　　钦定四库全书　　　　　集部八
　　元艺圃集　　　　　　　总集类
　　提要
　　【臣】等谨案元艺圃集四巻明李蓘编此集续宋诗而选所录凡一百八人诗六百二十五首自序称地僻少书籍无以尽括一代之所长今观所录有虞集范梈揭傒斯而无杨载即一代名人号为四家者已阙其一是漏畧诚所不免又刘辰翁乃宋人王庭筠髙克恭元好问乃金人僧来复乃明人一例载入颇失断限其编次则倪瓉宋元余阙等皆元末人而名在最前戴表元白珽等皆元初人而名在最后其他亦多先后颠倒颇无伦序似亦随见随抄未经勘定之本与宋艺圃集相同殆慵于排纂遂用唐无名氏搜玉小集不拘时代之例欤然其自序谓宋诗痼于理元诗邻于词则深中两代作者之弊故其去取之间颇为不茍以云备一代之诗诚为不足以云鉴别则较之泛滥旁收务盈巻帙者精审多矣乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　元艺圃集原序
　　余既选宋诗巳人有以元诗为问者余应之曰宋诗深刻而痼于理元诗肤俚而隣于词是二者其弊均也而学人之辨于理也为尤难诗有至理而理不可以为诗而宋人之谓理也固文字之辨也笺解之流也是非褒贬之义也兹其于风雅也逺矣词固诗余也虽肤俚犹有故也逹于此可与言诗矣因间钞元诗得六百二十五首曰元艺圃集以嗣宋后恨地僻少书籍无以尽括一代之所长世有博雅君子幸广其所未备也万厯十年壬午五月八日






　　钦定四库全书
　　元艺圃集卷一
　　明　李蓘　编
　　刘因
　　西山
　　西山澹无姿中有羲皇前翻思太古人事业何不传三坟亦何罪世逺成灰烟纷纷后来人暮死朝争妍勲名史一策学术文千篇古人岂不然后有无穷年惟余方寸心天地相后先
　　防隐山
　　鸣禽变初节白云思高山笑拊苍然石为谢区中縁举杯属何人四顾心茫然云烟互吞吐岩壑如相先人间此幻境过眼成千年山家有酒令饮外可无言
　　隐仙谷
　　山川含太古风气如未开中有幽栖人日暮斸苍苔吾胷素羲皇人世不可谐此地复何地怳若登春台山扃掩对峙石径迷萦回桑麻连水竹屋宇依山厓燕南避世謡千古知我怀横渠百世师一区竟相乖知音得元老龙门有遗斋贱子孤旅人念此良悠哉于世岂有望居山亦无媒举杯对山灵欲去仍徘徊他年要胜迹此驾当招来
　　泛舟西溪
　　万山倒沧浪一叶凌嵯峨嵯峨为飞舞翠影如婆娑轻阴散雨足净緑生圆波人间碧海幻老眼青铜磨风云几千古办此雨一蓑溪南有幽人鼓棹前山阿烟深无处月色浮松萝
　　白莲
　　氷华离风尘素质更深静灏露凝幽香皎月散清景谁并絶世姿澹然水中影青芳生苦心秋风逼凉冷安得同爱人共此良夜永
　　和归田园居
　　少小不解事谈笑论居山为问五栁陶栽培几何年安得十畆宅背山复临渊东隣汉阴圃西家鹿门田前通仇池路后接桃源间熈熈小国乐梦想羲皇前石上无禾生粲烂空白烟营营区中民扰扰风中颠未论无田归归田谁独闲迂哉仲长统论説徒纷然
　　和连雨独饮
　　吾心物无竞未醉巳頽然乾坤万万古坐我春风间弱女亦何知挽衣呼我仙窥人檐鸟喜共舞风雩天举觞属羲皇身在太古先忽遇弄丸翁见责久不还一笑了无间今夕是何年遥遥望白云欲辨巳忘言
　　和饮酒
　　士穷失常业治生谁有道身闲心自劳齿壮髪先老客从东方来温言慰枯槁生事仰小园分我菜好指授种艺方如获连城宝他年买溪田共住青林表
　　和拟古
　　客从闗洛来高论听未终连称古英杰秉国或从戎建立天地极蔚为盖世雄功成脱敝屣飘然薾遗风生世此不恶君何守贱穷急呼酌醇酒延客无何中
　　同游非所思所思天一隅有问所思谁意在不言舒古今犹旦暮四海同一庐恍惚精灵通似见与我居揽衣欲从之寒月照平芜茫然不知处叹息将焉如
　　翩翩谁家子慷慨歌逺游忽记少年日猛志隘九州何物能劝人有此岁月流君心海无底亦使成高丘瞻君一巻书其传自衰周读此当自悟扰扰将焉求
　　和杂诗
　　朝耕隆中田暮采成都桑平生淡泊志丑女同糟糠爱此真丈夫忘我厨无粮当年静修铭团茅鸡距阳回头十五载尘迹徒自伤山居久岑寂主静岂无方安得无极翁酌我上池觞【鸡距保府泉名有静修龛在焉】
　　采菊图
　　天门折翼不再举袖手四海横流前长星饮尔一杯酒留我万古羲皇天庙堂衮衮宋元勲争信东篱有晋臣南山果识悠然处不惜寒香持赠君
　　抱阳南轩
　　下瞰县崖老木稠轻风毛髪散凉秋苍苔白石梦初觉霁月疎云山欲流
　　铜雀瓦砚
　　诸侯负汉巳堪怜直笔何为亦魏编却爱曺瞒台上瓦至今犹属建安年
　　仙人图
　　千古谁传海上山坐令人主厌尘寰蓬莱果有神仙在应悔虚名落世闲
　　春景
　　病余身世淡无情但觉春来暖渐生送客出门花巳谢问知昨日是清明
　　今月
　　今月柴闗几客来拟从屐齿数莓苔求文道士花前至载酒门生雨后回
　　观梅有感
　　东风吹落战尘沙梦想西湖处士家只恐江南春意减此心元不为梅花
　　山家
　　马蹏踏水乱明霞醉袖迎风受落花怪见溪童出门望鹊声先我到山家
　　溪上
　　坐久苍苔如见侵携笻随水就轻隂松风自厌滩声小云影旋移山色深
　　西郊
　　偶因访客出西城一色寒芜满意平行过溪桥尝脚力招来野老问山名
　　春尽
　　草阁垂帘昼掩扉客来知我出门稀鸟鸣淡与人相对花落方知春巳归
　　寒食道中
　　簪花楚楚归宁女荷锸纷纷上冢人万古人心生意在又随桃李一番新
　　废园
　　路傍双石立崔嵬曽见游人几往来想得当年全盛日好山横处尽楼台
　　庚辰元日
　　曾记西湖酒一巵乾坤和气入新词六年未尽冰霜怨又到春风满面时
　　饮山亭雨后
　　山如翠浪经雨涨开轩宛坐扁舟上西风为我吹拍天要驾云防恣吾往太行一千年一青才遇先生醉眼醒却笑刘伶糟麴底岂知身亦属螟蛉
　　陈氏庄
　　陈氏园林千户封晴楼水阁围春风翠华当年此驻跸太平天子长杨宫浮云南去繁华歇回首梁园亦灰灭渊明乱后独归来欲传龙山想愁絶今我独行寻故基前日家僮白髪垂相看不用吞声哭试赋宗周黍离离
　　观雷溪
　　飞狐天下老气盘互回三江防天怒合为一水东南来此势不杀令人愁石门喜见西山开未补青天裂谁凿混沌胎奇声猛状万万古山根几许犹崔嵬西山倒倾澜百丈逢巅崖先声动毛髪余爽开襟怀初疑万壑转奔石意像髣髴坤轴摧又疑鼓角鸣地中百步未到仍徘徊荒祠下石磴骇目何雄哉春风不到太古雪今日乃得胸中雷穿石谁能穷窟宅流沫势欲浮蓬莱平生芥蔕今寒灰两耳到骨无纎埃郦元笔头天下水石门之竒犹见推乃知兹游亦奇絶快弄素电喷琼瑰东崕一片石坐抚千年苔为招郎山君共卷长鲸杯江妃为挝灵鼓催赤鯶跃出银山堆先生醉来泉洒面狂歌一和湍声哀
　　浙江潮图
　　山人懒絶梦亦然鼎如万牛不可迁谁信画工笔头有神力扁舟一夜江声寒觉来千里雪漫漫中有数防青峨闲人间天上壮观巳如此岂知大块喘息四海如鼻端海中仙人氷雪顔吸风御气非人寰试问涛头何当还为我寄声三神山我欲乘兴游其间
　　早秋
　　昨朝一叶见秋生今日千巗万壑清欲借西风苏病骨暂来石上听松声
　　翟节妇诗
　　兵尘浩无际烈女难自全妇人无九首志欲不二天燕山翟氏女既嫁夫防边一朝闻死事健妇増慨然生有如此夫早寡非所怜求尸白刃中负土家山前事去哀益深义尽身可捐无儿欲何为所依惟黄泉乡人捄引决烈日丹衷悬谁辨节孝翁重赋睢阳贤我昨过其乡山水犹清妍闻风髪如竹飘萧动踈烟千年吟诗台峩峩大宁巅为招冯大师和我节妇篇
　　白马篇
　　白马谁家子翩翩秋隼飞袖中老蛟鸣走击秦防之事去欲名留自言臣姓施二十从军行三十始来归矫首望八荒功业无可为将身弭大患报効或在兹岂不知非分常恐负所期非干复讐怨不为酬恩私伟哉八尺躯胆志世所希惜此博浪气不遇黄石师代天出威福国柄谁当持匹夫赫斯怒时事亦堪悲
　　秋晚登西山
　　十日罢琴诵招摇慕飞仙天风何许来吹我苍崕巅谁知此絶境秋华亦芳鲜采采泛清樽山容变春妍只应城中人遥知弄云烟若见孤鸿来可咏悠然篇
　　送徐生还鄂
　　燕山送客归南州兴来每恨无扁舟君归我为谢江汉思君不见令人愁千里风烟想潇洒一代英雄成古丘当年气力鹦鹉洲抚掌笑杀黄鹤楼黄鹤归来哀江头江山依旧人悠悠浮云万古恣变灭眼中扰扰何时休紫阳仙人歌逺游飞蛟起灭三千秋为君挥手昆仑头
　　蠡吾翁王画像
　　北门翠屏雷破山毕逋头白五马迁乾坤运防到血肉有欲托之谁飞仙河朔诸州尤可怜有饥以来无此年乡闾公哺之公囷有底心无边诸豪推让彼亦义乱世性命公能全教子读书不求官归来素髪家山前天理不随陵谷变坐看老树生苍烟只今图画对公像回首兵尘一慨然谁能生死太平日白石共煮西山前
　　宋高宗题李唐秋江图
　　秋江吞天云拍水涛借西风扶不起断云风雨入江村回首龙沙几千里澹庵老笔揺江声髣髴阿唐惨淡情千秋万古青山恨不见归舟一叶横
　　金太子允公墨竹
　　黑龙江头气郁葱武元射龙江水中江声怒号久不防破墨挥洒余神功天人与竹皆真龙墨竹以来凡马空人间只有墨君堂何曾梦到琼华宫瑶光楼前月如练倒影自有河山雄金源大定始全盛时以汉文当世宗兴陵为父明昌子乐事孰与东宫同文采不随焦土尽风节直与幽兰崇百年图籍有萧相一代英雄推蔡公策书纷纷少顔色空山夜哭遗山翁我亦飘零感白发哀歌对此吟双蓬秋声萧萧来晚风极目海角天无穷【黑龙江见金史幽兰轩义宗死所汴亡张蔡公以金实录归遗山尝就公誊录此轴亦公得于汴之中秘者公之子仲仁持以求余诗故终篇及之】
　　登镇州隆兴寺阁
　　太行鳞甲揺晴空层楼一夕蟠白虹天光物色惊改观少微今在青云中初疑平地立梯磴清风西北天门通又疑三山浮海至载我欲去扶桑东雯华宝树忽当眼拍肩爱此金仙翁金仙一梦三千载腾掷变化天无功万象绕口恣喷吐坐令四海皆盲聋千池万沼尽明月长天一碧无遗踪我生感非象识此眼此臂将安庸海岳神光埋禹鼎人间诡态何由穷金天月窟尔乡国玉毫万丈须弥峰一杯径欲呼与语为我返驾随西风堂堂全赵思一豁江山落落吾心胸中原左界此重镇形势彷佛余兵冲歌舞遗台土花碧旗帜西山霜叶红乾坤割裂万万古乌鸢蝼蚁为谁雄滹水悠悠自东注落日明孤鸿
　　张元帅宝刀
　　土不产金人气雄真人握铁开鸿蒙不知此刀何所得风烟余烈来霜锋将军声名今蔡公酒酣遇我歌彤弓持刀对公两奇絶眼中巳觉南江空水波江声浩无穷朝砻夕淬天有工回鹘健儿戏天巧前身铁精非凡庸紫烟焰焰天为红缤纹秀发青芙蓉宝镮摇落初开封四壁如着清水中天山积雪聚铓锷寒色直欲朱崕通摩挲神物三太息此行善保千年功
　　雪浪石
　　邵家水陆説影象一物自可涵无垠沧浪山人歌感应石中固有此理存老坡胸中如此几磈磊须得银河喷嘲嵩唾华天不嗔武夷赫怒张吾军偶从北海得生气竹石也爱风姿新我来正当秋雨霁一杯防漠都门小珰好事如先臣坐令平地石生根渠家儿戏解忘国作诗一笑君应闻
　　食笋
　　梦回齿颊风萧骚幽姿不许霜风高南来苍玉不盈束巳觉饮兴飜云涛诗家胸次自宜此尚嫌烟火须烹炰想像南方吹万竹箨龙正恐称寃号石盆养鱼心自苦仰羡鸜鸲云门巢眼中岁旱土不膏长镵复虑山无毛退食归来北窗梦山颠朱鳯声嗷嗷
　　三月三日许天祥置酒东城
　　都门气习豪翩翩此君尊爼今宛然春色今年迟半月留待怱怱过寒节临流雅唱寻旧盟青眼青天对今夕横桥绮服丽人天苍苔坐我羲皇前花枝华发两如许天意时情一杯举安石起舞元龙歌苍生我竟如渠何
　　饮仲诚椰瓢
　　君家瓠落无所容江湖谁辨平生胸海南佳气久郁塞灔滪似喜今相逢前年对酒面发红今年对酒气如虹江山万古骚人国跬步便与华胥通河间古儒病我拘我闻一饮喜气浓平生得意南湖张此意颇与河间同太古洼尊老无底一朝倾倒何由供醉乡千年有此客鸟歌蝶舞春蒙蒙醉翁之意不在酒宛如琴意非丝桐太和风景无酩酊洛阳楼阁高玲珑泠然仙驭一杯水眼中无极翁西家伯伦瞽且聋东家醉死王无功酒中醒境渠未识氷壶秋月昆仑峰举杯唤月来胸中人间白日浮云空五岭山高云几重朱崕灭没南飞鸿鹤翩翩何许操瓢径访眉山公
　　郭氏家山图
　　鹿门烟景接隆中翁媪通家社酒红只有山童最神骏旧曾床下拜厐公
　　明逺堂赏莲醉赋
　　画堂香逺凝清秋宛如坐我南湖舟主人爱客情亦重谓我无语花应羞荷香绕笔诗自健满纸巳觉清江流平生老气回万牛为君倾倒元龙楼举杯唤起谢安石我醉不省苍生忧
　　记梦
　　天风吹云送星槎苍鳞道前牵紫霞鳯凰呈舞月妃和飘飘来自金母家金母临行有竒赠玉箫璚管声清佳嘱我醒时无泄露恐世知子生喧哗明朝梦觉莫惊怪异香冉冉浮窗纱
　　送国医许润甫还燕
　　燕赵豪杰窟马迁曾此求交游即今劲气压河朔人物杰出崭然雄九州燕南子许子胸盘星斗横高秋穷则良医达良相古人须向今人求万里黄云马上家归来泪满银貂裘民病未苏国支朽勿以一身戚而忘天下忧古来竒士重意气把臂一语肝胆投君能搜我胸中磊落之竒才我亦为君冩我抑郁之幽怀
　　元好问
　　缑山置酒
　　灵宫肃清晓细栢含古春人言王子乔驭鹤此上宾白云山苍苍平田木欣欣登高览元化浩荡融心神西望洛阳城大路通平津行人细如蚁扰扰争红尘蓬莱风涛深鬓毛日夜新殷勤一杯酒愧尔云间人
　　光武台
　　汉南地上游荆楚兵四冲游子十月来登高送长鸿当年赤帝孙提剑起蒿蓬一顾水断再顾新都空雷霆万万古青天看飞龙岿然此遗台落日荒烟重谁见经纶初指挥走羣雄白水日夜东石鳞几秋风空余广武叹无复云台功
　　出京
　　从宦非所堪长告欣得请驱马出国门白日触隆景半生无根着飘转如断梗一昨随牒来六月阻归省城居苦湫隘羣动日蛙黾惭愧山中人团茅遂幽屏尘泥免相涴梦寐见清颍矫首孤飞云西南路何永
　　示侄孙伯安
　　伯安入小学颖悟非凡儿属句有夙性説字惊老师见汝挟书归忆我青衿时青衿昨日耳齿发忽如兹读书误人多濶疎亦天资元无倚天剑可断扶桑枝倚梯望青防愚者知笑之壮事巳无取老谋欲何施幸此掌中孙未染如素丝就令好纸笔门户谁当支我有商于田尔壮可耘耔便当学种树未用城南诗
　　杂诗
　　世事如大弩人若材官然乘势易发机非时劳控又如大水中置彼万斛船虽有帆与樯亦须风动天不见周公瑾弱龄巳飞骞不见师尚父鹰扬在华颠彼非生而材此岂晚乃贤镃基喻智慧要必有待焉叹息狂驰子尝为愚者怜
　　五松坪
　　竹港晨露白石门秋气寒湍流落涧壑细路深茅菅江平白石出竟日沿清湾四顾不见人山鸟时间闗苍崕入地底烟霭青漫漫力尽不能过却坐空长叹青天白云间可望不可攀虚名竟何得行路乃尔难
　　晓发石门渡湍水道中
　　疎星澹秋明阴霞绚朝映积雨成坐愁晨光动幽兴石门归驭引湍浦渔舠并旷荡万景新归藏四山静平湖风漪緑逺防秋沙净洋洋游鯈逝泛泛轻鸥泳隐显乖夙心感遇见真性倦游徒自悼违巳将安竟忧端从中来茫茫发孤咏
　　放言
　　韩非死孤愤虞卿着穷愁长沙一湘累郊岛两诗囚人生定能几肺肝日相讐井蛙奚足论袴虱良足羞正有一朝乐不偿百年忧古来帝王师或从赤松游大笑人间世起灭真浮沤曾是万户封不博一掉头有来且当避未至吾何求悠悠复悠悠大川日东流红顔不假惜素发忽已稠我欲升嵩高挥杯劝浮丘因之两黄鹄浩荡观齐州
　　别李周卿
　　城居日蛙黾局促复局促去作山中客放浪谁检束溪光淡于氷山骨净如玉怀我同心人团茅住深竹垂纶鲜可食种秫酒亦足石坛三万丈醉眼天一粟安得万里风相从两黄鹄
　　九日读书山用陶诗露凄暄风急气清天旷明韵
　　行帐适南下居人局庭户城中望青山一水不易渡今朝川涂静偶得展衰步荡如脱囚拘广莫开四顾半生无根着筋力疲世故大似丁令威归来叹墟墓乡里丧乱久触目异平素枌榆虽尚存岁晏多霜露
　　今日复何日霜露倏已凄登高有佳招山中古招提翩翩刘公子王田重相携乾坤动诗兴涧壑忘攀跻霍侯家甚贫劣有酒与鸡城居厌鼙鼔移家此幽栖世网不易逃所向皆尘泥何以濯我缨林间有清溪
　　山腰抱佛刹千里望家园亦有野人居层崕映柴门昔我东岩君曾此避尘喧林泉留杖履岁月归琴樽翁今为飞仙过眼几寒暄苍苍池上栁青衫见诸孙疎灯照茅屋新月入頺垣依然览陈迹恻怆不能言
　　霜气一匽薄杳杳秋山空临高望烟树黄落杂青红造物故放纵穷秋变春容锦帐三百里不尽台山东粲粲黄金华罗生蒿艾丛野人不知贵幽香散秋风秋物自横陈顾揖苦不供谁能摇醉笔吐句凌清雄
　　宇宙有此山阅世过鸟疾何人不此游名姓宁复识兹辰世所重前代多盛集柴桑有故事二谢留俊笔并数孟与桓此外谁记忆人生百年内踏地皆陈迹独惟我辈人兴怀念今昔山林与皋壤自古长太息
　　我在正大初作吏浙江边山城官事少日放浙江船菊潭秋华满紫稻酿寒泉甘腴入小苦幽光出清妍归路踏明月醉袖风翩翩父老遮我留谓我欲登仙一别半山亭回头余十年江山不可越目断西南天
　　读书山月夕
　　层崕多古木细路深莓苔柴门开晓日云际青山来静中有真趣孤赏何悠哉
　　久旱雨亦好既雨晴亦佳胡床对明月树影含清华墙东有汚池欹枕听鸣蛙
　　送郝讲师住崇福宫
　　大方之家几知津郝君七十老斵轮书文五车喙三尺剧谈混沌今犹神太博士为絶倒君言夸矣天公嗔长安冠盖罗青云洛阳车马争红尘怪君掉头不肯住寂寞来作山东隣崧高维岳古所秩三十六帝有外臣都石坛待颷驭宫殿突兀松轮囷上界仙人登云山洞天治所名司真蓬莱方丈去不逺明星玉女时相亲瑶华可撷兰可纫烟霞永隔尘中人黄鹄一去不复返白鸥万里谁能驯为我殷勤谢邓君玉华岁晚当平分
　　范寛秦川图
　　乱山如马争欲前细路起伏蛇蜿蜒秦川之图范寛笔来从米家书画船变化开阖天机全浓淡覆露清而妍云兴霞蔚几千里着我如在峩嵋巅西山盘盘天与连九防尽得齐州烟浮云未清白日晚矫首四顾心茫然全秦天地一大物云雨澒洞龙头轩因山分势合水力眼底廓廓无齐燕我知寛也不办此渠宁有笔如修椽紫髯落落西溪君长剑倚天冠切云望之见之不可亲元龙未除湖海气李白岂是蓬蒿人爱君恨不识君早乃今得子胸中秦作诗一笑君应闻
　　赤壁图
　　马蹄一蹴荆门空鼔声怒与江流东曹瞒老去不解事误认孙郎作阿琮孙郎矫矫人中龙顾盼叱咤生云风疾雷破山出大火旗帜北卷天为红至今图画见赤壁髣髴烟烬留余踪令人长忆眉山公载酒夜俯冯夷宫事殊兴极忧思集天淡云闲今古同得意江山在眼中凡今谁是出羣雄可怜当日周公瑾憔悴黄州一秃翁
　　半山亭招仲梁饮
　　孤城郁郁山四周外人乍见如累囚半山亭前浙江水只可与君消百忧江山百年有此客云树六月生凉秋世上红尘争百日一丘一壑去来休
　　邓州城楼
　　邓州城下湍水流邓州城隅多古丘隆中布衣不复见浮云西北空悠悠长鲸驾空海波立老鹤呼月苍烟愁自古江山感游子今人谁解赋登楼
　　太白独酌图
　　谪仙去世三百年海中鲸鱼翩翩岂知龙眠天马笔忽有玉树秋风前金銮归来身散仙世事悠悠白发边防稽贺老何处在千里名山入酒船清景巳随诗句尽风流合向画图传往时长安酒家眠焦遂不狂张不颠想得三更风露下醉和江月弄江烟
　　刘逺笔
　　老防力能举玉杵文阵挽强犹百钧惜哉变化太狡狯向也褐衣今虎文宣城诸葛寂无闻前后两刘新册勲谢郎神锋恨太隽虽然岂不超人羣三钱鸡毛吐皇坟尖奴定能张吾军何时酌我百壶酒为汝醉草垂天云
　　刘时举节制云南
　　云南山高去天尺汉家声雷破壁九州之外更九州海色澄清映南极幽并豪侠喜功名咄嗟顾盼风云生今年肘后印如斗过眼巳觉乌蛮平谕蜀相如今老矣不妨铜柱有新名
　　段志坚书龙为刘邓州赋
　　猪龙可豢亦可屠世人画蛇复画鱼天飞忽入阿坚笔始觉众史欺庸愚腥风万里来白浪横江湖一麾走海若再顾失天吴浩荡明河翻尾鬛惨不濡只愁纸上出雷火搏空大千如此珠天生神物与化俱灭没变见何所无逆鳞自古不受触乃今缩头随巻舒怪得堂堂髯御史平生长有雨随车
　　涌金亭同游诸君
　　太行元气老不死上与左界分山河有如巨鼇昻头西入海突兀已过余坡陁我从汾晋来山之面目腹背皆经过济源盘谷非不佳烟景独觉苏门多涌金亭下百泉水海眼万古流山阿觱沸泺水源奫沦晋溪波云雷涵鬼物窟宅深蛟鼍水妃簸弄明月玑地藏发泄天不诃平湖油油碧于酒云锦十里翻风荷我来适与风雨防世界三日漫兠罗小行不得山北望空长哦今朝一扫众峰出千鬟万髻高峩峩空青断石壁微茫散烟萝山阳十月未摇落翠云旗相荡摩云烟故为出浓淡鱼鸟似欲留婆娑石间仙人迹石烂迹不磨仙人去不返六龙忽蹉跎江山如此不一醉抚掌笑煞孙公和长安城头乌颈讹并州少年夜枕戈举杯为问谢安石苍生今亦如卿何元子乐矣君其歌
　　天门引
　　秦王深居不得近从破衡成欲谁信白头游客困咸阳憔悴黄金百斤尽海中仙人黄鹄举大笑人间争腐鼠丈夫何意作苏秦六印才堪惊儿女古来多为虚名老不见阿房净如扫千年虎豹守天门一日牛羊卧秋草
　　蛟龙引
　　古剑咸阳墓中得抉开青云见白日蛟龙地底气如虹土花千年不敢蚀洪鑪烈焰初腾精横海已觉无长鲸世上元无倚天手匣中谁解不平鸣割城恨不逢相如佐酒恨不逢朱虚尚方未入朱云请盟盘合与毛生俱谁念田文坐中客只将弹铗叹无鱼
　　芳华怨
　　娃儿十八娇可怜亭亭袅袅春风前天上仙人玉为骨人间画工画不出小小油壁车轧轧出东华金缕盘双帯云裾踏雁沙一片朝云不成雨被风吹去落谁家少年岂无恩泽侯金鞍綉防亦风流不然典取鹔鹴裘四壁相如堪白头金谷楼台悄无主燕子不来花着雨只知环佩作离声谁向琵琶得私语无情鸂翡翠儿有情蜂雄蛱蝶雌劝君满酌金屈巵明日无花空折枝
　　征人怨
　　瀚海风烟扫易空玉闗归路几时东塞垣可是秋寒早一夜清霜满镜中
　　隋故宫行
　　渭川杨栁先得春二月莺啼百啭新长春宫中千树锦暖日晴云思煞人君王半醉唱吴歌綘仙起舞嚬翠蛾吴儿谩説曾行乐三十六宫能几多千秋万古金银阙海没三山一毫发繁华梦觉人不知留得寒螀泣秋月
　　解剑行
　　古剑黑于漆郁郁动星文摩挲二十年今日持赠君长鲸鼔浪三山没知君不是泥中物袖中一巻白猿书未分持刀卖黄犊壮怀风云郁沉沉惭愧漂母无千金长安侏儒饱欲死万古不解天公心北风浩浩吹行客陇水无声雪花白荆卿墓头秋草干击筑行歌欲谁识君不见秦相五羖皮去时烹鸡炊扊扅又不见敝裘苏季子合从归来印累累丈夫随地自有万里气翕忽变化安能知大冠如箕望吾子富贵同生亦同死
　　春风来
　　春风来时瑶草芳緑池珠树宿鸳鸯春风去后瑶草歇来鸿去燕遥相望鸳鸯不得双燕鸿天一方娟娟愁眉色静与遥山长锦衾覆罗荐梦语相思怨月明乌夜啼空闺泪如霰
　　送登封张令西上
　　罢县人称屈悠悠复此行渭城秋雁到秦岭暮云平道路衣从典风尘剑巳鸣山西多侠客莫説是书生
　　孟州夹滩饮承之御史家
　　美酒禁愁得芳梅发兴饶纷纭聊且置磈磊故须浇鸡黍成前约干戈有此宵平生杨大理惜不与佳招
　　送曹吉甫兼及通甫
　　意气羡君豪怜君屈骑曹安能事笔砚且复混弓刀风雪貂裘暗闗山马骨高南飞见鸿鴈应为惜哀劳
　　落魄
　　落魄宜多病艰危更百忧雨声孤馆夜草色故园秋行役鱼頳尾归期乌白头中州遂南北残息付悠悠
　　酬中条李隐居邦彦
　　州路限南北相逢今白头虫沙非故国人物自名流学道惭高步留诗惜暗投归秦如有便终伴竹林游
　　京兆漕司官居
　　符节推通贵江山入胜游名园随地改高栋与云浮簿领归闲暇莺花接献酬不知秋夜月何似庾公楼
　　横波亭
　　孤亭兀揷飞流气压元龙百尺楼万里风涛接瀛海千年豪杰壮山丘疎星淡月鱼龙夜老木清霜鸿鴈秋倚剑长歌一杯酒浮云西北是神州
　　度太白巅住昆阳
　　断崖絶壁裂苍巅竟日长林窈窕间旧许烟霞归白发悔随尘土出青山饥蚕濈濈催人老野鹤昻昻羡汝闲畏景方隆路方永南风回首暮云还
　　昆阳
　　古木荒烟集暮鸦高城落日隐悲笳并州倦客初投迹楚泽寒梅又过花满眼旌旗惊世路闭门风雪羡山家忘忧只有清樽在暂为红尘拂鬓华
　　中山寒食
　　小雨班班浥曙烟平林簇簇防晴川清明寒食连三月颍水崧山又一年乐事渐随花共减归心长与鴈相先平生最有登临兴百感中来只慨然
　　除夜
　　一灯明暗夜如何梦寐衡门在涧阿物外烟霞玉华逺花时车马洛阳多折腰真有陶潜兴扣角空传寗戚歌三十七年今日过可怜出处两蹉跎
　　刘光甫内乡新居
　　豸冠平日凛秋霜老去声名只闭藏父老渐来同保社儿童久已爱文章蔬随隙地皆成圃竹放新梢欲过墙为向长安旧游道世间无有北窗凉
　　秋夜
　　九死余生气息存萧条门巷似荒村春雷谩説惊坯户皎日何曾入覆盆济水有情添别泪吴云无梦寄归魂百年世事兼身事樽酒何人与细论
　　送辅之仲庸还大梁
　　骅骝争道翩翩谁遣风尘失少年四壁旧闻悬磬宅一囊今有卖书钱淋浪别酒青灯夜灭没孤舟落照边想得还家过春半故山乔木满苍烟
　　镇州与文举百一饮
　　翁仲遗墟草棘秋苍龙双阙记神州只知终老归唐主忽漫相看是楚囚日月尽随天北转古今谁见海西流眼中二老风流在一醉从教万事休
　　衞州感事
　　神龙失水似蜉蝣一舸苍皇入宋州紫气已沉牛斗夜白云空望帝乡秋刦前宝地三千界梦里琼枝十二楼欲就长河问遗事悠悠东注不还流
　　桐川与仁卿饮
　　潇潇茅屋绕清湾四面云开碧玉环已分故人成死别宁知尊酒对生还风流岂落正始后诗巻长留天地间海内斯文君未老不须辛苦赋囚山
　　十二月十六日还冠氏十六日夜雪
　　少日鶱飞掣臂鹰只今痴钝似秋蝇躭书业力贫犹在涉世筋骸老不胜千里闗河高骨马四更风雪短檠灯一缾一鉢平生了惭愧南窗打睡僧
　　寄杨飞卿
　　客梦悠悠信转蓬纸窗殷殷动晨钟西风白发三千丈故国青山一万重沙水有情留过鴈乾坤多事泣秋虫三间老屋知何处惭愧云间陆士龙
　　隐亭同麻知几赋
　　零落栖迟复此游一尊聊得散羇愁天围平野满无际水绕孤城闲不流栁意渐回淮浦暖鴈声仍帯塞门秋登高望逺令人起欲买烟波无钓舟
　　感兴
　　倚梯从昔望云霄七叶何人竟珥貂道路常教车厯鹿功名惟有鬓飘萧勤如韩子初无补晚似冯公岂见招五十三年等闲里一窗风叶雨潇潇
　　春寒
　　草木荒城屋数椽春寒闾巷益萧然僮奴樵防头如葆稚女跳梁履又穿白石鲤鱼空半尺朱门食客自三千松枝麈尾山中满去去南华有内篇
　　即事【商师国器见免从军】
　　逋客如今不属官住山盟在未应寒书生本自无燕颔造物何尝戱鼠肝防最指天容我懒鸱夷盛酒尽君欢到家慈母应相问为説将军礼数寛
　　出都
　　汉宫曾动伯鸾歌事去英雄不奈何但见觚棱上金爵岂知荆棘卧铜驼神仙不到秋风客富贵空悲春梦婆行过卢沟重回首鳯城平日五云多
　　吕国材家醉饮
　　世事悠悠殊未涯七年回首一长嗟虚传庾信凌云笔无复张骞犯斗槎去国衣冠有今日春风桃李是谁家螺台剩有如川酒暂为红尘拂鬓华
　　别周卿弟
　　晚岁论诗辱见收相从许久重相留苦心亦有孟东野真赏谁如高蜀州万叠寒云度归鴈孤洲春水澹沙鸥荒城后日思君处风色萧萧人白头
　　寄叔
　　星斗龙门姓字新岂知书剑老风尘郎君未省曾开阁王翰何縁得买隣银烛对谈词馆夜雪梅同醉浙江春祗应千里东州月处处相逢即故人
　　夜宿秋香亭有怀本庵英上人
　　兄弟论交四十年相从旬日却无縁去程氷雪诗仍在晚节风尘私自怜莲社旧容元亮酒藤溪多负子猷船茅斋一夕愁多少窗竹潇潇耿不眠
　　哭樊帅
　　自倚沉寃有舌存争教无路叩天阍倾囊已竭千金赐絶幕谁招万里魂东道谩悲梁苑客南园多负寿张孙春风花落歌声在梦里能来共酒尊
　　送樊顺之
　　弓刀十驿岳连州渭水秦山得意秋王粲从军正年少庾郎入幕更风流寒乡况味真鸡肋清镜功名属虎头寄谢溪风亭上月老夫乘兴欲西游
　　大名赠荅张柬之
　　营平豪宕变温文所见今知胜所闻只道生涯无长物争教诗垒有奇勲伐薪未败烦名士载酒能来过子云后日山阳养衰疾药笼仙品正须君
　　栁亭雨夕与高御史夜话
　　闗塞无縁笑语同偶然情话此从容青天蜀道不得过山色归心空自浓九日茱萸蓝涧酒十年朝马景阳钟三间老屋知何处惆怅云间陆士龙
　　赠萧汉杰
　　射虎将军右北平短衣憔悴宿长亭雷轰宝剑无留迹火借青囊为乞灵四壁不知贫作祟一瓢谁识醉中醒相逢莫话榰机石自省枯槎是客星
　　送曹干臣
　　和林音驿日怀思燕市歌欢有此时老我真成铁炉步感君时送草堂赀黄杨旧厄三年闰赤骥非无干里姿平地烟霄付公等不妨闲和鳯池诗
　　杏花杂诗
　　暖日园林可散愁毎逢花处尽迟留青旗知是谁家酒一片春风出树头
　　小桥南北梦幽寻残醉瞢腾不易禁一树杏花春寂寞恶风吹折五更心
　　楚客离魂不易招野春平碧水迢迢垂杨也被多情恼瘦损春风十万条
　　惠崇芦鴈
　　江湖牢落太愁人同是天涯万里身不似画屛金孔雀离离花影淡生春
　　步虚词
　　阆苑仙人白锦袍海山宫阙醉蟠桃三更月底鸾声急万里风头鹤背高
　　万神朝罢出通明和气欢声满玉京见説人间有新异緑章封事谢升平
　　琪树明霞碧落宫歌音嫋嫋度泠风人间听得霓裳惯犹恐钧天是梦中
　　刘邓州家聚鸭图
　　沙浦空明洲景微枯荷折苇淡相依若为化作江鸥去拍拍随君贴水飞
　　无题
　　春风也解惜多才嫁与桃花不用媒死恨天台老刘阮人间何恋却归来
　　杂著
　　天上河源地上流黄金浮世等闲休埋愁不着重泉底尽向人间种白头
　　昨日东周今日秦咸阳烟火洛阳尘百年蚁穴蜂衙里笑煞昆仑顶上人
　　半纸虚名百战身转头高冢卧麒麟山间曾见渔樵説辛苦凌烟阁上人
　　登珂山寺
　　淡淡长空白鸟回江山都入妙高台六鼇只解翻溟渤不见东南日观来
　　奉酬子京禅师见赠
　　旧游重忆故人诗一防青灯两鬓丝不似戒坛明月夜杏花香里唱歌时
　　聊城寒食
　　轻阴何负探花期白发于春自不宜城外杏园人去尽煮茶声里独支頥
　　南闗
　　风里秋蓬不自由一生几度过隆州无情团栢闗前水流尽朱顔到白头
　　太一莲舟图
　　太一青藜出汉年明窗开巻一欣然凭君莫问题诗客不是韩驹第二篇
　　黄华峪
　　团团石瓮琢青瑶仰面看云觉动摇谁着天瓢洒飞雨半空翻转玉龙腰
　　峡口食鳊鱼有感
　　无奈微云疎雨何孟公诗律费研磨凭君莫爱襄阳好缩项鳊鱼刺更多
　　三乡杂诗
　　梦寐沧洲烂漫游西风安得钓鱼舟薄云楼阁兀烘暑细雨林塘已帯秋
　　王子文琴斋
　　天上秋风月底霜求凰一曲鬓丝长相如四壁消何物直要文君典鹔鹴
　　留赠丹阳王炼师
　　信得人间比梦间一巵芳酒且开顔当时笑伴今谁在诗客凄凉饭颗山
　　敝尽貂裘白发新京华旅食记前身仙翁相见休相笑同是邯郸枕上人
　　梁园春
　　双鳯箫声隔防霞宫莺催赏玉谿花谁怜丽泽门边栁瘦倚东风望翠华
　　西楼曲
　　游丝落絮春漫漫西楼晚晴花作团楼中小妇弄瑶瑟一曲未终坐长叹去年与君西入闗春风浩荡随金鞍今年匹马妾东还零落芙蓉秋色寒并刀不剪东流水湘竹年年泪防紫海枯石烂两鸳鸯只今双飞便双死重城车马红尘起干鹊无端为谁喜镜中独语人不知欲挿花枝泪如洗
　　王庭筠
　　黄华山絶句
　　帝遣名山防此邦千家瑟瑟嵌西窗山僧乞与山前地招客先开四十双【瑟瑟宝名山色似之故曰嵌旧唐书南诏以田四畆为一双】挂镜台西挂玉龙半山飞雪舞天风寒云直上三千尺人道高欢避暑宫














　　元艺圃集巻一
　　钦定四库全书
　　元艺圃集巻二
　　明　李蓘　编
　　赵孟頫
　　溪上
　　溪上春风吹栁花溪头春水净无沙白鸥自信无机事鸟犹知有岁华锦防牙樯非昨梦鳯笙龙管是谁家令人苦忆东陵子拟向田园学种
　　过岳王墓
　　岳王坟上草离离秋日荒凉石兽危南渡君臣轻社稷中原父老望旌旗英雄已死嗟何及天下中分遂不支莫向西湖歌此曲水光山色不胜悲
　　和子敬秋怀
　　吴宫烟冷水空流惨淡风云万里秋禾黍故基曾驻辇芙蓉高阁防添愁綉楹锦柱蛟龙泣金沓瑶阶鹿豕游宋玉平生最萧瑟欲将九辨赋离忧
　　絶句
　　春寒恻恻掩重门金鸭香残火尚温燕子不来花又落一庭风雨自黄昏
　　梅花开尽雪飘零杨栁青青春水生一夜东风吹鴈过江南江北故乡情
　　见章得一诗因次其韵
　　水色清涟日色黄棃花淡白栁花香即看时节催人事更觉春愁恼客肠无酒难供陶令饮从人皆笑郦生狂城南风暖游人少自在晴丝百尺长
　　奉和帅初雨中见赠
　　正坐清谈与世违交情如子定应稀图书跌宕心犹在裘马清狂意巳非黄鹤未知何日返饥乌故作傍人飞谿南流水清如玉终拟归休理钓矶
　　东阳八咏楼
　　山城秋色净朝晖极目登临未拟归羽士曾闻辽鹤语征人又见塞鸿飞西流二水玻瓈合南去千峰紫翠围如此山中良不恶休文何事不胜衣
　　蛾眉亭
　　天门日涌大江来牛渚风生万壑哀青眼故人携酒共两眉今日为君开苍崕直下蛟龙吼白浪横空鹅鹳廻南眺青山怀李白沙头官渡自相催【时与刘伯宣尚书同登】
　　趵突泉
　　泺水发源天下无平地涌出白玉壶谷虚久恐元气泄岁旱不愁东海枯云雾润蒸华不注波涛声震大明湖时来泉上濯尘土氷雪满怀清兴孤
　　题范蠡五湖杜陵浣花
　　春色醺人苦不禁蹇驴防醉晚骎骎江花江草诗千首老尽平生用世心
　　题孙登长啸图
　　在涧幽人乐考槃南山白石夜漫漫空林无风万籁寂长啸一声山月寒
　　题羣仙壁
　　羣仙来防蘂珠宫花满琼山翠满空环佩珊五云际半天鸾鹤舞春风
　　题王子庆所藏大年墨鴈
　　鸿鴈栖栖遵渚黄芦索索鸣秋羡杀承平公子笔端万里沧洲
　　马祖常
　　拟古
　　崇台拂繁云阿阁荫广路上有弹琴女文彩被烟雾玉食荐翠盘渴饮琼草露鄙薄贫士妻终岁弄机杼
　　春云
　　高云起城阙流离度庭树依风拂廻塘波缬光彩注荒林帯疎烟照日乱萦缕婉娈连浮阳空明映凄雾岚翠含玉晖景采满嵓屿逍遥幽赏谐缅邈世娱阻
　　杂诗
　　四时更代谢物化常随之春华曾几何岁月忽如兹严风动高林百草俱已萎人生况有役忧患乃其宜弃捐勿复念出入由化机安得松乔术邈与世相违
　　题李伯时元祐内廐五马图黄太史书其齿毛
　　五马何翩翩潇洒秋风前君王不好武刍粟饱丰年朝入阊阖门莫秣十二闲雄姿耀朝日灭没走飞烟顾盻增意气羣龙戏芝田骏骨不得朽托兹书画传夸哉昭陵石岁久当頽然
　　庆寿僧舎即事
　　白雨暎青松萧飒洒朱阁稍觉暑气消微凉度疎箔客居秋寺古心迹俱寂寞夕虫鸣阶砌孤萤炯丛薄展转怀故乡时闻风鸣铎
　　题先天观
　　对此山水咏使人尘虑销况兹构真馆燕坐逺烦嚣青林荫户牖素云冠山椒松风和涧泉杂佩响琼瑶焚香玉女降长斋百灵朝仙道本不逺清都亦非遥自嗟衰莫年颇费猿鹤招安得生羽翰从子以消摇
　　偶记旧诗一首在德清别业时作
　　春情浩无端野兴欣有瞩山光艳桃李涧影防松竹古来岩穴士白驹在空谷幽鸟何处来啼破林烟緑
　　赠恢上人
　　晨坐古松下有僧来叩扉松花落金粉细细防春衣折松当麈尾相对澹忘机汤休不可作政索解人稀
　　赠相士
　　我昔放浪江湖间举头开眼看青山安知世故不相舎坐受尘土凋朱顔髭须已黄行且白亦知人生不满百功名富贵非我事但愿有酒呼好客钱塘江边逢少年两眼善相口谈天封侯食肉骨法异慎勿置我诸公前江南春暖水生烟何日投闲苕水边买经相牛亦不恶还与老农治废田
　　赠相者
　　吾闻伯乐善相马一顾千金长高价何人倜傥买权竒满眼驽骀居枥下张君年少目有神走半江湖多阅人我生瘦愞乏骏骨浪许腾骧防未真连朝春雨今始晴花枝照眼生春情楼前山色横翠霭湖上栁黄飞乱鸎便须沽酒与君饮醉倒花前且高枕懒从唐举问流年欲向德翁谋小隐
　　题额森特穆尔开府宅壁画山水歌
　　大山崒嵂摩青天小山平逺通云烟商侯胸中有邱壑信手落笔分清妍阆风圃元不逺粲烂金碧流潺湲参差涧谷楼观起萦纡石路朱桥连松风飕飗响虚阁棋声剥啄来羣仙渔歌樵唱何许纶巾羽扇清溪边高情自有泉石趣凉意不受尘埃纒世间书画亦岂少谁能真赏如公贤华堂风日不到处絶胜綉幙空高悬举觞酌酒为公寿眼明对此三千年
　　题商德符学士桃源春晓
　　宿云初散青山湿落红缤纷溪水急桃花园里得春多洞口春烟摇緑萝緑萝摇烟挂絶壁飞流淙下三千尺瑶草离离满涧阿长松落落凌空碧鸡鸣犬吠自成村居人至老不相识瀛洲仙客知仙路防染丹青寄轻素何处有山如此图移家欲向山中住
　　赠张彦古
　　秋雨新已风日清忽闻剥啄敲门声出逢麻衣老僊伯身长七尺双瞳明平生学道几半世一见洒洒心为倾大道无为返尔朴自然有路通长生我今素发飒以白宦途久矣思归耕吴兴山水况清絶白云满领堪怡情老仙何当从我去小筑茅屋依峥嵘还丹已就蓬岛近笑指尘海寻方平
　　燕脂骢图歌
　　骐驎騕褭世常有伯乐不生淹栈豆歘见此图神自王权竒磊落龙为友隅目晶荧生紫光锦毛错落防清霜霜蹄蹙踏寒玉响雾鬛振动秋风凉朝浴扶桑腾浩荡莫秣昆仑超象罔雄姿似隘六合小盛气欲薾浮云上嗅尘一歕惊肉飞奋迅不受人间鞿岂惟万马羞欲死直与八骏争先驰只今相者多举肥叹息此图谁复知君不见王处仲半生隐德真成痴
　　偶成
　　竹林深处小亭开白鹤徐行啄紫苔羽扇不摇纱防侧晚凉青鸟忽飞来
　　浮玉山
　　玉湖流水清且闲中有浮玉之名山千帆过尽莫天碧惟见白云时往还
　　金山
　　江水西来接太空中流突兀涌鼇宫妙高台上一廻首看尽世途风浪中
　　和黄景杜雪中即事
　　君説江南苦未归香橙新酒蟹螯肥何当与子扁舟去共挽清溪浣客衣
　　当年临水照春衫浮玉山前水似蓝归计未成羇思恶为君飞梦到城南
　　幽独
　　独坐不自聊披草寻微迳夕阳在高林篱落有余映依依增逺想厯厯生晚听凉蝉轧鸣筝候虫击清磬大小皆有从雄雌各相应沉吟复踌躇忽觉西山暝
　　松涧诗赠丁师善
　　青松上参天下有幽涧泉高人居其间万虑不至前读书得妙趣视世等浮烟胡为舎此去杖策走日边要当陈忠益民瘼防有痊却归弄泉石静听松风眠
　　兵部厅事前枯栢
　　庭前枯栢生意尽枝叶干禽掫木病黄风白日吹沙尘鼔动哀音乱人听嗟哉尔有岁寒姿受命于地独以正雨露虽濡心自苦鳯鸟不来谁与盛岂无松槚在山阿只有蓬蒿没人胫我生愧乏梁栋材浪逐时贤缪从政清晨骑马到官舎长日苦饥食还并簿书幸简不得休坐对枯槎引孤兴人生何为贵适意树木托根彷先性几时归去卧云林万壑松风韵笙磬
　　初至都下即事
　　尽日车尘马足间偶来临水照愁顔故乡兄弟应相忆同看溪南栁外山
　　登都北神山醉中题壁
　　过溪踏瑶琼入山采苍翠仙宫名神山下负六鳌背我来访丹药羽人已千岁清啸响山谷幽姿媚松桧白水从北来南与众川防开目沃野千峰俨相对自是山林乐何但官爵贵买田酿清泉里社日相慰诗成怅如失天风逼衣袂东望邹衍庙杯酒可逺酹谈天剧当时古屋尚粉绘骑驴独归去人世空一喟息斋风竹图道士华山隠得之命予赋之
　　往年家住筼筜谷丹鸾之实美如粟云翻空下深靓昆吾宝剑削秋玉石衣清锦侵书光风防粉堕生细香琳馆瑶台九天近夜寒笙磬声锵锵万斛苍烟郁江雨二妃弹瑟潇湘浦郫筩蜀酒亦堪沽蟠石双杖令谁取河朔岁晏氷为梁羣木鳞皴临雪霜迟汝狂颷莫吹裂截管他年侑帝觞
　　李夫人
　　未央天子香醺骨美人不贮黄金屋水铜无光澁秋月留得当年旧蛾緑瑶防夜佩声阑沉云呌鴈沙泉寒二十五弹鳯凰玉钗小燕飞春山
　　祝丹阳祠武当
　　东窥禹穴西龙门狎虎豹兮观鱼龙中有武当神所宫扪摩光景慿云风旁礴頫入厚地裂环视百镇真丛丛延祐天子圣明主万岁千秋作风雨
　　蔡州妓赵氏坠崖以死自誓作诗讽俗
　　鳞鳞汝水氷碧光汝之左右百草芳红兰紫桂媚长昼钩辀鸟子回银塘茭蒲无数菱叶小西家秋千属年少燕泥霁雨风景酣帘幙依稀有歌笑赵氏女子邯郸娼防丝绣履踏春阳心思宛转萦云缕羞对儿郎唱鳯凰乐山嵯峨石生雨乡人迎神奏歌舞婆娑起向神祠前祝愿生身事针组野风吹目双泪零泉声松韵相泠泠诸言女子亲爱癖誓死命轻如鸟翎鸟翎飞上合欢树开花夜夜无愁苦秋香不断相思浦玉钗断股埋黄土
　　题简天碧画山水
　　西江隐君简天碧醉来画水复画石春山秋树緑更红木桥野屋横且直烟云蓊郁风雨交元气淋漓障犹湿雪篷夜宿鱼尾舠晴蓑晓挂牛角帙岷闗巫峡冬气清猿啼鸟啸天一尺老来看画眼苦澁便拟买田溪水侧脱去赐帯系芒履著书五车刻苔壁
　　春行南郊
　　緑树连城合苍藤入涧悬作桥分野路取竹缚溪船载酒谁留客防花我欲颠歌诗谐故老笑语属神仙自凿蒲萄井人开苜蓿田防樱黄鸟弄窥藻白鸥翩狎坐欣时俊随行喜少年山阴知寂寞春服且云烟
　　刘辰翁
　　春晴
　　江栁长天草色齐新晴何物不芳菲无因化作千蝴蝶西蜀东吴欵欵归
　　新燕池塘绿雨肥初晴未暖日光微角巾犹帯花梢湿才倚阑干见絮飞
　　鲜于枢
　　湖上曲
　　湖边荡桨谁家女绿惨红愁问无语低回忍泪并人船贪得纒头强歌舞玉壶美酒不消忧鱼腹熊蟠弃如土阳台梦短匆匆去鸳鎻生寒愁日暮安得义士掷千金坐令桑濮歌行路
　　杨奂
　　録汴梁宫人语
　　一入深宫里经今十五年长因批帖子呼到御床前殿前轮直罢偷去赌金钗怕见黄昏月殷勤上玉阶人间多枣栗不到九重天长被黄衫吏花摊月赐钱边奏行台急东华夜启封内人催步辇不候景阳钟驾前双白鹤日日候朝回自送銮舆去经年更不来陡觉文书静相将立夕阳伤心宁福位无复夜薫香别殿弓刀响仓黄接郑王尚愁宫正怒含泪强添妆一向传宣唤谁知不复还来时旧针线记得在窗间
　　晚至青口
　　长年困行役短发易飘零世事惊春梦交亲散晓星烧防侵路黑栁色夹堤青落日明霞底原情动鸰
　　得邳大用书复寄
　　百年真梦寐万国久风尘老去偏相忆书来恨不频季鹰犹在洛王粲未归秦谷口知何似他时愿卜隣
　　次答伯直侍郎
　　家贫余四壁地胜接三乡才赋狂司马形容老遂良画眉从尔阔舞袖为谁长生死交情在书绅示不忘
　　有怀梁仲经父
　　美人荧荧在何处海濶天低隔烟雾珊瑚零落芙蓉空咫尺相望迷逺路翠辇金舆双鳯凰风吹环佩声琅琅壶觞狼藉事已往一日万里愁茫茫刘郎竟是谁家客岁晚霜华林叶赤美人荧荧在何处鸭緑江头江月白
　　浮生怀裕之
　　汉节飞云外秦城落照边浮生空自老归计定何年泪满陈蕃榻心遥祖逖鞭短诗聊遣兴羞向故人传吴讷
　　李将军歌
　　太仓积粟皆红腐羣猫昼眠鼠变虎前锋不见李将军何人为发千钧弩去年我从昱岭来匹马驰突三闗开北平未入衞青幙郭隗独上燕昭台近闻西府罗俊彦人人自谓能酣战谁似当年背水军赤帜才临赵城变英雄报国如等闲马革裹尸铜柱间明朝按剑收中山谤书慎勿回天顔
　　铁崖仙人歌为杨亷夫先生作
　　铁崖山中铁笛仙落花满身花底眠两龙携来东西语蟠桃一醉三千年偷桃更有东方子拍手一笑天门里眼中九防齐州烟案上小儿不如蚁归来跳入壶中天铁仙亦在蓬莱巅回首楼船问瑶草水弱云深秋月老【先生有双铁笛名之曰大铁龙君小铁龙君】
　　汪庄
　　寄友
　　觉来一怅望幽兴知有期炊烟出深竹暮雨鸣清池翩翩归林翮澹澹遥山姿行吟偶成咏奉以寄所思未足道平素聊慰别经时
　　休宁县断崖
　　青山欲尽两崖开白鸟飞边一水回逺听歌声何处发荒烟落日钓船来
　　范椁
　　赠广居查尊师逺游
　　查君学道恋名山庐结东南紫翠间更忆皇州春色好却辞仙馆曙光闲千年城郭逐人去八月星河奉使还莫谓昆仑无覔处早将诗赋动江闗
　　十月十八日至怀安县是夕入福州城
　　山城列障驻余霞水与长空逺映沙芍药省中人望幸荔枝林外客思家遥遥徐市三神櫂张骞八月槎蚤岁学游今白发不应犹恋枣如
　　平台晚怀
　　落日微风生晚凉平台西上万山苍佳人独不生同世乐土乃知是异方海岳云霞千古意乡闗道路九回肠丹青不冩归田赋犹以虚名累霍光
　　送别周仪之推官赴钱塘并简李四秘书
　　武帝龙飞第一春京华相送各沾巾讵知邂逅文身地总是栖迟皓首人山驿蛟眠星满涸水乡鴈起月迷津若逢李洞南天竺谓是前书感谢频
　　寄朱链师
　　仙人江上馆帝子阁前村一去无消息三年废讨论云深烧药坞水近种花源惟有清风至时时为扫门
　　京下思归
　　黄落蓟门秋飘飘任逺游不眠闻戍鼓多病忆归舟疎雨从昏过繁星达流卿非徐孺子万口薄南州
　　八月十五日夜
　　城上初闻柝天边独倚楼可怜今夜月还照异乡秋烛暗频移席帘垂不动钩回文机锦字冩得大刀头
　　题黄君秋江钓月图
　　旧识先生隐者流偶因图画想沧洲断云满路碧牕晚明月何年青嶂秋世故风尘双短屐生涯天地一孤舟何由白石空矶畔招得人间万户侯
　　题先天观山水图
　　学仙之人与山为徒往往在匡庐之奥湖江之区张公錬丹作龙虎丹成御气游六虚后来作者絶代无复有逸人任元都元都之坛角井孤上摩万里之黄鹄下伏千尺之饥鼯阴森桧筠自大古斩种力与开辟俱扶桑朝日挂絶壁坐见楼观青糢糊擘厓控弦防哀壑秋云春露芝田腴我亦人间山泽臞偶随防龙宾唐虞有时一醉黄公垆震风三日撼不苏折花不得度弱水挥手始识仙凡殊玉堂学士危与吴遗我兹山之画图寻山数户久叹息无縁置我双樗蒲独行幽人不受呼扫叶青涧听啼乌日莫罗径相萦纡相萦纡向何处明朝为借麻姑鹏我亦骑之上天去
　　王氏能逺楼
　　游莫羡天池归莫问辽东鹤人生万事须自为跬步江山即寥廓请君得酒勿少留为我痛酌能逺之高楼醉捧勾吴匣中剑斫断千秋万古愁沧溟朝旭射燕甸桑枝正搭虚窗面昆仑池上碧桃花舞尽东风千万片千万片落谁家愿倾海水溢流霞寄谢尊前望乡客底须惆怅惜天涯
　　日晏
　　昨日相期早出邨今朝日晏未开门可人一夜东风雨绿遍天街旧草痕
　　院中夜直
　　此身只似到南州莎草寒鸡一片秋后夜玉堂谁上直料应少睡更多愁
　　离扬州
　　孤篷如磨绕汀沙叶满平湖藕未花回首竹西亭渐逺一江烟雨酒旗斜
　　过三合驿
　　一春归计又蹉跎穷粤风光奈病何总有青山千万叠行人长少鹧鸪多
　　江上古祠
　　老树昂藏倚岸隈祠灵经岁锁苍苔豚蹄巵酒能多少但有羣鸦旦莫来
　　湖面
　　湖面春深暖气匀青芜未陨【一作损】已知春沙湾散驻张鱼客苇室时惊射鴈人
　　北山谷中老父
　　无多林屋冠青山长子成孙鬓未斑问我乡原何处是半生江海未知还
　　渡端州峡
　　櫂郎得便泝清流忽报舟前晓雾収蛮语酬人翻自苦好山不敢问何州
　　正月二十四日至宝圭驿是北流县自此遵陆指鬰林矣
　　逺辞京阙碧云端泝尽夷江未到官回鴈峰南更千里是行谁为报平安
　　水乐洞
　　石林求路转聱牙来访香严大士家雨过门前生薤叶风行陇上落松花悬厓滴水鸣金磬激涧流泉走玉沙欲适山林去城市久知寂寞胜纷华
　　老君台玩月
　　老君台上凉如水卧看氷轮转二更大地山河微有影九天风露寂无声龙蛇并起承金榜鸾鳯双飞载玉笙不信弱流三万里此身今夕到蓬瀛
　　钱塘怀古
　　西湖清浊自天开鸿雁鳬鹥日往来黄道星辰怀太乙紫微宫殿拥蓬莱能文竞奏王褒颂献寿深倾阿母杯九域舆图今混一百年耆旧独兴哀
　　化城宫阙被层阿栋宇高低若涌波翠石文章题日月寳珠光焰烛山河空桑説法黄龙听贝叶翻经白马驮谁道一无超众有祗今尘土重来过
　　虞集
　　月出古城东
　　月出古城东海气浮空蒙车骑各巳息宫阙何穹窿牧马草上露吹笳沙际风帐中忽闻鴈传令彀雕弓
　　赋水木清华亭
　　中流泛兰枻望彼嘉树林落日荡野水浮云生夕阴游鱼恋芳藻好鸟鸣幽岑为乐空易老吾将脱朝簪
　　退直同柯敬仲博士赋
　　月下白玉阶露生黄金井踈条栖鹊寒衰蕙流萤冷恋阙感时康怀归觉宵永晨钟禁中来白发聊自整
　　于仲元舎赋红梅
　　白雪不成夜丹霞遂崇朝妙质承日映飞英向风飘醉来红袖近歌罢防云消扬州问何逊何似董娇娆
　　寄题新冶亭
　　窈窕冶亭莫萧条江南秋泛览山河外张乐鳯凰丘公子飞翠盖美人回防舟从兹至黄髪乐哉以忘忧
　　日出行
　　日出上城府日莫当蚤归城门巳击柝出郭何焉依下马投馆人空垣月当扉凉风振庭树巢鸟屡惊飞起坐搔白发忽如霜草稀周公不复梦仲尼故沾衣老莱有孺色传闻惟食薇求之事已晚徘徊行道微
　　赠铁庵道者
　　昔游云台观山色上衣青松花春雨落栢叶秋霜零饥来煮白石睡起看黄庭人间忽已老莫问少微星
　　寄陈众仲助教上都作
　　学省足清昼词垣惊早秋美人隔河汉落月在高楼持衣未成曲吹笛不胜愁还趍鳷鹊观别制鹔鹴裘
　　吹笛图
　　白云悠悠去长松被高丘匡坐吹笛人似是马都邮飞鸿遗哀响幽泉发春流女乐亦何有逍遥以忘忧题高彦敬尚书赵子昻承防共画一轴为户部杨侍郎作
　　不见湖州三百年高公尚书生古燕西湖醉归冩古木吴兴为补幽篁妍国朝名笔谁第一尚书醉后妙无敌老蛟欲起风雨来星堕天河化为石赵公自是真天人独与尚书情最亲高怀古谊两相得惨淡酬酢皆天真侍郎得此自京国使我观之三叹息今人何必非古人沦落文章付陈迹
　　题杨友直检校所藏李营丘枮木图
　　老龙出海苍髯须营丘古木天下无回枝屈铁堕崖云涧底应拾青珊瑚明堂清庙要梁栋朔风吹沙泽腹冻老身不用叹迟莫按图来求万钧重
　　送袁伯长扈从上京
　　日色苍凉映赭袍时廵毋乃圣躬劳天连阁道晨留辇星散周庐夜属櫜白马锦韀来窈窕紫驼银瓮出葡萄从官车骑多如雨祗有扬雄赋最高
　　题江南秋思图
　　三年别却钓鱼矶昼看新图夜梦归石壁苍松含爽气江沙翠竹弄晴晖西瞻雪岭家何在东入天台路转微贺监若防湖曲赐遍翔千仞振尘衣
　　题南野亭
　　门外烟尘接帝扃坐中春色自幽亭云横北极知天近日转东华觉地灵前涧鱼游留客钓上林莺啭把杯听莫嗟韦曲花无赖留擅终南雨后青
　　赠赵生
　　天门一日观黄榜茅屋三年掩素扉缃帙蠧鱼春雨润练囊萤火夜光微梦游朔雪留鸿迹思入南山望鹤飞防倚宫墙看射策上林初日炫朝衣
　　访李真人不遇
　　退朝花底佩珊去访真人晓出闗芳草欲迷行径古长松深防步廊闲苍龙挟雨得瑶简白鹿穿云致玉环如到天坛看月影定知清露满人间
　　赋壶洲
　　传闻海上有洲曾是安期旧所游千顷白云都种玉一杯弱水不胜舟鱼龙夜防黄金鼎鸾鹄晨朝紫绮裘波浪不惊星斗近步虚声里度清秋
　　次韵朱本初访李溉之学士不遇
　　城南城北暖尘飞伐木相求苦未归吟到碧桃还细雨行寻芳草又斜晖绮牕防笔题诗徧斗帐沉香入袖微共载小车胜上马重游莫待晓红稀
　　寄赵子敬平章
　　闻道乗闲入翠微犹愁岚气湿人衣道傍野树飞花尽溪上春云作雨归故旧钓丝轻在手仙人棋局静忘机赤松曾许同千载儗向高秋傍鹤飞
　　寄句曲外史张伯雨
　　独抱长镵管白云琴心谁录内篇文清斋三日秋仍瘦徧礼羣真夜每分石记恐妨尘外事山经聊许世人闻已从司马求真箓更为通章九老君
　　送刘宗师归茅山
　　长松落落千峰雪碧汉寥寥一鹤风十月暂离句曲洞早春还谒大明宫君王旧识苍龙剑图画新传白髪翁欲把紫芝歌隐德三茅应听月明中
　　次韵杨友直
　　真馆能容客避深帘飞絮昼寥寥数枝芍药谁相赠一束生刍故可招坐定惊雷经席上酒阑纎月在林标何由长共陶景听取松风作鳯韶
　　寄海南故将军
　　海上风来五月秋晚凉听上木兰舟金盘丹荔生南国玉椀清氷出北州狂客醉时花作阵美人歌罢月如钩期门旧识将军面从猎还被翠羽裘
　　次韵宋诚甫学士城南访病莫归
　　骑马城南覔旧题飘萧席防碧云低东风花栁过韦曲落日儿童唱大堤绣阁岂无和玉髓锦囊还有铸金蹄归来吟转楼头月池冷芙蓉翡翠栖
　　听雨
　　屛风围坐鬓毵毵綘蜡摇光照暮酣京国多年情尽改忽听春雨忆江南
　　题陈众仲助教送人之官南平序后
　　我忆锦溪最上原春云为雨日行天何时独上溪边阁不待泠风已洒然
　　酬书巢送棕帚
　　积雨苍苔路不分松华尽日落纷纷尘埃满袖归来晚谁与柴门扫白云
　　送戴真人归越
　　戴先生日饮五斗醉不得再饮一石不肯眠昨从桃源来两袖携风烟长安道上小儿女拍手拦道呼神仙马如游龙花如雨蹴踏春秋作朝暮东方不作窗间戯上帝还令海边去海边玉虹夜不收贝宫珠阙皆蛟虬芝田玉树久相待天上老仙那肯留戴先生鉴湖之水三千丈不可以鉴可以酿明朝亦脱锦袍去与尔酣歌钓船上
　　九日寄兴
　　黄菊香残夜雨乌纱醉客秋风回首十年旧事乱云流水西东
　　青山白云图
　　独向山中访隐君行穷干涧水沄沄仙家更在空青外只许人间礼白云
　　题子昻兰石
　　汀草离离石老苍行吟何处乐清狂江中遗佩相思久莫待明年春蕨长
　　题王母图
　　瑶草春深昼日闲灵芝清露自怡顔双成吹彻参差玉八骏人间去不还
　　八月八日有感题视草堂壁
　　载笔趍芸阁探囊索緼袍坐消秋日尽心折夜风高识字头先白谋生计转劳文园多病渇常想赐葡萄
　　云岩楼观
　　高阁丹青起中天紫翠分窗当太白雪门俯九疑云伐木山人去吹箫帝子闻尘中归未得春思转纷纷
　　子昻墨竹
　　吴兴画竹不欲工腕指所至生秋风古来篆籕法已絶止有木叶雕蚕虫黄金错刀交屈铁太阴作雨山石裂蛟龙起陆真宰愁云暗苍梧泣湘血吴兴之竹乃非竹吴兴昔年面如玉波涛浩荡江海空落月年年照秋屋
　　题柯博士画
　　矶头风急潮水长蒹葭苍苍系鱼榜青山一髪是江南白头不归神独往幽篁绕屋茅覆檐木叶脱落秋满帘买鱼沽酒待明月应是黄州苏子瞻子瞻文章世希有谪向江波动星斗夜投断岸发清啸栖鹘惊飞怒蛟吼图中风景偶相似欣然挥洒春云开子瞻应是念乡里化作江东孤鹤来
　　费无隐丹室
　　碧云双引树重重除却丹经户牖空一径绿阴三月雨数声啼鸟百花风年深不记栽桃客夜静长留卖药翁几度到来浑不语独依秋色数归鸿
　　挽文山丞相
　　徒把金戈挽落晖南冠无奈北风吹子房本为韩仇出诸葛宁知汉祚移云暗鼎湖龙去逺月明华表鹤归迟不须更上新亭望大不如前洒泪时
　　赠道士
　　神室谁开自洞微紫烟为户玉为扉春容淡薄胎仙舞夜景虚明脉望飞绕指风雷龙睡醒满囊云锦虎驮归犹嫌长物烦闻见更上高台一振衣
　　玉华山
　　何处清江拥玉华手提名榜寄仙家光凝石殿千年雪影动银河八月槎藏药宝函腾玉气説诗瑶席散天葩奎章阁吏无能赋得似新宫蔡少霞
　　送人归扬州
　　扬子江头水拍天人家种栁住江边吴娃荡桨潮生浦楚客吹箫月满船锦缆忆曾游此地琼花闻不似当年竹西池馆多红药日日题诗舞袖前
　　过池阳与周南翁同知
　　使过池阳闻上日好怀浩荡为君开江干维楫车马集亭上持杯风雨来通夜鱼龙听语竟明年鹓鹭忆朝回九华秋色翠可食为问谪仙安在哉
　　游仙游山
　　游仙亭子北门东云树烟霞野迳通秋净华峰干仞表春浓仙县百花中昔人黄鹤何年去九日清樽此意同醉挿菊枝归路晚莫令狂客恼衰翁
　　题秋山图
　　峰逈留深隐天清袭素袍栖身断人迹游目送鸿毛树挂栖厓鸷藤悬饮子猱龙眠石涧冷虎撼树根牢木客吟时共山樵奕处遭浮云过水尽木叶挟霜高羽使来三岛胎仙舞九皋左招玉斧饮右揽赤松遨空色收寥廓虚声起绎骚弹琴遗古散载酒掉轻舠遂向图中见谁能世外逃乗槎几月至一泛九秋涛
　　宣和墨竹寒雀
　　洒墨冩琅玕深宫春昼闲萧条数枝雪不似纥干山掲徯斯
　　忆昨
　　宫草葱茸禁树齐日趋延颢对凝晖朝迎步辇花间立莫送回鸾栁下归碧殿东临琼岛近金河背引玉泉肥几回宏庆门前路春雨蒙蒙欲湿衣
　　梦武昌
　　黄鹤楼前鹦鹉洲梦中浑似昔时游苍山斜入三湘路落日平铺七泽流鼓角沉雄遥动地帆樯高下乱维舟故人虽在多分散独向南池看白鸥
　　送道士薛元卿归江东
　　知君此去渐难招只在人间已廓寥市上有时逢卖药山中何处覔吹箫仙岩花落溪流满鬼谷云开树影遥未必故山安隐逸海天凉月夜萧萧
　　送詹宗师还庐山
　　香炉峰色紫生烟一入京华路窅然云碓秋闲舂药水雨犁春卧种芝田书凭海鹤来时寄剑自潭蛟去后悬忽报归期惊倦客独淹微禄负中年
　　送王留守宣慰荆湖
　　舟楫连樯出蓟丘弓刀千骑入荆州歌翻郢雪寒暄变思逐岷江日夜流云雨暝连神女宅山川晴绕仲宣楼岂无贤士堪招隐应向鹿门深处求
　　赠王郎
　　王郎楚狂士意气飞秋霜读书破万巻下笔数千行富贵视浮云况肯矜文章十五耻闾里掉臂辞故乡夜宿东海月朝买西州航瞠目王公前结客少年场一饮或一石一醉或十觞宁揖屠狗人不与俗士当千金不易笑岁暮单衣裳阮籍在穷途英声连四方鸾鹄有时铩反愧燕雀翔世无剧孟交不及青楼倡燕赵如花人翠袂黄金珰不识豪俊士空媚痴与狂王郎逺过我坐我枯藜床终夕无酒饮抚髀歌慨慷平明别我去极目空茫茫
　　高邮城
　　高邮城城何长城上种麦城下种桑昔日鐡不如今为耕种场但愿千万年尽四海外为封疆桑阴阴麦茫茫终古不用城与隍
　　饮张氏别墅
　　楚国多才俊张家好弟兄出门湖水碧留客野堂清微雨鸣疎竹寒烟覆古城园人隔畦语岁暮此中行
　　山庄晚有怀舎侄督获临川
　　防防黄桑叶苍苍白竹峰居门争野碓归客背村钟路暗縁溪湿山寒着雾浓阿咸收稻未辛苦缺相从
　　寄刘师鲁
　　想君游宦处正直洞庭湖落日波涛壮晴天岛屿孤舟航通汉沔风物览衡巫天下文章弊非君孰起予
　　赠胡汲古
　　野客何萧散长年暂出游风尘惟短褐江海自扁舟有迹能来往无心任去留才名今借甚屈指到枚邹
　　送徐义父入京
　　幽燕向日边裘马去翩翩碛逈沙如雪河穷浪入天上书双阙下待诏五门前壮节当竒遇无烦愧往贤
　　题花鸟图
　　吴中女儿顔色好洗面看花花为悄调朱弄粉不自施冩作窗间雪衣鸟緑窗沈沈春昼迟半生心事花鸟知花残鸟去人不归细雨梅酸愁画眉
　　秦淮
　　秦淮江上送飞鸿秦淮水流西复东六朝人物已寂寞万古云山空叠重明日还沽采石酒昨朝犹听广陵钟人生不似寒潮水去去来来有定踪
　　滕宾
　　感遇
　　吾爱李太白玩世如游龙自知天上谪何必人间容海风吹緑发萧萧卧云松我昔梦见之遗以金芙蓉清辉恍在眼月落蛾眉峰
　　吟人
　　吟人瘦倚玉阑干酒醒香消午梦残燕子不来春事过半帘疎雨杏花寒
　　赠弓秋蟾
　　琼花十里小楼红醉吞牛斗眠长虹十年四海分萍蓬一笑邂逅滕王洪床头回首黄金空但见耿耿盘心胸问蟾何不归蟾宫自有老月留身中谁受一粒金丹红学得纸上画黑龙白昼呼吸风云从顷刻雾暗天蒙蒙妙处巧夺造化工不复知有陈所翁君不见金陵壁上不防瞳防瞳霹雳惊江东我欲烦君具毫楮画一小龙回顾母普令天下生孝心不向江湖长騐雨
　　访隐
　　西风短褐飞黄埃何不从我游蓬莱狂歌醉舞下山去后夜月明骑鹤来
　　黄溍
　　北山纪游
　　却问仙山去几程白云如簇近相迎直须不脱登山屐行尽松声与水声
　　开元宫
　　谁使藏舟一夕移红楼翠幕未全非曾闻帝子乗鸾去疑有仙人化鹤归烟迳月明瑶草歇石坛露冷碧桃稀赤防桥畔多时立闲看扬花作雪飞
　　龙潭山
　　二月清江照眼明避风舟檝满回汀断云挟雨时时黑密叶藏花树树青习隐未成陶令赋行歌聊共屈原醒碧潭光景无消息坐看游鱼防翠萍
　　送觉上人游金华
　　忆同夜上妙高台坐听泉声响怒雷久别烟霞如梦寐旧游岩石长莓苔挂冠方厌人间事飞锡俄从世外来何处深春可游客金华山色紫崔嵬
　　忆友人
　　无复高谈慰索居壮心零落竟何如人间漫有金台梦身后谁传玉枕书半畆苍苔埋璧地一声白雪断弦初芙蓉峰下闻吹笛泪滴春天草木疎
　　题雪窦妙高台
　　偶为清游宿梵宫凌晨试上最高峰水翻雪色寒犹落云掩丹光逺更重旧有一僧能跨虎近闻三洞尽藏龙下方车马应难到烟际唯听日暮钟
　　送张秀才归里
　　青阳河畔杜鹃啼归路如定不迷应到故山丛桂里笑人骑马听朝鸡
　　北山纪游
　　坐爱春泉响翠微玉花吹湿薜萝衣何由着我氷壶洞卧看青天白练飞
　　题丁文苑同年哀词后
　　自别琼林雨露边江湖目断綉衣前禹门尚想龙初化辽海惊闻鹤已仙烈日秋霜空耿耿重山宿草正芊芊不才死后知何用坐对诸郎独然
　　刘蕡祠堂
　　刘君古遗直祠堂在丘园嗟此豪侠窟文雄倏孤鶱平生二三防匪邀明主恩谈得失无乃市井言凭高一长望若厌车马喧微风过疎雨青山满前轩阴晴欻异态浮云实无根悠悠千载心去去无复论
　　傅若金
　　宿崇仁峡
　　扁舟夜宿鱼龙窟久客长怀虎豹闗岁暮思家成白发天涯持酒看青山张骞浪喜葡萄入马援终嫌薏苡还天子只今劳遣使将军何日遂平蛮
　　驾发
　　天门晓启黄金鎻路马遥翻碧玉蹄银烛荧荧花外出翠蕤冉冉栁边迷千官剑佩屯云合五衞旌旗拥日齐后夜龙沙驻清跸侍臣不寝听晨鸡
　　仇工部古松歌
　　苍松在山自奇古灌木翳之人不惊忽然图向堂上壁满座叹息长风生交柯崛走森昼晦其下将疑鬼神防雾雨寒霏虎豹毛雷霆怒坼蛟龙背乃知巨笔老且神力斡造化雄千钧皇天不夭栋梁具后土潜回霜雪春尔松已为人爱惜见尔为尔生顔色山中岂无材木倚絶壁未逢匠石嗟何益
　　常宁刘百户园林
　　少壮从戎事归休遂野情鹖冠时自着龙剑夜犹鸣竹下思羊仲前感邵平知君纵幽赏心已薄浮名
　　和危山臞寄弟
　　故园兄弟总相思久客怀归屡失期司马却惭题柱早东方翻恨上书迟都门栁暗愁中见乡国花繁别后知昨日南桥放春水望云回首独多时
　　题书船入蜀图送蔓州教黄尚质
　　楚客之官泛蜀船画图盈尺见山川九江树色潇湘外三峡猿声滟滪前方译渐通巴俗语国书新絶汉人传岂无好事能携酒问字时时集讲筵
　　王氏师山庒
　　相师之山云杳防千巗万壑倚空青上方雷雨藏天井南极风烟落洞庭溪客去迷花蔼蔼野人居爱竹泠泠何时遂买登山屐乗兴还来叩石扄
　　龙翔寺
　　梵王宫殿倚青防先帝旌旛拥百灵宝网自鸣空里乐琅函时出赐来经近山鳯去花仍碧遥海龙归树独青玉辇宸游竟寥廓行人挥泪读新铭
　　秋兴
　　天上旌旗卷暮寒人间鼓角送悲酸瑶池落日回青鸟月殿浮云掩素鸾杨栁渐稀风瑟瑟芙蓉已老露溥溥砧声苦近南隣客寥落羇怀强自寛
　　甘立
　　吴王纳凉图
　　六月长洲水殿凉酒酣挥袖倚新妆芙蓉露冷秋云薄迥首西风响屧廊
　　题柯博士墨竹
　　嶰谷春深落粉香拂云和露倚苍苍月明后夜吹箫过应是伶伦学鳯凰
　　春日有怀柯博士
　　阖闾城外乱莺啼笠泽春深水满陂好买扁舟载图画布防东下若耶溪
　　闻説新来白发稠茂陵多病不胜愁吟成定似张公子痴絶真成顾虎头
　　贾治安骑驴图
　　西风乌防髩毵毵拂袖长吟倚暮酣得句不冲京兆尹蹇驴行遍大江南
　　古长信秋词
　　缺月流光入绮疏金壶传箭梦回初秦台彩鳯无消息桂影空闲十二除
　　辇路青苔雨后深铜鱼双钥昼沉沉词臣还有相如在不得当时买赋金
　　昆明池歌乐
　　彩鹢齐飞簇画旗甲光如水入云低长杨五柞遥相望笳鼔归来日毎西
　　博望封侯万里还血流赤海骨如山将军新赐楼船印锦缆牙樯杳霭间





　　元艺圃集巻二
　　钦定四库全书
　　元艺圃集巻三
　　明　李蓘　编
　　倪瓒
　　送张伯雨游张公洞
　　荆溪山水閟灵宫子晋鸾笙下碧峯午夜月明风满嶂千岩人静鹤眠松縁知瑶草春来长应有仙人洞口逢莫为青骡翁久住归来骑取葛陂龙
　　送李徴士过荆溪访王司丞
　　何处寻狂客故人王子猷花落庭前树风吹溪上舟紫笋生春雨緑苹满芳洲心随酒船发怅望不能休
　　寄忻笑隠
　　江南隠者人不识一日声名动九重地湿厌闻天竺雨月明来聴景阳钟衲衣香暖留春麝石鉢云寒卧夜龙何日相从陪杖屦秋风江上采芙蓉
　　次韵送柳先生贯东归
　　赋诗南涧冩乌丝霭霭停云去后思乡国动成经岁别江湖复与故人辞溪船斫鲙云生柁松室闻月满枝他日重寻吾子宅咏謌犹及暮春时
　　春日云林斋居
　　临池春流驶扫地夕隂满正襟味道言超遥坐溪馆岚岭当书榻烦襟一舒散靡靡松花黄逐逐云气暖石梁青苔合于焉人迹断故非与世疎防栖遂忘返
　　王永年
　　题墨竹
　　泛泛湘水春依依渭川曲胜地不再逢于焉见丛緑碧干冒余烟晴梢媚凉旭恍然碧云中可玩不可掬人闲白日静风定层漪渌此君信佳人悟悦何由足
　　杨果
　　洛阳怀古
　　洛阳云树郁崔嵬落日云深首重回山势忽从平地起河声偏到故宫哀五噫拟逐梁鸿去六印休惊季子来惆怅青槐旧时路年年无数野棠开
　　李京
　　留别成都诸公
　　苍龙双阙郁岧嶤曽侍鹓鸾趂早朝往事已随尘滚滚虚名赢得鬂萧萧长林丰草空相忆瘴雨蛮烟若见招借问都门门外栁为谁留着最长条
　　李源道
　　燕中怀古
　　荆卿墓上草离离郭隗防边对落晖战国山川秋气壮中原豪杰晚星稀乾坤纳纳无人识南北年年有雁飞説似芦沟桥畔栁安排青眼送将归
　　马易之
　　宿赤城馆
　　休驾赤城馆凭轩望前山飞雨西北来乱洒石壁间风寒树凄凄木落沙班班牛羊尽归村微灯掩松闗野老颇留客及此农事闲倾筐出山果浊酒聊慰顔移尊对金阁灵宫郁孱顔安得吹箫人乘鸾月中还
　　刘汶
　　赠刘禹玉
　　刘郎方朔徒游戏紫泥海千年华表非惟有寸心在向来浙水西雄辨吞虹蜺手携九节杖东入蓬莱栖我时探禹穴同看山隂雪千人万人中怪子独超越朝骑白鼻騧暮逐油壁车得钱即付酒携妓顔如花踏翻豪侠窟醉狎山人家或嘲狂处士或诮报恩子从渠立名多讵识子竒伟一朝去乡国北上争吹嘘家无十金产袖有万言书所陈果何事为国非自计宁遭丞相嗔肯负丈夫志蹉跎十数秋甘与黄冠俦善藏倚天剑未暇摩斗牛幡然走山东隠迹随壶公还寻岱宗去絶壑凌天风鸡鸣上日观眼乱扶桑红窥临事未巳逸气横万里行歌齐鲁间兴为庐山起庐山秀可飡怡此氷雪顔挥毫洒瀑布五老开云闗逺公拍手笑喜见遗民还乃知士不偶正可游名山去年卧衡岳聊憇四海脚猒垂君平帘懒卖伯休药却呼魏夫人共把流霞酌今年与山辞下走湘水湄临风吊贾傅酹月招湘累文章本疎荡强忍终技痒光怪不可收倐忽又千丈有时遇知音朗咏山中吟复恐儿軰觉不得容山林兹辰忽聚首慰我别来久辛勤四十霜所获竟何有却懐居东时勇以功名期焉知尚漂泊筋力供路岐举杯置往念此去安所之南窥古云阳更了山川竒山川固娱目慎勿过幽独奈何白云歌再送刘十六乾坤眇苍茫回首眷空谷我将秣其驹乃不受羁束愿子无遐心归哉返初服彭炳
　　明簪
　　明簪倚脩筠抚擥自清絶明河夜无声茅亭四檐月露寒鹤梦醒山花落香雪白云虽无心今宵倘怡悦持杯欲问之忘言楚天碧然思美人芙蓉似顔色乘鸾月明中青霞拥鸾翼苒苒别离时吹箫苦幽咽
　　楚山
　　楚山琢青玉斗酒浮汉江叩舷歌明月慷慨过楚邦亡国非所防鹿门思老厐此心出万物富贵焉可防卧龙拜床下髙风古无双
　　懐彦肃
　　二年不见琼花树脩竹长松独倚楼一片白云东海上又随春雨过扬州
　　絶句
　　坦坦黄金道蛾眉坐瑶车莫随双燕子容易落人家李冶
　　潇湘夜雨
　　逺寺孤舟堕茫雨声一夜满潇湘黄陵渡口风波暗多少征人説故乡
　　李昶
　　寄王总管
　　华阳东下古梁州五马旌旗拥上游肠断寒江衣带水令人空望镇南楼
　　过故县埧
　　宪宗皇帝射防髙气压蛮江万丈涛玉辇不归岩树冷白云何处醉蟠桃
　　张惟中
　　月梅
　　南屏山下一枝开西子湖头几度来惆怅无人重放鹤酒船空棹月明回
　　丁守忠
　　赠莫錬师
　　神仙中人毛外史方瞳深碧虬髯紫了知大道本无为况是谷神元不死偶因救旱驱溟倒防银汉如建瓴功成不居拂衣去洞庭君山青
　　张昱
　　寿光宫访道士不遇留题
　　髙阜临大溪激流喧众石中藏寿光宫年深翳金碧俨然天人尊羽卫何赫奕回廊防古木苔藓少行迹传昔丹霞士于斯錬金液徘徊长松下瞻望云气白不见种桃人惆怅理还策
　　周驰
　　懐郭安道
　　江南江北路茫茫明月髙楼各异乡旅雁叫云天似水故人今夜泊潇湘
　　和郭安道韵
　　西风吹起白头波半夜扁舟掠岸过不向长桥酤一醉满天明月奈秋何
　　杂兴
　　凉气潜侵玉女窗井梧一叶下银床离情有似东流水一夜相思归梦长
　　杨栁青青麦吐芽壶觞来就野人家可怜废井荒畦畔狼藉东风一迳花
　　巴延子中
　　春日
　　几片残红防客衣小溪流水鳜鱼肥画桥尽日无人过杨柳青青燕子飞
　　姚燧
　　舆病髙崖道中作
　　役役乾坤逺栖栖道路频五年三入蜀十梦九归秦疟鬼偏凌客山英定笑人无劳问前渡秖觉白头新
　　舟达黄溪
　　草木随寒暑殊方荣悴同苇华兼露白柽叶未霜红日月双飞鸟江湖一病翁晚来沙屿上愁坐独书空李继本
　　寄思温尹
　　长松过雨碧萧森凉籁吹香满素襟泉落空潭秋洒洒云生虚室昼隂隂尘埃书剑千山路风雨江湖万里心客散衡门更清絶月明谁聴紫琼琴
　　陈孚
　　鄂渚晚眺
　　黄鹤楼前木叶黄白云飞尽岸茫茫橹声揺月归巫峡灯影随潮过汉阳庾令有尘污简册祢衡无土葢文章防干只有当年柳留与行人记武昌
　　交趾使还
　　少年偶此请长缨命落南州一羽轻万里上林无雁到三更函谷有鸡鸣金戈影里丹心苦铜皷声中白髪生已喜归来身健在梦回犹觉瘴魂惊
　　燕山除夕简唐张二文友
　　万井笙歌彻晓闻千官待漏夜纷纷奴星有柳祠穷鬼臣朔无柑遗细君长乐钟声敲碧汉广寒帘影卷红云自知报国无他技赖有诗书可策勲
　　出门别亲友
　　停君汉水浮鸭之翠杓聴我峄山栖鸾之緑桐男儿拂衣出门去龙泉三尺光如虹君不见磻溪鹤髪钓鱼者偶掷渔竿来牧野白旄麾开炮烙烟桓圭朱芾侯青社又不见南阳卧龙人不识一朝佐汉坐狼石羽扇轻揺蛇鸟惊火精焰焰天西极旗亭四月柳如蓝紫骝嘶风黄金骖岂无叩牛歌亦有扪虱谈天生巉岩崒嵂骨蒿莱槁死谁能甘我欲登泰山扶笻欵天闗东溟弱水如可攀手弄白日青云间我欲渡黄河赤脚凌秋波水仙楼阁髙嵯峨径叱海若笞蛟鼍
　　铜雀台
　　古台百尺生野蒿昔谁筑此当涂髙上有三千金步揺满陵松栢围凤绡西飞燕子东伯劳尘间泉下路迢迢龙帐银筝紫檀槽怨入漳河翻夜涛人生过眼草上露白骨何由见歌舞独不念汉家长陵一抔土玉匣珠襦锁秋雨
　　吴宫子夜歌
　　紫贝楼阙郁金香暖云七十红鸳鸯玉蟾笑拥霞绡裳星河不堕宫漏长緑樽滟滟麟髓泣露重花寒秋不湿歈歌一声起雪涛海龙夹陛如人立谁知浅颦蛾半扫中有踈萤满秋沼越兵晓踏西风来碧波一夜芙蓉老
　　太液秋风
　　一镜拭开秋万顷碧天倒浸琉璃影寒飚夜卷雪波去贝阙珠宫黛光冷三千歌棹揺緑烟湿鬟吹堕黄金蝉琪树飕飕红鲤跃衮龙正宴瑶池仙
　　琼花春隂
　　一峯亭亭涌寒玉露花不坠瑶草緑珠楼千尺汉星间天风吹下笙韶曲万年枝上槲叶满小鸾伥伥绕龙管金根晓御翠华来三十六宫碧云暖
　　居庸叠翠
　　断崖万仭如削铁鸟飞不渡苍石裂嵯岈枯木无碧柯六月太隂飞急雪寒沙茫茫出闗道骆驼夜吼黄云老征雁一声起长空风吹草低山月小
　　西山晴雪
　　冻雀无声庭桧响氷花洒檐大如掌平明起视岩壑间插天琼瑶一千丈夕阳微漏光嵯峨倚栏更觉爽气多云间落叶有径否想见樵叟犹青蓑
　　玉泉垂虹
　　雪波碧拥千崖髙落花防防浮寒瑶日斜忽有五彩气飞上太空横作桥古寺残钟荅铃语回首前村犹急雨轻绡欲翦一幅秋又逐西风过南浦
　　蓟门飞雨
　　黑云如鸦涨川谷云涌电跃风折木半天万防卷海来森森映地如银竹凤城无数笙歌楼珠帘半卷西山秋谁知羁客家万里一灯正拥寒衾愁
　　湖上感旧
　　西日朱楼拥翠钿女墙犹在草芊芊东风第六桥边柳不见黄鹂见杜鹃
　　李溉之
　　我本山人素志邱壑获归名山为愿毕矣爰以四月十一日离京师是夜抵潞阳慨然赋诗还慰匡庐隠者并以寄金门诸公为一噱云
　　野马脱羁鞅倐疑天地寛临风一长鸣风吹散入青防间颇如鲁仲连到海不复还又如安期生长留一舄令人看江南浩荡忽如海落日照耀浮云闗既不能低眉伏气摧心顔诡遇特达惊顽又不能抱书挟策干万乘调笑日月相回盘匡庐迢迢接仙山仙翁泛若秋云闲长松之隂引孤鹤望我不见空长叹采铅天池津饮渌桃花湾苍梧倒影三湘寒赤城霞气生微澜鲸鲵翻空海波赤晓色欲上扶桑难人间之乐兮诚不足恃何如归卧栖岩峦栖岩峦卧岩穴夜半天风吹酒醒犹有西溪万年月
　　题汉阳郎官湖
　　山翁薄暮醉酒归杖藜迷却髙阳池清风吹花緑隂倒我笑谓是秋云移还乘贯月槎夜过郎官湖峥嵘星斗如江汉荡漾槎影如鲸鱼九华之真人邀我倒玉壶麒麟擘脯供行厨依稀仙乐在空际碧山西映寒蟾孤举酒酌寒蟾明月下饮姮娥居霓裳拂云锦万荷露防琼瑶珠麾幢晻霭罗烟空乃有玉皇所授之玉童风前飘飘曳广带对立十二秋芙蓉清香九曲银河通真人緑髪披春风锦袍玉雪照天地口説姓字安南公是公多逸气略与古昔贤豪同时能扫月色延我石室烟萝中又言昔同张谓所游地长啸一覆丹霞钟风吹仙乐度溪去我已醉卧香炉峯
　　沈原礼
　　题苏小小墓
　　歌声引回波舞衣散秋影断梦别青楼千秋香骨冷青铜镜破霓飞鸾饥乌吊月啼钩栏风吹碧火火不灭山妖哭入狐狸穴西陵墓下钱塘潮潮来潮去夕复朝墓前杨柳不堪折春风自绾同心结
　　刘致
　　淮南歌
　　甓社湖中出明月斯须千山万山白烛龙驰影不敢眠淮土风烟黯无色鼪鼯起啼鳅鳝舞荷风惊涛战南浦湖天无光湖水立夜半行空洒飞雨东方揺揺天欲曙毕逋啼老扶桑树淮天幽幽澹空素老蚌潜辉寂无处
　　望夫矶
　　望夫山头日欲頽望夫山下江声哀山头日日风雨恶江上不见行人回空山亭亭几朝暮犹记行人去时路知君渡河长不归恨不当年逐君去此身化石千仭矶石犹可悬心不移长江水涸黄埃飞行人应有归来时
　　秋雨吟
　　湿萤闪光飞不起八尺风漪夜如水仙姝不眠肌骨清起驰夜凉吹玉笙曲中忽作孤凤鸣天地感泣秋雨零旱龙渇死嗟不及坐见扶桑落叶湿前溪水髙龙夜吟不管西郊老农泣
　　李鹏
　　三尺水剑歌
　　龙侯手提三尺水清晨访我古狱里直愁云气感星辰满目寒光素涛起氷凝结揺空青芙蓉白日生精荧为君拂拭开寳匣烱若积雪涵疎星起看天地云防防谁其麾叱走六丁为击风雨驱雷霆荡涤氛祲万国宁上头铭字侯所作辞严义正发炳灵怜君少年负才气每能仗义讨不廷侧身北望空驰情君不见燕丹夙夕得荆轲尊前击筑扬悲歌咸阳西入万狼虎白虹贯日横秋河英雄事去一朝异奈此古来忧愤多忧愤多向谁语我有髙懐亘千古黄金不用买功名失势因之虎为防呜呼腰间寳剑弃如土为尔更歌公莫舞
　　鬼首法刀歌
　　犴狴云黑风怒号古栢下防青天髙白头狱卒气如虎示我鬼首之法刀刀光闪闪展秋练朱髪苍髯飒青面防使者为防持一夕蟠空起雷电雷公霹雳电火微恨血漠漠青燐飞妖狐跳梁天狗吠北斗白日无晶辉君不见东南羣盗方驰突黄牛峡西更仓卒酒酣激烈风火生我欲持刀待明发青灯荧荧古狱中起来搔首乱飞蓬还君此刀泪沾臆呜呼壮士今沈郁
　　黄真仲
　　麻姑山
　　麻姑山前江接天女儿浦口好泊船船头鸥鹭不相识飞上钓鱼竿上眠
　　草堂张灯宴集分题赋清夜游曲
　　鳌山宴罢红尘隔壁月犹贪醉春色笙謌不放彩灯闲更向花朝作元夕水晶帘底瑚枝防虹乱掣金蛇飞红蕖缩水开瑶洞寳鸭嘘云结綉帏朱宫十六天魔女手撚天花散香雨玉钩笑里暗藏春翠黛愁边偷换羽何人截竹吹凉州玉兎飞入银河流安得笺天乞长夜夜夜花开作胜游
　　李孝光
　　寄朱希顔
　　江边鸿鴈下年年客子何由两鬂七十二滩秋月白荻花风落钓鱼船
　　大星
　　大星在天小星落城头呜呜吹画角津吏击皷河上船行人草草居人怜男儿堕地弧矢愿南北东西君莫怨
　　江山图
　　元气菌蠢生蛟龙银河倒挿金芙蓉九疑正在九州外碧树悄悄连丹枫上有万古不死之明月下有掀天巨浪之长江有客有客陆蒙徃来江南成老翁天地无家屡回首放船去踏江上峯船头十日悬青雨风拔银河映东户山随没鹘落中原水作巴虵走全楚向来英雄定黄土空遗绢素流今古天地一合如金瓯万岁千秋奉明主
　　题太一莲舟图
　　银河跨西海秋至天为白一片玉芙蓉洗出明月魄太一真人挟两龙脱巾大笑眠其中凤麟洲西与天通扶桑乃在碧海东手把緑云有两童掣嬲二鸟开金笼雅勒呼
　　留别彦香学士
　　十年帝里共鸣珂别后悲欢事几多汗竹有编归太史雨花无迹染维摩湘江夜雨生青草淮海秋风起白波明日扁舟又南去天涯相望更如何
　　京师元夜
　　华月澄澄宿雾收万家灯火见皇州天阍虎豹依霄汉人海鱼龙混斗牛公子锦韀呜玉勒内家珠箔控银钩道旁亦有扬雄宅寂寞芸窓冷似秋
　　汴梁怀古
　　花石冈前麋鹿过中原秋色动闗河欲询故国伤心事忍聴前朝皓齿歌蔓草有风嘶石马荆榛无月泣铜驼人间富贵皆如梦不独兴亡感慨多
　　张翥
　　重赋明山歌送胥式有仪还武昌
　　盱母城南隠居者一生耕凿盱南野何年移入明山来筑楼山颠云在下环山小坞三十六中有清池映桑竹日髙坞口烟雾消稍见行人出深谷池头古井穿石空池底暗与江流通井中鲤鱼长尺半人不敢取疑蛟龙隠居何人曽子白谁其从者胥生式先生喜与山为徒意不在仙在楼居胥也来读山中书溪翁野老时时一相过有筐盛蕨兮有酒盛壶兴酣题诗满青壁墨痕入石青糢糊华葢浮邱石门麻姑隣峯近壑可游衍中山之乐足以遄吾躯生今掉头不肯住京尘茫茫岁云莫岂知卬亦爱山人未办山赀得归去曽先生几时把袂明山行洒扫楼上聴松声黄精饱啖一千日飞上丹梯朝玉京
　　送郑喧宣伯赴竒纳克实山大鄂尔多儒学授教
　　野散千军帐云横万里川寒多雨是雪日近海为天黑黍甘供酿黄羊饱割鲜广文年少客宁虑坐无氊
　　寄韩伯清
　　淫雨俄如此能伤稼穑无积隂霾日月愁色满江湖老大心空壮艰难道愈孤美人秋水外不寄锦襜褕
　　七月六夜对月
　　星防黄姑夕天回白帝秋明河初左界大火渐西流晚景逢多故寒心集百忧山林莽寥落何处覔丹丘
　　中秋对月时张外史有约以醉不赴
　　明月中天云雾消酒醒凉思正飘飘星河不动秋空阔钟皷无声夜寂寥露下逺山皆落木风来沧海欲生潮仙家玩事无縁到虚负璚楼聴玉箫
　　梅雪齐为茅山杨道士赋
　　云树生香满佩巾紫霄最上集仙真苔荒鹤迹浑无路花暗笙声不见人瑶圃月寒通白晓丹防云暖驻长春莫敎流水山前去恐似桃花客问津
　　游凤凰山故宫至髙禖防鸿鴈池
　　衰草寒烟老木风南朝佳气落秋空璧来山鬼遮秦使盘泣铜仙别汉宫坏埓尚传祠乙鸟荒池曽见射飞鸿骚人自古多荆思长在登临感慨中
　　送刘彦基奉宗师命访求道徳经注
　　北风吹散日防防送子南归出广庭上国几年陪赐履名山随处访藏经藜光照夜时燃火龙气冲寒直射星却忆冲虚观前路豫章双树更青青
　　上京秋日
　　逺山平野浩茫茫曽是当年古战场饮马水干沙窟白射雕尘起碛云黄中郎节在仍归汉校尉城空罢防羌今日车书逢混一不辞垂老看氊乡
　　萤苑曲
　　杨花吹春一千里兽舰如云锦防起咸洛山河真帝邦君王自爱扬州死军装小队皆美人画龙韀汗金麒麟香风揺荡夜游处二十四桥珠翠尘骑行不用烧红烛万防飞萤炫川谷金钗歌度苑中来寳帐香迷楼上宿醉魂贪作野花荒肯信劒防生宫墙烂斑古苔洗秋露尚疑怨血凝晶光至今落日行人路鬼火狐鸣隔烟树腐草无情亦有情年年为照雷塘暮
　　舟发淛江夜泊庙山驿
　　风帆东上浪防防钟鼓山前近驿亭江汉秋生河汉白鱼龙夜没水云青谁从三岛求仙药自信孤槎伴客星好唤吴儿叩舷起浩歌呼酒月中聴
　　施钧
　　武昌南楼
　　鹦鹉洲边舣客舟宪君邀我上南楼胡床老子三更月铁笛仙人一曲秋流水白云来夏口西风黄鹤上矶头如今只属王孙草添得江南几许愁
　　偶书
　　薄宦他乡是楚囚不堪孤倚夕阳楼东山别后蔷薇老南国归来薏苡愁风月吟身清似鹤江湖生事拙如鸠镜中秋老莼鲈美欲买烟波一钓舟
　　王恽
　　登熙春阁
　　封丘门外故宫傍天阁空余内苑荒瀛海夣空三岛没帝城烟惨五云苍石鲸照水鳞犹动金凤凌云势欲翔竒货梁园当日尽为谁留在阅兴亡
　　哀故宫
　　掖庭依约粉垣丹行入荒宫重黯然华表忽惊人世换昆明重见刼灰寒石龙委地埋秋草湖玉临池倚暮烟满目悲风吹酒醒东华门外泪防干
　　徐履方
　　秦女巻衣曲
　　莫光续朝光朝莫巻衣裳朝朝莫莫如年长长年不久留红芳巻衣裳衣裳中有双鸳鸯含情拂鸳鸯不敢热中肠上方寳镜湛秋水解后对之肝胆张当时不照邯郸娼
　　杨白华词
　　杨白华飘零楚江曲江头日莫春草齐日短心遥泪相续飞飞乳燕归不归庭树西风换新緑
　　杜瑛
　　吊故宫
　　月上觚棱椒壁湿饥乌啄碎琅玕石刼火飞尽海扬尘废殿荒防土花碧洛阳书生汴梁客一夜秋风头欲白尊中赖有酒如泉醉倚寒窓破愁寂
　　李材
　　泊舟湘岸
　　长沙今在眼青草旧知名二月风樯疾三湘雪浪平藤深帝子庙花发定王城莫舣江南岸啼防处处声
　　都门春日
　　紫陌香尘逐玉珂彤楼花暗弄云和光风已转瀛洲草细雨微生太液波月榭管弦鸣曙早水亭帘幙受风多少年易感伤春思唤取青娥对酒歌
　　禁城秋夕
　　绛宫星淡海无波九陌犹闻动玉珂阊阖微云藏夕漏建章明月挂秋河此身天地流萍逺故国闗山落木多欲聴钧天尘梦隔紫箫吹尽桂婆娑
　　元日贺裴都事朝回
　　海上琼楼接五城人间歌吹近蓬瀛云移豹尾旌旗动日射螭头劒佩明拜舞尽随仙仗入退归遥认玉珂鸣欣欣百草含春意得傍东君暖处生
　　送省郎杨耀卿使云南
　　飘飖使节出金闺郭隗台前暂解擕天入五溪无鴈到地经三峡有猿啼子云旧里风烟在太尉家声日月齐后夜客槎何处望秋河迢逓碧云低
　　叶景南
　　山居即事
　　吟榻障松屏岩扉防竹亭临风梳白髪对月读黄庭洞古千寻碧峰竒万叠青弹琴坐云石频惹鹤来聴陈子贞
　　笠泽渔隠
　　方塘如鉴石如峯落叶平芜覆一重云作晚隂低薜荔水涵秋色乱芙蓉黄冠道士松间过白雪渔舟月下逢尚想天随无俗伴应擕茶灶与从容
　　李凖
　　汴梁朝元宫留宿
　　宋家天子朝元阁南内宫中太乙坛五夜星辰金榜动九天风露玉堦寒朱衣鱼鬛迎笙鹤绛节龙光引佩鸾八骏不归辽海驾步虚空绕紫云端
　　送危太朴还京
　　九重阊阖啓朱扉宫树隂隂昼漏稀东观日华浮象阙上方云影动龙旂平明玉殿传宣入薄暮金门待诏归最説相如才调逸赋成三署有光辉
　　送镜上人住庐山
　　云满袈裟月满船匡庐何处定安禅屏风九叠啼猿里瀑布千寻度鸟边林下翻经依寳树花间洗鉢踏金莲虎溪若见陶居士不説髙僧惠逺贤
　　登汴梁城
　　天上曽闻玉辇过金城千里带黄河凤凰一去蓬莱苑鴈鹜羣飞太液波灯火楼台空市井风云冠葢尽丘阿惟余画角声中调犹是流沙碛里歌
　　学士草堂
　　名山自昔伏龙冈胜地今为卧鹿场无复仙人飞羽驾还闻学士结茅堂晴岚蔽日云当户隂瀑泠风雪满床已喜闲居近紫葢不妨幽梦隔奎章
　　沈贞
　　湖上
　　野水晴山湖上村柳花飞雪拥柴门鱼吹浪沫翻萍叶鸟浴沙堤糁草根独老一区杨子宅谁争三里谢公墩清吟冷馆无聊赖皓首空招楚客魂
　　龙仁夫
　　陈平章席上题琵琶亭
　　老大嫦娥负所天忍将离恨寄哀弦江心正好看秋月却抱琵琶过别船
　　萨都拉
　　三茅宁寿观
　　杨子江头春水涨三茅观里碧桃开道人不问天南北夜半月髙骑鹤来
　　赠丁野鹤
　　不见辽东丁令威旧游城郭昔人非镜中人去青鸾老华表山空白鹤归石竹泪干斑雨在玉箫声断彩云飞洞门花落无人到独坐苍苔补道衣
　　过嘉兴
　　三山云海几千里十幅蒲防挂秋水吴中过客莫思家江南画船如屋里芦茅短短穿碧沙船头鲤鱼吹浪花吴姬荡桨入湖去细雨小寒生緑纱我歌水调无人续江上月凉吹紫竹春风一曲鹧鸪辞花落莺啼满城緑元统乙亥岁余除闽宪知事未行立春十日防政许可用惠茶寄诗以谢
　　春到人间才十日东风先过玉川家紫薇书寄斜封印黄阁香分上赐茶秋露有声浮薤叶夜窓无梦到梅花清风两腋归何处直上三山看海霞
　　送僧归庐山
　　杨子江头木叶风上人归兴白云重净瓶满贮蓬莱水客舫遥聴精舍钟到家自笑门前鹤洗鉢不惊潭底龙珎重匡庐山畔路逢人应问旧栽松
　　题舒真人仙山楼观图
　　瑶花琪树间霓旌十二朱楼接五城台上吹箫秦弄玉云边度曲许飞琼光流汉殿青鸾舞霞拥函闗紫气明方丈蓬莱俱咫尺不须东望问长生
　　寄句曲外史
　　霞佩翩翩出洞天当时彷佛见仙几年海上张公子今日山中葛稚川沧海尘飞丹已熟玉堂人去榻空悬林间载酒来相覔乞冩丹经与世传
　　招隠首山分韵得生字
　　龙飞凤隠知何处今日空余黄鹄名千古江山围故国五更风雨入空城猿啼洞府暮云合花落祠堂春草生何日结茅向青壁抱琴坐石聴泉声
　　游竹林寺
　　野人一过竹林寺无数竹林生白江左玉龙埋碧草月明黄鹤下青田树衔宿雨藏山鹧花落春风老杜鹃何日来分云半榻故人不用买山钱
　　梦登髙山得诗
　　登髙逺望四山齐何处风流杜牧之白苎曽聴松下唱紫箫还向月中吹野云雨后无行迹芳草春深有断碑梦里胜游闲记得翠微髙上冩乌丝
　　酬张伯雨寄茅山志
　　恨余未识茅君面喜得茅山道士书灯外雨声那厌聴风前石髪岂堪梳碧窓云气寒生楮清室丹珠夜绕厨梦到层台夜披巻桂林风动月踈踈
　　七日后一夜乐陵台上倚梧桐树望月有懐御史李公艺
　　凉风吹动梧桐叶防下泠泠露华白乐陵台上悄无人独倚梧桐看秋月日髙当午桐影直不觉衣沾露华湿此时却忆金陵人酒醒江楼聴吹笛
　　偕卞敬之游吴山駞峯紫阳洞
　　天风吹我登駞峯大山小山石玲珑赤霞日射紫玛瑙白露夜滴青芙蓉飘飖云气穿石室石上凉风吹紫竹挂冠何日赋归来扫石篝灯洞中宿
　　夜泊钓台
　　双崖屹立几千仭下有一叶之孤舟繁星乱垂光晔晔长藤古木风飕飕荒祠幽黒山鬼集怪石如人水边立锦峯绣岭云气深万壑千岩露华滴山僧对语夜未央不知风露满衣裳唤船振锡渡江去林黒无由归上方髙寒宇宙无人语乱石滩声洒飞雨欲从严子借羊裘坐待船头山月吐
　　峨眉云谢照磨李伯贞遗白石
　　仙人李太白俊逸天下闻芙蓉宫锦袍袖有峨眉云峨眉山髙剑门隔化为太古一片雪南州北越行相从赤日炎风消不得今年东海逢故人海波滟滟蒲萄春酒酣拂袖堕秋水但觉满座光嶙峋夜深酒醒伴狂客玉井莲开华峰白海天落月挂石林坐卧犹疑见顔色秃兎谩吐峨眉云何以报荅双南金古人契义重金石此物岁寒氷雪心
　　题陈所翁墨龙
　　画龙天下称所翁秃笔光射骊珠宫长廊白日走云气大厦六月生寒风兴来一饮酒一石手提兎槌霹雳涨天烟雾晴不收头角峥嵘出墙壁全形具体得者稀今日海边亲见之满堂光焰动鳞甲倒挟海水空中飞凌风直上九天去天下苍生望霖雨太平天子居九重黍稷穣穰千万古
　　题夀监司所藏瘦马图
　　沙塲日暮春草肥瘦马不受黄金羁天生神骏天所爱岂容过事无人知郎官病坐芙蓉幙喜见马图天上落人生相遇贵相知孰谓世间无伯乐
　　和题吴闲闲京馆王本中醉作竹石壁上
　　砚屏花落丹水香步虚白日声琅琅江南道士爱潇洒新粉素壁如秋霜王郎酒后衫袖湿醉眼朦胧电光急黑龙云重雨脚斜白兎秋髙月中泣倦游借榻日观东恍惚旧梦三湘中鹧鸪声断江路逺青松雨暗春蒙蒙
　　髙唐刘侯定斋野亭
　　淮隂季年韩将军狡兔已死走狗烹沛中白髪周将军碧色已满细栁营何如髙唐刘将军太平不许矢石勲掉头青海无传箭天山挂却乌脚巾归来买地筑小亭漯水为镜山为屏樵人溪叟日相过野歌村舞醉复醒去年偶尔剑防鸣潼闗马过战血腥白头老子如不闻牛背一笑千山青
　　补阙歌
　　钱塘三日风雨急古铜夜光飞霹雳知是神物出人间犹带吴宫土花碧玉桥素练悬银河支机女儿飞凤梭虾须风软乱纎影春水日晴生潮波破窓冷砚留不得零落江南酒家客狂歌索酒仰面歇误击红筹唾壶裂何人进入蓬莱宫银屏碧幙珠帘重此身补阙亦何用玉龙防水流芙蓉
　　赠别鹫峯上人并引
　　予迁官出闽过建阳防同年邀予至其家因登溪阁俄闻茂林脩竹间有弦诵之声询世文乃灵山上人也顷之相防阁上臞然如鹤悠然如闲云出所作诗一帙萧然有林下风也予南出闽世文亦将赴官编脩鹫峯送予溪上徘徊顾望有不忍别意鹫峯湖南人本姓欧阳灵其释名鹫峯其自号乃座主翰林侍读欧阳之族也
　　建溪秋髙山水清溪边偶识衡阳僧临水洗鉢挂溪阁夜访校书天禄灯圣经佛偈通宵读苜蓿堆盘胜食肉回雁峯南难寄书武夷洞前堪煮粥西风猎猎吹水寒相送郎官南出闗校书公子玉京出衡阳上人何日还手中玉杖春雨緑母乃湘君庙前竹胡不截作双凤箫吹作来仪舜庭曲古曲雅以淡天髙难上闻不如且拄杖头月归卧祝融峯畔云
　　题郭元二公画壁
　　两山出没如虎头争竒角怪不肯休一山如龙入云去一山化作长江流崚嶒相雄不相下欲向人间索髙价尘中有客语如狂龙者可先江者亚一笑上马归醉眠麯生使我多妄言酒醒忽记夜来语先者姓郭亚者元
　　送友人之金陵
　　陈郎买舟上金陵寒江水落风浪小飞防逺挂蒋山青空城画角秦淮晓白门酒美香满城吴姬唤客客不行楼中子弟尽年少玉奴行酒吹鸾笙陈郎不聴黄金缕朝走东吴暮走楚半生落魄一布袍感慨长歌吊千古六朝遗迹生暮烟故家荒冢迷花钿凤凰台上酹李白何人知子囊无钱
　　雪霁访冯道士不遇
　　道人已跨龙潭鹤童子能烹雀舌茶一夜山中满林雪客来无处覔梅花
　　宫词
　　杨柳楼心月满床锦屏绣褥夜生香不知门外春多少半醉移灯看海棠
　　秋词
　　清夜宫车出建章紫衣小队两三行石防干外银镫过照见芙蓉叶上霜
　　西宫即事
　　九重五色金银阙冠带将军尽羽林白髪儒臣方进讲西宫午漏隔花深
　　赠道士陈华隠
　　早年濯足东海水去卧华峯顶上云收得九秋仙掌露归来酌献武夷君
　　过髙邮射阳湖
　　飘萧树稍风浙沥湖上雨不见打鱼人菰蒲鴈相语
　　西湖絶句【六首】
　　涌金门外上湖船狂客风流忆徃年十八女儿揺艇子隔船笑掷买花钱
　　少年豪饮醉忘归不觉湖船旋旋移水面夜凉银烛小越娘低唱月生眉
　　紫骝娇踏落花泥二月江城雨过时拂晓市河春水满小船多半载吴姬
　　惜春曽向湖船宿酒渴吴姬夜破橙蓦聴郎君呼小字转头含笑背银灯
　　待得郎君半醉时笑将纨扇索题诗小红帘卷春波緑渡水杨花落砚池
　　垂栁隂隂苏小家满湖飞燕趂杨花繁华一去风波减今日横堤几树鸦
　　黄清老
　　登岸书所见寄魏亨道
　　紫霞揺日花满川渔翁不归鸥在舩白云悠然渡水去平野秋色青连天
　　寄刘凤溪时有麻源之约不果徃
　　南国家人髪欲丝仙坛孤负杏花期多情惟有东桥水流到州月上时
　　留别
　　相寻复相别把酒意如何云石有时合风湍无定波此行迷出处一笑对嵯峨长揖下山去暮烟浮女萝
　　夜晏友入席有懐照磨
　　青山林下啼班鸠緑杨门前嘶紫骝落花成阵作春雨东风淡淡云悠悠美人卷帘日在手蝴蝶飞上瑚钩南溪不见笋成竹拟约沧波同倚楼
　　送王君冕归陜西
　　狂风巻茅屋遥见溪上山人生有遇合离别何足叹黄鹄将西归临水振羽翰我有双明珠置之青云端朝朝复暮暮照君千里还
　　访子威都事不遇
　　清晓抱緑绮来就夫君弹夫君久已出野水流花间石涧渡微雨秋生湖上山松隂坐永日心与云俱闲人事有离合白鸥聊共还
　　送杨信夫归临江
　　自别武夷君海水落几丈当年尊俎地颠倒叠横嶂君从山中来应见桃花开秦人笑相语愧我非仙才茫茫八极中云月秋徘徊苦吟不出户孤负黄金罍划然西风生拂我琴边埃愿从双白鹤去去不复回
　　番易舟中闻友人消息因赠
　　岧嶤九天门玉署青琐闼老我烟霞心参商坐寥阔十年望春云不忍镊白髪鸿鴈逺塞来频频附书札江湖秋水浅舟楫苦不达不知南山阳梅花为谁发
　　赠汪玉成
　　千里还家独抱琴象山杳在白云林晓寒莫厌江东路人倚梅花雪意深
　　自勉
　　东风一笑可人心旋沥新醅对栢斟山色未匀春意浅梅花已老白云深半轩依竹闲聴雨千里懐人欲抱琴试问樵溪隔年意碧波东注难寻
　　送三山张国寳府掾美归
　　三山星斗髙贴天三山潮汐走百川张公平生饮中仙襟度脱落神飘然三山神人不敢友天风吹度金鳌巅扫清案牍待明月平铺緑水栽红莲公庭无人山色落时有双燕归帘前樵溪夜雨深一尺城外明朝翠如织春归草木不可遮黯淡已作离别色离别兮奈何若有人兮佩女萝公不顾兮山之阿沧海浮云多
　　友人拟古乐府因题絶句【五首】
　　采荇归来午花梢日转廊緑隂凉似水不用洗红妆生爱东隣女蛾眉画不如近来机杼废临得右军书漫道从军乐风霜只独居三年辽水上不得一行书海上扶桑景清光日见君秖愁风雨夜西北有浮云今夜中秋月含情独上楼辰星三两防偏照玉帘钩宋无
　　公莫舞
　　公莫舞公莫舞鸿门王气归真主何人睚眦赤龙子手循玉玦目相语令公莫舞公楚舞劒光射日白虹吐人发杀机天不与撞斗帐中笑亚夫覇业明朝弃如土
　　乌夜啼
　　露花洗天天堕水烛光烧云半空紫西施夜醉芙蓉洲金丝玉簧咽清秋鼙鼓鞭月行春雷洞房花雾酣不回宫中夜夜啼栖乌美人日日歌吴歈吴王国破歌声絶鬼火青荧生碧血千年坏塜穴狐兔鸟衔纸钱挂枯树髑髅无语满眼泥曽见吴王歌舞时乌夜啼啼为谁身前欢乐身后悲空留琴怨传相思乌夜啼啼别离
　　妾薄命
　　云母屏琢春氷鲛女织绡蝉翼轻比妾妾薄命比君君薄情红绵拭镜照胆明还疑妾貌非倾城倾城从来有人妬况复君心不如故故人心尚峯九疑新妾那能无故时补天天不髙填海海不深不食莲菂不知妾心
　　寄征衣
　　征衣须早寄遥忆藁砧寒莫讶啼痕少相思泪正干孙华
　　商人妇
　　妾年将及笄嫁与东家儿东家儿贩江西夫妇五年三别离江西娼家花满蹊不知今年归不归春来还为作春衣满院杨花双燕飞
　　枫桥夜泊
　　画船夜泊寒山寺不信江风有客愁二八娥眉双凤吹满天明月按凉州
　　贯云石
　　君山行
　　北溟鱼背几千里负我大梦游弱水蓬莱隔眼不盈攀碧落香销吹不起茜褐女儿懐逺游逺人不归明月羞寳钗绾髻翠欲流风鬟十二照暮秋女娲炼石补天手手拙石开露天丑琼楼玉宇亦人间直指示君君见否斯须鱼去梦亦还白云与我游君山

　　元艺圃集巻三
　　钦定四库全书
　　元艺圃集巻四
　　明　李蓘　编
　　杨鹏翼
　　頴亭
　　悬厓髙筑此亭孤落日登临酒十壶云破九山开叠嶂天低三楚入平芜断碑黄绢空尘迹逺水白鸥如画图对此风烟已萧洒扁舟何必到西湖
　　送真善卿归秦中
　　少年锦带佩吴钩曾伴秦陵侠士逰沙苑草青春试马岳莲云浄晚登楼十年为客少青眼一事不成空白头此去何时重相见一樽聊与故人留
　　陈茂卿
　　花石行
　　鉷声一发千雕舞汴水黎童泣皷千年废圃堕空荒苍壁化为圊下土江南壮士铁衣寒落日驱车望灵武瑶官飞堕黑山颠泪洒江花作红雨天南羁鸟归不归故园草荒陵树稀
　　赵茂原
　　晓寒曲
　　曲栏亷纤杏花雨博山烟飞袅晴缕梦回金帐春融融鹦鹉惊寒隔窻语美人晓妆云满梳栁风吹香入氍毹翠鬟嫋嫋绾不断寳钗压鬓红瑚丫鬟卷帘采桃叶惊起一双黄蛱蝶
　　秋霄吟
　　平林薄暮风淅沥黄金满地秋狼藉新月出岭光欲流万籁无声夜寥閴谁家美人吹凤箫彩鸾对舞摩青霄防干缥缈碧云逺天风入骨凉萧萧铜壶水寒银箭澁玉露滴空衣袂湿缸花落尽炉烟收幽懐耿耿生新愁寒螀啼碎人间秋
　　成廷珪
　　述懐
　　读书不干万乘君挟防岂傍诸侯门千金未易买骏骨一饭何足哀王孙放歌苏台暮山碧濯足大湖秋水浑风尘拂袖且归去髙卧武陵烟水村
　　清泉寺
　　何人泉上记春防茶具横陈晚未收木叶尽随风扫去万山青立寺门秋
　　闰正月廿日闻泗洲盱眙同失守
　　野塞苍茫落照中东征三载未成功黄金似土供儿戏白骨如山泣鬼雄天狗星沉军府动水犀军散弩台空于今人力消磨尽谁念东南府库穷
　　同张仲举夜宿寒桥
　　柔橹声干破寂寥青山矶下宿寒桥乾坤万事双蓬髩风雨孤舟半夜潮丹凤不来秋又老玉人何处水空遥几时重醉秦淮酒细聴渔樵话六朝
　　晓出钱塘门
　　出城聊适意草树碧纷纷一雨破清晓四山生白云僧楼縁岭出樵径过桥分明日重防酒来浇和靖坟薛宗海
　　郑应奉杂诗
　　当年东山翁笑傲聊永日弓旌一朝下万里赴星驿回头故旧友十见秋栢实峨峨东观中大书黑如漆想见日暮归沙轻马蹄疾
　　淳风散已久青黄陋洼樽婉娈争媚好役智空自昏岂知葛天民无言道弥敦我有白云操泠泠寄桐孙调古识者寡幽探万化源
　　驱车涉逺道日晏不知疲一见嵩华髙始觉岑楼卑吾道丽天壤昭昭匪难知千金买刀圭但为方士欺赢粮往问道去结汗澷期
　　志士方盛时危冠怒冲髪猛心石为开壮气山可拔安知横江鲸中路蝼蚁狎所以巢居子商歌竟不辍歌竟寂无言坐聴天籁发
　　夜归
　　有客有客胡未归长安三见秋叶飞警霜老鹤夜不寐吊月孤鴈寒无依纷纷北里厌梁肉落落西山甘蕨薇人生穷达各有命何须终夜泣牛衣
　　程煜
　　过太湖
　　击楫中流去西风客思催地吞南极尽波撼北溟回蛟馆悬秋月龙宫起夜雷濯缨人不见长啸倒金罍韩中村
　　岳王墓
　　妖星堕地芒角赤龙剑悲吼风萧瑟中原王气挽不回将军一死鸿光掷秦家小儿真戯剧播弄造化揺枢极指讐为亲忠且逆只手上遮天眼力九闗茫茫隔天日无由下烛臣愚直臣愚万死不足惜国耻未湔犹愤激古坟埋寃血空碧风雨年年土花蚀我恐精忠埋不得白日英魂土中泣请将衰骨斵出荒苔痕献作吾皇补天石
　　陈小庭
　　大孤山至湖口
　　大孤大孤何渺茫小孤谁説嫁彭郎鞋山对面四十里屹立宛在湖中央行转清江过湖口波涛如此今何有天公助我半帆风江神劝汝一杯酒
　　杨信可
　　奉别存初郎中临湘月下泛舟
　　天风吹老白苹洲天上朗星月下逰过鴈影沉湘水碧断猿声入楚山秋歌翻白纻猗兰泣梦落黄陵帝子愁夜半钟声天晓角犹疑身在凤池头
　　望池州作
　　黄芦瑟瑟草油油楼阁参差瞰碧流万里长江秋色逺一帆斜月过池州
　　防子敬
　　次吴博士道人韵
　　行色春将暮江流日复深艰危今古恨飘泊嵗时心江燕时相语山猿夜独吟客愁浑未减云树晚沉沉
　　答吴彦真见访
　　茅屋秋江上畦蔬乱水中鸱号暮雨粳稲熟秋风好客诗能寄贫家酒不空干戈与衰谢此日意无穷
　　答刘巨川
　　杀气腾边郡风云防禁闱艰难双髩改牢落寸心违暮雨悲笳急秋空过鴈稀故人将避世何事摠戎几
　　秋兴
　　野旷天髙露气浮月明烟冷水空流愁连皷角双蓬鬂秋满江湖一钓舟緑酒难逢陶令醉苍生无复谢公忧百年世事尘埃里黙黙含情独倚楼
　　苏大年
　　长桥
　　緑隂髙树映清潭一舸夷犹酒半酣最爱西城城下路长桥烟雨似江南
　　江城即事
　　江城十日九风雨骑马出门行紫苔春草緑时长作客云山多处忽登台青青野竹题诗去小小吴姬唤酒来漠漠车乘早发城东昨夜杏花开
　　送李盘中真人代祀江南三名山
　　弱水回风不受帆三山只在大江南使槎直带秋星湿仙掌遥分夕露甘瑄玉礼神通景气寳香随地结晴岚泰坛建论昭灵贶老我犹能效史谈
　　送赵子期使交趾
　　晓日承恩柴殿深都门祖道马骎骎上书不奏唐防防归槖宁将陆贾金露入珠盘鲛室白云生铜柱象崕隂为君临水歌黄鹄天北天南万里心
　　余阙
　　白马谁家子
　　白马谁家子緑辔缦胡缨腰间双寳劒璀璨雪花明甫出金华省还过五凤城君王赐顔色七寳奉威声夜入琼楼饮金鐏满綉楹燕姬陈屡舞楚女奏鸣筝慷慨顾賔从英风四座生一朝富贵尽不如秋草荣黔娄固贫贱千载有余名
　　吕公亭
　　鄂渚江汉防兹亭宅其幽我来窥石镜兼得眺芳洲逺岫云中没春江雨外流何如乘白鹤吹笛过南楼
　　龙丘长吟赠程子正
　　战龙起新室羣鸟亦翩翩伟哉龙丘生抱琴归故山仰视天际鸿俯弄席上清音发疏越逸响遗涧泉悠悠凤翔汉婉婉虬媚川清风自千古何用能草
　　题黄河清良岑幽居
　　大明照四海之子乃陆沉逺絶仁义绊结宇幽薮隂荟翳谷中路崭崱北山岑窻鸎响初防陇月頽夕林时凭曲水几萧散发长吟委化谅为达滞乐恐遂淫援琴鼓招隠念子为薰心
　　安庆郡庠后亭防董佥事
　　鲸鲵起襄汉郡邑尽烧残此城独完好使者一开顔省风降文囿弭节遵曲干双池夹行径累榭在云间天净羣峰出地逈沧江环霞生射蛟台鴈没逢龙山开罇华堂上命酌頫危阑主人送瑶爵但云嘉防难岂为杯酒讙乐此罢民安魄渊无恒彩清川有急澜明晨起骖服相望阻重闗
　　赋得蛾眉亭送王徳常御史赴南台
　　江亭望华崿望望似脩眉扫黛偏能巧含颦知为谁娟娟微雨里脉脉夕阳时千里乘骢去因之伤别离陈旅
　　南山
　　江左羣山囿仙丘倚太霞上清分亢爽南谷抱谽谺台观黄琼宅林峦赤斧家天池开寳鉴日井射金沙桂霣秋岩粟桃烘晓岸葩泉香通美竹云液漱灵芽俯涧松偏润縁崖迳自斜幽亭宜水绕晴閤受岚遮神舄丹扄秘闗门紫气賖石桥留月色银浦渺星华愿解延陵剑终乘博望槎临风一邂逅食我枣如
　　送彭大年真人祀东海东岳东镇
　　国典崇常祀名山仰岱宗圣皇钦所遣使者肃惟恭礼自唐虞秩神知造化钟天门开嶫日观上巃嵸零雨行清道浮云起荡胷宿齐分鹤帐朝享发鲸钟吹溢安歌进灵来卫仗从御香分晻霭佩玉响瑽瑢美荐懐椒糈精诚奠壁琮东流瞻钜海列镇到诸峰瀛岛遥相望仙人或此逢岳只调虎豹水怪帖鱼龙星坠祠光白烟涵瑞气浓振衣临濬壑飞葢拂长松庶物消余沴洪河复故踪年祥报齐鲁地寳出雷雍嘉泽羣方洽明时百职供回车宜访问弭节可从容世祚祈干亿功賛九重禁庭归福处有待颂东封
　　辛好礼
　　赠仙坛胡尊师
　　一鹤晚随青玉杖双龙秋佩紫荷衣月明何处闻吹笛百丈山前卖药归
　　登梅山观
　　蓬莱缥缈青山上海客初晴驻锦袍万竹蛟龙森窟宅中天楼阁拥波涛清秋近见银河落入夜平看北斗髙销尽半生尘土梦玉笙此处醉金桃
　　赠道者方丘生
　　龙翔凤翥丹台字曾向神清挹紫霞每共野人聨石鼎更从勾漏问丹砂金精月落逢骑虎银汉秋髙欲上槎惜别临风一挥手他年应寄枣如
　　宿龙鸟寺
　　髙人久矣念离羣来向山中礼白云龙送雨过留客住鹿啣花至与僧分疎星出竹昏时见流水鸣渠静夜闻却忆故人江海上题诗谁似鲍参军
　　宿洞阳观
　　洞阳观里看明月云雾轩窻挂六鳌五月蛟龙吹海上四更星斗去人髙山隂羽客黄庭字太白神仙宫锦袍遥望长空意无限九霄何处醉仙桃
　　定子静
　　经过太平宫旧址
　　开元皇帝太平宫棨防重临玉殿空龙虎气收仙井上风雷隂防石幢中秋清雪瀑千寻落云际天梯九叠通安得香炉峰色里更看飞观紫防蒙
　　王继学
　　和马伯庸寄袁士
　　白雪赓歌少朱弦咏叹长天池鹍独运雾谷豹深藏旧地收华防新田买石房闲情齐绮皓时论伫班扬瑚琏登周庙宗彛画舜裳西昆分颢气南斗避寒芒六月滦阳扇三秋镜水航弹琴无俗曲辟谷有仙方玉海羞麟脯金茎馈露浆书空忘咄咄文障拥堂堂翰府聨芳逺枢庭奕乘光名山留史防上国售诗章节拟芝田鹤音谐律管凰冩经醻道士立塔礼空王籍艸连裾碧分觵注酒黄竹床吟几小纱帻鬂丝凉离别三生梦归依一瓣香升堂乖笑语在野愧才良云拥鄞山雨潮生定海洋何时宣室召驷马骤康庄
　　虞秘监山林小像
　　栈阁通秦凤蓬山压海鳌石泉当壑折琪树出云髙夜月青笻杖秋风白道袍长吟趍谷口独往下亭皋偃蹇三峰卧逍遥八表遨竹深时宿鹤溪浅不容舠经席天顔喜村居世网逃神全劳画史才美擅时髦憩迹推松樾充饥有涧毛沧浪谁唱曲华屋意萧骚
　　题扇
　　横波清浅露平洲沙暖鸳鸯得意防一夜西风吹雨过有人独上木兰舟
　　银河秋早露华新碧树云收月半轮庭外西风闻鴈过画楼应有断膓人
　　送王在中代祀秦蜀山川
　　太华云连蜀栈低栁花三月紫骝嘶香浮晓露金匳湿旛拂春烟绛节齐防牍当年登桂苑词林后夜趍芝泥长安逰客应无数谁共王褒颂碧鸡
　　题鲜于伯几与仇亷访帖
　　三生文采赵公子四海声名仇使君弹琴不作广陵散焚香遥驻博山云玉树春来莺谩语绣衣人去鴈空闻龙蛇两纸真如玉即是安西与右军
　　上京次伯庸学士韵
　　侍臣催讲御阶西云静觚棱晓色低天辟神州卑两汉地连碣石转三齐含香昼永闲青锁视草堂幽湿紫泥最忆东山老松树秋风应有鹤来栖
　　髙克恭
　　即事
　　古木隂中生白烟忽从石上见流泉闲随屈曲寻源去直到人家竹坞边
　　王景初
　　南湖道中
　　漠漠烟中小艇回芙蓉花外有轩台平湖一日三千顷髙卧南风看雨来
　　邓徳良
　　中秋忆家
　　千里星河一镜圆杜陵儿女隔秋烟遥怜此夕柴门里相对青樽説去年
　　潘纯
　　题赵子固书兰
　　江上青山日欲晡幽花小纸墨糢糊华清宫殿生秋草零落滕王蛱蝶图
　　岳王墓
　　湖水春来自緑波空林人迹少经过夜寒石马嘶风雨日落山精泣薜萝江左长城真自壊邺中明镜为谁歌空余满地苌血芳草年深碧更多
　　海门寒日澹无辉偃月堂深昼漏迟万灶貔貅江上老两宫环佩梦中归内园羯皷催花发小殿珠帘看雪飞不道帐前胡旋舞有人行酒着青衣
　　王尚志
　　同镇阳李先辈登临川拟岘台
　　楚塞萧条客复来已无秋渚藕花开西风旷野孤城出落日西江白浪回山似襄阳非故国地连吴防有髙台南归万里频回首潦倒徒伤贾傅才
　　杨叔伦
　　送季上人归金华山
　　南村十月花草稀白鸥半兼鸿鴈飞夕阳在野雨初散秋叶满林僧独归空中聴法花委地海上洗鉢云生衣去来飘忽无定迹回首青山深翠微
　　黄君瑞
　　暮春杂咏寄友人
　　緑漪池沼燕交飞深院重门客到稀栁絮不如春去尽尚随风起防人衣
　　翁徳元
　　题柯敬仲墨竹
　　湘江何处吊湘妃极目愁云是九疑欲寄所思秋水隔凤箫吹彻玉参差
　　冯渊如
　　墨梅
　　一枝竹外梦春酣零落绡裳舞翠岚天澹水平山月小有人吹笛过江南
　　叶衡
　　上京杂咏
　　玉阶天近露华流夜久凉风入凤楼曾把翠云裘进否上京六月冷于秋
　　夜宿榆林月满天青帘红烛唤船相逢莫问儿家姓醉里空留白玉鞭
　　丁鹤年
　　题芜湖辛顺中西圃巻
　　坐阅桑田变归为菽水谋聊从西圃隠少慰北堂忧汲月沧江晓锄云沃野秋新蔬和雨摘硕果带霜收嘉树巢乌鸟闲庭下白鸥管宁金不顾季路米应求千载谁同调东陵有故侯
　　题画
　　江树青红江草黄好山不断楚天长云中楼观无人住只有秋声送夕阳
　　将归武昌题长江万里图
　　长江千万里何处是侬乡忽见晴川树依稀认汉阳杨烈
　　姑苏台
　　百花洲上姑苏台吴王宴时花正开半空画烛西子醉三更铁甲东门来吴波渺渺吴山簇不见娇颦倚防曲丹枫落月怨啼乌碧草东风惊走鹿阖庐丘墓相连处应恨夫差迷不悟断指千年血未干防魂夜哭台前路
　　黄金台
　　昭王鋭志移青社筑土悬金奉贤者四方劒佩集强燕千里强燕空骏马郭君自举先羣豪乐生独歩超凡曹酬恩一雪伯国耻建功并倚云天髙君臣意气千年少落日荒墟没秋草黄金买贵满长安惆怅英雄布衣老
　　铜雀台
　　半空髙栋翔金雀玉扆繐帷尘漠漠西陵老树暝色寒建安残妓春情薄曲终红袖辞尊前檐倾断甓飞人间分香泪老恨不灭秋风吹入桃花班汉家一片如膏土肯为奸雄载歌舞销尽曹瞒万古魂落日漳河咽寒雨
　　凤凰台
　　金陵王气飞祥云凤凰台上声和鸣凤来春风花防防凤去秋风荒草生娇娥舞散髙城暮青山迥隔丹丘路斜阳门巷语乌衣细雨汀洲飞白鹭江空天阔凤影遥谪仙吟断谁能招六朝宫阙烟萧萧月明夜半人吹箫
　　秋懐
　　江南木叶飞江北百草黄花烟澹莽苍怅望川途长寒鱼聚其羣鸿鴈忽成行俛仰念时物索居耿凄凉昔我二三友敦好攻文章漂零转相失尺素不得将人生四方志企尔扬声光登山岂无车涉水亦有航真诚谅不隔离别庸何伤
　　忽忽意不怿独步登髙丘羣山纷虬蟠前当大河流八月草木凋万里风云愁寒晶荡白日孤鸿去悠悠鸿飞不可极其下禹九州古来英雄事百战横戈矛念我当壮年弗获兹地防岂无干时略欲往谁见收君看天马驹失足羞牦牛
　　薛卿
　　送黄元深防淛
　　南宫朝殿锁蓬莱芳草春深梦不回只有海门青一防月明犹送旧潮来
　　春尽北行留别吴大修撰
　　万栁干花拂酒旗南陵北苑草离离居庸闗下泉呜咽又是东风欲去时
　　髙逺堂
　　数椽茅屋云中出一抹青山坐上看读罢黄庭春雨后刺桐花落鸟声寒
　　赠聂尊师
　　青山寂寂雨潇潇一个长松翠欲飘白髪道人年八十小楼闲坐説前朝
　　危琴乐
　　送芳润叶道士
　　二十四岩淩紫清琪花瑶草日初晴抱琴曾侍羣仙宴记得钧天一两声
　　卢挈
　　渊明归来图
　　留侯晚嵗逰赤松武侯早嵗称卧龙亡秦扶汉声隆隆渊明初非避俗翁两侯大节将无同阳春特书晋甲子辞锋时露长沙雄王何幸奉吾足督邮能芥平生胸门前五栁春蒙蒙落絮不与江波东环堵萧然吾未穷北窻尽有羲皇风画图不尽千古意诗成一笑浮云空刘叔逺
　　寄黄士谦
　　放歌出东林思弄川上雪清风吹湖波惊散波上月美人载美酒举棹揺秋霜把酒劝青天青天忽盈觞扬帆挂白云鸥鹭同飞扬歌罢一长笑忽然江水长懐君不可见流恨满潇湘
　　贡师泰
　　题渊明小像
　　竹杖芒鞋白鹿裘山中甲子几春秋呼童防检门前栁莫放飞花过石头
　　商挺
　　水僊花
　　海上三山璧月明人间谁识许飞琼秋风吹上青鸾背来散天香与素英
　　泰兼善
　　絶句
　　綉帘钩月夜生凉花雾隂隂入画堂吹彻玉箫人未寝更添新火试沉香
　　送王奏差调福州
　　春水溶溶满鉴湖兰舟长护锦屠苏可怜走马闽山道榕叶月中聴鹧鸪
　　题祈真人异香巻
　　金阁芙蓉罨画山天香缥缈碧云闲夜深放鹤三花树自把黄庭月下看
　　唐温如
　　过洞庭
　　西风吹老洞庭波一夜湘君白髪多醉后不知天在水满船清梦压星河
　　墨兰
　　瑶阶梦结翠宜男误堕仙人紫玉簮鹤帐有春留不得碧云扶影下湘南
　　钟安期
　　春雨杂兴次韵
　　谁向春风吹洞箫荡舟女子画双桡不愁沾湿鸦头袜愁杀螺江两度潮
　　别院笙歌深复深美人何处冩琴心寻芳休怯春泥滑明日池塘长緑隂
　　董良史
　　絶句
　　东风细雨湿窻纱日宴黄蜂未报衙芳草满庭随意緑时时吹落碧桃花
　　徐伯通
　　聴张静山吹箫
　　张仙一曲御街行吹彻千秋万古情二十四桥明月夜不妨骑鹤上瑶京
　　江彦章
　　寳相石佛寺
　　数间茅屋野人家鸡犬声中日又斜春色可人篱落外暖风开尽紫荆花
　　杨维桢
　　泛湖望洞庭
　　明月湾前白浪流毛公坛下钓鱼舟东包西包金色涌大雷小雷龙气浮便路拟从天石觐秘书仍向夏王求蓬莱未到惟东向七十二峰生逺愁
　　卖盐妇
　　卖盐妇百结青裙走风雨雨花洒盐盐作卤背负空筐泪如缕三日破铛无粟煮老姑饥寒更愁苦道旁行人因问之拭泪吞声为君语妾身家本住山东夫家名在兵籍中荷戈﨑岖戍闽越妾亦万里来相从年来海上风尘起楼船百战秋涛里良人贾勇身先死白骨谁知填海水前年大儿征饶州饶州未复军尚留去年小儿攻髙邮可怜血作淮河流中原封装音信絶官仓不开口粮阙宫营木落烟火稀夜雨残灯泣呜咽东隣西舍夫不归今年嫁作商人妻绣罗裁衣春日低落花飞絮愁深闺妾心如水甘贫贱辛苦卖盐终不怨得钱籴米供老姑泉下无惭见夫面君不见绣衣使者淛河东采诗正欲观民风莫弃吾侬卖盐妇归朝先奏明光宫
　　崔小燕嫁词
　　阖闾城中三月春流莺水边啼向人崔家姊妹双燕子踏春小靴红鹤觜飞花和雨着衣裳早装小娣嫁文央离歌苦惜春光好去去轻舟隔江岛东人西人相合离为君懽乐为君悲
　　主家词
　　主家宴新客内屋深罗帏贵戚金与史长者陶与猗美人间中坐玉质缕金衣歌声上碧落不放青云飞杯行白莲掌酒饮黄桐脂门下有书客弹铗歌朝饥
　　虞美人歌
　　拔山将军气如虎神骓如龙蹋天下【叶户】将军战败歌楚歌美人一死能自许苍皇伏剑荅危主不同野雉随仇虏江边碧血吹青雨化作春芳悲汉土
　　鸿门宴
　　天迷闗地迷户东龙白日西龙雨撞钟饮酒愁海翻碧火吹巢双猰防照天万古无二乌长庚破月来天隅坐中有客天子气左股七十二子聨明珠军声十万震屋瓦拔剑当人面如赭将军下马力拔山气卷黄河酒如防剑光上天寒彗残明朝画地分河山将军呼龙客将走石破青天撞玉斗
　　毛女
　　沙丘腥风吹腐龙华隂毛女藏双鱼【叶农】宫中雨露不可食飡松啖柏留春容桃花流水迷红雾十二峰头度朝暮自是婵娟有仙骨入海徐郎岂知故衣沐雨鬟栉风槲叶楚楚山花红秦楼旧镜掩明月咸阳目送双飞鸿
　　送日本僧
　　山为城海为池龙伯有国东海陲我皇仁风被八极其王锡贡多珍竒樗社子雪狮猕跨海来拜天人师神鳌皷涛雪山白浪花作雨青天低龙骧何啻万斛重大风开帆秋叶飞手提双履葱岭西七条挂在扶叶枝城头皷响城下马嘶人从大唐国里归
　　荆钗曲
　　扶风女行如有防貌如钟离春三十不肯嫁独识五噫君荆钗服终身井臼操必亲举按上食如大賔如何防稽守糟糠告去如市人
　　题青莲防士像
　　天人骑龙飞上天一念下谪三千年长庚文章光照地在古无上今无前天台道人一倾倒有如大鹏遇鸴鸟乌纱白纻登阙庭天子见之如绮皓万言倚马真天材酒酣误触玻瓈杯忠诚白日不照鉴洗天风雨何时来七寳宫床不为泰夜郎之天岂为隘八极挥斤列缺鞭泰山培塿风雷噫人言捉月采石江岂知骑兔长庚傍自非广寒玉虚贮神彩桂殿何处人间凉周郎尺素间清扬皦如白月射屋梁千金好事摹七字安得笔光千丈强
　　赋海渉
　　海风吹沙潮欲来青虾乱跳凝紫苔初疑长劒斫出老蛟血又疑霹雳击破妖龙胎蟹汤微泣玛瑙髓蜀锦乱把并刀裁红冰嚼碎齿不冷丹霞入腹鸣饥雷坐令海水化作蒲萄醅我当大嚼一饮三百杯
　　长洲曲
　　长洲水引东江潮潮生暮暮还朝朝只见潮头起郎柂不见潮尾回郎桡昨夜西溪买双鲤恐有郎缄寄连理金刀剖腹不忍食尺素无凭脍还委西溪之水到长洲明日啼红临上头
　　沙堤行
　　神州和羮连五城沙堤新筑太阶平正月一日太阳明殿前两相水金星天王垂衣珠箔卷太史新书五云见火城千枝花外转道逢吴牛问牛喘左谋右断天子前手持五色补青天南人不敢吹巢火中国堂堂相司马
　　履霜操
　　霜鲜鲜兮草戋戋儿独履兮儿宿野田衣荷之叶兮叶易穿采楟花以为食兮食不下咽嗟儿天父兮天胡有偏我不父顺兮宁不儿怜履晨霜兮泣吾天
　　湘灵操
　　湘之水兮九支湘之山兮九疑皇一去兮何时归攀龙髯兮逐龙飞生同宫死同穴招黄衣兮复皇辙九疑水九疑山九疑辙迹在其间望飞龙兮未来还湘之泪兮成水湘之石兮成斑
　　箕山操
　　箕之山兮可耕而樵箕之水兮可饮而防牵牛何来兮饮吾上流彼以天下让兮我以之逃世岂无尧兮应尧之求吾与尧友兮不与尧忧
　　大人词
　　有大人曰銕牛绛县甲子不能记曾识庖牺兽尾而蓬头见炼石之女补天漏涿鹿之帝杀蚩尤上与伊周相幼主下与孔门逰列侯衣不异粮不休男女欲不絶黄白术不修其身备万物成春秋故能后天不老挥斤八极隘九州太上君西化人自谓出无始刼荡乎宇宙如虚舟其生为浮死为休安知大人自消息天子不能子王公不能俦下顾二子真蜉蝣
　　无名氏
　　雪花曲
　　苦篁猎猎吹北风黄河水流凝不通天孙手持白鹭尾笑扫琪花飞碧空昆山玉碎璚楼裂老龙起舞惊明月梦觉逰魂不觉寒醉吟纸帐春云热东家娇娘厌桃李学綉宫花琐窻里冷袖惊来欲细观隔帘火气催成水释来复
　　奉柬彦明中丞兼寄伯防工部
　　荆杨烽火接南徐郡邑频年战伐余谕蜀谩传司马檄平蛮谁赐尉佗书公私征敛多乖治民庶流移少定居忧国早知心独善秋风两鬂雪霜如
　　奉柬周伯温左丞邬本初枢宻
　　别来鄞海重相思满目兵尘猒乱离寒制緑荷聊御臈晨炊黄独谩充饥庐山谁问东林社岳新传北海碑多谢髙文贲泉石虹光白日走蛟螭
　　送胡文善之官海南文昌县
　　琼州南去海防防婺女重光应地灵洞入朱耶泷水白山蟠黎母瘴烟青邮炊每食桄榔面蛮赋多输翡翠翎定有逺人歌善治风謡纪徳重镌铭
　　送钱子舆调官还越中
　　修髯如雪面如丹芰制新成野服寛拟访季真期卜宅却从灵彻话休官霜红柿叶尊前冩月白荷花镜里看有约沃洲骑鹤去卧云不畏碧山寒
　　次韵赵子将提举秋兴
　　絶漠风髙雨土沙五云何处望京华南征尚阻勤王贡北泛频劳奉使槎藩将戈船遥蔽海国人弓马旧为家洗兵防有承平日社稷安危不用嗟
　　次韵奉谢芝轩中丞
　　辞官不住越山隂慷慨常懐济世心谏草旧闻通紫禁宫花曾忆防琼林传家喜有春秋笔储槖知无暮夜金此日东逰真汗漫沧洲明月听龙吟
　　寄察士安亷使时留闽新除侍御史
　　曾忆乘潮过淛东蛟门南别苦匆匆舟行越水荷花白马度闽山荔子红阙下有人传諌草天边无使问飘蓬湛恩新拜乌台召只尺蓬来雨露通
　　送荣首座还日本
　　扬帆八月驾长风直遡扶桑碧海东雪窟潮翻银瓮白天门日拥火车红虾夷覔偈迎沙岛龙伯分斋水宫应有国人来问讯散花围座聴谈空
　　赠嵩阳邢道士善音律
　　嵩阳道士气如虹飞斾翻翻过淛东醮斗有灵封緑检步虚无谱按黄钟金壶烂醉琼花月铁笛横吹玉树风一曲霓裳空解听仙逰谁到广寒宫
　　云谷为朝天宫汤道士赋
　　冶城仙馆净无氛炼魄闲栖谷里云气挟风雷通窈窕香随芝术散氤氲传书鹤去山长暝采药童归路不分遥覔张公种棃处石门深锁白纷纷
　　逰石湖兰若
　　五龙之峰云作屏双岸削出芙蓉青何人磵里拾瑶草有客松间寻茯苓林风不惊虎卧石山雨忽来龙听经吴王台榭今寂寞秋香薜荔花防防
　　赵子固水仙
　　淩波仙子白霓裳雾鬂风鬟试晓妆水殿宴归春似海一帘香露湿鸣珰
　　题扇赠史余可
　　明月湖西越相家蓬莱三岛隔烟霞水晶帘卷人如玉吟遍芙蓉十丈花
　　赵仲穆春山晓思图
　　树色苍凉晓欲迷石门初日鹧鸪啼桃花不隔秦人路流出红云水涨溪
　　紫霞山房为南昌魏晦初道士题
　　树林深杳隔洪厓五色霞屛映日开错认桃花源上路不知真馆是蓬莱
　　溪山归棹图
　　西风吹鴈楚天长两岸青山木叶黄絶似洞庭湖上见一帆秋色过衡阳
　　春江白鹭图赠方仲温时遇金陵
　　歌别秦淮折栁枝蘼芜春水緑生漪闲心一片沧浪月只许沙头白鹭知
　　同朝天宫道士朝回口号
　　午隂初转御桥湾斋退从容出九闗天上好风重送喜銮舆明日幸钟山
　　西湖絶句
　　芙蓉湾口緑隂斜吹笛何人隔彩霞惊起沙头双翠羽啣鱼飞上刺桐花
　　流觞亭子凤山阿都护行春小队过笑掷金钱花下醉玉筝弹出白翎歌
　　寳网金幢变刼灰瞿昙寺里尽蒿莱鸟巢无树山防泣不见谈禅太傅来
　　西陵桥下水生烟属玉飞来近钓船荒尽梅花三百树孤山何处访逋仙
　　戴表元
　　湖上赠歌者
　　牡丹红紫艳阳天檀板朱丝锦瑟笺头白江南一尊酒无人知是李龟年
　　聂古柏
　　过采石
　　采石江头秋月白蛾眉亭下滩声咽绣衣玉斧晓霜寒同是天涯苦行客酒仙一去海生尘青山三尺理衣巾清江白鸟自今古岸草汀花秋复春我欲御风逰八表醉里髙情覔三岛阊阖云深不可攀回首江南数峰小黄子嬴
　　张伯阳州判不至奉寄
　　海风吹散樵山雪洒向瑶台照明月因之欲访三蓬莱望断双鸾翠烟灭且持寳劒穷南溟片帆飞度遥山青幽寻丹碧采芝草松风竹露春泠泠江边忽遇蟾宫客江草江花尽相识东风一笑访骖鸾三十六峰总春色峰颠孤鹤飞且鸣徘徊似欲难为情云深林暝杳莫辨时时照影临溪清我时感此生幽趣笑折瑶华寄仙子白鹤飞去犹未来门掩青山正风雨
　　夏
　　题杞上人所藏小画
　　太隂惨澹雷雨泣悬厓老树苍蛟立乱山鳞鬛云气寒石火迸出金流汁君不见老禅好画如好色尺寸须酬万金直何如天台看苍石
　　林公庆
　　赋明月楼赠孙伯融
　　两溪合流涵太虚白龙弄摩尼珠玉娥捧盘不敢去孚尹教入仙人居仙人乘云逰汗漫琼箫寥寥度银汉斟酌北斗依上台玉宇珠宫露如霰凤台神驭不可留春风花开帝王州芙蓉峰前旧时月夜夜长照溪上楼李孟昭
　　西湖夜宿
　　蹇驴冲雪岸乌纱夜醉西湖卖酒家十六吴姬吹凤管卷帘烧竹看梅花
　　陈雝
　　葛岭懐古
　　山上楼台湖上船平章醉酒嬾朝天羽书莫报樊城急新得蛾眉正少年
　　俞行之
　　西湖
　　西湖湖上可怜春烟栁风花最恼人罗袖泪干无好思画船歌舞为谁新
　　秋来碧水湛平湖荷叶菱花取次枯唯有断堤杨栁树淡烟犹锁乱啼乌
　　陆孟昭
　　初夏逰西湖诸山
　　山寺迢迢湖水东楼台髙处翠微中自惭投社非陶令却羡能诗有逺公花气暖浮千嶂雨松声凉洒一防风穿林怪底多麋鹿十里平坡碧草丰
　　白珽
　　湖居杂兴
　　御舟初出赏春菲传是诸王与后妃香雾渐深帘幙暗日斜惟见淡黄衣
　　脉脉吹香屋角梅北风移烛小帘开凤城几日元宵近一片箫声水上来
　　相国平泉水竹居吴中花石世间无逰人马上休回首一半春风在里湖
　　雨后林塘夏亦秋一葫芦酒在船头醉来深入荷花去卧看青天飞白鸥
　　郭奎
　　纪梦
　　忽忽頽芳年揺揺寄行役寝兴劳形神鬂髪已白惊风响庭树忧思日常积梦魂清夜归彷佛旧乡邑青松在园田桑柘防庐室飞鸟云际还牛羊下来夕澄湖澹微波秋山有佳色鸡犬杂比隣墟烟霭阡陌怡怡兄弟情凄凄丘陇侧伐木逢行歌仆夫马立临流濯长缨挂冠坐盘石似慰平生欢觉来异畴昔百年如转蓬万物乃遗舄天命良在兹勿复云得失
　　春日行
　　春风尔来何无情忽然吹我华髪生淮南三月花满城金尊海错罗雕楹美人对坐弹鸣筝酒酣起奏升天行当年欢乐不复得白日为照心未平心未平发长啸我曹岂是闾阎儿齐东鲁连颇同调
　　新丰市
　　过新丰待沽酒雪花当空大如手断桥荒店无人烟独有寒梅伴踈栁忆昔江东未搆兵我亦曾经此地行东家槌牛出新酿西家开宴还吹笙春风步障千花锦当垆美人劝客饮形势虽非汉祖为彷佛咸阳旧陵寝停骖慷慨懐马周我欲濯髪临清流斗酒不可得髙兴良难酬着鞭遥指敬亭路孤云日暮心悠悠
　　送孙良玉还同安
　　送君江上去山路雨初晴落日平淮树春潮带皖城酒因今日醉人是故乡情莫説王孙怨芳洲緑草生
　　嵗暮
　　寒月出在户江春鴈独飞愁人不能寐乡泪忽沾衣丘垅十年别星霜两鬂稀为言丛桂老嵗莫澹忘归
　　郡斋秋日次韵
　　幕府简书静一官清自闲秋声在东壁爽气满西山丛菊可延夀芳尊聊解顔当轩两嘉树好鸟暮知还
　　与黄本和同舟
　　宜春台下濑轻棹疾如帆人物同黄宪风流似阮咸寒花犹覆石飞翠忽沾衫出峡频回首苍茫日半啣
　　人日
　　新年人日至殊觉客愁多故国音书杳南天物气和城春偏雨雪江暝足风波无限扁舟意吾将咏棹歌
　　留水西寺贻季潭上人
　　上方禅寂地潇洒似天宫谁刻莲花漏因知晋逺公云衣留卧内松拂挂溪东已悟浮生理吾将杖锡同潭影澹禅心髙牕云更深偶陪林下赏兼聴丘中琴清梵间隂壑香厨下午禽客懐倦炎暑赖此泄烦襟
　　过富州赠权柏文
　　章江寒夜泛舟初岸曲沙平月色虚兵气未销吴楚分劒光犹射斗牛墟明公偶国专封拜使者交隣奉简书为喜丰城知己在别来懐抱定何如
　　送吴师程山长还宣城
　　君归乡国我淹留寳剑长歌不尽愁此日髙城寻第宅故家乔木在林丘将军岂识千金子丞相曾封万户侯别后相思重回首白云飞散敬亭秋
　　赠白纻山庵道人杨中
　　四望亭前姑孰溪道人种玉住山西古松数株秋满屋青鸟月明时一啼
　　僧西斋
　　和九日闲居
　　闲居爱重九使我念陶生但取杯中物不贪身后名季秋霜始降向晚月初明草际乱虫语林稍残叶声踈篱采丛菊小嚼扶衰龄美酒既满樽一吟还一倾田园自可乐圭衮何足荣贵贱各有志好恶吾无情所以君子懐悠悠嵗功成
　　居秦川正月初追念畴昔和逰斜川诗
　　日月更出入何时得畨休古人厌长夜常欲秉烛逰散乱北归翼苍茫东逰流轻颵拂海雾逺景分沙鸥适野见樵渔杖藜赴林丘羣松何错落乃与杂蔓俦譬彼丈夫雄儿女互相醻却立冰雪间尔曹无媿不阳春降徳泽草木觧隂忧但事食与眠其他非我求
　　广戍阻风和庚子嵗五月中从都还阻风桂林
　　自古叹行役我今始知之山川一何旷巽坎难与期崩浪聒天响长风无息时久逰恋所生如何淹在兹静念园林好人间良可辞当年谁有几纵心复何疑
　　欧阳
　　漫题
　　铃索无声玉漏稀青绫夜直月侵扉五更一觉梅花梦催得江南学士归
　　吴西村雪霁图
　　郑防能画又能诗独立经营雪霁时曾向湘江挐钓艇卖鲜沽酒髪如丝
　　杂咏
　　鳌山晏罢月溶溶太液池边湛露浓不用金莲送归院水晶宫出玉芙蓉
　　永清寺白岩
　　上人燕坐白岩阿岩上皑皑白石多曾到补陀南海岸白花无数拥盘陀
　　白岩山下俯清池花有清香水有漪几度收经看月上分明水底见摩尼
　　逢江易艺芳干赋芳洲
　　杨栁垂垂拂钓矶平沙雨过緑生衣王孙鬭草归来晚扑漉鸳鸯带水飞
　　东山春景
　　春光澹澹日迟迟正是名园扑蝶时却忆小桥流水过东山春色在桃枝
　　许有壬
　　神山
　　田塍晚独防及此时雨晴东畦与西疃泱泱流水声丰年已足欢清风复多情归来借草坐浊酒还自倾不用浇磈磊我懐无不平
　　落日照我影颀然溪水中凉飚动絺衣势欲淩虚空顾之一大笑与尔将无同昔也尔何达兹焉尔何穷莫道山林陋乃有黄虞风
　　静念少日事躁中剧揠苗欲令千载淳反之在一朝斥鷃不自量上欲搏扶揺世怒任盲俗林讥愧清謡傲骨日已长及辰事逍遥
　　渊明昔归休开嵗才五十我虽年近似我道慙什百兼金与尺璧敢取侪瓦砾缅焉动真想迅徃孰诱掖庶几归田园千载可同迹
　　中书久病得请将归吴闲闲大宗师亦有疾以其象为赠云代彼陪行焚香对之作此以谢
　　鄙人本是山泽臞涉世政坐饥寒敺五年黄阁事何补种作老病樷孱躯滦京归来十浃日药裹不可离须臾平生结客半寰宇未免操瑟从齐竽可人底事期不来承庆堂深谁敢呼迩来亦复诗作祟清减益见风标孤杜门却扫难折简岂意惠然来画图相看一笑但臆对妙契未许巵言清水寒玉照林表和气春风生坐隅斋居顿觉俗氛逺髙致已逼沉疴苏我方归思剧迅矢公自有分居方壶过从此去计必少梦中道路多萦纡便当巻奉江湖去愿得始终如蟨驉
　　小楼对闲闲宗师象因次旧韵寄之
　　鼎食不觧肥我臞多病亦为山林敺巾车孤舟任所适何徃不可容微躯莫言五十未为老纵有七十来须臾今年两耳得差胜饱听万籁吹笙竽闲人多事迫诗债野老败兴时招呼小楼今日好风色目断天末防鸿孤一时幽兴岂容负况对蓬岛神仙图篆烟凝坐共心赏尽醉更把空尊懐人未免有芥蔕处世已觉无亷隅分江小鼎煮粟粒诛茅别墅营屠苏逺山但借一枝杖中流谁辨千金壶菊篱秋香晚未减松窻月色寒相纡我行不武分敛迹安得甘草资蛩驉
　　田家对雪
　　野老能留客柴门更反闗落梅防衣上飞雪堕杯间地僻偏宜竹窻幽更对山自怜真野逸瓶罄不知还
　　神仙雨
　　山中日日雨松竹早知秋清响自深夜逸人无逺愁窻虚闻落叶林暗见萤流对景因懐杜江村事事幽
　　题赵干江楼风雨图
　　人间蕞尔东南陬金陵李家无逺谋词华欲继后庭曲不见东风空小楼当时百事尚纎丽况在画工专末技洪河乔岳昧平生曲防幽槛穷清致石头城下无重闗甲马营中有佳气九天飞坠曹将军画巻版图充上计小儿造化吁可怜乾坤又到宣和年君王揺毫自涂抹片纸落世人争传坐看南北又分裂遂使两家同一天偶从素缣阅小景慨念兴亡岂天定而今荡荡混一图但少侬归理钓艇
　　僧圆至
　　寒食
　　月暗花明掩竹房轻寒脉脉透衣裳清明院落无灯火独绕回廊礼夜香
　　晓过西湖
　　水光山色四无人清晓谁看第一春红日渐髙弦管动半湖烟雾是游尘
　　送人
　　送子江头水亦悲更能随我定何时垂杨但为秋来瘦不为秋来有别离












　　元艺圃集巻四
