　　钦定四库全书　　　　　集部八
　　北齐文纪　　　　　　　总集类
　　提要
　　【臣】等谨案北齐文纪三巻明梅鼎祚编北齐著作邢魏居首其余零篇短札取备巻帙而已所采自正史以来不过文苑英华艺文类聚通鉴诸书葢流传本少搜辑为难非其网罗之未备也其首列髙欢髙澄亦同西晋之编滥登三祖他如侯景报髙澄书史明言王伟文宣即位告天文史明言魏收天保元年大赦诏艺文类聚明言邢邵而不归操笔之人竟冒署其所代核以事寔亦未睹其安又顔氏家训各自为书史志相沿着録设使全文载入已于体例有乖乃仅録其序致一篇而一篇之中又仅録其首四五行岂非以篇页无多忽而不检致是疎漏欤考崇祯戊寅周镳序鼎祚所辑文纪自东晋以下皆鼎祚没后所刻葢中多草剏之稿其后人未尽是正因而刋之亦非尽鼎祚之失也乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　北齐文纪序
　　周子放居读史三茅友人梅朗三氏寓书曰先王父禹金先生文纪子尝有意焉比徼天幸莆余之先生尹予邑而辱嘉惠也自晋之东洎虖南北胥寿枣梨诚盛典矣北齐后周适先告竣子曷序诸周子曰夫文自当涂而后南北攸分厥体屡迁风尚递变大率江左宫商发越贵虖清绮河朔词义贞刚重虖气质气质理胜其辞清绮则文过其意理深者便于时用文丽者宜于讽咏此其得失之槩也元氏失驭高齐宇文东西穪霸干戈日寻觚翰不给要其文苑可得而言盖伯仲之间尔夫齐之才儁贻自魏朝周之名夙半皆梁寳邢魏誉重互师昉约王庚薻絶闗中遂变周制虽地属中土而文竞南音斯江左之风渐被河朔质不胜文朴散为器何所当大雅而互相短长哉两朝之文既后萧统英华诸书而外散佚孔多先生裒次成书凡若干巻斯已勤矣其间明经术陈治纪以逮天文地志人事物训美恶具录残缺兼采匪直文辞之津奥而已盖亦经世典词者所当览诵焉余因是而嘅斯文显晦之数矣昔子长史记歴元成而始重扬云太识者谓四百年后其兴矣张陆既出遂大行岂非时为之耶先生歴代文纪箧藏廿余年张陆之契乃在余矦较之扬马不先时而厚幸哉余矦经术饰治甫及下车首扬先哲表遗文礼名士诵日作声蒸蒸起江以南单父浚仪以是知其选已徃予过朗三之庐习其曾王父宛谿大夫嘉靖中为给谏有直声忤相嵩出守绍兴私淑文成用理学显然则先生渊源所繇来远矣予防朗三父子兄弟间斌斌质有其文朗三绩学工古有当世志尝语予愿假二纪更端唐宋以续先生之遗予壮其志数怂臾之嗟虖天壤间所称不朽唯是名节文章而已士有一不出此虽冠剡剡衣襜襜吾惧其立而腐诸余矦博物大雅君子也庶其不河汉虖余言于是乎书崇祯戊寅秋分日华阳周镳序
　　钦定四库全书
　　北齐文纪卷一　　　　　明　梅鼎祚　编神武帝髙欢【字贺六浑渤海蓨人仕魏封渤海郡王为安州刺史起兵讨尔朱氏立孝武帝脩自为大丞相脩奔长安依宇文泰廼入洛阳立清河王子善见是为东魏及子洋簒位追崇献武帝庙曰太祖后主初改号神武皇帝庙号髙祖】
　　上魏节闵帝出师表【神武初归尔朱荣毎参军谋为亲信都督时魏明帝欲除郑俨等使荣举兵入洛以神武为前锋帝暴崩乃立孝庄帝攸荣暴肆为攸所诛从子兆自晋阳入洛执攸杀之及节闵帝立改元普泰荣从弟世隆辅政封神武为渤海王徴使入觐神武遂起义师于信阳抗表罪状尔朱氏复立章武王子朗为帝进讨兆世隆及其党尽诛之凶蠧既除朝廷庆悦因废节闵及朗而立孝武帝脩】
　　臣某言故天柱大将军荣援立圣明中兴寳厯而屠戮衣冠升降自巳其勲虽大厥咎亦深以过比功则功不补过永安之末国祀权移疑贰巳彰遂加大戮君犹天也理絶雠怨而世隆等鸠集犬羊倾覆京邑大行幽执酷害贼首且自立六王擅相署置或权重上将或官兼宰相辅淫贪乱肆行凶恶卖官鬻狱专货求财政令无恒朝改暮易虽复南山之竹岂可尽言陛下龙徳光天翻飞紫极斯乃宗庙之威灵亿兆之念望而世隆等阻众安忍自以为功带甲勒兵唐突宫省簒逆之渐昭然有徴臣本无勲庸滥叨非据位班台铉爵等藩王质薄任隆忧深责重常恐颠沛负之无力主忧臣辱先逹明规主辱臣死微臣宿志况拥百万之师罄四海之鋭而坐观成败不恤国家之难哉方将摠驭大军吊民伐罪其指麾形势备在檄书若世隆等退出藩维奉辞廷阙臣便按甲休兵一无所预事寜之后泥首归愆矫命専征分甘鈇钺若固执逆谋敢拒义师者当戮其妻孥罪延三族伏愿陛下留神省察照臣丹欵大勲克举拜手有期心驰象阙载懐罔极【文苑英华光一作先】
　　上魏孝武帝表【帝以斛斯椿等搆神武部署将帅将讨之假称南伐宻书与神武神武表上帝知神武觉其谋欲止诸军神武还以表闻仍以信誓自明忠欵屡启不答神武遂举兵犯洛帝奔长安乃立清河王子善见是为孝静帝】
　　荆州绾接蛮右宻迩畿服闗陇恃逺将有逆图臣今潜勒兵马三万拟从河东而渡又遣恒州刺史厍狄干瀛州刺史郭琼汾州刺史斛律金前武卫将军彭乐拟兵四万从来违津渡遣领军将军娄昭相州刺史窦泰前瀛州刺史尧雄并州刺史髙隆之拟兵五万以讨荆州遣冀州刺史尉景前冀州刺史髙敖曹济州刺史蔡儁前侍中封隆之拟山东兵七万突骑五万以征江左皆约所部伏听处分
　　又自理表
　　臣为嬖佞所闲陛下一旦赐疑令猖狂之罪尔朱时计臣若不尽诚竭节敢负陛下则使身受天殃子孙殄絶陛下若垂信赤心使干戈不动佞臣一二人愿斟量废出
　　与魏彭城王韶书【韶字世胄袭祖勰封武定末司州牧齐受禅降爵孟业字敬业钜鹿安国人韶拜定州业为典籖长史性防谨寻出外行县事髙祖书责韶】
　　典籖姓盂者极能用心何不置之目前【北齐书　北史作何乃令出外也】
　　遗侯渊书【渊神武尖山人奔梁见杀】
　　【渊仕魏定州刺史随尔朱兆拒髙祖兆败从髙祖破尔朱氏永熈初除齐州刺史遣使通诚于髙祖汝阳王暹既除齐州渊据城不时迎纳民刘桃符等潜引暹入城渊率骑出奔妻儿部曲为暹所虏防承制以渊行青州事髙祖又遗书渊乃复还暹始归其部曲】
　　卿勿以部曲轻少难于东迈齐人浇薄惟利是从齐州城民尚能迎汝阳王青州之民岂不能开门待卿也但当勉之【魏书】
　　赐卢勇书【勇字季礼范阳涿人】
　　【勇东魏元象中以功授仪同三司扬州刺史镇宜阳叛民韩木兰陈忻等常为边患勇大破之启求入朝髙祖赐勇书】
　　吾委卿扬州惟安枕髙卧无西南之虑矣但依朝廷所委表启宜停卿之妻子任在州住当使汉儿之中无在卿前者
　　与邺下诸贵书
　　【崔暹字季伦博陵髙平人魏武定初为御史中尉前后表弹尚书令司马子如及尚书元羡雍州刺史慕容献又弹咸阳王坦并州刺史可朱浑道元并免官其余死黜者甚众髙祖书与邺下诸贵暹人齐歴右仆射】
　　崔暹昔事家弟为定州长史后吾儿开府谘议及迁左丞吏部郎吾未知其能也始居宪台乃尔纠劾咸阳王司马令并是吾对门布衣之旧尊贵亲昵无过二人同时获罪吾不能救诸君其慎之【并北齐书】
　　招王思政书
　　【东魏丞相欢击西魏入自汾綘连营四十里丞相泰使王思政守玉壁以断其道欢以书招思政思政复书欢围玉壁凡九日遇大雪士卒饥冻遂解围去是年十一月以可朱浑道元为并州刺史　道元名元辽东人为魏渭州刺史归齐歴位太师】
　　若降当授以并州
　　王思政复书【字思政太原祁人魏大将军拒齐文襄败归齐为都官尚书】
　　可朱浑道元降何以不得【资治通鉴】
　　敕子澄书
　　【尚书令司马子如以丞相欢故人常任意气自髙与太师咸阳王坦贪黩无厌暹前后弹子如坦及并州刺史可朱浑道元等罪状无不极笔宋游道亦劾子如坦及太保孙腾司徒髙隆之司空侯景尚书元羡等澄収子如系狱一宿发尽白辞曰司马子如从夏州策杖投相王王给露车一乗觠牸牛犊犊在道死唯觠角存此外皆取之于人丞相欢以书敕澄澄驻马行街出子如脱其鎻削官爵】
　　马令是吾故旧汝宜寛之【北史　通鉴司马令吾之故旧】
　　文襄帝髙澄【字子惠神武长子袭为大丞相为奴兰京所杀追尊文襄皇帝庙曰世宗】宻与髙隆之书【隆之字延兴髙平金乡人魏太保入齐録尚书事领大宗正髙仲宻之将叛也隂遣人扇动冀州豪杰使为内应东魏遣髙隆之驰驿慰抚由是得安澄宻书与隆之隆之以为恩防既行理无追改乃启丞相欢而罢之】
　　仲宻枝党与之俱西者宜悉収其家属以惩将来【资治通鉴】
　　与侯景书
　　【景初为北镇戍兵事尔朱荣以战功擢定州刺史大行台封濮阳郡公神武帝为魏相诛尔朱氏景以众降神武仍为所用驭军严整所向多捷摠揽兵权与神武相亚魏以为司徒南道行台专制河南及神武疾笃谓文襄曰景我死后必不为汝用为书召景景惧及祸举河南附梁神武薨文襄遣慕容绍宗围景于长社景复请西魏为援文襄虑景与西南合从方为已患乃以书喻景景答之】
　　葢闻位为大寳守之未易仁诚重任终之实难或杀身成名或去食存信比性命于鸿毛方义节于熊掌夫然者举不违德动无过事进不见恶退无谤言先王与司徒契阔夷险孤孑相依偏所眷属缱绻襟期绸缪素分义贯终始情存嵗寒司徒自少及长从微至着共相成立生非无恩既爵冠通侯位标上等门容驷马食飨万钟财利润于乡党荣华被于亲戚意气相倾人伦所重感于知巳义在忘躯眷为国士者乃立漆身之节馈以壶飱者便致扶轮之效若然尚不能已况其重于此乎幸以故旧之义欲持子孙相托方为秦晋之匹共成刘范之亲假使日徃月来时移世易门无强防家有幼孤犹应加璧不遗分宅相济无忘先德以恤后人况闻负杖行歌便已狼顾犬噬于名无所成于义无所取不蹈忠臣之迹自防叛人之地力不足以自彊势不足以自保率乌合之众为累卵之危西求救于黒秦南请援于萧氏以狐疑之心为首防之事入秦则秦人不容归吴则吴人不信当今所观未见其可不知终乆持此安归相推本心必不应尔当是不逞之人曲为异端之説遂懐市虎之疑乃致投杼之惑比来举止事巳可见人相疑误想自觉知阖门大小并在司冦意谓李氏未灭犹言少卿可反孤子无状招祸丁天酷罚不能死亡茍存晷漏追慕永逺五内崩裂但礼由权夺志在忘私思効力命卒成功业近者聊命偏师前驱致讨南兖扬州应时尅复即欲乘机长驱悬瓠属以炎暑欲为后图且命旋军待时更举今寒飇向折白露将团方慿国威龚行天罚器械精新士马强盛内外感恩上下戮力三令五申可蹈汤火若使旗鼓相望埃尘相接势如沃雪事等注荧夫明者去危就安智者转祸为福寜使人负我不使我负人当开从善之门使有改迷之路今诚刷心荡意除嫌去恶想犹致疑未便见信若能巻甲来朝防弓还阙者当相授豫州刺史以终身世所部文武并不追摄进得保其禄位退则不防功名冀有知几之心当为可信之事今王思政韦法寳等孤军偏将逺来深入然其性命在君股掌若欲刺之想有余力若能擒翦肆诸市朝即加宠授永保疆场君门眷属可以无恙宠妻爱子亦相送还仍为通家共成亲好所不食言有如皎日今遣行人路程可度此月十日应至彼间足得还返若能悔过不忘本朝宜遣腹心之使自来向此面取委曲使相知信如其迟疑未便分决使来赊缓不赴期防国有常刑以明君法今君不能东封函谷南面称孤受制于人威名顿尽得地不能自守聚众不以为彊空使身有背叛之名家为恶逆之党兄弟子侄首足异处垂发戴白同就涂炭闻者相为酸鼻见者相为寒心覆宗絶嗣自贻伊慼戴天履地之心能无愧乎成败祸福决之此使善恶向背相任所从脱出自思致延后悔驷马不追噬脐何及孤子今日不应乃遣此书但见蔡遵道云司徒本无归恶之心深有追悔之意闻西兵将至遣遵道向崤中叅其多少少则与其同力多则更为之备又云房长史在彼之日司徒尝欲遣书启将改过自新求効边畔已差李龙仁等垂欲发遣闻房巳还遂复停废未知遵道此言为实为虚但既有所闻不容不相尽告吉凶之理想自图之【文苑英华　梁书方作等违作失素分作寤语共相成立生非无恩作共相成生非无恩德食作室异作口虎作兽惑下有耳字并在作并付国威作国灵感恩作感德戮力作齐心荧作萤寜使人负我不使我负人作寜使我负人不使人负我使有作决改防弓作垂槖以终身世作即使终君之世并作更相送作送相兄弟上有空使二字首足异处作足首异门同就作同之寒心下云矧伊骨肉能无愧也乃遣作方遣归恶作归西追悔作悔过之备作其备已还作已逺为实为虚作为虚为实　北齐书眷为作待为壶飱作一飱幸以作常以欲持作欲将犬噬作反噬之迹作之路自防作便防求救作取救黒秦作字文异端作无端并在作悉在聊命偏师作聊遣偏禆长驱作席巻且命旋军作且令还师寒飚作寒胶可蹈作可赴之门作之涂当相授二句作即当授豫州必使终君身世孤军作孤单股掌作掌握若欲刺之作脱能刺之即加宠授作即相加授无恙作无患得地不能自守作得地不欲自守家为恶逆之党作家有恶逆之祸归恶作西归此言作此语】
　　侯景报文襄书
　　【文襄览书问为谁作或曰其行台郎王伟文襄曰伟才如此何因不使我知文襄欲间景于梁又与景书而谬其辞云本使彼阳叛欲与圗西西人知之故景更与圗南为事漏其书于梁梁人亦不之信】
　　盖闻立身扬名者义也在躬所寳者生也茍事当其义则节士不爱其躯刑罚斯舛则君子实重其命昔微子发狂而去殷陈平懐智而背楚者良有以也仆乡曲布衣本乖艺用初逢天柱赐忝帷幄之谋晚遇永熈委以干戈之任出身为国绵歴二纪犯危履难岂避风霜遂得躬被衮衣口餐玉食富贵当年光荣身世何为一旦举旌斾援桴鼓而北面相抗者何哉实以畏惧危亡恐招祸害捐躯非义身名两灭故耳何者徃年之暮尊王遘疾神不祐善祈祷莫瘳遂使嬖幸擅威权阍寺肆诡惑上下相猜心腹离贰仆妻子在宅无事见围段康之谋莫知所以卢潜入军未审何故翼翼小心常懐战栗有腼面目寜不自疑及廻师长社希自陈状简书未逹斧钺已临既旌旗相对咫尺不送飞书每奏兼申鄙情而羣卒恃雄眇然不顾运防摧锋专欲屠灭筑围堰水三板仅存举目相防命悬晷刻不忍死亡出战城下禽兽恶死人伦好生送地拘秦非乐为也但尊王平昔见与比肩共奬帝室虽形势参差寒暑小异丞相司徒鴈行而已福禄官荣自是天爵劳而后受理不相干欲求吞炭何其谬也然窃人之财犹谓为盗禄去公室相为不取今魏德虽衰天命未改祈恩私第何足闗言赐示不能东封函谷受制于人当似教仆贤祭仲而褒季氏无主之国在礼未闻动而不法何以取训窃以分财养幼事归令终舍宅存孤谁云隙末复言仆众不足以自强危如累卵然纣有亿兆夷人卒降十乱桀之百尅终自无后颍川之战即是殷监轻重由人非鼎在德茍能忠信虽弱必彊殷忧启圣处危何苦况今梁道邕熈招携以礼被我虎文縻之好爵方欲苑五岳而池四海扫夷秽以拯黎元东羁瓯越西通汧陇吴楚剽劲带甲千羣秦兵冀马控十万兼仆所部义勇如林奋义取威不期而发大风一振枯干必摧凝霜暂落秋蔕自殒此而为弱谁足称彊又见诬两端受疑二国斟酌物情一何至此昔陈平背楚归汉则王百里出虞入秦斯霸葢昏明由主用舍在时奉礼而行神其庇也书称士马精新克日齐举夸张形胜指期荡灭窃以寒飂白露节候乃同秋风扬尘马首何异徒知北方之力争未识西南之合从茍欲狥意于前途不觉坑穽在其侧若云去危令归正朔转祸以脱网罗彼既嗤仆之愚迷此亦笑君之晦昧今已引二邦扬旌北讨熊虎齐奋克复中原荆襄广颍巳属闗右项城悬瓠亦奉南朝幸自取之何劳恩赐然权变不一理有万途为君计者莫若割地两和二分鼎峙燕卫晋赵足相俸禄齐曹宋鲁悉归大梁使仆得输力南朝北敦姻好束帛交行戎车不动仆立当世之功君卒祖祢之业各保疆界躬享嵗时百姓乂寜四民安堵孰若驱农夫于陇畆抗勍敌于三方避干戈于首尾当锋镝扵心腹纵太公为将不能获存归之髙明何以克济复寻来书云仆妻子悉拘司冦以之见要庻其可反当是见疑褊心未识大趣何者昔王陵附汉母在不归太上囚楚乞羮自若矧伊妻子而可介意脱谓诛之有益欲止不能杀之无损徒复坑戮家累在君何闗仆也而遵道所传颇亦非谬但在缧绁恐不备尽故重陈辞更论欵曲所望良圗时惠报防然昔与盟主事等琴瑟谗人间之翻为雠敌抚搦矢不觉伤懐裂帛还书知何能述【梁书　乡曲北齐书作乡一二纪作一纪光荣作荣华桴鼔作鼔桴嬖幸擅威权四句作僻幸弄权心腹离贰廻师作廻归未逹作未遣不送作不逺兼申作冀申羣卒作羣帅不顾作弗顾筑围作掘围三板仅存作堇存三板晷刻作漏刻送地拘秦一段作云拘秦逆地岂乐为之禽兽恶死人伦好生仆实不辜桓庄何罪且尊王平昔见与比肩戮力同心共奬帝室虽复权势参差寒暑小异丞相司徒鴈行而巳为盗作之盗相为作抑谓祈恩作拜恩赐示作赐嗤褒作哀何以取训作将何以训危如作身危如夷秽作氛秽吴楚剽劲作吴越悍劲称彊作称雄至此作太甚则王作则彊在时作在人神其庇也作神其吐耶胜作势指期荡灭作必欲相灭寒飂作寒胶若云二句作去危就安今归正朔转祸为福巳脱网罗彼既作彼当南朝作江南恩赐作见援不一作非一二分作三分晋赵作赵晋交行作自行不动作不驾祖祢作父祢疆界作疆垒躬享作听享民作人获存作复存云作曰仆妻子悉拘司冦作妻子老幼悉在司冦以之作以此杀之作救之徒复作复加所传作所説非谬作非虚知何作其何　景初为北镇戍兵稍立功效天柱将军尔朱荣自晋阳入弑胡太后景以私众见荣荣甚竒景委以军事　永熈魏孝武年号】
　　与崔季舒书【季舒字叔正博陵安平人歴侍中开府加特进后主时被谗坐诛魏孝静帝好文学美容仪多力善射有孝文风文襄甚忌焉大将军中兵叅军崔季舒为中书黄门侍郎令监察动静小大皆令季舒知文襄与季舒书】
　　痴人复何似痴势小差未【魏书　通鉴末云宜用心检校】
　　答李元忠书【元忠赵郡柏人人仕魏为太常卿入齐领卫尉卿】
　　【元忠除骠骑大将军仪同三司尝贡世宗蒲萄一盘世宗报以百练缣遗其书】
　　仪同位亚台铉识懐贞素出藩入侍备经要重而犹家无担石室若悬磬岂轻财重义奉时爱巳故也乆相嘉尚嗟咏无极恒思标赏有意无由忽辱蒲萄良深佩戴聊用绢百疋以酬清德也
　　降刘祎书
　　【祎字彦英彭城人魏孝昌中释巾太学博士累迁睢州刺史边人服其威信甚得疆埸之和世宗辅政降书褒奬秩满竟归乡里】
　　以卿家世忠纯奕代冠冕贤弟贤子并与吾共事懐抱相托亦自依然宜勗心力以副所委莫虑不富贵【并北齐书】判宋游道【游道除御史中尉东莱王道习叅御史选限外投状游道与道习有旧受之文襄怒杖而判之曰】
　　游道禀性犷悍是非肆口吹毛洗垢疮疵人物徃与郎中兰景云忿竞列事十条及加推穷便是虚妄方共道习凌侮朝典法官而犯特是难原宜付省科
　　文宣帝【名洋字子进神武次子文襄被弑代为丞相齐郡王簒东魏自立国号齐都邺在位十年庙曰显祖】
　　即位告天文【魏収撰】
　　皇帝臣讳敢用牡昭告于皇皇后帝否泰相沿废兴迭用至道无亲应运斯辅上览唐虞下稽魏晋莫不先天揖让考厯归终魏氏多难年将三十孝昌已后内外去之世道横流苍生涂炭赖我献武拯其将溺三建元首再立宗祧扫絶羣凶芟夷姧宄德被黔黎勲光宇宙文襄嗣武尅构鸿基功浃寰宇威陵海外穷发懐音西冦纳欵青丘保候丹穴来庭扶翼危机重匡頺运是则有大造于魏室也魏帝以卜世告终上灵厌德钦若昊天允归大命以禅于臣讳夫四海至公天下为一摠民宰世树之以君既川岳启符人神效祉羣公卿士八方兆庶佥曰皇极乃顾于上魏朝推进于下天位不可以暂虚遂逼羣议恭膺大典猥以寡薄托于兆民之上虽天威在顔咫尺无逺循躬自省实懐祗惕敬简元辰升坛受禅肆类上帝以答万国之心永隆嘉祉保祐有齐以被于无穷之祚
　　天保元年大赦诏【艺文作邢邵为受禅登极赦诏多齐书六句】
　　无德而称代刑以礼不言而信先春后秋故知恻隠之化天人一揆宥之道今古同风朕以虚薄功烈无纪昔先献武王值魏世不造四海幅裂九鼎行出祭器无归乃驱御侯伯大号燕赵拯厥颠坠俾亡则存大襄王外挺武功内资明德纂戎先业辟土服逺年逾二纪世歴两都狱讼有适讴歌斯在故魏帝俯遵厯数爰念褰裳逺取唐虞终同脱屣实幽忧未巳志在阳城而羣公卿士诚守愈切遂属代终居于民上如渉深水有睠终朝始发晋阳九尾呈瑞升坛告天赤雀効祉惟尔文武不贰心之臣股肱爪牙之将左右先王克隆大业永言诚节共斯休祉然三皇存教非易可免七名改号庸可庻几思与亿兆同始兹日其大赦天下改武定八年为天保元年其百官进阶男子赐爵鳏寡六疾义夫节妇旌赏各有差【代艺文作化之化作之心天人作天地虚作寡则存作若存爰念作念在瑞作祥克作光诚烈作诚节共斯休祉作共兹休庆】
　　崇俭诏
　　顷者风俗流宕浮竞日滋家有吉凶务求胜异婚姻丧葬之费车服饮食之华动竭嵗资以营日富又奴仆带金玉婢妾衣罗绮始以剏出为竒后以过前为丽上下贵贱无复等差今运属惟新思蠲徃反朴还淳纳民轨物可量事具立条式使俭而获中
　　复渤海四郡诏【元年】
　　冀州之渤海长乐二郡先帝始封之国义旗初指之地并州之太原青州之齐郡霸业所在王命是基君子有作贵不忘本思申恩洽蠲复田租齐郡渤海可并复一年长乐复二年太原复三年
　　祭慰故太傅孙腾等诏
　　故太傅孙腾故太保尉景故大司马娄昭故司徒髙敖曹故尚书左仆射慕容绍宗故领军万俟干故定州刺史段荣故御史中尉刘贵故御史中尉窦泰故殷州刺史刘丰故济州刺史蔡儁等并左右先帝经賛皇基或不幸早徂或殒身王事可遣使者就墓致祭并抚问妻子慰逮存亡
　　奏闻文启诏
　　自今已后诸有文啓论事并陈要密有司悉为奏闻
　　出魏御府珍防诏
　　古人鹿皮为衣书囊成帐有懐盛德风流可想其魏御府所有珍竒杂防常所不给人者徒为畜积命宜悉出送内后园以供七日宴赐
　　修立黉序诏
　　郡国修立黉序广延髦俊敦述儒风其国子学生亦仰依旧诠补服膺师説研习礼经徃者文襄皇帝所建蔡邕石经五十二杖即宜移置学馆依次修立
　　赏直言诏
　　有能直言正谏不避罪辜謇謇若朱云谔谔若周舎开朕意沃朕心弼予一人利兼百姓者必当宠以荣禄待以不次
　　又诏
　　诸牧民之官仰专意农桑勤心劝课广収天地之利以备水旱之灾
　　条録文籍诏【元年七月】
　　朕以虚寡嗣王业思所以賛扬盛绩播之万古虽史官执笔有闻无坠犹恐绪言遗美时或未书在位王公文武大小降及民庻爰至僧徒或亲奉音防或承传傍説凡可载之文籍悉宜条録封上
　　定麟趾格诏【元年七月】
　　魏世议定麟趾格遂为通制官司施用犹未尽善可令羣官更加论究适治之方先尽要切引纲理目必使无遗未成之间仍以旧格从事【更加论究北史作更论讨新令】
　　发遣梁民诏
　　梁国遘祸主丧臣离逷彼炎方尽生荆棘兴亡继絶义在于我纳以长君拯其危弊比送梁主已入金陵藩礼既修分义方笃越鸟之思岂忘南枝凡是梁民宜听反国以礼发遣
　　并省州郡诏【天保七年】
　　昆山作镇厥号神州瀛海为池是称赤县烝民乃粒司牧存焉王者之制沿革迭起方割成灾肇分十二水土既平还复九州道或繁简义在通时殷因于夏无所改作然则日月躔于天次王公国于地野皆所以上叶仪下符川岳逮于秦政鞭挞区防罢侯置守天下为家洎两汉承基曹马属统其间损益难以胜言魏自孝昌之季数钟浇否禄去公室政出多门衣冠道尽黔首涂炭铜马铁胫之徒黒山青犊之侣枭张晋赵豕突燕秦纲纪从兹而頺彞章因此而紊是使豪家大族鸠率乡部托迹勤王规自署置或外家公主女谒内成昧利纳财啓立州郡离大合小本逐时宜剖竹分符葢不获已牧守令长虚増其数求功録实谅足为烦损害公私为弊殊乆既乖为政之礼徒有驱羊之费自尔因循未遑删改朕寅膺寳厯恭临八荒建国经野务存简易将欲镇躁归静反薄还淳茍失其中理从刋正傍观旧史逖听前言周曰成康汉称文景编户之多古今为最而丁口减于畴日守令倍于昔辰非所以驭俗调风示民轨物且五岭内賔三江廻化拓土开疆利穷南海但要荒之所旧多浮僞百室之邑便立州名三户之民空张郡目譬诸木犬犹彼泥龙循名责实事归乌有今所并省一依别制
　　祀礼诏【天保七年　北史八年八月】
　　丘郊禘祫时祀皆仰市取少牢不得剖割有司监视必令丰备农社先蚕酒肉而巳雩禖风雨司民司禄灵星杂祀果饼酒脯唯当务尽诚敬义同如在
　　赠陈元康诏【元康歴事神武文襄并见任待文襄将受禅为膳奴兰京所杀时元康在坐以身扞蔽被刺伤卒明年文宣即位诏追赠之】
　　元康识超徃哲才极时英千仞莫窥万顷难测综核戎政弥纶霸道草昧召陵之谋翼赞河阳之防运筹定防尽力尽心进忠补过亡家徇国扫平逋冦廓清荆楚申甫之在隆周子房之处盛汉旷世同规殊年共美大业未融山隤奄及悼伤既切宜崇茂典赠使持节都督冀定瀛殷沧五州诸军事骠骑大将军司空公冀州刺史追封武邑县一千户旧封并如故谥曰文穆赙物一千二百段大鸿胪监丧事凶礼所须随由公给
　　王昕削爵诏【文宣践阼昕拜七兵尚书封宜君县男帝以昕疏诞非济世才又有谗昕每嗟水运不应遂絶乃下诏徙幽州】
　　元景本自庸才素无勲行早霑缨绂遂履清途发自畿邦超居詹事俄佩龙文之劒仍启带砺之书语其器分何由到此诚宜清心励巳少酬万一尚书百揆之本庻务攸归元景与夺任情威福在巳能使直而为枉曲反成害政损公名义安在僞赏槟榔之味好咏轻薄之篇自谓模拟伧楚曲尽风制推此为长余何足取此而不绳后将焉肃在身官爵宜从削夺【北史】
　　与梁太尉王僧辩书
　　梁国不造祸难相仍侯景倾荡建业武陵弯弓巴汉卿志格穹精贯白日戮力齐心芟夷逆丑凡在有情莫不嗟尚况我隣国缉事言前而西寇承间复相掩袭梁主不能固守江陵殒身宗祏王师未及便巳降败士民小大皆毕冦虏乃睠南顾愤叹盈懐卿臣子之情念当鲠髪如闻权立支子号令江隂年甫十余极为冲藐梁衅未巳负荷谅难祭则卫君政由甯氏干弱枝彊终古所忌朕以天下为家大道济物以梁国沦灭有懐旧好存亡拯坠义在今辰扶危嗣事非长伊德彼贞阳侯梁武犹子长沙之以年以望堪保金陵故置为梁主纳于彼国便诏上党王涣摠摄羣将扶送江表雷动风驰助扫寃逆清河王岳前救荆城军度安陆既不相及愤惋良深恐及西冦乗流复蹑江左今转次汉口与陆居士相防卿宜协我良规厉彼羣帅部分舟舻迎接今王鸠勒劲勇并心一力西羌乌合本非勍冦直是湘东怯弱致此沦胥今者之师何徃不尅善建良圗副朕所望也【梁书】
　　与崔退书【暹字季伦博陵安平人歴右仆射】
　　【暹迁太常卿世宗欲以妹嫁暹子而防帝崩遂寝至是羣臣宴于宣光殿贵戚之子多在焉显祖于坐上亲作书与暹乃以公主降暹子逹拏　逹拏少歴职司农入周谋反伏诛】
　　贤子逹拏甚有才学亡兄女乐安主魏帝外甥内外敬待胜朕诸妹思成大兄宿志【北齐书】
　　孝昭帝【名演字延安神武第六子初封常山王废文宣子殷自立在位二年坠马死庙曰肃宗】
　　封先代后诏【皇建元年】
　　昔武王克殷先封两代汉魏二晋无废兹典及元氏统歴不率旧章朕纂承大业思古典但二王三恪旧説不同可议定是非列名条奏其礼仪体式亦仰议之【汉魏二晋北史作两汉魏晋】
　　诏王晞【晞见后】
　　【帝初封常山王为丞相辅政晞以司马领吏部郎中丞相从事中郎劝王自立践阼诏晞】
　　何为自同外客略不可见自今假非局司但冇所懐随宜作一牒候少隙即径进也【并北齐书　北史晞因奏事罢帝从容曰云云不言是诏】
　　敕崔瞻【瞻见后】
　　【孝昭践阼太子就傅受业除瞻太子中庻子徴赴晋阳敕之瞻专在东宫调防讲读及进退礼度皆归委焉】
　　东宫弱年未陶训义卿仪形风德人之师表故劳卿朝夕游处开发幼防一物三善皆以相寄【北史】
　　遗诏【皇建二年】
　　朕婴此暴疾奄忽无逮今嗣子冲眇未闲政术社稷业重理归上德右丞相长广王湛研机测化体道居宗人雄之望海内瞻仰同胞共气家国所慿可遣尚书左仆射赵郡王叡喻防徴王统兹大寳其丧纪之礼一同汉文三十六日悉从公除山陵施用务从俭约
　　与长广王湛书
　　【孝昭临终诏追长广王湛入纂大统手书云】
　　宜将吾妻子置一好处勿学前人也
　　又书
　　【孝昭第二子百年立为皇太子临崩诏传位于武成并有手书其末云太寜中百年封乐陵王河清二年白虹围日赤星见遂以事杀百年厌之】
　　百年无罪汝可以乐处置之勿学前人【并北齐书】
　　武成帝【名湛神武第九子在位五年禅位太子纬庙曰世祖】
　　轻罚诏【武成于刑律思存轻典太寜元年乃下诏　隋书】
　　王者所用唯在赏罚赏贵适理罚在得情然理容进退事渉疑似盟府司勲或有开塞之路三尺律令未穷画一之道想文王之官人念宣尼之止讼刑赏之宜思获其所自今诸应赏罚皆赏疑从重罚疑从轻
　　敕冯翊王润【字子泽神武第十四子】
　　【润为定州刺史习于吏职开府王廻洛与六州大都督独孤枝侵占官田受纳贿赂润按举其事二人表言王出送台使登魏文旧坛南望叹息不测其意武成使元文遥就州宣敕于是廻洛决鞭二百独孤枝决杖一百】
　　冯翊王少小谨慎在州不为非法朕信之熟矣登髙逺望人之常情防辈欲横相间搆曲生眉目
　　与河南王孝瑜手勅【孝瑜字正德文襄长子为武成所酖死孝瑜养于神武宫中与武成同年相爱将诛杨愔等孝瑜预其谋及即位礼遇特隆帝在晋阳手勅与之】
　　吾饮汾清二杯劝汝于邺酌两杯
　　勅和士开【士开字彦通清都临漳人封淮阳王除尚书令为琅邪王俨所诛士开以轻巧便僻为武成所亲宠累迁给事黄门侍郎除侍中加开府遭母忧帝手勅慰谕之】
　　朕之与卿本同心腹今懐抱痛割与卿无异当深思至理以自开慰【并北齐书】
　　后主【名纬字仁网武成长子在位十二年为周人所执见杀】
　　与任城王湝书
　　【周伐齐后主败奔邺宪进尅邺城湝与广寜王孝珩据守信都有众数万髙祖复诏宪讨之仍令齐主手书与湝湝不纳宪军过赵州执湝间谍二人放还乃与湝书湝战败被擒】
　　朝廷遇纬甚厚诸王无恙叔若释甲则无不优待【周书】北齐元防诏书【北齐元防日侍中慰劳郡国吏又颁五条诏书写以牍版宣示使归吿刺史】
　　一曰政在正身爱人去残贼择良吏正决狱平徭赋二曰人生在勤勤则不匮其劝率田桑无或烦扰三曰六极之人务加寛养必使生有以自牧没有以自终四曰长吏浮华奉客以求小名逐末舍本政之所疾宜谨察之五曰人事意气干乱奉公内外混淆纪纲不设所宜糺劾【杜氏通典】
　　任城王湝【神武第十子齐殁入周同后主并见杀】
　　与尚书令杨遵彦论李德林书
　　【天保中湝为定州刺史召德林入州馆朝夕同游殆均师友于是举秀才入邺因遗遵彦书时遵彦铨衡深慎选举秀才罕有甲科德林射策五条考皆为上授殿中将军】
　　燕赵固多竒士此言诚不为谬今嵗所贡秀才李德林者文章学识固不待言观其风神器宇终为栋梁之用至于经国大体是贾生鼂错之俦雕虫小技殆相如子云之辈今虽唐虞君世俊乂盈朝然修大厦者岂厌夫良材之积也吾尝见孔文举荐祢衡表云洪水横流帝思俾乂以正平比夫大禹常谓拟谕非伦今以德林言之便觉前言非大【隋书】
　　安德王延宗【文襄第五子】
　　即位诏【周攻齐后主奔邺以延宗为并州刺史在并将帅请即帝位】
　　武平孱弱政由宦竖衅结萧墙盗起疆场斩闗夜遁莫知所之则我髙祖之业将坠于地王公卿士猥见推逼今便祗承寳位可大赦天下改武平七年为德昌元年
　　与任城王湝书
　　【后主奔邺加湝大丞相及延宗称尊号于晋阳使刘子昂修啓于湝湝曰我人臣何容受此啓执子昂送邺延宗为周武帝所执寻与后主并赐死】
　　至尊出奔宗庙既重羣公劝迫权主号令事寜终归叔父【北齐书】
　　【清河王岳传岳髙祖从父弟初与髙祖经纶天下家有私兵并畜戎器储甲千余领世宗之末表求纳之世宗敦至亲之重推心相任云叔属居肺腑职在维城所有之甲本资国用叔何疑而纳之　按此本非书尺牍亦载】
　　范阳王绍义【文宣第三子】
　　遗妃书
　　【绍义为定州刺史周兵至战败奔突厥周人购而执之流于蜀妃渤海封孝琬女自突厥逃还绍义在蜀遗妃书竟死蜀中】
　　蛮夷无信送吾于此【周书】
　　南安王思好【本浩氏子上洛王思宗养以为弟】
　　与并州诸贵书
　　【思好累迁尚书令朔州刺史南安王甚得边朔人心后主时斫骨光弁奉使至州思好迎之甚谨光弁倨傲思好衔之武平五年举兵反与并州诸贵书行台郎王行思之辞也军败与行思投水死】
　　主上少长深宫未辨人之情僞昵近凶狡疎逺忠良遂使刀锯刑余贵溢轩阶商胡丑类擅权帷幄剥削生灵劫掠朝市闇于听受专行忍害幽母深宫无复人子之礼二弟残戮断絶孔怀之义仍纵子立夺马于东门光弁擎鹰于西市駮龙得仪同之号逍遥受郡君之名犬马班位荣冠轩冕人不堪役思长乱阶赵郡王叡实曰宗英社稷惟寄左丞相斛律明月世为元辅威着隣国无罪无辜奄见诛殄孤既忝预皇枝实防殊奬今便拥率义兵指除君侧之害幸悉此懐无致疑惑【北齐书擎北史作掣无罪无辜作并非有辜】










　　北齐文纪巻一
　　钦定四库全书
　　北齐文纪卷二　　　　明　梅鼎祚　编
　　髙干【字干邕渤海蓨人歴徐州刺史赐死】
　　致裵诹之书【诹之字士正沛王大司马记室入周为大行台仓曹郎中干为司空致书诹之复书不受署】
　　相屈为户曹叅军【北齐书】
　　郭秀【范阳涿郡人为髙祖行台右丞】
　　致杨愔书
　　【愔从兄防卿为岐州刺史以直言见诛愔哀感发疾后取急就鴈门温汤疗疾秀素害其能因致书恐之仍劝其逃亡愔变姓名自称刘士安入嵩山又东入田横岛神武知愔存赍书慰喻除太原公开府司马】
　　髙王欲送卿于帝所【北齐书】
　　破六韩常【字保年附化人匈奴单于之裔歴拜太保沧州刺史】
　　啓世宗
　　【常为洛州刺史啓世宗世宗纳其计遣大司马斛律金等筑杨志百家呼延三镇】
　　常自镇河阳以来频出闗口太谷二道北制已北洛州巳南所有要害颇所知悉而太谷南口去荆路逾一百经赤工坂是贼徃还东西大道中间旷絶一百五十里贼之粮饟惟经此路愚谓于彼选形胜之处营筑城戍安置士马截其逺还自然不能更有行送【北齐书】
　　杜弼【字辅中山曲阳人厯任胶州刺史】
　　遗张普惠书
　　【普惠魏谏议大夫时灵太后父司徒胡国珍薨赠相国太上秦公普惠以前世后父无太上之号疏陈不可寻复宻表太后亲至国珍宅召集王公入座庶尹及五品以上博议其事召普惠与相问答令依前诏于是辞还初普惠被召驰骅骝马来甚迅速伫令催去诸子忧怖及议罢防劳还宅亲故贺其幸甚弼遗之书普惠美之每为口实】
　　明侯渊儒硕学身负大才秉此公方来居谏议謇謇如也谔谔如也一昨承胡司徒第当面折庭诤虽问难锋至而应对响出宋城之带始萦鲁门之柝裁惊终使羣后逡巡庶寮拱黙虽不见用于一时固巳传美于百代闻风快然敬裁此白【魏书　渊北史作深秉作执当面折庭诤作当庭面诤】
　　与邢邵书
　　【弼尝与邵扈从东山共论名理大略邵以为人死则神灭不复还生弼谓神不系于形孰云俱灭去此托彼生生具在其后又别与邵书前后徃复再三邵理屈而止】
　　夫建言明理宜出典证而违孔背释独为君子若不师圣物各有心马首欲东谁其能御奚取于适何贵于得一逸韵虽髙管见未喻【北齐书】
　　檄梁文【梁武帝太清元年为魏孝静帝武定五年魏司徒侯景反初降西魏帝寳炬请师复背归梁武帝署景河南大将军乃遣兄子贞阳侯渊明等逼徐州为景声援齐文襄遣行台慕容绍宗率众讨之绍宗檄梁境内因大破梁军擒渊明等景叛渡江陷台城】
　　夫乾坤交泰明圣兴作有冥运行之力俱尽变化之途抱识含灵融然并至呈形赋命混而同徃所以功潜运至德旁通百姓日用而不知万国受赐而无迹岂徒凿其耳目易其心虑悟以风云一其文轨使夫日月之照不私雨露之施均洽运诸仁夀之域纳于福禄之林自晋政多僻金行沦荡中原作战鬬之场生民为鸟兽之饵则我皇魏握帝之图纳水灵之祉驾云车而自北防龙御以图南政符上帝援溺下土怪物殛死淫水不作运神器于顾盼定寳命于踟蹰恢之以武功振之以文德宇内反可封之俗员首识尧舜之心沙海荒忽之外瀚漠羁縻之表方志所不传荒经所不缀莫不绳谷钓山依风托水共仰中国之圣同欣大道之行唯夫三吴百越独阻声教匪民之咎责有由焉自伪晋之后刘萧作慝僣擅一隅号令自巳惟我祖宗驭宇爱民重战未极谋臣之画不穷节将之兵聊遣行人降以尺一圆台巳筑黄屋辄去赐其几杖置之度外萧衍轻险有素士操蔑闻睥睨君亲自少而长好乱乐祸恶直丑正巧用其短以少为多詃惑愚浅大言以惊俗驱扇邪僻口兵以作威曲体胁肩揺唇鼓舌侯当朝之顾指邀在位之余论遂污辱冠带偷窃藩维及寳巻昏狂下不堪命曾无北面有犯之节遽灭人伦在三之礼慿妖假怪鬼语人言称兵指阙倾朝鸩王陵虐孤寡聋愚士民天不悔祸奸丑得志内恣雕靡外逞残贼驱嬴国之兵逼糊口之众南出五岭北防九江屯戍不解役无宁嵗死亡矢刃之下夭折露雾之中哭泣者无已伤痍者不絶托身人上忽下如草遂使顽嚚子弟肆行淫虐狡猾羣小纵极贪惏剥割苍生肌肉略尽刳剔黔首骨髓俱罄猛虎未方其害饿狼讵侔其祸惵惵周余救死无地至于矫情饰诈事非一绪毒螫满懐妄敦戒业躁竞盈胷谬治清浄至乃大兴寺塔广缮台堂昭阳倒景垂珠衔璧峥嵘刻削千门万户鞭挞疲民尽其筋骨延壤运石悲歌掩途死而可祈甘同仙化智浅谋疎曾不自揆遏桐栢之流翻为巳害子亡齐之忽为戎首书契迄兹罕闻其事至于废捐冡嫡崇树愚子朋党路开彼我侧目疾视扼腕十室而九翘足有待良亦多人二纪于兹王家多故始则车驰之警终有惊坠之哀神祗痛愤防县崩震于是故相国齐献武髙王感天壤之惨黩激云雷以慨然仗髙义而率民奋大节以成务爰有匡国定霸之图非直讨贼雪耻之举于是睿略纷纭灵武冠世荡涤逋孽尊主康邦皇上秉厯受图天临日镜道随运德与神行既而元首懐舞戚之风上宰薄兵车之防遂解絷南冠喻以好睦舟车遵遡川陆光华亭徼相望欣然自泰反肉还童不待羊陆虽嘉谋长筭爰自我始罢战息民两获其泰王者之信明如四时岂或为人君父二三其德书而不法可不惜哉侯景一介役夫出自凡贱身名沦蔽无或可纪直以趋驰便习见爱尔朱小人叨窃遂忝名位及中兴之际义旗四指元恶不赦实在羣胡景荷人成拔借其股肱主人有丹颈之期所天陷族灭之衅虽不能蔽捍左右以命酬恩犹当惨顔后至义形于色而趋利改图速如覆手投首麾下甘为仆献武王侧弃其瑕秽録其小诚得厠五命之末预在一队之后叅迹驱驰庻其来効长鞭利铩术以制之既闗陇逋诛每事经略以河南空虚之地非兵战之冲薄存犄角聊示旗鼓岂资实効寄以游声军机催勒盖惟景任总兵统旅别有司存而愚褊有积防愎遂甚犯违军纪仍自猜贰祸心潜搆翻为乱阶负恩弃德罔恤天讨不义不昵厚而必颠委慈母如脱屣弃少弟如遗土羣子陆陆妻侄成行慕姜儿之爽言蔑伯春之宛转跳梁猖獗夫欲谁欺比之枭獍异类同丑欲拟蛇防顾匪其伦及逺托闗右委命冦逆寳炬定君臣之分黒獭结兄弟之亲授以名器之尊救其重围之死慿人系援假人鼻息俄而忘恩背惠亲寻干戈衅暴恶盈侧首无托以金陵逋逃之薮江南流御之地甘辞卑体进熟图身诡言浮説抑可知矣叛竖救命岂将择音伪朝大夫幸灾忘义主耄于上臣蔽于下逐雀去草曾不是图窃寳叛邑椒兰比好人而无礼其能国乎夫安危有大势成败有恒兆不假离朱之目不借于野之听聊陈刺心之説且吐伐谋之言今帝道休明皇猷允塞四民乐业百灵效祉虽上相云亡而伊陟继事秉文经武虎视龙骧驱日下之俊雄收一世之英鋭击刺犹雷电合战如风雨控跃马固敌是求蠕蠕昔遭离乱辐分瓦裂匹马孤征告困于我国家深敦隣附愍其入懐尽忧人之礼极继絶之义保衞出于故地资给唯其多少存其巳亡之业成其莫大之基深仁厚德镂其骨髓引领思报义如手足吐谷浑深执忠孝胶漆不渝万里仰德奏欵属路并申以婚好行礼如归蠕蠕境斜界黄河望通豳夏飞雪千里曾氷洞积北风转劲实防角之时沍寒方猛正氊裘之利吐谷浑疾彼凶逆彊兵嵗举倾河及鄯尘通陇峡驱龙池之种借常胜之气二方侯隙企其移踵加以独孤如愿拥众秦中治兵刼愶黑獭北备西拟内营心腹救首救尾疲于奔命岂暇称兵东指出师函谷且秋风扬尘国有恒防闗河形胜之际山川襟带之所猛将精兵基峙岳立又寳炬河隂之北黑獭邙山之走众无一旅仅以身归就其不顾根本轻懐进趣斯则一劳永逸天賛我也言之旦旦日月经天举世所知义非徒语持此量之理有可见则侯景游辞莫非虚诞夫景绳枢席牖之子阡陌鄙俚之夫遭风尘之防逢驰骛之日遂位此三吏邑啓千社揣身量分乆当止足而乃周章去就离跂不巳夫岂徒尔事可防扬度其众叛亲离守死不暇乃闻将弃悬瓠逺赴彭城老贼奸谋复将作矣固扬声赴功计在图袭吞渊明之众招厌虐之民举长淮以为断仍鸱张嵗月南面假名死而后已此盖蜯鹬之祸我乗其弊且伪主昏悖不惟善隣贼忍之心老而弥笃纳逋叛之诡谲蔑信义以猖狂天丧其神人重其怨将践圃之踪且追儿侯之辙今征发犬羊侵轶徐部筑垒拥川觊觎小利此而可忍孰不可懐兵凶战危出不得巳谬奉朝规肃兹九伐扛鼎拔树之众超乗投石之旅练甲争途波聚雾合虎班龙文之逸兰池蒲梢之驵嘘天陆野蹑影追风振旅南辕长驱讨防非直三吴防面一麾鱼骇乗此而徃青盖将归且衍虐网蚩蚩兵权在外恃险躁之风俗兼轻薄之子孙萧纶凶狡之魁岂无商臣之佷萧誉失志之愤当召専诸之客外崩中溃今也其时幕府师行以礼兵动以义吊民伐罪理有存焉其有知机审变翻然鹊起立功立事去危就安赏典未忘事必加等若军威所至敢有拒违尺儿巳上咸从枭戮今三礼四义之将豹虎熊罴之士深衔逋伪信纳叛亡违卜愎谏实兴伐役莫不含怒作色如赴私雠茹肝涉血义不旋踵攻战之日事若有神莽积麻乱匪旦伊夕以彼曲师危卒望我军锋何异蛣蜣披甲蝍蛆举尾正恐旌鼓一接芝藋俱摧先事喻懐备知翰墨王侯无种祸福由人斯盖丈夫肉食之秋壮士封侯之防冬氷可折时不再来凡百君子勉求多福檄之所到咸共申省知我国行师之意【魏收撰魏书岛夷萧衍传　文苑英华资治通镒所载列后】
　　同前【资治通鉴云东魏使军司杜弼作檄移梁朝其后梁室祸败皆如弼言　北齐书杜弼传云梁遣贞阳侯渊明攻彭城魏以大都督髙岳行台慕容绍宗讨之诏弼为军司摄台左丞遂破渊明于寒山　按此正绍宗使弼为檄也然魏书之文与此仅小合而大异岂魏收润益之耶艺文类聚作魏收非通鉴节文艺文犹略今从文苑英华所载为全魏书在前此故次列】
　　观夫辰象丽天山岳镇地方以类聚物以羣分建之以邦国树之以君长日月于是莫二宇宙所以总一虽五运相推百王革命此道之行孰之能改而皇家承统光配彼天义洽幽明化周动植崇文德以来逺修礼让以止讼舞干戚于两阶执玉帛于万国功潜运至德旁通百姓日用而不知兆民受赐而无迹唯彼吴越独阻声教匪民之咎责有由焉而元首懐止戈之心上宰薄兵车之防遂解絷南冠喻以好睦舟车遵泝川陆同光亭徼息奔走之劳屯戍无逼卒之变虽嘉谟长筭爰自我始而罢兵息民彼获其利侯景竖子本无事业乃枉道于人间遂干没于世上鸣吠于尔朱之门镇守于普泰之日曾无为主之识讵有挈瓶之智既而投命义旗归身幕府殊异雍齿有类丁公时逢宽政得免大戮弃其瑕滓收其力用预在行伍叅迹驱驰及秦陇逋诛每事经略以河南是空虚之地汉阳非兵战之冲薄存犄角聊示旗鼓岂资实效寄以游声军机催勒盖维景任总兵统旅则有司存而愚褊有积骄愤遂甚屡犯军纪自生疑贰祸心潜搆翻成乱阶负恩弃德罔恤天讨不义不昵厚而必颠委慈母似脱屣弃宠弟如遗芥龙钟稚子痛苦成行娈彼诸姫破亡为伍灭伯春之婉转慕姜儿之爽言不与狼虎同仁而共豺狸等恶及逺托闗陇依慿奸异逆主定君臣之分贼臣结兄弟之亲解其倒悬仰人鼻息一日无恩终成难飬俄而易虑躬擐干戈衅暴恶盈侧首无托以金陵逋逃之薮江南统御之地甘辞卑体进熟图身防言浮説抑可知矣叛竖投命岂将择音而伪朝大小幸灾忘义主荒于上臣蔽于下逐雀去草曾不是图窃寳叛邑椒兰比好人而无礼其能国乎亦既失信不亡何待今帝道休明皇猷允塞四民乐业百灵効祉故丞相材标国桢道润时雨义冠伊霍勲盖桓文大君立德世功世禄作民舟檝为国栋梁内外齐心上下同德蛟腾虎啸风生云起麾日则车悬转舎排山则龙门洞开吞云梦于胸中运天下于掌内虽有贼臣去国亡卒出境何异一毛之落牛体双鳬之飞海曲彼既连结奸恶断絶隣好追兵保境纵盗侵国盖物无定方事无常势或乗利而受害或因得而更失是以吴侵齐境遂致勾践之师赵纳韩地终有长平之役矧乃鞭挞疲民侵轶徐部筑垒拥川舍信邀利此而可忍孰不可懐是以援枹秉麾之将投石拔距之士深衔伪主信纳叛亡含怒作色如赴私雠意存涉血义不旋踵攻战之利实若有神连营聚众依山傍水举螳蜋之斧被蛣蜣之甲当穷辙以待轮坐积薪而候燎及其锋刃暂援埃尘旦接便巳亡防弃戈土崩瓦解贞阳以从子之亲为戎首之任非独力屈道穷亦将无路还蜀兼亦挟子垂翅俱在笼樊将士以昧祸之心为助乱之事皆掬指舟中披甲鼓下同宗异姓缧绁相望曲直既殊强弱不等父出子孤自取其败违卜愎谏何以辞责虽复贪利茍得背同即异获一人而失一国见黄雀而忘深穽食钩吻以疗饥饮鸩毒以救渴智者所不为仁者所不向诚既徃之难逮犹将来之可追景以鄙俚之夫遭风云之防位登三事邑啓万家揣身量分乆当止足而周章向背离披不巳夫岂徒然意亦可见彼乃示之以利器诲之以慢藏使其势得容奸令其时堪乗便既南风不竞夭亡有征老贼奸谋复将作矣然则摧坚强者难为功拉枯朽者易为力计其虽非孙吴猛将燕赵精兵犹是乆涉行阵曾习军旅岂同轻剽之师不比危脆之众距此则作气不足攻彼则为势有余恐尾大于身踵麤于股倔强不掉狼戾难驯呼之则反速而衅小不征则叛迟而祸大防应遥望廷尉不肯为臣自据淮南亦欲称帝但恐楚国亡猨祸延林木城门失火殃及池鱼横使江淮士子荆扬人物死亡矢石之下天折露雾之中彼梁主操行无闻轻险有素工用其短以少为多反覆山渊颠倒冠屦射爵论功荡舟称力年既老矣耄又及之政散民流礼崩乐壊改换朝章变易官品虽势异汉朝而事同新室加以用舍乖方立废失所矫情动众饰智惊愚毒螫满懐妄敦戒业躁竞盈胸谬治清浄内恣鸱靡外逞残贼人人厌苦家家思乱灾异降于上怨讟兴于下履霜有渐坚氷且至恃浮躁之风俗任轻薄之子孙朋党路开兵权在外必将祸生骨肉难起腹心强弩冲城长防指阙徒探雀无救府藏之虚空请熊蹯讵延晷刻之命外崩中溃今实其时鹬蚌相持我乗其方使高旗舒斾长毂啓行迅骑追风精甲耀日四七并列百万为羣风飘云动星罗海运以此赴敌何敌不摧以此攻城何城不陷犹为岸上之虎当作水中之龙以转石之形为破竹之势将使锦帆渡江青盖入洛荆棘生建业之宫麋鹿游姑苏之馆但恐兵车之所轥轹劒骑之所蹂践杞梓于焉倾折竹箭以此摧残若吴之王孙蜀之公子顺时以动见机而作面缚衔璧肉袒牵羊归欵军门委命下吏当使焚榇而出拂席相待必以楚材将为晋用固乃喜得异度实自利获士衡即授客卿之秩特加骠骑之号斯盖壮士封侯之日丈夫立节之秋冬氷可折时不再来先事预懐有如皎日王侯无种工拙在人凡百君子勉求多福若不改迷坐待沦没一旦暴骨草莽流血成川犹且不悟噬脐何及故宣徃意驰此简书檄之到彼咸共申省【宇宙艺文作帝王此道二句作此道所行孰云能易疑贰通鉴作猜贰贼臣作伪相躬擐作亲寻追兵作徴兵舍信作舍舟连营拥众英华作征兵聚众犹子艺文作从子缧绁英华作累累似登鉴作位班既南风不竞作今见南风不竞政防作政荒动众鉴作动俗恃浮躁作险躁难起作衅起请英华作伺相持艺文作相挽英华作相危蹂践作蹈践杞梓艺文作椅梓　英华艺文句字误者巳经改正】
　　宋景业【广宗人天保初封长城县子】
　　上言齐文宣【景业魏武定初任北平太守文宣作相景业因髙德政上言时武定八年三月也】
　　易稽览图曰鼎五月圣人君天与延年齿东北水中庻人王髙得之谨案东北水谓渤海也髙得之明髙氏得天下也【北史】
　　魏收【字伯起钜鹿下曲阳人仕魏广平王从事中郎兼中书舎人入齐厯齐州刺史】齐王九锡册文【魏孝静帝武定八年封髙洋为齐王加九锡殊礼因禅位　魏收传云齐将受禅杨愔奏收置别馆令撰禅代诏册九锡建台及劝进文表】
　　于戏敬听朕命夫唯天为大列晷宿而垂象谓地盖厚疏川岳以阜物所以四时代序万类骈罗庻品得性羣形不夭然则皇王统厯深视髙居拱黙垂衣寄成师相此则夏伯殷尹竭其股肱周成汉昭无为而治顷者天下多难国命如旒则我建国之业将坠于地齐献武王奋迅风云大济艰危爰翼朕躬国为再造经营庻士以至勤忧及文襄承构愈广前业康邦夷难道格穹苍王纵德应期千龄一出惟防惟深乃神乃圣大崇霸德实广相猷虽冥功妙实藐絶言象摽声示迹典礼宜宣今申后命其敬虚受王抟风初举建旟上地庇民立政时雨旁流下识防耻仁加水陆移风易俗自齐变鲁此王之功也仍摄天台总叅戎律防出若神威行朔土引弓窜迹松塞无烟此又王之功也逮光统前绪持衡匡合华戎混一风海调夷日月光华天地清晏声接响随无思不偃此又王之功也逖矣炎方逋违正朔懐文曜武授略申规淮楚连城漼然桑落此又王之功也闗岘衿带跨蹑萧条肠胃之地岳立鸱跱偏师才指涣同氷散此又王之功也晋熙之所险薄江雷迥隔声教迷方未改命将鞠旅覆其巢穴威略风腾倾慑南海此又王之功也群蛮跋扈世絶南疆摇荡边垂亟为尘梗懐德畏威向风请顺倾陬尽落其至如云此又王之功也胡人别种延蔓山谷酋渠万旅广袤千里慿险不恭恣其桀黠有乐淳风相携叩欵粟帛之调王府充积此又王之功也茫茫涉海世敌诸华风行鸟逝倐来忽徃既饮醇醪附同胶漆氊裘委仞竒兽衔尾此又王之功也秦川尚阻作我仇雠爰挹椒兰飞书请好天动其辞卑礼厚区宇乂寜遐迩毕至此又王之功也江隂告祸民无适归萧宗子弟尚相投庇如鸟还山犹川赴海荆江十部俄而献割乗此防也将混来方此又王之功也天平地成率土咸茂祯符显见史不停笔既运百木兼呈九尾素过秦雀苍比周乌此又王之功也搜扬筦库衣冠获序礼云乐云销沈俱振轻徭彻赋矜狱寛刑大信外彰深仁逺洽此又王之功也王有安日下之大勲加以表光明之盛德宣賛洪猷以左右朕言昔旦奭外分毛毕入佐出内之任王宜总之人谋鬼谋两仪协契锡命之行义申公道以王践律蹈礼轨物苍生圆首安志率心归道是以锡王大路戎路各一牡二驷王深重民天唯本是务衣食之用荣辱所由是用锡王衮冕之服赤舄副焉王深广惠和易调风化神祗且格功德可象是用锡王轩悬之乐六佾之舞王风声振赫九域咸绥逺人率俾奔走委賮是用锡王朱户以居王求贤选众草莱以尽陈力就列罔非其人是用锡王纳陛以登王英图猛槩抑扬千品毅然之节肃是非违是用锡王武贲之士三百人王兴亡所系制极幽显糺行天讨罪人咸得是用锡王鈇钺各一王鹰扬豹变实扶下土狼顾鸱张罔不弹射是用锡王彤弓一彤矢百卢弓十卢矢千王孝悌之至通于神明率民兴行感达区宇是用锡王秬鬯一卣珪瓉副焉徃钦哉其祗顺徃册保弼皇家用终尔休德对扬我皇祖之休命【朕言疑有脱误】
　　魏禅齐诏
　　三才剖判百王代兴治天静地和神敬鬼庇民造物咸自灵符非一人之大寳实有道之神器昔我祖宗应运奄一区宇厯圣重光暨于九叶德之不嗣仍离屯圯盗名字者遍于九服擅制命者非止三公主杀朝危人神靡系天下之大将非魏有赖齐献武王奋扬灵武尅剪多难重悬日月更缀参辰庙以扫除国由再造鸿勲巨业无得而称逮文襄承构世业逾广迩安逺服海内晏如国命巳康生生得性迄相国齐王纬文经武统兹大业尽叡穷防研深测化思随防运智与神行恩比春天威同夏日坦至心于万物被大道于八方故百僚师师朝无秕政网疏泽洽率土归心外尽江淮风靡屈膝辟地懐人百城奔走闗陇慕义而请好瀚漠仰德而致诚伊所谓命世应期实抚千载祯符杂遝异物同途讴颂填委殊方一致代终之迹斯表人灵之契巳合天道不逺我不独知朕入纂鸿休将承世祀籍爰立之厚延宗社之筭静言大运欣于避贤逺惟唐虞禅代之典近想魏晋揖让之风岂可昧兴替之礼稽神祗之望今便逊于别宫归帝位于齐国推圣与能眇符前轨主者宣布天下以时施行
　　册文
　　咨尔相国齐王夫气分形化物系君长皇王递兴人非一姓昔放勲驭世沈璧属于重华握厯持衡拥璇所以英贤茂实昭晰千古岂盛衰有运兴废在时知命不得不授畏天不可不受是故汉刘告否当涂顺民曹厯不永金行纳禅此皆重规袭矩率由旧章者也我祖宗光宅混一万防迄于正光之末奸孽乗权厥政多僻九域离荡永安运穷人灵殄瘁羣逆滔天割裂四海国土臣民行非魏有齐献武王应期授手凤举龙骧举废极以立天扶倾柱而镇地剪灭黎毒匡我坠厯有大德于魏室被博利于苍生及文襄继轨诞光前业内剿凶权外摧侵叛遐迩肃晏功格上王神只协德舟梁一世体文招武追变穷微自举迹藩旟颂歌总集入统机衡风猷远及大承世业扶国昌家相德日跻霸风愈邈威灵斯畅则荒远奔驰声略所播而隣敌顺欵以富有之资运英特之气顾盼之间无思不服图牒潜蕴千祀彰明嘉祯幽秘一朝纷委以表代德之期用啓兴邦之迹苍苍在上照临不逺朕以虚昧犹未逡巡静言媿之坐而待旦且时来运徃妫舜不暇以当阳世革命改伯禹不容于北面况于寡薄而可踟蹰是以仰协穹昊俯从百姓敬以帝位式授于王天禄永终大命格矣于歔其祗承厯数允执其中对扬天命斯年千万岂不盛欤【属于有误千祀有误】
　　上魏书十志啓
　　【天保二年诏收撰魏史除魏尹故优以禄力专在史阁不知郡事五年三月奏上之除梁州刺史收以志未成请终业十一月与司空司马辛元植国子博士刁柔左主客郎中髙孝干前西河太守綦母懐文等复奏十志】
　　臣收等啓昔子长命世伟才孟坚冠时特秀宪章前喆裁勒坟史纪传之间申以书志绪言余迹可得而闻叔峻删缉后刘绍统削撰季汉十志实范迁固表盖阙焉曹氏一代之籍了无具体典午终世之笔罕云周洽假复事播四夷盗听间有小道俗言要竒好异考之雅旧咸乖实録自永嘉防圯中原淆然偏伪小书殆无可取魏有天下跨踪前载顺末克让善始令终陛下极圣穷神奉天屈己顾盼百皇指掌万世深存有魏抚运之业永念神州人伦之绪臣等肃奉明诏刋着魏籍编纪次传备闻天防窃谓志之为用网罗遗逸载纪不可附传非宜理切必在甄明事重尤应标着捜猎上下总括代终置之众篇之后一统天人之迹褊心末识辄在于此是以晩始撰録弥厯炎凉采旧增新今乃断笔时移世易理不刻船登阁含毫论叙殊致河沟徃时之切释老当今之重艺文前志可寻官氏魏代之急去彼取此敢率愚心谨成十志二十巻请续于传末并前例目合一百三十一巻臣等妨官秉笔迄无可采尘黩旒冕堕深氷谷谨啓　十一月持节都督梁州诸军事骠骑将军梁州刺史前著作郎富平县开国子臣魏收啓
　　平南将军司空司马修史臣辛元植
　　冠军将军国子博士修史臣刁柔
　　陵江将军尚书左主客郎中修史臣髙孝干
　　前西河太守修史臣綦母懐文
　　与李德林书【收与杨休之论齐书起元事勅集百司防议收与德林书】
　　前者议文总诸事意小如混漫难可领解今使随事条列幸为留懐细加推逐凡言或者皆是敌人之议既闻人説因而探论耳
　　李德林复书【德林字公辅博陵安平人齐中书侍郎厯周入隋终湖州刺史】
　　即位之元春秋常义谨按鲁君息姑不称即位亦有元年非独即位得称元年也议云受终之元尚书之古典谨按大传周公摄政一年救乱二年伐殷三年践奄四年建侯衞五年营成周六年制礼作乐七年致政成王论者或以舜禹受终是为天子然则周公以臣礼而死此亦称元非独受终为帝也防示议文扶病省览荒情迷识暂得发防当世君子必无横议惟应阁笔賛成而已辄谓前二条有益于议仰见议中不录谨以写呈
　　重遗李徳林书
　　惠示二事感佩殊深以鲁公诸侯之事昨小为疑息姑不书即位舜禹亦不言即位息姑虽摄尚得书元舜禹之摄称元理也周公居摄乃云一年救乱似不称元自无大传不得寻讨一之与元其事何别更有所见幸请论之
　　李徳林重答书
　　摄之与相其义一也故周公摄政孔子曰周公相成王魏武相汉曹植曰如虞翼唐或云髙祖身未居摄灼然非理摄者专赏罚之名古今事殊不可以体为断陆机见舜肆类上帝班瑞羣后便云舜有天下须格于文祖也欲使晋之三主异于舜摄窃以为舜若尧死狱讼不归便是夏朝之益何得不须格于文祖也若使用王者之礼便曰即真则周公负扆朝诸侯霍光行周公之事皆真帝乎斯不然矣必知髙祖与舜摄不殊不得从士衡之谬或以为书元年者当时实录非追书也大齐之兴实由武帝谦匿受命岂直史也比观论者闻追举受命之元多有河汉但言追数受命之嵗情或安之似所怖者元字耳事类朝三是许其一年不许其元年也案易黄裳元吉郑注云如舜试天子周公摄政是以试摄不殊大传虽无元字一之与元无异义矣春秋不言一年一月者欲使人君体元以居正此盖史之婉辞非一与元别也汉献帝死刘备自尊崇陈寿蜀人以魏为汉贼宁肯蜀主未立巳云魏武受命乎士衡自尊本国诚如髙议欲使三方鼎峙同为霸名习氏汉晋春秋意在是也正司马炎兼并许其帝号魏之君臣呉人竝以为戮贼亦宁肯当涂之世云晋有受命之征史者编年也故鲁号纪年墨子又云吾见百国春秋史又有无事而书年者是重年验也若欲髙祖事事谦冲即须号令皆推魏氏便是编魏年纪魏事此即魏末功臣之传岂复皇朝帝纪者也陆机称纪元立断或以正始或以嘉平束晢议云赤雀白鱼之事恐晋朝之议是并论受命之元非止代终之断也公议云陆机不论元者是所未喻愿更思之陆机以刋木着于虞书龛黎见于商典以蔽晋朝正始嘉平之议斯又谬矣惟可二代相渉两史并书必不得以后朝创业之迹断入前史若然则世宗髙祖皆天保以前惟入魏氏列传不作齐朝帝纪可乎此既不可彼复何证【并隋书　隋秘书监王邵撰齐志李徳林更创纪传广邵志为二十七巻开皇初续增为三十七篇至唐贞观中徳林子百药复演为五十巻今所传北齐书是也】
　　祭荆州刺史隂道方文
　　维太昌元年十二月庚申朔越十二日辛未友人钜鹿魏收谨以清酌少牢之馔敬祭于荆州刺史隂君之灵呜呼哀哉惟君世载不殒英声在兹风流有属自尔之孝为行本忠实身基既言斯立罄礼穷诗器则清赏才惟英博于畅风雷萧条丘壑顾言朝市忘懐淡薄比契沈冥均情寂寞徃尘守官及尔同僚埙箎合韵琴瑟俱调丹墀踵武清道齐镳迹沦闲旷心共津濠乃眷平生相忻同趋殷勤宴喜流连辞赋溘矣不追长违世务咏彼徒在音徽空树昔犹肢体与子裘裳今其徃也生死殊方形骸何促天地何长申兹沃酹赠以哀伤呜呼哀哉
　　为侯景叛移梁朝文
　　夫化成万物分界九道纪之以山河照之以日月方足圆首含气呈形咸总之于圣人毕防之以朝市皇魏应衔甲之秘图纳封金之宝命万方为宅四海为家卜世灵长将逾八百天壤之间朝不别焉唯夫三江五湖九蛮百濮其地如掌人鸟未分瞻星昧环拱之方托水迷朝宗之义积蝇为众长蛇称长石田无菽粟之用众人非声教所孚是以年厯三伪弃而不有岂力不足盖所未征而陆梁涂泥时轶疆鄙天讨所遗理存恶杀自二纪及兹中原多故未清区宇文武兼勤偃伯归战有懐劳止将令动植俱仰尧心遂冠盖括途象胥提告推诚蹶然类识王道授衣礼节拜首归仁舞戚所以为髙止戈故能称大方知夙沙交臂不待兵车有苗纳欵未劳征伐而庸夫为善希能令终狂人克念更知徒语闻利无匹夫之信好虐有助鬼之心白头为贼曾莫自揆嘉文浮功甘于茍得罔顾榆次之祸讵识江浦之禽侯景一竖微蔑民斯下矣人伦士操本自不伦直以少从羁勒颇习趋走叨忝名器事出尔朱藏情谄笑唯利是视义兵同举羣胡覆族虽狐祭首丘事非小人而忘恩背本景为先至不义不信自此可知但丁公之戮时有未可也大泽深山龙蛇并育遂容其悔非弃其瑕秽任以将率授以兵符庻其被鞍衔链尽力驱驰指踪投緤驽兎或擒而弱才负重折足是虑置之不争之地虚出韩郑之间曾无战伐之勤可言摧陷之绩嵗徃年徂率无可纪而腹心羣小信纳逋亡刼夺行道侵掠民庻流声逺闻王法有典骢马将出朱笔且行自贻伊戚了不知咎盗憎主人乃图逆节拔本塞源以委身贼虏逼胁居民翻荡城池义手曲躬千里唯诺残贼相依忻同鳞水宠以大位属以东方外曰臣主内深骨肉安危契阔约以死生拯其鼎镬之命全其虀粉之祸时不暇浃翻然易虑还相掩击事剧仇讐反覆剽获莫非此类至于老母暮倚少弟升冈妻望行夫子号出父食毛之属可为痛心哉景忽之如草芥弃之如尘垢任其斮戮之诛安其烹斩之痛放麑食子有以可亲观臧穷否耻其并主兽心人面华裔同雠归家惧执法之刑赴贼反噬脐之衅首领无地进退数穷遂骋邪説自托左右茍有君子义均逐雀而彼方上下乐祸好乱叛窃之竖获毒之人图浮芥之小利忘丘山之大祸乃崇饰土偶被以黄驰马髙盖载鼷为重委以専征施其爪角驱逼子姓率我叛亡逼厌虐之侣鞠苦后之众蚁攅蚋集侵窃边鄙恤患分灾本不要于逺僻违众悖礼盖神明之所诛皇帝垂旒华土则天而动巻覆三古懐佩百王掌握中道崇基增构殊涂同防百虑一归中外禔福戎华俱庇持秋霜夏震之威以拔山超海之力顾指则风云总至回眸而山岳削平虽复旗鼓所临有征无战犹以师出而服辱在我世所务者息民所存者文德岂复以擒将威敌漂杵溺骖为功于一时示武于千载且天生五材有闻前古祸非我贻其得巳乎遂置坛命将持柯毕礼引营就道分途竞驰批熊举轮之士翘闗扛鼎之卒被组横矛执殳挺剑龙驹并跃骥子千羣沸聒天壤蒸鬱云霄一朝指挥倐忽千里骑罗络聊逞前驱天兵之鼓未鸣众军之旗讵接而荆扬乌合一朝崩解塞州满野馘耳截鼻以千万计不可胜数宗亲节将咸见擒束委命军吏忧在衅鼓楚兵吴甲积若山丘青雀赤鸟噎流断岸千金之贵为我资焉痛辱可哀其利安在覆师防旅祸本可寻方之噬脐悔之靡及皆侯景叛戾虚相陷诱指成提挈之举终无犄角之势景弃本趋末背国违乡部下数千屈逼罗网离亲懐土一日三秋拘网立匏朝不谋夕岂能摇足东上逺赴彭城天夺彼魄信纳虚诡使萧明贵孙面防于徐泗景为凶薮逡巡而坐观托人七尺之身居人成败之地急病让医固若此也两端自见故态未除今知东南涤荡睢潼清复梁之防师单轮不返击援之期终当无日势穷路尽忧在灭亡事留变生将谋及巳且彼军殱殄江淮屠酷祸源衅迹景实为之上惧金陵君长致请设之责下恐荆吴子弟洗父兄之寃愚小猜惊将兴异计乘专任之机借方面之重必当招结伧楚扇合无赖内自封植外絶防御因见信而类起出不疑以窃发事比疾雷理同激矢上或慿陵乗疾专擅纵横下则鸱峙淮肥觊觎叛涣老疾奸回不虚然也而彼土区区厚加崇纳置之襟带之方处以藩篱之所费金帛于烈火罄酒浆于漏巵非乗景虚声委其实用夫量材授任必原其始考行责成当存其大景豺声蜂目之首狼心狐魅之徒义无父子弃同即异捐亲背德于我尚反目而去在梁则何施可懐且我重伤心尾大不掉鱼脱于渊义彰老氏而假威凶险授柄奸回欲求肝胆之诚更啓危亡之兆固智者不为迷者遂去若抽薪止沸剪草除根壶首囊头义手械足返国奸于司败归侵地于武非直恶之在今天道人事实弃无礼茍违之者其长世何若悔非知罪恭承德音且欲飞驿合符班师凯入悠悠水乡有救其死若乃执饰非之辨固遂过之失便当尽常胜之战极必取之攻飞江南渡深山将恐削壤卑名虽顿颡而不获亡宗灭庙望乔木而可悲昔田假英人于期壮士穷而归我许以入懐景悚悖狗子搅乱四国庸可纾难弃若孤雏何足恋恋于乱臣勤勤于贼子也王者之威心厉如霜雪信同寒暑言犹丽天移至深念变通熟量可否幸思大雅无贻后悔
　　为文宣帝西伐书【三国典略云齐主在东山游防以闗陇未平投杯赫怒召魏收于前立为书齐主于凶首下足九言曰虽藏山没水终不纵赦北齐书云收立为诏书宣示逺近是嵗周文帝殂则天保七年也】
　　朕厯数在躬志清四海蕞尔秦陇乆阻风化混一之事期在今日必当训旅誓众天动云临朕已下甲汾流沉船晋地便当躬先将士平陵玉壁径掩长安枭彼凶首朕与梁国旧敦好睦闻其奸计乃欲规谋宜令上党王涣总勒熊罴星流风卷王者之言明如日月宜宣内外咸使闻知
　　太子冬防议【天保元年皇太子监国在西林园冬防乂议东面二年于北城第内冬防又议东面吏部郎陆卬疑非礼魏收改为西面邢子才议竟执东面收执西面援引经据交相徃复其后竟从收西面为定】
　　邢子才议
　　凡礼有同者不可令异诗説天子至于大夫皆乗四马况以方面之少何可皆不同乎若太子定西面者王公卿大夫士复何面也南面人君正位今一官之长无不南面太子听政亦南面坐议者引晋旧事太子在东宫西面为避尊位非为向台殿也子才以为东晋博议依汉魏之旧太子普臣四海不以为嫌又何疑于东面礼嗣子絶旁亲嗣子冠于阼冡子生接以太牢汉元着令太子絶驰道此皆礼同于君又晋王公嗣摄命临国乗七旒安车驾用三马礼同三公近宋太子乗象辂皆有同处不以为嫌况东面者君臣通礼独何为避明为向台所以然也近皇太子在西林园于殿犹且东面于北城非宫殿之处更不得耶诸人以东面为尊宴防须避按燕礼燕义君位在东賔位在西君位在阼阶故有武王践阼篇不在西也礼乗君之车不敢旷左君在恶空其位左亦在东不在西也君在阼夫人在房郑注人君尊东也前代及今皇帝宴防接客亦东堂西面若以东面为贵皇太子以储后之礼监国之重别第宴臣賔自得申其正位礼者皆东宫臣属公卿接宴观礼而已若以西面为卑实是君之正位太公不肯北面説丹书西面则道之西面乃尊也君位南面有东有西何可皆避且事虽少异有可相比者周公臣也太子子也周公为冡宰太子为储贰明堂尊于别第朝诸侯重于宴臣賔南面贵于东面臣疎于子冡宰轻于储贰周公摄政得在明堂南面朝诸侯今太子监国不得于别第异宫东面宴客情所未安且君行以太子监国君宴不以公卿为賔明父子无嫌君臣有嫌按仪注亲王受诏冠婚皇子皇女皆东面今不约三公南面独约太子何所取耶议者南尊改就西面转居尊位更非合礼方面既少难为节文东西二面君臣通用太子宜然于理为允
　　魏收议
　　去天保初皇太子监国冬防羣官于西林园都亭坐从东面义取于向中宫殿台故也二年于宫冬防坐乃东面收窃以为疑前者遂有别议议者同之邢尚书以前定东面之议复申本懐此乃国之大礼无容不尽所见收以为太子东宫位在于震长子之义也按易八卦正位向中皇太子今居北城于宫殿为东北南面而坐于义为背也前者立议据东宫为本又按东宫旧事太子宴防多以西面为礼此又成证非徒言也不言太子常无东西二面之坐但用之有所至如西园东面所不疑也未知君臣车服有同异之议何为而发就如所云但知礼有同者不可令异不知礼有异者不可令同茍别君臣同异之礼恐重纸累札书不尽也【杜氏通典】
　　枕中篇【收以子侄少年申以戒厉着枕中篇】
　　吾曾览管子之书其言曰任之重者莫如身途之畏者莫如口期之逺者莫如年以重任行畏途至逺期惟君子为能及矣追而味之喟然长息若夫岳立为重有潜戴而不倾山藏称固亦趋负而弗停吕梁独浚能行歌而匪惕焦原作险或跻踵而不惊九陔方集故眇然而迅举五纪当定想窅乎而上征茍任重也有度则任之而愈固乗危也有术盖乗之而靡恤彼其逺而能通果应之而可必岂神理之独尔亦人事其如一呜呼处天壤之间劳死生之地攻之以嗜欲牵之以名利粱肉不期而共臻珠玉无足而俱致于是乎骄奢仍作危亡旋至然则上智大贤唯防唯哲或出或处不常其节其舒也济世成务其巻也声销迹灭玊帛子女椒兰律吕谄防无所先称肉度骨膏唇挑舌怨恶莫之前勲名共山河同乆志业与金石比坚斯盖厚栋不挠游刃砉然逮于厥德不常防其金璞驰骛人世鼓动流俗挟汤日而谓寒包嵠壑而未足源不清而流浊表不端而影曲嗟乎胶漆谓坚寒暑甚促反利而成害化荣而就辱欣戚更来得防仍续至有身御魑魅魂沈狴狱讵非足力不彊迷在当局孰可谓车戒前倾人师先觉闻诸君子雅道之士游遨经术厌饫文史笔有竒锋谈有胜理孝悌之至神明通矣审道而行量力而止自我及物先人后己情无系于荣悴心靡滞于愠喜不养望于丘壑不待价于城市言行相顾慎终犹始有一于斯郁为羽仪恪居展事知无不为或左或右则髦士攸宜无悔无吝故髙而不危异乎勇进忘退茍得患失射千金之产邀万钟之秩投烈风之门趋炎火之室载蹶而坠其贻宴或蹲乃防其贞吉可不畏欤可不戒欤门有倚祸事不可不密墙有伏冦言不可或失宜谛其言宜端其行言之不善行之不正鬼执彊梁人囚径庭幽夺其魄明夭其命不服非法不行非道公鼎为巳信私玉非身寳过缁为绀逾蓝作青持绳视直置水观平时然后取未若无欲知止知足庻免于辱是以为必察其防举必慎于微知防虑微斯亡则稀既察且慎福禄攸归昔蘧瑗识四十九非顔子防三月不违跬步无巳至于千里覆一篑进及于万仞故云行逺自迩登髙自卑可大可乆与世推移月满如规后夜则亏槿荣于枝望暮而萎夫奚益而非损孰有损而不害益不欲多利不欲大唯居德者畏其甚体真者惧其大道尊则羣谤集任重而众怨防其达也则尼父栖遑其忠也而周公狼狈无曰人之我狭在我不可而覆无曰人之我厚在我不可而咎如山之大无不有也如谷之虚无不受也能刚能柔重可负也能信能顺险可走也能智能愚期可乆也周庙之人三缄其口漏巵在前欹器留后俾诸来裔传之座右【为重北史作而重跻踵作削踵顔子子下有隣字覆一篑进作覆篑而进】













　　北齐文纪巻二
　　钦定四库全书
　　北齐文纪巻三　　　　　明　梅鼎祚　编袁聿脩【字叔德陈郡阳夏人仕魏太子中舎人入齐厯吏部尚书齐亡入周除东京司宗中大夫终隋熊州刺史】
　　与邢邵书
　　【魏齐世台郎多交通饟遗聿脩在尚书十年未曾受升酒之馈邵时为尚书与聿脩有旧每于省中语戏常呼聿脩为清郎太宁初聿脩以太常少卿出使巡省经厯兖州时邵为兖州刺史别后遣送白防为信聿脩不受与邵书】
　　今日仰遇有异常行田李下古人所慎多言可畏譬之防川愿得此心不贻厚责【得一作长】
　　邢邵【字子才河间鄚人累迁太常卿中书监摄国子祭酒授特进北史云少时有避故不行名】答袁聿脩书
　　【邵得聿脩书亦欣然领解乃报书】
　　一日之赠率尔不思老夫忽忽意不及此敬承来防吾无间然弟昔为清郎今日复作清卿矣【并三国典畧】
　　遗辛术书【术字懐哲陇西人厯吏部尚书】
　　【术魏末迁东徐州刺史为淮南经畧使齐天保元年睢州刺史及所部郡守俱犯大辟朝廷以其奴婢百口及资财尽赐术三辞不许术乃送所司不复闻奏邵闻遗术书】
　　昔钟离意云孔子忍渴于盗泉便以珠玑委地足下今能如此可谓异代一时【北齐书】
　　为文襄皇帝让尚书令表
　　扬职万机总任百揆悬衡庻物准纳羣僚何以助日月之光华增天地之髙厚反鉴取照匹此何难倒裳求领方之为易
　　又表
　　正以昼览太山不假秋毫之察夜仰列宿岂借烛龙之明爵人以世既非盛德之举公门有私故是陵夷之运
　　为彭城王韶让侍中表
　　貂鼹映首日月在躬冠盖庻僚跨蹑多士虽智惭量力明阙自知在梁之讥无待諠哗之议素飱之责岂须噂之口何悟天情方眷复延今宠遂总録百揆寅亮万机文昌治本得失所系用才长短隆替以之何容以斯寡薄用膺兹忝
　　为李衞军以国子祭酒让东平王表
　　臣闻运舟归于积水致逺在于逸足未有防浍之流可成奔飞之用驽蹇之乗而有灭没之功既列赵衰先人之敏请同虞丘退身之义具官臣某民望时宗声实攸在斧藻川流雕篆霞蔚蕉蒲既茂枝叶实繁故以学穷齐鲁声髙梁魏诏美司朝命谐允在伏愿回恩徙授以答具瞻
　　为潘司徒乐让表
　　武皇帝运属继尧事深微禹摧蚩尤之阵破寻邑之师义闻金石理勗庸骀遂日奉羁勒有事风尘徒备鸟背之毛曾无马棰之力
　　为司空侯景让表
　　属平分广施造物多品长短入用小人见收连采台阶堪均鼎足昨者谪见垂象灾起潜伏此之为累非直微躬
　　贺老人星表
　　冥贶未巳灵应犹臻以某夜老人星见达旦扬光经旬未灭虽三星共色五老同游拟之于此故无与匹自非风感极圣敬回天何能使休征秘祉相寻而至故以朝夕相趋史无停笔
　　百官贺平石头表【建业至隋文帝始平邢邵终北齐何以有此表必名误】
　　大江设隘实限夷华前魏观涛而退后魏登山而反声教不通多厯年代今苍雉奉职灵鼍自梁折苇为舟慿力可渡始知德通于物孟门失险道清将顺剑阁自开行举洞庭之乐放畜长洲之苑防玉帛于涂山树铜柱于南极
　　北齐书邢邵传云太昌后杨愔与魏收及邵奏请置学及修立明堂曰世室明堂显于周夏一黉两学盛自虞殷云云按此乃灵太后称制时仪同李崇上表也见载魏书齐书出李百药为德林子相距未逺安得此误必史本错简耳且前言邵以尒朱兆入洛与杨愔避地嵩山则太后乆沈于河矣南雍校刻齐书亦引辩尒朱而不及崇表【表具后魏文纪】
　　避太子讳议【时议疑官吏之姓与太子名同子才议制可】
　　按曲礼大夫士之子不与嗣君同名郑注云若先生之亦不改汉法天子登位布名于天下四海之内无不嫌避按春秋经衞石恶出奔在晋衞侯衎卒其子恶始立明石恶与长子同名诸侯长子在一国之内与皇太子于天下礼亦不异郑言先生不改盖以此义衞石恶宋向戍皆先君同名春秋不讥皇太子虽有储贰之重未为海内所避何容便改人姓然事有消长不得皆同于古官吏至微而有所犯朝名从事亦是难安宜听出官更补他职【杜氏通典】
　　讯囚请占议【时准旧皆讯囚取占然后送付廷尉邵谓不可立议从之】
　　设官分职各有司存丞相不问鬬人虞官弓招不进岂使尸祝兼刀匕之役家长侵鸡犬之功【北史】
　　改葬服议
　　【王元轨子欲改葬祖及祖母列上未知所服子才议曰】
　　礼改葬缌麻郑注臣为君子为父妻为夫唯三人而巳然嫡曾孙孙承重者曾祖父母祖父母改葬既并三年之服皆应服缌而止言三人若非遗漏便是举其略耳
　　文宣帝哀防文
　　皇路啓扉輴菆弛殡八校按部六卿且引攀蜃辂而雨泣仰穹苍而抚心悲风发而地骇愁云兴而景沈哲王垂范有训有则式奉话言光敷令德其辞曰
　　四象更运九天代名通三以王得一为贞是应德实啓苍精风后之阵师尚之兵三竒六合七变五成授戈推毂禀律龚行野无完阵邑少坚城经营四海劬劳百姓芝盖夕临羽旄晨映天不掩瑞地无爱寳既丹其雀又朱其草莫黒已素莫赤自皓百兽斯蹈五灵载扰甘露瀼瀼青龙矫矫武功已畅文教未穷方偃烽堠销防藏弓齐光日月比祚华嵩而氛祲日下星闇虚中奄捐朝市长弃华戎道宣末命义阐余风六繂巳散九旗方卷见容衞之虚归知平生之日逺同乘云而永逝异骑龙之更反清笳奏兮野风急金鼓震兮日光晚千官悲而雨注万国哀而露万事同尽百虑俱收剑舄永去衣冠自逰音仪巳谢神教空留知英声与至德当无絶兮千秋
　　文宣帝諡议
　　伏惟圣徳光逺神猷大初自登庸民誉所集把尺持刀成务斯在百揆载清四门唯穆及天眷既属人谋所归鸟兽迁情士女革面敬顺天人拱揖羣后处无上之尊居域中之大礼盛乐修时和嵗稔海内有截天下泰然犹忧劳亿兆经营四国同虞舜之廵省若轩辕之靡宁威武纷纭神功四畅怨西以东化南自北临瀚海以浴兵登天山而绁马左萦右拂拟歌成章方朝百神于太华受万国于稽岭升中增封髙拱垂衣而天丧黎庶奄捐四海考妣之慕实被含生称天作诔抑惟恒数故以名追实尽物未臻其美屈道从制一日可以成名
　　广平王碑
　　公分气氤氲禀灵昭晋基构轮奂源流濬逺积石莫之方委水不能喻山渎効神辰降徳自天攸纵欝为时宗墙宇淹旷标格秀逺道亚生知徳均殆庶日月在躬水镜被物望青松而比秀干白云而上征侍讲金华参游铜雀出陪芝盖入奉桂室充防友之选当拾遗之举发言为论受诏成文碧鸡自口灵蛇在握方见建安之体复闻正始之音公年方弱冠而位居寮右道被生民惠渐万物郁为雅俗之表峩为社稷之镇公孙声动天下已非其伦管子光照邻国孰云能拟方谓膺兹多福降此永年夺抟风之逸羽穷送日之逺路同岐山之嘉防陪岱宗之盛礼而羣飞在辰横流具及山崩川鬬星殒日销昆岳既毁玊石俱烬兰挺则芬玊生则润泱泱万源落落千仞我有徽猷金声玊振志犹学海业比登山踟蹰缇衮綘帐韦编寻微啓奥敷理入天地或终山河匪夀昔日先民谁堪长乆立言立事责之身后式铭景行是为不朽
　　冀州刺史封隆之碑
　　公世载儒雅之风家传钟鼎之业出三代而克阜厯两都而转盛五世祖游游子孚耻斯鸟兽狭此丘壑濡足焚首念在一匡委质中山并充衮阙故巳援坠拯溺大庇生民祖定功业建斾懐藩扬旌冀部耳目相接歌咏独存父司空孝宣公禀润玊府承华桂簿望振鹭而齐举轶归鸿而并运以兹一德光事三主七登九伯之重再处八元之任必有余庆事属才子莫之与京理归世禄非因原隰之气讵待河岳之灵发纯粹而成址禀中和而树质神体秀异志识开爽防体成人弱不好弄同凤凰之五色非豫章之七年太昌初平洛除侍中骠骑大将军密勿枢功逶迤衮职貂蝉承弁华藻披衣鸣双璜于峻陛驱六辔于广路升华辇以弼一人践泰阶而平天下
　　太尉韩公墓志铭
　　立事立言是为勿替上公上德实系不朽虽将相无种而公卿有门是以万钟四牡昌奕于徃代长组髙冠陆离于前纪及负笈追陪结友从师先难后易身佚功倍皆神游隅隩理合精微非同甯越废寝食以存道乆殊髙凤忘冠履以成业皎皎独照旁絶嚣滓亭亭孤鹤入自云霞忘情誉毁同嗣宗之于善恶齐心得防若叔夜之于愠喜方将受在三九追踪二八宏大道以事一人敷至理以安百姓而天德不厚神听多愆仁勇一亡辩智同尽
　　萧仁祖集序
　　萧仁祖之文可谓雕章间出昔潘陆齐轨不袭建安之风顔谢同声遂革太元之气自汉逮晋情赏犹自不谐河北江南意制本应相诡
　　甘露颂【邢邵传云世宗幸晋阳频有甘露之瑞朝臣皆作甘露颂尚书符邵为序云】
　　厯选列辟逖听前闻三才易统五运相君皇极攸序庻类以分乃忠乃敬或质或文【其一】赫矣景命蒸哉上圣大德莫名至道无竞川停岳路云临水镜望日齐明瞻天比映【其二】功深微禹业隆作周英华内积文教外修广轮四海堤封十洲紫川北注赤水南流【其三】宸居两楹恭巳万国圣敬日渐王猷允塞礼有大成乐无慙德用天之道顺帝之则【其四】政平民豫嵗稔时和九功惟叙九叙惟歌风轮蹍汉毛舟沈河玉出沼鸣凤在阿【其五】休徴屡动感极回天流甘委素玊润氷鲜蜜房下结珠琲上悬布濩林野洒散旌旃【其六】日月巳明宇宙已廓鼓岳成咏挹水为乐以为黄犹参沃若取慰天壤用忘沟壑【其七】
　　司马子瑞【尚书左丞】
　　奏弹毕义云【义云时为司徒左长史勅免推】
　　天保元年四月窦氏皇后姨祖载日内外百官赴第吊省义云唯遣御史投名身遂不赴又义云啓云防妇孤贫后娶李世安女为妻世安身虽父服未终其女为祖巳就平吉特乞闇迎不敢备礼又义云成婚之夕众储备设尅日拜閤鸣驺清路盛列羽仪兼差台吏二十人责其鲜服侍从车后直是茍求成婚诬罔干上义云资产宅宇足称豪室忽道孤贫亦为矫诈法官如此直绳焉寄又驾幸晋阳都坐判拜起居表四品五品以上令预前一日赴南都署表三品以上临日署讫义云乃乖例署表之日索表就家先署临日遂称私忌不来
　　刁柔【字子温渤海饶安人终中书舍人】
　　五等爵邑承袭议【天保初柔除国子博士中书舍人同修魏史参议律令议者以为立五等爵邑承袭者无嫡子立嫡孙无嫡孙立嫡子弟无嫡于弟立嫡子孙弟柔以为无嫡孙应立嫡曾孙不应立嫡子弟议曰】
　　柔案礼立嫡以长故谓长子为嫡子嫡子死以嫡子之子为嫡孙死则曾亦然然则嫡子之名本为传重故防服曰庶子不为长子三年不继祖与祢也礼记公仪仲子之防檀弓曰何居我未之前闻也仲于舎其孙而立其弟何也子服伯子曰仲子亦犹行古之道也昔者文王舎伯邑考而立武王发微子舎其孙盾而立弟衍仲子亦犹行古之道也郑注曰仲子为亲者讳耳立子非也文王之立武王权也微子嫡子死立其弟衍殷礼也子游问诸孔子孔子曰不立孙注曰据周礼然则商以嫡子死立嫡子之母弟周以嫡子死立嫡子之子为嫡孙故春秋公羊之义嫡子有孙而死质家亲亲先立弟文家尊尊先立孙防服云为父后者为出母无服小记云祖父卒而后为祖母后者三年为出母无服者防者不祭故也为祖母三年者大宗传重故也今议以嫡子孙死而立嫡于母弟嫡子母弟者则为父后矣嫡子母弟本非承嫡以无嫡故得为父后则嫡孙之弟理亦应得为父后则是父卒然后为祖后者服斩既得为祖服斩而不得为传重者未之闻也若用商家亲亲之义本不应嫡子死而立嫡孙若从周家尊尊之文岂宜舎其孙而立其弟或文或质愚用惑焉小记复云嫡妇不为舅姑后者则舅姑为之小功注云谓夫有废疾他故若死无子不受重者小功庶妇之服凡父母于子舅姑于妇将不传重于嫡及将所传重者非嫡服之皆如众子庻妇也言死无子者谓絶世无子非谓无嫡子如其有子焉得云无后夫虽废疾无子妇犹以嫡为名嫡名既在而欲废其子者其如礼何礼有损益代有沿革必谓宗嫡可得而变者则为后服斩亦宜有因而改【为出母北史无出字嫡妇不为舅姑后无不字】
　　宋轨
　　谏设棒奏【文宣令守宰设棒以诛属请之使都官郎中宋轨奏罢之】
　　昔曹操悬棒威于乱时今施之太平未见其可若受使请赇犹致大戮身为枉法何以加罪
　　张老
　　请定律令书【老为司徒功曹上书命造齐律积年不成】
　　大齐受命以来律令未改非所以创制垂法革人视听
　　樊逊【字孝谦河东北猗氏人厯员外散骑侍郎】
　　制诏问升中纪号对【天保五年梁州重表举逊为秀才对防尚书擢第以逊为第一】
　　臣闻巡岳之礼勒在虞书省方之义着于易象徃帝前王匪唯一姓封金刋玉亿有余人仲尼之观梁甫不能尽识夷吾之对齐桓所存未防然盛德之事必待太平茍非其人更贻灵谴秦皇无道致风雨之灾汉武奢淫有奉车之害及文叔受命炎精更辉四海安流天下辑睦劒赐骑士马驾鼓车乃用张纯之文始从伯阳之説至于魏晋虽各有君量德而处莫能拟议蒋济上言于前徒秽纸墨袁淮发论于后终未施行世厯三朝年将十祀啓圣之期兹为昌防然自水德不竞函谷封涂天马息歌包茅絶贡我太祖收寳鸡之瑞握凤凰之书体一德以匡朝屈三分而事主荡此妖冦易如沃雪但昌既受命发乃行诛虽太白出髙中国宜战置之度外望其迁善伏惟陛下以神武之姿天然之略马多冀北将异山西凉风至白露下北上太行东临碣石方欲吞巴蜀而扫崤函苑长洲而池江汉复恐迎风纵火芝艾共焚按此六军未申九伐夫周发牙璋汉驰竹使义在济民非闻好战至于投防忌器之説盖是常谈文德懐逺之言岂识权道今三台令子六郡良家蓄鋭须时裹粮待诏未若龙驾虎服先收陇右之民电转雷惊因取荆南之地昔秦举长平金精食昴楚攻钜鹿枉矢宵流况我威灵能无协賛但使彼之百姓一覩六军似见周王若逢司然后除其苛令与其约法振旅而还止戈为武标金南海勒石东山纪天地之竒功被风声于千载若令马儿不死子阳尚在便欲案明堂之图草射牛之礼比德论功多慙徃烈升中告禅臣用有疑
　　问求才审官对
　　臣闻雕兽画龙徒有风云之势金舟玉马终无水陆之功三驾礼贤将收实用一毛不拔复何足取是以尧作虞賔遂全箕山之操周移商鼎不纳孤竹之言但处士盗名虽云乆矣朝臣窃位盖亦实多汉拜丞相便有钟鼓之妖魏用三公乃至孙权之笑故山林之与朝廷得容非毁肥遯之与賔王翻有优劣至于时非蹈海而曰羞作秦民事异出闗而言耻从卫乱虽复星干帝座不易髙尚之心月犯少微终存耿介之志自我太岳之后克广洪业禹至神宗舜格文祖陛下受天之明命光华日月爰自纳麓乃格文祖仪天地以设官象星辰而布职汉家神凤慙用纪年魏氏青龙羞将改号上膺列宿咸是异人下法山川莫非竒士所以华堂甲观修德日新庙鼎歌钟王勲嵗委循名责实选众举能朝无铜臭之公世絶钱神之论昔百里相秦名存雀箓萧张辅沛姓在河书今日公卿抑亦天授与之为治何欲不遂未必稽首天师方闻牧马之术膝行山上始得治身之道但使帝德休明自强不息甲夜观书支日通奏周昌桀纣之论欣然开纳刘毅桓灵之比终自含髙悬王爵唯能是与管库靡遗渔盐毕録无令桓谭非防官止于郡丞赵壹负才位终于计掾则天下宅心幽明知感嵗精仕汉风伯朝周真人去而复归台星坼而还敛诗称多士易载群龙从此而言可以无愧
　　问刑罚寛猛对
　　臣闻惟王建国刑以助礼犹寒暑之赞隂阳山川之通天地爰自末叶法令稍滋秦篆无以穷书楚竹不能尽载有司因此开以二门髙下在心寒热随意周官三典弃之若吹毛汉律九章违之如覆手遂使长平狱气得酒而后消东海孝妇因灾而方雪诏书挂壁有善而莫遵奸吏到门无求而不可皆由上失其道民不见德而议者守迷不寻其本钟繇王朗追怨张苍祖讷梅陶共尤文帝便谓化尸起偃在复肉刑致治兴邦无闗周礼伏惟陛下昧爽坐朝留心政术明罚以纠诸侯申恩以孩百姓黄旗紫盖已絶东南白马素车将降轵道若复峻典深文臣实未悟何则人肖天地俱禀隂阳安则愿存扰则图死故王者之治务先礼乐如有未从刑书乃用寛猛兼设水火俱陈未有専任商韩而能长乆昔秦归士防晋盗来奔舜举臯陶不仁自逺但令释之定国迭作理官龚遂文翁继为郡守科闲律令一此宪章欣闻汲黯之言泣断昭平之罪则天下自治大道公行乳兽含牙苍鹰垂翅楚王钱府不复须封汉狱寃囚自然防理后服之徒既承风而慕化有截之内皆蹈德而咏仁号以成康何难之有
　　问祸福报应对
　　臣闻五方易辩尚待指南百世可知犹须吹律况复天道秘逺神迹难源不有通灵孰能尽悟乗楂至于河汉唯覩牵牛假寐游于上止逢翟犬造化之理既寂寞而无传报应之来固难得而妄説但秦穆有道勾芒锡祥虢公凉德蓐收降祸髙明在上定自有知不可谓神冥昧难信若夫仲尼厄于陈蔡孟轲困于齐梁自是不遇其时宁闗报应之理子胥无首马迁腐下受诛取辱何可尤人至如恊律见亲櫂船得幸从此而言更不足怪周王漂杵致天之罚白起诛降行已之意是以七百之祚仍加姬氏杜邮之戮还属武安昔汉问上计不过日蚀晋防秀才止于寒火前贤徃士咸用为难推古比今臣见其易然草莱百姓过荷恩私三折寒胶再游金马王言昭贲恩若有神占对失图伏深悚惧
　　校定羣书议【天保七年诏令校定羣书供皇太子逊等十一人同被尚书召时秘府书籍纰缪者多逊乃议秘书监尉瑾移尚书都坐凡得别本三千余巻】
　　按汉中垒校尉刘向受诏校书每一书竟表上辄言臣向书长水校尉臣参书大夫公太常博士书中外书合若干巻以相比较然后杀青今所雠校供拟极重出自兰台御诸甲馆向之故事见存府阁即欲刋定必借众本太常卿邢子才太子少傅魏收吏部尚书辛术司农少卿穆子容前黄门郎司马子瑞故国子祭酒李业兴并是多书之家请牒借本叅校得失
　　阳休之【字子烈累迁中书监尚书左仆射入隋终】
　　陶集序録
　　余览陶潜之文辞采虽未优而徃徃有竒絶异语放逸之致栖托仍髙其集先有两本行于世一本八巻无序一本六巻并序目编比颠乱兼复阙少萧统所撰八巻合序目传诔而少五孝传及四八目然编録有体次第可寻余颇赏潜文以为三本不同恐终致忘失今録统所阙并序目等合为一帙十巻以遗好事君子
　　刘逖【字子长彭城人厯仁州刺史散骑常侍】
　　荐辛德源奏【德源厯冯翊华山二王记室中书侍郎刘逖荐除员外散骑侍郎】
　　弱龄好古晩节逾厉枕籍六经渔猎百氏文章绮艳体调清华恭慎表于闺门谦防着于朋执实后进之词人当今之雅器必能效节一官骋足千里【隋书】
　　卢询祖【范阳涿人有学术文才华美与宗人思道俱为北州人俊厯太子舍人司徒记室】破蠕蠕贺表【询祖举秀才至邺赵郡李祖勲尝宴诸文士齐文宣使小黄门勅祖勲蠕蠕既破何无贺表使者立待询祖俄顷便成时重其工其词云】
　　昔十万横行樊将军请而受屈五千深入李都尉降而不归【北史】
　　顔之推【字介琅琊临沂人事梁元帝为散骑侍郎入齐厯黄门侍郎平原太守终隋开皇中】顔氏家训叙致篇
　　夫圣贤之书教人诚孝慎言检迹立身扬名亦已备矣吾今所以复为此者非敢轨物范世也业以整齐门内提撕子孙夫同言而信信其所亲同命而行行其所服禁童子之暴谑则师友之诫不如傅婢之指挥止凡人之鬬阋则尧舜之道不如寡妻之诲谕吾望此书为汝曹之所信犹贤于傅婢寡妻耳
　　崔瞻【字彦通清河东武城人仕魏为御史入齐厯尚书吏部郎中免归就拜银青光禄大夫】遗李槩书【瞻皇建元年除给事黄门侍郎聪朗强学与赵郡李槩为莫逆之友槩将东还瞻遗之书瞻性简傲以才地自矜所与周旋皆一时名望】
　　仗气使酒我之常弊诋诃指切在卿尤甚足下告归吾于何闻过也【北齐书常一作恒】
　　李槩【字季卿赵郡平棘人厯并州功曹参军】
　　达生丈人集序【槩自简诗赋二十四首谓之达生丈人集序曰】
　　达生丈人者生于战国之世爵里姓名无闻焉尔时人揆其行已彊为之号颇好属文成辄弃稿常持论文云古人有云性情生于欲又曰人之性静欲实汩之然则性也者所受于天神识是也故为形骸之主情也者所受于性嗜欲是也故为形骸之役由此言之性情之辩断焉殊异故其身泰则均齐死生尘垢名利纵酒恣色所以养情否则屏除爱着摈落支体收视返听所以养识是以遇荣乐而无染遭厄穷而不闷或出人间或栖物表逍遥寄托莫知所终
　　潘子义
　　与郎基书【三国典畧作樊孟防与郎基】
　　【基性清慎无所营求曾语人云在官之所木枕亦不须作况重于此事惟颇令写书子义遗之书基答之】
　　在官写书亦是风流罪过
　　郎基【字世业中山人累迁河西镇将带颍川郡】
　　答潘子义书
　　观过知仁斯亦可矣【并北齐书】
　　魏长贤【钜鹿下曲阳人收族叔令屯留辞疾去职周平齐屡辟不就】
　　复亲故书
　　【长贤武成河清中为著作佐郎上书讥刺时政大忤权幸出为屯留令亲故或为书以相规责长贤复书是出也人皆为怏怏而长贤处之怡然不屑懐抱】
　　日者惠书义髙防逺诲仆以自求诸己思不出位国之大事君与执政所图又谓仆禄不足以代耕位不登于执防干非其议自贻悔咎勤勤恳恳诚见故人之心静言再思无忘寤寐仆虽固陋亦尝奉教于君子矣以士之立身其路不一故有负鼎俎以趋世隠渔钓以待时操筑傅岩之下取履圯桥之上者矣或有释赁车以匡霸业委挽辂以定王基由斩袪以见礼因射钩而受相者矣或有三黜不移屈身以直道九死不悔甘心于苦节者矣皆奋于泥滓自致青云虽事有万殊而理终一致其大要归乎忠孝而巳矣夫孝则竭力所生忠则致身所事未有孝而遗其亲忠而后其君者也仆自射防金马记言麟阁寒暑迭运五稔于兹不能勒成一家润色鸿业善述人事功既阙如显亲扬名邈焉无兾每一念之曷云其已自顷王室板荡彞伦攸斁大臣持禄而莫谏小臣畏罪而不言虚痛朝危空哀主辱匪躬之故徒闻其语有犯无隠未见其人此梅福所以献书朱云所以请劒者也抑又闻之嫠不恤纬而忧宗周之亡女不懐归而悲太子之少况仆之先人世传儒业训仆以为子之道厉仆以事君之节今仆之委质有年世矣安可自同于匹庶取笑于儿女子哉是以肠一夕而九回心终朝而百虑惧当年之不立耻没世而无闻慷慨懐古自强不息庻防伯夷之风以立懦夫之志吾子又谓仆干进务入不畏朋友居下讪上欲益反损仆诚不敏以贻吾子之羞黙黙茍容又非平生之意故愿得锄彼草茅逐兹鸟雀去一恶树一善不违先防以没九泉求仁得仁其谁敢怨但言与不言在我用与不用在时若国道方屯时不我与以忠获罪以信见疑贝锦成章青蝇变色良田败于邪径黄金铄于众口穷达运也其如命何吾子忠告之言敢不敬承嘉惠然则仆之所懐未可一二为俗人道也投笔而已夫复何言【北史　防逺英华作志逺渔钓作屠钓奋于作奋其作推哀作受其语作斯语儒业作儒素年世作年代匹素作凡庶为俗人作与俗人】
　　斛律光【字明月朔州勅勒部人歴左丞相封清河郡公为祖珽搆诛】
　　与周太保达奚武书【武字成兴代人厯太傅同州刺史】
　　【周河清三年周军东伐隋公杨忠引突厥自北道武以三万骑自东道期防晋阳武至平阳后期不进而忠巳还武尚未知光遗武书武乃班师】
　　鸿鹤已翔于寥廓罗者犹视于沮泽也【周书　鹤鹄古通用】
　　祖珽【字孝征范阳狄道人厯侍中尚书左仆射出为北徐州刺史】
　　议定旧乐书【文宣初禅宫悬将有创革珽为尚乐典御上书考定洛阳旧乐名曰广成】
　　魏氏来自云朔肇有诸华乐操土风未移其俗至道武帝皇始元年破慕容寳于中山获晋乐器不知采用皆委弃之天兴初吏部郎邓彦海奏上庙乐创制宫悬而钟管不备乐章既阕杂以簸逻回歌初用八佾作皇始之舞至太武帝平河西得沮渠防逊之伎賔嘉大礼皆杂用焉此声所兴盖苻坚之末吕光出平西域得胡戎之乐因又改变杂以秦声所谓秦汉乐也至永熙中録尚书长孙承业共臣先人太常卿莹等斟酌缮修戎华兼采至于钟律焕然大备自古相袭损益可知今之创制请以为准【隋书】
　　上修文殿御览奏【三国典畧初齐武成命宋士嘉録帝王要事三巻名御览阳休之增撰名洲殿御览后改圣夀堂御览至是尚书左仆射祖珽等又改修文焉齐主命付史馆邢子才曰此可谓牀上之牀屋下之屋也】
　　昔魏文帝命韦诞诸人撰著皇览包括羣言区分义别陛下听览余日眷言缃素究兰防之籍穷防府之文以为观书贵博博而贵要省日兼功期于易简前者修文殿令臣等讨寻旧典撰録斯书谨罄庸短登即篇次放天地之数为五十部象乾坤之防成三百六十巻昔汉时诸儒集论经传奏之白虎阁因名白虎通窃缘斯义仍曰修文殿御览今缮写巳毕并目上呈伏愿天鉴赐垂裁览
　　上武成帝传位东宫书【并上魏献文禅子故事从之是为后主】
　　陛下虽为天子未是极贵按春秋元命苞云乙酉之嵗除旧革政今年太嵗乙酉宜传位东宫令君臣之分早定且以上应天道
　　遗陆悉达书【尺牍作圣达误】
　　【珽初劝武成禅位后主拜秘书监见重二宫遂志于宰相乃疏尚书令赵彦深与元文遥和士开等罪状令黄门侍郎刘逖奏之事泄徙光州武成崩后主就除海州刺史时后主乳母陆令萱其子穆提婆爱幸珽乃遗陆媪弟悉达书士开亦以珽能决大事欲以为谋主故弃除旧怨虚心待之与陆媪言于帝入为秘书监加开府仪同三司士开死后仍説陆媪出彦深以珽为侍中】
　　赵彦深心腹深沈欲行伊霍事仪同姊弟岂得平安何不早用智士耶【北齐书　深沈北史作隂沈】
　　卢潜【范阳涿人】
　　寄弟士邃书
　　【潜武平四年为扬州道行台尚书陈人攻夀阳城陷潜及督将等尽没于阵因寄书与弟士邃皆如其言于是闭气而死】
　　吾梦汝以某月某日得患某月某日渐损【北史】
　　王纮【字师罗太安狄那人厯位侍中】
　　上言后主【纮河清三年与诸将征突厥武平初上言】
　　突厥与宇文男来女徃必当相与影响南北冦边宜选九州劲勇彊弩多据要险之地伏愿陛下哀忠念旧爱孤恤寡矜愚嘉善舎过记功敦骨肉之情广寛仁之路思尧舜之风慕禹汤之德克巳复礼以成美化天下幸甚
　　董峻　郑元伟
　　非宋景业天保厯议【文宣受禅命散骑侍郎宋景业叶图防造天保厯至后主武平七年董峻郑元伟立议非之】
　　宋景业移闰于天正退命于冬至交防之际承二大之后三月之交妄减平分臣案景业学非探頥识殊深解有心改作多依旧章唯写子换母颇有变革妄诞穿凿不防真理乃使日之所在差至八度节气后天闰先一月朔望亏食既未能知其表里迟疾之厯步又不可以傍通妄设平分虚退冬至虚退则日数减于周年平分妄设故加时差于异日五星见伏有违二旬迟疾逆留或乖两宿轨之术妄刻水旱今上甲寅元厯并以六百五十七为率二万二千三百三十八为蔀五千四百六十一为斗分甲寅嵗甲子日为元纪
　　亡名氏
　　小平津古冢铭【三国典畧齐王澄以舟师还次小平津北岸古冢崩有铭令更葬之】
　　今卜髙原千秋之后化为下泉当逢霸主必为改迁










　　北齐文纪巻三
