　　文苑英华辨证原序
　　叔夏尝闻太师益公先生之言曰校书之法实事是正多闻阙疑叔夏年十二三时手钞太师皇帝实录其间云兴衰治口之源阙一字意谓必是治乱后得善本乃作治忽三折肱爲良医信知书不可以意轻改文苑英华一千巻字画鱼鲁篇次混淆比他书尤甚曩经孝宗皇帝乙览付之御前校勘官转失其真详见益公序篇公既退老丘园命以校雠肤见浅闻宁免谬误然攷订商确用功爲多散在本文览者难徧因荟稡其説以类而分各举数端不复具载小小异同在所弗录原注颇略今则加详【谓如一作某字非者今则声説】其未注者仍附此篇【初不注者后因或人议及今存一二】勒成十卷名曰文苑英华辨证云嘉泰四年冬十有二月己丑朔乡贡进士庐陵彭叔夏谨识



　　钦定四库全书　　　　　集部八　总集类
　　文苑英华辨证目録　　　　武英殿聚珍版巻首
　　原序
　　巻一
　　用字一　　　用字二　　　用字三
　　用韵一　　　用韵二　　　事证
　　巻二
　　事误一　　　事误二　　　事疑
　　人名一　　　人名二
　　巻三
　　人名三　　　人名四　　　人名五
　　官爵一　　　官爵二　　　官爵三
　　巻四
　　郡县一　　　郡县二　　　郡县三
　　年月一　　　年月二
　　巻五
　　年月三　　　年月四　　　名氏一
　　名氏二
　　巻六
　　名氏三　　　题目一　　　题目二
　　门类　　　　脱文一
　　巻七
　　脱文二　　　脱文三　　　脱文四
　　同异
　　巻八
　　离合　　　　避讳　　　　异域
　　鸟兽　　　　草木
　　巻九
　　杂录一　　　杂录二　　　杂录三
　　巻十
　　杂录四　　　杂录五
　　【臣】等谨案文苑英华辨证十巻宋彭叔夏撰叔夏庐陵人自署曰乡贡进士其始末未详江西通志亦但列其名于绍熙壬子乡举条下不为立传盖已无攷矣是书因周必大所校文苑英华而作攷必大平园集有文苑英华跋曰孝宗皇帝欲刻江钿文海臣奏其去取差谬不足观乃诏馆阁裒集皇朝文鉴臣因及文苑英华虽秘阁有本然舛误不可读俄闻传防取入遂经乙覧时御前置校正书籍一二十员往往妄加涂注缮写装饰付之秘阁顷尝属荆帅范仲艺均倅丁介稍加校正晩幸退休徧求别本与士友详议疑则阙之惟是原修书非出一手丛脞重复首尾衡决一诗或析为二二诗或合为一姓名差互先后颠倒不可胜计其中赋多用员来非读秦誓正义安知今日之云字乃员之省文以尧韭对舜荣非读本草注安知其为菖蒲又如切磋之磋驰驱之驱挂帆之帆仙装之装广韵各有侧音而流俗改切磋为効课以驻易驱以席易帆以仗易装今皆正之详注逐篇之下始雕于嘉泰改元春至四年秋讫工云云是书之首亦有嘉泰四年十二月叔夏自序称益公先生退老丘园命以校雠攷订商防用功为多散在本文览者难徧因荟稡其説以类而分云云则必大所称与士友详议者盖即叔夏故与必大校本同以嘉泰四年成书也书凡四十五篇分类二十曰用字曰用韵曰事证曰事误曰事疑曰人名曰官爵曰郡县曰年月曰名氏曰题目曰门类曰脱文曰同异曰离合曰避讳曰异域曰鸟兽曰草木曰杂录其中如磋驱帆装诸字与必大所举者合然序又称小小异同在所弗录原注颇略今则加详其未注者仍附此篇则视必大原本亦多所损益矣文苑英华本继文选而作于唐代文章采摭至备号为词翰之渊薮而巻帙既富抵牾实多在宋代已无善本近日所行又出明人重刋承讹踵谬抑更甚焉叔夏此书攷核精密大抵分实属承讹在所当改别有依据不可妄改义可两存不必遽改三例中如杜牧请追尊号表以高宗伐鬼方为出尚书实偶然误记而叔夏疑是逸书未免有持疑不决之处然其用意谨严不轻防窜亦于是可见矣乾隆四十六年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　文苑英华辨证巻一
　　宋　彭叔夏　撰
　　用字一
　　凡字有本之前人不可移易者　如赵昂攻玊赋匪瑕匪秽宁有于吾欺秽一本作刿按春秋繁露玉至清而不蔽其恶内有瑕秽必见之于外故君子不隠其短则秽字是　白居易贺雨诗已责寛三农乃用左传晋悼公已责事谓止逋责也而集本文粹并作责已【上文已云下罪已诏此不应又云责已】　权徳舆李国贞碑人命将泛乃用汉食货志大命将泛泛方勇反覆也而集文作沈　此类当以文苑为正
　　用字二
　　凡字因疑承讹当是正者　如李邕日赋将闲谷兮永言岂覆盆兮贻悔闲当作闭见文选曹植与呉质书闭蒙汜之谷　骄阳赋【阙名他皆仿此】水于土而成妖于当作干见春秋繁露水干土则大旱　又誓中隅而有请详上文指广汉从事按搜神记谅辅为广汉从事夏旱出祷誓至日中雨不防请以身塞乃积柴将自焚至禺中时雨大作据此则中隅当作禺中　呉融沃焦山赋嘉殽薿薿五获何利详上文言幽并之墟按管子恒山有谷四种五获据此则嘉殽当作嘉谷　贾餗履薄冰赋时剡剡而屡起屡当作屦礼记弁行剡剡起屦　王澄梓材赋抡材者杼杼当作杍广韵杍本工匠或作梓　浩虚舟王者父事天兄事日赋草邑难穷屡轸南陔之恋棠阴易匿常思棣鄂之华邑或改作昧非也南陔补亡诗云循彼南陔厥草油油彼居之子色思其柔则邑当作色　日中为市赋权廥于焉积实按汉赵王彭祖传为贾人防师古曰専贾人之防若今和市防工外反则权廥疑作防　高郢呉公子聴乐赋马弭毛而仰秣鱼疎鳞而跃浪按左思呉都赋马弭髦而仰秣鱼疎鳞而上升则毛当作髦疎当作竦　林虑山人钟期聴伯牙鼔琴赋纳正集邪按白虎通琴者禁也禁止于邪以正人心也则集当作禁　梁涉长竿赋有格檡之脩竿按司马相如大人赋建格泽之脩竿注格泽气也格胡各反泽大各反则檡当作泽　樊晦燕巢赋或在王筵王筵当作玉筐文选安陆王碑注云有娀氏取燕覆以玉筐　王起鱼衔珠赋得廉寸之彩廉疑当作兼左思魏都赋明珠兼寸又疑作度韩诗外传良珠度寸又如董思恭日赋沧海十枝晖见山海经扶桑九日
　　居下枝一日居上枝而或作沧海十丈晖　杨炯酺宴应诏诗妖星六丈出见汉天文志五残六贼司诡咸汉四星并去地可六丈而或作妖星六纹出　王勃九成宫颂林兵防野方臣啓路臣疑当作神班固东都赋山灵护野属御方神　又架千楼而致极致疑当作防扬雄甘泉赋防北极之嶟嶟　刘蔵噐恤刑策赭衣艾笔笔疑作毕荀子治古无肉刑而有象刑共艾毕杀赭衣注毕与鞞同　薛道衡老氏碑非缨知耻画服兴惭非一作丱疑当作艸艸古草字草缨见慎子　王延昌河渎碑春以冰泮秋以涸流涸流当从汉书郊祀志作涸冻　文墨相望文墨当从国语作丈墨【五丈为墨】　渐邑麾城渐当作搟音幰举手拟之也见扬雄长杨赋　崔太师家庙碑眊眊孝子眊眊疑当作毣毣音沐谨愿貌见汉书鲍宣传　权徳舆李国贞碑乱之剧也剧当从集作剡国语舅犯曰大乱之剡也不可犯也注剡锋也张説郑夫人志闺门之训闺当从集作防国语文伯之母防门与康子言注防辟寝门也　于邵谢赐甘子状分甘絶劣按司马迁传李陵絶甘分少今文既颠错少又作劣恐当云絶甘分少　温庭筠上杜舎人啓物乗其势则嘒纪画涂按王襃传忽若彗泛画涂言其易也今讹作嘒纪恐当云彗泛画涂　此类覧者所宜详也
　　用字三
　　凡字有两存于义亦通者　如天晴景星见汉天文志晴当作暒暒精明也　雍畤举爟火史记汉书作权火而张晏注史记权音爟周礼有司爟许氏説文举火曰爟司马史记索隠作权火　孟康注汉书云状如井絜臯如淳曰权举也　乔潭羣玉山赋登隠坌石镇罔两赋登隠坌之丘庄子本作隠弅释文弅符云反又音纷贾餗穿杨叶赋诟不能以施力庄子本作吃诟吃
　　口懈反吃诟多力也　李徳裕大孤山赋掩二山而磔竖据郭璞江赋虎牙磔竖以屹崒而诸本并作杰　陶洪灭裂禾赋并陵兢而靡穷据扬雄甘泉赋作凌兢【或云凌陵通用】　陈子昻陈明经志顩颐虎头顩文粹作钦按后汉周爕钦颐注钦或作顩丘凡反而集又作燕颐　此类并仍其旧或注一作
　　用韵一
　　凡前人用韵有两音而不可辄改者　如呉钧酬别诗押亮字韵下云七寳雕华装装唐韵侧亮反行装也而艺文类萃改作华杖【陶翰赠卢司仓诗末由饬仙装亦是去声而或改作仗】　孟浩然送辛大不及诗押汝字韵上云日暮独悲余余与予同楚辞曰兮愁予从上声读而集本改作愁绪李乂赠同行人诗骢马何尝驱正用乐府骢马驱事
　　驱唐韵区遇反或改为驻而不知前已押节序催难驻矣　又如朱休驾幸太学赋各呈材而切磋唐韵磋七过反而或改作效课杨璹蚁穿九曲珠赋　乍见规行之迂唐韵迂于武反回曲貌而一本疑平声不协韵改作迓尤非　此类当以文苑为正
　　用韵二
　　唐赋韵数平侧次第初无定格今略举一二　有四韵者泰阶六符【元亨利贞】秋月【至明周照】蓂荚【呈瑞圣朝】丹甑【国有丰年】诸篇是也　有五韵者五星同色【昊天有成命】海上五色云【余霞散成绮】金茎【日华川上动】残雪【明月照积雪】诸篇是也　有六韵者止水【清审洞澈涵容】魍魉【道徳仁义希夷】及豚鱼【圣朝道孚隠微】善师不阵【圣朝威服远人】诸篇是也【洪氏容斋续笔乃以唐登科记东郊朝日赋国家行仲之令人镜赋主圣臣道光贞指为六韵按文苑所载乃是国家行仲春之令七韵主圣臣忠道光贞观八韵盖登科记阙此三字耳】有七韵者日再中【汉文帝时数如此】武艺絶伦【弧矢之利威天下】观
　　紫极舞【大乐与天地同和】诸篇是也　有八韵者【今为定格】　有九韵者二气合景星【其状无常出有道之国】竹宫望拜神光【上辛之日有事于圜丘】大傩【命有司送寒气肃京室】诸篇是也　有十韵者千秋镜【鹊飞如向月龙盘似映光】秦客相劒【决浮云清絶塞通题为韵】冰壶【清如玉壶冰何慙夙昔意】诸篇是也【洪氏又云有三韵者引花蕚楼以题为韵误矣按登科记花蕚楼赋并序以题为韵今文苑花蕚楼赋以花蕚楼赋一首并序为韵皆押八韵凡有五首盖唐赋所谓以题为韵者或并赋字押如日中有王字渭水象天河并以题为韵而作赋者并赋字押凡六韵今花蕚楼赋一首并序以题为韵凡八韵非一韵也】其八韵则有四平四侧者【今爲定格】　　有三平五侧者日月合璧【两曜相合时不差】先王正时令【四时渐差置润以正】诸篇是也有五平三侧者冰将释【和风既至迟日初临】玉壶冰【坚白贞虚作人之则】
　　诸篇是也【洪氏又以宣耀门观试武举人赋君圣臣肃慎择多士幽兰赋逺芳袭人悠久不絶金柅赋直而能一斯可制动为三平五侧今文苑所载慎择为精择悠久不絶为终古无絶直而能一为贞而能一乃四平四侧与登科记不同】　有二平六侧者泗滨浮磬【美石见质琢之成噐】圗画功臣【立定尔功惟克永代】诸篇是也　有六平二侧者白云无心【山川出云天实为之】凿壁偷光【将欲贪于鳞角之成】诸篇是也【洪氏又以旗赋风日云舒军容清肃为六平二侧今文苑所载风日云野军国清肃乃四平四侧登科记必误】　有以平上去入为韵者如三无私山公啓事诸篇是也　有平上去入周而复始者如空赋三足乌赋诸篇是也【洪氏又云自大和后始以八韵为常按登科记大和六年试君子之聴音赋以审音合志铿锵为韵犹是六韵开成三年试霓裳羽衣曲赋任用韵文苑所载三首第一篇六韵第二第三篇皆七韵今云大和后八韵为常未必然也】
　　事证
　　凡用事有可以证他本之非者　如杨炯浑天赋日应于天桓君山由其发难晋天文志桓君山曰　天若如推磨右转而日西行者其光景当照此廊下稍而东耳不当拔出去拔出去是应浑天法也据此则日应于天为是而文粹乃以日作候　又景短而多暑景长而多寒按周礼日南而景短多暑日北而景长多寒诸史志并同而文粹作影长而多暑影短而多寒　又执法者廷尉之曹大夫之象按晋志左执法廷尉之象右执法御史大夫之象而文粹作大臣之象　又星芒伏鼈按前汉志旬始其怒青黒色象伏鼈宋均曰怒谓芒角刺出而文粹作星流伏鼈　王起禋六宗赋天宗必降按月令祈来年于天宗注谓日月星辰也详此赋上文言禋于三辰则天宗为是而一本乃作六宗　张九龄神池颂天根有见曽是不涸按国语天根见而水涸注天根亢氐之间寒露后五日朝见而集本乃作天眼　李庾东都赋至天后朝匪伊是居于焉逍遥文粹以至天后朝作高祖至于后朝按东都隋置武徳四年废则天改曰神都遂居之殆非高祖时也　杜牧李给事诗元礼去归纶氏学按李膺本頴川人纶氏属頴川膺免官归纶氏教授常千人而集本误作缑氏　孙万寿寄京邑亲友诗唐彬不竞勤按晋唐彬知孙晧将至迟留以示不竞而隋书本传载此诗乃作吾彦不争勲吾彦本降将初无不争功事　白居易涧底松诗金张世禄黄宪贤牛衣寒贱貂蝉贵黄宪本牛医儿【衣字疑误】而集本作原宪贫详上下文黄宪贤是　骆宾王钓矶应诘文素灵也被髪阿门白龙神也挂豫且庄子宋元君梦人被髪闚阿门即白也説苑白龙爲豫且为网而集本以阿门作河津且网为罝网　苏颋防汴王文思穷占雨沛经不测其精微按东观汉记沛献王辅善京氏易永平五年少雨上以易林占之繇曰蚁封穴戸大雨将至问辅辅曰蚁穴居知雨将至是占雨也而唐大诏令作沾雨　皮日休秦缪公諡论注文许里克以汾阳之田百万丕郑负蔡【一作葵】之田七十万按国语注百万百万畆七十万七十万畆也而文粹以百万作方百里七十万作方七十里　又舆人诵之曰佞之不佞国语作佞之见佞而文粹作侯之不侯　张説陇右监牧碑第赏堂邑之山林按东方朔传堂邑侯尚大长公主主谓武帝临妾山林而集粹并作京邑　又夫其处身则立无跂正也视无还端也聴无声成也此语见国语跂作跛聴作耸而成字集粹作诚国语作成　禁原焚牧禁原见周礼禁原蚕而集粹作焚原燎牧　张九龄裴光庭碑详施税简稽之政周礼大司马施贡分职简稽乡民而集以施作征　梁肃独孤及行状惟四布然后乃敛【惟字疑】檀弓司徒旅归四布注谓四方之赙布而集作待赐布【及卒于常州非待赐布乃敛也】　此类当以文苑为正【案此书所载文苑英华语句攷之文苑英华刋本毎有不同如李邕日赋之闲谷改作闭阁董思恭日诗之十枝仍作十丈王延昌河渎碑之麾城误作靡城于邵谢赐甘子状之絶劣又作絶少殆后来校刊未见此辨证且不尽依彭叔夏所据原本今略举大凡附识于此】









　　文苑英华辨证巻一
　　钦定四库全书
　　文苑英华辨证巻二
　　宋　彭叔夏　撰
　　事误一
　　事有讹误当是正者　如骄阳赋孙武之失诮梁君之射乌按艺文类聚引庄子太平御覧引説苑并载梁君欲射白鴈行者骇之君怒欲射行者公孙龙止矢曰昔先公时大旱卜以人祠公曰求雨以为民也言未卒大雨今君以鴈杀人乎今庄子无此文而刘向新序载之以龙为袭以先公为齐景公非説苑也据此孙武之失当作孙龙止矢乌当作鴈　鸿赋既随轩于良史按后汉虞国为日南太守行惠泽有双鸿随轩据此良史当作良吏　薛道衡临渭源应诏诗激浪还天河当从初学记作象天河三辅黄图渭水贯都象天河　李白西岳灵台歌身骑第一龙上天飞当从集作骑二茅龙初学记华山门载列仙传呼子先者有仙人持二茅狗来骑之乃龙也　杜甫八哀诗范云顾其儿当从集作范宋书谋反诛将死顾念其皃也　李徳裕与黠戛斯书契径路之刀举琉璃之酒按前汉匈奴传单于以径路刀金留犁挠酒注径路匈奴寳刀金契金也契刻也留犁饮匕也琉璃当作留犁　于仲文上隋高祖书虎貔十万之众按隋书本传云席毗十万之众席毗尉迟回将也虎毗当作席毗　韩翃爲田神玉母谢男神功塟赐钱表周顗之亲幸及贵登仆射异勤之母不见生拜司徒时神功为右仆射薨赠司徒与周顗为仆射母络秀尚在则同而与冯勤为司徒母年八十则异周当作同　李商隠为李贻孙上李相公啓屡持竒字信未皆通敬礼小文颇尝留意按陈书庾持好为竒字屡持竒字当从集作庾持竒字下对敬礼乃丁廙字也尝作小文见文选曹植书　庾信五张寺经蔵碑度河余兽移关旧村又曰言从杨仆请谢刘琨琨当作昆用后汉刘昆虎度河事　苏颋陜州龙兴寺碑睦而奉娣郭奕之俦也娣当作姊用晋郭奕事姊事　杨炯杨去盈志贾氏五虎五当作三后汉贾彪兄弟三人并有高名天下称贾氏三虎伟节最怒　此类覧者所宜详也
　　事误二
　　前人用事元自舛误而文苑有袭之者　如樊晦阶赋忆赵妃之娇妒穷汉武之宠欲昭阳特起丽饰繁缛砌扣黄金阶阗白玉按汉成帝为赵昭仪居昭阳舎砌皆铜沓冒黄金涂白玉阶则非汉武也　又陈后长信独遭弃捐尘驳紫藓庭铺緑钱望金屋而魂絶对玉阶而愁连按汉武帝陈后退处长信宫即非长信而成帝班倢伃共养太后长信宫作赋自伤曰华殿尘兮玉阶菭中庭萋兮緑草生赋中正指此事则非陈后也　又如长门怨诗刘皁云昭阳更漏不堪闻耿湋云闻道昭阳宴杨衡云望望昭阳信不来刘媛云愁心和雨到昭阳王贞白云叶落长门静又云昭阳歌舞伴昭阳乃赵昭仪则非陈后长门宫事也　梁范静妻沈氏昭君怨诗早信丹青巧重赂洛阳师此指毛延寿也西京杂记延寿长安杜陵人则非洛阳矣　李颀郑樱桃歌官军女骑一千匹繁花照耀漳河春织成花映红纶巾红旗掣曵卤簿新此指石季龙也郑樱桃乃季龙所宠优僮季龙常以女骑一千为卤簿皆着紫纶巾熟锦袴金银镂帯五文织成鞾游于戏马观则非织成花红纶巾矣常衮贺日当蚀不蚀表同道相遇【当作过】则闻昭子之对左传梓慎曰分同道也至相过也则非昭子　皮日休相解上善出于性若文王在母不忧重耳弱不好弄左传夷吾弱不好弄则非重耳　白居易祭乌江十五兄文冉求斯疾论语伯牛有疾子曰斯人也而有斯疾也伯牛名耕则非冉求　庾信侯莫陈道生志临晋横船既擒赵将按韩信临晋陈船虏魏王豹其禽赵将乃拔帜事在虏豹后　此类恐作者之误
　　事疑
　　事有可疑或两存者　如史宏冰井赋庐陵之瑞空存三色之名按异物志庐陵城中一井水二色半青半黄【宋永初山川记同】今作三色　李庾西都赋配前秦与后赵此言京尹也文粹又作前王似谓前有赵张后有三王但疑颠错其文耳　侯喜秋燕辞巢赋汉落叶兮一作汉案户兮续汉礼仪志仲秋之月县道皆案户比民大戴礼汉案戸汉天汉也案户也者直户也言正南北也一作疑是　刘孝绰上虞乡亭观涛诗化鸡仰季智驯雉推仲康季智仇覧字仲康鲁恭字也化鸡一作化鹑疑是化枭仇覧传化我鸣枭哺所生　骆宾王畴昔篇五丁卓荦多竒力四士英灵富文艺此言蜀中也左思蜀都赋江汉炳灵世载其英蔚英相如皭如君平王襃韡韡而秀发扬雄含章而挺生四士指此一作四皓恐非盖此篇末句又云商山四翁也　崔元翰请复尊号第三表白虎通曰伏羲正五始按白虎通伏羲因夫妇正五行始定人道今诸本并作五始疑误【此表又见栁文亦作五始】杜牧请追尊号表武帝之逐北虏四海耗平高宗之伐鬼方三年乃克尚书班史称徳咏功按鬼方事见周易既济未济二卦今云尚书疑误【集本同或疑是逸书】　刘彤论盐铁表孝武为政廏马三十万匹后宫数千万按贡禹传孝武取好女数千人以填后宫今云数千万疑非　庾信谢赵王赉犀帯启昔沈羲将尽逢司命而还生士燮行埋值仙人而更活按三国志杜畿传注童子谓畿曰司命使我召子畿固请童子为求代者今作沈羲未详士燮乃董奉事亦见三国志注　是仪鬻书衣判是仪无上族变于勾呉三国志是仪本姓氏孔融嘲仪氏字民无上故改为是一本作无首非　卢思道为北齐檄陈文述呉明彻吕梁之败及司马消难奔陈事以史攷之明彻吕梁之败在周宣政元年先一年周已防齐后二年消难方奔陈又明年周禅隋是为开皇元年伐陈今既题作北齐又有我大齐语疑皆当为隋　李峤攀龙台碑蓄宏圗于緑鹤之鼎緑鹤当作缘鹄骚曰緑鹄饰玉后帝具飨后帝殷汤也伊尹缘烹鹄鸟之羮修饰玉鼎以事汤汤以为相鹄鹤二字通用【説见鸟兽篇】　又龙额虎肩有合良之骨法戴钤怀斗似高宻之容状额当作顔合当作含帝王世纪文王龙顔虎骨春秋元命苞文玉四乳是谓含良高宻乃禹字亦见世纪　王勃梓州白鹤寺碑盐泉锦室家称三烛之毫疑当作三蜀之豪蜀都赋家有盐泉之井又云三蜀之豪　又广州寳庄严寺碑王堂之居池郡但举贤良池疑当作汝事见后汉王堂传一作王商非　杨炯隰州令李公志代恭王之子郢客为侯按汉代恭王子义嗣其父为王楚元王子郢客由上邳侯嗣楚王今云代恭王子郢客非详而集本又云楚代恭王之子郢非客为侯尤不可晓庾信周安昌公夫人郑氏志东都言谶司空为武卫之官武卫一作武按后汉王梁传赤伏符曰王梁主卫作武武水神名司空水土官也　李商隠祭伏波庙文公孙渊之刺客渊集作俱非疑当作述事见马援传　又祭宣武王尚书文鄙晋室之鬻练练集作陈俱非疑当作綀【葛也】事见王导传　此类覧者所宜详也
　　人名一
　　凡用事有人名与他本异不可轻改者　如皇甫湜醉赋刘灵作酒徳颂按文选酒徳颂五臣注臧荣绪晋书刘灵字伯伦顔延之五君咏刘灵善闭关文中子刘灵古之闭关人也语林天生刘灵以酒为名并作灵而唐太宗晋书本传作伶故他书通用伶字　卢肇观双柘枝舞赋燕赵慙妍威嫱掩嫮按战国防晋文公得南威三日不朝曰后代必有以色亡国者庄子毛嫱丽人之所美也或乃改威作嫔　裴度诸葛亮祠堂碑故州平心与元直神交谓亮与崔州平徐庶友善也【庶字元直】而文粹以故作荆　孙逖王敬从碑昔万石君建陵侯皆以讷言敏行称为长者谓石奋卫绾也而或以建陵侯作建庆　权徳舆容州刺史戴叔伦志西晋则有司农字安丘位至大司农处士逵之弟也而集以为逵此类当以文苑为正
　　人名二
　　其有讹舛当是正者　如杨諌大蜡赋嗤子夏之来观夏当作贡礼记子贡观于蜡曰一国之人皆若狂子曰赐非尔所知也　刘辟如石投水赋汉祖兴兮昌言纳刘侯辅兮皇威震刘当作留文选运命论张良遭汉祖如以石投水　王起邹子吹律赋扣角于斯文斯当作师列子郑师文及秋而扣角草木发荣　钱起洞庭张乐赋炎民之颂民当作氏庄子黄帝张乐洞庭有焱氏为之颂释文焱本亦作炎　白行简斩龙毁璧赋朱萍焉能施其术萍当作泙庄子朱泙漫学屠龙　陈章艾人赋类宋则之初来宋当作宗荆楚岁时记宗则五月五日采艾　陆龟防幽居赋探郅范之智囊郅当作桓魏志曹爽传注桓范出赴爽司马宣王曰智囊往矣周存授衣赋赵将军授新衣而不遣赵一作桓是晋车骑将军桓冲俭素浴后妻送新衣冲令持去妻复送之曰衣不经新何缘得故冲笑而服之　王胄白马诗昆弥还谢力昆乐府作虒是左传狄虒弥所谓有力如虎者也　包何秋苔诗却笑无公赋临危滑石间无当作兴孙兴公天台山赋践莓苔之滑石　沈炯劝进梁元帝表楚人固执熏丹穴以求君艺文类聚同句梁书南史作越人是庄子越人三世弑其君王子栧逃乎丹穴不肯出越人薰之以艾乗以王舆　梁湘东王荐顾协表孔愉表韩伯之才伯梁书作缵俱非当作绩晋书隠逸韩绩传孔愉荐之徴以安车束帛　虞寄諌陈寳应书将军衅非张绣罪异卢谌陈书南史通鉴并作毕谌按魏志曹操为兖州毕谌为别驾张邈刦谌母弟妻子操谢遣之谌顿首无二心既出遂亡归及吕布破谌生得众为谌惧操曰夫人孝于亲者岂不亦忠于君乎以为鲁相卢谌乃晋刘琨从事段匹防别驾后往投段末波仕于石氏非有先叛后归之罪也　薛元超谏皇太子牋晋明帝之在东宫中庶子温峤中舎人刘放按晋书明帝为太子温峤为中庶子阮放为中舎人刘放乃魏明帝时与孙资并用事者非晋人也　隋檄陈尚书江总文刘叔纳谯周之计而获存按蜀后主刘禅用谯周防降魏叔疑当作禅　张叔政弃农判秦阳之盖一州阳当作杨汉货殖传秦杨以田农而甲一州　苏绾家僮视天判王霸之精才霸一作朔是李广传望气王朔　李徳裕豪侠论袁盖善剧孟匿季布季布按汉书当作季心　权徳舆文崇文生策问人疑张禄词假葛袭袭当从文粹作龚事见后汉文苑传注　张説洛州张司马集序晋则三杨藻缀此用张氏事也晋张载字孟阳弟协字景阳亢字季阳并有才藻属缀杨当作阳　李华杨骑曹集序昔许卫尉与徐荐穆友善此言许善心之父与徐陵也陵字孝穆荐当作孝　顾况广异记序嬴姬暴市六日而苏姬一作谍是事见左传又汤之问旱以语怪旱一作华并非当作革见列子　权徳舆送安南裴中丞王彦威之教化当从集作士王威彦三国志士燮字威彦为交阯太守　杨炯恒州刺史王公碑北瞻浴汭尚想元亮之坟元亮当从集作元凯元凯杜预字也其遗令兆域南观伊洛　张说郑国夫人碑周官仪礼资禀宣父之学父当从集作文晋韦逞母宋氏号宣文君得周官音义　权徳舆崔述志辱安平戴公之知于公获南宫之眷戴公当从集作戴侯文选潘岳怀旧赋余获见于父友东武戴侯杨君始见知名遂申之以婚姻谓东武伯杨肇以女妻岳戴其諡也述仲兄安平公实徳与之妻父故有戴侯南宫之语此类覧者所宜详也






　　文苑英华辨证巻二
　　钦定四库全书
　　文苑英华辨证巻三
　　宋　彭叔夏　撰
　　人名三
　　人名有与史传集本异不可轻改者　如张説裴行俭碑自冀州刺史徽至公十二代中军将军双虎至公六叶按唐宰相世系表徽生黎黎生苞苞生轸轸生嗣嗣生天明天明生双虎双虎生惠秀惠秀生蒿寿嵩寿生伯鳯伯鳯生定高定高生仁基仁基生行俭乃十二代自双虎至行俭乃六叶集夲脱至公十二代中军将军双虎十一字止云自冀州刺史徽至公六叶非也　常衮卢正已志公字子寛夲讳元裕以声协上之尊称优诏改锡正已则元裕正已本一人也而世系表乃以为兄弟二人　李华庆王府司马徐府君碑君讳坚字某名与宗人同故以字称此徐有功之子也而世系表与夲传并作名伦字坚　张说节愍太子妃杨氏志高祖士达天授中以孝明高后之父追封郑王孝明高后谓武后之妣杨氏也而集以高后为高氏　韩愈董晋行状四子全道溪全素澥集本或作全道全溪全素全澥按世系表及愈所作董溪墓志溪澥并无全字盖全道全素皆上所赐名也　此类当以文苑为正
　　人名四
　　其有讹舛质于史传当是正者　如新罗王徳真织锦作太平诗新罗王徳真【即新罗王金真平女也平死无子女乃嗣立为王】大破百济之众其弟子法敏以闻按唐书本传王真平死无子立女善徳为王善徳死妹真徳袭王攻破百济遣弟伊赞子春秋之子法敏入朝织锦为颂以献据此则徳真当作真徳法敏乃真徳弟伊赞子春秋之子也　李峤贺破契丹表逆贼孙万荣按唐书圣证元年改契丹首领李尽忠为尽灭孙万荣为万斩陈子昻集中亦作万斩今契丹已破贺表犹称万荣非　令狐楚为郑儋谢河东节度使表本使李诜奄从薨逝诜一作悦按旧唐书李説贞元十六年十月卒以郑儋代之诜当作说【又见韩文郑儋碑】　侯莫陈悦檄陈萧摩诃文按悦以西魏永熙三年卒后隋代陈乃以侯莫陈頴为行军总管悦疑当作頴　卢思道北齐兴亡论李昌地乃密亲李昌按北史当作孝昭　沈约授萧重俅左仆射诏征虏将军呉国太守建安县开国子萧重俅重俅一作惠休是南史惠休封建安县子徙吴兴太守徴为左仆射　权徳舆权自挹志【自挹徳舆之族祖】其先殷王戊丁之友集夲同按世系表权氏武丁之裔孙戊丁之友疑当作武丁之支此类覧者所宜详也
　　人名五
　　其有与史集异同当并存者　如卢思道北齐兴亡论仆射高正徳北齐书本传作高徳政　朱敬则北齐高祖论赵魏之豪有高防邕李元诚卢文纬本传作干邕元忠【以讳作诚】文伟盖代之杰有薛狐延本传作孤延　庾信拓跋俭俭字庆明周书书北史并云俭本名庆明碑云以公识度严明志节清俭遂改公名俭字庆明则碑为是父馘北史作戫　又宇文显志二史并作显和司马裔志祖龙北史作金龙　桞遐志周书作霞　崔湜元希声碑曽大父大父恭皇孝孝节世系表【下云表省文】以为琳之兄琳生义恭义恭生孝节　张説冯君衡志智戣智玳唐书作智戴智彧　苏颋韦抗碑银青光禄大夫太子詹事赠秦州都督諡曰贞讳瑎表作琨张九龄裴光庭碑大父仁諡忠宪大王父定仁表作
　　仁基諡忠定作定高时明皇讳隆基故避基字而高字亦削去未详【父行俭諡献公即献公第七子表以为长子】　又李仁瞻碑赵郡太守讳鳯升表作子云字鳯升　李邕刘知柔碑赵朝散大夫陈留县长邃表作隋留县长务本　孙逖杜谘议【义寛】碑北齐胶州刺史保之孙隋鴈门郡守伽之子表以保作伽伽作保四子次曰惟忠新旧唐书竝作承志　李迥秀裴希惇碑曽祖静虑表作澄字静虑父之隠表以希惇为之爽之子之隠乃之爽之兄　萧昕张九臯碑子十一人曰楗权柷杆表作捷擢抗捍韦述韦凑碑父讳福表作福字福旧史止作穆员李抱真志曽祖兴表作永达祖恪表作怀恪　萧功曹志曽祖憬表作文憬又祖元祖表作元礼　常衮卢正已志父贞庆表作贞松　郑余庆贾眈碑考琰之表作元琰　牛僧孺崔羣家庙碑怀州公讳朝字守忠表作懿忠　独孤及韦氏志渭南县主簿憼表同集以憼作懿　著作郎伟睦州刺史儹之妹集作著作郎京兆从丞相【此五字误叠写次行下文】韦儹之妹表作著作郎韦睦州刺史赞【又殇子韦八志秘书省著作郎京兆伟之甥伟集作韦儹亦误】　逍遥公生民部尚书建安公世恭表作瓘字世恭　建安生上大将军宋州刺史仁表作仁祚仁祚乃仁基之子仁基乃世恭之弟　权徳舆王定碑隋司金邢孟洺相等七州刺史明进明进生同州河西县令喜集作隋司金上士洺相等七州刺史明明生进进生同州河西县令喜集作周司金上士明远生隋州都七职主簿寿寿生河西令喆　王光谦碑隋扬州户曹参军东表作扬州司马孝京　韩愈乌公先庙碑赠尚书讳承洽字某新唐书作承玼字德润有传　又如桂州破西原贼露布睦州武阳珠兰金经黄橙等一百余洞大贼帅僞号中越王廖殿伪号桂南王莫淳僞号拓南王相友僞号南越王莫寻僞号象郡王梁秦僞号镇南王罗成僞号戎成王莫涛僞号南海王罗品等大贼帅武承斐敬简二人靣缚请罪按唐书西原蛮传推武承斐韦敬简爲王僭号中越王廖殿爲桂南王莫淳为拓南王相支为南越王梁奉为镇南王罗诚为戎成王莫涛为南海王伪号既颠错而名亦间有异者　此类并注于夲文之下
　　官爵一
　　凡官职封爵有与史集异不可轻改者　如骆宾王寄东台详正学士诗按唐百官志仪鳯中置详正学士而集以正作政　刘禹锡赠澧州高大夫司马霞寓诗按霞寓夲传拜丰州刺史后贬归州刺史不载澧州司马今诗云一误云中级南游湘水清则似澧州也　苏颋授尹思贞御史大夫制将作大匠按唐制隋炀帝改匠为监唐初复旧天寳中再为监今思贞改命在开元初犹为大匠或乃以匠为监　张説杨执一碑司徒观王雄之曽孙司徒集作司空按隋书观王传赠司徒　张九龄李仁瞻碑五代祖始丰懿公璨始丰集作始封按世系表亦作始丰　权德舆王崇述碑一命昭武校尉兰州金城府别将金城府集作金城县按唐地理志兰州有金城府又有五泉县咸亨二年改名金城天寳元年复旧又有广武县乾元二年更名金城今云别将则府为是　苏颋命吕休璟等北代制神仙府折冲按唐志神仙府在晋州唐大诏令乃作神仙莫门积石等军建康军使唐志莫门军在洮州建康军在甘州唐防要乃作英门建库　此类当以文苑为正
　　官爵二
　　其有讹舛当是正者　如魏謩拜相制判户部事一作兵部侍郎按新史謩夲传迁御史中丞兼戸部侍郎旧史云判户部事而制词亦云贰于卿秩掌我地征未云依前判戸部事并无兵部侍郎当作戸部侍郎判戸部事　常衮谢妻封农郡夫人表其后虽有石窌延卿之锡亦无夫人之号唐类表无延卿二字按陈留风俗传封丘者高祖与项氏战厄于延乡有翟母者免其难故以延乡为封丘县以封翟母则延卿当作延乡　郧国公韦孝寛檄陈文行军总管柱国公士彦柱国公按梁士彦传当作上柱国郕国公　王志愔应正论任延为武建太守按后汉夲传武建当从旧史作武威　庾信齐王宪碑都督益宁寿等二十四州益宁寿当从周书夲传作益宁巴泸　又赠太子少保豆卢公碑此豆卢永恩也当从本传作赠少保　李峤攀龙台碑进封膺国公膺一作晋此武士彠也当从夲传作应国公次兄士逸封六安郡公当从二唐书作安陆县公唐志安州安陆郡安陆县无六安郡　张说冯昭泰碑起家左奉格当从集作奉裕唐志唐置兵曹改司使左右复曰千牛备身龙朔二年改千牛备身曰奉裕　杨炯任晃碑淮阳从事术数知名此用任氏事也当从集作益州从事后汉方术传注任文公巴郡人为州从事以占术驰名　白居易元稹志六代祖岩封武平公集作昌平当从文粹作平昌见隋书本传及唐世系表　此类覧者所宜也
　　官爵三
　　其或有疑当两存者　如崔湜赴襄阳诗题云授江州司马寻拜襄州刺史检湜传同今诗乃云始佐庐陵郡寻牧襄阳城　李华衢州刺史廰壁记武威公李仆射杰武威一作武陵按二唐书杰传并云武威县子　常衮谢赠官表臣亡祖故庆王文学楚珪世系表作雍王文学　李邕谢慰谕表贬臣为常州司戸本传作富州司戸洛州司戸崔日知日知传作洛州司马　沈约封左兴盛等制辅国将军参军事左兴盛直阁将军刘山阳齐书作前军司马左兴盛辅国将军刘山阳　又封李居士等制潮阳县开国男胡松齐书作沙阳县　又封授临川等五王诏北中郎将南徐州刺史秀安北将军伟安西将军憺梁书作辅国将军秀冠军将军伟平西将军憺　庾信周大将军崔説碑祖辨中军将军魏书北史并作安南将军父楷镇北将军司马魏周二书及北史并作骠骑大将军开府仪同三司　又尒緜永【即段永】碑斩西城中主北史夲传作西中郎将防赏平昌县开国子传作昌平县　豆卢公碑改封龙支侯龙支枹罕郡属县也周书作龙来　萧太志【即萧泰避周太祖讳作太】转太子中书舎人周书作太子中舎人南史作中书舎人【疑并歴二官】　杨炯宇文珽碑曽祖显和后魏将军集作冠军北史夲传作冠军将军【碑与集疑省文】　崔湜元希声碑鄎国公武攸望唐书攸望封叶国公攸宜封息国公　穆员李抱真志高祖修仁啓封申国公世世系作郳国公路岩浑侃碑迥贵拜豹韬大将军元庆右玉钤将军
　　灵丘伯太寿太子仆表作迥贵豹韬大将军灵丘伯元庆镇国大将国太寿大仆丞　杨炯崔献行状祖寿隋获嘉县开国侯父万善皇朝左将门将军持节隆州诸军事安隆州刺史表作寿左监门将军获嘉男万善阆州刺史　顾况韩滉行状父休太子少保赠司空权徳舆韩洄行状父休太子少保赠司徒二唐书作太子少师　又如杨炯后周青州刺史齐贞公宇文彪碑内云华州刺史封青州齐郡公而题云青州刺史　柳冕青帅乞朝觐表内有瘴疠之语唐书冕传为福建观察使而题云青帅　凡此者皆未详也





　　文苑英华辨证巻三
　　钦定四库全书
　　文苑英华辨证巻四
　　宋　彭叔夏　撰
　　郡县一【地名附】
　　凡郡县名及地名有不可以他本而轻改者　如杨炯浑天赋太平太防尔雅东至日所出为太平西至日所入为太防【即泛也】太平之人仁太防之人信而文粹以太防作太象【又任晃志太防之信太平之仁集亦作太象】　呉融沃焦山赋归塘之积或疑当从列子渤海之东有大壑焉实惟无底之谷名曰归墟然初学记所引列子乃作归塘　唐太宗望中南山诗或疑此诗编在终南山门中当作终然诗秦风终南注终南山即周之中南山也潘岳闗中记云终南一名中南言在天之中居都之南故曰中南李商隐为濮阳公陈情表贪泉浈水按汉武帝纪下浈水浈水出浈阳县今属英州改作真阳而集本以浈作须　庾信宇文常碑罗州刺史又郑常志【即宇文常也宇文盖赐姓】迁州刺史按隋地理志西魏时于竹山县置罗州宇文后周于房陵郡置迁州隋并号房州碑志盖互言也又如随隋二字通鉴初书杨忠为随公杨坚为随王文帝方省文为隋　牂牁郡汉书虽作牂柯而后汉隋书文选并作牂牁皆船杙也集韵通用唐人多用此二字亦或从牛　此类当以文苑为正
　　郡县二
　　其有讹舛当是正者　如土风赋尧作平阳一作成阳详此赋序云睢阳古之大郡赋内又云岂若睢阳城临氐房昔者舜渔雷泽尧作成阳天乙都亳沛公潜梁皆言宋地也前汉地理志昔尧作游成阳舜渔靁泽成阳在定陶有尧冡乃宋地尧都平阳在河东郡为晋地据此当作成阳　杨炯庭菊赋防乡贵族防或作邕详此赋序云庶子裴公左庶子薛公赋内又云防乡贵族薛县名家乃指裴与薛也防当作【步回反】河东闻喜县有乡讹作邕耳　张説谏则天幸三阳宫表郜城褊小集夲同旧史作告成按唐志河南府阳城县万嵗登封元年将封嵩山改曰告成神龙元年复故名二年复为告成登封县本嵩阳贞观中省入阳城有三阳宫据此当作告成　柳宗元唐贞符解涤讼于北集粹唐书并作濮鈆按尔雅东至于泰逺西至于邠国南至于濮鈆北至于祝栗据此则当作濮鈆　庾信周崔説碑天和中三州北史作能和忠三州当从周书作熊和中三州按隋志后周时宜阳曰熊州陆浑曰和州新安置中州皆在河南郡又赠鄜延丹绥五州刺史北史作廓【恐是鄜】延等五州当从周书作敷延丹绥长五州按隋志上郡西魏为敷州大业二年改为鄜城郡内部县旧置敷州大业初州废化郡归徳县西魏置州后周废北地郡三水县西魏置州寻废朔方郡长泽县后魏置长州大业三年州废绥州在雕隂郡延州在延安郡丹州在延安郡之义州县并西魏置至隋或改或废则是后周未始有鄜二州也　周兖州刺史宇文常碑都督南兖州诸军亊南兖州刺史题止云兖州当作南兖州在谯郡兖州乃鲁郡也　郑常志都督东徐州诸军徐州刺史徐州当作东徐州在下邳郡徐州乃彭城
　　郡也　呉明彻志兖州人兖州当作南兖州在都都郡【又非谯郡之南兖州】梁置南兖州后齐改为东广州陈复曰南兖有六合县旧置秦郡南史明彻秦郡人也【即此郡】　郑薰仇士良碑士良洪农兴宁人也按唐书士良传循州兴宁人循州乃海丰郡洪农作海丰　此类览者所宜详也
　　郡县三
　　其或有疑当两存者　如郑璘授李继密山南西道节度使制既云华阳奥壤黑水上游提封逺振于三川列郡岂惟于千里又云可权知河阳节度题云山南制乃河阳其词又有华阳黑水三川之句河阳在孟州汉川洋川通川在山南西道或以为三川皆所未详　贤良第五道策问化被柱州创基刑马刑马一作熊耳呉师道对策云天皇首出瞰柱州而宅土地皇革命俯刑马以开都俯刑马一作符熊耳按遁甲开山图天皇在柱州昆仑山下地皇兴于熊耳山荣氏曰人皇生于刑马山对策既指地皇故并存之　李华衢州刺史壁记婺州分置衢州领六县近嵗析玉山全邑洎须江南乡益信州按唐志衢州六县析玉山常山两县置信州止四县今但云玉山疑脱常山二字又疑须江南乡或为常山地当攷　白居易溧水令白府君志厯泗州虹县令泗集作宿按唐志元和四年始析泗州之虹置宿州太和三年废七年复置时白府君卒于太和八年未审何时厯虹令也　杨炯王义童碑緜州万安县令緜一作锦按唐志锦州常丰县緜州罗江县并初名万安至天寳元年并改今名　苏颋褚无量碑十一代祖盛后汉海盐长子孙因居遂为呉郡海盐人二唐书作杭州盐官人碑又云五代祖阳嗣钱塘侯又云归祔于钱塘临平山之旧域则似为杭人也碑云海盐岂本其旧而言之乎　此类并注或存一作
　　年月一
　　凡年月与他本异不可轻改者　如欧阳詹廻鸾赋癸亥之嵗作幸于西详上文云承八圣之重光则徳宗也徳宗建中四年嵗在癸亥有奉天之幸而一本乃作癸丑癸丑为代宗大厯八年无西幸事且非承八圣也张仁亶贺中宗登极表今月一日牒至皇帝去月二十五日光临寳极按二唐书神龙元年正月丙午【即二十五日】中宗即位时仁亶在洛州所上表作去月为是而唐类表乃作五月失之逺矣　刘子昭成皇太后册文开元四年秋八月甲辰朔攷通鉴目录八月为是而唐大诏令乃作七月　权徳舆奏孝子刘敦儒状贞元二十年留守韦夏卿奏闻臣至洛都今又十年攷唐书徳舆以元和八年罢相后为东都留守自贞元二十年至元和八年恰十年而集本乃作贞元二年　吕才五行禄命葬书论春秋鲁桓公六年九月又云建申之月周以子为正月九月即七月建申也而二唐书改作七月盖从夏正则非春秋本文矣　元稹白氏长庆集叙长庆四年乐天手自排缵成五十巻予以为皇帝明年当改元长庆讫于是集作明年秋当改元按长庆四年穆宗崩敬宗即位明年改元即正月也按制诏内寳厯赦书长庆五年正月七日改寳厯元年安得谓之秋乎　此类当以文苑为正
　　年月二
　　其或讹舛当是正者　如吕温由鹿赋贞元丁卯嵗集作己卯按丁卯乃贞元三年己卯则贞元十五年温以贞元末擢第则己卯为是　新罗王徳真【本传作真徳】织锦作太平诗永徽五年徳真大破百济之众按本传武徳四年新罗王真平遣使者入朝贞观五年死无子立女善徳为王二十一年善徳死妹真徳立永徽元年攻百济破之织锦为颂以献五年死据此则永徽五年当作元年　沈炯劝进梁元帝表众军以今月戊午总集建康攷其月日当从梁书作戊子　陈贞节明堂议光武中兴元年立于国城之南攷光武本纪当从唐防要作中元元年　张九龄东封赦书唐元六年六月二十六日立功官人按唐书唐隆元年六月二十日宗定内乱睿宗改元景云今避宗讳隆云唐元是矣复云六年六月则非　舒元舆御史台新造中书院记谨按髙祖大皇帝作大明宫将二百年矣当从文粹作髙宗天皇大帝按防要髙宗龙朔二年修大明宫改名蓬莱是年壬戌至太和四年庚戌元舆作记时已二百二十九年若作髙祖则年代愈逺矣　崔融则天哀册文神龙元年岁次乙巳十二月已巳朔二十六日甲午文粹作十一月二日防要作十二月二十六日大诏令作十一月已巳朔二十六日甲午二唐书通鉴并作十一月壬寅按鉴鉴目录是年十一月丁丑朔壬寅即二十六日则诸本误矣　常衮贞懿皇后哀册文大厯十年嵗次辛卯十月卒酉朔七日丁卯贵妃独孤氏薨十三年六月十七日癸酉册命以其月二十五日丁酉迁坐于庄陵七日丁卯旧史本传及文粹并作六日景寅又云十三年十月癸酉其月二十五日丁酉以月日攷之十月癸酉为是大诏令作六月十七日癸酉又云其年十月癸酉朔则失之逺矣　独孤及独孤公灵表至徳二年嵗次癸酉又云明年嵗在甲戌集本并同攷通鉴目录当作嵗次丁酉明年嵗在戊戌　陈子昻陈孜志是嵗龙集癸巳有周天授三年集作二年按唐书天授三年四月改元长寿是嵗壬辰长寿二年乃是癸巳则癸巳非天授二年三年　张説为人祭弟文景龙二年嵗次庚戌正月癸丑朔五日丁巳集作景龙三年按通鉴目录景龙四年岁在庚戌七月改元景云则庚戌非景龙二年三年又庚戌年正月壬子朔亦非癸丑也　白居易祭崔常侍文太和九年岁次乙卯二月景子朔七日壬申集作丙午朔七日壬子按通鉴目录当作景子朔七日壬午　杜牧黄州祭百神文月维孟夏日维辛巳集本同详上文云四月大赦六月甲子朔十八日辛巳准赦得祭百神则孟夏当作夏夏　温彦博突厥议贞观十三年颉利初败来降者众当从唐书通鉴贞观政要作贞观四年　此类览者所宜详也【又如李邕泗州普光王寺碑僧伽和尚景龙四年三月二日端坐弃代传灯录作景龙三年三月三日顾况广陵大云寺碑周纪昭王二十四年甲寅圣人生于西方穆王三十三年壬申圣人灭于西方传灯录作穆王五十二年壬申以张氏经世纪年攷之则甲寅壬申并作壬子未审孰是】








　　文苑英华辨证巻四
　　钦定四库全书
　　文苑英华辨证巻五
　　宋　彭叔夏　撰
　　年月三
　　其有他本原误文苑因而袭之者　如杜佑省官议晋太元六年省七百余员按晋武帝以乙酉岁受禅年号太始凡十年至乙未岁改元咸宁又至庚子改元太康元年始灭呉而荀朂传所载议省州县半吏在咸宁之后通鉴亦书于咸宁之五年今通典作晋太元六年且有呉国尚在之语所谓太元乃东晋孝武年号非晋初之武帝佑不应尔疑雕印时误指太始为太元且又不及咸宁而新唐书作佑传【本传同】亦袭其误耳　郑薰移顔鲁公诗记鲁公由刑部书书贬夷陵郡别驾大厯六年又以前秩转庐陵郡道出宣州之溧水县经古烈士左伯桃墓下作诗一首洎大中丁丑岁八十七年矣按鲁公以永泰二年丙午二月贬峡州别驾旬余改吉州司马六月次江州之庐山有东西林题名必以秋至吉是年十一月改元大厯故次年丁未十月公游青原寺题名便称大厯二年又明年戊申五月移抚州刺史已酉庚戊皆在官六年辛亥闰三月代到而四月书麻姑坛记犹以抚州系衔今于文集及石刻攷之是嵗八月次上元县乃自抚归京时也上元与溧水为邻邑今皆隶升州当时溧水则隶宣城公题诗烈士墓在六年或是此时与记合然谓公由刑部尚书贬夷陵大厯六年又以前秩转庐陵郡道出溧水薰唐人不应谬误如此
　　年月四
　　其有与史全异所当攷者　如洎洎论太子初立请尊贤学表【一作请太子尊贤重道书】窃以良娣之选遍于中国仰惟圣防本求内助防微慎逺之虑固非羣下所测暨乎征简人物则与聘纳相违监抚二周未延一士愚谓内既如彼外亦宜然者恐招物议将谓陛下重内而轻外也此叚贞观政要唐防要新旧唐书通鉴并无惟文苑有之防要云武徳九年立中山王承干为太子贞观十三年黄门侍郎刘洎上疏【云　云】上遂敕洎令与岑文本马周递日往东宫与太子谈论政要云贞观十八年大帝初立为皇太子尚未尊贤重道太宗又尝令太子居寝殿之侧絶不往东宫散骑常侍刘洎上书【云　云】太宗乃令洎与岑文本马周递日往东宫与太子谈论按太子承干以贞观十七年废遂立晋王为太子二唐书通鉴皆载洎书于立晋王为太子之后今云监抚二周则与政要所书贞观十八年相近而防要所载武徳九年及至贞观十三年则相逺矣【若以贞观九年髙祖崩太子监国至十三年亦与二周相逺】又洎书云古之太子问安而退异宫而处今太子一侍天闱动移旬朔此以谏太子居寝殿之侧也新史髙宗纪云太宗尝命太子游观习射太子辞以非所好愿得奉至尊居膝下太宗大喜乃营寝殿侧为别院使太子居之则与政要合防要以为承干恐非　于邵为杨炎请册皇太子第二表髙祖义宁二年五月即位六月立建成为皇太子太宗武徳九年八月即位十月立中山王为皇太子髙宗贞观二十三年六月即位七月立陈王为皇太子按二唐书及防要高宗永徽三年七月立陈王忠为皇太子非贞观二十三年也然详此表上下文意皆谓祖宗即位之年便立太子故云六月即位七月立皇太子于邵为杨炎作表去高宗未逺不应与唐书防要抵牾如此
　　名氏一
　　凡撰人名氏或有以甲为乙当以文苑为正者　如杜诵哭长孙侍御诗今载杜甫集中按中兴间气集又集唐宋类诗皆云杜诵高仲武当唐中兴肃宗时编间气集载诵诗止此一首又云杜君诗平调不失如流水生涯尽浮云世事空得生人始终之理故编之必不误近卞圜注杜诗亦载此篇虽云或以为杜诵作然不明辨也　林逢请听政表七首第三表载柳宗元集中作第二表晏元献公云柳集第二表据文苑乃林逢第三表而柳集又自别有第二表第四表亦载柳集作第三表详表文云两河之宼盗虽除【柳集作难除非】百姓之疮痍未合又云成先帝之大功继中兴之盛业乃穆宗敬宗时事宗元当宪宗元和十四年已卒此二表柳集误收何疑　李吉甫郴州刺史谢上表亦载柳集以郴作柳按新史吉甫传改郴移饶旧史乃以郴作柳是致柳集误收况宗元自有柳州谢表其题作谢除云奉三月十三日制六月二十七日上讫今此表题作谢上又云今月二十五日上讫攷其月日文理皆非宗元亊其为吉甫何疑　罗衮后二铭其一栉铭而有发旦旦思理有心焉有身焉胡不如是文粹以此为卢仝作云人之有髪兮旦旦思理有身兮有心兮胡不如是攷玉川集梳铭云有髪兮朝朝思理有身兮胡不如是词虽小异然为栉铭一也今详文苑所载衮二铭枕铭杖铭并序复载后二铭栉铭门铭并序其序云前惟王者之义无所不正或得贤以反国既作枕杖二铭以风复念时人歉于自修卒违善及祸或侈满不能长嗣因亦铭诸栉铭诸门以劝以序观之则四铭皆衮所作甚明文粹既载衮前二铭乃以卢仝门铭列于衮所作枕杖二铭之前又以仝栉铭列于枕杖二铭之后已自可疑或者玉川亦有此作其词偶同乎近世眉山成午编唐三百家名贤文粹亦与姚铉同殆未见文苑故耶
　　名氏二
　　其有舛讹当是正者　如梁武帝白纻歌二首其一朱丝玉筯罗象筵飞管促节舞少年短歌流目未肯前含笑一转私自怜其二朱光灼烁照佳人含情送意遥相亲嫣然宛转乱心神非子之故欲谁因二篇文苑共作一首而郭氏【茂倩】乐府析而为二其二题作沈约夏白纻歌又自别有武帝一首纤腰嫋嫋不任衣娇怨独立特为谁赴曲君前未忍归上声急调中心飞　唐太宗辽东山夜临秋诗秋风何凛冽白露为朝霜柔条朝夕劲绿叶日夜黄明月出云崖皎皎流素光披衣临前庭嗷嗷晨鴈翔按文选及初学记并作晋左思杂诗而初学记自别有太宗辽东山夜临秋诗烟生遥岸隐月落半崖隂连山惊鸟乱隔岫断猿吟　苏味道正月十五夜诗二首其一火树银花合星桥铁鎻开暗尘随马去明月逐人来游妓皆秾李行歌尽落梅金吾不禁夜玉漏莫相催其二玉漏铜壶且莫催铁闗金鎻彻明开谁家见月能闲坐何处闻灯不防来按艺文类聚初学记嵗时杂咏并以第二篇为崔液夜游诗以上三诗类聚初学记乐府所载与前诗相聫恐当时误编耳　高适行路难二首其一君不见门前柳荣耀暂时萧索久君不见陌上花狂风吹去落谁家思妇见之叹之叹蓬首不梳心厯乱盛年夫壻长别离嵗暮相逢色凋换其二君不见富家翁旧时贫贱谁比数一朝金多结豪贵百亊胜人健如虎子孙成长满眼前妻能管妾能舞自矜一身忽如此却笑傍人独愁苦东邻少年安所如席门穷巷出无车有才不肯学干谒何用年年读空书郭氏乐府以前篇为贺兰进明作以后篇为适第一篇而适自别有第二篇长安少年不少钱能骑骏马鸣金鞭五侯相逢大道边美人管争留连黄金如斗不敢惜片言如山莫弃捐安知顦顇读书者暮宿灵台私自怜适集与乐府同则前篇为进明作明矣　刘长卿宕子怨诗垂柳覆金堤蘼芜叶正齐水溢芙蓉沼花飞桃李蹊采桑秦氏女织锦窦家妻闗山别宕子风月守空闺敛千金笑长垂双玉啼盘龙随镜隐彩鳯逐帷低飞魂同夜倦寝忆晨鸡暗牖悬蛛网空梁落燕泥前年过代北今嵗往辽西一去无消息那能惜马蹄此篇长卿集不载而郭氏乐府及洪氏容斋续笔并以为薛道衡昔昔盐按隋书通鉴隋炀帝诛道衡曰更能作空梁落燕泥否赵嘏有广道衡诗二十首每一句作一篇即用前诗句也文苑殆因韦縠编唐才调集作刘长卿而误耶洪氏云怪录载蘧蒢三娘工唱阿鹊盐又有突厥盐黄帝盐白鸽盐神雀盐疎勒盐满座盐归国盐唐诗媚赖呉娘唱是盐更奏新声刮骨盐歌诗谓之盐者如吟行曲引之类今南岳庙乐曲有黄帝盐而俗传以为黄帝炎长沙志而书之盖盖不攷也　韦元甫木兰歌按刘氏【次庄】郭氏乐府并云古词无姓名郭氏又曰古今乐录云木兰不知名浙江西道观察使兼御史中丞韦元甫续附入则非元甫作也　司空图冯燕歌按丽情集乃沈亚之作其歌云为感词人沈下贤长歌更与分明説下贤亚之字也尝作冯燕传并作此歌而司空图集无之则非图作也　贾岛郤赴南巴留别苏台知己诗载刘长卿集中长卿尝贬南巴尉而岛集无之则非岛作也　又如为文武百官请复尊号六表载柳宗元集中而唐类表作崔元翰元苑总目作类表而本卷乃作常衮按唐徳宗兴元元年幸奉天削去徽号贞元五年六月百官请复旧即此六表是也【旧史载贞元五年六月百官请复徽号正指此事】是时崔元翰为礼部员外郎厯知制诰唐书称其诏令温雅则类表云元翰作是矣况又总目明言取之类表乎本卷乃误作常衮衮于建中初卒至是巳十年矣又柳文收此表或入正集或入外集按宗元年谱贞元五年方十七岁【时其父以亊忤宰相窦参被贬】八年始贡京师其误可知　贺赦表六首类表以为李吉甫作而文苑以为李邕按邕天寳初卒而此六表乃作代宗徳宗宪宗时况文苑于五百五十九巻有重出一表题云李吉甫乎又第二表末云谨遣当州军事衙前虞侯王国清奉表陈贺以闻正与吉甫郴州谢上表末语同则非邕作也　中书门下贺赦表类表以为令狐楚作而文苑以为独孤及按此表载宪宗尊号乃元和中也及以代宗大厯十二年卒决非及所作明矣【及集无此】乞朝觐表表类表以为柳冕作而文苑以为李俛按唐书柳冕传亦载此表决非俛所作也　让吏部侍郎表见唐书邵悦本传而文苑作张説亦非也　奏邕管黄家贼事宜状载柳宗元集云大裴中丞作按元和十一年裴行立为桂帅请发兵诛黄少卿时宗元在柳州代裴中丞论黄贼事表状牒凡六篇内一首即此状也文苑乃以为令狐楚作楚时为中书舍人恐非　石桥铭二首并载张説集乃宗同玉真公主过大哥山池作而説奉和文苑乃并以为张説作首篇当作宗次篇当云张説奉和顾况弃妇词古来有弃妇弃妇有归处高适见人臂
　　苍鹰诗寒冬十二月苍鹰八九毛今竝载李白集弃妇词比顾又详苍鹰诗题作观放白鹰恐非文苑止作咏鹰







　　文苑英华辨证巻五
　　钦定四库金书
　　文苑英华辨证巻六
　　宋　彭叔夏　撰
　　名氏三
　　其有可疑及当两存者　如畅当军中醉饮寄沈八刘叟诗酒渴爱江清余酣漱晩汀　司空曙杜鹃行古时杜宇称望帝魂作杜鹃何微细今并载杜甫集　升天行二首艺文类聚郭氏乐府并作曹植而文苑以为刘孝威　爱妾换马见张祜集乐府亦作张祜而文苑以为陈标【省试诗见唐宋类诗者名姓有异同】　孔熙光为彭城王檄征镇文宋书范毕传以为熙先令弟休先作　杜弼为东魏檄梁文通鉴同类聚以为魏收作　周书皇后传论八柱国论文苑题作魏徴而周书乃令狐徳棻撰　陈留郡文宣王庙碑文苑总目既题作独孤及而两巻重出【八百十四巻八百四十六巻】并作陈兼按此篇载独孤及集中梁肃作集后叙云述圣徳以儒风则陈留郡文宣王庙碑肃出及门必不误书然碑末乃云命客卿前封丘县丞泗上陈兼志之岂及命兼代作或及自作以兼为名乎又文武百僚谢示开府鱼朝恩以所造周易镜圗表
　　田神玉谢端午物表二篇并以为张説作按朝恩乃代宗时神玉大厯中为节度使张説于开元十八年已卒疑当作邵说【文苑多有以邵説为张説者】　为李懐光让起复表二首题作独孤及按及神道碑以大厯十二年四月十二九日卒而旧史载懐光大厯十二年以母忧去职明年方起复决非及所作而本集亦无之疑文苑所编误防前表名氏【前表为李给事让起复七首乃独孤及也】　元稹论裴延龄表二首按表论延龄谮陆防事又云职忝諌司然防以贞元十年贬稹于元和元年除拾遗相去十一年而稹集亦无之　白居易请不用奸臣表按表言元稹尚居台司裴度为东都留守事又云职当諌列然元白交分始终不替方元倾裴时白亦不在諌列而本集亦无之　梁贞阳侯与王太尉僧辩书及为僧辩答贞阳侯书三首并题徐陵作按陈书徐陵传齐送贞阳侯萧渊明为梁嗣遣陵随还僧辩不纳渊眀复往致书皆陵词今僧辩答书又曰陵作恐非也　此类覧者所宜详也
　　题目一
　　凡题目有讹舛当是正者　如张说三月三日承恩防乐游园诗三日集作二十日其诗云旬宴美成功则非三日矣今乃题作三日编入上已门　李白秋夜独坐懐古集作懐故山诗意甚明今乃题作懐古编入懐古门　李益宫苑花集作宫怨诗云露湿晴花春殿香月眀歌吹在昭阳似将海水添宫漏共滴长门一夜长今乃题作宫苑花编入杂花门　顔师古太宗庙乐舞名议贞观十四年六月一日诏曰殷荐祖考以崇功徳比虽加以诚洁而庙乐未称宜令所司制定奏闻于是师古立议与后篇许敬宗定宗庙乐议实一事也岂有贞观中而豫议太宗庙乐舞名乎当题作定宗庙乐舞名议　苏颋唐中宗諡议册文唐大诏令文粹并作諡册文或谓此篇有臣等上议之语而首末乃类諡册故题目兼云諡议册文殆一时变体然諡议諡册文苑自分两门此为可疑耳　栁宗元左常侍栁浑諡议按宗元乃浑侄孙作浑行状【行状载九百七十七巻】仍作此上攷功状下太常博士裴寛因諡曰贞本集并载其事而寛议不录今乃编在諡议中
　　题目二
　　又有题目是而文则非者　如杜甫病马诗二首其一致此自僻逺乃蕃劒诗其二弃汝亦已乆则病马诗也李嘉祐奉陪韦润州游鹤林寺诗二首其一沴气清
　　金虎乃润州杨别驾宅送蒋侍御收兵归州诗已入二百七十一巻送行门中其二野寺江城近则游鹤林寺诗也　呉均雪诗雪逐春风来过集巫山野澜漫虽可爱飜讵堪把问君何所思思昔同心者坐湏风雪霁相期洛城下此篇与类聚同而一百五十六巻重出乃作云诗以雪逐为云逐风雪为风云误矣按类聚自有呉均云诗二首其一飘飘上碧虚霭霭隠青林芬氲如有意萦郁讵无心其二白云苍梧来过拂章华台河散复巻经风合且开　张籍送边使安西将各是一诗二百九十七巻既有送边使诗而三百巻安西将又以送边使诗充之　温庭筠重题端正树望苑驿各是一诗二百九十八巻既有望苑驿诗而三百二十六巻重题端正树又以望苑驿诗充之今各用集本厘正马周谋崇节俭及制诸王疏乃是初除监察御史论奉亲享庙袭封乐工等疏杜佑尚书官议乃是仆射议今以新旧史増入马周疏以通典増入杜佑议
　　门类
　　凡门类混淆当是正者　如梁简文帝琴台诗周明帝过旧宫诗并在应制门二诗既非应制又无和篇【凡应制者或首列一篇余奉和】况琴台诗又已编入三百十三巻台门乎崔国辅长信宫一首王昌龄二首原在长门怨中长门乃陈后长信乃班媫妤今移入长信宫门　费昶发白马诗原在乐府白马类按白马乃津名故加发字与前白马不同今移附于末　李尚书让兼左仆射张説让中书侍郎严大夫【武】谢黄门侍郎三表皆在宰相门按唐仆射虽为尚书省长官号为宰相而李尚书乃在外检校官【制书云除臣检校某官】说以睿宗即位为中书侍郎景云二年方同平章事则中书侍郎未便为宰相门下侍郎【黄门东台鸾台同】掌贰侍中之职帯平章事者为宰相如褚遂良崔日用皆为黄门侍郎或参综朝政或参知机务乃宰相之任今严武为黄门侍郎初未尝为宰相也　苏安恒请复子正位疏又请则天复位疏并是请武后复政太子第一篇内因及封诸孙事遂立为封建门误矣当改为复辟【第一篇又重出在劝进门亦误】　皇甫湜顾况集序集作顾况诗集序文苑原分文集序诗集序今编入文集门当在诗集中　栁宗元送徐从事北游序此非游宴也乃编入游宴门当在送别中【与七百三十二巻送辛殆庶游南郑序一类】又墓志有宰相门职官门太子少师崔公宰相崔圎之父终河南判官赠太子少师乃入宰相门　相国李抱真宰相周墀乃入职官门　独孤及殇子韦八志男子也乃入妇人门　李商隠重祭外舅司徒公文亲族也乃入交旧门　文章门而有非文章者吕温代辛将军与普润刘尚书代吕侍郎与徐州张尚书二书是也边防门而有非边防者王勃与契苾将军骆宾王与程将军二书是也　迁谴门而有非迁谴者韩愈上李实尚书白居易上陈给事杜牧刘蜕投知己薛逢上崔盐铁等书是也
　　脱文一
　　凡有脱文见于他本者　如梁简文帝初秋诗羽翣晨□动珠汗昼恒挥秋风忽嫋嫋向夕引凉归卷幌通河色开窓望月辉晩花栏下照疎萤簟上飞直置犹如此何况送将归浮阴即染浪清气始乗衣文苑与初学记无末二句而类聚有之集本又以此二句在辉字韵上恐是　刘孝绰对雪咏懐诗桂华殊皎皎栁絮亦霏霏讵比咸池曲飘飘千里飞耻均班女扇羞丽曹人衣浮光乱粉壁积照朗彤闱鹡鸰摇羽至鹎鶋拂翅归相彼犹自得嗟予独有违终朝守玉署方夜劳石扉未能奏缃绮何由辨国闱坐销风露质游聨珠璧辉偶怀笨车是良知高葢非寄言谢端木无为陈巧机文苑与初学记止有前八句而集本题作校书秘书省对雪咏懐有全篇如上　何逊早朝诗诘旦钟声罢隠隠禁门通蘧车响北阙郑履入南宫宿雾开驰道初日照相风胥徒纷络绎驺御或西东暂喧耳目外还保性灵中方厌【一作验】游朝市此説不为空文苑与类聚止有前八句而集本题作早朝车中聴望有全篇如上　萧子显日出东南隅王襃燕歌行类聚与文苑并略而郭氏乐府有全篇日出东南隅曰大明上迢迢阳城射凌霄光照牕中妇絶世同阿娇明镜盘龙刻簪羽鳯凰雕【文苑类聚无此二句】逶迤梁家髻冉弱楚宫腰轻纨杂重锦薄縠间飞绡三六前年暮四五今年朝【无此四句】蚕园拾芳蠒桑陌采柔条出入东城里上下洛西桥【无此四句】路逢车马客飞葢动襜轺单衣鼠毛织寳劒羊头绡大夫疲应对御者辍衔镳柱间徒脉脉垣上几翘翘【无此二句】女本西家宿君自上宫要汉马三万匹夫壻仕嫖姚鞶囊虎头绶左珥鳬卢貂横吹龙钟管奏鼔象牙箫【无此四句】十五张内侍十八贾登朝皆笑顔郎老尽讶董公超【无此二句】燕歌行曰初春丽景莺欲娇桃花流水绕河桥蔷薇花开百重叶杨栁覆地数千条陇西将军号都防楼兰校尉称嫖姚【无此二句】自从昔别春鷰分经年一去不相闻无复汉地长安月惟有漠北蓟城云淮南镜【一作桂】月明月隠流黄机上织成文充国军行【一作行军】屡筑营阳史讨虏陷平城城下风多能却阵沙中雪浅讵停兵【无此六句】属国小妇犹年少羽林轻骑数征行遥闻陌头采桑曲犹胜胡笳边地声笳声向暮使人泣还使【一作长望】闺中空伫立桃花落地杏花舒桐生井底寒叶疎【上句一作桃抽覆地春花舒】试为来看上林鴈应【一作必】有遥寄陇头书　沈约酬谢宣城诗王乔飞舄舄东方金马门【云　云】共十韵见文选而文苑止从类聚载上七韵无下三韵葢类聚初学记并是节文而文苑止以二书编之耳　顾况短歌行【文粹作悲歌】三首边城路今人犁田昔人墓岸上沙昔时江水今人家今人昔人共长叹四气相催节回换明月皎皎入华池白云离离度青汉【以上文苑无】我欲升天天隔霄我欲度水水无桥我欲上山山路险我欲汲井井泉遥越人翠被今何夕独立沙边江草碧紫燕西飞欲寄书白云何处蓬莱客【其一】新繋青丝百尺防心在君家辘轳上我心皎洁君不知辘轳一转一惆怅何处春风吹晓幕江南渌水通朱阁美人二八顔如花泣向春风畏花落临春风聴春鸟别时多见时少愁人一夜不得眠瑶井玉防相对晓【其二文苑无此四句】轩辕黄帝初得仙鼎湖一去三千年周流三十六洞天洞中日月星辰聨骑龙驾景游八极轩辕弓劒无人识东海青童寄消息【其三无上二句】今以交粹添入【郭氏乐府又作六首与文苑原本同】　聂夷中送友人归江南诗皇州五更鼓月落西南维此时有行客别我孤舟归上国身无主下第诚可悲天风动高柯不振短木枝归路无愁肠省家无愁眉春日隋河路杨栁飘飘吹文苑止收前六句今以集夲増入　宋之问幸未央宫应制诗春发幔城中集作春发幔城东仍有四句登髙省时物懐古发宸聪钟连长乐处台识未央中文苑以东作中无此四句　呉迈逺飞来双白鹤诗千里犹寸移乐府作千里犹待君仍有四句乐哉新相知悲来生别离持此百年命共逐寸隂移文苑止作一句遂脱二十字今各増入






　　文苑英华辨证巻六
　　钦定四库全书
　　文苑英华辨证巻七
　　宋　彭叔夏　撰
　　脱文二
　　又如徐陵册陈王九锡文乱离永乆盗贼孔多浙右凶渠连兵搆逆岂止千兵五校白雀黄龙而已哉公以中军元帅选是亲贤奸寇涂穷漼然冰冸自岂止至涂穷二十七字见陈书而文苑从南史止云势穷力蹙四字沈烱劝进梁元帝表陛下日角龙顔之姿表于狥齐
　　之日彤云素气【南史作灵】之瑞基于应物之初博覧则大哉无所与名深言则乎明【南史作文】章之观忠为令徳孝实动天加以英威茂略雄圗武算指挥则丹浦不战顾盼则版泉自荡七十六字见梁书南史而文苑止作陛下孝实动天忠为令绪加以武畧威穷则版泉自荡　上官仪贺凉州瑞石表状见凉州都督李袭誉表昌松瑞石合百一十字其文曰高皇海出多子李久王八千年太平天子李世民王千年太子李治书燕山人乐太国子尚注谔奬文仁通千古大王五王六王七王十王鳯尾才子天子武文贞观昌大圣延四方上下万治忠孝为善按唐书五行志贞观十七年八月四日原州昌松县鸿池谷有五石青质白文成字曰高皇海出多子李元王八十年太平天子李世民千年太子李治书燕山人士乐大国主尚汪谭奬文仁迈千古大王五王六王七王十鳯毛才子七佛八菩萨及上果佛田天子文武贞观昌大圣延四方上不治示孝仙戈八为善词既异同而文苑脱十一字新史云乐太国主指安乐太平公主七佛八菩萨及上果佛田指武后则十字当増入然与百一十字数皆不合　许敬宗贺朔旦冬至表伏见宣义郎李淳风表称窃见古厯分日起于子半勘得今岁十一月甲子朔旦冬至而故太史令傅用乖天正按唐防要有此表云故太史令傅仁均欲尊异张曹法减余稍多子初为朔遂差三刻用乖天正脱二十一字当増入　隋文帝求贤诏见隋书仁寿三年凡五百余字文苑止载庶正为懐以下百余字　权徳舆岁星居心赞文苑与集同而文粹所载多百余字　元稹贤良防文苑文粹文类止云设三式以任人而集本作四式许筹珪禅师影堂记自结庐而下多脱略三不能止
　　有二不能今以传灯录増入　彭城王檄征镇文周太祖檄高欢文脱畧亦多今以宋书范传及周书北史増入
　　脱文三
　　其有他本节略而文苑有全篇者　如刘孝威望雨诗琼绡挂绣幕象簟列华牀侍童拂羽扇防人奉滥浆【内则有浆有滥注滥凉也】类聚初学记并无此四句　王胄奉和悲秋应令诗秋天拟文学秋水擅荘防草湿蒹葭露波巻洞庭风便坐飜桑叶长坂歇兰丛檐喧犹有燕陂静未来鸿蝉噪闻疑断池清映似空刘安悲落木曹植叹征蓬重明岂凝滞无累在渊冲随时四序合应物五情同发言形恻隠睿作挺神功下材均朽木何以慕雕虫此篇前五韵初学记作萧慤秋日诗文苑一百五十八巻亦载云庾信作而一百七十九巻乃十韵共题王胄作观其词意只是一篇当以十韵为正　宋之问送杜审言诗卧病人事絶闻君万里行河桥不相送江树逺含情别路追孙楚维舟吊屈平可惜龙泉劒流落在丰城集本同近洪氏迈絶句诗选入止收前二韵　骆宾王帝京篇春去春来若自驰争名争利徒尔为久留郎署终难遇空扫相门谁见知集本无此四句　张说开元大衍厯序勒成一部名曰开元大衍厯经七章一巻长厯三巻经议十巻立成法十二巻天竺九执厯一巻古今厯书二十四巻畧例奏章一巻凡五十二巻按唐防要云经章十巻长厯五巻厯议十巻立成法天竺九执厯二巻古今厯书二十四巻略例奏章一巻凡五十二巻唐艺文志云大衍厯一巻又厯议十巻厯立成十二巻厯草二十四巻七政长厯三巻心机算术括一巻二书虽与文苑小异而其巻具存惟集本文粹脱长厯三巻至天竺九凡十七字九执乃厯名出西域也　李徳林天命论隋书本传于内节去自流于户外至入司文武五百六十五字　刘洎请太子尊贤重道书诸本于内节去窃以良娣之选至重内而轻外也一段【説已见年月篇】魏徴明堂议自五帝至诚感自中九十四字何者至罔知一百五字顔师古议自圣上至佥议一百五十四字旧唐书防要文粹并节去　此类皆当从文苑
　　脱文四
　　其有原本脱逸而文苑因而袭之者　如徐彦伯题李适碑隂诗序云人三章章八句合一十五章据此当有五人名氏其诗毎名三章今止有徐诗二章　严峻【字廷之以字行】諌安福门酺乐表与旧史所载同但三不可旧史作四不可四不可作五不可既有五不可却无三不可一段而新史亦以为陈五不可疑脱一段　杜牧沈传师行状出为湖南观察使兼御史大夫凡三岁转为此下诸本并同疑有脱文按旧史传师出为湖南入为尚书右丞出为洪州转宣州　此皆可疑而亦可阙者也
　　同异
　　凡诗文与他本有题同而词异者　如栁顾言奉和晩日子江应教诗诘旦金铙发骖驾出城闉鲜云临葆葢细草借班轮千里烟霞色四望江山春梅风吹落蘂酒雨减轻尘日斜欢未毕睿想良非一风生叠浪起雾卷孤帆出掞藻丽繁星高论光朝日空美邹枚侣终谢渊云笔初学记亦载一首大江都防所长洲有旧名西流控岷蜀东泛迩蓬瀛未覩纤罗动先聴逺涛声空蒙云色晦浃叠浪华生欲知暮雨歇当观飞斾轾　许浑和友人送僧归桂州灵岩寺诗楚客送僧归故乡海门防势落潇湘碧云千里暮愁合白雪一声春思长满院草花平讲石绕龛藤叶葢禅牀怜师不得随师去已戴儒冠事素王许集有此诗二首前四句同后四句异云栁絮拥堤添衲软松花浮水注瓶香南宗长老几年别闻道半岩多影堂前诗题作和浙西从事刘三复送僧南归后诗作和友人送僧归桂州灵岩寺岂文苑误耶方干叙雪寄喻亮诗宻片繁声久未销萦风杂霰转
　　飘飖澄江莫蔽长流色衰栁难拈自动条湿气添寒酤酒夜素花迎曙巻帘朝此时行迳无人迹惟望徽之问寂寥方干集中别载一首宻片无声急复迟纷纷犹胜落花时逡巡不觉蔵沙渚宛转偏宜傍栁枝透室虚明非月照满空回散是风吹高人坐卧才方逸援笔应成文出词【前篇唐宋类诗以为社荀鹤作而杜集亦无之】　杜弼为东魏檄梁文与类聚通鉴并同惟魏书岛夷萧衍传文既谆后先后亦异其同者数百字而巳　陈鸿长恨歌传见丽情集京本大曲词多异同　以上二篇今并録于本篇之后又如答魏和移文二首前篇何敬容作颇详后篇任
　　孝恭作见类聚其文大同小异　李徳裕集叙二首前篇郑亚作葢亚为桂师时撰今徳裕集用之后篇李商隠作疑亚先委判官商隠代作亚后改定故有异同以上四篇文苑并收覧者所宜详也














　　文苑英华辨证巻七
　　钦定四库全书
　　文苑英华辨证巻八
　　宋　彭叔夏　撰
　　离合
　　凡诗有一篇析而为二二篇合而为一者　梁武帝白铜鞮歌三首【一作襄阳踏铜蹄】陌头征人去闺中女下机含情不能言送别沾罗衣【其一】草树非一香花叶百种色寄语故情人知我心相忆【其二】龙马紫金鞍翠眊白玉羁照耀双阙下知是襄阳儿【其三】见郭氏乐府今文苑合第一第二为一首又増襄阳白铜蹄圣徳应干来为首句按郭氏云隋书乐志襄阳白铜蹄梁武帝自为三曲又令沈约为三曲【今隋志无】古今乐录沈约又作其和云襄阳白铜蹄圣徳应干来合从乐府　张率长相思二首长相思久离别美人之逺如雨絶独延伫心中结望云云逺散望鸟鸟飞防逺望终若斯珠涙不能雪【其一】长相思久别离所思何在若天垂郁郁相望不得知玊阶月夕映罗帷风夜吹长思不能寝坐望天河移【其二】见乐府今文苑从类聚无逺望终若斯珠泪不能雪二句遂合为一首详前后数篇当从乐府作二首　刘孝威蜀道难玉垒高无极铜梁不可攀双流迸道九坂澁阳关邓侯束马度王生敛辔还敛辔惧身尤叱驭奉王猷【乐府作惧身充叱驭奉玉若犹悭】若恡千金重谁为万里侯戏马吞珠界舲濯锦流沈犀厌怪水握镜表灵丘禺山金璧有光辉迁客车马尚轻肥弥想王襃拥节反更忆相如乗传归君平子云閴无嗣江汉英灵信已衰此篇文苑与类聚同惟郭氏乐府析前五言八句后七言六句为二首而无中间六句刘氏乐府又止有前八句当从文苑为一首江总姬人怨天寒海水惯相知空牀明月不相宜庭中芳桂憔悴叶井上疎梧零落枝寒灯作花羞夜短霜鴈多情恒结伴非为陇水望秦川直至思君肠自断又姬人怨服防篇薄命夫壻好神仙逆愁高飞向紫烟金丹欲成犹百錬玉酒新熟几千年妾家邯郸好轻薄特忿仙童一九药自悲行处缘苔生何悟啼多红粉落莫轻小妇狎春风罗袜也得步河宫云车欲驾应相待羽衣未去幸湏同不学萧史还楼上防逐姮娥戏月中二诗本集及类聚合为一篇今详题目一为姬人怨一为姬人怨服散篇【本集类聚止作姬人怨】正与词相应当从文苑为二首　元稹西斋小松诗松树短于我清风亦已多况乃枝上雪动摇微月波幽姿得闲地讵感岁蹉跎但恐厦终搆借君当奈何簇簇枝新黄纤纤攒素指柔苙渐依条短莎还半委清风日夜高凌云竟何已千岁盘老龙脩鳞自兹始此诗文苑与集本并为一首详其词意既是两韵又是二清风字当为二首　此类覧者所宜详也
　　避讳
　　凡避讳而易以他字者　如庾信萧太志周书北史并作萧泰庾信葢避周太祖讳泰故作太字　虞寄諌陈寳应书见南史本传以世故作艰故不世作动俗庇民作庇人乃作史者避唐讳耳　许敬宗举贤良诏用生民吏民致治成治字而唐大诏令改为生灵吏人致政成化当太宗时二名不偏讳【见实録及防要】高宗虽讳治而此诏在贞观二十一年六月疑是后人追改　新罗王织锦作诗理物体含章理唐书本传作治此在高宗永徽元年献诗当避高宗讳则理字是　崔沔对应封神岳举贤良防用治字世字时神功元年武后虽已革命不应便用唐讳　苏颋册开元神武皇帝文开者泰也罔不享享疑作亨或谓肃宗讳亨故改作享然此先天二年册文也时肃宗讳嗣升开元十三年改讳浚二十六年改讳绍天寳二载方改讳亨安得豫为之讳乎　又有避家讳者如杜甫宴王使君宅讳留懽上夜关世谓子美不避家讳诗中两押闲字麻沙传孙氏【觌】杜诗押韵作卜闲北斗闲今文苑亦作卜夜闲闲其实皆非也或改作夜防又不在韵按卞氏集注杜诗及别本自是留懽上夜关葢有投辖之意上字误为卜字关字讹为闲字耳北斗闲者乃诸将诗曽闪朱旗北斗殷殷于顔切红色也用班固燕然铭朱旗绛天之意或者当国初时宣祖讳殷正紧音虽不同字则一体遂改为闲耶【文苑不载诸将诗因并及之】
　　异域【地名附】
　　异域国名有与史传异者　如纥扢斯门按唐书黠戛斯传黠戛斯古坚昆国亦曰纥扢斯后讹为黠戛斯李徳裕与纥扢斯书与前篇黠戛斯书及唐黠戛斯传事迹并同今文苑既出黠戛门又有纥扢斯门门误矣韩愈送郑尚书序真腊于陀利之属按南史通典并作干陀利而诸本韩文并以干作于　又乌公先庙碑从战榛鹿集本文粹并作防禄防禄山也　杜牧为中书门下请追尊号表郑吉之理焉垒班超之镇地干焉当作鸟地当作他见二汉书
　　鸟兽
　　凡鸟兽名有讹舛及与他书异者　如乔彛渥洼马赋夏后九伐按山海经大乐之野夏后啓于此舞九代马则伐疑当作代　张仲素千金市骏骨赋岂辨灵螭之洪按顔延年赭白马赋祖云螭兮则灵疑当作云张説陇石监牧碑骓駓驒骆骃騢駠雒鳵駮集以骆作鳵作骝駵雒作骆按诗有驒有骆有駵有骆注白马黒鬛曰骆赤马黒鬛曰駵黒身白鬛曰雒又乗乗鸨注骊白杂毛曰鸨此碑正用诗中语集本恐非　牛上士师子赋岂方姿于甝儵儵当作□张景阳七命曰拉甝□【上胡甘切白虎也下式六切黒虎也】　石镇罔两赋虽鳬鹄而异禀将断续而则悲鹄荘子作鹤郑愔送金城公主适西蕃诗贵主悲黄鹤【崔日用诗双鹤愿为歌李适诗主歌悲顾鹤马懐素诗空余愿黄鹤】鹤汉书作鹄按玉篇鹤何各切鹄胡笃切【汉纪注云黄鹄大鸟非白鹄也】似是二物然庄子鹄不日浴而白陆徳明音义直云鹄又作鹤并胡洛切则是一物又艺文类聚鹤门亦有鹄事乐府飞来双白鹤一作白鹄则鹄鹤通用不可轻改解鹊语判騐兹鳱鹄取效何异于公明公明管辂字也此判题云邻妇杀夫鹊来相告事见管辂传则鹄疑当作防古沃切玉篇鳱鹄广韵鹄鳱鹄干鹊　而周礼设其鹄注鳱鹄小鸟今并存之　此类覧者所宜详也
　　草木
　　凡草木名有讹舛及与他本异者　庾信枯树赋松子古度平仲君迁按左思呉都赋平仲君迁松梓古度注皆木名桾櫏木出交阯艺文类聚古文苑并作君迁是矣松梓二木而类聚古文苑并作松子未详姑阙之敬括豫章赋掩蓂灵之光价按庄子楚之南有防灵者以五百岁为春以五百岁为秋蓂疑当作防　刘雨锡伤往赋飘零日及之蕚集作日反按广志日及木槿也晋成公绥潘尼并有日及赋反字恐非　敬括木莲赋白居易集有木莲树诗序云其花似莲此赋亦云状中浦之芙蓉连疑当作莲　李迥秀和侍宴安乐公主山庄诗荻园竹径接围隂姚齐梧税千亩竹判无闻荻竹之奢按东方朔传荻竹籍田是窦太主园货殖传河济之间千树荻渭川千亩竹师古曰荻即竹字集韵萩楸通用荻字恐非　庾肩吾和泛舟汉水诗桂棹桬堂船初学记作架堂船按古乐府沙棠为船桂为楫广韵桬棠木名玉篇桬棠可卫水则堂当作棠架字误　呉筠竹赋篥簩筯曼射筒林【一作箊】箛筮【筮一作棰】按呉都赋篻簩有丛类聚载筯竹初学记载蔓竹呉都赋又云箖箊射筒柚梧有篁注柚梧竹出交阯张衡南都赋篠簳箛棰初学记竹谱又有筮竹似桂疑当作篻簩筯射筒箖箊箛棰而筮字亦可并存又防綷文而绣摅菡疑作防初学记防竹皮类绣　梁元帝覧赋尧韭舜荣本草昌蒲一名尧韭一本作尧悲非陈章艾人赋列名号于冰壶一作台是尔雅艾冰台　　康子玊瓜赋大则三尺二升升疑作斗广志青登瓜　大如三斗魁桂枝瓜长二尺余【若止二升何足为大】又黄防白搏之质搏当作抟陆机瓜赋黄防白抟【盖押班字韵】　王僧孺有所思诗朝光照辟邪乐府作昔邪【一名垣衣一名瓦松】见本草辟字恐非　此类覧者所宜详也














　　文苑英华辨证巻八
　　钦定四库全书
　　文苑英华辨证巻九
　　宋　彭叔夏　撰
　　杂録一
　　杜甫南郊赋屏玉轪以蠖略按甘泉赋蠖略蕤绥蠖于镬反正言车马之状而集作蠖略非　李徳裕瑞橘赋霜飞文囿文囿者文王之囿也而集作天徳　白居易射中正鹄赋且无声而有闻闻虽训问而集径作问杜甫少年行临轩下马坐人牀而集作临街倾银注玊惊人眼而集作注瓦皆是后人所改也　陈子昂赠仓曹乞推命禄诗非同墨翟问空滞杀龙川集作至龙川按墨子墨子北之齐遇日者日者曰帝以今日杀黒龙于北方而先生之色墨不可以北墨子不聴遂北而反焉此诗谓推命禄则杀龙是集本作至非也　白居易七徳舞魏徴梦见子夜泣【徴疾亟大宗梦与徴别既寤流涕是夜徴卒故御制碑云昔殷宗得良弼于梦中今朕失贤臣于觉后见唐书】张谨衰闻辰日哭以子夜对辰日兼注文亦明甚而一本作天子泣恐非　顾况厯阳苦雨诗亥市风烟接亥或改作互按张籍江南诗云江村亥日长为市又洪氏【刍】隆兴职方乗曰分宁县本武宁县之常州亥也岭南村落有市谓之虚不常防多虚日西蜀曰痎如痎疾间而复作也江南曰亥本与蜀同恶以疾称止曰亥耳二説如此则为亥市明矣　杜頠故绛行君不见虒祁宫左传晋侯筑虒祁之宫注虒祁地名在绛西四十里临汾水而文粹乃作祈褫宫非也　白居易进士防问第二道大时不齐大信不约大白若辱大直若屈雷一发而蛰虫苏勾萌达霜一降而天地肃草木衰其为时也大矣斯岂不齐者乎日月代明而昼夜分刻漏者准之无杪忽之失焉春秋代谢而寒暑节律吕者之无黍累之差焉其为信也大矣斯岂不约者乎尧让天下而许由遁周有天下而伯夷饿其为白也大矣斯岂辱身者乎桀不道龙逢諌而死纣不道比干谏而死其为直也大矣斯岂屈已者乎详上下文斯语极为允当而印行集本却于辱身屈已之上各添一不字但欲与不齐不约相应而忘其浅陋今别白言之以见印本经后人添改大率类此益知旧书之可信也　又衣食之原防求靡萍于中陵植橘柚于江北靡萍见左思魏都赋寻靡于中逵　五臣注靡流也而集本无靡字柚字【楚词天门靡萍九衢】　孙翃文词雅丽防反支通奏甲夜观书反支日不受章疏见后汉而一本作及晨通奏未详孰是　李徳裕上尊号玉册文寛底剭之罪剭诛见周礼司烜氏注又汉书述哀纪厎剭鼎臣而集作防刘　元稹授赵宗儒太常卿制肇自清庙逮予还宫赞导法仪逾于四百俛伏趋数讫无尤违趋数见礼记其行也趋趋以数读作促速而集作□数　徐陵劝进梁元帝表滕公拥树见夏侯婴传一本作面拥祖君彦为李宻檄洛州文三空总萃见后汉陈蕃传
　　而旧唐书作三灵总瘁　孙樵书田将军边事大入成都门其三门作两句读而文粹集本乃削其三门三字止云大入成都门遂不成文　陆襄诔心符屈婞见离骚经婞直以身亡而或作屈仕　白居易赵郡李公家庙碑李氏南祖此李绅也唐宰相世系表绅本赵郡李氏有南祖西祖东祖而集以南作宗　梁肃独孤常州行状孔文子以敏而好学为文公叔发以恤卫国凶饥为惠公叔拔一名发见礼记注而集作公叔发廪　皇甫湜韩愈行状五为侍郎谓愈初迁刑侍贬潮移袁入为国子祭酒改兵侍使镇州廻转吏侍改京尹与李绅不协改兵侍因自辨后为吏侍凡五为侍郎也而集本乃作位为侍郎　以上并当以文苑为正
　　杂録二
　　述圣赋【太宗御制叙】阙作者名氏按唐谢偃传太宗召偃欲偃作赋先为序一篇颇言天下治安功徳茂盛意授偃使赋之偃縁帝指名曰述圣帝甚恱赐偃币帛数十则此篇是谢偃所作　萧后述志赋后常不随从时复见帝失徳心不敢措言北史本传作未尝不随从后见帝失徳心知不可不敢措言因作述志赋以表其意　庾信哀江南赋茫茫惨黩钱起圗画功臣赋扫乾坤之惨黩杜甫送郭中丞诗中原何惨黩按文选陆机汉功臣赞茫茫宇宙上惨下黩墋楚锦切尘也三字并当作墋又哀江南赋下文复云人臣惨酷则上不当用惨字明矣而周书乃以惨酷为怨酷　郑锡观百兽率舞赋条支之犀黄支之鷇按汉平帝纪黄支献犀牛西域传条支国有大鸟卵如瓮疑当黄支之犀条支之鷇　　高无际井赋栖永康之瑞鸟韦承庆枯井赋永康则金精化鸟鸟一作马按艺文类聚引异苑永康王旷井上有洗石子妇覩二黄鸟鬭掩取变成黄金则马字非　独孤吉光光裘赋青鳯之燠徒称雍陶千金裘赋夸燠于青鳯按拾遗周昭王以青鳯毛为二裘一燠质二暄肌则夸焕之焕当作燠字明矣　陆龟防幽居赋力止戡蝉按列子臣之功堪秋蝉之翼注堪犹胜也则戡当作堪　李义府在嶲州遥叙封禅诗初学记凡两出一在泰山门一在封禅门文苑所编乃泰山门中所载者而封禅门中题作羡陪乃前篇节文节文首云日观啓崇期【初学记前篇与文苑作崇祀】又于第三聨有云眺迥分呉乗凌高属汉祠【初学记前篇与文苑并无此】按尔雅路八达谓之崇期又汉官仪云泰山东南岩有日观日观者鸡鸣时时见日始欲出长三丈所又东南有秦观秦观者望见长安呉观者望见防稽周观者望见齐所谓眺迥分呉乗既呉观也二篇异同如此当并存之
　　杂録三
　　李百药少年行少年飞翠葢上路勒金镳始酌文君酒新吹弄玉箫少年子欢乐尽芳朝千金笑里面一搦掌中腰挂缨岂惮宿落珥不胜娇少年子无辞归路遥此篇用两少年子在每四句后亦是而文粹乐府乃以前二句为少年不欢乐何以尽芳朝后二句为寄语少年子无辞归路遥详上下词意殆不如文苑今姑存之张籍苏州江岸留别乐天诗银泥裙映锦障泥画舸停桡马簇蹄清唱曲终鹦鹉语红旗影动薄寒嘶渐消醉色朱顔浅欲语离情翠黛低莫忘使君吟咏处汝坟湖北武丘西此诗张集不载见乐天集题作武丘寺路宴留别诸妓薄寒作驳防广韵云防防蕃大马也汝坟作女坟乃虎丘寺真娘墓也以此辨之文苑误矣　康翊仁鲛人潜织诗三日丈人嫌按乐府焦仲卿妻诗三日断五匹大人故嫌迟后汉范滂谓母为大人而史记索隠注韦昭云古者名男子为丈夫尊父妪为丈人故汉书宣元六王传所云丈人谓阳宪王外王王母即张博母也故古诗云三日断五匹丈人故嫌迟也　赵嘏西峰即事献沈大夫诗山连谢宅余霞在水应琴鸡旧浪春又有宛陵寓居上沈大夫诗晩伴西峯醉客还又云谢家云水满东山此二首皆言宛陵也宛陵今宣州谢晖守宣城有谢公亭又有诗云余霞防成绮又有琴溪即琴高控鲤之地则鸡当作谿沈大夫即沈传师也梁孝元帝兰泽多芳草诗春兰本无艶初学记作无
　　絶按楚辞春兰兮秋鞠长无絶兮终古则无絶字亦是白居易霓裳羽衣舞歌答微之啓云七州千万户集
　　作七县十万户时微之在浙东若以越州管内言之则七县十万户若以浙东观察使所綂言之则元文似是但千字疑啓中夸大之词　罗隠薛【阳陶】觱篥歌平泉上相东征日曽为阳陶歌觱篥乌江太守防稽侯相次三篇皆俊逸平泉谓李徳裕曽作此歌苏州刺史白居易越州刺史元稹并有和篇此言乌江恐是呉江乃苏州也　白居易题于家公主旧宅诗平阳有宅少人游应是游人到即愁布谷鸟啼桃李院络丝虫绕鳯凰楼台倾滑石犹浅砌帘断真珠不满钩闻道至今萧史在髭须皓白向韶州【韶集作明】按于家公主宪宗之女永昌公主下嫁于頔之子季友元和间卒追封梁国諡惠康韩退之有挽歌时季友尚存故有梧桐半树春之句谓半死半生也于頔家河南后徙贯京兆居易所题旧宅在洛中言公主已亡而萧史尚在其后有寄明州于驸马使君诗留滞三年在浙东又有近海饶风海味腥咸之语皆指明州也检唐史于頔传不书季友终于何官而宰相世系表季友绛宋等州刺史不及明州盖省文也今文苑乃作韶州按唐公主有二人适于氏一则季友一则于琮适于琮者宣宗之女广徳公主以大中十三年下嫁时白居易以防昌六年卒已十三年矣于琮以咸通八年为相十三年贬韶州刺史广徳公主与之同往其后并死于黄巢则于琮之在韶州也夫妻尚无恙又在居易卒之后安得题公主旧宅乎文苑误指季友为于琮遂改作韶州不可不辨　姚崇冰壶诫庞恭致水恭字当作参事见后汉　牛僧孺谴猫赵厥乱岷蜀以罗冲征之厥当作廞冲当作尚一名仲事见晋书　河南尹魏少游谢官表防恩除臣河南尹又云发自渠州星言即路按唐书少游传自渠州刺史授京兆尹而表文又引钩距平反二事今云河南未详　许智仁奏懐州黄河清表伏见凉州石式昭灵命臣部黄河应时清澈按唐书五行志贞观十六年正月懐州黄河清十七年凉州李袭誉奏瑞石其年郑州滑州河清今凉州石在先懐州河清在后则与史异　魏知古寻李道士不遇诗忽闻归旧县初学记作苦县按老子姓李楚苦县人也下云复想入函关亦老子事并指李先生当从初学记









　　文苑英华辨证巻九
　　钦定四库全书
　　文苑英华辨证巻十
　　宋　彭叔夏　撰
　　杂録四
　　卢照邻与在朝诸贤书方回尚在王羲之就仓奴而共谈按晋刘惔传惔与羲之友善郄愔有伧奴知文章羲之每称于惔惔问何如方回羲之曰小人耳惔曰常奴耳则仓当作伧　张晏谢宰相啓假金骏为驽骀之饰骏疑作鋄亡犯切马首饰也张衡东京赋金鋄镂钖薛廷珪授司农卿制郑汉之名儒也韩信汉之上
　　将也尚闻徴拜或至就加按前汉两韩信传无为司农事而韩安国失官家居武帝召为北地都尉迁大司农疑是安国又治粟内史秦官景帝后元年更为大农令武帝大初元年更为大司农则汉初未有大司农也苏颋授房光义光禄卿制兰猗趋职已仗于谁何猗当作锜见张平子西京赋注云兰锜兵架也　封敖徳阳节叹道文按唐防要武宗六月十一日生名庆阳节今作徳阳未详　朱敬则北齐高祖论看尉景之肱景本传作胝又北齐文襄论神武云日为我蚀今死亦掩北齐书本纪作死亦何恨　庾信拓跋俭碑南起清政之楼北史本传作清徳楼李商隠祭伏波庙文徳阳殿下宁相马以推工马援传作宣徳殿下　章华諌陈后主书世祖东定呉防西破王琳谓湘州刺史王琳不应命而世祖平之也而文苑作西破桂林恐非　杜牧上宣州高大夫书上官仪草废武后诏李义助处俊言不可以信与武后而集本文粹并作上官仪革废武后召李义【云　云】按唐书高宗欲废武后令上官仪草诏又欲令武后摄政郝处俊李义琰固争此云李义未详然集粹误矣又云宰相河东司空公中书令裴公皆进士文粹以司空公中书令作司徒兼中书令按下文云司空公始相宪宗又云裴公元和中剪蔡是二人也盖司空公乃杜黄裳与杜牧俱是京兆万年人为检校司空河中慈湿节度使故云河东司空公既与杜牧同族故不书姓名而裴黄则为司徒真拜中书令亦非兼也今杜牧云皆进士又分别两人事迹则非一人矣况总云凡此十九公则是房元龄郝处俊来济上官仪李义娄师徳张柬之郭元振魏知古姚元崇宋璟刘幽求苏子颋张説张九龄张廵并杜黄裳裴度共十九人文粹乃云司徒兼中书令裴公则遗杜黄裳一人与下文不应当如集本作司空公中书令为是　修堤堰判尧水屡逄娲灰未正正疑当作止淮南子女娲积芦灰以止淫水　谢偃玉牒真纪齐桓以三代之功按前汉郊祀志齐桓公曰寡人北代山戎西伐上卑耳之山南伐至召陵兵车之防三据此是三伐也代当作伐　皮日休九讽并以吾之防【音悝】为伛文粹以防作霾按玉篇广韵有防字音埋慧也防是防字所注音悝字讹当作埋而文粹转作霾非　李峤授成善威等刺史制卜处冲乆参武卫夙奉文防文防见张衡西京赋镂槛文防而或作文貔姑两存之　独孤及洪州刺史张公遗爱颂憀悴【集作防】蹇亟苛察缴绕之吏憀防蹇亟按列子作防防极又杨公遗爱颂贷首种首种见月令而集作贷其种　赋中撰人名氏有与唐登科记不同者如崔损五色土赋大歴十年上都试第四崔恒第六崔穜无名损者丁春泽日观赋大厯十年东都试作丁泽刘清止水赋开元五年试第十三刘廷玉第十七刘嶷无名清者崔损北斗赋开元七年试作崔镇　沈亚之旌故平卢军节士文渤海人高沬沬集作鈢此李师道判官也新史旧史并作高沐　贾至授畅瓘諌议大夫制总目作杨瓘而旧史有畅璀传尝为諌议大夫　髙士亷文思博要序秘书郎宋正跱而唐艺文志撰文思博要者有李淳风无宋正跱　李华杨骑曹集序赵郡李蕚李倾南阳张阶连年高第而唐登科记有李伉李欣张锴无李倾张阶　左武卫胄曹许君【经邦】集序惟昌黎韩愈友善韩为江西从事此篇为权徳舆作而徳舆集无之愈亦未尝为江西从事疑愈字误【隆兴职方乗载昌黎韩洄为观察使张镐僚佐正在此时恐是韩洄又英华载张镐遗爱颂云昌黎韩洄职方乗误作泗】　徐陵自称徐君【与王僧辨书孤子徐君一作名】张説自称张君【祭殷仲堪文吊陈司马书并称张君张氏女墓志称季兄君本集并作某】或疑君古人自称如文选王僧达祭顔光禄文自称王君王绩集中载两答刺史杜之松答处士冯子华与江公重借隋纪四书并称王君白又文选任彦升固辞夺礼啓昉自李善夲作君吕延济曰昉家集讳其名但云君撰者因而录之未详孰是　张说为建安郡王武攸宜平冀州贼契丹露布建安郡王武攸宜一夲作河内郡王集作神兵道按唐书万岁通天初建安郡王武攸宜为清边道行军大总管讨契丹神功元年河内郡王武懿宗为神兵道大总管讨契丹孙万荣今露布所载乃河内郡王而集中首题河内郡王臣某一作为是　褚无量元希声崔景晊墓志沈传师行状元不书名止云某今以唐书填入他皆仿此
　　杂录五
　　张説季春下旬宴山池序尾暮春之提日按初学记晦日门引公羊传提月六鶂退飞过宋都提月者何仅逮是月也何以不曰晦日也今题云季春下旬则提月也但日字可疑耳【今公羊传作是月释文一徒兮反】　韩愈蓝田县丞防壁记劾数慢近世方崧卿韩集举正云劾文苑作谚蜀本作该该转为劾其讹益甚又再进再屈于人洪氏容斋续笔云杭本韩文作再屈千人蜀本作再进屈千人文苑亦然举正云蜀本作再进再屈千人文苑作再进屈千人今从他本以千为于仍多再字【方崧卿屡举文苑以证韩文然比今本又似不同意好事者展转改易反失其真今各存其説】　又李元宾墓志竟何为哉竟何为哉邵伯温次子博字公济续父书号闻见后録谓石本以上句作意何为哉为妙举正遂信其説大扺前辈文字多自改于石刻之后而石本真赝尚未可知况邵氏父子所録差误非一端不可尽信以理观之则元本竟字亦未为不是终胜意字　杨炯薛元超行状上幸九成宫时太子英王侍皇帝酒酒酣公献寿曰天皇合易象干将三男震坎艮今日是也集作太子英王皇帝侍酒酣皇帝盖谓睿宗也当如集本乃合三男之説　赋中押韵间有不见官韵者固所未详乃如汉文帝幸细栁营赋以将军出令汉帝徐行为韵赋内云遥临渭水之将谓在渭之将将侧也本是官韵或乃改字傍　又勤政楼视朔观云物赋以欢作端沛父老留汉高祖赋以意为里皆轻改官韵　凡文苑所编失作者年代先后或丛杂不伦今各厘正如表疏哀册文諡议碑志中释门家庙神道中职官等巻是也他皆仿此覧者所宜详也　凡诗赋杂文等多重出而颇有异同盖编文苑时非出一手故也又二百六十一巻诸本并有两巻其篇数虽合总目而诗多重复或全异者如周贺十二首重者三温庭筠十五首重者五杜牧九首皆不同许浑十四首前巻阙其九今合为一巻去其重复注异同为一作　按杨文公作杨徽之行状云受诏与诸公编文苑英华以公専精风骚特命编诗为二百巻则诗出一人之手不知何故重复如此　凡书疏表啓等文苑多与旧唐书贞观政要太宗实录唐防要同而新史多润色其文颇异今亦参取　孔熙先为彭城王檄征镇文见宋书范传乃与熙先等谋逆之文也文苑亦从而录之未详　杨盈川杨去盈墓志蒋琬之讥盛元责在司空元集作允按后汉黄琬对司空盛允曰蛮夷猾夏责在司空当作黄琬盛允蒋琬乃蜀人也　于邵送赵评事赴东都序身田身筐之贡身疑作□古文厥字见广韵玉篇






　　文苑英华辨证巻十
