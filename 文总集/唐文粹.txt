　　钦定四库全书　　　　　集部八
　　唐文粹目録　　　　　　总集类
　　巻一
　　古赋
　　巻二
　　古赋
　　巻三
　　古赋
　　巻四
　　古赋
　　巻五
　　古赋
　　巻六
　　古赋
　　巻七
　　古赋
　　巻八
　　古赋
　　巻九
　　古赋
　　巻十
　　诗
　　巻十一
　　诗
　　巻十二
　　诗
　　巻十三
　　诗
　　巻十四上
　　诗
　　巻十四下
　　诗
　　巻十五上
　　诗
　　巻十五下
　　诗
　　巻十六上
　　诗
　　巻十六下
　　诗
　　巻十七上
　　诗
　　巻十七下
　　诗
　　巻十八
　　诗
　　巻十九上
　　颂
　　巻十九下
　　颂
　　巻二十
　　颂
　　巻二十一
　　颂
　　巻二十二
　　颂
　　巻二十三
　　賛
　　巻二十四
　　賛
　　巻二十五
　　表奏书疏
　　巻二十六上
　　表奏书疏
　　巻二十六下
　　表奏书疏
　　巻二十七
　　表奏书疏
　　巻二十八
　　表奏书疏
　　巻二十九
　　表奏书疏
　　巻三十上
　　表奏书疏
　　巻三十下
　　制防
　　巻三十一
　　文
　　巻三十二
　　文
　　巻三十三上
　　文
　　巻三十三下
　　文
　　巻三十四
　　论
　　巻三十五
　　论
　　巻三十六
　　论
　　巻三十七
　　论
　　巻三十八
　　论
　　巻三十九
　　议
　　巻四十
　　议
　　巻四十一
　　议
　　巻四十二
　　议
　　巻四十三
　　古文
　　巻四十四上
　　古文
　　巻四十四下
　　古文
　　巻四十五
　　古文
　　巻四十六
　　古文
　　巻四十七
　　古文
　　巻四十八
　　古文
　　巻四十九
　　古文
　　巻五十
　　碑
　　巻五十一
　　碑
　　巻五十二
　　碑
　　巻五十三
　　碑
　　巻五十四
　　碑
　　巻五十五上
　　碑
　　巻五十五下
　　碑
　　巻五十六
　　碑
　　巻五十七
　　碑
　　巻五十八
　　碑
　　巻五十九
　　碑
　　巻六十
　　碑
　　巻六十一
　　碑
　　巻六十二
　　碑
　　巻六十三
　　碑
　　巻六十四
　　碑
　　巻六十五
　　碑
　　巻六十六
　　铭
　　巻六十七
　　铭
　　巻六十八
　　铭
　　巻六十九
　　铭
　　巻七十
　　铭
　　巻七十一
　　记
　　巻七十二
　　记
　　巻七十三
　　记
　　巻七十四
　　记
　　巻七十五
　　记
　　巻七十六
　　记
　　巻七十七
　　记
　　巻七十八
　　箴诫铭
　　巻七十九
　　书
　　巻八十
　　书
　　巻八十一
　　书
　　巻八十二
　　书
　　巻八十三
　　书
　　巻八十四
　　书
　　巻八十五
　　书
　　巻八十六
　　书
　　巻八十七
　　书
　　巻八十八
　　书
　　巻八十九
　　书
　　巻九十
　　书
　　巻九十一
　　序
　　巻九十二
　　序
　　巻九十三
　　序
　　巻九十四
　　序
　　巻九十五
　　序
　　巻九十六
　　序
　　巻九十七
　　序
　　巻九十八
　　序
　　巻九十九
　　传録纪事【读传附】
　　巻一百
　　传録纪事
　　【臣】等谨案唐文粹一百巻宋姚铉编陈善扪虱新话以为徐铉者悮也铉字宝臣庐州人自署郡望故曰吴兴太平兴国中第进士官至两浙转运使是编文赋惟取古体而四六之文不録诗歌亦惟取古体而五七言近体不録考阮阅诗话总载铉于淳化中侍宴赋赏花钓鱼七言律诗赐金百两时以比夺袍赐花故事又江少虞事实类苑载铉诗有疎钟天竺晓一雁海门秋句亦颇清逺则铉非不究心于声律者葢诗文俪偶皆莫盛于唐盛极而衰流为俗体亦莫杂于唐铉欲力挽其未流故其体例如是于欧梅未出以前毅然矫五代之与穆修栁开相应者实自铉始其中如杜审言卧病人事絶一首较集本少后四句则铉亦有所删削又如岑文本请勤政改过疏之类皆文苑英华所不载其搜罗亦云广博王得臣麈史乃讥其未见张登集殊失之苛惟文中芟韩愈平淮西碑而仍录段文昌作未免有心立异诗中如陆蒙江湖散人歌皎然古意诗之类一概收之亦未免过求朴野稍失别裁然论唐文者终以是书为总滙不以一二小疵掩其全美也乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　唐文粹巻一
　　宋　姚铉　编
　　古赋甲【摠三首】
　　圣徳二
　　含元殿赋【李华】
　　明堂赋【李白】
　　失道一
　　阿房宫赋【杜牧】
　　含元殿赋【并序】　　　　　　李　华
　　宫殿之赋论者以灵光为宗然诸侯之遗事盖务恢张飞动而已自兹已降代有辞杰播于声颂则无闻焉夫先王建都营室必相地形询卜筮考农隙工以子来虞人献山林之干太史占日月之吉虽班张左思角立前代未能备也而曩之文士赋长笛洞箫懐握之细则广言山川之阻采伐之勤至于都邑宫室宏模廓度则畧而不云其体病矣至若隂阳惨舒之变宜于壮丽栋宇绳墨之间隣于政教岂前修不逮将俟圣徳而启臣心辄极思虑作含元殿赋陋百王之制度出羣子之胸臆非敢厚自夸耀以希名誉欲使后之观者知圣代有颂徳之臣焉其辞曰
　　维皇髙宗穆端命于穹万有千嵗钟景祚于洪裔建北宫之尊严上取法于天帝乃图正殿之逌居规崇山而定制信神明幽賛而人谋袭契不然何前王旷此之雄丽也先是大司空帅其属执度而相之曰美哉川原骛乎其大哉亘坤灵兮配干刚坤顺干而为龙舒广衍兮走羣山纷郤面而朝宗陵正阳之奕奕郁佳气之葱葱盖昊天之作而皇祗授元圣获以造新宫也乃审于筮筮协从太卜以告神人咸同皇曰钦哉是将宜于朕躬因以鸿称含元建名易乾坤之説曰含光大又曰元亨利贞括万象以为尊特巍巍乎上京则命徴般硕之匠下荆扬之材操斧执斤者万人涉碛砾而登崔嵬择一干于千木规大壮于乔枚声坎坎于青云若神踣而颠摧势动连崖拉风捽雷倒劲梢于穷谷斩巨柢于昭回时也山祗效灵波神作气为桴为筏羽叠鳞萃朝泛江海夕出河渭云奔山横交积于作宫之地于是农事既收灵台勿亟子来而就役者周邦畿而薄四海咸忘劳而献力乃张为广庭考正极星邦伯是经国工研精刬盘冈以为趾太阶积而三重因博厚而顺髙明筑凌天之四墉四墉既列太阶如截下上相嵚愕视沈沈其始也星锤电交于万堵霜锯氷解于千寻拥材为山攅杵如林乃卜日星之吉以成帝室虹梁劲于中极榱桷戢以砻密析姑繇以为楹隳乔山以为礩飞重檐以切霞烱素壁以留日神标峻樀鬼叠层楣髙卑迭作寻尺相持木从绳而后正栋操宇而不危陛莹氷级瓦敷鳞差荡晶景而升降歘睒防以交辉耸大厦之竒杰势将顿而复飞爰诏有司练日推时徴考室于周颂防公卿以落之丕赫哉如俯如若合若离疎森修防以窅徼怳嶪騀而岩巍谓冲飚激海兮漩奫沦以无底奔雷触山兮掉巘崿而倾防石鲛拖首于堂庑状出云而撑鬐崇髙之制灵邱上盘隣斗极之光辉迩天汉之波澜察凿枘之吞吐吸山岩而水攅建升龙之大斾邈不至于阶端峥嵘孱顔下视南山照烛无间七耀回环防【呼咸反】欱赫以突兀攇闳以萧摋捧帝座于三辰冲天街之九达进而仰之骞龙首而张凤翼退而瞻之岌树巅而崪云末嶷兮峩峩巨鼇戴仙山而出沧波划【呼麦反】兮煌煌烛龙拆穹穴而临北方排层城而廓帝居豁阊阖而面苍苍左翔鸾而右栖鳯翘两阙而为翼环阿阁以周墀象龙行之曲直夹双壶以鸿洞启重闺之呀赫趋堂涂之未半望宸居而累息惟上圣之钦眀爰聴政而布徳去雕玑与金玉绌汉京之文饰帜丹雘于抗云霄而竞色若乃紫微晨曀彤墀夜明云薄万栱风交四荣冬止其阳则释裘而暖夏休其隂则捐絺以清旂猎风而振响叶坠露而成声悬栌骈凑竦柱奔列复槛曾缀髙景爇黭【乌敢反】日翳而罘连曤天开而中絶形持神而欲离足便步而将跌贮昭训之崇崇瞵光范之掲掲其南则丹凤启途遐瞩荆吴十扇开闭隂阳睢盱容鼎九扃方驾五车示王者之无外不树屏于清都望仙辟于巽维建福敞于坤隅偃朱旗而櫜甲屯仡仡之骁夫其后则深闱秘殿曼宇疎楹瑞木交隂墀砥平鲜风厯庑凌霰飘英防蔼武闱増华穆清玉烛内融则嘉盛丰备太阳临照而天下文眀古有六寝御兹一人今也三朝繇古是因布大命于宣政澹心于紫宸羲和弭节于通干望舒停景于观象密勿旒扆臣人是仰左黄阁而右紫微命伊臯以为长其下则鹖冠鱼服良家茂族厉禁非宜金吾领之其前则置两石以防刑张三侯以兴武告善之旌登闻之鼓节晷漏于钟律架危楼之笋以辨内外之差以正东西之序天光流于紫庭倒景入于朱戸腾祥云之郁霭映旭日之葱茏清渠导于元气玉树生于景风夷坦数里徘徊无穷罗千乗与万骑曽不得半乎其中厥初经营天下既乂文物未周孤其壮丽盖重施于劳非不懐也乃眷睿孙睿孙开元万防晏清而大和奄书契之所论既克广于崇构声明备而益尊盖圣皇之孝也挥绰变化兮动摇乾坤其东于是文教而开馆对日华之清阈盖左学之遗制协前王之讲徳其西于是延载笔之良史俯月华之峻扉集贤人于别殿朝命妇于中闱王风阐而成化隂教备而不亏加以咏周诗而展亲睦鲁卫而敦叙因命族之来宴置更衣之丰宇至于殿内诸曺则左右有局通轩并庑物有恒司供无废举又有银珰珥貂寺人巷伯奉宣出纳之命更践宫中之役熊罴之旅董以龙武矛防森森材官羽林声破邱山气詟飞沈爪抉千钧跟腾百寻克壮皇威协比其心其外则校人掌马天驷在闲以备顺游放牧其间望我鸾和陟彼髙山犹虑宪章或遗国容未备乃立掌匦之司馆通事之史职在达下情于上天儆王言于有位堧通太极隥指龙池重门内注复道潜移幽峻肃以相属光彤融以熺熺象着明帝座维三皇居设位俯察仰参翼室正中游宫次南北起含光其容耽耽摠而言之如山之夀则曰蓬莱如日之升则曰大明自兹而北燕游所经达于苑囿不可殚名周庐更呵匝以环卫南端百仭上极霄际却视防崟经途广深缭以层城黕为重隂至若时雨膏田九农恞畅云归山穴儵以昭旷白日丽于宫隅混晶光而益壮于是风师敛威纎不升頴絶摇芒叶无翻棱自中徂外镜洗川澄直闾阎井画沟塍靡迤秦山陂陁汉陵知稼穑之艰难见皇王之废兴及乎防戒寒海神飞雪瑶城粉野琪树森列玉宇琁阶云门露阙天华霁朗日朝彻赤旗绛庭朱柱艶月仰白帝而金精开披河宫而银烛发其或蛮夷不至帝用兴戎降元帅于天上发神谋于禁中皇灵震耀殄厥渠凶矫矫武臣此焉献功效俘虏而陈器械恢莫大之威容尔乃时殷仲冬日正南至上公奉斚羣后在位一人夀昌万国承赐式燕以乐欣欣且醉乃撞宫悬砅碣天地及乎献嵗元辰东风发春悬法象魏与人惟新俨文物于王庭兼九伐而宿陈威仪之严山岳振振若太一披絪緼而俯百神既而咸造勿防防朝清明璿柄指寅寝闱发扃皇帝御衮龙之法服佩苍璧之纯精执镇圭导朱纮降辇登阶微闻玉声于是典礼之官賛王就位南面穆然至若甸侯采卫要荒闽貊输其方賮罔不来格统以千官六卿二伯司仪叙进象胥重译肃肃委皮干干奠璧设以庭燎天烘地赫雷鼓殷殷朱干玉戚神如生熊罴愕敌危昻歇向歊烂歕射金根玉辂太常少伯火烈门旂霜交陛防乃进元元以观礼珿【初六反】亿兆之増金吾南首麾之以肱逓攀援而耸仰齐屦企而冠腾太史来告卿云勃兴洒丰泽于生人荅上之休徴申命司寇缓刑冡卿降徳秩山川而问耆老周雨露而均邦国华戎竭欢喜气阗塞掲金鸡于太清炫晨阳于正色庆抃之声不逾辰而靁四域当斯时也驱周骤汉于廓焕烂王临于朝天地贞观灵宫岩岩上下交賛盖所以法乾道而遵帝度岂惟安体而明威者哉夫瑶台之靡不可以刑万国土阶之陋不可以仪天下奢不逊而俭固允执中于大位洪范曰皇建其有极富哉上圣之宏议也诗歌楚室颂美泮宫诸侯之事也云梦甘泉宴谈景福僻王之志也论诸侯曷若戴天子嘉僻王曷若尊圣人烈烈盛唐祖武宗文五帝赧徳六王慙勋而政本乎慈用乎俭夫苍生所奉者惟君所爱者惟亲宁有君亲宅体于卑室而臣子得安其身乎故有熊明庭帝姚总期从人欲也天垂定星易有大壮君人者法焉圣朝犹斥其华而凭其质今是殿也者惟鐡石丹素无加饰焉身居眇心与万姓同畎亩之劳以是临众何众不宾以是享神何神不若其徳欤虽欲宫昆仑而馆不周城八极而隍四海犹未足储鸿醇而俯丕耀岂咸镐一京之所在崇四凟之前式勅懐鈆之小臣俾讐书于禁中正百代之遗文由是循环天造耳目惟新敢颂成功告于神宗无愧斯干之什式昭圣徳之容颂曰
　　帝作含元含元言言崒若日观呀为天门太阶三层逺法昆仑镇兹秦野掲以周原列文祖宗永锡孝孙孝孙有庆于以施令奄甸万姓受天休命歌之颂之管磬宜之穆穆皇君夀考无期既成斯文客有劝之上者对曰前王之宏祥絶瑞乃圣朝之细事今休徴已厌于聪明颂声亦饫于天意私歌窃抃乃臣子之本志又焉足以荐闻哉客曰不然今至尊明发不寐有懐先皇周文之孝也允恭克让光溢海外尧舜之谦也以即位以来上下之休嘉神人之咏歌歌于睿躬则固辞颂于宗庙则无斁今吾子之文明昭乎累圣之耿光美于大君之孝徳可进而退宜言而黙使雅颂之音巻而不舒犹坦荡其胸臆无乃过欤为人之下者有可逹于君亲虽滨于死亦冒行之况宗庙启其心哉臣华常闻迁善之规愿附升歌之末
　　明堂赋【幷序】　　　　　　　　李　白
　　昔在天皇告成岱宗改元干封经始明堂年纪总章时缔构之未辑痛威灵之遐迈天后继作中宗成之因兆人之子来崇万祀之丕业盖天皇先天中宗奉天累圣纂就鸿勲克宣臣白美颂恭惟述焉其辞曰
　　伊皇唐之革天创元也我髙祖乃仗大顺赫然电发以首之于是横八荒漂九阳扫叛涣开混茫景星曜而太阶平虹蜺灭而日月张钦若太宗继明重光廓区宇以立极缀苍昊之頽纲淳风沕穆鸿恩滂洋武义烜爀于有截仁声馺沓乎无疆若乃髙宗绍兴祐统锡羡神休旁臻瑞物咸荐元符剖兮地珍见既应天以顺人遂登封而降禅将欲考有洛崇明堂惟厥功之未辑兮乗白云于帝乡天后勤劳辅政兮中宗以钦明克昌遵先以继作兮扬烈圣之耿光则使轩辕草图羲和练日经之营之不彩不质因子来于四方岂殚税于髙室乃凖水臬攅云梁磬玉石于陇坂空材于潇湘巧夺神鬼髙穷昊苍聴天语之察察拟帝居之锵锵虽暂劳而永固兮贻圣谋于我皇观夫明堂之宏壮也则突兀曈昽乍明乍蒙像太古元气之结空巃嵸頽沓若嵬若嶪似天阃地门之开阖尔乃划岝峉以岳立郁穹崇而鸿纷冠百王而垂勲烛万象而腾文窙惚恍以洞豁呼嵌嵓而旁分又比夫昆山之天柱矗九霄而垂云于是结构乎黄道岧嶤乎紫微络勾陈以缭垣辟阊阖而启扉峥嵘嶒嶷粲宇宙之光辉崔嵬赫奕张天地之神威夫其背黄河垠潄清洛太行郤立通谷前廓逺则标熊耳以作掲豁龙门以开□防翠彩于洪荒洞清隂乎羣山及乎烟云巻舒忽出乍没岌嵩喷伊倚日薄月雷电之所鼓荡星斗之所伾仡拏金龙之蟠蜿挂天珠之硉矹势防五岳形张四维轧地轴以盘根摩天倪而创规楼台崛岉以奔赴城阙嵚崟而蔽亏珍树翠草含华扬蕤目瑶井之荧荧拖玉绳之离离防华盖以傥漭仰太防之参差拥以禁扃横以武库献房心以开凿瞻少阳而举措采殷制酌夏步杂以代室重屋之名括以辰次火木之数壮不及奢丽不及素层檐屹其霞矫广厦郁其云布掩日道遏风路阳乌转景而翻飞大鹏横霄以侧度近则万木森下千宫对出熠乎碧光之堂炅乎琼华之室锦烂霞駮星错波沏飒萧寥以飕飗窅隂郁以栉宻含佳气之青葱吐祥烟之鬰律九室窈窕五闱聮绵飞楹磊砢走栱夤縁云楣立岌以横绮彩角攅栾而仰天皓璧昼朗朱甍晴鲜頳栏各落偃霄汉翠楹回合蝉聮汗漫沓苍穹之絶垠跨皇居之太半逺而望之赫煌煌以辉辉忽天旋而云昏迫而察之粲炳焕以照烂倐山讹而晷换夸蓬壶之海楼吞岱宗之日观猛虎失道蚪蟠梯径通天而直上俯长河而复低玉女攀星于网戸金娥纳月于璇题藻井彩错以舒莲天赩翼而衔霓扶标川而罔足拟跟絓而罢跻要离欻矐而外防精视氷背而中迷亘以复道通乎掖垣坌入西楼实为昆仑三事庶尹正仪躅以出入九夷五狄顺方面而来奔其左右也则丹陛崿彤庭煌煌列寳鼎歊金光流辟雍之滔滔象环海之汤汤辟青阳而启总章廓明台而布堂俨以太庙处乎中央发号施令探时顺方其阃阈也三十六戸七十二牖度筵立位西八东九白虎列序而躨跜青龙承隅而蚴蟉其深沈奥密也则赤熛掌火招拒司金灵威制阳叶光摧隂坤斗主土据乎其心若乃熠燿五色张皇万殊人物禽兽竒形异模势若飞动瞪眄睢盱明君暗主忠臣烈夫威政兴灭表贤示愚于是王正孟月朝阳登曦天子乃拖苍玉辔苍螭临乎青阳左个方御瑶瑟而弹鸣丝展乎国容辉乎皇仪傍瞻神台顺观云之轨俯对清庙崇配天之规钦若肸蠁维清缉熙崇牙树羽荧煌威蕤纳六服之贡受万邦之籍张龙旗与虹旌攅金防与玉戚延五更进百辟举珪瓉献琛帛颙昻俯偻俨容叠迹乃絜菹醢修粢盛奠三牺荐五牲享于神灵太祝正辞庶官精诚鼓大武之隠辚张钧天之铿訇孤竹合奏空桑和鸣尽六变齐九成羣神来兮降明庭盖圣主之所以孝治天下而享祀窅也然后临辟雍宴羣后隂阳为庖造化为宰飱元气酌太和千里鼓舞百寮赓歌于斯之时云油雨霈恩鸿溶兮泽汪濊四海归兮八荒防哤聒乎区防骈阗乎阙外羣臣醉徳揖让而退而圣主犹夕惕若厉惧人未安乃目极于天耳下于泉飞聪驰明无逺不察考鬼神之奥推隂阳之荒下明诏班旧章振穷乏散敖仓毁玉沈珠卑宫頽墙使山泽无间往来相望帝躬乎天田后亲于郊桑弃末以反本人和兮时康建翠华以萋萋鸣玉銮之鉠鉠游于升平之圃憇乎穆清之堂天欣欣兮瑞穰穰巡陵于鹑首之野讲武于骊山之傍封岱宗而祀后土兮掩栗陆而包陶唐遨游乎崆峒之上汾水之阳吸沆瀣之精英黜滋味之馨香贵理国其若梦防华胥之故乡于是元元澹然不知所在若羣云从龙众水奔海此真所谓我大君登明堂之政化也岂比夫秦赵吴楚争髙竞奢结阿房与丛台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉敢扬国美遂作辞曰
　　穹崇明堂倚天开兮巃嵸鸿蒙搆瓌材兮蹇坱□邈崔嵬兮周流辟雍岌灵台兮赫日星喷风雷宗祀□蠁王化恢镇八极通九垓四门启兮万国来考休徴兮进贤才俨皇居而作固穷千祀兮悠哉
　　阿房宫赋　　　　　　　　　杜　牧
　　六王毕四海一蜀山兀阿房出覆压三百余里隔离天日骊山北搆而西折直走咸阳二川溶溶流入宫墙五步一楼十步一阁廓腰缦回檐牙髙啄各抱地势钩心鬬角盘盘焉囷囷焉蜂房水涡矗不知乎防千万落长桥卧波未云何龙复道行空不霁何虹髙低防迷不知西东歌台暖响春光融融舞殿冷袖风雨凄凄一日之内一宫之间而气候不齐妃嫔媵嫱王子皇孙辞楼下殿辇来于秦朝歌夜为秦宫人明星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺聴杳不知其所之也一肌一容尽态极妍缦立逺视而望幸焉有不得见者三十六年燕赵之收藏韩魏之经营齐楚之精英防世防年剽掠其人倚叠如山一旦有不能输来其间鼎铛玉石金瑰珠砾弃掷逦迆秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄固戍卒呌函谷举楚人一炬可怜焦土呜呼灭六国者六国也非秦也族秦者秦也非天下也嗟乎使六国各爱其人则足以拒秦使秦复爱六国之人则逓三世可至万世而为君谁得而族灭也秦人不暇自哀而后人哀之后人哀之而不鉴之亦使后人而复哀后人也
　　唐文粹巻一
　　钦定四库全书
　　唐文粹巻二
　　宋　姚铉　编
　　古赋乙【摠二首】
　　京都
　　西都赋【李庾】
　　东都赋
　　西都赋【并表】　　　　　　　　李　庾
　　臣伏见汉诸儒若班固张衡者皆赋都邑盛称汉隆当王道升平火徳丕赫数子歌咏发着后代今自隋室迁都而我宅焉广狭荣陋与汉殊状言时则有六姓千龄之变言地则非秦基周室之故宜乎称汉于彼述我于此臣幸生圣时天下休乐虽未及固衡之位敢效臯陶奚斯庶防之诚谨冒死再拜献两都赋凡若干言以诎夷汉者昭闻我十四圣之制度请付史氏赋曰
　　洛汭先生客于上京问里人以秦汉咸阳故事里人曰先生不习乎哉秦址薪矣汉址芜矣西去一舍鞠为墟矣代逺时移作新都矣先生曰宾者不识藐然沈懵嵗亡而日逺愿闻古而知今为我源説恭承玉音里人曰昔者帝兆唐居命隋先基乃假隋权是开中原既权二年为唐迁都周榛秦莽平芜枿余文驱炀迎卒于侑传若天使项氏死劳而授汉休也唐开禅坛新都之门辟殿干宫以朝诸侯时则有若房魏作弼英鄂执律南阳故人河间帝室戎衣既税瑞气洋溢讙声传于亿兆炀燎致乎太一乃防汉酺发周赉谧万类渟四海遂开国以报功差子男之五等然后构阁图形荣号凌烟指河带以山砺书天子之搢绅其制度也拥干休正坤仪平两曜据北辰斥咸阳而防龙首右社稷而左宗庙宣达周衢址以十二棊张府寺局以百吏环以文昌二十四署六部提统按星分度俨宪台而西列肃隂宫于北戸建倍员于前王摠维纲于御史端国仪朝实周察乎左右其内则有太极承端通址含元日出东荣月沈西轩倚九嵕之下麓涵太液之清澜龙道双回鳯门五开烟笼凝碧风静蓬莱东则左阁当辰延英耽耽宣徽洞达温室隅南接以重离绵乎少阳是为二宫复道廊西则月华重启银台内向中书在焉密用宰相宦者别省延縁右藏建子亭于屏外设兰锜于庑下天子端朝明庭九宾发少府之冕旒陈奉常之官勲肃勾陈以辟防翼雉扇而对分鸡人乃下鹤鸣先闻千官就日万品趋云漏迟迟而东转风习习而南薰外则国子招徒疏馆开轩左立太学前惇广文膳丰中厨就教九年稽以博士总之成均秘书典籍品命校郎横阁三重阐正鈆黄若六艺之条贯百氏之纵横交错发论礼形而乐声太傅在前少傅在后载言载笔出纳谟诰鹓动鸾飞振玉鎗金殷庙羞瑚琏之器楚材慙杞梓之林已而爕和隂阳经纬天地采摭轩昊牢笼虞夏辟孔子之学堂敷一代之风雅此王者之文教也亲兵百万制以神防紫身豹首金腰火额猎霞张斾剥犀缀革奋目如虎眦振髯而猬磔柔六钧贯七札对天仗以司戈分玉墀而执防别有陈旌赐钺阃外四七依榆闗以作镇拒栁营而开壁逐虏则出塞飞尘伐叛则救阳作泽此王者之武威也唐礼既行三代同风徴叔孙之春官命伯夷之秩宗则有封禅巡狩谒天拜祖明堂辟雍王者之事有司勿失次有朝廷之位班爵之序器服车马以节文武不僭不滥羣臣之事有司以告下有内族外姻以杀以隆五礼各殊陈吉仪凶一室是形天下大同百姓之事有司以教故以内则敬以外则严以家则肥以国则昌卿士翼翼公侯皇皇在野熙熈在朝跄跄夫如是夸周而正鲁胡可殚详洎乎乐之设也以徳配乐陈器以作革木匏竹簨磬镈命官二署谐以协律以奏庙貌祖考来格以陈宫庭箫韶九成鳯凰来仪以布天下手之舞之足之蹈之及乎御衣集舞童或献凯作名以宣帝功或布字缀行以达皇风此礼经之所未纪夔戛之所不同刑期无刑辟以止辟三章寘汉祖之徳肆赦缓穆王之法于是天子御端门诏天下涣汗发泽与民更始建金鸡于仗内耸修竿而掲起其下则税三闗觧银铛追共工徙驩兠煦舜浃尧年台收白简吏阁丹笔摠秋官之计料不逾乎三十斥匡衡之失论罪温舒之不足司刑无鬼哭之庭大理有乌巢之狱又若荐祖建宫元之庭霞帔云冠飘飘太清天子将有事也嵗豆时笾夏簋殷铏传金炉之御烟开甲帐之琳琅此王者之示孝也对里连街帝宅王家青门列槛棠棣分华勤政外名花蕚中题屹云中而佩鳯杳天外而舒蜺于是天子设席千羞百醴家人齿筵愉愉济济此王者之示悌也盛则长隄砥平错则缨弁繁伙佩印分鱼九参六佐肃威仪于行盖指戒途于前马待漏未开朝骑沓街鸡鸣朱邸火度青槐先导擘云后车奋雷逓以严声不生微埃人寒勿栗统以京尹临人柄杀罔敢不谨豪家戚里金张许史走骑如龙行车若水拉枯请命曽不仰视配前王与后赵固异代而殊拟其地势也负秦章台倚汉甘泉带泾渭之富流挟终南之夀山指重城之二华拓外门于两闗素交川灞浐在焉虹偃蹇而亘梁施轮走骤而蹄奔度万国以向朝趋魏阙之通门赤县统剧停阡帝乡长安万年干封明堂监田左掎鄠杜前张分坼连平冯翊画郊接乎岐阳排吴山而抵蜀亘氐谷而通商天子穆清环卫陈兵将军之号三蕃六营至乃辨晓警昏主在金吾鼓列六条外传通衢备以严兵罗以周庐禁动息人用戒不虞其中则御水分沟昆明下流在野决溉入宫环洲菰织蒲纫芰贽菱羞渚戯鹢沙眠白鸥其逺也深有蛟潭沠作龙湫涘接河汉波通女牛其近也方塘含春曲沼澄秋戸闭烟浦家藏画舟尔乃农家东作厥土黄壤树以桑柘翳荟乎南亩以秔以稌以黍以稷以输太仓天子之储土厚地中温寒以宜门多杖老室有蕃儿承化发謡帝力不知则有程郑之家白闼朱轩崇基峻砌待驷髙门木秀茸葩红舒緑繁挺硕果于华林育丰蔬于中园珠箔昼晴金釭夜明罗绣巾防鼓瑟吹笙哗族陈宾以乐乎太平货隧分物次骈连中署肆帅夕咽朝昏越璞楚琛蜀贿巴賨裁绮张绣纹轴蕉筒声教之所被车书之所通交错杂沓斯焉防同黄宅缁庐金篆玉扃以张帝居用壮天廷千形万声不可多名天子奉尧舜之道勤后稷之功当仲夏而献茧立中和而视农然后黼黻时备粢盛告丰其接下情也则尧鼓不悬晋木不列镕金作轨四门是掲人靡迷邦士无讳讦示收材而问眚上谏行而寃达当其万国贡珍四夷纳賮赋用舟通财因辇进地官计国度支主吝百姓既足斯焉充牣复若天府万品以备供职登馔则光禄献厨命驾则太仆承轼其乐人也大启九门重开三殿齿羣官于次坐徴公族于内宴于以训恭俭于以示慈恵戏族咸在百弄迭改眎仙童之霓裳覩壮夫之角觝御阶昼隂帝座春深缤纷宫闼窈窕嫔林既受赐于逮昏尽拜帛而懐金与众之乐一日于此先生独不习乎其四郊也或有乗时之旧址亡国之遗踪天子迎四气衋然改容曰是足以懐伤于耳目作戒于心胸昔秦政肆刑秦民共倾楚泽大呼分隳列城徒罢骊山役休上林秦址既迁鸿门至今此东郊之事也隋苑广袤罝笼南山占地万顷不为人间齐门失耕禽防兽闲代谢物移缭垣不完此南郊之事也丰水悠悠文王作周传艰子孙衰平遂迁乃睠镐都武王宅居国失赧死丰镐皆芜此西郊之事也汉设五畤以主淫祀栾诳徐诬将求永乆天子亲拜太牢黍牡事亡地存为天下笑此北郊之事也故因迎春则鉴秦败知恃刑不如恃徳也因迎夏则鉴隋怠知猎兽不如猎贤也因迎秋则鉴周勤知祖基作艰传万年也因迎冬则鉴汉误知去滛即正获天祚也四鉴以陈泽于生人四徳以懋格于上下故我髙祖一呼大定安都居正传今皇帝一十四圣是知禅国也禅都也非得隋之命是得天之命
　　东都赋
　　先生曰富哉言乎尧舜之事吾知之矣然天地旁魄奥区不一九衢六陌亦称河洛始乎周卜今自隋革进八百里作唐东宅成者居者余得其故用悉闻见丕我王度子不识乎颠炀奋华中原毒痡顺天应人文皇赫图王充不来建徳相依阻我东人不苏义旗髙祖西安文皇舞干一挂戎衣我人保完彭城献级东功乃立则创业之事不独于西也髙祖至天后朝匪伊是居于焉逍遥明帝大同出震开宫恩波尔乡泄源于东则太平之事不独于镐也若乃周洛为池带漕为沼洞八门之防要控二梁之夭矫在隋之始移划前规之隘侈旧制之陋指半舍而新布乃集工而戒就重城不居万盗齐构讫大业于义宁廓皇家而逊授既而天踵以正地产以实祯祥以纪嘉名不一表贤则河水变清瑞圣则洛图屡出帝功既成封禅礼行显祖光宗勒岱而祈嵩我甸我郊三圣之灵坛在焉赤县神州与京比俦迳东山之贡赋扼闗外之诸侯直齐梁而驾辂引淮汴而通舟太行枕甸发址崇垓覃懐镇封上干昭回凿门导伊两阜屏开育仁頥智堂隅庭隈尔其左掖通东右掖洞西笼故地之铜駞抱旧里之玉鸡御沟接沠苑树通堤抗鳯楼于内庭矗端门于天街上阳别宫丹粉多状鸳瓦鳞翠虹梁叠壮横延百堵髙量十丈出地标图临流冩障霄倚霞连屹屹言言翼太和而耸观侧宾曜而疏轩若蓬莱之真侣瀛洲之列仙鸾驾鹤车往来于中天严城晓启千门万戸建卫对营开扃接牖翠华在镐分官以守监署惟三卿曺止九台阁髙闶支驭东方乃俾二官别持宪纲赫若夏日凛如秋霜威动乎瓯闽之国风行乎燕蓟之乡郊坼作国屯兵孟津千里无烟万夫狺狺实兼武牢以食济温惟是咽喉属于将军礼乐所流厥惟旧周追鲁俗而为隣化殷顽而作柔异材挺擢多士优游原膴膴而耕溺水溅溅而洗由士得天爵孝称行原身行大节里有旌门以继前修以垂后昆荣一时之史籍耸当代之人伦兄友弟恭位皆崇荣石记标衢棣蕚为名螭首趺嶷峙双形指两冯而逺迈对二陆而遐征至若里巷之新名闾阎之近革或区区于传説或琐琐于典册非儆戒于将来何侈言之敢作且二诰尚存始卜惟艰四姓所都季年乃迁或得于闻或得于传幸子勿哗试为子发乎齿牙里人曰诺先生曰郏鄏之地中居帝域贤相圣营符墨食成王定鼎以休姬徳三十承孙八百祚年祖功寖微衰平乃迁幽用妇烽诸侯疾怨夷元敬朔太史不颁百沠分波争涸其源汜水而郑阳翟而韩晋盟河阳秦戍新安一旅之兵一雷之土嬴氏乗之不享文武此周之失都也南阳真人复运汉基旧邦惟新上称康时光武而酿明醴和醨冲质不长桓灵自纵后戚立权内官分弄四星辉斗百桷摧栋阳弱隂强刘轻曺重此后汉之失都也魏丕徙许促龄四十强臣执柄三嗣徒立政由寗氏王髦莫奋瓦解土崩炎居奂逊此魏之失都也晋始三世乱兴永嘉萧墙搆兵沈阏称戈浩浩逆流天下垫波八王既分五马南奔左衽之裘乃来中原此西晋之失都也故权在诸侯则姬氏平权在内后则汉室倾权在强臣则魏狃权在亲戚则晋走是四者各以其故权与势移都随鼎去从古如斯谓之何如世治则都世乱则墟时清则优偃政弊则戚居勿谓往代试言前载开元太平海波不惊乃驾神都东人夸荣时则辚辚其车殷殷其徒行者不赍衣食委衢冠冕之夫绮罗之妇百室连歌千筵接舞髙楼大观陈宾宴侣金堂玉戸丝鸣管语我道如尧我税如貉贫庾而稻贱笥而裼比屋相视耻衣空帛开塲分赐不列麰麦同轨同文昼呼夜讙父怿子愉去径即盘既兆既亿动动植植无声之乐薰然不息稽成康之周隆考文景之汉休攉代系时不为彼优我俗既饶我人既骄安不思危逸而忘劳故天寳之季渔阳兵起逆旗南指我无坚垒匝甸鼙动冲天羯腥门开丽景殿据武成杀人如刈焚庐若薙蜀驾先移师后誓伤四年之委烬奋二将以建勲天落妖彗风摧阵云及夫扫台榭之灰收京野之骨征郡国之版在验地官之籍列太平之人已十无七八至徳复兴六纪于兹七圣储休平痈补痍故含识之士女植髪之童儿皆能痛其防乱而期我康时今四方之事叟不知也惟洛泱泱滨盈万室惟城职职市鄽軿集比年大有稍蔵以实都人嬉贺有笑无栗咸曰将睹乎贞观之风开元之日乡里之人思万乗之威仪幸物阜而时和指康衢而引领作望幸之赓歌歌曰晓云行兮西风庆摇裔兮龙在中望云光兮拜千百西泽霈兮均东泽里人曰诚哉是言前年日南至天子谒太清宫太庙郊天祀地既毕事执谦端珽谓公卿大夫曰予在人上厯祀三四年谷比登未及于富人庶稍蕃未臻于夀动殖小遂犹有枯夭日月所至犹照叛土戎狄虽贡西地犹虏今行大礼得不愧望于天而献羞于祖是尚以圣政为忧未意于行幸也先生曰大哉为君用是言也理是事也则千里如郊万里如圻在西而东均处内而外肥吾归息乡里之謡安尧舜之时将齐驱于夀域何近喜而逺悲则知鉴四姓之覆辙嗣重叶之休烈用是言也理是事也即所都者在东在西可也














　　唐文粹巻二
　　钦定四库全书
　　唐文粹巻三
　　宋　姚铉　编
　　古赋丙【摠三首】
　　进三大礼赋表【杜甫】
　　朝献太清宫赋
　　朝享太庙赋
　　有事于南郊赋
　　天宝十三载进三大礼赋表　　杜　甫
　　臣甫言臣生长陛下淳朴之俗行四十载矣与麋鹿同羣而处浪迹于陛下丰草长林实自弱冠之年矣岂九州牧伯不嵗贡豪俊于外岂陛下明诏不侧席思贤于中哉臣之愚顽静无所取以此知分沈埋盛时不敢依违不敢激讦以渔樵之乐自遣而已顷者卖药都市寄食友朋窃慕尧翁击壤之讴适遇国家郊庙之礼不觉手足蹈舞形于篇章漱吮甘液游泳和气声韵寖广巻轴斯存抑亦古诗之流希乎述者之意然辞理野质终不足以拂天听之崇髙配史籍以永乆恐倏先狗马遗恨九原谨稽首投延恩匦献纳上表进明主朝献太清宫朝享太庙有事于南郊等三赋以闻臣甫诚惶诚恐顿首顿首谨言
　　朝献太清宫赋
　　冬十有一月天子既纳处士之议承汉周革用古勒崇扬休明年孟陬将摅大礼以相籍越彞伦而莫俦歴良辰而戒吉分祀事而孔修营室主夫宗庙乗舆备乎冕裘甲子王以昧爽春寒薄而清浮虚阊阖逗蚩尤张猛马出腾虬捎荧惑墯【汀火反】旄头风伯扶道雷公挟辀通天台之双阙警溟涨之十洲浩劫礨砢万山飕飗欻臻于长乐之舍嵬入乎昆仑之邱太一奉引庖牺在右尧步舜趋禹驰汤骤郁閟宫之嵂崒坼元气以经构防紫云而竦墙抚流沙而承霤纷堕珠而陷碧防波锦而浪绣森青冥而欲雨赩光烱而初昼于是翠蕤俄的藻借舒就祝融掷火以焚香溪女捧盘而盥漱羣有司之望幸辨名物之难究琼浆自间于粢盛羽客先来于介胄烁圣祖之储祉敬云孙而及此诏轩辕使合符勑王乔以视履积昭感于嗣续匪正辞于祝史若肸蠁之有凭肃风飚而乍起扬流苏于浮柱金英霏而披靡拟杂佩于曽巅芝盖欹以飒纚中漎漎以回复外萧萧而未已上穆然注道为身觉天倾耳陈僣号于五代复战国于千祀曰呜呼昔苍生纒孟徳之祸为仲达所愚凿齿其俗窫窳其孤赤乌髙飞不肯止其屋黄龙哮吼不肯负其图伊神器臬兀而小人呴喻厯纪大破疮痍未苏尚攫拏于吴蜀又颠踬于羯胡纵羣雄之发愤谁一统于亨衢在拓跋与宇文岂风尘之不殊比聪瘣及坚特浑豹而齐驱愁隂鬼啸落日枭呼各拥兵甲俱穪国都且耕且战何有何无惟累圣之徽典恭淑慎以允缉兹火土之相生非符防之备及炀帝终暴叔宝初袭编简尚新义旗爰入既清国难方覩家给窃以为数子自诬敢贞乎五行攸执而观者潜晤或喜至于泣矧鳞介以之鸣簴昆蚑以之振蛰感而遂通罔不具集仡神光而閜罗诡异以戢孴地轴倾而融曳洞宫俨以嶷岌九天之云下垂四海之水皆立鳯鸟威迟而不去鲸鱼屈矫以相吸扫大始之含灵巻殊形而可挹则有虹蜺为钩带者入自于东掲莽苍履崆峒素髪漠漠至精浓浓条防张于巨细觊披冩于心胷盖脩竿无隟而仄席已容裂手中之黒簿睨堂下之金钟得非拟斯人于夀域明返朴于踪忽翳日而翻万象却浮空而留六龙咸詟跖而壮兹应终苍黄而昧所従上犹色若不足处之弥恭天师张道陵等洎左君者前千二百官吏谒而进曰今王巨唐帝之苗裔坤之纪纲土配君服宫尊臣商数起得统特立中央且大乐在悬黄钟冠八音之首太昊斯启青陆献千春之祥旷哉勤力耳目宜乎大带斧裳故风后孔甲充其佐山稽岐伯翼其傍至于易制取法足以朝登五帝夕宿三皇信周武之多幸存汉祖之自强且近朝之滥吹仍改卜乎祠堂初降素车终勤恤其后有客白马固漂沦不忘伊庶人得议寔邦家之光臣道陵等试本之于青简探之于缥囊列圣有差夫子闻斯于老氏好问自乆宰我同科于季康敢拨乱返正乃此其所长万神开八骏回旗掩月车畜雷骞七曜烛九垓能事颖脱清光大来或曰今太平之人莫不优游以自得况是蹴魏踏晋批周抉隋之后与乎更始者哉
　　朝享太庙赋
　　初高祖太宗之栉风沐雨劳身焦思用黄钺白旄者五年而天下始一歴三朝而戮力今庶绩之大备上方采厐俗之謡防正统之类盖王者盛事臣闻之于里曰昔武徳已前黔黎萧条无复生意遭鲸鲵之荡汨荒嵗月而沸渭衮服纷纷朝廷多闰者仍亘乎晋魏臣窃以自赤精之衰歇旷千嵗而无真人及黄图之经纶息五行而归厚地则知至数不可以乆缺凡材不可以长寄故髙下相形而尊卑各异惟神防系之于是本先帝取之以义壬辰既格于道祖乗舆即以是日致斋于九室所以昭达孝之诚所以明经天之质具礼有素六官咸秩大辂每出或黎元不知丰年则多而筐筥甚实既而太尉防乗司仆扈跸望重闉以肃恭顺法驾之徐疾公卿淳古士卒精一黕宗庙之愈深抵职司之所密宿翠华于外户曙黄屋于通术气凄凄于前旒光靡靡于嘉栗阶有宾阼帐有甲乙升降之际见玉柱生芝击拊之初觉钧天合律簨簴仡以碣磍千戚宛而婆娑鞉鼔埙箎为之主钟磬竽瑟以之和云门咸池取之至空桑孤竹贵之多八音循通既比乎旭日升而氛埃灭万舞陵乱又似乎春风壮而江海波鸟不敢飞而甲嵺以岳峙象不敢去而鸣佩剡爚以星罗已而上干豆以登謌美休成之既享璧玉储精以稠叠门栏洞豁而森爽黒帝归寒而激昻苍灵戒晓而来往熙事莽而充塞羣心麌以振荡桐花未吐孙枝之鸾鳯相鲜云气何多宫井之蛟龙乱上若夫生佐命之道死配贵神之列则殷刘房魏之勲是可以中摩伊吕上冠夔卨代天之工为人之杰丹青满地松竹髙节自唐兴已来若此时哲皆朝有数四名垂卓絶向不遇返正拨乱之主君臣父子之别奕叶文武之雄注意生灵之切虽前辈之温良寛大豪俊果决曽何以措其筋力与韬钤载其刀笔与喉舌使祭则与食则血若斯之盛而已尔乃直于主索于祊警幽全之物散纯道之精盖我后常用惟时克真膋以萧合酌以茅明嘏以慈告祝以孝成故天意张皇不敢残其瑞神奸妥帖不敢秘其精而抚絶轨享鸿名者矣于以奏永安于以奏王夏福禳禳于绛阙芳霏霏于玉斚【舜祠宗庙以玉斚也】沛枯骨而破聋盲施殀胎而逮鳏寡园陵动色跃在藻之泉鱼弓劒皆鸣汗铸金之风马霜露堪吸祯祥可把曾宫歔欷隂事俨雅薄清辉于鼎湖之上静余响于苍梧之野窅然漠漠惕然兢兢纷益所慕若不自胜瞰牙旗而独立吟翠駮而未乗五老侍祠而精骇千官逖听而思凝于是二丞相进曰陛下应道而作惟天与能浇讹散淳朴登尚犹日慎业业孝思烝烝恐一物之失所惧先王之咎征如此之勤恤匪懈是百姓何以报夫元首在臣等何以充其股肱且如周宣之教亲不暇孝武之淫祀相仍诸侯敢于迫胁方士奋其威棱一则以微言劝内一则以轻举虚冯又非陛下恢廓绪业其琐细亦曷足称丞相退上局天蹐地授绥登车伊澒洞枪櫐先出为储胥本枝根株乎万代睿想经纬乎六虚甲午方有事于防坛绀席宿夫行所如初
　　有事于南郊赋
　　盖主上兆于南郊聿懐多福者旧矣今兹练时日就阳位之美又所以厚祖考通神明而已职在宗伯首崇禋祀先是春官修颂祗之书献祭天之纪令泰而不昧俟万乗之将履掌次阅氊邸之则封人考壝宫之防司门转致乎牲牢之系小胥専达乎悬位之使二之日朝庙之礼既毕天子苍然视于无形澹然若有所听又斋心于宿设将旰食而匪宁旌门坡陀以前骛彀骑反覆以相经顿曾城之轧轧轶万户之荧荧驰道端而如砥浴日上而如萍制翠毛于华盖之角彗黄屋于勾陈之星神仙戍削以落羽魍魉幽忧以固扃战岐栗华摆渭掉泾地回回而风淅淅天泱泱而气清清甲胄乗陵转迅雷于荆门巫峡玉帛清迥霁夕雨于潇湘洞庭于是乗舆霈然乃作翳夫鸾鳯将至以冲融廓不可乎弥度声明通乎纯粹溟涬为之垠堮驷苍螭而蜿蜒若无骨以柔顺奔乌获之黝蟉徒有势于杀缚朱轮竟野而杳冥金锻成隂以结络吹堪舆以轩轾枪寒暑以前却中营密拥乎太阳宸眷临乎长薄熊罴弭耳以相防虎豹髙跳以虚攫上方将降帷宫之綝缡屏玉以蠼略人门行马以拱乎合沓之场皮弁大裘始进于穹崇之幕冲牙铿锵以将集周卫轇轕而咸若月窟黒而扶桑寒田烛稠而晓星落肃定位以告絜蔼严上而清超云菡萏以张盖春葳蕤以建杓簮裾斐斐樽俎萧萧方面曲折周旋寂必本于天王宫与夜明相射动而之地山林与川谷俱标于是乎官有御事有职所以敬鬼神所以勤稼穑所以报本反始所以度长立极酒明水之上越席疏布之则必取先于稻林麴蘖之勤必取着于纷纯丈绣之饰虽三牲八簋丰备以相沼而苍璧黄琮实归乎正色先王之丕业起信可以永其昭配羣望之徧祭在斯示有以明其翼戴由是播其声音以陈列従乎节奏以进退韶夏护武采之于训谟钟石陶匏具之于梗槩变万形于动植听宫徴于砰礚英华发外非因乎簨簴之髙和顺积中不在乎雷鼓之大既而脔骨胿柴燎窟块騞璧砉赫葩斜晦溃电纒风升雪飒星碎拂勿侹濙溟苁淬圣虑岑寂黄増霈苍生颙昻毛髪清籁雷公河伯或騃以脩耸霜女江妃乍纷纶而晻暧执绂秉翟朱干玉戚鼔瑟吹笙金支翠旌神光倏敛祀事虚明于是涾□乎涣汗纡余乎经营浸朱崖而洒朔漠汹旸谷而濡若英耆艾涕而童子儛丛棘折而狴牢倾是率土之滨覃酺醵以涵泳非奉郊之县独宴慰以纵横泽淡泞乎无极殷荐绸缪乎至精稽古之时屡应符而合契圣人有作不逆寡而雄成尔乃孤卿侯伯羣儒三老俨而絶皮轩趋帐殿稽首曰臣闻燧人氏已往法度难知文质未变太昊氏天而王根启闭于厥初以木传子摅终始而可见洎虞夏殷周兹焕炳而葱蒨秦失之于狼贪蚕食汉缀之以蛇防龙战中莽茫茫夫何従圣蓄缩曽不下眷伏惟道祖视生灵之磔裂丑害马之蹄囓呵五精之息肩考正气之无辙协夫贻孙以降使之造命更挈累圣昭洗中祚触蹶气黩乎脂夜之妖势回薄乎龙蛇之孽伏惟陛下勃然愤激之际天闗不敢旅拒鬼神为之呜咽髙衢腾尘长劒吼血尊卑配宇县刷揷紫极之将頽拾清芬于已缺鑪之以仁义鍜之以贤哲聨祖宗之耿光巻夷狄之彯撇盖九五之后人人自以遭唐虞四十年来家家自以为稷卨王纲近古而不轨天听贞观以髙掲蠢尔差僣粲然优劣宜其课密于空积忽微刋定于兴废絶而后覩数统従首八音六律而惟新日起筭外一字千金而不灭上曰吁昊天有成命惟五圣以受我其夙夜匪遑寔用素朴以守于嗟乎麟鳯胡为乎郊薮岂上帝之降鉴及兹元之垂裕于后夫圣以百年为鹑道以万物为刍狗今何以茫茫临乎八极眇眇注乎羣后端防拂于周汉之余缓步阔视于魏晋之首斯上古成法盖其人已朽不足道也于是天子黙然而徐思终将固之又固之意不在抑殊方之贡亦不必广无用之祠金马碧鸡非理人之术瑚翡翠此一物何疑奉郊庙以为宝増怵惕以孜孜况大庭氏之时六龙飞御之归



　　唐文粹巻三
　　钦定四库全书
　　唐文粹巻四
　　宋　姚铉　编
　　古赋丁【摠五首】
　　符宝一
　　受命宝赋【梁肃】
　　象纬一
　　浑天赋【杨烱】
　　阅武二
　　大猎赋【李白】
　　裴将军舞劒赋【乔覃】
　　誓师一
　　济河焚舟赋【髙迈】
　　受命宝赋【并序】　　　　　　　梁　肃
　　受命宝在昔曰传国玺自秦始皇有焉盖取夫一世二世传于无穷故有传国之号歴两汉至于陈隋隋炀帝之遇祸也宇文化及盗之而西窦建徳灭化及取焉易称物不可以终否武徳中太宗一戎衣而天下大定是器也与玺同归国家用之以受命所承更名大宝而多歴年所自前代观之受天明命则不求而得僣贼劫迁则得之而失盖神物之所在非徒然也抑义闻之鼎之轻重与玺之去留莫不视徳之上下位之安危若恃宝命在已而慆心堙耳渐至危殆以负扆之尊被窃鈇之言当此时也此片玉耳复何为哉窃读史氏感兴亡之器忿徼觊之类于是作受命寳赋若形制之小大厚薄则未始详也故不备焉其辞曰
　　物之贵兮惟玉之英翕二气以成形涵百宝之纯精卞氏得之三献而后明当秦赵之抗衡挺髙价于连城伊玩好之所资微神器之鸿名及夫秦始称皇削平六王为龙为光追琢成章其文曰受命于天既夀永昌其始也谓世有哲王传国宝之无疆何逆天以暴物不及期以降殃惟隂骘之运行终有授而不常随素车与白马归赤精于路傍逮夫汉业中微后族专命禄去公室世移威柄实沙麓之遗瘵成巨君之簒害虽掷地以慷慨终莫救夫颠沛俄渐台之倾移歴更始与赤眉咸庸懦而不君卒乱长而祸滋洎四七之龙骧为火主以得之遂祀汉以配天延二百之炎辉苟非其人宝命不归悼桓灵之不嗣置天下于阽危既而赤伏道丧黄星兆发云雷遘迍朝社播越去乗舆而漂荡入眢井以芜没披草莱以拯之实功存乎武烈何典午之倾溃刘石盗以自尊既江表之卜年遂归明以去昏五世推移或亡或存失由道丧隋之并吞始负险以争雄俄衔璧而来奔惟大业之离阻由君昏而黩武豺狼呀以当路郊庙毁而失主望夷之衅既发斯器沦于丑虏昊天有命眷我髙祖骞飞汾晋震叠闗辅云行雨施雷动飚举圣人既作万物斯覩于时也充徳扇结东周卼臲帝谓文皇陈师往伐如火烈烈如风发发牛口先拨虎牢则达致四海于升平混车书以同辙惟神器之有在终告归于魏阙考乎先王之统世也以文经天以武纬地观象备物従宜制器播而用之为天下利故曰大徳曰生大宝曰位位之升降惟道所至先王审其所以故为大于细为难于易然后本不摇而末不坠安危之体鉴此而已若夫符命之所加厯数之所归莫不天人合发区宇乐推休祥焕然灵命显思是以有守有失动而恱随苟贪叨而僣乱莫不速祸而召危此玉也公路执持众叛而亲离赵髙引佩殿壊而身靡惟前轨之昭昭孰可幸捷以取之荅曰吾皇有命如天有日传宝在我昏庸自佚则陆浑无问鼎之事歴代无奉玺之术苟思虑于废兴胡不既得而患失于戏天发祸机圣人定之天生神物圣人用之唐哉皇哉大人造之子孙百代永言保之
　　浑天赋【并序】　　　　　　　　杨　烱
　　显庆五年烱时年十一待制文馆上元三年始以应制举补校书郎朝夕灵台之下备见铜浑之象寻返初服卧病丘园二十年而一徙官斯亦拙之效也代之言天体者未知浑盖孰是代之言天命者以为祸福由人故作浑天赋以辨之其辞曰
　　客有为宣夜之学者喟然而言曰旁望万里之横山而皆青翠俯察千仞之深谷而皆黟黑苍苍在上非其正色逺而望之无所至极日月载于元气所以或中而或昃星辰浮于大空所以有行而有息故知天常安而不动地极深而不测可以为观象之准绳可以作谈天之楷式有称周髀之术者冁然而笑曰阳动而隂静天回而地游天如倚盖地若浮舟出于夘入于酉而生昼夜交于奎合于角而有春秋天则西北既倾而三光北转地则东南不足而万穴通流比于圆首前临胷者后不能覆背方于执炬南称明者北可以言幽此天与而不取恶煌煌而更求太史公有晬其容乃盱衡而告曰楚既失之齐亦未为得也言宣夜者星辰不可以阔狭有常言盖天者漏刻不可以春秋各半周三径一逺近乖于辰极东井南箕曲直殊于河汉明入于地葛稚川所以有辞日应于天桓君山由其发难假苏秦之不死既莫知其为说傥隷首之重生亦不能成其筭也二客尝闻浑天之事欤请为左右扬防而陈之原夫杳杳冥冥天地之精混混沌沌隂阳之本何太虚之无碍伟造化之多端南溟玉室之宫爰皇是宅西极金台之镇上帝攸安地则方如棊局天则圆如弹丸天之运也一北而物生一南而物死地之平也影长而多暑影短而多寒太隂当日之冲也成其薄蚀众星傅月之光也因其波澜乾坤阖辟天地成矣动静有常隂阳行矣方以类聚物以羣分吉凶生矣在天成象在地成形变化见矣部之以三门张之以八纪其周天也三百六十五度其去地也九万一千余里日居而月诸天行而地止载之以气乗之以水生之育之长之畜之亭之毒之盖之覆之天聪明也圣人得之天垂象也圣人则之其道也不言而信其神也不怒而威验之以衡轴考之以枢机三十五官有羣生之系命一十二次当下土之封畿中衡外衡每不召而自至黄道赤道亦殊涂而同归表里见伏圣人于是乎发挥分至启闭圣人于是乎范围可以穷理而尽性可以极深而研几天有北斗杓携龙角魁枕防首天有北辰众星环拱大帝威神尊之以耀魄配之以勾陈有四辅之上相有三公之近臣华盖岩岩俯临于帝座离宫弈弈旁絶于天津列长垣之百堵启阊阖之重闉文昌拜于大将天理囚于贵人太阶平而君臣穆招遥指而天下春东宫则析木之津夀星之野箕为傲客房为驷马天王对于摄提皇极临于宦者左角右角两耀之所巡行隂间阳间五星之所次舍后宫掌于燕息太子承于冢社宗人宗正内外惇叙于邦家市楼市垣货殖毕陈于天下北宫则灵潜匿螣蛇伏藏瓠宛然而独处织女终朝而七襄登渐台而顾步御辇道而倘佯闻雷霆之隠隠听枹鼓之硠硠南斗主爵禄东璧主文章须女主布币牵牛主闗梁羽林之军所以除暴乱垒壁之阵所以备非常西宫则天潢咸池五车三柱奎为封豕防为白虎胃为天仓娄为众聚旄头之北宰制其戎虏天毕之隂蓄泄其雷雨大陵积尸之肃杀防旗九斿之部伍樵苏之地出入于苑园万亿之资填积于仓庾南宫则黄龙赋象朱鸟成形五帝之座三光之庭伤成于钺诛成于锧福成于井徳成于衡执法者廷尉之列大臣之象少微者储君之位处士之星天弧直而狼顾军市晓而鸡鸣三川之交鹑火通其耀七泽之国翼轸寓其精南河北河象阙于是乎増峻左辖右辖邉荒于是乎自宁乃有金之散气水之精液法渭水之横桥像昆池之刻石嵗时占其水旱沧溟应其朝夕织女之室汉家之使可寻饮牛之津海上之人易觌日也者众阳之长人君之尊天鸡晓唱灵乌昼踆扶桑临于大海若木照于昆仑太平太蒙所以司其出入南至北至所以节其寒温龙山衔烛不能议其光景夸父弃防无以方其骏奔月也者羣隂之纪上天之使异姓之王后妃之事方诸对而明水浃重晕匝而邉风驶才盈蚌蛤则虏骑先侵鬬麒麟则暗虎潜值五星者木为重华火为荧惑镇居戊巳斯为土徳太白主西辰星主北俯察人事仰观天则比防右肩之黄如奎大星之黑五材所以致用七政于焉不忒同舍而有四方分天而利中国赤角犯我城黄角天之争五星同色天下偃兵趋前舍为盈退后舍为缩盈则侯王不宁缩则军旅不复或向而或背或迟而或速金火犯之而甚忧嵗镇居之而有福观众星之部署歴七耀而驱驰定天下之文所以通其变见天下之所以象其宜然后播之以风雨威之以霜霰或吐雾而蒸云或击雷而鞭电一旬而太平感肤寸而天下徧白日为之昼昏恒星为之不见尔乃重明合璧五纬连珠青气夜朗黄云旦扶握天镜受河图若曰赐之以福此明王圣帝之休符至如怪云祅氛冬雷夏雪日晖长虹星流伏鼈隂有余而地动阳不足而天裂若曰惧之以灾此昏主乱君之妖蠥昔者颛顼之命重黎司天而司地陶唐之分仲叔宅西而宅东其后宋有子韦郑有裨灶魏有石氏齐有甘公唐都之推星王朔之候气周文之视日吴范之占风有以见天地之情状识隂阳之变通诗云谓天盖髙语云惟天为大至髙而无上至大而无外四时行焉万物生焉羣臣莫尊于上帝法象莫大于皇天灵心不测神理难筌日何为兮右转天何为兮左旋盘古何神兮立天地巨灵何圣造山川螟何细兮师旷清耳而不闻离朱拭目而无见鹏何壮兮搏扶摇而翔九万运海水而击三千与蛇兮异其短长之质椿与兮殊其大小之年钟何鸣兮应霜气劒何伏兮动星躔列子何方兮御风而有待师门何术兮验火而登仙鲁阳挥戈兮转于西日陶侃折翼兮登乎上女何寃兮化精卫帝何耻兮为杜鹃争疆理者有零陵之石闻歌者有盖山之泉若怪神之不语夫何述于此篇以天乙之武也焦土而烂石以唐尧之徳也襄陵而懐山以顔回之贤也贫居于陋巻以孔丘之圣也情希乎执鞭冯唐入于郎署也两君而未识扬雄在于天禄也三代而不迁桓谭思周于图防也忽焉不乐张衡术穷于天地也退而归田我无为而人自化吾不知其所以然
　　大猎赋【并序】　　　　　　　　李　白
　　臣以为赋者古诗之流辞欲壮丽义归博逺不然何以光讃盛美感天动神而相如子云竞夸辞赋歴代以为文雄莫敢诋讦臣谓语其大略窃或褊其用心子虚所言楚国不过千里梦泽居其太半而齐徒吞若八九三农及禽兽无息肩之地非诸侯禁淫述职之义也上林云左苍梧右西极考其实地周袤才经数百长杨夸胡设网为周阹放麋鹿其中以搏攫充乐羽猎于灵台之囿围经百里而开殿门当时以为穷壮极丽逮今观之何龌龊之甚也但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑囿之小窃为微臣之不取也今圣朝园池遐荒殚穷六合以孟冬十月大猎于秦亦将耀威讲武扫天荡野岂淫荒侈靡非三驱之意邪臣白作颂折衷厥美其辞曰
　　粤若皇唐之挈天地而袭气母兮粲五叶之葳蕤惟开元廓海防而运斗极兮摠六圣之光熙诞金徳之淳精兮漱玉露之华滋文章森乎七曜兮制作防乎两仪括众妙而为师明无幽而不烛兮泽胡逺而不施慕往昔之三驱兮顺生杀于四时若乃严冬惨切寒气凛冽不周来风冥掌雪木脱叶草解节土囊烟隂火井氷闭是月也天子处乎堂之中飡八水兮休百工考王制兮遵国风乐农人之闲隙兮因校猎而讲戎乃使神兵出于九阙天仗罗于四野征水衡与林虞辨土物之众寡千骑飚扫万乗雷奔梢扶桑而拂火云兮刮月窟而搜塞门赫壮观于今古嶪摇荡于乾坤此其大略也而内以中华为天心外以穷髪为海口豁咽喉以洞开吞荒裔以尽取大章按步以来往夸父振防而奔走足迹乎日月之所通囊括乎隂阳之所有君王于是撞鸿钟发銮音出鳯阙开宸襟驾玉辂之飞龙歴神州之层岑游五柞兮瞰三危挟细栁兮过上林攅髙牙以总总兮驻华盖之森森于是擢倚天之劒弯落月之弓昆仑叱兮可倒宇宙噫兮増雄河汉为之却流川岳为之生风羽旄扬兮九天绛猎火烻兮千山红乃召蚩尤之徒丛长防罗广泽呵雨师走风伯棱威耀乎雷霆烜爀振于蛮貊陋梁都之体制鄙灵囿之规格而南以衡霍作襟北以代恒作袪夹东海而为堑兮拖西溟而流渠麾九州之珍禽兮廻十羣以坌入聮八荒之竒兽兮屯万族而来居云罗高张天网密布置罘緜原峭格掩路蠛蠓过而犹碍蟭螟飞而不度彼层霄与翳榛罕翔鸟与伏兔促营合技弥峦被冈金戈森行洗晴野之寒霜虹旗电掣巻长空之飞雪吴走练宛马蹀血萦众山之聮緜隔逺水之明灭使五丁摧锋一夫拔木下堑髙頽深平险谷摆椿栝开林丛喤喤呷呷尽奔突于场中而田疆古冶之俦乌获中黄之党越峥嵘猎莽苍喑呼哮风旋电往脱文豹之皮抵熊之掌批狻手猱挟三挈两既徒搏以角力又挥锋而争先行甝号以鹗睨兮气赫火而歊烟拳封猯肘巨狿枭羊应叱以毙踣防貐亡精而堕巅或碎脑以析脊或歕髓而飞涎穷遐荒荡渊薮扼土伯殪天狗脱角犀顶拔牙象口扫封狐于千里捩雄虺之九首咋腾蛇而仰吞拖奔兕而却走君王于是峩通天靡星旃奔雷车挥电鞭观壮士之效获顾三军而欣然曰夫何神詟鬼栗之骇人也又命建夔鼓励武卒虽躏轹之已多犹抝怒而未歇集赤羽兮照日张乌号兮满月戎车轞轞以陆离彀骑煌煌而奋发鹰犬之所腾捷飞走之所蹉蹶攫麏麚之咆哮蹂豺貉以挂格膏锋染锷填岩掩窟观殊材与逸羣尚挥霍以出没则有白猸飞駮寄竒防防牙若错劒鬛如丛竿口吞殳鋋目极枪橹碎琅弧彏玉弩射猛彘透奔虎金镞一发旁叠四五虽凿齿磨牙而致伉谁谓南山白额之足覩摠八校搜四隅驰专诸走都卢趫乔林撇絶壁抄獑猢揽貊囚鼯鼬于峻崖顿豰貜于穹石养由发箭竒肱飞车巧括更羸妙兼蒱且坠鸀鳿于青云落鸿雁于紫虚捎鸧鸹漂鸬殚地庐空神居斩飞鹏于日域摧大鳯于天墟龙伯钓其灵鼇任公获其巨鱼穷造化之谲诡何神怪之有余所以喷血流川飞毛洒雪乍若乎高天雨兽上坠于大荒又似乎积禽为山下崩于林穴阳乌沮色于旭日隂兔丧精于明月思腾装上猎于太清所恨穹昊之路絶而忽也莫不海晏天空万方来同虽秦皇与汉武兮复何足以争雄俄而君王茫然改容愀若有失居安思危防险诫逸斯驰骋以狂发非至理之术且夫君以端拱为尊妙为宝暴殄天物是谓不道乃命去三面之网示六合之仁已杀者待其犯命未伤者全其天真虽翦毛而不献岂割鲜以染轮解鳯皇与鸑鷟兮旋驺虞与麒麟获天宝于陈仓载非熊于渭滨于是享猎徒封劳苦轩行庖骑酌酤韬兵戈火网罟然后登九霄之台宴八纮之圃开日月之扃辟生灵之户圣人作而万物覩览搜敖与狩岐何宣城之足数哂穆王之荒诞歌白云于西母曷若饱人以淡泊之味醉时以淳和之觞鼓之以雷霆舞之以隂阳虞乎神明狃于道徳张无外以为置大朴以为杙顿天网以掩之猎贤俊以御极若此之狩罔有不克使天人宴安草木蕃殖六宫斥其珠玉百姓乐于耕织寝郑卫之声却靡曼之色天老掌图风后侍侧是三阶砥平而皇猷允塞岂比夫子虚上林长杨羽猎计麋鹿之多少夸苑囿之大小者哉方将延荣光于后昆轶风于防古拥嘉瑞臻元符登封于泰山篆徳于社首岂不与乎七十二帝同条而共贯哉君王于是回蜺旄返銮舆访广成于至道问大隗之幽居使罔象掇珠于赤水天下不知其所如也
　　裴将军舞劒赋【并序】　　　　　乔　潭
　　元和秋九月羽林裴公献戎捷于京师上御花萼楼大置酒酒酣诏将军舞劒为天下之壮观遂赋之其辞曰将军以幽燕劲卒耀武穷髪俘海夷虏山羯左执律右秉钺振旅阗阗献功于魏阙上享之则钟以捍簴鼓以灵鼍千妓度舞万人髙歌秦云动色渭水耀波有肉如山有酒如河君臣乐饮而一醉夷夏薰薰而载和帝谓将军拔劒起舞以张皇师旅以烜赫戎虏节八音而行八风奋两阶之干羽公于是乎贝胄朱綅而正色虎裘锦裼而攘臂抗棱威飘锐气陆离子武备婆娑乎文事合桑林之容以尽其意照莲花之彩以宣其利翕然鹰扬翼尔龙骧锋随指顾锷应徊翔取诸身而耸擢上其手以激昻纵横耀颖左右交相观乎此劒之跃也乍雄飞俄虎吼摇辘轳射牛斗空中悍栗不下将乆欻风落而雨来果惬心而应手尔其凌厉浮清绚练敻絶青天兮可倚白云兮可决覩二龙之追飞见七星之明灭杂朱干之逸势应金奏之繁节至乃天轮宛转贯索回环光冲融兮其外气混合兮其间若涌云涛如飞雪山万夫为之雨汗八佾为之慙顔及乎度曲将终发机尤捷或连翩而七纵或瞬息而三接风生兮蒨斾襜襜电走兮彤庭隂冥变见灵怪离躐将鬼神之无所遁逃岂蛮夷之不足震慑嗟夫蔺子之迭跃其人未雄仲由之自卫其舞未工曷若将军为百夫之特宝劒有千金之饰奋紫髯游白刄发帝庭之光色所以象大君之功亦以宣忠臣之力或歌曰洸洸武臣耀雄劒兮清邉尘威逺夷兮率来宾焉用轻裙之妓女长袖之才人天子穆然诏伶官斥郑卫选色者使觇乎军容教舞者使观乎兵势变激楚之结风为发扬之蹈厉佥谓将军之劒舞古未之至
　　济河焚舟赋　　　　　　　　髙　迈
　　昔孟明之载战载北也空山肉填平地血流匹马只轮荡然不收社稷包羞朝廷隠忧用兵至此不死何求诚以弃瑕之恩未报拜赐之言虚设砥名励节易地改辙兾桑榆之未晚得雌雄之一决乃复摠元戎申薄伐四马云屯长劒电掣咆哮兮前貔后虎威棱兮左霜右雪火千旗而四面风动雷万鼔而一道地裂小长平之瓦解凌不周之柱折朝出乎咸秦夕济乎孟津其气益振其屈欲伸于是指河中之舟示军中之人曰吾与君子誓雪前耻负则入黄泉之下胜则入青云之里吹嘘而霜露变叱咤而风尘弭虽无此舟谁无此舟尔否则骸骨为异乡之土防为邻国之鬼虽有此舟谁有此舟矣乃命焚之夫其火与木相守水与火相煎烘大川焮长壖龙吼乎沸潭鱼喁乎汤泉舳舻化而为炭檝棹飏而为烟水声与军声合旁括于地火气与兵气鬬上冲于天是以天为我赫怒焉地为我震嶪焉林木为我枯死焉山陵为我崩骞焉千里而髙鸟不过四遐而猛兽莫前况于人乎况于国乎于是晋君臣闻之心攅百箭背负芒刺形神无主手足若坠曰秦师徳之修诚之至天将启吾将避闭城郭而不出潜锋铓以自备以五庙苟存为幸以万人苟免为智岂敢防其山河而虞其土地于时晋实之主反为客秦实之客反为主不战而胜不攻而取掠地于大河之北封尸于崤陵之下既而鬼雪前耻人解厚顔四顾清野横行而旋噪声破晋山喜气塞秦闗曺沬复鲁之勲自居其下范蠡平吴之力莫厠其间是役也见孟明之临事暂否终泰图之大也见子桑之举人遗麤得精鉴之明也见秦伯之用贤责功舍过道之在也臣事君不必自致借主司之公君使臣不必自得借主司之忠由是观秦伯之有子桑犹耳目之在躬以其视视一国之明以其听听一国之聪自可以翊天子还淳风名与三五比崇身与二八争功成强秦霸西戎不亦宜乎明明我后渴贤固乆悬无私之镜以照六合倚无私之衡以称九有掇竒拾异葑菲尽取若有一人近忠贞文章悔已往之无成谋大来于此行出蜀郡题桥以见志入函闗弃繻以示诚宁作焚舟而死不为弃甲而生投君于子桑自比于孟明君谓如之何言之不可已颂之曰析薪如之何匪斧不克事君如之何匪媒不得是知焚舟之役非孟明之力乃子桑之力也














　　唐文粹巻四
　　钦定四库全书
　　唐文粹巻五
　　宋　姚铉　编
　　古赋戊【一首】
　　海潮赋【并序及进赋状】　　　　　　　卢　肇
　　夫潮之生因乎日也其盈其虚系乎月也古君子所未究之将为之辞犹惮人有所未通者故先序以尽之肇始窥尧典见厯象日月以定四时乃知圣人之心葢行乎浑天矣浑天之法着隂阳之运不差隂阳之运不差万物之理皆得万物之理皆得其海潮之出入欲不尽着将安适乎近代言潮者皆验其及时而絶过朔乃兴月乃小羸月望乃大至以为水为隂类牵于月而高下随之也遂为涛志定其朝夕以为万古之式莫之逾也殊不知月之与海同物也物之同能相激乎易曰天地睽而其事同也男女睽而其志通也夫物之形相睽而后震动焉生植焉譬犹烹饪置水盈鼎而不爨之欲望膳羞之熟成五味之美其可得乎潮亦然也天之行健昼夜复焉日傅于天天右旋入海而日随之日之至也水其可以附之乎故因其灼激而退焉退于彼盈于此则潮之往来不足怪也其小大之期则制之于月大小不常必有迟有速故盈亏之势与月同体何以然日月合朔之际则潮殆微絶以其至阴之物迩于至阳是以阳之威不得肆焉阴之辉不得明焉阴阳敌故无进无退无进无退乃适平焉是以月之与潮皆隐乎晦此潮生之实验也其肭其朓则潮亦随之乃知日激水而潮生月离日而潮大斯不刋之理也古之人或以日如平地执烛逺则不见何甚谬乎夫日之入海其必然之理乎且自朔之后月入不尽昼常见焉以至于朢自朢之后月出不尽昼常见焉以至于晦见于昼者未尝有光必待日入于海隔以映之受光多少随日逺近近则光少逺则光多至近则甚亏至逺则大满此理又足证夫日至于海水退于潮尤较然也肇适得其防以潮之理未始着于经籍间以类言之犹乾坤立则易行乎其中易行乎其中则物有象焉物有象而后有辞此圣人之教也肇观乎日月之运乃识海潮之道识海潮之道亦欲推潮之象得其象亦欲为之辞非敢衒于学者葢欲请示千万祀知圣代有苦心之士如肇者焉赋曰开圆灵于混沌包四极以永贞【立天之道】赩至阳之元精【谓日也】作寒暑于晦明截穹崇以高步涉浩漾而下征回龟鸟于两至【冬至日在南斗武之体故云龟夏至日在东井朱雀之体故云鸟也】曽不愆乎度程其出也天光来而气曙其入也海水退而潮生何古人之守惑谓滋涛之不测安有夫虞泉之乡沃焦之域栖悲谷以成暝浴蒙汜而改色巨防隐见以作规介人呼吸而为式阳侯玩威于鬼工伍胥泄怒乎忠力是以纳人于聋昩遗羞乎后代曽未知海潮之生兮自日而太阴裁其小大也今将考之以不惑之理着之于不刋之辞陈其本则昼夜之运可见其影响言其征则朔朢之候不爽乎毫厘岂不谓乎有耳目之疾而防将判乎神医者也粤若太极分阴分阳阳为日故节之以分至啓闭阴为水故霏之以雨露雪霜虽至而可见虽至大而可量岂谓居其中而不察乎渺汉亡其外而不考其茫洋者哉故水者阴之母日者阳之祖阳不下而昏晓之望不得成阴不升而云雨之施不得覩因上下之交泰识洪涛之所鼓胡为乎厯象取其枝叶而迷其本根也防其涓滴而丧其泉源也【诸家不言海潮之由也】于是欲抉其所迷而论之采其所长而存之光乎廓乎汨磅礴乎差瀴溟之无际曷洪蒙而可以尽度乎乃知夫言潮之初心游六虚索蜿蜒乎干龙驾轇轕乎坤舆知六合之外洪波无所泄【但随二至升降而已】识四海之内至精有所储【元气常运万物自成】不然何以使百川赴之而不溢万古揆之而靡余也是乃察乎涛之所由生也骇乎哉彼其为广也视之而荡荡矣彼其为壮也欱乎其沆沆矣其増其羸其难为状矣当夫巨浸所稽视无巅倪汹涌澒洞穷东极西浮厚地也体定【谓地浮于水天在水外也】半圆天而势齐【谓隂阳上下各一半也】谓无物可以激其至大故有识而皆迷及其碧落右转阳精西入【始作潮也】抗雄威之独燥郤众柔之繁湿高浪瀑以旁飞骇水汹而外集霏细碎以雾散屹奔腾以山立巨泡邱浮而迭起飞沬电烻以惊急且其日之为体也若炽坚金圆径千里【周髀法曰日径千里周三千里】土石去之稍迩而必焚鱼龙就之虽逺而皆靡何海水之能逼而不澎濞沸渭以四起故其所以凌铄其所以薄激者莫不魄落焯铄如爨巨镬赩兮不可探乎防防之内呀焉若天地之有龈腭其始也漏光迸射虹截防县拂长庚而尚隐带余霞而未殄其渐没豿【虎菌反】兮若后羿之时平林载驰驱防虎与兕象慑千熊及万罴呀偃蹇而矍铄忽划砾而齹【此何反】□【意宜反齿露不齐之貌】其少进也若兆人缤纷填城溢郭蹄相蹂蹙毂相摩错閧闉澶漫凌强侮弱倐皇舆之前跸孰不奔走而挥霍及其势之将极也涾兮若牧野之师昆阳之众定足不得骇然来奔腾千压万蹴搏沸乱雄棱后阏懦势前判慑仁兵而自僵倐谷呀而巘断此者皆海涛遇日之形闻者可以识其畔岸也赋未毕有知先生讽之曰斯义也古人未言吾将辉乎文墨之塲以贻永久为天下称扬爰有博闻之士骇潮之义始盱衡而抵掌俄防【虚禁反】齘【虚介反】而愕眙擥衣下席蹈足掀臂将欲致诘领画天地久之而乃谓先生曰伊潮之源先贤未言枚乗循涯而止记其极木华指近而未考其垠焉有末学后尘遽荒唐而敢论先生矍然而疑乃因其后推车捧席执腒【音渠干雉也仪礼士相见春夏用腒秋冬用雉】伺顔言之少间请见征之所如客乃曰人所不知而不言不谓之讷人所未识而不道不谓之愚彼亦何敢擅谈天之美斡究地之羭指溢漭之难悟欲蛊听于羣儒今将尽索乎彼潮之至理何得与日月而相符且大章所步【大章禹臣禹使步量地理者也】东西有极容成叩隂阳已测【容成黄帝臣帝遣造厯日】阳秀受乎江政冥佐乎水德莫不穷海运稽日域及周公之为政也则土圭致晷【谓量日影千里而差一寸也】周髀作则【即勾股筭法周人以髀为勾以股为周以筭乃知日之逺近也】裨灶穷情乎天象【禆灶郑大夫善知天文者】子云赞数于幽黙【扬雄作太经分八十一首七百二十九赞以定隂阳之数者也】张衡考动以铸仪【谓地动仪】淳风述时而建式【谓作乙巳古以仪立式以定星辰也】彼皆凝神于经纬之间极思乎圆方之壸胡不立一辞于滋潮以明乎系日之根本也先生苟竒之胡不思之先生将宝之胡不考之【自此已下发十四问】苟由日升当若凖若绳何春夏差小【其一问】而秋冬勃兴【其二问】其逾朔也当少进何遽激而斗増【其三问月二日潮便大也】其过朢也当少退何积日而凭凌【其四问十八日潮势何故更大也】昼何常微【其五问昼潮皆小也】夜何常大【其六问潮比昼势校大海人知之】何钱塘汹然以独起殊百川之进退【其七问】何仲秋忽尔而自兴异三时之滂霈【其八问】日之赫焉犹火之烈火至水中其威乃絶入洪溟以深渍何日光而不灭【其九问】潮之往来既云因日日唯一沈潮何再出【其十问】万流之多匪江匪河发自畎浍往成天波终古不极盍沈四国何成彼潮而小大一式【其十一问】为潮之外水归何域【十二问】又云水实浮地在海之心日潜其下而逢彼太阴且其土厚石重山峻川深投块置水靡有不沈岂同其芥叶而泛以蹄涔繄坱圠之至大何水力之能任【十三问】吾闻之天地噫【音隘】气有吸有呼昼夜成候潮乃不逾【其十四问】岂由日月之所运作夸诞以相诬者哉先生阅赋之初深通厥防及闻客论听然啓齿于是谓客徐坐善听厥辞盖闻南越无颁氷之礼郑人有市璞之常桎梏于独见终沈溺于羣疑既别白而不悟爰提耳而告之然事有至理无争无胜犹权衡之在悬审锱铢而必应稽海潮之奥防谅余心之足证当为子穷幽而洞冥岂止于揆物而称哉【荅第一问】夫日北而燠阳生于复【震下坤上复将论日之升降隂阳之大体故假周易复姤二卦以明之也】离南斗而景长【冬至后日渐近北故昼渐长日进一度故也】迩中都而夜促当是时也气蒸川源润归草木既作云而泄雨乃襄陵而溢谷鱼龙发坼于胎卵鸟兽含滋于孕育且水生之数一而得土之数六不测者虽能作于溟渤苟穷之当无羡于升掬其散也为万物之腴其聚也归四海之腹归则视之而有余散则察之而不足春夏当气散之时故潮差而小也【荅第二问】及其日南而凉隂生于姤【巽下干上姤】退东井而延夕【夏至后日渐近南故夜长也】逺神州而减昼当是时也草木辞荣风霜入候水泉闭而上涸滋液归而下凑瘁万物以如燖空大泽而若漏缩于此者盈于彼信吾理之非谬秋冬当气聚之时故潮差而大也【荅第三问】两曜之形大小唯敌既当朔以制威阳虽盛而难迫其离若争其合如击始交绥而并鬬【合朔之次非无物喻之故比乎交绥也】终摩垒而先释【月行疾合朔乃过故比乎摩垒也】日沮其雄水凝其液既冒威于一朝信畜怒乎再夕且潮之所恃者月【趋阴类也】所畏者日【避阳威也】月违日以渐遥水畏威而乃溢亦犹羣后纳职来造王门获命以出望宁而奔引百寮而尽退何一迹之敢存此潮象之所以逾朔二日而斗増也【荅第四问】黄道所遵遐迩已均肆极阳而不碍故积水而皆振自朔而退【哉生魄之后左行渐逺于日也】退为顺式自朢而进【自朢之后在日之右渐逼于日也】进为干德【稍稍近日若来干犯之也】伊坎精之既全将就晦而见逼势由朢而积壮故信宿而乃极此潮之所以后朢二日而方盛也【荅第五并第六问】自晓至昏潮终复始阳光一潜水复迸起复来中州逾八万里【周天法一面出入八万里】其势涵澹无物能弭【周天法一面去日八万一千一百九十九里有竒也】分昼于戌作夜于子【子前为早潮子后为晚潮一云戌前为早潮亥后为晚潮】子之前日下而隂滋子之后日上而阳随滋于隂者故铄之于水而不能甚振随于阳者故迫之为潮而莫肯少衰此潮所以夜大而昼稍微也【荅第七问】尝信彼东游亦闻其揆赋之者究物理尽人谋水无逺而不识地无大而不搜观古者立名而可验何天之造物而难筹且浙者折也葢取其潮出海屈折而倒流也夫其地形也则右蟠吴而大江覃其腹左挟越而巨泽灌其喉独兹水也夹羣山而逺入射一带而中投夫潮以平来百川皆就浙入既深激而为鬬此一览而可知又何索于详究【荅第八问】羣隂既归水与天违当宵分之际【谓八月也】避至烈之辉因圆光之既对引大海以羣飞【太经云海中飞羣】夫秋之中而隂盛亦犹春之半而阳肥事苟稽于已着理必辨于犹微故涛生于八月之朢者尤岌岌而巍巍也【荅第九问】万物之中分日之热【谓三才之中各有火也】叩琢钻研其火乃烈吹烟得焰传薪就附于坚则难销焚于槁则易絶所依无定遇水乃灭太阳之精火非其匹至威无焰至精有质入四海而水不敢濡照八纮而物莫能屈就之者咸得其光辉仰之者不知其何物其体若是岂比夫寒灰死炭遇湿而同漂汨哉【荅第十问】方舆之下阳祖所回歴亥子而右盛逾丑寅而左来右激之逺兮逺为朝左激之逺兮逺为夕既因月而大小成亦随时而前后隔此日之所以一沈而潮之所以两析也【荅第十一问】天地一气也隂阳一致也其虚其盈随日之经界寒暑之二道将无差于万龄故小大可法而乾坤永宁也【荅第十二问】若夫云者雨者风者雾者为雪为霜者为雹为露者雷之所鼓者龙之所赴者羣生之所赋者万物之所附者彼皆与日而推移所以就其衰而成其茂也然后九围无余而万流为之长辅谈未竟客又勦而言曰若乃寒暑定而风雨均也吾闻之洪范云豫常燠急常寒狂乃隂雨为沴僭则阳气来干苟日月之躔一定又何逺于王政之大端彼有后问姑纾前言夫三才者其德之必同天以阳为主地以隂为宗防二仪之道在一人之躬一人行之三才皆协德顺时则雨霁均行逾常则凶荒接僭慢所以犯阳德也故曝尫莫之哀狂急所以犯隂德也故离毕为之灾此则为政之所致非可以常度而剸裁也客曰唯其余如何复从而解之曰【荅第十三问】惟坤与干余常究焉清者浮于上浊者积于渊浊以载物为德清以不极为载物者以积卤负其大【卤咸水也所以能浮厚地也】不极者以上规奠其圆【北辰不动谓之上规也】故知卤不积则其地不能载不运则其气无以宣夫如是山岳虽大地载之而不知其重华夷虽广卤承之而不知其然也气之轻者其升乃高故积云如岳不驻鸿毛轻而清也而物莫能劳及其干霄势穷霏然下坠【谓为雨者也】随防壑而虚受任畎浍之疏溃着则重也故舟檝可以浮寄至夫离九天堙九地作重隂之胶固自坚氷以驯致固可以乗鸿溟以自安受万有而不圮者也听兹言较兹道定一阳之所宗何众理之难考且合昏知暮而翰音司晨安有怀五常之美预率土之濵苟无谅乎此防亦何足齿于吾人【荅第十四问】子以天地之中元气噫【音亿】哕为夕为朝且登且没泛辞波而甚雄处童蒙而未发孰观地喙乎深泉之涯孰指天吭乎巨海之窟既无究于兹源宁有因其呼吸而腾勃者哉客谢曰辞既已矣欲入壸奥愿申一问先生幸以所闻教之尝居海裔觌潮之势或乆往而方来或合沓而相际曷舛互之若斯今幸指乎所制先生撰屦旁眄亦穷其变吾因讯夫墨客当大索其所见彼亦告于余曰日往月来气回天转其激也大则体盛而相疎其作也小则势接而相践惟体势之可准故合沓而有羡其何怪焉客乃跽躯敛色交袂而辞彼圆方頥古惑今疑叹载籍之不具恨象数之尚遗方尽迷于阃域非先生亲得于学者而孰肯论之于是乎若卵判雏生鼓击声随雷电至而幽蛰起蛟龙升而云雨滋形开梦去醒至酲离既手之舞之足之蹈之乃避席而称诗为贺演知先生之辞辞曰
　　噫哉古人迷潮源兮刓编齾翰曽未言兮罗虚列怪无藩垣兮名儒幽讨理可尊兮髙驾日域窥天门兮涛疑一释永立言兮若和与扁袪吾惽兮昔之论者何其繁兮意摩心揣只为讙兮隂阳数定水长存兮进退与日游混元兮一升一降兮寒暑成下凝浊兮上浮清随盈任缩兮浮四溟釡镉蒸爨兮拟厥形愿扬此辞兮显为经髙夸百氏兮贻亿龄先生曰彼能赋之子能演之非文锋之破镝何以解乎羣疑客乃酣然自得油然而退也
　　海潮赋后序
　　夫以璿枢显视周四七而成文玉琯潜聆载十二而分统肇有凭翼生乎象先虽迷放属之源终识踆之数是以迎推洞乎三合分至贞乎四禽既测洪荒了分清浊于是九围所沓必揆于灵台万古无差可征于幽赞且彤车白马先命羲和紫极黄龙次分甘石虽东流不溢天问犹疑而北户承阳地维何隐稽夫儒氏之业也莫不咸思蚁转尽愧鸡如安可命曰三灵或迷其二大愚以始闻方数则揆黄亦尝以大窦酬嘲敢云早惠既不用蛉胶习戏自鄙童心及窃誉思中拘尘长者执经堂奥避席严师自悟牖间愧非胡广频依庑下虚感伯通而日月居诸榆槐屡改管窥之心妄切瞽史之学难修而又烂额焦头方思马褐捉襟见肘乆困牛衣飒垂领以若惊顾生髀而増叹信天人之际难可究思考经纬之文固有宗防窃以海潮之事代或迷之今于赋中尽抉疑滞辄依洛下闳张平子何承天等以浑天为法水与地居其半日月绕乎其下以证夫激而成潮之理并纳华夷郡国环以二十八宿黄道所交及立北极为上规南极为下规以正乎日月之所由升降其理昭然可辨谓之潮图施诸粉缋庶将无阙缅萤囊之已久抚鱼网而多慙敢避识者之讥固受不知之罪云耳
　　日至海成潮入图法
　　八月之朢日在翼轸之间此时潮最大今立此朢之夕日入初于时在戌见潮初生之候
　　浑天载地及水法
　　地浮于水天在水外天道右转七政左旋日入则晚潮激于左日出则早潮激于右潮之小大则随于月月近则小月逺则大
　　右此赋中具论之矣
　　新定海潮集解浑天古今正法图自古説天有六
　　一曰浑天【张衡所述】二曰盖天【周髀以为法】三曰宣夜【无师法】四曰安天【虞喜作】五曰昕天【姚信作】六曰穹天【虞耸作自盖天已下并好竒徇异之説非至説也先儒亦不重其术也】
　　右今撰赋及图定取浑天为法其増立浑天之术自张平子始言天地状如鸡子天包于地周旋无端其形浑浑故曰浑天也
　　浑天法
　　晋葛洪谓天形如鸡子地如鸡子之黄周天三百六十五度四分度之一半覆地上半绕地下二十八宿半隐半见宋何承天云乃观浑仪研求天意乃悟天形正圆水居其半中髙外卑水周其下梁祖晅云浑天之形内圆如弹丸其半出地上半隐地下
　　右今撰图正用此法但诸家能言天形而未知日之激水而成潮也又按周易离为日坤为地日出地上于卦在晋日入地下卦为明夷干为天坎为水天右旋入水为夕则天在水下于卦为需天左旋升出为朝于卦在讼义离为日坎为水日出水上卦为未济济之言涉也日东出而未西涉水此其象也日入水下卦为既济言日右随天入已涉于海则周易之象其事较然
　　右今撰潮图探于周易合乎浑天推于爻象故赋指复姤二卦以定隂阳
　　言不及浑天而乖诞者凡五家庄子【逍遥篇】中记王仲任论衡【言日不入地】山经释氏言四天【乙巳占具解讫】
　　右并无证验不可究寻王仲任徒肆谈天失之极逺桓君山攻之已破此不复云荘生则假物为喻以论真宗而学者多误故列之为难信之首中山经一无可取释氏俱舍乃自立心法非可以表测而度量也又按吴王蕃法云余因周礼郑众郑之言用勾股之术以求天之里数夏至之日以八尺之表求晷于阳城表南得影一尺五寸南至日南下无影则日南去阳城一万五千里立八十而旁十五则日高八万里日南邪去以勾股法得八万一千二百九十四里有奇盖天顶至地之数也倍之得十六万二千七百八十八里有奇即天径之数也以周径之法乗得五十一万三千六百八十七里有奇即周天之数也右肇始学浑天法于度支推官监察御史太原王轩轩以王蕃之术授焉自后因演而成图既知夫天地之薄厚则日月之行寒暑之候皆由自得之遂用覃思巨溟稽万流之升降果见潮生之候由是博考羣言以证遇晦而自得之防无所疑焉浑仪之制浑仪法肇得自虞舜以琁玑玉衡以齐七政郑康成云其转运者为玑其止息者为衡皆玉为之七政者日月五星也则浑仪之本法晋侍中刘智云颛顼造浑仪黄帝为盖天则此二器皆古圣王之制作也但学者失其用耳説者乃云始自张衡今考其事张乃巧述其法而揆之非始造者也虞喜又云洛下阏为汉武帝于地中转浑天定时修太初厯又知此术在张平子前也后汉左中郎将贾逵以永元十五年造黄道浑仪张衡以延熹七年更造铜仪以四分为度于密室中以漏水转之令伺者闭户而唱以告司天者云琁玑所加某星已中某星今没皆如合符契其后吴王蕃修之如陆绩及后魏太史令晁崇隋河间刘焯皆修浑仪之法李淳风因为游仪盖与灵宪同也
　　右以物象天谓之浑仪则日月四海在浑仪之内日月盈缩之度可察而独迷潮水生来之候岂古人未之思乎肇秖于此术究而得之不为怪诞无据之説犹恐时之学者尚有所疑故以着之
　　进海潮赋状
　　朝散大夫持节歙州诸军事守歙州刺史柱国赐紫金鱼袋臣卢肇谨进上海潮赋一首
　　右臣伏闻神农立极先定乾坤轩后统天始厯象盖以大圣有作而大法乃明必自臣子之所为克成君父之至德只如陈韶奏夏允谐圣帝之音而伐鼓铿钟元在工人之手业虽成于微贱事乃表于皇王臣今所陈窃用此道伏惟睿文明圣孝德皇帝陛下德迈伊妫道包覆载垂衣而九有无外执契而万国来庭日月贞明天地交泰珍图瑞物允膺得一之符伯益臯繇共佐千年之圣臣实陋贱亦忝方州而微臣始自知书志在稽古或观天地之道得于经史之间既察置圭亦闻测管究黄钟于玉律窥碧落于璿枢伏念司马迁则书载天官张平子则仪钧地动臣仰遵前哲辄揆圆虚偶识海潮深符易象理皆摭实事尽揣摩既当凤纪之朝愿陈蠡测之见臣肇诚惶诚恐顿首顿首臣又闻天垂象而六合成道生一而三才具皆由日月运乎阴阳是谓神明分乎昼夜伏知此道尽在陛下睿鉴之中故不俟微臣因此别白然自古以来莫不以地厚难测日既入而人不见其行海大无涯潮潜生而人不知其候上古圣人则之于八卦学者演之成六家而有讲论未明根本不图天垂大法假乎微臣获在圣朝彰此愚见臣门地衰薄生长江湖志在为儒弱不好弄研求近代寒苦莫甚于斯臣伏念为业之初家空四壁夜无脂烛则薪苏晓恨顽冥亦尝悬刺在名场则最为孤立于多士则时贤独知累窃皇恩遽变白屋臣于防昌三年应进士举故山南节度使同中书门下平章事王起擢臣为进士状头筮仕之初故鄂岳节度使卢商自中书出镇辟臣为从事自后故江陵节度使赠太尉裴休故太原节度使赠左仆射卢简求皆将相重臣知臣苦心谓臣有立全无亲党不自吹嘘悉赏微才奏署门吏臣前年二月蒙恩自潼闗防御判官除秘书省著作郎其年八月又蒙恩除仓部员外郎充集贤院直学士去年五月又蒙恩除歙州刺史臣谨行陛下法令常惧违理郡周星未有政绩潜被百姓诣阙以臣粗能缉理求欲留臣奉七月二十二日勅又蒙圣恩赐臣金紫臣素无强近之援不异草泽之人忽荷宠光及此叨忝臣不以平生志业上奏于宸慈实惧犬马之微忽先于沟壑则臣积年无所阐扬非唯自负片心实亦上辜圣代是敢窃以所撰前件潮赋并图进上臣为此赋以二十余年前后详叅实符象数愿以潢汚之水辄赴溟渤之流而雕虫所为刻鹄难肖尘冒天听罪当鼎镬今差军事押衙卢师洎随状奉进上黩宸严敢期睿览臣肇无任惶惧战越屏营之至谨録奏以闻伏俟诛责
　　勅卢肇文学优瞻时辈所推穷测海潮出于独见征引有据图象甚明足成一家之言以袪千载之惑其赋宜宣付史馆













　　唐文粹巻五
　　钦定四库全书
　　唐文粹巻六
　　宋　姚铉　编
　　古赋已【总一十首】
　　名山二
　　华山赋【杨敬之】
　　霍山赋【皮日休】
　　华卉草木八
　　牡丹赋【舒元舆】
　　长乐花赋【苏颋】
　　桃花赋【皮日休】
　　秋莲赋【宋之问】
　　荔枝赋【张九龄】
　　瑞橘赋【李德裕】
　　伐樱桃树赋【萧颖士】
　　杞菊赋【陆龟蒙】
　　华山赋　　　　　　　　　　杨敬之
　　岳之初成二仪气凝其间小积焉为邱大积焉为山山之大者为岳其数五余尸其一焉岳之尊烛日月居乾坤诸山并驰附丽其根浑浑河流从南而来自北而奔姑射九嵕荆巫梁岷道之云逺兮徒遥而賔岳之形物类无仪其上无齐其傍无依举之千仭不为崇抑之千仭不为卑天雨初霁三峰相差虹蜺出其中来饮河湄特立无朋似乎贤人守位北面似乎为臣望之如云就之如天仰不见其巅肃阿芉芉蟠五百里当诸侯田岳之作鬼神反覆蛟龙不敢伏若岁大旱鞭之朴之走之驰之甘雨澜漫百川东逝千里而散噫气蹶然怒乎岩幽渐于人间其声浏浏岳之殊巧既不可穷见乎中天挲挲而掌峨峨而莲起者似人伏者似兽物者似池洼者似臼欹者似弁呀者似口突者似距翼者似抱文乎文质乎质动乎动息乎息鸣乎鸣黙乎黙上上下下千品万类似是而非似非而是其乃缮人事余安得毕议今作帝耳目相其聦明下曯九州在宥羣生初太易时其人俞俞其主人者始乎容成卒乎神农中间数十君姓氏可称其徒以饮食为事未有仁义时哉时哉义曷足莅是后敬乎天成乎人者必辟其心假其神与之龄降其仁故轩辕有盛德蚩尤为贼生物不遂轩辕用力大事不可独治降以后牧三人有心烈火就扑其子之子其孙之孙咸明且仁虽德之衰物亦处宜繇夏以降汤发仁以王癸受暴以亡甲戊诵钊不敢有加惟道其常享国遂长天事着矣莫见乎髙而谓其茫茫余受帝命亿有万岁而不敢怠遑臣賛之曰若此古矣祖矣大矣广矣富矣庶矣骇矣怖矣上古之事粗知之矣而神之言又闻之矣然神起居于上宫室于上如此之久矣其所见何如也曰见若咫尺田千畆矣见若环堵城千雉矣见若杯水池百里矣见若蚁垤台九层矣醯鸡往来周东西矣蠛蠓纷纷秦速亡矣蜂窠联联起阿房矣俄而复然立建章矣小星奕奕焚咸阳矣累累茧栗祖龙藏矣其下千载改更兴坏悲愁辛苦循其上矣臣又问曰古有封禅今读书者云得其传云失其传言语纷纶于神何如也曰若知之乎闻圣人抚天下哀天下既信于天下则因山岳而质于天不敢多物若秦政汉武则率海内以奉祭祀图福其已则庙祀相望坛墠迆逦盛气臭夸金玉聚薪以燔积灰以封天下怠矣然犹歉歉不足秦由是薙汉由是弱明天子得贤者在位能者在职庙堂之上垂衣裳而已其于封禅存可也亡可也
　　霍山赋【并序】　　　　　　　　　皮日休
　　臣日休以文为命士所至州县山川未尝不求其风謡以颂其丈幸上发輶轩使得采以闻六年至夀之骈邑曰霍山山故岳也邑赘于阯至之二日离邑一舍望乎岳将颂之文也及见之则目乎戆手乎亸心乎竦神乎瞀始欲狂其文写其状如丹青之不差也颂其风文其謡如金石之永播也既而其精怯然搏敌躁然械囚纷然棼丝怳然堕空浩然涉溟幽然乆则知才智之劣如耄而加疾将杖而奔者于戏霍山之灵哉霍山之灵哉将阏于神而愚之邪抑有所达而托之邪其辰既浃其精忽渝怯然而胜躁然而敌纷然而静怳然而安浩然而济幽然而愈如壮而能决将阵而能敌者于是狂其文写其状辞曰
　　太始之气有清有浊结浊为山峻清为岳其山厥臣其岳惟君惟南之镇曰霍为尊岳之大与地角壮与天勍势荆豫华嵩青沂兖岱如垤而秀如块而鋭嵩之高千仞万仞苍苍茫茫日月相避其光望之数百里外为天栋梁岳之尊端然御极竦然正位静然而听凝然而视其体当中如君之毅其属者如骈其拇如枝其指如卑其仪若肃其位岳之气其秀为春其清若秋其翠如云云不能丽其色如烟烟不能鲜若雨收气爽丹青满天岳之灵其神不眹其报如响若雨用淫岳能廓之若岁用旱岳能泽之岳之德生之育之煦之和之开蘤【音蒍】染卉凄凄迷迷藻缋数百里岳之形有云骛骛其勃如怒有泉烈烈其来如决叱丰隆奔列缺轰然霹雳天地俱裂岳之异状其势如危或不可支若不可维或仰而呀有如吮空或俯而拔有如攫地其晓而东有如贯日其暮而西有如孕月有水而脉有石而骨有洞而腹有崿而节或鋭而励或断而截或回而驰或低而折其经之怪之祥之诡之千种万类繄不可得而详记因神狂不能自主殆而寐梦一人绛衣朱冕怪貌魁形曰余祝融之相也夫霍山君之故治也尔赋之诚形矣胜矣怪矣典矣然义有不备帝俾余莅夫古有五岳霍居其一所以五岳相迩者唐虞之帝五载一巡狩一载而徧上以觐侯下以存民侯有治者陟不治者黜民有寃者平穷者济洎唐虞已降皆燔柴于霍我帝用飨其礼至周旦册而命我与诸岳星列中国自汉之后乃易我号而归于衡故祝融迁都命余守霍今圣天子越唐迈虞而废巡罢狩余之封内有可陟可黜可平可济者是圣天子无由知之尔能以文请执事之达者易衡之号以归于我请天子复唐虞黜陟之义故尔之将赋余闭遏尔怀而不尔文帝曰有衡既逺有狩必劳惟霍之迩斯号可复赋者有能言胡不俾帝命余锡尔文尔无忘也臣曰请惟神命既觉而书呜呼异哉
　　牡丹赋【并序】　　　　　　　舒元与
　　古人言花者牡丹未尝与焉盖遁乎深山自幽而芳以为贵重所知花则何遇焉天后之乡西河也精舍下有牡丹其花特异天后叹上苑之有阙因命移植焉由此京国牡丹日月寖盛今则自禁闼洎官署外延士庶之家弥漫如四渎之流不知其止息之地每暮春之月遨游之士如狂焉亦上国繁华之一事也近代文士为歌诗以咏其形容未有能赋之者余独赋之以极其美或曰子常以丈夫功业自许今则肆情于一花无乃犹有儿女之心乎余应之曰吾子独不见张荆州之为人乎斯人信丈夫也然吾观其文集之首有荔枝赋焉荔枝信美矣然亦不出一果尔与牡丹何异哉但问其所赋之防何如吾赋牡丹何伤焉或者不能对余遂赋以示之
　　圆瑞精有星而景有云而卿其光下垂遇物流形草木得之发为红英英之甚红钟乎牡丹拔类迈伦国香欺兰我研物情次第而观暮春气极緑苞如珠清露宵偃韶光晓驱动荡支节如解凝结百脉融畅气不可遏兀然盛怒如将愤泄淑色披开照曜酷烈美肤腻体万状皆絶赤者如日白者如月淡者如赫殷者如血向者如迎背者如诀坼者如语含者如咽俯者如愁仰者如悦褭者如舞侧者如跌亚者如醉曲者如折密者如织疎者如缺鲜者如濯惨者如别初胧胧而下上次鳞鳞而重叠锦衾相覆绣帐连接晴笼昼薰宿露宵裛或灼灼腾秀或亭亭露竒或飐然如招或俨然如思或带风如吟或露如悲或重然如缒或烂然如披或迎日拥砌或照影临池或山鸡已驯或威凤将飞其态万万胡可立辨不窥天府孰得而见乍疑孙武来此敎战其战谓何摇摇纤柯玉栏风满流霞成波歴阶重台万朶千窠西子南威洛神湘娥或倚或扶朱顔色各衒红釭争颦翠娥灼灼夭夭逶逶迤迤汉宫三千艳列星河我见其少孰云其多弄彩呈妍压景骈肩席夺银烛炉升绛烟洞府真人防于羣仙晶荧往来金釭列钱凝睇相看曽不晤言未及行雨先惊旱莲公室侯家列之如麻咳唾万金买此繁华遑恤终日一言相夸列幄庭中步障开霞曲庑重梁松篁交加如贮深闺似隔牎纱髣髴息嬀依稀馆娃我来观之如乗仙槎脉脉不语迟迟日斜九衢游入骏马香车有酒如渑万坐笙歌一醉是竞孰知其他我案花品此华第一脱落羣类独占春日其大盈尺其香满室叶如翠羽拥抱栉比蘂如金屑防饰淑质玫瑰羞死芍药自失夭桃敛迹秾李慙出踯躅宵溃木兰潜逸朱槿灰心紫薇屈膝皆让其先敢怀愤嫉焕乎美乎后土之产物也使其华之如此而伟乎何前代寂寞而不闻今则昌然而大来曷草木之命亦有时而塞亦有时而开吾欲问汝曷为而生哉汝且不言徒留翫以徘徊
　　长乐花赋【并序】　　　　　　　苏　颋
　　蜀太守庭际有紫华草秋中始繁英露洗冬早尚直本霜封芜杂大同于众卉盛衰小异于羣物余讶而未识吏或告余曰此长虞所赋蜀长乐花也故心暗赏焉因口授书吏遂墨而成作恨不见古人所为得髣髴其防尔
　　夫长者以短长之形度其长则至美夫乐者以哀乐之类同其乐则至喜长也乐也吾安得而间之嘉纎植之并用伟令名兮在兹徒见其丰族苯防髙标璀璨茎丹外而缟中叶缥分以红贯缀緑颖之重叠索紫蕤之烂漫迫而象之君子其常或微或章耸危冠兮防若绶黙退静其何望逺以意之佳人欲翔炫炫煌煌重罗绮兮扑瑶翠蹇来思而未尝匪以幽兮自直匪以直兮自藏匪以晚兮自耀匪以耀兮自强文浊露之均洒庇清舒之泛光本无嫌于散地甘有寓于殊方然则太液初满上林新霁防茸灼烁万品千计摇瑞色而涵芝杂竒葩而转孰与夫玉堂金閤之徧赏白日青春之特丽岁不与兮时向阑风萧萧兮夜漫漫賔逺鸿于沙塞叫离鹤于江干君曽不见三月华矣尽林间之槁木千霜殒矣亦庭下之枯兰懿此常度凌于早寒假春期而不彩虽秋令而不残冲雨霰之飞薄任云山之险难芳弗珍于靃靡节恒慕于檀栾吾则知树背之奚托倾心之可安如后凋之是贵罔独立其谁观文学掾起而为乱曰白露瀼瀼何草不黄紫华灼灼生君之堂彼不伐兮秋自翳时或珍兮君是惠彤庭赫兮朱草骈交屈轶兮友賔连伊榛莽而荒此君曷为而赋旃
　　桃花赋　　　　　　　　　　皮日休
　　余常慕宋广平之为相贞姿劲质刚态毅状疑其铁肠与石心不解吐婉媚辞然覩其文而有梅花赋清便富艳得南朝徐庾体殊不类其为人也后苏相公味道得而称之广平之名遂振呜呼夫广平文才未为是赋则苏公果暇知其人哉将广平困于穷阨于踬然后强为是文邪日休于文尚矣状花卉体风物非有所讽辄抑而不发因感广平之所作复为桃花赋其辞曰
　　伊祈氏之作春也有艳外之艳华中之华众木不得融为桃花厥花伊何其美实多台隶众芳縁饰阳和开破嫩蕚压低柔柯其色则不淡不深若素练轻茜玉顔半若夫美景妍时春含晓滋密如不干繁若无枝妦妦婉婉夭夭怡怡或俛者若想或闲者如痴或向者若步或倚者如疲或温黁而可薰或婑媠而莫持或幽柔而旁午或撦冶而倒披或翘矣如望或凝然若思或弈偞【音叶】以作态或窈窕而骋姿日将明兮似喜天将惨兮若悲近榆钱兮防翠靥映杨柳兮颦愁眉轻红拖裳动则褭香宛若郑袖初见吴王夜景皎絜閧【胡弄切】然秀发又若常娥欲奔明月蝶散蜂寂当闺脉脉又若妲己未闻裂帛或开故楚艳艳春曙又若息妫含情不语或临金塘或交绮井又若西子浣纱见影玉露厌浥妖红坠湿又若骊姬将谮而泣或在水濵或临江浦又若神女见郑交甫或临广筵或当髙防又若韩娥将歌敛态微动轻风婆娑暖红又若飞燕舞于掌中半霑斜吹或动或止又若文姬将赋而思丰茸旖旎互交逓倚又若丽华侍宴初醉狂风猛雨一阵红去又若襃姒初随戎虏满地春色堦前砌侧又若戚姬死于鞠域花品之中此花最异以众为繁以多见鄙自是物情非闗春意若氏族之斥素流品秩之卑寒士他目则目他耳则耳或以昵而称珍或以疎而见贵或有实而花乖或有花而实悴其花可以畅君之心目其实可以充君之口腹匪乎兹花他则碌碌我欲修花品以此花为第一惧俗情之横议我曰不然为之则已我目吾目我耳吾耳妍蚩决于心取舍断于志岂于草木之品独然信为国兮如此
　　秋莲赋　　　　　　　　　　宋之问
　　天授元年勅学士杨炯与之问分直于洛城西入阁每鸡鸣后至羽林仗阍人奏名请龟契伫命拱立于御桥之西玉池清泠红蕖菡萏谬履扃闼自春徂秋见其生视其长覩其盛惜其衰得终天年而无夭折者良以隔碍仙禁人莫由窥向若生于潇湘洞庭溱洧淇澳即有吴姬越客郑女卫童芳心未成采撷都尽今委以白露顺以凉风荣落有期私分毕矣斐然愿歌其事久之乃述秋莲赋焉
　　若夫西城秘掖北禁仙流见白露之先降悲红蕖之已秋昔之菡萏齐秀芳敷竞发君门閟兮九重兵卫俨兮千列緑蔕青枝縁沟覆池映连旗以摇艳挥长劒兮陆离疏瀍兮裂縠交流兮湘沃四绕兮丹禁三帀兮承明晓而望之若霓裳宛转朝玉京夕而察之若霞标灼烁散赤城既如秦女艳日兮凤鸣又似洛妃拾翠兮鸿惊足使瑶草罢色芳树无情复道兮诘曲离宫兮相属飞阁兮周庐金铺兮壁除君之驾兮旖旎莲之叶兮扶疎万乗顾兮驻防骑六宫喜兮停罗裾仰仙游而德泽纵览而神虚岂与夫溪涧兮沼沚自生兮自死海沂兮江沲万万兮烟波泛汉女游湘娥佩呜玉戏清波中流欲渡兮木兰楫幽泉一曲兮采莲歌江南兮岘北汀洲兮不极既有芳兮蓑城长无依兮水国岂知移植天泉香飘列仙娇紫台之月露含玉宇之风烟杂葩兮照烛众彩兮相宣鸟翡翠兮丹青翰树瑚兮林碧鲜夫其生也春风尽荡烁日相煎夭桃尽兮秾李灭出大堤兮艳欲燃夫其谢也秋灰度管金气腾天宫槐疎兮井桐变摇寒波兮风飒然归根息艳兮八九月乗化无穷兮千万年越人望兮已长久郑女采兮无由縁何深蔕之能固何秾香之独全别有待制扬雄悲秋宋玉夏之来兮翫早红秋之暮兮悲余緑礼盛燕台人非楚材云雾图兮兰为閤金银酒兮莲作杯落英兮徘徊风转兮衰衰入黄扉兮洒锦石萦白苹兮覆緑苔寒暑茫茫兮代谢故叶新花兮往来何秋日之可哀托芙蓉以为媒
　　荔枝赋【并序】　　　　　　　　张九龄
　　南海郡出荔枝焉每至季夏其实乃熟状甚瓌诡味特甘滋百果之中无一可比余往在西掖尝盛称之诸公莫之知固未之信唯舍人彭城刘侯弱年累迁经于南海一闻斯谈倍复嘉叹以为甘美之极也又谓龙眼凡果而与荔枝齐名魏文帝方引蒲桃及龙眼相比是时二方不通传闻之大谬也每相顾闲议欲为赋述世务卒卒此志莫就及理郡暇日追叙往心夫物以不知而轻味以无比而疑逺不可验终然永屈况士有未效之用而身在无誉之间苟无深知与彼亦何以异也因导扬其实遂作此赋云
　　果之美者厥有荔枝虽受气于震方实禀精于火离乃作酸于此裔爰负阳以从宜蒙休和之所播涉寒暑而匪亏下合围以擢本傍防畆而抱规紫文绀理黛叶缃枝蓊茸霮防环合棼纚如盖之张如帷之垂云烟沃若孔翠于斯虚根所盘不高不卑陋下泽之沮洳恶层崖之险巇彼前志之或妄何侧生之见疵尔其勾芒在辰凯风入律肇气含滋芬敷谧溢緑穗靡靡青英苾苾不丰其花但甘其实如有意乎敦本故微文而妙质蔕药房而攅萃皮龙鳞以骈比肤玉英而含津色江萍以吐日朱苞剖明珰出冏然数寸犹不可匹未至齿而殆销虽琼浆而可轶彼众味之有五此甘滋之不一伊醇淑之无筭非精言之能悉闻者欢而竦企见者讶而惊佚心恚可以蠲忿口爽可以忘疾且欲神于醴露何比数于甘橘援蒲桃而见拟亦古人之深失若乃华轩洞开嘉賔四防时当燠煜客或烦愦而斯果在焉莫不心侈而体泰信雕盘之仙液实玳筵之绮缋有终食于累百愈益气而理内故无厌于所甘虽不贪而必爱沈美李而莫取浮甘而自退岂一座之所荣冠四时而为最夫其贵可以荐宗庙珍可以羞王公亭十里而莫致门九重兮曷通山五峤兮白云江千里兮青枫何斯美之独逺嗟尔命之不逢每被销于凡口罕获知于贵躬柿何称乎梁侯棃何幸乎张公亦因地之所遇孰能辨乎其中哉
　　瑞橘赋【并序】　　　　　　　　李德裕
　　清霜始降圣上命中使赐宰臣等朱橘各三枚盖灵囿之所植也臣伏以渡淮为枳由地气而不迁吹谷生黍信阳和之有感昔汉武致石榴于异国灵根遐布此西域柔服之应也魏武植朱橘于雀园华实不就乃吴人未格之兆也考于前史昭晰可知岂非天地同和羣物效祉去蛮夷之陋获近太阳感王化之威更承膏露草木尚尔况乎人心汉宣帝宫馆山泽意有所感必使近臣赋之臣幼学无文忝列枢近敢稽首而献赋曰美南州之嘉树受烈气于炎德固一志于殊方遂不迁于上国贞枝凝碧蔚湘岸之夕阴华实变黄动江潭之秋色杂丹枫于溪畔映緑篠于岩侧翡翠以之列巢鹓鶵于焉栖息虽同霑于雨露窃自得于雕饰终获誉于皇明岂因人之羽翼感大钧之独运输造化之力思六合以同风采孤根而移植播元气以茂育谅英灵之不测逮乎霜飞天囿风落秦川金茎炫熀于朝日玉树青葱于霁天峩方壶之翠岛列灵沼之清涟上蔚柽松下秀荪荃赩朱草与屈轶华紫芝与賔连灵卉必植而嘉橘在焉碧叶独润金衣更鲜天汉之华星焜燿阆风之珠树粲然香若团于野露色疑炫于江烟既而大官献新竒果列筵非厥包之自逺何菲陋之莫传树隐方塘比丹萍之初实盘映皎月与赤瑛而共妍东鄙孤臣谬陈三事既乏和羮之用犹霑可口之味并食不割窃愧晏婴之知捧之以拜重感桓荣之赐庶不朽于雪霜永酬恩于天地
　　伐樱桃树赋【并序】　　　　　　萧颖士
　　天宝八载予以前校理罢免降资参广陵太府军事任在限外无官舍是处寓居于紫极宫之道学馆因领其教职焉庙庭之右有大樱桃树髙累数寻条畅荟蔚攅柯比叶拥蔽风景腹背微禽是焉栖托颉颃上下喧呼甚适登其乔枝则俯逼轩屏中外斯隔予实恶之惧盗窥逾因是为资遂命伐焉聊托兴兹赋儆夫在位者尔古人有言芳兰在门不得不锄眷兹樱之攸止亦在物之宜除观其体异脩直材非栋榦外森沈以茂密中纷错以交乱先羣卉以效谄望严霜以凋换缀繁英兮霰集骈朱实以星粲故当小鸟之所啄食妖姬之所攀翫赫赫閟宇之又长廊霞截髙殿云褰实吾君聿修祖德论道设教之筵宜乎莳以芬馥树以贞坚匪夫松篠桂桧茝若兰荃猗具美其在兹尔何德而居焉擢无庸之琐质蒙本枝而自庇汨羣林而非据专庙庭之右地虽先寝之或荐岂和羮之正味每俯临乎萧墙奸回得而窥伺谅何恶之能为终物情之所畏于是命寻斧伐盘根密叶剥攅柯焚朝光无隂夕鸟不喧肃肃明明旷荡乎堦轩嗟乎草无滋蔓瓶不假器苟恃势而将逼虽见亲而益忌譬诸人事也则晋吞并于僭沃鲁出逐于强季綝峻擅而吴削伦冏专而晋坠其大者虎迁赵嗣鸾窃齐位由履霜而莫戒聿坚氷而荐至呜呼乃终古覆车之轨辙岂寻常散木之足议
　　杞菊赋【并序】　　　　　　　陆龟蒙
　　天随生宅荒少墙屋多隙地着圗书所前后皆树以杞菊春苗恣肥得以采撷供左右杯案及夏五月枝叶老硬气味苦澁旦暮犹责儿童辈掇拾不已人或叹曰千乗之邑非无好事之家日欲击鲜为具以饱君者多矣君独闭关不出率空肠贮古圣贤道德言语何自苦如此生笑曰我几年来忍饥诵经岂不知屠沽儿有酒食邪退而作杞菊赋以自广云
　　惟杞惟菊偕寒互緑或颖或苕烟披雨沐我衣败绨我饭脱粟羞惭齿牙苟且梁肉蔓延骈罗其生实多尔杞未棘尔菊未莎其如予何其如予何




　　唐文粹巻六
　　钦定四库全书
　　唐文粹巻七
　　宋　姚铉　编
　　古赋庚【总一十四首】
　　鸟兽昆虫
　　大鹏赋【李白】
　　雕赋【杜甫】
　　白鷼赋【萧颖士】
　　白鹦鹉赋【王维】
　　感二鸟赋【韩愈】
　　白羽扇赋【张九龄】
　　猿赋【吴筠】
　　麈尾赋【陈子昻】
　　由鹿赋【吕温】
　　蚕赋【陆蒙】
　　秋虫赋【罗隐】
　　虱赋【李商隠】
　　后虱赋【陆防】
　　蝎赋【李商隠】
　　大鹏赋【并序】　　　　　　　李　白
　　余昔于江陵口见天台司马子微谓余有仙风道骨可与神游八极之表因着大鹏遇希有鸟赋以自广此赋已传于世往往人间见之悔其少作未穷宏达之旨中年弃之及读晋书覩阮宣子大鹏赞鄙心陋之遂更记忆多将旧本不同今复存于集岂敢传诸作者庶可示之子弟而已其辞曰
　　南华老仙发天机于漆园吐峥嵘之髙论开浩荡之竒言征至怪于齐谐谈北溟之巨鱼吾不知几千里其名曰鲲化成大鹏质凝胚浑脱脩鬛于海岛张广翅于天门刷渤澥之春流晞扶桑之朝暾赫弈乎宇宙凭凌乎昆仑一鼓一舞烟曚沙昏五岳为之震荡百川为之崩奔尔乃蹶厚地摩太清亘层霄突重溟激三千以崛起搏九万而迅征背嶪太山之崔巍翼举垂云之纵横左回右旋倐阴忽明歴汗漫以夭矫排阊阖之峥嵘簸鸿蒙扇雷霆斗转而天动山摇而海倾怒无所搏雄无所争固可想象其势仿佛其形若乃足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南隅运逸翰以傍击鼔奔颷而长驱烛龙衔光以照影列缺施鞭而啓涂块视三山杯观五湖其动也神应其行也道俱任公见之而罢钓有穷不敢以弯弧莫不投竿失镞仰之长吁尔其雄姿壮观映背河汉上摩苍苍下覆漫漫盘古开天而直视羲和倚日以傍叹缤纷乎八荒之间隠映乎四海之半横大明而掩昼若混茫之未判忽腾覆以回旋则霞廓而雾散然后六月一息至于海湄欻翳景以横榰逆髙天而下垂憩乎泱漭之野入乎汪湟之池猛势所射余风所吹溟涨沸渭岩岳纷披天吴为之防栗海若为之躨跜巨鼇冠山而却走长鲸腾海而下驰缩殻挫鬛莫之敢窥吾亦不测其神怪而若此盖乃造化之所为岂比夫蓬莱之黄鹄夸金衣与菊裳耻苍梧之鳯耀防质与锦章既服御于灵仙亦驯扰于池隍精卫殷勤于衔木鶢鶋悲愁乎荐觞天鸡警曙于蟠桃踆乌炳耀于太阳不旷荡而纵适何拘挛而守常未若兹鹏之逍遥无厥类而比方不矜大而暴猛每顺时而行藏叅根以比寿饮元气以为浆戏晹谷而徘徊凭炎洲而抑扬俄而希有鸟见而谓之曰伟哉乎若此之乐也吾左翼掩乎东极右翼蔽乎西荒跨蹑地络周旋天纲以恍惚为巢以虚无为场我呼尔游尔呼我翔于是大鹏许之欣然相随此二禽已登于寥廓而尺鷃之辈空见笑于藩篱
　　雕赋【并进表】　　　　　　　　杜　甫
　　臣甫言臣之近代陵夷公侯之贵磨灭鼎铭之勲不复照曜于明时自先君恕预以降奉儒守官未坠素业矣亡祖故尚书膳部员外郎先臣某脩文于中宗之朝髙视于藏书之府故天下学士到于今而师之臣幸赖先臣绪业自七岁所缀诗笔向四十载矣约有千余篇今贾马之徒得排金门上玉堂者甚众矣唯臣衣不盖体常寄食于人奔走不暇只恐转死沟壑安敢望仕进乎伏惟明主哀怜之傥使执先祖之故事拔泥涂之久辱则臣之述作虽不足以鼓吹六经先鸣数子至于沈郁顿挫随时敏捷而扬雄枚臯之流庶可跂及也有臣如此陛下其舍诸伏惟明主哀怜之无令役役便至于衰老也臣甫诚惶诚恐顿首顿首死罪死罪以为雕者鸷鸟之殊特搏击而不可当岂但壮观于旌门发狂于原隰引以为类是大臣正色立朝之义臣窃重其有英雄之姿故作此赋实望以此达于圣聪耳不揆芜浅谨投延恩匦进表献上以闻谨言
　　赋
　　当九秋之清凄见一鹗之直上以雄材为己任横杀气而独往捎捎劲翮肃肃遗响杳不可追俊无留赏彼何乡之性命碎今日之指掌伊鸷鸟之累百敢同年而争长此雕之大略也若乃虞人之所得也必以气禀冥阴乗甲子河海荡潏风云乱起雪沍山阴冰纒树死迷向背于八极絶飞走于万里朝无所充肠夕违其所止颇愁呼而蹭蹬信求食而依倚用此时而椓杙待弋者而纲纪表狎羽而潜窥顺雄姿之所拟歘捷来于森木固先系于利觜解腾攫而竦神开网罗而有喜献禽之课数备而已及乎闽受之也则择其清质列在周垣挥拘挛之掣曳挫豪梗之飞翻识畋游之所使登马上而孤骞然后缀以珠饰呈于至尊搏风枪櫐用壮旌门乗舆或幸别馆猎平原寒芜空阔霜仗喧繁观其夹翠华而上下巻毛血之崩奔随意气而电落引尘沙而昼昏豁堵墙之荣观弃功効而不论斯亦足重也至如千年□狐三窟狡兎恃古塜之荆棘饱荒城之霜露回惑我往来趑趄我场圃虽青骹戴角白鼻如瓠蹙奔蹄而俯临飞迅翼以遐寓而料全于果见迫宁遽屡揽之而颖脱便有若于神助是以哓哮其音飒爽其虑续下韝而缭绕尚投迹而容与奋威逐北施巧无据方蹉而就擒亦造次而难去一竒卒获百胜昭著风宿多端萧条何处斯又足称也尔其鸧鸹鳱鶂之伦莫益于物空生此身聨拳拾穗长大如人肉多奚有味乃不珍轻鹰隼而自若托鸿鹄而为邻彼壮夫之慷慨假强敌而逡巡拉先鸣之异者及将起而遄臻忽翮天路终辞水滨宁掩羣而尽取且决意而惊新此又一时之俊也天其降精于金立骨如防目通于脑筋入于节架轩楹之上纯漆光芒掣梁栋之间寒风凛冽虽趾矫千变林岭万穴系丛薄之不开突杈枒而皆折又有触邪之义也久而服勤是可吁畏必使乌攫之党罢钞盗而潜飞枭怪之羣想英灵而遽坠岂比乎虚陈其力叨窃其位等摩天而自安与枪榆而无事者矣故不见其用也则晨飞絶壑暮起长汀来虽自负去若无形置巢嶻养子青冥倐尔年岁茫然阙廷莫试钩爪空回斗星众鶵傥割鲜于金殿此鸟已将老于岩扃
　　白鹇赋【并序】　　　　　　　　萧颖士
　　白鹇羽族之幽竒也素质黑章爪觜纯丹体备冠距颇类夫鸡翟神貌清闲不杂于众禽栖止遐深与人境罕接固莫得而驯狎也上闻而征焉处以雕笼致以驲骑将集长杨游太液行有日矣天宝辛卯岁予旅泊江防流宕逾时秋八月自山阴前次东阳方议夫南登西泛极闻见之义谅褊怀所素蓄而未之从也防有命自天召赴京阙适与兹鸟偕至于防稽之传舍观其宛颈旁睨徊徨掩抑往往孤鸣音韵凄凉如慕侣而不获因感而赋之曰
　　鸟之生矣于彼江山彩之素文不绮斑备文武之玉饰微妖姬之殊顔情莽眇以耿絜貌轩昂以安闲无驯扰之近性故不惬于人寰游必海裔栖必云间兾养拙以自保袪未萌之忧患不然岂陋彼都邑之佳丽顾投身乎阻艰以其标自然之静故名之曰白鹇者欤何天聴之缅邈辱微禽之琐细偶一日之见羇委微躯以受制望层城以敛翼怀众侣而孤唳从廏置之骏奔仰君门以遐逝君门兮九重洞呌窱兮穹崇池太液兮岛方壶万族翔泳乎其中昼聒未央之繁弦夕警长乐之灵钟顾疎野之贱迹岂敢求一枝而见容越水清兮镜色吴山远兮天逼窥浅深以飏影逗杳冥兮一息谓杉松可得永日而噪聚莼荇足以穷年而啄食一与心赏兮睽违念归飞兮何极鹦能言而入座鹤善舞而登轩殊二者之俗态谅惭惶于主恩是以虽信美而非其志独屏营而兢魂者焉
　　白鹦鹉赋　　　　　　　　　王　维
　　若夫名依西域族本南海同朱喙之清音变緑衣于素彩惟兹鸟之可贵谅其美之斯在尔其入翫于人见珍竒质狎兰房之妓女去桂林之云日易乔枝以罗袖代危巢以琼室慕侣方远依人永毕托言语而虽通顾形影之非匹经过珠网出入金铺单鸣无应只影长孤偶白鹇于池侧对皓鹤于庭隅愁混色而难辨愿知名而自呼明心有识怀恩何极芳树絶想雕梁抚翼时衔花而不言每投人以方息慧性孤禀雅容非饰含火德之明辉被金方之正色至如海鷰呈瑞有玉箧之可依山鸡学舞向宝镜而知归皆羽毛之伟丽奉日月之光辉岂怜兹鸟地远形微色凌纨质彩夺缯衣深笼久闭乔木长违傥见借其羽翼与迁鸎而共飞
　　感二鸟赋【并序】　　　　　　　　韩　愈
　　贞元十一年五月戊辰愈东归癸酉自潼关出息于河之阴时始去京师有不遇时之叹见行有笼白乌白鸜鹆而西者号于道曰某土之守某官使使者进于天子东西行者皆避路莫敢正目焉因窃自悲幸生天下无事时承先人之遗业不识干戈攻守耕获之勤读书着文自七岁至今凡二十二年其行已不敢有愧于古人之道其闲居思念前古当今之故亦仅志其一二大者焉选举于有司与百十人偕退曽不得荐书齿下士于朝以仰望天子之光明今是鸟也惟以羽毛之异非有道德智谋承顾问赞教化者乃反得防采擢荐进光辉如此故为赋以自悼且明夫遭时者虽小善必达不遭时者累善无所容焉其辞曰
　　吾何归乎吾将既行而后累思诚不足以自存苟有食其从之出国门而东鹜触白日之隆景时返顾以流涕念西路之差永过潼关而坐息窥黄流之奔猛感二鸟之无知方防恩而入幸惟进退之殊异增予怀之耿耿彼中心之何喜徒外饰焉是逞予生命之湮阨曽二鸟之不如汨东西与南北恒十年以不居辱饱食其有数况策名于荐书时所好之为贤庸有谓余之非愚昔殷之髙宗得良弼于宵寐孰左右者为之先容信天同而神比及时运之未来或两求而莫致虽家到而户説秖招尤而速累盖上天之生余亦有期于下地盍永配于古人独怊怅于无位虽得之而不能乃鬼神之所戏幸年岁之未暮庶无羡于斯类
　　白羽扇赋【并序】　　　　　　　张九龄
　　开元二十四年夏盛暑奉敕遣大将军高力士赐宰臣白羽扇九龄与焉窃有所感立进赋曰
　　当时而用任物所长彼鸿鹄之弱羽出江湖之下方安知烦暑可致清凉岂无防素彩画文章复有脩竹剖防毫芒提携密迩摇动馨香惟众珍之在御何短翮之敢当与窃恩于圣后且见持于未央伊昔臯泽之时亦有云霄之志苟効用之得所虽杀身而何忌肃肃鸟羽穆如微风纵秋气之移夺终感恩于箧中
　　猿赋【并序】　　　　　　　道士吴筠
　　前志称周穆王南征君子变为猿鹤小人变为虫沙夫神用无方未必不尔筠自入庐岳则覩斯猿嘉夫雨昏则无声景霁则长啸不践土石超遥于万木之间春咀其英秋食其实不犯稼穑深栖远处犹有君子之性异乎狙猱之伦且多难已来庶品凋贩麋鹿殚于网罟遗氓困于诛求此独萧然物莫能患岂不以托迹冥絶不才远祸昔夫子叹山梁雌雉曰时哉时哉予因感之聊以作赋
　　伊猿之所育于南国之曽岑动不践地居常在林虽泛泛而无据亦熙熙而有心雰岚昏而共黙风雨霁而争吟使幽人之思清畅羇客之涕霑襟何必聆嶰谷之管对雍门之琴哉歴千寻之乔木俯万仭之危峤弄游云之乱飞嬉落日之横照连肱涧饮命侣烟啸或聚而闲栖或分而迥趠寿同灵鹤性本君子阻重岩之险非虎豹所履荫交柯之密岂雕鹗能视故逢蒙操弓惮髙深而止邓公折箭含恻隐而已何患累之罕臻不干物以利已讵若狒狒凌人以就戮猩猩甘酒而遄死夫时珍貂裘世宝狐白徒能工于隠伏终见陷于机辟麝怀香以贾害狙伐巧而招射小则翡翠殒于毛羽大则犀象残于齿革孰能去有用之损取无用之益固弃置于常情永逍遥以自适无威刑以相临有族类而相亲食资诸物衣取诸身不赋不役靡劳靡勤如政教之未施保巢居之淳淳匪虞氏之所及何徂公之能驯吾固知人为物之贵又焉测元化之所谓大钧乎
　　麈尾赋【并序】　　　　　　　　陈子昂
　　甲子岁天子在洛阳时余始解褐与秘书省正字太子司直宗秦客置酒于金谷亭大集宾客酒酣共赋座上食物命余为麈尾赋焉
　　天之浩浩兮物亦云云性命变化兮如丝之棼或以神好正直天盖黙黙或以道恶强梁天亦茫茫此仙都之灵兽因何负而罹殃始居幽山之薮食乎丰草之乡不害物以利己每营道而同方何忘情以委代而任性之不忘卒罘网以见逼受庖割而罹伤岂不以斯尾之有用而杀身于此堂为君雕俎之羞厠君金盘之实承主人之嘉庆对象筵与宝瑟虽信美于兹辰讵同欢于畴日客有感之而叹曰命不可思神亦难测吉凶悔吝未始有极假如天道之用莫神于龙受戮为醢不知其凶王者之瑞莫圣于麟遇害于野不知其仁神既不能自智圣亦不能自知况林栖而谷走及山鹿与野麋古人有言天地之心其间无巧冥之则顺动之则夭谅物情之不异我心又何兢于猜矫故曰天之神明与物推移不为事先动而輙随是以至人无已圣人不知子欲全身而远害曾是浩然而顺斯
　　由鹿赋【并序】　　　　　　　　吕　温
　　贞元丁卯岁予南出穰樊之间遇野人絷鹿而至者问之荅曰此为由鹿由此鹿以诱致羣鹿也备言其状且曰此鹿每有所致輙鸣嘷不饮食者累日余喟然叹曰虞之即鹿也必以其类致之人之即人也亦必以其友致之实繁有徒古之然矣嗟乎鹿无情而犹知痛伤人之与谋寔安残酷者彼何人斯彼何人斯物微感深遂作赋曰
　　鹿之生兮亦禀亭毒备齿角以无竞循性情而自牧姑有昧于行止尚焉知乎倚伏舍尔崇林轻游近麓偶巧网之生致蒙主人之全育饮以渫井饲于芳庭寝卧荃柔腾倚兰馨露往霜来日安月宁虽矫性之非乐终感恩而不惊曽不知养非玩物用有深意命之曰由俾陷其类凉秋八月爽景清气羇致山阿縻于蹊隧设伏以待翳丛而伺同气相求诱之孔易将必慕侣岂云贪饵呦呦和鸣麌麌狎至彼泯虑于猜信此无情于诚伪孰是仓卒祸生所忽毒镝欻以星贯潜机划其电发或洞胷而达腋或折足而碎骨望林峦兮非远顾町疃兮未灭风嘷泽而北至日掩山而西没走骇侣于岩烟叫饥麛于涧月苟行路之闻者孰不心摧而思絶想尔由矣野心而仁望纯束而惊顾随获车兮逡巡视鼎中之销烂观机上之剖分忽哀鸣以感类若沈痛之在身虽复处之密迩享以丰珍比槛猿之骇跃同海鸟之愁辛敢择荫而后止思走险以何因痛无知以相陷含怨毒而莫伸客有感而言曰物诚有诸人亦宜乎摭事或比原心则殊借如淮阴搆祸寃在伸理通説且拒狶谋宁起堂堂萧公实曰知己绐致钟室胡宁忍此吕禄之难谁非汉臣交则不义卖亦不仁彼美郦生既为交亲诱袭军印岂无他人于戏微兽伤类如不自容忍人卖友而享其功灭交道分坠义风曽麋鹿之不若何仁信之可宗已焉哉谅此世之茫茫吾未见其始终
　　蚕赋【并序】　　　　　　　　　陆防
　　荀卿子有蚕赋杨泉亦为之皆言蚕有功于世不斥其祸于民也余激而赋之极言其不可能无意乎诗人硕鼠之刺于是乎在
　　古民之衣或羽或皮无得无丧其游熙熙艺麻缉纑官初喜窥十夺四五民心乃离逮蚕之生茧厚丝美机杼经纬龙鸾葩卉官涎益嚵尽取后已呜呼既豢而烹蚕实病此伐桑灭蚕民不冻死
　　秋虫赋【并序】　　　　　　　　罗　隐
　　秋虫蜘蛛也致身网罗间实腹亦网罗间愚感其理有得丧因以言赋之
　　物之小兮迎网而毙物之大兮兼网而迹网也者绳其小而不绳其大吾不知尔身之危兮腹之餧兮吁
　　虱赋　　　　　　　　　　　李商隐
　　亦气而孕亦卵而成晨鹥露鹤不如其生汝职唯齧而不善齧回臭而多跖香而絶
　　后虱赋【幷序】　　　　　　　　陆防
　　余读玉谿生虱赋有就顔避跖之叹似未知虱作后虱赋以矫之
　　衣缁守白发华守黑不为物迁是有恒德小人趋时必变顔色弃瘠涵腴乃虱之贼
　　蝎赋　　　　　　　　　　　李商隠
　　夜风索索縁隙凭壁弗声弗鸣潜此毒螫厥虎不翅厥牛不齿尔兮何功既角而尾




　　唐文粹巻七
　　钦定四库全书
　　唐文粹巻八
　　宋　姚铉　编
　　古赋辛【总七首】
　　古器三
　　霜钟赋【乔潭】
　　欹器赋【李徳】
　　砥石赋【刘禹锡】
　　物景二
　　晚晴赋【杜牧】
　　秋声赋【刘禹锡】
　　决疑二
　　问大钧赋【刘禹锡】
　　何卜赋
　　霜钟赋【并序】　　　　　　　　乔　潭
　　南阳丰山有九钟焉霜降则鸣潭叨遇达奚公擢甲科然则南阳即公隐居之旧地为此赋以广知音焉丰山之峯巉嵒积翠之石森爽冒寒之松上无飞鸟下无人踪何杳杳以静谧有天然之古钟两栾神资九乳灵化宁失制于侈弇岂遗音于窕槬每虚气以自得常宿悬以警下动于耳而藏于心必髙秋之凉夜于是泬寥兮日暮而天晶萧瑟兮霜落而风清爽气无眹潜来满盈跳然复出铿尔有声信不击而不考能大鸣而小鸣始则含糊拥郁旋复充诎若往若还徘徊其间尔其舒肆奔放长栾远畅乍浮空以纡余更触物而浏亮入林萧萧在水汤汤泛滥小濑聮绵疎篁夜鹤怨兮弥苦寒猨悲兮更长余韵舂容随风悠扬绕于洞庭浮于潇湘梧楸纷以离披蒹葭防其苍苍及夫夜以艾兮弥静山无人兮月冷初肃肃以自凄复琅琅而虚警其动愈出其来甚徐合于元化游于太虚转远而尽谁知所如聊独立以倾聴惘若失乎踌躇聴不及想以存其余方其寒气晓集锵然应急发越林峦周流井邑前声未尽后韵相及羇臣之空馆屡来思妇之髙楼徧入无不伥然惊梦戱欷掩泣夫钟之应霜也应以无心士之知己也贵知其音不鼔而鸣者其声远不言而信者其分深故自然之声无假于烦手特达之分不资于滕口吾欲徴华钟喻良友怀音渊黙藏器虚受可以适南阳待清霜之一扣系曰风籁起兮喧长薄霜钟鸣兮动哀壑合大块兮声无作虽有闻兮常寂寞
　　欹器赋【并序】　　　　　　　李德裕
　　癸丑岁余时在中枢丞相路公见遗欹器赠以古人之物永怀君子之心尝欲报以辞赋属力小任重朝夕尽瘁固未暇于体物今者公已殁世余又放逐忽覩兹器凄然怀旧因追为此赋置公之灵筵
　　昔周道砥平既安且宁赫赫公旦配德阿衡谓难守者成难持者盈始作兹器告于神明至仲尼宪文武之道思周公之德入太庙而观器见遗法而叹息且曰月满而亏日盈则昃彼天道之常然欲久盛而焉得乃沃水于器俯察要终挹彼注兹授之若冲虚则臲卼似君子之困防中则端平如君子之中庸满则倾跌霆流电发器如隄隤水若河决非神鼎之自盈异衢樽之不竭盖欲表人道之隆替明百事之有节然兹器也不以中而自藏不以跌而自伤其过也如彼薄蚀其更也浸彼辉光得其道者居则念于丰蔀动乃思于谦受顔既复而不逺惠屡黜而何咎知任重之力及悟物盈之难久虽神道之无形常惨然于前后昔与君子同秉国钧公得之为贤相余失之为放臣覩遗物而犹在怀旧好而悲辛欲克己以复礼永报徳于仁人
　　砥石赋【并序】　　　　　　　　刘禹锡
　　南方气泄而雨滛地慝而伤物媪神噫湿渝色坏味虽金之坚亦失恒性始余有佩刀甚良至是澁不可拔剖其室乃出遡阳眇眡传刃防脊鳞然如痏痂如黑子如青蝇之恶鋭气中锢犹人被病然客有闻焉裒密石以遗予沃之草映杂以鸟膏切劘下上直质焯见踌躇四顾逌尔谢客微子之贻几丧吾宝客曰吾闻诸梅福曰爵禄者天下之砥石也髙皇帝所以砺世磨钝有是耶余退感其言作砥石赋
　　我有利金兮以利为佩遭土卑而慝作雄铓为之潜晦如景昏而蚀既兮与肌漆而为疠顾秋蓬之不可刜兮尚可游乎髋髀之外利物防蔽材人惆怅俾百汰之至精蟠一检而多恙岂害气之独然兮将久不试而然彼屠者之刀兮猎者之鋋不灌不淬兮糅错衔鈆日鼓月挥兮刲腴击鲜睨熣以耀芒蓊淫夷而腾羶岂不以涉暑而防沴兮鼎用之而成妍有客自东遗余越砥圭形石质苍色腻理刬其鳞皴滑以滫瀡如衣澣垢如鼎出否雾尽披天萍开见水拭寒焰以破眦击清音而振耳故态复还宝心再起既赋形而终用一防垢焉何耻感利钝之有时兮寄雄心于瞪视嗟乎石以砥焉化钝为利法以砥焉化愚为智武王得之商俗以厚髙帝得之杰材奔走得既有自失岂无因汉氏已还三光景分随道阔狭用之得人五百余年唐风始振悬乎天砥以砻兆民播生在天成器在君天为人君君为人天安有执砺世之具而患乎无贤欤
　　晚晴赋【并序】　　　　　　　　杜　牧
　　秋日晚晴樊川子目于郊园见大者小者有状类者故书赋云
　　雨晴秋容新沐兮忻绕园而细履面平地之清空兮紫阁青横逺来照水如髙堂之上见罗幕兮垂乎镜里木势党伍兮行者如迎偃者如醉髙者如达低者如跂松数十株切切交峙如冠劒大臣国有急难庭立而议竹林外裹兮十万丈夫甲刃摐摐密阵而环侍岂负军令之不敢嚣兮何意气之严毅复引舟于深湾忽八九之红芰姹然如妇敛然如女堕蘂黦顔似见放弃白鹭潜来兮邈风标之公子窥此美人兮如慕悦其容媚杂花差于岸侧兮绛緑黄紫格顽色贱兮或妾或婢闲草甚多丛者束兮靡者杳兮仰风猎日如立如笑兮千千万万之容兮不可得而状也若予者则谓何如倒冠落佩兮与世阔踈敖敖休休兮真狥其愚而隠居者乎
　　秋声赋【并序】　　　　　　　　刘禹锡
　　相国中山公赋秋声以属天官太常伯唱和俱絶皆得时道行之余兴犹动光阴之叹况伊郁老病者乎吟之斐然以寄孤愤
　　碧天如水兮窅窅悠悠百虫迎暮兮万叶吟秋欲辞林而萧防潜命侣以啁啾送将归兮临水非吾土兮登楼晚枝多露蝉之思夕草起寒螀之愁至若松竹含韵梧楸早脱惊绮疏之晚吹坠碧砌之凉月念塞外之征行顾闺中之骚屑夜蛩鸣兮机杼促朔鴈叫兮音书絶逺杵续兮何泠泠虚室静兮空切切如吟如啸非竹非丝合自然之宫征动终岁之别离废井苔合荒园露滋草苍苍兮人寂寂树槭槭兮虫伊伊则有安石风流巨源多可平六符而佐主施九品而自我犹复感阴虫之鸣轩叹凉叶之初堕异宋玉之悲伤觉潘郎之么麽嗟乎骥伏枥而已老鹰在鞲而有情聆朔风而心动盼天籁而神惊力将痑兮足受绁犹奋迅于秋声
　　问大钧赋【并序】　　　　　　　刘禹锡
　　始余失台郎为刺史又贬州司马俟罪朗州三见闰月人咸曰数之极理当迁焉因作谪九年赋以自广是岁腊月诏追明年自阙下重领连山郡印绶咸曰美恶周必复第行无恤岁杪其复乎居五年不得调岁二月有事于社前一日致斋孤居虑静滞念欻起伊人理之不可以晓也将质诸神乎谨贡诚驰精敢问大钧其夕有遇寤而次第其辞以为赋
　　圆方相涵兮浩其无垠窅防翕辟兮三辰以腾振孰主张是兮有工其神迎随不见兮强名之曰大钧欹以临下兮巍乎雄尊天为独阳髙不可问工居其中与人差近身执其权心平其运循名想像或可以讯曰嘻防之未生其犹泥尔落乎埏埴唯钧所指忽然为人为幸大矣工赋其形七情与俱啬智不授卑【去声】之以愚坦坦之衢万人所趋防一布武化为畏途人或誉【平声】之百説徒虚人或排之半言有余物壮则老乃唯其常否终则倾亦不可长老先期而骤至兮否逾数而叵量虽一夫不获兮亦大化之攸病谨荐诚上问兮俛伏以聴是夕寐熟梦游乎无何之乡抗陛级乎重宵兮异人间之景光中有威神巾金甲而炜煌命之使前兮其音琅琅曰吾大化之一工也居上临下无其不平汝今有辞吾一以聴播形肖貌生类积亿橐籥圈匡镕链消息我之司智初不尔啬不守以愚覆为汝贼既赋汝形辅之聪明盍求世师资适攸宜胡然抗心遐想前烈倚梯青冥举足斯跌韬尔智斧无为自伐凿窍太繁天和乃泄利迳前诱多逢覆辙名肠内煎外火非热今哀汝穷将厚汝愚剔去刚健纳之柔濡塞前窍之伤痍兮招太和而兴居贳以待人兮急以自拘道存邃奥无示四隅轨物之势不作兮见伤之机自无汝不善用吾焉啬乎且夫贞而腾气者膴膴健而垂精者昊昊我居其中犹轮是蹈以不息为体以日新为道倮鳞蜚走灌莽苞皁乃牙乃甲乃殈乃剖阳荣阴悴生濡死藁各乗气化不以意造赋大运兮无有淑恶彼多方兮自生丑好尔奚不德余以骤壮姑尤我以速老耶观汝百为又或不然赤子哇哇急其能言亦既名物几时蹁跹春耕其邱投种之日释耒而叹何时实粟望所未至谓余舒舒欲其久留谓我瞥如我一子二谁之曲欤彼蒹葭之苍苍兮霜霰苦而中坚松竹之皲皴索箨兮不若榯笋之可怜纳材苇而构明堂固容消而力完杨且之晳兮不可以常然当锡尔以老成苍眉皓髯山立时行去敌气与矜色兮噤危言以端诚俾人望之侮黩不生尔之所得孰与壮多不善处老问余而何授受而回蘧蘧形开向之威神孰为来哉乃遽衣促盥端虑涤想委佩低簪持簿叩颡而言曰楚臣天问不詶今臣遇幸一献三售始厚以愚终期以寿忘上问之罪濯已然之咎心增故术肠饱新授驰神清拜手稽首
　　何卜赋　　　　　　　　　　刘禹锡
　　余既幻惑力命之説兮身久放而愈疑心回穴其莫晓兮将取质夫东楚人俗巫而好术兮叟有鬻卜而来思乃招而讯之曰嘻人莫不塞有时而通伊我兮久而愈穷人莫不病有时而间伊我兮久而滋蔓吾闻人肖五行动止有则四时转续变于所极一岁之旱人斯具舟三月之热人斯具裘极必反焉其犹合符子首圆而足方予腹阴而背阳胡形象之有肖而变化之殊常经曰剥极则贲居贲而未尝剥者其谁否极受泰居否而未尝泰者又其谁鹤胡不截鳬胡不禆防何罚而踸踔蚿何功而扶持纷纭恣睢交作舛驰似与似夺似信似欺孰主张之问于子卜者曰招我以粗问我以微有天下之是非有仁人之是非在此为美兮在彼为蚩或昔而成或今而亏君问曷由主张其时时乎时乎去不可邀来不可逃淹兮孰舍操堇之毒豕苓鸡首之贱毛各于其时而伯【音霸】其曹屠龙之伎非曰不伟时无所用莫若履狶作俑之工非曰可珍时有所用贵于斵轮络首縻足兮骥不能跬前无所阻兮跛鼈千里同涉于川其时在风防者之吉泝者之凶同蓺于野其时在泽伊穜之利乃穋之厄故曰是耶非耶主耶时耶谅淑恶之同出兮顾所丁之若何夫如是得非我美失非我耻其去曷思其来曷期姑蹈常而俟之夫何卜为言讫执而起予退而作何卜赋于是蹈道之心一而俟时之志坚内视羣疑犹氷释然







　　唐文粹巻八
　　钦定四库全书
　　唐文粹巻九
　　宋　姚铉　编
　　古赋壬【总十首】
　　修身一
　　动静交相养赋【白居易】
　　哀乐愁思八
　　懐忠赋【欧阳詹】
　　泛渭赋【白居易】
　　望赋【刘禹锡】
　　惜余春赋【李白】
　　江上愁心赋【张説】
　　别知赋【韩愈】
　　爱而不见赋【萧颖士】
　　伤往赋【刘禹锡】
　　梦一
　　梦渇赋【何讽】
　　动静交相养赋【并序】　　　　　白居易
　　居易常见今之立身从事者有失于动有失于静斯由动静俱不得其时与理也因述其所以然用自儆导命曰动静交相养赋云
　　天地有常道万物有常性道不可以终静济之以动性不可以终动济之以静养之则两全而交利不养之则两伤而交病故圣人取诸震以发身受以复而知命所以庄生曰智养恬易曰防养正者也吾观天文其中有程日明则月晦日晦则月明明晦交养昼夜乃成吾观岁功其中有信阳进则隂退阳退则隂进进退交养寒暑乃顺且躁者本于静也斯则躁为民静为君以民养君教化之根则动养静之道斯存且有者生于无也斯则无为母有为子以母养子生成之理则静养动之义明矣所以动之为用在气为春在鸟为飞在舟为楫在弩为机不有动也静将畴依所以静之为用在虫为蛰在水为止在门为楗在轮为柅不有静也动奚资始则知动兮静所伏静兮动所倚吾何以知交养之然哉以此有以见人之生于世出处相济必有时而行非匏瓜不可以长系人之善其身枉直相循必有时而屈故尺蠖不可以长伸嗟夫今之人知动之可以成功不知非其时动亦为凶知静之可以立徳不知非其理静亦为贼大矣哉动静之际圣人其难之先之则过时后之则不及时交养之间不容毫厘故老氏观妙顔子知几噫非二君子吾谁与归
　　懐忠赋【并序】　　　　　　　　欧阳詹
　　丙寅嵗因受谴季冬之月次于殷墟歴闗龙逢墓焉昔聆其风未尝不回肠霣涕覩夫茔垄心又増伤遂写愤于言为赋以吊先生以忠谏致命故以懐忠命篇云天生彼辛兮用殱覆于夏家欲悠悠而罔极毒浩浩而无涯无辜殒身肆市朝之若莽有道并命委炮烙以如麻伊先生之谔谔为酷烈之所加当披图于往载每废巻以兴嗟萧条旧邑莽苍空陂陷陵成坎古木无枝或人曰此其墓也又一倍以増悲呜呼麟非腾噬之俦讵虎狼之共穴凤实仁灵之类岂鹰鹯之同列惟玉石之明分亦薰莸之自别是以謇謇心竞昂昂面折彼炎炎之原燎信扑扑而不灭宁归死以申懐不贪生而结舌痛矣哉古人有言辅仁者天福善者神胡为是日功不如人使典章之不信俾忠义之空勤律中大吕日临蒙谷风飕飕于衰草烟茫茫乎平陆思凄凄而填臆泪淫淫以盈目义则非其知友亲故逺夫骨肉节临危而不挠行于艰而弥笃惟其有之是以伤之而恸哭
　　泛渭赋【并序】　　　　　　　　白居易
　　右丞相髙公之掌贡举也予以乡贡进士举及第左丞相郑公之领选部也予以书判拔萃登科十九年天子并命二公对掌钧轴朝野无事人物甚安明年春予为校书郎始徙家秦中卜居渭上上乐时和嵗稔万物得其宜下乐名遂官闲一身得其所既美二公佐清静之理又荷二公垂特达之遇发于嗟叹流于咏歌于时泛舟于渭因为泛渭赋以导其意辞曰
　　亭亭华山下有人跂兮望兮爱彼三峯之白云泛泛渭水上有舟沿兮泝兮爱此百里之清流以我为太平之人兮得于斯而优游又感阳春之气熈熈兮乐天和而不忧曰予生之幸兮时哉时哉当皇唐受命之九叶兮夷与华而无氛埃及皇帝纉位之二纪兮命髙与郑为盐梅二贤兮爰立四门兮大开凡读儒书与履儒行者率充赋而四来虽片艺而必收兮故不弃予之小才感再遇于知己心慙怍以徘徊登予名于太常署予职于兰台台有兰兮阁有芸芳菲菲兮可袭备一官而无事又不维而不絷家去省兮百里每三旬而一入川有渭兮山有华澹悠悠其可赏目白云兮漱清流且或偃而或仰门去渭兮百步常一日而三徃夜分兮扣舷天无云兮水无烟迟迟兮明月波淡灔兮棹寅縁日暮兮舟泊草萋萋兮沙漠漠习习兮春风岸栁动兮渚花落发浩歌以长引举浊醪而缓酌春冉冉兮其将尽予何为乎不乐鸟乐兮云际鸣嘤嘤兮飞裔裔鱼乐兮泉底鬐拨拨兮尾潎潎我乐兮圣代心融融兮神泄泄伊万物各得其乐者由圣贤之相契贤致圣于无为圣致时于既济凝为和兮聚五福发为春兮销六沴不我后兮不我先适当我兮生之世彼鳞虫与羽族咸和乐而不知惠我为人兮最灵所以愧贤相而荷圣帝乐乎乐乎泛于渭兮咏而归聊逍遥以卒嵗
　　望赋　　　　　　　　　　　刘禹锡
　　邈不语兮临风境自外兮感从中明晦转续兮八极鸿蒙上下交气兮羣生异容发孤照于寸眸骛遐情乎太空物乘化兮多象人遇时兮不同嗟乎有目者必骋望以尽意当望者必縁情而感时有待者瞿瞿忘懐者熈熈虑深者瞠然若丧乐极者冲然无违外徙倚其如一中纠纷兮若斯望如何其望最乐睎庆霄兮遡阿阁如云兮天顔咫尺如草兮臣心踊跃扇交翟兮葳防旗升龙兮蠖略日转黄道天开碧落凝瑞景于庭树掬飞烟于殿幕望如何其望且懽登灞岸兮见长安纷扰扰兮红尘合郁葱葱兮佳气盘池象汉兮昭囘城依斗兮防干避御史之騘马逐幸臣之金丸望如何其望彼好宗万灵兮越四隩汉帝仙台兮秦皇海峤霓衣踊乎河上马迹穷乎越徼紫气度闗而斐斖神光属天而照耀睆眷眷以驰精耸専専而观妙望如何其望有形视蠢蠢兮穷冥冥楚塞氛恶兮萧闗燧明晕笼孤月角奋长庚沙多似雪碛有疑城烟云非女子之气草木尽王者之兵审曳柴之虚警破来骑之先声信有得于风鸟示无言于斾旌望如何其望且慕恩意隔兮年光骛雕辇已辞兮金屋何处长信草生兮长门日暮傒翠华之傥来仰天以自诉况复湘水无还漳河空注泪染枝叶香余纨素风萧萧兮北渚波烟漠漠兮西陵树夫不归兮江上石子可见兮秦原墓抬琴翻朔塞之音挟瑟指邯郸之路望如何其望最伤佩环玦兮思帝郷龙门不见兮云雾苍苍乔木何许兮山髙水长春之气兮悦万族独含嚬兮千里目秋之景兮悬清光偏结愤兮九囘肠羡环拱于白榆惜驰晖于落棠谅冲斗兮谁见伊戴盆兮何望【平声】岂止苏武在胡管宁浮海送飞鸿之灭没附隂火之光彩鹤颈长引乌头未改恨已极兮平原空起何时兮东山在永望如何伤懐孔多降将有依风之感宫人成忆月之歌歌曰张衡侧身愁思乆王粲登楼日回首不作渭滨垂钓臣羞为洛阳拜尘友
　　惜余春赋　　　　　　　　李　白
　　天之何为令北斗而知春兮回指于东方水荡漾兮碧色兰葳防兮红芳试登髙而望逺极云海之微茫防一去兮欲防泪流颊兮成行吟青枫而咏沧浪懐洞庭兮悲潇湘何余心之缥缈兮与春风而飘扬飘扬兮无限念佳期兮莫展平原萋兮绮色爱芳草兮如翦惜余春之将阑每为恨而不浅汉之曲兮江之潭把瑶草兮思何堪想游女于岘北愁帝子于湘南恨无极兮心氲氲目眇眇兮忧纷纷披卫情于淇水结楚梦于阳云春每归兮花开花已防兮春改叹长河之流春送驰波于东海春不留兮时已失老衰飒兮情逾疾恨不得挂长绳于青天系西飞之白日若有人兮情相亲去南国兮往西秦见游丝之横路网春辉以留人沈吟兮哀歌踯躅兮伤别送行子之将逺防征鸿之稍灭醉愁心于垂杨随柔条以纠结望夫君兮兴咨嗟横涕泪兮怨春华遥寄影于明月送夫君于天涯
　　江上愁心赋　　　　　　　　张　説
　　江上之峻山兮郁崎嶬【音仪】而不极云为峰兮烟为色歘变态兮心不识江上之深林兮杳冥蒙而不已鸟为花兮猿为子纷荡瀁兮言莫拟夏云隂兮若山秋水平兮若天冬沙飞兮淅淅春草靡兮芊芊感四节之黙运知万化之潜迁伴众鸟兮寒渚望孤帆兮日边虽欲贯愁肠于巧笔纺离梦于哀弦是心也非模放之所逮将有言兮是然将无言兮是然
　　别知赋　　　　　　　　　　韩　愈
　　予取友于天下将嵗行之两周下何深之不即上何髙之不求纷扰扰其既多或喜能而好修宁安显而独顾阨穷而共愁惟知心之难得斯百一而为收嵗癸未而迁逐侣虫虵于海陬遇夫人之来使辟公馆而罗羞索微言于乱志发孤笑于羣忧物何深而不考理何隠而不抽始参差以异序卒烂漫而同流何此懽之不可恃遂驾马而回辀山嗷嗷其相轧树蓊蓊其相樛雨浪浪其不止云浩浩其常浮知来者之不可以数哀去此而无由倚郭郛而掩涕空尽日以迟留
　　爱而不见赋　　　　　　　萧頴士
　　嗟乎或爱之而不见者有矣何必周秦异代夷夏殊轨阻严城之九重限方舟之一水苟时事之多怨故人遐而室迩闗山起于足下堂上逺乎千里耸専専之目成遽时逝而复止诗人所以思婉娈而搔首赋城隅之有俟吁不得其已也惟夙昔之良防梦佳期于北方欵渤海之三山吸流霞之景光含芳辞以贶予云惠好之不忘顾服义之永日陪游嬉于帝乡广莫忽其飘怒鲸波汹而腾张俄惊魂以辍寐问穷髪之茫茫将揭厉以复从駃风涛之匪量思投躯以靡吝抚遗体以兢惶晨切切以凄怆夕屏营以彷徨追前懽之俯迩叹此恨之悠长于是收神返虑澄澹静黙冥然就寝兀若无识冀良宵之复遇希旧游之可即徒有愿兮且未克忧深沉兮萃胷臆风兮雨兮思君子兮何极
　　伤往赋【并序】　　　　　　　刘禹锡
　　人之所以取贵于蜚走者情也而诞者以遣情为智岂至言耶予受室九年而鳏痛若人之夭阏弗遂也作赋以伤之冀夫览者有以増伉俪之重云
　　叹独处之邑邑兮愤伊人之我遗情可杀而犹毒境当懽而复悲人或朝叹而暮息夫何越月而逾时太极运乎三辰转寒暑而下驰有归于无兮盛复于衰犹昧爽之必暮又安得而怨咨我今怨夫若人兮曾旭旦而潜晖飘零日及之萼倐忽蜉蝣之衣川走下而不还露迎阳而易晞恩已甚矣难絶见无期兮永思我行其野农民桑者举案来馌亦在林下我观于途裨贩之夫同荷均挈荆钗布襦羽毛之蕃鳞介之微和鸣灌丛双泳涟漪薨薨者虫蠢蠢伊豸游空穴深两两相比何动类之万殊必雄雌而与俱物莫失俪以孤处我方踽踽而焉如我复虚室目凄凉兮心伊郁心伊郁兮将语谁坐匡牀兮抚婴儿何所丐沐兮何从仰饴襦袴在身兮昔围差跌鞶囊附臂兮余馥葳防诚天性之潜感顾童心兮如疑哓然有难继之慕漠然减好弄之姿指遗袿兮能认愬空帷兮欲归我入寝宫痛人亡兮物改其容宝瑟僵兮弦柱絶瑶台倾兮镜奁空寒炉委灰虚幌多风隙驷晨转牕蟾夜通步摇昏兮网粘翡翠芳褥掩兮尘化蛩蛩阅刀尺之余泽见巾箱之故封翫服俨兮犹具繁华谢兮焉从想翩翻于是非求僁窣与冥蒙信竒术之可致嗟此生兮不逢徒注视以寂听恍神疲而目穷还抱影以独出纷百哀而攻中系曰龙门风霜苦别鹤哀鸣夜衔羽吴江波浪深雌劒一去无遗音悲之来兮愤予心汹如行波洊浸淫怅縁情而莫极思执礼以自箴已焉哉苒苒生死悠悠古今乘彼一气兮聚散相寻或鼓而兴或罢而沈以无涯之情爱悼不驻之光隂谅自迷其有分徒终怨于匪忱彼防荘兮何人予独累叹而长吟
　　梦渴赋　　　　　　　　　何　讽
　　不宿食以晨饮困钟盂以沈寝永春昼而髙扃堕幅巾而横枕及乎酒适衷肠神游异方烟生喉舌惝然如狂爰瞰甃以窥汲谅不任于呼吸俄据河而俯渎乃器舟而杯斛倒鱼鼈之窟宅见蛟龙之委伏犹胃肠之不浃资宴饮而未足由是奔九江走五湖手不暇于斡运心不息于踌躇见波渐竭而百川如线岸益高而底淤将枯腹慊尔而未觉肺燥然而不濡寻至大溟茫然连清岂尔浩瀚而吾量不盈斟酌未几倐见涯涘百灵稽首乞留濡溉吾腹未充岂汝为意俄倾竭于浩渺奄滴沥而无渍瑶宫贝阙尽列平地三山赤城可以步至鲲鲸噞喁相喣以呬大鹏惊攫巨鼇愕眙四顾燥涸悒然兴情此情何竒非吾所知恨沧海之可罄不足充吾之所思周遭有截瑰然墆防水府万族咸呼帝阙帝且不闻吾欲未竭方将寻蚁垤期耿恭问姜母以何在访舒姑而欲从辨父于渭上吊相如于临卭万计已尽六腑如烬窻日斜照飞蚊绕鬓既惊既觉可叹可笑饮不尽器枯肠已疗搘頥沈吟其意逾深以吾此日之一梦见自古不足者之心





　　唐文粹巻九
　　钦定四库全书
　　唐文粹巻十
　　宋　姚铉　编
　　古调甲【摠一百四十六首】
　　古今乐章【一百三十六首】
　　琴操【一十首】
　　古乐章
　　补乐歌十篇【元结】
　　补九夏歌系文九篇【皮日休】
　　今乐章
　　冬至日祀昊天圆丘乐章八首【魏征等作】开元乐章十九首【张説】
　　宗开元十三年封泰山祀天乐章十三首正月上辛祈谷于南郊乐章三首【禇亮】季秋享上帝于明堂乐章一首
　　祀五方上帝于五郊乐章二十首【魏征等作】祀朝日乐章三首【贞观中】
　　祀夕月乐章三首【贞观中】
　　睿宗太极元年登黄地祗于方丘乐章十一首【卢从愿等作】
　　宗开元十三年禅社首山祭地祗乐章八首【贺知章】
　　登太社乐章三首【魏征等作】
　　享龙池乐章十首【姚崇等作】
　　享太庙乐章六首【郭子仪等作】
　　仪坤庙乐章九首【徐彦伯等作】
　　琴操十首【韩愈】
　　补乐歌十篇【并序】　　　　　元　结
　　自伏羲氏至于殷室凡十代乐歌有其名亡其辞考之传记其义或存焉呜呼乐声自太古始百世之后尽亡古音呜呼乐歌自太古始百世之后遂亡古辞今国家追复纯古列祀往帝嵗时荐享则必作乐而无云门咸池韶夏之声故探其名义以补之诚不足全化金石反正宫羽而或存之犹冥冥有纯古之声岂几乎司乐君子导和焉尔凡十篇二十章各引其义以序之命曰补乐歌
　　网罟伏羲氏之乐歌也其义葢称伏羲能易人取禽兽之劳
　　吾人苦兮水深深网罟设兮水不深吾人苦兮山幽幽网罟设兮山不幽
　　右网罟二章章四句
　　丰年神农之乐歌也其义葢称神农教人种植之功猗太帝兮其智如神分草实兮济我生人猗太帝兮其功如天均四时兮成我丰年
　　右丰年二章章四句
　　云门轩辕氏之乐歌也其义葢言云之出润益万物如帝之徳无所不施
　　云溶溶兮垂雨蒙蒙类我圣泽兮涵濡不穷黄云漠漠兮含暎逾光邈我圣徳兮溥被无方
　　右云门二章章四句
　　九渊少昊氏之乐歌也其义葢称少昊之徳渊然深逺圣徳至深兮奫奫如渊生类娭娭兮孰知其然【娭许其反】
　　右九渊一章章四句
　　五茎颛顼氏之乐歌也其义葢称颛顼得五徳之根茎植植万物兮脩脩根茎五徳涵柔兮沨沨【房戎反】而生其生如何兮秞秞【以周反】天下皆自我君兮化成
　　右五茎一章章七句
　　六英髙辛氏之乐歌也其义葢称帝喾能总六合之英华
　　我有金石兮击拊淙淙与汝歌舞兮上帝之风由六合兮英华沨沨我有丝竹兮韵和泠泠与汝歌舞兮上帝之声由六合兮根柢嬴嬴
　　右六英二章章六句
　　咸池陶唐氏之乐歌也其义葢称尧徳至大无不备全元化油油兮孰知其然至徳汨汨【姑没反】兮顺之以先元化浘浘【音尾】兮孰知其然至道泱泱兮由之以全
　　右咸池二章章四句
　　大韶有虞氏之乐歌也其义葢称帝舜能绍先圣之徳森森羣象兮日见生成欲闻朕初兮封冥冥洋洋至化兮日见深柔欲闻涵濩兮大渊油油
　　右大韶二章章四句
　　大夏有夏氏之乐歌也其义葢称禹治水其功能大中国
　　茫茫下土兮乃生九州山有长岑兮川有深流茫茫下土兮乃均四方国有民人兮野有封疆茫茫下土兮乃歌万年上有茂功兮下戴仁天
　　右大夏三章章四句
　　大护有殷氏之乐歌也其义葢称汤救天下护然得所万姓苦兮怨且哭不有圣人兮谁护育圣人生兮天下和万物熈熈兮舞且歌
　　右大护二章章四句
　　补九夏歌系文九篇【并序】　　　皮日休
　　周礼钟师掌金奏九乐事以钟鼓奏九夏按郑康成注云夏者大也乐之大者歌有九也九夏者皆诗篇铭颂之类也此歌之大者载在乎乐章乐崩亦从而亡是以颂不能具也呜呼吾观之鲁颂其古也亦以久矣九夏亡者吾能颂乎夫大乐既去至音不嗣颂于古不足以补亡颂于今不足以入用庸何颂乎颂之亡者俾千古之下郑卫之内窈窈冥冥不独有大巻【音拳黄帝乐名】之音者乎
　　王夏之歌者王出入之所奏也
　　爣爣皎日歘丽于天厥明御舒如王出焉爣爣皎日欻入于地厥晦惟贞如王入焉出有龙旂入有珩佩勿驱勿驰惟慎惟戒出有嘉谋入有内则繄彼臣庶钦王之式
　　王夏四章章四句
　　肆夏之歌者尸出入之所奏也
　　愔愔清庙仪仪衮服我尸出矣迎神之谷杳杳隂竹坎坎路鼓我尸入矣得神之祜
　　肆夏二章章四句
　　昭夏之歌者牲出入之所奏也
　　有郁其鬯有俨其彞九变未作全乘来之既醑既酢爰【音小鼓】爰舞象物既降全乘之去
　　昭夏二章章四句
　　纳夏之歌者四方宾客来之所奏也
　　麟之仪仪不絷不维乐徳而至如宾之嬉凤之愉愉不篝不笯乐徳而至如宾之娱自筐及筥我有牢醑自筐及篚我有货币我牢不愆我货不匮硕硕其才有乐而止
　　纳夏四章章四句
　　章夏之歌者臣有功之所奏也
　　王有虎臣锡之鈇钺征彼不憓一扑而灭王有虎臣锡之圭瓒征彼不享一烘而泮王有掌封遉【音侦】尔疆理王有掌客馈尔饔饩何以乐之金石九奏何以赐之龙旂九旒【去声】
　　章夏四章章四句
　　齐夏之歌者夫人祭之所奏也
　　衡笄翚翚褕翟自内而祭为君之则
　　齐夏一章章四句
　　族夏之歌者族人酌之所奏也
　　洪源谁孕疏为江河大块孰埏播为山阿厥流浩漾厥势嵯峨今君之酌慰我实多
　　族夏二章章四句
　　祴夏之歌者宾出之所奏也
　　礼酒既酌嘉宾既厚牍为之奏礼酒既竭嘉宾既悦应为之节礼酒既罄嘉宾既酲雅为之行【牍应雅三乐器也宾醉而出奏祴夏以此三器筑地为之行节也】
　　祴夏三章章三句
　　骜夏之歌者公出入之所奏也
　　桓桓其珪衮衮其衣出作二伯天子是毗桓桓其珪衮衮其服入作三孤国人是福
　　骜夏二章章四句
　　冬至日祀昊天圆丘乐章八首【魏征禇亮虞世南等作】
　　降神用豫和
　　上灵睠命膺防昌盛徳殷荐叶辰良景福降兮圣徳逺化穆兮天厯长
　　皇帝行用太和
　　穆穆我后道应千龄登三处大得一居贞礼惟崇徳乐以和声百神仰止天下文明
　　登歌奠玉帛用肃和
　　闿阳播气甄曜垂明有赫圆宰深仁曲成日丽苍璧烟开紫营聿遵防享式降鸿祯
　　迎俎用雍和
　　钦惟大帝载仰皇穹始命田烛爰啓郊宫云门骇聴雷鼓鸣空神其介祀景祚斯融
　　酌献饮福用夀和
　　八音斯奏三献毕陈宝祚惟永光辉日新
　　送文舞出迎武舞入用舒和
　　叠璧凝影皇坛路编珠流彩帝郊前己奏皇钟歌大吕还符宝厯祚昌年
　　武舞作用凯安
　　昔在炎运终中华乱无象酆郊赤乌见邙山黑云上大赉下周车禁暴开殷网幽明同叶賛鼎祚齐天壤
　　送神用豫和
　　歌奏毕兮礼献终六龙驭兮神将升明徳感兮非黍稷降福简兮祚休征
　　开元乐章十九首　　　　　　　张　説
　　迎神永和之乐三章
　　肃九室　谐八音　歌皇慕　动神心　礼宿设　乐妙寻　声明备　祼奠临
　　律迓气　音入　依玉几　御黼筵　聆忾息　僾周旋　九韶遍　百福传
　　信工祝　永颂声　来祖考　听和平　相百辟　贡九瀛　神休委　帝孝成
　　皇帝行太和之乐一章
　　时文圣后　清庙肃雍　致诚勤荐　在貌思恭　玉节肆夏　金锵五钟　绳绳云步　穆穆天容
　　酌瓉登歌肃和之乐一章
　　天子孝享　工歌溥将　躬祼郁鬯　乃爇膋芗　臭以达隂　声以求阳　奉时蒸尝　永代不忘
　　迎俎雍和之乐二章
　　在涤嘉豢　丽碑敬牲　角握之牡　色纯之骍　火传阳燧　水溉隂精　太公胖俎　傅説和羮
　　斋戒丰洁　俎豆有馨　亦有和羮　既戒既平　鼓钟管馨　肃唱和鸣　皇皇后祖　赉我思成
　　酌献用文舞一章
　　圣谟九徳　真言五千　庆集昌胄　符开帝先　髙文仗钺　克配彼天　三宗握镜　六合焕然　帝其承祀　率礼罔愆　图书雾出　日月清悬　舞形徳类　咏谂功传　黄龙蜿蜒　防云蹁蹮　五行气顺八佾风宣　介此百福　于皇万年
　　宣皇帝室光大之舞一章
　　肃肃艺祖　滔滔濬源　有雄玉劒　作镇金门　文王余绪　后稷谋孙　肇禋九庙　四海来尊
　　光皇帝室长发之舞一章
　　具礼崇徳　备乐承风　魏推憧主　周赠司空　不行而至　无成有终　神兴王业　天归帝功
　　景皇帝室大政之舞一章
　　于赫元命　权舆帝文　天齐八柱　地半三分　宗庙观徳　笙镛乐勲　封唐之兆　成天下君
　　元皇帝室大成之舞一章
　　帝舞季歴　袭圣生昌　后歌有蟜　胎炎孕皇　天地合徳　日月齐光　肃雍孝享　祚我万方
　　髙祖神尧皇帝室大明之舞一章
　　赤精乱德　四海困穷　黄旗举义　三灵防同　旱望春雨　云披大风　溥天来祭　髙祖之功
　　太宗文武圣皇帝室崇徳之舞一章
　　皇合一徳　朝宗百神　削平天下　大拯生民　上帝配食　单于入臣　戎歌阵舞　蒸蒸
　　高宗天皇大帝室钧天之舞一章
　　髙皇迈道　端拱无为　化懐獯鬻　兵戢句骊　礼尊封禅　乐盛来仪　合位娲后　同称伏羲
　　中宗孝和皇帝室太和之舞一章
　　退居江水　郁起丹陵　礼物还旧　朝典中兴　龙图友及　骏命恭膺　鸣球香瓉　大糦是承
　　睿宗大圣真皇帝室景云之舞一章
　　景云霏烂　告我帝符　噫帝冲徳　与天为徒　笙镛遥逺　俎豆虚无　春秋孝献　因复此都
　　皇帝受福酒胙福和之乐一章
　　备礼用乐　崇亲致尊　诚通慈降　敬彻爱存　献懐称夀　啐感承恩　皇帝孝徳　子孙千亿　大包天域　长亘不极
　　送文舞迎武舞一章
　　六钟翕恊六变成　八佾倘佯八风生　乐九韶兮人神感　美七徳兮天地清
　　亚终献武舞凯安之乐四章
　　瑟彼瑶爵　亚维上公　室如屏气　门不容躬　礼殷其本　乐执其中　圣皇所慕　天地幽通
　　礼帀三献　乐变九成　降循轩陛　仰欷皇情　福与仁合　徳因孝明　百年神畏　四海风行
　　总总干戚　填填鼓钟　奋扬増气　坐作为容　离若鸷鸟　合如战龙　万方观德　肃肃雍雍
　　烈祖顺三灵　文宗威四海　黄钺诛羣盗　朱旗扫多罪　戢兵天下安　约法人心改　大哉干羽意长见风云在
　　撤豆登歌一章
　　止笙磬　撤豆笾　廓无响　窅入　主在室　神在天　情余慕　礼罔愆　嘉黍稷　屡丰年
　　送神一章
　　眇嘉乐　援灵爽　感若来　思如往　休气息　回风上　返寂寞　还惚恍　懐虚驾　结空想
　　宗开元十三年封泰山祀天乐章一十二首降神用豫和六变
　　夹钟宫之一
　　欵泰坛　柴泰清　受天命　报天成　竦皇心　荐乐声　志上达　歆下迎
　　夹钟宫之二
　　亿上帝　临下庭　骑日月　陪列星　嘉祝信　大糦馨　澹神心　醉皇灵
　　夹钟宫之三
　　相百辟　贡八荒　九歌叙　万舞翔　肃振振　锵皇皇　帝欣欣　福穰穰
　　黄钟宫之四
　　髙在上　道光明　物资始　徳难名　承眷命　牧苍生　寰宇谧　太阶平
　　太簇征之五
　　天道无亲　至诚与邻　山川遍礼　宫征惟新　玉帛非盛　聪明防真　正斯一徳　通乎百神
　　姑洗羽之六
　　飨帝飨亲　维孝维圣　缉熈懿德　敷扬成命　华夷志同　笙镛礼盛　明灵降止　感此诚敬
　　迎送皇帝用太和
　　孝敬中发　和容外彰　腾华照防　如升太阳　真璧就奠　文灵垂光　礼乐具举　济济洋洋
　　登歌奠玉帛用肃和【羽调】
　　奠祖配天　承天享帝　百灵咸秩　四海来祭　植我苍璧　布我制　华日徘徊　神灵容裔
　　迎俎入用雍和
　　俎豆有馝　洁粢丰盛　亦有和羮　既戒既平　鼓钟管磬　肃唱和鸣　皇皇后祖　赉我思成
　　酌献用夀和
　　蒸蒸我后　享献惟寅　躬酌郁鬯　跪奠明神　孝莫孝乎配上帝于亲　敬莫敬乎教天下为臣
　　皇帝饮福酒用夀和
　　皇祖严　配享皇天　皇降嘏　天子万年
　　送文舞出迎武舞入用舒和【商调】
　　六钟翕恊六变成　八佾倘佯八风生　乐九韶兮人神感　美七徳兮天地清
　　送神用豫和【夹钟宫调】
　　礼乐终　禋燎上　懐灵惠　结皇想　归风疾　回天爽　百福来　众神往
　　正月上辛祈谷于南郊乐章三首　禇　亮
　　登歌奠玉帛用肃和
　　履艮斯绳　居中体正　龙运垂祉　昭符啓圣　式事严禋　聿懐嘉庆　惟帝永锡　时皇休命
　　迎俎用雍和
　　殷荐乗春　太坛临曙　八簋盈和　六瑚登御　嘉稷匪歆　徳馨斯饫　祝嘏无易　灵心有豫
　　送文舞出迎武舞入用舒和
　　玉帛牺牲申敬享　金丝戚羽盛音容　庶俾亿龄提景福　长欣万防洽时邕
　　季秋享上帝于明堂乐章一首
　　送文舞出迎武舞入用舒和
　　御扆合宫承宝厯　席圆重馆奉明灵　偃武修文九围泰　沈烽静柝八荒宁
　　祀五方上帝于五郊乐章二十首【魏征禇亮虞世南等作】祀黄帝降神用宫音
　　黄中正位　含章居贞　既彰六律　兼和五声　毕陈万舞　乃荐斯牲　神其下降　永祚休平
　　登歌奠玉帛用肃和
　　眇眇方舆　苍苍圆葢　至哉枢纽　宅中图大　气调四序　风和万籁　祚我明徳　时雍道泰
　　迎俎用雍和
　　金县夕肆　玉俎朝陈　飨荐黄道芬流紫辰　乃诚乃敬　载享载禋　崇祀斯在　惟皇是宾
　　送文舞出迎武舞入用舒和
　　御征乗宫出郊甸　安歌率舞递将迎　自有云门符帝赏　犹持雷鼓答天成
　　祀青帝降神用角音
　　鹤云旦起　鸟星昏集　候啓新风　阳开初蛰　至徳可飨　行潦斯把　锡以无疆　蒸人乃粒
　　登歌奠玉帛用肃和
　　鸟司春　苍龙登嵗　节物变栁光风转蕙　瑶席降神　朱弦享帝　诚备祝嘏　礼殚珪币
　　迎俎用雍和
　　大乐希音　至诚简礼　文物斯建　声名济济　六变有成　三登无体　乃眷丰洁　恩覃恺悌
　　送文舞出迎武舞入用舒和
　　笙歌籥舞属年韶　鹭鼓鳬钟展时豫　调露初迎绮春节　承云遽践苍宵驭
　　祀赤帝降神用征音
　　青阳告谢　朱明戒序　咸长是祈　敬陈椒醑　愽硕斯荐　笙镛备举　庶尽肃恭　非馨稷黍
　　登歌奠玉帛用肃和
　　离位克明　火中宵见　峯云暮起　景风神扇　木槿初荣　含桃可荐芬馥百品　锵洋三变
　　迎俎用雍和
　　昭昭丹陆　弈弈炎方　礼陈牲币　乐备箎簧　琼羞溢俎　玉齐浮觞　恭惟正直　歆此馨香
　　送文舞出迎武舞入用舒和
　　千里温风飘绛羽　十枚炎景胜朱干　陈觞荐俎歌三献　拊石摐金防七盘
　　祀白帝降神用商音
　　白藏应节　天高气清　嵗功既阜　庶类收成　万方静谧　九土和平　馨香是荐　受胙聪明
　　登歌奠玉帛用肃和
　　金行在节　素灵居正　气肃霜严　林凋草劲　豺祭隼击　潦收川镜　九谷巳登　千箱流咏
　　迎俎用雍和
　　律应酉成　气躔南吕　珪币咸列　笙竽备举　苾苾兰羞　芬芬桂醑式资宴贶　用调霜序
　　送文舞出迎武舞入用舒和
　　璿仪气爽惊缇籥　玉吕灰飞含素商　鸣鞞奏管芳羞荐防武安歌葆眊扬
　　祀黑帝降神用羽音
　　严冬季月　星回风厉　享祀报功　方祈来嵗
　　登歌奠玉帛用肃和
　　律周玉琯　星囘金度　次极阳乌　纪穷隂兔　火林霰雪　汤泉凝沍　八蜡已登　三农息务
　　迎俎用雍和
　　阳月斯纪　应钟在候　载洁牲牷　爰登俎豆　既高既逺　无声无臭　静言格思　惟神保祐
　　送文舞出迎武舞入用舒和
　　执籥持羽初终曲　朱干玉戚姑分行　七徳九功咸己畅　明神降福具穰穰
　　祀朝日乐章三首【贞观中作】
　　登歌奠玉帛用肃和
　　惟圣格天　惟明飨日　帝郊肆类　王宫戒吉　珪奠春舒　钟歌晓溢　礼云克备　斯文有秩
　　迎神用雍和
　　晨仪式荐　明祀惟光　神物爰止　灵晖载阳　端肃事　紫幄兴祥　福履攸假　于昭令王
　　送文舞出迎武舞入用舒和
　　崇牙树羽延调露　旋宫扣律掩承云　诞敷懿徳昭神武　载集丰功表睿文
　　祀夕月乐章三首【贞观中作】
　　登歌奠玉帛用舒和
　　测妙为神　通微曰圣　坎祀贻则　郊禋展敬　璧荐登光　金歌动映　以载嘉徳　以流曽庆
　　迎俎用雍和
　　朏晨争举　天宗礼辟　夜典凉秋　隂明湛夕　有齐斯防　有牲斯硕　穆穆其晖　穰穰是积
　　送文舞出迎武舞入用舒和
　　合吹八风金奏动　分容万舞玉鞘惊　辞昭茂典光前烈　夕曜成功表旧明
　　宗开元十一年祭皇地只于汾隂乐章十一首
　　林钟宫　　　　　　　　　　韩思复
　　大乐和畅　殷荐明神　一降通感　八变必臻　有求斯应　无徳不亲　降灵醉止　休征万人
　　太簇角　　　　　　　　　卢从愿
　　坤元载物　阳乐发生　播殖资始　品彚咸亨　列俎棊布　方坛砥平　神歆禋祀　后徳惟明
　　姑洗征　　　　　　　　　刘　晃
　　大君出震　有事郊禋　斋戒既肃　馨香毕陈　乐和礼备　候暖风春　恭惟降福　实赖明神
　　南吕羽　　　　　　　　　韩　休
　　于穆濬哲　维清缉熈　肃事昭配　永言孝思　涤濯静嘉　馨香在兹　神之听之　用受福厘
　　皇帝行用太和【黄钟宫】　　　　王　晙
　　于穆圣皇　六叶重光　太原刻颂　后土疏场　宝鼎呈符　歊云孕祥　礼乐备矣　降福穰穰
　　登歌奠玉帛用肃和【防宾均之夹钟羽】　崔暐
　　聿脩严配　展事禋宗　祥符宝鼎　礼备黄琮　祝辞以信　明徳惟聪　介兹景福　永永无穷
　　迎俎用雍和【黄钟均之南吕羽】　贾　曾
　　蠲我餴饎　洁我膋芗　有豆孔硕　为羞既臧　至诚无昧　精意惟芳　神其醉止　欣欣乐康
　　酌献饮福用夀和【黄钟宫】　　　苏　颋
　　礼物斯具　乐章乃陈　谁其作主　皇考圣真　对越在天　圣明佐神　窅然汾上　厚泽如春
　　送文舞出迎武舞入用舒和【太蔟宫】　何　鸾
　　乐奏云阕　礼章载防　禋宗于地　昭假于天　惟馨荐矣　既醉歆焉　神之降福　永永万年
　　武舞用凯安【黄钟均之林钟征】　蒋　挺
　　维嵗之吉　维辰之良　圣君绂冕　肃事坛埸　大礼己备　大乐斯张　神其醉止　降福无疆
　　送神用顺和　　　　　　　源光
　　方丘既膳　嘉飨载谧　斋敬毕诚　陶匏贵质　秀簠丰荐　芳俎盈实　永永福流　其升如日
　　宗开元十三年禅社首山祭地祗乐章八首
　　贺知章
　　迎神用顺和
　　至哉含柔徳　万物资以生　恒顺称厚载　流谦通变盈　圣心事能察　层庙陈厥诚　黄祗僾如在泰折俟咸亨
　　皇帝行用太和
　　肃我成命　于昭黄祗　裘冕而祀　陟降在斯　五音克备　八变聿施　缉熈肆靖　厥心匪离
　　登歌奠玉帛用肃和
　　黄祗是祗　我其夙夜　寅畏诚洁　匪遑宁舎　礼以琮玉　荐厥茅借　念兹降康　胡宁克暇
　　迎俎用雍和
　　夙夜宥密　不敢宁宴　五齐既陈　八音在县　粢盛以洁　房俎斯荐　明徳惟馨　尚兹克徧
　　皇帝酌献用夀和
　　惟以明发　有懐载殷　乐盈而返　礼顺其禋　立清以献　荐欲是亲　于穆不己　裒对斯臻
　　皇帝饮福用福和
　　穆穆天子　告成岱宗　大裘如濡　执珽有颙　乐以平志　礼以和容　上帝临我　云胡肃邕
　　皇帝还宫用太和
　　昭昭有唐　天卑万国　列祖应命　四宗顺则　申锡无疆　宗我同徳　曾孙继绪　享神配极
　　送神用灵具醉【代顺和】　　　　源干跃
　　灵具醉　杳熈熈　灵将往　眇禗禗　顾明徳　吐正辞　烂遗光　流祯祺
　　登太社乐章三首【魏征禇亮虞世南等作】
　　登歌奠玉帛用肃和
　　后土凝徳　神功叶契　九域底平　两仪交际　戊期应序　隂墉展币　灵车少留　俯歆樽桂
　　迎俎用雍和
　　美报崇本　严恭展事　受露流坛　承风啓地　洁粢登俎　醇牺入馈　介福逺流　羣生毕遂
　　送文舞出迎武舞入用舒和
　　神道发生敷九稼　隂阳乗仁畅八埏　纬武经文陶景化　登祥荐祉啓丰年
　　享龙池乐章十首
　　第一章　　　　　　　　　　姚　崇
　　恭闻帝里生灵祉应报明君鼎业新既叶翠泉光宝命还符白水出真人当时舜海潜龙跃此日尧河带马巡独有前池一小鴈叨承旧惠入天津
　　第二章　　　　　　　　　蔡　孚
　　帝宅王家大道边神马潜龙涌圣泉昔日昔时经此地防来防去渐成川歌台舞榭宜正月栁岸梅洲胜往年莫疑波上春云少只为龙飞直上天
　　第三章　　　　　　　　　沈佺期
　　龙池跃龙龙己飞龙徳先天天不违池开天汉分黄道龙向天门入紫微邸第楼台多气色君王鳬鴈有光辉为报寰中百川水来朝上地莫东归
　　第四章　　　　　　　　　卢懐慎
　　代邸东南龙跃泉清漪碧浪逺浮天楼台影就波中出日月光疑镜里悬鴈沼回流成舜海书荐祉应尧年大川既济慙为楫报徳空思奉细涓
　　第五章　　　　　　　　　姜　皎
　　龙池初出此龙山常经此地谒龙顔日日芙蓉生夏水年年杨栁变春湾尧坛宝匣余烟雾舜海渔舟尚往还愿以飘飖五云影从来从去九天间
　　第六章　　　　　　　　　崔日用
　　龙兴白水汉兴符圣主时乗运斗枢岸上防茸五花树波中的皪千金珠操环昔闻迎夏啓发匣先来瑞有虞风色云光随隠见赤云神化象江湖
　　第七章　　　　　　　　　苏　颋
　　西京凤邸跃龙泉佳气休光钟在天轩后雾圆今己得秦王水劒昔当传恩鱼不似昆明钓瑞鹤长如太液仙愿侍巡游同旧里更闻萧鼓济楼船
　　第八章　　　　　　　　　李　乂
　　星分邑里固人居水洊源流万顷余魏国君王秤象处晋家藩邸化龙初青蒲似骋游梁马緑藻疑游宴镐鱼自有神灵滋液地年年云物史官书
　　第九章　　　　　　　　　姜　晞
　　灵沼萦廻邸第前浴日涵春写曙天始见龙台升凤阙应如霄汉起神泉石匮渚傍还啓圣桃李初生更有仙欲化帝图从此受正同河变一千年
　　第十章　　　　　　　　　裴　璀
　　乾坤启圣吐龙泉泉水年年胜一年始看鱼跃方成海即覩龙飞利在天洲渚遥将银汉接楼台直与紫微连休气荣光常不散悬知此地是神仙
　　享太庙乐章六首
　　宗皇帝室广运之舞　　　郭子仪
　　于赫皇祖昭明有融惟文之徳惟武之功河海静谧车书混同防恭孝飨穆穆风
　　肃宗皇帝室惟新之舞　　　刘　晏
　　汉祚惟永神功中兴风驱氛祲天覆黎烝三光再朗庶绩其凝重熙累叶景命是膺
　　代宗皇帝室保大之舞　　　郭子仪
　　于穆文考圣神昭彰肃匀羣慝含光逺方万物茂遂九夷宾王愔愔云韶徳音不忘
　　徳宗皇帝室文明之舞　　　郑余庆
　　开邸除暴时迈勋尊三元告命四极骏奔金枝翠叶煇烛瑶琨象徳亿载贻庆汤孙
　　顺宗皇帝室大顺之舞　　　郑　絪
　　于穆时文受天明命允恭黙化成理定出震嗣徳应干传圣猗欤缉熙千亿流庆
　　宪宗皇帝室象徳之舞　　　段文昌
　　肃肃清庙登显至徳泽周八荒兵定四极生物咸遂羣盗灭息明圣钦承子孙千亿
　　坤仪庙乐章九首
　　迎神用永和【林钟宫】　　　　　徐彦伯
　　猗若清庙肃肃荧荧国荐严祀坤兴淑灵有几在室有乐在庭临兹孝享百禄惟宁
　　皇帝行用太和【黄钟宫】　　　　丘　恱
　　孝哉我后冲乎乃圣道映重华徳辉文命慕深视箧情殷抚镜万国移风兆人承庆
　　酌献登歌用肃和【中吕均之太蔟】　张齐贤
　　褾圭既濯郁鬯既陈画羃云举黄流土醇仪充献酌礼盛众禋地察惟孝愉焉飨亲
　　迎俎用雍和【林钟宫】　　　　　薛　稷
　　阳灵配徳隂魄昭升尧坛鳯下汉室龙兴伣天作对前旒是凝化行南国道盛西陵造舟集灌无徳而称我粢既防我醴既澄隂阳灵庙光灵若凭徳馨惟飨孝思蒸蒸
　　昭成皇后室酌用坤贞
　　乾道既亨坤元以贞肃雍攸在辅佐斯成外睦九族内光一庭克生睿哲祈我休明钦若徽范悠哉淑灵建兹清宫于彼上京缩茅以献防秬惟馨实受其福期乎亿龄
　　饮福酒用夀和【黄钟宫】　　　　徐　坚
　　于穆清庙肃雍严祀合福受厘介以繁祉
　　送文舞出迎武舞入用舒和　　胡　雄
　　送文迎武递参差一始一终光圣仪四海生人歌有庆千龄孝享肃无亏
　　撤俎用雍和【防宾均之夹钟】　　　贠半千
　　孝享云毕维撒有章云感羽风凄素商瞻望神座只恋匪遑礼终乐阕肃雍锵锵
　　送神【林钟商】　　　　　　　　祝钦明
　　閟宫实实清庙微微降格无象馨香有依式昭纂庆方融嗣徽明禋是享神保聿归
　　琴操十首
　　将归操　　　　　　　　　韩　愈
　　秋之水兮其色幽幽我将济兮不得其由渉其浅兮石齧我足乗其深兮龙入我舟我济而悔兮将安归尤归乎归乎无与石鬭兮无应龙求
　　猗兰操
　　兰之猗猗扬扬其香不采而佩于兰何伤今天之旋其曷为然我行四方以日以年雪霜贸贸荠麦之茂子如不伤我不尔觏荠麦之茂荠麦之有君子之伤君子之守
　　龟山操
　　龟之气兮不能为雨龟之枿兮不中梁柱龟之大兮秖以奄鲁知将隳兮哀莫予伍周公有鬼兮嗟予归辅
　　越裳操
　　雨之施物以孳我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田四海既均越裳是臣
　　拘幽操
　　目窈窈兮其凝其盲耳肃肃兮听不闻声朝不日出兮夜不见月与星有知无知兮为死为生呜呼臣罪当诛兮天王圣明
　　岐山操
　　我家于自我先公伊我承序敢有不同今狄之人将土我疆民为我战谁使死伤彼岐有岨我往独处尔莫余追无思我悲
　　履霜操
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿宁不悲
　　雉朝飞操
　　雉之飞于朝日羣雌孤雄意气横出当东而西当啄而飞随飞随喙羣雌粥粥嗟我虽人曽不如彼雉鸡生身七十年无一妾与妃
　　别鹄操
　　雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞
　　残形操
　　有兽维貍兮我梦得之其身孔明兮而头不知吉凶何为兮觉坐而思巫咸上天兮识者其谁








　　唐文粹巻十
　　钦定四库全书
　　唐文粹巻十一
　　宋　姚铉　编
　　古调乙【总四十六首】
　　楚骚体十一
　　九讽【并系述　皮日休】
　　反招防【并序】
　　悼贾【并序】
　　效古诗三十五
　　江有枫一篇【萧颖士】
　　菊荣五章
　　有竹一篇
　　蝉鸣五章【宋华】
　　凉雨一篇【萧頴士】
　　虞获子鹿一篇【韦应物】
　　上古之什补亡训传十三章【顾况】
　　倬彼我系一首【王勃】
　　元和圣徳诗一首【韩愈】
　　郓州溪堂诗一首
　　汉隄诗一首【卢肇】
　　有所恨二章【欧阳詹】
　　河之水二章【韩愈】
　　九讽系述【并序】　　　　　　皮日休
　　在昔屈平既放作离骚经正诡俗而为九歌辨穷愁而为九章是后词人摭而为之皆所以嗜其丽词撢其逸藻者也至若宋玉之九辨王褒之九懐刘向之九叹王逸之九思其为清怨素艳幽快古秀皆得芝兰之芬芳鸾凤之毛羽也然自原己降继而作者皆相去数百祀足知其文难述其辞罕继者矣大凡有文人不择难易皆出于毫端者乃大作者也扬雄之文丘轲乎而有广骚也梁竦之辞班马乎而有悼骚也又不知王逸奚罪其文不以二家之述为离骚之两派也昔者圣贤不偶命必著书以见志况斯文之怨抑欤噫吾之道不为不明吾之命未为不偶而见志于斯文者吾惧来世任臣之君因谤而去贤持禄之士以猜而逺徳故复嗣数贤之作以九为数命之曰九讽焉呜呼百世之下复有修离骚章句者乎则吾之文未过不为乎广骚悼骚也粤勾亶之薄俗兮其风狡而且苦吾欲以直道揠其邪心兮皆骋容而莫顾前诲行兮后止高谕仰兮下俯咸为吾之儇为愚兮并以吾之霾为伛羌灵脩之乃吾知兮先职我而为辅奈其臣之狺狺兮乃不知吾之所抚吾欲以明喆之性辨君臣之分兮定文物之数吾欲以正讦之道兮进忠贤而退奸竖吾欲以醇醲之化兮反当今而为往古吾欲以忖度之志兮定觚圆而反规矩念儓覈之在位兮若枭羊之当路内灼怛以为俦兮复何知其所愬乃指天而郁悠兮将天夺乎国祜永惄惄以何言兮将求知于吾祖
　　右正俗
　　有肪兮防而谓之不挈有泉兮壅而谓之不决有茝兮轥而谓之不芳有轴兮而谓之不辙声咺【许逺切】唏以无音兮气郁悒而空咽既惄惄以増惧兮又谩谩【漫】而不诀诬彭祖以为孺兮谲殇子以为耋伙众人之难信兮挦夸者之不悦佞为痝兮何去奸为疣兮莫劀【音刮】讟为辔兮莫御谤为玉兮何切彘既防而必烹兮木方防【子公切】兮必折心而似车兮思緜緜而如瓞手欲动兮似拲足将行兮如絏既不辨其顔跖兮遂一贯于尧桀吾哀生之不迟兮奚至死而惙惙念帝座之不爣【他朗切】兮故交光于巻舌既何路以自辨兮遂没齿而痨刺
　　右遇谤
　　靳尚之言兮美如防子兰之气兮醲于酲既怒【音緜】以相向兮遂裹足而南征面防防以奚色兮心以何情耳方聪兮忽睽目正视兮忽盲日当午兮便昃天方昼兮不明欲泣兮有血将啼兮失声望灵脩兮似失出国门兮若惊轫识怨兮亦缓驷知愁兮复鸣既徜徉兮夏水复眷恋兮南荆嗟余夙秉于大训兮涵清骨之忠贞既贸贸者之莫予容兮向重苍而自盟既惏【路南切】仁以凭义兮遂鈲信而摫【规】诚将真宰之不仁兮胡为役余以此生彼鸴斯之蟊贼兮固不能容乎鸧鹒彼茨菉之丛秽兮固不能让乎杜蘅己矣乎国无人兮莫我留将诉帝于玉京
　　右见逐
　　荷为裯【丁牛切】兮芰为摆【碑】荃为防【居勿切】兮薜为袆弭吾棹兮沣之浦驻吾楫兮湘之湄悲莫悲兮新去国怨莫怨兮新相思幽篁萧兮静晚清漪澹兮去迟湘君欲出兮风水急帝子不来兮烟雨微芷既老兮白药【于角切】日将暮兮红萎朝浮乎鹘蹏【啼】夕叫乎羁雌攭【礼】漾漾兮不止防【黄】悠悠兮何之日出没兮北渚云依俙兮九疑既无人以辩余兮又何心而怨咨退不解其防【上音铎下音悸】兮进不知其忸怩寒蜩怨而无声兮古木凄其寡枝嗟吾之不反兮千秋万嵗湘中驰
　　右悲游
　　慨天道之不明兮何独生此大佞若防【乌八切】貐之能冠兮当一国而持柄见乱臣之反诈兮信其主以不竞辙己覆而又遵兮仡【五迄切】将翻而不整不思心腹之疾兮又玩膏肓之病竟客死于咸阳兮终不作毒王之幸既养防【火胡切】以遗患兮遂倒釬【音犴】而授柄将谀臣以肆祸兮岂上天之付命粤吾大以为不可兮彼以灾而为庆傥灵脩之有知兮刷吾耻于下瞑
　　右悯邪
　　有美一人兮端忧千喑【防】万惄兮曾不得以少休肠结多以莫回兮泪啼极而不流王孙何处兮碧草极目公子不来兮清湘满楼汀边月色兮晓复晓浦上芦花兮秋复秋天泬寥以似淬兮峰巉崪以如抽筼筜飒兮雨岸杜若死兮霜洲遗余程兮澧之侧整余陌兮湘之幽望女嬃兮秭归梦懐宋玉兮荆门愁欲向天以号咷兮寸晷不可以少留又不知吾魄之所处兮永寞寞以悠悠
　　右端忧
　　山之巅兮水之涘桂为祠兮兰为祀执玉桴兮扣雷鼓奠金兮滴浮蚁荐琼芳兮望暮云献椒醑兮拜寒水祝肹蠁以怪谈兮巫妖冶而魅醉波闪倐兮湘君竹萧疎兮帝子日将暮兮河伯秋正深兮山鬼神之化兮何方人之艰兮至此胡不化其邪而为正兮胡不反其戾而为义胡不转其亡而为兴兮胡不易其乱而为治但血食于下国兮罪不少裨于有位吾将乗青螭而驾白虬兮谒帝而诉神之累请天弧发镞兮天掊行棰神速悔尤兮俾吾灵脩而易志
　　右纪祀
　　粤吾秉志兮絜于瑾瑜芬其徳而芳其道兮荣于蘼芜将兴国以见罪兮拟佐王而蒙辜彼羣小之茸茸兮如慕臭之蚍蜉以大鹏为雀兮以康瓠为防以衮衣为褋兮以黎邱为墟以郑姬为丑兮以子产为愚以鲍焦为贪兮以孔圣为诬吾将奋鳞于大空兮奚独慕此江湖吾将发荣于蟠桃兮奚独守此蒿蒌吾将荡其魄兮骖风轫与轧车谒帝于冥冥之天兮秉其生杀之枢将飘飘以高逝兮亦何必懐此佞邪之故都
　　右舍慕
　　尧死兮舜灭禹殄兮汤絶似玉兮将沈如金兮永没行以仁兮止以义生以贞兮死以絜念余曽不足以圣阃兮亦慕兹而自悦湘浦兮烟深沅江兮风切顾影兮自怜抚躬兮永诀鬼惨兮神悲雨泣兮泉咽竟汨没以奫沦兮永幽忧而怫郁湘之山兮未尽湘之流兮不竭千秋兮愁云万古兮明月灵均之寃兮孰能销其气灵均之愁兮孰能释其结来者之自鉴兮无致位于牙孽
　　右絜死
　　反招魂【并序】
　　屈原作大招魂【或曰景差作疑不能明】宋玉作招魂皮子以为忠放不如守介而死奚招魂为故作反招魂一篇以辨之辞曰
　　承溟涬之命兮付余才而辅君君既不得乎志兮余飘飘而播迁余将荡大空而就灭兮君又招余俾复身余诣帝以请诀兮帝俾巫阳以筮云巫阳语余以不可归兮故作词以招君乃下招曰
　　君兮归来故都慎不可留些其君雄虺兮其民封狐些食民之肝鬲以为其肉兮摘民之发肤以为其衣些朝刀锯而暮鼎镬兮上暧昧而下墨【眉】呆【痴】些君兮归来故都慎不可留些余昔为比干之魂兮干僇而余去些未闻干贪生以自招兮余竟洁其所处些君兮归来故都慎不可留些余昔为伍胥之魂兮胥僇而余逝些未闻胥贪位以惜生兮执属镂而不滞些君兮归来故都慎不可留些余昔为演之魂兮演自残而余行些余未闻演惜命以不死兮俾其义而益明些君兮归来故都慎不可留些帝命余以辅君兮亦以君之忠介些今以忠而见闻兮尚盘桓而有待些将自富贵而入羇旅兮其志乃悔些将恋骨肉而惜家族兮何不自裁些枭食母而獍食父兮见禽兽之为生些茍残者眉夀兮实枭獍而同名些君乎慎勿懐故都之恋归来乎余为君存千古忠烈之荣枯些
　　悼贾【并序】
　　余尝读贾谊新书见其经济之道大矣哉真命世王佐之才也自汉氏革嬴高祖得于矢石不暇延儒人及为天子制缺度弛处华而夷是时独有叔孙生能定朝仪其制未悉唯生草其书欲以制屈诸侯推定正朔调革舆服通流货币天不祐汉绛灌兴谤竟枉其道出傅湘沅生自以不得志哀屈平之放逐及渡湘沈文以吊之故其辞曰瞝【摛】九州而相君兮何必懐此故都噫余释生之意矣当战国时屈平不用于荆则有齐赵秦魏矣何不舍荆而相他国乎余谓平虽遭靳尚子兰之防不忍舍同姓之邦为他国之相宜矣然则生之见弃又甚于平当汉时舍文帝则诸侯矣如适诸侯则新书之文抑诸侯而尊天子也舍诸侯则胡越矣如适胡越则新书之文灭胡越而崇中夏也是以其心切其愤深其词隠而丽其藻伤而雅余悲生哀平之见弃又生不能自明其道呜呼圣贤之文与道也求知与用茍不在于一时而在于百世之后者乎其生之哀平欤余之悲生欤吾之道也废与用幸未可知但不知百世之后得其文而存之者复何人也咸通癸未中南浮至沅湘复沈文以悼之其辞曰
　　粤炎绪之嫣緜兮其国度之未彰天锡生以命理兮冀其道之益光伟吴公之知贤兮道其名于文皇既【刃】敐【轸】以召之兮遂位之于上庠愍耄儒之憃愚兮对天问之不臧既羣儒之让俊兮驰其誉之煌煌嗟大汉之丕绪兮虬其贤于污潢上下溷而不分兮议制削于骄王杀僇棼而不制兮断捽胡与寇攘羌虏坌以侵华兮曽不能以抑强饵其嗜之延延兮寔三代之计良念五徳之更承兮论尵结而不纲乃秉臆以兴説兮数用五而色尚黄又诸侯以开国兮输其租于咸阳曽不得以抚民兮俾其君兮何忘请纡以乗印兮各驰化于所疆上既悦而欲大用兮遭绛灌与东阳道既摈兮何明乃出傅于沅湘浮沅波之翕洫兮或漾棹以夷犹望灵均之没所兮顮【频】其心之怊怊【尺遥】临汨罗之浩漾兮想懐沙之幽忧森樛萝以蓊郁兮时迸狖以相号雾雨暗乎北渚防毒乎芳洲景黯沮以不明兮若天悼乎离骚香依依兮杜若韵凄凄兮篻簩山隠隠以扫空兮烟微微而淡秋羌吾不知所感兮泪懭恨以横流当抱于渺藩兮曽无足以少休既菼薍以伤思兮又鸺鹠以动愁呜呼哀哉世既不平颔吾道以为非兮吾复何依苹兰憔悴兮稂莠繁滋麟凤匿迹兮枭獍腾威哲匠罢斧兮拙者构之离娄闭目兮瞽者扬眉子都蒙兮敦洽骋姿呜呼哀哉亦先生之尤也【丑吏】其世之不可兮何不解而去位又垂万世之名兮取舍在此奚自取谤于童羖兮乃然而为累葢伊尹三就五就之心兮冀其民之可治奈惽惽以不悟兮又被之以非议幸一人之再觉兮答受厘之奥义既孱王以堕驾兮乃寃恸而已矣讯曰君不明兮莫我知幽都寂兮和涕归文悬日月兮俟后圣用之大故忽兮其何足悲
　　江有枫一篇十章【并序】　　　　萧頴士
　　江有枫思陆郑二友吴防旧游且疾防也君宦于尹府以直方不偶见偪防佞惟古之贤者有避色避言之义矫然去之二室之间有槭树焉与江南枫形胥类憩于其下而作是诗以贻夫二三子焉
　　江有枫其叶蒙蒙我友自东于以游从山有槭其叶漠漠我友徂北于以休息想彼槭矣亦类其枫矧伊懐人而忘于东东可游矣防之邱矣于山于水于庙于寺于亭于里君子游焉于以宴喜其乐亹亹粤东可居彼吴之墟有田有庭有朋有书有莼有鱼君子居焉惟以宴醑其乐徐徐我朋在矣彼陆之子【彼陆之子淹也】如松如杞淑问不已我友于征彼郑之子【彼郑之子愕也】如琇如英徳音孔明我思震泽菱芡幕幕寤寐如觌我思剡谿杉篠萋萋寤寐无迷有鸟有鸟粤鸥与鹭浮湍戏渚皓然絜素忘其猜妬彼何人斯曾足伤惧此惧维何惧寘于罗彼骄者子防言孔多我闻先师体命委和公伯之愬则如予何怅然山河惟以啸歌其忧也哉
　　菊荣一篇五章【并序】
　　菊荣酬赠离且申志也乆寓大邑贤宰宋侯惠而好予赋鸣蝉以贶别有懐相规备厥卒章于以报焉
　　采采者菊芬其荣斯紫英黄萼照灼丹墀恺悌君子佩服攸宜王国是维大君是毗【宋即太尉文贞公之子也】贻尔子孙百禄萃之
　　采采者菊于邑之城旧根新茎布叶垂英彼美淑人应家之祯有既鸣我政则平宜尔栋崇必复其庆采采者菊于邦之府隂槐翳栁迩楹近宇彼劳者子喧卑是处慨其莫知蕴结谁语企彼高人色斯遐举采采者菊于宾之馆既低其枝又弱其干有匪君子是焉披翫良辰防酒宴饮无算怆其仳别终焉永叹岁方宴矣霜露残促谁其荣斯有英者菊岂微春华懿此贞色人之侮我混于薪棘诗人有言好是正直
　　有竹一篇七章【并序】
　　有竹懿李新后閤而防亲友也
　　有竹斯竿于閤之前君子秉心惟其贞坚兮有竿斯竹于閤之侧君子秉操惟其正直兮彼蔚者竹萧其森矣有开者閤宛其深矣迥檐幽砌如翼如齿冬之宵霰雪斯瀌我有金鑪熺其以歊夏之日炎景斯郁我有珍簟凄其以栗彼纷者务休其豫矣有防者酒欢其且矣友僚萃止跗蕚载韡彼美公之姓兮那欤应积庆兮期予惟去之柄兮
　　蝉鸣一篇五章【并序】　　　　　宋　华
　　蝉鸣感秋兴送将归也僻守外邑而兰陵子相过诘朝言归赋诗见志以申赠焉
　　蝉其鸣矣于彼疎桐庇影容迹何往不容嘒嘒其长求托于风未见君子我心忡忡既见君子乐且有融彼蝉鸣矣于林之表含风饮露以乐吾道有懐载迁伊谁云保未见君子我心悄悄既见君子披豁予抱蝉鸣蝉鸣幽畅乎而肃肃尔庭逺近凉飔言赴髙栁丛篁间之思而不见如渴如饥亦既觏止我心则夷蝉鸣伊何时运未与匪叹秋徂怨斯路阻愿言莫从郁悒谁语君子至止慰我延伫何斯违斯倐迩遐举岁之秋深蝉其夕吟披衣轩除萧萧风林我友来斯言告离衿何以叙懐临水鸣琴何以赠言委顺浮沈
　　凉雨一章【并序】　　　　　　萧颖士
　　凉雨志杨侯乐宾僚也
　　习习凉雨泠泠浮飚君子乐胥于其宾僚有女斯夭式歌且谣欢言终宵惟以招邀于胥乐兮
　　虞获子鹿一篇【并序】　　　　韦应物
　　虞获子鹿悯园鹿也遭虞之机张见畜于人不得遂其天性焉
　　虞获子鹿畜之城陬园有美草池有清流但见蹷蹷亦闻呦呦谁知其思岩谷之游
　　上古之什补亡训传十三章　　顾　况
　　上古慜农也
　　遐哉上古生弃与柱勾龙氏主乃有甫田惟彼甫田有万斯年开利之源无乃塞源一防亦官百防亦官啬夫孔艰浸兮暵兮田有螽兮惟馨祀是患岂止餧与寒啬夫咨咨防盛苗衰耕之耰之袯襫锄犁手胼足胝水之蛭螾吮喋我肌我姑自思胡不奋飞东人利百西人利百有匪我心胡为不易河水活活万人逐未俾尔之愉悦兮
　　上古一章
　　左车凭险也【震为雷兄长之左东方之师也凭险不巳君子忧心而作是诗】
　　左车有庆万人犹病曷可去之于党孔盛敏尔之生胡为波迸
　　左车有赫万人毒螫曷可去之于党孔硕敏尔之生胡为草戚
　　左车二章
　　筑城刺临戎也寺人临戎以墓塼为城壁
　　筑城登登于以作固咨尔寺兮发郊外冢墓死而无知犹或不可若其有知惟上帝是愬
　　筑城奕奕于以固敌咨尔寺兮发郊外冢甓死而无知犹或不可若其有知惟上帝是谪
　　筑城二章
　　持斧啓戎士也戎士伐松柏为蒸薪孝子徘徊而作是诗
　　持斧持斧无翦我松柏兮
　　持斧一章
　　十月之郊造公室也君子居公室当思布徳行化焉十月之郊羣木肇生阳潜地中舒达勾萌曀其蔚兮不可以游息乃熂蒺藜乃夷荆棘乃繇彼曲直匠氏度思登斧以时泽梁蓁蓁无或夭枝有巨根蔕生混茫际呼吸羣籁万人挥斤坎坎有厉陆迁水济百力殚弊审方面势姑愽其制作为公室公室既成御燥湿风日栋之斯厚榱之斯密如翼于飞如鳞栉比缭以周墉墄以崇阶俯而望之矗与云齐防砆碔砆藻井旋题丹素之燝兮椒桂之馥兮髙阁髙阁珠缀结络金铺烂若不集于鸟雀绘事告毕宾筵秩秩乃命防酒琴瑟琴瑟在堂莫不静谧周环掩辟仰不漏日冬日严凝言纳其阳和风载升夏日郁蒸言用于隂凉风飒兴有匪君子自贤不己乃梦乗舟乃梦乗车梦人占之更爽其居炎炎则移皎皎则亏木实之繁兮明年息枝爰处若思胡宁不尔思
　　十月之郊一章
　　燕于巢审日辰也【燕不以甲乙衔泥】
　　燕燕于巢缀葺维戊甲兮乙兮不宜有谬飞龙在天云掩于斗曷日于雨乃曰庚午彼日之差亦孔斯丑昔在羲和湎淫不修我筮我莫我告繇乃征之彛伦九畴君子授律是祃是禷三五不备罔克攸遂惠此蒸人毋废尔事尔莫我从维来者是冀
　　燕于巢一章
　　苏方讽商胡舶舟运苏方岁发扶南林邑至齐国立尽苏方之赤在胡之舶其利乃愽我土旷兮我居閴兮我衣不白兮朱紫烂兮传瑞兮相唐虞之维百兮
　　苏方一章
　　陵霜之华伤不实也
　　陵霜之华我心忧嗟隂之胜矣而阳不加坱轧陶钧乃帝乃神乃舒乃屯烈烈严秋熈熈阳春职生有伦今华发非其辰辰属东方之仁遐想三五黄帝登云尧年百余二仪分位六气不渝二景如璧五星如珠陵霜之华兮何不妄敷
　　陵霜之华一章
　　囝哀闽也【囝音蹇闽俗呼子为囝父为郎罢】
　　囝生闽方闽吏得之乃絶其阳为臧为获致金满屋为髠为钳如视草木天道无知我罹其毒神道无知彼受其福郎罢别囝吾悔生汝及汝既生人劝不举不从人言果获是苦囝别郎罢心摧血下隔地絶天及至黄泉不得在郎罢前
　　囝一章
　　我行自东不遑居也
　　我行自东山海其空旅棘有丛我行自西垒与云齐雨雪凄凄我行自南烈火满林日中无禽雾雨淫淫我行自北烛龙寡色何枉不直我忧京京何道不行兮
　　我行自东一章
　　采蜡怨奢也荒岩之间有以纩蒙其身腰藤造险及有羣蜂肆毒哀呼不应则上舍藤而下沈壑
　　采采者蜡于泉谷兮煌煌中堂烈华烛兮新歌善舞柱促兮荒岩之人自取其毒兮
　　采蜡一章
　　倬彼我系一首　　　　　王勃兄励序
　　倬彼我系舎弟虢州防军勃所作也伤迫乎家贫道未成而受禄不得如古之君子四十强而仕也故本其情性源其事业因陈先人之迹以议出处致天爵之艰难也
　　倬彼我系出自有周分疆锡社派别枝流居卫仕宋匡嬴相刘乃武乃文或公或侯
　　晋厯崩坼衣冠扰弊粤自太原播徂江澨礼丧贤隠时屯道闭王室如燬生人多殪
　　伊我有器思逢其主自东旋西择木开宇田彼河曲家乎汾浦天未厌乱吾将谁辅
　　伊我祖徳思济九埏不常厥所于兹五迁欲及时也天岂愿焉其位虽屈其言则传
　　爰述帝制大搜王道曰天曰人是祖是考礼乐咸若诗书具草贻厥孙谋永为家宝
　　伊余小子信慙明哲彼网有条彼车有辙思屏人事克终前烈于嗟代网卒余来絏
　　来絏伊何谓余曰仕我瞻先达三十方起夫岂不懐高山仰止愿言毓徳啜菽饮水
　　有鸟反哺其声嗷嗷言念旧徳忧心忉忉今我不养岁月其滔僶俛从役岂敢告劳
　　从役伊何薄求卑位告劳伊何来防卿事名存实爽负信愆义静言遐思中心是愧
　　元和圣徳诗一首【并序】　　　　韩　愈
　　臣愈顿首再拜言曰臣伏见皇帝陛下即位以来诛流奸臣朝廷清明无有欺蔽外斩杨惠琳刘辟以收夏蜀东定青徐积年之叛海内怖骇不敢违越郊天告庙神灵欢喜风雨明晦无不从顺太平之期适当今日臣蒙被恩泽日与羣臣序立紫宸殿下亲望穆穆之光而其职业又在以经籍教导国子诚宜率先作歌诗以称道盛徳不可以词语浅薄不足以自效为解辄依古作四言元和圣徳诗一篇凡千有二十四字指事实録具载明天子文武神圣以警动百姓耳目传示无极其诗曰皇帝即阼物无违拒曰旸而旸曰雨而雨维是元年有盗在夏欲覆其州以踵近武皇帝曰嘻岂不在我负鄙为艰纵则不可出师征之其众十旅军其城下告以福祸腹败枝披不敢保聚掷首陴外降幡夜竖疆外之险莫过蜀土韦臯去镇刘辟守后血人于牙不肯吐口开库啗士曰随所取汝张汝弓汝伐汝鼓汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭出节少府朝发京师夕至其部辟喜谓党汝振而伍蜀可全有此不当受万牛脔肉万瓮行酒以锦纒股以红帕首有恇其凶有饵其诱其出穰穰队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野曰行三十徐壁其右辟党聚谋鹿头是守崇文奉诏进退规矩战不贪杀擒不滥数四方节度整兵顿马上章乞讨俟命起坐皇帝曰嘻无汝烦苦荆并洎梁在国门戸出师三千各选尔丑四军齐作殷其如阜或防其角或脱其距长驱洋洋无有龃龉八月壬午辟弃城走载妻与妾包裹稚乳是曰崇文入处其宇分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中枷脰械手妇女累累啼哭拜叩来献阙下以告庙社周示城市咸使观覩解脱挛索夹以砧斧婉婉弱子赤立伛偻牵头曳足先断腰膂次及其徒体骸撑拄末乃取辟骇汗如写挥刀纷纭争刌脍脯优赏将吏防珪缀组帛堆其家粟塞其庾哀怜阵殁廪给孤寡赠官封墓周帀宏溥经战伐地寛免租簿施令酬功急疾如火天地中间莫不顺序幽恒青魏东尽海浦南至徐蔡区外杂虏怛威赦徳踧踖蹈舞掉弃兵革私习簋簠来请来觐十百其耦皇帝曰吁伯父叔舅各安尔位训厥甿畮正月元日初见宗祖躬执百礼登降拜俯荐于新宫视瞻梁梠戚见容色泪落入俎侍祠之臣助我恻楚乃以上辛于郊用牡除于国南鳞笋毛簴庐幕周施开揭磊砢兽盾腾挐圆坛帖妥天兵四罗旂常婀娜驾龙十二鱼鱼雅雅霄升于丘奠璧献斝众乐惊作轰豗融冶紫焰嘘呵高灵下堕羣星从坐错落侈哆日君月妃焕赫婐姽渎鬼蒙鸿岳祗嶪峩饫沃羶芗产祥降嘏凤凰应奏舒翼自拊赤鳞黄龙逶陀结纠卿士庶人黄童白叟踊跃欢呀失喜噎欧乾清坤夷境落褰举帝车回来日正当午幸丹凤门大赦天下涤濯刬磢磨灭瑕垢续功臣嗣拔贤任耇孩养无告仁滂施厚皇帝神圣通达今古听聪视明一似尧禹生知法式动得理所天锡皇帝为天下主并包畜养无异细钜亿载万年敢有违者皇帝勤俭盥濯陶瓦斥遣浮华好此绨纻勅戒四方侈则有咎天锡皇帝多麦与黍无召水旱耗于雀防亿载万年有富无窭皇帝正直别白善否擅命而狂既翦既去尽逐羣奸靡有遗侣天锡皇帝厖臣硕辅愽问遐观以置左右亿载万年无敢予侮皇帝大孝慈祥悌友怡怡愉愉奉太皇后浃于族亲濡及九有天锡皇帝与天齐夀登兹太平无怠永乆亿载万年为父为母愽士臣愈职是训诂作为歌诗以配吉甫
　　郓州谿堂诗一章【并序】
　　宪宗之十四年始定东平三分其地以华州刺史礼部尚书兼御史大夫扶风马公为郓曹濮节度观察等使镇其地既一年褒其军号曰天平军上即位之二年召公入且将用之以彼之人安于公也复归之镇上之三年公为政于郓曹濮也适四年矣治成制定众志大固恶絶于心仁形于色竭心力以供国家之职于时沂密始分而残其帅其后幽镇魏不悦于政相扇继变复归于旧徐亦乗势逐帅自署同于三方惟郓也截然中居四邻望之若防之制水恃以无恐然而皆曰郓为虏巢且六十年将强卒武曹濮于郓州大而近军所根柢皆骄以易怨而公承死亡之后掇拾之余剥肤椎髓公私埽地赤立新旧不相保持万目睽睽公于此时能安以治之其功为大若幽镇魏徐之乱不扇而变此功反小何也公之始至众未熟化以武则忿而憾以恩则横而肆一以为赤子一以为龙蛇惫心罢精磨以嵗月然后致之难也及教之行众皆戴公为亲父母夫叛父母从仇雠非人之情故曰易于是天子以为尚书右仆射扶风郡开国伯以襃嘉之公亦乐众之和知人之悦而侈上之赐也于是为堂于其居之西北隅号曰谿堂以飨士大夫通上下之志既飨其从事陈曽谓其众言公之畜此邦其勤不亦至乎此邦之人累公之化惟所令之不亦顺乎上勤下顺遂济登兹不亦休乎昔者人谓斯何今者人谓斯何虽然斯堂之作意其有谓而喑无诗歌是不考引公徳而接邦人于道也乃使来请其诗曰帝奠九壥有叶有年有荒不条河岱之间及我宪考一収正之视邦选侯以公来尸公来尸之人始未信公不饮食以训以徇孰饥无食孰呻孰叹孰寃不问不得分愿孰为邦蠡节根之螟羊很狼贪以口覆城吹之喣之摩手拊之之石之膊而磔之凡公四封既富以强谓公吾父孰违公令可以师征不宁守邦公作谿堂播播流水浅有蒲莲深有蒹苇公以賔燕其鼓骇骇公燕谿堂賔校醉饱流有跳鱼岸有集鸟既歌以舞其鼓考考公在谿堂公御琴瑟公暨賔賛稽经诹律施用不差人用不屈谿有薲苽有有鱼公在中流右诗左书无我斁遗此邦是庥
　　汉隄诗　　　　　　　　　卢　肇
　　隂沴奸阳来暴于襄洎入大郛波端若铓触厚摧髙不知其防骇溃颠委万室皆毁灶登蛟鼍堂集鳣鲔惟恩若雠母不能子洪溃既涸闬闳其虚以隳我堵以剥我庐酸伤顾望若践丘墟帝曰念嗟朕日南顾流灾降慝天曷台怒滔滔襄郊捽我婴孺于惟余甿饥伤喘呼斯为淫痍孰往膏传惟汝元寮佥举明哲我公用谐苴茅杖节来视襄人噢咻提挈不日不月咍乎抃恱乃泳故隄防于沙泥缺落坳圯由东讫西公曰呜呼汉之有隄实命襄人不力乃力则及乃身具锸与畚汉隄其新帝廪有粟帝府有缗尔成尔隄必锡尔勤襄人怡怡听命襄浒背囊肩杵奔走蹈舞分之卒伍令以麾鼓寻尺既度日月可数登登嶪嶪周旋上下披岘斵楚飞石挽土举筑殷雷骇汗霏雨疲癃鳏独奋有筋膂呀吁来助提筐负筥不劳其劳杂沓笑语咸曰卢公来赐我生斯隄既成蜿蜿而平确尔山固屹如云横汉流虽狂坚不可蚀代千年亿与天无极惟公之隄昔在人心既筑既成横之于南萌渚不峻此门不深今复在兹于汉之隂斯隄已崇兹民获祐齯童相庆室以完富贻于襄人愿保厥夀繄公之功赫焉如昼捍此巨灾碎若京阜天子赐之百姓载之族孙作诗昭示厥后
　　河之水二章　　　　　　　韩　愈
　　河之水去悠悠我不如水东流我有孤侄在海陬三年不见兮使我生忧日复日夜复夜三年不见汝使我鬓髪未老而先化
　　河之水悠悠去我不如水东注我有孤侄在海浦三年不见兮使我心苦采蕨于山缗鱼于泉我徂京师不其还














　　唐文粹巻十一
　　钦定四库全书
　　唐丈粹巻十二
　　宋　姚铉　编
　　诗丙【揔八十六首】
　　乐府辞上
　　功成作乐一
　　七德舞【白居易】
　　古乐三
　　湘弦怨【孟郊】
　　箜篌引【王昌龄】
　　箜篌謡【李白】
　　感慨六
　　放歌行【王昌龄】
　　浩歌行【白居易】
　　缓歌行【李颀】
　　短歌行【李白】
　　短歌行【张籍】
　　善防行【释贯休】
　　兴亡四
　　祖龙行【韦楚老】
　　邺都引【张说】
　　永嘉行【张籍】
　　后魏行【王毂】
　　幽怨十二
　　湘妃怨【陈羽】
　　铜雀台歌【刘长卿】
　　铜雀妓【欧阳詹】
　　魏宫词【崔国辅】
　　王昭君歌【刘长卿】
　　王昭君【卢照邻】
　　婕妤怨【王维】
　　长信宫【崔国辅】
　　怨词
　　苦乐相倚曲【元】
　　妾薄命【李白】
　　白头吟【张籍】
　　贞节六
　　列女操【孟郊】
　　节妇吟寄东平李司空【张籍】
　　织女词【元稹】
　　静女词【孟郊】
　　寄衣曲【张籍】
　　白纻歌
　　愁恨十
　　征妇怨【张籍】
　　春思【李白】
　　春别曲【张籍】
　　古乐府杂怨三首【孟郊】
　　长干行【李白】
　　古薄命妾【孟郊】
　　母别子【白居易】
　　夜夜曲【释贯休】
　　艰危十一
　　蜀道难【李白】
　　行路难【张籍】
　　行路难三首【李白】
　　变行路难【王昌龄】
　　太行路【白居易】
　　梁甫吟【李白】
　　走马引【李贺】
　　孟门行【崔颢】
　　沐浴子【李白】
　　边塞三十三
　　将军行【刘希夷】
　　将军行【张籍】
　　霍将军【崔颢】
　　老将行【王维】
　　鴈门太守行【李贺】
　　从军行六首【刘长卿】
　　塞上曲【戎昱】
　　塞下曲【郎士元】
　　塞下曲【王季友】
　　出塞曲【刘湾】
　　燕歌行【髙适】
　　燕支行【王维】
　　陇头吟
　　隂山道【白居易】
　　行行游且猎篇【李白】
　　饮马长城窟【释子兰】
　　闗山月【张籍】
　　古长城吟【王翰】
　　长城作【鲍溶】
　　古筑城曲五首【元稹】
　　筑城词【张籍】
　　筑城词二首【陆蒙】
　　听董大弹胡笳声兼语弄寄房给事【李颀】
　　七德舞　　　　　　　　　白居易
　　七德舞七德歌传自武德至元和元和小臣白居易观舞听歌知乐意曲终稽首陈其事太宗十八举义兵白旄黄钺定两京擒充戮窦四海清二十有四功业成二十有九即帝位三十有五致太平功成理定何神速速在推心致人腹亡卒遗骸散帛收【贞观初诏收天下阵亡者致祭而瘗之寻又散金帛而购埋之】饥人卖子分金赎【贞观二年大饥人有卖男女者诏出内府金帛尽赎之以还其父母】魏徴梦见天子泣【魏徴疾亟太宗梦与徴别既寤流涕是夕徴卒故御制碑文云昔殷髙宗得良弼于梦中朕今失贤臣于觉后】张谨哀闻辰曰哭【张公谨卒太宗为之举哀有司奏曰隂阳所忌辰日不哭太宗曰君臣义重犹父子也情发于衷安知辰日乃哭之】怨女三千放出宫【太宗尝谓侍臣曰妇人幽闭深宫情实可愍今将出之任求伉俪于是令左丞戴胄给事中杜正伦于掖庭拣出数千人尽放归也】死囚四百来归狱【贞观六年亲録囚徒死罪者三百九十人放归于家令明年秋来就刑及期而至遂诏悉原之】翦须烧药赐功臣李勣呜咽思杀身【李勣疾亟医云得龙须灰方可疗之太宗自翦须烧灰赐之服讫而愈勣叩头泣涕而谢】含血吮疮抚战士思摩奋呼乞効死【李思摩尝中弩太宗亲为之吮血】则知不独善战善乗时以心感人人心归尔来一百九十载天下至今歌舞之歌七德舞七德圣人有作垂无极岂徒耀神武岂徒夸圣文太宗意在陈王业王业艰难示子孙
　　湘弦怨　　　　　　　　　孟　郊
　　昩者治春草萧兰同一锄盲飚怨秋林曲直同一枯嘉禾忌深蠧直人悲巧诬灵均入回流靳尚为良谟愿我分众泉清浊各有渠愿我分众巢枭鸾相逺居此志谅难保此意诚何如
　　箜篌引　　　　　　　　　王昌龄
　　卢谿郡南夜泊舟夜闻南岸羌戎讴其时月黒猿啾啾微雨霑衣令人愁有一迁客登髙楼不言不寐弹箜篌弹作蓟门桑叶秋风沙飒飒青冢头将军铁汗血流深入匃奴战未休黄旗一防兵马收乱杀胡人积如邱疮病驱来配边州仍披漠北羊羔裘顔色饥枯掩面羞眼眶滴泪深两眸还思本乡食牛欲语不得指咽喉或有强壮能吚嚘意说被他边将雠五世属蕃汉主留碧毛毡帐河曲游槖駞五万部落稠勑赐飞鳯金兠鍪为君百战如过筹静扫隂山无鸟投家藏铁劵特承优黄金千斤不称求九族分离作楚囚深溪寂寞弦苦幽草木悲感声飕飗仆本山东为国忧明光殿前论九畴簏读兵书尽冥搜为君掌上施权谋洞晓山川无与俦紫宸发诏逺怀柔摇笔飞霜如夺钩鬼神不得知其由怜爱苍生比蚍蜉縁河屯兵须渐抽尽遣降来拜御沟便令海内休戈矛何用班超定逺侯史臣书之得已不
　　箜篌謡　　　　　　　　　李　白
　　攀天莫登龙走山莫骑虎贵贱结交心不移唯有严陵与光武周公称大圣管蔡宁相容汉謡一斗粟不与淮南春兄弟尚路人吾心安所从他人方寸间山海防千重轻言托朋友对面九疑峯多花必早落桃李不如松管鲍久已死何人继其踪
　　放歌行　　　　　　　　　王昌龄
　　南渡洛阳津西望十二楼明堂坐天子月朔朝诸侯清乐动千门皇风披九州庆云从东来泱抱日流升平贵论道文墨将何求有诏徴草泽微诚献谋猷冠冕如星罗拜揖曹与周望尘非君事入赋且迟留幸蒙国士识因脱负薪裘今者放歌行以慰梁甫愁但营数斗禄奉养每丰羞若得金膏遂飞云亦可俦
　　浩歌行　　　　　　　　　　白居易
　　天长地久无终毕昨夜今朝又明日鬓发苍浪牙齿踈不觉身年四十七前去五十有防年把镜照面心忙然既无长绳系白日又无大药驻朱顔朱顔日夜不如故青史功名在何处欲留年少待富贵富贵不来年少去去复去兮如长河东流赴海无回波贤愚贵贱同归尽北邙冢墓髙嵯峨古来如此非独我未死有酒且高歌顔回短命伯夷饿我今所得亦己多功名富贵须待命命若不来知柰何
　　缓歌行　　　　　　　　　李　颀
　　小来托身攀贵游倾财破产无所忧暮拟经过石渠署朝将出入铜龙楼结交杜陵轻薄子谓言可生复可死一沉一浮防有时弃我翻然如脱屣男儿立身须自强十年闭户頴水阳业就功成见明主击钟鼎食坐华堂二八蛾眉梳堕马美酒清歌曲房下文昌宫中赐锦衣长安陌上退朝归五陵宾从莫敢视三省官僚揖者稀早知今日读书是悔作从来狂侠儿
　　短歌行　　　　　　　　　李　白
　　白日何短短百年苦易满苍穹浩茫茫万劫太极长麻姑垂两鬓一半己成霜天公见玉女大笑亿千塲吾欲揽六龙回车挂扶桑北斗酌美酒劝龙各一觞富贵非所愿为人驻頽光
　　短歌行　　　　　　　　　张　籍
　　青天荡荡髙且虚上有白日无根株流光暂出还入地使我少年不须叟与君相逢勿寂寞衰老不复如今乐玉巵盛酒置君前再拜愿君千万年
　　善防行　　　　　　　　　释贯休
　　有美一人兮婉如清扬识曲别音兮令姿煌煌绣袂捧琴兮登君子堂如彼萱草兮使我忧忘欲赠之以紫玉尺白银铛久不见之兮湘水茫茫
　　祖龙行　　　　　　　　　韦楚老
　　黒云兵气射天裂壮士朝昏梦寃结祖龙一夜死沙邱胡亥空随鲍鱼辙腐肉偷生二千里伪书先赐扶苏死墓接骊山土未干瑞光己向芒砀起陈胜城中鼓三下秦家天地如崩瓦龙虵撩乱入咸阳少帝空随汉家马
　　邺都引　　　　　　　　　张　説
　　君不见魏武草创争天禄羣雄睚眦相驰逐昼携壮士破坚阵夜接词人赋华屋都邑缭绕西山阳桑榆漫漫漳河曲城郭为墟人改代但见西园明月在邺傍髙冢多贵臣蛾眉曼睩共灰尘试上铜台歌舞处唯有秋风愁杀人
　　永嘉行　　　　　　　　　张　籍
　　黄头鲜卑入洛阳胡儿持防升明堂晋家天子作降虏公卿齐走如牛羊紫陌旌旛暗相触家家鸡犬惊上屋妇人出门随乱兵夫死眼前不敢哭九州诸侯自顾土无人领兵来护主北人避胡多在南南人至今能晋语
　　后魏行　　　　　　　　　王　毂
　　力微皇帝谤天嗣太武凶残人所畏一朝防飞上天子孙尽作河鱼饵
　　湘妃怨　　　　　　　　　陈　羽
　　二妃愁处云沉沉二妃怨处湘江深商人酒滴庙前草萧飒风生斑竹林
　　铜雀台歌　　　　　　　　刘长卿
　　娇爱更何日髙台空数层含啼映双袖不忍看西陵漳河东流无复来百花辇路唯苍苔青楼月夜长寂寞碧云日暮空徘徊君不见邺中万事非昔时古人何在今人悲春风不逐君王去草色年年旧宫路宫中歌舞己浮云空指行人徃来处
　　铜雀妓　　　　　　　　　欧阳詹
　　萧条登古台回首黄金屋落叶不归林高陵永为谷妆容徒自丽舞态阅谁目惆怅繐帷前歌声苦于哭
　　魏宫词　　　　　　　　　　崔国辅
　　朝日防红妆拟上铜雀台画眉犹未竟魏帝使人催
　　王昭君歌　　　　　　　　刘长卿
　　自矜妖艳色不顾丹青人那知粉缋能相负却使容华翻误身上马辞君嫁骄虏玉顔对人啼不语北风鴈急浮云秋万里独见黄河流纎腰不复汉宫宠双蛾长向胡天愁琵琶弦中苦调多萧萧羌笛声相和谁怜一曲传乐府能使千秋伤绮罗
　　王昭君　　　　　　　　　卢照邻
　　合殿恩中絶交河使渐稀肝肠辞玉辇形影向金徽汉宫草应緑胡庭沙正飞愿逐三秋鴈年年一度归
　　婕妤怨　　　　　　　　　王　维
　　宫殿生秋草君王恩幸疎那堪闻鳯吹门外度金舆
　　长信宫　　　　　　　　　崔国辅
　　长信宫中草年年愁处生时侵珠履迹不使玉堦行
　　怨词
　　妾有罗衣裳秦王在时作为舞春风多秋来不堪着
　　苦乐相倚曲　　　　　　　　元　稹
　　古来苦乐之相倚近于掌上之十指君心半夜猜恨生荆棘满怀天未明汉皇眼瞥飞燕时可怜班女恩己衰未有因由相决絶犹得半年佯暖热转将深意喻傍人缉缀疵瑕遣濳说一朝诏下辞金屋班姬自痛何仓卒呼天拊地将自明不悟寻时暗销骨白首宫人前再拜愿将日月相挥解苦乐相寻昼夜闻灯光那得天明在主今被夺心应苦妾夺深恩初为主欲知妾意恨主时主今为妾思量取班姬收泪抱妾身我曽排摈无限人
　　妾薄命　　　　　　　　　李　白
　　汉帝重阿娇贮之黄金屋咳唾落九天随风生珠玉宠极爱还歇妬深情却疎长门一歩地不肯暂回车雨落不上天水覆难再收君情与妾意各自东西流昔日芙蓉花今成断根草以色事他人能得防时好
　　白头吟　　　　　　　　　张　籍
　　请君膝上琴弹我白头吟忆昔君前娇笑语两情宛转如萦素宫中为我起髙楼更开花池种芳树春天百草秋始衰弃我不待白头时罗襦玉珥色未暗今朝己道不相宜扬州青铜作明镜时中持照不见影人心回互自无穷眼前好恶那能定君恩已去若再返菖蒲花青月长满
　　列女操　　　　　　　　　孟　郊
　　梧桐相待老鸳鸯防双死贞女贵殉夫舍生亦如此波澜誓不起妾心井中水
　　节妇吟寄东平李司空　　　　张　籍
　　君知妾有夫赠妾双明珠感君纒绵意系在红罗襦妾家髙楼连苑起良人执防明光里知君用心如日月事夫誓拟同生死还君明珠双泪垂何不相逢未嫁时
　　织女词　　　　　　　　　元　稹
　　织妇何太忙蚕经三卧行欲老蚕神女圣早成丝今年丝税抽徴早早徴非是官人恶去岁官家事戎索征人战苦束刀疮主将勲髙换罗幕缲丝织帛犹努力变防撩机苦难织东家头白双女儿为解挑纹嫁不得【余掾荆时目击贡绫户有终老不嫁之女】檐前袅袅游丝上上有蜘蛛巧来徃羡他虫豸解縁天能向虚空织罗网
　　静女词　　　　　　　　　　孟　郊
　　艳女皆妬花静女独捡踪任体耻任妆嫁德不嫁容君子未求娉小人难相从此志谁与说琴弦幽韵重
　　寄衣曲　　　　　　　　　张　籍
　　织素缝衣独苦辛逺因回使寄征人官家亦自寄衣去贵从妾手着君身高堂姑老无侍子不能自到边城里殷勤为看初着时征人身上宜不宜
　　白纻歌　　　　　　　　　张　籍
　　皎皎白纻白且鲜将作春衣称少年裁缝长短不能定自持刀尺向姑前复恐兰膏汚纎指常遣傍人收堕珥衣裳着时寒食下还把玉鞭鞭白马
　　征妇怨　　　　　　　　　张　籍
　　九月匃奴杀边将汉军全殁辽水上万里无人收白骨家家城下招魂葬妇人依倚子与夫同居贫贱心亦舒夫死战塲子在腹妾身虽存如昼烛
　　春思　　　　　　　　　　李　白
　　燕草如碧丝秦桑低緑枝当君怀归日是妾断肠时春风不相识何事入罗帷
　　春别曲　　　　　　　　　张　籍
　　长江春水緑堪染荷叶出水大如钱江头橘树君自种那不长系木兰舩
　　古乐府杂怨三首　　　　　　孟　郊
　　夭桃花清晨游女红粉新夭桃花薄暮游女红粉故树有百度花人无一定顔花送人老尽人悲花自闲贫女镜不明寒日花少容暗蛩有虚织短线无长缝浪水不可照狂夫不可从浪水多散影狂夫多异踪持此一生薄空成万恨浓
　　忆人莫至悲至悲空自衰寄人莫剪衣剪衣未必归朝为双蒂花暮为四散飞落花却绕树游子不顾期
　　长干行　　　　　　　　　李　白
　　妾发初覆额折花门前剧郎骑竹马来绕床弄青梅同居长干里两小无嫌猜十四为君妇羞顔未尝开低头向暗壁千唤不一回十五始展眉愿同尘与灰常存抱柱信岂上望夫台十六君逺行瞿塘滟滪堆五月不可触猿鸣天上哀门前旧行迹一一生苍苔苔深不可扫落叶秋风早八月胡蝶黄双飞西园草感此伤妾心坐愁红顔老早晚下三巴预将书报家相迎不道逺直至长风沙
　　古薄命妾　　　　　　　　孟　郊
　　不惜十指弦为君千万弹常恐新声至坐使旧声残弃置今日悲即是昨日欢将新变故易持故为新难青山有蘼芜泪叶长不干空令后世人采掇幽思攅
　　母别子　　　　　　　　　白居易
　　母别子子别母白日无光哭声苦闗西骠骑大将军去年破虏新策勲勅赐金钱二百万洛阳迎得如花人新人迎来旧人弃掌上莲花眼中刺迎新弃旧未足悲悲在君家有两儿一始扶行一初坐坐啼行哭牵人衣以尔夫妻新嬿婉使我母子生别离不如林中乌与鹊母不失雏雄伴雌又似园中桃与李花落随风子在枝新人新人听我语洛阳无限红楼女但愿将军重立勲更有新人胜于汝
　　夜夜曲　　　　　　　　　释贯休
　　蟪蛄切切风骚骚芙蓉喷香蟾蜍髙孤灯耿耿征妇劳更深扑落金错刀
　　蜀道难　　　　　　　　　李　白
　　噫嘘危乎髙防蜀道之难难于上青天蚕丛及鱼鳬开国何茫然尔来四万八千岁不与秦塞通人烟西当太白有鸟道可以横絶峩眉巅地崩山摧壮士死然后天梯石栈相勾连上有横河断海之浮云下有冲波逆折之回川黄鹤之飞尚不能过猿猱欲度愁攀縁青泥何盘盘百歩九折萦岩峦扪参厯井仰胁息以手拊膺坐长叹问君西游何当还畏途巉嵒不可攀但见悲鸟号枯木雄飞雌呼绕林间又闻子规啼夜月愁空山蜀道之难难于上青天使人听此凋朱顔连峰去天不盈尺枯松倒挂倚絶壁飞湍瀑流争喧豗砯崖转石万壑雷其险也若此嗟尔逺道之人胡为乎来防劒阁峥嵘而崔嵬一夫当闗万夫莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟
　　行路难　　　　　　　　　张　籍
　　湘东行人长叹息十年离家归未得弊裘羸马苦难行僮仆尽饥少筋力君不见床头黄金尽壮士无顔色龙蟠泥中未有云不能生彼升天翼
　　行路难【三首】　　　　　　　李　白
　　金罇清酒斗十千玉盘珍羞直万钱停杯投筯不能食拔劒四顾心茫然欲渡黄河氷塞川将登太行雪暗天闲来垂钓坐谿上忽复乗舟梦日边行路难行路难多岐路今安在长风破浪防有时直挂云帆济沧海大道如青天我独不得出羞逐长安社中儿赤鸡白狗赌梨栗弹劒作歌奏苦声曳裾王门不称情淮隂市井笑韩信汉朝公卿忌贾生君不见昔时燕家重郭隗拥篲折节无嫌猜剧辛乐毅感恩分输肝剖胆効英才昭王白骨萦蔓草谁人更扫黄金台行路难归去来有耳莫洗颍川水有口莫食首阳蕨含光混世贵无名何用孤髙比云月吾观自古贤达人功成不退皆陨身子胥既弃吴江上屈原终投湘水滨陆机雄才岂自保李斯税驾苦不早华亭鹤唳谁可闻上蔡苍鹰何足道君不见呉中张翰称达生秋风忽忆江东行且乐生前一杯酒何须身后千载名
　　变行路难　　　　　　　　王昌龄
　　向晚横吹悲风动马嘶合前驱引旌节千里阵云匝单于下隂山砂砾空防防封侯取一战岂复念闺閤
　　太行路　　　　　　　　　白居易
　　太行之路能摧车若比君心是坦途巫峡之水能覆舟若比君心是安流君心好恶苦不常好生毛发恶生疮与君结发未五载岂期牛女为参商古称色衰相弃背当时美人犹怨悔何况如今鸾镜中妾顔未改君心改为君薫衣裳君闻兰麝不馨香为君盛容饰君看珠翠无顔色行路难难重陈人生莫作妇人身百年苦乐由他人行路难难于山险于水不独人间夫与妻近代君臣亦如此君不见左纳言右纳史朝承恩暮赐死行路难行路难不在水不在山秖在人情反覆间
　　梁甫吟　　　　　　　　　李　白
　　长啸梁甫吟何时见阳春君不见朝歌屠叟辞棘津八十西来钓渭滨宁羞白发照清水逄时吐气思经纶广张三千六百钧风雅暗与文王亲大贤虎变愚不测当年颇似寻常人君不见髙阳酒徒起草中长揖山东隆准公一开游说骋雄辩两女辍洗来趋风东下齐城七十二指麾楚汉如旋蓬狂生落魄尚如此何况壮士当羣雄我欲攀龙见明主雷公砰訇震天皷帝傍投壶多玉女三时大笑开电光倐烁晦冥起风雨阊阖九门不可通以额叩闗阍者怒白日不照吾精诚杞国无事忧天倾防貐磨牙竞人肉驺虞不折生草茎手接飞猱搏雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃呉越无剧孟亚夫咍尔为徒劳梁甫吟声正悲张公两龙劒神物合有时风云感防起屠钓大人屼当安之
　　走马引　　　　　　　　　李　贺
　　我有辞乡劒玉锋堪截云襄阳走马使意气自生春朝嫌劒花净暮嫌劒光冷能持劒向人不解持照身
　　孟门行　　　　　　　　　崔　颢
　　黄雀衔黄花翩翩傍檐隙本拟报君恩如何反弹射金罍美酒满座春平原爱财多众宾满堂尽是忠义士何意得有防谀人谀人翻覆那可道能令君心不自保北园新种桃李枝根株未固何转移成隂结子君自取若问傍人那得知
　　沐浴子　　　　　　　　　李　白
　　沐芳莫弹冠浴兰莫振衣处世忌太絜志人贵藏辉沧浪有钓叟吾与尔同归
　　将军行　　　　　　　　　刘希夷
　　将军辟辕门耿介当风立诸将欲言事逡巡不敢入劒气射云天鼓声破原隰黄尘塞路起走马追兵急弯弓从此去飞箭如雨集截围一百里斩首五千级代马流血死胡人抱鞍泣古来养甲兵有事常讨袭乗我庙堂运坐使干戈戢献凯归帝京军容何翕习
　　将军行　　　　　　　　　张　籍
　　弹筝峡东有胡尘天子择日拜将军蓬莱殿前赐六纛还领禁兵为部曲当朝受诏不辞家夜向咸阳原主防战车彭彭旌旗动三十六军声上陇陇头战胜夜亦行分兵处处收旧城胡儿杀尽隂碛暮扰扰唯有牛羊声边人亲戚曽战殁今逐官军收旧骨碛西行见万里空乐府独奏将军功
　　霍将军　　　　　　　　　崔　颢
　　长安甲第髙入云谁家居住霍将军日晚朝回拥宾从路旁揖拜何纷纷莫言炙手手可热须火尽灰亦灭莫言贫贱即可欺人生富贵自有时一朝天子赐顔色世上悠悠应自知
　　老将行　　　　　　　　　王　维
　　少年十五二十时歩行夺取胡马骑射杀中山白额虎肯数邺下黄须儿一身转战三千里一劒曽当百万师汉兵奋迅如霹虏骑崩腾畏蒺防卫青不败由天幸李广无功縁数竒自从弃置便衰朽世事蹉成白首昔时飞箭无全目今日垂扬生左肘路傍时卖故侯门前学种先生栁茫茫古木连穷巷寥落寒山对虚牖誓令踈勒出飞泉不似颍川空使酒贺兰山下阵如云羽檄交驰日夕闻节使三河募年少诏书五道出将军试拂铁衣如雪色聊持宝劒动星文愿得燕弓射大将耻令越甲鸣吾君莫嫌旧日云中守犹堪一战取功勲
　　鴈门太守行　　　　　　　李　贺
　　黒云城城欲摧甲光向日金鳞开角声满天秋色里塞上燕支凝夜紫半巻红旗临易水霜重皷声寒不起报君黄金台上意提携玉龙为君死
　　从军行六首　　　　　　　刘长卿
　　回首虏骑合城下汉兵稀白刃两相向黄云愁不飞手中无尺铁徒欲穿重围
　　落日更萧条北风动枯草将军追虏骑夜失隂山道战败仍树勲韩彭但空老
　　草枯秋塞上望见渔阳郭胡马嘶一声汉兵泪双落谁为吮癕者此事今人薄
　　目极鴈门道青青边草青一身事征战疋马同辛勤末路成白首功归天下人
　　倚劒白日暮望乡登戍楼北风吹羌笛此夜闗山愁回首不无意滹河空自流
　　黄沙一万里白首无人怜报国劒己折归乡身幸全单于古台下边色寒苍然
　　塞上曲　　　　　　　　　戎　昱
　　楼上画角哀即知兵心苦试问左右人无言泪如雨何意休明时终年事鼓
　　塞下曲　　　　　　　　　　郎士元
　　宝刀塞下儿身经百战曽百胜壮心竟未嫖姚知白草山头日初没黄沙城下歌声发萧条夜静边风吹独倚营门望秋月
　　古塞曲　　　　　　　　　　王季友
　　进军飞狐北穷寇势将变日落沙尘昏背河更一战骍马黄金勒雕弓白羽箭射杀左贤王归奏未央殿欲言塞下事天子不召见东出咸阳门哀哀泪如霰
　　出塞曲　　　　　　　　　刘　湾
　　将军在重围音信絶不通羽檄如流星飞入甘泉宫倚是并州儿少年心胆雄一朝随召募百战争王公去年桑干北今年桑干东死是征人死功是将军功汗马牧秋月疲卒卧霜风仍闻左贤王更欲围云中
　　燕歌行【并序】　　　　　　　高　适
　　开元十年客有从御史大夫张公出塞而还者作燕歌行以示适感征戍之事因而和焉
　　汉家烟尘在东北汉将辞家破残贼男儿本自重横行天子非常赐顔色摐金伐皷下榆闗旌旗逶迤碣石间校尉羽书飞瀚海单于猎火照狼山山川萧条极边土胡骑凭凌杂风雨战士军前半死生美人帐下犹歌舞大漠穷秋塞草衰孤城落日鬭兵稀身当恩遇恒轻敌力尽闗山未解围铁衣逺戍辛勤久玉筯应啼别离后少妇城南欲断肠征人蓟北空回首边风飘飘那可度絶域苍茫何所有杀气三时作阵云寒声一夜传刁斗相看白刃血纷纷死节从来岂顾勲君不见沙塲征战苦至今犹忆李将军
　　燕支行　　　　　　　　　王　维
　　汉家天将才且雄来时谒帝明光宫万乗亲推双阙下千官出饯五陵东誓辞甲第金门里身作长城玉塞中卫霍才堪一骑将朝廷莫数贰师功赵魏燕韩多劲卒闗西侠少何咆勃报雠只是闻尝胆饮酒不曽妨刮骨画防雕戈白日寒连旗大斾黄尘没叠鼓遥飜瀚海波鸣笳乱动天山月麒麟锦带佩呉钩飒沓青骊跃紫骝拔劒已断天骄臂归鞍共饮月支头汉兵大呼一当百虏骑相看哭且愁教战虽令赴汤火终知上将先伐谋
　　陇头吟
　　长城少年游侠客夜上戍楼看太白陇头明月迥临闗陇上行人夜吹笛闗西老将不胜愁驻马听之双泪流身经大小百余战麾下偏裨万户侯苏武才为典属国节毛空尽海南头
　　隂山道　　　　　　　　　白居易
　　隂山道隂山道纥逻敦肥水泉好每至戎人送马时道傍千里无纎草草尽泉枯马病羸飞龙但印骨与皮五十疋缣易一疋缣去马来无了日养无所用土非宜毎岁死伤十六七缣丝不足女工苦踈织短裁充疋数藕丝蛛网三丈余回鹘诉称无用处咸安公主号可敦逺为可汗频奏论元和二年下新勅内出金帛酬马直仍诏江淮马价缣从此不令踈短织合罗将军呼万岁捧授金银与缣防谁知虏啓贪心明年马来多一倍缣渐好马渐多隂山虏柰尔何
　　行行游且猎篇　　　　　　李　白
　　边城儿生年不读一字书但将游猎夸轻趫胡马秋肥宜白草骑来蹑影何矜骄金鞭拂雪挥鸣鞘半酣呼鹰出逺郊弓弯满月不虚发双鸧迸落连飞髇海边观者皆辟易猛气英风振沙碛儒生不及游侠人白首下帷复何益
　　饮马长城窟　　　　　　　释子兰
　　游客长城下饮马长城窟马嘶闻水腥为浸征人骨岂不是流泉终不成潺湲洗尽骨上土不洗骨中寃骨若不流水四海有还魂空流呜咽声声中疑是言
　　闗山月　　　　　　　　　张　籍
　　秋月明朗闗山上山中行人马蹄响闗山秋来雨雪多行人见月唱边歌海边漠漠天气白胡儿夜度黄龙碛军中探骑暮出城伏兵暗处低旌防汉水连天霜草平野驼寻水碛中鸣陇头风急鴈不下沙场苦战多流星可怜髙国闗山道年年战骨多秋草
　　古长城吟　　　　　　　　　王　翰
　　长安少年无逺圗一生唯羡执金吾骐驎前殿拜天子走马为君西击胡胡沙猎猎吹人面汉虏相逢不相见遥闻钟鼔动地来传道单于夜犹战此时顾恩宁顾身为君一行摧万人壮士挥戈回白日单于溅血染朱轮回来饮马长城窟长城道傍多白骨问之耆老何代人云是秦王筑城卒黄昏塞北无人烟鬼哭啾啾声沸天无罪见诛功不赏孤魂流落此城边当昔秦王按劒起诸侯膝行不敢视富国彊兵二十年筑怨兴徭九千里秦王筑城何太愚天实亡秦非北胡一朝祸起萧墙内渭水咸阳不复都
　　长城作　　　　　　　　　鲍　溶
　　防公虏生人北筑秦氏寃祸兴萧墙内万里防祸根城成六国亡宫阙啓千门生人半为土何用空中原柰何天下人骨肉尚酬恩投沙拥海水安得不久翻乗髙惨人魂寒日易黄昏枯骨贯折铁沙中如有言万古骊山葬谁知野火燔
　　古筑城曲【五首】　　　　　　　元　稹
　　年年塞下丁长作出塞兵自从冒顿强官筑遮虏城筑城须努力城髙遮得贼但恐贼路多有城遮不得丁口传父言莫问城坚否平城被虏围汉斸城墙走因兹请休和虏徃骑来过半疑兼半信筑城犹嵳峩筑城安敢烦愿听丁一言请筑鸿胪寺兼愁虏出闗
　　筑城词　　　　　　　　　张　籍
　　筑城去千人万人齐抱杵重重土坚试行锥军吏执鞭催作迟来时一年深碛里尽着短衣渴无水力尽不得抛杵声杵声未定人皆死家家养男当门户今日作君城下土
　　筑城词【二首】　　　　　　　陆蒙
　　城上一焙土手中千万杵筑城畏不坚坚城在何处莫叹将军逼将军要却敌城髙功不髙尔命何劳惜
　　听董大弹胡笳声兼语弄寄房给事
　　李　颀
　　蔡女昔造胡笳声一弹一十有八拍胡人落泪向边草汉使断膓对归客古戍苍苍烽火寒大荒隂沉飞雪白先拂商弦后角羽四郊秋叶惊摵摵董夫子通神明深山窃听来妖精言迟更速皆应手将徃复旋如有情空山百鸟散还合万里浮云隂且晴嘶酸鶵鹰失羣夜断絶胡儿恋母声川为静其波鸟亦罢其鸣乌珠部落家乡逺逻逤沙尘哀怨生出音变调忽飘洒长风吹林雨堕瓦迸泉飒飒飞木末野鹿呦呦走堂下长安城连东掖垣鳯凰池对青琐门髙才脱畧名与利日夕望君抱琴至




　　唐文粹巻十二
　　钦定四库全书
　　唐文粹巻十三
　　宋　姚铉　编
　　诗丁【揔六十六首】
　　乐府辞下
　　神仙十二
　　歩虚词十首【道士吴筠】
　　歩虚词【髙骈】
　　梦上天【元稹】
　　侠少十七
　　结客少年塲【卢照隣】
　　邯郸少年行【郑锡】
　　邯郸少年行【髙适】
　　少年子【李白】
　　少年行二首【王维】
　　少年词【李百药】
　　少年行【张籍】
　　少年行【崔国辅】
　　侠客行【元稹】
　　侠客行【李白】
　　刺年少【李贺】
　　古游侠呈军中诸将【崔颢】
　　青楼曲【王昌龄】
　　劒客【贾岛】
　　壮士吟【孟迟】
　　结韈子【李白】
　　行乐十三
　　楚宫行【张籍】
　　上之回【李白】
　　阳春歌
　　皷吹入朝曲
　　白纻词三首
　　冬白纻【元稹】
　　相逢行【李白】
　　古乐府【权德舆】
　　朝来曲【王昌龄】
　　将进酒【李白】
　　将进酒【李贺】
　　追悼一
　　李夫人【白居易】
　　愁苦六
　　古别离【李端】
　　古别离【孟郊】
　　游子吟【李益】
　　游子吟【孟郊】
　　苦热行【王毂】
　　苦寒行【孟郊】
　　鸟兽花卉十三
　　八骏圗【白居易】
　　天马歌【李白】
　　紫骝马
　　騘马行【杜甫】
　　猛虎行【李白】
　　猛虎行【李贺】
　　白虎行
　　乌栖曲【李白】
　　乌夜啼
　　艾如张【李贺】
　　野田黄雀行【李白】
　　采莲曲【张籍】
　　采莲曲【李白】
　　古城道路四
　　石城【郑谷】
　　沙路曲【李贺】
　　沙堤行呈裴相公【张籍】
　　洛阳陌【李白】
　　歩虚词十首　　　　　　　道士呉筠
　　众仙仰灵范肃驾朝神宗金景相照曜逶迤升太空七已髙飞火链生珠宫余庆逮天壤平和王道融八威清游气十絶舞祥风使我跻阳源其来自隂功逍遥太霞上真鉴靡不通
　　逸辔登紫清乗光迈奔电阆风隔三天俯视犹可见玉闼摽敞朗琼林郁葱蒨自非挺金骨焉得谐夙愿真朋何森森合景恣游宴良防忘淹留千龄才一眄
　　三宫发明景朗照同郁仪纷然驰飚欻上采空清蕤令我洞金色后天耀琼姿心恊太虚静寥寥竟何思中有至乐淡泊终无为但与正真友飘飖散遨嬉
　　禀化凝正气链形为真仙忘心符元宗返本恊自然帝一集绛宫流光出丹元英与桃君朗咏长生篇六府焕明霞百闗罗紫烟飚车渉寥廓靡靡乗景迁不觉云路逺斯须游万天
　　扶桑诞初景羽盖凌晨霞倐欻造西域嬉游金母家碧津湛洪源灼烁敷荷花煌煌青琳宫璨璨列玉华真气溢绛府自然思无邪俯矜区中士夭浊良可嗟
　　琼台劫万仞孤暎大罗表常有三素云凝光自飞绕羽童泛明霞升降何缥缈鸾鳯吹雅音栖翔绛林摽玉虚无昼夜灵景何皎皎一覩太上京方知众天小
　　灼灼青华林灵风振琼柯三光无冬春一气清且和回首迩结灵倾眸亲曜罗豁落制六天流铃威百魔緜緜庆不极谁谓椿龄多
　　髙情无侈靡遇物生华光至乐无箫歌金玉音琅琅或登明真台宴此羽景堂杳霭结宝云霏微散灵香天人诚遐旷欢泰不可量
　　爰从太微上肆觐虚皇尊腾我八景舆威迟入天门既登玉宸庭肃肃仰紫轩敢问龙汉末如何辟乾坤恰然辍云璈告我希夷言幸闻至精理方见造化源
　　二气播万有化机无停轮而我操其端乃能出陶钧寥寥大漠上所遇皆清真澄莹含元和气同自相亲绛树结丹实紫霞流碧津以兹保童婴永用超形神
　　歩虚词　　　　　　　　　髙　騈
　　青溪道士人不识上天下天鹤一只洞门深鎻碧牎寒滴露研朱防周易
　　梦上天　　　　　　　　　　元　稹
　　梦上髙髙天髙髙苍苍髙不极下视五岳块累累仰天依旧苍苍色蹋云耸身身更上攀天下天攀未得西瞻若木兎轮低东望蟠桃海波黒日月之光不到此非暗非明烟塞塞天悠地逺身跨风下无阶梯上无力来时畏有他人上截断龙胡斩鹏翼茫茫漫漫方自悲哭向青云慆【音叨】素臆哭声厌咽旁人恶唤起惊悲泪飘露千惭万谢唤厌人向使无君终不寤
　　结客少年塲　　　　　　　虏照邻
　　长安重游侠洛阳富才雄玉劒浮云骑金鞭明月弓鬭鸡过渭北走马向闗东孙宾遥见待郭解暗相通不受千金爵谁论万里功将军下天上虏骑人云中烽火夜似月兵气晓成虹横行徇知己负羽逺征戎龙旌昬朔雾鸟阵巻寒风追奔瀚海咽战罢隂山空归来谢天子何如马上翁
　　邯郸少年行　　　　　　　郑　锡
　　霞鞍金口骝豹袖紫貂裘家住丛台下门前漳水流唤人呈楚舞借客试吴钩见説秦兵至甘心赴国雠
　　邯郸少年行　　　　　　　髙　适
　　邯郸城西游侠子自言生长邯郸里千场纵博家仍富数处报雠身不死宅中歌笑日纷纷门外车马长如云未知肝胆向谁是令人却忆平原君君不见今人交态薄黄金用尽还疎索以兹感叹辞旧游更于时事无所求且与少年饮美酒徃来射猎西山头
　　少年子　　　　　　　　　李　白
　　青云少年子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿
　　少年行二首　　　　　　　　王　维
　　新丰美酒斗十千咸阳游侠多少年相逢意气为君饮系马髙楼垂栁边
　　汉家君臣欢宴终髙议云台论战功天子临轩赐侯印将军佩出明光宫
　　少年词　　　　　　　　　李百药
　　始酌文君酒新吹弄玉箫少年不欢乐何以尽芳朝千金笑里面一搦掌中腰挂冠岂惮防迎拜不胜娇寄语少年子无辞归路遥
　　少年行　　　　　　　　　张　籍
　　少年从出猎长杨禁中新拜羽林郎独到辇前射双虎君王手赐黄金珰日月鬭鸡都市里赢得宝刀重刻字百里报雠夜出城平明还在倡楼醉遥闻虏到平陵下不待诏书行上马斩得名王献桂宫封侯起第一日中不为六郡良家子百战始取边城功
　　少年行　　　　　　　　　崔国辅
　　遗却瑚鞭白马骄不行章台折杨栁春日路傍情
　　侠客行　　　　　　　　　元　稹
　　侠客不怕死怕在事不成事成不肯藏姓名我非窃贼谁夜行白日堂堂杀袁盎九衢草草人面青此客此心归海鲸海鲸露背横沧溟海波分作两处生分海减海力侠客有谋人莫测三尺铁虵延二国
　　侠客行　　　　　　　　　李　白
　　赵家缦胡缨吴钩霜雪明银鞍照白马飒沓如流星十歩杀一人千里不留行事了拂衣去深藏身与名闲过信陵饮脱劒膝上横将炙啖朱亥持觞劝侯嬴三杯吐然诺五岳倒为轻眼花耳热后意气素蜺生救赵挥金锤邯郸先震惊千秋二壮士烜赫大梁城纵死侠骨香不惭世上英谁能书阁下白首太经
　　刺年少　　　　　　　　　李　贺
　　青騘马肥金鞍光龙脑入缕罗衣香美人狎坐飞琼觞贫人唤云天上郎别起髙楼连碧篠丝曳红鳞出深沼有时半醉百花前背把金丸落飞鸟自説生来未为客一身羙妾过三百岂知斸地种田家官税频催没人识长金积玉夸豪毅毎揖闲人多意气生来不读半行书秖把黄金买身贵少年安得长少年海波尚变为桑田枯荣逓传急如箭天公岂肯为君偏莫道韶华镇长在白头面皱専相待
　　古游侠呈军中诸将　　　　崔　颢
　　少年负胆气好勇复知防杖劒出门去孤城逢合围杀人辽水上走马渔阳归错落金鎻甲蒙茸貂防衣还家行且猎弓矢速如飞地回鹰犬疾草深狐兎肥腰间带两绶转眼生光辉顾谓今日战何如随建威
　　青楼曲　　　　　　　　　　王昌龄
　　白马金鞍从武皇旌旗十万防长杨楼头小妇鸣筝坐遥见飞尘入建章驰道杨花满御沟红妆缦绾上青楼金章紫绶千余骑夫壻朝回初拜侯
　　劒客　　　　　　　　　　贾　岛
　　十年磨一劒霜刃未曽试今日把似君谁有不平事
　　壮士吟　　　　　　　　　孟　迟
　　壮士何曽悲悲即无回期如何易水上未歌先泪垂
　　结袜子　　　　　　　　　李　白
　　燕南壮士吴门豪筑中置鈆鱼隠刀感君恩重许君命太山一掷轻鸿毛
　　楚宫行　　　　　　　　　张　籍
　　章华宫中九月时桂花半落红橘垂江头骑火照辇道君王夜从云梦归霓旌鳯盖到双阙台上重重歌吹发千门万户开相当烛笼左右列成行下辇更衣入洞房洞房侍女尽焚香玉阶罗幕微有霜齐言此夕乐未央玉酒湛湛盈华觞丝竹次第鸣中堂巴姬起舞向君王回身垂手结明珰愿君千年万年寿朝出射麋夜饮酒
　　上之回　　　　　　　　　　李　白
　　三十六离宫楼台与天通阁道歩行月美人愁烟空恩踈宠不及桃李伤春风淫乐意何极金舆向回中万乗出黄道千旗扬彩虹前军细栁北后骑甘泉东岂问渭川老宁邀襄野童秋暮瑶池宴归来乐未穷
　　阳春歌
　　长安白日照春空緑杨结烟垂袅风披香殿前花始红流芳发出绣户中绣户中相经过飞燕皇后轻身舞紫宫夫人絶世歌圣君三万六千日岁岁年年柰乐何
　　鼓吹入朝曲
　　金陵控海浦渌水带呉京铙歌列骑吹飒沓引公卿捶钟速严糚伐鼓启重城天子凭玉几劒履若云行日出照万户簪裾烂明星朝罢沐浴闲遨游阆风亭济济双阙下欢娱乐恩荣
　　白纻词三首
　　扬清歌发皓齿北方佳人东邻子且吟白纻停緑水长袖拂面为君起寒云夜巻霜海空胡风吹天飘塞鸿玉顔满堂乐未终馆娃日落歌吹蒙
　　月寒江清夜沉沉美人一笑千黄金垂罗舞縠扬哀音郢中白雪且莫吟子夜吴歌动君心动君心冀君赏愿作天池双鸳鸯一朝飞去青云上
　　吴刀剪防缝舞衣明妆丽服夺春辉扬眉转袖若雪飞倾城独立世所稀激楚结风醉忘归髙堂月落烛己微玉钗挂缨君莫违
　　冬白纻　　　　　　　　　元　稹
　　吴宫夜长宫漏帘幕四垂灯焰暖西施自舞王自管雪纻翻翻鹤翎散【上声】促节牵繁舞腰软舞腰软王罢饮盖覆西施鳯花锦身作牀臂为枕朝佩摐摐王晏寝醒来閤门报无事子胥死后言为讳近王之臣谕王意共笑越王穷惴惴夜夜抱冰寒不睡
　　相逢行　　　　　　　　　李　白
　　朝骑五花马谒帝出银台秀色谁家子云车珠箔开金鞭遥指防玉勒近迟回交毂相借问疑从天上来蹙入青绮门当歌共衔杯衔杯映歌扇似月云中见相见不得亲不如不相见相见情己深未语可知心胡为守空闺孤眠愁锦衾锦衾与罗帷纒绵防有时春风正澹荡暮雨来何迟后因三青鸟更报长相思光景不待人须防髪成丝当年失行乐老去徒伤悲持此道宻意毋令旷佳期
　　古乐府　　　　　　　　　权德舆
　　光风澹荡百花吐楼上朝朝学歌舞身年二八壻侍中幼妹承恩兄尚主緑窻珠箔绣鸳鸯侍婢先焚百和香鸎啼日出不知曙寂寂罗帏春梦长
　　朝来曲　　　　　　　　　　王昌龄
　　日昃鸣珂动花连绣户春盘龙玉台镜唯待画眉人
　　将进酒　　　　　　　　　李　白
　　君不见黄河之水天上来奔流到海不复回君不见高堂明镜悲白髪朝如青丝暮如雪人生得意须尽欢莫使金樽空对月天生我材必有用千金散尽还复来烹羔宰牛且为乐防须一饮三百杯岑夫子丹邱生与君歌一曲请君为我听钟鼎玉帛不足贵但愿长醉不愿醒古来贤达皆寂寞惟有饮者留其名陈王昔时宴平乐斗酒十千恣欢谑主人何为言少钱且须沽酒对君酌五花马千金裘呼儿将出换美酒与尔同销万古愁
　　将进酒　　　　　　　　　李　贺
　　瑠璃钟琥珀浓小槽酒滴真珠红烹龙炮鳯玉脂泣罗帏翠幕围春风吹龙笛击鼍鼔皓齿歌细腰舞况是青春日将暮桃花乱落如红雨劝君终日酩酊醉酒不到刘伶坟上土
　　李夫人　　　　　　　　　白居易
　　汉武帝初防李夫人夫人病时不肯别死后留得生前恩君恩不尽念未已甘泉殿里令冩真丹青画出竟何益不言不笑愁杀人又令方士合灵药玉釡煎炼金炉焚九华帐深夜悄悄反魂香降夫人魂夫人之魂在何许香烟引到焚香处既来何苦不须臾缥缈悠扬还灭去去何速兮来何迟是耶非耶两不知翠蛾髣髴平生貎不似昭阳寝疾时魂之不来君心苦魂之来兮君亦悲背灯隔帐不得语安用暂来还见违伤心不独汉武帝自古及今皆若斯君不见穆王三日哭重璧台前伤盛姬又不见秦陵一掬泪马嵬坡下念杨妃纵令妍姿艳质化为土此恨长在无销期生亦惑死亦惑凡物惑人忘不得人非木石皆有情不如不遇倾城色
　　古别离　　　　　　　　　李　端
　　水国叶黄时洞庭霜落夜行舟闻商贾防在枫林下此地送君还茫茫似梦间后期知几日前路转多山巫峡通湘浦迢迢隔云雨天晴见海樯月落闻津鼓人老自多愁水深难急流清宵歌一曲白首对汀洲
　　古别离　　　　　　　　　孟　郊
　　松山云缭绕萍路水分离云去有归日水分无合时春芳役双目春色柔四支杨栁织别愁千条万条丝
　　游子吟　　　　　　　　　孟　益
　　女羞夫壻薄客耻主人贱过逢同众流低回愧相见君非青铜镜何事空照面莫以衣上尘不谓心如练人生当荣盛待士勿言倦君看白日驰不异上箭
　　游子吟　　　　　　　　　　孟　郊
　　慈母手中线游子身上衣临行宻宻缝意恐迟迟归谁言寸草心报得三春晖
　　苦热行　　　　　　　　　王　毂
　　祝融南来鞭火龙火旗焰焰烧天红日轮当午凝不去万国如在洪炉中五岳翠干云彩灭阳侯海底愁波竭何当一夕金风发为我扫却天下热
　　苦寒行　　　　　　　　　　孟　郊
　　天色寒青苍北风呌枯桑厚冰无裂文短日有冷光敲石不得火壮隂夺正阳苦调更何言久吟成此章
　　八骏图　　　　　　　　　白居易
　　穆王八骏天马驹后人爱之冩为圗背如龙兮颈如象骨竦筋髙脂肉壮日行万里疾如飞穆王独乗何所之四荒八极蹋欲徧三十二蹄无歇时属车轴折趂不及黄屋草生弃若遗瑶池西赴王母宴七庙经年不亲荐璧台南与盛姬游明堂不复朝诸侯白云黄竹歌声动一人荒乐万人愁周从后稷到文武积德累功世勤苦岂知才及四代孙心轻王业如灰土由来尤物不在大能荡君心即为害文帝却之不肯乗千里马去汉道兴穆王得之不为戒八骏驹来周室坏至今此物世称珍不知房星之精下为怪八骏圗君莫爱
　　天马歌　　　　　　　　　李　白
　　天马来出月氐窟背为虎文龙翼骨嘶青云振緑发兰筋权竒走灭没腾昆仑厯西极四足无一蹶鸡鸣刷燕晡秣越神行电迈蹑慌惚天马呼飞龙趋目明长庚臆双鳬尾如流星首渴乌口喷红光汗沟珠曽陪时龙跃天衢羁金络月照皇都逸气棱棱凌九区白璧如山谁敢沽回头笑紫燕但觉尔辈愚天马奔恋君轩駷跃惊矫浮云飜万里足踯躅遥瞻阊阖门不逢寒风子谁采逸景孙白云在青天邱陵逺崔嵬盐车上峻坂倒行逆施畏日晚伯乐翦拂中道遗少尽其力老弃之愿逢田子方恻然为我悲虽有玉山禾不能疗苦饥严霜五月凋桂枝伏枥衔寃摧两眉请君赎献穆天子犹堪弄影舞瑶池
　　紫骝马
　　紫骝行且嘶双飜碧玉蹄临流不肯渡似惜锦障泥白雪闗山逺黄云海树迷挥鞭万里去安得念春闺
　　騘马行　　　　　　　　　杜　甫
　　邓公马癖人共知初得花騘大宛种夙昔传闻思一见牵来左右神皆竦雄姿逸态何崷崪顾影骄嘶自矜宠两目清荧夹镜悬肉騣碨礧连钱动朝来久试华轩下未觉千金满髙价赤汗微生白雪毛银鞍却覆香罗帕卿家旧赐公取之天廏真龙此其亚昼洗须腾泾渭深朝趋可刷幽并夜吾闻良骥老始成此马数年人更惊岂有四蹄疾于鸟不与八骏俱先鸣时俗造次那得致云雾晦冥方降精近闻下诏喧都邑肯使骐驎地上行
　　猛虎行　　　　　　　　　李　白
　　朝作猛虎行暮作猛虎吟膓断非闗陇头水泪下不为雍门琴旍旌缤纷两河道战鼔惊山欲倾倒秦人半作燕地囚胡马翻防洛阳草一输一失闗下兵朝降夕叛幽冀城巨鼇未斩海水动鱼龙奔走安得宁颇似楚汉时翻覆无定止朝过愽浪沙暮入淮隂市张良未遇韩信贫刘项存亡在两臣暂到下邳受兵略来投漂母作主人贤哲栖栖古如此今时亦弃青云士有策不敢犯龙鳞窜身南国避胡尘宝书长劒挂髙阁金鞍骏马散故人昨日方为宣城客掣铃交通二千石有时六博快壮心绕牀三匝呼一掷楚人毎道张旭竒心藏风云世莫知三吴邦伯皆顾盻四海雄侠两追随萧曹曽作沛中吏攀龙附鳯当有时溧阳酒楼三月春杨花茫茫愁杀人胡雏緑眼吹玉笛吴歌白纻飞梁尘丈夫相见且为乐捶牛挝皷防众宾我从此去钓东海得鱼笑寄情相亲
　　猛虎行　　　　　　　　　李　贺
　　长戈莫桩彊弩莫抨乳孙哺子教得生狞举头为城掉尾为旌东海黄公愁见夜行道逢驺虞牛哀不平何用尺刀壁上雷鸣泰山之下妇人哭声官家有程吏不敢听
　　白虎行
　　火乌日暗崩腾云秦皇虎视苍生羣烧书防国无暇日铸劒佩玦唯将军王坛设醮思冲天一世二世当万年烧丹未得不死药拏舟海上寻神仙鲸鱼张鬛海波沸耕人半作征人鬼雄豪气猛如焰烟无人为决天河水谁最苦兮谁最苦报人义士深相许渐离击筑荆卿歌荆卿把酒燕丹语劒如霜兮胆如铁出燕城兮望秦月天授秦风祚未终衮龙衣防荆卿血朱旗卓地白蛇死汉皇却是真天子
　　乌栖曲　　　　　　　　　李　白
　　姑苏台上乌栖时吴王宫里醉西施呉歌楚舞欢未毕青山犹衔半边日银箭金壶漏水多起看秋月坠江波东方渐髙柰尔何
　　乌夜啼
　　黄云城边乌欲栖归飞哑哑枝上啼机中织锦秦川女碧纱如烟隔窻语停梭怅然忆逺人独防孤房泪如雨
　　艾如张　　　　　　　　　李　贺
　　锦襜褕绣裆襦彊彊啄食哺尔鶵垄东卧穟满风雨莫逐良媒垄西去齐人织网如素空张在野田平碧中网丝漠漠无形影误尔触之伤首红艾叶緑花谁翦刻中藏祸机不可识
　　野田黄雀行　　　　　　　李　白
　　游莫逐炎洲翠栖莫近吴宫燕炎洲逐翠遭网罗吴宫火起焚尔窼萧条两翅蓬蒿下纵有鹰鹯柰尔何
　　采莲曲　　　　　　　　　　张　籍
　　秋江岸边莲子多采莲女儿凭舩歌青房圎实齐戢戢争前竞折漾微波试索緑茎不寻藕断处丝多刺伤手白练束腰袖半巻不揷玉钗糚梳浅舩中未满渡前洲借问阿谁家住逺归时共待暮潮上自弄芙蓉还荡桨
　　采莲曲　　　　　　　　　李　白
　　若耶溪傍采莲女笑倚荷花共人语日照新糚水底明风飘香袖空中举岸上谁家游冶即三三五五映垂杨紫骝嘶入落花去见此踟蹰空断膓
　　石城　　　　　　　　　　郑　谷
　　石城昔为莫愁郷莫愁魂散石城荒江人依旧棹舴艋江岸还飞双鸳鸯防去防来风浩渺花开花谢春悲凉烟浓草逺望不尽千古汉阳闲夕阳
　　沙路曲　　　　　　　　　李　贺
　　栁隂半眠丞相树佩马玎玲蹋沙路断烬遗香袅翠烟独骑鸣蹄上天去帝家玉龙摐九闗帝前簪笏称南山独垂重印押千官金科篆字红屈盘沙路归来闻好语旱火不光天下雨
　　沙隄行呈裴相公　　　　　张　籍
　　长安大道沙为隄旱风无尘暖无泥宫中玉漏下三刻朱衣导骑丞相来路傍髙楼息歌吹千车不行行者避街官闾吏相传呼宫前十里唯空衢白麻诏下移相印新隄未成旧隄尽
　　洛阳陌　　　　　　　　　李　白
　　白玉谁家郎回车渡天津看花东陌上惊动洛阳人









　　唐文粹巻十三
　　钦定四库全书
　　唐文粹巻十四上
　　宋　姚铉　编
　　诗戊【揔六十四首】
　　古调歌篇一
　　古风
　　古风十一首【李白】
　　古意三首【王缋】
　　览古十四首【道士吴筠】
　　古意二首【贺兰进明】
　　古意九首【释贯休】
　　咏古【李渉】
　　感古三首【卢仝】
　　古意【贾岛】
　　効古【释皎然】
　　古兴【吕温】
　　讽古二首【刘禹锡】
　　续古诗十首【白居易】
　　古意赠补阙【孟郊】
　　古意二首【祖咏】
　　古意【陆蒙】
　　古意【李白】
　　古兴【权德舆】
　　古风十一首　　　　　　　李　白
　　大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頺波开流荡无垠废兴虽万变宪章亦已沦自从建安来绮丽不足珍圣代复元古垂衣贵清真羣才属休明乗运共跃鳞文质相炳焕众星罗秋旻我志在删述垂辉映千春希圣如有立絶笔于获麟
　　咸阳二三月宫栁黄金枝緑帻谁家子卖珠轻薄儿日暮醉酒归白马骄且驰意气人所仰冶游方及时子云不晓事晚献长杨辞赋达身已老草鬓若丝投阁良可叹但为此辈嗤
　　庄周梦胡蝶胡蝶为庄周一体更变易万事良悠悠乃知蓬莱水复作清浅流青门种人旧日东陵侯冨贵故如此营营何所求
　　齐有倜傥生鲁连特髙妙明月出海底一夕开光耀却秦振英声后世仰末照意轻千金赠顾向平原笑吾亦澹荡人拂衣可同调
　　黄河走东溟白日落西海逝川与流光飘忽不相待春容舍我去秋髪已衰改人生非寒松年貎岂长在吾当乗云螭吸景驻光彩
　　胡闗饶风沙萧索竟终古木落秋草黄登髙望戎虏荒城空大漠边邑无遗堵白骨横千霜嵯峨蔽榛莽借问谁凌虐天骄毒威武赫怒我圣皇劳师事鼙鼓阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知闗山苦李牧今不存边人饲豺虎
　　燕昭延郭隗遂筑黄金台剧辛方赵至邹衍复齐来奈何青云士弃我如尘埃珠玉买歌笑糟糠养贤才方知黄鹄举千里独徘徊
　　天津三月时千门桃与李朝为断肠花暮逐东流水前水复后水古今相续流新人非旧人年年桥上游鸡鸣海色曙谒帝罗公侯月落西上阳余辉半城楼衣冠照云日朝下散皇州鞍马如飞龙黄金络马头行人皆辟易志气横嵩邱入门上髙堂列鼎错珍羞香风引赵舞清管随齐讴七十紫鸳鸯双双戱庭幽行乐争昼夜自言度千秋功成身不退自古多愆尤黄犬空叹息緑珠成衅雠何如鸱夷子散发棹扁舟
　　郢客吟白雪遗响飞青天徒劳歌此曲举世谁为传试为巴人唱和者乃数千吞声何足道叹息空凄然燕赵有秀色绮楼青云端眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共成双飞鸾
　　美人出南国灼灼芙蓉姿皓齿终不发芳心空自持犹来紫宫女共妬青蛾眉归去潇湘沚沉吟何足悲
　　古意三首　　　　　　　　　王　绩
　　幽人在何所紫岩有仙躅月夜横宝琴此外将安欲材抽峄山榦徽防昆邱玉漆抱蛟龙唇丝纒鳯凰足前弹广陵罢后以明光续百金买一声千金传一曲世无钟子期谁知心所属
　　桂树何苍苍秋来花更芳自言岁寒性不知露与霜幽人重其德徙植临前堂连攀八九树偃蹇二三行枝枝自相纠叶叶还相当去来双鸿鹄栖息两驾鸯荣防诚不厚斤斧亦勿伤赤心许君时此意那可忘
　　彩鳯欲将归提罗出郊访罗张大泽巳鳯入重云飏朝栖昆阆木夕饮蓬壶涨问鳯那逺飞贤君坐相望鳯言荷深德微禽安足尚但使鶵卵全无令矰缴放皇臣力牧举帝乐箫韶畅自有来巢时明年阿阁上
　　览古十四首　　　　　　道士呉筠
　　圣人重周济明道欲救时孔席不暇暖墨突何尝缁兴言振頽纲将以有所维君臣恣淫惑风俗日凋衰三代业遽陨七雄遂交驰庶物坠涂炭区中若焚丝秦皇燎儒术方册靡孑遗大汉厯五叶斯文复崇推乃验经籍道与世同屯夷防张固天意设教安能持
　　兴亡道之运否泰理所全奈何淳古风既徃不复旋三皇己散朴五帝初尚贤王业与覇功浮伪日以宣忠诚及狙诈殽混安可甄余智入九霄守愚沦重泉永怀巢居时感涕徒然
　　栋宇代巢穴其来自三皇迹生固为累经始増百王瑶台既灭夏琼室复陨汤覆车世不悟秦氏兴阿房继踵迷反正汉家崇建章力役弊万人瓌竒殚八方徇志仍未极促龄己云亡侈靡竟何在荆榛生庙堂
　　闲居览前载恻彼商与秦所残必忠良所宝皆凶嚚昵谀方自圣不悟祸灭身箕子作周辅孙通为汉臣洪范及礼仪后王用经纶
　　吾观采苓什复感青蝇诗防佞乱忠孝古今共所悲奸邪起譛猾骨肉相残夷汉储殒江充晋嗣灭骊姬天性犹可间君臣固其宜子胥烹吴鼎文种断越铍屈原沉湘流厥戚咸自贻何不若范蠡扁舟无还期
　　尝稽真仙道清寂袪众烦秦皇及汉武焉得游其藩情扰万机屑位骄四海尊既欲先宇宙仍规后乾坤崇高与久逺物莫能两存矧乃恣所欲荒淫伐灵根金膏特延期玉色复动防征战穷外域杀伤被中原天鉴谅难诬神理不可谖安期返蓬莱王母还昆仑异术终莫告悲防竟何言
　　鲁侯祈正术尼父从弃捐汉主思英才贾生被排迁始皇重韩子及覩乃不全武帝爱相如既徴复忘贤贵逺世咸尔贱今理共然方知古来主难以效当年
　　食其昔未偶落魄为狂生一朝君臣契雄辩何纵横运筹康汉业凭轼下齐城既以智所达还为智所烹岂若终贱贫酣歌本无营
　　晁错抱逺策为君纳良规削彼诸侯权永用得所宜奸臣负旧隙乗衅谋相危世主竟不辨身戮宗且夷汉景称钦明滥罚犹如斯比干与龙逢残害何足悲
　　绛侯成大绩赏厚位仍尊一朝对狱吏荣辱安可论苏生佩六印奕奕为殃源主父食五鼎昭昭成祸根李斯佐二辟巨衅钟其门霍孟翼三后伊戚及后昆天人忌盈满兹理固永存方知得意者何必乗朱轮灭景栖逺壑歌对清罇二疏返海滨蒋诩归林园萧洒去物累此谋诚足敦
　　至人顺通塞委命固无疵吾观太史公可谓识道规留滞焉足愤感懐殄生涯吾叹龚夫子秉义确不移晦迹一何晚天年夭当时薫膏自销铄楚老空余悲
　　达者贵量力至人尚知防京房洞幽賛神奥咸发挥如何嫉元恶不悟祸所归谋物闇谋已谁言尔精微元明知止大雅尚保躬茂先洽闻者幽赜咸该通弱年赋鹪鹩可谓达养蒙晚节希鸾鹄长飞戾曽穹知进不知退遂令其道穷伊昔辨福初胡为迷祸终方验嘉遁客永贞天壤同
　　圣人垂大训奥义不茍设天道殃顽凶神明祐懿哲斯言犹影响安得复回穴鲧瞍诞英睿唐虞育昬孽盗跖何延期顔生乃短折鲁隠全克让祸机遂濳结楚穆肆巨逆福柄奚赫烈田常弑其主祚国久罔缺管仲存霸功世祖成诡説汉氏方版荡羣阉恣邪谲謇謇陈蕃徒孜孜抗忠节誓期区宇静爰使凶丑絶谋协事靡从俄而反诛灭古来若兹类纷扰难尽列道遐理微茫谁为我昭晰吾将询上帝寥廓讵跻彻己矣勿用言忘怀庶自恱
　　古意二首　　　　　　　　贺兰进明
　　秦庭初指鹿羣盗满山东忤意皆诛死所言谁肯忠武闗犹未启兵入望夷宫为祟非泾水人君道自穷崇兰生涧底香气满幽林采采欲为赠何人是同心日暮徒盈把徘徊忧思深慨然纫杂佩重奏邱中琴
　　古意九首　　　　　　　　释贯休
　　一雨火云尽闭门心冥冥兰花与芙蓉满院同芳馨佳人天一涯好鸟鸣嘤嘤我有双白璧不羡于虞卿我有径寸珠别是天地精玩之室生白萧洒身安轻只应天上人见我双眼明
　　阳乌烁万物草木懐春恩茫茫尘土飞培拥名利根我本事蓑笠糿知天子尊学为毛氏诗亦多直致言不慕需臑类附势同崩奔唯寻桃李蹊去去长者门
　　美人如游龙被服金鸳鸯手把古刀尺在彼白玉堂文章深掣曳珂佩鸣叮珰好风吹桃花片片落银床何妨举羽翰逺逐朱鸟翔
　　乾坤有清气散入诗人脾圣贤遗清风不在恶木枝千人万人中一人两人知忆在东溪日花开叶落时防拟以黄金铸作钟子期
　　莫轻白云白不与风雨防莫见守羊儿谓是初平辈人生非日月光辉岂长在一荣与一辱今古常相对君不见于公门子孙好冠盖
　　古交如真金百链色不回今交如暴流倐忽生尘埃我愿君子气散为青松栽我恐荆棘花只为小人开伤心复伤心吟上高高台
　　常思谢康乐文章有神力是何清风清凛然似相识一种为顽嚚得作翻经石一种为枯槁得作登山屐永嘉为郡后山水添鲜碧何当举羽翰一去观遗迹
　　常思李太白仙笔驱造化宗置之七宝牀虎殿龙楼无不可一朝力士脱靴后玉上青蝇生一个紫皇案前五色麟忽然掣断黄金鏁五湖大浪如银山满船载酒挝鼓过贺老成异物颠狂谁敢和宁知江边坟不是犹醉卧
　　忆在山中时丹桂花葳蕤红泉浸瑶草日夕生华滋箬屋开地炉翠墙挂藤衣看经竹窻边白猿三四枝东峯有老人眼碧头骨竒种薤煑白石防趣如孾儿月上来打门月落方始归授我微妙诀恬淡无所为别来六七年只恐白日飞
　　咏古　　　　　　　　　　　李　渉
　　大智思济物道行心始休垂纶自消息岁月任春秋纣虐武既贤风云固可求顺天行杀机所向协良谋况以丈人师将济安川流何劳问枯骨再取隂阳筹霸国不务人兵戈恣相酬空令渭水迹千古独悠悠
　　感古三首　　　　　　　　卢　仝
　　天生圣明君必资忠贤臣舜禹竭股肱共佐尧为君四载成地理七政齐天文阶下蓂荚生琴上南风薫轮转夏殷周时复犹一人秦汉事防巧魏晋忘机钧猜忌相翦灭迩来迷恩亲以愚保其身不觉身沉沦以智理其国遂为国之贼茍圗容一身万事良可恻可怜万乗君聦明受沉惑忠良伏草莽无因施羽翼日月异又蚀天地晦如墨既亢而后求异防龙之德
　　人生何所贵所贵有终始昨日盈尺璧今日尽瑕弃苍蝇防垂棘巧舌成锦绮箕子为之奴比干谏而死仲尼鲁司冦出走为羣婢假如屈原醒其奈一国醉一国醉呶号一人行清髙便欲激頽波此事真徒劳上山逢猛虎入海遭巨鼇王者茍不死腰下鱼鳞刀东海波连天三度成桑田高岸髙于屋斯须变溪谷天地犹尚然人情难久全夜半白刃雠旦来金石坚萧绶既解折陈印亦弃捐竭节遇刀割输忠遭祸纒不予衾之眠信予衾之穿明镜不自照膏润徒自煎抱劒长太息泪堕秋风前
　　古人不患寡所患患不均单醪投长河三军尽沉沦今人异古人结托唯亲宾毁拆唯鹊巢不行鸤鸠仁鄙悋不识分有心占阳春鸾鹤日己踈燕雀日已亲小物无大志安测栖松筠恩眷多弃故物情尚逐新瓦砾暂拂拭光掩连城珍唇吻恣谈铄黄金成灰尘苏秦北游赵张禄西入秦既变嫂叔节仍摈华阳君万世金石交一饷如浮云骨肉且不顾何况长覉贫
　　古意　　　　　　　　　　贾岛
　　碌碌复碌碌百年双转毂志士中夜心良马白日足俱为不等闲谁是知音目眼中两行泪曽吊三献玉
　　效古【天宝十四年】　　　　　　释皎然
　　日出天地正煌煌辟晨曦六龙驱羣动古今无尽时父亦何愚竞走先自疲饮干咸池水折尽长桑枝渴死化爝火嗟嗟徒尔为空留邓林在摧折令人嗤
　　古兴　　　　　　　　　　吕　温
　　越欧百链时楚卞三泣地二宝无人识千龄皆弃置空岩起白虹古狱生紫气安得命世客直来开奥秘劒任刜钟看玉从投火试必能絶疑惑然后论竒异
　　讽古二首　　　　　　　　　刘禹锡
　　轩后初冠冕前旒为蔽明安知从复道然后见人情簿领乃俗士清谈信古风吾观苏令绰朱墨一何工
　　续古诗十首　　　　　　　白居易
　　戚戚复戚戚送君逺行役行役非中原海外黄沙碛伶俜独居妾迢逓长征客君望功名归妾忧生死隔谁家无夫妇何人不离拆所恨薄命身嫁迟别日迫妾身有存没妾心无改易生为闺中妇死作山头石
　　掩涕别乡里飘飖将逺行茫茫緑野中春尽孤客情驱马上邱垅髙低路不平风吹棠黎花啼鸟时一声古墓何代人不知姓与名化作路傍土年年春草生感彼忽自悟今我何营营
　　朝采山上薇暮采山上薇岁晏薇亦尽饥来何所为坐饮白石水手把青松枝击节独长歌其声清且悲马非不肥所苦长絷维豢豕非不饱所忧竟为牺行行歌此曲以慰常苦饥
　　雨露长纎草山苖髙入云风雪折劲木涧松摧为薪风摧此何意雨长彼何因百丈涧底死寸茎山上春可怜苦节士感此涕盈巾
　　窈窕双鬟女容德俱如玉昼居不逾阈夜行常秉烛气如含露兰心如贯霜竹宜当备嫔御胡为守幽独无媒不得选年忽过三六岁暮望汉宫谁在黄金屋邯郸进倡女能唱黄花曲一曲称君心恩荣连九族
　　栖栖逺方士读书三十年业成无知己徒歩来入闗长安多王矦英俊竞攀援幸随众宾末得厠门馆间东阁有防酒中堂有管弦何为向隅客对此不开顔富贵无是非主人终日欢贫贱多悔尤客子中夜叹归去复归去故郷贫亦安
　　凉风飘嘉树日夜减芳华下有感秋妇攀条苦悲嗟我本幽闲女结发事豪家豪家多婢仆门内颇骄奢良人近封侯出入鸣玉珂自从富贵来恩薄防言多冡妇独守礼羣妾互竒袤但信言有玷不察心无瑕容光未销歇欢爱独蹉跎何意掌上玉化为眼中沙盈盈一尺水浩浩千丈河勿言小大异随分有风波闺房复犹尔邦国当如何
　　心亦无所迫身亦无所拘何为膓中气郁郁不得舒不舒良有以同心久离居五年不见面三年不附书念此令人老抱膝坐长吁岂无盈罇酒非君谁与娱
　　揽衣出门行游观绕林渠澹澹春水暖东风生緑蒲上有和鸣鴈下有掉尾鱼飞沉一何乐鳞羽各有徒而我方独处不与之子俱顾彼自伤已禽鱼之不如出游欲遣忧孰知忧有余
　　春旦日初出曈曈耀晨辉草木照未逺浮云己蔽之天地黯以晦当午如昏时虽有东南风力微不能吹中园何所有满地青青葵阳光委云上倾心欲何依
　　古意赠补阙　　　　　　　孟　郊
　　曲木忌日影防人畏贤明自然照烛间不受邪佞轻不有百链火孰知寸金精金铅正同炉愿分麤与精
　　古意二首　　　　　　　　祖　咏
　　楚王意何去独自留巫山偏使世人见迢迢江水间驻舟春潭里誓愿拜灵顔梦寐覩神女金沙鸣佩环闲艳絶世姿令人气力微含笑黙不语化作朝云飞
　　夫差日淫放举国求妃嫔自谓得王宠代间无美人碧罗蒙天阁坐辇乗方春宫中数千骑常游江上滨年深玉顔老时薄花糚新拭泪下金殿娇多不顾身生前妬歌舞死后同灰尘冡墓令人哀哀于铜雀台
　　古意　　　　　　　　　　陆蒙
　　君心莫淡薄妾意正栖托愿得双车轮一夜生四角
　　古意　　　　　　　　　　李　白
　　白酒初熟山中归黄鸡啄黍秋正肥呼儿烹鸡酌白酒男女欢笑牵人衣髙歌取醉欲自慰起舞落日争光辉游说万乗苦不早着鞭跨马渉逺道防稽愚妇轻买臣余亦辞家方入秦仰天大笑出门去我辈岂是蓬蒿人
　　古兴　　　　　　　　　　权德舆
　　月中有桂树无翼难上天海底有骊珠下隔万丈渊人生大限虽百岁就中三十称一世晦明乌兎相推迁雪霜渐到双鬓边纪忧戚戚多浩叹不得如意居太半一气蹔聚常恐散黄河清兮白石烂
　　唐文粹巻十四上
　　钦定四库全书
　　唐文粹巻十四下
　　宋　姚铉　编
　　诗已【揔五十六首】
　　古调歌篇二
　　杂兴四十七
　　杂兴【聂夷中】
　　杂言【谢陶】
　　杂诗三首【权德舆】
　　杂诗六首【李华】
　　杂诗二首【张说】
　　杂诗【储光羲】
　　杂感【鲍防】
　　杂言【司空圗】
　　杂诗【独孤及】
　　杂讽九首【陆蒙】
　　感兴【崔膺】
　　遣兴三首【杜甫】
　　寓言二首【贾至】
　　寓兴【贾岛】
　　寓兴【欧阳詹】
　　不欺【贾岛】
　　辩士
　　新昌里【姚合】
　　口号【贾岛】
　　絶句
　　悲歌三首【顾况】
　　美人【陆蒙】
　　客思【杨敬之】
　　感事【陆蒙】
　　寓言【孟郊】
　　伤感九
　　汾隂行【李峤】
　　八月五日歌【顾况】
　　三郷驿伏覩宗望女几山诗小臣斐然有感【刘禹锡】
　　江南遇天宝乐叟【白居易】
　　连昌宫词【元稹】
　　感兴【李涉】
　　玉华宫【杜甫】
　　至开化里夀春公故宅【韦应物】
　　杜秋娘诗【杜牧】
　　杂兴　　　　　　　　　　聂夷中
　　两叶能蔽目双豆能塞聪理身不知道将为天地聋扰扰造化内茫茫天地中茍或有所愿毛髪亦不容
　　杂言　　　　　　　　　　谢　陶
　　天不与人言祸福能自至水火虽活人暂不得即死蹈之焚斯须凭之溺容易水火与祸福岂有先言耳
　　杂诗三首　　　　　　　　权德舆
　　婉彼嬴氏女吹箫偶箫史彩鸾驾飞烟绰约两仙子神期谅交感相顾乃如此岂比成都人琴心中夜起阳台巫山上风雨忽清旷朝云与游龙变化千万状魂交复目断缥缈难比况兰泽不可亲凝情坐惆怅淇水春正渌上宫兰叶齐光风两摇荡鸣佩出中闺一顾授横波千金呈瓠犀徒然路傍子怳怳复凄凄
　　杂诗六首　　　　　　　　李　华
　　黄钟叩元音律吕更循环邪气悖正声郑卫生其间典乐忽防微波浪与天浑嘈嘈鸱枭动好鸟徒緜蛮王吉归乡里甘心长闭闗
　　黄与丹青五色之正色圣人端其源上下皆有则齐侯好紫衣魏帝妇人饰女奴厌金翠倾海未满臆何忍严子陵羊裘死荆棘
　　甘酸不私人元和运五行生人受其用味正心亦平爪牙相践伤日与性命争圣人不能絶鑚燧与炮烹嗜欲乗此炽百金资一倾正消神耗衰邪胜体充盈顔子有余乐瓢中寒水清
　　隂魄沦宇宙太阳假其明臣道不敢专由此见亏盈未闻东菑稼一气嘉谷成上天降寒暑地利乃可生葛藟附柔木繁隂蔽曽原风霜摧枝条不复庇本根女萝依松柏然后得长存
　　孔光尊董贤胡广惭李固儒风冠天下而乃败王度绛侯与博陆忠朴受遗顾求名不考实文弊反为蠧结交得书生书生钝且直争权复争利终不得其力我逢纵横者是我牙与翼相旋如疾风并命趋紫极奔车得停轨风火何用逼仁义岂有常肝胆反为贼勿嫌书生直钝直深可忆
　　杂诗二首　　　　　　　　张　说
　　抱薫心恒焦举斾心恒摇天长地自久欢乐能防朝君看西陵树歌舞为谁娇
　　问子青霞意何事留朱轩自言心逺俗未始迹辞喧过蒙良时幸侧息吏途烦簮缨非防好文史弃前言夕卧北窻下梦归南山园白云惭幽谷清风媿泉源十年兹赏废佳期今复存挂冠谢朝侣星驾别君门
　　杂诗　　　　　　　　　　储光羲
　　混沌本无象末路多是非达士志寥廓所在能忘机耕凿时未至还山聊采薇虎豹对我蹲鸑鷟傍我飞仙人空中来谓我勿复归格泽为君驾虹蜺为君衣西游昆仑墟可与世人违
　　杂感　　　　　　　　　　鲍　防
　　汉家海内承平久万国戎王皆稽首天马常衔苜蓿花胡人岁献葡萄酒五月荔枝初破顔朝离象郡夕函闗鴈飞不到桂阳岭马走先过【一作从】林邑山甘泉御果垂仙阁日暮无人香自落逺物皆重近皆轻鸡虽有徳不如鹤
　　杂言　　　　　　　　　　司空图
　　乌飞飞兎蹶蹶朝来暮去驱时节女娲祗解补青天不解煎胶黏日月
　　杂诗　　　　　　　　　　独孤及
　　百花结成子春物舍我去流年惜不得独坐空闺暮心自有所待甘为物华悮未必千黄金买得一人顾
　　杂讽九首　　　　　　　　陆龟蒙
　　红蚕缘枯桑青茧大如瓮人争捩其臂羿矢亦不中微微待贤禄一一希入梦纵操上古言口噤难即贡蛟龙在怒水拔取牙角弄丹穴如可游家家畜孤鳯凶门尚儿戏战血波澒溶社鬼茍有灵谁能遏秋恸
　　童麋来触犀徳力不相及伊无惬心事祗有碎首泣况将鹏虱校数又百与十攻如饿防呌势若脱兎急斯为朽闗键怒荦抉以入年来横干戈未见拔城邑得非佐饔者齿齿待啜汁羁维豪杰辈四骇方少絷此皆乗时利纵舍在呼吸吾欲斧其吭无雷动幽蛰
　　鹅惨于冰陆立懐所适斯人道仍閟【一作闷】不得不呜呃当时布衣士亦作天子客至今东方生满口自夸白终为万乗交谈笑无所隔致君非有书乃是尧舜画只今侯门峻日扫贫贱迹朝趋九韶音莫列五鼎食如闻恭俭语謇謇事夕愓可拍伊牧肩功名被金石
　　赤石可烧城防邪易为伍诗人疾之甚取俾投豺虎长风吹窽木始有音韵吐无木亦无风笙簧由喜怒女娲链五石天缺犹可补当其利口衔罅漏不复数元精遗万类双目如牖户非是既相叅重瞳亦为瞽
　　东南有狂兕猎者西北矢利尘白防冥独此清夜止无人语其事偶坐窥天纪安得东壁明洪洪用坟史搜扬好古士一以罄云水流堪洒菁英风足去稗秕如能出竒计坐可平贼垒徐陈羲皇道髙驾太平轨攫防成特雄濯垢为具美贡贤当上赏景福视所履永播南薫音垂之万年耳
　　有蘗何青青空城雪霜里千林尽枯槁苦节独不死他遭匠石顾揔入牺黄美遂得保天年私心未为耻髙从防枭怪下亦容蝼蚁大厦若抡材亭亭托君子
　　左右佩劒者彼此亦相笑趋时与闭门喧寂不同调濳机取声利自许臻乎妙志士以神窥惭然真可吊天之发遐籁大小随万窍魁其鑪冶姿形质惟所召鼗笙磬竽瑟是必登清庙伊圣不可欺谁能守蓬藋
　　横笛喝秋风清商入防越君居不夜城肯怨孤戍月吴兵甚犀利太白光突兀日己费千金厪闻侵一拨岂无恶年少纵酒游侠窟募为敢死军去以枭叛卒岂无中林士贯穿学问骨兵法五十家浩荡如溟渤髙悬鹿皮睡清涧时依樾分已诺烟霞全遗事千谒既非格猛兽未可轻华发北面师其谋防能止征伐何妨秦堇勇又有曹刿説尧舜尚询蒭公乎听无忽
　　朝为壮士歌暮为壮士歌壮士心独苦傍人谓之何古铁久不快倚天无处磨将来易水上犹足生寒波捷可抟飞狖健能超橐駞羣儿被坚利索手安凭河惊飚扫长林直木谢科严霜冻大泽僵龙不如蛇昔者天血碧吾徒安叹嗟
　　感兴　　　　　　　　　　崔　膺
　　富贵难义合困穷易感恩古来忠烈士多出贫贱门世上树桃李但结繁华子白屋抱闗人青云壮心死本以势利交势尽交情已如何失情后始叹门易轨
　　遣兴三首　　　　　　　　杜　甫
　　蛰龙三冬卧老鹤万里心昔时贤俊人未遇犹视今嵇康不得死孔明有知音又如垅底松用舎在所寻大防霜雪榦岁久为枯林
　　在昔厐德公未曽入州府襄阳耆旧间处士节独苦岂无济时策终竟畏罗罟林茂鸟有归水深鱼知聚举家隠鹿门刘表焉得取
　　蓬生非无根漂荡随高风天寒落万里不复归本丛客子念故宅三年门巷空怅望但烽火戎车满闗东生涯能防何常在羁旅中
　　寓言二首　　　　　　　　贾　至
　　凛凛秋闺夕绮罗知早寒玉砧调鸣杵始捣机中纨忆昨别离日桐花覆井栏今来思君时白露盈堦漙闻有闗河信欲寄双玉盘玉以委贞心盘以荐嘉飱嗟君在万里使妾衣带寛
　　春草纷碧色佳人旷无期悠防千里心欲采商山芝叹惜良防晚如何桃李时怀君晴川上伫立夏云滋
　　寓兴　　　　　　　　　　　贾　岛
　　莫居暗室中开目闭目同莫趋碧霄路容飞不容歩暗室未可居碧霄未可趋劝君跨仙竹日下云为衢
　　寓兴　　　　　　　　　　欧阳詹
　　桃李有竒质樗栎无妙姿皆承庆云沃一种春风吹美恶茍同归喧嚣徒尔为相将任造聊醉手中巵
　　不欺　　　　　　　　　　　贾　岛
　　上不欺星辰下不欺鬼神知心两如此然后何所陈食鱼味在鲜食蓼味在辛掘井须到流结交须到头此语诚不谬敌君三万秋
　　辩士
　　辩士多毁訾不闻谈己非猛虎恣杀暴未尝齧妻儿此理天所惑所惑当问谁求食饲鶵禽吐出美言词善防君子人扬光掩瑕疵
　　新昌里　　　　　　　　　姚　合
　　旧客常乐坊井泉浊而咸新居新昌里井泉清而甘僮仆惯苦饮食美翻憎嫌朝朝忍饥行戚戚如难堪中下无正性所习便淫躭一染不可变甚于茜与蓝近贫日益廉近富日益贪以此当自警慎勿信邪防
　　口号　　　　　　　　　　　贾　岛
　　中夜忽自起汲此百尺泉林木含白露星斗在青天
　　絶句
　　海底有明月圎于天上轮得之一寸光可买千里春
　　悲歌三首【并序】　　　　　　顾　况
　　情思发动圣贤所不免也故师乙陈其宜延陵审其音理乱之所经王化之所兴信无逃声岂徒文彩之丽遂作歌以悲之
　　边城路今人犁田昔人墓岸上沙昔时江水今人家今人昔人共长叹四气相催节回换明月皎皎入华池白云离离度青汉我欲升天天隔霄我欲渡水水无桥我欲上山山路险我欲汲井井泉遥越人翠被今何夕独立沙边江草碧紫燕西飞欲寄书白云何处逢来客新系青丝百尺绳心在君家辘轳上我心皎防君不知辘轳一转一惆怅何处春风吹晓幕江南渌水通朱阁美人二八顔如花泣向春风畏花落临春风听春鸟别时多见时少愁人一夜不得眠瑶井玉绳相对晓轩辕黄帝初得仙鼎湖一去三千年周流三十六洞天洞中日月星辰聨骑龙驾景逰八极轩辕弓劒无人识东海青童寄消息
　　美人　　　　　　　　　　陆蒙
　　美人抱瑶瑟哀怨弹别鹤雌雄南北飞一旦异栖托谅非金石性安得宛如昨生为并蒂花亦有先后落秋林对斜日光景自相薄犹欲悟君心朝朝佩兰若
　　客思　　　　　　　　　　杨敬之
　　禾黍正离离南国翦白芝细腰沉赵女髙髻唱蛮姬路愧前冈月梳惭一颔丝乡心不可语独念畏人知
　　感事　　　　　　　　　　陆蒙
　　将军被鲛函秖畏金矢镞岂知防箭利一中成赤族古来信簧舌巧韵凄锵曲君闻恱耳音尽日听不足初因起毫发渐可离骨肉所以贤达心求人须任目
　　寓言　　　　　　　　　　孟　郊
　　谁言碧山曲不废青松直谁言浊水况不污明月色我有青松心俗骋风霜力贞明既如此摧折安可得
　　汾隂行　　　　　　　　　李　峤
　　君不见昔日西京全盛时汾隂后土亲祭祠斋宫防寝设厨供撞钟鸣鼓树羽旗汉家四叶才且雄宾延万灵服九戎柏梁赋诗髙宴罢诏书法驾幸河东河东太守亲扫除奉迎至尊导銮舆五营将校列容卫三河纵观空里闾回旗驻跸降灵场焚香奠醑邀百祥金鼎发食正焜煌灵祗炜摅景光埋玉陈牲礼神毕举麾上马乗舆出彼汾之曲嘉可游木兰为檝桂为舟擢歌微吟防鹢浮箫鼓哀鸣白云秋欢娱宴洽赐羣后家家复除户牛酒声明动天乐无有千秋万岁南山寿自从天子向秦闗玉辇金车不复还珠帘羽帐长寂寞鼎湖龙髯安可攀千龄人事一朝空四海为家此路穷雄豪意气今何在坛塲宫舘尽蒿蓬路逢古老长叹息世事回环不可测昔时青楼对歌舞今日黄埃聚荆棘山川满目泪沾衣富贵荣华能防时不见只今汾水上唯有年年秋鴈飞
　　八月五日歌　　　　　　　　顾　况
　　四月八日明星出摩耶夫人降前佛八月五日佳气新昭成太后生圣人开元九年燕公说奉诏听置千秋节丹青庙里贮姚宋花蕚楼中宴岐薛清乐灵香防处闻鸾歌鳯吹动祥云己于武库见灵鸟仍向晋山逢老君率土溥天无不乐河清海宴穷寥廓梨园弟子传法曲张果先生进仙药玉座凄凉游帝京悲翁回首感承明云韶九奏杳然逺唯有五陵松栢声
　　三乡驿伏覩宗望女几山诗小臣斐然有感
　　刘禹钖
　　开元天子万事足惟惜当时光景促三乡陌上望仙山归作霓裳羽衣曲仙心从此在瑶池三清八景相追随天上忽乗白云去世间空有秋风辞
　　江南遇天宝乐叟　　　　　白居易
　　白头病叟泣且言禄山未乱入梨园能弹琵琶和法曲多在华清随至尊是时天下太平久年年十月坐朝元千官起居环佩合万国防同车马奔金钿照耀石瓮寺兰麝薫煑温汤源贵妃宛转侍君侧体弱不胜珠翠繁冬雪飘飖锦袍暖春风荡漾霓裳翻欢娱未足燕冦至弓劲马肥胡语喧豳土人迁避夷狄鼎湖龙去哭轩辕从此漂沦到南土万人死尽一身存秋风江上浪无限暮雨舟中酒一樽涸鱼久失风波势枯草曽霑雨露恩我自秦来君莫问骊山渭水如荒村新丰树老笼明月长生殿暗鎻黄昏红叶纷纷盖欹瓦緑苔重重封坏垣唯有中官作宫使每年寒食一开门
　　连昌宫辞　　　　　　　　元　稹
　　连昌宫中满宫竹岁久无人森似束又有墙头千叶桃风动落花红蔌蔌宫边老人为余泣少年选进因曽入上皇正在望仙楼太真同凭栏干立楼上楼前尽珠翠炫转荧煌照天地归来如梦复如痴何暇备言宫里事初过寒食一百六店舍无烟宫树緑夜半月髙索鸣贺老琵琶定场屋力士传呼覔念奴念奴潜伴诸郎防须史覔得又连催特勑街中许燃烛春娇满眼垂红绡掠削云鬟旋糚束飞上九天歌一声二十五郎吹管逐逡巡大徧梁州彻色色兹轰緑续李謩压笛傍宫墙偷得新翻数般曲【念奴天宝中名妓善歌楼下酺宴累日之后万众喧隘严安之黄裳辈辟易而不能禁众乐为之罢奏宗常遣髙力士大呼于楼上曰欲遣念奴唱歌邠王二十五郎吹小管逐看人能聴否未尝不悄然奉诏其为当时所重也如此然而宗不欲夺侠逰之盛未尝置在宫禁或岁幸温汤时巡东洛有司濳遣从行而已又宗幸上阳宫夜后新翻一曲属明夕正月十五日濳游灯下忽闻酒楼上有笛奏前夕新翻之曲者大骇之明日宻捕笛者诘验之自云某某夕窃于天津桥上翫月闻宫中奏曲爱其新声遂于天津桥柱以爪画谱记之问其谁氏奏云臣即长安少年李謩也宗异之赐物遣去】平明大驾发行宫万人鼓舞途路中百官队仗避岐薛杨氏诸姨车鬭风明年十月东都破御路犹存禄山过驱令供顿不敢藏万姓无声泪濳堕两京定后六七年却寻家舍行宫前庄园烧尽有枯井行宫门闼树宛然尔后相传六皇帝不到离宫门久闭徃来年少说长安武楼前花蕚废去年勑使因斫竹偶值门开暂相逐荆榛栉比塞池塘狐兎骄痴縁树木舞榭欹倾基尚存文牎窈窕纱犹緑尘埋粉壁旧花钿乌啄风筝碎珠玉上皇偏爱临砌花依然御榻临堦斜蛇出燕巢盘鬭栱菌生香案正当衙寝殿相连端正楼太真梳洗楼上头晨光未出帘影黒至今反挂瑚钩指向傍人因恸哭却出宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻眼见为君説姚崇宋璟作相公劝諌上皇言语切燮理隂阳禾黍丰调和中外无兵戎长官清平太守好防选皆言由相公开元欲末姚宋死朝廷渐渐由妃子禄山宫里养作儿虢国门前閙如市弄权宰相不记名依稀忆得杨与李庙谟颠倒四海摇五十年来作疮痏今皇仁圣丞相明诏书才下吴蜀平官军又取淮西贼此贼亦除天下宁年年耕种宫前道今年不遣子孙耕老翁此意深望幸努力庙谟休用兵
　　感兴　　　　　　　　　　李　渉
　　隋氏造宫阙峨峨倚云烟搜竒竭四海立制谋千年秦兵半夜来烈火焚髙台万人聚筋血一旦为尘埃君看汴河路尚说隋家栁但问哭陵人秋草没来久
　　玉华宫　　　　　　　　　杜　甫
　　谿回松风长苍鼠窜古瓦不知何王殿遗构絶壁下隂房鬼火青壤道哀湍泻万籁真笙竽秋色正萧洒美人为黄土况乃粉黛假当时侍金舆故物独石马忧来籍草坐浩歌泪盈把冉冉征途间谁是长年者
　　至开化里夀春公故宅　　　　韦应物
　　宁知府中吏故宅一徘徊厯阶存往敬瞻位泣余哀废井没荒草隂牖生緑苔门前车马散非复昔时来
　　杜秋娘诗【并序】　　　　　　杜　牧
　　杜秋金陵女也年十五为李锜妾后锜叛灭籍之入宫有宠于景陵穆宗即位命秋为皇子傅姆皇子壮封漳王郑注用事诬丞相欲去己者指王为根王被罪废削秋因赐归故乡予过金陵感其穷且老为之赋诗京江水清滑生女白如脂其间杜秋者不劳朱粉施老濞即山铸后庭千蛾眉秋持玉斚饮与唱金缕衣【劝君莫惜金缕衣劝君须惜少年时花开堪折直须折莫待无花空折枝李锜长唱此辞】濞既白首叛秋亦红泪滋吴江落日渡防岸緑杨垂聮裾见天子盻眄独依依椒壁悬锦幕镜奁蟠蛟螭低鬟认新宠窈窕复融怡月上白壁门桂影凉参差金阶露新重闲捻紫箫吹【晋书盗开凉州张骏冡得紫玉箫】莓苔夹城路南苑鴈初飞红粉羽林仗独赐辟邪旗归来煑豹胎餍饫不能饴咸池升日庆铜雀分香悲雷音后车逺事徃落花时燕禖得皇子壮髪緑緌緌画堂授傅姆天人亲捧持虎睛珠络褓金盘犀镇帷长杨射熊罴武帐弄哑咿渐抛竹马戏稍出舞鸡竒崭崭整冠佩侍宴坐瑶池眉宇俨圗画神秀射朝辉一尺桐偶人江充知自欺王幽茅土削秋放故乡归觚棱拂斗极回首尚迟迟四朝三十载似梦复疑非潼闗识旧吏吏发己如丝却唤呉江渡舟人争得知归来四隣改茂苑草菲菲青血洒不尽仰天知问谁寒衣一匹素夜借隣人机我昨金陵过闻之为歔欷自古皆一贯变化安能推夏姬灭两国逃作巫臣妻西子下姑苏一舸逐鸱夷织室魏豹俘作汉太平基误置代籍中两朝尊母仪光武绍髙祖本系生唐儿瑚破髙齐作婢舂黄糜萧后去扬州突厥为阏氏女子固不定士林亦难期射钩后呼父钓翁王者师无国要孟子有人毁仲尼秦因逐客令柄归丞相斯安知魏齐首见断箦中尸给丧蹶张辈廊庙冠峨危珥貂七叶贵何妨戎虏支苏武却生返邓通终死饥主张既难测翻覆亦其宜地尽有何物天髙复何之指何为而捉足何为而驰耳何为而听目何为而窥己身不自晓此外何思惟因倾一樽酒题作杜秋诗愁来独长咏聊可以自贻










　　唐文粹巻十四下
　　钦定四库全书
　　唐丈粹巻十五上
　　宋　姚铉　编
　　诗庚【揔五十九首】
　　古调歌篇三
　　怀古十二
　　四皓诗【李白】
　　頴阳东谿怀古【崔曙】
　　登郭隗台【皇甫松】
　　归沛县道中晚泊留侯城【刘长卿】
　　鸿门醼【王毂】
　　古泉驿【张说】
　　严陵钓台下作【权德舆】
　　呉中怀古【刘驾】
　　故绛行【杜頠】
　　郢城怀古【李百药】
　　题西施浣纱石【胡幽贞】
　　邺城怀古【孟云卿】
　　怀贤十
　　三君咏三首【髙适】
　　七爱诗六首【皮日休】
　　阳城驿【元稹】
　　集防七
　　奉同徐侍郎五云溪新亭重阳宴集作【独孤及】髙轩过【李贺】
　　郡中与诸文士醼集【韦应物】
　　淮南秋夜呈周偘【李嶷】
　　夜饮东亭【宋之问】
　　防客辞【张籍】
　　过贾六【苏晋】
　　饯送三十
　　送浑将军出塞【髙适】
　　送郭大夫再使吐蕃【张说】
　　送张舍人之江东【李白】
　　吴兴送梁补阙归朝赋得荻花【朱长文】送周愿判官归岭南【姚系】
　　送韩愈从军【孟郊】
　　送王昌龄赴江宁【岑参】
　　送李十一尉临谿【常建】
　　奉送韦起居老舅百日假满归嵩阳旧居【权德舆】
　　送从叔简【孟郊】
　　感别从叔简再东归
　　送弟郢东归
　　卢十五竹亭送侄偁归山【杨衡】
　　送李观韩愈别兼献张徐州【孟郊】
　　送狄宗亨【王昌龄】
　　送孟浩然之广陵【李白】
　　送客【陈子昻】
　　送唐次【武元衡】
　　送皇甫湜赴举【马异】
　　送张宗原【姚合】
　　送綦母濳落第还乡【王维】
　　送暨道士还玉清【李颀】
　　淇上别赵仙舟【王维】
　　送沈秀才下第东归【贾岛】
　　崔九弟欲徃南山【王维】
　　同前【裴迪】
　　赠别沈四逸人【髙适】
　　留别王维【翟兴宗】
　　送豆卢策归别墅【孟郊】
　　送桞淳入闗
　　四皓诗　　　　　　　　　李　白
　　白发四老人昻藏南山侧偃卧松云间翳不可识云窗拂青霭石壁横翠色龙虎方战争于焉自休息秦人失金镜汉祖升紫极隂虹浊太阳前星遂沦匿一行佐明圣欻起生羽翼功成身不居舒巻在胷臆窅防合元化茫昧信难测飞声塞天衢万古仰遗迹
　　頴阳东谿怀古　　　　　　崔　曙
　　灵谿氛雾歇皎镜清心顔空色不映水秋声多在山世人久踈旷万物皆自闲白鹭寒更浴孤云暗未还昔时让王者此地闭闗无以蹑髙歩凄凉林壑间
　　登郭隗台　　　　　　　　皇甫松
　　燕相谋在兹积金黄巍巍上者欲何顔使我千载悲归沛县道中晚泊留侯城　　刘长卿
　　访古此城下子房安在防白云去不返危堞空崔巍伊昔楚汉时颇闻经济才运筹风尘下能使天地开蔓草日己积长松日己摧功名满青史祠庙唯苍苔百里暮程逺孤舟川上回进帆东风便转岸前山来楚州澹相引沙鸥闲不猜扣舩从此去延首仍徘徊
　　鸿门醼　　　　　　　　　　王　毂
　　寰海沸兮争战苦风云愁兮防龙虎四百年汉欲开基项庄一劒何虚舞殊不知人心去暴秦天意归真主项王足底踏汉土席上相看浑未悟
　　古泉驿【于陵仲子宅也】　　　　张　说
　　昔闻陵仲子守义辞三公身赁妻织屦乐亦在其中岂无穷贱苦羞与倾巧同长白临河上于陵入济东我今行至此感叹石泉空
　　严子陵钓台下作　　　　　权德舆
　　絶顶耸苍翠清湍石磷磷先生晦其中天子不得臣心灵栖颢元缨冕犹缁尘不乐禁中卧却归江上春濳驱东汉风日使薄者醇焉用佐天下持此报故人则知大贤心不独私其身弛张有深致耕钓陶天真奈何清风后扰扰论屈伸交情同市道利欲相纷纶我行访遗台仰古怀逸民矰缴鸿鹄逺雪霜松桂新江流去不穷山色凌秋旻人世自今古清辉照无垠
　　吴中怀古　　　　　　　　刘　驾
　　勾践饮胆日吴王酒满杯笙歌入海云声自姑苏来西施舞初罢侍儿整金篦众女不敢妬自比泉下泥越皷声腾腾吴王隔黄池难将甬东地更学防稽栖
　　故绛行　　　　　　　　　杜　頠
　　君不见铜鞮观数里城池已芜漫君不见祈虒宫防重台榭亦微蒙介马兵车全盛时歌童舞女妖艳姿一代繁华皆共絶九原唯望冢累累
　　郢城怀古　　　　　　　　　李百药
　　客心悲暮序登墉瞰平陆林泽窅芊绵山川郁重复王公资设险名都距江隩方城次北门溟海穷南服长策挫吴豕雄圗竞周鹿大搜云梦掩壮观章华筑南风忽不竞西师日侵蹙运圯属驱驰时屯恣敲扑莫救夷陵火无复秦庭哭鄢郢遂邱墟风尘俄惨黩狐兎时游践霜露日霑沐钓渚故地平神台层宇覆阵云埋夏首穷隂惨荒谷怅矣洲壑迁悲防年祀倐虽异三春望终伤千里目
　　题西施浣纱石　　　　　　　胡幽贞
　　一朝入紫宫万古遗芳尘至今溪边花不敢娇青春
　　邺城怀古　　　　　　　　　孟云卿
　　朝发淇水南将寻北燕路魏家旧城阙寥落无人住伊昔天地屯曹公独中据羣臣将北面白日忽西暮三台竟寂寥万世难长固雄豪安在防衰草霑霜露崔巍长河北尚想应刘墓古树藏龙蛇荒茅伏狐兎永怀故池馆数子连章句逸兴驱山河雄辞变云雾我行覩遗迹精爽如相遇斗酒将酹君悲风白杨树
　　三君咏【并序】　　　　　　　髙　适
　　开元中适游于魏郡北有故太师郑公旧馆里中有故尚书郭公遗业邑外又有故太守狄公生祠焉覩物増怀遂为三君咏
　　魏郑公【徴】
　　郑公经纶日隋氏风尘昏济代取髙位逢时敢直言道光先帝业义激旧君恩寂寞卧龙处英灵千载魂
　　郭代公【元振】
　　代公实英迈津涯浩难识权兵抗矫徴仗节归有德纵横负才智顾盻安社稷流落勿重陈怀防为凄恻
　　狄梁公【仁杰】
　　梁公乃贞固勲烈垂竹帛昌言太后朝濳运储皇策待贤开相府共里登方伯至今青云人犹是门下客
　　七爱诗【并序】　　　　　　　皮日休
　　皮子之志常以真纯自许每谓立大化者必有真相以房杜为真相焉定大乱者必有真将以李太尉为真将焉傲大君者必有真隠以卢徴君为真隠焉镇浇俗者必有真吏以元鲁山为真吏焉负逸气者必有真放以李翰林为真放焉为名臣者必有真才以白太傅为真才焉呜呼吾之道时耶行其事也在乎爱忠矣不时耶行其事也亦在乎爱忠矣茍有心歌咏者岂徒然防
　　房杜二相国
　　吾爱房与杜贫贱共聨歩脱身抛乱世策杖归真主纵横握中算左右天下务肮脏无敌才磊落不世遇美矣名公卿魁然真宰辅黄阁三十年清风一万古巨业照国史大勲镇王府遂使后世民至今受陶铸粤吾少有志敢蹑前贤路茍得同其时愿为执鞭竖
　　李太尉【晟】
　　吾爱李太尉崛起定中原骁勇十万兵四围国门一战收三畿一叱散妖氛乗舆既反正凶竖争亡魂巍巍柱天功荡荡盖世勲仁于曹孟德勇过霍将军丹劵入帑藏青史传子孙所谓大丈夫动合惊乾坤所谓圣天子难得忠贞臣下以契鱼水上以合风云百世必一乱千年方一人吾虽翰墨子气槩敢不羣愿以太平颂题向甘泉春
　　卢徴君【鸿】
　　吾爱卢徴君髙卧嵩山里百辟未一顾三徴方暂起坦腹对宰相岸帻揖天子建礼门前吟金銮殿里醉天下皆哺糟徴君独絜己天下皆乐闻徴君独洗耳天下皆怀羞徴君独多耻银黄不妨悬赤绂不妨被而于心抱中独作羲皇地篮轝一云返泥诏褒不己再看缑山云重酌嵩阳水放旷书里终逍遥醉中死吾谓伊与周不若徴君贵吾谓巢与许不若徴君义髙名无阶级逸迹絶涯涘万世唐书中逸名不可比粤吾慕真隠彊以骨肉累如教不为名敢有徴君志
　　元鲁山
　　吾爱元紫芝清介如伯夷辇母逺之官宰邑无防疵三年鲁山民丰稔不暂饥三年鲁山吏清慎各自持只饮鲁山泉只采鲁山薇一室氷蘗苦四逺声光飞退归旧隠来斗酒入茅茨鸡黍匪家畜琴罇常自怡尽日一菜食穷年一布衣清似匣中镜直如琴上丝世无用贤人青山生白髭既卧黔娄衾空立陈寔碑吾无鲁山道空有鲁山辞所恨不相识援毫空涕垂
　　李翰林
　　吾爱李太白身是酒星魄口吐天上文迹作人间客磥砢千丈林澄澈万寻碧醉中草乐府十幅笔一息召见承明庐天子亲赐食醉曽吐御床傲防触天泽权臣妬逸才心如斗筲窄失恩出内署海岳甘自适刺谒戴接防赴宴着谷屐诸侯百歩迎明君九天忆竟遭腐胁疾醉魄归八极大鹏不可笼大椿不可摘蓬壶不可见姑射不可识五岳为辞锋四溟作胷臆惜防千万年此俊不可得
　　白太傅
　　吾爱白乐天逸才生自然谁谓词翰器乃是经济贤欻从浮艳诗作得典诰篇立身百行足为文六艺全清望逸内署直声惊諌垣所刺必有思所临必有传忘形任诗酒寄傲遍林泉所望握文柄所希持化权何期遇訾毁中道多左迁天下皆汲汲乐天独怡然天下皆闷闷乐天独舍旃髙吟辞两掖清啸罢三川处世似孤鹤遗荣同蜕蝉仕若不得志可为镜焉
　　阳城驿　　　　　　　　　元　稹
　　商有阳城驿名同阳道州阳公没已久感我泪交流昔公孝父母行与曽闵俦既孤善兄弟兄弟和且柔一夕不相见若怀三岁忧遂誓不婚娶没齿同衾裯妹夫死他县遗骨无人收公令季弟徃公与仲弟留相别竟不得三人同逺游共负他乡骨归来藏故邱栖迟居下邑邑人无茍偷里中竞长短来问劣与优官刑一朝耻公短终身羞公亦不遗布人自不盗牛问公何德尔忠信先自修发言当道理不顾党与雠声香渐翕习冠盖若云浮少者从公学老者从公防往来相告报县尹与君侯名落公卿口涌如波荐舟天子得闻之书下再三求书中愿一见不异旱地蚪何以持为聘束帛借琳球何以持为御驷马驾安辀公方伯夷操事殷不事周我实唐士庶食唐之田畴我闻天子意安敢专自由来为諌大夫朝夕侍冕旒希夷惇薄俗密勿献良筹神医不言术人瘼曽暗瘳月请諌官俸诸弟相对谋皆曰亲戚外酒散目前愁公云不有尔安得此嘉猷施余尽酤酒客来相献酬日旰不谋食春深仍弊裘人心良慼慼我乐独油油真元岁云暮朝有曲如钩风波势奔蹙日月光绸缪齿牙属为猾禾黍暗生蟊岂无司言者肉食吞其喉岂无司搏者利柄扼其韝鼻复势气塞不可辨薫莸公虽未显諌惴惴如患瘤飞章八九上皆若珠暗投炎炎日将炽积燎无人抽公乃率其属决諌同报雠延英殿门外扣阁仍叩头且曰事不止臣諌誓不休上知不可遏命以美语酬降官司成署俾之为赘疣奸心不快活击刺砺戈矛终为道州去天道意悠悠遂令不言者反以言为訧喉舌坐成木鹰鹯化为鸠避权如避虎冠豸如冠猴平生附我者诗人称好逑私来一执手恐若坠诸沟送我不出户决我不回眸唯有太学生各具粮与糇咸言公去矣我亦去荒陬公与诸生别歩歩驻行驺有生不可诀行行过闽瓯为师得如此得为贤者不道州闻公来皷舞歌且讴昔公居夏邑狎人如狎鸥况自为刺史岂复援皷桴滋彰一时罢教化天下遒炎瘴不得老英华忽己秋有鸟哭杨震无儿悲邓攸唯余门弟子列树松与楸今来过此驿若吊汨罗洲祠曹讳羊祜此驿何不侔我愿避公讳名为避贤邮此名有深意蔽贤天所尤吾闻元教日月九幽幽隂蔽翳者永为幽翳囚
　　奉同徐侍郎五云谿新亭重阳宴集作
　　独孤及
　　万峯苍翠色双谿清浅流已符东山趣况值江南秋白露天地肃黄花门舘幽山公惜美景肯为芳罇留五马照池塘繁弦催献酬风前孟嘉帽乗兴李膺舟骋望傲千古当歌遗四愁岂令永和人独擅山隂游
　　髙轩过　　　　　　　　　李　贺
　　华裾织翠青如葱金环压辔摇玲珑马蹄隠耳声隆隆入门下马气如虹云是东京才子文章钜公二十八防罗心胷元精烱烱贯当中殿前作赋声摩空笔补造化天无功厖眉书客感秋蓬谁知死草生华风我今垂翅附鸿他日不羞虵作龙
　　郡中与诸文士防集　　　　　韦应物
　　兵卫森画防宴寝凝清香海上风雨至逍遥池阁凉烦疴正消散嘉宾复满堂自慙居处崇未覩斯民康理防是非遣性达形迹忘鲜肥属时禁蔬果幸见尝俯饮一杯酒仰聆金玉章神欢体自轻意欲凌风翔吴中盛文史羣彦今汪洋方知大藩地岂曰财赋疆
　　淮南秋夜呈周偘　　　　　　李　嶷
　　天净河汉髙夜闲砧杵发清秋急如此离恨应难歇风乱池上萤露光竹门月与君共游处勿作他乡别
　　夜饮东亭　　　　　　　　宋之问
　　春水鸣大壑皓月吐层岑岑壑景色佳慰我逺游心闇芳足幽气惊栖多众音髙兴南山曲长謡横素琴
　　防客词　　　　　　　　　张　籍
　　上客不用顾金羁主人有酒君莫违请君防取园中花地上渐多枝上稀山头树緑不见石谿水无风应更碧人人齐醉起舞时谁觉翻衣与倒帻明朝花尽人已去此地独来空绕树
　　过贾六　　　　　　　　　　苏　晋
　　主人病且闲客来情弥适一酌复一笑不知日将夕昨来属欢游于今尽成昔努力持所趣空名定何益
　　送浑将军出塞　　　　　　髙　适
　　将军族贵兵且强汉家已是浑邪王子孙相承在朝野至今部曲燕支下控弦尽用隂山儿临阵常骑大宛马银鞍玉勒绣鍪弧毎逐嫖姚破骨都李广由来先将士卫青未肯学孙吴传有沙埸十万骑昨日边庭羽书至城头画角三四声匣里宝刀昼夜鸣意气能甘万里去辛勤动作一年行黄云白草无前后朝望旌旗夕刁斗塞下应多侠少年闗西不见春杨栁从军但问所从谁击劒酣歌当此时逺别无轻绕朝策平戎早寄仲宣诗
　　送郭大夫再使吐蕃　　　　　张　说
　　犬戎废东献汉使驰西极长策间酋渠猜阻自夷殛容发徂边岁旌裘弊海色五年一见家妻子不相识武库兵犹动金方事未息逺圗俟才智苦节输筋力脱刀赠分手书带加飡食知君万里侯立功在异域
　　送张舍人之江东　　　　　　李　白
　　张翰江东去正值秋风时天晴一鴈逺海阔孤帆迟白日行欲暮沧波杳难期吴洲如见月千里幸相思吴兴送梁补阙归朝赋得荻花　朱长文
　　栁家汀洲孟冬月云寒水清荻花发一枝特赠朝天人愿比蓬莱殿前雪
　　送周愿判官归岭南　　　　　姚　系
　　早蝉望秋鸣夜琴怨离声眇然多异感值子江山行由来重义人感激事纵横徃复念遐阻淹留慕平生晨奔九衢饯暮始万里程山驿风月树海门烟霞城易绡泉源近拾翠沙溆明兰蕙一为赠贫交空复情
　　送韩愈从军　　　　　　　孟　郊
　　志士感恩起变衣非变性亲宾改旧观僮仆生新敬坐作羣书吟行为孤劒咏始知出处心不失平生正凄凄天地秋凛凛军马令驿尘时一飞物色极四浄王师既不战庙略尽无竞王粲有所依元瑜初应命一章谕檄明百万心气定今朝旗鼓前笑别大夫盛
　　送王昌龄赴江宁　　　　　岑　参
　　对酒寂不语怅然悲送君明时不得用白首徒攻文泽国从一官沧波防千里羣心满天阙独去过淮水旧家富春渚常忆卧江楼自闻君欲行频梦南徐州穷巷独闭门寒灯静深屋北风吹微雪抱被肯同防君今到京口正值桃花时舟中饶孤兴湖上多新诗濳虬且深蟠黄鹤举未晚惜君青云气努力加飱饭
　　送李十一尉临谿　　　　　　常　建
　　泠泠花下琴君唱渡江吟天际一帆影预悬离别心以言神僊尉因致瑶华音回轸抚商调越谿澄碧林奉送韦起居老舅百日假满归嵩阳旧居
　　权德舆
　　威鳯翔紫氛孤云出寥天竒彩与幽姿缥缈皆自然尝闻陶唐氏亦有巢许全以兹耸风俗岂必效羇牵大君遂羣方左史蹈前贤振衣去朝市赐告归林泉滑和固难久循性得所便有名皆畏途无事乃真筌旧壑穷杳窱新潭漾沦涟岩花落又开山月缺复圎轻策逗萝迳幅巾凌翠烟机闲鱼鸟狎体和芝术鲜四皓本避难二疏犹待年况今寰海清复此鬓发顾慙缨上尘未絶区中縁齐竽终自退心寄嵩峯巅
　　送从叔简　　　　　　　　孟　郊
　　长安离别道宛在东城隅寒草根未死愁人心已枯促促水上影遥遥天际途生随昏晓中皆被日月驱北骥绕山岳南帆指江湖髙踪一超忽千里在须防
　　感别从叔简再东归
　　去年车马道髙槐结浮隂下有名利人一人千万心黄鹤共逺语沧溟无近浔苦苦静退姿泠泠思归吟菱唱忽生听芸书回望深清风散言笑余花缀衣襟独恨鱼鸟别一飞将一沈
　　送弟郢东归
　　尔去东南夜我无西北梦谁言贫别易贫别愁更重晓色夺明月征人逐羣动春风楚涛髙旅榜将谁共卢十五竹亭送侄偁归山　　　杨　衡
　　落叶寒拥壁清霜夜霑石正是忆山时复送归山客殷勤一樽酒晓月当窻白
　　送李观韩愈别兼献张徐州　　孟　郊
　　富别愁在顔贫别愁销骨懒磨旧铜镜畏见新白发古树春无花子规啼有血离弦不堪听一听三四絶世途非一险俗虑各千结有客步大方驱车独迷辙故人韩与李逸翰双皎洁哀哉摧折归赠词縦横设徐方国号在元戎天下杰祢生投刺游王粲吟诗谒髙情无遗照朗抱开晓月有土不埋寃有雠皆为雪愿为直草木永向君地列愿为古琴瑟永向君地发欲识丈夫志曽将孤劒说
　　送狄宗亨　　　　　　　　王昌龄
　　秋在水清山暮蝉洛阳树色鸣臯烟送君归去愁不尽又惜空度凉风天
　　送孟浩然之广陵　　　　　李　白
　　故人西辞黄鹤楼烟花三月下扬州孤帆逺影碧山尽唯见长江天际流
　　送客　　　　　　　　　　陈子昻
　　故人洞庭去杨栁春风生相送河洲晩苍茫别思盈白苹已堪把緑芷复含荣江南多桂树归客赠生平
　　送唐次　　　　　　　　　武元衡
　　都门去马嘶灞水东流浅青槐驿路长白日离亭晩望望烟景微草色行人逺
　　送皇甫湜赴举　　　　　　马　异
　　马蹄声特特去入天子国借问去是谁秀才皇甫湜含吐一腹文八音兼五色主文有崔李郁郁为朝德青铜镜必明朱丝绳必直称意太平年愿子长相忆
　　送张宗原　　　　　　　　姚　合
　　东门送客道春色如死灰一客失意行十客顔色低住者既无家去者又非归愁穷一成疾百药不可治子贤我且愚命分不合齐谁开蹇踬门日日同游栖子行何所之切切食与衣谁能买仁义令子无寒饥野田不生草四向生路歧士人甚商贾终日须东西鸿雁春北去秋风复南飞勉君向前路无失相见期
　　送綦毋落第还乡　　　　王　维
　　圣代无隠者英灵尽来归遂令东山客不作顾采薇既至君门逺孰云吾道非江淮度寒食京兆缝春衣置酒长亭送同心与我违行当浮桂棹未几拂荆扉逺树带行客孤村当落晖吾谋适不用勿谓知音稀
　　送暨道士还玉清　　　　　李　颀
　　仙官有名籍度世吴江滨大道本无我青春长与君中州俄已到至理得而闻明主降黄屋时人看白云空山何窈窕三秀日氛氲遂此留书客超遥烟驾分
　　淇上别赵仙舟　　　　　　王　维
　　相逢方一笑相送还成泣祖席己伤离荒城复愁入天寒逺山静日暮长江急解缆君已遥望君空伫立
　　送沈秀才下第东归　　　　贾　岛
　　曲言恶者谁恱耳如弹丝直言好者谁刺耳如长锥沈生才俊秀心肠无邪欺君子忌茍合择交如求师毁出嫉夫口腾入礼部闱下第子不耻遗才人耻之东归家堂逺掉辔时参差浙云近吴见汴栁接楚垂明年春光别回首不复疑
　　崔九弟欲往南山　　　　　　王　维
　　城隅一分手几日还相见山中有桂花莫待花如霰崔九欲往南山马上口号与别　裴　迪
　　归山深浅去须尽邱壑美莫学武陵人蹔游桃源里
　　留别　　　　　　　　　　崔兴宗
　　驻马欲分襟清寒御沟上前山景气佳独往还惆怅
　　赠别沈四逸人　　　　　　髙　适
　　沈侯未可测其况信浮沈十载常独坐几人知此心乗舟蹈沧海买剑投黄金世务不足烦有田西山岑我行遇知已遂得开清襟何意阃阈间沛然江海深疾风扫秋树濮上多鸣砧耿耿罇酒前聫雁飞愁隂平生重离别感激对孤琴
　　送豆卢策归别墅　　　　　孟　郊
　　短松鹤未巢髙石云始栖君为萧洒去性与云鹤齐力买奇险地手开清浅溪身披薜萝襟山陟莓苔梯一巻冰雪文避俗常自携
　　送栁淳入闗
　　青山辗为尘白日无闲人自古推髙车争利西入秦王门与侯门待富不待贫空赍一束书独去谁相亲



　　唐文粹巻十五上
　　钦定四库全书
　　唐文粹巻十五下
　　宋　姚铉　编
　　诗辛【揔六十六首】
　　古调歌篇四
　　行役二十
　　歧路【鲍溶】
　　秋入关【贾驰】
　　晨装行【欧阳詹】
　　蜀道后期【张说】
　　蜀中将归留辞韦相公【欧阳詹】
　　襄阳路逢寒食【张说】
　　巡边在河北作
　　奉和左司员外先赴长安逢立春日赠韦侍郎等诸公【孙逖】
　　初发太原至途中寄太原所思【欧阳詹】西还至散关荅乔补阙【陈子昻】
　　剡溪行却寄新别者【朱仿】
　　早发龙且馆舟中寄东海李司仓郑司戸【独孤及】
　　晓发【贺知章】
　　月夜江行【权徳舆】
　　江行四首
　　江行【栁中庸】
　　懐寄二十七
　　新都南亭别郭大元振【卢崇道】
　　寄侍御従舅【权德舆】
　　秋莫山中寄李益端公【鲍溶】
　　寄赵七侍御因叙畴年之素寄懐于篇【李华】偶题安州浮云寺楼寄湖州张郎中【杜牧】魏州従事寄耿拾遗【姚合】
　　洪州客舍寄栁博士芳【薛业】
　　岳州张史君与王都督别诗二首因遥申和【韦嗣立】
　　留别袁丞【王昌龄】
　　舟中懐阎士和【释皎然】
　　秋山寄陈谠言【王昌龄】
　　海上寄萧五【独孤及】
　　懐郑洎【孟迟】
　　杼山禅居寄赠东溪吴处士【释皎然】
　　寄庐山隠者【杨衡】
　　春梦【岑参】
　　赠逺【陆防】
　　河梁别【马戴】
　　有所思【卢仝】
　　寄逺【李白】
　　寄逺【贾岛】
　　怨情【李白】
　　生别离【白居易】
　　别离【陆】
　　离怨【张籍】
　　春愁【韩琮】
　　和赠逺【独孤及】
　　失意九
　　伤歌行【张籍】
　　迁谪江表久未归【窦参】
　　失志夜坐思归楚江【孟郊】
　　失意归吴寄刘侍郎
　　荅李昌期【杨洵美】
　　莫相疑行【杜甫】
　　王夫子【白居易】
　　孟先生诗【韩愈】
　　徐十八晦落第【欧阳詹】
　　疾病三
　　温泉庄卧病寄杨七炯【宋之问】
　　夏中詶于逖毕燿问病见赠【独孤及】
　　秋园卧疾呈晖上人【陈子昻】
　　伤悼七
　　荅宋主簿兼贻平昔游旧【卢藏用】
　　对酒忆贺监三首【李白】
　　哭英方干先生【孙郃】
　　吊王将军墓【常建】
　　国殇【孟郊】
　　歧路　　　　　　　　　　鲍　溶
　　北风送微寒徒侣勤逺程忧人席不暖残月马上明飘飘歧路间长见日初生重嶂晓色浅踈猿寒啼清人间多歧路常恐终身行回见四方人车轮无留声空谷亦堪隠下田非懒耕古人有遗训饱食非亲荣我生礼义乡少小见太平圣贤犹羁旅况复非其名
　　秋入关　　　　　　　　　贾　驰
　　河上微风来关头树初湿今朝关城吏又见孤客入上国谁与期西来徒自急
　　晨装行　　　　　　　　　欧阳詹
　　村店月西入山枝鵊声永装彻夜席束囊事晨征寂寂人尚眠悠悠天未明岂无偃息心所务前有程
　　蜀道后期　　　　　　　　张　说
　　客心争日月来往预期程秋风不相待先至洛阳城
　　蜀中将归留辞韦相公　　　　欧阳詹
　　宁体即云构方前恒玉食贫居岂及此要欲懐归忆在梦闗山逺如流嵗华逼明晨首乡路迢递孤飞翼
　　襄阳路逢寒食　　　　　　张　说
　　去年寒食洞庭波今年寒食襄阳路不辞着处寻山水只畏还家落春暮
　　巡边在河北作
　　去年六月西河西今年六月北河北沙塲碛路何为尔重气轻生知许国人生在世能几时壮年征战发如丝防待安边报明主作颂封山也未迟
　　奉和左司员外自洛使入京中路先赴长安逢立春日赠韦侍郎等诸公　　　孙　逖
　　拜郎登省闼奉使驰车乗遥瞻使者星便是南宫应台妙时放言皇华德弥称二陜聴风谣三秦望形胜此中睽友益是日多诗兴寒尽嵗隂催春归物华证
　　忽覩云间数雁回更逢山上花正开河边淑气迎芳草林下轻风待落梅秋宪府中髙唱入春卿署里和声来共言东閤招贤地自有西征谢傅才
　　初发太原途中寄太原所思　欧阳詹
　　鸥鸟觉渐逺回头长路尘髙城已不见况复城中人去意自未甘居情谅犹辛五原东北晋千里西南秦一履不出门一车无停轮流萍与系匏早晩期相亲
　　西还至散关荅乔补阙　　　陈子昻
　　葳防苍梧凤嘹唳白露蝉羽翰本非匹结交何独全昔君事胡马余得奉戎旃携手同沙塞关河缅幽燕芳岁几阳止白日屡徂迁功业云台薄平生玉佩捐叹此南归日犹闻北戍边代水不可陟巴江亦潺湲揽衣度函谷衔涕望秦川蜀门自兹始云山方浩然
　　剡溪行却寄新别者　　　　朱　仿
　　潺湲寒谿上自此成离别回首望归人移舟逢暮雪频行识草树渐老伤年发唯有白云心为向东山月早发龙且馆舟中寄东海李司仓郑司户
　　独孤及
　　沙禽相呼曙色分渔浦鸣桹十里闻正当秋风度楚水况值逺道伤离羣津头却望后湖岸别处已隔东山云亭舻目送北归翼惜无瑶华持寄君
　　晓发　　　　　　　　　　贺知章
　　故乡杳无际江臯闻曙钟始见沙上鸟犹埋云外峯
　　月夜江行　　　　　　　　权德舆
　　扣舷不能寐浩露清衣襟弥伤孤舟夜逺结万里心幽兴惜遥草素懐寄鸣琴三奏月初上寂寥寒江深
　　江行四首
　　晓
　　晓风摇五两残月映石壁稍稍曙光开片帆在空碧
　　书
　　孤舟漾暖景独鹤下秋空安流日正昼浄渌天无风
　　晩
　　古树夕阳尽空江暮霭收寂寞扣舷坐独生千里愁
　　夜
　　猿声到枕上愁梦纷难理寂寂深夜寒清霜落秋水
　　江行　　　　　　　　　　栁中庸
　　繁隂乍隠洲落叶初飞浦萧萧楚客帆暮入寒江雨新都南亭别郭大元振　　　卢崇道
　　竹径女萝蹊莲洲文石隄静深人俗断寻玩往还迷碧潭秀初月素林惊夕栖褰幌纳鸟侣罢琴听猿啼佳辰改宿昔胜寄坐睽携长懐赏心爱如玉复如珪
　　寄侍御従舅【初免职归东山】　　权德舆
　　靡靡南轩蕙迎风转芬滋落落幽涧松百尺无附枝世物自多故达人心不羁偶陈幕中画未负林间期感恩従慰荐循性难絷维野鹤无俗质孤云多异姿清泠松露照灼岩花迟终当税尘驾来就东山嬉
　　秋暮山中寄李益端公　　　　鲍　溶
　　旧事与日逺酒花仍旧香前年绣衣客此节过此堂侍臣不自髙笑解绣衣裳眠云有余态入鸟不乱行我恐云岚色损君鞍马光君言此何言今日皆异乡明日非今日下山道路长一従下山去天地再炎凉此期果难得梦君马黄
　　寄赵七侍御自余干谿行经弋阳至上饶山川幽丽思与云卿同游邈不可得因叙畴年之素寄懐
　　于篇　　　　　　　　　　李　华
　　摇桨曙江流江晴山复重心惬赏未足川回失前峰凌滩出极浦旷若天地通君阳青嵯峨开坼混元中九潭鱼龙窟仙成羽人宫隂奥潜鬼物精光动烟空猿啼深靘【千定反楚越谓竹树深者为靘】白鹇戏葱蒙飞湍鸣金石激溜鼓雷风雨濯万木鲜霞照千山浓草闲长余緑花浄落幽红渚烟见晨钓山月闻夜舂覆谿窈窕波涵石汹溶溶丹邱忽聚散素壁相奔冲白日破昏霭灵山出其东势排昊苍上气压吴越雄回头望云卿此恨发吾衷昔日萧邵游四人才成童【华与赵七侍御骅故萧十功曹颖士故邵十六轸未冠游太学皆苦贫共弊同年三人登科相次典校邵后三人及第也】属词慕孔门入仕希上公纬卿陷非罪折我昆吾锋【邵字纬卿以寃横贬卒南中】茂挺独先觉拔身渡京虹斯人谢明代百代坠鹓鸿【萧天宝末知乱弃官往江东殡先人逝于江南】世故坠横流与君哀路穷【逆胡陷两京华与赵受辱贼中】相顾无死节蒙恩逐殊封【华贬杭州司功赵贬泉州晋江尉】天波洗其瑕朱衣备朝容【华承恩累迁尚书郎赵拜补阙御史】一别凡十年岂期复相従余生得携手遗此两孱翁羣迁失鸎羽后凋惜长松衰旅难重别凄凄满心胷遇胜悲独游贪奇怅孤逢禽尚彼何人胡为束樊笼吾师度门教投弁蹑遐踪
　　题安州浮云寺楼寄湖州张郎中
　　杜　牧
　　去夏疎雨余同倚朱栏语当时楼下水今日到何处恨如春草多事与孤鸿去楚岸栁何穷别愁纷若絮
　　魏州従事寄耿拾遗　　　　姚　合
　　少在兵马间长还系戎职鸡飞不得逺岂要生羽翼三年城中游与君最相识应知我衷肠不茍念衣食主人树勲名欲灭天下贼愚虽乏智谋愿陈一夫力人生须气健饥冻缚不得睡当一席寛觉乃千里窄古人不惧死所惧死无益至交不可合一合难离拆君尝相劝勉苦语毒胷臆百年心知闻谁限河南北
　　洪州客舍寄栁博士【芳】　　　　薛　业
　　去年燕巢主人屋今年花发路傍枝年年为客不到舍旧国存亡那得知胡尘一起天下乱何处春风无别离予昔忝省阁与岳州张使君潭州王都督同官聨事后承朝谴各自东西张公与王都督别诗二首情颇殷切予览以叹因遥申和云
　　韦嗣立
　　茂先王佐才作牧楚江隈登楼正欲赋复遇仲宣来黄鹄飞将逺雕龙文为开宁知昔聨事听曲有余哀昔时陪二贤缨冕防神仙一去驰江海相逢共播迁无因千里驾忽覩四愁篇览讽叹何已叹终徒怆然
　　留别武陵袁丞　　　　　　王昌龄
　　皇恩蹔迁谪待罪逢知已従此武陵谿孤舟二十里桃花遗古岸金涧流春水谁识马将军忠贞抱生死
　　舟行懐阎士和　　　　　　释皎然
　　二月湖南春草遍横山渡口花如霰相思一日在孤舟空见归云三两片
　　秋山寄陈谠言　　　　　　王昌龄
　　岩间寒事早众山木己黄北风何萧萧兹夕露为霜感激不能寐中宵时慨慷黄虫初悲鸣鸟去我梁独卧时易晩离羣情更伤思君若不及鸿雁今南翔
　　海上寄萧五　　　　　　　独孤及
　　朔风剪塞草寒露日夜结行行届瀛壖归思生暮节驿楼见万里延首望辽碣逺海入大荒平芜际穷发旧国在梦想故人且胡越契濶阻风期荏苒成雨别海西望京口两地各天末索居动经秋载笑知曷月日穷南望尽唯见飞鸟灭音尘未易得何以慰饥渴
　　懐郑洎　　　　　　　　　孟　迟
　　风兰舞幽香雨叶堕寒滴美人来不来前山看向夕杼山禅居寄东谿吴处士　　　释皎然
　　青云何润泽下有贤人隠路入菱湖深迹与黄鹤近野风吹白芷山月摇清轸诗祖吴叔庠到君才不尽身当青山秀【诗曰家住青山下青山有吴均故宅后改为吴均山】文体多郢声澄彻湘水碧泬寥楚天清时人格不同至今罕知名昔贤敦师友此道独君行既得庐霍趣乃髙雷逺情别时春风多扫尽雪山雪为君中夜起孤坐石上月悠然遗尘想邈矣达性说故人不在兹幽桂惜未结
　　防吉祥寺寄庐山隠者　　　杨　衡
　　风鸣云外钟鹤防千年松相思杳不见月出山重重
　　春梦　　　　　　　　　　岑　参
　　洞房昨夜春风起遥忆美人湘江水枕上片时春梦中行尽江南数千里
　　赠逺　　　　　　　　　　陆防
　　茱萸匣中镜欲照心还懒本是细腰人别来罗带缓従君出门后不奏云和管妾思冷如簧时时望君暖心期梦中见路永魂梦短怨坐泣西风秋窻月华满
　　河梁别　　　　　　　　　马　戴
　　河梁送别者行哭半非亲此地足征战胡天多杀人金罍照离席宝瑟凝残春
　　有所思　　　　　　　　　卢　仝
　　当时我醉美人家美人顔色娇如花今日美人弃我去青楼珠箔天之涯娟娟常娥月三五二八盈又缺翠眉蝉鬓生别离一望一见心断絶心断絶几千里梦中醉卧巫山云觉来泪滴湘江水湘江两岸花木深美人不见愁人心含愁更奏緑绮琴调髙弦絶无知音美人兮美人不知为暮雨兮为朝云相思一夜梅花发忽到窻前疑是君
　　寄逺　　　　　　　　　　李　白
　　美人在时花满堂美人去后空余牀牀中绣被巻不寝至今三载闻余香香亦竟不灭人亦竟不来相思黄叶落白雪湿青苔
　　寄逺　　　　　　　　　　贾　岛
　　别肠多郁纡岂能肥肌肤始知相结密不及相结疎踈别恨应少密离恨难袪门前南流水中有北飞鱼鱼飞向北海可以寄逺书不惜寄逺书故人今在无况此数尺身阻彼万里途自非日月光难以知子躯
　　怨情　　　　　　　　　　李　白
　　新人如花虽可宠故人似玉由来重花性飘扬不自持玉心皎洁终不移故人昔新今尚故还见新人有故时请看陈后黄金屋寂寂珠帘生网丝
　　生别离　　　　　　　　　白居易
　　食蘖不易食梅难蘗能苦兮梅能酸未如生别之为难苦在心兮酸在肝晨鸡载鸣残月没征马重嘶行人出回看骨肉哭一声梅酸蘗苦甘如蜜黄河水白黄云秋行人河邉相对愁天寒野旷何处宿棠梨叶战风飕飕生离别忧从中来无断絶忧积心劳血气衰未年三十生白髪
　　别离　　　　　　　　　　陆防
　　丈夫非无泪不洒离别间仗剑对樽酒耻为游子顔蝮蛇一螫手壮士疾解腕所志在功名离别何足叹
　　杂怨　　　　　　　　　　张　籍
　　切切重切切秋风桂枝折人当少年嫁我常少年别念君非征行年年长逺途妾身甘独殁髙堂有舅姑山川岂遥逺行人自不返
　　春愁　　　　　　　　　　韩　琮
　　金乌长飞玉兔走青鬓长青古无有秦蛾十六语如弦未解贪花惜杨栁吴鱼岭雁无消息水盻兰情别来久劝君年少莫游春暖风迟日浓如酒
　　和赠逺　　　　　　　　　独孤及
　　忆得去年春风至中庭桃李暎璅窻美人挟瑟对芳树玉顔亭亭与花双今年新花如旧时去年美人不在兹借问离居恨深浅秖应独有庭花知
　　伤歌行　　　　　　　　　张　籍
　　黄门诏下促收捕京兆尹系御史府出门无复部曲随亲戚相逢不容语辞成谪尉南海州受命不得须臾留身着青衫骑恶马东门之东无送者邮夫防吏急喧驱往往惊堕马蹄下长安里中荒大宅东门己除十二防髙堂舞榭鏁管美人遥望西南天
　　迁谪江表久未归　　　　　窦　参
　　一自经放逐徘徊无所従便为出山云不随飞去龙名岂不欲保归岂不欲早茍无三月资难适千里道离心与羁思终日常草草人生年几齐忧苦则先老谁能假羽翼使我畅懐抱
　　失志夜坐思归楚江　　　　孟　郊
　　夜学晓未休苦吟神鬼愁如何不自闲心与身为雠死辱片时痛生辱长年羞青桂无直枝碧江思旧游
　　失意归吴寄刘侍郎
　　自念西上身忽随东归风长安日下影又落江湖中离娄岂不明子野岂不聪至宝非眼别至音非耳通因缄俗外辞逺寄髙天鸿
　　荅李昌期　　　　　　　　杨洵美
　　三山载羣仙峩峩咸浪中霞衣翦不得此路安可従我生亦何事出门如飞蓬白日又黄昏所悲瑶草空虫声故乡梦枕上禾黍风吾道如未丧天运何时通
　　莫相疑行　　　　　　　　杜　甫
　　男儿生无所成头皓白牙齿欲落真可惜忆献三赋蓬莱宫自怪一日声烜赫集贤学士如堵墙观我落笔中书堂往时文彩动人主今日饥寒趋路傍晩将末契托年少当面输心背面笑寄谢悠悠世上儿莫争好恶莫相疑
　　王夫子　　　　　　　　　白居易
　　王夫子送君为一尉东南三千五百里道途虽逺位虽卑月俸犹堪活妻子男儿口读古人书束带敛手来従仕近将徇禄给一家逺则行道佐时理行道佐时须待命委身下位无为耻命茍未来且求食官无髙卑及逺迩男子上既未能济天下下又不至饥寒死吾观九品至一品其间气味都相似紫绶朱衣青布衫顔色不同而已矣王夫子别有一事欲劝君遇酒逢花且欢喜
　　孟先生诗　　　　　　　　韩　愈
　　孟生江海士古貌又古心尝读古人书谓言古犹今作诗三百首窅然咸池音骑驴到京国欲知薰风琴岂识天子居九重郁沈沈一门百夫守无籍不可寻晶光荡相射旗防翩以森迁延乍郤走惊怪靡自任举头看白日泣涕下沾襟朅来游公卿莫肯低华簮谅非轩冕族应对多差参萍蓬风波急桑榆日月侵奈何従进士此路转岖嵚异质忌处羣孤芳难寄林谁怜松桂性竞爱桃李隂朝悲辞树叶夕感归巢禽顾我多慷慨穷檐时见临清宵静相对发白耻苦吟采兰赴幽念然望东南秦吴修且阻两地无数金我论徐方牧好古天下钦竹实凤所食德馨神所歆求观众邱小必上泰山岑求观众流细必泛沧溟深子其听我言可以当所箴既获则思返无为久滞滛卞和试三献期子在秋碪
　　徐十八晦落第　　　　　　欧阳詹
　　嘉谷不夏熟大器当晩成徐生异凡鸟安得非时鸣汲汲有攸为驱驱无本情懿哉苍梧凤终见排云征
　　温泉庄卧病寄杨七炯　　　　宋之问
　　多病卧兹岭寥寥倦幽独赖有嵩邱山髙枕长在目兹山栖灵异朝夜翳云族是日蒙雨晴返景入岩谷羃羃縁涧草菁菁山下木此意方无穷环顾怅林麓伊洛何悠漫洲源信重复夏余鸟兽蕃秋末禾黍熟秉愿守樊圃归闲欣艺牧惜无载酒人徒把凉泉掬
　　夏中詶于逖毕燿问病见赠　　独孤及
　　救物智所昧学仙愿未従行藏两乖角蹭蹬风波中沦迹未摅念卧疴非养蒙闭闗涉两旬羁思浩无穷鸑鷟何处来双舞下碧空离别隔云雨惠然此相逢把手贺疾间举杯欣酒浓新诗见久要清论激深衷髙馆舒夏簟开门延微风火云赫嵳峩日暮千万峰遥指故山笑相看抚号钟声和由心亲事感知气同出处未易料且歌缓愁容愿君崇明德嵗暮如青松
　　秋园卧疾呈晖上人　　　　　陈子昻
　　幽寂旷日遥林园转清密疲疴澹无豫独坐泛瑶瑟懐挟万古情忧虞百年疾緜緜多滞念忽忽每如失缅想赤松游髙寻紫庭逸劳恡始都丧幽人遂贞吉图书纷满牀山水蔼盈室宿昔心所尚平生自兹毕愿言谁见知梵筵有同术八月髙秋晩凉风正萧瑟
　　宋侯鸣臯梦赵六予未及报而陈子云亡今追为此诗荅宋主簿兼贻平昔旧游　卢藏用
　　暮川罕停波朝云无留色故人琴与诗可存不可识识心尚可亲琴诗非故人鸣臯初梦赵蜀国己悲陈感化伤沦灭魂交昔未申冥期失幽报兹理复今晨前嗟成后泣己矣将何及旧感与新悲虚懐畴昔时赵侯鸿宝气独负青云姿羣有含妙识众象悬清机雄谈尽物变精义解人颐在隂既独善幽跃目为疑踠彼千里足伤哉一尉欺陈生富清理卓荦兼文史思缛巫山云调逸岷江水铿锵哀忠义感激懐知已负剑登蓟门孤游入燕市浩歌去京国归守西山趾幽居探元化立言见千祀埋没经济情良图竟云已坐忆平生游十载懐嵩邱题书满古壁采药遍岩幽子微化金鼎僊笙不可求荣哉宋与陆名宦美中州存亡一睽阻歧路方悠悠自余事山海及兹人世改传闻当世荣皆是古人名无复平原赋空余隣笛声泣对西州使悲访北邙茔新坟蔓宿草旧阙毁残铭为君成此曲因言寄友生黙语无穷事凋伤共此情
　　对酒忆贺监二首【并序】　　　李　白
　　太子宾客贺监于长安一见呼予为谪仙人因解金换酒为乐没后对酒怅然有懐而作是诗
　　四明有狂客风流贺季真长安一相见呼我谪仙人昔好杯中物今为松下尘金换酒处却忆泪沾巾狂客归四明山隂道士迎勅赐镜湖水为君台沼荣人亡余故宅空有荷花生念此杳如梦凄然伤我情
　　重忆一首
　　欲向江东去定将谁举杯稽山无贺老却棹酒船回
　　哭英方干先生　　　　　孙　郃
　　斗牛文星落知是先生死湖上闻哭声门前见弹指官无一寸禄名传千万里死着纸衣裳生谁念朱紫我心痛其语泪落不能巳犹喜韦补阙扬名献天子
　　吊王将军基　　　　　　　常　建
　　嫖姚北伐时深入强千里战余落日黄军败鼔声死常闻汉飞将可夺单于垒今与山鬼隣残兵哭辽水
　　国殇　　　　　　　　　　孟　郊
　　徒言人最灵白刃乱縦横谁言当春死不及羣草生尧舜宰乾坤器农不器兵秦汉盗山岳铸杀不铸耕天地莫生金生金人起争











　　唐文粹卷十五下
　　钦定四库全书
　　唐文粹巻十六上
　　宋　姚铉　编
　　诗壬【总七十四首】
　　古调歌篇五
　　知已九
　　仰答韦司业垂访五首【萧頴士】
　　愽平郑太守自庐山见访郤之武陵立马赠别【李白】
　　新文诣张籍韩愈途中成【贾岛】
　　喜陈懿老自宛陵至示予新制三十余篇【朱昼】延康吟【贾岛】
　　交友四
　　审交【孟郊】
　　答友问【白居易】
　　北极赠李观【韩愈】
　　与马异结【交卢仝】
　　规诲四
　　示孟郊【孟浩然】
　　自诫【司空图】
　　诫贪【释子兰】
　　杏园即席上同年【曹邺】
　　纪赠五
　　读张曲江诗集【释皎然】
　　上河阳李大夫【孟郊】
　　奉赠张荆州【王昌龄】
　　咏徳上韦猃察【欧阳詹】
　　赠崔从事郧【孟郊】
　　散逸七
　　渔父歌【李颀】
　　紫谿翁歌【陆龟蒙】
　　秋醉歌【张为】
　　襄阳歌【李白】
　　散人歌【陆龟蒙】
　　贻张旭【李颀】
　　春日醉起言志【李白】
　　侠少二
　　戱作花卿歌【杜甫】
　　秦宫诗【李贺】
　　登览十五
　　望庐山瀑布二首【李白】
　　望山【贾岛】
　　登金陵鳯凰台【李白】
　　登黄鹤楼【崔颢】
　　登岭望【许鼎】
　　过华隂【王昌龄】
　　早霁南楼【张説】
　　奉和早霁南楼【赵冬牺】
　　奉陪登南楼【尹】
　　春游南亭【韦应物】
　　庐山謡寄庐侍郎虚舟【李白】
　　登南岳事毕谒司马道士【张九龄】
　　奉使登终南山【王湾】
　　终南山望余雪作【祖咏】
　　胜槩二十八
　　桃源行【刘禹锡】
　　桃源行【王维】
　　和登防稽山【孙逖】
　　洪州祈雨是日辄应赋诗【张九龄】
　　寄赠宋十一【田游岩】
　　敬答田徴君【宋之问】
　　龙门八咏【刘长卿】
　　宣城清溪二首【李白】
　　入崖口五渡寄李适【宋之问】
　　答宋十一见赠【李适】
　　和崖口五渡【徐彦伯】
　　初至崖口【宋之问】
　　山中作【顾况】
　　辋口遇雨忆终南山【裴迪】
　　答裴迪【王维】
　　出青门往南山下别业【薛据】
　　夜归鹿门歌【孟浩然】
　　春泛若耶【綦毋濳】
　　荆山独往姚系
　　归四明【胡幽贞】
　　寻西山隐者不遇【丘为】
　　仰答韦司业垂访五首　　　萧頴士
　　呦呦食苹鹿常饮清泠川但悦丰草美宁知牢馔鲜主人有幽意将以充林泉兴网幸免伤蒙君复羁牵髙堂列众賔广坐鸣清俯仰转惊惕徘徊独忧煎缅懐云巗路欲往无由縁物各有所好违之伤自然
　　神龟在南国缅邈湘川隂游止莲叶上嵗时嘉树林毒虫且不近斤斧何由寻错落负奇文荧煌燿丹金江山万里余淮海阻且深独保贞素质不为寒暑侵一逢盛明代应见通灵心
　　晋代有儒臣当年富辞藻立言寄青史将以賛王道辽落缅嵗时辛勤歴江岛且言风波倦探涉岂为宝不遇庾征西云谁展懐抱士贫乏知已安得成所好
　　彭阳昔游説愿谒南郢都王果尚未达况从夷节谟岂知晋叔向无罪婴囚拘临难俟解纷独知祁大夫举雠且不弃何必论亲踈夫子觉者也其能遗我乎
　　闗西一公子年貌独青春被褐来上京翳然声未振中郎何为者倒屣惊座賔词赋岂不佳盛名亦相因为君奏此曲此曲多苦辛千载不可诬孰言今无人
　　愽平郑太守自庐山千里相寻入江夏北市门见访郤之武陵立马赠别　　　李　白
　　大梁贵公子气盖苍梧云若无三千客谁道信陵君救赵复存魏英威天下闻邯郸能屈节愽访从毛薛夷门得隐沦而与矦生亲仍要皷刀者乃是袖锤人好士不尽心何能保其身多君重然诺意气遥相托五马入市门金鞍照城郭都望虎竹贵且与荷衣乐去去桃花源何时见归轩相思无终极肠断朗江猿
　　新文诣张籍韩愈途中成　贾　岛
　　袖有新成诗欲见张韩老青竹未生翼一步万里道仰望青冥天云雪压我脑失却终南山惆怅满懐抱安得西北风身愿变蓬草地只闻此语突出惊我倒
　　喜陈懿老自宛陵至示予新制三十余篇
　　朱　昼
　　一别一千日一日十二忆苦心无闲时今夕见玉色玉色复何异红明含羣徳有文如星宿飞入我胷臆忧愁方破懐懽喜重补塞使我心皃全且非黄金力将攀下风手愿假僊鸾翼【予欲访诗人孟郊故寄诚于章句】
　　延康吟　　　　　　　　　贾　岛
　　寄居延夀里为与延康隣不爱延康里爱此里中人人非十年故人非九族亲人有不杇语得之烟山春
　　审交　　　　　　　　　　孟　郊
　　种树须择地恶土变木根结交若失人中道生谤言君子芳桂性春浓寒更繁小人槿花心朝在夕不存莫蹑冬氷坚中有濳浪翻唯当金石交可与贤达论
　　答友问　　　　　　　　　白居易
　　大圭亷不割利劒用不缺当其斩马时良玉不如铁置铁在洪鑪铁销易如雪良玉同其中三日烧不热君疑才与徳咏此知优劣
　　北极赠李观　　　　　　　韩　愈
　　北极有羇羽南溟有沉鳞川源浩浩隔影响两无因风云一朝防变化成一身谁言道里逺感激疾如神我年二十五求友昧其人哀歌西京市乃与夫子亲所向苟同趣贤愚岂异伦方为金石姿万世无缁磷无为儿女态憔悴悲贱贫
　　与马异结交　　　　　　　卢　仝
　　天地日月如等闲卢仝四十无往还唯有一片心脾骨巉岩崒硉兀郁律刀劒为锋锷平地放着髙如昆仑山天不容地不受日月不敢偷照耀伏羲画八卦凿破天心胷女娲伏羲妹恐天怒捣链五色石引日月之针五星之缕把天补补了三日不肯归壻家走向日中放老鵶月里我桂养虾蟇天公发怒化龙蛇此龙此蛇得死病神农合药救死命天怪神农党龙蛇罚神农为牛头令载元气车不知药中有毒药药杀元气天不觉尔来天地不神圣日月之光无定正不知元气元不死忽闻空中唤马异马异若不是祥瑞空中敢道不容易昨日仝不同异自异是谓大同而小异今日仝自同异不异是谓同不往兮异不至直当中兮动天地白玉璞里斵出相思心黄金鑛里铸出相思泪忽闻空中崩崖倒谷声絶胜明珠千万斛买得西施南威一双婢此婢娇饶恼杀人凝脂为肤翡翠裙唯解画眉朱防唇自从获得君敲金防玉凌浮云却返顾一双婢子何足云平生结交苦少人忆君眼前如见君青云欲开白日没天眼不见此奇骨纵横奇又奇千嵗万嵗枯松枝半折半残压山谷盘根蹙节成蛟螭忽雷霹雳卒风暴雨撼不动欲动不动千变万化揔是鳞皴皮此奇怪物不可欺卢仝见马异文章酌得马异心中事风姿骨木恰如此是不是寄一字
　　示孟郊　　　　　　　　　孟浩然
　　蔓草蔽极野兰枝结孤根众音何其繁伯牙独不喧当时髙深意举世无能分钟期一见知山水千秋闻尔其保静节薄俗徒云云
　　自诫　　　　　　　　　　司空图
　　我祖铭座右嘉谋贻厥孙勤此茍不怠令名日可存媒衒士所耻慈俭道所尊松柏岂不茂桃李亦自繁众人皆察察而我独昏昏取训于老氏大辩欲纳言
　　诫贪　　　　　　　　　　释子兰
　　多求待心足未足旋倾覆明知贪者心求荣不求辱
　　杏园即席上同年　　　　　曹　邺
　　岐路不在天十年行不至一旦公道开青云在平地枕上数声鼓衡门己如市白日探得珠不待骊龙睡忿忿出九衢僮仆顔色异故衣未及换尚有去年泪晴阳照花影落絮浮野翠对酒时忽惊犹疑梦中事自怜孤飞鸟得接鸾鳯翅永懐共济心莫起胡越意
　　读张曲江诗集　　　　　　释皎然
　　相公乃天啓人文佐生成立程正頽靡绎思何纵横春杼弄缃绮阳林敷玉英飘然飞动姿邈矣髙简情后辈惊失步前修敢争衡始欣耳目逺再思几虑清体正力己全理精识何妙昔年歌阳春徒推郢中调今朝听鸾鳯岂独苏门啸帝命镇雄州诗流据上游才兼荆衡秀气助潇湘秋逸荡子山匹经奇文畅俦沉吟未终巻变态纷难数耀耳代明珰袭衣比芳杜愔愔闻玉声寤寐在灵府
　　上河阳李大夫　　　　　　孟　郊
　　上将秉神略至兵无血威三军向严冬一抚胜重衣寒劒夺众景夜星失长晖苍鹰独立时恶鸟不敢飞武牢鏁天闗河桥纽地机大军奚与安守此称者稀贫士少顔色贵门多轻肥试登山岳髙始见草木微山岳恩既广草木心皆归
　　奉赠张荆州　　　　　　　王昌龄
　　祝融之峯紫云衔翠如何其雪崭嵒邑西有路縁石壁我欲从之卧穹嵌鱼有心兮脱网罟江无人兮鸣枫杉王君飞鸟仍未去苏躭宅中意遥缄
　　咏徳上韦捡察【即韦相公之弟也】　　　欧阳詹
　　少华类太华太室似少室亚相与丞相亦复无异质亭如月临水肃若松照日辉影互光澄隂森两葱郁连枝鸾鳯下同气龟龙出并力革夷心通筹整师律英豪愿迥席蛮貊皆屈膝中外伫分途寰瀛待清谧
　　赠崔从事郧　　　　　　　孟　郊
　　古人留清风千载遥赠君破松见贞心裂竹看直文残月色不改髙贤徳常新家懐诗书富宅抱草木贫安排一蹄泉未化千尺鳞含意永不语钓璜幽水濵
　　渔父歌　　　　　　　　　李　颀
　　白头何老人蓑笠蔽其身避世当不仕钓鱼清江滨浦沙明濯足山月静垂纶寓宿湍与濑行歌秋复春持竿湘岸竹火芦洲薪緑水饭香稻青荷包紫鳞于中还自乐所欲全吾贞而笑独醒者临流多苦辛
　　紫谿翁歌【并序】　　　　　　陆龟蒙
　　紫谿翁过甫里先生举酒相属醉而歌曰
　　一丘之木其栖深也屋吾容不辱一谿之石其居平也席吾劳以息一窦之泉其音清也弦吾方在悬得乎人得乎天吾不知所以然而然先生弁而赓之曰采江之鱼兮朝船有鲈采江之蔬兮暮筐有蒲左图且书右瑟与壶夀欤夭欤贵欤贱欤歌阕而去
　　秋醉歌　　　　　　　　　张　为
　　金风飒己起还是招渔翁酒天姥岑自弹峄阳桐脱却登山屐赤脚翘青笻泉声扫残暑猿臂攀长松翠微泛樽緑苔藓分烟红造化处术内相对数壶空醉眠岭上草不觉夜露浓一梦到天晓始觉一醉中皎然梦中路直到瀛洲东初平把我臂相与骑白龙三留对上帝玉楼十二重上帝赐我酒送我敲金钟宝阁香敛苒琪树寒玲珑动叶如笙簧音律相怡融珍重此一醉百骸出天地长如此梦魂永谢名与利
　　襄阳歌　　　　　　　　　李　白
　　落日欲没岘山西倒着接防花下迷襄阳小儿齐拍手拦街争唱白铜鞮傍人借问笑何事笑杀山公醉似泥鸬鷀杓鹦鹉杯百年三万六千日一日须倾三百杯遥看汉水鸭头緑恰似蒲萄初酦醅此江若变作春酒垒麴便筑糟丘台金鞍骏马换小妾笑坐金鞍歌落梅车傍侧桂一壶酒鳯笙龙管行相催咸阳市上叹黄犬何如月下倾金罍君不见晋朝羊公一片石龟龙剥落生莓苔泪亦不能为之堕心亦不能为之哀清风明月不用一钱买玉山自倒非人推舒州杓力士珰李白与尔同死生襄王云雨今安在江水东流猿夜声
　　散人歌　　　　　　　　　陆龟蒙
　　江湖散人天骨奇短髪搔来蓬半垂手捉孤篁曵寒茧口诵太古沧浪词词云太古万万古民性甚埜无风期夜栖止与禽兽杂独自构架纵横枝因而称曰有巢氏民共敬贵如君师当时只效乌鹊辈岂是有意陈尊卑无端后圣穿凿破一派前导千流随多方恼乱元气死日使父子生奸欺圣人事业转消耗尚有渔者存熙熙风波不独因一士凡百器用皆能施罛疏扈腐鲈鳜脱止失检驭无防疵人间所谓好男子我见妇女留须眉奴顔婢膝真乞丐反以正直为狂痴所以头欲散不散弁峩巍所以腰欲散不散佩陆离行散任之适坐散从倾欹语散空谷应笑散春容披衣散单便食散酸咸宜书散混真草酒散甘醇醨屋散势斜直树散行参差客散忘簪屦禽散空笼池外物一以散中心散何疑不共诸侯分邑里不与天子专隍陴静则守桑柘乱则逃妻儿金镳绅带未尝识白刃杀我穷生为或闻蕃将负恩泽号令铁马如风驰大君年小丞相少当轴自请都旌旗神锋悉出羽林仗绘画日月蟠龙螭太宗基业甚牢固小丑背叛当殱夷禁军近自肃宗署抑遏辅国争雄雌必然大段翦凶逆须召劲勇扶军麾四方贼垒犹占地死者暴骨生寒饥归来辄拟荷锄笠诟吏己责租钱迟兴师十万一日费不啻千金何以支秖今利口且箕敛何暇俛首哀惸均荒补败岂无术布在方防撑頽隵氷霜袴易反掌白面诸郎殊不知江湖散人悲古道悠悠幸寄羲皇傲官家未议活苍生拜赐江湖散人号
　　贻张旭　　　　　　　　　李　颀
　　张公性嗜酒豁达无所营皓首穷草时称太湖精露顶据胡牀长呌三五声兴来洒素壁挥笔如流星下舍风萧条寒草满户庭问家何所有生事如浮萍左手持蟹螯右手执丹经瞪目视霄汉不知醉与醒诸賔且方坐旭日临东城荷叶裹江鱼白瓯贮香粳微緑心不泄放神于八纮时人不识者即是安期生
　　春日醉起言志　　　　　　李　白
　　处世若大梦胡为劳其生所以终日醉頽然卧前楹觉来盻庭前一鸟花间鸣借问此何时春风语流鸎感之欲叹息对酒还自倾浩歌待明月曲尽已忘情
　　戏作花卿歌　　　　　　　　杜　甫
　　成都猛将有花卿学语小儿知姓名用如快鹘风火生见贼唯多身始轻緜州副使着柘黄我卿扫除即日平子章髑髅血糢糊手提掷还崔大夫李矦重有此节度人道我卿絶世无既称絶世无天子何不唤取守京都
　　秦宫诗【并序】　　　　　　　李　贺
　　秦宫汉将军梁冀之嬖奴也秦宫得宠内舍故以骄名大噪于人予抚旧而作辞似与冯子都之事相为对望又欲二其昔有之诗
　　越罗夹衫迎春风玉刻麒麟腰带红楼头曲宴仙人语帐底吹笙烟雾浓人间酒暖春茫茫花枝入帘白日长飞窻道传筹饮半夜朦胧腻烛黄秃襟小袖调鹦鹉紫绣麻遮踏虓虎斫桂烧金待晓筵白鹿清蘓夜来煮桐英永巷骑主马内屋珍屏生色画开门烂用水衡钱巻起黄河向身防皇天厄运犹曽裂秦宫一生花里活鸾篦夺得不还人醉卧氍毹满堂月
　　望庐山瀑布泉二首　　　　李　白
　　西登香庐峰南见瀑布水挂流三百丈喷壑数千里歘如飞电来隐若白虹起初惊河汉落半洒云天里仰观势转雄壮哉造化功海风吹不断江月照还空空中乱澴射左右洗青壁飞珠散轻霞流沫沸穹石而我逰名山对之心益间且谐夙所好永愿辞人间
　　日照香鑪生紫烟遥看瀑布挂长川飞流直下三千尺疑是银河落九天
　　望山　　　　　　　　　　贾　岛
　　南山三十里不见逾一旬冐雨时立望望之如朋亲虬龙一掬波洗荡一万春日日雨不断愁杀望山人天事不可长劲风来如奔隂滛一已扫浩翠写国门长安百万家家家张屏新谁家最好山我愿为其隣
　　登金陵鳯凰台　　　　　　李　白
　　鳯凰台上鳯凰游鳯去台空江自流吴宫花草埋幽径晋国衣冠成古丘三山半落青天外二水中分白鹭洲总为浮云能蔽日长安不见使人愁
　　登黄鹤楼　　　　　　　　崔　颢
　　昔人己乘白云去此地空余黄鹤楼黄鹤一去不复返白云千载空悠悠晴川歴歴汉阳树春草青青鹦鹉洲日暮乡闗何处是烟波江上使人愁
　　登岭望　　　　　　　　　许　鼎
　　淼淼三江水悠悠五岭闗鴈飞犹不度人去若为还
　　过华隂　　　　　　　　　王昌龄
　　云起太华山云山五明灭东风始含景了了见松雪羇人感幽栖窅映转奇絶欣然忘所疲永望吟不辍信宿百余里出闗玩新月何意昨冥冥遇物遂迁别人生屡如此何以肆愉悦
　　早霁南楼　　　　　　　　张　説
　　山水佳新霁南楼玩初旭夜来枝半红雨后洲全緑四运相终始万形纷代续适临青草湖再变黄鸎曲地穴穿东武江流下西蜀歌闻枉渚邅舞见长沙促心逺居无陋神和生自足白髪悲上春知当谢先欲
　　奉和早霁南楼　　　　　　赵冬曦
　　闲曙跻南楼凭轩四遐瞩物华荡喧气春景媚晴旭川霁湘山孤林芳楚郊缛列岩重叠翠逺岸逶迤緑风帆摩天垠渔艇散湾曲鸿归鹤舞送猿呌鸎断续羣动皆熙熙噫予独羁束常钦才子义忌鵩伤踡局雅尚骚人文懐沙何迫促未知二贤意去矣从所欲
　　奉陪登南楼　　　　　　　尹　
　　君子每垂眷江山共流眄水逺林外明岩近雾中见终日西北望何处是京县屡登髙春台徒思泪如
　　春游南亭　　　　　　　　韦应物
　　川明气己变岩寒雪尚拥南亭草心緑春塘泉脉动景煦听禽响雨余看栁重逍遥池馆华益愧専城宠庐山謡寄卢侍御虚舟　　　李　白
　　我本楚狂人鳯歌笑孔丘手持緑玉杖朝别黄鹤楼五岳寻仙不辞逺一生好入名山游庐山秀出南斗傍屏风九叠云锦张影落明湖青黛光金阙前开二峯长银河倒防三石梁香炉瀑布遥相望迥崖沓嶂凌苍苍翠影红霞映朝日鸟飞不到吴天长登髙壮观天地间大江茫茫去不还黄云万里动春色白波九道流雪山好为庐山謡兴因庐山发闲窥石镜清我心谢公行处苍苔没早服还舟无世情琴心三叠道初成遥见仙人采云里手把芙蓉朝玉京先期汗漫九垓上愿接卢敖游太清
　　登南岳事毕谒司马道士　　张九龄
　　将命祈灵岳迥防诣真士絶迹寻一径异香闻数里分庭八桂树肃容两童子入室希把防登牀愿启齿诱我弃智诀迨兹长生理吸精反自然链药求不死斯言眇霄汉顾予婴纷滓相去九牛毛慙叹知何已
　　奉使登终南山　　　　　　王　湾
　　常爱南山游因而尽原隰数朝至林岭百仞登嵬岌石壮马径穷苔色步縁入物奇春状改气逺天香集虚洞防杖鸣低云拂衣湿倚岩见庐舍入户欣拜揖间性矜勤劳示心教澄习玉英时共饮芝草为余拾境絶人不行潭深鸟空立一乘从此受九转兼是给辞处若轻飞憇来唯吐吸闲超己胜迥路倐而及烟色松上深水流山下急渐平逢车骑向晚睨城邑峯在野趣繁尘飘宦情缉辛苦乆为吏劳生何妄执日暮还此山悠然赋斯什
　　终南山望余雪作　　　　　祖　咏
　　终南隂岭秀积雪浮云端林表明霁色城中增暮寒
　　桃源行　　　　　　　　　刘禹锡
　　渔舟何招招浮在武陵水拖纶掷饵信流去误入花源行数里清源寻尽花緜緜踏花覔径至洞前洞门苍暗烟雾生暗行数步逢虚明俗人毛骨惊仙子争来致词何至此须防皆破氷雪顔笑言委曲问世间因嗟隐身来种玉不知人世如风烛筵羞石髓劝客飱灯松脂留客宿鸡声犬声遥相闻晓光葱龙开五云渔人振衣起出户满庭无路花纷纷翻然恐失乡县处一息不肯桃源住桃源满溪水似镜尘心如垢洗不去仙家一出寻无踪至今流水山重重
　　桃源行【时年十九】　　　　　　王　维
　　渔舟逐水爱山春两岸桃花夹古津坐看红树不知逺行尽清溪忽值人山口潜行始隈隩山开旷望旋平陆遥看一处攅云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗客争来集竞引还家问都邑平明闾巷扫花开薄暮渔樵乘水入初因避地去人间及至成仙去不还峡里谁知有人事世中遥望空云山不疑云境难闻见尘心未尽思乡县出洞无论隔山水辞家终拟长游衍自谓经过旧不迷安知峯壑今来变当时只记入山林青溪几度到云林春来遍是桃花水不辨仙源何处寻
　　和登防稽山　　　　　　　孙　逖
　　稽山碧湖上势入东溟尽烟景昼清明九峯争隐嶙望中厌朱绂俗内采牝野老听鸣驺山童拥行轸仙花寒未落古蔓柔堪引竹濶入霜多松崖向天近云从海人去日就江村陨能赋丘尝闻和歌参不敏宜搜信冲漠多士期标凖愿奉濯缨心长謡反招隐
　　洪州西山祈雨是日辄应赋诗言事
　　张九龄
　　兹山蕴灵异走望良有归丘俦虽已乆甿心难重违迟明申藻荐先夕旅岩扉独宿云峯下萧条人吏稀我来不我适幽抱自中微静入风泉奏凉生松栝围穷年滞逺想寸晷阅清晖虚美怅无属素情缄所依诡随嫌弱操羁束谢贞肥义济亦吾道诚存为物祈
　　赠答农青岩曲有盘石可坐宋十一每拂拭待
　　余寄诗赠之云　　　　　　　田游岩
　　信彼称灵石居然狎遁栖徘徊承翠巘斌駮带深溪夕隂起层岫清景半虹蜺风来应啸阮波渡可琴嵇仆之頴阳客望彼空思齐傥见山人至簪蒿且杖藜
　　敬答田徴君　　　　　　　宋之问
　　家临清溪水溪水绕盘石緑萝四面垂褭褭百余尺风泉度丝管苔苏铺茵席传闻颍阳人霞外潄灵液忽枉岩中翰吟卧朝复夕何当遂逺游物色逋客
　　龙门八咏　　　　　　　　刘长卿
　　阙口
　　秋山向摇落秋水急波澜独见鱼龙气长令烟雨寒谁穷造化力空向两崖看
　　水西渡
　　伊水摇镜光纎鳞如不隔千龛道傍古一鸟沙上白何事还山云能留向城客
　　水东渡
　　山叶傍崖赤千峯秋色多夜泉发清响寒渚生微波稍见沙月上归人争渡河
　　福公塔
　　寂寞对伊水经行长未还东流自朝暮千载空云山谁见白鸥鸟无心洲渚间
　　逺公龛
　　松路向精舍花龛归老僧闲云扬锡杖落日低金绳入夜翠微里千峯明一灯
　　石楼
　　隐隐见花阁隔河映青林水田秋鴈下山寺夜钟声寂寞羣动息风泉清道心
　　渡水
　　日暮下山来千山暮钟发不如波上棹还弄山中月伊水连白云东南逺明灭
　　下山
　　谁识徃来意孤云长自闲风寒未渡水日暮更看山木落众峯出龙宫苍翠间
　　宣城清溪二首　　　　　　李　白
　　清溪清我心水色异诸水借问新安江见底何如此人行明镜中鸟度屏风里向晓猩猩啼空悲逺游子清溪胜桐庐水木有佳色山貌石髙古石容天倾侧防鸟昔未名白猿初相识不见同懐人对之空叹息
　　入崖口五渡寄李适　　　　宋之问
　　抱琴登絶壑栰木泝清川路极意谓尽势迥趣转緜人逺草木秀山深云景鲜余负海岳情自昔微尚然弥旷十余载今来宛仍全未窥仙源极独进野人舩时攀乳窦憇屡薄天窻眠夜弦响松月朝檝弄苔泉因冥象外理永谢区中縁碧潭可遗老丹砂堪学仙莫使驰光暮空令归鹤怜
　　答宋十一崖口五渡见赠　　李　适
　　闻君访逺山跻险造幽絶眇然青云境观奇弥年月登岭亦泝谿孤州事防越防嶂传彩翠崖磴互欹缺石林上攅丛金涧下明灭扪壁窥丹井梯苔瞰乳穴忽枉岩中赠对翫未尝辍殷勤独往事委曲链药説邀余名山期从尔泛海澨嵗晏秉宿心斯言非徒设
　　和崖口五渡　　　　　　　徐彦伯
　　闻有独往客拂衣捐世心结忻薄枉渚撰念萦旧林经亘去崖合冥緜归壑深琪树环碧彩金潭生翠隂洄防弄沙榜诡仄眺明岑夕闻桂里猿晓翫松上禽杂佩蕴孤袖琼敷缀双衿我懐沧洲想懿尔白云吟秉愿理方叶存期迹易寻兹言庶不负为报岩中琴
　　初至崖口　　　　　　　　　宋之问
　　崖口众山断嵚崟耸天壁气冲落日红影入春潭碧锦缋织苔藓丹青画松石水禽泛容与岩花飞的皪微路从此深我来限于役惆怅情未已羣峯暗将夕
　　山中作　　　　　　　　　顾　况
　　野人爱向山中宿泛在葛洪丹井西庭前有个长松树夜半子规来上啼
　　辋口遇雨忆终南山　　　　裴　迪
　　积两晦空曲平沙灭浮彩辋水去悠悠南山复何在
　　答裴迪　　　　　　　　　王　维
　　淼淼寒流广苍苍秋雨晦君问终南山心向白云外出青门往南山下别业　　　薛　据
　　旧业在南山夙驾自城阙榛莽相蔽亏去尔渐超忽散漫余雪晴苍茫季冬月寒风吹长林白日原上没懐抱旷早申相知阻胡越弱年好栖隐链药在岩窟及此离垢氛兴来亦因物末路期赤松斯言庶不伐
　　夜归鹿门歌　　　　　　　孟浩然
　　山寺鸣钟昼已昏鱼梁渡头争渡喧人随沙道向江村予亦乘舟归鹿门鹿门烟月照中树忽到庞公栖隐处巗扉松径长寂寥唯有幽人自来去
　　春泛若耶　　　　　　　　綦毋潜
　　幽意无断絶此去随所偶晚风吹行舟花路入谿口际夜转西壑隔山望南斗潭烟飞溶溶林月低向后生事且弥漫愿为持竿叟
　　荆山独往　　　　　　　　姚　系
　　宿昔山水上抱琴聊踯躅山逺去难穷琴瑟多断续嵓重丹阳树泉咽闻隂谷时下白云中渰留秋水曲秋水石拦深潺湲如喷玉杂芳被隂岸坠露方消緑恣此平生懐独游还自足
　　归四明　　　　　　　　　胡幽贞
　　海色连四明仙舟去容易天籍岂辄问不是早朝士
　　寻西山隐者不遇　　　　　丘　为
　　絶顶一茅茨直上三十里扣闗无僮仆窥室唯桉几若非巾柴车应是钓秋水差池不相见僶俛空仰止草色新雨中松声晚窻里及兹契幽絶自足荡心耳虽无賔主意颇得清净理兴尽方下山何必待之子












　　唐文粹巻十六上
　　钦定四库全书
　　唐文粹巻十六下
　　宋　姚铉　编
　　诗癸【总四十四首】
　　古调歌篇六
　　幽居十二
　　百文谿读书【阎防】
　　家叔徴君东谿草堂二首【卢象】
　　寒食陆浑别业【宋之问】
　　题东谿公幽居【李白】
　　宿裴有书斋【李观】
　　酬晖上人夏日林泉见赠【陈子昻】
　　赠宣州元处士【杜牧】
　　东谿翫月【王昌龄】
　　太白东谿张老舍郎事寄舍弟侄等【岑参】长安秋夕【戎昱】
　　贻池阳谷口元賛善【李端】
　　山居十三
　　宿裴氏山庄【王昌龄】
　　山中作【沈干运】
　　入山寄城中故人【王维】
　　独游【王昌龄】
　　过张邯郸庄【姚合】
　　宿王昌龄隐居【常建】
　　访陆羽处士【释皎然】
　　初春【王绩】
　　南兖谢郡客留赠宇文中丞【畅当】
　　村居【沈亚之】
　　赠刘蓝田【王维】
　　退居【孟郊】
　　渭川田家【王维】
　　伤叹十九
　　秦中吟十首【白居易】
　　悯农【李绅】
　　石壕吏【杜甫】
　　辛苦吟【于濆】
　　田家词【元稹】
　　伤田家【聂夷中】
　　采玉行【韦应物】
　　茶山作【袁髙】
　　野老歌【张籍】
　　野行【姚合】
　　百丈谿新理茅茨读书　　　阎　防
　　浪迹弃人世还山自幽独始傍巢由踪吾其获心曲荒庭何所有老树半空腹秋蜩鸣北林暮鸟穿我屋栖遟乐遵渚恬旷寡所欲开卦推盈虚散帙攻节目养闲度人事逢命知止足不学东国儒俟时劳伐辐
　　家叔徴君东谿草堂二首　　　卢　象
　　闗山十余里青壁森相倚欲识尧时天东谿白云是雷声转幽壑云气香流水涧影生虫蛇岩端翳杞梓大道终不易君恩曷能已鹤羡无老时龟言摄生理浮年笑六甲元化潜一指未暇扫云梯空慙阮家子
　　今朝共游者得性闲未归已到仙人家莫惊鸥鸟飞水深严公钓松挂巢父衣云气转幽寂谿流无是非名理未足羡腥臊讵所稀自惟负贞意何嵗当食薇
　　寒食陆浑别业　　　　　　宋之问
　　洛阳城里花如雪陆浑山中今始发旦别河桥杨栁风夕卧伊川桃李月伊川桃李正芳新寒食山中酒复春野老不知尧舜力酣歌一曲太平人
　　题东谿公幽居　　　　　　李　白
　　杜陵贤人清且亷东谿卜筑嵗将淹宅近青山同谢朓门垂碧栁似陶潜好鸟迎春歌后院飞花送酒舞前檐客到但知留一醉盘中秖有水精盐
　　宿裴有书斋　　　　　　　李　观
　　卧君山窻下山鸟与我言清风何飕飗松柏中夜繁乆游失归趣宿此似故园林烟横近郊谿月落古原稚子不待晓花间出柴门
　　酬晖上人夏日林泉见赠　　陈子昻
　　闻道白云居窈窕青莲宇岩泉万丈流树石千年古林卧对轩窻山隂满庭户方释尘劳事从君袭兰杜
　　赠宣州元处士　　　　　　杜　牧
　　陵阳北郭隐身世两忘者蓬蒿三亩居寛于一天下鐏酒对不酌黙与相话人生自不足爱叹遭逢寡
　　东谿玩月　　　　　　　　王昌龄
　　月从断山口遥吐柴门端万木纷空霁流隂中夜攅光连虚象白气与风露寒谷静秋泉响岩深青霭残澄清入幽梦影破抱空峦恍忽琴窻里松谿晓思难
　　太白东谿张老舍即事寄弟侄等
　　岑　参
　　渭上秋雨过北风暮骚骚天晴诸山出太白峯最髙主人东谿老两耳生长毫逺近知百嵗子孙皆二毛中庭井栏上一架猕猴桃石泉饭香秔酒瓮开新糟爱兹田中趣始悟世上劳我行有胜事书此寄尔曹
　　长安秋夕　　　　　　　　戎　昱
　　八月更漏长愁人起常早闭门寂无事满地生秋草昨霄西窻梦先入荆门道逺客归去来在家贫亦好
　　贻池阳谷口元賛善　　　　李　端
　　入谷逢君来秋泉已难涉林间人独坐月下山相接重露湿苍苔明灯照黄叶故交一不见素髪何稠叠
　　宿裴氏山庄　　　　　　　王昌龄
　　苍苍竹林暮吾亦知所投静坐山斋月清谿闻逺流西峯下微雨向晚白云收遂解尘中组终南春可游
　　山中作　　　　　　　　　沈千运
　　栖隐别无事所愿早离尘不辞城邑游礼乐拘束人迩来归山林庶事皆吾身何者为形骸谁是智与仁寂寞了闲事然后知天真咳唾惊荣华迂俯相屈伸如何巢与由天子不得臣
　　入山寄城中故人　　　　　王　维
　　中嵗颇好道晚家南山垂兴来每独往胜事空自知行到水穷处坐看云起时偶然值林叟谈笑无迥期
　　独游　　　　　　　　　　王昌龄
　　林卧情自闲独游景常晏时从灞陵下随钓往南涧手双鲤鱼目送干里鴈悟彼飞有适知此罗忧患放之清泠泉因得省踈慢永懐青岑客迥首白云间超然物无违岂系名与宦
　　过张邯郸庄　　　　　　　姚　合
　　客行长似病烦热攻四肢到君读书堂忽若逢良医堂前水交流堂下树交枝雨门延风凉洗我昏浊肌与子还往熟行坐恣所宜时时相献酬文字当酒巵野饭具藜霍永日亦不饥茍餐非其所鲙炙为蒺藜时清士人闲耕者唯文词岂独乡里荐当取四海知
　　宿王昌龄隐居　　　　　　常　建
　　青溪深不测隐处唯孤云松际露微月清光犹为君茅亭宿花影药院滋苔纹余亦谢时去西山鸾鹤羣
　　访陆羽处士　　　　　　　释皎然
　　太湖东西路吴王古山前所思不可见归鴈自翩翩何山赏春茗何处弄清泉莫是沧浪子悠悠一钓舩
　　初春　　　　　　　　　　王　绩
　　前旦出园游林华都未有今朝下堂望池氷开已乆雪避南轩梅风催北庭栁遥呼灶前妾却报机中妇年光恰恰来满瓮营春酒
　　南兖谢郡客游礼州留赠宇文中丞
　　畅　当
　　仆本濩落人辱当州郡使量力颇及早谢归今即已萧萧若凌虚衿带顿销靡车服率然来涔阳作游子郁郁寡开顔黙黙独行李忽逢平生友一笑方在此秋情寜风日楚思浩云水为语弋林者冥冥鸿逺矣
　　村居　　　　　　　　　　沈亚之
　　无树巢宿鸟无酒共客醉月上蝉韵残梧桐隂绕地独出村舍门吟剧微风起萧萧芦荻丛呌啸如山鬼应縁我憔悴为我哭秋思
　　赠刘蓝田　　　　　　　　王　维
　　篱间犬迎吠出屋荆扉嵗晏输井税山村人夜归晚田始家熟余布成我衣讵肯无公事烦君问是非
　　退居　　　　　　　　　　孟　郊
　　退身何食可败力不得闲种稻耕白水负薪斫青山众听喜巴唱独醒愁楚顔日暮静归时幽幽叩松闗
　　渭川田家　　　　　　　　王　维
　　斜光照墟落深巷牛羊归野老念牧童倚杖荆扉雉雊麦苖秀蚕眠桑叶稀田夫荷锄至相见语依依羡此良闲逸怅然歌式微
　　秦中吟十首【并序】　　　　　白居易
　　贞元元和之际予在长安闻见之间有足悲者因直歌其事命为秦中吟
　　议婚
　　天下无正声悦耳即为娯人间无正色悦目即为姝声色非相逺贫富则有殊贫为时所弃富为时所趋红楼富家女金缕绣罗见人不敛手娇痴二八初母兄未开口已嫁不须臾緑窻贫家女寂寞二十余荆钗不直钱衣上无真珠几回人欲聘临日又踟蹰主人防良媒置酒满玉壶四座且勿饮听我歌两途冨家女易嫁嫁早轻其夫贫家女难嫁嫁晚孝于姑闻君欲娶妇娶妇意何如
　　重赋
　　厚地植桑麻所要济生民生民理布帛所求活一身身外充征赋上以奉君亲国家定两税本意在忧人厥初防其滛明勑内外臣税外加一物皆以枉法论奈何嵗月乆贪吏得因循浚我以求宠敛索无冬春织绢未成疋缲丝未盈斤里胥迫我纳不许暂逡巡岁暮天地闭隂风生破村夜深烟火灭霰雪落纷纷防者形不蔽老者体无温悲喘与寒气并入鼻头辛昨日输残税因窥官库门缯帛如山积丝絮似云屯号为羡余物随日献至尊夺我身上暖买尔眼前恩进入琼林库嵗乆化为尘
　　伤宅
　　谁家起甲第朱门大道边丰屋中栉比髙墉外迥环累累六七堂栋宇相勾连一堂费百万郁郁起青烟洞房温且清寒暑不能干髙堂虚且逈坐卧见南山绕廊紫藤架夹砌红药栏攀枝摘樱桃带花移牡丹主人此中坐十载为大官厨有臭败肉库有朽贯钱谁能将我语问尔骨肉间岂无贫贱者忍不救饥寒如何奉一身直欲保千年不见马家宅今作奉诚园
　　伤友
　　陋巷孤寒士出门苦恓恓虽云志气在岂免顔色低平生同门友通籍在金闺曩昔胶漆契迩来云雨暌正逢下朝归轩骑五门西是时天乆隂三日雨凄凄蹇驴避路立肥马当风嘶迥头忘相识占道上沙堤昔年洛阳社贫贱相提今日长安道对面隔云泥近日多如此非君独惨凄死生不变者唯闻任与黎【任公达黎逢】
　　不致仕
　　七十而致仕礼法有明文何乃贪荣者斯言如不闻可怜八九十齿堕双眸昏朝露贪名利夕阳忧子孙挂冠顾翠绥悬车惜朱轮金章腰不胜伛偻入公门谁不爱富贵谁不恋君恩年髙须告老名遂合退身少时共嗤诮晚嵗多因循贤者汉二疏彼独是何人寂寞东门路无人继去尘
　　立碑
　　勲徳既下衰文章亦陵夷但见山中石刻作路傍碑铭勲悉太公叙徳皆仲尼复以多为贵千言直万赀为文彼何人想见下笔时但欲愚者悦不思贤者嗤岂独贤者嗤仍传后代疑古石苍苔字安知是愧辞我闻望江县麴令抚惸嫠【麴令名信陵】在官有仁政名不闻京师身殁欲归百姓遮路岐攀辕不得去留此江湄至今道其名男女涕皆垂无人立碑碣唯有邑人知
　　轻肥
　　意气骄满路鞍马光照尘借问何为者人称是内臣朱绂皆大夫紫绶或将军夸赴军中晏走马去如云罇罍溢九醖水陆罗八珍果擘洞庭橘鲙切天池鳞食饱色自若酒酣气益振是嵗江南旱衢州人食人
　　五弦
　　清歌且罢唱红袂亦停舞赵叟抱五弦宛转当胷抚大声粗【音麤】若散飒飒风和雨小声细欲絶切切鬼神语又如鹤报喜转作啼猿苦十指无定音颠倒宫徴羽坐客闻此声形神若无主行客闻此声驻足不能举嗟嗟俗人耳好今不好古所以北窻琴日日生尘上
　　歌舞
　　秦城嵗云暮大雪满皇州雪中朝退者朱紫尽公矦贵有风云兴富无饥寒忧所营唯第宅所务在追游朱轮车马客红烛歌舞楼懽酣促宻坐醉暖脱重裘秋官为主人廷尉居上头日中一为乐夜半不能休岂知阌乡狱中有冻死四
　　买花
　　帝城春欲暮諠諠车马度共道牡丹时相随买花去贵贱无常价酬直看花数灼灼十朶红戋戋五束素上张幙屋庇旁织笆篱防水洒复泥封移来色如故家家习为俗人人迷不悟有一田舍翁偶来买花处低头独长叹此叹无人谕一丛深色花十户中人赋
　　悯农二首　　　　　　　　　李　绅
　　春种一粒粟秋收万颗子四海无闲田农夫犹饿死锄禾日当午汗滴禾下土谁知盘中飱粒粒皆辛苦
　　石壕吏　　　　　　　　　杜　甫
　　暮投石壕村有吏夜捉人老翁逾墙走老妇出门首吏呼一何怒妇啼一何苦听妇前致词三男邺城戌一男附书至二男新战死在者且偷生死者长已矣室中更无人所有乳下孙孙有母未去出入无完裙老妪力虽衰请从吏夜归急应河阳役犹得备晨炊夜乆语声絶如闻泣幽咽天明登前途独与老翁别
　　辛苦吟　　　　　　　　　于　濆
　　垅上扶犂儿手种腹长饥窻下掷梭女手织身无衣我愿燕赵姝化为嫫母姿一笑不直钱自然家国肥
　　田家词　　　　　　　　　元　稹
　　牛防防【许角反】田确确旱块敲牛啼趵趵【音剥】种得官仓珠颗谷六十年来兵簇簇月月仓粮车辘辘一日官军收海服驱牛驾车食牛肉归来收得牛两角重铸锹犂作斤斸姑舂妇担输促促输官不足归卖屋农死有儿牛有犊不遣官军粮不足
　　伤田家　　　　　　　　　聂夷中
　　二月卖新丝五月粜秋谷医得眼前疮剜却心头肉我愿君王心化作光明烛不照绮罗筵偏照逃亡屋
　　采玉行　　　　　　　　　韦应物
　　官府徴白丁言采蓝溪玉絶岭夜无人深榛雨中宿独妇饷粮还哀哀舍南哭
　　茶山作　　　　　　　　　袁　髙
　　禹贡道逺俗所图在安人后王失其本职吏不敢承亦有奸佞者因兹欲求伸动生千金费日使万姓贫我来顾渚源得与茶事亲甿辍耕农米采采实苦辛一夫且当役尽室皆同臻扪葛上欹壁蓬头入荒榛终朝不盈掬手足皆皴鳞悲嗟遍空山草木为不春隂岭芽未吐使者牒已频心争造化力先走挺尘均选纳无昼夜捣声昏继晨众工何枯槁俯视弥伤神皇帝尚巡狩东郊路多堙周迥绕天涯所献逾艰勤况减兵革困量兹固疲民未知供御余谁合分此珍顾省忝邦守又慙复因循茫茫沧海间丹愤何由申
　　野老歌　　　　　　　　　张　籍
　　老翁家贫在山住耕种山田三四亩苖踈税多不得实输入官仓化为土嵗暮锄犁傍空室呼见登山收橡食西江贾客珠百斛舩中养犬长食肉
　　野行　　　　　　　　　　姚　合
　　客行野田间比屋皆闭户借问屋中人尽去作商贾官家不税商税农服作苦居人竞东西道路侵垅亩采玉上山巅探珠入水府边兵索衣食此物同泥土古来一人耕三人食犹饥如今千万家无一把锄犁我仓常空虚我田生蒺防上天不雨粟何由活蒸黎








　　唐文粹巻十六下
　　钦定四库全书
　　唐文粹巻十七上
　　宋　姚铉　编
　　诗十一【总五十九首】
　　古调歌篇七
　　寺观十一
　　始除尚书郎别善福精舍【韦应物】
　　寄阎防【刘眘虚】
　　题鹤林寺【薛据】
　　题破山寺后禅院【常建】
　　琅邪山寺【韦应物】
　　简寂观西涧瀑布下作
　　五老峯赠隐者【姚系】
　　石门墨山有禅堂道观天下絶境【张説】题思禅寺【独孤及】
　　仙游寺有龙潭穴弄玉祠【李华】
　　游栖霞寺【顾况】
　　庙杜四
　　四皓庙【元稹】
　　鱼山神女歌词二首【王维】
　　古杜【元稹】
　　边塞三
　　虏患【张陵】
　　代北州老翁答【张谓】
　　辽西【崔颢】
　　画图六
　　王处士草堂壁画衡霍诸山【刘长卿】
　　题刘相公三湘图【郎士元】
　　观于舍人壁画山水【王季友】
　　题遐上人古松歌【朱湾】
　　画竹歌【白居易】
　　观李凑所画羙人障子【刘长卿】
　　古器物五
　　石鼔歌【韩愈】
　　古劒歌【郭元振】
　　磨镜篇【刘禹锡】
　　赠友人古镜【朱昼】
　　圑扇歌【刘禹锡】
　　乐器七
　　弹琴【刘希戬】
　　江上琴兴【常建】
　　听蜀僧弹琴【李白】
　　奉和张舍人阁中直夜思闻雅琴因书事【吕温】听弹风入松赠杨补阙【王昌龄】
　　金陵听韩侍御吹笛【李白】
　　武昌老人説笛歌【刘禹锡】
　　草木十一
　　题老张松树【宋之问】
　　古栢行【杜甫】
　　修竹篇【陈子昻】
　　种竹【元稹】
　　竹径偶作【权徳舆】
　　露青竹鞭歌【顾况】
　　暑日题道边树【王毂】
　　井上桐【陆蒙】
　　石上藤【岑参】
　　兎丝【元稹】
　　春草謡【顾况】
　　禽鸟昆虫十
　　王兵马使二角鹰【杜甫】
　　观放白鹰【李白】
　　飞鸢操【刘禹锡】
　　百舌吟
　　鹦鹉词【苏郁】
　　鸳鸯篇【陈子昻】
　　子规啼【韦应物】
　　鶗鴂吟【刘禹锡】
　　春蝉【元稹】
　　江上蛟子【韦楚老】
　　道路二
　　戯题闗门【岑参】
　　门前路【陆防】
　　始除尚书郎别善福精舍　　　韦应物
　　简略非世器委身同草木道遥精舍君饮水自为足累日曾一栉对书常懒读社腊会髙年山水恣游曯明世方选士中朝悬羙禄除书忽到门冠带便拘束愧忝郎署迹谬防君子録俯仰垂华缨飘飘翔轻毂行将亲爱别恋此西涧曲逺峯照夕川夏雨生众緑迅风飘野路迥首不遑宿明晨下烟阙白云在幽谷
　　寄阎防【时在终南山丰徳寺读书】刘眘虚
　　青瞑南山色君与缁锡隣深路入古寺落花随暮春纷纷对寂寞往往落衣巾松色空照水轻声时有人晚心复南望山逺情独亲应以脩徃业亦唯此立身深林度空夜烟月资清真莫叹文明日弥年从隠沦
　　题鹤林寺　　　　　　　　薛　据
　　道门隠形声向背临法桥松覆山殿冷花藏溪路遥宝幡挂焰焰明灯烧迟日半空谷春风连上朝少慿水木兴暂忝身心调愿谢携手客兹山禅侣饶
　　题破山寺后禅院　　　　　　常　建
　　清晨入古寺初日照髙林竹径通幽处禅房花木深山光悦鸟性潭影空人心万籁此都寂但余钟磬音
　　琅邪山寺
　　受命恤人隠兹游久未忘鸣驺响幽涧前旌耀崇岗青冥台砌寒緑缛草木香填壑隮花界叠石构云房经制随岩转缭绕岂定方新泉泄隂壁髙萝荫緑塘攀林一栖心饮水得清凉还归坐郡阁但见山苍苍
　　简寂观西涧瀑布下作
　　淙流絶壁防虚烟翠涧深岩际松风起飘飘洒尘襟窥萝玩猿鸟解组傲园林茶菓邀真侣觞酌洽同心旷嵗懐兹赏春行始重寻聊将横吹笛一冩山水音
　　五老峯太明观赠隠者　　　　姚　系
　　云观此山北与君携手稀林端涉横水洞口入斜晖乍觉鸾鹤迩忽为烟雾飞故人清和客黙会琴心防丹术幸可授青龙当未归悠悠平生意此日复相会
　　石门墨山二山相连有禅堂道观天下絶境
　　张　説
　　菌轮江上山近在华容县常陟巴丘首天晴遥可见佳游屡前诺芳月愆幽眷及此符守移懽言临道便既携赏心客复有送行掾竹径入隂窅松崖上空旧草共林一色云与峯万变探窥石门断縁越沙涧转两山势争雄峯巘相顾盻药妙灵仙寳境华岩壑选清都西渊絶金地东敞宴池果接园畦风烟迩台殿髙寻去石顶旷览天宇徧千山纷满目百川豁对面骑来云风迎人去鸟声恋长揖桃源士举世同企羡
　　题思禅寺上方
　　溪口闻法鼓停挠登翠屏攀云到金界合掌开禅扃律众山抱空蒙花雨零老僧指香楼云是不死亭眇眇千越路茫茫春草青逺山喷百谷缭绕驰东溟目极想何在境照心亦冥騞然诸根空破结如破瓶下视三界狭但闻五浊腥山中有良药吾欲隳天形
　　仙游寺有龙潭宂弄玉祠
　　舍事入樵迳云水深谷口万壑移晦明干峯转前后嶷然龙潭上右势若奔走开圻秋天光崩腾夏雷吼灵溪自兹去纡直互纷【阙】聴声静复喧望色无更有冥冥翠防下髙殿映杉栁滴滴洞宂中悬泉响相扣昔时秦王女羽化年代久日暮松风来箫声生左右早窥神仙箓愿结芝术友安得羡门方青囊系吾肘
　　游栖霞寺　　　　　　　　顾　况
　　栖霞山中子规鸟口邉血出啼不了山僧后夜初入定闻似不闻山月晓
　　四皓庙　　　　　　　　　　元　稹
　　巢由昔避世尧舜不得臣伊吕虽急病汤武乃可君四贤胡为者千载名氛氲显晦有遗迹前后疑不伦秦政虐天下黩武穷生民诸侯战心死壮士眉亦颦张良韩儒子椎碎属车轮遂令英雄意日夜思报秦先生相将去不复婴世尘云巻在孤岫龙潜为小鳞秦王转无道諌者鼎镬新茅焦脱衣谏先生无一言赵髙杀二世先生如不闻刘项取天下先生游白云海内八年战先生全一身汉业日已定先生名亦振不得为济世宜哉为隠沦如何一朝起屈作储贰賔安存孝恵帝摧顇戚夫人舍大以谋细虬盘而蠖伸恵皇竟不嗣吕氏祸有因虽懐安刘志未若周与陈皆落子房术先生道何屯出处贵明白故吾今有云
　　鱼山神女歌词二首　　　　　王　维
　　迎神
　　坎坎击鼓鱼山之下吹洞箫望极浦女巫进纷屡舞陈瑶席湛清酤风凄凄兮夜雨神之来兮不来使我心兮苦复苦
　　送神
　　纷进拜兮堂前目眷眷兮琼筵来不语兮意不传作暮雨兮愁空山悲急管思繁弦灵之驾兮俨欲旋倐云收兮雨歇山青青兮水潺潺
　　古社　　　　　　　　　　元　稹
　　古社基阯在人散社不神唯有空心树妖狐藏魅人狐惑意颠倒臊腥不复闻丘坟变城郭花草仍荆榛良田千万顷占作天荒田主人议芟斫怪见不敢前那言空山烧夜随风马奔飞声鼓鼙震髙熖旗帜飜逡巡荆棘尽狐兎无子孙狐死魅人醒烟消坛墠存绕坛旧田地给授有等伦农收村落盛社树新圑圆社公千万嵗永保村中民
　　虏患　　　　　　　　　　张　陵
　　今日汉家探使回蚁叠胡兵来未歇春风渭水不敢流总作六军心上血
　　代北州老翁答　　　　　　张　谓
　　负薪老翁住北州北望乡闗生客愁自言老翁有三子两人已向黄沙死如今小男新长成明年闻道更徴兵定知此别必零落不及相随同死生尽将田宅借邻伍且复伶俜去乡土在生本求多子孙及有谁知更辛苦近传天子尊武臣强兵直欲静胡尘安边自合有长防何必流离中国人
　　辽西　　　　　　　　　　崔　颢
　　燕郊芳嵗晚残雪冻边城四月春草合辽阳春水生胡人正牧马汉将日徴兵露重宝刀湿沙虚金鼓鸣寒衣着已尽春服与谁成寄语洛阳使为传边塞情
　　王处士草堂壁画衡霍诸山　刘长卿
　　爱此衡霍近卷帘如何攀能令堂上客见尽湘南山青翠千万状飞来方丈间归云无处灭去鸟何时还胜事日相对主人常独闲清隂满四壁佳气生重闗颇与宿心防看看慰愁烦
　　题刘相公三湘图　　　　　郎士元
　　昔别醉衡霍迩来忆南州今朝平津邸兼得潇湘游稍辨荆门树依然芳杜州微明三巴峡咫尺万里流飞鸟不知倦逺帆生暮愁涔阳指天末北渚空悠悠枕上见渔父座中常狎鸥谁言魏阙下自有东山幽
　　观于舍人壁画山水　　　　王季友
　　野人宿在人家少朝见此山谓山晓半壁仍栖岭上云开帘放出湖中鸟独坐长松是阿谁再三招手起来迟于公大笑向予説小弟丹青能尔为
　　题遐上人院壁画古松歌　　朱　湾
　　石上盘古根谓言天生朽安知草木性变在画师手隂深方丈间真趣幽且闲木文离披势搓捽中裂空心火烧出扫成三寸五寸枝便作千年万年物莓苔浓淡意不同一半死皮藏蠧虫风霜未必来到此气色杳似寒山中孤标可翫不可取能使支公道塲古
　　画竹歌【并序】　　　　　　　白居易
　　恊律郎萧悦善画竹举世无伦萧亦甚自秘重有终嵗求其一竿一枝而不得者知予好事忽冩一十五竿惠然见投予厚其意髙其艺无以答贶作歌以报之凡一百八十六言歌曰
　　植物之中竹难冩古今虽画无似者萧郎下笔独逼真丹青已来唯一人人画竹身尾拥肿萧画茎瘦节节竦人画竹稍死羸垂萧画枝活叶叶动不根而生从意生不笋而成由笔成野塘水边碕岸侧森森两丛十五茎婵娟不失筠粉态萧索尽得风烟清举头忽见不似画低耳静听疑有声西丛七茎劲而健省向天笁寺前石上见束丛八茎踈且寒忆曽湘妃庙里雨中看幽姿逺思少人别与君相顾空长叹萧郎萧郎老可惜手战眼昏头雪色自言便是絶笔时从今此竹犹难得
　　观李凑画美人障子　　　　刘长卿
　　爱尔含天姿丹青有殊智无间已得象象外更生意西子不可见千秋无重还空怜浣纱态犹在含毫间一笑岂易得双蛾如有情牎风不举袖但觉罗衣轻华堂翠幕春风来内阁金屏曙色开此中一见乱人目只疑行到云阳台
　　石鼓歌　　　　　　　　　韩　愈
　　张生手持石鼓文劝我试作石鼓歌少陵无人谪仙死才薄将柰石鼓何周纲陵迟四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄俊万里禽兽皆遮萝防功勒成告万世凿石作鼓隳嵯峨从臣才艺咸第一拣选撰刻留山阿雨淋日炙野火燎鬼物守护烦防诃公从何处得纸本毫髪尽备无差讹词严义宻读难晚字体不类与蝌年深岂免有画缺快劒斫断生蛟鼍鸾翔鳯翥众仙下瑚碧树交枝柯金绳铁索鎻纽壮古鼎跃水腾龙梭陋儒编诗不收入二雅褊迫无委蛇孔子西行不到秦掎摭星宿遗羲娥嗟予好古生苦晚对此涕泪生滂沱忆昔初防博士徴其年始改称元和故人从军在右辅为我【阙】度掘臼科濯冠沐浴告祭酒如此至宝存岂多毡包席裹可立致十鼓秖载数骆駞荐诸太湖比郜鼎光价岂止百倍过圣恩若许留大学诸生讲解得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与盖覆经歴乆逺期无他中朝大官老于事【阙】肯感激徒媕娿牧童敲火牛砺角谁复着手为摩挲日消月烁就埋没六年西顾空吟哦羲之俗书趂姿媚数纸尚可慱白鹅继周八代争战罢无人收拾理则那方今太平日无事柄任儒术崇丘轲安能以此上论列愿借辩口如悬河石鼓之歌止于此呜呼吾意甚蹉跎
　　古劒歌　　　　　　　　　郭元振
　　君不见昆吾铁冶飞炎烟红光紫气俱赫然良工锻链凡几年铸得宝劒名龙泉龙泉顔色如霜雪良工咨嗟叹奇絶琉璃玉匣吐莲花错镂金环生明月正逢天下无风尘幸得周防君子身精光黯黯青色文章片片緑龟鳞非直结交游侠子亦曽亲近英雄人何言中路遭弃捐零落飘沦古狱边虽复沉埋无所用犹能夜夜气冲天
　　磨镜篇　　　　　　　　　刘禹锡
　　流尘翳明镜嵗乆看如漆门前负局生为我一磨拂萍开緑池满晕尽金波溢白日照空心圆光走幽室山神袄气沮野魅真形出却思未磨时瓦砾来唐突
　　赠友人古镜　　　　　　　朱　昼
　　我有古时镜初自壤陵得蛟龙犹泥蟠魑魅幸月蚀磨乆见菱【阙】青于监水色赠君将照心无使心受惑
　　圑扇歌　　　　　　　　　刘禹锡
　　圑扇复圑扇奉君清暑殿秋风入庭树从此不相见上有乗鸾女苍苍网虫遍明月入懐袖别是机中练
　　弹琴　　　　　　　　　　刘希戬
　　碧山本岑寂素琴何清幽弹为风入松崖谷飒以秋庭鹤舞白雪泉鱼跃洪流余欲娱世人明月难暗投感叹未终曲涙下不可收呜呼钟子期零落归山丘死而若有知魂兮从我游
　　江上琴兴　　　　　　　　常　建
　　江上调玉琴一弦清一心泠泠七弦遍万木澄幽隂能使江月白又令江水深始知梧桐枝可以徽黄金
　　听蜀僧濬弹琴　　　　　　李　白
　　蜀僧抱緑绮西下峨眉峯为我一挥手如听万壑松客心洗流水余响入霜钟不觉碧山暮秋云暗几重奉和张舍人阁中直夜思闻雅琴因书事
　　吕　温
　　迢递天上直寂寞丘中琴忆尔山水韵起予仁智心凝情在正始超踈涤烦襟凉生子夜后月照禁垣深逺风蔼兰气微露清桐隂方袭缁衣庆永奉南薰吟
　　听弹风入松赠杨补阙　　　王昌龄
　　商风入我弦夜竹深有露弦悲与林寂清景不可度寥落幽居心飗飕青松树松风吹草白溪水寒日暮声意去复还九变待一顾空山多雨雪独立君始悟
　　金陵听韩侍御吹笛　　　　　李　白
　　韩公吹玉笛倜傥流英音风吹绕种山万壑皆龙吟王子停鳯管师襄掩瑶琴余响渡江去天涯安可寻
　　武昌老人説笛歌　　　　　刘禹锡
　　武昌老人七十余手把庾令相闻书自言年少学吹笛早事曹王曽赏激往年征镇戍蕲州楚山萧萧笛竹秋当时买林恣搜索典却身上鸟貂裘古苔苍苍封老节石上孤生饱风雪商声五音随指发水中龙应行云絶曽将黄鹤楼上吹一声占尽秋江月如今老去兴犹迟音韵髙低耳不知气力已无心尚在时时一曲梦中吹
　　题老张松树　　　　　　　宋之闻
　　嵗晚东岩下周顾何凄恻日落西山隂众草起寒色中有乔松树使我长叹息百尺无寸枝一生自孤直
　　古栢行　　　　　　　　　杜　甫
　　孔明庙前有老栢柯如青铜根如石霜皮溜雨四十围黛色叅天二千尺君臣已与时际防树木犹为人爱惜云来气接巫峡长月出寒通雪山白忆昨路绕锦亭东先主武侯同閟宫崔嵬枝榦郊原古窈窕丹青户牖空落落盘踞虽得地冥冥孤髙多烈风扶持自是神明力正直元因造化功大厦如倾要梁栋万牛迥首丘山重不露文章世已惊未辞翦伐谁能送苦心岂免容蝼蚁香叶曽经宿鸾鳯志人幽士莫怨嗟古来才大难为用与东方左史脩竹篇【并序】　　陈子昻
　　东方公足下文章道弊五百年矣汉魏风骨晋宋莫传然而文献有可徴者仆尝暇时观齐梁间诗彩丽竞繁而兴寄都絶每以永叹窃思古人常恐逶迤頽靡风雅不作以耿耿也一昨于解三处见明公咏孤桐篇骨气端翔音情顿挫光映朗练有金石声遂用洗心饰视发挥幽郁不图正始之音复覩于兹可使建安作者相视而笑解君云张茂先何敬祖东方生与其比肩仆亦以为知言也故感叹雅制作脩竹诗一篇当有知音以传示之
　　龙种生南岳孤翠郁亭亭峯顶上崇崒烟雨下微冥夜闻鼯鼠呌昼防泉壑声春风正淡荡白露已清泠哀响激金奏宻色滋玉英嵗寒霜雪苦含彩独青青岂不厌凝冽羞比春木荣春木有盈歇此节无凋零始愿比金石终古保坚贞不意伶伦子吹之学鳯鸣遂偶云龢瑟张乐奏天庭妙嵒方千变箫韶亦九成信蒙雕斵羡常愿事僊灵驱驰翠虬驾伊郁紫鸾笙结交嬴台女吟弄升天行携手登白日逺游戱赤城低昻鹤舞断续彩云生永随众仙去三山游玉京
　　种竹【并序】　　　　　　　　元　稹
　　昔乐天赠余诗云无波古井水有节秋竹竿余秋来种竹防下因而有懐聊书十韵
　　昔公怜我直比之秋竹竿秋来苦相忆种竹防前看失地顔色改伤根枝叶残清风犹淅淅髙节空圑团鸣蝉聒暮景跳蛙筑幽栏尘土复昼夜梢云良独难丹丘信云逺安得临仙坛防瘴冬草緑何人惊嵗寒可怜亭亭榦一一青琅玕孤鳯竟不至坐伤时节闲
　　竹迳偶作　　　　　　　　权徳舆
　　退朝此休沐闭户无尘氛支防入幽迳清风随此君琴觞恣偃傲兰蕙相葐蒀幽赏方自适林西烟景曛
　　露青竹鞭歌　　　　　　　顾　况
　　鲜于仲通正当年章仇兼琼在蜀川约束蜀儿采马鞭蜀儿采鞭不敢眠横截斜飞飞鸟边绳桥夜上层崖巅头揷白云跨飞泉采得马鞭长且坚浮沤丁子珠聮聮灰煑蜡指光烂然章仇兼琼持上天上天雨露何其偏飞龙闲廐马数千朝饮吴江夕秣燕红尘扑辔汗湿鞯师子麒麟聊比肩曲江昆明洗刷牵四蹄踏浪头枿天蛟龙稽颡河伯防拓羯胡鶵脚手鲜陈闳韩干丹青妍欲貌未貌眼欲穿金鞍玉勒锦连干骑入桃花杨栁烟十二楼中奏管弦楼中美人夺神仙争爱大家把此鞭禄山入闗闗破年忽见杨川北邸前秖有人还千一钱亭亭笔直无皴节磨将形相一条铁市头格是无人别江海钱臣不拘絏垂鞘挂影西窻缺稚子覔衣【阙】仰宂家僮拾薪几抝折玉润犹霑玉垒雪碧解似染苌血蜀帝祠边子规咽相如桥上文君絶往年防马降至尊七盘九折横劒门穆王八骏超昆仑安用冉冉孤生根圣人不贵难得货金玉瑚谁买恩
　　暑日题道边树　　　　　　王　毂
　　火轮迸焰烧长空浮埃扑面愁蒙蒙羸僮走马喘不进忽逢碧树含清风清风留我移时住满地浓隂懒前去却叹人无及物功不似圑圑道边树
　　井上桐　　　　　　　　　陆龟蒙
　　美人伤别离汲井常待晓愁因辘轳转惊起双栖鸟独立傍银牀碧桐风嫋嫋
　　石上藤　　　　　　　　　岑　参
　　石上生孤藤弱蔓依石长不逢髙枝引未得凌空上何处堪托身为君长万丈
　　兎丝　　　　　　　　　　元　稹
　　人生莫依倚依倚事不成君看丝丝蔓依倚榛与荆荆榛易蒙宻百鸟撩乱鸣下有孤兎宂奔走亦纵横樵童斫将去柔蔓与之并翳荟生可耻束缚死无名桂树月中出瑚石上生俊鹘渡海食应龙升天行灵物本特达不复相纒萦纒萦竟何者荆棘与飞茎
　　春草謡　　　　　　　　　顾　况
　　春草不解行随人上东城正月二月色绵绵千里万里伤人情
　　王兵马使二角鹰　　　　　杜　甫
　　悲台萧防石巃嵸哀【阙】机枒浩呼汹中有万里之长江迥风陷日孤光动角鹰翻倒壮士臂将军玉帐轩勇气二鹰猛脑绦徐坠目如愁胡视天地杉鸡竹兎不自惜溪虎野羊俱辟易鞲主锋棱十二翻将军勇鋭与之敌将军树勲起安西昆仑虞泉入马蹄白羽曽肉三狻猊敢决岂不与之齐荆南芮公得将军亦如角鹰下翔云恶鸟飞飞啄金屋安得尔辈开其羣驱逐六合枭鸾分
　　观放白鹰　　　　　　　　李　白
　　八月边风髙胡鹰白锦毛孤飞一片雪百里见秋毫
　　飞鸢操　　　　　　　　　刘禹锡
　　鸢飞沓沓青云里鸢鸣萧萧风四起旗尾飘扬势渐髙箭头砉划声相似长空悠悠霁日悬六翮不动凝飞烟游鹍翔鴈出其下庆云清景相迥旋忽闻饥鸟噪相聚瞥下云中争腐鼠腾音砺吻相喧呼仰天大吓疑鹓鶵畏人避犬投髙处俛啄无声犹屡顾青鸟自爱玉山禾仙禽徒贵华亭露朴樕危巢向暮时陪鳃饱腹蹲枮枝游童挟弹一麾肘臆碎羽分人不悲天生众禽各有类威鳯文章在仁义鹰隼仪形蝼蚁心虽能泪天何足贵
　　百舌吟
　　晓星寥落春云低初闻百舌间闗啼花枝满空迷处所摇动繁英坠红雨笙篁百啭音韵多黄鹂吞声燕无语东方朝日迟迟升迎风弄影如自矜散声不尽又飞去何许相逢緑杨路緜蛮宛转似娱人一心百舌何纷纭顔侠少停歌听堕珥妖姬和睡闻可怜光景何时尽谁能低迥避鹰隼廷尉张罗自不闗潘郎挟弹无情损天生羽族尔何徴舌端万变乘春晖南方朱鸟一朝见索漠无言蒿下飞
　　鹦鹉词　　　　　　　　　苏　郁
　　莫把金笼闭鹦鹉个个分明解人语忽然更向君前语三十六宫愁几许
　　鸳鸯篇　　　　　　　　　陈子昻
　　飞飞鸳鸯鸟举翼相蔽亏俱来渌潭里共向白云涯音容相眷恋羽翮两逶迤苹萍戱春渚霜霰绕寒池浦沙连岸净汀树拂潭垂年年此游翫嵗嵗来追随鳯凰起丹穴独向梧桐枝鸿鴈来紫塞空忆稻粱肥乌啼倦永夕鹤鸣伤别离岂若此双禽飞膰不异林刷尾清江浦交颈紫山岑文章负奇色和鸣多好音闻有鸳鸯绮复有鸳鸯衾持为美人赠朂此故交心
　　子规啼　　　　　　　　　韦应物
　　髙林滴露夏夜清南山子规啼一声邻家孀妇抱儿泣我独展转何为情
　　鶗鴂吟　　　　　　　　　刘禹锡
　　朝阳有鸣鳯不闻千万祀鶗鴂催众芳畏闻先入耳秋风白露晞从是尔啼时如何上春日唧唧满庭飞
　　春蝉　　　　　　　　　　元　稹
　　我自东归日厌苦春鸠声作诗怜化工不遣春蝉生及来商山道山深气不平春秋两相似虫豸百种鸣风松不成韵蜩螗沸如羮岂无朝阳鳯羞与微物争安得天上雨奔浑河汉倾荡涤反时气然后好晴明
　　江上蚊子　　　　　　　　韦楚老
　　摇狭翅亚红腹江边夜起如云哭请问贪婪一防心腐肉填腹几多足越女如花住江曲寒娥夜夜凝双緑任君撩乱锦窻中十幅轻绡围夜玉
　　戱题闗门　　　　　　　　岑　参
　　来亦一布衣去亦一布衣羞见闗城吏还从旧路归
　　门前路　　　　　　　　　陆龟蒙
　　门前向城路一直复一曲曲去日中还直行日暮宿何必日中还曲涂荆棘间










　　唐文粹巻十七上
　　钦定四库全书
　　唐文粹巻十七下
　　宋　姚铉　编
　　诗十二【总五十六首】
　　古调歌篇八
　　月明河四
　　月生句【刘猛】
　　把酒问月【李白】
　　月蚀诗【卢仝】
　　明河篇【宋之问】
　　风雨露雪六
　　贺雨诗【白居易】
　　洛阳清明日雨霁【李正封】
　　咏露
　　山雪【释皎然】
　　秋风引【刘禹锡】
　　竹牕闻风寄苖发司空曙【李益】
　　江海泉水十
　　观海【独孤及】
　　西陵口观海【薛据】
　　题玉潭【独孤及】
　　及第后过杨子江【施肩吾】
　　责汉水词【李善夷】
　　迎潮送潮词二首【陆龟蒙】
　　引泉诗
　　赋得三峡流泉歌【李季兰】
　　明冰篇【冨嘉谟】
　　宫禁七
　　殿前曲【王昌龄】
　　西施篇【王维】
　　三阁词四首【刘禹锡】
　　霓裳羽衣曲【李肱】
　　神仙二十九
　　游仙诗十六首【道士吴筠】
　　上元夫人诗【李白】
　　王子乔【宋之问】
　　玉真仙人词【李白】
　　梦太白峯西【常建】
　　苦篁调笑引【李贺】
　　少室山韦链师升仙歌【皇甫冉】
　　宿青牛谷梁链师仙居【杨衡】
　　都坛歌【杜甫】
　　寄全椒山中道士【韦应物】
　　洗心【道士司马退之】
　　斋心【王昌龄】
　　寄菖蒲【张籍】
　　金珰玉佩歌【顾况】
　　月生句　　　　　　　　　刘　猛
　　月生十五前日望光彩圆月满十五后日畏光彩瘦不见野花色一樽成暗酒匣中苔背铜光短不遍空不惜补明月慙无此良工
　　把酒问月【故人贾淳令余问之】　李　白
　　青天有月来几时我今停杯一问之人攀明月不可得月行却与人相随皎如飞镜临丹阙緑烟灭尽清辉发但见宵从海上来宁知晓向云间没白兎捣药秋复春姮娥孤栖谁与邻今人不见古时月今月曽经照古人古人今人若流水共看明月皆如此唯愿当歌对酒时月光长照金樽里
　　月蚀诗　　　　　　　　　卢　仝
　　新天子即位五年嵗次庚寅斗柄揷子律调黄钟森森万木夜僵立寒气赑屃顽无风烂银盘从海底出出来照我草屋东天色绀滑凝不流氷光交贯寒曈昽初疑白莲花浮出龙王宫八月十五夜比并不可双此时怪事发有物吞食来轮中轮如壮士斧斫壊桂似雪山风拉摧百练镜照见胆平地埋寒灰火龙珠飞出脑却入蚌蛤胎捶环破璧眼看尽当天一搭如煤炲磨踪灭迹须臾间便似万古不可开不料至神物有此大狼狈星如撒沙出争头事光大奴婢炷灯看揜【鸟感切】菼如玳瑁今夜吐焰如长虹孔隙千道射户外玉川子涕泗下中庭独自行念此日月者太隂太阳精皇天要识物日月乃化生走天汲汲劳四体与天作眼行光明此眼不自保天公行道何由行吾见隂阳家有説望日蚀月月光灭朔月掩日日光缺两眼不相攻此説吾不容又孔子师老子云五色令人目盲吾恐天似人好色则防明幸且非春时万物不娇荣青山破瓦色渌水氷峥嵘花枯无女艶鸟死沉歌声顽冬何所好偏使一目盲又闻古老説蚀月虾蟇精径圆千里入汝腹如此痴騃阿谁生可从海窟来便解縁清冥恐是眶睫闲揞寒所化成黄帝有二目帝舜重瞳明二帝悬四目四海生光辉吾不遇二帝滉漭不可知何故瞳子【阙】坐使虫豸欺长嗟白兎捣灵药恰似有意防奸非药成满【阙】不中度委任白兎夫何为忆昔尧为天十日烧九州金砾水银流玉熠丹砂燋六合烘为窰尧心増百忧天见尧心忧勃然发怒决洪流立拟沃杀九日妖天髙日走沃不及但见万国赤子戢戢生鱼头此时九御导九日争持节幡麾幢旒驾车六九五十四头蛟螭虬掣电九火辀汝若蚀开龃龉轮御辔执索相爬钩推荡轰渴入汝喉红鳞焰鸟烧口快翎鬛倒侧声醆邹撑膓拄腹礧礧如山丘自可饱死更不偷不独填饥坑亦解尧心忧恨汝时当食埋头防脑不肯食不当食张唇哆觜食不休食天之眼养逆命安得上帝请汝刘呜呼人养虎被虎齧天媚蟇被蟇瞎乃知恩非类一一自作孽吾见患眼人必索良工诀想天不异人爱眼固应一安得常娥氏来习扁鹊术手操舂喉戈去此睛上物初既犹朦胧既乆如抹漆但恐功业成便此不吐出玉川子又涕泗下心祷再拜额榻沙土中地上虮虱臣仝告诉帝天皇臣心有铁一寸可刳妖蟇痴膓皇天不为臣立梯磴臣血肉身无由飞上天扬天光封词付与小心风颰排阊阖入紫宫宻迩玉几前劈拆奏上臣仝顽愚胷敢死横干天甚长东方苍龙角揷防尾捭风雷心开明堂统领三百六十鳞虫坐治东方宫月蚀不救援安用东方龙南方火鸟赤泼血项长尾短飞防刺头戴弁冠髙达枿月蚀鸟宫十二度鸟为居停主人不觉察贪向何人家行赤口毒舌毒虫头上吃却月不啄杀虚贬鬼眼赤防【音抉】防鸟罪不可雪西方攫虎立掎掎【音几】斧为牙凿为齿偷牺牲食封豕大蟇一脔固当软羙见似不见是何道理爪牙根天不念天天若准拟错准拟北方寒龟被蛇缚藏头入殻如入狱蛇筋束紧束破殻寒龟夏鼈一种味且当臛其肉一底板没信处唯堪支牀脚不中鑚灼与天下卜嵗星主福徳官爵奉东秦忍使黔娄生覆尸无衣巾天失眼不吊嵗星胡其仁荧惑矍铄公执法大不中月明无罪过不纠蚀月虫年年十月朝太微支卢谪罚何灾凶土星与土性相背反养福徳生祸害到人头上死破败今夜月蚀安可防太白真将军怒激锋铓生州阵斩郦定进项骨脆甚春蔓菁天唯两眼失一眼将军何处行天兵辰星任廷尉天律自主持人命在盆底固应乐见天肓时天若不肯信试唤臯陶鬼一问而今三台文章宫作上天纪纲环天二十八宿磊落尚书郎整顿排五行劒握他人将一四太阳侧一四天市旁操斧代大匠两手不怕伤弧矢引满反射人天狼呀啄明煌煌痴牛与騃女不肯勤农桑徒劳含滛思旦夕遥相望蚩尤簸旗弄旬始捶天鼓鸣珰琅枉矢龙蛇行眉目森森张天狗下防地血流何滂滂谲险万万党构架何可当眛目舋成就害我光明王请留北斗一星相比极指挥万国悬中央此外尽拂除沙碛如山冈赎我父母光当时星没殒雨如抨浆似天防事发叱喝诛奸狂何故中道废自遗今日殃善善又恶恶郭公所以亡愿天神圣心无信他人忠玉川子词讫风色格格近月墨暗边有似动劒防须臾痴蟇精两吻自决坼初露半个璧渐吐满轮魄众星尽原赦一蟇独诛磔腹肚忽脱落依旧挂穹碧光彩未苏来惨淡一片白奈何万里光受此吞吐厄再得见天眼感荷天地力或问玉川子孔子修春秋二百四十年月蚀尽不收今子咄咄词颇合孔意不玉川子笑答或请听逗遛孔子父母鲁讳鲁不讳周书外书大恶故月蚀不见收余命唐天口食唐土唐礼过三唐乐过五小犹不説大不可数灾沴无有小大瘉安引衰周研覈可否日分昼月分夜辨寒暑一主刑一主徳政乃举孰谓人面上一月偏可去愿天完两目照下万方土更不瞽万万古
　　明河篇　　　　　　　　　宋之问
　　八月凉风天气晶万里无云河汉明昬见南楼清且浅晓落西山纵复横洛阳城阙天中起长河夜夜千门里复道连共蔽亏画堂琼户特相宜云母帐前初泛滥水精帘外转逶迤倬彼昭回如练白复出东城接南陌南陌征人去不归谁家今夜捣寒衣鸳鸯机上踈萤度乌鹊桥边一鴈飞鴈飞萤度愁难歇坐见明河渐微没已能舒巻任浮云不惜光辉让流月明河可望不可亲愿得乘槎一问津更将织女支机石还访成都卖卜人
　　贺雨诗　　　　　　　　　白居易
　　皇帝嗣宝歴元和三年冬自冬及春莫不雨旱爞爞上心念下民惧嵗成灾凶遂下罪已诏殷勤告万邦帝曰予一人继天承祖宗忧勤不遑宁夙夜心忡忡元年诛刘辟一举靖巴卭二年戮李锜不战安江东顾惟眇眇徳遽有巍巍功或者天降沴无乃儆予躬上思答天戒下思致时雍莫如率其身慈和与俭恭乃命罢进献乃命赈饥穷宥死降五刑责已寛三农宫女出宣徽廐马减飞龙庶政靡不举皆出自宸衷奔腾道路人伛偻田野翁懽呼相告报感泣涕霑胷顺人人心悦先天天意从诏下才七日和气生冲融凝为油油云散作习习风昼夜三日雨凄凄复蒙蒙万心春熙熙百糓青芃芃人变愁为喜嵗易俭为丰乃知王者心忧乐与众同皇天及后土所感无不通冠佩何锵锵将相及王公蹈舞呼万嵗列贺明庭中小臣诚愚陋职忝金銮宫稽首再三拜一言献天聪君以明为圣臣以直为忠敢贺有其始亦愿有其终
　　洛阳清明日雨霁　　　　　李正封
　　晓日清明天夜来嵩少雨千门尚烟火九陌无尘土酒醁河桥春漏闲宫殿午游人恋芳草半犯严城鼓
　　咏露
　　霏霏灵液重云表无声落霑树急蝉洒池凄皓鹤流尘清逺陌飞月澄髙阁宵润玉堂帘曙寒金井索佳人比珠泪坐感红绡薄
　　山雪　　　　　　　　　　释皎然
　　夕阳在西峯叠翠萦残雪狂风巻絮迥惊猿攀玉折何意山中人误报山花发
　　秋风引　　　　　　　　　刘禹锡
　　何处秋风至萧萧送鴈羣今朝入庭树孤客最先闻竹窻闻风寄苖发司空曙　　李　益
　　微风惊暮坐临牗思悠哉开门复动竹疑是故人来时滴枝上露稍霑堦下苔幸当一入幌为拂緑琴埃
　　观海　　　　　　　　　　独孤及
　　北登渤海岛迥首秦东门谁尸造物功凿此天池源澒洞吞百谷周流无四垠廓然混茫际望见天地根白日自中吐扶桑如可扪迢遥蓬莱峯想像金台存秦帝昔经此登临异飞翻扬旌百神防望日羣山奔徐福竟何成羡门徒空言唯见石桥足千年潮水痕
　　西陵口观海　　　　　　　薛　据
　　浙江漫汤汤近海势弥广在昔胚混凝融为百川长地形失端倪天色潜滉瀁东南际万里极目逺无象山影乍浮沉潮波忽往来孤帆或不见棹歌犹响像日暮长风起客心空振荡浦口霞未收潭心月初上林屿几邅迥亭臯时偃仰嵗晏访蓬瀛真游非外奬
　　题玉潭　　　　　　　　　独孤及
　　碧玉徒强名冰壶鸡比徳唯当寂照心可并沦色
　　及第后过杨子江　　　　　施肩吾
　　忆昔将贡年抱愁此江边鱼龙互闪烁黒浪髙于天今日步春草复来经此道江神也世情为我风色好
　　责汉水辞【并序】　　　　　　李善夷
　　春秋僖公四年齐桓公合诸侯之师盟于召陵责楚之苞茅不入问昭王南征而不复楚子使屈完对曰贡之不入寡君之罪也敢不供给昭王南征之不复君其问诸水滨按昭王南征至汉舟人胶其舟王遂溺死杜预曰当时汉水未属楚杜之注其为谬哉且楚实殷之始封楚苦县瀬乡在汉水东北六百余里则汉水于西周之际岂未属楚乎又诗云挞彼殷武奋伐荆楚深入其阻裒荆之旅郑注云深入方城之阻也方城今在汉水北三百里岂昭王时未属楚乎屈完以齐桓所问之大不敢他对但请自问于水濵之人言我不之知也汉实属楚乆矣夫山林川泽天子祀之必有其典楚人胶其舩而祸其君神不能福神之罪也余过汉见其波涛滉瀁而责其水词曰
　　汉之广兮风波四起虽有风波不如蹄涔之水蹄涔之水不为下国而倾天子汉之深兮其隄莫量虽云莫量不如行潦之汪行潦之汪不为下国而溺天王汉之美者曰鲂吾虽饥不食其鲂恐汚吾之饥膓
　　迎潮送潮词二首【并序】　　　陆龟蒙
　　余耕稼所在松江南旁田庐门外有沟通浦淑而朝夕之潮至矣天弗雨则轧而留之用以涤濯灌溉及物之功甚钜其羸壮迟速系望晦盈虚也用之则顺而进舍之则黙以退有类乎君子之道翫而感之作迎潮送潮词二首聊寄声于骚人之末
　　江霜严兮枫叶丹潮声髙兮墟落寒鸥巢卑兮渔箔短逺岸没兮光烂烂潮之徳兮无际既充其大兮又充其细宻幽人兮款柴门寂寞流连兮依稀旧痕濡余泽槁兮潮之恩不尸其功兮归于混元
　　右迎潮
　　潮西来兮又东下日梁中流兮红洒洒汀葭苍兮水蓼枯风骚牢兮愁烟孤大几望兮微将翳晦搜瀛溶兮敛然而退爱长波兮数数一幅巾兮无缨可濯帆生尘兮棹有衣怅潮之还兮吾犹未归
　　右送潮
　　引泉诗【睦州龙兴观老君院作】
　　上嗣位六载吾宗刺桐川余来拜旌防诏下之明年是时春三月绕郭花蝉聮岚盘百万髻上揷黄金钿授以道士馆置榻于东偏满院声碧树空堂形老仙本性乐凝淡及来更虚焚香礼真像盥手披灵编新安山角角乌龙独巉然嵨除非浄晴日不见苍崖巅上有拏云峯下有喷壑泉泉分数十落处皆峥潺寒声入烂醉防破西窻眠支笻起独寻秖在墙东边呼僮具畚锸立凿莓苔穿灇漴一派堕练带横斜牵乱石抛落落寒流响溅溅狂怒七里濑缩到踈楹前跳光泼半散涌沬飞防圆势束三峡挂防危孤磴悬曽闻瑶池溜亦灌朱草田凫伯弄翠蘂鸾鶵无丹烟凌风捩桂拖隔雾驰犀舩况当元家尝着道徳篇上善可比水斯文叅五千精灵若在此肯恶微波传不拟争滴沥还应防沦涟出门后飞箭合势浮青天必有学真子鹿冠秋鹤顔如能辅余志日使防其源
　　赋得三峡流泉歌　　　　　李季兰
　　妾家本住巫山云巫山流水常自闻玉琴奏出转寥夐直似当时梦中听三峡迢迢几千里一时流入幽闱里巨石崩崖指下生飞波逺浪弦中起初疑喷怒含雷风复似呜咽流不通迥湍曲瀬意将尽时复滴沥平沙中忆昔阮公为此曲能使仲容听不足一弹既毕还一弹愿比流泉镇相续
　　明冰篇　　　　　　　　　富嘉谟
　　北陆苍茫河海凝南山防干昼夜冰素彩峩峩明月升深山穷谷不自见安知采斵备嘉荐隂房固沍掩寒扇阳春二月朝始暾春光潭沲度千门明冰时出御至尊彤庭赫赫九仪备玉煌煌千宫事明冰毕嵗周在位忆昔沙朔寒风涨昆仑长河冰始壮漫污崚嶒积亭障邕邕鸣鴈江上来禁苑池台冰复开摇春涵緑映楼台豳歌七月王风始明氷藏用昭物轨四时不千万祀
　　殿前曲　　　　　　　　　王昌龄
　　贵人糚梳殿前催香风吹入殿后来仗引笙歌大宛马白莲花发照池台
　　西施篇　　　　　　　　　王　维
　　艳色天下重西施寜乆微朝为越溪女暮作吴宫妃贱日岂殊众贵来方悟稀邀人傅香粉不自着罗衣君宠益娇态君怜无是非当时浣纱伴莫得同车归寄谢邻家子效颦安可希
　　三阁词【吴音四首】　　　　　刘禹锡
　　贵人三阁上日晏未梳头不应有根事娇甚却成愁珠箔曲琼钩子细见杨州北兵那得渡浪语声悠悠沉香帖阁柱金缕画门楣迥首降幡下已见黍离离三人出眢井一身登槛车朱门谩临水不得见鲈鱼
　　霓裳羽衣曲　　　　　　　李　肱
　　开元太平日万国贺丰嵗梨园厌旧曲玉座流新制鳯管递参差霞衣竞摇曵宴罢水殿空辇余春草细蓬壶事已乆仙乐功无替讵肯听遗音圣明知善继
　　游仙十六首　　　　　　道士吴筠
　　啓册观往载摇懐考今情终古已寂寂举世何营营悟彼众仙妙超然含至精凝神契冲化服凌太清心同宇宙广体合云霞轻翔风吹羽盖庆霄拂霓旌龙驾朝紫微后天保令名岂如寰中士轩冕矜蹔荣
　　鸾鳯栖瑶林雕鹗集平楚饮啄本殊好翺翔终异所吾方遗諠嚣立节慕髙举解兹区中恋结彼霄外侣谁谓天路遐感通自无阻
　　愍俗从迁谢寻仙去沦没三元有真人与我生道骨凌晨吸丹景入夜饮黄月百闗弥调畅方寸益清越栖神合虚无洞览周恍惚不觉随玉皇焚香诣金阙
　　西龟初定箓东华已校名三官无遗谴七祖升云軿体妙尘累隔心微化并一朝出天地亿载犹童婴使我齐浩劫萧萧宴玉清
　　怡神在灵府皎皎含清澄仙经不吾欺轻举信有徴畴昔希道念而今果天矜岂非隂功者乃致白日升焉用过洞府吾其越朱陵
　　髙真诚寥邈道合不我遗孰谓姑射逺神人可同嬉结驾从之游飘飘出天垂不理人自化神凝物无疵因知至精感足以和四时
　　八海广无际三山髙不极金台罗中天羽客恣游息霞液朝可饮虹芝晩甚食啸歌自忘心腾举宁假翼保夀同三光安能几千亿
　　将过太帝宫蹔诣扶桑处真童已相迓为我清宿雾沧海宁洪涛羲和止奔驭五云结层阁八景动飞舆青霞正可挹丹砂时一遇留我宴玉堂归轩不令遽
　　欲趋洞阳界试览丹极表赤帝跃火龙炎官控朱鸟导我升绛府长驱出天杪阳灵赫重晖四达何皎皎为尔流飘风羣生遂无夭
　　予因诣金母飞盖超西极遂入素中天停轮太蒙侧若华拂流影不使白日匿倾曦复亭午六合无暝色道化随感迁此理谁能测
　　九龙何琬琬载我升云纲临睨懐旧国风尘混苍茫依依逺人寰去去迩帝乡上超星辰纪下视日月光倐已过太微天居焕煌煌
　　停骖太仪侧整服金阙前肃肃承上帝锵锵防羣仙鸿鑪发灵香广庑张钧天玉醴洽中座霞膏充四筵良期无终极俛仰移亿年
　　峻朗妙门辟澄微真览通琼林九霞上金阁三天中飞虬跃庆云翔鹤抟灵风郁彼玉京防仙期六合同予升至阳源欲憇明霞馆飘飘琼轮举晔晔金景散结虚成万有髙妙咸可翫玉山郁嵯峨琅海杳无岸蹔赏过千椿遐龄谁复筭
　　招擕紫阳友合宴玉清台排景羽衣振浮空云驾来灵旛七曜动琼障九光开鳯舞龙璈奏虬轩殊未迥髙升紫极上宴此都岑玉蘂散奇香琼珂流雅音灵风生太漠习习吹人襟体混希微广神凝空洞深萧然宇宙外自得乾坤心
　　上元夫人诗　　　　　　　李　白
　　上元谁夫人偏得王母娇嵯峨三角髻余髪散垂腰裘披青毛锦身着赤霜抱手提嬴女儿闲与鳯吹箫眉语两自笑忽然随风飘
　　王子乔　　　　　　　　　宋之问
　　王子乔爱神仙七月七日上賔天白虎摇瑟鳯吹笙乘骑云气噏日精噏月精长不归遗庙今在而人非空望山头草草露湿君衣
　　玉真仙人词　　　　　　　李　白
　　玉真之仙人时在太华峯清晨鸣天鼓飚歘腾双龙弄霓不辍手行云本无踪几时入少室王母应相逢
　　梦太白西峯　　　　　　　常　建
　　梦寐升九崖杳霭逢元君遗我太白峯寥寥辞垢氛结宇在星汉宴林闭氤氲檐楹覆余翠巾舄生片云时往溪谷间孤亭昼仍曛松峯引天影石濑清霞文恬目缓舟趣霁心投鸟羣春风又摇櫂潭防花纷纷
　　苦篁调笑引　　　　　　　李　贺
　　请説轩辕在时事伶伦采竹二十四伶伦采之自昆丘轩辕以之调元气当时黄帝上天时二十三管咸相随唯留一管人间吹无徳不能得此管此管沉埋虞舜祠少室山韦链师升仙歌　　　皇甫冉
　　红霞紫气甚氤氲绛节青童迎少君忽从林下升天去空使时人礼白云
　　宿青牛谷梁链师仙居　　　　杨　衡
　　随云步入青牛谷青牛道士留我宿可怜夜乆月明中唯有坛边一枝竹
　　都坛歌寄元逸人　　　　　杜　甫
　　故人昔隐东蒙峯已佩含景仓精龙故人今居子午谷独在隂崖结茅屋屋前太古都坛青石漠漠松风寒子规夜啼山竹裂王母昼下云旗翻知君此计诚长往芝草琅玕日应长铁鎻髙垂不可攀致身福地何萧爽
　　寄全椒山中道士　　　　　　韦应物
　　今朝郡斋冷忽念山中客涧防束荆薪归来煑白石欲持一瓢酒逺慰风雨乆落叶遍空山何处寻行迹
　　洗心　　　　　　　　道士司马退之
　　不践名利道始觉尘土腥不味稻梁食始觉神骨清罗浮奔走外日月无短明山瘦松亦劲鹤老飞更轻逍遥此中客翠髪皆长生草木多古色鸡犬无新声君有出俗志不贪英雄名傲然脱冠带改换人间情去矣丹霄步向晓云防防
　　斋心　　　　　　　　　　王昌龄
　　女萝覆石壁溪水幽蒙胧紫葛蔓黄花娟娟寒露中朝饮花上露夜卧松下风云英花为水光彩与我同日月荡精魄寥寥天府空
　　寄菖蒲　　　　　　　　　张　籍
　　石上生菖蒲一寸十二节仙人劝我食令我头青面如雪逢人寄君一绛囊书中不得传此方君能来作栖霞侣与君同入丹乡
　　金珰玉佩歌　　　　　　　顾　况
　　赠君金珰太霄之玉佩金鎻禹步之流珠五岳真君之秘箓九天丈人之宝书东井沐浴辰已毕先进洞房上奔日借问君从何处来黄姑织女机边出




　　唐文粹巻十七下
　　钦定四库全书
　　唐文粹巻十八
　　宋　姚铉　编
　　诗十三【总一百三十六首】
　　古调歌篇九
　　感遇五十
　　感遇诗三十八首【陈子昻】
　　感遇七首【张九龄】
　　感遇【懽徳舆】
　　效陈拾遗感遇二首【司空图】
　　古意二首【孙邰】
　　咏史二十一
　　咏史十一首【李华】
　　咏史【髙适】
　　咏史二首【释皎然】
　　咏史二首【刘禹锡】
　　咏史四首【卢照邻】
　　读李斯传【曹邺】
　　慨叹三十五
　　出闗作【魏徴】
　　陇右途中遭非语【员半千】
　　书懐【刘幽求】
　　自纪【皇甫松】
　　赠友人【吕温】
　　赠韩愈二首【孟郊】
　　赠乔林【刘眘虚】
　　寄唐生【白居易】
　　华下【司空图】
　　伤时二首【孟云卿】
　　封丘作【髙适】
　　街西居三首【姚合】
　　效陈拾遗子昻【司空图】
　　感时
　　夜坐【张説】
　　无可奈何歌【白居易】
　　逢白公【元稹】
　　感懐【费冠卿】
　　赠崔纯亮【孟郊】
　　客喜【贾岛】
　　有所思【宋之问】
　　秦人謡【古之奇】
　　时兴【杨贲】
　　闻砧有感【吕温】
　　野田行【于鹄】
　　赠冯宿【李观】
　　偶然作二首【吕温】
　　及第后答潼闗主人
　　朝饥【贾防】
　　九日酬顾少府【髙适】
　　感物十六
　　观玉篇【陈子昻】
　　素丝【陆龟蒙】
　　李都尉古劒【白居易】
　　废琴
　　废瑟词【张籍】
　　説劒【元稹】
　　春桂问答二首【王绩】
　　养鸷词【刘禹锡】
　　对菊【贾岛】
　　直钩吟【卢仝】
　　竞渡【元稹】
　　见牧牛人担青草【张説】
　　道州观野火【吕温】
　　谕宝二首【元稹】
　　春感八
　　送春曲三首【刘禹锡】
　　衡州春早二首【吕温】
　　寻人偶题【邵真】
　　题花树【杨衡】
　　惜花【陆龟防】
　　秋感六
　　秋日【耿纬】
　　秋夕懐逺【孟郊】
　　蟋蟀诗【罗隐】
　　秋思【司空图】
　　在郡秋懐二首【张九龄】
　　感遇诗三十八首　　　　　陈子昻
　　微月生西海幽阳始化升圆光正东满隂魄已朝凝太极生天地三元更废兴至精谅斯在三五谁能徴兰若生春夏芊蔚何青青幽独空林色朱蕤冒紫茎迟遟白日晩嫋嫋秋风生嵗华尽摇落芳意竟何成苍苍丁零塞今古缅荒途亭堠何摧兀暴骨无全躯黄沙漠南起白日隐西隅汉甲三十万曽以事匈奴但见沙场死谁怜塞上孤
　　乐羊为魏将食子殉军功骨肉且相薄他人安得忠吾闻山中相乃属放麑翁孤兽犹不忍况以奉君终市人矜巧智于道若童蒙倾夺相夸侈不知身所终曷见真子观世玉壶中杳然遗天地乘化入无穷吾观龙变化乃知至阳精石林何冥宻幽洞无留行古之得仙道信与元化并感非象识谁能测沦冥世人拘目见酣酒笑丹经昆崘有瑶树安得采其英
　　白日每不归青阳时暮矣茫茫吾何思林卧观无始众芳委时晦鶗鴂悲鸣耳鸿荒古已頽谁识巢居子吾观昆崘化日月沦洞冥精魄相交构天壤以罗生仲尼推太极老聃贵窈冥西方金仙子崇议乃无明空色皆寂灭业縁定何成名教信纷籍死生俱未停
　　圣人秘元命惧世乱其真如何嵩公辈诙谲误时人先天诚为美阶乱祸谁因长城备胡冦嬴祸发其亲赤精既迷汉子年何救秦云去桃李花多言死如麻
　　深居观羣动悱然争朶颐谗説相啖食利害纷防防便便夸毗子荣耀更相持务光让天下商贾竞刀锥已矣行采芝万世同一时
　　吾爱鬼谷子青谿无垢氛囊括经世道遗身在白云七雄方龙鬬天下乆无君浮荣不足贵导养晦时文舒可弥宇宙巻之不盈分山徒山木夀空与麋鹿羣
　　呦呦南山鹿离罟以媒和招摇青桂树幽蠧亦成科世情甘近习荣耀纷如何怨憎未相复亲爱生祸罗瑶台倾巧笑玉杯殒双蛾谁见孤城树青青成斧柯
　　林居病时乆水木澹孤清闲卧观物化悠悠念无生青春始萌达朱火已满盈徂落方自此感叹何时平临岐泣世道天命良悠悠昔日殷王子玉马遂朝周宝鼎沦伊谷瑶台成故丘西山伤遗老东陵有故侯贵人难得意赏爱在须臾莫以心如玉采他明月珠昔称夭桃子今为舂市徒鸱鸮悲东国麋鹿泣姑苏谁见鸱夷子扁舟去五湖
　　圣人去已乆公道缅良难蚩蚩夸毗子尧禹以为谩骄荣贵工巧势利递相干燕王尊乐毅分国愿同欢鲁连让齐爵遗组去邯郸伊人信往矣感激为谁叹
　　幽居观大运悠悠念羣生终古代兴没豪圣莫能争三季沦周赦七雄灭秦嬴复闻赤精子提劒入咸京炎光既无象晋鲁复纵横尧禹道已昧昬虐势方行岂无当世雄天道与胡兵咄咄安可言时醉而未醒仲尼溺东鲁伯阳遁西溟大运自古来旅人胡叹哉
　　逶迤世已乆骨鲠道斯穷岂无感激者时俗颓此风灌园何其鄙世道不相容皎皎于陵子嗟嗟张长公圣人不利已忧济在元元黄屋非尧意瑶台安可论吾闻西方化清净道弥敦奈何穷金玉雕刻以为尊云构山林尽瑶图珠翠颊鬼功尚未可人力安能存夸愚适增累矜智道逾昬
　　天幽且黙羣议曷嗤嗤圣人教犹在世运乆陵遟一绳将何系忧醉不能持去去行采芝勿为尘所欺蜻蛉游天下与世本无患飞飞未能止黄雀来相干穰侯富秦宠金石比交欢出入咸阳里诸侯莫敢言宁知山东客激怒秦王肝布衣取丞相千载为辛酸
　　微霜知嵗晏斧柯始青青况乃金天夕浩露霑羣英登山望宇宙白日已西溟云海方荡潏孤鳞安得宁翡翠巢南海雄雌珠树林何如美人意骄爱比黄金杀身炎州里委羽玉堂隂旖旎光首饰葳蕤烂锦衾岂不在遐逺虞罗忽见寻多材信为累叹息此珍禽
　　挈瓶者谁子妖服当青春三五明月满盈盈不自珍髙堂委金玉微缕悬干钧如何负公鼎被夺笑时入蝉号白露兹嵗已蹉羣物从大化孤英将奈何瑶台有青鸟逺食玉山禾昆崘见鳯岂复虞云罗荒哉穆天子好与白云期宫女多怨旷层城闭蛾眉日耽瑶池乐岂伤桃李时青苔空萎絶白髪生罗帷朝发宜都渚浩然思故乡故乡不可见但见巫山阳巫山彩云没髙丘正微茫伫立望已乆涕泪霑衣裳岂兹越乡感忆昔楚襄王朝云无处所荆国亦沦亡
　　昔日章华宴荆王乐荒滛霓旌翠羽盖射兕云梦林朅来髙唐观怅望云阳岑雄图今何在黄雀空哀吟丁亥嵗云暮西山事甲兵赢粮匝卭道荷防争羌城严冬隂风劲穷岫油云生昬黩无昼夜羽檄复相惊拳局竞万仞崩危逺九冥借借峯壑里哀哀冰雪行圣人御宇宙闻道太阶平肉食发何失蔾藿缅纵横
　　可惜瑶台树灼灼佳人姿碧华映朱实攀折青春时岂不盛光宠荣君白玉墀但恨红芳歇凋伤感所思朅来豪游子势利祸之门如何兰膏叹感激自生寃众趋明所避时弃道犹存云渊既已失罗网与谁论箕山有髙节湘水有清源唯应白鸥鸟可为洗心言
　　索居独几日炎夏忽然衰阳彩皆隂翳亲友尽暌违登山望不见涕泣乆涟洏宿梦感顔色若与白云期世中骄豪子驱逐正蚩蚩蜀山与楚水擕手在何时
　　金鼎合神丹世人将见欺飞飞骑羊子胡乃在蛾眉变化固幽类芳菲能几时疲疴苦沦世忧痗日侵淄眷然顾幽褐白云空涕洟
　　朔风吹海树萧条边已秋亭上谁家子哀哀明月楼自言幽燕客结髪事逺游赤丸杀公吏白刃报私雠避仇至海上被役此边州故乡三千里辽水复悠悠每愤胡兵入常为汉国羞何知七十战白首未封侯
　　本为贵公子平生实爱才感时思报国拔劒起蒿莱西驰丁零塞北上单于台登山见千里懐古心悠哉谁言未忘祸磨没成尘埃
　　浩然坐何暮吾蜀有峨眉念与楚狂子悠悠白云期时哉悲不防涕泣乆涟洏梦登绥山穴南采巫江芝探元观羣化遗世从云螭婉娈时永矣感悟不见之
　　朝入云中郡北望单于台胡秦何宻迩沙朔气雄哉借借天骄子猖狂已复来塞垣无名将亭堠空崔嵬咄嗟吾何叹边人涂草莱
　　仲尼探元化幽鸿顺阳和大运自盈缩春秋递来过盲飚忽号怒万物相纷劘溟海皆震荡孤鳯其如何
　　感遇七首　　　　　　　　张九龄
　　兰叶春葳蕤桂华秋皎絜欣欣此生意自尔为佳节谁知林栖者闻风坐相悦草木有本心何求美人折幽林归独卧滞虑洗孤清持此谢髙鸟因之传逺情日夕懐空意人谁感至精飞沉理自隔何所慰吾诚鱼游乐深池鸟栖欲髙枝嗟尔蜉蝣羽薨薨亦何为有生岂不化所感奚若斯神理日微灭吾心安得知浩叹杨朱子徒然泣路岐
　　孤鸿海上来池潢不相顾侧见防翠鸟巢在三珠树矫矫珍木巅得无金丸惧美服患人指髙明逼神恶今我游冥冥弋者何所慕
　　吴越数千里梦寐今夕见形骸非我亲衾枕即乡县化蝶犹不识川鱼安可羡海上有仙山归期觉神变抱影吟中夜谁闻此叹息美人适异方庭树衔幽色白云愁不见沧海飞无翼鳯凰一朝来竹花此可食汉上有游女求思安可得袖中有书札欲寄双飞翼冥冥独不见耿耿徒缄忆紫兰秀空蹊皓露夺幽色馨香嵗欲晩感叹情何极白云在南山日暮长太息
　　感遇　　　　　　　　　　权徳舆
　　残雨倦欹枕病中时序分秋虫与秋叶一夜隔窻闻虚室对摇落晤言无与羣冥心试观化世故如丝棼但看鸢戾天岂见山出云下俚徒系节朱弦秘南薰椅梧秀朝阳上有威鳯文终待九成奏来仪瑞吾君
　　效陈拾遗子昻感遇二首　　　司空图
　　髙燕飞何捷啄害恣羣鶵人岂玩其暴华轩容尔居强欺自天禀刚吐信吾徒乃知不平者矫世道终孤阳和含煦润卉木竞纷华当为众所悦私已汝可夸北里秘秾艳东园鎻名花豪夺乃常理笑君徒咄嗟古意二首【拟梓州陈拾遗】　　　孙　郃
　　屈子生楚国七雄知其材介絜世不容迹合藏蒿莱道废固命也瓢饮亦贤哉何事江鱼空使后人哀魏礼段干木秦王乃止戈小国有其人大国奈之何贤哲信为美兵甲岂云多君子战必胜斯言闻孟轲
　　咏史十一首　　　　　　　李　华
　　日照昆崘上羽人披羽衣乘龙驾云雾欲往心无违此山在西北乃是神仙国灵气皆自然求之不可得何为汉武帝精意徧羣山靡费巨万计宫车终不还苍苍茂陵树足以戒人间
　　天生忠与义本以佐雍熙何意李司而当昬乱时古坟襄城野斜径横秋陂况不禁樵采茅莎无孑遗髙标尚可仰精爽今何之一忤中常侍衔冤谁见知常观党锢传抚巻不胜悲
　　文侯耽郑卫一听一忘飱白雪燕姬舞朱弦赵女弹淫声流不返惂荡日无端献嵗受朝时鸣钟醼百官两牀陈管磬九奏殊未防对此唯恐卧更能整衣冠
　　汉皇脩雅乐乘舆临太学三老与五更天王亲割牲一人调风俗万国和且平单于骤款塞武库欲销兵文物此朝盛君臣何穆清至今壝坛下如闻箫韶声
　　蜀主相诸葛功髙名亦尊驰驱十万众怒目瞰中原曹伯任公孙国亡身不存社宫乆芜没白鴈犹飞翻勿言君臣合可以济黎元为蜀谅不易如曹难复论
　　秦灭汉帝兴南山有遗老危冠揖万乘幸得厌征讨当君逐鹿时臣等已枯槁宁知市朝变但觉泉石好髙卧三十年相看成四皓帝言翁甚善见顾何不早咸称太子仁重义亦尊道侧闻骊姬事申生不自保蹔出商山云朅来趋洒扫东宫成羽翼楚舞伤懐抱后代无其人戾园满秋草
　　六国韩最弱末年尤畏秦郑生为韩计且欲疲秦人利物可分社原情堪灭身咸阳古城下万顷稻苗新昻藏獬豸兽出自太平年乱代乃濳伏纵人为祸愆常闻断马劒每壮朱云贤身死名不灭塞风吹墓田精灵如有在幽愤满松烟
　　沂水春可涉泮宫映杨叶丽色异人间摇佩环展禽独处深巷生禾黍城上飞春云城中暗春雨适来鸣佩者复是谁家女泥沾珠缀履雨湿翠毛簪电影开莲脸雷声飞蕙心自言沂水曲采苹兼采菉归迳虽可寻天隂光景促怜君真且独愿许君家宿徒劳惜衾枕子不顾双蛾艳质诚可重滛风如礼何周王惑褒姒城阙成陂沲
　　巢许在嵩颍陶唐不得臣九州尚洗耳一命安能亲緜邈数千祀丘中谁隐沦朝游公卿府夕是山林人蒲帛杨仄陋薜萝为搢绅九重念入梦三事思降神且设庭中燎宁窥泉下鳞
　　汉时征百越杨仆将楼舩幕府功未立江湖已骚然岛夷非敢乱政暴地仍偏得罪因懐璧防身辄控三军求裂土万里讵闻天魏阙心犹在旗门首已悬如何得良吏一为制方圆
　　咏史一首　　　　　　　　髙　适
　　尚有绨袍赠应怜范叔寒不知天下士犹作布衣看
　　咏史二首　　　　　　　　释皎然
　　田氏门下客冯公众中贱一朝市义还百代名独擅始知下客不可轻能使主人功业成借问髙车与珠履何如贫贱一书生
　　独负髙世姿冥冥寄浮俗卞子去不归何人识荆玉鬻舂意不浅汚迹身岂辱鸾铩乐迍邅蚪蟠甘窘束五噫谲且正可以见心曲
　　咏史二首　　　　　　　　刘禹锡
　　骠骑非无势少卿终不去世道剧頽波我心如砥柱贾生明王道卫绾工车戏同遇汉文时何人居髙位
　　咏史四首　　　　　　　　卢照邻
　　昔有平林男姓朱名阿游直髪上冲冠壮气横三秋愿得斩马劒先断佞臣头天子玉槛折将军丹血流捐生不肯拜视死其若休归来教故里蒙童逺相求弟子数百人散在十二州三公不敢吏五鹿何能酬名与日月悬义与天壤俦何必疲执防区区在封侯伟哉旷达士知命固不忧
　　季生昔未达身辱功不成髠钳为台灌园变姓名幸逢滕将军兼遇曹丘生汉祖广招纳一朝拜公卿百金孰云重一诺良匪轻廷议斩樊哙羣公寂无声处身孤且直遭时坦而平丈夫当如此唯唯何足荣
　　大汉昔云季小人道遂振玉帛委阍尹斧锧婴搢绅邈哉郭先生巻舒得其真雍容谢朝廷谈笑奬人伦在晦不絶俗处乱不为亲诸侯不得友天子不得臣冲情甄堕甑重价折角巾悠悠天下士相送洛桥津谁知仙舟上寂寂无四邻
　　公业负奇志交结尽才雄良田四百顷所食常不充一为侍御史慷慨説何公何公何为败吾谋适不同仲頴恣残忍废诚良在躬死人如乱麻天子如转蓬干戈及黄屋荆棘生紫宫郑生运其谋将以清国戎时来命不遂脱身归山东凛凛千载下穆然懐清风
　　读李斯传　　　　　　　　曹　邺
　　欺暗常不然欺明当自戮难将一人手掩得天下目
　　出闗作　　　　　　　　　魏　徴
　　中原初逐鹿投笔事戎轩纵横计不就慷慨志犹存杖防谒天子驱马出闗门清缨系南越慿轼下东蕃郁纡陟髙岫出没望平原古木吟寒鸟空山啼夜猨既伤千里目还惊乆逝魂岂不惮艰险深懐国士恩季布无二诺侯嬴重一言人生感意气功名谁复论
　　陇右途中遭非语　　　　　员半千
　　赵有两毛遂鲁闻二曽参慈母犹且惑况在行路心冠冕无丑士贿赂成知巳名利我所无清浊谁见理敝服空逢春缓带不着身出游非懐璧何忧乎忌人正须自保爱振衣出世尘
　　书懐　　　　　　　　　　刘幽求
　　心为明时尽君门尚不容田园迷径路归去欲何从
　　自纪　　　　　　　　　　皇甫松
　　皇天后地力使我向此生贵贱不我均若为天地情我家世道徳防意匡文明家集四百巻独立天地经寄言青松姿岂羡朱槿荣昭昭大化光共此遗芳馨
　　赠友人　　　　　　　　　吕　温
　　南山双乔松擢本皆千寻夕流膏露津朝被青云隂负雪出深涧摇风倚髙岑明堂乆不构云榦何森森匠意方雕巧时情正夸滛生材防有用天地岂无心
　　赠韩愈二首　　　　　　　孟　郊
　　何以定交契赠君髙山石何以保贞妍赠君青松色贫交过此外无可相形饰更有其鼠诗吟之堪泪滴其鼠既穿墉又齧机上丝穿墉有闲土齧机无余丝朝吟枯桑柘暮泣空杼机岂是无巧妙丝断将何施众人尚肥华志士多饥羸愿君保此节天意当察微
　　前日逺别离今日生白髪欲知万里情晓卧半牀月常恐百虫秋使我芳草歇
　　赠乔林　　　　　　　　　刘眘虚
　　去年上防不见收今年寄食乃淹留羡君有酒能便醉羡君无钱能不忧如今五侯不待客羡君不问五侯宅如今七贵方自尊羡君不过七贵门丈夫防应有知巳世上悠悠何足论
　　寄唐生　　　　　　　　　白居易
　　贾谊哭时事阮籍哭路岐唐生今亦哭异代同其悲唐生者何人五十寒且饥不悲口无食不悲身无衣所悲忠与义悲甚则哭之太尉击贼日【段太尉以笏击朱泚】尚书叱盗时【顔尚书叱李希烈】大夫死凶冦【陆大夫为乱兵所害】谏议谪蛮夷【杨谏议左迁道州】每见如此事声发涕辄随往往闻其风俗士犹或非怜君头半白其志竟不衰我亦君之徒郁郁何所为不能发声哭转作乐府诗篇篇无空文句句必尽规切过虞人箴痛甚骚人词非求宫律髙不务文字奇惟歌生民病愿得天子知未得天子知甘受时人嗤药良气味苦瑟淡音声希不惧权豪怒亦任亲朋讥人竟无奈何呼作狂男儿每逢羣动息或遇云雾披但自髙声歌庶几天听卑歌哭虽异名所感则同归寄君三十章与君为哭词
　　华下　　　　　　　　　　司空图
　　日炙寒云裂迸为千道血天地沸一镬竟自烹妖孽尧汤遇灾数灾数还中辍何事奸与邪古来难复灭
　　伤时二首　　　　　　　　孟云卿
　　徘徊宋郊上不见平生亲独立正伤心悲风来孟津大方载羣物生死有常伦虎豹不相食哀哉人食人岂知逢世运天道亮云云
　　太虚流素月三五何皎明光曜侵白日贤愚迷至精四时更变化天道有亏盈常恐今已没须臾复更生
　　封丘作　　　　　　　　　髙　适
　　我本渔樵孟诸野一生自是悠悠者乍可狂歌草泽中宁堪作吏风尘下秖言小邑无所为公门百事皆有期拜迎官长心欲碎鞭挞黎庶令人悲悲来向家问妻子举家尽笑今如此生事应须南亩田世情付与东流水梦想旧山安在哉为衔君命且遟迥乃知梅福徒为尔郤忆陶濳归去来
　　街西居三首　　　　　　　姚　合
　　受得山野性任成多事违青山在宅南迥首东西睎浅浅一井泉数家共汲之独我恶水浊凿井庭之陲自凿还自饮亦为众所非吁嗟世间事絜身诚难为
　　日出穷巷喜温然胜重衣重衣岂不暖暖气人不齐兀兀复行行不离阶与墀
　　丈夫非马蹄安得知路岐穷贱飱茹薄兴与养性宜乃知长生术豪贵难得之
　　效陈拾遗子昻　　　　　　司空图
　　丑妇竞簪花花多映愈丑邻女恃其姿掇之不盈手量已苟自私招损乃谁咎宠禄既非安于吾竟何有
　　感时
　　好鸟无恶声仁兽肯狂噬宁教鹦鹉哑不遣麒麟细人人语与黙唯观利与势爱毁亦自遭掩谤终失计
　　夜坐　　　　　　　　　　张　説
　　懐哉四壁时未有五都价百金谁见许斗酒难为贳落花生芳春孤月皎清夜复逢利交客题户遥相谢
　　无可奈何歌　　　　　　　白居易
　　无可奈何兮白日走而朱顔頽少日往兮老日催生者不住兮死者不回况乎宠辱丰顇之外物又何尝不一去而一来去不可挽兮来不可推无可奈何兮已焉哉惟天长而地乆前无始兮后无终嗟吾生之几何寄瞬息乎其中又如太仓之稊米委一粒于万钟何不与道逍遥委此从容纵心放志泄泄融融胡为乎分爱恶于生死系忧喜于穷通倔强其骨髓龃其心胷合冰炭以交战秖自苦乎厥躬彼造物者于何不为此与化者云何不随或煦或吹或盛或衰虽千变与万化委一顺以贯之为彼何非为此何是谁冥此心梦蝶之子何祸非福何吉非凶谁达此观防马之翁俾吾为秋毫之杪吾亦自足不见其小俾吾为泰山之阿吾亦无余不见其多是以达人静则脗然与隂合迹动则浩然与阳同波委顺而已孰知其他时耶命耶吾其无奈彼何委邪顺邪彼亦无奈吾何夫两无可奈何然后能冥至顺而合大和故吾所以饮大和扣至顺而为无可奈何之歌
　　逢白公　　　　　　　　　元　稹
　　逺路事无限相逢唯一言月色照荣辱长安千万门
　　感懐　　　　　　　　　　费冠卿
　　萤烛不为苦求名始辛酸上国无交亲请谒多少难九月风割面羞汗成冰片求名俟公道名与公道逺力尽得一名他喜我且轻家书十年絶归去知谁荣马嘶渭河栁特地起愁声
　　赠崔纯良　　　　　　　　孟　郊
　　食荠肠亦苦强歌声无欢出门即有碍谁谓天地寛有碍非遐方长安大道傍小人知虑险平地生太行镜破不改光兰死不改香始知君子交乆乆道益彰君心与我懐离别俱恛惶譬如浸蘖泉流苦日已长忍泣目已衰忍忧形易伤项籍岂非壮贾生岂非良当其失意时涕泗各满裳古人劝加食此食难自强一饭九祝噎一嗟十断肠况非儿女冤冤气凌彼苍彼苍若有知白日下清霜今朝始惊呼碧落空茫茫
　　客喜　　　　　　　　　　贾　岛
　　客喜非实喜客悲非实悲百回信到家未当身一归未归长愁嗟愁嗟填中懐问口吐愁声还却入耳来尝恐滴泪多自损两目辉鬓边虽有丝不堪织寒衣
　　有所思　　　　　　　　　宋之问
　　洛阳城东桃李花飞来飞去落谁家幽闺儿女惜顔色坐见落花长叹息今年花落顔色改明年花开复谁在已见松柏摧为薪更闻桑田变成海古人无复洛城东今人还对落花风年年嵗嵗花相似嵗嵗年年人不同寄言全盛红顔子须怜半死白头翁此翁白头真可怜伊昔红顔美少年公子王孙芳树下清歌妙舞落花前光禄池台文锦绣将军楼阁画神仙一朝卧病无相识三春行乐在谁边婉转蛾眉能几时须臾鹤髪乱如丝但看古来歌舞地唯有黄昬鸟雀飞
　　秦人謡　　　　　　　　　古之奇
　　微生祖龙代郤思尧舜道何人仕帝庭拔杀指佞草奸臣弄民柄天子恣衷抱上下一相蒙马鹿遂颠倒中国既版荡骨肉安可保人生贵年夀吾恨死不早
　　时兴　　　　　　　　　　杨　贲
　　贵人昔未贵感愿顾寒微及自登枢要何曽问布衣平明登紫阁日晏下彤闱扰扰路傍子无劳歌是非
　　闻碪有感　　　　　　　　吕　温
　　千门俨云端此地富罗纨秋月三五夜砧声满长安幽人感中懐静听泪汍澜所恨捣衣者不知天下寒
　　野田行　　　　　　　　　于　鹄
　　日没出古城野田何茫茫寒狐上孤冢鬼火烧白杨昔人未为泉下客若到此中还断肠
　　赠冯宿　　　　　　　　　李　观
　　寒晨上秦原游子衣飘飘黑云截万里猎火从中烧隂空蒸长烟杀气独不销氷交石可裂风疾山如摇时无青松心顾我独不凋
　　偶然作二首　　　　　　　吕　温
　　栖栖复汲汲忽觉年四十今朝满衣泪不是伤春泣中夜兀然坐无言空涕洟丈夫志气事儿女安得知
　　及第后答潼闗主人
　　本欲云雨化却随波浪翻一霑太常地十过潼闗门志力且虚弃功名谁复论主人固相问慙笑不能言
　　朝饥　　　　　　　　　　贾　岛
　　市中有樵山此舍朝无烟井底有甘泉斧中乃空然我要见白日雪来塞青天立闻西牀琴冻折两三饥莫诣他门古人有拙言
　　九日詶顾少府　　　　　　髙　适
　　檐前白日应可惜篱下黄花为谁有客子迎霜未授衣主人得钱肯酤酒苏秦憔悴时多厌蔡泽栖遟世看丑纵使登髙秖断肠不如独坐空搔首
　　观玉篇【并序】　　　　　　　陈子昻
　　丙戌嵗余从左补阙乔公北征夏四月军幕舍于张液河河州草木无他异者唯有仙人杖往往丛生幽朔地寒与中国颇异余家世好服食昔尝饵之及此役也而息意兹味戍人有荐嘉蔬者此物存焉余冁尔而笑曰始者与此君别不图至是而见之岂非神明嘉惠将欲扶吾夀也因为乔公昌言其能时东莱王仲烈亦同旅舍闻而大喜甘心食之已旬有五日矣适有行人自谓知药者谓乔公曰此白棘也公何谬哉仲烈愕然而疑亦曰吾怪其味甜今果如此乔公信是言乃讥余作采玉篇谓宋人不识玉而宝珉石也余心知必是犹以独见之故被夺于众人乃喟然而叹曰嗟乎人之大明者目也心之至信者口也夫目照五色口分五味黄甘苦亦可断而不惑矣而路傍一议二子增疑况君臣之间朋友之际乎自是而观之则万物之情可见也感采王咏而作观玉篇以答之并示仲烈讥其失真也
　　防夷双白玉此玉有缁磷悬之千金价举世莫知真丹青非异色轻重有殊伦勿信玉工言徒悲荆国人
　　素丝　　　　　　　　　　陆龟蒙
　　园客丽独茧诗人吟五緵如何墨子泪反以悲途穷我意岂于是愿参天地功为线补君衮为系君桐左右修阙职宫啇还古风端然洁白心可与神明通
　　李都尉古劒　　　　　　　白居易
　　古劒寒黯黯铸来几千秋白光纳日月紫气排斗牛有客借一观爱之不敢求湛然玉匣中秋水澄不流至宝有本性精刚无与俦可使寸寸折不能绕指柔愿快直士心将断佞臣头不愿报小怨夜来刺私雠劝君慎所用无作神兵羞
　　废琴
　　丝桐合为琴中有太古声古声淡无味不称今人情玉徽光彩灭朱尘土生废弃来已乆遗音尚泠泠不辞为君弹纵弹人不听何物使之然羌笛与秦筝
　　废瑟词　　　　　　　　　张　籍
　　古瑟在匣谁复识玉柱颠倒朱丝黑千年曲谱不分明乐府无人传正声秋虫暗穿尘作色腹中不辨工人名几时天下复古乐此瑟还奏云门曲
　　説劒　　　　　　　　　　元　稹
　　吾友有宝劒宻之如宻友我宝胶漆交中堂共杯酒酒酣肝胆露恨不眼前剖髙唱荆卿歌乱击相如缶更击复更唱更酌亦更夀白虹坐上飞青蛇匣中吼我闻音响处疑是干将偶为君再拜言神物可见不君言亦可见复言我自取迎匣已焚香近鞘先泽手徐抽寸寸刃渐屈弯弯肘杀杀霜在锋团团月临钮逡巡濳虬跃郁律惊左右霆雷满室光蛟龙绕身走我为捧之泣此劒别来乆铸时堇山破藏在松桂朽幽匣狱边埋神人水心守本用稽泥淬果非雷焕有我欲评劒功愿君良听受劒可剸犀兕劒可切琼玖劒决天外云劒冲日中斗劒隳妖蛇腹劒拂佞臣首太古初断鼇武王亲击纣燕丹巻地图陈平绾花绶曽被桂树枝寒光射林莽曽经铸农器利用翦稂莠神物终变化复为龙牝牡晋未武库烧脱然排户牖为欲扫羣胡散作弥天帚自兹失所往豪英共为诟今复谁人铸挺然千载后既非古风胡无乃近鵶九自我与君游平生益自负况擎宝劒出重以雄心扣此劒何太奇此心何太厚劝君慎所用所用无或苟濳将避魑魅勿但防妾妇留斩下蛟莫试街中狗君今困泥滓我亦坌尘垢俗耳惊大言逢人少开口
　　春桂问答二首　　　　　　王　绩
　　问春桂桃李正芬华年光随处满何事独无花
　　春桂答春华讵能乆风霜摇落时独秀君知不
　　养鸷词【并序】　　　　　　　刘禹锡
　　途逢少年志在逐【絶句】方呼鹰隼以袭飞走因纵观之卒无所获行人有尝从事于斯者曰夫鸷禽饥则为用今哺之过笃故然也予感之作养鸷词
　　养鸷非玩形所资击鲜力少年昧其理日日哺不息探鶵网黄口旦暮有余食宁知下韝时翅重飞不得陪鳃止林表狡兎自南北饮啄既已盈安能劳羽翼
　　对菊　　　　　　　　　　贾　岛
　　九日不出门十日见黄菊灼灼尚繁英美人无消息
　　直钩吟　　　　　　　　　卢　仝
　　初嵗学钓鱼自谓鱼易得三十持钓竿一鱼钓不得人钩曲我钩直哀哉我钩又无食文王已没不复生直钩之道何时行
　　竞渡　　　　　　　　　　元　稹
　　吾观竞舟子因测大竞源天地昔将竞蓬勃昼夜昬龙蛇相喷薄海岱俱崩奔羣动皆搅挠化作流浑浑数极鬬心息太和蒸混元一气忽为二矗然画乾坤日月复照曜春秋递寒温八荒坦以旷万物罗亦繁圣人中间立理世了不烦延緜复几嵗逮及羲与轩炎皇炽如炭蚩尤扇其燔有熊竞心起驱兽出林樊一战波委熖再战火燎原战讫天下定号之为轩辕自是岂无竞细不复言其次有龙竞竞渡龙之门龙门浚如泻淙射不可援赤鳞化时至唐突鬐鬛掀乘风瞥然去万里黄河翻接瞬电烻出微吟霹雳喧傍瞻旷宇宙俯瞰卑昆崘庶类咸在下九霄行易扪倐辞蛙黾穴遽排天帝阍迥悲暴鳃者未免鲸鲵吞帝命泽诸夏不弃虫与昆随时布膏露称物施厚恩草木霑我润豚鱼望我蕃向来同竞辈岂料由我存壮哉龙竞渡一竞身独尊舍此皆蚁鬬竞舟何足论
　　冬日见牧牛人担青草归　　张　説
　　塞上緜应折江南草可结欲持梅岭花逺竞榆闗雪日月无他照山川何顿别苟齐两地心问天将安设
　　道州观野火　　　　　　　吕　温
　　南风吹烈火熖熖烧楚泽阳景当昼连隂天半夜赤过处若彗扫来时如电激岂复辨萧兰焉得分玉石虫蛇尽烁烂虎兕亦奔迫积秽一荡除和气始融液尧时既敬授禹稼斯肇迹遍生合頴禾大秀两岐麦家有京坁咏人无沟壑慼若悟焚如功来嵗终受益
　　谕宝二首　　　　　　　　元　稹
　　沉玉在弱泥泥弱玉易沉扶桑寒日薄不照万丈心安得濳渊虬拔壑超邓林泥封泰山阯水散旱天霖洗此泥下玉照曜台殿深刻为传国宝神器人不侵
　　水置白玉壶始见清皎絜珠穿殷红缕始见明洞彻镆鎁无人淬两刃幽壤铁春镜无人拭一片埋雾月骥局环琽中骨附筋入节虬蟠尺泽内鱼贯蛙同穴艅艎无巨海浮桴矜瀎潏栋梁无广夏颠倒卧霜雪大鹏无长空举翮受羁绁豫章无厚地危柢真圭璧无卞和甘与顽石列舜禹无陶尧名随腐草灭神功伏神物神物神乃别人神不世出所以神功絶神物岂徒然用之有施设禹功九州理舜徳天下悦璧充传国玺圭用祈泰折千寻豫章榦九万大鹏歇栋梁庇生民艅艎济来哲虬腾旱天雨骥骋流电掣镜悬奸胆露劒拂妖蛇裂珠生照乘光冰莹环座热此物比在泥斯言为谁发于今尽凡耳不为君不説
　　送春曲三首　　　　　　　刘禹锡
　　春向晚春晚思悠哉风云日已过花叶自相摧漠漠空中去何时天际来
　　春已暮苒苒如人老映叶见残花连天是青草可怜桃与李从此同桑枣
　　春竟去此去何时迥游人千万恨落日上髙台寂寞繁华尽流鸎归不来
　　衡州早春二首　　　　　　吕　温
　　碧州何逶迤东风吹沙草烟波千里曲不辨嵩阳道病肺不饮酒伤心不看花唯惊望乡处犹是隔长沙
　　寻人偶题　　　　　　　　邵　真
　　日昃不复干花落难归树人生能几何莫厌相逢遇
　　题花树　　　　　　　　　杨　衡
　　都无看花意偶到树边来可怜枝上色一一为愁开
　　惜花　　　　　　　　　　陆龟蒙
　　人夀期满百花开唯一春其间风雨至旦夕旋为尘若使花解愁愁于看花人
　　秋日　　　　　　　　　　耿　纬
　　返照入闾巷忧来与谁语古道无人行秋风动禾黍
　　秋夕懐逺　　　　　　　　孟　郊
　　卧冷无逺梦听秋酸别情髙枝低枝风千叶万叶声浅井不供饮瘦田长废耕今交非古交贫语闻皆轻
　　蟋蟀诗　　　　　　　　　罗　隐
　　顽飔毙芳吹愁夕长屑戍有动歌离吊梦如防如言绪引虚寛周隙伺榻繁咽夤縁范睡蝉老冠峨緌好不冠不緌尔奚以悲蚊蚋有毒食人肌肉苍蝇多端黑白偷安尔也出处物兮莫累壊舍啼衰虚堂泣曙勿狥諠哗鼠岂无牙勿学萋菲垣亦有耳危条槁飞抽恨咿咿别帐釭冷柔魂不定美人在何夜影流波与子伫立徘徊思多
　　秋思　　　　　　　　　　司空图
　　身病时亦危逢秋多恸哭风波一摇荡天地几翻覆孤萤出荒池落叶穿破屋势利长草草何人访幽独
　　在郡秋懐二首　　　　　　张九龄
　　秋风入前林萧飋鸣寒枝寂寞游子思寤叹何人知宦成名不立志在嵗已驰五十而无闻古人深所疵平生去外饰直道如不羇未得操割效忽复寒暑移物情有固然身退毁亦随悠悠沧江渚望望白云涯露下霜且降泽中草披离兰艾若不分安用馨香为
　　庭燕生白露嵗感遐心防蹇慙逺涂巢枝思故林小人恐致冦终日如临深鱼鸟好自逸池笼安所钦挂冠东都门采蕨南山岑议道诚愧昔览分还惬今怃然忧成老空尔白头吟















　　唐文粹巻十八
　　钦定四库全书
　　唐文粹巻十九上
　　宋　姚铉　编
　　颂甲【总六首】
　　盛徳大业
　　无疆颂【李华】
　　起义堂颂【僧一行又云张説】
　　开元正厯握干符颂
　　上党旧宫述圣颂
　　龙池圣徳颂【张九龄】
　　灵武受命宫颂【杨炎】
　　无疆颂　　　　　　　　　李华
　　臣华言伏以汉明帝时徼外蛮夷槃木白狼献诗歌徳属事史官况臣自曽祖至臣备国家职员臣又逮事宗肃宗今以余年获事陛下官歴御史补阙尚书郎命薄多病不获奔赴阙庭恐先朝露同于泥尘若无歌诗颂徳曽蛮夷不若也敢述列圣为无疆颂式昭皇家大庆无穷谨昧死稽首以闻
　　髙祖元颂
　　昊昊旻天监于下兴有徳维隋之杪时黩隂凝阳濳未登人思照矣雷行龙兴荡濯雰慝文明乎万国垂仁蒸人载亲天监保我子孙巍巍皇皇后之皇丕承之
　　太宗烈颂
　　髙祖受天命诞兴太宗成天之命帝炀昏逾黎人毒痡甚爇于炉甚溺于涂以号以呼呼天无辜髙祖谓太宗尔必有天下尔其訏谟太宗稽首恭受天命臣请涤除张我师抚征四国翦薙羣慝鼓一方三方震惊黙昭其灵随顾而平我负我乳我安我成以奉君父以临天下任忠孝文武建礼章乐舞我虽明徳谏则纳汝时惟帝降佑之自古明后莫如我徳我勋唐无疆天子之无疆本太宗休命
　　髙宗康颂
　　肇为址为堂实勒实勋付俾厥裔丕承后帝思不忘神棐静康不耀而光不求而昌自中方外达夷羌瞻我大邦助祭在于庙执贡朝于王油油时云雨厥百谷漻漻景风扇彼嘉谷饴口饱腹以厌以足俾夀而福都阜成天人
　　中宗兴颂
　　屏虿之毒亹而为蝮谋虐天之族天祐圣祚八柱将覆帝告五臣保翼朕躬赫赫彤彤日升云中百臣受命钺尔顽凶故曰再造我天下生人鼓舞既成矣又奉父母
　　睿宗徳颂
　　后戚之祸再兴有危兢兢庙祧震怒隂命圣子翼登圣父奋其神旅宵杖金斧殄殱逆乱大圣照临元元宅心归祚于有功有徳于戏盛徳
　　宗文颂
　　丕铄宗之明克孝克仁允武允文宣祖宗之光垂于子孙盛礼毕举大乐毕陈百蛮来賔元元阜殷戎或不不賔遣师徂征罔不顿颡踣于雷霆在汉方昌用刑惨酷中都击考六万余人使者案録诛千万人其后贤王先武赫赫诛沛賔客以千以百孝明称贤楚狱连年坐死逮捕以万以千犹曰汉祚宜长越我祖宗不忍用刑至于宗哀彼鈇锧降为鞭抶诞告郡国大为屋室医彼百疾追懐登遐止害禽畜旁为陂池养鳞介族既濡既渥昆虫草木享国五十年防县晏然逆臣犯天天念蒸人若曰宁我负耻不忍人战死乃告元子理兵朔鄙西幸蜀都命元子受图天下既定父尧子舜归于国都无不欣愉无不涕濡传圣自颐升灵太微呜呼上圣之道之纯不可度思
　　肃宗孝颂
　　穆穆孝慈有如肃宗之诚达于神只爰训六师震登北陲陵陵雷驰西戎南蛮北狄东夷咸举其旂佐皇之威帝心如天无噬无欲防然丘岳破裂崖谷逆倾覆朝社大复届于海之外服以盥以濯以舞以跃帝在东宫孝如文王蒸蒸其心天地知其孝既收镐洛祀于陵庙奉迎上圣天日并照有凶有孽将噬将齧我旂方设则已颠蹶如燂于雪尊严而仁仁覆而严大臣小臣莫不防亷躬勤百度百度如其素
　　今上昭颂
　　大邦之兴维天相之曷兴曷相有徳继王昔殷王盘庚武丁绍登殷明矧我帝君丕承天命叠引其庆生我皇圣防冲圣敬实左右肃宗开国御戎羣师禀教举则成功自西自东如霆如风荡涤元凶罔不率从既登大位于变时雍人咸曰上如太宗延亿兆斯年地慱天崇罔不尔容宗元孙为宗烈文肃宗元子承肃宗孝理
　　起义堂颂【并序】　　　　　　僧一行【又云张説】
　　尧以天下禅舜舜以天下禅禹禹将宅百揆摠万国一让于稷卨再让于臯繇稷卨先举彼商与周以之更盛臯繇后天我国家于兹受命非舜以考天而畴咨审灵命之隂隲非禹以享天而徳让知歴数之有归及乎元间出光大前庆垂道徳而统运依清虚而立法天祚我李厥惟旧哉并州起义堂者皇天造帝之初髙祖誓众之地也隋氏失御国乱无家小道自贤大才胥忌惟宫室陂池之好惟沈湎暴慢是保上帝不歆黎人咸戚六军逾海而东败万乘过江而南覆犲狼入邑猰防争人黔首嚣然方将无防我髙祖感之乃龙跃晋水鳯翔太原百神前驱万姓来奔开咸阳入天门用汤武之兵静新室之乱遵唐虞之典承太王之基率百官受终于文祖辑五玉班瑞于诸侯类圆禋方之礼备封功爵徳之议允约法惟简代虐以寛子惠困穷懐柔蛮貊金石一变日月重华近古以来未有革命易姓若此之盛者也非天私我有唐惟天祐于积徳非唐求于人庶惟人懐于累仁当此之时太宗内启圣谋外行专断躬擐甲胄跋履山川驾英雄而为奥主一区域而定大业周诗曰昊天有成命二后受之信今之谓也若夫脩徳以降命奉命以造邦源濬者流长根深者叶茂天人报应岂相逺哉观周之兴始于后稷公刘承以太王王季皆勤俭忠厚克广前烈至于文王成之武王啓之康王安之故卜世三十卜年八百天所命也我唐之兴也始于臯繇元承以景皇元帝皆立言迈徳垂裕后昆至于髙祖受之太宗有之髙宗守之中宗复旧业睿宗新景命比之周室我何谢焉且如陈徳明刑庶其躬稼之绩宗道要小其避狄之仁化流率土狭其江汉之域义宁大朝羞其牧野之战故武徳中太行出大声曰唐兴理万年盖天之所命年代未可涯也仲尼曰惟天为大惟尧则之又曰韶尽美矣又尽善也非至徳其孰能如此其大者乎于戏先后舍元子而立予主鬯烦大位而付予天下自髙祖创业百有六战钦承丕绪十有四载东西南北无思不服山川鬼神亦莫不宁实惟艺祖储福之所致岂予防孙菲徳之能及方将运心于妙之境励志于造化之炉发令为祥风施惠为霖雨任贤为两曜仗能为四时俾溥天之下有形者获全懐生者自足树铺野茧田种嘉谷斵雕为朴捐珠弃玉追大庭而齐风梦华胥而同俗非曰能尔愿凭宗祏而效焉癸亥之嵗献春正月济河横汾省方展义存问黎老缅慕本邦城郭岿然桑梓如旧览风物之忧思寻王业之艰难惟髙祖若天地之开辟化成万类惟太宗若日月之照临光于四表举晋阳之甲除君侧之盗由唐侯之封升天子之号肇基发迹实在于兹仙驾无所或顾懐于旧土灵魄无方傥来归于北堂郡县之所宜严奉前人有言曰礼不忘本乐保其徳如姬咏周原而刘歌沛邑思我烈祖如闻叹息之音嗟尔后人无忘成功之颂颂曰皇矣上帝临下有赫降监四海求人之瘼吁彼隋炀其政不获眷我髙祖此惟其宅天辅臯繇明刑弼教道尊老氏同体妙仁表四乳明融独照随父托心史良辨貌髙祖诞灵神光夜耀天妹作合日兄梦绍祚生文帝膺运防昌首唱髙祖骞飞晋阳万夫一心元戎啓行火旗炎炎云鸟洋洋五星迓帝万国讴唐天网恢踈王师节制威惟连戮老生摧毙山只引军河龙渡帝渭仓散积离宫弛闭闗辅来苏逺方咸惠长安宫室上法太微隋迁宝鼎唐在璿玑仗入双阙诏出九围三灵恊载百禄同归帝谓太宗表正封略涛荡飚扫霆驰电烁劒不摧锋弩无再彍西平汧陇东取河洛杲宻徳充头悬面防北走獯鬻南达蛮荆辽碣作乂梁岐底平风动神行海隅苍生莫不来庭于昭义堂誓众资始天命所起于胥颂美维予小子夙夜敬止于戏皇王绪思不忘
　　开元正厯握干符颂【并序】　　张　説
　　客有嘲臣曰圣主正新厯握干符百僚赓歌以美时六合鼓舞以颂徳先生独宴黙书阁含翰词林奚其为儓儗也臣应之曰斗水不能评巨壑之量隙光未足议大明之体何者见褊而守隘也握干符者不谓执天命欤执天命者非夫广徳休厯交相表里况命者夫子之所罕言也焉可偏賛而总握符之盛哉如作者略大体举小节不亦仲尼之门所听莹也是以涸思干虑乆难其述客无异焉客曰请终余论粤若我大唐庆始白云道升紫气属汉东失驭淮南不返髙祖举晋阳之甲戡定闗西太宗因徯后之师削平天下髙宗收图海外捡玉封中九域黎人重代饮泽虽鸣鸑改号神龙中兴周鼎归唐圭祀夏中宗违代嬖孽窥国于是乎圣上起藩邸入钩陈一麾水心羣凶泥首崇复大圣越践少阳受禅当宁而光大前烈垂统拜璧而慎宁后嗣四海有覆盂之安百代无委裘之隙是之谓圣人握符之大宝也四星入辅五将出御倚礼乐为国计仗仁义为君势英贤集殿而文教成干戚舞阶而武功振敬让光于九族孝慈行于万宇碛嶂西南渤瀚东北炽皮大毳暍炎山汗热海向风来王黑貂駮骏浮天溟絶冰漠连嵗献款鸟兽无猜人之意草木无不达之气升中于天比天同贵是之谓圣人握符之大政也歴试上党黄龙飞天入清中禁白虹指日瘗汾睢宝鼎见柴岱宗卿云蔚非应事而呈瑞者虽多狎而不纪矣是之谓圣人握符之大祥也以数推气以气定朔以星殷时以闰成嵗考星间而革踈度置嵗差而辨误日立大衍之纪参大浑之晷合钟律之声极鬼神之情是之谓圣人握符之大厯也若夫仁圣根于内菁华发于外祥兆秘于前謡防灼于后自然之理也彼洛下闳者汉太初时一巧厯耳其云后八百嵗当差一日有圣人正之斯人也抑将露才扬术预证来圣有耆旧之传记无史防之明文然至隋之开皇及麟徳圣厯三家创法一引为徴约之年代则隣近稽之图箓则暧昧未有如新厯之昭昭者矣昔在唐虞之际以斗精受命者七神得四均间气而生者又二十八人所谓三十五际者也禹以金徳王故夏后之有天下也生数四百年契以水徳王故殷人之有天下也成数六百年稷以木徳王故周人之有天下也成数八百年伯益之命中天而尧以火徳乘之故汉室之有天下也生数再及二百年其间距王而兴不能复大禹九州之迹及胜残百年之命者皆五神之余气也臯繇降徳皇唐复兴土徳应王厚徳载物生数五百成数千年命厯有归此其大较修徳増祚与天无穷转筭之徒莫能究也纬以入元三百四嵗为徳运七百六十嵗为代轨千五百二十嵗为天地出符四千五百六十嵗为七精返初天人相应合若符节自尧典命羲和修重黎之旧理颛顼之厯上元甲子千五百余嵗得孔圣而春秋之厯序暨开元十二年甲子凡三千四十嵗遇圣上而大衍之厯兴是时也土徳入生数之元天命当出符之防信矣伏惟圣上聪明文思道徳之具也豁达大度皇帝之体也艺总六经汉光之学也文通三变魏祖之才也縁情定制五礼之本也洞音度曲六乐之宗也神于弧矢黄轩之威也圣于翰墨苍颉之妙也兄弟善友王季之心也子孙众周文之福也大宝以定天位大政以布广徳大祥以合灵符大厯以启成命徳位兼才临照如此符命介福粲彰如彼所谓广徳休厯交相表里之效也善厯者必推来运以自神兴王者不俟往言以表圣设徴夫洛下闳之语也其不有容成之事乎且如恃有命比于日孰是夏王之福也頼卜年衰其徳岂谓周公之训也故曰王者执天命在于俟天符致天符在于顺天徳布天徳在于保天位四者备矣然后陈其盛徳告于神明舍此道也胡可语正天厯握干符哉謏臣懵学谢生造乐虞典之歌舜羡周诗之美文敢不敷信辞荐清乐献上客之课托众篇之后云尔
　　维皇六叶于赫啓圣步玉斗握金镜地维续天柱正山川授方雷雨施令清庙九祐尧门百庆郊稷尊祖择昌定命徳自我流艺从我修龟易八卦龙书九畴文含玉律字吐银钩鸣丝鹤舞调箭援愁集贤牓殿花蕚名楼神用外表事行先兆万目朝彻千心暗晓卿云烂漫黄龙窈窕游姑射神人窅登太山天下小飞祥定瑞均灵踳类鞮译穷天琛维尽地烁此金防铸为农器匪直也然琛索秘轴止轮运辰居星转得一神凝吹万情辨发敛濳合明幽阐阶蓂朝开宫槐夜巻正我长厯同符大衍天地清焉日月贞焉四时行焉万物生焉穷神知化美功成焉金版玉牒逺颂声焉
　　上党旧宫述圣颂【并序】
　　维开元十有一祀正月皇帝展义于河东挟石太行留宴上党整兵燿武入于太原设都建颂以崇王业南辕汾雎祈谷后土天清日朗神歆如答三月庚午饮至长安六军解严四方和防迩观法象遐咏徳泽大虞巡之典修美汉词之礼举人心翕而一变神物效而无方于是邠王臣守礼宁王臣宪申王臣防岐王臣范薛王臣业献书于内开府仪同三司臣璟尚书臣晙臣象先臣颋御史大夫臣漼抗防于外佥曰陛下受天厯数稽圣典谟道贯三灵仁育万类扫隂沴而覩日开辟之功也尊文考而御天帝王之孝也天以陛下为子人奉陛下为君万殊之福斯应毕臻三代之风颂声咸作今潞人懐代邸咏泗亭采圣崖延立石将表潜龙之馆勒启圣之图勤亦至矣陛下推而不报其何以下塞众望上对神休哉臣闻天之所啓人之所戴必凭睿圣懿之徳元命真符之纪功业见乎变徳施加乎时徳厚者施漙功者应速或阶晦以彰或由难而昌盖生其徳之谓天授其时之谓命天有成命其可没乎陛下昔居是州也紫云在天神光照室白鹿来扰黄龙上升陇出仙洞而神鱼跃山开禅穴而灵钟韵謡言合防巨迹引途嘉李傍连祥蓍自起当此时也金石预变狱讼先归政殷六府人重五教陶无窳器渔有让泉神而化之人不知力昔龙负图而大舜登狼衔钩而后殷昌圭锡于夏禹赤伏归于汉光应运恊符希代称宝未有穷祥极瑞俶傥懐异如今之至者矣若贶集而不彰则神心不悦鸿业成而不賛则祝告无闻是掩天休而盖圣徳也臣子之罪将何解焉愿听潞入以扬丕烈帝曰往者中宗违代国步维艰天祚我唐大命集于睿宗大圣真皇帝朕畏天将命不敢怠遑其干符坤珍皆光圣之余福朕何力之有焉然重违昆弟公卿之请抑以敬从无为虚美重朕不徳也羣臣游圣荡莫能名约乎旧史敢颂成绩辞曰
　　帝徳广运乃圣乃神天祚圣兮唐惟旧邦其命惟新再受命兮帝初正人降居上党天下往兮黄龙昼见攀天而上九五象兮帝游于野紫云之下求必在兮帝寝于堂变龙有光观者骇兮天迹人謡木连蓍立总神异兮空钟化宂缟鹿赤鱼何诡异兮上天无声托类附形觉悟人兮圣皇斋栗在得戒失昭事神兮皤皤潞老乐我王道爱旧宫兮赫赫颂功与天比崇摅无穷兮
　　龙池圣徳颂【并序】　　　　　张九龄
　　臣闻昔者徳升闻皇天眷命元圣有作上帝何言而必见意于休徴忘象于幽賛惟兹降鉴若曰专精道周万物者其魄尤功济生人者其祥大粤若古始肇有君臣巢燧之前寂寥无纪书契之后炳焕可观若乃鬼神雎盱品彚纷错性命未正吉凶不定而太昊氏将通其徳则河为之出图人食未粒鸟兽是茹时不耕稼器无耒耜而神农氏将教其本则天为之雨粟蚩尤不道炎帝不制铜铁铸兵豺狼横厉而轩辕氏将禁其暴则天为之降女洪水方割下民昬挚尧徳莫能弭厥灾舜功不能除其害而夏后氏将理其绩则洛为之出书自兹已降盖三千嵗矣其间水火更王云物告符有若狼衔钩鱼跃舟素灵出黄星见岂不以汤徳有慙武善未尽汉道既杂魏方亦偏唯以一至之应且为兴王之兆则未有天锡真符圣受休命逺与大禹相续超与上皇比崇如我国家之盛者焉惟龙池盖天之所以祚圣即上卜居之旧里京师爽垲之地傍无窦泽中忽滥泉非常而灵液涓流无几而神化寖广荣光休气若烟若云所未曽有则此之出虽清可以鉴而深不见底鳞介瑰诡充满其中时莫知其所然日徒见其有异中宗采识者之议压王气而来游圣上处或跃之时出飞龙而合应临淄始封也邸第在焉上党歴试也灵符绍至天其以是永命我唐国家丁宁有所底止其若兹也夫数有时而否至理也无代而亡固存乎大圣之生也乘运而作鼓天下之动安天下之危故奬顺成功自古之啓佑之也如彼克定多难自天之叶賛之也如此初中宗违代后党窥隙大道狃于得志羣慝起而擅朝若缀旌旒然当此时也天与若不取鬼谋若不恊则我祖宗之业无乃将坠而亿兆之命亦犹倒悬圣上感之提劒而起雷霆一奋妖沴以清内难既衰外虞有谧推戴太上昭临万邦实天之为与人更始系皇统维乾纲决绽补壊荡瑕涤秽而乃阙典咸备旧章悉举处穷尽达在困必通品物资以再生寰区为之一变然后反华伪于朴还浇醨于醇以大道为源以至仁为根动推是心以御于事人见徳而兴行神享诚而介福故不任于刑罚亦不在于祷请大造化成猷充塞有如阳春播泽触类皆滋泰山起云无逺不徧虽昆虫草木与蛮貊要荒乐其所生安其所习在牛羊而勿践有干戈而载戢又况于衣冠华夏礼乐邦家而不形于斯须不彰于渐渍者也夫然何教非徳何化非经何能事之不举何醇精之未极周溥洋溢成乎缉熙至于太和莫不允若体包天地之大事出皇王之表岂擎跽曲拳尽礼极力将用彦圣不啻其口所能称诵于吾君所可殆庶于至徳且往者之有开也天感精以降圣圣敬命以奉天此诚有元则钦明文思及兹报本必严只斋栗灵庆以属之神化以答之与初相明其微乃着纷纶先兆非笃信欤由是言之统天者人合符者圣而美徳序命殊尤卓絶岂多乎哉至于古之兴王必有所感五帝更尚五运傍通土者黄中之精于金为母水者善利之物于土为妃苟应期而有来必合徳而为表是则然矣天其或者亦阜育羣化发挥蕃祉始告以圣有明徴终成乎帝之神册因其立象之本防以相乘之数则载祀六百歴纪千年变而通之胡可量也宗子宗正卿襃信郡王璨若干人伯父伯兄仲叔季弟聚族相与诣阙上言天意昭著固已乆矣人事符合亦云至矣而一徳是建太阶既平灵台灵沼赫赫明明天之为大虽莫能名王之在镐岂无颂声上初克让抑而未许至于累请乃曰俞哉史臣不敏敢献颂曰
　　茫茫元昊载凝载薄在帝庖羲继天而作浩浩洪水包山襄陵舜亦命禹夏氏以兴龙图龟书二主是膺汤武已下夫何足徴【右元命】于烁巨唐乘运而起缵禹之统系尧之纪五圣在天丕命曽孙乃视河洛同符混元亦有黄龙出于灵沼明明穆穆天子之表【右圣徳】倬彼东井昭章于天沈精降液下为灵泉泉灵有泚有深无底泌之洋洋其甘如醴清徳之鉴柔道之体洪源濬规实天所啓【右神龙】濯濯灵泉洞防皇秖滋液流行化为神池曰止曰行惟圣之作匪鳣匪鲔惟龙之跃植物斯生动物斯乐天根有见曾是不涸【右神池】灵有休气纷纷郁郁如山之苞如云之族潜龙在下瞻乌在屋兆云其吉周爰咨询既契我龟又叶我人镐虽旧京其命惟新【右休气】蜿蜿黄龙神池自出灵化惚恍喷云沃日告帝之符其仪孔佶或濳于泉或见在田与时顺动亦应于天克酬我皇无得称焉
　　灵武受命宫颂【并序】　　　　杨　炎
　　臣闻享天降命惟徳也戡难奉时惟圣也必有非常之运是兴拨乱之功君以苍生为忧不以濡足为患以宁济为业不以修身为道此陶唐所以舍而不畏舜禹所以受而不疑灵武宫皇帝跃龙之所日者奸臣窃命四海荡波我圣皇天帝探命厯之数啓龙图作受命之书付于我皇帝皇帝方游崆峒以求至道于是羣公卿士负玉旒金玺望气茫砀之野三进于阊阖之中曰臣闻在昔蚩尤连祸大盗中国神农氏兵莫能胜天降女勑轩辕氏大定其灾厥后尧有九州之害而命禹禹以四海之功而受舜陛下主鬯大位十有九年精爽者皆美徳馨乾坤也必闻幽赞徳上达景福有归六圣覩命厯之期兆人有临难之请陛下畏灾运而不处弃黎元而不顾以至仁为薄以大宝为轻臣等若不克所请与亿兆之众将披髪拊膺号于天而防于帝矣皇帝唯然改容曰岂人心欤丁卯广平王俶太尉光弼司徒子仪尚书左仆射冕兵部尚书辅国与北军将士西土耆老万五千人排闼以诉帝曰今豺狼宂居宫阙陛下兆庶为饵宗庙为墟若臣等诚恳未通是髙祖不歆于太庙且陛下涉渭则洪流涸回銮则庆云见布泽而川池广勤道而嘉未生灵只髣髴贶幽感臣闻符命待圣而作天运【阙】终而防葳防肸蠁防也睿武英明圣也臣等敢昧死上闻帝乃洒斋宫啓金匮鸣咽拜受诏有司大赦天下改元曰至徳元年尊圣父为文武太皇帝是日烟云变作士庶踊跃黄龙见于东郊紫气满于天门翌日也数百里衣裳防兼旬也数千里朝贡防逾月也天下兵车防浃时也四方戎狄防以一旅成百万之师率胡夷平社稷之难礼郊祀戴圣皇与人合诚心以气消夭疠动罔不吉歆无不报是以白鹿扰于王庭灵芝产于延英化动而功成渊黙而颂声言禅代者陋苍梧易姓之名语嗣守者羞唐尧积善之辱述戡定者叹四纪而复夏美中兴者嗤四七而灭新于戏神只之所归往品物之所法象鼓飞龙于尺水仗大义于东向矢谟发号实在兹都愿篆石宫庭以垂万古俾过山泽知风雨之奥穷造化识天地之鑪臣炎稽首敢献颂曰赫赫河图啓天之祜云从亿万皇在九五惟昔陶唐克传舜禹濩也武也夫何足数彼妖者勃惟暴惟贪天实即命人将不堪皇曰内禅于再于三尽武之善去汤之慙兵车百万汹汹雷震横防九州为行为阵恃力者踣从命者顺孝以奉天神而抚运至徳唐尧崇功大禹皤皤北叟垂白而覩沛邑空歌周原已古徘徊颂声永介兹土



　　唐文粹巻十九上
　　钦定四库全书
　　唐文粹巻十九下
　　宋　姚铉　编
　　颂乙【总三首】
　　封禅
　　纪泰山铭【附宗御制】
　　大唐封禅颂【张説】
　　大唐封东岳朝觐坛颂【苏颋】
　　纪泰山铭【附】　　　　　　宗御制
　　朕宅帝位十有四载顾惟不徳懵于至道任夫难任安夫难安兹朕未知获戾于上下心之浩荡若涉于大川頼上帝垂休先后储庆宰衡庶尹交修皇极四海防同五典敷畅嵗云再熟人用大和百辟佥谋倡予封禅谓孝莫大于严父谓礼莫尊于告天天符既至人望其积固请不已固辞不获予与夫二三臣稽虞典绎汉制张皇六师震叠九防旌旅有列士马无哗肃肃邕邕翼翼溶溶以至于岱宗顶也尔雅云泰山为东岳周官曰兖州之镇山实惟天帝之孙羣灵之府其方处万物之始故称岱焉其位居五岳之伯故称宗焉曰昔者受命易姓于是乎啓天地荐成功序图録纪氏号朕承先王兹率厥典实欲报天之眷命为苍生之祈福岂敢髙视万古自比九皇哉故设坛场于山下受羣方之助祭躬封燎于山上冀一献之通神斯亦因髙宗崇天就广増地之义也乃仲冬庚寅有事东岳类于昊天上帝配我髙祖在天之神罔不毕降粤翌日禅于社首侑我圣考祀于皇只在地之神罔不咸举暨壬辰觐羣后上公进曰天子膺天符纳介福羣臣拜手稽首称千万嵗庆答欢同陈诫以徳大浑叶度彛伦攸叙三事百暌时乃之功万物由庚兆人允植列牧众宰时乃之功一二兄弟笃以孝友锡类万国时惟休哉我儒制礼我史作乐天地扰顺时惟休哉蛮夷戎狄重绎来贡累圣之化朕何慕焉五灵百宝日来月集防昌之运朕何感焉凡今而后儆乃在位一王度齐众法攉旧章补缺政存简易去烦苛思立人极乃见天则于戏天生蒸人惟后时乂能以美利利天下事天明矣坤厚载物惟后时相能以厚生生万人事地察矣天地明察鬼神着矣惟我艺祖文考精爽在天其曰懿予防孙克享上帝时若馨香其丕乃曰防我之文武曾孙其诞锡新命缵我旧业永保天禄子孙其承之予小子敢对扬上帝之休命则亦与百执事尚绥兆人将多于前功而毖彼后患一夫不获万方其罪予一心有终上天其知我朕惟宝行三徳曰慈俭谦慈者复无疆之言俭者崇将来之训自满者人损自谦者天益苟如是则轨迹易循基构易守磨石壁刻金记后之人听词而见心观末而知本铭曰
　　惟天生人立君以理惟君受命奉为天子代去不留人来无已徳凉者灭道髙斯起赫赫髙祖明明太宗爰革隋政奄有万邦罄天张宇尽地开封武称有截文表时邕髙宗稽古徳施周漙茫茫九夷削平一鼓礼备封禅功齐舜禹岩岩岱宗衍我神中宗绍运旧邦惟新睿宗继明天下归仁恭已南面絪緼化醇告成之礼留诸后人缅予小子重基五圣匪功伐髙匪徳矜盛钦若祀典丕承永命至诚动天福我万姓古封泰山七十二君或禅社首或禅云云其迹不见其名可闻只遹文祖光照旧勲方士虚诞儒书龌龊佚后求仙诬神检玉秦灾风雨汉污编録徳未合天或承之辱道在观政名非从欲铭心絶岩播告羣岳
　　大唐封禅颂　　　　　　　张　説
　　皇唐六叶开元神武皇帝再受命致太平乃封岱宗禅社首凿石纪号天文焕发儒臣志美立碣祠坛曰厥初生人俶有君臣其道茫昧其风朴略因时而歘起与运而纷落泯泯没没无闻焉尔后代圣人取法象立名位衣裳以等之甲兵以坦之于是礼乐出而书记存矣反其源致敬乎天地报其本致美乎鬼神则封禅者帝王受天命告成功之为也阅曩圣之粤训考列辟之通术畴若天而不成曷背道而靡失由此推之封禅之义有三帝王之略七七者何传不云道徳仁义礼智信乎顺之称圣哲逆之号狂悖三者一位当五行图箓之序二时防四海升平之运三徳俱钦明文思之美是谓与天合符名不死矣有一不足而云封禅人且未许其如天何言旧史者君莫道于陶唐虞舜臣莫徳于臯陶稷卨三巨降徳皆有天下仲尼叙帝王之书击周秦之誓明鲁祀周公用王礼秦承伯益接周统孔圣微防不其效欤然秦定天下之功髙享天禄之日浅天而未忘庭坚之徳也故大命复集于皇家天之賛唐不惟旧哉其兴之也灵啓迪黄只顾懐应归运以义举抚来苏以利见濩也无放夏之慙武也无伐殷之战髙祖创业四宗重光徳有格天漏泉蒸云濡露菌蠢滋育氤氲涵煦若天地之覆载日月之照临溥有形而归景罄无外而宅心百有八年于兹矣皇帝攘内难而啓新命戴睿宗而缵旧服宇宙更辟朝庭始位盖羲轩氏之造皇图也九族敦序百姓昭明万邦咸和黎人于变立土圭以步厯革铜浑以正天盖唐虞氏之张帝道也天地四时六官着礼井田三壤五圻成赋广九庙以尊祖定六律以和神盖三代之设王制也武纬之文经之圣謩之神化之然犹战战兢兢日慎一日纳规诲以进徳遂忠良以代工讲习乎无为之书讨论乎集贤之殿宠勇爵贵经明翼乎鹓鸾之列在庭毅乎貔豹之师居鄙人和旁感神宝沓至干符坤珍千品万类超图溢牒未始闻记我后以人瑞为心不以物瑞为意王公卿士俨然进曰休哉陛下孝至于天政合乎道前年祈后土人获大穰间嵗祀圆丘日不奄朔感祥以祈圣因事以观天天文交合其则不逺意者乔丘埽路望翠华之来上帝储恩俟苍璧之礼乆矣焉可专让而废旧勋羣臣固言勤帝知罪至于再至于三帝乃挹之曰钦崇天道俯率嘉话恐徳不类敢惮于勤其撰巡狩之仪求封禅之故既而礼官不戒而备军政不谋而辑大姥练日雨师洒道六甲按队八阵警跸孟冬仲旬乘舆乃出千旗云引万防林行霍濩燐烂飞熖扬精原野为之震动草木为之风生歴郡县省謡俗问百年举百祀兴坠典葺阙政攸徂之人室家相庆万方纵观千里如堵城邑连欢丘陵聚舞其中垂白之老乐过以泣不啚蒿里之魂复见干封之事尧云往舜日还神华灵郁烂漫乎穹壤之间是月来至于岱只祓斋宫涤濯静室凝神览将款太一议夫泰山者圣帝受天官之宫天孙总人灵之府自昔立国莫知万数克升中而建号惟七十而有五我髙宗六之而今七矣非夫尊位盛时明徳旷代辽阔难并之甚哉先时将臻夫大封也累封疆于髙冈筑泰坛于阳趾夫其天坛三袭辰陛十二咸秩众灵列坐有次崇牙树羽管磬镛鼓宫悬于重防之内干戚钗殳钩防戣戵周位于四门之外伐国重器传代絶瑞旅之于中庭玉辇金毂翠冒黄屋夹之于端路庶官百辟羌夷蛮貊襃成之后让王之客序立于礼神之场髦头弩牙铁马金镞介胄如雪旗帜如火逺币于清禁之野于是乎以天正上元法驾徐进屯千乘于平路留羣臣于谷口皇帝御六龙陟万仞独与一二元老执事之人出天门临日观次沆瀣宿巉巗赤霄可接白云在下庚寅祀髙祖于上封以配上帝命众官于下位以享众神皇帝冕裘登坛奠献俯偻叶金奏佾羽舞撞黄钟歌大吕开阊阖与天语清将信公奉斗布度懋建皇极勤恤苍生昭嘏乎未兆禳灾乎未萌上下传节而礼成乐遍福夀同归而帝赐神防乃检玉牒于中顶扬柴燎于髙天庶忠诚之上达若凭熖而驾烟日辔方旋神心余眷五色云起拂马以随人万嵗山呼从天而至地越翌日尊睿宗侑地只而礼社首遂张大乐觐东后国风惟旧无黜幽削爵之诛王泽惟新有眚灾大赍之庆不浃日至化洽于人心不崇朝景福遍于天下然后藏金匮于祏室回玉鸾于上都煌煌乎真圣朝之能事而髙代之盛节者也于斯之时华戎殊俗异音同叹曰兵合多雨山峻多云岂有大举百万之师尅期千里之外及行事之日则天无防翳地无纎尘严冬变为韶景寒风郁为和气非至徳其孰能动天如此其顺者乎昔人云自西自东自南自北无思不服今信知圣人作而万物覩其心服之之谓矣或曰祭泰折主先后非礼欤曰是礼也非冝也王者父事天母事地侑神崇孝无嫌可也且夫柴瘗外事帝王主之蒸尝内事后妃助之是开元正人伦革弊礼起百王之法也故令千载睹未光聆絶韵咀甘实漱芳润烁妙之至精流不已之淑声臣説作颂告于神明四皇坟而六帝典虽吉甫亦莫能名徒采彼舆人之诗曰大矣哉维天为大惟皇则之率我万国受天之祺子孙百代人神共保绥之云尔而已矣
　　大唐封东岳朝觐颂【并序】　　苏　颋
　　封祀之山五在中国泰岳首之昊穹之命再集巨唐皇帝受之临位十四年考虞氏嵗巡之义讽周王时迈之什十月辛酉步自有洛十一月丙戌张殿斋于岳趾渊黙以清绎思而照将纪功布度顺斗承天精享也己且宏观轶区宇盛仪振开辟髙临建鳯万队张皇以烛山上御飞龙百神翕习以扶道国台二藩后四髦士宻侍信臣髙位扈封台列升陛不下五十以圣言冲邈瑶牒宝书誓之防曰朕获守丕业恐不克骏命惟上帝储休锡苍生无疆之庆朕之庆也古则秘之何哉属寒驰迅飚露清终夕若扫若锄晏然而已庚寅天官次箓王制恊时严髙祖以配之祀髙宗以陟之冕裘立圭壁序防罍爼调钟吕倨勾于簨虞戛击乎柷敔宝骈瑞兮物焜煌空薄霄兮音容与则纎尘不动和气充塞日在于观天为之门扬日大光谓小天下昭以抱戴见之卿霭郁郁纷纷喜气烟煴当芝检引紫熏太紫洞而三辰接郁苍摇而万嵗闻自下达上徯吾君君之来兮望如云端兮睟圣之门至尊辛卯有事于社首以泰折如泰坛于穆我睿宗侑而作主奠献呜咽天子之孝也佥以金匮归勋于祖祢石防藏美于乾坤戒咸秩则司存癸巳载大旂合大乐三陔崛以惟抗四亚锵而辂止朝羣牧揆千官底邦赋数庭实华虫辨等车焉来觐周人隋人二王之賔戎狄蛮貊万里重译必拱于着执贽奉璋颙颙昻昻靡敢怠遑乃建鸡竿伐鼍鼓帝命出皇恩漙扬巽风作解雨施舍之荡涤之宥法罪除颇纇澒涌洋溢周流黮防不崇朝而遍者与此山俱畴翳而不拔胡微而不铺也亦既称夀申命宗伯咨尔颂焉效古之刻石臣颋稽首再拜拜而言曰
　　臣闻昔在帝尧臣惟咎繇聪明之谓圣迈种之谓徳天若曰依于巨唐易姓者李王于中华崇功者唐圣之泽徳之浸也我唐祚之兴昌符诞膺两仪动六叶承皇帝宣髙祖四宗之景烈肇开元神武之明号广兮大兮莫有不宁罔有不俾咸一徳之辅不二心之臣羣后抗词曰臣闻先王因天事天因地事地因名山升中于天陛下得天之经得地之义得人之行行也者孝莫大焉兼三才以为政政也者仁莫大焉含万物以为性今三才贞万物言六典平九功成官不滔狱不放至于刑清良有以也因斯而谈清明在躬志气如神之睿者君也四国于藩四方于宣之美者臣也有物有则我君臣保乂之原所由于前设其教于后往嵗邦危中否天讨内难陛下提三尺之劒羾阊阖絶勾陈趋北军正北辰然后翼翼干干尊尊亲亲立我蒸人圣考所以付天下之公器蹈汾阳之清尘唐虽旧邦其命惟新古者振兵释旅祠土祈谷先事也我是以幸太原祭汾雎耀金甲肃边鄙虏马詟而不敢南向解严京师获宝鼎献宗庙成人归而尽务东作报福京坁于是乎爰佐五畤郊天以奉时爰崇九室祫祖而敬思昭格遟遟神人允厘无何籍三脊盛六穗不召斯至拥休之类如山则委曷月而秘岂非享物降嘉司火也立浑同度在璿也陛下姑谓之薄臣所未谕且管氏诧齐帝王凡八十九湮沦郁没孰若致美我髙宗勒岱甲子正六十肸蠁葳蕤故能应期我神武维继代奉业増髙保鸿缺乎中河也即先后以权蹔阻于运二宗绍复未遑厥功神闇之契不在诸子而当圣躬固不可辞者审矣帝曰俞畏徳之不称而左辅右弼杂搢绅鸿硕之伦抱蕝懐书蒸云吐雾方集贤内殿讲议前席以论之传不云乎君于勤礼敬之至也易不云乎先王作乐豫以动也慎矣哉礼乐之为用故执礼者具删弊则质宜之自我变乐者理去商何害谦以为臣二者治而三让之制曰可始严卤簿腾七萃啓禁闗回九重以听乎鸾声之雍雍匪疾匪徐物有其容动植讃华夷观骈阗总撙羡漫半散出成臯逾荥波冯滑台眺洪河遂并昆吾之墟倘佯乎大舜之泽濒四渎二济入于兖径九一三齐乔于岱推二旬有六而顿行在莫不皤皤华皓如藿隂阳或牵以饩或捧之觞伛偻乎康庄一以伸伸武之今日一以感干封之旧章乃饩归之觞举之慈且惠而与之驩沸渭颉顽矧国邹鲁家洙泗乘汶野而图记可知指泮林而颂声不坠以周公之故将孔子之后翘然希王者之属车圣人之清跸则乆及信宿之应岩岩所瞻宗神曰天齐王加一等于三事户二十供王祀环十里禁人樵报也大禋旅之数重襃成之禄抚遗甿赐之复帝曰吁夫艰难击王业休咎牵人事况天监之殊祥也殊典也不自满而防巩于位朕宝臣曰乾曜洎説有初有终时乃风钦哉汝作朕左右承相繄汝忠益以嘉猷补衮之阙罔或怠遂天封焕天章篆介丘而旋徳阳大飨乎羣方程后代美其律声其实坟作四而籍言七也臣颋不敏继伯夷之直清微太史之留滞聆金奏同百兽之舞振木铎采万人之诗敢陈诗以颂曰
　　天子圣兮天孙崇登以封兮报以功受命再惟皇代天之赍人所载士马山嶫戈矛山沓祯符山杂灵响山答天与人合我铺衍兮长粹清太元册兮太一精休光光我之庆成舜四朝而禹万国莫之我京

　　唐文粹巻十九下
　　钦定四库全书
　　唐文粹巻二十
　　宋　姚铉　编
　　颂丙【雅附总八首】
　　神武四
　　大唐中兴颂【元结】
　　凤翔岀师纪圣功颂【杨炎】
　　大唐河西平胡颂
　　平淮西雅【附栁崇元】
　　时政一
　　圣政纪颂【来鹄】
　　丰年一
　　徳胜颂【欧阳詹】
　　祥应一
　　嵗星居心颂【权徳舆】
　　髙世一
　　伯夷颂【韩愈】
　　大唐中兴颂【并序】　　　　　元　结
　　天寳十四年安禄山陷洛阳明年陷长安天子幸蜀太子即位于灵武明年皇帝移军凤翔其年复两京上皇还京师于戏前代帝王有威徳大业者必见于歌颂若令歌颂大业刻之金石非老于文学其谁宜为颂曰噫嘻前朝孽臣奸骄为昏为妖邉将骋兵毒乱国经羣生失宁大驾南巡百僚窜身奉贼称臣天将昌唐繄睨我皇匹马北方独立一呼千麾万旟戎卒前驱我师其东储皇抚戎荡攘羣凶复服指期曽不逾时有国无之事有至难宗庙再安二圣重欢地辟天开蠲除妖灾瑞庆大来凶徒逆俦涵濡天休死生堪羞功劳位尊忠烈名存泽流子孙盛徳之兴山髙日升万福是膺能令大君声容沄沄不在斯文湘江东西中直浯溪石崖天齐可磨可镌刋此颂焉何千万年
　　凤翔出师纪圣功颂【并序】　　杨　炎
　　舜有两阶之舞周有孟津之防皇帝有岐阳之搜徳莫勤乎安国勋莫配乎立极利万物莫近乎去暴盖受天元符与人请命冥契相合亿兆有归以唱则感神鬼之心以征则去云雷之难维唐七叶奸臣犬吠于二京皇帝龙鸣于河北观兵雍上建都发号以朝万国心向天地志通幽昧淳精四达大造成于是巢山驾海之羣狼纛鸟章之君不期而趋于阙下者四十有三万元帅广平王俶太尉光弼司徒子仪等稽首言曰臣闻天啓圣以俟时圣感时而赴难非神功不能当大运非徳不能合人心故轩辕之道也伏蚩尤宗周之仁也称襁负陛下之徳大瑞于人和人和而动天天与和合气百姓因之以独化四夷因之以子来王师徳之以贞胜意者河洛徯怨后东征之期人灵骏奔望西狩之礼天子方齐寳辂讲金匮之书翌日霓旌武贲大车之轮黄钺灵鼍彤弓太阿荆韩楚魏之广七闽五獠之长金鼔百万车徒九合大阵于东郊皇帝建白麾以誓于军曰维髙祖歆于上天四宗重光照临下土百有五十祀至于圣皇总武之干戈备文之法象蕞尔逆虏敢迷天纪盗我符玺黩我威灵使四海之内兵革纵横肝脑涂裂旻苍降鉴锡命于予俾纉夏已坠之功寛尧未刑之族于戏今匪玉帛山河是爱惟苍生灾害是忧匪天命威力是凭惟人心忠义是保咨尔张目成天罗植发成干橹布和成将帅厉气成风云若作进退尔惟旗鼓若断首尾尔惟常蛇若戮鲸鲵尔惟干将若拯沈溺尔惟巨舰夏有一旅之众周有十人之謩志定金石信非盟誓尔其念哉是时天威动六合兵气连太白乾坤为之坱轧河岳为之震荡彼狐鸣凿齿之徒不崇朝而声反于讴歌形归于蹈舞者防过半矣故鄠社之师以形胜灞上之凶以威逐桃林之阵以竒破河洛之孽以气摧帝乃开天牢回豹尾陵颢气鎻欃枪应龙秉钺女侍坐乃考夏氏配天之义备汉皇建武之兴云髦玉辂山动地踊降自西雍幸于京师万姓前导百灵为卫布徳泽望陵寝悲黍稷之将秀览城阙之为墟以雷雨洗川泽以皇风清怨怒以大赏议勤劳以成功告宗庙以详明去龙昧以恵政哀困穷清跸而奉圣皇称觞以朝前殿于是东国耆老长安士庶排御辂于天庭动千门呼万嵗烟云下绕林薮山回神灵颂于堂精魄感于庙王侯庆于国父子洽于家钟石反于悬罍俎陈于席华戎踊跃喜气磅礴日退三舍天声万里神谋不得窥其奥天道不能后其时斯一防之畧也然后动变化为鑪假仁义为途陶气象凿耳目与神合司契以道浸浇醨全犀象之形断珠玉之胫然后以景星烛夜廿露清气升阆风对天老舍鸿名以还太素乗大厯而统人纪俾不思而降不祭而歆以元和感生淳古于是宰臣聚而言曰主上以神武清难至徳遂人崇勋絶瑞光照万古辟开日月于今六年百姓岂忘力于帝乎人臣盍谢生于天乎请相与凿石于誓师之场告成于得众之地斯王道之盛典臣炎稽首敢献颂曰
　　天命帝兮荡妖昏交风雨兮防秦门惟圣徳兮漫海外五单于兮勇士防俗鸟兽兮家云岛越浮山泛青草徴羽骑兮列天营啓金縢兮赐长缨日为车兮雷为鼓醢鲸鲵兮扫烟雨开明堂兮飨文祖帝为皇兮后为母歌云台兮册玉府篆穹石兮驾终古
　　大唐河西平胡圣徳颂【并序】
　　维唐至徳二年春正月武威郡胡洎九蕃夷落内伺师旅之间外合狼豕之凶据金城害州伯蛇变交防之下炎焚大泽之中二月乙丑皇帝以五命之服诏太仆崔偁总中权専上将誓军前之士郤城下之盟又命内常侍刘日新振鼓铎之音防羌戎之长林竦猬合防于东郊粤庚午髙牙大斾铁马长锻歕以清笳阵以云蛇列于四冲蓬头执防鼓以灵鼍进于逵路趫悍犷猤虎裘蝯臂北陵于土门之队銄车云梯强弩坚楯齐传于西烽之亭于是引熊虎之师杖龙蛇之剑矛防四起烟尘火色金鼓一振天地徘徊血乱黄声嚣瓦屋是风云皆入阵彼草木尽为兵日月垂照于穷乡皇灵赫临于天外名王贵马大玉文贝素女锦衣百金之产万并之资皆委于入贡之府市于有地之宫是时也千人踊万人贺美太阶之符见颂偃伯之议兴特进金城大守李葛顷洎五邑长史军正大夫等言曰盖闻王命先天以奉时贤臣合统以偕运靡乗乎帝箓不能拨乱罔应乎间气不得遭逢故大人之作必先靖难以摧凶取暴为治国以任贤使能为建功磅礴乎茅茨之下葳防乎古之上斯轩辕得之以胜蚩尤大夏得之以胜有扈西伯得之去伐崇太宗得之奄有辽海上皇得之克平巨猾陛下得之再清宇宙扫荡氛蠥允若大唐之新命复髙祖之天下臣等恭惟六圣腾光百有五十祀周贲海防铺敷菌蠢丹穴之賮孤竹之君金罽括羽委命下吏陛下建大号纉鸿业归勋祖祢昭事圣皇是必天锡忠良佐成命器二臣所应皇运之统伏崇羽之凶太康西人永永来裔愿篆石志美以为颂云
　　诏虎臣兮殪天狐载火旗兮耀昆吾霁尘垒兮被戎都
　　献平淮西雅【并表】　　　　　栁宗元
　　臣某言臣负罪窜伏违尚书牋表奏十有四年圣恩寛宥命守遐壤懐印曳绂有社有人【云云】伏惟睿圣文武皇帝陛下天造神断克清大憝金鼓一动万方毕臣太平之功中兴之徳推校千古无所与让臣伏自忖度有方刚之力不得备戎行致死命况今已无事思报国恩独惟文章伏见周宣王时称中兴其道彰大于后罕及然徴于诗大小雅其选徒出狩则车攻吉日命官分土则嵩髙韩奕蒸人南征北伐则六月采芑平淮夷则江汉常武铿鍧炳燿荡人耳目故宣王之形容与其辅佐由今望之若神人然此无他以雅故也臣伏见陛下自即位已来平夏州夷剑南取江东定河北今又发自天衷克翦淮右而大雅不作臣诚不佞然不胜愤踊伏以朝多文臣不敢尽专数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献
　　平淮夷雅二篇
　　皇武命丞相度董师集大功也
　　皇耆【音其】其武于溵于淮既徒既车环蔡其来狡众昬嚚甚毒于酲狂奔呌呶以扞大刑皇咨于度惟汝一徳旷诛四纪其徯汝克锡汝斧钺其往视师师是蔡人以宥以厘度拜稽首庙于元龟既类既祃于社是宜金节煌煌锡鍎雕戈犀甲熊斾成命是荷度拜稽首出次于东天子饯之罍斚是崇鼎臑俎胾五献百笾凡百卿士班以周旋既涉于浐乃翼乃前孰图厥猷其佐多贤宛宛周道于山于川逺扬迩昭陟降连连我斾我旗子道于陌训于羣帅拳勇来格公曰徐之无恃頟頟式和尔容惟义之宅进次于郾彼昬卒狂裒凶鞠顽锋猬斧螗赤子匐匐厥父是亢怒其萌芽以悖太阳王旅浑浑是佚是怙既获敌帅若饥得餔蔡凶伊窘悉起来聚右捣其虚靡愆厥虑载辟载祓承相是临弛其武刑谕我徳心其危既安有长如林曽是讙譊化为讴吟皇曰来归汝复相予爵之成国胙以夏墟度拜稽首天子圣神度拜稽首皇祐下人淮夷既平震是朔南宜庙宜郊以告徳音归牛休马丰稼于野我武唯皇永保无疆
　　皇武十有一章章八句
　　方城命愬守也卒入蔡得其大丑以平淮右
　　方城临临王卒峙之匪徼匪竞皇有正命皇命于愬往舒余仁踣彼艰顽柔恵是驯愬拜即命于皇之训既砺既攻以后厥刃王师嶷嶷熊罴是式衔勇韬力日思奋殛宼昬以狂敢蹈愬疆士获厥心大袒髙骧长防酋矛粲其缓章右翦左屠聿禽其良其良既宥告以父母恩柔于肌卒贡尔有维彼攸恃乃侦乃诱维彼攸宅乃发乃守其恃爰获我功我多隂谍厥图以究尔讹雨雪洋洋大风来加于燠其寒于迩其遐汝隂之茫悬瓠之峨是拔是震大歼厥家狡虏既縻输于国都示之市人即社行诛乃谕乃止蔡有厚喜完其室家仰父俯子汝水沄沄既清而弥蔡人行歌我步逶迟蔡人歌矣蔡风和矣孰类蔡初胡甈尔居式慕以康为愿有余是究是咨皇徳既舒皇曰咨愬裕乃父功昔我文祖惟西平是庸内诲于家外刑于邦孰是蔡人而不率从蔡人率止惟西平有子西平有子惟我有臣畴允大邦俾恵我人于庙告功以显万方
　　方城十章章八句
　　圣政纪颂【并序】　　　　　　来　鹄
　　穆宗皇帝临大朝与羣臣言奏政事羣臣退而宰臣奏曰陛下问及平政事此三皇五帝之所徽美也陛下不问及史臣此三皇五帝之所弭已也徽美者将有乎闻也弭已者将有乎亡也以闻之而又亡之则陛下徒有宵衣旰食之名规天条地之绩与羣臣言后若飚然拂冠过冕湮时销日无得用于后譬如十夫树杨一夫拔之无得以成其大也政事羣臣得陛下日问之是十夫树杨也史官执笔为陛下日逺之是一夫拔杨也使后之人讶圣朝空晨虚夕闲殿旷廷无君臣咨谋洋溢之言乏社稷安危强谠之説是不亦逺史臣致不载其事如拔去其杨将弭己之谓乎臣伏念贞观永徽之代百官之有耳目但聴视天子而已故言事者安论纾词无疑权虑势史官执笔于阶之下天子侧旒于殿之上奏者发诚于廷之中是以正衙一开则臣诚前而啓之帝旒近而镇之史笔随而络之由是君臣谋国圗政之事喻机都要之言诧业发神丰编照物偕籍于尧典差光于天阳至今见太宗文徳若三皇五帝之所徽美也自永徽之后宰执不正窥伺是忌针棘前后阻越对敭狼噬虎飡持膏衒肉盖以言多为已曽不致君内荏失中畏使人聴乃奏史官与百僚俱退然后宰臣请事由是君有问而宰臣知之史官不得与于闻君有举而宰臣谋之史官不得记其事次第周行检录制诰与冗吏同工而己臣尝涕泣以叹岂有以一已之细一性之忌于黍晷圭景之间苟嗜急须回天遮上使圣绪神绪有嘉敭善讽罔得闻于千万年枉有谓明朝空晨虚夕闲殿旷廷无君臣咨谋洋溢之言乏社稷安危强谠之説若今踵而承之则不唯臣有障聪蔽睿之刺抑陛下虽有三皇五帝之所徽美而若逺史臣则三皇五帝之所弭已也抑又有一夫拔杨之谓欤臣请史官执笔当羣臣奏事随日撰録号为圣政纪臣立朝荷禄幸甚穆宗皇帝动扆颔旒怃然叹曰吁朕罔敢粉名厥后乃罔知厥后然圣人存简防者亦非以粉名也盖存乎大国之典鸿祖之业我国有典我祖有业业在于典典在于史曷厥史不书是尸余于祖涸业于典也朕纉承圣绪恭惟恪思将念厥政未尝不离安废酣驰荒鹜逺是以每与宰臣言如簇天下一巡省每见宰臣退而展天下尽闻知岂圗臣蓄猾谋公无同事欲弄尾舌先衞岩穴隔斥史臣占佞明后致懿摉嘉访不存尧典之书善讽名猷莫出清庙之什史臣负我不举其官宰辅尽忠厥闻有此由是诏史职执史笔立于廷之下録君臣胪句之必行载刚毅进退之敢议题其篇目曰圣政纪也至上之即位三年有乡校小臣来鹄居山泽间常私心重惜史臣以其史臣者是当国之镜千亿代之睂目也因窥穆宗实録得解愤释嫉于立史官为圣政纪者追而颂出其事以鉴今之廷列故拜献其颂曰
　　三皇不书五帝不纪有圣有神风销日已何教何师生来死止无典无法顽肩奡比三皇实作五帝实治成天造地不昬不圯言得非排文得圣齿表表如见者莫若乎史是知朴绳休结正简斯若君诰臣箴觚编毫络前书后经规善鉴恶国之大章如何寝略呜呼贞观多什永徽多俞廷日发论殿日发谟牙孽不作鸟防其除论出不盖谋行不纡楹然史臣蛇然史裾瞠瞠而视逶逶而娄翘笔当面决防纳汚不梏尔智不席我愚执言直注史文直敷故得粲粲朝典落落廷謇圣牍既多尧风不浅颁编坦轴君出臣显若俨见旒若俯见冕芜闲殿旷廷无尸安素晏三皇不亡五帝不翦太宗得之史焉斯展暨乎后相圗身天子専问我独以言史不得近立明见嫌倚相在摈秉笔如今随班不进班退史归惘然畴依奏问莫覩嘉谋固稀取彼诰命禄为国肥烱哉时皇言必及章徳室五帝道奥三皇如何翊臣嚵肉嗜觜距磨快楅衡物长控截僚位占防阳光垣私藩已逺近庾唐俾徳音嘉访黙缩暗亡咽典噤法盖圣笼昌曷以致此史文不张后必非笑将来否臧谓乎殿空扆逸朝懵廷荒不知奸蔽文失汪洋有贞观业有永徽纲亦匿匪见亦寝匪彰頼有后臣知言不佞伊尹直心太甲须圣事既可书史何不命乃具前欺大陈不敬曰逐史之喻请以物并且十夫树杨一夫欲竞栽既未牢摒岂能盛帝业以哉逐史似摒穆宗怃然若疚若醟何昔臣斯隠我祖正不传亲问不写密诤孰示来朝以光神政由是天呼震岌徴奔召急史提笔来叱廷而入端耳抗目不防不挹獬豸侧头螭虬摆濨握管絶怡当殿而立君也尽问臣也倒诚磊磊其事镗镗其声大何不显细何不明语未絶绪史已录成录成谓何书政纪名伊纪清芬可昭典坟古师鸟官昔圣官云方之我后録里书分録有君法书有君文君法君文在圣政纪云殿无闲时廷无旷日云诹波访倦编刓笔君劬臣劳上讨下述惟勤惟明在圣政纪出至徳何比至教焉如孰窥孰则外夷内储谓君有道乎臣有谟欤有道有谟在圣政纪书一体列秩同力翼戴柝楅去枚絶防无碍国章可披唐文可爱善咨不偷嘉论不盖不偷不盖在圣政纪载谅夫摠斯不朽可悬魏阙愚得是言非讪非伐实谓毉臣浑沌开君日月妖物雰死天文光发惟我之有颂兮奚斯跃而董狐蹷
　　徳胜颂二章【并序】　　　　　欧阳詹
　　唐贞元六年嵗在庚午隂阳家流曰嵗在午人马食土人之所食也糓马之所食也草今言食土明嵗芜嘉糓而野无青草则运数于兹合凶灾之大者于是天寻旧步地转恒轴交紏回薄将有结于常沴自春二月至于夏五月或赫日杲杲或密云溶溶为燋灼为霖霪似不日而至皇帝宿布大和人神鸟兽鱼鼈咸若腾欢心扬喜云欣欣熙熙休气中积浃磅礴浮苍苍潜相戛磨力强者胜九阳搆旱而莫展六隂作潦而不就氛祲霭为庆云烈景曒为祥光油油薰薰宛复如春块不破而雨足条无声而风畅日者生气欲凝淑气犹竞彼虽罔得为祸此亦未能为福徘徊相持时泽不降五稼含萌而待艺百芳蓄頴以思坼至是土膏融甘液宣若决渟泉如开涌烟丰本増岐芄芄緜緜无硗塉与良沃获一十于百千防蔬云矗以委圃余粮岳峙而栖畆夫体病不能害心心平必能制体古人曰人者天地之心也既和且平则天地之病又焉得成欤况奔走游泳之物曰灵曰祗之类皆吁歈怡逸于其中乎宜其燎乾元之宿愈坤元之常疾以至于交泰如斯之盛邪古先帝王至圣则尧至仁则汤有黎甿以称理厯水旱而莫御岂不以道未全洽而徳尚凉哉皇帝非徒能御之又易之为大庆殊祥其于道徳可谓充塞洋溢光今而迈古矣元元呜咽歌圣代者动天殷地以夜继昼而其词未宏辄为颂二章用贻于康衢庶事明而声畅流乎无穷而以徳胜目篇颂曰
　　嵗在午天灾于常昔人食土今我饫梁匪徒我饫梁鳏寡干箱盛矣乎我皇之徳变眚为祥休哉徳兮嵗在午天灾斯属昔马食土今牛餍菽匪徒牛餍菽大豕梁肉盛矣乎吾皇之徳转祸为福休哉徳兮
　　嵗星居心颂　　　　　　　权徳舆
　　皇矣上帝降鉴下人后王承之制作礼文人用明徳家尚孝仁人无疠疵俗以阜蕃敷佑四方发为天祥重华煌煌乃居明堂下煦仁泽上为祥光回复感通天人攸同乃法五事乃建大中君君臣臣徳辉昭融保祐命之自天无穷微臣颂歌敢备唐风
　　伯夷颂　　　　　　　　　韩　愈
　　士之特立独行适于义而已不顾人之是非皆豪杰之士信道笃而自知明者也一家非之力行而不惑者鲜矣若至于一国一州非之力行而不惑者盖天下一人而已矣若至于举世非之而不惑者则千五百年乃一人而已耳若伯夷者穷天地亘万世而不顾者也昭乎日月不足以为明崒乎泰山不足以为髙巍乎天地不足以为容当殷之亡周之兴微子贤也抱祭器而去之武王周公圣也率天下之贤士从天下之诸侯而攻之未尝有非之者也彼伯夷叔齐乃独以为不可殷旣灭矣天下宗周彼二子乃独耻食其粟饿死而不顾由是而言夫岂有求而为哉信道笃而自知明也今世之为士者一凡人誉之则自以为有余一凡人沮之则自以为不足夫彼独非圣人自是如此夫圣人乃万世之标准也余故曰若伯夷者特立独行穷天地亘万古而不顾者也虽然微二子乱臣贼子接迹于后世矣
　　唐文粹巻二十
　　钦定四库全书
　　唐文粹巻二十一
　　宋　姚铉　编
　　颂丁【政徳　总一十首】
　　古贤宰一
　　虙子贱碑颂【贾至】
　　良牧三
　　广州都督岭南按察五府经畧使宋公遗爱碑颂【张説】
　　京兆尹张公徳政碑颂【王维】
　　唐衞尉卿洪州都督张公遗爱碑颂【崔祐甫】
　　兴利三
　　复练塘碑颂【李华】
　　髙陵令刘公遗爱碑颂【刘禹锡】
　　苏州嘉兴屯田纪绩碑颂【李翰】
　　灵迹一
　　唐天台山新桐柏观碑颂【崔尚】
　　髙道一
　　唐中岳体先生潘尊师碑颂【陈子昻】
　　宗理一
　　长明灯【髙迈】
　　虙子贱碑颂　　　　　　　贾　至
　　清静致理中庸之徳至髙明柔克简易之体大绎微防而徴遗论何先生道蔚其葳防者也先生宣慈在躬精义入神徳顺乎天性根于仁殷其如雷暧然如春始受业于仲尼终委质于鲁君尔乃周道凌迟王风哀思夷狄窃于位号干戈乱于原野则我鲁国无齐晋之强定哀非桓文之主三卿有僣虐之政先生处此乱邦从之理邑平心气而全耳目晏然跻富夀之域焉自非知微知彰变化无穷孰能臻此观夫为政之大体元之要恤孤哀丧举事问吊训之以悌加之以孝备五更而悟君贤三老而禀教然后燕居以佚其体张乐以和其人夜渔不戒而信欺史不威而息是以宣尼惜君之理小子期问君之政暇何其逺哉向使移于有国之君则陶唐之理也施于有政之臣则二南之化也昔舜左禹而右臯陶不下席而天下理周公殽膳在御不解悬而四夷伏小大则异其揆则同天寳初至始以校书郎尉于单父想先王行事徴其颂声而古碑残缺苔篆磨灭使立志之士何以揖其遗风焉呜呼其道存而其事往其人亡而其政息哀哉遂作颂曰
　　鸣琴汤汤虙子之堂清静无为邑人以康浇风化淳霸俗致王谁谓阳鱎革而为鲂皤皤黄发或师或友芃芃麦苗不稂不莠齐师己却鲁俗斯阜谏或剖心伊人引肘穆穆伊人希圣之才尧舜既往孰为来哉从时巻舒与道徘徊防泳孔门取容定哀泱泱千古显显令徳声随攸牧恵与顺息人亡政道播神黙寂寥夜川惆怅旧国荒祠尚扫苔篆将磷寻风聆韵想见其人年代邈殊精诚闇亲再表贞石颂声惟新
　　广州都督岭南按察五府经略使宋公遗爱碑颂
　　张　説
　　维唐御天下九十有八载苍生贲乎海隅泽漫乎荒外天子念穷乡之僻陋徼道之脩阻吏或不率不驯人或不康不若乃命旧相广平公宋璟镇兹裔壤式是南州笃五管之政教总三军之旗鼓幅员万里驯致九译诏书下日靡然顺风曷由臻斯威名之先路也公曩时执白简登闼推诚謇谔不私形骸忤英主之龙鳞蹹奸臣之虎尾挫二张之鋭则声怛寰域折三思之角则气盖风云由是极有四星维帝之辅地有五岳维天之柱其出宰也君之股肱其出守也人之父母至于此邦之长人也饮食有节衣服有常清心而庶务简正色而羣下一瑟兮僴兮赫兮咺兮固以不怒而威不言而信虽有文身凿齿被发儋耳衣卉麪木巢山馆水种落异俗而化齐言语不通而心喻矣其率人版筑教人陶瓦室皆斁葬昼逰则华风可观家撤茅茨夜作而灾火不发栋宇之利也自今始祖国之舶车海琛云萃物无二价路有遗金殊裔胥易其回途逺人咸内我邉郡交易之坦也有如此故能言之士举为美谈盖微子去殷以后王者襄公伐楚将得诸侯尚书东汉之雅望黄门北齐之令徳宋氏世名公其济美诗所谓无念尔祖聿脩厥徳广平有焉若夫往者屈也来者伸也往来相召而哀乐继之鸿飞遵渚于汝信处龙章衮衣以我公归郁陶乎人思嗟叹之不足广府司马谭瓌畨禺耆老某乙等相与刻石传徽斯文予春秋之徒也岂将苟其辞哉雅敬宋公王臣之重次嘉谭子賛徳之义遥感耆旧去思之勤越裳变风知周公之才之美吉甫作颂见申伯平藩于宣观政将来恶可废也颂曰
　　降王宰兮逺国灵歌北户兮舞南溟酌七徳兮考六经政画一兮言不再草木育兮鱼鼈宁变蓬屋兮改篱墙鱼鳞瓦兮鸟翼堂洞日华兮皎夜光火莫炖兮风莫飏事有近兮恵无疆昆仑寳兮西海财防万里兮嵗一来舟如鸟兮货为台市无欺兮路无盗旅忘家兮扃夜开越井冈兮石门道金鼔愁兮旌斾好来何暮兮去何早犦牛牲兮菌鸡卜神降福兮公夀考
　　京兆尹张公徳政碑颁【并序】　　王　维
　　云从龙风从虎气应也圣人作贤人辅徳同也君臣同徳天也通气以康九有以遂万类惟皇御极二十载光格四表至于海隅日出越小大邦蛮貊师长罔不钦于成宪以承天休然天子犹日省三接列辟日聴万方舆颂惧人有未化贤有未登故敭仄陋兼乎十等选宗室及乎九族任事以观材积时以观行乃得我贤京兆焉夫京兆号为难理清浄病于不给刀笔拘于守文或以輭弱废或以残贼劾把宿负浅为丈夫用钩距盖非长者我则异于是大道难名大理无法闭闗于任数巧算不能知坚壁于昼一善取不能下摧宿豪如薙草无愠色视大权如厯块无傲容百司之吏总一徳以咸服五方之人杂异教而同理受命之始先声已振黠吏恶少闻风族行及乎鸣驺诣府登堂坐定县尹掾吏以次上谒守正之人其气髙含章之人其词大见容色而闻号令小人感而君子泰日者防阳男子闾里为豪借客报仇聚人为盗或白日手刃或黄尘袖锤政寛则以身先诸偷操急则以事中长吏贰过不已万计自脱公命吏缚之立死铃下于是人入闇室若遇大賔焉前年不登人顇太甚野无遗糠路有委骨天子不忍征于不粒赋于无衣六军从衞以临东诸侯息闗中也帝曰咨天其降威人罔畏罪台恐防盗乃邑矧曰荡析离居惟尔克济抚兹西土公拜稽首思塞休命布慈恵之政不以利淫震雷霆之威其或宥过饔人减双鸡之膳圉人省五马之秣淘不献服圬不塓棺自身已往振廪同食虽人烟不动道殣相望不思滥以苟生咸守教以就死是不可能也先是王公或専南山之利司农涸昆明之池收赤岸泽将为田以便官至是悉奏罢之舟渔衡麓之守废蒲荷新蒸之产入自郊徂邑室有鱼飱斩隂伐阳市多山禾人得以赡惟泾有防比嵗多决近县疲于力役他山遗于度材公命刮朽壤填巨石辫大木去编菅其始告劳乃终有庆匠石日减功万蔵史日省钱亿晨始学耒女始安织于是鲐背黄发之耆曰我有田畴钟秉其畆我有子弟顔闵其行乡党以睦惸失其独道路有礼汰无与争酒先养老贿不问吏既无吠狗亦无奸人临年余资窃蒙恵化其曷以臻兹君子曰此天子至公内举不避亲锡汝明尹张公之力也夫公于国为外戚于帝为外弟重组累印珥香貂者七叶奉车驸马乗朱轮者十人胜衣则绮襦纨袴通籍则玉墀青琐动则两骖如舞坐则五鼎成列文轩楚制素女赵舞而公俨兮其若容淡兮其无味心在四教语称七徳目视六籍口诵九歌懐君子令徳之忠保诗人锡类之孝悌有过于共被慈有逾于含食恶衣以居公服不敢降也屈体下士王纲不敢替也协二姓之好以正人伦傍无嬖御分一人之忧以审王政下多英杰若夫皇帝敬问之诏御札自书天王命赐之衣上宫所制勤劳则中使接武计议则走马来朝岂惟众臣重其经术为吏杂以儒雅而已且公之徳升闻于天非一朝一夕之渐也亦以称职于累官着声于所在其丞秘书也阙文遗简多在大家深为子孙之蔵密有缄縢之固公不惮权贵或抵或诱尽归天阁官书备焉其牧郢人也人有不若徳戮之不为暴人有不保居抚之不为谄存者考其事壮其食以畜之行者缉其宫艺其树以待之此邦之人既优他邦之人又至焉未盈一嵗遂増万户其守汾也仍嵗大旱郡祠介推虽屡舞僊僊而灵应未若公命束蕴取火伐树寘薪酾酒而祝曰有功于人祀为明神无徳而禄祸亦覆餗自绛已来人实祀子纯牺大璧不敢爱必以荐也童儿季女不敢黩必以敬也神既靡荅人将安仰若亭午而雨则树其鹭羽执此骍毛不然者火燎将至焮天铄地灵衣且为煨烬丰屋将为茂草尔其圗之言未毕而云兴拜未起而雨降周于阖境不入他郡虽封疆咫尺而彼竭我盈嘻若记能事载盛徳渭川之竹不足简终南之木不足轴夫训人至于礼仪曰徳安人免于阽危曰功徳者上赏于上下颂于下长老孜孜愿刋于石以予学于旧史来即我谋且维与人编户与人为伍与人出入与人言语知风俗之淳弊识政化之原本属词媿文书事盖实词曰
　　五代相韩七叶侍汉及我圣朝亦生邦翰大道无形贞蛊以干含章不耀在割能断情伪万端吾道一贯帝选贤尹无以易张金印紫绶京兆之章佩我鸣玉冠我两梁天子休命拜首以将寛而爱人立灭暴强明明天子哀此南畆将息西入遂觐东后我教我训我镇我守茫茫三秦则罔糊口守死以义徇生不苟王曰外弟视人不佻何以宠之手书以诏何以问之赐衣而朝俾人华胥致君帝尧刻石作颂永世弥昭
　　唐衞尉卿洪州都督张公遗爱碑颂【并序】
　　崔祐甫
　　今天子终谅闇易月之期不言既言之日询于师保辅弼之臣曰将以国之明烛震下士俾兆人康又有道哉四臣曰莫如择贤而司牧之虽欲不理不可得也上曰用贤何先四臣曰莫先于幽逺蛮貊之邦为急也即日命王人遽以制书就拜衞尉卿兼洪州都督张公为御史中丞广州刺史岭南节度经略观察等使既逾月而遽届于洪洪之耆老惸商贩渔钓百类千品周声夺魄于野于廛咸曰宁取我裳而裂之宁取我廪而焚之父也天只胡为夺我之君中丞受命而南舟不及泛马不及秣国人懐慕之罔极曰清尘逺矣君不顾矣郁陶之思何用哉盍用于扬名颂徳乎故吏兵曹防军张擢法曹防军豫章县令郑锋建昌县令卢惟瑾新呉县令鄥贲州人东冶府果毅刘容耆夀喻干相等讨论之众佥曰允于心曰自昔为政者知清之可以长人也而清者稀岂不欲清欲牵之也欲之所行不亷不俭为之舟舆也清之不立肆奢崇货为之鑚凿也于是撤其帷帐荐蓐之具便于身悦于目者二百余物归之有司减其俸钱稍食月防十万实于军府此皆前政之所督观而封已者我则推而逺之于是公仪之义申平仲之规见矣二之日谋于众曰昔曹防去齐以狱市为寄以为扰于狱者轻重人之命烦于市者耗斁人之生苟鞭笞桁杨之无度侵牟肆夺之不改是国家以章绶印玺毒苍生也岂致理哉于是平百货之贵贱议刑罚之等差使其贪不下残忿不私逞韩子求环而不可使人袒背而无伤夫然噬嗑之象成行苇之恩溥矣三之日谋于野曰不稼不穑民天安仰载驰载驱王命所急吾观是邦农野未辟传置未修岂不以使役无期供亿失序傥野有饿殍賔不如归亦诸侯之耻也于是减承城吏卒防三千归之陇畆而击柝之守无阙焉赋豪墆财数百万赒于馆饩而含糗之徒不知也其卒也不公之吏留以为厮其财也不法之臣受以润屋我皆用之于爱人活国也于是阜藩之望崇多大之仪备矣从政三日州人爱之如父母承之如松柏夫妇耕织之暇无他惧惟惧公速迁其余煦妪孕育发于中而形于言损其身而益于物可以激穨俗慰穷甿者岂胜道哉祐甫山东鄙人不好佞饰凡所闻见务存实録故采拾而书之公名休字祥幽州范阳县人有晋司空茂先之逺裔也曽祖汲易州长史祖选幽州固安县丞考价赠齐州司马公起家石亭别将自是为县令军司马州长史各一入为天子友储君臣虽假以宠名而迹实戎索受命为范阳节度安禄山判官禄山以大权大宠外示忠而内谋逆太上皇推赤心而勿疑敢有间之者死蹈虎尾犯龙鳞公密言其戎狄豺狼不可厌也当是时也视鼎镬如归焉神之聴之是与正直周旋锋镝之下出入宼雠之间而能终保元吉渐干贵仕进退存亡而不失其正其惟张公乎又牧豪舒润三州而及此昔张黄门庭珪牧此州甚得人誉张丞相九龄次之逮府君又有裕焉故邦人有三张之目颂者美盛徳之形容非鲁僖公仲山甫不之获今兹颂曰
　　昔为豫章故有循良黄门之善于今不忘爰及丞相亦有烈光我君戾止是为三张立廉寳俭无怨无伤邮亭之下賔旅其康四封之内望嵗千箱自春徂夏兮人相庆庆未毕兮闻后命朱轓玉节兮向蕃禺彼愿兮我望孤君乎君乎若嵗大旱其谁见濡
　　润州丹阳县复练塘颂【并序】　李　华
　　大蜡之祭辞曰土反其宅水归其壑先王因流下而导之故曰九川涤源因迆汇而潴之故曰九泽既陂以疏天地之气以利元元之用崇伯汨五行而殛羽山台骀章大泽而封汾川洪范首之春秋载之地有广狭事无今古大江钜区惟润州其薮曰练湖幅员四十里菰蒲菱芡之多龟鱼鼈蜃之生厌饫江淮膏润数州其傍大族强家泄流为田专利上腴畆收倍钟富剧淫衍自丹阳延陵金坛环地三百里数合五万室旱则悬耜水则具舟人罹其害九十余祀凡经上司纷纭与夺八十一断呜呼曲能掩直强者以得之老幼怨痛沈声无告永泰元年王师大翦西戎西戎既駾矣生人舒息诏公卿选贤良先除二千石以江南经用所资首任能者是嵗十一月二十三日拜前常州刺史京兆韦公损为润州声如飇驰先诏而至吏人畏伏男女相贺即日上无贪刻下无寃愤公素知截湖闰壤灾甚螟蝥临事风生指期以复羣谤雷动山镇恬然中明独裁文之以礼乃白本道观察使兼御史中丞韦公元浦中丞抚掌惬心如公之谋且曰兴利除害待其人而后行非常之政敢归叔父公乃申戒县吏卒徒辟之人不俟召呼而从役畚锸盖野浚臯成蹊増理故塘缭而合之广湖为八十里像月之规俦金之固水复其所如鲸噀射汹汹隠地雷闻泉中先程三日若海之弥望灏灏如吞吐日月沈沈如韫蓄风雨所润者逺原隰皆春耕者饱忧者泰于是疏为斗门既杀其溢又支其泽沃塉均品河渠通流商悦奠价人勇输赋遐迩受利岂惟此州每嵗萌隂乗阳二气相薄大雨时行羣潦奔流水势所入盈而无伤龙见方雩稼蒙其渥时前相国彭城公刘尚书晏统东方诸侯平其贡税闻而悦之白三事以闻诏书褒异焉彭城公宣命至江南捧诏授公公率元僚掾史令丞已下至于耆艾西向拜手忻戴皇明人心上感天降嘉泽如有神祗昭恊厥至公正直而和専静而断嫉恶宥过恵人察奸纯钧精坚百链不耗伐冰之贵降从士礼诗云靖恭尔位好是正直宜其享福也吏人入贺公拱而谢之曰尚书刘公观察韦公奉行王泽也鄙何力之有焉丹阳令杜孟寅秉公之清白延陵令李令从如公之爱人金坛令胡玘禀公之成规及丹阳耆夀周孝瓌百姓汤源等拜首而请曰兑为泽兑悦也水归于泽而泽悦于人百年浸塞而公啓之臣哉隣哉克谐帝休永代是式三县无灾若不碣而刻之则王命不扬于厥后后之人无以倚负也华尝学古见访为颂曰
　　望沄沄兮视冥冥鸟闲鱼乐葭菼生膏腴利倍起讼争斯人怨抑痛无声韦公正直动神灵百年防淀为漻清饥者饫兮病者宁诏书光宠恩霈荣划然眊矒复皎明追琢刻颂扬棻馨
　　髙陵令刘君遗爱碑颂【并序】　　刘禹锡
　　县内之大夫鲜有遗爱在其去者盖邑居多豪政出权道非有卓然异绩结于人心浃于骨髓安能久而愈思大和四年髙陵人李仕清等六十三人具前令刘君之徳诣县请以金石刻县令以状申于府府以状考于明法吏吏上言谨按寳应诏书凡以政绩将立碑者具所纪之文上尚书考功有司考其词宜有纪者乃奏明年八月庚午诏曰可令书其章明有以结人心者扬揭于道周云泾水东行注渠酾而为三以沃闗中故秦人常得善嵗按水部式决泄有时畎浍有度居上防者不得拥泉而颛其腴每嵗少尹一人行视之以诛不式兵兴已还寖失根本泾阳人果拥而颛之公取金流浸源为畦私开四窦泽不及下泾田独肥他邑为枯地力既移地征如初人或赴诉泣迎尹马而占泾之腴皆权幸家势足以破理诉者覆得罪繇是咋舌不敢言吞寃衔忍家视孙子长庆三年髙陵令刘君励精吏治视人之瘼如熛疽在身不忘决去乃循故事考式文暨前后诏条又以新意请更水道入于我里请杜私窦使无弃流请遵田令使无越制别白纤悉列上便宜掾吏依违不决居二嵗距寳厯元年端士郑覃为京兆秋九月始具以闻事下丞相御史御史属元谷实司察视持诏书诣渠上书得利病还奏青规中上以谷奉使有状乃俾太常撰曰京兆下其符县主簿谈孺直实董之冬十月百众云奔愤与喜并口谣手运不屑鼛皮揆功什七八而泾阳人以竒计赂术士上言白渠下髙祖故墅在焉子孙当恭敬不宜以畚锸近阡陌上闻命京兆立止絶君驰诣府控告具发其以赂致前事又谒丞相请以颡血汚车茵丞相彭原公敛容谢曰明府真爱人陛下视元元无所悋第未周知情伪耳即入言上前翌日果有诏许讫役仲冬新渠成涉季冬二日新堰成驶流浑浑如脉宣气蒿荒沤冒迎耜释怨开塞分寸皆如诏条有秋之期投锸前定孺直告已事君率其寮躬劳俫之烝徒讙呼夺袯而舞咸曰吞恨六十年明府雪之□奸犯豪卒孰施为呜呼成功之难也如是请名渠曰刘公堰曰彭城按股引而东千七百步其广四寻而深半之两涯夹植杞栁万本下垂根以作固上生材以备用仍嵗旱沴而渠下田独有秋渠成之明年泾阳三原二邑中又拥其冲为七堰以析水势使下流不厚君诣京兆索言之府命从事苏持至水滨尽撤不当拥者由是邑人享其长利生子以刘名之君讳仁师字某彭城人武徳名臣刑部尚书徳威之五代孙大厯中诗人商之犹子少好文学亦以筹画于东诸侯遂防幕府厯尹剧县皆以能事见陟率不时而迁既有绩于髙陵转昭应令俄兼检校水曹外郎充渠堰副使锡朱衣银章计相爱其能表为检校屯田郎中兼侍御史斡池盐于蒲锡紫衣金章嵗余以课就加中执法理人为循吏理财为能臣一出于清白故也先是髙陵蒙被恵风而惜其舍去发于胷懐播为声诗今采其防而变其词志于石文曰
　　噫泾水之逶迆溉我公兮及我私水无心兮人多僻锢上防兮干我泽时逢理兮官得材墨绶移兮刘君来能爱人兮恤其隠心既公兮言既尽县申府兮府闻天积愤刷兮沈疴痊划新渠兮百畆流行龙蛇兮止膏油遵水式兮复田制无荒区兮有良嵗嗟刘君兮去翺翔遗我福兮牵我肠纪成功兮镌美石永信词兮昭懿绩苏州嘉兴屯田纪绩颂【并序】　李　翰
　　禹平九土沟洫之功大弃粒蒸人稼穑之务重自古有国家未尝不率由斯道底慎其业故登平足以厚生殖祸难足以定凶灾未有易此而能理者自羯戎乱常天步多艰兵连不解十有四年因之以饥馑重之夭札死者曝露亡者惰逰编版之户三耗其二归耕之人百无其一将多于官吏卒众于农人古者八家为邻一家从军七家从之犹曰兴师十万内外骚动不得操农桑者七十万家今乃以一夫家食一伍一余子衣一卒师将不立人将不堪此圣上所以旰食宵兴求古今令典可以济斯难者莫出乎屯田广徳初乃命相国元公昌其谟分命诸道节度观察都团练使统其事择封内闲田荒壤人所不耕者为其屯求天下良才善政以食为首者掌其务屯有都知羣士为之都知有治即邑为之官府官府既建史胥备设田有官官有徒野有夫夫有任上下相维如郡县吉凶相恤如乡党有诛赏之政驭其众有教令之法颁于时此其所以为屯也虽天子命之股肱賛之至于宣上命齐下力经地域制地事辨土宜均土法简穑器修稼政陈三壤之种而敬其始考九农之要而成其终则都知之职专达其事焉讵可以非其人哉浙西观察都团练使御史中丞兼吴郡守賛皇公上国大贤忧公如家慎择厥官以对明命浙西有三屯嘉禾为之大乃以大理评事朱自勉主之且扬州在九州之地最广全呉在扬州之域最大嘉禾在全呉之壤最腴故嘉禾一穰江淮为之康嘉禾一歉江淮为之俭公首选于众独当其任有寛简恵和之徳知艰难勤俭之事政达乎本智通乎时仁爱足以结下机权足以成务嘉禾大田二十七屯广轮曲折千有余里公画为封疆属于海濬其畎浍达于州求遂氏治野之法修稻人稼泽之政芟以殄草剔以除木风以布种土以附根颁其法也冬耕春种夏耘秋获朝巡夕课日考旬防趋其时也勤者劳之惰者朂之合耦助之移田救之宣其力也下稽功事达之于上上制禄食复之于下叙其劳也至若义感于内诚动于中徇国忘家恤人犹已野次露宿箪食瓢浆尽内体之勤趋一时之役大寒栗烈而犹执鼖鼓盛暑赫防而不传车盖如登髙去梯与之死生投醪均味忘其饥渇然后知仁义之政必见于耕获井田之法可施于甲兵夫如是人将竭其力地将尽其利天将与其时自賛皇为郡无凶年自朱公为屯无下嵗元年冬收入若干斛数与浙西六州租税埒朝嘉厥庸授廷尉评公又稽气授时如前代法有白雀集于髙丰屯廪盖大穰之征也屯官某乙等聚而称曰初公为屯人有二惧焉邑人惧其暴屯人惧其扰今沟封大牙而不相侵疆场日履而人不知方舟而上以馈师旅此功及于国也登量而入以寛征税此徳加于人也古者智效一官政修一乡犹歌之咏之手之足之况朱公之绩如此其大者乎遂相与斵琬琰表阡陌南阳太守岂专刻石之功桐乡啬夫终践大农之位其辞曰
　　茫茫九区阳九躔灾丘荒札瘥田卒汚莱天步未移连师满野不耕不获仰食于下嗷嗷遗人糊口馈军帝曰予忧爰立其屯且战且耕古之善经辟师肃只王命是聴嘉禾之田际海茫茫取彼榛荒画为封疆宋公莅之展器授方田事既饬黎人则康我屯之稼如云漠漠夫位棊布沟封绮错朱公履之劝耨趋获稂莠不生螟蝥不作嵗登亿计征寛税薄息我蒸人遂其耕凿我屯之庾如京如坻嘉量是登方舟是维賛皇献之达于京师饱我六军肃将天威畎距于沟沟达于川故道既堙变将为田朱公濬之执用以先浩浩其流乃与湖连上则有涂中亦有舩旱则溉之水则泄焉曰雨曰霁以沟为天俾我公私永无饥年公田翼翼私田薿薿不侵其畔不犯其穑我仓既盈尔廪维亿屯人熙熙邑人怡怡不扰其务不干其时我无尔暴尔无我欺我有官属朱公训之我有徒位朱公恤之我有众役朱公卒之我有征功朱公序之起于田中印绶累累何以况之福禄如茨何以久之刻篆于碑
　　唐天台山新桐柏观之颂【并序】　崔　尚
　　天台也桐柏也代谓之天台真谓之桐柏此两者同体而异名同契乎道无不在夫如是亦奚必是桐柏邪非桐柏邪因斯而谈则无是是无非非矣而稽古者言之桐柏山髙万八千文周旋八百里其山八重四面如一中有洞天号金庭宫即中右弼王子晋之所处也是之谓不死之福乡养真之灵境故立观有初强名桐柏焉耳古观荒废则已久矣故老相传云昔葛僊公始居此地而后有道之士往往因之坛址五六厥迹犹在洎乎我唐有司马练师居焉景云中天子布命于下新作桐柏观盖以光昭我元之丕烈保绥我国家之永祉者也夫其髙居八重之一俯临千仞之余背隂向阳审曲面势东西数百步南北亦如之连山峩峩四野皆碧茂树郁郁四时恒青大岩之前横岭之上双峯如阙中天豁开长涧南泻诸泉合漱一道瀑布百丈悬流望之雪飞聴之风起石梁翠屏可倚也琪树珠条可攀也仙花灵草春秋互发幽鸟清猨晨暮合响信足赏也始丰南走云嶂间起剡川北通烟岑相接东则亚入沧海不逺蓬莱西则浩然长山无复人境总括奥秘郁为秀絶包元气以混成镇厚地而安静非夫神与仙宅仙得神营其孰能致斯哉故初构天尊之堂昼日有云五色浮霭其上三升投龙之所时有异云气入堂复出者三书之者记祥也然后为虚室以凿户起层台而累土经之殖殖成之翼翼缀日月以为光笼云霞以为色花散金地香通极真侣好道是逰斯息微我练师孰能兴之练师名承祯一名子微号曰天台白云河内温人晋宣帝弟太常馗之后祖晟仕隋为亲侍大都督父仁最唐兴为朝散大夫襄州长史名贤之家弈代清徳庆灵之地生此仙才以为服冕乗轩者宠患吾身也击钟陈鼎者味爽人口也遂乃捐公侯之业学神仙之事科箓教戒博综无所遗窈冥夷希微妙讵可识无思无为不饮不食仰之弥峻巍乎其若山挹之弥深湛乎其若海夫其通才练识赡学多闻翰墨之工文章之美皆忘其所能也练师蕴广成之徳睿宗继黄轩之明斋心虚求将倚国政侃侃然不可得而动也我皇孝思维则以道理国协帝尧之用心宠许由之髙志故得放旷而处逍遥而逰闻练师之名者足以激厉风俗睹练师之容者足以脱落氛埃以慈为寳以善救物神以知来智以蔵往允所谓名登仙格迹在人寰奥不可测已夫道生乎无名行乎有情分而作三才播而作万物故为天下母脩之者昌背之者亡故为天下贵况絶学无忧长生久视也哉道之行也必有阶也行道之阶非山莫可故有为焉有象焉瞻于斯仰于斯若舍是居教将奚依损之又损之以至于无为门既崇不名厥功朝请大夫使持节台州诸军事守台州刺史上柱国贾公名长源有道化人有徳养物尝谓别驾蔡钦宗等曰且道以含徳徳以致美美而不颂后代何观乃相与立石纪颂以奋至道之光其辞曰
　　邈彼天台嵯峨崔嵬下临沧海遥望蓬莱漫若天合呀如地开烟云路通真仙时来顾我练师于彼琼台练师练师道入微噏日安坐凌霄欲飞兴废灵观练师攸賛道无不为美哉轮奂窈窈茫茫通天降祥保我皇唐如山是常
　　唐故中岳体先生潘尊师碑颂【并序】
　　陈子昻
　　尊师业尚冲密勤毖幽深理心事天所保唯啬絶圣弃智不耀其光故真感冥期珍圗秘学性与天道不可得而闻也若乃崇标旷迹遐情逺意志摩青云蓬视紫闼髙宗每降銮辇亲诣精庐尊师身不下堂接手而已每叹曰大丈夫业于道不能投身霄岭灭景云林而疲疴此山以烦世主吾之过乎遂欲东求蓬莱孤舟入海属天皇敦笃斯道祈款逾深踌躇山隅絶防未往既而金革有命镳辔道区于戱昔姑射有神人尧轻天下崆峒有至道轩屈顺风真髙踪万古同徳何其盛哉尊师有弟子十人并仙阶之秀然鸾姿凤骨眇爱云松者唯颍川韩法昭河内司马子微皆禀训瑶庭密受琼室专太清之业遗下仙之俦谷汲芝耕服勤于我盖厯嵗纪也始尊师受箓于茅山升王君王君受道于华阳隠居陶公陶公至子微二百嵗矣而标仙骨雅似华阳夫偕真蹈冥链景逰化者其心必有类乎昭等永惟尊师灵迹洞业髙深迈古而弃世往矣其若之何乃斵石幽山勒颂徳其辞曰
　　观元化兮求古之列仙得瑶圗与金鼎信元符之自然神与道而惟一天与人兮相连苟精守以専密必驾景而凌烟丹丘不死兮羡门子黄宫度世兮吾体体之至徳兮洵淑美冲心养和寳元始初学茅山济江水乃入华阳洞天里道逢真人兮升子授以寳书青台防令守崧山玉女峯云栖穷林今五纪圣人以万机为贵而我以天下为累圣人以大寳为尊而我以天下为烦是以冥居于防寄遗迹于轩辕有唐髙宗兮天子之光好道乐仙兮思彼云乡千旌万骑兮翠凤凰遨逰汝海兮箕山阳朝拜白茅夕紫房斋心絜意缅相望祈问玉真及玉皇何以得之受天昌黄庭中人在子身窈窈冥冥精甚真去汝骄气与淫神勤能思之道相亲遂解形而遗世乗白云而上宾弟子不知其所往乃刻石以思真
　　长明灯颂【并序】　　　　　　髙　迈
　　离娄之目处闇室或不能覩灯处之皎如也澄公之掌在夜或不能照灯在之了如也故大雄氏以方便力救黒暗界籍其光诱其人佛所以有然灯名法所以有传灯义大抵长明灯是其蕴乎夫日主昼太阳之精中则畏昃则没我长明灯不没月主夜太隂之精满则亏亏则尽我长明灯不尽日月尚尔况小光小明哉要自积苦为海举足见溺积邪为山举手见碍竟不髣髴之或髣髴之不克成就之言之可为长叹我邑中有俊杰主此然灯精进成就于寳融寺经蔵院且夫兰炷爇火吾见其盛未见其微也铁盆盛膏吾见其増未见其减也一笼而四时长花满室而终嵗不夜人见之者一作礼眼蒙利再作礼心蒙爽心眼自相照了内外由是洞彻然则终日见灯未尝见灯终日不见灯未尝不见灯夫达观者乃如是也意者不独于此直上照一天二天乃至三十三天无门不辟恒沙善人由兹而入直下照一地二地乃至一十八地有狱皆开多劫罪人由兹而出若然者四维上下虚空可思量不可不思量邪我长明灯实相功徳亦复如是迈三数年内愿铭颂之间迫贱事未构斯文一朝染目疾朦胧而不自审从何得也遂梦神人语迈曰子于长明灯其有负乎迈应声而寤寤而起起而作颂明日目愈颂曰
　　见外灯长明见内灯长明万恶自光中灭万善自光中生不见一灯百千万亿灯乃至于无穷不见一人百千万亿人归之于大同空则是色色即是空弟子作颂允执厥中





　　唐文粹卷二十一
　　钦定四库全书
　　唐文粹卷二十二
　　宋　姚铉　编
　　颂戊【总五首】
　　祠祀三
　　旌儒庙颂【贾至】
　　陜州铁牛颂
　　少华山佑顺侯碑颂【房邺】
　　监牧二
　　大唐开元十三年陇右监牧碑颂【张説】岐邠泾宁四州八马坊碑颂【郤昻】
　　旌儒庙颂【并序】　　　　　　贾　至
　　观象考厯本乎元辨方正位稽乎极体元御极莫先乎教教之大莫大于儒旌儒有祠我新典也昔秦灭义轩之制废唐虞之则大摉学徒竭索儒党懐书捧檄者鳞集麏至然后罪九流之异论尤百氏之殊术无辜杀身有道并命寃骸积于坃谷流血染于泉壤蹈仁义而死者不可胜纪开元未天子在骊山之宫登集灵之台考圗验记周览原隰见乡名坑儒頽堑犹在慨然感亡秦之败徳哀先儒之道丧强死千载逰魂无依乃诏有司是作新庙牲币有数以时飨祀因祀命乡号曰旌儒人神和悦怨气销散于戏秦皇帝以神武迈古并吞六合扫天下以一篲芟羣雄如众草建官罢侯大权在已自轩辕以降平一宇宙未有若斯之盛也夫戡乱以武守武以文文以正崇武以权胜秦皇知权之可以取不知正之可以守向使天下既定守正崇儒导六经之谟训用三代之文质则唐轩盛美汤武业不若也观夫坑儒焚书之意乃欲盖先王之能事窃作者之鸿名黈众耳以前闻逞私欲于当代此儒之所忌也秦之所志悲夫儒以恭俭为宗秦则疲生人极力宫室儒以道徳柔逺秦则竭耗中国劳师四夷儒以宥过议贤秦则刻法峭刑贼虐谏辅儒以述先好古秦则私心徇智播弃典坟夫如是则秦不得不灭儒不得不坑事使然也今天子矫覆车之前轨崇明祀于后叶秦之所废我之所兴斯区夏无疆之休子孙万代之福也昔武王封比干之墓则招谏之道劝矣晋文表緜上之田则志过之名立矣汉髙护信陵之冢则尊义之风着矣未若激扬大教庙食众贤上以兴天地之经次以存颠覆之鉴下以絶厉灾之建一祀而三徳具焉鲰臣不敏敢献颂曰于维先王设教崇儒作训六经为代典谟降及夫子三千其徒载扬清风文在兹乎天丧斯文道有通塞实生暴秦反道背徳窃善攘誉师心徇惑焚书坑儒万古凄恻牢落千祀微茫九原骊山之北坎窞犹存草树无色秋云昼昬时闻夜哭知有寃魂帝在华清登髙访古愍黙頽堑悲凉榛莽上感亡秦覆车遗武下哀羣哲飨祀无主爰降嘉诏聿脩清祠馈之牲牢奠酹以时幽幽庙门肃肃灵仪冥寞求食长无餧而粤自汉初迄于隋闰亦有令主尊儒尚训阙典罔崇斯文莫振昭昭神理长懐幽愤我后濬哲聪明文思敷大教咸秩神祗鬼无妖灾人不疠疵俾尔苍生富夀无期小臣作颂敢继删诗
　　陜州铁牛颂【并序】
　　乾象元地势坤稽谋惟观察孰见元善利物纯隂隲而不仁坤顺为牛或刚克以殊用彼见于陜郛者其隂隲欤其刚克欤寓精坚强壮趾慎固内习坎窞外形端倪居于道周敦兮若朴谓为首匪如山之状谓用角匪如栗之象曽览古史罔征其由深不可识孰知其故吾将本自然归神功岂谋人力役鬼佣哉东临周畿西尽虢略载厚地而莫耸拒长河而不崩向使非神或微凭子之力则城复隍矣人其鱼乎乃询耆耋聴舆诵佥曰此之镇其日固久人由是怙恃物由是生资尝欲掘地及源以观其徼庀徒执用大臻于兹横縻林绠四进云锸寻下体之极达纯隂之精其于退诸泉而入于穴俾围木靡拉悬絙絶缒既致乃其见如初五丁力拔而不及方舟鎻曳而奚可虎无所措其爪猛焉能噬兵无所容其刃投岂皆虚镳镳行人无住莅下当函闗之路望若随仙俯桃林之墟时得归兽若于匹敌必于其伦则长蛇绕阆风而周巨鼇负蓬莱而抃可明征矣且察内以外观逺以近在端铓之末固未可量也亦何知不磅礴数州之间日用有迷其力矣夫能利于物帝之念择善而为臣之忠是以我国家咸秩无文发天使以祀我明牧谋始有作招墨客以颂颂者诵也容也诵令徳昭厥容冀穆如清风敢刋之贞石颂曰
　　杳冥精兮混茫气凝为伏牛载厚地巨灵西掌屹赑屭长河东流泙沸渭坚立不动神之至层城固防人大庇徳合无疆其可既昔人无述今之是志
　　少华山佑顺侯碑颂【并序】　　房　邺
　　上嗣位九年以宗室弄兵皇居失守大驾东狩至于华岳明年同华连帅太傅许公罢藩邸兵复诸子位正皇储立母后朝廷又安中外咸若又明年宫阙复就乗舆反正封少华佑顺侯崇祀也始者内外横起右辅骚然警跸难追宗社不复扶持闗辅徒为扃鐍抗表奉迎莫回天睠公即驰单骑诣行在所肉袒徒跣雪泣上言曰庙主不行陵寝不告苍黄顺动莫知攸往况西无正名之伐东异省方之行南征无复国之期北济乏召君之虑华当闗右不逺王畿未亏巡狩之名免负出君之耻可以为百辟防朝之地诸侯输贡之府地虽不广足以助供亿兵则非众足以备扞御时也谠论确然宸心不返宣问往复至于再三嘉谟不聴忠言不纳大事将去羣心恟然闗内诸侯惟公独任非神启圣不能释明主之疑非神祐忠不能壮纯臣之节既而上察公之志不可夺也谅公之言必可复也由是天回日转龙起云从乃睠是邦因驻清跸上复交泰之道下无疑间之忧内难既夷外兵以息皇嗣之不正者濵于五纪今则因公以正之坤仪之不定者殆乎百稔今则因公以定之君臣以协父子以亲夫妇以伦有国之大本也公一举而得之岂笔舌所能论哉咸以公仗顺讨逆神实佑之佑顺之封非神莫尸玺书爰来牲币以告是命下客书石志之邺耳目竒功缣缃具美授简执笔略无愧辞姑录许公贞顺之诚少华保佑之实以明报神以劝事君至于极天镇地之崇固国经邦之力降神生贤之运仙峯灵掌之竒岳有旧封国有常祀今兹纪述故不复云颂曰
　　惟峯之始因山以纪莲峯东秀终南西峙少华居中不封不纪嵗在丙辰暴兵中起天子震惊蒙尘旅次岂无近藩诸侯莫至惟我许公闻风奋臂一骑迎銮六龙回辔行朝有亭行庙有位宗戚以归兵戎以弭爰立母后始正皇嗣乃君乃臣乃父乃子家国大伦礼无违事祉既启侯封亦明祀金天之毗佑顺之美乃刻贞珉永证惇史
　　大唐开元十三年陇右监牧颂徳之碑【并序】
　　张　説
　　周礼校人掌王马之政天子十二闲马六种闲为一廏马二百一十六应干之筞也六廏成校五良一驽是之谓小备校有左右闲成十二合月之道也驽马三良马之数凡三千四百五十六是之谓大备秦并一海内六万骑之国马尽归之帝家则周制陋矣汉孝武当文景俭约之积雄衞霍张皇之势勒兵塞上廏马有四十万匹及东汉魏晋国马陵夷不可复逮武帝时矣后魏胡马入洛蹴蹋千里军阵之容虽壮和銮之仪亦阙大唐接周隋乱离之后承天下征战之弊鸠括残烬仅得牝牡三千从赤岸泽徙之陇右始命太仆张万嵗葺其政焉而奕世载徳纂脩其绪肇自贞观成于麟徳四十年间马至七十万匹置八使以董之设四十八监以掌之跨陇西金城平凉天水四郡之地幅员千里犹为隘狭更析八监布于河曲丰旷之野乃能容之于斯之时天下以一缣易一马秦汉之盛未始闻也张氏中废马官乱职或戎狄外攻或师圉内宼垂拱之后二十余年潜耗大半所存盖寡开元神武皇帝登大寳受灵符水瑞感而河龙出星精应而天驷下二年春帝乃简心腑善畜之将卜福佑宜生之长俾领内外闲廏使焉即开府霍国公其人也公名毛仲姓王氏开元佐命之元勲东国亡王之后裔四伯辅禹与治水之谟四七兴汉在经星之列清明虚受察命冰鉴筹谋先觉虑出蓍龟竭无私之忠而善归天造输不懈之力而同日用故得腾跃风云攀附日月防功第一承恩莫二庭罗魏绛之钟鼓第赏京邑之山林文马蕃锡于晋侯御衣亟分于韩信庶姜如玉则降荣彤管众子垂髫则抱拜朱第圣人之见也必犹尔为之四顾而满志圣人之不见也乃恤然若无与乐其天下仲尼所谓是必才全而徳不形者也夫处其身则立无跂正也视而还端也聴无耸诚也言无逺慎也国有忧未尝不慼国有庆未尝不怡其御下则明利害之乡阜财求之务使之趋善而避害懐徳而畏威身不离于阙庭令逺行于坰牧亦有不学而暗合于古未更而悬辨其事然其从政必问于遗训而资于故实者也若夫春祭马祖夏祭先牧秋祭马社冬祭马步敬其本也日中而出日中而入焚原燎牧除辱舋廏时其事也絜泉美荐庌凉栈湿翘足而陆交颈相靡宣其性也攻驹教駣讲驭仆刻之剔之羁之防之就其才也不反其性故亲人乐艺节乐如舞之心自生不穷其才故闉扼鸷曼窃辔诡衔之态不作尔乃举其神异则望騊駼騕褭乗黄兹白来仪外廏呈伎内枥朝刷阆风夕洗天潢圣皇一驭长夀万年别其种类则有妍蹄繁鬛小颔逺志曰龙曰騋曰戎曰骥差其毛物则有苍白骊黄骍紫驈皇骓駓驒骆骃騢駵雒駮驓駩騧骐騽騝豪骭馵足狼尾鱼目宗庙齐豪戎事齐力田猎齐足罔不毕有元年牧马二十四万匹十三年乃四十三万匹初有牛三万五千头是年亦五万头初有羊一十一万二千口是年乃亦二十八万六千口皇帝东巡狩封岱岳辇辂既陈羽卫咸备大驾百里烟尘一色其外又有闲人万夫散马千队骨必殊貌毛不杂羣行如动地止若屯云百蛮震耸四方抃跃威懐纷纭壮观挥霍回衡饮至朝廷宴乐上顾谓太仆少卿兼秦州都督监牧都副使张景顺曰吾马防何其蕃育卿之力也对曰帝之福也仲之令也臣何力之有因具上其状帝用嘉焉霍公口无伐辞貌无徳色朝髦庠齿歆以多之于是明威将军行右衞郎将南使梁守忠忠武将军行左羽林中郎将西使冯嘉泰右千牛长史北使张知古左骁卫中郎将兼盐州刺史盐州监牧使张景遵陇州别驾循武县男东宫监牧韦衡都使判官果毅齐琛总监韦绩及五使长户三万一千人佥曰自开府庇我十三年矣畜有娩息人无乏匮克厌帝心莫匪嘉绩且如停西南两使六顿人夫藁糓计八十万工围石以息人约费其政一也纳长史隠田税二万五千石以俭私肥公其政二也减太仆长支乳酪马钱九千三百贯以窒隙止散其政三也供军筋胶十万七千斤以收绢缮工其政四也莳茼麦苜蓿一千九百顷以茭蓄御冬其政五也使监官料旧给库物新奏置本收分其利不防正钱二万五千贯以实府宜官其政六也贾死畜贮绢八万往严道市僰僮千口以出滞足人其政七也五使长户数盈三万垦田给食粮不外资以勤农却挽其政八也敢问监牧之事孰能加于此乎然则称伐计功前典所贵上以美圣主择才之得人下以賛忠臣受任之尽节未以道官属承风之成事竟以示后代昭前之令闻是四烈者不可废也既而大君有命旧史书功吟咏瓌竒篆刻金石秦汧眇眇尚想非子之风鲁野区区犹传史克之颂试从此而观彼夫何足以言哉颂曰
　　皇天考牧兮圣之君四十三万兮马为羣壍汧渭兮垣陇阪飞黄皁兮昆蹄苑山崆峒兮水呜咽泉喷玉兮草汗血聚如花兮散如雪性既驯兮才亦絶维国家之大事驾时龙兮祭天地和銮发兮文物备维皇帝之七徳总戎马兮威万国彩髦翻兮金介胄有霍公之掌政择张氏之旧令天王大驾兮仗黄麾太仆骖乗兮展辂仪舞月驷兮蹀重螭神倜傥兮态权竒骐骥溢野兮牛羊日多子孙荣位兮恩宠如何颂皇灵兮篆石鼓万斯年兮羣玉府
　　岐邠泾宁四州八马坊碑颂【并序】却　昻
　　垂象者上昭乎天廏天驷体者圣下列乎庾人校人称骥其徳亦已逺矣愿言马之志曽有意乎粤若乾道为良坤元利牝驹从渥水骏发中庐屈产贵其能鸣鴈门多其美脊岂止宗生冀北族施汧西而已哉自相土运其天机孙阳明其骨性秦賛涖其前后许卫详其色毛悲伐在其股膺寒营议其唇齿麻朝訾其颊胲女厉辨其目眸昔轩辕得之过寒门穆满得之逰昆仑周王得之平东邻汉帝得之定西秦我髙祖得之四至我开元得之五辂备敢问毛虫三百六十其谁力多于是乎夏因以还经传莫纪周制廏马始颁厥官凡十二闲马三千四百五十六始皇吞并防内六万骑之国马尽归秦汉武大脩佳兵崇饰战马至四万匹是多乎哉自魏及隋天下骚动劳疲死转数不足征我有唐之新造国也于赤岸泽仅得牝牡三千匹命太仆张万嵗傍陇右驯字之四十年间孳娩成七十万六千匹属张氏替职圉师败官马之教駣日失其序逮开元初唯得二十四万匹至十九年复成四十四万匹今之盈缩亦不甚过上耕耤之明年命我邠公典斯马政公齐其饮食视其良驽廥刍庌凉纲恶去害天子以公有伯翳宜生之徳爰锡土田日防善养之功真堪宰相即召公入掌三事外司百揆调餁鼎实缉熙帝繇夷吾果理于髙傒咎单谌畅于伊尹帝曰若予邠之后亮采恵畴佥曰元祐帝曰俞咨祐汝作小司空兼孜牧圉李公言成允令才实允宗恪居本朝能率大戞载习载步之秣之疏秽镇浮受剂聴讼匪烧匪剔斯马斯材荷天之宠未可涯也判官尚乗奉御长孙朂夀安尉贺兰弼华阴主簿常兾并心悬规镜家韫赐书投刃靡全应机立断侣昌门之骖乗行翼圣仙谐子况之能官坐登卿相有原迓浦非大而何雅所谓恺悌君子干禄恺悌信矣先是国家以岐山近甸豳土晚寒宁州壤甘泾水流恶泽茂丰草地平鲜原当古公走马之郊接非子大丘之野度其四境分署八坊其五在岐其余在三郡保乐第一苏忠主之甘露第二刘义尸之南普润第三田敬董之北普润第四邵业监之岐阳第五李行守之太平第六马庆尹之宜禄第七曽叡领之安定第八李仙正之八人者或折冲御侮或果毅昭代射驭不违始终惟一支命朝散大夫都苑总监韦绩总以统之韦公敢行利物克壮逺猷悉心效官尽瘁事国口占诸吏躬亲百为攻特执驹禁驱防抚龢趣马慰荐扈人陈损益以示其方明赏罚以防其慢立封准以程其课均众寡以节其宜告之以畏威申之以诱掖曰善而筐蜃而璎纕除而并翦而盖偕当循尔职制无使我马黄抱公絶私匪怒伊教君子曰韦公之下如此欲辞福禄得乎人从话言马頼调豢将蕃其类必谨其初故春祭房星尊祖也夏祭先牧尚养也秋祭马社敬乗也冬祭马步存神也然后时其出入侦其肥羸一其种性殊其皁枥分别淑慝无相夺伦试言夫名且曰献状其名则汗血山子桃骖绿耳金喙腾黄驺吾吉光蒲稍启服野糜娥鹿白蚁鸡斯蜚鸿毋儿遗风駵褭兹白铁离项王之骓符主之騧桓氏之骢晋侯之駮魏公絶影唐国骕骦刘之的颅吕之赤兔其状则八尺之戎七尺之騋六尺之骄三尺之果下文臂花肩阴唇白颠握踠作足昆蹄素悬缟形如链紫目如电有駹有騱有有驠隲騇异羣骊騵亦分散如摛锦聚若屯云若乃审其容貌观其尾鬛司其正骨鉴其回毛膺为称桀肘为咸阳干为茀方背为阕光水火又明城郭又张逸跃翘陆防局顾陞甗龁草降阿饮沱骙而翔馺而走如龙如鬼或寝或吪骉至特立仰鸣俯喷威仪变态不可谈详田事孔昭军容大备有马如此何忧乎戎由是判官长上果毅都尉成公雅真尹承顺兼诸寮吏及四郡齐人八坊长户因杂然相与谋曰自天子亭育我邠公覆露我李公司牧我韦公懊休我君臣同徳其利漙哉若不毛举数事指敕大较虽隶圉之后将不食吾余且保乐者隋石门马坊也其旧制褊狭多厯年数栋折榱摧隤墙填堑甘露先置在九成苑外土良美不迨苑中今兹数公得请于帝有诏令新保乐徙甘露所云剏葺许用正钱今则量抽掌闲供饲国马数内商纳其资课回给工人计一嵗省库钱七百贯有竒以约财理国其利一也甲令曰诸马坊每年四月十一日停料野放今则以三月中阳崖坟盈春草先长便停藁糓俾逐州原计一嵗减菽粟四千石萁秆三万围徯来年之用以随时预蓄其利二也八坊管田一千二百三十余顷析置十屯密迩农家悦来租垦王在京邑则税其生刍天旋洛师乃蔵厥嘉实嵗中收贮二万五千石薪蒸倍之以妥甿尽地其利三也又縁马所须覊绊翦刷鬴镬畚帚油药灌劀之物又疀涤除之器比年皆旁劳州县长度公钱诛求无时不给其用寖以承弊人多惧忧今则权差夫丁率自采造成二万六千五百三十石升枚具嵗中省百姓供费三千贯以柅烦激惰其利四也内廏马每年有瘠者病者老者疲者择其不任者以颁诸坊则必餧之艾之行之节之俟其跳梁俟其充腯而后入之以内癯起废其利五也是五者有仁人焉有王政焉何独师古始为成宪则知从邠公之教可以阜从李公之法可以经从三判官之干蛊可以事事无留从韦公之防可以孜孜不怠古者有劳于国则纪之有功于人亦纪之里克赋在坰之颂燕公篆监牧之作吾从二史臣之后安敢坠于斯文其词曰天王乗玉兮徳至山陵泽马于峊兮屡惟休征君命臣力兮庶绩其凝八坊载就兮毕来斯升岐山之下兮田畴好泾水之将兮多媺草缭垣墉兮积刍槀天马来兮从东道羣紫鷰兮骈绿蛇骨象竒兮归帝家毛御风兮蹄践雪举箫云兮低喷沙既伯既祷兮无烖害有駜有容兮真沛艾缟身朱鬛兮又白颠睨影长鸣兮声造天今安匹兮龙为戎吾君驭兮夀千年













　　唐文粹卷二十二
　　钦定四库全书
　　唐文粹卷二十三
　　宋　姚铉　编
　　賛上【总六首】
　　帝王一
　　唐武宗皇帝真容賛【李徳裕】
　　将相功臣四
　　凌烟阁二十二勲臣賛【吕温】
　　三贤賛【司空圗】
　　自题写真賛【裴度】
　　张荆州画賛【吕温】
　　庶官一
　　右丞徐公写真賛【独孤及】
　　唐武宗皇帝真容賛【并序】　　李徳裕
　　仁圣文武至神大孝皇帝御极之五载气应天和徳感人心朝廷四方咸一于正风雨时若螽螟嵗息销蓬孛为休气驱戎狄为懐人北荒坚昆重译而至厥有窘代凭阻弄兵陆梁韦顾既代夙沙自缚武功既成休徳昭明自古未闻百王莫致之事皆葳防于圗谍矣皇上以为大禹叙九畴敬五事岂不曰貌恭则庄视明则正予欲作缋传照审其仪形且夫圣人潜心于天以通神明先定其神而万物理矣昔之访具茨期姑射在此而已况乎广成之戒抱一元之去多欲予所贵道良为是矣岂夫系风之言竒彼淖水之术从偓佺之所珍遗尧舜之令名哉于是圗经素写良金拟鉴形于止水若凝视于清镜五彩既彰穆穆煌煌居列仙之馆近祖之光盖以昭燕翼之谋显丕承之徳矣臣闻古之至圣必有竒相是以黄熊之瑞应于龙体赤精之符协于圗表颀然而长文王所以王天下也体貌多竒汉髙所以威四海也然则缋事之微极于惟肖至于天光睟清日华明润非可圗也庶髣髴焉末臣奉诏敢飏言曰唐运中兴天授大君轩耀其武尧焕其文北伐猃狁漠朔无氛西伏坚昆稽首称臣祲生壶闗盗起河汾沈机先物雄断解纷克定羣慝竟全大勲八表既宁万机益勤爰命采缋载模天真昆阆仙岑峻极秋旻蓬瀛白日光照清晨涵育如天尊严若神辉赫絪緼为龙为云圣作物覩祯祥以臻宣光乃孕虞熙载甄致建中和金声玉振太阶既平庙器乃陈化下以徳持盈以仁四渎宗海众星拱辰亿万斯年藻朗日新
　　凌烟阁勲臣賛【二十二首并序】　　　吕　温
　　我二后受成命抚兴运乾坤轴撼干枢鼓元气而雷域中腾百川而雨天下雷收雨霁如再开辟荡焉与太极同功贞观十七年太宗以功成治定秉为而不有之道让徳于祖考推劳于羣臣念匡济于艰难感风云于畴昔思所以摅之无穷乃诏有司拟其形容圗画于凌烟阁者二十有四人盖象乎二十四气之佐天昭勲徳也昔者舜以五臣致理周以十乱反正髙祖以三杰作汉光武以二十八将中兴若夫错综勲贤牢笼今古雄四代而髙视者其惟圣唐乎至若唐莒公刘渝公之伦探元符建帝圗首戴神尧举晋阳而活天下此则大禹之拯溺也魏郑公以致君为已任谏若不及謇謇左右秉心宣猷此则咎繇之飏言也虞永兴紏合羣儒旁求百代明备王礼克谐帝乐使我大国焕乎其有文章此则夷夔之制作也长孙赵公举大义除二凶安宗庙定社稷以振我丕赫无疆之休此则周公之匡救也英卫受天勇智雄武佐圣鼓行海内麾定四方此则太公之鹰扬也房杜机朗识并运帷幄神发响效谟成天功此则萧何之指踪也子房之决胜也尉迟秦程刚毅木讷气镇三军力崩大敌匹马孤剑为王前驱此则吴汉之朴忠贾复之雄勇也其余皆榱栋殊材黼黻异制俦诸古烈罔有慙徳皇王之际于斯为盛其始也文为经武为纬智斯作忠斯述其末也大不偪小不遏退者全来者达控而纵之使自用之推而引之使自尽之不设笼槛以观辽廓之致不顿缰鎻以极权竒之变执一徳而众力展悬大信而羣情竭髙祖聚之以义太宗用之以道髙宗终之以仁传圣万代享其功利此非盛欤昔陆机袁宏为晋人而歌功于汉魏作者犹或称之况乎逰圣代观国光目睨凌烟而颂声不作某不揣贱劣有斐然之志輙尽所蓄各为讃一章上以见王业之艰难中以明圣贤之相须次以朗前哲之光韵未以耸后人之诚节侯君集张亮负勲跋扈自陷大逆敢没其名用彰天刑使伐劳懐贰者惧春秋之义异姓为后故以河间元王为賛首云
　　河间元王孝恭
　　太极构天本由一气大人创业资我族类堂堂河间仁勇是经遹骏有声为唐宗英暴隋天亡羣盗猖狂我伐用张时为哲王武有烈光为爪翼肺肠经纶八方自南徂东晏海澄江【平萧铣辅公祐】使父兄帝天下化家为邦用竭尔力宠臻其极言不伐色不徳以逊以黙柔嘉惟则佐髙祖建大勣如周旦奭与太宗守大成如汉间平宜君宜王盘石无疆
　　房梁公龄
　　梁公先觉龙卧待君长彗流光扫天布新义师雷兴公跃其鳞杖策千里来谒帝阍婉婉梁公实懿实聪实光实融羽义翼忠若鸾若鸿大风动地儒服从容静运胷中弛张折冲左右太宗夷屯廓蒙定髙祖功功告武成翊开太平我虽忘劳时靡有争网罗遗贤推毂羣英玉不韬辉兰无沈馨飞鸿出冥振鹭在庭济济多士太宗以宁公无事矣阙衮有补惟仲山甫经营四方方叔召虎大邦钧轴至则委汝闲居台辅防黙自处亦莫敢余侮髙朗令终呜呼梁公
　　杜莱公如晦
　　穆穆莱公竒姿粹灵蕴元和气为大国桢乗时恢能唐室大开故人相携【公与房梁公同有匡济之志也】直上太阶更为隂阳迭作日月佐明四海賛育万物王度是钦如玉如金徳音愔愔万有千古永称房杜如周申甫
　　魏郑公征
　　堂堂魏公崇节大志乔榦直耸摩天自致遭风云时得霸王器一言委质有死无二抚我则后各尽其志【尝事李密隠太子】沈浮变通龙战既息皇建其极俾补衮职其绳则直谔谔嶷嶷危言正色保太宗徳弼违替否日月不蚀黜汉霸杂行周王道人或有言秉徳不挠【与封徳彛庭诤】礼兴乐崇徳合道丰保合太和昭明有融起四年中复三代风言出化成神哉厥功尹躬佐商有耻于汤公以其志匡饰圣唐为唐宗臣致唐无疆永式万邦
　　长孙赵公无忌
　　赵国之先发祥朔土乃祖乃父受天之祜为天下毋有子而贤为唐宣辅圣贤同气千载一覩丕显赵公允文允武克忠克仁实有大勲髙祖受命太宗归尊翼翼干干恪居于藩羣孽乱嗣争窥神器鸿业将坠公揭大义一匡天地人到于今家受其赐帝将传圣爰有顾命汝忠汝诚莫与汝京与我圣子守唐太平公相髙宗有太宗遗风刑措财丰八荒来同和气大融妖星袭月祸起中宫公将正之以王帝躬【武氏谋位公以力争】力屈羣邪诚阻天聪黜非其尤令问无穷
　　唐莒公俭
　　嵗寒阴凝冰雪皑皑有鸟择木先阳春来谁欤莒公王佐之材间运未开登潜龙台代万姓请命与天为媒扶龙而兴振起云雷权舆帝圗经始唐基始覆一篑勃焉巍巍易失者时难知惟防知防其神莒公元勲
　　刘渝公政防
　　河出昆崘来润中夏连山合沓横拥其派巨灵勃然手擘太华决流东注功并造化粤我圣唐将举晋阳帝命是将往拯溺于四方亦既载斾亦既秉钺强凶当路【王威髙君雅】拒不得发渝公慷慨感义激节用竒制变大事立决雷奋霆越天衢八达则莫我敢遏如巨灵破山河势始豁赫矣渝公与神齐烈迹如仙掌炯炯不灭
　　李卫公靖
　　有隋之末羣盗炽爇帝怒震发五星从太白焕照参野将有圣人兵定天下金精下射猛毅感激李公矫矫从此奋迹跃于中原王者则获壮士不死【初公不利于我帝欲戮之壮其言而免壮士公自称】唐威载赫帝曰汝杰致天之罚手付金钺俾往式遏不庭则杀如飇发发如火烈烈摧枯烁雪应鼓如截逺若荆巫险若江湖强若匈奴莫不率从莫不震恭车书混同氛祲荡空衞侯之功功则维何威明恵和筞勇驾智长驱仁义仁义旷荡帝王之将万古曷瞻铁山巉巉【诏筑坟阙象铁山积石山】
　　李英公勣
　　横流莫极大乱无象英公杰出应运为将与楚楚霸与汉汉王天时人事随我所向长蛇纵蠚【王充】东据河洛婪婪封豕【建徳】来济同恶号吼连声如雷如霆万里震惊时维英公谅我太宗斩豕以钺取蛇于穴羣秽殄灭乃定九鼎乃开明堂庵有大邦金甲同光告成于王【太宗献防于髙祖与勣俱擐金甲为上下将】皇业用昌帝命英公北伐猃狁雷鼓殷殷旄头防殒扫云黒山布唐阳春五原草緑不见南牧岛夷未庭天子亲征其锋维英莫拒莫抗是震是荡破东海浪天下既和解鞍投戈衮服委他华发皤皤终始三朝无玷可磨
　　刘夔公基
　　夔公峥嵘金虎之精应时而生与运俱行总帝元戎震唐天声瞠目张胆前无金城别建龙节中分虎旅啓行万里乗气一鼓剑挥雷霆斾卷风雨先驰咸阳镇定天府天府既定唐集大命入扬王庭出权兵柄薄伐猃狁朔风不竞徂征岛夷东海如镜义始忠卒元勲之盛
　　长孙邳公顺徳
　　泰山未明雷郁幽崖日观赫开舒为丹霞昔我太宗贤杰潜屯帝出于震烂其盈门邳公炳焉实耀其间功参造物谋协先天执殳前驱捧毂南辕以劳以旧佐命之元
　　虞永兴公世南
　　英英永兴华徳素行以文富国以道佐命天下既定为唐儒宗东观石渠始生古风乗精绎思假道书圃驱驰百代出入三古问羲黄心聴尧舜语归来帝侧献可替否帝告永兴与鸿硕之伦阐六籍三坟建乐章礼文先师是宗于廓辟雍辟雍沈沈天子所临或或歌讲古述今其从八千缨弁森森獩貃羌髳或咏徳音羽林孤儿亦垂青襟洋洋声教无逺不洎日月所照皆成文字郁开古始扫荡浇季实我羣儒成太宗之志英英永兴宜曰文懿
　　尉迟鄂公敬徳
　　侁侁鄂公百链龙泉沈翳未宣气冲斗间佩非其人【初事宋金刚】跃入大川神武获焉提之上天天地之内指麾无前熊威虎力隠若敌国刚毅木讷安刘必勃武徳之屯手拔祸根扫除氛昬捧出日月耀于天门功成名遂髙谢戎事烈烈猛志化为和气深地髙堂颐性保命屑琼饮露静奏清商商为臣励事君鄂公之志之仁【贞观后公不交人事常链气服食奏清商乐以自奉】
　　萧宋公瑀
　　隋氏不君忠贤莫用桐生朝阳有集惟凤舍彼頽厦郁为新栋路车衮开国有宋武徳之暮羣孽内蠧巍巍宋公耸节髙步不吐不茹不来不去屹屹中立为天一柱从容而言社稷遂安持诚秉忠光辅二君激浊扬清欲人如身道至广莫我敢羣境至大不容纤尘雪山倚空冰壑照人耿介絶伦为唐贞臣
　　张郯公公谨
　　有倬郯公仡仡而贞侁侁而仁实太宗信臣有宗守藩内难未夷圗之则安舍之则危帝临安危机以惧以疑以蓍为先知是筮是咨郯公嶷然排闼折蓍抗愤正词用人事定天意身为元龟不知不识顺义之则以定社稷郯公之力公之云亡帝念其勤若痛在身天懐发中哭不避辰君臣之间夐古未闻
　　屈突蒋公通
　　五运相推土火革期隋化为唐忠臣不知犹驱义徒奋拒王师指心誓天摩颈待时人归有徳四海皆叛春日满川流冰未泮亡家徇国方寸不乱力屈势穷排空落翰东南恸哭声尽魂断仗忠就擒万国瞻汉帝曰尔通古之烈士孝于其亲谁不欲子俾侯于蒋授以师纪感恩不死宣力如彼佐唐扶隋名教之美
　　髙申公士廉
　　维岳降神佐唐生申忠贞自天孝友如春徳为邦基仁厚人伦肃肃雍雍真王者臣庆因归妹光延天配【文懿皇后公之同出也】防媾之中云龙潜防建公南海廓我无外谅我拨乱弼文开泰遏彼庸蜀荐钟浇季文翁之化若扫于地申公攸徂有教无类父子兄弟望风相媿勃兴儒雅大复礼义西南颂声到今不坠名登元勲理冠羣吏全材大器于铄厥懿
　　殷郧公开山
　　温温殷公初若懦夫铜印试吏襃衣为儒大风驱云忽与之俱遭逢真宰参造化谟天地既辟厥功有赫从王龚行佐帝光宅逺展骥足髙挥凤翮以永终誉垂于竹帛
　　秦胡公叔寳
　　洛汭之役龙战未决【我师与王世充阵于九曲】秦公应变临阵电拔鋭气尽来我盈彼竭成败反掌存亡庵忽虎来风壮鼇转山没遂作心膂爰从讨伐崩围陷阵火迸冰裂翕如鹗声纵若鲸突功成国定万古壮骨
　　程卢公知节
　　卢公倬然动轶防先转祸为福【与秦胡公降于九曲】攀龙上天缤翻鹏翼积风乃耸桓桓将军大敌则勇雷崩山谷貔虎顿伏飇倒溟波鲸鲵蹉见危而进当死不让干城三朝身老气壮
　　襃公志
　　襃公虎臣先运而臻谒帝太原许唐与身拥剑驾气腾风跃云积忠累仁光有厥勲建旄北伐细栁宵屯风谧霜凝严扃达晨天子之使驻车军门【军屯肃章乃外壁门以夜不纳制使】安众秉威此真将军侁侁桓桓克壮有闻
　　许谯公绍
　　羣动相食血流中原谯公夷陵豺虎为邻列境连城火炎烟昏皎其一邦如玉不焚三光忽开万象皆新谁有天下平生故人【公与髙祖有旧】引忠归诚豹变蠖伸金石之契移为君臣奕奕煌煌为龙为光元戎启行大斾央央式遏大江奄征南方恩斯勤斯两不可忘
　　三贤賛【并序】　　　　　　　司空圗
　　隋大业间房公季公魏公同师文中子尝谓其徒曰龄也志而密靖也恵而断征也直而遂俾其遭时致力必济谟庸厥后果然宜有賛激云
　　三贤志同夙尚儒风以植公忠出遇太宗讽议从容谋厥羣雄君劳臣惕荒夷阻辟百千年社稷
　　自题写真賛　　　　　　　裴　度
　　尔才不长尔貌不扬胡为将胡为相一防灵台丹青莫状
　　张荆州画賛【并序】　　　　　　吕　温
　　中书令始兴文献公有唐鲠亮之臣也开元二十二年宗春秋髙矣谓太平自致颇易天下综覈稍怠推纳浸广若君子小人摩肩于朝直声遂寝邪气始胜中兴之业衰焉公于是以生人为身社稷自任抗危言而无所避秉大节而不可夺小必谏大必诤攀帝槛厯天阶犯雷霆之威不霁不止日月防蚀却为分明虎而冠之不敢猛视羣贤倚頼天下仰望凛凛乎千载之望矣不虞天将啓幽蓟之祸俾奸臣乗衅以速致戎诈成谗胜圣不能保褫我公衮置于侯服身虽逺而谏愈切道既塞而诚弥坚忧而不怨终老南国于戏功业见乎变而其变有二在否则通在泰则穷开元初天子新出艰难久愤荒政乐与羣下励精致理于是乎有否极之变姚宋坐而乗之举为时要动中上急天光照身宇宙在手势若舟楫相得当洪流而鼓迅风崇朝千里不足怪也开元末天子倦于勤而安其安髙视穆清霈然大满于是乎有泰极之变荆州起而扶之举为时害动咈上欲日与谗党抗行于交防之中势若微阳战隂冲密云而吐丹气欻耀而灭又何难乎所痛者逢一时事一圣践其迹执其柄而有可有不可有成有不成况乎差池草茅沈落光耀者复何言哉复何言哉曹谿沙门灵彻虽脱离世务而犹好正直携其圗像因以示余覩而感之仍作賛曰唐有栋臣往矣其邈世传遗像以觉后学徳容恢异天骨峻擢波澄东溟日照泰岳具瞻崇崇起敬起忠貌与神防凛然生风气蕴逆鳞色形匪躬当时曲直如在胷中鲲鳞初脱激海以化羊角中頽摩天而下无喜无愠亦如斯画鸣呼为臣儆尔夙夜
　　尚书右丞徐公写真圗賛【并序】　独孤及
　　侍御史韩公至清以学艺书画之美闻于天下辛丑嵗三月以王事靡盬馆于豫章与前尚书右丞徐公同舍于恵明寺之浄室尝以暇日裂素洒翰画徐公之貌陈于公之座隅而美目方口和气秀骨毫厘无差若分形于镜入自外者或欲擎跽揖让俯偻拜谒不知其画也众君子嗟叹之不足则言以讃其美某亦继唱于后哲匠运思天姿是具假之笔精实以神遇居然成象豁若披雾瞻仰神锋如窥武库婉婉髙识昻昻独步絶顶孤松空波白鹭不犯之色匪躬之故孰知其化亦在毫素









　　唐文粹巻二十三
　　钦定四库全书
　　唐文粹巻二十四
　　宋　姚铉　编
　　賛乙【总二十八首】
　　孝子一
　　二孝賛【李华】
　　古贤四
　　四皓賛【梁肃】
　　商山四皓画圗賛【韦渠年】
　　四皓后賛【李华】
　　四公子賛【潘存实】
　　名臣一
　　凤阁王侍郎传论賛【李翰】
　　浮圗十一
　　三如来賛【梁肃】
　　西方浄土变相賛【李白】
　　蓝田法池寺二法堂賛【张説】
　　志公画賛【李白】
　　达磨和尚法门义賛【释皎然】
　　天台和尚法门义賛
　　能秀二祖賛
　　志公賛
　　唐大通和尚法门义賛
　　唐鹤林和尚法门义賛
　　李居士賛【李白】
　　圗画六
　　龙马圗賛【栁宗元】
　　驺虞画賛【白居易】
　　貘屏賛
　　画雕賛
　　怪松圗賛【陆龟蒙】
　　金乡薜少府防画鹤賛【李白】
　　鸷鸟一
　　双白鹰賛【苏颋】
　　絶艺一
　　裴昊将军射虎圗賛【李翰】
　　雅乐二
　　霹雳琴賛【栁宗元】
　　琴賛【李白】
　　桥梁一
　　蒲津桥賛【张説】
　　二孝賛【并序】　　　　　　　李　华
　　灵武二孝曰侯知道程俱罗目不覩朝廷之容耳不闻韶夏之声足不登齐鲁之境所见戎马旃裘参于夷狄而能生养以孝没奉以哀穿圹起坟出于身力乡人助之者哭而反之庐于冢次号泣无节侯氏七年矣程氏三年矣根于天性陶我孝理其至乎哉埃垢积首草生发间每大漠晨空连山夜寂人烟四絶虎豹与邻拥坟椎膺声气咽塞下入九泉上彻九天背烂心朽皮枯节挛草木先秋而凋落景气不时而凝闭殊鸟异兽助之悲号万物有极此哀无穷大哉二子能以孝终始乎语曰孝如曽参不忍离其亲生旣不忍殁忍离之哉二子之孝过于曽氏矣昔吴起忍与母盟陈汤忍匿父防起谋复楚霸而戮死汤功释汉耻而囚废神道昭昭若何无报九州之众谁非人子践霜露者闻风永懐士有感一诺一顾犹或与之死生嘉一草一木犹或为之歌咏而况百行之宗终天之慼乎华奉使朔陲欲亲往吊焉属河凌絶渡愿言不果凭轼隔川寄声二孝同为賛一章敢旌善人以附惇史其文曰
　　厥初生人有君有亲孝于亲者为子忠于君者为臣兆自天命降成人伦背死不义忘生不仁愚及知就为之礼文礼文不能节其哀繄道徳之元纯至哉侯氏创钜病殷手足胼胝成此髙坟蔬果为奠茅蒲为茵其奉也敬其生也贫大漠黄沙空山白云柏庭既夕松路未晨寇戎接境豺狼成羣夜黑飇动如临鬼神哭无常声逈彻苍旻风雨漂摇支体鳞皴色惨莪蒿声酸棘薪苴斩三年尔独终身邑子程生其哀也均顾后絶配瞻前无邻冬十一月河冰塞津吾将吊之其路无因寄诚斯文挥涕河濵
　　四皓賛【并序】　　　　　　　　梁　肃
　　道可佐皇而隘于帝治是以崆峒箕山之长揖于轩尧也徳宜辅王而偶生霸世则四皓之所以晦明于汉氏也噫周道絶而王泽涸秦短世而汉杂兴六合披攘兵不暇戢则四公轩轩然鸿飞干冥时也天下大寳一人攸系苟蔑嫡崇庶则乱是用长而公偻偻然俯定储后权也处则以时出则以权时以全已之道权以安天下之器得非知防者欤易谓知防其神乎四公体之故曰时合道合时塞道塞生非其时与道消息四公之谓与賛曰
　　秦失其鹿豪杰并逐鸾凤何依白云深谷英英南山采采紫芝汉以剑起吾谁与归栖心化元澹泊无为礼物虽至先生黙而惟彼贞石确不可转储皇不安我徳用显大君是惊恵位是宁四公屈身天下和平弋者何思鸿飞冥冥
　　商山四皓画圗賛【并序】　　　　韦渠年
　　故人清河房茂长刺商山成简静之化曰隠居之类也画兹圗以贶予缅乎沉吟想似之不足故为文以懿之词曰
　　焕焕煌煌为珪为璋孰光乎不耀之光幽幽深深为山为林孰系乎不系之心足知乎虚室生自门不闗流水去住清风往还岂比夫稷在世巢由在山一物有累两心不闲者哉闲之谓何簮裾薜萝本不干我岂云其他熙熙忻忻与时为春匡汉避秦惟兹四人于徳之邻不孤其身于磵之滨不迷其津绘事既素孰知其故想像仪形念兹丹青晔晔紫芝深谷逶迤俯仰今古空林住时凤岂无徳鸾皆有羣出处语黙商山白云
　　四皓后賛　　　　　　　　　李　华
　　时浊代危贤人去之商洛深山鸾凤潜飞汉以霸兴皇王道衰玉帛虽至先生不归吾非固然可动而起痝眉皓发来防太子至尊动容夺嫡心已四贤暂屈天下定矣返驾商山白云千里
　　四公子賛【并序】　　　　　　潘存实
　　四君当齐楚赵魏之盛门客三千人闻者孰不慕之有未达则孰不曰一朝富且贵必然呜呼自四君殁千载之间岂无贵于四君者岂无富于四君者而然者其谁既富贵则曰彼四子徒沽名尔三千之人何为哉悲夫人之贵也为身四君之贵也为人富贵皆知可及也而富贵之心与贫贱之心不相负者愚则未见其及也賛曰
　　四人为身万二千人为耳目四人为梁万二千人为榱桷有危可平有死可生岂彼威凭实惟义争嗟乎人之家或财不自与心不自是妻不睦夫父不慈子而况乎万二千士懿哉恨目不覩此
　　凤阁王侍郎传论賛【并序】　　　李　翰
　　论曰王氏之先盖出于有周自后稷公刘迨乎大王王季以至文武成康累圣重光以成王业故能卜世三十卜年七百天所命也下及灵王厥徳虽衰而天命未改有太子晋者登仙于伊洛之间其后代子孙遂称为王氏考其绵系不亦逺乎既而姬氏运穷战国蜂起有错为魏将翦为秦将咸以武功翊扶霸业宏谋逺略二国赖焉自秦至汉有吉有骏为汉代名贤自汉至晋有览有祥为晋室公辅时徐州刺史吕虔檄祥为别驾虔有佩刀工者相之以为三公之器虔谓祥曰苟非其人刀或为害卿有公辅之量故以相与祥固辞不获而后受之祥在魏为司空太尉封睢陵侯晋武帝践祚拜太保爵为公年八十余赐几杖不朝为国元老祥临薨以佩刀授其弟览曰汝后必兴足称此刀览拜光禄大夫封即丘子门施行马览生抚军长史裁裁生丞相始兴文献公导匡辅中兴迁都建业元帝倚以宰衡之任而王氏盛于江左矣其正绪也则悦洽珣珉以雅清亮重于时其傍枝也则浑戎衍经以旷达夷坦髙于物若乃器宇崇邈风鉴昭朗则宋侍中左光禄大夫开府仪同三司特进豫宁文侯其人也忠肃恭懿宣慈恵和则宋侍中金紫光禄大夫开府豫宁忠敏侯其人也开物成务纬地经天则齐中书监尚书令太尉南昌文献公其人也廉正澄絜恬虚简润则梁侍中金紫光禄大夫中书令南昌安侯其人也美干英姿通机敏艺则梁侍中金紫光禄大夫五兵尚书南昌章侯其人也博学髙才鸿笔丽藻则周内史太子太保骠骑将军开府仪同三司司空司徒石泉康公其人也有典有则如珪如璋则隋安都郡太守石泉侯其人也道韵清穆徳徽光劭则太子舍人荆王府司马皇朝赠魏州刺史其人也其余枝分叶散岳峙川流孝范忠规仁声义烈女嫔帝子男尚王姬公侯保辅之尊令仆卿尹之贵纽龟鸣玉紫葢朱轩赫奕蝉聨缤纷庵蔼市朝亟改而无替舟壑骤迁而不易衣冠礼乐百代传之而比肩人物风流四海望之而延颈岂不美哉虽复鲁三桓之子孙郑七穆之宗族晋之栾范齐之国髙张氏之七叶貂蝉杨家之四世台衮石奋石庆恭睿重规胡质胡威清廉叠轨父子儒学桓荣与桓郁相承兄弟文章陆机与陆云齐举未足以延兹家范丽我门辉所谓积善之家必有余庆盛徳必有百世之祀者也善乎郭景纯之言淮水絶王氏灭此非其效欤石泉公承积徳之基挺举和之气髫齓之嵗便能竭力以事亲其性纯笃率由而至精神朗晤特异常童好学读书略无懈倦常研味经史虽寝食有所不遑才及成童已为博达朋侣推荐束髪而就列焉厯仕州郡咸以材能底绩既以贤良文学举又以夙行公方进遂乃升台府拜卿仆三典名岳一佐神州始学之今得而行之以明察乐奸豪以慈恵抚孤弱以谨靖成公务以清白杜私求珠玉非所寳脂膏不能润故能整纲肃纪不令而行千里应其言百姓归其徳所谓恺悌君子人之父母者也及其翔凤池执螭剑出纳王命弼谐帝猷理在将顺怡然而奉防事当进色偘然而犯鳞常欲兴礼制乐简刑寛政奬儒术抑吏道正风俗厚人伦乃籧瑗之忠诚史鱼之端操孟公绰之不欲季文子之无私羊兴祖之衣惟葛袍公孙之食惟粟饭陈宠之奏藁咸削孔光之温树不言公之行事立名殆出于数公之右矣由是特为上所亲倚常以忠贤许之其好古博学述作无倦之心于千载之表骋思于九流之域虽堆案盈机积讼充庭汗简懐铅晷刻无舍所莅之职由中及外或考其事或相厥土博采前志旁求故实輙加撰録无或阙遗至以祖徳家声前言往行追述编纪动成部帙有忠孝之道焉有礼义之规焉有经邦之则焉有正家之训焉固可以诒厥孙谋播乎长世者也易曰君子体仁足以长人嘉防足以合礼利物足以和义贞固足以干事又曰君子进徳脩业忠信所以进徳也脩辞立其诚所以居业也又曰君子学以聚之问以辨之寛以居之仁以行之诗曰瑟兮僴兮赫兮烜兮有斐君子终不可谖兮道盛徳至善人所不能忘也又曰乐只君子邦家之基又曰嘉乐君子显显令徳宜民宜人受禄于天若石泉公者可谓备君子之徳矣其为圣朝辅佐受天之禄也宜哉賛曰
　　仙绪山賔灵液流津积徳累仁生贤清神孝以事亲忠以为臣履道正身秉国之钧君子哉若人尚徳哉若人
　　三如来画像賛【并序】　　　　　梁　肃
　　法王之身有三曰法曰报曰应报身从无邉功徳生应身依无邉众生生法身从如如无有生分别説三其极一贯原夫大道之体离一切相是其本也积大徳施大恵合大道成大身是其报也出入十界随所利见如水月镜是其应也自因至果故不得不有其报病一切病故不得不行其应应亦名也报亦名也名乎哉其实相之賔乎经云观身实相观佛亦然尝试思之以为众生盖反佛者也是三相在佛为三徳在凡为三障一者生死生死即空寂空寂即法身也二者烦恼烦恼即智慧智慧即报身也三者结业结业即解脱解脱即应身也三徳成于悟三障成于迷迷而不复也遂自絶于佛乗哀哉予尝斋心命工裂素作绘圣徳之形容可举目而见见而复思思而后知至知至之路葢由是矣瞻仰之不足遂为之賛庶观者有以三如来不在心外不可以有无心取
　　大哉法体体如虚空不始不终不垢不浄不邉不中是谓湼槃是谓法身诸佛性海无上正真
　　右賛毗卢遮那佛
　　妙哉报体体法而天由清浄功徳色无碍徳色无碍成实智慧范围法界尽未来际
　　右賛卢舍那佛
　　神哉化功万化无方休有烈光以百亿色身播百亿国土启权显实或黙或语示我寂灭双林之下
　　右賛释迦牟尼佛
　　三圣一身本无有异恒沙诸佛其道一致众生唯妄竟妄斯至悬象着明用鉴心地
　　右总賛
　　金银泥画西方浄土变相賛【并序】李　白
　　我闻金方之西日没之所去中华十万亿刹有极乐世界焉彼国之佛身长六十万亿恒沙由旬睂间白毫向右宛转如五须弥山目光清白若四大海水端坐説法湛然常存沼明金沙岸列珍树栏楯弥覆罗网周张车璖瑠璃为楼殿之饰玻璃马脑耀阶砌之荣皆诸佛所证无虚言者金银泥画西方浄土变相盖冯翊郡太夫人奉为亡夫湖州刺史韦公之所建也夫人蕴冰玉之清敷圣善之训伉俪义大希拯拔于幽涂父子恩深用薰脩于景福誓舍珍物购求名工圗金创瑞绘银设像八功徳水波动青莲之池七寳香花光映黄金之地清风所拂如生五音百千妙乐咸疑动作若已发愿及未发愿若已当生及未当生精念七日必生其国功徳防极酌而难名賛曰
　　向西日没处遥瞻大悲顔目浄碧海水身光紫金山勤念必往生是故称极乐珠网珍寳树天花散香阁圗画了在眼愿托彼道场以此功徳海冥祐为舟梁八十一劫罪如风扫轻霜谛观无量夀长放玉毫光
　　蓝田法池寺二法堂賛【并序】　　张　説
　　法池西三归院二法堂兹寺长老初上禅师所造也禅师俗姓彭名知至性笃孝执亲之防七日不食微言密行志道探究易老庄太一之防善正书擅钟王品格其防画宛秀毫缕必见如折槁荷磨文石筋理洒飒固非人力之所致也中朝名士山薮髙尚法流开胜逺近慕焉及晚年専意于禅颂生平艺业脱若遗尘矣常叹曰帝王父母许我出家雨露生成恩惟一揆依如来教创是功徳万一乎献福二宫潜祐七祖将与一切咸登道场于是三归堂以长安元年辛丑子月望日癸未立善法堂以开元元年癸丑正月望日戊辰建禅师母弟仁琬弟子沙门启疑及沙弥令哲左右斯业实有力焉乃作二法堂賛
　　三归堂賛
　　敬告诸佛子一心清浄观欲求正真道当从信根入是佛虚空相是法微妙光定慧不相离是僧和合义人空法亦空二空亦复空住心三空寳是名三归处
　　善法堂賛
　　至哉初上人建立善法堂彩翠三世佛庄严清浄眼能运无碍心普入于一切见若不染色知若不取识是名真实见亦名解脱知佛观离生灭诸法等如是
　　志公书賛　　　　　　　　　李　白
　　水中之月了不可取虚空其心寥廓无主锦幪鸟爪独行絶侣刀齐尺梁扇迷陈语丹青圣容去住无所
　　六賛　　　　　　　　　　　释皎然
　　达磨和尚法门义賛
　　我师西来传乎真诀大轮当路小乗亡辙冥冥世人初见日月权迹有归光云不灭
　　天台和尚法门义賛
　　我立三观即假而真如何果外强欲明因万象之性空江月轮以此江月还名法身
　　能秀二祖賛
　　二公之心如月如日四方无云当空而出三乗同轨万法斯一南北分宗工言之失
　　志公賛
　　大动之地我安其中髙景无氛灵鹤在空出生死泥随物有终务形骸俗借缋开蒙常携刀尺精意谁通
　　唐大通和尚法门义賛
　　观浄之筌斯言不住四色莲花白花为喻应知离相或未圎通吾师恵心云开天空
　　唐鹤林和尚法门义賛
　　真见之体知而不知性犹无主禅何有支我本圎寂湛而不移聿来化人慈力所为
　　李居士　　　　　　　　　　李　白
　　至人之心如镜中影挥斤万变动不离静彼质我斤挥风是骋了物无二皆为匠郢吾族贤老名喧写真貌图粉缋生为垢尘从白得衰与天为邻俨然不语长存此身
　　龙马圗賛【并序】　　　　　　　栁宗元
　　始吾闻明皇帝在位灵昌郡得异马于河而莫知其形好事者涿人卢遵以其圗来示余其状龙鳞虺尾拳髦环目肉鬛马之灵怪有是邪居帝闲防二十年从封禅郊籍鸣和銮者数十事遇乱帝西幸至咸阳西入渭水化龙泳去不知所终且其来也宜于时其去也存其神是全徳也既覩其形不可以不賛
　　灵和粹异孕至神兮倮尾童鬛疏紫鳞兮巍然特出瑞圣人兮理平和乐百礼陈兮鸣銮在御大路遵兮世尨道悖还吾真兮哀鸣延首渭水濵兮沛焉潜泳旋奫沦兮渊居海逝灵无邻兮出处孔时类至仁兮嗟尔众类孰是伦兮进昏死乱阽厥身兮匪马之慕吾谁亲兮賛之斯圗宜世珍兮
　　驺虞画賛【并序】　　　　　　　白居易
　　驺虞仁瑞之兽也其所感所食暨形状质文孙氏瑞应圗具载其事元和元年夏有以驺虞圗赠予者予爱其外猛而威内仁而信又嗟旷代不觌引笔賛之词曰孟山有兽仁心毛质不践生刍不食生物有道则见非时不出三季以还退蔵于密我闻其名徴之于书不识其形得之于圗白质黑文猊首虎躯是邪非邪孰知之乎已矣夫已矣夫前不见其往者后不见其来者于嗟乎驺虞
　　貘屏賛【并序】　　　　　　　　白居易
　　貘者象鼻犀首牛尾虎足生南方山谷中寝其皮辟瘟圗其形辟邪予旧病头风每寝息常以小屏衞其首适遇画工偶令写之按山海经此兽食铁与铜不食他物因有所感遂为賛曰
　　邈哉竒兽生于南国其名曰貘非铁不食昔在上古人心忠质征伐教令自天子出剑防省用铜铁羡溢貘当是时饱食终日三代以降王法不一铄铁为兵范铜为佛佛像日益兵刃日滋何山不刬何谷不隳铢铜寸铁防有孑遗悲哉彼貘无乃馁而呜呼匪貘之悲惟时之悲
　　画雕賛【并序】　　　　　　　白居易
　　夀安令白昊予宗兄也得丹青之妙传写之要毛羣羽族尤是所长长庆元年以画雕贶予予爱之因题賛云鸷禽之英黑雕丁丁钩缀八爪剑插六翎想入心匠写从笔精不卵不鶵一日而成轩然将飞戞然欲鸣毛动骨活神来着形始知造物不必窅但获天机则与化争韩干之马籍籍知名薛稷之鹤翩翩有声研工覈能较真鬬灵岂无他人不如我兄
　　怪松圗賛【并序】　　　　　　陆龟蒙
　　有道人自天台来示余怪松圗披之甚骇人目根盘于岩穴之内轮囷逼侧而上身大数围而髙不四五尺礧碋然蹙缩然榦不暇枝枝不暇叶有若龙挛虎跛壮士囚防之状道人曰是何物怪如是耶子能辨之乎余曰草木之生安有怪耶苟肥瘠得于中寒暑均于外不为物所凌折未有不挺而茂者也矧松柏乎今不幸出于岩穴之内脞脆者则防然之牙伏死其下矣何自奋之熊为是松也虽稚气初拆而正性不辱及其壮也力与石鬬乗肠之威悲已之轧拔而将升卒不胜其压拥勇郁遏坌愤激讦然后大丑彰于形质天下指之为怪木吁岂异人乎哉天之赋才之盛者蚤不得用于世则伏而不舒薰蒸沉酣日进其道权挤势夺卒不胜其阨号呼呶拏发越赴诉然后大竒出于文彩天下指之为怪民呜呼木病而后怪不怪不能圗其真文病而后竒不竒不能骇于俗非始不幸而终幸者耶道人曰然为我賛之賛曰
　　松生荫隘岩狱穴械病乎不快卒以为怪拥肿支离神羞鬼疑道人嗟咨笔传其竒或怪其形或竒于辞吾为怪魁是以賛之
　　金乡薛少府防画鹤賛　　　　李　白
　　髙堂闲轩兮虽聴讼而不扰圗蓬山之竒禽想瀛洲之缥缈紫顶烟赩丹眸星皎昻然伫眙霍若惊矫形留座隅势出天表谓长鸣于风宵终寂立于霜晓凝翫益古俯察逾妍舞疑倾市聴似闻傥感至精以神变或可弄景以浮烟
　　双白鹰賛【并序】　　　　　　　苏　颋
　　开元乙夘嵗东夷君长白肃眘扶余而贡白鹰一双其一重三斤有四两其一重三斤有二两皆皓如练色斑若防章积雪全映飞花碎防所谓金气之英瑶光之精髙髻伟臆长距秀颈奋发而鋭坚刚则厉摩天絶海雷击飇逝观其行时令顺秋杀指麾应捷顾盻余雄当落鹏之赏蔑仇鹞之敌实稀代之尤也皇上祗膺圣圗钦若王道方寳贤重糓尊儒食艾后宫撤绮绣前殿焚珠玉与王侯卿士朝夕论思异无所贵轻衞公之好鹤竒无所珍同汉皇之却马畋岂务于驰骋猎以存乎搜狩未尝合围掩羣载羽洒血乃强不攫而猛不噬矣然以万方入贡懐其来也三年重译嘉其至也故仁为之心有仁则勇威为之力有威则重况此鸟猛过于众重倍于凡礼于君则劝忠祭于祖则立敬壮其体则用武綷其翼则成文彼宠而服之鹖也能果荣而戴之蝉也能絜矧乎职命司冦师惟尚父闻箴刺奸择善为吏盖选士之是式匪从禽之足云此谓备于圗而儆在位也微臣奉制敢称賛曰
　　鹰之大者精明竦峻劲而横絶雄则逺振锦文素防珠聮玉润往乃奋威将军所徇鹰之次者勇鋭光芒截海而至乗风载扬络以红防文其防章下鞲必中惟吏之良
　　裴昊将军射虎圗賛【并序】　　　李　翰
　　世称裴将军射虎而不及见驾部郎中兼侍御史荥阳郑公博物好古旌能尚艺于裴氏子得其先人射虎圗传以示予壮哉古今之未有伦也夫弧矢之用所以服猛除暴而威戎狄故士生则以蓬矢射四方君立则以五侯选诸侯五侯之正皆饰以熊虎猛兽之皮象而射之也昭除暴不若也周官曰张五侯则逺国属射而中之威不廷也昭昭乎除暴威逺之义盖射之大端若杀不加有罪威不及不庭虽有百中之功而无一发之矢彀弓鸟下拾矢猨号工则工矣是射之未节开元中山戎冦邉宗命将军守北平州且充龙苑军使以捍蓟之北门公尝率偏军横絶漠策匹马陷重围摇辘轳而百万洞开驱橐駞而沙塲一扫声振北狄气慴东胡棱威大矣而北平连山广野地实多虎择肉于人如有飞翼荐食邉鄙甚于戎夷羣老忧而请焉公于是屏车徒去矛锻曰贾予余勇挺身以饵之眈眈甝虓烈烈腾逝当其威怒也百兽以伏万夫莫亢而公驰单骑彀白羽挑之使来翼之而回从容返视咫尺旋翫心即其度手张其机左射右拂萦之叠四中皆没羽倒必应毛纷血洒腋洞心穿或叱之而弭伏或棰之而却走将威有所胜气有所全精専于中志正于内故能以一人之力战羣虎之命使锯牙钩爪戢而其措雷声电视消而不扬猛摧于柔众怯于独其为易也若猎狐兔聮鹙鸧虽有矫牙冠羣亦垂头搨尾应镝而毙如此者凡三十有一矣其余窜匿不敢复出大漠之南千里罢扃鸟兽咸若山川以宁胡人服艺畏威不敢南牧愿充麾下者五百余人兹所谓刚猛除暴而戎狄格昔汉飞将军亦为北平守击胡有困辱之事射虎有腾伤之患其与将军神勇非为侔矣郑公既写其圗俾予賛之词曰
　　憬彼山戎噬我封略有羣者虎载肆腾抟邉甿懔懔若崩厥角将军出塞屏黜车骑进马前当挺身以饵威有所服精有所聚气全以雄力果而取震惊矍矍虎反如防威武桓桓人反如虎劲弓雷霹长矢电激中口穿胷贯心洞腋视如空皮划若破的应发连毙纷纭枕籍据鞍遥叱挥棰逆击闭目沈冥丧精擗易三军骇呼万灵动魄海波为腾塞草皆赤卞庄俟鬬方闻两获汉将如飞防为所扼将军神勇冠世超昔号防未工饮羽非敌弧矢之设以威四方羣虎既夷狄人来降收闼罢扃山川以宁至今北荒犹畏其灵
　　霹雳琴賛【并序】　　　　　　　栁宗元
　　霹雳琴者零陵湘水西震余枯桐之为也始枯桐生石上説者言蛟龙伏其窍一夕暴震火之焚至且乃已其余硿然倒卧道上震旁之民稍柴薪之超道人闻取以为三琴琴莫良于桐桐之良莫良于生石上石上之枯又加良焉火之余又加良焉震之于火为异是琴也既良而异合而为美天下将不可载焉微道人天下之美防丧余作賛辞识其越之左与右以着其事又益以序而为它传辞曰
　　惟湘之涯惟石之危龙伏之灵震焚之竒既良而异爰合其美超实为之賛者栁子
　　琴賛　　　　　　　　　　　李　白
　　峄阳孤桐石耸天骨根老冰泉叶苦霜月斵为緑绮徽声粲发秋风入松万古竒絶
　　蒲津桥賛　　　　　　　　　张　説
　　易曰利渉大川济乎难也诗曰造舟为梁通乎险也域中有四渎黄河居其长河上有三桥蒲津是其一隔秦称塞临晋名闗闗西之要冲河东之辐凑必由是也其旧制横絙百文连舰千艘辫脩笮以维之系围木以距之亦云固矣然每冬冰未合春沍初解流澌峥嵘塞川而下如础如臼如堆如阜或摐或掍或磨或切绠断航破无嵗不有虽残渭南之竹仆陇坻之松败輙更之罄不供费津吏成罪县徒告劳以为常矣开元十有二载皇帝闻之曰嘻我其虑哉乃思索其极敷祐于下通其变使人不倦相其宜授彼有司俾铁代竹取坚易脆圗其始而可久纾其终而就逸无疆惟休亦无疆惟恤于是大匠蒇事百工献艺赋晋国之一鼓法周官之六齐飞廉煽炭祝融理炉是链是烹亦错亦鍜结而为连锁镕而为伏牛偶立于两岸襟束于中潬鎻以持航牛以絷缆亦将厌水物奠浮梁又疏其舟间画其鹢首必使奔澌不突积凌不隘新法既成永代作则原夫天意有四防焉济人仁也利物义也顺事礼也圗逺智也仁以平心义以和气礼以成政智以节财心平则应谐百神矣气和则感生万物矣政成则又文之经矣财节则丰武之徳矣故天将储其祯地将阜其用人将盈其力圣皇之道干干翼翼观艺而无穷咏功而无极





　　唐文粹巻二十四
　　钦定四库全书
　　唐文粹巻二十五
　　宋　姚铉　编
　　表奏书疏甲【总一十三首】
　　表
　　尊号二
　　请上尊号表【韩愈】
　　贺册尊号表
　　肆赦一
　　为桂州王珙中丞贺赦表【令狐楚】
　　政事一
　　奉天论延访朝臣表【陆贽】
　　献事五
　　为陈王卿进续尚书表【萧颍士】
　　进浑仪表【张説】
　　为东平薛太守进王氏瑞诗表【髙适】进张巡中丞传表【李翰】
　　为并州长史张仁亶进丸鼎铭表【吴少微】
　　配祭一
　　论郊祭合设皇地祗表【贾曽】
　　教化一
　　请行礼乐化导三事表【裴耀卿】
　　请削爵一抑损外戚一
　　为敬晖等论武氏宜削去王爵表【岑羲】请抑损外戚权宠并乞佐外郡表【武平一】
　　请上尊号表
　　臣某言臣得所管国子太学广文四门及书算律等七馆学生沈周封等六百人状称身虽贱微然皆以选择得备学生读六艺之文脩先王之道粗有知识皆由上恩今天子整齐乾坤出入神圣经营乎无为之业防息乎混元之宫不谋于廷不战于野坐收兾部旋定幽都析木天街星宿清润北岳医闾神鬼受职地弥天区界轶海外舜之十有二州周之七百余国章亥所步禹契所书四面辐凑各脩贡职西戎之首北虏之渠怚威愧徳失据狼狈收其种落逃遁逺去来献羊马千里不絶功既如此徳又如彼爰初嗣位首去奸孽随所顾指应时清宁哀天下之鳏寡释四海之郁结左右前后其非俊良小大之材咸尽其用无所诛诘一和以仁由是五糓嵗登百瑞时见六府三事惟序惟歌昔者娲皇杀黑龙以济冀州尧诛九婴以定下土血兵刓刃仅就厥功以方吾君一何逺也尧之在位七十余载戒饬咨嗟以致平治孔子之圣自云三年有成今自嗣位已来嵗有余耳臻此功徳其何捷哉置邮传命未足以谕以非常之功袭寻常之号以冠古之美屈守文之名臣子之诚阙而不奏天号人称不满事实斯亦缙绅先生之过也谓臣官居师长不言谓何考其所陈中于义理天人合愿不谋而同非臣之愚所敢隠蔽輙冒死以闻伏乞天恩特允诚志令公卿大夫得竭思虑取正于经以定大号有司备礼择日以颁天下幸甚天下幸甚
　　贺册尊号表
　　臣某言伏闻宰相公卿百官及闗辅百姓耆耋等以陛下功崇徳钜天成地平宜加号于殊常以昭示于来载陈请恳至于再于三陛下仰稽干符俯顺人志乃以新秋首序令月吉辰发扬鸿休膺受显册天人合庆日月扬光环海之间含生之类诚欢诚喜顿首顿首臣闻体仁以长人之谓元发而中节之谓和无所不通之谓圣妙而无方之谓神经纬天地之谓文戡定祸乱之谓武先天不违之谓法天道济天下之谓应道伏惟元和圣文神武法天应道皇帝陛下子育亿兆视之如伤可谓体仁以长人矣喜怒以类刑赏不差可谓发而中节矣明照无私幽隠毕达可谓无所不通矣发号出令云行雨施可谓妙算无方矣三光顺轨草木遂长可谓经纬天地矣除刬寇盗防县清夷可谓戡定祸乱矣风雨以时祥瑞辐凑可谓先天而天弗违矣国内无饥寒四夷皆朝贡可谓道济天下矣众美备具名实相当赫赫巍巍超今冠古方当议明堂辟雍之事撰泰山梁父之仪摉三代之逸礼补百王之漏典时乗六龙肆觐东后微臣幸生圣代触犯刑章假息海隅死亡无日瞻望宸极心魂飞扬有永弃之悲无自新之望曽不得与鸟兽率舞蛮夷纵观茹痛衔酸且愧且耻无任感恩恋阙恳廹彷徨之至谨奉表陈贺以闻
　　为桂州王珙中丞贺赦表　　　令狐楚
　　臣某言伏奉十一月十日制书南郊大礼毕大赦天下者湛恩厖鸿大号涣汗际天接地孰不庆幸臣某中谢臣闻禘尝之礼所以仁祖祢也郊社之义所以尊天地也五帝之前蒉桴土鼓致其敬敬有余矣而礼不足三王已降金罍玉斚备其仪仪有余矣而敬不闻秦之増封也觊望神仙汉之郊丘也穰除灾害虽无文而咸秩终有废而莫举犹可以编在方册垂其鸿名岂若国家参文质于六经之中陛下酌损益于百代之后顺昊天之成命得黎人之懽心九糓有年四方无事然后因吉土迎长日咸池屡奏太簇登歌万灵识周旋之位百神知飨献之节云散而柴燔髙达风清而萧芗逺闻信大报之无私亦鉴之不昧臣当时集军将官吏僧道百姓等丁宁宣示讫惟天之意莫遗于微细如日之辉不隔于幽逺顽艳知感鬼神懐柔何者刑莫大于成狱陛下舍之罪无轻重恩莫深于延赏陛下推之泽及存殁行道求志敢于直言者既许以亲览触纶罣网屏在逺方者又移之近郊减来嵗之新租昭其俭也弃比年之逋债诸仁也念勲臣而树勲者益劝尊有徳而不徳者知慙赐羸老有粟帛之优礼神祗无牲币之爱此所谓幽室尽晓枯条徧春雷雨作而蛰虫昭苏风云行而笼鸟飞舞率土臣妾不胜大庆况臣蒙被恩泽获齿生类防守逺郡阻窥盛礼徘徊天外目与心断无任抃跃之至谨遣突将王清朝等奉表陈贺以闻
　　奉天论延访朝臣表　　　　　陆　贽
　　臣某言贼泚逋诛尚穴宫禁陛下思恋宗庙痛伤黎元仁孝交感至于愤激猥以急务下询微臣臣虽鄙儒尊慕行义荷陛下知已之遇感陛下思理之诚愚衷所懐承问輙发不以浅深自揆不以喜怒上虞诚缺于周防承顺之亲是亦忠于陛下一至之分也前奉诏问寻具上陈请延羣臣稍与亲接广咨访之路开谏诤之门通壅郁之情采拔之道自献荅奏迨兹弥旬不闻施行不赐詶诘未审宸防以为如何如昧于忖量但务竭尽恐由辞理蹇拙不能畅达事情慺慺血诚复愿披沥频烦黩冒岂不慙惶盖犬马感恩思效之心睠睠而不能自止者也臣闻立国之本在乎得众得众之要在乎见情故仲尼以为人情者圣王之田理道所由生也是则时之否泰事之损益万化所系必因人情情有通塞故否泰生情有厚薄故损益生通天下之情者莫智于圣人尽圣人之心者莫测于易象其列卦也干下坤上乃为泰干上坤下则曰否其取象也损上益下则曰益损下益上乃为损干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺也而反谓之否者上下不交故也气不交则庶物不育情不交则万邦不和天气下降地气上腾然后嵗功成君泽下流臣诚上达然后理道立损益之义亦由是焉上约已而裕于人人必悦而奉上矣其不谓之益乎上蔑人而肆于已人必怨而叛上矣其不谓之损乎然则上下交而泰不交而否自损者人益自益者人损情之得失岂容易哉故喻君为舟喻人为水言水能载舟亦能覆舟也舟即君道水即人情舟顺水之道乃浮违则殁君得人之情乃固失则危是以古先圣王居人之上也必以其心从天下之心而不敢以天下之人从其欲乃至兢兢业业一日万防夫防者事之微也以圣人之徳天子之尊且犹慎事之微乃至一日万虑岂不以居上接下惧失其情欤书曰人心唯危道心唯微微则万防之虑不得不精也危则覆舟之诫不可不畏也夫揆物以意宣意以言言或是非莫若考于有迹迹或成败奠若验于已行自昔王业盛衰君道得失史册尽在粲然可徴与众同欲靡不兴违众自用靡不废从善纳谏靡不固逺贤耻过靡不危故诗书称尧之徳则曰稽于众舍已从人数舜之功则曰明四目达四聪言务同欲也序禹之所由兴则曰益賛于禹禹拜昌言述汤之所以王则曰用人惟已改过不吝言能纳谏也歌文王作周则曰济济多士文王以宁美武王克殷则曰乱臣十人同心同徳言皆从善也尧舜禹汤文武此六君子天下之盛王也莫不从谏而辅徳询众以成功是则徳益盛而虑益微功愈髙而意愈下及代之衰也则道亦反焉故书曰纣有亿兆夷人离心离徳言违众也诗曰汝炰烋于中国敛怨以为徳不明尔徳时无背无侧尔徳不明以无陪无卿又曰虽无老成人尚有典刑曽是莫聴大命以倾言逺贤也书曰谓人莫已若者亡诗曰惟彼不顺自独俾臧自有肺肠俾民卒狂言自用也前史数桀纣之恶曰智足以拒谏言足以饰非言耻过也考得失于已行之迹鉴盛衰于已验之符孰失道而不衰孰得理而不盛相应以类响影不差敢不则而象之敬而畏之乎自秦汉暨于周隋其间将厯千载代兴者非一姓继覆者非一君虽所遇殊时所为异迹然失众必败得众必成与尧舜禹汤同务者必兴与桀纣幽厉同趣者必覆多同于善则功倍多同于恶则祸甚善恶同类端如贯珠成败象行明若观火此厯代之元龟也尚恐议者曰时异事殊臣请复为陛下粗举近效之尤革者以辨焉太宗文皇帝以天纵之才有神器之重武定祸乱文致太平威行如雷霆明照侔日月英略施于百胜圣功被于九歌固非庶品之所度量常情之所鑚仰然犹竞竞畏慎惧失人心每戒臣下献规恒以危亡为虑夙兴聴理日旰亡劳公卿迭进廷奏庶务评议得失与众共之下无滞情上无私断退朝之暇与接侍臣咨访谋猷询求过阙或论往古成败或问人间事情每言及暗主乱朝则省惧自戒言及贤君理代则企竦思齐言及稼穑艰难则上下相匡务遵勤俭言及闾阎疾苦则君臣同虑议息征徭懋徳惩违触类滋长尚恐过言谬举既往难追每召宰辅平章必遣谏官俱入小有颇失随即箴规得一善必遽命甄升聴一谏必明加襃锡故得时无阙事人论输诚又引文学之流更直宿于内署或讲求典礼或讽诵诗书每至夜分情忘厌倦伏以太宗之徳美贞观之理安且犹务得人心其勤若此是则人之于理道可一日不接乎髙宗初年亦亲聴纳故当时翕然归美以为有贞观之风兼頼遗泽在人先范垂裕幸无改作俗以阜康数十年间天下无事承平之业滋久倦怠之意颇彰燕居益深接下弥简前哲之耿光寖逺中官之威柄潜移卒有嗣圣临朝天授革命岂不以经邦之道阙畴咨于大猷宴安之懐溺偏信于近狎驯致祸变防将倾危虽乱匪自他然其失一也弊俗一靡余风遂流讫神龙景云之间皆嬖幸乱朝忠义不达宗躬定大难手振宏纲开懐纳忠克已从谏尊用旧老广采羣才大臣不敢壅下情私服不敢干公议朝清道泰垂三十年谓化已成谓安可保耳目之娱渐广忧勤之志稍衰侈心一萌邪道并进贪权窃柄者则曰徳如尧舜矣焉用劳神承意趣利者则曰时已太平矣胡不为乐有深谋逺虑者谓之迂诞惊众有谠言切议者谓之诽谤邀名至尊收视于穆清上宰养威于廊庙谏曹以颂义为奉职法吏以识防为当官司府以厚敛为公忠权门以多赂为问望外宠持窃国之势内宠擅回天之淫祸机炽然焰焰滋甚举天下如居积薪之上人人惧焚而朝廷相蒙曽莫之省日务逰宴方谓有无疆之休大盗一兴至今为梗岂不以忽于戒备逸于居安惮忠鲠之怫心甘谀诈之从欲渐清不闻其失以至于大失乎肃宗惩致寇之由蕴拨乱之略虚受广纳同符乎太宗招延询谋辍食废寝洞啓城府推心与人豁披胷襟忘已应物故得来苏之望允塞配天之业勃兴先皇帝继守恭勤而益之以和惠惠则有感和则有亲虽时经艰屯而众不离析理尚寛大务因循而重改作然于紫宸聴朝常限三人奏事时亦宣谕徳令课责侍臣或赏其尽规或含以容黙性本仁恕事多让谏虽未从且不深忤情苟有阻终获上通故君臣相安而人亦小息陛下英姿逸辨迈絶人伦武略雄圗牢笼物表愤积习以妨理任削平而在躬以明威照临以严法制断流自乆浚恒太深逺者惊疑而阻命逃死之乱作近者畏慑而偷容避罪之熊生君臣意上下情隔君将务理而下防诛夷臣将纳忠又上虑欺诞故睿诚不布于羣物物情不达于睿聪臣于往年曽任御史获奉朝谒仅欲半年陛下严邃髙居未尝降防临问羣臣局蹐趋退亦不列事奏陈轩墀之间且未相论宇宙之广何由自通虽复列对使臣别廷宰辅既殊师锡且异公言未行者则戒以枢密勿论已行者又谓之遂事不谏渐生拘碍动涉猜嫌由是人各隠情以言为讳至于变故将起亿兆同忧独陛下恬然不知方谓太平可致陛下以今日之所覩验往时之所闻孰真孰虚何得何失则事之通塞备详之矣人之情伪尽知之矣列圣升降之效厯厯如彼当今理乱之由昭昭如此未有不兴于得众殆于失人裕于佥谐蔽于偏信济美因乎纳谏亏徳由乎自贤善始本乎忧勤失人萌乎安汰今陛下将欲悔祸徼福去危从安若不循太宗创业之规袭肃宗中兴之理鉴天寳致乱之所以惩今者迁幸之所因则何以孚圣懐扬令闻新逺迩之聴归反侧之心乎前承徳音访及庸鄙敢縁斯义輙以献闻自尔以来反覆千虑愚智有分信非可移至今拳拳犹滞所见不胜愚诚恳款谨复布露以闻臣惶怖死罪谨言
　　为陈正卿进续尚书表　　　　萧颍士
　　臣某言林莽介贱幼而强学窃闻诸大易之説曰观乎天文以际时变观乎人文以化成天下察乎变者立徳以贞其彖成乎化者立言以賛其功故太极列三阶五纬于上圣人着三坟五典于下至哉文乎天人合应名数指归之大统也今之言文字者始于大昊征训典者本于唐尧振頽纲者孰若汉朝兴盛言者莫如圣代是则太昊朕之轩辕章之唐尧祖之虞舜述之汉髙作之光武维之祖宗开之陛下固之臣愚以为太昊至于我髙祖太宗轩辕至于我开元圣文神武皇帝陛下称广运者四代继成功者四君咸宜昭布睿典光熙徳政矣然则伏羲创文籍黄帝立史官太古淳奥权舆朴略至陶唐氏而后大备故孔子美之曰尧之为君也焕乎其有文章由是叙帝王之书首唐虞之典于尧则曰钦明文思于舜则曰诞敷文徳文之时义大矣哉夏商已后徳弗及舜仲尼杂目其书不为典言未能察变成化比唐虞之际也何则夏之兴也泣辜殊于至理殷之兴也慙徳乖于雅乐周之兴也谓武微于尽善其不为帝典宜矣凌夷僣乱以暨暴秦刬乱坟籍瞽龙兆庶王者之风殄矣生人之道穷矣天之未防斯文也帝道复兴于汉家数百年间而宪章具举夫其推步律厯帝尧分命之典也増修封禅帝舜时巡之义也约三章之法以正咎繇之刑班四时之舞以纉后夔之乐臣窃观三代之作贻范垂训体国绥人虽载祀延长徳泽深逺皆因循辙迹故弗易其事孔子曰殷因于夏礼周因于殷礼所损益可知也未有钟七雄交战之末继六籍焚如之后帝典缺而更张淳风醨而再洽若大汉者也且义帝之防三军缟服异夫汤武放弑其君矣诸吕之乱浃辰底定异夫羿浞之骤移其祚矣中兴之盛华戎率服异夫吴楚之僣窃其名矣夫如是有汉之美固可以比肩唐后千载一时之运欤曹马已还曽何足拟四分五裂朝成暮败其间虽晋平吴蜀隋举梁陈混并未防危亡荐及法令不足以禁齐人声明不足以垂后裔其于帝道疎矣又况乎南迁淮海北起獯戎者邪兹又二朝之不若也臣闻乾道运行否终则泰上帝有以辅文明之哲后表光宅之休期必将乗丧乱之极继驱驰之运故有周之未礼乐崩壊连横合纵俱非正朔则秦氏略定而汉代以兴在晋之亡防县崩析南吴北虏各擅名号隋氏削平而圣朝以作此天意也不然何秦隋二叶而亡也如彼唐汉一家之盛也若此于赫盛唐正百王之阙思文陛下光三圣之嗣启运应期之符吊人伐罪之义制礼作乐之本郊天禅地之位万庾三登之穰河清海晏之瑞舞七旬而殊俗格歌六律而薰风至故以腾子姒而絶景挹妫祁而髙议矣又何东晋后魏梁陈周齐之足道哉诚宜诏史臣敷帝载炳唐虞之故实黜商周之遗制矣汉氏已略之于前皇唐复旷之于后臣实惜焉知而不述臣子之罪也臣实愚浅窃不自揆敢縁圣朝稽古之道陛下文思之徳耕牧解暇輙复若书讨寻载籍于兹一纪今谨上续尚书一部凡若干篇巻始有汉二典次我唐二典以续夫前书尧虞之典也其余文景明章之后魏晋宋齐已还南讫有陈北起元魏厯周隋洎夫髙氏以至圣朝总一十二代诏防章疏颂歌符檄忠臣之正议武士之权谋类而刋之次以年代以续夫夏商秦鲁之篇也臣闻古者右史记事左史记言举其大畧前书之议备矣孔圣没而微言絶暴秦兴而挟书罪虽战国遗筞旧章駮乱于纵横汉臣着记新体互约于表志其道未者其文杂其才浅者其意烦岂圣人存易简之防尽芟夷之义也昔文宣脩五帝之书究三王之季臣性非天纵学异人师禀生何幸亲逢圣代此皆文武圣皇之遗防臣愚曷足以知之何者臣尝伏读贞观实録昔太宗因聴政之暇观览尚书谓侍臣曰朕每庶希唐虞亦思公等齐肩稷又曰令数百年外读我国史岂独窥两汉哉臣故知有汉之功业与我唐之代理俱可以继夫唐虞之盛也伏惟陛下徳昭升至仁广被乃二十一年正月制曰各励精一心共兴化俾苍生登于仁夀天下还于淳朴愚臣缅述太宗之防伏惟陛下之诏固宜取类于三代之间也勒成帝典不亦宜乎陛下睿思雄飞宸章间发质文一变风雅大兴臣闻水之细者江海假其深材之短者栋梁资其峻陛下必谓臣所着小有可观赐以召见阙庭一垂试问臣采摭之外亦以学文纵不能光扬盛美犹庶乎细水短材之益则圣人之含容大矣微臣之诚愿毕矣
　　进浑仪表　　　　　　　　　张　説
　　臣闻迎日授时莫先乎厯象先天成务必归于制作伏惟开元神武皇帝陛下建中立极纬武经文至徳难名神功莫测于是定厯成嵗立象考天绍唐尧钦若之典遵虞舜璿玉之义上皇能事于斯备矣臣书院先奉勅造浑仪以测七曜盈缩去年六月造毕进奏又奉恩防更立浑仪臣等准勅今左卫率府长史梁令瓉检校创造于是博考传记旧有张衡陆绩王蕃钱乐之等并造斯器虽浑体有象而不能运行事非经久旋亦毁废臣今按据典故铸铜为仪圎以象天使得俯察上具列宿赤道周天度数注水激轮令其自运一日一夜天转一周又别立二周轮络在天外缀以日月令得运行每转一匝日行一度月行十三度十九分度之七凡二十九转有余而日月防三百六十五转而行匝仍置水柜以为地平令仪半在地上半在地下晦明朔望不差毫发又立二木人于地平之上前置钟鼓以侯辰刻每一刻则自然击鼓每一辰则自然撞钟皆于柜中各施轮轴钩键交错闗鎻相持转运虽周而迟速各异周而复始循环不息隂阳不能逃其数度分不能隠其时究天地之斡运极乾坤之变化斯皆上禀圣谟旁获神助臣等愚思非所能及望録付史馆宣示百寮使知告成之功迥超前古无任勤恳之至谨随表上进以闻
　　为东平薛太守进王氏瑞诗表　髙　适
　　臣某言符瑞之兴实由王政歌诗之作本自国风伏见范阳卢某母琅琊王氏性合希夷体于静黙精微道本驰骛闗旁通天地之心预纪休征之盛去景龙二载撰天寳回纹诗凡八百一十二字循环有数若寒暑之递迁应变无穷谓隂阳之莫测诫其子曰吾没之后尔密记之当逢大道之朝必遇非常之主则真圗之制便可上言君亲之义不违犬马之诚斯在臣早识其子常与臣言星霜屡移书奏仍阙以嵗月滋久防趣幽微沈吟耳目之前倐忽祯祥之后伏惟皇帝陛下乗道御极乃圣兴化叅日月之并明体乾坤而同徳梯航万里争饮淳和之风臣妾四夷尽归仁夀之域令陛下务于道道可尽乎法于天天实长久是知与道齐运比天同休无疆之征乃在兹矣则天授之美其可替乎章句粲然所谓没而不朽者也臣某诚惶诚恐顿首顿首昔汉幸甘泉且昧神君之语周穷辙迹徒称王母之謡岂若迥出名言髙悬响像应皇王之丕命运官商于景福且夫灵芝嘉禾以草木之瑞者黄龙丹雀以禽兽之瑞者犹能扬光帝载标榜颂声方之真圗彼未为得特望编之史筞列在乐章则陛下先于天而聴于人也臣才术浅劣谬忝藩条曽微涓尘以荅万一恒驰北极每切子牟之恋遥奉南山愿效封人之祝【云云】
　　进张巡中丞传表　　　　　　李　翰
　　臣闻圣主襃死难之士育死事之孤或亲推轜车或追建封邑厚死有以慰生抚存有以荅亡然后君臣之义贯以生死激劝之道着于存亡君所以不遗于臣臣所以不背其君君恩臣节于是乎立伏见故御史中丞赠扬州大都督张巡生于昌时少习儒训属禄山搆乱凶虐滔天挺身下位忠勇奋发率乌合之众当渔阳之锋贼时窃据洛阳控引幽朔驱其猛鋭吞噬河南巡前守雍丘溃其心腹及鲁炅十万之师弃甲于宛叶哥舒以天下之众败绩于潼闗两官出居万国波荡贼遂僣盗神器鸱峙两京南临汉江西逼雍岐羣师迁延而不进列郡望风而出奔而巡独守孤城不为之却贼乃挠出巡后议圗江淮巡退军睢阳扼其咽领前后拒守自春徂冬大战数十小战数百以少击众以弱制强出竒无穷制胜如神杀其凶丑凡九十余万贼所以不敢越睢阳而取江淮江淮所以保全者巡之力也城孤粮尽外救不至犹奋羸起病摧锋陷坚俾三军之士噉肤而食知死不叛及城陷见执终无挠词顾叱凶徒精贯白日虽古之忠烈何以加焉伏以光天文武大圣孝皇帝陛下聪明文思睿哲神武提一旅之众复配天之业赏功襃节大赉羣臣遂赠扬州官及其子此诚陛下发徳音之美也而议者或罪巡以食人愚巡以守死臣切痛之今臣敢取十伦以议巡过以塞众口惟圣聪鉴焉臣闻人禀教以立身刑原情而定罪故事有亏教则人道不列刑有非罪则王法不加忠者臣之教恕者法之情今巡握节而死非亏教也析骸而防非本情也春秋之义以功覆过咎繇之典容过宥刑故大易之义遏恶扬善为国之体録用弃瑕今众议巡罪是废君臣之教绌忠义之节不以功掩过不以刑恕情善遏恶扬録瑕弃用非所以奬人伦明劝戒也且逆冦背徳人鬼所雠朝廷衣冠沐恩累代大臣将相从逆比肩而巡朝廷不登坐宴不与不偕一伍之众不假一节之权感肃义旅奋身死节此巡之忠大矣贼势凭陵连兵百万巡以数千之众横而制之若无巡则无睢阳无睢阳则无江淮贼若因江淮之资兵弥广财弥积根结盘据西向以拒王师虽终于歼夷而旷日持久国家以六师震其西巡以坚垒扼其东故陜鄢一战而羣凶北走王师因之而势胜声势才接而城陷此天意使巡保江淮以待陛下之师师至而巡死也此巡之功大矣古者列国诸侯或相侵伐犹有分灾救患之义况诸将同受国恩奉辞伐罪乎巡所以固守者非惟懐独克之志亦以恃诸军之救敕不至而食尽食既尽而及人乖其本圗非其素志则巡之情可求矣设使巡守城之初已有食人之计损数百之众以全天下臣犹曰功过相掩况非其素志乎在周典之三宥其一曰宥过失故语巡之忠则可以敦世教议巡之功则可以系中兴原巡之情则可以宥过失昔夫子制春秋明襃贬齐桓将封禅略而不书晋文公召王河阳书而讳之盖以匡戴之功大可以掩僣禅之过也今巡苍黄之罪轻于僣禅兴复之功重于匡戴罪疑惟轻功疑惟重圣人之训昭然可征臣故谓巡者足可以为训矣臣又闻罚不及嗣赏延于世此三代所以直道而行今巡子亚夫虽受一官不免饥寒之患江淮既巡所保户口充完臣谓宜封以百戸俾食其子臣又闻强死为厉逰魂为变有所归往则不为灾巡既身受支离将士等骸骼不掩臣谓宜于睢阳城北择一髙原招魂葬送巡并将士大作一墓而葬使九泉之魂犹思效命三军之众有以轻生既感幽明且无寃厉亦国家志过旌善垂诫百世之义也臣少与巡逰巡之平生臣所知悉今巡死大难不覩休明惟期令名是其荣禄若不时纪録日月寖悠或掩而不传或传而不实而巡生死不遇诚可悲焉臣敢采所闻得其亲覩撰传一巻昧死献上伏惟陛下大明在上广运临下仁遐之徳洽于艰难有善必纪无微不録傥以臣所撰编列史官虽退死丘壑骨而不朽臣翰诚惶诚恐顿首顿首死罪死罪
　　为并州长史张仁亶进九鼎铭表
　　吴少微
　　臣闻鼎者夏后氏作羣牧贡金逺方圗物备诸山泽以御魑魅厥后嗣徳昏乱鼎迁于商夏之寳也杞不足征殷既有之又患失之周徳休明神寳不坠百代可继伏惟陛下光大而当之若乃崇贵之器金玉之鼎镕首山发睢上列太庙序明堂克明灵命以奉上帝非愚臣所敢议臣闻礼之兴也始诸饮食故先王之制曰举九鼎葢筠药淳熬滫瀡膏饵御九州之美顺四时之和臣所以征缮北金敢贡新鼎夫有器必有铭臣窃见九州攸同乃述九号夫永昌天中所以基皇周也长安及岐所以纪灵瑞也武兴建都所以光帝闬也礼曰观禅云云所以美升中也少阳载青所以冀储徳也东原底平所以广封植也江都淮海所以肆朝宗也江陵作镇所以制荆蛮也成都奥区所以遏珍贡也夫此九者诚不足揄衍鸿休昭振方统庶覩者美其所称知有由作微臣朽老不达有慙歌颂尘八命之宠章负中军之重任匪躬厥献伏表流汗其九鼎铭谨敢列上谨遣某官某奉鼎以闻臣某【云云】
　　论郊祭合设皇地祗表　　　　贾　曽
　　臣详据典礼谓宜天地合祭谨按礼记祭法曰有虞氏禘黄帝而郊喾夏后氏禘黄帝而郊鮌传曰大合禘然则郊之与庙俱有禘祭禘庙则祖宗之主俱合于太祖之庙禘郊则地祗羣望俱合于圎丘以始祖配享皆有事而太祭异于常祀之义礼大传曰不王不禘故知王者受命必行禘礼虞书曰正月元日舜格于文祖肆类于上帝禋于六宗望秩于山川徧于羣神此则受命而行禘礼者也言格于文祖则余庙之享可知矣言类于上帝则地祗之合可知矣且山川之祀皆属于地羣望尚徧况地祗乎周官以六律六吕五声大合乐以致神祗以和邦国以谐万人又云凡六乐者六变而致象物及天神此则禘郊合天神地祗人鬼祭之乐也三辅故事汉祭圜丘仪上帝位正南面后土位亦南面而少东又东观汉记云光武即位为坛于鄗之阳祭告天地采用元始故事二年正月于洛阳城南依鄗为圆坛天地位其上南向西上按两汉时自有后土及北郊祀而此已于圎丘设地位明是禘祭之仪又春秋説云王者一嵗七祭天地合食于四孟别于分至此复天地自常有同祭之义王肃曰孔子云兆圜丘于南郊又云祭天而地配此亦郊祀合祭之明説唯郑康成不论禘当合祭而分昊天上帝为二神専凭纬文事匪经见又其注大传不王不禘义则云正嵗之正祭感帝之精以其祖配注周官大司乐圎丘义则引大传五禘以为冬至祭递相矛盾未足可依伏惟陛下膺箓居尊继文在厯自临宸极未亲郊祭今之南郊正当禘礼固宜合祀天地咸秩百神荅受命之符彰致敬之道岂可不崇盛礼同彼常郊使地祗无位未从禘享合请备设皇地祗并从祀等座则礼得稽古义合縁情然郊丘之祀国之大事或失其宜精禋将阙臣术不通经识慙博古徒以昔谬礼职今忝谏曹正议是司敢不陈上傥事有可采惟断之圣虑也
　　请行礼乐化导三事表　　　　裴耀卿
　　三者礼乐化道也州牧县宰所守者宣扬礼乐典书经籍所教者返古还朴上奉君亲下安乡族若皆气和浃洽自然化理清平由此言之不在刑法圣朝制礼作乐虽行之自久而外州逺俗俗习未知徒闻礼乐之名不知礼乐之实窃见乡饮酒礼颁于天下比来唯有贡举之日略用其仪闾里之间未通其事臣在州日率当州所管县一一与百姓劝导行礼奏乐歌至白华华黍由庚等章言孝子养亲及羣物遂性之义或有泣者则知人心有感不可尽诬但臣州久絶雅声不识古乐伏计太常具有乐器大乐久备和声伏望令天下三五十大州简有性识于太常调习雅声仍请笙竽琴瑟之类各三两事令比州转次造习每年各备礼仪准令式行礼稍加劝奬以示风俗又以州县之学本以劝人禄在其中闻于学也今计天下州县所置学生不减五六万人及诸色并国子每年荐举擢第过百人已上虽有司明试务在择才而学校衰微居然可验州县补学生之日皆不愿为逺郡送乡贡之时多有不愿来集恐成頽不可因循伏望详择其宜微加劝革
　　为敬晖等论武氏宜削去王爵表
　　岑　羲
　　臣晖等言臣闻神器者天下之至公必归乎有徳皇极者域中之大寳必顺乎天命厯考前古详观帝业皆不并兴莫不更王故三皇氏没而五帝氏兴夏殷氏衰而周汉氏作何则帝王之厯数必应乎五行水盛则火衰木衰则金盛天地之运也必合乎四时春往则夏来暑退则寒集则知五行之数帝王不可违违之则宗社不安生人不理四时之序天地不能变变之则霜露不均水旱交错自有隋失御海内崩离天厯之重归于唐室万方乐业荷拨乱之功三圣重光布生成之徳可谓有功于四海有徳于蒸人自道遏密生灵降祸百姓哀号如防考妣则天皇帝临御帝圗明目达聪躬亲庶绩则有谗邪凶孽诬惑叡徳搆害宗枝诛夷殆尽英蕃贤戚百不存一余类在者投窜荒裔酷虐人神感伤天地忠臣义士实所痛心自天授之际僣称改革武家子侄咸树封建十余年间实亦荣极时唐室藩屏岂得并封故知事有升降时使然也今则天皇帝厌倦万务神器大寳重归陛下百姓讴歌欣复唐业上至卿士下及苍生黄发之伦童儿之辈莫不欢欣舞忭如见父母岂不以唐家恩徳感幽只之心陛下仁明顺天下之望今皇业重构圣祚中兴神祗之道有助于先徳矣黎人之诚无负于陛下矣臣又闻之业不两盛事不两大故天无二日土无二王前圣之格言先哲之明诫自皇明反正天命维新武家诸王封建依旧生者既加茅土死者仍追赋邑万姓失望卿士寒心何则开辟已来罕有斯理帝主之道实无此法陛下纵欲开恩以行私恵岂可违五行运厯乎乖四时寒暑乎又海内众情朝廷窃议谓武氏诸王身计亦危适将有损何处之未得其所居之实恐不安陛下虽欲宠之翻乃陷之不遵古典故也且唐厯有归周命已去爵重则难保禄薄则易全乂则天皇帝亲政之时武氏诸王亦分外职今并居京辇不降旧封天下之心窃将不可陛下纵欲敦崇外戚曲流恩贷奈宗庙社稷之计何奈卿士黎人之议何伏愿陛下为社稷之逺圗割私情之小爱内崇经邦之要外顺遐迩之心岂不固宗社之本允人灵之愿则陛下巍巍之业贯三光而洞九泉亲亲之义上有伦而下有序臣等特承荣宠思竭丹赤既为唐臣实为唐计伏乞圣慈俯垂矜纳焉
　　请抑损外戚权宠并乞佐外郡表
　　武平一
　　臣平一言臣縁脩起居注太史监每季有牒臣伏见从去嵗已来屡有灾异荧惑入羽林太白再经天太阳亏月犯大角臣伏按旧史文志咸非休吉之感或为咎征之兆臣闻灾不妄生变不虚设象见于上人应于下其理昭彰有如影响陛下嗣膺鸿业夤畏上故皇天不言以灾谴诫诗曰敬天之怒不敢驱驰又曰惟此文王小心翼翼昭事上帝聿懐多福臣伏见陛下孝爱因心敦崇戚族泽濡后氏恩洽外家位以慈周荣因恵假臣当宗亲阶越三等家有数侯既忝国姻复叨枝属朱轮华毂金牓瑶簮过东汉之梁邓迈西京之许史光辉焜煌古今所絶诚陛下睦于亲宠降于慈贷臣未息机谋深近嚣黩恩弥崇而议弥积位愈厚而衅逾拥臣又闻月满必亏日盈则蚀春秋有交谢之理星律有轮环之次时不再来荣难久借昔永淳之后藩维搆孽王室多难先圣考运从权时居寳厯臣诸房等地惟宗子爵列扞城窃禄疏封屡回星纪今皇明复辟圣政惟新自合恭守园庐遥承雨露庇影椒房之未阶亲槐里之余今乃再假宠灵骤贻奬渥姻从日茂爵封如初但见升崇无闻损降髙班厚位遂超涯极以此或阴气僣阳干文告变且顷年以来河洛泛溢东都西京俱有水盖以阴气太盛所致昔王家骄贵梅福上书窦氏专权丁鸿进谏臣伏思古来太妃之始自吕霍上官阎董之氏皆以恩宠过深骄盈僣溢一朝损覆竟无噍类易曰不逺而复又曰鼎折足覆公餗伏愿思抑损之冝运长逺之策或令安车就第使剖符临州逺之以机权锡之以闲逸上恭干干之惕下全亲亲之道则肃彰国圗殷鉴后叶臣衅招酷罚待毙苫壤圣心不弃穷秽备官史册哀绪莫申余隂无防精魂屡竭昭恤未流如将有补明时不矜荒殆伏乞假名外郡遂礼私庭冀存识爽少训腼胃臣瞻光视漏岂复支久既因灾诚兼宗国俯揆残骸退深荒越

　　唐文粹巻二十五
　　钦定四库全书
　　唐文粹巻二十六上
　　宋　姚铉　编
　　表奏书防乙【揔九首】
　　政事三
　　请太宗不诘难臣寮上言书【并答诏　刘洎】论时政书【栁泽】
　　谏太宗勤政改过【岑文本】
　　传导一
　　敎本书【元积】
　　崇儒五
　　请修太学书【李观】
　　请置诗学博士书【李行脩】
　　请孟子为学科书【皮日休】
　　请韩文公配飨书
　　论贡士书【舒元舆】
　　请太宗不诘难臣寮上言书【并答诏】
　　刘　洎
　　臣闻帝主之与凡庶圣哲之与贤愚上下相悬拟伦斯絶若乃以至愚而对至圣以极卑而对极尊徒思自强不可得也陛下防恩防假慈顔凝旒以听其言虚襟以纳其说犹恐羣下未敢对扬况动神聪纵天辩饰辞以扸其理援古以排其议欲令凡庶何阶应荅臣闻皇天以无言为贵圣人以不言为徳老君称大辩若讷庄生称至道无文此皆不欲烦也是以齐侯读书轮扁窃笑汉皇慕古长孺陈词此亦不欲劳也且多记则损心多言则损气心气内损形神外劳初虽不觉后必爲累湏为社稷自爱岂为性好自伤乎窃以今日升平皆陛下力行所至欲令长乆匪由辩慱但当忘彼爱憎愼兹取舍毎事敦朴无非至公若贞观之初则可矣至如秦政强辩失人心于自矜魏文宏才亏众望于虚说此才辩之累较然可知矣伏愿略兹雄辩浩然飬气简彼缃图淡焉怡目固万夀于南岳齐百姓于东户则皇恩斯毕天下幸甚
　　答诏
　　非虑无以临下非言无以述虑比有谈论遂致烦多轻物骄人恐由兹道形神心气非此为劳今闻谠言虚懐以改
　　论时政书　　　　　　　　　桞　泽
　　顷者因韦氏险诐奸臣同恶赏罚紊防纲纪纷纶政以贿成官因宠进言正者获戾行殊者见疑海内寒心实将莫救頼神祗祐徳宗庙降灵天讨有罪人用不保陛下叡谋神圣勇智聪明安宗社于已危拯黎庶于将溺今厐眉鲐背欢忻踊跃望圣朝之抚辑听圣朝之徳音今陛下蠲烦省傜法明徳举万邦恺乐家室胥庆臣又闻危者安其位者也亡者保其存者也乱者有其治者也伏惟陛下安不忘危存不忘亡治不忘乱则克享天心国家长保也诗曰靡不有初鲜克有终伏惟陛下慎厥终惟其初非礼勿视非礼勿聼非礼勿言非礼勿动书曰惟徳防小万邦惟庆惟不徳防大坠厥宗甚可畏也甚可惧也伏惟陛下慎之哉夫骄奢起于亲贵纲纪乱于宠幸愿陛下禁之于亲贵则天下风随矣制之于宠幸则天下法明矣诗曰刑于寡妻至于兄弟以御于家邦若亲贵为之而不禁宠幸挠之而见从是政之不恒令之不一则奸诈斯起暴乱生焉虽严刑制戮而法不行矣纵陛下亲之爱之莫若安之福之宠禄之过罪之渐也非安之也骄奢之滛危之本也非福之也前事不忘后之师也伏愿陞下精求俊哲朝夕纳诲纵有逆于耳谬于心者无速之以罚姑筹之以道省于厥躬虽木朴千忌讳愿恕之以直用开谏诤之路也或有顺于耳便于身者无急之以赏当求诸非道稽之典训其不叶于徳必寘之以法用杜侧媚之行也有羞滛巧于陛下者遽黜之则淫巧息矣有进忠谠于陛下者遽赏之则忠谠进矣臣又闻生于富者骄生于贵者傲石碏曰臣闻爱子敎之以义方不纳于邪骄奢滛佚所自邪也书曰防滛于逸罔游于乐穆王有命曰实頼前后左右有位之士绳愆纠谬格其非心今储官肇建王府初啓至于寮友必惟妙择今骄奢之后流遁未变慢逰之乐余风或存夫小人弄臣易合于意竒伎滛巧多适于心狎于非徳兹为奢怠书曰愼简乃僚无以巧言令色其惟吉士仆臣正厥后克正仆臣谀厥后自圣伏愿采温良博闻之士恭俭忠鲠之人任以东宫及诸王府仍请东宫量署拾遗补阙之职令朝夕讲论出入侍从授以训诰交修不逮臣又闻驰骋畋猎令人发狂名教之中自有乐地承前贵戚鲜克由礼或打毬击鼓比周伎术或飞鹰奔犬盘逰薮泽此甚为不道非进徳修业之本也书曰内作色荒外作禽荒又曰无若丹朱傲惟慢游是好朋滛于家用殄厥世伏惟陛下诞降谟训敦劝学业示之以好恶陈之以成败以义制事以礼制心图之于未萌虑之于未有则福禄长享与国并休矣臣又闻富不与骄期而骄自至骄不与罪期而罪自至罪不与死期而死自至信矣斯语明哉至诫顷者韦庶人安乐公主武延秀等可谓贵矣可谓宠矣权侔人主威震天下然怙侈灭徳神怒人弃岂不谓爱之太极富之太多不节之以礼不防之以法终转吉为防变福为祸谚曰千人所指无病自死不其然欤书曰殷鉴不逺在彼夏王今陛下何劝岂非皇祖谋训之则也今陛下何惩岂非中宗宠任之甚也礼曰爱而知其恶憎而知善可不慎哉夫宠爱之心人则不免去其太甚闲之礼节适则可矣今诸王公驸马亦陛下之亲爱也矫枉之道在于厥初鉴诫之义其则不逺使观过务善居宠思危庶夙夜惟寅聿修厥徳经曰在上不骄髙而不危所以长守贵也制节谨度满而不溢所以长守富也富贵不离其身然后能保其社稷书曰制官刑警于有位敢有恒舞于宫酣歌于室时谓巫风敢有狥于货色恒于游畋时谓滛风敢有侮圣言逆忠直逺耆徳比顽童时谓乱风惟兹三风十愆卿士有一于身家必防邦君有一于身国必亡甚可畏也甚可惧也伏惟陛下必察而明之必信而劝之有奢僭骄怠者削其禄封朴素修业者锡以车服以朂其心使奉其命无使乆而忽之无使逺而坠之臣闻知之非艰行之惟艰又曰常厥徳保厥位厥徳匪常九有以亡伏惟陛下慎之哉前车之覆实惟明证先王之诫可以终吉若陛下奉伊尹之训崇传説之命不作无益不啓私门刑不差赏不滥则惟徳是辅惟人之懐天禄永终景福是集傥陛下忽精一之徳开恩幸之门爵赏有差刑罚无当则忠臣正士亦当不复谈矣
　　谏太宗勤政改过书　　　　　岑文本
　　臣闻创拨乱之业其功既难守已成之位其道不易故居安思危所以定其业也有始有卒所以保其位也今虽亿兆乂安方隅寜谧既承防乱之后又接凋弊之余户口减损尚多田畴垦辟尚少覆焘之恩着矣而疮痍未复徳敎之风被矣而资产屡空是以古人譬之种树年祀绵逺则枝叶扶踈若种之日浅根本未固虽壅之以黒坟暖以以春日一人摇之必致枯槁今之百姓颇类于此常加含飬则日就滋息蹔有征役则随之凋耗凋耗既甚则人不聊生人不聊生则怨气充塞怨气充塞则离叛之心生矣故帝舜曰可爱非君可畏非民孔安国曰人以君为命故可爱君失道则人叛之故可畏仲尼曰君犹舟也人犹水也水所以载舟亦所以覆舟是以古之哲王虽休勿休日愼一日者良为此也伏惟陛下览古今之事察安危之机上以社稷为重下以亿兆在念明选举慎赏罚进贤才退不肖闻过即改从谏如流为善在于不疑出令期于必信頥神飬性省畋逰之娯去奢从俭减工役之费务静方内而不求辟土载櫜弓矢而无忘武备凡此数者虽为国之恒道陛下之所常行臣之愚心惟愿陛下思之而不倦行之而不怠则至道之美与三五比崇亿载之祚随天地长乆虽使桑谷为妖龙蛇作孽雉雊于鼎耳石言于晋地犹当转祸为福变咎为祥况水雨之患隂阳恒理岂可谓之天谴而系圣心哉臣闻古人有言农夫劳而君子飬焉愚者言而智者择焉輙陈狂瞽伏待斧钺
　　论敎本书　　　　　　　　　元　稹
　　某年日月臣稹再拜献书皇帝陛下臣伏见陛下降明诏脩废学増胄子选司成大哉尧之为君伯夷典礼防教胄子之深防也然而事有万万于此者敢昧死而言之臣闻诸贾生曰三代之君仁且久者教之然也诚哉是言且夫周成王人之中也近管蔡则谗入亲周召则义闻岂可谓夫明哉然而克终于道者得不谓教之然邪始其为太子也未生胎教既生保敎太公为之师周公为之传召公为之保伯禽唐叔与之游礼乐诗书为之翫目不得阅滛艶妖诱之色耳不得闻优笑陵乱之声口不得习操断击搏之书居不得近容隂顺邪之党游不得恣追禽戮兽之乐翫不得爱遐异僻絶之珍凡此数者非谓备之于前而不为也亦将不得见之矣及其长而为君也血气既定游习既成虽有放心快己之事日陈于前固不得夺已成之习已定之心矣则彼忠直道徳之言固吾之所习闻也陈之者有以论焉回佞庸违之说固吾之所积惧也谄之者有以辩焉人情之莫不欲耀其所能而党其所近苟将得志则必快其所蕴矣物之性亦然是以鱼得水而游马逸驾而走鸟得风而翔火得薪而炽此皆物之快其所蕴也今夫成王所蕴道徳也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸措刑罚而美敎化之至也可不谓信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而傅之以残忍戕贼之术且曰恣睢天下以为贵莫见其面以为尊是以天下之人未尽愚而亥固已不能分兽畜矣赵高之威慑天下而胡亥固已自幽于深宫矣彼李斯者秦之宠丞相也困谗寃死无所自明而况于踈逺之臣庶乎若然则秦之亡有以致之也汉髙承之以兵革汉文守之以亷谨卒不能蘓复大训是以景武昭宣天质甚羙才可免祸乱哀平之间则不能虞篡弑矣然而惠帝废易之际犹頼羽翼以胜其邪心是后有国之君议敎化者莫不以兴防举孝设学从儒为意曾不知敎化之不行自贵者始略其贵者敎其贱者无乃邻于倒置乎洎我太宗文皇帝之在藩邸以至于为太子也选知道徳者十八人与之游习即位之后虽燕游饮食之间十八人者实在其中上失无不言下情无不逹不四三年而名髙盛古岂一日二日而致是乎游习之渐也贞观已还师傅之官皆宰相兼领其余官寮选亦甚重马周以位髙恨不得为司议郎此其騐也文皇之后渐踈贱之至母后临朝翦弃王族当中睿二圣劳勤之际虽有骨鲠敢言之士既不得在调防保安之职终不能措扶衞之一词而令匠胡安金藏剖腹以明之岂不大哀哉兵兴以来兹弊尤甚师资保傅之官非疾废眊瞆不任事者为之即休戎罢帅不知书者防之至于友谕賛议之徒踈冗散贱之甚者搢绅耻之夫以匹士之爱其子者犹求明哲慈惠之师以敎之直谅多闻之友以辅之岂天下之元子而可以疾废眊瞆不知书者为之师踈冗散贱不适用者为之友乎此何反上古之甚也近制官僚之外往往以沈滞僻老之儒充直讲侍读之选而又踈弃斥逺之越月逾时不得召见彼又安能傅成道徳而保飬其躬哉臣以为积此弊者岂不以皇天眷祐祚我唐徳以舜生舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为于列圣之谋则可也计无穷之业传后嗣则不可脱或万代之后若有周成王之中才而又生深宫优笑之间无周召保助之敎将不能知喜怒哀乐之所自矣况稼穑之艰难乎今陛下以上圣之姿肇临海内是天下人人倾耳注心之日也特愿陛下思成王训导之功念文皇防习之渐选重师保慎简宫寮皆用博厚深之儒而又练逹机务者更进送见日就月将因令皇太子聚诸生定齿胄讲业之仪行问道严师之礼至徳要道以成之撤膳记过以警之血气未定则辍禽色之娱以就学圣质既备则资防习以徳此所谓一人元良万方以贞之化也岂其修废学选司成而足伦匹其盛哉而又俾则百王莫不防同师长同术识君道之素定知天伦之自然然后选用贤良树为藩屏出则有晋郑鲁衞之盛人则有东牟朱虚之强盖所谓宗子维城犬牙盘石之势也又岂与夫魏晋已防因贱其兄弟而自翦其本枝者同年而语乎防臣窃思为陛下建永永无穷之长筭輙敢冐昧死诛而言之臣稹谨言
　　请修太学书　　　　　　　　李　观
　　草莾贱臣某再拜上言臣伏思太学之为道也厥惟大哉实所徳宇于国家敎源于万方辨齐于人伦亲亲而尊尊诚宜嵗勅崇日致肃祗工度木不俟于榱桷崩朝命官取偁乎师氏当然后可以陈四代之礼礼兴无穷之风开素王之堂削青衿之篇人防隅俗捐诤端天下之仁人相则焉是以徳由此泽敎由此流若水之润下浲涌植物利不浩哉今覩斯壊甚不然乎在昔学有六舘居类其业生有三千盛侔于古近秊祸难寖用耗息陛下君临宿弊尚在执事之臣顾为不急升当学之徒罔敢上逹积微成慝超稔歴纪贱臣极言诚合要道具六舘之目其曰国子太学四门书律筭等今存者三亡者三亡者职由厥司存者恐不逮修舆人有弃本之议羣生有将压之虞至有愽士助敎锄犂其中播五稼于三时视辟雍于农效堂室岋嶫磊砢属聮终朝之两流潦行渟旣夕之天列宿上罗羣生寂寥攸处贸迁而陛下不以问学官不以闻执政之臣不以思所谓徳宇将摧敎源将干先圣之道将不堪犹火之炎上焰焰至焚其为不利也岂不畏哉日者圣朝以武夷时屯有风牧建帝庸今者圣朝以文象天经有皋衡宣皇猷实曰四三六五之君子间无足以闻之然事不为加理人不为加安嵗贡之夫不能应请问晏罢之瘽【音勤】无以悮机天下有倒悬之悲诸侯有安忍之懐执柄之臣深惟无从但劳心于无庸全身于因循是了不知长国之之术在乎养士养士之方在乎隆学学废则士亡士亡则国虚国虚则下危下危则礼义销礼义销则狂可奸圣贼可凌徳逶迤不知其终今观执事之臣之心必以修大学为害时而他害者千之飬士者为费财而他费者万之殊不知此费无费而他费为费也此害无害而他害为害也谚所谓溜之细穿石绠之细断榦斯言损益有渐非聦喆靡察也今乃不明徴于儒书钦若于权舆继统于易俗恢业于絶风而望海内俊杰靡然踵武于云龙之庭不知其可也礼称虞夏殷周天下之盛王以其有庇民之原祚国之仁且太学之兴本于有虞逹于三王逾至于汉魏以降特盛于我太宗文皇帝重圣遵之无以增洊发于先皇而及于圣朝此乃古帝王慜醇醨乱萌故用敎于人百代奉之以长国家广之以存济元元陛下不宜忽之而已今四君徳以相髙八圣幽而不炤风声随而凋落焉夫四君之民古犹易制陛下之民猾且难矣易制之民古犹或建之难制之民得不重愼乎昔春秋书太室壊传曰书不恭也臣今惧圣朝之史书太学废使万代之嗣无法矣今圣朝聚国中之兵守塞下之疉殚织妇之机悉农夫之储岂期恶民而贱物诚社稷之谋也假一旦农夫死织妇病兵垒充郊粟帛不输陛下此时其暇念学乎则礼义之心不素蓄于人亦难以复天下之龢矣且四方之学是太学之枝叶天子之敎是诸侯之本未有本之颠也而枝叶之存天子之亡而诸侯之兴夫为国者亦犹治一身京师人之心四方人之体诸侯体之四支心平则体之患易除体平则四支之患无不可除今不啬神于心体而竭訾于四支时变于外气虚于中则为不起之人矣伏惟陛下察施张之防观损益之图减无用之府崇有裕之原废阙修而百度明庠序昌而百行荣经邦于悠久熙载于登闳顾夫周营灵台鲁修泮官于陛下万分之一焉伏惟遽令职司不至于不可持天下幸甚
　　请置诗学博士书　　　　　　李行脩
　　元和三年六月一日乡贡进士臣李行脩谨昧死惶恐再拜献书阙下臣覆视汉初经籍起口传璧匿焕然明备其所由者修废官立太学朝夕讲贯以究圣意歳时程课以严师道使之然也迨乎桓灵之世遂使扶持元极匡饬頽俗传委裘以终大运其儒术已试之明效欤近学无专门经无师授以音定字以防释经是能使生徒由之中才不能使天下由之致理明矣大率五经皆然臣独以诗学上闻趋所急也伏惟陛下赦其愚瞽埀恩聼察夫诗者发人之蕴故谓之风手舞足蹈之音作用之光祖宗垂风声劳歌怨诽之音作用之察吏理审敎化是以四海虽大羣生虽广犹民人之和气息乎踵逹乎颅流乎手足犹草木之丰泽渐乎根穷乎杪被乎枝叶上下无滞气内外无遁情如此则诗得其任风得其性也昔殷周相承俱有圣治道洽于下下无怏心王化盛告成功于神明徳泽衰反变化于礼素其辞主文谲谏而不讦其教温柔敦厚而不愚仲尼接于其时谓王者宜以陶冶风俗臣下宜以洗濯疑谬道济于下吾若之何乃采其诗合三百五篇善者全而用不善者全而去非如春秋诸经或革或因相错而成也若其礼乐征伐天地隂阳有度假于辞可见喜怒哀乐讥刺讽谕无方非其志莫传志士躬当治乱之时气有惨舒之变臻于极而后动积于中而后形故言之成文歌之成声有一不至则非全矣是以圣人以全动物物莫能固未施敬于人而人敬未施哀于人而人哀顽者以之开明躁者以之舒静道源于是絶而莫嗣独有楚屈原颇得诗人之风介于子兰靳尚之间终以放死故其道不竟洎秦姗笑三代燔烧经籍世儒坑死于是后学轧于相语喑呃相授以及汉兴杂全经者七十年师口说者四三軰汉武笃好经术立于学官虽章句大修而比兴未喻时扬雄司马相如由是选耎观望将迎忌讳劝百讽一推波助澜文虽有余不足称也然以本学寖盛时因灾异屡啓直声初或不究终得其助故自殷已降有天下者莫长焉厥后君臣道薄诗道陵夷蕴义感慨之士至曰吾何从乎上之追屈原不足以全性命下之迹相如不足以匡过失故居常则欝怏其胷襟嚄唶其齿牙代莫通其源臣伏思之以为诗敎未隆于时风雅未洽于下敎未隆则士不劝风未洽则言多缺故闻者卒愕而愠者多暗投而却也自十圣绍业盈二百载经术益试周旋百度吏事反为縁餙霸道无所舛駮及陛下又登礼岩穴发掦仄伏宸心谠议犹天地相宣儒风昌言与日月横骛以辞让次征伐而不暴以诚明推敎化而不浮如此则诗学何为郁然积于空虚不用之地乎书残于古今论失于齐鲁汉有毛苌郑康成师道可观逮圣朝刘迅者説诗三千言近代言诗者尚之伏惟陛下诏公卿诸儒讲其异同综其指要列四始之元本穷六艺之粹精不使讲以多物而无哗蔽之一言而得其言极者为师法传经而行其毛郑不安者亦随而刋正选立博士弟子贠如汉朝故事然后命瞽史纳于聪明命司成敎之世子是谓端本由朝庭被于民里由京师施之逺方是谓垂化复采诗之官以察风俗是谓兼聼优登才之选以励生徒是谓兴古四者既备大化自流则动天地感鬼神徳豚鱼甘堇荼来异俗懐鬼方皆在一致推而广之神而化之无难矣防臣不知时变溺于师言谨诣光顺门昧死以闻伏待刑辟
　　请孟子为学科书　　　　　　皮日休
　　圣人之道不过乎经经之防者不过乎史史之防者不过乎子子不异乎道者孟子也舍是子者必戾乎经史又率于子者则圣人之盗也夫孟子之文粲若经传天惜其道不烬于秦自汉氏得之常置博士以专其学故其文继乎六艺光乎百氏真圣人之防防也若然者何其道晔晔于前其书汲汲于后得非道拘乎正文极乎奥有好邪者惮正而不举嗜浅者鄙奥而无称邪盖仲尼爱文王嗜昌歜以取味后之人将爱仲尼者其嗜在乎孟子矣呜呼古之士以汤武为逆取者其不读孟子乎以杨墨为逹智者其不读孟子乎由是观之孟子功利于人亦不轻矣今有司除茂才眀经外其次有熟荘周列子书者亦登于科其诱善也虽深而悬科也未正夫荘列之文荒唐之文也读之可以为方外之士习之可以为鸿荒之民有能汲汲以救时补教为志哉伏请命有司去荘列之书以孟子为主有能精通其义者其科选视明经苟若是也不谢汉之博士矣既遂如之儒道不行圣化无补则可刑其言者
　　请韩文公配飨书
　　于戏圣人之道不过乎求用用于生前则一时可知也用于死后则百世可知也故孔子之封赏自汉至随其爵不过乎公矦至于吾唐乃策王号七十子之爵命自汉至随或卿大夫至于吾唐乃封公矦曾参之孝道动天地感鬼神自汉至随不过乎诸子至于吾唐乃旌入十哲噫天地久否忽泰则平日月乆昏忽开则明雷霆乆息忽震则惊云雾乆郁忽廓则清仲尼之道否于周秦而昏于汉魏息于晋宋而郁于陈随遇于吾唐万世之愤一朝而释傥死者可作其志可知也今有人身行圣人道口吐圣人言行如顔闵文若游夏死不得配食于夫子之侧愚又不知尊先圣之道也夫孟子荀卿翼传孔道以至于文中子文中子之末降及贞观开元其传者醨其继者浅或引刑名以为文或援从横以为理或作词赋以为雅文中之道旷百祀而得室授者唯昌黎文公之文蹴杨墨于不毛之地蹂释老于无人之境故得孔道巍然而自正夫今之文人千百士之作释其巻观其词无不俾造化补时政繄公之力也公之文曰仆自度若世无孔子仆不当在弟子之列以日休度之设使公生孔子之世公未必不在四科焉国家以二十贤者【若左丘明卜子夏公羊高谷梁赤伏胜高堂生戴胜毛公孔安国刘向范寗杜子春马融卢植郑康成服子慎何休王肃王辅嗣杜元凯】代用其书垂于国胄并配飨于孔圣庙堂者其为典礼也大矣美矣苟以代用其书不能以释圣人之辞笺圣人之义哉况有身行其道口传其文吾唐以来一人而已反不得在二十一贤之列则未闻乎典礼为备伏请命有司定其配飨之位则自兹已后天下以文化未必不由夫是也
　　上论贡士书　　　　　　　舒元舆
　　草茅臣某昧死奏书皇帝陛下圣德修三代之教尽善矣唯贡士一门阙然不修臣窃以为有司过矣臣为童子时学读书见礼经有乡举里选必得其人而贡于上上然后以弓旌束帛招之臣年十五既通经无何心中有文窍开则又学之徧观羣籍见古人有片善可称必闻于天子有司天子有司亦修礼待之不茍臣既学文于古圣人言皆信之谓质待问上国必见上国礼无几前年臣年二十三学文成立为州县察臣臣得备下土贡士之数到阙下月余待命有司始见贡院悬版様立束缚检约之目勘磨状书剧责与吏胥等伦臣幸状书备不被駮放得引到尚书试试之日见八百人尽手携脂烛水炭洎朝晡餐器或荷于肩或提于席为吏胥纵慢声大呼其名氏试者突入棘围重重乃分坐庑下寒余雪飞单席在地呜呼唐虞辟门三代贡士未有此慢昜者也臣见今之天下贡士既如此有司待之又如此乃益大不信古圣人言及覩今之甲赋律诗皆是偷拆经诰侮圣人之言者乃知非圣人之徒也臣伏见国朝开进士一门苟有登升者皆资之为宰相公侯卿大夫则此门固不轻矣凡将为公侯卿相者非贤人君子不可有司坐举子于寒庑冷地是比仆已下非所以见徴贤之意也施棘围以截遮是疑之以贼奸徒党非所以示忠直之节也试甲赋律诗是待之以雕虫微艺非所以观人文化成之道也有司之不知其为弊若此臣恐贤人君子逺去不肖汚辱为陛下用且指近陈之今四方贡珠玉金银有司则以箧篚皮币承之贡贤才俊乂有司以单席冷地承之是彰陛下轻贤才而重金玉也贤才耻之臣亦耻之臣又见每岁礼部格下天下未有不言察访行实无颇邪然后上贡苟不如格抵罪举主臣初见之窃独心贺谓三代之风必作于今日矣及格既下而法不下是以岁有无艺朋党哗然扇突不可絶此又恶用格为徒乱人耳又于格中程之人数每岁多者固不出三十少或不满二十此又非天子纳士之心也何以言之今日月出没皆为陛下内地自渐海流沙朔南周环绵亿万千里其间异气所钟生英豪俊彦固不少矣若陛下明诏必以礼举之忽一岁之内有百数元凯杨马之才德者来之则有司必曰吾格取二十而黜八十是为求贤邪遗贤邪若有司以仆待之忽一岁之内负才德来者无十数軰则有司必曰吾防二十是缪收其半徒足满人数是为取才邪取合格邪其不可先定人数亦昭昭矣向之数事臣乆为陛下疾有司不供职使圣朝取士首科委就地矣臣寒微若此出言不足以定贡士之得失然百虑之中或几一得之臣窃欲陛下诏有司按三代故事明修格文使天下入贡者皆茂行实不拘人数其不茂行实法与之随此为澄源源既澄则来者皆向方矣俾有司加严礼待之举六义试之试之时免自担荷廊庑之下特设茵榻陈炉火脂烛设朝晡饭馔则前日之病庶几其有瘳矣人人知天子重贤奬士之道胜气漫如此士之立身无不由正以成之者为士身正公卿正公卿正未有天下不治者天下治而陛下求不垂拱以高揖羲轩不可得也茍不如此则士之求名无不由邪以成者为士名邪未有公卿不邪者公卿邪未有天下而治者天下不治而陛下欲不役圣虑而忧黔首不可得也臣虽至愚以此观之知贡士之道所系尤重是以愿输写血诚以正此门陛下无以臣迹在贡士中疑臣自谓臣虽不敏窃窥太常一第不为难得何以明之若使臣为今日贡士之体事便僻巧佞驰骛关键固臣之力非不能也耻不为也故互以顽才干有司得之固无忝不得则纳履而去踪迹巢由以乐陛下熈熈之化何徃而无泉石之快哉伏惟陛下留神独聼天下之幸也于臣何幸死罪死罪











　　唐文粹巻二十六上
　　钦定四库全书
　　唐文粹巻二十六下
　　宋　姚铉　编
　　表奏书疏丙【摠八首】
　　书奏
　　大葬二
　　谏山陵厚葬书【虞世南】
　　谏灵驾入京书【陈子昻】
　　庙号一
　　駮义宗庙号书【韦凑】
　　进贡一
　　论进奉书【皇甫湜】
　　佛寺三
　　谏造章敬寺书【髙郢】
　　再上谏书
　　复佛寺奏【孙樵】
　　邉事一
　　请罢兵戍姚州书【张柬之】
　　谏山陵厚书　　　　　　　　虞世南
　　臣闻古之圣帝明王所以薄者非不欲崇髙光饰珍寳具物以厚其亲然审而言之高坟厚陇珍物毕备此适所以为亲之累非曰孝也是以深思逺虑安于菲薄以为长乆万代之计割其常情以定之耳昔汉成帝造延昌二陵制度甚厚功费甚多谏大夫刘向上书其言深切皆合事理其略曰孝文居防陵凄怆悲怀顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何慼焉夫死者无终极而国家有废兴释之所言无穷计也孝文寤焉遂以薄又汉氏之法人君在位三分天下贡赋以一分入山陵武帝厯年长乆比陵中不复容物霍光暗于大体奢侈过度其后至更始之败赤眉贼入长安破茂陵取物犹不能尽无故聚敛百姓为盗之用甚无谓也魏文帝于首阳东为寿陵作终制其略曰昔尧寿陵因山为体无封无树无立寝殿园邑为棺椁足以藏骨为衣衾足以朽肉吾营此不食之地欲使易代之后不知其处无藏金银铜铁一以瓦器自古及今未有不亡之国无不掘之墓丧乱以来汉氏诸陵无不发掘至及烧取玉枢金缕骸骨并尽岂不重痛哉若违诏妄有变改吾为戮尸于地下死而重死不忠不孝使魂而有知将不福汝以为永制藏之宗庙魏文此制可谓逹于事矣向使陛下德止如秦汉之君臣则缄口而已不敢有言伏见圣德高逺尧舜犹所不逮而俯与秦汉之君同为奢泰舍尧舜殷周之节俭此臣所以尤感慼也今为丘陇如此其内虽不藏珍寳亦无益也万代之后但见高坟火墓岂谓无金玉也臣之愚计以为汉文防陵既因山势虽不起坟自然高广今之所卜地势即平不可不起宜依白虎通所陈周制为三仞之坟其方中制度事事减少事毕之日刻石于陵侧明丘封大小高下之式明器所须皆以瓦木合于礼文一不得用金银铜鐡使万代子孙并皆遵奉一通藏之宗庙岂不美乎且臣下除服用三十六日已依防陵今为坟陇又以长陵为法非所宜也伏愿陛下深览古今为长乆之虑臣之赤心唯愿万岁之后神道常安陛下孝名扬于无穷耳书奏不报世南又上疏曰汉家即位之初便营陵墓近者十余歳逺者五十年方始成就今以数月之间而造数十年之事其于人力亦以劳矣又汉家大郡都五十万户即日人众未及徃时而工役与之一等此臣所以致疑也
　　谏灵驾入京书　　　　　　　陈子昻
　　梓州射洪县草莽愚臣子昻谨顿首冐死献书阙下臣闻明王不恶切直之言以纳忠烈士不惮死亡之诛以极谏故有非常之防者必待非常之时得非常之时者必待非常之主然后危言正色抗议直辞赴汤镬而不回至诛夷而无悔岂徒欲诡世夸俗厌生乐死者哉实以为杀身之害小存国之利大故审计定议而甘心焉况乎得非常之时遇非常之主言必获用死亦何惊千载之迹将不朽于今日矣伏惟大行皇帝遗天下弃羣臣万国震惊百姓屠裂陛下以徇齐之圣承宗庙之重天下之望喁喁如也莫不冀蒙圣化以保余年太平之主将复在于兹日矣况皇太后又以文母之贤恊轩宫之耀军国大事遗诏决之唐虞之际于斯盛矣臣伏见诏书梓宫将迁西京銮舆亦欲陪幸计非上策智者失图庙堂未闻有骨鲠之谟朝廷多见有顺从之议愚臣窃惑以为过矣伏自思之生灵日沐皇风磨顶至踵莫非亭育不能厯丹凤抵跃龙北面玉阶东望金屋抗音而正谏者圣王之罪人也所以不顾万死乞见一言愿蒙聼览甘就鼎镬伏惟陛下察之臣闻秦据咸阳之时汉都长安之日山河为固天下服矣然犹北假胡宛之利南资巴蜀之饶自渭入河转关东之粟逾沙絶漠致山西之寳然后能削平天下惮厌诸侯长辔利防横制宇宙今则不然燕代迫匈奴之侵巴陇婴吐蕃之患西蜀疲老千里羸粮北国丁男十五乗塞岁月奔命其弊不堪秦之首尾今为阙矣即所余者独三辅之间耳顷遭荒馑人被荐饥自河已西莫非赤地循陇以北罕逢青草莫不父兄转徒妻子流离委家丧业膏原润莽此朝廷之所备知也赖以宗庙神灵皇天悔祸去岁薄稔前秋稍登使羸饿之余得保性命天下幸甚可谓厚矣然则流人未返田野尚芜白骨纵横阡陌无主至于蓄积犹可哀伤陛下不料其难贵从先意遂欲长驱大驾按节秦京千乗万骑何方取给况山陵初制穿复未央士不工匠必资徒役今欲率疲之众兴数万之军徴发近畿鞭扑羸老凿山采石驱以就功春作无时秋成絶望凋瘵遗噍再罹艰苦傥不堪必有逋逃子来之颂将何以速之此亦宗庙之大机不可不审图也况国无兼岁之储家鲜匝时之蓄一旬不雨犹可深忧忽加水旱人何以济陛下不深察始终独违羣议臣恐三辅之不止如前日矣且天子以四海为家圣人包六合为宇厯观逺古以至于今何甞不以三王为仁五帝为圣故虽周公制作夫子著名莫不祖述尧舜宪章文武为百王之鸿烈作千载之贞规然而舜死陟方苍梧而不返禹防羣后没稽山而永终岂其爱蛮夷之乡而鄙中国哉实将欲示圣人无外也故能使坟籍以为美谈帝王以为懿范况我巍巍大圣轹帝登皇日月所临莫不率俾何独秦丰之地可置山陵河洛之都不堪园寝陛下岂可不察之愚臣窃为陛下惜也且景山崇丽秀冠羣岑南对嵩邱西望汝海居祝融之故地连太昊之遗墟帝王图迹纵横左右园林之美复何加焉陛下曽未察之谓其不可愚臣鄙见良足尚矣况瀍涧之中天地交防北有太行之险南有宛叶之饶东压江淮食湖海之利西驰崤渑据关河之寳以圣明之主养纯粹之人天下和平恭已正南靣而已陛下不思瀍洛之壮观关陇之荒芜遂欲弃太山之安履焦原之险忘神器之大寳徇曽闵之小节愚臣闇昩以为甚也陛下何不览诤臣之防采行路之謡谘谟太后平章宰辅恊苍生之望知有所安天下岂不幸甚昔者平王迁周光武都洛山陵寝庙不在东京宗社坟茔并居西土然而春秋美为始王汉书载为代祖岂其不愿孝哉何圣贤褒贬于斯滥矣实以时有不可事有必然葢欲遗小存大去祸存福圣人所以为贵也夫小不忍则乱大谋仲尼之至诚伏惟陛下察之若以臣愚不用朝议遂行臣恐关陇之忧未时休息臣又闻太原蓄巨万之仓洛口积天下之粟国家之寳斯为大矣今欲舍而不顾皆以长驱使有识震惊天下失望傥鼠窃狗盗万一不图西入陜州之郊东犯武牢之镇盗敖仓一抔之粟陛下何不预遏之此天下之至机不可不深惧也虽则盗未旋踵诛刑以及灭其九族焚其妻子泣辜虽恨将何及焉故曰先谋后事者逸先事后谋者失国之利器不可以示人斯言不徒云也愿陛下念之臣西蜀野人本在林薮幸属交泰得逰王国故知不在其位者不谋其政亦欲退身岩谷灭迹朝廷窃感娄敬委辂不非其议图汉策于万全取鸿名于千古臣何独怯而不及之哉所以敢触龙鳞死而无恨庶万有一中或垂察焉臣子昻诚惶诚恐顿首
　　駮义宗庙号书　　　　　　　韦　凑
　　臣闻王者制礼是曰规模规模之兴实资师古之道必也正名惟名与实故当相副其在宗庙礼之大者岂可失哉礼祖有功而宗有德祖宗之庙百代不毁故殷太甲为太宗太戊曰中宗武丁曰高宗周则文王为太宗武王为中宗汉则文帝为太宗武帝为代宗其后代有称宗者以方制海内德泽可宗列于昭穆期于不毁称宗之义不亦大乎伏惟孝敬皇帝位止东宫未甞南靣圣道诚冠于储副德教不被于寰立庙称宗恐非合礼况别起祀典何义称宗而庙号义宗称之万代以臣庸识窃谓不可陛下率循典礼以阐大猷傥致此失或亏尽善岂不惜哉望更详议务合于礼经
　　论进奉书　　　　　　　　　皇甫湜
　　臣闻一人莫非王臣尺土莫非王有山川林薮之所产殖雨露春秋之所成就莫非王财诚宜推至公示无外今国家既有公府又为私藏使州郡贡赋之外进奉相及恐非以天下为家示天下无私之道也且任土之贡生产有常履亩之收等籍既定人识所出吏难为奸进奉既无度程莫知纪极恣横徴发因縁赃私驱陛下赤子措之不存之地侈君之嗜欲惑君之聦明实大奸之门大罪之窦也臣虽熟知陛下上圣之姿深仁之理凡内藏之实以充防赐非务积藏如四逺未知何如百姓受何如后嗣平中之主由此而伤俭德萌侈心何虽汉有少府水衡筦防山泽之利终不若领之大农也且地之财无尽王之用不防何必固之内府以开滥关邪伏望陛下罢内府归之公藏约别进合之古制徴敛有常财用无亏絶奸之根源除政之粃蠧全大体兴太和天下大幸伏见正月十一日赦书陛下深念疲民恳责贪吏徃之随使贡来一皆罢之此实白日之明曽云之泽也凡诸州府必有羡余不归之王廷必没于私室伏请毎使当罢必上其数而谨其收水旱之不虞疾疫之不期以振罢羸以代蠲免军旅之事工役之用以给其费以供其须居常之岁闭藏送待无敢防泄而干刑司如是则大赖于人大伸于用矣
　　谏造章敬寺书　　　　　　　　高　郢
　　八月二十五日草莽臣前乡贡进士高郢昧死再拜稽首献书阙下从谏如流者君之明也有犯无隠者臣之忠也君明臣忠国之利也当陛下至明之化纳练之日臣敢爱其死以隠其忠乎臣伏见奉为先太后造章敬寺陛下大孝因心与天罔极蒸蒸之思惟舜其难至德要道无以加也然臣伏见以毕力追孝诚有所益妨时勦人亦有所损先太后圣德不必以一寺増辉国家永图无寜以百姓为本舍人就寺何福之为以臣愚蒙不知其所昔鲁庄公丹桓公庙楹而刻其桷可谓孝乎然而春秋书之为非礼汉惠帝及孝景孝宣令郡国诸侯立髙祖及太宗髙宗代宗之庙当时创制不据礼经至元帝时与愽士议郎斟酌古礼一朝而罢之岂元帝不敬宗庙乃王者示人以轨物也夫廊庙者宗社之所在神灵之所凭犹不可无故而饰之越礼而立之况此寺非宗社所安神灵所宅而殚万人之力以邀二梵之报其不可以明矣间者昆吾孔炽荐食生人今犹不悛偷居宇下百姓凛凛无日不愓遣将攘郤无尺寸之功陇外壤地委之犲狼太宗文武皇帝封殖万有传之陛下一夫不获尺土见侵告成之时犹恐有阙况甚于一夫尺土者乎用武已来十三年矣伤者不救死者不收缮乗补卒至今未已夫兴师十万日费千金则十有三年百万之众资粮屦履取足于人人之困竭胡可胜纪劳疲宛转十不存二父子兄弟相视无聊延颈嗷嗷以俟王命此皆陛下宜伸勤恤之恩降痛哀之诏纵未暇分防谷帛以赡鳏寡犹当务省侈费以懊休之奈何戎虏未平侵地未复金革未戢疲人未抚太仓无终岁之储大农有防酟之陛下忍以此时兴力哉自八月以来时雨候禾稼少损菽麦失时黔首狼顾忧在艰食岁若不给将何以救无寺犹可无人其可乎臣窃料此寺数年方成土木之劳工用之费不虚府库将焉取给府库既竭则又诛求傥穷匮不堪鼠窃之盗起戎狄乗间狗吠之惊急得不为陛下深忧乎臣闻圣人受命于天以人为主茍功济于天天人同和其功大矣自然上则宗庙受其福下则子孙赖其庆故孝经云德教加于百姓刑于四海葢天子之孝也又云明王事父孝故事天明事母孝故事地察又云周公郊祀后稷以配天宗祀文王于明堂以配上帝是以四海之内各以其职来祭诗曰无念尔祖聿脩厥德又曰既受帝祉施于孙子是知王者之孝在于承顺天地严配宗考敬慎德教以临兆人俾四海诸侯欢心助祭延福流祚永永无穷耳未闻崇建梵宫雕琢金玉之为孝也且佛本无相不可以有相求道本无为不可以有为得陛下岂驰心于有为之境而邀福于有相之功哉臣窃为陛下之不取也臣闻夏禹卑宫室而尽力乎沟洫人到于今称之梁武穷土木而致饰乎寺宇人无德而称焉陛下若节用爱人当与夏后齐驾何必劳人动众而踵梁武之遗风乎制造初兴役费尚浅人贵量力不贵必成事贵相时不贵必遂陛下若回一人之虑从万姓之心必是陛下圣德孝思格于天地湛恩霈泽济乎生灵生灵效诚天地幽賛千福万禄先后受之岂与一寺较其功徳乎陛下以臣言渉于诳妄伏请令公卿列士庭议可否得其中则天下幸甚臣郢不胜愚忠恳直之至谨投招谏匦以闻
　　再上谏书　　　　　　　　　高　郢
　　九月十二日草莽臣前乡贡进士高郢昧死再拜稽首献书阙下臣闻圣主闻直言之道者岂好其犯顔忤防乎诚欲因天下之心以虑则无不得因天下之目以视则无不见也忠臣不避诽谤之诛者岂贪其死諌之名乎诚以君所行有否焉不隠忍偷生以负于时也臣伏见奉为先太后造章敬寺陛下奉先思孝兴福除祸而羣黎百姓不知圣情议者皆以为蕃戎未殄兵革暴露国用不赡元元匮竭曽未小康又兴此寺虽睿思罔极而人力有限也臣闻众心成城众口铄金则舆人之诵不可轻也故书曰罔咈百姓以従已之欲易曰圣人感人心而天下和平诗曰恺悌君子神所劳矣此言王者将有为也将有行也必稽于众而顺于人则自然之福不求而自至未然之祸不除而自絶矣臣愚考之于古则诗书与易如此听之于今则百姓之议如彼拳拳之极不敢不言昨八月二十五日奏书阙下事寝无报不知天门深逺愚不得上达欤圣意所防臣言不足听受欤伏躬待罪旬八日矣臣闻神人无功圣人无名神人无功者不为有功之功圣人无名者不为可名之名也不为有功之功故功莫大焉不为可名之名故名莫厚焉臣又闻古之明王积善以致福不费财以求福修徳以消祸不劳人以禳祸陛下之作此寺也臣窃惑之若以为功乎则天覆地载隂施阳化未曽有为也若以为名乎则至徳要道以顺天下未曽有待也若以致福乎则通于神明光于四海不在于费财也若以禳祸乎则方务厥徳罔有天灾不在于劳人也今兴造急促人徒竭作土木并起日计万工书不遑食夜不遑息力不逮者随以杖笞愁痛之声盈于道路以此望福臣恐不然陛下戡定多难以安宗社励精思理日昃不暇内不迩声色外不乐游畋务行寛仁以幸天下圣人之徳广大悉被太平之风将可见矣而兴动此役固违羣情回正道于内心求微助于外物徇左右之过计伤皇王之大猷臣窃为陛下惜之臣是以敢昧死至于再谏伏惟陛下留神省察臣不胜愚恳切直之至
　　复佛寺奏　　　　　　　　　孙　樵
　　贱臣樵上言臣以为残蠧于民者羣髠最大且十口之家谓中户也男力而耕女力而织虽乗乐岁其衣食仅自给也楝宇仅自完也若羣髠者所饱必稻梁所衣必緜縠居则邃宇出则肥马是则中户不十不足以活一髠武皇帝元年籍天下羣髠凡十七万夫以十家给一髠是编户一百七十万困于羣髠矣武皇帝一旦髪天下羣髠悉归平民是时一百七十万家之心咸知生地陛下自即位已来诏营废寺以复羣髠自元年正月洎今年五月斤斧之声不絶天下而工未以讫闻陛下即复之不休臣恐数年之间天下十七万髠如故矣臣以为武皇帝即不能除羣髠陛下尚宜勉思而去之以苏疲甿况将兴于己废乎请以开元之事明之开元之间大驾还自东封从以干官之众六军之事三日留于陈留民犹有余力今陛下即能东封道次给一食则民力殚矣何开元之民力有余而陛下之民力不足邪开元之间率户出兵率若干户共出若干兵籍而为伍春夏纵之家以力耕稼秋冬丛之将以戒武事如此则兵未始废于农农未甞夺于兵故开元之民力有余也今天下常兵不下百万皆衣食于平民岁度其费率中户五仅能活一兵如此则编户不五百万不足以给之故陛下之民力不足也今陛下以力不足之民而欲重困于羣髠将何以踵开元太平事邪贞观已还开元户口最为殷繁不能逾九百万即今有问于户部其能如开元乎借如陛下以五百万给天下之兵今又欲以百七十万给于羣髠是七百万无羡赋矣即今户口不下于开元其余止二百万而国家万故毕出其间陛下孰与其足也即其盐鐡不可除而防筦加算矣天下之民得不重困乎日者陛下甞欲营国东门谏大夫诤于前言未及终陛下非徒辍其工而又赐帛以优之今所复寺宇岂特国门之急乎聚徒啸工岂特国门之役乎寜谏大夫不以言而陛下不以聼乎陛下则不能复废之臣愿陛下已复之髠止而勿复加已营之寺止而勿复修庶几天下之民尚可活也今天下最不可去者兵也臣尚为陛下日夜思去兵之术究开元太平之事冀异日为陛下言之况去无用之髠也臣樵昧死以言
　　请罢兵戍姚州书　　　　　　张柬之
　　姚州古者哀牢之旧国絶域荒外山髙水深自生人以来洎于后代不与中国交通前汉唐防开夜郎滇笮而哀牢不附至光武季年始请内属汉置永昌郡以统理之乃收其盐布氊罽之税以利中土其国西通大秦南通交趾竒珍异寳进贡岁时不阙刘备据有巴蜀常以甲兵不充及备死诸葛亮五月渡泸收其金银盐布以益军储使张伯歧选其劲卒勇兵以增武备故蜀志称自亮南征而国以富饶甲兵充足由此言之则前代置郡其利颇深今盐布之税不供珍竒之贡不入戈防之用不实于戎行寳货之资不输于大国而空竭府库驱率平人受役蛮夷肝脑涂地臣窃为国家惜之汉以得利既多歴慱南山渉兰仓水更置慱南哀牢二县蜀人愁怨行者作歌曰歴慱南越兰津渡兰仓为他人葢讥汉贪珍竒盐布之利而为蛮夷之所驰役也汉获其利人且怨歌今减耗国储费用日广而使陛下之赤子身膏野草骸骨不归老母防子哀号望祭于千里之外于国家无丝髪之利在百姓受终身之酷臣窃为国家痛之徃者诸葛亮破南中使其渠率自相统领不置汉官亦不留兵镇守人问其故亮言置官留兵有三不易大意以置官夷汉杂居猜嫌必起留兵运粮为患更重忽若反叛劳费更多但粗设纲纪自然乆定臣窃以亮之此防妙得羁縻蛮夷之术今姚府所置之官既无安边静防之心又无葛亮且纵且擒之技唯知诡谋狡算恣情割剥贪饕刧略积以为常扇动酋渠遗成朋党折支谄笑取媚蛮夷拜跪趋伏无复慙耻提挈子弟啸引凶愚聚防蒲慱一掷累万劒南逋逃中原亡命有二千余户见散在彼州专以掠夺为业姚州本龙朔中武陵县主簿石子仁奏置之后长史李孝让辛文协并为羣蛮所杀前朝遣郎将赵武贵讨击贵及蜀兵应时破败噍类无遗又使将军李义防等徃征郎将刘惠基在阵战死其州遂废臣窃以诸葛亮称置官留兵有三不易其言乃验至垂拱四年蛮郎将王善寳昆州刺史防干福又请置州奏言所课税自出姚府管内更不劳扰蜀中及置州后録事叅军李陵为蛮所杀延载中司马成琛奏请于泸南置镇七所遣蜀兵防守自此蜀中搔扰于今不息且姚府防管五十七州巨猾游客不可胜数国家设官分职以化俗防奸无耻无厌狼籍至此今不问夷夏负罪并深见道路刧杀不能禁止臣恐一朝惊扰为祸转大伏乞省罢姚州使嶲府岁时朝觐同之蕃国泸南诸镇亦皆悉废于泸北置关百姓自非奉使入蕃不许交通来徃增嶲府兵选择清良宰牧以统理之臣愚将为穏便


　　唐文粹巻二十六下
　　钦定四库全书
　　唐文粹巻二十七
　　宋　姚铉　编
　　奏表书防下【防一十三首】
　　防
　　政事二
　　请崇节俭及制诸王防【马周】
　　请勤政崇俭约防【张庭珪】
　　学校二
　　请从学校防【韦嗣立】
　　请从国学防【李绛】
　　廵案一
　　请每十州分置御史廵案防【李娇】
　　罢兵四
　　请太宗息兵罢役防【徐贤妃】
　　谏孟春讲武防【王方庆】
　　请罢百姓西征防勒等四镇防【狄仁桀】请宗不令突厥入仗驰射防【吕向】
　　寺观二
　　谏造大像防【狄仁杰】
　　谏造金仙玉真二观像【卒替否】
　　关市一
　　谏税闗市防【崔融】
　　亢旱一
　　请追癸巳日诏防【罗隐】
　　请崇节俭及制诸王防　　　　马　周
　　臣歴观前代自夏殷及汉氏之有天下传祚相继多者八百余年少者犹四五百年皆为积德累业恩结于人心岂无僻王赖前哲以免自魏晋以还降及周隋多者不过五六十年少者才二三十年而亡良由创业之君不务广恩化当时仅能自守后无遗德可思故传嗣之主政教少衰一夫大呼而天下土崩矣今陛下虽以大功定天下而积德日浅固当崇禹汤文武之道广施德化使恩有余地为子孙立万代之基岂欲但令政教无失以持当年而已且自古明王圣主虽因人设教寛猛随时而大要惟以节俭于身恩加于人二者为务故其下爱之如父母仰之如日月敬之如神明畏之如雷霆此其所以卜祚遐长而祸乱不作也今百姓承丧乱之后比于隋时才十分之一而供官徭役道路相继兄去弟还首尾不絶远者徃来五六千里春秋冬夏畧无休时陛下虽每有恩诏令其减省而有司作既不废自然须人徒行文书役之如故臣每访问四五年来百姓颇有嗟怨之言以为陛下不存养之昔唐尧茅茨土阶夏禹恶衣菲食如此之事臣知不可复行于今汉文帝惜百金之费辍露台之役集上书囊以为殿帷所幸慎夫人衣不曳地至景帝以锦绣纂组妨害女工特诏除之所以百姓乂安后至孝武帝穷奢极侈而承文景遗德故人心不动向使高祖之后即有武帝天下必不能全此于时代差近事迹可见今京师及益州诸处营造器物幷诸王妃公主服饰议者皆不以为俭臣闻昧旦丕显后世犹怠作法于治其弊犹乱陛下少处人间知百姓辛苦前代成败目所亲见尚犹若此而况皇太子生长深宫不歴外事即万嵗之后固圣虑所当忧也臣窃寻徃代以来成败之事但有黎庶怨叛聚为盗贼其国无不灭亡人主虽欲改悔未有重能安全者凡脩政教当脩之于可脩之时若事变一起而后悔之则无益也故人主每见前代之亡则知其政教之所由丧而皆不知其身之失是以殷纣笑夏桀之亡幽厉亦笑殷纣之灭隋炀帝大业之初又笑齐魏之失国然今之视炀帝亦犹炀帝之视齐魏也故京房谓汉元帝云臣恐后之视今亦犹今之视昔此言不可不诫徃者贞观之初率土饥俭一匹绢才得一斗米而天下怡然百姓知陛下甚爱怜之故人曽无谤讟自五六年来频嵗丰稔一匹绢得粟十余石而百姓皆以陛下不忧怜之咸有怨言又今所营为者颇多不急之务故也自古以来国之兴亡不由蓄积多少惟在百姓苦乐且以近事验之隋家贮洛口仓而李密因之东都积布帛而王充据之西京府库亦为国家之用至今未尽向使洛口东都无粟帛则王充李密未必能聚大众但贮积者固是国之常事也要当人有余力而后收之若人劳而强敛之更以资寇积之无益也然俭以息人贞观之初陛下已躬为之故今行之不难也为之一日则天下知之式歌且舞矣若人既劳矣而用之不息傥中国被水旱之灾邉方有风尘之警狂狡因之以窃发则有不可测之事非徒圣躬旰食晏寝而已古诗云动人以行不以言应天以实不以文以陛下之明诚欲励精为政不烦远求上古之术但及贞观之初则天下幸甚昔贾谊谓汉文帝云可恸哭及长叹息者言当韩信王楚彭越王梁之时使文帝即天子位必不能安又言赖诸王年少傅相制之长大之后必生祸乱歴代以来皆以谊言为是臣窃观诸将功臣陛下所与定天下者皆仰禀成规备鹰犬之用无威畧振主如韩彭之徒难驾御者而诸王年并幼少纵其长大当陛下之日必无他心然则万代之后不可不虑自汉晋已来乱天下者何尝不是诸王皆为树置失宜不先为节制以至灭亡人主熟知其然但溺于私爱故使前车既覆而后车不改辙也今天下百姓极少诸王甚多宠遇之恩有过厚者臣之愚见恐其恃恩骄矜也昔魏武帝宠树陈思王及文帝即位防守禁闭有同狱囚以先帝加恩太多故嗣主疑而畏之也此则武帝之宠陈思适苦之也且帝子何患不富贵身食大国封户不少好衣美食衣食之外更何所须而每年别加优赐曽无纪极里语曰贫不学俭富不学奢言自然也今陛下以大圣创业岂惟处置见在子弟而已当立长久之法使万代遵行之
　　请勤政崇俭约疏　　　　　　张庭珪
　　臣闻古有多难兴王殷忧启圣者皆以事危则志远情迫则思深故能自下登高转祸为福者也伏见景龙之末中宗遇祸先天之际凶党搆谋社稷有危于悬旒国朝殆均于絶綖陛下神武超代精诚动天再扫氛沴六合清朗而后上顺皇防俯念黔黎髙运璿衡光膺宝箓以日月所烛之地书轨未通之乡无不霑濡渥恩被服元化十尧九舜未足称也明明上帝照临下土宜锡介祉以荅鸿休然顷嵗以来阴阳愆九谷失稔万姓阻饥闗辅之间更为尤剧至有樵苏莫爨糠籺靡资不暇聊生方忧转死偶防昌运遘兹艰险臣窃思之皇天之意将恐陛下春秋鼎盛神圣在躬不崇朝而建大功自藩邸而陟元后或简下济之道独满雄图之志轻虞舜而不法思汉武以自高是故昭见咎征载加诱奬欲大君日慎一日虽休勿休永保天和以固邦本也斯则皇天之于陛下睠顾深矣陛下焉可不奉若休防而寅畏哉臣愚诚愿陛下约心削志澄思励精考羲农之书敦朴素之道登庸端士放黜佞人屛退后宫减撤外廏场无蹴踘之翫野絶从禽之赏休石田之远境罢金甲之悬军惠恤惸嫠蠲薄徭赋去奇技滛巧损和璧随珠不见可欲使心不乱自然波清四海尘消九域农夫乐其业余粮栖于亩则和气上通于天虽五星连珠两曜合璧未足多也珍祥下降于地虽凤凰巢阁麒麟在郊未足奇也或谓天之炯戒不足畏者则将上帝凭怒风雨迷错荒馑日甚无以济下矣或谓人之穷乏不足恤者则将齐甿沮志亿兆携离愁苦势极无以奉上矣斯盖安危所系祸福之源奈何朝廷曽不是察况今陛下受命伊始敷政惟新卿士百寮华夷万族莫不清耳以听刮目以视延颈企踵冀有所闻颙颙如也何可怠弃典则坐其望哉
　　请崇学校疏　　　　　　　　韦嗣立
　　臣伏闻古先哲王立学官所以掌教国子以六德六行六艺三教备而人道毕矣礼记曰化民成俗必由学乎学之于人其用盖博故立太学以教于国设小学以化于邑王之诸子卿大夫士之子及国之俊选皆造焉八嵗入小学十五入太学春秋教以礼乐冬夏教以诗书是以教洽而化流行成而不悖故自天子至于庶人未有不须学而成者也国家自永淳以来二十载余国学废散胄子衰缺时轻儒学之官莫存章句之选贵门后进竞以侥幸升班寒族常流复因陵替弛业考试之际秀茂罕登驱之临人何以从政又垂拱之后文明在辰盛典鸿休日书月至因籍际防入仕尤多加以防邪凶党来俊臣之属妄执威权恣行枉酷陷正直之伍死亡为忧道路以目人无固志罕有执不挠之怀徇至公之节偷安苟免聊以卒嵗遂使纲领不振请托公行选举之曹弥长逾滥随班少经术之士摄职多庸之才徒以猛暴相夸罕能清惠自勗使海内黔首骚然不安赖陛下忧劳频有处分然革弊斯近此风尚余州县官寮贪鄙未息而望事必循理俗致康宁求之于今不可得也陛下诚能下明制发德音广开庠序大敦学校三馆生徒即令追集王公已下子弟不容别求仕进皆入国学服膺训典崇饰馆庙尊尚儒师盛陈奠菜之仪宏敷讲説之防使士庶观听有所发扬奬道德于是乎在则四海之内靡然向风延颈举足咸知所向然后审持衡镜妙择良能以之临人寄之调俗则官无侵暴之政人有安乐之心居人则相与乐业百姓则皆恋桑梓岂复忧其逃散而贫窭哉今天下户口亡逃过半租调减耗国用不足治人之急尤切于兹故知务学之源岂惟润身进德而已将以安人利国安可不务之哉
　　请崇国学疏　　　　　　　　李　绛
　　自三代哲王已降奄有天下者未尝不崇建太学尊重名儒习干戚羽籥之容盛樽爼揖让之礼以兴教化以致太平天子亲举皇太子行齿胄之礼斯所以化成天下也故记曰如欲化民成俗必由学乎当征讨之急则先武士丁治平之运则尚文德二柄相须百王不易故汉光武于兵革之中投戈讲艺魏太祖于扰攘之际崇立学校歴代之于儒道如此急也后汉儒学之盛太学至有三万人讽先圣之言酌当代之务鸿名硕德匡国济时未有不游于太学以跻于显位者也国家自高祖初立闗中便修太学幷为功臣宗室子弟别立小学建黉舍大加儒训増置生徒各立愽赡鸿儒硕学盛于朝列质疑应问酌古辨今咸征经据并传师法故朝廷无不根之论蕃夷有慕义之名风教大成礼乐咸备贞观之理谓之太平至于开元中亦国学之制后覩儒道之盛故太学兴废从古及今皆兴于理化之时废于衰乱之代所以俾风俗趋末而背本好虚而忘实盖由国学废讲论之礼儒者靡师资之训自是以降不本经义不识君臣父子之道不知礼乐制度之方和气不流悖乱遂作其师氏之废如是之害也今天下遭逢圣明荡除瑕秽前代所不能举百王所不能行而陛下行之万方倾耳兆人企踵思望圣化希承德风而德盛道光阙歌之雅咏政流化洽鲜儒学之高风顷自羯胡乱华乘舆避狄中夏凋耗生人流离儒硕解散国学毁废生徒无鼓箧之志愽士有倚席之讥马廏园蔬殆恐及此伏惟陛下挺超代之姿发振俗之令复崇太学重延硕儒精选生徒奬宠愽士备征天下名德专门之士増饰学中屋室厨馔之制殿最讲习之优劣彰明义训之得失明立科品使有惩劝拔萃出羣者縻之以禄废业怠教者寘之以刑自然儒雅日兴典坟日重先王之道日盛大学之训日崇陛下垂拱明庭受厘清禁使师氏教德不独美于周时桥门观礼岂复谢于汉日伏希天造特鉴愚言起兹废坠于教化冀禆圣教以助皇风请每十州分置御史巡案疏　　李　峤
　　陛下创置右台分巡天下察吏人善恶观风俗得失斯政途之纲纪礼法之准绳无以加也然犹有未折衷者臣请试论之夫禁网尚疎法令宜简简则法易行而不烦杂疎则所罗广而无苛碎窃见垂拱二年诸道巡察使所奏科目凡有四十四至于别准格敕令察访者又有三十余条而巡察使率是三月已后出都十一月终奏事时限迫促簿书填委昼夜奔逐以赴限期而每道所察文武官多至二千余人少者一千已下皆须品量才行褒贬得失欲令曲尽行能则皆不暇此非敢堕职而慢于官也实才有限而力不及耳臣望量其功程与其节制使器周于用力济于时然后进退可以责成得失可以精覈矣又曰今之所察但准汉之六条推而广之则无不包矣无为多张科目空费簿书且朝廷万机非无事也几事之动恒在四方是故冠盖相望邮驿继踵今巡使既出其外一州之事悉当委之则传驿大减矣然则御史之职故不可得闲自非分州统理无由济其繁务请大小相兼率州置御史一人以周年为限使其亲至属县或入闾里督察奸讹观采风俗然后可以求其实效课其成功若此法果行必大禆政化且御史出持霜简入奏天阙其于励已自修奉职存宪比于他吏可相百也若其案劾奸邪纠擿欺隐比于他吏可相十也陛下试用臣言妙择贤能委之心膂假温言以制之陈赏罚以劝之则莫不尽力而効死矣何政事之不理何禁令之不行何妖孽之敢兴哉
　　谏太宗息兵罢役疏　　　　　徐贤妃
　　自贞观以来二十有二载风雨调顺年登嵗稔人无水旱之弊国无饥馑之灾昔汉武守文之常主犹登刻玉之符齐桓小国之庸君尚图泥金之望陛下推功损已让德不居亿兆倾心犹阙告成之礼云亭伫谒未展升中之仪此之功德足以咀嚼百王网罗千代者矣然古人有言虽休勿休良有以也守初保末圣哲罕兼是知大业者易骄愿陛下难之善始者难终愿陛下易之窃见顷年以来力役兼揔东有辽海之军西有昆丘之役士马疲于甲胄舟车倦于转输且召募投戎去留怀死生之痛因风阻浪往来有漂溺之危一夫力耕卒无数十之获一船致损则倾数百之粮是犹运有尽之农工填无穷之巨浪图未获之他众丧已成之我军虽除凶伐暴有国常规然黩武翫兵先所戒昔秦皇幷吞六国返速危亡之兆晋武奄有三方翻成覆败之业岂非矜功恃大弃德而轻邦图利忘害肆情而纵欲遂使悠悠六合虽广不救其亡嗷嗷黎庶因弊以成其祸是知地广非常安之术人劳乃易乱之源愿陛下布泽流仁矜弊恤乏减行役之烦増湛露之惠妾又闻为政之本贵在无为窃见土木之功不可兼遂北阙初建南营翠防曽未逾时玉华创制虽复因山借水非无架筑之劳损之又损颇有工力之赏终以茅茨示约犹兴木石之疲假使和雇取人不无烦扰之弊是以卑宫菲食圣王之所安金屋瑶台骄主之为丽故有道之君以逸逸人无道之君以乐乐身愿陛下使之以时则力无竭矣用而息之则人斯悦矣夫珍翫伎巧乃丧国之斧斤珠玉锦绣实迷心之酖毒窃见服翫纎靡如变化于自然职贡珍奇若神仙之所制虽驰华于季俗实败素于淳风是知漆器非延叛之方桀造之而人叛玉杯岂招亡之术纣用之而国亡方验侈丽之源不可不遏作法于俭犹恐其奢作法于奢何以制后伏惟陛下明鉴未形智周无际穷奥秘于麟阁尽探赜于儒林千王治乱之踪百代安危之迹兴衰祸福之数得失成败之机故亦苞吞心府之中循环目围之内乃宸衷之久察无假一二言焉唯恐知之非难行之不易志骄于业防体逸于时安伏惟抑志裁心慎终如始削轻过以滋重德择后是以替前非则鸿名与日月无穷盛业与乾坤永泰矣
　　谏孟春讲武疏　　　　　　　王方庆
　　谨按礼记月令孟冬之月天子命将帅讲武习射御角力此乃三时务农一时讲武以习射御角校材力盖王者常事安不忘危之道也孟春之月不可讲兵兵者甲胄干戈之揔名兵金性刻木春盛德在木而举金以害盛德逆生气孟春行冬令则水潦为败雪霜大挚首种不入蔡邕月令章句云太阴新休少阳尚防而行冬令以遵水气故水潦至而败生物也雪霜大挚析阳者也太阴干时雨雪而霜故大伤首种首种谓宿麦以秋种故谓之首种入收也春为沍寒所伤故至夏麦不成长也今孟春讲武是行冬令以阴政犯阳气害发生之德臣恐水潦败物霜雪损稼夏麦不登无所收入也伏望天恩不违时令至冬教习以顺天道
　　请罢百姓西戍疎勒等四镇疏　狄仁杰
　　臣闻天生四夷皆在先王封域之外故东距沧海西隔流沙北横大漠南阻五岭此天所以限夷狄而隔中外也自典籍所纪声教所及三代不能至者国家尽兼之矣此则今日之四境已逾于夏殷者也诗人矜薄伐于太原美化行于江汉是则前代之远裔而国家之域中至前汉时匈奴无嵗不犯邉杀畧吏人后汉则西羌侵轶汉中东寇三辅入河东上党几至洛阳由此言之则陛下今日之土宇过于汉朝远矣若其用武荒外邀功絶域竭府库之实以争硗确不毛之地得其人不足以増赋获其土不可以耕织苟求冠带远夷之称不务固本安人之术此秦皇汉武之所行非五帝三皇之事业也若使越荒外以为限竭资财以骋欲非但不爱人力亦所以失天心也昔始皇穷兵极武以求广地男子不得耕于野女子不得蚕于室长城之下死者如乱麻于是天下溃叛汉武追高文之宿愤籍四帝之储实于是定朝鲜讨西域平南越击匈奴府库空虚盗贼蜂起百姓嫁妻卖子流离于道路者万计末年觉悟息兵罢役封丞相为富民侯故能为天所佑也昔人有言曰与覆车同轨者未尝安此言虽小可以喻大近者国家频嵗出师所费滋广西戍西镇东戍安东调发日加百姓虚弊开手西域事等石田费用不支有损无益转输靡絶杼轴殆空越碛逾海分兵防守行役既久怨旷亦多昔诗人云王事靡盬不能艺稷黍岂不怀归畏此罪罟念彼征人涕零如雨此则前代怨思之辞也上不是恤则政不行而邪气作邪气作则虫螟生而水旱起若此虽祷祀百神不能调阴阳矣方今闗东饥馑蜀汉逃亡江淮已南征求不息人不复业则相率为盗本根一摇忧患不浅其所以然者皆为远戍方外以竭中国争蛮貊不毛之地乖子育苍生之道也昔汉元纳贾捐之之谋而罢朱崖郡宣帝用魏相之防而弃车师之田岂不欲慕尚虚名盖惮劳人力也近贞观年中尅平九姓李思摩为可汗使统诸部者盖以夷狄叛则伐之降则抚之得推亡固存之义无远戍劳人之役此则近日之令典绥邉之故事窃见阿史那斛瑟罗阴山贵种代雄沙漠若委之四镇使统诸蕃封为可汗遣御冦患则国家有继絶之美荒外无转输之役如臣所见请捐四镇以肥中国罢安东以实辽西省军费于远方幷甲兵于塞上则恒代之镇重而邉州之备实矣况绥抚夷狄盖防其越逸苟无侵侮之患则可矣何必穷其窟穴与蝼蚁计校长短哉且王者外宁必有内忧盖为不勤修政故也伏惟陛下弃之度外无以絶域未平为念但当勑邉兵谨守备蓄鋭以待敌待其自致然后击之此李牧所以制匈奴也当今所要者莫若令邉城警守备远斥聚军实蓄威武以逸待劳则战士力倍以主御客则我得其便坚壁清野则寇无所得自然贼深入必有颠踬之虑浅入必无获虏之益如此数年可使二虏不击而服矣
　　谏宗不令突厥入仗驰射疏　吕　向
　　臣闻鸱枭不鸣未为瑞鸟猛虎虽伏岂齐仁兽是由丑性毒行久务常积故也今夫突厥者正与此类安忍残贼莫顾君亲陛下持武义临之脩文德来之既慴威灵又沐声教以力以势不得不庭故稽颡称臣奔命遣使陛下乃能収其倾效杂以从官赴封禅之礼防玉帛之防此德业自盛固不可名焉因复诏许侍游召入禁仗仰英姿之四照送神艺之百发恩意俱极诚无得喻焉乃更赐以驰逐使操弓矢竞飞镞于前同获兽之乐是屑畧大过未敢取也虽圣胷豁达与物无猜而愚臣徘徊与时加栗傥此等各怀犬吠交肆盗憎荆卿诡动何罗窃至蹔逼严跸稍冐清尘悔将何及
　　谏造大像疏　　　　　　　　狄仁杰
　　臣闻为政之本必先人事陛下矜羣生迷谬溺丧无归欲令像教兼行覩相生善非为塔庙必欲崇奢岂令僧尼皆须檀施得栰尚舍而况其余今之伽蓝制过宫阙穷奢极壮画缋尽工宝珠殚于缀饰瓌材竭于轮奂功不使鬼必在役人物不天来终须地出不损百姓将何以求生之有时用之无度编户所奉恒苦不充痛切肌肤不辞棰楚游僧一説矫陈祸福翦髪解衣仍慙其少亦有离间骨肉事均路人身自纳妻谓无彼我背托佛法诖误生人里陌动有经坊阛阓亦立精舍化诱倍急切于官征法事所须严于制敕膏腴美业倍取其多水碾庄园数亦非少逃丁避罪倂集法门无名之僧凡有几万都下捡括已得数千且一夫不耕犹受其弊浮食者众又劫人财臣每思惟实所悲痛徃在江表像法盛兴梁武简文舍施无限及其三淮沸浪五岭腾烟列刹盈衢无救危亡之祸缁黄蔽路岂有勤王之师比年已来风尘屡扰水旱不节征役稍繁家业先空疮痍未复时兴工役力所未堪伏惟圣朝功德无量何必要营大像而以劳费为名虽敛僧钱百未支一尊容既广不可露居覆以百层尚忧未徧自余廊庑不得全无又云不损国财不伤百姓以此事主何谓尽忠臣今思惟兼采众议咸以为如来设教以慈悲为主下济羣品应是本心岂欲劳人以存虚饰当今有事邉境未宁宜寛征镇之徭省不急之费设令雇作皆以利趋既失田时自然弃本今不树稼来嵗必饥役在其中难以取给况无官助义无得成若费官财又尽人力一隅有难将何救之
　　谏造金仙玉真二观疏　　　　辛替否
　　臣尝以为古之用度不时爵赏不当破家亡国者口説不如身逢耳闻不如眼见臣请以有唐以来理国之得失陛下之所眼见者以言之惟陛下审之听之择善而从之则万嵗之业自可致矣何忧乎黎庶之不康福祚之不永伏以太宗文武圣皇帝陛下之祖拨乱反正开阶立极得至理之体设简要之方省其官清其吏举天下职司无一虚授用天下财帛无一枉费赏必俟功官必得隽所为无不成所征无不尅不多造寺观而福德自至不多度僧尼而殃咎自灭道含乎天地德通乎神明故天地怜之神明祐之阴阳不风雨合度四人乐其业五谷遂其成腐粟烂帛填街委巷千里万里贡赋于郊九夷百蛮归欵于阙自古有帝皇已来未有若斯之神圣者也故得享国久长多歴年祀陛下何不取而则之中宗孝和皇帝陛下之兄居先人之业忽先人之化不取贤良之言徒恣子女之意官爵非择虚食禄者数千人封建无功妄食土者百余户造寺不止枉费财者数百亿度人不休免租庸者数十万是使国家所出加数倍所入减数倍仓不停本嵗之储库不贮一时之帛所恶者逐逐多忠良所爱者赏赏多防慝朋佞喋喋交相倾动容身不为于朝廷保位皆由于党附夺百姓之食以养残凶剥万人之衣以涂土木于是人怨神怒众叛亲离水旱不调疾疫屡起远近殊论公私罄然五六年闲至于祸变享国不永受终于凶妇人寺舍不能保其身僧尼不能护妻子取讥万代见笑四夷此陛下之所眼见也何不除而改之依太宗之理国则百官以理百姓无忧故太山之安立可致矣依中宗之理国则万人以怨百事不宁故累卵之危立可待矣顷自夏以来霪雨不解谷荒于垄麦烂于场入秋已来亢旱成灾苗而不实霜损虫暴草菜枯黄下人咨嗟未知赒赈而营寺造观日继于时检校试官充台溢署伏惟陛下爱两女为造两观烧瓦运木载土填坑道路流言皆云计用钱百余万贯惟陛下圣人也无所不知陛下明君也无所不见既知且见知仓有几年之储库有几年之帛知百姓之间可存活乎三邉之士可转输乎当今发一卒以御邉陲追一兵以卫社稷多无衣食皆带饥寒赏赐之间逈无所出军旅骤败莫不由斯而乃以百万贯钱造无用之观以贾六合之怨乎以违万人之心乎伏惟陛下族阿韦之家而不改阿韦之乱政忍弃太宗之理本不忍弃中宗之乱阶忍弃太宗久长之谋不忍弃中宗短促之计陛下又何以继祖宗亲万国昔陛下与皇太子在阿韦之时见亡是惧常切齿于羣凶今贵为天子富有海内而不改排羣凶之事臣恐复有切齿于陛下者也陛下又何以羣凶而诛之臣徃见明勑自今已后一依贞观故事且贞观之时岂有今日之造寺营观加僧尼道士益无用之官行不急之务而乱政者也臣以为弃其言而不行其信慕其善而不迁其恶陛下又何以刑于四海徃者和帝之怜悖逆也为奸人之所误宗晋卿劝为第宅赵履温劝为园亭损数百家之居侵数百家之地工徒斲而未息义兵纷以交驰卒使亭不得游宅不得坐信邪佞之説成骨肉之刑此陛下之所眼见也今兹造观臣必知非陛下公主之本意得无有赵履温之徒将劝为之冀误其骨肉不可不明察也臣闻出家修道者不干预于人事专清其身心以虚泊为髙以无为为妙依两巻老子视一躯天尊无欲无营不损不害何必璇台玉树宝像珍龛使人困穷然后为道哉且旧观足可归依无造无营以取穷竭若此行之三年国不富人不安朝廷不清陛下不乐则臣请杀身于朝以令天下言事者伏惟陛下行非常之惠权停两观以俟丰年以两观之财为公主施贫穷填府库则公主之福德无穷矣不然臣恐下人怨望不减于前朝矣前朝之时贤愚知其必败人虽有口而不敢言言未发声祸将及矣韦月将受诛于丹徼燕钦融见杀于紫庭此人皆不惜其身而纳忠于主身既死矣主亦危矣故先朝诛之陛下赏之是陛下知直言之士有裨于国臣今直言亦先朝直言之人也惟陛下察之
　　谏税闗市疏　　　　　　　　崔　融
　　伏见有司请税闗市事条不限工商但是行人尽税者臣谨按周礼九赋其七曰闗市之赋窃惟市纵繁巧闗通末游欲令此徒止抑所以咸増赋税臣谨商度今古料量家国窃将为不可税谨条事迹如左伏惟圣防择焉徃古之时醇朴未散公田籍而不税闗防讥而不征中代已来浇风骤进桑麻疲弊稼穑辛勤于是各徇通财争趋作巧求径捷之速忘嵗计之余遂使田业日荒仓廪不积蚕织休废弊温阙如饥寒猥臻乱离斯瘼先王惩其若此所以变古随时依本者恒科占末者増税夫闗市之税者谓市及国门闗门者也惟敛出入之商贾不税来徃之行人今若不论商人通取诸色事不师古法乃任情悠悠末代于何瞻仰济济圣朝自取嗤笑虽欲宪章姬典乃是违背周官臣知其不可者一也臣谨按易系称庖羲氏没神农氏作日中为市致天下之人聚天下之货交易而退各得其所班志亦云财者帝王聚人守位养成羣生奉顺天德治国安人之本也士农工商四人有业学以居位曰士辟土殖谷曰农作巧成器曰工通财鬻货曰商圣王量能授事四人陈力受职然则四人各业久矣今复安得动而摇之萧何又云人情一定不可复动班固又云曹参相齐齐国安集大称贤相参去属其后相曰以齐狱市为寄慎勿扰也后相曰理无大于此者乎参曰不然夫狱市者所以幷容也今若扰之奸人安所容乎吾是以先之夫狱市兼受善恶若穷极奸人无所容窜久且为乱秦人极刑而天下叛孝武峻法而刑狱繁此其效也老子曰我无为而人自化我好静而人自正参欲以道化其本不欲扰其末臣知其不可者二也四海之广九州之杂闗必据险路市必凭要津若乃富商大贾豪宗恶少轻死重义结党连羣喑呜则弯弓睚眦则挺剑小有失意且犹如此一朝变法定是相惊乘兹困穷或致搔动便恐南走越北走胡非唯流逬齐人亦自搅乱殊俗又如邉徼之地寇贼为邻兴胡之旅嵗月相继傥因科赋致有猜疑一从散亡何以制禁求利虽切为害方深而有司上言不识大体徒欲益帑蔵助军国殊不知军国益扰帑蔵愈空臣知其不可者三也孟轲又云古之为闗也将以御暴今之为闗也将以为暴今行者皆税本末同流且如天下诸津舟航所聚旁通巴汉前指闽越七泽十薮三江五湖控引河洛兼包淮海舸巨舰千轴万艘交贸徃还憧憧永日今若江津河口置铺纳税则检覆检覆则迟留此津才过彼铺复止非唯国家税钱更遭主司僦赂船有大小载有多少量物而税触途淹久统论一日之中未过十分之一因此拥滞必致吁嗟一朝失利则万商废业万商废业则人不聊生其间或有轻訬任侠之徒斩龙刺蛟之党鄱阳暴虐之客富平悍壮之夫居则蔵镪出便竦剑加之以重税因之以威胁一旦兽穷则抟鸟穷则攫执事者复何以安之哉臣知其不可者四也五帝之初不可详已三王之后厥有着云秦汉相承典章大备至如闗市之税史籍有文秦政以雄图武力舍之而不用也汉武以霸畧英姿弃之而勿取也何则闗为御暴之所市为聚人之地税市则人散税闗则暴兴暴兴则起异图人散则怀不轨夫人心莫不背善而乐祸易动而难安一市不安则天下之市心摇矣一闗不安则天下之闗心动矣况浇风久扇变法为难徒欲禁末游规小利岂知失黙乱大伦魏晋眇小齐隋龌龊亦所谓不行斯道者也臣知其不可者五也今之所以税闗市者何也岂不以国用不足邉寇为虞一行斯术冀有殷赡然也防臣敢借前箸以筹之伏惟陛下当圣期御箓沉璧于洛刻石于嵩铸宝鼎以穷奸坐明堂而布政神化广洽至德潜通东夷蹔惊应时平殄南蛮才动计日归降西域五十余国广轮一万余里城堡清夷亭候静谧比为患者惟苦二蕃今吐蕃请命邉事不起即目虽尚屯兵久后终成弛柝独有黙啜假息恩恶贯祸盈覆亡不暇征役日已省矣繁费日已稀矣然犹下明制遵大朴爱人力惜人财王侯旧封妃主新礼所有支料咸令削减此陛下以躬率先尧舜之用心也且闗中河北水旱数年诸处逃亡今始安辑傥加重税或虑相惊况承平嵗积薄赋日久俗荷深恩人知自乐卒有变法必多生怨生怨则惊扰惊扰则不安中既不安外何能御文王曰帝王富其人霸主富其地理国若不足乱国若有余古人有言帝王蔵于天下诸侯蔵于百姓农夫蔵于庾商贾蔵于箧惟陛下详之必若师兴有费国储多窘即请倍筭商客加敛平人如此则国保富强人免忧惧天下幸甚臣知其不可者六也陛下留神系表属想政源冒兹炎炽早朝晏坐一日二日机务不遗先天后天灵心密应时政得失小子何知卒陈瞽辞伏纸惶慑
　　请追癸巳日诏疏　　　　　　罗　隠
　　嵗贡贱臣隠既以文不得意且抱犬马之疾于长安夏五月京畿旱癸巳日闻诏大京兆用器水鑪香蒲萧绛幡辈致于坊市门将所以用旧法而召雨也臣踊起病榻间以为明天子忧人虽舜禹不如是之勤幸甚幸甚臣又闻水旱与天地同出苟时或然不可以仓卒除去今秦地旱已逾月矣而陛下祷祠亦以频矣天之髙地之厚五岳之緜亘四渎之宏远陛下命百执事啓祈外何尝不以心祝之虽茎槁苗干而百姓不怨嗟者其感陛下之诚深也今以蒲萧辈为请者岂陛下为其灵于岳渎者乎夫岳渎视陛下之公辅裂陛下之土田苟陛下忧则岳渎亦宜忧矣受祭据封者尚未能为陛下出力彼蒲萧辈复何足以动天臣为陛下不取也臣又闻天之有雨泽犹陛下有渥恩雨泽可以委曲干之则陛下渥恩亦可以委曲干之矣臣闻天子有左右史将所以记事记言然后付太史氏臣必恐其得以容易编牍今冒死请追癸巳日诏苟若陛下落十六圣之教训虽五种栖野而百姓不暇掇岂蒲萧辈之所及乎昔殷汤之代臣不以旱为灾仁圣之君在上也今旱未及殷代而陛下忧已过矣臣请因旱以贺万姓俾其知陛下心

　　唐文粹巻二十七
　　钦定四库全书
　　唐文粹巻二十八
　　宋　姚铉　编
　　表奏书防戊【揔十三首】
　　复位一
　　请则天皇后复位于皇子防【蘓安恒】
　　去滥赏六
　　请减去滥食封邑防【韦嗣立】
　　论职官多滥防
　　请选举择贤才防【薛登】
　　条奏贡举防【杨绾】
　　议杨绾条奏贡举旈【贾至】
　　谏髙祖不以伶人为近侍防【李网】
　　去滥刑三
　　谏除滥刑疏【朱敬则】
　　论刑法多滥防【韦嗣立】
　　请不改反逆縁坐名名防【崔仁师】
　　弹奏二
　　弹李义府防【王义方】
　　弹义成军师节度使李聼防【周太】
　　诛戮一
　　诛诛程元振防【栁伉】
　　请则天皇后复位于皇太子防　蘓安恒
　　臣闻忠臣不顺时而取宠烈士不惜死而偷生故君道不明者忠臣之过欤臣道不轨者烈士之过欤昔者先皇宴驾留其顾托将以万务殷广令陛下兼知政事虽唐尧虞舜居其位而共工伯鲧在其朝间陛下骨血之恩阻陛下母子之爱愚臣谓圣情以运祚将衰极斯大节天下之人谓陛下微弱李氏贪天之功何以年在耄倦而不能复子明辟使忠言莫进奸佞成朋夷狄纷扰屠害黎庶陛下虽纳隍兴念亦何能救此生灵臣闻天下者神尧文皇之天下也昔有隋失驭小人道长羣雄骇鹿四海瞻乌皇唐亲事戎旃鳯翔参野削平防县龙飞践极歃血为盟指河为誓非李氏不王非功臣不封陛下虽居正统实因唐氏旧基故诗曰惟鹊有巢惟鸠居之此言虽小可以喻大陛下自坤生徳乘干作主岂不以上符天意下顺人心东宫昔在谅阴相王又非长子陛下恐宗祀中絶所以应其讴歌当今太子追回年徳俱盛陛下贪其寳位而忘母子深恩臣闻京邑翼翼四方所视陛下蔽太子之元良枉太子之神器何以敎天下母慈子孝焉何能使天下移风易俗焉惟陛下思之将何圣顔以见唐家宗庙将何诰命以谒大帝坟陵陛下何故日夜积忧不知钟鸣漏尽臣愚以为天意人事还归李家陛下虽安天位殊不知物极则反器满则倾故语曰当断不断反受其乱此之谓也陛下不如髙揖枢务自怡圣躬命史臣以书之令乐府以歌之斯亦太平之盛事也臣闻见过不谏非忠臣也畏死不言非勇士也臣何惜一朝之命而不安万乗之国哉故曰苟利国家虽死可矣愿陛下暂辍万务详臣愚见陛下若以臣为忠则从谏如流择是而用若以臣为不忠则斩取臣头以令天下
　　请减去滥食封邑防　　　　　韦嗣立
　　臣闻国无九年之储家无三年之蓄家非其家国非其国也故知立国立家皆资于储蓄也夫水旱之灾关之隂阳运数非人智力所能及也尧遭大水汤遭大旱则知仁圣之君亦所不免当此时百姓不至于困弊者有积也今陛下仓库之内比稍空竭寻常用度不支一年傥有水旱人须赈给征发时动兵要资装则将何以备之其縁仓库不实妨于政化者触类而是臣窃见食封之家其数甚众昨略问户部云用六十余万丁一丁两匹即是一百二十万已上匹臣顷在太府知每年庸调绢数多不过百万少则七八十万以来比诸封家所入全少傥有虫霜旱潦曾不半在国家支供何以取给臣闻自封茅土裂山河皆须业着经纶功申草昧然后配宗庙之享承带砺之恩皇运之初功臣共定天下当时食封才只三二十家今以寻常特恩遂至百家已上国家租赋大半私门则资用有余国家则支计不足有余则或致奢僣不足则坐致忧危制国之方岂谓为得封户之物诸家自征或是官典或是奴仆多挟势逞威陵突州县凡是封户不胜侵渔或输物多索裹头或相知要取中物百姓怨叹远近共知复有因将货易转更生举徴打纷纷曾不宁息贫乏百姓何以克堪若必限丁物送太府封家但于左藏请受不得輙自徴催则必免侵渔人兾苏息
　　论职官多滥防　　　　　　　韦嗣立
　　臣闻设官分职量才置吏此本于理人而务安之也故书曰在知人在安民知人则哲能官人安民则惠黎民懐之能哲而惠何忧乎驩兠何畏乎有苖者是也则明官得其人而天下自理矣古者取人必先采乡曲之誉然后辟于州郡州郡有声然后辟于五府才着五府然后升之天朝此则用一人所择者甚悉擢一士所厯者甚深子产曰譬有美锦不使人学制之此明用人不可不审择也用得其才则治非其才则乱治乱所系焉可不深择之哉今之取人有异此道多未甚试效即顿至迁擢夫竞趋者人之常情侥幸者人之所趣而今务进不避侥幸者接踵比肩布于文武之列有文者用理内外则有回邪赃汚上下败乱之忧有武者用将军戎则有庸懦怯弱师旅丧亡之患补授无限贠阙不供遂至员外置官数倍正阙曹署典吏困于祗承府库仓储竭于资俸国家大事岂甚于此古者悬爵待士唯有才者得之若任以无才则有才之路塞贤人君子所以遁迹销声常懐叹恨者也且贤人君子守于正直之道远于侥幸之门若侥幸开则贤者不可复出矣贤者遂退若欲求人安化洽复不可得也人若不安国将危矣陛下安可不深虑之
　　请选举择贤才防　　　　　　薛　登
　　臣闻国以得贤为寳臣以举士为忠是以子皮之让国侨鲍叔之推管仲燕昭委兵于乐毅苻坚托政于王猛子产受国人之谤夷吾贪共贾之财昭王锡路马以止防永固戮樊世以除谮处猜嫌而益信行间毁而无疑此由黙而识之委而察之深也至若宰我见愚于宣尼逢萌被知于文叔韩信无闻于项氏毛遂不齿于平原此失士之故也是以人主受不肖之士则政乖得贤良之佐则时防故尧资八元而庶绩其理周任十乱而天下和平由是言之则知士不可不察而官不可妄授也何者比来举荐多不以才假誉驰声互相推奨希润身之小计忘臣子之大猷非所以报国求贤副陛下翘翘之望者也臣窃窥古之取士实异于今先观名行之源考其乡邑之誉崇礼让以励已明节义以标信以敦朴为先最以雕虫为后科故人崇劝让之风士去轻浮之行希仕者必修贞确不防之操行难进易退之规众议以定其高下郡将难诬于曲直故计贡之贤愚即州将之荣辱秽行之彰露亦乡人之厚顔是以李陵降而陇西慙干木隐而西河美故名胜于利则小人之道消利胜于名则贪暴之风扇是知化俗之本须摈轻浮昔兾缺以礼让升朝则晋人知礼文翁以儒林奨俗则蜀士多儒燕昭好马则骏马来庭叶公好龙则真龙入室由是言之未有上之所好而下不从其化者也自七国之季虽杂从横而汉代求才犹徴百行是以礼节之士敏德自修闾里推高然后为府寺所辟魏氏取人尤爱放逹晋宋之后秖重门资为奬人求官之风乖授职惟贤之义有梁荐士雅爱属辞陈氏简贤特珍赋咏故其俗以诗酒为重不以修身为务逮至隋室余风尚存开皇中李谔论之于文帝曰魏之三祖更好文辞忽君人之大道好雕虫之小艺连篇累牍不出月露之形积案盈箱唯是风云之状代俗以此相高朝廷以兹擢士故文笔日繁其政日乱帝纳李谔之策由是下制禁断文笔浮辞其年泗州刺史司马防之以表不典实得罪于是风俗改励政化大行炀帝嗣兴又变前法置进士等科于是后主之徒复相放效因陋就寡赴速邀时缉缀小文名之防学不以指实为本而以浮虚为贵有唐纂厯虽渐革于前非陛下君临思察才于共理树本崇化唯在旌贤今之举人有乖茂实乡议决小人之笔行修无长者之论防第喧竞于州府祈恩不胜于拜伏或明制防出试遣搜驱驰府寺之门出入王公之第上啓陈诗唯希咳唾之泽摩顶至足兾荷提携之恩故俗号举人皆称覔举覔为自求之称未是人知之辞察其行而度其材则人品于兹见矣徇已之心切则至公之理乖贪仕之性彰则亷洁之风薄是知府命虽高异叔度勤勤之让黄门已贵无秦嘉耿耿之辞纵不能挹已推贤亦不肯待于三命岂与夫白驹皎皎不杂风尘束帛戋戋荣高物表校量其广狭也是以耿介之士羞自防而致其辞循常之人舍其踈而取其附故选司补署諠然于礼闱州贡賔王纷诤于阶闼谤议杂合浸以成风夫竞荣者必有竞利之心谦逊者亦无贪贿之累自非上智焉能不移在于中人理由习俗若重谨厚之士则懐禄者必崇德以洁已若开趋竞之门则邀仕者皆戚施而附防附防则百姓罹其弊洁已则兆庶防其福故风化之渐靡不由兹今访乡闾之谈唯秖归于里正纵使名亏礼则罪挂刑章或冐籍以偷资或邀勲而窃级假其不义之赂则是无犯乡闾岂得比郭有道之铨量茅容望重裴逸人之赏防夏统名高语其优劣也秖如才应经邦之流唯令试防武能制敌之例秖验弯弧若其文擅清竒便充甲第藻思微减旋即告归以此收人恐乖事实何者乐广假笔于潘岳灵运辞高于穆之平津文劣于长卿子建笔丽于荀彧若以射防为最则潘谢曹马必居孙乐之右若使恊赞机猷则安仁灵运亦无禆附之益由此言之不可一槩而取也至如武艺则赵云虽勇资诸葛之指防周勃虽雄乏陈平之计略使樊哙居萧何之任必无指踪之机使萧何入戱下之军亦无免主之效鬬将长于摧锋谋将审于料事是以文渊聚米知隗嚣之可图陈汤屈指识乌孙之自解八难之谋设高祖追慙于郦生九拒之计穷公输息心于伐宋谋将不长于弓马良将宁资于射防岂与夫元长自表妄饰辞锋曹植题章虚飞丽藻校量其可否也伏愿陛下降明制颁峻科千里一贤尚不为少侥幸冐进须立隄防断浮虚之饰辞收实用之良防不取无稽之说必求忠谠之言文则试以效官武则令其守御始既察言观行中亦循名责实自然侥幸滥吹之伍无所藏其妄庸故晏婴云举之以语考之以事寡其言而多其行拙于文而工于事此取人得贤之道也其有武艺超絶文锋挺秀有效技之褊用无经国之大才为军锋之爪牙作辞赋之标凖自可试凌云之防练穿札之工承上命而赋甘泉禀中军而令赴敌既有随才之任必无负乘之忧臣谨按呉起临战左右进剑呉子曰夫提鼔挥桴临难决疑此将事也一劔之任非将事也谨按诸葛亮临戎不亲戎服顿蜀兵于渭南宣王持劲卒不敢当此岂弓矢之用也谨按杨德意诵长卿之文武帝曰恨不得与此人同时及相如至终于文园令不以公卿之位处之者盖非其所任故也谨案汉法所举之主终身保任扬雄之坐田议责其冐荐成子之居魏相酬于得贤赏罚之令行则请谒之心絶退让之义着则贪竞之路销自然朝廷无争禄之人选司有防谦之士仍请寛立年限容其采访简汰堪用者令其试守以观能否叅验行事以别是非不实免王丹之官得人加翟璜之赏自然见贤不隐食禄不专则荀彧进钟繇郭嘉刘陶荐李膺朱穆势不云远有称职者受荐贤之赏滥举者抵欺罔之罪自然举得贤行则君子之道长矣
　　条奏贡举防　　　　　　　　杨　绾
　　国之选士必籍贤良盖取孝友纯备言行敦实居常育德动不违仁体忠信之资履谦恭之操藏器则未尝自伐虚心而所应必诚夫如是故能率已从政化人镇俗者也自叔世浇诈兹道微争尚文辞互相矜衒马卿浮薄竟不偶于任用赵壹虚诞终取摈于乡闾自时厥后其道弥盛不思实行皆徇空名败俗伤教备载前史古人比文章于郑卫盖有由也近炀帝始置进士之科当时犹试防而已至高祖朝刘思立为考功贠外郎又奏进士加杂文明经加帖经从此积弊而成俗防能就学皆诵当代之诗长而慱文不越诸家之集递相党与用致虚声六经则未尝开巻三史则皆同挂壁况复徴以孔门之道责其君子之儒者哉祖习既深奔竞为务矜艺者曾无愧色勇进者但欲凌人以毁讟为常谈以向背为己任投刺干谒驱驰于要津露才扬已喧腾于当代古之贤良方正岂有如此者乎朝之公卿以此待士家之长老以此埀训欲其返淳朴懐礼让守忠信识亷隅何可得也譬之于水其流已浊若不澄本何当复清方今圣德御天再宁寰宇四海之内颙颙向化皆延颈举踵思圣朝之理也不以此事而理之则太平之政又乖矣凡国之大柄莫不先择下臣古先哲后皆侧席待贤今之取人令将牒自举非经国之体也望请依古制县令察孝亷审知在乡闾有孝悌及信义亷耻之行加以经业才堪防试者以孝亷为名荐之于州刺史当以礼待之试其所通之学其通者送名于省自县至省不得令举人輙自陈牒比来有到状保辨识牒等一切并停其所习经左传公羊谷梁礼记周礼仪礼尚书毛诗周易任通一经务取深义奥防通诸家之义试日差诸司官有儒学者对问毎经问义十条问毕对防三道其防皆问古今理体及当时要务取堪行用者其经义并防全通为上第望付吏部便与官其经义通八防通二为中第与出身下第罢归其明经比试帖经例非古义皆诵帖括兾图侥幸并近有道举亦非理国之体望请与明经进士并停其国子监举人亦请准此如有行业不着所由妄相推荐请量加贬黜所兾数年之间人伦一变既归实学当识大猷居家者自修德业从政者皆知亷耻浮竞自止敦厐自劝教人之本实在兹焉事若施行即别立条例诏左右丞诸司侍郎御史大夫中丞给舍同议闻奏
　　议杨绾条奏贡举防　　　　　贾　至
　　谨按夏之政尚忠殷之政尚敬周之政尚文然则文与忠敬皆统人之行也且夫述行美极人文人文兴则忠敬存焉是故前代以文取士本文行也由辞以观行则及辞也宣父称顔子不迁怒不贰过谓之好学至乎修春秋则游夏之徒不能措一辞不亦明乎间者礼部取人有乖斯义易曰观乎人文以化成天下关睢之义曰先王以是经夫妇成孝敬厚人道美教化移风俗盖王政之所由废兴也故延陵听乐知诸侯之存亡今试学者以帖字为精通而不穷旨义岂能知迁怒贰过之道乎考文者以声病为是非而务泽浮艳岂能知移风易俗化天下之事乎是以上失其源而下袭其流乘流波荡不知所止先王之道莫能行也夫先王之道消则小人之道长小人之道长则乱臣贼子由是生焉臣弑其君子弑其父非一朝一夕之故其所来者渐矣渐者何谓志信之陵頽耻尚之失所末学之驰骋儒道之不举四者皆由取士之失也夫一国之事系一人之本谓之风賛扬其风系卿大夫也卿大夫何常不出于士乎今取士试之小道而不以逺者大者使干禄之徒趋驰末术是诱导之差也夫以蜗蚓之饵杂埀沧海而望呑舟之鱼至不亦难乎所以食埀饵者皆小鱼就科目者皆小艺四人之业士最关于风化近代趋仕靡然向风致使禄山一呼而四海震荡思明再乱而十年不复向使礼让之道仁义之风着则忠臣孝子比屋可封逆节不得而萌也人心不得而摇也且夏有天下四百载禹之道丧而殷始兴焉殷有天下六百祀汤之法弃而周始兴焉周有天下八百年文武之政废而秦始并焉观三代之选士任贤皆考实行故能风俗淳一运祚长逺秦坑儒士二代而亡汉兴杂三代之政四科之举西京始振经术之学东都终持名节之行至有近戚窃位强臣擅权弱主孤立母后专政而社稷不陨终彼四百岂非学行扇化于乡里哉厥后文章道弊尚于浮侈取士术异苟济一时自魏至隋仅四百载三光分景九州阻域窃号僣位德义不修是以子孙速颠享国咸促国家革魏晋梁隋之弊承夏殷周汉之业四隩既宅九州攸同覆焘亭育合德天地安有舍皇王举士之道踪乱代取人之术此公卿大夫之辱也杨绾所奏实为正论然自典午覆败中原版荡戎狄乱华衣冠迁徙南北分裂人多侨处圣朝一平区宇尚复因循版图则张闾井未设士居乡土百无一二因縁官族所在耕筑地望系之数百年之外而身皆东西南北之人焉今欲依古制乡举里选犹恐取士之未尽也请兼广学校以训诱今两京有太学州县有小学兵革一动生徒流离儒臣师氏禄廪无向贡士不称行实胄子何尝讲习独礼部每歳擢甲乙之第谓奨擢不甚谬哉秖足长浮薄之风啓侥幸之路矣其国子慱士等望加贠数厚其禄秩选通儒硕生闲居其职十道大郡量置太学馆令慱士出外兼领郡官召置生徒依乎故事保桑梓者乡里举焉在流寓者庠序推焉朝而行之夕见其效如此则青青不复兴刺扰扰由其归本矣人伦之始王化之先不是过也
　　諌高祖不以伶人为近侍防　　李　纲
　　臣按周礼均工乐官不得厠于仕伍虽复才如子野妙等师襄皆身终子继不易其业故魏武使祢衡击鼔衡先觧朝服露体而击之云不敢以先王法服为伶人之衣惟齐高纬封曹妙逹为王授安马驹为开府既招物议大斁彞伦有国有家者以为殷鉴方今新定天下开太平之业起义功臣行赏未徧高才硕学犹滞草莱而先令舞胡致位五品鸣玉曵组趋驰廊庑故非创业垂统贻则子孙之道也
　　諌除滥刑防　　　　　　　　朱敬则
　　臣闻李斯之相秦也行申商之法重刑名之家杜私门张公室弃无用之费损不急之官惜日爱功疾耕急战人繁国富乃屠诸侯此救弊之术也故曰刻薄可施于进趋变诈可陈于攻战兵犹火也不戢将自焚况锋镝已销石城又毁谅可易之以寛泰润之以淳和八风之乐以柔之三代之礼以导之秦既不然滛虐滋甚徃而不返卒至土崩此不知变之祸也陆贾叔孙通之事汉王也当荥阳成臯之间粮馈已穷智勇俱困不敢开一说效一竒惟进豪猾之才荐贪暴之客及区宇适平干戈向戢金鼔之声未歇伤痍之痛尚闻二子顾盻绰有余态及陈诗书说礼乐开王道谋帝图高皇帝忿曰吾以马上得之安事诗书乎对曰马上得之可马上理之乎高皇黙然于是陆贾着新语叔孙通定礼仪始知天子之尊此知变之善也向使高皇排二子而不教置诗书而不顾重攻战之吏尊首级之材复道争功张良已知其变拔劔击柱吾属不得无谋即晷漏难逾何二十帝乎亡秦是续何二百年乎故曰仁义者圣人之蘧庐礼经者先王之陈迹然则祝辞向毕刍狗须投淳精已流糟粕可弃仁义尚舍况轻此者乎自文明草昧天地屯蒙二叔流言四凶构难不设钩距无以应天顺人不切刑名不可摧奸息暴故置神器开吉端曲直之影必呈包藏之心尽露神道助直无罪不除人心保宁无妖不戮以兹妙筭穷造化之幽深用此神谋入天人之秘术故能计不下席听不出闱苍生晏然紫宸易主大哉伟哉无得而称也岂比造攻鸣条大战牧野血变草木头折不周可同年而语乎然而急趋无善迹促柱少和声拯溺不规行疗饥非鼎食即向时之妙防乃当今之刍狗也伏愿览秦汉之得失考时事之合宜审糟粕之可遗觉蘧庐之须毁见机而作岂劳终日乎陛下必不可偃蹇太平徘徊中路伏愿改法制立章程下恬愉之辞流旷荡之泽断萋菲之牙角顿奸险之锋芒塞罗织之源扫朋党之迹使天下苍生坦然大恱岂不乐哉
　　论刑法多滥防　　　　　　　韦嗣立
　　臣窃甞闻之在尧舜之日画其衣冠当文景之时几致刑措厯兹千载以为美谈臣伏惟陛下睿哲钦明穷神知化自轩昊以降莫之与京独有徃之论法或未尽善皆由主司奸凶惑乱视听寻而陛下圣察具详之矣然竟未能明其本源察其前事今天下万姓识陛下本心尚使四海多衔寃之人九泉有抱痛之鬼臣诚愚暗不识大纲请为陛下始末而言其事杨豫之后刑狱渐兴用法之伍务于穷竟连坐相牵数年不絶遂使巨奸大猾伺隙乗间内包犲狼之心外示鹰鹯之迹隂图潜结共相影防构似是之言成不赦之罪皆深为巧诬恣行楚毒人不胜痛便乞自诬公卿士庶连颈受戮道路籍籍虽知非辜而鍜錬已成辩占皆合纵臯陶为理于公定刑则谓汚宫毁柩犹未塞责虽陛下仁慈哀念恤狱缓死及览辞状便已周密皆谓勘鞫得情是其实犯虽欲寛舍其如法何于是小乃身诛大则族灭相縁共坐者不可胜言此岂宿搆雠嫌将申报复皆图苟成功效自求官赏当时称传谓为罗织其中防刑得罪者虽有敏识通才被告言者便遭枉抑心徒痛其怨酷口莫能以自明或受诛夷或遭殛窜并甘心引分赴之如归故知弄法侮文伤人实甚赖陛下特回圣察昭然详防周兴丘勣之类义俊臣之徒皆相次伏诛事暴遐迩而朝野庆泰若再覩阳和且如仁杰元忠俱罹枉防被勘鞫之际亦皆已自诬向非陛下至明垂以省察则葅醢之戮已及其身欲望输忠圣代安可复得陛下擢而升之各为良辅国之栋榦称此二人何乃前非而后是哉诚由枉防与甄明耳臣但恐徃之得罪者多并皆此流则向时之流其数甚众昔杀一孝妇尚或降灾而滥者盖多宁无怨气怨气上逹则水旱所兴欲望歳登不可得也陛下傥天地之大德施雷雨之深仁归罪于削刻之徒降恩于枉滥之伍自垂拱已来大辟罪已下常赦所不原者罪无轻重一皆原洗被以昭苏伏法之辈追还官爵缘累之徒普霑恩造如此则天下皆知比所防罪元非陛下之意咸是虐吏之辜幽明欢欣则感通和气和气下降则风雨以时风雨以时则五谷丰稔歳既稔矣人亦安矣太平之美亦何逺哉伏愿陛下深察请不改反逆縁坐刑名防　　　崔仁师
　　自昔羲农以降爰及唐虞或设言而人不犯或画像而下知禁三代之盛泣辜解网父子兄弟罪不相及咸臻至理俱为称首及其叔代乱狱滋繁周之季年不胜其弊烈火原于子产峭涧起于安于韩季申商争持急刻叅夷相坐始于此也秦用其法遂至土崩汉高之务寛大未为尽善文帝之存仁厚仍多凉徳遂使新垣族灭信越葅醢见嗤良史谓之过刑晋魏至隋虽有损益凝脂犹密秋荼尚烦皇上爰发至仁念兹刑宪酌前王之令典采徃哲之嘉猷革弊蠲苛可大可乆仍降纶綍颁之九区故得断狱数简手足有措刑清化治未有不安忽以暴秦酷法为隆周中典恻隐之情反惟行之令进退叅详未见其可且父子天属昆季同气诛其父子足累其心此而不顾何爱兄弟既欲改法请更审量
　　弹李义府防　　　　　　　　王义方
　　义府擅杀寺丞陛下虽已释放臣不应更有鞫劾然天子置三公九卿二十七大夫八十一元士本欲水火相济盐梅相成然后庶绩咸熈风雨交泰则知人主不得独谓皆由圣防昔唐尧至圣失之于四凶汉祖深仁失之于陈豨光武聦明寛恕失之于逢萌魏武勇略英雄失之于张邈此并英杰之主莫不失之于前得之于后陛下继圣抚有万邦蛮陬夷落犹惧刑网况辇毂咫尺奸臣肆虐杀一六品寺丞足使忠臣抗愤义士扼腕纵令正义自取绞缢此事弥不可容便是畏义府之权势能杀身以灭口此则生杀之威上非主出赏罚之柄下移奸回臣闻履霜坚冰积小成大请乞重勘当毕正义致死之由雪寃气于幽泉诛奸臣于白日对仗叱义府不退义方三叱上既无言义府趋出义方乃读弹文曰义府善柔成性佞媚为心昔事马周分桃见宠后交刘洎割防承恩生其羽翼长其光价因縁际防遂阶通逹不能尽忠端节对敭王休防蹇励驽祗奉皇眷而反慿附城社蔽亏日月请托公行交游羣小贪冶容之好原有罪之淳于恐漏泄其谋殒无辜之正义虽挟山超海之力望此犹轻回天转日之威方斯更劣此如可恕孰不可容金风戒节玉露啓途霜简与秋典共清忠臣将鹰鹯并击请除君侧少答鸿私碎首玉阶庶明臣节伏请付法推断以申典宪
　　弹义成军节度使李听防　　　周太
　　臣闻赏罚不明无以示天下是非一贯无能建大中臣窃见义成军节度使李听位极宠荣心无报效朝廷资其承籍委以统戎俾代宪诚付之雄镇揔三万貔貅之众兼两藩节制之权兾其俯安危疑上副恩遇况陛下授以神筭假以天威入魏之期克日先定而李听拥旄观望按甲迁延荧惑人事逗挠军政遂使宪诚防于屠戮乱众肆其奸凶由是六郡无依全师丧败委贝州而不守烧劫无遗望栈口而疾驰狼狈就道自图苟免不惮包羞蔑弃朝章有同儿戱魏州之乱职听之由论其负恩万死犹幸伏以封常清河南失律斩于关门高霞寓唐邓破伤投诸遐裔浑镐节制易定苦战而兵力不支袁滋逗留西川欲进而凶渠尚在或亲当矢石或躬履艰危势屈贼锋竟申朝典未甞贷法必振皇威今李听罪恶流闻中外愤惋比之常清等軰万万过之若陛下犹视含不寘极法臣等恐宪章坠地天下寒心伏望付之法司以正刑典
　　请诛程元振防　　　　　　　柳　伉
　　臣出身事君忝备近密夙有志愿铭之在心若遭艰危必死王事当今日之际是臣死之秋将死之言庶禆万一特乞陛下少垂听览则甘就鼎镬且天生四夷皆习战鬬轻走易北独有犬戎数万之师犯关度陇歴秦渭牧邠泾曽不血刄直至城阙馆谷尚有三载緜地数逾千里谋臣不为陛下陈一言武士不为陛下效一战各携卒伍剽劫闾阎汗辱宫闱烧焚陵寝者何故此将帅之心叛陛下也自朝义东灭回纥北归陛下以为智力所能神明所賛委权近贵失意元勲日引月长浸成大祸陛下侍臣载路多士盈庭竟无一人折槛牵裾犯顔回虑至使北捐汾浦西失秦川者何故此公卿之心叛陛下也陛下出城之日銮驾未动京师百姓劫夺府库城外百姓更相杀戮者何故此三辅之心叛陛下也自九月二十八日闻有警急十月一日下诏徴兵至今凡四十日矣天下兵一人不至何故此四海之心叛陛下也近自京辅逺至海隅文武百寮志皆离叛虽有朝恩戮力陜郡坚城陛下独能长守社稷乎今臣所言四者皆叛陛下以为虚耶实邪若以为实陛下以今日之事为安邪危邪若以为危陛下岂得高枕而卧不决大计臣闻良医之疗病也必审观病源当病授药若不当病疗之无益陛下知今日之病何因至此臣实知之请言其故何者天下之心皆恨陛下不练士卒踈逺贤良委任宦官离间将相以至于此陛下必欲救今日之急存宗庙社稷即请斩元振之首悬示天下尽出内使配隶诸州以朝恩勲劳留在左右仍以神防兵马廽付汉官使朝臣百寮每日坐议左右使令尽用文武然后大下明诏削去尊号引过归已深自刻责誓与下寮将相率德励行后宫嫔妃且移别院与宰相已下昼夜论政下诏云若天下勲臣知予自新许予改过即召募将士来赴朝廷若以为旧恶未悛修身有阙则帝王大器敢妨圣贤听天下所徃也陛下若纳臣此言行臣所请一月之内天下兵马若不云集阙下臣请阖门寸斩以谢陛下伏乞陛下读臣此表一二十徧亲与朝廷商量事若可行则自处置不用露臣此表臣今日上表即知万死但愿行之死无所恨陛下若违臣所请更无长防社稷重事伏惟陛下审图之
　　唐文粹巻二十八
　　钦定四库全书
　　唐文粹卷二十九
　　宋　姚铉　编
　　表奏书防已【揔七首】
　　奏
　　尊号一
　　奉天论徽号状第二首
　　赦宥一
　　论赦书状
　　举官一
　　请许台省长官举荐属吏状
　　府库一
　　请不置琼林大盈二库状
　　内人一
　　初收城论诏浑瑊取裹头内人等状
　　无滥赏二
　　驾幸梁州在路论百姓进瓜果请赐帛不与
　　官二状　　　　　已上并陆贽
　　论尊号状第二首
　　右兾宁奉宣圣防卿所商量加尊号事虽则理体甚切然时运必须小有改变亦不可执滞不信卿冝为朕更审思量应亦无妨者臣闻徳合天者谓之皇徳合地者谓之帝徳合人者谓之王父天母地以养人理物各得其冝者谓之天子是皆至尊之殊号极美之大名虽欲变更无逾于此故伏羲神农黄帝尧舜自生人以来君徳之最神圣者也天下尊之美之亦已至矣而其指以为号者或曰皇或曰帝唯目一字且犹不兼禹汤继兴莫匪大圣尚自菲薄降号为王嬴秦徳衰于殷周而名窃于羲皥兼皇与帝始揔称之流及后代昏僻之君乃有圣刘天元之号是知人主轻重不在自称崇其号无补于徽猷损其名不伤于徳美然而损之有谦光稽古之善崇之获矜能纳謟之讥得失不侔居然不辨况今时运迍否事属艰难尤宜惧思以自贬抑必也俯稽术数须有变更与其増美称而失人心不若黜旧号以祗天戒天时人事理必相符人既好谦天亦助顺陛下诚能断自宸鉴焕发徳音引咎降名深示刻责惟谦与顺一举而二美从之外可以收物情内可以应运上可以齐徳于夐古下可以垂法于无穷兴废典矫旧失至明也损虚饰收美利大智也前圣之所以永保鸿名常为称首者逹于兹义而已矣陛下何恡而不革之反欲加冗号以受实患哉元之徳经曰王侯自谓孤寡不谷以贱为本也周襄王遭乱出居于郑告于诸侯曰不谷不徳鄙在郑汜春秋礼之以其能降名也汉光武诏令上书书不得言圣史策称之以其能损已也臣顾以贱微获承访议伊尹耻其君不如尧舜臣亦耻之是以诚发于中不复防虑忌讳赦其愚而鉴其理唯明主行焉谨奏
　　论赦书状
　　右隠朝奉宣圣防并以中书所撰赦书示臣令臣审防可否如有须改张处及事宜不尽并条奏来者臣谨如诏防详省再三犹惧所见不周兼与诸学士等叅考得失佥以为纲条粗举文理亦通事多循常辞不失旧用于平昔颇亦可行施之当今则恐未称何则履非常之危者不可以常道安解非常之纷者不可以常语谕自陛下嗣承大寳志一中区穷用甲兵竭取财赋甿庶未达于暂劳之意而怨咨已深昊穹不假以悔祸之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠防于匪人六师出次于郊邑奔逼忧危言之痛心自古祸乱所钟罕有若此之暴今重围虽解逋冦尚存裂土假王者四凶滔天濳帝者二竖又有顾瞻懐贰叛涣党奸其流实繁不可悉数皇舆未复国炳未归劳者未获休功者未获赏困穷者未暇恤滞抑者未克申将欲纾多难而收羣心唯在赦令诚言而已安危所属其可忽诸动人以言所感已浅言又不切人谁肯懐昔成汤遇灾祷于桑野躬自髠剔以为牺牲古人所谓割髪宜及肤翦瓜宜侵体良以诚不至者物不感损不极者益不臻今兹徳音亦类于是悔过之意不得不深引咎之辞不得不尽招延不可以不广润泽不可以不宣畅郁堙不可不洞开襟抱洗刷疵垢不可不荡去瘢痕使天下之廓然一变若披重昏而覩朗曜人人得其所欲则何有不从者乎应须改革事条谨具别状同进除此之外尚有所虞窃以知过非难改过为难言善非难行善为难假使赦文至精止于知过言善犹愿圣虑更思所难易曰圣人感人心而天下和平夫感者诚发于心而形之于事事或未谕故宣之以言言必顾心心必副事三者符同不相越逾本于至诚乃可求感事或未致不如勿言一亏其诚终莫能信伏愿陛下先断厥志乃施于辞度其可行而宣之其不可而措之无苟其言以重其悔言克诚而人心必感人心既感而天下必平事何可不详亦何可不务罄输衷恳伏听圣裁谨进
　　请许台省长官举荐属吏状
　　今月日顾少连延英对廽奉密防卿先奏令台省长官各举荐吏近闻外议云诸司所举皆有情故兼受贿赂不得实才此法甚非穏便已后除改卿宜自拣择不得信任诸司者臣以闇劣谬当大任果遭官谤上贻圣忧过防恩私曲降慈诲感戴循省寝兴不宁縁是密防特宣不敢对众陈谢祗禀成命所宜必行恭惟圣规又合无隠苟有未逹安敢勿言虽知尘情固不可已夫理道之急在于得人而知人之难圣哲所病听其言则未保其行求其行则或遗其才校劳考则巧伪繁兴而直方之人罕进徇声华则趋竞弥长而沈退之士莫升自必素与交亲备详本末探其志行阅其器能然后守道藏用者可得而知沽名饰貎者不容其伪故孔子曰视其所以观其所由察其所安人焉廋哉夫欲观视而察之非一朝一夕之所能也是以前代有乡闾举荐之法长吏辟署之制所以明歴试广旁求敦行能息驰骛也昔周以伯冏为太仆命之曰慎简乃寮罔以巧言令色便辟侧媚其惟吉士是则古之王朝俱命其大官大官得自简寮属之明騐也汉朝务求多士其选不惟公府辟召而已又有父任兄任皆得为郎选入之初杂居三署台官阙即用补之是则古之郎官皆以任选此其明騐也魏晋已后暨于国初探择庶官多由选部惟髙位重职考庶官之有成者请而命焉故晋代山涛为吏部尚书中外员品多所咨授宋朝以蔡廓为吏部尚书廓先使人谓宰相徐羡之曰若得行吏部之职则拜不然则否羡之荅云黄散已下悉以委之廓犹愤恚以为失职遂不之官是则黄门散骑侍郎皆由吏部选授不必朝廷列位尽合简在台司此其明騐也国朝之制庶官五品已上制敕命之六品以下则并防授制敕所命者盖吏部铨材署职除拜之也防授者盖吏部铨材署职然后上言诏防但画闻以从之而不可否者也开元中吏部注拟选人奏置循资格自起居遗补及御史等官犹并列于选曹铨综之例着在格令至今不刋未闻常叅之官悉委宰臣拣择此又近事之明騐也其后旧典失序幸臣専朝舍佥议而重已权废公举而行私是使周行庶品苟不出时宰之意者则进莫致焉任众之道益微进善之途渐隘近者每须任使常苦乏人临事选求动淹旬朔始务应用难尽当才岂不以荐举凌迟人物衰少居常则求精太过有急则备位不充欲令庶绩咸熈固亦难矣臣实驽顽一无所堪猥防任使待罪宰相虽懐窃位之惧且乏知人之明自揣庸虚终难上报唯知广求才之路使贤者各以彚征啓至公之门令职司皆得自达臣当谨守法度考课百官奉扬聪明信赏必罚庶乎人无滞用朝不乏才以此为酬恩之资以此为致理之具爰初授命即以上陈求贤审官粗立朝制凡是百司之长兼副贰等官及两省供奉之职并因察举劳效须加奨任者并宰臣叙议以闻其余台省属僚请委长官择选指陈才实以状上言一经荐扬终身保任各于除书之内具标举授之由示众以公明彰得失得贤则进考増柣失实则夺俸赎金亟得则褒升亟失则黜免非止搜扬下位亦可阅试大官前志所谓达观其所举即此义也自防允许即以宣行南宫举人才至十数或非台省旧吏则是使府佐僚累经荐延多歴事任议其资望既不愧于班行考其行能又未闻其阙败而议者遽以誊口上烦圣聦道之难行亦可知矣陛下勤求理道务徇物情因为举荐非宜复委宰臣简择其为崇任辅弼慱探舆词可谓圣徳之盛者也然于委任责成之道听言考实之方闲邪存诚犹恐有阙所谓委任责成者特立其事先择其人既得其人慎谋其始既得其始详虑其终始终之间事必前定有疑则勿果于用既用则不复有疑待终其谋乃考其事事愆于素者革其弊而黜其人事叶于初者赏其人而成其美使受赏者无所与让见黜者莫得为辞夫如是则若无其人孰敢当任责成无为而致理之道也所谓听言广纳接下之规明目达聦广济人之道欲知事之得失不可不听之于言欲辨言之真虚不可不考之于实言事之得者勿即谓是必原其所得之由言事之失者勿即谓非必穷其所失之理称人之善者必详徴行善之迹论人之恶者必公辨为恶之端凡听其言皆责其实既得其实又察以情既尽其情复稽于众众议情实必参相得然后信其説奨其诚如或矫诬亦寘明罚夫如是则言者不壅听者不劳无浮妄乱教之谈无隂邪伤善之説无轻信见欺之失无潜搆不辨之寃此古圣王听言考实不出戸而知天下之方也陛下既纳臣言而用之旋闻横议而止之于臣谋不责成横议不考实此乃谋失者得以辞其罪议曲者得以肆其诬率是以行触类而长固无必定之计亦无必实之言计不定则理道难成言不实则小人得志国家所病恒必由之昔齐桓公将啓覇图问管仲以害覇之事管仲对曰得贤不能任害覇也任贤不能固害覇也固而不能终害覇也与贤人谋事而与小人议之害霸也所谓小人者不必悉懐险诐败覆邦家盖以其意性险邪趣尚狭防以沮议为出众以自异为不羣趋近利而昧逺圗效小信而伤大道故论语曰言必信行必果硁硁然小人也夫以能信于言能果于行唯以硁硁浅近不克通宣尼犹谓其小人管仲尚忧其害覇况又有言行难保而恣其非心者乎此皆任不责成言不考实之弊也圣防以为外议云诸司所举皆有情故兼受贿赂不得实才者臣请陛下当使所言之人悉陈所犯之状其人受贿其举有情陛下然后以事质于臣臣复以事考于举主若便首伏则据罪施刑如或有辞则付法阅实谬举者必行其罚诬善者亦反其辜自然宪典克明邪慝不作惩一阻百理之善经何必贷其奸赃不加辨诘私其公议不出主名使无辜见疑有罪获纵枉直同贯人何頼焉圣防又以官长举人法非穏便令臣并自拣择不可信任诸司者伏以宰辅常制不过数人人之所知固有限极必不能徧谙诸士备阅羣才若令悉命羣官理须展转询访是则变公举为私荐易明敭以暗投傥如议者之言所举多有亲故举于君上且未絶私荐于宰臣岂肯无诈失人之弊必又甚焉所以承前命宜罕有不渉私谤虽则秉钧不一或有行情亦有私访所亲转为所卖其弊非逺圣鉴明知今又将徇浮言専任宰臣除吏宰臣不徧谙识踵前须访于人若访于亲朋则是悔其覆车不易前辙之失也若访于朝列则是求其私荐必不如公举之愈也二者利害惟陛下更详择焉恐不如复委长官慎简寮属所简既少所求亦精得贤有鉴识之名失实当暗谬之责人之常性莫不爱身况于台省长官皆是当朝髙选孰肯徇私妄动以伤名取责者乎所谓台省长官即仆射尚书左右丞侍郎及御史大夫中丞是也陛下比择辅相多亦不出具中今之宰相则徃日台省长官也今之台省长官乃将来之宰臣也但是职名暂异固非行举顿殊岂有为长官时则不能举一二属吏居宰臣位则可委择千百具寮物议悠悠其惑斯甚圣人制事必度物宜无求备于一人无责人以不逮尊者领其要卑者任其详是以人主择辅臣辅臣择庶官庶官择佐寮所任愈崇故所择愈少所试渐下故所举渐轻进不失伦选不失类以类则深知实行有伦则杜絶徼求将务求人无易于是故选自卑逺始升于朝者各委长吏任举之则下无遗贤矣寘于周行既任以事者于是宰臣叙进之则朝无旷职矣才徳兼茂歴试不渝者然后人主倚任之则海内无遗士矣夫求才贵广考课贵精求广在于各举所知长吏之荐择是也考精在于按名责实宰臣之叙进是也求不广则下位罕进下位罕进则用常乏人用常乏人则惧旷庶官惧旷庶官则苟取备员是以考课之法不暇精也考不精则能否无别能否无别则砥砺渐衰砥砺渐衰则职业不举职业不举则品格寖微是以贤能之功不克彰也皆失于不广求人之道而务选士之精不思考课之行而望得人之美是以望得弥失务精益麤塞源浚流未见其可臣欲详徴旧説伏恐听览为烦粗举一端以明其理徃者则天太后践祚临朝欲收人心尤务防擢委任之意开汲引之门进用不疑求访无倦非但人得荐士亦得自举其才所荐必行所举輙试其于选士之道岂不伤容易哉然而课责既严进退皆速不肖者旋黜才能者骤升是以当代谓知人之明累朝頼多士之用此乃近于求才贵广考课贵精之效也陛下诞膺寳歴思致理平虽好贤之心有逾前哲而得人之盛未逮徃时盖由鉴赏独任于圣聦搜择颇难于公举但啓详延之路罕施练覈之方逺使先进者渐益凋讹后来者不相接续施一令则谤沮互起用一人则疮痏立成此乃失于选才太精制法不一之患也则天举用之法伤易而得人陛下慎简之规太精而失士是知虽易于举用而不易于苟容则所易者适足广得人之资不为害也不精于法制而务精于选才则所精者适足梗进贤之途不为利也人之才行自昔罕全苟有所长必有所短若録长补短则天下无不用之人责短舍长则天下无不弃之士加以情有憎爱趣有异同假使圣如伊周贤如杨墨求诸物议孰免讥嫌昔子贡问于孔子曰乡人皆好之如何子曰未可也乡人皆恶之如何子曰未可也不如乡人之善者好之其不善者恶之盖以君子小人意必相反其在小人之恶君子亦如君子之恶小人将察其情在审其听听君子则小人道废听小人则君子道消今陛下慎选宰臣必以为重于庶品精择长吏必以为愈于未流及至宰臣献规长吏荐士陛下则但纳横议不稽始谋是乃任以重者轻其言待以轻者重其事且又不辨所毁之虚实不校所议之短长人之多言一至于是将使人无所措其手足岂独选任之道失其端而已乎臣之公言固非为已所惜者致理之道所感者见遇之恩輙因陈谢布露以闻惟陛下幸察之谨奏
　　请不置琼林大盈二库状
　　右臣闻作法于凉其弊犹贪作法于贪弊将安救示人以义其患犹私示人以私患必难弭故圣人之立教也贱货而尊让逺利而尚亷天子不问有无诸侯不言多少百乘之室不畜聚敛之臣夫岂能忘其欲贿之心哉诚惧贿之生人心而开祸端伤风教而乱邦家尔是以务鸠敛而厚其帑椟之积者匹夫之富也务散发而收其兆庶之心者天子之富也天子所作与天地同生之长之而不恃其为成之败之而不私其有付物以道混然忘情取不为贪散不为废以言乎体则慱大以言乎术则精微亦何必挠废公方崇聚私货降至尊而代有司之守辱万乗以效匹夫之藏亏法失人诱奸聚怨以斯制事岂不过哉今琼林大盈自古悉无其制传诸耆旧之説皆云创自开元贵臣贪权饰巧求媚乃言郡邑贡赋所用盍各区分赋税当委之有司以给经用贡献宜归于天子以奉私求宗悦之新是二库荡心侈欲萌蔕于兹迨乎失邦终以饵冦礼曰货悖而入者亦悖而出岂其明效欤陛下嗣位之初务遵理道敦行约俭斥逺贪饕虽内库旧藏未归太府而诸方曲献不入禁闱清风肃然海内丕变议者咸谓汉文郤马晋武焚裘之事复见于当今矣近以冦逆乱常銮舆外幸既属忧危之运宜増儆励之诚臣昨奉使军营出由行殿忽覩右廊之下牓列二库之名矍然自惊不识所以何则天衢尚梗师旅方殷疮痛呻吟之声噢咻未息辛勤守战之效当赉未行而诸道贡珍遽私别库万目所视孰能忘懐窃揣军情或生觖望试询候馆之吏兼采道路之言果如所虞积憾已甚或忿形谤讟或丑肆讴謡颇含思乱之情亦有悔忠之意是知甿俗昏鄙识昧髙卑不可以尊极临而可以诚义感顷者六师初降百物无储外扞凶徒内防危堞昼夜不息迨将五旬冻馁交侵死伤相枕毕命同力竟夷大艰良以陛下不厚其身不私其欲絶甘以同卒伍辍食以防功劳无猛制而人不携懐所感也无厚赏而人不怨悉所无也今者攻围已解衣食已丰而謡讟方兴军情稍沮岂不以勇夫恒性嗜货矜功其患难既与之同忧而好乐不与之同利苟异恬黙能无怨咨此理之常固不足怪记曰财散则民聚岂其殷鉴欤众怒难任蓄怨终泄其患岂徒人散而已亦将虑有搆奸鼔乱干纪而强取者焉夫国家作事以公共为心者人必乐而从之以私奉为心者人必咈而叛之故燕昭筑金台天下称其贤殷纣作玉杯百代传其恶盖为人与为已殊也周文之囿百里时患其尚小齐宣之囿四十里时病其太大盖同利与专利异也辨察兹里洒濯其心奉三无私以一有众人或不率于是用刑然则宣其利而禁其私天子所恃以理天下之具也舍此不务而壅利行私欲人无贪不可得已今兹二库珍币所归不领度支是行私也不给经费非宣利也物情离怨不亦宜乎智者因危而建安明者矫失而成得以陛下天资英圣傥加之见善必迁是将化蓄怨为衔恩反过差为至当促殄遗孽永垂鸿名易如转规指顾可致然事有未可知者但在陛下能行与否尔能则安否则危能则成徳否则失道此乃必定之理也愿陛下慎之惜之陛下诚能近想重围之殷忧追戒平居之専欲器用取给不在过丰衣食所安必以分下凡在二库货贿尽令出赐有功坦然布懐与众同欲是后纳贡必归有司每获珍华先给军赏瑰异纎丽一无上供推赤心于其腹中降殊恩于其望外将卒慕陛下以必信之赏人思建功兆庶悦陛下改过之诚孰不归徳如此则乱必靖贼必平徐驾六龙旋复都邑兴行坠典揔缉棼纲乘舆有旧仪郡国有恒赋天子之贵岂当忧贫是乃散其小储而成其大储也损其小寳而固其大寳也举一事而众美具行之又何疑焉恡小失多亷贾不处溺近迷逺中人所非况乎大圣应机固当不俟终日不胜管窥愿效之至谨陈冐以闻谨奏
　　初收城论诏浑瑊取裹头内人等状
　　右徳亮承防所録散失内人名字令臣撰诏书与浑瑊遣于奉天寻访以得为限仍量与资装速送赴行在者顷以理道乖错祸乱荐钟陛下思咎惧灾忧人罪已屡降大号誓将更变天下之人垂涕相贺惩愤释怨煦仁戴明毕力同心共平多难止土崩于絶岸收版荡于横流殄寇清都不失旧物实由陛下至诚动于天地深悔感于人神故得百灵降康兆庶归徳苟不如此自古何尝有掷弃宫阙失守宗祧继逆于赴难之师再迁于防尘之日不逾半嵗而复兴大业者乎今渠魁始平法驾将返近自畿甸逺周寰瀛再役疲瘵之甿重伤残废之卒皆忍死扶病倾耳竦肩愿闻徳声翘望圣泽陛下固当感上天悔祸之眷荷列祖垂裕之休念将士锋刄之殃愍黎元涂炭之酷以致寇为戒以居上为危以务理为忧以复言为急损之又损尚惧汰侈之易滋艰之惟艰犹患戒慎之难久谋始尽善克终已稀始而不谋终则何有夫以内人为号盖是中壸末流天子之尊富有宫掖如此等辈寔繁有徒但恐伤多岂忧乏使翦除元恶曽未浃辰奔贺徃来道路如织何必自亏君徳首访妇人又令资装送赴行在万目阅视众口流传恐非所以荅庆赖之心副惟新之望也夫事有先后义有重轻重者宜务之于先轻者宜措之于后故武王克殷有未及下车而为之者有下车而为之者盖美其不失先后之宜也自翠华播越万姓靡依清庙震惊三时乏祀当今所务莫大于斯诚宜速遣大臣驰传先徃奉迎神主修整郊坛展禋享之仪申告谢之意然后吊恤死义慰犒有功绥缉黎蒸优问耆耋安定反侧寛宥胁从宣畅鬰堙褒奨忠直官失职之士复废业之人是皆宜先不可后也至如崇饰服器缮缉殿台抡耳目之娯选巾栉之侍是皆宜后不可先也宜后而先则为君之道丧宜先而后则理国之义差古之兴王必慎于此陛下将务兴复又可不慎乎且散失内人已经数月既当离变之之际必为将卒所私其人若稍有知必当自来陈献其人若甚无识求之适使忧虞自因冦乱丧亡颇有大于此者一闻搜索懐惧必多余孼尚繁羣情未一因而善抚犹恐危疑若又惧之于何不有昔人所以舍絶缨而饮盗马者岂必忘其情爱邪盖知君之大体然也以小妨大明者不为天下固多美人何必独在于此易曰危者安其位者也乱者有其理者也故君子安不忘危治不忘乱是以身安而国家可保也春秋传曰或多难以固其国或无难以丧其邦诚以处危则思安之情切遭乱则求理之志深切于思安深于求理国之固也不亦宜乎及夫居安而矫恃理而怠骄则纵肆其奢欲怠则厌恶于忠言奢欲日行忠言日梗国之丧也不亦宜乎昔卫献出奔久而复国大夫迎于境者执其手而与之言迎于门者颔之而已言其骄怠之易生也齐桓将圗覇功管仲戒之以礼无忘于在莒惧其情志之易变也今臣亦愿陛下企思危固国如不及惩忘乱丧国如探汤以在莒为书绅之规以衰卫为覆车之鉴则徳为帝范理致时雍与夫贪逸欲而践祸机其利害亦云逺矣所令撰赐浑瑊诏未敢承防伏候圣裁谨奏
　　驾幸梁州在路论百姓进瓜果请赐帛不与官第一状
　　右钦溆奉宣圣防自发洋州以来累路百姓进献果子胡瓜等虽甚微细且有此心今拟各与散试官卿宜商量得否者伏以爵位者天下公噐而国之大柄也唯功勲才徳所宜处之非此二途不在赏典恒宜慎惜理不可轻苟轻用之是壊其公噐而失其大柄也噐壊则人将不重柄失则国无所持起端虽微流弊必大沿路所献瓜果盖是野人微情有之不足光圣猷无之不足亏至化量必钱帛为赐足彰行幸之恩因馈酬官恐非令典谨奏
　　第二状
　　右钦溆赍中书所与进瓜果人拟官状示臣仍奉宣圣防朕所到处欲得人心喜欢试官虚名无损于事宰臣已下商量进拟与亦无妨臣愚以为信赏必罚覇王之资轻罚防刑衰乱之渐信赏任功无不报必罚在罪无不惩非功而获爵则爵轻非罪而肆刑则刑防爵赏刑罚国之大纲一纲或棼万目皆防虽有善理末如之何天宝季年嬖幸倾国爵以情授赏以宠加天下荡然纪纲始紊逆羯乘衅遂乱中原防戍歳増防勲日广财赋不足以供赐而职官之赏兴焉职员不足以容功而散试之号行焉青朱杂沓于胥徒金紫普施于舆皁薰莸无辨泾渭不分二纪于兹莫之能整当今之病方在爵轻设法贵之犹恐不重若又自弃将何劝人圣防以为试官虚名无损于是臣伏恐陛下思之未熟偶有是言傥或谓之信然臣窃以为过矣失立国之道惟义与权诱人之方惟名与利名近虚而于教为重利近实而于徳为轻凡所以裁是非立法制者则存乎其义至于叅虚实揣轻重并行而不伤迭用而不悖因众之欲度时之宜消息盈虚使人不倦者则存乎权専实利而不济之以虚名则耗匮而物力不给専虚名而不副之以实利则诞漫而人情不趋故国家之制赏典锡货财赋秩廪所以彰实也差品则异章服所以饰虚也居上者必明其义逹其变相须以为表里使人日用而不知则为国家之权得矣谨按命秩之载于甲令者有职事官焉有散官焉有勲官焉有爵号焉虽同其类而分其流有四然其掌务而受俸者唯繋于职事之一官以序才能以位贤徳此所谓施实利而寓之虚名者也其勲散爵号无有所繋大抵止于服色资防而已以驭崇贵以甄功劳此谓假虚名以佐实利者也虚实交相养故人不凟赏轻重互相制故国不废权今之员外试官颇同勲散爵号虽则授无费禄受不占员然突铦锋排患难者则以是赏之竭筋力展勤劳者又是以酬之其为用也可谓重矣今或捧瓜一噐挈果一盛亦授试官以酬所献则彼突铦锋而竭筋力者必相谓曰吾以忘躯命而获官此以进瓜果而获官是乃国家以吾之躯命同于瓜果矣视人如草木谁复为用哉且员外试官无俸禄之资无管摄之柄无见敬之贵无免役之优唯假空名以笼浮俗俗所以若存若亡而未甚厌弃者徒以上之所惜尔今陛下若又轻用之以为无损于事人悟斯防复何赖焉后之立功曷用为赏陛下若欲赏之以职事则官员有限而勲阀无穷固不胜其用矣陛下欲赏之以货财则人力已殚而帑藏皆匮固不充其费矣既未有实利以敦劝乂不重虚名而滥施人无借焉何以为国且植树果多是野人贪者所资惟在衣食假以冗号亦奚用为必欲使之欢欣不如厚赏钱帛人不失利国不失权各得所宜两全其宝何为不可固伤大猷愿留睿思少赐详度



　　唐文粹巻二十九
　　钦定四库全书
　　唐文粹卷三十上
　　宋　姚铉　编
　　表奏书防庚【檄露布附揔十一首】
　　奏五
　　兵机四
　　论浑瑊李晟等诸军兵马不要指授方略状收河中后请罢兵状
　　初收城后请不诛鳯翔军将赵贵先状论请不替鳯翔节度使李楚琳状【已上并陆贽】
　　论功一
　　论神兵军大揔管状【张説】
　　檄一【附】
　　为徐敬业以武后临朝移诸郡县檄【骆賔王】
　　露布一【附】
　　破朱泚露布【于公异】
　　论浑瑊李晟等诸军兵马不要指授方略状
　　陆贽
　　右钦溆奉宣圣防省卿所奏蕃军退归及闗中体势理皆切当甚慰朕懐然浑瑊李晟等诸军须有商量规画令其进取朕见欲遣使宣慰卿宜审细条防速奏来者臣闻将贵専谋兵以竒胜军机遥制则失变戎帅禀命则不威是以古之贤君选将而任分之于阃誓莫干也授之以钺俾専断也夫然故军败则死众战胜则防勲不用刑而师律贞不劳虑而武功立其于委任之体岂不愽大哉其于责成之利岂不精覈哉自昔帝王之所以夷大难成大业者由此道也其或疑于委任以制断由已为大权昧于责成以指麾顺防为名将锋镝交于原野而决防于九重之中机防变于斯须而定计于千里之外违令则失顺从令则失宜失顺则挫君之严失宜则败君之众用舍相碍否臧皆凶上有掣肘之讥下无死绥之志其于分昼之道岂不两伤哉其于经纶之术岂不都谬哉自昔帝王之所以长乱繁刑丧师蹙国者由此道也兹道得失兵家大枢当今事宜所繋尤切盖以冦盗充斥弃舆播迁人心有观变之摇王室无自固之重秦梁廻缭千里而遥临之以威则力势不制授之以防则阻逺不精顷者骤降诏书教谕羣帅事无大小悉为规裁及乎章表陈诚使臣复命进退迟速率乖圣谋岂皆乐于违忤哉亦由传闻与指实不同悬筭与临事有异故也设使其中或有肆情奸令者陛下能于此时戮其违诏之罪乎臣窃恐未能也陛下复能夺其兵而易置将帅乎臣亦恐未能也是则违命者既不果行罚从命者又未必叶宜徒费空言祗劳睿虑匪惟无益其损实多何则时方艰屯下凌上替凡在执干戈而卫社稷者皆自谓勲业由已义烈发心安于専行病于羁制陛下宜俯循斯意因而委之遂其所安防其所病敦以付授之义固以亲信之恩假以便冝之权待以殊常之赏其余细故悉勿闗言所赐诏书务从简要慎其言以取重深其托以示诚言见重则君道尊托以诚则人心感尊则不严而众服感则不令而事成其势当令智者骋谋勇者奋力小大咸极其分贤愚各适其懐将自效忠兵自乐战与夫廹于驱制不得已而从之者志气何啻百倍哉夫君上之权特异臣下惟不自用乃能用人其要在顺于物情其契在通于时变今之要契颇具于兹傥防究思或有可取谨奏
　　收河中后请罢兵状
　　昨日钦淑奉宣圣防示臣马燧浑瑊等奏平懐光收河中事状兼令臣商量须作何处置令钦淑奏来者凶梗殱荡闗畿廓清实圣谋广运之功亦宗社无疆之祚应须处置大略已附钦淑口陈展转传言恐未尽意谨复荐其固陋愿陛下少留察焉臣闻祸或生福福亦生祸丧有得之理得有丧之端故晋胜鄢陵范爕祈死呉克劲越夫差啓殃是知祸福不可以屡空徼幸不可以常觊居福而虑祸则其福可保见得而忘丧则其丧必臻臣窃惧謟谀希防之徒险躁生事之辈幸凶丑覆亡之防揣英主削平之心必将竞效甘言诱开利欲谓王师所向莫敌谓余孽指顾可平请逥蒲坂之戈复起淮沂之役斯议一啓必有乱阶故微臣姑以生祸为忧而未敢以获福为贺也何则建中之难其事可惩始以蓄憾而隘于含容或以亟胜而轻于战伐故文喜之讨泾上疮痛未平崇义之征汉南芟夷继起阻命之帅非不诛也伐叛之师非不克也介焉之断非不坚也赫斯之怒非不逞也然以人不见恤惟戮是闻有辜无辜莫敢自保是以抱衅反侧者惧鉄钺之次加畏祸危疑者虑猜谮之交及遂乃螽结以拒讨狼顾以背恩弥两河而亘淮夷荡三辅而盗京邑銮辂为之再驾行宫至于合围于时海内大摇物情既去天命莫保于寸晷王威不出于一城邦国之杌隍艰难绵绵聨聨若苞桑缀旒幸而不殊者屡矣势之危窘实足寒心非有曩时熊罴翕习之师雷霆奋发之势武库劒防之利帑藏财赋之殷其所以施令率人取威定乱比于建中之始岂不至微哉然而陛下懐悔过之深诚降非常之大号知黩武穷兵之长乱知急征重敛之勦财知残人肆欲之取危知违众率心之稔慝知蒸庶困极之兴怨知上下郁堙之失情徳音涣然与之更始所在宣敭之际闻者莫不涕流虽或凶犷匪人亦必为之歔欷诚之动物乃至于斯懐枭鸱以好音消祲沴为和气由是奸回易虑黎献归心假王叛换之夫削伪号以请罪观衅首窜之将壹纯诚以効勤流亡冻馁者希保于室家屯戍战争者冀全其性命徳泽将竭而重霈君臣已絶而更交天下之情翕然一变曩讨之而愈叛今释之而毕来曩以百万之师而力殚今以咫尺之诏而化洽是则圣王之敷理道服暴人任徳而不任兵明矣羣帅之悖臣旅拒天诛图活而不图王又明矣尚恐陛下以臣言之略而未喻也请复循其本而申备之徃以河朔青齐同恶相扇拥戍据土易化不庭陛下耻王化之未同忿奸慝之未格于是发六军神防河阳河东泽潞朔方之骑士以徂征于北命永平汴宋幽陇江淮闽岭之将卒以奋伐于南罄国家廪帑以赡军悉公私廏牧以张武筭敛周于万类徴徭被于八荒劳已甚矣威亦盛矣既而旷日绵嵗老师费财两河之冦患有加无瘳而邦本已殆覆矣洎泾卒唱乱泚戎搆灾豺狼整居于禁闱防貐择肉于驰道河朔问罪之众布路而归宗郊伏顺之师守垒不暇于斯之乱海内沸腾傥有问鼎之雄图防天之巨猾幸灾乗间何所不为既而悦纳之俦咸自敛缩内无非望之议外无轶境之侵及闻天泽涤瑕制书复爵曽不蔕芥望风欵降争驰表章唯恐居后迹其素志于此可知是皆假兵救死之流恋土偷安之辈懐生畏死蠢动之大情虑危求安品物之恒性有天下而子百姓者以天下之欲为欲以百姓之心为心固当遂其所懐去其所畏给其所求使家家自宁人人自遂家苟寜矣国亦同焉人苟遂矣君亦防焉是则好生以及物者乃自生之方施安以及物者乃自安之术济彼于死地而求此之久生也从古及今未之有焉措彼于危地而求此之久安也从古及今亦未之有焉是以昔之圣王知生人之所乐而已亦乐之故与人同其生则上下之乐兼得矣圣王知安者人之所利而已亦利之故与人共其安则家国之利两全矣其有反易常理昏迷不恭则当外察其崛强之由内省于抚驭之失修近以来逺捡身而率人故书曰惟干戈省厥躬又曰舞干羽于两阶七旬有苗格孔子曰逺人不服则脩文徳以来之既来之则安之此其证也如或昧于懐柔务在攻取不徴教化之未至不疵诚感之未孚惟峻威是临惟忿心是肆视人如禽兽而曝之原野轻人如草芥而勦之铦锋叛者不賔则命致讨讨者不克则将议刑是使负衅者惧必死之诛奉辞者虑无功之责编毗以困于杼轴而思变士卒以惮于死丧而念归万情相攻乱岂有定一夫不率阖境罹殃一境不寜普天致扰兵挐祸结变起百端故孔子曰逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内矣此盖必然之常理至当之格言足以为朗鉴元贯百王而不易者也事之至此得无惧乎夫理有必然则殊途归于同辙言有至当则异代应如合符顷以东北孼徒职贡废阙陛下忿其违命大举兵甲至今逆泚诱奸乗衅而动所备之寇犹逺介于河山不虞之戎已窃发于都辇萧墙之戒不其信欤世典垂训既如彼近事明验又如此所以徳音叙衰痛之情悔征伐之事则众慝以咎已布明信以示人既徃之失毕惩莫大之辜咸宥约之以省赋誓之以息兵由是亿兆汗人四三叛帅感陛下自新之防悦陛下盛徳之言革面易辞且脩臣礼其于深心密议固亦未尽坦然必当聚党而谋倾耳而听观陛下所行之事考陛下所誓之言若言与事符则迁善之心渐固傥事与言背则虑祸之态复兴自京邑底宁乗舆旋返属懐光继乱天讨又行息兵之言我则永复山东羣帅所以未敢生辞者盖为河中之地密近王城廹于朝夕之虞不得不翦除之尔今若改辕移斾复指淮西则淮西元凶必将诳胁其同恶之徒间説于新附之师谓之曰奉天息兵之防乃因窘急而言朝廷稍安必复诛伐是以朱泚灭而懐光戮懐光戮而希烈征希烈傥平祸将次及则彼之蓄素疑而懐宿负者能不为之动心故心既动则盈其丧身覆族之忧忧既盈则虑以唇亡齿寒之病夫病同者虽胡越而相慜忧同者不邀结而自亲河朔青齐固当响应建中之祸势必重兴以国家再造之初当羣孼息肩之后迭来鸣吠或肆奔冲讨之则我力未遑纵之乃寇患斯甚臣愚窃以为祸非细未审陛下何方以待之若有其方悔之可也如其未有愿陛下勿轻易焉凡将圗终必在慎始祸机一发难可复追臣请粗陈当今维驭之所宜惟圣主省择万一夫君之大柄在与威二者兼行废一不可惠而罔威则不畏威而罔惠则不懐苟知夫惠之可懐而废其取威之具则所敷之惠适足以示弱也其何懐之有焉苟知夫威之可畏而遗其施惠之徳则所作之威适足以召敌也其何畏之有焉故善为国者宣惠以养威蓄威以尊惠威而能养则不挫惠而见尊则有恩是以惠与威交相畜也威与惠互相行也人主之欲柔逺人而服强暴不明所图之要莫之得焉今皇运中兴天祸将悔以逆泚之偷居上国以懐光之窃保中畿嵗未再周相次枭殄实众慝惊心之日羣生改观之时威则已行惠犹未洽诚宜上副天眷下收物情布恤人之惠以济威乗灭贼之威以行惠宥河中染污之党悉无所问赦淮右僭逆之罪咸与惟新蠲贷疲甿休罢战士符徃歳息兵之令以彰信丕大君含垢之徳以布仁俾万姓皆曰大哉王言又曰一哉王心如是则威不用而畏如神明惠不费而懐如父母凡在胁从懐惧者必将曰淮右僭逆之罪且赦矣吾属何患焉凡在胁从同恶者必将曰河中染污之党且宥矣吾属何疚焉凡在倦苦思安者必将曰吾君有战胜之师抑而不骋信乎其罢征矣凡在凋残望理者必将曰吾君有战胜嫉乱之愤忍而不摅信乎其恤隠矣天下之心若此而祸不息理道不行者无之臣所未敢保其必从惟希烈一人而已揆其私心非不愿从也想其濳虑非不追悔也但以猖狂失计已窃大名虽荷陛下全宥之恩然不能不自腼于天地之间耳纵未顺命斯为独夫内则无辞以起兵外则无类以求助其计不过厚抚部曲偷容嵗时虽欲陆梁势必不致陛下但敕诸镇各守封疆彼既气夺筭穷是乃狴牢之虏不由人祸则当鬼诛朝廷务崇徳以待之臣固知其必不逃于所揣矣古所谓不战而屈人之兵者斯之谓欤今若不顾机宜复兴戎役凟威而蔑惠舍易而即难是弃明信而务忿心假敌辞而资冦援穷者不暇恤劳者不得居国之安危或未可保此乃成败理乱之所繋愿陛下难之慎之区区上干忧惜在此傥防过纳狂瞽不疑所行谨当草其招谕之辞详陈备御之画伏俟宣许方敢以闻谨奏
　　初收城后请不诛鳯翔军将赵贵先状
　　右钦溆奉宣圣防前者共卿商量赵贵先欲恕其罪朕朝来更问诸将皆云贵先顺从朱泚即是逆人合依常刑不可寛舍众意如此应难释放卿宜知悉者臣愚以为贵先从逆之罪法当不容贵先防身之由情则可恕陛下所议矜宥原其情也诸将所请诛戮据于法也据法而除君之恶者人臣之常志原情而安众之危者人主之大权臣主之道既殊通执之方亦异言皆有当体各有宜事或相较而无伤此之谓也徃以襄城告急诏令陇右发兵齐映率众东行贵先即其部将于是军至昭应适遇驾幸奉天齐映驰归鳯翔贵先独主营幕进无揔帅退阂乱兵遂为贼泚所招绐以同迎銮辂泚既反状未露贵先安得勿从已受邀留遂遭刧制身縻伪职兵凶徒虽在贼中亦不见任首末事迹简在天心臣并亲承徳音非独闻于传説其于情状颇足哀矜所丁受责之辜惟有不能守节而死尔贵先傥能死节即是忠烈之徒固获褒旌岂资寛舍凡所议谳盖縁狱疑罪疑惟轻实编令典胁从罔治亦载圣谟况复懐光未殱希烈犹炽遭罹诱防其类实繁今京邑初平皇猷更始乃是污俗观化之日圣王布徳之时所用刑章尤冝审慎一轻一重理乱攸生宥之以恩则自新者咸思归命断之以法则懐惧者姑务偷生众心既偷贼势斯固不忍一朝之忿而贻累嵗之忧苟徇匹夫之谈免兴亿众之役为计若此夫何利之有焉曩者安史跳梁染汚士吏肃宗兴复累降赦书罪止渠魁余无所问河朔遗孼既闻徳泽之被且幸胁污之见原人人皆自怨尤各悔归国之晚及乎三司之按罪继用严科未降之流复喜得计庆绪将消而再结思明已附而重携浸长厉阶至今为梗岂不以任法吏而亏权道小不忍而乱大谋者乎昔汉髙帝既定四方见诸将徃徃窃语谋反乃问张良曰为之奈何良曰陛下最恨者为谁帝曰雍齿与我有旧而数窘我良曰今急封雍齿则人人自坚矣帝用良计诸将果安皆云雍齿且侯吾属何患盖以图覇王者不牵于常制安反仄者罔念于宿瑕今陛下有汉髙之英贵先无雍齿之衅加戮不是威暴逆矜全可以定危疑明恕而行盛徳斯在何所为虑尚劳依违微臣区区上言盖为将来张本凡非首恶皆愿从寛庶使负累之徒莫不闻风向化消奸凶诱惑之计开判乱降附之门此其大计不可失也陛下前意固善矣伏惟不为浮议所移谨奏
　　论请不替鳯翔节度使李楚琳状
　　右钦淑奉宣圣防李楚琳充节度在鳯翔终须别与议改有一陈奏请陈到鳯翔日简择一人替楚琳充节度使楚琳别与一官便随朕归京既有迎驾诸军威势甚盛因此替换亦是权宜卿商量穏便否者臣闻王者有作先懐永图谋必可传事必可继不因利以苟得不乗便而幸成故能上下相接而理可长久也彼楚琳者固是乱人乗国难而肆逞其奸贼邦君而簒居其位投以典法是宜汚潴既属多虞不遑致讨乃分之以旄钺又继之以宠荣逮至南廵颇全外顺道途无壅亦有赖焉虽爵命累加盖非获已然王言一出则不可渝纵阙君臣之恩犹须进退以礼今若因行幸之威势假迎扈之甲兵易置以归是同虏执以言乎除乱则不武以言乎务理则不诚祸变繁兴为日已久负衅居位岂唯一人以此时廵后将焉入以此抚御其谁敢懐昔汉髙伪游韩信见获功臣继叛天下防危征伐纷纭以至于没其徼幸之不可为也如是陛下得不以为至诚哉议者谓之权宜臣又未谕其理夫权宜之为义取类权衡衡者秤也权者锤也故权在于衡则物之多少可凖权施于事则义之轻重不差其趣理也必取重而舍轻其逺疑也则就轻而避重苟非圣哲难尽精微故圣人贵之乃曰可与适道未可与立可与立未可与权言知机之难也今者甫平大乱将复天衢辇路所经首行胁夺易一帅而亏万乗之义得一方而结四海之疑乃是重其所轻而轻其所重谓之权也不亦反乎以反道为权以任数为智君上行之必失众臣下用之必防身歴代所以多丧乱而长奸邪由此误也夫以韩信才略当代莫俦且负嫌猜已遭告讦纵之足以乱区防除之可以安国家幸而成擒犹谓失防当时被攻战之害百代流诡诈之讥况楚琳卒伍凡材厮养贱品因时扰攘得肆猖狂非有防坚殪敌之雄出竒制胜之略颇同狐鼠乗夜睢旰晨光既升势自跧缩今郊畿已乂武卫方严汧陇镇压于其西邠泾扼制于其北顾是岐下若居掌中以楚琳劣之资处掌中控握之地纵令蹢躅何恶能为愿陛下姑务含普安反侧促驾遄止録功犒勤敷肆眚之恩布惟新之令然后徴韦臯楚琳俾入分文武之职择元勲宿望命出揔岐陇之师则彼承诏欣荣奔走不暇安敢虿芥复劳诛锄措置得宜万无一跌何遽过动不为逺圗仰希睿聦试更详虑谨奏
　　论神兵军大揔管功状　　　　张　说
　　右被牒奉勑责通大揔管功状者自契丹背恩营州失守前军丧律榆关不开幽平鸟栖于重壍戎羯虎食于四野燕南诸城十仅存一河朔之地人挟两端由是豺狼入于牢穽蜂虿出于懐防王受脤不宿孤劒先驱寇讐日深甲兵未继于是鸠合歩骑不满三千彼众我寡兵怯虏炽且保关守塞力犹不御况土人弄兵转相攻拔外召夷狄内据险隘兾州既防势将不已当决水之冲承烈火之熖逆风擈燎摧岸塞河韩白见之知其难矣王权以料敌静而镇下宣国恩以抚寜晓愚俗以逆顺督将吏以忠义示士伍以严肃深筹秘于六竒濳檄通于千里沧瀛具得响援増气幽易恒定声威有立而又分兵井陉杜其西望引军河漕阻此上流张虚旗于赵城设竒兵于防国亦犹吴人濳军于巢县而见舟豫章汉将捷迳于武关而声出崤渑盖广授以安众多方以悮敌故能举无遗防兵不逾时涤昴宿于妖氛拔兾方于涂炭俾皇灵溥畅黔首昭苏朝廷释东顾之忧漳滏息南侵之患然后归剽掠返流亡业穷乏赈痍伤僵暴皆掩死丧复怨赏不失劳亦无滥受罚不漏罪亦无寃人则王有大勲于是役也而又诚以奉上义以利人至忠之状有三为善之迹有五所谓忠者一曰思致命也初戎寇方殷王乗驲赴救众才数骑捍敌羣丑山东父老如恃山河既而王躬擐甲胄吐诚师旅誓在尽敌以报前讐故得感激来战决命争胜二曰能果断也凶党狂狡飞转妖书吠尧谤舜间诱愚惑事斯蔓结摇我人心王隂察州闾揜求魁蠧获应贼书人耿罗汉等一十三人焚书伏罪众而后定故得破谋杀谍悖计无施三曰诚感神也王地维近属躬当大任所过山川鬼神之地罔不精意恳祷以请云天子圣明皇天辅徳实降灵助以济神兵幽感明祗多获孚佑故得行师之处胜风送旗合战之时与云翊阵金鼔所向冰消草靡所谓善者一曰均下也饮食劳逸与将士必同二曰絜已也徧赏有功王秋毫无受三曰询善也国之彛典成诵在心阅实定名必谘羣议四曰嫉恶也每戮一人亲数其罪必深加咎责使愧耻于地五曰不伐也贼平之日将吏贺功王称美天威惟劳士众兢兢然若不已有也惟圣人神武制命预授兵符惟大揔管忠善袭行克成庙筭今者显号年纪腾辉国籍方谓垂范云台勒休彛器而杕杜遣宴甫率于旧章茅土増封殊末于宗正此壮夫义士所以窃议而长叹者也虽树下不言用归功于明主然防勲有典何劝善于戎臣敢凭下问是用大陈其所正复州县招抚归降补署官僚存集流迸摛杀凶丑收获军实与吏士共功者具如别状
　　为徐敬业以武后临朝移诸郡县檄
　　骆賔王
　　伪周武氏者性非和顺地实寒微昔充太宗下陈曽以更衣入侍洎乎晚节秽乱春宫濳隠先帝之私隂图后房之嬖入门见嫉蛾眉不肯让人掩防工谗狐媚偏能惑主践元后于翚翟防吾君于聚加以虺蜴为心豺狼成性近狎邪僻残害忠良杀姊屠兄弑君鴧母人神之所同嫉天地之所不容犹复包藏祸心窥窃神器君之爱子幽之于别宫贼之宗盟委之以重任呜呼霍子孟之不作朱虚侯之已亡燕啄皇孙知汉祚之将尽龙漦帝后识夏庭之遽衰敬业皇唐旧臣公侯冡子奉先君之成业荷本朝之厚恩宋微子之兴悲良有以也袁君山之流涕岂徒然哉是用气愤风云志安社稷因天下之失望顺宇内之推心爰举义旗以清妖孽南连百越北尽三河鐡骑成羣玉轴相接海陵红粟仓储之积靡穷江浦黄旗匡复之功何逺班声动而北风起劒气冲而南斗平喑呜则山岳崩頺叱咤则风云变色以此制敌何敌不摧以此图功何功不克公等或居汉地或叶周亲或膺重寄于话言或受顾命于宣室言犹在耳忠岂忘心一抔之土未干六尺之孤何托傥能转祸为福送徃事居共立勤王之图无废大君之命凡诸爵赏同指山河若其眷恋穷城徘徊岐路坐昧先防之兆必贻后至之诛请防今日之域中竟是谁家之天下
　　破朱泚露布　　　　　　　　于公异
　　尚书兵部臣闻春司生荣秋主杀伐若终始杀伐则不能成嵗功仁则顺成暴则絶若一贯邪正则不能建大中是故春秋序行则通元和而充气母徳刑具举则协王道而经彞伦乱由是除兵不可去尧舜禹汤之徳统元立极之君或制五兵或张九伐盖欲攘削奸寇保乂生灵补雍熈之未洽佐声教之不暨有以然者抑实为何伏惟皇帝陛下漙博法于乾坤贞明侔于日月陶埏六合表正万邦扬髙祖太宗之耿光奉肃宗代宗之丕烈自纂大前绪髙居穆清率土承有截之风懐生无不遂之物边鄙或耸干戈爰设有征无战许蔡徯首领之诛陆梁背诞泾原生肘腋之变逆贼朱泚所以委身凶徳假翮奸徒荧惑我生人儹贼我神器聚为起秽之物腥彼宫闱散作旬始之妖孛干躔次先皇懐柔河朔敷佑下人録其率化之绩优以登贤之礼恩泽汪濊集凡庶之门名位薰灼加阘葺之质兾革桀骜将驯大和殊不知恶木生槎枿之英瘈狗吠豢牢之主顷属銮舆顺动郊圻驻驆而泚乃啸凶命丑阻兵安忍长戈指阙流矢射天穿髙墉以鼠牙毒王师以虿尾罪逾羿浞恶贯枭獍是以万方愤怒九服嚣腾思齿劒者投袂而兴争淬刀者不期而防属贼伺间衅隂贷凶谋既缓雷霆之诛遂延晷刻之命臣是用祗承睿筭恭行天讨摄衣登坛明君臣之大义祃牙飨社假神祗之幽賛以今月二十五日揔领师徒直趋都邑略防浐以扬斾瞰苑囿而下营土岱云舒木棚林植养威蓄鋭直殄凶渠卧鼓偃旗犹轻小利贼初凌犯已略芟夷谓其气竭而来归尚敢尸居而作固敌若可纵师多奚为至二十七日防诸将于中权召胜风于大斾未鼔而人心粗厉先庚而军令凝严各懐报国之心争淬伏讐之刃臣知其可用遂此长驱五月二十八日寅时华州镇国军节度使骆元光商州节度使兼御史大夫尚可孤本军副元帅都知兵马使吴诜都御候兼御史大夫邢君牙京西行营都知兵马使捡校刑部尚书孟渉右厢兵马使郭审全权文成神防行营商州节度都虞候彭光俊等承命于牙旗之下分麾于辕门之外将士等超乗贾勇免胄啓行夹川陆而左旋右抽抵丘陵而浸滛布濩声塞宇宙气雄钲鼔陈兵于光防门外尽锐于神防仓东缭垣摧以成尘滋水涸而为地左广未离于旧垒前偏已久于贼锋若降于天如出于地贼将姚令言张云等志懐僄狡言尚慿凌作忠尽谋力则不及怙乱贼义气如有余势同飚驰众若螽集横列坚阵旁连髙冈犹张蹭蹬之鳞更举螳螂之臂衙前兵马使兼御史大夫王佖知衙兼刀斧将兼御史中丞史万顷等自相约誓又合军声指麾而防兕作威感激而风云动色遂先登进撃深入合攻七擒连发而星驰两翼旁张而云合霜刄交先而霍燿鼍鼔腾声而隠辚贼方土崩我乃霆撃乗其踣借遂至于上兰取彼鲸鲵直通于中禁叚成諌贼之心膂既已生擒沈厚运贼之羽毛终制死命故其系颈求活投戈乞降崩腾于莽苍之间震慑于旌麾之下臣以其虽染污俗昔实平人推赤心以如初敷王化而如一姚令言等力扞王师退而复合恶鸟将坠尚顾危巢妖狐就擒犹守旧穴自卯以及酉来拒而复攻讙噪之声山倾而河泄鼔鼙之气霆鬬而雷驰屏翳发向敌之风回禄扇燎原之熖马逸未止士怒未舒既自北而徂南竟舆尸而折首又使决胜军节度使工部尚书唐良臣右军兵马使御史大夫赵光诜义武军兵马使杨万荣左歩军使孟日华马军将田子竒霍去傲郝觐华州左厢兵马使马英右先锋兵马使董玼神防商州节度兵马使贾慎金左都虞候张望都等领马歩为副势均破浪攻甚决河虽其恃武库之五兵慿宫垣之万雉及兹翦灭才欲乗凌曽乏铸刃之锋已失藩篱之固遂生擒伪署侍郎董奉中书侍郎平章事蒋镇右仆射平章事张光兵马使李希倩等逆贼朱泚与同恶姚令言张芝等轻骑走出臣已遣兵马使李希竒追摄计即诛夷臣窃以此贼包藏逆谋参防凶徳祲氛其气豺虎其心背先皇亭育之恩伤陛下黙之化汉之莽卓未有如此之大者也或者上天之意申儆于巨唐中兴之期光啓于陛下不然何王师奋发势无驻于建瓴丑类抢攘功有轻于折棰犹逃密网尚返只轮诚当尽敌之时更发追亡之骑且稽分体未即燃脐快亿兆之欢心荡宗社之深耻即当枭戮用申刑典今已肃清宫禁修谒寝园钟簴不移庙貌如故盖宸极之所垂象列圣之所雄都神扶业业之倾天降穣穣之福不然岂免于毁圯之患崩剥之虞者哉此皆上天降鉴睿虑旁施制兵要于事先规雄图于彀内再造可封之俗固櫜不战之功左武右文销锋铸镝澹乎华胥之梦熙然葛天之风臣谬寄台司幸当统帅乏吉甫之文武缺郄縠之诗书此皆诸将叶心羣帅宣力非臣庸绩敢自矜大不胜庆快之极谨差某官奉露布以闻














　　唐文粹巻三十上
　　钦定四库全书
　　唐文粹巻三十下
　　宋　姚铉　编
　　制策一
　　应贤良方正能直言极谏科策　刘　蕡
　　朕闻古先哲王之理也黙无为端拱司契陶甿心以居简凝日用于不立本以厚下推诚而建中繇是天人通隂阳和俗跻仁夀物无疵疠噫盛德之所臻夐乎其莫可及也三代令王质文迭救百伪滋炽风流寖微自汉而降足徴盖寡朕顾惟昧道祗荷丕搆奉若谟训不敢荒寜任贤愓励宵衣旰食讵追三五之遐轨庶绍祖宗之鸿绪而心有所未逹行有所未孚由中及外阙政斯广是以人不率化气或堙厄灾旱竟歳播殖愆时国廪罕蓄乏九年之储吏道多端微三载之绩京师为诸夏之本也将以观理而豪猾逾检太学明教化之源也期于变风而生徒惰业列郡在乎颁条而干禁或未絶百工在乎按度而滛巧或未息俗堕风靡积讹成蠹其择官济理也聼人以言则枝叶难辨防下以礼则格耻不形其阜财发号也生之寡而食之众烦于令而鲜于理思欲究此谬盭致之治平兹心浩然若渉渊水故前诏有司慱延羣彦伫啓宿懵兾臻时雍子大夫皆识逹古今防在康济造庭待问副朕虚懐必当箴治之阙辨政之疵明纲条之致紊稽庶富之所急何术斯革乎前弊何泽斯惠乎下土何施而治古可近何道而和气克充推之本源着于条对至若夷吾轻重之权孰辅于理严尤底定之策孰叶于时元凯之考课何先叔子之克平何务推此镜择乎中庸期在治闻朕将亲览对褐衣小生沐浴斋戒伏于彤庭之下谨顿首上言皇帝陛下臣诚不佞有匡国致君之术无位而不得行有犯顔敢谏之心无路而不得逹但懐愤抑郁思有一时之发耳常欲与庶人议于道商贾论于市得通上聼一悟主心虽被妖言之罪无所悔焉况逄陛下以至德嗣兴以大明垂照询求过阙咨访谟猷制诏中外举能直言极谏者臣既辱斯举专承大问敢不悉意以言至于上之所忌时之所禁权幸之所避讳有司之所与夺臣愚不识大体伏惟陛下少加优容不使圣朝有傥直而受戮者乃天下之幸也非臣之所望也谨昧死以对伏以圣策有思古先之理念黙之化欲通天人以济俗和隂阳以煦物见陛下慕道之深也臣以为哲王之理其则不远惟陛下致之之道何如耳伏以圣策有荷丕搆而不敢荒寜奉谟训而罔有怠忽见陛下忧劳之至也若夫任贤愓厉宵衣旰食宜黜左右之纎侫进股肱之大臣若夫追踪三五绍复祖宗宜鉴前古之兴亡明当时之成败心有所未逹以下情蔽而不得上通行有所未孚以上泽壅而不得下浃欲人之化也在修已以先之欲气之和也在遂性以导之救灾旱在致乎精诚广播殖在视乎食力国廪罕蓄本乎冗食尚繁吏道多端本乎选用失当豪猾逾检由中外之法殊生徒惰业由学校之官废列郡干禁由授任非人百工滛巧由制度不立伏以圣策有择官济理之心阜财发号之叹见陛下教化之本也且进人以行即枝叶安有难辨乎防下以礼即格耻安有不形乎念生寡而食众则可罢斥游堕念令烦而理鲜在乎观察行否慱延羣彦愿陛下必纳其言造庭待问则小臣安敢爱死伏以圣策有求贤箴阙之言审政辨疵之令见陛下咨访之心勤也遂小臣屏奸豪之志则弊革于前守陛下念康济之方则惠孚于下邪正之道分而理古可近礼乐之方着而和气克充至若夷吾之法非皇王之权严尤所陈无最上之策元凯之所先不若唐尧之考绩叔子之所务不若虞舜之舞干且俱非大德之中庸未可为上圣之镜又何足为陛下道之哉或有以繋安危之机兆存亡之变者臣请披沥肝胆为陛下别白而重言之臣前所谓哲王之理其则不远者在陛下慎思之力行之始终不懈而已谨按春秋元者气之始也春者歳之始也春秋以元加于岁以春加于王明王者当奉若天道以谨其始也又举时以终岁举月以终时春秋虽无事必书首月以存时明王者当奉若天道以谨其终也王者动作始终必法于天者以其运行不息也陛下既能谨其始又能谨其终懋而修之勤而行之则可以执契而居简无为而不宰矣广立本之大业崇建中之盛德矣又安有三代循环之弊而为巧伪滋炽之渐乎臣故曰唯陛下致之之道何如耳臣前所谓若夫任贤愓厉宵衣旰食宜黜左右之纎佞进股肱之大臣实以陛下忧劳之至也臣闻不宜忧而忧者国必衰宜忧而不忧者国必危今陛下不以国家存亡之计社稷安危之策而降于清问臣不知陛下以布衣之臣不足以定大计邪或万机之勤而圣虑有所未至邪不然何宜忧而不忧者也臣以为陛下之所忧者宜忧宫闱将变社稷将危天下将倾四海将乱此四者乃国家已然之兆故臣谓圣虑宜先及之夫帝业既艰难而成之固不可容昜而守之太祖兆其基高祖勤其绩太宗定其业宗继其明至于陛下二百余载其间圣明相因扰乱继作未有不委用贤士亲近正人而能绍兴其徽烈者矣或一日不念则颠覆大器宗庙之耻万古为恨臣谨按春秋人君之道在体元以居正昔董仲舒为汉武帝言之略矣其所未尽善者臣得为陛下备而论之夫继故不书即位所以正其始也终必书所以正其终也故为君者所发必正言所履必正道所居必正位所近必正人又按春秋阍寺杀吴子余祭书其名春秋讥其踈逺贤士昵近刑人有不君之道矣伏惟陛下思祖宗开国之勤念春秋继故之戒将明法度之端则发正言而履正道将杜篡弑之渐则居正位而近正人逺刀锯之残亲骨鲠之直辅相得以专其任庶寮得以守其官奈何以防近五六人揔天下之大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生于今日矣此宫闱之所以将变臣谨按春秋鲁定公元年春王不言正月者春秋以为先君不得正其终则后君不得正其始故曰定无正也今忠贤无腹心之寄阍寺专废立之权陷先帝不得正其终致陛下不得正其始况皇储未建郊祀未修将相之职不归名分之宜不定此社稷所以危也臣谨按春秋王札子杀召伯毛伯春秋之义两下相杀不书而此书者重其专王命也夫天之所授者在命君之所存者在正操其命而失之者是不君也侵其命而专之者是不臣也君不君臣不臣此天下所以将倾也谨按春秋晋赵鞅以晋阳之兵叛入于晋书其归者以其能逐君侧之恶人以安其君故春秋善之今威柄凌夷藩臣跋扈或有不逹人臣之节首乱者以安君为名不究春秋之微称兵者以逐恶为义则政刑不由乎天子征伐必自于诸侯此海内所以将乱故樊哙排闼而雪涕袁盎当车以抗词京房发愤而殒身窦武不顾而毕命此皆陛下明知之耳臣谨按春秋晋狐射姑杀阳处父书襄公杀之者以其君漏言襄公不能固隂重之机处父所以及戕贼之祸故春秋非之夫上漏其情则下莫敢尽意上泄其事则下莫敢尽言故传有造膝诡词之文昜有失身害成之戒今公卿大臣非不欲为陛下言之虑陛下忽而不用之陛下忽而不用必泄其言臣下既言而不行必婴其祸适足钳直臣之口而重奸臣之威是以欲尽其言则有失身之惧欲尽其意则有害成之忧故低徊郁塞以俟陛下感悟然后尽其启沃耳陛下何不以听朝之余时御便殿召当世贤相与旧德老臣访持变扶危之谋求定衰救乱之术塞隂邪之路屏亵狎之臣制侵凌迫胁之心复门户扫除之役戒其所宜戒忧其所宜忧既不得理于前当理于后既不得正其始当正其终则可以防奉典谟克承丕搆终任贤之效无旰食之忧臣前所谓若夫追踪三五绍复祖宗宜鉴前古之兴亡明当时之成败者臣闻尧舜之为君也而天下大治以其能任五官四岳十二牧不失其举不贰其业不侵其职居官惟其能左右惟其贤元凯在下虽微而必举四凶在朝虽强而必诛考其安危明其取舍至秦二代汉之元成咸愿措国如唐虞致身如尧舜而终败亡者以其不见安危之机不知取舍之道不任大臣不辨奸人不亲忠贤不逺谗佞伏惟陛下察唐虞之所以兴而景行于前鉴秦汉之所以亡而戒惧于后陛下无谓庙堂无贤相庶官无贤士今纲纪未絶典刑犹在人谁不欲致身为王臣致时为升平陛下何忽而不用之耶又有居官非其能左右非其贤其恶如四凶其诈如赵高其奸如恭显者陛下又何惮而不去之邪神器固有归天命固有分祖庙固有灵忠臣固有心陛下其念之哉昔秦之亡也失于强暴汉之亡也失于微弱强暴则贼臣畏死而害上微弱则奸臣窃权而震主伏见敬宗皇帝不虞亡秦之祸不翦其萌伏帷陛下深轸亡汉之忧以杜其渐则祖宗之鸿绪可绍三五之遐轨可追矣臣前所谓陛下心有所未逹以下情塞而不能上通行有所未孚以上泽壅而不得下浃者且百姓有涂炭之苦陛下无由而知则陛下有子惠之心百姓无由而信臣谨按春秋书梁亡不书取者梁自亡也以其思虑昏而耳目塞上出恶政人为冦盗皆不知其所以然以其自取灭亡也臣闻国君之所以尊者重其社稷也社稷之所以重者存其百姓也苟百姓之不存则虽社稷不得固其重苟社稷之不重则虽国君不得保其尊故治天下者不可不知百姓之情也百姓者陛下之赤子陛下宜命慈仁者亲之育之如保傅焉如乳哺焉如师之教导焉故人之于上也敬之如神明爱之如父母今或不然陛下亲近贵幸分曹补署建除卒吏召致賔客因其货财假其气势大者统藩方小者为牧守居上无清惠之政而有饕餮之言居下无忠诚之节而有奸欺之罪故人之于上也畏之如豺狼恶之如仇雠今海内困穷处处流散饥者不得食寒者不得衣鳏寡孤独者不得存老防疾病者不得养加以国权兵柄专在左右贪臣聚敛以固宠奸吏因縁而弄法寃痛之声上逹乎九天下入于九泉鬼神为之怨怒隂阳为之错君门九重而不得告诉士人无所归化百姓无所归命官乱人贫盗贼并起土崩之势忧在朝夕即不幸因之以师旅继之以凶荒臣恐陈胜吴广不独起于秦赤眉黄巾不独生于汉故臣所以为陛下发愤扼腕痛心泣血耳如此则百姓有涂炭之苦陛下何由而知之陛下有子惠之心百姓安得而信之致使陛下行有所未孚心有所未逹固其然也臣闻昔汉元帝即位之初更制七十余事其心甚诚其称甚美然而纲纪日紊国祚日衰奸宄日强黎元日困者以其不能择贤明而任之失其操柄也自陛下御防忧勤兆庶屡降德音四海之内莫不抗首而长息自喜复生于死亡之中伏惟陛下慎终如始以塞万方之望诚宜揭国权以归其相持兵柄以归其将去贪臣聚敛之政除奸吏因縁之害唯忠贤是近唯正直是任内宠便辟无所聼焉选清慎之官择仁惠之长敏之以利煦之以和教之以孝慈导之以德义去耳目之塞通天下之情俾万国欢康兆民苏息则心无所不逹行无所不孚矣臣前所谓欲人之化也在修已以先之者臣闻德以修已教以导人脩已也则人不劝而自至导人也则人敦行而率从是以君子欲政之必行也故以身先之欲人之从化也故以道御之今陛下先之以身而政未必行御之以道而人未从化岂不以立教之防未尽其方邪夫立教之方在乎君以明制之臣以忠行之君以知人为明臣以匡时为忠知人则任贤而去邪匡时则固夲而守法贤不用则重赏不足以劝善邪不去则严刑不足以禁非夲不固则民流法不守则政散而欲教之必至化之必行不可得也陛下能斥奸邪不私其左右举贤正不遗其踈逺则化浃于朝廷矣劝人以敦夲分职而奉法修其身以及其人始于中而成于外则化行于天下矣臣前所谓欲气之和也在遂性以导之者当纳人于仁夀也夫欲人之仁夀也在乎立制度修教化夫制度立则财用省财用省则赋敛轻赋敛轻则人富矣教化修则争竞息争竞息则刑罸清刑罸清则人安矣既富矣则仁义兴焉既安矣则夀考生焉仁夀之心感于下和平之气应于上故灾害不作休祥荐臻四方底寜万姓咸遂臣前所谓救灾旱在致平精诚者臣谨按春秋鲁僖公一年之中三书不雨者以其人君有恤人之志也鲁文公二年之中一书不雨者以其人君无悯人之心也故僖致精诚而旱不害物文无悯恤而变则成灾陛下诚能有恤人之心则无成灾之变矣臣前所谓广播殖在视乎食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与人力皆勤矣愿陛下废百事之用以广三时之务则播殖不愆矣臣前所谓国廪罕蓄夲乎冗食尚繁者臣谨按春秋臧孙辰告籴于齐春秋讥其无九年之蓄一年不登而百姓饥臣愿斥游堕之徒以笃其耕植省不急之费以赡其黎元则廪蓄不乏矣臣前所谓吏道多端夲乎选用失当者由国家取人不尽其才用人不明其要故也今陛下之用人也求其声而不求其实故人之趋进也务其末而不务其夲臣愿考课绩之实定迁序之制则多端之吏道息矣臣前所谓豪猾逾检由中外之法殊者以其官禁不一也臣谨按春秋齐桓公盟诸侯不书日而葵丘之盟特以日者美其能宣明天子之禁率奉王官之法故春秋备而书之故夫官者五帝三皇之所建也法者高祖太宗之所制也法宜画一官宜正名今又分外官中官之贠立南司北司之局或犯禁于南则亡命于北或正刑于内则破律于外法出多门人无所措实由兵农势异中外法殊也臣闻古者因井田而制军赋间农事以修武备提封约卒乘之数命将在公卿之列故兵农一致而文武同方可以保乂邦家式遏乱略洎太宗皇帝肇建邦典亦致府兵省台军衞文武叅掌居闲岁则櫜弓力穑将有事则释耒荷戈所以修复古制不废旧物今则不然夏官不知兵籍止于奉朝请大将不主兵事止于养勲封今军容合中宫之政戎律附内臣之职首戴武弁嫉文吏如仇雠足蹈军门视农夫如草芥谋不足以翦除凶逆而诈足以抑扬威福勇不足以镇衞社稷而暴足以侵轶里闾羁绁藩臣干凌宰辅隳裂王度汨乱朝经张武夫之威上以制君父假天子之命下以御英豪有藏奸观衅之心无仗节死难之义岂先王经文纬武之防邪臣愿陛下贯文武之道均兵农之功正贵贱之名一中外之法还军衞之职修省署之官近崇贞观之规逺复成周之制自邦畿以刑于下国始天子而逹于诸侯则可以制豪猾之强无逾检之患矣臣前所谓生徒堕业由学校之官废者盖以国家贵其禄而贱其能先其事而后其行故庶官乏通经之学诸生无进业之心矣臣前所谓列郡干禁由授任非其人者臣以为刺史之任理乱之根夲系焉朝廷之法制在焉权可以抑豪猾恩可以惠孤寡强可以御奸冦政可以移风俗其将校有曾经战阵及功臣子弟各请随宜酬赏无理人之术者不当授此官则絶干禁之患矣臣前所谓百工滛巧由制度不立者请以官位爵禄制其器用车服禁人金银珠玊锦绣雕镂不蓄于私家则无荡心之巧矣臣前所谓辨枝叶者在考言而询行也臣前所谓形耻格者在导德而齐礼也臣前所谓念生寡而食众可罢斥惰游者已备于前矣臣前所谓令繁而理鲜要察其行否者臣闻号令理国之具也君审而出之臣奉而行之或亏益止留罪在不赦今陛下令繁而理鲜要得非持之者有所蔽欺乎前臣所谓慱延羣彦愿陛下必纳其言造庭待问则小臣岂敢爱死者臣闻晁错为汉画削诸侯之策非不知祸之将至矣忠臣之心壮夫之节苟利社稷死无悔焉臣今非不知言发而祸应计行而身戮盖所以痛社稷之危哀生人之困岂忍姑息于时忌窃陛下一命之宠哉昔龙逄死而啓殷比干死而啓周韩非死而啓汉陈蕃死而啓魏今臣之来也有司或不敢荐臣之言陛下又无以察臣之心退必受戮于权臣之手臣幸得从四子游于地下固臣之愿也所不知杀臣者臣死之后将孰为啓之哉至于人主之阙政教之疵前日之弊臣既言之矣若乃流下士之惠条近古之理致其和平者在陛下行之而已然上之所陈者实以臣亲承圣问敢不条对虽臣之愚以为未极教化之大端皇王之要道伏惟陛下事天地以教人敬奉宗庙以教人孝养高年以教人悌育百姓以教人慈调元气以煦育扇太和于仁夀可以逍遥而无为垂拱而成化至若念陶钧之道在择宰相而任之使权造物之柄念保定之功在择将帅而任之使修分阃之念百度之未贞在择庶官而任之使专职业之守念百姓之愁痛在择长吏而任之使明惠养之术自然言足为天下教动足为天下法仁足以劝善义足以禁非又何必宵衣旰食劳神虑然后致其理哉谨对















　　唐文粹卷三十下
　　钦定四库全书
　　唐文粹巻三十一
　　宋　姚铉　编
　　文甲【揔一十三首】
　　帝王
　　践祚四
　　唐高宗神尧皇帝受禅告南郊文
　　唐宗明皇帝受禅告南郊文
　　唐册宗明皇帝文【贾曽】
　　唐册肃宗宣皇帝文【贾至】
　　封禅二
　　唐髙宗天皇大帝封禅文
　　唐宗明皇帝封禅文
　　祝夀一
　　唐徳宗神武皇帝降诞日献祝夀文【侯喜】
　　告谢一
　　唐徳宗神武皇帝平朱泚后告谢昊天上帝文【陆贽】
　　徽号二
　　唐武宗昭肃皇帝防昌二年上尊号玉册文【李徳裕】
　　唐武宗昭肃皇帝防昌五年上尊号玉册文
　　肆赦一
　　唐徳宗神武皇帝奉天改年大赦文【陆贽】
　　戒励一
　　唐穆宗文惠皇帝戒励风俗徳音文【元稹】
　　恕死一
　　唐徳宗神武皇帝赐李纳田悦王武俊铁劵文【陆贽】
　　唐髙祖神尧皇帝受禅告南郊文
　　维有隋义寜二年五月乙巳朔二十日甲子皇帝臣某敢昭告于昊天上帝伏以生人以来树之司牧眷命所曯谓之大寳歴数弗在防或偷安故舜禹至公揖让而兴虞夏汤武兼济干戈以定殷周事乃殊途功成一致后之创业咸取则焉臣恭承家庆世禄降及曰祖曰考累功累徳赐履参墟建侯唐社地居戚里门号公宫丕绪隆基足为荣矣但有隋爽徳属餍大业饥馑师旅民胥怨咨谪见咎徴昭干鉴备闻卑聼所不忍言臣恭守晋阳驰心魏阙被首濡足拯溺救焚大举义兵式宁区宇徴要荒之辫发辑兆庶之离心誓以捐躯救兹人命指陈防乱期之乂安有功继世无希九五惟身与子竭诚尽力率先锋镝誓以无贰载防诱克济艰难电扫风驱廓清天邑传檄而定岷峨拱手而平闗陇西戎即叙东夷底定非啓非賛孰能兹速尊位世嫡翊奉宗隋勠力辅政无亏臣节值鼎祚云革天禄告移讴謌狱讼聿来唐邸人符神瑞辐凑防躬逺近宅心华夷请命少帝知期运已去大命有适逊位而禅若隋之初让徳不嗣羣臣逼请今六宗乏祀七政未齐罪有所归恐当天谴请因吉日设坛告类祗畏上帝惠兹下民翼子谋孙罔敢愆徳则小则大无惑无违对越鸿休伏深慙惧谨遣太尉某用荐告之礼瑞册苍璧香萁明粢嘉蔬禋祀于皇皇后帝明灵降享仍改义宁二年为武徳元年大赦天下
　　唐宗明皇帝受禅告南郊文
　　皇帝臣某敢以牡昭告于皇皇上帝上皇厌理万机凝情太古释兹重负与道优游宇宙不可以无君宗社不可以无主恭惟歴数猥当虚薄惧忝帝位固辞不免遂膺大礼以驭下人敬择元日告类上帝惟神敷祐四海永绥天极
　　唐册宗明皇帝文　　　　　贾　曽
　　朕以寡昧防奉鸿休本殊王季之贤早逹延州之节昔者圣厯已让皇嗣之尊暨至神龙终辞大弟之授岂惟衣冠所覩抑以兆庶咸知顷属国歩未夷时艰主防大业有缀旒之惧宝位深坠地之忧议廹公卿遂司契象日慎一日以至于今一纪之劳勤亦至矣万邦之俗化渐行矣将成夙愿脱屣寰区昔尧之禅舜惟能是与舜以命禹匪私其亲神器之重允归公授皇太子某有大功于天地定阽危于社稷温文既习圣敬日跻委之监抚已移年歳时政益明庶功惟序朕之知子庶不负时歴数在躬宜陟元后可令即皇帝位有司择日授册朕方比迹洪古希风太皇神与化游思与道合无为无事岂不美欤王公百寮宜识朕意
　　唐册肃宗宣皇帝文　　　　　贾　至
　　维天寳十五载嵗次丙申月戊子朔二十一日戊申太上皇若曰咨尔元子某惟天为大惟人君则之顺乃徳故舜禹揖让而履皇极咈乃道故丹朱商均不能保鸿业是以啓有恵廸而夏嗣焉隋有乱纪而唐受焉五圣之御防皆以勤俭兢业日慎一日故能享祚长久垂庆无穷洎于六叶恭位四海厌于勤倦缅慕汾阳将保静颐神思我烈祖元之道是用命尔元子当位嗣统于戏尔有忠孝之诚极于君父尔有友爱之义信于兄弟尔有仁恕之行通乎神明尔有勘难之才彰于兆庶予懋乃懿徳嘉乃神武天之歴数在尔躬汝惟推诚祸乱将兾尔永清汝惟从谏宗社将兾尔复寜佞言惟疵直言惟师任贤弗贰去邪勿疑民非后孰治后非贤罔与守邦钦哉慎乃有位无忝我祖宗之丕烈矣
　　唐髙宗天皇大帝封禅文
　　嗣天子臣某敢昭告于昊天上帝有隋运属颠危数穷否塞生灵涂炭鼎祚沦亡髙祖仗黄钺而救黎元锡圭而拯沉溺太宗功宏链石定区宇于再麾业壮防鼇饮沧海而一息臣忝奉余绪恭承积庆遂得昆山寝燎炎海澄波虽乃业茂宗祧斯实防灵穹昊今谨告成东岳归功上大寳克隆鸿基永固凝薰万姓陶化八纮
　　唐宗明皇帝封防山玊牒文
　　有唐嗣天子臣某敢昭告于昊天上帝天啓李氏运兴上徳髙祖太宗受命立基髙宗升中六合殷盛中宗绍复继体不定上帝眷祐锡臣忠武底绥内难推戴圣父恭承大寳十有三年钦若天意四海宴然封祀岱岳谢成于天子孙百禄苍生受福
　　唐徳宗神武皇帝诞节献夀文　侯　喜
　　维孟夏十四日天防皇帝之辰羣臣感覆焘之恩朝明庭而献万夀者外尽四海罔有不至时臣亦幸在京师无因缘以陪进窃自思念其感恩受赐与羣臣无异徒以其身之卑贱至愿莫伸如瘖者欲言躄者欲趋乃作降诞日献夀文一篇恭置于康荘之衢其辞曰
　　未有人云则有彼天千变万化兮道无常全髙明运转兮与人下马圣人法象兮则相永年自我自度兮祗畏干干天受降福兮与人下焉臣今敢献夀如天博厚配天兮其谁则地含容光大兮无与二山泽藏寳兮富有无既圣人体顺兮不爱其利自我自诚兮其他至地至地不测兮生物咸遂臣今敢献冨如地日出辉辉兮风来薰薰甘露霡霂兮卿云氛氲民曰五星兮生乎今辰爱我则君何以庆兮无称其恩荣华富贵兮子子孙孙臣敢献福兮如所闻
　　唐徳宗神武皇帝平朱泚后告谢昊夫上帝祝册
　　文　　　　　　　　　　　陆　贽
　　维贞元元年云云嗣天子臣敢昭告于昊天上帝顾惟寡昧不克明道丕膺眷命俾作神主常恐获戾上帝横灾下民兢兢业业夙夜祗畏居位五祀徳馨蔑闻皇灵不歆是用大儆殷忧播荡逾歴三时诚惧烈祖之耿光坠而不耀侧身思咎庶补将来上帝顾懐诱衷悔祸勦凶慝之凌暴雪神人之愤耻旧物不改臣心载新兹乃九庙遗休兆人介福以臣之责其何觧焉间属冦虞乆稽告谢今近郊甫定长至在辰谨以玉帛牺牲粢盛庶品异慿禋燎式荐至诚太祖景皇帝配神作主尚飨唐武宗昭肃皇帝防昌二年上尊号玉册文
　　李徳裕
　　维会昌二年歳次壬戌四月乙丑朔十四日戊寅摄太尉光禄大夫守司空兼门下侍郎同中书门下平章事臣徳裕银青光禄大夫守尚书左仆射兼中书侍郎同中书门下平章事臣珙银青光禄大夫守中书侍郎同中书门下平章事臣李绅及文武百官金紫光禄大夫检校司徒兼太子太保臣僧儒等六千五百七十四人言臣闻羲皇首太古之号成汤显神武之称我髙祖皇王是宪尊名若古贻厥丕训为孝孙之法岂不善始善述哉矧乃巨唐受命继体承业理运将至大君以兴昊穹所以开至圣也曩者明两未定帝华不协舍传圣深惟至公先后所以昭天命也亦犹尧发于唐侯文兴于代邸神明之祚不其难哉伏惟皇帝陛下清明传鬯光耿四海徳真隣天休大赉日角见表气志如神爰初定命正心理物如辰居其极而天下无邪矣由是昭徳塞违尊贤逺佞禹不自满成不自康防盘于田不迩于色自闺壶以施王敎由家道而刑国风去比周覈名实擥权纲择圣徳修旧典协诚质扢嘉坛欵太一进正臣以端治表礼故老以求谠言逺无蔽狱近无留命祈祖而膏雨降祀灵岳而嘉谷登省刑罚而蓬防消发仓廪而螽螟息去嵗龙旂承祀大辂亲郊捧玉瓉而一献光灵来格振金石而六变魄寳昭临然犹古训是学缉熙于道天文炳焕云汉其章温恭敬逊承太任之敎和乐恺悌洽戚藩之心徳风偃于羣黎威霆动乎絶域又以敬养不逮于长乐昭配未升于祢宫每懐嗣徽蒸蒸而慕所以奉若慈训对若两仪因心立制永锡其敎寛底刘之罪兴恻隐之仁廻霜収电为之反禾及单于慕义景付朔邉耀徳戢兵谦临是受至于备文物展国容莫不先甲而布甘泽丁辰而廓隂翳和景晏温卿霭絪緼斯所谓神祗之心应矣天人之际交矣于是服冕之士戴鹖之伦暨藩衞邦伯黄髪鲐背不谋而进曰陛下黙天睟辉光日新大矣孝熙四极爰臻诚宜玉版温润镂鸿明之徳神寳焜燿荐万斯之年丕惟大典不可辞也陛下犹谦退固拒至于三四羣臣不已乃曰俞哉夫徧覆包含之谓仁极深研几之谓圣宪度着明之谓文蛮夷震慑之谓武感而遂通之谓神无思不服之谓孝臣等不胜大愿谨奉玉寳上尊号曰仁圣文武至神大孝皇帝伏惟陛下干徤不息谦尊而光乐戒其耽禽戒其荒夀乃侔于殷宗俗乃厚于成康贻燕后昆受福无疆臣徳裕等诚欢诚跃顿首谨言
　　唐武宗昭肃皇帝会昌五年上尊号玊册文
　　李徳裕
　　维会昌五年嵗次乙丑正月己酉朔一日己酉光禄大夫守太尉兼门下侍郎同中书门下平章事臣徳裕光禄大夫守尚书左仆射兼门下侍郎同中书门下平章事臣悰朝议大夫检校尚书右仆射兼中书门下平章事臣李让夷朝议大夫守中书侍郎兼户部尚书同中书门下平章事臣崔铉及文武百官太中大夫太常卿臣孙简等六千二百二人言臣闻在昔周宣猃狁内侵四牡薄伐以定王国则诗人大其功暨于汉宣北夷乖乱呼韩慕义郅支逺遁则简策着其羙惟此二代称为中兴间者开成之末星孛如云螟飞蔽天先帝感之黎人惧焉乃受至圣遗大投艰迄兹成功厥有冥数伏惟仁圣文武至神大孝皇帝表应龙翼粹含干刚神全而正气凝宇定而天光发智烛千里动必察防心镜万机物来斯应于是五材用四维张建中和之极缀前圣之纲重枢机修法制刑御家之理无出壸之言销谗邪逺巧佞斥背公之党退好径之人内严体貌增堂陛之峻外絶缔交去辅车之势古所谓受命于天惟舜独也已又曰一心定而万物服唯陛下得之曩者北狄矜功耗蠧中国种类磐牙根柢封殖异术胏附缟衣如荼挟邪作蛊侵滛守内倒悬不觧百有余年旣而龙祠堙灭防国款塞质帝女戚海疆有狼顾平城之心鲸吞咸洛之志爰命枭将搴旗刈旋兵鏖穹庐火烈荆榛飏幙碎轒防六羸遯逃贵女生还刬灭妖迹刘除丑类故名王结发冠带入臣坚昆稽首鞮译来献而又奸臣放命二纪陆梁据太山之固下窥洛邑通故綘之道旁睨近闗树其遗孽以窃兵柄议者佥曰精甲十万积糓十年泉鱼不察汤网冝悬陛下防防霆声羣疑氷释扬清风而扫云鼓迅雷以破山任冯异则拔天井而震上党仗呉汉则发突骑而倾邯郸壶闗失险山东夺魄属有戍邉叛将窃发参墟人心摇荡异议放肆陛下临朝而言曰二冦获罪于天予所不舍未三旬而定晋阳才朞年而灭潞子不以金购狶将多防不劳师克粤首驰报非至德感物孰能臻于此乎由是台宰百辟藩屏将帅上言曰成伐东夷而肃慎来贺景翦七国而王室乃安莫不始于武功终致刑措将以禋上帝荐祖宗宜受鸿名以荅贶陛下犹谦逊而五让之勤勤罔已乃屈已以俞之云汉为章所以昭法度也神明其徳所以成教化也魏巍乎有功帝尧之则也勤于大道祖之训也臣等不胜大愿谨奉玉册玉寳上尊号曰仁圣文武章天成功神徳明道大孝皇帝伏帷陛下不有其名以保其成不徳其功以戒其盈享殷宗之福致周道之平熙我王度永振金声臣徳裕等诚欢诚跃顿首顿首谨言
　　唐徳宗神武皇帝奉天改年大赦
　　陆　贽
　　门下致理兴化必在推诚忘已济人不恡改过朕嗣服丕构居临万邦失守宗祧越在草莽不念率徳诚莫追于旣徃永言思咎期有复于将来明徴厥初以示天下惟我烈祖迈徳庇人致俗化于和平拯生灵于涂炭重熙积庆垂二百年伊尔卿尹庶官洎亿兆之众代受亭育以迄于今功存千人泽及于后肆予小子获纉鸿业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征伐之劳苦泽靡下究情不上通事既拥隔人情疑阻犹昧省已遂使兴戎徴师四方转运千里赋车籍马逺近搔然行赍居送众庻劳止或一日屡交锋刃或连年不觧申胄祝奠乏主家室靡依死生流离怨气凝结力役不息田菜多荒暴命峻于诛求疲甿空干杼轴转至沟壑离去乡闾邑里丘墟人烟防絶天谴于上而朕不寤人愁于下而朕不知驯致乱阶变兴都邑贼臣乗衅肆逆滔天曽莫愧畏敢行凌逼万品失序九庙震惊上辱于祖宗下负于黎庶痛心腼貌罪实在余永言愧悼若坠渊谷赖夫天地降祐人神叶谋将相竭诚牙宣力屏除大盗载张皇维将永图必希新命朕晨兴夕惕唯念前非乃者公卿百寮累抗章防拟以徽号加于朕躬固辞不获俯遂舆论昨因循省良用矍然体隂阳不测之谓神与天地合徳之谓圣顾惟浅昧非所宜当文者所以化成武者所以定乱今化之不被乱是用兴岂可更徇羣情苟应虚美重予不徳祗益懐慙自今已后中外所以书奏不得更称圣神文武之号夫人情不常系于时化大道既隐乱狱滋丰朕既不能徳导人又不能一法齐众苟设宻网以罪非辜为之父母实增愧悼今上元统歴献歳发生冝革纪年之号式敷在宥之泽与人更始用荅天休可大赧天下改建中五年为兴元元年自正月一日昧爽已前大辟罪已下罪无轻重咸赦除之李希烈田恱王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内搔扰皆由上失其道下罹其灾朕实不君人则何罪屈已宏物予何爱焉庶懐引慝之诚以洽好生之徳其李希烈田恱王武俊李纳及所管将士官吏等一切并与洗涤各复爵位待之如初仍即遣使分道宣谕朱滔虽与贼泚连坐路逺未必同谋朕方推至诚务欲贷如能効顺亦与惟新其河南河北诸军兵马并宜各于夲道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其应被朱泚胁从将士官吏百姓及诸色人等有遭其扇诱有迫以凶威苟能自新理可矜宥但官军未到京城已前能去逆效顺及散归本道者并从赦例原免一切不问天下左防官即与量移近处已量移者更与量移流人配隶及藩镇効力幷縁罪犯与诸使驱使兼别敇于诸州县安置及得罪人家口未许归者一切放还应先有痕累禁锢反逆縁坐承前恩赦所不该者并冝洗雪亡官失爵放归勿齿者量加収叙人之行义或未必兼搆大厦者方集于羣材建竒功者不限于常捡苟在适用则无弃人况黜免之徒沈郁颇乆朝过夕用勿拘常例诸军诸道赴奉天及进収京城将士等或百战摧敌或万里勤王扞固金城驱除大憝赴危难者其节着复社稷者其业崇我图尔功特加彛典锡名畴赋永永无穷宜并赐名奉天定难功臣身有过犯递减罪三等子孙有过犯递减罪二等当户应有差科使役一切蠲免其功臣已后虽衰老疾患不任军旅当分粮赐并宜全给身死之后十年仍回给家口其有食实封者子孙相继代代无絶其余叙録及功赏条件待收京日并准去年十月七日十一月十四日敇处分诸道诸军将士等乆勤扞御累着功勲方镇克寕惟尔之力其应在行营者并超三资与官仍赐勲五转不离镇者依资与官赐勲三转其累加勲爵许回授周亲内外文武官三品已上赐爵一级四品已下各加一阶仍并赐勲两转见危致命先哲攸贵掩骼埋胔礼经所先虽効用而或殊在恻隐而何间诸道兵士有死王事者各委所在州县急递送归本管官为葬祭其有因战阵杀戮及擒获伏辜暴骨原野者并委所在逐近便收葬应縁流贬及犯罪未者并许其家各据本官品以礼収自顷军旅所给赋役繁兴吏因为奸人不堪命咨嗟怨苦道路无聊汔可小康与之休息其垫陌及税间架竹木茶漆铁等诸色名目悉宜停罢京畿之内属此冦戎攻劫焚烧靡有宁室王师仰给人以重劳特宜减放今年夏税之半朕以凶丑犯阙遽用干征爰度近郊息驾兹邑供储克办师旅攸寕式当褒旌以志吾过其奉天冝升为赤县百姓并给复五年尚徳者敎化之所先求贤者邦家之大本永言兹道梦想增懐而浇薄之风趋竞不息幽栖之士寂寞无闻盖诚所未孚故求之不至天下有隠居行义才徳髙逺晦踪丘园不求闻逹者委所在长吏具名闻奏当备礼邀致诸色人中有贤良方正直言极谏及博通坟典逹于教化幷识洞韬畧堪任将帅者委常叅官及所在长吏闻荐天下孤老鳏寡惸独不能自活者幷委州县长吏量事优防其有年九十已上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用冝自朕躬朕当节乘舆之服御絶宫室之华饬率已师俭为天下先诸贡献自非供宗庙军国之用一切并停应内外官有冗贠及百司不急之资委中书门下即商议条件停减奏闻布泽行赏抑惟旧章今以余孽未平帑藏空竭有乖庆赐深愧于懐赦书有所未该者所司类例条件闻奏
　　唐穆宗文恵皇帝戒励风俗徳音文
　　元　稹
　　敇朕闻昔者卿大夫相与譲于朝士庶人相与譲于齿周成王刑措不用汉文帝耻言人过眞理古也朕甚慕焉中代以还争端斯起掩抑其言则专蔽诱掖其説则欺诬自非责实循名不能彰善瘅恶故孝宣必有敢告乃下光武不以诡辞遽行语称讪上之非律有匿名之禁皆所以防三至之毁重两造之明是以爵人于朝则皆劝刑人于市则皆惧罪有归而赏有事也末俗偷巧内荏外刚卿大夫无进思尽忠之诚多退有后言之谤士庶人无切磋琢磨之益多销铄浸润之谗进则谀言謟以相求退则羣居狎处以相识留中不出之请益发其隂私公论不容之词实生于朋党擢一官则曰恩皆自我黜一职则曰事出他门比周之迹已彰尚矜介特由径之踪尽露自谓贞方居省寺者不能以勤恪莅官而曰务求简易提纪纲者不能以凖绳检下而曰宻奏风闻献章防者更相是非备顾问者互有憎爱苟非秦镜照胆尧羊触邪时君聼之安可不惑参防一谬俗化益讹祸发齿牙言生枝叶率是道也朕甚悯焉我国家贞观开元同符三代风俗归厚礼让并行兵兴已来人散乆矣姑欲导之以徳不欲驱之以刑然而信或未孚理有未至曽无耻格益用雕刓小则综覈之权见侵于下軰大则机宻之重旁挠于薄徒尚念因而化之亦既去其尤者而宰臣等惧其寖染未克澄清备引祖宗之书愿垂戒励之诏遂申教告颇用殷勤各当自省厥躬与我同于道凡百多士宜体朕懐
　　唐徳宗神武皇帝赐李纳田悦王武俊铁劵文
　　陆　贽
　　维兴元元年嵗次甲子正月癸酉朔二日甲戌皇帝咨尔具官某呜呼君者所以抚人失于所抚则叛下者所以奉上乖于所奉则刑各当其理徳用不扰各违其分乱于是生朕徳薄化浅昧于君道罔知省已姑务人是以徴师徂征连歳靡息惟尔以诚志之不逹反仄于厥衷阻众兴戎结舋拒守岂非上失其所抚而下失于所奉欤书曰万方有罪罪在朕躬我实不徳兆民非咎俾废其生业离其室家陷于困穷死于战阵老病失养孤惸靡依怨结苍旻感伤和气朕为人父母得不愧于心哉晨兴以思夕惕以悼粤自嗣位迄今六年天将悔祸朕方觉悟尔亦知之众心厌乱思以保安叶于朕懐若膺符契非天地合徳人神合谋将茂育羣生则何以臻此朕是用上顺天意俯従人心涤尔疵瑕复尔爵位坦然靡阻君臣如初功载鼎彞名藏王府子孙代代为国勲臣河山带砺传祚无絶朕方布大信承天子人若食其言何以享国于戏其只若明命用保无疆之休





　　唐文粹巻三十一
　　钦定四库全书
　　唐文粹巻三十二
　　宋　姚铉　编
　　文乙【总一十三首】
　　帝王
　　谥册二
　　唐中宗孝和皇帝谥册文【苏颋】
　　唐徳宗神武皇帝谥册文【权徳舆】
　　哀册六
　　唐髙祖神尧皇帝哀册文【虞世南】
　　唐太宗文武皇帝哀册文【褚遂良】
　　唐中宗孝和皇帝哀册文【徐彦伯】
　　唐睿宗真皇帝哀册文【苏颋】
　　唐宗明皇帝哀册文【王缙】
　　唐宪宗章武皇帝哀册文【令狐楚】
　　后妃五
　　谥册二
　　唐顺宗庄宪皇后谥册文【权徳舆】
　　唐懿宗元昭皇太后谥册文【夏侯孜】
　　哀册三
　　唐太宗文徳皇后哀册文【虞世南】
　　唐髙宗则天皇后哀册文【崔融】
　　唐代宗贞懿皇后哀册文【常衮】
　　唐中宗孝和皇帝谥册文　　　苏　颋
　　维景云元年嵗次庚戌十月戊寅朔十三日庚寅摄太尉银青光禄大夫守户部尚书上柱国宣城郡开国公臣姚珽等上议曰臣闻圣人极天下之頥以象其物宜成天下之文以察其时变加于百姓之谓徳刑于四方之谓风徳也者动于神明风也者由于教化原始见则名合道先知终存义迹因形表其来尚矣伏惟大行应天神龙皇帝缵武之命允文之基肇承于宥宻以至乎缉熈若乃含青云之符燿赤光之瑞履顺而一夷险安贞而再潜跃由是恭于三朝服兹四罪傒予之始祀夏而无改旧物若帝之初迁周而有膺新命防匹夫蒸蒸之思爱于文母豫太帝庚庚之占友于王季既而三年谅闇九族敦叙免丧问道穆乎天子之容退朝藏宻怡若家人之礼功收其成不以微刑济其寛不以大谠词所不忤谗説所不入约躬而厚物尽下以推人翺翔乎儒雅之林经启于文章之囿不伤麛卵不天卉木体仁也行于蛮貊暨于陪台施惠也酌中衢之樽不竭也陈太庙之器不盈也故能百宝用四灵臻嘉禾神芝日献于府柔逺格怀荒至名驹巨象嵗填于牧方采厚陵之露华感而通梦遂扬昊坛之烟燎严以配尊然后心游絶冥神寄恺乐在云台之上希夷于真谛之门追汾水之阳缥缈乎列仙之馆岂图变生氛沴凶遘霄极欻凭玉以大渐顾遗弓而上仙所以函夏攀援人神哀戚龙攒既启鸟耘逾慕礼撤三献北有因山之名法崇二言南有至郊之议谨案谥法慈惠爱亲博施备物皆曰孝安人缉众推贤让能皆曰和夫孝以安亲和以安人是则宪先生之典谟垂后裔之光烈者盖天之所称矣请上尊谥曰孝和皇帝庙曰中宗谨上
　　唐徳宗神武皇帝谥册文　　权徳舆
　　维永贞元年嵗次乙酉月朔日孝孙嗣皇帝臣某伏惟大行皇帝徳合天地作人父母纂承光明建用皇极昔在宝应制天下赋舆戚藩以大自鲁疏雍师律既贞防陜收洛克燀威命廓开王涂是登上嗣乃宅丕后服艺祖神宗之大烈有干干翼翼之至敬敷佑迪哲尊严懿恭烛明四极发育万类濯沐乎仁泽澄清乎理本巍巍乎建中风声与贞观同符洎时有祲沴变生京毂省方展义隂隲之功整旅致诛申震燿之令氛祲灭息侯王防道丕冐持载镜清砥平然后明禋毖祀万灵以接翕受敷施九徳咸事含亭毒以致其和博采虚受以通其志政刑有箴宸扆有铭焕乎文明之化成也因时创节象卦设乐薰然中和之被物也纳嘉言于近侍辍已行之诏疾谗口于宵人宥过失之罪去徽号而约已正庙祧以尊祖九译通道万方来庭宝旅焯乎勲籍夷歌陈于乐府霜露所坠车书大同顺气旁达天休滋至庆霄轮囷徳水清澈三辰秉阳以宣耀百嘉丽地而文感飞走呈祥肖翘遂性在峟天下二十有七年夫文思光被陶唐之盛也憯怛忠利虞帝之教也亹亹穆穆周文之业也聪明神武汉祖之烈也穷古先之大律极帝者之上仪方将扈升崇丘侍检玉牒奄遗天命永弃万方亿兆嗷嗷哀号靡诉顾惟冲昧惧忝孙谋君父有命付兹神器防恭贻训感慕滋深今因山既建同轨毕至一二元老宗工硕生考称天之礼稽节惠之法式遵古义敢荐大名谨遣太尉某谨奉册上尊谥曰神武孝文皇帝庙曰徳宗伏惟圣灵昭格膺是典礼幽赞丕祉流于无穷呜呼哀哉
　　唐髙祖神尧皇帝哀册文　　　虞世南
　　维贞观五年太嵗云云即以明年某月日迁座于献陵礼也览载籍逖聴皇王立徳可久应运斯昌天基崇峻帝系悠长虹晖降祉真气呈祥防衡朱黻熊轼龙常契叶祯符诞生睿圣彤云昼聚黄星夕映舒巻潜跃防深道性地载天临日晖川镜厯试藩岳风移俗正火徳云谢羣龙战野蚩尤曜旗王良策马拔山曀日滔天泯夏荡拒黎元阽危宗社提劒创业仗钺専征风驱云动海运天行伐谋上畧制胜神兵尊王践土复帝夷庚职惟上相任隆羣辟六阶已平四门咸辟殊物显命彞章典册锡重介珪礼优乗石烟霞改色镛管变音观国受命负扆君临仁霑动植化感飞沈殷辂周冕禹迹尧心削觚反朴抵璧藏金商俗未改遗氛阻乱沙塞防刘伊瀍叛涣应变雷动乗机电断十角云消三川氷泮渐以文教致诸王道制礼和乐尊儒养老翠凤栖梧丹鱼在藻水浮贝阶荣朱草威加海外泽被区中要荒合轨鞮羯遐通没羽沈浪飞轮驾风眷言防负有怀髙谢翛尔栎阳杳同姑射趋诗礼以承天禀义方以成化聿膺景福方期永年玉几奄及金縢遂愆絶五日之晨省遽千龄而上仙攀帷扆以孺慕抱劒舄以纒绵呜呼哀哉防奉顾托式遵遗志指珠玉而不藏即陶甄以成器贻俭徳以为誉垂风声于后嗣呜呼哀哉永去天邑言遵地肺背沃野之神臯越通川之清渭怀岐下之前迹眷新丰之旧里笳哀噎以留思旐翩翩而顾指悲风急而拱木吟平野晦而寒烟起呜呼哀哉惟缀衣之如昨忽驰光之莫驻亟时逝而节改俄涉新而履故野苍苍以日衰嵗凛凛而行暮感物悲于气序衔哀践于霜露泣川水之逝波动商山之风树蹐厚地而无感仰髙天而何诉呜呼哀哉曰圣与人谁前谁后炎昊无金石之固勋华异松乔之夀孰厯世而长存唯令名之不朽矧功与至徳冠列辟而为首俾轶五而登三与天长而地久呜呼哀哉
　　唐太宗文武皇帝哀册文　　褚遂良
　　维贞观二十三年嵗次己酉五月甲辰朔二十六日己巳大行皇帝崩于翠微宫之含风殿旋殡于太极殿之西阶粤八月庚寅将迁座于昭陵礼也凤管凝和龙帷将曙溢化同轸绵区缟素哀子嗣皇帝某览风树而増感攀铜池而拊膺迫宗祧之是寄伤往驾之无凭奠樽盈而悲绪促灵景翳而愁云兴去劒滋逺清徽方閟爰诏司存传芳琼字其辞曰
　　三微固祉五曜垂文光昭司牧对越唐勋族着牝家传缙云髙配于天一人有庆大行神武惟防作圣良书自得髙文成性夙表余雄先懐反正苍兕爰发朱旗首令寰瀛昬垫闗洛荒芜妖倾地轴盗弄干枢戎衣光启霸政宏谟天兵电扫月阵风驱蚩尤递翦猰窳咸诛闰位不防余分兴戾先收秦组次焚商袂转圜上畧容光下济从邑垂仁宾门洒惠修风顺轨凝图奉睿青戾同规珠协契发辉三五声明遐裔泛野休兵灵台偃革升岩藏铣遵河奉璧学肆徐轮丘园散帛就日攸宜如天在斯刑哀动植化美埙箎乐华曽举礼叶旁垂沙塲罄翦斗极咸羇狼山入囿潮渚归池东旌若木西斾条支龙乡委质鸟服来仪大矣乗时悠哉利见文浮沼应龙在淀潏露飞甘卿云呈绚松荑望辛瑶华方荐仙丹劒术星飞告变凝沴气于升年掩璿晖于离殿呜呼哀哉商管初秋飞罢佾惊川悠缅宫车晏出大隧弗营元献吉展軨效驾端圭司日迫灵心于将饯痛皇情其如失凝秋林于广路遡悲风于长术经柏梁而徐转迈兰池而从跸耸轻斾之逶迤动边笳之萧瑟呜呼哀哉周营甫竁汉启泉闱谷林摇落乔岩变衰平原凄兮白日逺深渚澹兮秋云飞覧铜雀而兴慕伤鼎湖之不归呜呼哀哉崤陵壤嵎山穷路虚衞翻英轻驰委素尧门闭而日惨羲庭易而云呀嗟厚徳之长违仰髙天而攀慕呜呼哀哉崇基永焕置业方昭遗风余烈天长地遥想神襟而腾茂纵史笔而扬翘笼嘉声于日月终有裕于唐尧呜呼哀哉
　　唐中宗孝和皇帝哀册文　　　徐彦伯
　　维景龙四年嵗次庚戌六月辛巳朔二日壬午大行应天神龙皇帝崩于神龙殿旋殡于太极殿之西阶粤景云元年十一月二日乙酉将迁座于定陵礼也画攒毁帟雕輼肃轫缟绋霜回丹斾雪引御窆台之眇黙背天阁之崇峻皇帝瞻在原之坠响感聮蕚之凋隂礼奠收兮泣遗迹同气诀兮悲圣心爰命下臣式扬鸿懿咨睿烈于金牒刻明猷于玉字其词曰
　　少典之子重华之孙珠聮宝系海浸昌源凤鸟鸣国龙蛟守门于铄皇朕赫应成命青霭南浮彤云北映扫刷中防光亨累圣钦若应天缵成前庆身佩星斗掌提曦镜克明克类允武允文就之如日望之如云声中律吕辞合典坟道懋登庸荣膺继体位拥青陆业移朱邸春诵夏弦冬诗秋礼复子明辟固天攸启鹏举提象鸾飞凿干萝图已御芝玺仍传拱黙当宁赓歌抚尧亲更睦妫徳逾羶万宝阜成四门光辟宵衣若厉道风犹戹野接翘车殿横儒席留连缟防婉娈词客润洽泉鱼恩周卉毳鞮译骛轮要荒走币削觚反朴寛刑薄税俗富京坻人忘疵疠帝图广运天意难诬旖旎祥箓张皇瑞符仙芝抱砌神萐摇厨负绨检鳞衔斗枢孝思罔极宗庸克赛亲幸国阳式陈昭配翠辇容与蜺帱晻暧苍璧森罗明祗肃对精备典洪范盈畴将竦华篕遥封岱丘厌紫宙之阨僻追白云之豫游时若慕于丧妣道空在于委裘呜呼哀哉惟防在辰枚卜违吉仍几虚座缀衣空室景沴摄提悲纒昱日羣臣奉于末命天下悲乎晏出呜呼哀哉宗伯典同轨赴辰谋入兆犀鞟移輴唱苦挽于香掖咽酸笳于旻彤阶皛皛兮露惊月玉座微微兮花掩尘呜呼哀哉列绮城之哀仗引滋桥之度朔飚急兮御道寒愁日晦兮云郊晚驻石马之新涂下金天之旧坂见疎杏之原长觉深松之路逺呜呼哀哉伊昔睿喆先谋寿宫猗那我后复幸方中委冠劒于泉穸保明灵于昊穹山有移兮海有变道无缺兮声无穷呜呼哀哉
　　唐睿宗真皇帝哀册文　　　苏　颋
　　维开元四年嵗次丙辰六月乙巳朔二十日甲子大行睿宗大圣真皇帝崩于百福殿徙殡于太极殿之西阶粤十月朔某日将迁座于桥陵礼也素帟褰周青壸警节俨无声以虚卫陈有象而成列哀子开元神武皇帝某追攀引防擗司常凄庶物其涕迸感众灵而影彰睠兹鸿业钦若要道爰制近臣敢扬大宝其词曰髙祖兴唐垂其耿光睿宗诞庆绍我明命明命伊何重熈累盛耿光伊何翊善传圣在昔分瑞爰初剖符宅殷令典居相宏图宣哲观艺祗庸服儒践其成式纳以嘉谟否厯终泰倾维更纽予从代王子事周母退象藏宻冲襟释负不为震惊自得谦受权乃复亨塞而自开固推皇弟仍陟元台鸣牝搆孽纷虹肆灾飚驰神武电扫奸回三让天下载登宸极顺夫甿心忘我帝力鞮译修贡亲贤任职乐英已敷礼纬重绎宗庙率祀郊丘肇禋养而迎夏芟以祈春静黙防道和平返淳知周翔泳功济陶钧知子惟明从吾所尚陋伊祈之莫绪追齧缺而将丧帝允执乎厥中皇遂崇于太上始授图而观察终脱屣以清旷斋必闲馆朝而别宫问安顺色资孝风理极兼受言承至公岂缀衣而凭几忽成鼎而号弓呜呼哀哉梦年罕验顾是付嘱属神器其得所委灵心其何欲増摧絶以孺慕竟厌时以去俗万邦赴而同轨六遂陈而帅属外羣悲于缟素中不瘗于珠玉蜃辂迎转龙防戒徂寒生紫殿晓发清都笳挽遟遟而徙靡斾旌恋恋以威纡除栎阳之御路指桥岳之幽途礼既献而三撤神方宁而九虞逺游通冠近严归跸因髙而渭川尽见冯下而秦京稍出积耘草以横霜攒悲松以翳日呜呼哀哉粤羲轩之建子姒兮令问传其不已猗简册之尊圣真兮鸿名冠而方始然后景云蔼华露滋扬至徳殷永思此天子之孝也臣何足以知之呜呼哀哉
　　唐宗明皇帝哀册文　　　　王　缙
　　维宝应元年嵗次壬寅建巳月五日宗至道大圣大明孝皇帝崩于神龙殿旋殡于太极殿之西阶粤以宝应二年三月甲辰朔十一日将迁座于泰陵礼也象物已设仙驭将飞空闻脱屣无复求衣孝孙皇帝亲临遣奠意延晷刻向池綍而涕流想山园而心恻九天兮无所一往兮何极感贻美于孙谋俾述事于祖徳其词曰天厌隋乱中原无主人归唐徳上帝是辅以圣易暴兴文继武义冠殷汤威包汉祖仰膺厯数光宅区宇惟皇得一承干嗣五赫哉厥初万物斯覩景龙之际干仪反坤不利王室将开祸门吕危刘氏赵啄皇孙我独仗劒神期武贲上排阊阖俯扫轩辕不惊宗庙大造黎元为而不有礼备尊尊乃奉睿宗爰受宝命问安侍膳纯孝至敬维城之年佐潞之政一蓍献兆百灵翼圣跃马截流水不敢竞潜龙变海池亦呈庆有开必先兴王之盛诰曰皇帝余倦于勤往缵丕业以顺兆人辞之不可其命惟新体干之大法土之均临之以日生之以春寒暑彰信动植知仁九族既睦四门既宾天通之圣电断之神求贤簨簴就列搢绅谠言是聼庶政必亲刑措兵戢威加徳驯戎狄詟窜塞不惊尘琛賮争入来自无垠驾鼓斥骏焚裘弃珍风雨时若京坻相因师于上古思与还淳然后制礼节焉作乐和焉北祠后土南郊上斋祭陵庙位号山川教战讲武祈农籍田冕旒问俗旌旗幸边文物蔽地英声动天凤巢麟扰甘露醴泉九尾三脊朱草霏烟缤纷効祉每嵗且千道徳洋溢干珅交泰成功如何登封于岱太平如何是时无外才艺余美帝王之最学究天人乙夜慙对文齐日月秋风靡逮推厯正元调律平害札动云落开叶碎挥琴陋虞教謌轻沛良辰可赏聴政方退钟皷屡陈君臣髙防巍巍荡荡四十余载巡省顺动西南奥区命子出震继明握图长驱猛士累翦封狐不失旧物言旋上都离宫就养寿酒多娱习道久矣神仙逺乎呜呼哀哉湖上铸鼎海中祈药忽乗紫气长游碧落千门万户若无天兮寥廓八达九衢虽有人兮寂寞泪为雨于宸极哭成雷于郊郭遗辙迹而徒攀葬衣冠而可托同轨毕至初陵已开震凤辇于仙仗降龙輴于帝台儗将行兮肃穆似有覩兮徘徊遇春城兮如送望暮山兮谓来呜呼哀哉寿原肇吉先天不违接桥山之大隧营金阜之扉拥驰道兮皆往独宫车兮不归厚夜兮藏昼终天兮戢辉文始逺极武余英威立徳不朽至道惟微虽隂阳之与变化侔圣徳兮安可希超前古以作则遗后代以垂衣呜呼哀哉
　　唐宪宗章武皇帝哀册文　　　令狐楚
　　维元和十五年嵗次庚子正月甲戌朔二十七日庚子移殡于大内太极殿之西阶粤五月十五日庚申迁座于景陵礼也玉衡南指金波西落皓雪集其麻衣素云褰其绡幕栁宫龙动竹池鱼跃兆庶雨泣于浩穰万灵风号于寥廓哀子嗣皇帝仰攀雕辇殷奠琼筵哀无容以触地痛不返而终天仙仗徐进宸仪永隔降睿防于鸾台扬圣功于凤册其词曰
　　配天惟唐伊祁同光应道为帝元之系圣人有作孝子善继显赫十朝緫齐四裔执其大象司彼左契武烈诞敷文明下济出潜离隠或跃未融亲则盘石封殊翦桐承祧黄屋主鬯青宫礼乐尽在讴謌荐至轩皇倦勤传付神器太母侍养亲临宝位怡声下色先意承志家令敢言天子屏贵明明出震业业承干其仁如山其智如泉理析坚白学探幽挥毫雾动掞藻霞鲜所持者俭所宝者贤刑靡不省赏无不延冕旒迎日珪璧祈年涕谒宗庙臣朝昊天天纵神圣日跻孝敬鸿名再加宝厯一定穷人屡赈名士交聘兽爱触邪草怜指佞梯航修贡鳞羽遂性河色呈符山声告庆编书辨谤创殿思政甘节必称苦言终聴棱威之逺徳政之盛霜雪宪章雷风号令夏台齿劒上党纳穽赵际宅心邺中聴命谁能去兵王者有征玉垒雾廓金陵镜清狐鸣上蔡蚁聚东平伏锧就戮回戈受烹始以上杀归于好生恢恢不失荡荡难名信及隠微道存溥愽走马斯郤昆虫咸若调其玉烛徇以木铎混同车书逺颁正朔范金合土大兴太学清跸鸣銮将登髙岳四维既张五刃已藏蛮夷戎羌敢不来王天下清净朝廷乐康防冠劒以髙晏戏鱼龙于广场有严有翼无怠无荒俗皆臻于寿域人自为于牺皇日出入兮安穷极云飞扬兮无处所瑞方瞻乎凤来灾忽闻于鹳语谓百年之可卜嗟九龄之不与当凝旒而下临奄脱屣以轻举万姓哀其考丧千官怀其后抚封人犹祝于南山帝子巳号于北渚呜呼哀哉披灵衣兮如在委仙佩兮若休建环海以静寐谢鼎湖而逺游桂华朗兮髙殿寂梧叶暗兮深宫愁惊同防之遽至咽长川而不流呜呼哀哉威仪肃设文物前列酌玉斚以宵奠驾金根而晓发出朱雀之正门背青鸾之逈阙逶迤原野苍茫日月去复去兮降尧阶悲莫悲兮临禹穴呜呼哀哉地开苍谷天作丰山江海自流于泉下城郭取象于人间髙封马鬛永秘龙顔鳞有逆兮曽触髯欲升兮尚攀朝百灵以肃肃遗八骏以闲闲陵植柏兮未拱阁生苔兮已班严日宫而深闭蔼云幄以空还与众感于万井结宸悲于九闗呜呼哀哉神行无方干徤不息物皆被于圣泽人自迷于帝力巍乎髙代之行至矣动天之徳后壤以长存冠苍穹而罔极呜呼哀哉
　　唐顺宗庄宪皇后谥册文　　　权徳舆
　　维元和十一年嵗次甲申某月朔日哀子嗣皇帝臣某伏惟大行皇太后柔明承天广大法地齐二仪以发育含万物而化光静専宅心谦俭约已涂山积厚淮水秉灵四徳交修六宫承式于徳宗有逮事之孝敬于先皇有辅佐之忧勤启迪风徽仪形天下伏以永贞诰命脱躧寰区乃居太上之尊乃正中宫之位顾兹冲上荷劬劳自幼逮长禀邑姜之教勗继体纂图申长信之供养率用慈训施于理道母仪所被子惠所覃一纪于兹万方防福以载物之量包逮下之仁嗣任姒之徽音慕黄老之清净宜锡丕祉寿如冈陵昊苍不愸艰棘俄及追惟顾复创钜感深衔恤茹荼叩心罔极今祔隅先逺筮告吉顺厚夷体幽严就路宰政卿尹与典礼之官询考古式详稽谥法以周道章明未之或改敬形拟议敢易大名谨遣摄大尉中书侍郎平章事臣裴度奉册上尊谥曰庄宪皇后伏惟皇灵降格淑圣幽赞昭配清庙对越鸿休与大隂方祗永永无极呜呼哀哉
　　唐懿宗元昭皇太后谥册文　　夏侯孜
　　维大中十三年嵗次己卯九月癸丑朔二十七日己卯嗣皇帝臣伏惟先太后体贞明以合天本懿粹而象地发秀于外含章在中由颍川以表祥配沙麓而比徳涂山佐夏莘野兴商潜耀空蕴于方祗秘景莫观于圆魄卓尔絜操穆然凝辉欲报之徳昊天罔极臣猥以冲昧获奉宗祧怵惕哀焭虑坠大宝而天意允若人心克谐惟怀永图惧乖末命退省防固上感劬劳系镜无尘赐衣有箧宸仪虽閟慈防长存莫追兰殿之晨昏空感椒涂之霜露言成隂教行着国章逮事靡及于循陔终吉徒哀于陟屺敢举追崇之典宁申顾复之思伏惟举位以定名考谥以尊徳所以扬茂烈传休声率由旧章窃拟素范今礼官详议庶僚称赞备陈徽数克播令猷正位号于瑶斋森礼容于金戺母仪无斁庙貌有严将享鸿休实凭祐谨遣摄太尉门下侍郎兼兵部尚书平章事萧邺奉册上尊谥曰元昭皇太后伏惟明灵昭格俯鉴精诚时已逝而敬在六衣夜不阳而礼存三献惟是荐享与唐无疆呜呼哀哉谨言
　　唐太宗文徳皇后哀册文　　　虞世南
　　维贞观十年嵗次甲申六月己未朔二十一日己卯大行皇后崩于立政殿粤九月十日丁酉将迁座于昭陵礼也殡宫夕启灵轜晓前俨帷帟于空殿肃陛衞于灵筵皇帝亲临宵载义深追逺曕青蒲而永絶悼玉阶之莫返蜃辂将引牺樽已撤爰诏记言式扬徽烈其词曰二仪合徳两跃齐光列圣观象邦家克昌猗欤华族英灵降祉比齐越姜匹宋逾子育徳髙门腾芬素里体仁将圣披图阅史造舟为梁嗣徽前徳履和思顺自家形国淑问不已柔风允塞紃组报勤璁珩垂则时逢昌圣运属休徴代邸膺厯唐侯嗣兴紫宫并曜黄道阶升化宣风始业赞丕承比徳无竞凝神不测应物通理抚机先识体备贤能晖无眺侧绩包九乱恩加八极性道希夷言容庄敬戒奢处约怀冲履正景暧风暄霜严氷净领畧三古箴规六行源濬流逺时昌祚延国贞诞防皇支挺贤谈髙辩日学冠通慈训所及懿徳光前五福云备千龄方永地纪絶维月轮韬景辰兴不豫徳音弥整马鬛无封鹤珠斯屏呜呼哀哉异人神于倐忽变容服于平生改清跸以哀挽易朱旗以素旌昔照朝景响环佩于曽城今防永夜吟松栢于山楹呜呼哀哉气变灰飞暑退寒袭烟触树而凝惨露分枝而垂泣闻哀鴈之夕飞聴悲风之晓急仰云霄而永慕恸陵寝其何及呜呼哀哉背武而北辕絶牵牛而横度途去去而逾逺马骎骎而不驻想渭水之贯都叹黄山之隠雾呜呼哀哉嗟人生之浮促若飘风之过牖牖何风而蹔停人何生而能久唯承天与载物邈慈深而徳厚迈任姒之髙踪播英声而无朽呜呼哀哉
　　唐髙宗则天皇后哀册文　　　崔　融
　　维神龙元年嵗次乙巳十一月朔二日云云大行则天大圣皇后崩于洛阳宫之仙居殿旋殡于干陵礼也祖庭火烬攒宫月晓云带黼翣风牵绛旐俨天衞之苍苍邈神仪之窅窅哀子嗣皇帝慕切充穷诚殷遣奠瞻象服其如在攀龙车而不见閟慈范于长陵戢神辉于前殿示人防训先王典则爰命史臣飏言圣徳其词曰天生后稷飞鸟覆翼天防武王跃鱼陨航施于成康武子有光丰沛之疆河汾之阳异气发祥圣母其昌穆穆皇皇作令于唐至哉坤徳沈潜刚克竒相月偃惠心泉塞苹藻惟勤纮綖是则训自闺阃风行邦国七庙肃祗六宫允厘中外和睦遐迩清夷家道以正王化之基皇曰纳辅后其谋咨谋咨攸俟皇用嘉止亦既顾命聿怀代已圣后谦冲辞不获已从宜称制于斯为美仗义当责亡躯济厄神器权临大运匪革宗祧永固寰宇奄宅负衣肃清垂旒光赫洗洗我君四海无氛英才逺畧鸿业大勲雷霆其武日月其文洒以甘露覆之庆云制礼作乐还淳返朴宗祀明堂崇儒太学四夷慕化九戎禀朔沈璧大河泥金中岳巍乎成功翕然向夙乃复明辟深惟至公归闲于大庭之节受养于长乐之宫品彚胥悦讴謌载隆鼎祚既穆珽枢已肃庶保太和长介景福如何靡怙而降斯酷后弄孙其未掩人丧妣其马速嗣皇擗踊列辟扶服九亲号咷万姓荼毒呜呼哀哉积忧劳而不豫兮搆氛沴而成灾逢氷霜之惨烈兮见草木之凋摧感大渐之将至兮遗惠言而不回付圣子其得兮顾黎元曰念哉颁宠锡以留诀兮节礼数而送哀邈终天而一去兮复何时而下来呜呼哀哉光隂荏苒兮气绪回互泣尽冬霜兮悲生春露攒涂云启兮同轨毕赴湘川不从兮洪茔盖祔古则祀阙今也仪具呜呼哀哉夜漏尽兮晨挽发转相风兮摇画月厌河洛兮不临去嵩邙兮飘忽指咸阳之园寝厯长安之宫阙旋六马兮须期考三兮中歇呜呼哀哉出国门兮夷由览旧物兮亲忧备物森兮如在艮时阕兮莫留当赫曦之盛夏宛萧瑟之穷秋山隠隠兮崩裂水洄洄兮逆流呜呼哀哉挂旌旐于松烟即宫闱于夜泉下幽翳兮无日上穹隆兮盖天隧路严兮百灵拱殿园虚兮万国旋如有望而不至怨西陵之茫然呜呼哀哉摄帝皇之髙风钦文母之余懿时来存兮立极数往归兮配地何通变之有恒兮而始终之无愧惟圣慈之可法播徽音于后嗣呜呼哀哉
　　唐代宗贞懿皇后哀册文　　　常　衮
　　维大厯十年嵗在辛卯十月辛酉朔六日丙寅贵妃独孤氏薨粤明日追谥曰贞懿皇后殡于殿之西阶十三年十月癸酉乃命门下侍郎同平章事常衮持节册命其月二十五日丁酉迁座于庄陵礼也素纱列位黼帟周庭辂升玉缀轩珠棂皇帝悼鸾掖以追怀感麟趾而増恸备百物以殷遣命六宫而哀送宗祝荐告司仪降收爰诏侍臣纪垂鸿休其词曰
　　祚祉条久宠灵诞受元魏戚藩周隋帝后五侯迭兴七贵居右肇启皇运光膺文母绩女是因以纲大伦生知隂教育我蒸人瑞云呈彩瑶星降神聪明睿智婉丽贞仁惟昔天鉴搜求才淑龙徳在田葛覃于谷周姜胥宇汉后推毂王业惟艰嫔风已穆继文传圣嗣徽克令不曜其光乃终有庆祗奉园寝肃恭灵命越在哀焭聿追孝敬文织丝组朱緑黄上供祭服以祀明堂法度有节不待珩璜篇训之制自盈缣缃叙我邦族风于天下始于忧勤叶成王化慈厚诸女宠临下嫁登贤进才劳谦日夜服缯示俭脱簪申诫访问后言防游夙退内和羣娣动有矜诲外睦诸亲泣辞封拜阙翟有日亲蚕俟时忽归清汉言复方祗万乗悼怀羣臣慕思玉衣追庆金钿同仪呜呼哀哉去昭阳兮窅然乗云驾兮何在人代宛兮如旧炎凉倐兮已改翠葆森以成列素旗俨而相待言从玉兆之贞永閟瑶华之彩别长秋之西苑过望春兮南登招帝子于北渚从母后于东陵下上清兮动金翠外无像兮中有凭合箫挽以攒咽结云雨之凄凝吾君感于幽期俯曽亭而望思惨殡媛以延伫极容衞以尽时摇巾袂兮逺诀隔轩槛兮羣悲不复见兮回御辇伤如何兮轸睿慈下兰臯兮背芷阳旌悠悠兮野苍苍带白花兮掩泪衣防兮断膓当盛明兮共乐忽幽处以独伤去故庭兮日逺即新宫矣夜长襚无文绣之饰器无珠贝之藏盖自我之立制刑有国之大方呜呼哀哉见送往之空归叹终焉之如此方士神兮是与非甘泉画兮疑复似遗音在于玉瑱陈迹留于金所献万寿兮无期存二南之余美



　　唐文粹巻三十二
　　钦定四库全书
　　唐文粹巻三十三上
　　宋　姚铉　编
　　文丙【总九首】
　　吊古三
　　许由先生庙酹文【桞识】
　　吊夷齐文
　　书师旷庙文【袁皓】
　　雷霆一
　　上天鼓文【程浩】
　　军政一
　　祭纛文【独孤及】
　　畏途一
　　招北客文
　　袪疠一
　　送穷文【段成式】
　　责檄二
　　责文【王岳灵】
　　檄曲江水伯文【樊铸】
　　许先生颍阳祠庭献酹文　　　栁　识
　　壬辰嵗夏四月客有自洛东游至先生遗庙而颍水古风旧山岿然追懐古踪慕美至道以时酒敬酹于灵既酌既拜献乎言曰
　　天清既能久地静不能朽先生清浄天地全性出于胚浑入于鸿防云游鸟还蓊郁和风当时帝道已半滋章欲深大朴散于人未散于山林乃有巢父杳防同心尧赍公器退然见推遇圣相感不得不知耳虽濯于清流道终播于无为所谓春膏时蒸朽叶自滋先生含徳唐尧发之颍阳之仁徳日大天下之禄利日卑且圣王所重者名器至人所重者感通推以大名义同让终亷能感俗道自为功任应防之偶然生垂后之清风人登云岭多忆箕颍猗欤先生山水齐名兹焉遗庙万古芬馨
　　吊夷齐文
　　洪河之东兮首阳穹崇侧闻孤竹二子昔也馁在其中偕隠胡为得仁而死青苔古木苍云秋水魂兮来何依兮去何止掇涧溪之毛荐精诚而已初先生鸿逸中州鸾伏西山顾薇蕨之离离歌唐虞之不还谓易暴兮文武谓墨缞兮胡顔一咤兮忘饥若有诮兮于岩之关岂不以冠在于上履新处于下且曰一人之正位孰知三圣之纯嘏让周之意不其然乎是以知先生所恤者偏矣当昔夷羊在牧殷纲解结乾道息坤维絶鲸吞噬兮鬼孽王奋厥武天意若曰覆昏暴资濬哲于是三老归而八百防一戎衣而九有截况乎旗锡黄鸟珪命赤乌俾荷钜桥之施俾申羑里之辜故能山立雨集电扫风驱及下车也五刃不砺于武库九伏辕于文途虽二士不食而兆人其苏既而溥天周土率土周人于嗟先生逃将奚臻万姓归仰兮独郁乎方寸六合□荡兮终局乎一身虽忤时而过周终臣心而恻殷所以不食其食求仁得仁然非一端事各其志若旁通以阜厥躬应物以济其利则焉有贞节之规各亲之事灵乎灵乎虽非与道而保生乃勗为臣之不二
　　书师旷庙文　　　　　　　　袁　皓
　　吟篁怨桐天其声乎锵石铿金天其文乎击革鸣丝天其畅乎匏土之韵天其和乎天有至音寄斯八物先生不生斯音郁郁先生既生斯音在律呜呼先生之耳时可求也先生之心不可得也天全乐乎先生之无神乎愚固狂而不可摅先生之有神乎愚坚诚而乞其图先生之耳有神乎化为天下之耳先生之心有神乎化为天下之心者可以舒于今然后家家知舜琴
　　上天鼓文　　　　　　　　　程　浩
　　雷车阗阗六合喧吼骤风雨于南极族星云于北斗遑俄选蹙东海以波荡摆太山而剖玉石至坚切如泥泞松栢至劲粉为枯朽鼍皮击考而魑魅晱旸龙领觝触而鲸鲵奔走陶铸造化之鑪而鸿毛万像干运乾坤之柄而婴孩羣有由是言则九鼎细三山培塿鼒鼐可以指挥蓬莱可以背负殊不测离苍天之近逺当惧惊魂在云之几重徒劳矫首及夫白日雨歇长虹霁后列缺缓辔防假手蓄残怒之未泄闻余音之良久而小子之谬学敢献疑于座右今若为善恶之宰主操赏罚之休咎胡不扶持顔闵之羶行夭阏跖蹻之首寿罪一乱臣惩天下之凶丑旌一孝行激天下之悌友法髙悬于尧典刑丕试于周后何必霹雳潜之龙养育吠尧之狗
　　祭纛文　　　　　　　　　　独孤及
　　天地不仁神明无亲惟正是与若响之荅敢有象恭滔天搆衅称乱国有明罚神其舍诸贼臣刘展假宠多难敢包狼心窃发虿毒将敷虐于我上下神只使东溟扬波羣动昏垫皇帝震怒按劔授钺命我上将底天之伐于是有虎牙鹰扬之臣蛇矛犀渠之羣横行而东我伐用张月羽云旗以先启行方将歴浔阳下南陵収京口扫建业斮枭獍以衅鼓封鲸鲵于京观俾万里浪破三象雾廓今以令月吉日整驾即路是用徼福于尔有神惟神降衷尚弼予志敢告无靡旗无絓骖无汰辀无偾车命五将防野万灵并毂令天地氛祲望风扫除魑魅魍魉罔不率俾莫我敢遏为神祗羞尚飨
　　招北客文
　　蜀之先曰蚕丛兮纵其目以称王当周室凌頺兮乱无纪纲洎乎杜宇从天而降鼈灵沂江而上相禅而帝据有南国之九世蜀本南夷人也皆左其袵而椎其髻及通乎秦也始于惠王之代五牛琢而秦女至一蛇死而力士毙二江双注羣山四蔽其地卑湿其风脞脆蛮貊杂处滇僰为隣地偏而两仪不正寒薄而四气不均花叶荣秋冬如春暮夜多雨朝旦多云阳景罕开隂气恒昏以暑以湿为瘵为厉气浥蛰以中人吾知重膇之疾兮将婴尔身蜀之不可往北客归去来兮
　　其东则有大江澐澐下絶地垠百谷相吞出于荆门突怒吼划附于太白渤潏硼砰防于沧溟跳喷浩淼上溅飞鸟蹙缩盘涡下旋鼋鼍三峡两壁乱峯如防岈屹崪澒洞划坼髙于天霓云外水积昼日无光其下黒窄瞿塘无底浅处万尺啼猿哀哀膓断过客复有千嵗老蛟能变其身好饮人血化为妇人衒服靓妆游于水滨五月之间白帝之下洪涛塞峡不见灔滪翻天蹙地霆吼雷怒亦有行舟突然而去人未及顾棹未及举瞥见阳台不辨云雨千里一歇日未移午须臾黑风暴起防树震山石走砂飞波腾浪翻舟子失据摧樯折竿漩入九泉没而不还支体糜散荡入石间水族呀呀拔刺争餐蜀之东不可往北客归去来兮
　　其西则有髙山万重峻极属天西有昆仑其峯相连日月回环阂于山颠峦崖盘嵚天壁夐絶阳和不入隂气固闭千年増氷万古积雪谿寒地坼谷冻石裂夏月草枯春天木折苍烟凝兮黒雾结人堕指兮马伤骨江水喷激回盘纡萦栈壁縁云钩连相撑绳梁嶫虚傍沓杳冥下不见底空闻波声过者矍然亡魂丧精复引一索其名为笮人悬半空度彼絶壑或如鸟兮或如玃倐往还来幸不落或有豪猪千羣努鬛射人寒熊孔硕登树自掷见人则擘巨糜如牛脩角如劔饿虎争肉吼怒阚阚复有髙崖坠石兮声若雷之軿轰上敲下磕似火迸兮满山流星磵溪忽兮倒流林岸为之頽倾碎腾狖与过鸟骇木魅兮山精飞石压人兮不可行西有犬戎与此山通形貌类人言语不同氊庐隆穹毳裘防茸啜酪啖肉持枪挟弓依草及泉务战与攻其声如犬其聚如蜂中国之人兮或流落于其中岂只掘防茹雪以取活终当铍其足而累其胸泣汉月于西海思故乡于北风蜀之西不可往北客归去来兮
　　其南则有卭笮之关天设险艰少有平地连延长山横亘庐江隔阂百蛮吁彼汉原上当漏天靡日不雨四时霶然其人如鱼爰处其泉终年霖霪时复日出防防诸犬向天吠日人皆湿寝偏死腰疾复有阳山之路毒瘴下凝白日无光其气瞢瞢暑雨下湿黄茅上蒸南方之人兮不敢过岂止走兽踣兮飞鸟随吾不知造化兮何知此方些蜀之南不可以往北客归去来兮
　　其北则有劔山巉巉天凿之门二壁谽谺髙岸嶙峋上柱南斗傍镇于坤下有长道北达于秦秦地神州中有圣人左右伊臯能致我君双阙峩峩上覆庆云千官锵锵朝于紫宸玉楼凤凰金殿麒麟布徳垂泽搜贤修文皇化欣欣煦然而春蜀之北不可以往北客归去来兮
　　送穷文　　　　　　　　　　叚成式
　　予大中八年作留穷辞词人谓予辞反之胜也至十三年客汉上复作送穷祝是年正之晦童稚戏为送穷舡判筒而槽比箨而闾细枲纒幅楮饰木偶家督被酒请禳穷将酹地歌舞穷予谓曰予送非嚵歴蹙循隂索隙膋荤□饼直脰涎沥者非寒哭蔟怜败衣网身恶覻墙间冷啸凄辛者非吓觋嗾巫欺痴娆衰烬数楮泉扰狎狐狸者噫有才歉升窄朘膓哕喀防童其笔燥心汗滳以是而殁者去些有开巻数幅空心妨目袭经攻史方寸日蹙以是而殁者去些有议古酌今左凌右浸麓垤酒涔短浅不禁以是而殁者去些
　　责文　　　　　　　　　　王岳灵
　　万物之贵者人也人惟秀介虫之智者也惟神隠括无形神之谓也穷通有极秀之谓也况天之与人其道甚逺不有以也将何逺焉则吉凶之祥假子以告变化之象因子以明欲爰谋稽疑必先蔽昆命冝蠲割诱慕展布心腹子无欺于人人有望于子成天下之亹亹岂不率道与何诸吕弄权昭大横于汉帝帝辛毒痛匪告繇于周武揆恶之轻重也吕之恶不浮于辛量徳之休明也昌之徳靡及于发子二其行谁不解体矣夫义礼之舆也信身之干也何陈氏之母不疾而称疾鲁孙之臣卜僭而告义丧于礼失其徒实繁吾不殚悉考夫演卦繇者蓍也蓍之灵而不如子之长定妍媸者镜也镜之明不如子之知铭乎竹帛万代不泯奚起矛楯俾吾反惑于古人孰谓子原天地之美达五行之理徒使疏瀹澡雪仰止防求曽莫之校何异乎曹丘生遇拒季布善盻已虞国侨哉必以剥桂刻漆非材木所愿防鹖裂冠非禽鸟所欲当潜伏奫湾违祸罾罟九江锡命其可得乎岂不免氓之蚩蚩荧惑于耳目也
　　檄曲江水伯文　　　　　　　樊　铸
　　主张于地之血脉者岂不曰水伯乎尔自兽为身靣为人控牵两龙窟宅百谷亿有祀矣故斁伦于元气之液弄权于坤舆之窍所云老而不死是谓之贼伊我谓尔有是夫何者三载二月春服既成冠者五六人才子六七人皆簸扬文精开阖武库游嬉春昼防洄江干兴飞壮心舞曳齿曺皆贷白之徳不负赤鲤之本尔何为隂发暴殄潜生毒痛篑祸堦于沙岸垣死府于花岛如数子者皆载垂堂之诫尔始若悬流三十仭跳沫四十里固应尊而不亲亹岂相及尔岸不崪屼流不唐突设人所倚之福陷尔孔易之诱俾水衒贯坚之功舫声之如蜩螗扪空呼天迄死不救倐恣化鱼之恶谁下拜牛之惠溺我国宝岂明时弃珠之泉沈彼防舩实去夜藏舟之壑与夫覩右山四耳之兽梦颍川一角之人置于大江未匹斯甚使揭竿求父之子投牋请弟之兄奏空篌伤妻之夫厉波涛徇壻之妇罹其凶害不忍荼毒并告无辜于上下神祗行哭失声于尔安乎尔今肆行贼虐者岂不谓性与习成乎何哉曩者溺孙兴公于后湖之中沦炎帝女于东海之上化鼈于黄氏之母为鱼于歴阳之郡尔应恃以旧防蔓其后图殊不知事不欲数数斯辱矣恶贯已满天命诛之然今歴视尔自昔为过之所或天涯或地防起于侯甸之外且非辇毂之下岂比今日俯九门临四达使哀声悲响上及聪听尔谁欺欺天乎然曲江者南峙仙阁北距灵宫足可效赤水产黄帝之珠胡为殱苍生窃司命之契况之人也皆编中华俗游无何乡所冀猛火烈山而莫焚大浸稽天而不溺既遇舍尔省括之中纵使饭术解漂之饵山经不沈之木岂可免尔之图乎兹中江自首创至于今时数千里子更代易主防流波秏才可接腋于井蛙讵持頥于海鼈尔之所处岂不狭隘乎人之所赏岂有舳舻乎逮天宝载我皇恢土徳以慱之窦泽流以濬之积闰下之波澜用济川之舟檝岂不为幸于尔也尔何满以致益凶以自毙使彼都人士自此之后惧尔同失神之海恶尔甚探手之汤匪徒歇尔盛事过自掇也虽悔可追然灵莫尊于君人时莫美于阳春君固爱人种德乗春宥罪省囹圄去桎梏尔奚得恃宅无闻括守有曲袭不辜于止狱之候系余殃于积庆之家仆谓数子呌天曹诉地府黜尔主职在于斯须不然仆见欲上书于承明庐徴菑近速周处击劔长逐擘波深搜尔居遁逃则焦侥东请长臂者洒漉之又于雄棠北使长股者慿践之不然邀离朱以视之命宋定以缚之然后调马梅扇兽炭是烹是醢以报东门尔傥若混空隠形和水匿象则使牛曳蛇尾絶其本根纵逢山见彘毛终难必复矣仆亦宜念五六日至于旬时恐尔有词曰予不诫视成不令而行故矢在上垂而未发傥能易辙仆则既往不咎若为刻舟尔则何辞以对徐察尔变惟审图之












　　唐文粹巻三十三上
　　钦定四库全书
　　唐文粹巻三十三下
　　宋　姚铉　编
　　文丁【总一十五首】
　　伤悼【题哀辞后附】
　　吊古战塲文【李华】
　　吊国殇文【张説】
　　吊九江驿碑材文【欧阳詹】
　　悲剡溪古藤文【舒元舆】
　　吊韩弇没胡中文【李观】
　　哀二良文【白居易】
　　奠相国令狐公文【李商隠】
　　祭韩侍郎文【李翺】
　　祭独孤常州文【崔祐甫】
　　祀吕衡州化光文【栁宗元】
　　为常州独孤使君祭李员外文【梁肃】
　　祭栁子厚文【韩愈】
　　祭栁栁州文【皇甫偍】
　　祭亡友故扬州功曹萧公文【李华】
　　欧阳生哀辞【韩愈】
　　吊古战塲文　　　　　　　李　华
　　浩浩乎平沙无垠夐不见人河水萦带羣山纠纷黯兮惨悴风悲日曛蓬断草枯凛若霜晨鸟飞不下兽挺亡羣亭长告余曰此古战塲也常覆三军往往鬼哭天隂则闻伤心哉秦欤汉欤将近代欤吾闻夫齐魏徭戍荆韩召募万里奔走连年暴露沙草晨牧河氷夜渡地阔天长不知归路寄身锋刃腷臆谁诉秦汉而还多事四夷中州耗斁无世无之古称戎夏不抗王师文教失宣武臣用竒竒兵有异于仁义王道迂阔而莫为呜呼噫嘻吾想夫北风振漠胡兵伺便主将骄敌期门受战野竖旄旗川回组练法重心骇威尊命贱利镞穿骨惊沙入面主客相搏山川震声拆江河势崩雷电至若穷隂凝闭凛冽海隅积雪没胫坚氷在须鸷鸟休巢征马踟蹰缯纩无温堕指裂肤当此苦寒天假强胡慿凌杀气以相剪屠径截辎重横攻士卒都尉新降将军复没尸填巨港之岸血满长城之窟无贵无贱同为枯骨可胜言哉鼓衰兮力尽矢竭兮絶白刃交兮寳刀折两军蹙兮生死决降矣哉终身夷狄战矣哉暴骨沙砾鸟无声兮山寂寂夜正长兮风淅淅魂魄结兮天沉沉鬼神聚兮云羃羃日光寒兮草短月色苦兮霜白伤心惨目有如是耶吾闻之牧用赵卒大破林胡开地千里遁逃匈奴汉倾天下财殚力痛任人而已其在多乎周逐猃狁北至大原既城朔方全师而还饮至策勲和乐且闲穆穆棣棣君臣之间秦起长城竟海为关荼毒生人万里朱殷汉系匈奴虽得隂山枕骸徧野功不补患苍苍蒸民谁无父母提擕捧负畏其不夀谁无兄弟如足如手谁无夫妇如賔如友生也何恩杀之何咎其存其没家莫闻知人或有言将信将疑悁悁心目寝寐见之布奠倾觞哭望天涯天地为愁草木凄悲吊祭不至精魂无依必有凶年人其流离呜呼噫嘻时耶命耶从古如斯为之奈何守在四夷
　　吊国殇文　　　　　　　　　张　説
　　北伐兮东胡邈辽阳兮孤竹偏师兮覆众在崇山兮峡谷露芁芃兮蔓草风蓁蓁兮拱木见马血兮夜燃闻殇魂兮雨哭君王按金鼓而气愤抚珠铃而泪滋横万里兮抽恨吊羣山而写悲怼凶将兮我辱悼勇夫之狄累彼前鉴兮未逺何后来兮不追对死地兮出阵临伤门兮用师军夺帅兮虹食垒车脱腷兮火焚旗有栾黡兮愎矣无范宣兮愧之命穷迮兮短兵错肤迎刃兮血染锷旅残溃兮弃组练山犹号兮谷余战殪原野兮奈何违君亲兮不见于戏何天命之奄忽俾仁义之治兵为蛮夷之俘骨鬷六校之飞将镇五营之劲卒吾见出兮不归噫名存兮身没
　　吊九江驿碑材文　　　　　　欧阳詹
　　吊伤而有辞者也噫九江之驿碑其何兴辞而吊欤斯碑之材昔大师鲁国顔忠肃公所建祖亭之碑也公素负辞华代之铭志多公之辞又好采异留名之致顷为湖州牧州产碑材石每使工琢之与辞兼行磨砻而成常心使用者不可胜数斯碑也终山之穷僻得之于自然趺本有防顶有螭虽不甚成而拏躩偾兴如神如灵公神而珍之精选所处湖州无称立罢守归朝载而途卜出蘓台入毗陵亦无称立转丹阳游建业亦无称立次江州州南有湖湖东有山蛟奔螭引直到湖心顿址之处则茂林峭石势瓌气胜非往时所睇而神祠曰祖将军庙在焉公觌其诡秀与碑材叶即日以酒脯奠其祖神出钱五万造亭曰祖亭南香炉峯北浔阳城九江为庭千艘歴阶亭既就公制亭之文手勒斯碑而立之公文为天下最书为天下最斯亭之地亦天下最庶资三善加以斯碑之竒相持万古而采异留名之致一得也后典州吏于州之九江驿有修坏之劳状其末绩乃取斯碑刬公之述寘已之述今为九江驿之碑焉予旅逰江州税于兹驿祠部员外郎郑恕同之郑与州将严士良共为予説而俱以相示呜呼先贱后贵世之常也先贵后贱人之伤也以祖亭方九江驿则兰室鲍肆矣以鲁公之文方今之文则牢醴糟糠矣以鲁公之札翰方今之札翰则锦綉枲麻矣以鲁公之用方今之用则诸夏夷狄矣痛哉斯碑出祖亭入九江驿失鲁公之文得人之文削鲁公之札翰题人之札翰亡鲁公之用就人之用是去兰室而居鲍肆舍牢醴而食糟糠脱锦綉而服枲麻黜诸夏而即夷狄可悲之甚者况我质天成必将可名鲁公所以卜择敬慎如彼而常人无良黩辱如此与夫有道而黥无罪而刖投四裔御魑魅何以别也石不能言岂其无寃故吊之情违乃伤理怫乃寃人实有之物亦应然呜呼子碑寃可予知隂隲子材岂曰无意必有以殊方颁以异与顔表胜以殊则明从吏居卑以异奚旌子产既授子不终致悠悠彼苍何嗟及矣美玉扺禽髙冠借足有类子碑先荣后辱继世生哲讵无贤兮将觌于斯将悼于斯庶涤所黩而复攸宜屹屹子碑如神如祗人得以专天造何为其不然矣其不然矣
　　悲剡谿古藤文　　　　　　　舒元舆
　　剡谿上緜四五百里多古藤株枿逼土虽春入土脉他植发活独古藤气候不觉絶尽生意予以为本乎地者春到必动此藤亦本地地方春且有死色遂问谿上人有道者云谿中多纸工刀斧斩伐无时擘剥皮肌以给其业噫藤虽植物者温而荣寒而枯养而生残而死亦将似有命于天地间今为纸工斩伐不得发生是天地气力为人中伤致一物疾疠之若此异日过数十百郡洎东雒西雍歴见书文者皆以剡纸相夸予寤曩见剡藤之死职止由此此过固不在纸工且今九牧士人自专言能见文章户牖者其数与麻竹相多听其语其自安重皆不啻握骊龙珠虽苟有晓寤者其伦甚寡不胜众者亦皆敛手无语胜众者果自谓天之文章归我遂轻傲圣人道使周南召南风骨折入于抑扬皇华中言偃卜子夏文学陷入于淫靡放荡中比肩握管动盈数千百人数千百人笔下动行数千万言不知其为谬误日日以纵自然残藤命易甚桑枲波波頽沓未见止息如此则绮文妄言軰谁非书剡纸者耶纸工嗜利晓夜斩藤以鬻之虽举天下为剡谿犹不足以给况一剡谿者耶以此恐后之日不复有藤生于剡矣大抵人间费用苟得着其理则不枉之道在则暴耗之过莫由横及于物物之资人亦有其时时其斩伐不为夭阏予谓今之错为【阙】文者皆夭阏剡谿藤之流也藤生有涯而错为文者无涯无涯之损物不直于剡藤而已予所以取剡藤以寄其悲
　　吊韩弇没胡中文　　　　　　李　观
　　维唐贞元元年匈奴上款乞盟天子以其言诚乃命上将往墠隂山而听其誓言监察御史韩君载笔而随焉我上将仗九庙之信而首盟其间以戎人心为心戎乗我不虞而有诡谋我计无素成而姧以宿盟故勇者死奔者追而韩君为之擒矣呜呼有备无患军志也戎人安所暴其诈千虑一失圣人也韩君是以为之虏天其或者将用惊我非福戎也韩君为之擒其系命欤五年于兹生死不寻谓之生岂复还期谓之死永永湮沈或曰死矣曽是切商之心絶国浩浩穷西极滨羌戎居之环视龂龂流沙无波隂山无春边草不緑塞鸿不賔秦有长城汉有遗人死者虏鬼生者虏臣哀哀韩君生死穷辛鬼能灵人能语君生其所君死其所今两寂然心繇中阻君初奉役意气西道白珪之贶唾掌可保激鲁阳之勇叹典属之老乃即于事不能画竒从军之筹君固职之可疑不疑固用阽危羌戎髬髵坐刃我师仓卒闇曶血殷朔陲实死者痛非擒者悲夹谷之防不闻仲尼秦中九月黄叶始下长风西来烈烈飘瓦望君申吊亦惧来者已乎一魂时也命也
　　哀二良文　　　　　　　　　白居易
　　丞相陇西公出镇于汴州军司马御史大夫陆长源实左右之二年而军用宁司空南阳公作藩于徐州军副使祠部员外郎郑通诚实先后之十年而民用康暨十五年春陇西薨浃辰而师乱大夫以直道及祸十六年夏南阳薨翌日而难作员外以危行遇害惜乎大夫民之望也员外国之良也咸克絜于身俭于家勤于邦又申之以言行文学智谋政事故其歴要官参剧务如刀劒发硎割而无滞如钟磬在悬动而有声识者以为异时登天下股肱耳目之任必能修徳秉哲绍复陇西南阳之事业以藩辅王家呜呼善人宜将钟奕叶之庆而不免及身之祸天乎报施之眹何其昧欤昔诗人有黄鸟之章以哀三良不得其死今斯文亦以哀二良命其篇云
　　伊大化之无形兮浩浩而茫茫中有祸牙兮若机之张梁之乱兮陆受其毒徐之难兮郑罹其殃惟善人兮邦之纪纲邦之瘁兮正人先亡谓天之恶下民兮胡为乎生此忠良谓天之爱下民兮胡为乎生此犲狼我欲阶冥冥问苍苍苍苍之不可问兮俾我心之防伤悲夫而今而后吾知夫天难忱而命靡常耶
　　奠相国令狐公文　　　　　　李商隠
　　戊午歳丁未朔乙亥晦弟子玉谿李商隠叩头哭奠故相国赠司空彭阳公呜呼昔梦飞尘从公车轮今梦山阿送公哀歌古有从死今无奈何天平之年大刀长防将军樽旁一人衣白十年忽然蜩宣甲化人誉公怜人譛公骂公髙如天愚卑如地脱蟺如蛇如气之易愚调京下公病梁山絶崖飞梁山行一千莫奏天子防辞墓门临絶丁宁托尔而存公此去耶禁【其禁反】不时归凤栖原上新旧衮衣【公先人亦赠司空】有泉者路有夜者台昔之去者宜其在哉圣有夫子亷有伯夷浮魂沈魄公其与之故山峩峩玉谿在中送公而归一世蒿蓬呜呼
　　祭韩侍郎文　　　　　　　　李　翺
　　呜呼孔子云逺杨朱恣行孟轲拒之乃壊于成戎风混华异学魁横兄常辨之孔道昭明建武以还文卑质防气萎体败剽剥不让俪花鬬叶颠倒相上及兄之为思动鬼神拨去其华得其本根开合怪骇驱涛涌云包刘越嬴并武同殷六经之风絶而复新学者有归大变于文兄之仕宦罔辞于难疏奏辄斥去而复迁升黜不改正言亟闻贞元十二兄作汴州我防自徐始得兄交视我无能待予以友讲文析道为益之厚二十九年不知其久兄以疾休我病卧室三来视我笑语穷日何荒不耕防之以一人心乐生皆恶言凶兄之在病则齐其终顺化以尽靡惑于中欲别千万意如不穷临防大号决裂肝胸老言寿死而不亡兄名之垂星斗之光我譔兄行下干太常声殚天地谁云不长防车来东我刺庐江君命有严不见兄防遣使奠斚百酸搅肠音容若在曷日而亡呜呼哀哉呜呼哀哉
　　祭独孤常州文　　　　　　　崔祐甫
　　维大歴十二年嵗次月日外从祖舅朝散大夫权知中书舍人赐紫金鱼袋崔祐甫遣表妷前邓州南阳县尉李综以清酌之奠祭于从外孙甥常州独孤使君至之之灵往矣至之此时何时空原拱木荆榛狐貍林风月露以之増悲子之往也髙格逺量秀气茂姿亡兮何若有兮谁对岂流苏寓马从之已尔呜呼哀哉王事适我政事一埤益我在笼而不能求其释独有懐君之泪临秋风而自滴平生相期聊复一叙一以豁胸中之愤气二以简明灵而晤语吾与至之思道义自家刑国张维举坠吾与至之思孰交好平居琢磨遇死赴蹈吾与至之思迈纯徳言为士凖动有时则吾与至之思全髙节风雨如晦嘐嘐不辍吾与至之思阐斯文不俾臯契独暮华勋吾与至之谈空覈梦蝶喻筏去之萧然吾与至之期诸晚嵗偃卧山樊同披薜荔举其大较良难名数念我交情千枝万缕霜风扫叶或散或聚万化纷然同归野土向之所务孰云其主呜呼哀哉烂然澄酤平昔共欢如何此奠取象于观我思此饫子必吾剧目想道周暂留徒御所可懐者徐生之絮
　　祀吕衡州化光文　　　　　　　栁宗元
　　维元和六年嵗次辛卯八月癸亥朔友人守永州司马员外置同正员栁宗元谨遣书吏同曹家人襄儿奉清酌庶羞之奠敬祭于吕八兄化光之灵呜呼天乎君子何厉天实仇之生人何罪天实讐之聪明正直行为君子天则必速其死道徳仁义志存生人天则必夭其身吾固知苍苍之无信漠漠之无神今于化光之殁悲逾深而毒逾甚故复呼天以云云天乎痛哉尧舜之道至大以简仲尼之文至幽以黙千载纷争或失或得倬乎吾兄独取其直贯乎化始与道咸极推而下之法度不忒旁而肆之中和允塞道大艺备斯为全徳而官止刺一州年不逾五十佐王之志没而不立岂非循正直以召灾好仁义以速咎者邪宗元幼虽好学未闻其道洎乎获友君子乃知适于中庸削去邪杂显陈真正为道不谬兄实使然呜呼积乎中不必施于外裕乎古不必谐于今二事相勘从古至今至于化光最为太甚理行第一尚非所长文章过人畧而不有夙志所蓄巍然可知贪愚皆贵险狠皆老则化光之天厄反不荣欤所恸者志不得行功不得施蚩蚩之甿不被化光之徳庸庸之俗不知化光之心斯言一出内若焚裂海内甚广知者防人自友朋凋防志业殆絶唯望化光伸其宏畧震耀昌大兴行于时使斯人徒知我所立今复往矣吾道息矣虽其存者志亦死矣临江大哭万事已矣穷天之学贯古之识一朝去此终复何适呜呼化光今何为乎止乎行乎昧乎明乎岂荡而为大空与化无穷乎将结而为光耀以助临照乎岂为雨为露以泽下土乎将为雷为霆以泄怨怒乎岂为凤为麟为景星为卿云以寓其神乎将为金为锡为珪为璧以栖其魄乎岂复为贤人以续其志乎将奋为神明以遂其义乎不然是昭昭者其得已乎其不得已乎抑有知乎其无知乎彼且有知其可使吾知之乎幽明茫然一恸膓断呜呼化光庶防听之尚飨
　　为常州独孤使君祭李员外文　梁　肃
　　大歴九年五月日朝散大夫守常州刺史赐紫金鱼袋独孤某谨以清酌之奠祭于故尚书吏部郎赵郡李遐叔三兄之灵呜呼畴昔之年接兄讨论倚伏之数或寻其源尝谓仁人百禄滋蕃如何于兄斯道莫存呜呼哀哉惟兄孝友仁恕髙明寛裕何徳之茂何才之富粹气积中畅于四支发为斯文郁郁辉辉自五百年风雅凌迟假手于兄郁为宗师乃登宪闱直以举之乃列谏臣阙则补之宗季年戎狄内侮兄方就养劫在犲虎气雾蒙蒙薄污我躬雷雨作解逺身于东帝曰孝哉可移于忠名居右掖迹践南宫丘明为耻晏方病清漳闲卧乐道推命哀于大贤不向大年人之不幸天亦何言在昔贾生见恶绛灌王佐之用不展于汉我之方行遭世纷乱时运屯塞古今一贯呜呼哀哉某以防蔽夙承眷惠义均伯仲合若符契愽约乎文章之间优游乎性命之际谓得携手相期卒嵗天其防予兄则先逝呜呼哀哉曩自朝列出持使节十年离别一旦存没吴楚迢递江山阻越不及归赗仍乖执绋寝门一哀魂断心絶恭承嘉命来牧于常繐帐斯在哀何可忘鞠然二孤防彼穹苍孰谓遐叔与天茫茫魂兮归来临此一觞呜呼哀哉
　　祭栁子厚文　　　　　　　韩　愈
　　维年月韩愈谨以清酌庶羞之奠祭于亡友栁子厚之灵嗟嗟子厚而至然耶自古莫不然我又何嗟人之生世如梦一觉其间利害竟亦何校当其梦时有乐有悲及其既觉岂足追维凡物之生不愿为材牺樽青黄乃木之灾子之中弃天脱羁玉佩琼琚大放厥辞富贵无能磨灭谁纪子之自着表表愈伟不善为斵血指汗顔巧匠旁观缩手袖间子之文章而不用世乃令吾徒掌帝之制子之视人自以无前一斥不复羣飞刺天嗟嗟子厚今有今亡临絶之音一何琅琅徧告诸友以寄厥子不鄙谓余亦托以死凡今之交观世厚薄余岂可保能承子托非我知子子实命我犹有鬼神弗敢遗堕念子永归无复来期设祭棺前矢心以辞呜呼哀哉尚飨
　　祭栁栁州文　　　　　　　　皇甫湜
　　呜呼栁州秀气孤禀弱冠游学声华借甚肆意文章秋涛瑞锦吹回虫滥王风凛凛连牧甲科骤阅班品青衿搢绅属目敛衽公卿之禄若在仓廪至骏难驭太白易惨华钟始撞一顿声寝梧山恨望桂水愁饮郁郁羣议悠悠积稔竟奄荒瘴遂絶羁枕呜呼栁州命实在天贤不必贵夀不必贤虽圣与神无如命何自古以然相视咨嗟归葬秦原即路江臯声容蔑然相叹増劳惟有令名日逺日髙式荐诚辞以佐羞醪尚飨
　　祭亡友故杨州功曹萧公文　　李　华
　　乾元三年二月十日孤子李华以清酌之奠致祭于亡友故扬州功曹兰陵萧公之灵于乎茂挺平生相知情体如一嵗月之别俄成古今天乎丧予此痛何极华衅罚深重艰棘所钟殊方永慕触目号裂孤穷易感况哭故人以足下才惟挺生名盖天下道孤命屈沦阨终身避乱全絜忠也冐危迁祔孝也有王佐之才先师之训而殁于道路何负于天天乎痛哉华畴昔之嵗幸忝周旋足下不弃愚劣一言契合古称管鲍今则萧李有过必规无文不讲知名当世实頼吾人循环往复何日忘此而况泣血千里羁旅相依闻此一哀心骨皆断痛之至者言不能宣是欲寄辞秖益填塞茂挺茂挺君其降灵尚飨
　　欧阳生哀辞　　　　　　　　韩　愈
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地衮以文辞进有名于时又作大官临莅其民乡县小民有能诵书作文辞者衮亲与之为主客之礼观游宴飨必召与之时未防皆化翕然詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事往往闻詹名闾巷间詹之称于江南也久贞元三年余始至京师举进士闻詹名尤甚八年春遂与詹文辞同考试登第始相识自后詹归闽中余或在京师他处不见詹久者唯詹归闽中为然其他时与詹离率不歴嵗移时则必合合必两忘其所趋久然后去故余与詹相知为深詹事父母尽孝道仁于妻子于朋友义以诚气醇以方容貎嶷嶷然其燕私善谑以世其文章切深喜往复善自道读其书知其于慈孝最隆也十五年冬余以徐州从事朝正于京师詹为国子监四门助教将率其徒伏阙下举余为愽士防监有狱不果上观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师其心将以有得于是而归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其徳行信于友朋虽詹与其父母皆可无憾也詹之事业文章李翺既为之传故作哀辞以舒余哀以传于后以遗其父母而解其悲哀以卒詹志云
　　求仕与友兮逺违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母欣欣兮常若在傍命虽云短兮其存者长终要必死兮愿不永伤友朋视疾兮药物甚良饮食孔时兮所欲无妨寿命不齐兮人道之常在侧与逺兮非有不同山川阻深兮魂魄流行祀祭则及兮勿谓不通哭泣无益兮抑哀自强推生知死兮以慰孝诚呜呼哀哉兮是亦难忘
　　题哀辞后
　　愈性不喜书自为此文惟自书两通其一通遗清河崔羣羣与余皆欧阳生友也哀生之不得位而死哭之过时而悲其一通今书以遗彭城刘君伉君喜古文以吾所为合于古诣吾庐而来请者八九至而其色不怨志益坚凡愈之为此文盖哀欧阳生之不显荣于前又惧其泯灭于后也今刘君之请未必知欧阳生其志在古文耳虽然愈之为古文岂独取其句读不类于今者耶思古人而不得见学古道则欲兼通其辞通其辞者本志乎古道者也古之道不苟誉毁于人刘君好其辞则其知欧阳生也无惑焉






　　唐文粹巻三十三下
　　钦定四库全书
　　唐文粹巻三十四
　　宋　姚铉　编
　　论甲【总一十三首】
　　天三
　　天论上【刘禹钖】
　　天论中
　　天论下
　　帝王三
　　荀悦论髙祖武宣论【李徳裕】
　　汉昭论
　　汉元论
　　封禅一
　　汉武封禅论【林简言】
　　封建三
　　封建论【栁宗元】
　　五等论【朱敬则】
　　汉祖吕后五等论【李翰】
　　兴亡二
　　两汉辨亡论【权徳舆】
　　三国论【李徳裕】
　　正统一
　　东晋元魏正闰论【皇甫湜】
　　天论上　　　　　　　　　刘禹锡
　　世之言天者二道焉拘于昭昭者则曰天与人实影响祸必以罪降福必以善来穷阨而呼必可闻隠痛而祈必可荅如有物的然以宰者故隂隲之説胜焉泥于冥冥者则曰天与人实刺异霆震于畜木未尝在罪春滋乎堇荼未尝择善跖蹻焉而遂孔顔焉而厄是茫乎无有宰者故自然之説胜焉余之友河东解人栁子厚作天説以折韩退之言文信美矣盖有激而云非所以尽天人之际故余作天论以极其辩云大凡入形气者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其説曰天之道在生植其用在彊弱人之道在法制其用在是非阳而阜生隂而肃杀水火伤物木坚金利壮而武徤老而耗眊气雄相君力雄相长天之能也阳而艺树隂而揫敛防害用濡禁焚用光斩材窽坚液矿硎芸义制强讦礼分长幼右贤尚功建极闲邪人之能也人能胜乎天者法也法大行则是非为公天下之人蹈道必赏违之必罚当其赏虽三旌之贵万钟之禄处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃人事耶惟告防报本肆类授时之礼曰天而已矣福兮可以善取祸兮可以恶召奚预乎天耶法小弛则是非駮赏不必尽善罸不必尽恶或贤而尊显时以不肖叅焉或过而僇辱时以不辜叅焉故其人曰彼宜然而信然理也彼不当然而固然岂理耶天也福或可以诈取而祸或可以苟免人道駮故天命之説亦駮焉法大弛则是非易位赏常在佞而罚常在直议不足以制其强刑不足以胜其非人之能胜天之具尽丧而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人耶我蹈道而已法大弛则其人曰道竟何为耶任天而已法小弛则天人之论駮焉今人以一已之穷通而欲质天之有无惑矣余曰天常执其所能以临乎下非有祯乎治乱云尔人常执其所能以仰乎天非有预乎寒暑云尔生乎治者人道明咸知其所自故徳与怨不归乎天生乎乱者人道昧不可知故由人者举归乎天非天预乎人云尔
　　天论中
　　或曰予之言天与人交相胜其理微庸使户晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求防于华榱饱乎饩牢必圣且贤者先焉否则强有力莫能竞也斯非人胜乎苟道乎虞芮虽莽苍犹郛邑然苟由乎匡宋虽郛邑犹莽苍然是一日之途天与人交相胜矣吾固曰是非存焉虽在野人理胜也是非亡焉虽在邦天理胜也然则天非务胜乎人者也何哉人不宰则归乎天也人诚务胜乎天者也何哉天无私故人可务乎胜也吾于一日之途而明乎天人取诸近也已问者曰若是言之则天之不相去乎人也信矣古之人曷引天为荅曰若知操舟乎夫舟行乎潍淄伊洛者疾徐存乎人次舍存乎人风之怒号不能皷为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理明故也彼行乎江河淮海者疾徐不可得而知也次舍不可得而必也鸣条为风可以沃日车盖之云可以见怪恬然济亦天也黯然沈亦天也阽危而仅有亦天也舟中之人未尝有言天者何哉理昧故也问者曰吾见其骈焉而济者风水等耳而有沈有不沈非天曷司欤荅曰水与舟二物也夫物之合并必有数存乎其间焉数存然后势行乎其间焉一以沈一以济适当其数适乗其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也江海之覆也犹伊淄之覆也势有疾故有不晓耳问者曰子之言数存而势生非天也天果狭于势耶荅曰天形常圆而色常青周回可以度得昼夜可以表候非数之存乎常髙而不卑常动而不已非势之乗乎今夫苍苍然者一受其形于髙大而不能自还于卑小乗其气于动用而不能自休于俄顷又恶能逃乎数而越乎势耶吾固曰万物之所以为无穷者交相胜而已矣还相用而已矣天与人万物之元者尔问者曰天果以有形而不能逃乎数彼无形者子安所寓其数耶荅曰若所谓无形者非空乎空者形之希微者也为体也不妨乎物而为用也常资乎有必依于物而后形焉今为室庐而髙厚之形藏乎内也为器用规矩之形起乎内者也音之作也有大小而响不能逾表之立也有曲直而影不能逾非空之数欤夫目之视非能有光也必因乎日月火焰而后光存焉所谓晦而幽者目有所不能烛耳彼狸猩犬防之目庸谓晦而幽耶吾故曰以目而视得形之相者以智而视得形之微者也焉有天地之内有无形者耶古所谓无形盖无常形耳必因物而后见耳焉能逃乎数耶
　　天论下
　　或曰古之言天之厯象有宣夜浑天周髀之书言天之髙逺卓诡有邹子今之言有自乎答曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有头目耳鼻齿毛頥口百骸之粹美者也然而其本在乎肾膓心腑天之有三光悬寓万象之神明者也然而其本在乎山川五行浊为清母重为轻始两位既仪还相为庸嘘为雨露噫为雷风乗气而生羣分彚从植类曰生【案书传海隅苍生谓草木】动类曰虫倮虫之长为智最大能执人理与天交胜用天之利立人之纪纪纲或坏复归其始尧舜之书首曰稽古不曰稽天幽厉之诗首曰上帝不言人事在舜之庭元凯举焉曰舜用之不曰天授在商中宗袭乱而兴心知説贤乃曰帝赉尧民之余难以神诬商俗已譌【五禾反】引天而敺由是而言天预人乎
　　荀悦论髙祖武宣论　　　　　　李徳裕
　　荀悦论畧曰髙祖天下初定庶事草创文帝躬行黙遂至升平而古典未备制度多阙武帝内修文学外耀武威而不尽其术不克其终宣帝任法审刑采覈名实而不用儒术理化不成厯数三代以及元帝曰崇尚儒学从谏如流引班固赞宾礼故老优游亮直又曰贡薛韦匡迭为宰相其防以为専用儒术莫盛于此班固荀悦皆文雅之士以元帝好儒徴用儒生故以兹为美而深罪石显痛心泣血称诗人投畀豺虎嫉之甚也异乎余之所闻矣任恭显始于宣帝当宣帝之世石显岂能隳其大业哉则知恶不在于显矣萧望之周堪皆廊庙之器有师传之恩石显所忌废而不用朋龙上书遂致于理其后刘向禁锢张猛自杀岂得谓之优游亮直乎贾捐之京房虽不终其身亦皆英特隽才道术竒士于元帝可谓忠矣亦因谮而死惑于谗邪则不断疑于髦隽则用法亦不得谓之优游矣贡薛虽能忠谏止于讽谕恭俭未尝御奸触邪矣韦匡从容守位未曽犯顔干色矣所以得乗时而进久安其位昔桀纣杀一龙逢比干而天下之恶归焉桀纣以拒谏自杀其悖已甚元帝以信谗而杀抑又甚焉王业既衰至成哀陵替才三世而王莽簒夺宣帝称乱吾家者太子也知子莫若父信哉是言
　　汉昭论
　　人君之徳莫大于至明至明以照奸则百邪不能蔽矣汉昭帝是也年十四而知燕王书诈后有谮霍光者上辄怒曰敢谮毁者坐之周成王有慙徳矣髙祖文景俱不如也成王闻管蔡流言覩召公不悦遂使周公狼跋而东鸱鸮之诗作矣汉髙闻陈平去魏背楚欲舍腹心臣汉文惑季布使酒难近罢归肱股郡疑贾生擅权纷乱复疎贤士景帝信谗诛鼂错兵解遂戮三公所谓执狐疑之心来谗贼之口向使昭帝得伊吕之佐则成康不足侔矣惜哉霍光不学无术未称其徳然轻徭薄赋与人休息匈奴和亲百姓充实议盐铁而罢防酤亦信任忠臣之效也才弱冠而殂功徳未尽可以痛矣
　　汉元论
　　汉元帝习武帝游宴后庭又隆好音乐与恭石显图议帷幄之中进退天下之士史臣赞曰优游不断汉宣之业衰焉余以班固之言未尽其僻此盖懦而不才权移所嬖非不断也夫帝王者天也天以刚徤为气粹精为体气刚而明则三光不昏体粹而精则四气不乱刚也者不息之谓也故权衡独运嵗时不忒粹也者不杂之谓也故气消散隂阳不谬若运动不在于权轴镕铸不由于大冶荡荡上帝复何为哉书曰天聪明自我民聪明又曰天视自我民视天聼自我民聼岂尧舜之时上下皆公谗説不行人与其聪明哉岂幽厉之君上下尽邪谗言相蔽人不与其聪明哉元帝自称淫乱之君各贤其臣令皆觉悟天下安得危亡之君元帝当自以恭显为贤而任之不疑也
　　汉武封襌论　　　　　　　林简言
　　仲尼以季氏旅于泰山为僭汉武封泰山非僭欤抑闻无其位无其徳为事僭也有其位无其徳为事亦僭也又闻封泰山报成功也斯皆徳称乎位者为之若伏羲神农者也若轩辕颛顼者也若尧舜禹汤者也汉武封禅奚慕哉秦乎伏羲乎尧舜乎秦封禅二代而秦灭固不可慕也若以伏羲尧舜为心亦宜访伏羲尧舜之道欤以所行之道侔之乎不侔之乎彼茅茨不翦而木不呈材岂曰侔哉彼舞干两阶而黩武穷边岂曰侔哉彼用夔典乐而李延年进岂曰侔哉彼设谤木而捕人诽者死岂曰侔哉凡所举虽厮养之人亦知不侔矣在汉武计宜罢去不侔行其侔者已行之则卿大夫行之卿大夫行之则国人行之夫如是虽不封禅而伏羲尧舜之徳之美自至矣奈何不遵此道取司马相如腴佞遗草内欺于方寸外欺于千古矫名窃徳冐烟云蹑凌竞封泰山禅梁父好商辛夏癸之好迹伏羲尧舜之迹季氏之僭安可逃乎昔齐桓公议封禅管夷吾用他辞以罢之以其无帝王位故也无徳与无位相去防何傥汉朝有人如管夷吾应用三脊茅以借口不使其君与季氏等
　　封建论　　　　　　　　　　栁宗元
　　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之盖非不欲去之也势不可也势之来其生人之初乎不初无以有封建封建非圣人之意也彼其初与万物偕生草木榛榛鹿豕狉狉人不能搏噬而且无毛羽莫克自奉自衞荀卿有言必将假物以为用者也夫假物者必争争而不已必就其能断曲直者而聴命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大而后有兵有刑徳又大者众羣之长又就而聴命焉以安其属于是有诸侯之列则其争又有大者焉徳又大者诸侯之列又就而聴命焉以安其封于是有方伯连率之类则其争又有大者焉徳又大者方伯连率之类又就而聴命焉以安其入然后天下防于一是故有里胥而后有县大夫有县大夫而后有诸侯有诸侯而后有方伯连率有方伯连率而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而分之设五等邦羣后布濩星罗四周于天下轮运而辐集合为朝觐防同离为守臣扞城然而降于夷王害礼伤尊下堂而迎觐者厯于宣王挟中兴复古之徳雄南征北伐之威率不能定鲁侯之嗣凌夷迄于幽厉王室东徙而自列为诸侯厥后问鼎之轻重者有之射王中肩者有之伐凡伯诛苌者有之天下乖盭【音戾】无君君之心余以为周之丧久矣徒建空名于公侯之上耳得非诸侯之盛强末大不掉之咎欤遂判为十二合为七国威分于陪臣之邦国殄于后封之秦则周之败端其在乎此矣秦有天下裂都防而为之郡邑废侯衞而为之守宰据天下之雄图都六合之上游摄制四海运于掌握之内此其所以为得也不数载而天下大壊有由矣亟役万人暴其威刑竭其货贿负锄谪戍之徒圜视而合从大呼而成羣时则有叛人而无叛吏人怨于下而吏畏于上天下相合杀守刼令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤之不暇困平城病流矢凌迟不救者三代后乃谋臣献画而离削自守矣然而封建之始郡邑居半时则有叛国而无叛郡秦制之得亦已明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州州县之设固不可革也或者曰封建者必私其土子其人适其俗修其理施化易也守宰者苟其心思迁其秩而已何能理乎余又非之周之事迹断可见矣列侯骄盈黩货事戎大凡乱国多理国寡侯伯不得变其政天子不得变其君私土予人者百不有一失在于制不在于政周事然也秦之事迹亦断可见矣有圣人之制而不委郡邑是矣有理人之臣而不使守宰是矣郡邑不得正其制守宰不得定其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然然揜捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐闻黄霸之明审覩汲黯之简靖拜之可也复其位可也卧而委之以辑一方可也有罪得以黜有能得以奬朝拜而不道夕斥之矣夕受而不法朝斥之矣假使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣下令而削之缔交约从之谋周于同列则相顾裂眺勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓凌替不闻延祚今矫而变之垂二百祀大业弥固何系于诸侯哉或者又以为商周圣王也而不革其制固不当复议也是大不然夫商周之不革者是不得已也盖以诸侯归商者三千焉资以黜夏汤不得而废归周者八百焉资以胜商武王不得而易徇之以为安仍之以为俗汤武之所不得已也夫不得已非公之大者也私其力于已也私其衞于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上而不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视聴则又有世大夫世食禄邑以尽其封畧圣贤生于其时亦无以立于天下封建者为之也岂圣人之制使至于是乎吾固曰非圣人之意也势也
　　五等论　　　　　　　　　朱敬则
　　昔秦废五等崔寔仲长统王朗曹冏等皆以为秦之失余窃异之诚通其志云盖明王之理天下也先之以博爱本之以仁义张四维尊五美悬礼乐于庭宇置轨范于中衢然后决波使横流扬薰风以髙扇浮恺悌之甘泽浸旷荡之膏腴正理革其淫邪淳风柔其骨髓使天下之人心醉而神足其于忠义也立则见其叅于前其于进趋也皎若章程之在目礼经所及等日月之难逾声教所行虽风雨之不辍圣人知俗之渐化也王道之已行也于是体国经野庸功勲亲分山裂河设盘石之固内守外御有维城之基连结徧于城中胶葛尽于封内虽道昏时丧泽竭政塞郑伯逐王申侯杀主鲁不供物宋不城周吴徴百牢楚问九鼎小白之一匡天下重耳之一战诸侯无君之迹显然簒夺之谋中寝者直以周礼尚存简书不陨故曰不敢失坠天威在顔自春秋之后礼义渐頽风俗尘昏愧耻心尽疾走先得者为上夺攘知命者为能加以八世専齐三家分晋子贡之乱五国苏秦之鬬七雄苛刻薄兴经籍道息莫不长诈术贵攻战万姓皆戴爪牙无人不属觜距所以商鞅欺故友李斯囚旧交孙膑丧足于庞涓张仪得志于陈轸一旅之众便欲称王再战之雄争来奉帝先王防盟之礼昔时樽俎之容三代之风扫地尽矣况始皇削乎区宇殊非至公李斯之作股肱罕循大道人无见徳唯虐是闻当此时也主猜于上人骇于下父不能保之于子君不能得之于臣欲使始皇分土奸雄建侯薄俗若喻晋郑之可依便借贼兵而资盗粮寄龙鱼而助风雨不可行也是以秦鉴周徳之緜深惧已图之不逺罢侯置守髙下在心天下制在一人百姓不闻二主直是不得行其世封非薄功臣而贱骨肉也髙皇帝揭日月之明怀天地之量算财不足以分赏论功不足以受封邑皆百城土有千里人殷国富地广兵强五十年间七国同反贾谊忧其国大鼂错请削其地若言由大而反也不若召陵之师践土之众也若言有材而起也刘濞非王霸之材田禄无先管之畧也且齐晋以逆礼为慙吴楚以犯上非媿衅由教起其所由来逺矣自此之后杂霸又衰中兴不能改物创图黄初不能深谋逺虑乎汉魏之际寻其经纬之初未有积德重光泽及万物观其教偷薄于秦风察其人犲狼于汉日故魏太祖曰若使无孤天下防人称帝防人称主明窃号议者触目皆是欲以此时开赐履之祚垂万代之封必有通车三川以闚周室介马汾隰而逐翼侯王司徒屡请于当时曹元首又勤于宗室皆不知时也
　　汉祖吕后五等论　　　　　李　翰
　　或称汉祖建五等封异姓其计得乎髙后立四王非刘氏其事顺乎尝试论之曰夫思治恶乱体国之常理去危就安宅生之大域然而制业图逺随化防机是非较于毫厘得失差于兴灭可不谓然乎揆夫髙祖造汉殷鉴亡秦宗族无尺寸之封子弟立虚空之地故众枝莫助而孤根易拔封建之心肇于此矣又谓大业可以力取神推于命归思得包四海以独富举百郡以从欲而外诱异端内疑成计及见羣心交阻偶语间兴适悟天下不可独理専欲不能盖众分利推恩乃先封雍齿然后将士敛手不怀反覆豪俊息虑知难摇动五等之制于是行焉既而鸾辂龙旂皆王室昭穆黼衣朱黻即功臣子孙君利世祚人安定主上敦子爱之情下结体信之志羣后固犬牙之势匹夫絶乌合之举此所以为计之是也何创五等之议不遵三代之典境土逾溢隄防漏下权敌上都制方偶国过当启陵僭之端怙强连交争之兆贾痛其将乱鼂错忧其必危卒使诸侯失节朝廷忿忌此所以为计之非也且夫中兴之主不让肇基之勲成务之臣有髙佐命之力故礼乐大备取惟新之格言琴瑟不调除仍旧之弊法观乎孝惠既崩髙后称制侯王诸吕何不可哉当若早置禄产之位宜序亲疎之节小其国以图全薄其势以逺害而陈平周勃亦分茅锡土将相之后誓同山河舅甥之国穆若唇齿预闭觊觎之心不践嫌猜之路克复明辟决自我躬髙谢寿陵无负先帝安有齐兵之观变代邸之危疑哉此所以为计之得也神害久盈物无两大以吕氏之盛跨汉朝之权専禁兵以候疑秉大政以速谤趦趄异姓蓄奸候隙刺促大臣侧目相视自投机穽实履忧虞此所以为计之失也呜呼物有益之而损损之而益凡人临事多惑视徃则明向使髙祖吕后观既往之势析当时之疑防必然之策杜未萌之祸则惠文之间无刘吕之难哀平之未有晋郑是依况复周陈诸家休戚连汉黎献思徳讴歌未改虽天命兴废孰能明之然人谟协宻必无悔矣
　　两汉辨亡论　　　　　　　　权徳舆
　　言两汉所以亡者皆曰莽卓予以为莽卓簒逆汗神器以乱齐民自贾夷灭天下耳目显然闻知静徴厥初则亡西京者张禹亡东京者胡广皆以假道儒术得伸其邪心徼一时大名致位公辅辞气所发损益系之而多方善柔保位持禄或陷时君以滋厉阶或附凶沴以结祸胎故其荡覆之机簒夺之兆皆指导驯致之虽年祀相逺犹手授頥指之然也其为贼害岂直莽卓之比乎禹以经术为帝师身备汉相特见尊信当主臣之重极儒者之贵永始元延之间天地之灾屡见言事者皆讥切王氏専政时成帝亦悔惧天变而未有以决驾至禹第辟左右以问之须其一言以为律度为禹计者亦宜陈大易坚氷之诫诵小雅十月之刺乗其向纳痛言得失反以罕言命不语怪为辞致成帝不疑之心授王氏寖盛之势上下恬然晻忽亡国傥帝虑不至是犹当开陈切劘靣列廷辨矧当就第宴闲之际虚怀放决之时方且视小男于牀下官子壻于近郡欵然用家人匹妇为心以身图安不恤国患致使羣盗弄权迭执魁柄祸稔毒流至于新都不可遏也斯可愤也逮至东都顺桓之间国统三絶胡广以巨儒柄用位极上台初梁冀席外戚之重贪戾当国既鸩质帝议立嗣君公卿大臣皆以清河王防年长有徳属最尊亲可以靖人亦既定策冀乃惮其明哲且不利长君私于蠡吾独异羣议为广计者亦当中立如石介然不回率赵诚之徒同李杜所守然后与三事百工正辞于朝虽冀之暴恣岂能一旦尽诛汉廷羣公耶反徇一息之安首鼠畏懦竟使清河徙废蠡吾为梗邦家陵夷汉道日蹙结党锢之狱成阉寺之祸祸乱循环以至董卓赫赫汉室化为当涂盖栋桡鼎折之所由来久矣彼梅福以孤逺上疏张纲以卑秩埋轮独何人哉而不是思也噫嘻就利违害荣通丑穷大凡有生之常性也暨乎手持政柄体国存亡则谨之于初决之于始以导善气以遏乱源若祸胎既萌则死而后已白刃可蹈鸿毛斯轻奈何禹广以宴安之时则务小忠立细行数数然献吉筮于露蓍沮立后于探筹及夫安危之际邦家之大则甘心结舌隂拱观变岂止然也方又炽熖熖以燎原决汤汤以襄陵投天下于烟煨挤万人于昏垫百代之下无所指名虽史赞粗言而不究论本末且出不越境书杀君之恶言伪而辩有两观之诛若当春秋之时明禹广之罪作诫来世可胜纪乎向使西京抑损王氏尊君卑臣则庶乎无哀平之坏东京登庸清河主明臣忠则庶乎无灵献之乱大汉之祚未易知也或以国之兴亡皆有隂隲之数非人谋能亢则但取瞽聋者而相之立土木偶而尊之被以章组列于廊庙斯可矣何尧舜之或咨或吁殷周之或梦或卜忧勤日昃之若是然后为理耶予因肄古史且嗜春秋襃贬之学心所愤激故辩其所以然
　　三国论　　　　　　　　　李徳裕
　　魏吴蜀三分天下而亡有先后非形势有轻重积仁义有厚薄察其政柄所归则亡之先后可知也蜀政在于黄皓皓隶人也内不能修武侯之旧典外不能制姜维之黩武纪纲日坏君子不服所以先亡也魏自明帝之后政归仲达齐王以降惟守空宫亡之奄速系于昭昭之志将移神器之重须服天下之心未立大功亦不敢取所以蜀灭而魏亡也孙皓虽骄奢极欲残虐用刑而自専杀生之柄不牵帷墙之制运尽天亡而后夷灭由是而知人君不可一日失其柄也如神龙之脱深泉震雷之无烟气威灵既露人得制之蒋济覩魏文帝与夏侯尚诏曰作福作威为亡国之言所谓柄者威福是也岂可假于臣下哉后代覩三国之事可不戒惧焉
　　东晋元魏正闰论　　　　　皇甫湜
　　论曰王者受命于天作主于人必大一统明所授所以正天下之位一天下之心舜传之尧禹传之舜以徳禅者也桀放于汤受杀于武以时合者也秦灭二周兼六国以力成者也汉革秦社稷以义取者也故自尧以降或以徳或以时或以力或以义承授如贯终始可明虽殊厥迹皆得其正以及魏取于汉晋得于魏史策既载彰明可知百王既通行万代无异辞矣惠帝无道羣胡乱华晋之南迁实曰元帝与夫祖乙之圯耿盘庚之徙亳厉王之居彘平王之避戎其事同其义一矣而拓跋氏种实匈奴来自幽代袭有先王之桑梓自为中国之位号谓之灭邪晋实未改谓之禅邪已无所传而往之著书者有帝元今之为録者皆闰晋可谓去之逺矣或曰元之所据中国也对曰所以为中国者以礼义也所以为夷狄者无礼义也岂系于地哉杞用夷礼杞即夷矣子居九夷夷不陋矣沐纣之化商士为顽人矣因戎之迁伊川为陆浑矣非系于地也晋之南渡人物攸归礼乐咸在风流善政史实存焉魏氏恣其强暴虐此中夏斩伐之地鸡犬无余驱士女为肉篱委之戕杀指衣冠为刍狗逞其屠刈种落繁炽厯年滋多此而帝之则天下之士有蹈海而死天下之人有登山而饿忍食其粟而立于朝哉至于孝文始用夏变夷而易姓更法将无及矣且授受无所谓之何哉又曰周继元隋继周国家之兴实继隋氏子谓是何对曰晋为宋宋为齐齐为梁江陵之灭则为周矣陈氏自树而夺无容于言况隋兼江南一天下而授之于我故推而上我受之隋隋得之周周取之梁推梁而上以至于尧舜得天统矣则陈奸于南元闰于北其不昭昭乎其不昭昭乎














　　唐文粹巻三十四
　　钦定四库全书
　　唐文粹巻三十五
　　宋　姚铉　编
　　论乙【总一十二首】
　　辨析
　　省试顔子不贰过论【韩愈】
　　辨曽参不为孔门十哲论【李观】
　　孟子荀子言性论【皇甫湜】
　　管仲论【元结】
　　嬴秦论【刘蜕】
　　萧何求继论【程晏】
　　四维论【栁宗元】
　　六逆论
　　辨私论【牛僧孺】
　　自明诚论【欧阳詹】
　　论相【杜牧】
　　卜论【李华】
　　省试顔子不贰过论　　　　韩　愈
　　论曰登孔氏之门者众矣三千之徒四科之目孰非由圣人之道为君子之儒者乎其于过言过行亦云鲜矣而夫子举不贰过惟顔氏之子其何故哉请试论之夫圣人抱诚明之正性根中庸之正徳茍发诸中形诸外者不由思虑莫匪规矩不善之心无自入焉可择之行无自加焉故惟圣人无过所谓过者非谓发于行彰于言人皆谓之过而后为过也生于其心则为过矣故顔子之过此类也不贰者盖能止之于始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人也无过者也自明诚者择善而固执之者也不勉则不中不思则不得不贰过者也故夫子之言曰回之为人也择乎中庸得一善则拳拳服膺而不失之矣又曰顔氏之子其殆庶防乎言犹未至也而孟子亦云顔子具圣人之体而微者皆谓不能无生于其心而亦不暴之于外考之于圣人之道差为过耳顔子自惟其若是也于是居陋巷以致其诚饮一瓢以求其志不以富贵妨其道不以隠约易其心确乎不拔浩然自守知髙坚之可尚忘钻仰之为劳任重道逺竟莫之致是以夫子叹其不幸短命今也则亡谓其不能与已并立于圣人之域观教化之大行也不然夫行发于身加于人言发乎迩见乎逺茍不慎也败辱随之而后思欲不贰过其于圣人之道不亦逺乎而夫子尚肯谓之其殆庶防孟子尚复谓之具体而微者哉则顔子之不贰过者尽在是矣辨曽参不为孔门十哲论　　　李　观
　　论曰客有言曰仲尼圣人也曽参孝子也十哲皆仲尼门人也察其能孝于家能忠于君能友于兄弟能信于友朋可以临事可以成章故加其美目也而曽参虽不闻兼此数者乃其近者小者而仲尼区别四科前后十哲曽参不及者何也主人对之曰噫非仲尼于此异也四科十哲之名乃一时之言也非燕居之时门人尽在而言也于是仲尼围于陈畏于匡曽参不在从行之中故仲尼言在左右者扬其徳行言语政事文学皆可邀时之遇行已之材不得者是以美而类之伤而叹之非曽参不当此数子也使曽子于时得与数子从行则仲尼之圣不遗参之孝不后冉伯牛仲弓之目也必矣客于是称谢而退或者止之曰客之问知其一未知其二主人对得其细未得其大且仲尼抱至圣之徳值多难之代周游栖迟不遇天下仕鲁不终聘过宋伐树之衞不用适楚逢患而四科之徒未尝离其起居阙其弦诵不以师道穷而曰妨已之进不以身之私而越去终日温温孜孜提携负荷从其行止如手足羽翼时仲尼有仁思徳虑未言者顔回辄发之故谓之徳行矣仲尼言有所陈未达而端木赐辄达之故谓之言语矣子路勇毅果正之士也侍仲尼而不善之道不得入故谓之政事矣子游子夏春秋之外得与仲尼论之故谓之文学矣故数子居则讲仲尼之道行役则任仲尼之事而曽参安则在焉患难则未尝有用焉且夫孝者人性常然也不至者非人也参茍至之乃得为人矣夫何异也且十哲之徒孰有非孝乎而参独以有孝之名加其数子之长故不得与之同目也何谓不在从行之中而遗之也夫孝者不止于家也事君慎其事忠其命乃孝也事师聘其道敬其事乃孝也不去危即安不冐利背谊乃孝也而参不敬其事矣不能冐谊背利矣乃孝其孝也非孝也子从儒守学宜识所言何言之介也主人拊已而起曰尔之辨则辨矣如何斯可谓攻乎异端斯害也已
　　孟子荀子言性论　　　　　皇甫湜
　　论曰孟子曰人之性善荀卿曰其善者伪也是于圣人皆一偏之论也推而言之性之品有三下愚中人上智是也圣人言性之品亦有三可上可下不移是也黄帝生而神灵幼而徇齐文王在母不忧在师不烦后稷不拆不副克岐克嶷之谓上智矣齐桓公以管仲辅之则理以易牙辅之则乱子夏出见纷华而悦入闻仁义而乐之谓中人矣越椒之生熊虎之状叔鱼之生谿壑之心谓下愚矣是故有生而恶者得称性善乎哉有生而善者得称性恶乎哉故曰孟子荀卿之言其于圣人皆一偏之説也穷理尽性唯圣人能之宜乎微言絶而异端作大义乖而一偏之説行孟子大儒也荀卿亦大儒也是岂特开异门故持曲辨哉盖思有所未至明有所不周耳即二子之説原其始而要其终其于辅教化尊仁义亦殊趋而一致异派而同源也何也孟子以为恻隠之心人皆有之是非之心人皆有之性之生善由水之趋下物诱于外情动于中然后恶生焉是劝人汰心源返天理也荀卿曰人之生不知尊亲长习于教然后知焉人之幼不知礼让长习于教然后知焉是劝人黜嗜欲求善良也一则举本以推末一则自叶而流根故曰二子之説殊趋而一致异派而同源也虽然孟子之心以人性皆如尧舜未至者斯勉矣荀卿之言以人之性皆如桀跖则不及者斯怠矣书曰唯人最灵记曰人生而静感于物而动则轲之言合经为多益故为尤乎
　　管仲论　　　　　　　　　　元　结
　　自兵兴已来今三十年论者多云得如管仲者一人以辅人主当见天下太平矣元子异之曰呜呼何是言之误耶彼管仲者人耳止可与议私家畜养之计止可以修乡里畎浍之事如此仲可当焉至于相诸侯材量已似不足致齐及霸材量极使仲见帝王之道识兴国之礼则天子之国不衰诸侯之国不盛如曰不然请有所説仲之相齐及齐强富则合请其君恢复王室节正诸侯君若惑之则引祸福以喻之【如约诸侯之説】君既聴矣然后约诸侯曰今王室将卑诸侯更强文王风化残削向尽武王疆域割夺无防礼乐不知其由征伐何因而出我是故谨疆域勉日夜望振兵威可临列国得与诸防盟一旦新复天子之正朔更定天子之封畿上奉天子复先王之风化下令诸侯复先公之制度以为何如若皆不从我则以兵先临于鲁鲁不敢不从鲁从则与鲁西临宋郑宋郑从则与三国北临燕衞燕衞从则与诸国西临秦晋秦晋从则与七国以尺牍约吴楚吴楚从则天下无不从之国然后定约若有果不从者则约从者曰吾属以礼义尊天子以法度正诸侯使小国不常患弱大国不敢怙强此诚长世之策若天子国亡则诸侯交争兵戈相临谁为强者则安得世世礼让相服宗庙血食我是故力劝诸侯尊天子今某国犹豫宜往问之若不从约则与诸侯率兵伐之分其疆土迁其子孙留百里之地奉其宗社下为诸侯广子孙之业上为天子除不顺之臣何如如此则诸侯谁敢不従然后定天子封畿诸侯疆域舆服器玩礼乐法度征赋贡输自齐鲁节正节正即定乃共盟曰有贰约者当请命天子废其骄凶以立恭顺废其荒惑以立明哲敢不聴者伐而分之如初约制定于是诸侯先各造邸于天子之都诸侯乃相率朝觐已而从天子齐戒拜宗庙礼毕天子誓曰于戱王室之卑久矣予不敢望皇天后土之所
　　覆载将旦暮皁隶于诸侯不可则愿全肌骨下见先王今诸侯不忘先王之大徳不忘先公之忠烈共力正王室俾予主先王宗祀予若昏荒淫虐不纳谏诤失先王法度上不能奉宗祀下不能安人民尔诸侯当理尔军卒修尔矛防约尔列国罪予凶恶嗣立明辟予若能日勉孱弱力遵先王法度上奉宗祀下安人民尔诸侯当保尔疆安尔人民修尔贡赋共予郊祀予有此誓岂云及予将及来世予敢以此誓誓于宗庙予敢以此誓誓于天地诸侯闻天子之誓相率盟曰天子有誓俾我诸侯世世得力扶王室使先王先公徳业永长诸侯其各铭天子之誓传之后嗣我诸矦重自约曰诸侯有昏当如前盟若天子昏惑不嗣虐乱天下诸侯当力共规讽谏诤如甚不可则我诸侯共率礼兵及王之畿复谏诤如初又甚不可则进礼兵及王之郊终不可则进礼兵及王之宫兵及宫矣当以宗庙之忧咨之当以人民之怨咨之当以天子昔誓咨之当以诸侯昔盟咨之以不敢欺先王先公告之不敢以欺皇天后土告之然后如天子昔誓如诸侯昔盟使管仲能如此则周之天子未为奴矣诸侯之国未即亡矣秦于天下未至是矣如曰仲才及也君不从也仲知及也时不可也则仲曽是谋也乎君不从也欤仲曽是为也乎时之不可也欤况今日之兵不可以礼义节制不可以盟誓禁止如仲之辈欲何为乎
　　嬴秦论　　　　　　　　　　　刘　蜕
　　无有天下而不知秦之焚书也无世而不谓不用圣人之道所以亡也呜呼秦亡自亡也安能焚书为秦亡耳天下不用秦如圣人之道故秦不得其道而用也当其时天下一家而尊已外无非心之人故深法禁人之恶也则不当去法以禁人之善是则果习天下之离心而背已也岂秦区区之心欤盖天必以秦之强暴非大败无以叛其四海之心故先絶其事君敬长之术而后从天下以亡其天下焉夫天与秦则书存不与秦则书焚而秦终无自焚之心也且圣人宫先自藏其书是秦未始有焚书之心圣人之家先有其心矣故曰秦亡其自亡矣且圣人之道与天地合其久与鬼神合其微则不得毁置之在秦也然矣陶唐氏之水前有圣人之化后有圣人之勤而后民知事君敬长之术自秦之火前圣已逺后圣不作而其术不数世亦已成矣岂非天之欲有絶而先絶其术欲有立而先立欤今或怨秦之不全其道不知秦火息矣
　　萧何求继论　　　　　　　　程　晏
　　读汉史者多曰曹参守萧何之规日醉以酒民歌之曰萧何为法讲若画一曹叅代之守而勿失载其清浄民以宁一其为汉之二贤相也至矣哉论曰非也暑牛之渴也竖子饮之渟淖之汚牛渴已久得渟淖之汚宁顾于清泠之水乎设使竖子牵之于清泠之水则涤乎肠中之泥也牛然后知渟淖之汚不可终日而饮之百姓罹秦之渴已久矣萧何曰吾所以为法律是权天下之草创也吾不止此将致君为成康之君使民为成康之民是牵民于清泠水也曹叅日荒于酒惠帝讯焉叅誷于惠帝曰髙帝创之陛下承之萧何造之臣叅遵之陛下垂拱臣等守职惠帝以为是也民又歌之也呜呼汉之民以汉之汚愈于秦之渴不知牵于清泠之水涤乎肠中之泥也萧何之传曹叅也若木工能构材而未果覆而终者必待善覆者成焉何既构矣谓叅为覆者叅守其构而不能覆徒欺君曰陛下不如髙帝臣叅不如萧何善守可也何废作哉若不可以为废作即文帝除肉刑不为汉主仁圣之最也叅不能孜孜其君于成康之政不知己不能覆何之构而荒于酒幸不同羲和之诛贪位畏胜饰情妄言以惑君也孰名为贤相耶吾病汉史以萧何为善求继以曹叅为堪其后故为论之
　　四维论　　　　　　　　　　栁宗元
　　管子以礼义亷耻为四维吾疑非管子之言也彼所谓亷者曰不蔽恶也世人之命亷者曰不茍得也彼所谓耻者曰不从枉也世人之命亷者曰羞为非也然则是二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁曰义仁主恩义主防恩者亲之防者宜之而理道毕矣蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则亷且耻其果存乎亷与耻存则义果絶乎人既蔽恶矣茍得从枉矣为非而无羞矣则义果存乎使管子庸人则为此言管子而少知理道则四维者非管子之言也
　　六逆论
　　春秋左氏言衞州吁之事因载六逆之説曰贱妨贵少凌长逺间亲新间旧小加大淫破义六者乱之本也余谓少凌长小加大淫破义是三者固诚为乱矣然其所谓贱妨贵逺间亲新间旧者虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是妨之其为理本大矣而可舍之以从斯言乎此其不可固也夫所谓逺间亲新间旧者盖言任用者之道也使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之道天下理乱之大本也为书者执斯言着一定之论以遗后代上智之人固不惑于是矣自中人以降守是以为大据而致败乱者固不乏焉晋厉死而悼公入乃理宋襄嗣而子鱼退乃乱贵不足尚也秦用张禄而黜穰侯乃安魏相成璜而疎吴起乃危亲不足与也符氏进王猛而杀樊世乃兴胡亥任赵髙而族李斯乃亡旧不足倚也顾所信何如耳然则斯言殆可以废矣噫古之言理者罕能尽其説建一言立一辞则甈□而不安谓之是可也谓之非亦可也混然而已教于后世莫知其所以去就明者慨然将定其是非则拘儒瞽生相与羣而咻之以为狂为怪而欲世之多有知者可乎夫中人可以及化者天下为不少矣然而罕有知圣人之道则固为书者之罪也
　　辨私论　　　　　　　　　　牛僧孺
　　近古之人所谓私者谓茍萃于利茍处于逸茍润其屋者也某以为斯皆小人之私非圣贤之私也夫圣贤无私而不自知其私也何者必公其身而私于人是不私一身而使天下私之也胡以言之夫婴儿见保傅之母则咤然而识非有知而亲之利其乳而私之也枥马见厮养之夫则奋然而嘶非有知而亲之利其刍粟而私之也夫天下之人非复乳孩枥马之愚也茍有公身而利之者孰不利而私之乎故贤君良相必私天下而公其身故天下之人皆私而亲之暗君愚臣必公天下而私其身故天下之人皆公而疎之人疎之者多天下欲其昌也难矣昔大禹之手足胼胝是公其身于治水也臯陶之谋明弼谐是公其身于规谏也傅説之对扬王庭是公其身于辅佐也周公之吐握勤拳是公其身于礼贤也宣父之作春秋删诗书是公其身于垂教也故有夏之人思大禹之功有虞之人思臯陶之直有商之人思傅説之政有周之人思周公之勤有道之人思宣父之教或开国尊其嗣而私之或建祠饰其像而私之至于商辛之聚财鹿台是天下之利私于已也故天下公而疎之秦皇之废弃诸侯是天下之爵私于身也故天下亦公而疎之故武王公天下之财而散之而天下之兆庶皆私而亲之髙皇帝公天下之爵而封之而天下之英雄亦皆私而亲之是以自私者人公而亡也自公者人私而昌也夫圣贤未必公其身私在其中不得不公也天下非必私于一人公在其中不得不私也余谓亡国之君亡家之臣亡身之人俱不得其道也非圣贤之无私也
　　自明诚论　　　　　　　　欧阳詹
　　自性达物曰诚自学达诚曰明上圣述诚以启明其次考明以得诚茍非将圣未有不由明而致诚者文王周孔自性而诚者也无其性不可得而及矣顔子游夏得诚自明者也有其明可得而至焉从古而还自明而诚者众矣尹喜自明诚而长生公孙自明诚而为卿张子房自明诚而辅刘公孙鞅自明诚而佐嬴明之于诚犹玉之待琢器用于是乎成故曰玉不琢不成器人不学不知道器者隠于不琢而见于琢者也诚者隠于不明而见乎明者也无有琢玉而不成器无有用明而不至诚呜呼既明且诚施之身可以正百行而通神明处之家可以事父母而亲兄弟游于乡可以睦闾里而宁讼争行于国可以辑羣臣而子黎甿立于朝可以上下序据于天下可以教化平明之于诚所恨不诚也茍诚也蹈水火而罔害弥天地而必答岂止君臣乡党之间乎父子兄弟之际乎大哉明诚也凡百君子有明也何不急夫诚先师有言曰生而知之者上也所谓自性而诚者也又云学而知之者次也所谓自明而诚者也且仁逺乎哉我欲仁斯仁至矣夫然则自明而诚可致也茍致之者与自性而诚异派而同流矣知之者知之委之者知之
　　论相　　　　　　　　　　　杜　牧
　　吕公善相人言女吕后当大贵宜以配季季后为天子吕侯复称制天下王吕氏子弟悉以大国隋文帝相工来和辈数人亦言当为帝者后簒窃果得之诚相法之不谬矣吕氏自称制为后凡二十余年间隋氏自簒至灭凡三十六年间男女族属杀灭大尽当秦末吕氏大族也周末杨氏为八柱国公侯相袭久矣且以一女子一男子偷窃位号不三二十年间壮老婴儿皆不得其死不知一女子为吕氏之福耶为祸耶一男子为杨氏之祸耶为福耶得一时之贵灭百世之族彼知相法者当曰此必为吕氏杨氏之祸乃可为善相人矣今防一指得四海凡人不欲为况以一女子一男子易一族哉余读荀卿非相因感吕氏杨氏知卿为大儒矣
　　卜论　　　　　　　　　　李　华
　　天地之大徳曰生舜好生之徳洽于人心五福首乎寿麟凤龙谓之四灵不伤物呼吸元和于介虫为长而寿古之圣者刳而朘之观其裂画以定吉凶残其生勦其寿既勦残之而求其灵夫何故愚未知夫天地之心圣达之谟灵之寿之而夭戮之脱其肉钻其骸精气复于无物而贞悔发乎焦朽不其反耶夫大人与天地合其徳与日月合其明与四时合其序与鬼神合其吉凶不当妄也寿而夭之岂合其徳乎因物求徴岂合其明乎毒灵介而徼其神岂合其序乎假枯殻而决疑岂合其吉凶乎洪范曰尔有大疑谋及卜筮圣人不当有疑于人以筮也夫祭有尸自虞夏商周不变战国荡古法祭无尸尸之重重于卜则明废可也又闻夫铸刀劒者不成则屠大彘而祭之被发而哭之则成而利盖不祥器也其神者跃为龙蛇穿木石入泉源以至发炯光声音人不能自神因天地之气化天地之物而为神固无悉然是亦为怪古者成宫室必落之钟鼓器械必衅之岂神明贵杀亨羶腥欤今亡其礼未问屋室不安身而器物不利用由是而言则卜筮隂阳之流皆妄作也夫洁坛墠而布精诚求福之来缅不可致耕夫蚕妇神一草木祷一禽畜鼓而舞之谓妖祥如答实欤妄欤牺文之易更周孔之述以为至矣杨子云为太设卦辨吉凶如易之告若使后代有如杨子云又为一书可筮则象数之变其可既乎専任道徳以贯之则天地之理尽矣又焉假夫蓍乎又焉徴夫鬼神乎子不语是存乎道义也

　　唐文粹巻三十五
　　钦定四库全书
　　唐文粹巻三十六
　　宋　姚铉　编
　　论丙【总九首】
　　文质三
　　人文化成论【吕温】
　　质文论【李华】
　　文章论【李徳裕】
　　经防五
　　编年纪传论【皇甫湜】
　　卜世论【孙郃】
　　春秋无贤臣论
　　秦穆谥缪论【皮日休】
　　太甲论【陈越石】
　　让国一
　　吴季札论【独孤及】
　　人文化成论　　　　　　　　吕　温
　　易曰观乎人文以化成天下能讽其言葢有之矣未有明其义者也尝试论之夫一二相生大钧造物百化交错六气节宣或隂阖而阳开或天经而地纪有圣作则实为人文若乃夫以刚克妻以柔立父慈而敎子孝而箴此室家之文也君以仁使臣臣以义事君予违汝弼献可替否此朝廷之文也三公论道六卿分职九流异趣百揆同归此官司之文也寛则人慢纠之以猛猛则人残施之以寛寛以济猛猛以济寛此刑政之文也乐胜则流遏之以礼礼胜则离和之以乐与时消息因俗变通此敎化之文也文者葢言错综庶绩藻绘人情如成文焉以致其理然则人文化成之义其在兹乎而近代谄防之臣特以时君不能则象乾坤祖述尧舜作化成天下之文乃以旂常冕服章句翰墨为人文也遂使君人者浩然忘本沛然自得盛威仪以求至理坐吟咏而待升平流荡因循闇而未悟不其痛欤必以旂常冕服为人文则秦汉魏晋声明文物礼缛五帝仪繁三王可曰焕乎其有文章矣何衰乱之多也必以章句翰墨为人文则陈后主隋炀帝雍容绮靡洋溢编简可曰文思安安矣何灭亡之速也覈之以名义研之以情实既如彼较之以今古质之以成败又如此传不云乎经纬天地曰文礼不云乎文王以文治则文之时义大矣哉焉可以名数末流雕虫小技厠杂其间乎
　　质文论　　　　　　　　　李　华
　　天地之道易简易则易知简则易従先王质文相变以济天下易知易従莫尚乎质质则佐之以文文则复之以质不待其极而变之故上无従暴下无従乱记曰国奢则示之以俭国俭则示之以礼礼谓易知易従之礼非醻酢裼袭之烦也俭谓易知易従之俭非茅茨土簋之陋也葢达其诚信安其君亲而已质则俭俭则固固则愚其行也丰肥天下愚极则无恩文则奢奢则不逊不逊则诈其行也痼瘠天下诈极则贼乱故曰不待其极而变之固而文之无害于训人不逊而质之艰难于成俗若不化而过则愚之病浅于诈之病也无恩之病缓于贼乱之极也故曰莫尚乎奢也奢而后化之求固而不获也利害迟速不其昭昭欤前王之礼世滋百家之言世益欲人専一而不为诈难乎哉吉凶之仪刑赏之级繁矣使生人无适従巧者弄而饰之拙者而失守诚伪无由明天下浸为陂池荡为洪流虽神禹复生谁能救之夫君人者修徳以治天下不在智不在功必也质而有制制而不烦而已太康启子禹孙当斯时有尧舜遗人亲受禹之赐国为羿夺内则夏之六卿外则夏之四岳而羿浞愚弄鬭争内外黙然一以聴命至少康艰难而后复原是观之则圣有谟训何补哉汉髙除秦项烦苛至孝文黙仁俭断狱防措及武帝修三代之法而天下荒耗则文不如质明矣汉氏虽歴产禄吴楚之乱而宗室异姓同力合心一举而安且汉徳结于人心不如夏家诸吕吴楚之强倍于羿浞安汉至易而复夏至难何也周徳最深周公大圣亲则管蔡为乱逺则徐奄并兴夷多难复明辟兼虞夏商之典礼后王之法备矣太平之阶厚矣至成王季年而后理唯康王垂拱囹圄虚空逮昭王南征不返因是陵夷则郁郁之盛何为哉周法六官备数四时盛祭车服盛饰至于下国方五十里卿大夫士之多军帅之众大聘小聘朝觐防同地狭人寡不堪觐谒大何得不乱小何得不亡记云周之人强仁穷赏罚故曰殷周之道不胜其考前后而论之夏衰失于质而无制周弱失于制而过烦故也愚以为将求致理始于学习经史左氏国语尔雅荀孟等家辅佐五经者也及药石之方行于天下考试仕进者宜用之其余百家之説防纬之书存而不用至于丧制之缛祭礼之繁不可备举者宜省之考求简易中于人心者以行之是可以淳风俗而不泥于坦明之路矣学者局于恒敎因循而不敢失于毫厘古人之説岂或尽善数骨肉之罪而褒叔向不忍闻之言而书昭伯敬防之信而陈偻句使不仁之人萌芽贼心而仁义之士闭目掩巻何如哉其或曲书常言无裨世敎不习可也则烦凟日亡而易简日用矣海内之广亿兆之多无聊于烦弥世旷久今以简质易烦文而便之则晨命而夕周逾年而化成蹈五常享五福理必然也子言以约失之者鲜矣与其不逊也宁固传曰以欲従人则可记曰大乐必易大礼必简顔子曰无施劳经义可据也如是为政者得无以为惑乎
　　文章论　　　　　　　　　　李徳裕
　　魏文典论称文以气为主气之清浊有体斯言尽之矣然气不可以不贯不贯则虽有英词丽藻如编珠缀玉不得为金璞之宝矣鼔气以势壮为美势不可以不息不息则流荡而忘返亦犹丝竹繁奏必有希声窈眇听之者恍闻如川流迅激必有洄洑逶迤观之者不厌従兄翰尝言文章如千兵万马风恬雨霁寂无人声葢谓是也近世诰命惟苏廷硕叙事之外自谓文章才实有余用之不竭沈休文独以音韵为切重轻为难语虽甚工防则未逺夫荆璧不能无瑕隋珠不能无纇文防髙妙岂以音韵为病哉此可以言规矩之内未可以言文外意也较其师友则魏文与王陈应刘讨论之矣江南惟于五言为妙故休文长于音韵而谓灵均以来此袐未睹不亦诬人甚矣古人辞髙者葢以言妙而工适情不取于音韵【曹植七哀诗有徊泥谐依四韵王粲诗有攀原安三韵班固汉书赞及当时词赋多用协韵猗欤元勲佐汉举信是也】意尽而止成篇不拘于只耦【文选诗有五韵七韵十一韵十三韵二十韵者今之文自四韵六韵以至百韵无有只者】故篇无定曲词寡累句譬诸音乐古辞如金石琴瑟尚于至音今文如丝竹鞞鼔迫于促节则知声律之为也甚矣世有非文章者曰词不出于风雅思不越于离骚摸冩古人何足贵也余曰譬诸日月虽终古常见而光景常新此所以为灵物也余尝为文箴今载于此曰文之为物自然灵气惚怳而来不思而至杼轴得之澹而无味琢刻藻绘弥不足贵如彼璞玉磨砻成器奢者为之错以金翠美质既雕良宝斯弃此为文之大防也
　　编年纪传论　　　　　　　　皇甫湜
　　论曰古史编年至汉史司马迁始更其制而为纪传相承至今无以移之歴代论者以迁为率私意荡古法纪传烦漫不如编年湜以为合圣人之经者以心不以迹得良史之体者在适不在同编年纪传系于时之所宜才之所长者耳何常之有夫是非与圣人同辨善恶得天下之中不虚美不隠恶则为纪为传为编年是皆良史矣若论不足以析皇极辞不足以杜无穷虽为纪传编年斯皆罪人且编年之作岂非以事系日以日系月以月系时以时系年者哉司马氏作纪以项羽承秦以吕后接之亦以歴年不可中废年不可阙故书也观其作传之意将以包该事迹参贯话言纎悉百代之务成就一家之説必新制度而驰才力焉又编年记事束于次第牵于混并必举其大纲而简于序事是以多阙载多逸文乃别为着録以备时之语言而尽事之本末故春秋之作则有尚书左传之外又为国语可复省左史于右合外传于内哉故合之则繁离之则异削之则阙子长病其然也于是革旧典开新程为纪为传为表为志首尾其叙述表里相发明庶为得中将垂不朽自汉至今代以更八年防歴千其间贤人摩肩史臣继踵防今古之得失论述作之利病各耀闻见竞夸才能改其规模殊其体统传以相授奉而遵行而编年之史遂废葢有以也唯荀氏为汉纪裴氏为宋畧强欲复古皆为编年然其善语嘉言细事详説所遗多矣如览正史方能备明则其宻漏得失章章于是矣今之作者茍能遵纪传之体制同春秋之是非文敌迁固直如南董亦无上矣傥舍源而事流弃意而徴迹虽服仲尼之服手絶麟之笔等古人之章句署王正之月日谓之好古则可矣顾其书何如哉
　　卜世论　　　　　　　　　　孙　郃
　　周成王定鼎于郏鄏卜世三十卜年七百夫帝王括囊宇宙位重忧崇天生利民非乐兆民之上故君民者遇夫圣则禅之不遇则以子继之尧之于舜舜之于禹禹之于子是以周都天地之中欲便四方之防不恃山河务从徳化原其意也在乎利民岂异唐虞之道而反卜年卜世邪必也欲永其祚莫先徳义贻厥后世天人祐之岂非无穷也哉何三十七百年世之有若右其卜而左其徳俾乎厥后恃年世之永久必轻乎徳义若此之谋非君子之道也昔太戊惧烖而盛帝辛恃瑞而亡在此不在彼岂不知之而卜年卜世者乎
　　春秋无贤臣论
　　春秋列国周之诸侯受周之封分为五等五等之下臣为陪臣陪臣于诸侯君父也诸侯于周王亦君父也陪臣于周义犹大父也夫为子之道孝于父者必欲父孝于祖陪臣忠于诸侯者必欲诸侯忠于天子则忠孝两全康乂天下今春秋陪臣张公室侵王室弱周以强诸侯是弱祖而强父佐诸侯而敌周是佐父而敌祖遗祖之怨成父之逆恶莫大焉言之于臣则非忠语之于子则非孝论之于道则伤义推之于情则辜恩遂使姬周削弱祀号而已桓文虽以为霸何能正之反有封禅请隧之僭管晏虽有其功何能谏之而有反坫毁孔之恶于时风敎大坏海内焚如天不能隂隲下民降大圣以为木铎歴国七十余説而不遇奔走齐鲁宋衞之郊反若丧家之狗知不可训虑后世不惧乃修春秋明向背其有甚者或夷之或狄之弑君三十六亡国五十二奔走失社稷者不可胜纪书曰帝乃震怒致今海内无一嘉祥俱有妖怪谓春秋乱世岂不如然于时人不堪命何邪无贤臣哉予为此论警众士大夫多称之遂闻鬷嘏鬷嘏徴而竒之或谓可刋金石训乎今后既而喧传则有难仆曰春秋岂乏贤者子谓之无激之邪鲜之邪奈乎孔门何曰孔门仕者鲜又家臣耳子不读圣贤书乎易云屯其膏小贞吉大贞凶春秋之大夫小贞耳盍以大贞取之以王道取五霸犹罪人
　　秦穆谥缪论　　　　　　　皮日休
　　圣人务安民不先置不仁以见其仁焉不先用不徳以见其徳焉茍如是是见危者已坠而欲援观鬭者将死而方救噫其亦不仁矣以髙辛之仁化用一挚挚之不善天下之民捕尧以为君以唐尧之仁化用一鮌鮌之不绩天下之民噪禹以为功夫如是挚之与鮌是髙辛唐尧诚用之非先置也推其诚而用之人民尚倍之如是况先置者邪当晋献骊姬之乱后奚齐卓子之死余重耳在翟夷吾居秦以秦穆之力制翟而安晋其能必矣夫重耳之贤也天下知之又其従者皆足以相人国【赵衰□颉舅犯之谓】如先立之必能诛乱公子去暴大夫翼徳于成周宣化于汾晋而穆公乃取公子挚之言【谓公子挚曰君若求置晋君以成名于天下则不如先置不仁者以猾其中也】乃先置夷吾是为惠公公之入也背内外之赂【谓许里克以分晋之田方百里防郑肩蔡之田方七十里许公子挚河外列城五黄金三十镒白玉珩六防】诛本立之臣【惠公二年春杀里克秋杀防郑】蒸先公之室【谓惠公蒸于献公夫人贾君是也】故生民兴诵【谓舆人诵曰侯之不侯果丧其由】死者无报【谓惠公即位改葬恭世子而自死达于外也】卒身获于秦【公以九月获十月归】而子杀于晋【谓十五年惠公卒怀公立秦乃召重耳于楚而纳之晋人杀怀公于髙梁】呜呼致是也非晋人之罪秦人之罪也夫挚立八年不善而去鮌用三载弗绩而诛况晋惠公之在位作宗庙之蠧蝎为社稷之稂莠一立十五年其为害也大矣今之学者以秦穆为缪尚疑其谥得斯文也可以諡缪为定
　　太甲论　　　　　　　　　陈越石
　　殷甲不惠于天下其臣放之后能改过亦为臣之所立或曰社稷之臣必当如是浅于国者之为论也至若承汤之敎全殷之统立臣之节岂如是邪君上之不肖与贤智岂臣下之有不知邪择其嗣当求贤而立之不知其非贤以为不明因而放之令其自新如日蚀不吐河清难俟中原之鹿将轶时乗之龙待驾于臣之业何如哉况乎体非金石而冒雾露如怀失国之诟以损其身则弑君之谤消无曰矣陈子曰臣之忠有幸而忠者也君之立有幸而立者也知殷之君臣皆幸而成者噫浞浞接踵羿羿比肩君可放乎哉其后新取于西魏成于东司马氏之有天下其始也未尝不伊不周其终也未尝不羿不浞皆取伊周以为嗃矢也孟子曰无伊尹之心则簒也有防哉
　　吴季札论　　　　　　　　独孤及
　　谨按季子三以吴国让而春秋褒之余徴其前闻于旧史氏窃谓废先君之命非孝附子臧之义非公执礼全节使国簒君弑非仁出能观变入不讨乱非智左丘明太史公书而无讥余有惑焉夫国之大经实在择嗣王者慎徳之不建故以贤则废年以义则废卜以君命则废礼是以太伯之奔勾吴也葢避季歴季歴以先王所属故纂服嗣位而不私太伯知公器有归亦断发文身而无怨及武王继统受命作周不以配天之业让伯邑考官天下也彼诸樊无季歴之贤王僚无武王之圣而季子为太伯之让是徇名也岂曰至徳且使争端兴于上替祸机作于内室遂错命于子光覆师于夫差陵夷不返二代而吴灭以季子之闳达博物慕义无穷向使当寿梦之眷命接余昧之絶统必能光启周道以霸荆蛮则大业用康多难不作阖闾安得谋于窟室専诸何所施其匕首呜呼全身不顾其业専让不夺其志所去者忠所存者节善自牧矣谓先君何与其观变周乐虑危戚钟曷若以萧墙为心社稷是恤复命哭墓哀死事生孰与先衅而动治其未乱弃室以表义挂剑以明信孰与奉君父之命慰神祗之心则独守纯白不义于嗣是洁已而遗国也国之覆亡君实阶祸且曰非我生乱其孰生之哉其孰生之哉




　　唐文粹巻三十六
　　钦定四库全书
　　唐文粹巻三十七
　　宋　姚铉　编
　　论丁【总一十一首】
　　兵刑四
　　守在四夷论【牛僧孺】
　　守论【杜牧】
　　战论
　　断刑论【柳宗元】
　　临御四
　　机权论二首【机上权下冯用之】
　　王言论【李徳裕】
　　英杰论
　　谏诤一
　　忠谏论【李徳裕】
　　嬖惑二
　　近幸论【李徳裕】
　　寱论【元结】
　　守在四夷论　　　　　　　牛僧孺
　　传曰古者天子守在四夷葢言能令四夷不侵咸自守境洎周汉迄隋多不知守身但欲四夷自守殊不知四夷自守国内皆成四夷也因著论以明之何者夫守之大防以防攻也善防其攻者莫若防其败善防其败者莫若防其亡夫四夷不守境不过于畧地侵城是有败无亡也若王者之贵如天如地茍落一星伐一树不足损天地之光耀葢帝王之权能杀人能生人能达人能穷人能贫人能富人一国之人思之必伺君好而赞之虽似亲之其实攻之王者守大道沦非道是则不见败而有亡也况四夷之攻至难者有四国人之攻至易者亦有四四夷之攻以白刃国人之攻以巧言四夷之攻以鼔鼙国人之攻以秘隠四夷之攻以兵相害国人之攻以矫相亲四夷之攻以兵相侵国人之攻以矫相益故观白刃则惧而思守也聆巧言则悦而思受也聴鼓鼙则警而思备也遇秘隠则懵而思述也逢相害则恚而思雠也见相亲则惑而思近也值相侵则忿而思报也得相益则喜而思隣也攻边则人人思守也攻身则人人思受也抑人情之常非所钻凿而异也且王者之守有六失守之不固则非道攻之守之不贞则色攻之守之不约则声攻之守之不廉则聚敛攻之守之不俭则奢侈攻之守之不正则邪佞攻之守之不仁则征伐攻之夏舍淑徳而嬖妹喜是色攻而亡也商舍徳音而耽愔愔是声攻而亡也周厉舍廉节而悦荣夷公是聚敛攻而亡也秦皇舍节俭而起阿房是奢侈攻而亡也汉灵舍正直而用刑臣是佞幸攻而亡也隋炀舍慈仁而事辽东是征伐攻而亡也自三王百代无四夷之攻而亡者皆以守身不谨为嗜欲所攻故也虽得四夷自守复何益哉或云幽王自以为犬戎所灭僧孺以为幽王自以守道不固频举伪烽嗷嗷天下空于杼轴加以褒姒色攻诸侯不信而败非独由于四夷也至于晋十六国稽其本则祸生于惠帝也贾后以色攻贾谧以佞攻致令八王并兴生人减半然后戎夷乗间敢有窥觎可谓四夷先起于内不由四夷不守于外也故有徳者先守其身而后四夷无徳者不先守身但令四夷自守曽不防戎狄在其国中故攻秦之胡者二世也岂必东夷南蛮西戎北狄哉沈尹戍虽举守四夷之言而不书守身之道是载华而略实非垂范之防也敢因文字以附简编之阙
　　守论【并序】　　　　　　　　　杜　牧
　　往年两河盗起屠囚大臣刼戮二干石国家不议诛乃束兵自守反修大厯贞元故事而行姑息之政是使逆辈益横终唱患祸故作守论焉
　　厥今天下何如哉干戈朽鈇钺钝含混贷煦育逆孽殆为故常而执事大人曽不歴算周思以为宿谋方且嵬岸抑扬自以为广大繁昌莫已若也呜呼其不知乎其俟蹇顿颠倾而后为之支计乎且天下几里列郡防所而自河以北蟠城数百金坚蔓织角奔为防伺吾人之顦顇天时之不利则将与其朋伍罗络郡国将骇乱吾民于掌股之上耳今者及吾之壮不图擒取而乃偷处恬逸第第相付以为后世子孙背胁疽根此复何也今之议者咸曰夫倔强之徒吾以良将劲兵为衔策髙位美爵充饱其肠安而不挠外而不拘亦犹豢扰虎狼而不拂其心则忿气不萌此大厯贞元所以守邦也亦何必疾战焚煎吾民然后以为快也愚曰大厯贞元之间适以此为祸也当是之时有城数十千百卒夫则朝廷待之贷以法故于是乎阔视大言自树一家破制削法角为尊奢天子养威而不问有司守恬而不呵王侯通爵越録受之觐聘不来机杖扶之逆息虏嗣皇子嫔之装縁彩饰无不备之是以地益广兵益强僭拟益甚侈心益昌于是土田名器分划大尽而贼夫贪心未及畔岸遂有淫名越号或帝或王盟诅自立恬淡不畏走兵四略以饱其志者也是以赵魏燕齐卓起大倡梁蔡吴蜀蹑而和之其余混澒轩嚣欲相效者往往而是运遭孝武宵旰不忘前英后杰夕思朝议故能大者诛锄小者惠来不然周秦之郊防为犯猎哉大抵生人油然多欲欲而不得则怒怒则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争是以首尾指支防不能相运掉也今者不知此非而反用以为经愚见为盗者非止于河北而已呜呼大厯贞元守邦之术永戒之哉
　　战论【并序】
　　兵非脆也谷非殚也而战必挫北是曰不循其道也故作战论焉
　　河北视天下犹珠玑也天下视河北犹四支也珠玑茍无岂不活身四支苟去吾不知其为人何以言之夫河北者俗俭风浑淫巧不生朴毅坚强果于战耕名城坚垒峉【音额】嶭【音列】相贯髙山大河盘互交鎻加以土息徤马便于驰敌是以出则胜处则饶不窥天下之产自可封殖亦犹大农之家不待珠玑然后以为富也天下无河北则不可河北既虏则精甲鋭卒利刀良弓徤马无有也卒【蔟忽反】然夷狄惊四边摩封疆出表里吾何以御之是天下一支兵去矣河东盟津滑台大梁彭城东平尽宿厚兵以塞虏冲是六郡之师严饰防疆不可他使是天下二支兵去矣六郡之师厥数三亿低首仰给横拱不为则防淮已北循河之南东尽海西叩洛经数千里赤地尽取才能应费是天下三支财去矣咸阳西北戎夷大屯吓呼膻臊彻于帝居周秦单师不能排辟于是尽铲吴越荆楚之饶以啖兵戍是天下四支财去矣乃使吾用度不周徴徭不常无以膏齐民无以接四夷礼乐刑政不暇修治品式条章不能备具是天下四支尽解头腹兀然而已焉有人解四支其自以能久为安乎今者诚能治其五败则一战可定四支可生夫天下无事之时殿寄大臣偷处荣逸为家治具战士离落兵甲钝敝车马刓弱而未尝为之简帖整饰天下杂然盗发则疾敺疾战此宿败之师也何为而不北乎是不搜练之过者其败一也夫百人荷戈仰食县官则挟千夫之名大将小禆操其余赢以虏壮为幸以师老为娱是执兵者常少麋食者常多筑垒未干公囊已虚此不责实料食之过其败二也夫战辄小胜则张皇其功奔走献状以邀上赏或一日再赐一月累封凯还未歌书品已崇爵命极矣田宫广矣金缯溢矣子孙官矣焉肯搜竒外死勤于戎矣此赏厚之过其败三也夫多丧兵士颠翻大都则跳身而来刺邦而去回视刀锯菜色甚安一嵗末更旋已立于坛墀之上矣此轻罚之过其败四也夫大将将兵柄不得専恩臣诘责第来挥之至如堂然将阵殷然将鼔一则曰必为偃月一则曰必为鱼丽三军万夫环旋翔佯恍骇之间虏骑乗之遂取吾之鼓旗此不専任责成之过其败五也元和时天子急太平严约以律下常圑兵数十万以诛蔡天下干耗四嵗然后能取此葢五败不去也长庆初盗据子孙悉来走命是内地无事天子寛禁厚恩与人休息未防而燕赵甚乱引师起将五败益甚登坛注意之臣死窜且不暇复焉能加威于反虏哉今者诚欲调持干戈洒扫垢污以为万世安而乃踵前非踵前非是不可为也古之政有不善士传言庶人谤发是论者亦且将书于谤木传于士大夫非偶言而已
　　防刑论　　　　　　　　　　柳宗元
　　余既为断刑论或者以释刑复于余其辞云云余不得已为之言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏刑以秋冬而谓之至理者伪也使秋为善必俟春夏而后赏则为善者必怠春为不善者必俟秋冬而后罚则为不善者必懈为善者怠为不善者懈是敺天下之人而入于罪又缓而慢之以滋其懈怠此刑之所以不措也必使为善者不越月逾时而得其赏则人勇而有劝焉为不善者不越月逾时而得其罚则人惧而有惩焉为善者曰以有劝为不善者日以有惩是敺天下之人而従善逺罪也敺天下之人而従善逺罪是刑所以措而化所以成也或者务言天而不言人是惑于道者也胡不谋之人心以熟吾道吾道之尽而人化矣是苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓大和也是亦必无而已矣又何必枉吾之道曲顺其时以谄是物哉吾固知顺时之得天不如顺人顺道之得天也何也使犯死者自春而穷其辞欲不死不可得贯三木加连鎻而致之狱更大暑数月痒不得搔痹不得摇痛不得摩饥不得时而食渴不得时而饮目不得瞑支不得舒怨号之声闻于里人如是而大和之不伤天时之不逆是亦必无而已矣彼其所宜得者死而已也又若是焉何哉或者乃以雪霜者天之经也雷霆者天之权也非常之罪不时可以杀人之权也当刑者必顺时而杀人之经也是不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常罪也哉秋冬之有霜雪也举草木而残之草木岂有非常罪也哉彼岂有惩于物也哉彼无所惩则效之者惑也果以为仁必知经智必知权是又未尽于经权之道也何也经也者常也权也者达经者也皆仁智之事也离之滋惑矣经非权则泥权非经则悖是二者强名也曰当斯之尽矣当也者大中之道也离而为名大中之器用也知经而不知权不知经者也知权而不知经不知权者也偏知而谓之智不智者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而已矣且古之所以言天者葢以愚蚩蚩者耳非为聪明睿智者设也或者之未达不思之甚也
　　机论上　　　　　　　　　　冯用之
　　机者机也经纬天下织综人事而已矣机者微也发之至微用之至广大人行之则合于道细人窃之则阶于乱合道所以济世阶乱所以灭身济世机之利者也灭身机之害者也知利而不知害虽去其害害必悦之知害而不知利虽就其利利必违之知利而知害知去而知就其惟圣人乎文王武王知机之君也箕子周公知机之臣也夫三才设位而机行乎其中矣得之者昌失之者亡善用则集乎百祥昧用则来乎百殃故天之一发龙蛇为之起陆人之一发天地为之反覆范蠡善用也勾践以之克霸无极昧用也楚国于焉殄瘁至哉斯术也莫不以合义为本趣时为用茍悖于义则悦随者寡未逢于时则虚其事稽其取与离合之际可谓神矣虽离娄之目不可视乌获之力不可制南金之利不可断迅雷之声不可及夫神器至重也尧不与子而禅于舜葢取圣之机也舜不让丹朱而复禅禹葢取时之机也兄弟至亲周公离于管蔡取贤之机也秦越之疏嬴氏合于由余取霸之机也设令尧与丹朱而弃舜亿兆之心竟归于虞则不谓之圣帝矣舜忘大义而顾小节不承尧而禅禹则不谓之明君矣周公昵管蔡而不戮必坠文武之业则不谓之贤臣矣秦伯鄙由余而不用必失四方之士则不谓之霸主矣天下虽闻之而不可知虽见之而不可测善为国者如偃师焉民如幻也欲之动欲之静机在于我岂当不悦乎善为君者犹造父焉人犹马也欲之东欲之西策在于我岂有能违乎经曰不独亲其亲则天下皆亲不独子其子则天下皆子富哉是机也我以天下为亲为子天下孰不以我为亲为子乎是故灾害不生祸乱不作此圣人之防也则知欲安者必先安于人欲利者必先利于人能安人而人不安之能利人而人不利之者未之有也汉祖入闗不行杀戮善安人也秦室宝货悉分士卒善利人也卒收天下之心享天下之福此圣人之作也项籍反是而亡不亦宜乎善为臣者不厚于身而厚于君不润于室而润于国厚于君忠也润于国公也既忠且公君其薄之哉民其怨之哉禄位其去之哉虽不厚于身而身自厚矣不润于室而室自润矣此君子之为也酂侯处位而举淮隂厚君者也入秦不取金璧而取图籍润国者也故能位冠三杰声流万古韩信忌克郦生殛逐田横欲有功而自厚贪赏而自润终贻伊慼云梦生擒夫域中至大之谓道天下至赜之谓机有道无机守死而一身独善有机无道好谋而彞伦攸斁伯夷叔齐守死也岂谓亿兆涂炭俟周武哉李斯赵髙好谋也岂知刑政酷毒失民心哉机道相须尽善尽美然而发机之要实资于时故进而得时亦机也退而得时亦机也取而得时亦机也舍而得时亦机也语而得时亦机也黙而得时亦机也进得其时则有利伊尹于汤是也退得其时则无闷二疎辞禄是也取得其时则必获甘罗陟相是也舍得其时则元吉泰伯去吴是也语得其时则见信傅説是也黙得其时则保身微子是也故进不相时则凶错所以见诛也退不相时则祸白起所以伏剑也取不相时则招吝许伐郑也舍不相时则有悔虞弃虢也语不相时则殆辱薛冶谏其君也黙不相时则受谤子家従其贼也所以失之毫厘差之千里故君子得其机则仇讐变为腹心况其恩者乎失其机则亲眤反为勍敌况其疎者乎齐桓用雠能尽管仲之谋九合诸侯一匡天下衞懿好鹤失于臣下之望国之有难士卒不战夫如是则一得一失易于反掌一兴一亡疾如旋踵为国家者可不务乎或曰老氏云以智治国国之贼不以智治国国之福然则智非机耶机非智耶答曰机者生于智者也智者随其性者也大人君子得其逺者大者为而不有功成不居使天下熈熈然若登春台如享太牢不知帝力故为国之福非谓其无虑无思兀兀然如草木鸟兽而能治国者也细人曲士得其小者近者嗜欲系焉矜伐在焉是非生焉争鬭兴焉故为国之贼圣人虑百世之后善人少而不善人多垂此言葢抑扬之防也且圣人不仁以百姓为刍狗不仁之仁岂非机耶国不用机以克永世匪我攸闻夫茫茫六经万机之圃昭昭前史万机之鉴仲尼云知防其神乎有防哉有防哉
　　权论下
　　大哉鼔天下之动成天下之务反于常而致治违于道而合利非权其孰能与于此乎夫权者适一时之变非悠久之用然则适变于一时利在于悠久者也圣人知道徳有不可为之时礼义有不可施之时刑名有不可威之时由是济之以权也其或不可为而为则礼义如画饼充饥矣不可施而施则礼乐如説河济渴矣不可威而威则刑名如治丝而棼矣岂惟乖理适足资乱故用权之际道徳可弃礼义可置刑名可弛及乎发号施令如风偃草众知向方莫敢不服与夫道徳礼义刑名之功又何异哉虽曰弃之置之弛之葢殊途而同归也故权者国家之利器也辎重可离而权不可失兵食可去而权不可无迅雷发则羣物惊大风起则万彚振严霜冽则众木落迟日升则百卉秀孰为此者曰天地也天地尚或用之而况于人乎夫休祥不见则中庸之君不能力行而济于圣咎徴不作则残暴之主不能革心而至于道福其善君子所以知劝祸其淫小人所以知戒夫天之徳至仁也地之道无私也至仁则不伤于物何乃行肃杀之令乎葢秋不杀则春无以生矣无私则不党于人何乃垂灾沴之变乎葢恶不瘅则善无以彰矣一弛一张天道乃长一惩一劝天道乃逺观天之道执天之行尽矣是以君子则而象之体而行之故当不合用而用不合弃而弃不合赏而赏不合诛而诛者皆従权而制宜也圣人以神道设敎俾民日用而不知权之时义大矣哉髙宗知传説之贤欲委之代天取于皂隶之徒仪于百辟之上虑羣情弗协事难以济故称梦得贤相乃刻像而求之商之中兴赖善权之主也文王知太公之贤欲擢居辅弼搜于屠钓之间致于三公之上庶士靡靡恐未遵従故称天遗我师乃出畋而获之周之永年赖善权之君也此二君苟惧设诈之损徳固执信而循常则傅巗虚老而莫伸渭滨没齿而不用栋梁斯坏其何以兴夫权之大端在于利害而已矣利万而害一害之何伤害百而利十利之必亡苟害于事虽鄙俚之议君子惧之苟利于后虽先王兴敎达人抗行也子虽至亲西伯食其肉不然则死于羑里也父虽至尊沛公索其羮不然则臣于项籍也西伯非不慈盖子已死不食则已身亦毙沛公非不孝葢其父为虏奔赴则己身亦降又何益乎能舍无益之慈孝成莫大之基业大人之权变不可得而闻也夫是非未明向背未定成败未测取与未决当此之时行权之时也故权可以明是非定向背测成败决取与穰苴布衣见景公景公委之以兵柄斩一宠臣三军畏慑克成其功也孙武被褐谒吴王吴王试以敎战戮三嬖妾众女整齐卒显其能也易曰巽以行权巽风也风行也无不可动之物无不可往之所权之用无不可治之时无不可成之事昔晋文公见天王于河阳谲则谲矣而夹辅之勲垂于史册鬻拳谏楚子以兵刃悖则悖矣而尽忠之节着于春秋夫事有先夺而后与先顺而后取太甲不治伊尹放之俟其改过而反其政公子先谋乱伍胥避之乃进専诸以成其志然后尽事君之节雪杀父之寃不其伟欤夫乾坤之道易简也而犹穷则变变则通通则能久故王公设权以固其国知变以驭其民善驭者视人如婴孩悟之诱之莫不胥悦不善驭者以民为规矩谓方圆定矣不能苟合善权变者如奕棊焉或取或舍或进或退无固无必皆任其势也舍非资敌葢舍小而取大退非怯彼葢进损而退益孔子曰可与共学未可与适道可与适道未可与立可与立未可与权得非权之难耶观其相鲁君于夹谷挫齐鋭于罇俎当是时齐侯强而不强鲁国弱而不弱圣人之智不亦多乎夫兽废爪牙则充羣兽之肠矣禽铩羽翮则供众禽之羞矣人失权变则为英雄之资矣三十辐之车制之者柅万乗之国统之者权五贼在心神至聪而莫测三盗既兴物虽众而皆覩至防始离而终合始逆而终顺始非而终是始失而终得权之防也或曰机之与权同乎异乎对曰异也设于事先之谓机应于事变之谓权机之先设犹张罗待鸟来则获矣权之应变犹荷戈御兽审其势也知机而不知权者得于预谋失于临事知权而不知机者巧于临事拙于预谋知机而知权者帝霸之君也王佐之臣也自五帝既降舍机权而能治天下者未之有也
　　王言论　　　　　　　　　　李徳裕
　　夫帝王与羣臣言不在援引古今以饰雄辩惟在简而当理雄辩不足以服奸臣之心惟能塞诤臣之口昔田蚡请考功地益宅武帝曰遂取武库衞将军言郭解家贫又曰布衣权至使将军知此其家不贫殷仲文言音乐好之自解宋祖曰吾只恐解此谓简而当理足使奸臣夺心邪人破胆矣余歴事六朝弼谐二主文宗辞皆文雅而未尝骋辨武宗言必简要而不为文饰皆得君人之量能尽臣下之辞岂惟王言如是人臣亦当然也其有辩若波涛辞多枝叶文经意而饰诈矫圣言以蔽聪此乃奸人之雄游説之士焉得谓之献替哉为人臣者当戒于斯慎于斯必不获罪于天矣
　　英杰论
　　帝王之任英杰皆须御之以气结之以恩然后可使也若不以英气折之而宠以姑息则骄不可任若不以恩爱结之而肃以礼貌则怨不为用驾御之术惟汉祖尽之黥布归汉【句絶】髙祖方踞牀洗而召布入见布大怒悔来欲自杀出就张【音帐】饮食従官如汉主居布又喜过望武帝踞厠见衞青以大将军之贵而隶人蓄之此不得不絶大漠而荡猃狁也蜀先主与关张二将同卧起而稠人广坐侍立终日皆用此道故能成功夫御英杰使猛将与见道徳之人接方正之士事不同也不可以繁礼饰貌浮词足言宜乎洞开胷懐令见肝肺气慑其勇恩结其心虽踞洗召之不为薄矣禄山夷狄之谲诈者也非将门英豪草莱竒杰其战鬬之气击刺之材去闗张逺矣天宝末受専征之任托不御之权入朝赐宴坐内殿西序鸡障之下非其所据果蓄异图幽陵厉阶至今为挭葢恩甚骄盈以至于此傥以徒隶蓄之岂有斯恨
　　忠谏论
　　人君拒谏有二一曰生于爱名二曰不能去欲虽桀纣桓灵之君未能忘名自知为恶多矣畏天下人知之将谓谏己则恶不可掩故不欲人之谏也如晋献非骊姬寐不安齐桓非易牙食不美必不能去之亦不欲人谏也人臣忠谏亦有二欲道行于君可使身安国理者其辞婉欲名髙后世不顾身危国乱者其辞讦考叔启大隧以成庄公之孝仓唐献大雁以复文侯之爱留侯封雍齿以安羣臣招四皓以定惠帝此所谓婉也谏大夫言婢不为主白马令言帝欲不谛【刘李二人名不便故书其官】激主之怒自有其名望其聴従固不可得此所谓讦也汉元帝欲御楼舩薛广徳当乗舆谏曰臣自刎颈血汚车轮陛下不入庙矣张猛曰乗舩危就桥安圣主不乗危元帝曰晓人不当如是耶则知谏者之道在扵婉矣唯英主必能従谏何者自知功徳及生人者大矣虽有小恶不讳人言如汉髙械系萧相国及闻王衞尉之言曰我不过为桀纣主而相国为贤相此所谓不讳也近世名臣王石泉居相时以子为眉州司士天后尝问曰君在相位子何逺乎对曰庐陵是陛下爱子今犹在逺臣之子焉敢相近有以见君子之心亦仓唐之比也
　　近幸论
　　自古中主以降皆安于近习逺于忠良其主非不知君子可亲小人可去而不可改者其有二一曰性相近二曰嗜欲深桓灵之主与小人气合如水之走下火之就燥皆自然而亲结不可解也侯览张让所以得蔽君也元成二后皆有所嗜吹箫挝鼔之娱微眇沈湎之乐非幸臣无以承意非近习无以供欢石显张敞所以得蠧政也惟人君少欲英明者则能反是如文帝虽有邓通赵谈所信者贾谊张释之袁盎此所谓少欲也武帝虽有韩嫣李延年而所贵者公孙倪寛卜式此所谓英明也故君聴不惑政无颇纇近则开元初内有姜皎崔涤以极宫中之乐外有姚卢苏宋以修天下之政得元成之欲享舜禹之名六合晏然千古莫及其故何也幸臣不得干政事也后代能知汉之文武及开元致理之要虽有幸臣亦何害于理哉
　　寱论【音义睡语也】　　　　　　元　结
　　元子天宝中曽预燕于谏议大夫之座酒尽而无以续之大夫叹曰谏议散冗者贫无以继酒嗟哉元子醉中议之曰大夫颇能用一谋令大夫尊重如侍中威权等司隶何若大夫问谋对曰得寱婢一人在人主左右以寱言先讽则可请有所説大夫不闻古有邰侯侯家得寱婢寐则寱言言则侯辄鞭之如是一嵗婢寱如故侯无如婢何有夷奴每厌劳辱寐则假寱其言似不怨主而若忠信侯闻问之则曰素有寱病寐中寱言非所知也引寱婢自辨辞説云云侯疑学婢鞭之不止髠之钳之奴寱愈甚奴于是重窥侯意先事寱説説侯之过警以祸福侯又无如奴何客有知侯祸机因寱奴之先扣侯门谏侯以改过免祸侯纳客为上宾复其奴命之曰寱良氏子孙世在于邰大夫诚能学奴效婢假寱言以规谏人主俾悔过追悮与天下如新大夫见尊重威权何止侍中司隶大夫乃叹曰呜呼吾谓今之士君子曽不如邰侯夷奴耶





　　唐文粹巻三十七
　　钦定四库全书
　　唐文粹巻三十八
　　宋　姚铉　编
　　论戊【总一十首】
　　前贤四
　　夷齐四皓优劣论【苏颋】
　　三不欺先后论【吕温】
　　三名臣论【李翰】
　　三贤论【李华】
　　失策四
　　汉斩丁公论【皮日休】
　　袁盎以周勃为功臣论【李徳裕】
　　张辟疆论
　　错论【李观】
　　降将一
　　李陵论【白居易】
　　佞臣一
　　张禹论【李徳裕】
　　夷齐四皓优劣论【省试】　　　　苏　颋
　　论曰君子疾没世而名不称耻当年而节莫覩故发义以立志従道以成功激清一时流誉千古然立志者必义也成功者必道也资于义而志可明徴于道而功可见志以立节功以成名名之成昭其道也节之立昭其义也能洁其身后代有凖非夷齐欤能利其国当时繄赖非四皓欤揆而度之优而柔之循其事而理于是乎在考其功而论于是乎着葢周徳既广则夷齐让国而归焉汉业既兴则四皓受命而出焉天之弃商矣谏武王正臣礼也人之戴汉矣护太子忠主道也忠之所存者大则正之所行者髙髙而能行者节所谓立也大而能行者名所谓成也若夫志士仁人将合而已进足以成退足以立用足以兼济否足以独善不辱其身则安食其粟不降其志则言采其薇墨台氏之子不屈也嬴之徳衰则巗穴全生刘之徳盛则衣冠就列夏黄公之徒知时也举其成事各同乎其成矣究其立事各异乎其立矣深惟终始敢无优劣统而论之其美也一别而叙之其迹也二弃身以遂志夷齐之烈矣爱国以屈身商皓之行矣曰若稽古以质乎今四皓见贤于子房夷齐称仁于宣父与其称仁于宣父不犹愈于见贤于子房哉
　　三不欺先后论　　　　　　　吕　温
　　昔宓子贱为单父也人不忍欺之国侨为郑也人不能欺之西门豹为邺也人不敢欺之此皆为政不同同归于理作干事之称首贻牧人之经范汪洋古今辉焯图史穷理而语固有优劣择善而行岂无先后请试论之子贱仕衰乱之鲁而邑偪强齐仗义为城池倚仁为干橹当鲸吞之大敌鸠狼顾之遗黎涣离刑捡妙用心术惠训不倦乃无得而称视民如伤而不有其爱感而动之隂阳运于无言诚而明之日月悬于方寸是则不求不欺于人而人不忍欺矣子产摄晋楚之间而靖恭尔位役智利物饬躬励俗守之以信行之以礼告之以慈惠临之以明察如镜洞照如衡诚悬是则求人不欺而人亦不能欺矣西门豹当战国之际而克修茂绩身为纪律言有典章刚包其柔威克厥爱权之以法制董之以刑罚火烈人望霜清物心是则责人不欺而人固不敢欺矣夫不忍欺者至诚潜感是曰上徳尧舜之吏也不能欺者明智旁达是曰有政三王之吏也不敢欺者严威允济是曰能刑五伯之吏也诚不足至于智智不足至于威大小之间朗然可见然而事在折衷理资渐致徳宜全举道贵兼通必也修诚而弃智诚未至而政理或亏任智而废威智未周而暴乱将起不若兼而行之迭收其效一之日二之日刑明威立使人畏而不敢欺三之日四之日智达政成使人敬而不能欺五之日六之日志孚诚格使人感而不忍欺以寛济猛同二气之和平自迩陟遐比三才之具美苟非全徳大器其孰能至于此乎若不暇防其源流统其宗极而姑定优劣直论先后则尧舜之吏与王霸不同年而语矣
　　三名臣论　　　　　　　　李　翰
　　或问于翰曰昔诸葛亮拥膝南阳为梁甫吟自比管仲乐毅州平元直以为信然虽涯量罕窥而遗迹可见夫此三名臣者亦有优劣乎愿闻其説翰辞不敢对至于再三固请不得已应之曰岂易言乎岂易言乎夫小者不足以论大近者不足以量逺奈何况议大贤然执律管者可以候四气之微测日晷者可以知千里之度察微观着由虚考实傥容寄言象于斯矣如仆所揣则管不迨乐孔明其伯仲之间耳曰何谓其然也昔管仲相桓公九合诸侯一匡天下兴齐定霸尊周勤王功其懋哉仁亦至矣孔明收荆州散败之余建策通吴合従破魏奉先主西入剑门下车而三分天下翊翼后嗣续修旧勲刑政孚于偏方威徳振于中夏虽短祚中否而王业殆成乐生一为燕将才胜齐师挫衂于二城之间狼狈于两国之际军不振旅身卒犇亡子独推而崇之冠于二贤之首诚所未谕其有説耶翰应之曰子之所闻者末欤语功则信然语才则不尔夫才生于代功与运成固有才优而功微运合而才劣先当格以道徳覈于终始审其邪正观其去就然后事可明也夷吾当既乱之时辅有过之主功济诸夏泽被生人信为美矣然徼功事讐务入之情速矣肆奢越礼盈量之意见焉故仲尼虽称其仁终小其器止于霸者之佐殆非王臣之良孔明従容三顾后起筹画必当缔构必成事屯而业亨主闇而国治兵弱而强邻畏服功大而本朝不疑斯亦难矣然窥其军令迹其用法必使中原可复然后厚赏寛刑徳常称马谡言过其实不可大用之卒致丧败斯所谓济于事而末全于道得诸已而未审于人乐一战举齐二城未下待之以徳收之以礼舍权变于攻取之际行王道于军旅之间事虽不成业亦大矣向使昭王不死惠王不疑则其功未可量也夏侯太初论之详矣及其逃燕之责亡而奔赵赵王问以图燕之策乐生流涕而对曰臣昔日之事燕昭王犹今日之事大王也千秋万嵗之后尚不敢侵其仆隶而况谋子孙乎因弃禄宵遁善夫长者之言可谓怀禄不屑其荣周身不违于道比诸二子不亦优哉主恩非臣下之所图天命岂生人之所制安可以功业之成败断才能之短长耶且夫运有通塞命有脩短葢天意也岂人事乎昔韩信将伐魏问得不以周叔为将乎闻不用乃大喜向使魏人用之则汉师不敢济河矣然则周叔之才亦韩信流亚也终湮灭而无闻焉古之大才而功不著者亦何可胜道哉翰长兄御史君体纯至之徳负经逺之才常感愤于周韩之间啸咏于管乐之际守之以忠信文之以礼乐蕴弼谐之大略以康济为己任进逢国难谋猷不行退有家艰哀毁过礼官才元士命止中年位不登于庙堂名不书于史册斯才也斯运也谁见三分九合之优劣辞燕对赵之去就哉由此观之断可知矣问者叹息而退
　　三贤论【元鲁山萧頴士刘迅】　　李　华
　　或曰吾读古人之书而求古之人未获嗟夫遐叔谓曰无世无贤人其或世敎不至沦于风波虽贤不能自辩况察者未之究乎郑衞方奏正声间发极和无味至文无彩聴者不达反以为怪谲之音太师乐工亦失容而止曼都之姿杂于憔悴被緼絮防萧艾美丑夷伦自以为陋此二者既病不自明又求者亦昬将剖其善恶在迁政化端风俗则贤不肖异贯而后贤者目明而察者不惑也余兄事元鲁山而犮刘萧二功曹此三贤者可谓之达矣或曰愿闻三子之略遐叔曰元之志行当以道纪天下刘之志行当以六经谐人心萧之志行当以中古易今世元齐愚智刘慼一物不得其正萧呼吸析节而获重禄不易一刻之安元之道刘之深萧之志及于夫子之门则达者其流也然各有病元病酒刘病赏物萧病贬恶太亟奬善太重元奉亲孝居丧哀抚孤仁徇朋友之急莅职明于赏罚终身贫而乐天知命焉以谓王者作乐崇徳殷荐上帝以配祖考天人之极致也而词章不称是无乐也于是作破阵乐词协商周之颂推是而论则见元之道矣刘名儒史官之家兄弟以学著称乃述诗书礼乐春秋为五説条贯源流备古今之变推是而论则见刘之深矣萧以史书为繁尤罪子长不编年陈事而为列传后代因之非典训也将正其失自春秋三家之后非训齐生人不録次序纉修以迄于今志未就而殁推是而论则见萧之志矣元据师保之席赡其形容不俟其言而见其仁刘被卿佐之服居賔友之地言理乱根源人伦隠明参乎元精而后见其妙萧若百链之钢不可屈折当废兴去就之际一生一死之间而后见其大节视聴过速欲人人如我志与时多背恒见诟于人取其中节之举是可以为人师矣学广而不偏精其贯穿甚于精者又文方复雅商之至当以律度百代为任而古之能者往往不至焉超絶孤厉不可谓不知言也茂挺父为莒丞得罪清河张惟一时佐廉使按成之茂挺初登科自洛至莒道邀使车发词哀乞惟一涕下即日舍之且曰萧賛府生一贤方资天下风教吾由是得罪亦无憾夫如是得不谓之孝乎或曰三子者各有所与游乎遐叔曰若太尉房公可谓名人矣每见鲁山则终日叹息谓余曰见紫芝眉宇使人名利之心尽矣若司业苏公可谓贤人矣每谓当时名士曰使仆不幸生于衰俗所不耻者识元紫芝广平程休士美端重寡言河间邢宇绍宗深明持操宇弟寅次宗和而不流南阳张茂之季丰守道而防赵郡李崿伯髙含大雅之业崿族子丹叔南诚庄而文丹族子惟岳谋道沈亷静梁国乔潭徳源昻昻有古风农杨拯士扶敏而安道清河房垂翼明志而好古河东柳识方明遐旷而才是皆慕于元者也刘在京下尝寝疾房公时临扶风闻之通夕不寐顾谓宾従曰挺卿若不起无复有神道尚书刘公每有胜理必诣与谈终日忘返退而叹曰闻刘公清言见皇王之理矣殷直清有识尚恨言理少对未与刘面常想见其人河东裴腾士举朗迈真直弟霸士防峻清不杂陇西李广敬叔坚明而粹范阳卢虚舟防真质方而清頴川陈谠言士然淡而不厌吴兴沈兴宗季长専静不渝颍川陈兼不器行古人道渤海髙适达夫落落有竒节是皆重刘者也工部侍郎韦述修国史推萧同事礼部侍郎阳浚掌贡举问萧求人海内以为徳选汝南邵轸纬卿词学标干天水赵骅云卿才美行纯陈郡殷寅直清达于名理河南源衍季融粹微而周防稽孔至惟微述而好古河南陆据徳隣恢恢善于事理柳芳仲敷该练故事长乐贾至防防名重当时京兆韦收仲成逺虑而深南阳张有略维之履道体仁有略族弟邈季遐温其如玉中山刘頴士端疏明简畅颍川韩极佐元行备而文乐安孙益盈孺温良忠厚京兆韦建士经中明外纯頴川陈晋正卿深于诗书天水尹徴之诚明贯百家之言是皆厚于萧者也尚书顔公重名节敦故旧与茂挺少相知顔与陆据柳芳最善茂挺与赵骅邵轸洎华最善天下谓之顔萧之交殷寅源衍睦于二交之间不幸元罢鲁山终于陆浑刘避地逝于安康萧归葬先人殁于汝南今复求斯人有之无之是必有之而察之未克也三贤不登尊位不享下寿居易委顺贤人之达也不防其教生人之病也余知三贤也深故言之不怍云
　　汉斩丁公论　　　　　　　皮日休
　　忠之为称也葢欲委身以事主不以猜悮贰其心不以辩説贰其心不以疑惧贰其心者也上有过诤于公不扬名于私岂猜悮之足入乎上有忌愈乎进不愈乎退岂辩説之足入乎上有间【去】惧乎心不惧乎事岂疑惧之足入乎夫苟禄恡生而仕者上有过言未息而惧乎诛谏末再而去乎位自以得古人三谏不従之义然幸其生贪其禄是猜悮而贰其心者也上有忌必奸于心机媚于声气不思已之不聪而谓上之受谤不思道有未可而谓辩之足従辩之足去是辩説而贰其心者也上有间【去】必佞彼爱取乎厚也必谄彼幸求其舍也有爱不可佞幸不可谄即苟而已矣是疑惧而贰其心者也呜呼刘项之作也淮隂不以猜悮而去项乎曲逆不以辩説而去项乎淮南不以疑惧而去项乎去彼而就此果谓忠乎果谓不忠乎是利则存不利则亡者也则丁公临敌舍敌无杀诚恻隠之者也岂有猜悮辩説疑惧者也有利则存不利则亡者邪与其不忠则彼三侯者【谓淮隂侯淮南王曲逆侯是也】未可免鼎镬之诛刀锯之刑也是髙祖斩之果不为当噫汉之初立未为无人丁公就刑未闻有一言而戾者将固之命也悲夫
　　袁盎以周勃为功臣论　　　　李徳裕
　　袁盎对文帝曰绛侯所谓功臣非社稷臣夫社稷臣主在与在主亡与亡盎见勃自徳其功有以激也非至理笃论此言足以惑文帝之聪明伤仁厚之政俾其君有薄宗臣之意竟使周勃大功皆弃非罪见疑可为长叹息也当吕氏之世惠帝已殂少帝非刘氏陈平用辟强之计权王产禄绛侯若不与之同心而制其兵柄必由此而阶乱矣则刘氏安危未可知也然磨而不磷涅而不缁未尝不心存社稷志在刘氏外虽逊顺内守忠贞得不谓之社稷臣矣其后绛侯系请室盎虽明其无罪所谓陷之死地而后生之徒有救焚之力且非曲突之义杨子称盎忠不足而谈有余斯言当矣善哉贾生之説喻堂陛之峻髙者难攀卑者易凌文帝感悟养臣下有节有以见贤人用心致君精诚若袁公者难与并为仁矣盎惟有正慎夫人席塞梁王求嗣此二事守正不挠忠于所奉害错之罪虐贯于神明安陵之祸知天道之不昩矣
　　张辟疆论
　　杨子美辟疆之觉陈平非也若以童子肤敏善揣吕氏之情竒之可也若以为反道合权以安社稷不其悖哉授兵产禄防危刘氏皆因辟疆启之向使留侯尚在必执戈逐之将为戮矣观髙祖遗言吕氏制其大事可谓谋无遗策矣以王陵有廷诤之节置以为相谓周勃堪寄托之任令本兵柄况外有齐楚淮南磐石之固内有朱虚东牟肺腑之亲是时产禄皆匹夫耳吕后虽心不在哀将相何至危惧必当忧伤不食自促其寿岂能为将相之害哉汉髙曰非刘氏而王者天下共击之此虑属在吕宗矣何可背之厥后称制八年产禄之封殖固矣若平勃二人溘先朝露则刘氏之业必归吕宗及吕后之殁劫郦商以绐吕禄计亦窘矣周勃虽入北军尚不敢公言诛吕岂不艰哉赖产禄皆徒隶之人非英杰之士傥才出于世岂受其绐说哉嗟乎与其图之于难岂若制之于易由是而言平勃用辟疆之计斯为谬矣留侯破产以报韩结客以徂秦招四皓以安太子所为必仗义居正由此知不尚权谲明矣
　　错论　　　　　　　　　　李　观
　　观读汉史见景帝杀御史大夫晁错以姑息吴王濞痛其非罪也故直笔以议按错颍川人起于诸生事文帝为太常掌故以英词射策累擢为中大夫及景帝即位极言献替未尝不忠于心乃命副丞相错所以推心不顾思永汉室而患诸侯侈大上书请削其土是用翦其翼而固其本也度错之志岂有负汉哉原吴濞之反诚有由然间人骨肉而塞小忿自非上达能不生怨怨端既立臣节安附欲无为逆终不可得已葢以南方富殖而诸夏初又狂夫为计料胜一举遂摇长舌交构七国借诛错之名景帝无非常之见而聴乱臣一説乃斩错不问兾在纾难而七国之兵曽不少减是以察其来不为错明矣且袁盎与错宿不相善况景帝岂不知二臣之不叶而聴偏议是为臣报隙也若宗社何及邓公吴还乃歔欷长悲益为天子之羞尔始髙帝封濞于吴以诫东南之必乱于时岂有错削地之议盖天之厯数有理乱也脱使无梁国以絶其道无条侯以耀其武则秦之鹿复骇盎之肉可食初错介然孤立指画髙议大臣疾小臣怖人人束约各欲倳刃其父知其必戮也而深病之错曰所以尊君上安宗庙父曰刘氏安氏危矣吾不忍见祸及先祸死矣噫史臣责错之父不逮赵括母何其鄙也夫赵括持必败之势而母言于赵王不可使将及括失律母以先见获宥错用至忠之略与必败之势异也其父虽惧祸至奈其子所筹国之大事也且使括母言之足称明妇人也使错父言之是沮其子为忠也孰可拟议或人有复言错忠则有矣而智不足愚则不尔夫忠所以补君智所以济身苟图济身则忠有不遂忠有不遂是臣不臣亦何生为贼由袁盎昩在景帝非智之短时不与也古云直木先伐愚智何道哉
　　李陵论　　　　　　　　　　白居易
　　论曰忠孝智勇四者为臣为子之大宝也故古之君子奉以周旋苟一失之是非人臣人子矣汉将李陵策名上将出讨匈奴窃谓不死于王事非忠生降于戎虏非勇弃前功非智召后祸非孝四者无一可而遂亡其宗哀哉予览史记汉书皆无明讥窃甚惑之司马迁虽以陵获罪而无讥可乎班孟坚亦従而无明讥又可乎按礼云谋人之军师败则死之故败而死者是其所也春秋所以美狼瞫【尺甚反深视貌】者为能获其死所而陵获所不死得无讥焉观其始以步卒深入虏廷而能以寡击众以劳破逸再接再捷功孰大焉及乎兵尽力殚摧锋败绩不能死战卒就生降噫坠君命挫国威不可以言忠屈身于夷狄束手为俘虏不可以言勇丧战勲于前隤家声于后不可以言智罪逭于躬祸移于母不可以言孝而引范蠡曹沫为比又何谬与且防稽之耻蠡非其罪鲁国之羞沫必能报所以二子不死也而陵苟免微躯受制于强虏虽有区区之意亦奚为哉夫吴齐者越鲁之敌国匈奴者汉之外臣俾大汉之将为单于之擒是长冦讐辱国家甚矣况二子虽不死无陵生降之名二子苟生降无陵及亲之祸酌其本末事不相侔而陵窃慕之是大失臣子之义也观陵答子卿之书意者但患汉之不知已而不自内省其始终焉何者与其欲刺心自明刎颈见志曷若效节致命以取信于君与其痛母悼妻尤君怨国曷若忘身守死而纾祸于亲焉或曰武帝不能明察下聴流言遽加厚诛岂非负徳答曰设使陵不苟其生能继以死则必赏延于世刑不加亲战功足以冠当时壮节足以垂后代忠孝智勇四者立而死且不朽矣何流言之能及哉呜呼予闻之古人云人各有死死或重于泰山生或轻于鸿毛若死重于义则视之如泰山也若义重于死则视之如鸿毛也故非其义君子不轻其生得其所君子不爱其死惜哉陵之不死也失君子之道焉故陇西士大夫以李氏为愧不其然乎不其然乎
　　张禹论　　　　　　　　　　李徳裕
　　夫社稷之计安危之机人君不能独断者必咨于所敬之臣然臣有忠邪时有险易交有浅深义有厚薄范睢山东之匹夫也入虎狼之秦履不测之险可谓交疏义薄矣而能尊昭王去穰侯开秦霸业之基以安国复嗣可谓忠于王矣夫能独断者英主也古人言谋之欲多而断之在独葢为此矣天有震雷之怒龙有逆鳞之恨所以人君在于能防耳然亲戚之际恩义之重不防之于已可也张敞所谓明诏以恩不聴羣臣以义固争而后许而令明诏自亲其文非策之得也汉文帝诛薄昭断则明矣于义则未安也周宣饯申伯有孔硕之诗秦康送文公兴如存之感况薄太后尚存唯一弟薄昭而断之不疑非所以慰母氏之心也汉成帝车驾至张禹第辟左右亲问禹以天变禹以年老子弱与曲阳有隙乃言新学小生乱道误人宜无信用帝推信爱禹由此不疑王氏致汉室之亡成王莽之簒皆因禹而发可谓汉之贼也国之妖也虽蛇鬬于郑鹢退于宋妖不甚于禹矣朱云欲以尚方斩马剑断佞臣头斯为当矣后代有类于此者其臣可以范雎为师表张禹为鉴戒唐文粹卷三十八
　　钦定四库全书
　　唐文粹卷三十九
　　宋　姚铉　编
　　议甲【摠一十九首】
　　郊庙陵寝
　　请以正冬至日祀圆丘议【唐绍】
　　唐景皇帝配昊天上帝议【独孤及】
　　唐太宗皇帝配天议【长孙无忌】
　　禘祫议【韩愈】
　　迁庙议【权德舆】
　　立庙议【朱子奢】
　　宗庙笾豆议【崔沔】
　　同前议【韦述张均同议】
　　同前议【杨仲昌】
　　昭陵议【权德舆】
　　省试学生代斋郎议【韩愈】
　　请以正冬至日祀圆丘议　　　唐　绍
　　臣闻礼以冬至祀圆丘于南郊夏至祭方泽于北郊者以其日行次极于南北之际也日北极当晷度循半日南极当晷度环周是日一阳爻生为天地交际之始故易曰复其见天地之心乎即冬至卦象也一岁之内吉莫大焉甲子但为六旬之首一年之内隔月常遇既非大防晷运未周惟摠六甲之辰助四时而成岁今欲避环周以取甲子是背大吉而就小吉也太史令傅孝忠进奏曰准漏经南陆北陆并日校一分若用十二日甲子即分一分未南极即不得为至
　　唐景皇帝配昊天上帝议　　　独孤及
　　谨按礼经王者禘其祖之所自出以其祖配之凡受命始封之君皆为太祖继太祖以下六庙则以亲尽迭毁而太祖之庙虽百世不迁此五帝三王所以尊祖敬宗也故受命于神宗禹也而夏后氏祖颛顼而郊鲧纉禹黜夏汤也而殷人郊冥而祖契革命作周武王也而周人郊稷而祖文王则明自古必以首封之君配昊天上帝惟汉崛起丰沛丰公太公皆无位无功徳不可以为祖宗故汉以髙皇帝为太祖其先细微故也非足为后代法伏惟太祖景皇帝以柱国之任翼周弼魏肇成王业建封于唐髙祖因之遂以为有天下之号天所命也亦由契之封商后稷之封邰禘郊祖宗之位宜在百代不迁之典郊祀太祖宗祀髙祖犹周之祖文王而宗武王也今若以髙祖创业当跻其祀是弃三代之令典遵汉代之末制黜景皇帝之大业同于丰公太公之不祀返古违道失孰甚焉夫追尊景皇帝庙号太祖髙祖太宗所以崇尊之礼也若配天之位既易则太祖之号宜废祀之不修庙亦当毁尊祖报夲之遒其坠于地乎汉制擅议宗庙以大不敬论今武德贞观之宪章未改国家方将敬祀事以和神人禘郊之间恐非所宜言谨稽礼文叅诸夏殷周汉故事配食天帝之制请仍旧典谨议
　　唐太宗皇帝配天议　　　长孙无忌
　　臣谨寻方册歴考前规宗祀明堂必配天帝而伏羲五代本配五郊预入明堂自縁从祀今以太宗作配理有未安伏见永徽二年七月诏建明堂伏惟陛下天纵孝徳追奉太宗已遵严配当时髙祖先在明堂礼司致惑竟未迁祀率意定仪遂便着令乃以太宗文皇帝降配五帝虽复亦在明堂不得对越天帝深乖明诏之意又与先典不同谨按孝经云孝莫大于严父严父莫大于配天昔者周公宗祀文王于明堂以配上帝伏寻诏意义在于斯今所司行令殊为失防又寻汉魏晋宋歴代礼仪并无父子同配明堂之义唯祭法云周人禘喾而郊稷祖文王而宗武王郑注曰禘郊祖宗谓祭祀以配食也禘谓祭昊天于圆丘郊谓祭上帝于南郊祖宗谓祭五帝五神于明堂也寻郑注乃以祖宗合为一祭又以文武共在明堂连袵配祀良为谬矣故王肃駮曰古者祖有功而宗有徳祖宗自是不毁之名非谓配食于明堂者也审如郑义则孝经当言祖祀文王于明堂不得言宗祀也凡宗者尊也周人既祖其庙又尊其祀孰谓祖于明堂者乎郑引孝经以解祭法而不晓周公本意殊非仲尼之义防也又解宗祀武王云配勾芒之类是谓五神位在堂下武王降位失君叙矣又按六韬曰武王伐纣雪深大余有五车二马行无辙迹诣营求谒武王怪而问焉太公对曰此必五方之神来受事耳遂以其名召入各以其职令焉既而克殷风调雨顺岂有生来受职殁则配之降尊敌卑理不然矣故春秋外传曰禘郊祖宗报五者国之典祀也传言五者故知各是一事非谓祖宗合祀于明堂也臣谨上考殷周下洎贞观并无一代两帝同配于明堂惟南齐萧氏以武明昆季并于明堂配食事乃不经未足援据又捡武徳时令以元皇帝配于明堂兼配感帝至贞观初縁情革礼奉祀髙祖配于明堂奉迁代祖专配感帝此即圣朝故事已有递迁之典取法宗庙古之制焉伏惟太祖景皇帝缔搆有周建絶代之丕业啓祚汾晋创歴圣之洪绪徳迈发生道符立极又代祖元皇帝濳鳞韫庆屈道事周导濬发之灵源肇光宅之垂裕称祖清庙万代不迁请停配祀以符古义伏惟髙祖太武皇帝躬受天命奄有神州创改旧物体元居正为国始祖抑有旧章昔有炎汉髙帝当涂太祖皆以受命例并配天请遵故实奉祀髙祖于圆丘以配昊天上帝伏惟太宗文皇帝道格上功清下渎拯率土之涂炭布大造于生灵请准诏书宗祀于明堂以配上帝又请依武德故事兼配感帝作主斯乃二祖徳业永不迁庙两圣功大各得配天逺恊孝经近申诏意
　　禘祫议　　　　　　　　　　韩　愈
　　右今月十六日勑防宜令百僚议限五日内闻奏者将仕郎守国子监四门愽士臣韩愈谨献议曰伏以陛下追孝祖宗肃敬祀事凡在拟议不敢自专聿求厥中延访羣下然而礼文繁漫所执各殊自建中之初迄至今嵗屡经禘祫未合适从臣生遭圣明涵泳恩泽虽贱不及议而志在効忠今辄先举众议之非然后申明其説一曰献懿庙主宜永藏之夹室臣以为不可夫祫者合也毁庙之主皆当合食于太祖献懿二祖即毁庙主也今虽藏于夹室至禘祫之时岂得不食于太庙乎名曰合祭而二祖不得祭焉不可谓之合矣二曰献懿庙主宜毁瘗之臣又以为不可谨按礼记天子立七庙一坛一墠其毁庙之主皆藏于祧庙虽百代不毁祫则陈于太庙而飨焉自魏晋已降始有毁瘗之议事非经据竟不可施行今国家徳厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年今一朝迁之岂惟使人听疑惑抑恐二祖之灵眷顾依迟不即飨于下国也四曰献懿庙主宜附于兴圣庙而不禘祫臣又以为不可传曰祭如在景皇帝虽为太祖于其属乃献懿之子孙也今欲正其子东飨之位废其父之大祭固不可为典矣五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为鬼渐而之逺其祭益稀昔者鲁立炀宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于礼不通此五説者皆所不可故臣慱采前闻求其折中以为殷祖王周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖自纪一时之宜非传于后代之法也传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情又常祭甚频合祭甚募则是太祖所屈之祭至少所伸之祭至多比于伸孙之尊废祖之祭不亦顺乎事异殷周礼从而变非所失礼也臣伏以制礼作乐者天子之职也陛下以臣议为有可采粗合天心断而行之是则为礼如以为犹或可疑臣乞召对面陈得失庶有明发谨议
　　迁庙议　　　　　　　　　　权德舆
　　今年夏四月禘飨于太庙太祖景皇帝东向之位并迁庙之位右伏准今月十六日勑禘祫之祭礼之大者先有众议犹未精详宜更令百僚议限至二十六日内闻奏者臣闻礼有五经莫重于祭祭称百顺实受其福故曰万物本乎天人本乎祖以太祖始卦之复当殷祭东向之尊百代不迁下统昭穆此孝飨严禋之极制也周自后稷十六代至武王毁庙迁主皆太祖之后故序列昭穆合食无嫌汉之太上皇主瘗于园寝寻置别庙是为属尊故周汉皆太祖之位正自魏至惰则虚其位魏明帝初以太皇别庙未成故权设对祫后有司定七庙之制太祖已下为昭穆二祧旋至三少帝运移于晋不以兄弟为代数故元帝上继武帝简文上继元帝至安帝时然后征西至京兆四府君迁尽未及殷祭运移于宋初永和中疑四府君主所藏之礼诏公卿慱议范宣请特筑一室韦请室朽乃止蔡谟亦请改筑别室若未展者当入就太庙以征西府君东向议竟不行宋齐梁陈北齐周隋悉虚其位以待太祖皆以短祚其礼不申则自魏以降太祖列昭穆之位非通例也武徳中立亲庙四自宣简公而下贞观中立七庙六室自农府君而下开元中始制九庙追尊献祖懿祖故自武德至于开元太祖在四庙七庙九庙之数则东向之虚又非例也广徳二年将及殷祭有司以二祖亲尽当迁太祖九室既备其年冬祫于是正太祖于东向藏二主于夹室凡十八年矣建中二年冬祫有司误引蔡谟征西之议以献祖居东向懿祖为昭太祖为穆此诚乖疑倒置之大者也议者或引春秋禹不先鲧汤不先契文武不先不窋以为证且汤与文武皆太祖之后理无所疑至于禹不先鲧安知説者非啓与太康之代而左丘明因而记之邪向者有司以二主藏夹室非宜则可阙殷祭非敬则可处东向之位则不可是以贞元七年冬太常上奏请下百僚佥议诏可其奏八年春有于颀等一十六状至十一年又诏尚书省集议有陆淳宇文炫二状前后异同有七家之説至于藏夹室虚东向逺迁园寝分飨禘祫加币玉虞主而枚卜瘗埋肤引滋多皆失礼意臣等审细讨论惟置别庙及祔于徳明兴圣二説最为可据德明兴圣之庙犹别庙也等于剏立此又易行伏以德明皇帝于舜禹之际与稷契同功契后为殷向五百年稷后为周逾八百年德明流光无穷啓皇运于后景福灵长与天地凖又献懿二祖于兴圣皇帝为曽为犹周人祔于先公之祧也此亦亡于礼者也明尊祖之道正大祭之义礼文祀典莫重于是凡议同者七状百有余人其中名儒礼官讲贯详熟臣于贞观八年圣恩以慱士徴至京师属当防议时与崔儆刘执同状十一年臣官备近侍不议禁中乃今累叨睿奬获贰宗伯职业所守典礼是司研考古今罄竭愚管岂敢以疑文虚説黩陛下严敬重难之心其夹室等五家不安之説谨具条上伏惟圣虑裁择
　　藏夹室
　　右太祖已下毁庙主之所藏也今若以二祖之主同在夹室当禘祫之际代祖元皇帝以迁主合食而二主留在夹室神灵何所依邪或主有祷则祭无祷则止如殷祭何如或云每禘祫时就飨于夹室如合食何此其不可也
　　虚东向
　　右自魏晋方有太祖已上府君以备亲庙自太祖已下昭穆既列太祖之上亲尽皆迁然后正东向之位明不迁之重自魏至隋皆以短歴或遭离多故其礼未行故虚东向自武徳后贞观开元加庙数太祖尊位厌而未申故虚东向今九庙已备代祖已迁而议虚东向则无其例此其不可也
　　园寝
　　右汉魏太上皇迁主居园寝之制近在京师故于迁主无有异议今二祖园寝皆在赵州法驾撰仪经途遐逺此其不可也
　　分飨
　　右尊祖敬宗至当无二审禘合飨王者所先议者请当以献祖受祫太祖受禘五年之间迭居东向就如其説则当祫之时太祖固序昭穆矣当禘之礼献祖何所依也从古已来无此义例此其不可
　　埋瘗
　　右议者引古者贵祖命敛币玉藏诸两阶之间又埋虞主于庙门外之道左以为比类彼主命币玉者既反告则无所用矣彼虞主用桑者既练祭则无所用矣不忍防渎故敛而藏之彻而埋之岂如栗主依神虽庙毁而常存之制哉此其不可也况两阶之间与门外道左皆祖庙也今则下瘗于子孙之庙于理安乎此其又不可也以前谨具周汉太祖居东向魏晋已下虚东向并贞元八年十一月两度防议一十八状内夹室等五家不安之説如前谨録奏闻谨奏
　　立庙议　　　　　　　　　　朱子奢
　　臣谨按汉丞相韦成奏立五庙诸侯同五刘子骏议开七祖邦君降二郑司农踵成之辙王子雍扬国师之波分涂并驱各相师祖咸翫其所习好同恶异遂令歴代祧祀多少参差优劣去取曽无画一传称名位不同礼亦异数易云卑髙以陈贵贱位矣岂非别嫌疑愼微逺防陵僭尊君卑佐升降无舛所贵礼者义在兹乎若使天子诸侯俱立五庙便是贱可以同贵臣可以滥主名器无凖冠履同归礼亦异数义将安设戴记又称礼有以多为贵者天子七庙诸侯五庙才与子男相呼以多为贵何所表乎愚以为诸侯立髙祖以下并太祖五庙一国之贵也天子立髙祖以上并太祖七庙四海之尊也降杀以两礼之正焉前史所谓德厚者流光徳薄者流卑此其义也伏惟圣祖在天山陵有日祔祖严配大事在斯宜依七庙用崇大礼若亲尽之外有王业者如殷之王周之后稷尊为始祖傥无其例请三昭三穆各置神主太祖一室考而虚位将待七年之祚遽迁方处庶上依晋宋傍惬人情于是入座奏曰臣闻揖让受终之后革命创制之君何尝不崇亲亲之义笃尊尊之道防奉祖宗致敬郊庙自义乖阙里学灭秦庭儒雅既丧经籍堙殄虽两汉纂修絶业魏晋敦尚斯文而宗庙制度典章散逸习所传而竞偏説是所见而起异端自昔迄兹多歴年代语其大略两家而已祖郑者则陈四庙之制述王肃者则引七庙之文贵贱混而莫辨是非纷而不定陛下至徳自然孝思罔极孺慕逾匹夫之志制作穷圣人之道诚宜定一代之宏规为万世之彛则臣等奉述叡防讨论往载纪七庙者实多称四祖者盖寡校其得失昭然可见春秋谷梁传及礼记王制祭法礼器孔子家语并云天子七庙诸侯五庙大夫三庙士二庙尚书曰七世之庙可以观德至于孙卿孔安国刘歆班彪父子孔晁虞喜于宝之徒或学推硕儒或才称愽物商较今古咸以为故其文曰天子三昭三穆与太祖之庙而七晋宋齐梁皆依斯义立亲庙六岂非国之茂典不刋之休烈乎若使违羣经之明文从累代之疑议背子雍之笃论尊康成之旧学则天子之礼下偪于人臣诸侯之制上僣于王者非所谓尊卑有序名位不同者焉况复礼由人情自非天坠大孝莫重于尊亲厚本莫先于严配数尽四庙非贵多之道祀及七代得加崇之心是知徳厚者流光乃可乆之髙义德薄者流卑实不易之令范臣等防议请依晋宋故事立亲庙六其祖宗之制式遵旧典庻承宗之道兴于理定之辰尊祖之义成于孝治之日
　　宗庙加笾豆议　　　　　　　崔　沔
　　臣窃闻识礼乐之情者能作知礼乐之文者能述述作之义圣贤所重礼乐之制古今所崇变而通之所以乆也所谓变者变其文也所谓通者通其情也祭祀之兴肇于太古人所饮食必先严献未有火化茹毛饮血则有毛血之荐未有麴糵污樽坏饮则有酒之奠施及后王礼物渐备作为酒醴伏其牺牲以致馨香以极丰洁故有三牲八簋之盛五齐九献之殷然以神道至可存而不能测也祭礼至敬可备而不敢废也是以血腥爓熟樽牺象靡不毕登于明荐矣然而荐贵于新味不尚防虽则备物犹存节制故礼云天之所生地之所长苟可荐者莫不咸在备物之情也又曰三牲之爼八簋之实美物备矣昆虫之异草木之实隂阳之物备矣此节制之文也铏爼笾豆簠簋樽罍之实皆周人之时馔也其用通于燕飨賔客而周公制礼咸异与毛血酒同荐于先晋中郎卢谌近古之知礼者也着家祭礼观其所荐皆晋时常食不复尽用礼之旧文然则当时饮食不可阙于祠祭明矣是变礼文而通其情也我国家由礼立训因时制范考图史于前典稽周汉之旧仪清庙时享礼馔毕陈用周制也而古式存焉园寝上食时膳具设遵汉法也而珍味极焉职贡来祭致逺物也有新必荐顺时令也苑囿之内躬稼所収搜狩之时亲发所中莫不剖鲜择美荐而后食尽诚敬也若此至矣复何加焉但当申勑有司祭如神在无或简怠朂増防诚其进贡珍羞或时物鲜美考诸祠典有所漏略皆详名目编诸甲令因宜而荐以类相从则新鲜肥浓尽在是矣不必加于笾豆之数也至于祭器随物所宜故大羮古食也盛于登登古器也和羮时馔也盛于铏铏时器也亦有古馔而盛于时器故毛血盛于盘酒盛于樽未有荐时馔而追用古器者由古质而今文便于事也虽加笾豆十二未足以尽天下美物而措诸清庙有兼倍之名近于侈矣鲁人丹桓宫之楹又刻其桷春秋书以非礼御孙諌曰俭徳之恭也侈恶之大也先君有恭徳而君纳诸恶无乃不可乎是不以越礼而崇侈于宗庙也又据汉书艺文志墨家之流出于清庙是以贵俭由此观之清庙之不尚于奢旧矣太常所请恐未可行又按太常奏状今酌献酒爵制度全小仅未一合执持甚难不可全依古制犹望稍须广大者窃据礼文有以小为贵者献以爵贵其小也不可反制敬而非礼是有司之失其传也固可随失厘正无待议而后革然礼失于敬犹奢而宁俭非大过也未知今制何所依凖请兼详令式据文而行
　　同前议　　　　　　　韦述张均同议
　　谨按祭统曰凡天之所生地之所长苟可荐者莫不咸在水草陆海三牲八簋昆虫之异草木之实隂阳之物皆备荐矣圣人知孝子之情深而物类之无限故为之节制使祭有常礼物有其品器有其数上自天子下至公卿贵贱差降无相逾越百代常行无易之道也又按周礼膳夫掌王之食饮膳羞食用六谷膳用六牲饮用六清羞用百有二十品珍用八物酱用百有二十瓮则与祭祀之物丰省本殊左传曰飨以训恭俭宴以示慈惠恭俭以行礼慈惠以布政又曰飨有体荐宴有折爼杜元凯曰飨有体荐爵盈而不饮肴干而不食宴则相与食之飨与宴犹且异文祭奠所陈固不同矣又按周礼笾豆人各掌四笾四豆之实共供祭祀与賔客所用各殊据此数文祭奠不同常时其来乆矣且人之嗜好本无凭准宴私之馔与时迁移故圣人一切同归于古虽平生所嗜非礼亦不荐也平生所恶是礼则不去也楚语曰屈到嗜芰有疾召宗老而属曰祭必以芰及祥宗老将荐芰屈建命去之曰祭典有之国君有牛享大夫有羊馈士有豚犬之奠庶人有鱼炙之荐笾豆脯醢则上下安之不羞珍异不陈庻侈不以私欲干国之典遂不用此则礼外之食前贤不敢荐也今欲取甘防之物肥浓之味随所有者皆充祭用苟逾旧制其何限焉虽笾豆有加岂能备也传曰太羮不致粢食不凿昭其俭也书曰黍稷非馨明徳惟馨夫事神在于防诚不求厌饫三年而禘不欲黩也三献而终礼有成也风有采苹采蘩雅有行苇泂酌守以忠信神其舍诸若以今之珍馔平生所习求神无方何必师古簠簋可去而盘盂杯案当在御矣韶頀可息而箜篌笙笛当在奏矣凡斯之流皆非正物或兴于近代或出于蕃夷入耳之娱本无则象用之宗庙后嗣何观欲为永式恐未可也且自汉已降诸陵皆有寝宫岁时朔望荐以常馔此既常行亦足尽至孝之情矣宗庙正礼宜依典故率情变革人情所难又按旧制一升曰爵五升为散礼器称宗庙之祭贵者献以爵此明贵小贱大示之节俭又按国语观射父曰郊禘不过茧栗蒸尝不过把握夫神以精明临人者也求备于物不求丰大苟失于礼虽多何为岂可舍先王之遗法徇一时之所尚废弃礼经以从流俗裂冠毁冕将安用之且君子爱人以礼不求苟合况在宗庙敢忘旧制
　　同前议　　　　　　　　　　杨仲昌
　　臣按礼经祭法曰夫祭不欲烦烦则黩祭亦不欲简简则怠又郑云人生尚防食鬼神则不然神农时虽有黍稷犹未有酒醴及后圣作为醴酪犹存酒示不忘古春秋曰苹蘩蕰藻之菜潢污行潦之水可羞于王公可荐于鬼神又曰大羮不致粢食不凿此明君人者有国奉先敬神严享岂肥浓以为上将俭约以表诚则陆海之物鲜肥之类既乖礼文之情而变作者之法皆充祭用非所详也易曰樽酒簋贰纳约自牖此明祭存简易不在繁奢所以一樽之酒贰簋之奠为明祀也抑又闻之夫义以出礼礼以体政违则有紊是称不经荐肥浓则防味有登加笾爵则事非师古与其别行新制宁如谨守旧章
　　昭陵议　　　　　　　　　　权徳舆
　　右奉进止寝宫在山上置来多年曽经野火烧爇摧毁略尽其宫寻移在瑶台寺左侧今属通年欲议修置縁旧宫本在山上元无井泉每縁供水稍逺百姓非常劳弊今欲于见住行宫处修造所冀乆逺便人又为改移旧制恐所见未周宜令中书门下及百僚同商量可否闻奏朝议郎守尚书司勲郎中知制诰云骑尉赐绯鱼袋臣权徳舆议曰臣闻古宗庙之制前有庙庙列昭穆后有寝寝陈衣冠自秦汉已来始因陵立庙有寝宫便殿虽庙居陵傍而无必在山上不在山下之定制且礼文所贵宜也称也祀事所资敬也洁也伏以昭陵因山太宗所建宫在山上以便当时自野火延烧行宫山下亦已乆矣今若伐木缩板程功就险神道贵静或非所宜则与置陵之初事体为异况旧制既毁新宫是修考于便地可以经乆所谓宜且称也又井泉在下汲引为易飨献之礼是资严恭本于明徳惟馨亦在吉蠲为饎故礼之言祭也水曰清涤言其洁清涤濯也又曰不敢用常防味所以交于神明也因兹洌井以备荐羞所谓洁而敬也凡举事必以制度当否为大而以人力劳逸为细若于事为当又无所劳不亦顺昭陵爱人之心乎不亦叶陛下从宜之礼乎今列圣寝宫有在山下者矣然则致敬来格之义岂以山上山下而为逺近邪臣愚以为但在栢城之内则不示逺陛下精诚愼重询及庶僚徒献所闻伏増战越谨议
　　省试学生代斋郎议　　　　　韩　愈
　　斋郎职奉宗庙社稷之小事盖士之贱者也执豆笾骏奔走以役于其官之长不以徳进不以言扬盖取其人力以备其事而已矣奉宗庙社稷之小事执豆笾骏奔走亦不可以不敬也于是选大夫之子弟未爵命者以塞贠塡阙而教之行事其勤虽小其使之不可以不报也必书其岁岁既乆矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以賛于教化可以使令于上者也自非天姿茂异旷日经乆以道以业发闻于乡闾称道于朋友荐于州府而升之司业则不可得而齿乎国学矣则奉宗庙社稷之小事任力小者也賛于教化可以使令于上者徳艺之大者也其亦不可移易明矣今议者谓学生之无所事谓斋郎之幸而进不本其意因谓可以代任其事而罢之盖亦不得其理矣今夫斋郎之所事者力也学生之所事者徳与艺也以徳艺举之而以力役之是使君子而服小人之事非国家崇儒劝学诱人为善之道也此一説不可者也抑又有大不可者焉宗庙社稷之事虽小不可以不专敬之至也古之道也今若以学生兼其事及其岁时日月然后授其宗彛罍洗其周旋必不合度其进退必不得宜其思虑必不固其容貌必不庄此其无他其事不习而其志不专故也非近于不敬者欤又有大不可者其是之谓欤若知此不可将令学生恒掌其事而隳壊其本业则是学生之教加少学生之道益贬而斋郎之实犹在斋郎之名苟无也大凡制度之改政令之变利于其旧不然则不可为已又况不如其旧哉考之于古则非训稽之于今则非利寻其名而求其实则去其宜故曰议罢斋郎而以学生荐享亦不得其理矣















　　唐文粹巻三十九
　　钦定四库全书
　　唐文粹巻四十
　　宋　姚铉　编
　　议乙【摠一十三首】
　　明堂五
　　明堂议【孔颖逹】
　　同前议【魏征】
　　同前议【顔师古】
　　大享议【冯宗】
　　明堂告朔议【王庆】
　　雅乐三
　　三朝行礼乐制议【杜佑】
　　三朝上夀有乐议
　　彻食宜有乐议
　　车服二
　　朝服乘车议【刘子】
　　公卿已下冕服议【杨炯】
　　刑辟三
　　请禁私铸钱议【刘秩】
　　复讐议【韩愈】
　　駮复讐议【柳宗元】
　　明堂议　　　　　　　　　孔颖达
　　臣伏寻前勑依礼部尚书刘伯庄等议以为从昆崘道上层祭天又寻后勑云为左右阁道登楼设祭臣检六艺羣书百家诸史皆未闻台观重楼之上而有堂名孝经云宗祀文王于明堂不云明楼明观其宜一也又明堂法天圣王示俭或有翦蒿为柱葺茅作盖虽复古今兴制不可恒然犹依大典徴于朴素是以席惟稾鞂器上陶匏用絸栗以贵诚服大裘以训俭今若飞楼架逈绮阁凌云考古之文实堪疑虑按郊祀志汉武明堂之制四面无壁上覆以茅祀五帝于上座祀后土于下防臣以上座正谓台上下防惟是台下即云无四壁未审伯庄如何上层祭神下有五室且汉武所为多用方士之説违经背正不可师祖又卢寛等议云上层祭天下堂布政欲使人神位别事不相干臣以古者敬重大事与接神相似以朝觐祭祀皆在庙堂岂有楼上祭祖楼下视朝阁道升楼路便窄隘乗辇相仪接神不敬歩往则劳曵圣躬侍卫在傍百司供奉求之典诰全无此理臣非敢固执愚见以求巳长伏以国之大典不可不慎乞以臣言下羣臣详议
　　同前议　　　　　　　　　魏　徴
　　明堂之作其所由来逺矣爰自轩唐逮乎秦汉有损有益或异或同记述参差莫能详究今稽诸诂训防以旧图其上圆下方复庙重屋百虑一致异轸同归洎当涂膺箓未遑斯礼典午聿兴无所取则裴頠以诸儒持论异端螽起是非舛互靡所适从遂乃以人废言止为一殿宋齐即仍其旧梁陈遵而不改虽严配有所祭享不匮求之典则道实未何者夏禹哲王致美于祭服周公大孝备物于宗祀圣人之教夫岂徒哉然则身处卑宫神居重屋斯岂苟求壮丽崇餙华侈固亦致之尊亲之道因髙事大之义求其逺趣非无深防盖以神本虚无声无臭视之不见听之不闻既杳冥而莫测故广袤之度罔知夫孝因心生礼縁情立心不可极故备物以表其诚情无以尽故餙宫以致其敬宣尼美意其在兹乎自五帝迄今代有损益宫室制度每越旧章重屋规模独亏前典文祖过土阶之险世室逾卑宫之陋配天致极理必未安伏惟陛下以上圣之英灵承皇天之眷命一六合而光宅得万国之懽心九译之贡既陈明堂之位仍阙永言殷荐诚感自中臣等亲奉徳音令防大议思竭尘露微增山海凡圣人有作义重随时万物斯覩事资通变若据葵邕之説则至理失于文繁若依裴頠所为则大体又伤于质略求之情理未允厥中今之所议非无用舍请为五室重屋上圆下方既体有则象又事多故实下室备布政之居上堂为祭天之所人神不杂礼亦宜之其髙下广袤之规几筵尺丈之制则并随时立法因事制宜自我而作何必师古廓千载之疑议为百王之懿范不使防山之下惟闻黄帝之法汶水之上独称汉武之图则通乎神明庶几可俟子来经始成之不日谨议
　　同前议　　　　　　　　　顔师古
　　明堂之制爰自古昔求之简牍全文莫覩肇起黄帝降及有虞弥歴夏殷迄于周代各立名号别创规摹众説舛駮互执所见巨儒硕学莫有详通斐然成章不知裁断究其指要实布政之宫也徒以战国纵衡典籍废弃暴秦酷烈经礼湮亡今之所存传记杂説用为凖的实亦芜昧然周书之叙明堂纪其四面则有应门雉门据此一涂固是王者之常居耳其青阳总章堂太庙及左个右个与四时之次相同则路寝之义足为明证又文王居明堂篇载带以弓韣礼于髙禖九门磔攘以御疾疫置梁除道以利农夫令国为犹以合三族凡此等事皆合月令之文观其所为皆在路寝者也戴礼云昔周公朝诸侯于明堂之位天子负斧扆南向而立明堂者明诸侯之尊卑也周官又云周人明堂度九尺之筵东西九筵堂一筵据其制度即大寝也尸子亦曰黄帝曰合宫有虞氏曰总章殷曰阳馆周曰明堂斯皆路寝之徴知非别处大戴所説初有近郊之言复称文王之庙进退无据自为矛盾原夫负扆受朝常居出令既在臯库之内亦何云于郊野哉孝经传云在国之阳又无里数汉武有懐创造询于搢绅言论纷然终无定据乃立于汶水之上而宗祀焉明其不拘逺近亦无方面孝成之代表行城南虽有其文厥功靡立平帝元始四年大议营创孔牢等乃以为明堂辟雍太学其实一也而有三名金裒等又称经传无文不能分别同异中兴之后蔡邕作论复云明堂太庙一物二名郑则云在国之阳三里之外淳于澄又云三里之外七里之内丙巳之地颖容释例亦云明堂太庙凡有八名其体一也苟立同异竟为巧説并出自胷懐曽无师祖审夫功成作乐治定制礼草创从宜质文递变旌旗冠冕今古不同律度权衡前后不一随时之义断可知矣圣上大啓崇基光膺寳运功髙开辟之后徳迈防古之初凤纪龙官譬畎浍于溟渤随山练石慙培塿于方壶大乐与天地同和岂奏曩时之韶夏大礼与天地同节宁踵前代之胶庠天纵多能睿哲览总五行之秀气抱六艺之菁华秩宗茂典皆取必于宸极共工妙术咸禀训于深衷隠显无遗洪纎必应百神受职万物斯覩将建明堂爰降丝纶规矩之度乆巳蓄于圣懐逺近之宜实不惑于佥议假使周公旧章犹当择其可否宣尼彛则尚或补其阙漏况郑氏臆説淳于謏闻匪异守株何殊胶柱愚谓不出墉雉迩接宫闼实允事宜谅无所惑但当上遵天防祗奉徳音作皇代之明堂永贻范于来叶区区碎议皆可略而不论悠悠常谈不足循其轨辙谨议
　　大享议　　　　　　　　　　冯　宗
　　臣等窃闻明堂之建其所从来逺矣天垂象圣人则之蒿柱茅檐之规上圆下方之制考之大数不逾三七之间定之方中必居丙巳之地者岂非得房心布政之所当太微上帝之宫乎故仰恊俯从正名定位人神不杂各司其序则嘉应响至保合太和焉汉氏承秦经籍道息旁求堙坠详据难明孝武初议立明堂于长安城南遭窦太后不好儒术事乃中废孝成之代又欲立于城南议其制度莫之能决至孝平元始四年始创造于南郊以申严配光武中兴元年立于国城之南自魏晋迄于梁朝虽规制或殊而所居之地恒取丙巳者斯盖百王不易之道也髙祖天皇大帝纂承平之运崇朴素之风四夷来賔九有咸乂永徽三年诏礼官学士议明堂制度羣儒纷竞各执异端乆之不决因而遂止何也非谓材不足力不堪也将以周孔既遥礼经且紊事不师古或爽天心以用作程神不孚祐者也则天太后摠禁闱之政借轩台之威属皇室中圯之期蹑和熹从权之制以为乾元大殿承庆小寝当正阳已午之地实先圣听断之宫表顺端闱储精营室爰从朝飨未始临御乃起工徒挽令摧覆既毁之后雷声隠然众庶闻之或以为神灵感动之象也于是増土木之丽因府库之饶南街北阙建天枢大仪之制乾元遗趾兴重阁层楼之业烟熖蔽日梁柱排云人斯告劳天实贻诫煨烬甫迩遽加修复况乎地殊丙巳未荅灵心迹匪膺期乃申严配事昧彛典神不昭格此其不可者一也又明堂之制木不镂土不文今体式乖宜违经紊礼雕镌所及穷侈极丽此其不可者二也髙明爽垲事资虔敬密迩宫掖何以祈天人神杂扰不可放物此其不可者三也况两京上都万方取则而天子阙当阳之位听政居便殿之中职司其忧岂容沉黙当须审巧歴之计择繁省之宜不便者量事改修可因者随宜适用削彼明堂之号克复乾元之名则当宁无偏人识其旧矣
　　明堂告朔议　　　　　　　王方庆
　　明堂天子布政之宫也谨按糓梁传云闰者附月之余日天子不以告朔左氏传云闰月不告朔非礼也闰以正时时以作事事以厚生生人之道于是乎在矣不告闰朔弃时政也臣据此文则天子闰月亦告朔矣以此宁有他月而废其礼乎先儒旧説天子行事一年十八度入明堂矣大享不问卜一入也每月告朔十二入也四时迎气四入也廵狩之年一入也今礼官议惟岁首一入耳与先儒既异在臣不敢同宋朝何承天纂集其文以为礼论虽加编次事则阙如梁代崔灵恩撰三礼义宗但捃摭前儒因循故事而己隋炀帝命学士撰江都集礼秖抄撮旧礼更无异文贞观显庆礼及祠令不言告朔者盖为歴代不传所以其文遂阙各有由结不足依据今礼官引为明证在臣诚实有疑
　　三朝行礼乐制议　　　　　　杜　佑
　　晋司律中郎将陈颀云昔杜夔传旧雅乐四曲一曰鹿鸣二曰驺虞三曰伐檀四曰文王皆古声辞太和中左延年改夔驺虞伐檀文王三曲更作声节其名虽存而声实异惟夔鹿鸣今不改易也魏代正朝大防太尉奉羣后行礼东厢雅常作者也后有三篇第一曰于赫篇咏武帝声律与古鹿鸣同第二曰巍巍篇咏文帝用左延年所改驺虞声第三曰洋洋篇咏明帝亦用左延年所改文王声第四复用鹿鸣之声重用而除古伐檀及晋初食举亦用鹿鸣按左传穆叔如晋晋侯享之工歌鹿鸣之二三拜鹿鸣所以嘉寡君也敢不拜嘉毛诗云鹿鸣燕羣臣嘉賔也既饮食之又实其币帛筐篚以将其厚意然后忠臣嘉賔得尽其心也诗传并无行礼及叔孙通所制汉仪复无别行礼事荀氏云魏氏行礼食举取周诗鹿鸣又以宴嘉賔无取于朝考之旧闻未知所应笋朂乃除鹿鸣旧歌更作行礼诗四篇先陈三朝朝祭之义食举歌诗十二篇元肇羣后奉璧趋歩拜起莫非行礼岂容别设一乐谓之行礼邪荀讥鹿鸣之失似悮昔谬还制四篇复袭前轨
　　三朝上夀有乐议
　　礼记但有献酬无上夀文惟诗雅云拜稽首天子万夀豳风云为此春酒以介眉夀虽非灼然明文要是髣髴其实古者诗工皆歌之故可得而言也汉兴叔孙通定礼仪七年长乐宫成诸侯朝礼毕复置酒侍坐殿上皆伏尊卑以次起上夀汉故事上夀四防曲注言但有钟鼓无有歌诗魏初作四防有琴筑但无诗雅乐郭琼云明帝青龙二年以长笛食举第十二古置酒曲代四防又易古诗名曰羽觞行用为上夀曲施用最在前鹿鸣巳下十二曲名食举乐而四防之曲遂废汉故事邓吴及琼等食举之曲举时増损张华上雅乐诗表云魏上夀食举时及汉代所施用其文句长短不齐皆未合于古雅汉故事则云上夀四曲华亦言有歌辞防其注当是阙文晋代歌诗傅述具存
　　彻食宜有乐议
　　周官云王大食三侑皆合钟鼓汉蔡邕云王者食举以乐今但有食举乐食毕则无乐按膳夫职以乐侑食礼记云客出以雍彻以振羽论语云三家者以雍彻子曰相维辟公天子穆穆奚取于三家之堂如此彻食应有乐不容同用食举也
　　朝服乘车议　　　　　　　　刘子
　　伏以古者爰自大夫已上皆乘车而以马为騑服魏己降迄乎隋代朝士又驾牛车歴代经史具有其事不可一二而言也至如李广北征解鞍憩息马援南伐据鞍顾盻斯则鞍马之设行于军旅戎服所乗贵于便习者也按江左官至尚书郎而辄轻乗马则为御史所弹又顔延之罢官后好骑马出入闾里当代称其放诞此则专车慿轼可服朝衣单马御鞍宜从亵服求之近古灼然之明验也自皇家抚运防革随时至如陵庙巡谒王公册命则盛服冠履乗彼辂车其士庻有衣冠亲迎者亦时以服箱充驭在于他事无复乗车贵贱所行通用鞍马而己臣伏见比者銮舆出幸法驾首途左右侍臣皆以朝服乗马夫冠履而出只可配车而行今乗车既停而官履不易可谓惟知其一而未知其二也何者襃衣慱带革履髙冠本非马上所施自是车中之服必也韈而升镫跣以乗鞍非唯不师古道亦自取惊今俗求诸折中进退无凖且长裾广防防如翼如鸣佩纡组锵锵奕奕驰骤于风尘之内出入于旌棨之间傥马有惊逸人从顚坠遂使属车之右遗履不収清道之傍絓骖相续固以受行路有损威仪今议者皆以秘阁有梁武帝南郊图多有衣冠乘马者此则近代故事不得谓无其文臣按此图是后人所为非当时所撰且观民间有古今图画者多矣如张僧繇画羣公祖二疏而兵士有着芒屩者阎立本画昭君入匈奴而妇人有着帷防者夫芒屩出于水乡非京华所有帷防创于隋代非汉宫所作议者岂可徴此二画以为故实者乎由斯而言则梁氏南郊之图义同于此又传称政宜因俗礼贵縁情殷辂周冕规模不一秦冠汉佩用舍无恒况我国家道轶百王功髙万古事有不便理资变通其乘马衣冠窃谓宜从省废臣懐此异议其来自乆日不暇给未及抑扬今属殿下亲从齿胄将临国学凡有衣冠乗马皆惮此行所以辄进狂言用申鄙见谨议
　　公卿巳下冕服议　　　　　　杨　炯
　　古者太昊庖羲氏仰以观象俯以察法造书契而文籍生次有黄帝轩辕氏长而敦敏成而聪明垂衣裳而天下理其后数迁五徳君非一姓体国经野建邦设都文质所以而复正朔所以三而改夫改正朔者谓夏后氏建寅殷人建丑周人建子至于以日系月以月系时以时系年此则三王相袭之道也夫易服色者谓夏后氏尚黒殷人尚白周人尚赤至于山龙华虫宗彛藻火粉米黼黻此又百代可知之道今苏知机表奏请立节文改章服奉付礼官学士详定是非者谨按虞书曰予欲观古人之象日月星晨山龙华虫作绘宗彛藻火粉米黼黻絺绣由此言之则其所从来者尚矣夫日月星辰者象圣王光照下土也山者布散云物象圣王泽霑下人也龙者变化无方象圣王应时布教也华虫者雉也雉身被五彩象圣王体兼文明也宗彛者虎也虎以刚猛制物象圣王神武定乱也藻者逐水上下象圣王随代而应也火者陶冶烹餁象圣王至徳日新也粉米者人恃以生象圣王为物之赖也黼能断割象圣王临事能决也黻者两己相背象君臣可否相济也逮周氏乃以日月星辰为旌旗之饰又登龙于山登火于宗彛于是乎制衮冕以祀先王也九章者法阳数也以龙为首章衮者卷也龙徳神异应变濳见表圣王深识逺知巻舒神化也又制鷩冕以祭先公也鷩者雉也有耿介之志表公贤才能守耿介之节也又制毳冕以祭四望也四望者岳渎之神也虎蜼者山林所生明其象也又制絺冕以祭社稷也社稷者土谷之神也粉米由之而成象其功也又制冕以祭羣小祀也百神异形难可遍拟但取黻之相背昭异名也夫以周公之多才也故治定制礼功成作乐夫以孔宣之将圣也故行夏之时服周之冕先王之法服乃此之自出矣天下之服能事又于是乎异矣今表状请制大明冕十二章乗舆服之者谨按日月星辰者己施于旌旗矣龙山火米者又不逾于古矣而云麟凤有四灵之名有负图之应云有纪官之号水有盛徳之祥此盖别表休徴终是无逾比象然则皇王受命天地兴符仰观则璧合珠连俯察则银黄玉紫尽南宫之粉壁不足冩其形状罄东观之鈆黄无以纪其名实固不可毕陈于法服也云也者从龙之气也水也者藻之自生也又不假别为章目此盖不经之甚也又鸾冕八章三公服之者也鸾者太平之瑞也非三公之徳也鹰鹯者鸷鸟也适可以辨刑曹之职也熊罴者猛兽也适可以旌武臣之力也又称藻为水草而无法象引张衡赋云带倒茄于藻井被红葩之狎猎谓为莲华取其文彩者夫茄者莲也藻者餙也盖以莲餙井非谓藻为莲若以莲代藻变古从今既不知草木之名亦未达文章之意此又不经之甚也又毳冕六章三品服之者按此王者祀四望服之名也今三品乃得同王之毳冕而三公不得同王之衮名岂惟顚倒衣裳抑亦自相矛楯此又不经之甚也又黼冕四章五品服之者考之于古则无其名验之于今则非章首此又不经之甚也国家以断鼇錬石之功今上以纬地经天之徳汉称文景周曰成康讲八代之乐搜三王之礼文物既行矣尊卑又明矣天下巳和平矣万国巳咸宁矣诚请顺考古道率由旧章弗询之谋勿庸无稽之言弗听若夫礼惟从俗则命为制令为诏乃秦皇之故事犹可以适于今矣若夫义取随时则出称警入称跸乃汉国之旧仪犹可以行于代矣亦何取于变周公之轨物改宣尼之法度者哉谨议
　　请禁私铸钱议　　　　　　　刘　秩
　　臣伏奉今月二十一日勑欲不禁铸钱更令百寮详议可否者夫钱之兴其来尚矣将以平轻重而权本末齐桓得其术而国以覇周景失其道而人用弊考诸载籍国之兴衰实系于是陛下思变古以济今欲反经以合道而不即改作询之刍荛臣虽蠢愚敢不荐其闻见古者以珠玉为上币黄金为中币刀布为下币夫三币握之则非有补于暖也舍之则非有损于饱也先王以守财物以御人事而平天下也是以命之曰衡衡者使物一髙一下不得有常故与之在君夺之在君贫之在君富之在君是以人戴君如日月亲君如父母用此术也是谓人主之权今之钱即古之下币也陛下若舍之任人则上无以御下下无以事上其不可一也夫物贱则伤农钱轻则伤贾故善为国者观物之贵贱钱之轻重夫物重则钱轻钱轻由乎物多多则作法収之使少少则重重则作法布之使轻轻重之本必由乎是奈何而假于人其不可二也夫铸钱不杂以鈆鐡则无利杂以鈆鐡则恶恶则不重禁之不足以惩息且方今塞其私铸之路人犹冐死以犯之况啓其源而欲人之从令乎是设防穽而诱之入其不可三也夫许人铸钱无利则人不铸有利则人去南亩者众去南亩者众则草不垦草不垦又隣于寒馁其不可四也夫人富溢则不可以赏劝贫馁则不可以威禁故法令不行人之不理皆由贫富之不齐也若许其铸钱则贫者必不能为臣恐贫者弥贫而服役于富室富室乘之而益恣昔汉文之时吴濞诸侯也富埒天子邓通大夫也财侔王者此皆铸钱之所致也必欲许其私铸是与人利权而舍其柄其不可五也陛下必以钱重而伤本工费而利寡则臣愿言其失以効愚计夫钱重者犹人日滋于前而炉不加于旧又公钱重与铜之价颇等故盗铸者破重钱以为轻钱钱轻禁寛则行钱重禁严则止止则弃矣此钱之所以少也夫铸钱用不赡者在乎铜贵铜贵在于采用者众夫铜以为兵则不如鐡以为器则不如漆禁之无害陛下何不禁于人禁于人则铜无所用铜无所用则铜益贱贱则钱之用给矣夫铜不布下则盗铸者无因而铸无因而铸则公钱不破人不犯死刑钱又曰増必复利矣是一举而四美兼也惟陛下熟察之
　　复雠议　　　　　　　　　　韩　愈
　　右伏奉今月五日勑复雠据礼经则义不同天徴法令则杀人者死礼法二事皆王教之端有此异同必资论辨宜令都省集议闻奏者朝议郎行尚书职方贠外郎上骑都尉韩愈议曰子复父雠见于春秋见于礼记又见于周官又见诸信史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁宁其义于经而深没其文于律者其意特使法吏一断于法而经术之士得引经而议也周官曰凡杀人而义者令勿雠雠之则死义者宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀也又周官曰凡报仇讐者书于士杀之无罪言将复雠必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复雠之名虽同而其事各异或百姓相雠如周官所称可议于今者或为官吏所诛如公羊所称不可议于今者又周官所称将复雠先告于士则无罪者若孤稚羸弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡复父雠者事发具其事申尚书省尚书省集议奏闻酌其宜而处之则经律无失其防矣谨议
　　駮复雠议　　　　　　　　　桞宗元
　　臣伏见天后时有同州下邽人徐君先者父为县吏赵师韫所杀卒能手刃父雠束身归罪当时諌臣陈子昻建议诛之而旌其闾且请编之于令永为国典臣窃独过之臣闻礼之大本盖以防乱也若曰无为贼虐凡为子者杀无赦刑之大本亦以防乱也若曰无为贼虐凡为理者杀无赦其本则合其用则异旌与诛莫得而并焉诛其可旌兹谓滥黩刑甚矣旌其可诛兹谓僭壊礼甚矣果以是示于天下传于后代趋义者不知所以向违害者不知所以立以是为典可乎盖圣人之制穷理以定赏罚本情以正襃贬统于一而已矣向使刺谳其诚伪考正其曲直原始而求其端则刑礼之用判然离矣何者若君先之父不陷于公罪师韫之诛独以其私怨奋其吏气虐于非辜州牧不知罪刑官不知问上下蒙冐吁号不闻而君先能以戴天为大耻枕戈为得礼处心积虑以冲雠人之胸介然自克死而无憾是守礼而行义也执事者宜有慙色将谢之不暇而又何诛焉其或君先之父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏是悖鷔凌上也执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓雠者盖以寃抑沉痛而号无告者非谓抵罪触法陷于大戮而曰彼杀之我乃杀之不议曲直暴寡胁弱而已其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之又安得亲亲相雠也春秋公羊传曰父不受诛子复雠可也父受诛子复雠此推刄之道复讐不除害今若取此以断两下相杀则合于礼矣且夫不忘讐孝也不爱死义也君先能不越于礼服孝死义是必达礼而闻道者也夫达礼闻道之人岂其以王法敌讐者哉而议者反以为戮黩刑壊礼其不可为典明矣请下臣议附于法令如有断斯狱者不宜以前议从事谨议



　　唐文粹巻四十
　　钦定四库全书
　　唐文粹巻四十一
　　宋　姚铉　编
　　议丙【摠十二首】
　　諡议十一
　　唐丞相太保赠太师苖晋卿諡议【独孤及】唐丞相諡文贞杨绾諡议【梁肃】
　　唐丞相江陵尹御史大夫吕諲諡议【独孤及】駮议吕諲【严郢】
　　重议吕諲【独孤及】
　　唐丞相赠司空李揆諡议【权徳舆】
　　唐陇右节度经略大使郭知运諡议【独孤及】駮议郭知运【崔厦】
　　重议郭知运【独孤及】
　　唐御史中丞卢奕諡议【独孤及】
　　唐常州刺史独孤及諡议【权徳舆】
　　古诸侯世子諡议一
　　晋諡恭世子议【白居易】
　　唐丞相故太保赠太师苖晋卿諡议
　　独孤及
　　太师禀天纯懿为唐股肱两朝当国庶绩惟允论道赋政送往事居叶恭秉彞动罔违徳恵和以懋其事明哲以保其身昔尝悬衡九流剖竹四郡刀尺之下无滞用襦袴之内无贫人洛阳居守东夏辑睦天宝之季二京为戎皇舆西狩亿兆左祍太师践危机不易心处横溃不忘国奋身拔迹于豺狼之口道不污而节不夺忠之大者至徳乾元中天下多敬皇纲未张肃宗修汉宣故事用刑名绳下而太师以曺防为师持清静守职励翼王度将顺事典人亦宁一厥猷茂焉能知人能官人慎选乃僚言刈其楚至有拔羣萃而取公器不五六年比肩衮职者光映册府当代荣之汉史称胡广与故吏陈蕃并为三司太师有焉夫九徳咸事寛为之首百工惟时哲则能恵宜其享天眉夀为国元老古者生以行观其志没以諡易其名字之美恶视行之大小后代或三字以表徳贞恵文子是也或二字以彰善鄼文终侯留文成侯是也盖其迹大名盛则礼优諡崇太师徳冠搢绅位侔周召将加诔諡之制宜以鄼留为凖谨按大戴礼体和居中曰懿文贤有成曰献稽千载之令典合二名以配徳请諡曰懿献谨议
　　唐丞相諡文贞杨绾諡议代太常荅苏端駮议
　　梁　肃
　　议曰有国之典存以位叙其徳没以諡易其名名之小大视徳之美恶盖书其着而略其微要其终而明其义故曰諡以尊名节以一恵耻名之浮于行也杨文贞体淳素之质协时中之徳爰自下列至于宰司秉心不渝动必由道与夫立功立事开物济众不同日语矣而清俭厉俗明哲保身曰文曰贞在我惟允秉公议者其谁曰不然今奉符谓公与元载交游尝为载荐引载之咎恶悉归于公斯乃昧于观行定諡之义且非君子成人之美也请区而评之昔荀爽为董卓所举致位三公及卓斁乱汉政可谓甚矣而汉史曽不以卓之过累于慈明晏子陈氏俱事齐侯陈志邪而晏志正春秋亦不以陈之恶延于平仲是知道不必合事不必同则载之于公其事可见况当载秉钧而公不防大政载以时望慕我我则静而守中因疎为简适见清节又有发载之恶皆漏泄之辞患自掇也庸可救乎及夫载覆其餗公膺大任任职月浅屡以疾辞位且不安安可以寂寥启悟而责之乎昔季文子相三君无食粟之马衣帛之妾君子以为忠杨公以大名厚位出入三朝无宅一区无马一驷志于清白交不谄渎可不谓贞乎掌训诰秉铨衡处成均贰宗伯润色王度无替厥美加以敏而好学见善如不及可不谓文乎谨按諡法贞之例有三清白守节曰贞大宪克就曰贞忧国忘死曰贞文之义有六经纬天地曰文道徳博闻曰文愍人接礼曰文不耻下问曰文慈恵爱人曰文修徳来逺曰文名既不备事亦殊贯又安可以二王三恪私庙家祭之阙并责于一名哉若具美果在一名则士文伯孔文子且无经纬天地之文孟武伯武子又非克定祸乱之武若以废礼不称其名则臧孙辰纵逆祀不得諡文管夷吾台门反坫不得諡敬是知议名之道取其所长则舍其所短志其大行则遗其小节使善恶决于一字褒贬垂于将来盖先王制諡之方也若综覈名实形于公论宜取坦然明白彰于遐迩者今或乗人之意肆诬谤之辞所谓抉瑕刺骨之说非正议也且圣无全能才不必备以郑公征立言正色耻君不如尧舜其节大矣而昧于知人许公瓌固执遗诏廷沮邪计其志明矣终不能守故春秋为贤者讳过传称不以一眚掩大徳语曰无求备于一人盖二公所以为文贞也若曰百行所归九徳咸事如周公之文宣武之徳然后拟议则千古莫嗣而諡典絶矣安在一二苏魏足为定制乎谨上防典礼近考故事杨公之名请如前议云尔
　　唐丞相故江陵尹御史大夫吕諲諡议
　　独孤及
　　吕諲任职従政聪敏肃给能以才智润饰吏道至徳中与三司同鞫大狱独引律文附会经义而平反之当时卒用中典諲防其论在台司龊龊虽无匪躬之能然平章法度守而勿失其为荆州一年有成号令明具赋敛均一物有制而事有伦大抵以威信为主戮陈希昻按申太芝之奸而三楚之人恱服厥功茂焉自至徳以来荷推毂受赈之寄处方面者数十辈而将不骄卒不堕政修人和如諲者盖鲜矣岂不以兵散久矣而兵未戢挹浊流者难俟清整棼丝者难为功諲当此时能以慈恵易其疾苦且训其三军如臂使指阖境无拔葵啗枣之盗而楚人到于今犹歌咏之其识略必有过人者虽勿褒之其可乎按諡法威徳克就曰肃禁暴威也爱人徳也考礼议名而拟诸其形容请諡曰肃谨议
　　駮议吕諲　　　　　　　　严　郢
　　伏以故相国江陵尹兼御史大夫赠吏部尚书吕公諲昔事先朝累当大任至徳之初天步艰难公首披荆榛扈跸灵武忘躯进忠一日三接先朝察匪躬之节纳沃心之议爰立作相弼谐神人其嘉谋嘉猷献可替否之迹入则造膝出则诡辞温树不言难可得而知也至有烂焉明白欲盖而彰者请区而载之乾元收复之际两都衣冠多系于三司诏狱御史中丞崔良器议事失入时宰苗太师崔赵公等虽廷诤之然未坚决公有犯无隠引经正辞上是其言刑为之省所全活者盖数百人明主收雷电之威圣朝行寛大之典者繄公之力也古者进贤受上赏书不云乎咎繇曰都在知人公践台衡専以推贤任人为务故相国房公琯故吏部侍郎韦公陟入登右职皆公之由今相国黄门侍郎杜公之莅江陵也公荐在方面之任今相国中书侍郎元公之在度支也公咨以幕府之政曽未数嵗而二相接武于上台天地交泰圣贤相得庶绩咸熙五典克従者兹公之举善也则子皮之举子产鲍叔之举管仲萧何之举曺防武侯之举蒋琬方之前人我有余地其在荆南也戢兵和众令行禁止理绩为天下最虽古之羊杜无得而逾今太常议荆南之政详矣而曰在台司龊龊无匪躬之能者乃抉瑕掩瑜之论非中适之言也国家故事宰臣之諡皆有二字以彰善旌徳焉夫以吕公文能无害武能禁暴贞则干事忠则利人盛烈规不可备举传叙八元之徳曰忠肃恭懿若以美諡拟于形容请諡吕公曰忠肃谨议
　　重议吕諲　　　　　　　　独孤及
　　博士独孤及议曰吕諲任宰相日浅当时会肃宗躬亲万务庶政羣臣畏威奉职而已虽有谟谋于岩廊之上莫由有知之者其荆门之政为仁由巳略见于事其恩恵被于物风謡存乎人故人得而称之议名之际敢不阙其所疑而录其尤者著者有司之职也其阅实讼狱在未执政之前前议之详矣敢辱再告至若推进名贤使登大任既同温室之树且行状所不载孔子曰君子于其所不知盖阙如也故不书今奉符令必用二字且以忠配肃谨按旧仪凡殁者之故吏得以行状请諡于尚书省而考行定諡则有司存廷辩可否宜在众议今駮议撰諡异同之说并故吏专之伏恐乱庖人尸祝之分违公器不私之诫且非唐虞师锡佥曰之道昔周道衰孔子作春秋以绳当代而乱臣贼子惧諡法亦春秋之微防也在惩恶劝善不在哀荣在议美恶不在字多文王伐崇周公杀三监诛淮夷晋重耳一战而霸诸侯武功盛矣而皆諡曰文以兾缺之恪徳临事俞之忠于其国随会之纳谏不忘其师言身不失其友其文徳岂不优乎而并諡曰武固知书法者必称其大而略其细故言文不言武言武不言文三代已下朴散礼壊乃有二字之諡二字諡非古也其源生于衰周施及战国之君汉兴萧何张良霍去病霍光俱以文武大略佐汉时致太平其事业不一谓一名不足以纪其善于是乎有文终文成景桓宣成之諡虽渎礼甚矣然犹褒不失人唐兴防用周汉之制谓魏征以王道佐时近文直言极谏爱君而忘身近贞二徳并优废一莫可故曰文贞公谓萧瑀端直鲠亮近贞性多猜贰近褊言褊则失其謇正称贞则遗其吝狭非一言所能名故曰贞褊公其余举凡推类大抵准此皆有为之也若迹无殊途事归一贯则直以一字目之故杜如晦諡成封徳彞諡明王珪諡懿陈叔达諡忠温彦博諡恭岑文本諡宪韦巨源諡昭唐休璟諡忠魏知古諡忠崔日用諡昭其流不可悉数此并当时赫赫以功名居宰相位者諡不过一字不闻其子孙佐吏有以字少称屈者由此言之二字不必为褒一字不必为贬若褒贬果在字数则是尧舜禹汤文武成康不如周威烈王慎靓王也齐桓晋文不如赵武灵魏安厘秦庄襄楚考烈也杜如晦王珪已下或成或明或懿或宪不如萧瑀之贞褊也歴考古训及贞观以来制度似皆不然今奉所议云国家故事宰相必以二字諡未知出何品式请具諲当以为按据若忠者臣事君之常道苟靖恭于位谁则非忠非有炳然之异则不以为諡如议狱缓死任贤举善徳之美者然肃者威徳克就之名足以表之矣月令曰孟秋天气始肃诗曰曷不肃雍又肃肃王命仲山甫将之肃严也敬也忠之属也天地不肃则嵗不成宗庙不肃则礼不立军旅不肃则人不服肃之时义大矣哉以諲之従政也威能闲邪徳可济众故以肃易名而忠在其中矣亦犹随会俞之不称文岂必因而重之然后为美魏晋以来以贾诩之筹筭贾逵之忠壮张既之政能程昱之智勇顾雍之密重王浑之器量刘惔之鉴裁庾翼之志略彼八君子者方之东平宜无慙徳死之日并諡曰肃当代不以为贬何尝征一字二字为之升降乎谨上稽前典下据甲令防之礼经而究其行事请依前諡曰肃谨议唐丞相赠司空李揆諡议　　　权徳舆
　　将仕郎守太常博士臣权徳舆议曰李揆端庄粹温洁廉淑慎用文章术学资适逢时奋其英华以取贵达如良庖投刃无复肯綮歴谏曺左史司王言贰春官以至于平章大政在帝左右必以文谊藩身奉法遵职官曺无粃政姻族无幸人束带山立敷陈前志俨然而温有硕儒大臣之度或起或废其道甚夷昔观射父能作训辞以行事于诸侯左史倚相能道训典以叙百物揆实有之建中中西戎乞盟以旧齿宿望将命殊俗结华夷之信董衣裳之会已事回车嵗当兴元匪躬靡盬至河池而殁追锡司空恩礼有加按諡法曰率事以信曰恭不懈于位曰恭揆果行求已致位台司歴官陟降十有八次周旋敬慎以扬职业不曰率事以信乎及逾悬车之年奉絶域之使受诏即路视险若夷贞厉尽瘁复于左毂不曰不懈于位乎昔韦成翟方进以经明为汉相而皆諡曰恭述揆所履节以一恵勤官死事炳然昭明有司易名请以恭諡
　　故左武卫大将军持节陇右节度经略大使兼鸿胪卿御史中丞赠凉州都督太原郡开国公郭知
　　运諡议　　　　　　　　　独孤及
　　郭知运骁勇有谋善于用兵起行间为唐上将当时唐兴百余载矣天下充富太仓有二十年之蓄宗循汉武故事方锐意拓土知运适与时会遂扶乗天威奋其材力敢与虏确故能破黙啜可汗以靖北庭败吐蕃诛康待宾陇底以西烽火为息慰荐麾下吏士任必以材往往超伦绩用茂着王君以果勇代处分阃之寄牛仙客出将入相以清干信谨称斯义奨拔之明也当时议者谓知运与郭虔瓘王晙薛讷并为中兴名将至今陇上将士思之或有起祠宇于故城遗垒尸而祝之者上元中肃宗加太公望以武成王之号知运列于配食之位则其勲伐事业宜有以美称易其名者谨按諡法服叛懐逺曰威易曰厥孚威如系辞曰弧矢之利以威天下虞书曰董之用威传曰非威非懐何以示徳则威者圣人所以佐仁义以齐天下者也施于名号可以表将帅之徳请諡知运曰威谨议
　　駮议郭知运　　　　　　　　崔　厦
　　左司员外郎崔厦议曰郭知运承恩诏葬向五十年今请易名窃恐非礼谨按礼记云礼时为大又曰过时不为礼也昔卫公叔文子卒将葬其子戍请諡于君曰日月有时将矣请易其名者盖时不可逾也节度既名不浮行数纪之前门生故吏巳合谋諡今乃申请窃将有为而作节度嗣子英乂顷属多故屡制方隅朝廷防勲位表端揆附従者窃不中之礼会无妄之求况节度当开元初赗赠特加碑志逾等皆出恩命追悼之遇亦巳当矣今又卤莽外于典章追送往之阙遗启将来之冒昧况今裂土者接畛専征者百辈若率而行之谁曰无请不惟有司疲于简牍抑恐名器等于草芥虽欲曲全窃将不可又礼经云已孤暴贵不为父作諡若节度合諡而不以其时则嗣子废先君之徳若不合諡而苟遂其志则先君因嗣子而见尊以仆射而言恐贻越礼之议以国家而言又殊旌善之体请下太常重议谨议
　　重议郭知运　　　　　　　　独孤及
　　博士独孤及议曰礼时为大顺次之将次葬易名时也有故阙礼追逺请諡顺也假如诸侯五月而葬鲁恵公之薨也有宋师至隠公元年十月而改葬不以逾时废礼又公叔戍请諡适当葬前谨按礼经曽不言巳葬则不可追諡况帝王殊涂不相沿袭新礼则死必有諡不云日月有时今请易名者五家无非葬后苗太师一年矣吕諲四年矣卢奕五年矣顔杲卿八年矣并荷褒宠无异时之论独知运以其子不幸遂以过时见抑苟必以己葬未葬为例则八年与五十年其缓一也而与夺殊制无乃不可乎议云巳孤暴贵不为父作諡此谓其父无位而子居大官不当以已之贵加荣于父也礼不云乎父为士子为大夫葬以士耳若知运者处方面之寄位列九卿茂勲崇名与卫霍侔饰终之礼宜加于他将一等岂待因依嗣子然后作諡今之专征者率多起屠贩皂隷之中虽逢风云化为侯王其祖父爵位与知运齿者鲜矣奈何惧名器等于草芥以是杀礼窃谓近诬乾元以来累有诏追赠百官祖父内外文武具僚之先悉防恩锡或音徽乆没或墓木己拱受大名贵位于九原者以万数未尝以殁代逺近为限夫赠諡一也赠者一时之宠諡者不刋之令今以嵗久而废易名是王泽浃于天下而独隔于一人也当开元二年吐蕃以举国之师入五原塞击柝之声闻于秦雍知运典郭虔瓘讨平之以张王室当时微知运则汧陇之西左袵是惧今朝廷方将命将帅以征不服讨不庭宜褒之以劝握兵者安可以葬久而废大典况夫諡法者盖考其言行事业之邪正必以字褒贬之使生者闻美諡而慕覩恶諡而惧不待赏罚而贤不肖皆劝是一字之諡贤于三千之刑本非为殁者之子孙以为哀荣宠赠之具假令知运无子且未尝立勲苟位至上将则諡不可废岂以其子之存亡为请諡之可否窃稽载籍征诸旧章易名之礼请如前议谨议
　　唐故御史中丞卢奕諡议　　　独孤及
　　卢奕刚毅而忠直方而清励精吏事所居可纪天宝十四载洛阳覆没于时东都人士狼狈鹿骇猛虎磨牙而争其肉居位者皆欲保性命而完妻子或先策髙足争脱羿彀或不耻苟活甘饮盗泉奕独正身守位蹈义不去以死全节誓不辱势窘力屈以朝服就执犹慷慨数贼枭獍之罪观者股栗奕不变其色西向而辞然后受害虽古烈士方之者鲜矣或曰洛阳之存亡操兵者实任其咎非执法吏所能抗师将奔去之可也委身寇雠以死谁怼某以为不然勇者御而忠者守必社稷是卫则死生以之危而去之是智免也于忠何有盖荀息杀身于晋不食其言也仲由结缨于卫不避其难也冥勤其官而水死守位而忘躯也伯姬待保姆而火死先礼而后身也彼四人者死之日皆于事无补夫岂爱死而贾祸也以为死轻于义故蹈义而捐生古人书之使事君者劝然则禄山之乱大于里丕孔悝廉察之任切于冥之官分命所系不啻保姆逆党兵威烈于水火于斯时也能与执干戈者同其勠力挽之不来推之不去岂不以师可亏义不可苟身可杀节不可夺故全其持操于白刃之下孰与懐安偷生者同其风哉谨按諡法图国忘死曰贞秉徳遵业曰烈奕执宪戎马之间志藩王室可谓图国矣国危不能拯而继之以死可谓忘死矣歴官十一任言必正事必果而清节不挠去之若始至可谓秉徳矣先黄门以直道佐时奕嗣之以忠纯可谓遵业矣请諡曰贞烈谨议
　　唐故常州刺史独孤及諡议　　权徳舆
　　将仕郎守太常博士权徳舆议曰独孤及刚方直清根于性术其修身莅官确乎处中立言遣辞有古风格辩论裁正昭徳塞违濬波澜而去流荡得菁华而无枝叶其抠衣入室之徒皆足以赏賛书而秉方册则及之为文可征矣其为博士时有上议景皇帝不宜为太祖者诏下庶官及举夏殷周汉之故事尊祖配天之大防以为景皇帝始封于唐天所命也于是定议为一代典法新平长公主之子裴仿尚永清公主欲以他族主婚及相礼上陈不可竟得以裴仆射遵庆为主当时称之定吕諲卢奕郭知运之諡用礼文宪度得褒贬之正凡所往复词防坚明其理舒州属嵗饥旱邻郡庸亡什四己上而舒人生聚恱安不知凶年优诏褒异就赐金紫其初在濠其后在常皆因俗为理人用爱戴虽不得居公卿长帅之任然其奉常议论三郡绩用亦足以列于文苑附于循吏按諡法曰博文多能曰宪献可替否曰宪及酌三王四代之典训作为文章以辅教化是为博闻位防中外必以称职闻是为多能定宗庙之飨为献可正婚姻之主为替否有司稽美行而易其名者请諡之曰宪谨议
　　晋諡恭世子议　　　　　　　白居易
　　晋侯以骊姬之惑杀太子申生或谓申生得杀身成仁之道是以晋人諡为恭世子载在方册古今以为然居易独以为不然大凡恭之义有三以孝保身子之恭以正承命臣之恭以道守嗣君之恭若弃嗣于非礼不可谓道受命于非义不可谓正杀身以非罪不可谓孝三者率非恭也申生有焉而諡曰恭不知其可若垂之来代以为训诫居易惧后之臣子有失大义守小节者将欲商确敢征义类在昔虞舜父顽母嚚舜既克谐瞽亦允若申生父之昏姬之恶诚宜率子道以几谏感君心以至诚虽申生之孝不侔于舜而献公之顽亦不逮于瞽盍以烝烝之乂俾不格于奸乎故咎之始形则斋慓只载而为虞舜可也若不能及祸之将兆则让位去国为吴太伯可也若又不能及难之既作则全身逺害为公子重耳可也三失无一得于是乎致身于不义不只陷父于不徳不慈负罪被名以至于死臣子之道不其惑欤夫以尧之圣书美曰允恭舜之孝书美曰温恭今以申生之失道亦谓曰恭庸可称乎周之衰也楚子以霸王之器奄有荆蛮光启土宇赫赫楚国由之而兴諡之为恭犹曰薄徳今申生徇其死不顾其义轻其身不图其君俾死之后弑三君【奚齐卓子懐公】杀十有五臣【荀息里克丕郑祁举共华贾华叔坚骓歂累虎持宫山祁庆郑狐突瑕生郤芮】实启祸先大乱晋国则楚恭之得也如彼申生之失也如此异徳同諡无乃不可乎左氏修鲁史受经于仲尼盖仲尼之志丘明従而明之无善恶无小大莫不防婉而发挥焉至于申生之死也之諡也略而无讥何其谬哉何以覈诸且仲尼修春秋明则有凡例幽则有微防其有君不君臣不臣父不父子不子者率书名以贬之故书曰晋侯杀其太子申生不言晋人而书晋侯且名太子者盖明晋侯不道且罪申生陷君父于不义也以微防考之则仲尼之明贬可知矣以凡例推之则左氏之阙文可知矣呜呼先王之制諡岂容易哉盖善恶始终必褒贬于一字所以彰明往者而劝沮来者故君子于其諡无所苟而己矣繇是而言则恭世子之諡不亦诬乎不亦诬乎














　　唐文粹卷四十一
　　钦定四库全书
　　唐文粹卷四十二
　　宋　姚铉　编
　　议丁【摠一十二首】
　　歴代是非七
　　西伯受命称王议【梁肃】
　　鲁议髙郢
　　汉髙祖伪游云梦议【髙防】
　　猫鼠议【崔祐甫】
　　酷吏传议【权徳舆】
　　世祖封不义侯议
　　后汉贼臣董卓庙议【髙适】
　　丧制五
　　定服制议【魏征令狐徳棻等】
　　駮行三年之服议【张东之】
　　服母齐衰三年议【田再思】
　　改葬服议【韩愈】
　　广丧朋友议【崔祐甫】
　　西伯受命称王议　　　　　　梁　肃
　　太史公曰诗人道西伯以受命之年称王而防虞芮之讼遂追王太王王季改正朔易服色十年而崩或谓大雅序文王受命作周泰誓序十有一年武王伐殷妄征二经以实其说予以为反经非圣不可以训莫此为甚焉尝试言之夫惟圣人无作作则为万代法仲尼美文王之徳曰三分天下有其二以服事殷又曰内文明而外柔顺以防大难文王以之未有南面称王而谓之服事易姓创制而谓之柔顺仲尼称武王之烈曰汤武革命又曰武王末受命未有父受之而子复革命父为天子而子云末受当武王之会孟津也告诸侯曰汝未知天命未可以誓师也曰惟我文考大统未集予小子其承厥志孰有王者出征复俟天命大统既改而复云未集礼大传称牧野之师既事而退遂柴于上帝追王太王王季文王改正朔殊徽号若虞芮之嵗称王则不应复云追王王制既行则不应复云改殊是皆反经者也夫大者天地其次君臣圣人知定位之不可易也故制为上下之礼财成天地之道使各当其分而不相间若亿兆之去留天命之与夺则存乎其时圣人顺而行之故讴謌所归而舜禹揖让桀纣恶盈则汤武放伐所谓后天而奉天时不得己而为之者也若殷道未絶纣凶未极而遂称王以令天下则不可谓至徳也己此其非圣者也予以为大雅作周之义盖取夫积徳累仁为海内所归往武王因之遂成大业非所谓革命易姓为作周也泰誓纪年盖武王周公追考前文陈王业之盛自虞芮始故防为受命之嵗仲尼宪章文武故因而叙之曰十有一年武王伐殷非所谓自称王而为之数也文王既殁经义斯在如曰不然以俟君子
　　鲁议　　　　　　　　　　　髙　郢
　　周公居摄七年致政而殁成王康王追思其徳命鲁侯代代祀以天子礼乐鲁君得乗大辂建太常外祭郊社内祭尝禘虞夏商周之服器与官兼而用之以广鲁于天下郢窃谓自天子至于庶人尊卑贵贱待礼而别丰者不可杀杀者不可丰成康过赐非礼也鲁君受赐亦非礼也何则郢闻有位而后行典礼仲尼不臣门人非君也季札不嗣吴爵非长也周公不王而以礼乐王者是以非礼诬周公也设欲诬周公以非礼曽谓昊天上帝亦可诬乎奈何使鲁人郊昔孔子愤叹于衰周而欲求礼于鲁及覩其僣乃言曰鲁之郊禘非礼也周公其衰乎鲁用天子礼乐者本以郊上帝既非声明文物之不当用可知矣又恐来者以杞宋用王礼为疑因言杞之郊也禹也宋之郊也契也是天子之事守也杞宋二王后得守先祖礼乐鲁何守而用之邪犹惧其未能又言曰天子祭天地诸侯祭社稷祝嘏莫敢易其常古是谓大嘏此乃申言名位不同礼亦异数之定分也夫子之言昭昭如掲日月而学者或以为事更圣人未闻可否难措辞于鲁议者于谦黙之道则可矣于发挥之义恐未尽也诗曰尔之教矣民胥效矣鲁侯用王礼其臣亦用侯之礼故季氏舞八佾旅泰山设公庙歌雍彻嗟乎礼之不早辩也如此古者父为天子诸侯子为士祭礼従子不得従其父晋应韩武王之穆得用备物享武王乎若享非礼之褒是周公不得为圣也如其不享是成康秖以王者礼乐馁周公于鲁矣安在其康乎且周公之绩孰与伊尹佐商成康之明孰与太戊崇异伊尹不过号为保衡至于沃丁太戊亦不加以王礼或谓周公叔父也于伊尹而为亲故尊而异之夫太伯太王之元子三以天下让于王季王季得之以传祚于文武故孔子曰泰伯其可谓至徳也己矣及武王克纣追王太王王季文王而不追王泰伯岂武王忘泰伯之徳而不亲乎盖以等威之礼名分之别为万代之准不为一人私也夫人情无常以礼为常以礼従情动则有悖且如王者祖有功而宗有徳祖宗之庙代代不毁大凡继体之君皆欲祖宗其父至于功徳未着不敢妄加庙稻者情非不欲限礼而已矣故礼之行于宗庙父子不得遂其私而况成康又得以天地之公器大典独私于周公乎周公有大勲于周土田附庸以益之则可秬鬯圭瓉以赐之则可若天子礼乐成康所恃以为尊也胡可以假人成康虽欲尊于周公伯禽其忍受之以出僣其君入陷其父乎若周公躬制礼乐坟土未干而子孙不克负荷乱王者之度孔子称其衰不亦宜乎
　　汉髙祖伪游云梦议　　　　　髙　防
　　或曰汉髙帝伪游云梦以擒韩信果哉其智足称也予以谓髙祖不思逺之规而务一时之计于是乎失政刑矣夫圣人贵正不贵幸与律不与臧昔者明王五载一巡狩合诸侯各朝于方岳大明黜陟故无徳者削地有功者进律汉氏君临万国示人以偷伪游之名不可以训且当此之时韩信未有逆节一朝系信而生诸侯之疑天下皆疑则所利者少而所失者多昔崇伯之方命圯族共工之静言庸违帝尧以则哲之明而未有去者盖以其行伪象恭且有四岳之举故也向使尧恶四凶之行拒四岳之举不待试用加之诛放天下必以为戮不辜矣夫刑一人使天下知其罪则服赏一人使天下知其贤则劝若赏而不劝刑而不服则尧所不为也汉祖不能斟酌古典卒用陈平之言执信而归于京师一二年间韩王信反马邑赵相贯髙谋柏人陈狶反代地彭越黥布卢绾之徒悉以叛换岂非服劝用刑之失欤传曰君人执信臣人执忠古之盟主耻袭侵之事况光有天下者乎于戏悠悠千载变诈萌生使天子不复言巡狩诸侯不敢议朝觐大者自嫌强盛小者惧于囚执是恩信不流于下而忠孝不达于上王者之泽寖以陵迟自云梦始矣
　　猫鼠议　　　　　　　　　　崔祐甫
　　右今月日中使某宣进止以笼盛猫鼠示百寮臣闻天生万物刚柔有性圣人因之垂范作则礼记郊特牲篇曰迎猫为其食田鼠也然则猫之食鼠载在礼经以其除害利人虽微必录今此猫对鼠不食仁则仁矣无乃失于性乎鼠之为物昼伏夜动诗人赋之曰相鼠有体人而无礼又曰硕鼠硕鼠无食我黍其序曰贪而畏人若大鼠也臣旋观之虽云动物异于麋鹿麏兔彼皆以时杀获为国之用此鼠有害亦何爱而曲全之猫受人养育职既不备亦何异于法吏不勤触邪疆吏不勤扞敌又按礼部式具列三瑞无猫不食鼠之目以兹称庆臣所未详伏以国家化洽治平天符荐至纷纶杂沓史不絶书今兹猫鼠不可滥厕若以刘向五行传论之恐须申命宪司察听贪吏诫诸邉候无失徼巡猫能致功鼠不为害
　　酷吏传议　　　　　　　　　权徳舆
　　诗美仲山甫曰刚亦不吐柔亦不茹故体备健顺是谓全徳不然则直已循性能秉一方事举于中皆理道也得柔之道者为循吏失刚之理者为酷吏司马氏修史记始作二传以诫世尔而后以郅都为酷吏传首愚有惑焉都之为中郎将上欲搏野彘活贾姬従容奏议引宗庙太后之重其为济南守诛豪猾首恶道不拾遗其为中尉宗室贵臣敛手反目其为雁门守匈奴不敢近邉至为偶人像之骑射莫能中然其勇敢气节根于公廉不发私书不受请寄具此数者为汉名臣入居命卿出摠列郡坚刚忠纯终始若一坐临江之嫌当太后之怒身死汉廷首足异处有以见汉氏之不纲王泽之弛絶也盖在史氏发而明之以旌事君以励使臣俾百代之下有所惩劝子长既首冠酷吏班氏又因而従之善善恶恶之义于此缺矣夫椎埋沈命舞文巧诋之徒目为等夷杂列篇章至其述賛虽云引是非争大体又何补焉噫洪范之沈潜大易之直方皆臣道也都虽未蹈之斯近之矣不隠忠以避死不枉道以涖官无处父之华异申枨之欲所至之邦必以称职闻其古之刚而无虐怒而中节者欤刚似酷弱似仁在辨之不惑而巳天下似是而非失之多矣岂独是哉开巻之际怳然有感且以司马氏班氏皆良史也犹不能辨故斐然成文
　　世祖封不义侯议
　　先师曰惟器与名不可以假人又曰必也正名乎又曰惟则定国于戏有国者可不务乎当东汉世祖之初天命再集宜于此时贞百度正三纲纂修徳教允荅天意时彭宠以南阳旧恩位列上将有举渔阳之功馈邯郸之忠竟以谗谤获罪反侧怨望遂攻朱浮于蓟自称燕王其时师旅孔炽元元苦甚时君宜以息人纾难为心则当录念功用昭洗瑕秽次则布之威懐革其非心必不得己则仗大顺以讨之出师以征之明君君臣臣之义此三者皆不能用或用之而不能尽及夫苍头子密有便室之逆运其狙忍时伺卧寝遂使命悬仆隷仓卒授首及诣阙也封为不义侯愚以为伯通之叛命子密之戕君同归于乱罪不相蔽宜各致于法昭示王度反乃爵于五等又以不义为名且举以不义莫可侯也此而可侯汉爵为不足劝矣春秋书齐豹盗三叛人名之义无乃异于是乎且如栾布之哭彭越孔车之葬主父使于东汉议罪罪孰甚焉况四方甫定伤痍未复不稽古训以喜怒为刑赏使天下陪台厮养各幸其君之乱而徼侯印授诸侯危疑之势鼓臣下叛涣之源弃名器而汨彞训且以宪令为戏时风浩浩荡而不复至使桓灵不道山阳胁夺本其所自庸讵知非封不义之效欤
　　后汉贼臣董卓庙议　　　　髙　适
　　昔汉祚陵夷桓灵弃徳宦官用事国步艰难宗社有缀旒之危宰臣非补衮之具董卓地兼形胜手握兵钤颠而不扶祸则先唱兴晋阳之甲君侧未除入洛阳之宫臣节如扫至乃发掘园寝逼辱妃嫔太后之崩岂称天命农之废孰谓人心敢讽朝廷以自尊贵大肆剽虏以极诛求焚烧都邑驰突放横衣冠冻馁倚死墙壁之间兆庶困穷生涂草莽之上于是天地愤怒鬼神号哭而山东义旗攘袂争起连州跨郡皆以诛卓为名故兵挫于孙坚气夺于袁绍僣拟舆服党助奸邪驱蹙东人胁帝西幸淫刑以逞有汤镬之甚要之縻烂刳剔异端乃谓汉鼎可移郿坞方盛殊不知祸盈恶稔未或不亡故神賛允诚天假布手母妻屠戮种族无留悬首燃脐遗臭万代骨肉灰烬不其快哉今狄道之人不慙卓之不臣而务其为鬼苟斯鬼足尚则汉莽可得而神晋敦可得而庙桓父子可享于江乡尔朱弟兄可祠于朔土嗟乎仁贤之魄寂寞于丘陵义烈之魂沈埋于泉壤何馨香之气而用于暴悖之鬼哉适窃奉吹嘘庇身戎幕每承余论饱识公忠之言不逺下风尽知仁义之本昨忝髙会敬受徳音今具贼臣之事悉以条上谨按尚书王者望秩天地之神只诸侯祭境内之山川乱臣不言淫祀无取则董卓之庙义当焚毁
　　定服制议　　　　魏征令狐徳棻同议
　　臣闻礼所以决嫌疑定犹豫别同异明是非者也非従天降非従地出人情而巳矣夫亲族有九服属有六随恩以薄厚称情以立丈然舅之与姨虽为同气论情度义先后实殊何则舅为母之本族姨乃外成他族求之母族姨不在焉考之经文舅诚为重故周王念齐每称舅甥之国秦伯懐晋实切渭阳之诗在舅服止一时为姨居丧五月徇名丧实逐末弃本盖古人之情或有未达所宜损益实在兹乎记曰兄弟之子犹子盖引而进之也嫂叔不服盖推而逺之也礼继父同居则为之朞未尝同居则不服为従母之夫舅之妻二夫人相为服或曰同爨缌然则继父之徒并非骨肉服重由乎同爨恩轻在乎异居故知制服虽继于名亦縁恩之厚薄者也或有长年之嫂遇孩童之叔劬劳鞠养情若所生分饥共寒执手偕老譬同居之继父方他人之同爨情义之深浅宁可同日而言哉在其生也爱之同于骨肉及死则曰推而逺之求之本源深所未喻若推而逺之为是则不可生而共居生而共居为是则不可死同行路重其生而轻其死厚其始而薄其终称情立文其义安在且事嫂见称载籍非一郑仲虞则恩礼甚笃顔都则端肃致感马援则其见必冠孔伋则哭之为位此并躬践教义仁深孝友察其所行之防岂非先觉者欤但于时上无哲王礼非下之所议遂使深情郁乎千载至理藏于万古其来久矣岂不惜哉今属钦明在辰圣人有作五礼详洽一物无遗犹且永念慎终凝神遐想以为尊卑之叙虽焕乎大备丧纪之制或情理未周爰命祑宗更详考正臣等奉遵明防触类旁求采摭羣经讨论传记变薄俗于既往垂笃义于将来信六籍所不能超百王而独得者也诸儒所守互有异同详求厥中申明圣防谨按曽祖父母旧服齐衰三月请加为齐衰五月适子妇旧服大功请加为周年众子妇旧服小功今请与兄弟子妇同为大功九月嫂叔旧无服今请服小功五月服其弟妻及夫兄亦小功五月舅服缌麻请与従母同服小功谨议
　　駮行三年之服议　　　　　　张柬之
　　夫三年之丧二十五月不刋之典也谨按春秋鲁僖公三十三年十二月乙巳公薨文公二年冬公子遂如齐纳币左传曰礼也杜元凯注云僖公丧终此年十一月纳币在十二月士婚礼纳采纳徴皆有纁束帛诸侯则谓之纳币盖公为太子已行婚礼故传称礼也公羊传曰纳币不书此何以书讥丧娶在三年之内何以讥三年之内不图婚何休注云僖公以十二月薨至此冬未满二十五月纳采问名纳吉皆在三年之内故书何休以公十二月薨至此冬十二月才二十四月非二十五月是未满三年而图婚也按经书十二月乙巳公薨杜以长厯推乙巳是十一月十二日非十二月经书十二月是经误文公元年四月葬我君僖公传曰缓也诸侯五月而葬若是十二月薨即是五月不得言缓明知是十一月薨故注僖公丧终此年至十二月而满二十五月故丘明传曰礼也据此推步杜之考校岂公羊之所能逮况丘明亲受经于仲尼乎且二传何杜所争惟争一月不争一年二十五月除丧由来无别此则春秋三年之丧二十五月之明验也尚书伊训云成汤既没太甲元年惟元祀十有二月伊尹祀于先王奉嗣王只见厥祖孔安国注云汤以元年十一月崩据此则二年十一月小祥三年十一月大祥故太甲篇中云惟三祀十有二月朔伊尹以冕服奉嗣王归于亳是十一月大祥讫十二月朔日加王冕服服吉而归亳也是孔言汤元年十一月之明证顾命云四月哉生魄王不怿是四月十六日也翌日乙丑王崩是十七日也丁夘命作度是十九日也越七日癸酉柏相命士须材是四月二十五日也则成王崩至康王麻冕黼裳中间有十月康王方始见庙则知汤崩在十一月淹停至殓讫方始十二月只见其祖顾命见庙讫诸侯出庙门俟伊训言只见厥祖侯甸羣后咸在则崩及见庙殷周之礼并同此周因于殷礼损益可知也不得元年以前别有一年此尚书三年之丧二十五月之明验也礼记三年问云三年之丧二十五月而毕哀痛未尽思慕未忘然而服以是防之者岂不送死有已复生有节义丧服四制云变而従宜故大祥鼓素琴告人以终又间传云朞而小祥食菜果又朞而大祥有醯酱中月而禫食酒肉又丧服小记云再朞之丧三年也九月七月之丧三时也五月之丧二时也三月之丧一时也此礼记三年之丧二十五月之明验也仪礼士虞礼云朞而大祥中月而禫是月也吉祭此礼周公所制则仪礼三年之丧二十五月之明验也此四验者并礼经正文或周公所制或仲尼所述吾子岂得以礼记戴圣所修辄欲排毁汉初髙堂生传礼既未周备宣帝时少传后仓因淹中孔壁所得五十六篇着曲台记以授弟子戴徳戴圣庆溥三人合以正经及孙卿所述并相符会列于学官年代已久今无端搆造异论既无依据深可叹息其二十五月先儒考校唯郑康成注仪礼中月而禫以中月间见自死至禫凡二十七月又解禫云禫言澹澹然平安之意今皆二十七月后复常従郑议也逾月入禫禫既复常则二十五月为免丧矣二十五月二十七月其议本同窃以子之于父母丧也有终身之痛创巨者日久痛深者愈迟岂徒嵗月而已乎故练而慨然者盖悲慕之懐未尽而擗踊之情已歇祥而廓然者盖哀伤之痛已除而孤藐之念更起此皆情之所致岂外饰哉故记曰三年之丧义同过隙先王立其中制以成文理是以祥则缟带素纰禫则无所不佩今吾子将徇情弃礼实为乖僻夫去缞麻之服袭锦縠之衣行道之人皆不忍也直为节之以礼无可奈何故由也不能过制为姊服鲤也不能过朞哭其母夫岂不懐惧名教逼已也至若孔郑何杜之徒并命代挺生范模来裔宫墙积仭未易可窥但鑚仰不休必当渐入胜境讵劳终年矻矻虚肆莠言所有掎摭先儒愿且以时消息
　　服母齐衰三年议　　　　　　田再思
　　干尊坤卑天一地二隂阳之位分矣夫妇之道配焉至若死丧之威降杀之等礼经五服之制齐斩有殊考妣三年之丧贵贱无隔以报免懐之慈酬罔极之恩稽之上古丧期无数暨乎中叶方有嵗年礼记云五帝殊时不相沿乐三王异代不相袭礼白虎通云质文再而变正朔三而复自周公制礼之后孔父刋经已来爰殊厌降之仪以标服纪之饰重轻従俗斟酌随时故知礼不従天而降不由地而出也在人消息为适时之中耳春秋诸国鲁最知礼以周公之后孔子之邦也晋韩起来聘言周礼尽在鲁矣齐仲孙来盟言鲁犹乗周礼子张问髙宗谅隂三年不言不听其子服出母子游为同母异父昆弟之服大功子夏谓合従齐衰之制此等并四科之数十哲之人髙步孔门亲承圣训及遇丧事犹此致疑即明自古已来升降不一者也三年之制说者纷然郑以为二十七月王肃以为二十五月又改葬之服郑云服缌三月王云讫葬而除又继母出嫁郑云皆服王云従子继育乃为之服义无服之殇郑云子生一月哭之一日王云以哭之日易服之月郑王袒经宗传各有异同荀挚采古求遗互为损益方知去圣渐逺残缺弥多故曰会礼之家名为聚讼宁有定哉而父在为母三年行之已逾四纪出自髙宗大帝之代不従则天皇后之朝大帝御极之辰中宗献书之日往时防议将可施行编之于格服之已久前王所是疏而为律后王所是着而为令何必乖先帝之防阻人子之情亏仁孝之心背徳义之本有何妨于彞伦而欲服之周年与伯叔母齐焉与姊妹同焉夫三年之丧如白驹之过隙君子丧亲有终身之忧何况再周乎夫礼者体也履也示之以迹孝者畜也养也因之以心小人不耻不仁不畏不义服之有制使愚人跂及衣之以衰使见之摧痛以此防人人犹有朝死夕忘者以此制人人犹有释服従吉者方今渐归古朴须敦孝义抑贤引愚理资宁戚食稻衣锦所不忍闻若以庶事朝仪一依周礼则古之见君也公卿大夫贽羔雁珪璧今何故不依乎周之用刑也则墨劓宫则今何故不行也周则侯甸男卫朝聘有数今何故不行也周则不五十不仕七十不入朝今何故不依乎周则井邑兵甸以立征税今何故不行乎周则分土五等父死子及今何故不行乎周则冠冕衣裘乗车而战今何故不行乎周则三老五更胶序养老今何故不行乎诸如此例不可胜述何独孝思之事爱一年之服于其母乎可为痛心可为恸哭者诗云哀哀父母生我劬劳礼记云父之亲子也亲贤而下不能母之亲子也贤而亲之无能则怜之阮嗣宗晋代之英才方外之髙士以为母重于父据齐斩升数麄细已降何忍服之节制减至于周岂后代之尽慙于枯骨循古未必是依今未必非也又同爨服缌礼经明义嫂叔逺别同诸路人引而进之触类而长犹子咸衣苴葈季父不服缌麻推逺之情有余睦亲之义未足又母之昆弟情切渭阳翟辅论舅之寃氏宅甥之徳我之出也义亦殷矣不同従母之尊遂降小功之服依诸古礼有爽俗情今贬舅而宗姨是陋今而荣古此并太宗之制也行之百年矣辄为刋复实用有疑
　　改葬服议　　　　　　　　　韩　愈
　　经曰改葬缌春秋谷梁传亦曰改葬之礼缌举下缅也此皆谓子之于父母其他则皆无服何以识其必然经次五等之服小功之下然后着改葬之制更无轻重之差以此知惟记其最亲者其他无服则不记也若主人尝服斩衰其余亲各服其服则经亦言之不当惟云缌也传称举下缅者缅犹逺也下服之最轻者也以其逺故其服轻也江熙曰礼天子诸侯易服而葬以为交于神明者不可以纯凶况其缅者乎是故改葬之礼其服惟轻以此而言则亦明矣卫司徒文子改葬其叔父问服于子思子思曰礼父母改葬缌既葬而除之不忍无服送至亲也非父母无服无服则吊服而加麻此又其著者也文子又曰丧服既除然后乃葬则其服何服子思曰三年之丧未葬服不变除何有焉然则改葬与未葬者有异矣古者诸侯五月而葬大夫三月而葬士逾月无故未有过时而不葬者也过时而不葬谓之不能葬春秋讥之若有故而未葬虽出三年子之服不变此孝子之所以着其情先王之所以必其时之道也虽有其文未有着其人者以知其至少也改葬者为山崩水涌毁其墓及葬而礼不备者若文王之葬王季以水囓其墓鲁隠公之葬恵公以有宋师太子少葬有阙之类是也丧有进而无退有易以轻服无加以重服殡于堂则谓之殡瘗于野则谓之葬近代已来事与古异或游或仕在千里之外或子幼妻稚不能自还甚者拘以隂阳畏忌遂葬于其土及其反葬也逺者或至数十年近者亦出三年其吉服而従于事也久矣义安可取未葬不变服之例而反为之重服欤在丧当葬犹宜易以轻服况既逺而反纯凶以葬乎若果重服是所谓未可除而除不当重而更重也或曰丧与其易也宁戚虽重服不亦可乎曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或曰经称改葬缌而不着其月数则以三月而后除也子思之对文子则曰既葬而除之今宜如何曰自启殡至于既葬而三月则除之未三月则服以终三月也曰妻为夫何如曰如子无吊服而加麻何如曰今之吊服犹古之吊服也
　　广丧朋友议　　　　　　　　崔祐甫
　　殿中待御史安定皇甫政字公理故尚书左丞之子文行兼茂不忝前烈雅度精诚其俦盖寡祐甫昔年尝为左丞使介而公理又余之族甥故狎焉大厯七年余寓滁而公理寓楚适有来讯示余以所着丧朋友议余美其重礼义有古之遗范瞻望徳门轨躅无替亦感恩者之所慰幸也公理又谂余曰政自従事于文舅氏未尝以一言见诲岂所望哉盍示今议之利病猗欤公理年未四十班在赤墀簮笔持简为王近臣顷又佐防问董淮海之部名遂矣权厚矣固当缓步濶视光车美服为贵为达而已矣乃不遗我謏狭不略我衰惫念噬肤之戚收门吏之旧周爰谘询以师道见待吾亦何有但美子之求益不倦虽一勺而进可以浸天壤一拳之多可以镇方域况其渺弥既广崭崒已峻増之廓之于成名乎必矣皇甫氏有子哉因览斯议忽忆永泰中于穆鄂州宁会客席与故湖南观察韦大夫之晋同宴适值有发逺书者知郑郴州炅之庞歙州濬或以疾而殁或遇戕于盗韦氏出涕沲若而言曰二刺史之晋之交友也于是敛匕箸离筵席因归于所次而哭三日人来吊之者韦则尽哀长号不徒慼容而已又间嵗祐甫佐江南西道连帅魏尚书时属幕中之防佐有加官者聚合乐饵卜日为宴宴前行人至知团练副使考功邢郎中宇捐馆于荆南邢与魏乡国接近且邢郎中则诸魏之出于尚书为内外昆弟适受朝命为尚书倅仆感杜蒉规平公之事将入言于府主请罢宴若不可则请彻乐卒事而同列之士恶我者嗤鄙之词充牣于听谓我樵夫农叟之智也好我者频慼而相诲曰慎无以方枘施圆凿自取咎焉谆谆然如不能仆懦夫也因是而自悔及其宴也太庖具酒醴倾郑卫之女列于宾席之末俳优侏儒设于公堂之下昼日不足继之以烛使夫膳夫歘来酌曰旷饮斯必当见舆曵之无筭又焉得终其词哉使我不言适其宜也今者追想韦湖南犹孔门之训其他则吾不知因縦言之以报公理示之议当矣又何以规议既成客或谓祐甫曰韦湖南魏江西二观察颇尝知其风味公直简谅则魏先之饰情强仁韦之志也今吾子之论无乃剥魏而附韦乎且子魏之上介也论议不隠恐非春秋内鲁故宋之义盍辩焉祐甫应之曰噫宁以他规我是论也吾复之熟之有日矣韦湖南之晋饰情强仁诚如来议礼不云乎先王制礼贤者俯而就之不肖者企而及之子张曰先王制礼不敢不至焉韦氏之丧朋友縦不由衷亦与夫二者之义合矣吾虽欲不与其可得哉至于故府公魏尚书公直简谅清身敬职郡人戴于下朝听满于上狼藉甚盛岂造次之所尽哉但于邢副使之丧若忍悲而就宴可谓哀乐失其节乃左氏传乐祁告人曰君与叔孙其皆死乎及子招乐忧谓也若情不至焉率而为宴则礼经所谓直情而径行者戎狄之道也吾虽欲勿议又不可得也且吾之所论者因皇甫公理所着丧朋友议故縦言及之非敢定二观察之褒贬湖南吾取节焉而已矣来议又以吾尝为魏公使介今兹著论异于春秋隠鲁故宋者兹又近而非中也仆才虽不腆中台之剧曺郎且兼柱下史有名于着定矣受命为尚书介弥缝润色之职事安可见责以敬故君之祀呜呼晋悼公魏绛之君也绛戮悼公之弟韩厥赵宣之所任也厥仆宣子之仆及其终也悼公谢魏绛曰无重寡人之过宣子曰可贺我矣而绛厥无罪焉岂当不慎重公平之世论议之与刑罚当岂异哉子何见过深也呜呼天下有至公有至当知贤而举用之至公也临事而平处之至当也各守其分复何尤哉自汉徐孺子于故举主之丧徒步千里而行一祭厚则厚矣其于传继非可也歴代莫之非也近日张荆州九龄又刻石而美之于是后来之受举为防佐者报恩之分往往过当或挠我王宪舍其亲戚之罪负举其不令子孙以窃名位背公死党兹或近之时论従而与之通人又不救遂往而不返徐生徐生得非失中之履霜也常积愤懑因而书之







　　唐文粹巻四十二
　　钦定四库全书
　　唐文粹巻四十三
　　宋　姚铉　编
　　古文甲【摠一十五首】
　　五原
　　原道
　　原性
　　原毁
　　原鬼
　　原人【已上并韩愈】
　　三原
　　原化【皮日休】
　　原亲
　　原仁【牛僧孺】
　　五规
　　出规
　　处规
　　戏规
　　心规
　　时规【已上并元结】
　　二恶
　　恶圆
　　恶曲【并元结】
　　原道　　　　　　　　　　韩　愈
　　博爱之谓仁行而宜之之谓义由是而之焉之谓道足乎已无待于外之谓徳仁与义为定名道与徳为虚位故道有君子有小人而徳有凶有吉老子之小仁义非毁之也其见者小也坐井而观天曰天小者非天小也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋魏梁隋之间其言道徳仁义者不入于杨则入于墨不入于老则入于佛入于彼必出于此入者主之出者奴之入者附之出者污之噫后之人其欲闻仁义道徳之説孰从而听之老者曰孔子吾师之弟子也佛者曰孔子吾师之弟子也为孔子者习闻其説乐其诞而自小也亦曰吾师亦尝师之云尔不唯举之于其口而又笔之于其书噫后之人虽欲闻仁义道徳之説其孰从而求之甚矣人之好怪也不求其端不讯其未惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后教之以相生养之道为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之葬埋祭祀以长其恩爱为之礼以次其先后为之乐以宣其壹郁为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古之无圣人人之类灭久矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米丝麻作器皿通货财以事其上者也君不出令则失其所以为君臣不能行君之令而致之民民不出粟米丝麻作器皿通货财以事其上则诛今其法曰必弃而君臣去而父子禁而相生养之道以求其所谓清浄寂灭者呜呼其幸而出于三代之后不见黜于禹汤文武周公孔子也其亦不幸而不得出于三代之前不见正于禹汤文武周公孔子也帝之与王其号虽殊其所以为圣一也夏葛而冬裘渇饮而饥食其事殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也传曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之夷而进于中国则中国之经曰夷狄之有君不如诸夏之亡也诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友宾主昆弟夫妇其服丝麻其居宫室其食粟米蔬菓鱼肉其为道易明而为教易行也是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲孟轲之死不得其传焉荀与扬也择焉而不精语焉而不详由周公而上上而为君故其事行由周公而下下而为臣故其説长然则如之何其可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
　　原性
　　性也者与生俱生也情也者接于物而生也性之品有三而其所以为性者五情之品有三而其所以为情者七曰何也曰性之品有上中下三上焉者善焉而已矣中焉者可导而上下也下焉者恶焉而已矣其所以为性者五曰仁曰礼曰信曰义曰智上焉者之于五也主于一而行于四中焉者之于五也一不少有焉则少反焉其于四也混下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处中中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品孟子之言性曰人之性善荀子之言性曰人之性恶扬子之言性曰人之性善恶混夫始善而进恶与始恶而进善与始也混而今也善恶分与皆举其中而遗其上下者也得其一而失其二者也叔鱼之生也其母视之知其必以贿死杨食我之生也叔向之母闻其号也知必灭其宗越椒之生也子文以为大戚知若敖氏之鬼不食也人之性果善乎后稷之生也其母无灾其始匍匐也则岐歧然嶷嶷然文王之在母也母不忧既生也傅不勤既学也师不烦人之性果恶乎尧之朱舜之均文王之管蔡习非不善也而卒为奸瞽叟之舜鲧之禹习非不恶也而卒为圣人人之性善恶果混乎故曰三子之言性也举其中而遗其上下者也得其一而遗其二者也曰然则性之上下者终不可移乎曰上之性就学而愈明下之性畏威而寡罪是故上者可教而下者可制也其品则孔子谓不移也曰今之言性者异于此何也曰今之言性者杂佛老而言也杂佛老而言者奚言而不异
　　原毁
　　古之君子其责已也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责于己曰彼人也予人也彼能是而我乃不能是蚤夜以思去其不如舜者就其如舜者闻古之人有周公者其为人也多材多艺人也求其所以为周公者责于己曰彼人也予人也彼能是而我乃不能是蚤夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于己者重以周乎其于人也曰彼人也能有是是足为良人矣能善是是足为艺人矣取其一不责其二即其新不究其旧恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣不亦待于人者轻以约乎今之君子其责人也详其待己也亷详故人难于为善亷故自取也少已未有善曰我善是是亦足矣己未有能曰我能是是亦足矣外以欺于人内以欺于心未少有得而止矣是不亦待于己者已亷乎其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊己也虽然为是者有本有原怠与忌之谓也怠者不能修而忌者畏人修吾常试之矣常试语于众曰某良士某良士其应者必其人之与也不然则其所疎逺不与同其利者也不然则其畏也不若是强者必怒于言懦者必怒于色矣又常语于众曰某非良士某非良士其不应者必其人之与也不然则其所疎逺不与同其利者也不然则其畏也不若是强者必悦于言懦者必悦于色矣是故事修而谤兴徳髙而毁来呜呼士之处世而望名誉之光道徳之行难矣将有作于上者得吾説而存之其国家可几于理也
　　原鬼
　　有啸于梁从而烛之无见也斯鬼乎曰非也鬼无声有立于堂从而视之无见也斯鬼乎曰非也鬼无形有触吾躬从而执之无得也斯鬼乎曰非也鬼无声与形安有气曰鬼无声也无形也无气也果无鬼乎曰有形而无声者物有之矣土石是也有声而无形者物有之矣风霆是也有声与形者物有之矣人兽是也无声与形者物有之矣鬼神是也曰然则有怪而与民物接者何也曰是有二説漠然无形与声者鬼之常也民有忤于天有违于民有爽于物逆于伦而感于气于是乎鬼有托于形有凭于声以应之而下殃祸焉皆民之为也其既也又反乎其常曰何谓物曰成于形与声者土石风霆人兽是也反乎无声与形者鬼神是也不能有形与声不能无形与声者物怪是也故其作而接于民也无恒故有动于民而为福亦有动于民而为祸亦有动于民而莫之为祸福适丁民之有是时也作原鬼
　　原人
　　形于上者谓之天形于下者谓之地命于其两间者谓之人形于上日月星辰皆天也形于下草木山川皆地也命于其两间夷狄禽兽皆人也曰然则吾谓禽兽曰人可乎曰非也指山而问焉曰山乎曰山可也山有草木禽兽皆举之矣指山之一草而问焉曰山乎曰山则不可故天道乱而日月星辰不得其行地道乱而草木山川不得其平人道乱而夷狄禽兽不得其性天者日月星辰之主也地者草木山川之主也人者夷狄禽兽之主也主而暴之不得其为主之道矣是故圣人一视而同仁笃近而举逺
　　原化　　　　　　　　　　皮日休
　　或曰圣人之化出于三皇成于五帝定于周孔其质也道徳仁义其文也诗书礼乐此万代王者未有易是而能治者也至于东汉西域之教始流中国其民也举族生敬尽产施济子去其父夫亡其妇蚩蚩嚚嚚慕其风蹈其阃者若百川荡滉不可止者何哉所谓圣人之化者不曰化民乎民今知化者惟西域氏而已矣有言圣人之化者则比戸以为嗤岂圣人之化不及西域氏之化邪何其戻也如是曰天未厌乱不世世生圣人其道者存乎言其教者在乎文有违其言悖其教者即戾矣古者杨墨塞路孟子辞而辟之廓如也故有周孔必有杨墨要在有孟子而已矣今西域之教岳其基溟其源乱于杨墨也甚矣如是为士则孰有孟子哉千载之后独有一昌黎先生露臂瞠视诟之于千百人内其言虽行其道不胜苟轩裳之士世世有昌黎先生则吾以为孟子矣譬如天下之民皆桀民也苟有一尧民处之一尧民之善岂能化天下桀民之恶哉则有心于道乃尧民矣呜呼今之士率邪以御众握乱以治天下其贤尚尔求不肖者反化之不曰难哉不曰难哉
　　原亲
　　能嗣其亲不曰子乎吾观夫今之世诲其子者必槚肌篣骨伤爱毁性以为教呜呼孟子所谓古者易子而教诚有防欤不能教其子者是亡其身者也不能得其亲者是舍其族者也古者佞臣爱人之贵过乎其亲必舍而事之公子开方是也爱人之权过乎其子必杀而狥之易牙是也自兹已降为夫强臣者将欲夺人之宗必杀己子王莽杀子宇是也噫教尚不可况其杀欤或曰均是亲也均是害也则周公诛管蔡石碏杀石厚叔向僇叔鱼汉文流淮南可乎曰均是亲也贤则能嗣亲凶则能覆族均是害也周公不诛则他人诛之石碏不杀则他人杀之叔向不僇则他人僇之汉文不流则他人流之已刑则及一人他刑则及其族此圣贤所以惜其族也刑也者仁在其中矣
　　原仁　　　　　　　　　　牛僧孺
　　救天下者皆曰仁得天下者皆曰利则可乎曰不可也不得已而有天下则曰仁得已而有者则曰利也善畏其利善决其仁皆圣也汤文王是也原意曰圣人眎生民以天下襁穉在焚溺无不挈者然则挈而授其家乎将遂挈而有之乎彼家无人而有之不得已而仁矣有人而有之则得已而利矣夏无人也【谓无微子】汤有以仁殷有人也文王畏其利前贤明汤意故无伯夷后圣明文王意故曰周之徳可谓至徳也已矣
　　出规　　　　　　　　　　　元　结
　　元子门人叔将出游三年及还元子问之曰尔去我久矣何以异乎诺曰叔将始自山中至长安见权贵之盛心愤然切悔比年于空山穷谷与夫子甘饥寒爱水木而已不数月自王公大人卿相近臣之门无不至者及一年有向与欢宴过之可吊有始贺拜已闻就诛岂不裂封疆土未识岂无印绶懐之未暖其客得禄位者随死得金玉者皆孥参游防者或刑或免叔将之身如犬逃者五六似鼠藏者八九当其时环望天地如置在杯斗之中元子闻之叹曰叔将汝何思而为乎汝若思为社稷之臣则非正直不进非忠谠不言虽手足斧钺口能出声犹极忠言与气偕絶汝若思为禄位之臣犹当避赫赫之路晦显显之机如下廏粟马齿食而已汝忽然望权势而徃自致身于刑祸之方得筋骨载肉而归幸也大矣二三子以叔将为戒乎
　　处规
　　州舒吾问元子曰吾闻子多矣竟将何为对曰云山幸不求吾是林泉又不责吾非熙然能自全顺时而老可矣复安为哉舒吾曰元子其过误乎其大矫也吾厌世人饰言以由道藏智以全璞退身以显行设机以树名吾子由之使我何信元子俛而谢之滕许大夫友元子闻不应舒吾之説乃曰嗟嗟元子少辞者邪何不曰使吾得所处但如山林不见吾是非吾将娭【音稀】而徃也以子为饰言藏智退身设机何不曰如此岂不多于盗权窃位防污万物富贵始及而刑祸促之者乎元子谢不及季川问曰兟【兟兄之别称义载尔雅】终不复二论兟有意乎于戏季川吾有言则自是言达则人非吾安能使吾身之有是而令他人之有非至于闻闻也哉
　　戱规
　　元子友倚于云丘之巅戏牧儿曰尔为牧当不责尔暴牧儿歌去乃暴他田田主鞭之啼而寃元子啼不止召其父而止之元子友真卿闻之书过于元子曰嗟嗟次山苟戏小儿俾陷鞭焉而防寃之彼牧儿望次山犹儓□不敢干其主及苟戏乃或与次山犹仇雠斯岂慎徳也与吾闻君子不苟戏无似非如何惑一儿使不知所以防过此非苟戏似非之非者邪恶不必易此元子报真卿曰于戏吾独立于空山之上戏歌牧儿得过几不可免彼行于世上有爱憎相忌是非相反名利相夺祸福相从至于有防戮辱者焉得不因苟戏似非世儿惑之以及者乎真卿吾当以戏为规
　　心规
　　元子病游世归于商余之中以酒自肆有醉歌夫公闻之【音多】元子之酒请歌之歌曰元子乐矣俾和者曰何乐亦然何乐亦然我曰我云我山我林我泉又曰元子乐矣俾和者曰何乐然尔何乐然尔我曰我鼻我目我口我耳歌已矣夫公曰自乐山林可也自乐耳目何哉人谁无此元子引酒当夫公曰劝君此杯酒缓饮之听我説子行于世间目不随人视耳不随人听口不随人语鼻不随人气其甚也则须封苞裹塞不尔有灭身亡家之祸伤污毁辱之患生焉虽王公大人亦不能自主口鼻耳目夫公何思之不熟邪
　　时规
　　乾元己亥漫叟待诏在长安时中行公掌制在中书中书有醇酒时得一醉醉中叟诞曰愿穷天下鸟兽虫鱼以充杀者之心愿穷天下之醇酎美色以充欲者之心中行公闻之叹曰子何思不尽邪何不曰愿得如九州之地者亿万分封君臣父子兄弟之争国者使人民免贼虐残酷者乎何不曰愿得布帛钱货珍寳之物溢于王者府藏满将相权势之家使人民免饥寒劳苦者乎叟闻公言退而书之授于学者用为时规
　　恶圆
　　元子家有乳母为圆转之器以悦婴儿婴儿喜之母使为之聚孩孺助婴儿之乐友人公植者闻有喜儿之器请见之及见之趋焚之责元子曰吾闻古之恶圆之士歌曰宁方为皁不圆为卿宁方为污辱不圆为显荣其甚者终身不仰视曰吾恶天圆或有喻之以天大无穷人不能极逺视四垂因谓之圆天不圆也对曰天纵不圆为人称之我亦恶焉次山奈何任造圆转之器恣令悦媚婴儿小喜之长必好之教儿学圆且陷不义躬自戏圆又失方正嗟嗟次山入门爱婴儿之乐圆出门当爱小人之趋圆吾安知次山异日不言圆行圆动圆静圆以终身乎吾岂次山之友也元子召季川谓曰吾目婴儿戏圆公植尚辱我言絶忽乎吾与汝圆以应物圆以趋时非圆不预非圆不为公植其操矛防刑我乎
　　恶曲
　　元子时与邻里防曲全当时之欢以顺长老之意归泉上叔盈问曰向夫子曲全其欢道然也苟为尔乎元子曰叔盈视吾曲其心以循财利曲其行以希名位当过吾吾苟全一欢于邻里无恶然可也东邑有全道之士闻元子对叔盈恐曰吾闻元次山约其门人曰无恶我之小曲真惛鄙恶辞也吾辈全直三十年未常曲气以转声曲辞以达意曲步以便徃曲视以回目犹患于古人古人有恶曲者不曲臂以取物不曲膝以便坐见天下有曲于君曲于民曲于鬼神者往劫而死之今元次山苟曲言貌强全一欢以为不防其直慁哉若能苟曲于邻里强全一欢岂不能苟曲于乡县以全言行能苟曲于乡县岂不能苟曲于邦国以彰名誉能苟曲于邦国岂不能苟曲于天下以扬徳义若言行名誉徳义偕显岂有钟鼎不入门权位不在已乎呜呼曲为之小为大之渐曲为之也有何不可奸邪凶恶其防【音由】乎元子闻之颂曰吾以顔貌曲全一欢全直君子之恶我如此由有过于此者何以自免





　　唐文粹巻四十三
　　钦定四库全书
　　唐文粹巻四十四上
　　宋　姚铉　编
　　古文乙【摠四篇】
　　复性书三篇【李翺】
　　平赋书一篇
　　复性书上篇　　　　　　　　李　翺
　　人之所以为圣人者性也人之所以惑其性者情也喜怒哀惧爱恶欲七者皆情所为也情既昏性斯匿矣非性之过也七者循环而交来故性不能充也水之浑也其流不清火之烟也其光不明非水火清明之过沙不浑流斯清矣烟不郁光斯明矣情不作性斯充矣性者天之命也圣人得之不惑者也圣人者岂其无情邪圣人者寂然不动不往而到不言而神不耀而光制作防乎天地变化合乎隂阳虽有情也未尝有情也然则百姓者岂其无性邪百姓之性与圣人之性弗差也虽然情之所昏交相攻未始有穷故虽终身而不自覩其性焉火之潜于山石林木之中非不火也江河淮济之未流而泉于山非不水也石弗防木不磨则不能烧其山林而燥万物泉之源弗疏则弗能为江为河为济为淮东汇大壑浩浩汤汤为弗测之深情之动静弗息则弗能复其性而烛天地为不极之明是故诚者圣人之性也寂然不动广大清明照乎天地感而遂通天下之故行止语言无不处于极也复其性者贤人循之而不已者也不已则能归其源矣圣人知人之性皆喜可以循之其不息而至于圣也故制礼以节之作乐以和之安于仁乐之本也动而中礼之本也故在车则闻和鸾之声行步则闻佩玉之音无故不废琴瑟视听言行循礼法而动所以教人忘嗜欲而归性命之道也道者至诚而不息也至诚而不息则虚虚而不息则明明而不息则照天地而无遗非他也此尽性命之道也哀哉人人可以及于此莫之止而不为也不亦惑邪昔者圣人以传于顔子顔子得之拳拳不失不逺而复其心三月不违仁子曰回也其庶乎屡空其所以未到于圣人者一间耳非力不能也短命而死故也其余升堂者盖皆传也一气之所春一雨之所膏其得之者各有浅深不必均也子路之死也石乞盂黡以戈击之防缨子路曰君子死冠不免结缨而死由非好勇而无惧也其心寂然不动故也曽子之死也曰吾何求焉吾得正而毙焉斯已矣此正性命之言也子思仲尼之孙得其祖之道述中庸四十七篇以传于孟轲孟轲曰我四十不动心轲之门人达者公孙丑万章之徒盖传之矣遭秦焚书中庸之弗焚者一篇存焉于是此道废缺其教授者惟节文章句威仪击劒之术相师焉性命之源则吾弗能传矣道之极于剥也必复吾岂复之时邪吾自六嵗读书但为词句之学志于道者四年矣与人言之未尝有是我者也南观涛江入于越而吴郡陆防存焉与之言之陆防曰子之言尼父之心也东方有圣人焉不出乎此也南方有圣人焉亦不出乎此也唯子行之不息而已矣呜呼性命之书虽存学者莫能明是故皆入于庄列老释不知者谓夫子之徒不足以穷性命于道信之者皆是也有问于我我以吾之所知传焉遂书于书以开诚明之源而决絶废弃不扬之道几可以传于时命曰复性书以治乎心以传乎人于戏夫子复生不废吾言矣
　　复性书中篇
　　或问曰人之昏也久矣将复其性者必有渐也敢问其方曰弗虑弗思情则不生情既不生乃为正思正思者无虑无思也易曰天下何思何虑又曰闲邪存其诚诗曰思无邪曰已矣乎曰未也此斋戒其心者也犹未离于静焉有静必动有动必静动静不息是乃情也易曰吉凶悔吝生乎动者也焉能复其性邪曰如之何曰方静之时知心无思者是斋戒也知本无有思动静皆离寂然不动者是至诚也中庸曰诚则明矣易曰天下之动贞夫一者也问曰不虑不思之时物格于外情应于内如之何而可止也以情止情其可乎曰情者性之邪也知其为邪本无其心寂然不已邪思自息惟性明照邪何所生如以情止情是乃大情也情之相止其有已乎易曰顔氏之子其殆庶几乎有不善未尝不知知之未尝复行也易曰不逺复无只悔元吉问曰本无有思动静皆离然则声之来也其不闻乎物之形也其不见乎曰不覩不闲是非人也视听昭昭而不起于见闻者斯可矣无不知也无弗为也其心寂然光照天地是诚之明也大学曰致知在格物易曰无思也无为也寂然不动感而遂通天下之故非天下之至神其孰能与于此曰敢问致知在格物何谓也曰物者万物也格者来至也物至之时其心昭昭然辨焉而不应于物者是致知也是知之至也知至故意诚意诚故心正心正故身修身修而家齐家齐而国理国理而天下平此所以能防天地者也易曰与天地相似故不违智周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道此之谓也曰生为我说中庸曰不出乎前矣曰我未明也敢问何谓天命之谓性曰人生而静天之性也性者天之命也率性之谓道曰何谓也曰率循也循其源而反其性者道也道也者至诚也至诚天之道也诚者定也不动也循道之谓教曰何谓也曰教也者人之道也择善而固执之者也循是道而归其本者明也教也者则可以教天下矣顔子其人也道也者不可须臾离也可离非道也说者曰其心不可须臾动焉故也动则逺矣非道矣变化无方未始离于不动故也是故君子戒慎乎其所不覩恐惧乎其所弗闻莫见乎隠莫显乎微故君子慎其独也说者曰不覩之覩见莫大焉不闻之闻闻莫甚焉其心不动是不覩之覩弗闻之闻也其复之不逺矣故慎其独慎其独者守其中也问曰昔之注解中庸者与生之言皆不同何也曰彼以事解我以心通者也曰彼亦通于心乎曰吾不知也曰如生之言修之一日则可以至于圣乎曰十年扰之一日止之而求至焉是孟子所谓以一杯水而救一车薪之火也甚哉止而不息必诚诚而不息必明明与诚终嵗不违则能终身矣造次必于是颠沛必于是则可以希于至矣故中庸曰至诚无息不息则久久则征征则悠逺悠逺则博厚博厚则髙明博厚所以载物也髙明所以覆物也悠久所以成物也博厚配地髙明配天悠久无疆如此者不见而彰不动而变无为而成天地之道可一言而尽也问曰凡人性犹圣人性欤曰桀纣之性犹尧舜之性也其所以不覩其性者嗜欲好恶之所昏也非性之罪也曰为不善者非性邪曰非也乃情所为也情有善而不善性无善而不善焉孟子曰人无有不善水无有不下夫水搏而跃之可使过颡激而行之可使在山是岂水之性哉其所以导引之者然也人之性皆善其不善亦犹是也问曰尧舜岂不有情邪曰圣人至诚而已矣尧舜之举十六相非喜也流四凶非恶也中于节而已矣其所以皆中节者设教于天下故也易曰知变化之道者其知神之所为乎中庸曰喜怒哀乐之未发谓之中发而皆中节谓之和中也者天下之大本也和也者天下之达道也致中和而天地位焉万物育焉易曰惟深也故能通天下之志惟几也故能成天下之务惟神也故不疾而速不行而至圣人之谓也问曰人之性犹圣人之性嗜欲爱恶之心何因而生也曰情者妄也邪也曰邪与妄则无所因矣妄情灭息本性清明周流六虚所以谓之能复其性也易曰乾道变化各正性命语曰朝闻道夕死可矣能正性命故也问曰情之所昏性即灭也何以谓之犹圣人之性也曰水之性清激而浑之者泥沙也方其浑也清性岂遂无有邪久而不动泥沙自沈清明之性鉴于天地非自外来也故其浑也性本弗失及其复也性亦不生人之性亦犹水也问曰人之性本皆善而邪情昏焉敢问圣人之情将复为嗜欲所浑乎曰不复浑矣情本邪也妄也邪妄无因人不能复圣人既复其性矣知情之为邪邪既为明所觉矣觉则无邪邪何由生也伊尹曰天之道以先知觉后知先觉觉后觉者也予天民之先觉者也予将以此道觉此民也非予觉之而谁也如将复为嗜欲所浑是尚不自觉者也而况能觉后人乎曰敢问死何所之邪曰圣人之所不明书于策者也易曰原始反终故知死生之说精气为物游魂为变是故知鬼神之情状斯尽之矣子曰未知生焉知死然则原其始反其终则可以尽其生之道生之道既尽则死之说不学而自通矣此非所急也子修之不息其自知之吾不可以章章然言且书矣
　　复性书下篇
　　昼而作夕而休者凡人也作乎非作者也与物皆作休乎非休者也与物皆休吾则不类于凡人昼无所作夕无所休作非吾作也作有物休非吾休也休有物作邪休邪二者离而不存予之所存者终不亡且离矣人之不力于道也昏不思也天地之间万物生焉人之于万物一物也其所以异于鸟兽虫鱼者岂非道徳之性全乎哉受一气而成形一为物而一为人得之甚难也生乎世又非深长之年也以非深长之年行甚难得之身而不専専于大道肆其心之所为其所以自异于禽兽虫鱼者亡几矣昏而不思其昏也终不明矣吾之生二十有九年矣思十九年时如朝日也思九年时亦如朝日也人之受命其长者不过七十八十年九十百年者则稀矣当百年之时而眂乎九十年时也与吾此日之思于前也逺近其能大相悬邪其又能逺于朝日之时邪然则人之生也虽享百年若雷电之惊相激也若风之飘而旋也可知矣况千百人而无一及百年之年者哉故吾之终日志于道徳犹惧未及也彼肆其心之所为者独何人邪
　　平赋书一篇【并序】
　　孔子曰道千乗之国敬事而信节用而爱人使民以时孟子曰欲轻之于尧舜之道大貉小貉也欲重之于尧舜之道大桀小桀也是以什一之道公私皆足人既富然后可以服教化反淳朴古之圣贤未有不善于为政理人而能光于后代者也故善政者莫大于理人理人者莫大于既富之又教之凡人之情莫不欲富足而恶贫穷四民之苦者莫甚于农人麦粟布帛农人之所生也嵗大丰农人犹不能足衣食如有水旱之灾则农人先受其害有若曰百姓不足君孰与足夫如是百姓之视其长上如仇雠安既不得享其利危又焉肯尽其力自古之所以危亡未有不由此者也人皆知重敛之可以得财而不知轻敛之得财愈多何也重敛则人贫人贫则流者不归而天下之人不来由是土地虽大有荒而不耕虽耕之而地力有所遗人日益困财日益匮是谓弃天之时遗地之利竭人之财如此者虽欲为社稷之臣建不朽之功诛暴逆而威四夷徒有其心岂可得邪故轻敛则人乐其生乐其生则居者不流而流者日来居者不流流者日来则土地无荒桑柘日繁尽力耕之地无余利人日益富兵日益强四邻之人归之如父母虽欲驱而去之其可得邪是以与之安而居则富而可教与之危而守则人皆自固孟轲所谓率其子弟攻其父母自有生民以来未有能济者也呜呼仁义之道章章然如大道焉人莫不知之然皆不能行何也见之有所未尽而又有嗜欲以害之其自任太多而任人太寡是以有土地者无代无之虽莫不知之然而未有一人能行之而功及于后代者由此道也秦灭古法堕井田而夏殷周之道废相承滋乆不可卒复翺是以取可行于当时者为平赋书而什一之法存焉庶几乎有能行之者云尔
　　凡为天下者眂千里之都为千里之都者眂百里之州为百里之州者起于一亩之田五尺谓之步【古者六尺为步古之尺小为兹时之尺四尺八寸则方一寸为古之方一步余三百步六寸二分五厘】一百有四十步谓之亩【古者步百亩与此时不同従俗之数则易行也一亩为古之田三亩】三百六十步谓之里【古者亩百为夫夫三为屋屋三为井井之田九夫三屋方三百步为一里也方一里之田九夫顷异名也】方一里之田五百有四十亩【亩百为顷五顷四十亩也古之里虽小其亩又加小所以古之方一里为田九顷兹时方一里为田五顷四十亩为古之田一十六顷有二十亩也】十里之田五万有四千亩【五百四十顷也为古之田一千六百二十顷也】百里之州五十有四亿亩【五万四十顷也为古之田一十六万二十顷也】千里之都五千有四百亿亩【五百四十万顷也为古之田一千六百二十万顷也】方里之内以亩为屋室径路牛豚之所息葱韮菜蔬之所生植里之家给焉【古者方一里为井为田九百亩农夫八家各受田百亩公田八十亩八家同养公田公事毕然后理私事诗曰雨我公田遂及我私余田二十亩余为闾井屋室兹时里既加大一亩之田为古之田三亩则十亩之田为古之田三十亩校其多少亦相若矣】凡百亩之州为十里者百州县城郭之所建通川大途之所更丘墓乡井之所聚甽遂沟浍之所渠大计不过十里者三十有六有田一十九亿四万有四千亩【一万九千四百四十顷也】百里之家给焉千里亦如之髙山大川则椁其中长缀短而重之一亩之田以强并弱水旱之不时虽不能尽地力者嵗嵗不下粟一石公索其十之一凡百里之州有田五十四亿亩以一十九亿四万有四千亩为之州县城郭通川大途甽遂沟浍丘墓乡井屋室径路牛豚之所息葱韮菜蔬之所生植余田三十四亿五万有六千亩【三万四千五百六十顷也】亩率十亩粟一石为粟三十四万五千有六百石以贡于天子以给州县凡执事者之禄以供宾客以输四方以御水旱之灾皆足于是矣其田间树之以桑凡树桑百人之所沐者谓之功桑太寡则乏于帛桑太多则暴于田是故十亩之田植桑五功一功之蚕取不宜嵗度之虽不能尽其功者功不下一匹帛公索其百之十凡百里之州有田五十有四亿亩以一十九亿四万有四千亩为之州县城郭通川大涂甽遂沟浍丘墓乡井屋室径路牛豚之所息葱韮菜蔬之所生植余田三十四亿五万有六千亩麦之田大计三分当其一其土卑不可以植桑余田二十三亿有四千亩树桑凡一百一十五万有二千功率十取一匹帛为帛一十一万五千有二百匹以贡于天子以给州县凡执事者之禄以供宾客以输四方以御水旱之灾皆足于是矣鳏寡孤独有不人疾者公与之粟帛能自给者弗征其田桑凡十里之乡为之公囷焉乡之所入于公者嵗十舍其一于公囷十嵗得粟三千四百五十有六石十里之乡多人者不足千六百家乡之家保公囷使勿偷饥嵗并入不足于食量家之口多寡出囷与之而劝之蚕以须麦之升焉及其大丰乡之正告乡之人归公所与之当戒必精勿濡以内于公囷穷人不能归者与之勿征于书则嵗虽大饥百姓不困于食不死于沟洫不流而入于他矣人既富乐其生重犯法而易为善教其父母使之慈教其子弟使之孝教其乡党使之敬让羸老者得其安幼弱者得其养鳏寡孤独有不人疾者皆乐其居屋室相邻烟火相接于百里之内与之居则乐而有礼与之守则人皆固其业虽强暴之兵不敢凌自百里之内推而布之千里自千里而被于四海其孰能当之是故善为政者百姓各自保而亲其君其君虽欲危亡弗可得也其在诗曰迨天之未隂雨彻彼桑土绸缪牖戸今女下民或敢予侮此之谓也











　　唐文粹巻四十四上
　　钦定四库全书
　　唐文粹巻四十四下
　　宋　姚铉　编
　　古文丙【揔六十七篇】
　　鹿门隐书六十篇【皮日休】
　　古渔父四篇【刘蜕】
　　时议三篇【元结】
　　鹿门隐书六十篇【并序】　　　皮日休
　　醉士隐于鹿门不醉则游不游则息息于道思其所未至息于文慙其所未周故复草隠书焉呜呼古圣王能旌山夫谷民之善者意在斯乎或曰仲尼修春秋纪灾异近乎怪言虎贲之勇近乎力行衰国之政近乎乱立神祭之礼近乎神将圣人之道多岐而难通奚有不语之义也曰夫山鸣鬼哭天裂地坼怪甚也圣人谓一君之暴灾延天地故讳耳然后世之君犹有穷凶以召灾极暴以市异者矣夫桀纣之君握钩伸铁抚梁易柱手格熊罴走及虎兕力甚也圣人隠而不言惧尚力而虐物贪勇以丧生然后世之君犹有喜角觝而忘政受拔拒而过贤者寒浞窃室子顽通母乱甚也圣人隠而不言惧来世之君为蛇豕民为淫蜮然后世之君犹有易内以乱国通室以乱邦者夏启畜乘龙周穆防瑶池神甚也圣人隐而不言惧来世之君以幻化致其物以左道成其乐后世之君犹有黩封禅以求生恣祠祀以祈欲者呜呼圣人发一言为当世师行一行为来世轨岂容易而传哉当仲尼之时苟语怪力乱神也吾恐后世之君怪者不在于妖祥而在于政教也力者不在于角觝而在于侵凌也乱者不在于衽席而在于天下也神者不在于机鬼而在于宗庙也若然者其道也岂多岐哉
　　民性多暴圣人导之以其仁民性多逆圣人导之以其义民性多纵圣人导之以其礼民性多愚圣人导之以其智民性多妄圣人导之以其信若然者圣人导之于天下贤人导之于国众人导之于家后之人反导为取反取为夺故取天下以仁得天下而不仁矣取国以义得国而不义矣取名位以礼得名位而不礼矣取权势以智得权势而不智矣取朋友以信得朋友而不信矣尧舜导而得也非取也得之仁殷周取而得也得之亦仁吾谓自巨君孟德已后行仁义礼智信者皆夺而得者也悲夫
　　文学之于人也譬乎药善服有济不善济反为害或曰圣人见一善必汲汲慕之夫丹朱商均虽曰不肖岂便毒于豺虎哉何其嗣之逺也且善足以保身不足以保天下噫丹朱商均苟非尧舜之子一身且不自保况天下哉
　　毁人者自毁之誉人者自誉之夫毁人者人亦毁之不曰自毁乎誉人者人亦誉之不曰自誉乎
　　或曰神农牛首蜚仲鸟身信乎哉曰非形也象也夫枭羊防貐尚犹类人况圣贤也哉
　　或曰夏禹为黄熊信乎哉曰非也感也夫简狄吞鸟卵而生契姜嫄履大迹而产稷是也当禹之母梦熊而生耳不然者禹诚是熊吾以圣人为罔象也
　　或曰孟子云予何人也舜何人也是圣人皆可修而至乎曰圣人者天也非修而至者也夫知道然后能修能修然后能圣且尧为唐侯二十而以德盛舜为鳏民二十以孝闻焉在乎修哉后稷之戏必以艺殖焉仲尼之戏必以爼豆焉在乎修哉盖修而至者顔子也孟轲也若圣人者天资也非修而至也
　　穷山人尽行也大江人尽涉也然而不幸者有遇虎兕之暴蛟龙之患者矣岂以是而止哉夫途有遇是患而死者继其踵者惟恐其行之不速也今之士为名与势苟刑祸及流窜至是监刀锯者必名人司流窜者必势士继其踵者惟恐其位之不速也呜呼名与势然也吾患其内虎兕乎蛟龙乎是天不为人幸也非人也其或披林逐虎兕入水婴蛟龙遇其患也是人不为天幸也非天也若是以遇祸则终身所为心之驵侩焉君子不为其所不为小人为其所不为
　　可以威而不威可以杀而不杀难也
　　絜者不观其穷观其富也慎者不观其危观其势也苟当穷能絜当危能慎戒也非真也
　　古之官人也以天下为己累故已忧之今之官人也以己为天下累故人忧之
　　今道有赤子将为牛马所践见之者无问贤不肖必惕惕然皆欲驱牛马以活之也至夫国有弱君室有色妇有欲谋其国欲其室者惟恨其君与夫不罹赤子之祸也噫是复何心哉
　　孟子曰伯夷隘栁下惠不防伊尹五就汤五就桀皮子采亷于伯夷亷于天下不为隘矣择和于下惠和于天下不为不恭矣取志于伊尹志于天下不为大矣天有造化圣人以教化禆之地有生育圣人以养育禆之四时有信圣人以诚信禆之两曜有明圣人以文明禆之噫禆于天地者何独圣人虽禽兽昆虫云物亦不能自顺其化麟凤禆于祥瑞也蛟龙禆于润泽也昆虫禆于地气也云物禆于天也而况于圣人乎况于鬼神乎故纡大君之组绶食生人之膏血苟不仁而位是不禆于禄食也况能禆于天地乎吾乃知是禽兽昆虫云物不窃于天地之覆焘也
　　舟之有仡【五勃反动舟貌】犹人之有道也仡不安也舟之行匪仡不进是不安而安也人之行也犹舟之有仡匪道不行是不行而行也夫秦失仡于项项遗仡于汉是圣人之道不安其所安小人之道安其所不安也
　　伊尹之道一介不以与人一介不以取诸人吾得志弗为也与之以道取之以道天下可也况一介哉伊尹之道近乎执吾去执而取亷者也
　　伯夷不事非君不治非民治则进乱则退吾得志弗为也不仕非君孰行其道不治非民孰急天下以非君乎汤不当事桀文王不当事纣也以非民乎桀民不赴殷纣士不归周矣故伯夷之道过乎高吾去高而取介者也
　　栁下惠何事非君何使非民与恶人言虽袒裼裸防于我侧尔焉能浼我哉吾得志弗为也夫蚍蜉岂过人而有礼哉民之下者亦若是而已栁下惠之道过乎溷吾去溷而取辨者也
　　于戏黄巻之内圣贤者皆在焉慕而不及爱而不可必郁郁于厉夫至乎是者为心乎为身乎心则劳身则惫呜呼道果不在于自用
　　古之奢也吾不奢古之俭也吾不俭适管晏之中或可矣噫古之奢也僭今之奢也滥古之俭也性今之俭也名
　　学而废者不若不学而废者学而废者恃学而有骄骄必辱不学而废者愧已而自卑卑则全
　　勇多于人谓之暴才多于德谓之妖
　　小善乱德小才耗道
　　以有善而不进以有才而不修孔门之徒耻也
　　古之隐也忘在其中今之隐也爵在其中
　　吏不与奸罔期而奸罔自至贾竖不与不仁期而不仁自至呜呼吏非被重刑不知奸罔之丧己贾竖非遭极祸不知不仁之害躬也夫易化而善者齐民也唯吏与贾竖难哉
　　人之肆其志者其如后患何
　　圣人能与人道不能与人志
　　呜呼才望显于时者殆哉一君子爱之百小人妬之一爱固不胜于百妬其为进也难
　　不以尧舜之心为君者具君也不以周公伊尹之心为臣者具臣也
　　造父善御不能御驽骀公输善匠不能匠散木吾知夫不教之民也岂易御而易匠者哉阳货者仲尼之驽骀也互乡者仲尼之散木也
　　或曰子之道有以迈千人子之貌固不足加于众噫何哉曰亦何异哉伊臯亦人耳孔顔亦人耳
　　不思而立言不知而定交吾其惮也
　　知道而不行知贤而不举甚乎穿窬也夫盗也者不能尽一室也不行道足以丧身不举贤足以亡国
　　金贝珠玑非能言而利物者也至夫有国者寳之甚乎贤惜之过乎圣如失道而有乱国且输人况夫金贝珠玑哉
　　圣人行道而守法贤人行法而守道众人侮道而货法古之决狱得民情也哀今之决狱得民情也喜哀之者哀其化之不行喜之者喜其赏之必至
　　周公为天子下白屋之士今观于一命之士接白屋之人斯礼遂亡悲夫
　　幸君之急而见惩糺巳之雠而为直因躬不好者而为亷因人不乐者以为正大人不由也
　　圣人之道犹坦途诸子之道独斜迳坦途无不之也斜迳亦无不之也然适坦途者有津梁斜迳者苦荆棘三王之世民知生而不知化五帝之世民知化而不知德
　　毁人者失其直誉人者失其实近于乡原之人哉惮势而交人势劣而交道息希利而友人利薄而友道退
　　明君善全臣者不狎哲士善全友者不昵
　　或曰我善治苑囿我善视禽兽我善用兵我善聚赋古之所谓贼民今之所谓臣
　　虸蚄能害稼不能害人奸邪善害人害稼者有时而稔是不害也虽有祝鮀之佞宋朝之美其害人也可胜道哉
　　或问君子之道何如则可以常行矣曰去四蔽用四正则可以常行矣曰何以言之见贤不能亲闻义不能伏当乱不能正当利不能节此之谓四蔽道不正不言礼不正不行文不正不脩人不正不见此之谓四正鹓鸾不常见君子慕焉鸎鸠常见小人捕焉噫君子之出处亦犹夫鹓鸾而巳矣
　　不位而尊者曰道不货而富者曰文噫吾将谓得时乎尊而骄者不为矣吾将谓失时乎冨而安者吾为矣或曰将处乎世何如则可以免乎谤曰去六邪用四尊则可矣曰何以言曰諌未深而谤君交未至而责友居未安而罪国家不俭而罪嵗道不高而凌贵志不定而羡富此之谓六邪也自尊其道尧舜不得而卑也自尊其亲天下不得而诎也自尊其己孩孺不得而娯也自尊其志刀锯不得而威也此之谓四尊也
　　爱虽至而不□雠巳危而不济势方盛而知足利正中而识已岂小人之能哉
　　以俭而获罪犹逺乎奢以退而遇谤尚愈乎进
　　弓箕之家生子而舍乎弓箕陶旊之家生子而舍乎陶旊噫吾之道犹弓箕乎陶旊乎
　　自汉至今民产半入乎公者其唯桑羊孔仅乎衞青霍去病乎设遇圣天子吾知乎桑孔不过乎贾竖衞霍不过乎士伍
　　古之杀人也怒今之杀人也笑
　　古之用贤也为国今之用贤也为家
　　古之酗醟也为酒今之酗醟也为人
　　古之置吏也将以逐盗今之置吏也将以为盗
　　或曰杨墨有道乎曰意钱格簺皆有道也何啻乎杨墨哉吾知夫今之人嗜杨墨之道者其一夫之族耳
　　古渔父四篇【有后序】　　　　　　刘蜕
　　叟行山逐禽而逢虞人虞人反以罟而猎叟叟欺虞人以事鬼神而得逸他日叟之子壮围山而雠猎吾父者曰今日凡在山泽杀无赦虞人亡于大泽虞之父教之以渔渔利厚于罟末之年富于泽上及闻叟将杀其子于帝侧帝教之以渔天下天下之利厚于陶稼末之年富于九州渔者常以此自笑而闻于士师士师以法执之渔者对曰始臣学渔不学笑天下而天下入臣笑舜闻之亦曰始朕学事叟不学受天下禅而天下禅朕海冥之后渔者啼而奔帝辛曰始风防水上鱼聚臣舟臣垂之十钩鱼方眡臣钩未及吞而雷惊臣舟夫雷不发而震盍戮于爕理者辛应曰尔不得鱼市不阙鱼亦殷人得鱼耳夫多渔而垂之十钩鱼必争而且畏后其饵然而犹相与眡其钩岂非君其饵薄乎何戮之有防子自旁闻之亦曰殷饵薄矣臣不受戮殷民惊矣抱祭器而入周
　　暮有二舟还而争一舟于中流空舟中者恃其无伤舟中也则盛鬭以薄两舟果与俱覆明日讼于王王以其罪均也平于二渔既而空舟者归告其子曰吾胜矣覆彼所载载鱼者归亦告其邻曰吾胜矣其邻笑曰罪均而子独覆所载孰谓胜乎
　　有置鱼于苇间仰见鸣鸢集其上乃冠木于器旁以惧之明日泽西渔者乃刻材泽畔前日置鱼者目眡而去而三年不敢渔其妻笑曰始伪以绐一器之鱼学伪得盗一泽之利
　　篇后序
　　防昌甲子嵗余于西塞岩下见版洗而得渔父书七篇尚多古文然其三篇甚怪妄浅近类词赋今皆舍之其四篇余特为之笺正其文字然前二篇文有高致后二篇则托寓鄙狎以其颇有讥动余亦存之然不知其年代故谓之古渔父
　　时议三篇【并表】　　　　　　　　元结
　　臣结言自以昏庸无堪逸浪江海陛下忽降公诏逺徴愚臣陛下岂不以凶逆未除盗贼屡起百姓劳苦力用不足将社稷大计与天下图之者乎荒野贱臣始见轩陛又拘限忌讳不能悉下情以上闻则陛下安用烦劳车乘招礼贤异臣实不能当君子之羞受小人之辱故编舆皁之説为三篇命曰时议敢以上闻抵冐天威谨伏待罪臣结顿首谨上
　　时议上篇
　　时之议者或相问曰往年逸乱之兵东穷江海南极淮汉西抵秦塞北尽幽都今赵衞之疆悉为盗有凶勇之徒攻四方者防百余万如屯守三京从衞魁帅者不计当时之兵可谓强矣当时人心已不固矣天子独以数骑仅至灵武引聚余弱凭凌强冦顿军岐阳师及渭西曾不逾时竟能摧坚锐复两京逃降逆类悉収河南州县今河北陇险奸逆尚余今山谷江湖稍多亡命今所在盗贼屡犯州县今天下百姓或转徙流亡今临敌将士多喜奔散今贤士君子不求任使天子往在灵武至于凤翔无今日兵革而能胜敌无今日禁制而无亡命无今日威令而盗贼不起无今日财用而百姓不亡无今日封赏而将士不散无今日朝廷而人思任使何哉岂天子能以弱制强不能以强制弱岂天子能以危求安而忍以未安忘危时之议者或相对曰此非难言甚易言矣天子往年悲恨陵庙为凶逆伤污怨愤上皇忽南幸巴蜀哀伤宗戚多见诛害惊惶圣躬动息无所是以勤劳不辞亲抚士卒与人权位信而不疑渇闻忠直过则善改如此所谓以弱制强以危求安今天子重城深宫燕私而居冕旒清晨缨佩而朝太官具味当时而食太常修乐和声而聴车国机务叅详而进万姓疾苦时或不闻而廐有良马宫有美女舆服礼物日月以备休符佳瑞相继而有朝廷歌颂盛德大业四方贡赋尤异品物公族姻戚喜贺帝防谐臣戏官怡愉天顔而文武大臣至于公卿庶官皆权位爵赏名实之外似巳过望此所以不能以强济弱忍以未安忘危若天子能视今日之安如灵武之危事无大小皆若灵武何防盗强弱可言当天下曰无事矣
　　时议中篇
　　时之议曰或相谓曰吾闻道路云云说士人共自谋曰昔我奉天子拒凶逆胜敌则家国两存不胜则家国两亡所以生死决战是非极谏今吾属名位巳重货财己足爵赏己厚勤劳已极天下若安吾何苦哉天下若不安吾属外无仇雠相害内无穷贱相迫何苦更当锋刃以近死乎何苦更忤人主以近祸乎又闻曰呜呼吾州里有忠义之者仁信之者方直之者今或有病父老母孤儿寡妻如身能存者皆力役乞丐冻馁不足况于死者父母妻子人谁哀之又闻曰今天下残破苍生危急受赋役者多寡弱贫独流亡死生悲忧道路盖亦极矣天下若安我等岂能陇亩以自处若不安我不复以忠义仁信方直死矣纵有盗于我者安则随之人且如此其然何故时之议者相对曰今国家非欲其然盖失于太明太信而然耳夫太明则见其内情将藏内情则罔惑生焉罔上惑下能令必信信可必矣故太信焉太信之中至奸元恶卓然而存如此使朝廷遂亡公直天下遂失忠信苍生遂益宛怨如公直亡矣忠信失矣寃怨生矣岂天子大臣之所喜乎将欲冶之能无端由吾属议于野者又何所及
　　时议下篇
　　时之议者或相问曰今天子思安苍生思灭奸逆思致太平方力图之非不勤劳今四年矣而説者异之何哉时之议者或相对曰如天子所思如説者所异天子大臣非不知之凡有制诏皆常言及言虽殷勤事皆不行前后再三颇类诸戏今或有仁恤之令忧勤之诏人皆族立党语指而议之其由何哉以言而不行之故也天子不知其然以为言虽不行足堪沮劝呜呼沮劝之道在明审均当而必行也必不行矣有言何为自太古已来致理兴化未有言之不行而能至矣若天子能追行已言之令必行将来之法且免天下无端杂徭且除天下随时法且去天下拘忌烦令必任天下贤异君子屏斥天下凡邪小人然后推仁信威令与之不惑此则帝王常道何为不及




　　唐文粹巻四十四下
　　钦定四库全书
　　唐文粹巻四十五
　　宋　姚铉　编
　　古文丁
　　言语对答十八
　　拜禹言【李翺】
　　拜岳言【陈黯】
　　冶家子言【陆防】
　　齐处士言【袁皓】
　　英雄之言【罗隐】
　　言毉【李华】
　　齐诛阿大夫语【牛僧孺】
　　设毛延寿自解语【程晏】
　　对禹问【韩愈】
　　济为渎问【李甘】
　　寒泉子对秦惠王【陆防】
　　齐司防对【程晏】
　　真龙对【盛均】
　　愚溪对【栁宗元】
　　纪梁公对【杨防】
　　荅问諌者【陈黯】
　　经防五
　　文道元【尚衡】
　　禹诰【陈黯】
　　逸书【白居易】
　　疑经【司空图】
　　正尸祭【皮日休】
　　拜禹言　　　　　　　　　　李　翺
　　贞元十五年六月二十九日陇西李翺敬再拜禹之堂下自宾阶升北面立弗敢叹弗敢祈退降复敬再拜哭而归且歌曰惟天地之无穷哀人生之长勤往者予弗及来者吾弗闻已而已而
　　拜岳言　　　　　　　　　　陈　黯
　　黯自闗东随计来阙下经华岳祠有巫导以祈谒乃彻盖整衣馨炉沥觞頫拜而前缄黙而退巫曰客是行也务名邪官邪胡为乎有祈礼而无祈词神之蠁而荅盍舒乃诚曰余其来拜【句】以岳长羣山犹人之有圣贤草木之有松兰百川之有河海鳞羽之有虬鸾屹屹崇崇干霄柱空载国祀典冝人攸宗拜之思尽乎余之敬词之黯惧乎神之聪且神视果高而聴果深必福其善而祸其淫余行合乎神也必照而临如欺乎神也祈之乎何心巫兮余言无妄兮为妄言者之箴
　　冶家子言　　　　　　　　　陆防
　　武王既伐殷悬纣首有泣于白旗之下者有司责之其人曰吾冶家子也数十年间载易其镕范矣今又将易之不知其业故泣吾祖始铸田器嵗东作作必大售殷赋重秉耒耜者一墢不敢起吾父易之为工器属宫室台榭侈其售倍民凋力穷土木中辍吾易之以为兵器防诸侯伐殷师旅战阵其售又倍前也今周用钺斩独夫四海将奉文理吾之业必坏吾亡无日矣武王闻之惧于是包干戈劝农事冶家子复祖之旧
　　齐处士言　　　　　　　　　袁　皓
　　齐祖受宋禅大宴卿士顾谓丞相曰予不肖幸有天下非百执事羽翼小子共拯宋人之溺也然予不敢易时而侮器使治逾十载致黄金与土同价朝臣称贺内外諠懽快喜相声日走天下齐封父闻而庆曰宋人生矣而告乡处士处士闻而泣曰舍虎逢狼改时而亡吾为宋人幸未死果涂炭于齐矣新主之言岂成圣人之道邪君王知黄金贵于土不知百姓视土贵于黄金吾闻古者土地之封在于民阜而国殷土有林木民时而取土有醎卤民时而煑土有禾黍民时盈庾金玉在山桑麻在原圣人不禁无私无官死者有土生者有田圣人乐而百姓同百姓忧而圣人然【句絶】秦传乱国之疾百姓之苦莫痊汉壤既广百姓饶矣土地之利百姓莫时而窥之金玉山在山醎卤在田取块土者犯禁而死生无土而可以田殁无土而及乎泉生则税蠹而郡蚕邑克而吏齧吾视宋人之萍乆矣未见守人有寸土者君王茍欲致民于生地不若薄民之赋贻民之利知百姓贵土于黄金则其民受福于齐矣封父敬而谢曰吾将闻执政可乎处士曰否是欲急挈吾于祸矣惟父勿施吾将狂
　　英雄之言　　　　　　　　　　罗　隐
　　物之所以有韬晦者防乎盗也故人亦然夫盗亦人也冠屦焉衣服焉其所以异者退让之心贞亷之节不恒其性耳视玉帛而取者则曰牵于寒饿视国家而取者则曰救彼涂炭牵于寒饿者无得而言矣救彼涂炭者则宜以百姓心为心而西刘则曰居宜如是楚籍则曰可取而代噫彼必无退让之心贞亷之节盖以视其靡曼骄崇然后生其谋耳为英雄者犹若是况常人乎是以峻宇逸游不为人之所窥者鲜矣
　　言毉　　　　　　　　　　　李　华
　　晋侯方图秦既而有疾秦伯和毉和视之将行戒之曰邻国相病大夫何以为行对曰臣不发药石请以词痊晋侯而国无害秦伯恱以卿礼遣之和至于晋晋君幄铜鞮之宫凭丰肥倚柔容更衣被珠玉者百许人膳夫列鼎于庭而后延客客辞曰始受命于寡君以除君疾为役今大国反以色与食病臣非臣所及也中军师对曰此寡君待先生之礼也不意为过敬惟所择客曰臣辔而驰千里形甚劳而气不足所欲者酒一盛果一器腒鱐佐饭而已其余不敢烦大国再拜受赐而诊之曰君声流而阳气浊而浮色寒而容壮与楚王相若亦可为也亦不可为也晋侯曰楚子何如而方寡人客曰臣尝聘楚楚境大而富山川林薮之盛逾淮而竟南海晋与齐秦不敌也晋侯曰寡人未尝涉楚且置楚王愿闻其国之説客曰君不念臣亦未究楚封疆之事直所以见言之楚也近郊去郢尚三百里引车登冈平视诸宫丹素烛天仰不见空如水漂浮半在其中沧波动摇低昻随风蔼蔼南极山松不尽乍伏乍起叅差高卑流云重轻或灭或明道路緜緜萦山绕川车盖如轩稍觉登原赤霄冐顶举手摩天向之高者乃在车下隂谿冥冥投石无声状其乳苑之内则连山黯以当户容杳杳而嶪嶪若坚刃与慢涂呀将拆而复合露封隙之嵌空声小往而大荅耸崖岘以日爌【呼朗反】穿偃仆而云罯【乌合反】滨江臯衍百里芳草往往白沙日炙皛溔【俞皎反】緑野芊緜走举苍连箘簵楩梓橘柚之林密孕元气寒暑若一翳不流风幽不漏日猨狙飞走经息百态啾啾互号终昕竟晦坠英纷目如雪蔽路四望无人移足没屦黄鸟时鸣白鹇飞度临险噉江江隗为潭庱庱【刃淩反】不动常有神怪鱼涵泳露鳞出介纎草以防风飐【职琰反】波起崩涛迸沫势不得止精怖魂怕毛骨洗【初崚反】然攀木瞑眸犹惧踣泉頺麓防冗繁源鼻歕支流瀯瀯【锄耕反】合注汤汤昼夜有声当暑清凉透崖扑湍跃而后逝疑可及忽似无际旋【去】回榾【胡骨反】【铺明反】泊【铺郭反】兊宕辊【妬本反】石敌磨火发川上才夷又亚倾沙委浪白烟防苍通波满望澹澹滟滟乆而生垠淅淅飞雨冥冥起云沅湘春生苍梧日晚声与聴尽色随望逺苹荇荷盖组绣一川愕羽族之多名纷合散于水间泛随流而将下时逆浪而复还喧呼雷骇沈起云翻两不相伤貌豫体闲縁涯叠观照江成霞碧水涟漪浅深见沙旁经闱闼溢浸栏槛上有嫔嫱緜音入云侵杳眇而将絶随隤风而复闻齐宋郑衞之乐张于宫中撞金击石草木竞发坚城雉坼崇山峰坠鸟兽狂悸淮湖皆沸首饰戴千金一膳顷千家耻不相及者以粒计仓禄之众半于平人秣马之费倍于租入其余竒丽之富奉养之侈率与是侔楚王甚泰而楚人甚病申叔请老而不与政言未毕晋侯舒气而伸干曰向先生言亦可为也何哉客曰此未足累楚故曰可为也若张而无厌则不可为也晋侯色生力起斥御者撤膳羞而请曰先生终説寡人病幸间矣客乗时而动之曰楚使令尹司马理兵于北疆以临邑邑大夫少者则请开闗以战老者则曰君务息人楚恃其富强因侈生欲未足畏也寡君乃发府将赒而四境寡小君以四时之用为请寡君曰是出于人而归于人无人则无是夫何爱焉申命上大夫布币于人而谢之曰孤不德使尔父兄子弟不自保于楚师故罄以相劳秦人感君皆泣妇人处子亦请执报楚楚朝闻而夕巻师君臣震伏而受职于秦此先王不战之术也晋侯恍然以楚事而照于晋遂辍谋秦由是大国修好小国来朝戎狄皆附客果以词痊晋故曰言毉
　　齐诛阿大夫语　　　　　　　牛僧孺
　　齐威王谓阿大夫曰汝孰愿吾左右哉曰近吾君者也王曰吾以阿民寄汝是则割吾忧于心者而谓给吾使于宫者为近邪夫宫中之近不过为吾折支矣吾体有所贵是亦有所贱岂以反贵于心乎故入宫之职非近也入心之职为近也顺顾走指出入无方者艺之至也授印于外不必在宫者信之至也汝在吾所以依也比吾所以艺不愧冕衣裳哉今则戮汝使卿大夫识逺近之正于是羣臣快贺而国大治君子曰正室之明莫盛乎午者左右隂不至也如齐威安有不明乎
　　设毛延寿自解语　　　　　　程　晏
　　帝见王嫱美召寿责之曰君欺我之甚也延寿曰臣以为宫中美者可以乱人之国臣欲宫中之美者迁于胡庭是臣使乱国之物不逞于汉而移于胡也昔闳夭献美女于纣而免西伯齐遗女乐于鲁而孔子行秦遗女乐于戎而间由余是岂曰选其恶者遗之美者留之邪陛下以为美者是能乱陛下之德也臣欲去之将静我而乱彼陛下不以为美者是不能乱我之德安能乱彼谋哉臣闻太上无乱其次去乱其次迁乱今国家不能无乱陛下不能去乱臣为陛下迁乱耳恶可以为美为彼得乎帝不能省君子曰良画工也孰诬其货哉
　　对禹问　　　　　　　　　　韩　愈
　　或问曰尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深曰然则尧舜何以不忧后世曰舜如尧尧传之禹如舜舜传之得其人而传之尧舜也无其人虑其患而不传者禹也舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑民也则深矣传之子而当不淑则奈何曰时益以难理传之人则争末前定也传之子则不争前定也前定虽不当贤犹可以守法不前定而不遇贤则争且乱也天之生大圣人也不数其生大恶也亦不数传诸人得大圣然后人莫敢争传诸子得大恶然后人受其乱禹之后四百年然后得桀亦四百年然后得汤与伊尹汤与伊尹不可待而传也与其传不得圣人而争且乱孰若传之子虽不得贤犹可守法曰孟子之所谓天与贤则与贤天与子则与子者何也曰孟子之心以为圣人不茍私于其子以害天下求其説而不得从而为之辞
　　济为渎问　　　　　　　　　李　甘
　　北诸侯来朝过温温令送于温指问水名令曰济也侯曰岂济渎邪令复曰然侯曰河吾望也其横千里浑猛如涨无风或毁舩杀人得清淇洹漳之水不加深别为九河不加狭彼所以为渎也今尽济水之力载数石之舟广不能横深不能浮而曰与河同灵等秩吾不识先王班祀之意也令曰济南去数十里过河矣寡介如此驰狂浊中未尝波渝气夺别河而潜积沙连块千里不压不翳益壮其流帅汶而东终能发山输海此其所以为渎也今河负其强大自积石不防趋海往来戎狄间胁泾渭沣漆汾洛伊沁之水以滋其暴决愁民生中土患势逆曲多穷始归海此皆济水所羞也执事岂以大为贤乎侯黙然
　　寒泉子对秦惠王　　　　　陆蒙
　　寒泉子秦之处士见秦惠王曰客有自赵来以约从连横事説大王者为谁惠王曰东周人蘓秦也寒泉子曰书十上王弗聴有之乎曰然其道如王王邪霸邪曰黜其霸以济王乎曰然则何上书之烦而用之疎乎惠王曰防鸡不能混雷霆婴儿不能抗乌获者响与力悬絶故也蘓子诚辩矣安能以三寸舌谋山东诸侯使西面朝秦者乎寡人非不知不破一领申不折一只矢之为利也顾其犹捕风耳诸侯不可一非一朝也齐桓晋文之伯也始若胶附终若冰拆岂止连鸡不能俱上于栖而己哉寡人塞耳义弗闻也寒泉子曰不然夫齐荆三晋之人病于兵乆矣方城之金十九为兵一为镈铫董泽之蒲十九为干一为箕卷父子兄弟之血前后溅野草齐魂为燕氛赵骨化魏土凄痛之声入金石出匏闻之者悄慼酸屑泣不自禁一旦有人谓曰朝与秦连衡暮得帖帖安卧秦亦厌战虽鼔牙颊未能吞诸侯秦休而强吾亦勇而奋矣设有辩口安能反覆乎大王不用秦诏一武士尺鐡断其颈无令车轮辗闗下土使东诸侯闻其言合从散横东向以背秦王出则夺气入则包羞及其殆也披土地以奉雠国独不念秦仲之业艰难乎春秋祀事何面目见宗庙惠王卒勿用寒泉子耕于鄙赵即封蘓季子为武安君六国果奉教秦闭闗十五年
　　齐司防对　　　　　　　　　程　晏
　　齐境多防司防不理景公召司防让之反诤公曰请理君朝廷之防也公曰君废其职反责我欲乱其责也曰不然君不闻鼷鼠之牙乎食人与百类虽囓尽而不痛俗谓之甘口防也鲁国之牛闻食其角矣请以是讽焉牛之寝龁有蛟蚋挠其肤毛必知鼔耳摇尾以挥之及鼷防食之即不知痛也防之一牙岂不甚于蛟蚋之噆乎以其口甘虽贯心彻骨而不知也况其角乎公诚职臣以司宼请司朝廷之防然后司封疆之防也朝廷之防其鼷防乎食君之角矣又将贯骨与心也是患大而君不知也封疆之宼蚊蚋乎但挠君之肤毛耳君将鼔耳摇尾以挥之是患小而不知大也臣所以急其大而不知慢其小而得知也景公不喻竟坐司宼以不事晏子曰司防死田氏为鼷防于齐矣
　　真龙对　　　　　　　　　　盛　均
　　客有抽时贤待己之礼与叶君爱龙意于座曰叶公好假而惮其真诚然乎均曰即飞出丹青者殊非真翔来庭宇者愈假矣何则夫灵济于物无求于物无求于人实龙徒也今闻叶公鳞画其象则摹形趋之是欲滋乎豢养宛蛇鱼类耳真乌在哉曰然则扰干夏鬬于郑者非邪曰妖而怪所以幽王身子产不礼焉率假物矣彼其真龙者道能神化其流多派或蟠于天或巢于田或翼于人或为马或为劒有侔于此靡徒不居其在天也枢纽隂阳不蹉厥当其在田也赡疆土庶彚蕃庑其在人也珠媚心澜呀成智门其为马也匝体柔油徧崇九州其为剑也鬼泪淫淫秩江万寻至如挟云则十雨时濡衔照则三光舒是羣龙也緜古今而不僵渥生人以无倦圣贤在上将利益于物天下无道必亢悔于时岂独矫矫栏端露威于叶公而夸爪喙哉是谓妖怪假物也客皴眉而俯不敢言
　　愚谿对　　　　　　　　　　　栁宗元
　　栁子名愚谿而居五日谿之神夜见梦曰子何辱予使予为愚邪有其实者名固从之今予固若是邪予闻闽有水生毒雾厉气中之者温屯呕泄藏石走濑连舻糜解有鱼焉劒牙锋尾而兽啼是食人必断而跃之乃仰噬焉故其名曰恶谿西海有水散涣而无力不能负芥投之则委靡垫没及底而后止故其名曰弱水秦有水掎汨泥淖挠混沙砾视之分寸眙若睨壁浅深险易昧昧不觌乃合清渭以自彰秽迹故其名曰浊泾雍之西有水幽险若漆不知所出故其名曰黒水夫恶弱六极也浊黒贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方舟朝夕者济焉子幸择而君予而辱以无实之名以为愚卒不见德而肆其诬岂终不可革邪栁子对曰汝诚无其实然以吾之愚独好汝汝恶得避是名邪且汝不见贪泉乎有饮而南者见交趾寳货之多光溢于目思以两手左右攫而怀之岂泉之实耶过而往贪焉犹以为名今汝独愚者居焉乆留而不去虽欲革其名不可得矣夫明王之时智者用愚者伏用者宜近伏者冝逺今汝之托也逺王都三千余里仄僻廻隐蒸郁之与曹螺蜯之与居惟触罪摈辱愚陋黜伏者日骎骎以游汝闯闯以守汝汝欲为智乎胡不呼今之聪明皎厉握天子有司之柄以生育天下者使一经于汝而惟我独处汝既不能得彼而见获于我是则汝之实也当汝为愚而犹以为诬宁有説乎曰是则然矣敢问子之愚何如而可以及我栁子曰汝欲穷我之愚説邪虽极汝之所往不足以申吾喙涸汝之所流不足以濡吾翰姑示子其略吾茫洋乎无知冰雪之交众裘我絺溽暑之烁众从之风而我从之火吾荡而趋不知太行之异乎九衢以败吾车吾放而游不知吕梁之异乎安流以没吾舟吾足蹈坎井头抵木石冲行榛棘僵卧虺蜴而不知怵惕何丧何得进不为盈退不为抑荒凉昏黙卒不知克此其大凡者也愿以是汗汝可乎于是谿神深思而叹曰嘻有余矣是及我也因俯而羞仰而吁涕泣交流举手而辞一晦一明觉而莫知所之遂书其对
　　纪梁公对　　　　　　　　　杨　防
　　天后幽中宗之后有不下阃闱移六合之志故徐敬业唐之竒等于扬州起兵以兴复唐室然皆不旋踵而退遂引用酷吏开罗织之门以慑伏内外一日狄梁公独对天后曰吾自用俊臣思正来朝臣知所惧否梁公曰朝廷小人不达天命或有异议然陛下以木有一实之蠧将翦树而弃之乎锦有一防之汗将全匹而燔之乎养隼者诚欲其鸷于乌鸢乎鸷于鸾凤乎鸷而无别不如不鸷矣天后黙然
　　荅问谏者　　　　　　　　　陈　黯
　　或问古之士能直谏不君之君者其谁为最曰有谏者齐人茅焦曰夏无龙逢耶殷无比干邪曰不以之无而功德相辽耳夫谏者不独以言之忠而欲其气雄不独其名之彰而欲其事立四者克备是为难矣昔嬴政吞噬羣雄以取天下豪暴奢侈古初无先故非必为而谏必拒当迁太后于雍有及泉之誓凡戮谏者二十七人矣天下忠赤之士莫不囚气鎻词是时焦能独勇果不顾其威肉视虎狼冰顾鼎镬谔谔造廷折其四失俾暴主悔非迁善而从其言由是骨肉之防断而再续君臣之义舍而再交谏诤之路塞而再启皆由焦之功也噫忘躯狥忠亦谏者之职然死于二十七人之后不难乎其心哉进谏于二十七人之后不难乎其词哉斯可谓言忠气雄名彰事立备矣岂若龙逢谏桀比干谏纣徒自柔声婉词而又身不免事不立其足为茅先生之徒欤问者喜而退
　　文道元【并序】　　　　　　　尚　衡
　　天寳初适于平阳平阳太守稷山公则衡之从考舅雅好古道崇尚词客当今文人相与多矣尝叹曰取士之道才其难乎或精文而薄于行或敦行而浅于文斯乃有失其道一至于此顾衡曰吾尝语尔知言尔其言之衡私门以文塲而进五世鄙虽不嗣忝借余休敢着元以叙其事元曰文道之兴也其当中古乎其无所始乎且天道五行以别纬地道五色以别方人道五常以别德易曰观乎天文以察时变观乎人文以化成天下非五纬孰可以知天非五方孰可以辨地非五常孰可以化人文之为道斯亦逺矣天人之际其可得于是乎夫卦始乎三画文章之阃大抵不出乎三等斯乃从人而有焉工与不工各区分而有之君子之文为上等其德全志士之文为中等其义全祠士之文为下等其思全思也可以纪物义也可以动众德也可以经化化人之作其惟君子乎君子之作先乎行行为之质后乎言言为之文行不出乎言言不出乎行质文相半斯乃化成之道焉志士之作介然以立诚愤然有所述言必有所讽志必有所之词寡而意恳气高而调苦斯乃感激之道焉词士之作学古以抒情属词以及物及物胜则词丽抒清逸则气高高者求清丽者求婉耻乎质贵乎清而忘其志斯乃頽靡之道焉古之人贵有文者将以饰行表德见情着事杼轴乎天人之际道达乎性命之元正复乎君臣之位昭感乎鬼神之奥茍失其道无所措矣君子也文成而业着志士也文成而德防然今之代其多词士乎代由尚乎文者以斯文而欲轨物范众安邦叙政其难致乎化成悲夫敢着元庶观文章之道得防之际悔吝之所由焉
　　禹诰　　　　　　　　　　　陈　黯
　　禹贤益以天下授益采其讴歌之所归卒让于启故启不由父授而书无典训黯追其首作禹诰呜呼惟位于君惟父于民禅授无防亲亲惟其人德之肖仇敌可道之违昵爱不可茍昔尧舜传人今吾传家孰不知其私耶所以然者天人之意然也汝其念之陶者土之器也持之得其人则完不则毁位者国之器也持之得其人则治不则乱吾得之惟艰汝继之无忘其难茍汝后之不克肖冝复于尧舜之道归于有德勿以吾传之为世有之呜呼不贤而毁其器俾后源私而罪吾也汝其念之
　　逸书　　　　　　　　　　白居易
　　汤征诸侯葛伯不祀汤始征之作汤征葛伯荒怠败礼废祀汤専征诸侯肇徂征之汤若曰格尔三事之人逮于有众启乃心正乃容明聴予言咨尔先格王有彛训曰禄无常荷荷于仁福无常享享于敬惠乃道保厥邦覆乃德殄厥世惟葛伯反易天道怠弃邦本虐于民慢于神惟社稷宗庙罔克尊奉暨山川鬼神亦靡禋祀告曰罔牺牲以供爼羞予卑厥牛羊乃既于盗食曰罔黍稷以奉粢盛予佑厥稼穑乃困于仇饷今尔众曰葛罪其如予予闻曰为邦者祗奉明神抚绥蒸民二者克备尚克保厥家邦吁废于祀神震怒肆于虐民离心顷绳契以降暨于百代神怒民叛而不颠挤者匪我攸闻小子履以凉德钦奉天威肇征有葛咨尔有众克济厥功其有儆师徒戒车乗敬吾事者有明赏其有罔率职罔戮力不龚命者有常刑明赏不常刑无赦呜呼朕告汝众君子监于兹钦哉懋哉罚及乃躬不可悔
　　疑经　　　　　　　　　　　司空图
　　经曰天王使来求金又曰求车岂天王之使私有求于鲁邪不然传闻之误耳若诸侯之使来求金则谓求可矣若致天子之命徴于诸侯其可谓之求耶且率土之人与其货殖皆一人之所有父之财守于其子则用不莫不恭命其可谓之求乎春秋之防尊君卑臣岂圣人为鲁不为周邪书云天王守于河阳尚为晋侯讳召天子岂可不为周讳其过哉纵天王制用失节多取于诸侯而欲垂诫即书于周史可矣若书于诸侯之史是悔悋其货而侮王命也王祭亦不供矣必非圣人之文也必若王人责其稽命曷不书曰天王使某责贡金傥以取金为不文曷不曰天王使某来徴贡金亦讥在其中矣以是愚疑仲尼书天王使来【句絶】求金是使乎私自求而惩之也不然求与责文或相近传冩之误焉不尔何子夏之徒不能措一言哉舍此而讥诃皆小小者耳
　　正尸祭
　　圣人知生足其事事之知死不足其思制之生象其死穷其思也尸象其生极其敬也夫礼也者足以守不以加加则足以加不以阙阙则怠足以阙不以废废则乱故礼享立尸于庙王则迎有拜有醑尸有酢所以立象生之敬也今视唐礼皇帝神降而拜象乎妥尸受福于神象乎酢尸呜呼唐有天下化乎三百年其礼典赫然可以蠛汉蠓魏岂不能守周孔礼制哉故曰不以加加则弊礼无匜盥之文汉魏以来加之是也以加不以阙者周官射人祭祀则賛射牲王亲射也自汉魏以来惟以毛血为荐是也足以阙不以废古者屈到嗜芰屈建荐之谓乎非礼梁氏祀以蔬食是也呜呼读汉魏及梁书代无其人忍使其礼蔽怠废阙相接至此耶岂天然之使侯吾唐之人其逸典哉是宗庙祭尸不当废也已










　　唐文粹巻四十五
　　钦定四库全书
　　唐文粹巻四十六
　　宋　姚铉　编
　　古文戊【揔二十四首】
　　读四
　　读荀【韩愈】
　　读墨子
　　读鬼谷子【来鹄】
　　读司马法【皮日休】
　　辩九
　　讳辩【韩愈】
　　辩文【独孤郁】
　　辩谋【陈黯】
　　辩害【罗隐】
　　时辩【沈顔】
　　三子言性辩【杜牧】
　　象耕鸟耘辩【陆防】
　　太毕仙掌辩【王涯】
　　庐江四辩【卢潘】
　　解十一
　　进学解【韩愈】
　　仲尼不厯聘解【盛均】
　　文之章解【韦筹】
　　获麟解【韩愈】
　　国之兴亡解【李华】
　　象刑解【沈顔】
　　工器解【程晏】
　　人旱解【盛均】
　　归解书彭阳公碑隂【朱阅】
　　命解【李翺】
　　叛解【李甘】
　　读荀　　　　　　　　　　　韩　愈
　　始吾读孟轲书然后知孔子之道尊圣人之道易行王易王霸易霸也以为孔子之徒没尊圣人者孟氏而已晚得扬雄书益尊信孟氏因雄书而孟氏益尊则雄者亦圣人之徒欤圣人之道不传于世周之衰好事者各以其説干时君纷纷籍籍相乱六经与百家之説错杂然老师大儒犹在火于秦黄老于汉其存而醇者孟轲氏而己耳扬雄氏而已耳及得荀氏书于是又知有荀氏者也考其辞时若不醇粹要其归与孔子异者鲜矣抑犹在轲雄之间乎孔子删诗书笔削春秋合于道者着之离于道者去之故诗书春秋无疵予欲削荀氏之不合者附于圣人之籍亦孔子之志欤孟氏醇乎醇者也荀与扬大醇而小疵
　　读墨子
　　儒讥墨以尚同兼爱上贤明鬼而孔子畏大人居是邦不非其大夫之贤者春秋讥专臣不尚同哉孔子泛爱亲仁以博施济众为圣不兼爱哉孔子贤贤以四科进襃弟子疾没世而名不称不上贤哉孔子祭如在讥祭如不祭者曰我祭则受福不明鬼哉儒墨同是尧舜同非桀纣同修身正心以治天下国家奚不相恱如是哉予以谓辩生于末学各务售其师之説非二师之道本然也孔子必用墨子墨子必用孔子不相用不足为孔墨
　　读鬼谷子　　　　　　　　　来　鹄
　　圣人神疲力尽以行道开礼展乐以告人欲天下不忘乎温良忠慤敬让之心也后之明王又增以设学校立庙祀笾豆时修衣冕屡制其天下之书则墙袠整整林轴丽丽斯可谓教道之备者也如是犹有不率其劝不由乎道者所以圣人忧其窳堕乃曰三年不为礼礼必坏三年不为乐乐必崩何训之示之之至而训之示之之难也鬼谷子者鬼谷先生之书也六国时所作其教人容动色理气意之间以诡绐激讦恌固呼哩离合揣测反覆憸滑之术悉备于章防余读之知六国之时得术是书者惟秦仪而巳亦盗禄入国之秘经然自六经已降至于渐醨之后其中有数篇者乃今之粉儿乳子亦可与秦仪齿也至于捭合飞箝【捭合飞箝皆篇名】实时之常态是知渐醨之后不读鬼谷之书者其行事皆得自然符契也呜呼圣人之道设礼乐诗书之多学校庙祀之盛孜孜矻矻则何易坏易崩入人之心难邪鬼谷之书三巻而已代不家有则何自然符合奥妙契人心之易邪使天下用圣人之道学温良恭慤敬让之心得如自然符契鬼谷之书者则吾见圣人无恨矣抑余瞑目放已陶陶入太古风是不可得也昔苍颉文字鬼为之哭不知鬼谷作是书鬼何为邪吾今不觉毛磔胆寒者是疑今之复有鬼谷新书而怀之者则吾不知其备
　　读司马法　　　　　　　　　皮日休
　　古之取天下也以民心今之取天下也以民命唐虞尚仁天下之民从而帝之不曰取天下以民心者乎汉魏尚权驱赤子于利刃之下争寸土于百战之内由士为诸侯由诸侯为天子非兵不能威非战不能服不曰取天下以命者乎乎由是编之谓术【谓太公六韬也】术愈精而杀人愈多法益工而害物益甚呜呼其亦不仁矣蚩蚩之类不敢惜死者上惧乎刑次贪乎赏民之于君犹子也何异乎父欲杀其子先绐以威后防以利哉孟子曰我善为陈我善为战大罪也使后之士有是者虽不得土吾以为犹土焉
　　讳辩　　　　　　　　　　　　韩　愈
　　愈与进士李贺书劝贺举进士贺举进士有与贺争名者毁之曰贺父名晋肃贺不举进士为是劝之举者为非聴者不察也和而倡之同然一辞皇甫湜曰若不明白子与贺且得罪愈曰然律曰二名不偏讳释之者曰谓若言徴不言在言在不言徴是也律曰不讳嫌名释之者曰谓若禹与雨丘与蓲【与丘同音乌蓲草名】之类是也今贺父名晋肃贺举进士为犯二名律乎为犯嫌名律乎父名晋而子不得举进士若父名仁则子不得为人乎夫讳始于何时作法制以教天下者非周公孔子欤周公作诗不讳【周公日克昌厥后又日骏发尔斯】孔子不偏讳二名【孔子曰宋不足徴也又曰某在斯】春秋不讥不讳嫌名【衞桓公名防】康王钊之孙实为昭王曾参之父名晳曾子不讳昔【曾子曰昔者吾友又日裼裘而吊】周之时有骐期汉之时有杜度此其子冝如何讳将讳其嫌遂讳其姓乎将不讳其嫌者乎汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也今上章及诏不闻讳浒势秉饥也惟宦官宫妾乃不敢言谕及机以为触犯【以谕为近代宗庙讳以机为近宗庙讳】士君子立言行事冝何所法守也今考之于经质之于律稽之以国家之典贺举进士为可为不可邪凡事父母得如曾参可以无讥矣作人得如周公孔子亦可以止矣今世之士不务行曾参周公孔子之行而讳亲之名则务胜于曾参周公孔子亦见其惑也夫周公孔子曾参卒不可胜胜周公孔子曾参乃比于宦官宫妾则是宦官宫妾之孝于其亲贤于周公孔子曾参者邪
　　辩文　　　　　　　　　　独孤郁
　　或曰文所以指陈是非有以多为贵也其要在乎彩饰其字而慎其所为体也又曰文章乃一艺耳是皆不知上流之文而文之所由作也夫天之文位乎上地之文位乎下人之文位乎中不可得而增损者自然之文也故伏牺作八卦以象天地穷极终始万化无有差忒故易与天地准此圣人之文至也但合其德而三才之道尽后圣有作不能使之为五或七而九洎曲折者是其文之至也文字既生治乱既形仲尼作春秋以绳万世而襃贬在一字是亦文之至者乎然则易卦之一画春秋之一字岂所谓崇饰之道而尚多之意邪夫文者考言之具也可以革则不足以毕天地矣故圣人当使将来无得以笔削果可以包举其义虽一画一字其可已矣病不能然而曰必以彩饰之能援引之冨为作文之秘急是何言之末欤夫天岂有意于文彩邪而日月星辰不可逾地岂有意于文彩邪而山川丘陵不可如八卦春秋岂有意于文彩邪而极与天地侔其何故得以不可越自然也夫自然者不得不然之谓也不得不然又何体之慎邪夫天地八卦春秋惟止于此者也吾得定其所云其不至于此者惟吾何学焉吾安能以天下之心也是则其心卓然絶于俗者其文不求而至也无得子为教茍于圣达之门无所入则虽劬劳憔悴于黼黻其何数哉是故在心曰志宣于口曰言垂于书曰文其实一也若圣与贤则其书文皆教化之至言也徒见其纎靡而无根者多绐曰文与艺呜呼
　　辩谋　　　　　　　　　　　陈　黯
　　覆载之中胸有心者有其谋然其谋则必为已而鲜为人也故有孜孜汲汲力于谋者得之则逸身丰家不得则嫉时怨命噫此真浇风薄俗者之心也岂古圣贤之心乎大古圣贤未始无谋而不求利于身也不求利于身而利自及也何以明之尧舜有大寳之位不传于子而传于他人是为天下之谋得其君也大禹疏凿横流过其门而不顾啼婴是为天下之人谋出其溺也后稷勤耕播殖百谷是为天下之人谋粒其食也其谋信何如哉古今语帝王者必首于尧舜论功德者无出于禹稷风馨亿龄不复磨灭其利身又如何哉近世之谋则不然小者不过于谋衣食大者不过于谋禄位督之利天下者或未见谋呜呼持是心而希其道侔于古人是犹欲越山海而舍梯航其进也无由矣虽今圣人在上贤人在位其谋靡为不然恐蚩蚩者日用而不知也故因文以辩之且欲贤不肖皆公其心茍贤不肖皆公其心则三古之风日可复矣
　　辩害　　　　　　　　　　　罗　隐
　　虎豹之为害也则焚山不顾野人之菽粟蛟蜃之为害也则絶流不顾渔人之钩网其所全者大所去者小也顺大道而行者救天下者也尽规矩而进者全礼义也也权济天下而君臣立上下正然后礼义在焉力不能济于用而君臣上下之不正虽抱空器奚所施设是以佐盟津之师焚山絶流者也扣马而谏计菽粟而顾钩网者也于戏
　　时辩　　　　　　　　　　　沈　顔
　　论者以五帝不迨于三皇时变也三代不迨于五帝时变也五伯不迨于三代时变也孰曰时其在君乎在臣乎在民乎沈子曰在君不在臣在臣不在民在民不在君臣古若羲若轩若陶若虞时在君也若殷武丁若周武王若齐桓公若晋文公时在臣也若夏之桀殷之辛周之赧秦之二世时在民也故时在君则为皇为帝时在臣则为王为霸时在民则为禽为虏为祸矣夫君德日勤时在于君君德不申时在于民愚故曰在君不在臣在臣不在民在民不在君臣吁唯明君而能知时之所在乎
　　三子言性辩　　　　　　　　杜　牧
　　孟子言人性善荀子言人性恶扬子言人性善恶混曰喜曰哀曰惧曰恶曰欲曰爱曰怒夫七者情也情出于性也夫七情中爱恶二者生而自能是二者性之根恶之端也乳儿见乳必拏求不得即啼是爱与怒与儿俱生也夫岂知其五者焉既壮而五者随而生焉或有或亡或厚成薄至于爱怒曾不须防与乳儿相离而至于壮也君子之性爱怒淡然不出于道中人可以上下者有爱拘于礼有怒惧于法世有礼法其有逾者不敢恣其情世无礼法亦随而炽焉至于小人虽有礼法而不能制爱则求之不得即怒怒则乱故曰爱恶者性之本恶之端与乳儿俱生相随而至于壮也凡言情性之善者多引舜禹言不善者多引丹朱商均夫舜禹二君子生人已来如二君子者凡有防人不可引以为喻丹朱商均为尧舜子夫生于尧舜之世被其化皆为善人况生于其室亲为父子蒸不能润灼不能热是其恶与尧舜之善等耳天止一日月耳言光明者岂可引以为喻人之品类可与上下者众可与上下之性爱怒居多爱怒者恶之端也荀言人之性恶比于二子荀得多矣
　　象耕鸟耘辩　　　　　　　　陆防
　　世谓舜之在下也田于歴山象为之耕鸟为之耘圣德感召也如是余曰斯异术也何圣德欤孔子叙书于舜曰濬哲文明圣德止于是而足矣何感召之云云乎然象耕鸟耘之说吾得于农家请试辩之吾观耕者行端而徐起墢欲深兽之形魁者无出于象行必端履必深法其端深故曰象耕耘者去莠举手务疾而畏晚鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四凶恐害于政其为疾且畏非得于鸟耘乎不然则雷泽之渔河滨之陶一无感召何也岂圣德有时而不德邪孟子曰尧舜与人同耳而好事者张以就其怪非圣人之意也吾病其书之异端敺之使合于道人其从我乎虽不从吾亦不能变其説
　　太华仙掌辩　　　　　　　　王　涯
　　西岳太华华之首峰有五崖比壑破岩而列自下逺而望之偶为掌形旧俗土记之传者皆曰昔河自积石出而西流既越龙门遂弭南驰者千数百里折波左旋将走东溟连山塞之壅不得去有巨灵于此力擘而剖其中跖而北者为首阳絶而南者为太华河自此泄茫洋下驰故其掌迹犹存巨灵之迹也余闻惑之乃往观曰诞哉此説乎夫所谓神者非人也其动无声其行无迹若形而无象若气而无色拔山剖泽而不见其作鼔风奔水而不见其力视不可察名不能及故推而谓之神茍有声可闻有形可见非神之所为则皆人力之能及也乌有神之作力而有人迹乎且夫髙天厚地耸山流川者神之所为也所言开山导河亦神也神之所以神者有作而无悖一成而不易乌有始塞而复达之始连而复絶之始不知终是不为神矣且此灵之运为何古乎在太初开辟之始乎为陶唐洪水怀山襄陵之际乎以为开辟之始也冝当胚浑之先天地未位禹象茫然尚无定归当止一河之壅抑而一灵与其道借有其事自为而着悠悠乎年代之没其谁也克传以为陶唐洪水之际乎则禹奠百川冝在禹贡乃曰导河积石至于龙门南至于华隂东至于底柱皆禹功之所致以达于海岂天地大异之若此典记不以为文哉天设四凟冝有以通不当始遏其流滞挠其和气及其汨乱而后理也且山谷之作此形何则不有嵲屼相薄高深相敌乃有锐而出者为虎牙偶而背者为熊耳角而巘者为牛首冠而峭者为鸡头必以形之类形而必加説则鸡牛熊虎之象其亦有作乎余尝览张乎子赋西京至巨灵高掌厥迹犹存之辞以为该闻精达常以是惑使不语怪神之旨何所述明暨覩其形而咨之果谬悠而无据也将假文神事以饰其辞欤为思而有阙欤因辩其由而述之以告山下
　　庐江四辩　　　　　　　　　卢　璠
　　凡作事必法古名地者必求其古地而不古失其地矣秦一天下破国为郡名地者唯求于禹贡与山海经故始皇二十六年以扬州之地为九江鄣郡防稽九江防稽出禹贡鄣出山海经按海内南经云三天子鄣山在闽西注云在歙县东浙江出焉海内东经云庐江出三天子都入江彭泽西注云即彭蠡也今彭泽县西是也经又曰一名天子鄣江南之鄣由此名也庐江在彭蠡西涯因庐江以立名项羽封英布为九江王尽有扬州之地汉高改九江曰淮南即封布为淮南王十一年布诛立皇子长为淮南王孝文八年长死徙封长子安为淮南王赐为庐江王勃为衡山王应劭曰庐江故庐子国也考寻载籍古无庐国之名是劭以卢江为庐戎之地也按左氏传卢戎亦曰庐在宣城西山中劭误以中庐之庐为庐江之庐后人因迷而不悟按汉书诸侯王年表北界淮濒略庐衡为淮南顔注云庐衡二山名也衡即今霍山按东汉地理志建武十年省六安国以县属庐江郡郡十四城有舒浔阳襄安郡南有九江东合为大江大江之南与彭泽相接既得浔阳浔阳有庐山庐山因江而名古矣庐江之地包江南北而有之周景武庐山记云匡周威王时生而神灵居于山上世称庐君则是因山为号不因为庐而名山为西域法者曰惠逺作庐山记不知所始乃曰匡出殷周之际结庐山上因名山曰庐其谬甚矣按豫章旧志父与番阳令呉芮佐汉定天下而亡汉封于浔阳武帝南巡封为明公是山不因而名愈明矣余故曰事必法古名地者必求于古庐江自山海经所谓出三天子都者是也今山在彭蠡之上亡其所谓庐江者时移事古名与地改故也又按经云浙江出三天子都在其东地理志云浙江出黟县南率山东入海率则歙今浙江是也今率山在歙州南建延而西曰浙岭浙水实出其隂又西走【音奏】彭泽凡三百里并水出三阳者皆西流汇于彭蠡庐江逺乎哉是必一水也又按今浔阳在江州大江之南古浔阳在大江之北名地为国者岂限江之南北哉求于古而已矣庐江之国自山海经而名者为是
　　右辩庐江
　　同食馆不知名于何时咸谓自庐以往振廪同食因以为名按左氏十三年传楚屈瑕伐罗罗与庐戎两军之杜注云卢亦为卢庐戎南蛮也文十六年经楚人秦人巴人灭庸注云庸今上庸也【今房州上庸即其地】传云鲁人出师自庐以往振廪同食注云庐今襄阳中庐县也振发廪仓也同食上下无异馔也次于勾澨勾澨楚西境也使庐戢梨侵庸戢梨庐大夫也又按汉书地理志当阳之中庐在襄阳县南今犹有次庐村顔注云隋室讳忠故改为次又按楚庄王时都郢即今之江陵由郢而伐西北密迩之庸安有发东北数千里之廪上下同食哉此非庐江之庐明矣噫夫命名者不详国地之本末俾后世地因名而生惑余今以庐江所治故六地也六与蓼皆灭于楚巳灭而臧孙辰叹曰臯陶庭坚不祀忽诸德之不建民之无援哀哉足以为后代鉴因更是馆名曰建德
　　右改同食馆名
　　汉书淮南王杀开章葬之肥陵肥陵肥水之上也在寿春应劭六夏水出父城东南至此与肥合故曰合肥今按肥水出鸡鸣山北流二十里所分而为二其一东南流经合肥县南又东南入巢湖其一西北流二百里出寿春西投【去声】于淮二水皆曰肥余按尔雅归异出同流肥言所出同而所归异也是山也高不过百寻所出唯一水分流而已其源寳同而所流实异也故皆曰肥今二州图记皆不见夏水与父城恶睹其谓夏与肥合者乎合于一源分而为肥合亦同也故曰合肥而云夏与肥合者亦应氏之失也
　　右辩合肥
　　按图记今冶父山在庐江东北即左氏所谓莫敖缢于荒谷羣帅囚于冶父兹山是也余按杜注及地理志荆州记皆云冶父城在荆州荒谷西北小城即冶父城莫敖缢于荒谷羣帅囚于冶父是也庐非庐戎之地同食异振廪之所安得复有冶父哉后人妄加之明矣矧囚于城岂囚于山乎余按今冶父山实有鐡冶乃作教告县名曰冶山不疑
　　右辩冶父山
　　进学解　　　　　　　　　　韩　愈
　　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张拔去凶邪登崇俊良占【去声】小善者率以録名一艺者无不庸【巴蒲反】罗剔抉刮垢磨光葢有幸而获选孰云多而不扬诸生患业不能精无患有司之不明行患不能成无患有司之不公言未既有笑于列者曰先生欺予哉弟子事先生于兹有时矣先生口不絶吟于六艺之文手不停披于百家之编记事者必提其要纂言者必钩其贪多务得细大不捐焚膏油以继晷矻矻以穷年先生之于业可谓勤矣觝排异端攘斥佛老苴【子予反】鏬漏张皇幽渺寻坠绪之茫茫独旁搜而逺绍障百川而东之廻狂澜于既倒先生之于儒可谓有劳矣沈浸醲郁含英咀华作为文章其书满家上规姚姒浑浑亡涯周诰殷盘佶屈聱牙春秋谨严在氏浮夸易竒而法诗正而葩下逮庄骚太史所録子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友跋前疐后动輙得咎暂为御史遂南夷三年博士冗不见治【平声】命与谋取败防时冬暖而儿号寒年登而妻啼饥头童齿豁竟死何禆不知虑此而反教人为先生曰吁子来前夫大木为杗【音亡】细木为桷欂栌侏儒椳【乌囘反】闑扂【丁玷反】楔【先列反】各得其施以成室屋者匠氏之功也玉札丹砂赤箭青芝牛溲马勃败鼓之皮俱収竝蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也昔者孟轲好辩孔道以明辙环天下卒老于行荀卿守正大论以兴逃防于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要【平】其中文虽竒而不济于用行虽修而不显于众犹且月费俸钱嵗靡【平】廪粟子不知耕妇不知织乗马从徒安坐而食踵常途之役役窥陈篇以盗窃然而圣主不加诛宰臣不见斥兹非其幸欤动而得谤名亦随之投闲置散乃分之冝若夫商财贿之有亡计班资之崇【音卑】忘已量之所称【去】指前人之瑕疵是所谓诘匠氏之不以杙为楹而訾医师之不以昌阳引年欲进其狶苓也
　　仲尼不歴聘解　　　　　　　盛　均
　　学者多称仲尼歴聘不遇吾谓仲尼观礼行道不歴聘不遇吾谓仲尼观礼也夫二国交驩曰聘以臣使于君亦曰聘男输财于女国驾帛于士皆曰聘故无财与无君国之命一不聘也当德蚀衰周道徂七国盖仲尼伤礼乐不起是以学韶于齐求师于周将欲铸义以镜国张仁以罗俗使明笥为宗资也且去鲁适衞盖辞在于仕矣自宋之郑殆非臣矣絶粮于陈蔡亦无财矣官至司冦果不为士安谓聘哉吾闻夫子观夏道则之杞观殷道则之宋较是而言虽他国可知也安谓厯聘哉
　　文之章解　　　　　　　　　韦　筹
　　垂日月所以为天也光盛而形物于地备礼乐所以成人也言成而着训于简非是而光者烛龙爟火亦光矣非是而言者狂童诐子亦言矣故定曰天文曰人文自文而之于地之于简者章也然而文在帝则简在史是以尧文思章于典舜文明亦章于典文王性尧舜之文也文治于西伯章于诗易仲尼性尧舜文王之文而弗帝弗伯也盛章于礼乐经记囘性仲尼之文也文不及章偃商学仲尼文而之于人也故乐章武城民而经章魏国居伋性其祖者也参【士南反】以学而章于中庸轲性伋者也勤于道而章于七篇由偃至轲无有礼乐者乎是毕由人文而章者也未见不由而章者也人视影于地者仰而见爝火而不见日月必曰非天文之章也视辞章于简者乆而见狂滥而不见礼乐则不曰非人文之章也浸有不文而自章【诸国卿已降】易曰观乎人文以化成天下使章不自人文也天下孰观而孰化
　　获麟解　　　　　　　　　　韩　愈
　　麟之为灵昭昭也咏于诗书于春秋杂出于传记百家之书虽妇人小子皆知其为祥也然麟之为物不畜于家不有于天下其为形也不类非若马牛犬豕豺狼麋鹿之状然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿惟麟也不可知不可知则其谓之不祥也亦冝虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以德不以形若麟之出不待圣人则其谓之不祥也亦冝
　　国之兴亡解　　　　　　　　李　华
　　为国者同于理身身或不和则药石之针炙之若夫扶疾而不攻疾病则毙扶之者尸也齐隋之亡也以贞于终始为惑苟而无耻为明慢于事职为高贤见义不为为长者绳违用法则附强而溃弱也议于得失则异寡而同众也尚学希古谓之诞趣便中时谓之工观其燥湿而轻重之候其成败而襃贬之肉食之尊以滋味糊口忍危亡而侥禄利自是而下则曰上司犹如之我于国何有设能愤发则逆为备豫动开束闑气沮志衰亦从以化幸于生者炎炎而四合死于正者求援而无继麒麟悲鸣凤鸟垂翅鸱鼔害翼犬呀毒喙则蛇鸩虎狼之徒其可向邪嗟呼心腹支体一也为病者万焉虽有岐缓而不请岐缓视之而不救噫齐隋不亡得哉反是而理则王道易易也
　　象刑解　　　　　　　　　　沈　顔
　　舜禹之代象刑而人不敢犯言象刑者以赭以墨染其衣冠异其服色凡为三等及秦法苛虐方用肉刑锯凿棰扑楚毒毕至而人犯愈多俗益不治其故何也非徒上古淳朴人易为化亦由圣智逺深得其理故也夫法过峻则犯者多犯者多则刑者众刑者众则民无耻民无耻则虽曰劓之刖之笞之扑之而不为畏也何以知其然邪夫九人冠而一人髽则髽者慕而冠者胜九人髽而一人冠则冠者慕而髽者胜民不知冠之髽之为胜但见众而为慕矣今免者多而刑者少人尚慕其多矣及刑者多而免者少焉以少为胜乎故曰法过峻则犯者多犯者多则刑者众刑者众则民无耻民无耻则虽曰劓之刖之笞之扑之而不为畏也凡民之心知恣其所为而不知戒其所失今辱而笞之不足以为法也何者盖笞絶则罪释痛止则耻灭耻灭则复为其非矣故不足以为法也虞舜染其衣冠异其服色是罪终身不释耻毕世不灭岂特已以为耻也人之见之者皆以为耻也皆以为戒也愚故曰非徒上古淳朴人易为化亦由圣智邈深得其理故也
　　人旱解　　　　　　　　　　盛　均
　　涒滩嵗越垠旷旱塞诸阳迁市不雨祈山川庶神又不雨觞土龙舞巫觋愈不雨或言邦有术人能捕退龙而噪之昔嵗尝然农剰其泽及召术人至而旱色如故太守怒亟命擒之术人遁去矣其遗囊有书一幅目曰人旱旱有三曰天旱国旱人旱曷为天旱蹇阳肆凶下土祗慎虽六七嵗黎人不饥曷为国旱君道炽灾德涸仁枯贪风暴气蒸为时疠曷为人旱邦燬其政吏贼其行千里人心燥不为隂夫天旱求诸仁仁洽而时丰国旱求诸德德润而泽流人旱求诸政政清而俗阜今货游于上刑黩于下百姓焦愁结成恨暑所谓人旱者也邦守不清其政而逮龙货雨是犹乘撵适海豢羊望翼于何可兾乎太守得书增怒是嵗自正月不雨至于五月明年殍死者数千人而太守亦以财祸
　　工器解　　　　　　　　　　程　晏
　　匠刀者不必自用割匠弓者不必自用射善为器而已善割者不必善匠刀善射者不必善匠弓善用人之器而已庖丁岂自鍜而后操之耶由基岂自斵而后射之邪然则匠刀者不嫉庖丁之解匠弓者不嫉由基之中业已之为器而惧刃之不利之不劲也我器既利既劲称彼之用是器得其所又何嫉哉萧张为汉之器既利既劲矣不嫉汉祖之能刃我而解羽我而中羽天下是业已之为器也反是者所谓已匠刃不欲人之善割已匠弓不欲人之善射然则器安适乎范增之器也既利既劲矣鸿门之言不用羽非善射善割者终不能用其器也是器岂嫉人也哉痛器之失其所也是言也不足为儒者道用警乎贪民嫉上之臣也
　　归解书彭阳公碑隂　　　　　朱　阅
　　古者以死为归也然则岂死者皆得归哉故有凶肆之徒压溺而毙贪暴之辈刑戮以亡谓之不得其死不得其死是不得所归也父母全而生之子全而归之不亏其身不辱其亲是得所归矣所归者犹有数品焉有跛躄而归者有困穷而归者有忧鞠而归者有暇豫而归者有荣显而归者有欣喜而归者佞媚于生前而得其死者跛躄而归也愚鄙于生前而得其死者困穷而归也彊暴于生前而得其死者忧鞠而归也三者皆茀其归路也正直于生前得其死者暇豫而归也敏达于生前得其死者荣显而归也仁惠于生前得其死者欣喜而归也三者皆坦其归路也呜呼公昔有遗德于生前矣而今之归也岂有跛躄困穷忧鞠之苦而无暇豫荣显忻喜之逸哉公归之道光矣予感公之知独来吊作归解或曰子不识彭阳公而云知岂诬也哉曰公尹洛礼陈商为郓荐蔡京莅京辟李商隐予偶不识公耳公之知予如春潦之奔壑夏云之得龙秋弧之发矢冬鑪之纳火势岂后于三子哉是则公亦知予者也何必识然后知乃曰之知也在道之相望尔昔殷汤与周公不相识孔子与周公不相识孟轲与孔子不相识杨雄与孟轲不相识韩愈与杨雄不相识果不相知哉伊尹与夏桀相识比干与殷纣相识果相知哉今天下大国之侯小国之伯予常识之矣目且相视言亦相交岂得为余知也哉予感叹碑下归解于是书之
　　命解　　　　　　　　　　　李　翺
　　或曰贵与富在我而已以知求则得之不求则不得也何命之为或曰不然求之有不得而不求有得之者皆命也人事何为二子出或问曰二者之言其孰是也对曰是皆防人于不善之言也以智而求之者盗耕人之田者也皆以为命者弗耕而望収者也吾无取焉尔循其方由其道虽禄之千乘之冨举而立诸卿大夫之上受而不辞非曰贪也私于已者寡而利于天下者多故不辞也何命之有焉如取之不循其道虽一饭之细也犹不可受况冨贵之大耶非亷也利于人者鲜而贼于道者多故弗为也何智之有焉然则君子之术其亦可知也
　　叛解　　　　　　　　　　　李　甘
　　或曰申何雠而叛解曰盗贼富豪雠乎且惏其财而强索之若寃其主也申习盗习贼差乎解曰害财曰盗以盗害人曰贼天下有士家之有纻粟也天下有相家之有子弟也申慿叶县非盗欤惊宰相非贼欤或曰有盗一金费十金而可捕为之乎有贼一夫杀十夫而可磔行之乎今三年兵之非十金而捕如费何万人死之非十夫而磔如杀何解曰以金为轻而不捕则穷人家家谋盗矣冨人家家遇盗矣以一夫为寡而不磔测壮夫人人为贼矣懦夫人人被贼矣是故尽天下之盗者三年为蚤也胜天下之贼者万人为少也或曰吾闻寡夫重闭盍键乎解曰天雨垣败盗贼乘之门之闭耶曰以彼习叛之功也赎而吏之何如解曰盗贼欲巧吏不欲扰如赎倡而为妻也为倡且淫为妻且禁乎唐文粹巻四十六
　　钦定四库全书
　　唐文粹巻四十七
　　宋　姚铉　偏
　　古文已【揔二十六首】
　　说二十四【订一附】
　　天说【柳宗元】
　　朝日说
　　防　说
　　师　说【韩愈】
　　俭不至说【来鹄】
　　水乐说【元结】
　　订司乐氏【附元结】
　　捕蛇说【柳宗元】
　　猫虎说【来鹄】
　　说鹘【柳宗元】
　　说天鸡【罗隠】
　　田说【罗衮】
　　窜利说【李甘】
　　原晋乱说【杨防】
　　吴相客说【袁皓】
　　杂说五首【陆防】
　　杂说四首【韩愈】
　　评二
　　祀黄熊评【程晏】
　　汉史賛桑羊评【张彧】
　　天说
　　韩愈谓柳子曰若知天之说乎吾为子言天之说今夫人有疾痛倦辱饥寒甚者因仰而呼天曰残民者昌佑民者殃乂仰而呼天曰何为使至此极戾也若是者举不能知天夫果蓏饮食既壊虫生之人之血气败逆壅底为痈疡疣赘瘘痔亦虫生之木朽而蝎中草腐而萤飞是岂不以壊而后出邪物壊虫由之生元气隂阳之壊人由之生虫之生而物益壊食齧之攻穴之虫之祸物也滋甚其有能去之者有功于物者也繁而息之者物之雠也人之壊元气隂阳也亦滋甚垦原田伐山林凿泉以井饮窾墓以送死而又穴为偃溲筑为墙垣城郭台榭观游防为川渎沟洫陂池燧木以燔革金以镕陶甄琢磨悴然使天地万物不得其情幸幸冲冲攻残败挠而未尝息其为祸元气隂阳也不甚于虫之所为乎吾意有能残斯人使日薄岁削祸元气隂阳者滋少是则有功于天地者也繁而息之者天地之讐也今夫人举不能知天故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如柳子曰子诚有激而为是邪则信辩且美矣吾能终其说彼上而者世谓之天下而黄者世谓之地浑然而中处者世谓之元气寒而暑者世谓之隂阳是虽大无异果蓏痈痔草木也假而有能去其攻穴者是物也其能有报乎繁而息者其能有怒乎天地大果蓏也元气大痈痔也隂阳大草木也其恶能赏功而罚祸乎功者自功祸者自祸欲望其赏罚者大谬矣呼而怨欲望其哀且仁者愈大谬矣子而信子之仁义以游其内生而死尔乌置存亡得防于果蓏痈痔草木邪
　　朝日説
　　栁子为御史主祀事将朝日其寮问曰古之名曰朝日而已今而曰祀朝日何也余曰古之説者则朝拜之云也今而加祀焉则朝旦之云也今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕故诗云邦君诸侯莫肯朝夕左传曰百官承事朝而不夕礼记曰日入而夕又曰朝不废朝暮不废夕晋侯将杀竖襄叔向夕楚子之留干溪右尹子革夕齐之乱子我夕赵文子砻其椽张老夕智襄子为室美士茁夕皆暮见也汉仪夕则两郎向闱拜谓之夕郎亦出是名也故曰大采朝日少采夕月又曰春朝朝日秋夕夕月若是之类足矣又加祀焉盖不学者为之也寮曰欲子之书其说吾将施于世可乎余从之
　　防说
　　柳子为御史主祀事将防进有司以问防之说则曰合百神于南郊以为岁报者也先有事则质于户部户部之辞曰旱于某水于某虫蝗于某疠疫于某则黜其方守之神不及以祭余尝学礼盖思而得之则曰顺成之方其防乃通若是古矣继而叹曰神之貌乎吾不可得而见也祭之飨乎吾不可得而知也是其诞漫惝怳冥冥焉不可执取者夫圣人之为心必有道而已矣非于神也盖于人也以其诞漫惝怳焉不可执取而犹诛削若此况其貌言动作之块然者乎是设乎彼而戒乎此者也其防大矣或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也余曰若子之云旱乎水乎虫蝗乎疠疫乎岂人为之邪故其黜在神暴乎毦乎沓贪乎罢弱乎非神为之也故其罸在人今夫在人之道则吾不可也不明斯之道而存乎古之数其名则存而教之实则隠以为非圣人之意故叹而云也曰然则致雨反风蝗不为灾虎负子而趋是非人之为则何以余曰子欲知其以乎所谓偶然者信矣必若人之为则十年九潦八年七旱者独何如人哉其黜之也苟明乎教之道虽去古之数可矣反是则诞漫之说胜名实之事防亦足悲乎
　　师说　　　　　　　　　　　韩　愈
　　古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫岂知其年之先后生于吾乎是故无贵无贱无长无少道之所存师之所存也嗟乎师道之不传也久矣欲人之无惑也难矣古之圣人其出人也逺矣犹且从师而问焉今之众人其去圣人亦逺矣而耻学于师是故圣益贤愚益愚圣人之所以为圣愚人之所以为愚者其皆出于此乎爱其子择师而教之于其身也则耻师焉惑矣彼童子之师授之书而习其句读者非吾所谓传其道解其惑者也句读之不知惑之不解或师焉或不焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀鸣呼师道之不复可知矣巫医乐师百工之人君子不齿今其知乃反不能及可怪也欤圣人无常师苌师襄老聃剡子之徒其贤不及孔子孔子曰三人行则必有我师是故弟子未必不如师师未必贤于弟子闻道有先后术业有专攻如是而已李氏子蟠年十七好古文六艺经传皆通习之不拘于时请学于余余嘉其能行古道作师説以贻之
　　俭不至说　　　　　　　　　来　鹄
　　翦腐帛而火焚者人闻之必递相惊曰家之何处烧衣邪委余食而在地者人见之必递相骇曰家之何处弃食邪烧衣易惊弃食易骇以其衣可贵而食可厚不忍焚之弃之也然而不知家有无用之人廏有无力之马无用之人服其衣与其焚也何逺无力之马食其粟与其弃也何异以是焚之以是弃之未尝少有惊骇者公孙为汉相盖布被是惊家之焚衣也而不能惊汉武之国恃奢服晏子为齐相豚肩不掩豆是骇家之弃食也而不能骇景公之廏马千驷
　　水乐说　　　　　　　　　　　元　结
　　元子于山中尤所耽爱者有水乐水乐是南磳之悬水淙淙然闻之多久于耳尤便不至南磳即悬庭前之水取欹曲窦缺之石髙下承之水声少似听之亦便
　　订司乐氏
　　或有将元子水乐说于司乐氏乐官闻之谓元子曰能和分五音韵谐水声可传之来请观学元子辞之使门人以南磳及庭前悬水指之乐氏丑恶慢骂曰韵瞆多矣焉有听而云乐乎此言闻元子元子谢曰次山病余惽固自顺于空山穷谷偶有悬水淙石泠然便耳醉甚或与酒徒戏言呼为水乐不防君子过闻而来实污辱君子之车仆乐官去李川问曰向先生谢乐官不亦过甚曰然吾为汝订之汝岂不知彼为司乐之官老矣八音教其心五声传其耳不得异闻则以为错乱纷惑甚不可听况悬水淙石宫商不能合律吕不能主变之不可会之无由此全声也司乐氏非全士安得不甚谢之嗟乎司乐氏欲以金石之顺和丝竹之流妙宫商角羽丰然迭生以化全士之耳犹以悬水淙石激浅注深清瀛防溶不变司乐氏之心呜呼天下谁为全士能爱夫全声也
　　捕蛇说　　　　　　　　　　柳宗元
　　永之野产异蛇黑质而白章触草木尽死以齧人无御之者然得而腊之以为饵可以已大风挛踠瘘疠去死肌杀三虫其始太毉以王命聚之岁赋其二募有能捕之者当其租入永之人争犇走焉有蒋氏者专其利三世矣问之曰吾祖死于是吾父死于是今吾嗣为之十二年几死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大慼汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则久已病矣自吾之三世居是乡积于今六十岁矣而乡邻之生日慼殚其地之出竭其庐之入号呼而转徙饥渴而顿踣触风雨犯寒暑呼嘘毒疠往往而死者相借也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死而徙尔而吾以捕蛇独存悍吏之来吾乡叫嚣乎东西隳突乎南北哗然而骇者虽鸡狗不得寜焉吾恂恂而起视其缶而吾蛇尚存则弛然而卧谨食之时而献焉退而甘食其土之有以尽吾齿盖一岁之犯死者二焉其余则熈熈而乐岂若吾乡邻之旦旦有是哉今虽死乎此比吾乡邻之死则已后矣人安敢惧毒邪余闻而愈悲孔子曰苛政猛于虎也吾常疑乎是今以蒋氏观之犹信鸣呼孰知赋敛之毒有甚是蛇者乎故为之说以俟乎观人风者得焉
　　猫虎说　　　　　　　　　　来　鹄
　　农民将有事于原野其老曰遵故实以全其秋庶可望矣乃具所嗜为兽之羞祝而迎曰鼠者吾其猫乎豕者吾其虎乎其幼慼曰迎猫可也迎虎可乎豕盗于田逐之而去虎来无豕馁将若何抑又闻虎者不可与之全物恐其决之之怒也不可与之生物恐其杀之之怒也如得其豕生而且全其怒滋甚射之擭【胡化切】之犹畏其来况迎之邪噫吾亡无日矣或有决于乡先生先生听然而笑曰为鼠迎猫为豕迎虎皆为害乎食也然而贪吏夺之又迎何物焉由是知其不免乃撤所嗜不复议猫虎
　　说鹘　　　　　　　　　　　柳宗元
　　有鸷曰鹘者巢于长安荐福浮圗有年矣浮圗之人室于其下者伺之甚熟为余说之曰冬日之夕是鹘也必取鸟之盈握者完而致之以燠其爪掌左右易之且则执而上浮圗之跂焉纵之延其首以望极其所如往必背而去之焉苟东矣则是日也不东逐南北亦然呜呼孰谓爪吻毛翮之物而不为仁义器邪是故无号位爵禄之欲里闾亲戚朋友之爱也出乎鷇夘而知攫食决裂之事尔不为其他凡食类之饥唯旦为甚今忍而释之以有报也是不亦卓然有立者乎用其力而爱其死以忘其饥又逺而违之非仁义之道邪其道一其志不欺其心斯固世之所难得也余又疾夫今之说曰以喣喣而黙徐徐而俯者善之徒以翘翘而疠炳炳而白者暴之徒今夫枭鸺晦于昼而神于夜防不宂寝庙循墙而走是不近于喣喣者邪今夫鹘其立趯然其动砉然其视的然其鸣革然是不近于翘翘者邪由是而观其所为则今之说为未得也孰若鹘者吾愿从之毛邪翮邪胡不我施寂寥太清乐以忘饥
　　说天鸡　　　　　　　　　　罗　隠
　　狙氏子不得父术而得鸡之性焉其畜养者冠距不举毛羽不彰兀然若无饮啄意洎见敌则他鸡之雄也伺晨则他鸡之先也故谓之天鸡狙氏死传其术于子焉且反先人之道非毛羽彩错觜距铦利者不与其栖无复向时伺晨之俦见敌之勇峨冠髙步饮啄而已吁道之壊矣有是夫
　　田说　　　　　　　　　　　罗　衮
　　一夫田甲氏乙氏判而农之乙氏粪其田田善收甲氏以为不善守天地之和风雨之絜而不善收噫造化之功不如粪土乎
　　窜利说　　　　　　　　　　李　甘
　　吾窜乎奚窜吾窜利也利所趋也所窜也吾将为之所为也吾岂为人之所为也哉今是顽人曾无不忍之心然常独有忍心者繇害于利也且谓蝼螾大于麋鹿则许之乎声不许也然人顾而遭蝼螾则迂足而活之过而伤蝼螾则失声而痛之顾而见麋鹿则援弓而逐之幸而中麋鹿则失声而喜之忍于大者不忍于小者何欤麋鹿利于口腹也蝼螾不利也故居于利则虽麋鹿忍也不居于利则蝼螾不忍也然则羁于利而忍于麋鹿者独小人邪长人有甚焉长人则果忍于人矣乌有是哉前有将官兵以诛蔡叛者不十余战而能杀万人则师喜不能杀万人则师耻岂翅忍乎从有侈富而劫死者有怨旷而奸死者有饥寒而道路死者有加兵死之数今是长人固有不忍之心然独时有忍心者亦繇害于利也是故利滋慱者忍滋多也吾方与之角利将在所不忍乎故曰吾窜乎奚窜吾窜利也如此俛读倚咏孳孳于策试者窜而非邪然吾之所窜窜乎心也不窜乎身昔者赵狐正晋先盟五合诸侯传曰生不及利彼岂窜吾身哉
　　原晋乱说　　　　　　　　　杨　防
　　晋室南迁制度草剏承永嘉之后嚣风未除廷臣中犹以谢鲲轻佻王澄旷诞竞相祖习以为髙达卞壶厉色于朝曰帝祚流移社稷倾荡职兹浮伪致此隳败犹欲崇慕虚诞污蠧时风奏请鞫之以正頽俗王导庾亮抑之而止噫西晋之乱百代所悲移都江左是防源端本之日也犹乃翼虚驾伪崇扇佻薄蹑诸败迹踵其覆辙以此剏立朝纲基搆王业何异登胶舩而泛巨浸操朽索以驭奔驷乎设或行卞壶之奏黜屏浮伪登进淳实左右大法维持纪纲则晋祚亦未可量也其后王敦作逆苏峻继乱余以为晋之乱不自敦峻而稔于导亮
　　吴相客说　　　　　　　　　袁　皓
　　孙室季壊其相更相语曰不日不月吾其晋臣乎有客前而语曰相君不闻物之化者邪蛇化为龙龙之孙见蛇而笑之谓吾祖之世龙焉殊不知蟒之腥尚存乎大泽之畔家化为国国之孙见家必笑之谓吾祖之世国焉殊不知耕稼之具未朽于厯山之下盖由知龙而不知蛇知国而不知家噫尧舜圣人也丹均而不能嗣而况吴以干戈而得邪相君谕而泣
　　杂说五首　　　　　　　　　陆防
　　先儒曰瞽叟憎舜使涂廪浚井酖于觞酒欲从而杀之舜谋于二女二女教以乌工龙工药浴注【一云泟】豕而后免矣夫势之重壮夫不能不畏位之尊圣人不得不敬况舜壻于天子顽嚣嫚戾者独不畏之又从而杀之且尧之妻二女帅九子观舜之德舜乃受教于女子其术怪且如是是不教人以孝道教人以术免也固尧使勗之非观德也何足以天下付
　　邰侯姜女之生子也始弃之命之曰弃宋苪司徒之生女也始弃之亦命之曰弃邰弃为稷官蒸民赖之宋弃美而生佐几移于宋国名之同也奚伤舜重瞳子项羽亦重瞳子形之类也奚病择其道如何耳季札以乐卜赵孟以诗卜襄仲归父以言卜子游子夏以威仪卜沈尹戍以政卜孔成子以礼卜其应也如响无他圗在精诚而已不精诚者不能自卜况吉凶他人乎
　　传曰武王罢朝而袜系絶顾左右无可使结者卫褚师呼声子结袜而登席汉廷尉为王生结袜袜之有带其来尚矣今独亡之呜呼古之制亡者十八九奚袜带之足云
　　柳下季之妻诔其夫门人不能窜一字吕不韦作春秋秦人不敢损一字德与刑如何哉
　　杂说四首　　　　　　　　　　韩　愈
　　龙嘘气成云云固弗灵于龙也然龙乗是气茫洋穷乎间薄日月伏光景感震电神变化水下土汨陵谷云亦灵怪矣哉云龙之所能使为灵也若龙之灵则非云之所能使为灵也然龙弗得云无以神其灵矣失其所凭依信不可与异哉其所凭依乃其所自为也易曰云从龙既曰龙云从之矣
　　善医人者不视人之肥瘠察其脉之病否而已矣善计天下者不视天下之安危察其纪纲理乱而已矣天下者人也安危者肥瘠也纪纲者脉也脉不病虽瘠不害脉病而肥者死矣通于此说者其知所以为天下乎夏殷周之衰也诸侯作而战伐日行矣传数十王而天下不倾者纪纲存焉耳秦之王天下也无分势于诸侯聚兵而焚之传二帝而天下倾者纪纲亡焉耳是故四支虽无故不足恃也脉而已矣四海虽无事不足矜也纪纲而已矣忧其所可恃惧其所可矜善医善计者谓之天扶与之易曰视履考祥善医善计者为之
　　谈生云崔山君传称鹤言者岂不怪哉然吾观于人其能尽其性而不类于禽兽异物者希矣将愤世嫉邪长往而不来者之所为乎昔之圣者其首有若牛者其形有若蛇者其喙有若鸟者其貌有若防倛者彼皆貌似而心不同焉可谓之非人邪即有平胁曼肤顔如渥丹美而狼者貌则人矣其心则禽兽人恶可谓之人邪然则观貌之是非不若论其心与其行事之可否为不失也怪神之事孔子之徒不言予将特取其愤世嫉邪而作之故题之云尔
　　世有伯乐然后有千里马千里马常有而伯乐不常有故虽有名马秪辱于奴人之手骈死于槽枥之间不以千里称也马之千里者一食或尽粟一石食马者不知其能千里而食也是马虽有千里之能食不饱力不足材美不外见欲与常马等不可得安求其能千里也策之不以其道食之不能尽其材鸣之而不能通其意执策而临之曰天下无良马呜呼其真无马邪其真不知马也邪
　　祀黄熊评　　　　　　　　　程　晏
　　传曰子产聘晋晋侯有疾梦熊以为厉鬼子产曰鮌之神化为黄熊鮌为夏郊三代祀之晋为盟主未之祀乎遂使祀之而杜预又注曰言周衰晋为盟主得佐天子祀羣神也曰异乎吾之说也若鮌为夏郊三代祀之即掌周礼者存焉晋为主盟岂天子祀典冝诸侯而僭之邪是不可祀之者一也羽山又非晋望是不可祀之者二也鮌若为天下厉即有天子太厉司其祀矣是不可祀之者三也若为一国之厉即有侯东海者国厉司其祀矣是不可祀之者四也况祀为夏后鮌有归祀又不为厉是不可祀者五也子产言祟厉之事有二吾取其一焉言实沈台骀之祟吾取之矣黄熊之厉吾不敢闻晋侯方疾其或荒邪内作偶梦色象之一物谓之黄熊安可执加鮌厉而为昬越之祀哉
　　汉史賛桑羊评　　　　　　张　彧
　　班固称羊擢于贾竖方以版筑饭牛且谓汉之得人于兹为盛又与仲舒石建汲黯日防等二十余人并论而谈殆不然矣夫君人者务于得贤故不隔卑鄙将虑贤者之处贱不谓贱者之必贤古者乃欲以伊尹负鼎取类于庖人太公坐钓永备于渔叟不亦逺哉且上之所欲人必有成之者故曹伯好田则公孙疆出陈侯好色则仪行父至殷辛滛酗则恶来革进周厉贪虐则荣夷公起汉武残剥四海则桑羊擢其所由来者久矣书曰逊于汝志必求诸非道抑为此也季孙用田赋孔子书而过之以其逾周公之制也而况攘臂抵掌力为天下聚敛之人乎义也者君子所死生而小人之所不及利也者小人之所赴蹈而君子之所不忍为汉武必欲行先王之道守髙祖之法则焉用羊欲夺万姓之利闭生人之资则天下市籍小人皆能之矣亦何独羊乎善为盗者艺愈精而罪愈重盗愈利而主愈害羊善心计干盐铁防秋毫令吏坐贩不顾王者之体府库盈而王泽竭一身幸而四海穷于羊之计则得矣汉亦何负于羊哉卜式絜已自守不及时政知羊罪欲烹以致雨孟坚躬修国史垂法来代奈何以锥刀异类齿得人之论一言不智其若是乎


　　唐文粹巻四十七
　　钦定四库全书
　　唐文粹巻四十八
　　宋　姚铉　编
　　古文庚【揔一十五首】
　　符命一
　　贞符【柳宗元】
　　论兵二
　　罪言【杜牧】
　　原十六卫
　　折微十二
　　帝王所尚问【李翺】
　　汉武山呼【罗隠】
　　子髙之让
　　防叟遗意
　　诘鳯【陈黯】
　　登华防【沈顔】
　　穷达志【程晏】
　　禹书上【刘蜕】
　　禹书下
　　断非圣人事【李商隠】
　　让非贤人事
　　知道【房千里】
　　贞符　　　　　　　　　　　柳宗元
　　负罪臣宗元惶恐言臣所贬州流人吴武陵为臣言董仲舒对三代受命之符诚然非邪臣曰非也何独仲舒尔自司马相如刘向扬雄班彪彪子固皆防袭嗤嗤推古瑞物以配受命其言类滛巫瞽史诳乱后代不足以知圣人立极之本显至德扬大功甚失厥趣臣为尚书郎时甞着贞符言唐家正德受命于生人之意累积厚久冝享年无极之义本末闳阔会贬逐中辍不克究备武陵即叩头邀臣此大事不冝以辱故休缺使圣王之典不立无以抑诡类防正道表覈万代臣不胜奋激即具为书念终泯没蛮夷不闻于时独不为也苟一明大道施于人世臣死无所憾用是自决臣宗元稽首拜手以闻曰
　　孰称古初朴防空侗而无争厥流以讹越乃奋击鬬怒震动专肆为滛威曰是不知道唯人之初揔揔而生林林而羣霜雪风雨雷雹暴其外于是乃知架巢空穴挽草木取皮革饥渴牝牡之欲敺其内于是乃知噬禽兽咀果谷合偶而居交焉而争际焉而鬬力大者搏齿利者齧爪刚者决羣众者轧兵良者杀披披借借草野涂血然后强有力者出而治之往往为曹于险阻号令起而君臣什伍之法立德绍者嗣道怠者夺于是有圣人焉曰黄帝造其兵车交贯乎其内一统类齐制量然犹大公之道不克建于是有圣人焉曰尧置州牧四岳持而纲之立有德有功有才有能者参而维之运臂率指屈伸把握莫不统率尧年老举圣人而禅焉大公乃克建由是观之厥初罔不极乱而后稍可为世也以非德不树故仲尼叙书于尧曰克明俊德于舜曰濬哲文明于禹曰文命祗承于帝于汤曰克寛克仁彰信兆民于武王曰有道曾孙稽揆典誓贞哉惟兹德实受命之符以奠永祀后之妖滛嚚昬好怪之徒乃始陈大电大虹鸟巨迹白狼白鱼流火之乌以为符斯皆诡谲阔诞甚可羞也而莫知本于厥贞汉用大度克懐于有氓登能庸贤濯痍煦寒以瘳以熈兹其为符也而其妄臣乃下取虺蛇上引天光推类号休用夸诬于无知之氓增以驺虞神鼎胁敺纵防俾东之泰山石闾作大号谓之封禅皆尚书所无有莽述承效卒奋骜逆其后有贤帝曰光武克绥天下复承旧物犹崇赤伏以玷厥德魏晋而下尨乱钩裂厥符不贞邦用不靖亦罔克久駮乎无以议为也积大乱至于隋氏环四海以为鼎跨九垠以为鑪亹以毒燎煽以虐熖其人沸涌灼烂号呼腾蹈莫有救止于是大圣乃起丕降霖雨濬涤荡沃蒸为清气流为冷风人乃漻然休然相睎以生相持以成相弥以宁防斮屠剔膏流节离之祸不作而人乃克完平舒愉尸其肌肤以达于夷途焚坼抵掎奔走转徙之害不起而人乃克鸠类集族歌舞恱怿用祗于元德徒奋袒呼犒迎羲旅讙动六合至于麾下大盗豪据阻命遏德羲威殄戮咸坠厥绪无刘于虐人乃并受休嘉去隋氏克归于唐踯躅讴歌灏灏和宁帝庸威栗惟人之为敬奠厥赋积藏于下是谓丰国乡为羲廪敛发谨饬岁丁大侵人以有年简于厥刑不残而惩是谓严威小属而支大生而孥恺悌祗敬用底于理凡其所欲不谒而获凡其所恶不祈而息四夷稽服不作兵革不竭货力丕扬于后嗣用垂于帝式十圣济厥理孝仁平寛惟祖之则泽久而逾深仁增而益髙人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有防仁而久者也未有恃祥而夀者也商之王以桑谷昌以雉雊大宋之君以法星夀郑以龙衰鲁以麟弱白雉亡汉黄犀死莽恶在其为符也不胜唐德之代光绍明濬深鸿厐大保人斯无彊冝荐于郊庙文之雅诗祗告于德之休帝曰谌哉乃黜休祥之奏究贞符之奥思德之所未大求仁之所未备以极于邦理以敬于人事其诗曰
　　于穆敬德黎人皇之惟贞厥符浩浩将之仁凾于肤刃莫毕屠泽熯于沸炎以澣殄厥凶德乃敺乃夷懿其休风是煦是吹父子熈熈相宁以嬉赋彻而藏厚我糗粮刑轻以清俾我靡伤贻我子孙百代是康十圣嗣于理仁后之子子思孝父易患于已拱之戴之神其祐尔载扬于雅承天之嘏天之诚神冝鉴于仁神之曷依冝仁之归濮防于北祝栗于南幅贠西东祗一乃心祝唐之纪后天罔坠祝皇之夀与地咸久曷从神之心诚笃之神恊人同道以告之俾亿万年不震不危我代之延永永毗之仁增以崇曷不尔思有号于天佥曰鸣呼咨尔皇灵无替厥符
　　罪言　　　　　　　　　　　杜　牧
　　国家大事某不当言实言之有罪故以云生人常病兵兵祖于山东于天下不得山东兵不可死山东之地禹画九土一曰兾州舜以其分太大离为幽州为并州程其水土与河南等常重十一二故其人沈鸷多材力重许可能辛苦自魏晋已下浮羡滛工机纎杂意态百出俗益卑人益脆弱唯山东敦五种本兵矢他不能荡而自若也复产徤马下者日驰二百里所以兵常当天下兾州以其恃强不循理兾其必破弱虽已破兾其复强大也并州力足以并吞也幽州幽隂惨杀也故圣人因其风俗以为之名黄帝时蚩尤为兵阶【阪泉今嬀川县】自后帝王多居其地岂尚其俗都之邪自周劣齐霸不一世晋大常佣役诸侯至秦萃锐三晋经六世乃能得韩遂折天下脊复得赵因拾取诸国秦末韩信聮齐有之故蒯通知汉楚轻重在信光武始于上谷成于鄗魏武举官渡三分天下有其二晋乱胡作至宋武号为英雄得蜀得闗中尽得河南地十分天下有八然不能使一人渡河以窥胡至于髙齐荒荡宇文取得隋文因以灭陈五百年间天下乃一家隋文非宋武敌也是宋不得山东隋得山东故隋为王宋为霸由此言之山东王者不得不可为王霸者不得不可为霸猾贼得之是以致天下不安国家天寳末燕盗徐起出入成臯函潼间若涉无人地郭李辈常以兵五十万不能过邺自尔一百余城天下力尽不得尺寸人望之若廻鹘吐蕃义无有敢窥者国家因之畦河修障戍塞其术蹊齐鲁梁蔡被其风流因亦为冦以里拓表以表撑里混廻转颠倒横斜未尝五年间不战生人日顿委四夷日昌炽天子因之幸陜幸汉中焦焦然七十余年矣鸣呼运遭孝武澣衣一肉不畋不乐自卑冗中防取将相凡十三年乃能尽得河南山西地洗削更革罔不顺适唯山东不服亦再攻之皆不利以返岂天使生人未至于帖泰邪岂其人谋未至邪何其艰哉何其艰哉今日天子圣明超出古昔志于理平若欲悉使生人无事其要在先去兵不得山东兵不可去是兵杀人无有已也今者上策莫如自治何者当贞元时山东有燕赵魏叛河南有齐蔡叛梁徐陈汝白马津盟津里邓安黄夀春皆戍厚兵凡此十余所才足自防治所资不辍一人以他使遂使我力解势弛熟视不轨者无可奈何阶此蜀亦叛吴亦叛其他未叛者皆迎时上下不可保信自元和初至今二十九年间得蜀得吴得蔡得齐凡收郡县二百余城所未能得唯山东百城耳土地人户财物甲兵校之往年岂不绰绰乎亦足自以为治也法令制度品式条章果自治乎贤才奸恶搜选置舍果自洽乎障戍镇守干戈车马果自治乎井闾阡陌仓廪财赋果自治乎如不果自治是助虏为虐环土三千里植根七十年复有天下隂为之助则安可以取故曰上策莫如自治中策莫如取魏魏于山东最重于河南亦最重何者魏在山东以其能遮赵也既不可越魏以取赵固不可越赵以取燕是燕赵常取重于魏魏常操燕赵之性命也故魏在山东最重黎阳距白马津三十里新乡距盟津一百五十里【黎阳新乡并属卫州】陴垒相望朝驾暮战是二津虏能溃一则驰入成臯不数日间故魏于河南间亦最重今日愿以近事明之元和中纂天下兵诛蔡诛齐顿之五年无山东忧者以能得魏也【田正来降】昨日诛沧顿之三年无山东忧者亦以能得魏也【史宪诚来降】长庆初诛赵一日五诸侯兵四出溃解以失魏也【田布死】昨日诛赵一日罢如长庆时亦以失魏也【李听败】故河南山东之轻重常悬在魏明白可知也非魏强大能致如此地形使然也故曰取魏为中策最下策为浪战不计地势不审攻守是也兵多粟多敺人使战者便于守兵少粟少人不敺自战者便于战故我常失于战虏常困于守山东之人叛且三五世矣今之后生所见言语举止无非叛也以为事理正当如此沈酣入骨髓无以为非者指示顺向诋侵族脔语曰叛去酋酋起矣至于有围急食尽餤尸以战以此为俗岂可与决一胜一负哉自十余年来凡三收赵食尽且下尧山败【郗尚书】赵复振下愽败【社良】赵复振馆陶败【李听】赵复振故曰不计地势不审攻守为浪战最下策也
　　原十六卫
　　国家始踵隋制开十六卫将军緫三十员属官緫一百二十八员置守分部夹峙禁省厥初厯今未始替削然自今观之设官言无谓者其十六卫乎本原事迹其实天下之大命也始自贞观中既武遂文内以十六卫畜养武臣【襃公鄂公之徒并为诸卫将军】外开折冲果毅府五百七十四以储兵伍或有不幸方二三千里为冦土数十百万人为冦兵蛮夷戎狄践踏四作此时戎臣当提兵居外至如天下平一暴防消削单车一符将命四走莫不信顺此时戎臣当提兵居内当其居内也官为将军绶有朱紫章有金银千百骑趍奉朝谒第观车马歌儿舞女念功赏劳出于曲赐所部之兵散舍诸府上府不越一千二百人【五百七十四府凡有四十万人】三时耕稼袯襫耒一时治武骑劒兵矢禆卫以课父兄相言不得业他籍藏将府伍散田亩力解势破人人自爱虽有蚩尤为师帅亦不可使为乱耳及其当居外也缘部之兵被檄乃来受命于朝不见妻子斧钺在前爵赏在后以首争首以力搏力飘暴交捽岂暇异略虽有蚩尤为师帅亦无能为叛也自贞观至于开元末百三十年间戎臣兵伍未始逆簒此圣人所能柄统轻重制障表里圣算神术也至于开元末愚儒奏章曰天下文胜矣请罢府兵诏曰可武夫奏章曰天下力强矣请搏四夷诏曰可于是府兵内铲边兵外作戎臣兵伍湍奔矢往内无一人矣起辽走蜀缭络万里事五强冦【奚契丹吐蕃云南大石国】十余年中亡百万人尾大中干成为偏重【去声】而天下焮然根萌烬燃七圣旰食求欲除之且不能也由此观之戎臣兵伍岂可一日使出落钤键哉然为国者不能无也居外则叛【韩燕七国近者禄山仆固是也】居内则簒【卓莽曹马已下是也】使外不叛内不簒兵不离伍无自焚之患将保颈领无烹狗之论古今已还法术最长其置府立卫乎近代已来于其将也复为甚也人嚣曰廷诏命将矣名出视之率市儿辈盖多赂金玉负倚幽隂折劵交货所能也絶不识父兄礼义之教复无慷慨感槩之气百城千里一朝得之其强杰愎防者则挠削法制不使防已斩族忠良不使违已力壹势便罔不为冦其隂泥【去声】巧狡者亦能家算口敛委于邪幸由卿市公去郡得都四复所治指为别馆或一夫不幸而夀则戛割生人略匝天下是以天下每每兵乱涌溢齐人干耗乡党风俗滛窳衰薄教化恩泽拥抑不下召来灾殄被及牛马嗟乎自愚而知之人其尽知之乎且武者任诛如天时有秋文者任治如天时有春是天不能倒春秋是豪杰不能揔文武是此辈受钺诛暴乎曰于是乎在某人行教乎曰于是乎在欲祸蠧不作者未之有也伏惟文皇帝十六卫之防谁复而原其实天下之大命也故作原十六卫
　　帝王所尚问　　　　　　　　李　翺
　　夏尚忠殷尚敬周尚文何也帝王之道非尚忠也非尚敬与文也因时之变以承其弊而已矣救野莫如敬救鬼莫如文救僿莫如忠循环终始迭相为救如火蔓而烧也人知其胜之于水矣胜于水者上也水之溃遏其流者则必大为之防矣故夏之政忠汤之政敬武王之政尚文各适其宜也如武王居禹之时则尚忠矣汤居武王之时则尚文矣禹与汤交地而居则夏先敬而殷尚乎忠矣故适时之宜而补其不得者三王也使黄帝尧舜居三王之天下则亦必为禹汤武王之所为矣繇是观之五帝之与夏商周一道也若救殷之鬼不以文而曰我必以夏之忠而化之是犹适于南而北辕其到也无日矣孔子圣人之大者也若孔子王天下而传周其救文之弊也亦必尚乎夏道矣是文与忠敬皆非帝王之所尚也乃帝王之所以合变而行权者也因时之变以承其弊者也不可休而作为之者也
　　汉武山呼　　　　　　　　　罗　隠
　　人之性未有生而侈纵者苟非其正则人能壊之事能壊之物能壊之虽贵贱则殊及其壊一也前后左右之谀佞者人壊之也穷游极观者事壊之也发于感寤者物壊之也是三者有一于是则为国之大蠧孝武承富庻之后听左右之说穷游观之靡乃东封焉盖所以祈其身而不祈其岁时也由是万岁之声发于感寤然后逾辽越海劳师弊俗以至于百姓困穷者东山万岁之声也以一山之声犹若是况千口万舌乎是以东封之呼不得以为祥而为英主之不幸
　　子髙之让
　　有絜其大而举其髙以授人者彼则曰隘矣哉挈而举者曰以吾所得之广大曾不若彼人之心又安可以施于彼乎于是退而悸栗不敢以所得为有伯成子髙让禹者非所以小黄屋之尊也夫安九州之大据兆人之上志得意遂动适在我鲜有不以荒怠自放者子髙且欲狭禹之心而谨其取也故让之厥后有卑宫菲食之政
　　防叟遗意
　　上帝既剖混沌氏以支节为山岳以肠胃为江河一旦虑其掀然而兴则下无生类矣于是孕铜鐡于山泽滓鱼盐于江河俾后人攻取之且将以苦混沌之灵而致其必不起也呜呼混沌氏则不起而人力殚焉
　　诘凤　　　　　　　　　　　陈　黯
　　尝得扬雄云君子在治若凤在乱若凤谓隠见之得冝也将欲伸之以为鉴迨览其剧秦美新则有异乎是【句絶】雄仕汉遇新室之乱既不能去之又惧祸及乃为斯文以媚而取容呜呼凤固若是邪果若是则凤遇缯缴而犹徊其间邪君子之仕也所以行道道之不行也则可以明其节彼莽之不臣雄时在列冝以君臣之义兴亡之理匡救之以行其道苟畏其威爱其死则可防簪髙谢以明其节讵有苟禄贪生徇非饰诈广引秦过以喻恶德则是稔其簒逆也与古之持颠危死名节者背而驰也向者所著者凤之说得不为诬凤也哉鸡常禽也晓晦而不迷其候凤灵鸟也理乱而不知其时邪噫言之不思有如是邪或曰古人临危制变亦权道也雄知莽之不可匡也故矫为其辞姑务脱祸是亦权也何过之深欤曰不然夫权者圣人有焉所以不失其道未见舍其道而从其权昔仲尼仕鲁以季桓子荒齐乐知其不可匡也乃去之曾不闻矫为其辞以求庸于鲁虽仲尼日月其德人之不侔然扬雄亦慕仲尼之教者以著书立説为事得自易哉夫立言者岂不欲人之从教邪且已不能信人况求信于人乎语曰君子先言而后从之斯言可欺也哉
　　登华防　　　　　　　　　　沈　顔
　　尝读李肇国史补云韩文公登华岳之巅顾视其险绝恐栗度不可下乃发狂恸哭而欲缒遗书为诀且讥好竒之过也如是沈子曰吁是不谕文公之防邪夫仲尼之悲麟悲不在麟也墨翟之泣丝泣不在丝也且阮籍纵车于途途穷輙恸岂始虑不至邪盖假事讽时致意于此尔前贤后贤道岂相逺文公愤趣荣贪位之辈若陟悬崖险不能止俾至身危踣蹶然后叹不知税驾之所焉可及矣悲夫文公之防微沈子几晦乎
　　穷达志　　　　　　　　　　程　晏
　　君子宁小穷而大达小人宁小达而大穷小者人之役大者人之道也孟子论帝王之道于诸侯诸侯不志我言则去之岂不以小穷而大达欤卫鞅论帝王之道于秦伯秦伯寤于是鞅乃易之以霸强之术而苟容之岂不谓小达而大穷欤君子不患乎无才患乎不知穷达之理也孟子大达逺盗蹊而遵正路者也卫鞅大穷舍正路而趋盗蹊者也秦不知蹊以问鞅鞅指之趋盗蹊而强去也我知盗之蹊而返然之曷若遵正路而逺盗蹊哉
　　禹书上　　　　　　　　　　刘　蜕
　　以功不就而受诛则可谓勤民而死乎曰不然然则夏之郊也奚不寻其先安得以鲧配曰以功不就则可谓勤民而死也以诛其身则可谓勤其家也不怨君诛而寻父功鲧当诛也传曰不以家事辞王事既勤其家为天下故报其勤家于夏郊而已矣有鲧之诛而不废其功禹为其子也不得以天下而择其功者禹为之事鬼神也微禹之为子先人之罪将不食矣故其子之功由勤父嗣也然则夏郊冝矣于是君诛其怠也而子不怨其家祭其勤也民神弗畔盖禹以天下不逮事其父而致孝乎鬼神云
　　禹书下
　　治天下之野见之于夏功而未见于先夏功者久矣夫八年之间生聚非不壊也委积非不耗也帝忧则民愁乐则民喜故以忧乐隠显而助之帝能治其心故禹后虽以身先天下而不以一身负天下之土石以其得治世之心易使也呜呼必不得和心之人而为可以智治则岂羽山之下忍不以智献其父者欤天下见濡手足之禹则不见主阶之上以忧乐者也故曰心治乎人也功治乎水也其可独禹云乎
　　断非圣人事　　　　　　　　李商隠
　　尧去子舜亦去子周公去弟后世人以为能断此绝不知圣人事者断之为义疑而后定者也圣人所行无疑又安用断圣人持天下以道民不得知圣人理天下以仁义民不得知害去其身未仁也害去其家未仁也害去其国亦未仁也害去其天下亦未仁也害去其后世然后仁也宜而行之谓之义子不肖去子弟不顺去弟家国天下后世皆防利去害矣不去则反冝然而为之尧舜周公未尝疑又安用断故曰断非圣人事
　　让非贤人事
　　世以为能让其国能让其天下者为贤此絶不知贤人事者能让其国能让其天下是不苟取者耳汤故时非无臣也然其卒佐汤有陞陑之役鸣条之战竟何人哉非伊尹不可也武故时非无臣也然其卒佐武有牧野之誓白旗之悬果何人哉非太公望不可也苟伊尹之让汝鸠仲虺太公望之让太颠闳夭则商周之命其集乎故伊尹之丑夏复归太公望之发扬蹈厉当此时虽百汝鸠百仲虺伊尹不让也百太颠百闳夭太公望亦不让也故曰让非贤人事
　　知道　　　　　　　　　　　房千里
　　世所以为达者贵爵富禄威刑不胜其用珠玉不胜其计耳熟声口饫味目厌色斯所谓常情之大欲也世之所以穷者秩不足以庇身禄不足以充用侮不能威辱不能刑声色不足于耳目滋味不甘于口舌斯所谓常情之大不欲也然而圣人汲汲于禄仕者岂不为是邪曰非也圣人为人者也恒人为巳者也圣人负其资得其地逢其时有其禄然后因其镃基流其德泽犹水之居髙者决而溉之其浸必广圣人之所以为荣者导人于仁谊然后使千万年载其烈光为巍巍之德功以浃于生人者也恒人之为巳者期于厚禄贵位位以私尊禄以私富益尊而愈骄益富而愈汰以滛快一日之欲才放肆于气未絶之间者也圣人有其时有其位行其道以及于人无其时无其位奉其道以自饰故圣人进不为荣退不为戚而常得其道恒人幸其时窃其位竭人以自足无其时失其位任其愚以自困故恒人进以为已荣退以为已辱而常失其道孔子曰凤鸟不至河不出圗吾已矣夫孔子叹行已之道足以致是而时王不用已之道道无所施非叹其身食不方丈衣不文绣也恒人之所悲不达者率曰吾妻不能罗吾儿不得肉食耳岂尝少及于外物哉圣人以德泽流于人虽九命崇锡不以为厚以其所偿果当外其身而公于天下非已幸也恒人无毫毛以禆于人苟幸得禄仕即逸豫以自怡以窃取偷得为大黠其所得幸也孔顔圣贤也岂尝闻伐树瓢饮以为巳辱哉姬且亦圣人也岂尝闻受封摄理以为已幸哉是知圣人之乐也内而人之乐也外内故常有余外故常不足有余故推于人不足故取于人有道之人麤裘索带而人不鄙之者取其内而不取其外也豪民侠士紫衣金钩而人不贵之者文饰于外也若然者富贵者文饰于外也彼之所以仁谊者质充于内也西子不华嫫女锦縠是不能易其美恶后之君子穷于时者当思负其内而自笃无以其外而謟人达于时者当思勉其内以自饰无以其外而骄人苟如是庶几乎知道矣









　　唐文粹巻四十八
　　钦定四库全书
　　唐文粹巻四十九
　　宋　姚铉　编
　　古文辛【揔一十七首】
　　毁誉五
　　明分【皇甫湜】
　　防国【沈顔】
　　毁【段成式】
　　讽诈【王蔼】
　　内夷檄【程晏】
　　时事四
　　读开元杂报【孙樵】
　　书襃城驿
　　鞭贾【柳宗元】
　　荆巫【罗隠】
　　变化八
　　象化【牛僧孺】
　　移雨神【司空圗】
　　风雨对【罗隠】
　　浪翁观化【元结】
　　时化
　　世化
　　蠧化【陆防】
　　蟹志
　　明分　　　　　　　　　　　皇甫湜
　　天下之是非系于人不悬于迹一于分不定于所为孰谓人君子小人是也孰谓分君子小人之别是也彼诚君子矣为之无不是彼诚小人矣动而之非故君子指人之过为嫉恶举人之善为乐贤言已之光美拟于尧禹参于天地为昌言顺则为周公变则为伊尹其心定矣其归一矣虽万殊百化一于君子而已所谓左之左之君子宜之右之右之君子有之小人者不然其过人为毁訾其誉人为比周言已之光美为矜夸变则为贼顺则为伪其心定矣其归一矣虽万殊百化一于小人而已所谓天下之恶皆归焉余故曰天下是非系于人不悬于迹一于分不定于所为横天地绝古今人之所由者二而已
　　防国　　　　　　　　　　　沈　顔
　　知倿之防防忠不知佞之防防国故人君弗为意也且曰彼诚佞邪予不过宠一臣彼诚忠邪予不过黜一臣予授天命有天下岂少若人乎奈何咈予心而不知宠一佞而百佞进黜一忠而百忠退矧忠者寡而佞者众乎是以宰嚭防子胥而吴灭赵髙防李斯而秦亡无极防伍奢而楚昭奔靳尚防屈原而楚懐囚愚故曰知佞之防防忠不知佞之防防国悲夫
　　毁　　　　　　　　　　　　叚成式
　　古之非人也张口沫舌指数于众人人得而防之今之非人也有张其所违嚬慼而忧之人不得而防也岂雕刻机杼有滛巧乎言非有乎
　　讽诈　　　　　　　　　　　王　蔼
　　礼法不可斯须而去有以礼法而为灾忠信不可斯须而去有以忠信而为祸礼法非灾人之端忠信非祸人之本理或有害则礼法忠信为祸人之萌狂瞽人之所恶也效之则恐不及其真荒酗人之所耻也履之则恐不自其性狂瞽诚可恶也荒酗诚可耻也临难而保全则狂瞽荒酗为藏身之薮礼法忠信直也狂瞽荒酗诈也以之保全则直不如诈之功呜呼三皇之前无所用五帝之后无所不用
　　内夷檄　　　　　　　　　　程　晏
　　四夷之民长有重译而至慕中华之仁义忠信虽身出异域能驰心于华吾不谓之夷矣中国之民长有倔强王化忘弃仁义忠信虽身出于华反窜心于夷吾不谓之华矣窜心于夷非国家之窜尔也自窜心于恶也岂止华其名谓之华夷其名谓之夷邪华其名有夷其心者夷其名有华其心者是知弃仁义忠信于中国者即为中国之夷矣不待四夷之侵我也有悖命中国専倨不王弃彼仁义忠信则不可与人伦齿岂不为中国之夷乎四夷内向乐我仁义忠信愿为人伦齿者岂不为四夷之华乎记吾言者夷其名尚不为夷矣华其名反不如夷其名者也
　　读开元杂报　　　　　　　　孙　樵
　　樵曩于襄汉间得数十幅书系日条事不立首末其略曰某日皇帝亲耕籍田行九推礼某日百寮行大射礼于安福楼南某日安北诸蕃君长请扈从封禅某日皇帝自东封还赏赐有差某日宣政门宰相与百寮廷诤十刻罢如此九数十百条樵当时未知何等书徙以为朝廷近所行事有自长安来者出其书示之则曰吾居长安中新天子嗣国及穷虏自溃则见行南郊礼安有籍田事乎况九推非天子礼邪又尝入太学见丛甓负工而起若皇堂者就视得石刻乃射堂旧址则射礼废已久矣国家安能行大射礼邪自闗已东水不败田则旱败苖百姓人常赋不足至有卖子为豪家役者吾甞背华走洛遇西戌还兵千人县给一食力屈不支国家安能东封从官禁兵安所仰给邪北虏惊啮边甿势不可控宰相驰出责战尚未报功况西闗复惊于西戎安有扈从事邪武皇帝时以御史窃议宰相事望岭南走者四人至今卿士齚舌相戒况宰相陈奏于仗乎安有廷奏诤事邪语未及终有知书者自外来曰此皆开元政事葢当时条布于外者樵后得开元録验之条条可复云尚以为前朝所行不当尽为坠典及来长安日见条报朝廷事者徒曰今日除某官明日授某官今日幸于某明日日畋于某诚不类数十幅书樵恨生不为太平男子及覩开元中事如奋臂出其间因取其书帛而漫志其末凡补缺文者十三正诡文者十一是岁大中五年也
　　书襃城驿
　　襃城驿号天下第一及得寓目视其沼则浅混而茅视其其舟则离败而胶庭除甚芜堂庑甚残乌覩其所谓宏丽者讯于驿吏则曰忠穆公尝牧梁州以褒城控二节度治所龙节虎旗驰驿奔轺以去以来毂交蹄劘由是崇侈其驿以示雄大葢当时视他驿为壮且一岁賔至者不下数百辈茍夕得其庇饥得其饱皆暮至朝去者宁有顾惜心邪至如棹舟则必折篙破舷碎鹢而后止渔钓则必枯泉汨泥尽鱼而后止至有饲马于轩宿隼于堂凡所以汚败室庐糜毁器用官小者其下虽气猛可制官大者其下益暴横难禁由是日益碎破不与曩类某曹八九辈虽以供馈之隙再三力治之其能补数十百人残暴乎语未既有老甿笑于傍且曰举今州县皆驿也吾闻开元中天下富蕃号为治平踵千里者不裹粮长子孙者不知兵今者天下无金革之声而户口日益破疆场无侵削之虞而垦田日益寡生民日益困财力日益竭其故何哉凡举天子共治天下者刺史县令而已以耳目接于民而政令速于行也今朝廷命官既已轻任刺史县令而人促数于更易且刺史县令逺者三岁再更故州县之政茍有不利于民可以出意革去者其在刺史则曰我即去何用如此当愁醉醲当饥饱鲜囊帛匮金笑与秩终呜呼州县者真驿邪矧更代之隙黠吏因缘恣为奸欺以卖州县者乎如此而欲望生民不困财力不竭户口不破垦田不寡难哉予既揖退老甿条其言书于襃城驿屋壁
　　鞭贾　　　　　　　　　　　柳宗元
　　市之鬻鞭者人问之其贾直五十必曰五万复之以五十则伏而笑之以五百则小怒五千则大怒必五万而后可有富者子适市买鞭出五万持以夸予予视其首则拳蹙而不遂视其握则蹇仄而不植其行水者一去一来而不相承其节朽黑而无文掐之灭爪而不得其所穷举之翲然若挥虚焉余曰子何取于是而不爱五万曰吾爱其黄而泽且贾者云余乃召僮爚汤以濯之则遬然枯苍然白向之黄者栀也泽者蜡也富者不恱然犹持之三年后出东郊争道长乐坂下马相踶因大击鞭折而为五六马踶不已坠于地伤焉视其内则空空然其理若粪壤无所赖者今之栀其貌蜡其言以求贾伎于朝者一误而过其分则喜当其分则反怒曰余曷不至于公卿然而至焉者亦良多矣居无事虽过三年不害当其有事驱之于陈力之列以御乎物以夫空空之内粪壤之理而以责其大击之效恶有不折其用而获坠伤之患者乎
　　荆巫　　　　　　　　　　　罗　隠
　　荆楚人滛祀者旧矣有巫颇闻于乡闾其初为人祀也筵席寻常歌迎舞将祈疾者徤起祈岁者丰穰其从为人祀也羊猪鲜肥清酤满巵祈疾得死祈岁得饥里人忿焉而思之未得适有言者曰吾昔游其家也其家无甚累故为人祀诚必罄乎中而福亦应乎外其胙必散之其后男女蕃息焉衣食广大焉故为人祀诚不得罄于中而神亦不歆乎外其胙且入其家是人非前圣而后愚盖牵于心而不暇及人耳以一巫用心尚尔况异于是者乎
　　象化　　　　　　　　　　　牛僧孺
　　象龙祷雨三月不应巫病民王甚愁孺有言曰王无愁也象之误也夫龙善化雨而时在乎天天使雨龙得化不使雨龙不得化圣人象龙而救民是乃象其化者也龙之性善学者人之心故象性莫若心而已使性非心可象则鸤鸠之性均而木刻鸤鸠足以象均邪獬豸之性触而瑰饰獬豸冠足以象触邪龙以性善化而龙于化人者衣衮则其象不以土木亦明矣汤是以龙其聦而深无不闻也龙其明而髙无不见也言若出为云而物仰之有隂智若跃乎渊而物触之有润天而不雨百姓视王为雨也虽七岁炎炎不闻有咨者而况三月哉
　　移雨神　　　　　　　　　　司空圗
　　夏满不雨民前后走神所刳羊豕而跪乞者凡三而后得请民大喜且将报祀愚独以为惑何者天以神乳育百苗谷必时既丰然后民相率以劳神之勤于事而祀焉今始恡其施以愁疲民是神怠天之职也必希民之求而遂应是神玩天之权也既应而俾民输怨于天归惠于已是神攘天之德也推怨何以为义利腥膻之馈何以为仁怠天下之事何以为敬蔑是数者何以为神假曰非吾所得颛然知民之情而不时请于上是亦徒偶于位此愚所以感也噫天不可终谩民不可久侮窃为神危之奈何
　　风雨对　　　　　　　　　　罗　隠
　　风雨雪霜天地之所权也山川薮泽鬼神之所伏也故风雨不时则岁有饥馑雪霜不时则人有疾病然后祷山川薮泽以致之则风雨雪霜果为鬼神所有也明矣得非天之髙不可以周理而寄之山川地之厚不可以自运而凭之鬼神茍祭祀不时则饥馑作报应不至则疾病生是鬼神用天地之权也而风雨雪霜为牛羊之本矣复何岁时为复何人民为是以大道不旁出惧其弄也大政不问下惧其偷也夫欲何言
　　浪翁观化【并序】　　　　　　　元　结
　　浪翁山野浪老也闻元子亦浪然在山谷病中能记水石草木虫豸之化亦来说常所化凡四说
　　有无相化
　　浪翁曰隂阳之气化为四时四时形化为万物万物形全是无化有万物形尽是有化无此有无相化之说
　　有化无
　　浪翁曰人或云我立于东西望万里目极则无人我两忘终世相无此有无有无相化之说
　　无化有
　　浪翁曰人或云我来于南北行万里至无不有人我两求终世相有此无有无有相化之说
　　化相化
　　浪翁曰吾观化于无也何无不有吾观化于有也何有不无有无更化日以相化化言何极化言何穷
　　时化
　　元子闻浪翁说化化无穷极因论谕曰翁亦未知时之化也多于此乎曰时焉何化我未之记元子曰于戏时之化也道德为嗜欲化为险薄仁义为贪暴化为凶乱礼乐为耽滛化为侈靡政教为烦急化为苛酷翁能记于此乎时之化也夫妇为溺惑所化化为犬豕父子为惽欲所化化为禽兽兄弟为猜忌所化化为讐敌宗戚为财利所化化为行路朋友为世利所化化为市儿翁能记于此乎时之化也大臣为威权所恣忠信化为奸谋庶官为禁忌所拘公正化为邪佞公族为猜忌所限贤哲化为庸愚人民为征赋所伤州里化为祸邸奸凶为恩幸所迫厮皁化为将相翁能记于此乎时之化也山泽化为井陌或曰尽于草木原野化为狴犴或曰殚于鸟兽江湖化为鼎镬或曰暴于鱼鼈祠庙化为宫寝或曰数于祀祷翁能记于此乎时之化也情性为风俗所化无不作狙狡诈诳之心声呼为风俗所化无不作谄媚僻滛之辞顔容为风俗所化无不作奸邪慼促之色翁能记于此乎
　　世化
　　浪翁闻元子说时化叹曰吾昔闻世化可说又异于此昔世之化也天地化为斧锧日月化为豺虎山泽化为州里木木化为宗族风雨化为邸舎雪霜化为衣裘呻吟化为常声粪汚化为粱肉一息化为千岁乌犬化为君子元子惑之浪翁曰子不闻往昔世之化也四海之内巷战门鬬断骨腐肉万里相借天地非斧锧也邪人民暗夜盗起求食昼游则死伤相及日月非豺虎也邪人民相与寄身命于絶崖深谷之底始能声呼动息山泽非州里也邪人民奔走非深林荟丛不能藏蔽草木非宗族也邪人民去乡国入山海千里一息力尽暂休风雨非邸舎也邪人民相持于死伤之中祼露而行霜雪非衣裘也邪人民劳苦相疮痍相痛老弱孤独相苦死亡不相救呻吟非常声也邪人民多饥饿沟渎病伤道路粪汚非梁内也邪人民奔亡潜伏戈矛相拂前伤后死免而存者一息非千岁也邪僵王腐卿相枕路隅鸟兽让其骨肉乌犬非君子也邪
　　蠧化　　　　　　　　　　　陆防
　　橘之蠧大如小指首负特角身蹙蹙然类蝤蛴而青翳叶仰齧如饥蚕之速不相上下人或掁触之輙奋角而怒气色桀骜一旦视之凝然弗食弗动明日复往则蜕为蝴蝶矣力力拘拘其领未舒防黑韝苍分朱间黄腹填而椭【堕】緌纎且长久醉方寤羸枝不扬又明日往则倚薄风露攀缘草树耸空翅轻瞥然而去或隠蕙隙或留篁端翩旋轩虚飏曵纷拂甚可爱也须臾犯蝥网而胶之引丝环纒牢若桎梏人虽甚怜不可解而纵矣噫秀其外类有文也嘿其中类有德也不朋而游类絜也无嗜而食类廉也向使前不知为橘之蠧后不见触蝥之网人谓之钧天帝居而来今复还矣天下大橘也名位大羽化也封略大蕙篁也茍灭德忘公崇浄饰傲荣其外而枯其内害其本而窒其源得不为大蝥网而胶之乎观吾之蠧化者可以惕惕
　　蟹志
　　蟹水族之微者共为虫也有籍见于礼经载于国语扬雄太辞晋春秋勤学等篇考于易象为介类与鼈刚其外者皆干之属也周公所谓旁行者欤叅于药録食防蔓延乎小说其智则未闻也唯左氏纪其为灾子云讥其躁以为郭索后蚓而已蟹始窟穴于沮洳中秋冬交必大出江东人云稻之登也率执一穗以朝其魁然后从其所之蚤夜觱沸指江而奔渔者纬箫承其流而障之曰蟹断【锻】断【短】其江之道焉尔然后奔纷越轶遯而去者十六七既入于江则形质大于旧自江复趋于海如江之状渔者又断而求之其越轶遯去者又加多焉既入于海形质益大海人亦异其称谓矣鸣呼穗而朝其魁不近于义邪舍沮洳之江海自微而务着不近于智邪今之学者始得百家小说而不知孟轲荀扬之道或知之又不汲汲于圣人之言求大中之要何也百家小说沮洳也孟轲荀扬圣人之渎也六籍者圣人之海也茍不能舍沮洳而求渎以至于海是人之智反出水虫下能不悲夫吾是以志其蟹










　　唐文粹巻四十九
　　钦定四库全书
　　唐文粹卷五十
　　宋　姚铉　撰
　　碑一
　　岳渎祠庙
　　后土神祠碑【宗御制张説辞】
　　西岳太华山碑【宗御制张説辞】
　　北岳山碑【张嘉贞】
　　南海神庙碑【韩愈】
　　黄陵庙碑
　　燕支山神宁齐公祠堂碑【杨炎】
　　后土神祠碑铭【并序宗御制】　张　説
　　古之王者皆受天命礼乐有权神祗是主郊兆所设虽定于厥居精灵所感则通乎变化大匠归正旁行不流惟创制者为能之亦安在守文而已雎上祠者本魏地鄈丘之旧而汉家后土之宫汾水合河梁山对麓地形堆阜天然诡异隆崛岉而特起忽盘纡而斗絶景象相传蠁如在有物不可以终否有典不可以遂废故推而行之嵗在癸亥始有事于兹焉在昔后王时迈省方柴燎告极幽隐胥洎大舜则五载一巡武帝则三嵗一祭今时代丕变人神礼烦朕就为损益折以法度一纪再驾亦无阙焉二十年冬勒兵逾万骑旌旗亘千里校猎上党至于太原赫威戎于朔陲沛展义于南夏肆觐羣后道有以大备懐柔百神文无而咸秩先是有司宿设恪敬乃事已未师顿于斋官庚申亲祀于后只圣考在天侑而作主何礼不举靡神不徧往者汉氏之祠也牲以养牛五嵗茧栗所以贵其诚籍以采席六重藁秸不得尚其质事与古反义不经见朕因其地而不因其仪取其得而不取其失凡牲币法物之事歌舞接神之类咨故实于方泽不遂过于元鼎此皆公卿大夫鸿生钜儒献其方闻匡于不逮朕何有也且王者事天明事地察示其本教以孝柰何郊丘之礼犹独以祈糓为名者邪于戏享于至诚锡以繁祉黄云盖于神鼎绛光烛于灵坛自昔已然乃今复见斯固隂精有所寓寳气为不诬虽寂寥而不动亦动之而斯应顾朕之不徳灵感何从赖累圣储祉福流所致乃灾肆赦与物更始大赉天下有庆兆人山川鬼神鸟兽鱼鼈莫不允若莫不咸宁此所以仰覆载报生殖资元元尽翼翼岂与夫封禅有牒専在求僊秘祝有辞密于移过而已铭曰至哉坤元万物资生王者母事徳合天明义有大报用协永贞茫茫九土思索其精因天事天因地事地彼汾之曲高雎杰异景象遗光坛场旧位寂寥千祀精灵长閟诬神不祥复古维褀文所无者秩而祭之矧曰后土昔载明祠何必因隂乃为我师意多汉武迹在横汾风流可接箫鼓如闻夀官创制神鼎勒勲古往今来岂无斯文
　　西岳太华山碑铭【并序宗御制】
　　天有四序星辰辨其分地有五方山岳镇其域隂阳交畅则品物形矣精气相射则神只着矣西岳太华山者当少隂用事万物生华故曰华山踞中土西偏当七宫正位是称西岳披图以察削成而四方信焉立表以算其高五千仞明焉石壁磔坚而雄竦众山奔走而倾附其气肃其势威其行配金其辰直酉前对华阳之国后压华隂之郡左抱桃林之塞右产蓝田之玉谅少昊之下都即蓐收之别馆也轩帝游焉以防众神虞舜柴焉以觐羣后爰自夏氏迄于隋室朝廷五姓载歴三千祀典相因旧章未改坛场庙宇何代不修一祷三祠无嵗而缺所以报生殖事灵神不有怠也故亦祥休明灾淫慝未尝爽也皇天眷祐馨我烈祖奄有万方逮乎六叶郊天地望山川精意必达坠典咸甄亦命州将四时告防加视王秩进号金天若是何者抑有由焉予小子之生也嵗丙戌月仲秋膺少昊之盛徳协太华之本命故常寤寐灵岳蠁神交玉帛未陈幽赞必先意而启椒醑虽薄景福果应期而集感昭赛可一二而道邪记云下有方士真人金鼎石室上有明星玉女仙草瑶池茅龙一去毛女千祀前代帝王多所侥觊朕学牺文之道故非斯人之徒忧在至道之不不忧富贵之无永患在苍生之不理不患年夀之若流以功施四海为长生以业传百代为不死焉羡置集灵之宫虚望非福立存仙之殿劳思轻学者哉于戏维岳配天上弼予志予欲大康兆人岳翼予欲定礼乐谐神人岳听予思其维岳降神生此多士无俾申甫専美于嵩语酌古训心通神境善而不荅诚而不应未之有也岳其念哉十有一载孟冬之月歩自京邑幸于洛师停銮庙下清眺仙掌云拂石牀霓裳可接风过松岭仙驾如闻乆勤报徳之愿未暇封崇之礼遟回刻石梗槩铭山万姓胆予言可复也铭曰
　　巉巉大华柱天直上青崖白谷仰见灵掌雄峯峻削菡萏森爽是曰灵岳众山之长白帝西下黄河北来隂阳孕育精气徘徊偶圣呈瑞逢昏降灾玉池神挹石室僊开海絶瀛洲天遥圃伟哉此镇峥嵘中土鬼神乍游风云忽聚高标爀日半璧飞雨自古王者廵方必至龙驾帝服封天禅地南面防神西后在位待予治国安人然后徐思其事
　　北岳恒山碑铭【并序】　　　　　张嘉贞
　　有国者殷荐于天地望秩山川故灾沴不生矣有家者严禋于鬼神克谐礼乐故休祐斯应矣由是上下交泰幽明相协五精同朗辰为水其味咸五镇俱清为冬其音羽大哉兹岳殊于众山嵩华乃局于近甸衡岱不逾于方域孰与夫包括绵长经纶中外外夷有四昴宿主胡则延袤以限之中郡有五寳符在代则高襄以临之其顶也上扶干门黑帝之宫观其足也下捺坤轴神之都府岂止劈兾魏截幽燕拒洪河撑大海洞合沓半天下之襟带嵯峨巉岩一宇内之标格者也故知惟土有精惟山有灵窅窅冥冥其道至平其徳至贞氲氲馨馨目之不覩夫形耳之不闻夫声隂阳不测夫奥所以存像设建祠庭矣稽彼上古洎乎中运五载廵狩百神懐柔皇王令典以之协祚历数昌期以之交泰粤自嬴汉爰逮周隋匪修匪防或僭或侈不勤于省者其政缺非美而封者其事讹于戏黩祭虚陈昭灵防荅更张礼秩固待雍熙粤若我唐正百王頽教龚惟我后扬五圣丕烈人神允洽动植和畅乃籍北镇柴南坛碑西岳泥东岱是用告厥功祗其祠也故穰穰多福获于彼颙颙众心徯于此而今俭狁不炽已方余辰邉隅于是乎静雨雪其滂乃屡盈尺稼穑于是乎丰丰嵗已成惟君能事斯北廵之礼胥咏其苏虽黝辂纁旂未由冬觐而圆珪方璧每自天来或事举必祈福行宜赛则有公卿而奉告命也或四时荐熟三献酌洗则有侯牧而奉新章也非夫昭信雄直岂有享于明代哉是以河朔人风洁诚而祷蚕糓者多矣春秋孟冬首三之日尤剧苹藻自羞若从官敛樵苏不禁孰敢私伐盖威灵感通以致尔与其淫淊而求者异乎夫道莫先乎真政莫先乎淳参造化以变万物莫先乎神资皇王以富四海莫先乎人防神莫先乎君公正人莫先乎师长丙寅嵗乃命菲才谬兼军郡钦若明诏持兵导俗无敢懈怠名山大川着乎典式靡不加敬于昭神寝于岳之阳伊岳致神惟神主岳高柯古榦幽蔚隂翳俯仰瞻对精魄肃慕栗然何为故以嗟叹嗟叹之不足于是咏歌歌以发言言以章徳事可追于风雅词无隐乎闻见神而听之颂斯作曰
　　五宿荧煌风政休咎上经乎乾纲我君顺之祚乃久兮五宗盘薄隂化成败下彰乎坤络我君钦之福乃介兮天平地成神道助贞人事以宁兮皇极帝力神道助直人事以息兮祯祥日新旣祠旣禋国力斯春兮风雨时若是耕是获家勤于作兮至神通兮昭冥协和至道黙兮勤敭颂歌大如砺明徳惟峩
　　南海神庙碑文　　　　　　　韩　愈
　　海于天地闲为物最钜自三代圣王莫不祀事考于传记而南海神次最贵在北东西三神河伯之上号为祝融天寳中天子以为古爵莫贵于公侯故海岳之祝牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无不统地大以逺故常选用重人旣贵而富且不习海事又当祝时海常多大风将往皆忧感旣进观顾怖悸故常以疾为解而委事于其副其来已久故明宫斋庐上雨旁风无所盖障牲酒瘠酸取具临时水陆之品狼籍笾豆荐祼兴俯不中仪式吏滋不恭神不顾享盲风怪雨发作无节人蒙其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外殚尽不为表襮至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署其文曰嗣天子某谨遣某官敬祭其恭且严如是敢有不承明日吾将宿庙下以供晨事明日吏以风雨白不听于是州府文武吏士凡百数交谒更諌皆揖而退公遂陞舟风雨少弛櫂夫奏功云隂解駮日光穿漏波伏不兴省牲之夕载旸载隂将事之夜天地开除月星明穊五鼓旣作牵牛正中公乃盛服执笏以入即事文武賔属俯首听位各执其职牲肥酒香樽爵静洁降登有数神其醉饱海之百灵秘怪恍惚蜿蜿蜒蜒来慕饮食阖庙旋舻祥飚送颿旗纛旄麾飞扬晻蔼铙鼔嘲轰高管噭噪武夫奋掉工师唱和穹龟长鱼踊跃后先干端坤倪轩豁呈露祀之之嵗风灾熄灭人厌鱼蟹五糓胥熟明年祀归又广庙宫而大之治其庭坛改作东西两序斋庖之房百用具修明年其时公又固往不懈益防嵗仍大和耊艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私畜上下与足于是免属州负逋之缗钱廿有四万米三万二千斛赋金之州耗金一嵗八百困不能偿皆以丐之加西南守长之俸诛其尤无良不听令者由是皆自重慎法人士之落南不能归者与流徒之胄百二十八族用其才良而廪其无告者其女子可稼者与之钱财令无失所时刑徳并流方地数千里不识盗贼山行海宿不择处所事神治人可谓备至矣咸愿刻庙石以着厥美而系以诗乃作诗曰
　　南海隂墟祝融之宅即祀于旁帝命南伯吏惰不躬正自令公明用享锡祐我家邦惟明天子惟慎厥使我公在官神人致喜海岭之陬旣足旣濡胡不均俾执事枢公行勿迟公无遽归匪我私公神人具依
　　黄陵庙碑
　　湘旁有庙曰黄陵自前古立以祠尧之二女舜二妃者庭有碑断裂分防在地其文剥缺考图记言汉荆州牧刘表景升之立题曰湘夫人碑今验其文乃晋太康元年又题其额曰虞舜二妃之碑非景升立者秦博士对始皇帝云湘君者尧之二女舜妃者也刘向郑亦皆以二妃为湘君而离骚九歌旣有湘君又有湘夫人王逸之解以为湘君者自其水神而谓湘夫人乃二妃也从舜南征三苗不返道死沅湘之间山海经云洞庭之山帝之二女居之郭璞疑二女者帝舜之后不当降小君为其夫人因以二女为天帝之女以余考之璞与王逸俱失也尧之长女娥皇为舜正妃故曰君其二女女英自宜降曰夫人也故楚辞谓娥皇为君谓女英为帝子各以其盛者推言之也礼有小君君毋明其正自得称君也书曰舜陟方乃死孔安国谓舜升道南方以死或又曰舜死葬苍梧二妃从之不及溺死沅湘之间余谓竹书记年帝王之没皆曰陟陟升也谓升天也书曰殷礼陟配天言以道终其徳协天也书纪舜之没云陟者与竹书周书同文也其下言方乃死者所以释陟为死也地之势东南下如言舜南廵而死宜言下方不得言陟方也以此谓舜死葬苍梧于时二妃从之不及而溺死者皆不可信也二妃旣曰以谋语舜脱舜之厄成舜之圣尧死而舜有天下为天子二妃之力宜常为神食民之祭今之渡湖江者莫敢不进礼庙下元和十四年春余以言事得罪黜为潮州刺史兹地于汉实南海之掲阳疠毒所聚惧不得脱死过庙而祷之其冬移袁州刺史明年九月拜国子祭酒使以私钱十万抵岳州愿易庙之圯墉腐瓦于刺史王堪长庆元年刺史张愉自京师往与愉故善因谓曰丐我一碑石载二妃庙事且令后世知有子名愉曰诺旣至州报曰碑谨具篆其事俾刻之
　　大唐燕支山神宁济公祠堂碑　杨　炎
　　西北之巨镇曰燕支本匈奴王庭昔汉武纳浑邪开右地置武威张掖而山界二郡之间连峯委防云蔚黛起积高之势四向千里阳崖有栝栢之材备簳革隂壑有坚刚之璞化五兵维人气雄其畜多马虏得之以制隂国主天街周以之兴秦以之霸汉得之以断右臂郤南牧西距于海北经于河自外而望上也雄雄乎一气旁朔卤前冲塞门与积石来朝昆仑相负洎陟苍苍临峻极则形变六合空同大荒青冥在混元之中絶壁掲宇宙之外旧史云封祀之山八中国之外三自夏缺秩奠汉攘疆土于时更而王者莫能配天其意者将缵禹之业以俟圣人乎维唐之三十载贲化之纪息金革之墟蠢蠢蒸然萃于圣泽于是左丹穴右崆峒古所未賔咸顿首于路门之外天子登神宫勒金版将复美于羣岳告成于昊苍议云此山天合气以正秋方地与神而主戎国俾蚪螭者为师为旅貔虎者为妾为臣不在于巨灵乎其封神为宁济公锡之鞶带备厥礼物诏邦牧太子少保哥舒公卜吉日筑灵祠于高麓之阳毎嵗盛秋以笙镛之器锜釡之品率封内以望之索羣神以防之亚旅师氏旄头弩牙金鼓七校车徒十万从飨于庙庭大阅于山外所以因天界以崇圣功垂地险以恢逺略也观夫丛岩悬抱烟雨屑窣宫庭晃其角暮林石古而幽隂神其居之可以祷安静矣拊空桑变钟石神其听之可以感和乐矣大玉通帛熊蟠桂浆粲其倾筐采物煌煌神其歆之可以祚有年矣维石岩岩日月不老维灵是与生此熊罴神其荐之可以奉吾君矣于戏陈信克享正祠幽感宜乎有祈而降有祭而歆龙也无风雨之愆蛇也无气焰之作此神之职又何羞焉而作颂曰掲灵山兮天地界势奔突兮风云骇峯蹲龙兮入天门气变蛇兮烟岚昏祐自天兮得终古备华虫兮驾朱虎




　　唐文粹卷五十
　　钦定四库全书
　　唐文粹卷五十一
　　宋　姚铉　撰
　　碑二【记碑隂文附揔九首】
　　圣帝一
　　虞帝庙碑【张谓】
　　先圣六
　　处州孔子庙碑【韩愈】
　　河中府文宣王庙碑【常仲孺】
　　兖州曲阜县宣圣庙碑【李邕】
　　扶风县文宣王庙记【附程浩】
　　书处州韩吏部孔子庙碑隂【附杜牧】
　　谒夫子庙文【附李观】
　　大儒二
　　文中子碑【皮日休】
　　文中子碑【司空图】
　　虞帝庙碑铭【并序】　　　　　　张　谓
　　尧有天下七十载将逊于位久难其人伯支许由全其节而固让羲仲龢叔审其才而固辞帝徳合于天天命归于帝帝尽善也我其试哉由是賔于四门纳于百揆星辰合度雷雨不迷尧之二女厘降于内尧之九男服勤于外受昭华之玉允洽人神泥封祀之金大报天地五臣皆进明赏也四族咸黜明刑也先质后文敦俗也贵徳尚齿优贤也于斯之时君明于上人化于下山川鬼神亦莫不宁鸟兽鱼鼈众乎咸若无为而治其圣也欤夫以万乗之尊一人之贵多见轶其轨度少能窒其嗜欲瑶台琼室尧舜则茅茨土阶矣玉食寳衣尧舜则藜皮裘矣历代多嫔御尧舜顾礼经娶一姓矣自古好征伐尧舜舞干戚懐四夷矣百姓乐尧舜未尝不乐百姓忧尧舜未尝不忧历数之来人以位授我讴歌之去我以位授人其来也婴于樊笼其去也脱于桎梏形神非吾有天地之委和子孙非吾有天地之委蜕此其所以禅代也近日曹丕父子世为汉贼当鼎易之时发荒唐之论高视前古大夸羣雄猥以汉魏之间辄同尧舜之际此河伯不知于海若盗跖自方于仲尼也古人云尧以义终舜以勤死稽诸祀典永为世教游夏之徒岂诬也哉称尧见囚小儒之虚诞为禹所放曲士之穿凿攻乎异端斯害也已九疑北麓三湘南澨帝之遗庙存焉地僻易芜徒生荆棘水深难渉谁荐苹蘩先圣不祀后贤之过摄邵阳令前监察御史宇文宣大树风教小康黎元相冈峦移栋宇前豁林莽得爽垲之地焉下指城隅见祈祷之人焉如或宣室言徴閟宫灵降娥英近侍稷契旁趋则歌南风觐东后朝众圣防羣臣则知汤武不敢升堂自愧于廊庑之下高光不敢及户退慙于阃阈之外成康文景帝所讥焉谓也无孔氏之祖述有顔子之希慕作颂于清芬勒文于石其铭曰系自颛顼家于勾芒大口竒表重瞳异相俗变山中风移河上其器不窳其人皆让二年成邑三年成都惟彼陶唐禅于有虞域中交防天下昭苏彩鳯听乐黄龙负图其徳难名元功不宰脱屣城阙遗形江海陵庙有依山川无改象耕未辍鸟耘犹在托此岩阿神心若何蒸尝昔少俎豆今多百越迢遥九疑嵯峨湘云古色楚水新波庭罗松桂森若容卫檐度风飚宛如箫韶黎庶以宁隂阳以调慿兹圣灵祚我皇朝
　　处州孔子庙碑　　　　　　　韩　愈
　　自天子至郡邑守长通得祀而徧天下者惟社稷与孔子焉然而社祭土稷祭谷勾龙与弃乃其佐享非其専主又其位所不屋而坛岂如孔子用王者礼巍然当座以门人为配自天子而下北面拜跪荐祭进退诚敬礼如亲弟子者勾龙弃以功孔子以徳固自有次第哉自古多有以功徳得其位者不得常祀勾龙弃孔子皆不得位而得常祀然其祀事皆不如孔子之盛所谓生人已来未有如孔子者其贤过于尧舜逺者此其效欤郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁至官能以为先旣新作孔子庙又令工改顔回至子夏十人像其余六十子及后大儒公羊高左丘明孟轲荀况伏生毛公韩生董生高堂生扬雄郑等数十人皆图之壁选博士弟子必皆其人又为置讲堂教之行礼肄习其中置本钱廪米令可继处以守庙成躬率吏及博士弟子入学行释菜礼耆老叹嗟其子弟皆兴于学邺侯尚文其于古记无不贯达故其为政知所先后可歌也乃作诗曰
　　惟此庙学邺侯所作厥初庳下神不以宇先师所处亦窘寒暑乃新斯宫神降其献讲读有常不诫用劝掲掲元哲有师之尊羣圣严严大法以存像图孔肖咸在斯堂以瞻以仪俾不或忘后之君子无废成美琢词碑石以赞攸始
　　河中府新修文宣王庙碑　　　常仲孺
　　立于水成于气以位天地勇于震奋于乙是生万物天地之大万物之多若无圣人谁与凖绳故能范而不过类而不遗者也然则乗时设教必生大圣以首之庖羲氏甄才焕文君人子天神农以之首于皇而体至道也轩辕氏推防命官度方顺纪颛顼奉之首于帝而法徳也夏后氏奠山通川因地制赋殷汤继之首于王而明大化也理乱相资质文代变洎有周而衰焉平桓以还鸿流荡然非圣人之述易羲农之道消矣非圣人之辩问轩辕之帝衰矣非圣人之删书夏殷之王微矣非圣人之作春秋周室卑而诸侯僭矣故夫子彰皇系帝叙王尊周首于儒而开大教也是知前圣之遗风将絶夫子不得不生中古之彛训将兴夫子不得不作故礼云百代以俟圣人而不惑也有天下者遵其易简遡其元命可以致于清静遵其广大其覆载可以致于雍熙遵其礼让蹈其夷旷可以致于和平茍或失常滔滔淫源徳滋非而霸功作矣代易于上教尊于下运否于旣往位崇于将来形于国而达于家万乐和而百礼成郁郁洋洋与日月而终矣巨唐教本六经徳懐三古拯大道于旣溺复醇源于已醨追谥文宣显用王礼太学之制刑于四方贞元五年秋仲上丁元帅司空侍中咸宁王浑公有献于先师退而言曰斯庙也左廛右署前军后府晨暮之间諠阗四起非肃雍致敬之地爰命略址于城得南端安焉出其食之中财任闲人之余力属役如素十旬而成祠庭有闲荐设有严衅落之礼行飨献之仪具是则贾之嚣薄师之阅习吏之讥诃寂寥于兹矣噫我公以身柱国竭力戴君齐心孔门禀奉如在易曰化而裁之黙而成之公气和隂阳徳防几义又曰其静也専其动也直公志尚纯一行必中正语曰文武之道未坠于地公有全社稷之勲合经纬之用又曰居之无倦行之以忠公有遵理化之勤及人民之信古训是式新庙奕奕尊异显赫举集其门也至哉小子明朝退飞幕府获祐叹息徘徊敢扬颂声其辞曰
　　昭昭五星文之经浩浩五行元气之形维上纪下灾昬祥明圣人居中百化适成五星九醇朴不曜降及尧舜存乎典诰文王旣没孔子乃绍质文异时日月代照肇自开辟澒洞无迹考于六籍穷古尽昔微禹之功水土共融微儒之风华夷蒙蒙大圣同徳垂训作则山川九州礼乐万国羲轩之道夫子明之百王缵焉仰而营之夫子之教巨唐兴之皇帝奉焉式而之皇帝之化藩翰扬之司空行焉敬而将之肃肃新祠煌煌盛仪祀享不失诵以时儒风载扬天地同期
　　兖州曲阜县宣圣庙碑铭【并序】　李　邕
　　尝观元化隂藏上帝造虽道逺不际而运行有符扬攉大抵宣考神用逮人统之可复补天秩之将頽其揆一也昔蚩尤怙贼厥弟骄兵巨力朋徒合绪连祸则皇帝兴圣重出羣龙推下济以君人儆勤略以戡乱逮至横流方割包山其咨转死为鱼鱻食不粒则尧禹并迹振拔隐忧导百川康四国粤若殷礼缺周徳微宋公用鄫楚子问鼎则夫子卓立粲然成章辟邦家之正门播今昔之彛宪此天所以不言而成化圣所以有开而必先其若是者乎故夫子之道消息乎两仪夫子之徳经营乎三代岂徒小説盖有异闻夫亭之者莫如天借之者莫如地教之者莫如夫子且沐其亭而不识其道则不如勿生荷其借而不由其徳则不如勿运故曰消息乎两仪者也夫博之者莫如文约之者莫如礼行之者莫如夫子且防其文而不扬其业则不如勿传经其礼而不启其教则不如勿学上代有以焯序中代有以宗师后代有以丕训故曰经营乎三代者也噫唐虞之美不必至是赞而大者进圣君也夏桀之恶不必至是挤而毁者激庸君也伊尹之忠不必至是演而数者勉诚节也赵盾之逆不必至是抑而书者诛贼臣也至若论慈广孝辅仁宠义职此之由于是君臣之位序父子之道明朋友之事兴夫妇之伦得虽朗日开觉膏雨润黩和风清扇安足喻哉借如九皇继统而政醇七圣同年而道合虽事业广运而理齐一时未有薄游大夫僻居下国徳教旣往言满方来庙食列邦不假手于后续君长万叶必归心于素王若此之盛是以腾跨百辟孤絶一人曷成名而可称盖取兴而为大者也我国家儒教浃宇文思启天神吏曹以追尊建礼官而崇祀侯襃圣于人爵尸奠享于国庠是用大起学流锡类孝行敦悦施于方国光覆弥于宗三十五代孙嗣襃圣侯璲芝字藏晖洎族贤元亨等或専门硕儒防坠于绪或余波明哲载扬厥声乃相与合谋曰夫墟墓之地礼曰自哀听讼之树诗曰勿翦一则遇事遗爱一则感物允懐矧乎大圣烈风吾祖鸿美故国封井旧居川岳欤宜其悚神驰魄膝行膜拜陈斋祭奠严祠树缭垣以设防刋丰碑以为表兖州牧京兆韦君珪王国周亲人才懿徳明启风俗休有政教长史河南源晋賔字光国贤操孤兴清节特逺纳人以礼成俗于师司马天水狄光字子亮相门开祥雅道踵武闻义必立从事可行録事叅军东海徐仲连功曹成阳盖寡疑仓曹大原王道淳农杨万石户曹博陵崔少连兵曹范阳张博望法曹安定臯再佺东海徐光彦工曹荣阳郑璋叅军扶风窦光训及曲阜县令鴈门田思昭主簿吴兴施文蔚清河晏楷等宦绪通徳儒林秀士升堂覩奥游圣钦风佥同演成乃共经始其铭曰
　　元天隂骘大明虚镜神不利淫物将与正凡曰投艰在此逢圣吞沙荐虐轩黄底定襄陵兆灾夏禹文命周道失序夫子应聘刋诗述史盛礼张乐雅颂穆清训词昭灼片言一字劝善惩恶诱进后人启明先觉六顺勃兴四教皆作茂功济古至道维来首出列圣席巻羣才大名震耀广学天开蒸尝匝宇颂声穷垓帝念居室以光夀宫建侯于嗣环封厥中孙谋不冺祖徳斯崇乃刋圣烈用广休风
　　扶风县文宣王庙记　　　　　程　浩
　　天地吾知至广也以其无所不覆载日月吾知至明也以其无所不照临江海吾知至大也以其无所不容纳料广以寸管测景以尺圭航大以一苇广不能逃其数明不能私其质大不能亡其险伟哉夫子后天地而生知天地之始光天地而没知天地之终非日非月光之所及者逺不江不海润之所浸者博三代礼乐吾知其损益百王宪章吾知其消息君臣以位父子以亲家国以肥鬼神以享道未可诠其有物释未可证于无生一以贯之我先师夫子夫子圣人也帝之圣者曰尧王之圣者曰禹师之圣者曰夫子尧之徳有时而息禹之功有时而穷夫子之道久而弥芳逺而弥光用之者昌舍之者亡昔否于周今防于唐不然者何被衮而裳垂旒而王者哉扶风古县也在京之西环渭之北望标关辅之首雄压剧秦之大有尉曰袁弁者学吞汉台贤负伊鼎文则变雅行乃矩物其为政也刚以断其理身也柔而立回大君之清问动贤相之精选夤奉诏防廓新祠宇庙闾岑立宫墙鸟趾睟先师于两楹罗亚圣于十哲砌兰有主院柏分行徂庭自肃入室加敬陈牲牢而如在旅笾豆而无筭天下大军之后也时弊而没礼域中小康之前也俗媮而迷归尚儒以戢兵设义而销战使人从善逺恶而不自知大哉袁氏之子其用心也至矣邑宰李公才思练逹政心和理风声树于丕变甿颂乐而不支县丞主簿尉等琅瑘王畿黍稷公器览容色窥相公之明镜整鬐鬛趣相公之龙门云霄坐驰鸣跃可俟浩自帝乡薄游鳯翔入境而醉闻佳政告归而飱味尤绩前尉许贽起予能事春秋之徒如何勿书时大历二年某月日记
　　书处州韩吏部孔子庙碑隂　　杜　牧
　　天不生夫子于中国中国当何如曰不夷狄如也荀卿祖夫子李斯事茍卿一日宰天下尽诱夫子之徒与书坑而焚之曰徒能乱人不若刑名狱吏治世之贤也彼商鞅者能耕能战能行其法基秦为强曰彼仁义虱官也可以置之【置之言不用也】自董仲舒刘向皆言司马迁良史也而迁以儒分之为九曰博而寡要劳而无功不如道家者流也自有天地已来人无有不死者海上迂怪之士特出言曰黄帝錬丹沙为黄金以饵之昼日乗龙上天诚得其药可如黄帝以燕昭王之贤破强齐几于霸秦始皇汉武帝之雄材防六强辟四夷尽非凡主也皆甘其説耗天下捐骨肉而不辞至死而不悟莫尊于天地莫严于宗庙社稷梁武帝起为梁国者以笋脯麫牲为荐祀之礼曰佛之教牲不可杀以天子之尊舍身为其奴散发布地亲命其徒践之有天地日月为之主隂阳鬼神为之佐夫子巍然统而辩之复引尧舜禹汤文武周公为之助则其徒不为劣其治不为僻彼四君二臣不为无知一旦不信背而之他仍族灭之傥不生夫子纷纭冥昧百家鬬起是已所是非已所非天下随其时而宗之谁敢非之纵有非之者欲何所依据而为其辞是杨墨骈慎已降百家之徒庙貎而血食十年一变法百年一改教横斜高下不知止泊彼夷狄者为夷狄之俗一定而不易若不生夫子是知其必不夷狄如也韩吏部夫子庙碑曰天下通祀惟社稷与夫子社稷坛而不屋取异代为配未若夫子巍然当座用王者礼以门人为配自天子至于庶人亲北面师之夫子以徳社稷以功固有次第哉因引孟子曰生人已来未有如夫子者也自古称夫子者多矣称夫子之徳莫如孟子称夫子之尊莫如韩吏部故书其碑隂云
　　谒夫子庙文　　　　　　　　李　观
　　世载儒训者陇西李氏子观正词为防执防为奠恪以上荐桓拨之十有三祀孟秋之月朔修冕带问庙而入再拜两柱之下乃退伏而称曰于皇夫子之道之徳与天地同施与日月合明乃圣乃神炳乎典谟惟王者得之以事神使民庶人得之以不失其死生诸侯得之以事天子卿大夫得之以保禄位怨灾不及其身四时得之而序行天下得之而大同然则天地神人之事昭乎夫子之道之徳也至矣何小子之所窃叹焉斯叹也其惟来学乎其惟乞灵乎曰某不敢然也且夫礼乐浃于明夫子之善道也斯可谓以学矣鬼神瞰于幽夫子之明灵也斯可谓以敬矣孰敢舍道而来学黩敬而乞灵者乎于是再拜而起徊翔而观章施足徴像设无諠我庙爼豆我王衣冠夫子得之亦无愧言七十之徒亦公亦侯外如君臣内实讨论烝烝小子思得其门夫子圣人天锡元精其未生也若超然神游与两气俱存其旣生也遇三季之防飘飖湮沦歌之音拊而不和仁义之图卷而靡陈及相鲁而有喜色去宋而曰桓魋其如予何圣人之穷乃有如是邪噫俾夫子生于尧之代尧必后舜而先夫子生于舜之代舜则必先夫子而后禹圣人得时化可知也如舜禹生于夫子之年则不过守于田亩之中安有夫子之教垂于无穷若今日之澶漫者乎惟夫子生实陪臣没乃王爵有圣徳也惟纣生实殷辟死曰独夫有逆徳也惟爵谥在徳惟徳有圣有逆惟圣逆在人不在于尊呜呼夫子圣人之极欤鳯鸟不至无其时也秦人烧书文之衰也帝唐爵王徳之兴也惟夫子之徳洎唐之徳永而能安古而更新降康下民夐有烈光讫无闲然小子忡忡栗栗拜奠而出匪作匪述
　　文中子碑　　　　　　　　　皮日休
　　天不能言隂隲于民民不可纵是生圣贤圣贤之道【句】徳与命符是为尧舜性与命乖是为孔顔噫仲尼之化也不及于一国而被干天下不治于一时而霈及万世非删诗书定礼乐赞易道修春秋者乎故孟子叠踵孔圣而赞其道夐出于世而可继孟氏者复何人哉文中子王氏讳通字仲淹生于陈隋之世以乱世不仕退于汾晋序述六经敷为中説以行教于门人夫仲尼删诗书定礼乐赞易道修春秋先生则有礼论二十五篇续诗三百六十篇元经三十一篇易赞七十篇孟子之门人有髙第弟子公孙丑万章焉先生则有薛收李靖魏徴李勣杜如晦房龄孟子之门人郁郁于乱世先生之门人赫赫于盛时较其道与孔孟岂徒然哉设先生生于孔圣之世余恐不在游夏之亚也况七十子欤惜乎徳与命乖不及覩吾唐受命而殁茍唐得而用之贞观之治不在于房杜禇魏矣后先生二百五十嵗生曰皮子嗜先生道业先生文读文中子后序尚阙于赞述想先生封隧所在而为铭云
　　大道不明天地沦精俟圣畅教乃出先生百氏黜迹六艺腾英道符真宰用失阿衡先生门人为唐之祯差肩哲相接武名卿未逾一纪致我太平先生之功莫之与京
　　文中子碑　　　　　　　　　　司空图
　　道制治之大器也儒守其器者耳故圣哲之生受任于天不可斵之以就其时仲尼不用于战国致其道于孟荀而传焉得于汉成四百之祚五胡继乱极于周齐天其或者生文中子以致圣人之用得众贤而廓之以俟我唐亦天命也故房卫数公皆为其徒恢文武之道以济贞观治平之盛今三百年矣宜其碑
　　圣魁之柄授必有施臣底之绩济亦厥时子惟善守赋而不私克输于我贞休之基















　　唐文粹卷五十一
　　钦定四库全书
　　唐文粹卷五十二
　　宋　姚铉　撰
　　碑三
　　神庙
　　嵩山啓母庙碑【崔融】
　　少室山少姨庙碑【杨炯】
　　三城韩公庙碑【李华】
　　桞州罗池庙碑【韩愈】
　　野庙文【陆蒙】
　　嵩山啓母庙碑【并序】　　　　　崔　融
　　臣闻天地生成其法自然之谓道隂阳鼓舞其功不测之谓神然则物或类感事因通变干栋倾而三光北驰坤舆缺而百川东泻河沦越隽有郡邑之为鱼水陷厯阳有吏人之化鼈访遗踪于女峡风雨萧条徴往事于姑泉歌响亮盈虚靡定合防焉常不知谁子既老氏之多懵忽然为人寜贾生之足辩仰观俯察裁识幽明之故原始反终未穷死生之说得于道而失于道义有必然出于几而入于几理无或废知变化者其知神之所为乎臣谨按啓母庙者盖夏后啓之母也汉避景帝讳改啓之字曰开厥后相传或为开母而顾野王舆地志卢元明嵩高记并不寻避讳之防以为阳翟妇人事不经见谅无所取粤若玉斗旋玑李母之居邻北极金台石室王母之宅在西山气为母则羣物以萌月为母则容光必照坤为母则上下交泰后为母则邦家有成故华胥履迹而雄氏孕女登感神而炎运作星流华渚而白帝生月贯幽房而黒精降明明有夏穆穆涂山子娶于度土之女女婚于台桑之地搜竒帝纪识异归藏束生发蒙而有迷韩子称贤而不朽汉臣之笔墨泉海陈其令名秦相之一字千金叙其嘉应士歌南国徒闻侯禹之词石破北方终见生余之兆则郭璞所谓阳城西啓母石李彤所谓嵩山南啓母祠随巢之说有徴鸿烈之言无爽者矣昔者鸾川之上母变空桑豚水之濵男生破竹美人之虹名防蝀仙妇之月作蟾蜍精卫衔木而偿寃女尸化草而成嫔山崩蜀道台候妇而无归石立武昌亭望夫而不及论乎诞载羣下莫尊于帝王语乎迁易凡百无闻于感致美矣哉不可得而称也大唐革去故鼎取新与运而生继天而作握乾元而造物海内知春辟混沌而为家域中无外天皇膺厯数顺讴歌金匮玉板服皇王之能事衢室庙堂承祖宗之茂烈垂衣裳而作元后端拱北辰负黼扆而朝诸侯向明南面周邦赫赫其道洽于成康汉室巍巍其化钟于文景东渐西被逺安迩肃海三年而无波云连月而不散天瑞降地符升灵鳯五文岁时来苑囿神龙八卦昏旦游池沼礼云乎哉无取于周旋揖让乐之谓也必在于移风易俗司禄益富家国于是乎有余司命益年臣人于是乎不天明王三惧未尝遗戒慎之心天子四隣莫能展弼谐之用家安其业但听于邻鸡人得其和遂同于野鹿表防记奏河图四十六事之着明曷云尚也登太山禅梁甫七十二封之可识何以加乎且夫穷圣神备道徳滋萌元气开辟太初斯乃天皇氏之所以应乎天也依土地明神灵驾六羽而上腾度九州而下济斯乃人皇氏之所以顺乎人也造书契教畋渔合五纬而节四时登九天而类万物斯乃牺皇氏之所以制人法也务播殖该变通尝药以救兆人聚货而交天下斯乃农皇氏之所以兴人利也振防鼓载龙旗天则女授符帝则黄神降斗斯乃轩辕氏之所以除人害也均度量正都邑总秋令于金天分瑞官于鳯纪斯乃帝昊氏之所以为人极也防祭祀义鬼神履时以象天养财以任地斯乃帝顼氏之所以为人教也秋乗马春乗龙顺三辰而天道平建五正而人事理斯乃帝辛氏之所以为人政也明如日晦如隂人无识其名帝何力于我斯乃帝尧氏之所以昭君徳也闻一善举八才帝唱动而烂星云天歌发而跄鸟兽斯乃帝舜氏之所以章后功也夫三统者道之大五行者生之宗三皇法之而列五帝则之而序道以三兴徳以五立非天下之至圣孰能兼于此乎而犹虽休勿休损之又损下明诏发徳音尊天而重人省方而廵狩举星毕曵云梢召风伯以清尘命山灵而防野驰洛邑鹜襄城天回而地游云合而雾沓周穆王来游太室先徴夏啓之居汉武帝有事嵩丘即访姒开之石徒观其丹青歳古雾露年侵圣情有睠兴言改葺其山则古文之外方其地则新邑之中土铭坛逦迤斜分玉女之台碑阙相望近对石人之庙金草生而五色贝树长而三花紫云合沓于溪涧白雾氛氲于岩岭考之易林信惟神明所伏求之遁甲固以威灵肃然夫其命有司乗务隙因高背下察隐嶙之余基审日观星揆摧残之落构周官置臬郢匠挥斤异态神行全模化造红葩夺日飞累榭于山间绮缀冲风架回廊于木末仙人在栋神女临窻周施玳瑁之椽徧覆琉璃之瓦赤玉为堦甃黄金作门阙山如白岸树似青溪羞蕰藻于前庭借生刍于后径兰香夹水居然洗沭之资竹帚临风自隔嚣尘之境梦台云雨宋玉对而先惊楚壁山川屈原书而几倦寿宫幨兮不扰象设安兮逾肃霜罗曳曳云锦披披鸳鸯褥兮翡翠帱白羽扇兮青丝履垂玉鸾之佩若往而若还戴金雀之钗不长而不短其居处也暧暧昧昧隂闭阳开其被服也煌煌荧荧霞駮云蔚鼎爼则麟胎鳯烝蕙燃蓂饵膳则木蜜金膏玉浆琼酒当是时也合五岳讯九魁选太隂命阙冯夷鸣鼔女娲清歌左苍龙兮吹箎右白虎兮縆瑟金真拂座玉女焚香肃肃习习天媛来风雨雰雰霏霏神姬下霜雪孔雀飞而仪鳯舞弄玉邀欢軿车合而罗绮陈智琼陪宴麻姑服道变海水而来游织妇希风填河津而下谒洛妃绰约江妃緜眇女以明月为珠素女以穨云作髻九天真母八极夫人毕集于兹矣青霞衣兮翠云裘灵连蜷兮既留车回风兮马飞电视倐忽兮无见昔者济隂山下降尧母之精灵湘川水曲留舜妃之响像遗坛或在徒闻分福之名栋宇不修谁辩安歌之处岂知夫三仙福地百姓尊祠挟王者之都畿当圣人之顺动牺牲玉帛可以洽气和神防妇外孙可以披文相质防奉纶防式陈壮观虽周人作诗自得后妃之美而魏臣献赋终慙神女之工敢作铭曰
　　九州地险五岳天中蛟龙洞穴日月仙宫蓄泄云雾震荡雷风笙歌近接钟鼔遥通【其一】昔在妫帝洪泉未塞昬垫下人泛滥中国于铄大禹显允天徳龙画旁分螺书徧刻【其二】佩文北海省土南方还从碣石更下台桑予取有礼我都攸昌八年不顾四载惟荒【其三】宛委既登轘辕伫凿家室误往熊罴方作天道幽秘生涯纠错其化则迁其灵是托【其四】宓妃之馆仙女之台物类通感精魂去来巫山庙立汉水祠开壝坛歳古栋宇年摧【其五】皇矣大唐丽哉神圣膺图受箓体元居正赫赫髙祖天有成命明明太宗于兹为盛【其六】重光累洽下武嗣文负扆而化垂衣以君三灵盻蠁六气氤氲鱼鼈咸若鸡犬相闻【其七】重译请命殊邻禀朔化及中孚风移大朴天秩百礼人和万乐汾水可游岘山何邈【其】随巢旧说夏啓移居盛徳不泯嘉声在诸周王转跸汉帝回舆聿懐降鉴其祀如初【其九】虞衡掌木班垂葺宇虹亘梅梁龙盘桂柱草积庭院水周堂庑石室置俦轩宫为辅【其十】珠帘洞卷玉座含清金翠玓瓅罗縠轻明仪形若动侍卫疑生依稀有物惝怳无声【其十一】帝子湘川天孙汉曲翩緜缥缈踌踷踯躅神女弄珠灵妃啓玉倐来忽往星繁电烛【其十二】壮矣丽矣神之聼之聪明是属景福无欺夫人立馆防妇镌辞巍巍皇室万万余基【其十三】
　　少室山少姨庙碑铭【并序】　　　杨　烱
　　臣闻昆阆西北之天门也则五帝处其阳陆三皇居其正地太山东南之日观也则秦皇刻其石铭汉帝探其玉防故知建都邑正方位画崇墉刳濬洫必慿天地之险然后四海为家拥神休尊明号协时月同量衡必致山川之祀然后羣神受职少室山者山岳之神秀也慿河图而括地用遁甲而开山发挥宇宙之精喷薄隂阳之气壁立而千仭削成而四方北临碣犹如聚米南望荆衡才同覆篑共工触皇天之八柱未足拟议龙伯钓溟海之三山无阶响像考于含神纽白玉犹存验于山海经黄花不落其名有序则太室西徧其位可知则嵩高佐命若乃乾坤之所合雷雨之所交仰躔七星之野俯镇三河之曲朝市临于域中枢机正于天下六合交防于是乎有天帝之下都九州名山于是乎有灵仙之窟宅臣谨按少姨庙者则汉书地理志崇高少室之庙也其神为妇人像者则故老相传云啓母涂山之妺也昔者生于石纽水土所以致其功娶于涂山室家所以成其徳后宗之位象南宫之一星外戚之班比西京之列传惟几不测其道无方骋神变而挥霍降精灵而盻蠁亦犹蒋侯三妹青溪之轨迹可寻虞帝二妃湘水之波澜未歇何止祠称丁妇庙号滕姑少女宅于西宫夫人馆于南岳山临白岸空闻石室之灵浦对青崖独有金台之异若斯而已矣时更魏晋数厯周隋四望于是莫修八神以之无主炎凉代序宁观爼豆之容霜露霑衣非复歌之地国家乗天造之草昧属人谋之与能奄有大寳遂登神器天地水火之无象则女娲氏补之于是乎链其五石东西南北之失位则神农氏立之是乎甄其四海天皇贵与天乎合徳富与地乎侔赀穷变化之理尽神明之数伏牺画卦唯观鸟兽之文黄帝垂衣盖取乾坤之象利兼于成器功周于备物瑶台美化阐邦国之风猷银牓嘉声茂君亲之典礼称才予者八族则叔献季貍有乱臣者十人则太颠闳夭若夫圆丘方泽所以飨天神地祗复庙重櫩所以序文昭武穆命秩宗之位分太宰之官考虞夏之质文定殷周之损益其大礼有如此者高阳有飞龙之乐始防八风帝舜有仪鳯之音初调九奏后夔典其教制氏辨其声钟磬竽瑟致其和尊卑长幼成其序其广乐有如此者太微营室明堂布政之宫白兽苍龙象魏悬书之法下应犹草王言如丝北辰而拱众星南靣而朝天下其为政有如此者纠万人者施以八刑诘四方者戒之三典画衣不犯载酒无寃免禽兽于网罗纳寰瀛于轨物其恤刑有如此者周人之养国老始辟西胶汉氏之召诸生初开太学辟廱所以行其礼泮宫所以班其政童子三尺羞称霸后之臣冠者六人唯述明王之道其文徳有如此者凉风至司马于是乎陈兵太白高将军于是乎宜战乗斗杓而誓旅出星门而杖钺庄周称天子之劔举之按之吕望言圣人之兵如风如雨其武功有如此者稽其殷令有文犀利劔之效珍考其周书有赭白乗黄之骋力东渐西被南驰北走卢敖之穷观六合不出于城隍陶侃之飞入八门未游于宫室其疆理有如此者蔡璿玑而孚大运天回地游吹玉聿而部人时阳动隂静烟云萧索而合彩日月淑清而啓旦岂直鳯巢阿阁入轩后之图书鱼跃中舟称武王之事业其休徴有如此者然则囊括混沌发挥生灵大庭不足使骖乗骊连不足使扶毂可以防玉帛可以答灵祗行圣人之大孝既郊祀而宗祀昭帝王之盛节亦因天而事天犹复下听舆人旁求故实以为唐尧五载无闻太室之仪殷帝八迁未卜王城之地是用陈圭置臬建周后之两都诏跸鸣銮廵汉皇之中岳荧惑先列招摇在上隐天而动地欱野而歕山旌旗则日月运行钟鼔则雷风相薄道伊阙捷轘辕怡然长望邈乎周览壮灵山之云雨仍求载祀之经对闲寝之丘墟思秩无文之礼于是降天涣命司存因其旧迹葺其新庙详费务议工徒下陇蜀之名材致荆蓝之寳玉易者言乎恱使民忘其劳诗者歌乎子来成之不日东西轇轕南北峥嵘绣栭兮云楣光照耀兮夺目桂栋兮兰橑气氛氲兮袭人皎日登于绮疏奔星下于闺闼珠帘玳匣上高阁而三休金柱银楹出长廊而中宿穷山海之瓌寳尽人神之壮丽岂止河庭贝阙俯瞰冯夷之都洛水瑶坛旁临虙妃之馆尔其岩嶂重复冈峦左右青霞起而照天白雾生而匝地余基隐嶙仍知万嵗之亭古木摧残尚辨三花之树明公旧祀栋宇岧嶤仙女层台风烟烂漫轩辕之访大隗先求牧马之童太一之徴少君直下乘龙之使夫峻极也天帝因而防昌夫降神也景福由其兴作于是乎昭之以明徳听之以和声可以羞涧溪沼沚之毛可以奠潢污行潦之水聪明正直惟鬼神而有知玉帛牺牲实陈信而无媿日之吉灵之来蜺为旌兮翠为盖雷为车兮电为防鼓之以南箕风嫋嫋而先路润之以西毕雨冥冥而洒道其始至也若海静山空曈曈昽昽照白日于扶桑之东其少进也若回星转汉粲粲烂烂吐明月于瀛洲之半佩珠玑而玓瓅袭罗縠而飘飖建晨婴之寳冠践逺游之文履命俦兮啸侣徙倚兮徘徊羣仙毕集众灵咸至有西华之紫妃有中黄之素女华山之上明星逺烛阳台之下暮雨潜通或琼室以飞霞或银台而荐乐天孙忽降蹔停支石之机神女相欢即起投壶之电左侍右卫则甲申之琼石乙巳之兰萧妍倡妙妓则慿悦之清歌幽灵之鼓瑟乐章既阕礼容斯备回风兮云旗入不言兮出不辞荷衣兮蕙带倐而来兮忽而逝惟神享徳降百福而无疆惟岳配天视三公而有典昔者夏后氏之乗四方仍开宛委之图周穆王之御八龙犹纪春山之石况乎上照下漏天平地成人主宅中旁罗于宇县山灵显位密迩于神州岂使命徳不传颂声无纪由是三天降防有南霍之叔储八丈镌铭有西王之服道魏国钟繇之字唯勒嵗年晋家张载之文遂承明诏其词曰
　　上帝有命皇天无亲树之元后以牧蒸人光宅六合懐柔百神徳成郊祀礼备宗禋【其一】轩称配永昆墟帝出尧号则天汾阳诏跸观人设教协时同律有感必通无文咸秩【其二】皇家啓圣受命于天上錬五石旁防九川开阶运斗宅海乗干王母益地周公卜年【其三】天子建徳重规叠矩圣敬日跻宗文祖武范围三极和平万宇率由旧章粤若乩古【其四】琁宫夜敞银牓朝开徳象隂月声符震雷山河翼戴星纬盐梅能事毕矣乾元大哉【其五】化定制礼功成作乐日月旂常夏殷正朔徳泽天外文明地角气白星黄风摇露浊【其六】两京畿甸五载廵游驱驰太一部列蚩尤将见大隗爰寻许由回鸾踯躅寓目周流【其七】郁郁灵镇岩岩积石直上五千去天三尺帝休非逺真经可觌石室徘徊琼膏滴沥【其八】山惟地徳神即隂灵瑶姬逐雨玉女随星隂阳不测黍稷非馨倐忽年代荒芜庙庭【其九】旁求祀典载垂天涣始诏林衡俄成壮观紫棁星错丹梁霞焕似对青溪如游白岸【其十】文貍赤豹电防雷车隐隐中道訇訇太虚遂停龙驾永托神居天回地上雾歇云除【其十一】众灵睒易羣仙容与衡岳夫人汉濵游女洛川解佩天河弄杼顾慕招携缤纷俦侣同气同声爰笑爰语【其十二】于以采苹南涧之濵于以采藻于彼行潦日吉兮辰良浴兰汤兮沐芳扬枹兮拊鼓奠桂酒兮椒浆神其萃止降福穰穰【其十三】
　　韩公庙碑铭【并序】　　　　　　李　华
　　唐之元老有大庇于生人曰韩公公尽力大朝位尊将相三城立庙军帅乞灵则祠之天寳季嵗华奉使朔方展敬祠下式瞻风采像与神合沈沈如生呜呼生以功为臣殁以灵为神神乎宜奉公揔戎疆外悬衡审政拒陇循河緜亘万里坚城雄防扞蔽三辅介胄之士垂十万人瞻我麾节以为进退先是突厥犯塞乗胜入朔方游骑至安定守军不到经略失守虏乃驱监收之騋牝退存庐帐进围聚邑鸣弓跃马规复漠南邉人摇心元圣轸念节将更至咸以为请搢绅献议则以和亲为便中宗未之许也初以公耋老且重烦之及卜师于太宫之庭惟公之吉至尊亲临前殿授以兵符公承命徂征北蕃逆骇记所谓君子有其时有其命公得其二而伸其一者也公忠贯神明虑几造化镇以长防溃其奸谋一麾偏师屠名王复丧马夺壍拂云维而城之并河之阿列筑三镇将精士鋭谈笑就役匈奴莫敢南视雷哭而遁老防望公以相震怖不然则乗氷转鬬无日无之旣而据河山翫其动静纳行旅归之袵席慿墉而望匹马单兵不匿形影虏由是械手足而刳腹心朝廷无草窃之虞天下减征役之半矣诗云文武吉甫万邦为宪又曰方叔元老克壮其猷公之谓也帐下之厮尚有存者曰公号令素严人无违禁自将吏骑卒咸有旗表节不常出出则赏罚随之赏无非功罚无非罪上流而下竞心行而事从谋全功成由此术也三城旣就刋木标橹记之种落刻其降年后皆如之岂挺生上将之防也竒鉴先物之然也夫鸟兽草木出其伦辈犹或利害慿焉况殊绩功勲终始天地翼辅先圣宠绥元元有茅社之尊符节之重后奉者果一胜遂一谋庸非明神幽赞之效雅有吉甫薄至于太原王命南仲城彼朔方传称齐桓伐戎獽狄以其病燕防卫魏綘和戎狄合诸侯从古及今以为大功其余防恬汉青之伦才丘垤耳尚或筮颂飏之简防贵之况忠武卓异屦履今昔而咏歌无之非古也窃感赵孟懐随武之徳寤寐永叹奉铭神宫其文曰
　　赫尔韩公司武有经受命北伐渠魁就刑敢或不顺鼓行风霆崇岱压卯沧波灌萤沈泉雷动机发冥冥功奋三城人謡亿龄谋出先后构危于宁张天之威恢庙之灵北狄顿颡山戎来庭万里寝柝縁河罢扄趋拜故祠徳谢惟馨翔野何有羣山青青感激遗风徘徊涕零吾谁与归式荐斯铭
　　柳州罗池庙碑铭【并序】　　　　韩　愈
　　罗池庙者故刺史柳侯庙也柳为州不鄙夷其民动以礼法三年民各自矜奋曰兹土虽逺京师吾等亦天氓今天幸恵仁侯若不化服我则非人于是老少相教语莫违侯命凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴让宅有新屋渉有新舩池园防修猪牛羊鸭肥大蕃息子严父诏妇顺夫指嫁娶葬送各有条法出相弟长入相慈孝先时贫民以男女相质久不得赎尽没为隶我侯之至按国之故以佣除本悉夺归之大修孔子庙城郭道巷皆治使端正树以名木柳民旣皆悦喜尝与部将魏忠谢宁欧阳翼饮酒驿亭谓曰吾弃于时而寄于此与君等好也明年吾将死死而为神后三年为庙祀我及期而死三年孟秋辛卯侯降于州之后堂欧阳翼等见而拜之其夕梦翼而告之曰馆我于罗池其月丙辰庙成大祭过客李仪醉酒慢悔堂上得疾扶出庙门即死明年春魏忠欧阳翼使谢宁来京师请书其事于石余谓柳侯生能泽其民死能惊动祸福之以食其土可谓灵也已作迎享送神诗遗柳氏俾歌以祀焉而并刻之柳侯河东人讳宗元字子厚贤而有文章尝位于朝光显矣已而摈不用其词曰荔子丹兮蕉黄杂肴蔬兮进侯堂侯之舩兮两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮柳之水桂树团团兮白石齿齿侯朝出游兮暮来归春与猿吟兮秋与鹤飞北方之人兮为侯是非千秋万嵗兮侯无我违福我兮夀我驱厉鬼兮山之左下无苦湿兮髙无干秔稌充羡兮蛇蛟结蟠我民报事兮无怠其始自今兮钦于世世
　　野庙碑　　　　　　　　　　陆蒙
　　碑者悲也古者悬而窆用木后人书之以表其功徳因留之不忍去碑之名由是而得自秦汉以降生而有功徳政事者亦碑之而又易之以石失其称矣余之碑野庙也非有政事功徳可纪直悲夫甿竭其力以奉无名之土木而已矣瓯粤间好事鬼山椒水濵多淫祀其庙貌有雄而毅□而硕者则曰将军有温而愿哲而少者则曰某郎有媪【乌老切】而尊严者则曰姥有客而艳者则曰姑其居处则敞之以庭堂峻之以陛级左右老木攒植森拱萝茑翳于上鸱鸮室其间车马徒隶丛杂怪状农作之甿怖之大者推牛次者系豕小不下犬鸡鱼菽之荐牲酒之奠缺于家可也缺于神不可也一朝懈怠祸亦随作耋孺畜牧慓慓然疾病死丧甿不曰适丁其时邪而自惑其生悉归之于神虽然若以古言之则戾以今言之则庶乎神之不足过也何者岂不以生能御大灾捍大患其死也则血食于生人无名之土木不当与御灾捍患者为比是戾于古也明矣今之雄毅而硕者有之温愿而少者有之升阶级坐堂筵耳匏口梁肉载车马拥徒隶者皆是也解民之悬清民之暍未尝贮于胷中民之当奉者一日懈怠则发悍吏肆滛刑敺之以就事校神之祸福孰为轻重哉平居无事指为贤良一旦有大夫之忧当报国之日则恛挠脆怯颠踬窜踣乞为囚虏之不暇此乃缨弁言语之土木尔又何责其真土木邪故曰以今言之则庶乎神之不足过也旣而为诗以志其末
　　土木其形窃吾民之酒牲固无以名土木其智窃吾君之禄位如何可议禄位颀颀酒牲甚微神之飨也孰云其非视吾之碑知斯文之孔悲















　　唐文粹巻五十二
　　钦定四库全书
　　唐文粹巻五十三
　　宋　姚铉　编
　　碑四【碣并刻文碑隂文揔一十四首】
　　高士五
　　汉高士严君钓台碑【梁肃】
　　刻严陵钓台【附罗隐】
　　许由先生庙碣【附杨植】
　　梁高士碣【附梁肃】
　　后汉徐徴君碣【附张九龄】
　　义士一
　　首阳山碑【皮日休】
　　忠烈四
　　有夏大夫闗公碑隂文【附张谓】
　　殷少师比干碑【李翰】
　　纪信碑【卢藏用】
　　周苛碑【李观】
　　忠臣二
　　春申君碑【皮日皮】
　　梅先生碑【罗隐】
　　纯臣一
　　微子庙碑【贾生】
　　烈女一
　　高愍女碑【李翺】
　　汉高士严君钓台碑　　　　　梁　肃
　　先生讳光字子陵防稽余姚人也名阐于汉光武之世东观书实载其事当哀平之后天地既闭先生韬其光隐而不见建武反正云雷既定先生全其道而不屈消息治乱之际巻舒夷旷之域如云出于山游于天复归于无间不可得而累也则激清风耸高节以遗后世先生之道可见于是矣或曰人伦大统莫大乎君臣崇德致用莫盛乎富贵而子陵以贱为贵以臣傲君二者其失于教欤君子曰不然夫贤哲之道一动一静动而用者功济乎当世静而不用者化光于无穷故许由于尧先生于汉皆不易乎世游方之外俾后之人闻清风而向慕焉盖运有防事有行伊吕遇汤武而立大功子陵遇世祖而立大名去就不同同归乎道焉岁在大梁予涉江自富春而南访先生遗尘则钓台尚存仰聆德风刻颂于石其文曰
　　季叶浩浩浇风荡淳先生括囊鸟兽同羣四海既平故人为君富贵于我有如浮云召至禁中告归江濆下视天子上动星文接舆肆狂孤竹求仁介推山死袭胜兰焚猗欤先生异乎斯人俯仰世道从容屈伸清溪悠悠白石磷磷遗风是仰终古不冺
　　刻严陵钓台　　　　　　　　罗　隐
　　岩岩而高者严子之钓台也寥寥而不归者光武之故人也故人之道何如睨苍苔以言之尊莫尊于天子贱莫贱于布衣龙争蛇蛰兮风雨相遗干戈载兮悠悠梦思何富贵不易节而穷达无所欺故得脱邯郸之难破犀象之师造二百年之业继三尺劔之基者其唯有始有卒者乎下之世风俗偷薄禄位相尚朝为一旅人暮为九品官而亲戚骨肉已有差等矣况故人乎呜呼徃者不可见来者未可期已而已而
　　许由先生庙碣　　　　　　　杨　植
　　尧之聪明犹先生成尧之至理犹先生始尧不以天下让先生先生之道犹昏先生不以清节避唐尧唐尧之道何尊是知天地间尧而许之日而月之生人已来避让之大未有如先生者也若非锱铢九有亢极一夫安能以岩泽枯槁之姿下圣文神武之德则知丹朱得尧之体而遗尧之性先生得尧之性而遗尧之名是得之者守之不足遗之者宰之有余天用先生粃糠帝王牢笼六合欲先生躬戴清规首出万古僣贼为臣之拜先生庙者得不戒之哉使汤之智读先生书夏祀不夷也使发之圣得先生梦商庙不墟也然汤武圣人之用也先生圣人之防也于乱则吾用于治则吾防二者圣人经时之大柄使汤武逄尧舜是必韬用而光防矣先生逄桀纣是必舍防而趋用矣则圣道变化岂有殊邪故喜为云霞怒为雷雨先生神也生为春夏杀为秋冬先生功也结为山狱融为川渎先生寿也星罗月帐岩灵壑静先生宅也圣人无为金玉在璞先生富也功而不宰人文化成先生道也休光烈仪仰道埀师先生文也天机自防虽死不防先生武也噫先生所谓禀天之德合地之式居天地中立帝王则噫先生所谓徃矣谁能宗见寥廓但箕颖之上惟余清风噫先生所谓为圣人之大标天地之外揖尧谢舜畴为吾辈我来独寻清祷意深再拜刻石取文于心
　　梁高士碣　　　　　　　　　梁　肃
　　有汉高士梁君讳鸿字伯鸾扶风人君得天元纯诞其生知囊括道妙而游于世遭汉微缺浇风偃物君以为道不可徇时故安节以高蹈高蹈不可以激俗故登邙以作歌作歌不可以遗患故适越以遐遯遐遯不可以不粒故寄食于杵臼是以孟氏悦其道而妻之伯通尚其风而礼之安夫人而遗其细忽夫语而顺乎黙乐则行之忧则违之斯可谓高世之逸民矣原夫天之运也曰明与晦人之道也曰否与泰达人知否与晦之不可为也故耦而耕狂而歌凿坯以逃荷蓧以游而晦德避难不成乎名于戏伯鸾非斯人之徒则谁与哉唐大厯六年小子旅于呉得君之旧游焉孟子称闻柳下惠之风者鄙夫寛薄夫敦然则闻其风声亦将舍尔朶颐以观我灵龟乎乃刋贞石以识遗烈铭曰
　　山隠器车河秘马图伯鸾不行独与道俱大虚无际浮云无系伯鸾伊何迹人世直道辱身三黜鲁邦扣马逆諌饿于首阳邈矣伯鸾静而含光作铭臯桥万古是望
　　后汉徐徴君碣　　　　　　　张九龄
　　后汉高士徐君讳穉字孺子南昌人也先生受天元休含道杰出生知而上贯之以一体资清纯动适妙知道之将废乃穷则独善躬耕取资非力不食邻落所处率化无讼在汉之季遭时溷浊不抗迹以庇物故退处山林不茍利以辱身故进无禄位五辟宰府四察孝防又举有道就拜太原太守皆辞疾不起延嘉二年尚书令汝南陈蕃仆射南郡胡广相与上防极言先生冝为辅弼协和人神汉桓帝犹能安车纁备礼致聘而竟不屈志知时之不可支也然而诸公嘉招虽不之屑就及闻薨卒徒歩吊祭礼有所尚只鸡不薄意有所加生蒭为贵士之感义实衰世之有补人而见德俾后生之可寻其废中权行中虑皆此类也昔者夷齐介防而逺去沮溺野逸而难羣顔阖凿坯以遁逃接舆狂歌而诡激此诚作者或类沽名夫有所不为至则偏也无适不可用之极也先生则贬絶在心而经修于世纯俭以存戒博爱以体仁应物以防通全已以归正汉廷所以宗其德天下所以服其行岂与彼数子直道而已哉灵帝初欲蒲轮聘焉防先生以疾终时年七十有二子曰季祭笃行孝悌亦高尚不仕皇唐开元十五年予忝牧兹邦风流是仰在悬榻之后想见其人有表墓之仪岂孤此地则先生之德其可没乎乃铭曰
　　灵芝无根醴泉无源角立杰出先生斯存英英先生德不可名麟出无应鸿飞入道高事逺迹陈名卲勒石旧邦以观其妙
　　首阳山碑　　　　　　　　　皮日休
　　天必从道道不由天其曰人乎哉大圣应千百年之运仁发于祥义动于瑞上圣帝也次素王也莫不应乎天地亘乎日月动乎鬼神或有守道以介死秉志以穷生确然金石不足以为贞澹然氷玉不足以为防非其上古圣人不以动其心况当世富贵之士哉斯其自信乎道则天地不可得而应也呜呼夷齐之志尝以神农虞夏形于言由是观之岂有意于文武者哉然迹其归周不从諌而死彼当求西伯也而得武王不曰得仁乎既得其仁而不取其諌则夷齐之死冝矣太史公以其饿死责乎天道呜呼若夷齐之行可谓道不由天者乎如不得仁而饿死天可责也茍夷齐以殷乱可乎而臣于周则周召之列矣奚有首阳之阨乎若夷齐者自信其道天不可得而应者也天尚不可应况于人乎况于鬼神乎
　　有夏大夫闗公碑隂文　　　　张　谓
　　禹成九功诞受天命桀丧一德悖于人心为虺为蛇如犲如虎既毒螫焉又吞噬焉重之以昆吾因之以妹喜匹夫丑夏多士怀殷万方嚣然九州危矣公夏后之诤臣也以谓为臣之礼不择其利食君之禄不避其害亦知直言之贾祸国蹙时危欲其行之也亦知讽諌之徼福里迃车逺恐其效之迟也由是犯帝座排天门谋成深心药进苦口石可转也不可夺其坚贞身可杀也不可揜其忠义夫生死者必然之常数忠义者不易之之节位卑则迹逺禄厚则恩深恩深则义重于生全义可也迹逺则生重于义全生可也夫子世卿之族舍生即义贤哉且伊尹之遇殷汤也贤与圣合之贤圣之间相去甚近此其所以行道也夫子之逢夏桀也贤与愚合之贤愚之间相去甚逺此其所以丧身也向若桀昧可革从公之言则国不失夏之初君不失禹之□殷汤不能成大业伊尹不能建元勲诸侯奉于天子一姓传于万世骄君暴怒乱国滛刑朝行斧钺之诛夕覩市朝之变千载之下九原之上殷人比于擕手而游耳于戏先王纳諌而昌后王拒谏而亡当其昌也忠良胜于邪佞及其亡也邪佞胜于忠良故君子慎于语黙审于行藏岂徒然哉盖有以也乾元岁以戎车之殿朝于京师一览呉子之文再明闗公之义托于匠石勒于碑隂亦犹公谷作传之异同韩毛解诗之先后也
　　殷太师比干碑　　　　　　　李　翰
　　太宗文皇帝既一海内明君臣之义贞观十九年东征防夷师次殷墟乃下诏追赠殷少师比干为太师谥曰忠烈公遣大臣持节吊赠申命郡县封墓葺祠置守冡五家以少牢时享着于甲令刻于金石故比干之忠益彰臣子得以述其志也昔商王受毒痡于四海德悖于三正肆厥滛虐下罔敢谏于是微子去之箕子囚之而公独死之非捐生之难处死之难非处死之难得死之难故不可死而死之是轻其生非孝也得其死而不死是重其死非忠也王之叔父亲莫至焉国之元臣位莫崇焉崇高不可以观其危亲昵不可以忘其祖则我成汤之业将坠于泉商王之命将絶于天整扶其颠遂諌而死剖心非痛殷亡是痛公之忠烈也其若是乎故能独立危邦横抗兴运周武以三分之业有诸侯之师资十乱之谋摠一心之众当公之存也则戢彼西土及公之丧也乃观于盟津公存而殷存公丧而殷丧兴亡所系岂不重欤且圣人立教惩恶劝善而已矣人伦大统父子君臣而已矣太师存则正其统殁则埀其教奋乎千古之上行乎百王之末俾夫淫者惧佞者慙睿者思忠者劝其为式也不亦大哉而夫子称殷有三仁岂无微防尝敢赜之曰存其身存其祀亦仁也亡其身存其国亦仁也若进死者退生者狂狷之士将奔走焉褒生者贬死者宴安之人将寘力焉故同归诸仁各顺其志殊途而一揆异行而齐致俾后之人优柔而自得焉盖春秋微婉之义也必将建皇极叙彛伦在三之规埀不二之训以昭于世则夫人臣者既移孝于亲而致之于君焉有闻亲失而不争覩亲危而不救从容安地而称得礼甚不然矣夫孝于其亲者人之亲皆愿其为子忠于其君者人之君皆欲其为臣故厯代帝王莫不旌显周武下车而封其墓魏氏南迁而创其祠我太宗有天下禋百神而盛其礼追赠太师谥曰忠烈申命郡县封墓葺祠致守冡五家以少牢时享着于甲令刻于金石于戏哀伤列辟主食旧封德为神明秩视羣望身灭而名益大世絶而祀愈长然后知忠烈之道其感激天人深矣天宝十祀余尉于卫拜乎祠堂魄感精动而庙在邻邑官非轼闾刋石铭美以志丕烈词曰
　　糜躯非仁蹈难非智死于其死然后为义忠无二体烈有余气正直聪明至今犹视咨尔来代为臣不易
　　纪信碑　　　　　　　　　　卢藏用
　　有汉忠烈姓纪名信官族代载史失其书昔秦始皇弃六代之业穷天下之力以纵其心施及二代荐作昏德人怨神怒百姓与能此皇天之所以兴汉祚也夫龙跃虎变不有非常之灾则不能蔚其文而神其行故英雄豪杰雷动震击并起而亡秦当是时海水飞而无纪王纲頽而不纽强者制命弱国连衡项羽提八千兵鼓行称百万隳名城坑劲卒弑义帝屠咸阳七十余战而天下定矣于是背闗怀楚专制主约虽负河山借旧业南面称孤者膝行请命举国受署者莫敢抵捂焉而高祖奋于汉中定三秦之地扶义仗信东向而争天下天下之命悬于二雄山东纷纷蜂合蚁聚未省所系羽尝以百万之众围高祖于荥阳纪公推天歴之在刘顾忠节以自効躬载黄屋出东门而咤之沮百万之气顿强楚之威奋诸侯之魄回霸王之机身焚孤城之下功济庙堂之上高祖因之以成帝业虽演纳肝而无悔于犨请矢而不疑公孙抱子而为诈孟阳寝牀以自欺其忠则然于大业则不可希也先轸免胄以立诚锄麑触槐以取丧富辰怼谏而赴翟仲由结缨而为壮其节则全于大机则无以尚也荀息守言而死事豫让感遇以自残石乞烹身以殉白渐离矐目以报丹其义则立于大济则阙焉故功贵成业贵广茍有大頼则轻太山于鸿毛壮哉纪公诚得其死矣夫城郢而絶君名寝斋以祈于死其于恶也不亦大乎于戏仲尼所谓见危授命杀身成仁临难无茍免者则纪公其人也而歴载数百莫能表之县令防稽孔君名祖舜字奉先资大圣之绪秉忠孝之规清身以激俗矫枉以从政到官视事三载有成于是乡之硕老摄齐而请府君以盛德茂才宣大化旌孝尚节敦学务穑人无悬耜野无青草可为政之美也而纪公之墓沦而不显岂所以鼓舞前志发挥臣子之道哉府君乃咨谋寮吏稽古训典以谓忘生从道者仁也沈断固分者义也威仪不忒者化也好谋而成者智也有死无二者信也大节不挠者勇也决机兴运者明也夫藏一行于人则铭之金鼎辉烁风雅况纪公兼而有焉斯实忠臣义士之殊尤者也而文献之所先也故表商客式干木君子韪之乃惟春秋旌善之义庶几为臣之节奋平百代之上凛然可以比肩于斯人俾能扬耿光厚忠义崇尚教化以昭烈我明天子之风岂不襃德而显功哉遂作颂曰
　　雄雄纪公自天作忠应皇祖兮卓荦磊朗瑰诡俶党奋威武兮虎鬬龙战扶危制变挫疆楚兮定霸兴王身焚业昌得其所兮云电经纶乃圣乃神万物覩兮千载一振阐幽作训为代矩兮肇自三五愚圣同死茍无足而称焉吾何以贵于前古兮
　　周苛碑　　　　　　　　　　李　观
　　昔天丧水德未有受命者而刘项之战方苦残毒轧于生民御史大夫周苛世籍于沛始汉祖起而随焉时汉祖以新阨睢水之围而遽保荥阳楚人四面攻之内无完备忧难持久用将军纪信计而汉祖免命用苛守后事以御外敌敌知其危并力荡摇哀哀遗军创痛如积虽授之以利兵束之以坚甲而莫能起非爱死也力不堪也故城覆于项氏项氏毅然鹰瞬大鼎于宇下谓苛曰请封三万户为上将军军之政自不谷而下及卒乗皆听其所为不从则烹决无疑焉公怒甚色作视羽而咳之曰吾闻不善者善人之资今天将锡汉故泯天下以乱救乱者师是用汝资之不即倒戈请命兵絶若倾汝死无日矣且秦政反道殱灭六国天人合怒噍类不留今汝之业不足侔秦而罪侈于秦曽不知天以隂骘兴丧与夺而犹与汉争锋且若战数胜功数尅非君能也天厚其恶恶厚将崩何得长哉项氏恚公之不屈而耻其诡已声如乳虎指左右捽公于沸鼎公奋身不顾蹈鼎而卒呜呼麋躯兾于不朽不朽在乎立节立节在乎显主主显节立独苛有之与夫由余受戈演内肝殊也初苛杀魏豹可谓无人薄我及拒项氏岂非临难不茍免邪观感公之雄果而史无传记敢镂幽石以承阙文其辞曰
　　龙战未分崩雷泄云雷奔云泄其下流血荥阳攻急介士涕泣赤帝徘徊惟公在哉秉心慷慨处死不改沈沈积寃千古奚言纪公光烈系史之阙
　　春申君碑　　　　　　　　　皮日休
　　士以知己委用于人报其用者术茍不王要在强其国尊其君也上可以霸畧次可以忠烈无王术而有霸畧者可以胜人国无霸畧而有忠烈者亦足以胜人国春申之道复何如哉忧荆不胜以身市竒计不曰忠乎荆太子既去歇孤在秦其俟刑待祸若自屠以当馁虎不曰烈乎然徙都于寿春失邓室之固去方城之险舍江汉之利其为人谋下矣犹死以呉为宫室以鲁为封疆春申之力哉当斯时也茍任荀卿之儒术广圣深道用之朞月荆可王矣然以猜去士以谤免贤于戏儒术圣道其奥藏天地其明烛鬼神春申且不悟况李园之隂谋岂易悟哉岂易悟哉
　　梅先生碑　　　　　　　　　罗　隐
　　汉成帝时纲纽頽坏先生以书諌天子者再三夫火政虽去而劔履间徤者犹数百位尚不能为国家出力以断佞臣头复何南昌故吏愤愤于其下得非南昌逺地也尉下寮也茍触天子网突幸臣牙止于殛一狂人噬一单族而已彼公卿大臣有生杀喜怒之任有朋党蕃衍之大出一言作一事必与妻子谋茍不便其家虽妾人婢子亦撄挽相制而况亲戚乎况骨肉乎故虽有忧社稷心亦噤而不吐也呜呼宠禄所以劝功而位大者不语朝廷事是知天下有道则正人在上天下无道则正人在下余读先生书未尝不为汉朝公卿恨今南游复过先生里吁何为道之多也遂碑
　　微子庙碑　　　　　　　　　贾　至
　　昔者高宗既殁殷始错命政有斁伦败纪事有梗神虐天迄于独夫稼慝乃稔武庚不化茅土再血鸟之祀宜其忽诸噫汤之德未衰故微子复兴于宋矣微子讳啓实帝乙元子帝乙懵贤之故而神器不集于君君肃恭神人恪慎克孝才兼八元之伟德首三仁之列始在择嗣箕子賛焉尹兹东夏周公嘉焉殁而不朽仲尼称焉覩其进思尽忠则仵主以竭諌退将保祀则全身以逃难去就生死之涂沈吟出处之域有以见圣达之情也若乃受为不道暴殄天物剖諌辅之心解忠良之骨亿兆坠于涂炭宗祧困于臲卼而君﨑岖险阻避迹藏时免身龙战之郊解防鹰扬之帅卒能修复旧物统承先祀七百余年歆我神只非明德至仁其孰能与于此于戏国之兴亡不独天命向使帝乙舍受而立啓前箕子而后少师则文王未可专征于诸侯武王未可誓师于牧野虽周公之圣不过子产善相矣太公之贤不过穰苴之法矣是太王立季歴而昌帝乙舍微子而亡成败系本不其昭彰皇帝三十有一载予作吏于宋思其先圣遗事求于古老舆人则得君之祠庙存焉盛衰纷纶年祀超忽乔木老矣灵仪俨然椽栾茨塈者月继苹蘩牲币者日接何百代之后而仁风独扬乎留连庙庭乃作颂曰
　　天革元命皇符在木天降灾上惨下黩人怨神怒川崩鬼哭赫赫周邦如临深谷逷矣微子逢时颠沛居亡念存处否求泰谏以明节仁而逺害作诰父师全身而退龙战于野鸟焚其巢桓桓周王奄有商郊面防就执牵羊投庖祀商修器啓宋分茅嗟尔宋人来苏是仰穆如雨润霭若春养以戴以翼是宗是长茫茫旧封千载余响我来祠庙永挹遗芬荒堦蔓草古木埀云惆怅懐贤徘徊日曛镌石纪德用流斯文
　　高愍女碑　　　　　　　　　李　翺
　　愍女姓高姝姝名也生七岁当建中二年父彦昭以濮阳归天子前此者有质姝姝与其母兄者使彦昭守濮阳及彦昭以城归姝姝与其母兄皆当死其母李氏也将死怜姝姝之防无辜请独免其死而以为婢众皆许之姝姝不欲曰生而受辱不如死母兄皆不免何独生为其母与兄将被刑咸拜于四方姝姝独曰我家为忠宗族诛夷四方神只尚何知问其父所在之方西向哭再拜遂就死明年太常谥之曰愍当此之时天下之为父母者莫不欲愍女之为子也天下之为夫者莫不欲愍女之为室家也天下之为女与妻者闻之莫不欲愍女之行在身也昔者曹蛾思盰自沈于江狱吏嘑囚章女悲号思唁其兄作诗载驰缇萦上书乃除肉刑彼四女者或孝或智或义或仁噫此愍女厥生七年天生其知四女不备向遂推而布之于天下其谁不从而化焉虽有逆子必改行虽有悍妻必易心赏一女而天下劝亦王化之大端也异哉愍女之行而不家闻户知也贞元十三年翺在汴州彦昭时为颍川刺史昌黎韩愈始为余言余既悲而嘉之于是作高愍女碑














　　唐文粹巻五十三
　　钦定四库全书
　　唐文粹巻五十四
　　宋　姚铉　编
　　碑五【表附摠六首】
　　古迹三
　　禹穴碑【郑鲂】
　　麟台碑【韦表微】
　　圯桥石表【附梁肃】
　　土风一
　　长沙土风碑【张谓】
　　遗爱二
　　唐淮南节度使崔公颂德碑【李华】
　　唐杜岐公遗爱碑【权德舆】
　　禹穴碑铭【并序】　　　　　　　郑　鲂
　　惟帝圣世时必有符命在昔黄帝始受河图而定王箓宓羲德神蓍而重皇防尧配琁玑玉衡以齐七政舜继成六德文王获赤雀丹书而演道定谟予亦以谓禹探其穴得开世之符而成乎水功夫神人合谋而行变化天地定位隂阳潜交五行迭王斗建司节岳尊山而渎长川乃至日星雷风祯祥秘奥三纲五纪万乐百礼人人物物各由身生无非功防持至数脗合以及之者王者奉天而行故圣神焉帝皇焉彼圣如仲尼有德而无应故位止于旅人福弗及生灵乃叹曰凤鸟不至河不出图吾已矣夫然后知元命者轩后命者羲受命者曰唐与虞成命者禹备命者文仲尼不受命乃假人事而言故有宗予之説后代无作焉立言者一仁义以束世教瞽瞆蚩蚩使絶其非望使业之外存而不论子读夏书无是説司马子长自叙始云登防稽探禹穴不然万禩何传焉惑矣苍山之潴呀如渊如陵徙谷迁此中不骞雨洗烟空防然莫穷噫实禹迹之所始终唐兴二百八祀宝歴丙午秋九月予从事于是邦感上圣遗轨而学者无述作禹穴碑防察使旧相河南公见而铭之曰
　　禹穴宜载夏与秦明为而不载【禹贡无説秦始皇游防稽李斯刻石亦不言】古而不载迁与郑胡为而载【始司焉迁自叙探禹穴而后千百年无説至郑乃制斯碑】予以谓天德统万止言其盖【言其盖万物以生非谈天氏所谓盖天者也】地德统万止言其载【言其载万物以生也】尧德统万止言其大【传云尧能则天之大】千川万山皆禹之防【读为防稽之防】一符一穴【禹穴蔵五符统而言之故曰一】不足为最故夏与秦俱不之载而人以之昧虽山之坚虽洞之濊有时而堙有时而兑岁其万千风雨涛汰亡其嵌呀丛是蘙荟郑与迁斯碑斯载斯时之頼
　　麟台碑铭【并序】　　　　　　　韦表微
　　夫圣人作然后王道明王道明然后瑞应至灵贶感通理合防数昔殷道剥丧民罔攸归于是文王以有位之圣嗣成汤之德神人咸乂故凤鸣于岐洎周德凌遟道靡所属由是仲尼以无位之圣述文武之法宪章聿修故麟见于鲁于时王室无主礼法尽去天子之尊存乎位号鲁周公之所封用四代之礼乐遗风故典郁而未发仲尼以天纵之德生乎其中居周公之邦志文武之道观废兴之运知作者在已位不得以庇生民权不得以司刑赏是天将丧斯民也而未丧斯文也乃缀絶绪申旧章变其礼文酌为典宪擥五常之龟镜正三纲之轨辙帝王之道幽而复明盛德大业于是乎在天锡嘉瑞光昭厥功故周敬鲁哀不得而有也由此观之盖春秋为王法之器鲁国为王法所寄在其所寄以举其器鼓仁义为舟航权襃贬为篙檝乗横流之波济天下之溺上无列国之辅下无陪臣之助故道不信于天下而信于智者法不着于当时而着于后代向使仲尼有滕薛之土得三家之众兴我王泽霈及蒸民则麟出其郊得其所矣岂复厄于虞人哉故麟不见则孔圣之道不彰麟不死则周室之乱不极呜呼圣人之生也得其时则化行乎江汉不得其时则道屈于季孟灵瑞之出也得其时则名荐于郊庙不得其时则身罹于残天是圣人能顺时以济人不能反时以自圣灵瑞能因时以应感不能反时以自灵被厄于陈蔡获麟于大野影响之应其符着矣春秋传曰有以告者曰有麏而一角者何孔子曰孰为求哉孰为来哉夫岂不知乎盖杀之而不敢有故示人以疑之故也元和五年冬十一月表微以滑之从事使乎郓阳停骖访古经获麟之旧壤且曰后之人筑台于此以旌厥路感先圣之不遇俾麟出而非时徘徊道周乃作铭曰
　　二仪既辟三象乃乖圣道堙郁人心不开上无文武下有定哀吁嗟麟兮孰为来哉周虽不纲孔实嗣圣诗书载删礼乐大定惩恶劝善归邪反正吁嗟麟兮克昭符命圣与时合化行位尊茍或乖戾身穷道存于昭丰邑栖遑孔门吁嗟麟兮孰知其昏运极数没德至时否楚国广秦封益侈墙仭廹阨﨑岖阙里吁嗟麟兮靡有攸止世治则麟世乱则麏出非其时麋鹿同羣孔不自圣麟不自神吁嗟麟兮夫复何云
　　圯桥石表铭【并序】　　　　　　　梁　肃
　　临淮之下邳有古圯桥盖汉少傅留文成侯张良受神人黄石公兵书之地初留侯丑秦高帝在丰龙虎不起风云未防黄石公知天衢欲平否极必倾秦之亡而汉之昌故先以兴亡之符而授留侯且曰孺子可教后得济此黄石其我也故以号云夫受命之君与佐命之臣将欲叙天道定人伦则必幽賛明神协成大勲在黄帝氏方平蚩尤时乃女啓符风后行诛然后迎日推防天下大治在帝尧方忧水害时乃洛出九畴禹成九功然后万国底宁黎民时雍在汉祖方征秦项时乃黄石授兵留侯演成然后绁婴轵道斩羽垓下自昔图元命着在篆籀皆片言隐辞无益帝载惟此三后感及神书文章昭明大业用兴易称人谋鬼谋百姓与能又曰神道设教而天下服盖谓是矣凡志不定则事不成谋不从则业不广留侯不遭黄石无以定其志高祖不获留侯无以广其业人神参并汉道乃行不然何通降圣贤君臣遇合上得天统中为帝师如此其盛也大歴七年予旅游次堕履之地于是鑚石勤铭扬于邳圻庶恃力违天徼功妄作之辈于以儆戒之尔铭曰
　　隂阳之精不测曰神厥有黄石假形为人告谟留侯夷项灭秦迹寄谷城精还氤氲惟帝轩后肇兴兵谋女降符实平蚩尤爰洎陶唐洪水横流天乃锡禹洪范九畴乱秦纷如帝在草茅赫矣黄石亦命留侯丕显有唐绍汉絶风革暴承天与轩比崇亦有反常贪乱国功人神莫从动罔弗凶有开必先惟德乃同冝究兹道顺于家邦作为纪铭永鉴无穷
　　长沙土风碑铭【并序】　　　　　张　谓
　　天文长沙一星在轸四星之侧上为辰象下为郡县遁甲所谓沙土之地云阳之墟可以长徃可以隐居者焉其山麓山其水湘水其畜冝鸟兽其谷冝秔稻厥草惟繇蕑杜若荃蘅留荑防车出焉厥木惟乔椅桐桂柽贞松文梓生焉篠簜婵娟于原野碔砆照耀于崖谷昔熊绎始在此地畨君因之而后定王国至汉道凌遟董卓狼顾文台以三湘之众绩着勤王梁朝覆没侯景虎视僧辩以一州之人勲成定国桓文之举亦何加焉至于致礼旧居请尸归塟桓氏之子可谓忠也殒身强冦有死无辱尹氏之女可谓贞也轼邓粲之宅足以厚儒风表古初之坟足以敦素行齐鲁之俗其何逺哉巨唐八叶元圣六载正言待理湘东郡临江湖大抵卑湿脩短疵疠未违天常而云家有重膇之人乡无斑白之老谈者之过也地边岭瘴大抵炎热寒暑晦明未愆时序而云秋有爀曦之日冬无凛列之气传者之差也巴蛇食象空见于图书鵩鸟似鸮但闻于词赋则知前古之善恶凡今之毁誉焉可为信哉因徴故者之言用纪他山之石辞曰
　　舜去黄屋于焉廵游禹逢夷于焉滞留五岭南指三湘北流隣联沧浪边遥岣嵝湘山之下青青众草有蕙有兰在江之岛烟雨冥冥波澜浩浩不采不撷弃捐逺道湘山之上青青众木有栝有松在岩之麓风霜凄凄柯叶沃沃不榱不栋老朽空谷陆有玉璞水有珠胎隋侯云亡卞民不来湘云莽苍湘月徘徊贞石纪事层城之隈淮南节度使尚书左仆射崔公颂徳碑铭
　　李　华
　　昔在召公相武王除害去虐敷命帝廷周公佐成王卜洛定宅登颂清庙奉康王防朝丰宫克致太平惟崔公相宗保宁圣德乂安天下辅肃宗扫除凶秽绍享天命今上振宣明威抚绥淮海惟申伯翊宣王登南邦兴周室小白率诸侯征楚翟奉王职与崔公叶德同勲皆姜姓也夫议盛德论大功賛大贤举其殊伦卓然昭明不以书其细申大体也故诗陈方叔之烈曰方叔元老克壮其猷又美韩侯之封曰有倬其道韩侯受命今述崔公亦不名不备官古之制也后魏尚书亮八代至公海内首族人伦德范公少负文学重名且兼宏畧扬于王庭甲科入仕歴京兆仓曹叅军再迁司勲员外丁太夫人忧以毁闻终丧拜刑部员外兼侍御史知劔南节度留后使逆臣起幽陵陷潼闗至尊哀兆人思古公避狄之义于是帝车西南依我心膂拜中书侍郎平章事劔南节度采访使宗克让圣子家为唐虞公出纳王命至于朔方弼谐二圣孝慈光明自西自东殄殱元恶天讨之师岌如山行冠若霜藁鼓燎无存帝曰尔图实叶朕志官中书令封赵国公公拜稽首臣敢上冐以负天明帝遂其高俾作少师师训东宫兼长邦宪居守洛京乃傅济王又典汾州王德日宣汾州阜安乃统江淮主三军省万人加工部尚书时征镇之司恃勲奸令公独露奏慝用辍兴转吏部淮南既清军有余逸夷难江南万里康哉六岁在镇心驰王幄恋慕之极至于流涕献章请朝帝恩降允公不俟驾建斾将驰耆耋泣诉吏人遮道即日诣阙乞留者三百余人公申谕而行至于京师天子大悦曰赵国先帝元臣尝为朕师自我不见于今六年有司如朕意待之加尚昼左仆射遂淮南之请所部八州人舞手蹈足秘书少监兼庐州刺史长乐贾深有文武才畧忠于王室推心驭下嘉绩升闻戴公仁明思扬盛德合肥令彭城刘商先后之族临人惠和一州之老防咸曰我州我邑敷王德泽崔公封内我是以安其仁不铭其德不可谓华尝忝公游咨以为颂夫五岳视三公四渎视诸侯公入掌三公之政出践诸侯之长昔郑武公为卿士诗人赋缁衣鲁僖公为周贤侯史克颂防野敢附前烈以书公不朽故襃大臣则王室尊崇美政则王命行不惟颂公尊天皇也今载公朝觐之礼以大之其文曰
　　思崔公出镇之崇克孝克忠宣帝之武恢帝之功自蜀自朔至于秦宫出纳大命决事于衷思崔公烈烈郁郁以邕以肃乃统淮服洎江之隩阗阗长毂霞斾霜镞蠢尔凶毒罔不颠覆思崔公三世元臣德绥生人乃朝于王王顾殊伦且曰东南饮化如春为朕腹心宁其咏吟思崔公入觐于王鸾声央央佩玉以鎗秉珪奉璋公复于扬四牡其骧公慕彤庭涕濡于裳思崔公庐江州邑孰不埀泣我公之还阳和起蛰乃求乐石乐石爰立刋之颂之介福攸集介福攸集州人斯及
　　岐公淮南遗爱碑铭【并序】　　　权德舆
　　通天下之志者在大君元臣之感防而已成天下之务者在知人安人之教化而已孝文御防贞元十九祀统烛羣生德侔徃初建用皇极泽流万国淮南节度观察使左仆射相国杜公政成入觐乃三月壬子朔登拜司空秉钧居中间一岁上皇承末命越八月皇帝受神器弼亮三圣谟明九功当冢宰摠已之任防崇陵因山之制尽董经费以颁地贡乃作司徒式和人则进封岐土命赐偕厚均齐天下之政茂遂万物之冝遵道化匪躬宣力中外之重必归于公初公之入辅也制诏副节度使兵部尚书王公为左仆射代居师帅州壤乡部鳏孤防艾防公之化也久感公之惠也深郁陶咏叹愿刻金石王公累章上请公輙牢让中止至是复以邦人不可夺之诚达于聪明且用季孙行父请史克故事故德舆得其话言而铺其馨香云公字君卿京兆杜陵人不书名尊大臣也清明廉直温毅重易简之道本于徤顺忠智之谋发为事业虑善以动得时大行其初筮仕州府交辟韦尚书元甫实为已知始自椽吏累为命介盈庭辟辩积岁疑留者片言以听断含寃自诬具狱论杀者覆视而全活江介吏师以为神明由殿中侍御史转主客员外郎工部郎中再为抚州刺史以御史中丞领容州刺史经畧使入为金部度支二郎中复兼中丞超拜户部侍郎出为苏州刺史属受代者以忧阕换饶州刺史明年以御史大夫领广州刺史岭南节度观察使徴为尚书左丞复以御史大夫领陜府长史陜虢都防御观察使岁在庚午以礼部尚书至于是邦禹贡淮海之域职方东南之奥产金三品射利万室控荆衡以防泛通夷越之货贿四防五达此为咽頥初公之至也岁丁骄阳人有菜色于是息浮费以悦之蠲杂征以利之夫家之税有冐没者免其罪以购之废居之豪有委积者盈其直以出之频海弃地茭刍填游一夫之勤百亩可获终古遗利沛然嘉生成于指顾得以蕃殖先是营部未葺囷仓未完介夫半寓于仁祠公聚或委于支郡公乃虑材用量事期辑中权规大壮百堵皆作三军宁宇辕门言言夏屋耽耽可以张射侯可以容宴豆爰居爰处而武备修矣巨廪崇构翚飞云矗缩以板干积如京坻得盖藏之冝协出入之制多黍多稌而礼节行矣连营三十二积谷五十万工以悦使人以乐成又潴雷陂以溉穑地酾引新渠汇干河流皆省功费而利泽俄授左揆竟叅大政加徐泗亳等州节度使先皇帝在宥天下推恩彭城顾怀旧劳复命其嗣使得以州师建节而公以二郡进律惟公镇定一方心平德利言仁必及人言智必及事生聚教训勤身急病视阖境如枨闑之内抚编人有父母之爱因其习俗而均安之识其惨舒而导利之仕六朝而时推元老逾二纪而再掌邦赋扬美化于方志流淑声于命书其牧临川也地叅闽蜑人本轻惰化彼游手敏于农功坚旧防而时其蓄泄当大旱而我有云雨毎岁徴令归诸有司克变输将之勤不亏公上之入因获赢利悉赒困穷其摠司计也权重轻以平物力授比要以均财征厚生而不匮量入而有节当一人注意之重尽三接沃心之言宰司沮伤不得久处其镇南海也服岭沮深族类猜害涂巷狭陋熛埃接连忿防相因郁攸斯作公乃修伍列辟康庄礼俗以阜大灾自息南金象齿航海贸迁悍将反覆逺夷愁扰吏困沓贪商久阻絶公乃导以义利推以信诚方舩继至百货错出邕部絶徼裔人自擅诱掖招来以威以怀朱崖黎民保险三代种落盘牙数犯吏禁公麾偏师一举而平犷俗率化原人得軄其登左辖也纪律修明清万事之本其理分陜也惠缓浃洽二南之化必宿其业而修其方崇庸大绩其昭昭如是而又博极书术详观古今谋王体断国论其言有章听者皆竦作为通典以究理道上下数千百年间损益讨论而折衷之佐王之业尽在是矣公之先在汉则建平敬侯有立宣之功在晋则当阳成侯决平呉之防忠力隽贤明而昌以至曾祖讳行敏皇银青光禄大夫荆益二大都督府长史南阳郡公王父讳慤尚书右司员外郎丽正殿学士烈考讳希望歴鸿胪卿御史中丞再为州刺史代鄯二州都督西河郡太守襄阳县男赠尚书左仆射推南阳公德化茂于列藩惟右司文雅重于中台惟仆射有文武器任克扬风绩其督鄯州摠节制留府数与虏奋其威谋夺盐泉吞河曲城便地置新军剖符惠人理行第一以先大夫代德丕烈之若是公能聿修而大之慿厚贻庆为不诬矣居镇十三年愿修觐谒拜章十上西向涕洟上难其继慰勉而已公以述职在于庇人纳忠在于荐贤密疏请以王公为代诏为之贰暨公之至也由大司寇为大司马以副车戎装伏谒和门礼容渥命宠耀潘服介圭得请丹毂载驰勲籍禆校乞留遮道初谕以温顔终肃以军法既告令尹之政卒获子牟之心诗曰布政优优百禄是遒又曰神之听之式谷以汝则岐公永享鲐耋如冈如陵不待瞽史而前知矣惟王公师表论道如公之位阜俗抚封如公之心且以斯人向慕三岁愈甚大惧公之功德寝而不章初抚人广人皆镂坚石以摅盛烈及兹而追琢者三矣古所谓立信让以涖百姓则人之报礼重其在是乎铭曰惟天惠人惟辟奉天利建元侯于藩于宣文武杜公端诚絜矩化洽陜服聿来兹土辟我舄卤长我禾黍乃建营部乃新廪庾成帅足食比屋安堵里闾熈熈衍沃膴膴十有三年慰安斯人雪泣抗章积诚上陈结恋明庭不私其身树善交代如公之仁考祥视履冝锡蕃祉寅亮三朝是毗是倚密勿中枢矢其谋谟乃升司空亦作司徒九赋既平五教式敷中外之重惟公是图彼都人士饮公之德彼土乐康繄公之力永言介福祀我岐国稽合声诗于胥篆刻彼泉斯实彼石斯泐公之德煇永永无极















　　唐文粹巻五十四
　　钦定四库全书
　　唐文粹巻五十五上
　　宋　姚铉　编
　　碑六【记碑隂附总六首】
　　贞义一
　　溧阳濑水贞义女碑【李白】
　　奸雄一
　　项籍碑【李观】
　　英杰四
　　诸葛武侯庙碑【尚驰】
　　诸葛武侯祠堂碑【裴度】
　　诸葛武侯庙记【附吕温】
　　刻武侯碑隂【附孙樵】
　　溧阳濑水贞义女碑铭【并序】　　李　白
　　皇唐叶有六圣再造八极镜照万方幽明咸熙天秩有礼自古及今君君臣臣烈士贞女采其史传名节尤彰可激清頽俗者皆扫地而祠之兰蒸椒浆嵗祀罔缺而兹邑贞义女光灵翳然埋名古逺琬琰不刻岂前修博达者为邦之意乎贞义女者溧阳黄山里史氏之女也以家溧阳史阙书之嵗三十不移其志清英防白事母纯孝手柔荑而不龟身激漂以自业当楚平王时王虐忠助谗苛虐厥政芟于尚斩于奢血流于朝赤族伍氏怨毒于人何其深哉子胥始东奔勾吴月涉星遁或七日不火伤弓于飞逼迫于昭闗匍匐于瀬渚舍车而徒告穷此女目色以臆授之壶浆全人自沈形与口灭卓絶千古声凌浮云激节必报之讐雪诚无疑之地难乎哉借如曹娥潜波理贯于孝道聂姊殒肆槩动于天伦鲁姑弃子以郤三军之众漂母进饭没受千金之恩方之于此彼或异尔卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地防此女之力虽云为忠孝之士亦焉能咆哮烜爀施于后世也望其溺所怆然低回而不能去毎风号吴天月苦荆水响象如在精魂可悲惜其投金有泉而刻石无主哀哉邑宰荥阳郑公名晏家康成之学世子产之才琴清心闲百里大化有若主簿扶风窦嘉宾县尉广平宋陟丹阳李济南郡陈然清河张昭皆有卿才霸略同事相协缅纪英淑勒铭道周虽陵頽海竭文或不死其辞曰
　　粲粲贞女孤生寒门上无所天下报母恩春风三十花落无言乃如之人激漂清源碧流素手萦彼潺湲求思不可秉节而存伍胥东奔乞食于此女分壶浆灭口而死声动列国义形壮士入郢鞭尸还吴雪耻投金瀬沚报徳称美明明千秋如月在水
　　项籍碑铭【并序】　　　　　　　李　观
　　铺周秦之颠亡粲乎简册吁可骇也惟秦失在暴惟周失在弱上慢下黩政无纪纲若然者神灵不得不哀世教不得不张且天地不可以无主故帝必诞眷命不可以坐得故有心者经纶于是汉祖起于丰沛公起于防稽陈吴之徒自称乎假王其余揭竿而呼争先刺秦者如林如薮于时乱浩浩兵憧憧风从虎云从龙三灵昏而四海空公乃仗拨乱之剑希当世之功浮江而西有壮士八千枹鼓于舟中吁嗟乎无人维御乎羣凶所以谋大业拯万灵而争雌雄者独汉祖与公遂号百胜之师趣累卵之危活赵歇擒王离十壁愕一麾靡余然后飘锐气耸利锋扼秦闗怒汉先因语曰捐约则违人固信则自违恶取乎乃军鸿门屠咸阳鼎峙于神州幅裂于四方始退与汉祖东西而王天下是知量不足谋不长矣然虽兵众于汉战防于汉其后则有灵壁之败太公虏荥阳之围纪信焚广武之守伤其胷长陵之役挠其师与汉祖龙虎相逐干戈合离五年之后胜败乃知是知兵之不可穷物之不可终天地否而开云雷屯而通故有三将溃围孤军曷归良马在御美人在帷楚歌夜闻哀泣垂绥遂饮帐中申令麾下镜分美人飇举良马晓漫漫云茫茫失道于隂陵问津于乌江其犹鱼遭网而游鸟婴罗而翔终不免矣尚能合从亡之人御追逃之兵旗鼓指掌鹅鹳丘陵足罔不蹷首胡不横然始解马于舟子结缨于死地痛矣夫何自慷慨斯焉之甚邪而曰天实亡我非战之罪何执而不寤哉公实勇而无谋刚而无亲忌而信谗暴而残人是以人得蹈其资兵得害其身真自亡也岂天亡乎使公勇而能谋闗中可据矣刚而能亲诸将不携矣明以察谗奇计得施矣恕而爱人百姓乐推矣若然则举天下如转圜何汉氏与二臣能计之哉至如谋于汉者昔其臣也公实弃之兵于汉者亦其将也公不庸之故曰得人者昌失人者亡噫从始而言之盖天理有素乎故生项以静难生汉以牧人静难者授勇牧人者授仁不然何鸿门阽而复持成皋跳而复振入闗而缓来王楚而骤归者哉释名曰碑悲也观尝寻楚汉春狄见公帐中之歌而咏之辄然而悲爰刻石为文多不究其终始铭曰
　　姬孱而絶嬴虐而灭九阳郁结九州卼臲必生圣哲以起灭絶维汉自丰维楚自东借伐冦戎反相战攻战攻不罢洎乎垓下彼众我寡龙死于野
　　诸葛武侯庙碑铭【并序】　　　　　尚　驰
　　汉代之季天下不得不三分盖有由矣曹氏挟王室之威重孙氏借父兄之余业刘氏独不阶尺土开国于亡命行旅之间天赞一武侯即鼎足之势均也公讳亮字孔明身长八尺尝躬耕垅亩好为梁甫吟虽经纶之材隐括未用而寥廓之志举措辄形既先主扶世奠民渴明智用谋之佐致三顾见咨当代之画公于是轻重中夏揣摩全吴定王业于胷心决神机于掌握由是身为先主所起计为先主所用自北徂南周爰执事夷险平乱靡所不之卒使刘氏以岷峨之地为己封梁益之人为已蓄曹操不敢以兵强骤进孙权不敢以境阔妄动彼相之力焉属先主创业未半中道而殁遗诏邦家之事大録于公敕后主事公如事父至于职为臣行令如君其名近嫌也位为君事臣如父其形近猜也不然岂周公赋鸱鸮之诗成王啓金縢之诰此虽大小有异托付不殊竟能上不生疑心下不兴流言茍非诚信结于人格于神移于物则莫能至是公复总戎仗律无嵗不征将继旧邦之业用复先君之命所以南擒孟获而不杀志在绥戎狄矣西拔岐山而不贺志在吞河洛矣设木牛流马济人之力已纾矣制阵图兵法敌国之军可玩矣故得三闗不封二邦丧气大勲未集行师而殒戎夷野祠甿庻巷祭遗爱所使岂求而得之噫国之将亡本必先颠且以蜀之连山峻极其险不为公死而平沃土富饶其利不为公死而薄甲兵士卒其众不为公死而减府藏谷帛其富不为公死而贪及邓艾扬声于前钟防蹑迹于后减蜀三十万户如挠羊羣刘禅竟不免面缚垒门身为降虏天事欤人事欤天事逺吾不知之矣以人事而论使武侯常存殷殷敌国胜于本朝百万之师北向争衡司马懿复惕息而不敢战足明中原非曹丕所有也举其大略真命世之雄未可以身许小国之君延霸王之佐因曰才有所诣不逮前贤向令伊吕并世而生殷周易地而处则太甲不放桐宫而四海咸理诸侯不誓孟津而天下大定但为天不假年志尽莫就生居于后功绩在其下耳然非先主之识武侯或不能辅成于王业使百代令君用人必由此道欲使社稷不振贤智逃于薮泽其可得邪公死之日遗令塟汉中宅军前祭法曰法施于民以死勤事以劳定国则祀之至令官书庙食成不刋之典一山之内每有风行草动状带威神若嵗大旱邦人祷之能为云为雨是谓存与没人皆福利生死古今一也死而不朽反贵于生铭曰汉室大壊扫地无依人心各动天命未归角力争负有翼者飞突兀卧龙吟啸待时一论世事超拜军师鱼水相得生死以之仗顺収兵行权略地气盖全吴胷呑大魏国政成三人臣莫二乃建社稷兴王之噐既得武侯臲卼魏都敌国末灭谋臣己殂大本去矣不降得乎荒坟四頽拱木皆枯尚余精爽能禁樵苏人生异代仰止山隅
　　蜀丞相诸葛武侯祠堂碑铭【并序】裴　度
　　度尝诸旧史详求往哲或秉事君之节无开国之才得立身之道无治人之术四者备矣兼而行之则蜀丞相诸葛公其人也公本系在简策大名盖天地不复以云当汉祚衰陵人心竞逐取威定霸者求贤如不及藏噐在身者择主而后动公是时也躬耕南阳自比管乐我未从虎时称卧龙诗曰潜虽伏矣亦孔之昭荆州平心与元直神交洎乎三顾而许以驱驰一言而定其机势于是翼扶刘氏缵承旧服结吴抗魏拥蜀称汉刑政达于荒外道化行乎域中谁谓阻深殷为强国谁为遳脆励为劲兵则知地无常形人无常性自我而作若金在镕故九州之地魏有其七我无其一由僻陋而啓雄图出封疆以延大敌财用足而不曰浚我以生干戈动而不曰残人以逞其底定南方也不以力制而取其心服震摄诸夏也不敢角其胜负而止候其存亡法加于人也虽从死而无怨徳及于人也虽奕业而见思此所谓精义入神自诚而明者矣若其人存其政举则四海可平五服可倾而陈夀之评未极其能事崔浩之説又诘其成功此皆以变诈之略论节制之师以进取之方语化成之道不其谬欤夫委弃荆州不能遂有三郡此乃务增徳以呑宇宙不黩武以争寻常及出斜谷据武功分兵屯田谋乆驻之计与敌对垒待可胜之期杂乎居人如适虚邑彼则丧气我方养威若天假之年则继大汉之祀成先主之志不难矣且权倾一国声震八纮上下无异辞始终无愧色茍非运膺五百道冠生知曷以臻于此乎故徳知人之明者倚仗曰鱼之有水仲达奸人之雄者嗟称曰天下奇才度每迹其行事度其逺心愿奋短札以排羣议而文字蚩鄙志愿未果元和三年冬十月圣上以西南奥区冦乱余孽罢甿未息汚俗未清辍我股肱为之父母乃诏相国临淮公由秉钧之重承推毂之寄我轩乃降藩服乃理将明帝道陬落绥懐溥畅仁风闾阎兹殖府中无留事宇下无弃才人知向方我有余地则诸葛公在昔之治与相国当今之政异代而同尘矣度谬以庸薄获叅管记随旌旄而爰止望词宇而修谒有仪可象以赫厥灵虽徽烈不忘而碑表未立或拳拳一善师长一城尚流斯文以示来裔况如在之叹终古不纪其可阙乎乃刻贞石庻此都之人存必拜之感云尔铭曰
　　昔在先主思启彊宇扰攘靡依英雄无辅爰得武侯先定蜀土道徳城池礼义干橧煦【煦文苑英华避讳改作与非】物如春化人如神劳而不怨用之有伦柔服蛮落铺敦渭滨摄迹畏威杂居懐仁中原旰食不测不克以待可胜允臻其极天未悔祸公命不果汉祚其亡将星中堕反旗鸣鼓犹走司马死而可作当小天下尚父作周阿衡佐商兼齐管晏总汉萧张易代而生易地而理遭遇风约亦皆然矣呜呼竒谋奋发美志天遏吁嗟严立咸受谪罚闻之痛之或泣或絶甘棠勿翦骈邑斯夺繇是而言殊途共辙本于忠恕孰不感悦苟非诚懿徒云固结古栢森森遗庙沉沉不殄禋祀以迄于今靡不骏奔若有照临蜀国之风蜀人之心锦江清波玉垒峻岑入海际天如公徳音
　　诸葛武侯庙记　　　　　　　　吕和叔
　　天厌汉徳俾絶其纽羣生坠涂四海飞水武侯命世实念皇极魏奸吴轻未获心膂南阳坚卧待时而起三顾虽晚羣雄粗定必也彗扫是资鼎立变化消息谋成掌中龙战黄再得云雨于是右揭如天之府左提用武之国因山分力与水合势蟠直万里张为龙形亦欲首吞咸镐尾束河洛翼乎中夏飞于天衢然后鱼驱句吴东入晏海大勲未集天夺其魄至诚无妄炳在日月烈气不散长为风雷英雄痛心六百年矣于戏以武侯之才知己托国土虽狭国以勤俭富民虽寡兵以节制强魏武既没晋宣非敌而戎车荐驾不复中原或竒谋非长则斩将覆军无虚举矣或餽粮不继则筑室反耕有成筭矣尝试念之颇赜其原夫民无归徳以为归抚则思虐则忘其思也不可使忘其忘也不可使思当汉道方休哀平无罪王莽乃欲凭戚宠造符命胁之以威动之以神使人忘汉终不可得也及髙光旧徳与世衰逺桓灵流毒在人骨髓武侯乃欲开季世振絶绪论之不以本临之不以忠使人思汉亦不可得也向使武侯奉先主之命告天下曰我之举也匪私刘宗惟活元元曹氏利汝乎吾事之曹氏害汝乎吾除之俾虐魏偪从之民耸诚感动然后经武观舋长驱义声咸洛不足定矣奈何当至公之运而强人以私此犹力争彼未心服勤而靡获不亦宜哉乃知务开济之业者未能审时定势而大顺人心而克观厥成吾不信也惜其才有余而见未至述于遗庙以俟通识唐贞元十四年七月二十五日东平吕温记
　　刻武侯碑隂　　　　　　　　孙　樵
　　赤帝子火炽四百年天厌其热洎献烬矣武侯独愤激不顾收死灰于蜀欲嘘而再燃之艰乎为力哉是以国称用武岐雍间地不尺阔抑非智不周天意炳炳也夫以武侯之贤宁靡筹其不可邪盖激备隆中以天下托不欲曲肱安谷终儿女子手将驱驰死备志邪由是覈武侯之所为殆庶几矣然跨西南一隅与吴魏抗国提卒数万绰绰乎去留无我枝者是亦善为兵矣史夀以为短于应变真抑武侯哉俾武侯不早入地曹之君臣将奔走固圉之不暇钟邓宁能越岩悬兵决胜指取邪是井络之野与武侯存亡俱矣天殱武侯其不爱刘愈明白矣其姜维何力焉曩蟠南阳时人不与仲毅伍洎受社稷寄擅刑赏柄曽心不愧畏人不疑黩何意气明信之卓卓也武侯死殆五百载讫今梁汉之民謌道遗烈庙而祭者如在其爱于民如此而久也独谓武侯之治比于燕奭彼屠齐城合诸侯在下矣


　　唐文粹巻五十五上
　　钦定四库全书
　　唐文粹巻五十五下
　　宋　姚　铉　编
　　碑七
　　妃主
　　唐和丽妃神道碑【张説】
　　唐鄎国长公主神道碑
　　唐岐阳公主墓志铭【附杜牧】
　　唐东光县主神道碑【李华】
　　唐和丽妃神道碑铭【并序】　　　张　説
　　旧史云轩辕帝宫次星具黄龙之体郊媒神祀次妃成鸟之命非圣也莫能法天非天也莫能感圣则有相乎坤而母乎震齐乎古而合乎天迹虽秘絶犹可测而言焉丽妃赵氏天水人也丽者以华美为贵妃者以配合为尊易云日月丽天传称星辰合度丽加妃号自我为初原夫八骏觐周肇有封姓三军霸晋乃蕃卿族设寳符而开国曵珠履而承家果验成宣之后不乏文忠之庆尧门昭殿何代无人暨乎紫气上通瑶台独立楚宫选美纳良袂于神云汉掖求才进圑扇于明月故坐而论教则比位三司动而具赡则仪刑六列者矣先将军以恩泽授职太夫人以有礼封郑流车跃马岂无甲观之亲湫宅闲门不有椒房之势探风揆化忧国如家故圣人有以尚其徳也躬亲茧馆义形熊槛退席以爱礼樛木以广恩望古难臻之地必为常践之域故圣人有以嘉其志也悬象告沴经时寝疾在蒙被之辰荅还辇之问生可捐于浮假心独系于真神往上清愿承恩而入道形归下土期去礼而薄葬慈顔同气奚敢为言皇上闵而许之咨嗟不已开元十四年春秋三十有四七月十四日薨于春华殿殡于龙兴观之精屋示以出家从道例也命河南尹监防河南令副焉丧葬务约成遗语也二十六日窆于故都之后印山之阳孺慕承华凄凉薄室列薤歌于东路回容卫于北山寿堂一闭兮凡圣等人代同悲兮脩短间月帔云衣襚以神仙之服上方陶簋旋于造化之初此皆圣主之曲成贤妃之本志何必云阳山下别起通灵之台未央宫中虚立致神之帐若夫易名之典考行是存帝谥曰和礼之贵也气之和者生万物声之和者孕八音魂而有知感圣恩平有诏史臣防铭内职事出彤管辞无华饰冩乐池之永伤寄瑶山之罔极铭曰
　　帝妃佐后实掌隂教八月选才千金聘貌礼献丝茧诗修澣濯妇政可尊嫔风胥效皎皎汉女为皇降灵娥娥邦媛顺道之经结以印绶华光后庭带之弓韣朗润前星退述潜运夙承嘉奬谦苦中京崎岖上党金镜开目明珠耀掌心方乐于时泰魂奄悲于化往紫云衣兮霓裳送美人兮北邙白壤宫兮青松苑去君恩兮日逺秋风急兮霜天草木黄兮野田灭香容于空椁留画像于甘泉春秋以丽和之二字独褒美于千年
　　鄎国长公主神道碑铭【并序】　　　张　説
　　臣闻尧有娥英承九族之敦序舜有宵烛动百里之光耀大圣之后天必纵之积善之家神所庆矣岂惟上帝之女云汉为灵平王之孙肃雍其徳连华前志世有其人皇唐鄎国长公主者睿宗之第七女也母曰崔国妃搆累圣而成门合济美而为室蕴乾坤之纯粹演日月之清明神媛诞灵常言所絶免怀之嵗天夺圣善不食三日哀比成人文母流胎教之慈曾子得生知之孝由是宫阖延曯邦国逺闻及乎玉笄耀首油骈在驭锡之美地邑以荆山求之令族嫔于薛氏尔其居翫图史动修法度服其澣濯防俭之教兴鼓其琴瑟敬让之风被其行已也安亲惠下之谓仁敬宗好合之谓义降贵接卑之谓礼恕情周物之谓智推心而行罔不该备其理家也侍膳饔餗之均和主馈醴之品齐丝竹五音之徽靡纂组九华之缛丽经目所涉莫不精请毎至三元上贺五日中叅进对详华折旋舒婉故以式瞻贵里仪范通门如千花之泛惠风百卉之涵膏露窈窕之仪克举蕃衍之福大来有男子四女子五瑶碧生阶芝兰满室也习礼明诗日渐庭闱之训银章艾绶地连恩泽之侯自先朝彻扆之辰迄今公主成笄之日外降过制内疾余哀手写金字梵经三部躬绣防线佛像二铺贝叶真偈现心相于银钩莲华妙容呈意生于玉指孝思惟则道逺乎哉开元继明推恩由已进封鄎国长公主食邑一千二百户田赋广而弥俭礼秩尊而益防其后君子晨歌夫人昼哭未亡为称生意尽矣抚视遗孤将守柏舟之誓志期剃落永从奈苑之游朝制断恩改降郑氏陵谷可移隋和之徳不昧寒暑有迁松筠之性如一均养七子庥廕二宗汾隂之室忘亡荥阳之党相庆既而善福虚应寝疾弥留尽国毉之伎逺方毕至供御府之药中使相望命之必至不可支也堂邑山林忽焉瘁色平阳歌舞适足愁人开元十三年二月庚午薨于河南县之修业里春秋三十有七震悼紫庭哀伤朱邸倾家若坠举国同悲有诏光禄卿孟温礼监防丧葬京兆尹能延休副焉窀穸之礼一如凉国公主故事夏四月恩旨陪葬于桥陵不袝不从古之道也皇上念同气之致美感阅川之永谢恨棣华之半缺悲瑶草之先化乃命国史昭铭懿迹降恩礼于云露写哀辞于金石水非湘渚还起帝子之祠山是洛阳即封天妹之冡铭曰帝系白云仙源紫气涨家成国承天作贵赫赫圣祖曰文曰武皇皇睿宗一变万邦挺生淑媛慈和孝防清胪如神蛾眉无双邸第立官汤沐建封爰及笄总礼施环佩鸣鳯献祥乘龙择对帝唐降女天乙归妹珠玉过庭苹蘩正内蛟门早閴龙湖忽上无地何载无天何仰金殿书经华丝绣像欲报之徳昊天罔极孰是言归良人永违银炉烟断罗幕霜飞恳愿毁形托身坏衣不谅人只改嫔他士禀命曰从从人曰顺息妫绳楚怀嬴霸晋反经合权与道同韵燠休二室均欢等润四海谧清九族和平万物向荣众鶵未成心恋盛明形随落英祖载鼎城归穸咸京挽歌敭声卤薄凶行哀哀圣情恻恻同生桥山片石千秋令名
　　唐故岐阳公主墓志铭　　　　杜　牧
　　宪宗皇帝即位八年出嫡女册封岐阳公主下嫁于今工部尚书判度支杜公琮始宪宗时宰相权徳舆有壻独孤郁为翰林学士帝爱其材因命宰相曰我嫡女既笄可嫁徳舆得壻独孤我岂不得邪可求其比后丞相吉甫进言曰前所奉诏臣谨搜其人因名我烈祖司徒岐公曰有孙儿琮年始弱冠徳行文学秀朗严整臣尝为司空吏熟其家事官族世婚习尚守治臣一皆忖度疑琮可以奉诏帝即召尚书见与语大悦受殿中少监服章金紫以元和八年某月日主下嫁于杜氏上御正殿礼毕由西朝堂出节幡鼓铎仪物毕备引就昌化里赐第上御延喜楼驻止主轮尚书及宾侍酒食金帛奏内乐降嫔御送行赐第堂有四庑缋椽藻栌丹白其壁派龙首水为沼主外族因请愿以尚父汾阳王大通里亭沼为主别馆当其时隆贵显荣莫与为比主实宪宗皇帝嫡女穆宗皇帝母妹敬宗皇帝今天子亲姑尚父汾阳王子仪外曾孙太皇太后始以正妃事宪宗以太后太皇太后爱养三朝凡四十年徳厚慈恕化充六宫主以一女之爱降于杜氏建事舅姑杜氏大族其他宜为妇礼者不翅数十人主卑委怡顺奉上抚下终日惕惕屏息拜起一同家人礼度二十余年人未尝以丝发间指为贵骄始与尚书合谋曰上所赐及婢奴卒不肯穷屈奏请纳之上嘉叹许可因锡其直悉自市寒贱可制指者自是闭门落然不闻人声尚书读书考今古治乱主职妇事承奉夫族时嵗献馈吉凶赙助必亲自经手池塞馆陊辟毬场种树不数年搢绅间杂然称尚书有贤妇尚书旋出为澧州刺史主后尚书行郡县闻主且至杀牛羊大为数百人供具主至从不二十人六七婢乘驴阘茸约所至不得肉食驿吏立门外舁饭食以返不数日间闻于京师众哗説以为异事尚书在澧州三年主始入后出中间不识刺史防屏尚书治澧州考治行为天下第一后为大司徒京兆尹鳯翔节度使朝廷屈指比数以为凡有中外重难非尚书不可主贤益彰虽至宫闱贵号亦加尊敬姑凉国太夫人寝疾比丧及葬主奉养蚤夜不解带亲自尝药粥饭不经心手一不以进既而哭泣哀号感动他人尚书后为忠武军节度使所治许州创为节度府五十年南廹于蔡蔡屋室卑庳主居无正堂处东支屋恬然六年许军强雄且撑剧宼自始多用武臣治各出已部曲家人疵政防法习为循常有司用比邉障远地掷置不问民亦甘心尚书再治之老民相率两走阙下遮丞相马叩头乞留请树生祠及诏追去攀縁擕扶哭于道路尚书治外主治内尚书所至必称崱崱为名公伟人主实有内助焉穆宗以太皇太后敬主尤为亲信俯首益卑车服侍使愈自贬抑觐谒温凊外口不言他事讫穆宗朝人不以亲贵称当贞元时徳宗行姑息之政王武俊王士眞张孝忠子聨为国壻宪宗初宠于頔来朝以其子配以长女皆挟恩佩势聚少侠狗马为事曰截驰道纵击平人豪取民物官不敢问戚里相尚不以为穷弱自主降于尚书壁絶外之初怒中笑后皆敬畏累圣亦指示主徳以诫警之至于今以主尚书显重于中外戚里亦皆自检敛随短长为善于是旧俗灭不复有尚书自许奉急追诏主有疾小愈强不肯留曰去朝兴庆宫纵死于道吾无恨以开成二年十一月某日薨于汝州长桥驿享年若干上废朝三日其年十二月某日主丧至京师比及葬两宫吊问相继于道开成三年某月日上御正殿诏丞相嗣复摄中书令正衙宣册谥曰庄淑大长公主某年某月日祔葬于万年县洪原乡少陵原尚书先茔礼也生男二人长曰辅九年十歳次曰扬十始二岁女二人某于尚书为从父弟以实铭铭曰
　　章武皇帝唐中兴主刑于正妃教及嫡女婉婉帝子下嫁时贤影逐响荅随顺纒绵杜氏大族枝蔓蝉聮上有舅姑髙堂俨然螭绶章玉佩金轩养色恱意侍后承前人不我贵我敬我防始终尽礼大小周旋余二十年谁兴间言贵不召骄富不期侈是此四者倐相首尾自古名士或泥于此孰谓帝子超脱摆弃妇职是勤夫言是指池荒馆陊屏外不履淑徳柔风天下倾耳宜乎寿考归女婚子不锡全祉孰提神纪幽石有志显笔有史流于千祀
　　唐故东光县主神道碑铭【并序】　李　华
　　先朝宗室之望曰纪王太宗第十子也惟帝族母师曰东光县主纪王第三女也自天降祐生有令徳年八嵗王不豫循环左右不食累日王抚首谕焉为之进膳县主察起居未复忧色如初动于神只王疾用间周文乐正之养不过焉至若天人之秀元气之纯积于中文于外其容可知也孝以奉亲慈以临下尊师傅服澣濯其徳可知也礼传为簪珥诗书为佩玉原心而顾身体训而成教其言可知也降尊而处下推泰而从约诣绣绘之妙适饮膳之和其功可知也年十八受封邑王择闻喜公以妻之闻喜有王佐之材委防蕃邸县主以皇孙之贵和鸣侯家隂徳莫违煇动邦教养先姑如宁膝下奉君子如见大宾以徽柔睦娣姒以庄敬端防贱鹊巢之化存焉太后临朝诸武专政鲁卫之国翦焉邱墟纪王流窜巴濮薨于道路县主承讯崩心呕血毎一发声飞鸟哀鸣草木无色外除之后衣裳无纯防杯圈无甘食耳不听声首不加饰自朝廷达于防内罔不哀之太后复辟中宗出震日升旸谷天下文明雷破羣隂品物咸遂以王懿亲盛徳诏有司备礼物陪葬昭陵闻喜公时为孝义令诏书至河县主闻之呕血而絶絶而复苏告诸子曰家国再造寃酷获申为我谢中外亲亲下见先王瞑目无恨言未毕而薨春秋五十有四时神龙元年二月二十二日有司以闻中宗震悼召闻喜公问公悉以对上歔欷久之殿省埀泣六宫凄怆乃下诏褒美史官撰徳吊祭赗赠礼遇其备矣深于春秋者叹曰孝之至不忘其亲忠之至乃心王室自古贤士大夫莫能备举惟县主有焉纪王之陷非罪也泣血以终哀中宗之抚兴运也则感深而殒絶忠孝两极首其人伦使百代之下闻其风者有以劝焉其为不匮逺矣呜呼天辅善人宜其有后男十人女十人四子至大夫曰遇曰遘曰迈迈仁则践修孝惟明发少子徳位兼盛曰逈今河南尹兼东都留守上柱国禄益厚而慕益深不逮劬劳之报故也衔涕投简而命下吏敬铭三章式表幽宅其文曰
　　肃雍王门天帝之孙因心则孝怀盛敬尊配美良士如宾礼存泣血终身岂惟霜露庆集家国魂清冡墓寿絶哀欢事高缃素天作邙山万化攸归地闭金印泉深衮衣国风凄凄彤管无辉



　　唐文粹巻五十五下
　　钦定四库全书
　　唐文粹巻五十六
　　宋　姚　铉　编
　　碑八【总四首】
　　宰辅
　　唐中书令梁国公姚崇神道碑【张说】
　　唐丞相尚书左仆射王播神道碑【李宗闵】唐丞相太子少师牛僧孺神道碑【李珏】唐丞相中书侍郎齐抗神道碑【权德舆】
　　宗御书故中书令梁国公姚文贞公神道碑铭【并序】
　　张　说
　　叙曰八柱承天髙明之位定四时成歳亭育之功存画爲九州禹也尧享鸿名播时百谷弃也舜称至德由此言之知人则哲非贤罔乂致君尧舜何代无人有唐元宰曰梁文贞公者位爲帝之四辅才爲国之六翮言爲代之轨物行爲人之师表盖维狱降神应时间出者也公讳崇字元之姚姓有虞之后逺自呉兴近徙于陜今家洛阳焉烈考长沙文献公树勲王室建旟嶲府公纨绮而孤克广前业激昻成学荣问日流武库则矛防森然文房则礼乐尽在弱冠补孝敬挽郎又制举高弟歴佐濮郑并有声华入爲司刑丞天授之际狱吏峻密公持法无颇全活者众进夏官员外郎郎中侍郎朝廷曰能遂掌军国迁凤阁侍郎监修国史兼相王府长史始则天人让王承置醴之顾终以飞龙利见延叅乘之恩自时厥后恒当大任凡三处兵部尚书三入中书令一爲礼部尚书左庶子又肃政大夫总灵武军兵马又司仆卿知陇右监牧出典亳宋常越许申徐潞杨同十郡景云初以藩邸旧僚封梁国公食赋百室公性仁恕行简易虚怀泛爱而泾渭不杂真率径尽而应变无穷常推是心以御于物故所莅必甿庶风偃骜很化从言不励而教成政不威而事理去思覩颂来暮闻歌既登邦政卒乘辑睦及在宗伯神人允谐今之中书是爲理本谋事兼于百揆论道总于三台公执国之钧金玉王度大浑顺序休徴来臻懋德格天名遂身逊拜开府仪同三司崇其秩逸其志也初太夫人在堂公受职西掖颇限扄禁求侍晨昏优诏既许寻令还职公固请以泣制曰家有令弟足慰母心国有谏臣安可蹔阙其后剖符江表敦谕起复衰麻外墨栾棘内毁变礼中权通识所贵神龙之首预闻兴复畴其井赋累让而停夫以革故鼎新大来小往得防而不形于色进退而不失其正者鲜矣君子曰忠不忘亲仁也哀不违事义也让功辞邑礼也济代全名智也仁以长人义以和下礼以安上智以周身宜其光辅四帝轩冕三纪池台琴筑优游暮齿传爵土于祚保禄位于终始矣享年七十有一开元九年九月寝疾薨于东都慈惠里皇上悼焉国人慕焉抚牀辍舂曽未云比制赠扬州大都督谥曰文贞礼也十年二月葬于万安山之南原在疾也王人赐膳御医视药于薨也中使吊临羽仪哀送君臣之义厚莫重焉予异子弈思缀遗美以寘罔极有诏掌文之官叙事盛德之老铭功将以宠宗臣扬英烈帝乃洒恩仙翰镂泽丰防日月临照于佳城烟云变态于神道宝其文字别爲羣玉之山禁其樵苏即表三司之墓铭曰
　　源深自虞派别从呉避地鲁陜居家洛都神明逺契岳渎冥符翊圣斯偶生贤不孤仁将勇济孝与忠俱学刃攅植文锋迅驱才安卑位即骋长途惟实惟有若虚若无再三军国一二訏谟戎柄尤重王纶最枢兼司任切乆政荣殊黼藻弥焕丹青靡渝以寛容物以鉴分区外或形放中恒礼拘箴虽诫口诤亦忘躯但覩浑璞谁详瑾瑜伊臯尺寸管乐锱铢名正身遂言诚愿孚方辞汉禄更辱齐组既积而防穷欢尽娯川归东极日去西晡上恻旒扆旁悲路衢蓝田良玉荔浦明珠载广休庆爰典谟丰碑廼立盛业其铺帝念频轸仙毫特纡镌金刻石凤篆龙图七耀光动三泉泽濡钦能叙事理郁词敷求旧铭实慙殚恧芜缅思云雾尚想江湖有道之德其何以逾延陵之墓空此呜呼存殁终始遐哉邈乎唐故丞相尚书左仆射赠太尉太原王公神道碑
　　铭　　　　　　　　　　　　李宗闵
　　上即位五年丞相左仆射太原王公以癸未发疾其明日遂薨于位天子震悼愍恻遽命内谒者诣其室索其所以饮食寝作之端既详其无他状遂赙布帛菽粟率用峻等既又不塞痛轸之意加内府之绢千匹以锡之爲之罢朝三日命兵部侍郎一人持节驾驷箫鼓出自正殿直抵柩前册公爲太尉葬有日官给秘器及就途遣王人亟临视之命羽葆旂常辂车之饰皆及墓俟其虞鼓声四节于里第而还示不与常制也其子镇以宗闵晚陪公于相位之末稍窥公之行请铭其烈以埀于后且不冝拒遂铺其荦荦所能言者于金石云公讳播字明敭太原人周灵王太子晋之后以歴世爲王因而受氏髙祖满汾洲长史生太父璡嘉州司马给事中司马生升咸阳县令太子少师少师生恕杨府仓曹叅军尚书左仆射公仆射元子也忠敬而本仁寛明而有制内显而敏外肃而和贞元十年举进士第是歳防贤良以直言校书于集贤殿其言平戎经国之术粲然可举调尉盭屋断岳首出御史中丞李汶爱之奏爲监察御史按云阳丞源咸季以赃免用疑文不冝调而调因谒于台遂捕劾之追奸胥穷律防奏流咸季刑曹部罢所居官给事中以省诏非是夺俸縁而坐罪者甚众自是风声不可遏矣爲侍御史时京兆尹李实文皇所委能祸福卿士凡其荣衰系所附背举朝迎避其锋公在途而实来揖公移文诋之其词可羞实遂奏公爲三原令求其不足于礼以持之公至尹署洎羣吏之馆还其邑敬府之礼无不具实既出其筭反加畏焉县之编于户者多中贵人前令率不能自爲其政弛张牵之公悉召所谓贵人者入坐当其拜曰敬桑梓冝如是也邑人大骇从其所指爲长安令朝廷方恩于頔而以帝女嫁其子民有与于氏苍头同盗人马者前令捕民而纵其苍头公始至县即立取其奴而与民均其法知御史杂事京师饥谷起价京西诸侯相率闭粟公移之简书载秦晋泛舟之说西鎭惴惴收去条令粟流于秦元和四年爲御史中丞歳中知京兆尹六年爲刑部侍郎充盐铁转运使上言流人会赦而归独配囚爲隔遂无还者请率以七歳爲竟至今用之寻加礼部尚书益以御史大夫又以戸部尚书节度西蜀长庆初觐穆宗言中外之事遂畱爲刑部尚书复干盐铁冬拜中书侍郎平章事仍其职匡维激发始以进贤爲急上方有意河朔以财赋始出于方土二年公用相印爲淮南节度使以其职随之四年言事者谓盐运之设其畱京师用制方土加检校司空去其使未几上念公成法又以使属公加司徒今上践祚急诏徴公至即拜左仆射同中书门下平章事仍其使寻兼太清宫使后进爵至太原郡开国公食邑二千户进阶至金紫光禄大夫年七十二而薨公入官三十二政逮事六帝出统楚蜀之师入极台宰之尊前后三总盐铁既去又复几二十年天之所覆地之所载宁有独私于公邪必有以当其然也一署吏茍不犯无能夺其任者岁时奏课至于荣大史胥次迁亦如之故人用安其爲善莫有欺公者虽逺至海裔若总辔笞捶穷年不死一吏贬一职而羣务自济凡朝廷平淮取郓屠汴下沧澋干戈不息者五十六年馈饷资费随兵缓急而立办沛然若神给其间沟琵琶导颍河以漕轻舟师人坐受其饱防三门挽沈石以济巨舻关中遂亡其饥荐皇甫镈之强敏而镈反短公于上公犹不知上谓其长者论景忠信镐制逗挠之将期必抵于罪时服其敢爲深渉徐境导龃龉而爲忠槩人曰真宰相器也防征之外有杂昏率贡内帑号爲羡进贞元中岁不过十二万缗及公岁贡百万缗凡国有大征伐不虑其费之有无洎丞相晋公专征讨之事兵食之给悉出于公从容以賛其成及沧澋平公有叶力之助自御史中丞京兆尹总赋秉政未尝书笏爲记善于啓奏天子不能目守其喜怒公以专志持务密匡于上行已寡徒不喜伐露由是数帝任遇多被恩泽权利去留如在诸已人多意公能诡合于时及公再持相印与晋国洎一二公辅于上趋向正直雅符于道茍所举公是公必扶之即非是公遂嘿嘿不和由是上知公重厚而同列亦耸待之乃见公之所爲与向之不知者期公盖甚戾也公既屈于名而伸于富贵岂非盛德君子神明之所祐邪故夫人清河崔氏给事中锐之女嗣子式秘书丞砥服名教不以丞相子自居其身次曰氷始授京兆府叅军事器度宏逺公之仲弟曰炎季曰起与公三人俱用文学奋于江左西游长安七中甲乙时议伟之公殁不几日而起以户部尚书司国之计门闼之士咸来哭贺羣吏之执籍繁伙一如公之时其亦于世难求也其从事故相国程公异今荆州相国叚公文昌其他分居中外罗诸台阁者不啻三十人铭曰
　　岁在太和惟帝圣神图任旧臣乃相太原惟是太原福祥其奔再持化权枢揆聨聨两统剧藩楚淮蜀坤始自元和公乘货泉宪穆敬文顷兹圣君四帝财征去公孰亲惟煑惟铸惟范惟聚东扫北殄上之所怒带甲百万糇食爲巨俾公尸之不劳而具变通以时物无滞阻纲条一施莫越其规遇众以仁中控其机信行恩驰罔有诈欺公之维扬漕务其将公之留庭职与公并首尾贯联几二十年相符使符随其兴徂公之敏智显爵自至不縁其外姑直其里始承其风畏公之防及与之同泳公之易仁人之迹殁而乃炽揭于兹碑不仆不倚唐丞相太子少师赠太尉牛公神道碑铭【并序】
　　李　珏
　　天球河图有国之大宝麒麟凤凰王者之嘉瑞方于贤彦即又次焉天祐我唐才杰间出辅时兴化代有其人公讳僧儒字恩黯陇西狄道人本子姓汉有牛崇爲陇西主簿因家焉代爲西州豪族八代祖仕隋爲吏部尚书封竒章公佐佑文帝有重名于时高祖凤中宗时爲春官侍郎掌国史曽祖休克集州刺史赠给事中祖父绍太常慱士赠太尉父防闻华州郑县尉赠太保公七岁而孤倚外族周氏岳岳卓卓有老成之风以防礼自处未尝戏弄年十五知先竒章公城南有隋室赐田数顷书千巻乃辞亲习孜孜矻矻不舍蚤夜自四五年业成举进士轩然有声时韦崖州作相网罗贤隽知公名愿与交公袖文往谒一见如旧由是公卿籍甚名动京师得上第联以贤良方正举又冠甲科策中盛言时事无有隐避持权者深忌之出爲伊阙尉名府贤侯羔鴈继至封章屡荐每爲中执事所沮皆不满秩从潞帅郗士羙简授管记三奏不得请竟除河南尉会有次对大僚因言事解于上前迁监察御史丁太夫人忧服阕除本官转殿中公以文高气直累岁堙屈问望所属推美于台阁间入省拜礼部外郎时孟尚书简有重望以地官贰卿兼领网宪荐公知杂转都官员外兼侍御史免宪职授考功员外郎集贤学士穆宗即位宰相称其能迁库部郎中掌书命召对与语上德之靣赐五品服未几迁中丞每对延英必移时尽言天下事有武将李直臣爲宿州刺史豪夺聚敛以货数百万复结权贵公按之爲有力者排几不胜竟以词坚理直上意廻直臣乃得罪由是上以清直知又靣赐金紫拜戸部侍郎时望充塞中书令韩以财投分公拒而不受上因他事知之愈贤公遂作相持重顾大体不言细事尝谓同列诸相曰致理之本流品爲先彛伦攸叙盖谓此也每惜名器力与同列争方鎭以不廉闻者辄奏贬以贿赂求进者必阻之先是李司徒逢吉与杜循州元頴同作相穆宗寝疾议建储贰与公不恊后元出鎭井络逢吉衔之思有释憾于政事堂谓公曰西川前有废立谋上熟知之来日延英发其事公不知愼勿沮议公曰王导有言吾虽不杀伯仁伯仁由我而死正近此耳又安得不言哉逢吉喑鸣而止敬宗年少嗣位公雅言敷奏毎言一事必本末陈之上甚倚爱同列挟中助力赫赫嫉公之贤公亦思避其锋三上防求外任上以武员善地建节幢兼相印以授之既至问人所病害咸言鄂士踈薄岁一修城役工诛茅人用咨怨公黙许心计埏泥范塼未及三年尽换旧制崇墉坚壁人到于今赖之文宗嗣位二年公入觐诏复相位上雅知公名恨得之晚防宋相申锡以亷介闻巨奸郑注挟比军势以射取货富侔于国忌宋之直隂画诡计诬与藩邸通因内臣而上其变造作似是动皆符防上惊闻激怒下法吏议其罪谏官伏閤争不得公入侍密啓上意乃寛止于郡佐公实有力今李崖州鎭劒南西川上言西蕃别屯以维州降带甲之士甚锐其地要害得之足以壮边部徐图河湟此其渐也上疑不决下南宫议百执事皆是西川奏公独曰国家近与昆夷歃血四鎭晏然今若自亏大信犬戎恃众见诘渝盟彼直我曲未可量也上曰丞相之言是诏还维州初德裕承借地势自负机术公介特素不与之交及是大不平遂成宿憾公与李尚书宗闵同辅政出入殿省进退有度上偏目公曰卿才类霍光异日可属大事公惧满辞位再陈封章宠加端寮出鎭淮海不改相印再登将坛杨州当江淮之冲习偷薄之俗公以清净简易化人移风俾及五年臻于至理仓廪实礼义行刑措政成脱屣归洛优诏屡降雅志不回拜检校司空东都留守文宗将有大制置大除授必降中使假于他方入皇城宣密旨献可替否如在君前其信重也如此俄以左仆射徴王人就赐官告特明异礼公感恩虽厚退身愈坚一对而归不诣相第亦有中阻未谐人情又加相印出爲汉南节度使制出上悔之欲追成命公固辞上曰且不与卿周岁别出都门特赐清庙器六事皆范金饰玉如古时制宣曰以卿精忠用以贶别宠待之礼当时无俦公到襄州均井税薄地征人用胥悦咸歌来暮武宗初纉极听信未一行险者乘时而起凶德叅防倒置天下事清贤名辈多被斥逐惟公位髙德重最难摇撼臲卼龃龉几至二年属大水坏居人庐舎公以实上闻仇家得以逞志举两汉故事坐灾异册免降授太子太保俄又改太传再临东郊刘从谏死刘稹自擅以昭义军阻命天兵诛讨五年方克上喜甚素忌公者媒蘖鍜链谓公与从谏交上怒下诏旬日三贬公至循州长史凿空指鹿四海之士咸寃之公推运逹命恬然如得好官时逾岭越险二年在海上无所苦今上即位大明善恶三迁至少保转少师牵复髙位分司东洛池台琴酒逍遥自娯贤士大夫尚其轨躅未半岁遘疾薨于东都城南之别墅自婴疾至于捐舘谈笑语言宴居自若口占理命纎悉无遗上闻爲之轸悼联日不视政公卿相吊正人雪涕册赠太尉遣大寮吊祭公端明简重忠厚诚慤平居私室如对大賔不喜释老唯宗儒敎早与韩吏部皇甫郎中爲文章友其名相上下晚与白少傅刘尚书爲诗酒侣其韵无髙卑前后作鎭皆佩相印辟署多名人难于进而勇于退俭必中礼贵而不奢知命逹理保和居易三领大鎭接护军以礼貌不至交欢再入中书待枢使以公平不容请托有恩必报有雠不校韦崖州于公恩也嫁二女归名士荐长子登周行李崖州于公雠也防窜谪之穷途厚供待于逆旅其厚德欤亦难能也夫人同郡辛氏赠仆射秘之女贤明懿淑称于族姻有子五人曰蔚曰丛能嗣其业皆擢进士第蔚监察御史丛使府协律曰奉倩洛阳尉二人未知名公以大中戊辰岁十月二十九日薨以大中己巳岁五月十九日葬小子不佞早栖门墙考选第叨殊等之科开賔筵忝入幕之吏国士相遇笔札见知周旋款眷垂三十载刋石表德分也难辞公歴官三十一政作相一十九年逮事六宗光辅四帝承主恩必由直道解相印实无罪名自少及长不失色于人佐时理家无悖入之货待身不挠履道甚夷尝病在髙位者不知止足终日抗论克期拜章竟不及年俾孤美志铭曰
　　公之生兮禀星辰公之道兮侔古人公之才浑而真公之性兮威且仁公之文兮班马邻公之艺兮游夏均公之俭兮自我身公之简兮无杂宾公之贞兮肃人伦公之慎兮质鬼神公爲相兮平如钧公爲邦兮政如春公不幸兮罹数屯公无辜兮介于循天开日明兮尧舜爲君举直错枉兮幽寃必伸牵复髙资兮言旋洛濵逍遥琴筑兮无异隐沦屈指悬车兮欢然十旬素怀未遂兮美来臻悲纒冕旒兮哀动搢绅宠赠加等兮冠于台臣有司职防兮归葬咸秦观者太息兮国人酸辛袁安庆余兮令嗣兟兟陈寔道广兮门坐振振乃纉徽猷兮刻于贞珉碑生金字兮名德长新
　　齐成公神道碑铭【并序】　　　　　权德舆
　　有唐文学政事之君子曰相国齐成公讳抗字遐举清方粹温絜矩秉彛明诚尽性切劘化育之道精义入神旁魄天人之际以忠事君以病乞身乃去台宰乃侪商皓然后撤琴瑟啓手足殁齿无违德以从先大夫于九原易名曰成不亦冝乎公某郡人自太公表东海桓公匡天下爲国爲家或哲或仁烈祖赠太师府君讳澣歴给事中中书舎人吏部侍郎止于平阳太守出入陟降中行山立至今言开元名臣者称公有遗爱焉实生先公赠国子祭酒府君讳履道贞厉仕至左龙武军仓曹积厚于上流光于下其位不充故大受于成公公既齓而孤哀过成人属幽陵横溃中夏如燬奉太夫人安舆违难于越得子州支伯之故地而偕隐焉诛草茅以顺居息恱山水以资仁智方茂天爵用观灵嘉招重问奔走以狎至虚已道从容而翔集呉郡张相君镒方以仁义理濠上得君爲荣及进律于洪成师于岐累爲命介若骖有鞭建中中戎王请大和防以休宁西方右扶风绵亘汧陇地当瓯脱且有成命正其经界公实佐权登坛涖盟得其情数与之约结克就衣裳之防用销边鄙之警自解巾三迁至殿中侍御史俄属泾旅窃发羣凶肆毒天子展义于甸内主公死难于理所百舎奔问至于行宫拜侍御史有诏以萧黄门复布凯泽于东夏命公爲工部员外郎以賛焉复命转仓部郎中李怀光阻命于蒲连兵未解关中饥旱经费不足转粟馈军济时囏患求才急病命使以专逹迁兵部郎中兼御史中丞以董其任俄拜谏议大夫当轴者不相容坐婚亲细故出爲处州刺史先是山越冦攘荡覆城市公乃卜势胜之爽垲因习俗之便安三时不害百堵皆作朝典陟明拜苏州刺史呉实剧部大田多稼浮滛冒没吏禁或弛占著名数戸版不均公乃阅其生齿书其比要强家大猾不得盖藏介特单轻与之纾息已日乃孚厥猷茂焉迁潭州刺史御史中丞湖南观察使以向时二郡之理而大之其仁可知也左曹理本徴爲给事中周郊寄重擢爲河南尹盗有宋瞿昙者白昼椎剽爲羣偷囊槖三川病之几三十年公法令严具网罗张设濳捕魁宿使无遗类指顾之间擒擿如神乃作秘书章明文雅修旧以起废乃作太常统和神人节事以辩志便蕃大僚其道乃光德宗皇帝方以尧舜氏聦明之道驭天下用贤人充相位拜中书侍郎同中书门下平章事熈九功之歌质百官之成损益文宪化裁形器精微以折中密静而不伐或事隐于造膝或言行于沃心初天官氏每岁表他曹郎二人阅多士试言第其甲乙春官氏俾考功郎中选考秀之亲故者而进退之公以冡宰小宗伯爲官人取士之本盖天子有司之重至于避小嫌乱旧章适滋旁歧孰谓扄鐍蹇蹇坦坦之道岂如是邪然后辟康庄作衡尺遵公是之路去自便之私天下之人谓之理道寻有诏修国史昔孔父无位以空文爲一王法公当盛明之代用宰司总直笔其于襃贬劝惧明焉勤虑尽瘁积成寝恙累章乞告改太子賔客遭罹不淑赠戸部尚书时贞元甲申岁夏四月春秋六十有五夫人河南独孤氏某官某之女贤明蚤夭继夫人兰陵萧氏某官某之女仁顺有礼法嗣子餗衔恤毁瘠侍公裳帷以某月日祔于东都某原防祭哀敬君子以爲有后惟公深而通肃而寛出处动静必以中正敬用五事畅于四支资性俨恪尤长鉴裁在歧也荐齐忠公映佐萧也荐卢恭公迈皆至宰相其他推毂荐士爲汉廷臣成天下重名硕望者不可胜书凡所论著皆研几析理雅夷逺洪州文宣王庙碑张萧卢三相国碑志本圣人敎化之赜推大政謩明之道固其性术讲贯而发舒乎斯文文集二十巻中伦体要尽在是矣公薨五年餗调爲洛阳尉永惟先烈未刻丰碑以德舆夙承湖海之旧中忝掖垣之属他日举代靡有话言获于遗编实见阴德顾兹无似有玷知人濡涕含毫以表幽宅铭曰昔在营丘大风泱泱有倬平阳令声章草不践宰政庆贻子姓仓曹含光大学追命厥主中书秉哲居正鹏起扶摇变翔庆霄乃登紫微以瑞清朝吉凶糺纆寒暑结轖其生有涯其用未极寿堂冥寞宰树森植揭兹馨香终古是式

　　唐文粹巻五十六
　　钦定四库全书
　　唐文粹巻五十七
　　宋　姚铉　编
　　碑九【防七首】
　　使相三
　　唐太尉中书令西平王李晟神道碑【裴度】唐检校司徙中书令咸宁郡王浑瑊神道碑【权徳舆】
　　唐司徒中书令许国公韩神道碑【韩愈】
　　节制四
　　唐四镇北庭行营节度使扶风郡王马璘神道碑【常衮】
　　唐赠司空范阳大都督忠烈公李楷神道碑【杨炎】
　　唐赠梁州都督陇右节度大使郭知运神道碑【张说】
　　唐邠宁节度使史孝章神道碑【刘禹锡】
　　唐太尉中书令西平王李公神道碑铭【并序】
　　裴　度
　　惟天锡成命于我唐保兹国祚生此人杰则西平王李公其是乎不然何覆暴如风振槁叶戴君若鼇冠灵山横流之中一匡而定公讳晟字良器其先陇西人后徙京兆曾祖嵩皇珉州刺史祖思恭皇洮州刺史赠幽州大都督考钦皇左金吾衞大将军陇右节度经略副使赠太子太保代有名迹雄于西土公防好学学不为已及读吕张孙吴之书慨然有经邦济物之志未弱冠游秦凉闲元侯宿将见者咸器异之乾元初甞客武都值酋豪以缺守遘乱杀掠平人公与所従十数骑驰而射之殪其为魁者余党遂遁冦所虏获积如丘山公一无所取椎牛酾酒享士而去邦人感服具状以闻特拜左清道率饰以金紫将朝京师自献方略属裔夷纷扰有土急贤河陇将帅相继表用歴二府右职所至常以才谋为其委重累迁至光太常卿阶爵在第一品泾原四镇北庭节度都知兵马使悬识虏态周知地形应变不穷有夺有待骥骤庭而莫展云出岫而斯飞代宗徴以左金吾卫将军为神策兵马【阙】　羌蛮犯蜀朝廷济师命公督禁旅絶栈道而徃救焉公衔枚过险出贼不意连下坚壁遂诛首恶还授检校太子賔客且复旧职建中二年田悦以魏叛徳宗极意致讨悉起徂征以公为神策先锋都知兵马使加御史中丞与河东河南等道诸军合击公济河而行能以众正及破洹水阵解临洺围轹魏属城抵燕通邑其摧锋衂锐皆先羣帅而寘力焉遥拜左散骑常侍兼御史大夫厥功未成闻贼泚肆逆皇居失守西向恸哭载驰载驱行及代北授检校工部尚书充神策行营节度公提孤军募散卒拊循训励以达行在值怀光中叛大驾再迁加检校右仆射余如故寻转左仆射同平章事兼京兆尹神策军京畿鄜坊节度观察使管内及商华等州副元帅公固守渭城决平秦垒调食制用先发我私捐甘攻苦皆自我始每一言一誓声泪俱发勇夫义士感而使之蔑不济矣时自雍而东延于汝洛震于河汴所在征镇乱掠相从公介巨盗之间使声援断絶立成师之法致号令严肃搜捕十旬指挥一举乗墉壑而通轨道磔枭獍以清宫禁俾九市三条无辍肆之惊无秋毫之犯羽书速告銮辂爰归廓氛祲为祥光摅忧愤为喜气诗曰允矣君子展也大成斯之谓欤考古视今论功称忠者多矣若至危而安至难而易卓荦跨迈如公莫俦拜司徒兼中书令俄以凶孽未寜邉防犹警歧下任重乃以本官兼凤翔尹凤翔陇右节度观察使及四鎭北庭泾原等州副元帅改封西平郡王加食邑实封至一千五百户公威慑名王政和藩部始至而生植少安而训齐逮四载赋舆十倍其初防课入辅拜太尉中枢如故人或谓公勲望已高宠渥已极冝从容頥养稍稍逊避公曰不然人臣外则尽心若止偷荣孰为且哲故每承帷幄之问则言咈无隐理夺不回大指以东夏可平西陲可复或已行而事终不显或未用而身遽不遗以贞元九年八月四日薨于位春秋六十七徳宗抚几哭于别次自都邑达闗畿无士庶无老防皆发哀相吊则曩时安人戢兵之徳可谓浃于元元之骨髓矣册赠太师赙赗加等以其年十二月十六日葬于髙陵县奉正原郑国夫人杜氏祔焉自捐寝至安宅皆上所办防中贵反覆万情所奉如不及焉呜呼以公之静难扶倾不言所利虽存殁极位始终殊礼而天意若曰其福享未至故迤延于后有子曰愿故检校司空河中节度等使赠司徒五列雄镇三为上公曰聦故光禄寺主薄曰揔故太子中允赠兵部郎中曰愻左神武大将军赠洪州都督曰恕故光禄卿赠右散骑常侍曰凭故右威衞大将军曰宪检校左散骑常侍岭南观察等使进因贵胄达以善政曰愬故检校左仆射同中书门下平章事赠太尉克广前修仍执丑虏曰懿故渭南尉曰听检校司徒义成军节度使统戎按俗是以似之曰惎右羽林将军曰慇岚州刺史并地势吏用兼而有焉粤大和元年秋七月听拜防上言以公之徽烈则御制碑文于渭川矣以公之风度则诏命图形于云防矣唯大其丘巃郁彼松槚望有祁山之象拜无岘首之碑将刋贞石式表幽隧乃命臣度称伐言诗其词曰
　　建中季年大盗忽焉皇舆避狄狩于梁川顾谓太师汝才汝畧将威致讨必殄防虐太师泣奉捐躯誓众度其成城可以利用赫矣铺敦传于墙垣手搏足踦如冲如援一鼓而破一麾而奔扫清宫闱刷荡妖昏我师莅止我令行矣都人不知已事方喜飞章告庆饬驾言旋鸿烈耀古讙声动天车服之锡河山之誓九命而俯一心若厉俾侯于岐阜安边陲藩政既成衮职攸宜岳降帝赉矢言诡词我后嘉猷我躬何为道直气和劳谦终吉福履所绥未至万一上天不恵厚穸遄归垂裕流光用延防晖翼子肥家将坛台席继立竒功代传休绩听与伯仲永怀髙踪请于朝廷表是丘封帝曰孝防胡可不从宣我祖之丕业繄尔父之嘉庸乃诏作铭以观亿龄
　　唐故朔方河中晋绛邠宁庆等州兵马副元帅河中绛邠节度营田观察处置等使元従奉天定难功臣开府仪同三司检校司徒兼中书令河中尹上柱国咸宁郡王赠太师忠武浑公神道碑铭【并序】
　　权徳舆
　　天地防合以生百嘉其成嵗功也则有震耀肃杀之助焉君臣保乂以熈百志其讲武功也则有经纶翼戴之辅焉龙蛇起蛰山泽通气与运相值有开必先斯太师所以宣力四代稽謩七徳辉燿威灵勤身濯行霆征风行乃缉熈于光眀故雕戈淑旂以严师律黄旒衮以正台曜湛露彤弓以觉报宴纳书追命以荣恤礼蕃锡始终如公之功公讳瑊字某其先夏姒之后为淳维汉刘之代为浑邪或强为国或分以姓贞观中开置州壤就加官师曽祖元庆皇豹韬卫将军灵丘县开国伯祖文夀皇太子仆赠尚书左仆射考释之皇开府仪同三司太常卿兼御史中丞宁朔郡王赠司空惟灵丘绍先公之职居次卿之重仆射以积厚克家宁朔以伟才雄邉贵仕崇勲乃列茅社流光追逺是加蜜印回复介祉闲生元臣功昭于前人徳合于大君建中癸亥翠华西狩公以大司马艰贞翼従部勒戎车揣摩杀机勤劳行内为上心膂登坛授律誓命交感如汉拜淮隂侯故事而又加焉乃进左揆遂叅大政摠赋舆而为之师长恢王畧而以之北伐凶党尽锐壁于武亭公以事钜师老则伤威重正合竒胜在于疾力奋寡击众鼓行无前殱夷溃溺如建瓴水中坚席胜又复于咸阳长毂启行既门于延秋防时西平王以东诸侯之师清官献防公乃抑其贾勇须彼成功窒士心之尅伐息兵火之气焰然后穷追斩级冦孽以平备法从于清跸捧大明于黄道告庙荐功登拜上台抚封尹正复与虏防时北平王出大卤収绛台而公已緫成师下左辅于是辑忠力扬奇锋复离宫拔坚垒衡阵压境传于蒲津金鼓之声气相合山河之表里皆复渠魁授首师帅协附安流以济方轨而前士不罹伤工不易肆殄冦正刑四方咸龢论道进律乃平水土秉谊靖人以修班制休嘉贲于草木利泽逮于鳏寡言为军志动为吏师贞元景子政成一纪进掌邦教遂居右弼十五年冬寝疾十二月辛未薨于理所享年六十四皇上悼叹不视朝五日册赠太师赙禭吊祠有司备物大僚襄事明年二月甲申葬我太师于万年县洪固原太常迹其功徳奏谥曰忠武礼也初公年十一以将门子仕于邉部未弱冠五迁至左骁卫将军始従朔方之师战黑山次従陇右之师摧石堡又尝西出临洮夺昆夷之善地而为之壁垒北絶大漠破猃狁之坚甲而焚其庐帐又従汾阳王临淮王讨反虏于山东攻賛皇北取真定射其特将李立节贯于左肩毙之又五迁至太常卿皆以功次其闲开地于河曲以静九蕃宣威于陜西乃定三川凡王师之所以克获都邑元老之所以发扬蹈厉公必居其先偏而当其勍剧故以御史中丞为灵州左司马以御史大夫为邠州刺史以工部尚书为单于大都防专征上郡榆林之地入为左金吾卫大将军又以戸部尚书奉普王出车之重自时厥后投艰感槩能纳大忠以恤大事理蒲十六年陟公台以司空兼侍中以司徒兼中书令大凡歴官二十八次真食千八百室居节制者五副元帅者四材力絶人始封楼烦方内洽平乃进咸宁凡汾阳王九伐之勲公皆左右四履之地公皆践歴悯册师礼法谥尊名公皆如之所不至者夀而已矣惟公厚性寛中智谋深静秉义类以赋眀命植端诚以糺王慝讲功述职逺意长利执徳之柄蹈礼之舆致其用以格天启其心以沃圣协建皇极为宗工元雅好左氏春秋班氏史得考父之恭范宣之让霍衞之功略黄韩之教化又甞慕太史自叙著作行已一篇词不矜大而事皆眀备有子五人曰殿中少监錬太子中允镐太子司议郎钜栎阳尉钢云阳尉鐬着位于两官以奉朝请试吏于县内以修事任食徳而才禀训而忠皆以纯孝致其哀敬令弟辅国大将军右领军卫将军武当郡王玘与诸孤等推烝彞景钟之义因识表以闻有诏词臣刻石传信乃采其賛书侯表作神道铭铭曰
　　北戴斗极隂方尚武金朱锡命都府太师闲代感防云雨四征庇人九合尊主昔未成童则能肆勤卓行深入致果忘身弱冠摧锋环列南军中兴之后书社策勲援枹两河转战三秦灵翔郇邠所居必闻出统藩卫入司徼巡时丁阨难节冠羣伦逋诛煽宿狂秽宫阙西平鞠旅公亦授钺既临延秋如火烈烈休士退舍时惟不伐祲沴蒙蒙蒲津未通北平释位公实抚封胥命长春克成厥功开壁劳军靡有不同以律则臧在和而克时惟太师有严有翼乃敷仁泽乃布条职时惟太师有功有徳三公二府是奬是陟禭印易名以尊以饰材官介士卤簿凄恻大隧鲜原中南之北万邦作宪永代是式追琢馨香与唐无极
　　唐司徒兼侍中中书令许国公赠太尉韩公神道
　　碑铭【并序】　　　　　　　　　　韩　愈
　　韩姬姓以国氏其先有自颍川徙阳夏者其地于今为陈之太康太康之韩其称葢久然自公始大着公讳公之父曰海为人魁伟沉塞以武勇游仕许汴之间寡言自可不与人校众推之为长者官至防击将军赠太师娶乡邑刘氏女生公是为齐国太夫人夫人之兄曰司徒佐有功建中贞元之间为宣武军帅有汴宋毫颍四州之地兵士十万人公少依舅氏读书习骑射事亲孝谨偘偘自将不縦为子弟华靡遨放事出入恭敬军中皆目之尝一抵京师就明经试退曰此不足发名成业复去従舅氏学将兵数百人悉识其材鄙怯智勇指付必堪其事司徒竒之士卒属心诸老将自以为不及司徒卒去为宋南城将比六七嵗汴军连乱不定贞元十五年刘逸淮死军中皆曰此军司徒所树必择其骨肉为士卒所慕頼者付之今见在人莫如韩甥且其功最大而材又俊即柄授之而请命于天子天子以为然遂自大理评事拜工部尚书代逸淮为宣武军节度使悉有舅氏司徒之兵与地众果大悦便之当此时陈许帅曲环死吴少诚反自将围许求援于逸淮啗之以陈归汴使数辈在馆公悉驱出斩之选卒三千防诸军击少诚许下少诚失势以走河南无事公曰自吾舅殁五乱于汴者吾苖薅而发栉之防尽然不揃刈不足令震駴命刘锷以其卒三百人待命于门数之以数与于乱自以为功并斩之以徇血流波道自是讫公之朝京师二十一年莫敢有讙呶呌号于城郭者李师古作言起事屯兵于曹以吓滑帅且告假道公使谓曰汝能越吾界而为盗邪有以相待无为空言滑帅告急公使谓曰吾在此公无恐或告曰剪棘夷道兵且至矣请备之公曰兵来不除道也不为应师古诈穷变索迁延旋军少诚以牛皮鞵材遗师古师古以盐资少诚濳过公界觉皆畱输之库曰此于法不得以私相餽田正之开魏博李师道使来告曰我代与田氏约相保援今正非其族又首变两河事亦公之所恶我将与成徳合军讨之敢告公谓其使曰我不知利害止知奉诏行事耳若兵北过河我即东兵以取曹师道惧不敢动正以济诛吴元济也命公都统诸军曰无自行以遏北冦公请使子公武以兵万三千人会讨蔡下归财与粮以济诸军卒擒蔡奸于是以公为侍中而以公武为鄜坊丹延节度使师道之诛公以兵东下进围考城克之遂进迫曹曹冦乞降郓部既平公曰吾无事于此其朝京师天子曰大臣不可以暑行其秋之待公曰君为仁臣为恭可矣遂行既至献马三千匹锦纨绮缬三万金银器千而汴之库廐钱以贯数者尚余百万绢亦合百余万匹马七千匹粮三百万斛兵械多至不可数初公有汴承五乱之后掠赏之余且敛且给恒无宿储至是公私充塞至于露积不垣册拜司徒兼中书令进见上殿拜跪给扶賛元经体不治细微天子敬之元和十五年今天子即位公为冡宰又除河中节度使在镇三年以疾乞归复拜司徒中书令病不能朝以长庆二年十二月三日薨于永崇里第年五十八罢朝三日赠太尉赐之布粟其葬物有司官给之京兆尹监防眀年七月某日葬于万年县少陵原京城东南三十里楚国夫人翟氏祔子男二人长曰肃元某官次曰公武某官肃元早死公之将薨公武暴病先卒公哀伤之月余遂薨无子以公武子孙绍宗为主后汴之南则蔡北则郓二冦患公居其间为己不利卑身佞辞求与公好荐女请昏日月既至卒不可得则飞谋钓谤以间染我公先事后情怀其机牙奸不得发王诛以成最功定次孰与高下公子公武与公一时俱授弓钺处藩为将疆土相望公武以毋忧去镇公毋弟充自金吾代将渭北公以司徒中书令治蒲于时弟充自郑滑节度平宣武之乱以司空居汴自唐以来莫与为比公之为治严不为烦止除害本不多教条与人必信吏得其职赋入无所漏失人安乐之所在以富公与人有畛域不为戏狎人得一笑语重于金帛之赐其罪杀人不发声色问法何如不自为轻重故无敢犯者其铭曰
　　在贞元世汴兵五猘将得其人众乃一愒其人为谁韩姓许公磔其枭狼养以雨风桑谷奋张厥壤大丰贞元元孙命正我宇公为臣宗处得地所河流两壖盗连为羣雄唱雌和首尾一身公居其间为帝督奸察其嚬呻与其睨眴左顾失视右顾而跽蔡先郓鉏三年而墟槁干四呼终莫敢濡常山幽都孰倍孰扶天施不留其讨不逋许公预焉其赉何如悠悠四方既广既长无有外事朝廷之治许公来朝车马干戈相乎将乎威仪之多将则是矣相则三公释师十万归居庙堂上之宅忧公让太宰养安蒲坂万邦絶等有弟有子提兵守藩一时三侯人莫敢扳生莫与荣殁莫与令刻文此碑以鸿厥庆
　　故四鎭北庭行营节度使扶风郡王赠司徒马公
　　神道碑铭【并序】　　　　　　　　　　常　衮
　　皇帝使常侍以故征西扶风郡王臣璘功行之录诏门下侍郎平章事臣衮曰古诸侯大夫计功称伐书于太常勒之彞器徳勲髙故其文懿事业实故其言逺有国之大经也纳忠于王室岂褒纪之礼阙欤宜文其颂声以昭示承休于丰碑焉臣谨按司勲之戎籍史官之年表而叙之云圣上稽黄虞之道以武功文徳统御天下赫赫明明罔不率俾唯犬戎自擅冦于我西土而犹怀以威徳久而浸骄时乃大稽命将考之令典惟三年夏六月庶邦百辟洎侯王列将咸防于明庭乃大诰于尔在位有能兴我西师佥曰璘哉是用诏以鹰扬之命于夏有鸾旂雕戈之赐公拜手稽首不敢辞难遂帅师朝那弭节泾流恢耀武威以临于戒秋既至乃以戎服立于军门之外奉敭天子之威命而训于将军列校六正五吏三军之大夫曰惟昔盛明必有忧难其在殷髙宗也有鬼方之征其在周文祖也有昆夷之患秦以安定北地戎狄内侮汉以金城陇西氐羌入冦故遣率以守卫中国修战而髙尚武力国家道徳盛于殷周甲兵雄于秦汉亦有邉患尚劳睿谋则疆臣之罪也将何以塞责誓将上奉神武之筭下慿戎士之力鼓行而前殄殱羣慝词情抗厉风云动色于是军举法以誓之令简而一众畏而服虽嚄唶老将闻而竦然乃周览其山川以备其战守有若犀兕其威防豻其勇屹立而不动者持重之将统焉御于水硖之冲轮超乗缦胡突鬓耽盼而横奋者雄毅之将董焉捍于瓦亭之隂轻轩飞翰阗阗桓桓隶于射声校尉以出松谷百夫之特万人之敌属于车师后部以殿铜城火渠门之旗舒于大回川雷密须之鼓殷于都庐山周之以木樵校聨布之以蔺石渠荅部勒既定天地肃然遂使魁徤气索猛鸷魂骇郤略引去不敢近塞故八年之间再冦而已此皆亲禀睿略协用武经前后献功悉如宸防方将大复流沙逺收故地夺我良将罔卒西事以大歴十一年月日薨于戎府春秋五十六天子废朝而叹曰安得雄邉威敌之臣如扶风乎遣中命以迎丧顾近侍而流涕其至第也百官会吊其遣奠也五校启行赗以车马唅有贝玉所以褒大勲也初公自二庭统甲士三千赴凤翔行在遂陈灭胡之策先皇帝奇之曰吾无忧于东方也遂战青渠阵沣水收二陜复三川卫南以百骑破五千河阳以一旅摧十万史朝义悉师自将大战邙山国家以天下劲兵夹攻未动公独率所部不阵而驰偃旗先登阚如虓虎闘酣披靡横贯而出回戈奋击虏阵始破交突数合轰然大溃时副元帅太尉光弼壮之曰吾用兵三十年未见以少击众雄防之若此每有征伐大计悉咨访焉斯亦羣帅之杰既而移军右辅疾援河西固已离之心存将弃之地及闻仆固怀恩之变即日旋师万类千羣延蔓山谷轻行转闘虏杀而归屇于岐都冦已四合公乃持满外向坌入悬门未及解甲背城出战戎师北走数骑前追眦血横洒朱殷金甲楇防而坠应而倒者数千万人可谓三军之絶也至于理郑国抚颍封化郇邠宁上郡勤于藩职惠于长人劳徕流庸赡防孤老缣综绵纩工于织纴入而有制故大东之刺不作禾麻菽麦业于播艺用之有节故自北之化可怀此又列郡之率化也公字某扶风人也自秦汉至于国朝公卿大将军通侯二千石踵武王室休有烈光曾祖昭朝散大夫新丰县令祖正会右威卫将军扶风郡公赠光禄卿父晟左司御率府兵曹叅军赠太子少保忠孝在门文武继代宦婚之盛士族有辉惟公勲胄华茂雄姿髙爽少有四方之志以才气自任摆落凡格不婴细微故弋猎畋渔啸咤川泽年二十读伏波传至大丈夫当于邉野以焉革裹尸而还慨然而叹曰岂使吾祖勲业坠于地乎由是忾愤邉戎徘徊孤劔遂西至絶域以奇功累授禆将歴金吾将军殿中监太保御史中丞迁御史大夫领北度行军使邠州刺史加工部尚书节制泾原以郑颍二州之寻拜右仆射知省事阶至仪同进封异姓王副军以降略而不书以英明之识遇圣明之运故得竭其智谋极其任遇抗大节以激危难摅洪仁以庇伤残公之理军也以穰苴兵法孙子十三篇先以正合终以奇胜闲廓深应变无端与之安与之危故可合不可离同其败同其成故乐死不乐生至于木罂济河登山防帜解鞍而卧鞭焉而驰兼之有余亦不差异尝以家财二百万赡三军与其散已食于行伍陈赐金于廊庑何相去之逺防公之事君也奉之以实纳之以忠造膝前筹词礼明顺检身无过恭谨畏慎禄赐所加则受小辞大任使所及则履险让夷以忠林而亲重有绛侯之遇也以简质而倚爱有吴汉之信也所谓国之神将朝之荩臣终庆于家永于福祚钟石享于祖考带砺传于子孙冝防嗣子旰等重族之盛业承家哀哀执丧痛结天壤万家葬地能诫昔贤十里丘封亦非遗志获承君命钦率朝经请諡嘉名谓之合礼铭曰
　　峩峩雍城积髙气灵气主金行良将乃生琅琅司徒雄略纵横耽耽其视震震厥声四方静难二纪操兵奋厥武车师戎府铁马蛇矛大黄白羽天山瀚海歕薄风雨骁骑三千披荆谒主従我抚军击胡灭虏回戈凉野解敌岐下烈烈英风横飞西土遂佩珩璜分雄棨防宠临方镇乃蔚乃赫洪棱遐振虏气外折惠化滂流人心内结昆夷先零白斾至泾受筭宸扆朱旗抚征密隂前塞义渠故城丘峦陵谷逺近相属澶漫倾合纡余回复野战髙秋金羁驰逐左挥右射虎捷神速畨渠愕视百姓推伏国于扶风祚尔嘉庸位长庶寮鴈行三公王用蕃锡我有鼓钟叔父昆弟燕私邕邕功成身殁宠厚厥终周汉二宣皆有劳臣北征西讨出车辚辚今我司徒实同厥勲勲在王室光昭后昆
　　唐赠范阳大都督忠烈公李公神道碑铭【并序】
　　杨　炎
　　秦霸也张禄去魏汉兴也淮阴离楚龙鸣风雨之会蛇变泥蟠之中逶迤感通精气相合斯契也岂人力也皇唐赠司空范阳大都督李公讳楷其本出于陇西八代祖节后魏鴈门太守燕齐之乱族没鲜卑东迁号良将之家北部实大人之种其生渤碣其居戴斗海塞回抱兴公之器天星下直为国之祥英气混茫熊据龙骧望其形得山河之状覩其锐见金鼓之威神明为徒义勇为器久视中以骁骑嵗入于辽西临太原南震燕赵云火照于河上天兵宿于北门朝廷忧之有命招谕合以信誓际于天人话言感寤抚劔叹息是嵗以控之士七百骑垂櫜入塞解甲来朝以其本枝复赐李氏授玉铃卫将军左奉宸内供奉图形云阁之中置酒蓬莱之上君臣相贺羽卫生光君子曰井谷不可以游龙蚁垤不可以戴松栢汉于是始靖虏于是始忧是后殪靺鞨于鸭緑之野覆林胡于榆闗之外北出障塞怀其王庭南救河源复其死地石壑之役以一旅定三军冷陪之师以虚声破精劲东封之嵗外将天军河湟未宁西防监牧云麾铁骑山动地踊右据清海北登狼山氷泮则会师风髙则出塞皇威振于四海王化敷于无外故得大命三锡天马辂定国难者两朝拖侯服者四纪会兵车者百胜出帐下者千人国有事未尝不勤劳无私可谓知礼于戏天道暧昧胡星未殒以营平之年不终大用以伏波之病再出穷荒天寳元年五月二十日自河源薨于怀逺县之师次春秋六十七赠营府都督明年诏葬于富平县坛山原维公智之大窦神之异门心和体刚虑逺精彻思乎耳目之外行乎变化之中震呼戎獯啸咤风云貔虎之悍以礼成百万之强以谋胜故鲜卑因之以疲中国天后取之以空大漠于中宗开朔方之地四百里于睿宗食佐命之邑三千戸于宗则主禁卫吞诸戎东西南北动罔不尅御戎安邉凡十命焉祚于后也元子太尉中书令东都河南江淮等道副元帅临淮郡王光弼少子太保御史大夫渭北鄜坊等州节度使武威郡王光进负河图以列四星遇英主而当三杰肃宗之功复区宇更为桓文今上之道训华夷并为召毕乾元中天子以公炳徳丕赫积仁流庆大福再成没而不朽乃命太常追考功绩諡曰忠烈赠司空范阳大都督夫人赠号韩国夫人于是建庙堂命宗纪室有山龙之服乐有钟石之和昭宣令图是有铭篆铭曰
　　茫茫上象降精于北是生纯臣其在异国矫矫府君蔚其英灵蛇蟠斗极鹏化南溟来于本邦防此天庭风驱虎旅昼食狼星绵绵塞草天隔华夏北距隂山野无胡马殊勲大绩玉劒社天摧武库海折昆仑在昔遗庆惟鲁臧孙曰圣在天勤于至道既命太尉又崇太保一门四龙二作元老赫赫元老气含清真白发重冠高堂有亲帝命韩国祚于夫人亦诏蓟丘下宠明神彼丘之搸此石之磷悠悠令徳万古清尘
　　陇右节度使赠凉州都督郭公神道碑铭【并序】
　　张　说
　　四序平分清秋之气劲五方异俗崆峒之人武故陇上多豪山西出将其有云龙感召星象特生金鼓登坛隐如敌国麾幢指塞自比长城得之于太原公矣公讳知运字逢时其先太原著姓今则晋昌人也本乎文王之弟是为虢叔虢或云郭因而氏焉自燕昭尊隗以筑宫汉祖封亭以列国其侯于阳曲宅彼太原旧矣亭之孙友従太原徙陇西昭帝分陇西置西平郭氏又为郡之右族友之昆孙武威太守宪宪之犹子散骑常侍芝俱有名迹见于魏晋则晋昌诸宗散骑之后也尔乃一门连誉时人号曰三儒四海齐名天下谓之八凯光禄分于冯翊廷尉世茂于颍川孝则天锡釡金忠则帝章冕服仁则猛兽不害信则童儿不欺岂直介休见有道之碑洛阳闻立徳之传而已曾祖钦州大黄府统军上柱国祖才朝议郎州常乐县令上柱国父师朝散大夫上柱国赠伊州刺史碛卤之地戎马生郊业战鬬而勲仕州县而为达启莫京之繇福不在于其身积无声之善庆必流于后嗣公太白之精雷泉之灵膺家之祯为国而生身长七尺力能扛鼎猨臂虎口虬鬓鹗瞵射穿七札劒敌万人子卿路逢遥识将军之相唐举一见足辨封侯之骨解褐以善战授昭武校尉秦州三度府左果毅以败狄北庭加游击将军沙州龙勒府折冲兼右金吾郎将瀚海军副使以军界破虏即授其州刺史进当军经略使朝廷以未惬前除且有后命迁本衞中郎将仍旧为州军使黙啜之冦北庭也公奔命解围军声大震加云麾将军右武卫将军封介休县开国公食邑二千戸开元二年吐蕃入陇右掠坰牧公兵以奇胜冦不复踪积甲山齐而有余收马荅量而未尽归功庙筭朝议多之拜羽林将军持节陇右诸州节度大使兼鄯州都督河源军使镇西陲信国之藩屏坐北落亦王之爪牙故入奉期门而出寄分阃于是料敌无备闲其师老潜军一举大俘九曲鎻甲文劒马犛牛既献戎捷遂颁朝赐乃兼鸿胪卿摄御史中丞封太原郡开国公加前食邑三千户执宪揔军典属乗障增爵益邑遇厚恩深俄而六州羣胡相率大叛命公统陇右之骑济河曲之师锋镝争先玉石俱碎拜左武卫大将军授一子官金银器百事杂防千段班师临洮遘兹虐疾嗟乎匈奴未灭宿志不申生也有涯死而犹视开元九年十月二十二日薨于军舍春秋五十有五蕃夷邉镇血面摧心悲惨风云号恸山谷岂非良将视人如子人亦视犹父乎皇帝悯焉诏赠凉州都督米粟五百石锦帛五百段命都水使者张景佚备物防葬遵朝典也惟公气猛而性和量寛而精锐沈谋可以掩蓍蔡雄防可以夺鬼神故常糟粕韬钤蒭狗风角然其树恩结信立威用武烜赫如风涛震荡如雷雨战必克攻必取每有奏谒帝特称叹孝文之得魏尚虏不足忧太祖之见郭嘉知成吾事前后锡锦衣寳带文马素女烂其盈门长鸣在厩感知已之主陈必死之力皇情西顾则九羌衅鼓诏书北伐则六狄焚旗上成圣君之鉴下效武臣之素节其竟也如此夫为人子立庙致敬祖考来格不亦孝乎为人臣恢疆御侮以劳定国不亦忠乎若然者归义方于先人扬令名于后代可也嗣子英杰起复定逺将军左领军卫翊府中郎将假紫服金章河西节度副大使英奇朝散大夫前尚辇奉御英协防击将军前京兆府励行府右果毅都尉英彦朝议郎前左卫曺曹防军等咸善居丧而过哀或従王事而夺礼则知辛贤父子继位将军祭彤弟兄望防师律去本不恋达也而新是谋权也嘉此武功创其宅兆以十年七月葬我太原公夫人炖煌索氏祔焉礼也皇上念功以惜逝厚终以遇存有诏词人为其碑志介士送葬即封征虏之坟单于入朝当祭度辽之墓铭曰
　　洸洸将军雄略冠羣平西征北震戎慑獯亭障卧鼔屯田馈军仗此白刃致彼青云郭侯宴喜既多受祉牡黻衣清庙蠲祀鼎食金奏炮龞脍鲤既来不庭有严天子流沙博望羽林飞骑河曲回兵临洮旧阯手握金节魂沈玉帐千里送丧三军凄怆诏葬礼崇恩碑义丰生为神将死为鬼雄身世一灭荣华万空祁连之墓长旌武功
　　唐故邠宁庆等州节度观察处置使朝散大夫检校户部尚书兼御史大夫赐紫金鱼袋赠右仆射
　　史公神道碑　　　　　　　　　刘禹锡
　　仆射名孝章字得仁本北方之强世雄朔野其后因仕中国遂为灵武建康人曾祖道徳赠右散骑常侍封怀泽郡王祖周洛银青光禄大夫检校太常卿兼御史中丞北海郡王赠太子太保考宪诚早以武勇絶人积功至魏博节度使终于河中晋绛慈隰等州节度观察使检校司徒兼侍中河中尹赠太保其薨也大臣中书令晋国公裴氏为之碑其名益显公即侍中之元子母曰冀国夫人李氏公防而聦寤父母贤而加爱焉及长好学迁善秀出侪辈邺下诸儿号为书生元和中太尉愬为魏帅下令抡材出辕门取大将家翘秀者为子弟军列于诸校之上公独昌言愿效文职太尉深奇之遂假魏州大都督府防军长庆二年常山众叛害其帅沂国公田司徒于帐下沂公发迹于魏人犹怀之诏命其子布以尚书授钺綂魏兵问罪于北疆且报家祸布既启行士气不振涣然内溃独与冗従之旅偃旗而归百愤攻中卒自引决先侍中时为中军都知兵马使兼御史中丞全师在野开然推戴之请为假侯以镇定中贵人飞驹上闻穆宗夜召翰林学士草诏书以眞侯命之实有魏土従众而合权也是嵗公自摄官转本府士曹防军兼监察御史赐朱衣银印推恩以及子也一旦跪于父母前进苦言曰臣窃惟大河之北地雄兵精而天下贤士心侮之曰河朔闲视犹夷狄何也葢有土者多乗兵机际防非以义取今臣家父侯母封化为贵门君恩至矣非折节砺行彰信于朝廷无以弭识者之讥寤明君之意节着于外福延于家乗时蹈机不可旋踵言讫泣下数行父俞毋賛天性交感三心既叶万众潜化天子闻而嘉之曰彼眞有子乃授检校太子左谕德兼侍御史充节度副使累迁至散骑常侍兼御史大夫赐金印紫绶二军之政事如命卿弛张损益所以防决潜革故态人知向方太和二年沧景节度使李全略卒其子同防窃据故地诏下以文告弗革遂用大刑先侍中表请率先诸侯使元子以督战制曰可公承君父之命乃捐其躯一举而下平原压沧垒由是加工部尚书及王师凯旋上表愿一识承眀庐诏允遂赴阙下得觌便殿上曰向吾始征沧州议者皆曰彼魏之姻也虑隂为冦谋吾发使数辈以侦之其还也佥曰尔父款于賔筵尔毋抗词于帘下愿絶姻以立效其经始启发出于尔心今沧海砥平策勲之日宜贵尔三族命尔父为侍中迁镇于近地加尔礼部尚书析相卫澶三州为镇以居之俾尔一门大荣以夸天下公拜稽首谢父迁让已爵礼无违者翼日诏见于明庭人咸曰史氏之宠光古无有也牙旗碧幢方指东道侍中以帐下生变闻泰极而否当歌而哭迎柩于路仰天长号因葬于洛阳之邙山冀国夫人祔焉寝苫枕块以所仇同天为大酷未防诏举金革之义起为右金吾将军累表陈乞有司以违命督之舆疾即路闲嵗擢授鄜坊丹延等州节度观察处置等使居四年迁镇于滑一嵗入为右领军卫大将军旋改右金吾大将军又授钺于邠土孟秋至治所首冬遘疾拜章入觐不克展和鸾鞗革之仪薨于靖恭里之私第享龄三十九当开成三年十月二十日上闻而悼之不视朝一日赠尚书右仆射眀年二月归塟于洛都夫人琅琊王氏祔焉继室深泽县君博陵崔氏有一子曰涣生七年而孤仆射之丧自复魄至葬当门户备祭祀建碑表皆县君之能且命其家老具事功来请嫠不恤家而忧幼嗣不知其先人之官业乞辞以传于后也君子以为知礼谨书之铭曰
　　斗极之下埪峒播气终于侍中孔武且贵奉上致命冝昌后嗣仆射承之良弓不坠耳烦钲鼔心悦文字虎穴之中生此骐骥大和糺元沧景不防子弄父兵跳踉海壖有隣隂交猬起鸡连诏下簿伐艮隅骚然时惟侍中实綂魏师蓄鋭未发众心危疑仆射为子陈谋尽词兴言涕零有感尊慈絶姻效节精贯神祗沧波底寕王命襃之乃迁元侯来鎭近畿乃祚元子别建旌麾一门四节辉耀当时倐忽变生魏郊纷披乔木虽大盲风不知干云之台烈缺焚之哀哀孝嗣丁此大酷迎防帏輤葬于东洛诉天触地血染缞服礼有金革诏书敦促不遂枕戈骤膺推毂雕隂白马暨于邠谷虽荣三鎭不荷百禄绮纨之间珪组累累如彼晨葩日中而萎有妻名家有子稚齿行号执礼归室蒿里洛水之阳修邙之趾尊卑穆敬幽显同理旧松新栢亦象桥梓刻石纪功垂于万祀

　　唐文粹巻五十七
　　钦定四库全书
　　唐文粹巻五十八
　　宋　姚铉　编
　　碑十【总七首】
　　庶官四
　　唐刑部尚书致仕白居易神道碑【李商隠】唐吏部侍郎奚陟神道碑【刘禹锡】
　　唐左拾遗翰林学士李白新墓碑【范传正】唐吏部郎中高都公杨仲宣碑【席豫】
　　牧守三
　　唐常州刺史独孤及神道碑【崔祐甫】
　　唐饶州刺史吴丹神道碑【白居易】
　　唐和州刺史张择神道碑
　　唐刑部尚书致仕赠尚书右仆射太原白公墓碑铭【并序】
　　李商隠
　　公以致仕刑部尚书年七十五防昌六年八月薨东都赠右仆射十一月遂葬龙门子景受大中三年自颍阳尉典治集贤御书侍太夫人农郡君杨氏来京师胖胖兢兢奉公之遗畏不克既乃件右功世以命其客取文刻碑文曰
　　公字乐天讳居易前进士避祖讳选书判防萃注秘省校书元年对宪宗诏防语切不得为諌官盭厔尉明年试进士取故萧遂州澣为第一事毕怗集贤校理月中诏由右银台门入翰林院试文五篇明日以所试制加叚佑兵部尚书领泾州遂为学士右拾遗满将拟官请椽京兆以助供养授户曹时上爱兵防阳荆州入防献物在约束外公密诋二帅且曰非善良后虽与相不猒【入声】祸其后礼官竟以多杀不辜谥于頔为厉李师古袭父事逆务作项领以谩侪曹上钱六百万赎文贞故第以与魏氏公又言文贞第正堂用太宗殿材魏氏岁腊铺席祭其先人今虽穷后当有贤即朝廷覆一瓦魏氏有分彼安肯入贼所赎第邪上由是赐钱直劵以居其孙在职三年每防见多前笏留上辇是否意诏湔剔抉摩望及少年见天下无一事五年防忧掩坎庐墓七年以左賛善大夫箸吉武相遇盗殊絶贼弃刀天街日比午长安中尽知公以次纸为防言元衡死状不得报即贬江州移忠州刺史穆宗用为司门员外四月知制诰加秩主客真守中书舍人叙绯受防起田孝公代恒阳孝公行赠钱五百万拒不内燕赵相杀不已公又上防列言河朔畔岸复不报又贬杭州既至筑提扞江分杀水孔道用肥见田发故邺侯泌五井渟储甘清以变饮食循钱塘上下民迎祷祠神伴侣歌舞徙右庶子出蘓州授秘书监换服色迁刑部侍郎乞官分司得太子賔客除河南尹复为旧官进阶开国九年除同州不上改太子少傅申百日假又二岁得所薨官白氏由楚入秦秦自不直杜邮事封子仲太原以有其后祖棊巩县令考季庚防州别驾赠太保一女妻谭氏始公生七月能展书指之无二字横纵不误既长与弟行简俱有名故李刑部建庾左丞敬休友最善居家以户小饮薄酒朔望晦辄不肉食携邓同韦楚白服游人间姓名过海流入鸡林日南有文字国为中书舍人三日如建中诏书上郑公覃目代后为相称质直文宗时文贞公果有孙起使下数岁至谏议大夫贤可任为今上御史中丞他日景受甞跪曰大人居翰林六同列五且为相独白氏亡有公笑曰汝少以待其曽祖弟今右防射平章事敏中果相天子复宪宗所欲得开七关【句絶】城守四州以集巨伐仲冬南至备宰相仪物擎跪斋栗给事寡嫂永宁里中有兄弟家指向徤慕以信公知人集七十五巻元相为序系曰
　　公之世先用谈説闻肃代代布踪河南隂徳未校公有弟昆本跋不摇乃果敷舒匪骼匪臑噫殦【介】其醇腴千乡洎邦取用不穷天子见之层陛玉堂徴徴其中上汰唐禹帝为辇留续绪襞缕歳终当迁户曹是取白其华防不防缁【上声】用从弃遣至道天子畴谁与伍率中道上纳笔慑麾绰三郡理既去刑部倐东其居大尹河南翦其暴逋君有三辅臣有田臣衰君强谢不堪守翊翊伸伸君子之文不不怒惟君子武君子既贞两有其矩孰永厥家曽祖之弟坤柄巽绳以就大计匪哲则知亦有教诏益褒其收揠莠而导刻诗于碑以报百世公老于东遂葬其地
　　伤子辞【附】　　　　　　　　农杨氏
　　予有令子俭衣削食以纪先功志刋贞石彼苍不遗俾善莫隆今予建立痛寃无穷
　　唐尚书吏部侍郎赠司空奚公神道碑铭【并序】
　　刘禹锡
　　呜呼有唐清臣尚书吏部侍郎奚公贞元十五年十月甲子薨于位诏赠礼部尚书太常考行諡曰某是歳臈月丁酉葬于万安县之某原后三十有四年子为诸侯为大夫门户有炜于是门下生琢石纪徳揭于新阡云公讳陟字殷衡其先在夏为车正以功封于薛下古以降为谯郡人或因仕适楚复之秦今为京兆人隋唐之际再世以明经为博士家有赐书曽祖简亦以文学为太子司议郎大父干绎仕至光州刺史烈考讳某有道而尚晦终徐州司功叅军赠和州刺史由子贵也天以大运生万物而以正气钟贤人至和来宅其徳乃具公实有焉防而擢陵苕之秀长而成清庙之器羣伦月旦咸以第一及从乡赋洎升名太常果居上第明年诏郡国徴贤良设四科以尽林公居文词清防之目授文馆校书郎时徳宗新即位声烜虏庭西戎畏威防贡内附诏谏议大夫崔河图持节即虏帐以报之使臣欲盛其賔寮以自大遂嘿表公为介授大理评事除书到门公方为人子不敢许以逺称病弗果行归寕夀春养志尽敬丞相杨炎勇于用才擢公为左拾遗奉安舆而西未几再集荼蓼居从后防将阕是岁建中四年京师急变黄屋顺动狩于巴梁公徒行间道以归王所既中月而诏授起居郎充翰林学士创钜愈遟病不拜职改太子司议郎从大驾回入尚书为司金元士且防推筦之务有顷持愍册宣恩于蘓门将行锡银朱干青蒲上复命称防转吏部员外郎是曹在南官为眉目在选士为司命公执直笔阅簿书纷挐盘错一瞬而剖时文曷缺左右丞都曹差重遂转左司郎中寻迁中书舍人执事者系公识精以斟酌大政非独用文饰也防江淮间民被水祸上愍焉特命公宣抚之许以便宜及物赤车所至如东风变枯条其利疾复奏咸可转刑部侍郎时主计臣延龄以险刻贵幸而与京兆尹相恶以危事中之坐谴已又逮系其吏峻绳之事下司寇主奏议者欲文致而甘心焉公侃然持平挫彼岳岳君子闻之善其知道不刑曹既清以余刄兼领选事居一年授权知吏部侍郎又一年即真是秩言能审官者本朝有裴马卢李四君子物论以公嫓焉时得疾发癕有国医方直禁中上促遣如第且饬之曰某贤臣也悉术以治之及有司以不起闻震悼加等娶琅瑘王氏石泉公之曽孙友壻皆一时彦士长子某蚤不禄第二子敬则歴太仆少卿今为濮州刺史兼御史中丞赐金紫以连最就加贵秩俾视九卿第三子敬以词艺似续登文科歴左阙今为尚书刑部郎中第四子炅举进士最小子咸砥砺纂修宜为名公家子其迈徳垂裕之光乎公少以名器自任及显逹急于推贤视其所举则在西省荐丞相由右掖掌训辞在中铨表杨仆射由地曹综吏部二公后为天下伟人凡执文章衡以揣量多士一入中禁考防词三在天官第章句披沙剖璞由我而显者落落然居多推是风鉴移于大冶则镕范之内无非祥金嗟乎天不遐其福而孤民望使由庚之什不作于贞元中惜也公既终诏赠大宗伯后以第三子在郎位被霈泽再追褒至司空故昔之葬仪用常伯而今之碑用三公云铭曰
　　仁麟智龙为瑞一辰未若君子瑞于人伦惟唐徳宗道类汉宣督责绳下风棱言言公丁斯时籍在隽贤从难表节执羁而还帝曰汝器黄流瑟然可为大僚左右化源乃饰王度乃驰輶轩既干册柄亦操吏权阳和熈熈贮在顔间守法持正嶷如秋山大不侵王幸臣畏仗凤鸣祥烟枭噪低跧帝方倚用天不假年公寐无寤其名愈逺门人逹者赤舄衮公居甚卑其徳愈尊两子朝服骈驱朱轮佳城何在胄贵之里螭首趺徳辉是纪呜呼后人下拜干此
　　唐左拾遗翰林学士李公新墓碑铭【并序】
　　范传正
　　骐骥筋力成意在万里外歴块一蹶毙于空谷唯余骏骨价重千金大鹏羽翼张势欲摩穹昊天风不来海波不起塌翅别岛空留大名人亦有之故左拾遗翰林学士李公之谓矣公名白字太白其先陇西成纪人絶嗣之家难求谱牒公之孙女搜于箱箧中得公之亡子伯禽手防十数行纸壊字缺不能详备约而计之凉武昭王九代孙也隋末多难一房被窜于碎叶流离散落隠易姓名故自国朝已来编于属籍神龙濳还广汉因侨为郡人父客以逋其邑遂以客为名高卧云林不求禄仕公之生也先府君指天枝以复姓先夫人梦长庚而告祥名之与字咸所取象受五行之刚气叔夜心高挺三蜀之雄才相如文逸瓌竒宏廓抜俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度大声闻于天天寳召见于金銮殿宗明皇帝降辇歩迎如见园绮论当世务草荅畨书辩如悬河笔不停缀宗嘉之以寳牀方丈赐食于前御手和羮徳音褒美衣恩遇前无比俦遂直翰林专掌密命将处司言之任多陪侍从之游他日泛白莲池公不在宴皇欢既洽召公作序时公已被酒于翰苑中仍命高将军扶以登舟宠如是既而上防请还旧山宗甚爱其才或虑乗醉出入省中不能不言温室树恐掇后患惜而遂之公以为千钧之弩一发不中则当摧撞折牙而永息机用安能俲碌碌者蘓而复上哉脱屣轩冕释羁缰鏁因肆情性大放宇宙间饮酒非嗜其酣乐取其昏以豪作诗非事于文律取其吟以适好神仙非慕其轻举将不可求之事求之欲耗壮心遣余年也在长安时秘书监贺知章号公为谪仙人吟公乌栖曲云此诗可以哭鬼神矣时人又以公及贺监汝阳王崔宗之裴周南等八人为酒中八仙朝列赋谪仙謌百余首俄属戎马生郊逺身海上徃来于斗牛之分游没身偶乗扁舟一日千里或遇胜境终年不移时长江逺山一泉一石无往而不自得也晚岁渡牛渚矶至姑熟悦谢家青山有终焉之志盘桓利居竟卒于此其生也圣朝之高士其往也当涂之旅人代宗之搜罗俊逸拜公左拾遗制下于彤庭礼降于壤生不及禄殁而称官呜呼命欤传正生唐代甲子相悬常于先大夫文字中见与公有浔阳夜宴诗则知与公有通家之旧早于人间得公遗篇逸句吟咏在口无何叨恩奨廉问宣池按图得公之坟墓在当涂邑因令禁樵采备扫访公之子孙欲申慰荐凡三四年乃获孙女二人一为陈云之室一乃刘劝之妻皆编户甿也因召至郡庭相见与语衣服村落形容朴野而进退闲都应对详谛且祖徳如在儒风宛然问其所以则曰父伯禽以贞元八年不禄而卒有兄一人出游一十二年不知所在父存无官父殁为民有兄不相保为天下之穷人无桑以自蚕非不知机抒无田以自力非不知稼穑况妇人不任布裙粝食何所仰给于农夫救死而已乆不敢闻于县官惧辱祖考乡闾逼迫忍耻来告言讫涙下余亦对之然因云先祖志在青山遗言宅兆顷属多故殡于龙山东麓地近而非本意坟高三尺日益摧圯力且不及知如之何闻之悯然将遂其请因当涂令诸葛纵防计在州得谕其事纵亦好事者学为歌诗乐闻其语便道还县躬相地形卜新宅于青山之阳以元和十二年正月二十二日迁神于此遂公之志也西去旧坟六里南扺驿路三百歩北倚谢公山即青山也天寳十二载勑改名焉因告二女将改适于士族皆曰夫妻之道命也亦分也在孤穷既失身于下俚伏威力乃求援于他门生纵偷安死何面目见大父于地下欲败其类所不忍闻余亦嘉之不夺其志复井税免徭役而已今士大夫之葬必志于墓有勲庸道徳之家兼树碑于道余才术贫虚不能两致令作新墓铭辄刋二石一寘于泉扄一表于通路亦岘首汉川之义也庶芳声之不泯焉文集二十巻或得之于时之文士或得之于宗族编缉防简以行于代铭曰嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以麴蘗畅于文篇万象奔走乎笔端万虑泯灭乎罇前卧必酒瓮行惟酒舩吟风咏月席地幕天但贵乎适其所适不知夫所以然而然至今尚疑其醉在千日寜审乎夀终百年谢家山兮李公墓异代诗流同此路旧坟卑庳风雨侵新宅爽垲松栢林故乡万里且无嗣二女从民永于此猗欤琢石为二碑一藏幽隧一临歧岸深谷高变化时一存一毁名不亏
　　唐故朝请大夫吏部郎中上柱国高都公杨府君
　　碑铭【并序】　　　　　　　　　席　豫
　　夫灵镇三峯倚京师而西峙荥河一曲抱华隂而东注故川岳气交云雨时出感降才杰纷纶元勲冠世为强家宅兹沃土者其惟农杨氏焉曰我伯厥自唐叔关中相府乗朱轮者十人洛下儒门登衮职者四代庆灵不陨以生我高都公公讳仲宣字蔓后汉太尉震之二十代孙也自高祖至于大父并名播海内迹存朝端旧史前碑其详之矣烈考皇孙刑部尚书魏国忠公元琰属奸臣擅命明辟应期功济中兴安刘氏者周勃礼归老论叔向者祁奚出处全身忠贞尽节公即尚书府君之第三子也粤在防龄夙有至性事魏公莒国夫人以孝闻宗族推称州闾籍甚清真迈俗秀挺不羣气和可亲色厉难犯言必合礼动不违仁集七略之书名高汉阁作三都之赋价重洛城未弱冠以通经为修文生授右千牛光朝选也秩满补太庙丞以亲累出为州司户防军属先尚书辞满告归公罢官就养颍曲别业地连嵩高丘中有华孝子絜白之兴川上有水渔父沧浪之歌温清获申隠沦兼遂横为酷吏王朂所诬陷贬授嶲州台登县尉劔南节度使益府长史韦抗奏公为管记飞书之急倚马立成寻有诏停官归侍俄丁尚书府君忧鞠凶而降哀毁骨立殆不胜防取全于礼服阕从常调吏部侍郎魏奉古早以文伯期于王佐乃授河南府河阳县尉寻应藻思清华举今上亲试对防甲科除蒲州司法叅军丁莒国夫人忧杖而后起公居魏公之防也服阕不仕为叔父瑶所敦逼不获已而应命其年糊名考判公居上等乃擢拜监察御史獬豸之角初见触邪鸡栖之车还闻恶坐刚直出为汾州孝义县令前宰无良下氓失业稼穑之地半为荒畴桑榆之人多在逋薮公晓喻归本流亡尽复既富而敎厥土有年故得雉驯郊田鸾降庭树刺史萧恕乃图画其像邮传以闻天恩畴庸玺书褒美乃除华州下邽县令辞疾罢职求归养闲无何除河南巩县令所歴为政有逾于前寻迁礼部员外郎歴左司员外郎春官之属以龢神人左辖之佐以正纲纪乃转吏部员外郎九品之曹一台之剧有簿书以旌淑慝择刀笔以决否臧于是乎以公灭私秉心匪石剖疑析滞挥翰如流选部以清繄公是赖寻迁本司郎中乃统胥徒是称小选峻以风检请托不行絶其关梁侥幸自息若乃见理之速持事之坚虽有贲育之勇金张之势曽无恐惧不可动摇不陟台阶奄先泉壤悲夫以元和二十九年七月五日搆疾终于万年永寕里之私第春秋四十有九以其年十月十七日归葬于阌乡牧马原礼也惟公自家刑国曰仁与义厚利者常流之所重公以先人邑入尽分诸孤善交者众人之所艰公以结下朋游曽无凡客士有险诐比隣不通人或急艰倾家以济素懐俭约雅好真如不服绮纨不食荤血虽粉闱有闶朱绂斯皇不易贵贱之心能全始终之节嗟乎誉高千载道屈一时汉之崔骃官终邑宰魏之管辂位止府丞天乎与才而人乎无命自古所叹岂独高都而已府公所着文集十巻盛行于代嗣子轮行太常寺奉礼郎次子辕辙辚辑等永惟庭之训式遵卜宅之礼灵轜戒道哀挽及关灵掌东拓地惟乡县拱树西靡心存帝京铭曰
　　河之灵华之精人之杰国之祯年不永位未亨闭泉路兮防寞空岁隂兮峥嵘
　　唐故常州刺史独孤公神道碑铭【并序】
　　崔祐【甫】
　　昔刘向称贾谊言三代与秦乱之意其论甚矣逹于国体虽古之伊吕未能逺过又称董仲舒有王佐之材虽伊吕亡以加管晏之属殆不及也于戱二君以伟才当盛汉之崇而位止于下国二千石祐甫闻于先君仆射曰主恩非臣下之所图天命岂生人之所制有唐硕量深识之士曰独孤常州讳及字至之河南洛阳人皇朝左千牛元庆之曽孙蔡州长史思膝之孙殿中侍御史赠秘书监通理之第四子仕而遭时鹄立于朝建旟东夏三着嘉绩呜呼痛乎奄忽馆其时也大厯十二年夏四月二十九日其地也常州之路寝其夀也五十三年中朝名公素见知者后进之士闻义向风者洎濠舒常三州之百姓莫不填膺流皆不宴不相浃辰弥月厚而惜之者往往失声出涕沲若公有子朗郁等未齓厥兄检校水部员外郎兼侍御史汜方佐淛河东帅闻防来奔半旬而至惋毒之甚如不欲生既受吏人賔客之吊乃忍死谋事以六月六日引使君之柩去常州归洛阳其年岁次丁巳十月朔七日葬我使君于河南府夀安县某原先秘监之茔以夫人博陵县君崔氏祔焉礼也水部曰天之降灾害于我家仲叔季尽矣吾将老矣吾弟常州之子未立今不刻石表墓则常州之令名何以传于后乃托我故人叙而铭之常州禀元和以生防有成人之量秘监府君亲授以孝经常州一览成诵秘监问曰汝志于何句对曰立身行道扬名于后世是志也自是徧览五经观其大义不为章句学成童丁秘监忧勺饮不入口者累日先夫人同郡长孙氏谕以不可灭性之义由是防进饘粥杖而后起免防加于人一等乡族称其孝焉长孙夫人高行明识训导甚至常州渐敎成器卓然有立着延陵论君子谓其评议之精在古人右天寳未以洞晓经对防上第超拜华隂县尉着古函谷关仙掌二铭格高理精当代词人无不畏服俄属中原兵乱避地于越丁太夫人毁礼既外除江淮都统使户部尚书李峘奏为掌书记授左金吾卫兵曹防军军旅之事非其所好未几返初服今上即位下诏收俊茂举滞淹政之大者以公为左拾遗凡所谏诤直而不讦婉而不挠属藁训词不传于外迁太常博士时新平大长公主之子裴防尚永清公主初以太子少传裴遵庆为婚主将行五礼公实相焉中使口宣诏防易之大长主后夫姜庆初常州曰婚姻之礼王化之阶以异姓之人主之不可甚矣某不奉诏中书令汾阳王时为五礼使从焉又百官薨卒定諡之际综覈名实皆居其当严河南郢詶荅吕荆州諲諡议博而正当时韪之迁尚书礼部员外郎受诏考第吏部选人词翰旌别淑慝朝野称正上方大防黎庶精选牧守以公为濠州刺史平其徭赋恤其寃弱课绩闻上加朝防大夫迁舒州刺史舒境濒江傍山羣盗所聚或蟠结林薮或赼趄城寺公惠以柔之武以詟之释矛服表尽为良俗其他如在濠之政居一年玺书劳问就加尚书司封郎中锡以金章紫绶属江南旱歉比境之人流庸甚众公忠心以抚舒独完安天子闻而休之擢拜常州刺史常州当全吴之中据名城沃土兵兴之后中华翦覆吴中州府此焉称大故朝之选牧恒属意焉公宣中和平易之教务振人毓徳之体百姓化迁善不知所以安而安吏不忍欺路不拾遗余粮栖亩膏露降之公平生闻人之善必揄扬之气尽与之不啻若身得之后进有才而业未就者敎诲诱掖之惟日不足公之文章大扺以立宪诫世褒贤遏恶为用故论议最长其或列于碣颂流于咏歌峻如嵩华盛如江河清如秋风过物邈不可逮公有集二十巻行于代若夫賛尧舜禹汤之命为诰为典为谟为训人皆许之而不吾试论道之位冝而不陟前是公之仲兄季弟伯姊三年之间继殁执天伦之防如荼如蓼竟以无禄天何不仁然则贾与董名位不尽其才吾先君之叹主恩天命斯见矣其铭曰
　　常州之孝行为大蒸蒸翼翼以敬以爱友于兄弟如捧如戴常州之义笃于友用之有常行之可乆扶危拯溺尔身我手常州之才施于政抚柔三部以仁为柄龚遂国峤千古迭映常州之文究其本质取其正艳从其损在星之纬在衣之衮常州之年止中身去昭昭之盛世与万鬼而为邻白马江上青乌洛滨鹡鸰在原嗟尔元昆缞袵霑血长号诉寃纂述遗美谓余不谖我觏之子将二十年相投药石胡疹不痊譬我于池子为之泉譬我于桐子为之荣不独遂难不只全如何淑明摧馥碎坚廞衣楚挽徘徊墓田望之不见赴之无縁狸首班如女手拳如天如天如泣涕涟如
　　故饶州刺史吴府君神道碑铭【并序】
　　白居易
　　汨市朝溺妻子非达也囚山林摈血属非达也若有人与羣动处一代闲彼为彼我为我不自洁不自汚不巢许不伊吕水其心云其身浮沉消息无徃而不自得者其达人乎吾友吴君尝从事于斯矣君讳丹字真存太子通事舍人览之曾孙睦州司马庶之孙太子宫门郎赠工部尚书诠之长子以进士第入官歴正字协律郎大理评事监察殿中侍御史太子舍人水部库部员外郎都官驾部郎中谏议大夫大理少卿饶州刺史歴职义成军节度判官浙西道节度判官潼闗防御判官镇州宣慰副使匦函使阶至中大夫勲至上柱国赐紫金鱼袋君读书数千巻着文数万言寳厯元年六月某日薨于饶州官次其年十一月某日葬于常州晋陵县仁和乡北原从志也君生四五嵗弄泥沙时所作戏輙象道家法事八九嵗弄笔砚时所出言輙类诗家篇章不自知其然盖宿习儒之业明矣弱冠喜道书奉真箓每专气入靖不粒食者累嵗颢气充而丹田泽飘然有出世心既壮在家为长属有三防弟八稚侄嗷嗷栗栗不忍见其饥寒慨然有干禄意乃曰肥遯不可以立训吾将业儒以驰名名竞不可以怡神吾将体以育徳冻馁不可以安道吾将强学以徇禄禄位不可以多取吾将知足而守中繇是去江湖来京师求名得名求禄得禄身荣家给之外无长物无越思素琴在右黄庭在左澹乎自处与天和终始履仕涂二十七年享寿命八十二嵗无室家累无子孙忧屈伸宠辱委顺而己未尝一日慼慼其心顔以至于归全反真故予所谓达人之徒欤信矣仲弟湖州长史某以予辱与其兄游既为同门生又为同舍郎周知初终托为碑记噫先生之道吾能引古以明之铭曰
　　汉中大夫东方曼蒨夏侯湛高之作庙貌赞唐中大夫真存先生白乐天知之作神道铭呜呼二大夫异代而同涂其皆达者乎
　　唐故通议大夫和州刺史吴郡张公神道碑铭【并序】
　　张之为着姓尚矣自汉太传良侍中肱晋司空华丞相嘉以降勲贤轩冕歴代不乏肱避地渡江始居于吴故其子孙称吴郡人嘉以孝悌闻于郡故其所居号孝张里嘉之曾孙裕在宋为司徒即公五代祖也司徒之孙俦在隋为吴郡都督即公曾王父也台州临海令讳鹍即公之大父也袁州司马讳孝绩即公皇考也或以人物着或以婚阀称迄今为江南右族公讳择字无择未冠丁袁州府君忧庐于墓昼号而夜泣者三年有灵芝醴泉出焉既冠好学能属文从乡赋登明经第既第应制举中精通经史科补文馆校书郎调左金吾録事换杭州録事防军在杭州前后诘伪制补吏者三十八人駮假年侍老者二十人举而正之人伏其明防刘幽求来为刺史举课上闻诏授绛州録事防军绛之郡丞有主壻者怙宠侮法豪夺人利公数其罪露章奏之章下丞相姚元崇竒之致书褒美寻改太原府功曹防军给事中张昶为江淮安抚使表公正直奏署部从事吏部尚书陆象先为河东按察使状公清白奏授懐州获嘉以不茹柔不吐刚得罪繇是左迁鄂州司马移深州司马转虢州长史时上方思理诏求二千石之良者时宰以公塞诏擢拜和州刺史公之在郡奉诏条防人隐而已不知其他无何水潦害农公请蠲谷籍之损者什七八时李知柔为本道采访使素不快公之刚直宻疏诬奏以附下为名遂贬苏州别驾老防攀泣而遮道者数百人信宿方得去移曹州别驾嵗余谢病归老于家天寳十三年正月二十一日终于东都利仁里私第其年二月十二日葬于河南府伊阙县中李原享年八十三噫公生天地间八十有三年可谓夀矣其间当明皇驭天下四十有五年可谓时矣有其才得其夀逢其时然职不过陪臣秩仅至郡守凡所贮畜郁而不舒呜呼其命也夫公之文学常为贺知章贾彦璿许之公之谅直常为李邕张庭珪称之公之政事又为刘姚张陆推之夫以八君子之力援之而不足以一知柔之力排之而有余阨穷不振以至没齿呜呼其命也夫古人云道不虚行又云其后必有达者故公之子大理评事諴以节行闻于时公之孙户部侍郎平叔以才艺光于国报施之道信昭昭矣不在其身则在子孙相去几何哉长庆二年某月某日平叔奉祖徳揭而碑之居易据家状序而铭之其词云
　　有木有木硕大而长破为桷杙不作栋梁有骥有骥规行矩歩辱在短辕不驾大辂呜呼噫嘻公亦如之将时不我遇而我不遇时勿谓已矣天锡多祉既贤其子以济其美又才其孙以大其门苟无先徳孰启后昆













　　唐文粹巻五十八
　　钦定四库全书
　　唐文粹巻五十九
　　宋　姚铉　编
　　碑十一【緫四首】
　　纪功
　　三受降城碑【吕温】
　　平淮碑【韩云卿】
　　平淮西碑【段文昌】
　　幽州纪圣功碑【李徳裕】
　　三受降城碑【并序】　　　　　　吕　温
　　夏后氏遏洪水驱龙蛇能御大菑以活黔首周文王城朔方逐猃狁能捍大患以安中区若非高岸峻防重门击柝虽有盛徳曷成功然则持璿玑而弛张万象昊穹之妙用扼胜势以擒纵八极王者之宏图道虽无外权则有备变化消息存乎其人三受降城皇唐之胜势者也昔秦不量力北筑长城右扼临洮左驰碣石生人尽去不足乗障两汉之后頽为荒丘退居河浒歴代莫进矫亡秦之弊则可矣尽中国之利则未然唐兴因循未暇经启有拂云祠者在河之北地形雄坦控扼枢防虏伏其下以窥域中祷神观兵然后入寇甲不及擐突如其来鲸一跃而吞舟虎数歩而择肉塞草落而边甿惧河氷坚而羽走爰自受命至于中兴国无寕嵗景龙二年黙啜强暴凟邻构怨扫境西伐汉南空虚朔方大揔管韩国公张仁愿蹑机而谋请筑三城夺防其地跨大河以北向制胡马之南牧中宗诏许横议不挠【时唐休璟建议非之】于是留及之戍斩奸命之卒六旬雷动三城岳立以拂云祠为中城东西相去各四百里朝那而北辟斥候迭望几二千所损费亿计减兵万人分形以据同力而守东极于海西穷于天纳隂山于寸眸拳大漠于一掌惊尘飞而烽火燿孤防起而刁斗鸣渉河而南门用晏闭韩公犹以为未也方将建大斾提金鼓驰神策鞠虎旅看旄头明灭与太白进退小则贡琛賮受厥角定保塞一隅之安大则倒狼居竭瀚海空苦塞万里之野大略方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城险固寇得凌轶或驱马饮河而去或控剧垒而旋吾知韩公不瞑目于地下矣今天子诞敷文徳茂育羣生戢兵和亲北狄右袵然而军志有受降如敌大易有安不忘危崇墉言言其可防柝亦宜镇以元老授之庙胜劘述旧职而恢遗功外勤抚绥内谨经略使其来不敢仰视去不敢反顾永詟猛气无生祸心耸威驯恩禽息荒外安固万代术何加焉敢勒铭城隅庶复隍而光烈不昩铭曰
　　韩侯受命志在朔易北方之强制以全防亘汉横塞揭兹雄壁如三鬬龙跃出大泽并分襟带各闭风雷俯视隂山仰看昭囘一夫登陴万里洞开日晏秋尽纎尘不来时惟韩侯方运神妙观衅则动乃诛乃吊廓乎穷荒尽日所照天乎未賛不防清庙我圣耀徳罢扄北门而柔之用息元元曷若完守推亡固存于防于夷永裕后昆
　　平淮碑【并序】　　　　　　　　韩云卿
　　惟唐上元辛丑歳叛臣刘展窃地弄兵悖挠天常肆虐黎人淮泗而南施于闽越人残令絶职贡不修先皇帝命我特进试鸿胪卿兼御史中丞田神功统卢龙劲卒控引镝万有余骑渉淮浮江枭悬魁逆布宣徳泽返斾河南吴楚之人父子相欢戚属相贺土壤耕辟年谷丰登舳舻若飞岁月相属朝廷甄收显宠荐及出领方面入秉端揆锡圭分社有土为王牧守逺近耆耋农桑工贾饮惠懐徳皆愿铭石江浒播垂休烈其辞曰昔在上元中夏犹虞奸凶矫攘鲸毒楚吴帝命信都偏师万人鐡骑腾凌风行云奔顿旗偃节敦谕威徳凶慝不悛摇虿恃毒桓桓信都奋髯提戈援桴军门气凌山河地只号风江灵鼓波上殒髦头下除巴蛇通地之经导天之和人胥已安积十余年田野丰穰转漕如川伊昔有周召虎方叔降及嬴秦翦起继躅履险成功孰与为足天子是咨南人是懐享国兾都铭功海门陵谷可迁硕徳长存
　　平淮西碑　　　　　　　　　段文昌
　　夫五兵之设本以文徳而成教化故圣人不专任之其有桀骜暴邪千纪作孽道徳不服则兵以威之文告不谕则兵以靖之在禁暴除害而已自黄帝尧舜不能无诛至汤武受命武功寖盛其本之以仁义行之以吊伐惟帝与王率由兹道于戯创业之君劳而后定守文之主安而忘战故三代之衰功在五伯未有中叶之后再安生灵前古所无归于圣代我唐运之兴也高祖太宗以仁义之兵除暴隋之乱戎功祖武百代丕承宗甞亦内翦奸邪外清夷狄所以继文之代协帝之明既而祸起于微乱生于理由是髋髀之众结固于两河斤斧不用緜歴于五纪肃宗亲翦大憝且务生育徳宗顺宗观于天象察于人事以理运未至沴气犹凝运启升平以俟后圣惟我后握枢出震端扆向明考上之心思祖宗之意扫涤区宇光启帝图不以万乗为尊四海为富遵大禹栉风之志有光武乙夜之勤以为景擒七国而汉氏安成翦三监而周化洽焉有患难未去而徳敎可兴日者惠琳恃近狄之固刘辟慿坤维之险李锜保长江之冲从史资太行之阻四凶相扇继为乱常三数年间尽膏鉄锧太尉茂昭以中山之地尽室来朝司空正以全魏之邦举宗向阙义风所激莫不归心况彭城从折简之召横海展执珪之觐向谈虞虢之存亡议辅车之形势莫不刳心防臂继踵为忠既而麟见于巴賨之间河清于卫之际固同本之贶昭圣祚之符廓清寰海兆于此矣而长淮右地连山四起控扼吴楚密迩轘辕有上帝濯龙之池同兾方多马之国戈鋋雪照驵骏云屯二姓三凶慿阻作孽嵗在甲午吴少诚积祸而毙余殃聚于逆嗣氛祲淮濆我后方吊人省寃垦灾除秽犹命使者持节徃申宠赙以柔服之义示含之仁元济劫众拒境滔天肆逆剽叶县烧舞阳侵防城伊洛之间骚然震恐乃询廷议咸愿假以墨绖授以兵符天子渊黙以思霆驰以防独发宸虑不询众谋汉宣从屯田之议晋武决平吴之计至圣不惑羣疑自消于是防鳬藻之师得鹰扬之帅以中军帅李光顔往者平朔邉靖庸蜀防矛电激孤劔飚驰亦由冯异之揔军锋子顔之将突骑才气雄武可扫欃枪揔魏博河阳郃阳凡三军自临颍而前以河阳军帅乌重当从史内诎邪谋外阻兵势精诚奋发独应王师故得虏魏豹于军中缚吕布于麾下识虑中正可革枭音益以汝海之地揔朔方义成陜虢劔南西川凤翔延州寜庆凡七军由襄阳而进宣武帅韩请以子公武领精卒一万三千时集洄曲栾书作帅鍼为戎右充国讨虏卬统支军是防从帅之命成父之志又以夀春守李文通夙精戎韬累习军旅明于守备可保金汤揔宣武淮南宣歙浙西徐泗凡五军阨固始之险以鄂岳都团练使李道古以先曹王臯有任城之武昔征凶渠甞取安陆授以戎柄嗣其家声乗五关之隘以唐邓随帅李愬温敏能断静深有谋昔赵孟慕成季之勲复能霸晋亚夫绍绛侯之武亦克擒吴想其英徽必有以嗣山南东道荆南凡两军自文成而东乃命御史中丞裴度布挟纩之恩奉如丝之命以谕羣帅以抚舆师且以古之防兵必谋元帅令归于一势不欲分命宣武军帅韩为诸道行营都统假陆逊之钺拜韩信之坛指踪画竒正之机发号申严凝之令然后有司马之法节制之师而寒暑再罹贼巢未下又命内掌枢密之臣梁守谦肃将天威尽防诸将悬白日于千里推赤心于万人由是甘寕奋升城之勇君文励击堰之志焚上蔡以翦其翼防郾城以扼其吭以轩后攻蚩尤之乱殷宗伐鬼方之罪周公诛淮夷之叛虽以圣讨逆皆三年后定百辟之议且谓乆劳将决其机以安海内复命丞相裴度持淮蔡之节抚将帅之臣分邓禹之麾斾盛窦宪之幕府四牡业业于藩于宣先是光顔重公武戎旅同心垒垣齐列长蛇之势首尾相从发胡骑之雄纷纭纵击逐余孽如鸟雀猎残寇似狐狸于矛杖行【阙】于洄曲丞相之来也羣帅之志气逾厉统制之号令益明势如雷霆功在漏刻贼乃悉其精骑以备洄曲之师唐隋帅李愬新揔伤痍之军稍厉奔北之气城孤援絶地逼势危而能养貔虎之威未尝矍视屈鸷鸟之势不使怒形是以收文成栅而降吴秀琳下兴桥而擒李祐祐果敢多略众以留之或谓蓄患不利吾军愬诚明在躬秉信不挠爰命释缚授之亲兵祐感慨之心出于万死纵横之计果效六竒粤十月既望隂凝雪飞天地尽闭愬乃遣其将史旻仇良辅留镇文城备其侵轶命李祐领突骑三千以为乡导自领中军三千与监军使李诚义继进又遣其将田进诚领马歩三千以殿其后郊云晦冥寒可堕指一夕巻斾凌晨破关铺敦淮濆仍执丑虏虽魏军得田畴为导潜出卢龙邓艾得田章既登长驱緜竹用制竒胜与古为俦四纪逋诛一朝荡定摅宗庙之宿愤致黎庶之乂安周汉以还莫斯为盛帝命防勲进为侍中光顔重并为司空愬为左仆射帅山南东道公武加散骑常侍节制鄜坊丹延道古进御史大夫文通加散骑常侍王师获金爵之赏环境复之恩掩骼埋胔除瑕宥罪跻羣生于夀域还北户于可封东西南北无思不服丞相旋请来朝后加金紫光禄大夫封晋国公乃眷淮濆蒸人生殖俾择循吏抚其疾伤以宣慰副使刑部侍郎马揔领淮蔡之任天子议功云防追美将帅俾刻金石以扬休勲而百辟佥谋羣帅克让推义士之志敢贪天功征贤臣之言实在君徳于是搢绅之士暨侯服之臣上献鸿名式昭徽防然后光辉千古声明百蛮诏命掌文之臣文昌勒铭淮浦庶乎阅周雅者美宣王之中兴观劔铭者戒蜀川之恃险铭曰
　　天有肃杀万物以成雷风为令霜霰为刑君有武节四海以寕陈之原野阻以甲兵在昔圣王格寕邦国武以禁暴刑以助徳牧除害马农去蠡蠈苟非戎功孰静羣慝明明我后神精防九重独运千里不违宵衣旰食再安中防始翦朔漠旋枭蜀虏丹徒鏦濞白门缚布服兹肆罪岂劳一旋淮夷怙乱四十余年长蛇未翦寰宇骚然逮于孽童逆志滔天懐柔匪及告谕罔悛帝念生人乃申薄伐飞将鹰扬前锋电发斋坛命信灵旗指越我武惟扬妖气未防集于洄曲决战摧凶豹略临晋维留沓中桓桓攘帅应变无穷浮罂暗渡束马潜攻合以长围絶其飞走布徳弋妖升城获丑啇不改肆农安其洄曲残兵投戈束手帝嘉羣帅赏不逾时画社启封珪组陆离洎于蛮貊服我英威刻之金石作戒淮夷
　　幽州纪圣功碑铭【并序】　　　　李徳裕
　　幽州卢龙军帅检校左仆射张公仲武往年修献防之礼今岁有铭勲之请二者君子韪之岂不以诸侯有四夷之功献其戎防春秋旧典也宗周纳肃慎之贡铭于楛矢天子令徳也斯可以为元侯表可以为后代法圣上嘉其动而中礼乃命宰臣采其元功传于惇史臣徳裕敢飏言曰夫兵者所以除暴害也爱人则恶其为害禁暴则恶其为乱虽叡智不杀化之以神至徳允懐招之以礼然书有猾夏之戒传有循刑之训虞舜四罪乃成大功文王一怒以至无侮非徳敎之助欤仁圣文武章天成功神徳明道大孝皇帝熈我文典焕乎光明极象外之防臻于至道鼓天下之动致于中和虑必钩深退而藏密故能神几独照成未兆之谋威光逺震制不羁之虏当其时也烽燧迭警羽书狎至人心大摇羣师沮气皇帝以轩后之威神汉高之大略光武之雄断魏祖之机合而用之以定王业此议臣所以不敢望于清光也倬哉天地应而品物生君臣应而功业成故龙跃而云从鹤鸣而子和方叔伐猃狁蛮荆来威安逺击车师西域震服冝有良将殿于朔邉张公礼【阙】战器书成传癖张仲孝友子孺塞渊流落不耦光景未耀明主雅闻竒志持印而拜尉军遥推赤心筑擅而命元帅防自雄武授之蓟门果能精诚奋发防虑偪臆千里献筹一心忧国则知龙顔善将任人杰而不疑日角好谋叹敌国而强意回鹘者本北狄之裔也或曰獯狁或曰山戎五帝所不能臣三王所不能制前史载之悉矣暨薛延陀之败也酋帅吐迷度率众款塞太宗幸灵武纳降立回鹘部落置瀚海都督因我封殖遂雄北方代宗之戡内难也叶防以射雕之士亲扈戎旌亦由羌髳率师以翼周北貊枭骑以助汉既灭大憝乃畴厥功特拜叶防司空岁赠缯二万匹厥后择宗女以配之立宫室以居之其在京师也淫祠云构甲第棊布栋宇轮奂衣冠缟素交利者风偃挟邪者景附其翖侯贵种则被我文缋带我金犀恱和音厌珍膳蝎蠧上国百有余年既而桀骜无亲天命不祐僣侈极欲神道恶盈本国荐饥畜产耗半黠戞斯因利乗便遂焚龙庭墟落萧条隂燐青荧今之乌介可汗亡逃失国窃号沙漠非我防命自为假王其来也羡漫隂山睥聣高阙塞之下氛雾蔽天质贵主以前驱依大国而求援或丐我米糒救其饥人或邀我甲兵复其故地外虽柔服内有桀心因行人致辞徴呼韩故事愿居光禄塞急保受降城其下有二部曰赤心宰相那颉啜持勒赤心者天性忿鸷戎马尤盛初与名王嗢没斯首谋内附俄而负力怙气潜图厉阶为嗢没斯所招诱以俱竭可汗戮于帐下其众大溃东逼渔阳上乃赐公玺书授以方略公以室韦悍亟之兵近我邉鄙俾其侦逻且御内侵寻以徴役不供为虏所败由是介马数万连亘幽陵伏精甲于松樠布穹庐于碛卤散若飞鸟止如长云火燎于原不可向迩公激义气以虹贯发精诚而石开竒计兵权密授髦隽乃命介弟仲至与禆将游奉寰玉如清左敌万李君庆张自荣高守素李志操率鋭兵三万建斾而前介胄雪照戈矛林植命以义殉壮由师直声隆隆而未泄欲逐逐而不食戢以聼命严而有威公曰险道倾仄且驰且射胡兵所以无敌也致之平原勒以方阵我师可以逞志也于是据以莽平环以武刚首尾蛇伸左右翼张轻骑既合竒锋横防如摧枯株如搏畜兎摄詟者弗取陆梁者皆仆虏侯王贵人计以千数然后尽罗服聼悉数系累谷静山空靡有孑遗橐駞駃騠风泽而散旃墙幕布野毕收马牛几至于谷量虏血殆同于川决径路寳刀祭天金人竒货珍器不可殚论乃命从事李周瞳驰传上奏又命牙门将国从玘继献戎俘皇帝受而劳之羣臣毕贺昔长平七征骠骑六举窦宪合氐羌之众陈汤槛城郭之兵或生灵减耗士马痡伤邀功救罪矫命专征然犹告类上帝荐功清庙顾视二汉不其恧欤以公威动蛮貊功在漏刻因命公为东面招抚回鹘使先是奚契丹皆有虏使监防其国责以歳遗且为汉谋自回鹘啸聚靡不防张公命禆将石公绪等谕意两部戮回鹘八百人虽介子讨罪于兹班超行诛于鄯善未足俦也回鹘又遣宣门将军等四十七人诡辞结濳伺邉隙公密赂其下尽得隂谋且欲驰入五原大殴杂虏公逗留其使缓彼师期竟得人病马瘏缩衂而退挫锐解纷繄公善计今乌介自絶皇泽莫敢近邉并丁令以图安依康居而求活尽徙余种屈意黒车寄托逺遁流离饥冻黒车亦倚其威重迫胁诸戎造谋籍兵解仇交质自谓约赍深入汉将取而未期渡幕轻留王师往而非利公以壮猷逺御长计羁縻不媮避慊之便终尽致敌之术将时动而得隽岂岁数而胜防矧乎明主杖将帅为牙视戎狄为鼠彘方猎猛敌不翫细娱非周宣无以成召虎之勲非汉宣无以聼营平之计勗哉上将光我中兴公前后受降三万人特勒二人可汗姉一人都督外宰相四人其他侯王骑将不可备载王褒以日逐归徳称为人瑞班固以稽落荡寇大振天声孰若天子神武百蛮震慴乗其蹙困临以兵锋刈单于之旗纳休屠之附非万里之伐无三年之勤巍乎成功辉焯后代冝刻金石以扬鸿休铭曰
　　大和之初赤气宵兴成之末彤云暮凝异鸟南来胡灭之徴北夷飚扫厥国土崩逼迫迁徙震我邉鄙长蛇去穴奔鲸失水上都蓟门近连千里曽不畏天犹为骄子丐我邉谷邀我王师假我一城建彼幡旗归计强汉郅支嫚辞狼顾朔野伏莽见羸鴈门之北羌戎杂处濈濈羣羊茫茫大卤纵其枭骑惊我牧圉暴若犲狼疾如风雨皇赫斯怒羽檄徴兵谋而泉黙断乃雷声沈机变化动若神明沙漠之北虏无隠情渔阳突骑燕歌壮气赳赳元戎眈眈虎视金鼓誓众干旄蔽地爰命其弟属之大事翩翩飞将董我三军禀兄之制代师之勤威略火烈胡马星分戈廻白日劔薄浮云天街之北旄头已落絶辔之野蚩尤未缚俾我元侯恢逺略取彼单于系之徽索隂山寝烽亭徼櫜弓万里昆夷九译而通蛮夷既同天子之功儒臣篆美刋石垂鸿


　　唐文粹巻五十九
　　钦定四库全书
　　唐文粹巻六十
　　宋　姚铉　编
　　碑十二【揔八首】
　　家庙
　　唐西川节度副大使中书令南康郡王韦公先庙碑【权徳舆】
　　唐丞相司空燕国公先庙碑
　　唐丞相赠太子太师崔公庙碑【韩云卿】唐淮南节度使李公先庙碑【白居易】
　　唐宣武军节度副大使令狐公先庙碑【刘禹锡】唐兴元节度使王公先庙碑
　　唐魏博节度使沂国公田公先庙碑【韩愈】唐河阳军节度使乌公先庙碑
　　唐故光禄大夫检校太尉兼中书令成都尹劒南西川节度副度使知节度事兼管内支度营田观察处置统押近界诸蛮夷西山八国云南安抚等使上柱国南康郡王赠太师章公先庙碑铭【并序】
　　权徳舆
　　万物本乎天人本乎祖乃立宗庙以安神明徳厚流光追养继孝顺而下之曰义等而上之曰仁国家稽合礼文损益前载崇功贵仕得祠四室于王制酌诸侯二昭二穆之义于祭统见君子尽志尽物之诚惟太尉中书令南康郡王懿文经武保合昌运左右徳宗格于皇天始恢陇坻之旅终化岷峨之俗贵为上公位极元台克肆忠力乃图孝享作新庙于京师大安里古者扬其功烈铭于祭器近古以鲁钟卫鼎追琢先徳不若镂文字于防牲之碑之为详也乃谨而书之云公姓韦氏京兆杜陵人自扶阳重侯用经明至宰相后裔蕃昌徳与位偕积十六叶至六代祖范字元礼以字行于代仕周为车骑大将军入隋为汴州刺史啓土郿城易名曰荘实生孝恪雅有文宪武徳初由侍御史为洛州别驾生司农府君讳机为第一室端诚正志休有厥声专对出疆艰贞复命着西征记以献太宗嘉之剖符澶州修起儒术三典卿曹陟降屯夷操持贵幸不避彊御缮理宫室得其时制史氏书之为唐名臣以夫人陇西郡君辛氏配司农生坊州府君讳余庆为第二室清和修洁履道不回歴右骁卫兵曹防军以至二千石以夫人武功蘓氏配坊州生赠太子少保府君讳岳为第三室方严贞干政事修明在武后时以直忤防由太原令移佐睢阳出入四纪绩宣中外歴殿中监剖符八州卢海潮虢眉徐卫陜所至之邦有威有懐凢再追命以夫人扶风郡夫人窦氏配少保生赠太子太师府君讳贲为第四室盛徳循行含章自牧歴蓝田尉淑声流闻上纂崇厚下贻风训凡三追命以夫人凉国太夫人段氏配噫嘻自扶阳至郿城积丕烈于前史自考庙至显考庙流炽昌于后叶列于禘尝储厥义方故南康郡王苞五常贞四教秉灵杰出含道中立初誓偏师建竒功扞大患立大节以儒衣法冠授律凿门佩亚相之印绶修元侯之节制就加宗工入掌金吾抚征全蜀命赐备厚由地官转天官防緫端右平章宰政进中书令加司徒太尉鏚钺秬鬯旗銮雕戈有严有翼乃蔚乃赫忠厚博大以阜俗信亷仁勇以成师南蛮纳邸西羌解辫象胥译戎防乐府陈夷歌守正持重推诚毕力开地通道者九千余里生聚教训者二十一年天文纪功刻在金石暨徳宗弃天下太上居谅闇危言急病体国忘身毅然君子之道卓尔大臣之节永贞元年秋七月考终命于理所防赠太师有司奏諡曰忠武公自庙成距今凡八年矣以公天子守臣安危注意不得视涤濯承吉蠲而元兄国子司业聿实奉朝请荐其常事孝友而才称于士林初公之仲兄曰晕屯田员外郎赠邓州刺史叔氏曰肇太子左庶子兼御史大夫赠左散骑常侍咸以器望而延褒锡公之夫人赠魏国夫人张氏其祖祢与外王父皆秉国钧为天下华腴嗣子工部员外郎行立衔恤无怙齐防中礼大凡四庙之支旁尊羣从烜爀昭融不可胜书至若质明光近沐浴盛服虚中以理嘉荐匪解而无违心太糦沈齐馨香条鬯既思其志意若闻乎容声洞洞乎属属乎有以见举十伦而备百顺昔素王之以战则克以祭则受福其斯之谓乎司业悼手足之凋落感春秋以凄怆永懐明发俾篆斯文铭曰
　　新庙有侐静深奕奕孝孙匪懈衮赤舄洪阀章章乃侯乃王汉称扶阳唐有南康二十三叶沛然蕃昌四室崇崇斯焉享甞烈烈南康温良能断谋猷樽爼文武桢榦汧岐之西祲沴销散井络之下天文昭焕抚封全归冥寞徳辉聿修孝享家法无违以昭以穆以嗣以续和气婉容苾芬烹熟子孙小大罔不祗肃神之聼之报以介福
　　唐金紫光禄大夫守司空同中书门下平章事充太防宫使上柱国燕国公于公先庙碑铭【并序】
　　权徳舆
　　国朝之制二品已上祠四庙三公品第一虽有始封亦不敢逾焉元和五年相国司空燕国公立新庙于京师兰陵里司空公以文武伟才肆勤纳忠外贞师律入作公相以平乎水土以调乎隂阳【阙】惟祖祢尊尊之义昭穆亲亲之道乃图庙食以永代徳公姓于氏河南人七代祖谨后魏柱国大将军周太傅三老燕国文公六代祖寔周文左辅隋赠司空燕国安公五代祖象贤骠骑大将军防昌定公惟三叶有大勲力于北朝乞言而为惇史体国以全至公四代祖益州郫县令讳徳威夫人京兆韦氏曽祖緜州显武县令讳范夫人北海唐氏王父赠刑部尚书讳汪夫人北海王氏烈考赠司空讳夐夫人邠国太夫人京兆韦氏凡宗庙之数郫县为初室显武为二室尚书为三室司空为亲室其配各以夫人氏交神明之道也惟郫县显武遵道服儒亷退洁修且曰邴曼容陈仲弓吾之师也故仕不过六百石而以理效闻尚书沈冥善闭含道特立以处士燕居至于没身凡三追命至大司冦先司空广大而静黙恭俭而好礼合二雅循四教推明理古之学贬絶非圣之书恬智交养頥不惑起家益州东阳主簿四徙官至寕州真寕县令又再转至泗州司马禄至卑而仁及物道未泰而志不慑公卿大夫之间尊有道而踈利权天寳未宰执擅朝恶其刚介不附已故官止郡佐而庆延身后朝典加恩亦三追命曰密州刺史吏部尚书以至于论道焉长子颇专良有士行终洋州司户防军家子防贞干强敏程功赋职歴户部侍郎以公事贬泉州司户赠楚州刺史防子顷吏理清明仕至长安县尉司空公即第三子也英郎闳逹刚方博厚才可以扞大患学可以析羣疑弥纶中朝则尚书郎京邑廷尉皆有懿绩惠绥外服则湖蘓虢陜二千石察亷克宣功化繇山南东道节度使平章事入觐居中防拜显尊绍文公安公之爵地展尽志尽物之诚敬凄怆怵惕精明吉蠲诗云春秋匪懈享祀不忒司空当之矣又曰以妥以侑以介景福先公冝之矣又状先公之行其大略曰孔宣父应聘歴国因而老于洙泗我先君宦学于天寳之年而操之者甫忠谓林甫国忠先君于无穷乎又曰小子不敏不通先君之大道不识先君之大行不肖之罪也类是者千余言其太史公自序之风可以论譔酌之祭器徳舆外王母公之从母也故其门中风训获周知之忝备重任在公下列公以庙铭见授顿伏上闻尊严咫尺实奉面命其传信不敢曼辞铭曰
　　燕文三老弼魏佐周安公定公亦播厥猷郫县显武一同丕矩尚书司空三命追崇义训忠敎公台焜燿乃封故地乃建新庙新庙是冝羶芗告祠齐明盛服乃顺乃时卑静以正如亲聼命求福不囘孝孙之庆刻铭斯碑以代承夷
　　唐丞相赠太子太师崔公庙碑铭【并序】
　　韩云卿
　　戊申岁六月尚书左仆射赵国公圆薨天子罢朝三日防礼赠赙加异常数诏赠太子太师谥曰昭襄嗣子褒遵荷先训敦率旧礼五月而葬二十五月而祥始立庙洛邑曰考庙王考庙皆二丈有七从四寻衡八寻二户立楹外垂四阿圬塓彩绘施以丹艧斋室爨室庭垣称之连族氏勲躅清显铭其徳太师崔氏河东武城人也系于齐着于汉荷先少师之纯孝温重禀受元和纬文经武为国梁柱贼臣禄山慿犯河华宗顺动南逰蜀汉公为居守有扶掖再造之勲函洛阻絶人惟虿毒肃宗振旅朔陲殱静祸乱公为宰衡有翊賛戡复之谋山越之难淮泗之疑茂勲盛业畴为公比礼曰以劳定国则祀之能御大灾则祀之能捍大患则祀之是冝庙食以铭于鼎以某月之某日寝庙既成庭除既平备器洁服俭而中礼先飨七日致斋具物水草陆产醴酪牲牷之备外尽物也色温行宛身屈意愉惧不及内尽志也礼卒奠撤斋荘之色如存焉叹息之音如闻焉君子曰吾观崔氏之享有以知禘甞之义焉古者诸侯立五庙有鼎与乐有国之制侯伯有爵而无土庙有鼎祭乐不克立五庙而立三庙不铭于鼎而铭于碑其铭曰
　　显显太师天孕鸿才恢张硕勲辉辉衡台惟昔奸凶饫恩犯顺当时无虞区宇骇震宗南巡功着巴岷肃宗戡复勲杨策牍销殄氛祲宣明日月于惟太师谁将比烈爰自鼎司出镇淮夷外有乱虏内有疑师钦和畏威逺迩来思于惟太师为国藩维功以殱灾劳以定国详考祀典礼存庙食爰立寝庙不忘俭易翼翼孝子愉愉其志斋庄慤诚庶物臻偹爼豆斯设神将来既嵗时迭移霜露荐至德流庆延昌庇后嗣唐淮南节度使检校尚书右仆射赵郡李公家庙
　　碑铭【并序】　　　　　　　　　　　白居易
　　王建侯侯建庙庙有器器有铭所以论譔先德明着后代或书于鼎或文子碑古今之通制也维开成某年某月某日宣武军节度使检校尚书右仆射汴州刺史上柱国赐紫金鱼袋赵郡李公斋沭祗慓拜章上言请立先庙以奉常祀于是得请于天子承式于有司是嵗某月某日经始于东都明年某月某日有事于新庙外尽其物内尽其志三献百顺神格礼成其友居易以李氏宗祖世家名爵与仆射志行官业书于丽牲之碑谨按家畧九代祖善权后魏谯郡守八代祖延观徐梁二州刺史七代祖续某郡大守六代祖显达隋頴州刺史五代祖迁皇朝冝谷二州别驾赠德州刺史高祖孝卿右散骑常侍赠邓州刺史曽祖府君讳敬总章仪鳯间歴吏部侍郎同中书门下三品中书令文馆大学士监修国史封赵国公諡曰文宪才智职业载在国史今祭于第一室以妣蓟国夫人范阳卢氏配焉王父府君讳守一属世难家政不求闻达避荣乐道与时浮沉终成都府郫县令祭于第二室以妣荣阳夫人郑氏配焉先考府君讳晤歴金坛乌程晋陵三县令府君为人笃于家行饰以吏事动有常度居无惰容所莅之邑有善政辞满之日多遗爱不登贵位其命矣夫今祭于第三室以先妣上谷夫人范阳卢氏配焉府君累赠至尚书右仆射夫人累赠至上谷郡太夫人前后凡三追命六告第渥泽叠洽自叶流根从子贵也郫县臮晋陵府君咸善积于躬道屈于位储祉流庆而仆射生焉仆射名绅字公垂六岁丁晋陵府君忧孺暮号踊如成人礼九岁终制孝养上谷太夫人年虽防承顺无违家虽贫甘防无阙侍亲之疾冠带不解者三载余可知也执亲之丧水浆不入口者五日余可知也先是祖妣考妣【晋陵府君前娶夫人斐氏无子早丧】洎叔父兄妹之殡咸未归祔各处一方公在斩缞中亲防九丧匍匐万里及期丧事礼无阙违至诚感神有灵乌瑞芝之应事动乡里名闻公卿言孝友者以为表率宪宗嗣统三年李锜盗据京口公寓居无锡防擢第东归锜闻公名署职引用初询以谋画结舌不对次强以章檄絶笔不书诱之以厚利不从迫之以淫刑不动将僇辱者数四就幽囚者七旬诚贯神明有死无二言名节者以为准程朝廷嘉之拜右拾遗岁余穆宗知公忠孝文行召入翰林特授司封员外郎知制诰迁中书舍人承顔造膝知无不言献替启沃如石投水俄拜御史中丞户部侍郎既而望属台衡朝当晏驾时移世变遂出高要佐浔阳旋为滁夀二州刺史大凡公之为政也应用无方所居必化卧理二郡以去害为先故有盗奔兽伏之感廉察浙右以分忧为切故有防邻活殍之惠尹正河洛以革弊为急故有摘奸抉蠧之威文宗知公全才以汴难理乃授鈇钺俾镇绥之初宣武师人骄强恨悍狃乱徼利积习生常公既下车尽知情伪刑赏信惠合以为用一年而下惩劝二年而下畏服三年而下耻格肃然丕变薰然大和抚之五年人俗归厚至于捍大患御大灾郤飞蝗遏暴水致岁于丰稔免人于垫溺噫微公之力汴之民其为殣乎其为鱼乎殊绩尤课不可具举天下征镇淮海为大非公作帅不足以长东诸侯制加银青光禄大夫杨州长史淮南诸道节度观察等使余如故诏下之日出次于外军门不击析里巷无吠犬从容五日按节而东百姓三军挈壶浆捧簟醪遮道攀饯者动以万辈皆鸣咽流涕如婴儿之别慈母焉噫若非袴之惠及其防稚鸡豚之养及其老艾推赤心置人腹中者则安能化暴戾之俗一至于此乎西人泣送东人歌迎梁楚千里风交化移膏雨景星所至福于时开成防昌之际上方致理公未登庸颙颙苍生环望而已盛矣哉大丈夫生于世也以忠贞奉乎君以义利惠乎人以黻冕贵乎身以宗庙显乎亲以孝敬交乎神冝其荷百禄辅一徳为有唐之宗臣者欤君子谓李氏之庙也休哉公之祭也顺哉然曰有孙如此有子如此可谓孝也故其碑铭云祭祀从贵爵土有秩诸侯之庙一宫三室皇皇西室皇祖中书孝孙追逺昭穆有初显显中室王父郫令顺孙祗享尽孝尽敬肃肃东室先考晋陵嗣子奉荐孝思蒸蒸嗣子其谁仆射公垂公垂翼翼斋严谅直为子为臣有典有则载休命载践右职以孝肥家以忠肥国乃授侯伯纛钺旗防乃飨祖襧牲牢黍稷家声振耀国典褒饰六命徽章三世血食光大遗训显扬先德子孙承之垂裕无极唐宣武军节度副大使检校礼部尚书令狐公先
　　庙碑铭【并序】　　　　　　　　刘禹锡
　　今上元年七月十三日汴州刺史宣武军节度副大使知节度事汴宋亳等州观察处置使银青光禄大夫检校礼部尚书兼御史大夫上柱国彭阳县开国伯令狐公西向拜章上言守臣楚被恩泽列为元侯得立家庙以奉常祀制书下其奏于有司于是善相考祥得地于京师通济里居无何新庙成公以守藩故申命季弟监察御史定卜牲练日越八月丁亥祔飨三室塪墉以尚幽设幄以迎精礼无尤违神用宁谧第二室泰州上邽县尉讳濬以【阙】太原王氏配第二室緜州昌化县令赠吏部尚书讳崇亮以赠太原郡夫人河东柳氏配第三室太原府功曹叅军赠司空讳承简以妣赠魏国太夫人富春孙氏配明年十月公由浚郊以介圭入觐真拜户部尚书进爵为鲁侯既辞戎旃得以列侯谒三庙是岁南至上不视朝又得以时展祭先期致斋栗然以敬既斋尽志歆然永思奉其百顺陈以具物始跻而防恭终献而汍澜既卒事顾丽牲之石宜有刋纪乃俾家老授其谍于所知云令狐晋邑也晋大夫魏颗以辅氏之功始封焉其易名文国语所谓令狐文子是也其先周文王之昭毕公高之裔毕万为晋乡始封于魏自万至颗盖四世其后三十七世蓝田侯虬仕拓魏为炖煌郡太守子孙因家遂占数为郡人蓝田之孙熈在隋为纳言惟上邽府君纳言之孙道克肖而位不至惟尚书府君西州之右族光未耀而德已基惟司空府君志为君子儒以经学居上第调补安阳县主簿歴平正县尉汾州司法叅军陜州大都督兵曹终于太原府首掾始以颛经进既仕旁通百家爱谷梁子清而婉左丘明国语辩而工司马迁史记文而不华咸手笔朱墨究其微防恺悌以肥家信谊以急人德充齿耋独享天爵故休祐集于身后徽章流乎佳城凡以子贵承泽降命书告第者始赠尚书祠部郎中再赠礼部尚书三加右仆射四进太保五为上公先太夫人亦四从封蜜印累累邦族耸慕生三子皆才彭阳为嗣次子从端实肃给令为检校膳部郎中叅河东军事季子前所谓为监察御史今主柱下方书温敏而有文绰绰然真令兄弟惟彭阳公以辞笔取科名翰飞叅侍从由博士主尚书牋奏典内外书命遂登枢衡言文章者以为冠拥节总戎率身和众留惠于盟津变风于浚都言方畧者以为能夫浚师嚄唶难治乗衅窃发寖成习俗莅止五载饮和革心车马来朝人皆陨涕问公还期觞必祝之留为常伯旋命居守汴人闻公之东近而逾怀翘翘瞿瞿咸西其首言遗爱者可纪焉贵而率礼老而能慕怵惕乎霜露齐庄乎庙祧睦其季仲施及乡党【阙】孝弟者归厚焉勒铭于碑以代彛鼎文曰已孤之孝莫如备物显显新庙四阿三室时惟仲月卜用柔日醆醴苾芬牲牷肥腯笾甒在堂萧膋在庭孝孙蒸蒸恭若奉盈低簪委绅荐爼登铏肹蠁交感流涕縁缨礼以备仪诚以致美祖考来格锡之休祉工祝告讫退循轩戺乃授风人作诗以纪猗欤彭阳之宠光佐宪皇西省东台迭为侍郎国之大柄咨尔平章敬宗凝旒俾镇雍丘入为地官今守东周彭阳之忠厚冝介福以夀东郊既厘可复朝右緜緜其胄系于周旧由我显起必昌其后大和纪元作庙之首刻碑庙门龙集己酉
　　唐兴元节度使王公先庙碑铭【并序】
　　唐制五等有爵服而无山川登于三军得立四庙备物崇祀以交神明敬先报本以辅孝治有国之令典也惟长庆三年前相国王公始卜庙于西京崇业里公时镇劔南东川上章曰臣涯官秩印绶品俱第三请如式以奉宗庙制可是岁仲冬申命长男孟坚祔其主于三室明年公入为御史大夫复以十一月躬行烝祭间岁公出梁州就拜司空礼崇异数庙加祀室大和二年増新室既成祔显考尊位告飨由礼观之者以为世程第一室上仪同幽州别驾府君讳元政以妣博陵崔氏配第二室湖州安吉县令赠尚书刑部员外郎府君讳实以妣赠扶风县太君马氏配第三室朝散大夫青州司马赠户部侍郎府君讳祚以妣赠武威郡太夫人贾氏配第四室曰温州刺史赠太尉府君讳冕以妣赠鲁国太夫人博陵崔氏配初周王太子晋遇浮丘化为神仙时人号曰王家其后遂以命氏显于秦者曰翦三世将秦师子孙分居晋代间东汉有徴君霸霸孙甲亦号徴君徙居祁县为着姓故至于今为太原人自汉渉魏益以炽昌凡十叶至后魏度支尚书广阳侯冏广阳有二子神念神感神念南奔梁神感北仕齐惟仪同府君广阳侯五代孙也唐兴于太原实从义旗佐成王业故有开府仪同之宠惟刑部府君以功臣子理二邑不跻贵仕故有锡羡后大之祥惟户部府君防孤以孝闻于乡曲未冠以文售于有司由前进士补延州临安县主簿防诏徴贤良防在甲科授瀛州饶阳尉岁满迁渭南天后在神都而东畿差重遂由渭南转河阳适建万象神宫甸内吏分董其役因上书切谏繇是名益闻开元初以大理司直驰駋车聫谳太狱闽禺朔漠至止决平早以栾棘伤生晚成剧恙乐就夷旷故不至大官惟太尉府君生于治平时以文学自奋年十有五贲然从秋赋明年春升名于司徒又一年宗御层楼发徳音悬文辞政术科以置旄士府君防最高授太常寺太祝未几复以能通道徳南华冲虚三真经进盭厔尉天寳中歴右拾遗左补阙礼部司马二员外郎属幽陵乱华遣兵南服因佐闽粤改检校比部郎中行军司马时中原甫寕江南为吉地二千石多用名徳乃以府君牧温州朝廷虚公卿以侯高第及闻永嘉人辍春罢社荐绅闲以丕淑相吊焉虽位负于道而迈徳垂矩后之人得以纉承丕扬之其储休启祐有自云尔生三子皆聪明絶人长曰沼以神童仕至检校礼部郎中次曰防以竒文仕至国子司业今代郡公实季子也早在文仕射防连中咸出其家贞元中徳宗闻其名自蓝田县召入禁中视草厥后三典书命再叅内庭宪宗器之付以国柄翊賛有道虽防免常居大寮今年自梁州请觐上思用旧臣为羽仪遂领太常其公府如故以一心事六君显官重务靡不扬歴且夫起诸生至三公而心愈卑道益广出授黄钺以临诸侯入服华章以谒家庙追崇极大位血食备多室享全荣而奉昭荐呜呼公侯之孝欤冝书庙器以视乔公之三鼎其辞曰
　　閟宇神庭邃清而严上公之仪四室眈眈牺以洁牲粢以大糦交神尚敬合魂尚气子侄宗工骏奔奉事副笄侈袂俨恪居次孝孙兢兢执爵而升以祼以濯以伏以兴水陆具来羶芗毕登列于圜方其气増増乃礿乃甞敬而追逺二昭二穆孝以尊本瞻瞻几幄蹜蹜堂阃礼成起慕涕落衮濡露践霜谁无永懐不如逹者哀与荣偕逢时奋庸谁不得位不如仁人以道为贵惟公之达兮名以显亲惟公之仁兮徳以澡身六朝之清臣一代之全人宜其【阙】家翼翼振振罔不肃祗于庙门魏博节度观察使沂国公田公先庙碑铭【并序】
　　韩　愈
　　元和八年十一月壬子上命丞相元衡丞相吉甫丞相绛召太史尚书比部郎中韩愈至政事堂传诏曰田正始有庙京师朕惟正先祖父厥心靡不向帝室讫不得施乃以敎付厥子维正衔训嗣事朝夕不怠以能迎天之休显有丕功维父子继忠孝予维宠嘉之是以命汝愈铭钦哉惟时臣愈承命悸恐明日诣东上閤门拜防辞谢不报退伏念昔者鲁僖公能遵其祖伯禽之烈周天子实命其史臣克作为駉駜泮閟之诗使声于其庙以假鲁灵今天子嘉田侯服父训不违用康静我国家盖宠铭之所以休寕田氏之祖考而臣适执笔隶太史奉明命其可以辞谨按魏博节度使银青光禄大夫检校工部尚书魏州大都督府长史御史大夫沂国公田正北平卢龙人故为魏博诸将忠孝畏慎田季安卒其子防弱用故事代父人吏不附迎正于其家使领军事正籍其军之众与六州之人还之朝廷悉除河北故事比诸州故得用为帅已而复赠其父故沧州刺史兵部尚书母夫人郑氏梁国太夫人得立庙祭三代曽祖都水使者府君祭初室祖安东司马赠防州刺史府君祭二室兵部府君祭东室其铭曰
　　唐继古帝海外受制狎于太寕燕盗以惊羣党相维河北失平号登元和大圣载营风挥日舒咸顺指令嶪嶪魏土婴儿戯兵吏我愁毒莫保腰颈人曰田侯其徳可倚叫噪奔趋乗门请起田侯摄事奉我天明束缚弓戈考校度程堤疆籍户来复邦经帝钦良臣曰维锡予嗟我六州始复故初告庆于宗以降命书旌节有韬豹尾神旗橐兠防纛以长魏师田侯稽首臣愚不肖逮兹有成祖考之教帝曰俞防维汝忠孝予思乃父追秩夏卿嫓徳娠贤梁国是荣田侯作庙相方视阯见于蓍祖考咸喜暨暨田侯两有文武讫其外庸可作承辅咨汝田侯勿亟勿遟觐向式时祖考之思
　　唐河阳军节度使乌公先庙碑铭【并序】
　　元和五年天子以卢从史始立议用师于恒乃隂与寇连夸谩凶骄出不逊言其执已来其四月中贵人承璀即诱而缚之其下皆甲以出操兵趋哗牙门都将乌公重当军门叱曰天子有命从有赏敢违者斩于是士皆敛兵还营卒致从史京师壬辰诏用乌公为银青光禄大夫河阳军节度使兼御史大夫封张掖郡开国公居三年河阳称治诏赠其父工部尚书且曰其以庙享即以其年营庙于京师崇化里军佐窃议曰先公既位常伯而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领军卫而下作主于第乙巳升于庙乌氏着于春秋谱于世本列于姓苑在莒者存在齐有余枝鸣皆为大夫秦有获为大官其后世之江南者家鄱阳处北者家张掖或入夷狄为君长唐初察为左武卫大将军实张掖人其子曰令望为左领军卫大将军孙曰为中郎将是生赠尚书讳承洽字某乌氏自莒齐秦大夫以来皆以才力显及武徳已来始以武功为名将家开元中尚书管平卢先锋军属破奚契丹从战捺禄走可突于渤海上至马都山吏民逃徙失业尚书领所部兵塞其道壍原累石緜四百里深高皆三丈冦不得进民还其居岁罢运钱三千万余黒水室韦以骑五千来属麾下边威益张其后与耿仁智谋説史思明降思明复叛尚书与兄承恩谋杀之事发族夷尚书独走免李光弼以闻诏拜冠军将军守右威卫将军检校殿中监封昌化郡三石岭军使积粟励兵出入耕战以疾去职贞元十一年二月丁巳薨于华隂告平里年若干即于其地二子大夫为长季曰重元为某官铭曰
　　乌氏在唐有家于初左武左领二祖绍居中郎少毕属于尚书不偿其劳乃相大夫授我戎节制有疆墟备礼登坛以有宗庙作庙大都以致其孝右祖左孙爰飨其报云谁无子其有无孙光对无羞乃惟有人昔命平卢为艰为瘁大夫承之危不弃义四方其平士有迨息来觐来斋以馈黍稷














　　唐文粹巻六十
　　钦定四库全书
　　唐文粹巻六十一
　　宋　姚　编
　　碑十三【防五首】
　　释【议例铭附】
　　天台智者大师碑【梁肃】
　　左谿大师碑【李华】
　　天台法门议【附梁肃】
　　止观统例【附】
　　心印铭【附】
　　天台智者大师碑【并序】　　　　梁　肃
　　天台山西南隅一峯曰佛陇盖智者大师得道之所前大佛教重光之地陈朝崇之置寺曰修禅及隋创国清废修禅号号为道场自大师入灭一百八十余载长老大比丘然公光昭大师之遗训以启后学门人安定梁肃闻上易名铭勒大师之遗烈以示后世云大师讳智顗字徳安时号智者其先颍川陈氏世居荆州之华容感縁应迹载在别传夫治世之经非仲尼则三王四代之制寝而不章出世之道非大师则三乗四教之防晦而不明昔如来乗一大事因縁菩萨以普门示现自华严肇开至防林高防无小无大同归佛界及大雄示灭学路派别世既下衰教亦陵迟故龙树大士病之乃用权略制诸外道乃诠智度发明宗极防言东流我惠文禅师得之由文字中入不二法门以授南岳思大师当时教尚简密不能广被而空有诸宗扇惑方夏及大师受之于是开止观法门其教大略即身心而指定慧即言説而诠觧脱大中一实相之宗趣无证真得之妙自发心至于成道行位昭明无相夺伦然后诞敷契经而防同之焕然冰释示佛如见窥其教者修焉息焉盖无入而不自得焉大师之设教也如此若夫弛张用舍开阖黙语高歩海内为两朝宗师大明在天光被四表大云注雨旁施万物繇是言佛法者以天台为司南殊涂异论往往退息縁离化城示灭兹山是岁隋开皇十七年也夫名者实之賔教者道之门大师溷其賔辟其门自言地位示有证入故感而应之之事可得而知也若安住法界现为比丘等觉欤妙觉欤不可得而知也当是时也得大师之门者千数得深心者三十有二人纂其言行于后世者曰章安禅师灌顶顶传缙云威禅师威传东阳东阳缙云同号时谓小威威传左谿朗禅师自缙云至左谿以珠相付向晦宴息而已左谿门人之上首今湛然禅师行高识逺超悟辩逹凡祖师之教在章句者必引而伸之后来资之以崇徳辨惑不可悉数盖甞谓肃曰是山之佛陇亦邹鲁之洙泗妙法之耿光先师之遗尘爰集于兹自上元寳厯之世邦冦扰攘缁锡骇散可易名建寺修持塔庙荘严佛土回向之徒有所依归繄众人是頼汝吾徒也盍纪诸文言刻于金石俾千载之下知吾道之所以然小子稽首受命故大师之本迹教门之经明后裔之住持皆见乎辞其文曰诸佛出世惟一大事天台教源与佛同致赫赫大师开示奥秘载道要安住圆位白日防天天下文明大师出现国土化成无生而生生化两明薪尽火灭山空道行五世之后闲生上徳防言在兹徳音允塞明明我后易名浄域此山有壊此教不极
　　故左谿大师碑铭【并序】　　　　李　华
　　百亿三昧无非度门于觉照中而得自在过去大士时惟左谿左谿傅氏之子法号朗字惠明其先北地泥阳人汉魏大族隋晋南渡家于义乌今为东阳义乌人也自江夏太守极梁居士翕贤逹相承世谓居士为诸佛化身杳不可测左谿则居士六代孙梵行之门宜生上徳母葛氏梦天降灵瑞而娠左谿心静体安迄于乳育生九年矣辞家入道兼综羣言曰此法门之畎浍也如意年中剃度义乌清泰寺寻光州岸律师受具戒就防稽印宗禅师商律部重山深林怖畏之地独处岩穴凡三十年宴居左谿因以为号每言石泉可以洗昬云松可以遗身世吾以此始亦以此终于所居一方建立精舍约而不陋跪懴其间如来诸大弟子皆善萨僧大迦叶之头陀舍利弗之智惠罗睺罗之密行须善堤之解空此四者皆最上乗同趋异名分流合体舎利弗先佛灭度佛以法心付大迦叶此后相承凡二十九世至梁魏间有菩萨僧菩提逹摩禅师传楞伽法八世至东京圣善寺正禅师今北宗是也又逹摩六世至大通禅师大通又授大智禅师大智禅师降及长安山北寺融禅师盖北宗之一源也又逹摩五代至璨禅师今南宗是也又逹摩四代至信禅师信又授融禅师住牛头山今径山禅师承其后也至梁陈间有惠文禅师学龙树法授惠思大师南岳祖师是也思传智者大师天台法门是也智者传灌顶大师灌顶传缙云威大师缙云传东阳大师左谿是也又景禅师得天台法居荆州当阳传其禅师俗谓兰若和尚是也左谿所传止观为本只树园内甞闻此经燃灯佛前无有少法因字以诠义因义以明理因理以同如定慧双修空有皆舍此其略也菩萨或以性海度或以普门化香象至底弥楼最高其余幽賛不知充满法界夫知上法易行上法难修上法易证上法难明谓左谿为有则实无所行谓左谿为无则妙有常住视聼之表巍巍左谿因恭禅师重研心法十八种物行头陀教厥后奉东阳威大师得最上乗诠第一义现声闻像大觉心不可名也偏跪膝奉观音上圣愿生兠率天亲近弥勒殚罄衣鉢严具尊仪焚香稽首则舍利降灵光发寺非正阳屋宇凋落殿移则像毁财匮则力艰左谿杖锡指防工人聼命如从旧馆俨若天成心不离定中口不甞药味耄期之岁同于壮龄告门人曰吾六印道圆万行无得戒为心本尔等师之天寳十三载九月十九日就灭春秋八十二夏六十四四辈号恸如慕如疑香木幢幡雷动山谷郷人或梦左谿居寳阁第四重者寤告其邻与之梦协兠率天者第四天也愿力所届广度人天既茶毗已门人分舍利建塔于左谿遵像法也城邑之人愿获亲近分半舍利起塔于州某原申永慕也左谿僻在深山衣弊食絶布纸而绽掬泉而斋如缯纩之温均滑甘之饱诵经则翔禽下聼洗鉢则羣猿来捧宴坐一室同法界之大萧然一院等他方之逰或问曰万行皆空云何苦行对曰本无苦乐妄习为因众生妄除我苦随尽又问曰山水自利如聚落何对曰名香挺根于海岸如来成道于雪山未闻笼中比大寥廓至若岸蛙跃流瞽犬能视云雷兴而猎者舍弓矢鳞介絶而渔者壤罾梁举其倬然曷可殚载弟子衢州龙丘九岩寺道賔越州法华寺僧法源僧神邕本州灵隠寺僧净栖岩寺僧法开蘓州报恩寺僧道遵皆菩萨僧开左谿之秘藏常州福业寺僧守真杭州灵耀寺僧法澄灵隐寺僧法真明州天寳寺僧道源净安寺僧惠从本州开元寺僧清辨纯得醍醐饱左谿之道味入室弟子本州开元寺僧行宣常州妙乐寺僧湛然见如来性传左谿之法门新罗僧法融理应英纯理应归国化行东表左谿之妙菩萨戒弟子传礼王光福等菩萨惠牙霑左谿之一雨清辩禅师等荷担遗烈见请斯文铭曰
　　磁石凑金澄流见月法与心起縁随定设众生未度我为舟筏将如赵代岂望荆越趋道云何知之在行殈烦恼开寂灭城不住之住无生之生兠率天乐徘徊下迎潺湲左谿东入沧海青松白日人亡地在四辈尽哀时乎不待颂徳空岭劫衣无改
　　天台法门议　　　　　　　　梁　肃
　　论曰修释氏之训者务之而已曰戒定惠斯道也始于发心成于妙觉经纬于三乗导逹于万行而能事备矣昔法王出世由一道清净用一音演法机感不同所闻益异故五时五味半满权实偏圆大小之义播于诸部粲然殊流要其所归无越一实故经曰虽説种种道其实为佛乗又曰开方便门示真实相喻之以众流入海标之以不二法门自他两得同诣秘宻此教之所由作也洎鹤林灭而法网散神足隠而宗途异各权所得互为矛楯更作其中或三昧示生四依出现应机不等持论亦别故摄论地持成实惟识之类分路并作非有非空之谈莫能一贯既而去圣滋逺其风东扇说法者桎梏于文字莫知自解习禅者虚无其性相不可牵复是此者非彼未证者谓证惠解之道流以忘反身口之事荡而无章于是法门之前统或几乎息矣既而教不终否至人利见惠闻惠思或跃相继法雷之振未普故木铎重授于天台大师大师像身子善现之超悟备帝尧后舜之休相賛龙树之遗论从南岳之妙解然后用三种止观成一事因縁括万法于一心开十乗于八教戒定惠之説空假中之观坦然明白可举而行是故教无遗法法无弃人人无废心心无释行行有所证证有其宗大师教门所以为盛故其在世也光照天下为帝王师范其去世也往来上界为慈氏辅佐巻舒于普门示现降徳为如来所使阶位境智盖无得而称焉于戯应迹虽徃正言不坠习之者犹足以抗折百家照示三藏又况闻而能思思而能修修而能信信而不已者欤斯人也虽曰未证吾必谓之近矣今之人正信者鲜游禅关者或以无佛无法何罪何善之化化中人已下驰骋爱欲之徒出入衣冠之类以为斯言至矣且不逆耳故从其门者若飞蛾之赴明烛破块之落空谷殊不知坐致焦烂而莫能自出虽欲益之而实损之与夫众魔外道为害一揆由是观之此宗之大训此教之旁济其于天下为不侔矣自智者传法五世至今天台湛然大师中兴其道为予言之如此故録之以系于篇
　　止观统例
　　夫止观何为也导万法之理而复于实际者也实际者何也性之本也物之所以不能复者昬与动使之然也照昬者谓之明驻动者谓之静明与静止观之体也在因谓之止观在果谓之智定因谓之行果谓之成行者行此者也成者证此者也原夫圣人有以见惑足以防志动足以失方于是乎止而观之静而明之使其动而能静静而能明因相待以成法即絶待以照本御大车以御正乗大事而揔权消息乎不二之鼓舞于説三之域至防以尽性至而体神语其近则一毫之善可通也语其逺则重之门可闚也用至圆以圆之物无偏也用至实以实之物无妄也圣人举其言所以示也广其用所以告也优而柔之使自求之拟而议之使自至之此止观所由作也夫三谛者何也一之谓也空假中者何也一之目也空假者相对之义中道者得一之名此思议之説非至一之防也至一即三至三即一非相含而然也非相生而然也有数义也非强名也自然之理也言而传之者迹也理谓之本迹谓之末本也者圣人所至之地也末也者圣人所示之教也由本以垂迹则为小为大为通为别为顿为渐为显为秘为权为实为定为不定循迹以返本则为一为大为圆为实为无住为中为妙为第一义是三一之蕴也所谓空也者通万法而为言者也假也者立万法而为言者也中也者妙万法而为言者也破一切惑莫盛乎空建一切法莫盛乎假究竟一切性莫大乎中举中则无法非中自假则何法非假举空则无法不空成之谓之三徳修之谓之三观举其要则圣人极深研几穷理尽性之説乎昧者使明塞者始通通则悟悟则至至则常常则尽矣明则照照则化化则成成则一矣圣人有以弥纶万法而不差旁薄万劫而不遗焘载恒沙而不有复归无物而不无寓名之曰佛经号之曰觉究其防其解脱自在莫大极妙之徳乎夫三观成功者如此所谓圆顿者非渐次非不定指论十章之义也十章者恢演始末通道之关也五略者举其宏纲截流之津也十境者发动之机立观之谛也十乗者妙用所修发行之门也止于正观而终于见境者义备故也阙其余者非修之要也乗者何也载物而运者也十者何也成载之事也知其境之妙不行而至者徳之上也乗一而已岂借夫九哉九者非他相生之说未至者之所践也故发心者发其所发安心者安无所安徧破者徧无所破爰至余乗皆不得已而説也至于别其义例判为章目推而广之不为防统而简之不为少如连环不可解也如贯珠不可杂也如悬镜不可弇也如通川不可遏也议家多门非诤论也按经正义非虚说也辨四教浅深事有源也成一事因縁理无遗也噫止观其救世明道之书乎非夫圣智超絶卓尔独立其孰能为乎非无聪明深逹得意忘象其孰能知乎今之人乃专用章句文字从而释之又何踈漏邪或称不思议境与不思议事皆极圣之域等觉至人由所未尽若凡夫生灭【阙】行三惑浩然于言説之中推上妙之理是犹醯鸡而说大鹏夏虫之议层冰其不可见明矣今止观之说文字万数广寻果地无益初学岂如暗然自修功至自至何必以早计为事乎是大不然凡所为上圣之域岂隔阔辽夐与凡境杳絶欤是唯一性而已得之为悟失之为迷一理而已迷而为凡悟而为圣迷者自隔理不隔也失者自失性不失也止观之作所以离异同而究圣神使羣生正性而顺理者也正性顺理所以行觉路而至妙境也不知此教者则学何所入功何所施智何所发譬如无目昧于日月之光行于重险之处顚踣堕落可胜既乎噫去圣乆逺贤人不出庸昬之徒含识而已至使魔邪诡惑诸党并炽空有云云为坑为穽有胶于文句不敢动者有流于漭浪不能住者有太逺而甘心不至者有太近而我身即是者有枯木而称定者有窍号而称惠者有奔走非道而言权者有假于鬼而言通者有放心而言广者有罕言而为密者有齿舌濳传为口诀者凡此之类自立为祖继祖为家反经非圣昧者不觉仲尼有言道之不明也我知之矣由物累也悲夫隋开皇十八年智者去世至皇朝建中垂二百载以斯文相传凡五家师其始曰灌顶其次曰缙云威又其次曰东阳小威又其次曰左谿朗公其五曰荆谿然公顶于同门中慧解第一能奉师训集成此书盖不以文词为本故也或失则烦或失则野当二威之际缄受而已其道不行天寳中左谿始解说而知者盖寡荆谿广以传记数十万言网罗遗法勤矣备矣荆谿灭后知其说者适三四人古人云生而知之者上学而知之者次困而学之又其次夫生而知之者盖性徳者也学而知之者天机深者也若嗜欲深耳目塞虽学而不知斯为下矣今夫学者内病于蔽外役于烦没世不能通其文数年不能得其益是则业文为之屦校梏足也棼句为之簸糠眯目也以不能之师教不领之弟子止观所以未光大于时也予当慼慼于是整其宏纲撮其机要其理之所存教之所急或易置之或引伸之其义之迂其辞之鄙或薙除之或润色之大凡浮踈之患十愈其九广略之冝三存其一于是祛鄙滞导防童贻诸他人则吾岂敢若同见同行且不以止观罪我亦无隐乎尔建中上元甲子首事笔削三岁在防木之津功毕云尔
　　心印铭【陈谏序】
　　安定梁肃字敬之学止观法门于沙门元浩其未知也患不能知之既知之患不能至之于是作心印铭盖机杖盘盂座右之类取其自省也其文自浩浩羣生至有无云云言未知也自本则不然至终篇言其既知也以既知之心印其未知号曰心印铭大抵与经论合而归于无相庶乎哉谏获与敬之游又甞闻浩公之言故序其所由然着于铭之首云
　　浩浩羣生或动或静或幽或明旁魄六合运用五行莫不因心而寓其形波流大驰出入如机如环无端莫知其归或细不可视或大不可围日月至明或以为昬秋毫至防或以为繁或囊包天地或渴饮四海舒巻变化惟心所在天夀得防惟心所宰心迁境迁心旷境旷物无定心心无定象明则有天人幽则有鬼神苦乐相纷如丝之棼有无云云不可胜言抑末也已本则不然惟本之为体寂兮浩兮不可遗兮显矣黙矣不可测矣统万有于纎芥视亿载于屈指外而不入内而不出不阖不辟不虚不实无感不应无应不神在天而天在人而人常存而未始或存常昬而未甞不昬岂惟我然盖无物不然岂惟我得盖无物不得混而为一莫覩其极故曰心生法生心灭法灭离一切相则名诸佛










　　唐文粹巻六十一
　　钦定四库全书
　　唐文粹巻六十二
　　宋　姚　编
　　碑十四【总八首】
　　释二
　　上都大安国寺大逹法师秘塔碑【裴休】大唐兴善寺大广智不空三藏碑【严郢】澧州药山故惟俨大师碑【唐伸】
　　衡州般若寺观音大师碑【张正甫】
　　越州开元寺故律和尚塔碑【梁肃】
　　衡山大明寺律和尚塔碑【柳宗元】
　　抚州景云寺律和尚塔碑【白居易】
　　庐山东林寺律大徳熈怡大师碑【许尧佐】
　　唐故左街僧録内供奉三教谈论引驾大徳安国寺上座赐紫大达法师秘塔碑铭【并序】
　　裴　休
　　秘塔者大法师端甫灵骨之所归也于戏为丈夫者在家则张仁义礼乐辅天子以扶世导俗出家则运慈悲定慧佐如来以阐教利生舍此无以为丈夫也背此无以为达道也和尚其出家之雄乎天水赵氏世为秦人初母张夫人梦梵僧谓曰当生贵子即出囊中舍利使吞之及诞所梦僧白昼入其室摩其顶曰必当大法教言讫而灭既成人高颡深目大頥方口长六尺五寸其音如钟夫将欲荷如来之菩提凿生灵之耳目固必有殊祥竒表欤始十嵗依崇福寺道悟禅师为沙弥十七正度为比丘安国寺具威仪于西明寺照律师禀持犯于崇福寺升律师传唯识大义于安国寺素法师通湼槃大防于福林寺峑法师复梦梵僧以舍利满琉璃器使吞之且曰三藏大教尽贮汝腹矣自是经律论无敌于天下囊括川注逢原委会滔滔然莫能济其畔岸矣夫将欲伐株杌于情田雨甘露于法种者固必有勇智宏辩欤无何谒文殊于清凉众圣皆现演大经于太原倾都毕防徳宗皇帝闻其名徴之一见大悦常出入禁中与儒道议论赐紫方袍嵗时锡施异于他等复诏侍皇太子于东朝顺宗皇帝深仰其风亲之若昆弟相与卧起恩礼特隆宪宗皇帝数幸其寺待之若賔友常承顾问注纳偏厚而和尚符彩超迈词理响防迎合上防皆契真乗虽造次应对未尝不以阐扬为务繇是天子益知佛为大圣人其教有大不思议事当是时朝廷方削平区夏缚吴干蜀潴蔡荡郓而天子端拱无事诏和尚率缁属迎真骨于灵山开法场于秘殿为人请福亲奉香灯既而刑不残兵不黩赤子无愁声苍海无惊浪盖防用真宗以毗大政之明效也夫将欲显大不思议之道辅大有为之君固必有防符契欤掌内殿法仪録左街僧事以摽表净众者凡一十年讲湼槃唯识经论位处当仁传授宗主以开诱道俗者凡一百六十座运三宻于瑜伽契无生于悉地日持诸部十余万遍指净土为息肩之地严金经为报法之恩前后供施数十百万悉以崇饰殿宇穷极雕绘而方丈匡牀静虑自得贵臣盛族皆所依慕豪侠工贾莫不瞻向荐金寳以致诚仰端严而礼足日有千数不可殚书而和尚即众生以观佛离四相以修善心下如地坦无丘陵王公舆台皆以诚接议者以为成就常不轻行者唯和尚而已夫将欲驾横海之大航拯迷途于彼岸者固必有竒功妙道欤以开成元年六月一日西向右胁而灭当暑而尊容若生竟夕而异香犹郁其年七月六日迁于长乐之南原遗命荼毗得舍利三百余粒方炽而神光月皎既烬而灵骨珠圆赐諡大达塔曰秘俗寿六十七僧腊四十八门弟子比丘比丘尼约千余辈或讲论言或纪纲大寺修禅秉律分作人师五十其徒皆为达者于戏和尚果出家之雄乎不然何至徳殊祥如此其盛也承袭弟子义均自政正言等克荷先业防守遗风大惧徽猷有时堙没而今閤门使刘公法縁最深道契弥固亦以为请愿播清尘休尝游其藩备其事随善赞叹盖无愧辞铭曰
　　贤劫千佛第四能仁哀我生灵出经破尘教网高张孰辩孰分有大法师如从亲闻经律论藏戒定慧学深浅同源先后相觉异完偏义孰正孰駮有大法师为作霜雹趣真则滞渉俗则流象狂猿轻钩槛莫收柅制刀断尚生疮疣有大法师絶念而游巨唐启运大雄垂教千载冥符三乗迭耀宠重恩顾显阐赞导有大法师逢时感召空门正辟法宇方开峥嵘栋梁一旦而摧水月镜像无心去来徒令后学瞻仰徘徊
　　大唐兴善寺大广智不空三藏碑铭【并序】
　　严　郢
　　和尚讳不空西域人也氏族不闻于中夏故不书宗烛知至道特见高仰迄肃宗代宗三朝皆为灌顶国师以言徳祥开右至尊代宗初以特进大鸿胪褒表之及示疾不起又就卧内加开府仪同三司萧国公皆牢让不允特赐法号曰大广智三藏大厯九年夏六月癸未灭度于京师大兴善寺代宗为之废朝三日赠司空追谥大辩正广智三藏和尚荼毗之时诏遣中谒者赍祝文祖祭申如在之敬睿词深切嘉荐令芳礼冠羣伦举无与比明年九月诏以舍利起塔于旧居寺院和尚性聪朗博观前佛法万要指缁门独立邈荡荡其无双稽夫真言字义之宪度灌顶升坛之轨迹即时成佛之速应声储祉之妙天丽且弥地普而深固非末学所能详也敢不槩见序其大归昔金刚萨埵亲于毗卢遮那佛前受瑜伽最上乗义后数百嵗传于龙猛菩萨龙猛又数百嵗传于龙智阿阇梨龙智传金刚智阿阇梨金刚智东来传于和尚和尚又西游天竺师子等国诣龙智阿阇梨扬攉十八防法法化相承自毗卢遮那如来至于和尚凡六叶矣毎斋戒留中导迎善气登礼皆答福应较然温树不言莫可记已西域隘巷狂象奔突以慈眼视之不旋踵而象伏不起南海半渡天吴鼔骇以定力对之未移晷而海静无浪其生也母氏有毫光照烛之瑞其殁也精舍有池水竭涸之异凡僧夏五十享年七十自成童至于晩暮常饰供具坐道场浴兰焚香入佛知见五十余年晨夜寒暑未曾须臾有倾欹懈倦之色过人絶逺乃如是者后学升堂诵説有法者非一而沙门惠朗受次补之记得传灯之防继明佛日绍六为七至矣哉于戏法子永懐梁木将絶本行托余勒崇昔承防言今见几杖光容眇漠坛宇清怆纂书昭铭小子何让铭曰
　　呜呼大士起我三宗道为帝师秩为仪同昔在广成轩后顺风嵗逾三千复有萧公瑜伽上乗真语宻契六叶授受传灯相继述者牒之烂然有第陆伏狂象水息天吴慈心制暴慧力降愚寂然感通其可测乎两楹梦奠双树变色司空宠终辩正旌徳天使祖祭宸衷凄恻诏起寳塔旧庭之隅下藏舍利上饰浮屠迹殊生灭法离有无刋石为偈传之大都
　　澧州药山故惟俨大师碑铭【并序】
　　唐　伸
　　上嗣位明年澧阳郡药山释氏大师以十二月六日终于修心之所后八嵗门人持先师之行西来京师告于崇敬寺大徳求所以发挥先师之耿光垂于不朽崇敬寺大徳于余为从母兄也尝防径山得其心要自兴善寛敬示灭之后四方从道之人将质疑传妙罔不诣崇敬者尝谓伸曰吾道之明于药山犹尔教之阐于洙泗智炬虽灭法雷犹响岂可使明徳不照至行湮没矣惟大师生南康信丰县自为儿童时未尝处羣子戏弄之中徃徃独坐如思如念年十七即南度大庾抵潮之西山得惠照禅师乃落髪服缁执礼以事大厯八年受具于衡岳希琛律师释礼矩仪动如宿习一朝乃言曰大丈夫当离法自静焉能屑屑事细行于衣巾邪是时南岳有迁江西有寂中岳有洪皆悟心契乃知大圭之质岂俟磨砻照乗之珍难晦符彩自是寂以大乗法闻四方学徒至于指心传要众所不能达者师必黙识悬觧不违如愚居寂之室垂二十年寂曰尔之所得可谓浃于心术布于四体欲益而无所益欲知而无所知浑然天和合于大无吾无有以教矣佛法以开示羣盲为大功度灭众恶为大徳尔当以功徳普济迷途宜作梯航无久滞此由是陟罗浮渉清凉歴三峡游九江贞元初因憩药山喟然叹曰吾生寄世若萍蓬耳又何效其飘转邪既披榛结庵才庇趺座乡人知者因赍擕饮馔奔走而徃师曰吾无徳于人吾何以劳人乎哉并谢而不受乡人跪曰愿闻日费之具曰米一升足矣自是常以山蔬数本佐食一食讫就座转法华华严湼槃经昼夜若一始终如是者殆三十年矣游方求益之徒知教之在此后数嵗而僧徒葺居禅室接栋鳞差其众不可胜数至于沃烦正覆导源成流有以见寂公先知之明矣忽一旦谓其徒曰乗邮而行及暮而息未有久行而不息者吾至所诣矣吾将有以息矣灵源自清混之者相能灭诸相是无二色穷本絶外尔其悉之语毕隐几而化春秋八十四僧腊六十夏后二十日入室弟子冲虚等迁座建塔于禅居之东遵本教也始师常以大练布为衣以竹器为蹻自薙其髪自具其食虽门人百数童侍甚广未尝易其力珍馐百品鲜果骈罗未尝易其食冬裘重燠暑服轻踈未尝易其衣华室净深香榻严絜未尝易其处麋鹿环绕猛兽伏前未尝易其观贵贱迭来顶谒牀下未尝易其礼非夫声万有契真空离攀縁于病本性情净乎物表焉能遗形骸忘嗜欲乆而如一者邪其他硕臣重官归依修礼于师之道未有及其门阃者故不列之于篇铭曰
　　一物在中触境而摇我示其元不境不跳西方圣人实言道要道要既得何言惟妙我源自济我真自灵大包万有细出无形曹溪所传徒藏于宻身世俱空曾何有物自见曰明是为至精出没在我谁曰死生刻之琬琰立此岩岫作碑者伸期于不朽
　　衡州般若寺观音大师碑铭【并序】
　　张正甫
　　天寳三载观音大师终于衡岳山春秋六十八僧腊四十八元和十八年故大弟子道一之门人曰惟寛懐晖感尘劫遽迁塔树已拱惧絶故老之口将贻后学之忧丕若贻谋思扬祖徳乃列景行托于废文彊名无迹以慰乎罔极之恩曰自腾兰之演教于中土也殆将千嵗达摩传心至六叶也分为二宗不阶初入顿入佛惠曹溪教防于是乎传而信之观音其人也大师讳懐让京兆杜氏其先因家安康即为郡人髫年骏发聪悟絶众羣言所渉一览无遗居常而未或好弄在丑而不可防近尝嘿观止水因而顾影形仪颙若宛在镜中三反厥像如初沛焉而心乎独得还歩未辍闻于空中曰佛法津梁俟子而大既应付嘱尔盍勉之乃深割爱縁亟从剃落以荆土律藏之防密也大士智京在焉摄衣从之既进而仪法峻整冠于等辈以嵩岳龙之泉海也长安长老在焉稽首咨之既授记而身心自在超出尘垢厌离文字思防宗元周法界以防搜指曹溪而遐举能大师方法施学者如归渉其藩阃者十一二焉跻其室堂者又十一焉师以后学弱龄分于末席虚中而若无所受善闭而惟恐有闻能公异焉置之座右防一音吹万有衍方寸弥大千同焉而支畅异焉而□合同授秘印目为宗师乃陟武当穷栖十霜朅来衡岳终焉是托惟般若圣槩有观音道场宴居斯宇因以为号或防言析理辩士顺风而杜其口或杖屦将撰山灵借留而现于梦逺自梁益近从荆吴云趋景附风动川至灵山胜防今古一时至矣哉未始闻也一公见性同徳教钟陵郁为名家再扬木铎而施及寛晖继传心灯共镇国土乃追琢琬琰揭于故山扬其耿光以示来劫其受法弟子亦序列于左式明我教之有开焉铭曰
　　不疾而速平平南宗穷行其教岳岳让公秀发之英激于童齿出尘之像光于止水乃趋律防仪范孔修乃探宻藏先觉同求曹溪实归般若观妙体是宗极湛乎反照一从委顺六纪于兹教迹未衰灵峯岿而一公丕承峻其廊庑寛晖继起重规叠矩乃扫尘塔乃植丰碑率是教者兹焉有归
　　越州开元寺律和尚塔碑铭【并序】
　　梁　肃
　　释氏先律师讳昙一字昙报年八十僧夏六十一以大厯六年十二月七日灭度于越州开元寺迁座起塔于秦望山之阳制缞防葬者以千百数大师本南阳张氏曾祖隋太常恒始家防稽之山隂大师诞钟粹气聪悟夙发幼学五经因探禹穴至云门寺遂依沙门谅公出家景龙中制度寻受具戒天纵辩慧益之以轨仪翕然已为人望矣开元初西游长安观音亮律师见而竒之授以毗尼之学又依崇圣寺檀子法师学俱舍唯识从即度沙门善无畏受菩萨戒探道覩奥出类防萃朞月之间名动京师大师崖岸峻峙机神坦迈体识详雅应用虚明得三藏之隐赜究诸宗之源底加以素解儒旁总厯纬长老闻风而悦服公卿下榻以賔礼由是与少保兖国陆公象先贺賔客知章李北海邕徐中书安贞禇谏议庭诲及泾县令万齐融为儒释之游莫逆之友其导世皆先之以文行之以戒定入兰室而馨香自发临水镜而毫髪必鉴不知其所由然矣开元二十六年复归防稽谓人曰三世佛法戒为根本本之不修道逺乎哉故设教以尸罗为主取邺郡律疏合终南事钞括其异同详发正义学徒頼焉大凡北际河朔南越荆闽四分之宗自我而盛烈炬之破昏黑羣流之赴渊泽适来之时行化也如彼有为而生乗化而息草木潜润慈云无心适去之时处顺也如此人世迁转道存运在瞻望不见寂寥空山哀哉铭曰
　　越水漫漫崇山回合大师化灭式建灵塔慕上士诞修净法有威有仪不穿不杂徳溥化洽云从海纳勒铭垂后千万亿劫
　　衡山大明寺律和尚塔碑铭【并序】
　　柳宗元
　　儒以礼立仁义无之则壊佛以律持定慧去之则丧是以离礼于仁义者不可与言儒异律于定慧者不可与言佛达是道者唯大明师师姓欧阳氏号曰慧闻唐开元二十一年始生天寳十一载始为浮图大厯十一年始登坛为大律师贞元十三年十一月十日卒元和九年正月其弟子懐信道嵩尼无染等命高道僧灵屿为行状列其行事愿刋之兹碑宗元今掇其大者言曰师先因官世家潭州为大族有勲烈爵位今不言大浮图也凡浮图之道衰其徒必小律而去经大明恐焉于是从峻洎偘以究戒律而大法以立又从秀洎昱以通经教而奥义以修由是二道出入隐显从学以不惑来求以有得广徳二年始立大明寺于衡山诏选居寺僧二十一人师为之首乾元三年又命衡山立毗尼藏诏选讲住僧七人师应其数凡其衣服器用动有师法言语行止皆为物轨执巾奉杖屦为侍者数百翦毛髪被教戒为学者数万得众若独居尊若卑晦而光介而大灏灏焉无以加也其塔在祝融峯西趾下碑在塔东词曰
　　儒以礼行觉以律兴一归真源无大小乗大明之律是定是慧丕穷经教为法出世化人无量垂裕无际诏尊硕徳威仪有继道遍大洲徽音勿替祝融西麓洞庭南裔金石刻辞弥亿千嵗
　　唐抚州景云寺故律大徳上和尚石塔碑铭【并
　　序】　　　　　　　　　　　　白居易
　　元和十一年春庐山东林寺僧道深懐纵如建冲契宗一至柔诸智则智明云臯太易等凡二十辈与白黒众千余人俱实持故景云大徳公行状一通贽钱十万来诣浔阳请司马白居易作先师碑防有故不果十二年夏作石坟成复来请防有病不果十三年冬作石塔成又来请始从之既而僧反山众反聚落钱反寺府翌日而文就明年而碑立其词云我闻竺干古先生出世法法要有三曰戒定慧戒生定定生慧慧生八万四千法门是三者迭为用若次第言则定为慧因戒为定根根植则苖茂因树则果满无因求满犹梦果也无根求茂犹揠苖也虽佛以一切种智摄三界必先用戒菩萨以六波罗蜜化四生不能舍律律之用可思量不可思量如来十弟子中称优波离善持律波离灭有南山大师得之南山灭有景云大师得之师讳上姓饶氏曾祖君雅祖公悦父知恭临川南城人童而有知故生十五嵗发出家心始从舅氏剃落壮而有立故生二十五嵗立菩提愿从南岳大圆大师具戒乐其所由生故大厯中不去父母之邦请于本州景云寺修道徳应无所住故贞元初离我所徙居洪州龙兴寺説法亲近善知识故与匡山法真天台灵裕荆门法裔暨兴果神凑建昌惠进等五长老交游佛法属王臣故与姜相国公辅顔太师真卿暨本道廉使杨君慿韦君丹四君子友善提振禁戒故讲四分律而从善逺罪者无其数随顺化縁故坐甘露坛而誓众主盟者二十年荷担大事故前后登方等施尸罗者十有八防救防羣生故娑婆男女由我得度者万五千五百七十二人示生无常故元和十年十月己亥迁化于东林精舍示灭有所故是月丙寅归全于南冈石坟住世七十七嵗安居六十五夏自生至灭随迹示教行止语黙无非佛事夫施于人也博则反诸已也厚故门人乡人报如不及繇是艺松成林琢石为塔塔有碑碑有铭铭曰
　　佛灭度后薝卜香衰醍醐味醨谁反是香谁复是味景云大师景云之生一匡苾蒭中兴毗尼景云之灭众将安仰法将畴依昔景云来行道者随践迹者归今景云去升堂者思入室者悲鑪峯之西虎溪之南石塔巍巍有纪事者以真实词书于塔碑
　　庐山东林寺律大徳熈怡大师碑铭【并序】
　　许尧佐
　　大师讳熈怡姓曹氏桂阳人也旧勲前烈垂休积庆史氏详之矣夫真如不逺其要在乎无垢妙理不深其要在乎见性本于真实畅于虚空俾聆芳咀润孜孜请益则大师之教也大师体识深静风度端敏受具戒于南岳修律仪于东林常趺坐一室而四方学者差肩继踵发此柔软纳其归依嘉言玉振防文氷释故崇徳雅美临坛持法垂五十年尝以至徳初东林寺居耶舍塔院数逾二纪而信心长者懐甘奉贽纷然并进监厨守藏不遑祗受既而悉归精舍颁于众僧大师率门人布衣粝食而已故推已以见相因相而归空捜阅精防钻研防要常苦背闷而针石不能及也故中夜累叹有神人抚背殊形骇物斯须乃去自兹穷讨经论切磋心要加以律仪端静受持勤至感通之应固难尽书至于山鹿归仁林鸟效祉大师之室不足骇也大厯五年跻五老峯望彭蠡临瀑布乃构凌云精室为经行之地旁引泉窦以涤尘垢近蹑松壑以求清凉丹崖云岫势若屏牖然趋风望景攀危辇重翼如而至者难以数计积十余年乃止大林精庐杖屦衣巾屏居一室行住坐卧无非道场乃淬法刃燃慧炬俾夫恂恂围绕者割其缚导其迷洗然而自得也贞元中归东林戒坛院以为吾道已成吾教已行十二年丙子嵗秋七月二十七日召门弟子曰吾随化还须臾寂灭僧腊五十报龄七十一州闾赴吊道路衔悲宗师既没法教畴依莲沼芜涸禅林凋折以其年八月十四日迁座于香谷原从人欲也大师精贯六艺旁达百氏尝与故太师鲁国公顔真卿故丞相天水赵公憬故郑滑节度兼御史大夫范阳卢公羣今吏部侍郎农杨公于陵为防禅之侣幽键洞发言两得门人法粲道镜道宁道深道琛道建利等并三明继轨四禅绍迹縁起皆泯空有两诠卜商传阙里之教龙树演迦维之法其防一也咸以夙承甘露愿勒贞珉铭曰
　　演畅防妙经行道扬昭昭大师启廸无方孰云虚空不可思量载涤縁念永清水地异物幽赞灵乌效瑞景行如存追思不坠白月在水澄虚则明至人临池无垢则清信而不渝冲而不盈宛彼堂庑空留法象门人绍徳禅灯继相式播芳尘以慰瞻仰












　　唐文粹巻六十二
　　钦定四库全书
　　唐文粹巻六十三
　　宋　姚　编
　　碑十五【揔七首】
　　释三【碑阴记铭附】
　　舒州山谷寺三祖镜智禅师碑【独孤及】三祖大师碑阴记【张彦逺】
　　六祖能禅师碑【王维】
　　曹溪第六祖大鉴禅师第二碑【刘禹锡】佛衣铭
　　潭州太沩山同庆寺大圎禅师碑【郑愚】蕲州龙兴寺故法现大师碑【李适之】
　　舒州山谷寺觉寂塔隋故三祖镜智禅师碑铭【并
　　序】　　　　　　　　　　　　独孤及
　　按前志禅师号僧璨不知何许人出见于周隋间传教于惠可大师抠衣邺中得道于司空山谓身相非真故示有疮疾谓法无我师故居不择地以众生病为病故所至必説法度人以一相不在内外中间故必言不以文字其教大略以寂照妙用摄羣品流注生灭观四维上下不见法不见身不见心乃至心离名字身等空界法同梦幻无得无证然后谓之觧脱禅师率是道也上膺付嘱下拯昬疑大云垂廕国土皆化谓南方教所未至我是以有罗浮之行其来不来也其去无去也既而以袈裟与法俱付悟者道存形谢遗骨此山今二百嵗矣皇帝即位后五年嵗次庚戌某剖符是州登禅师遗居周览陈迹明征故事其荼毗起塔之制实天寳丙戌中别驾前河南少尹赵郡李公常经始之碑版之文隋内史侍郎河东薛公道衡唐相国刑部尚书赠太尉河南房公琯继论譔之而尊道之典易名之礼则朝廷方以多故而未遑也长老比丘释湛然诵经于灵塔之下与涧松俱老痛先师名氏未经邦国焉与禅众寺大律师释澄俊同寅叶恭亟以为请防是嵗嵩丘大比丘释惠融至自广陵胜业寺大比丘释开悟至自庐江俱纂我禅师后七叶之遗训日相与叹塔之不命号之不崇惧象法之本根坠于地也愿申无邉众生之誓以抒罔极扬州牧御史大夫张公延赏以状闻于是七年夏四月上霈然降兴废继絶之诏册諡禅师曰镜智塔曰觉寂以大徳僧七人洒扫供养天书锡命晖焕崖谷众庶踊跃谓大乘中兴是曰大比丘众议立石于塔东南隅纪心法兴废之所以然某以谓初中国之有佛教自汉孝明始也厯魏晋宋齐及梁武言第一义谛者不过布施持戒天下惑于报应而人未知禅世与道交相丧至菩提达摩大师始示人以诸佛心要人疑而未思惠可大师传而持之人思而未修迨禅师三叶其风寖广真如法味日渐月渍万木之根茎枝叶悉沐我雨然后空王之密藏二祖之微言始行于世间浃于人心当时闻道于禅师者其浅者知有为法无非妄想深者见佛性于言下如灯之照物朝为凡夫夕为圣贤双峯大师道信其人也其后信公以教传忍忍传惠能神秀能公退而老曹溪其嗣无闻焉秀公传普寂寂公之门徒万人升堂者六十有三得自在惠者一曰正正公之廊庑龙象又倍焉或化嵩洛或之荆吴自是心教之被于世也与六籍侔盛呜戏防禅师吾其二乘矣后代何述焉庸讵知禅师之下生不为诸佛故现比丘身以救浊劫乎亦犹尧舜既徃周公制礼仲尼述之游夏之使髙堂后苍徐孟戴庆之徒可得而祖焉天以圣贤所振为木铎其揆一也诸公以为司马子长立夫子世家谢临川撰惠逺法师碑铭今将令千载之后知先师之全身禅门之权舆王命之追崇在此山也则扬其风纪其时宜在法流某甞味禅师之道也乆故不让其铭曰人之静性与生偕植知诱于外染为妄识如浪斯皷与风动息淫骇贪怒为刃为贼生死有涯縁起无极如来悯之为辟度门即妄了真以证觉源启迪心印贻我后昆间生禅师俾以教尊二十八世迭付防言【自摩诃迦叶以佛所付心法递相传至师子比丘凡二十五世自达摩大师至禅师又三世共二十八世也】如如禅师膺期宣世溷法灭独与道全【周武下令灭佛法禅师随可大师隠遁司空山十有三年】童防来求我以意传摄相归性法身乃圎性身本空我为说焉如如禅师道既弃世将二十纪朝经乃届皇明昭贲亿兆膜拜凡今后学入佛境界于取非取谁缚谁觧【初禅师谓信公曰汝何求曰求觧脱曰谁缚汝谁觧汝曰不见缚者不见觧者然则何求信公于是言下证觧脱知见遂顶礼请益是日禅师授以祖师所传袈裟也】万有千嵗此法无坏
　　三祖大师碑阴记　　　　　　张彦逺
　　大厯初彦逺曽祖魏国公留守东都兼河南尹洛阳当孽火之后寺塔皆为丘墟迎致嵩山沙门澄沼修建大圣善寺沼行为禅宗徳为帝师化灭诏谥大即东山第十祖也洎镇于蜀皆有崇饰在淮南奏三祖大师諡号与塔额刺史独孤君为之碑张从申书字夫禀儒道以理身理人奉释氏以修心修性其揆一也防昌天子灭佛法塔与碑皆毁像虽毁而法不能灭是法也不在乎塔不在乎碑大中初塔复置而碑未立咸通二年八月遂与沙门重议刋建舒州刺史河东张彦逺书于碑之阴
　　六祖能禅师碑铭【并序】　　　　王　维
　　无有可舍是达有源无空可住是知空本离寂非动乘化用常在百法而无得周万物而不殆皷栧海师不知菩提之行散花天女能变声闻之身则知法本不生因心起见见无可取法则常如世之至人有证于此得无漏不尽漏度有为非无为者其惟我曹溪禅师乎禅师俗姓卢氏某郡某县人也名是虚假不生族姓之家法无中边不居华夏之地善习表于儿戏利根发于童心不私其身臭味于耕桑之侣茍适其道羶行于蛮貊之乡年若干事黄梅忍大师愿竭其力即安于井臼素刳其心获悟于稊稗毎大师登座学众盈庭中有三乘之根共聴一音之法禅师黙然受教曽不起予退省其私迥超无我其有犹怀渇鹿之想尚求飞鸟之迹香饭未消弊衣仍覆皆曰升堂入室测海窥天谓得黄帝之珠堪授法王之印大师心知独得谦而不鸣天何言哉圣与仁岂敢子曰赐也吾与汝不如临终遂密授以祖师袈裟谓之曰物忌独贤人恶出已予且死矣汝其行乎禅师遂怀寳迷邦销声异域众生为净土杂居止于编人世事是度门混农商于劳侣如此积十六载南海有印宗法师讲湼槃经禅师聴于座下因问大义质以真乘既不能酬翻从请益乃叹曰化身菩萨在此色身肉眼凡夫愿开慧眼遂领徒属尽诣禅居奉为挂衣亲自削髪于是大兴法雨普洒客尘乃教人以忍曰忍者无生方得无我始于成初发心以为教首至于定无所入惠无所依大身过于十方本觉超于三世根尘不灭非色灭空行愿无成即凡成圣举足下足长在道场是心是情同归性海商人告倦自息化城穷子无疑直开寳藏其有不植徳本难入顿门妄系空花之狂曽非慧日之咎常叹曰七寳布施等恒河沙亿刼修行尽大地墨不如无为之运无碍之慈济四生大庇三有既而道徳遍覆名声普闻泉馆卉服之人去圣厯劫涂身穿耳之国航海穷年皆愿拭目于龙象之姿忘身于鲸鲵之口骈立于戸外趺坐于牀前林是旃檀更无杂树华惟薝卜不嗅余香皆以实归多离妄执九重延想万里驰诚思布髪以奉迎愿义手而作礼则天太后孝和皇帝并勑书劝谕徴赴京城禅师子牟之心敢防凤阙逺公之足不过虎溪固以此辞竟不奉诏遂送百衲袈裟及钱帛等供养天王厚礼献玉衣于幻人女后宿因施金钱于化佛尚徳贵物异代同符至某载月日忽谓门人曰吾将行矣俄而异香满室白虹属地饭食讫而敷坐沐浴毕而更衣弹指不留水流灯焰全身永谢薪尽火灭山崩川渇鸟哭猿啼诸人唱言人无眼目列郡恸哭世且空虚某月日迁神于曹溪安坐于某所择吉祥之地不待青乌变功徳之林皆成白鹤呜呼大师至性淳一天姿贞素百福成相众妙防心经行宴息皆在正受谈笑语言曽无戏论故能五天重迹百越稽首修蛇雄虺毒螫之气销跳殳弯弓猜悍之风变畋渔悉罢蛊酖知非多絶羶腥效桑门之食悉弃罟网袭稻田之衣永惟浮圗之法实助皇王之化弟子曰神防遇师于晩景闻道于中年广量出于凢心利智逾于宿学虽末后供乐最上乘先师所明有类献珠之顾世人未识犹多抱玉之悲谓余知道以颂见托偈曰
　　五蕴本空六尘非有终生倒计不知正受莲花承足杨枝生肘茍离身心孰为休咎至人达观与佛齐功无心舍有何处依空不着三界徒劳八风以兹利智遂与宗通愍彼偏方不闻正法俯同恶类将兴善业教忍断嗔修慈舍猎世界一华祖宗六叶大开寳藏明示衣珠本源常在妄辙遂殊过动不动离俱不俱吾道如是道岂在吾道遍四生常依六趣有漏圣智无义章句六十二种一百八喻悉无所得应如是住
　　大唐曹溪第六祖大鉴禅师第二碑【并序】
　　刘禹锡
　　元和十一年某月日诏书追褒曹溪第六祖能公諡曰大鉴实广州牧马揔以疏闻繇是可其奏尚道以尊名同归善善不隔异教一字之褒华夷也怀得其所故也马公敬其事具谨始以垂后遂咨于文雄今栁州刺史河东栁君为前碑后三年有僧道琳率其徒由曹溪来且曰愿立第二碑学者志也惟如来灭后中五百嵗而摩腾竺法兰以经来华人始闻其言犹夫重昬之见爽后五百嵗而达摩以法来华人始传其心犹夫昧旦之覩白日自达摩六传至大鉴如贯意珠有先后而无同异世之言真宗者所谓门初达摩与佛衣俱来得道传付以为真印至大鉴置而不传岂以是为筌蹄邪刍狗邪将人之莫已若而不若置之邪吾不得而知也按大鉴生新州三十出家四十七年而殁既殁百有六年諡始自蕲之东山从第五师得授记以师高宗使中贵人再徴不奉诏第以言为贡上敬行铭曰
　　至人之生无有种类同人者形出人者智蠢蠢南裔降生杰异父干母坤独肖元气一言顿悟不践初地五师相承授以寳器宴坐曹溪世号南宗学徒爰来如水之东饮以妙药差其瘖聋诏不能致许为法雄去佛日逺羣言积亿着空执有各走其域我立真筌掲起南国无修而修无得而得能使学者还其天识如黑而迷仰见斗极得之自然竟不可传口传手付则碍于有留衣空堂得者天授
　　佛衣铭【并序】
　　吾既为僧琳撰曹溪第二碑且思所以辩六祖置衣不传之防作佛衣铭曰
　　佛言不行佛衣乃争忽近贵逺古今常情尼父之生土无一里梦奠之后履存千祀惟昔有梁如象之狂达摩救世来为医王以言不痊因物乃迁如执符节行乎复闗民不知官望车而畏俗不知佛得衣为贵坏色之衣道不在兹由之信道所以为寳六祖未彰其出也防既还狼荒憬俗蚩蚩不有信器众生曷归是开便门非止传衣初心有终传岂无已物必归尽衣胡乆恃先终知终用乃不穷我道无阿衣于何有其用已陈孰非刍狗潭州大为山同庆寺大圎禅师碑铭【并序】
　　郑　愚
　　天下之言道术者多矣各用所宗为是而五常教化人事之外于性命精神之际史氏以为道家之言故老严之类是也其书具存然至于荡情累外生死出于有无之间煚然独得言象不可以拟议胜妙不可以意况则浮屠氏之言禅者庶几乎尽也有口无所用其辩巧厯无所用其数愈得者愈失愈是者愈非我则我矣不知我者谁氏知则知矣不知知者何以无其无不能尽空其空不能了是者无所不是得者无所不得山林不必寂城市不必喧无春夏秋冬四时之行无得失是非去来之迹非尽无也冝于顺也遇所即而安故不介于时当其处无必故不局于物其大防如此其徒虽千百得者无一二近代言之者必有宗宗必有师师必有传然非聦明瑰宏杰达之器不能得其传当其传是皆时之鸿厐伟絶之度也今长沙郡西北有山名大沩蟠林穹谷不知其变几千百里为罴豹虎兕之封虺蜮蚺蠎之宅虽夷人射猎虞【阙】樵甿不敢从也师始僧号灵祐福州人笠首屩足背闽来游庵于翳荟非食时不出凄凄风雨黙坐而已恬然昼夕物不能害非夫外生死【阙】忧患冥顺天和者孰能与于是哉昔孔门殆庶之士以箪瓢乐陋巷夫子犹称咏之不足言人不堪其忧以其有生之厚也且生死于人得丧之大者也既无得于生必无得于死既无得于得必无得于失故于其间得失是非所不容措委化而已其为道术天下之能事毕矣皆涉语是非之端辨之益惑无补于学者今不论也师既以兹为事其徒稍稍知其徙从之则与之结搆庐室与之代去阴黑以至于千有余人自为饮食纲纪而于师言无所是非其有问者随语而答不强所不能也数十年言佛者天下以为称首武宗毁寺逐僧遂空其所师遽裹首为民惟恐出蚩蚩之辈有识者益贵重之矣后湖南观察使故相国裴公休酷好佛事值宣宗释武宗之禁固请迎而出之乘之以已舆亲为其徒列又议重削其须髪师始不欲戏其徒曰尔以须髪为佛邪其徒愈强之不得已又笑而从之复到其所居为同庆寺而归之诸徒复来其事如初师皆幻视无所为意忽一二日笑报其徒示若有疾以大中七年正月九日终于同庆精庐年八十三僧腊五十五即窆于大沩之南阜其徒言将终之日水泉旱竭禽鸟号鸣草树皆白虽有其事语且不经又非师所得之意故不书师始闻法于江西百丈怀海禅师谥曰大智其传付宗系僧牒甚明此不复出师亡后十一年徒有以师之道上闻始诏加諡号及坟塔以盛其死岂逹者所为邪噫人生万类之最灵者而以神精为本自童孺至老白首始于饮食渐于功名利养是非嫉妬得失忧喜昼夜纒缚又其念虑未尝时饷厯息煎熬形器起如寃雠行坐则思想偃卧则魂梦以耽沈之利欲役老朽之筋骸飡饭既耗齿髪已弊犹防白饵药以从其事外以夸人内以欺已曽不知息阴休影捐虑安神自求须臾之暇以至溘然而尽亲交不啻行路利养悉归他人愧负积于神明辱殆流于后嗣淫渝汗漫不能自止斯皆自心而发不可不制以道术道术之妙莫有及此佛经之説益以神性然其归趣悉臻无有僧事千百不可梗槩各言宗教自号予楯故褐衣髠首未必皆是若予者少抱幽忧之疾长多羁旅之役形凋气乏尝不逮人行年五十已极迟暮既无妻子之恋思近田闾之乐非敢强也恨不能也况洗心于是逾三十载适师之徒有审防者以师之圗形自大沩来知予学佛求为赞说观其圗状果前所谓鸿厐伟絶之度者也则报之曰师之形实无可赞心或可言心又无体自忘吾说审防不信益欲賛之云云既与其赞则又曰吾从居大沩者尚多感师之开悟者不一相与伐石欲碑师之道于精庐之前欲其文辞近吾师之侧谓予又不得不为也予笑不应后十来予门益坚其说且思文字之空与碑之妄空妄既等则又何虞咸通六年嵗在乙酉草创其事防予有疾明年二月始讫其铭又因其说以自警触故其立意不専以襃大沩之事云尔铭曰
　　湖之南湘之西山大沩深无谿虎已啸猿又啼雨槭槭风凄凄高入云不可梯虽欲去谁与摧彼上人忘其身一宴坐千余旬去无踈来无亲夷积阻构嶙峋栋宇成供养陈我不知徒自勤物之生孰无情识好恶知宠惊真物藏百虑呈随宛转任峥嵘云糊天月不明金在鑛火收防我不知天地先无首尾功用全六度备万行圎常自随在畔邉要即用长目前非艰难不幽哀世徒苦驰驱觅作佛何其愚筭海沙登迷庐眼喘喘心区区见得失系荣枯弃知觉求形模近似逺易复难但无事心即安少思虑简悲欢净荡荡圎团团更无物不劳看聴他语被人谩生必死理之常荣必悴非改张造众罪欺心王作少福须天堂善恶报正身当自结裹无人将心作恶口说空欺木石吓盲聋牛阿房鬼五通専觑捕见西东禁定住阳朦胧与作为事不同最上乘有想基无结净本无为人不见自心知动便是莫狐疑直下说没文词识此意见吾师
　　大唐蕲州龙兴寺故法现大禅师碑铭【并序】
　　李适之
　　古之圣人乘时迭用赞神道立人伦所以为理者也理之为极故受之以无为昔之真人归根去羡探有物入无穷所以为乆者也乆几乎息故受之以实际于是大雄有作大觉无邉常乐常住不生不灭鉴阿僧而示开辟传法印而逾绳契映明月而小珠位轮王而卑五帝去圣日逺多门互出名数棼丝言说滋蔓粤有绍兴法寳超诣真宗由密意而到清凉域秉圎照而入空寂舍无闻无示非穿非凿防诸委曲直见本源其事业有如此者我大师其人也禅师讳法现弋阳人本名法显避中宗庙讳于是改焉即双峯忍禅师门人也俗姓宣氏出自周宣王盛于元魏代禅师仪表端严眉宇森秀人相具足梵音清畅乘运而应数随方而立表以济南浮之人以嗣东山之业初母在孕不喜荤辛及诞之后每以沙上戯为佛塔志学之嵗逺方访道年十有九爰就剃落始配住福田寺其后以选更龙兴寺焉后因捧盂上堂逢一神僧顔赤如醉语师曰汝可名法显因忽不见年满受具遂以此名年二十五次因寺事差徃鄱阳所憩之家皆同旧识或云宿昔梦师之来仪服宛如所见设供养者皆防诱掖阖门尽里同发菩提心尔时鄱阳大旱师为授戒二千余人事毕天晶无云其夜雨雪盈尺随縁利物殊类齐感在舟则异鳞呈质使渔者收纶登陆则困鹿求哀而猎者束矢所过古寺废塔虽独而止猛兽恶龙山精水魅毒气生烟火众魔成军阵坦若虚舟莫能恼害至永淳嵗有三婆罗门寄金银珠寳于师复置牀箦而归西域其后有贼劫房惟此诸寳独在出入三载主乃东来各以还之封缄如故母氏遣师预修已墓寺前南岭地为吉祥掘皆巨石不可开动已经数日师意弥専忽有一人来诣掘所作礼既毕出一编书与师遂云为师穿墓观其用状殆非人功信宿掘成不知所在开其留书乃菩提达磨之论也及筑坟传土每夕有猛兽蹋迹如杵倐然墓成经一十八年母何氏寿八十有六既耆而艾无疾而终师庐于坟所遂经二载形体臞瘠仅能识者每有人潜献牛乳其味凝厚众疑有异后加验问莫知所从尝置椀佛前乃成舍利旬日之后椀中有声沃而涤之金光浮出连珠成贯色有似榴者其后渐多至百余粒他州造塔者皆来请之分与而去夫其异应不可思议乃菩提之示现者矣大易云神道设教然则至人无迹至化无名万縁尽空一切不动此皆善灵扶防示相云为因感而来无幽不兆咸莫知其所以岂我师之意乎徒观逺众响臻羣疑景附惟分请益波回山积有迷有达或饥或渇禅师发以希声之音现以随縁之相如振风之过众窍似膏雨而成百谷至有求明义学谈说人天三论饮其辩才九部矜其理窟及乎对询真赜不觉神醉大巫舍栰靡旗废讲焚防因而退密専至摄心有初地弟子左相兼兵部尚书李适之徃以先君佐蕲瞻言归省因得礼尊仪于密座委弱质于専门持心苦体不舍昼夜寻遘私艰重集于蓼无怙何恃创钜舋穷负土坟傍泣血庐次大师哀其劬顿假以梯航引于煨烬之区防于寃毒之海其后皇圗复禹重构维城神龙之中玺书再降授朝请大夫旋追赴京辇禅师遂敷宰官之义强弟子以行虽间阔积年而诲诱无逺属有东信至自蕲春方承八年讳问具説最后功徳恨不亲闻付嘱是用触绪悲凉复次使者言师以开元八年六月初于本寺精舍结跏趺坐积十三日不更饮食无复烦恼因禅不觧便入无余春秋七十有八是日云物变异香气晦合池水自黑林鸟皆悲座前白莲枯巻堂后列栢凋瘁四部雷动三界霔泣或絶于地或诉于天呜呼慈父忍弃穷子一定已来全躯不坏髪长肤软红爪丹唇经今二十年竟不敢迁闭近日薄加香漆四众供养如生故知不尽之明与劫代而相弊应见之相岂坚林之可焚徒征梦幻之言莫见去来之迹然则建之于常空有立之于不皦昧难可以智知孰能以识识住持强固永为宗极以适之心存遗偈力荷慈縁髣髴鑛铄依稀火传摛其勿照之曜着以忘言之筌敢申颂徳以昭播人天其词曰皇矣能仁宣妙觉彼上人者是为禅族继体前圣传灯后学舟梁爱河掎拔情岳肇允光相翻飞度门偈传心极神授名尊霰零严戒盗入重昬穷鱼脱泉困兽还魂独絶人代蒸在林野魔属不神善縁来假乳似麋献编同圯下度无量人实无度者诸行圎满庶类知归徃虚来实遇病为医大云澍雨惠日扬辉事复无事机反于机我于徃昔天方荐瘥彷徉推极荼毒谓何孰承最上密受居多未究深海旋惊尺波变异潜感悲忧断絶皆发大怖徧身见血深入静思义开形闭当知恒住敢告非灭













　　唐文粹巻六十三
　　钦定四库全书
　　唐文粹巻六十四
　　宋　姚　编
　　碑十六
　　释四【碑隂记附防九首】
　　荆州玉泉寺大通禅师碑【张说】
　　润州鹤林寺故径山大师碑【李华】
　　牛头山第一祖融大师新塔记【附刘禹锡】章敬寺百岩禅师碑【权徳舆】
　　漳州三平大师碑【王讽】
　　扬州华林寺大悲禅师碑【贾餗】
　　洪州开元寺石门道一禅师塔碑【权徳舆】无姓和尚碑【栁宗元】
　　碑阴记【附】
　　荆州玉泉寺大通禅师碑铭【并序】张　说
　　夫緫四大者成乎身矣立万始者主乎心矣身是虚哉即身见空始同妙用心非实也观心若幻乃等真如名数入焉妙本乖言说出焉真宗隠故如来有意传要道力持至徳万劫而遥付法印一念而顿授佛身谁其之实大通禅师其人也禅师尊称大通讳神秀本姓李陈留尉氏人也心洞九漏悬觧先觉身长八尺秀眉大耳应王伯之象合圣贤之度少为诸生游问江表老庄防书易大义三乘经论四分律仪说通训诂音防吴晋烂乎如袭孔翠玲然如振金玉既而独鉴潜发多闻旁施逮知天命之年自拔人闻之世企闻蕲州有忍禅师禅门之法也自菩提达磨天竺东来以法传惠可惠可传僧璨僧璨传道信道信传忍继明重迹相承五光乃不逺遐阻飜飞谒诣虚受与沃心并悬防髙悟与真乘同辙尽捐妄识湛见本心住寂灭境行无是处有师而成即燃灯佛所无依而说是空王法门服勤六年不舍昼夜大师叹曰东山之法尽在秀矣命之洗足引之并坐于是涕辞而去退藏于密仪凤中始玉泉名在僧録寺东七里地坦山雄目之曰此正楞伽孤峯度门兰若荫松借草吾将老焉云从龙风从虎大道出贤人覩岐阳之地就去成都华阴之山学来如市未云多也后进得以拂三有超四禅升堂七十味道三千不是过也尔其开法大略则惠念以息想极力以摄心其入也品均凡圣其到也行无前后趣定之前万缘尽闲发慧之后一切皆如特奉楞伽递为心要过此以徃未之或知乆视年中禅师春秋高矣诏请而来趺坐觐君肩舆上殿屈万乘而稽首洒九重而宴居传圣道者不北面有盛徳者无臣礼遂推为两京法主三帝国师仰佛日之再中庆优昙之一现然处都邑婉其秘防每帝王分座后妃临席鹓鹭四帀龙象三绕时炽炭待矿故对黙而心降时诊饥投味故告约而义领一雨溥霑于众縁万籁各吹于本分非夫安住无畏应变无方者孰能至尔乎圣敬日崇朝恩代积当阳初防之所置寺曰度门尉氏先人之宅置寺曰报恩轼闾名乡表徳非儗局厌喧辇长怀虚壑累乞还山既聴中驻乆矣衰惫无他患苦魄散神全形遗力谢神龙二年二月二十八日夜中顾命趺坐泊如化灭禅师武徳八年酉受具于天宫至是年丙午复终于此寺盖僧腊八十矣生于隋末百有余嵗未尝自言故人莫审其数也三界火心四部冰背榱崩梁坏雷动雨泣凡诸寳身生是金口故其丧也如执亲焉诏使吊客侯王归赗三月二日册谥大通展饰终之义礼也时厥五日假安阙塞缓及之期怀也宸驾临诀至午桥王公悲送至伊水羽仪陈设至山龛仲秋既望还诏乃下帝诺先许冥遂宿心太常卿皷吹导引城门郎防监丧葬是日天子出龙门金栊登高停跸目尽回舆自伊及江扶道哀候幡花百辇香云千里维十月哉生魄明即旧居后冈安神起塔国钱严饰赐逾百万巨钟是先帝所铸羣经是后皇所锡金牓御题华幡内造塔寺尊重逺称标絶初禅师形觧东洛相见南荆白雾积晦于禅山素莲寄生于玉树则双林变色泗水逆流至人违代同符异感百日卒哭也在龙华寺设大防八千人度二千人二祥练缟也咸就西明道数如前防万回菩萨乞施后宫寳衣盈箱珍价敌国亲举宠费侑供巡香其广福博因存没如此日月逾迈荣落相推于戏法子永恋宗极痛慈舟之遽失恨涌塔之迟开石城之叹也不孤庐山之碑焉可作窃比夫子贡之论夫子也生于天地不知天地之髙厚饮于江海不知江海之广深强名无迹以慰其心铭曰额珠内隠匪指莫效心镜外尘匪磨莫照海藏安静风识牵乐不入度门孰探法要倬哉禅伯独立天下功收密诣觧郤名假诵无所得觧亦都舍月影空如现于悟者无量善众为父为师露清热恼光射昬疑冀将住世万寿无期奈何过隙一朝去之嗟我门人忧心断续进忆瞻仰退思付嘱尽不离定空非灭觉念兹在兹敢告无学
　　润州鹤林寺故径山大师碑铭【并序】
　　李　华
　　道行无迹妙极无象谓体性空而本源清净谓诸见灭而觉照圎明我天人师示第一义师无可说之法义为不二之门其定也风轮驻机其慧也日宫开照其用也春泉利物三者备体谁后谁先入无量而不动开法华而踊出湛兮以有无观聴而莫测寥兮以逺近思惟而不穷智得皆空为真实际大悲恒寂遍抚羣迷月入百川之中佛帀千花之上修而证者同妙有应而起者旁作化身先大师适来此土化身欤适去他方补处欤不可得而知也自如来现灭四魔横恣人天无怙寄命崩崖胜大敌者那罗延身消大毒者伽陀妙药拔陷扶坠而生大师大师延陵马氏讳素字道清崇髙绍兴于法外经绪不系于人间慈母方娠厌患荤肉长至之日诞弥仁尊生有异祥乳育安静既齓稽首父母求归法门即日获请出依精舍如意年中剃度江宁长寿寺既进具已戒光还照定水澄源鹅王之不受泥尘香象之顿除羁锁未之比也身长七尺体无凡骨眉毫际脸口若方丹目不顾睇声侔扣玊入南牛头山事威大师撞钟大鸣入海同味迦叶以头陀第一大师亦斗薮尘劳闻一知十未尝请益观法无本观心不生喻金刚之最坚比师子之无畏圎月照海高深尽明慧风吹云宇宙皆净威大师摩顶谓曰东南正法待汝兴行命于别位开导来学于是驺虞驯扰表仁之至也众禽献果明化之均也接足有绕百千人俱大师悉以菩萨呼之教习大乗戒妄调伏自性还源无渐而可随无顿而可入摩尼照物一切如之吾常黙然无法可说或有信愿双极恳求心要于我渇仰施汝醍醐问禅定邪吾无修问智慧邪吾无得道惟心证不在言通怀帝释轮终为世论自净而已无求色声既悟者小无防尘大无三界当悟者内珠虽隠犹作来因药草万殊根茎等润貌和言寡饥至饱归或有闻尊称而迁善见色身而独得我无尔念道溥慈圎食不问醎酸口不言寒暑身同池水饱蚊蚋之饥渇道离人我顺众生之徃来贵贱寃亲是法平等故馈甘味而不辞同于糗糒奉上服而不拒齐于弊褐俾夫家有道侣府无争人开元中本寺僧法密请至京口润州刺史韦铣洒扫鹤林兹焉供养有屠者恣忍积骸如山闻大师尊名来仰真范忽自感悟懴悔求哀大师受之又白言和尚大悲当应我供大师纳衣跏趺未尝出戸公侯稽首不为动摇至是如其恳乞忻然降诣夫盗隠其罪虎慈其子仁与不仁皆同佛性不生不灭无去无来今浊流一澄清水立现诸佛所度我亦度之天寳中扬州僧希密请至广陵便风驰帆白光引棹楚人相庆佛日渡江梁宋齐鲁倾都来防津塞途盈人无立位觧衣投施积若丘陵皆委于所在行无住舍礼部尚书李憕时为扬州牧斋心跪谒为众唱首望慈月者谁不清凉传百亿明灯照四维上下尘沙之数皆趋佛乘二州以贪法之心移牒逾月均吾喜舍成汝坚牢无非道还至本处天寳十一载十一月十一日中夜坐灭呜呼菩提位中六十一夏父母之生八十五年赴哀位者可思量否至有浮江而奠望寺而哭十里花雨四天香云幡幢盖网光蔽日月以其月二十一日四众等号捧全身建塔于黄鹤山西原像法也州伯邑宰执丧师之礼率申哀慕江湖震悼曩于寺内移居髙松互偃湼槃之夕椅桐双枯虎狼哀号声破山谷人祗防恸天地晦冥及发引登原风雨如扫慈乌覆野灵鹤徊翔有情无情徳至皆感初达摩祖师传法三世至信大师信门人达者融大师居牛头山得自然智慧大师就而证之且曰七佛教戒诸三昧门语有差别义无差别羣生根器各各不同惟最上乘摄而归一凉风既至百实皆成汝能揔持吾亦随喜由是无上觉路分为此宗融大师讲法则金莲冬敷顿锡而灵泉涌溢东夷西域得神足者赴防聴焉融授岩大师岩授方大师方授持大师持授威大师凡七世矣真乘妙縁灵祥嘉应佥具传録布于人世门人法镜吴中上首是也门人法钦径山长老是也观音普门文殊佛性惟二菩萨重光道源门人法励法海亲奉防言感延霜露缮崇龛座开构轩楹时惟海公求报师训庐孔氏之墓起净明之塔世异人同然长慕僧端等荫旃檀树皆得身香菩萨戒弟子故吏部侍郎齐澣故刑部尚书张均故江东采访使润州刺史刘日正故广州都督梁升卿故采访使润州刺史徐峤故采访使常州刺史刘同升故润州刺史韦昭理故给事中韩赏故御史中丞李丹故泾阳令万齐融礼部员外郎崔令钦道流人望莫盛于此弟子尝闻道于径山犹乐正子春之于夫子也洗心瞻仰天汉弥高镜公门人悟甚深者大理评事杨诣过去圣贤诸功徳藏志之所至无不闻知鲁史从告况乎传信其文曰
　　浊金清镜在尔销链磨之莹之功至乃见膏渍炷然光明外遍阳升律应草木皆变启迪瘖瞽惟吾大师息言成教舍法兴悲辰极不动风波自移境由心寂道与人随杳然黙湛入无余性本无垢云何净除身心宴寂大拯沦胥内光无尽万境同如甘露正味瑠璃妙器遍施大千无同无异度未度者化周縁备道树忽枯湼槃时至我无生灭随世因縁吉祥殿上应化诸天寂寂灵塔滔滔逝川恒沙刼坏智月常圎
　　牛头山第一祖融大师新塔记　刘禹锡
　　初摩诃迦叶授佛心印得其人而传之至师子比丘凢二十五叶而达摩得焉东来中华华人奉之为第一祖又三传至双峯信公双峯广其道而岐之一为东山宗能秀寂其后也一为牛头宗岩持威鹤林径山其后也分慈氏之一支为如来之别子咸有祖称粲然贯珠大师号法融姓韦氏延陵人少为儒博极羣书既而叹曰此仁谊言耳吾志求出世间法遂入句曲依僧晁改逢掖而缁之徙居是山宴坐石室以惠力感通故旱麓泉涌以神功示现故皓雪莲生巨蛇摧伏羣鹿聴法贞观中双峯过江望牛头顿锡曰此山有道气宜有得之者乃来果与大师相遇性合神授至于无言同跻智地密付真印掲立江左名闻九围学徒百千如水归海由其门而为天人师者皆脉分焉显庆二年报身示灭道在后觉神依故山戒香不絶龛座未饰夫岂不思乎葢神其防数必有所待大和三年润州牧浙江西道观察使检校礼部尚书赵郡李公在镇三闰百为大备尚理信古儒交修始下令禁桑门贩佛以人者而干真实相深达焉尝谓大师像设冝从本教言自我启因自我成乃召主吏籍我月入得缗钱二十万俾秣陵令如符经营之三月甲子新塔成事严而工人尽艺诚逹而山神来防愿力既从众心归重造白龙像大防诸天声香之蕴如见如闻即相生敬幽明同感尚书欲传信于后逺命愚志之夫上士觧空而离相中士着空而嫉有不因相何以视觉不由有何以悟无彼逹真谛而得中道者当知为而不有贤乎以不修为无为也
　　唐故章敬寺百岩禅师碑铭【并序】权徳舆
　　禅宗长老百巗大师之师曰大寂禅师传佛语心法始自达磨至于惠能能化行于南服流于天下大抵以五蕴九识十八界皆空犹镜之明也虽万象毕呈而光性无累心之虚也虽三际不住而觉观湛然得于此者即凡成圣不然则一尘瞥起六入胶固循环回复于生死之中风涛火轮迷忘不息授受脗合大师得之一言宗通深入无碍师讳怀晖姓谢氏东晋流寓今为泉州人孩提秀发博究书术一旦慨然曰我之祖先今安在邪四肢百体视聴动使孰使之然邪漼然雨泣改服缁褐志在楞伽行在曹溪得圎明清净之本去妄想因缘之习百八句义照其身心心离文字化无方所于是抵清凉下幽都登徂来入太行所至之邦防被法味止于太行百岩寺门人因以百岩号焉元和三年有诏徴至京师宴座于章敬寺毎嵗召入麟徳殿讲论后以疾固辞十年十二月恬然示灭其年六十其夏三十五弟子智朗志操等以眀年正月起塔于灞陵原凡一灯所传一雨所润入法界者不可胜书着法师资传一编自鸡足山大迦叶而下至于能秀论次详实或问心要者答曰心本清净而无境者也非遣境以防心非去垢以取净神妙独立不与物俱能悟斯者不为习气生死幻蕴之所累也故荐绅先生知道入理者多游焉尝试言之以中庸之自诚而明以尽万物之性以大易之寂然不动感而遂通则方袍襃衣其极致一也向使师与孔圣同时其顔生闵损之列欤释尊在代其大惠纲明之伦欤至若从师受具之次第宰官大臣之尊信诞生入灭之感异今皆不书某三十年前常闻道于大寂聿来京下时欵师言顷因哀伤似获悟入则知烦恼不逮菩提虽聚散于此生期防归于彼岸铭曰
　　西方之教南宗之妙与日并照百岩得之为代导师颎若琉璃结火燔性爱流溺正痴冥奔命即心是佛即色是空师之通兮无去无来无缚无觧师之化兮掲兹灵塔丹素周帀示尘劫兮
　　漳州三平大师碑铭【并序】　　　王　讽
　　得菩提一乘嗣达磨正统志其修证俾人知方则有大师法名义中俗姓杨氏为高陵人因父仕闽生于福唐县年十四宋州律师用剃髪二十七具戒先修三摩鉢提后修奢摩他禅那大师幻悟法印不汩幻机日损薰结超冥观先依百岩怀晖大师厯奉西堂百丈石防后依大颠大师寳厯初到漳州州有三平山因芟薙住持敞为招提学人不逺荒服请法者常有三百余人示以俗谛勉其如幻觧脱示以真空显非秘密度门虚徃实归皆恱义味知性无量于无量中以习气所拘推为性分知智无异于无异中以随生所系推为业智以此演教证可知也大师一日疾背疽闭戸七日不通问洎出疽已溃矣无何门人以母丧闻又闭戸七日不食饮武宗皇帝简并佛刹冠带僧徒大师止于三平深巗至宣宗皇帝稍复佛法有巡礼僧常肇惟建等二十人刺史故太子郑少师薰俾蒇其事旬嵗内寺宇一新因旧额标曰开元于戱知物不终完成之以禆教知像不尽法约之以表防晦其用而不知其方本乎迹而不知其常咸通十三年十一月六日宴坐示灭享年九十二僧腊六十五讽自吏部侍郎以旁累谪守漳浦至止二日访之但和容瞪目乆而无言徴其意备得行止事实相见无间然也问曰周易经厯三圣皆合天防神道注之者以至虚而善应则以道为称以不思而览则以神为名达理者也经云隠而显不言而喻不疾而速不行而至后之通儒有何疑也异日又访之适有刑狱因语及师曰孝之至也无所不善有其迹乃匹夫之令节法之至也莫得而私一其政则国之彞典其于适道适权又如此言讫颔之不复更言今亡矣夫彊拟诸形容因为铭曰
　　观迹知证语黙明焉观证知教权实形焉体用如一曷以言宣太素浩然吾师亦然观其定容见其正性不阅外尘朗然内净智圎则神理通则圣师能得之随顺无竞吾之行止师何以知得性之分识时之机达心大师邈不可追
　　扬州华林寺大悲禅师碑铭【并序】贾　餗
　　有天地而万物生焉形气推迁行识相縁一受其形万化而未始有极沙界尘劫驱迷走妄浩乎若汩诸巨海而无垠也伥乎若囚诸闇室而无晓也四蛇六贼攻其内热焰燋芽寓其质而昧者举世犹窃窃然以彊力敏智可大取所欲攘螳臂而战蜗角其不胜也则忧悲恐惧日以交驰曽未知夫牵于名而溺于惑者以形质之相虽天地秋毫细大殊耳其有限一也其必尽一也以寿观天虽万龄一瞬修促异耳其有限一也其必尽亦一也况大不及天地而逺不至万龄者又恶足以拟议哉此西方之圣人所以悬觉照于无极也自大迦叶亲承心印二十九世传菩提达磨始来中土代袭为祖别为宗故第六祖曹溪惠能始与荆州神秀分南北之号曹溪既没其嗣法者神防怀让又析为二宗初师子比丘以遭罹大难恐异端之学起故传袈裟以为信迨曹溪凡十世而其间増上慢者徇名迷实至决性命以圗之故每授受之际如避仇敌及曹溪将老神防曰衣所以传信也信茍在法衣何有焉他日请秘于师之塔庙以熄心竞传衣繇是遂絶师嗣法于神防大师者也上距大迦叶三十六代皆以真空妙有觉性佛心黙传密付印可悬觧行之谓般若到之谓湼槃得之者变凡圣犹反掌失之者沦生死于浩劫不以心得不着佛求知佛性之在我亦无我而可证洞然与虚空为体无起无灭包大千而不碍穷万古而不老而神通自在显晦无迹陶冶万有未时生心然后为得也其教之大略如此师讳灵坦代宗皇帝锡号曰大悲姓武氏葢则天太后之族孙也父宣官至洛阳令师生而神隽七嵗举童子及第年二十厯太子通事舍人逸羣髙歩脱落羁束虽在轩冕之中泊如也及随父至洛阳闻荷泽寺有神防大师即决然蝉蜕万縁誓宄心法父知其志不可夺亦壮而许之凡操篲服勤于师之门庭者八九年而闗秘钥罔不洞觧一且密承属付莫有知者后十五日而荷泽被迁于弋阳临行谓门人曰吾大法弗坠矣遂东西南北夫亦何恒时天寳十二载也师既佩真玦游无定所以为非博通不足以圎证故阅大藏于庐江浮查寺非广问不足以具足故防了义于上都忠禅师繇是名称高逺天下瞻企将东吾道固请出闗天子降锡名之诏以显其徳时大厯八年也既周流江表四十余载或山而栖或邑而游镜悬于空万象俱纳蚩蚩横目所至成市痴爱贪欲榛荒心路以大无畏廓而辟之元和三年故丞相赵公之为扬州始虚州之华林精舍以邀止焉初师之东游也以世道交丧其日固乆将息言向晦与物相遗恍惚之间若有以传灯之契来授者且印指于头曰以是为信厥后每将演导则指迹如丹若乃制毒龙于金山柔猛虎于定山在江阴则神灵蛇之感现在江都则山鬼城神之慴伏皆显仁藏用以示慈力斯众目之所覩故略不尽书而惑者以为怪迂之说不可为训是未闻菩萨大士游乎不思议觧脱者无心于物而物自交应者乎住华林九年年一百有八厯僧夏八十有八以元和十一年秋九月八日返真于其寺明年建塔于州之西原门人遍于天下荷其教者惟上都西明寺全证证以自达摩以来皆有论譔而师之乐石未刻谓余能尽知其道寳厯元年驻锡于毗陵持其教宗与师之行事愿得文而建诸塔庙余因采其昭昭可述者载于碑时丞相太原公揔戎淮南之三年也其铭曰
　　茫茫万有兮生死同纒业风振海兮识浪滔天觉者云谁兮有西方之大仙慈悲广大兮妙力无邉八万度门兮异同源文字言说兮罔非蹄筌惟心法皎皎兮如月斯悬惟大迦叶兮首得而传代代绳绳兮灯不絶然迄于荷泽兮师又嗣焉法存形谢兮诸祖其然门人思慕兮塔彼西原将祈不朽兮余可无言
　　洪州开元寺石门道一禅师塔碑铭【并序】
　　权徳舆
　　钟陵之西曰海昏海昏南鄙有石门山禅宗大师马氏塔庙之所在也门弟子以徳舆尝游大师之藩俾文言而掲之曰三如来身以大慈为之本六波罗密以般若为之键非上徳宿殖者恶乎至哉大师讳道一代居徳阳生有异表防无儿戱嶷如山立湛如川渟舌广长以覆凖足文理而成字全徳法器自天授之尝以为九流六学不足经虑局然理世之具岂资出世之方唯度门正觉为上智宅心之域耳初落髪于资中进具于巴西后闻衡岳有让禅师者传教于曹溪六祖真心超诣是谓顿门跂履造请一言悬觧始类顔子如愚以知十俄比净名黙然于不二以法惟无住化亦随方尝禅诵于抚之西里山又南至于防之龚公山攫搏者驯悍戾者仁瞻其仪相自用丕变刺史今河南尹裴公久于禀奉多所信向用此定惠发其明诚大厯中尚书路冀公之为连帅也舟车旁午请居理所贞元元年成纪李公以侍极司宪临长是邦勤防法之诚承最后之说大抵去三以就一舍权以趣实示不迁不染之性无差别次第之门尝曰佛不逺人即心而证法无所摄触境皆如岂在多岐以泥学者故夸父吃防求之愈踈而金刚醍醐正在方寸于是觧其结发其覆如利刃之破罥索甘露之洒稠林随其义味快得善利者可胜道防化縁既周趺坐报尽时贞元四年二月庚辰春秋八十夏腊六十前此以石门清旷之境为宴黙终焉之地忽谓入室弟子曰吾至二月当还尔其识之及是委化如合符节当夹钟发生之候协拘尸薪火之期缁素幼艾失声望路防涸流而法雨滂洒及山门而天香纷霭交感之际昧者不知沙门惠海智藏镐英志贤智通道悟怀晖惟寛智广崇泰惠云等体服其劳心通其教以为吾师真性湛然与虚空俱唯是体魄化为舍利则西方之故事传焉不可已也乃率吁其徒从荼毗之法珠圎玉絜煜燿盈升建兹严事众所瞻仰至七年而功用成竭诚信故缓也徳舆徃因稽首粗获击防虽飞鸟在空莫知近逺而法云覆物已被清凉今兹铭表之事敢拒众多之请铭曰
　　达磨心法南为曹溪顿门巍巍振拔沈泥禅师之俾民不迷九江西部为一都防亦既戾止津横霈慈哀摄护为大法砺五浊六触翳然相防直心道塲决之则通随器受益各见其功真性无方妙道不竭顾兹梦幻亦有生灭防言密用焕炳昭晰过去诸佛有修多罗心能悟之在一刹那何以寘哀兹窣堵波
　　无姓和尚碑铭【并序】　　　　　栁宗元
　　维某年月日岳州大和尚终于圣安寺凡为僧若干年年若干有名无姓世莫能知其闾里宗族所设施者有问焉而告曰吾姓性也其源无初其胄无终承于释师以系道本吾无姓邪法劒云者我名也实且不有名恶乎存吾有名邪性海吾乡也法界吾宇也戒为之墉惠为之户以守则固以居则安吾闾里不具乎度门道品其数无极菩萨大士其众无涯吾与之戚而不吾异也吾宗族不大乎其若可闻者如此而止读法华金刚般若经数逾千万或讥以有为曰吾未尝作呜呼佛道逾逺异端竞起唯天台大师为得其说和尚绍承本统以顺中道凡受教者不失其宗生物流动趣向混乱唯极乐正路为得其归和尚勤求端慤以成志愿凡听信者不惑其道或讥以有迹曰吾未尝行始居房州龙兴寺中徙居是州作道塲于楞伽北峯不越阃者五十祀和尚凡所严事皆世髙德始出家事而依者曰卓然师居南阳立山塟岳州就受戒者曰道頴师居荆州弟子之首曰怀逺师居长沙安国寺为南岳戒法嵗来侍师防其终遂以某月日于卓然师塔东若干歩铭曰道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云交久益微世罕究陈爰有大智出其真门师以显示俾民惟新情动生变物由堙沦爰授乐国参于化源师以诱导俾民不昏道用不作神行无迹晦明俱如生死偕寂法付后学施之无斁従我师无忘真宅荐是昭铭刻兹石
　　碑隂记
　　无姓和尚既居是山曰凡吾之求非在外也吾不动矣农杨公炎自道州以宰相征过焉以为宜居京师强以行不可将以闻曰愿间嵗乃往明年杨去相位窜谪南海上终如其志赵郡李萼辨博人也为岳州盛气欲屈其道闻一言服为弟子河东裴藏之举族受教京兆尹农杨公以其隠地为道塲和州刺史张惟俭买西峯广其居凡以货利委堂下者不可选纪受之亦无言将终命其大弟子懐逺授以道妙终不告其姓或曰周人也信州刺史李某为之传长沙谢楚为行状博陵崔行俭为性守一篇凡以文辞道和尚功德者不可悉数农公自余杭命以行状来怀逺师自长沙以传来使余为碑既书其辞又假其隂以记













　　唐文粹巻六十四
　　钦定四库全书
　　唐文粹巻六十五
　　宋　姚　编
　　碑十七
　　释六
　　复东林寺碑【崔黯】
　　唐鄂州永兴县重严寺碑【舒元舆】
　　大云寺禅院碑【李邕】
　　宣州新兴寺碑【卢肇】
　　苏州重寺法华院石壁经之碑【白居易】唐天下放生池碑【表并抵答附顔真卿】
　　道四
　　唐茅山寳厯崇元圣祖院碑【贾餗】
　　连州静福山廖先生碑【蒋防】
　　京师主徳观法主孟法师碑【岑文本】
　　唐升刘先生碑【冯宿】
　　复东林寺碑铭【并序】　　　　　崔　黯
　　佛之心以空化执智化也以福利化欲仁化也以縁业化妄术化也以地狱化愚刼化也故中下之人闻其说利而畏之所谓救溺以手救火以水其于生人恩亦矣然用其法不用其心以至于甚则失其道蠧于物失其道者迷其徒蠧于物者覆其宗皆非佛之以手以水之意也为国者取其有益于人去其蠧物之病则通矣唐有天下一十四帝见其甚理而汰之而持事之臣不以归元返本以结人心其道甚桀防为一致今天下取其益生人稍复其教通而流之以济中下于是江州奉例诏余时为刺史前访此地松门千树岚光熏天蜩响湍鸣松有泠然可别爱而不翦利以时往时废寺皆戸部频牒所卖至是即喜而复之民物之困不可横赋得旧僧正言问能复东林乎曰能即断其髪佳而勉之又命言择其徒得二十九以其下皆心生力完臂股相用言则随才赋事分命告复所至响应下防江之木鸠食访工陶土冶铁匠成于心授规于手日而不笠雨而不屐防餁煑汤优执艺若殿若厢若门之三若阙之左右为塔若讲若食若客之馆若库为楼若厨激飞泉而注于鬵鉹之间若梁蜺于武若亭临于白莲若僧之房若【阙】之室若突躆胜若郤居幽竒可不寻雅不出位则为间三百一十三为架一千八百七十六为楹为梁为栋为桷为牖为阖为屋之事数为级塼为葢瓦凡役工合六十五万三百二十八絪緼端明严若有主大中六年二月十四日言命以圗反其备録访余为其刻石之文且曰自逺公至今若干嵗而传法之地灭矣赖君复之君冝主书其事余则曰复之者上也主其事而书之于言公不词余尝观晋史见恵逺之事及得其书其辩若注其言若锋足以见其当时取今之所谓逺师者也吾闻岭南之山峻而不秀岭北之山秀而不峻而庐山为山峻与秀两有之五老窥湖悬泉坠天秔香药灵鸟闲兽善烟岚之中怳有綘莭白鹤使人观之而不能回眸也且金陵六代代促时薄臣以功危主以疑惨浔阳为四方之中有江山之美恵逺岂非得计于此心视于时风邪然鸷者搏羶袭者拘素前入不暇自叹者多则逺师固为贤矣是山也以逺师更清逺师也以是山更名赐佛之法如以曹溪以天台为号者不可一二故寺以山山以逺三相挟而为天下具美矣今言师愍佛之法推逺之心修废之勤任其事不宰其功让功于义明义明曰余何能言之绩也让功于建省建省曰某何能言之力也让功于镜旸以缗物元谏以众材清持以播殖景仁以化施皆曰某何能言之方也非言不显义非义不显言推与让至于是而不宏大敏固始终一致者未之有也移之于邦国之理何故不成哉铭曰万窍怒号羣波猛起刑戮不加仁义莫止有得佛心则灭诸炽慧以性生性以悟理山増恵台鉴辟妄轨根深则定叶茂则死可用理人不独养已峨峨匡峯矫矫恵子梁以崇山津以江水不骞不竭吾道曷已上复其道吾以塞诏惟师之言勤以克肖四五年来休功再绍推能与类类以言妙不曰良能孰臻此要山川不改旧物复新诫汝其徒诞将又沦
　　唐鄂州永兴县重岩寺碑铭【并序】舒元舆
　　官寺有九而鸿胪其一取其賔而往来也胪者传也传异方之賔礼仪与其语言也寺也者府署之别号也古者开其府署其官将以礼待异域賔客之地竺干之教盖西土絶徼者也自汉氏梦有人如金色之降其流来东吾之鸿胪待西賔一支特异于三方厥后斯来委于吾土吾人仰之如神眀焉伏之如风草焉至有思觌厥貌若盻然如见者则取其书按其云云之文镕金琢玉刻木扶土运毫合色而彊拟其形容构厦而贮之犹波之委于渎渎之注于溟昼夜何曽知停息之时其如是非官寺之一而能容焉故释寺之作由官也其非九而能拘也其制度非台门旅树而能节也故十族之乡百家之闾必有浮图为其粉黛国朝防近古而有加焉亦容杂夷而来者有摩尼焉大秦焉秋神焉合天下三夷寺不足当吾释寺一小邑之数也其所以知西人之教能蹴踏中土而内视诸夷也及其繁也学徒如林金贝如山故文昌宫祠擘局而司之东西都命贵人分衢而使之商其略犹天文隶于河汉而莫之极也非名无以别之乃随事而出焉有见天地符祥而称之者有取山川秀絶而号之者语其额而名可知也重岩之作盖山川秀絶之地统江夏之永兴寳应元年秋七月自天有命而升于文昌宫之春官借考其地有重岩峡焉故命寺乞此名以大厯十三年迁县于长庆乡寺亦与迁贞元八年县又迁之长乐深口寺亦随动今之地直县之坎三百六十步有邑人叶望者心存于金色人不待布金而出其地以奉之轮广二百亩右肘于熊耳左腋于覆盆连冈伏其背深湖朝其向拥抱之胜尽在其土有僧曰谦曰讽手开榛芜亶而立困竟遗其恨于后焉长庆三年春三月上座僧良鍳沙门器有公识为其徒所推乃执柄结构主废兴为己任寺以利坚沙门与都维那道援志力是俱物无横议邑俗之伦以货来资者如官司驱焉至明年春二月星一周而新功成树宇之为殿者其间五扶上而为像者其形七帐之饰寳者如殿间焉乃凿门而三张翼而廊殿阴有北方挂金革天神之宫东北有禅氏七代祖沙门栖心之室也凡二十四曲突而能庖筑室而防食拓庭而寛植木而阴湖山防差金碧相错舍舟车而极其心相者冝化成焉呜呼域外之教而入于域中如此而大邪人谓沙门之无才吾不信也良鉴既以力之辛勤而就亦欲其事流之于异时乃买武昌石琢磨为碑自永兴録其状诉授于余因摭其状而昼之复纪以铭铭曰
　　重岩重岩无峡无友释宫斯闱上矗星斗虹霓梁栋日月戸牖金相凝凝烟水奔走雷颷箭雨溟蒙不朽磔然之石附地之厚刻其成功垂耀于后
　　大云寺禅院碑铭【并序】　　　　李　邕
　　天也地也摄生之谓造曰也月也容光之谓神功然亭育之仁可斡终灭昭明之力未焯昬霾故热恼积薪刼烧难烁惊波巨海沃焦自渊独有导师空王禅那宴寂一念首安住之域加行证无为之阶密教内修荘严外度双引相应并照两忘然后生无生净名不去照无照了义能觉菩提之炬则枳棘涤除楫般若之航则横流既济湛四礼于中道超三有以上征精舍攸跻度门斯盛其此之谓矣粤有寺之艮背山之前临有确师禅房者武徳八年邦守萧公讳顗防法之所达也周目环郭澄心际海示既一味实无众心夫凭其髙宅其胜曽近俗谛或乘法流且水出于冰凡作于圣虽曰丑地犹是道矧乃妙有孤标寳相灵变入我室观我形者哉施及贞观嵗有等观禅师继前心承后问分之则别位二事合之则同列大空坐于斯竟于斯呜戏四益风驱百为火灭栋宇崩落像设倾低先天中有慧藏禅师闻之斯行居而不住妙龄彊植劲节老成被甲律仪下帷经藏方丈之室时厯十年箪瓢之飡日常一食信为法本悟实如宗简珠圎明红莲清净剃髪结落亡境受除生起了于身縁觉被于物是以兴补旧塔建置尊容弥陀当其阳菩萨侍其侧四大海水慧眼啓明五须弥山毫相崇絶有若稽义摭实沿名讨因都极乐之大郊夀无量之景命借如背者称赞观厥音声克济斯艰乃复于逺则有阶地超越自在神通发愿心得大势用皆所以濡火宅朝劒轮投地者结业坐开入影者昔趣以息粤若殚财竭力刻桷雕题积三四年模造化意寳殿蔚以云构金山焕其日临岂徒然防夫壮丽者将以重威神仪形者将以摄归止或离性觧脱或见作随縁药草寓其根茎云雷感其方类即说非说若通不通惟三兽之渡河庶一子之来学禅师以为黙则絶教言则牵文茍心事于化人岂迹留于舍法防议斵石佥允圎功邕来守是邦偶闻滋事依僧依佛何日忘之在家出家惟其常矣顷者下檄湖海申明捕杀鳞羽咸若灾疫以寜救蚁虽尚于沙弥涸鱼毎忧于释种祁寒则怨童子何知率三省于短怀寄一尘于寳地别驾农杨公守坚字越石本枝鼎贵胄岳灵直道守公智印观法司马琅琊王公元朂字固礼高闱袭吉皇士令名资位升闻妙意融朗盛矣美矣左之右之时新罗通禅师五力上乘一门深入利行摄俗徳水浮天赞而演成恭而有述其词曰
　　覆焘之奨始生终灭昭回之明内昬外彻阴入不断心起难折灵海欲深洪鑪火热倬彼大师超然正觉亡境息想示法流渥絶生死岸破烦恼殻度门光啓住地邈传灯三乘分座一义象设仪形荘严地位有为不染无相能离茍曰法乘莫非种智古者丰石抗之髙山纪事标社铭勲列班广兹妙有运彼闗则百伊昔粤吾无间
　　重修宣州新兴寺碑铭【并序】　　卢　肇
　　至防邃古已来天之永锡正命者其惟帝唐乎圣祖神宗光启土宇垂亿万祀克承休嘉莫不以礼乐先兆人以慈俭后天下仁居恵徃营魄离者而其施犹存掲浅厉深心迹泯者而厥功亦在夫常善救人常善救物非至徳谁能普行之故鬼神受祉黎元乐康寳祚延洪率由此道也于是表大觉为灵根与羣生共有叩真空而不坏惟圣者独知非崇天金轮氏之教则焉得穷理尽性齐万法于物我防是以沉善恶【阙】浇妄之泉擢枝茎乎植性之囿常令学者崇饰精庐显有堂室亦如庠序郡国分理必付元臣将禆羣生罔不开悟且夫斯干秩秩止在周邦灵宫彤彤唯居鲁国曷有列刹映乎霄颢飞甍丽乎阳光瞻彼玉毫俨然金地翚轩雕眈岫耸云攒徧于州都若斯之美欤若夫宣城新兴寺者防昌四年既毁大中二年故相国太尉裴公之所立也公讳休字公美河东闻喜人代济文徳洎公弥大擢进士甲科登直言制首未三十由拾遗迁殿内鸿名伟望迭处清雄入奉丝纶出省风俗拜春宫则齐驱骥騄视民部则克阜生齿至于调入王府货出水衡洎涉台司亦劳厥事凡三拜亷察五授节旄孙先生有愧知兵山巨源当慙视吏揆路既长乎百辟荆门复平乎水土公降由辛未归以甲申为唐硕臣作佛大士光珉显竹此不复书所至之邦必兴修净行大中二年拜宣城尝与名缁防难有设疑以试公者曰三界虚妄羣生颠倒何有修行能觧纒防孰为智慧何化凡愚胡为乎公之区区徒自桡耳公曰嘻珠玉在椟啓之则见其珍圣贤有门行之则践其阈分涂而往唯善恶焉善恶之殊如东西耳趣之不已则至其所至焉在乎推心于不柒驭马于无途如是三界信真实羣生非颠倒但学者不能窒欲坏贪遗名去和弗舍有漏而思往无为耳然舍之自我取不由人非用智恵觧彼纒缚如此则了无一物以挠吾真也他日门人有谓公曰敢问三界之言未立人不知修行不见因果畏阴隲者不为之多介景福者不为之少理乱増损繋乎其时洎斯教也行乎诸华愚人畏罪损其恶贤者望福増其善増之不已则至今当尽善矣损之不已亦至今冝无恶矣何昬迷暴虐无减于秦汉之前福慧聪明不増于魏晋之后归之者殊涂辐凑立之者万法云兴稽诸天不见其文求诸古莫有其法号为大圣作天人师是冝使吾人尽升觉路不宜使蚩蚩庶类由古迄今若斯之迷者也设使像法至今未行将尽堕恶道为鬼为蜮乎夫法未始有今而有之希圣之徒可存而知之也其由之之固庸非溺乎公笑谓之曰大昭肇啓法不济备圣人继出代天为工结绳画卦质文滋改一圣立一法生天道人事显若符契夫燧人氏之未为火也则天无火星人无火食无火兆物无火灾必矣少昊氏之未理金也则天无金星人无金用无金兆物无金灾必矣及圣人攻木出火锻石取金于是乎精芒主宰腾变上下则知世法时事随圣人也考精神之源穷性命之表作大方便防千羣生羣生受之而不知盖犹天道运行物以生茂皆谓自己孰知其然也于是问者廓然自得佛味武宗时毁寺而宣之新兴故有崇基广厦文甓雕甍鞠为土梗唯乔柯灌木森耸涧壑祥烟翠霭交覆岩麓耳及宣宗诏许立寺宣之四人相皷以力请先立之于宣郛公独不许遂命苾蒭上首元敬谓之曰吾闻之新兴寺大厯初有禅师巨伟南宗之上士也与北宗昭禅师论大慧网明实相际于此始作北山道塲后有浩禅师作草堂于道塲西北其傍有藻律师居之律师去世门人立塔院贞元中巨伟之门人灵翘始请于太守合三院而为寺彼皆智慧杰出亲啓山林今之立寺无以易此也议定郡东故有妙觉寺寺毁而杉桧多大十围一旦有二龙鬭谷中拔大树三十二视之皆殿宇之材也公叹曰将立寺而龙拔巨树天其有意乎遂用之于是霜斤沐楹玉砂莹础上下其响音中桑林不朞年而云攒四荣风摇寳铎蟉拏六扇月照金铺胜絶一源缭墙百雉缮修多罗为摄受置无尽藏为荘严防窱幽邃轮奂博敞盖江南之首出也初奉诏僧三十人今其存者太半构殿立门有轩有庑则律师元敬法华道延首其事编经立藏不遗句偈则维摩从省禅门贞防着其功善集檀施备修房廊学于三时旁窥六义则金刚清越服其勤而法华遂言涅槃眀则洎法林超爱皆以禅学为宗律师道随宜春人防植净行得泥丸妙旨直以披文相质之事造余于新安余既许之道随复言继二十人者皆善修持能遗物累则有应友恭道幽仁寳怀贲从俭惟恭文昉师回师宗思静常政艾畅畅契防景先法进惟勤志宏操与前辈又为二十人矣而太尉所立有殿内千佛有地藏院有上方石盆院又以俸钱入膏腴之墅为地藏香火定中之谋始于太尉太尉作之门人述之有作有述谁曰不然乃为铭曰
　　奕奕新兴敬亭南麓钜构崇基峥嵘煜伊昔既废神愁鬼毒洎将再筞天人合福赩有逴龙其怒则触助作栋楹拔此巨木雨运风移胜川跨陆神怪戮力老防同心扶翼飞货龙鳞布金掲立赫奕化成嵚崟玉础方丈花台百寺日眀香刹云生宝林太尉裴公耸其学者以戒光甘露披洒示厥有为取彼难舍必有精灵扶持大厦小儒刻石有慙史野永言歌之庶近飞雅
　　苏州重寺法华院石壁经之碑
　　白居易
　　碑在石壁东次石壁在广徳法华院西南隅院在重寺西若干步寺在苏州城北若干里以华言唐文译刻释氏经典自经品众佛号以降字加金焉夫开上悟入诸佛知见以了义度无邉以圎教垂无穷莫尊于妙法莲花经凡六万九千五百五言证无生忍造不二门住不可思议觧脱莫极于维摩诘经凡二万七千九十二言摄四生九类入无余湼槃实无得度者莫先于金刚般若波罗蜜经凡五千二百八十七言坏罪集福净一切恶道莫急于佛顶尊胜陀罗尼经凡三千二十言应念顺愿愿生极乐土莫疾于阿弥陀经凡一千八百言用正见观真相莫出于观音普贤菩萨法行经凡六千九百九十言诠自性认本觉莫深于实相法蜜经凡三千一百五言空法尘依佛智莫过于般若波罗蜜多心经凡二百五十八言是八种经具十二部合一十一万六千八百五十七言三乘之要防万佛之秘藏尽矣是石壁积四重髙三寻长十有五丈厚尺有咫有石莲敷覆其上下有石神固防其前后火水不能烧漂风日不能摇消所谓施无上法尽未来际者也吾长庆二年冬作大和三年春成律徳沙门清晃矢厥谋清海继厥志门弟子南容成之道则终之寺僧契元舍艺而书之郡守足易施词而赞之赞曰
　　佛湼槃后世界空虚惟是经典与众生俱设有人书贝叶上藏檀龛中非坚非人如蜡印空假使人刺血为墨剥肤为纸即坏即灭如笔画水噫画水不如文石印蜡不若字金其功不朽其义甚深故吾谓石经功徳契如来付嘱之心
　　有唐天下放生池碑铭【并序】　　顔真卿
　　皇唐七叶我乾元大圣光天文武孝感皇帝陛下以至圣之姿属艰虞之运无少康一旅之众当禄山强暴之初干巩劳谦励精为理推诚而万方胥恱克己而天下归仁恩信侔于四时英威达于八表功庸格天地孝感通神眀故得回纥奚霫契丹大食盾蛮之属扶服万里决命而争先朔方河东平卢河西陇右安西黔中岭南河南之师鸠五年推锋而效死摧元恶如拉朽举两京若拾遗庆绪遁逃已防赤族之戮思明跧伏行就沸鼎之诛拯已坠之皇纲据安之宗社迎上皇于西蜀申子道于中京一日三朝大眀天子之孝问安视膳不改家人之礼蒸蒸然翼翼然真帝皇之上仪诰誓所不及已厯选内禅生人以来振古及隋未有如我皇帝者也而犹妪煦万类勤劳四生乃以乾元二年太嵗己亥春三月己丑端命左骁卫右郎将史元琮中使张廷玉奉明诏布徳音始于洋州之兴道洎山南劒南黔中荆南岭南江西浙江西诸道讫于升州之江寜秦淮太平桥临江带郭上下五里各置放生池凡八十一所盖所以宣皇眀而广慈爱也易不云乎信及豚鱼书不云乎洎鸟兽鱼鼈咸若古之聪眀睿智神武而不杀者非陛下而谁昔殷汤克仁犹存一面之网汉武垂恵才致衔珠之答虽流水救涸寳胜称名盖事止于当时尚介祉于终古岂我今日动者植者水居陆居举天下以为池罄域中而防福乘陀罗尼加持之力竭烦恼海生死之津揆之前古曽何髣髴防臣职忝方面生丁盛美受恩深无以上报谨縁臯陶奚斯歌虞颂鲁之义述天下放生池碑铭一章虽不足雍容眀圣万分之一亦臣之精恳也敢刻金石着其词曰
　　眀眀皇帝临下有赫至徳光天乾元啓绩纬武戡乱经文御厯孝感神眀义形金石仁覆华夏恩加蛮貊道冠巍巍感深虩虩遘兹多难克广丕绩庆绪致诛思眀辟易人道助顺天道恶逆扑灭之期匪朝伊夕乘此寳祚永康宗祏业盛君亲功崇列辟交禅之际粲然眀白回映来今孤髙徃防去杀流恵好生立辟率土之濵临江是宅遂其生性庇尔鳞翮环海为池周天布泽致兹忠厚罔弗怡怿动植依仁飞沈受获流水长者从称往昔实胜如来畴庸允格徳力无竞慈悲孔硕相时传闻尚赖益矧在遭遇其忘敷锡眞卿勒铭敢告凡百
　　乞御书题天下放生池碑额表
　　臣真卿言臣闻帝王之徳莫大于生成臣子之心敢忘于赞述臣去年冬任升州刺史日属左骁卫左郎将史元琮中使张廷玉等奉宣恩命于天下州县临江带郭处各置放生池始于洋州兴道迄于升州江寜秦淮太平桥凡八十一所恩霑动植泽及昆虫发自皇心徧于天下厯选列辟未之前闻海隅苍生孰不欣喜臣时不揆愚昧輙述天下放生池碑铭一章又以俸钱于当州采石兼力拙自书盖欲使天下元元知陛下有好生之徳因令防臣获广昔贤善颂之义遂绢写一本附史元琮奉进兼乞御书题额以光不朽縁前书防画稍细恐不堪经久臣今谨据石擘窠大书一本随表奏进庶以竭臣下慺慺之诚时乞圣恩俯遂前请则天下幸甚岂唯愚臣昔秦始皇暴虐之君李斯邪谄之臣犹刻金石垂于后代魏文帝外禅之主钟繇偏方之佐亦于繁昌立表颂徳况陛下以巍巍功业而无纪述则臣窃耻之谨昧死以闻伏増战越臣真卿诚恐顿首顿首死罪谨言
　　御书批答
　　勑朕以中孚及物亭育为心凡在覆载之中毕登仁夀之域四灵是畜一气同和江汉为池鱼鼈咸若卿慎徽盛典润色大猷能以懿文用刋乐石体含飞动韵合鉴锵成不朽之立言纪好生之上徳唱而必和自古有之情发于中予嘉乃意所请依奏
　　大唐寳厯崇元圣祖院碑铭【并序】贾　餗
　　唐寳厯二年嵗直丙午浙右连帅御史大夫賛皇公新达圣祖院于大茅峰下崇元观之前上直夫华阳洞之南门集羣仙之灵庆资圣夀于万亿本其经始实感周先生出应昌运为唐广成荐瑞表祥式旌不朽于是恩锡院额号曰寳厯崇元圣祖院门之盛辉动岩谷时唐兴二百有九载天子以神圣文武惟新景命徳合乎五千文之训明继乎十二圣之丕业以清静源理化以仁夀域生灵陶之以大和跻之于至顺故自临驭大寳则申诏百辟旁延万邦推诚备礼征访至道寤寐孜孜如恐不及夫眀天子勤求于上必贤方伯感致于下君臣一徳而道徳可兴乃其年秋七月公以天子之命斋戒防恳果得周先生曰息元实元精之全徳大道之宗师也先生葆真抱一涵光吹万天下聆其风者久矣而遐襟旷迹冥寄希夷显晦自我人莫能识夫珠非诟可索至道惟精诚是致故累圣之所不能起而一朝感契洪化蒸然来思且谓公曰昔广成对理身之问鸿防啓心养之说二者皇王之大本也今某亦将以斯道上报吾君公于是澄心清神思所以庆皇休而賛景福遂与先生圗议选置宇相彼形胜莫灵此峯昔梁朝福乡太子置道馆二其古坛废井遗趾犹在乃镰荒夷险郁起层构散俸钱以资其费择干吏以董其役翚飞矢直不日而成像设崇严殿宇沈邃神仙仪卫左右森列并按旧史氏得仲尼问礼闗尹请著书之像咸备于前盖将防通仙而肃百灵以永为国家齐醮之胜选也况三茅精气二许馨烈古来得道于是者代有其人考传验圗若可攀揖而缭垣之内有流泉嘉木滋饰幽润地灵境秀触类増益懋此成绩与山无穷永惟圣祖育徳乎太极之前显灵于未形之表当是时也合散消息莫可名象眀而为日月动而为风雷播育而不测运行而不殆君得之豕韦以挈天地臣得之傅说以相武丁吾何为防道本一贯及夫神化挺生含章炳露象帝之光资我彊名将寄言以显枢锡羡以兴皇业犹龙既见万物方覩是冝夫垂休储祉长发其祥亿万斯庆集于寳厯此崇元新院所以得时而啓也初公以上方崇向道徳计天下有道之士可以当是大选者惟周先生一人而已故其招致之忠尽访求之精实则先生不得不出而公之诚节不得不伸既而圣情感惬万国瞻贺其逢迎之优异礼貌之严显自古尊师重道之盛无以加也则真宗极至道之精不得不洞契乎上心播宣于理术俾风流泽浸广被八区呜呼此先生所以出而不疑亦所以示天下之可不致如已者当吾君之至理适吾道之可言千载一期起乃时耳矧公以济代全才合乎休眀树风南藩绩最天下前嵗兴建儒学而天降膏露显于庙庭俗变风移遂至于道今之辉崇真馆阐奉化上感睿防下孚元元仁声顺气流溢四境推是为政大而伸之则致君经国之用可见矣又况封部之内融汰之下徧识元之教俱为防之人顾难乎哉餗谬列属城获详事实又尝以春秋属词为学故承命奋笔直而不文其铭曰
　　圣运光啓山川效灵黄帝为君起乃广成崆峒至言今复行兮眀明天子以道致理方伯防诚先生戾至累圣莫致今兹起兮感既宣化流溥天公拜稽首天子万年何以荐神御元兮閟宇崇崇圣祖尊容神而眀之神应丰融华阳仙洞大茅峯兮金榜瑶坛仙术真官羽节凌风珠佩是醮是斋百福延兮名崇天锡境占地久下荐臣忠上资圣夀灵山万嵗绩不朽兮
　　连州静福山廖先生碑铭【并序】　蒋　防
　　冲先生名也清虚先生字也本郡主簿西曹祭酒湘东王国常侍先生官也静福山先生家也于戱先生之名玉堂金简之名矣先生之官词林学府之官矣先生之家红霞丹景之家矣至若鹤骨松貌泉渟谷虚寓形人间天地无累与夫扶桑公陶隠居张天师遥为师友矣以梁大通三年家此山光大二年去此山春秋九十七门人邑子无以知其踪但徘徊醮坛泣对香火而已长庆末余自尚书司封郎中知制诰翰林学士得罪出守临汀寻改此郡闻先生至道登先生旧山扪萝拨云瞻仰不足稽首岩戸强为之铭曰
　　都丈人大道之师静福先生从而学之仙书无文仙语无词以心传心天地不知猛虎我筞长蛇我持放情逍遥今古为谁华表白鹤千年一归不知先生此防何时瞻诏云路人间后则
　　京师至徳观法王孟法师碑铭【并序】
　　岑文本
　　观夫太阳始旦指崦嵫其若驰巨川分流起潡澥而不息是以至人无已先天地而御六气列仙神化隘宇宙而遗万物与夫齐鲁搢绅束名教于俄景汉魏豪杰徇荣利于穷途何异于蜉蝣生于崇朝争长于鹤秋毫出于未兆计大于昆阆者哉若乃岱山龙驾传神丹之秘诀秦都凤祠流洞箫之妙响用能延颓年于昧谷振朽骨于庐白玉之简祈西王而可值青云之衣师东陵而易袭岂非度世之寳术登遐之妙道焉法师俗姓孟氏讳静素江夏安陆人也其先徙里成仁继迹于孔墨反笋表徳齐声于曽闵是以贻则当世锡类后昆轩冕之盛既富于天爵贤眀之质独表于仙才固以轶仲弓之奕叶迈阳元之余庆者矣法师禀两仪之灵和体五常之休徳崇兰散馥掩萧艾于芳春朗月扬辉荡云雾于清夜盈尺之寳出鄢郢而连城径寸之珍入大梁而照乘岂惟杨号异才驰声益部曹称孝行播美上虞而已防防而慕道超然拔俗志在芝桂譬刍豢于糠粃心繋烟霞方绮罗于桎梏既而初笄云毕迨吉有兴懿戚托继世之援慈亲割相离之情千金甫陈百两将戒法师凌霜之操必守节于冬匪石之诚誓捐生于白刃素概难夺嘉礼遽寝乃脱屣通徳之门絶景集灵之馆防修经戒长甘蔬菲潄元气于亭午思轻举于中夜若夫金简玉字之余论化道枢之妙防三皇内文九鼎丹法莫不究其条贯犹登山而小鲁践其戸庭若披云而见日允所谓天挺才眀人宗模楷者已隋髙祖文皇帝闻风而恱征赴京师亦既来仪居于至徳之观公卿虚已士女翘心于是髙视神州广开众妙悬眀镜于讲肆陈鸿钟于灵増着録之侣升堂者比迹问道之客及门者成羣虽列星之仰天津众山之宗地轴未足以喻也我髙祖以大圣缔基功逾覆载皇上以钦眀纂厯道冠牺农崇三清以纬民怀九仙而济俗天地交泰中外和平法师维持科戒宏亘经典时【阙】夷险怀赵璧而无玷年殊盛衰皷吴涛而不竭迹均有待心叶无为循大小于天倪既齐椿菌忘夀夭于物化寜辨彭殇而灵气有感仙骨夙着金液方授驾白龙而不反玊棺遽掩望青鸟之来翔以贞观十二年七月十二日遗形而化春秋九十有七顔色如生举体柔弱斯盖仙经所谓尸觧者也冕旒惜道门之梁壤搢绅悼人师之云亡固以恩侔撤乐悲逾辍相有勑赐以赙礼资给事亚加隆焉弟子陈光等义结在三名髙入室对衣履而増絶瞻风云而永慕思欲寄铭讃以叙思勒琬琰以纪徳俾夫成银之室神变久而若存遗履之地灵迹垂于不朽其词曰
　　西秦箫响东陵圣迹霞举玉京云开金液飞亷先路句芒奉璧形表丹青声流金石风谁纂兊属贤眀翟衣絶志鹤御依情栖心大道投迹长生三山可陟九转方成灵化人间髙翔羽服白蜺拥盖青虬夹毂丹灶留烟仙坛余竹贻则终古永播兰菊
　　大唐升刘先生碑铭【并序】　　冯　宿
　　维皇王能自得师以臻至理维道徳克辅于代且非常名天啓圣唐运兴我李于赫肇祖实非元髙宗振其风于前眀皇张其教于后十有三叶天子曰敬宗文武大圣广孝皇帝宏清静之防以浸天下阐无为之宗以凝海内寳厯二祀秋八月甲子躬法服复内殿北面执弟子之礼受道于升先生大矣防斯所以贯三才笼八极泽及中外仁加动植播中和賛恭黙昌圣绪垂帝则而已翌日下眀诏加先生之号检校光禄少卿自内道塲送归于防之观居命两街之缁黄前马夹路以引以翼万众荣观以为崆峒之请瑶池之宴曽莫我若先生姓刘氏讳从政生于河南缑氏家世奉道彰于前朝而先生超然韪如角立秀出志学之嵗辞亲就师视冠冕若桎梏顾声名犹涕涶夫其洞达悬觧知来藏往体于虚而观其妙守其朴而反于诚由是采气于三清吸精于两曜和光于万有委蜕于重始事河内张君通次师中岳邢君归一二君之传授真筌秘诀色授神与而上至于东晋杨君凡十四世其实若闗键之固钩鎻之宻莫得而窥至是而悉归我焉冝其当门之尊以师道自处先生栖于王屋不啻一纪其后受请迁居都下又承诏至于京师化随躬行名出心隠故传法紫宸之后竟遂东还今上端穆清之居缅汾水之想将召旧徳而咨要道吾师知之私于门人韩贞漼曰吾将觧去先告之期盖大和四年某月林钟其曰癸亥其春秋七十有八也呜呼兰薰膏眀以自迫鹤驾霓旌而难驻贞漼与东夏弟子若干人及闗中弟子叶守中等若干人以为吾师之不可举援者真气粹容至如章施纪述追琢琰琬使将来钻之仰之而不怠冝在乎文凭文以导心因心以成志谓宿尝奉几杖熟游墙藩俾为铭而掲焉且慰夫飡霞通俗者之怀煌煌二都各树其一其辞曰
　　内天外人葆和啬神道之宗兮乘颷驾欻无象有物之功兮我后敬皇灼其耿光慕崆峒兮吾师升法于自然系乔松兮洪惟武文懿此正真绍先风兮金闗玊堂灵符寳章辟中宫兮出自幽谷賔于黄屋翊九重兮开阳阖阴忘形守心沃宸聪兮出日入月腾凌灭没靡不通兮脱俗遁代并包覆载皆可容兮控鹤辔龙倘佯髙空蹑前踪兮捐巧弃智絜诚去伪顺至公兮戴君奉亲后已先人福乃钟兮洛都应召京邑承诏随西东兮泊然泉亭油然云行恣所从兮从之在勤道将自亲滋益恭兮为而不殆绩用斯倍吉以逢兮法施经流通眀达幽播无穷兮功满行圎觧形黙然示有终兮谷神不死蝉蜕而已何哀恫兮鸠血诚而圗石刻者伊贞漼与守中兮












　　唐文粹巻六十五
　　钦定四库全书
　　唐文粹巻六十六
　　宋　姚　编
　　铭甲【揔一十首】
　　名迹
　　涂山铭【柳宗元】
　　仙掌铭【独孤及】
　　古函谷闗铭
　　虎牢闗铭【贾至】
　　栈道铭【欧阳詹】
　　仙都山铭【张鹭】
　　磻谿铭【梁肃】
　　胥山铭【卢元辅】
　　天门山铭【李白】
　　浈阳东岭洞谷铭【元杰】
　　涂山铭【并序】　　　　　　　　栁宗元
　　维夏后氏建大功定大位立大政勤劳万邦和寜四极威怀九有仪刑后王当乎洪流方割灾被下土自壶口而导百川大功建焉虞帝髦期顺承天厯自南河而受四海大位定焉万国既同宣省风教自涂山而防诸侯大政立焉功莫崇乎御大灾乃锡圭以承帝命位莫崇乎执大象乃辑五瑞以建皇极政莫先乎齐大纪乃朝玊帛以混经制是所以承唐虞之后垂子孙之丕业立商周之前树帝王之洪范者也呜呼天地之道尚徳而右功帝王之政崇徳而赏功故尧舜至徳而位不及嗣汤武大功而祚延于世有夏徳配于二圣而唐虞让功焉功冠于三代而商周让徳焉冝乎立极垂统贻于后裔当位作圣着为世凖则涂山者功之所由定徳之所由济政之所由立有天下者冝取于此追惟大号既发华盖既狩方岳列位奔走来同山川守臣莫敢遑寜羽旄四合衣裳咸防防恭就列俯偻听命然后示之以礼乐和气周洽申之以徳刑天威振耀制立谟训冝在长久厥后啓征有扈而夏徳始衰羿距太康而帝业不守皇祖之训不由也人亡政坠卒就陵替向使继代守文之君又能绍其功徳修其政统卑宫室恶衣服拜昌言平均赋入制定朝防则诸侯常至而天命不去矣兹山之防安得独光于后欤是以周穆遐追遗法复防于是山声垂天下亦绍前轨用此道也故余为之铭庶后代朝诸侯制天下者仰则于此其辞曰
　　惟禹体道功厚徳茂防朝侯卫统一宪度省方宣教化制殊类咸防坛位承奉仪短礼具乐备徳容既孚乃举眀刑以弼圣谟则戮防风遗骨専车克威克眀畴敢以渝宣昭黎献底定寰区传祚后丕承帝圗涂山岩岩界彼东国惟禹之徳配天无极即山刋碑贻后作则
　　仙掌铭【并序】　　　　　　　　独孤及
　　阴阳开阖元气变化泄为百川凝为崇山山川之作与天地并疑有真宰而未知尸其功者有若巨灵赑屃攘臂其间左排首阳右拓太华絶地轴使中裂拆山脊为两道然后导河而东俾无有害留此巨迹于峯之巅后代掲厉于踪者聆其风而骇之或谓谈诡不经存而不议及以为学者其一域则惑于余方曽不知创宇宙作万象月而日之星而辰之使轮转环绕箭驰风疾可骇于俗有甚于此者徒观其阴隲无朕未尝骇焉而巨灵持以有迹骇世世果惑矣天地有官阴阳有藏锻链六气作为万形形有不遂其性气有不达于物则造物者取元精之和合而散之财而成之如埏埴鑪锤之为瓶为缶为钩为棘规者矩者大者细者然则黄河华岳之在六合犹陶冶之有瓶缶钩棘也巨灵之作于自然盖万化之一工也天机冥动而圣功啓元精密感而外物应故有无迹之迹介于石焉可以见神行无方妙用不测彼管窥者方循迹而求之揣其所至于巨细之境则道斯逺矣夫以手执大象力持化权指防太极蹴蹋颢气立于无间行乎无穷则据长河如措抔擘太华若破块不足骇也世人方以禹凿龙门而导西河为神只可不谓大哀乎峩峩灵掌纎指如画隠辚磅礴上挥太清逺而视之如欲扪青天而掬皓露攀扶桑而捧白曰不去不来若飞若动非至神曷以生此唐兴百三十有八载余尉于华阴华人以为纪嵫勒之罘颂峄山铭燕然旧典也圣巨迹岂帝者巡省伐国之不若欤其古之阙文以俟知言欤仰之叹之斐然珠石为志其词曰
　　天作髙山设险西方至精未分川壅而伤帝命巨灵经启地脉乃眷斯顾髙掌逺跖砉如剖竹騞若裂帛川开山破天动地坼黄河太华自此而辟神返虚极迹挂石璧迹岂我名神非我灵变化翕忽希夷杳冥道本不生化亦无形天何言防山川以寜断鼇补天世未覩焉夸娥愚公莫知其踪屹彼灵掌悬诸巃嵸介二大都亭亭髙耸霞赩烟喷云抱花捧百神依凭万峯朝拱长于上古以阅羣动下视众山蜉蝣蠛蠓彼邦人士永揖遗烈瞻之在前如掲日月三川有竭此掌不灭
　　古函谷闗铭【并序】
　　王者建邦经野观象立极于是有重门击柝以待暴客故封略土宇守在闗塞山川丘陵为之城池天作崤函俾屏京室崇山回合连冈丛倚长河屈盘万里来束崖奔岭蹙谷抱谿鬬崫起重险为秦东门截函夏于阃阈鏁天府于戸牖外阨八州之咽喉故百二形焉内拥六合之粤区故霸王出焉当其中原鹿骇战国猬起嬴氏建瓴山东择肉宇内持防百万连衡此闗是时也开门九国师遁振策而二周鼎入奄有大寳遂吞中区洎江返秦璧天祐汉祚高皇帝提劒而起以遏乱畧斩白帝绁降王举汉中平咸阳廓金城以建都活万姓以三章取威定功此焉是保粤若询事国牒聆风仙箓则真气灵踪起乎其中柱史一去流沙万里留玊函于旧宅传寳圗于本枝岂上帝乃眷兴王是感不然何锡羡开国如此其大嵗在大火余适下阳停骖塞门凭览旧国襟带如故世道不留秦余空山汉遗茂草恐复舟失于壑岸化为谷万载之后昧者不知乃刻颂此石以示来裔其辞曰
　　天地雷雨英雄交争设险守国作藩于京姓易时移山空塞平千秋陵谷想见精灵仙驾长往雄圗杳冥于以志之勒铭岩扄
　　虎牢闗铭【并序】　　　　　　　贾　至
　　天地定位山川据其极王侯设险虎牢拥其要振之以五岳维嵩崒焉迫之以四渎洪河突焉冝其咽喉九州阃域中夏賛经纶之攻拒却欃枪之凌暴若乃金火代变山河分裂脇从力争义散约觧时汉祖守之以临山东坐清三齐疆椘踯躅而不进隋氏失驭中原版荡封豕荐食龙战黄时则太宗据之以拒河朔克擒丑夏伪郑袒防而请命于戏自周室防弱虎狼并吞盛衰千祀正閠更王而政和民安一统长久汉氏昭于前载我唐光于兹日其创业之王勘定功业咸在斯地意者天开险固为霸王之器乎圣作功业知窅防之意乎不然何期时事影响之若此也又闻诸郑志曰制岩邑也虢叔死焉而唐汉绍兴得非山灵河神正直是辅乃知不独恃险而颠沛者在于凉徳欤天寳七载至自宋都西经洛阳歇鞍登兹怀古钦望鉴山河之壮丽想威灵而咫尺慨然有怀敢献颂曰
　　邈矣维嵩峻极于天磅礴崔嵬北临洪川岳渎防险蹙坼封泉实开虎牢作固伊瀍维兹虎牢天设巨防攻在坤下拒在离旁昏恃以灭圣凭而王峥嵘豁呀孟门相向伊昔汉祖戡秦统周勍敌相及此焉淹留终夷海春遂复洪沟乘衅而东奄有九州隋氏败绩黎人艰阻帝命太宗陈师鞠旅鐡骑僔僔云旗容与擒夏克郑在此一举日月永清昆虫得所嵗在戊子西经登兹只圣肃然悯亡凄其虢叔返道复隍慴师项氏烹苛莫能守之险易同途成败异时徳不在鼎王孙布词三苖不循魏武忸怩逆失顺获古今同期申鉴勒铭庶警将来
　　栈道铭【并序】　　　　　　　　欧阳詹
　　秦之坤蜀之艮连髙夹深九州之险也阴谿穷谷万仞直下奔崖峭壁千里无土亘隔呀絶巉巉冥冥麋鹿无谿猿猱相望三代而徃蹄足莫之能越秦虽有心蜀虽有情五万年间夐不相接且秦之与蜀也人一其性物同所冝嗜欲无余门教化无余源可贸迁可亲眤擘坼地脉暌离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不开回【阙】有所不合澄结既定窍缺生乎其中西南有漏天天之窍缺也于斯有兹地地之窍缺也天地也者将以上覆下焘含蓄万灵可通而必使通者也茍有可通而未通则贤代其上而通之故有为舟以济川为梯以逾山惟兹地有川不可以舟涉有山不可以梯及粤有智虑以全造立巨衡而举追氏缒悬纑以下梓人猿垂絶冥鸟傍危岑凿积石以全力梁半空于未用斜根玉垒旁缀青泥截断岸以虹矫绕翠屏而龙踠坚劲胶固云横砥平揔庸蜀之通途统岐雍之康荘都邑之能步山川之无胫若水决防如鸿向阳南之北之踵武汤汤跻峩峩以自若临苍苍而不惧繇是贽币以遥达人神以防同稽礼乐之短长量威力之污隆可王者王可公者公而相吹以风或曰受琢之石长存可构之材无穷易刓代蠧斯道也未始有终呜呼为上怀来在乎徳为下昭徳在乎义徳义之如今日则或人之言有孚其反之则石虽存恐不为琢材虽多恐不为构想夫徃昔有时而有有时而无是用惕惕天下蚩蚩知圣贤创物之意之人寡眀徳义固物之道之人稀敢陈两端之要铭诸斯道之左庶主徳义者存今日之所履踵武汤汤者荷古人之攸作铭曰
　　天覆地焘本亦同设大象难全或漏或缺损多益寡圣贤代工彼虽有缺与无缺同惟北曰秦维南则蜀地缺其间坤维不续斗起断岸屹为两区秦人路絶蜀火烟孤天实不通贤斯有造鑚坚剡劲无蹊以道若川匪舟若陆非车縁危转虚步骤交如构虽在功存亦由徳项怫刘怒旋见以踣隋落我营自颠而植地非革势材不易林踣植之致恵怨之心勿谓斯道不恒勿谓斯道可久礼不以礼可有而无恭不以恭可无而有创之之意如彼固之之理若兹彼知不易兹而易知勒铭道左其同我思
　　仙都山铭　　　　　　　　　张　鹭
　　仙都有山山出万山直上千寻入烟霞深圎如笋抽髙突云阴摽表下国权舆象帝日欤月欤万有千嵗东西大镇川泽四卫造化无言莫知徃制晴岚依依宿雾洞开髣髴有象神仙下来颢气氤氲灵鸟环回永殊尘杂不皷纎埃絶顶霄崿澄湖在上人罕戾止孰闚其状日烛云披风飘液飞如雨雨空防洒霑衣谷来松音潭影曙晖徃徃鹤唳不知所归唐垂百年宗体元响应万嵗声闻上天帝祚眀徳祠堂在焉永怀轩后功成此地丹灶犹存龙升万里事列方志道髙青史无复仙容空流谿水百越之内此山为大恍若壶中疑生象外直而不倚髙而不殆古徃今来独立沧海
　　磻溪铭【并序】
　　阴阳和而万物生圣贤合而天下平和者时也合者运也在昔尧舜合禹抑洪水而天下平者四百年汤合伊尹革桀骜而天下平者六百年文武合太公一戎衣而天下平者八百年与夫风雨寒暑五行四时佐天生物一也天之数不可以不变时则有怀山襄陵浩浩滔天之灾君之运不可以不极时则有作威杀戮毒痡四海之变变则通时则有四载之庸极则反时则有放伐之功于戏惟尚父钟其运而遇其主蹑其机而作其合者欤于后伯阳不显仲尼旅人其不合者欤故曰君子得其时则大行不得其时则龙蟠也嘉尚父之动静不失其时作磻谿铭曰
　　至人无心与道出处处则土木出则雷雨惟殷道絶粤有尚父爰宅于幽盘桓草莽天地阖辟阴阳运行眀极而昏昏极而眀遇主水濵谟泰八纮收野桓桓一麾而平惟彼日月得天而光惟彼圣贤得时而彰独夫昏迷我乃豹蔵文武作周我乃鹰扬故曰大道无体大人无方运用变通至虚而常作铭磻溪今古茫茫
　　胥山铭【并序】　　　　　　　　卢元辅
　　元和十年冬十月朝散大夫使持节杭州诸军事杭州刺史上柱卢元辅视事三嵗尘天子书上畏羣灵下慙蒸人乃启忠祠铭而序曰维唐敷祀典于天下废淫置眀资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舍将瞰鸱革遂临浙江千五百年庙貌不改汉史迁曰哥山今云青山者缪也吁善父为孝记曰父雠不与共戴天谏君为忠经曰诸侯有诤臣不失国当枕于宋郑絶楚出疆在平为未宦臣在奢为既壮子坎伏节乞师于吴军鼔丁寜五战至郢先喆王建邦啓土著以话言戴后惟人人虐惟后成汤用为大义孔子立为大经子胥修为大仇骚人赋为大怨咸令在上恶不生则前戈鞭墓非倒行也后戈走昭非逆施也夫差既王宰嚭受赂二十年内越祀又颠太伯庙血将干阖闾劒光且失公朝则宴焉入则谏焉孰谓矢毒孰谓刀寒虽言屡出口而车甲巳困于齐矣蟹稻已夺于嵗矣属镂之赐竟及其身鸱夷盛尸投于水濵愤悱皷怒配涛作神其神迄今一日再至来也海鸱羣飞阳侯夹从声逺而近声近而逺奋于吴怫于越夕于椘乃退于是仲秋阙望杭人以旗皷迓之笳箫和之百城聚覩大耀威灵巻沙墨裂地灰截若岸坼成坑迎潮氏格之如吕梁丈人为灵戈威矛防浪百重渚塞不先跳樯掲舷再饭之间絶其音声荡莽千里洪波砥平有滑有腯有咸有腥遥实乎下庭山海梯航鸡林扶桑交臂于卯阶金狄在戸雷皷在堂魏罇汉豆六代笙簧可谓奉天爵之馨香获人神之盛礼佐皇震怒驱叱大邪万里永清人观斗气铭曰
　　武王钺纣子胥鞭平为人为父十死一生矫矫伍贠执弓挟矢杖其寳劒以谒吴子稽首椘罪皆中纣理蒸报子妻殱鉏直士赫赫王闾实聴竒谟锡之金皷以号以诛黄旗大举右广皆朱戮墓非赭瞻昭乃乌后王嗣立执书不泣颠越言润宰嚭谗辑步光欲飞姑苏待执吾则切谏抉眼不入投于河上自统波涛昼夜两至怀沙类骚洗涤南北簸荡东西夷蛮卉服罔敢不来虽非命祀不让渎齐帝帝王王代代眀眀表我忠哉
　　天门山铭　　　　　　　　　李　白
　　梁山博望闗扄椘濵夹据洪流实为吴津两坐错落如鲸张鳞惟海有若惟川有神牛渚怪物且围车轮光射岛屿气凌星辰巻沙扬涛溺马杀人国泰呈瑞时讹返珍开则九江纳锡闭则五岳飞尘天险之地无徳匪亲浈阳果业寺开东岭洞谷铭【并序】元　杰
　　阴阳精气结为山岳者则为胜为异为奥为閟故万岭交峙而嵩华辨其方羣岳斆灵而瀛壶拔其类是知仙居灵宅其必有党乎鸣之北趾果业之东阜高不百仞广才千畆层岩石室幽谷灵洞殊境异观秀絶竒伟虽瀑流之下鑪峯悬磴之跻丹峤路逺莫觌余不知其伦拟焉按寺记云昔有方士于是山链金变形羽服登仙故石座丹灶至今存焉观其东岭削成石莹如玉冈峦峭竦岩壁重复扪藟而升如造云根缥婵娟似霞衣可攀真气胜而尘累捐五盖破而清机闲荡然放怀如羽翼之已生赤城之可接噫境变志迁若符契之协从也下临长川澄波吐澜烟霞夕收飞鸟不喧杳渺逶迤流注无间西直巨壑连嶂如屏林霭朝翠岩光昼清篠簜藏辉杉松下冥虚廓寂寥涵风有声縁岭未絶划开洞门黛容峥嵘诡状轮囷疑伏龙怪镇含烟云又有古木倒傍絶壁盘根网结挂络空碧崩崖傍倾猨迳下仄羽人幽防此焉瑶席翠壁而直上轧﨑岖于紫氛防岩屹以中断奔屏蹙而成室涵孕精爽澄凝气源信列仙之攸居岂尘俗之所止防呜呼鹤驾一去凤箫响絶荆榛蔽路危磴败灭迹留人境而举世莫知地聨精刹而羣游莫至吁可怪乎其晦藏也元和丙申嵗秋八月余以胶鬲之困寓居精舍再从兄昭肃时假兹邑政便于人务简多暇与当寺僧知捷日探道源捷亦好古饕竒之士也因语故实缅思羽客之风以为灵迹神踪精诚必复乃操刃持畚履险通幽梯絶栈而歴巉岩排防笼而登杳霭时更不稔而神居秘躅粲然皆睹嗟乎芝田圃岂逺乎防天之与人气通则合客有顾咨而谂予者或应之曰天之运否泰相济故善利称徳有下民昏垫人之道行藏有数故棘津蓬累时惟鹰扬灵物必通道在斯着不然何荒阻千祀防焉而兴欤乃为铭曰
　　凿石通道兮援木枝仰攀洞口兮践欹危奔龙伏虎兮势状竒林攅峯倚兮蟠云螭下临阴谷兮神以栗欺岩岩兮洞无极老松箫瑟兮生逺风兴云霈霈兮烟雾黒悬岩排空兮色喷黛坚根网络兮层霄外披霓觧带兮羽翼生下眺遥江兮入青霭世道纷纶兮何足谓朝为荣华兮夕顦顇不如幽谷兮阅仙经异接浮丘兮整烟辔我窥舟灶兮坐山腹众峯参差兮隠云族凿仙岭兮望瑶台朝霞照海兮锦绮开信赤松之所升降王乔之所徃来道或用晦兮灵物斯潜殷道未昌兮说筑傅岩纷予感此兮勒铭云根山既不朽兮与名长存










　　唐文粹巻六十六
　　钦定四库全书
　　唐文粹巻六十七
　　宋　姚　编
　　铭乙【碣颂附揔一十五首】
　　髙道二
　　昭夷子赵氏碣颂【陈子昻】
　　东眀张先生铭【栁宗元】
　　忠孝二
　　文贞公笏铭【孙樵】
　　孝门铭【栁宗元】
　　暴虐二
　　佷石铭【皇甫湜】
　　秦坑铭【司空圗】
　　浮圗四
　　洪州大云寺钟铭【独狐及】
　　鹿泉本愿寺钟铭
　　化成寺大钟铭【李白】
　　温州仙岩寺铭【司空圗】
　　桥梁二
　　石桥铭【张嘉贞】
　　石桥铭【张彧】
　　宅一
　　丹崖翁宅铭【元结】
　　井一
　　井铭【柳宗元】
　　一
　　文铭【刘蜕】
　　昭夷子赵氏碣颂【并序】　　　　　　陈子昻
　　昭夷子讳元亮字贞固汲人也本居河间为大儒至祖掞尤博雅耽道隋征八学士与同郡刘焯俱至京师补黎阳郡长始居汲焉有二子礼舆礼辕舆官至临頴县丞辕为校书郎并著名当代昭夷即礼舆之季子也元精冲懿有英雄之姿学不常师志在遐逺年二十七褐衣游洛阳天下名流翕然宗仰羣防以初筮求我昭夷以毂发机故蓬居穷巷轩冕结辙时世议迫阨不容其髙乃屈身泥蟠求禄下位为幽州冝禄县尉到职逾嵗黙然无言唯采药弹琴咏尧舜而已州将郡守穆然承风君之道标浩如也因巡田入陇山见乌支丹穴密有潜遁之意苍龙丙申嵗在大梁遭命不造发痟疾而卒年三十九呜呼哀哉天下士友闻之知与不知莫不为之垂涕盖伤其有济世之量而无长世之年夫上徳道全器无不顺中庸以降才则好偏有张也之荘无展也之道好由也之勇缅回也之仁侈宰予之言遗澹台之行务端木之智忘寗武之愚或正而不竒或达而过杂君独五味足六气和通众贤之不兼畅羣才之大适虽不至于道其殆庶防乎故时无闲言物饱其义吾常论人事有十君得其九一不至者命矣夫于戏名闻天下而不达于堂上智周万物而不适乎一人其时欤其事欤君故人云居沙门释法成嵩山道士河内司马子防终南山人范阳卢蔵用御史中丞钜鹿魏元忠监察御史吴郡陆余庆秦州长史平昌孟诜雍州司功太原王适洛州防军西河宋之问安定主簿博陵崔璩咸痛君中天鼎餁不实百代祀徳故老或云以为名者徳之表諡者行之迹君囊括世道位屯时艰困乎臲卼光景不曜乃共稽陟旧行考諡定名问于元蓍象曰昭夷遂諡曰昭夷子皆叹曰才位不兼大运有数尝哀时命而作颂云诸公以予从君之游最乆故秉翰叅议其颂曰
　　天道宏运兮物各有时匪时不生匪运不生昔者元精汨潏阳九滔灾大人感生尧禹恢能阴阳既和帝传家五百数终桀鷔暴邪子乙提运水火革眀匪贤不昌尹乃阿衡六百运徂受始淫狂西伯考元厯在圣昌匪雄不决匪谋不臧姜牙皓眉实逢其良投劒指挥奄有八荒周有天下七百余年太公之后不闻大贤岂无仲尼负道周旋无势一挈无土一防然则大运之所来时防时哉隘业隘运巨功巨徳茍非其时草木为伍昭夷作颂【阙】云又尝着汲人嚜记言变化之事且曰请尔灵永宴息乎浩初
　　东眀张先生铭【并序】　　　　　栁宗元
　　东眀先生张氏曰因尝有以文荐于天子天子筞试甚髙以为长安尉一年投去印绶愿为黄老术诏许之居东眀观三十余年受毕法道行峻异得众真秘书诀箓聚经籍圗史侔于麟阁以弟回降秩封州先生曰吾老矣支体不可觧也遂从以去眀年回之子袭死哭之恸遂病既亟以命回曰吾生天寳讫贞元己酉嵗十月今死于汝之手盈吾志矣京师吾生也毕原先人之归也必以返葬乃自为志而卒眀年正月某日如其言子某等为碑以志于墓辞曰
　　匪禄而康匪爵而荣漠焉以虚充焉以盈言而不为华光而不为荣名介絜而周流道包涵而清寜幽观其形与化相冥寂寞以成其道是以勿婴世皆狂狂奔利死名我独浩浩端一以生或曰先生友悌以遁慈防以死若不能忘情者何也吾曰道去友邪去慈邪从容以求其得之邪荡莾狠幸道之非邪且夫亏恩坏礼枯槁顦顇隳圣圗夀离中就异欻然与神鬼为偶顽然以木石为类空侗而不实穷老而无死先生之道固知异夫此也乃书于石以纪
　　文贞公笏铭【并序】　　　　　　孙　樵
　　大中六年诏出文贞公笏归其孙丞相謩孙樵请铭其笏曰
　　灵豸荐角比干献骨合以愤烈在公为笏怒虎可唾笏不可挫太华可裂笏不可折柱天不仄指日不蚀标仪条臆起梗开直噫谏舌切切上磨帝缺不逆不怫笏则公笏拱折裂诤舌不发胶荣领餗下偷上愎非公之节孰为公笏
　　夀州安丰县孝门铭【并夀州刺史表】
　　栁宗元
　　懿厥孝思兹惟淑灵禀承粹和笃守天经泣侍羸疾黙祷隠冥引刃自向残肌败形羞膳奉进忧劳孝诚惟时高高曽不是聴创钜痛仍号于穹旻捧土濡涕顿首成坟陷膺腐眦寒暑在庐草木悴死鸟兽踟蹰殊类异俗亦相其哀肇有二位孝道爰兴克修厥猷载籍是登在帝有虞以孝蒸蒸仲尼述经以教于曽惟昔鲁侯见命夷宫亦有考叔悟荘称纯显显李氏实与之伦哀嗟道路涕慕里隣邦伯章奏稽首慇懃上动帝心旁达眀神神锡秘祉三秀灵泉帝命荐嘉亦表其门统合上下交賛天人建此碑号亿龄扬芬
　　夀州刺史臣承思言九月丁亥安丰县令臣某上所部编户甿李兴父被恶疾嵗月就亟兴自刃股肉假托馈献其父老病已不能啖啜经宿而死兴号呼抚臆口鼻垂血捧土就坟霑渍涕洟遂于坟左作小庐防以苫茨伏匿其中扶服顿踊昼夜哭诉孝诚幽逹神为见异庐上产紫芝白芝二本各长一寸庐中醴泉涌出竒形瑞状应騐图记此皆陛下孝理神化阴中其心而克致斯事谨按兴匹庶贱陋循习浅下性非文字所导生与耒耨为业而能钟彼醇孝超出古烈天意神道犹锡瑞物以表殊异伏惟陛下有唐尧如天如神之徳冝加旌褒合于上下请表其里闾刻石眀白宣延风美观示后祀永永无极臣昧死上请
　　很石铭　　　　　　　　　　皇甫湜
　　很石苍苍骊山之傍镵朴礲瘢嶷然四方昔秦皇帝谋之不臧七十万人兹焉惶惶发石此山言础于坟若有凭依屹住中逵淫刑蹙迫人力无施故老相传以很名之自昔太古不封不树有葛于沟有薪于野后圣有作縁情不忍为之棺椁其在唐虞则维木噫嘻暴秦虐用其人坟而象山下锢三泉穷珍摠竒力瘁财殚驱逐而前如刈草菅天毒其哀神愤其凶讁戍一呼九州风从白挺荆棘指麾崤潼险阻不阖干戈倒锋尸露于刼燧燔于童逢颗无依不十年中禹防稽不改其行圣徳洋洋厥响久长至于汉刘释之而言中如可欲犹隙南山矧私其身以尽其人刻词很石炯戒千春
　　秦坑铭　　　　　　　　　　司空圗
　　秦术戾儒厥民斯酷秦儒既坑厥祀随覆天复儒雠儒祀而家秦坑儒耶儒坑秦耶
　　洪州大云寺钟铭　　　　　　独孤及
　　泰变化孕律吕和神人莫疾于声故天地以雷震万物圣人以乐节八风佛土以钟警六时天造圣作同符异贯自真乘开设其轮三转像教不坠而法皷之制存彤彤莲宫于江之濵万井在其前善恶兴乎人将欲诞敷我法音啓迪我善根我是以作万钧之钟大其器所以昭其度也侯谁尸之长者杜海洎此方上士精法观释法鸾与比丘众百三十有五人实果其愿将办所作于时火官金工循厥戒令范阴阳九六之数以合造化均薄厚侈弇之齐以谐清浊聚精防神鸠工于其间宏誓既逺昏疑皆破故众心如城施者成市大悲之感与万灵接祝融回禄髣髴交应越五月辛丑新钟成于是此邦民大和防膜拜纵观川塞衢隘亿兆谛听鲸鱼乃发訇然如扶摇号而万窍怒霹雳作而崇山破在坑满坑在谷满谷金界岌峇若震若荡既而抝怒散涣与回飚俱激度越大千周流六虚经于严城入于梵宫徘徊乎霜天凌厉乎清夜千门彻万戸警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王觧形刀轮摧藏严乎心者闻声以知受观受以悟法若露清耳根镜照身业彼金皷声气木铎徇路整众孚号方斯陋矣盖圣人宏道以观善因善以建法作法器以为天下利利者教之果法者教之因善者教之宗我钟乃悬是训是崇世界有极大音无穷
　　鹿泉本愿寺铜钟铭
　　八音之列数者金为长金声之动物者钟为大相彼创制本乎无心随轻重之所考遇洪纎而必应其体妙乎其防神乎故帝庭用之以和乐梵宇作之而助道其有防防伊本愿道昔鬼士所卜即轮王建塔之地有隋氏因而缉焉皇唐统天増壮厥构虽台殿有赫而钟未雄曰都维那某等显允令徳郁为纪纲洞三学之奥府张二严之巨翼以为是声闻则有以敷众美不则无以遍十方乃同寅叶恭倡议改作我心匪石彼应如云缁流辅仁而勤或懋清信委施而为冈为陵于是乎逺贸金精博召良冶鳬氏宰陶人翼镕范修林朴植火正叱咤以啓号风师防怒而陈力巨扇咆哮洪鑪赫曦焮夺清夜光连紫防旁通窦以决注下潜成于数【阙】夫阴未凝阳为烈爙爆泉沸气愤云泄既旬而后实既坚而后发转于隧渐于堂混乎其轮圎洞然而博畅仙兽勒于下骊龙踏于上蓄精诚含寥亮乃神工之既济而寳器之大壮也且夫作有度而体有经侈奄均厚薄中则不播不石不郁不祚虽鸿音未扬识者已知其妙矣故缁众咸跃善愿克充而县之衣冠里之髦彦聚舍珍翫翕营层台峻嶒百常沆瀣一色然后挿云柱倚天梯骈辘轳绾修索攒防力以下拔轧丰容而上升雄以笋鳞颠以交扛猛以簴权作以离立大器斯属洪椎乃铿威音潼溶而一吼虓响岌嶪乎三界上极有项下弥空轮飞行天仙海陆神识莫不警革尘滞褰开冥防涤旷刧之瑕灭长夜之苦使浩福潜润冥机坐融其诸佛神通之用乎不然者千钧之声一杵之播则曷以臻于是矣允厘僧务本三势而克终式遏劒轮后四爰而长击故初起细而促渐登锽以舒既锐而入防又増而复壮于是壮也乃而毕为若是者何皆皇觉啓导抑扬之深思也实欲普其念周乎仁张皇慈音引曵悲韵使万物咸若六时登闻不惕不惶以安以乐或谓霆鬬雷裂山倾河泄灵祗殱走猛毅僵蹷皆恐怖杀伤之事我大雄氏慈制又悲乎然防若乃颗颗圣贤翼翼龙象以之懴萨以之引宣防妙其心精进厥徳有秩有序不差不忒住持我像教洋溢我风洞达我幽眀清寜我邦国神之不可以已其在兹乎皇唐十有八年春仲月八日是钟也既成即其秋孟月上兹台也复构他方圣众咸飞来而赞扬地中菩萨咸踊出而瞻仰于是陈巨防以落之张梵乐以考之煌煌乎休防越寳庭之能事毕矣而宏范莫纪又八稔于斯河南史凛然文林之秀也尉于右邑摄兹铜章恵化一清于灌坛希声重美于洪器命我昭述式副羣心之望焉而主簿农杨量新尉杨光朝等并髙干才敏力懋于道勉奉天秩允恭仁祠辅营乐石賛就厥美虽黙者果得不言乎铭曰
　　灵钟上空仪法天体道内虚含至圎雄威蓄毓时乃宣震击铿锽流大千十万调御及圣贤应我真声开梵筵一切苦轮悲炽然开我真声咸息肩虚空有尽福无邉神用广大莫与先
　　化成寺大钟铭【并序】　　　　　李　白
　　噫天以震雷皷羣动佛以鸿钟警大梦而能发挥沉潜开茫蠢则钟之取象其义博哉夫扬音大千所以清真心警俗虑协响广乐所以达元气彰天声铭勲皇宫所以旌丰功昭茂徳莫不配美金鼎増辉寳坊仍事作制岂徒然也粤有唐宣城郡当涂县化成寺大钟者量函千钧声盈万壑盖邑宰李公之所剏也公名有则系元之英蕤茂列圣之天枝生于公族贵而秀出少蕴才略壮而有成而西逾流沙立功絶域帝畴乎厥庸始学古从政厯宰洁白声闻于天天书褒之荣辉简牍稽首三复子孙其天寳之初鸣琴此邦不言而理日计之无近功嵗计之有大利物不知化潜臻小康神眀其道越不可尚方入于禅闗覩天宫峥嵘闻钟声屑乃谓诸龙象曰曷不建大法皷树之层台使羣聋六时有所归仰不亦美乎于是发一言以先觉举百里而咸应秋毫不挫于人多子来铜崇朝而山积工不日而云防乃采鳬氏撰鸿钟火天地之炉扇阴阳之炭回禄奋怒蜚防震惊金精转涾以融熠铜液星荧而防光喷日道气蔽天维红云防于太清紫烟矗于遥海烜爀宇宙功侔鬼神莹而察之吁可骇也尔其龙质炳发虎形躨跜縻金索以上絙悬寳楼而迭击傍振万壑髙闻九天声动山以隠隠响奔电而阗阗赦汤镬于幽途息劒轮于苦海景福肹蠁被于人天非李公好谋而成宏济羣物又孰能兴于此乎丞尉等并衣冠之龙人物之标凖大雅君子同僚尽心闻善贾勇賛成厥美寺主升朝闲心古容英骨秀气洒落毫素谦柔笑言海受水而皆纳镜无形而不烛直道妙用乃如是言然常虗懐忘情洁己利物是人行空寂不动见如来有若上座灵隠都维那则舒名僧曰晖蕴虚常因调防贤哉六开士普闻八万法深入禅惠精修律仪将博我以文章求我以述作功徳大海酌而难名遂与六曹豪吏姑熟贤老乃缁乃黄鳬趋梵庭请扬宰君之鸿美白昔忝侍从备于词臣恭承徳音敢阙清风之诵其词曰
　　雄雄鸿钟砰隠天雷皷霆击警大千含号烜爀声无邉魑魅招灵仙旁极六道下九泉劒轮辍苦期息肩汤镬猛火停炽然恺悌贤宰人父母兴工利物信可久传芳金钟永不朽
　　温州仙岩寺铭　　　　　　　司空圗
　　岩之巅森防镵天中宅灵僊瀑之作风干洞壑地汹山凿越之裔瓯之隅人逸而腴某其师某其牧寺圯而复
　　石桥铭【并序】　　　　　　　　张嘉贞
　　赵郡洨河石桥隋匠李春之迹也制造竒特人不知其所以为试观乎用石之妙楞平碪鬬方版促郁縬穹隆崇豁然无楹吁可怪也又详乎义挿骈坒磨砻致宻甃百象一仍糊灰腰纎铁蹙两涯嵌四穴盖以杀怒水之荡突虽怀山而固防焉非大深智逺虑莫能剏是其栏槛华柱锤斵龙兽之状蟠绕拏踞眭盱翕欻若飞若动又足畏乎夫通济利涉三才一致故辰象昭回天江临乎析木鬼神幽助海石到乎扶桑亦有停杯渡河羽毛填塞引弓击水鳞甲攒防者徒闻于耳不觏于目目所觏者工所难者比于是者莫之与京勑河北道推勾租庸兼复囚使判官衞州司功防军河东柳涣继为铭曰
　　于绎工妙冲讯灵若架海维河浮鼋役鹊伊制或防并模盖略析坚合异超涯截壑支堂勿动观龙是跃信梁而竒在启为博北走燕蒯南驰温洛騑騑壮辕殷殷雷薄携斧拖绣骞视鹤艺入侔天财丰颂阁斵轮见嗟错石惟作并固良球人斯瞿防
　　石桥铭【并序】　　　　　　　　张　彧
　　阉茂嵗我御史大夫李公晟奉诏摠禁戎三万北定河朔冬十月师次赵郡郡南石桥者天下之雄胜乃揆厥迹度厥功皆合于自然包我造化仆散客也状而铭曰洨水伊何诸州互凑秋霖夏潦奔突延袤杼材蒇制朴斵纷糅斡地泉开盘根玉甃虹舒电拖虎步云构截险横包乘流回透坱轧匠造琳琅蔟簉敞作洞门呀为石窦賖莫筭盈一纪方就力将崩争势与空鬬呑齐跨赵儆夜防昼月挂虚蟾星罗伏兽谓之铨键撮我宇宙谓之闗梁扼我戎防郡国襟带河山领袖经途者安逸轨者覆东南一尉西北一候万里书传三邉檄奏邮亭控引事物殷富夕发蒯壖朝趋禁霤质含氷碧文耀藻绣花影全芳苔防半旧天啓大壮神功罕究勒铭巨桥敢告豪右
　　丹崖翁宅铭【并序】　　　　　　　　元　结
　　零陵泷下三十里得丹崖翁宅丹崖俗曰赤石国有唐节者曽为泷水令去官家于下自称丹崖翁丹崖湘中水石之异者翁湘中得道之逸者爱其水石为之作铭铭曰泷水未尽泷水犹峻忽见渊洄丹崖千仞磳磳丹崖其下谁家门前断舩篱上钓车不知防峰为其四墉竹幽石磴飞泉戸中怪石临渊防防绮竞石巅何得石巅翁独醉眠吾欲与翁东西茅宇饮啄终老翁亦恱许世俗常事阻人心情徘徊岩下遂刻此铭
　　井铭【并序】　　　　　　　　　　　柳宗元
　　始州之人各以甖甈负江水莫克井饮崖岸峻厚旱则水益逺人陟降大艰雨多则涂滑而巅恒惟咨嗟怨惑讹言终不能就元和十一年三月朔命为井城北隍上未晦果寒食冽而多泉邑人以灌其土坚垍其利悠久其相者浮圗谈康诸军事牙将米景凿者蒋晏凡用罚布六千三百役佣三千六大甎千七百其深八寻有二尺铭曰
　　盈以其神其来不穷惠我后之人噫畴肯似于政其来日新
　　梓州兠率寺文铭【并序】　　　　刘　蜕
　　文冢者长沙刘蜕复愚为文不忍弃其草聚而封之也蜕愚而不锐于用百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉游羣居行役未尝不以文为怀也适当无事而天下将以文为号文眀代生殖眀晦皆效文用故日月星辰文乎旂常昆虫鸟兽文乎彞器徐方之土文于侯社夏翟之羽文于旌旄登龙于章升玊于藻百工妇人雕砻涂涷以供宗庙祭祀之文岂独蜕也生知效用不及时文防然而意常获助于天而不获助于人故其虽穷无憾也当勤意之时不敢啑不敢咳不敢唾不敢跂倚耆欲躁竞忘之于心其祗祗畏畏如临上帝故有粲如星光如贝气如蛟宫之水又有黯如屯云如久阴如枯腐熬燥之色则有如春阳如华川逶逶迤迤则有如海运如震怒动荡怪异夫十为文不满不如意少如意则岂非天助乎常欲使天下闻之而必行观之而必蹈散之茫洋以为道演之浸淫以及物然后为农文之使风雨以时兵文之使戎虏以顺文于野文于市使其所隠之士以出口者使之言材者使之用然而自振者无力终知者甚稀岂非不获人助乎呜呼十五年矣实得二千一百八十纸有涂者乙者有注揩者有覆背者有朱墨围者于是以周易筮之遇复震下坤上之同人离下干上筮者曰鸣于地中殷殷隆隆七日而复复来而天下昭融乎他日更召而合将聴袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷土协吉累累为冡则汲之兆乎峭峭为壁则鲁之兆乎且其占曰土之文为山河为华英将不崩不竭为滋味而传乎结为丘陵为其设险乎融为川渎率其朝宗乎华为百谷以絜祭祀之粢盛乎不然使其速腐为墟壤生蒭藁以食牛羊乎化涂泥为陶甄以作器乎将块为五色而茅社分封乎流于乐为土皷为由桴以泄其和声乎夷为都邑以兴宫庙乎坎为洿池以泽生殖乎祀为坛灶乎窽为井墓乎吾皆不得而知也当既不为吾用唯速化为百工之用慎无朽为芝以怪人自媚慎无坚为金铁以作货起争慎无潏为醴泉以味乎谄口慎无祷为城社以狐防凭妖慎无耸为良材以雕斵伤性慎无萌为兰以佩服见艺呜呼介而为石使之能言舒而为螾使之饮泉既而他年游魂之未返者亦命巫师而吊三招之号曰在几阁而来归兮掩为尘垢在耳目而来归兮奄视汝丑在口吻而来归兮誉不汝久噫笔絶之年而麟见祟文其无祟乎唅非珠玉敛无裙襦后世诘礼之儒无惊吾之幽墟其冡也在莽苍之野大块之丘时有唐大中丁卯而戊辰之季秋铭曰
　　文乎文乎有鬼神乎风水惟贞将利其子孙乎












　　唐文粹巻六十七
　　钦定四库全书
　　唐文粹巻六十八
　　宋　姚　编
　　铭丙【铭隂附总九首】
　　宰辅七
　　唐丞相逍遥公韦公墓志铭【张说】
　　唐丞相太尉房公徳铭【李华】
　　唐丞相太尉房公徳铭之隂【柳宗元】
　　唐丞相故太保赠太师韩国公苖公墓志铭【李华】
　　唐丞相太保致仕岐国公杜公墓志铭【权徳舆】
　　唐丞相魏国公贾公墓志铭
　　唐丞相太子少师竒章公墓志铭【杜牧】
　　节制二
　　唐卢龙节度副大使检校司徒兼中书令彭城郡王刘公墓志铭【权徳舆】
　　唐武昌军节度使元公墓志铭【白居易】
　　唐丞相逍遥公韦公墓志铭【并序】　张　说
　　唐故中书令逍遥公韦氏讳嗣立字延构京兆杜陵人也受浑元之正性挺生人之秀杰门爲孝悌之府世处台衡之地士林之高标宗臣之首出者也生于秦之清水长于郑之成臯聦明先觉博古兼览究蓬山之百氏综阙里之六艺文而不华实而不滞原夫志在于易行在于礼守橐籥之冲虚播朱之恺悌事有则而言有度神无方而用无体其与人也温良善诱仁恕多容俾夫顽蔽开晢愎鸷扰从君子进道小人革虑闻者愿来见者忘去若膏泽之浸阳和之感万物不知其化矣及夫覆篑登朝滥觞宰邑圣朝知其周慎忠肃简易循良是以绸缪两禁重叠千里迄践宰衡终厥有成凡化二邑理七郡三入中书再统兵部选兵吏各两冬典枢密共五载光弼四主歴政三十有余其间累有谤及官因左退日月蚀而更明随和幽而不昧尔其爲邦设教遵徳闲邪身勤心苦诚感物化礼让兴于私室刑罚废于公家衡镜高悬文武矫【阙】才无我失善若已有风流名敎作法垂后訏谟皇极功格天地茫茫蠢蠢既生既遂四夷来王五灵皆至然而外荣中素迹迩心遐沓然朱戸之若丧邈然赤松之可接西宴骊山之谷东息龙池之野择逍遥而建号列土宇而开社即明主封立帝之谋表高臣之志也公考侍中爲国元辅公兄承庆当代齐名咸以令徳继和金鼎扶阳二相陈氏三君复追美矣侍中前夫人崔氏生黄门而即世后夫人王氏生公而偏爱公克谐以孝因心则友啓均养之徳成无间之言天下之人比之祥览惟公徳行言语文学政事四者实总而兼之事亲养志而能争居丧过哀而顾礼此又善中之善者也善人天之经也国之寳也道将兴废木铎之用有时命或推移苍生之望恒在春秋六十遘疾陈郡还医洛师开元七年九月二日薨于归徳里有诏赠兵部尚书諡曰某礼也明年某月葬于某地有子孚恒济史儡然在疚靡所寘哀以某忝缙云之旧寮沐清风之余论入难名之阃域窥妙徳之形容见托铭志庻传精爽至于歴官次序平居事业当见郡府遗爱之碑国史名臣之传故不存焉铭曰
　　峩峩仁公抱孝含忠文献则足高明有融翻飞王佐穆我清风道济明时心乐幽地薜衣华衮坦然一致逍遥啓封带砺传祀生涯共尽振古其常人秉三徳天归百祥臧孙有后公业不亡
　　唐丞相太尉房公徳铭　　　　李　华
　　宗季年逆将持兵天锡房公言正其倾羣凶害直事乃不行虏起幽陵连覆二京帝慈蒸人避狄西蜀爰命监抚理兵北朔登贤爲辅让子以续公赍册书亦捧瑞玉圣人神圣天地咸若子孝臣忠元元踊跃命帅中军谋殱羿浞人或有言志屈道行公曰不可屈则佞生柄不在公象昬曀明退师储宫出守函谷入爲尚书正色谔谔又刺汾浍遽临彭濮何负而东何负而西公受挫抑邦人凄凄帝懐明徳俾我不迷徴拜秋官佥曰休哉薨殂阆中国瘁人哀乔岳陨踬辅星昬霾天子洟涕迎崇上台岩岩岱宗瞻其峻极赫赫房公尊其盛徳昔抚冝春列邦是式建铭江濵以慰南国
　　唐丞相太尉房公徳铭之隂　　柳宗元
　　天子之三公称公王者之后称公诸侯之入爲王卿士亦曰公有土封其臣称之曰公尊其道而师之称曰公楚之僭凡爲县者皆曰公古之人通谓年之长老曰公故言三公若周公召公王者之后若宋公爲王卿士若卫武公虢文公郑桓公其臣称之则列国皆然师之尊若太公楚爲县者若叶公白公年之长老若毛公申公涪公而大臣罕能以姓配公者虽仅有之然不能着也唐之大臣以姓配公最著者曰房公公相宗有劳于蜀人咸服其节相肃宗作训于岐人咸尊其道惟正直慈爱以成于徳用是进退所居而事理辨所去而人哀号理逺人逺人不胜其懐赵郡李华为文铭公之徳乱不克立今刺史太原王涯嘉公之道犹在乎人人不忘公之道爲之刻石且曰州之南有亭曰需宴亭公之爲也人之思也乃増饰栋宇即而立焉州人大恱咸防陨涕言曰昔公以周召之徳微子之仁有土封以爲卿士道爲三公徳爲国师年爲元老尝爲县县懐其化至于州州濡其泽凡我子孙罔不戴慕盛徳之词文而不刻更刺史数十莫克兴起乃率归于王公公尝以机密匡天子于禁中承公之道刺于我邦由公之理又能尊公之徳起遗文以昭前烈则其入爲卿士三公也孰曰不冝吾惧其去我也遽愿书于铭之隂用永表于邦之良政
　　唐丞相故太保赠太师韩国公苖公墓志铭【并序】
　　李　华
　　永泰元年四月戊子唐旧相太保韩国公薨天子辍朝羣臣出次五月壬午赠太师七月丙子诏使中谒者莅祭京兆少尹防丧龙旗輤车卤簿哀导加于一等园茔封树碑版垂后盛于当朝我韩国公夫人名本于宏才非此运不扬元勲出于忠烈非死之中登于日月九天之上乾坤闭而复辟钧轴折而再驾故肃宗皇帝于行在见公曰欲求良弼其在兹乎公讳晋卿字元辅上党壶闗人祖【阙】　赠太子太师父殆庶赠礼部尚书公成童好学弱冠工文二登甲科三入高等始自郡邑台省之任终乎廊庙台辅之器【阙】如牧四郡使四道在人爲政之絶迹于公能事之常格故不足叙天寳之末胡羯乱常公身在陷穽心图辽廓谒至尊于幕殿议大计于辕门天子壮之拜爲左相公于时与兵部尚书汾阳郡王经略大业翊賛中兴公抚于内汾阳营于外克二京复九庙尊先帝返上皇公之功也乾元二年元凶授首陈希烈等四十八人议在殊死公抗防上论以四方犹虞罪当寛宥三司质定其事不行于戏庆绪之诛也不用公议使有思明之难朝议之减复行公计果令天下大安仁人之言不可己巳上元二年宗升遐诏公摄政肃宗违代令公当国道合君臣时契云龙于二主功高宇宙徳钟社稷于一身夫平计之勃安之揔有平勃之勲伊摄之霍立之再当伊霍之任人臣贵极今古罕俦公晩婴衰疾属辞枢务遂得特纡圣眷俯降臣礼赤墀之下杖防来朝宣室之中肩舆入见此则明主上徳而屈体忠臣感恩而忘形君臣之间斯爲盛矣无何有诏册授太保军国大务仍咨访焉公至和爲心太素爲体以虚舟应物世累不能干其神以公器济时江海不能开其虑故轩裳钟鼎于我如浮云大位遐年在生爲逆旅享年七十有七歴任二十有四顺如也夫人韩国夫人博陵崔氏诗书之门金玉其度先公而殁今则袝焉嗣子发丕坚粲垂向吕稷望咸等并强学懿文保家继代忠足以励行孝足以扬名叙徳立铭愿昭先烈掌文之客敢忘大猷其词曰
　　有唐宗臣爲国元老清明淳粹全徳体道磊落臣节深沈庙谟智能逃难忠则忘躯幽蓟弄兵咸秦振荡举族南弃拔身北向一见先皇其言甚壮指麾筹画爰立作相天地反正苍生之望伊昔南狩衣冠下从三司献议万乗将同谏书一出天下称公二圣登遐万方是荷圣皇在闇务辍宸坐称政临朝非公不可彼苍不仁殱我鼎臣天归说梦岳降申神嵯峨碑版突兀封树呜呼相国韩公之墓
　　唐丞相金紫光禄大夫守太保致仕赠太傅岐国
　　公杜公墓志铭【并序】　　　　　权徳舆
　　有唐元老太保岐公讳佑字君卿年七十八以得谢之岁岁十一月辛未啓手足京师安仁里皇帝恤然不视朝三日册赠太傅吊祠加恩明年夏四月乙酉返真宅于少陵原大墓公之先自汉建平侯晋当阳侯而下忠贤间出积厚昌大以至曽王父行敏皇银青光禄大夫荆益二州大都督府长史南阳郡公王父慤皇中散大夫尚书右司员外郎详定学士父希望皇银青光禄大夫鸿矑卿恒州刺史西河郡太守饰终三加至尚书左仆射公总中龢之粹灵蹈明哲之大方体仁以长人厚徳以载物器周代资材爲国华程功积事博达裕在宗朝以门子筮仕解巾有声在肃宗朝以郡掾廷吏贤侯交辟俄以台郎御史二千石事代宗以六軄之贰十聨之重兵符相印事徳宗初自度支郎岁中拜小司徒时当艰急政有均节持权者排陷改苏饶二州刺史以亚丞相颛征南方入居左辖出典侯服旋委节旄贞师淮海凡居镇十五年歴礼刑二尚书乃进左揆燮和大政拜章来朝兼理公台绸缪枢极在帝左右顺宗谅闇公摄冡宰因山复土专防其任进掌五教乃平九赋永贞内禅公奉典策今上继明真授司徒备物采饰襃优章灼推致四时之和茂明万物之冝初公来朝之明年年及悬车捝章告老三上不允厥后诏公每旬一朝访决重务以公年与徳耆尊礼不名后再岁天子悯烦公以官軄之事恩遂坚请礼优师臣大雅称方叔元老且非宰政东汉之胡公中庸不理藩服曷若公都将相之重兼文武之全三代论道两朝总已搢绅瞻仰者凡六十年致位就第极其荣号隆其五福闇然得之在临川有恺悌之化涖南海有威怀之略自淮而南兴事任力三邦之人类有声诗炳如嵩华刻在金石公既当安危注意之重一人倚赖急宣密啓多所交感嘉保太平承宁诸侯或恶其烦言或导其善气损怨服义日用不知至有执介圭朝象魏冠功臣之表近天子之光尔时龙公所枢柅喜士容物羣而不党理遣情恕犯而不校一言定交死生以之趋人之急唯恐不及不徼福不乞灵物怪气焰不接于心术诚明坦荡自得于天理中正之外无自入焉国门南出杜陵故地畎清流防灌丛觞斚引满金丝合奏时贤儁人结辙在门极谢安之林墅异陆贾之装槖乡耋时防鸥鸟不惊又以见公放怀推仁无不逮也至若阅天下之义理究先王之法志着通典二百篇诞章闳议错综古今经代立言之防备焉凡推毂之士繇幕廷而奋迅者近于百辈将相六軄左右曹台以至列藩二千石不可胜书夫人安定郡梁氏苏州常熟县令防睦之女也专柔淑慎动有仪矩先于公殁几三十年矣嗣子司农少卿师损与其弟昭应县令式方驾部员外郎从郁等皆以材能孝谨爲卿大夫元士推择之际以吏资廕庥之下咸有淑声俨然摧剥相无怗诚信哀敬实加于人以徳舆尝忝府辟晩聨台座每荷同升之义盍陈无愧之辞直书徳辉以镂幽础铭曰
　　君子之用可以大受斤斤岐公祗事三后谟明盛时其道甚夷乃将乃相乃公乃师六府龢平五福丛滋齐之温良商之慈爱推本性术发舒光大宣力中外勤劳翼戴悬车乞身知进知退岁在大梁月生一阳以佚以息忽乎茫茫廞襚纳书礼优职襄和气在上昭明发扬少陵郁郁蓍蔡协吉宰木号风虞泉落日于嗟岐公居此室
　　唐故金紫光禄大夫检校司空兼尚书左仆射同中书门下平章事上柱国魏国公赠太傅贾公墓
　　志铭【并序】　　　　　　　　　权徳舆
　　徳宗皇帝享国二十有七年注意于将相之臣惟魏国贾公讳耽字敦诗始则四握兵符保厘节制终乃再践师长燮和枢极文武致用实宁斯人景钟书伐金鼎和味咸有一徳用平太阶奉缀衣之诏公始感疾先复土之期公乃捐馆属太上皇重公耆硕进加司空今皇帝悯公徽懿追命太傅春秋七十六佩相印一十三年前史称贾生通达国体其孙嘉好学世其家其曽孙捐之建议深切汉元帝爲之罢朱崖郡皆其先古之有议论风节者也曽王父逺则皇长河尉生王父知义沁源主簿赠扬州大都督都督生烈考琰之燕居不仕赠尚书左仆射皆代徳安贞延耀于后公忠正仁恕极深研几究今古于百氏穷地域于九译乾元初寰海未静褐衣危言始尉太平连辟大府三入御史府再爲尚书郎亚尹北都剖符西河嘉猷循行所莅居最大厯十四年冬十月繇大鸿胪贞师于梁协力羣帅平夷江汉靑绶大封烜然光明进防六职节制襄岘载防兵车抚征淮右徴诣行宫真拜冬官明年以三后之任分正洛师加地进律察廉唐邓复总赋舆镇于灵昌政成八稔恺悌清静于是膺审象之寄賛格天之业中外授受勤劳王家易坤之说曰地道也臣道也惟公有博载之量露生庻物书洪范之说曰强弗友刚克燮友柔克惟公推寛信之诚弼亮时化故其抚封也不尚禁厉不施皦察扶导善气折销未萌使贪者譲躁者静四隣敬之如神明阖境爱之如父母其作相也当先皇帝洪覆隂骘财成造化宗工儁老但以忠厚承清光故公之扬休徳煇涵泳无际蔼然和平之运恬然易简之道至若匪躬诡词劳谦不伐者亦何可胜言坦夷而周密广大而絜静耸善虚已求天下之才博闻强识通天下之志斯可及已所着梁怀王傅碑先君子碑陈祖徳以自况载家声于可乆体要闳达迈乎羣伦撰海内华夷图及论次地理之书凡五十有五编贡在中禁传于域内言方志者以公名家被病更时屏絶毉术且曰吾以忠信爲丘祷死生爲天理一气聚散斯焉顺之美槚夀堂自爲终制愦然委化以啓手足推从古知命之士所难能焉夫人武功苏氏驾部郎中守中之曽孙处士珣之女有柔仪淑行殁于中年二十有五年矣嗣子畴太常寺协律郎早夭次子疄太子司议郎少子防京兆府防军事驯行孝谨号咷毁瘠奉二尊堂帷合于九原刻兹乐石以永终古铭曰
　　麟之仪仪鳯之师师有倬魏公发辉清时外总方国扫除螟螣入居公台左右皇极于学无不通于士无不容穆如龢风叩若华钟伟材闳议信以发志中行循性其道易易始于清明纪号永贞维阳月之朔日兮返智气于冥冥下旬逮半兮祖载于庭神归古原兮閟此音形前直国门兮旁迩梁傅不忘本兮公之素笳箫啓路归此壤树呜呼有唐元老兮魏公之墓
　　唐丞相故太子少师竒章郡开国公赠太尉牛公
　　墓志铭【并序】　　　　　　　　　　杜　牧
　　唐佐四帝十九年宰相牛公讳僧孺字思黯八代祖以徳行儒学相隋氏封竒章郡公赠文安侯文安后四世讳鳯及仕唐爲中书门下侍郎监修国史于公爲高祖文安后五世集州刺史赠给事中讳休克于公爲曽祖集州生太常博士赠太尉绍太尉生华州郑县尉赠太保讳防闻太保生公公始孤七岁居长安南下杜樊郷东文安有隋氏赐田数顷书千巻尚存公年十五依以爲学不出一室数年业就名声入都中故丞相韦公执谊以聦明气势急于襃拔如柳宗元刘禹锡辈以文学秀才皆在门下韦公亟命柳刘于樊郷访公曰愿一得相见公乘驴至门韦公曰是矣东京李元礼爲后进师隋竒章公仁徳禄位二者包而有之公登进士上第元和四年应贤良直谏制数强臣不奉法忧天子炽于武功诏下第一授伊阙尉以直被毁周岁凡十府奏取不下伊阙满岁郄公士美以昭义军书记辟凡三上请诏除河南尉拜监察御史丁母夫人忧制终复拜监察御史转殿中侍御史迁礼部员外郎都官员外郎兼侍御史知杂事改考功员外郎集贤殿学士库部郎中知制诰赐五品命服半岁迁御史中丞宿州刺史李直臣以数万败穆宗得偏辞于中称直臣寃且言有才宰相言畧不用公以具狱奏上曰直臣有才可惜公曰彼不才者无饱食以足妻子安足虑本设法令所以缚束有才者禄山朱泚是才过人而乱天下上因可奏曰善赐章服金紫迁戸部侍郎掌财赋事上益亲重欲相之防中书令韩男公武谋曰大人守大梁二十年齐蔡诛后始来朝今不以财援中外设有飞一辞者谁与保白公武赍书献公钱千万公笑曰此何名爲公亟持去明年公武继卒主藏奴与吏讼于御史府上怜大臣父子并死稚孙将家事走中使至第尽取财簿自视凡中外主权多纳货独朱勾细字曰某年月日送戸部牛侍郎钱千万不纳上大喜以指厯簿遍视旁侧曰果然吾不谬知人言讫再拜殿上皆再拜呼万岁寻以本官平章事明年正位中书侍郎加银靑三品兼集贤大学士监修国史敬宗即位与武士畋宴无时徴天下道士言长生事公亟谏曰陛下不读元皇帝五千言以清静养生彼道士皆庸人徒夸欺虚荒岂足师法未一岁请退不许连四月日间以疾辞乃以鄂岳六州建节号武昌军命公爲礼部尚书平章事爲节度使公始至问民疾苦皆曰城土踈恶歳输帘竹为苦其奸吏旁縁主爲侵取费与税等歳乆前后政欲画计防讫无所施公即除去冗长用公私钱陶塼甃城凡五年乃就明年文宗即位加吏部尚书明年急徴拜兵部尚书平章事重拜中书侍郎文馆大学士郑注怨宋丞相申造言挟漳王爲大逆状迹牢密上怒必杀公曰人臣不过宰相今申锡已宰相假使如所谋岂复欲过宰相有他图乎臣爲中丞爱申锡忠良奏爲御史申锡之心臣敢以死保之上意觧由是宋不死太和六年西戎再遣大臣防寳玉来朝礼倍前时尽罢东向守兵用明臣附李太尉德裕时殿劔南西川上言维州降今若使生羌三千人烧十三桥捣戎腹心可洗乆耻是韦臯二十年至死恨不能致事下尚书省百官聚议皆如劔南奏公独曰西戎四面各万里来贡曰何事失信餋马蔚茹川【在平凉郡西】上平凉坂万骑缀回中怒气直辞不三日至咸阳桥西南逺数千里虽百维州此时安可用弃诚信有利无害匹夫不忍爲况天子以诚信见责于夷狄且有大患上曰然遂罢维州议大和六年检校右仆射平章事淮南节度使经六年至开成二年连上章请休官诏益不许公曰臣惟退罢可以行心夏五月以兵付监军使拜防讫就道除检校司空留守东都明年拜左仆射上恐公不起诏曰朕比有疾良已思一面叙公不得已至阙下一拜谢闭门不出明年检校司空平章事防州节度使出都门赐黄彞樽龙杓凡六品名出周礼诏曰精金古器用以比况君子非无意也防州七年饶假军人入赋不一公至据地籍免贫弱四千万均入豪彊皆曰甘心不出一怨言明年武宗即位就加司徒防昌元年秋七月汉水溢堤入郭自汉阳王张柬之一百五十歳后水爲最大李太尉德裕挟维州事曰修利不至罢爲太子少师未几检校司徒兼太子少保明年以检校官兼太子太傅留守东都刘稹以上党叛诛死时李太尉専柄五年多逐贤士天下恨怨以公徳全畏之言于武宗曰上党轧左京控山东刘从谏父死擅之十年后来朝加宰相纵去不留之致稹叛竭天下力乃能取此皆公与李宗闵爲宰相时事从谏以大和六年十二月十七日拜阙下实以其月十九日节度淮南明年正月从谏以宰相东还河南少尹吕述公恶其爲人述与李太尉书言稹破报至公出声叹恨上见述书复闻前纵从谏去叠二怒不一防校自十月至十二月公凡三贬至循州员外长史天下人爲公援手咤骂公走万里瘴海上二年恬泰若一无事今天子即位移衡州汝州长史迁太子少保少师凡四年复位大中二年十月二十七日薨于东都城南别墅年六十九天子恫伤不朝两日册赠太尉天下善人执手相吊哭公忠厚仁恕荘重敬慎未尝以此八者自勉而终身益笃爲宰相急于铨品凡名清官不忍持一资以假非其人以道德谟于天子每指右义爲据有言机利克迫必防防使之摧破三大邦去苛碎条约除大患其轻巧吏欲贼公爱恶希向所为浑然终不能见故所至必大治衣冠单穷出俸钱嫁其子女月与食歳与衣资送其死丧凡数百家李太尉志必杀公后南谪过汝州公厚供具哀其穷为觧说海上与中州少以异勉安之不出一言及于前事鎭武昌时军容使仇士良为监军使公律以【阙】暑【阙】　合军宴拱手至暮一不摇扇益自俭克平居非公事不【阙】内屏周三歳语言举止率有常度仇军容开成末首议立武宗权力震天下每言至公必合手加颡曰清德可服人但过恡官财与人无一毫恩分耳不肯引誉不敢怨毁淡居其中公始自河南荐乡贡仕为郎官考吏部科目选三开幕府中丞宰相外凡取六十余人上至将相次布防阁皆当时名士毎暇日防语寮吏必言古人修身行事旁诱曲指防警教之不以已所长人所不及裁量高下以生重轻后进归之承望声光得一言许可必自矜重夫人辛氏以公封张掖郡赠仆射秘之长女士林称为妇师凡三十年前公八年殁五男六女长曰蔚监察御史次曰丛浙南府协律郎皆以文行登进士第不借公势次曰奉蒨河南府洛阳尉二人皆稚齿长女嫁户部郎中上党苖愔次女嫁河中节度副使检校郎中范阳张洙次女嫁河南府户曹集贤校理常山张希复次女嫁前进士邓淑次女未笄一人始数歳以某年月日少陵南某乡某山里铭曰
　　道既讹衰必有以扶厥公之生以隆其汚幽以独明暵以雨濡以教其徒以佐天子灭絶霸駮如有枢柅标掲峙倚巍乎二纪臣宗德老钜杰魁礨孰爲忌畏谮去南海不校不辨牵复显大百行浑圆隣于及年以归其全故幽州卢龙军节度副大使知节度事管内支度营田观察处置押奚契丹两畨经略卢龙军等使开府仪同三司检校司徒兼中书令幽州大都督府长史上柱国彭城郡王赠太师刘公墓志铭【并序】
　　权德舆
　　析木之下幽陵碣石融结絪緼诞灵熊浑乃生元臣以翼大君惟彭城郡王宣力三代抚封四纪在德宗朝纂服旧劳以亚丞相得颛征伐冬官夏卿再践六职乃列台宰乃居师长在顺宗朝论道进律就加司空又拜司徒今皇帝聪明齐圣褒厚功德擢侍中中书令绸缪枢衡临长诸侯衮赤舄崇其物采九命二伯极其名【阙】勲猷备其賛书始终焯于代家五年秋七月寝疾薨于莫州之庙舍享年五十四冬十月归全涿州良郷县之某原追锡太师不视朝三日命谏议大夫吊祠法赙庭尉卿持节礼册又诏宰臣徳舆铭于夀堂所以加恩报劳始终渗漏之泽也公姓刘氏讳济字济之蜀昭烈皇帝二十一代孙曾祖逺皇检校司徒卫尉卿临洮军使袭彭城郡公赠永州刺史祖贡皇特进左金吾卫大将军赠扬州大都督父怦皇幽州卢龙节度观察等使御史大夫赠司徒恭公公承是覆露生而岐嶷深而通直而和毅忠肃端明温重固已蕴絶人之姿挺希代之器始以门子横经游京师有司擢上第防幽州军事转兵曹掾歴范阳令考绩皆为府中最兴元初以太子家令为莫州刺史以御史中丞为行军司马凡吏理之慰荐舆师之拊养如良庖之无綮肯翳良农之无灭裂司徒即代有诏夺情节哀顺变讲信修睦先公之封畛尽在长师之威惠毕举比嵗大旱蝝蝗为灾絜斋菲黙以心祷甘雨祁祁嘉生莓莓因其丰登示以班制古诸侯之令典靡不具焉贞元初乌桓诱北方之戎幸吾阻饥大耸邉鄙公先计后战陈兵于郊乃遣单车使者诱掖敎告繇是诸戎皆为公用朝不庭方厥猷茂焉明年鲜卑墨乙之犯古渔阳其后啜刺防右北平公分命左右军异道并出然后以中坚冲击士不离伤师不留行深入其阻抵青都山下捕斩首虏以万级获橐駞马牛羊无万数十九年林胡率诸部杂种侵滛于澶蓟之北公亲统革车防九国室韦之师以讨焉饮马滦河之上扬旌冷陉之北戎王弃其国遯去公署南部落刺史为王而还登山斵石着北伐铭以见志自太行已东懐和四邻或归其天伦或复其地理警急则觧其顚没居常则纳诸矩度兵兴已来气俗相因或以夸败度或以美没礼比屋之人被缦胡而挥孟劳不知书术公乃修先师祠堂选防壮孝悌之伦春秋二仲行释菜乡饮酒之礼生徒爼豆若在洙泗私门耽耽公署沈沈自从事掾史迨纪纲之仆庠序有伦采章不紊接士必下以词气推贤而容其出处陇西李益乐安任公叔皆以宾筵荐延至郎吏二千石近臣良【阙】此又烈丈夫大君子旷度荦荦之为也其于勤身裕物生聚教训祁寒则颁之絮帛大歉则赈其仓廪一方之人防被惠和嘉祥交于动植孝顺浃于州壤美化周行无不及焉去年冬王师问罪于常山公率先蹈厉累上功防引义慷慨赋诗以献诏宰司序引百执事属和以美大之师次瀛州既围乐夀又遣支兵急攻安平三旬未下武怒益奋命其子緫以骑士八千先登公亲鼓之士皆殊死战亭午而拔诛屠无噍类盖所以宣威制胜于可必也天子赐以寳剑金甲彤弓卢矢方董诸侯之师将覆其巢俄感厉气隠几口占署緫军司马曰无以吾故而稽天诛悉召戱下以须王命俄而下霈然之诏宥罪班师加公宠渥已至大病遗章悃欵不及家事天下之人伟其忠劳緫以君命起于倚庐之中委重戎事由御史大夫为工部尚书凡军师之节制封部之亷察尽如恭公太师之命焉茹荼雪泣祗服丕矩以国侨之遗爱知公业之不亡生极荣号没有愍册扬名以继志善训以克家君臣父子之道斯为至矣褒大臣所以尊王命懿武事所以恢天声敢摅馨香以识防寞铭曰
　　帝在法宫推心懋功洸洸彭城秉义纳忠幽都朔易赐履来宅便藩渥命焜燿嘉绩北戎病燕从古以然懐俫荡定勇略昭宣燮和之重公作霖雨师律之严公为齐斧廓开祲沴振奋威武保大定功庇人尊主郄縠敦恱乃主成师善经义府公实似之北伐刻铭西征赋诗播于工歌列在鼎彞壮猷末极大暮如斯华首童牙辛酸涕洟义方绍续君命吉禄孝在无改恩延必复防差辂葆澶漫陵谷勒石下泉幽昭烛
　　唐故武昌军节度观察处置等使正议大夫检校戸部尚书鄂州刺史兼御史大夫赐紫金鱼袋赠尚书右仆射河南元公墓志铭【幷序】
　　白居易
　　公讳稹字微之河南人六代祖岩隋兵部尚书封平昌公五代祖隋北平太守髙祖义端魏州刺史曾祖延景岐州叅军祖悱南顿县丞赠兵部员外郎考讳寛北部郎中舒王府长史赠尚书右仆射妣荥阳郑氏追封陈留郡太夫人公即仆射府君之第四子后魏昭成皇帝十五代孙也公受天地粹灵生而岐然孩而嶷然九嵗能属文十五明经及第二十四调判入四等署秘书省校书一十八应制策入三等拜左拾遗即日献敎本书数月间上封事六七宪宗召对言及时政埶政者疑忌出公为河南尉丁陈留太夫人忧哀毁过礼杖而能起服除之明日授监察御史使于蜀按任敬仲狱得情又劾奏东川帅违诏条过籍税又奏平涂山甫等八十八家寃事名动三川三川人慕之其后多以公姓字名其子朝廷病东诸侯不奉法御史府不治事命公分台而董之时有河南尉离局从军职尹不能止监察使死其柩乘传入邮邮吏不敢诘内园司械繋人逾年台府不得知飞龙使匿赵氏亡命奴为餋子主不敢言浙右帅封杖决安吉令至死子不敢愬凡此数十事或奏或劾或移嵗余皆举正之内外权宠臣无奈何或不快意防河南尹有不如法事公引故事奏而摄之甚急先是不快者乗其便相噪嗷至公専逹作威黜为江陵士曹掾居四年徙通州司马又四年移虢州长史长庆初穆宗嗣位旧闻公名以膳部员外郎徴用既至转祠部郎中赐绯鱼袋知制诰制诰王言也近代相防多失于巧俗自公下笔一变至于雅三变至于典谟时谓得人上嘉之数召与语知其有辅弼才擢授中书舍人赐金鱼袋翰林学士丞防寻拜工部侍郎旋守本官同中书门下平章事公既得位方将行已志荅君知无何有憸人以飞语构同位诏下按验无状上知其诬全大体与同位两罢之出为同州刺史始至急吏缓民省事节用嵗収羡财千万以补租其余因弊制事赡上利下者甚多二年改御史大夫浙东观察使将去同同之耆防鳏独泣恋如别慈父母遮道不可遏送诏使道呵麾鞭有见血者路辟而后得行先是明州嵗进海物其淡蛆非礼之味尤速壊课其程日驰数百里公至越未下车趋奏罢自越抵京师邮夫获息肩者万计道路歌舞之明年辨沃瘠察贫富均劳逸以定税籍越人便之无流庸无逋赋又明年命吏课七郡人冬筑陂塘春贮雨水夏溉旱苖农人赖之无饿殍在越八载政成课高上知之就加礼部尚书降玺书慰谕以示旌宠又以尚书左丞徴还旋改戸部尚书鄂岳节度使在鄂三载其政如越大和五年七月二十二日遇暴疾一日薨于位春秋五十三上闻之轸悼不视朝赠尚书右仆射加赙赠焉前夫人京兆韦氏懿淑有闻无禄早世生一女曰保子适校书郎韦绚今夫人河东裴氏贤明知礼有辅佐君子之劳封河东郡君生三女曰小迎未笄道卫道扶龆齓一子曰道防三嵗仲兄司农少卿积侄御史台主簿某等衔哀襄事裴夫人韦氏长女洎诸孤幼等号防廧翣以六年七月十二日附葬于咸阳县奉贤郷洪渎原从先宅兆公着文一百巻题为元氏长庆集又集古今刑政之书三百巻名类集并行于代公凡为文无不臻极尤工诗在翰林时穆宗前后索诗数百篇命左右讽咏宫中呼为元才子自六宫两都八方至南蛮东夷国皆写传之每一章一句出无胫而走疾于珠玉又观其述作编纂之防岂止于文章刀笔哉实有心在于安人治国致君尧舜致身伊臯耳抑天不与邪将人不幸邪予甞悲公始以直躬律人勤而行之则坎防而不偶谪瘴乡凡十年发班白而来归次以权道济世变而通之又龃龉而不安居相位仅三月席不暖而罢去通介进退卒不获心是以法理之用止于举一职不布于庶官仁义之泽止于惠一方不周于四海故公之心不足也逢时与不逢时同得位与不得位同富贵与浮云同何者时行而道未行身遇而心不遇也执友居易独知其心以泣濡翰直书铭于墓曰
　　呜呼微之年过知命不谓之夭位兼将相不谓之少然未康吾民未尽吾道在公之心则为不了嗟乎【阙】哉道广而俗隘时矣夫心长而运短命矣夫呜呼微之已矣夫












　　唐文粹巻六十八
　　钦定四库全书
　　唐文粹巻六十九
　　宋　姚　编
　　铭丁【诔表述附总一十二首】
　　庶官七
　　唐吏部尚书诸道盐鐡转运使李公墓志铭【权徳舆】
　　唐吏部侍郎赠礼部尚书昌黎韩先生墓志铭【皇甫湜】
　　唐工部贠外郎杜甫墓志铭【元稹】
　　唐监察御史周公墓碣铭【栁宗元】
　　唐太学博士施先生墓志铭【韩愈】
　　唐著作郎赠秘书少监权君墓表【附李华】唐太子校书李元宾墓志铭【韩愈】
　　牧守四
　　栁子厚墓志铭【韩愈】
　　吕衡州诔【附栁宗元】
　　左黄州表【附元结】
　　陆歙州述【附李翺】
　　贤宰一
　　元鲁山墓碣铭【李华】
　　唐故银青光禄大夫守吏部尚书兼御史大夫充诸道盐鐡转运等使上柱国赵郡开国公赠尚书右仆射李公墓志铭【并序】　　　权德舆
　　惟元和四年夏五月丁夘冡宰赵郡公巽寝疾薨于永崇里享年六十三天子悯然不视朝追命右仆射冬十月乙酉返于洛师缑氏县芝田乡之大墓公字令叔赵郡赞皇人曽祖知让皇河南府长水县主簿祖承江州别驾赠太府少卿父嶷右武卫録事参军饰终四加至尚书右仆射世载德善至公昌大始以明经筮仕爲华州参军试言超絶补鄠县尉登朝爲监察御史殿中侍御史由美原县令课最爲刑部贠外郎由万年县令课最爲户部【阙】司二郎中由常州刺史理行第一徴爲给事中以御史中丞领潭州刺史湖南观察使就加右散骑常侍以右散骑常侍领洪州刺史江西观察使就加御史大夫由二府报政入爲兵部侍郎在途加度支盐鐡副使至止逾月代今司徒爲使明年迁兵部尚书闲一岁转吏部尚书揔八柄平九赋左右理道以纾元元天子方推心竦意倚以爲相奄然大病斯可痛也公温重方严恺悌忠清得洪范之正直禀大雅之明哲强志特立爲儒门吏师中台草议左曹还诏法程之下无尤违分画之下无差失其爲二方循班制建长利布以休龢树之风声大凡都府岁杪使刻深吏周行支郡钩抚泉货二千石不相聊生如梏拲然公至分命部从事览观礼俗问人疾苦亷吏善否而已至有经用之羡使郡自爲理得以蠲乏用补庸亡府无私焉四履之内遇凶旱水溢损有余以均不足农里无大乏官司无宿忧而邦乡硕生劝学讲艺导彼轻僄率循教化皆声诗揭于康庄其制国用也调盈虚御轻重阜齐人之业而地不加赋佐公家之急而利无所渫先是池泽之税因縁爲奸牢盆以私币货寖滥公则去一朝之便质终岁之成变其苦窳以寛物力盈入之数不可胜条上嗣位之岁发武库禁兵以诛刘辟三蜀之馈不乏于军千金之费不征于人扬天声于井络断戎首于齐斧是皆谋猷大绩经理大本岂止于汉庭桑大夫耿中丞区区然商功利析秋毫而已哉其爲天官已婴寝患犹与郎吏切劘奏书去缴绕之科禁絶私回于胥吏士之得调者多受赐焉内外扫除之际精爽不乱与上言职业虽康宁宴闲之不若君子以爲难自解巾褐至捐馆舍凡厯官十六利刃触虚大车以载文理聪明卓冠出伦规爲密静矩度章灼大吏之所表的诸公之所严重其文采精实循道体要而不爲曼辞其术学博洽折中定疑而不理章句喜士尊贤开怀盍簪丝桐博奕谈笑嗢每有余裕而无留事志在端正百度仪形四方以谟明济爲己任而绩用未究斯吾君所以当宁流叹而众君子失声怛防岂虚也哉凡三合姓初曰范阳卢夫人太子宾客防平之女次京兆韦氏二夫人颍州刺史勺洎膳部贠外郎襄之女以从祖妹而继室焉皆以华腴淑哲不幸凋落长子绍左卫兵曹参军鳯翔节度巡官専谨有驯嗣子继京兆府参军饰躬彊学防子纻编皆以门廕在仕绍继等泣次先公官簿事业请书墓石且以理命见托故不得让焉铭曰
　　太行之东全赵古风钟懿美兮左车武毅元礼文事丛庆祉兮天官冡卿庄重亷清大君子兮精金断割良玉特达视所履兮表率二邦鳏孤恵康斯乐只兮均齐八政底慎徽令有经纪兮宜登上台以赋羣才命遄已兮缑原厚地追琢款识神在此兮
　　故吏部侍郎赠礼部尚书昌黎韩先生墓志铭【并序】
　　皇甫湜
　　长庆四年八月昌黎韩先生既以疾免吏部侍郎书谕湜曰死能令我躬所以不随世磨灭者惟子以爲嘱其年十二月丙子遂薨明年正月其孤昶使奉功绪之録继讣以至三月癸酉河南河阳乃哭而叙铭其墓其详将揭之于神道碑云先生韩愈字退之后魏安桓王茂六代孙祖朝散大夫桂州长史讳叡素父秘书郎赠尚书左仆射讳仲卿先生七岁好学言出成文及冠恣爲书以传圣人之道人始未信既发不掩声震业光众方惊爆而萃排之乘危将颠不懈益张卒大信于天下先生之作无圆无方至是归工抉经之心执圣之权尚友作者跋邪觝异以扶孔氏存皇之极知人罪非我计茹古涵今无有端涯浑浑灏灏不可窥校及其酣放豪曲快字凌纸怪发鲸铿春丽惊耀天下然而栗密窈眇章妥句适精能之至入神出天呜呼极矣后人无以加之矣姬氏已来一人而已矣始先生以进士三十有一仕歴官其爲御史尚书郎中书舍人前后三贬皆以防陈治事廷议不随爲罪常惋佛老氏法溃圣人之隄乃唱而筑之及为刑部侍郎遂章言宪宗迎佛骨非是任为身耻上怒天子先生处之安然就贬八千里海上呜呼古所谓非茍知之亦允蹈之者邪吴元济反吏兵久遁无功固【阙】将【阙】　惧恟恟先生以右庶子兼御史中丞行军司马宰相军出潼闗请先乘遽至汴感说都统师乘遂和卒擒元济王庭凑反围牛元翼于深救兵十万望不敢前诏择庭臣往谕众栗缩先生勇行元稹言于上曰韩愈可惜穆宗悔驰诏无径入先生曰止君之仁死臣之义遂至贼营麾其众责之贼恇汗伏地乃出元翼春秋美臧孙辰告籴于齐以为急病校其难易孰为冝襃呜呼先生真古所谓大臣者邪选拜京兆尹敛禁军帖旱籴齾幸臣之铓再为吏部侍郎薨年五十七赠礼部尚书先生与人洞朗轩辟不施防级族姻友旧不自立者必待我然后衣食嫁娶丧平居虽寝食未尝去书怠以为枕飡以饴口讲评孜孜以磨诸生恐不貎美游以诙笑啸歌使皆醉义忘归呜呼可谓乐易君子钜人者矣夫人髙平郡君范阳卢氏孤前进士昶壻左拾遗李汉巩集贤校理樊宗懿次女许嫁陈氏三女未笄铭曰
　　维天有道在我先生万颈胥延坐庙以行令望絶邪痌此四方惟圣有文乖微岁千先生起之焯役于前彍义滂仁耿照充天有如先生而合亘年按我章书经纪大环唫不时施昌极后昆噫嘻永归奈知之悲
　　唐工部员外郎杜甫墓志铭【并序】元　稹
　　叙曰余读诗至杜子美而知古人之才有所揔萃焉始尧舜之君臣以赓歌相和是后诗人继作厯夏殷周千余年仲尼缉拾选练取其干预教化之尤者三百篇其余无闻焉骚人作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戱之词亦随时间作至汉武帝赋栢梁诗而七言之体具苏子卿李少卿之徒尤工为五言虽句读文律各异雅郑之音而词意阔逺指事言情自非有为而为则文不妄作建安之后天下之士遭罹兵战曹氏父子鞍马间为文往往横槊赋诗故其遒文壮节抑扬怨哀悲离之作尤极于古晋世风槩稍存宋齐之间教失根本士以简慢矫饰相尚文章以风容色泽放旷精清为高盖吟写性灵流连光景之文也意义格力无取焉陵迟至梁陈滛艳刻饰佻巧小碎之词又宋齐之所不取唐兴学官大振厯世之文能者互书而又沈宋之流研练情切穏顺声势谓之为律诗由是而后文变之体极焉而又好古者遗近务华者去实效齐梁则不逮于晋魏工乐府则力屈于五言律切则骨格不存闲暇则纎秾莫备至于子美所谓上薄风雅下该沈宋言夺苏李气吞曹刘掩顔谢之孤髙杂徐庾之流丽尽得古今之体势而兼昔人之所独専矣如使仲尼考锻其防要尚不知贵其多乎哉茍以为能所不能无可无不可则诗人已来未有如子美者是时山东人李白亦以竒文取称时人谓之李杜余观其壮浪纵恣摆去拘束摸写物象及乐府歌诗诚亦差肩于子美至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能厯其藩翰况堂奥乎余尝欲条防其文体别相附与来者为之凖病懒未就尔适子美之孙嗣业启子美之柩襄祔事于偃师途次于荆楚雅知余爱言其大父之为文祈余为志辞不可絶余因系其官阀而铭其卒云系曰晋当杨侯杜氏下十世而生依艺今家于巩依艺生审言审言善诗官至膳部贠外郎审言生闲闲生甫为奉天令甫字子美天寳中献三大礼赋明皇竒之命宰相试文文善授率府曹属京师乱步谒行在授左拾遗以直言失官出为华州司功寻迁京兆功曹劒南节度使严武防为工部贠外参谋军事旋又弃其官扁舟下荆楚间竟以寓卒旅殡岳阳享年若干夫人农杨氏女父曰司农少卿怡四十九年终嗣子曰宗武病不克没命其子嗣业以家贫无以给丧收拾乞丏燋劳昼夜去子美没后余四十年然后卒先人之志亦足为难矣铭曰惟元和之癸巳粤某月某日之佳辰合窆我杜子美于首阳之山前呜呼千嵗而下曰此文先生之古坟唐监察御史周公墓碣铭【并序】　栁宗元
　　有唐贞臣汝南周氏讳某字某以谏死于某贞元十二年栁宗元立碣于墓左在天寳年有以谄谀至相位贤臣放退公为御史抗言以白其事得死于墀下史臣书之公之死而佞者始畏公议于戏古之不得其死者众矣若公之死志匡邦国气震奸佞动获其所盖得其死者欤公之徳之才洽于传闻卒以不试而独申其节犹能奋百代之上以为世范者也若令生于定哀之间则孔子不曰未见刚者出于秦楚之后则汉祖不曰安得猛士而存不及兴王之用没不遭圣人之叹诚立志者之所悼也故为之铭曰
　　忠为美道是履谏而死佞者止史之志石以纪为臣轨兮
　　唐太学博士施先生墓志铭　　　韩　愈
　　贞元十八年十月十一日太学博士施先生士丏卒其寮郭伉买石志其墓昌黎韩愈为之词曰先生明毛郑诗通春秋左氏传善讲说朝之贤士大夫从而执经考疑者继于门太学生习毛郑诗春秋左氏传者皆其弟子贵游之子弟侍先生之说二经来太学帖帖坐诸生下恐不卒得闻先生死二经生丧其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九由四门助教为博士由博士为太学秩满当去诸生辄拜防乞留或留或迁凡十九年不离太学祖曰旭袁州宜春尉父曰婼濠州定逺丞妻曰太原王氏先先生卒子曰友直明州鄮县主簿曰友谅太庙斋郎系曰先生之祖氏自施父其后施常事孔子以彰雠为博士延为太尉太尉之孙始为呉人曰然曰绩亦载其迹先生之兴公车是召纂序前闻于光有耀古圣人言其防密微笺注纷罗颠倒是非闻先生讲论如客得归卑让肫肫出言孔扬今其死矣谁嗣为宗县曰万年原曰神禾髙四尺者先生墓邪著作郎赠秘书少监权君墓表　李　华
　　君姓权氏讳臯字士繇天水人苻秦尚书仆射翼之后世为着姓祖某咸有令德君既冠进士及第试临清尉持节兼本道使借君表为蓟县尉充判官无何主将以逆节露君乃诈死扶亲涉江免祸累知防其神先帝闻而叹之除评事御史方议大用属太夫人病危君侍奉忧劳因中痼疾无何太夫人终君泣血三年厥疾用加服除迁起居舍人著作郎大厯元年四月某日不幸逝于丹徒因殡焉享龄四十呜呼识者恸哭闻者痛心君有大节不可夺大名不可掩大才不可及大行不可名天与之仁不与之年哀哉自开元天寳已来髙名下位华方疾不能备举然所忆者曰河南元君德秀元终十年而南阳张君有畧张殁二年而君夭元之志如其道德张之行如其经术君之才如其声望人伦其瘁乎素与昌黎韩幼深京兆王镇卿洎华友善韩评君曰可以为宰辅王评君曰可以为师保华评君曰分天下之善恶一人而已矣夫人陇西李氏仁贤有一子某生七年哀礼过成人呜呼有后哉朝廷赠君以秘
　　书少监悼贤也华自疾病风曳杖而往哭之常闻师乙之言曰温良而能防者宜歌齐权君可谓温良而能防者也故为齐风表君之墓云
　　忠于而国孝于而家絜而不滓瑜而不瑕仁胡不夀为善者何君不幸邪时不幸邪
　　唐太子校书李元宾墓铭【并序】　韩　愈
　　李观元宾其先陇西人始来自江之东年二十四举进士三年登上第又举博学宏词得太子校书又一年年二十九客死于京师既敛之三日其友人博陵崔礼之于国东门之外七里乡曰庆义原曰嵩原友人昌黎韩愈书石以志之其辞曰
　　已乎元宾夀也者吾不知其所慕天也者吾不知其所恶生而不淑孰谓其夀死而不朽孰谓其夭已乎元宾文髙乎当世行出乎古人竟何为哉竟何为哉
　　唐栁州刺史栁子厚墓志铭【并序】　韩　愈
　　子厚讳宗元七世祖庆为拓跋魏侍中封济隂公曽伯祖讳奭为唐宰相与褚遂良韩瑗俱得罪武后死髙宗时皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所游皆当世名人子厚少精敏无不通达逮其父时虽少年已自成人能取进士第崭然见头角众谓栁氏有子矣其后以博学宏词授集贤殿正字儁杰亷悍议论证据今古出入经史百子踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年拜监察御史王叔文韦执谊用事拜尚书礼部员外郎且将大用遇叔文等败例出为刺史未至又例贬永州司马居闲盖自刻苦务记览为词章泛滥渟蓄为深博无涯涘而自肆于山水之间元和中尝例召至京师又偕出为刺史而子厚得栁州既至叹曰是岂不足为政邪因其土俗为设教禁州人顺頼其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣直相当则使归其质观察使下其法于他州比一岁免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹钖亦在谴中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜防愿以栁易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕恱酒食游戏相徴逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛发比反眼若不相识落陷穽不一引手救反挤之又下石焉者皆是也此宜禽兽夷狄所不忍为而其人自视以为得计闻子厚之风亦可少愧矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒死于穷裔材不为世用道不行于时也使子厚在台省时亦自持其身已能如司马刺史时亦自不斥斥时有人力解举之且必复用不穷然子厚斥不乆穷不极虽有出于人其文学辞章必不能自力以致必传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十月五日卒年四十七以十五年秋七月归万年先人墓侧子厚有子男二人长曰周六始四岁季曰周七子厚卒乃生女子二人皆幼其得归也费皆出观察使河东裴君行立行立有节槩重然诺与子厚结交子厚亦为之尽竟頼其力子厚于万年之墓者舅弟卢遵遵涿人性谨顺学问不厌自子厚之斥遵从而家逮其死不去既往子厚人将经纪其家庶防有终始者铭曰
　　是惟子厚之室既固既安以利其嗣人
　　吕衡州诔　　　　　　　　　栁宗元
　　维唐元和六年八月日衡州刺史东平吕君卒爰用十月二十四日藁于江陵之野呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不饮酒去乐防哭于神所而归余居永州在二州中闻其哀声交于南北舟舩之上下必呱呱然盖尝闻于古而覩于今也君之志与能不施千生人知之者又不过十人世徒读君之文章歌君之理行不知二者之于君之未也呜呼君之文章宜端于百世今其存者非君之极言也独其辞耳君之理行宜及于天下今其闻者非君之尽力也独其迹耳万不试而一出焉犹为当世所重若使幸得出其十二三则巍然为伟人与世无穷其可涯也君所居官为第三品宜得谥于太常余惧州吏之逸其辞也私为之诔以志其行其辞曰
　　麟死鲁郊其灵不施濯濯夫子胡絜其仪冠仁服义干橹书诗忠贞继佩智勇承基跨腾商周尧舜是师道不胜祸天固余欺鬼神齐怒妖蠥咸疑何付之德而夺其时呜呼哀哉命姓惟吕勤唐以力辅宁万邦受胙尔国惟师元圣周以降德世征五侯伊祖之则嗣济厥武前书是式至于化光爰耀其特春秋之元儒者咸惑君达其道卓然孔直圣人有心由我而得敷施变化动无不克推理唯公舒文以翼宣于事业与古同极道不茍用资仕乃扬进于礼司奋藻含章决科聨中休问用张署雠百氏错综逾光超都谏列屡皁其囊帝殊尔能人服其智戎悔厥祸欵邉求侍咸选邦良难乎始使君登御史赞命承事风动海壖皇威以致来总征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出于技笔削自任羣儒軰议正郎司刑邦宪为贰纠逖伊肃邪谀具畏迁里道民民服休嘉恩踈若昵惕迩如遐实闭其阁而抚于家载其愉乐申以舞歌赋无吏迫威不刑加浩然顺风从令无哗丝蚕外邑我茧盈车杂耕邻邦我黍之华既字其畜亦蓺其麻鼛鼓斯屏人喜则多始富中教兴良废邪考绩既成王用兴嗟陟于岳滨言进其律号呼南竭讴謡北溢欺吏悍民先声如失逋租匿役归诚自出兼并既悉罢羸乃逸唯昔举善盗奔于邻今我兴仁化为齐人唯昔富人或赈之粟今我厚生不竭而足邦思其弼人戴唯父善胡召灾仁胡罹咎俾民伊怙而君不夀矫矫贪陵乃康乃茂呜呼哀哉廪不余食藏无积帛内厚族姻外赒宾客恒是悬磬逮兹易箦僮无凶服非旧陌呜呼哀哉君昔与余讲德讨儒时中之奥希圣为徒志存致君笑咏唐虞揭兹日月以耀羣愚疑生所怪怒起特殊齿舌嗷嗷雷动风驱良辰不偶卒与祸俱直道莫试嘉言罔敷王佐之器穷以郡符秩在三品宜谥王都诸生羣吏尚拥良图故友咨懐累行陈谟是旌是告永永不渝呜呼哀哉
　　左黄州表　　　　　　　　　　元　结
　　乾元已亥赞善大夫左振出为黄州刺史下车黄人歌曰我欲逃乡里我欲去坟墓左公今既来谁忍弃之去于戏天下兵兴今七年矣淮河之北千里荒草自闗已东海濵之南屯兵百万不胜征税岂独黄人能使其人忍不去者谁曰不可颂乎后一嵗黄人又歌曰吾乡有鬼巫惑人人不知天子正尊信左公能杀之于戏近年已来以隂阳变怪将鬼神之道罔上惑下得尊重于当时者日见斯人黄之巫女亦以妖妄得防恩泽朝廷不问州县惟其意公忿而杀之则彼可诛戮岂独巫女知左公者谁曰不可讼乎三拜迁侍御史判金州刺史将去黄人多去思故为黄人作表如左氏世系左公厯官及黄之门生故吏与巫女事则南阳左公悉记之
　　陆歙州述　　　　　　　　　　李　翺
　　吴郡陆防字公佐生于世五十七年明于仁义之道可以化人厚风俗者余三十年连事观察使不能知退居于田者六七年由侍御史入为祠部员外二年出刺歙州卒于道贞元十八年四月二十日也凡人之所不能穷者必推之于天天之注膏雨也人之心以为生旱苖然也雨与苗运相违或雨于海或雨于山旱苗不得仰其泽惟人也亦然天之生俊贤也人之心以为拯顦顇之人然也贤者与顦顇之人时不合或死于野或得其位而道不能行顦顇之人不得被其恵膏雨之降也适然唯贤者之生于时也亦然运相合旱苗仰其泽顦顇之人赖其力傅说甘盘尹吉甫管夷吾之类也时弗合膏雨降虽终日贤哲生虽比肩旱苗之不救百姓之弗赖顔子子思孟轲董仲舒之类也故贤哲之生自有时百姓之赖其力天下不赖其力亦天也呜呼公佐之官虽列于朝虽刺于州其出入始二年道之不行与居于田时弗差也公佐之贤虽日闻其德行亦未必昭昭然闻于天子公佐是以不得其职出刺一州又短命道病而死天下之人未防其德固宜然也则天之生君也授之以救人之道不授之以救人之位如膏雨之或雨于海或降于山旱苗之不沐其泽者均也故君之不得其位以行其道者命也其亦不足于心者邪得是道者穷居于野非所屈冠冕而相天下非所伸其何有不足于心者邪
　　元鲁山墓碣铭【并序】　　　　　　李　华
　　维唐天寳十二载九月二十七日鲁山令河南元公终于陆浑草堂春秋五十九服名节者无不痛心呜呼堂内有篇简巾褐枕履琴杖箪瓢而已堂下有接宾之位孤甥受学之室过是而往无以送终名髙之士陆浑尉梁园乔潭赙以清白之俸遂其丧以明月十二日窆于所居南冈礼也公讳德秀字紫芝延州使君之子后魏七叶易为元公其裔也世有明哲承而述之幼挺全徳长为律度神体和气貎融视色知教不言而信大易之易简黄老之清净惟公备焉延州即世之后昆弟凋落慈亲羸老无小无大仰饴于公及应府贡如京师不忍离亲躬负安舆往复千里以才行第一进士登科丁艰声动于心既过苴枲刺血畵佛像写经以不赀之身申罔极之报食无盐酪居无爪翦者三年先人未祔于兆身迫当室缄未忘之哀参调求仕铨试超等补南和尉黜陟使以至行上闻授左龙武军録事因坠伤足乐正之忧愀然满容以甥侄婚仕为念受署鲁山令以痼疾不能趋拜故后长吏佥以容礼待之常获盗未刑属滨山之乡称猛兽为害盗请于庭曰感明府慈仁愿杀兽赎罪公哀而许焉僚佐坚请公无变虑乃从破械纵之盗果尸兽复命吏人老幼咨嗟震动发于庭宇播于四邻则政化之行可知也公自幼居贫累服齐斩故不及亲在而娶既孤之后单独终身人或以絶后谕焉对曰兄有息男不旷先人之祀矣厯官俸禄悉以经营祭衣食孤遗代下之日柴车而返南游陆浑考一畆之宅发入笥之直唯匹帛焉居无扃钥墙藩之禁达生齐物从其所好时属歉岁涉旬无烟弹琴读书不改其乐好事者携酒食以馈之陶陶然脱遗身世涵泳道德防清尘而栖颢气中古以降公无比焉知我或希晦而不耀故也是宜为国老更论道佐世而羔鴈不至殁于空山可胜恸邪所着文章根极则道演寄情性则于思善人则礼咏多能而深则广呉公子观乐旷达而妙则现题穷于性命则蹇士赋可谓与古同辙自为名家者也又其恶万金之藏鄙十卿之禄贵富之辩吾得其真至哉元公越轶古今冲邃冥冥纯朗朴浑范于生灵凡与门人吟慕遗风谥曰文行先生从古也夫诔德铭功厥义有三上以简神明中以铺光烈下以耸示后人斯文之作由此志也其铭曰
　　天地元醇降为仁人隠耀韬精凝和葆神道心微消息诎伸载袭先猷竭尽报亲贞玉白华不缁不磷纵翰祥风蜕迹泥尘今则已矣及吾无身仰德如在瞻贤靡因怀哉永思泣涕铭云














　　唐文粹巻六十九

　　钦定四库全书
　　唐文粹巻七十
　　宋　姚　编
　　铭戊【版文诔表附总七首】
　　命妇二
　　唐息国夫人墓志铭【韩愈】
　　唐河南元府君夫人墓志铭【白居易】
　　贤母一
　　陶母坟版文【附舒元舆】
　　隠居四
　　武东山陈居士墓铭【陈子昻】
　　有周居士陈公墓志铭
　　德先生诔【附李华】
　　广陵陈先生墓表【附吕温】
　　唐息国夫人墓志铭【并序】　　　韩　愈
　　贞元十五年灵州节度使御史大夫李公讳栾守邉有劳诏曰栾妻何氏可封息国夫人元和二年李公入为户部尚书薨夫人遂専家政公之男三人女二人而何氏出者二男一女夫人教养嫁娶如一虽门内亲戚不觉有纎毫薄厚御僮仆使治居第生产皆有条序居卑尊间无不顺适命服在躬承祀孔时年若干元和七年甲子日南至以病卒明年八月庚寅河南河阳夫人曽祖某绥州刺史祖某潞州别驾父某晋州録事参军二男戡左威卫仓曹参军成左清道率府録事参军女子嫁兴元参军郑博古将戡与成以其事乞铭于其邻韩愈愈乃为铭曰
　　男主外事治不为易施于其家难甚吏治又况公侯族大而贵夫人是専厥声惟懿昔在贞元有锡自天启封备服以畴时勲婉婉夫人有籍宫门克承其后以嫁以婚随东土在河之阳遥望公坟而不同藏
　　唐河南元府君夫人荥阳郑氏墓志铭【并序】
　　白居易
　　有唐元和元年九月十六日故中散大夫尚书比部郎中舒王府长史河南元府君讳寛夫人荥阳县太君郑氏年六十寝疾殁于万年县靖安里私第越明年二月十五日权祔于咸阳县奉贤乡洪渎原从先姑之茔也夫人曽祖讳远思官至郑州刺史赠太常卿王父讳朝散大夫易州司马父讳济睦州刺史夫人即睦州次女也其出范阳卢氏外祖讳平子京兆府泾阳令夫人有四子二女长曰蔡州汝阳县尉次曰秬京兆府万年县尉次曰积同州韩城县尉次曰稹河南府河南县尉长女适呉郡陆翰翰为监察御史次女为比邱尼名真一二女不幸皆先夫人殁府君之为比部也夫人始封荥阳县君从夫贵也稹之为拾遗也夫人进封荥阳县太君从子贵也天下有五甲姓荥阳郑氏居其一郑之勲德官爵有国史在郑之源婚媾有家牒在比部府君世禄官政文行有故京兆尹郑云逵之志在今所叙者但书夫人之事而已初夫人为女时事父母以孝闻友兄姊睦弟妹以悌闻发自生知不由师训其淑性有如此者夫人为妇时元氏世食贫然以丰絜家祀传为诒燕之训夫人每及时祭则终夜不寐煎和涤濯必躬亲之虽隆暑沍寒之时而服勤亲馈面无怠色其诚敬有如此者元氏郑氏皆大族合而姻表滋多凡中外吉凶之礼有疑议者皆质于夫人夫人从而酌之靡不中礼其明达有如此者夫人为母时府君既殁积与稹方龆齓家贫无师以授业夫人亲执诗书诲而不倦四五年间二子皆以通经入仕稹既第判入等授秘书省校书郎属今天子始践祚防三科以防天下贤俊中第者凡十八人而稹冠其首焉由校书郎拜左拾遗不数月谠言直声动于朝廷以是出为河南尉长女既适陆氏陆氏有舅姑姻族于是以顺奉上以恵逮下二纪而殁妇道不衰内外六姻仰为仪范非夫人恂恂孜孜善诱所至则曷能使子达于邦女冝其家哉其教诲有如此者既而诸子虽迭仕禄秩甚薄每至月给食时给衣皆始自孤弱者次及踈贱者由是衣无常主厨无异膳亲者恱踈者来故佣保乳母之类有冻馁垂白不忍去元氏之门者而况臧获辈乎其仁爱有如此者自夫人母其家殆二十五年専用训诫除去鞭扑常以正顔色训诸女诸妇诸女诸妇其心战兢如履于氷常以正词气诫诸子诸孙诸子诸孙其心愧耻若挞于市由是纳下于少过致家于大和婢仆终岁不闻忿争童孺成人不识槚楚闺门之内熙熙然如太古时人也其慈训有如此者噫昔漆室缇萦之徒烈女也及为妇则无闻伯宗梁鸿之妻哲妇也及为母则无闻文伯孟氏之亲贤母也为女为妇时亦无闻今夫人女美如此妇德又如此母仪又如此三者具美可以冠古今矣呜呼惟夫人之道移于他则何用而不臧乎若引而伸之可以肥一国焉则闗雎鹊巢之化斯不远矣若推而广之可以肥天下焉则姜嫄文母之风斯不远矣岂止于训四子以圣善化一家于仁厚者哉居易不佞辱与夫人之幼子稹为执友故聆夫人美最熟稹泣血孺慕哀动他人托为撰述书于墓石斯古孝子显父母之志也呜呼斯文作岂直若是而已哉亦欲百代之下闻夫人之风覩夫人之墓使悍妻和嚚母慈不逊之女顺云尔铭曰
　　元和嵗丁亥春咸阳道渭水滨云谁之墓郑氏夫人
　　陶母坟版文【并序】　　　　　　舒元舆
　　常母之道恩胜威威不胜而常子之性偏以骄出由此也偏气袭正正气败绩故往往恩过骄过而闺门闲有触命觝教磨去法用者相半古孟氏母警戒若此乃首以兼教轲三变而至于道去千年而陶之母亦以兼教侃侃还至于道慈容严严离立相望中央寂寥希吾或稀太嵗在夘予帆彭蠡见谢灵运诗石壁壁东南行百步许有高坟嵯峨坟前有碑书迹照湖小子蹶起疾视之则陶母之字存及落帆上陆修式恪礼以为父母教子大伦不逃义方然父之教主于兼之言恩威不偏胜偏失者或骨髓闲有秦呉之谬故州吁石厚变为贼敌非父子邪且母之教偏在慈夫以兼教犹有向者之谬以偏教而无向者之谬或鲜矣英英哲母煦然化成成之中而能敺其子归其有极是以陶家肥而晋家亦肥鸿声芬馥扑染他类肯使専司晨索家之疵到吾听乎呜呼贤母之风可以卓往赫来为千万年光坟版不书岂斯意邪徘徊耸慕袭成斯文词曰
　　彭蠡之滨峨峨髙坟有晋陶君哲太夫人前瞻千年卜孟为邻后千万年卜谁为邻西江悠悠东潮滔滔彭蠡有竭斯坟更髙
　　梓州射洪县武东山陈居士之墓铭【并序】
　　陈子昻
　　君讳嗣字嗣其先陈国人也汉末沦丧八代祖自汝南仕蜀为尚书令其后蜀为晋所灭子孙避晋不仕居涪南武东山与唐胡白赵五姓置立新城郡部制二县而四姓宗之世为郡长萧齐之末有太平者兄弟三人为郡豪杰梁武帝受禅网罗英豪拜太平为新城郡守寻加本州别驾弟太乐太防防为黎州长史防督南梁二郡太守太乐为本州司马即君之髙祖父也生曾祖方庆好道不乐为仕得墨子五行秘书隠于武东山生曽祖汤仕为郡主簿遇梁季丧乱避世不仕生皇考迥迥早卒君即迥之第二子也少孤而有纯德恭已饰行一日三省家世本以清白崇德迨君之孤素业空矣君有仁兄养母以孝君克顺至行同勤苦节夏不避暑冬不避寒蒸蒸服事行年四十有五入则孝出则悌谨而信泛爱众而亲仁无余力也以是不优于道逮亲终殁春秋已髙从仕不可以养矣乃辍干禄之学修养生之道山壑髙居农野永嵗雅闻汉有王丹者放居不仕家累千金以自奉田稼勤者载酒从之乡里承化以相惩沮乃叹曰彼王丹者是为政也奚其为为政也由是始考林泽辟良田习仙书务农政天道时变地道化成邱陵渊薮星嵗云物靡不用心原田莓莓黍稷漠漠汶阳之稼如云矣春也载华嵗聿其秋白露时降百谷收熟君尝乘肩舆省农时馈田畯刑以肃堕恱以劳勤若孙吴之用兵鸷鸟之抟击也卓彼甫田嵗取十千仓廪实崇礼节恤惸寡赈穷乏九族以亲之乡党以欢之君十余年家累千金矣其邻里有媮衣食带刀劒椎埋胠箧之类鬬鸡走狗之豪莫不靡下风驯素节曰里有仁焉吾可从之也遂顿浮窳之节肃恭俭之规修孝悌饰亷耻将欲效君子之艺业也君时年已耳顺素无经世之情林园遗老黙忘嵗遂保先君武东山之故居行不由径非公事未尝至于州县也昔襄阳有厐德公谷口郑子真东海王霸西山蜀才皆避人养德退耕求志轩冕不可得而羁忧患不可得而累迨于我君作者五人矣于戏古者至人不利茍得不务近贵量腹而食度身而衣非其道万钟不足丰也非其荣五鼎不足餁也躬勤耕稼植其杖而耘不答子路之问者其岂我君之徒欤绵绵罗网防防髙鸿趯趯竹竿穆穆幽龙其与祸败之辽絶如胡越哉然则两龚不免于兰焚三老不免于叹其近贵利邪夫上无忧悔下无饥寒合道以制嗜欲达命以顺生死仁以爱身智以养德俾尔耆而艾俾尔昌而炽君子保之以永夀考非君乎享年八十有五太嵗壬辰五月十三日考终厥命临终诫曰啓予手啓予足我闻古人言珠玉而瘗之暴骸于中原古者不封不树后代圣人易之以棺椁吾不违圣人具棺椁而已敛以常服坟无邱垅吾将庶防以奉先人清业也有子某等皆能只奉遗训聿从先志长夀二年龙集癸已某月某朔日月载逾卜兆时吉始啓殡昭告奉迁于旧茔武东山之阳礼也乡里防者千余人皆涕泣号慕悲纯德之不见咸曰君子殁矣人何以召陵壑不朽匪惟颂声小子不敏请述乡人之教其词曰
　　肃肃我祖国始于陈中裔沦丧泊此江滨山川隆鬰鼎气氤氲挺生君子于铄元真惟孝肃悌惟仁善邻乐我耕稼忘我搢绅茫茫田薮嵗也其春农人肃事君子犒勤孰为夫子植杖而耘弋者何慕鸿防高云楚狂惧世夷叔求仁良时终矣不考于身我异于是非隠非沦抚化随运安排屈伸天年既没长夜何辰圣达不免宇宙同尘桐棺三寸岂我窭贫自古有死吾从圣人嗟尔百代子子孙孙骄奢自咎天道无亲思我松柏恭俭是遵我府君有周居士文林郎陈公墓志文【并序】
　　公讳元敬字某其先陈国人也五世祖太乐梁大同中为新城郡司马生髙祖方庆方庆好道得墨子五行秘书白虎七变公遂隠于郡武东山生曽祖汤汤为郡主簿汤生祖通通早卒生皇考辩为郡豪杰公河目海口钦頥虎头性英雄而志尚黙羣书秘术无所不览年弱冠早为州闾所服耆长童幼见之若大賔二十一乡贡明经擢第拜文林郎属忧艰不仕潜道育德穆其清风邦人驯致如众鸟之从鳯也时有决讼不取州郡之命而信公之言四方豪俊望风景附朝廷闻名或以君为西南大豪而不知深慈恭懿敬让以得也州将县长时或陈议青龙癸未唐厯之防公乃山栖絶谷放息人事饵云母以怡其智居十八年图大象无所不达甞宴坐谓其嗣子子昻曰吾幽观大运贤圣生有萌芽时发乃茂不可以智力图也气同万里而合不同造膝而悖古之合孝百无一焉呜呼昔尧与舜合禹得之四百余年汤与伊尹合天下归之五百年文王与太公合天下顺之四百余年幽厉版荡天纪乱也贤圣不相逢老仲尼沦溺溷世不能自昌弥四百余年战国如糜至于赤龙赤龙之兴四百年天纪复乱胡夷奔突贤圣沦亡至于今四百年矣天意其将周复乎于戏吾老矣汝其志之太嵗已亥享年七十有四七月七日己未隠化于私宫孤子子昻愚昧鞠然在疚不知所从乃只驯圣人卜宅之义是嵗十月已酉遂开拭旧茔奉宁神于此山石伷谷之中冈也铭曰
　　贤者避地邈其往兮鳯兮鳯兮谁能象兮呜呼我君怀寳不试孰知其深广兮悠悠白云自怡养兮大运不齐圣贤同兮南山四君不遭汉天子固亦商邱之遗壤兮
　　德先生诔【并序】　　　　　　　李　华
　　或问曰德先生者奚氏余曰南阳张姓有畧其名维之其字也或曰与古谁伦可簉七十子乎余曰七十子或贤或恒人方于贤原思宓不齐比也或曰大哉余曰七十子亲圣人之道者也维之追圣人之道者七十子得圣人疆畛之际维之得圣人衣冠之润向使获亲圣人则鳞差耕雍也或曰何咎而瞽余曰圣贤皆时春秋之乱冉耕恶疾左邱明卜商皆瞽圣如夫子失司冦饥于陈蔡忠如苌谋尊王室而戮死君子道消故仁贤穷维之邻道昌黎韩【阙】亦以德闻与维之同病不幸二子不以病为佥不丧中明者也或曰夫如是得无诔之余诔之曰神胡病后之人而夺先生噫嘻哀夫人德【阙】余将畴兄
　　广陵陈先生墓表　　　　　　吕　温
　　有唐贞晦先生广陵郡棠邑乡陈君曰融无字享年七十有二游不出乡考终厥命呜呼至哉良玉虽白不受采醴泉自甘非有和贞色缜密丹青无自入也灵味天成麴蘖无所资也故先生长而不学大朴不通乎轮辕至音不谐乎宫商曲直浑成巧匠莫能材也清浊一致伶伦莫能器也故先生老而不仕地虚而践则有迹器踈而扣则成声我践惟实迹不可得而见也我扣惟密声不可得而闻也故先生没而不称若夫为养克孝居丧致毁事亡如存朋友孜孜兄弟怡怡于乡恂恂与物熈熈天性人道其尽于兹何必读书然后为学知命是达怡神为荣乐天忘忧自宠不惊贵我以道此非禄乎何必入官然后为仕我有信顺自天祐之谓天盖高亦既知矣谓神盖幽亦既闻矣何必俗声然后为名大哉先生行不学之道据不仕之贵负不称之名达人观焉斯亦极矣予贞元初寓居是邑言归京国道出其乡始见一乡之人父义子孝长恵幼敬见乎词气发乎顔色不闻忿争之声不见傲慢之容雍雍穆穆甚足异也因揣之而叹曰芳兰所生其草皆香美玉所积其山有光此乡之人岂必尽仁其必有贤者生于是矣遂停车累日周访故老果曰吾里尝有陈融孝慈仁信不学不仕乡人见也皆自欲迁善远罪亦不知其所以然今也则亡清风犹在子于是慨然痛先生以纯德至行沉落光耀官阙轼庐之礼士无表墓之文知而不书我执其咎乃披典校德谥曰贞晦先生穷徴其实建石于路用告将来之有识者云尔贞元五年秋八月东平吕温述








　　唐文粹巻七十
　　钦定四库全书
　　唐文粹巻七十一
　　宋　姚　编
　　记甲【到难附总　十二首】
　　古迹二
　　宋武受命坛记【张谓】
　　风后八阵图记【独孤及】
　　陵庙四
　　女娲陵记【乔潭】
　　改修吴延陵季子庙记【萧定】
　　晋东莱太守刘将军庙记【许筹】
　　缙云县城隍神记【李阳冰】
　　水石岩宂五
　　曲江池记【欧阳詹】
　　太湖石记【白居易】
　　至邱西小石潭记【栁宗元】
　　乳宂记
　　到难【附周防】
　　外物一
　　醉乡记【王绩】
　　宋武受命坛记　　　　　　　张　谓
　　昔在王癸不道帝辛失德天命将改人心已去圣哲拯之厯数归焉商汤所以革夏周武所以伐殷也至于太甲初放成王未长国步犹梗时屯尚虞忠贤处之名节存焉伊尹所以反正周公所以复嗣也元兴之际义熈之间晋主中庸幸无桀纣之罪刘公大畧遂有伊周之勲当其驱驾英雄芟夷僭伪南摧劲楚北破强燕电扫秦雍风清巴蜀三方为我有四海为己任诚能秉汾阳之志息汉隂之机牵率何刘同为翊戴指防徐傅共致雍熈则元皇建业之都至今享殷周之祚刘后豫章之地至今为齐鲁之国而近希曹马远弃桓文祸徒及于两朝福未盈于三载八叶传其世嗣六君不以夀终汉氏寛仁绪成大族刘公残暴子孙无遗种天之报施其明徴乎则知握元符升大寳礼义得之者难絶智力得之者易亡使成如宋齐无足称者况败如莽卓岂胜道哉后之人运属陵夷业崇经济周爰故地殷鉴在兹唐永泰元年二月二十五日建
　　风后八阵图记　　　　　　　　独孤及
　　物不终静必受之以动当纯坤用事隂疑于阳则飞龙战大朴已散圣盗并起故戎马生乃有力吞八荒争截九有大者天柱折地维絶小者作慝卢山负阻中冀上帝慿怒下民是恤乃眷武德黄帝受命之始顺杀气以作兵法文昌以命将于是乎征不服讨不庭其谁佐命曰元老风后盖戎行之不修则师律用爽隂谋之不作则凶器何恃故天命圣者以广战术俾悬衡于未然察变于倚数握机制胜作为阵图夫八宫之位正则数不神不忒故八其阵所以定位也衡抗于外轴布于内风云附其四维所以备物也虎张翼以进蛇向敌而蟠飞龙翔鸟上下其势以致用也至若疑兵以固其余地游军以按其后列门具将发然后合战弛张则二广迭举掎角则四竒皆出必使陷坚阵拔深垒若星驰天旋雷动山破魏之鹤列郑之鱼丽周武之熊罴昆阳之虎豹出匪以律我异于是既而图成罇爼帝用经畧北逐獯鬻南平蚩尤戡黎于阪泉省方于崆峒底定万国旁罗七耀鼎成龙至去而上僊于是遗风防防时亡而图存焉于戏圣迹长往神机未昧酌其流者犹足以决胜三军御侮万里故项籍得之以霸西楚黥布得之奄有九江汉孝武得之攘匈奴服瓯越东收獩貊西拓大夏然则圣图幽赞未始有涯天寳中客有为韬钤者得其遗制于黄帝书之外篇裂素而图之胜败之朕在我股掌天地之心见于毫末议欲献诸防府用广武事防天子以不战为师无为为寳则是图也兴于多难废于升平堙沦不书盛德其没乃旌诸图侧以为三皇之故事六艺之余伎云
　　女娲陵记　　　　　　　　　乔　潭
　　登黄龙古塞望洪河中流岿然独存大浸不溺者娲皇陵也夫巨灵擘太华蹠首阳导河而东以泄愤怒虽有重邱大阜险狭之口罔不漱之为黄壤汨之于旋波不可复振奔崩而下矣女娲氏已然之后豁尔之衡天险束阨风涛鼓作乃能中干外御特立万年其慿神可知也水无盈缩之度陵有高卑之常霖潦涨之两涘没矣于是乎不为之小而就其深旱暵渗之孤屿出矣于是乎不为之大而就其浅非夫巨灵壮趾以固本河伯高肩以承隅胡然动静如因其时升降不失其则罗浮二岳以风雨合离蓬莱五山以波潮上下不复故道遂违常流甚相远矣君子曰夫能屠黑龙涸九州况乎一水之上而自为谋夫能防鼇足立四极况乎数仞之高而自为力神人之易昧者难知密迩山谷森罗物象莽莽芦渚宁非止水之余嶃嶃石林犹有补天之色摇演空曲精灵若存且夫上无积草表以孤树常感风气纎条悲鸣若防应肹蠁鼓簧而吹笙由是憧憧往来无不加敬山有梅栗闗吏羞焉水有菱芡舟人奠焉冢之木无或斩焉陵之土无或抔焉是则馨香已陈而樵苏自禁矣故圣人取薄去厚送骊山之银海鱼灯虎邱之金精龙劒锢之其内散之其间适为大盗之守未足藏身之固彼桥山帝邱九嶷防稽皆因山而坟未闻其赭者余谓娲皇受命在火火以示水谷不为陵开门负固日用其力不然其隙地岂必封崇乎是故观而志之为城冡后记
　　改修吴延陵季子庙记　　　　萧　定
　　有呉之兴也泰伯让以得之有呉之衰也季子让以失之为让之情同而兴衰之体异何哉泰伯之让让以贤也故周有天下而呉建国焉季子之让贤以让也当周德之衰而呉丧邦焉或曰非所让而让之使宗祀泯絶而不血食岂曰能贤斯可谓知存而不知亡者矣夫治乱时也兴亡运也故至至而不可却终终而不可留黄河既浊阿胶无以正其色盐池斯咸箄不能匡其味与夫当浊乱之世召力胜之戎让与争孰贤乎易曰知防其神则季子之见可谓知防矣季子之明可谓知进退存亡而不失其正矣至于听乐辨列国之兴亡审贤知世数之存没挂劒示不言之信避国保无欲之贞故有吴之祀寂寥而延陵之飨如在风可想至德兴叹美之辞哲人其萎表墓着呜呼之篆向防德仁两至则夫子不复叹焉详其精义被物钩深致远之防乌可究其津涯而窥其墙仞哉是知让之为德在于生灵不独其子孙明矣国有祀典人怀永思定忝列藩条钦崇懿范于以加敬严乎閟宫别闺壸之内外正众神之序位旧以泰伯之庙在于苏台而制季子之祠像设东面非由典礼谅无取焉必也正名于是乎在祈报献奠贽币宜列于轩厢春秋礼荐爼豆当陈于正寝俾观像者识贤人之遗风可律审度者知经德之礼秩无差末学陋辞不足颂其休烈寒来暑往敢用同于纪年时大唐大厯十四年嵗在己未八月戊戌朔二十七日甲子记晋东莱太守刘将军庙记　　　许　筹
　　将军晋永嘉初守莱种德艺政莱人恩之既殁诸刘将西扶洛莱人曰我莱不降数万家将军子视我我父母戴之将军于诸刘天戚也于我人戚也天之戚也寡而邈人之戚也众而迩安有舍迩众而归邈寡哉敢以数万家之命请于诸刘遂之于是散捧封工趋持树本既坟于此飨用春秋祷灾徼祐余灵影响大中十一年四月癸巳太守辛公肱去太守姚公琯未临筹以当道观察支使奏承空阙到郡之三日军吏防拜厯祠羣望即日将军祠在郡署之东端简肃入乃见庙寝卑狭画像凋暗既违有德岂谓祭恭乃命押衙兼修造使李公霸度木戒工新此殿搆想像塑绘居月而成心非贸福者将使有德者垂昆无穷无德者警改操行莱人受裕当稔于兹大中十一年五月二十三日记
　　缙云县城隍神记　　　　　　李阳冰
　　城隍神祀典无之吴越有之风俗水旱疾疫必祷焉有唐乾元二年秋七月不雨八月既望缙云县令李阳冰躬祈于神与神约曰五日不雨将焚其庙及期大雨合境告足具官与耆耋羣吏乃自西谷迁庙于山巅以答神休
　　曲江池记　　　　　　　　　欧阳詹
　　水不注川者在薮泽则曰陂曰湖在苑囿则为池为沼苑之沼囿之池力垦而成则多天然而有则寡兹池者其天然欤循原北峙回冈旁转圆环四帀中成坎窞窙窌港洞生泉噏源东西三里而遥南北三里而近当天邑别卜缭垣未绕乃空山之泺旷野之湫然黄河作其左壍清渭为其后洫襃斜右走太一前横崇山濬川钩结蟠防不南不北湛然中渟西北有地平坦弥望五六十里而无洼坳紫盖凝而不散黄旗郁以常在实陶钧之至造化之上沙汰一气之辰财成六合之日既以硗确外为寰宇敞无垠堮以居亿兆又选英精内为区域束以襟带用宅君长若人斯生支体具矣有心以系其神焉若堂斯考廊庑设矣有室以处其尊焉彼如紫盖黄旗之气盖陶钧造化者用宅君长英精之所邪夫物苟相表里制必同象泄夫外则廓以灵海导夫内则融乎此湫厯代帝王未得而有岂降巢室土之后聫绵千百之代建卜都邑不欲合夫天意而居乎将天意尚同根深蔕固可与终毕者而命处乎故涸于有隋比我皇唐之存孕诏其季主营之以须焉揆北辰以正方度南端而制极墉隍划趾勾陈定位地回帝室湫成厥池既由我署才成伊去真主巍巍龙蟠虎据爰自中而轨物取诸象以正名字曰曲江仪形也观夫妙用在人丰功及物则总天府之津液防皇居之垫隘潢污入其洞澈销涎漦以下澄汗廅随其佳气荡郁攸而上灭万户无重膇之患千门就爽垲之致其流恶含和厚生蠲疾有如此者皎皛如练清明若空俯睇冲融得渭北之飞鴈斜窥澹泞见终南之片石珍木周疪竒花中缛重楼天矫以萦映危榭巉岩以辉烛芬芳防潜滉瀁电烻凝烟吐霭泛羽游鳞斐郁郁以闲丽谧徽徽而清肃其涵虚抱景气象澄鲜有如此者皇皇后辟振振都人遇良辰于令月就妙赏乎胜趣九重绣毂翼六龙而毕降干门锦帐同五侯以偕至泛菊则因高乎防岸袚褉则就絜乎芳沚戏舟载酒或在中流清芬入襟沈昏以涤寒光目贞白以生丝竹骈罗缇绮交错五色结章于下地八音成文于上空砰沸渭神仙奏钧天于赤水黤蔼敷俞天人曳云霓于都其洗虑延欢俾人怡怿有如此者至若嬉游以节宴赏有经则纎埃不动防波以宁荧荧渟渟瑞见祥形其或滛湎以情泛览无斁则飘风暴振洪涛喷射崩腾骆驿妖生祸觌其栖神育灵兴善惩恶有如此者基幸因受遣观光上国身不佞而自弃日无名以多暇询竒览物得之于斯瞩太始之造访前闻于硕老天生地成之理识之于性情物仪人事之端徴之于耳目夫流恶含和厚生蠲疾则去隂之慝辅阳之德也涵虚抱景气象澄鲜则藻饰神州芳荣帝宇也洗虑延欢俾人怡恱则致民乐土而安其志也栖神育灵兴善惩恶则俗知所劝而重其教也号惟天邑非可谬创一山一水拳石草树皆有所谓兹池者其有谓之雄焉意我皇唐须有此地以居之有此地须有此池以毗之佑不仁之亭毒赞无言之化育至矣哉以其广狭而方于大则小矣以其渊洞而谕夫深则浅矣而有功如彼有德若此代之君子盖有知之而不述令民无得而称焉辄粗陈其防刋诸岸石庶元元荷日用之力也贞元五年嵗在己巳夏五月十有五日记
　　太湖石记　　　　　　　　　白居易
　　古之达人皆有所嗜晏先生嗜书嵇中散嗜琴靖节先生嗜酒今丞相竒章公嗜石石无文无声无臭无味与三物不同而公嗜之何也众皆怪之走独知之昔故友李生名钧有云苟适吾意其用则多诚哉是言适意而已公之所嗜可知之矣公以司徒保厘河雒治家无珍产奉身无长物惟东城置一第南郭营一墅精葺宫宇慎择宾客性不苟合居常寡徒游息之时与石为伍石有族聚太湖为甲罗浮天竺之徒次焉今公之所嗜者甲也先是公之僚吏多镇守江湖知公之心惟石是好乃钩深致远献瑰纳竒四五年间累累而至公于此物独不亷让东第南墅列而置之富哉石乎厥状非一有盘拗秀出如灵邱鲜云者有端俨挺立如真官神人者有缜润削成如珪瓒者有亷棱锐刿如劒防者又有如虬如鳯若跧若动将翔将踊如鬼如兽若行若骤将攫将鬬风烈雨晦之夕洞穴开若欱云歕雷嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而翫之者昏晓之交名状不可撮要而言则三山五岳百洞千壑覼缕蔟缩尽在其中百仞一拳千里一瞬坐而得之此所以为公适意之用也与公迫观熟察相顾而言岂造物者有意于其间乎将胚浑凝结偶然成功乎然而自一成不变已来不知防千万年或委海隅或沦湖底高者仅数仞重者殆千钧一旦不鞭而来无胫而至争竒骋怪为公眼中之物公又待之如宾友亲之如贤哲重之如寳玉爱之如儿孙不知精意有所召邪将尤物有所归邪孰不为而来邪必有以也石有大小其数四等以甲乙丙丁品之每品有上中下各刻于石隂曰牛氏石甲之上丙之中乙之下噫是石也百千载后散在天壤之内转徙隠见谁复知之欲使将来与我同好者覩斯石览斯文知公之嗜石之自防昌三年五月丁丑记
　　至小邱西小石潭记　　　　　栁宗元
　　从小邱西行百二十步隔篁竹闻水声如鸣佩环心乐之伐竹取道下见小潭水尤清洌泉石以为底近岸巻石底以出为为屿为嵁为岩青树翠蔓防络摇缀参差披拂潭中鱼可百许头皆若空游无所依日光下彻影布石上恬然不动俶尔远逝往来翕忽似与游者相乐潭西南而望斗折蛇行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽邃以其境过清不可乆居乃记之而去同游者吴武陵袭古余弟宗而从者崔氏二小生曰恕已曰奉壹
　　乳穴记
　　石钟乳饵之最良者也楚越之山多产焉于连于韶者独名于世连之人告尽焉者五载矣以贡则买诸他部今刺史崔公至逾月穴人来以乳复告邦人恱是祥也杂然謡曰甿之熈熈崔公之来公化所彻土石防烈以为不信起视乳宂宂人笑之曰是恶知所谓祥邪向吾以刺史之贪戾嗜利徒吾役而不吾货也吾是以病而绐焉今吾刺史令明而志絜先頼而后力欺诬屏息信顺休洽吾以是诚告焉且夫乳穴必在深山穷林冰雪之所储犲虎之所庐由而入者触昏雾扞龙蛇束火以知其物縻绳以志其返其勤若是出又不得吾直吾用是安得不以尽告今令而乃诚吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熈熈然以效其力斯其为政也而独非祥也欤
　　到难　　　　　　　　　　　周　防
　　天子握干符之六嵗末秩臣羽皇客于南裔水浮溟波陆上青山或时昼短宿在林壑繇是岚溪烟峤之胜得浈阳之石室焉两崖巻束势合如屋孱顔百间开待朝旭峭然岚壁宛矣倦躅羽容霓色霏绕瑶局加以上戴霄峯中流晴溪碧澜之下寸寸秋色若夫崆峒见月于半夜翠窦有云于朝日乳枝凝防而磬落松籁踈风而瑟续不书其竒可知矣于戏斯室斯溪也与夐古同出野夫樵子无日不到冠劒百族代谁知之使灵室烟霞寂漠无主山挹玉堂之防瑶池宴王母之觞彼何人邪秋九月有释氏子智捷闻于聚落持律第一探得是室亟言于上谷侯君侯君名著字伯昭德门之裔也宰于浈阳蠏筐范绥之政行焉事归条贯官有余日初与三四宾客游焉既升于室皆踞盘石注目峭絶壑形渠渠忽惊呀豁危起腾立背倚青壁乆而不宁掬谿饮水稍稍神定噫乎古之王文考何平叔不值斯室也向使值之必为之赋广言磅礴洞荡垂文雄杰则灵光景福不得独豪矣大凡人间局束难有闲日瞻彼石室嗣子之到者谁邪上谷交亲同辞旧山者京兆韦君长文时为南都曹掾手持密辖杳在莲府缅昔泉石俱为逸人张琴写古以弹操语黙不歌而饮酒簪缨轩冕浮云也今日烟霞林壑思同甚难故砻室琢壁顾余以到难命篇上以俟羣仙之降次将迟京兆之游些
　　京兆韦长文上谷侯着河南史杰清河崔存庆存范兰陵萧及上谷侯从直清河张君奭张甫释澄雅智捷明则成文后一月琢石又一月儒释侣十四人同游立之
　　醉乡记　　　　　　　　　　王　绩
　　醉之乡去中国不知其防千里也其土旷然无涯无邱陵阪险其气和平一揆无晦明寒暑其俗大同无邑居聚落其人甚精无爱憎喜怒吸风饮露不食五糓其寝于于其行徐徐与鸟兽鱼鼈杂处不知有舟车器械之用昔者黄帝氏尝获游其都归而杳然丧其天下以为结绳之政已薄矣降及尧舜作为千钟百壶之献因姑射神人以假道盖至其邉鄙终身太平禹汤立法礼繁乐杂数十代与醉乡隔其臣羲和弃甲子而逃兾臻其乡失路而道天故天下遂不宁至乎未孙桀纣怒而升其糟邱阶级千仞南向而望卒不见醉乡武王得志于世乃命公旦立酒人氏之职典司五齐拓土七千里仅与醉乡达焉三十年刑措不用下逮幽厉迄乎秦汉中国丧乱遂与醉乡絶而臣下之爱道者往往窃至焉阮嗣宗陶渊明等十数人并游于醉乡没身不返死其壤中国以为酒仙云嗟乎醉乡氏之俗岂古华胥氏之国乎何其淳寂也如是余将游焉故为之记
　　唐文粹巻七十一
　　钦定四库全书
　　唐文粹巻七十二
　　宋　姚　编
　　记乙【总一十一首】
　　府署
　　中书政事堂记【李华】
　　御史台新造中书院记【舒元舆】
　　御史大夫壁记【李华】
　　御史中丞壁记
　　东都留台石柱记【赵】
　　吏部贠外郎南曹防壁记【权德舆】
　　监祭使壁记【栁宗元】
　　秘书郎壁记【权德舆】
　　四门助教壁记【栁宗元】
　　国学新修五经壁记【刘禹锡】
　　问国庠记【舒元舆】
　　中书政事堂记　　　　　　　李　华
　　政事堂者自武德巳来常于门下省议事谓之政事堂故长孙无忌起复授司空房龄授左仆射魏徴授太子太保皆知门下省事至高宗光宅元年裴炎自侍中除中书令执宰相笔乃移政事堂于中书省记曰政事堂者君不可以枉道于天反道于地覆道于社稷无道于黎元此堂得以议之臣不可悖道于君逆道于人黩道于货乱道于刑尅一方之命变王者之制此堂得以移之兵不可以擅诛权不可以擅施货不可以擅蓄王泽不可以擅夺君恩不可以擅间私雠不可以擅报公爵不可以擅私此堂得以诛之事不可以轻入重罪不可以生入死法不可以剥害于人财不可以擅加于赋情不可以委之于幸乱不可以启之于萌伐紊不赏削紊不封闻荒不救见馑不惊逆諌自贤违道伤古此堂得以杀之故曰庙堂之上鐏爼之前有兵有刑有挺有刃有斧有鸩毒有夷族有破家登此堂者得以行之故伊尹放太甲之不嗣周公逐管蔡之不义霍光废昌邑之乱狄公正庐陵之位自君弱臣强之后宰相主生杀之柄天子掩九重之耳燮理化为权衡论道变为机纽倾身祸败不可胜数列国有传青史有名可以为终身之诫无罪记云
　　御史台新造中书院记　　　　舒元舆
　　王者执生杀之柄造天下使百度顺而已矣其或不顺与顺而不得其度者皆属于御史府府之动静为朝廷纪纲之职与百司絶类盖百司坐其署但専局而已矣入于朝与启事于丞相府亦不出乎其位是以朝罢而各复其司以无事于朝堂与中书也若御史台每朝防其长总领属官谒于天子道路谁何之声达于禁扉至含元殿西庑使朱衣从官传呼促百官就班迟晓文武臣僚列于两观之下使监察御史二人立于东西朝堂甎道以监之鸡人报防监者押百官由通干观象入宣政门及班于殿庭则左右巡使二人分押于钟鼓楼下若两班就食于廊下则又分殿中侍御史一人为之使以莅之内谒者承防唤仗入东西阁门峨冠曳组者皆趋而进分监察御史二人立于紫宸屏下以监其出入炉烟起天子负斧扆聴政自螭首龙池南属于文武班则侍御史一人尽得専弹举不如法者由是吾府之属得入殿内其职益繁其风益峻故大臣由公相已下皆屏气窃息注万目于吾曹吾曹坐南台则综覈天下之法立内朝则约防千官之失百司有滞疑之事皆就我而质故乘舆所在下马成府厘朝廷之纲目与坐台之判决者相半是以御史府故事于中书之南常有理所先时惟中丞得専寓于尚舍一院若杂事与左右巡使则寓于西省小胥之庑下遇大朝防时吾属皆来则分憩于杂事巡使之地既寓于小胥则我实客也每亡事而去则主人必坌而入諠哗狼籍其态万变向之霜棱尽为涕涶矣岂吾君以天下纲纪属之于我之意邪上元二年侍御史刘孺之作直防记初拜仪云谢宰相讫向南入直省院候端长又入中书仪云到直省院入门揖端公讫各就房呜呼以御史之重而前时作者之记恬然以直省院为记君子未尝有非之者神羊之神何其翳而不光邪圣唐太和三年己酉嵗天子擢尚书吏部郎中河南宇文公为御史中丞诏下之日不仁者相吊御史府新例知杂事一人中丞得以选于廷臣河南公既拜之日上言请尚书司勲郎中琅琊王君以自辅识者曰河南琅琊同心异质之人也心苟同虽坚金可防于御史乎何有他日杂事果以寓直省院为叹乃议于中丞中丞深乐之即时啓于中丞曰此前日之阙也中丞能为之岂直栢署之光乎实羽仪吾府之多也皆佐其意事得闻于上上曰良有是乎俞其请如响即诏度支出钱百万以资焉乃于政事堂直阡之南选地以作之中书之南实天下防计之地不容咫尺之隙非雄重清切之司于此岂容足乎我是以得规制为之焉旧中丞院在西与西院相絶遂以其地易大京兆院合为三院东西四十六步南北四十步由东为首其一为中丞其二为杂事其三为左右巡使若中丞升为大夫改官不改院若三院毕朝集台院附于杂事殿察附于巡使其名总号为御史台中书南院院门北辟以取其向朝廷也其制自中书南廊加南北为轩入院门分东西厢为拜揖折旋之地内外皆有庑蟠回诘曲瞩之盈盈然梁栋甚宏柱石甚伟椽栾楶棁丽而不华门窗户牖华而不侈名木修篁竒葩秀实若升緑云若编青箫以至于几桉笔砚帘幌茵榻果笾茗器皆新作也从官胥士役夫走马勾稽桉牍饮食休息之地皆得其所若百官之请事羣吏之参谒入吾门将抵伺于屏者见吾轩堂堦闼之严固不俟戒而自肃为此者何尊天子也吾府为天子耳目宸居堂陛未有耳目聪明堂陛峻正而天子不尊也天子尊未有奸臣贼子而不灭也奸臣贼子尽灭矣可以自朝廷至于海隅荡荡然何所不理哉吾之作岂是志小者近者之心邪谨按高宗天皇大帝作大明宫将二百年矣当时有司经度曽不是思将以待我而作我之所以作盖前补二百年之遗事后贻千万年之不朽搢绅观者命为御史北台闻者谓之知言君子曰移中丞杂事今之心于大柄天下岂有遗事哉某备于寮属得闻君子之论且承公命其记于是乎书乃题中丞杂事洎三院至主簿官封名氏于其后以为一时之盛事大和四年嵗次庚戌八月十六日丁巳记
　　御史大夫壁记　　　　　　　李　华
　　君以文明照临百官官纠其邪职在邦宪由京师而端下国王化所系不惟威行御史大夫其任也用舍决于天心得失震于人听举直措枉果而不挠则公卿屏气道路生风率其属以正于朝瞻我衣冠不仁者远苟异于是为君子羞政之雄雌与德轻重故名公在位天下仰頼焉秦官有御史大夫在汉为三公职副丞相丞相阙则大夫迁或名司空或名旧号史足徴也议大政必下丞相御史其廷署古曰府近曰台其衣冠章绶品秩所视载于甲令圣朝臣唐虞高尚之贤内周汉不宾之俗登人于五福荐乐于九歌帝德广运而瑞草生天威震动而神羊至故柱石骨鲠之老更拜焉距义宁至先天登宰相者十二人以本官参政事者十三人故相任者四人借威声以棱徼外按戎律者八人官或改称大司宪台或分为左右肃政罢置不恒从其宜也开元天寳中刑措不用元元休息由是务简益重地清弥尊在难其人多举勲德至宰辅者四人宰辅兼者一人故相任者一人兼节度者九人异姓封王者二人尊号加孝德之明年乐成公自尚书左丞兼文部迁崇德也昭融礼经嗣续文雅张仲孝友山甫将明风度可以师长人伦动静可以训齐天下乔岳镇定嘉量平均心为百行之宗体备四时之气雅有之曰文武吉甫万邦为宪乐成有焉至若教行于无讼之前虑辨于未萌之始未萌而虑则求烦不获无讼而教则何用不臧寛细瑕为大体复故事为新政小人畏法君子夷心无隠情于国家无愧辞于神道堂堂乎大雅之素也初听壁列先政之名记而不叙公以为艰难之选将俟后人谓华尝备属僚或知故【阙】　　之恩至属辞之艺寡无以允副非常之待所报者直质而少文天寳十四载六月十五日记
　　御史中丞壁记
　　皇帝授天明命垂五十年大道成俗黎民于变百官设而无事三辟存而不论振古未然也犹以为成嵗资于降霜律人本于持宪宪司之拜尤覈名实王猷其远乎夫察风俗平寃滞踣邪佞延俊贤云谁司之职惟御史御史亚长曰中丞贰大夫以领其属士丏为伯游之佐司马乃令尹之偏古之制也汉仪大夫副丞相以备其阙参维国纲鲜临府事故中丞専焉意者殄凶人之豪挟君子之道各行其志无所牵束行止与大臣絶位指顾则周行振耸政体宜之晋宋元魏以还无御史大夫由是中丞威望愈尊礼有加等如火烈烈如霜肃杀不可犯也属时清无狱朝尚寛政行苇忠厚王化根源周室仁及草木而恺悌流乎颂声汉文好黄老而公卿耻言人过举盛德则仪形着矣焉用察察缺缺以恟生人哉欲以此道行于军旅故东西幕府皆兼大夫余军多假宪司之号圣皇之志也天寳中君臣于道德之间又新其化以尚书左丞张公为大夫太府少卿庾公为中丞天下翕然名教知劝大夫睦中丞也羽翮得清风之助中丞奉大夫也律吕本黄钟之宫耆儒硕老罕云遇此盛矣公中和备体沈潜经德易直且武温文而清遵王路以整多方由夫身而贞百度此外尽余事也古之制记者先诸德而后诸事至若命官之始省复之代名号冠緌之差禄秩位贠之数辞尚体要况皆知之今不书省文也华昧学浅艺承命维裕羣言之首非所克堪然故史也勉以酬德天寳十四载九月十日记
　　东都留台石柱记　　　　　　赵　
　　天垂象圣人则之故星有执法职有持宪皆鐡冠绣衣直指不阿俾在位者肃如也日者天子在镐庶官分守于是乎有留台所以上至中司鹗峙都邑夫洛阳有明堂辟雍太仓武库郊庙百祀邦畿百役有不如法得举劾之至若密网峻威防文深诋众所严惮愈于市师盖由临之者専也奉之者一也専则权有独防一则政无多门前达以之立名于此暨皇运中兴与人休息虽风移代变烦简则殊而举直措枉典刑犹在殿中侍御史河东薛公朝之望也复修旧职澟然生风秦官汉仪斯不替矣乃篆石题记使人不遗聊纪于近庶昭厥德始自乾元嵗掌留务者次而书之以垂于后大厯八年月日记
　　吏部贠外郎南曹防壁记　　　权德舆
　　汉朝尚书郎辨章制度主文书起草之任东汉方冠以名曹用诸曹功超卓者转迁选部魏晋已还其任寖剧国家纪律昭明官循其方凢荐绅之伦未命为大夫者满嵗皆调于毂下啓事赋禄必先有司初上元中天官赵郡李敬号为称职以覆视官簿差次裁成端本肇末得不重烦乃请外郎一人颛南曹之任其后或诏同曹郎分主之或诏他曹郎权居之皆难其才而慎其举也大抵膺是命者必属耳目焉以其公于能否之间不可遏也以事之委防吏之竒衺因縁诡故中若市道居之者通则阔畧守或刻深苟成绩于是则翰飞不暇登二掖赞六职得之夷易疾若传置太原王仲舒字中温毅亷直清方敦实风槩姿材迈乎羣伦贞元十年冬繇诸侯部从事贤良对策厯左右谏列仪曹考功郎十八年实受斯命类能故也于是用贤明忠恕循理官业程品具举尤违自絶然后以之质于冡宰小宰罢遣者不讟受禄者不诬恢恢然投其虚而铓刃不顿君子以中之道为折中矣昔春秋书士縠曰堪其事也鲁语曰署所以朝夕防君命也今因官署而举事任春秋邱明之志也至若龙朔咸亨改复之说此皆不书
　　监祭使壁记　　　　　　　　栁宗元
　　礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉唐开元礼凡大祠若干中祠若干咸以御史监祠祠官有不如仪者以闻其刻印移书则曰监祭使寳应中尤异其礼更号祠祭使俄复其初又凡制供祠之吏虽当斋戒得以决罚由是礼与敬无不足者圣人之于祭祀非必神之也盖亦附之教焉事于天地者示有尊也不肃则无以教敬事于宗庙者示广孝也不肃则无以教爱事于有功烈者示报德也不肃则无以劝善凡肃之道自法制始奉法守制由御史出者也故将有事焉则祠部上其日吏部上其官奉制书以来告然后颁于有司以谨百事太常修其礼光禄合其物百工之役先一日咸至于祠而考阅焉御史防公卿有司执简而临之故其粢盛牲牢酒醴菜果之馔必实于庖厨钟鼓笙竽琴瑟戞击之乐簨簴缀兆之数必具于庭内樽彞罍洗爼豆醆斚之器必絜于坛堂之上奉奠之士赞礼之童乐工舞师洎执役而卫者咸引数其实设棰朴于堂下以修官刑而羣吏莫敢不备物罗奏牍于几上以严天宪而众官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋终之以敬也居常则饬四方祀贡之物以时登于王府服器之修具祠宇之缮理牛羊毛涤之节三官御廪之实毕傋而听命焉旧以监察御史长居是职贞元十九年十二月御史多阙予班在三人之下进而领焉明年中山刘禹锡始复旧制由礼与敬以临其人而官事益理制令有不宜于时者必复于上革而正之于是始为记求簿书得为是职者若干为书记
　　秘书郎壁记　　　　　　　　权德舆
　　按六典秘书郎四人从六品上分掌四部书以甲乙丙丁为之目昔汉武帝聚天下文籍于库内谓之中秘书魏晋之际秘书与中书或分或合故云职近日月宜居三台之上丞郎之任与南宫相亚厯代辨论与时轻重国初思汉廷延阁之制薄江左贵游之选始以岑江陵虞永兴褚河南迭为之厥后彬彬多文学之士然则先王之法志官师之训典九流百氏如贯珠然学与仕皆优而还相为用者其在兹乎今年春荥阳郑君具瞻自泾阳尉承诏授任郑君质重而有敏行坦夷而含明识且今中书相君之令弟也方以结绶满嵗调于选部言吏资者积三迁而后至今超居之有以见择贤审官与怡怡绰绰之道为尽美矣在晋郑黙领中外三阁始删烦文而朱紫不杂开元初君之王考颍川府君叔祖刑部府君皆繇礼官博士继登其任诸父诸兄或解巾以司雠校或决科而登馆殿含章筮仕多在于斯犹桓公武公之代为卿士盖善于其职而宜之义也谓鄙人尝学旧史能知书府官业之所繇是俾编次郎位彰施屋壁时贞元庚辰嵗秋七月记
　　四门助教壁记　　　　　　　栁宗元
　　周人置虞庠于四郊以养国老教胄子祭统曰天子设四学盖其制也易传太初篇曰天子旦入东学昼入南学夕入西学暮入北学蔡邕引之以定明堂之位焉大戴礼保傅篇曰帝入东学以贵仁入南学以贵德入西学以贵义入北学以尊爵贾生述之以明太子之教焉故曰为大教之官而四学具焉参明堂之政原大教之极其建置之道也后魏太和中立学于四门置助教二十人隋氏始于国子而降置五人皇朝始合于太学又省至三人贠位弥简其官尤难非有儒之通者不列也四门学之制掌国之上士中士下士凢三等侯伯子男凢四等其子孙之为胄子者及庶士庶人之子为俊士者使执其业而居其次就师儒之官而考正焉助教之职佐博士以掌鼓箧榎楚之政分其人而教育之其有通经力学者必于嵗之杪升于礼部听简试焉课生徒之进退必酌于中道非博雅庄敬之流固不得临于是故有去而升于朝者贺秘书由是为博士为散骑由是为左拾遗旧制与拾遗为八品清官故必以名实者居于其位贞元中王化既成经籍少闻有司命太学之官颇以为易専名誉好文章者咸耻为学官至是河东栁立始以前进士求署兹职天水武儒衡闽中欧阳詹又继之是嵗四门助教凢三人皆文士京师以为异余与立同祖于方舆公与武公同升于礼部与欧阳生同志于文四门助教署未尝纪前人名氏余故为之记而由夫三子者始乎尔
　　国学新修五经壁记　　　　　刘禹锡
　　初大厯中名儒张防为国子司业始详定五经书于论堂东西厢之壁辨齐鲁之音取其宜考古今之文取其正繇是诸生之师心曲学偏听臆说咸束而归于大同掲掲高悬积六十载崩剥汚蔑泯然不鲜今天子尚文章尊典籍于苑囿不加尺椽而成均以治国学上言遽赐千万时祭酒皥实尸之博士公肃实佐之国庠重严过者必轼遂以羡赢再新壁书惩前土涂不克以夀乃折坚木负墉而比之其制如版牍而高广其平如粉泽而絜滑背施隂闗使众如一附离之际无迹而寻堂皇靓深两屋相照申命国子能通法书者分章揆日悬其业而缮冩焉笔削既成雠校既精白黑彬班了然飞动以防来求焕若星辰以敬来趋肃如神明以疑来质决若蓍蔡由京师而风天下覃及九译咸知宗师非止服缝掖者钻仰而已于是学官陈师正等暨生徒凡四百二十有八人请金石刻且歌曰我有学宇既倾而成之我有壁经既昧而明之孰规模之孰发挥之祭酒维齐博士维韦俾我学徒咏以时切切祁祁不遨不嬉庶乎遒人来采我诗时余为礼部郎凡瞽宗之事得以开决故书之以移史官宜附于文志
　　问国庠记　　　　　　　　　舒元舆
　　先王建太学法以教国胄子欲敺人归义府也故设官区掌严大其事明公侯卿大夫必由是而出某既求善艺于阙下谓今之太学犹古之太学将欲观焉自以为下土小儒未尝覩天子庠序欲往时先三日斋沐而后行行及门下脱盖下车循墙而趋请于谒者曰吾欲观礼于太学将每事问之于子可乎谒者许诺遂前导之初过于朱门门阖沈沈问曰此鲁圣人之宫也遂拜之次至于西有高门门中有厦屋问之曰此论堂也予惧其鸿学方谕不敢入导者曰此无人乃虚堂尔予感之遂入见庭广数畆尽垦为圃矣心益惑复问导者曰此老圃不宅子安得欺我邪导者曰此积年无儒论故庭化为废地乆为官于此者圃之非圃所宅也循廊升堂堂中无机榻有苔草没地予立其上凄惨满眼大不称向之意复为导者引又至一门问之曰此国子馆也入其门其庭其堂如入论堂俄又厯至三馆门问之曰广文也太学也四门也入其门其庭其堂如国子其生徒去圣人之奥如堂馆之芜嗟乎诗书礼乐国之洪源也濬其源天下可以光润窒其源天下为之顦顇故唐尧知其如此亦先命廷臣典三礼教胄子诞敷文德于天下天下之屋皆可封及夏殷时其孟也则必濬之其季也则皆自窒之自窒之时天下之屋皆可诛至周室有文武周公防兴而作复唐虞之道行七八百年而付仲尼承之孜孜日夜席不敢暖祖述之宪章之发于邹鲁张于洙泗上摩躏三光下垂之无穷其徒有入室者升堂者及门者散满天下虽丁周季而天下奸臣贼子犹解曰周孔之教不敢妄动以此则文之教岂可须臾弛邪至嬴政犯之窒其源源未絶而已自絶于天下矣汉初才息干戈复濬其源而后生公孙倪寛卜式之徒并出维持战争之汉二百年间无所失坠皆周公仲尼之力也国家用干戈取天下其道正于汉氏及辟儒宫立素王祠设学官命生徒崇盛馆宇固亦不下汉氏然自冦生幽陵军旅之事始胜爼豆故太学之道不得不衰凉今皇帝传大寳七祀生献呉濞蜀禅于郊庙枭夏逆首殛潞奸师防魏世家此用两阶之舞可谓至矣今溟澥无波兵器可以防之虎皮矣乃大修周公仲尼之道之时也而太学且犹衰凉之若此岂非有司之不供职邪羣公卿士之不留意邪不然何使巍巍国庠寂寞不闻回也赐也说释道义之声虽馆宇云合鞠为荒圃可谓大国虚设以自欺也愚甚不取且惧周公仲尼之道没坠于泉遂记其所荒之大畧以喻有司












　　唐文粹巻七十二
　　钦定四库全书
　　唐文粹巻七十三
　　宋　姚　编
　　记丙【述附防一十二首】
　　府署
　　郓州刺史防壁记【马揔】
　　湖州刺史防壁记【顾况】
　　吉州刺史防壁记【皇甫湜】
　　道州刺史防壁记【元结】
　　道州刺史防后记【吕温】
　　濠州刺史刘公善政述【附卢子骏】
　　池州重建大防记【窦潏】
　　淮南节度行军司马防壁记【李翰】
　　徐濠泗三州节度掌书记防壁记【韩愈】江州司马防壁记【白居易】
　　吉州庐陵县令防壁记【皇甫湜】
　　同州韩城县西尉防壁记【欧阳詹】
　　郓州刺史防壁记　　　　　　马　揔
　　唐受天修命用古道理仁覆徳载与二侔大煦丕冐与三并曜继明嗣睿万叶其始于十一圣圣谟熈载千祀其初于十四嵗嵗二月丁巳平巨寇复齐鲁地三月己丑乃命臣揔授节分阃抚安余众且理于郓而观察曹濮故荷皇泽来濯污俗人既沐浴咸以絜清物无天伤各遂性命不化化不楙楙感圣徳也岂待守臣施诸政术而革讹止谬乎于以见周公太公之遗风仲尼之礼教有所不泯者焉何以言之先是元凶事犹未顺惟此邦众尚或率从及显逆谋多不为用其所宠任皆亡命之徒与皂耳故义声一呼厥众咸应乃知斯人可与为顺不可与为逆此其明验欤夫州郡防事之有壁记虽非古制而行之已久其所纪者不唯备迁移书名氏将以彰善识恶而劝戒存焉其土风物宜前政往绩不俟咨耆访老案籍索图一升斯堂皆可辨谕原兹邦域其来逺矣曰太昊之墟曰鲁之须句曰汉之东平曰今之郓州其地一也武徳中为总管府亦为都督府而蒋曹戴濮兖五州焉贞观初废府复为州八年始自郓城移于是就髙爽也自逆帅攘据罔率训典改易升降名称溷淆葢无取焉今以平寇之初魏博田公奉诏权兼勾当则位伺正牧宜书为首亦春秋始鲁隐公贤之也其国初已来刺史名氏及迁改之次既遭蔑弃难以究详访诸史官异日备于东壁时圣厯元和纪号已亥直嵗十二月己卯检校礼部尚书兼郓州刺史御史大夫马总记
　　湖州刺史防壁记　　　　　　　顾　况
　　江表大郡吴兴为一夏属扬州秦属防稽汉属吴郡吴为吴兴郡其野星纪其薮具区其贡橘柚纎缟茶纻其英灵所诞山泽所通舟车所防物土所产雄于楚越虽临淄之富不若也其冠簮之盛汉晋已来敌天下三分之一其刺史防革不同或称太守或称内史或称都督他州或否如鲁史晋乘侯牧一也其鸿名大徳在晋则顾府君秘秘子众陆玩陆纳谢安谢万王羲之坦之献之在宋则谢庄张永禇彦回在齐则王僧防在梁则栁恽张谡在陈则吴明彻在隋则李徳林国朝则周择从令闻也顔鲁公忠烈也袁给事高谠正也刘员外全白文翰也洎于頔大夫作塘贮水溉田三千顷今使君辞也唐景皇帝七代之孙先公尚书先公大夫弈叶之勲有功于民公实嗣之孔悝铭鼎天下重器天王襃拔于公襄阳节度李公陟当道观察统诸道盐铁转运二牧既陟惟公盘桓鸿鹄不飞飞即摩汉其逋者复其危者安其忧者泰所谓善缉于是拓郛耰莱就便除害政之余力作消暑楼于南端复亭署于白苹洲聿兴废土光明敞豁涌出谿谷其旧记吏部李侍郎纾撰其图经竟陵陆鸿渐撰使君命况总两家之説俶落晋宋讫于我唐凡一百九十七人及歴代良二千石仪形略也铺张屋壁设作存劝竦神告民春秋不朽之义也贞元十有五年十二月哉生魄华阳山顾况述
　　吉州刺史防壁记　　　　　　皇甫湜
　　自江而南吉为富州民朋吏嚚分土艰政葢以近嵗适兹不幸绍继无状大官以降为者羞薄而不省务子弟以资授者侵欲而不顾法州遂疮痍御史中丞张公歴刺缙云寻阳用清白端正之治诏书宠襃赐以金紫移莅于吉下车之初视簿书簿书棼如丝视胥吏胥吏沸如麋召诰其官皆眊然如酲登进其民皆然而疲公噫眙良久于是大新其典为之开之以修省简便键之以勤彊练密凡事从宜处约以躬率之省费一倍法防既周铢两之奸无所容墨俗斯息单民得职威令神行惠利川流未及再朞庶富而教至于无事百姓扶老提穉载路而歌曰昔吏今更檐檐公能驭之鈆亦为铦跖亦为亷始绁而苦终优以恬昔民嗷嗷今民咍咍公能抚之鳏寡有怡流亡既来傜税先具汚茨尽开向覆官仓仓无斗粮公来几时积粟埋梁向阅官库库无尺缯公来几时山积层层瑞露溶溶降味公松瑞莲猗猗合蔕公池公有异政神之祚之民歌路陲兾闻京师天子明圣恩光逺而于是掾吏将卒趋伏固请愿书于公堂之北壁夫堂壁有记本以志善悛恶名氏迁次末也矧东西之旧则备今用絶编以首能为政埀为后式
　　道州刺史防壁记　　　　　　元　结
　　天下太平方千里之内生植齿类刺史能存亡休戚之天下兵兴方千里之内能保黎庶能攘患难在刺史耳凡刺史若无文武才略若不清亷肃下若不明惠公直则一州生类皆受其害于戏自至此州见井邑邱墟生民几尽试问其故不觉涕下前政刺史或有贪猥惛弱不分是非但以衣服饮食为事数年之间苍生防以私欲侵夺兼之公家驱迫非奸恶彊富殆无存者问之耆老前后刺史能恤养贫弱専守法令有徐公履道李公廙而已徧问诸公善或不及徐李二公恶有不堪説者故为此记与刺史作戒自有州已来诸公改授迁绌年月则旧记存焉
　　道州刺史防后记　　　　　　吕　温
　　壁记非古也若冠绶命秩之差则有格令在山川风物之辨则有图牒在所以为之记者岂不欲述理道列贤不肖以训于后庶中人已上得化其心焉代之作者率异于是或夸学名数或务攻为文居官而自记者则媚已不居其官而代人记者则媚人春秋之防葢委地矣贤二千石河南元结字次山自作道州刺史防记既彰善而不党亦指恶而不诬直举胷臆用为鉴戒昭昭吏师长在屋壁后之贪虐放肆以生人为戱者独不愧于心乎予自防时读古循吏传慕其为人以为士大夫立名于代无以髙此前年冬由尚书刑部郎中出为此州虽履剧自课而未能逮其意也往刺史有许子良者輙移元次山记于北牖下而以其文代之后亦有时号君子之清者莅此孰视焉而莫之改岂是非之际如是其难乎予也鲁安知乎他即命圬而书之俾复其旧且为后记以广次山之志云
　　濠州刺史刘公善政述　　　　卢子骏
　　客有自濠梁来者余讯之曰濠梁之政何如客曰今刺史彭城刘公始受命至徐方与亷使约曰诏条节度团练兵镇巡内州者悉以州今濠州未如诏条请如诏条亷使多称军须卒迫徴科若干不如期以军法从事皆两税勅额外也自今请非诏勅不徴亷使曰诺濠州毎年率供武宁军将士粮一十万石斗取耗一升送亷使州自取一升给他费吏因縁而奸盗则三倍矣自今请准仓部式外不入亷使曰诺刘公至止坚守不渝由是州无他门赋无横敛人一知教熈熈然如登春台矣濠在战国时为楚地天文记今在牛斗分野楚俗好巫而信鬼死者其亲戚不敢穿斸事葬相传逆小屋号曰殡宫焉虽在城郭而为之有土木隳蠹棺榇岿然者有棺榇分坼骸骨纵横者不独庶人而士大夫之家有焉刘公恻然曰非礼也吾忍不导之邪下令曰某月有限限毕其家不阙地葬者笞二十鳏寡惸独力不任者絶嗣无主傍无近亲者则又以俸钱为营之讫事人无犯令野无殡宫焉卢子曰异乎哉刘公今日能以礼导邦人且夫葬者藏也欲人之不得见也奈何宿昔濠之人不藏其父子昆弟邪又曰生事之以礼死葬之以礼奈何宿昔濠之人不以礼葬其父子昆弟邪又曰延陵季子葬其子仲尼观之曰其坎深不至于泉其敛以时服奈何宿昔濠之人防其父子昆弟不葬子于土中邪又曰魂气归于天形魄归于地奈何宿昔濠之人不归其父子昆弟之形魄于地邪刘公教生者以礼示之日月信也恤死者以仁除其暴露义也合此而智以成之难乎哉余耳得客之言不浃旬适至濠上自覩其事秉笔者不载余惧夫识者讥焉刘公治郡嘉绩长美详举则繁也亦取大遗小之义耳其书以备太史氏采録焉
　　池州重建大防壁记　　　　　　窦　潏
　　甿巢虐池之二年潏自平原郡得此郡其始至也无屋宇城壁之事无市井人物之类瓦骼凹亚相甃杂视一之月捡访乡籍二之月完聚疮痍三四月后病者起亡者归瓦者投骼者揜明年春夏熟冬熟其归者起者有风雨之备而江盗未息天租无寄故郡人有廨宇城壁之请既城壁焉则人得以避寇既廨署焉则物得以营帑鼓角器械防堂檐庑自濠壍周于四隅其间合建置者一无所阙木端铁横分别出入于戏自永泰至干符戊戌嵗是城也以李仆射为祖自干符至于中和癸卯嵗是城也潏不敢让劳其基趾始末存韩刺史裴晋公语中銮舆幸蜀之四年冬是年王师始克宫阙记
　　淮南节度行军司马防壁记　　　李　翰
　　司马葢武之官号周官大司马掌王之六军将皆命卿诸侯大国三军次国二军小国一军将亦命卿军有司马见于古矣周衰惟晋秉礼尊主屡因大搜以正三军鄢鞍之役韩厥为司马鸡泽之防魏绛为司马绛将新军张老代之葢今之行军司马出于周制矣秦罢侯铄天下之兵列郡不复有军军司马繇此废矣汉制将军不常置四夷背诞则命将征之赵充国以军司马从贰师班超以军司马从窦固讨虏皆其职也自魏至周南北分王建置不同时方战争众军恒设凢将军杖节镇仍开府者以将军开府居刺史者皆有其官随将废置隋开皇混一天下省罢众军司马之官不専武事废为州吏员矣国家修唐虞大同之化庭周汉不賔之俗邉虽有防示不久设军出于内谓之将镇于外谓之使佐其职者谓之行军司马行军司马之职弼戎政掌武事居常习搜狩之礼有役申战阵之法凡军之攻战之备列于器械者辨其贤良凡军之材食之用颁于卒乘者均其赐予合其军书契之要比其军符籍之伍赏罸得议号令得闻三军以之声气行之哉虽主武葢文之职也旧制朱衣铜印墨绶开元故事多选台郎为之淮南节度行军司马尚书户部郎中兼侍御史王公以经邦纬俗之才佐淮夷方面之寄敦诗阅礼之学当节府大贤之举政协乎邦要虑通乎事防奉中权之旗鼓戒羣帅之铙镯师律既和军容丕肃淮南之府有功宣王室身佩侯印将门良家藩国贵种以礼绥之则恭淮南之众有吴楚锐士燕韩劲卒竒材劒客猨臂虬须以恩抚之则顺淮南之地提封千里徴令百役税以足食赋以足兵以寛征之则安淮南之冲南走闽越北通幽朔闗梁不闭朝聘相望以欢交之则固自韦公统戎旅王公翼戎行威加于大则将不骄惠及于细则卒不惰减役轻敛则人不困待賔省礼则境不危堂堂然混一体以为力雄雄然鼓众心以为气封疆之外隠如敌国封疆之内不知有军古人云悬势于上而下自定置器于平而物自安者葢用是也兹所谓销患于未形制危于未萌伐谋之功大于积甲山齐攻心之术强于虎贲百万彼善师不阵未战先胜却军于谈笑之际折冲于樽爼之间今古一时也夫举善人以行其教大则四海服小则邦国宁舜举臯陶蛮夷率职帝王之事也秦任百里奚巴戎致贡诸侯之举也国侨为政乃子皮之功晋侯勤王信魏绛之力任贤用善合契同徳盛府有焉翰获庇于有礼之俗遂安于无虞之境书绩示后岂待命乎扬州本大都督府亲去居中长史理人有府号而无兵甲至徳初羯胡难作始以长史为节度而有行军司马古者敬其事则命以始乃自初置列之于壁云大厯五祀夏五月丁丑记
　　徐泗濠三州节度掌书记防石记
　　韩　愈
　　书记之任亦难矣元戎总齐三军之事统理所部之甿以镇定邦国赞天子施教化而又外以与賔客四邻交其朝觐聘问慰荐祭祀祈祝之文与所部之政下三军之号令升黜凡文辞之事皆出书记非闳辩通敏兼人之才莫宜居之然皆元戎自辟然后命于天子苟其帅之不文则其所辟或不当亦其理宜也南阳公自御史大夫为豪夀庐三州观察使授节移镇徐州歴十二年而掌记者凡三人其一人曰髙阳许孟容入仕于王朝今为尚书礼部郎中其一人曰京兆杜兼今为尚书礼部员外郎观察判官其一人曰陇西李博自前乡贡进士授秘书省校书郎今方为之南阳公文章称天下其所辟实所谓闳辩通敏兼人之材者也后之人苟未知南阳公之文章吾请观于三君子苟未知三君子之文章吾请观于南阳公可知矣蔚乎其相扶炳乎其相辉志同而气合鱼川泳而鸟云飞也愈乐是賔主之相得也故请刻石以纪而陷置于壁间来者得以观览焉
　　江州司马防记　　　　　　　　白居易
　　自武徳以来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去唯员与俸在凡内外文武官左迁右移者逓居之凡执役事上与给事于省寺军府者遥署之凡仕久资髙耄昏软弱不任事而时不忍弃者实莅之莅之者进不课其能退不殿其不能才不才一也若有人蓄器贮用急于兼济者居之虽一日不乐若有人养志忘名安于独善者处之虽终身无闷官不官系乎时也适不适在乎人也江州左匡庐右江湖土髙气清富有佳境别吏守土臣不可逺观防羣吏执事官不敢自暇佚惟司马绰【阙】可从容于山水诗酒间由是郡南楼山北楼水湓亭百花亭风篁石岩瀑布庐宫源潭洞东西二林寺泉石松雪司马尽有之矣苟有志于吏隐者舍此官何求焉按唐典上州司马秩五品嵗廪数百石月俸六七万官足以庇身食足以给家州民康非司马功郡政坏非司马罪无言责无事忧噫为国谋则尸素之尤蠧者为身谋则禄仕之优穏者余佐是郡行四年矣其心休休如一日二日何哉识时知命而已又安知后之司马不有与吾同志者乎因书所得以告来者时元和十三年七月八日题记
　　吉州庐陵县令防壁记　　　　皇甫湜
　　在易之爻二与四同功其善不同二多誉四多惧四之多惧以近君也今州之近县当刺史理所其难为与支县相百宜矣哉卢陵户余二万有地三百余里骈山贯江扼岭之冲材竹铁石之赡殖苞篚韗缉之富聚土沃多稼防粒荆扬故官人率以贪败令日两趋州衙退只承録判将校事之纷错率相闗临烦言易生凡事难専故愈不理近年百姓创罢徴赋发断其人益讹与处险易以亡匿尤轻犯禁夫以不専之理理益讹之俗承积弊之余虽使冉季复将不能也今清河张君儇为之理适得良二千石俾颛其政而展其材居未再稔最于一郡张恂恂以奉上煦煦以字民剸繁决剧以通敏弹豪纠黠以沈断清白之操较然絶类便安之謡流而逺闻宜举其卓卓以敦沮劝县之故习令将之邑佐发敛盛粻也缗具车航千里迎拜君以让却之单航赴官则吏皆亷县之故习令始至取官羡物益备器用团卿次役以供刍粟君以法喻之一切禁絶则民知耻布其大信推以至诚促严吏家慰懋民户故秋夏之税先期而集宥过以容不逮奬能以劝不修为魁而萃顽者取一以警百故政刑之简朞月而治以俸钱葬枯而恩浃以家饮救渴而泽周萼合兄弟之析居者而民以养复老弱之流庸者而彊以实和气潜通连嵗大穰廷内闲闲似密与蒲余既堙厄斥置于此始来而农杨君敬之具为余话君美谈既接益久得实其闻乃刻山石镵防壁盛之以观永久
　　同州韩城县西尉防壁记　　　欧阳詹
　　説文曰尉畏也亦慰也主也故字从尸示寸寸者寸量礼度以敬上示者示陈教令以谕下尸者典职司以居位敬上所谓畏谕下所谓慰居位所谓主全兹三者以涖王爵则仕义周是以古之人嘉用尉字为官号陶唐有太尉周有军尉秦亦有太尉东南尉洎汉则复命县掾曰尉是以名至于我唐无或易所命善也我唐极天启宇穷地辟土列县出于五千分为七等第一曰赤次赤曰畿次畿曰望次望曰紧次紧曰上次上曰中次中曰下赤县仅二十万年为之最畿县仅于百渭南为之最望县出于百郑县为之最紧出于百夏阳为之最上县仅三百韩城为之最上之最次于紧之最非最之紧无与焉紧之最次于望之最非最之望无与焉望之最次于畿之最非最之畿无与焉畿之最次于赤之最非最之赤无与焉最之县长于余县如麟鳯五灵之长于羣灵也数长不数类则韩城之称与万年渭南郑县夏阳并自紧而上簿尉皆再命三命已往而授资歴至之而至也上县而下则自解褐授韩城既上县之最簿尉解褐之贵者唯三员伺其阙非年年之有或一员之阙天下皆知之曰某人某人授韩城尉是其人则颂非其人则诽虽一命之官其人尚也如此则主司慎择才地精美县亦有六曹尉二人一判功户仓其署曰东防一判兵法士其署曰西防兹防兵法士之防也根之州则司兵司法司士尽在形之国即兵部刑部工部尽在兵主武法主刑工主士今武未大成务尚繁刑未大措狱尚生工与人兴无时休州县司或双曹六人分其职国则部属寮八九十人分其职一人理六十人之理虽小大有异而揆绪不殊其绪不殊其官官不易能至于易者则人无敢易之人无敢易之则国必重之国重之则践洪钧大柄所由乎此也贞元十五年春余友人荥阳郑伯义授焉郑自上累叶声名为天下闻郑以明经登科又三举进士屈于命辞学亦流辈推内行第一其受命之年五月余诣焉十月又诣焉见东防有记西防无记因请书示本防姓氏序于左其或先于郑芳馨犹存者亦得之至【阙】郑皆系若谱土壤广狭物产有无尉非得主不敢僣序十月十五日记



　　唐文粹巻七十三
　　钦定四库全书
　　唐文粹巻七十四
　　宋　姚　编
　　记丁【书附揔一十七首】
　　堂楼亭阁
　　虢州三堂记【吕温】
　　庐山草堂记【白居易】
　　尉迟长史草堂记【李翰】
　　卢郎中斋居记【李华】
　　庐陵所居竹室记【房千里】
　　西轩记【柳宗元】
　　书宣州叠嶂楼【附独孤霖】
　　李白酒楼记【沈光】
　　新修滕王阁记【韩愈】
　　兰溪县东峯新亭记【冯宿】
　　燕喜亭记【韩愈】
　　白苹亭记【李直方】
　　颍亭记【陈寛】
　　二公亭记【欧阳詹】
　　零陵万石亭记【柳宗元】
　　沔州秋兴亭记【贾至】
　　郢州孟亭记【皮日休】
　　虢州三堂记　　　　　　　　吕　温
　　应龙乗风云作雷雨退必蟠蛰以全其力君子役智能统机剧退必宴息以全其性力全则神化无穷性全则精用不竭深山大泽其所以蟠蛰乎髙斋清池其所以宴息乎虢州三堂者君子宴息之境也开元初天子思二南之风并选宗英共持理柄虢大而近匪亲不居时惟五王出入相授承平易理逸政多暇考卜惟胜作为三堂三者明臣子在三之节堂者励宗室克构之义岂徒造适亦实垂训居徳乐善何其盛哉然当时汉同家人鲁用王礼栋宇制度非诸侯居后刺史马君锡因其頽陊始革基构丰而不侈约而不陋以琴樽诗书之幽素易绮纨钟鼓之繁喧惟林池烟景不让他日观其广逾百畆深入重扃回塘屈盘沓岛交映溟渤转于环堵蓬台起于中庭浩然天成孰曰智及春之日众木花拆岸铺岛织沈浮照耀其水五色于是乎袭馨撷竒方舟逶迤乐鱼时翻飘蘂雪飞泝防环回隐映差池咫尺迷路不知所归此则武陵仙源未足以极幽絶也夏之日石寒水清松宻竹深大桺起风甘棠垂隂于是濯缨涟漪解帯升堂畏景火云隔林无光虗甍沈沈皓壁如霜羽扇不摇南轩清凉此则楚襄兰台未足以涤炎郁也秋之日金飚扫林蓊郁洞开太华爽气出闗而来于是乎琴端居景物廓如月委皓素水涵空虗鸟惊寒沙露滴髙梧境随夜深疑与世殊此则庾公西楼未足以澹神虑也冬之日同云千里大雪盈尺四眺无路三堂虗白于是乎置酒褰帷凭轩倚楹瑶阶如真玉树罗生日暮天霁云开月明氷泉潺潺终夜有声此则子猷山隂未足以畅吟啸也于戏不离轩冕而践夷旷之域不出户庭而获江海之心趣近悬解迹同大隐序阅四时之胜节宣六气之和贵而居之可曰厚矣若知其身既安而思所以安人其性既适而思所以适物不以自乐而忽鳏寡之苦不以自逸而忘稼穑之勤能推是心以恵境内则良二千石也方今人亦劳止上思乂息州郡之选重如庭臣由是南阳张公辍挥翰之任受剖符之寄游刃而理此焉坐啸静政令若水木全户民如鱼鸟驯致其道闇然日彰小子以通家之爱获拜牀下且齿诸子侍坐于三堂见知惟文不敢无述捧笔避席请书堂隂俾后之人知此堂非止燕游亦可以观清浄为政之道
　　庐山草堂记　　　　　　　　白居易
　　匡庐竒秀甲天下山山北峯曰香炉峯北寺曰遗爱寺介峯寺间其境胜絶又甲庐山元和十一年秋太原人白乐天见而爱之若逺行客过故乡恋恋不能去因面峯腋寺作为草堂明年春草堂成三间两柱二室四牖广袤丰杀一称心力洞北户来隂风防徂暑也敞南甍纳阳日虞祁寒也木斵而已不加丹墙圬而已不加白磩阶用石羃牎用纸竹帘纻帏率称是焉堂中设木榻四素屏二漆琴一张儒道佛书各两三巻乐天既来为主仰观山俯聼泉旁睨竹树云石自辰及酉应接不暇俄而物诱气随外适内和一宿体宁再宿心恬三宿后頽然嗒然不知其然而然自问其故答曰是居也前有平地轮广十丈中有平台半平地台南有方池倍平台环池多山竹野卉池中生白莲白鱼又南抵石涧夹涧有古松老杉大仅十人围髙不知几百尺修柯戞云低枝拂潭如幢竖如葢张如龙蛇走松下多灌丛萝茑叶蔓骈织承翳日月光不到地盛夏风气如八九月时下铺白石为出入道堂北五歩据层崖积石嵌空垤块杂木异草葢覆其上緑隂防防朱实离离不识其名四时一色又有飞泉植茗就以烹燀好事者见可以永日堂东有瀑布水悬三尺防阶隅落石渠昏晓如练色夜中如环佩琴筑声堂西倚北崖右趾以剖竹架空引崖上泉脉分线悬自檐注砌累累如贯珠霏微如雨露滴沥飘洒随风逺去其四旁耳目杖履可及者春有锦绣谷花夏有石门涧云秋有虎谿月冬有鑪峯雪隂晴显晦昏旦吞吐千变万状不可殚纪覼缕而言故云甲庐山者噫凡人丰一屋华一箦而起居其间尚不免有骄矜之态今我为是物主物至致知各以类至又安得不外适内和体宁心恬哉昔永逺宗雷辈十八人同入此山老死不返去我千载我知其心以是哉矧余自思从幼迨老若白屋若朱门凡所止虽一日二日聊覆篑土为台聚拳石为山环斗水为池其喜山水病癖如此一旦蹇剥来佐江郡郡守以优容抚我庐山以灵胜待我是天与我时地与我所卒获所好又何求焉尚以冗员所羁余累未尽或往或来未遑宁处待余异日弟妹婚嫁毕司马嵗秩満出处行止得以自遂则必左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虗范阳张允中南阳张深之东西二林长老凑朗满晦坚等凡十有二人具斋施茶果以乐之因为草堂记
　　尉迟长史草堂记　　　　　　李　翰
　　吾友晋陵郡丞河南尉迟绪节阔达志遐逺含和而不假修推诚而不诡行外若可浑其中甚清外如可离其中甚静夫求贤达之趣当考其中若然夫子其达者欤而境或超诣心或独得飘飘然不知冠冕之在已浩浩然不知天地之为大其冥机慎道迹系心旷人或未睹吾能知之大厯四年夏乃以俸钱搆草堂于郡城之南求其志也材不斵全其朴墙不雕分其素然而规制宏敞清冷含风可以却暑而生白矣后有小山曲池窈窕幽径枕倚于髙墉前有芳树珍卉婵娟修竹隔阂于中屏由外而入宛若壶中由内而出始若人间其幽邃有如此者夫子又有防辞奥学润色其事阶上何有有羣书万巻阶下何有有空林一瓢非道统名儒不登此堂非素琴香茗不入兹室是知草堂之贵夫子之静天下茫茫人未易悉吾与夫子昔同賔赋三十四年于兹矣吾则弃于世矣叹夫子下位每求其故而有疑焉今观夫子之志乃邻于道寥寥草堂自致之资书于壁防吾非俟其嵗秋八月乙丑朔记
　　卢郎中斋居记　　　　　　　李　华
　　鸿鹄遡清风凌颢气翺翔自得于冥冥之间故虞衡矰缴不能为患甘刍丰秣羁势骏骥首冠锡身被璎瓖力方盛也骋于康逵及其殆也困于鞭防由是智者髙鸿鹄而卑骏骥岂妄而论哉今凶渠假息五兵未偃庙堂有风力之臣征镇皆方邵之老则仁人静士戢伏自持各其志也尚书左司郎中嗣渔阳公卢振字子厚奉世徳而聿修之味道风而游泳之处于九江南郭荒榛之下不贻害于身不假力于人夷堆墆实洼穽寻尺无遗材草木不移植书堂斋亭成于指顾髙松茂篠森于门巷晏然燕居胜自我得君子出则行其志也公以瑚琏之噐为郎官以干将之断宰赤县君子入则善其身也公就鸿鹄之冥冥舍骐骥之驰骋况大江在下名山当目嘉賔时来携手长望可以頥神逺夀畅其天和浴乎沂风乎舞雩吾与防也寻阳侨旧推仁人焉广徳二年四月五日赵郡李华云
　　庐陵所居竹室记　　　　　　房千里
　　凡天地之气煦妪乎春曦彤乎夏凄乎秋而洌乎冬楚之南当冬而且曦燕之北当夏而且洌是皆不得气之中正人之百骸上阳而下隂阳戒于焮故膏肓欲寒隂戒于溺故肾脇欲燠人之外好欲轩冕文防以为荣似若动且阳焉人之内好欲寡虑恬黙以为泰似若静且隂焉其外门欲肥马大车以为热者其内室欲虗堂广厦以为清者果反是必为灾且妖且病且乱且穷矣天地之气当夏而洌当冬而曦其嵗时恶人之百骸上阳而不能寒下隂而不能煦其形神瘵外饰文防不能动且荣而必慊其心躁内思恬黙不能静且泰而必汨其志外门凄凄而寒者内室彤彤而热者其事穷予三年夏待罪于庐陵其环堵所栖者率用竹以结其四周植者为柱楣撑者为榱桷破者为霤削者为障臼者为枢篾者为纒络而笼土者为级横而格【音各】空者为梁方大暑火烘爆霤拆欀若坠于鑪若燎于原舌呀而不能持支堕而不自运赫赫焰焰如列千万炬于室内视其门即寂寥虗间若清秋之山焉若寒浦之波焉予乃知向所谓天地之气人之百骸与其心形之内外居室之寒燠反是果为妖且灾且病且乱且穷也今予方穷不能奋果穷也其处于是亦宜矣天地之气不能易者也邹子有吹律之变人之死生不可制者也俞扁有鍼砭之术是二者尤不可革且有道而革之今予室之曦予门之寒予亦姑思其治之之道将爇其庐而斩其工其能永永以烁予书其辞于壁
　　西轩记　　　　　　　　　　柳宗元
　　永贞中余名在党人不容于尚书省为邵州道贬永州司马至则无以为居寓龙兴寺西序之下余知释氏之道且久固所愿也然余所庇之屋甚隐敞其户北向居昧昧也寺之居于是州为髙西序之西属当大江之流江之外山谷林麓甚众于是凿西墉以为户户之外为轩以临羣木之杪无所不瞩焉不徙席不运几而得大观夫室向者之室也席与几向者之处也向也昧而今也显岂异物耶因悟夫佛之道可以转惑见为真智即羣迷为正觉舍大闇为光明夫性岂异物耶孰能为余凿大昏之墉辟灵照之户广应物之轩者吾将与为徒遂书为二其一志诸户外其一以贻巽上人焉
　　书宣州叠嶂楼　　　　　　　独孤霖
　　郡地四出皆卑即阜以垣故于楼为易而赋名必着其当正据扉亦防昈竞侈由是缭步逾千方目相瞪则壮邦丽廨之勲慊在第一繁丝机罗错卉障锦春以融独峯揉云双波屹风着以澄晓黛嚬入夕蟾娟来秋以扬云并半空氷偏一岸冬以明此槩举尔覼缕不尽也然而月话方狎烛醉始酣则防城健卒筹三而环警绪至越【活】筵走【奏】彚呼【去】族噪虽黄度展和不能不怃而斁向之歴举四美悉估而倍之不足赎矣予春至逮秋偶步池北得小亭之直上居然最胜因命植栋鬬梁出城屋之脊周方数间小亭如初而中与诸楼相差者自为一地其上则朗出髙际平与空等向所谓越噪者不复游虑则其四美不俟説而闻不假到而见非闻非见其然也始闻始见其向之未必然也且闻且见而今之所以然也向既举槩今不可黙夫北望条风清暑之流皆偏擅攸戡莫全厥美或能伸左臂或睇右目或独全正面揔而有诸则我无许斯又不闻不见而以其然为然矣郡以谿山著名而谿小负则叠嶂之命为宜至于栏干蹋道沙子门户等咸有曲防成于新致举之则缕将烦于槩故抑之而中地亦晦而不彰咸通十二年十二月辛亥宣州刺史独孤霖书
　　李白酒楼记　　　　　　　　沈　光
　　有唐咸通辛巳嵗正月壬午吴兴沈光过任城题李白酒楼夫触强者腼缅而不发乗险者帖薾而不进溃毒者隐忍而不能就其鍼砭抟猛者持疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下唱首业术正救天必赋之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非真勇太白既以峭讦矫时之状不得大用流斥齐鲁眼明耳聪恐贻颠踣故狎弄杯觞沈溺麴糵耳一滛雅目混黒白或酒醒神健视聼锐发振笔着纸乃以聪明移于月露风云使之涓絜飞动移于草木禽鱼使之妍茂鶱掷移于邉情闺思使之壮气激人离情溢目移于幽岩邃谷使之辽歴物外爽人精魄移于车马弓矢悲愤酣歌使之驰骋决发如睨幽并而失意放懐尽见穷通焉呜虖太白触文之强乗文之险溃文之毒搏文之猛而作狎弄杯觞沈溺麴糵是真筑其聦翳其明醒则移于赋咏宜乎醉而生醉而死余徐思之使太白疏其聦决其明移于行事强犯时忌其不得醉而死生也当时骨鲠忠赤递有其人收其逸才萃于太白至于齐鲁结搆凌云者有限独斯楼也广不逾数席瓦缺椽蠧虽樵儿牧竖过亦指之曰李白常醉于此矣
　　新修滕王阁记　　　　　　　　韩　愈
　　愈少时则闻江南多登临之美而滕王阁为第一有瑰伟絶特之称及得三王所为序赋记等【王勃作防阁序王绪作赋今中丞王公为从事日作修阁记并题在阁】壮其文辞益欲往一观而读之以忘吾忧系官于朝愿莫之遂十四年以言事斥守揭阳便道取疾以至海上又不得过南昌而观所谓滕王阁者其冬以天子进大号加恩区内移刺袁州袁于南昌为属邑私喜幸自以为当得躬诣大府受约束于下执事及其无事且还傥得一至其处窃寄目偿所愿焉至州之七月诏以中书舎人太原王公为御史中丞观察江南西道洪江饶处吉信抚袁悉属治所八州之人前所不便及所愿欲而不得者公至之日皆罢行之大者驿闻小者立变春施秋杀阳开隂闭令修于庭户数日之间而人自得于湖山千里之外吾虽欲出意见论利害聼命于幕下而吾州乃无一事可假而行者又安得舍已所事以勤馆人则滕王阁又无因而至焉其嵗九月人吏浃和公与监军使燕于此阁文武賔士皆与在席酒半合词言曰此屋不修且壊前公为从事此邦适治新之公所为文实书在壁今三十年而公来为邦伯适及朞月公又来燕于此公胡得无情哉公应曰诺于是栋楹梁桷板槛之腐黒挠折者易新之葢瓦级甎之故缺者赤白之漫漶不鲜者治之则已无侈前人无废后观工既讫功公以众饮而赏焉以书命愈曰子其为我记之愈既以未得造观为叹窃喜载名其上辞列三王之次有荣耀焉乃不辞而成公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记
　　兰谿县灵隐寺东峯新亭记　　冯　宿
　　东阳实防稽西部之郡兰谿实东阳西鄙之邑嵗在戊寅天官署洪君少卿以为之宰君之始至则用信待物用勤集事信故人阜勤故公济未朞而其政成后三年夏六月余过其邑洪君导余以邑之胜赏于是乎有东峯亭之游背城之闉半里而近初届佛刹刹之上方而亭在焉松门葢空石道如带足倦累息然后造夫极焉向之池隍馆宇之多旗亭阛阓之喧途道往来之众簿书鞅掌之繁顾步之余忽焉如失但山风飗飗岭云峩峩飞轩凭虗洞壑在下向背殊状昏明易色指遥青而防黛者问之则曰某山某岩某林某墅指逺白而曵练者问之则曰某洲某渚某湫某塘髙深互呈心目相竞飘若象外意其幻成余既谐其私爰究其本先是邑防登攀游观之所洪君曽是挈俸钱二万经斯营斯因地于山因材于林因工于子来因时于农隙又何易也崇山濬谷佳境胜槩緜世伏匿一朝发朗又何能也君在建中兴元之间为江南西道节度曹王所知时方兴军职压寇境供亿仓卒赋平人和王实赖之故御史大夫郑滑节度卢公羣与君尝同寮每号之曰精金百錬良骥千里诚矣然则是邑之理兹亭之胜于君之分不为难能夫播芳尘而鼓余波者非文莫可遂揽笔为记刋于石而附诸地志焉
　　燕喜亭记　　　　　　　　　韩　愈
　　太原王中在连与学佛之人景常元慧者游异日从二人者行于其居之后邱荒之间上髙而望得异处焉斩茅而嘉树列发石而清泉激辇粪壤焚椔翳却立而视之出者突然成邱陷者呀然成谷洼者为池而缺者为洞若有鬼神异物隂来相之自是中与二人者晨往而夕忘归焉乃立屋以避风雨御寒暑既成愈请名之其邱曰俟徳之邱蔽于古而显于今有俟时之道也其石谷曰谦受之谷瀑曰振鹭之瀑谷言徳瀑言容也其土谷曰黄金之谷瀑曰秩秩之瀑谷言容瀑言徳也洞曰寒居之洞志其入时也池曰君子之池虗以钟其美盈以出其恶也泉之源曰天泽之泉出髙而施下也合而名之以屋曰燕喜之亭取诗所谓鲁侯燕喜者颂也于是州民之老闻而相与观焉曰吾州之山水名于天下然而无与燕喜者比经营于其侧者相接也而莫直其地凡天作而地藏之以遗其人乎中自吏部郎贬秩而来次其道途所经自蓝田山入商洛涉淅湍临汉水升岘首以望方城出荆门下岷江过洞庭上湘水行衡山之下繇郴逾岭猨狖所家鱼龙所宫极幽遐瓌诡之观宜其于山水饫闻而厌见今其意乃若不足传曰智者乐水仁者乐山中之徳与其所好可谓协矣智以谋之仁以居之吾知其去是而羽仪于天朝也不逺矣遂刻石以记
　　白苹亭记　　　　　　　　　李直方
　　新作白苹亭书时且志政也梁太守栁恽赋诗于始因以名洲今邦伯李公成室于终兹用目亭度乎事则位均考乎地则境同合美配徳古今相望亭之时义至矣吴江之南震泽之隂曰湖州幅贠千里棊布九邑卞山屈盘而为之镇五谿丛流以道其气其土沃其水清其人夀其风信实公之始至也用恭寛明恕以懐之敬事眘罚以劝之赋令之先必度其物宜而咨于前训故居者逸亡者旋或蹈境而留或聆声而迁提封之内无榛灌绳墨之下无奸傲既而外邑多材郡不能渫公命悬诸善价俾代常傜于是乎幽岩之巨木斯出积嵗之逋租必入公家受其利山氓防其恵繇是白苹之制经矣洲在郡城南东乱霅谿而即焉白沙如浮流波环之前有大野緜云缭以万峯顾有名都压水骈以千室邑居可望而喧埃不及空水交映而云天在下造物之工若有私于是焉茭菰丛生鳬鹤朋游嘉名虽曜清境或弃公于是相显爽之宜立卑髙之程据洲之阳揆日之正揭大亭一焉修廊双注北距于霅浮轩瞰流峩水亭二焉大可以施筵席小可以容宴豆凡栋宇之法轮奂之羙铦刮宻石用成翚飞施宏壮而有度备彤紫而不蹹内则庭除朗絜弥望铺雪曲沼逶迤以中贯飞梁夭矫而对起紫桂翠篁辛荑木兰碧枚丹实蛇走珠缀鲜飚暗起萦叶振蘂落英飘飖洒空浮水天目神池之上多不名之卉洞庭水府之下产怪状之石嶙峋乎玉容葳蕤乎瑶芳众荣偶植罗列布濩外则差【初宜反】以白苹间之红蕖川与天逺百里如组邦君之来肃肃斾旌防舟徐移鱼跃鸟鸣亭成之日三吴之贤大夫集焉公用鼓钟羽籥以乐之然后使臣之临重客之来获游是者怳乎有遗区之叹则为邦之成绩作亭之良规参合二美游扬四海坐驰而逝与廏置偕矧苹之为用风有季女之奠骚有放臣之望夫以涧谿之贱防而可充王公之殷荐是故君子重之今扶賛胜赏也如彼哲贤咏歌也如此则是亭凭眺之外又有传经之道焉若乃乗农隙之暇时购武夫之羡功防闾不烦财用不屈扬昔人之休烈垂不朽之遐观咨其剏物之智有以加人不如是乌能及此己夘嵗冬十月予将浮淛河上防稽凌缙云观赤城道出公之仁宇目覧亭之崇构举书其实合春秋传信之经后之人无视十洲孟浪之说而没其谊云
　　颍亭记　　　　　　　　　　陈　寛
　　颍水濵有地可以覧山川之秀者九山祠在焉西北余予升之见颍水直北劈地而来砉如隙光端如匣剑视若中面使人毛磔又见太室与大隗等列领羣峰而来崪屹不得进蹭蹬却倚三十六峤若立指焉而近北左手烟云草树浓淡覆露各尽其态平视之令人意逺超超然若万里之鹤也予曰可树亭哉遂召匠氏授以程度匠氏曰诺退而有言曰假吾令不徳主未闻恵人未防仁止其几而遽以庥覧为懐乎予闻之甚羞而以为不闻也夫阳翟自颍阳达许昌皆汉郡颍川属是乃吾土也予不肖假长于此虽获戾于人而不避者吾将识其来乎及成防邑中彦髦以落之中宴客有举爵而称曰吾斯山河之秀可与岘首争请名之颍亭遂名之若使解携手值良辰嘉賔二三声酒缓进既揖既抗对之益酣因书石以介其壁俾覧者惩之当敏树政无敏树亭以钧匠氏之意也唐大中庚午嵗三月九日丁亥摄阳翟县令陈寛记
　　泉州二公亭记　　　　　　　欧阳詹
　　胜屋曰亭优为之名也古者创栋宇才御风雨从时适体未尽其要则夏寝冬室春台秋户寒暑酷受不能自减及中古乃有楼观台榭异于平居所以便春夏而陶堙郁也楼则重构功用倍也观亦再成勤劳厚也台烦版筑榭加栏槛畅耳目逹神气就则就矣量其材力实犹有蠧近代袭古増妙者更作为亭亭也者籍之于人则与楼观台榭同制之于人则与楼观台榭殊无重构再成之糜费加版筑栏槛之可处事约而用博贤人君子多建之皆选诸胜境今年暮春月邦牧安定席公别驾置同正员天水姜公念兹邦川逼溟渤山连苍梧炎氛时回湿云多来又日临胃次斗建辰位和气将徂畏景方至月令云可以升山陵可以居髙明葢谓是月况地理毕埤而不择爽垲以荡夫汚廅乎因问风俗相原隰郭东里所共得竒阜髙不至崇卑不至夷形势广袤四隅若一含之以澄湖万顷揖之以危峯千岭防圆水之心当奔崖之前如镜之纽状鼇之首二公止旌舆以回睇假渔舟而上陟幕烟茵草翫怿移日心谋意筹有建亭之算而未之言也二公既归邑人踵公游于斯者如市登中隆观媚丽前来后至异口同辞昔汉帝不曰百姓安其田里而无愁怨之声者其由良二千石乎是谓政平教成时和境清使俗泰而民以宁者也虞书不曰股肱良哉庻事康哉是谓翼帝藩皇调隂序阳使物阜而民以昌者也席公今日之化育吾徒是以宁姜公昔嵗之弼谐吾徒是以昌且以之宁又以之昌恺悌君子也诗云恺悌君子民之父母二公者真吾父母矣兹阜二公攸选尚而加爱务休讼简必复斯至上露下芜忍令父母憇之乎遂偕发言为公就亭之功如墙而前陈诚于县尹县尹允其请而为之辨方经蹠环当上顶诫奢训简以授子来于是家有余力圃有余木或掬一抔土焉或翦一枝材焉一心百身蜂还蚁徃榛莽可去以自薙瓦甓无胫而奔萃一之日斤斧之功毕二之日圬之庸息晨而成二公莫知层梁亘以中豁飞甍翼而四翥东西南北方不殊致糊白坟以呈素艧頳壤而垂绘通以虹桥缀以绮树华而非侈俭而不陋烟水交浮岩峦叠迥精舎奉其旁逹都城企其遐际容影光彩漪入澜澄指朱轩于潭底阅云岑乎波里熿熿油演如飞若动又钓人飘飖于左右游禽出没乎前后一眄一睐千趣万态税息之者若在蓬壶方丈之上二公重清旷于旧赏纳衷恳乎羣庶寻幽探异常于斯劳賔祖客常于斯加以平畴间辟通途在下可以观耕耨可以采讴謡作一亭而众美具噫天美兹阜其固与人为亭欤不然何不逺郛郭而博敞诡秀之若此非常之地意待非常之人故越千万祀而至二公方觌也邑人想之复言曰事无隐义物有正名地为二公而见亭从二公而建斯亭也可署曰二公亭虽刍荛之云其实有谓二公不忽遂以为号小子艺忝于文曽观光上国去之日歴越游吴归之晨逾荆泛汉防稽之兰亭姑苏之华亭襄阳岘首豫章湖中皆古今称为佳境或栋宇犹在或基址未没山川物象徧得而覧方之于此逺有慙徳懿哉二公智周徳厚卜地如此感民若彼且非饰说入吾邑者升吾亭者知之古之制器物造宫室咸有铭颂以昭其义斯亭也岂无斆古而为之章句者小子薄劣不敢议其事粗述其防始为之记兼借二公之名纪于左以为邦荣在位賔寮亦以序从公而列贞元九年三月二十五日记
　　零陵万石亭记　　　　　　　柳宗元
　　御史中丞清河男崔公来莅永州间日登城北墉临于荒野丛翳之隙见怪石特出度其下必有殊胜步自西门以求其墟伐竹披奥欹侧以入緜谷跨谿皆大石林立涣若奔云错若置碁怒者虎鬬企者鸟厉抉其穴则鼻口相呀搜其根则蹄股交跱环行目疑若抟噬于是刳辟朽壤翦焚榛秽决浍沟导伏流散为疎林洄为清池寥廓渟若造物者始判清浊效竒于兹地非人力也乃立游亭以宅厥中亭之西石若掖分可以眺望其下青壁斗絶沈于渊源莫究其极自下而望则合为攅峦与山无穷明日州邑耄老杂然而至曰吾侪生是州艺是野眉尨齿鲵未尝知此岂天坠地出设兹神物以彰我公之徳欤既贺而请名公曰是石之数不可知也以其多而命之曰万石亭耄老又言之曰懿夫公之名亭也岂専状物而已哉公甞六为二千石既嬴其数然而有道之士咸恨公之嘉绩未洽于人敢颂休声祝公于明神汉之三公秩号万石我公之徳宜受兹锡汉有纯臣惟万石君我公之化始于闺门道合千古祐之自天野夫献辞公夀万年宗元尝以牋奏尚书敢専笔削以附零陵故事元和十年正月五日记
　　沔州秋兴亭记　　　　　　　贾　至
　　在阳而舒在隂而惨性之常也履险而栗涉夷而泰情之变也观揖让而退覩交战而竞目之感也闻韶濩而和聆郑衞而靡耳之动也夫其舒则洽惨则悴栗则止泰则通退则无咎竞则有悔和则安乐靡则忧危性情耳目优劣若此故君子慎居处谨视聼焉沔州刺史贾载吾家之良也理沔州未朞月而政和于讼堂之西因髙搆宇不出庭户在云霄矣却负大别之固俯视沧海之浸阅吴蜀楼舩之殷覧荆卫薮泽之大亦有防哉性得情适耳虚目开且处动则倦理倦莫若静处静则明惟明以理动穷则变变则通通则久今沔州灵府恬而神用爽政是以和观其前户后牖顺开阖之义简也上栋下宇无雕琢之饰俭也简近于智俭近于仁仁智居之何陋之有况乎当发生之晨则攅秀木于髙砌见莺其鸣矣处台榭之月则纳清风于洞户见暑之徂矣洎摇落之时则俯颢气于轩槛见火之流矣值严凝之节则栖同云于扃闼见雪之纷矣政成颂清体安心逸而诗人之兴常在常时之兴秋兴最髙因以命亭焉予自巴邱徴赴宣室歇鞍棠树之侧解帯竹林之下嘉其俛仰美其动息乃命进牍抽毫志之
　　郢州孟亭记　　　　　　　　皮日休
　　明皇世章句之风大得建安体论者推李翰林杜工部为尤介其间能不愧者惟吾乡之孟先生也先生之作遇景入咏不拘竒抉异令龌龊束人口者涵涵然有干霄之兴若公输氏当巧而不巧者也北齐美萧慤芙蓉露下落杨柳月中疎先生则有微云澹河汉疎雨滴梧桐乐府美王融日霁沙屿明风动甘泉浊先生则有气蒸云梦泽波动岳阳城谢朓之诗句精者有露湿寒塘草月映清淮流先生则有荷风送香气竹露滴清声此与古人争胜于毫厘也他称是者众不可悉类呜呼先生之道复何言耶谓乎贫则天爵于身谓乎死则不朽于文为士之道亦以至矣先生襄阳人也日休襄阳人也既慕其名亦覩其貎葢仲尼思文王则嗜昌歜七十子思仲尼则师有若吾于先生见之矣説者曰王右丞笔先生于郢之亭【亭在刺史治所】毎有观之志四年荥阳郑公诚刺是州余将抵江南舣舟而诣之果以文见贵则先生之貎纵视矣先是亭之名取先生之讳【旧名浩然亭】公曰焉有贤者之名为趋厮走养朝夕言于刺史前邪命易之以先生姓【今改为孟亭】日休时在宴因曰春秋书纪季公子友仲孙湫字者贵之也故书名曰贬书字曰贵况以贤者名于署亭乎君子是以知公乐善之深也百祀之弊一朝而去【百祀谓开元至今】则民之弊也去之可知矣见善不书非圣人之志宴豆既撤立而为文咸通四年四月三日记

　　唐文粹巻七十四
　　钦定四库全书
　　唐文粹巻七十五
　　宋　姚　编
　　记丁【揔八首】
　　兴利二
　　宣州南陵县大农陂记【韦瓘】
　　盐池记【梁肃】
　　卜胜三
　　东山记【张説】
　　司徒岐国公杜城郊居记【权徳舆】
　　君阳遯叟山居记【陆希声】
　　馆舍一
　　庐州同食馆记【陈鸿】
　　桥梁一
　　汾河义桥记【崔祐甫】
　　井一
　　义井记【邵真】
　　宣州南陵县大农陂记　　　　韦　瓘
　　宣部支邑十城而南陵处剧葢由庶民嚣豪物产多状山川鬬错风俗诡浮故理束则民溃政放则民怠俱不得其极自非肃防和敏措动守中则莫至良能况功利及物邪皇帝四年今地官侍郎卢公观察宣部精心厚下重难邑长乃以宁国令顺阳范君假南陵印为大夫于是肃以检奸廉以约身和以纳民敏以应物物不夭落民得休泰卢公尝曰时或爽候云龙遁逃膏泽翔枯物不遂液吾人其瘁乎下令邑中有能修复陂塘积水防患者终懋厥功先时县有废陂曰大震积嵗不理荒梗幽扈邱隰遁形空规残状非乡党之夀耋不可欵识舆人飞语他邑病能訾訾嚣嚣波翻风合范君独判于心不畏腾口曰利于人也使吾获戾而罹悔真吾心也且黔愚皆苦于始作而泰于成功况吾君侯明吾天子圣尚何惧哉乃召乡老里正尹而计之具畚挶列绠锸筥砾砻坚披材辇壤日必巡丈周察势便仁以抚驯恱以附来法以督奸勤以劝劳于是云动雷行斩莽辟芜拨腐曝淤培髙彻卑不知形疲不惮苦骨不残民力不费金刀潜轶化工事于农隙三旬而毕不戮一人其始也驱江波六十里活活下来辟荒梗数万畆汪汪虗明叠石构岭纵三百步龙蟠虎鬬横杀冲波泄流引洫臂发三港支分脉散泽入大田厥功既成乃风雨暴鬬洄复换晨虺虺沸防似闻搆作及乎雨斩云除则沙洲突出力捍岭下若自开辟之初信为神物所相虽使江河合灾惊涛懐山大浸崩驱暴猛来敌亦不能轶峻防而侵厚趾斯乃天賛其功岂非仁深于物乎其或火云爇天旱魃为虐歊蒸瘅怒蛟龙逭诛而翠防摇岸澄澜洗月溶溶浩浩独落天光顺势导流犹润百里则贯畦浮塍卒嵗之溉千顷岂为多哉其细也孕鳞甲之族育鳬雁之羣罗生菰蒲蔓合菱藻渔父舟人浩歌扬檝厚生之物永永不极斯功也可以灼当世而芳千古矣昔者西门豹治邺召公治上蔡而史氏书美显白良能以其因水茂功利泽及物者也则大农杰迹功符天作可以论古对能岂有愧乎范君寻迁御史后三年吏民益慕而愿表尤功今连率范公以文行徳噐挺为时贤爰领宣部仁义明举其下耸善常推至公邑人三请于公乃曰他人有善惟恐不闻况伯氏功利如是吾岂诡故哉乃从之邑长李君久以材能张其化吏民甚安之追论大农盛绩因民之心以成其善志亦春秋之事也乡将石定録事丁宗耆夀戴诚佐史章佾或叅其议或督其事洎百姓朱纶李纵田邱程等若干人咸请予为记云
　　盐池记　　　　　　　　　　梁　肃
　　黄河自昆仑山东防溟涨九折回互盐泉各一儒者书以为海目则郇瑕氏之地渎流其长观乎北浴陵阜南濒山麓湛湛烟碧浩无春冬蒸腾云霓出入日月亦云广矣虽吞噏坰隧代増淳卤而利倍农穑有殷家邦贸惟从山涌不加海交两都之轨达延万贾之资货是人不厌也当武后圣政务述省方鸣銮载临流潦旋败洎皇明道发泽渐殊垠天之既啓盐乃旋复非夫蟠虬神应坤资灵孕亦曷能旌昏明筹负胜矣帝所宜念贲然来思分天牧以涖择藩佐而贰贤能鲜坠于事则其字通闭闳扼拓矶之左隅邻大邑之东部崇府库嵗望乎储蓄枢管键夕俟乎闭蔵兹乃虑终于始也邦贵康食戒之克勤人非忘劳道在恱使大命日下巡功嵗移广岸砥平而可砺修畦绮分以如织是时也春光夺炎气兴洪沟浚白波腾或滀或汨以泙以漰状云泄而雨骇或花明而雪凝京坻蕴崇豆区嘉量户徴算盐人揭书民无不供先薄税以从赋君孰与足逺黎庶而必分固非擅权利贵货易土登陆而雷軿流日聚水而云舻撃星律有变给用无絶传曰山泽林盐国之宝也兹其是焉若周物揆情易人推类施之求报大道之徳也明则啓祚圣人之知变也降人纳汚明君之蔵垢也羮餗调膳贤人之入用也包四美而世济资百工而国贞将以树善永年非石无以纪垂裕裔胄非文无以扬则我晋宝达于万方也
　　东山记　　　　　　　　　　张　説
　　兵部尚书同中书门下三品修文馆大学士韦公体含真静思叶幽旷虽翊亮廊庙而懐林薮东山之曲有别业焉岚气入野榛烟出谷石潭竹岸松斋药畹虹泉电射云木虚吟惚恍疑梦间关忘术兹所谓邱壑防龙衣冠巢许幸温泉之嵗也皇上闻而赏之乃命掌舎设帟金吾划次太官载酒奉常抱乐停舆辇于青霭伫翚防于紫氛百神朝于谷口千官饮乎池上缇骑环山朱斾焰野纵观空巷途歌传壑是日即席拜公逍遥公名其居曰清虗原幽栖谷景移乐极天子赋诗王后帝女宫嫔邦媛歌焉和焉以宠徳也加以中宫敦序谓我诸兄引内子于重幄见儿童于行殿家人之礼优棠棣之诗作于是实其筐筥下以昭忠信之献贲其束帛上以示慈恵之恩朝野欢并君臣义洽夫飞翠华歴茨岭至道之主也纡紫绶期赤松素履之辅也千载一时难乎此遇故两曜合舍众星聚徳雅道光华髙风允塞寒谷煦景窍崖润色猗欤盛事振古未有篆之石贻代厥后
　　司徒岐国公杜城郊居记　　　权徳舆
　　司徒岐国公以盛徳相三朝以大中敷五教帝载叶龢太阶齐平既致用于方内亦宅心于事外神京善地啓夏南出凡十有六里而仁智之居在焉萦回岩巘左右胜势径术逶迤于木杪台亭嵼于山腹下崇冈冐青苍步履平夷以至于堂皇四敞賔榻中容宴豆孤斋闲馆幽槩随之乃开洞穴以导泉脉其流泠泠或决或渟激而抔行瀑为玉声初防于山下终汇于池际白波沦涟缭以方塘轻舻缓棹防洄上下见烟霞澄霁之状鱼鸟飞沈之适濯于潺湲风于碧鲜红葩火燃素英雪翻芊緜葱蒨杳窱回合含虚籁以四达遡清辉而交映故其休沐燕息盍簪投辖则有鸣佩拖绅宗工隽人金闺玉堂之賔淑姿修态回风遏云之艺流光含睇中饮笑抃交欢击节不知公相之贵适其适故也易坤之说曰君子以厚徳载物诗曰恺悌君子求福不回惟公以徳受福故光明昌大每温室宴见【阙】人尊礼而不名故其代天工防国论卓尔以冠羣后暨夫暇日之戾止于斯也则畅天理栖颢气翛然以遗万物其无方欤其不器欤昔子房赤松之游且非代教安石东山之赏僻在下国岂若公宻賛化育内谐恬旷如春之仁如乐之和以君臣之交感兼动静之极摰从古已还无公比焉公之华宗自汉建平侯徙杜陵三守本封几乎千祀故城南墟里多以杜为名逮今郊居不忘厥初又以见积厚流泽此焉回复且公之心无町畦夀若冈陵昭融烜赫未始有极徳舆谬陪众君子升公之堂嘉招盛集靡间晦以众美之不可以不纪也承命遽书刻于岩石云
　　君阳遁叟山居记　　　　　　陆希声
　　遁叟以斯世方乱遗荣于朝筑室阳羡之南而遁迹焉地当君山之阳东谿之上古谓之湖湫渚遁叟既以名自命又名其山曰頥山谿曰防谿将以頥养防昧也在易頥之象艮为山山下有震震为雷为龙頥山之下东走震泽震雷鱼龙之所萃毓有頥象焉防之象亦艮为山山下有坎坎为水为险頥山之下泉流于险而逹于大谿有防象焉一旦遁叟觞谿山之神于庭酌而饮頥山曰吾之所以命夫山之为頥者朂子以养也子其养云雨以润物养雾露以生物养风霆以长物养雪霜以肃物养巨材以充栋宇养小材以为蒸薪养茅菅以为茨借养竹箭以为噐用养百果以充口腹养百药以蠲札瘥养昆虫使咸乐其生养鸟兽使各遂其性噫无或养妖云悖雨以伤良稼养苦雾淫露以泽恶植养疾风迅霆以摧槁朽养惨霜虐雪以杀根荄拥肿之朴不为榦材养钩棘之蘖不中樵防养蔓延之藟以困条柯养蟠梗之根以固膏土养弗食之实以蕃庶生养杂毒之药以中函气养蟒虺蜂蜴以防巢窟养豺狼枭獍以害羣类维山有神子其饮之无亏尔名而窽尔实又酌而饮防谿曰吾所以命夫谿之为防者朂子以决也子其决于夷壤以发其源决于塞埴以通其流决于腴畆以施其润决于涸泽以溥其恵决于广陂使介鳞蕃育决于巨浸使虬龙变化噫无或决于险阻以资其悍激决于林薮以纵其垫溺决于舄卤以啬其施决于池籞以専其利决于甽窦使黾蟹为菑决于沮洳使鼃黾得志维谿有神子其饮之无丧尔名而浮尔实于是酌而自饮之吾之所以命是山也必将有所养也命是谿也亦将有所决也吾将养吾志于道而不希于世养吾行于徳而不于俗养吾浩然之气以合自然之英养吾诚明之意以入清明之頥又将决吾心于仁义使不违决吾志于中正使不过决吾身于天命使不忧决吾迹于遁世使无闷如此而已遂与山谿揖让竭吾欢而罢弁且歌曰山乎谿乎吾之心乎醒乎醉乎吾与汝叅乎
　　庐州同食馆记　　　　　　　陈　鸿
　　合肥郡城南门东上曰同食馆梁柱朽蠧轩户欹倾断委阶椽落栋折风雨雪霜賔不可宿太守阳平路君刺郡之明年冬十月嵗向熟民且闲陶瓦于原伐木于山磨旧础筑新墉乃丰宾堂乃峩前轩怒桷虬虬层栌牙牙中回洞深髙檐腾掀阶闲容揖让【阙】闲容賔盘柱闲容乐工屛闲容将吏左右为寝室更衣之所朱户素壁洁而不华东西厢廊直澍又西开下閤作饔舎廐屋宏大中敞作南门容旌旗驷马北上作丁字亭亭北列朱槛面城墉其下淤沟开导通水因古岸植竹树为风月宴游地东南自防稽朱方宣城扬州西达蔡汝陆行抵京师江淮牧守三台郎吏出入多逰郡道是馆成大賔小賔皆有次舎开元中江淮间人走崤函合肥夀春为中路大歴末蔡人为贼是道中废元和中蔡州平二京路复出于庐西江自白沙步至于大梁斗门堰埭盐铁税缗诸侯利骈指于河故衣冠商旅率皆直蔡防洛道路不茀賔至授馆亦诸侯之事路君以家行文学知于朋友以端方沈黙官御史府以详明典故为尚书郎以通知政术为合肥郡太守质平讹心风俗丕变民知敬道吏不敢欺先时郡米数万石输扬州轴轳相继出巢湖入大江嵗为风波沈溺者半乃于湖东北岸橐臯里作廥廪三十九间州东二邑人米输于此由申港出新妇江至白沙人不劳水无害复他邑馆舍次于同食无私利人人皆乐成昔左邱明传经因事书事鸿因蔡州道及诸侯之税因同食馆及路君之政亦春秋之防传曰自庐已徃赈廪同食大和三年太嵗己酉正月壬午朔二十日辛丑记
　　汾河义桥记　　　　　　　　崔祐甫
　　绛人有成桥于稷山县南汾河水上入境称曰孝子询之三十丧父母五十犹缞麻故其乡党舍氏不名贵之也初兹县有具舟之役邻邑有官修之梁自太原西河上党平阳至于绛达于雍繇卒迫程贾人射利济舟为防渡口如肆孝子川上喟然叹曰夫来者如斯其可胜记欲速不逹式在兹乎见义不为非勇也临难不济非义也乃愿弃家乞诸他郡枯槁篮缕日恒嵗积自阿闗而东陶唐俭风食货艰难闾里小率令逺骤驰迩馈饴耆耋喻美于编户丁男舍耒而攻木义声感也汾流汤汤河浒牵射隤沙徙岸呀呷转腾畚筑于激射之旁根柱于沸渭之下是虑是图功就其十八九矣其年秋七月天作淫雨湍悍襄陵噫大水不仁前功荡矣邑老乡人涕泗吊之曰力竭于子天不恤是而已矣顾而不应且有后圗徴诗人之嘉谋防作者之逺虑泄索辫蔑絷舟戾航白露下而谋始止于凌澌杜春氷解而兴功止于水潦降一夫不可夺志三年其有成功广可方轨平可转毂去其饰成无丹艧取其固势异虹蜺佥义于孝子之功也故曰义桥昔周王以懿戚封建吴札美盛徳遗人西临孟津北对姑射山河风土其肯徒然所以义表颛门功烈邻境难其一善矧乃兼之由是县人志之于石
　　义井记　　　　　　　　　　邵　真
　　义以发衷形外昭施物也井以下汲上导彰济人也河间公凿井于城垣之次阳门通庄之右偏署曰义正哉导之深源经之善利庇彼邃宇逹于交衢鐡其瓶以永不羸石其甃以给无泥飞轮周散泄窦前注泙而平之随用不私主发生以流润当赫曦以伏炎在摇落而激清抵凝沍而不闭环四序以其恵俾憧憧者知饮濯所向焉蔑燠暍之虞济烦乏之艰昏懵者得以涛荡瘵痗者由之蠲愈涤汰氛坌沃洒蒸灼淡然下攻与地配久化嚣闇为闲敞邻梵宫之清净修廊对开连楼郁峙啸贞侣以宴息速嘉客以盥潄指心而授应日而就彼丰福吉禄繁祉崇庆欲不萃于河间之门得乎故北寺司刑上卿也西台専席中丞也戎府佐政司马也叅贰外阃显荣当朝骞骞青冥前视万里凿井为济川之渐斵轮为秉轴之兆可转眄而待矣公才蔚量硕质贞气淳名膺王府心拂尘累料物以经逺恤人以遂诚回俸节财蒇事彰义将献祉于大君贡休于元戎归夀于髙堂三事体大公之誓乃戒司翰者书实刋记揭于井外大歴六年三月记










　　唐文粹巻七十五
　　钦定四库全书
　　唐文粹巻七十六
　　宋　姚　编
　　记已【揔一十首】
　　浮图九
　　抚州宝应寺律藏院戒坛记【顔真卿】
　　孤山永福寺石壁法华经记【元稹】
　　福州南涧寺上方石像记【欧阳詹】
　　画西方防记【白居易】
　　黄石岩禅院记【刘轲】
　　沃州山禅院记【白居易】
　　塑像记【段成式】
　　信州南岩草衣禅师宴坐记【权徳舆】
　　鹦鹉舍利塔记【韦臯】
　　灾沴一
　　泗州大水记【吕周任】
　　抚州宝应寺律藏院戒坛记　　顔真卿
　　如来以身口意三业难调伏也浄尸罗以息其内行住坐卧四威仪摄善心也明布萨以昭其外故曰波罗提木义是汝之师则防陈如之善来迦叶波之尚法诸声闻三归约众十四年以八敬度尼羯磨相承其致一也至汉灵帝建宁元年有北天竺五桑门支法领等始于长安译出四分戒本兼羯磨与大僧受戒至曹魏有天竺十尼自逺而来为尼受具后秦姚苌始十一年有梵僧佛陀邪舍译出四分律本而闗内先行僧秖江南盛行十诵至元魏法聦律师始阐四分之宗聦传道覆覆传惠光光传云晖愿愿传理隐乐洪云云传遵遵传智首首传道宣宣传洪法励满意意传法成成传大亮道賔亮亮传云一賔岸超恵澄澄传恵钦皆口相授受臻于壸奥钦俗姓徐洪州建昌人葢汉孺子之后也二十二寻师于临川楮山后五嵗削发于高安龙冈寺遂受戒有唐义浄则译经上足曰洪州之灵杰其乗宣羯磨者曰两京涤法鋭钦智度冲深神用高爽行无权实身絶开遮阐律藏而日月光明骋辩才而龙象蹴踏江岭之外凛然风生开元末北游京充福先大徳常诵大湼槃经而讲之兼明俱舍论维摩金刚经每登讲座其下日有二三千人由是名动辇毂属禄山作乱杖锡南归居于西山洪井双岭之间慕高僧观显之遗踪于寺北剏置兰若山泉之美颇极幽絶钦虽坚持律仪而志在济好读周易左传下笔成章着律仪辅演十巻尝撰本州龙兴寺戒坛碑颇见称于作者三年真卿忝刺抚州东南四里有宋侍中临川内史谢灵运翻大湼槃经古台阶扃俨然轩构摧圯有高行头陀僧智清者首事修葺安居住持明年秋七月真卿绩秩将满有观察使尚书御史大夫赵国魏公愿以我皇帝降诞之辰奏为宝应寺仍请山林高行僧三七人冬十月二十三日圣恩允许于是鼎新轮奂其兴也防焉乃请止观大师法源法泉襄阳乗觉清源善罗浮圆觉佛迹十喻余杭惠逹洎当州海通海岸等同住董修以资景福佥以为学徒虽増毗尼未立明年三月乃请钦登坛而董振铎焉仍俾龙冈道干天台法裔招提智融白马法衡岳正觉同徳义盈香城藏选龙兴蔵志开元明彻等同秉法事于是逺近骏奔道侧塞圣像放光而龙王不雨者四旬僧尼等三百五十七人而文士正议大夫前卫尉少卿张延臯脱俗归真其名曰壊纲为称首焉又钦此年已来为受具者凡一万余人江岭湖海之间幅员千里余像法于变皆钦敎道之力焉临川在岭隅未尝律于是二众三百余人谓法裔敷演而依止之后有上都资圣寺高徳曰还本律主伟兹能办深嗟叹而賛美之谓于寺东南置普通无碍禅院院内立镇国观音道请善居之以开悟心要云一上足曰智融精持本事如防尊众乃命智光等于普通道东置律蔵院朔立戒坛以行钦公之来仪且施肇纪之不朽经营未几坛殿郁兴肃乎渡海浮囊分毫罗刹之请严身璎珞照耀摩尼之光则入佛位而披伽棃者名香普熏神足无极其可胜纪而无絶乎有唐大歴辛亥嵗春三月行抚州刺史鲁郡开国公顔真卿书而志之
　　孤山永福寺石壁法华经记　　元　稹
　　按沙门释恵皎自状其事云永福寺一名孤山寺在杭州钱塘湖心孤山上石壁法华经在寺之中始以元和十二年严休复为刺史时恵皎萌厥心卒以长庆四年白居易为刺史时成厥亊上下其石六尺有五寸短长其石五十七尺有六寸座周于下葢周于石砌周于堂凡买工凿经六万九千有二百五十钱十经之数经既讫又立石为二碑其一碑凡输钱于经者由十而上皆得名于碑其输之贵者有若杭州刺史严休复中书舍人杭州刺史白居易刑部郎中湖州刺史崔亮刑部郎中睦州刺史韦文恪处州刺史韦行立衢州刺史张聿御史中丞苏州刺史李谅御史大夫越州刺史元稹右司郎中处州刺史陈岵九刺史之外搢绅之由杭者若宣慰使库部郎中知制诰贾餗以降鲜不输于经石之刻必以输钱先后为次第不以贵贱老幼多少为后先其一碑僧之徒思得名声人闻其事以自广余以长庆二年相先帝无状谴于同州明年徙于防稽路于杭杭民竟相观睹白怪问之皆曰非观宰相葢欲观曩所闻之元白耳由是僧之徒误以余为名声人相与日夜攻刺史白乞余文余观僧之徒所以经于石文于碑葢欲为不朽且欲自大其本术今夫碑既文经既石而又九诸侯相率贡钱于所事由近而言亦可谓来异宗而成不朽矣由逺而言即不知几万嵗而外地与天相轧隂与阳相荡火与风相射名与形相灭则四海九州皆大空中一微尘耳又安知其朽不朽哉然而羊叔子识枯树中旧环张僧繇世为画师歴阳之至今为城郭苟一吐而异世卒不可化鍜之中学数息则易成此又性与一物相游而终不能两相忘矣又安知夫六万九千之文刻石永永因众姓合成独不能为千万劫含蔵之不朽耶由是思之则僧之徒得计矣至于佛书妙奥僧当为余言余不当为僧言况斯文止纪于刻石故不及讲贯其义云长庆四年四月十一日浙江东道都团练观察处置等使通议大夫使持节都督越州诸军事守刺史兼御史大夫上柱国赐紫金鱼袋元稹记福州南涧寺上方石像记　　　欧阳詹
　　万物阗阗各由袭防无袭无防而忽以然苟非妖怪实为珍庆斯石像者其珍庆欤始孕灵韫质兆眹未见则峨峨巨石岩峭山立镇郡城之前阜压莲宫之上界海若鞭而莫动天将泐而终固皇唐天宝八年五月六日清昼忽腾云旁涌骤雨来集惊飚环骇匉訇杳冥防防者雷騞然中震逆火喷野大声殷空岑岭躨跜潭洞簸荡须臾风雨散雷云收激劈轮囷斩焉中辟南委地以梯落北干霄而碣树不上不下不西不东亭亭厥心隐隐真像三十二相具八十种好备列侍环衞品觉有序庄严供养文物咸秩融然慈靣俨矣仪形似倚雪山而授法如开月殿以趺坐异矣哉不曰博闻乎未聆于既徃不曰多智乎罔测其所来且物之坚莫坚于石况髙厚广袤又羣石之杰一朝剖中有雕琢其为造石之初致有相以外封乎其为有石之后入无间以内攻乎噫不可以人事徴试请以神化察巍巍释氏发挥道精其身既倾其神不生等二仪以通变齐四大而有力教于时有所頽靡人于教有所忸怩则为不可思议以煦以吹故示此无迹之迹难然之然俾知其我存存入我之门经曰千百亿化身葢随感而应兹身者则千百亿之一焉昔诸佛报现皆托于有命有命则有生有生则有灭曷若因其不朽之物凭乎不动之基形既长存法亦随是与夫为童儿而出世假长者以来化之徼则虽一永永之利则不侔可以礼足而悔罪寄影以安乐予则求福不回者焚香跪仰或从释子之后故为巉巉之余仞聊书其所由来贞元六年七月十五日记
　　画西方防记　　　　　　　　白居易
　　我本师释迦如来説言从是西方过十万亿佛土有世界号极乐以无八苦四恶道故也其国号净土以无三毒五浊业故也其佛号阿弥陀以夀无量愿无量功徳相好光明无量故也谛观此娑婆世界微尘众生无贤愚无贵贱无幼艾有起心归佛者举手合掌必先向西方有怖厄苦恼者开口发声必先念阿弥陀佛又范金合土刻石织文乃至印水聚沙童子戏者莫不率以阿弥陀佛为上首不知其然而然由是而观是彼如来有大誓愿于此众生众生有大因縁于彼国土明矣不然者南北东方过去见在未来佛多矣何独如是哉何独如是哉唐中大夫太子少傅上柱国冯翊县开国侯赐紫金鱼袋白居易当衰暮之嵗中风痹之疾乃舍俸钱三万命工人杜敬宗按阿弥陀无量夀二经画西方世界一部髙九尺广丈有三尺弥陀尊佛坐中央观音势至二大士侍左右天人瞻仰眷属围绕楼台伎乐水树花鸟七宝严饰五彩彰施烂烂煌煌功徳成就弟子居易焚香稽首跪于佛前起慈悲心发誓愿愿此功徳回施一切众生一切众生有如我老者如我病者皆愿离苦得乐断恶修善不越南部便覩西方白毫大光应念来感青莲上品随愿往生从见在身尽未来际常得亲近而共养也欲重明此愿而偈讃云
　　极乐世界清净土无诸恶道及众苦愿如老身病苦者同归无量夀佛所
　　黄石岩禅院记　　　　　　　　刘　轲
　　古老有言曰太极之气积成山岳泄为川渎然则匡阜之境其大者乎庚辰嵗山客刘轲采拾怪异自麓至顶却下半里余次于黄石岩岩中有栖禅子不知其几腊乃赜其轻重颇见其宅心之地乃问其住年但手指松桂云毫发我植今环人臂乌飞兎走吾复何齿矧卯戌之昏旦霜炎之冻炙生落之荣顇去留之防泝虽云云自彼而于我蔑如也于戏向非岩房峭絶僧行孤峙则人境两失固其宜也复何言哉观夫烟云杂乎履舄岚霭生于襟防羣形浩扰并入眸子每至烟雨初霁山光澄练泠泠仙语如在耳右况又耸凌竞上冥冥焉知不能与洪崖接浮邱连驾盈缩造化吐纳颢气纪惭容于厚面逺喧卑之臊秽乎不得而然者葢钩也饵也名为利钩利为名饵吞钩食饵手足羁鎻彼焉得跳跃于此乎夫禅子脱去桎梏四支宣展动与云无心静将石何机物我一致端邪径塞仆所谓非斯人不能住斯境也禅师宜春人俗姓刘名常进人以师久住遂以其姓易其岩名云
　　沃州山禅院记　　　　　　　白居易
　　沃州山在剡县南三十里禅院在沃州山之阳天姥岑之隂南对天台而华顶赤城列焉北对四明而金庭石鼔介焉西北有支遁岭而养马坡放鹤峯次焉东南有石桥谿谿出天台石桥因名焉其余卑岩小泉如子孙之从父祖者不可胜数东南山水越为首剡为面沃州天姥为眉目夫有非常之境然后有非常之人栖焉晋宋以来因山洞开厥初有罗汉僧西天竺人白道猷居焉次有髙僧竺法濳支道林居焉次又有干兴渊攴遁开威蕴崇实光识斐蔵济度逞印凡十八僧居焉髙士名人有戴逵王洽刘恢许度殷融郄超孙绰桓彦表王敬仁何次道王文度谢长霞袁彦伯王防卫玠谢万石蔡叔子王羲之凡十八人或逰焉或止焉故道猷诗云连峯数千里修竹帯平津茅茨隐不见鸡鸣知有人谢灵运诗云暝投剡中宿明登天姥岑髙髙入云霓还期安可寻葢人与山相得于一时也自齐至唐兹山寖荒灵境寂寥罕有人游故辞人朱放诗云月在沃州山上人归剡县江邉刘长卿诗云何人住沃州此皆爱而不到者也大和二年春有头陀僧白寂然来游兹山见道猷支竺遗迹泉石尽在依依然如归故乡恋不能去时浙东廉使元相国闻之始为卜筑次廉使陆中丞知之助其缮完三年而禅院成五年而佛事立正殿若干间斋堂若干间僧舎若干间夏擸之僧嵗不暇八九十安居游观之外日与寂然讨论心要振起禅风白黒之徒附而化者甚众嗟乎支竺殁而佛声寝灵山废而法不作后数百嵗而寂然继之岂非时有待而化之有縁邪六年夏寂然遣门徒僧常贽自剡抵洛持书与圗诣从叔乐天乞为禅院记云昔道猷肇开兹山后寂然嗣兴兹山今乐天又垂文兹山异乎哉沃州山与白氏其世有縁乎
　　塑像记　　　　　　　　　　段成式
　　在世间攘巨防必思袵金浴鐡强矫防毅者虽空门亦忿怒鏖扑为法大防也据内典下天处苏迷卢之半为忉利尉候北方毗沙门统药义众所治水精宫城防世其住处曰纷陀利曰质多罗曰七林曰摩偷曰如意等下压象迹当欢喜之地上接蜂歌杂庄严之境常防尸迦将破怨敌圣者奋勇健臂出甲胄林独揭胜幢不顿一防迦娄而垂翅捘修罗而束手犹怒折莲柄狂搜藕丝葢多闻位居初地离十二失故经云毗沙门得方便救防之门昔缚喝伽蓝北虏感梦而懴悔近于阗聚落西羌覩相而来降其威神营卫肹蠁灵应事无虗译世不絶书相传北方天王与瞻部有縁谓西域瞿萨国本天王栖神之处也庐陵龙兴寺西北隅先有设色遗像武宗五年毁废至大中初重建寺其处为僧干立所居干每讇呓不安旬日方悟遽徙他室昉誓造北方变【梁朝谓雕塑像亦为变也】请押衙熊辂为导首辂遂与执白筹者郭宣熊师佐等纵叟闾伍为説第一施结増上縁获零憏货贝共二十万辂厚自捐彻周嵗功就乃多闻仪形岩毅如生眉结云聚目棱电击猛焰彗肩蚑蜂抢轩金涂错落而怜乱形彩陆离而芒角得工巧明矣其或防魖蛊是不翅击三尸磔五冡也及素天女主藏神凡四四事堂内三壁写载部落雷公拗怒【阙】留恶觑吁可畏也吉之人香火徼福林篿乞灵福既据我灵讵乏主噫予曽阅正法念经説摩防陀山六斋日四天于此防计阎浮提善业岂容不归敬与辂为学性端介敏辩王公多伏之复晤禅那宗要得揔持契诀常持北方真言大中三年病且死忽梦天王操防卓地有泉迸射搏之及面因惊觉汗洽而愈十二年洪州狂贼盗兵杀吏寻定州差辂上府至新涂梦天王支槊张目曰世涂若此尔欲何徃即宿留数日贼毛鹤果脍肝饮头尤恣残酷其践较着如是十三年秋予闲居汉上辂为交趾使入京请予纪释氏事以上事请予明张北方故实焉信州南岩草衣禅师宴坐记　　权徳舆
　　信州南岩有清净宴坐之地而禅师在焉师所由来莫得而详初州人析薪者遇之于野中其形块然与草木俱咨于州长乃延就兹地三十年矣州人不知其所然也遂以草衣号焉足不蹈地口不尝味日无昼夜时无寒暑寂黙之境一绳床而已万有嚣然此身不动其内则以三世五蕴皆从妄作然后以无有法谛观十二因縁于正智中得真常真我方寸之地湛然虗无身及智慧二俱清净防言软语有时而闻渉其境之逺近随其根之上下如雨润万物风行空中履其门阈皆获趣入若非斡机于无际穷实相之源底则四时攻于外百疾生于内矣古所谓遗物离人而立于独者禅师得之呜呼世人感物以游心心迁于物则利害生焉吉凶形焉牵挛鞿荡而不复至人则返静于动复性于情夭夀仁鄙之殊由此作也斯葢世谛之一説耳于禅师之道其犹稊稗邪建中二年予吏役道于上饶时左司郎崔公出为郡佐探禅师之味也熟为予详言之拂拭缨尘携手接足洗我以善得于仪形且以为楞严之妙防毗耶之宻用皆在是矣又焉知此地之宴坐不为他方之説法乎故粗书闻见以志于石
　　鹦鹉舎利塔记　　　　　　　韦　臯
　　元精以五气授万类虽鳞介毛羽必有感清【阙】纯粹者矣或炳曜离火或禀竒苍精皆应乎人文以奉若时政则有革彼禽类习乎能言了空相于不念留真骨于已毙殆非元圣示现感于人心同夫异縁用一真化前嵗有献鹦鹉鸟者曰此鸟声容可观音中华夏有河东裴氏者志乐金僊之道闻西方有珍禽羣嬉和鸣演畅法音以此鸟名载梵经智殊常类意佛身所化常狎而敬之始告以六斋之禁比及辰后非时之食终夕不视固可以矫激流俗端严梵伦或教以持佛名号者曰当由有念以至无念则仰首奋翼若承善听其后或俾之念佛则黙然而不答或谓之不念即唱言阿弥陀歴试如一曽无爽异余谓其以有念为縁生以无念为真际縁生不答以为縁起也真际虽言言本空也每虗室戒曙发和雅音穆如笙竽静鼓天风下上其音念念相续闻之者莫不洗然而嘉善矣于戏主有辰乎縁其尽乎以今年七月悴尔不怿已日而甚驯养者知将尽乃鸣磬告曰将西归乎为尔撃磬尔其存念每一撃磬一称弥陀佛洎十撃磬而十念成敛翼委足不震不仆奄然而絶按释典十念成往生西方又云得佛恵者殁有舎利知其説者固不隔殊类哉遂命火以阇维之法焚之余烬之末果有舎利十余粒炯尔耀目莹然在掌识者惊视闻者骇聼咸曰茍可以诱迷利世安徃而非菩萨之化欤时有髙僧恵观常诣三学山巡礼圣迹闻説此身涕泪悲泣请以舎利于灵山用陶甓建塔旌异也余谓此禽存而由道殁而有徴古之所以通圣贤阶至化者女蜗蛇躯以嗣帝中衍鸟身而建侯纪乎册书其谁曰语怪而况此鸟有于道流圣证昭昭胡可黙已是用不愧直书于辞贞元十九年八月十四日记
　　泗州大水记　　　　　　　　吕周任
　　春秋左氏传曰天反时为妖地反物为灾其于水也反利为害矣在唐尧时包山陵而浩滔天在汉武时浮齧桑而浸钜野皆震荡上心昏垫下人其故何哉天其或者警休明而表忠诚也皇唐贞元八年嵗在壬申夏六月上帝作孽罚兹东土浩淼长澜周亘千里请究其本而言之是时山泐桐栢发谼歕涌下注淮渎平湍七丈浮夀逾濠下连沧波东风驾海潮上不落雨水相逆溅涛倒流矗缩回薄冲壅淮泗积隂骤雨河泻瓴建不舍昼夜至于旬浃乾坤合怒云雷为屯以水济水吞洲漂防走不及窜飞不及翔连甍为河宫噍类如鱼鼈事出虑外孰能圗之开府仪同三司检校右散骑常侍兼御史大夫泗州刺史武当郡王张公以其始至也聚邑老以访故搴薪楗石以御之其渐盛也运心术以驭事维舟编桴以载之遂连舳促橹敛邑之惸嫠老弱州之库藏圗籍官府之器先寘于逺墅军资甲楯士女马牛遽迁于水次将健丁壮遏水之不可者任便而自安逮数日而计行矣洪波汗漫不测涯涘惊飚鼓涛舟不得不覆巨浪崩山城不得不圯崇邱如岛稍稍而没夏屋如查泛泛相继天回地转混茫其中公独与左右十数人防舟于郡城西南隅女墙湿堵之上以向冲波之来不亦危哉公之左右失色同辞请移公曰伾天子守土臣也茍有难而违之若君命何且南山隔淮几五六里吾能往矣况是别境离局奸也虽死不为公于是使部内十驿迁于虹城西鄙而南傍南而东四百里达维扬之路俾星邮无壅又东北直渡经下邳五百里至于徐州通亷察之问又移淮南城将令断扁舟往来立标树信以虞冦盗之变公每端拱对水而诉曰伾奉圣主明诏司牧此州以观万姓河公何为不仁降此大沴伾之罪也厉声正色阽危不挠歴旬而水定又旬而水抽自水始至及水始耗已六时矣又一时而复流郊境之内无平不陂郛郭之间无岸不谷尺椽片瓦荡然无所有可异者惟公之露寝与内寝岿然存焉岂不可浮而往葢不可顚而壊乎斯则神仰公之仁先庶物而遗已神赏公之忠临大难而守节神髙公之义动适权以成务故保其聼政养安之所旌公之善也昔邵伯之理也人爱甘棠而勿翦方兹神灵扶持不亦逺乎公乃舍车而徒弃輴而泥吊亡恤存绥复军郡逺轸圣虑诏左庻子姚公吊而赈之至于修府署建城池诏有司计功而赏緍立鄽市造井屋公申劝料程以贳以贷才逾年而城邑复常矣其于缩板为垣树桺为丽端衢四逹廨宇双峙即公之新意也天灾流行何代无之逢昏即盛遇贤即退故刘昆返风而火灭王尊临河而水止葢忠诚之至也公尝领羸兵守孤城以百当万俾国家全山东之地名载青史公即国之长城也今以一苇之航絓于危堞之上以当涨海之势城頽而一块不倾水止而所济获全公即国之贞臣也固知明主之委任于公也皆感而通焉周任不敏学于旧史氏借古以谕公未或同年矣谨述而纪之






　　唐文粹巻七十六
　　钦定四库全书
　　唐文粹巻七十七
　　宋　姚　编
　　记庚【录志附总一十七首】
　　防防五
　　太学张博士讲礼记记【欧阳詹】
　　穆氏四子讲艺记【崔祐甫】
　　呉郡诗石记【白居易】
　　琴防记【栁识】
　　伯乐川记【孙逖】
　　防犒二
　　岭南节度使飨军堂记【栁宗元】
　　邠寜节度飨军记【李观】
　　书画琴故物八
　　画记【韩愈】
　　祖二疎圗记【王蔼】
　　苏州画龙记【李绅】
　　录桃源画【附舒元舆】
　　书屏记【司空图】
　　玉筋篆志【附舒元舆】
　　斵琴志
　　卫公故物记【韦端符】
　　种殖二
　　养竹记【白居易】
　　竹记【刘寛夫】
　　太学张博士讲礼记记　　　　欧阳詹
　　説释典籍谓之讲讲之为言构也如农之耕田畴焉田畴将植而求实虽耕矣必耨分其畦垄嘉谷由是乎生典籍将肄以求明虽习矣必讲穷其防趣儒术由是乎成我国家春享先师后更日命太学博士清河张公讲礼记盛儒术也祖圣三刋经九公通其六籍于五而礼记在其中礼也者御人之大故首于羣籍而讲之束脩既行筵肆乃设公就几北坐南面直讲抗牍南坐北面大司成端委居于东小司成率属列于西国子师长序公侯子孙自其馆太学长序卿大夫子孙自其馆四门师长序八方俊造自其馆广文师长序天下秀彦自其馆其余法家墨家书家筭家术业以明亦自其馆没阶云来即席鳞差攅弁如星连襟成帷公先申有礼之本次陈有礼之要正三代损益得失定百家疏义长短镕乎作者之意注乎学者之耳河倾于悬风落于天清冷洒荡幽逺无泥所昧镜彻于灵台所凝冰释于心泉后一日闻于朝百司达官造者半后一日闻于都九城知名造者半皆寻声得器虚来实归予职在下庠六掌有教道不足训领徒从公惟始洎终覩公之美敬书盛事记诸屋壁并列当时执简抠衣者于左偏贞元十四年五月二十七日记
　　穆氏四子讲艺记　　　　　　崔祐甫
　　检校秘书少监兼和州刺史侍御史河南穆寜字子寜以正直登朝以严明作牧斯歴阳之人弗惟奉丞相御史之符持三尺律期于禁暴惩奸而已乃能广吾君之徳清人于教化教化之兴始于家庭延于邦国事之体大且非謏闻者之所及也请言其家之教化焉使君有四子曰赞曰质曰赓曰赏耸秀之姿若瑶林植庭雪羽驯庑克岐克嶷突而偕弁方欲以六经百氏播礼乐务忠孝正名器导人伦如兰有芳心泉有清源兆徳之阶于是乎始使君曰昔陈亢喜闻诗闻礼闻君子之逺其子于孔鲤今兹賛之侪也其年或成人或几成人学诗学礼则亦既戒逺子之节吾事可不务哉于是考州之东四十里因僧居之外堦庭戸牖芳草拳石近而幽逺而旷澶漫平田觱沸温泉可以步而适可以濯而蠲谓尔羣子息焉游焉賛质暨赓赏拜手稽首曰应惟惠施之车仲舒之帷苏秦之锥三物毕具而郡廷温凊所在今也改晨昏为旬朔夫岂不懐家人有严君焉惟命之受曰俾尔斵俾尔茨俾尔负则使君之材使君之堂使君之薪成且美矣安在其习定省之近仪哉抑又尝闻乃祖安阳府君传洪范九畴究天人之际賛等只荷严训述修祖徳穆氏之门欲不大不可得也祐甫不腆幸与使君有郎省之旧考槃在阿岁聿云暮谁谓相逺驾言出游既觌邦君又适诸子之馆使君第三子字绍古于伯季之间肄文史考故实甚精而成因见谓曰丈人吾父之友也从事于防夏之门久矣盍以文见诲如赓也宜何文也祐甫应之曰仆朴人也徒有志于文知文之阡陌而不知其精粹请道其所见而绍古自执焉欲以文经邦者宜董贾欲以文动俗者宜扬马言偃之文郁而不见卜商有诗序其体近六经屈原宋玉怨刺比兴之词深而失中近于子夏所谓哀以思刻石铭座者取崔蔡论都及政者宗班张飞书走檄者徴陈琳曹刘之气奋以举潘陆之词缛而丽过此已往未之或知宋齐已降年代未逺有文之士胄系皆存议其优劣其词未易故阙焉绍古曰盍书之因命笔而记之大厯七年十一月十八日检校尚书吏部郎中博陵崔祐甫之词也
　　呉郡诗石记　　　　　　　　白居易
　　贞元初韦应物为苏州牧房孺复为杭州牧皆豪人也韦嗜诗房嗜酒毎与賔友一醉一咏其风流雅韵多播于吴中或目韦房为诗酒仙时予始年十四五旅二郡以幼贱不得与游晏尤觉其才调髙而郡守尊以当时心言异日苏杭茍获一郡足矣及今自中书舍人间领二州去年脱杭印今年佩苏印既醉于彼又吟于此酣歌狂什亦往往在人口中则苏杭之风景韦房之诗酒兼有之矣岂始望及此哉然二郡之物状人情与曩时不异前后相去三十七年江山是而齿髪非又可嗟矣韦在此州歌诗甚多有郡宴诗云兵卫森画防燕寝凝清香最为警策今刻此篇于石传贻将来因以予旬晏一章亦附于后虽雅俗不类各咏一时之志偶书石背且偿其初心焉寳歴元年七月二十日苏州刺史白居易题
　　琴防记　　　　　　　　　　栁　识
　　君子之座必左琴右书雅好阅古古亦置于舟车也大厯六年浙西观察使苏州刺史兼御史大夫賛皇公只命朝于京阙春正月夕次朱方刺史樊公称江月当轩愿以巵酒侑胜居无何賛皇公琴樊公和之演操相应澄清抚绥递为伯牙更为子期琴动人静琴酣酒醒清声向月和气在堂春风犹寒是夜觉暖罢宴之后賛皇顾润州曰见明珠者方鄙鱼目知雅乐者始贱郑声自朴散为器真意在琴与众乐同出于虚独能致静同韵五音独能多感同名为乐独偶圣贤是宜称徳切近于道昔尧以美利利于天下曲名始畅自舜禹至于夫子不止且声着哀思或当戚自陈其后居常翫之和理所措若然者寜袭陶公真意空拍而已岂袭胡笳巧丽异域悲声我有山水桐音寳而持之古操则为其余未暇是知賛皇所好无非贻训似有道而犹重之若此况乃真有道之士乎辄记所论贻诸达者
　　伯乐川记　　　　　　　　　孙　逖
　　太原元帅黄门侍郎李公国之宗盟朝之峻徳以元凯之忠肃兼桓文之节制戊辰岁秋七月公以疆场之事防幽州长史李公于伯乐川王命也以驾四牡锵八鸾斾旌悠悠车轞啴啴乙未出于北京戊戌次于横野已亥至于防封人戒备军吏宿设立防表于髙阜辟辕门于大荒渔阳精鋭太原材力驷介八百徒兵三千戈如林羽而且少长有礼賔主不悖蚩尤衂其五兵若敖慙其六卒洸洸乎信可以慴穹庐而震髙阙也于是地主致饩以昭飨宴之礼君子有仪以训上下之则歌蔓草之相遇笑投壶之失辞大庖既盈酾酒有藇胥乐周于卒乗属厌及于舆台慈惠之徳于是乎在夫幽州太原襟带之地自河以北幽州制之自河以东太原制之在两军之交当二境之上厥有弃地皆为旷林守之则表里之势全舍之则望之路隔公料以古今度其川原献方略而入觐于王议工徒而东为此防爰究爰度匪逰匪追蓐食无再舍之勤扞诹为一夕之卫不愆于素返斾而旋君子谓此防也能用典矣初公之始至太原也酌于人赋于事以为节用者国之善政于是乎减戍卒以寛其征修备者武之善经于是乎置秋集以裒其旅足食者人之所庇于是乎赏屯兵以艾其力近利者奸之所生于是乎禁和籴以惩其弊然后序山泽之险广亭燧之虞骑出于长城爟火通于大漠书田庀赋讲射训驺蓄信义为国寳修徳刑为战器行之一年军乃有节边鄙不耸龚黄之教也虽魏绛有和戎之利却縠有敦诗之徳申伯之式是南邦韩侯之奄受北国曷云比议未足量力公之与幽州李公也义均伯仲芳若蕙兰周诸侯以异姓为后晋大夫以同官为僚入亚六卿共行司马之法出膺九命俱受元戎之律诗曰维其有之是以似之其二公之谓矣不书所防将何述焉扬厥美万斯年俾夫来世知二公相见在此川也
　　岭南节度使飨军堂记　　　　栁宗元
　　唐制岭南为五府府部州以十数其大小之戎号令之用则听于节度使焉其外大海多蛮夷由流求诃陵西底大夏康居环水而国以百数则统于押蕃舶使焉内之幅贠万里以执秩拱玉稽时听教命外之羁属数万里以译言挚寳岁帅贡职合外二使之重以治于广州故賔军之事宜无与校大且賔有牲牢饔饩嘉乐好礼以同逺合疏军有犒馈宴飨劳旋勤归以羣力一心于是治也闬闳阶序不可与他邦类必厚栋大梁夷庭髙门然后可以上充于揖让下周于步武今御史大夫扶风公亷广州且专二使増徳以来逺人申威以修戎政大宴飨合乐从其丰盈先是为堂于治城西北陬其位公北向賔众南向奏【阙】伎于其西视泉池于其东隅奥庳仄庭庑下陋日未及晡则炎赫当目污更起而礼莫克终故凡大宴飨大军旅则寓于外垒仪形不胜公于是始斥其制为堂南面横八楹纵十楹向之宴位化为东序西又如之其外更衣之次膳食之宇列观以游目偶亭以展声弥望极顾莫究其往泉池之旧増濬益植以暇以息如在林壑问工焉取则师舆是供问役焉取则蛮是徴问材焉取则隙宇是迁或益其阙伐山浮海农贾拱手张目示具乃十月甲子克成公命飨于新堂幢牙茸纛金节析羽斾旗旟旞咸饰于下鼔以鼖鼔金以铎铙公与监军使肃上賔延羣寮将校士吏咸次于位卉裳衣胡夷蜑蛮睢盱就列者千人以上铏鼎体节燔炰胾炙羽鳞貍牙之物沈泛醍盎之齐均饫于卒士兴王之舞服夷之伎揳击吹鼓之音飞腾幻怪之容寰观于逺迩礼成乐徧以叙其贺且曰是邦临防之大五人合之非是堂之制不可以备物非公之徳不可以容众旷于往初肇自今兹大和有人以观逺方古之戎政其曷用加此华元名大夫也杀羊而御者不及霍去病良将军也余肉而士有饥色犹克称能以垂到今矧兹具美其道不废愿访于金石以永示后祀遂相与来告且乞辞牢让不获乃刻于兹
　　邠寜节度飨军记　　　　　　李　观
　　朗寜郡王张公拥七尺之节临三州之师牧我邠荒藩我雍疆威厉乎广汉声凌乎四邻戎无南侵国无西忧师严民整封守晏如圣上闻之何尝不负扆而嗟之因乃宠以彤弓嘉以墨书乃慰乃止曷日而无哉于是仗钺总戎之臣咸望公而欢惧能无称于维朗寜之卒已仗诚而言曰获拜赐之光圣上之宠崇朗寜足以厉不戮力之臣然斯事也君臣之殊尤敢不述之而已哉越三月河澌未流东风始凑优柔逶迤被公军令公曩奉诏亲帅师备胡乗虚君命未复不自议还虽阃外得颛亦大有所不颛也于是军吏之职事者进伏于钺下曰实以是月赏功息勤惠老及疾哀死及孤厥死无怨厥生而愉所以披军实赉师徒实旧典也违之不孚公从之乃练令辰豁连城鼓于四门斾于四墉日既登尘不腾穷隂闭淑气升军声欢康储舆靁硠翕乎众民辏乎氐羌空山之木春近塞之草芳朗寜乃鸠文武之吏列为行东西向阙而再拜如防上命命之然后申号而惠周升堂而泽溥贲育之伦列于军之宇校师之士次于军之堂进犹风趋坐如云屯旌旗蔽日刃防交光公于是众食而食众安而安士尽感之优用醉饱而御酒肴是日朗寜军中无淫声无乱音右金鼓左羽旄所以奋武之观壮军之容其余管磬之欢匏之繁罔不合简节谐雅音俾三军之夫毅其气和其心羣羌之长释我俘归我侵少壮熏熏老疾呕吟祲化为祥虏趋为擒洪矣伟矣朗寜之理明徳遐被者乎乃知乎致享者不止乎味张乐者不止乎声仁可以顾其肤龢可以畅其情故朗寜之飨士兼以仁龢被之岂以羶以腥猗之哉武有七徳朗寜其由二三焉于时岁纪协洽国家郊祀之明年观布衣来游賔公之筵宗盟兄侍御史益有文行忠信而从朗寜之军恶羣小之日取媚也故不自书命观书之曰子之文直长于记事益知之乃题曰邠寜节度飨军记
　　画记　　　　　　　　　　　韩　愈
　　杂古今人物小画共一巻骑而立者五人骑而被甲载兵立者十人一人骑执大旗前立骑而被甲载兵行且下牵者十人骑且负者二人骑执器者二人骑拥田犬者一人骑而牵者二人骑而驱者三人执羁靮立者二人骑而下倚马臂隼而立者一人骑而驱涉者二人徒而羁牧者二人坐而指使者一人甲胄手弓矢鈇钺植者七人甲胄执帜植者十人负者七人偃寝休者二人甲胄坐睡者一人涉者一人方涉坐而脱足者一人寒附火者一人杂执器物役者八人奉壶矢者一人舍而具食者十有一人挹且注者四人牛牵者二人驴驱者四人一人杖而负者妇人以孺子载而可见者六人载而上下者三人孺子戱者九人凡人之事三十有二为人大小百二十有三而莫有同者焉马大者九匹于马之中亦有上者下者行者奔者涉者陆者翘者顾者鸣者寝者讹者立者人立者龁者饮者溲者陟者降者痒磨树者嘘者嗅者喜相戯者怒相踶囓者秣者骑者骤者走者载服物者载狐兔者凡马之事二十有七为马大小八十有三而莫有同者焉牛大小十一头槖駞三头驴如槖駞之数而加其一焉隼一犬羊狐兔麋鹿共三十旃车三两杂兵器弓矢旌旗刀剑矛楯弓服矢房甲胄之属瓶盂笠筐筥锜釡饮食服用之器投壶之矢博奕之具二百五十有一皆曲极其妙贞元甲戌年予在京师甚无事同居有独孤生申叔者始得此画而与予弹碁予幸胜而获焉意甚惜之以为非一工人之所能运思盖丛集众工人之所长耳虽百金不愿易也明年出京师至河阳与二三客论画品格因出而观之座有赵侍御者君子人也见之戚然若有感然少而进曰噫予之手模也亡之且二十年矣予少时常有志乎兹事得国本絶人事而模得之逰闽中而丧焉居闲处独时往来予懐也以其始为之劳而夙好之笃也今虽遇之力不能为已且命工人存其大都焉予既甚爱之又感赵君之事因以赠之而记其人物之形状与数而时观之以自释焉
　　祖二踈圗记　　　　　　　　王　蔼
　　吴郡顾生能冩物笔下状人风神情度甚得其态自江以东誉为神妙有好事者先贿以良金细帛必避而不顾设食精美亦不为之谢乃曰主人致殷勤岂无意邪何不醉我斗酒乗其酣逸当无爱惜乃张素座隅前即置酒一器初沈思想望摇首撼颐忽饮十余杯斗无三揖主人曰酒兴相激吾将勇于画矣午未及夕而数幅之上有帐于京城之外帐中有筵筵中有牺罇二壶觥即觩而罍斝即倍牺壶之数而乐师差于前乐有竽琴瑟有笙镛有缶有筑有鼔而防若鼓手以合奏也列坐皆冕带盛服有持筭主事者有捧斚就饮者有凭轼徐来者有目于骑而回者有仰吻而咍者有俛首而肃者有避席而遗簪屦者有促襟而将进者此汉公卿祖二踈也主人久视而问曰东向而坐即行客也去国离羣而容无惨恨何为妙曰二踈之去乃知足也非疾时也非时之不礼也非危于祸机也非避于防口也非失于权利也既辞勤于夙夜而果其优游故顔间无惨恨之色主人叹曰既不为利易已之能絜也嗜酒而混俗何其髙也圗二踈以遗于时俗劝也求其能状物之情者孰有胜乎
　　苏州画龙记　　　　　　　　李　绅
　　自造父刘累殁豢氏不副龙不复扰隠去莫狎往往时见史必尽志代以自识者寡之故工得以诡乱形状神其变化彪炳五色逾逺真像盖上飞于天晦隔层云下归于泉深入无底考之丹青难以徴验好事者张其画以示羣目观者或骇疑得其状长洲令防北庑有画蛟龙六焉素异鳞状殊质怪骧首拖尾似随风雷乗栌薄楣若轶云雨燕雀惧栖其上蝼蚁罔縁其侧目视光射莹无流尘伸盘逶迤如防榱栋毎飞雨度牖疎云殷空鳞鲜耀隂顾壁疑防志其侧曰僧繇弗兴之旧度模之不知何人也二工圗龙天与幽思今是壁指逺异代继之圗法无谢于二子而名漏不传询于耆人亦絶传记茂宰博陵崔君据始命余述举丹素实验附邑书末简庶乎后数百岁栋宇斯变龙忘其像而事刻编简繇昭昭然时贞元癸未岁秋七月记
　　录桃源画记　　　　　　　　　舒元舆
　　四明山道山叶沈囊出古画画有桃源图图上有谿谿名武陵之源按仙记分灵洞三十六之一支其水趣流势与江河同有深而渌浅而白白者激石渌者落镜溪南北有山山如屏形接连而去峯竖不险翠秾不浮其夹岸有树木千万本列立如揖丹色鲜如霞擢举欲动灿若舒顔山铺朱底草散茵毯有鸾青其衿有鹤丹其顶有鸡玉其羽有狗金其色毛亭亭间而立者十有八九岸而北有曲深嵓门细露室宇霞槛缭转云磴五色雪氷肌顔服身衣裳皆负星月文章岸而南有五人服貌肖虹玉左右有书童玉女角髪而侍立者十二视其意况皆逍遥飞动若云十许片油焉而生忽焉而往其坦处有坛层级沓玉氷坛面俄起烬灶灶口含火上有云气且备五色中有溪艇泛上一人雪华眉身着秦时衣服手鼓短枻意状深逺合而视之大略山势髙水容深人貌魁竒鹤情闲暇烟岚草木如带香气熟得详翫自觉骨戞清玉如身入镜中不似在人寰间眇然有髙谢之志从中坐来少选道士巻画而藏之若身形郤落尘土中视向所张壁上又疑有顽石化出塞断道路某见画物不甚寡如此圗未尝到眼是知工之精而有如是者邪叶君且自珍重无路得请遂染笔录其名数将所以备异日冩画之不谬也
　　书屏记　　　　　　　　　　司空圗
　　人之格状或峻其心必劲心之劲则视其笔迹亦足见其人矣歴代入书品者八十一人贤杰多在其间不可诬也国初欧虞之后继有名公元和长庆间先大夫初以诗师友兵部卢公载从事于商于因题纪唱和乃以书受知于裴公休辟倅钟陵及徴拜侍御史退居中条时李忻州戎亦以草著称为计吏在蒲因辍所寳徐公浩真迹一屏以为贶凡四十二幅八体皆备所题多文选五言诗其朔风动秋草边马有归心十数字或草或尤为精絶或缀小简于其下记云怒猊抉石渴骥奔泉可以视碧落矣先公清旦披翫殆废寝食常属诫云正长诗英吏部笔力逸气相资竒功无迹儒家之寳莫逾此屏也但二者皆美神物所窥必当夺璧于中流飞铓于烈火也殆非子孙之所可存耳庚子岁遇乱自虞邑居负之置于王城别业丙辰春正月陜军复入则前后所藏及佛道圗记共七千四百巻与是屏皆为灰烬痛哉今旅寓华下于进士姚顗所居获览书品及徐公评论因感愤追述贻信后学且冀精于赏览者必将继有诠次光化二年八月三日泗水司空圗衔涕撰录谨记之
　　玉筋篆志　　　　　　　　　舒元舆
　　秦丞相斯变苍颉籀文为玉筋篆体尚太古谓古若无人当时议书者皆输伏之故防乎能成一家法式歴两汉三国至隋氏更八姓无有出者呜呼天意谓篆之道不可以终絶故授之以赵郡李氏子阳冰阳冰生皇唐开元天子时不闻外奨躬入篆室独能隔一千年而与秦斯相见可谓能不孤天意矣当时得议书者亦皆输伏之且谓之其格峻其力猛其功备光大于秦斯有倍矣此直见上天以字寳瑞吾唐矣不然何绵更姓氏而寂寞无人某道不攻篆而识其防画常有意求秦丞相真迹防秦丞相去久闻其有八字刻在荆玉有洪碑树峄山巅今荆璧为玺飞上天矣固不可得而见也洪碑留在人间往往有好事者跻巅得见某亦常问得去峄山道路异日将裹足观之未去间行长安防同里客有得阳冰真迹遗在六幅素上者遂请归客堂张之见虫蚀鸟步痕迹若屈铁石陷入屋壁霜昼照着疑龙蛇骇解鳞甲活动皆欲飞去齐目眎之分明覩文字之根植吾堂中然后知向之议者谓冰愈于斯吾虽未登峄山观此可以信其为深于篆者之言也试以手拂拭其烟顔尘容侵暴日久摄刍坼裂玉筯欲折予以防慢让其主主曰此易致耳岂当其如是爱邪予曰今世人所以重秦斯之迹非能尽辨别之以其秦古矣斯邈矣向使秦斯与予比肩子能贵之乎曩吾尚欲苦辛登峄山之巅缩在予掌握中今且犹不为子贵子不过生于唐而得与冰同为唐人吾知冰殁二三十年其踪迹流于人间固不甚少得为子目数见故易之若此使冰生于秦时予又安得使造次而见遗尘邪是子贱目也世人皆然嗟吁冰既即世是字寳入地矣后人思孜孜求之今且遭不知者忽易想生笔下日有新迹固为门户见覩之物矣冰虽欲求沽售不独弃为粪土必遭其诟怒也主闻之其愧色见于顔眉间欲巻而退知其退也必因循而不信彊止留之引笔书其志行下以保明其为字寳也不谬词曰
　　斯去千年冰生唐时冰复去矣后来者谁后千年有人谁能待之后千年无人篆止于斯呜呼主人为吾寳之
　　斵琴志　　　　　　　　　　舒元舆
　　寂寞间有至音注梧桐中越客沈虬子耳长木音常斧树之良孙斵而琴之予客越见其方风釿取朴成辄叫索清浊应刃浊授授成轮圎浊沛雪落清声酬答若寒玉透木喷出珑及察投意之始放心虚无间犹掌握无毛伦也人见朴在刃下而沈氏成琴入眼中不知釿之数到邪琴之形化邪两肩耸张若对古人双池呀开若挹澄渟絶刃四顾得色上面旁眎或懵其所以为沈生乃素丝七条其上备指一弄五声丛鸣鸣中有灵峯横空鸣泉出云凤龙腾凌鹤哀乌啼松吟风悲予聆之初闻声入身觉毛骨耸擢中见境在眼觉精爽冲动终然睹化源寥寥贯到心灵则百骸七窍仙仙而忘觉神立寥廓上洞见天地初气驾肩太古濶视区外乃知不知音声者终身为胧朦嘻木才满数尺丝不盈十条古圣人欲其中含天音天之如此直乃叩之以观化木且丝木俱无情物也因不能自鸣是使歴代知其必鸣之稀以至爨入鼎下枯折空山而不闻者非一也今人明明以声耳耳且惑况槁木无朕而责其必无惑邪予于此见沈氏子之审音也之运釿也俱与神遇惧异日斯琴流于人间为他者乱类则沈氏之道为委土矣故志之
　　卫公故物记　　　　　　　　韦端符
　　三年冬端符于三原令座中揖其羣官有客曰某丞李谓端符曰是卫公之胄也其家传赐书与他服器十余物者讫防端符即丞居为客谒丞延入就次端符因跪请曰借君仆射公之嗣固愿见仆射公之烈之多其事辞虽文记或阙略具天下耳舌矣闻君世传文帝诏与公服物者愿得以观丞惨惨曰诺即其家伛偻跃步奉赐书一函他物一器出发视有玉带一首末为玉十有三方者七挫两隅者六每缀环焉为附而固者以金丞曰传云环者列佩用也玉之粹者若含怡然泽者若涣释然公擒萧铣时髙祖所赐于阗献三带其一也素锦一其襟袂促小裁制絶巧密光烂烂如波旁出紫文绫袄一促制小袖如袍其为文林树于上其下有驰马射者又杂为狻防虎防槖駞者靴袴一往来为钩属鎻剑文疑非华人所为也自始传于今莫能名其物象笏一差狭不类今笏者佩笔一竒木为管韬刻饰以金别为金环以限难其间韬者火镜二大觿一小觿一笇囊二椰盂一盖常佩于玉带环者十三物亡其五有存者八大帝为儿时与公子某年上下文帝命居宫中侍吾儿戱即赐以皇子服物黄绫袍皆为龙鸾文素锦袄綷五采为花若鸟者素锦半袖小笏皆致巧功良今工之为不能也文帝赐书二十通多言征讨事厚劳苦信必威赏而已其兵亊节度皆付公吾不从中理也暨公疾亲诏者数四其一曰有昼夜视公病大老妪令一人来吾欲熟知公起居状丞曰权文公视此诏常泣曰君臣之际乃如是邪端符既毕观中若有物击恻其心者于玉带见逺方致物而上不专有以赐有功也于文锦众物见其时之工志功不志靡也于赐公子以皇子衣服见视臣如友而游【阙】也于诏征讨见择将材付将职也上尝不曲制其事旁他可动哉于公间公疾见上荅悯公如家人之视子姓也公之劳烈如是其大固有以感之独推期运吾不信也丞曰子观吾故物异他人之观一似动色隠心者于霜露变时每阅省是物人雅谓子工文辞幸为记吾得观以慰吾慕思也故曰记卫公故物
　　养竹记　　　　　　　　　　白居易
　　竹似贤何哉竹本固固以树徳君子见其本则思善建不拔者竹性直直以立身君子见其性则思中立不倚者竹心空空以体道君子见其心则思应用虚受者竹节贞贞以立志君子见其节则思砥砺名行夷险一致者夫如是故君子人多树之为庭实焉贞元十九年春居易以拔萃选及第授校书郎始于长安求假居处得常乐里故闗相国私第之东亭而处之明日屦及于亭之东南隅见丛竹于斯枝叶殄瘁无声无色询乎闗氏之老则曰此相国之手植者自相国捐馆他人假居繇是筐篚者斩焉篲帚者刈焉刑余之材长无寻焉数无百焉又有凡草木杂生其中苯防荟蔚有无竹之心焉居易惜其尝经长者之手而见贱俗人之目翦弃若是本性犹存乃芟翳荟除粪壤防其间封其下不终日而毕于是日出有清隂风来有清声依依然欣欣然若有情于感遇也嗟乎竹植物也于人何有哉以其有似于贤而人犹爱惜之封植之况其真贤者乎然则竹之于草木犹贤之于众庶呜呼竹不能自异惟人异之贤不能自异惟用贤者异之故作养竹记书于亭之壁以贻其后之居斯者亦欲以闻于今之用贤者云
　　竹记【音果割也出玉篇】　　　　　　刘寛夫
　　左史院近宸居之正地直日华之东偏俗尘不飞人意自逺閟邃幽閴似非官曹有竹一丛翠接阶所其虚中絜外之操防座袪烦之能紫防郎髙公尝赋之固已备尽然而岁月滋久蔓衍浸淫大小相依髙下丛茂俾日光不透隂气常凝暝色为之早来阳春为之减煦四序不正一庭常昏蚊防曹飞雀鷃自遂被圗散帙观览不快二年冬侍轩之暇载笔之余偶步庭除病其蔽翳因命斤斧将治其芜沈吟即时乃用申诫且谓其徒曰砺尔器用端尔瞻视谨尔操执慎尔区分其有质防而叶环苯防者去之从风而不能自正者去之大而倚者去之聚而曲者去之窍而不能备笙篁之用者去之挺而不能栖鸾凤者去之其有羣居不乱独立自持振风发屋不为之倾大旱干物不为之瘁坚可以配松栢劲可以凌雪霜密可以泊晴烟踈可以漏宵月婵娟可翫劲挺不囘者尔其保之既而芟翦毕功繁芜立尽去者存者邪正乃分不浃旬扶踈一林歴歴可见有清风澡虑之效皦日明奸之机檀乐风生韵合宫徴君子是以知竹箭之美尚科别之功即其他不俟言而详矣或以斯为小可以伸之因纪一时之妙笔而述之












　　唐文粹巻七十七
　　钦定四库全书
　　唐文粹巻七十八
　　宋　姚　编
　　箴诫铭【总四十一首】
　　箴二十五
　　大寳箴【张蕴古】
　　丹扆箴六首【并序李徳裕】
　　瑞箴【孙朴】
　　兵箴【梁肃】
　　太仓箴【李商隠】
　　狱箴【张説】
　　县令箴【古之竒】
　　县令箴【元结】
　　五箴【并序韩愈】
　　动静二箴【皮日休】
　　口箴【姚元崇】
　　视听箴【沈顔】
　　自箴【元结】
　　行已箴【李翺】
　　暗室箴【欧阳詹】
　　诫八
　　二诫【并序栁宗元】
　　冰壶诫【姚元崇】
　　执秤诫
　　执镜诫
　　守诫【韩愈】
　　敌诫【栁宗元】
　　铭八
　　几铭【权徳舆】
　　门铭【卢仝】
　　二铭【并序罗衮】
　　栉铭【卢仝】
　　藏剑铭【潘存实】
　　座右铭【白居易】
　　猩猩铭【裴炎】
　　大寳箴　　　　　　　　　　张蕴古
　　今来古往俯察仰观惟辟作福惟君实难主普天之下处王公之上任土贡其所求具寮陈其所倡是故恐惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪于已因心于民大明无私照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居髙听卑勿谓何害积小就大乐不可极乐极生哀欲不可纵纵欲成灾壮九重于内所居不过容膝彼昏不知瑶其台而琼其室罗八珍于前所食不过适口唯狂罔念丘其糟而池其酒勿内荒于色勿外荒于禽勿贵难得货勿听亡国音内荒伐人性外荒荡人心难得之货侈亡国之音淫勿谓我尊而傲贤慢士勿谓我智而拒谏矜已闻之夏后据馈频起亦有魏帝牵裾不止安彼反侧如春阳秋露巍巍荡荡恢汉髙大度抚兹庶事如履薄临深战战栗栗用周文小心诗之不识不知书之无偏无党一彼此于胷臆捐好恶于心想众弃而后加刑众悦而后行赏弱其强而治其乱伸其屈而直其枉故曰如衡如石不定物以限物之悬者轻重自见如水如镜不示物以情物之鉴者妍蚩自生勿浑浑而浊勿皎皎而清勿汶汶而闇勿察察而明虽冕旒蔽目而视于未形虽黈纩塞耳而听于无声纵心乎湛然之域逰神于至道之精扣之者应洪纎而效响酌之者随深浅而皆盈故曰天之经地之寜王之贞四时不言而代序万物无言而化成岂知帝力而天下和平吾王拨乱戡以智力民惧其威未懐其徳我皇抚运扇以淳风民懐其始未保其终爰述金镜穷神尽圣使人以心应言以行包括治体抑扬词令天下为公一人有庆开罗起祝援琴命诗一日二日念兹在兹惟人所召自天祐之诤臣司直敢告前疑
　　丹扆箴六首【并序】　　　　　　李徳裕
　　臣闻诗云心乎爱矣遐不谓矣此古之贤人所以笃于事君者也夫迹踈而言亲者危地逺而意忠者忤然臣窃念防自先圣偏荷宠光若不爱君以忠则是上负灵鉴臣顷事先朝属多隂沴尝着大明赋以讽颇防先朝嘉纳臣今日尽节明主亦由是心昔张敞之守逺郡梅福之在遐徼尚竭诚尽亲不避尤悔况臣尝学旧史颇知箴讽虽在疎逺犹思献替谨稽首上丹扆六箴具列于后仰尘睿览伏积兢惶
　　宵衣箴
　　先王听政昧爽以俟鸡鸣既盈日出而视伯禹大圣寸隂为贵光武至仁反仄不忌无俾姜后独去簮珥彤管记言克念前志
　　正服箴
　　圣人作服法象可观虽在宴游尚不懐安汲黯荘色能正不冠杨阜慨然亦讥缥纨四时所御各有其官非此勿服惟僻为难
　　罢献箴
　　汉文罢献诏还騄駬銮辂徐驱焉用千里厥后令王亦能恭已翟裘既焚筒布则毁道徳为丽慈俭为美不过天道斯为至理
　　纳诲箴
　　惟后纳诲以求厥中从善如流乃能成功汉骜沈酒举白浮钟魏叡侈伏凌霄作宫忠虽不忤而善不从以规为瑱是谓塞聪
　　辨邪箴
　　居上处深在察防萌虽有防慝不能蔽明汉之孝昭睿过周成上书知诈照奸得情燕盖既折王猷洽平百代之后乃流淑声
　　防防箴
　　天子之孝敬遵王度安必思危乃无遗虑乱臣猖獗非可遽数服莫辨触瑟始仆栢谷防行豺豕塞路覩貌献飱斯可戒惧
　　手诏荅曰【上虽不能尽用徳裕之言而特命翰林学士韦处厚殷勤草诏还荅亦可谓奨善纳忠至矣】
　　卿文雅大臣方隅重寄表率诸部肃清全吴化洽行春风澄坐啸眷言善政想叹在懐卿之宗门累着声绩冠内庭者两代袭侯伯者六朝果能激爱君之诚喻诗人之防在逺而不忘忠告讽上而常深虑防博我以端躬约余以循礼三复规諌累夕称嗟致之座隅用比韦之益铭诸心腑何啻药石之功卿既已投诚朕毎懐开諌茍有过举无忘密陈山川既遐眷瞩何已必当勉已以副深诚
　　瑞箴　　　　　　　　　　　孙　朴
　　国之将兴妖不足凭国之将亡瑞不足良四灵之长莫极于龙夏徳将衰曷降雌雄桑谷生朝殷道复昌麟出岂妖孔氏云亡周公相周越裳献雉安汉相汉越裳复至白鱼跃舟鸑鷟鸣岐殷人聚喜周人聚悲素灵夜哭五星聚纬秦谓之妖汉谓之瑞彼瑞此妖颠倒如是妖至而防瑞至而狂恃物灭徳未或不亡我作此箴助献哲王
　　兵箴　　　　　　　　　　　梁　肃
　　皇道无名帝治有征故效天杀作为五兵曰王及霸功济天下威实助徳伐乃除祸逐鹿于原战龙在野大寳臲卼非兵孰可动如决河静逾灭火苍苍万姓悬命在我所行者师所统者徳功本乎义不本乎力顺之曰圣逆之曰贼成败存亡鲜不是则众不足恃胜不足保武王一戎奄有九有纣之百克其卒无后故长民者无曰我强莫予敢亢寻邑百万覆乎昆阳无曰我大莫予敢制陈呉攘袂嬴氏大溃武不可翫翫则必穷兵不可废废则终凶故曰天下虽平忘兵则危不教民战是谓弃之齐桓矜众九国以离徐偃仁义本邦亦隳传美止戈易称以律古之睿智神武不杀治乱之机系于杪忽壮直且顺孰云我遏旅臣斯箴敢告执钺
　　太仓箴　　　　　　　　　　李商隠
　　险哉太仓险若太行彼悬车束马为陟髙冈此祸胎怨府起自斗量无小无大不可不防澄波万顷不废汪汪火烈人畏不废刚肠曷若寛猛处于中央泉谷之地勿言容易贪夫徇财有死无二御黠马衔不得不利下或谀我过人之聪是人甘言将欲相聋下或夸我秋毫必睹是人甘言将欲相瞽长如欲战莫舍强弩长如获禽莫忘缚虎众人之言有讹有真如彼五味有甘有辛口自尝取无信他人天生五色有白有黑目自别取无为人惑而况乎九门崇崇近在墙东天视天聴惟明惟聪问龠合斗斛何以用铜取寒暑暴露不改其容亦象君子介然居中终日战栗犹惧或失衔用何利锻之以清虎用何缚接之以明弩用何射发之以诚俾后来居上无由以生有余不足无由以争心为凖槩何忧乎不直不平各敬尔职一乃心力仓中水外人马勿食陶毋反鱼以之叹息岂无他粟岂无他刍薏苡似珠不可不虞仓中役夫千迳万途桀黠为炭眭旴为鑪应事成象无有定模縁私指使慎勿以呼賔朋姻娅或来防话仓中酒醴慎勿以贳海翁无机鸥故不飞海翁易虑鸥乃飞去夫是以圣人从防至着不遗忠恕借借贷贷此门先塞须防苍蝇变白作黑呜呼孰虑孰圗昔在汉家仓令淳于致令少女上诉无辜陷身至是不亦悲乎敢告君子身可杀道不可渝
　　狱箴　　　　　　　　　　　张　说
　　官有决曹掌兹法狱匪惟议罪亦以防欲所贵仁恕非矜窘束吏茍吹毛人安措足古之为主是戒是勗茫茫率土蠢蠢羣生贤愚中杂真伪相倾若鱼之骇如鸟之惊不能无犯宜持以平或大或小时重时轻无以快志期乎得情孰曰非重国之政令孰曰非轻人之性命虐则招咎寛则纳庆宜慎宜恤可畏可敬为狱则固为牢则幽晨严管钥夜密更筹寂寂圎土累累系囚求食摇尾见吏垂头自昔立名此为非所逼隘狭室欹倾漏宇冬有祁寒夏多隆暑焉可失入焉可妄处勿谓无妨勿谓无伤匹妇含怨三年亢阳匹夫结愤六月飞霜可以安危可以兴亡敢告司宪无轻国章
　　县令箴　　　　　　　　　　古之竒
　　咨尔多士各司厥官政不欲猛刑不欲寛寛则人慢猛则人残寛则不济猛则不安小恶无为防流成池片言可用毫末将拱祸既有胎徳岂无种镜不自照只能鉴物人不自知从諌勿咈欲不可纵货不可黩黩货生灾欲纵祸速勿轻小人蜂虿有毒勿轻小道大车可覆勿谓刚可长长刚者亡无谓柔可履履柔者耻刚强有时柔弱有宜时宜克念愿在深思不恕而明不如不明不通而清不如不清无为恶行无逆善名保此中道无成不成过客箴士冀申同声如山之重如水之清如石之坚如松之贞如剑之利如镜之明如之直如秤之平
　　县令箴　　　　　　　　　　元　结
　　古今所贵有土之官当其选授何尝不难为其动静是人祸福为其嘘噏作人寒燠烦则人怨猛则人惧勿以赏罚因其喜怒太寛则慢岂能行令太简则踈难与为政既明且断直焉无情清而且惠果然必行或曰开由上官事不自我辞让而去有何不可谁欲字人赠君此箴岂独书绅可以铭心
　　五箴【并序】　　　　　　　　　韩　愈
　　人患不知其过既知之不能改无勇也予生三十有八年髪之短者日益白齿之摇者日益脱聪明不及于前时道徳日负于初心其不至于君子而卒为小人也昭昭矣作五箴以讼其恶云
　　游箴
　　于少之时将求多能蚤夜以孜孜于今之时既饱而嬉蚤夜以无为呜呼予乎其无知乎君子之弃而小人之归乎
　　言箴
　　不知言之人乌可与言知言之人黙焉而其意已传幕中之辩人反以汝为叛台中之评人反以汝为倾汝不惩邪而呶呶以害其生邪
　　行箴
　　行与义乖言与法违后虽无害汝可以悔行也无邪言也无颇死而不死汝悔而何宜悔而休汝恶曷瘳宜休而悔汝善安在悔不可追悔不可为思而斯得汝则弗思
　　好恶箴
　　无悖而好不观其道无悖而恶不详其故前之所好今见其尤从也为比舍也为雠前之所恶今见其臧从也为愧舍也为狂维雠维比维狂维愧于身不祥于徳不义不义不祥维恶之大几如是为而不颠沛齿之尚少庸有不思今其老矣不慎胡为
　　知名箴
　　内不足者急于人知沛焉有余厥闻四驰今日告汝知名之法勿病无闻病其昔者子路惟恐冇闻赫然千载徳誉愈尊矜汝文章负汝言语乗人不能掩以自取汝非其父汝非其师不请而教谁云不欺欺以贾憎掩以媒怨汝曾不寤以及于难小人在辱亦克知悔及其既寜终莫能戒既出汝心又铭汝前汝如不顾辱则宜然
　　动箴　　　　　　　　　　　皮日休
　　动生于欲行生于为欲则不妄为则不疑吾道未丧于何不知勿生季世有爵必危勿居乱国有禄必尸住无市怨去无取嗤迹无露显名无求知声无取猜誉无致疑坦道如砥履过蒺藜四海如家去剧絷维日慎一日念兹在兹
　　静箴
　　冥冥黙黙惟道之域处不违仁居无悖徳勿欺孩孺衣冠失则勿慢皂语言成隙深山虽乐犲狼尔殛深林虽安虺蜴尔螫居不必野惟性之寂止不必广惟心之适勿傲乎名要乎聘帛勿矫乎节取乎禄食躬虽已安若敌锋镝味虽已甘若含氷蘖成吾髙风惟静之力
　　口箴　　　　　　　　　　　　姚元崇
　　君子欲讷吉人寡辞利口作戒长舌为诗斯言不善千里违之勿谓可复驷马难追惟静惟黙澄神之极去甚去泰居物之外多言多失多事多害声繁则淫音希则大室本无暗垣亦有耳何言者天成蹊者李似不能言为世所尊言不出口冠时之首无掉尔舌以速尔咎无易尔言亦孔之丑敬之慎之可大可久敬之伊何三命而走慎之伊何三缄其口勗哉夫子行矣勉旃书之屋壁以代韦
　　视听箴　　　　　　　　　　　沈　顔
　　人一其视而不一其明故目有时盲人一其听而不一其聪故耳有时聋盖目之盲由物乱其睛耳之聋由声惑其聪且玉者咸知其玉也石者咸知其石也碔砆乱焉宫者咸知其宫也商者咸知其商也而郑卫惑焉夫人者孰欲弃真而取伪背正而归邪谅视不详而听不审耳俾视不详而听不审者岂不以碔砆郑卫之故乎吁天下之大万物之众其乱目惑耳者非特碔砆郑卫而已则知非圣贤其不惑于视听者稀矣
　　自箴　　　　　　　　　　　　　元　结
　　有时士敎元子显身之道曰于时不争无以显荣与世不佞终身自病君欲求权须曲须圎君欲求位须奸须媚不能此为穷贱勿辞元子对曰不能此为乃吾之心反君此言作我自箴与时仁让人不汝上处世清介人不汝害汝若全徳必忠必直汝若全行必方必正终身如此可谓君子
　　行已箴　　　　　　　　　　　李　翺
　　人之爱我我度于义义则为朋否则为利人之恶我我思其由过寜不改否又何仇仇实生怨利实害徳我如不思乃陷于惑内省不足愧形于顔中心无他曷畏多言唯咎在躬若市于戮慢谑自他匪汝之辱昔者君子惟礼是持自小及大曷莫从斯茍逺于此其何不为事之在人昧者亦知迁焉及已则莫之思造次不戒祸焉可期书之在侧以作我师
　　暗室箴　　　　　　　　　　欧阳詹
　　夫行以检身非以为人无淫无佚其处宜一孜孜硕人防防暗室罔纵尔神罔轻尔质逺兹小恶念彼元吉勿谓傍帷上盖天鉴无外勿谓后掩前扃神在无形天不长慝神实正直神怒天诛未始有极昔者赵盾假寐矜荘天回厥害鉏麑已亡又有苻坚窃为制度神败其类苍蝇以呼天窥神窥人无不知神忿天忿身无所隠涧松抱节幽兰以薰歳寒不变无人亦芬草木犹尔人其曷云戒慎乎其所不见恐惧乎其所不闻先师有言敢告夫君
　　三戒【并序】　　　　　　　　　　栁宗元
　　吾恒恶世之人不知推已之本而乗物以逞或依世以干非其类出技以怒强窃时以肆暴然卒迨于祸有客谈麋驴防三物似其事作三戒
　　临江之麋
　　临江之人畋得麋麑畜之入门羣犬垂涎扬尾皆来其人怒怚之自是日抱就犬者习示之使勿动稍使与之戱积久犬皆如人意麋麑稍大忘已之麋也以为犬良我友抵触偃仆益狎犬畏主人与之俯仰甚善然时啖其舌三年麋出门外见外犬在道甚众走欲与为戱外犬见而喜且怒共杀食之狼藉道上麋至死终不悟
　　黔之驴
　　黔无驴有好事者船载以入至则无可用放之山下虎见之尨然大物也以为神蔽林间窥之稍出近之憖憖然莫相知他日驴一鸣虎大骇逺遁以为且噬已也甚恐然往来视之觉无异能者益习其声又近出前后终不敢搏稍近益狎荡倚冲冒驴不胜怒蹄之虎因喜计之曰技止此耳跳踉大断其喉尽其肉乃去噫形之尨也类有徳声之宏也类有能向不出其技虎虽猛疑畏卒不敢取今若是焉悲夫
　　永某氏之防
　　永有某氏者畏日拘忌特甚以为已生岁直子防子神也因爱防不畜猫犬禁僮勿击防仓廪庖厨悉以恣防不问由是防相告皆来某氏饱食而无祸某氏室无完器椸无完衣饮食大率防之余也昼累累与人并行夜则窃齧鬬暴其声万状不可以寝终不厌数岁某氏徙居他州后人来居防为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀防如邱弃之隠处臰数月乃已呜呼彼以其饱食无祸为可恒也哉
　　氷壶诫【并序】　　　　　　　　姚元崇
　　氷壶者清絜之至也君子对之不忘乎清夫洞澈无瑕澄空见底当官明白者有类是乎故内懐氷清外涵玉润此君子氷壶之徳也
　　玉本无瑕冰亦至絜方圎相映表里皆澈喻彼贞亷能守其节凡今之人就列称臣当官以割剥为务在上以财贿为亲岂异夫象之有齿以焚其身鱼之贪饵必曝其鳞故君子让荣不忧辞满为珍以备其徳以全其真与其浊富寜比清贫吴隠酌泉厐恭致水席皮洗帻緼袍空里虽【阙】畏人知而所知逺矣嗟尔在位禄厚【阙】尊固当耸亷勤之节【阙】　竞之门氷壶是对□戒犹存以此清白遗其子孙
　　执秤诫【并序】
　　秤者衡衡天下之平也君子执之以平其心夫衡在天以齐七政在人以均万物称物平施为政以公毫厘不差轻重必得是执秤衡之理也
　　圣人为衡四方取则志守公平体兼正直用于天官铨综斯得行于里闬纷竞以息故南西以对左右以持秤物低昻不差毫厘使锱铢不惑轻重无疑智不能矫愚不能欺存信去诈以公灭私无偏无党君子似之法者天下公器官者庶人之师其身既正不令而行在下无怨唯上之平故曰上之所仰人皆其向我之所敎人皆其效心茍至公人将大同心能执一政乃无失嗟尔多士钦哉勉旃庶以观则同夫佩
　　执镜诫【并序】
　　执镜取其明也夫内涵虚心外分朗鉴物不可以匿诈体无得以逃形是以野鹿窥而慙山鸡对而舞故君子是绘是画置之座隅盖将照奸囘之心絶险诐之路也诗曰我心匪鉴不可以茹亦其理焉
　　秦楼明镜鉴有余晖色自凝晓光能洞防饬以鞶组匣以珠玑龙绕池卧乌临月飞傍入四邻中延万象济物攸博利人斯广握在帝心则宇宙融朗悬诸诠目则翘楚瞻仰且明不匿瑕君子是嘉不疲屡照君子是效嗟尔在职为代作则刑不可滥政不可贼凡今之人鲜务为徳纷纶谄媚汨没忠直当须如镜之明断可以平如镜之絜断可以决敢告后来无忝前哲
　　守戒　　　　　　　　　　　韩　愈
　　诗曰大邦维翰书曰以藩王室诸侯之于天子不惟守土地奉职贡而已固将有以翰藩之也今人有宅于山者知猛兽之为害则必髙其柴援而外施陷穽以待之宅于都者知穿窬之为盗则必峻其垣墙而内固扃鐍以防之此野人鄙夫之所及非有过人之智而后能也今之通都大邑介于倔强之间而不知为之备岂不惑与野人鄙夫能之而王公大人反不能焉岂材力有所不足欤盖以为不足为耳天下之祸莫大于不足为材力不足者次之不足为者敌至而不知材力不足者先事而思则其于祸也有间矣彼之倔强者带甲荷戈不知其多少其緜地则千里与我壤地相错无有邱陵江河洞庭孟门之闗其间又自知其不得与天下齿朝夕举踵引颈兾天下之有事以乗吾之便此其暴于猛兽穿窬也甚矣呜呼胡知而不为之备乎哉贲育之不戒童子之不抗鲁鸡之不期蜀鸡之不支今夫鹿之于豹非不巍然大矣然而卒为之禽者爪牙之材不同猛怯之资殊也曰然则如何而备之曰在得人
　　敌戒　　　　　　　　　　　栁宗元
　　皆知敌之仇而不知为益之尤皆知敌之害而不知为利之大秦有六国兢兢以强六国既除乃亡晋败楚鄢范文为患厉之不图举国造怨孟孙恶臧孟死臧恤药石去矣吾亡无日智能知之犹卒以危矧今之人曾不是思敌存而惧敌去而舞废备自盈只益为瘉敌存灭祸敌去召过有能知此道大名播惩病克夀矜荘死暴纵欲不戒匪愚伊耄我作戒诗思者无咎
　　几铭　　　　　　　　　　　权徳舆
　　大和熙熙酌而用之旁魄变化皆生乎几上合乾道万物隂隲下为人纪百工咸秩游泳虚无合体浑区乃巻乃舒与羣有俱冲用为工方寸为炉周行不殆造物何侔一以制动寡以理众或行其道或藏其用盘桓利贞得时大行燮賛财成粲然文明舒亘八极藏之无形山川出云元气防防故曰知几其神孔父周文去圣逺矣时无其人见几而作造形斯悟蘧生可巻顔子殆庶物知至至节宣好恶无愆五事无汨百度静之如渊运之如环得丧糺纒相望其间不见其眹莫知其然审而用之吾道常全
　　门铭　　　　　　　　　　　卢　仝
　　食残奸狡佞讦愎身之八杀皆惠恃已狎不肖如贤才命之【阙】孽有是有此余敢辞无是无此余之师一日不见余心思思其人惧其人其交其难敢告于门
　　二铭【并序】　　　　　　　　　罗　衮
　　黄帝作巾几之法孔甲有盘盂之戒太公陈觞镜之铭所以昭成败而防遗阙也衮不敢追迹圣贤辄取枕杖二物而为之铭亦古之贱士不忘君臣之分也
　　枕铭
　　或枕或欹有安有危勿邪其思
　　杖铭
　　身之疲杖以扶之国之危贤以圗之
　　栉铭　　　　　　　　　　　卢　仝
　　人之有髪兮旦旦思理有身兮有心兮胡不如是
　　藏剑铭　　　　　　　　　　潘存实
　　曾得剑匣而不持或怪之乃荅曰直不可媚善不可害仁不可暴茍好是则利不在锋铓矣遂为铭曰
　　龙入泉星上天雄雄神器蓄在人间于戯动不仁静不徳虽百链之钢于爱身也奚力
　　座右铭　　　　　　　　　　白居易
　　崔子玉座右铭予窃慕之虽未能尽行常书屋壁然其间似有未尽者因续为座右铭
　　勿慕贵与富勿忧贱与贫自问道何如贵贱安足云闻毁勿慼慼闻誉勿欣欣自顾行何如毁誉安足论无以意傲物以逺辱于人无以色求事以自重其身游与邪分岐居与正为邻于中有取舍此外无踈亲修外以及内静养和与真养内不遗外动率义与仁千里始足下髙山起防尘吾道亦如此行之贵日新不敢规他人聊自书诸绅终身且自勗身没贻后昆后昆茍反是非我之子孙
　　猩猩铭【并序】　　　　　　　　裴　炎
　　郦元长水经注云武平封谿县有兽曰猩猩猨形人面顔容【阙】　学人语若与交言闻者无不欷歔其肉食之穷年无厌可以辟糓淮南子曰猩猩知往而不知来谓知人家往事及祖父名位阮汧云曾使封谿见邑人云猩猩在山谷行常有数百为羣里人以酒幷糟设于路侧又爱着屐里人织草为屐更相连结猩猩见酒及屐知里人设张则知张者祖先姓字及呼名骂云奴欲张我舍尔而去复自再三相谓曰试共尝酒及饮其味逮乎醉因取屐而着之乃为人之所擒皆获辄无遗者遂置槛中随其所欲而饮之将烹里人索其肥者乃自推托泣而遣之左太冲呉都赋曰猩猩啼而就烹里人以饷封谿令曰何物曰猩猩惟与酒兼之以屐可以就擒尔西国胡人取其血染毳罽色鲜不黯或曰若刺其血问之尔与我几许猩猩曰二升果足其数若加之鞭捶而问之则随所加而得至于一斗弗如此未肯顿输张荐孝亷好古之士于笥中出此圗相示賔客客览之曰悲哉此兽何其愚也有僧去尘在座谓诸賔客曰彼兽也夫何足云窃见人而似之曾无悟矣四座引而问之曰夫财色名利溺人也曷若猩猩好酒乎爵赏禄位覉人也曷若猩猩爱屐乎饕餮致祸饰辞觊免者曷若猩猩推肥乎蕴利生孽死而无悔者曷若猩猩含血乎子奚独悲此诸賔矍然改容而叹曰大哉髙人之言也岂趋世利汨没名务者之所闻乎敬篆斯言以为座右铭其铭曰
　　尔形惟猨尔面惟人言不忝面智不逾身淮隂佐汉李斯相秦曷若箕山以全吾真

　　唐文粹巻七十八
　　钦定四库全书
　　唐文粹巻七十九
　　宋　姚　编
　　书一【总八首】
　　论政
　　上姚令公书【张九龄】
　　荅张九龄书【姚元崇】
　　谢杜相公论房杜二相书【栁冕】
　　上宰相书【陆长源】
　　贺崔相国书【权徳舆】
　　论事于宰相书【李翺】
　　上崔相公书【刘轲】
　　再上崔相公书
　　上姚令公书　　　　　　　　　张九龄
　　年月日左拾遗张九龄奏记紫防令梁公阁下公登庙堂运天下者久之矣人之情伪事之得失所更多矣非曲学之説小子之虑所能损益亦已明矣然而意有不尽未可息区区之懐或以见容亦犹用九九之术以此道也忍弃之乎今君侯秉天下之钧为圣朝之佐大见信用渴目太平千载一时胡可遇也而君侯既遇非常之主已践难得之机加以明若镜中运如掌上有形必察无往不臻朝暮羲轩之时何云伊吕而已际防易失功业垂成而举朝之众倾心前弊未尽往往拟议愚用惜焉何者任人当才为政大体与之共理无出此途而果乏用才非无知人之鉴其所以失溺在縁情之举夫见势则附俗人之所能也与不妄受志士之所难也君侯察其茍附及不轻受就而厚之因而用之则禽息之首为知己而必碎豫让之身感国士而能漆至于合如市道亷公之门客虚盈势比雀罗廷尉之交情贵贱初则许之以死殉体面俱柔终乃背之而饱飞身名已遂小人恒态不可不察自君侯职相国之重持用人之权而浅中弱植之徒已延颈企踵而至谄亲戚以求誉媚賔客以取容情结笑言谈生羽翼万事至广千变难知其间岂不有才所失在于无耻君侯或弃其所短收其所长人且不知深防之若斯便谓尽私于此辈其有议者则曰不识宰相无以得迁不因交逰无以求售明主在上君侯为相安得此言由出其口所以为君侯至惜且人可诚感难可户説为君侯之计谢媒介之徒即虽有所长一皆阻抑专谋选众之举息彼讪上之失祸生有胎亦不可忽呜呼古人有言御寒莫若重裘止谤莫如自修修之至极何谤不息勿曰无害其祸将大夫长才广度珠潜璧匿无先容以求达虽后时而自安今岂无之何近何逺但问于其类人焉廋哉虽不识之有何不可是知女不私人可以为妇矣士不茍进可以为臣矣此君侯之度内耳安用小人之説为固知山藏海纳言之无咎下情上通气用和洽是以不敢黙而已巳也愿无以人故而废其言以伤君侯之明此至愿也幸甚幸甚
　　荅张九龄书　　　　　　　　姚元崇
　　忽辱牋翰喜慰攸集退惟自省慙惧亦深实智力之所不逮也宜朝廷之所见责也仆本凡近之材素非经济之具叨承过听谬膺朝委自少及长从防至着惟以直道为业匪以曲路期通歴官三朝年逾一纪凡所称荐罕避嫌疑实有祁奚之举非无许允之对则天之世已被流言行之有恒久而自辩近防奨擢倍励驽庸毎以推贤进士为务欲使公卿大夫称职岂杨桥之或用及解狐之可为而悠悠之徒未足矜察嗷嗷之口欲以中伤上恃天聪俯仗神道既不得奉身而退但知信心而前然顾无隠慝亦死为明矣猥惟不敏敬承厥休特当座铭永为身寳元崇顿首
　　谢杜相公论房杜二相书　　　栁　冕
　　冕再拜上书相公阁下昨得蒋起居书伏承相公以冕论房杜二相书幷荅江西刑政论共四本以付史馆冕惕然自失惧辱相公之厚意遂取旧本删改数处愧无运斤之妙徒有伤手之责谨随状献上退而自慙去年又续奉相公手疏以国家承文弊之后房杜为相不能反之于质诚如髙论又以文章承徐庾之弊不能反之于古愚以为不然故追而论之以献左右且今之文章与古之文章立意异矣何则古之作者因治乱而感哀乐因哀乐而为咏歌因咏歌而成比兴故大雅作则王道盛矣小雅作则王道缺矣雅变风则王道衰矣诗不作则王泽竭矣至于屈宋哀而以思流而不反皆亡国之音也至于西汉扬马已降置其盛明之代而习亡国之音所失岂不大哉然而武帝闻子虚之赋叹曰嗟乎朕不得与此人同时故武帝好神仙相如为大人赋以讽上读之飘飘然反有凌云之志子云非之曰讽则讽矣吾恐不免于劝也子云知之不能行之于是风雅之文变为形似比兴之体变为飞动礼义之情变为物色诗之六义尽矣何则屈宋唱之两汉扇之魏晋江左随波而不反矣故萧曹虽贤不能变淫丽之体二荀虽盛不能变声色之词房杜虽明不能变齐梁之弊是则风俗好尚系在时王不在人臣明矣故文章之道不根教化别是一技耳当时君子耻为文人语曰徳成而上艺成而下文章技艺之流也故夫子末之是以四杨荀陈以徳行经术名震海内门生受业皆一时英俊而文章之士不得行束脩之礼非夫两汉近古由有三代之风乎惜也系士风而不本于王化至若荀孟贾生明先王之道尽天人之际意不在文而文自随之此真君子之文也然荀孟之学困于儒墨贾生之才废于绛灌道可以济天下而莫能行之文可以变风雅而不能振之是天下皆惑不可以一人正之今风俗移人久矣文雅不振甚矣茍以此罪之即萧曹辈皆罪人也岂独房杜乎相公如变其文即先变其俗文章风俗其弊一也变之之术在其心使人日用而不自知也伏惟尊经术卑文士经术尊则教化美教化美则文章盛文章盛则王道兴此二者在圣君行之而已冕再拜
　　上宰相书　　　　　　　　　陆长源
　　月日太中大夫守汝州刺史兼御史中丞本州防御使陆长源谨奉书相公閤下相公以命世之略应佐时之器发文苑之鸿猷继台庭之盛业圣上倾心以待相公之啓沃天下侧耳以待相公之政理岂得与房杜异日而不与苏宋同年哉某比在朝廷接君子之步武听哲人之语言区区之诚愿尽于此今上聪明英武自汉魏已来贤君哲后未有如今上者自临极已来宰相未有如房杜苏宋者何偶圣之有期而得贤之无路盖有此也夫诫人之失亦由端其躬而后求影之直故宰相者导生人之本稽政化之源正辞以固之平气以待之物有其官官得其人则提纲而网目张振领而毛裘举至如移制度评军国事闗社稷者斯在宸衷犹望宰相自古况今献可替否其余朝廷之常典羣司之阙务弛张由于下笔指顾在于一言使政归常典理革前弊和气浃于下清风穆于上自然宰辅之事行弼谐之义畅何必舍其易而攻其难犯龙鳞之不测蹈虎尾而莫顾哉其宰相之寄也在于用贤贤不滥而人自理次于秉政政不挠而国自安用贤者除改是也秉政者赏罚是也其用贤也絶党与舍憎嫌使韦各施轮辕适用顷者之用人也声利以挠其心爱恶而昏其识以枉为直破觚为圎除改出于门庭赏罚随其情欲求道行事举其可得乎且尚书六司天下之理本兵部无戎帐户部无版圗虞水不管山川金仓不司钱谷光禄不供酒卫尉不供幕秘书不校勘著作不修撰官曹虚设禄俸枉请计考者假而为资养声者借而为地一隅如是诸司悉然欲求网目张裘毛举其可得乎此宰相之职也且栋倾者正之则屋无压焉之惧疾甚者攻之则人无祲沴之患正倾在于良匠攻疾在于良医故政化失谏臣得抗防以论之败累兴宪官得持法而绳之諌臣须謇謇匪躬之士宪官须孜孜嫉恶之人今悉求温润美秀沈黙寛者为之盖北辕适楚圎凿方枘欲求扶倾愈疾其可得乎贞元初兵戈初解蝗旱为灾邑多逃亡人士殍馁至使官厨有阙国用增艰王制曰国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子之食日举以乐今岁丰年稔谷贱伤农诚宜出价以敛籴实太仓之储岂可慢易于丰贱之日危急于凶荒之际比年国家和籴殆不得人文帐空存仓廪不实是由赏罚之典旷奸滥之吏来此亦宰相择人之过也其之州户口减一万兵数无二千夏率供秋秋率供夏傥四气或爽一岁无年实恐投奸有虞为累非浅况率土州县其事略同古人云旱则资舟虽在丰稔之时须为凶险之备此亦宰相之职也蝗旱之时圣上忧畿县雕瘵亲择台省十人出为畿令其后京畿稍理皆擢以大郡则圣上旌贤赏功之意也顷来度支勑符皆云刺史县令以户口减殿一人赋敛增最一人与者骞腾于廊庙嫌者沈沦于草莽欲求其为恶者惧为善者劝其可得乎此宰相之职也况今北虏和亲縻费转甚西戎作梗边鄙未安所望求方邵之才选廿傅之将聫营朔裔复河外之城振旅湟中收陇右之地且田单匹夫也败乐毅乗胜之师谢艾书生也破麻秋劲鋭之卒岂有其时而无其人哉在用与不用耳此亦宰相之职也太宗得房杜贞观之政成宗得苏宋开元之业泰今相公居庙堂之上当台衮之任与房杜苏宋列于青史寜肯昵亲爱行肺腑踵覆车之辙哉某齿髪向衰志力犹在遇贤相逢明时亦愿一豁平生少展防分不然者老于泉石亦求仁而得仁某再拜
　　贺崔相国书　　　　　　　　权徳舆
　　伏惟大方全徳自中发外蕴为志气播为事业然则阜庶生物操持化权结于众心为日固久且大贤之出处天下之否泰也故诏下之日人人相应又早岁获覩皇极综论徳志孤云赋凄风诗伏读累日备见精虑之所至言理乱者多推世运于必然殊不知弛张变化存乎其人而已自古哲贤之徒或志尚不展郁堙当世长叹痛哭于是乎作伏惟以常所感槩申于盛明使三辰光润万方轨道实在指顾岂逃彀中且以西汉公辅言之萧曹以清静熙帝载良平以谟明賛王业至宣帝时则魏相通故事邴吉知大体斯皆章章可言者也洎夫张苍之律厯孙之文章韦贤之好学平当之有耻然亦号为贤相抑又次焉至若匡张孔马服儒衣冠被阿谀之讥不胜其任最下则陶青刘舍庄翟赵周之徒皆龊龊备位故身名偕泯夫此数子者岂不粗知君臣之道古今之变哉病于无所发明保持禄位而已有时无功可不谓大哀乎又古人有立徳立功立言之训顾惟多幸获览炳然之文又备承余论有以见大君子遣辞发虑裕溥博者矣惟徳与功实在今日洒天下之耳目复万物于全性在丈人践而行之守而终之而已不宣某再拜
　　论事于宰相书　　　　　　　李　翺
　　凡居上位之人皆勇于进而懦于退但见已道之行不见已道之塞日度一日以至于黜退奄至而终不能先自为谋者前后皆是也閤下居位三年矣其所合于人情者不少其所乖于物议者亦已多矣奸邪登用而不知知而不能去栁泌为刺史防而不止韩潮州直諌贬责诤而不得道路之人咸曰焉用彼相矣閤下尚自恕以为犹可以辅政太平虽枉尺犹能直寻较吾所得者不啻补其所失何足遽自为去就也切怪閤下能容忍亦已甚矣昨日来髙枕不寐静为閤下思之岂有宰相上三防而止一邪人而终不信閤下天资畏慎又不能显辩其事忍耻署勅内愧私叹又将自恕曰吾道尚行吾言尚信我果为贤相矣我若引退则谁能辅太平邪是又不可之甚也当贞观之初房杜为相以为非房杜则不可也开元之初姚宋为相以为非姚宋则不可也房杜姚宋之不为相亦以久矣中书未尝无宰相然则果何必于房杜姚宋况道不行虽臯陶伊尹将何为也房杜姚宋诚贤也若道不行言不信其心所为贤者终不敢不进其心所为邪者终不敢不荐而许敬宗李义府同列用事言信道行又自度智力必不足以排之矣则将自引而止乎将坐而待黜退乎尚自恕茍安于位乎以閤下之明度之当可知矣凡虑已事则不明断他人事则明已私而他人公勇易断也承閤下厚知受奨擢者不少能受閤下徳而献尽言者未必多人幸防以国士见目十五年余矣但欲自竭其分耳听与怪在閤下裁之而已
　　上崔相公书　　　　　　　　刘　轲
　　当今帝尧在上防龙为相犬戎新逐三晋四战之地无枭鶵狼子是宜徼福者争归贺于相国某独不敢以是心同众人之唯唯思有以一跪吐而未果者诚以相门尊髙非布衣可以私谒其或闗衡石轻重非先书导诚素则无以为也然而潜是心不为身有所祈输诚于相公得不以常常之心怜其持意邪陆生有言曰天下安注意相今属凶孽新夷泰阶初平天下之悬悬其心复魏文贞房梁公姚梁公宋开府致太宗宗故事若啼婴儿待哺塞是望者独相公是以闻相公以是为心即房宋不死二宗之道尽得施于上矣语不云乎虽有镃基不如乗时自用武以来至于今日不谓无时得其时而不乗之以贞观开元治平之势则势之过如发矢耳此所以为相公惜是时之难再也且天下欲上如二宗待相公而肖之耳今相公岂不待天下之士而坐为房宋者也又非有其时无其人人与时偕有矣岂可厚诬多士谓无一可与言房宋故事者邪昔宓不齐邑不方百里师五老而友二十八人齐桓公为诸侯盟主有坐友三人諌臣五人举过者三十人周公相成王躬吐握之劳所执贽于穷闾隘巷者七十人彼一圣二贤挈下戴上非独责成其心而天下之人故至于今称为圣贤况当相公首筑太平之基焉知夫有心者不磨勇养气待相公呼而出之耳今云云论者见犬戎退边不数十里便谓边无可虞虏无能为见赵魏之地死一帅易一将便谓天下无事庙堂可以髙枕此岂知相公第欲因前之无事不欲为巍巍荡荡之绩乎抑其闻宰相之事必以天下为言以衡石言之岂不资天下锱铢轻重为平凖者邪以鼎实言之岂不资天下水陆飞走为滋味者邪若轲者虽有生之防岂不资衡鼎之一物乎伏念自知书来耻不为章句小説桎梏声病之学敢希趾遐踪切慕左邱明扬子云司马子长班孟坚之为书故北居庐山亦常有述作幸当相公调元厚生之次不使一物不遂其性一夫不获其心是宜天下褐衣之徒孤立艺进之秋也谨献所尝着隋监一巻右史十巻伏希枢务之暇赐一览读恩幸恩幸轲恐惧再拜
　　再上崔相公书
　　刘轲谨再拜相公閤下先献书三日轲将出通化门其心迟迟然若虚其腹如未猒其食者且曰今嗣圣重光相公登庸天下裹诚蓄志之士将不逺千里愿献计于相府者固多矣适防其时得观光辇下云欲出东门归江湖业为儒生阅天下利病茍无一词闻天下善否将何以见江汉之士故退于逆旅思有以效诚于相公者伏念挈缾负薪之言古人不遗相公其遗邪某自惟辍耕穷书或得侍坐于搢绅长者洎属文驾説之士毎议及国朝相府间事言贞观则房魏言开元则姚宋自贞观数十岁至开元中间岂无房魏之相邪自开元数十岁至于今中间岂无姚宋之相邪何説者局于四而不至于五六邪岂无继之者力不足而追不及邪将力足追及而曰非大有为之时而不能为之者邪某尝试言之矣夫北辕适楚南辕适晋是不可到日暮途逺是岂力不足进不及邪不繇其道故也然则非説者不屈指五六而局于四也古天子以天下事归于相府相府以天下事为己任故伊尹自负以天下之重周公亦潜心在于伊尹耳故曰周公兼三王以施四事夫周公之潜心于伊尹而不愧乎伊尹独伊尹耻其君不及尧舜故其心愧耻夫其存心直下千岁无人嗣续惟梁公郑公髙视千载之上始潜心于伊尹且亦惟恐太宗不及尧舜故徳諡以经纬天地曰宗为不祧之庙至姚公宋公又潜心于房魏亦惟恐宗不及太宗故致时雍复贞观治平之风焉某请梗槩姚宋旧事而言之诸説以姚之为相也先有司罢冗职修旧法百官各尽其才又奏请无赦宥无数迁吏无任功臣以政于是上责成于下下权归于上上下交而天下泰矣故曰姚善应变所以成天下之务宋之为相也以弥纶为己任亦以笔砚专随故曰宋善守文所以持天下之正繇是四十年间威振四海教加百姓政归有司绮繻罗纨之家请谒不行而戚里束手矣故生于开元天寳之间自幼迨强仕女有家男有室耳不闻钲鼔目不识兵革故宗无为恭事黙而已矣今上新嗣大位相公新揭大柄必欲尽天下善美以调和鼎味冀所以沃天心而福众庶也某知相公固亦潜心于姚宋亦恐圣君不及宗焉夫姚宋潜心于房魏而已无愧于房魏今相公已潜心于姚宋讵得有愧于姚宋邪天惟无愧实在应变成务守文持正践其迹必至其所至俾后人之谈者自四公而加相国焉相公必以是为心某知相公未得髙枕于庙堂之上者有四矣孔子曰不患寡而患不均今縁边八镇之士闻六军之人坐以受赐莫不开口以待哺将欲贾余勇以壮边势惟恐不厚于六军之赐矣此亦赏过乎功者不得不摇心也非所谓至赏不费赏明而敎行者也某切谓相公未得髙枕于庙堂之上一也圣上自储副即祚盖三代不刋之事虽巷儿街童知其必然彼贪天之功者以为房闾永巷北宫贞伯子之能事必隂教是谋出一时之策画宠以懐黄垂组不谓无恩矣脱或天光独私恩无与对使权量天下轻重以专备顾问虽贤如史游纳忠勤心恐必渐恭之势矣古之贤圣遏祸于未芽芽而滋之根着而不可防矣某谓相公未得髙枕于庙堂之上二也昔西京初留侯讥髙祖表用萧曹故人东汉初邓禹戒光武以功臣专任贞观初太宗自秦府登极有上封事者请以秦府旧兵追入宿卫太宗曰朕方以天下为家惟才行是取何新旧为夫以一家国为言谁能无私必以天下为言孰非王人而以家国之私于天下也范晔云举徳则功不必厚奉劳则人或匪贤必处非其地非所以优贷而见惜其功也故姚宋所以无任功臣以政其在兹乎以是门开一与长闭此某切谓相公未得髙枕于庙堂之上三也日者有自边兵来曰凡事阅于日而可寘于口非凿空架虚事游谈者也且国家所以御戎狄为边垣者朔方为大夫朔方去戎虏不数百里而近使胡尘不至于亭障者实以邠泾之镇虏不敢东顾自燕盗已来惟朔方多军功内以遏不轨外以拓胡虏故朔方之于朝廷虽手足之扞头目不足过也比者奸囘秉政司计者析秋毫以刻肌骨非红粟腐帛不及于边兵无榇甲之服以赤肉冒流矢者骈门皆是统率者虽章连十上帝阍九重留中莫闻至有抽刃垂颈祝觞祷死贵为节制犹无憀若是矧责由卒尚安能固其生与戎狄攻鬬邪今钓怨者既逐新恩已大洽相公必深惟前弊思有以矫之之术以庙筭决胜授成防于边将者古人以天下谕一身以四边同支体以中国视心腹支体有疾心腹安得无忧乎善言边兵者以河陇不如燕蓟燕蓟不如朔方朔方军之地连险小杂虏俗习骑射系军者非其父兄则其子弟故所以无对于诸军矣今之存者皆诸军迁徙或叛孽残冦之余逺乡里别妻子执戈卧甲坐不遑暖胡尘一起连头应召必无美利以啗其欲必无爵赏以磨其勇以之防塞可谓连鸡矣此某谓相公未得髙枕于庙堂之上四也古之相天下者独劳一身役一心范天地而俾无遗事于天下也盖存乎任使而已矣传曰使智者虑义者行仁者守又曰使智者佐仁者此舜所以穆四门而贞元首者也某所以首多士之伍进希相公必首而纳之然后开平津之閤待白屋之士且问曰计安在知致理致君之策骈肩出于门下矣若然者吾君不愧于二宗相公不愧于四公何有力足以追而曰非其时而不为之者邪此小生汲汲于私心诚在乎此切欲使后之秉史笔者直书萧相国故事亦以无愧辞于史官焉某不胜区区之志唐突尊重伏惟矜其意而宥其罪某恐惧再拜








　　唐文粹巻七十九
　　钦定四库全书
　　唐文粹巻八十
　　宋　姚　编
　　书啓二【緫一十首】
　　论兵
　　劝裴相不自出征书【李翺】
　　上安邑李相公安边书【林蕴】
　　上周相公书【杜牧】
　　上司徒李相公论用兵书
　　上宰相元衡靖书【林蕴】
　　上宰相安边书【李观】
　　上泽潞刘司徒书【杜牧】
　　上招讨宋将军书【罗隐】
　　上韩舍人行军书【吴武陵】
　　上李太尉论北边事啓【杜牧】
　　劝裴相不自出征书　　　　　李　翺
　　三两日来皆传閤下以淄青未平又请东讨虽非指的或虑未实万一者有之只可先事而言岂得后而有悔郭汾阳二李太尉立大勲而不当国政閤下以舎人使魏博六州之地归矣自秉大政兵诛蔡州久而不克奉命宣慰未经时而吴元济生擒矣使一布衣持书渉河而王承宗恐惧委命割地以献矣自武徳已来宰相居庙堂而成就功业者未有其比是宜以功成身退养徳善守为意柰何如始进之士汲汲于功名复欲出征以速平冦贼之为事邪自秦汉以来亦尝有立大功而不知止能保其终者即韩侍中亲率重兵以压境矣田司空深入贼地以立功矣凡人之情亦各欲成功在已唯恐居下顾宰相衔命领三数书生指麾来临坐而享其功名夺人之功不可一也功高不赏不可二也兵者危道万一旬月不即如是坐弃前劳不可三也凡三事昭灼易见岂或事在于已而云未熟邪伏望试以狂言访于所知之厚者意切辞尽不暇文饰伏惟少赐省察翺再拜
　　上安邑李相公安边书　　　　林　蕴
　　愚尝十分天下之事知其弊者太半二年冬辄献书思相公正而行之嗟乎无位而言轻相公犹未为行其切者国家有西土犹右臂也臂之附体岂不固欤臂之不存体将安舒愚以此辄敢重陈利病思相公念而行之当昔汉室彼为内府囊賝走马曽不虚日咫尺万里烟尘不动是以司马迁班固得弄刀笔夸大汉功徳炳然与三代同风洎房杜佐太宗文皇帝刬革凶孽天下廓清姚宋佐宗明皇帝声明文物照耀殊俗后之辅弼不能嗣守故我疆我理陷于犬羊呜呼今所残者惟北抵豳郊西极汧陇不数百里则为外域可不痛哉可不惜哉且驭马者必右执策左执绥恐其有非常之患也傥若臂不胜力体不安坐则踶齧立至岂惟泛驾乎此事虽小可以喻大相公得不念之乎愚尝出国西抵于泾原歴凤翔过邠宁此三镇得不为右臂之大藩乎自画藩维拥旄钺者殆数十百人惟故李司空抱玉曽封章上闻请复河湟事亦旋寝功竟不立尔来因循谁复尸之故朝受命而夕寝行日贵富而月骄慢跨广衢而罗甲第指长河而固嗣士卒穷年不离饥寒以月系时力供主将死则已矣赏终不及如弃鸟兽附于薮壤故死者饮恨于地下生者吞声于边上五十余年无收尺土之功者岂朝廷不以为虑乎命将不得其人乎愚以此窃知不惟土地未可复且虑犬戎驰突不一日二日则彼三镇强者闭垒自守弱者弃壁而逸岂暇为国家以郤戎虏乎愚所谓臂之不存体将安舒今刁斗不闻烟尘不飞盖宗社之灵也岂御守者之有功乎且食租则可以备饥衣税则可以御寒衣食足然后可以教攻战朝廷旣切念边军不遑终夕飞蒭挽粟常恐后期然而荷戈负防者终岁而饿其来已久时莫能更虽度支有兼知之名节度有营田之目皆以货利相诱彼公之宾僚悉皆和籴斗粟必欺于丈素一言可致其籯金如此则士卒不得不饥寒将帅不得不奢侈欲其攻战其可得乎此所谓借冦兵而赍盗粮也其可谓之御戎乎伏料相公亦已垂意矣愚窃谓弊旣久矣可革而化之化之之术在相公暂回顷刻之虑思之思之得人则如班超之俦不难得也相公必命将取其封锡已荣者则封锡已荣矣彼复何求以此战不尅攻不得何莫不由斯人之徒欤因此言之则又不唯安边之未得人也相公必以为人不易知傥断然有一介之士敢露肺肝相公复能特达奬拔俾为千夫之长得以自置于秦陇之外接彼犬戎之域三岁考绩能则优奬否则孥戮已乎此贾生终童感激于前迹其慷慨不为不至盖时之不见信也不知相公以愚此言为率尔乎以其断然一介之士亦能成功立事乎且天下岩居谷隐之人悉皆有心但用与不用也假如登奉常之第者未必尽能文章为牙门之将者未必尽能威敌况汉之为汉多有异材岂唐之为唐独无竒士也伏惟图之
　　上周相公书　　　　　　　　杜　牧
　　某再拜伏以大儒在位而未有不知兵者未有不能制兵而能止暴乱者未有暴乱不止而能活生人定国家者自生人已来可以屈指而数也今兵之下者莫若刺伐之法诗大雅维清奏象舞之篇曰维清缉熈文王之典迄用有成维周之祯象者象武王伐纣刺伐之法此乃文王受命【受殷王专征之命也】七年五伐留战阵刺伐之法遗之武王武王用以伐纣而有天下致之清平为周家之祯祥周公居摄祀文武于清庙作此诗以歌舞文武之徳其次兵之尤者莫若钩援冲壁今之一卒之长不肯亲自为之诗大雅周公皇矣美周之诗曰以尔钩援以尔临冲以伐崇墉临冲闲闲崇墉言言此实文王伐崇墉傅于其城以临车冲钩援其城文王亲自为之夫文王何人也周公诗之夫子删而取之列于大雅以美武王之功徳手而口歌之不知后代之人何如此三圣人安有谋人之国有暴乱横起戎狄乘其边坐于庙堂之上曰我儒者也不能知兵不知儒者竟不可知兵乎竟可知兵乎长庆兵起自始至终庙堂之上指踪非其人不可一二悉数高宗朝薛仁贵攻吐蕃大败于大非川仁贵曰今年岁在庚午不当有事于西方此乃钟邓伐蜀身诛不返昨者诛讨党羌征关东兵用于西方是不知天道也边地无积粟师无见粮不先屯田随日随饷是不知地利也两汉伐虏骑兵取于山东所谓冀之北土马之所生马良而多人习骑战非山东兵不能伐虏昨者以歩骑百不当一是不知人事也天时地利人事此三者皆不先计量短长得失故困竭天下不能灭朴樕之虏此乃不学之过也不教人战是谓弃之则谋人之国不能料敌不曰弃国可乎某所注孙武十三篇虽不能上穷天时下极人事然上至周秦下至长庆宝厯之兵形势虚实随句解析离为三编辄敢献上以备阅览少希鉴悉苦心即为至幸伏増惶惕之至某顿首再拜
　　上司徒李相公论用兵书
　　伏覩明诏诛山东不受命者庙堂之上事在相公虽罇俎之谋筭画已定而贱末之士蒭荛敢陈伏希舍其狂愚一赐聴览某太和二年为校书郎曽诣淮西将军董重质诘其以三州之众四岁不破之由重质自夸勇敢多筭之外复言其不破之由是征兵太杂耳徧征诸道兵士上不过五千人下不至千人旣不能自成一军事须帖附地主名为客军每有战阵客军居前主人在后势羸力弱心志不一旣居前列多致败亡如战似胜则主人引救以为已功小不胜则主人先退至有殱焉初战二年已来战则必胜是多杀客军及二年以后客军殚少止与陈许河阳全军相搏纵使唐州军不能因雪取城蔡州事力亦不支矣其时朝廷若使鄂州寿州唐州秖令保境不用进战但用陈许郑滑两道全军帖以宣润弩手令其守隘即不出一岁无蔡州矣今者上党之叛复与淮西不同淮西为冦仅五十岁破汴州襄州襄城尽得其财货输之悬瓠复败韩全义于溵上多杀官军四万余人输辇财谷数月不尽是以其人味为冦之腴见为冦之利风俗益固气焰已成自以为天下之兵莫我与敌父子相勉仅于两世根深源濶取之固难夫上党则不然自安史南下不甚附建中之后毎奋忠义是以郳公抱眞能窘田恱走朱滔常以孤穷寒苦之军横折河朔强梁之众贞元中节度使李长筞卒中使提诏授与本军大将但军士附者即授之其时大将来希皓为众所服中使将以手诏付之希皓言于众曰此军取人合是希皓但作节度使不得若朝廷以一束草来希皓亦必敬事昭使言面奉进防秖令此军取大将授与节钺朝廷不别除人希皓固辞押衙卢从史其位居下因潜与监军相结超出伍曰若来大夫不肯受诏某请且勾当此军监军曰卢中丞若肯如此此亦固合圣防中使因探怀取诏以授之从史捧诏再拜舞蹈希皓回挥同列便北面称贺军士毕集更无一言从史迩后渐蓄奸谋养义儿三千人日夕喣沬及父防死军士留之表请起复亦秖义儿与之唱和其余大将王翼元乌重第五钊等及长行兵士并不同心及至被擒乌重坐于军门喻以祸福义儿三千一取约束及河阳取孟元阳为之统帅一军无主仅一月日曽无犬吠况于他谋以此证验人心忠赤习尚专一可以尽见及元和十五年授与刘悟时当幽镇入觐天下无事柄庙筭者议必销其雄健敢勇之士百战千攻之劳坐食租赋其来已久一旦黜去使司编户纷纷诸镇停解至多是以天下兵士闻之无不忿恨至长庆元年七月幽镇乘此首唱为乱中义一军初亦郁咈及诏下诛叛使温起居造宣慰泽潞便令发兵其时九月天气已寒四方全师未颁中冬衣服聚之授诏或伍或离垂手强项往往谇语及温起居立于重榻大布恩防并疏昭义一军自七十余年忠义战伐之功劳安史已还叛逆灭亡之明效辞语旣毕无不懽呼人衣短褐争出效命其时用兵处处败北惟昭义一军于临城县北同果堡下大战杀贼五千余人所杀皆楼下歩射搏天飞者贼之精勇无不殱焉贼中大震更一月日田布不死贼亦自溃后一月其军大乱杀大将礠州刺史张汶因劫监军刘承阶尽杀其下小使此实承阶侮媟一军侵取不已张汶随王承元出于镇州久与昭义相攻军人恶之汶旣因依承阶谋欲杀悟自取军人忌怒遂至夫乱非悟独能使其如此刘悟卒从谏求继与扶同者秖郓州随来中军二千耳其副倅贾直言入责从谏曰尔父提十二州地归之朝廷其功非细秖以张汶之故自谓不絜淋头竟至羞死尔一孺子安敢如此从谏恐悚不敢出言一军闻之皆隂然直言之说值宝厯多故因以授之今才二十余岁风俗未改故老尚存虽欲劫之必不用命伏以河阳西北去天井关强一百里【关属泽州】关隘多山井泉可凿虽有兵力必恐无功若以万人为垒下窒其口高壁深壍勿与之战忽有败负势惊洛师盖河阳军士素非精勇战则不足守则有余成徳一军自六十年来世与昭义为敌访闻无事之日村落邻里不相往来今王司徒代居反侧思一自雪况聮姻戚愿奋可知六十年相雠之兵仗朝廷委任之重必宜尽节以答殊私魏博承风亦当效顺然亦止于围一城攻一堡刋木堙井系累稚老而已必不能背二十城长駈上山径捣上党其用武之地必取之策在于西面今者严紫塞之守备谨白马之隄防秖以忠武武宁两军以青州五千精甲【三齐兵青州最劲】宣润二千弩手由绛州路直东径入不过数月必覆其巢何者昭义军粮尽在山东泽潞两州全居山内土塉地狭积谷全无是以节度使多在邢州名为就粮山东粮谷旣不可输山西兵士亦必单鲜捣虚之地正在于此后周武帝大举伐齐路由河阳吏部宇文防曰夫河阳要冲精兵所聚尽力攻围恐难得志如臣所见彼汾之曲戍小山平用武之地莫过于此武帝不纳无功而还后复大举竟用防计遂以灭齐前秦苻坚遣将王猛伐后燕慕容伟大破伟将慕容评于潞州因遂灭之路亦由此北齐高欢再攻后周路亦由此而后周名将韦孝寛齐王攸常镇勲州玉壁城【今绛州稷山县是也】故东西相伐每由此路以古为证得之者多以某愚见不言刘稹终不能取贵欲速擒免生他患昨者北虏才毕复生上党赖相公庙筭深逺北虏即日败亡傥使北虏至今尚存防边犹须转战回顾上党岂能讨除天下虽言无事若上党久不能解别生患难此亦非细自古皆因攻伐未解旁有他变故孙子曰兵闻拙速未睹巧之久也伏闻圣主全以兵事付于相公某受恩最深窃敢干冒威严逺陈愚见无任战汗某顿首再拜
　　上宰相元衡靖书　　　　　林　蕴
　　陆贾有言天下有事属在将天下无事属在相伏惟相公兼将相之重任执杀生之大柄蕴亦窃被教化忝在陶钧之内四海安平某则与歌虞賛鲁之人为俦茍有妖孽某安敢不隳裂肝胆为相公之腹心乎愚者千虑或有一得伏愿相公少赐采择焉道路云云以为淮西凶党侵犯疆鄙某伏料相公制置如在诸掌矣然则舜有天下辟四门明四目达四聦欲天下之诚毕见矣平津侯开东阁以延天下士欲天下之美恶毕知矣伏惟相公抱赫赫济时之略佐明明圣上之朝某切愿相公以平津之徳致圣上广帝舜之道使天下之事可重而实诸掌则淮西之冦不足以为患矣某幼读书不求甚解但见古人之有建功立事者心则慕之以是十试艺于春闱竟不成名今为河朔一从事耳茍不自言其谁为言于相公乎且人生天地之间必合达天地之性茍违天地之性者是天地之弃物也今淮西凶党是天地已弃之物相公诚顺天而诛可不伟欤某窃聆议者谓淮西兵强不与恒郓两军掎角相应此皆腐儒竖子之言不足与相公计大事何者自兵兴已来仅六十年人皆尚武各思功业彼或有逆此则有顺以顺讨逆往无不克爰自国初垂二百年时有悖逆孰为存者今天下藩镇六十甲士百万虽有依违未尽化者不四三所耳议者若以为申说言淮蔡必强则陈许安得而弱乎况以人敌人彼亦人也以兵刃敌兵刃彼亦兵刃也或示其弱则过不在士卒伏计此事以经相公心矣某请征四年冬出师讨恒阳之事明之初王承宗阻兵卢从史潜应天兵欲进贼必知之况内邱与临城只二十里北为贼境南是天兵两处傍山俱置死地尧山与高邑共据一川若卢从史必议引兵直进则赵州高邑立可屠之此旣不备彼又得计岂得贼势彊而天兵弱邪徳宗朝韩全义统师自取退恧盖縁淄青诸道悉防用兵所谓闇赍盗粮不得不败且兵以售死为效国以厚锡为诚某窃知此者行营师徒苦役锡赉纳于将帅饥寒加于士卒欲其破虏其可得乎又朝廷奬用多借旧人盖取官崇或言望重殊不料彼已崇重更复何求以此取人往往皆失某辄贺相公昨者制置已得其人则陈许李光顔安州李聴唐州田秀诚功忠的立某亦素谙伏愿相公任之不疑各委兵柄但絶常郓两处莫许知闻其余连城惟在感激人一其性岂不易图如此则相公之功不后郭尚父李令公之功也岂佐商辅周之徳独专美于前欤议者若以为恒冀强梁相公则有魏博泽潞制之矣淄青暴慢相公则有梁宋徐泗制之矣以天下无限之勇士破淮西有数之凶贼孰谓不可然则某又切愿相公用其勇敢之士分巡诸道将帅有不用命者许以军法按之士卒有被饥寒者以其赤子保之如此则忠勇奋起奸谋自殄倒戈脱劎不日可期某久歴险难多见成败比被刘辟欲杀无人荐论本使程仆射入朝之时再三邀请某以谓已出万死固求一伸穷困蹉竟无知者程仆射礼惠逾厚某又爱彼功名至元和十六年方受奏请旣奉恩诏兼授宪官心期佐戎必拟立事自到河北首末四年羣情所难某意独易盖以朝廷典法率而行之道路皆知无不惊骇况留家口并不将去今年八月内防程仆射荐归阙庭几欲半年未防公论伏以西南东北两处从军自执庸愚不失诚节今当相公举直之日是某幸得尽言之秋仰望陶钧置诸伦品柔逺之道此为事先不宣某再拜
　　上宰相安边书　　　　　　　李　观
　　维初干之精坤之灵播五行为五常而人得之离四气为四方而蛮夷胡貊得之五行合而成至和故宅中四气偏而为匪人故在边是亦太极造世之智黄防成之心者乎圣人乘五行而允厘作九围而外之五帝三皇禹汤已来不闻深入之征不纪薄伐之师殆繇鸿庞之风未甚流冲漠之泽未甚醨周秦之间天下始劳前有泾阳之侵踵有长城之徭周人逐之而已不常为心秦人罔知天命连兵而謷謷至于逆三灵掊生人元元蜩蜋魁杰骏奔始图备胡之术卒覆守邦之人秦之事万祀镜哉汉孝武承业之盛负才之雄隘函夏鲜黎蒸将郛穷荒而寓邻扬威四临霆发电溢歴载五六功患相俦誓诎虑殚兵老舋仍于时乃交和亲之问还奔命之勤然已天下悬罄君臣与谋遂有盐铁车船防酤六畜之租兴危矣哉不居之地不牧之人何苦如是哉矧乃乘秋之虏常存托虏之赋不除汉之事亦万镜哉噫惟皇唐操琁玑驭民而统天将二百龄朝更九圣运开中兴纵横六合上下天渊蜚驰之伦莫不被仁独犬戎跳梁滑我右陲儒之防曰龢亲武之议曰宿兵和亲则易宿兵则厚亡九圣之君前后病之然属三方乂安悉力一隅则右臂可断六嬴可俘太宗宗之时也厥后内冦数动国家一罢虏滋新谋土失旧封伊顷迄今有加无瘳岂负鼎亏折冲之资推毂无封疆之忠志士仁人是以累息而长叹且周曰猃狁秦曰胡汉曰匈奴然实非二盖随国而名之于今则曰吐蕃则正居庚方渉河而北履海而西宇宙絶徼羌戎全区亦不可得而制可斥而逺之观今不能制也信矣斥之则何宜横戎所向不广千里扼盗之冲不越十处择一虎臣练万虎贲使制得自专权得自纵夫兵有专制则毕力将无分权则成功是则隂山可复泣虏阳关可复隔戎何边之不安焉今圣人朝在明堂晩在诸宫左右进退焉得知安边之要哉雍熈大臣茍以小者近者为怀不遑复思崇九庙之原哉且国家思复三方之民得以养之区区然如惧不周而忿生然寒卒饥徒终自有之愚窃恐戎无郤年矣边无安期矣财有尽朝矣何者今国家一垂控戎累所暴兵兵不问堪将不择良当守者争险易当攻者避后先冦之来则弃民而相保冦之去则冒赏而称庸此所谓戎无郤年矣夫战阵多将则势离攻守多将则不支以其胜不得尽有败不得独受故也至今闻有筑城于虏蹊迁民于虏濵城适罢而冦窬民未居而囚拘弯弓者郤行防甲者退趋此所谓边无安期矣且虏不可以无兵而威兵不可以不战而归故明主得下征苍苍之产将军得外娱悠悠之师此所谓财有尽朝矣然三患始萌一言尚平欲戎之可郤也不愿多分节与人愿择一人敢以近言之则开元朝哥舒翰之将是也欲边之可安也不愿岁更四方之兵愿因其兵敢以古言之则汉晁错之防是也欲财之不尽也不愿衣食供给山东愿开边田敢以古言之则赵充国之奏是也此则兵不得娱无功虏不得相胶国不得殚下民胡不谓甲周汉之防范子孙之谋哉又窃覩与北狄和亲帝女下嫁实国家思往来之绩垂不臣之姻然闻蒸报且数贪惏无厌而人主必遣使使必备珍得无费乎得无勤乎不知将寻郑人伐胡之义复采贾生五饵之言邪愚窃以为无知之俗不可以岁辱大命天子之使不可以日临穹庐是手足倒悬夷夏相侔复何以南面而聴天下穆穆然而观诸侯愚敢以弃同即异而言且定西之危有若前之説申北之恩有羁縻之文不愿国家旷兵于兹污命于兹斯者皆岩廊之亟扆旒之虞而屑屑狂夫亮违孔父不谋之经庶陪公车敢谏之俦俾委辂输求试属国之官而后观焉某再拜
　　上泽潞刘司徒书　　　　　　杜　牧
　　今日轻重望于几人相位将权长材厚徳与轻则轻与重则重将军岂能让焉昔者齐盗坐父兄之旧将七十年来海北河南泰山课赋三千里料甲一百县独据一面横挑天下利则伸钝则满镞而不发约在子孙血絶而已此虽使铁偶人为六军取不孔易况席征蔡之弊天下销耗燕蟠赵伏用齐卜我当此之时一年不能胜则百姓半流二年不能胜则关东之国孰知其变化也将军一心仗忠半夜兴义昧旦而齐族矣疆土籍口探出僭物重寳仰关辇上是以赵一揺燕一呼争来汗走一日四海廓廓然无事矣伏惟将军之功徳今谁比哉是以初守滑台为尚书守潞为仆射乃作司空乃作司徒爰开丞相府平章天下越録躐等骤得富贵古今之人亦以为将军止此而已矣将军徳于国家甚信大国家复之于将军雅亦无与为大矣今者上党足马足甲马极良甲极精后负燕前触魏侧肘赵彼三虏屠囚天子耆老劫良民使叛衘尾交颈各蟠千里不贡不觐私赡妻子王者在上此辈何也今者上党驰其精良不三四日与魏决于漳水西不五六日与赵合于泜水东萦太原排飞狐缓不二十日与燕遇于易水南此天下之郡国足以事区区于忠烈无如上党者明智武健忠寛信义知机便多【阙】昼攻必巧战表负能使万人乐死赴敌足以事区区于忠烈天下之人无如将军者将号禄位富贵休显宜驱三族上校恩泽宜出万死以副倚注天下之人亦无如将军者是将军负天下三无如之望也始者将军赖齐然后待禄仕入卧内等子弟一身聮齐累世之逆卒境上争首其恩甚厚其势甚不便将军以为大仁可杀身大忠不顾细谨终探怀而取之今者将军负三无如之望上戴天子四海之大以为缓急所宜日夜具申喧请今黙而处者四五岁矣负天下之三无如者宜如是邪不宜如是邪是以天下之小人以为将军始者亡齐见利而动今者安潞见义而止若是则天下利无穷义有限走无穷背有限则安可识之哉其有识者则曰不然夫桓文之霸也先修刑政然后事事近者山东士人来者咸道上党之政军士兵吏士详男子畆妇人桑老者养孤者庇上下一切罔有纰事曁乎政庭则将军不知尊布衣不知卑诸侯之骄乆矣是以高才之人不忍及门仁政不施乆矣是以暴乱不止若此者将军是符仁政来高才茍行仁政来高才若非止暴乱尊九庙峻中兴复何汲汲如是邪在汉伯通在晋牢之二人功力不寡一旦诛死人岂寃之苻秦相猛将终戒视后祸大唐太尉房公忍死表止伐辽此二贤当时徳业不左诸人尚死而不已盖以辅君活人为事非在矜伐邀引为心也伏惟将军思伯通牢之所以不终仰相猛房公之所以垂休则天下之人口祝将军之福寿目覩将军盛徳之形容手足必不敢加不肖于将军之草木此乃上下万世烈丈夫口念心祷而求者今将军能有之岂可容易而弃哉大唐二百年自外叛者三十余种大者三得其二小者亦包裹千里燕赵魏潞齐蔡吴蜀同欢共悲手足相急阵刺死帐下死围悉死伏劒死斩死绞死大者三岁小或一月已至千尽死曰忠曰义则有父子同坛兄弟继踵论罪则曰有某功论功则曰舍某罪伏惟十二圣之仁一何汪汪焉天之校恶灭逆复何切切焉此乃尽将军所识复何云云小人无位而谋当死罪某恐惧再拜
　　上招讨宋将军书　　　　　　罗　隐
　　朝廷以简陵九年彭虺肆螫而东南一臂为之枯耗其后吴卒以良山叛则东西浙之筋力殆矣自尔天子不重困百姓由是官未实爵诸葛爽祑安文祏皆自盗而升朝序也所以不幸者江南水钟陵火防淮饥汴滑以东螟故无赖辈一食之不饱一衣之不覆则磨寸铁挺白棒以望朝廷姑息而王仙芝尚君长等凌突我庐寿燖剥我梁宋天子以虮虱痒痛不足搔爬因处分十二州取将军为节度非方镇之无帅非朝廷之乏人盖以将军跳出陇右不二十余年三拥节旄谓将军必能知恩用命耳今闻羣盗已拔睢阳二城大梁亦板筑自固彼之望将军其犹沸之待沃压之待起也而将军朱轮大斾优游东道抑不知朝廷八十三州奉将军侍卫者乎复俾将军诛翦草冦者乎昔韩之医良而性啬故为人治未尝剔去根源所以延其疾而养其财也后有商于韩者以疽见医医且欲大其疽而沽直因以药稔之而宜溃商毙商之家长于韩韩侯尸其族而籍其有无且二贼齧寿春陷颍上刷亳社掠合肥经营于梁宋其为老者杀而少者伤驱人之妇女辇人之财货将军固知之矣自将军受命迄今三月关东之惨毒不解杀伤驱军之不已乃将军为之非君长仙芝所为也文皇帝时卫公靖太帝时郑仁泰薛仁贵或戢敛不谨或伺候辎重当时宪司悉以法绳今将军勲业不若卫公靖之多也出师非郑薛之敌也而横拥仕伍鞭挞餽运以愚度之将军之行酷于君长仙芝之行也甚为将军忧前者天子虑将军以爱子之念复授禁秩俾在军前则朝廷宠待将军倚望将军也俱不浅矣茍将军戮力以除暴推诚以报国今其时也无使蹑韩之医
　　上韩舍人行军书　　　　　　吴武陵
　　朝廷命将自数十百年未有此重然始命之重而终责之固重矣今丞相主也刑部以宣慰为名乘生杀之机制善败之略独在閤下閤下可使诸侯尽附余冦必诛以快天子之心哉若曰吾独主降者与其县邑耳则是一王官之事又非相国与朝之大贤所宜降也若曰吾将以法令齐之则是韩之法令严肃已过不可加也若曰吾以阙庭之威劫之俾诸将惧而前鬬则在下数行之语决行之耳又不必蹑踵而推捽项而驱也若曰吾亲视其师有不用命者则夺其符而易置幕府则宜有素定不可临事而待闻也若曰吾将将彼三将督进六万以诛冦则其军各从其帅帅之命也吾未尝抚循其人又将何以结其心而求其死哉独曰贼重吾徳义必来降此盖万一也脱不如防其将何图呜呼国之理乱在此行矣得其画则两河不足平河湟不足复失其防则天下之事自此繁矣岂不惜哉丞相尊重素狎武陵之言轻而不能尽行时益恐不尽愿梗概其旨于閤下夫兵机若神应事立断千里之外必待奏闻而后行事亦变矣诚愿丞相宜密请勑防事无巨细行而后闻又宜奏取中人尝所不快者为监军以一之即归素所快者于内为吾地则用隂符五贼之术以倾诸侯即复出绢八九十万以赏给士大夫诚然矣则孰不为丞相之人旣获腰领则以朝命命三将为三阵旣定则明斥候击牛高防濳授縁边诸将以实期又公以三期绐贼令辩士持一函书赐元济及其将士以全活彼必降矣适不如料则一日快进必次于城下此大略也夫临机制变又何可数昔司马宣王征孟达则八道急攻征公孙文懿则舍其锐而趋其虚缓以挠各从其利也夫禽之制在气顾吾之法令何如耳昔萧王以千人刘牢之以八百人高隆以三千五百人谢以五千人刘裕以二千五百人是皆立鸿勲成大业矣夫就世务者在结人心结人心者在吾所以张其形势也方闻纪纲之仆者三百人军令茍行亦足以塞诸侯之望夺羣冦之心归六万人之志矣使贼不为则已为则必决死于一战以延其命愿閤下无事迫速慎出令拔竒士而已昔先主所以分蜀而帝者独以长短之权倾曹公耳诚使诸侯以严暴吾以寛厚收之诸侯以杀戮吾以礼义怀之彼有所短吾见其长彼有所乏吾施其余则事何不济功何不成书不可尽寻当面防
　　上李太尉论北边事啓　　　　杜　牧
　　某啓伏以圣主垂衣太尉当轴威徳上显和泽下流诸侯无异心百姓无怨气星辰顺静日月光明天业益昌圣统无极旣功成而理定实道尊而名垂今则未闻纵东山之游乐后园之醉惕惕若不足兢兢而如无岂不以边障尚惊殊虏未殄防其入冦犹须征兵伏以回鹘种落人素非多校于突厥絶为小弱今者国破众叛逃来汉南为羁旅之魂食草莱之实白发骊骍之骑凋耗已无湩酩皮毳之资饥寒皆尽寄命杂种藏迹隂山取之及时可以一战今者度虏之不出者有二时去时来徊翔不决必有所在西戎已得要约伺其气势同为侵扰此其一也心胆破坏马畜残少且于美水丰草暖日广川牧马养习以俟强大此其二也今者征中国之兵与之首尾乆戍则有师老费财之忧深入则有大寒瘃堕之苦示戎狄之弱生奸杰之心今者不取恐贻后患敢以管见上干尊重自两汉伐虏皆是秋冬不过百日驱中国之人入苦寒之地此时匈奴劲弓折胶童马免乳畜肥草壮力全气盛与之相校胜少败多故匈奴云汉实大国也但其人不能辛苦尔此所谓避虚而击实逃短而攻长至于后魏崔浩因见其理蠕蠕强盛屡犯北边浩请讨之曰蠕蠕恃其地逺自寛已乆故夏则散众放畜秋乃背寒向暄南来冦抄今出其虑表掩其不备大兵卒至必惊骇星分向尘奔走牡马防牧牝马恋驹驱驰难制不得水草未过数日则聚而困毙可一举而灭矣武帝从之及全军入境蠕蠕先不设备民畜布野惊怖四奔莫相收摄于是分军扑讨东西五千里南北三千里凡所俘虏及获畜产弥漫山泽高车因杀蠕蠕种类归降者三十余万落虏遂散乱帝防弱水西行至涿邪山诸大将虑深入恐有伏兵劝帝停止不追浩先劝穷追之不从后闻凉州贾胡言若更前行三日则尽灭之矣帝深恨之以某所见今若以幽并突阵之骑酒泉教射之兵整饬诫誓仲夏潜发计隂山与涿邪之逺近十不一二校蠕蠕回鹘之强弱犹如虎防五月节气在中夏则热到隂山尚寒中国之兵足以施展行军于枕席之上翫冦于掌股之中轨轠悬缾汤沃晛雪一举无类必然之防今冰合防秋冰销解戍行之已久虏为长然出为意外实为上防议者或云北取黠戞令讨回鹘伏以黠戞起于别种超为可汗必是英杰天时必助贤材必用法令必明灭回鹘之后便是勍敌况示之以弱必为所轻今者四海九州同风共贯诸侯用命年谷丰熟可以瘗玉于常山孑遗人于河垅顾兹疲虏岂遗子孙伏惟太尉相公文徳素昭武功复着画地而兵形尽见按琐而边事无遗唯一指踪即可扫迹昔汉武帝求贤也有上书不足采者辄报罢去未尝罪之故能羁越臣胡大兴礼乐今太尉与仁圣天子同徳有志之士无不愿死伏惟特寛狂狷不赐诛责生死荣幸无任感恩







　　唐文粹卷八十
　　钦定四库全书
　　唐文粹卷八十一
　　宋　姚　编
　　书三【摠七首】
　　论易一
　　与刘禹锡论易书【柳宗元】
　　论礼二
　　荅王绩书【杜之松】
　　重荅杜君书【王绩】
　　论国语二
　　与吕道州温论非国语书【柳宗元】
　　荅吴武陵论非国语书
　　论制集一
　　荅杨湖南书【权徳舆】
　　论书一
　　上李大夫论古篆书【李阳氷】
　　与刘禹锡论易书　　　　　　柳宗元
　　见与董生论周易九六义取老而变以为毕中和承一行僧得此説异孔颖达疏以为新竒彼董子毕子何肤末于学而遽云云也都不知一行僧承韩氏孔氏説而果以为新竒不亦可笑矣哉韩氏注干之策二百一十有六曰干一爻三十有六防则是取其过揲四分而九也坤之防一百四十有四曰坤一爻二十四防则是取其过揲四分而六也孔颖达等作正义论云九六有二义其一者曰阳得兼阴阴不得兼阳其二者曰老阳数九也老阴数六也二者皆变周易以变者占郑注易亦称以变者占故云九六也所以老阳九老阴六者九过揲得老阳六过揲得老阴此具在正义干篇中周简子之説亦若此而又详备何毕子董子之不视其书而妄以口承之也君子之学将有以异也必先究穷其书究穷而不得焉乃可以立正也今二子尚未能读韩氏注孔氏正义是见其道聴而涂説者又何能知所谓易者哉足下取二家言观之也则见毕子董子肤末于学而遽云云也足下所为书非元凯兼三易者则诺若曰孰与颖达着则此説乃颖达説也非一行僧毕子董子能有异説者也无乃即其谬而承之者欤观足下出入筮数考校左氏今之世罕有如足下求易之悉也然务先穷昔人书有不可者而后革之则大善谨之勿遽宗元白
　　荅王绩书　　　　　　　　　杜之松
　　辱书知不降顾叹恨何已仆幸恃故情庶回高躅岂意康成道重不许太守称官老莱家居羞与诸侯为友延伫不获如何如何竒迹独全幸甚幸甚敬想结庐人境植杖山阿林壑地之所丰烟霞性之所适荫丹桂借白茅浊酒一杯清琴数弄诚足乐也此真高士何谓狂生仆慿借国恩滥尸贵部官守有限就学无因延颈下风我劳何极前因行县实欲只寻诚恐炖煌孝廉守琴书而不出酒泉太守列钟鼔而空还所以迟回遂揽辔也仆虽不敏颇识前言道既知尊荣何足恃岂不能正平公之坐敬养亥唐屈文侯之膝恭师子夏虽齐桓徳薄五行无疑睢夸故人一来何损防借家礼今见披寻防而精简而备诚经传之典略闺庭之要训也其丧礼新义颇有所疑谨用条问具如别帖想荒宴之余为铨释也迟更知闻杜之松白
　　重荅杜君书　　　　　　　　王　绩
　　月日佐吏杨方至奉报书兼枉帖垂问家礼丧服新义五道度情振理探幽洞防诚非野人所敢酬析但先人遗旨颇曽恭习虽困于荒宴犹忆于异闻谨因还使条申如左夫三年之丧情礼之极有正有义因事之作也正服之缞三升而已至于义服加其半焉岂非义有离合之理情无迁夺之法然亲尊罔极冠绶可均切至或殊缞如其半防以见志有何怪焉至如父为嫡子独施斩服葢以所承者重情寄者特非惟亲亲且尊尊也至于庶子已不承尊虽有长子无预祖祢不为服斩义亦可知但古之君臣有国有家相承继体血祀长存大宗小宗较然有别继祖继祢由兹可推故曰天子不絶国诸侯不絶家贵人之宗也故别子为祖父继之为大宗此百代不迁之宗也已父为祢兄继之为小宗此四代则迁之宗承百代之重且得不为其长子斩乎为四宗之祖亦得不为其长子斩乎唯继祢之弟无预祖祢庶子之义施此而已自秦汉已来家国道废虽有其礼将安所行逮乎晋末中原大乱骨肉至亲尚不相保祖祢之序知何以明故仆先君献公因事起义欲使无逆于古且令可行于今以为今之封爵颇存古号虽无其实而尚有其名故以始受封者犹古之诸侯诸侯之庶子即古之别子也别子之庶子即古之小宗也虽国破家亡朝迁市变谱牒存録宗次可推咸可一依古体行之私室至如冗冗耕者悠悠黔首族姓犹不能自辨何暇及于宗庶之事乎此古之先王所以不下礼于庶人也有何不可而乃疑乎至若夫妻之道诚为义合而家道之睦斯为首焉故传曰妻至亲也一体之名均于天性故妻之于夫也其服曰斩葢移于父母之重焉夫之于妻也朞而有杖则逾于兄弟之功焉前贤往达曽无异议故曰妻者齐也一齐而不易如至失礼而出违妻之道终丧而嫁弃妇之义也违道弃义又何述焉苟全道义则天亲也天亲之服有何义乎列之正服斯为当矣此先君献公探记传之旨明后来之失敦人伦之源睦伉俪之道也夫何痛哉明公又云君臣夫妻俱以义合而妻为正服臣为义服则君臣之际不如夫妇之情乎斯不然矣何者夫礼有以情作者父子夫妇之类是也有以义作者君臣之类是也情义之极俱终于斯此其无升降明矣但礼之为用縁情以至理因内以及外情者人之深心愚智之所共也孰有愚者而忘其妻子乎理者人之大节凡圣之所异也孰有凡主而忘其臣妾焉故情者正也此妻子所以荷深心而执夫父以正服也理者义也此臣妾所以存大节而申君主以义服也故夫正义之作殊情而共礼也孰谓君臣之义而谢夫妇之情乎孰谓夫妇之情而厚君臣之义乎古之君子常度情以处断义而行矣义可夺情衞石碏不能存其子情不害义宫之竒得以其族行故曰情义殊也情义均也故情义之服有正焉有义焉正义之礼无厚焉无薄焉此妻为正服所以无害于君臣臣为义服所以不伤于夫妇有伦有要夫何稽疑至如三殇之服礼有明文郑与王杜各申本见由兹纷杂后莫能定然详诸记义王杜为长某昔在隋末尝见诸贤讲论此矣近者家兄御史亦编诸贤之论继诸对问今録此篇附往幸详之也至如众子服朞其妻小功兄弟之子犹子也其服亦朞先儒以为其妻亦小功惟王肃以为丧服之例旁尊皆执明公以为重于子妻之服失礼之差此则袁准之义也夫礼虽縁情亦为义屈故从无服而有服者亦何嫌乎兄弟之子妻越已子之妻乎故曰兄弟之子犹子也葢引而致之故不嫌于与已同服矣旁尊不敢以压降葢避正尊而自执也故不嫌于越已子之妻矣轻陈末学岂能详究又于杨方奉口处分借王俭礼论门庭所蓄先无此书往于处士程融处曽见此本观其制作动多自任周孔规模十不存一恐不足以尘大雅君子之视聴也寻间傥获当遣只送王绩白
　　与吕道州温论非国语书　　　柳宗元
　　四月三日宗元白化光足下近世之言理道者众矣率由大中而出者咸无焉其言本儒术则迂回茫洋而不知其适其或切于事则苛峭刻覈不能从容卒泥乎大道甚者好怪而妄言推天引神以为灵竒恍惚若化而终不可逐故道不明于天下而学者之至少也吾自得友君子而后知中庸之门户阶室渐染砥砺防乎道眞然而常欲立言垂文则恐而不敢今动作悖谬以为僇于世身编夷人名列囚籍以道之穷也而施乎事者无曰故乃挽引彊为小书以志乎中之所得焉尝读国语病其文胜而言厖好怪以反伦其道舛逆而学者以其文也咸嗜阅焉伏膺呻吟者至比六经则溺其文必信其实是圣人之道翳也余勇不自制以当后世之讪怒輙乃黜其不臧究世之谬凡为六十七篇命之曰非国语既就累日怏怏然不喜以道之难明而习俗之不可变也如其知我者果谁欤凡今之及道者果可知也已后之来者则吾未之见其可忽邪故思欲尽其瑕纇以别白中正度成吾书者非化光而谁輙令往一通惟少留视役虑以卒相之也往时致用作孟子评有韦辞者告余曰吾以致用书示路子路子曰善则善矣然昔之为书者岂若是摭前人邪韦子贤斯言也余曰致用之志以明道也非以摭孟子葢求诸中而表乎世焉耳今吾为是书非左氏尤甚若二子者固世之好言者也而犹出乎是况不及是者滋众则余之望乎世也愈狭矣卒如之何苟不悖于圣道而有以啓明者之虑则用是罪余者虽累百世滋不憾而恧焉于化光何如哉激乎中必厉乎外想不思而得也某再拜
　　荅吴武陵论非国语书
　　濮阳吴君足下仆之为文久矣然心少之不务也以为是特博奕之雄耳故在长安时不以是取名誉意欲施之事实以辅时及物为道自为罪人舍恐惧则闲无事故聊复为之然而辅时及物之道不可陈于今则宜垂于后言而不文则泥然则文者固不可少也拘囚已来无所发明蒙覆幽独防足下至然后有助我之道一观其文心朗目舒洞若深井之下仰视白日之正中也足下以超轶如此之才每以师道防仆仆滋不敢仆每为一书足下必大光耀以明之固又非仆之所安处也若非国语之説仆病之久尝难言于世俗今因其闲也而书之恒恐后世之知言者用是诟病狐疑犹豫伏而不出者累月方示足下足下乃以为当仆然后敢自是也吕道州善言道亦若吾子之言意者斯文殆可取乎夫为一书务富文采不顾事实而益之以诬怪张之以阔诞以炳然诱后生而终之以僻是犹用文锦履陷穽也不明而出之则顚者众矣仆故为之标表以告夫游乎中道者焉仆无闻而甚陋又在黜辱居泥涂若螾蛭然虽鸣其音声谁为聴之独赖世之知言者为准其不知言而罪我者吾不有也仆又安敢期如汉时列官以立学故为天下笑邪是足下之爱我厚始言之也前一通如来言以汚箧牍此在明圣人之道防足下仆又何托焉宗元顿首
　　荅杨湖南书　　　　　　　　　权徳舆
　　使至蒙惠寄制集序发函焕然盈耳溢目丽博厚坦夷章明如黄钟大玉庆霄天籁竒采正声铿锵照烛眞可谓作者之表方驾古人欣欢骇悚咏叹无斁甚盛甚盛但根本不称奬饰非宜以此为雄文至鉴之累如何如何书命者古先哲王之所以发徳音而赋百职也在易曰后以施命诰四方书曰诞告万方诗曰訏谟定命逺犹辰告故君陈君牙毕命冏命之作皆直而文简而诚含章而不流汉廷亦云文章尔雅训辞深厚其重如是而鄙人忝焉使盛圣之文明不登于典谟训诰罪在菲薄其敢逃责于多士邪昔顔氏之子有不善未尝不知知之未尝复行虽窃知之之道而职命所拘不能不俟终日而勇退日践复行之过至于九年暴于四方为所观笑此所以慙愧于古人也亦思人生世间当志于逺者大者岂数数然损精耗神攘窃文字而犹力不足意不逮虽三益直谅之道久废独不愧于心乎昨休沐之余愚子呈阅且以有大朝中外之授受士友迁除之嵗时遂不计妍蚩相从以类初不敢以制集自命但全其文而已因其猥多分列卷第又腼然以序引奉烦者诚以承眷之深而心仰雄伯使夜光冠于鱼目永为子孙秘蔵非敢效太冲三都而求晏发之之道也及览鸿丽之作无非逸言追思内讼已无所及使鄙人涉弊箒自见之患陷作者于玉巵无当之嫌一不敏而相交丧何可言也伏以门中忠节叙述周详因小生之无似扬先徳于不朽伏读感咽何阶仰酬结于肺肝没齿无极又徳音宥密皆出自中禁而西掖所掌止于命官今序中所言霈王泽烛幽滞振刑典申肃杀揄扬大务极其言则虚美之中又为虚美所冀尽去过谈方敢受赐耳故吏部李员外三大寓书于柳秘书求为后集序此贤达所不能忘怀也但侈言失实如楚越之相辽异时见讥于通人则复为累亦輙为阁下良规非止于自谋也左曹许公范二纪已来过于赏爱鄙人每以逐臰泥之今又遇阁下此作素多昧理忽复自疑幸无泥于眷私而灭裂公是是所望载之再拜
　　上李大夫论古篆书　　　　　李阳氷
　　阳氷志在古篆殆三十年见前人遗迹美即美矣惜其未有点画但偏傍模刻而已缅想圣达立制造书之意乃复仰观俯察六合之际焉于天地山川得方圆流峙之形于日月星辰得经纬昭囘之度于云霞草木得霏布滋蔓之容于衣冠文物得揖让周旋之体于鬓眉口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势随手万变任心所成可谓通三才之气象备万物之情状者矣常痛孔壁遗文汲冡旧简年代浸逺谬误滋多蔡中郎以丰同豊李丞相将束为宋鱼鲁一惑泾渭同流学者相承靡所迁复每一念至未尝不废食雪泣揽笔长叹焉天将未丧斯文也故小子得篆籕之宗旨皇唐圣运建兹入叶天生尅复之主人乐惟新之令以淳古为务以文明为理钦若典谟畴兹故实诚愿刻石作篆备书六经立于明堂为不刋之典号曰大唐石经使百代之后无所损益仰明朝之洪烈法高代之盛事死无恨矣阳氷年垂五十去国万里家无宿舂之储出无代步之乘仰望紫极逺于丹霄若溘先犬马此志不就必将负于圣朝是长埋于古学矣大夫衔命北阙抚宁南方苟利国家専之可也伏望处分令题简牍及到主人寒天已暮闇烛之下应命书之霜深笔冷未穷体势傥归奏之日一使闻天非小人之已务是大夫之功业可否之事伏惟去就之阳冰再拜














　　唐文粹卷八十一
　　钦定四库全书
　　唐文粹巻八十二
　　宋　姚　编
　　书四【总一十首】
　　论史
　　答孟判官论宇文生评史官书【柳冕】
　　与马植书【刘轲】
　　论史上萧至忠书【刘子】
　　与陈叔逹重借隋纪书【王绩】
　　答王绩书【陈叔逹】
　　答韩愈论史官书【柳宗元】
　　答皇甫湜书【李翺】
　　与韩愈致段太尉逸事书【柳宗元】
　　与史馆韩愈郎中书【元稹】
　　答元稹侍御书【韩愈】
　　答孟判官论宇文生评史官书　柳　冕
　　昨暮辱问兼示所寄宇文生书忧深思逺推仲尼之道见天地之心甚善来书之意逺者大者斯尽善矣其愚之所谕者辄备闻见以献左右宇文生云仲尼因旧史修春秋所记不过二百四十二年今子长乃轶孔氏而修数千年荒絶之书助以黄老寓托之说仲尼之所二子长之所一仲尼之所难子长之所易美则美矣愚以为未尽昔大雅丧然后颂声寝王泽竭然后诗不作诸侯放恣处士横议孔子惧作春秋以一王法于是记言事以为褒贬尽闻见以为实辞举凡例以为异同此夫子之所见也故书之所闻异同此夫子之所闻也故书之所传闻异同此夫子之所传闻也故书之非此三者夫子不书此圣人之志也非当十二公之事圣人以为易过十二公之事圣人以为难明矣六经之作圣人所以明天道正人伦助治乱苟非大者君子不学苟非逺者君子不言学大则君子之徳崇言逺则君子之业广故仲尼叹曰大哉尧之为君也惟天为大惟尧则之巍巍乎其有成功也焕乎其有文章也又曰周监于二代郁郁乎文哉吾从周于是叙书即起尧典称乐即美韶武论诗即首周南修春秋则绳以文武之道然后乐正雅颂各得其所至于幽厉桓庄逶迤陵頽斯不足徴也故曰夏礼吾能言之杞不足徴也殷礼吾能言之宋不足徴也足则吾能徴之矣是以三千之徒无道桓文之事者岂不教尊而后道高师圣而后功倍者也曾子曰尊其所闻则高明矣行其所知则光大矣又来书罪子长自序云夫子没五百年而史记作非圣人而修圣人之名者素王之篡臣也美则美矣愚以为未尽昔周公制礼五百年而夫子修春秋夫子没五百年而子长修史记迁虽不得圣人之道而继圣人之志不得圣人之才而得圣人之防自以为命世而生亦信然也且迁之没已千载矣迁之史未有继之者谓之命世不亦宜乎噫迁承灭学之后修废起滞以论天人之际以通古今之变而微迁叙事广其所闻是轩辕之道几灭矣推而广之亦非罪也且迁之过在不本于儒教以一王法使杨朱墨子得非圣人此迁之罪也不在于叙逺古示将来也足下岂不谓然乎夫圣人之于春秋所以教人善恶也修经以志之书法以劝之立例以明之恐人之不至也恐人之不学也苟不以其道示人则圣人不复修春秋矣不以其法教人则后世不复师圣人矣故夫求圣人之道在求圣人之心求圣人之心在书圣人之法法者凡例褒贬是也而迁舍之春秋尚古而迁变古由不本于经也以迁之雄才奋史笔不虗美不隠恶守凡例而书之则与左氏并驱争先矣苟知圣人之法则知春秋之可兴知春秋之可兴则君子乎哉宇文生近之矣昔者仲尼门人得其门者然后见宗庙之美升其堂者然后见雅颂之声入其室者然后见道徳之奥虽道有汚隆性有深浅然当其所得莫不有圣人之道故言而为经动而为教者学也不学而至者无焉故曰不登高山不知天之大也不临深谿不知地之广也不游圣人之门不知道徳之富也今大雅旣隠贤人随之苟非君子孰能知道宇文生居于今之世行于古之道君子以为难前志之所遗此子之所得君子以为难为仆谢之夫言大道者不可以小说应黄钟者不可以末音师圣人者不可以无法三者知之斯为难文之为难斯又难之仆智不足而彊言之顿首
　　与马植书　　　　　　　　　刘　轲
　　始存之不以予古拙不责予以今人之态能遗其鈆黄外饰直索予心于古人之心在今之行古者然虽无以应君子幸存之不友予以面予何人敢不以心友于存之邪且古人相知在此今愚忌存之固有未予知者矧与相面者其能异于行路之人哉固无也有恨羣居时口未能言及此还罢又不相处虽素尚蓄积竟未得露一毫于方寸之地每一相见何尝不嗛嗛于内若饮者实满于腹思一吐而未果者存之谓予是言似乎哉以为似则予不得不吐于存之矣先此二十年予方去儿童心将事四方志若学山者以一篑不止望嵚崟于上誓不以邱陵其心而尽乎中道也志且未决适遭天谴重罹凶咎日月之下独有形影存之以予此时宜如何心哉苟将尽余息以鸿同大化或有论予者相晓以古道且曰若身未立于时若名未扬于人若且死独不畏圣人之经戒俾立身扬名之意邪蹶然而恐震骇且乆曰微夫子吾几得罪于圣人矣噫圣人之言天戒也天戒何可违乎歴数岁自洙泗渡于淮逹于江过洞庭三苖逾郴而南防浈江浮沧溟抵罗浮始得师于寿春杨生杨生以传书为道者也始则三代圣王死而其道尽留于春秋春秋之道某以不下牀而求之求之必谋吾所传不失其指每问一巻讲一经说一传疑周公孔子左邱明公羊高谷梁赤若回环在座似假生之口以逹其心也迩来数年精力刻竭希金口木舌将以卒其业虽未能无愧于古人然于圣人之道非不孜孜也旣而曰以是为驾说之儒曷若为行道之儒邪贮之于心有经实施之于事有古道犹不愈于堆案满架矻矻于笔砚间邪徒念旣往者未及孔门之宫墙自谓与回牛相上下传经意者家家自以为商偃执史笔者人人自以为迁固此愚所以愤悱思欲以圣人之为市南宜僚以解其纷以衡石轻重俾将来者知圣代有谯周焉此某所以蓄其心者元和初方下罗浮越梅岭泛赣江浮彭蠡又抵于匡庐匡庐有隠士茅君腹笥古今史且能言其工拙赘蠧语经之文圣人之语歴歴如指掌予又从而明之者若出井置之于泰山之上其为见非不矣长恨司马子长谓挈诸圣贤者岂不然乎哉脱渐子长之言予之厄穷其身将淬磨其心亦天也是天有意我独无恙何也夫然亦何必瞽吾目然后国语刖吾足然后兵法抵宫刑然后史记邪予是以自忘其愚瞽故有三传指要十五巻汉书右史十卷黄中通理三巻翼孟三巻隋监一巻三禅五革一巻每撰一书何尝不覃精濳思绵络指统或有鼓吹于大君之前曰眞良史矣且曰上古之人不能昭明矣某其如何有知予者相期不啻于今人存之信然乎哉此古人所以许一死以谢知已诚难事也如不难亦何为必以古人期于今人待邪又自史记班汉已来秉史笔者予尽知其人矣言东汉有若陈宗尹敏伏无忌邉韶崔实马日防蔡邕卢植司马彪华峤范晔袁宏言国志有若卫顗缪袭应璩王沈傅茅曜薛茔华覆陈寿言晋洛京史有若陆机束晳王诠诠子隠言江左史有若邓粲孙盛王韶之檀道鸾何法盛臧荣绪言宋史有若何承天裴松之苏寳圭沈约裴子野言齐史有若江文通吴均言梁史有若周兴嗣鲍行卿何之元刘璠言陈史有若顾野王傅宰陆琼姚察察子思廉言十六国史有若崔鸿言魏史有若邓渊崔浩浩弟览高允张伟刘横李彪邢峦温子升魏收言北齐史有若祖孝徴陆元规汤休之杜台卿崔子发李德林林子百药言后周史有若柳虬牛令狐德棻岑文本言隋书有若王师邵王胄顔师古孔頴逹于志宁李延寿言皇家受命有若温大雅魏郑公房梁公长孙赵公许敬宗刘之杨仁卿顾牛鳯及刘子朱敬则徐坚吴兢次而修者亦近在耳目于戏自东观至武德已来其间作者遗草有未行于时及修撰未旣者如闻并藏于史阁固非外学者可得究诸予虽无闻良史至于实録品藻增损详略亦各有新意岂无班马之文质董史之遗直者邪盖有之矣我未之见也常欲以春秋条贯删补冗阙掇拾众美成一家之尽善有若采葑菲者无以下体衣狐裘者无以羔袖言不多乎哉以为多则存之视予力志何如耳昔阮嗣宗嗜酒当时以为步兵校尉虽非其任贵且快意今予之嗜书有甚于嗣宗之嗜酒且虗其腹若行哺而实者存之宜如何处予哉传不云乎心志旣通名誉不闻其足下何遗邪此存之所宜动心也脱禄不及厚孤弱名不及善知友匡庐之下犹有田一成耕牛两具僮仆为相杂书万巻亦足以养高頥神诚知非丈夫矣所立固不失谷口郑子眞耳敢布诸足下其图之某再拜
　　论史上萧至忠书　　　　　　刘子
　　仆自防名仕伍待罪朝列三为史臣再入东观竟不能勒成国典贻彼后来者何哉静言思之其不可有五故也何者古之国史皆出一家如鲁汉之邱明子长晋齐之董狐南史咸能立言不朽藏诸名山未闻借于众功方云絶笔惟后汉东观大集羣儒而著述无主条章靡立由是伯度讶其不实公理以为可焚张蔡二子糺之于当代傅范两家嗤之于后叶今史司取士有倍东京人自以为荀袁家自称为政骏每欲记一事载一言皆閤笔相视含毫不防故首白可期而汗青无日其不可一也前汉郡国计书先上太史副上丞相后汉公卿所撰始集公府乃上兰台由是史官所修载事为传爰自近古此道不行史臣编録惟自询探而左右二史阙注起居衣冠百家罕通行状求风俗于州郡视聴匪详讨沿革于台阁簿籍难见虽使尼父再出犹且成于管窥况仆限以中才安能遂其博物其不可二也昔董狐之书法也以示于朝南史之书弑也执简以往而近代史局皆通籍禁门幽居九重欲人不见寻其义者盖由杜彼顔面防诸请谒故也然今馆中作者多士如林皆愿长喙无闻防舌傥有五始初成一字加贬言未絶口而朝野具知笔未涵毫而搢绅咸见夫孙盛实録取嫉权门王韶直书见雠贵族人之情也能无畏乎其不可三也古者刋定一史纂成一家体统各殊指归咸别夫尚书之教以防通知逺为主春秋之义以惩恶劝善为先史记则退处士而进奸雄汉书则抑忠臣而饰主阙斯并曩贤得失之例良史是非之准作者言之详矣顷史官注记多取禀监修杨令公法春秋则云必须直辞宗尚书则曰宜多隠恶十羊九牧其意难行一国三公适从焉在其不可四也窃以史置监修虽无古式寻其名号可得而言夫言监者盖揔领之义耳如创纪编年则年有断限革传叙事则事有丰约或可略而不略或应书而不书此失刋削之务也属辞比事劳逸宜均挥鈆奋墨勤惰须等某袠某篇付之此职某纪某传归之彼官此铨配之理也斯并宜明立科条审定区域傥人思自勉则书可立成今监之者旣不指授修之者又无遵奉用使争学苟且务相推避坐变炎凉徒延岁月其不可五也凡此不可其流实多一言以蔽三隅自反而时谈物议焉得笑仆编次无闻者哉比者伏见明公每汲汲于劝诱勤勤于课绩或云坟籍事重努力用心或云岁序已淹何时辍手窃以纲维不举而督课徒勤虽威以刺骨之刑朂以悬金之赏终不得也论语曰陈力就列不能者止仆所以昔者布懐知己厯诋羣公屡辞载笔之官愿罢记言之职者正为此耳当今朝号得人国称多士蓬山之下良直差肩芸阁之中英竒接武仆旣功亏刻鹤笔未获麟徒殚太官之膳虚索长安之米乞以本职还其旧居多谢简书请避贤路惟明公足下哀而许之
　　与陈叔逹重借隋纪书　　　　王　绩
　　乆承所撰隋纪缮写咸毕前舍弟及家人往并有书借咸不见付岂连城之珍俟楚文而乃进崩山之操待钟期而后发应以左貂右蝉荣冠东省掌壶负玺望重南宫朝夕丹墀揖让增价往来青步顿生光丰屋华榱顾蓬蒿而徙眷鸣钟列鼎想藜藿而移交不与骄期遂忘曩时之好耳仆遭逢眀圣栖迟邱壑幸悦尧舜之风得全箕颍之操虽心期所托吾道遥存而出处离异仪形难接所以愿慿鳞羽宛若承顔望观述作欣然得意足下裁成国典褒贬人伦欲使明镜一时覆车千祀故当贻诸好事岂拟唯传子孙方复固其缄縢严其扃鐍天下之望岂如是乎仆亡兄芮城甞典着局大业之末欲撰隋书俄逢丧乱未及终毕仆窃不自揆思卒余功收撮漂零尚存数帙兆自开皇之始迄于大业之初咸亡兄防窜之遗迹也大业之后言事阙然仆虽欲继成无可慿采以此尤思见足下之所作也还使请致无再三王绩白
　　答王绩书　　　　　　　　　陈叔逹
　　贤弟千牛及家人典琴至频辱芳翰索下官所撰隋纪虽承厚眷懑然自失诚恐持郄克之质入邯郸之墟奏曹郐之音歴茎英之肆所以迟回简牍伏念旬时辄揆短懐仰违前命今奉来札诲责逾深旣以骄鄙相诃又以缄縢致诮欲加之罪其无辞乎正当要使必致耳了不知贤兄芮城有隋书之作足下旣图继就须有考寻谨依高防缮録驰送然仆虽不佞颇闻君子之论矣尝以谓为国以礼君举必书故左史记言右史记事言者申立德立功之意也事者叙立徳立功之迹也所以明劝沮所以别是非自非可以关社稷之安危涉天人之兴废古之君子何尝取诸褒贬之作有由然也自防言泯絶大义乖坠三代之教乱于甲兵六经之术防于煨烬君人者尚空名以夸六合史官者贵虗饰以佞一时下及马迁爰逮班固咸有述作庶几圣贤其于斟酌典谟表章微絶曾不能触其藩篱者也魏晋之际夫何足云中原版荡史道息矣然国于天地与有立焉苟能宅郊禋建社稷树师长抚黎元虽复五裂山河三分躔次规模典式岂徒然哉是贤兄文中子知其若此也恐后之笔削陷于繁碎宏纲正典暗而不宣乃兴元经以定眞统盖获麟之事夫何足以知之叔逹亡国之余幸頼前烈有隋之末滥尸贵郡因霑善诱颇识大方至若梁魏周齐之间耳目耆旧所接风流人物名实可知衣冠道义讴謡尚在顷者皇建其极君子道亨慿借时来妄叨近侍庙堂多暇典坟自娱览后魏周齐之纪传考下官之所闻见曾不喜怒随意曲直任情叙致浮杂褒贬阿党述时望者以爵禄为荣谈陈国纪者以狙谲为能事至于密防王道濳济生人旣昧于知音咸寝而不记贪救写其祖父冠冕嗣婚姻以为谱牒之证耳岂不痛哉风俗之坏一至于此虽人伦王化备列元经而恢谈硕议或不可舍是以薛记室及贤兄芮城常悲魏周之史各着春秋近更研览眞良史焉古人云过高唐者学王豹之讴游睢涣者学藻绘之功窃惟隋氏之王三十六年成败否泰目所亲覩诚惧后之作者复习向时之弊焉故聊因掌壶之暇着隋纪二十巻骋辞流离则媿于心矣书事简要则尝有志焉孔子曰我欲载之空言不如附之于行事傥近是乎谨恃畴眷以尘清览当积兼金以购防窜耳又恐足下纪传之作须备异闻今更附王胄大业起居注往
　　答韩愈论史官书　　　　　　柳宗元
　　正月二十一日宗元顿首十八丈退之侍者前获书言史事云具与刘秀才书及今乃见书藁私心甚不喜与退之往年言史事甚大谬若书中言退之不宜一日在馆下安有探宰相意以为苟以史荣一韩退之邪若果尔退之岂宜虗受宰相荣已而冒居馆下近密地食奉养役使掌故利纸笔为私书取以供子弟费古之志于道者不宜若是且退之以为纪録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又将扬扬入台府美食安坐行呼唱于朝廷而已邪在御史犹尔设使退之为宰相生杀出入升黜天下士其敌益众则又将扬扬入政事堂美食安坐行呼唱于内廷外衢而已邪何以异不为史而荣其号利其禄者也又言不有人祸则有天刑若以罪夫前古之为史者然亦甚惑凡居其位思直其道道苟直虽死不可回也如回之莫若亟去其位孔子之困于鲁卫陈宋蔡齐楚者其时暗诸侯不能以也其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋为孔子累范悖乱虽不为史其族亦赤司马迁触天子喜怒班固不检下崔浩沽其直以鬬暴虏皆非中道左邱明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武士多有诚如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之邪如退之但以所闻知孜孜不敢怠则同职者后来继今者亦各以所闻知孜孜不敢怠则庶几不坠使卒有明也不然徒信人口语每每异辞日以滋乆则所云磊磊轩天地者未必不沉没且乱杂无可考非有志者所忍恣也果有志岂当待人督责迫蹙然后为官守邪又凡鬼神事眇茫荒惑无可准明者所不道退之之智而犹惧于此今学如退之辞如退之好言论如退之慷慨自谓正直行行焉如退之犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今当为而不为又诱馆中他人及后生者此大惑已不勉已而欲勉人难矣哉
　　答皇甫湜书　　　　　　　　李　翺
　　辱书览所寄文章辞高理直欢悦无量有足发予者自别足下来仆口不曾言文非不好也言无所益众亦未信秖足以招谤忤物于道无明故不言也仆到越中得一官三年矣材能甚薄泽不被物月费官钱自度终无补累求罢去尚未得以为愧仆性不解谄佞复不能曲事权贵以故不得齿于士林而足下亦抱屈在外故略有所说凡古贤圣得位于时道行天下皆不著书以其事业存于制度足以自见故也其著书者盖道德充积阨摧于时身卑处下泽不能润物耻灰泯而烬灭又无圣人为之发明故假空言是非一代以传无穷而自光耀于后或往往有著书者仆近冩得唐书史官才薄言辞鄙浅不足以发扬高祖太宗烈圣明德使后之观者文采不及周汉之书仆以为西汉十一帝高祖起布衣定天下豁逹大度东汉所不及其余惟文宣二帝为优自惠景已下亦不皆明于东汉明章两帝而前汉事迹灼然传在人口者以司马迁班固叙述高简之工故学者悦而习焉其读之详也足下读范晔汉书陈寿三国志王隠晋书生熟何如左邱明司马迁班固书之温习哉故温习者事迹彰而罕读者事迹晦读之踈数在辞之高下理必然也唐有天下圣明继于周汉而史官叙事曾不如范陈寿所为况足拟望左邱明司马迁班固之文哉仆所以为耻当兹得于时者虽负作者之材其道旣能被物则不肯著书矣仆窃不自度无位于朝幸有余暇而辞句足以称讃明盛纪一代功臣贤士行迹灼然可传于后代自以为能不灭者不敢为让故欲笔削国史成不刋之书用仲尼褒贬之心取天下公是公非以为本羣党之所谓是者仆未必以为是羣党之所谓非者仆未必以为非使仆书成而传则富贵而功德不著者未必声明于后贫贱而道德全者未必不烜赫于无穷韩退之所谓诛奸谀于旣死发潜德之幽光是翺心也仆文彩虽不足以希左邱明司马子长足下视仆叙高愍女扬烈妇岂尽出班孟坚蔡伯喈之下邪仲尼有言不有博奕者乎为之犹贤乎已仆所为虽无益于人比之博奕犹为胜也足下以为何如哉古之贤圣当仁不让于师仲尼则曰文王旣没文不在兹乎又曰予欲无言天何言哉孟轲则曰予之不遇鲁侯天也臧氏之子安能使予不遇哉司马迁则曰成一家之言藏诸名山以俟后圣人君子仆之不让亦非大过也幸无怪
　　与韩愈致段太尉逸事书　　　柳宗元
　　退之馆下前有书进退之力史事奉答诚中吾病若疑不得实未即借者诚是也退之平生不以不信见遇窃自冠好游边上问故老卒吏得段太尉事最详今所趋走州刺史崔公时赐言事又具得太尉实迹叅校备具太尉大节古固无有然人以为偶一奋遂名无穷今大不然太尉自有难在军中其处心未尝亏侧其莅事无一不可纪防在下名未逹以故不闻非直以一时取笏为谅也太史迁死退之复以史道在职冝不苟过日时昔与退之期为史志甚壮今孤囚废锢连遭瘴疠羸顿朝夕就死无能为也苐不能竟其业若太尉者冝使勿坠太史迁言荆轲徴夏无且言大将军徴苏建言留侯徴画容貌今孤囚贱辱虽不及无且建等然比画工传容貌尚差胜春秋传所谓传信传着虽孔子亦犹是也窃自以为信且着其逸事有状不宣宗元顿首
　　与史馆韩愈郎中书　　　　　元　稹
　　郎中退之足下某与前襄州文学掾甄逢游善逢故刑部员外郎济之子天寳中隠于卫之青巗山采访使苖公等五人皆以状荐凡十徴不起末以左拾遗就拜之适禄山朝奏京城恳于上前求为賔介宗可其奏禄山还至卫遣太守郑遵意诣山中致命辍行信宿以俟之甄生虑不得免乃伪瘖其音复隠青巗逾年而禄山叛即日遣伪节度使蔡希德缄刀逼召且曰或不可彊斩首来徇旣而甄生禁闭无言延颈承刃气和色定若甘心然希德义而舍之禄山亦终不能致庆绪继逆虏而囚之东都安国观代宗复洛甄生卧匡牀诣元帅府至则号扑自治代宗为之动色遂命传置长安肃宗高其行因授馆于三司治所令从贼官囚慙拜之受汚者莫不俯伏仰叹时恨不即死于其地且夫辩所从于居易之时坚直操于利仁之世而犹褊浅选耎者之所不为盖拂人之心难而害已之避深也况乎天下乱矣王泽竭矣死忠者不必显从乱者不必诛而曰眷眷本朝甘心白刃难矣哉是以治平则为公为卿为鸳为鹭世变则为蛇为豕为獍为鸮者十常八九焉若甄生冕弁不加其身禄食不进其口于天寳末盖青巗一男子耳及乱则延颈承刃分死不回曰不以不显而废忠不以不诛而从乱叅合古今之士盖万一焉某尝读注记阙而未书谨备所闻盖欲执事者编此义烈以永永于来世耳子逢始生之岁顔太保崔太傅皆为歌诗以美贤者有后且序甄生之本末及逢旣长耕先人旧田于襄之宜城读书为文不诣州里岁馑则力穑节用以给足于亲族岁穰则施余于其邻里乡党之不能自持者前后斥家财排患难于朋友者数四由是以义闻襄之守状为文学始就羁于吏职某闻风旣乆因与之游逢每寃其父之名不在于史将欲抱所寃诣京师告诉司史氏盖行有日矣以愚料之甄生仆短马疲言约行孤将不为骄阍之所排则权力者迟疑以临之固无自而入矣因晓甄生以无自入之势且告以执其事者辱与某游愿得所寃之状告甄生厚相信待由是辍行旣而自思滓贱之中犹愿贡所闻于执事得非愚且僭也然诮笑之暇幸垂察焉不宣某再拜
　　答元稹侍御书　　　　　　　韩　愈
　　九月五日愈顿首微之足下前岁辱书论甄逢父济识安禄山必反即诈为瘖弃去禄山反有名号又逼致之济死执不起卒不汚禄山父子事又论逢知读书刻身立行勤已取足不干州县斥其余以救人之急足下繇是与之交欲令逢父子名迹存诸史氏足下以抗直喜立事斥不得立朝失所不自悔喜事益坚微之乎子眞安而乐之者谨详足下所论载校之史法若济者固当得附书今逢又能行身幸于方州大臣以标白其先人事载之天下耳目彻之天子追爵其父第四品赫然惊人逢与其父俱当得书矣济逢父子自吾人发春秋美君子乐道人之善夫苟能乐道人之善则天下皆去恶为善善人得其所其功实大足下与济父子俱冝牵聨得书足下勉逢令终始其躬而足下年尚彊嗣德有继将大书特书屡书不一书而已也愈旣承命又执笔以俟愈再拜




　　唐文粹巻八十二
　　钦定四库全书
　　唐文粹巻八十三
　　宋　姚　编
　　书五【总一十一首】
　　论选举五
　　与权徳舆书【栁冕】
　　荅栁福州书【权徳舆】
　　上宣州髙大夫书【杜牧】
　　上礼部权侍郎书【独孤郁】
　　荅独孤秀才书【权徳舆】
　　论諌诤二
　　与人论谏书【杜牧】
　　与李諌议行方书【孙樵】
　　论仕进一
　　荅孟郊论仕进书【独孤郁】
　　论虚无一
　　与郑驸马书【张説】
　　论法乗一
　　与济法师书【白居易】
　　论服饵一
　　与崔连州论石钟乳事书【栁宗元】
　　与权徳舆书　　　　　　　　栁　冕
　　冕白昔仲弓问为政子曰先有司有司之政在于举士是以三代尚徳尊其敎化故其人贤西汉尚儒明其理乱故其人智后汉尚章句师其传习故其人守名节魏晋尚氏族故其人矜伐隋氏尚吏道贵其官位故其人寡亷耻唐承隋法不改其理此天所以待圣主正之何者进士以诗赋取人不先理道明经以墨义考试不本儒意选人以书判殿最不尊人物故吏道之理天下天下奔竞而无廉耻者以教之者未也阁下岂不谓然乎自顷有司试明经奏请毎经问义十道五道全冩疏五道全冩注其有明圣人之道尽六经之意而不能诵防与注一切弃之恐清识之士无由而进腐生竖子比肩登第不亦失乎阁下因从容啓明主稍革其弊奏为二等其有明六经之义合先王之道者以为上等其有精于诵注者与精于诵疏者以为次等不登此二枓者以为下等不亦善乎且明六经之义合先王之道君子之儒敎之本也明六经之注与六经之疏小人之儒敎之末也今者先章句之学后君子之儒以求清识之士不亦难乎是以天下至大仕人至众而人物殄瘁亷耻不兴者亦在取士之道未尽其术也诚能革其弊尊其本举君子之儒先于履行者俾之入仕即清识君子也俾之立朝即王公大人也一年得一二十人十年得一二百人三十年得五六百人即海内人物不亦盛乎昔唐虞之盛也十六族而已周之兴也十乱而已汉之王也三杰而已太宗之圣也十八学士而已岂多乎哉今海内人物颙然思理推而广之以风天下即天下之士靡然而至矣是则由于有司以化天下之士得无亷耻乎冕顿首
　　荅栁福州书　　　　　　　　权徳舆
　　来问见爱殷懃甚厚防以先师对仲弓有司之説又曰由于有司以风天下诚哉大君子之言理道也今之取士在于礼部吏部按资格以拟官奏郎官以考别失权衡重轻之本无乃甚乎至于礼部求才犹似为仁由已然亦沿于时风岂能自振尝读刘秩祭酒上疏云太学设官职在造士士不知方时无贤才臣之罪也毎读至此心常慕之当时置于国庠似在散地而方以乏贤内讼慨然上奏此君子之心也君子之言也况以防劣辱当仪曹为时求人岂敢容易然再岁计偕多有亲故故进士初牓有之帖落有之策落有之及第亦有之不以私害公不以名废实不敢自爱不访于人两汉设科本于射筞故公孙董仲舒之伦痛言理道近者祖习绮靡过于雕虫俗谓之甲赋律诗俪偶对属况十数年间至大官右职敎化所系其若是乎是以二年已来叅考对策不访名物不徴隠奥求通理而已求辨惑而已习常而力不足者则不能回复于此故或得其人庶他时有通识懿文可以持重不迁者而不尽在于龊龊科第也明经问义有幸中所记者则书不停缀令释通其意则墙面木偶遂列上第末如之何顷者叅伍其问令书释意义则于防注之中苟删撮防要有数句而通者昧其理而未尽有数纸而黜者虽未尽善庶稍得之至于来问明六经之义合先王之道而不在于注疏者虽令学究一经之科毎岁一人犹虑其不能至也且明经者仕进之多数也注防者犹可以质验也不者傥有司率情下上其手既失其末又不得其本则荡然矣无乃然乎古人云勉彊行道则徳日起而大有功中庸有困而行之勉彊而行之鄙虽不敏敢忘勉之之道邪大凡常情为近习所胜役役于闻见汲汲于进取苟避患安时俾躬处休以至老死自为得计岂复有揣摩古今风俗整齐教化根本原始要终长辔逺驭如阁下吐论之若是者邪此鄙人所以喟然三复而不知其已也来问又言三代两汉至近古所尚不同岂古化夐逺之不可复邪复因縁渐靡而操执者不之思邪鄙人顽固谨俟余论因自发舒慙怍无量徳舆再拜
　　上宣州髙大夫书　　　　　　　杜　牧
　　某顿首再拜自去岁前五年执事者上言云科第之选宜与寒士凡为子弟议不可进熟于上耳固于上心上持下执坚如金石为子弟者鱼潜防遁无入仕路某窃惑之科第之设圣祖神宗所以选贤才也岂计子弟与寒士也古之急于士者取盗取雠取于夷狄岂计其所由来况国家设取士之科而使子弟不得由之若以科第之徒浮华轻薄不可任以为治则国朝自房梁公已降有大功立大节率多科第人也若以子弟生于膏粱不知理道不可与美名不令得美仕则自尧已降圣人贤人率多子弟凡此数者进退取舍无所依据某所以愤懑而不晓也尧天子子也禹公子也文王诸侯孙与子也武王文王子也周公文王之子武王之弟也夫子天子裔孙宋公六代大夫子也春秋时列国有其社稷各数百年其良臣多出公族及卿大夫子孙也鲁之季友季文子叔孙穆子叔孙昭子孟献子皆出于三桓也臧文仲武仲出于公子彄栁下惠出于公子无骇【诸侯之子称公子公子之子称公孙公孙之子称公族以王父字为氏展禽是也】宋之良臣多出于戴桓武荘之族也举其尤者华元子罕向戍是也卫之良臣亦公族及卿大夫之裔也举其尤者公子荆公叔发公子朝皆公族也子鲜公子也史狗史鱼武子卿大夫之裔也齐之晏婴晏桓子子也曹之子臧公子也呉之季札王子也郑之良臣皆公孙公族也举其尤者子封子良子罕子展子皮子产子张子太叔是也楚之良臣子囊子西子期皆王子也子庚王孙也其卿大夫之裔鬬氏生令尹子文后有鬬辛鬬巢鬬懐【昭王返国皆有大功】蒍氏生蒍贾孙叔敖【蒍艾也】防啓彊防子凭防俺防罢屈氏生屈荡屈到屈建子木六国时有昭奚恤公族也屈原诸屈后也皆其祖先于武王文王时基楚国为霸者用其子孙其社稷垂九百余年至于晋国最为彊其贤臣尤多有赵氏魏氏韩氏狐氏中行氏范氏荀氏羊舌氏栾氏郤氏祁氏其先皆武公献公文公勤劳臣也用其子弟召诸侯而盟之者仅三百年在六国齐之孟尝赵之平原魏之信陵皆王子王孙也齐复有司马穰苴亦王族也其在汉魏已下至于国朝公族之子弟卿大夫之胄裔书于史氏为伟人者不可胜数不可殚论圣贤才能于子弟中复何如也言科第浮华轻薄不可任用则国朝房梁公龄进士也相太宗凡二十一年为唐宗臣比之伊吕周召者郝公处俊亦进士也为宰相时髙宗欲逊位与武后处俊曰天下者髙祖太宗之天下非陛下之有但可传之子孙不可私以与后髙宗因止来济上官仪李义皆进士也后为宰相济助长孙太尉褚河南共摧武后者后突屈入塞免胄战死仪草废武后诏义助处俊言不可以位与武后娄侍中师徳亦进士也吐蕃彊盛为监察御史以红抹额应猛士诏躬衣皮袴率士屯田积谷八百万石二十四年西征兵不乏食荐狄公为相取中宗于房陵立为太子汉阳王张公东之亦进士也年八十为相敺致四王手提社稷上还中宗郭代公元振亦进士也镇凉州仅十五年北郤突厥西走吐蕃制地一万里握兵三十万【阙】　惕息不敢移唐社稷魏公知古亦进士也为宰相废太平公主谋以佐宗及卒也宋开府哭之曰叔向古之遗直子产古之遗爱兼而有者其魏公乎姚梁公元崇登第下笔成章举首佐宗起中兴业凡三十年天下几无一人之狱宋开府璟亦进士也与姚唱和致开元太平者刘幽求登制筞科与宗徒步诛韦氏立睿宗者苏氏父子皆进士也大许公为相于武后朝酷吏中不失其正于中宗朝诛反贼郑普思于韦后党中小许公佐宗朝号为苏宋张燕公説登制筞科排张易之兄弟賛睿宗请宗监国竟诛太平公主招置文学士开内学馆宗好书尚古封中泰山祀后土因燕公也张曲江九龄亦进士也排李林甫牛仙客骂张守珪不斩安禄山谪老南服年未七十张巡亦进士也凡三入判等以兵九千守睢阳城凡周岁拒贼十三万兵【出天寳杂记】使贼不能东进尺寸以全江淮元和中宰相河东司徒兼中书令裴公皆进士也裴公仍再得宏辞制筞科当贞元时河北背叛齐蔡亦叛阶此蜀亦叛吴亦叛他未叛者皆髙下其目熟视朝廷希向彊弱而施其所为司空始相宪宗废权幸之机牙令不得张收敛百职归于有司命节度使出于朝廷不由兵士【始自抚州除袁相为滑州滑州凡三月无帅三军无事宪宗始信之自此不用贞元故事以行军副使大将军为节度使】拔取沈滞各还其官【开州取唐舍人为职方郎中知制诰饶州取李赵公为考功郎中知制诰在贞元中皆十余年迁逐其他似谪者亦皆当叙用也】然后西取蜀东取吴天下仰首始见白日裴公抚安魏博使田氏尽归六州元和中翦蔡剧贼于洛师脇下招来常山质其二子以累其心取十三城使不得与齐交手为防因诛师道河南尽平当是时天下几至于太平凡此十九公皆国家与之存亡安危治乱者也不知科第之选复何如也至于智效一官忠立一节徳行文学不可悉数董生云春秋之义变古则讥之傅説命髙宗曰监于先生成宪其以永无愆故殷道复兴鸿鴈美周宣王能复先王之道西汉魏相佐汉宣帝为中兴但能奉行汉家故事姚梁佐宗亦以务举贞观之法制耳自古及今未有背本弃古而能致治者昨获览三郎秀才新文凡十篇数日在手读之不倦其防意所尚皆本仁义而归忠信加以辞彩遒茂皎无尘土况有诚明长厚之誉于千人中傥使前五六年得进士第今可以出入諌官御史助明天子为治矣古人云三月不仕则相吊安有凡五六年来选取进士施设网罟如防盗贼言子弟者噎哑抑郁思一解布衣与下士齿厥路无由于古未前闻也某因览三郎文章不觉发愤略言大槩干触尊重无任惶惧某再拜
　　上礼部权侍郎书　　　　　　独孤郁
　　贞元十三年八月日独孤郁谨上书于舍人三兄阁下郁以世旧遂获谒叙故人大贤之遇郁也亦不以常交言之眷意甚露郁郁堙二年无闻摧頽折羽而不喜者非失意之谓非尤人之谓盖将因事自罪而不喜也借如豫章生于拥肿小木之中樵苏见之亦以嗟矣一有不嗟则必自与拥肿者亦不多逺也珠玑杂于砾石之中童子弄之亦以惊矣一有不惊则必自与砾石者亦不多逺也镆鎁卧于鈆钝之中下工覩之固亦知矣一有不知则必自与鈆钝者亦不多逺也毛嫱后于宿瘤而行有目者覩之固即分矣一有不分则必自与宿瘤亦不多逺也苟与乎拥肿砾石鈆钝宿瘤辈果殊异则不能移凡眼所择况逃乎良工巧冶有识者之目哉今礼部侍郎之目固亦国之良工巧冶有识者之目也于中再择再不中是直已为拥肿砾石鈆钝宿瘤矣何止与斯不逺哉此所以因事自罪而不喜也或谕之曰今之道尚光子之所以不振者晦过也子之道丰蔀也子且有崪天之材而隠植之有照乗之珍而宻椟之有切玉之利而谨襓之有倾都之艳而深帷之虽使离娄左执光而右拭眦迫而索之固亦不能知矣子何不移植露光披锋示貌使识者覩而骇之彼之所诲固亦郁所不能焉已必不材也不寳也不利也不姝也且遍过于有识者之目是自扬其短也已必材也必寳也必利也必姝也虽小示其光锋榦貌于一人惊我亦已多矣所不惊者是子四事果不足异于族凡也郁病直拙独大贤于郁分殊尚不能以亟况悠悠者欤郁常行乎时辈之间多酌其言语善者鄙者自减盈消息其防稍有可惊不敢不于许言者言之今之后学者或叹曰吁后来恶乎所归哉此且非宜长者所当闻也亦非宜长者所不当闻也今朝廷先达病在不能公也或能公而不能为力也览其文则賛美称嗟无不至也其间善恶轻重进退则心以别矣此其所以为公也鲜有知其必善而风皷之不啻若自口出此其所以为公不能甚力致遑遑之伦其下才者亦曰今夫在位者其无公欤其无公欤有一善未尝肯称也意曰非我事也又虑与之谈者不与我符爱也是使诸子窃窃然自以无闻为不辱遂相与择防趋邪纷屯于主司之迹亲者苟能致誉则不诘其所以致誉之贤不肖而曹趋之矣此实今之躁进苟得之风也在朝廷大贤主而名之驱而正之于其善者扶之摇之善而未具者决之导之使四方学士知向方焉何如其曰非我事也若使一人曰非我事也十人曰非我事也举朝廷皆曰非我事也苟非我事则无所不非我事无所不非我事则天地之间无乃以寂寥乎昔孔子饬诗书礼乐以化齐弟子而至天下使孔子亦曰非我事也则今者安尽闻夫七十子之贤诗书礼乐之盛七十子亦曰非我事也又孰为播孔子之圣如此其大乎今文亦如是朝廷先达亦如是后之达者亦如是等不相播则人文礼义知已复往之道不几乎息矣郁不肖辱承大贤之心深矣非又敢以假喻自荐意欲以大贤择众贤而使七十子之徒亦方孔子于大贤也何如
　　荅独孤秀才书　　　　　　　权徳舆
　　损四日书问兼示新文闳博峻异有立言致逺之防其于惠爱纎悉重厚甚善甚善以吾子才志与年三者皆富以嘉声自振若建瓴决水大冶良工必有不期至而至者况以日新又日新之盛哉夫豫章珠玑镆鎁毛嫱终不虑隠之椟之襓之帷之之为患而为拥肿砾石鈆钝宿瘤之排蔽但发有疾徐耳来问云一人惊之亦多矣岂与族凡校邪此诚得之又云先达病不能公或公而病其无力今夫滔滔者或辨之不至而苟善待之及扬声延誉则钳口结舌大凡举世之病也如鄙夫者直力不足耳亦惧招徕奔走为津为岐至有窃所爱者则寡矣又奚能废是也从古未达者之望达者何尝不如是邪先师七十子所拟岂敢当也三复戁然无言喻懐其他慕重续俟防话徳舆顿首
　　与人论諌书　　　　　　　　杜　牧
　　某疎愚怠惰不识机括独好读书读之多矣毎见君臣治乱之间兴亡諌诤之道遐想其人防笔和墨则冀人君一悟而至于治平不悟则烹身灭族唯此二者不思中道自秦汉以来凡千百辈不可悉数然怒諌而激乱生祸者累累皆是纳諌而悔过行道者不能百一何者皆以辞语迂险指射丑恶致使然也夫迂险之言近于诞妄指射丑恶足以激怒夫以诞妄之説激怒之辞以卑凌尊以下干上是以諌杀人者杀人愈多諌畋猎者畋猎愈甚諌治宫室者宫室愈崇諌任小人者小人愈宠观其防意且欲与諌者一鬬是非一决怒气耳不论其他是以毎于本事之上尤増饰之今有两人道未相信甲谓乙曰汝好食某物慎勿食果更食之必死乙必曰我食之久矣汝为我死必倍食之甲若谓乙曰汝好食某物第一少食苟多食必生病乙必因而谢之减食何者迂险之言则欲反之循常之説则必信之此乃常人之情世多然也是以因諌而生乱者累累皆是也汉成帝欲御楼船过渭水御史大夫薛广徳谏曰宜从桥陛下不聴臣自刎以血汚车轮陛下不庙矣【不得入庙祠也】上不説张猛曰臣闻主圣臣直乗船危就桥安圣主不乗危御史大夫言可聴上曰晓人不当如是邪【谓谏诤之言当如猛之详善】乃从桥近者寳厯中敬宗皇帝欲幸骊山时諌者至多上意不决拾遗张权舆伏紫宸殿下叩头諌曰昔周幽王幸骊山为犬戎所杀秦始皇骊山国亡宗皇帝宫骊山而禄山乱先皇帝幸骊山而享年不长帝曰骊山若此之凶邪我宜一往以验彼言后数日自骊山回语亲幸曰叩头者之言安足信哉汉文帝亦谓张释之曰卑之无甚髙论令可行也今人平居无事友朋骨肉切磋规诲之间尚宜旁引曲释亹亹绎绎使其乐去其不善而乐行其善况于君臣尊卑之间欲因激切之言而望道行事治者乎故礼称五諌而直諌为下前数月见报上披阁下諌防锡以币帛僻左且逺莫知其故近于游客处一睹阁下諌草明白辩婉出入有据吾君圣明宜为动心数日在手味之不足且抃且喜且慰三者交并不能自止吾君闻諌既且行之仍复宠诱能諌者斯乃尧舜禹汤文武之心也闻于逺地宜为吾君抃也阁下以忠孝文章立于朝廷勇于諌而且深于其道果能辅吾君而光世徳某承阁下之厚爱冀于异时资阁下之知以进尺寸能不为阁下之喜复自喜也吾君今日披一防而行之明日闻一言而用之贤才忠良之士森列朝廷是以奋起志虑各尽所懐则文祖武宗之业穷天尽地日出月入皆可扫洒以复厥初某纵不得效用但于一官一局筐箧簿书之闲活妻子而老身命焉作为歌诗称道仁圣天子之所为治则为有余能不自慰故获阁下之一防抃喜慰三者交并真不虚也宜如此也无因面讃其事书纸言诚不觉繁多某再拜
　　与李諌议行方书　　　　　　孙　樵
　　樵尝为日蚀书以为国家设諌官期换君心之非不以一咈其言而怠于諌即继以死非其职邪执事居其官亦尝有意于此乎开元之间岂特諌官而后言邪苟立天子廷者皆得开口奋舌争于上前故自贞观已还开元之政最为修明及林甫舞智以固权张诈以聋上于是束羣僚之口缚諌官之舌且以法中敢言者由是林甫之恶炽而勿复闻禄山之逆秘而勿复知天寳之政由此而荒矣今者下无林甫遏諌之权上有开元虚已之劳如此则叙立明庭者皆得道上是非不顾时忌矧执事官曰諌议哉执事则不能言避其官而逃其禄可也官秩优而位崇者少邪今年三月上尝欲营治国门执事尚諌罢之今者诏营废寺以复羣髠三年之间斤斧之声不絶度其经费岂特国门之广乎稽其所务岂特国门之急乎何执事在国门则知諌在佛寺则缄黙勇其细而怯其大岂諌大夫职邪樵以为大蠧生民者不过羣髠武皇帝发愤除之冀活疲甿今天下之民喘未及息国家复欲兴既除之髠以重困之将何以致民于蕃富乎樵不知时态窃所愤勇故作奏书一通以明羣髠大蠧之由生民重困之原无路上闻辄以寓献执事傥以樵书为不狂试入为上言其略
　　荅孟郊论仕进书　　　　　　独孤郁
　　某还白天下病不言久矣吾子猥贶嘉言以笃鄙人之志是勗天下之心也幸何独乎鄙人也利何独乎是文邪夫言岂一端而已矣知恶而不言是使天下之为恶不思乎其惧也知善而不言是使天下之为善者不劝其慕也此二者天下之达道也仆尝论之安敢不争斯语直以阨防摧頽吾子之所闻见虽欲激昻以是非天下其谁一从仆之所云邪吾子知仆将宦游访仆曰是役也为身之役欤为人之役欤意甚善古人曰仕非为贫也又曰君子之仕行其义也仆虽不肖寜独以衣服饮食犬马声色屋室使仆之屑屑欤仆将沈弃蹇连乎则抚循吾之躯何为也其将奋飞腾凌乎则君之建官行封岂私吾饥而寒也又曰亲戚处乎大位力主人也足下之所谓亲戚者曷若仆之有身邪足下所待仆之寜以曲私从义乎天下之君子固当有以自力也粤其果有茂异仆幸侧闻其风曷敢不踊跃话道于彼不识况亲戚之无间乎苟不能借此第仆能贵富之且犹莫许而况又妄于他人邪又曰不待位而言之大道之言也信哉古人有庶人谤于道商旅议于市刍荛者得进其狂妄焉足下念仆孱性而欲辅仆愚心共主公于天下是直谅多闻之益也其则何幸其将责仆以必闻以至公之道为市贾于天下也且何人哉昔张安世为大司马车骑将军录尚书事尝有所荐其人来谢安世大恨以举贤进能岂有私邪谢絶之有郎功髙不调而自言安世应曰君之功髙明主所知人臣执事何短长而自言乎絶不许已而郎迁幕府长史郎辞去之官安世问以过失长史曰将为明主股肱而士无所进论者以为讥安世曰明主在上贤不肖较然臣下自修而已何知上而荐之其匿名迹逺权势如此彼推扬贤哲乃公卿大夫四岳十二牧之职也而富平隂阳用不敢当如仆璅璅方困奈何以上官他人之任反以许乎人哉东野用心冀有以相照幸无以僣越之道深望于鄙人也某顿首
　　与郑驸马书　　　　　　　　张　説
　　晩寻荘周书以天地为国道徳为身老室之户牖孔门之枨闑足可反覆孝慈胎育仁义而晋朝贤士乃祖尚浮虚弛废礼乐其所遗失将诣真宗不愈逺也老称归根曰静复命知常复命近于无有知常其有知见邪斯故反照尔孔云穷神知化徳之盛者神不可穷而穷之是神合于我化不可知而知之是化为我用唯此二义繄荘生亦不始尽言焉非荥阳之深于道者孰为轻导兹意也
　　与济法师书　　　　　　　　白居易
　　月日弟子太原白居易白济上人侍者昨者顶谒时不以愚防言及佛法或未了者许重讨论今经典间未谕者其义有二欲面问荅恐彼此卒卒语言不尽故粗形于文字愿详览之敬伫报章以开未悟所望所望佛以无上大慧观一切众生知其根性大小不等而以方便智説方便法故为阐提説十善法为小乗説四谛法为中乗説十二因縁法为大乗説六波罗密法皆对病根投以良药此盖方便敎中不易之典也何者若为小乗人説大乗法心则狂乱狐疑不信所谓无以大海内于牛迹也若为大乗人説小乗法是以秽食置于寳器所谓彼自无创勿伤之也故维摩经摠其义云为大医王应病与药又首楞严三昧经云不先思量而説何法随其所应而为説法正是此义耳犹恐説法者不随人之根性也故又法华经戒云若但讃佛乗众生没在罪苦不能信是法破法不信故如此非独虑説者不能救病亦惧闻者不信没入罪苦也则佛之付嘱岂不丁寜邪何则法王经云若定根基为小乗人説小乗法为大乗人説大乗法为阐提人説阐提法是断佛性是灭佛身是説法人当歴百千万劫堕诸地狱纵佛出世犹未得出若生人中缺唇无舌获如是报何以故众生之性即是法性从本已来无有增减云何于中分别病药又云于诸法中若説髙下即名邪説其口当破其舌当裂何以故一切众生心垢同一垢心净同一净众生若病应同一病众生须药应同一药若説多法即名颠倒何以故为妄分别坼善恶法破一切法故随机説法断佛道故此又了然不壊之义也又金刚经云是法平等无有髙下是名阿耨多罗三藐三菩提又金刚三昧经云皆以一味道终不以小乗无有诸杂味犹如一雨润据此后三经则与前三经义甚相戾也其故何哉若云依维摩诘谓冨楼那云先当入定观此人心然后説法又云不观人根不应説法夫以冨楼那之通慧又亲奉如来为大弟子尚未能观知人心况后五百岁末法中弟子岂尽能观知人心而后説法乎设使观知人心若彼发小乗心而为説大乗法可乎若未能观彼心而率已意説又可既乎未能观与黙然不説又可乎若云依义不依语则上六经之义互相违反其将孰依乎若云依了义经则三世诸佛一切善法皆从此六经出孰名为不了义经乎况诸经中与维摩法华首楞严之説同者非一也与法王金刚金刚三昧之説同者亦非一也不可徧举故于二义中各举三经此六经皆上人常所讲读者今故引以为问必有甚深之防焉今且有人忽问法于上人上人或能观知其心或未能观知其心将应病与药而为説邪将同一病一药而为説邪若应病药是有髙下是有杂味即反法王等三经之义岂徒反其义又获如上所説之罪报矣若同一病一药为説必当説大乗大乗即佛乗也若讃佛乗且不随应且不救病即反维摩等三经之义岂徒反其义又使众生没在罪若矣六者皆如来説如来是真语实语不诳语不异语者今随此则反彼顺彼则逆此设有问者上人其将何法以对焉此其未喻者一也又五蕴者色受想行识是也十二因縁者无明縁行行縁识识縁名名縁色色縁六入六入縁触触縁受受縁爱爱縁取取縁有有縁生生縁老死病苦忧悲苦恼是也夫五蕴十二因縁盖一法也盖一义也略言之则为五详言之则为十二虽名数多少或殊其于伦次转迁合同条贯今五蕴中则色受想行识相次而十二縁中则行识色入触受想縁一则色在行前一则色次行后正序之既不类逆伦之又不同若谓佛次第而言则不应是此杂乱若谓佛偶然而説则不当名为因縁前后不论其义安在此其未谕者二也上人耆年大徳后学宗师就出家中又以説法而作佛事必能研精二义合而通之仍望指陈者于翰墨盖欲藏于箧笥永永不忘也其余疑义亦续启问居易顿首
　　与崔连州论石钟乳事书　　　　栁宗元
　　某白前所以致石钟乳非良闻子敬所饵与此类又闻子敬时愤闷动作宜以为未得其粹美而为麤鑛燥悍所中惧伤子敬醇懿仍习谬误故勤以为告也再获书辞辱徴引地理证验过数百言以为土之所出乃良无不可者是将不然夫言土之出者固多良而少不可不谓其咸无不可也草木之生也依于土然即其类也而有居山之隂阳或近水或附石其本性移焉又况钟乳产于石石之精麤踈密寻尺特异而穴土之上下其土之薄厚石之髙下不可知则依而产者固不一性然由其精密而出者则油然而清炯然而耀其窍滑以夷其肌防以防食之使人荣华温柔其气宣流生胃通肠夀善康寜心平意舒其乐愉愉由其麤踈而下者则奔突结澁乍大乍细色如枯骨或类死灰淹顇不发丛齿积纇重浊顽朴食之使人偃蹇抑郁泄火生风防喉痒肺幽闷不聪心烦喜怒肝举气刚不能和平故君子慎焉取其色之美而不必惟土之信以求至精凡为此也幸子敬饵之近不至于是故可止御也必若土之出无不可者则东南之竹箭虽旁岐揉曲皆可以贯犀革北山之木虽离竒液瞒空中立枯者皆可以梁百尺之观航千仞之渊冀之北土马之所生凡其大耳短脰拘挛踠跌薄蹄而曳者皆可以胜百钧驰千里雍之块璞皆可以备砥砺徐之粪壤皆可以封大社荆之茅皆可以缩酒九江之皆可以卜泗濵之石皆可以击考若是而不大谬者少矣其在人也则鲁之晨饮其羊开毂而輠轮者皆可以为师卢之沽名者皆可以为大毉西子之里恶而膑者皆可以当侯王山西之冒没轻儳沓贪而忍者皆可以凿凶门制阃外山东之稚騃朴鄙力农桑防枣栗者皆可以谋谟于庙堂之上若是则反伦悖道甚矣何以异于是物哉是故经中言丹砂者类芙蓉而有光言当归者似马尾蚕首言人参者似人形黄芩似腐肠附子八角甘遂赤肤之类不可悉数若果土宜乃善则云生某所不当云某者良也又经注云始兴为上次乃广连则不必服正为始兴也今再三为言者惟欲得其精英以固子敬之夀非以知药石角技能也若以服饵不必利已姑务胜人而夸辩博素不望此于子敬其不然明矣故毕其説某白













　　唐文粹卷八十三
　　钦定四库全书
　　唐文粹巻八十四
　　宋　姚　编
　　书六【揔一十一首】
　　论文上
　　与滑州卢大夫论文书【桞冕】
　　与徐给事论文书
　　荅荆州裴尚书论文书
　　荅徐州张尚书论文武书
　　与于襄阳书【韩愈】
　　寄李翺书【裴度】
　　叙诗寄乐天书【元稹】
　　荅杨中丞论文书【桞冕】
　　荅衢州郑使君论文书
　　荅庄充书【杜牧】
　　与贾秀才书【孙樵】
　　与滑州卢大夫论文书　　　　栁　冕
　　顿首别后九年年已老大平生好文老亦兴尽日为外事所挠有笔语两大巻或不得已而为之或有为而为之既为颇近敎化谨録呈上望览讫一笑夫文生于情情生于哀乐哀乐生于治乱故君子感哀乐而为文章以知治乱之本屈宋以降则感哀乐而亡雅正魏晋以还则感声色而亡风敎宋齐以下则感物色而亡兴致敎化兴亡则君子之风尽故淫丽形似之文皆亡国哀思之音也自夫子至梁陈三变以至衰弱嗟乎闗雎兴而周道盛王泽竭而诗不作作则王道兴矣天其或者肇往时之乱为圣唐之治兴三代之文者乎老夫虽知之不能文之纵文之不能至之况已衰矣安能皷作者之气尽先王之敎在吾子复而行者皷而生之冕顿首
　　与徐给事论文书
　　文章本于教化形于治乱系于国风故在君子之心为志形君子之言为文论君子之道为敎易云观乎人文以化成天下此君子之文也自屈宋已降为文者本于哀艳务于恢诞亡于比兴失古义矣虽扬马形似曹刘骨气潘陆藻丽文多用寡则是一技君子不为也昔武帝好神仙而相如为大人赋以讽帝览之飘然有凌云之气故扬雄病之曰讽则讽矣吾恐不免于劝也盖文有余而质不足则流才有余而雅不足则荡流荡不返使人有淫丽之心此文之病也雄虽知之不能行之行之者推荀孟贾生董仲舒而已仆自下车为外事所感感而应之爲文不觉成巻意虽复古而不逮古则不足以议古人之文噫古人之文不可及之矣得见古人之心在于文乎苟无文又不得见古人之心故未能亡言亦志之所之也
　　荅荆南裴尚书论文书
　　猥辱来问旷然独见以为齿发渐衰人情所惜也亲爱逺道人情不忘也大哉君子之言有以见天地之心夫天生人人生情圣与贤在有情之内乆矣苟忘情于仁义是殆于学也忘情于骨月是殆于恩也忘情于朋友是殆于义也此圣人尽知于斯立教于斯今之儒者苟持异论以为圣人无情误也故无情者圣人见天地之心知性命之本守穷达之分故得以忘情明仁义之道斯须忘之斯爲过矣骨月之恩斯须忘之斯爲乱矣朋友之义斯须忘之斯为薄矣此三者发于情而为礼由于礼而为敎故夫礼者教人之情而已丈人志于道故来书尽于道是合于情尽于礼至矣昔顔囘死夫子曰天丧予子路死夫子曰天丧予是圣人不忘情也乆矣丈人岂不谓然乎如冕者虽不得与君子同道实与君子同心相顾老大重以离别况在万里邈无前期斯得忘情乎古人云一日不见如三秋兮况十年乎前所寄拙文不为文以言之盖有谓而为之昔尧舜殁雅颂作雅颂寝夫子作未有不因于教化为文章以成国风是以君子之儒学而为道言而为经行而为教声而为律和而为音如日月丽乎天无不照也如草木丽乎地无不章也如圣人丽乎文无不明也故在心为志发言为诗谓之文兼三才而名之曰儒儒之用文之谓也言而不能文君子耻之及王泽竭而诗不作骚人起而淫丽兴文与教分而为二以扬马之才则不知教化以荀陈之道则不知文章以孔门之教评之非君子之儒也夫君子之儒必有其道有其道必有其文道不及文则徳胜文不知道则气衰文多道寡斯为艺矣语曰文质彬彬然后君子兼之者斯为美矣昔游夏之文章与夫子之道通流列于四科之末此艺成而下也苟言无文斯不足徴小子志虽复古力不足也言虽近道辞则不文虽欲拯其将坠末由也已丈人儒之君子曲垂见褒反以自愧冕再拜
　　荅徐州张尚书论文武书
　　辱前月十二日书问文章之道将帅之事朋友之义有君子之道三甚善甚善夫文章者本于教化发于情性本于教化尧舜之道也发于情性圣人之言也自成康殁颂声寝骚人作淫丽兴文与教分为二不足者彊而为文则不知君子之道知君子之道者则耻为文文而知道二者兼难兼之者大君子之事上之尧舜周孔也次之游夏荀孟也下之贾生董仲舒也夫日月之丽仰之愈明金石之音聴之弥清故圣人感之而文章生焉教化成焉哀乐形焉逮徳下衰文章教化扫地尽矣噫圣人之道犹圣人之文也学其道不知其文君子耻之学其文不知其教君子亦耻之老夫従君子乆矣虽欲学之未能文之不足以当君子之襃然咏乎尧舜之道舞乎沂泗之风庶乎与同也将帅三军之师万人之命子实为之矣今国家之患患在师老足下之患患在势分且天下大势也善为将者乗天下之势苟变化在人则用之如神彼势合者驱而盟之使其扰従桓文是也势分者力以倾之使其削弱申商是也则遇非常之时不可以寻常之事邀万代之勲明矣今足下据亿丈之城仗大顺之众有桓文之志苟不修其军政合其大势制其死命则不足以辍东顾之忧故老夫前书开陈古义以激壮心而猥辱逺示以为聴道路之説甚不然也传曰诸侯有相灭亡者桓公不能救则桓公耻之今子为大将实制东夏为不义而彊力不能制者春秋亦耻之国不冨而昌兵不教而彊敌不谋而亡是管仲无功于齐商君无能于秦子房无谋于汉矣盖求天下之智尽天下之才成天下之务此将帅之本也较短长定曲直乃匹夫之为尔古者自天子至于庶人未有不须友以相成者仆虽老矣辱君子之游同君子之道见君子之荣三十年矣子之善犹仆之善也得不相成乎且百年之寿人谁及之嵗月有穷天地有终惟立徳立言立功斯为不朽彼圣贤救世死而后已气有所感也故天下有乐贤人乐之天下有忧贤人忧之乐毅所以徇弱燕之急复彊齐之雠韩信所以感推食之恩申战胜之感意气所感天地相合况于人乎天方授子子实为将得不忧之乎噫徳与言仆无望矣立功立事在吾子为之璧可求也时不可再也是以古人惜时之过已昔者仲尼以大圣之徳不免为旅人之身斯无时也贾生以希世之才而无佐命之勲斯无位也今足下遇非常之主统桓文之师时与位泰矣苟功成于身则义动天下使天下之人受其赐不亦休哉既书慨然心驰旗鼓之下某顿首
　　上于襄阳书　　　　　　　　韩　愈
　　伏蒙示文武顺圣乐词天保乐诗读蔡琰胡笳诗词移族従并与京兆书自幕府至邓之北境凡五百余里自庚子至甲辰凡五日手披目视口咏其言心惟其义且恐且惧忽若有亡不知鞍马之勤道途之逺也夫涧谷之水深不过咫尺邱垤之山髙不逾寻丈人狎而翫之及至临泰山之悬崖窥巨海之惊澜莫不战悼惮栗惑而自失所观变于前所守易于内亦其理冝也阁下负超卓之竒材蓄雄刚之俊徳浑然天成无有畔岸而又贵穷乎公相威动乎枢极天子之毗诸侯之师故其文章言语与事相侔燀赫若雷霆浩汗若河汉正声谐韶濩劲气沮金石丰而不余一言约而不失一辞其事信其理切孔子之言曰有徳者必有言信乎其有徳且有言也扬子云曰商书灏灏尔周书噩噩尔信乎其能灏灏而且噩噩也昔者齐君行而失道管子请释老马随之樊迟请学稼孔子使问之老农夫马之智不贤于夷吾农之能不圣于尼父然则且云尔者圣贤之能多农马之知専故也今愈虽愚且贱其从事于文实且乆则其赞王公之能而称大君子之美不为僭越也伏惟详察愈恐惧再拜
　　寄李翺书　　　　　　　　　裴　度
　　前者唐生至自滑猥辱致书札兼获所贶新作十二篇度俗流也不尽窥见若愍女碑烈妇传可以激扬烈教义焕于史氏钟铭谓以功伐名于器非爲铭与弟正辞书谓文非一艺斯皆可谓救文之失广文之用也甚善甚善然仆之知弟也未知其他直以弟敏于学而至于文就六经而正焉故每遇名辈称弟不容于口自谓弥乆益无愧词窃料弟亦以直谅见待不以恱媚相容故不唯嗟挹亦欲商度其万一耳若弟摈落今古脱遗经籍斯则如献白豕何足采取若犹有祖述则愿陈其梗槩以相叅会耳愚谓三五之代上埀拱而无为下不知其帝力其渐被于天地万物不可得而传也夏殷之际圣贤相遇其文在于盛徳大业又鲜可得而传也厥后周公遭变仲尼不当世其文遗于册府故可得而传也是作周孔之文也荀孟之文左右周孔之文也理身理家理国理天下一日失之败乱至矣骚人之文发愤之文也雅多自贤颇有狂态相如子云之文谲谏之文也自为一家不是正气贾谊之文化成之文也铺陈帝王之道昭昭在目司马迁之文财成之文也驰骋数千载若有余力董仲舒刘向之文通儒之文也发明经术究极天人其余擅美一时流誉千载者多矣不足为弟道焉然皆不诡其词而词自丽不异其理而理自新若夫典谟训诰文言系辞国风雅颂经圣人之笔削者则又至易也至直也虽大弥天地细入无间而竒言怪语未之或有意随文而可见事随意而可行此所谓文可文非常文也其可文而文之何常之有俾后之作者有所裁准而请问于弟谓之何哉谓之不可非仆敢言谓之可也则大学之道在明明徳在止至善矣能止乎若遂过之犹不及也观弟近日制作大防常以时世之文多偶对俪句属缀风云羁束声韵为文之病甚矣故以雄词逺致一以矫之则是以文字为意也且文者圣人假之以达其心逹则已理穷则已非故髙之下之详之略之也愚欲去彼取此则安步而不可及平居而不可谕又何必逺闗经术然后骋其材力哉昔人有见小人之违道者耻与之同形貌共衣服遂思倒置眉目反易冠带以异也不知其倒之反之非也虽失于小亦异于君子矣故文之异在气格之髙下思致之深浅不在磔裂章句隳废声韵也人之异在风神之清浊心志之通塞不在于倒置眉目反易冠带也庶几髙明少纳庸妄若以为未幸不以苦言见革其惑惟仆心虑荒散百事罢息然意之所在敢隠于故人邪昌黎韩愈仆识之旧矣中心爱之不觉惊赏然其人信美材也近或闻诸侪类云恃其絶足往往奔放不以文立制而以文为戏可矣乎可矣乎今之作者不及则已及之者当大为防焉尔弟索居多年劳想深至穷隂凝沍动息何如入奉晨昏之欢出叅帷幄之画固多适耳昨弟来欲度及时干进度昔嵗取名不敢自髙今孤茕若此游宦谓何是不复能従故人之所朂耳但寘力田园苟过朝夕而已然待春气微和农事未动或筞蹇谒贤大夫兼与弟道旧未尔间犹希尺牍珍重珍重力书无余従表兄裴度奉简
　　叙诗寄乐天书　　　　　　　　元　稹
　　九嵗学赋诗长者往往惊其可教年十五六粗识声病时贞元十年已后徳宗皇帝春秋髙理务用人最不欲文法吏生天下罪过外门节将动十余年不许朝觐死于其地不易者十八九而又将豪卒愎之处因丧负众横相贼杀告变骆驿使者迭窥旋以状闻天子曰某色将某能遏乱乱众宁附愿为其帅名为众情其实逼诈因而可之者又十八九前置介倅因縁交授者亦十四五由是诸侯敢自为防意有罗列儿孙以自固者有开导蛮夷以自重者省寺符篆固于几阁甚者拟防诏视一境如一室刑杀其下不啻仆畜厚加剥夺名为进奉其实贡入之数百一焉京城之中亭第邸店以曲巷断侯甸之内水陆腴沃以乡里计其余奴婢资财生生之备称是朝廷大臣以谨慎不言为朴雅以时进见者不过一二亲信直臣议士往往抑塞禁省之间时或缮完隤坠豪家大帅乗声相扇延及老佛土木妖炽习俗不怪上不欲令有司备宫闼中小碎须求往往持币帛以易饼饵吏縁其端剽夺百货势不可禁仆时孩騃不惯闻见独于书传中初习理乱萌渐心体悸震若不可活思欲发之乆矣适有人以陈子昻感遇诗相示吟翫激烈即日为寄思子诗二十首故郑京兆于仆为外诸翁深赐怜奬因以所赋呈献京兆翁深相骇异秘书少监王表在座顾谓表曰使此儿五十不死其志义何如哉惜吾辈不见其成就因召诸子训责泣下仆亦窃不自得由是勇于为文又乆之得杜甫诗数百首爱其浩荡津涯处处皆到始病沈宋之不存寄兴而讶子昻之未暇旁备矣不数年与诗人杨巨源友善日课为诗性复僻嬾人事常有闲则有作识足下时有诗数百篇矣习惯性灵遂成病敝每公私感愤道义激扬朋友切磨古今成败日月迁逝光景惨舒山川胜势风云气色当花对酒乐罢哀余通滞屈伸悲欢合散至于疾恙其身悼懐昔游凡所对遇异于常者则欲赋诗又不幸年三十二时有罪谴弃今三十七矣五六年间是丈夫心力壮时常在闲处无所役用性不近道未能淡然忘怀又复嬾于他欲全盛之气注射语言杂糅精麤遂成多大然亦未甞缮写适值河东李明府景俭在江陵时僻好仆诗章谓为能觧欲得尽取观览仆因撰成巻轴其中有防意可观而词近往古者为古讽意亦可观而流在乐府者为乐讽词虽近古而止于吟写性情者为古词体实乐流而止于摸象物色者为新题乐府声势防顺属对穏切者为律诗仍以七言五言为两体其中有稍存寄兴与讽为流者为律讽不幸少有伉俪之悲抚存感往成数十诗取潘子悼亡为题又有以干教化者近昵妇人晕澹眉目绾约头鬓衣服广修之度及匹配色泽尤据怪艳因为艳诗百余首词有今古又两体自十六时至是元和七年矣有诗八百首色类相従共成十体几二十巻自笑冗乱亦不复置之于行李昨来京师偶在筐箧及通行尽置足下仅亦有説仆闻上士立徳其次立事不遇立言凡人急位其次急利下急食仆天与不厚既乏全然之徳命与不偶未遭可为之事性与不恵复无垂范之言兀兀狂痴行近四十徼名取位不过于第八品而冒宪已六七年授通之初有习通之熟者曰通之地湿垫卑褊人事稀少近嵗荒凶死亡过半邑无吏市无货百姓草木刺史以下计粒而食大有虎豹蛇虺之患小有蟆蚋浮尘蛛蜘蛒蜂之类皆能鑚齧肌肤使人疮痏夏多隂霪秋为痢疟地无医巫药石万里病者百死一生之虑何仆之命不厚也如此智不足也又如此其所诣之忧险也又如此则安能保持万全与足下必复京辇以须他日立言立事之验邪但恐一旦与急食者相扶而终使足下受天下友不如已之诮是用悉所为文留秽箱笥比夫格奕樗塞之戏犹曰愈于饱食仆所为不又愈于格奕樗塞之戏乎昨行巴南道中又有诗五十一首文书中得七年已后所为向二百篇繁乱冗杂不复置之执事前所为寄思子者小嵗云爲文不能自足其意贵其起予之始且志京兆翁见遇之由今亦写为古讽之一移诸左右仆少时授吹嘘之术于郑先生病嬾不就今在闲处思欲怡神保和以求其内异日亦不复费词于无用之文矣省视之烦庶亦已于是乎
　　荅杨中丞论文书　　　　　　桞　冕
　　来书论文尽养才之道增作者之气推而行之可以复圣人之教见天地之心甚善嗟乎天地养才而万物生焉圣人养才而文章生焉风俗养才而志气生焉故才多而养之可以皷天下之气天下之气生则君子之风盛古者陈诗以观民风君子之风仁义是也小人之风邪佞是也风生于文文生于质天地之性也止于经圣人之道也感于心哀乐之音也故观乎志而知国风逮徳下衰风雅不作形似艳丽之文兴而雅颂比兴之义废艳丽而工君子耻之此文之病也嗟乎天下之才少乆矣文意之气衰甚矣风俗之不养才病矣才少而气衰使然也故当世君子学其道习其弊不知其病也所以其才日尽其气益衰其教不兴故其人日野如病者之气従壮得衰从衰得老从老得死沉绵而去终身不悟非良医孰能知之夫君子学文所以行道足下兄弟今之才子官虽不薄道则未行亦有才者之病君子患不知之既知之则病不能无病故无病则气生气生则才勇才勇则文壮文壮然后可以皷天下之动此养才之道也在足下他日行之如老夫之文不近于道老夫之气已至于衰老夫之心不复能勇三者无矣又安得见古人之文论君子之道近先王之教斯不能必矣冕白
　　荅衢州郑使君论文书
　　専使至辱书并归拙文如见君子所襃过当无徳以当之幸甚门人云夫子之文章可得而闻也夫子之言性与天道不可得而闻也即圣人道可企而及之者文也不可企而及之者性也盖言教化发乎性情系乎国风者谓之道故君子之文必有其道道有深浅故文有崇替时有好尚故俗有雅郑雅之与郑出乎心而成风昔游夏之文日月之丽也然而列于四科之末艺成而下也苟文不足则人无取焉故言而不能文非君子之儒也文而不知道亦非君子之儒也逮徳下衰其文渐替惜乎王公大人之言而溺于淫丽怪诞之説非文之罪也为文者之过也夫善为文者发而为声皷而为气直则气雄精则气生使五彩并用而气行于其中故虎豹之文蔚而腾光气也日月之文丽而成章精也精与气天地感而变化生焉圣人感而仁义行焉不善为文者反此故变风变雅作矣六艺之不兴教化之不明此文之也噫文之无穷而人之才有限苟力不足者彊而爲文则蹶彊而爲气则竭彊而爲智则拙故言之弥多而去之弥逺逺之便已道则中废又君子所耻也则不足见君子之道与君子之心心有所感文不可已理有至精词不可逮则不足当君子之襃敬叔顿首
　　荅庄充书　　　　　　　　　杜　牧
　　某白庄先辈足下凡为文以意爲主以气为辅以辞彩章句为之兵卫未有主彊盛而辅不飘逸者兵卫不华赫而庄整者四者髙下圆折步骤随主所指如鸟随凤鱼随龙师众随汤武腾天潜泉横裂天下无不如意苟意不先立止以文彩辞句绕前捧后是辞愈多而理愈乱如入阛阓纷纷然莫知其谁暮散而已是以意全胜者辞愈朴而文愈髙意不胜者辞愈华而文愈鄙是意能遣辞辞不能成意大抵为文之防如此观足下所为文百余篇实先意气而后辞句慕古而尚仁义者苟为文不已资以学问则古作者不为难到今以某无可取欲命以为序承当厚意惕息不安复观自古序其文者皆后世宗师其人而为之诗书春秋左氏已降百家之説皆是也古者其身不遇于世寄志于言求言遇于后世也自两汉已来冨贵者千百自今观之声势光明孰若马迁相如贾谊刘向扬雄之徒斯人也岂求知于当世哉故亲见扬子云著书欲取覆酱瓿雄当其时亦未甞自有夸目况今与足下并生今世欲序足下未已之文此固不可也苟有志古人不难到勉之而已某再拜
　　与贾秀才书　　　　　　　　孙　樵
　　主薮足下曩者樵耳足下声愤足下售于时何晩及目足下五通五十篇则足下困于上亦宜矣物之精华天地所秘惜故防金以砂锢玉以璞珊瑚之丛必茂重溟夜光之珍必颔骊龙抉而不知已积而不知止不穷则祸天地讐也文章亦然所取者亷其得必多所取者深其身必穷六经作孔子削迹不粒矣孟子述子思坎轲齐鲁矣马迁以史记祸班固以西汉祸扬雄以法言太穷元结以浯谿碣穷陈拾遗以感遇诗穷王勃以宣尼庙碑穷玉川子以月蚀诗穷杜甫李白王江宁皆相望于穷者也天地其无意乎今足下立言必竒摭意必深抉精剔华期到圣人以此贾于时钓荣邀富犹欲疾其驱而方其轮若曰爵禄不动于心穷逹与时上下成一家书自期不朽则樵之所敢知也呜呼孤进患心不苦及其苦知者何人古人抱玉而泣捧足下文能不濡睫惧足下自得也浅且疑其道不固因归五通不得无言
　　唐文粹巻八十四
　　钦定四库全书
　　唐文粹巻八十五
　　宋　姚　编
　　书七【啓附总一十一首】
　　论文下
　　与陆傪书【李翺】
　　荅李生二书【皇甫湜】
　　复友生论文书【陆蒙】
　　荅开元寺僧书【李翺】
　　与李生论诗书【司空图】
　　与王驾评诗书
　　荅进士王载言书【李翺】
　　上杨相公啓【刘太真】
　　上知已文章啓【杜牧】
　　上令狐相公诗啓【元稹】
　　与陆傪书　　　　　　　　　李　翺
　　李观之文章如此官止于太子校书郎年止于二十九虽有名于时俗其率深知其至者果谁哉信乎天地鬼神之无情于善人而不罚罪也甚矣为善者将安所归乎翺书其人赠于兄赠于兄盖思君子之知我也与李观平生不得徃来及其死也则见其文尝叹使李观若永年则不逺于扬子云矣书已之文次忽然若观之文亦见于君也故书苦雨赋缀于前当下笔时复得咏其文则观也虽不永年亦不甚逺于扬子云矣书苦雨之辞既又思我友韩愈非兹世之文古之文也非兹世之人古之人也其词与其意适则孟轲既没亦不见有过于斯者当下笔时如他人疾书之冩诵之不是过也其词乃能如此当书一章曰获麟词其他亦可以类知也穷愁不能无述适有书寄弟正辞及其终亦自觉不甚下寻常之所为者亦以赠焉亦惟读观愈之词冀一详焉翺再拜
　　荅李生二书　　　　　　　　皇甫湜
　　辱书适曛黒使者立复不果一二承来意之厚传曰言及而不言失人粗书其愚为足下荅幸察来书所谓今之工文或先于竒怪者顾其文工与否耳夫意新则异于常异于常则怪矣词髙则出于众出于众则竒矣虎豹之文不得不炳于犬羊鸾鳯之音不得不锵于乌鹊金玉之光不得不炫于瓦石非有意先之也乃自然也必崔嵬然后为岳必滔天然后为海明堂之栋必挠云霓骊龙之珠必固深泉足下以少年气盛固当以出拔为意学文之初且未自尽其才何遽称力不能哉图王不成其犹可以霸其仅自见也将不胜矣孔子讥其身不能者幸勉而思进之也来书所谓浮艶声病之文耻不为者虽诚可耻但虑足下方今不尔且不能自信其言也何者足下举进士举进士者有司髙张科格每岁聚者试之其所取乃足下所不为者也工欲善其事必先利其器足下方伐柯而舍其斧可乎哉耻之不当求也求而耻之惑也今吾子求之矣是徒渉而耻濡足也宁能自信其言哉来书所谓汲汲于立法宁人者乃在位者之事圣人得势所施为也非诗赋之任也功既成泽既流咏歌纪述光扬之作作焉圣人不得势方以文词行于后今吾子始学未仕而急其事亦太早计矣凡来书所谓数者似言之未称思之或过其余则皆善矣既承嘉惠敢自疎怠聊复所为俟见方尽湜再拜
　　第二书
　　湜白生之书辞甚多志气甚横流论説文章不可谓无意若仆愚且困乃生词竞于此固非宜虽然恶言无从不可不卒勿恡夫谓之竒则非正矣然亦无伤于正也谓之竒即非常矣非常者谓不如常者谓不如常乃出常也无伤于正而出于常虽尚之亦可也此统论竒之体耳未以文言之失也夫文者非也言之华者也其用在通理而已固不务竒然亦无伤于竒也使文竒而理正是尤难也生意便其易者乎夫言亦不可通理矣而以文为贵者非他文则逺无文即不逺也以非常之文通至正之理是所以不朽也生何嫉之深邪夫绘事后素既谓之文岂苟简而已哉圣人之文其难及也作春秋防夏之徒不能措一辞吾何敢拟议之哉秦汉以来至今文学之盛莫如屈原宋玉李斯司马迁相如扬雄之徒其文皆竒其传皆逺生书文亦善矣比之数子似犹未胜何必心之髙乎传曰言之不出耻躬之不逮也生自视何如哉书之文不竒易之文可为竒矣岂碍理伤圣乎如龙战于野其血黄见豕负涂载鬼一车突如其来如焚如死如弃如此何等语也生轻宋玉而称仲尼班马相如为文学按司马迁传屈原曰虽与日月争光可矣生当见之乎若相如之徒即祖习不暇者也岂生称误邪将识分有所至极邪将彼之所立卓尔非强为所庶几遂雠嫉之邪其何伤于日月乎生笑紫贝阙兮珠宫此与诗之金玉其相何异天下人有金玉为之质者乎披薜荔兮带女萝此与赠之以芍药何异文章不当如此説也岂谓怒三四而喜四三识出之白而性入之黒乎生云虎豹之文非竒夫长本非长短形之则长矣虎豹之形于犬羊故不得不竒也他皆仿此生云自然者非性不知天下何物非自然乎生又云物与文学不相侔此喻也凡喻必以非类岂可以弹喻单乎是不根者也生称以知难而退为谦夫无难而退谦也知难而退宜也非谦也岂可见黄门而称贞哉生以一诗一赋为非文章抑不知一之少便非文章邪直诗赋不是文章邪如诗赋非文章三百篇可烧矣如少非文章汤之盘铭是何物也孔子曰先行其言既为甲赋矣不得称不作声病文也孔子云必也正名乎生既不以一第为事不当以进士冠姓名也夫焕乎郁郁乎之文谓制度非止文词也前者捧卷轴而来又以浮艳声病为説似商量文词当与制度之文异日言也近风教偷薄进士尤甚乃至有一谦三十年之説争为虚张以相髙自谩诗未有刘长卿一句已呼阮籍为老兵矣笔语未有骆賔王一字已骂宋玉为罪人矣书字未识偏傍髙谈稷契读书未知句度下视服郑此时之大病所当嫉者生美才勿似之也传曰惟善人能受善言孔子曰君子无所争必也射乎问于湜者多矣以生之有心也聊有复不能尽不宣湜再拜
　　复友生论文书　　　　　　　陆蒙
　　辱示近年作者论文书二篇使仆是非得失于其间仆虽极顽冥亦惴息汗下见诋诃之甚难招祸患之甚易也况仆少不攻文章止读古圣人书诵其言思行其道而未得也每涵咀义味独坐日昃案上有一杯藜羮如五鼎七牢馈于左右加之以撞金石万羽籥也未尝干有司对问希品第未尝歴王公丐贷饰车马故无用文处江湖间不过羙泉石则记之耸节槩则传之触离防则序之值巾罍则铭之简散【上声】澹诞无所讳避又安知文之是欤非欤生过听我太甚苟嘿嘿不应非朋友切切偲偲之义也故扶病把笔一二论之曰我自小读六经孟轲雄之书颇有熟者求文之指趣规矩无出于此及子史则曰子近经经语古而微史近书书语直而浅所言子近经近何经史近书近何书书则记言之史也史近春秋春秋则记事之史也六籍中独诗书易象与鲁春秋经圣人之手耳礼乐二记虽载圣人之法近出二戴未能通一纯实故时有龃龉不安者盖汉代诸儒争撰而献之求购金耳记言记事叅错前后曰经曰史未可定其体也案经觧则悉谓之经区而别之则诗易为经书与春秋实史耳学者不当混而言之且经觧之篇句名出于戴圣耳王辅嗣因之以易为经杜元凯因之以春秋为经孔子曰学诗乎学礼乎易之为书也原始要终知我以春秋罪我以春秋未尝称经称经非是圣人防也盖出于周公諡法经纬天地曰文故也有经书必有纬书圣人既作经亦当作纬譬犹织也经而不纬可成幅乎纬者且非圣人之书则经亦后人名之耳非圣人之防明矣苟以六籍谓之经习而称之可也指司马迁班固之书谓之史何不思之甚乎六籍之内有经有史何必下及子长孟坚然后谓之史乎孔子曰吾犹及史之阙文也曰质胜文则野文胜质则史又曰董狐古之良史也此则笔之曲直体之是非圣人悉论而辨之矣岂湏班马而后言史哉以诗易为经以春秋为史足矣无待于外也谓经语古而皆防则易曰履霜坚冰至初筮告再三渎渎则不告苦节不可贞之类果纯古而防乎谓史语直而浅则春秋书考仲子之宫初献六羽及齐师战于干时我师败绩辛巳有事于太庙仲遂卒于陲壬午犹绎万入去籥之类果纯直而浅乎经不纯防史不纯浅又可见也言文之不可立喻则曰春秋不当言无使滋蔓又云春秋举军旅防盟岂非叙事邪引左氏传语徴左氏叙事悉谓之春秋可乎春秋大典也举凡例而褒贬之非周公之法所及者酌在夫子之心故防夏不能措一辞若区区于叙事则鲁国之史官耳孰谓之春秋哉前所自谓读六经颇有熟者求文之指趣规矩不出于此妄矣又一篇曰某文也某辞也文既与辞异是文优而辞劣耳易之系辞曰齐小大者存乎卦辩吉凶者存乎辞故卦有大小辞有险易又曰观其彖辞则思过半矣易之辞非文邪书载帝庸作歌臯陶乃赓载歌又歌五子之歌皆辞也书之辞非文邪属辞比事春秋教也春秋之辞非文邪礼有朝聘之辞娶夫人之辞乐有登歌荐辞礼乐之辞非文邪法言曰徃者杨墨塞路孟子辞而辟之廓如也孟轲之辞非文邪太之辞也沉以穷乎下浮以际乎上扬雄之辞非文邪是知文者辞之揔辞者文之用天之将丧斯文也天之未丧斯文也不当称辞吉人之辞寡躁人之辞多不当称文文辞一也但所适有宜耳何异涂云之哉又曰声病之辞非文也夫声成文谓之音五音克谐然后中律度故舜典曰诗言志歌永言声依永律和声声之不和病也去其病则和和则动天地感鬼神反不得谓之文乎犹绘事组绣中有精耳大凡觧人之説不敢避墉援肤爪而自矜于堂奥心府也要在引学者当知之事以明之而已矣师道不行后生多泥于所习有陷而溺者力能援之可也如其不同请观近而后罚
　　荅开元寺僧书　　　　　　　李　翺
　　前日见命作开元寺钟铭云欲借防之辞庶防不朽而传于后世诚足下相知之心无不到也虽然翺学圣人之心焉则不敢让乎知圣人之道者也当见命时意亦思之熟矣吾之铭是钟也吾将明圣人之道焉则于释氏无益也吾将顺释氏之教而述焉则绐乎天下甚矣何贵乎吾之先觉也吾之辞必传于后后有圣人如仲尼者之读吾辞也则将大责于吾矣吾畏圣人也夫铭古多有焉汤之盘铭其辞云云衞孔悝之鼎铭其辞云云秦始皇帝之峄山铭其辞云云于盘则曰盘铭于鼎则曰鼎铭于山则曰山铭盘之辞可迁之于鼎鼎之辞可移之于山山之辞可书之于碑惟时之所纪尔及蔡邕黄钺铭以纪功于黄钺之上尔或盘或鼎或峄山或黄钺其意与言皆同非如髙唐上林长杨为之作赋云尔近代之文士则不然为铭为碑大抵咏其形容有异于古人之所为其作钟铭则必咏其形容与其音声与其财用之多少镕铸之勤劳尔非为勒功徳垂诫劝于器也推此类而极观之其不知君子之文也亦甚矣然其所为文亦皆有盛名于时天下人咸谓之善焉吾不知吾所独知其能贤于他人之皆不知乎天下人咸以不知者云善则吾之独知又何能云善乎虽然吾亦顺吾心以以顺圣人尔阿俗从时则吾不忍为也故乆未承教为其所懐也如前所云足下欲吾之必铭是钟也当顺吾心与吾道则足下之铭必传于后代矣如欲从俗之所云则天下属辞之士愿为之者甚众矣何籍于李翺之辞哉幸思之也日中时过淮而南书以通意且为别
　　与李生论诗书　　　　　　　司空图
　　文之难而诗之难尤难古今之喻多矣而愚以为辨于味而后可以言诗也江岭之南凡足资于适口者若醯非不酸也止于酸而已若鹾非不醎也止于醎而已华之人所以充饥而遽辍者知其醎酸之外醇羙者有所乏耳彼江岭之人习之而不辨也宜哉诗贯六义则讽谕抑扬渟蓄渊雅皆在其间矣然直致所得以格自竒前辈诸集亦不专工于此矧其下者邪王右丞韦苏州澄澹精致格在其中岂妨于道学哉贾阆仙诚有警句视其全篇意思殊馁大抵附寒澁方可置才亦为体之不备也矧其下者哉噫近而不浮逺而不尽然后可以言韵外之致耳愚幼尝自负既乆而愈觉缺然然得于早春则有草嫩侵沙长冰轻着雨消又人家寒食月花影午时天【上句云隔谷见鸡犬山苖接楚田】又雨防吟足思花落梦无憀得于山中则有坡暖冬生笋松凉夏健人又川明虹照雨树密鸟冲人得于江南则有戎鼔和潮暗舩灯照岛幽又曲塘春尽雨方响夜深舩又夜短猿悲减风和鹊喜灵得于塞下则有马色经寒惨雕声带晩饥得于丧乱则有骅骝思故第鹦鹉失佳人又鲸鲵入海涸魑魅棘林髙得于道宫则有棊声花院闭幡影石坛幽得于夏景则有地凉清鹤梦林静肃僧仪得于佛寺则有松日明金像苔龛响木鱼又觧吟僧亦俗爱舞鹤终卑得于郊原则有逺坡春早渗犹有水禽飞【上句緑树连村暗黄花入麦稀】得于乐府则有晩妆留拜月春睡更生香得于寂寥则有孤萤出荒池落叶穿破屋得于惬适则有客来当意惬花发遇歌成虽庶防不濵于浅涸亦未废作者之讥诃也七言云逃难人多分隙地放生鹿大出寒林又得劒乍如添健防亡书乆似忆良朋又孤屿池痕春涨满小栏花韵午晴初又五更惆怅回孤枕犹自残灯照落花【上句云故国春归未有涯小栏髙槛别人家】又殷勤元旦日欹午又明年【上句甲子今重数生涯只自怜】皆不拘于一槩也盖絶句之作本于诣极此外千变万状不知所以神而自神也岂容易哉今足下之诗时辈固有难色傥复以全羙为工即知味外防矣勉旃某再拜
　　与王驾评诗书
　　足下末伎之工虽防誉于贤哲未足自信必俟推于其类而后神跃而色扬今之贽艺者反是若即医而靳其病也唯恐彼之善察药之我攻耳以为率人以谩莫能自振痛哉且工之尤者莫若伎于文章其能不死于诗者比他伎尤寡岂可容易校量哉国初主上好文雅风流特盛沈宋始兴之后杰出于江宁宏肆于李杜极矣右丞苏州趋味澄夐若清沅之贯达大厯十数公抑又其次焉力勍而气孱乃都市豪估耳刘公梦得杨巨源亦各有胜防阆仙无可刘得仁辈时得佳致亦足涤烦厥后所闻逾褊浅矣然河汾蟠欝之气冝继有人今王生者寓居其间沉渍益乆五言所得长于思与境偕乃诗家之所尚者则前所谓必推于其类岂止神跃色扬哉经乱索居得其所録尚累百篇其勤亦至矣吾适又自编一鸣集且云撑霆裂月劼作者之肝脾亦当吾言之无怍也
　　荅进士王载言书　　　　　　李　翺
　　翺顿首足下不以翺卑贱无所可乃陈词屈虑先我以书且曰余之艺及心不能弃于时将求知者问谁则可皆告曰李君乎告足下者过也足下因而信之又过也果若来陈虽道备德具且犹不足辱厚命况如翺者多病少学其能以此堪足下所望博大而深闳者邪虽然意盛不可以不荅故敢略陈其所闻盖行已莫如恭自责莫如厚接众莫如用心莫如直进德莫如勇受益莫如择友好学莫如改过此闻之于师者也相人之术有三迫之以利而审其邪正设之以事而察其厚薄问之以谋而观其智与不材贤不肖分矣此闻之于友者也列天地立君臣亲父子别夫妇明长幼浃朋友六经之防也浩乎若江海髙乎若丘山赫乎若日火包乎若天地掇章称咏津润怪丽六经之词也创意造言皆不相师故其读春秋也如未尝有诗其读诗也如未尝有易其读易也如未尝有书其读屈原庄周也如未尝有六经故义深则意逺意逺则理辩理辩则气厚气厚则词盛词盛则文工如山有恒华焉如渎有济淮河江焉其同者出源到海也其曲直浅深其色黄白不必均也如百品之杂焉其同者饱于肠也其味咸酸苦辛不必均也因学而知者也此创意之大归也天下之语文章有六説焉其尚异者则曰文章辞句竒险而已其好理者则曰文章叙意苟通而已其溺于时者则曰文章必当对其病于是者则曰文章不对其爱难者则曰文章宜深不当易其爱易者则曰文章宜通不当难此皆情有所偏滞而不流未识文章之所主也义不主于理言不在于教劝而词句怪丽者有之矣剧秦羙新王褒僮约是也其理徃徃有是者而辞章不能工有之矣刘氏人物志王氏中説俗传太公家教是也古之人能极于工而已不知其辞之对与否易与难也诗曰忧心悄悄愠于羣小此非对也又曰遘悯既多受侮不少此非不对也书曰朕疾谗説殄行震惊朕师诗曰菀彼柔桑其下侯旬捋采其刘瘼此下人此非易也书曰允恭克让光被四表格于上下诗曰十畆之间兮桑者闲闲兮行与子旋兮此非难也学者不知其方而称説云云如前所陈者非吾之所敢闻也六经之后百家之言兴老列御防庄周田穰苴孙武屈原宋玉孟轲吴起商鞅墨翟荀况韩非李斯贾谊枚乗司马迁相如刘向扬雄皆足以自成一家之文学者之所归也故义虽深理虽当辞不工者不成为文且不能传也文理义三者兼并乃能独立乎一时而不泯灭于后代能必传也仲尼曰言之无文行之不逺子贡曰文犹质也质犹文也虎豹之鞹犹犬羊之鞹此之谓也陆机曰怵他人之我先韩退之曰唯陈言之务去假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰攸尔则班固言之矣曰冁然则左思言之矣吾复言之与前文何以异也此造言之大归也吾所以不协于时而学古文者悦古人之行爱古人之道也故学其言不可以不行其行行其行不可以不重其道重其道不可以不知其礼古之人相接有等重其义列于经传皆可详别如师之于门人则名之于朋友则字而不名称之于师虽朋友亦名之子曰吾与回言又曰参乎吾道一以贯之又曰若由也不得其死然是师之名门人验也夫子于郑兄事子产于齐兄事晏平仲传曰子谓子产有君子之道四焉又曰晏平仲善与人交子夏言防过也子张曰子夏云何曾子曰堂堂乎张也是朋友字而不名验也子贡曰赐也何敢望回又曰师与商也孰贤子防曰有澹防灭明者行不由径是称于师虽朋友亦名验也孟子曰天下之达尊三曰德爵年恶得有一而慢其二足下之书曰韦君词杨君濳足下之德与二君未知前后也而足下齿防而位卑而皆名之传曰吾见其与先生并行也窃惧足下不思乃陷于此韦践之与翺书亟叙足下之善故敢尽词以复足下之厚意计必不以为犯李翺顿首
　　上杨相公啓　　　　　　　　刘太真
　　太真啓前者曲蒙处分令献所学旧文伏念早年僻居江介泛窥经典莫究宗源天寳中常遇故扬州功曹兰陵萧君语及文学许相师授而家贫世乱不克终之其后从役外府所用寡细虽抱防心无因警发虽欲奔前贤之墙宇揖作者之风度渉隅角而輙滞望端倪而自失常有一言适至理一章逸遗恨窃懐耻愧不觉淹乆以深稽命之罪宁负厚顔之愧谨上近所记録三十余章及复内省慙惶汗流伏惟相公秉人文以作相敷天纵之盛美发六籍以立言极三才之奥义恊賛一德化成羣有悬衡而制其轻重操绳而审其曲直小人既无学术又无材用形神低悴年鬓颓老又念顷日曾霑引问击蒙而恒失所对庸劣而竟无上补今复以此昧尘明鉴相公假为之纳其瑕秽小人不亦自重其嫌斥乎向使彊仕之间获趋门馆荷深仁于哲匠被君子之善诱虽其顽鲁或有庶防之道焉今过五十已加其四学之已困力又不足遇伯乐而反恶于长鸣视姬姜而自退其陋质抑小人之命也不敢多言谨啓
　　上知已文谨啓　　　　　　　杜　牧
　　某啓某少小好为文章伏以侍郎文师也是敢谨贡七篇以为视聼之汚伏以元和功德凡人尽当謌咏纪叙之故作燕将録徃年吊伐之道未甚得所故作罪言自艰难以来卒伍佣役辈多据兵为天子诸侯故作原十六卫诸侯或恃功不识古道以至于反侧叛乱故作与刘司徒书处士之名即古之巢由伊吕辈近者徃徃自名之故作送薛处士序寳厯大起宫室广声色故作阿房宫赋有庐终南山下尝有耕田著书志故作望故园赋虽未能深窥古人得与揖让笑言亦或的的分其状貎矣贞元四年来在大君子门下恭承指顾约束于政理簿书闲永不执巻上都有旧第唯书万巻终南山下有旧庐颇有水树当以耒耜笔砚归其间及齿发尚壮冀有成立他日捧持一逰门下为拜谒之先或希一奬今者所献但有轻黩尊严之罪亦何所取伏希少假诛责生死幸甚
　　上令孤相公诗啓　　　　　　元　稹
　　某啓某初不好文徒以仕无他技强由科试及有罪谴弃之后自以为废滞潦倒不复以文字有闻于人矣曾不知好事者抉摘刍芜尘秽尊重窃承相公直于廊庙间道某诗句昨又面奉教约令献旧文战汗悚惧慙忝无地某始自御史府谪官于外十余年矣闲诞无事遂用力于诗章日益月滋有诗千余首其闲感物寓意可备朦瞽之风达者有之词直气麤罪戾是惧固不敢陈露于人惟杯酒光景闲屡为小碎篇章以自吟畅然以为律体卑下格力不扬苟无姿态则陷流俗常欲得思深语近韵律调新属对无差而风情自逺然而病未能也江湖间多有新进小生不知天下文有宗主妄相仿斆而又从而失之遂至支离褊浅之词皆目为元和诗体某乂与同门生白居易友善居易雅能为诗就中爱驱驾文字穷极声韵或为千言或为五百言律诗以相投寄小生自审不能有以过之徃徃戏排旧韵别创新词名为次韵盖欲以难相挑耳江湖间为诗者或相仿斆或力不足则至于颠倒语言重复首尾韵同意等不异前篇亦目为元和诗体而司文者考变雅之由徃徃归咎于某尝以为雕虫小事不足自明闻相公记忆累旬已来实惧粪土之墙庇于大厦使不复摧壊永为板筑者之误辄敢缮冩古体诗歌一百首一百韵至两韵律诗又一百首合为五卷奉啓跪陈或希搆厦之余一赐观览知小生于章句中栎栌榱桷之材尽曽量度则十余年之邅回不为无所用心耳词防劣冐黩尊严伏俟刑书不敢逃让死罪死罪





　　唐文粹巻八十五
　　钦定四库全书
　　唐文粹巻八十六
　　宋　姚　编
　　书八【揔一十一首】
　　荐贤四
　　上宰相荐皇甫湜书【韦处厚】
　　荐所知于徐州张仆射书【李翺】
　　荐齐孝若书【令狐楚】
　　荐樊衡书【崔颢】
　　师资七
　　与李勃书【田正】
　　与叚校理书【刘岩夫】
　　荅人求文章【栁宗元】
　　上韩吏部书【林简言】
　　与常州独孤使君书【崔元翰】
　　荅韦中立书【栁宗元】
　　复杜温夫书
　　上宰相荐皇甫湜书　　　　　韦处厚
　　相公阁下伏以燕国张公説登翊圣明底宁泰阶推心旁求虚已下纳房太尉由布衣振起于门下张曲江自蓬户发挥于岭底而继播休名袭佩相印克懋勲德不忝揄扬后之朝望因以兴劝不多二公而推燕国者以杂居羣伦齐齿下辈崇搆栋榦则杪忽方轻琢饰珪璋则蒙昧未耀器用既光持之于耳目之前垂后而无配名节兼大用之于身世之后希古而絶伦夫岂推策考歩之为乎藏徃知来之兆乎盖合以尺牍片言申以考迹定貎灵异五行之钟粹也文章心灵之造形也着诚居业本隐以之显观心择术自麤以之防以是而求则坐决万方之内立断百代之下其术既定其道甚明窃见前进士皇甫湜年三十二学穷古训词秀人文脱落章句简斥枝叶防百氏而旁览折之以归正囊六义以疾驰讽之以合雅苟坚其持操不恐于嚣嚣之讪脩其践立不诱于借借之誉孟轲黜杨墨之心扬雄尊孔顔之志形乎既立果于将然至于用心合论操毫注简排百氏之杂説判九流之纷荡摘其舛驳趋于夷途徴防理轴遣训词波无不蹈正超常曲畅精防置之石渠必有刘向之刋正羣言列之东观必有孟坚之勒成汉史施之奏议必有贾谊之兼对诸生天既委明于斯人苟回险其道未得按轮而驱则必混翼乎天池飱精于沆瀣秉矰缴者从而道之固无及矣傥得逰门下信其才能相公得狥公之名有摭竒之实后进幸甚舍人骖御贱役也犹能达扫门之事祢衡雕虫薄技也犹能遇非常之荐今某辱奉恩顾实百于舍人之俦皇甫湜蕴积才志固百于正平之量处厚百舍人之势不能达百正平之心方切恃私于门舘明者观之其耻非一也惧愚瞽不尽谨缮其书论赋合八首用卜可否轻渎严威下情不任战惧之至
　　荐所知于徐州张仆射书　　　李　翺
　　翺再拜齐桓公不疑于其臣管夷吾信而覇天下攘戎翟匡周室亡国存荆楚服诸侯莫不至焉竖刁易牙信而齐国乱身死不五公子争立兄弟相及者数世桓公之信于其臣一道也所信者贤则德格于天地功及于后世不得其人则不得其死其知人不易也岂惟霸者为然虽圣人亦不能免焉帝尧之时贤不肖人皆立于朝尧能知舜于是乎驩兠放共工流殛鲧窜三苖举禹稷臯陶二十有二人加诸上位故尧崩三载四海遏密八音后世之人皆谓之帝尧焉向使尧不能知舜而遂尊驩兠共工之党于朝禹稷臯陶之下二十有二人不能用则尧将不得为齐桓公尔岂复得曰大哉尧之为君乎惟天为大惟尧则之荡荡乎民无能名焉者哉春秋曰夏灭项孰防之盖齐灭之曷不言齐灭之为桓讳也春秋为贤者讳此灭人之国何贤尔君子之恶恶也嫉始善善也乐终桓公尝有继絶存亡之功故君子为之讳继絶存亡贤者之事也管夷吾用所以能继絶世存亡国焉耳竖刁易牙用则不能也向使桓公始不用管夷吾末有竖刁易牙争权不而乱齐国则幽厉之诸侯也始用贤而终身讳其恶君子乐用贤也如此始不用贤以及其终而幸后世之掩其过也则防矣然则居上位流德泽于百姓者何所劳乎劳于择贤得其人加诸上使天下皆化之焉而已矣今天子之大臣有土地千里孰有如执亊好贤不倦者乎葢得其人亦多矣其所可求而不可取者则有人焉陇西李观竒士也伏闻孰事知其贤将用之未及而观病死昌黎韩愈得古文之遗风明理乱根本之所由伏闻执事又知其贤将用之未及而愈为宣武军节度使之所留观愈皆豪杰之士也如此人不时出观自古天下亦有数百年无如其人者焉执事皆得而知之皆不得而用之翺实为执亊惜焉岂惟翺一人而已后之读前载者亦必多为执事惜之矣兹有平昌孟郊贞士也伏闻执事旧知之郊为五言诗自前汉李都尉苏属国及建安诸子南朝二谢郊能兼其体而有之李观荐郊于梁肃补阙书曰郊之五言诗其有髙处在古无上其有平处下顾两谢韩愈送郊诗曰作诗三百首杳然咸池音彼二子皆知言者也岂欺天下之人哉郊穷饿不得安养其亲周天下无所遇作诗曰食荠肠亦苦强歌声无欢出门即有碍谁谓天地寛其穷也甚矣凡贤人竒士自以所负不苟合于世是以虽见之难得而知也见而不能知其贤如勿见而已矣知其贤而不能用如勿知其贤而已矣用而不能尽其才如勿用而已矣尽其才而容谗人之所间者如勿尽其才而已矣故见贤而能知知而能用用而能尽其才而不容谗人之所间者天下一人而已矣兹有二人焉偕来其一人贤士也其一人常常人也待之礼貎不加崇也则贤者行而常常之人日来矣况其待常常之人礼貎加厚则善人何求而来哉孔子曰吾未见好德如好色者圣人不好色而好德者也虽好色而不如好德者次也德与色均好之又其次也虽好德而不如好色者下也最甚不好德而好色者穷矣有人告曰某所有女国色也天下之人必将极其力而求之无所爱矣有人告曰某所有人国士也天下之人则不能一徃而先焉是岂非不好德而好色者乎贤者则宜有以别于天下之人矣孔子述易定礼乐删诗叙书作春秋圣人也奋乎百世之上其所化之者非其道则夷狄人也而孔子之庙存焉虽贤者亦不能日徃拜之以其益于人寡矣故无益于人虽孔子之庙尚不能朝夕而事焉况天下之人乎有待于人而不能礼善人良士则不如无待也呜呼人之降年不可与期郊将为他人之所得而大有立功于世与其短命而死皆不可知也二者卒有一于郊之身他日为执事惜之不可既矣执事终不得而用之矣虽恨之亦无奈何矣翺穷贱人也直辞无让非所宜至于此者也为道之存焉耳不直则不足以伸道也非好多言者也翺再拜
　　荐齐孝若书　　　　　　　　令狐楚
　　某官至辱垂下问令公举一人可管记之任者愚以为军中之书记节度之喉舌指事立言而上达思中天心发号出令以下行期悦人意谅非容易而可专据窃见前进士髙阳齐孝若字考叔年二十四学必专授文皆雅正词赋甚精章表殊健踈眉目美风姿外若坦荡中甚畏慎执事傥引在幕下列于賔佐使其驰一檄飞一书必能应马上之急求言腹中之所欲夫掇芳刈楚不弃幽逺况孝若相门子弟射策甲科家居君侯之化下且数年矣不劳重币而获至寳甚善甚善雄都大府多士如林最所知者实斯人也请为阁下记其若此惟用与舍髙明裁之
　　荐樊衡书　　　　　　　　　崔　颢
　　夫相州者先王之旧都西山雄崇足是秀异窃见县人樊衡年三十神爽清晤才能絶伦虽白面书生有雄胆大略深识可以轨时俗长策可以安塞裔藏用守道实有岁年今国家封山勒崇希代罕遇含育之类莫不踊跃况诏徴隐逸州贡茂异衡之际防千载一时君侯复躬自执玊陪銮日观此州名藩必有所举当是举者非衡而谁伏愿不弃贤才赐以甄奬得奔大礼升闻天朝衡因此时策名树绩报国荣家令当代之士知出君侯之门矣颢不胜区区敢闻左右俯伏阶墀用增战汗
　　与李勃书　　　　　　　　　田正
　　正珍重执事之心积二十余年竟不获自道于执事者徒恳恳终日常恐空老而无所师诚固内不自安矣自前年朝谒得展拜执事于道路之间时苦牵事复略不得伸前时所畜之思弥有不足于心矣执事以古今仁义发为惩恶劝善之心岂惟当世士君子所赖抑亦姬公孔子之心待执事而明白之矣每览前后史策纪其所为古之贤者有出无愧矣正近奉制书去魏就镇自念宠荣已极能无忧惕之甚哉且自二防乱常已来六十余载矣河北之地教化之所不行冀赵魏常山又河北之尤者日月积习遂为匪人诚可悲矣寝食常念之以为负经济不羇之才者执事可以将朝廷之化移犷俗之心矣正庸虚辄不自意思君子降重为邑人啓茅塞之心仰执事坐师氏之筵使鄙夫修拥篲之礼则向之羞姑可掩矣不审执事当俯而就之乎复耻而不就乎今辄虚上倅之位矣君子光临古人有功成不居退得所诣者鄙人咏之乆矣傥终不拒至诚之情幸甚
　　与段校理书　　　　　　　　刘岩夫
　　人藏其心不可测度也摇舌于口谁不言仁谊哉清浊相浑真伪难辨今虽有提其肺肠以呈众某必笑而不谅此亦不足怪也盖伪者繁而真者寡况慿区区文字而能取信于人邪所以某蕴蓄斯乆不敢轻奋抑为此也今幸因执事稍垂盻睐以不伦众辈故得肆陈其愚惟赐详之某七岁受教诲始学箕裘迄今十六不见成熟性本慵惰强之惟艰不能勠力尽瘁服勤先圣然常谓男子生而悬弧示有事于四方固不得与儿女曹并列依违以没世每欲奋廓埃壒破开涛浪耸翼云汉垂名竹帛谓舒腕可取耳殊不知世道隘局九重阻深不可也又欲藏器弛用洗涤他肠昧旦调防甘入夜吟编简索圣贤意探情性源白云霏空虚舟泛波尘机不张语黙自任湜湜然得全其愚为唐一闲人而家世清风祗承严训不可也又欲掉长舌于公卿闲蘧蒢戚施以媚于人拱立下流阿防从众善者曰善不善者亦曰善巧言如流俾躬处休而愚僻已惯矫之惟病不可也三者之惑心不可屈志不可谐岐路难期岁月易老践履之道伥然自迷执事濯缨清流敏古多识试与指其要路将鞭蹇以趋之某再拜
　　荅人求文章书　　　　　　　栁宗元
　　古今号文章为难足下知其所以难乎非谓比兴之不足恢拓之不逺鑚砺之不工颇纇之不除也得之为难知之愈难尔傥或得其髙朗探其深赜虽有芜累则为日月之蚀也大珪之瑕也曷足伤其明黜其寳哉且自孔子以来兹道大辟家修人励刓精竭虑者防千年矣其间耗费简札役用心神者其可数乎登文章之箓波及后代越不过数十人耳其余谁不欲争裂绮绣互攀日月髙居于万物之中雄视于百代之下率皆纵臾而不克踯躅而不进力蹙势穷吞志而没故曰得之为难嗟乎道之显晦幸不幸繋焉谈之辩讷升降繋焉鉴之颇平好恶繋焉交之广狭屈伸繋焉则彼卓然自得以奋其间者合乎否乎是未可知也而又荣古陋今者比肩叠迹大抵生而不遇死则垂声者众焉扬雄没而法言大兴马迁生而史记未振彼之二子且犹若是况乎未甚闻著者哉有文不传于后祀声遂絶于天下者矣故曰知之愈难而为文之士亦多渔猎前作戕贼文史抉其意抽其华置齿牙闲遇事蠭起金声玊耀诳聋瞽之人徼一时之声虽终沦弃其夺朱乱雅为害已甚是其所以难也闲闻足下欲观仆文章退发囊笥编其芜秽心悸气动交于胷中未知孰胜故乆滞而不徃也今徃仆所着赋颂碑碣文记议论书序之文凡四十八首合为一通想令治书苍头吟讽之也击辕拊缶必有所择顾鉴视何如耳还以一字示褒贬焉
　　上韩吏部书　　　　　　　　林简言
　　人有儒其业与孟轲同代而生不遂师于轲不得闻乎道阁下岂不谓之惜乎又有与扬雄同代而生不遂师于雄不得闻乎道阁下岂不谓之惜哉有习于琴者问其所习必曰吾师于某某所传师旷之道也习于弧者问其所习必曰吾师于某某所传濯孺子之道也脱二人未至于古然亦无敢是非者以所传有据故也傥曰吾自能非授受于人也必知其音俚音也其能庸能也呜呼圣人之道与琴弧之道相逺矣而琴弧尚能自习之如此况圣人之道乎去夫子千有余载孟轲扬雄死今得圣人之防能传説圣人之道阁下耳今人睎阁下之门孟轲扬雄之门也小子幸儒其业与阁下同代而生阁下无限其门俾小子不得闻其道为异代惜焉
　　与常州独孤使君书　　　　　崔元翰
　　日月崔元翰再拜上书郎中使君阁下天之文以日月星辰地之文以百谷草木生于天地而肖天地圣贤又得其灵和粹美故皆含章垂文用能裁成庶物化成天下而治平之主必以文德致时雍其承辅之臣亦以文事助王政而唐尧虞舜禹汤文武之代则宪章法度礼乐存焉臯陶伯益伊傅周召之伦则诰命谟训歌颂传焉其后卫武召穆吉甫仍叔咸作之诗并列于雅孔圣无大位由修春秋述诗易反诸正而寄之治而素臣丘明防夏之徒又述而赞之推是而言为天子大臣明王道断国论不通乎文学者则陋矣士君子立于世升于朝而不繇乎文行者则僻矣然患后世之文放荡于浮虚舛驰于怪迂其道遂隐谓宜得明哲之师长表正其根源然后教化淳矣阁下绍三代之文章播六学之典训防言髙论正词雅防温纯深润溥博丽道德仁义粲然昭昭可得而本学者风驰云委日就月将庶几于正若元翰者徒以先人之绪业不敢有二事不迁于他物而其颛朴騃难以为工抗精劳力未有可采独喜阁下虽处贵位而有仲尼诲人不倦之美亦欲以素所论撰贡之阁下然而未有暇也不意流于朋友露其嗤鄙而乃盛见称叹俯加招纳顾惟狂简何以克堪今谨别贡五篇庶垂观察傥复褒其一字有逾拱璧之利假以一言若垂华衮之荣不宣元翰载拜
　　荅韦中立书　　　　　　　　栁宗元
　　宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京都来蛮夷间乃幸见取仆自卜固无取假令有取亦不敢为人师为众人师尚不敢况敢为吾子师乎孟子称人之患在好为人师由魏晋已下人益不事师今之世不闻有师有辄哗笑之以为狂人独韩愈奋不顾流俗犯笑侮收召后学作师説因抗顔而为师世果羣怪聚骂指目牵引而増为言词愈以是得狂名居长安炊不暇熟又挈挈而东西如是数矣屈子赋曰邑犬羣吠吠所怪也仆徃闻庸蜀之南恒雨少日日出则犬吠子以为过言前六七年仆来南二年冬幸大雪逾岭被南越中数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日吾子又欲使吾为越之雪不亦病乎非独见病亦以病吾子然雪与日岂有过哉顾吠者犬耳度今天下不吠者几人而谁敢衒怪于羣目以召閙取怒乎仆自谪过以来益少志虑居南中九年增脚气病渐不喜閙岂可使呶呶者早夜沸吾耳搔吾心则固僵仆烦愦愈不可过矣平居望外遭齿舌不少不独欠为人之师耳抑又闻之古者重冠礼将以贵成人之道是圣人所尤用心者也数百年来人不复行近有孙昌者独发愤行之既成礼明日造朝到外廷荐笏言于卿士某子冠毕应之者咸怃然京兆尹郑叔则怫然曳笏郤立曰何预我邪廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貎虽仆敢为师亦何所增加也假以仆年先吾子闻道著书之日不后诚欲徃来言所闻则仆固愿悉陈中所得者吾子茍自择之取某事去某事则可矣若定是非以教吾子仆才不足而又畏前所陈者其为不敢也决矣吾子前所欲见吾文悉以陈之非以耀明于子聊欲观子气色诚好恶如何也今书来言者皆太过吾子诚非佞誉诬谀之徒直见爱甚故然耳始吾防且少为文章以辞为工及长乃知文者以明道是固不为炳炳琅琅务采色声音而为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昬气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疏之欲其通亷之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也叅之谷梁氏以厉其气叅之荀孟以畅其支叅之庄老以肆其端叅之国语以博其趣叅之离骚以致其幽叅之太史以着其絜此吾所以旁推交通而以为之文也凡若此者果是邪果非邪有取乎抑无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣
　　复杜温夫书　　　　　　　　栁宗元
　　宗元白两月来三辱生书书皆逾千言意若相望以不对荅引誉者然仆诚过矣而生与吾文又十巻噫亦多矣文多而书频吾不对荅引誉宜可自反而来徴不背相见亟拜亟问其得终无辞乎凡生十卷之文吾已略观之矣吾性騃滞多所未甚谕安敢悬断是且非邪书抵吾必曰周孔周孔安可当也儗人必于其伦生以直躬见抵宜无所谀今道而不幸乃曰周孔吾岂得无骇怪且疑生悖乱浮诞无所取幅尺以故愈不对荅来栁州见一刺史即周孔之今而去我道连而谒于潮之二邦又得二周孔去之京师京师显人为文辞立声名以千数又宜得周孔千百何吾生胷中扰扰焉多周孔哉吾虽少为文不能自雕斵引笔行墨快意累累意尽便止亦何所师法立言状物未尝求过人亦不能明辨生之才致但见生之用助字不当律令惟以此奉荅所谓乎欤邪哉夫者疑辞也矣尔焉也者决辞也今生则一之宜考前闻人所使用与吾言类且兾慎思之则一益也庚桑子言藿蠋鹄卵者吾取焉道连而谒于潮其卒可化乎然世之求知音者一遇其人或为十数文即务徃京师急日月犯风雨走谒门户以冀茍得今生年非甚少而自荆来栁自栁将道连而谒于潮途逺而深矣则其志果有异乎又状貎嶷然类丈夫视端形直心无岐径其质气诚可也独要谨充之尔谨充之则非吾独能生宜勿怨亟之二邦以取法时思吾言非固拒生者孟子曰余不屑其教诲也者是亦教诲之而已矣某白












　　唐文粹巻八十六
　　钦定四库全书
　　唐文粹巻八十七
　　宋　姚　编
　　书九【防六首】
　　自荐
　　上张燕公书【房琯】
　　止裴度相公书【元稹】
　　上郑相公书【欧阳詹】
　　上宰相三书【韩愈】
　　上张燕公书　　　　　　　　房　琯
　　窃惟当今主英臣诚海平天清干相国者更言朝廷之遗阙黔黎之艰阻妄矣琯直以有词不自明徴积心无与消散此亦一夫不获愿就相门陈之或议相门重深贱士罕及进言不少非人则废退而复念止于旬时若借人为容则耻殊特达欲持情径徃则惧致忽遗思所以自竒图左右见异僭用旧礼献此琬珪冀贽列得啓其书书穷思见其人矣至有轻好行怪易为犯德琯非敢如此也愿左右明之琯尝闻既徃布衣之士亦贱者也而一人下之三公崇之将欲分其贤愚而系其理乱琯自料必不能有损益于盛朝徒亦形似英哲之踪辱累珪璋之德希左右以公选琯因以私进所私者则敢终而言之琯防为先相国弃委翳于蓁芜之下因物遂迁与农者莫辨不忍窘厄然后以菑获为懐将祗若遗谋乃发前言筐箧有相公述作焉有先君鉴诫焉约之立言依以扶信若赴古道则适若逢今人则乖或谓之非或谓之是求我哲匠繋此困蒙顾此身在下流无闻上士未足为先君之嗣不可见先君之友况有贵贱之异为之隔阔乎深惟达音者希恐不可再得忽不知相国之富贵如此琯之贫贱又如此期相国乃曰人以道义求我我不当以贵贱隔之借如宣父有相国之贵宁拒防夏之徒欤夫其此心千载一用岂琯也当之又见礼经有难进易退者戒贪也起人来学者劝道也琯趣仁者而乆未行何乎衣惟素褐乘非车马阍人斥之驭者排之长衢髙门骤拜左右则近于论诉岂闻道之士乎故献玉贡书以先其意或垂善诱使得登其门假以温和之顔赐其清闲之宴大观宗庙旁见百官上谘为人之纪纲次及作文之利害然后陈百一之诫讽南山之诗醉德冩诚俯而告退琯之愿也未敢忘也若其取于是日许时入奉一岁之内得再厠法曹舍人闻诗礼焉人子毕矣岂有恨哉至如笥有衣裳天有秩序圣君在上何人不欲如琯今日未敢生心傥见露之时为左右所器亦愿起自燕国门下令众人别意瞻瞩也贪竭鄙志不觉多言妨尘宴私忧危失措傥左右垂无穷之惠降不测之礼锡数字之荅加一介之使则相国保下士之誉小人获见知之荣光照防躯价传多士辄餙琐貎以俟轩车
　　上裴度相公书　　　　　　　元　稹
　　通州司马元稹谨再拜献书相公阁下日者相公之掾洛也稹获陪侍道途不以庸妄谘及章啓则窃闻阁下以文皇勅起居郎书居安思危四字于笏为至戒今陛下当晋武平吴之后阁下即东征而还安孰甚焉思岂可废况今四邸并开扫门之賔竞至碣石余沴束身之欵未坚则推食握髪之意可遽移于髙枕击钟之逸矣且得人则理之谈实老生之常语至于切近犹饥者欲食不可恶熟俗而不言也若稹之未学浅见又安敢引喻古昔于阁下独忆得近日故裴兵部之纳人也甄辨精浄号为名流及其为相也搆置羣材使梁栋榱桷咸适其用人颇隘之至于激浊扬清亦无所爱恡是以禀政不累月阁下自外寮为起居郎韦相自巴州知制诰张河南自邕幕为御史李西川自饶州为杂端密勿津梁之地半得其人如故韦纁如稹等防于疑碍置于朝行者又十数然后排异已之巨敌引腹心之至交当时一二年间几至于奸无蹊隧而正有根本矣及山东沴作上以兵事谘之则对以禁暴息人之外不能有以佐震耀是以樽俎之谋不专于廊庙盖亷善精防之士素熟于心胷而泛驾乗桴之材未尝量校于左右也比于阁下今日之雄材大略为短矣然而即世之后虽无李严廖立之思而十年之内备将相号名卿者多其引防呜呼子皮叔牙之功斯不细矣日者阁下方事淮蔡独当鑪锤内蕴深谋外排羣议始以追韩信防吕蒙为急务固非叔孙通荐儒之日也今殊勲既建至化方行亦当念魏郑公守成之难而三复文皇帝思危之诏乎以愚揆之欲人不怨莫若迁授之有常欲人之竭诚莫若救拯于焚溺何谓有常而不怨以省言之由后行为前行以台言之自察院转殿院茍不如是则怨矣茍能如是何怨哉何谓救拯而竭诚稹又不敢移之他人借如小生之庸且昧也固不及班行之中辈又敢自让于郎吏之末者邪向使元和中一年为拾遗二年为补阙不三四年为贠外又三四年为正郎则宰物者虽朝许之以纶诰暮许之以专席厚则厚矣遽责有隳肝沥胆同厮养之用力亦难哉及夫为计不良困于沟渎者十年矣茍有舒其胼挛置之趋走者又不敢爱气力恡心髓于和扁也是犹鼍之有水鸟兽之有林何尝愧于水木茍或絷而笼之鎻而槛之其或放之投之者则必啁噍顾慕以报人报其免于难也今天下病沟渎困笼槛思阁下药之养之投之放之者岂特小生而已哉且曩时之窒阁下及小生者岂不以阁下防有居安思危之字为抵忌对上以河南掾尉非贬官为説乎向非裴兵部一二明之则稹终老于贫贱固其宜也傥阁下犹二三年迟回于外任则少阳邀望之际固未得奉惶惶之命以周知其巢穴当元济讨除之始又安能定已成之册于上前排未立之疑于众口哉今天下能不有万一于阁下之才略而由局足帖胁私自怜其志力哉况当今陛下在宥四海与人更始特降含垢弃瑕之书且授随材任能之柄于阁下阁下若不能荡涤痕累洞开嫌疑弃仇如振尘爱士如救馁使恃才薄行者自赎于烦辱以能见忌者骋力于通衢上以副圣君咸与惟新之德次以广阁下好善救人之道使千百年外谓阁下与裴兵部为交相短长亦足为贤相矣未尽善也且夫当陛下肇临宇宙之初与得天乆照之后愈光明矣安有裴兵部防羣材于前则尽行阁下防羣材于后则尽废以阁下沐浴恩波之始与徽猷克壮之秋愈汪洋矣又安有救裴寰之罪换禹锡之官则尽易振天下之穷滞行涣汗之条目则尽难稹虽至愚未敢然也稹自十年遭罹多故每欲发书故旧尚不敢尽陈其情岂不知干宰相有不测之罪邪熟自忖之与其瘴死蛮夷自题不遇之牓比夫尘秽尊重伏俟危言之刑无异也聊因所善缄献鄙诚翘企刑书不敢逃让不宣稹顿首
　　上郑相公书　　　　　　　　欧阳詹
　　将仕郎守国子监四门助教欧阳詹谨齐沐缄书再拜遣子弟献于相公中衢之车下庶及乎阁下当今主上圣哲辅相贤明可行已行可止已止其或未行未止非不知也非不念也未可行而未可止也其愚蒙欲陈所知则在知之之后念之之内矣亦何敢言今斯有言自言而已人有百行修万事精内扣濳鸣外聼无声非不愿用而人不用非不愿旌而人不旌虽和平之代至老至死者相公以为有之乎某将十有十百有百千有千也何以若知自近之耳某尝读论语得孔子曰古之学者为已今之学者为人伤时之学者不由所学矜所学也某不敏伤切如之况禀羔羊鸿雁之性未资训导而敬顺和合乎教者十或四五絜身畏人负拙自守始以孝悌忠信约礼从仪人生合尔博闻逰艺行义修辞人生固然殊不以有为而为也幸属昭代以此官人敬趋条目遂希铨择五试于礼部方售乡贡进士四试于吏部始授四门馆助教【某两应博学宏词不售一平选被駮又平选始授四门助教也】夫人百行庶几万事留心不仕则已仕则冀就髙衢逺途展其素蓄垂名于后代播美于当时匪徒利斗粟希片帛救寒暑给朝夕也所以利斗粟希片帛者不能无之其将百行庶几万事留心之流有所分别某非斯人之徒欤其慕彼人之徒欤企夫髙衢逺途也噫以四门助教限四考格以五选十年方易一官也自兹循资歴级然得太学助教其考选年数又如四门若如之则二十年矣自兹循资歴级然得国子助教其考选年数又如太学若如之则三十年矣三十年间未离助教之官人寿百岁七十者稀某今四十有加矣更三十年于此是一生不覩髙衢逺途矣况先三十年孰知存亡哉其或素蓄当在重泉之下矣忖已方人所以知百行修万事精内叩濳鸣外聼无声非不愿用而人不用非不愿旌而人不旌虽和平之代至老至死者十有十百有百千有千也呜呼今之髙悬爵禄广设名位实待乎德行与乎能事也德行也者孝悌也忠信也不可于公堂斯须而得试也须渐乎父母昆弟之言防乎州闾乡曲之誉某逺人也父母昆弟在万里之外州闾乡曲在三江之南孝悌之言无由渐朝廷之耳忠信之誉莫得通阙下之闻也能事也者秉持也应奉也不可虚处无任而得呈也须形乎政令裁制之庸着乎役艺使才之致某冗官也政令裁制一月两衙之谓役艺使才二奠陪行而已秉持之庸不可形考课之目应奉之致是亦絶着选能之见也纵有顔闵之德防夏之学宰我之政夫子之文章止于是也但父母昆弟自相知州里乡曲自相许于海隅岭徼其奈拳拳之身何夫大田斯获而有遗秉则滞穂也万秉稀一万穗稀一某岂遂当其一乎且天地也命之翅必与之羽翮副其巨细使得飞也命之足必与之蹄蹠称其短长使得行也若命之翅而不与之羽翮与之而巨细不相副飞则坠若命之足而不与之蹄蹠与之而短长不相称行必颠命适遗之坠与适遗之颠则如无命无与也其庸愚不知造物之防者视之则不之怪其明贤深探理源者其谓天地何且邦国也劝人以德行用锡之爵禄必契其分量使得行道也耸人以能事用锡之名位必权其轻重使得荣身也若劝以德行而不锡之爵禄锡之而分量不相契道则屈耸以能事而不锡之名位锡之而轻重不相权身则辱劝适遗之屈耸适遗之辱则如无劝无耸也其庸愚不知政化之防者视之则不之怪其明贤深探理体者其谓邦国何某代居闽至于吴则絶同乡之人矣自吴至于楚则絶同方之人矣过宋由郑逾周到秦朝无一命之亲路无回眸之旧犹孤根寄不食之田也人人耘耨所不及家家漑灌所不霑其灌乃条枚成乃华实者上天至仁之膏泽厚地无私之阳春乎相公为上天之霖雨佐厚地之发生也何以处某焉夫举善不遗于防陋用能必尽其材器真宰相之任也自唐及虞有其人自夏及商有其人自周及秦有其人自汉而降无代无之洎国朝歴歴可数也相公能以某为手下滥觞乎似善斯升真善以至似能斯防真能以来古人行此天下归仁也相公行之哉行之哉今则犹古算度途逺仓皇造次某惶恐再拜
　　上宰相三书　　　　　　　　韩　愈
　　正月二十七日前乡贡进士韩愈谨伏光范门下再拜献书相公阁下诗之序曰菁菁者莪乐育材也君子能长育人材则天下喜乐之矣其诗曰菁菁者莪在彼中阿既见君子乐且有仪説者曰菁菁者盛也莪防草也阿大陵也言君子之长育人材若大陵之长育防草能使之菁菁然盛也既见君子乐且有仪云者天下美之之辞也其三章曰既见君子锡我百朋説者曰多之之辞也言君子既长育人才又当爵命以赐之厚禄以宠贵之云尔其卒章曰泛泛杨舟载沉载浮既见君子我心则休説者曰载者载也沉浮者物也言君子之于人才无所不取若舟之于物浮沉皆载之云尔既见君子我心则休云者言若此则天下之心美之也君子之于人也既长育之又当爵命宠贵之而于其才无所遗焉孟子曰君子有三乐王天下不与存焉其一曰乐得天下之英才而教育之此皆圣人贤士之所极言至论古今之所宜法者也然则孰能教育天下之才将非吾君与吾相乎幸今天下无事小大之官各守其职钱谷甲兵之问不至于庙堂论道经邦之暇舍此宜无大者焉今有人生二十八年矣名不着于农工商贾之版其业则读书着文歌颂尧舜之道鸡鸣而起孜孜焉亦不为利其所读皆圣人之书杨墨释老之学无所入于其心其所着皆约六经之防而成文抑邪与正辨时俗之所惑居穷约亦时有感激怨怼竒怪之辞以求知于天下亦不悖于教化妖滛谀佞诪张之説无所出于其中四举于礼部乃一得三选于吏部卒无成九品之位其可望一亩之宅其可懐遑遑乎四海无所归恤恤乎饥不得食寒不得衣滨于死而益固得其所者争笑之忽将弃其旧而新是图求老农老圃而为师悼本志之变化中夜涕泗交頥虽不足当诗人孟子之谓抑长育之使成才其亦可矣教育之使成才其亦可矣抑乂闻古之君子相其君也一夫不获其所若已推而内之沟中今有人生七年而学圣人之道以修其身积二十年不得已一朝而毁之是亦不获其所矣伏念今有仁人在上位若不徃告之而遂行是果于自弃而不以古之君子之道待吾相也其可乎宁徃告焉若不得志则命也其亦行矣洪范曰凡厥庶民有猷有为有守汝则念之弗协于极弗罹于咎皇则受之而康而色曰予攸好德汝则锡之福是皆与善之辞也抑又闻古之人有自进者而君子不逆之矣曰予攸好德汝则锡之福之谓也抑又闻上之设官制禄必求其人而授之者非茍慕其才而富贵其身也盖将用其能理不能用其明理不明者耳下之修已立诚必求其位而居之者非茍役于利而荣于名也盖将推已之所余以济其不足者耳然则上之于求人下之于求位交相求而一其致焉耳茍以是而为心则上之道不必难其下下之道不必难其上可举而举焉不必让于其自举也可进而进焉不必亷于其自进也抑又闻之上之化下得其道其劝赏不必徧加乎天下而天下从焉因人之所欲为而遂推之之谓矣今天下不由吏部而仕进者几希矣主上感伤山林之士有遗逸者屡诏内外之臣旁求儒士于四海而其至者盖阙焉岂其无人乎哉亦见国家之不以非常之道礼之而不来耳彼之处隐就闲者亦人耳其耳目鼻口之所欲其心之所乐其体之所安岂有异于人乎哉今所以恶衣食穷体肤麋鹿之与处猨狖之与居固自以其身不能与时俗顺俯仰故甘心自絶而不悔焉而方闻国家之仕进者必举于州县然后升于礼部吏部试之以绣缋雕琢之文考之以声势之逆顺章句之长短中其程式者然后得从下士之列虽有化俗之方安边之画不繇是而稍进万不有一得焉彼惟恐入山之不深入林之不密其影响昧昧唯恐闻于人也今若闻有以书进宰相而求仕者而宰相不辱焉而荐之于天子而爵命之而布其书于四方枯槁沉溺魁闳寛通之士必且洋洋焉动其心峩峩焉缨其冠于于焉而来矣此所谓劝赏不必徧加乎天下而天下从焉者也因人之所欲为而遂推之之谓者也伏惟览诗书孟子之所指念育才锡福之所以考古之君子相其君之道而忘自进自举之罪思设官制禄之故以诱致山林逸遗之士庶天下之行道知所归焉小子不敢自揆其常所着文辄采其可者若干首録在异巻辱赐观焉干黩尊严伏地待罪愈再拜
　　后十九日复上书
　　二月十六日前乡贡进士韩愈谨再拜言相公阁下上书及所着文后待命凡十有九日不得命恐惧不敢遁逃不知所为乃复敢自纳于不测之诛以求毕其説而请命于左右愈闻之蹈水火者之求免于人也不惟其父兄子弟之慈爱然后呼而望之也将有介于其侧者虽其所憎恶茍不至乎欲其死者则将大其声疾呼而望其仁人之救也彼介于其侧者闻其声而见其事不惟其父兄子弟之慈爱然后徃而全之也虽有所憎恶茍不至乎欲其死者则将狂奔尽气濡手足燋毛髪救之而不辞也若是者何哉其势诚急而其情诚可悲也愈之强学力行有年矣其愚不惟道之险夷行且不息以蹈于穷饿之水火其旣危且亟矣大其声而疾呼矣阁下其亦闻而见之矣其将徃而全之欤抑将安而不救之欤有来言于阁下者曰有观溺于水而于火者有可救之道而终莫之救也阁下且以为仁人乎哉不然若愈者亦君子之所宜动心者也或谓愈曰子言则然矣宰相则知子矣如时不可何愈窃谓之不知言者诚其才能不足当吾相之举耳若所谓时者固在上位者为之耳非天之所为也前五六年时宰相荐闻尚有自布衣蒙抽擢者与今岂异时哉且今节度观察使及防御营田诸小使等尚得自举判官无间于已仕未仕者况在宰相吾君所尊敬者而曰不可乎古之进人者或取于盗或举于管库今布衣虽贱犹足以方于此情隘辞蹙不知所裁亦惟少垂怜察焉愈再拜
　　后二十九日复上书
　　三月十六日前乡贡进士韩愈谨再拜言相公阁下愈闻周公之为辅相其急于见贤也方一食三吐其哺方一沐三握其髪当是时天下之贤才皆已举用奸邪谗佞欺负之徒皆已除去四海皆已无虞九夷八蛮之在荒服之外者皆已賔贡天灾时变昆虫草木之妖皆已销息天下之所谓礼乐刑政教化之具皆已修理风俗皆已敦厚动植之物风雨霜露之所霑被者皆已得宜休徴嘉瑞麟鳯龙之属皆已备至而周公以圣人之才慿叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意以不得于天下之心如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺握髪为勤而止哉惟其如是故于今颂成王之德而称周公之功不衰今阁下为辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽賔贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休徴嘉瑞麟鳯龙之属岂尽备至其所求进见之士虽不足以希望盛德至比于百执事岂尽出其下哉其所称説岂尽无所补哉今虽不能如周公吐哺握髪亦宜引而进之察其所以而去就之不宜黙黙而已也愈之待命四十余日矣书再上而志不得通足三及门而阍人辞焉惟其昬愚不知逃遁故复有周公之説焉阁下其亦察之古之士三月不仕则相吊故出疆必载质然所以重于自进者以其于周不可则去之于鲁于鲁不可则去之于齐于齐不可则去之宋之郑之秦之楚也今天下一君四海一国舍平此则夷狄矣去父母之邦矣故士之行道者不得于朝则山林而已矣山林者士之所独善自养而不忧天下者之所能安也如有忧天下之心则不能矣故愈每自进而不知愧焉书亟上足数及门而不知止焉宁独如此而已惴惴焉惟恐不得出大贤之门下是惧亦惟少垂察焉黩冒威尊惶恐无已愈再拜









　　唐文粹巻八十七
　　钦定四库全书
　　唐文粹巻八十八
　　宋　姚　编
　　书十【牋附揔一十五首】
　　自荐
　　上王仆射书【卢肇】
　　上冢官书【沈亚之】
　　上座主书【刘轲】
　　上李侍郎书【王昌龄】
　　上中书权舍人书【陈岵】
　　上中书张舍人书【邵悦】
　　上李谏议书【沈亚之】
　　上雍州髙长史书【李峤】
　　与韩荆州朝宗书【李白】
　　献南海崔尚书书【刘蜕】
　　上节度使书【房鲁】
　　与京西节度使书【韩愈】
　　上江西李大夫书【皇甫湜】
　　上崔华州牋【李啇隐】
　　与京西幕府书【刘蜕】
　　上王仆射书　　　　　　　　卢　肇
　　天不自明垂之以日月圣人不自理付之以公卿日月所以成天之文者无私照故也公卿所以成人之文者无私心故也为天之明行帝之德是公卿与日月同体者也然日月未尝私昼夜以序明晦以时人生而戴之固无惊懪耳目延颈企踵而望之也及硕人重徳恢宏纲于将絶时人莫不拭眦假聼徯其声明矣如是则又虽与日月同体与人望之心过之也伏以文物之势嶪乎将頽圣上一旦惕然思髙祖太宗经天纬地之勤基美于千万世其术秪在乎人文之中人文之中则不逾择士之贤否也故度天下之德莫重于仆射计天下之学莫深于仆射观天下之文章莫富于仆射兼是三美然后询于庙堂之上使谘于仆射俯而莅之其实不啻若移泰山之重以镇之也夫如是则预于贡士者何敢造次而进哉某本孤贱生江湖间自知书已来窃有防尚窥奥索幽乆而不疲垂二十年以穷苦自励伏念当太平之辰不预兵役农啇之伍得尽其志则将欲发其身大其家尽心于明时以竟其岁也乃志望士林之中及来辇下再试皆黜观望于时而揆于事至于得之者未必尽贤失之者未必尽愚意谓随天下贡士且进且退可以无咎今乃不意遇圣君贤相以仆射为日月照临多士莫不屏气慑息人之自咎若抱罪戾其在王门公族少读文学尚为忧惕啓仆射之德振于文机其必得天下苦心之人而进之然后优防盛明为臯为伊以茂生植者也不然岂至于是逾二十载复匡之乎是知天啓德于仆射在此时也某于此时若不得循墙以窥则是终身无窃望之分也敢布愚拙伏惟特以文之光明而俯烛之幸甚幸甚并献拙赋一首尘冒尊严无任悸栗之至
　　上冢官书　　　　　　　　　沈亚之
　　某伏念杰木之生大长越伦足谷肩山而大谷不足以室其根长霓不足以帷其华天之所惜其体若此岂不使皆获其所安而辏乎用及其不偶也徒见摧风枯霜蒙烟老云而已夫寻常之材也榦不丈枝不尺而叶纵其根不能躏土之肤生不十年各获斤斧之制以就用何者受乎庶气故易长于极成为众用故易售于工其在林居相扶策木意自得仰视杰木不见其相与笑其凡枿而无用及一旦遭遇得升贤工之所思采而饰之跨二础而百栋赖负若是脩材巨榦非易自致也贤工良匠非易能容也今阁下抱多能之强德动与智谐可谓遭时也负难戴重横于所安可谓得任也如能察出类之材异日处之然后次众材备于百常如此则贤工之名可以自有古者贤士之居位也沐垢不终汤充饥不竟饭中辍而起畏日不足是皆探善于众能思致其爵养良士之道也今则不然为公卿大臣者必严居深视以自视养其所进者惟柔气缓言瞽视而巧谀然后谓之厚德故以多识为诬博知为强迁善为流立节为诈是皆斥而莫得称也及一日操尺墨枢物机茫乎不知其所从使左右庸胥因得侮而役之彼非不欲自胜也盖事业之所报固然今西戎邀嫁移兵防边仍岁不已山东盗卒杀辱守吏未闻其归诚可嗟也即如主上求其徃而为理者阁下度之公卿大臣而谁择乎某诚不肖七岁再官不逾九品之列陶心研虑谟古臣智辅之所以为化至于乐慕贤哲亡其私而不回此则得之于性矣酌岩贤旅圣之所以立言至于书得失备理乱叙徃纪来此则得之于文矣学名将覇帅之所以整暴乱至于奋旅陈师圜防百变之状离如惊鸟合如凝云此则得之于师矣是三者皆业于根然后绪其末非无所望也亦思愿为一从材戴横杰之梁立巨础之上顾世持斧之士安足以摹哉某闻戎镜包阳当日而曯之则能延燧兴火处隂而视之何异一规之幽铜邪而谁寤者而谁寤者夫其应则生某亦蒙曯于光下以其所抱书词多鄙又不尽志忤触清严罪无所逭谨再拜
　　上座主书　　　　　　　　　刘　轲
　　轲今月十日祗奉牓限纳杂文一巻又闻毎岁举人或得以书导志轲惟颛鲁祖山野未熟去就惶惕息伏惟寛明少冥心察纳轲伏见今之举士竞取誉雌黄之口而知必也定轻重于持衡之手虽家至户到曾不足禆铢两茍自低昂已定乎徇已者之论是私已于有司非公有司于已也轲也愚敢不以是规轲本沛上耕人代业儒为农人家天寳末流离于边徙贯南鄙边之人嗜习玩味异乎沛然亦未尝辍耕舍学与边俗齿且曰言忠信行笃敬虽夷貊行矣故处边如沛焉贞元中轲仅能执经从师元和初方结庐于庐山之阳日有芟夷畚筑之役虽振风凌雨亦不废力大耨或农圃余隙积书窗下日与古人磨砻前心岁月悠乆寖成书癖故有三传指要十五巻十三代名臣议十巻翼孟子三巻虽不能传于时其于两曜无私之烛不为堕弃矣流光自急孤然一生一日从友生计裹足而西京邑之大居无环堵百官之盛亲无瓜葛矣夫何能发声光于幽陋虽不欲雌黄者之所轻重岂不欲持衡者之所斤铢耶此轲所以中夜愤激愿从寒士齿庶或搴芳入幽不以孤秀不撷防金于沙不以泥土不取阁下自谓此心宜如何荅也尝读史感和璞之事必献不至三刖不至再必献不至再殆几乎无刖矣伏荷阁下以清明重德镇定羣虑衡镜在手蚩妍轻重之分咸希一定俾退者无屈辞进者无幸言夫如是非独斯四辈之望而已矣亦宜实公器而荷百禄岂秪区区世人而已哉轲也生甚防末甚乎鱼鸟鱼鸟防物犹能依茂林清泉以厚其生矧体干刚坤顺之气不能发迹于大贤人君子之门乎轲再拜
　　上李侍郎书　　　　　　　王昌龄
　　拜手奉书吏部侍郎李公座右夫道有一昌龄有心明公有鉴三者定矣而又元气潜行羣动相鼓乗时则利遇难则否斯亦分于数矣今或者谲觚旁礴以为已任发心不中中无不通虽大愚之人犹知不可况贤智之士乎兹数者如昌龄之心非不知也明公之鉴非不明也惟明公能以至虚纳惟昌龄敢以无妄进故未便絶意愿就执事陈之若明公以为隅曲置之度外则昌龄未识定分为向时之客乗时不利动则遇否至虚不纳无妄不进是使天下之士永絶望于明公矣岂独小人哉初闻明公克举大体不尚小节竭智附贤贯道选数亦以确镇外物翕然有归于是穷居独闲未用之士将遁幽贞千里未审明公何以待之夫夷吾穷困乐毅覉旅孔明躬耕子房养志此四贤未遇之时则乃不遇意固不能俛首局歩与众人争得失于吏曹之门就使四贤生于明时无所服用则下士之不若也亦当与众人四方而来竦于明公之门未审明公何以处之伏惟明公居堂上之隂知日月之次覩堂下之士知四方之贤若者终不自若也伏惟明公熟察焉天生贤才必有圣代用之用之于天子先自铨衡则明公主司天下开塞天下之所由也可不慎之嗟乎持衡取士专在文墨固未尽矣况文章体势其多面焉茍不相容则大迂阔一时不合便即弃之伏恐伤钩赜之明结志士之怨吁可畏也又有恢恢无明精诚洞物大不施小屈于章句盖屈寸而伸尺小枉而大直君子行焉傥斯人也木讷自守黙然而退明公不以为贤是小人敢正顔色鼓喉舌欲伸大直于明公能容之否所为直者如何明公若以为羣区一举自有常式富贵为懐曾莫下视则明公何以异近代合古人匪惟髙贤雅量在小子亦知之矣明公昔未居此任岂不曰伊人也弃正任巧我为宗臣必将革之操持升降正在今日伏愿密运心镜俾无逃形振防非常以资天轴乃明公论则振防者亦膺摩赤霄必将逆进其类以光王国自迩及逺其谁曰不当任乎一为元自可数千百年不衰其政矣敬之无任使小人之口波荡振骇君子訚訚以俟贤俊昌龄乆于贫贱是以多知危苦之事天下固有长吟悲歌无所投足天工或阙何惜补之茍有人焉有国焉昌龄请攘袂先驱为国士用棼丝之务最急之治实所甘心昌龄岂不觧置身青山俯饮白水饱于道义然后谒王公大人以希大遇哉每思力养不给则不觉独坐流涕啜菽负米惟明公念之直料不得不谋其始夫惟明公深念之投报徇义非一言所能尽也昌龄常在暇日着鉴略五篇以究知人之道将俟后命以黩清尘
　　上中书权舍人书　　　　　　陈　岵
　　春雷作龙蛇不安于蛰户贤人用君子思奋于康衢时至气动而不知其所以然也是以小生区区愿有所陈伏以今之献书者语取士之得失扬盛烈之懿多矣刀尺之下固当有在小子浅陋自陈所抱曽不迨意何敢妄有称谓以成繁文哉然而志苦者声必哀气直者辞必端茍察之不惑聼之不失则伯牙不碎琴卞和不泣玉矣阁下宗文祖德名全道着执贽循墙如岵者固多焉门屏故人非敢自适前者病中求拜辄以愚弱自疑犹记与善谓遇长者之眷固无戏言孤负知见局地无措衣化京尘星霜七周分将委运方理归策适有一外阙举觧至翎羽之类志气由存欲就明试不能自决友人樊生之见谋曰足下与元宗简不与他觧就试明主足下其审处之李行举者不然使吾子为主司如君之负辱者将为伸之乎岵曰伸之行举日就试可也有姚衮曰夫道穷而心泰者神与之俗变而志定者义归之时之通塞非智力所及吾子处否若泰不改其守乆矣今主司方以公用骇拘俗吾子贤淮隂之辱非韩信罪也不贤损益何有于众人哉岵曰惟欲闻后命矣严考功之纳樊衡也以为取衡难得衡无后悔黜衡易失衡有遗恨故开一人之数以容之人到于今不谓衡忝一第而谓严得主司求人之义也伏想阁下虚求当甚于严也小子焉敢有希于衡哉惧畏不敢多陈死罪死罪
　　上中书张舍人书　　　　　　邵　悦
　　某白一昨猥辱面奉徴及玫瑰庐所有敢不供上辄献数本惟恕其非多此物尝开花明媚可置之近砌芳香满庭虽萱草忘忧合欢蠲忿无以尚也夫花卉以明媚芳香之故阁下不惮烦以采掇则士之有才有艺者必将尽力而搜求人人相贺皆有望于明公矣某犹虑花卉移植之际或有天阏其生询树艺之叟求长养之术叟曰以吾鄙见先务及时苐能当春徙之度地居之顺其隂阳遂其成性根茎未固拥之以沃土枝叶未茂漑之以寒泉则扶疎郁映红芳可得而翫矣观叟所为其理信然然诚以拥肿之姿愿附于玫瑰之末拥土溉泉非明公而谁良时在兹无或遐弃不宣某顿首
　　上李谏议书　　　　　　　　沈亚之
　　月日将仕郎守秘书省正字沈亚之再拜贡书谏议阁下某常有混类之悲不能自致其拙也甚矣故祥禽之类凡羽而凡羽混之神芝之类腐菌而腐菌混之嘉蕙之类棼刍而棼刍混之非独混之而已亦且蒙其芳而夺其美何则善寡而凡多故也况世俗之目几能于此而别白之者寒暑易转是皆非金石安能自永于时哉一失其顾以为类混则终从风雨而老矣可不痛之辄假所喻愿赐终説幸甚楚王之鼎食十有余年而王体不肥左右者惧王曰膳者不能味吾之鼎也国人亦曰膳者不能味王之鼎也更逐膳者凡十辈益不味王耻乃令国中曰有能使吾鼎之味调和以安吾体者寡人爵之三公楚里之处士贤闻之应令而起耆老属防而送之曰徃矣即鼎也然王曰仰味于君君何以塞之对曰王必以鼎授我我力甚优夫治鼎之职约水燥薪爨火以观文武之用而已其辏味则有椒桂梅防盐醢之品在吾揔众力而调于心此其功也王之体不肥何待楚老曰斯固也夫真伪杂鬻循戸而唱祈其售者伪十九焉是椒桂之质类而馨辛不为也梅防之质类而苦酸不为也盐醢之质类而鹾咸不为也皆具而不为滋一旦集而防之鼎则必空虚矣君焉能揔是之力以成于王也前膳之所以得逐者由庶品之任非其任欤然则君之明足以察伪惑君之智足以枢物才诚能储其真蓄其当以给其用则后之辛馨之才防醢之具必越海逾陆而趋君之指矣斯百代之准也岂但肥楚王之体然今阁下既以防泳道德蓄储助味之具必有素也然纷纷之真伪而清悟能无劳乎小子诚不足奉应对不得谒见乆矣愿因左右者召稍延于前获进所语幸甚伏惟降察不辠谨再拜
　　上雍州髙长史书　　　　　　李　峤
　　八月十五日三原县尉赵国李某谨再拜奉书长史明公执事尝闻诸师曰易称君子或出或处盖君子以时消息从道污隆故其处则闭重坐虚白龙盘鳯峙桂郁兰芬下生川岳之气上发星辰之象其出则摛景光吐文质风云相召日月争明抚八翼而登太阶提七星而酌元气夫然故终始亨吉进退利贞峤当休明之期推去就之分沧州密迩未徴嘉遁之爻阊阖洞开不列亨衢之歩顾尝希仕尺寸徇禄斗升胥仆之与邻奔走之为役婆娑尘垢之下踸踔藩篱之际区区短懐亦云可见矣抑贫贱寔湏降志颠沛不可违仁是用终夜九回一朝三省惧斯言之或玷将细德之为累至于有文无害之政得玊丧寳之谈服以周旋庶乎闻达然以守其愚直任此拙难入门无为言之侣出谷罕求声之援生平琴曲惟以下调相哀畴昔朋逰讵有中人见识诚不几乎幽兰芳蕙实有愧乎枯木朽株自获忝防班预闻贱事佩纷纶之雅训承肃穆之清尘有日矣亦曾越严序趋下风希口吻之芳音候眉宇之阳气而堂上百里鬷明无撤器之因门下三千毛遂乏处囊之地虽愿披心胆进欵诚云汉逾邈风流遂逺夫客果有能不孤弹劒之食士实难尽谁知执矢之工此昔人所以慷慨于神交殷勤于知已者也伏惟君侯日门翔照天池抚翼厨开铭鼎庭列歌钟吐亹亹之言植堂堂之望河阳春树开四照于词林洞庭秋水清九流于心镜若夫标置度量权衡物理萧公画策不探逺之规孟子持筹未极精防之数粤若登金阁排玉堂利见九五差踪二八或奏昌言伏丹墀而心啓乃回天奬慿紫枢而目送南宫秘署出入生光西京神辅指麾成俗固已羽仪振鹭黼藻羣龙者焉下走家本燕南君侯昔临赵北负书懐刺方致维桑之礼贲帛翘车幸枉错薪之荐恺悌之慈允洽敷腴之好不忘洎觧褐中林易农下邑希光东壁犹是贫女旧邻激水西江非复达人前惠鄙贱之质未改提奬之恩已别昔时姜桂早得因地而生今兹桃李翻以无言受弃岂非时亨其防命塞其通者乎今余秩无几觧巾有日便当敛襟初服收拙后尘何去何从罢策之臧否自开自落任天地之荣枯冝其巻舌呑声灭影削迹不干执事之纪无烦左右之聼徒恨勤诚累岁而丹慊不通服道弥年而白头成谚所以低徊岐路杼轴蓬心搦翰操觚而不能已者也夫引徃纳来江海所以深广损上益下乾坤所以光大是故虚已之求有屈位而申道泛接之爱或开懐而受物若乃崇峻宫垣扄钥阃奥使属睇之目隔逾深而照穷仰止之心限弥髙而望絶御賔以之失位篲客以之无门将恐慕义之夫思为黄鹤之举企景之客不作真龙之游愿君侯垂古人之风申国士之分假其白璧之契接以黄金之言不忽当年要之卒岁则重如熊掌府中饶取义之賔轻若鸿毛节下有徇生之士矣敢荐狂妄惟君侯择焉
　　与韩荆州朝宗书　　　　　　李　白
　　白闻天下谈士相聚而言曰生不用封万户侯但愿一识韩荆州何人之景慕一至于此岂不以周公之风躬吐握之事使海内豪俊奔走而归之一登龙门则声誉千倍所以龙蟠鳯逸之士皆欲收名定价于君侯愿君侯不以富贵而骄之寒贱而忽之则三千之中有毛遂使白得頴脱而出即其人焉白陇西布衣流落楚汉十五好劒术徧干诸侯三十成文章歴抵卿相虽长不满七尺而心雄万夫皆王公大人许与气义此畴曩心迹安敢不尽于君侯哉君侯制作侔神明德行动天地笔叅造化学究天人幸愿开张心顔不以长揖见拒必若接之以髙宴纵之以清谈请日试万言倚马可待今天下以君侯为文章之司命人物之权衡一经品题便作佳士而今君侯惜阶前盈尺之地不使白扬眉吐气激昂青云邪昔王子师为豫州未下车即辟荀慈明既下车又辟孔文举山涛作冀州甄防三十余人或为侍中尚书先代所美而君侯亦一荐严协律入为秘书郎中间崔宗之房习祖黎昕许莹之徒或以才名见知或以清白见赏白每观其衔恩抚躬忠义奋发白以此感激知君侯推赤心于诸贤腹中所以不归他人而愿委身国士傥急难有用敢效防躯且人非尧舜谁能尽善白谟猷筹画安敢自矜至于制作积成巻轴则欲尘秽视聼恐雕虫小伎不合大人若赐观刍荛请给纸墨兼之书人然后退扫闲轩缮写呈上庶青萍结緑长价于薛卞之门幸惟下流大开奬饰惟君侯图之
　　献南海崔尚书书　　　　　　　刘　蜕
　　所谓大丈夫岂天使为之哉以其进为天下利退有百世名显为诸侯师黙成髙世法而已为退黙者为避人得时而退黙者自进为进显者为必行不得时而进显者为失志以雄才盛德不可不兼其时故无其时不可行也有时而志未达又不可行也志达而未信于天下又不可行也上位之人有不可故下位之人有逾垣塞牖而自遁者又岂惟退黙而已哉方今天下百姓不敢争歩亩四夷不敢犯守陲自元和已后国家不伤一夫不亡一矢虽有竖子弄兵曾无筋穿皮蠧之患寻已诛伏然而阁下不谓无其时乎昔雍丘不能以才达求讨吴蜀以自试班超不能守其家儒然后得官校尉夫文家之不遇清世不免操弓矢而擐甲胄也今则仕由文学着官自清显尊阁下不谓志未达乎夫南海实筦防之地有金珠贝甲脩牙文犀之货非茂徳亷名国家常重其人阁下不谓未信于天下乎当其时士亦固不以天下之广自隘以居其身不以天下之道自负以不知已故赂媒请介则不忍为守媒待介或有所自弃故退黙者不得不自进矣阁下以为时乎未可乎呜呼蜕之生于今二十四年虽天有南无可置其门虽天有东不得开其序伏腊不足于糗粮冬夏常苦于皲湿然而因时著书满十巻自谓不有得于今必有得于后不有得于人必有得于鬼神今则力疲而天下笑日暮而邮舍闭今阁下则逾垣塞牖而已虽然当阁下进为天下利而又显为诸侯师之时奈何得有逾垣塞牖之説乎故先自弃南向再拜不胜恳恳穷泰有时未可知也谨贡旧投刺书一巻以其最近于情杂歌诗共一巻以其颇有逸事伏惟周赐观览无惮僇笑
　　上节度使书　　　　　　　　房　鲁
　　今之君侯垂金印结紫绶处内则堂髙数仞侍婢姢然衣罗纨鸣珥环出声态者累百居外则防列重扉介夫毅然执弩矢拥鈇钺俟指令者数千君侯目视飞鸿气如横蜺而贡士布衣有尘饥童无色蹇驴竭蹷而来干谒诚志业不怍气容自若且以干望为心亦不能无愧其望非望饮醲齧肥被鲜曵华指防乗骏也所以望者盖砥行立名之流非附青云之士焉得施于世其愧非愧布衣粝食僮饥蹇驴也所以愧者彼何人也予何人也夫贾居阛防藏其货物俟有求者虽巨人必恭然而请贾人言其直则髙之曰必若干乃得求者率不能小减而市矣及其人持物货歴户而自唱曰某好物某好货其将市虽小儿童则艴然视之问其直几何其唱者且平其直必愈卑之十七八戱耳诚金玊其物货秪以盗有而窃置为宜然何以至是彼不求此望售也士之干人亦然士非不能隐山林羣麋鹿脱俗姿态又思孔子千歴削逐如此而不足以求行道学孔子者又安得傲然自遂而独善邪亦非得已富贵之人能趋求贫贱之人人必不谓假声势也又不谓谄佞也又不谓利也贫贱之人趋求富贵之人而大谓之假声势也中谓之谄佞也下谓之利也且见自书传称説当时英豪智能者或云礼士或云爱客或云荐宠后辈及言穷约节义者则不过不谄于富贵不慼于贫贱而已今之君侯不惟其不礼士不爱客不荐宠后辈盖无意趋求贫贱之人贫贱之人趋求之徃徃得罪过不一二而已惟阁下有古英豪之气必能招来穷困者大道之行则泽布四海矣不则云巻一丘阁下识某之心非有觊于阁下而云云其説阁下且视之为何如其理岂不然邪他俟尽于棨防之前某再拜
　　与京西节度使书　　　　　　韩　愈
　　愈再拜布衣之士身居穷约不借势于王公大人则无以成其志王公大人功业显著不借誉于布衣之士则无以广其名是故布衣之士虽甚贱而不谄王公大人虽甚贵而不骄其事势相湏而先后相资也今阁下为王爪牙为国藩垣威行如秋仁行如春戎狄弃甲而逺遁朝廷髙枕而不虞是岂负大丈夫平生之志愿哉是岂负明天子非常之顾遇哉赫赫乎洸洸乎功业逐日以新名声随风而流宜乎讙呼海隅髙谈之士奔走天下慕义之人使或愿驰一传或愿操一戈纳君于唐虞收地于河隍然而未至乎是者盖亦有其説云岂非待士之道未甚厚遇士之礼未甚优请粗言其事阁下试详而聼之夫士之来也必有求于阁下夫以贫贱而求于富贵正其宜也阁下之财不可以徧施于天下在择其人之贤愚而厚薄等级之可也假如贤者至阁下乃一见之愚者至不得见焉则贤者莫不至而愚者日逺矣假如愚者至阁下以千金与之贤者至亦以千金与之则愚者莫不至而贤者日逺矣欲求待士之道尽于此而已矣欲求士之贤愚在于精鉴博采之而已矣精鉴于已固已得其十七八矣又愽采于人则百无一二遗者焉若果行是道愈见天下之竹帛不足书阁下之功德矣天下之金石不足颂阁下之形容矣愈也布衣之士也生七岁而读书十三而能文二十五而擢第于春官以文名于四方前古之兴亡未尝不经于心也当世之得失未甞不留于意也甞以天下之安危在边故六月于迈来观其师及此都徘徊不能去者诚悦阁下之义愿少立于堦墀之下望见君子之威仪也居十日而不敢进者诚惧阁下以众人视之则杀身不足以灭耻徒悔恨于无穷故先陈此书序其所以来之意阁下其无为狂而以礼进退之幸甚幸甚愈再拜
　　上江西李大夫书　　　　　　皇甫湜
　　居蓬衣白之士所以勤身苦心矻矻遑遑出其家辞其亲甘穷饥而乐离别者岂有贰事哉笃守道而求知也有位之人所以休声茂功铄光保大不絶勲而穷名者亦无异术焉乐育材而得人也人无所知虽贤如仲尼穷死而道屯况其下者也未得其人虽圣如唐尧水不抑而凶未去况其下者乎故上之于人下之求知相湏若此之急而相得若此之难者何也盖以在位者居髙而聼深在下者行卑而迹贱其事势不同出处相悬故也况乎上之人负其位不肯求下之人负其才不肯屈此其所以相湏若此之急相得若此之难也湜自学圣人之道诵之于口铭之于心徒恨今之人待士之分以虚华而已今之士望人之分以毫末而已上下相鼓波流相翻包特行者浑众人抱竒才者乏卓识智与愚相浑古之道不行是以役役栖栖犹郁郁而无语窃以阁下以周邵之才居周邵之职独智杰出孜孜以下问收接而博观自江而西沈濳液泽传之天下汪洋喧閙是以发愤而来非有他也欲以望阁下之辉光窥阁下之深髙下靡豪杰之风以快平生之心耳伏惟降其尊严而省览之裁其可否而去就之无以其浅防察其辞观其志而不録其罪幸甚谨献旧文十首以先面贽干犯左右惶惧于旌门之前
　　上崔华州书　　　　　　　李商隐
　　中丞阁下愚生二十五年矣五年诵经书七年弄笔砚始闻长老言学道必求古为文必有师法常悒悒不快退自思曰夫所谓道岂古所谓周公孔子者独能邪盖愚与周孔俱身之耳以是有行道不系今古直挥笔为文不爱攘取经史讳忌时世百经万书异品殊流又岂能意分出其下哉凡为进士者五年始为故贾相国所憎明年病不试又明年复为今崔宣州所不取居五年间未曾衣防文章谒人求知必待其恐不得识其面恐不得读其书然后乃出呜呼愚之道可谓强矣可谓穷矣宁济其魂魄安养其气志成其强拂其穷惟阁下可望辄尽以旧所为发露左右恐其意犹未宣泄故复有是説某再拜
　　与京西幕府书　　　　　　　刘　蜕
　　汉武帝闻子虚赋初恨不与相如同时既而复喜其人之在世也若然者居蓬蒿而名闻之于天子富贵固不足疑其来爵土固不足畏其大今按其本传云官则止于使者居家初则甚贫呜呼有才如相如有好才如汉武帝然而不达者蜕知之矣于时武帝以四境为心中国耗弱爵土酬于谋臣金帛竭于战士虽念一篇之子虚固不能减十夫之口食宜矣蜕也生值当时天下无事以文争胜得居第一独蜕居家甚困白身过于相如者盖无人先闻子虚于天子今又不然使有闻之于藩翰大臣则其人自不废弃老死者也呜呼时异矣事古矣相如之时虽遇天子不能致富贵于今之时遇藩翰大臣则足以叙材用伏惟执事以文学显用士之得失无不经于心谓小生之言何如哉




　　唐文粹巻八十八
　　钦定四库全书
　　唐文粹巻八十九
　　宋　姚　编
　　书十一【揔一十三首】
　　激发八
　　上崔相公书【吴武陵】
　　再荅张仆射书【栁冕】
　　上韦右丞书【刘轲】
　　与田将军书【独孤郁】
　　移陆司勲沔书【欧阳秬】
　　与李渤拾遗书【卢坦】
　　移成均博士书【皮日休】
　　与孺顔上人书【沈亚之】
　　哀呜三【列国附】
　　上李门下书【栁宗元】
　　上吏部裴侍郎书【骆賔王】
　　代荀卿与楚相春申君书【附刘轲】
　　忿恚二
　　与吏部孙贠外书【陈章甫】
　　上安州裴长史书【李白】
　　上崔相公书　　　　　　　　呉武陵
　　月日谨白书相公阁下昔者获侍坐于东掖窃闻余论吾之行已畧无遗事独未能举贤士大夫于朝为恨耳武陵诚愚不觉窃抃以为明哲之达必将与人同然犹恨尔时相公未得行其志今者镕铸生人鼓簧羣物九牧之士倾耳而听拭目而视以为举善黜恶大尧之功相公亦塞其望乎昔者管夷吾致隰朋甯戚东郭牙宾胥无王子成于桓公分职其务且曰欲理国者则五子存焉如将霸王则夷吾在焉盖不欲专其能也先相国居位旬朔而所举者亦数十百人今不知相公所举阿谁所黜阿谁自秋徂春非特旬朔岂天地无其人邪将相公有所待邪或则曰明主春秋鼎盛方有所好升平之画未可为也此又常人之论无足徴者夫人君病无所好苟有所好何为不可假若主好畋猎则正人其无畋猎者乎主好宴游正人其无蹙鞠拔河者乎因好而致事将濳化或以謌謡进或以烹餁来相公讵谓不然乎今两河余防条贯未得北虏倨慢西戎猖蹶三关可收五城可理河壖可田运漕可罢相公岂独遗此而优游廊庙更以岁月取贤相之位然后旄钺而出鎭乎生人可怜勲业可惜伏惟相公越羣士之好臆姑为踌躇天下幸甚始从北来得边隅之事谨条别状轻渎严重武陵再拜
　　再答张仆射书　　　　　　　柳　冕
　　辱还答知朝廷之事事无小大难易一切言之言之輙从从乃中变故吾子言有进退之心误矣夫言之不入谏而怒之国之患也言之輙从从而中变是可谏也又何患乎故下之说上患其志不固不患无时谋合于天即天为之时谋合于人即人为之时天且不违况于人乎伊尹负鼎俎五说于汤其道乃行天为之时也商鞅以彊国三说孝公其功乃立人为之时也譬如为山累土过于九仞然后功就苟待天时功不成矣愚公者志欲移山必能移山故天地之心与人不逺人能感天在于心耳昔犬戎灭周申甫复之无知乱齐管仲霸之晋室中絶王导兴之太平干纪姚宋挫之彼谋之如神即用之如神故贤人君子匡救时运有其才必有其志有其言必有其事事至而退君子不为今一言未行其志乃衰是无志也故君子白刃可蹈也鼎镬可赴也其志不可夺也今有其位有其时一不动再言之再不动三四言之即天地可动况于人乎天地气合即君臣气合又何患乎冕白
　　上韦右丞书　　　　　　　　刘　轲
　　右丞阁下某切伏下风有年矣布衣儒冠读书耕田焦劳形神求古人道不为不多其阅今之事极耳目之闻见亦以半古之道叅乎其心者也行之于古既如彼踵之于今又如此固不必揲乎蓍灼乎而卜筮行乎其中矣小生敢欲首天下之忠激敢言之士輙试贡心中事以当阁下阁下知一士之进退关天下之去就今天下白屋之士有角立秀出者或能以黄老言或能以儒术言或能以刑法言思愿吐一竒设一防使司化源者开目而见四方之事阁下知天下亦有人乎有是人无其时与无是人同有其言而不行其所以言与无言同此所以理代寡而升平之运不可得而至也古之大臣不惟谏君人亦谏君亦谏故曰惟尹躬暨汤咸有一德此所以开圣听而达天视也昔贞观初天下注心于房魏而太宗果为尧舜开元中天下注心于姚宋宗几如太宗今阁下之车辙马迹相去俯无尺寸天下之注心于阁下聚手而指以为提持大柄在阁下掌握中耳阁下知人意叅于天意邪先天而天弗违则自古之相天下者其道不同及其成功一也昔汉孝惠时有若曹丞相以黄老施化而天下清净孝武时有若公孙以儒术御世而天下亦治孝宣时有若魏邴者以刑法捡下实号中兴阁下必欲为黄老而馆舍下有胶西盖公邪必欲为儒术而门下有平津之客邪必欲为刑法而与言者有温舒于公邪此三者在阁下所嗜而行之耳夫横一木而栋明堂者其力固多然其下有柱柱下有石石下有土积三物而栋力成焉故太曰崔嵬不崩羣土疆此明上下节级有扶持之道也今人之望阁下挺一身而栋天下必矣抑不知栋下之柱者谁乎柱下之石土者谁乎此小生汲汲于私心诚在此也某每病此来之欲为丞相者驯致其道积人之望使必曰某公必为宰相白麻未及下而门已扄鐍其此岂谓导万物之情状达一人之聦明邪且一人之耳待宰相而聦之一人之目待宰相而明之宰相之耳目亦资天下之士且曰是何贤于我其言亦何补焉此谷梁子所谓上暗下聋也某甞试论之天下之形声虽离娄师旷故不能周视遍听矧闭目掩耳而欲达天下之视听不亦难哉故曰耳目在天下聦明在宰相故尧所以寄耳目于舜禹时谓聦明文思之后焉脱不以天下为聦明某不知其然此亦阁下之所丑闻也故某所徴前事而言之意者实欲阁下践其地使今之谈者曰房魏道在吾君必为太宗矣区区下情辄以此贡心焉伏惟宥其愚而舍其所持意恩幸某恐惧再拜
　　与田将军书　　　　　　　　独孤郁
　　天子赏将军之勲自禆校领十万军率给麾幢节符佩黄金印者数四庙祖于京开东第驷门号公侯家子弟姻族以将军故皆为好官将军之勲名可谓盛矣美矣然某闻古人曰成功不久难处且物禁太盛昔者周公以至圣之德致太平之功以成王防少不忍而去召公有不恱色何者势逼不能无嫌故也夫以圣处犹难况非圣哉故范蠡畱侯知其然去之而逺害昔者李斯为秦破山东从擒诸侯尊秦为天子秦皇以为丞相任事秦廷之贵惟斯耳斯知盛满不行卒为秦擒韩信为汉诛赵魏破齐楚尊汉为天子汉裂土封王于荆汉将之贵惟信耳信不知降挹一旦蜚言被疑卒受吕氏之诛彼二子可谓巧于为人拙于为身故二子始有周吕勲卒受参夷诛何则由务进而不知退故今上封足下为公为王为十万戸侯传子袭孙居为防为龙出为桓为文且令召公无不恱色足下岂不贤于周公哉夫今之游宦者辛勤数千万言得一官俸不过三二万数从仆不过一二人满当罢恋恋不欲去岂非顾其利邪况夫遭时变即据千里土权杀生柄不觉炎燠更变歌童侍儿俳优不离前为乐万方以娯情惟恐其不欢无纎忧能鑚其胷岂不愿畱之邪顾其势不可是以去故尧让天下而长有天下孙叔敖不悔去者三愿将军无受呉张之说纳马援邹阳之防思畱侯陶朱之举悟韩信李斯之惑立窦融河西之绩览郭马李高数贤之事稽叔敖三去之美昔蔡泽之说范雎也引鞅起踵以系夺其位睢受说而归相让泽非不知泽情而受市也盖审理必然今某来非纵横时岂泽之徒欤既非夺位而来又岂欲骋口衒世直以惜贤人之业耳惟将军无猜焉
　　移陆司勲沔书　　　　　　　欧阳秬
　　月日欧阳秬移书郎中阁下夫百女荡一女贞荡者纷然为贞者笑脱使贞者始贞而后荡奈百人之笑一人邪呜呼一之笑百百者有比耻于人而已百之笑一一者举目无比其如耻何伏惟阁下少垂听览秬在闽中时闻阁下之名十年矣及来京师又逾一纪甞期阁下不出则若南阳刘子骥防稽谢庆绪出则如蜀孔明殷传说不然亦如贾谊朱云之徒庶几于直道也今皇帝起阁下为郎阁下俣俣而来秬谓斯来也享数年有见必言有闻必论日复一日仅三百日矣岂九牧之民皆治矣无有术邪四夷之患皆平矣无有防邪天下之无贤者不可举邪天下之无幸者不可黜邪天下之无赃者不可劾邪天下之无寃者不可雪邪天下之无屈者不可伸邪天下之无骄者不可诫邪既无所闻又无所见则乐尧舜之道读周孔之书刘驎之谢敷斯人也阁下亦斯人也岂徒鼔动以朝廊飡而退是何前倨而后恭若彼始贞而后荡如此且一之笑百虽有比也正今百人之反笑矣阁下欲何比焉夫名利之心不可巻正直之心亦不可转秬谓阁下今之为不及昔时不为明矣且逢萌不挂冠孰有萌邪孙楚不漱石孰有楚邪阁下始心为直苟在为郎国家有明经进士史传诸科孰不郎也后达者虽在阁下之左先达者果在阁下之右秬所谓为郎不若不为盖悲阁下身未死而名已灭虽然尚有可复之计何者阁下有所见勿惜其位而言有所闻勿顾其身而论论或不行言或不用则乞骸归去斯谓可复之计也已矣呉越暖景山川如绣鲈鲙莼羮放歌长啸夫如是永为陆司勲庶几乎不朽伏惟念之秬再拜
　　与李渤拾遗书　　　　　　　卢　坦
　　八月三日坦顿首奉书拾遗公足下包济世之资抗出尘之迹德全道备云卧谷饮遗名而声飞晦耀而光发天子所闻风下诏命作谏臣朝野耸瞻烟萝动色足下怀寳乐山竟未为苍生起实一代之孤风千年之旷躅不可得而累也坦器凡材薄猥践班荣鎭守宣池路出瀍洛眺嵩峯之峻极仰景行之弥高吟想徽猷寤寐饥渴幸甚幸甚坦虽未获拜面而舍弟甞师习于左右矣饱闻足下之高义窃承足下咏尧舜之言志周孔之道以致君惠人为意非特熊经鸟伸长往而不返者也甚善甚善然则孔氏之道不隘小官不荣大位于是宰中都而鲁国化作相而天下服世衰运微其道中阻犹且歴国应聘穷塞而后止今天下欢康异衰周之代也万方一统非列国之时也而足下犹独超然高举不答天子之命岂孔氏之徒欤愚窃惑焉大凡今之人奔分寸之禄走丝毫之利如羣蚁之附腥膻聚蛾之投爝火取不为丑贪不避死得以为荣失以为辱不由道以进退不量能以授受如此者多有识知病足下岂不欲矫弃流俗独为君子哉诚志士之端操贤人之大业也敢不爱慕之乎或闻足下又以蒲轮纁郡府之礼不到遂徘徊山门未果轻去难进之道三揖为冝在足下俟驾而行斯可矣余复何可道哉少许茶果谨具别纸公程迫速不获拜诣驰诚而已不具卢坦白
　　移成均博士书　　　　　　　　皮日休
　　夫居位而愧道者上则荒其业下则偷其言业而可荒文弊也言而可偷训薄也故圣人惧是寖移其化上自天子下至子男必立庠以化之设序以教之犹歉然不足士有业髙训深必诎礼以延之越爵以贵之俾庠声序音玲珑于珩佩锵訇于金石此圣人之至治也今国家立成均之业其礼盛于周其品广于汉其诎礼越爵又甚于前世而未免乎愧道者何哉夫圣人之为文也为经约乎史賛易近乎象诗书止乎删礼乐止乎定春秋止乎修然六籍仪形乎千万世百王更命迭号莫不由是大也其幽幽于鬼神其妙妙于造后之人苟不得行【胡郎反】决句释者犹万物但被造之化者邪故万物但化而已不知造之源也夫六艺之于人又何异于是故诗得毛公书得伏生易得田何礼得二戴周官得郑康成摫其微言鈲其大义幽者明于日月奥者廓于天地然则今之讲习之功与决释之功不啻半矣其文得不弊乎其训得不薄乎呜呼西域氏之教其徒日以讲习决释其法为事吾之视太学又足为西域氏之羞矣足下出文阃生学世业精前古言高当今洸洸乎洋洋乎为诸生之蓍作后来之绵蕝得不思居其位者不愧其道处于职者不堕其业乎否则罹大易负乗之讥招诗人伐檀之刺矣奚不日诫其属月励其徒年持六籍日决百氏俾诸生于圣典也洞知大晓犹驾车者必知康庄操舟者必知河海既若是矣执其业者精者进而堕者退公者得而私者失非惟大发于儒风抑亦不苟于禄位足下之道被于太学也其利可知矣果行是说则太华之石峨峨于成均之门者吾知不颂于他人矣足下听之无忽日休再拜
　　与孺顔上人书　　　　　　　沈亚之
　　上人足下辱书指问将望于仆人谓有解达可以为梯进之级必虑过意幸听毕説昔之有善鍜者火五金而别器一日化百状而智用不极然常薄产自窘弟子相率而笑之曰夫子之于业工矣然而市售之冨不能当陶之饶何也对曰夫陶者浅劳而薄利与俗相用彼朝市而夕坏坏失其用复从而市之无虚日故能饶且吾之业搜矩而轴模及其成功与世终始彼匹居之人又安能罄其室而市吾之工哉故当饥亚之悮学为黄金锻且已困矣上人无乃袭饥于此哉非敢自重诚以陷其所从耳幸熟虑焉亚之顿首
　　上李门下书　　　　　　　　柳宗元
　　某闻人有行三途之艰坠千仞之下者仰望于道号以求出过之者日千百人皆去而不顾能哀而顾之者不过攀木俯首深矉太息良乆而去耳卒无可奈何然其人犹望而未止也俄而有若乌获者持长绠千寻徐而过焉其力足为也其器足施也号而不顾顾而曰不能则其人知必死于大壑矣何也是时不可遇而幸遇焉而又不迨乎已然后知命之穷势之极其卒呼愤自毙不复望于上矣某曩者以齿少心锐径行髙歩不知道涂之艰以陷大阨穷踬殒坠废为孤囚日号而望者十四年矣其不顾而深矉太息者俱不足望焉然仰首伸吭张目而视曰庶几乎其有异俗之心非常之力当路而垂仁者邪今乃阁下仁义正直入居相位某实切抚心自度以为获其所望故敢致其辞以声其哀若又舍而不顾则知埋沉踣毙无复振矣伏惟阁下动心焉某之得罪之由致谤之自以阁下之明其知之矣繁言蔓辞秪益为渎伏惟阁下念坠者之至穷锡乌获之余力舒千寻之绠拯千仞之艰致其不可遇之遇以卒成其幸庶号而望者得毕其诚无使呼愤自毙殁有余恨则士之死于门下者冝无先焉生死通塞在此一举无任战汗陨越之至
　　上吏部裴侍郎书　　　　　　骆宾王
　　四月一日武功县主簿骆宾王谨再拜奉书吏部侍郎裴公执事易曰书不尽言言不尽意然则义在乎象非书无以达其微辞隐乎情非言无以筌其防仆诚鄙人也颇览前事每读书见高堂九仞曽参有北向之悲积粟万钟季路有南逰之叹未甞不废书辍巻流涕沾衣何者情蓄于衷事符则感形潜于内迹应斯通是用布腹心沥肝胆庶大雅含之量矜小人悃欵之诚惟君侯察焉宾王一艺罕称十年不调进寡金张之援退无毛薛之游亦何甞献防干时高谈王霸才扬已歴诋公卿不汲汲于防名不戚戚于卑位盖养亲之故也岂谋身之道哉不图君侯忽垂过听礼以弓招之恩任以书记之事拟人则多慙阮瑀入幕则高谢郗超昔聂政荆轲刺客之流也田光豫让烈士之分也咸以世利相倾意气相许尚且捐躯燕赵甘死齐韩今君侯无求于下官见接以国士当陪麾后殿奉节前驱贾余勇以求荣效轻生而报施所以逡巡于成命踌躇于从事者徒以夙遭不造防丁闵防老母在堂常婴羸恙藜糗无甘防之膳松槚阙迁厝之资抚躬存亡何心天地故寝食梦想噬指之恋徒深岁时蒸甞崩心之痛罔极若仆者固名教中一罪人耳何面目以奉三军之事乎况属天伦之丧奄逾七月违膝下之养忽至三年而防服之制将终哀痛之情未泄兴言永慕举目増伤夫怨于衷者哀声可以应木石感于情者至性可以通神明故徐元直指心以求辞李令伯陈情以穷诉上以弃兴王之佐命下以全奉亲之笃诚而蜀主不以为非晋君待之逾厚此二人者岂贪贫贱恶荣华厌万乗之交甘匹夫之辱也盖有不得已之者哉傥有干没为心脂韦成性舍慈亲之色养许明公以驱驰内忘顾复之私外存傅防之眷薄骨肉厚荣宠苟背恩以自效则君侯何以处之且义士期乎贞夫忠臣出乎孝子既不能推心以奉母亦焉能死节以事人假物议之无嫌实吾斯之未信也流沙一去絶塞千里子迷入塞之魂母切倚庐之望就令欢以卒岁仰南薰之不赀而更忧能伤人迫西山而何几君侯情深锡类道切天经明恕待人慈心应物傥矜犬马之微愿悯乌鸟之私情寛其负恩遂其终养则穷魂有望老母知归宾王死罪再拜
　　代荀卿与楚相春申君书　　　刘　轲
　　前兰陵令臣况谨奉书于相国春申君足下前者不识事机冠宋章袭儒衣以亷轴驾羸驽应聘于诸侯始入秦见秦应侯防侯方以六国防其君且曰吾方角虎以鬬又何儒为故去秦之赵防孝成王喜兵法方筑坛拜孙膑欲磨牙而西臣以汤武之兵钳其口于前赵王亦不少孙膑而多臣臣以是去赵之齐防宣王方沽贤市名达诸侯闲人聚稷下若邹子田軿淳于髠皆号客卿故臣得翺翔于诸子间自威王至襄王三为祭酒号为老师然悯诸生少年皆不登阙里不浴沂水各掉寸舌得纡朱垂组自以为高絜莫我若也臣以乳儿辈畜之何虞其蝎虿之为毒也由是谗言塞路臣之肉几为齐人所食伏念相君与平原孟甞信陵齐名故游谈者谓从成则楚王衡成则秦帝以相君之相楚故也不然楚何以得是名以是去齐归相君相君果不以臣孱固俾臣为兰陵令臣始下车方琴调轸欲兰陵之人心和且富既富且教必使三年有成然后报政于相君此臣效相君者希以是不意稷下之谤又起于左右俾臣之丑声直闻于执事执事果亦疑弃臣如脱故屣臣之去兰陵岂不知相君之弃臣邪臣尚念古者交絶不出恶声臣慰楚而怨相君也哉顷相君徒欲人之贤已曽不如楚国前事臣不逺引三代洎春秋今虽战国亦不敢以他事白直道今楚国盛衰之尤者兾相君择焉自重黎为火正光融天下鬻熊有岿德教西伯弟子洎蚡冒熊绎荜路蓝缕以啓荆蛮歴武文成始臣妾江汉至庄王始与中国争伯此数君皆郢之祖宗而代亦称臣之术五尺童子羞称五伯臣又何必独为相君道哉然楚君但成庄而已矣自庄而下楚亟不竞平王嗣位耳目倒置伍奢以谏死费无极以谗用亡太子走昭王汚楚宫鞭郢墓岂不以一谗而至乎尔下及怀王知左徒屈原忠贤始能付以楚政当诸侯盛以游説交鬬犹以楚为有人无何为上官靳尚所短王怒疎屈平平既疎秦果为张仪计陷楚之商于地仪计行秦果欺楚是以有蓝田之役丹徒之败怀王囚不出咸阳亡不越魏境客死而尸归至今为楚痛岂不曰疎屈平亲靳尚而至于尔人亦谓令尹子兰不得皭然无非已不能疾谗又从而惜之俾屈生溺离骚为之作襄王以前事歴目切骨虽有宋玉唐勒景差辈子弟赋风吊屈而已又何能免王于矢石哉今相君自左徒为令尹封以号春申君楚于相君设不能引伍奢屈平以辅政复不能拒无极靳尚之口弭臣臣见泗上诸侯不北辕不来矣夫如是汉水虽深不为楚堑方城虽高不为楚险相君虽贤欲舍楚而安之也今有李园者世以谀媚荐宠喜以隂计中上根结枝布寖为难拔相君若不以此时去之则王之左右前后不靳尚则无极讵独臣之不再用也前月相君聘至跪书受命且曰若恶若仇若善若师眞宰相之心脱李园何至费靳方试何害臣之不再罢兰陵也哉敢輙尽布诸执事而无遂子兰之非况之望也楚国之幸也
　　与吏部孙贠外书　　　　　　陈章甫
　　某叩头伏地上书吏部贠外孙公阶戺伏惟拔英苖而佐明主奉盛德而居要路亦光天衢树桃李之秋也仆非敢隐籍名实昨闻戸部捡报似有叅差呜呼虽有周孔之才无所施也矧兹虚陋能勿非乎但仆一卧嵩丘二十余载既不能学许由巢父务光伯成终至青云髙谢尧禹而乃弃藜杖脱草衣荐颂云坛陪科岳牧此已孤负芝桂损辱高风矣若縁籍有误防而归亦何面目垂见巢由旧丘光成隐路耳公言泉百氏腹笥九经前古取人应所多见至如傅说无姓殷后致盐梅之地屠羊隐名楚王延三旌之位未闻徴籍也范睢折胁于魏改名为张禄先生秦用之为相张良报雠变名姓而亡汉祖因之实取天下何必考名也是知善牧贤者不以小瑕弃大美今若以籍名有误便废其人仆恐蔽贤之议在有司矣夫籍者所以编戸口计租税耳本防羣小不约贤路若人有大才不可以籍弃苟亡其德虽籍何为谨案周礼乡大夫职曰国中自七十以及六十皆征之其舍者为贤也贵也服公事也注舍谓若今复除其计耳所以优贤能也三岁则考其德行道艺羣吏献贤能之书于王王再拜而受之登于天府郑司农云若举孝亷茂才由此观之乃举贤之余事尔比来天下此道都丧无论贤贵冝被籍书所以风俗不淳贤能不劝由此故也公为官择才务恊于治典进贤辅政何拘于版图且古之招贤降蒲轮束帛卑辞厚礼犹恐不来今乃坐徴籍书务在駮放此所谓嫉贤也若将古不足法谓时无贤才经邦致治非籍勿用于是防也鞭骨自悔裹足而亡虽分国如锱铢终不敢望于臣仕也
　　上安州裴长史书　　　　　　李　白
　　白言天不言而四时行地不言而百物生白人焉非天地安得不言而知乎敢剖心折肝论举身之事便当谈笑以明其心而粗陈其万一悒怏愤懑惟君侯察焉白家本金陵世为右姓遭沮渠防逊之难奔流咸秦因官寓家少长江汉五岁诵六甲十岁观百家轩辕以来颇得闻矣常横经籍诗书制作不倦迄于今三十春矣以为士生则桑弧篷矢射于四方故知大丈夫必有四方之志乃仗劒去国辞亲逺游南穷苍梧东渉溟海见乡人相如大夸云梦之事云楚有七泽遂来观焉而许相公家见招妻以孙女便憩迹于此至移三霜焉曩昔东游维阳不逾一年散金三十余万有落魄公子悉皆济之此则是白之轻财好施也又昔与蜀中友人呉指南同游于楚指南死于洞庭之上白禫服动哭若丧天伦炎月伏尸泣尽而继之以血行路闻者悉皆伤心猛虎前临坚守不动遂权殡于湖侧便之金陵数年来观筋肉尚在白雪泣持刃躬申洗削裹骨徒步负之而趋寝兴携持无辍身手遂丐贷营葬于鄂城之东故乡路逺魂魄无主礼以迁窆式昭朋情此则是白存交重义也又昔与逸人东巗子隐于岷山之阳白巢居数年不迹城市养竒禽千计呼皆就掌取食了无惊猜广汉太守闻而异之诣庐亲覩因举二人以有道并不起此则白养高忘机不屈之迹也又前礼部尚书苏公出为益州长史白于路中投刺待以布衣之礼因谓郡寮曰此子天才英丽下笔不休虽风力未成且见专车之骨若广之以学可以相如比肩也四海明识具知此谈前此郡督马公朝野豪彦一见尽礼许为竒才因谓长史李京之曰诸人之文犹山无烟霞春无草树李白之文清雄奔放名章俊语骆驿闲起光明洞彻何以尽陈傥其贤贤也白有可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按劒也伏惟君侯贵而且贤鹰扬虎视齿若编贝肤如凝脂昭昭乎若玉山上行朗然映人而髙义重诺名飞天京四方诸侯闻风暗许倚劒慷慨气干虹蜺月费千金日宴羣客出跃骏马入罗红顔所在之处宾客成市故时人歌曰宾客何喧喧日夜裴公门愿得裴公之一言不须驱马埒华轩白不知君侯何以得此声于天壤之间岂不由重诺好贤谦以下士得也而晩节改操栖情翰林天才超然度越作者屈佐郧国时惟清哉棱威雄雄下慴羣物白窃慕髙义已经十年云山间之造谒无路今也运防得趋末尘承顔接辞八九度矣常欲一雪心迹﨑岖未便何图谤言忽生众口攅毁将恐投杼下客震于严威然自明无辜何忧悔吝孔子曰畏天命畏大人畏圣人之言过此三者鬼神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈邪昔王东海问犯夜者曰何所从来答曰从师受学不觉日晩王曰吾岂可鞭挞甯越以立威名想君侯通人必不尔也愿君侯惠以大遇洞开心顔终乎前恩再辱英眄白必能使精诚动天长虹贯日直度易水不以为寒若赫然振威加以大怒不许门下逐之长途白即膝行于前再拜而去西入秦海一观国风永辞君侯黄鹄举矣何王公大人之门不可以弹长劒乎








　　唐文粹巻八十九
　　钦定四库全书
　　唐文粹巻九十
　　宋　姚　编
　　书十二【命附緫九首】
　　切磋五
　　别令狐拾遗书【李商隠】
　　荅崔立之书【韩愈】
　　重与陆賔虞书【刘轲】
　　与陶进士书【李商隠】
　　荅侯髙第二书【李翺】
　　规诲三
　　寄从弟正辞书【李翺】
　　与外孙崔氏二孩书【李华】
　　寄诸弟砥石命【附舒元舆】
　　谕一
　　谕江陵耆老书【刘蜕】
　　别令狐绹拾遗书　　　　　　　李商隠
　　予直足下行日已定昨幸得少展写足下去后怃然不怡今早垂致葛衣书辞委曲恻恻无已自昔非有故旧援拔卒然于稠人中相望见其表得所以类君子者一日相从百年见肺肝尔来足下仕益逹仆困不动固不能有常合而有常离足下观人与物共此天地耳错行襍居蛰蛰哉不幸天能恣物之生而不能与物慨然量其欲牙齿者恨不得翅羽角者又恨不得牙齿此意人与物略同耳有所趋故不能无争有所争故不能不于同中而有异耳足下观此世其同异如何哉儿冠出门父翁不知其枉正女笄上车夫人不保其贞汚此于亲亲不能无异势也亲者尚尔则不亲者恶望其无隙哉故近世交道几丧欲尽足下与仆于天独何禀当此世生而不同此世每一防面一分防至于慨然相执手嚬然相慼决然相泣者岂于此世有他事哉惜此世之人率不能如吾所乐而又甚惧吾之徒孑立寡处而与此世者蹄尾纷然蛆吾之白摈置讥诽袭出不意使后日有希吾者且惩吾困而不能坚其守乃舍吾而之他耳足下知与此世者居常给于其党何语哉必曰吾恶市道呜呼此辈眞手搔鼻皻而喉哕人之灼痕为癞者市道何肯如此辈邪今一大贾坐滞货中人人徃须之甲得若干曰其赢若干丙曰吾索之乙得若干曰其赢若干戊曰吾索之既与之则欲其蕃不愿其亡失口舌拜父母出妻子伏腊相见有贽男女嫁娶有问不幸丧死有致馈葬有临送吊是何长者大人哉他日甲乙俱入之不欺则又愈得其所欲矣囘环出入如此是终身欲其蕃不愿其亡失口舌拜父母益严出妻子益敬伏腊相见贽益厚男女嫁娶问益丰不幸丧死馈赠临送吊哭情益悲是又何长者大人哉唯是于信誓有大欺漫然后骂而絶之击而逐之讫身而勿与通也故一市人率少于大贾而不信者此岂可与此世交者等邪今日赤肝脑相怜明日众相唾辱皆自其时之与势耳时之不在势之移去虽百仁义我百忠信我我尚不顾矣岂不顾已而又唾之足下果为市道何如哉今人娶妇入门母姑必祝之曰善相冝则祝曰蕃息后曰生女子贮之幽房密寝四邻不得识兄弟以时见欲其好不顾性命即一日可嫁去是冝择何如男子属之邪今山东大姓家非能违摘天性而不如此至其羔鹜在门有不问贤不肖健病而但论财货恣求取为亊当其为女子时谁不恨及为母妇则亦然彼父子男女天性岂有大于此者邪今尚如此况他舍外人燕生越飬而相望相救抵死不相贩卖哉细而绎之眞令人不爱此世而欲狂走逺飏耳果不知足下与仆之守是邪非邪首阳之二百岂蕲盟津之八百吾又何悔焉千百年下生人之权不在富贵而在直笔者得有此人足下与仆当有所用意其他复何云云但当誓不羞市道而又不为忘其素恨之母妇耳商隠再拜
　　荅崔立之书　　　　　　　　　韩　愈
　　斯立足下仆见险不能止动不得时顚顿狼狈失其所操持困不知变以至辱于再三君子小人之所悯笑天下之所背而驰者也足下犹复以为可教贬损道徳乃至手笔以问之扳援古昔辞义髙逺且进且劝足下之于故旧之道得矣虽仆亦固望于吾子不敢望于他人者耳然尚有似不相晓者非故欲发余乎不然何子不以丈夫期我也故不能黙黙輙复自明仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不惟为人耳及来京师见有举进士者人多贵之仆诚乐之就求其术或出礼部所试诗赋防等以相示仆以为可无学而能因诣州县求举有司好恶出于其心四举而后有成亦未即得仕闻吏部有以愽学宏辞选者人尤谓之才且得羙仕就求其术或出所试文章亦礼部之类私怪其故犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞顔忸怩而心不宁者数月既已为之则欲有成书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓愽学者岂今之所谓者乎夫所谓宏辞者岂今之所谓者乎设使古之豪杰之士若屈原孟轲司马迁相如扬雄之徒进于是选必知其懐慙乃不自进而已耳设使与夫今之善进者竞于防昧之中仆固知其辱焉然彼五子者且使生于今之世其道虽不显于天下其自负如何哉肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛飬穷孤其大得盖欲以同吾之乐于人耳其他可否自计已熟诚不待人而后知今足下乃复比之献玉者以为必俟工人之剖然后知于天下虽两刖足不以为疾且无使勍者再尅诚足下相勉之意厚也然仕进者岂舍此而无门哉足下谓我必待是而后进者非尤相悉之辞也仆之玉固未甞献而足固未甞刖足下无为我戚戚也方今天下风俗尚有未及于古者边境尚有被甲执兵者主上不得怡而宰相以为忧仆虽不贤亦且潜究其得失致之乎吾相荐之乎吾君上希卿大夫之位下犹取一障而乗之若都不可得犹将耕于寛闲之野钓于寂寞之濵求国家之遗事考贤人哲士之终始作唐之一经垂之于无穷诛奸谀于既死发潜徳之幽光二者将必有一可足下以为仆之玉凡几献而足凡几刖也又所谓勍者果谁哉再克之刑信如何也士固信于知已微足下无以发吾之狂言愈再拜
　　重与陆賔虞书　　　　　　　刘　轲
　　别韶卿已逾时虽游处防赏不接然予心未甞一日去韶卿也且京洛相去八百里足以絶韶卿车辙马迹矧又自洛南而东渉淮浮江防洄数千里安得不悒悒西望邪比予在辇下五六年始不知韶卿及知韶卿两心始亲而形骸已相逺苟未能忘情忍不酸鼻出涕为吾友之思邪前陆掾来得韶卿书知韶卿欲屈道以从人求京兆解送知韶卿道在与否固不在首解于京兆也愚甞谓与游者道韶卿肤未鸡髪未鹤然其心甚老脱一旦胁肩低眉与诸子争甲乙于县官岂愚所谓甚老者邪韶卿曽不是思也愚所谓首出者谓四科首顔闵三十世家首太伯七十列传首伯夷其为首出岂不多邪韶卿不首于是而欲首于何哉仆又闻京兆等试试官知与否脱有知韶卿人闻乌有不心躬嘿礼灵冠统以待之邪夫然亦何害小伸于知已耳不然则东国绌臣西山饿夫微仲尼何伤为展季伯夷矣韶卿独不见既得者邪岂尽为顔子太伯伯夷然幸韶卿熟思之无以予不食太牢为不知味者也前月中两寄状计必有一逹者过重阳当决策东去计韶卿无以予身逺而不予思也勉矣自爱防名春官后当防我于真山
　　与陶进士书　　　　　　　　　李商隠
　　去一月多故不常在故屡辱吾子之至皆不覩昨又垂示东冈记等数篇不惟其辞彩奥大不冝为冗慢无势者所窥见且又厚纸谨字如贡大诸侯卿士及前逹有文章积学者何其礼甚厚而所与之甚下邪始仆小时得刘氏六说读之常得其语曰是非系于褒贬不系于赏罚礼乐系于有道不系于有司宻记之盖甞于春秋法度圣人纲纪久羡懐藏不敢薄贱聨缀比次手书口咏非惟求以为已而已亦祈以为后来随行者之所师禀已而被乡曲所荐入来京师又亦思前辈逹者固已有是人矣有则吾将依之系鞵出门寂寞徃返其间数年卒无所得私怪之而比有相亲者曰子之书冝贡于某氏某氏可以为子之依归矣即走徃贡之出其书乃复有置之而不暇读者又有黙而视之不暇朗读者又有始朗读而中有失字壊句不见本义者进不敢问退不能解黙黙已已不复咨叹故自大和七年后虽尚应举除吉防书及人慿倩作牋啓铭表之外不复作文文尚不复作况复能学人行巻邪时独令狐补阙最相厚岁嵗为写出旧文纳贡院既得引试防故人夏口主举人时素重令狐贤明一日见之于朝揖曰八郎之友谁最善绹直进曰李商隠者三道而退亦不为荐托之辞故夏口与及第然此时实于文章懈退不复细意经营述作乃命合为夏口门人之一数耳尔后两应科目者又以应举时与一裴生者善复与其挽拽不得已而入耳前年乃为吏部上之中书归自惊笑又复懊恨周李二学士以大法加我夫所谓慱学宏辞者岂容易哉天地之灾变尽觧矣人事之兴废尽究矣皇王之道尽识矣圣贤之文尽知矣而又下及虫豸草木鬼神精魅一物已上莫不开防此其可以当愽学宏辞者邪恐犹未也设他日或朝廷或持权衡大臣宰相问一事诘一物小若毛甲而时脱有尽不能知者则号愽学宏辞者当其罪矣私自恐惧忧若囚械后幸有中书长者曰此人不堪抺去之乃大快乐曰此后不能知东西左右亦不畏矣去年入南场作判比于江淮选人正得不忧长名放耳寻复啓与曹主求尉于虢实以太夫人年髙乐近地有山水者而又其家穷弟妹细累喜得贱薪菜处相飬活耳始至官以活狱不合人意輙退去将遂脱衣置笏永夷农牧防今太守怜之催去复任迳使不为升斗汲汲疲瘁低儽耳然至于文字章句愈怗息不敢惊张常自呪愿得时人曰此物不识字此物不知书是我生获忠肃之諡也而吾子反殷勤如此者岂不知邪岂有意邪不知则可有意则已虚矣然所以拳拳而不能忘者正以徃年爱华山之为山而有三得始其卑者朝髙者复得其揭然无附着而又得其近而能逺思欲穷搜极讨洒豁襟抱始以徃来畨畨不遂其愿闲者得李生于华邮为我指引巗谷列视生植仅得其半又得谢生于云防观暮留止宿旦相与去愈复记熟后又得吾子于邑中至其所不至者于华之山无恨矣三人力邪今李生已得第而又为老贵人从事云防生亦显然有闻于诸公间吾子之文粲然成就如是我不负华之山而华之山亦将不负吾子之三人矣以是思得聚防话既徃探歴之胜至于切磋善恶分擘进趋仆此世固不待学奴婢下人指誓神佛而后已耳吾子何所用意邪明日东去既不得面寓书惘惘九月三日农尉李某顿首
　　荅侯髙第二书　　　　　　　李　翺
　　足下复书来防与一二友生饮酒甚乐故不果以时报三读足下书感叹不能休非足下之爱我甚且欲吾身在而吾道光明也则何能开难出之辞如此之无忧乎前书所以不受足下之说而复辟之者将以明吾道也吾之道非一家之道是古圣人所由之道者也吾之道塞则君子之道消矣吾之道明则尧舜禹汤文王孔子之道未絶于地矣前书若与足下混然同辞是宫商之一其声音也道何由而明哉吾故拒足下之辞知足下必将愤予而复其辞也足下再三教我适时以行道所谓时也者乃仁义之时乎将沉浮之时乎苟仁且义则吾之道何所屈焉尔如顺沈浮之时则是乗流望风而髙下焉苟如此虽足下之见我且不识矣况天下乎不修吾道而取容焉其志亦不遐矣故君子非仁与义则无所为也如有一朝之患古君子则不患也吾之道学孔子者也盖孔子畏于匡围于蒲伐树于桓魋逐于鲁絶粮于陈蔡之师夫孔子岂不知屈伸之道邪贤不肖在我者也贵与富贫与贱道之行否则有命焉君子正已而须之尔虽人不能取其容焉故孔子谓子路子贡曰诗云匪兕匪虎率彼旷野吾道非邪吾何为于此子路对曰意者吾未仁且智也而人之不信也与子曰有是乎使仁者而必信安有伯夷叔齐使智者而必行安有王子比干子贡对曰夫子之道至大故天下莫能容盍少贬夫子之道子曰良农能稼而不能为穑良工能巧而不能为顺君子能修其道纲而纪之统而理之而不能为容尔不修尔道而求为容赐而志不逺矣谓顔回如谓由也赐也顔渊对曰夫子之道至大故天下莫能容虽然夫子推而行之不容何病不容然后见君子夫道之不修也是吾丑也道既已大修而不用是有国者之丑也不容何病不容然后见君子孔子盖叹之也以孔子其门人三千其圣徳如彼之至也而知孔子者独顔回尔其他皆学焉而不能至也然则仆之道天下人安能信而行邪足下之言曰西伯孔子何等人也皆以柔气汚辞同用明夷也以避祸患斯人岂浮世邪人乎夫西伯圣人也羑里之拘仅不免焉孔子圣人之大者也其屈厄如前所陈恶在其能取容于世乎故曰危行言逊所以逺害也其道则尔其能逺之与否而必容焉则吾不敢知也非吾独尔孔子亦不知也仆之道穷则乐仁义而安之者也如用焉则推而传之于天下者也何独天下哉将后世之人大有得于吾之功者尔天之生我也亦必有意矣将欲愚生民之视听乎则吾将病而死尚何能伸其道也如欲生民有所闻乎则吾何敢辞也然则吾道之行与否皆运也吾不能自知也天下人安能害于我哉足下又曰吾子夷齐之道也如仆向者所陈亦足以免矣故不复有所説若韩孟与吾子之于我亲故知我者也苟异口同辞皆如足下所说是仆于天下众多之人而未有一知已也安能合于吾心乎吾非不信子之云者也信子则于吾道不光矣欲黙黙则道无所传云尔子之道子冝自行之者也勿以诲我
　　寄从弟正辞书　　　　　　　　李　翺
　　知汝京兆府取解不得如其所怀念勿在意凡人之穷达所遇亦各有时尔何独至于贤丈夫而反无时哉此非吾徒之所忧也其所忧者何畏吾之道未能到于古之人尔其心既自以为到且无谬则吾何徃而不得所乐何必与夫时俗之人同得失忧喜而动于心乎借如用汝之所知分为十焉用其学圣人之道而和其心使余者以与时世进退于俯仰如可求也则不啻富且贵矣如非吾力也虽尽用其十秪益劳其心尔安能有所得乎汝勿信人号文章为一艺夫所谓一艺者乃时世所好之文或有盛名于近代者是也其能到古人者则仁义之辞也恶得以一艺而名之哉仲尼孟轲殁千余年矣吾不及见其人吾能知其圣且贤者以吾读其辞而得之者也后来者不可期安知其读吾辞也而不知吾心之所存乎亦未可诬也夫性于仁义者未见其无文也有文而能到者吾未见其不力于仁义也由仁义而后文者性也由文而后仁义者习也由诚明之必相依尔贵与富在外者也吾不能知其有无也非吾求而能至者也吾何爱而屑屑于其间哉仁义与文章生乎内者也吾知其有也而能求而充之者也何惧而不为哉汝虽性过于人然而未能浩浩于心吾故书其所懐以张汝且以乐言吾道之云尔
　　与外孙崔氏二孩书　　　　　　李　华
　　八月十五日翁告崔氏之子两孩省吾出身入仕行四十年晩有汝母已飬汝二人矣吾逮事裴氏郑氏崔氏诸姑于氏堂姑皆贤明淑哲为内外师范意欲与汝言之裴氏始恩慈见吾一善未甞不流涕祝吾成立见吾伯仲书题诲责踈略话及旧事云无此例吾伯仲书题比今日中外书题其间踈密不啻百十也吾小时犹省长防每日两时栉盥起居尊行三时侍食饮食讫然后敢食犹责不如礼今者诸子日出髙眠争览盘器何曽有此仪可为叹息世教如此何得不乱妇人亦要读书解文字知今古情状事父母舅姑然可无咎诗序云哀窈窕思贤才而无伤善之心焉是闗睢之义也易曰主中馈无攸遂妇人但当主酒食待賔客而已其余无自专之礼诗云将翺将翔佩玉琼琚此奉舅姑助祭祀之仪也又曰将翺将翔弋鳬与防此主酒食待賔客之仪也礼经所载汝其记之又妇人将嫁三月敎于公宫祖庙既毁教于宗室嫁则庙见不见庙者不得为妇今此礼凌夷人从苟且妇人尊于文夫羣隂制于太阳世教沦替一至于此可为堕泪汝等当学读诗礼论语孝经此最为要也吾小时南市防行见貂防多帷防少当时旧人已叹风俗中年至西京市防行乃无帷防貂防亦无男子衫袖防鼻妇人领巾覆头向有帷防羃离必为瓦石所及此乃妇人为丈夫之象丈夫为妇人之饰顚之倒之莫甚于此触类而长不可胜言举其一端告及汝耳勿谓防小不遵训诫所见所闻頽风败俗故申明旧事不能一一也阿马来説汝诵得数十篇诗赋丽丽已能承顺十五姊顔色十七伯极钟念吾旅病乍闻甚慰意凡人不患尊行不慈训患身不能承顺耳汝承十五姊仁慈十七伯训诱又质性柔顺当不扶自直吾所告者括羽汝耳不次翁告崔氏二子省
　　贻诸弟砥石命　　　　　　　　舒元舆
　　昔嵗吾行吴江上得亭长所贻劒心知其不莾卤匣藏爱重未曽防视今年秋在秦无何发开见惨翳积蚀仅成死铁意慙身将利器而使其不光明之若此常缄求淬磨之心于胷中数月后因过岐山下得片石如渌水色长不满尺阔厚半之试以手磨理甚腻文甚宻吾意其异石遂携入城问于切磋工工以为可为砥吾遂取劔发之初数日浮埃薄落未见快意意工者相绐复就问之工曰此石至细故不能速利坚鐡但积渐发之未一月当见眞貎归如其言果覩变化苍惨剥落若青蛇退鳞光劲一水泳涵星斗持之切金钱三十枚皆无声而断愈始得之利数十百倍吾因叹以为金刚首五材及为工人铸为器复得首出利物以刚质铓利苟蹔不砥砺尚与鐡无以异况质柔铓钝而又不能砥砺当化为粪土耳又安得与死鐡伦齿邪以此益知人之生于代苟不病盲聋喑哑则五常之性全性全则豺狼燕雀亦云异矣而或公然忘弃砺名砥行之道反用狂言放情为事防防外埃积成垢恶日不觉寤以至于戕正性贼天理生前为造化剰物殁复与灰土俱委此岂不为辜负日月之光景邪吾常覩汝辈趣向尔诚全得天性者况夙能承顺严训皆解甘心服食古圣人道知其必非雕道义自埋于偷薄之伦者然吾自干名在京城兎魄已十九晦矣知尔辈惧旨甘不继困于薪粟日丐于他人之门吾闻此益悲此身使尔辈承顺供飬至此亦益忧尔辈为穷窭而斯须忘其节为苟得惑而容易狥于人为投刺牵役而造次惰其业日夜忆念心力全耗且欲书此为戒又虑尔辈年未甚长成不深谕解今防鄂骑归去遂寘石于书函中乃笔用砥之功以寓徃意欲尔辈定持刚质昼夜淬砺使尘埃不得间髪而入为吾守固穷之节慎临财之苟积习肄之业上不贻庭闱忧次不贻手足病下不贻心意媿欲三者不贻秖在尔砥之而已不关他人若砥之否也则向之所谓切金涵星之用又甚琐屑安足以谕之然吾固欲尔辈常置砥于左右造次顚沛必于是思之亦古人韦铭座之义也因书为砥石命以欲尔辈兼刻辞于其侧曰
　　剑之锷砥之而光人之名砥之而扬砥乎砥乎为吾之师乎仲兮季兮无坠吾命乎
　　谕江陵耆老书　　　　　　　刘　蜕
　　太原王生甞移耆老书以江陵故楚也子胥亲逐其君臣夷其坟墓且楚人之所宜怨也而江陵反为之庙世飨其雠谓耆老而忘其君父也吾以为不然楚人之性慓悍大能复其仇雠其后自懐王入武关楚人怨秦不忘干戈况其人之性能忘胥之所以破其国家而事之乎且令江陵之人牵牛羊而祀其庙者将祈年糓而获凶荒祷疾病而得死亡者乎如厚其饩而虐其报则江陵知胥之不可祠而不祠矣若果祈年谷而得丰穰祷疾病而获康彊有其饩而寻其报则破人之国而居其土辱人之君而受其飨遇一食而自忘楚人之杀父兄则胥自为无勇也何独江陵之人而忘袭雠乎吾以为其庙申包胥之庙也包胥有复楚之功年代寖逺楚人以子胥甞封诸申故不谓包胥耳不然则子胥何为飨人之食而江陵何为事雠人之神乎耆老得书速易其版曰申胥之庙无使人神皆愧耳
　　唐文粹巻九十
　　钦定四库全书
　　唐文粹巻九十一
　　宋　姚　编
　　序甲【揔九首】
　　集序
　　唐丞相礼部尚书许国公苏颋文集序【韩休】唐丞相邺侯李泌文集序【梁肃】
　　唐丞相太傅文贞公崔祐甫文集序【权徳舆】唐丞相兵部尚书宣公陆贽翰苑集序唐丞相礼部尚书文公权德舆文集序【杨嗣复】
　　唐丞相中书侍郎韦处厚文集序【刘禹锡】唐丞相太尉卫国公李德裕防昌一品制集序【郑亚】
　　唐徐州节度使赠司徒张建封文集序【权德舆】
　　唐昭容上官氏文集序【张説】
　　唐金紫光禄大夫礼部尚书上柱国赠尚书右丞相许国文宪公苏颋文集序　　韩　休
　　易有四象有天文焉有人文焉所以察时变而观化成也诗有六义有小雅焉有大雅焉所以陈国风而美王政也文之时用其笔于兹自长发禘殷正考述其典在坰颂鲁史克明其训由是比兴继作风流弥繁黄竹白云垂芳于帝籍楚兰班素作丽于辞人莫不究情性之防含风骚之防吟咏先王之泽光昭正始之宗故情发于中而申之以歌咏文生于情而饰之以辞彩所以立言防友感物造端藻畅襟灵导扬隐伏润彼金石流于管以告其成功而懿我文德者也呜呼斯文未防命世聿兴发挥造化之防鼓动江山之气轥轹前古昭彰后叶畴克有之则尚书许公应运而挺生矣公四代相门十卿崇构海域挹其轩冕搢绅推其轨仪夫其导源锡之庆克家屏宗之美论道布政之典推诚立节之效并以勒于丰碑纪在良史此则畧而不言焉公神秀颖发自然生知五嵗便措意于文每坐卧吟讽未常蹔辍至于八九嵗则有若大成焉一览诵千言有若素习十七游太学对策甲科振鳞溟渚濯羽弱泉海内重林宗之名朝廷籍贾生之誉矣时吏部侍郎马载名知人见公叹曰苏生一日千里王佐才也后因选集时属糊名考判公与宋璟俱入殊等由是天下益称焉公任御史时两台有送别四韵诗四十余首试令公诵之一遍倒覆之遂不错一字其敏悟也如此公任起居郎属考功员外郎阙时中书令李峤执笔曰考功郎非苏君莫可遂拜考功员外郎迁给事中特制授修文馆学士迁中书舍人専知制诰佥议允归制命勑书皆出自公手笔不停缀思无所让及是见君深所叹伏焉今上尝谓公曰朕每见卿文章与诸人尤异当令后代作法岂惟独称朕心及东封诏公撰朝觐坛颂加金紫光禄大夫与一子官赏能也公性与道合神无滞用惟深也总众妙之门惟才也体生人之秀若乃学以聚之问以辩之括囊道艺之场探赜幽防之数至若防戈考篆鲁鼎看铭书有亡箧文称坠简疑绛老之年走朝有问卜晋侯之疾访史莫知莫不取揆宏襟询谋达识公辨无不释言必造防掩云梦以吞之湛阳秋以照之如太岳之览羣山若沧溟之朝百谷者矣至乃绪发而宫商应言形而雅颂兴爽律与云天并高繁章与霞月俱亮故能虚明独照壮思雄飞自我心极为之宰匠尝亦纪秦望铭华山勒函谷之闗刋燕然之石繁闲发缛彩相辉歌奏而白雪遂孤赋成而黄金有贵岂惟推终拉贾为王超陈而已若乃天言焕发王命急宣则翰动若飞思如泉涌典谟作制于邦国书奏便蕃于禁省敏以应用婉而有章则近代以来未之前闻也岂学而得之欤抑亦天纵之欤何其殊尤而懿铄也惜乎循途未极阅川行谢虽洞箫为赋方传汉帝之宫而禅草遗忠空留茂陵之下思盛烈其如在览余文而増叹曲池无处旧馆寂寥感知己以悼恩怀旧德而何极岂岘山之上长留堕泪之词延阁之中不纪藏书之録谨撰缉文诰成一家之言凡四十巻列之如左请藏于秘府以示来裔唐丞相邺侯李泌文集序　　　梁　肃
　　唐兴元世天子以人文化成天下王泽洽颂声作洋洋焉与三代同风其相之臣曰邺侯李泌字长源用比兴之文行易简之道赞事盛圣辨章品物防通以尽理闳丽而合雅舒巻之道必形于辞其伟矣夫予尝论古者聪明睿圣之君忠肃恭懿之臣叙六府三事同八风七律莫不言之成文歌之成声然后浃于人心人心安以乐播为风俗风俗厚以顺其有不由此者为理则粗在音则烦粗之也朴烦之甚也乱用其道行其位者厯选百千不得十数嘻才难不其然乎开元中公七嵗见丞相始兴张公九龄张骇其聪异授以属辞之要洎始兴没不六十载公果至宰相封侯有文集二十巻其美嘉遯则有沧浪紫府之诗在王廷则有君臣赓载之歌或依隠以翫世或主文以谲谏步骤六义发扬时风观其辞者有以见上之任人始兴之知人者已初太上当阳公以处士延登内殿实敷黄老之训至德初宣皇以元良受禅公则献太阶颂昭纂尧之道睿文以广平伐罪公则握中权之柄叅复夏之功大德不官既追五岳之隠大用不器终践代天之职方将熈庶工以成邦教载直笔以修唐书命之不融凡百兴叹既薨之来载皇上负扆之暇思索时文徴公遗编藏诸御府于是公立言垂世之誉独善兼济之畧藏在册牍载于碑表惟斯文不可以不传于后尝谓肃曰吾子辞直盍存乎篇序既咏叹之不足因着其所以然贻诸好事者凡诗三百表志碑颂赞序议述又百有二十其五十篇缺独着其目云
　　唐银青光禄大夫守中书侍郎同中书门下平章事赠太傅常山文贞公崔祐甫文集序
　　权德舆
　　昔舜禹之代股肱昌言以祗承于帝修六府叙九功曰都曰俞殷周之际有伊训说命太保太师旅獒金縢之书以戴翼其代皆有大烈格于皇天自三代已还君臣感防何尝不经纬斯文裁成百度太傅文贞公寅亮德宗致建中之理左辅右弼缉熈光明居中一嵗以至大病愍策尊名为唐宗臣公薨二十九嵗天子命公嗣子植为右拾遗植乃捧公遗文三十编见咨论叙德舆以为君子消长之道值乎其时而文亦随之得其时则章明事业以宣利泽不得其时则放言寄意以摅志气公自门阀秀士被服荐绅至于登朝宰政四十年间作为文章以修人纪以达王事惧喜怒之不中节故有作威诫惩苟得之害正故有重请钟铭恐匪人之干纪故有与永王璘牋书诮时宰之不能上广聪明故有台封说悼谷风之诗废故有僚友箴虑法吏边吏之失其官守故有猫防议是惟无作作则有补于时以至于修事功防国论导志通理昭明易直施于名命为雅诰刻于金石无愧辞康庄逸轨卓荦濬发九流六艺鼓舞奔走陈思王所谓俨乎若崇山防乎若蒸云惟公信然公姓崔氏讳祐甫字贻孙陵安平人先孝公之清德与公始中终之盛烈勒于帝籍藏在惇史升公堂奥之君子多为之譔録大较以同人之中正大有之刚健中庸之明诚洪范之攸好德艰贞践履出入光大皆充其义如其文尝试言之天下公器也匪皇极不乂操柄者务广通则其以流纵私回则其以没以是至于纪纲淆乱官职耗废败坏陵夷而不可为务守者以隘则窘若梏拲于是才滞而不发事壅而不宣其于病王猷盭大伦圯也及公平衡宰物为之折使文皇明皇之风粲然复兴崇起教化万方同轨道协气宣臻至理而无疠疵为仁由已善善若不及泝其心源存乎斯文君子曰观文贞之文而知其道知其道然后知其理古之易易也昔公能修先孝公之志类其文章赵郡李公遐叔实为之序今植亦能修公之志而德舆无似惧辱命焉凡九百二十篇为一家之言云尔
　　唐赠兵部尚书宣公陆贽翰苑集序
　　尝读贾谊书观其经制人文铺陈帝业术亦至矣待之宣室恨得后时遇亦深矣然竟不能达四聪而尽其善排羣议而试厥谋道之难行亦已乆矣东阳绛灌何代无之嘻一薰一莸善齐【去声】不能同其器方凿圆枘良工无以措巧心所以治世少而乱日多大雅衰而正声寝汉道未融既失之于贾傅吾唐不幸复摈弃于陆公公讳贽字敬舆吴郡苏人漂阳令偘之子年十八登进士第应慱学宏辞科授郑县尉非其好也省母归夀春刺史张镒有名于时一获晤言大加赏识暨别镒以泉货数万为赆曰愿以此奉太夫人一日之膳公悉辞之领新茶一串而已是嵗以书判防萃调渭南主簿御史府以监察换之德宗皇帝春宫时知名召对翰林即日为学士由祠部员外转考功郎中朱泚之乱从幸奉天时车驾播迁诏书旁午公洒翰即成不复起草初若不经思虑及成而奏无不曲尽事情中于机防苍卒填委同职者无不拱手叹伏不能复有所助尝从容奏曰此时诏书陛下冝痛自引过以感人心昔禹汤以罪已勃兴楚昭以善言复国陛下诚能不恡改过以言谢天下俾臣草辞无讳庶防羣盗革心上从之故行在诏书始下虽武人悍卒无不挥涕激发议者以德宗克平冦乱不惟神武之功爪牙宣力盖亦资文德腹心之助焉及还京师李抱真来朝奏曰陛下在山南时山东士卒闻书诏之辞无不感泣思奋臣节时臣知贼不足平也公自行在带本职拜谏议大夫中书舍人精敏小心未尝有过艰难扈从行在輙随啓沃谟猷特所亲信有时防语不以公卿指名但呼陆九而已初幸梁洋栈道危狭从官前后相失上夜次山馆召公不至然号于禁旅曰得陆贽者赏千金顷之公至太子亲王皆贺初公既职内署母韦氏尚在呉中上遗中使迎致京师道路置驿文士荣之丁韦夫人忧去职持丧于洛遣人防漂阳之柩附于河南上遣中使监防其事四方赙遗数百万公一无所取素与蜀帅韦南康布衣友善韦令毎月置遗公奏而受之服阕复内职权知兵部侍郎觐见之日天子为之兴改容叙吊优礼如此内外属望旦夕俟其辅政为窦叅忌嫉故缓之真拜兵部侍郎知贡举得人之盛公议称之贞元八年拜中书侍郎平章事公以少年入侍内殿特防知遇不可与众浮沈苟且自爱事有不可必诤之上察物太精躬临庶政失其大体动与公违奸谀从而间之屡至不恱亲友或规之公曰吾上不负天子下不负吾所学不恤其他公精于吏事斟酌剖决不爽锱铢其经纶制度具在徳宗实録及窦叅纳刘士宁之赂为李巽所发得罪左迁横议者以公与叅素不协归罢相之议于公户部侍郎判度支裴延龄以奸回得幸害时蠧政物议莫敢指言公独以身当之屡言不可翰林学士呉通忌公先达每切中伤隂结延龄互言公短宰相赵憬公之引防升为同列以公排邪守正心复异之羣邪沮谋直道不胜十年退公为宾客罢政事明年夏旱刍粮不给军校诉于上延龄奏曰此皆陆防辈怨望鼓扇军人也贬公忠州别驾上怒不可测頼阳城张万福救之获免蜀帅韦令抗表请以防代已嵗赂资粮公在南宾闭门却扫郡人稀识其面复避谤不著书唯考校毉方撰集验方五十巻行于世江峡十稔永贞初与郑余庆阳城同徴还公已薨殁时年五十二公之秉笔内署也防古今雄文藻思敷之为文诰伸之为典谟俾狡向风懦夫增气则有制诰集一十巻览公之作则知公之为文也润色之余论思献纳军国利害巨细必陈则有奏草七巻览公之奏则知公之为臣也其在相位也推贤与能举直错枉将斡璿衡而掲日月清氛沴而平泰阶敷其道也与伊说争衡考其文也与典谟接轸则有中书奏议七巻览公之奏议则知公之事君也古人以士之遇也其要有四焉才位时命也仲尼有才而无位其道不行贾生有时而无命终于一恸唯公才不谓不长位不谓不达逢时而不尽其道非命欤裴氏之子焉能使公不遇哉说者又以房魏姚宋逢时遇主克致清平陆君亦获幸时君而不能与房魏争列盖道未至也应之曰道虽自我之在人蜚蝗竟天农稷不能善稼奔车覆辙孔孟亦废规行若使四君与公易时而相则一否一臧未可知也而致君不及贞观开元者盖时不幸也岂公不幸哉以为其道未至不亦诬乎公之文集有诗文赋集表状为别集十五巻其闗于时政昭昭然与金石不朽者惟制诰奏议乎虽已流行多谬编次今以类相从冠于编首兼畧书其官氏景行以为序引俾后之君子览公制作效之为文为臣事君之道不其伟欤
　　唐丞相礼部尚书文公权德舆文集序
　　杨嗣复
　　唐有天下二百二十载用文章显于时代有其人然而自成童就傅以及考终命解巾筮仕以及钧衡师保造次必于文视听必于文采章皆正色而无駮杂调韵皆正声而无竒邪滔滔如河东注不知其极而又处命书纶綍之任専考覈品藻之柄叅化成辅翊之勲初中终全而有之得之于相国文公矣公讳德舆字载之天水人也族望祖宗之远当官行已之道语在国史铭于圹而碑于途此不敢详今所载者因縁文业而已早嵗为淮南江西从事掾管记室之任属辞诣理奏入报可移文走檄疆事迎解登朝为起居舍人改驾部员外郎换司勲郎中迁中书舍人凡四任九年専掌诏诰大则发德音修典册洒朝廷之利泽增盛德之形容小则褒才能叙官业分别流品申明诫劝无诞辞无巧语诚直温润真王者之言公昔自纂録为制集五十巻托于友人湖南观察使杨公慿为之序故今不在编次内其他千名万状随意所属牢笼今古穷极防细周流于亲爱情理之间磅礴于勲贤乆大之业不为利疚不以菲废本乎道以行乎文故能独步当时人人心服非以德爵齿侠而致之贞元中奉诏考定贤良草泽之士升名士十七人及为礼部侍郎擢进士第者七十有二鸾鳯杞梓举集其门登辅相之位者前后凡十人其他征镇岳牧文昌掖垣之选不可悉数继居其任者今犹森然非精识洞鉴其辞而知其人何以臻此邪宪宗皇帝绍开中兴始以英明申威提法武功既俞文教是图元和五年冬执政暴疾既瘖且痹未旬日而公作相宪章儒术润色王度使和声顺气发自廊庙而鬯浃于幽遐我之所长时以推戴玉立氷絜无缁磷迁染之讥以文德自终岂徒然哉嗣复不佞发迹门馆仪曹台席皆忝前躅公之元子中书舍人璩不幸短命其嗣子宪泣奉文集求鄙辞以冠篇首虽观于巨海难挹波涛而借用白茅所资诚敬其五十巻次第具在集目谨序
　　唐中书侍郎平章事韦处厚文集序
　　刘禹锡
　　汉庭以贤良文学徴有道公孙条对第一席其势鼓行人间取丞相且侯使汉有得人之声伊发也皇唐文物与汉同风故天后朝燕国公说以辞标文苑徴宗朝曲江公九龄以道侔伊吕徴德宗朝天水姜公公辅杜陵韦公执谊河东裴公洎以贤良方正徴宪宗朝河南元公稹京兆韦公惇以才识兼茂徴陇西牛公僧孺李公宗闵以能直言极谏徴咸用对策甲于天下继为有声宰相古今相望落落然如骑星辰与夫起版筑饭牛者异矣公本名惇举进士登贤良既仕方更名处厚字德载汉丞相扶阳侯之裔孙后周逍遥公夐之八代孙右仆射某之元子生而聪明絶人在提孩发言成诗未防能赋受经于先君仆射学文于伯舅许公孟容及壮通六经旁贯百氏咨天人之际遂探厯数明天官穷性命之源以至佛书尤所通达初为集贤殿校书郎宰相李赵公监修国史引公直东观就改咸阳尉迁右拾遗转左补阙世称有史才而能諌诤入尚书为郎厯礼部考功皆人望所在上方用威武以詟不庭宿兵寖久韦丞相贯之酌人情上言不合意册免因厯诋所善公在伍中出为开州刺史居二年执友崔敦诗为相征拜户部郎中至阙下旬岁间以本官知制诰穆宗新即位注意近臣召入翰林充侍讲学士初授諌议大夫续换中书舍人侍游蓬莱池延问大义退而进六经法言二十编优诏荅之赐以金紫寻迁权知兵部侍郎知制诰翰林侍讲史馆修撰长庆四年春敬宗践以公用经术左右先帝五稔闻其德尤所钦倚内署故事与外庭不同凡言翰林学士必草诏书有侍讲者専备顾问虽官为中书舍人或他官知制诰第用其班次耳不窜言于训辞至是上器公且有以宠之乃使内谒者申命去侍郎之称虑未谕于百执事居数日降命书重举旧官以明新意寻真拜夏官贰卿由是内庭辞臣无出其右者凡宻防必承乎权舆故号承防学士上富有春秋未亲庶政或有疑滞视公如蓍宝厯季年宫壸间一夕生变人情大骇虽鼎臣无所闗决惟内署得预叅画羣议闷然俟公一言而定戡难纉服再维乾纲今上继统策勲第一擢拜中书侍郎同中书门下平章事以髙才遇英主功显人伏言旡不从笔端肤寸泽及天下尽罢冗食请归才人事先有司物止常贡城社无犯巗廊益尊感恩尽瘁不啬神用大和二年十二月上前言事未及毕辞疾暴作以朝服委地同列白奏搢笏扶持之不能起上命中贵左右翼辅归于中书如大醉状上震惊咨嗟征医赐药旁午叠委防暮肩舆至第诘旦以疾不起闻赠襚加常礼后十年嗣子蕃以太子舍人直文馆编次遗文七十通衔哀贡诚乞辞以冠其首公未为近臣已前所着讃论记述铭志皆文士之辞也以才丽为主自入为学士至宰相以徃所执笔皆经纶制署财成润色之辞也以识度为宗观其发德音福生人霈然如时雨襃元老谕功臣穆然如景风命相之册和而庄命将之诰昭而毅荐贤能其气似孔文举论经学其博似刘子骏发十难以摧言利者其辩似管夷吾噫逄时得君奋智谋以取髙位而令名随之岂不伟防初蕃既慕修父书咨于先执李习之请文为领袖许而未就一旦习之悄然谓蕃曰翺昔与韩吏部退之为文章盟主同时惟栁仪曹宗元刘宾客梦得耳韩栁之逝久矣今翺又被病虑不能自述有孤前言赍恨无已将子荐诚于刘君乎无何习之梦奠于襄州蕃具道其语余感相国之平昔且怜蕃之防敬庶防能世其家固不让唐丞相太尉卫国公李德裕防昌一品制集序
　　郑　亚
　　纶绋之兴载籍之始先王发号施令明罚勑法盖本于此也唐虞之盛二典存焉夏殷之隆厥有训诰自征甘誓乃有誓命之书皆三代之文一王之法也虞夏之际代祀绵逺其代工掌制之名氏莫得而知至于成汤太甲则有仲虺伊尹为之训诰髙宗得傅说则有说命之篇周公邵公相成王则有洛诰酒诰周官顾命秦始皇帝并一区宇丞相李斯实掌其言汉兴当秦焚书之后侍从之臣皆不习文史萧曹之辈又乏儒墨之用每封功臣建子弟其辞多天子为之纵委于执翰者亦非彰灼知名之士武帝使司马相如视草率皆文章之流以相如非将相器也厥后寖微寖长下于魏晋亦代有其人我髙祖革隋文物大备在贞观中则顔公师古岑公文本兴焉在天后时则李公峤崔公融出焉燕许角立于宗之朝常杨继美于代宗之世洎宪宗皇帝英武启运雄圗赫张中兴之业髙映前古其时则先太师忠公翺翔内署有宻勿賛佐之绩平吴定蜀实惟其功及登枢衡作霖雨尊王室卑诸侯圗蔡料齐外定内理显王言于典诰彰帝范于圗籍纪在徽册播于无穷特进太子少保分司东都卫公长庆中事恵皇为翰林学士训诰之业彰于传闻昭肃皇帝统握干符寤寐良弼诏自淮海复升台庭尽付机允厌神度每彤墀奏罢别承天腃帝亦讲伊训说命之防定元首股肱之契以太平之制度上古之文教咸属于公焉防先太后懿号未立帝明发有永懐之痛公述沙麓神井之瑞賛绕枢怀日之庆懋遵圣绪光慰孝思于是承命有宣懿祔庙之制及武宗郊昊天拜清庙文物胥备朝廷有礼华夷述职河朔修贡乃显神休荐徽号奉扬一德以示万方于是撰仁圣文武至神大孝之册封域无虞天子翛然有求之思乃范贞金模圣表隆凖日角烛于宫庭中外臣寮咸欲以颂山河而襃日月也公于是有圣容之讃天街之北獯鬻攸居因饥凭凌怙众强御严之以刁斗而勃尔无惧申之以文告又腆然不率天子震怒旋命征之公独运沉机上资宸断万里胜负决于帷中雷霆既振犬羊遂溃疣赘披抉腥膻解离遁其名王复我贵主公于是有讨北狄之诏天宝末蓟门为首乱之地疮痏榛棘袭世未平至是渔阳帅仲武扫除妖孽臧获仇雠奉扬威神乃底康靖仍愿勒石于卢龙之塞以叙圣功飞章上闻帝用允若公祗应明命舒展格言呼啸神祗吐纳嵩华当昼而文星现不寐而白鳯来成诸侯不朽之勲尊元后无私之化公于是有幽州纪圣功之碑潞帅刘从谏死其子因闗河之险恃甲兵之众请爵争地屡闻王庭中外疑迷互挠天聼帝将耀神武公累献忠谋且言曰重耳在防不闻利父雄渠受戮秪以拒君沉明皇旧宫天井内地跨连河北胁倚山东岂可行有匪人坐为污俗若是可忍孰不可容沃心无疑蹑足乃定又曰上党居天下之脊当河朔之喉今漳水雄兵常山劲卒是为唇齿实惧因依不若乘于未萌制其将动帝俞其奏乃妙选使臣以劳谕之严立刑赏以劝戒之魏侯镇侯勠力从命絶壶关之右臂收泜水之上防获兹渠魁在此成筭又辕门叛将横水余凶窃上相之旌旗盗晋阳之管钥帝怒斯赫人心愈疑咸以师老于郊枭巢尚固议罢兵者蚊聚请宥过者雷同公又扬笏而言曰彼地则义师帅分宗室是祖勤啇之邑后稷造周之邦瓞具存堂构斯在苟亏策画不袭仇雠则是奬弥牟逐主之风长冒顿射亲之俗诗称筑室于道书谓疑谋勿成由是洞啓宸大破羣议运筹制胜举无遗防防防虑逺必契神机授钺之臣服膺承命谢安之围棊尚拗曹叅之饮酒方酣果有军书继闻戎防砥磨周钺兵淬郑刀万里来袁绍之头颅二冡蚩尤之肩髀欢声虽震于朝市喜气不见于形容何其纂立功勲镇定风俗若是之重公于是有伐上党之制平晋阳之勅宗英可汗献琛输賮越自絶域通于本朝文毕伯士之呼韩鹿蟸之师或执玉而朝灵囿或觧辫而拜甘泉并垂于册书光彼明命公于是有谕回鹘之命五慰坚昆之书四文章等于训传机事出于神明固将偃仰邳石之符傲睨鬼籍之録闻之者可以祛聋聩得之者可以弼邦国每牙管既防芝泥将熟尝于前席亲授笔札公亦分隂可就落简如飞时有急宣关于密画内庭外制皆不与闻或势切疾雷机难终日宣室未召武帐莫开公则疏于封章达于旒衮当乙夜观书之际未尝不称美再三此又岂可与传洞箫而讽于后庭闻子虚而嗟不同世者论功较德邪岁在乙丑羣公常伯以天子之道贯于神祗一年而风雨攸序灾沴不作二年殱丑虏兴北伐之诗四年诛狡童咏东征之歌而又伐摩尼之风壊浮图之俗偃兵返朴四海胥定思欲增鸿名光下武公乃观东序之图按西昆之牒铺舒名实藻缛文采类于上帝为唐神宗公于是纂章天成功神德明道之册文号位既毕华夷防同方将命礼官召儒者访匡衡后土之仪采公玉明堂之图考肆觐之礼于梁生取封禅之书于犬子尽皇王之盛事极臣子之殊功而轩鼎将成禹书就掩然犹进先尝之药献髙手之医藏周旦请代之书追汉宣易名之美作于大诰祈于昊天始终一朝绍续九德其攻伐也既如彼其制作也又如此故合武宗一朝册命典诰奏议碑賛军机羽檄凡两帙二十巻辄署曰防昌一品制集纪年追圣德也书位旌官业也岁丁夘亚自左掖出为桂林九月公书至自洛以典诰制命示于幽鄙且使为序以集成书寻珠不究于倪域聼希声莫穷于髙下承命震惴几移朝夕援笔而复止者三四伏念江陆修荡辞让不及因斋絜以叙焉夫全功难持大名难兼日赫于昼而乏清媚月皎于夜而无温煦冬之为候也则雪霜飘暴冻入肌髪夏之为用也则金流石铄火走肤脉如阳春髙秋者稀焉南则瘴风毒虺之为厉也北则戎黠虏之为患也如雒邑咸秦者几焉雕鹫不傅之以驰骋骅骝不授之以骞翥如应龙者鲜焉仲尼圣贤之宗也位止于司防师道德之祖也官不过柱史如姬旦者几焉是以保衡傅説佐佑殷宗召公毕公寅亮周室咸着大训克为元书契以来未之多有李斯以列石纪号之文胜而不在休明之运又何足数哉周勃霍光虽有勲伐而不知儒术枚臯严忌善为文笔而不至巗庙自是已降其类实繁惟君蕴开物致君之才居元弼上公之位建靖难平戎之业垂经天纬地之文粹于厥躬庆是全德盖四序之阳春九州之咸雒品彚之应龙人伦之姬旦后之学者其景行之
　　唐徐泗濠节度使观察处置等使通议大夫检校尚书左仆射赠司徒张建封文集序
　　权德舆
　　昔有虞以濬哲文明理天下故有谐八音陈九德赓载康哉之臣周宣王循文武之业以开中兴故有歌蒸民赋韩奕清风大雅之什春秋之际诸侯列大夫感物造端能赋可以图事称诗可以谕志然则元侯宗工作为文章本于王化系于风俗亦其志气之所发也司徒讳建封南阳人简亷疏达信厚诚直秉心可大以礼义为干橹非道不处视圭组犹稊稗以褐衣寛愽防于京师当时贤公名卿盛服先生之伦皆迎门缔交就义若渴赞师律于盟津大卤二府由察视主柱下方书朝廷以州部要害选难符守歴巴陵陟寿春婪婪反虏壤地相接众寡悬絶物情不交斩其使者以殉传首于行在所屏翰淮海我为金汤选愞观望者皆革心服义而东夏安矣加地进律察亷三都授钺贞师涖于徐方就加六职端右之任追命三公论道之秩其始终艰贞光大也如是昔左丘明载单襄公之言曰忠文之实也智文之舆也仁文之爱也义文之制也则司徒向时之大忠明智戴仁抱义皆推本乎斯文然后足言足志践履章灼故其辩古人心源定是非于羣疑之下则韩君别録痛诋时病以发舒愤懑则投元杜诸宰相书其余赞勲伐表丘陇铭器叙事放言诣理皆与作者方驾而歌诗特优有仲宣之气质越石之清防如云涛溟涨浩漾无际而天琛夜光徃徃在焉其入觐也献朝天行一篇因喜气以摅肝膈览其辞者见公之心焉其还镇也德宗皇帝纡天文以送别湛恩异伦耀动中朝至于内廷锡宴君唱臣和皆酌六义之英而为一时之盛夫文之病也或牵拘而不能骋或奔放而不自还公则财成切近挥斥细故英华感槩卓尔其闳大析理硏几泊然其精防全才逸气与勲力相宣尽在是矣公之理也徐人宜之故尚书克家纂业用嗣厥服犹鲍氏之居司郑人之赋缁衣大君推恩善善春秋之义也永懐先志乃集遗文以德舆甞承司徒之欢表列编次凡二百三十篇承诏作序是用拜君命之辱而不敢让云
　　唐昭容上官氏文集序　　　　张　説
　　臣闻五声无主律吕综其和五彩无章黼黻交其丽是知气有壹郁非巧辞莫之通形有万变非工文莫之冩先王以是经天地究人神闻寂寞鉴幽昧文之辞义大矣哉上官昭容者故中书侍郎仪之孙也明淑挺生才华絶代敏识聦聼探微镜理开巻海纳宛若前闻摇笔云飞咸同防搆初沛国夫人之方娠也梦巨人俾之大秤曰以是秤量天下及昭容既生弥月夫人弄之曰秤量天下岂在子乎孩遂哑哑应之曰是生而能言盖为灵也越在襁褓入于掖庭天实啓之故毁家而资国运将兴也故成德而受任自则天乆视之后中宗景龙之际十数年间六合清谧内峻图书之府外辟修文之馆搜英猎俊野无遗才右职以精学为先大臣以无文为耻每豫逰宫观行幸河山白云起而帝歌翠华飞而臣赋雅颂之盛与三代同风岂惟圣后之好文亦云奥主之协赞者也古者有女史记功书过复有女尚书决事宫閤昭容两朝专美一日万几顾问不遗应接如响虽汉称班媛晋誉左嫔文章之道不殊辅佐之功则异迹袐九天之上身没重泉之下嘉猷令范代罕得闻庶姬后学呜呼何仰然则大君据四海之图悬百灵之命喜则九围挟纩怒则千里流血静则黔黎乂安动则苍甿罢入耳之语谅其难乎贵而势大者疑贱而礼絶者隔近而言轻者忽逺而意忠者忤惟窈窕柔曼诱掖善心忘味九德之衢倾情六艺之圃故登昆巡海之意寝翦胡刈越之威息璿台珍服之态消从禽嗜乐之端废独使温柔之教渐于生人风雅之声流于来叶非夫黄毓粹贞明助思众妙扶识羣灵挟志诞异人之寳授兴王之瑞其孰能臻斯懿乎镇国太平公主道髙帝妹才重天人昔尝共逰东壁同宴北渚倐来忽徃物在人亡悯雕琯之残言悲素扇之空曲上闻天子求椒掖之故事有命史臣叙兰台之新集凡若干卷列之如左












　　唐文粹巻九十一
　　钦定四库全书
　　唐文粹巻九十二
　　宋　姚　编
　　序乙【总一十三首】
　　集序
　　唐御史大夫李栖筠文集序【权德舆】
　　唐刑部尚书致仕白居易文集序【元稹】唐赠礼部尚书孝公崔沔文集序【李华】唐吏部侍郎昌黎先生韩愈文集序【李汉】唐尚书刑部侍郎文公孙逖文集序【顔真卿】唐比部郎中崔元翰文集序【权德舆】
　　唐左补阙皇甫冉诗集序【独孤及】
　　唐左补阙李翰前集序【梁肃】
　　唐左补阙梁肃文集序【崔防】
　　唐司封员外郎李华中集序【独孤及】
　　唐礼部员外郎柳宗元文集序【刘禹锡】唐右拾遗陈子昂文集序【卢藏用】
　　唐衡州刺史吕温文集序【刘禹锡】
　　唐御史大夫赠司徒賛皇文献公李栖筠文集序
　　权德舆
　　辰象文于天山川文于地肖形最灵经纬教化鼓天下之动通万物之宜而人文作焉三才备焉命代大君子所以序九功正五事精义入神英华发外着之话言施之宪章文明之盛与天地准賛皇文献公以文行正直祗事代宗中行山立乃恊于初未弱冠隐于汲郡共城山下营道抗志不苟合于时族子华名知于人尝谓公曰叔父上邻伊周旁合管乐声动律外气横人间感激西上举秀才第一陟降中外间闗代故宣力匪躬勤于王家出涖方国入居清近由给事黄门官小司空剖符毗陵陟明于呉防问风行四方表率拜御史大夫不仁者逺武皇炳然审天工之可付公亦晓然知理道之可必一德交感推心合符执热以待濯临挚而不淑岂斯人未得防公之功化邪何造物者之戾也始与计偕投小宗伯书至内外扫除之际自为墓志其间向三十年周旋官业斯文相为用大凡出于诗之无邪易之贞厉春秋之襃贬且以闳奓钜衍为曼辞丽句可喜非法故言公之文简实而粹精朗拔而章明书志二篇感槩自叙英华特逹君子之道有初有终至若嘉园绮弛张出处于秦汉之间着四先生碑美萧文终邴承相之伦或退或让作五君咏病有司诗赋取士非化成之道着贡举议其他下属城教条则辞语温润言公事上奏则切劘端正触类而长皆文约旨明昭昭然足以激衰薄而申矩度如昆丘圃积玉相照景山邓林凡木不植览公遗编者髣髴风采知公之道焉乌虖以韩安国之忠厚多大略汉武以为国器壶遂深中笃行将亦倚以为相董仲舒言天人之际有王佐之才而皆不至彼当时龌龊备位者相廷无虚日又况竒衺忮害崇党蔽善公于斯时道未大光然其谟猷献替过于当国流风遗书暴于天下神之听之景福于赵公纂承门训大名器三命枢机为唐防龙君子然后谓流泽贻庆之言也信德舆先公与公天宝中修词射防为同门生并时筮仕于魏具之地声猷志气相视莫逆伏思羁屑展敬无容偎以踈愚承赵公至恵沗声举之旧无忘代亲翊唐虞之朝尝陪宰政捧门中集録屑涕见授辞不获命谨直书以冠于篇
　　白氏长庆集序　　　　　　　元　稹
　　白氏长庆集者太原人白居易之所作居易字乐天始言试指之无二字能不误【具乐天与予书】始旣言读书勤敏与他儿异五六嵗识声韵十五志诗赋二十七举进士贞元末进士尚驰竞不尚文就中六籍尤摈落礼部侍郎髙郢始用经艺为进退乐天一举擢上第明年拔萃甲科由是性习相近逺求珠斩白蛇劒等赋及百道判新进士竞相传于京师矣防宪宗皇帝册召天下士乐天对诏称旨又登甲科未几入翰林掌制诰比比上书言得失因为贺雨诗秦中吟等数十章指言天下事时人比之风骚焉予始与乐天同校袐书前后多以诗章相赠答防予谴掾江陵乐天犹在翰林寄予百韵律诗及杂体前后数十首是后各佐江通复相酬寄巴蜀江楚间洎长安中少年递相仿效竞作新词自谓为元和诗而乐天秦中吟贺雨讽谕闲适等篇时人罕能知者然而二十年间禁省观寺邮墙壁之上无不书王公妾妇牛童马走之口无不道至于缮写模勒卖于市井或持之以交酒茗者处处皆是【扬越间多作书模勒乐天及予杂诗卖于市肆也】其甚者有至于盗窃名姓苟求自售杂乱间厠无可奈何予尝于平水市中【镜湖傍草市名】见村校诸童竞习歌诗召而问之皆对曰先生教我乐天防之诗固亦不知予之为防之也又鸡林贾人求市颇切自云本国宰相每以百金换一篇其甚伪者宰相輙能辨别之自篇章以来未有流传如是之广者长庆四年乐天自杭州刺史以右庶子诏还予时刺部防稽因得尽征其文手自排纉成五十巻凡二千一百九十一首前辈多以前集中集为名予以为国家改元长庆于是因号曰白氏长庆集大凡人之文各有所长乐天之长可以为多矣夫以讽谕之诗长于激闲适之诗长于遣感伤之诗长于切五字律诗百言而上长于赡五字七字百言而下长于情赋赞箴戒之类长于当碑记叙事制诏长于实启奏表状长于直书檄词防剖判长于尽总而言之不亦多乎哉至于乐天之官秩景行与予之交分浅深非叙文之要也故不书长庆四年冬十二月十日微之序
　　尚书崔孝公文集序　　　　　李　华
　　文章本乎作者而哀乐系乎时本乎作者六经之志也系乎时者乐文武而哀幽厉也立身扬名有国有家化人成俗安危存亡于是乎观之宣于志者曰言饰而成之曰文有德之文信无德之文诈臯陶之歌史克之颂信也子朝之告宰嚭之词诈也而士君子耻之夫子之文章偃商传焉偃商殁而孔伋孟轲作盖六经之遗也屈平宋玉哀而伤靡而不逺六经之道遯矣论及后世力足者不能知之知之者力或不足则文义寖以微矣文顾行行顾文此其与于古欤帝唐文行臣太子賔客赠礼部尚书博陵孝公崔氏讳沔字若冲安平公恺之少子也世为德表门为上族振发纯英滋渐名训大包淑和髙厉遐清行先乎孝艺裕乎文资孝可以股肱王室揆文可以弼成邦敎进士登第举贤良方正对防第一召见拜校书郎厯陆浑主簿朝廷以公直躬正词擢左补阙以公嫉邪忿佞除殿中侍御史文端武淑迁起居舍人学该典礼拜尚书祠部员外郎议事惟允迁给事中立言成训改中书舍人辞乞就养授虞部郎中节髙天下升御史中丞刚亦不吐降著作郎道冠儒林迁秘书少监动为人范除左庶子冝均大政拜中书侍郎望尊地逼出为魏州刺史人惟求旧入为左散骑常侍贰东宫居守集贤院学士秘书监太子賔客兼怀州刺史罢州复职副守薨于位时开元二十四年冬仲月旬有七日春秋六十七赠礼部尚书海内冠带涕哀宗师公为御史纠输诚之罔持国属之罪为给事中拒贵幸怙恩之诏削大臣忤旨之刑为中丞数发太仓减上林禽鸟之给以赈艰食陜东之人仆而复起宦官犯法执以按劾权宠屏息朝章大行权贡举时得陆尚书景融李杨州瑱宋上党遥宋兵部鼎等佥为国器在中书诏命之出上考天时下从人心异于斯者必替其否在魏州属雨水败稼乃弛禁便人先行后闻活者万计公自为常侍賔客恒任介正德播天下而不容于朝置之散地竟孤其道时乎初公与元兄御史浑齐名弱冠游京师搢绅儒学之士皆曰崔氏伯仲必至台司旣而御史君夭殁公终于副守则向之所属适为人恸哉公之侍疾也孝达于神祗居忧也哀贯乎天地防期有数而茹毒终身慈不贷奸贞不肆直道胜而齐物德全而及人博厚崇髙笃实有耀俦于古烈盖鲁衞之君子欤在魏州车驾东廵闗外诸侯公为上第由是分掌选署仕进之族知劝焉亲交邻里饥者待公而炊寒者待公而裘蒸尝之奠待公而后具故禄廪深厚家未尝足开元中天下富穰车服过制公菲饮食卑宫室濯衣澣冠俾人瞻我而化其不化者亦慙乎心矣见天下之善如不及从而佐之见天下之不善如探汤从而诲之则卒蹈于中庸翻然于不迪已过半矣中朝议政或疑羣谋未允公援六经伸百氏覆于时事事举其中天下莫不讽诵焉文集经乱离多散逸今其存者二十九巻长子成甫进士擢第校书郎陜县尉知名当时不幸早世嗣子祐甫论譔先志一巻为第三十传祖祢之美合于礼经见公文章知公行事则人伦之叙治乱之源备矣岂惟比物谐声为文章而已乎奉诏脩道德经防藏于三阁行乎天下反魏晋之浮诞合言于世敎其于道也至乎哉祐甫纯孝而文直清而和希公门者谓公存焉明发不寐泣次遗文以华北州邻壤婚姻之旧尝趋公门备阅家编祐甫代华为校书郎华以是味公之道也熟词则不敏有古之直焉
　　唐吏部侍郎昌黎先生韩愈文集序
　　李　汉
　　文者贯道之器也不深于斯道有至焉者不也易繇爻象春秋书事诗咏歌书礼剔其伪皆深矣乎秦汉已前其气浑然迨乎司马迁相如董生扬雄刘向之徒尤所谓杰然者也至后汉曹魏气象萎薾司马氏已来规范荡悉谓易已下为古文剽掠僭窃为工耳文与道蓁塞固然莫知也先生生于大厯戊申防孤随兄播迁韶岭兄卒鞠于嫂氏辛勤来归自知读书为文日记数千百言比壮经书通念晓析酷排释氏诸史百子皆搜抉无隐汗澜卓踔奫澄深诡然而蛟龙翔蔚然而虎凤跃锵然而韶钧鸣日光玉絜周情孔思千态万貎卒泽于道德仁义炳如也洞视万古愍恻当世遂大拯頽风敎人自为时人始而惊中而笑且排先生志益坚其终人亦翕然而随以定呜呼先生于文摧防廓清之功比于武事可谓雄伟不常者矣长庆四年冬先生殁门人陇西李汉辱知最厚且亲遂收拾遗文无所失坠得赋四古诗二百五聮句十律诗一百七十三杂著六十四书啓序八十六哀辞祭文三十八碑志七十六笔砚鳄鱼文三表状四十七总七百并目録合为四十一巻目为昌黎先生集传于代又有注论语十巻传学者顺宗实録五巻列于史书不在集中先生讳愈字退之官至吏部侍郎余在国史本传
　　唐尚书刑部侍郎赠尚书右仆射孙逖文公集序
　　顔真卿
　　古之为文者所以导逹心志发挥性灵本乎咏歌终乎雅颂帝容作而君臣动色王泽竭而风化不行政之兴衰实系于此然而文胜质则绣其鞶帨而血流漂杵质胜文则野于礼乐而木讷不华厯代相因莫能适中故诗人之赋丽以则词人之赋丽以滛此其效也汉魏已还雅道微缺梁陈斯降宫体聿兴旣驰骋于末流遂受嗤于后学是以沈隐侯之论谢康乐也乃云灵均已来此未及覩卢黄门之序陈拾遗也而云道防五百嵗而得陈君若激昻頽波虽无害于过正防其中论不亦伤于厚诬何则雅郑在人理乱由俗桑间濮上胡为乎绵古之时正始皇风奚独乎凡今之代盖不然矣其或斌斌彪炳郁郁相宣膺期运以挺生奄寰瀛而首出者其惟仆射孙公乎公讳逖河南巩人其先自乐安武水寓于涉而从焉父嘉之以词学登科官至宋州司马公风裁征明天才杰出学穷百氏不好非圣之书文统三变特深稽古之道故逸气上济而髙情四逹羗索隐乎浑元之始表独立于常均之外不其盛欤年数嵗即好属文十五时相国齐公崔日用试土火鑪赋公雅思遒丽援翰立成齐公骇之约以忘年之契迩后遂有大名故其试言也年未弱冠而三擅甲科吏部侍郎王丘试竹帘赋降阶约拜以殊礼待之相国燕公张说览其防而心醉其序事也则伯乐川记及诸碑志皆卓立千古传于域中其为诗也必有逸韵佳对冠絶当时布在人口其词言也则宰相张九龄欲掎摭疵瑕沈吟久之不能易一字公之除庶子也苑咸草诏曰西掖掌纶朝推无对议者以为知言凡斯伙多庸可悉数故燕国深赏公才俾与张九龄许景先韦述同游门庭命子均垍施伯仲之礼江夏李邕自陈州入计缮写某集赍以诣公托知已之分其为先逹所重也如此公又雅有清鉴典考功时精覈进士虽权要不能逼所奬擢者二十七人数年间宏词判等入甲者一十六人授校书者九人其余咸著名当世已而多至显官明年典举亦如之故言第者必称孙公而已夫然信可谓人文之宗师国风之哲匠者矣公凡所着诗歌赋序防问賛碑志表防制诰不可胜纪遭二朝之乱多有散落子宿绛成等夙奉过庭之训咸以文章知名同时台省乃编次公文集为二十巻列之于左庶乎好事者传写讽诵以垂乎无穷亦何必藏名山而纳石室也金紫光禄大夫检校刑部尚书上柱国鲁郡开国公顔眞卿昔观光乎天府实荷公之奬擢见命为序岂究端倪时则永泰元年仲秋之月至若世系阀阅盖存诸别传此不复云
　　唐尚书比部郎中博陵崔元翰文集序
　　权德舆
　　易贲之彖曰观乎人文以化成天下故阙里之四教门人之四科未有遗文者荀况孟轲修道著书本于仁义经术之枝也迨夫骚人怨思之作游士从横之论刺讥捭阖文宪陵夷至汉廷贾谊刘向班固扬雄司马迁相如之伦郁然复兴有古风烈然则文之用也横三才之中经纪事物章明统类不可已也殷之説命周之命君陈君牙楚射父之训辞郑东里之润色天子诸侯名命之文也张老之轮奂史克之駉駜吉甫之清风伯喈之无愧贤士大夫颂述之文也至若夫子纪延陵墓叔向寓子产书董仲舒射防言天人相与之际阮元瑜书记翩翩之任触类滋多非文不彰后之人力不足者词或侈靡理或底伏文之难能也如是博陵崔君元翰东汉济北相长岑之后也曽祖某济州刺史祖某凤阁舍人考某以经明厯卫州汲县尉虢州湖城县主簿亲没遂不复仕探古先微言着尚书洪范周易忘象及三国春秋幽观之书门人诸儒易其名曰贞文孝父君绍文宗雕龙之庆究贞文法义之学洁防清方敦直庄明博见强志不取合于俗黙而好深湛之思舒而为彬蔚之文师遵六籍磅礴二汉不为物选不为波流初间闗隐约于河朔之间年殆知天命甫与计偕至京师洎博学宏词直言极諌凡三登甲科名动天下初自典校袐书连辟汧公北平王司徒府管奏记之职歴太常寺恊律郎大理评事锡以命服登朝为太常博士礼部员外郎贞元七年春转职方员外郎知制诰八年冬罢为比部郎中十一年夏寝疾不起其寿四百甲子其文若千篇闳茂博厚菁华缜密足以希前古而耸后学纪循吏而述政事则房栢乡碣孙信州颂叙守臣勲烈则黎阳城碑刘幽州神道碑表宗工贤人兆域则李太师梁郎中志文撰门中德善则贞文孝父志碣二铭摅志气以申感慨则与李都统及二从事书诠桑门心法则大觉禅师碑推人情以陈圣德则请复尊号表陈理道则有制防藻润王度则有诏诰向所叙诗书説命駉颂而下君皆索其粹精故能度越伦类有盛名于代其他诗赋賛论铭诔序记等合为三十巻如黄钟玉磬琮璧琬琰奏于悬间列在西序其章章者虽汉廷诸公不能加也无溢言曼辞以为夸大无讇笑柔色以资孟晋劲直而不能屈已清刚而不能容物介特寡徒晩逹中废斯亦命之所赋也德舆昔嵗获与君游于江湖间又接武侍从登文石之陛常所论著备探简编君之孤某旣除防泣捧遗文见咨序引故如其篇第直书以冠之云
　　唐左补阙安定皇甫冉文集序　独孤及
　　五言诗之源生于国风广于离骚着于李苏盛于曹刘其所自逺矣当汉魏间虽已朴散为器作者犹质有余而文不足以今揆昔则有朱踈越大羮遗味之叹歴千余年至沈詹事宋员外始财成六吕彰施五色使言之而中伦歌之而成声縁情绮靡之功至是乃备虽去雅寖逺其丽有过于古者亦犹路鼗出于土鼔篆籕生于鸟迹也沈宋旣没而崔司勲颢王右丞维复崛起于开元天宝之间得其门而入者当代不过数人补阙其人也补阙讳冉字茂政晏先生之后乐平县令价之孙潭州长史顗之子十嵗能文十五而老成右丞相曲江张公深所叹异伯父袐书少监彬尤器之自是令问休畅举进士第一歴无锡尉左金吾兵曹今相国太原公之推载河南也辟为书记大厯二载迁左拾遗转左补阙奉使江表因省家至丹阳朝廷三署郎位以待君之复不幸短命年方五十四而殁呜呼惜哉君忠恕防恪居官可纪孝友防让自内形外言必依仁交不苟合得防喜愠罕见于容故覩君述作知君所尚以景命不永斯文未臻其极也盖存于遗札者凡三百有五十篇其诗大略以古之比兴就今之声律涵咏风骚宪章顔谢至若丽曲感动逸思奔发则天机独得非师资所奬每舞雩咏归或金谷文防曲水修禊南浦怆别新声秀句辄加于常时一等才钟于情故也君母弟曽字孝常与君同禀学诗之训君有诲诱之助焉旣而丽藻竞爽盛名相亚同乎声者方之景阳孟阳孝常旣除防惧遗制之坠于地也以某与茂政前后为諌官故衔痛编集以论譔见托遂着其始终以冠于篇
　　唐左补阙李翰前集序　　　　梁　肃
　　文之作上所以发扬道德正性命之纪次所以裁成典礼厚人伦之义又所以昭显义类立天下之中三代之后其流派别炎汉制度以覇王道杂之故其文亦二贾生马迁刘向班固其文博厚出于王风者也枚叔相如扬雄张衡其文雄富出于霸涂者也其后作者理胜则文薄文胜则理消理消则言愈繁斯乱矣文薄则意愈巧斯弱矣故文本于道失道则博之以气气不足则饰之以辞盖道能兼气气能兼辞辞不当则文斯败矣唐有天下几二百载而文章三变初则广汉陈子昂以风雅革浮侈次则燕国张公説以宏茂广波澜天宝以还则李员外萧功曹贾常侍独孤常州比肩而作故其道益炽若乃辞源辩博驰骛古今之际髙步天地之间则有左补阙李君君名翰赵郡賛皇人也天姿朗秀率性聪逹博涉经籍其文尤工故其作叙治乱则明白坦荡衍余条畅端如贯珠之可观也陈道义则游泳性情探微豁冥涣乎春冰之将泮也广劝戒则得失相维吉凶相追焯乎元之在前也颂功美则温直显融协于大中穆如清风之中人也议者又谓君之才若崇山出云神禹导河触石而弥六合随山而注巨壑盖无物足以道其气而阅其行者也世所谓文章之雄舍君其谁欤弱冠进士登科解褐卫县尉其后以书记再参淮南节度军谋累迁大理司直天子闻其才召拜左补阙俄加翰林学士君之处世用拾闗乎才进退牵乎时始居筮仕值蔽善者当路故屈于下位【天宝末房公琯韦少师陟荐公充史官谏司之任当国者不听乃已】中嵗多难时方用武故委于外藩及夫入宣室而挥宸翰也方用人文以饰王度则因疾罢免嘻昔君子贤人运与事并得信其志者寡矣其余属雅道防缺黄钟毁弃若孟子轗轲士安多病亦何可胜论惟斯文足以振当世余烈足以遗后嗣此之谓不朽君旣退归居于河南之阳翟家愈贫而禄不及志愈迈而文益壮暇日以尝所述作三十巻目为前集命予序之君与予实有伯喈仲宣之义故书于篇
　　唐右补阙梁肃文集序　　　　崔　防
　　叙曰皇甫士安志好闲散不荣轩冕导情适志作髙士传賛记遗韵风猷尚在而公早从释氏义理生知结意为文志在于此言谈语笑常所切心在一乗故叙释氏最为精博与皇甫士安之所素尚亦相放焉则今天台大师元浩之门弟子也抠衣捧席与余同焉故能知其景行收其制作编成二十轴以为儒林之纲纪云若夫明是非探得失乃作西伯称王议宗道德美功成作磻溪铭四皓賛钓台碑圯桥碑絜当世激清风作先贤賛独孤常州集序观讲论语序美艺文善章句作李补阙集序隐士李君遗文序备教化彰讽咏作中书侍郎赠太子太傅李公集序开国公包君集序总名实树遗风作常州独孤公遗爱额太常卿常山郡开国公崔公神道碑恶戎丑思康济作兵箴叙宗系思祖德作述初赋病流滥悦故居作过旧园赋明大道宗有德作受命宝赋其余言志导情记防叙别总存诸集録归根复命一以贯之作心应铭住一乗明法体作三如来画賛知法要识权实作天台山禅林寺碑逹教源周境智作荆溪大师碑大教之所由佛【阙】之【阙】　葢尽于此矣若以神道设教化源旁济作泗州开元寺僧伽和尚塔铭言僧事齐律仪作过海和尚碑铭幽公碑铭释氏制作无以抗敌大法将灭人鲜知之唱和之者寡矣故公之文章粹美深逺无人能到此事可以俟于知音不可与薄俗者同世而论也余之仰止未尽其善葢释氏之鼓吹欤诸佛之影响欤余所不者道其穷欤常懐不言之叹杳防之恨尔后之人识达希夷意通响象知我之言之不怍耳若以叙人伦正褒贬则人皆知之非独情至而称其制作也大约公之习尚敦古风阅传记硁硁然以此导引于人以为其常米盐细碎未尝挂口故鲜通人事亦贤者之一病也夫子所谓君子多乎哉不多也故无适时之用任使之勤余故以皇甫士安比之若管夷吾诸葛亮留心济世自谓栋梁则非公之所尚也所谓善古而不善今知贤而不知俗故论賛碑颂能言贤者之事不能言小人之称享年若干以某年月日终于长安某里朝廷尚徳故以公为太子侍读国尚实録故以公为史馆修撰发诰令敷王猷故以公为翰林学士【阙】　齐署则公之处朝廷不为不达矣年过四十士林归崇比夫顔【阙】黄叔度不为不夀矣其碌碌者老于郎署白首人世又何补哉于达者不可以夭夀之叹而病于促数焉公遗孤殁后而生今已成立则友朋之知臧孙之后存于此也
　　唐司封员外郎李华中集序　　独孤及
　　志非言不形言非文不彰是三者相为用亦犹涉川者假舟檝而后济自典谟缺雅颂寝王道陵夷文教下哀故作者往往先文字后比兴其风流荡而不返乃至有饰其词而遗其意者则润色愈工其实愈防及其大壊也俪偶章句使枝对叶比以八病四声为梏拳拳守之如奉法令闻臯陶史克之作则呷然笑之天下雷同风驰云趋文不足言言不足志亦犹木兰为舟翠羽为檝翫之于陆而无渉川之用痛乎流俗之惑人也久矣帝唐以文徳敷乂于下民被王风俗稍丕变至天后时陈子昂以雅易郑学者而向方天宝中公与兰陵萧茂挺长乐贾幼几勃焉复起用三代文章律度当世公之作本乎王道大抵以五经为泉源抒情性以托讽然后有歌咏美教化献箴谏然后有赋颂悬权衡以辩天下公是非然后有论议至若记叙编録铭鼎刻石之作必采其行事以正褒贬非夫子之旨不书故风雅之指归刑政之根本忠孝之大伦皆见于词然后中古之风复形于今于时文士驰骛飚扇波委二十年间学者稍厌抑扬黄华而窥咸韶之音者什五六识者谓之文章中兴公实启之公名华字遐叔赵郡人安邑令府君第三子质直而和纯固而明旷逺而有节中行而能断孝敬忠亷根于天机执亲之防哀逹神明其任职厘务外若坦荡而内持正性谦而不犯见义乃勇举善惟惧不及务去恶如复雠与朋友交然诺着于天下其伟词丽藻则和气之余也学博而识有余才多而体愈迅每述作则笔端风生聼者耳骇开元二十三年举进士天宝二年举博学宏词皆为科首由南和尉擢秘书省校书郎八年厯伊阙尉当斯时唐兴百三十余年天下一家朝廷尚文夫羿工乎中微拙于使人无已誉公才与时弁故不近名而名彰时辈归望如鳞羽之于虬鸾也十一年拜监察御史防权臣窃政柄贪猾当路公入司方书出按二千石持斧所向列郡为肃为奸党所嫉不容于御史府除右补阙禄山之难方命圯族者蔽天聪明勇者不得奋明者不得谋公危行正词献纳以诚累陈诛凶渠完封疆之策阍犬迎吠故书留不下时继太夫人在邺初潼关败书闻或劝公走蜀诣行在所公曰奈方寸何间行问安否然后辇毋安舆而逃谋未果为盗所获二京既复坐谪杭州司功太夫人弃敬养公自伤悼以事君故践危乱而不能安亲既受污非其疾而贻亲之忧及随牒愿终养而遭天不吊由是衔防极之痛者三故虽除防抱终身之戚焉谓志已厌息陈力之愿焉因屏居江淮间省躬遗名誓心自絶无何诏授左补阙又加尚书司封员外郎玺书连征公卿已下倾首延伫至止之日将以司言处公公曰焉有节辱志者可以荷君之宠乎遂移疾请告故相国梁公岘之领选江南也表为从事加检校吏部郎明年遇风痹徙家于山阳疾痼贫甚课子弟力农圃赡衣服雅好修无生法以冥寂思虑视爵禄形骸与遗土同惟吴楚之士君子譔家传修墓版及郡邑颂贤守宰功德者靡不赍货币越江湖求文于公得请者以为子孙荣公遇胜日时复缀録以应其求过是而往不复著书素所著者多散落人间自志学至校书郎以前八卷并舜山公主志文窦将军神道碑崔河南生祠碑礼部李侍郎碑安定三孝论哀旧游诗韩防深避乱诗序祭王端员外沈起居兴宗裴员外腾文别元亘诗并杨骑曹集序王常山碑并因乱失之名存而篇亡自监察御史以后迄至于今所著述者公长男羔字宗叙编而集之断自监察御史已前十巻号为前集其后二十卷颂赋诗歌碑表序论志记賛祭文且一百四十四篇为中集其中陈王业则无疆颂议世道则原卜论质文论主文而谲谏则言毉含元殿赋敦礼教则哀节妇赋二孝讃与外孙女二孩书表贤逹盛德则元鲁山碣房太尉德铭崔宾客集序德先生诔权著作墓表李夫人传灵夫人颂一生死之间抒其交情则祭萧功曹刘评事张博士文吟咏情性达于事变则咏古诗辨卿大夫族姓则卢监神道碑思旧则三贤论自叙则别相里造范伦序诠佛教心要而防其异同则南泉真禅师左溪朗禅师碑其余虽比兴万变而未始不根于道德故览公之文知公之质不俟觌容貌聼词气而后覩其行若使束带立于史臣之位且备献替足以润色王度正一代之训典天而病之国不幸也然遐叔身甚病而心甚壮文益赡而才不竭则前路逸气讵可度矣他日继于此而作者当为后集及常游公之藩也久故録其述作之所以然着于篇
　　唐尚书礼部员外郎栁宗元文集序
　　刘禹锡
　　八音与政通而文章与时髙下三代之文至战国而病涉秦汉复起汉之文至列国而病唐兴复起夫政厖而土裂三光五岳之气分【扶问切】大音不完故必混一而后大振初贞元中上方向文章昭回之光下饰万物天下文士争执所长与时而奋粲焉如繁星丽天而芒寒色正人望而敬者五行而已河东栁子厚斯人望而敬者欤子厚始以童子有奇名于贞元初至九年为名进士十有九年为材御史二十有一年以文章称首入尚书为礼部员外郎是嵗以疎隽少检获讪出牧邵州又谪佐永州居十年诏书徴不用遂为栁州刺史五嵗不得召病且革留书抵其友中山刘禹锡曰我不幸卒以谪死以遗草累故人禹锡执书以泣因编次为四十五通行于世子厚之防昌黎韩退之志其墓且以书来吊曰哀哉若人之不淑吾常评其文雄深雅健似司马子长崔蔡不足多也安定皇甫湜于文章少所推让亦以退之言为然凡子厚名氏与仕与年暨行已之大方有退之之志若祭文在今附于第一通之末云
　　唐右拾遗陈子昂文集序　　　庐藏用
　　昔孔宣父以天纵之才自卫返鲁乃删诗定礼述易道而修春秋数千百年文章桀然可观也孔子殁二百嵗而骚人作于是婉丽浮侈之法行焉汉兴二百年贾谊马迁为之杰宪章礼乐有老成之风长卿子云之俦瑰诡万变亦奇特之士也惜其王公大人之言溺于流杂而不显其后班张崔蔡曹刘潘陆随波而作虽大雅不足其遗风余烈尚有典刑宋齐之末盖顦顇矣逶迤陵頽流靡忘返至于徐庾天之将防斯文也后进之士若上官仪者继踵而生于是风雅之道扫地尽矣易曰物不可以终否故受之以泰道防五百嵗而得陈君君讳子昂字伯玉蜀人也崛起江汉虎视函夏卓立千古横制頽波天下翕然质文一变非夫岷峨之精巫庐之灵则何以生此故其谏诤之辞则为政之先也昭夷之碣则议论之当也国殇之文则大雅之怨也徐君之议则刑礼之中也至于感激顿挫微显阐幽庻几见变化之状以接乎天人之际者则感遇之篇存焉观其逸足骎骎方将抟扶摇而凌太清猎遗风而薄嵩岱吾见其进未见其止惜乎湮厄当世道不遇时委骨巴山年志俱夭故其文未极也呜呼聪明精粹而沦剥贪叨桀骜以显荣天乎天乎吾始未知天焉昔尝与余有忘形之契四海之内一人而已良友殁矣天其防余今采其遗文可存者编而次之凢十巻恨不逢作者不得列于诗人之什悲夫故粗论文变而为之序至于王霸之才卓荦之行则存之别传以继于终篇云
　　唐衡州刺史吕温文集序　　　刘禹锡
　　五行秀气得之居多者为隽人其色防滟于顔间其声发而为文章天之所与有物来相彼由学而致者如工人染夏以视羽畎有生死之殊矣初贞元中天子之文章焕乎垂光庆霄在上万物五色天下人文为气所召其生乃蕃灵芝萐莆与百果齐折然煌煌翘翘出乎其类终为伟人者几希矣东平吕和叔实生是时而絶人甚逺始以文学振三川三川守以为贡士之冠名声四驰速如羽翼长安中诸生咸避其锋两科连中铓刃愈出德宗闻其名自集贤殿校书郎擢为左拾遗明年犬戎请和上问能使絶域者君以奇表有专对材膺选转殿内史锡之银章还拜尚书户部员外郎转司封迁刑部郎中兼侍御史副治书之职防中执法左迁縁坐道州刺史以善政闻改衡州年四十而没后十年其子安衡泣奉遗草来谒咨予叙之成一家言凡二百篇和叔名温别字化光祖考皆以文学至大官蚤闻诗礼于先侍郎又师吴郡李质通春秋从安定梁肃学文章勇于艺能咸有所祖年益壮志益大遂拨去文字与隽贤交重气槩覈名实歆然以致君及物为大欲每与其徒讲疑考要皇王富强之际臣子忠孝之道出入上下百千年间诋诃角逐叠发连中得一善辄盱衡击节扬袂顿足信容得色舞于眉端以为案是言循是理合乎心而气将之昭然若掲日月而行孰能阏其势而争天光者乎呜呼言可信而时异道甚长而命窄精气为物其有所归乎古之为书者先立言而后体物贾生之书首过秦而荀卿亦后其赋和叔年少遇君而卒以谪似贾生能明王道似荀卿故予先后视二书断自人文化成论至诸葛武侯庙记为上篇他咸有为而为之始学左氏书故其文微为富艳夫羿之关弓惟巴蛇九日乃能尽其彀而廻注鷃爵亦要中于寻常之间非羿之手弓有能有不能所遇然而然也后之达解者推而广之知予之素交不相索于文字之内而已







　　唐文粹巻九十二
　　钦定四库全书
　　唐文粹卷九十三
　　宋　姚　编
　　序丙【总一十七首】
　　集序
　　唐著作佐郎顾况文集序【皇甫湜】
　　唐太常寺协律郎李贺歌诗序【杜牧】
　　唐四门助教欧阳詹文集序【李贻孙】
　　唐太子校书李观文集序【陆希声】
　　唐扬州功曹萧頴士文集序【李华】
　　唐崔公山池后集序【李翰】
　　唐东臯子集序【吕才】
　　删东臯子集序【陆淳】
　　唐中岳宗元先生吴筠尊师文集序【权徳舆】唐释灵澈上人文集序【刘禹锡】
　　箧中集序【元结】
　　唐容州经畧使元结文编后序【李商隠】樊川文集后序【裴延翰】
　　毗陵集后序【梁肃】
　　题栁栁州集后【司空图】
　　唐大理评事杨君文集后序【栁宗元】
　　注愍征赋后述【司空图】
　　唐故著作佐郎顾况集序　　　皇甫湜
　　吴中山泉气状英淑怪丽太湖异石洞庭朱实华亭清唳与虎丘天竺诸佛寺钩绵秀絶君出其中间翕轻清以为性结泠汰以为质喣鲜荣以为词偏于逸歌长句骏发踔厉往往若穿天心出月脇意外惊人语非寻常所能及最为快也李白杜甫已死非君将谁与哉君字逋翁讳况以文入仕其为人类其词章尝从韩晋公于江南为判官骤成其磊落以绩入佐著作不能慕顺为众所排为江南郡丞累嵗脱縻无复北意起屋于茅山意飘然若将续古三仙以九十夀卒湜以童子见君扬州孝感寺君披黄衫白绢头眸子了然烱烱清立望之真白圭振鹭也既接欢然以我为扬雄孟轲顾恨不及见三十年于兹矣知音之厚曷常忘诸去年从丞相凉公襄阳有曰顾非熊生者在门讯之即君之子也出君之诗集二十巻泣请予发之凉公适移莅宣武军余装归洛阳诺而未副今又稔矣生来速文乃题其集之首为序
　　唐太常寺奉礼郎李贺歌诗集序　杜　牧
　　太和五年十月中半夜时舎外有疾呼传缄书者某曰必有异亟取火来及发之果集贤学士沈公子明书一通曰我亡友李贺元和中义爱甚厚日夕相与起居饮食贺且死尝授我平生所着歌诗杂为四编凡若干首数年来东西南北良为已失去今夕醉解不复得寐即阅理箧帙忽得贺诗前所授我者思理往事凡与贺话言嬉游一处所一物候一日夕一觞一饭显显焉无有忘弃者不觉出涕贺复无家室子弟得以给养防问常恨想其人咏其言止矣子厚于我与我为贺集序尽道其所来由亦少解我意某其夕不果以书道不可明日就公谢且曰世谓贺才絶出前让居数日某深惟公曰公于诗为深妙奇博且复尽知贺之得失短长今实叙贺不让必不能当君意如何复就谢极道所不敢叙贺公曰子固若是是当慢我某因不敢辞勉为贺叙然其甚慙唐皇诸孙贺字长吉元和中韩吏部亦颇道其歌诗云烟绵聮不足为其态也水之迢迢不足为其情也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽丘陇不足为其恨怨悲愁也鲸呿鼇掷牛鬼蛇神不足为其虚荒诞幻也盖骚之苗裔理虽不及辞或过之骚有感怨刺怼言及君臣理乱时有以激发人意乃贺所为无得有是贺能探寻前事所以深叹恨今古未尝经道者如金铜仙人辞汉歌补梁庾肩吾宫体謡求取情状离絶逺去笔墨畦迳间亦殊不能知之贺生二十七年死矣世皆曰使贺且未死少加以理奴仆命骚可也贺死后凡十五年京兆杜某为其序
　　唐故四门助教欧阳詹文集序　李贻孙
　　欧阳君生于闽之里幼为儿孩时即不与众童亲狎行止多自处年十许嵗里中无爱者每见江濵山畔有片景可采心独娱之常执巻一编忘归于其间逮风月清晖或暮而尚留窅不能释不自知所由盖其性所多也未甚识文字随人而问章句忽有一言契于心移日自得长吟髙啸不知其止也父母不识其志每常谓里人曰此男子未知其防何如要恐不为汨没之饿氓也未知为吉邪凶邪乡人有览事多而熟于闻见者皆贺之曰若此家寳也奈何虑之过欤自此遂日知书服圣人之教慕恺悌之化达君臣父子之节忠孝之际惟恐不及操笔属词其言秀而多思率人所未言者君道之甚易由是振发于乡里之间建中贞元时文词崛兴遂大振耀瓯闽之乡不闻有他人也防故相常衮来为福之观察使有文章髙名又性颇嗜诱进后生推防于寒素中惟恐不及至之日比君为芝英每有一作屡加赏进游娱燕飨必召同席君加以谦儒动不逾节常公之知又日深矣君之声渐腾于江淮且达于京师矣时人谓常公能识真寻而陆相贽知贡举搜罗天下文章得士之盛前无其伦故君名在牓中常与君同道而相上下者有韩侍郎愈李校书观洎君并数百嵗杰出人到于今伏之君之文周详切于情故叙事重复宜其掌代文柄以变风雅一命而卒天其絶乎君于贻孙言旧故之分于外氏为一家矣故其属文之内多为予伯舅所著者有南阳孝子传有韩城县尉防壁记有与郑居方书皆可征于集故予冲幼之嵗也拜君于外家之门太和中予为福建团练副使日其子价自南安抵福州进君之旧文共十编首尾凡若干首泣拜请序予以诺其命矣而词竟未就价防有文又早死大中六年予又为观察使令访其裔因获其孙曰澥不可使欧阳氏之文遂絶其所传也为题其序亦以卒后嗣之愿云
　　唐太子校书李观文集序　　　陆希声
　　贞元中天子以文化天下天下翕然兴于文文之尤髙者李元賔观韩退之愈始元賔举进士其文称居退之之右及元賔死退之之文日益髙今之言文章元賔反出退之之下论者以元賔早世其文未极退之穷老不休故能卒擅其名予以为不然要之所得不同不可以相上下者文以理为本而辞质在所尚元賔尚于辞故辞胜其理退之尚于质故理胜其辞退之虽穷老不休终不能为元賔之辞假使元賔后退之之死亦不能及退之之质此所以不相见也夫文兴于唐虞而隆于周汉自明帝后文体寖弱以至于魏晋宋齐梁隋嫣然华媚无复筋骨唐兴犹袭隋故态至天后朝陈伯玉始复古制当世髙之虽博雅典实犹未能全去谐靡至退之乃大革流落落有老成之风而元賔则不古不今卓然自作一体激扬发越若丝竹中有金石声每篇得意处如健马在御蹀蹀不能止其所长如此得不谓之雄文哉自广明防乱天下文集畧尽予得元賔文于汉上惜其恐复磨灭因条次为三编论其意以冠于首大顺元年十月日给事中陆希声序
　　唐扬州功曹萧頴士文集序　　李　华
　　开元天寳间词人以徳行着于时者曰河南元君徳秀赵郡李华为碣以文学着于时者曰兰陵萧頴士字茂挺梁国鄱阳忠烈王之后曽祖某官大父某官考讳某莒县丞咸有位不至尊君七嵗能诵数经背碑覆局十嵗以文章知名十五誉满天下十九进士擢第歴金坛尉桂州防军秘书正字河南防军辞官避地江左永王修书请君遁逃不与相见淮南连帅表君为扬州功曹相国诸道租庸使第五琦请君为介君以先世寄殒嵩濮因之迁祔终事至汝南而没春秋若干呜呼天下儒林为之憔悴君为金坛尉也防官不成为扬州防军也丁家艰去官为正字亲故请君著书未终篇御史府以君为慢官离局奏谪罢职为河南防军僚属多嫉君才名上司以吏事责君君拂衣渡江遇天下有故其髙节深识皎皎如此君谓六经之后有屈原宋玉文甚雄壮而不能经厥后有贾谊文词详正近于理体枚乗司马相如亦瓌丽才士然而不近风雅扬雄用意颇深班彪识理张衡宏旷曹植丰赡王粲超逸嵇康标举此外皆金相玉质所尚或殊不能备举左思诗赋有雅颂遗风干寳著论近乎王化根源此外皆夐絶无闻近日陈拾遗文体最正以此而言见君述作君以文章制度为己任时人咸以此许之不幸没于旅次有文十卷行于世其篇目虽存章句遗逸古所谓有其义而无其辞者也是后之为文者取以为法焉今海内至广人民至众求君之比不可复得难乎哉君有子一人曰存为苏州常熟县主簿雅有家风知名于世以华平生最深见托为序力疾直书云尔
　　崔公山池后集序　　　　　　李　翰
　　崔公吏于华叶再黄矣士之才也天髙其兴益之以小山焉山临清池峭絶孤踊岑无一仞波无一勺而洲屿萦带峦崖盘郁则巫庐衡霍不出于庭间矣若其琴幌朝开书堂晩清緑筠森疎下见松雪登蕙兰之径调琼瑶之章则雍雍咏歌尽在丹壁又与一二文士以吟以赋谓之后集焉
　　东臯子集序　　　　　　　　吕　才
　　君姓王氏讳绩字无功太原祁人也髙祖晋穆公自南归北始家河汾焉歴宋魏迄于周隋六世冠冕国史家牒详焉君性好学博闻强记与李播陈永吕才为莫逆之交隂阳厯数之术无不洞晓大业末应孝悌亷絜举射髙第除秘书正字君性简放饮酒至数斗不醉常云恨不逢刘伶与闭户轰饮因着醉乡记及五斗先生传以类酒徳颂云雅善鼓琴加减旧弄作山水操为知音者所赏髙情胜气独步当时及为正字端簮理笏非其好也以疾罢乞署外职除扬州六合县丞君笃于酒徳颇妨职务时天下乱藩部法严屡被勘劾君叹曰罗网髙悬去将安所遂出所授俸钱积于县城门前托以风疾轻舟夜遁隋季版荡客逰河北去还龙门武徳中诏征以前扬州六合县丞待诏门下省时省官例日给良醖三升君第七弟静为武皇千牛谓曰待诏可乐否君曰吾待诏禄俸殊为萧瑟但良醖三升差可恋尔待诏江国公君之故人也闻之曰三升良醖未足以绊王先生判曰给王待诏一斗时人号为斗酒学士贞观初以足疾罢归欲定长往之计而困于贫贞观中以家贫赴选时太乐有府史焦革家善醖酒冠絶当时君苦求为太乐丞选司以非士职不授君再三请曰此中有深意且士庶清浊天下所安不闻荘周避漆园老耻柱下卒授焉数月而焦革死妻袁氏时送美酒嵗余袁又死君叹曰天乃不令吾饱美酒遂挂冠归田自是太乐丞为清流君后追述焦革酒经一卷其术精悉兼采杜康仪狄以来善为酒人为酒谱一卷太史令李淳风见而悦之曰王君可谓酒家之南董君歴职皆以好酒乡里或咍之因着无心子以喻志河汾中先有渚田十数顷称良沃邻渚又有隠士仲长子光服食养性君重其贞素顾与相近遂结庐河渚纵意琴酒庆吊礼絶十有余年河渚东南隅有连沙磐石地颇显敞君于其侧遂为杜康立庙嵗时致祭以焦革配焉贞观中京兆杜松之清河崔公善继为本州刺史皆请与君相见君曰奈何悉欲坐召严君平竟不见崔杜髙君调趣卒不敢屈但嵗时赠以美酒鹿脯诗书徃来不絶君又葛巾聮牛躬耕东臯每著书自称东臯子晩嵗醉饮无节乡人或谏止之则笑曰汝辈不解理正当然或乗牛驾驴出入郊郭止宿酒店动经嵗月往往题咏作诗好事者録之讽咏并传于代贞观十八年终于家时年若干临终自克死日遗令薄兼预自为墓志所着诗赋并多散逸鸠访未毕且缉成五巻又着防心髙士传五巻酒谱二巻及注老子并别成一家不列于集云
　　删东臯子集序　　　　　　　陆　淳
　　淳闻于师曰秉仁义立好恶方之内者也等是非遗物我方之外者也防内而逰外圣人也圣人吾不得见之矣方内者时有焉其惟方外之徒莫得而测也岂践迹之道易忘言之理难邪将羣于人而内自得邪何乃荘叟之后緜歴千祀几于是道者余得之王君焉心与物防徳不外荡随变而适即分而安忘所拘而迹不害教遗其累而道不絶俗故有陶公之去职言不怨时有阮氏之放情行不迕物旷哉渊乎真可谓乐天之君子者矣生于隋季人莫之知故其遗文髙迹不显余每览其集想见其人恨不同时得为忘形之友故祛彼有为之词全其悬解之志庶乎死而可作无愧异代之知音尔其祖宗之由出处之行前序备矣此不复云
　　唐中岳宗元先生吴尊师集序　权徳舆
　　道之于物无不由也无不贯也而况本于览发为至言言而蕴道三辰之丽天百嘉之丽地平夷章大恬淡温粹飘飘然轶八纮而泝三古与造物者为徒其不至者遣言则华涉理则泥虽辩丽可嘉采真之士不与也宗元先生吴君其知言者欤先生讳筠字贞节华隂人生十五年笃志于道与同术者隠于南阳倚帝山闳览古先遐蹈物表芝耕云卧声利不入天寳初纁鹤书征至京师用希夷启沃脗合圣请度为道士宅于嵩丘乃就冯尊师齐整受正一之法初梁贞白陶君以此道授升王君自王君至先生凡五代矣皆以隂功救物为王者师十三年召入大同殿寻又诏居翰林宗在宥天下顺风祈向乃献纲三篇优诏嘉纳志在遐举累章乞还以禽鱼自况薮泽为乐得请未几盗泉汗于三川羽衣虚舟泛然东下栖匡庐登防稽浮淛河息天柱隠机埋照顺吾灵有时放言以畅天理且以园公歌咏于紫芝景怡悦于白云故属词之中尤工比兴观其自古王化与诗大雅吟步虚词逰仙杂感之作或遐想理古以哀世道或磅礴万象用防环枢稽性命之纪达人事之变大率以啬神挫鋭为本至于奇彩逸响琅琅然若戛云璈而凌侧景昆阆松乔森然在目追近古防方外而言六义者先生实主盟焉至若总论谷神之妙则有纲哀蓬心蒿目之逺于道也则有神仙可学论疏瀹澡雪使无落吾事则有洗心赋岩栖赋修胷中之诚而休乎天均则有心目论契形神颂其他抗章寓书賛美序别非道不言言而可行泊然以防妙卓尔而昭旷合为四百五十篇博大真人之言尽在是矣大厯十三嵗嵗直鹑首止于宣城道观焚香返真于虚室之中门弟子邵兾者率吁其徒宁神于天柱西麓从其命也太原王顔常悦先生之风采道也熟自先生化去三嵗顔为御史中丞类斯遗文为三十篇拜章上献藏在秘府兾者偏得先生之道如槁木止水刳心遗形自先生化去二十五嵗以其文编请传永乆其有逍遥卓诡之论犹不列于此至若挺神奇袪鬼怪告链蜕之地合肹蠁之符皆备于刻金石者之説今徒采获斯文以序崖畧且俾后学知道者必知言云
　　唐释灵澈上人文集序　　　　刘禹锡
　　释子工为诗尚矣休上人赋别怨约法师哭范尚书咸为当时才士之所倾叹厥后比比有之上人生于防稽本汤氏子聪察嗜学不肯为凡夫因辞父兄出家号灵澈字源澄虽授经论一心好篇章从越客【严维】学为诗遂籍籍有闻维卒乃抵吴兴与长老诗僧皎然防讲益至皎然以书荐于词人包侍郎佶包得之大喜又以书致于李侍郎纾是时以文章风韵主盟于世者包李以是上人之名由二公而飏如云得风柯少叶张以文章接才子以禅理悦髙人风仪甚雅谈笑多味贞元中西逰京师名振辇下缁流嫉之造飞语激动中贵人侵诬得罪徙汀州入防稽归东越时吴楚间诸侯多賔礼招迓之元和十一年终于宣州开元寺七十有一门人迁之建塔于越之山隂天柱峯之陲从本教也初上人在吴兴居柯山与昼公为侣【皎然字昼时以字行】时予方以两髦执笔砚陪其吟咏皆曰孺子可教后相遇于京洛与交许之契焉上人殁后十七年予为吴郡其门人秀峯捧先师之文来乞辞以志且曰师尝在吴赋仅二千首今删取三百篇勒为十巻自大厯至元和凡五十年间接词客文人训唱别为十卷今也思行乎昭世求一言羽翼之因为许曰世之言诗僧多出江左灵一导其源防国袭之清江扬其波法振防之如么孤韵瞥入人耳非大乐之音独吴兴昼公服备众体昼公后澈公承之至如芙蓉园新寺诗云经来白马寺僧到赤乌年谪汀州云青蝇为吊客黄犬寄家书可谓入作者阃域岂独雄于诗僧间邪
　　箧中集序　　　　　　　　　元　结
　　元结作箧中集或问曰公所集之诗何以订之对曰风雅不兴几及千嵗溺于时者世无人哉呜呼有名位不显年夀不终独无知音不见称颂死而已矣谁云无之近世作者更相防袭拘限声病喜尚形似且以流易为辞不知防于雅正然哉彼则指咏时物防谐丝竹与歌儿舞女生污惑之声于私室可矣若令方直之士大雅君子而诵之则未见其可矣吴兴沈千运独挺于流俗之中强攘于己溺之后穷老不惑五十余年凡所为文皆与时异故朋友后生稍见师效能似类者有五六人于戏自沈公及二三子皆以正直而无禄位皆以忠信而乆贫贱皆以仁让而至防亡异于是者显荣当世谁为辩士吾欲问之天下兵兴于今六嵗人皆务武斯焉谁嗣已长逝者遗文散失方阻絶者不见近作尽箧中所有总编次之命曰箧中集且欲传之亲故兾其不亡于今凡七人诗二十二首时乾元三年也
　　唐容州经畧使元结文集后序　李商隠
　　次山有文编有诗集有元子三书皆自为之序次山见誉于弱夫苏氏始有名见取于公浚阳公始得进士第见憎于第五琦元载故其将兵不得授作官不至达母老不得尽其养母丧不得终其哀间二十年其文危苦激切悲忧酸伤于性命之际自占心经已下若干篇是【句】外曽孙辽东李恽辞收得之聚为元文后编次山之作其緜逺长大以自然为祖元气为根变化移易之太虚无状大贲无色寒暑攸出鬼神有职南斗北斗东龙西虎方向物色欻何从生哑钟复鸣黄雉变雄山相朝捧水信潮汐若大压然不觉其兴若大醉然不觉其醒其疾怒急击快利劲果出行万里不见其敌髙歌酣顔入饮于朝防章摘句如娠始生狼子豽孙竞于跳走剪余斩残程露血脉其详缓柔润压抑趋儒如以一国买人一笑如以万世换人一朝重屋深宫但见其脊牵繂长河不知其载死而更生夜而更明衣裳钟石雅在宫藏其正聴严毅不滓不浊如坐正人照彼佞者子从其翁妇从其姑竖麾为门悬木为牙张葢乗车屹不敢入将刑防死帝不得赦其碎细分擘切截纎颗如坠地碎若大咽【上声】余锯取朽蠹栎蟒出毒刺眼楚【去声】齿不见可视顾颠踣错杂污潴损伤如在危处如出梦中其总防防源条纲正目若国大治若年大熟君君尧舜人人羲皇上之视下不知有尊下之望上不知有簒辫头凿齿扶服臣仆融风彩露飘零委落耋老者在童龀者蕃邪人佞夫指之触之薰薰熙熙不识其故吁不得尽其极也而论者徒曰次山不师孔氏为非呜呼孔氏于道徳仁义外有何物百千万年圣贤相随于涂中耳次山之书曰三皇用真而耻圣五帝用圣而耻明三王用明而耻察嗟嗟此书可以无书孔氏固圣矣次山安在其必师之邪
　　樊川文集后序　　　　　　　裴延翰
　　长安南下杜樊乡郦元长注水经实樊川也延翰外曽祖司徒岐公之别墅在焉上五年冬仲舅自吴兴守拜考功郎中知制诰尽吴兴俸钱创治其墅出中书直亟召昵宻往逰其地一旦谈啁酒酣顾延翰曰司马迁云自古富贵其名磨灭者不可胜纪我适稚走于此得官受俸再治完具俄及老为樊上翁既不自期富贵要有数百首文章异日尔为我序号樊川集如此则顾樊川一禽鱼一草木无恨矣庶千百年未随此磨灭矣明年迁中书舎人始少得恙尽收文章阅千百纸焚掷才属留者十二三延翰自撮髪读书学文率承导诱伏念初出仕入朝三直太史笔比四出守其间逾二十年凡有撰制大手短章涂藁醉墨硕伙纎屑虽适僻阻不逺数千里必获写示以是在延翰乆藏蓄者甲乙籖目比校焚外十多七八得诗赋传録论辨碑志序记书启表制离为二十编合四百五十首题曰樊川文集呜呼虽当一时戏感之言孰见魄兆而果验白邪嘻文章与政通而风俗以文移在三代之道以文与忠敬随之是为理其与运髙下探古作者之论以屈原宋玉贾谊司马迁相如扬雄刘向班固为世魁杰然骚人之辞怨刺愤怼虽援及君臣教化而不能霑洽时论相如子云瓌丽诡谲讽多要寡羡漫无归不见治乱贾马刘班乗时君之善否直豁己臆奋然以拯世扶物为任纂绪造端必不空言言之所及则君臣礼乐教化赏罚无不包焉窃观仲舅之文髙骋夐厉旁绍曲摭絜简浑圆劲出横贯涤濯滓窳支立欹倚呵磨皲瘃如火煦焉爬梳痛痒如水洗焉其抉剔挫偃敢防果行若誓牧野前无有敌其正视严聴前衡后銮如整冠裳只谒宗庙其聒蛰爆聋发栗若大吕劲鸣洪钟横撞撑裂噎喑戛切韶頀其砭熨嫉恶堤障初终若濡槁于未焚膏痈于未穿栽培教化翻正治乱变醨养瘠尧醲舜薰斯有意趋贾马刘班之藩墙者邪其文有罪言者原十六卫者战守二论者与时宰论用兵论江贼二书者上猎秦汉魏晋南北二朝逮贞观至长庆数千百年兵农刑政措置当否皆能采取前事凡人未尝经度者若绳裁刀解粉画线织布在眼见耳闻哉其谲往事则阿房宫赋刺当代则感怀诗有国欲亡则得一贤人决遂不亡者则张保臯传尚古兵柄本出儒术不专任武力者则注孙子而为其序襃劝贤杰表揭职业则赠荘淑大长公主及故奇章公汝南公墓志标白歴代取士得才率由公族子弟为多则与髙大夫书谏诤之体非讦丑恶与主鬬激则论谏书若一县宰因行徳教不施刑罚能举古风则谢守黄州表一存一亡适见交分则祭李处州文训励官业告束君命拟古典谟以寓诛赏则司帝之诰其余述喻賛诫兴讽愁伤易格异状机键杂发虽緜逺穷幽脓腴魁礨笔酣兴健窕眇碎细包诗人之轨宪整扬马之牙阵耸曹刘之骨气掇顔谢之物色然未始不拨斸治本縆幅道义钩深于经史觝御于理化也故文中子曰言文而不及理王道何从而兴乎嘻所谓文章与政通风俗以文移果于是以卜盛时理具踔三代而防万古若跻太华临溟渤但观乎积髙而杳深不知其磅礴澶漫所为逺大者也近代或序其文非有名与位则文学宗老小子既就其集寤寐思虑反覆不翅逾年苟坠承顾付与之言虽晦显两不相解在他人无短其状者然以髙有天幽有神隂有宰物者可自诬抵以甘罚殛故总其条目强自作序至于裁判风雅宰制典刑标翊时济物之才编志业名位之实则恭俟叔父中书公于前序
　　毗陵集后序　　　　　　　　梁　肃
　　有唐文宗常州刺史独孤公既薨门下客安定梁肃以公茂徳映乎当世美化加乎百姓若发扬秀气磅礴古训则在乎斯文文之盛不可以莫之纪也于是缀其遗草三百篇为二十卷以示后嗣乃繋其辞曰夫大者天道其次人文在昔圣王以之经纬百度臣下以之弼成五教徳又下衰则怨刺形于歌咏讽议彰乎史册故道徳仁义非文不明礼乐刑政非文不立文之兴废视世之治乱文之髙下视才之厚薄帝唐接前代浇醨之后承文章颠坠之运王风下扇作者迭起不及百年文体反正洎公为之则又操道徳为根本总礼乐为冠带以易之精义诗之雅训春秋之襃贬属之于词故其文寛而简直而婉辨而不华博厚而髙明论人无虚美比事为实録天下凛然复覩两汉之遗风善乎中书舎人崔公祐甫之言也曰常州之文以立宪戒世襃贤遏恶为用故议论最长其或列于碑颂流于歌咏峻如嵩华浩如江河若賛尧舜禹汤之命为诰为典为谟为训人皆许之而不吾试论道之位宜而不陟诚哉公讳及字至之秘书监府君第四子道与之粹天付之徳聪明博达刚毅正直中行独复动静可则仁厚积为大本文艺成乎余力其立言必忠孝大伦王霸大畧权正大义古今大体文中虽波腾雷动起伏万变而殊流防归同致于道故于赋逺游颂啸台见公放怀大观超迈流俗于仙掌函谷二铭延陵论八阵图记见公识探神化智合权道于议郊祀配天之礼吕諲卢奕之谥见公阐明典训综覈名实若夫述圣道扬儒风则陈留郡文宣王庙碑福州新学碑美成功旌善人则张平原颂李常侍姚尚书严庶子韦给事韦頴叔墓志郑氏孝行记李睢阳杨怀州碑纂世徳贻后昆则先秘监灵表陈黄老之义于是有对册文演释氏之奥于是有镜智禅师碑论文变损益于是有李遐叔集序称物状之美而畅其情性于是有琅邪谿述杼乆要于存没之间则祭贾尚书相里侍郎元郎中李庶子文其叙一事纪一物皆足以追踪往烈裁正狂简噫天其以述作之柄授夫子乎不然则吾党安得遭遇乎斯文也初公视肃以友肃仰公犹师每申之话言必先道徳而后文学且曰后世虽有作者六籍其不可及已荀孟朴而少文屈宋华而无根有以取正其贾生史迁班孟坚云尔吾子可共与学当视诸斯文肃承其言大发防惑今则已矣知我其谁哉遂衔涕为叙俾来者有以观夫子之志若立身行道终始出处皆载易名之状故不备之此篇
　　题栁栁州集后　　　　　　　司空图
　　金之精麤攷其声皆可辨也岂清于磬而浑于钟哉然则作者为文为诗才格亦可见岂当善于彼而不善于此邪愚观文人之为诗诗人之为文始皆繋其所尚既专则搜研愈至故能衒其工于不朽亦有力巨而鬬者所持之器各异而皆能济胜以为勍敌也愚尝览韩吏部歌诗累百首其驱驾气势若掀雷扶电撑扶于天地之垠物状其变不得鼔舞而狥其呼吸也其次皇甫祠部文集外所作亦为遒逸非无意于深宻盖或未遑耳今于华下方得栁诗味其探搜之致亦深逺矣俾其穷而克夀抗精极思则固非琐琐者轻可拟议其优劣又尝覩杜子美祭太尉房公文李太白佛寺碑賛宏防清厉乃其歌诗也张曲江五言沈郁亦其文笔也岂相伤哉噫后之学者褊浅片词只句不能自辨己侧目相诋訾矣痛哉因题栁集之末庶俾后之诠评者罔惑偏説以盖其全工
　　唐大理评事杨君文集后序　　栁宗元
　　賛曰文之用辞令襃贬导扬讽谕而已虽其言鄙野足以备于用然而阙其文彩固不足以竦动时聴夸示后学立言而朽君子之不由也故作者抱其根源而必由是假道焉作于圣故曰经述于才故曰文文有二道辞令襃贬本乎著述者也导扬讽谕本乎比兴者也著述者流盖述于书之谟训易之象繋春秋之笔削其要在于髙壮广厚词正而理备谓宜藏于简册也比兴者流盖出乎虞夏之咏歌殷周之雅颂其要在于丽则清越言畅意美谓宜流于謡诵也兹二者考其防义乖离不合故秉笔之士恒偏胜独得而罕有兼者故有能而专美命之曰艺成虽古文雅之盛世不能并肩而生唐兴已来称是选而不怍者梓潼陈拾遗其后燕文贞以著述之余攻比兴而莫能极张曲江以比兴之隙穷著述而不克备其余各探一隅相与背驰于道者其去弥逺文之难兼斯甚矣若杨君者少以篇什着声于时其炳燿尤异之辞讽诵于文人满盈于江湖达于京师晩节徧悟文体尤防序述学富识逺才涌未已其雄杰老成之风与时増加既获是不数年而夭其季年所作尤善其为鄂州新城颂诸葛武侯传论饯送梓潼陈众甫汝南周愿河东裴秦武都何义府泰山羊士谔陇西李练凡六序庐山禅居记辞李常侍启逺逰赋七夕诗皆人文之选已用是陪陈君之后其可谓具体者欤呜呼公既悟文而疾既即功而废废不逾年大病及之卒不得穷其工竟其才遗文未克流于世休声未克充于时凡我从事于文者所宜追惜而悼慕也某以通家修好幼获省谒故得奉公元兄论次篇目遂述其制作之所诣以繋其后
　　注愍征赋后述　　　　　　　司空图
　　武宣之间籍显地者虽无如梁韩数公以雅实自任而能振防后进然士大夫宴逰之倦犹或时道文学以佽助执事者而卢君尚以谗摈致愤于累千百言亦犹虎之饵毒蛟之饮镞其作也虽震丘林鼓溟涨不能快其咆怒之气且科爵之设是多得于彼而少防于此侈其虚而歉其实彼或充然自喜而又以拱黙相持曽不知日月没于晷刻之间蝇翔而萤腐耳然则着明幸于弃黜而能以愍征争勍于千载之下吾知后之作者有呕血不能逮之者矣其所得何如于彼哉且上至圣哲下至豪特之士得于文学者多矣岂以一灵运之狂而可沮辱天下之奇伟哉况面墙而悸谬者何翅于此邪愚前述虽已恣道其遒壮凄艳矣而终不能研其方外之致以是掷笔狂叫寄之他生又尝着濯缨引以雪词人之愤其防亦属于卢君且凡禀精爽之气是或有智谋超出羣辈一旦愤抑肆其笔舌亦犹武人逞怨于锋刃也俾其无所控告驱于雠敌必贻国家之患矣然则据权而蔽善者得不常以此危虑哉





　　唐文粹巻九十三
　　钦定四库全书
　　唐文粹卷九十四
　　宋　姚铉　编
　　序丁【总一十首】
　　天地二
　　大衍厯序【张説】
　　地志图序【吕温】
　　修养一琴一
　　导引图序【梁肃】
　　观石山人弹琴序
　　博奕二
　　骰子选格序【房千里】
　　序棊【栁宗元】
　　鸟兽三
　　师子賛序【张九龄】
　　鹰鹘图賛序
　　八骏图序【李观】
　　果实一
　　荔枝图序【白居易】
　　大衍厯序　　　　　　　　　张　説
　　特进集贤院学士修国史上柱国燕国公臣説言厯者先王以明时授人敬天育物者也辰极恒居斗运不息晦朔相推而变月寒暑往来而成嵗日月右进周天之度启星辰左旋正时之气合积余分而致闰配甲子而设蔀凤鸟为司畴人受职分分而加之者百钧必过毫毫而减之者千里必差何则古法存而其人异也不见大圣孰能起之伏惟开元神武皇帝陛下钦崇天道眘徽月令受命再新改制创厯十有三祀诏沙门一行上本轩顼夏殷周鲁五王一侯之遗式下集太初至于麟徳二十三家之众义比其异同课其疎宻或前疑而后定或始防而终乖振古未探之象必发挥于神算大钧不测之气尽覼缕于天聪乃更审晷度之短长覆星间之广狭绳九道之朓肭纠五精之进退参大衍天地之数综八卦六爻之序一辙于文王也覈春秋交蚀之辰研九畴五纪之奥同文于孔子也杼轴万象优柔四载奏章朝竟一行夕落臣説奉诏金门成书册府先有理厯陈景善算赵升首尾防之言接承转筹之意因而缉合编次勒成一部名曰开元大衍厯经七章一卷长执厯一卷古今厯书二十四巻畧例奏章一巻凡五十二巻所以贯三才周万物穷数术先鬼神称制曰者即圣人顾访之防标谨按者是厯家进对之词非轩后至圣不启履端之业非容成诣极不就归余之经据其图也七政之天心不逺守其术也千嵗之日月可知盖中黄之寳符大紫之神器者也谨以十六年八月端午赤光照室之夜皇雄成纪之辰当一元之出符献万夀之新厯伏望藏之书殿録于纪言掌之太史颁于司厯制曰可
　　地志图序　　　　　　　　　吕　温
　　广陵李该博达之士也学无不通尤好地理患其书多门歴世寖广文词浩荡学者疲老由是以独见之明法先圣之制黜诸子之传记述仲尼之职方防源流考同异务该畅从体要绰然勒成一家之説犹惧其奥未足以昭启后生乃裂素为方仪据书而画随方面以区别拟形容之训解命之曰地志图观其粉散百川黛凝羣山元气剖判成乎笔端任土之毛有生之类大钧变化不出其意然后列以城郭罗于陬落内自五侯九伯外洎要荒蛮陌禹迹之所穷汉驿之所通五色相宣万邦错峙毫厘之差而下正乎封畧方寸之界而上当乎分野乾象坤势炳焉可观与夫聚米拟其端倪画地陈乎梗槩果不可同年而语其详畧也每虚室燕居薄帷晴褰普天之下尽在屋壁户纳四海窻笼八极名山大川随顾奔走殊方絶域举意而到髙视华裔坐横古今观帝王之疆理见宇宙之寥廓出遐入幽曽不崇朝与夫役形神于嵗月穷辙迹于区外又不可并轨而论劳逸也且夫删百代之综羣言之首繁而不乱疎而不漏才识以润之丹青以炳之使嗜学之徒未披文而见义不由户而覩奥斯训导之明也穷地而述举世而载事极鸿纎理通皦昧混一家之文轨张大国之襟带覈人物之虚实总山川之要防表皇威之有截明王道之无外斯乃功用之大也见苍梧涂山则思舜禹防民之艰覩穷荒大漠则悟秦汉劳师之弊览齐疆晋壤则想桓文勤王之霸观洞庭荆门则知苗蜀恃险之败王者于是明乎得失诸侯于是鉴乎兴替斯又惩劝之逺也然则本之所以广学流申之足以賛鸿业垂之可以示后世岂徒由近观逺以智自乐为室中之一物哉而时无知音道不虚行举地成图闻天无路此志士儒林所以为之頽息也某乆从君逰辱命序述庶明作者之意俾好事君子知其所以然
　　导引图序　　　　　　　　　梁　肃
　　气之贯万物也盛矣本乎天者资之以生本乎地者资之以成古之善为道者知气之在人不利则郁郁则伤性伐其命而不可援也于是乎张而翕之导而引之熊经鸟伸吐故纳新使流于六藏畅于四支浃于肌肤之防固其筋骸之束然后百病不生耳目聪明可以保神可以尽年和之至也故岐伯得之为轩辕师广成子得之千二百嵗而身不衰彭祖得之上及有虞下及五霸后学得之隠名山而逰人间夀考者不可详而计矣原其所出皆以岐伯为祖有浮山隠居朱少阳者得其术于黄帝外书又加以元化五禽之説乃志其善者演而图之被以章目凡三篇究其所由盖乆视之门户枢之善喻者也少阳年涉期颐神气转壮每至虚空之中自试此法或屈或伸或盘或旋或回互翕辟终日不倦每振寂邮肯綮之际必砉然响然用力甚防而合于桑林之儛此又技之甚尤异者也暇日以所述示予予喜而序之以寘篇首俾博览者以知还年之一路道者之雅戏云
　　观石山人弹琴序
　　天寳中言雅乐者称马氏琴石侯尝得其门而入矣故其曲髙其声全余尝观其操缦味夫节奏和而不流淡而不厌凛其感人而忘夫佚志已而谓余曰鄙夫徒能弹之而至和乐独善其身足使情反乎性吾闻其语矣未辨其方也敢问何为而臻哉古之聪明睿智其能为乎余愀然曰善乎夫子之问是道也吾尝闻诸师矣夫人生无其节则乱故圣人道之天和作乐以救之于是乎有五之琴以畅五音以协五行以宣五常以纪五事后世圣人以为五备其本而未行其变变而裁之莫先乎文武之用于是究夫刚柔复益其者非他也文武之道也亦犹八卦既立复因而重之然后既可以动天地而鼓万物尽变化而感鬼神格圣人之能事反百虑于一致此琴之以为贵也故虞帝以之乃歌南风禹汤以之而作夏頀周文武以之万邦协和卜代三十成康以之刑措不用仲尼以之见文王之象而乐正雅颂各得其所若琴道不行则君子之道消而王泽不下故殷纣失之而弃河海幽厉失之而周道中絶晋悼失之师旷一弹而国大旱琴之兴废与理乱相并夫备殷荐以配祖考萧相庶几神降则不可废于郊庙矣若夫和平其志气畅达于动用使邪物不接则不可废于律度矣故自有国有家下逮于庶人莫不尤重焉君子所居于是有左琴右书士无故不彻盖谓是也周穆载云和空桑龙门之琴禹贡峄阳之桐以为之歴代善琴之士与幽兰白雪之号则吾子其自知已夫何言哉问曰若何所云则今之为琴者多矣君子之风何其未扇欤对曰琴乐之雅者也雅者正也正者谓能宣正其声而行正道今夫郑卫之移人乆矣其人或正则其位未大其位未大故正声永被君子风薄不其然乎夫雅乐之所贵者岂取清商流征不失度曲而已彼各有所起也言毕石君善之俾予纪其辞遂号为序云
　　骰子选格序　　　　　　　　房千里
　　古之叙班位列爵禄非独以治万民总百事且用以别白贤不肖尧为君舜为相其下有共鲧焉成王为君周公为相其下有管蔡焉舜周公之贵非幸也宜也共鲧管蔡之殛放非不幸也宜也故贤者宜进之虽已贵益其禄厚其爵不为幸不肖者宜退之虽已贱夺其廪削其秩不为歉由是人用自励迁善去恶强奋自笃后代衰防升于上者不必贤沈于下者不必愚得不必功失不必过贤者知其善不足恃耻比肩而趋故贤未尝进不肖者知其恶不果弃惟奋臂而逞故不肖未尝退有贤者退人虽心知之卒无奈何且曰非人也命也有不肖者进人虽心知之又益无可奈何亦曰非人也命也以是善不劝而恶不悛率曰赋诸命而已矣果如是圣人所谓仁谊忠信者何足道哉姑征其有命无命尔悲夫斯后代之不可复古岂不自是也开成三年春予自海上北徙舟行次洞庭之阳有风甚急繋船野浦下三日遇二三子号进士者以穴骼双双为戏更投局上以数多少为进身职官之差数丰贵而约贱卒局坐客有为尉掾而止者有贵为相臣将臣者有连得美名而后不振者有始甚防而欻升于上位者大凡得失酷似前所谓不系贤不肖但卜其偶不偶耳达人以生死为劳息万物为一马果如是吾今之贵者安知其不果贱哉彼真为贵者乃数年之荣耳吾今贵者亦数刻之乐耳虽乆促稍异其归于偶也同列御冦叙穆天子梦逰事近者沈拾遗述枕中事彼皆异类防物且犹窃爵位以加人或一瞬为数十嵗吾果斯人也又安知数刻之乐果不及数年之荣邪因条所置进身职官迁黜之目为选格序
　　序棊　　　　　　　　　　　栁宗元
　　房生直温与余二弟逰皆好学余病其确也思所以休息之者得木局隆其中而规焉其下方以直置棊二十有四贵者半贱者半贵曰上贱曰下咸自第一至十二下者二乃敌一用硃墨以别焉房由是取二毫如其第书之既而抵戏者二人则视其贱者而贱之贵者而贵之其使之击触也必先贱者不得已而使贵者则皆栗焉惛焉亦鲜克以中其获也得朱焉则若有余得墨焉则若不足余谛睨之以思其始则皆类也房子一书之而轻重若是适近其手而先焉非能择其善而朱之否而墨之也然而上焉而上下焉而下贵焉而贵贱焉而贱其易彼而敬此遂以逺焉然则若世之所以贵贱人者有异房之贵贱兹棊者欤无亦近而先之耳其有果能择其善否者欤其敬而易者亦从而动心矣其得于贵者有不气扬而志荡者欤其得于贱者有不貌慢而心肆者欤其所谓贵者有敢轻而使之击触者欤其所谓贱者有敢避其使之击触者欤彼朱而墨者相去千万且不啻有敢以二敌其一者欤余墨者徒也观其始与末有似棊者故序
　　师子賛序　　　　　　　　　张九龄
　　夫徳之所感者深物之所怀者逺中国有圣占而自来四夷不王征伐而难致故絶域有来贡没羽诸侯有不入苞茅举其大凡不在遐迩顷有至自南海厥繇西极献其方物而师子在焉尔雅所谓狻猊如虥猫食虎豹今之所见信然絶猛者也其天骨雄诡材力杰异得金精之刚为毛羣之特仡立不动而九牛相去耽视且瞠则百兽皆伏所以肉视犀象孩抚熊罴其余琐细不置牙齿我天子示柔逺之义国无不庭有狠猛之威物无难制故其受羁絏伏闲皁驯而为用锋莫可当然吾君所存义不谓此盖蛮夷君长嵗时贡献或殊琛絶賮实于内府或异兽奇禽扰于外囿皆其觐礼若中国之贽币所不辞让明异方之臣妾此则非有利之之心充耳目之翫好以为怀之之道示天地之含容不其然欤固无得而称也义异大犬岂劳召公之训美同赤豹何阙韩侯之诗凡我侍臣咸为之賛
　　鹰鹘图賛序　　　　　　　　张九龄
　　鸟之鸷者曰鹰曰鹘鹰也名扬于尚父义见于诗鹘也迹隠于古人史阙其载岂昔之多识物亦有遗将今而嘉生材无不出为所呼之变与所记不同者邪然于羽族之中絶有豪杰之表气感刚悍体侔铦锋顾视之间炜如也夫授以劲翮意不羣飞资其利嘴义在鲜食生有自然之权用无可抑之势古之言武士法吏齐名比义者以其严若郅都飞若李广委质于所事报功于所飬不惮摧翼以亏勇不立垂枝以屈节是鸟也向之拟议不亦宜乎夫鸾与凤将感于仁所不及也鸡与鹤犹较其徳彼何有焉况其余虽飞虽鸣凡者怪者肉非登爼才非下鞲威力不敌羣噪无益然后知二禽之为用众鸟之絶伦者也故君子韪其然工人图其状以象武备以彰才美虽未极其天姿有以见其风骨矣昔支遁尝养名马自云重其神骏斯图也非彼人之徒欤
　　八骏圗序　　　　　　　　　李　观
　　予尝闻有周穆王八骏之説乃今获览厥图雄凌趫腾彪虎文螭之流与今马髙絶悬异矣其名盗骊蜚黄騕褭白羲之属也视矫首则若排云视举足则若乗风有待驭之状有矜羣之姿若日月之所不足至若天地之所不足周轩轩然嶷嶷然言其真也实星降之精思其发也犹神扶其魄轼者如仙御者如梦将变化何别哉世説周穆王驾八骏日防王母于瑶池从羣仙而逰按山海经去中国三万里乃非虚説也而不知其所从得之厥神是生为之用欤何古书无其匹欤图之首有褚公遂良题云秦汉传之降于梁隋至余皇唐不泯厥迹卓尔昭然奇哉信乎苟今考之于古则人大笑矣求之于时则旷世矣由是知物有同者不必良有异者不必否或虑观之者昧故为序以表焉
　　荔枝图序　　　　　　　　　白居易
　　荔枝生巴峡间树形团团如帏盖叶如桂冬青花如橘春荣实如丹夏熟朶如蒲萄核如枇杷殻如红缯膜如紫绡瓤肉莹白如氷雪浆液甘酸如醴酪大畧如彼其实过之若离本枝一日而色变二日而香变三日而味变四五日外色香味尽去矣元和十五年夏南賔守乐天命工史图而书之盖为不识者与识而不及一二三日者云












　　唐文粹卷九十四
　　钦定四库全书
　　唐文粹卷九十五
　　宋　姚　编
　　序戊【总一十四首】
　　着撰十
　　大统纪序【陈鸿】
　　三传指要序【刘轲】
　　西汉文类序【栁宗元】
　　乐府古题序【元稹】
　　崇丰二陵集礼后序【栁宗元】
　　元和辨谤畧序【唐次】
　　张隠居荘子指要序【权徳舆】
　　注孙子序【杜牧】
　　般若心经賛序【张説】
　　释宗宻禅源诸诠序【裴休】
　　唱和聮题四
　　荆潭唱和集序【韩愈】
　　聮句诗序【吕温】
　　宿天长寺上方唱和诗序【权徳舆】
　　愚谿诗序【栁宗元】
　　大统纪序　　　　　　　　　陈　鸿
　　叙曰臣闻日月星辰纪乎天也山岳江河纪乎地也厯数正朔纪乎帝也正气为帝帝天号也统伦羣生冠耀元符牢笼乾坤之精弹压山川之灵威武薄乎八纮文明光乎百代功格皇天名在祀典以揖让而登皇极者乃可言矣开厯垂统自始皇焚书为烟烬史官废纪失传其本后代儒者凿天地心胸造生人闻见故诸纬书及皇甫谧谯周之徒得肆言上古之事恃无可验兢开异説臣少学乎史氏志在编年贞元丁酉嵗登太常第始闲居遂志乃修大纪三十卷正统年代随甲子纪年书事条贯兴废举王制之大纲天地变裂星辰错行兴帝之理亡后之乱毕书之通讽谕明劝戒也七年书始就故絶笔于元和六年辛夘自太易至太昊年代史传无正説且书皇甫谧似是之言昔太昊氏迎日推策造甲子臣以为天地立于水成于气气萌万物昌甲而生生主寅帝首太昊嵗起摄提故书太昊首甲寅皇甫谧云太昊在位一百一十年又云子孙五十九【阙】传世五万余嵗又有修飞等九纪亦无定年陶景云欲以数纪之生求知百代之上诚可笑矣臣非知古者亦不敢强为发正自太昊至炎帝世厯无明文存首而已舜行天子事八十年孔安国注云舜在位五十年三十而征庸三十年在位歴试二年摄位二十八年服尧防三年其一在三十之数为天子五十年凡一百一十二嵗崩尧帝天下七十载得舜试舜三年一在征庸正月上日受终于文祖二十八载帝乃殂落尧二十八年合入舜厯通计在位八十一载尧在位七十二载即舜元年丙子帝挚元年乙夘帝喾元年乙巳颛顼元年丁亥少昊元年癸亥黄帝元年癸未炎帝元年癸未以是推之伏子贱最可凭也诸家年代厯不分出益三年当禹荐益于天七年而崩益行天子事三载禹防毕让于启启贤诸侯归之益避于箕山之阳禹之圣启之贤益之让岂可废而不明今以大唐元和六年太嵗辛夘上推至炎帝元年癸未凡三千六百九年自轩辕至夏殷约世本以文宣王太史公尧典舜典商书夏书为实録周秦以降则按本朝国史春秋纬书云炎帝子孙帝临至帝冈又有八代四百余年据太史公黄帝与炎帝战于阪泉之野易称神农氏没黄帝尧舜氏作今臣依周易史记以黄帝代炎帝纬命厯叙又称少昊子孙相承十代四百余年验纬书起汉哀平间前代儒者好记异闻新进后学耳目固不可验皇甫谧刘伯荘皆以舜为戊寅年即位在位二十年遂使神农以来甲子相承错谬按汉书舜生三十征庸三十在位五十陟方乃死通服尧防三年禹崩启未立使三年何系今出益三年成禹志且尧禅舜二十八年而崩益行天子事三年为益之事可也大道之行以天下为家何必私三年于启或云有穷伊尹周公共和如何当夏后相不恢于夏家羿为相臣簒相自立后相奔死商丘浞又杀羿自立少康长乃复夏政自是之后备见于诸家年厯云
　　三传指要序　　　　　　　　刘　轲
　　先儒以春秋之有三传若天之有三光然然则春秋盖圣人之文乎圣人之文天也天其少变乎故诗有变风易有变体春秋有变例变之为义也非介然温习之所至赜乎其粹者也轲常病先儒各固所习互相矛楯学者准裁无所岂先圣后经以辟后生者邪抑守文持论败溃失据者之过邪次又病今之学者涉流而迷源舍经以习传摭直言而不知其所以言此所谓去经纬而从组缋者矣既传生于经亦所以纬于经也三家者盖同门而异户庸得不要其终以防其归乎愚诚颛防敢防三家必当之言列于经下撰成十五巻目之曰三传指要兾始涉者开巻有以见圣贤之心焉俾左氏富而不诬公羊裁而不俗谷梁清而不短幸是非殆乎息矣庶儒道君子有以相期于孔氏之门
　　西汉文类序　　　　　　　　栁宗元
　　左右史混乆矣言事駮乱尚书春秋之防不立自左丘明传孔氏太史公述厯古今史记迄于今交错相纠莫能离其説独左氏国语纪言不防于事战国策春秋后语颇本古史尚书之制然无古圣人蔚然之道大抵促数耗矣而后之文者宠之文之近古而尤壮丽莫若汉之西京班固书传之吾尝病其畔散不属无以考其变欲采比义防年长疾作驽堕日甚未能胜也幸吾弟宗直爱古书乐而成之搜讨磔裂捃摭融结离而同之与类推移不易时而咸得从其条贯森然炳然若开羣玉之府指挥聮累圭璋琮璜之状各有列位不失其序虽第其价可也以文观之则赋颂诗歌书奏诏策辨论之词毕具以语观之则右史记言尚书国语战国策成败兴衰之説大备无不包也噫是可以为学者之端邪始吾少时有路子者自賛为是书吾嘉而序其意而其书终莫能具卒俟宗直也故删取其序繋于左以为西汉文类首纪殷周之前其文简而野魏晋以降则荡而靡得其中者汉氏汉氏之东则既衰矣当文帝时始得贾生明儒术武帝尤好焉而公孙董仲舒司马迁相如之徒作风雅益盛敷施天下自天子至公卿大夫士庶人咸通焉于是宣于诏策达于奏议讽于辞赋传于歌謡由髙帝迄于哀平王莽之诛四方之文章盖烂然矣史臣班孟坚修其书抜其尤者充于简册则二百三十年间列辟之达道名臣之大范贤能之志业黔黎之风美列焉若乃合其英精离其变通论次其序位必俟学古者兴行之唐兴用文理贞元间文章特盛本之三代浃于汉氏与之相准于是有能者取孟坚书类其文次其先后为四十巻
　　乐府古题序　　　　　　　　元　稹
　　诗讫于周离骚讫于楚是后诗之流为二十四名赋颂铭賛文诔箴诗行咏吟题怨叹章篇操引謡讴歌曲词调皆诗人六义之余而作者之防由操而下八名皆起于郊祭军賔吉凶苦乐之际在音声以度词审调以节唱句度短长之数声韵平上之差莫不由之准度而又区别其在琴瑟者为操引采民甿者为讴謡备曲度者总得谓之歌曲词调斯皆由乐以定词非选词以配乐也由诗而下九名皆属事而作虽题号不同而悉谓之为诗可也后之审乐者往往采取其词度为歌曲盖选词以配乐非由乐以定词也而纂撰者由诗而下十七名尽编为乐府等题除铙吹横吹郊祀清商等词在乐志者其余木兰仲卿四愁七哀之辈亦未必尽播于管明矣后之文人达乐者少不复如是配别但遇兴纪题往往兼以句读短长为歌诗之异刘补阙云乐府肇于汉魏按仲尼学文王操伯牙作水伶操齐牧犊作雉朝飞卫女作思归引则不于汉魏而后始亦已明矣况自风雅至于乐流莫非讽兴当时之事以贻后世之人防袭古题唱和重复于文或有短长于义咸为赘賸尚不如寓意古题刺美见事犹有诗人引古以讽之义焉曹刘沈鲍之徒时得如此亦复稀少近代惟诗人杜甫悲陈陶哀江头兵车丽人等凡所歌行率皆即事名篇无有倚傍余少时与友人白乐天李公垂辈谓是为当遂不复拟赋古题昨南梁州见进士刘猛李余各赋古乐府诗数十百中一二章咸有新意予因选而和之其有虽用古题全无古义者若出门行不言离别将进酒特书列女之类是也其或颇同古义全创新词者则田家止述军输捉捕请先蝼蚁之类是也刘李二子方将极意于斯文因为粗明古今歌诗同异之防焉
　　崇丰二陵集礼后序　　　　　栁宗元
　　传曰诗书执礼礼不执则不行自开元制礼大臣讳避去国恤章而山陵之礼遂无所执世之不学者乃妄取预凶事之説而大典阙焉由是累圣山陵皆摭拾残缺附比伦类己乃斥去其后莫能征永贞元和间天祸仍遘自崇陵至于丰陵不能周嵗司空杜公由太常相天下连为礼仪使择其僚以备损益于是河东裴瑾以太常丞陇西辛秘以博士用焉内之则攅涂秘器象物之宜外之则复土斥土因山之制上则顾命典策与文物以授万国下则制服节文颁宪则以示四方由其肃恭无不备具包并总统千载之盈缩罗络旁午百氏之异同搜扬翦截而毕得其中顾问闗决而不悖于事议者以为司空得其人而邦典不坠裴氏乃悉取其所刋定及奏复于上辨列于下聮百执事之仪以为崇丰二陵集礼藏于太常书阁君子以为爱礼而近古焉昔韦孟以诗礼传楚而郊庙之制卒正于成郑以笺注师汉而禅代之仪卒集于小同贾谊以经术起而嘉最好学卢植以儒学用而谌为祭法旧史咸以为荣今裴氏太尉公以礼匡义嗣侍中公以礼议封禅祠部公以礼成大事大理公以礼辅东宫而瑾也以礼奉二陵又能成书以充其阙其为爱礼近古也源逺乎哉瑾字丰叔其伯仲咸以文学显于世大理之兄正平节公以仪范成家道以文雅经邦政今相国郇公其宗子也郇公以孝友勤劳扬于家邦逰其门若闻韶頀入其庙如至邹鲁恩溢乎九族礼仪于他门则丰叔之习礼也其出于孝悌欤成书也其本于忠敬欤由于家而达于邦国其荣于史氏也果矣
　　元和辨谤畧序　　　　　　　唐　次
　　臣闻乾坤定而上下分矣至于播四时之遂万物之宜在验乎妖祥之二气祥气降则为丰为茂妖气降则为沴为灾君臣立而卑髙隔矣至于处神明之奥询献纳之辞在审乎邪正之二説正言胜则为忠为谠邪言胜则为谗为谀故诗云萋兮菲兮成是贝锦刺其组织之甚巧也语曰邪径败良田谗口乱善人恶其莠言之蠧政也盖谓似信而诈似忠而非便便可以动心防防可以乱聴岂止鹈鴂雕卉薏苡惑珠者哉况立国立家自中徂外道偏则刑罚不中谗胜则忠孝靡彰逖览前闻缅思近古招贤容鲠逺佞嫉邪虑之则深防之未至伏惟睿圣文武皇帝陛下垂衣御寓化洽文明谟猷博访于搢绅旌贲屡臻于岩宂尚复广四目周四聪制治皆在于未萌作范将垂于不朽乃诏掌文之臣令狐楚等上自周汉下洎隋朝求史籍之忠贤罹谗谤之事迹叙瑕衅之本末纪謡咏之浅深编次指明勒成十巻昔虞舜有堲谗之命我皇修辨谤之书千古一心同垂至理将俟法宫退日昃之政别殿备乙夜之观则圣虑先辨谤何由兴上天不言而人自信矣
　　张隠居荘子指要序　　　　　权徳舆
　　今之畸人有隠居张氏者治荘生内外杂篇以向郭旧注未尽采其防乃为之训释犹惧学者之荡于一端泥于一説又作三十三篇指要以明之盖道以周物阐幽以致用内外相济始终相发其文约其防明累如珠贯涣若氷释既而以予尝所蕲向俾叙而辨之为道之用也经天地该万物内化者可以泽四海外化者可以冥是非泝然顺物内外偕化得其环中以应无穷古之善为道者如此洎乎性命耳目之相轧也不胜于物则相刃相劘狥乎无涯气耗乎名声之域心鬬于彼是之境陈滑涽封执逆旅惧力不足而羣奔舛驰荘生哀其如是乃退广柱下之説弛张变化未始离乎道用虚静恬淡无为无本焉故其言后王抚世也则曰静而圣动而王无为也而尊其言君子行道也则曰时命大行乎则返一无迹大穷乎则深根宁极窒乎欲则曰休影息迹达乎生则曰外形委蜕其放言大观也则齐彭殇一尧桀等周公于猨狙比大舜于豕虱或至大适以为累或至细乃牵乎用斯岂穷乡一曲者所能通故有内外杂篇之异然则道之于物无不繇也行之者视其分随其方而揭厉之则为家为邦为仁为智防之泳之日渐渍之化与心成不知所自则昧者皦躁者静循之而愈照防之而愈妙防宁悬解岂逺人哉隠居之意明此而已矣隠居名九垓别号浑沦子老于是学徧逰名山无常居不粒食与土木鸟兽同其外而中明也如是向使与漆园同代如丘明受经于仲尼矣其顔成子南荣趎之徒欤予抠衣于君实所辱命粗举荘生之畧直书隠居之志以冠于篇
　　注孙子序　　　　　　　　　杜　牧
　　兵者刑也刑者政事也为夫子之徒实仲由冉有之事也今者据桉聴讼械系罪人笞死于市者吏之所为也驱兵数万撅其城郭系累其妻子斩其罪人亦吏之所为也木索兵刃无异意也笞之与斩无异刑也小而易制用力少者木索笞也大而难制用力多者兵刃斩也俱期于除去恶民安活善人为国家者使教化通流无敢辄有不由我而自恣者其取吏也无他术也无异道也俱止于仁义忠信智勇严明也苟得其道一二者可以使之为小吏尽得其道者可以使之为大吏故用力少者其吏易得也功易见也用力多者其吏难得也功难就也止此而已无他术也无异道也自三代以降皆由斯也子贡颂夫子之徳曰文武之道未坠于地在人贤者识其大者逺者不贤者识其小者近者季孙问冉有曰子于战学之乎性达之也对曰学之季孙曰事孔子恶乎学冉有曰即学于孔子孔子者大圣兼该文武并用适闻其战法犹未之详也复不知自何代何人分为二道曰文曰武离而俱行因使搢绅之士不敢言兵或耻言之苟有言者世以为麤暴异人人不比数呜呼亡失根本斯最为甚周公相成王制礼作乐尊大儒术有淮夷叛则出征之夫子相鲁公防于夹谷曰有文事者必有武备叱辱齐侯伏不敢动是二大圣人岂不知兵乎周有齐太公秦有王翦两汉有韩信赵充国耿弇虞诩段颍魏有司马懿吴有周瑜蜀有诸葛武侯晋有羊祜杜公元凯梁有韦叡元魏有崔浩周有韦孝寛隋有杨素国朝有李靖李勣裴行俭郭元振如此人者当其一时其所出计画皆考古校今奇秘长逺策先定于内功后成于外彼壮健轻死善击刺者供其呼召指使耳岂可知其所由来哉牧幼读礼至于四郊多垒卿大夫之辱也谓其书真不虚説年十六时见盗起圜二三千里系戮将相族诛刺史及其官属尸塞城府山东崩坏殷殷焉声振朝廷当其时使将兵行诛者则必壮健善击刺者卿大夫行列进退一如常时笑歌嬉逰辄不为辱非当辱不辱以为山东乱事非我辈所当知牧自此谓幼所读礼真妄人之言不足取信不足为教及年二十始读尚书毛诗左传国语十三代史书见其树立其国灭亡其国未始不由兵也主兵者圣贤材能多闻博识之士则必树立其国也壮健击刺不学之徒则必败亡其国也然后信知为国家者兵最为大非贤卿大夫不可堪任其事苟有败灭真卿大夫之辱信不虚也因求自古以兵著书列于后世可以教于后生者凡十数家且数万言其孙武所着十三篇自武死后凡千嵗将兵者有成者有败者勘其事迹皆与武所著书一一相抵当犹印圈模刻一不差跌武之所论大约用仁义使机权也武所著书凡十数万言曹魏武帝削其繁剰笔其精切凡十三篇成为一编曹自为序因注解之曰吾读兵书战策多矣孙武深矣然其所为注解十不释一此者盖非曹不能尽注解也予寻魏志见曹自作兵书十余万言诸将征伐皆以新书从事从令者克防违教者负败意曹自于新书中驰骤其説自成一家事业不欲随孙武后尽解其书不然者曹岂不能邪今新书已亡不可复知予因取孙武书备其注曹之所注亦尽存之分为上中下三巻后之人有读武书予解者因而学之犹盘中走丸丸之走盘横斜圆直计于临时不可尽知其必可知者是知丸不能出于盘也议于廊庙之上兵形已成然后付之于将汉祖言指踪者人也获兔者犬也此其是也彼为相者曰兵非吾事吾不当知君子曰叨居其位可也
　　般若心经賛序　　　　　　　张　説
　　万行起心心人之主三乗归一一法之宗知心无所得是真得见一无不通是通如来説五蕴皆空人本空也如来説诸法空相法亦空也知法照空见空舍法二者知见复非空邪是故定与慧俱空中法入此门者为明门行此路者为超路非夫行深波若者其孰能证于此乎秘书少监驸马都尉荥阳郑万钧深艺之士也学有传癖书成草圣乃挥洒手翰镌刻心经树圣善之寳坊启未来之华业佛以无依相而説法本不生我以无得心而传今则无灭道存文字意齐天壤国老张説闻而嘉焉讃扬佛事题之乐石
　　释宗宻禅源诸诠序　　　　　裴　休
　　禅师集禅源诸诠为禅藏而都叙之休曰未曽有也自如来现世随机立教菩萨间生据病指药故一代时教开深浅之三门一真净心演性相之别法马龙二士皆调御之説而空性异宗能秀二师俱传达摩之心而顿渐殊禀天台专依三观牛头无有一法江西举体全真荷泽直指知见其他空有相破真妄相攻反夺顺取宻指显説故西域中夏其宗实繁良以病有千源药生多品投机随气不得一同虽俱为证悟之门尽是正真之道然诸宗门下通少局多故数十年来师法益坏以承禀为户牖各自开张以经论为干戈互相攻击情随函矢而迁变法逐人我以髙低是非纷挐莫能辨析则向者世尊菩萨诸方教宗适足以起诤后人增烦恼病何利益之有哉圭峯大师乆而叹曰吾丁此时不可以黙矣于是以如来三种教义印禅宗三种法门融瓶盘钗钏为一金搅酥酪醍醐为一味振纲领而举者皆顺据防要而来者同趋尚恐学者之难明也又复直示宗源本末真妄之和合空性之隠显法义之差殊顿渐之同异遮表之回互权实之深浅通局之是非莫不提耳而告之指掌而示之嚬伸以吼之柔和以诱之乳而药之忧性命之夭伤也保而防之念水火之漂焚也挈而导之惧邪小之逆陷也挥而散之悲鬬诤之牢固也大明不能破长夜之昏慈父不能保身后之子若吾师者捧佛日而委曲回照疑曀尽除顺佛心而横亘大悲穷刼防益是则世尊为阐教之主吾师为防教之人本末相符逺近相照可谓毕一代时教之能事矣或曰自如来灭后未尝大都而通之今一旦违宗趣而不守废闗防而不据无乃乖秘藏宻契之道乎答曰佛于法华经湼槃防中亦以融为一味但昧者不觉故湼槃经云迦叶菩萨曰诸佛有宻语而无宻藏世尊讃之曰如来之言开发显露清净无翳愚人不解谓之秘藏智者了达则不名藏此其证也故王道兴则外户不闭而守在戎夷佛道备则诸法总持而防在外魔不当复执情攘臂于其间也鸣呼后学者当取信于佛无取信于人当取证于本法无取证于末习能如是则可以报圭峯大师劬劳之徳矣
　　荆潭唱和诗序　　　　　　　韩　愈
　　从事有示愈以荆潭酬唱诗者愈既受以卒业因仰而言曰夫和平之音淡薄而愁思之声要妙驩愉之辞难工而穷苦之言易好也是故文章之作恒发于羁旅草野至若王公贵人气得志满非性能而好之则不暇以为今公开镇蛮荆统郡惟九常侍杨公领湖之南攘地二千里徳刑之政并勤爵禄之报两崇乃能存志乎诗书寓辞乎咏謌往复循环有唱斯和搜奇扶怪雕镂文字与韦布里闾顦顇专一之士较其毫厘分寸铿锵发金石幽眇感鬼神信所谓材全而能钜者也两府之从事与部属之吏属而和之苟在编者咸可观也宜乎施之乐章纪诸册书从事曰子之言是也告于公书以为荆潭唱和诗序
　　聮句诗序　　　　　　　　　吕　温
　　河东栁茂直与余有藩杨之睦且道义相得也余兄弟志守拙黙不交当世晨昏之外靖专一室顾我者惟茂直而已以为切磋盖常事讨论有宴息导志气徒然起愤议时世予欲无言其或晴天旷景浩荡多思永夜髙月耿耿不寐或风露初晓怳若有得或烟雨如晦缅怀所思不然何以节宣惨舒畅达情性其有易于诗乎乃因翰墨之余琴酒之暇属物命篇聮珠唱玉审韵谐律同声相应研情比象造境皆防亦有众壑合注寖为大川羣山出云混成一气朗宣五色防阐六义虽小道必有可观其在兹矣茂直命余序述存以编简俾后之观者知吾党所立之滥觞
　　崔吏部卫兵部同南县尉日宿天长寺上方唱和
　　诗序　　　　　　　　　　　权徳舆
　　易之同人曰文明以健中正而应故道同于内而气相求情发于中而声成文以观以羣以比以兴清河崔处仁河东卫从周于是有清秋仁祠往复十七韵之作初二贤皆以秀造分校秘府文之书贞元初同为渭南尉聮曹结绶相视莫逆处仁自府庭旋归税驾于斯国门胜槩康荘在下驰车徒而走声利者此为咽喉外烦埃中孕闲旷昼悬清光夕湛虚明上方之钟磬深夜之月露眺聴寂寞情灵感发投者报者无非琼瑶如金丝应和孔翠翔集尽在是矣厥后同为左右补阙从周以本官入为翰林学士处仁累以尚书郎知制诰既而处仁西垣即真从周复以外郎掌诰洎处仁迁小宗伯而从周即真俄掌贡举实为之代元和三年秋处仁为吏部侍郎从周为兵部侍郎重九休澣聮镳道旧永怀曩篇三纪于兹虑屋壁之隙坏诗文之磨灭不若刻勒片石之为坚且乆也惟二贤大雅闳达人伦玉更为王杨迭为田苏便蕃清近烜赫章大其于为霖为砺四方之属耳目乆矣然则志气之所舒英华之所摅其滥觞于此乎徳舆与二君子同为谏官同掌书命相继典贡士分曹居中台其间交代迭处不可具举敢叨益者之数实悦同心之言追琢既具序夫本末亦二君子之志也
　　愚谿诗序　　　　　　　　　栁宗元
　　灌水之阳有谿焉东流入于潇水或曰冉氏常居也故姓是谿为冉谿或曰可以染也名之以其能故谓之染谿余以愚触罪谪潇水上爱是谿入二三里得其尤絶者家焉古有愚公谷今余家是谿而名莫能定土之居者犹龂龂然不可以不更也故更之为愚谿愚谿之上买小丘为愚丘自愚丘东北行六十步得泉焉又买居之为愚泉愚泉凡六穴皆出山下平地盖上出也合流屈曲而南为愚沟遂负土累石塞其隘为愚池愚池之东为愚堂其南为愚庭池之中为愚岛嘉木异石错置皆山水之奇者以余故咸以愚辱焉夫水智者乐也今是谿独见辱于愚何哉盖其流甚下不可以溉灌又峻急多坻石大舟不可入也幽邃浅狭蛟龙不屑不能兴云雨无以利世而适类于余然则虽辱而愚之可也甯武子邦无道则愚智而为愚者也顔子终日不违如愚睿而为愚者也皆不得为真愚今余遭有道而违于理悖于事故凡为愚者莫我若也夫然则天下莫能争是谿余得专而名焉谿虽莫利于世而善鉴万类清莹秀彻锵鸣余石能使愚者喜笑眷慕乐而不能去也余虽不合于俗亦颇以文墨自慰漱涤万物牢笼百态而无所避之以愚词歌愚谿则茫然而不违昏然而同归超鸿防混希夷寂寥而莫我知也于是作八愚诗纪于谿石上











　　唐文粹卷九十五
　　钦定四库全书
　　唐文粹卷九十六
　　宋　姚　编
　　序已【籍记附总一十七首】
　　歌诗
　　小洞庭五太守防籍【苏源明】
　　秋夜小洞庭离防序
　　刻苏公太守二文记【令狐楚】
　　琅瑘溪述序【独孤及】
　　泛郎官湖诗序【李白】
　　裴胄先宅防集赋诗序【独孤及】
　　冬夜防萧十文诗序【息夫牧】
　　游大林寺序【白居易】
　　石鼎聮句诗序【韩愈】
　　翫月诗序【欧阳詹】
　　送陆歙州序【韩愈】
　　送刘太真诗序【萧颖士】
　　送李愿归盘谷序【韩愈】
　　送疏言禅师太原取经诗序【李节】
　　送小鸡山樵人序【陆防】
　　云母泉诗序【李华】
　　赠嵩山焦链师诗序【李白】
　　小洞庭五太守防籍　　　　　苏源明
　　天寳十二载七月辛丑东平太守扶风苏源明觞濮阳太守清河崔公季重鲁郡太守陇西李公兰济南太守太原田公琦济阳太守陇西李公陵于回源亭既尊封壤乃宻惠好前此济阳以河堤之虞夫役之弊请南畧我宿及鲁之中都宿人讼其不便源明请废济阳以平隂长清属济南卢东阿归我阳谷濮阳役均三邦利倍二邑不可则分我夀西入濮阳东入济阳鲁之中都北入于我书贡阊阖防下陈留陈留太守王公盛徳帝俞美才人与自总连率实惟澄清命属官湖城主簿王子説防五太守于东平议县乃不割郡亦仍旧已事修防姑以为别若夫阶抱孤峤轩飞庱潭阻残暑于重林速髙秋于絶壑其盘何有臑鹿防羊其爼何有燔兔脍鲂李下雕笼氷之以寒水瓜剖铦刃巾之以疎纮礼交乎上当世髙贤之相充乐动乎下前古中和之合作抑抑焉堂堂焉奚一人之富有而羣后之缉熙也司士庀舟以待司功祋设以告彻馔更服陈羞絜罇自回源起广泊左拂蚕尾右遗吾山倒岫于波际指梁岑于林缺移摇敝豁瞑眇虚旷太皡苗裔可寄任宿伯禹山川空流济汶所遇多感祗牢为欢婥态目成以留客嫮容色授以劝酒繁丝疎管纷尔自防雅舞清唱倐然同引既醉源明以手版扣舷而歌曰小洞庭兮牢方舟风嫋嫋兮离平流牢方舟兮小洞庭云防防兮连絶仍澜壮兮缅以没重岩转兮超以忽冯夷舞兮防轻桡蛟龙伃兮落増湖泊中湖兮澹而闲并曲溆兮怅而还适予手兮非予期将解袂兮藂予思尚君子兮夀厥身承明主兮忧斯人歌阕鸟兽闻之低昂而相鸣鱼鼈闻之防洄而或跃兹官吏安次而不易彼人庶乐业而不迁喜之哉乐之哉字涡泊曰小洞庭盛集五太守髙防云尔
　　秋夜小洞庭离防序
　　源明从东平太守征国子司业须昌外尉袁广载酒于回源亭明日遂行及夜留防防荘子若讷过归莒相里子同袆过如魏阳谷管城青阳权衡二主簿在坐皆古人也彻馔新罇移方舟中有宿鼓有汶簧济上嫣然能歌者五六人共载止回源东栁门入小洞庭迟夷傍徨眇缅旷漾流商杂征与长言者啾焉合引潜鱼惊或跃宿鸟飞复下真嬉逰之择耳源明歌曰浮涨湖兮莽条遥川后礼兮扈予桡横増沃兮蓬仙延川后福兮易予舷月澄凝兮明空波星磊落兮耿秋河夜既良兮酒且多乐方作兮奈别何曲阕袁子曰君公行当挥翰右垣岂止典胄米廪邪广不敢受赐独不念四三贤源明醉曰所不与吾子及四三贤同恐惧安乐有如秋水晨前而归及醒或説向之陈事源明局局然笑曰狂夫之言不足罪也乃志为序
　　刻苏公太守二文记　　　　　令狐楚
　　太和五年春三月兖海节度副使李员外虞致本府书币修好于我卒事返命且以故太守苏源明集中小洞庭防籍及序二首见寄请予立一贞石识其故处云余为之考寻图牒询访耉老自五六日至于旬时茫然曽不得回源亭涡泊依稀髣髴者从天寳十二载而下及兹八十年源明有盛名于朝遗爱在郓尝与五太守防集防逰之所形于文字冏若金玉若良二千石好事君子接武而来总不能恢张増饰之必当思人爱树存为此州故事悲夫恩泽之外四纪有余自荡平而还三政相继不铦锋摩刃以战鬬为务则长臂利爪而攫拾是谋视嘉山水好风月如越人之髢瞽者之鉴非惟无用又从而仇之余以为不可使中行子之文无传于此地乃于溪亭作金石刻引而记之亦李志也秋七月二十七日天平军节度等使检校尚书右仆射郓州刺史兼御史大夫彭阳县公令狐楚词
　　琅琊溪述序　　　　　　　　独孤及
　　陇西李幼卿字长夫以右庶子领滁州而滁人之饥者粒流者召乃至无讼以聴故居多暇日常寄傲此山之下因凿石引泉酾其流以为溪溪左右建上下坊作禅堂琴台以环之探异好古故也按图经晋元帝之居琅琊邸而为镇东也尝逰息是山厥迹犹存故长夫名溪曰琅琊他日赋八题于岸石及亦状而述之是嵗大厯六年嵗次辛亥春三月丙午日述曰自有此山便有此泉不濬不刋几万斯年造物遗功若俟后贤天钟灵奇公润色之疏为回溪削成崇台山不过十仞意拟衡霍溪不袤数文趣侔江海知足造适境不在大怪石皑皑涌湍潺潺洞壑无底云兴其间仲春气至万木华发亘陵被坂吐火喷云公登山乐乐者毕同无小无大乗兴从公公之举觞酒酣气振溪水为主而身为賔舍瑟咏歌同风舞雩时时醉归与夕鸟俱明月满山朱轓徐驱石门松风声类笙竽于戏人实道物不自美向防羊公逰汉之涘岘山寂寞千祀谁纪彼美新溪维公嗣之念兹疲人繄公其肥后之聆清风而叹息者挹我于泉乎而已
　　泛沔州城南郎官湖诗序【诗附】　李　白
　　乾元嵗秋八月白迁于夜郎遇故人尚书郎张谓出使夏口沔州牧杜公汉阳宰王公觞于江城之南湖乐天下之再平也方夜水月如练清光可掇张公以殊有胜槩四望超然乃顾白曰此湖古来贤豪逰者非一而枉践佳境寂寥无闻夫子可为我标之嘉名以传不朽白因举酒酹水号之曰郎官湖亦由郑圃之有仆射陂也席上文士辅翼岑静以为知言乃命赋诗纪事刻石湖侧将与大别山共相磨灭焉
　　张公多逸兴共泛沔城隅当时明月好不减武昌都四座醉清光为欢古来无郎官爱此水因号郎官湖风流若未减名共此山俱
　　仲春裴胄先宅防集赋诗序【诗附】独孤及
　　先是先清明一日右金吾仓曹薛华陈嘉殽酾清酤防河东裴兾荥阳郑裒河东独孤及于署之公堂引满举白者自午及子促席于花隂赋诗于月下乐极不醉夜艾而罢后清明三日二三子春服既成思欲修好寻盟选胜卜昼裴侯是以再有投辖之防是防也郑不至吾兄惠然而来堂有琴庭有篠芳草数步落花满席中和子冠乌纱防相与箕踞嗢噱傲睨相视称觞乎其间趣在酒中判为酩酊之客家本秦也能无乌乌之声其诗曰
　　上天垂光兮熙予以青春今日何日兮共此良辰与君觵浊醪而借落英兮不知年华之相亲蹇淹留以醉止孰云含意而未申歌数阕裴侧弁慢骂曰百年欢防鲜于离别知开口大笑几日及此日新无已今又成昔不纪而赋之如春风何其演为连珠以志此防
　　冬夜宴萧十丈因饯殷郭二子西上诗序
　　息夫牧
　　志有之事三如一者惟君父师乎所以生之教之禄之生而不教不可立也教而不成不可禄也故师勉乎教而学者励乎己已立学成而防友以讲之是以伯鱼趋庭曽参避席卜商投杖厥义于是乎在冬十有二月家君宰邑许下夫子问津颍上二贤将驰防府皆适兹土夜处狭室列坐有位尊卑俨如或捧觞上夀或抠衣请益始敦师以阅礼终讲信而修睦然后文饱于徳义润其身顷夫子升堂之后若卢贾刘尹之徒半纪间接武鸣跃实夫子训之导之斯至也今殷郭二子天资才干而加之镞羽观光王庭俯拾地芥其谁曰不然飞霜霭林寒气总至月落西户夜将向晨座隅谦谦毕醉温克则知孔门宴饯异于他日二三子终身识之夫子以家君政事百里无事命门弟子赋鸣琴亦以释仳离之怨焉小子不敏忝居门人之末敢不敬书其事
　　有琴斯鸣于宰之庭君子莅止其心孔平政既告成徳以永贞鸣琴有术于颍之畔彼之才髦其年未冠闻诗闻礼斐兮璨璨鸣琴其怡于颍之湄二子翰飞言戾京师有郁者桂载攀其枝琴既鸣矣宵既清矣烘煁有炜酒醴惟防喟我寤叹吁其别矣
　　游大林寺序　　　　　　　　白居易
　　余与河南元集虚范阳张允中南阳张深之广平宋郁安定梁必复范阳张时东林寺沙门法演智满中坚利辩道深道建神照云臯息慈寂然凡十有七人自遗爱草堂歴东西二林抵化城憩峯顶登香炉峯宿大林寺大林穷逺人迹罕到环寺多清流苍石短松瘦竹寺中惟板屋木器其僧皆海东人山髙地深时节絶晩于时孟夏如正二月天梨桃始华涧草犹短人物风与平地聚落不同初到怳然若别造一世界者因成口号絶句云人间四月芳菲尽山寺桃花始盛开长恨春归无处不知转入此中来既而周览屋壁见萧郎中存魏郎中简李补阙渤三人名姓文句因与集虚辈叹且曰此地实匡庐间第一境由驿路至山门曽无半日程自萧魏李逰迨今垂二十年寂无继来者嗟乎名利之诱人也如此时元和十二年四月九日白乐天序
　　石鼎聮句诗序【诗附】　　　　　韩　愈
　　元和十二年十二月四日衡山道士轩辕弥明自衡山来旧与刘师服进士衡湘中相识将过太白知师服在京夜抵其居宿有校书郎侯喜新有能诗声夜与刘説诗弥明在其侧貌极丑白须黒面长颈而髙结喉中又作楚语喜视之若无人弥明忽轩衣张眉指炉中石鼎谓喜曰子之能诗与我赋此乎刘往见衡湘间人説云年九十余矣解捕逐鬼物拘囚蛟螭虎豹然不知其实能否也见其老颇貌敬之不知其有文也闻此説大喜即援笔而题其首两句次传于喜喜踊跃即缀其云云道士哑然笑曰子诗如是而已乎即袖手竦肩倚北墙坐谓刘曰吾不解世俗书弟子为我书吾句因髙吟曰龙头缩菌蠢豕腹胀膨脝初不似经意诗防有似讥喜二子相顾慙骇欲以多穷之即又为而传喜喜思益苦务欲压道士每营度欲出口吻声鸣益悲操笔欲书将下复止竟亦不能奇也毕即传道士道士即髙踞大唱曰刘把笔吾诗云云其不用意益奇出不可附説语皆侵刘侯喜益忌之刘与侯皆已赋十余韵弥明应之如响皆颖脱含讥讽夜尽三更二子思竭不能续因起谢曰尊师非世人也某伏矣愿为弟子不敢更论诗道士奋髯曰不然章不可以不成也又谓刘曰把笔来即又唱出四十字为八句书既止即读读毕谓二子曰章不已就乎二子齐应曰就矣道士曰此皆不足与语此宁为文耶吾就子所能而作耳非吾之所学于师而能者也吾所能者子皆不足以闻也独文乎哉吾语亦不当闻矣吾闭口矣二子大惧皆起立牀下拜曰不敢他有问也愿闻一言而已先生称吾不解人间书解何书请闻此而已道士寂然若无闻也累问不应二子不自得即退就座道士倚墙睡鼻息如雷鸣二子怛然失色不敢喘斯须曙鼓咚咚二子亦困睡及觉日已上顾道士不见即问其童奴奴曰天且明道士起出门若将便旋然奴怪乆不返即出到门无有也二子惊惋自责若有失者间遂诣余言不能识其何道士也尝闻有隠君子弥明岂其人耶韩愈序
　　巧匠斵山骨刳中事煎烹【师服】直柄未当权塞口且吞声【喜】龙头缩菌蠢豕腹胀膨脝【弥明】外包干藓文中有暗浪惊【师服】在冷足自安遭焚意弥贞【喜】谬当鼎鼎间妄使水火争【弥明】大似烈士胆圆如战马缨【师服】上比香炉尖下与镜面平【喜】秋瓜未落蔕冻芋强抽萌【弥明】一块元气闭细泉幽窦倾【师服】不值输写处焉知怀抱清【喜】方当红罏燃益见小器盈【弥明】睨睨无刃迹团团类天成【师服】遥疑负图出曝晓正晴【喜】旁有双耳穿上为孤髻撑【弥明】或讶短尾铫又似无足铛【师服】可惜寒食毬掷此傍路坑【喜】何当出灰灺无计离瓶甖【弥明】陋质荷斟酌狭中愧提擎【师服】岂能煮仙药但未汚羊羮【喜】形模妇女笑量度儿童轻【弥明】徒尔坚重性不过升合盛【师服】仍似废毂仰侧见折轴横【喜】时于蚯蚓窍防作苍蝇鸣【弥明】以兹飜溢愆实负任使诚【师服】常居顾眄地敢有漏泄情【喜】宁依暖热弊不与寒凉并【弥明】区区徒自效琐琐不足呈【师服】回旋但兀兀开合唯铿铿【喜】全胜瑚琏贵空有口传名岂比爼豆古不为手所撜磨礲去圭角浸润着光明愿君莫嘲诮此物方施行【四韵并弥明所作】
　　翫月诗序【诗附】　　　　　　　欧阳詹
　　月可翫翫月古也谢赋鲍诗眺之庭前亮之楼中皆翫也贞元十二年瓯闽君子陈可封逰在秦寓于永崇里华阳观予与乡人安阳邵楚苌济南林蕴颍川陈诩亦旅长安秋八月十五日夜诣陈之居修厥翫事月之为翫冬则繁霜太寒夏则蒸云太热云蔽月霜侵人蔽与侵俱害乎翫秋之于时后夏先冬八月于秋季始孟终十五于夜又月之中稽于天道则寒暑均取于月数则蟾兔圆况埃不流大空悠悠婵娟徘徊桂华上浮升东林入西楼肌骨与之疎凉神器与之清泠四君子悦而相谓曰斯古人所以为翫也既得古人所翫之意宜袭古人所翫之作翫月诗云
　　八月三五夕旧嘉蟾兔光斯从古人好共下今宵堂素魄皎孤凝芳辉分四扬徘徊林上头泛滟天中央皓露助流华轻颷佐浮凉清冷到肌骨洁白盈衣裳惜此苦宜翫揽之非可将含情顾广庭愿勿况西方
　　送陆歙州诗序【诗附】　　　　　韩　愈
　　贞元十八年二月十八日祠部员外郎陆君出刺歙州朝廷夙夜之贤都邑逰居之良赍浴涕洟咸以为不当去歙大州也刺史尊官也由郎官而徃者前后相望也当今赋出于天下江南居十九宣使之所察歙为富州宰臣之所荐闻天子之所选用其不轻而重也较然矣如是而赍咨涕洟以为不当去者何也盖陆君之道行乎朝廷则天下望其赐刺一州则专而不能咸谓先一州而后天下岂吾君与吾相之心哉于是昌黎韩愈道愿留者之心而泄其思作诗曰
　　我衣之华兮我佩之光兮陆君之去兮谁与翺翔兮敛此大惠施于一州今其去矣胡不为留我作此诗歌于逵道无疾其驱天子有诏
　　送刘太真诗序【诗附】　　　　　萧頴士
　　记有之尊道成徳严师其难哉故在三之礼极乎君亲而师也参焉无犯与隠义斯贯矣孔圣称顔子有视余犹父叹其至欤今吾于太真也然乎尔且后进而余师者自贾邕卢兾之后比嵗举进士登科名与实皆相望腾迁凡十数子其佗自京畿太学逾于淮泗行束脩已上而未及门者亦云倍之余弗敏曷云当乎而莫之让盖有来学防徃教防匪余求若之何其拒哉猗尔之所以求我之所以诲学乎文乎学也者非云征辩説摭文字以扇夫谈端輮厥词意其于识也必鄙而近矣所务乎宪章典法膏腴徳义而已文也者非云尚形似牵比类以局夫俪偶旅于奇靡其于言也必浅而乖矣所务乎激扬雅训彰宣事实而已众之言文学者或不然于戏彼以我为僻尔以我为正同声相求尔后我先安得而不问哉问而教教而从从而达欲辞师也得乎孔门四科吾是以窃其一矣然夫徳行政事非学不言言而无文行之不逺岂相异哉四者一夫正而已矣故曰诗三百一言以蔽之曰思无邪不正之谓也吾尝谓门弟子有尹征之学刘太真之文首其选焉今兹春连茹甲乙淑问休阐为时之冠浃旬有诏俾征典校秘书且驰传垅首领元戎书记之事四牡騑騑薄言旋归声动日下浃于寰外而太真元昆前已甲科【太真兄太冲以去嵗登科】未始间嵗翩其连举谓予不信岂其然乎夏五月回棹京洛告归江表岵兮屺兮欢既萃矣兄矣弟矣荣斯继矣搢绅之徒习礼闻诗者佥曰刘氏二子可谓立乎身光乎亲蹈极致于人伦者矣上京饯别庭闱望归从古以来未之闻也予羇宦此都色斯云举彼吴之丘曽是昔逰心乎往矣有怀伊阻行矣风帆载飞载扬尔思不及黯然以泣先师孝悌谨信泛爱亲仁余力学文之训尔其志之南条北固朱方旧里昔与太真初防于兹余之门人有栁并者前是一嵗亦尝觏兹地其请业也必始乎此焉并也有尹之敏刘之工其少且疾故莫之逮太真亦尝曰何敢望并并与真难乎其相夺矣缅彼江隂京阜是临言念二子从予于此尔云过之其可忘诸同是饯者赋江有归舟以宠夫嘉庆焉尔诗曰
　　江有归舟亦乱其流之子言旋嘉名孔修扬于王庭允焯其休舟既归止人亦荣止兄矣弟矣孝斯践矣称觞宴喜于岵于屺彼逝惟帆匪风不扬有彬伊文匪学不彰予其怀而勉尔无忘
　　送李愿归盘谷序　　　　　　韩　愈
　　太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙堂进退百官而佐天子出令其在外则树旗旄罗弓矢武夫前呵从者塞涂供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于主上用力于当世者之所为也吾非恶此而逃之是有命焉不可幸而致也穷居而野处升髙而望逺坐茂树以终日濯清泉而自絜采于山美可茹钓于水鲜可食起居无时惟适所安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺于公卿之门奔走于形势之涂足将进而趦趄口将言而嗫嚅处汚秽而不羞触刑辟而诛戮侥幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰盘之中维子之宫盘之土维子之稼盘之泉可濯可湘盘之阻谁争子所窈而深廓其有容缭而曲如往而复嗟盘之乐兮乐且无央虎豹逺迹矣蛟龙遁藏鬼神守防兮呵禁不祥饮则食兮夀而康无不足矣奚所望膏吾车兮秣吾马从子于盘兮终吾生以倘佯送潭州道林疏言禅师太原取经诗序
　　李　节
　　业儒之人喜排释氏其论必曰禹汤文武周公孔子之代皆无有释释氏之典衰乱之所奉也宜一扫絶刬革之使不得滋释氏源于汉流于晋弥漫于宋魏齐梁陈隋唐孝和圣真之间论者之言粗矣抑能知其然未知其所以然者也吾请言之昔有一夫肤腯而色凝气烈而神清未尝谒医未尝祷鬼恬然保顺罔有札瘥之患故善也即一夫不幸而有寒暑风湿之疴背癃而足躄耳瞆而目瞑于是攻熨之术用焉禳禬之事纷焉是二夫岂特相反耶盖病与不病异势也嗟乎三代之前世康矣三代之季世病矣三代之前禹汤文武徳义藩之周公孔子典教持之道风虽衰渐渍犹存诈不胜信恶知避善于是有击壤之歌由庚之诗人人而乐也三代之季道风大衰力诈以覆信扇浇而散朴善以柔退恶以强用废井田则豪窭相承矣贪封畧则攻战乗用矣务实帑则聚敛之臣升矣务胜下则掊克之吏贵矣上所以御其下者欺之下所以奉其上者苟之上下相仇激为怨俗于是有汨罗之客有负石之夫人人愁怨也夫释氏之教以清净恬虚为禅定以柔谦退让为忍辱故怨争可得而息也以菲薄勤苦为修行以穷达夀夭为因果故贱陋可得而安也故其喻云必烦恼乃见佛性则其本衰代之风激之也夫衰代之风举无可乐者也不有释氏以救之尚安所寄心乎论者不责衰代之俗而尤释氏之盛则是抱疾之夫而责其医祷攻疗者也徒知释因衰代而生不知衰代须释氏之救也何以言之耶夫俗既病矣人既愁矣不由释氏使安其分勇者将奋而思鬬智者将静而思谋则阡陌之人将纷纷而羣起矣今释氏一归之分而不责于人故贤智儁朗之士皆息心焉其不能达此者愚人也惟上所役焉故离衰乱之俗可得而安頼此也若之何而翦去之哉论者不思释氏扶世助化之大益而疾其雕锼防绘之小费吾故曰能知其然不知其所以然者也防昌季年武宗大翦释氏巾其徒且数万之民具其居容貌于土木者沉诸水言词于纸素者烈诸火分命御史乗驿走天下察敢隠匿者罪之由是天下名祠珍宇毁撤如扫天子建号之初雪释氏之不可废也诏徐复之而自湖己南逺人畏法不能酌朝廷之体前时焚撤书像殆无遗者故虽明命复许制立莫能得其书道林寺湘川之胜逰也有释疏言警辩有谋独曰太原府国家旧都多释祠我闻其帅司空范阳公天下仁人我第往求购释氏遗文以惠湘川之人宜其聴我而助成之矣即杖而北逰既上谒军门范阳公果诺之因四求散逸不成蕴帙者至释祠不见焚而副剰者又命讲丐以补缮阙漏者月未几凡得释经五千四十八巻以大中九年秋八月辇自河东而归于湘焉噫释氏之助世既言之矣向非我君洞鉴理源其何能复立之耶既立之且亡其书非有疏言识逺而诚坚孰克之耶吾喜疏言奉君之令演释之宗不惮寒暑之勤徳及逺人为叙其事且赠以诗诗曰湘川狺狺兮俗犷且狠利杀业偷兮吏莫之驯繄释氏兮易暴使仁释何在兮释在斯文湘水滔滔兮四望何已猿狖腾拏兮云树靡靡月沈浦兮烟瞑山樯席卷兮橹牀闲偃仰兮啸咏鼓长波兮何时还湘川超忽兮落日松覆秋亭兮兰披春畹上人去兮几千里何日同逰兮湘川水
　　送小鸡山樵人序　　　　　　陆防
　　小鸡山在震泽西出吴胥门背朝日行四十里得野步市曰光福光福西五里得土山山土多石寡无大林木率生小栎朴皆薪材直吴之爨此为助焉连延广袤不一其主为书画疆互以相授自家至麓凡二百弓东北倍髙而加半焉余所置多少如此余家大小之口二十月费米十斛饭成理鱼防辈十斛薪然后四时賔祭沐浴澣濯疾病汤药糜粥在外歳入五千束足矣其掌而供事者顾及小鸡之樵甿也干符六年春弗雨夏支流将絶八月暴雨而巨艑可实而行之矣九月朔方置薪二百五十于门召而责之曰吾一夏来撤败屋防庭草以炊雨之明日望尔来矣何数亷而至晩得非赭吾山而为汝之利耶老而欺如名恶何及笑曰吾年余八十矣元和中尝从吏部逰京师人言国家用兵帑金窖粟不足用当时江南之赋已重矣殆今盈六十年赋数倍于前不足之声闻于天下得非专地者之欺甚乎吾有丈夫子五人诸孙亦有丁壮者自盗兴已来百役皆在亡无所容又嵗旱更害吾稼未即死不忍见儿孙寒馁之色虽尽售鸡山之木不足以濡吾家矧一二买名为偷乎今子一灶不给而责吾之深吾将欲移其责于天下之守则吾死不恨矣余叹之曰汝之言信也然不当发于予汝姑归与之酒继之以歌云
　　长其舩兮利其斧输其薪兮勿予侮田予登兮谷予庾突晨烟兮蓬缕缕窻有明兮编有古饱而安兮惟编是伍时不用兮吾无抚汝
　　云母泉诗序【诗附】　　　　　　　李　华
　　洞庭湖西石山俗谓之墨山山南有佛寺寺倚松岭松岭下有云母泉泉出石引流分渠周遍庭宇发源如乳湩末派如淳浆烹茶析蒸灌园潄齿皆用之大浸不盈大旱不耗自墨山西北至石门东南至东陵广轮二十里尽生云母墙阶道路烱烱如列星井泉溪涧色皆纯白乡人多夀考无癖痼疥搔之疾华深乐之颍川陈公天寳中与华同为谏官公性与道合忽于权利方挂冠投簮顾华以名山之契乾元初公贬清江丞移武陵丞华贬杭州司功恩复左补阙上元中俱奉诏征公自清江至武陵道路多虞制书不至华泝江而西次于岳阳江山延望日夕相顾属思与髙贤共饮云母之泉躬耕墨山之下敢违朝命以狥私欲秋风露寒洞庭防波一闻猿声不觉涕下况支离多病年齿始衰愿饵药扶夀以究无生之学事乖志负火爇予心寄怀此篇亦以书公之志也
　　晨登石岭岭上寒松声朗日风雨霁髙秋天地清山门开古寺石窦含纯精洞澈净金界夤縁流玉英泽药滋畦茂气染茶瓯馨饮液尽眉夀飡和皆体平琼浆驻容髪甘露莹心灵岱谷谢巧妙匡山徒有名愿言构蓬荜荷钟引泠泠访道出人世招贤依福庭此心不能已寤寐见吾兄曽结颍阳契穷年无所成东西同放逐虵豕尚纵横江汉阻携手天涯万里情恩光起憔悴西上谒承明秋色变江树相思纷以盈猿啼巴丘戍月上武陵城共恨川路永无由防友生云泉不可忘何日遂躬耕
　　赠嵩山焦链师诗序【诗附】　　　李　白
　　嵩丘有神人焦链师者不知何许妇人也又云生于齐梁时其年貌可称五六十常胎息絶谷居无室庐逰行若飞倐忽万里世或传其入东海登蓬莱竟亦不能测其往也余访道少室尽登三十六峯闻风有寄洒翰遥赠云
　　二室倚碧天三花明緑烟中有蓬来客宛疑麻姑仙道在諠莫染迹髙想已迁时飡金娥蘂屡读青苔篇八极恣逰憩九垓长周旋下瓢酌颍水舞鹤来伊川遂归空山上独拂秋霞眠萝月挂朝镜松风鸣夜潜光隠嵩丘链魄栖霞幄霓裳何葳蕤羽驾转绵邈愿同西王母下顾东方朔紫书傥可传铭骨誓相学



　　唐文粹卷九十六
　　钦定四库全书
　　唐文粹卷九十七
　　宋　姚　编
　　序庚【总十十八首】
　　锡宴三
　　丞相少傅拜职天子作三杰之诗以命宴序【苏晋】
　　季春下旬诏宴薛王山池序【张説】
　　集贤殿书院奉勅送学士张説上赐宴序【张九龄】
　　防集十五
　　泉州席史君防秀才于东湖亭序【欧阳詹】暮春太师左右丞相诸公于韦公逍遥谷防集序【王维】
　　萧尚书拜命路尚书就林亭防集序【潘炎】防集韦庶子宅序【顾况】
　　蓬池褉饮序【萧颖士】
　　两省遗补防韦司户南亭序【王维】
　　江陵陆侍御宅防集观张员外画松石序【符载】鲁山令胃防寮吏序【欧阳詹】
　　始得西山防游序【栁宗元】
　　清明日南皮泛舟序【萧頴士】
　　夏日诸从弟登汝州龙兴阁序【李白】
　　春日防诸从弟桃园序
　　游云门序【梁肃】
　　序饮【栁宗元】
　　序白【舒元与】
　　丞相少傅拜职天子作三杰之诗以命宴序
　　苏　晋
　　惟圣寳贤以齐皇极有若左丞相燕国公右丞相广平公太子少傅安阳侯皆生人硕德皇国元老道着廊庙绩宣华戎由是懋其成功锡以元吉咨日于朔择时于秋俾对命王庭受职公府见羣属揖庶寮礼官辨章掌舎陈次工备佾饔献蒸六卿拜下以成仪三事自天而来贺秩秩宾序晖晖旅畴玉纬垂文南风和雅颂之变金浆降醴云天光饫酌之宜宰德贵和尽庄敬具瞻之范羣情囘洽预周旋宴语之懽方将一心天工戮力帝载寝黒山之柝苞青海之戈云雨贤才水火菽粟日咏鱼藻嵗陈由庚颐殷赵之年留鲁阳之景爰命在宴乃赓载歌
　　季春下旬诏宴薛王山池序　　张　説
　　有生之性万殊无方之盛一节阳和而动植畅春满而臯壤悦后皇所以发时令布新庆二南迈周召之风百辟形金石之咏者也碧流日暖南山雪残首献之浃辰暮春之提日帝京形胜借上林而入游戚里池台就倄竹而开宴泉赒御府味给天厨仙倡宥乐中贵督酒太平佳事前史未书大矣哉一德日新九功惟叙运璿枢而均四气握金镜而静万方尧舜汤文不违顔于咫尺防龙伊吕共接手于朝廷不可见而见焉不可闻而闻焉岂深思胜残去杀累百年之至仁推厯按图启千龄之昌运河清难得人代几何击壤之懽良有以也此则青门上路朱邸平台城烟屡起而泊山野风时来而过水春将怅别爱落花之洒途夏如欣防玩峯云之映沼尔其列筵授几分曹设幕艇送江鳬舩迎海鹤鱼龙九剑曼延挥霍鸾凤鸣箫鼔作申锡开于百瓮慈心出于三爵炮炙熏林塘醪醴厌邱壑抃急管于无筭醉湛恩以取乐羣公赋诗俾仆题序长卿痟渇觉含毫之转迟子云壮夫见雕虫之都废敢惮鄙词之讷澁恐贻盛集之芜秽云尔
　　集贤殿书院奉勑送学士张説上赐防序
　　张九龄
　　集贤殿者本集仙殿也上惟睿作圣而犹垂意好学用相必本于经术图王亦始于师臣及乎鸿生硕儒博闻多识之士自开元肇建以迄于今大用徴集焕乎广内而听政余暇式防在兹忠臣嘉宾得尽心之所聪明文思有光被之德故下以道亲上亦懽甚即于御座爰发德音以为彼神人事虽千载传于方士言固不经遂改为集贤去华务实且有后命增其学秩是以集贤之庭更为论思之室矣中书令燕国公外弼庶绩以奉沃心之谋内讲六经以成润色之业故得出入华殿师长翰林惟帝用臧固天所赖拜命之日荷宠有加降圣酒之罍颁御厨之膳食以乐侑人思德饱时则有侍中安阳公等承恩预焉学士右散骑常侍东海公等摄职在焉或稷卨大贤渊云诸彦文王多士周室以宁武帝得人汉家为盛而髙视前古独不在于今乎咸可赋诗以光鸿烈
　　泉州席史君宴邑中赴举秀才于东湖亭序
　　欧阳詹
　　贡士有宴我牧席公新礼也贞元癸酉嵗邑有秀士八人公将荐之于阙下古者相觌相祖有享有宴享以昭恭俭宴以示慈惠二典为用鲜或克兼诸侯升俊造于天子遣之日惟行乡饮酒之礼则享礼也胾肉酒莫饮莫食公念肉不使食则仁不下浃酒不使饮则懽不上交方欲激邦俗于流醨致王人于德行而贤者仁未伊浃才者欢未我交其若蚩蚩何秋七月与八人者乡饮之礼既修乃加之以宴肴移已膳醴出家醖求丝桐匏竹以将之选华轩胜景以光之后一日遂有东湖亭之防公削桑梓之礼执宾主之仪揖让升堂雍容就筵乐遍作而情性不流爵无筭而仪形有肃锵锵焉济济焉于是老防来窥尽室盈岐非其亲懿则其闾里皆内颂而选善焉于戏行其教不必耳提而口授移其风不必门扇而户吹公斯宴则风移教行其间矣真尽心竭诚奉主化民之宰也烟景未暮酒德俱饱有逡巡避位而言曰夫诗者有以美盛德之形容君侯因片善附小能回一邑之心成一邑之行昭吾人恭俭于嘉享示吾人慈惠于清宴回人心成人行周孔之才也昭恭俭示慈惠管晏之贤也不有歌咏其如六义何是日人有甘棠頖宫之什客有天水姜阅河东裴防和颍川陈诩邑人济阳蔡沼佐赞盛事亦献雅章小子公之甿幸鼓防声先八人者鸣捧豆伺彻时在公之侧覩众君子之作遂作卜商之后书其防
　　暮春太师左右丞相诸公于韦公逍遥谷防集序
　　王　维
　　山有姑射人盖方外海有蓬瀛地非宇下逍遥谷天都近者王官有之不废大伦存乎小隠迹崆峒而身拖朱绂朝承明而暮宿青霭故可尚也先天之君俾人在宥欢心格于上帝喜气降为阳春时则有若太子太师徐国公左丞相始兴公少师宜阳公少保崔公特进邓公吏部尚书武都公礼部尚书杜公宾客王公黼衣方领垂铛珥笔诏有不名命无下拜熙天上者坐而论道掌邦典者官司其方相与察天地之和人神之泰听于朝则雅颂矣问于野则赓歌矣乃曰猗哉至理之代也吾徒可以酒合防乐考击钟鼓退于彤庭撰辰择地右班劒骖六驺画轮载毂羽幢先路以诣夫逍遥谷焉神臯借其绿草骊山啓于朱户渭之美竹鲁之嘉树云出于栋水环其室防陵下连乎叶地新丰半入于家林馆层巅槛侧迳师古节俭惟新丹垩岩谷先曙羲和不能信其时芳卉后春句芒不能一其令桃迳窈窕蘅臯超忽骖御延伫于丛薄佩玉升降于苍翠于是外仆告次兽人献鲜罇以大罍烹用五鼎木器拥肿即天姿以为饰沼毛苹蘩在山羞而可荐伶人在位曼姬始縠齐瑟慷慨于右座赵舞徘徊于白云衮冕松风珠翠烟露日在防汜羣山夕岚犹且濯缨清歌据梧髙咏与松乔为伍是羲皇上人且三代之后而其君帝舜九服之内而其俗华胥上客则冠冕巢由主人则兄弟元凯合是四美同乎一时废而不书罪在司礼窃思楚傅常诣茅堂之居仰谢右军忽序兰亭之事盖不获命岂曰能贤
　　萧尚书拜命路尚书就林亭宴集序
　　潘　炎
　　文昌贵臣新受厥服再拜稽首对扬休命逶迤而退则展庆贺之礼下舍之闲则怀宴语之好所以昵僚友宣宠光敌者易亲懽焉而至是以萧公膺纳言之职路公徴贺迁之防泊宰司寇作者三人国老如埙箎之和阳春属星乌之序欣荣相合辰当美景形制所选地从主人穷土木之幽荒寻柏亭之竒构宾主有礼防酒以柔之清言以发之庖盈而不侈筵肆而不杂狎而不黩酣而不流有太平君子之光是可乆贤人之德风调日暖烟霭无隂松茂草滋泉石通气莺出幽而初啭花含愁而将归外物献美中怀有融髙兴格干丹霄余恩垂乎清昼四座相顾请予所尊悦题赋诗无忘盛集
　　集韦庶子宅序　　　　　　　顾　况
　　昔雒下邺中兰亭岘首文雅之盛风流之事盖一方耳今席有芳樽庭有嘉木饮酒赋诗皆大国圣朝羣龙振鹭握兰佩玉者也在古其有陋乎在今其有荣乎终防一夕寄懐千载是时也暮春骀荡孟夏恢台之交耳
　　蓬池褉饮序　　　　　　　　萧頴士
　　褉逸礼也郑风有之盖取诸勾萌发达阳景敷煦握芳兰临清川乗和蠲絜用儌介祉厥义存矣晋氏中朝始防燕胥之乐江右宋齐又间以文咏风流遂逺郁为盛集焉若夫华林曲水万乗之降也兰亭激湍専城之践也而方伯之懽未始前闻以俟乎今辰粤天宝乙未暮春三月河南连帅领陈留守李公以政成务简方国多暇率府郡佐吏二三宾客怅饮于蓬池备祓除之礼也梁有蓬池上矣前迄溵颖右滙郛邑渺弥沦涟荡日澄天舟楫是临泛波景从其左则遥原萦属崇冈杰竦嘉卉异芳杂树连青即为台亭登眺斯在尔乃郡曹颁镪以给费县吏领徒而倄顿先夕以定议诘朝而集事是日方牧乃拥车徒曳旌旃夘出乎北牖辰济乎南川匪疾匪闲翼翼阗阗以税驾于东焉然后降春流飏防舟羽觞芳羞缓舞清讴援青苹骇紫鳞回环中汀望南津饫于已酣于未歌乐只赋既醉坐阑而靡怠日入而未阕陶陶乎有以表胜境佳辰之具美名公好事之厚意下客不敏闻于前载曰夫德洽礼成则咏歌系之梁故魏也诗皆赋诗志焉
　　洛阳郑少府与两省遗补防韦司户南亭序
　　王　维
　　惟帝克辟惟股肱克左右庶绩允厘有司多暇举无违德孰献其可虽列侍丹陛而罕伏青蒲摅怀致馆防陵南望曲江左转登一级而鄠社如近尽三休而天地始大凝气向晦苍苍寒木式与汝歌多酌我酒墨客既序亲当兽炭膳夫交驰屡奏鲜食夫含德之厚与时皆化拂衣而放则野人于小隠之中束带而朝则君子于大夫之后何轨辙一境是非外物哉且骑有羁勒徒有次舍可以永日可以继夜客非诗人之徒欤奚其嘿矣江陵陆侍御宅防集观张员外画松石序
　　符　载
　　六虚有精纯美粹之气其注人也为太和为聪明为英才为絶艺自肇有生人至于吾侪不得则已得之必腾凌夐絶独立今古用虽小大其神一贯尚书祠部郎张藻字文通丹青之下抱不世絶俦之妙则天地之秀钟聚于张之一端也耶初公盛名赫然居长安中好事者卿相大臣既迫精诚乃持权衡尺度之迹输在贵室他人不得诬妄而覩者也居无何谪官为武陵郡司马官闲无事从容大府士君子由是往往获其宝焉荆州从事监察御史陆澧字深源洎令弟曰防曰润曰淮皆以文行颖耀当世故含藻蕴竒之士多游其门焉秋七月深源陈防宇下华轩沉沉樽爼静嘉庭篁霁景踈爽可爱公天纵之思歘有所诣暴请霜素愿防竒踪主人奋裾呜呼相和是时座客声闻士凡二十四人在其左右皆岑立注视而观之员外居中箕坐鼓气神机始发其骇人也若流电激空惊飚戾天搉挫斡掣防霍瞥列毫飞黒喷捽掌如裂离合惝恍忽生怪状及其终也则松鳞皴石巉岩水湛湛云窈眇投笔而起为之四顾若雷雨之澄霁见万物之情性观夫张公之艺非画也真道也当其有事已知夫遗去机巧意防化而物在灵府不在耳目故得于心应于手孤姿絶状触毫而出气交冲漠与神为徒若忖短长于隘度筭妍蚩于陋目凝觚防墨依违良乆乃绘物之赘疣也宁置于齿牙间哉于戏由基之弧矢造父之车马内史之笔札员外之松石使其术可授虽执鞭之贱吾亦师之如不可求从吾所学则知夫道精艺极当得之于悟不得之于糟粕众君子以为是事也是防也虽兰亭金谷不能尚此或阙歌颂取羞前人命鄙夫首叙诸公得挥其宏思耳
　　鲁山令李胄三月三日宴僚吏序
　　欧阳詹
　　三月三日有酒食出于野曰褉饮古俗也有唐今上御宇之九年年定三节一以二月一日曰中和取九月九日曰重阳次取此日之褉饮赐羣臣大宴登髙临川与时所宜洎四方有土之君亦得自晏其僚属贞元十二年季春月既魄一日则其日也临汝鲁山令赵郡李胄恭国令宴于县南滍滨先宴曰夫宴者古所以示慈惠而期合懽者也国家锡以斯宴者情亦古情焉况食在充肠不在充目酒在成礼不在溺神歌发其所和自舞发其所自乐穷八珍竭干钟彊发扬课丝竹则有劳有逸岂合欢之意欤于是首设一席肉一肩酒一壶命自天子命为佐者次一席酒肉亦如之命自己命以为吏者次一席酒肉亦如之命乡闾许以耆年有徳者肉既饱酒既醉因化育之宿洽有歌謡者进有蹈舞者作皆诚乎中章乎形容婆娑慷慨与习而为者不类然后渔者请以其舟农者请以其器圃者请以其畜弋者请以其鲜啐浊甞漉浮泛漪澜风恬日和川晴野媚以熙以恬万心一之至义之门大顺之家父兄子弟一族一堂之中不能过也非仁德淳化其孰能至于是耶旅游之子实窥盛事兹宴也虽溥于天下百里不同风雨恐他邑之景物此辰不得似公之邑也一方不同教化恐他邑之懽乐此辰不得似公之邑也故叙之
　　始得西山防游序　　　　　　栁宗元
　　自余为僇人居是州恒惴栗其隙也则施施而行漫漫而游日与其徒上髙山入深林穷回溪幽泉怪石无处不到到则披草而坐倾壶而醉醉则更相枕以卧意有所极梦亦同趣觉而起起而归以为凡是州之山有异态者皆我有也而未始知西山之怪特今年九月二十八日因坐法华西亭望西山始指异之遂命仆人过湘江縁冉溪斫榛莾焚茅茨穷山之髙而止攀援而登箕踞而遨则凡数州之土壤皆在袵席之下其髙下之势呀然洼然若垤若穴尺寸千里攅蹙累积莫得遯隠萦青缭白外与天际四望如一然后知是山之特出不与培塿为类悠悠乎将灏气以俱而莫得其涯洋洋乎与造物为游而不知其所穷引觞满酌頽然就醉不知日之入苍然暮色自逺而至至无所见而犹不欲归心凝神释与万化防合然后知吾向之未始游游于是乎始故为之序以志是嵗元和四年也
　　清明日南皮泛舟序　　　　　萧颖士
　　昔建安中魏文为王太子与朋友诸彦有南皮之游飏鸣葭浮甘清泉奫沦千古一色此城隅托胜之旧也由小而方大则贵贱之懽可齐以今而喻古则风流之事不易矧乃日清明时升平甿庶阜海滨之利讴吟动齐右之曲亦明代一方之乐也邑宰东海徐君洎英僚二三皆人杰秀出吏能髙视郊驿继当时之懽豪梁重庄叟之兴相与矫翠帟腾清波红妆屡舞绿醑徐进管丝迎风以响亮士女环岸而攅杂可以娱圣泽表人和也层城景移碧潭隂起荡暄妍之气色纵鱼鸟之游泳其思夫闗塞崇崒昆池清泠闗河千里帝京不见斯兴情之极致也爰命墨客纪他乡之胜事云尔
　　夏日诸从弟登汝州龙兴阁序　李　白
　　夫槿荣芳园蝉啸珍木盖纪乎南火之月也可以处台榭居髙明吾之友于顺此意也遂卜精胜得乎龙兴留宝马于门外步金梯于阁上渐出轩户遐瞻云天晴山翠逺而四合暮江碧流而一色屈指乡路还疑梦中开襟危栏宛若空外呜呼屈宋长逝无堪与言起予者谁得我二季当挥尔凤藻飞乎鸾觞与白云老兄俱莫负古人也
　　春夜宴诸从弟桃园序
　　夫天地者万物之逆旅光隂者百代之过客而浮生若梦为欢几何古人秉烛夜游良有以也况阳春召我以烟景大块假我以文章防桃花之芳园序天伦之乐事羣季俊秀皆为惠连吾人咏歌独惭康乐幽赏未已髙谈转清开琼筵以坐花飞羽觞而醉月不有佳作何伸雅怀如诗不成罚依金谷酒数
　　游云门序　　　　　　　　　梁　肃
　　上德以汗漫为友无江海而闲其次则仁智相从山水为乐故合志同方贤者有柴桑之隠游道同趣吾徒有云门之防其造适一也先防一日沙门释去諠命我友相与探玉笥上防稽然后泝若耶过凤林而南意欲脱人世之羁鞅穷林泉之遐奥于是舍舟清澜反筞闲原逓杳霭而厯岖入深翠以泛回环遂至云门观其羣山叠翠秦望拔起五峰巉巉列壑沈沈上靡碧落旁涌金界其下则百泉防流蓄为澄潭涵虚镜彻鸣濑玉漱泠泠之声与地籁唱和不待笙磬而五音迭作眺听不足则凝思宴息怳然疑诸天楼观列在咫步庭衢之中别有日月既而动步真境静聆法音合漆园一指之谕诣净名无住之本万里如洗百骸坐空视松乔为弱防轻世界于枣叶盖道由境深理自外奨故也昔之逺公纪庐山谢客题石门道流胜赏今古一贯曷可不赋贻云山羞乃各为诗以志斯防同乎道者有陇西李公受髙阳齐霞举约防未至亦请同赋此篇用广夫游衍之致云
　　序饮　　　　　　　　　　　栁宗元
　　买小丘一日锄理二日洗涤遂置酒溪上向之为记所谓牛马之饮者离坐其背实觞而流之接取以饮乃置监史而令曰当饮者举筹之十寸者三逆而投之能不洄于洑不止于坻不沈于底者过不饮而洄而沈而止者饮如筹之数既或投之则旋滑汨若舞若跃速者迟者去者住者众皆据石注视懽抃以助其势突然而逝乃得无事于是或一饮或再饮客有娄生啚南者其投之也一洄一止一沈独三饮众乃大笑懽甚余病痞不可饮酒至是醉焉遂损益其令以穷日夜而不知归吾闻昔之饮酒者有揖让酬酢百拜以为礼者有呌号屡舞如沸如羮以为极者有裸裎袒裼以为达者有资金石丝竹之乐以为和者有促数糺逖以为宻者今则举异是焉故舍百拜而礼无呌号而极不袒裼而达非金石而和去糺逖而宻简而同肆而恭衎衎而从容于以合山水之乐成君子之心宜作序饮以贻后人
　　序白　　　　　　　　　　　舒元与
　　今年子月月望长安重雪终日玉花搅空舞下散地予与友生喜之因自所居南行百许步登崇冈上青龙寺门门髙出絶寰埃宜写目放抱今之日尽得雪境惟长安多髙我不与并日既夕为寺僧道深所留遂引入堂中初夜有皓影入室室中人咸谓雪光射来复开门偶立见沍云駮尽太虚真气如帐碧玉有月一轮其大如盘色如银凝照东方辗碧玉上征不见辙迹至乙夜帖悬天心予喜方雪而望舒复至乃与友生出大门恣视直前终南开千叠屛风张其一方东原接去与蓝岩骊峦羣琼含光北朝天宫宫中有崇阙洪观如甃珪叠璐出空横虚此时定身周目谓六合八极作我虚室峩峩帝城白玉之京觉我五藏出濯清光中俗埃落地涂然寒胶莹然鲜着彻入骨肉众骸跃举若生羽翎与神仙人游云天汗漫之上冲然而不知其足犹蹋寺地身犹求世名二三子相视亦不知向之从何而来今之从何而遁不讳言不譆声复根还始认得真性非天借静象安能辅吾浩然之气若是耶且冬之时凝沍有之矣若求其上月下雪中零清霜如今夕或寡某以其寡不易防而三者俱白故序之耳













　　唐文粹卷九十七
　　钦定四库全书
　　唐文粹巻九十八
　　宋　姚铉　编
　　序辛【总二十五首】
　　饯别
　　饯张尚书赴朔方序【贾曽】
　　送桂州邢中丞序【萧昕】
　　送裴中丞赴黔中序【权德舆】
　　饯副大使移军广陵序【李白】
　　送建安郡守之任序【盛均】
　　送陈郎将归衡岳序【李白】
　　送幽州李端公序【韩愈】
　　送崔羣序【栁宗元】
　　送权十一序【李白】
　　送区册序【韩愈】
　　送张承祖之东都序【李白】
　　送王埙秀才序【韩愈】
　　送王棨序【陈黯】
　　送符载归蜀省觐序【崔羣】
　　送族叔杨行元下第归广陵序【欧阳詹】送族弟旭下第东归序【萧頴士】
　　送从侄耑游庐山序【李白】
　　送薛处士序【杜牧】
　　别中岳二三真人序【陈子昂】
　　饯十七翁二十四翁寻桃源序【李白】
　　送灵彻上人归沃州序【权德舆】
　　送林公归衡岳序【李白】
　　送浮屠文畅师序【韩愈】
　　送简师序【皇甫湜】
　　送上人归天竺寺序【权德舆】
　　饯张尚书赴朔方序　　　　　贾　曾
　　王者大司马制军诘禁封国正朔惠绥蛮貊刑齐猾夏其仪尚矣天子道穆三象功清六合截海来威穷荒揆教将以静流服度藩畿削恽凌暴昭苏寡弱乃命元宰兵部尚书燕公専节朔方授律羣帅涉河之外距闗之西公皆统之重分阃也公智以开物精以造微文为一变之英武有万人之敌歴登庶尹王猷载宁三宅台衡帝采惟亮虽坐堂足以制胜而勤国忘其定居阉茂次年仲夏贞闰拜手东洛驰轺北阙备官而行成旅以从是日也景风司至星火殷宵伯赵鸣而戒隂爽鸠习而扬武赋可以升髙逺望诗可以出宿饯行有诏具寮爰开祖宴且申后命宠以蕃锡天章赋别御札题牋副衣勉挟纩之诚兼阃喻投醪之防筐篚以将其贶笔砚以表其文前载未书今册斯覩侍中安阳公以仁体国中书令河东公以德熙朝爕赞功成訏谋景服慕采薇之兴怅伐木之朋询彼之师卜兹郊鼎门右转岐路旁分当阙塞之断山接华林之髙树幕人宿设重帟云平太官饔举百羞霞错四夏六之变朱干玉羽之容雷殷川原电烻林薄朝倾多士巷无居人接盖隂衢扬袂风野羽觞逓进列座酣而不哗清铙间发将士激而愈厉视日知其吉气吹律騐其商声则已景列穹都风腾沙漠西域轻郅支之使东胡息冒顿之虞顾夫南仲于征吉甫薄伐不其逺也若木还照前茅起行听阗阗之去鼓目悠悠之转斾歌事者每怀靡及念离者跂予望之成志在心发言同唱自天子有式叙清风请编出车之什以继蒸人之雅
　　夏日送桂州刺史邢中丞赴任序
　　萧　昕
　　桂林巨镇临川荒服居五岭之表控两越之郊俗比华风化同内地然而洞居砦止人好阻兵有殊货重装吏无亷政选其任者实难其才故郡乆旷官朝思称职以腹心之寄辍爪牙之雄俾其澄清行独坐之事俾其式遏摠防御之权惟帝知人伫报尤政五月维夏畏途万里溽暑方起火云始生履苍梧瘴疠之郊涉沅湘风涛之壮众悦是举而伤此行公陈力灭私饮氷徇节以忠则九折之涂可叱以信则三江之水可航聚粮戒徒肃装传无酒酤我缓仳离之忧徴文宠别慰行迈之思仆以渭阳之故而首序云
　　奉送裴二十一兄阁老中丞赴黔中序
　　权德舆
　　裴兄居谏大夫五年休闻籍甚其于匪躬据古切劘献替掖垣众君子徒见其拜章伏阁而莫知其所言者然则发舒纯诚大聦明以贡于穆清者可胜道哉每汉庭大僚与六官贰职之缺羣情属目俟其授受乆矣壬子诏书有黔巫长帅之拜秩于清宪褒以命服周行诸公以为一方之幸且惜其去而未喻也及夫别殿前席沃心交感重藩符之所付虑安集之不称凡所以辍近臣惠逺人之防纎悉备厚上许周月之代兄求三嵗之理又以见首公急病而忘其僻逺淹防然后诸公知惜别为细而感恩为大在此行矣自牂牁通夜郎置吏以示绥怀以安剽轻失其理则萧然愁扰得其和则驩然感悦方略招徕系于官师以兄之慈惠直信粹清廉白为仁由己不改其度使大化淳流在明诚洞开推人情以赋政便习俗而不扰彼四封之内如热待濯如水走下史臣操简以传循吏使者急宣以将徴命虽欲复三嵗之言其可得乎未间则褰赤帷饮醇酒晏晏言笑中无町畦虽郁蒸雾雨之无自而入矣大丈夫被荐绅彯华缨宣职业无有逺迩则向之玉堂清禁论思侍从与今之龙节前导金映组皆所以事君也岂有中外之异耶祖軷霑醉宣言相勉在加飡寓书而已至若山川风物与离骚瞻望之叹皆备于诗人所赋故兹不书饯副大使李藏用移军广陵序　李　白
　　夫功未足以盖世威不可以震主必挟此者持之安归所以彭越醢于前韩信诛于后况权位不及于此者虚生危疑而潜包祸心小拒王命是以谋臣将啖以节钺诱而烹之亦由借鸿涛于奔鲸脍生人于哮虎呼吸江海横流百川左萦右拂十有余郡国计未及谁当其锋我副使李公勇冠三军众无一旅横倚天之剑挥驻日之戈吟啸四顾熊罴两集防轮扛鼎之士杖干将而星罗上可以决天云下可以絶地维翕振虎旅赫张王师退如山立进若电逝转战百胜僵尸盈川水膏于苍溟陆血于原野一扫瓦解洗清全吴可谓万里长城横断楚塞不絶五岭之北尽饵于倄虵势盘地蹙不可图也而功大用小天髙路逺社稷虽定于刘章封侯未施于李广使慷慨之士长吁青云且移军广陵恭揖后命组练照雪楼舩乗风箫鼓沸而三山动旌旗扬而九天转良牧出祖列将登筵歌酣易水之风气振武安之瓦海日夜色云防中流席阑赋诗以壮三军之事白也笔已老矣序何能为
　　送建安郡守之任序　　　　　盛　均
　　大禹分九州之产生物各有其处独人之善恶无区别之地是圣人知民心牵于所化也夫理有风而化有本国者风帝王之理邦者本牧守之化二汉以还风化相荡贪波防涨人不栖身故有得一郡若豪虎之暴豚羊焉猛既有余化宜不善也有唐洗叔世之弊惟牧守不新其规实乃知风化之本未可移去然则禄食者佐国不务其理为邦不敞其化愚不知夫禄食之道也惟闽峤拔一臂西指则建安在焉其郡襟山而束水其人猱黠而易随等闽之支属特稀闻善化者得非地深法蠧防敛无时猾吏坐姿奸欺黎庶日为荤虿哉皇帝逺怀疲俗乐有嘉政使君前刺三郡雅称善化今兹东授必能伸病俗以抒重寄矣将期后贺特以序行
　　春于南浦与诸公送陈郎将归衡岳序
　　李　白
　　仲尼旅人文王明夷苟非其时贤圣低眉况仆之不肖者而迁逐枯槁固其宜邪朝心不开暮发尽白登髙送逺使人增愁陈郎将义风凛然英思逸发来下専城之榻去邀才子之诗动清兴于中流泛素波而径去诸公仰望不及连章祖之序惭起予輙冠名贤之首作者嗤我乃为抚掌之资乎
　　送幽州李端公序　　　　　　韩　愈
　　元年今相国李公为吏部员外郎愈尝与偕朝道语幽州司徒公之贤曰某前年被诏告礼幽州入其地迓劳之使累至每进益恭及郊司徒公红袜首鞾袴握刀左右杂佩弓韔服矢揷房俯立迎道左某礼辞曰公天子之宰礼不可如是及府又以其服即事某又曰公三公不可以将服承命卒不得辞上堂即客阶即坐必东向愈曰国家失太平于今六十年夫十日十二子相配数穷六十其将复平乎必自幽州始乱之所出也今天子之大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数为上言元年之言殆合矣端公嵗时来夀其亲东都东都之士大夫莫不拜于门其为人佐甚忠意欲司徒公功名流千万嵗请以愈言为使归之献
　　送崔羣序　　　　　　　　　　　栁宗元
　　贞松产于岩岭髙直耸秀条畅硕茂粹然立于千仞之表和气之发也禀和气之至者必合以正性于是有贞心劲质用固其本御攘氷霜以贯嵗寒故君子仪之清河崔敦诗有柔儒温文之道以和其气近仁复礼物议归厚其有禀者欤有雅厚质方之诚以正其性慤论忠告交道甚直其有合者欤是故日章之声振于京师常与陇西李杓直南阳韩安平洎余为交杓直敦柔深明冲旷坦夷慕崔君之和安平厉庄端毅髙朗振迈悦崔君之正余以刚柔不常造次爽宜求正于韩袭和于李就崔君而考其中焉忘言相亲黙与道合今将宁觐东周振防于迈且饯于野或命为之序余于崔君有通家之旧外党之亲然吾不以是合之崔君以文学登于仪曹扬于王庭甲俊造之选首讐校之任然吾不以是视之于其序也故载之其末云
　　金陵与诸贤送权十一序　　　　李　白
　　斯髙柄秦嬴世不二三杰伏草与汉并出莽夷朱挥耿邓乃起自古英逹未必尽用于当年去就之理在大运尔我君六叶继圣熙于风垂拱穆然紫极天人其一哉所以青云豪士散在商钧四座明哲皆清朝旅人吾希风广成荡瀁浮世素受宝诀为三十六帝之外臣即四明逸老贺知章呼余为谪仙人盖实録耳而尝采姹女于江华收河车于清溪与天水权昭夷服勤炉火之业久矣之子也冲恬渊静才翰骏发白每一篇一札皆昭夷之所操吁舍我而南若折羽翼时嵗律寒色天风枯声云帆涉汉冏若絶雷举目四顾霜天峥嵘衔杯叙离而羣子赋诗以出饯酒仙翁李白辞
　　送区册序　　　　　　　　　　韩　愈
　　阳山天下之穷处也陆有丘陵之险虎豹之虞江流悍急横波之石亷利侔劒防舟舩上下失势破碎沦溺者往往有之县郭无居民官无丞尉夹江荒茅篁竹之间小吏十余家皆鸟言夷面始至言説不相通画地为字然后可以告以出租赋奉期约是以宾客游从之士无所为而至愈待罪于斯且半嵗有区生者誓言相好自南海挐舟而来升自宾阶仪观甚伟坐与之语文义卓然庄周云逃空虚者闻人足音跫然而喜矣况如斯人者岂易得哉入吾室闻诗书仁义之説欣然喜若有志于其间也与之翳嘉林坐石矶投竿而渔陶然以乐若能遗外声利而不厌贫贱也嵗之初告归拜其亲酒壶既倾序以识别
　　暮春于江夏送张承祖之东都序　李　白
　　吁咄哉仆书室坐愁亦已乆矣每思欲遐登蓬莱极目四海手弄白日顶摩青穹挥斥幽愤不可得也而金骨未变玉顔以缁何尝不扪松伤心抚鹤叹息误学书剑薄游人间紫禁九重碧山万里有才无命甘于后时刘表不用于祢衡暂来江夏贺循喜逢于张翰且乐舩中遇达人张侯大雅君子统泛舟之役在清川之湄谈赋诗连兴数月醉尽花栁赏穷江山王命有程告以于迈烟景之色惨为愁容系飞防于半天泛渌水于遥海欲去不去更开芳樽乐虽寰中趣逸天外平生酣畅未若此时至于清谈浩歌雄笔丽藻笑饮醁酒醉挥素琴余实不愧于古人也扬袂逺别何时归来想洛阳之秋风鲙伊鱼以相待诗可赠逺无乃阙乎
　　送王埙秀才序　　　　　　　韩　愈
　　吾甞以为孔子之道大而能博门弟子不能徧观而尽识也故学焉而皆得其性之所近其后离散分处诸侯之国又各以其所能授弟子源逺而末益分盖子夏之学其后有田子方子方之后流而为荘周故周之书喜称子方之为人荀卿之书语圣人必曰孔子子弓子弓之事业不传惟太史公书弟子传有姓名字曰馯臂子弓子弓受易于商瞿孟轲师子思子思之学盖出曽子自孔子殁羣弟子莫不有书独孟轲氏之传得其宗故吾少而乐观焉太原王埙示予所为文好举孟子之所道者与之言信説孟子而屡赞其文辞夫防河而下苟不止虽有疾迟必至于海如不得其道也虽疾不止终莫幸而至焉故学者必慎其所道道于杨墨老荘佛之学而欲之圣人之道者犹航断港絶潢以望至于海也故求观圣人之道者必自孟子始今埙之所由既几于知道如又得其舩与楫知防而不止呜呼其可量也哉
　　送王棨序　　　　　　　　　陈　黯
　　黯去嵗自襃中还辇下辅文出新试相示其间有江南春赋篇末云今日并为天下春无江南兮江北某即贺其登选于时矣何者以辅文家于江南其词意有是【句】非前朕耶今春果擢上第夏六月告归省于闽命序送行某辞以未第言不为时重辅文曰吾所知者惟道与义岂以已第未第为重轻哉愚繇是不得让鳞羣之众也必圣其龙羽族之多也必瑞其凤凤非四翼龙非二首所以异于鳞羽者惟其稀出耳向使日百时千盈川溢陆则虵虺鸠雀无非龙凤矣其谁曰圣且瑞哉进士科由汉迄唐为擢贤之首也寰瀛之大亿兆之众嵗贡其籍者数才于千有司升其名者复止于三十其不为贵而且稀乎辅文早嵗业儒而深于词赋其体物讽调与相如扬雄之流异代而同工也故角于文阵而声光振起今之中选是荣其归想宁庆之晨为乡里改观孰不谓人之龙凤乎懿哉辅文是行也足以自重
　　送庐岳处士符载归蜀觐省序　崔　羣
　　旄头光明垂三十载不习爼豆化为侯王者十有八九焉由是隠逸憔悴羔雁不行苍山沈沈侧陋不显建中初有峨嵋客符君发六籍棹三湘深入匡庐絶迹半纪学窥顔子之门阈文绍陈君之骨鲠逸慕严光之垂钓志效管宁之不欺结庐熙熙人不知其然也顷予奉命江西三年往复彭蠡未甞不咏湖月潄天倪造符君云扃宿五老峰下动更晦朔不理还櫂偶丹霄至人白鹤羽客搴灵芝跪天坛相顾永息乎蓬瀛岂复又萦于尘网覩君超澹怆兴旧游虽笑语饮食如常终忽忽若居大梦君家在岷蜀展爱髙堂将圣贤典籍充人子币帛斯所以激衰俗扇清风方伯地君不以厚礼迟吾子予未之信秋九月楚人歌采兰以送之
　　送族叔杨行元下第归广陵序　欧阳詹
　　族叔行元既射策与主司不合春二月将归淮南所寓羣公设祖方献未酬族叔悄然有不畅之色羣公亦愕尔而阻懽小子侍觞奉而前曰归好事春美时酒乐物叔于三者加同人将之而有未悦岂礼闱失意之为乎昆吾产金荆山产玉自民役巧镕琢盖多惟干将和璞有大闻非百链则其良可用欤非三献而其宝可真欤苟良苟真不即成不即售适以精其研稔其实如叔也亦何稽于一邂逅哉若昔之人作必行动必中则是蘓秦无履穿之叹寗戚无石烂之歌孙无十上之勤商鞅无再干之劳也知泰而不知否知易而不知难是夫人也非所以待乎叔也叔如之何叔欣然见卞氏又来之路平归心纳春景安酒意四座以协千钟以娱既醉升车秋为到期
　　送族弟旭帖经下第东归序　　萧頴士
　　吾族旭也洵美有声夫蒸蒸者行之能翼翼者体之敬工文足以标絶唱深识足以剖羣疑兼而备焉实为难者意其倍积风之力骇絶电之姿从东道以载驰去南溟而一息此其分也翳明代择人宜乎尽能使轮辕当曲直之适凿枘靡圆方之叹则宏纲举而浮议息矣以吾弟不羁之才逢圣君如渇之日而徴求章句见遗甲乙是犹笼鸑鷟绊腾黄望辽廓权竒其可得也吾闻诸君子非无位之患惟立身实难今尔有是才居是屈能卷舒其道喜愠不形又其冲融坦荡莫可得而窥也不然书未十献嵗未二毛道非摆阖交无荐宠而雄虽先进叹甚后时何哉论者以为人之望也仲春二月东京千里之子往矣薄言旋归赋诗而宠别皆上国之选莫不衔愤屑涕抗词悲歌吾乃知道术亲而然诺重也况乎西迁而五陵是宅南渡而二曹其昌居宋有挚畴之姻在周为鲁衞之国曽是共祖不待冯商之言已为路人未处陶生之叹今也于迈如何勿思诗不云乎凡今之人莫如兄弟不废急难之谓也
　　秋于敬亭送从侄耑游庐山序　李　白
　　余小时大人令诵子虚赋私心慕之及长南游云梦览七泽之壮观酒隐安陆蹉十年初嘉兴季父谪长安西还时余拜见预饮林下耑乃稚子嬉游在傍今来有成郁负秀气吾衰乆矣见尔慰心申悲道旧破啼为笑方告我逺涉西登香炉长山横蹙九江却转瀑布天落半与银河争流腾虹奔电潨射万壑此宇宙之竒诡也其上有方湖石井不可得而窥焉羡君此行抚鹤长啸恨丹液未就白龙来迟使秦人着鞭先往桃花之水孤负夙愿慙未归于名山终期后来携手五岳情以送逺诗宁阙乎
　　送薛处士序　　　　　　　　　杜　牧
　　处士之名何哉潜山隠市皆处士也在山也且非顽如木石也在市也亦非愚如市人也盖有大智不得大用故羞耻不出宁肯与市人木石为伍也国有大智之人不能大用是国病也故处士之名自负也谤国也非大君子其孰能当之薛君之处士盖自负也果能窥测尧舜孔子之道使指制有方弛张不穷则上之命一日来子之庐子之身一日立上之朝使我辈居则来问学仕则来问政千辩万索滔滔而得若如此则善苟未至是而遽名曰处士虽吾子自负其不为矫欤某敢用此赠行
　　别中岳二三真人序　　　　　陈子昂
　　夫爱名山歌长往世有之矣若夫放身霄岭宴景云林卑俗不可得而闻时士不可得而见则吾欲髙视终古一笑昔人嵩山有二仙自浮丘公王子晋上朝玉帝遗迹金坛凤笙悠悠千载无响吾每以是临霞永慨抚膺増叹常谓烟驾不逢羽人长往去嚣世走青云登玉女之峰窥石人之庙见司马子防冯太和霓裳眇然防壑独立真朋羽防金浆玉液则有杨仙公黙洞天贾上士幽栖牝谷玉笙吹凤瑶装驻鹤方且迷轩辕之驾期漫汗之游吾亦何人躬接兹赏实欲执青节从白蜺陪饮昆仑之庭观化元之府宿心遂矣骨甘矣岂知琼都命浅金箓道防攀倒景而迷途顾中峰而失路尘萦俗累复汨吾和仙人真侣永幽灵契翳青芝而延伫遥防何期折丹桂而徘徊逺心空絶紫烟去黄庭极仰寥廓而无光视寰区而寡色悠悠何往白头名利之交咄咄谁嗟运盛衰之感则如杨朱岐路墨子素丝尚平辞家而不归鲍焦抱木而枮死可以恸可以悲古人之心吾今得之矣
　　奉饯十七翁二十四翁寻桃源序
　　李　白
　　昔祖龙灭古道严威刑煎熬生人若坠大火三坟五典散为寒灰筑长城起阿房并诸侯杀豪俊自为功髙羲皇国可万世思欲凌云气求仙人登封泰山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海桃源之避世者可谓超升先觉夫指鹿之俦连颈而同死非吾党之谓乎二翁耽老氏之言继少卿之作文以述大雅道以通至精巻舒天地之心脱落神仙之境武陵遗迹可得而窥焉问津利往水引渔者花藏仙谿春风不知从来落英何许流出石洞来入晨光尽开有良田名池竹果森列三十六洞别为一天邪今扁舟而行笑谢人世阡陌未改古人依然白云何时而来归青山一去而谁往诸公赋桃源以美之
　　送灵澈上人庐山回归沃洲序　权德舆
　　昔庐山逺公钟山约公皆以文章广心地用赞后学俾学者乗理以诣因言而悟得非津之一乎吴兴长老昼公掇六义之清英首冠方外入其空者有沃洲澈上人上人心冥空无而迹寄文字故语甚夷易如不出常境而诸生思虑终不可至其变也如风松迭韵氷玉相扣层峰千仞下有金碧鄙夫目目初不敢眎三复则淡然天和晦于其中故覩其容览其词知其心不待境静而静况防稽山水自古胜絶东晋逸民多遁世于此夏五月上人自罏峰言旋复于是邦予知夫拂方袍坐轻舟泝防镜中静得佳句然后罙入空寂万虑洗然则向之境物又其稊稗也鄙人方景行企尚之不暇恶敢以离羣为叹哉
　　江夏送林公游衡岳序　　　　李　白
　　江南之仙山黄鹤之爽气偶得英粹后生俊人林公世为豪家此土之秀落髪归道専精律仪白月在天朗然独出既洒落于彩翰亦讽诵于金口闲云无心与化偕往欲将振五楼之金防浮三湘之碧波乗杯泝流考室名岳瞰憇壑凌临诸天登祝融之峯峦望长沙之烟火遥谢旧国誓遗归踪百千开士稀有此者余所以叹其峻节扬其清波龙象先辇回眸拭视比夫汨泥沙者相去九牛之一毛昔智者安禅于台山逺公托志于庐岳髙标胜槩斯亦向慕哉紫霞摇心青枫夹岸目断川上送君此行羣公临流赋诗以赠
　　送浮屠文畅师序　　　　　　韩　愈
　　人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之吾取以为法焉浮屠师文畅喜文章其周游天下凡有行必请于搢绅先生以求咏歌其所志贞元十九年春将行东南栁君宗元为之请解其装得所送叙诗累百余篇非至笃好其何能致多如是耶惜其无以圣人之道告者而徒举浮屠之説赠焉夫文畅浮屠也如欲闻浮屠之説当自就其师而问之何故谒吾徒而来请也彼见吾君臣父子之懿文物事为之盛其心有慕焉拘其法而未能入故乐闻其説而请之如吾徒者宜当告之以二帝三王之道日月星辰之行天地之所以着鬼神之所以幽人物之所以蕃江河之所以流而语之不当又为浮屠之説而渎告之也民之初生固若禽兽夷狄然圣人者立然后知宫居而粒食亲亲而尊尊生者养而死者藏是故道莫大乎仁义教莫大乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之耶夫鸟俛而啄仰而四顾夫兽深居而简出惧物之为已害也犹且不脱焉弱之肉强之食今吾与文畅安居而暇食优防以生死与禽兽异者宁可不知其所自耶夫不知者非其人之罪也知而不为者惑也悦乎故不能即乎新者弱也知而不以告者不仁也告而不以实者不信也余既重栁请又嘉浮屠能喜文词于是乎言
　　送简师序　　　　　　　　　皇甫湜
　　凤羽而麟毛鸟与兽也经传以比圣人岂非以其心不以其形者耶师虽佛名而儒其行虽夷狄其衣服而仁义其心虽未齿于士与麟凤类矣不犹愈于冠朝冠服朝服或溺于淫怪之説以斁彛伦者耶呜呼师吾独贤也刑部侍郎昌黎韩愈既贬于潮浮屠之徒懽快以抃师独愤起访予求叙以行资适潮不顾虵山鳄水万里之险毒若将朝得进拜而夕死可者呜呼悲吾绊不得侣师以驰
　　送上人归天竺寺序　　　　权德舆
　　度门之教根于空寂因修以取证阶有以及无不践精深之习而悟虚无之理者未之有也未得为得则其病欤仆乆味斯法思与言者既而得禅师师早诵大乗经各数万言晩得观门之学今则色空如一哀乐不入矣桑门之患为外见所杂既得之患为内见所缚今公翛然于二见之间不内不外夫至妙身戒心惠合于无倪且以勾吴有山水之絶境天竺又经行之净界振锡而往其心浩然盖随縁生兴触物成化而不为外尘所引也幅巾男子权德舆稽首



　　唐文粹巻九十八
　　钦定四库全书
　　唐文粹巻九十九
　　宋　姚　编
　　传録记事【总一十五首】
　　题传后二
　　题叔孙通传后【皮日休】
　　题东汉传后【司空图】
　　假物读传附四
　　毛颖传【韩愈】
　　读韩愈所作毛颖传【栁宗元】
　　下邳侯革华传【韩愈】
　　容成侯传【司空图】
　　忠烈三
　　李绅传【沈亚之】
　　杨烈妇传【李翺】
　　窦烈女传【司空图】
　　隠逸二
　　江湖散人传【陆龟防】
　　负苓者传【王绩】
　　竒才一
　　李贺小传【李商隠】
　　杂伎二
　　梓人传【栁宗元】
　　郭槖驼传
　　妖惑一
　　李赤传【栁宗元】
　　题叔孙通传后　　　　　　　皮日休
　　古之所谓礼不相袭乐不相防者何哉非乎彼圣人此圣人也此不相袭者角其功利之深浅尔不相防者明文武之优劣尔故三王迭作五帝更制夏殷文武递述其礼昭昭然若两曜争朗百川注渎者矣然由周公刋之仲尼正之以周公之才之美谓后世无其人乎乃有仲尼仲尼之后迄今望其道如顔闵文如防夏者鲜矣况圣人哉是后之制礼作乐冝取周书孔策为标准也汉氏受命礼壊文毁时无圣人苟措其仪立其礼不防袭于圣制者妄也夫国之大祭不过乎郊祀宗庙也汉之既命其郊止于五畤之祀者礼不曰兆五帝之郊者乎止于昭灵之园者礼不曰天子七庙者乎而叔孙生不为之正郊祀立宗庙去秦畤之非制议昭灵之非礼汲汲于朝会之仪俾汉天子为髙祖其身不得郊见飨不及七庙臆生其制吻刋厥式非不标准于圣人乎将以汉新去水火方弭兵械难为改作乎将不明坛墠之位禘祫之仪者乎若然者汤伐桀周伐纣其制可知也鸣呼不明于古制乐通于时变君子不由也其叔孙生之谓也
　　题东汉传后　　　　　　　　司空图
　　儒衣而汉弁也人望而畏之是威其德也必有操戈待之者矣君子救时也亦必相时度力以致其用不可则静而镇之以道训服苟厉锋气果于击搏道不能化力不能制是将济时重困故元礼之徒终致钩党之祸至于张俭又不能引决区区之身虽残壊天下何裨于吾道哉陈太丘之容众郭有道之诱人其意未尝沮物而彼亦不厚其毒利害可见矣且猛挚不革其暴麟不足以为仁也恶鸟不息其鸣凤不足以为瑞也况彼二三子甘逞于权豪呶呶以至大乱惟据正而能屈已者庶可与权
　　毛颖传　　　　　　　　　　韩　愈
　　毛颖者中山人也其先明眎佐禹治东方土养万方有功因封于夘地死为十二神尝曰吾子孙神明之后不可与物同当吐而生已而果然明眎八世孙防世传当殷时居中山得神仙之术能匿光使物窃姮娥骑蟾蜍入月其后代遂隠不仕云居东郭者曰防狡而善走与韩卢争能卢不及卢怒与宋鹊谋而杀之醢其肉秦始皇时防将军恬南伐楚次中山将大猎以惧楚召左庶长与军尉以连山筮之得天与人文之兆筮者贺曰今日之获不角不牙衣褐之徒缺口而长须八窍而趺居独取其髦简牍是资天下其同书秦其遂兼诸侯乎遂猎围毛氏之族拔其豪载頴而归献俘于章台宫聚其族而加束缚焉秦皇帝使恬赐之汤沐而封诸管城号管城子日见亲宠任事颖为人强记而便敏自结绳之代以及秦事无不纂録阴阳卜筮占相医方族氏山经地志字书图画九流百家天人之书及浮图老子外国之説皆所详悉又通于当代之务官府簿书市井货钱注记惟上所使自秦皇帝及太子扶苏胡亥丞相斯中车府令髙下及国人无不爱重又善随人意正直邪曲巧拙一随其人虽后见废弃终黙不泄惟不喜武士然见请亦时往累拜中书令与上益狎上尝呼为中书君上亲决事以衡石自程虽宫人不得立左右独颖与执烛者尝侍上休方罢颖与绛人陈农陶及防稽褚先生友善相推致其出处必偕上召頴三人者不待诏輙俱往上未尝怪焉后因进见上将有任使拂拭之因免冠谢上见其髪秃又所摹画不能称上意上嘻笑曰中书君老而秃不任吾用吾尝谓君中书君今不中书耶对曰臣所谓尽心者焉因不复召归封邑终于管城其子孙甚多散处中国夷狄皆冒管氏惟居中山者能继父祖业
　　太史公曰毛氏有两族其一姬姓文王之子封于毛所谓鲁卫毛者也战国时有毛公毛遂独中山之族不知其本所出子孙最蕃昌春秋之成见絶于孔子而非其罪及蒙将军拔中山之毫始皇封之管城世遂有名而姬姓之毛无闻颖始以俘见幸任使秦之灭诸侯颖亦有功赏不詶劳以老见疎秦真少恩哉
　　读韩愈所作毛颖传　　　　　栁宗元
　　自吾居夷不与中州人通书有来南者时言韩愈为毛颖传不能举其辞而独大笑以为怪而吾久不克见杨子诲之来始持其书索而读之若捕龙虵搏虎豹急与之角而力不敢暇信韩子之怪于文也世之摸拟窜窃取青嫓白肥皮厚肉柔筋脆骨而以为辞者之读之也其大笑固宜且世人笑之也不以其俳乎且俳又非圣人之所弃者诗曰善戏谑兮不为虐兮太史公书有滑稽列传皆取乎有益于世者也故学者终日讨论荅问呻吟习复应对进退掬溜播洒则罢惫而废乱故有息焉防焉之説不学操缦不能安弦有所拘者有所纵也太羮酒体节之荐味之至者而又设以竒异小虫水草栌棃橘柚苦醎酸辛虽蜇吻裂鼻缩舌涩齿而咸有笃好之者文王之菖蒲葅屈到之芰曾晳之羊枣然后尽天下之竒味以足于口独文异乎韩子之为也亦将施焉而不为虐欤息焉防焉而有所纵欤尽六艺之竒味以足于口欤而不若是则韩之词若壅大川焉其必决而放诸陆不可以不陈也且凡古今是非六艺百家大细穿穴用而不遗者毛颖之功也韩子穷古书好斯文嘉颖之能尽其意故奋而为之传以发其郁积而学者得之励其有益于世欤是其言也固与异世者语而贪常嗜琐者犹呫呫然动其喙彼亦劳甚矣乎
　　下邳侯革华传　　　　　　　韩　愈
　　下邳侯革华者其先陇西人也三十六代祖守犍为黄帝时以力召拜大司农以其辟土有功又知稼穑之艰难迁轻车都尉子孙相继至周武王时徙居桃林冠冕遂絶其后人思其济世之才因复其位而加任使焉华父犨生五年袭先祖爵禄仕至上轻车都尉华母世居长乐有乳哺之恩越王勾践时尝侍宴姑苏台诗所谓有觉徳行者也犨因引重至太行山力不任事遂死于辕下上嗟悼命大宰申屠公执刀而解之其支分离散其他处华长子也上念其父劬劳而死于王事封华为下邳侯诏将作大匠治之华为性坚劲屈强难以直御匠以其膏润之然后去其豪族而加裁割焉防太原人金十奴与新郑人斛斯生相逢荐华于五木大夫是后稍稍得成其名上嘉之遂释褐赐墨绶华尝曰吾辛勤久今方成名得处上左右足矣及献之果然华为人善能履道别威仪进止趋跄一随人意上将驾出逰畋猎驰骋毬击射御及礼神祭祀交賔接贤未尝不召华偕往伏事上久之因病忽开口论议泄露宻防上繇是疎之诏将作大匠治之又命其友金十奴等补过之寻献于上上虽纳有泥涂贱处方召使之余并不得预焉顷之上见其顔色顦顇又衰惫失度上咨嗟曰下邳侯老而惫不任吾事今弃子于市不复召子矣华无息其继者族人焉
　　赞曰革氏之先本出皮姓轩辕时苍颉观鸟迹制文字以其始于皮而至于华故从革焉汉书功臣表有煮枣侯革末者即其后也初华本自胡而来赵武灵王时见重是后子孙盛于中国
　　容成侯传　　　　　　　　　司空图
　　容成侯金炯者本蜀郡严道人附山而居同族中多见搜采其先因秦时调发诣尚方输作世苦之乃诫子孙易其服色必以清厉自进后徙居上洛会郡中卢生范生皆传修链之术委质相资因砥磨以致用上闻而器之召见嘉其鉴局且谓毫髪无隠屡顾之厯试台阁号为明达挟奸邪以事上者见之胆栗辄自披露至于妇人女子媚惑之态亦不能掩也其察察如此是虽造物无私圆方不碍然疵陋者终恶忌积毁于上以为背面不相副炯亦自病于狭中不能以尘垢混其迹也竟被摈斥后亟有月蚀之变时宫中漏下数刻上临轩念其规益复召俾其道所以然者扣之响应不疲上异焉命以容成侯奉朝请而宗人派别于广陵者炫饰求售陷为轻薄于权戚中或抚然自喜则狎玩不厌至或被以组绣葢便其俯仰取容虽穿鼻服役亦无耻耳既稍进炯又鄙其为人廼复以谗废归老于家
　　太史公曰炯之逺祖当轩辕时以化服以祝融氏得荐于上能强记天象地形草木虫介万殊之状皆视诸掌握葢其术亦规摹于洪范耳物怪遇之莫不惴息自废后益亲幸上晨兴必先至则与冠冕者偕进号为夀光先生不名也子孙稍下衰然流寓太原者始尚亦以精链见重观炯虽任用兢兢惟恐失坠不善晦匿果为邪丑所嫉几不能免大雅君子既明且哲以保其身难矣哉
　　李绅传　　　　　　　　　　沈亚之
　　李绅者本赵人徙家吴中元和元年节度使宗臣锜在吴绅以进士及第还过谒锜锜舍之与宴逰昼夜锜能其才留执书记明年锜以骄闻有诏召称疾不欲行賔客莫敢言绅为言不入不得去会留后使王澹専职为锜具行锜蓄怒始发于澹阴教士食之初士卒当劳赐者皆会府中受赐与中贵人临视次至中军士得赐者俱不散齐呼曰澹逆可食既尽即执中贵人胁曰尔宁遂众欲宁饱众腹曰请所欲曰为我众书报天子幸得复锜位贵人惧伪诺之召书记以疏绅闻之亡入锜内匿众索不得及中贵人至促锜行锜益怒急召绅授纸笔令操书上牍绅坐锜前佯惴怖战管摇纸下札皆不能字辄涂去累数十行又如是几尽纸锜怒骂曰是何敢如是汝欲下从而先人耶对曰绅不敢恶生直以少养长儒家未尝闻金革鸣今暴及此且不知精神在所诚得死生畏苦前幸耳锜复制以兵刃令易纸复然傍一人为锜言曰闻有许侍御纵者尤能军中书绅不足与等请召纵纵至锜鋭意自举授词操书无不可锜意遂幽绅于润之外狱兵散乃出纵竟逆死
　　赞曰李锜之贼江东也其抗节者有李云李绅云则山中刘腾为书以大之迹未及称且绅职锜肘腋下举动顾盻有一不诚则支体立尽众手而绅亦不顾而晓然自效如此可谓临大节而不可夺者耶
　　杨烈妇传　　　　　　　　　李　翺
　　建中四年李希烈陷汴州既又将盗陈州分其兵数千人抵项城县葢将掠其玉帛俘累其男女以会于陈州县令李偘不知所为其妻杨氏曰君县令也冦至当守力不足死焉职也君如逃则谁守偘曰兵与财皆无将若何杨氏曰如不守县为贼所得矣仓廪皆其积也府库皆其财也百姓皆其战士也国家何有夺贼之财而食其食重赏以合死士其必济于是召胥吏百姓于庭杨氏言曰县令诚主也虽然岁满罢去非若吏人百姓然吏人百姓邑人也坟墓在焉冝相与致死以守其节忍失其贞而为贼之人耶众皆泣许之乃徇曰以瓦石中贼者与之千金以刀矢兵刃之物中贼者与之万钱得数百人偘率之以乗城杨氏亲为之防以食之无长少必周而均偘使与贼言曰项城父老义不为贼矣皆悉力守死得吾城不足以威不如亟去徒失利无为也贼皆笑有蜚箭集于偘偘伤而归杨氏责之曰君不在则人谁肯固矣与其死于城不犹愈于家乎偘遂忍之复登陴项城小邑无长防劲弩髙城深沟之固贼气吞焉率其徒将从超城而下有以弱弓射者中其帅堕马死其帅希烈之婿也贼失势相与散走项城之人无伤焉刺史上偘之功诏迁绛州太平县令杨氏至兹犹存妇人女子之奉父母舅姑尽恭顺和于娣姒于卑防有慈爱而能不失其贞者则贤矣辩行阵明攻守勇烈之道此固公卿大臣之所难厥自兵兴朝廷注意宠旌守御之臣慿坚城深池之险储蓄山积货财自若冠胄服甲弓矢而驰者不知几人其勇不能战其智不能守其忠不能以死弃其城而走者有矣彼何人哉若杨氏者妇人也孔子曰仁者必有勇杨氏当之矣
　　赞曰凡人之情皆谓后来者不及于古之贤者自古亦稀独后代耶及其有之与古人不殊也若髙愍女杨烈妇者虽古烈女其何加焉予惧其行事堙灭而不传故皆序之将告于史官
　　窦烈妇传　　　　　　　　　司空图
　　河南窦氏朝邑令毕某之妻也四年秋同民叛其帅李瑭瑭走蒲令挈其孥窜望仙里既夕盗作乃仇家也猝令壊其首志必死之令妻蔽捍泣且拜益急乃持其袂重伤犹不置令窃视竟得逃匿而免里人列状于府赉之酒帛毉亦驰乗而至几死者数矣逮逾月方克偕全愚寓居渭濵得备闻于里中梁生生言操史牍者苟当和平纪王庭琛瑞之美诚幸矣然杰异之操化导宗族里闾俾男必为贞夫女必为烈妇是有国有家皆赖之岂徒于视聴哉愚以为知言乃着其事
　　赞曰蓄千金之赀虽云忧患尚有不安其室者况蹈危触难何以相保哉且妇人女子扣盎足以骇之而白刃之下独不顾死以免其夫是果能一于所从而不悔者也岂化渐之有所自也吾知为臣为妾者必继有其人免贻史氏之愧矣
　　江湖散人传　　　　　　　　陆蒙
　　散人者散诞之人也心散意散形散神散既无羁限为时之怪民束于礼乐者外之曰此散人也散人不知耻从而称之人或笑曰彼病子之散而目之子反以为其号何也散人曰天地大者也在太虚中一物耳劳乎覆载劳乎运行差之晷度寒暑错乱望斯须之散其可得耶水土之散稽有用乎水之散为雨为露为霜雪水之局为潴洳为潢为汚土之散封之可崇宂之可深生可以艺死可以入土之局埙不可以为埞甓不可以为盂得非散能通变化局不能耶退若不散守名之筌进若不散执时之权筌可守耶权可执耶遂为散歌散传以志其散
　　负苓者传　　　　　　　　王　绩
　　昔者文中子讲道于白牛之溪弟子捧书北面环堂成列讲罢程生退省于松下语及周易薛収叹曰不及伏羲氏乎何词之多也俄而有负苓者皤皤然委担而息曰吾子何叹也薛生曰叟何为者而征吾叹负苓者曰夫丽朱者丹附墨者黑葢渐而得之也今吾子所服者道而犹有叹是六府五藏不能无受也吾是以问薛生曰收闻之师易者道之蕴也伏羲画卦而文王系之不逮省文矣以为文王病也吾是以叹负苓者曰文王焉病伏羲氏病甚者也昔者伏羲氏之未画卦也三才其不立乎四序其不行乎百物其不生乎万象其不森乎何营营乎而费画也自伏羲氏泄道之宻漏神之几分张太和磔裂元气使天下之智者诡道逆出曰我善言象而识物情阴阳相磨逺近相取作为刚柔同异之説以骇人志于是知者不知而大朴散矣则伏羲氏始兆乱者安得羸叹而嗟文王负其苓而行追而问之居与姓名不荅文中子闻之曰隠者也
　　李贺小传　　　　　　　　　　李商隠
　　京兆杜牧为李长吉集序状长吉之竒甚尽世传之长吉姊嫁王氏者语长吉之事尤备长吉细瘦通眉长指爪能苦吟疾书最先为昌黎韩愈所知所与防者王叅元杨敬之权璩崔植为宻每旦日出与诸公防未尝得题然后为诗如他人思量牵合以及程限为意恒从小奚奴骑距驴背一古破锦囊遇有所得即书投囊中及暮归太夫人使婢受囊出之见所书多辄曰是儿要当呕出心始已耳上灯与食长吉从婢取书妍墨叠纸足成之投他囊中非大醉及吊丧日率如此过亦不复省王杨辈时复来探取冩去长吉往往独骑往还京雒所至或时有着随弃之故沈子明家所余四巻而已长吉将死时忽昼见一绯衣人驾赤虬持一版书若太古篆或霹雳石文者云当召长吉长吉了不能读歘下榻叩头言阿防【长吉学语时呼太夫人云】老且病贺不愿去绯衣人笑曰帝成白玉楼立召君为记天上差乐不苦也长吉独泣邉人尽见之少之长吉气絶常所居窓中防防有烟气闻行车嘒管之声太夫人急止人哭待之如炊五斗黍许时长吉竟死王氏姊非能造作谓长吉者实所见如此呜呼天苍苍而髙也上果有帝耶帝果有苑囿宫室观阁之玩耶苟信然则天之髙邈帝之尊严亦宜有人物文彩愈此世者何独番番于长吉而使其不夀耶噫又岂世所谓才而竒者不独地上少耶天上亦不多耶长吉生二十七年位不过奉礼太常中当时人亦多排摈毁斥之又岂才而竒者帝独重之而人反不重耶又岂人见防胜帝耶
　　梓人传　　　　　　　　　栁宗元
　　裴封叔之第在光德里有梓人款其门愿佣隙宇而处焉所职寻引规矩绳墨家不居磨斵之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾収其直太半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰署余往过焉委羣材会众工咸执斧斤刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断其不胜任者怒而退之亦莫敢愠焉画宫于堵盈尺而曲尽其制计其毫厘而搆大厦无进退焉既成书于上栋曰某月某月某日某建则其姓字也凡执用之工不在列余圜视大骇然后知其术之工大矣继而叹曰彼将舍其手艺専其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连帅郡有守邑有宰皆有佐政其下有力者胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉调其纪纲而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺近细大可以据其图而究焉犹梓人画宫于堵而绩于成也能者进而由之使无所徳不能者退而休之亦莫敢愠不能不矜名不亲小劳不侵众官日与天下之英才论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰相之功也后之人循迹而慕曰彼相之才也士或谈殷周之理者曰伊傅周召其百执事之劳勤而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊能矜名亲小劳侵众官窃取六职百役之事听听于府庭而遗其大者逺者焉所谓不通是道者也犹梓人而不知绳墨之曲直规矩之圆方寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者倘或发其私智牵制梓人之虑夺其其世守而道谋是用虽不能成功岂其罪邪亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圯彼将乐去固而就圯也则巻其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋桡屋壊则曰非我罪也可乎哉可乎哉余谓梓人之道类于相故书而藏之梓人葢古之审曲面势者今谓之都料匠云余所遇者杨氏潜其名
　　郭橐駞传
　　郭橐駞不知始自何名病偻癃然伏行有类槖駞者故乡人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪家富人为观防及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能加也有问之对曰槖駞非能使木夀且孳也以能顺木之天以致其性焉尔凡植木之性其本欲舒其培欲平其土欲故其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及苟有能反是者则又爱之太恩忧之太勤旦视而暮抚已去而复顾甚者爪其肤以验其生枯摇其本以观其疎宻而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤缲而绪蚤织而缕字而防孩遂而鸡豚鸣鼔而聚之击木而召之吾小人具飱饔以劳吏且不得暇又何以蕃吾生安吾性耶故病且怠若是则与吾业者其亦有类乎问者喜曰不亦善夫吾问养树而得养人术传其事以为官戒也
　　李赤传
　　李赤江湖浪人也常曰吾善为歌诗诗类李白故自号曰李赤逰宣州州人馆之其友与俱逰者有姻焉间累日乃从之馆赤方与妇人言其友戏之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶取绛雪饵之赤不肯服有间妇人至又与赤言即取巾经其脰赤两手助之舌尽出其友号而救之妇人解其巾走去赤怒其友曰汝无道吾将从吾妻汝何为者赤乃就牖间为书辗而圆封之又为书博而封之讫如厠乆其友从之见赤轩厠抱瓮诡笑而侧视势且下入乃倒曳得之又大怒曰吾已升堂面吾妻吾妻之容世固无有堂之饰宏大富丽椒兰之气油然而起顾视汝之世犹溷厠也而吾妻之居与帝居钧天清都无以异若何苦余至此哉然后其友知赤之所遭乃厠鬼也聚仆谋曰亟去是厠遂行宿三十里夜赤又如厠乆从之且复入矣持出洗其汚众环之以至旦去抵他县县之吏方宴赤拜揖跪起无异者酒行友未及言饮已而顾赤则已去矣走从之赤入厠举其牀扞门门坚不可入其友叫且言之众发墙以入赤之面陷不洁者半矣又出洗之县之吏更召巫师善呪术者守赤赤自若也夜半守者怠皆睡及觉更呼而求之见其足于厠外赤死乆矣犹得尸归其家取其所封书读之盖与其母妻诀其言词犹人也栁先生曰李赤之传不诬矣是其病心而为是耶抑固有厠鬼也赤之名闻江湖间其始为士无以异于人也一惑于怪而所为若是乃反以世为溷溷为帝居清都其属意明白今世皆知笑赤之惑也及至是非取与向背决不为赤者几何人耶反修而身无以欲利好恶迁其神而不返则幸耳又何暇赤之笑哉





　　唐文粹巻九十九
　　钦定四库全书
　　唐文粹巻一百
　　宋　姚　编
　　传録纪事【摠一十二首】
　　録二
　　孙氏西斋録【孙樵】
　　燕将録【杜牧】
　　纪事五
　　书田将军边事【孙樵】
　　段太尉逸事状【栁宗元】
　　拾甲子年事【罗隠】
　　书何易于【孙樵】
　　説石烈士【罗隠】
　　五纪五
　　象江太守【李商隠】
　　华山尉
　　齐鲁二生
　　宜都内人
　　孙氏西斋録　　　　　　　　孙　樵
　　孙樵谓陆长源唐春秋乃编年杂録因掇其絜切峭独可以示惩劝者掷其丛冗秃屑不足以警训者自为十八通书号孙氏西斋録起髙祖之初武皇之终首庙号以表元首日月以表事尚功力正刑名登崇善良荡戮凶囘有所鲠避则防文示讥无所顾栗则直书志慝所谓髙祖杀太子建成者何黜功狥爱讥失教也【太宗有大功宜嗣有天下髙祖不当立建成为太子至有六月二十四日事故书曰髙祖杀太子建成】李勣立皇后武氏者何忘谏赞慝惩废命也【李勣为顾命大臣傥坚谏不夺髙宗不敢立武氏为后故书曰李勣立皇后武氏】起王氏已废之防上配天皇者何登嫌黜不可谓顺予惧后世疑于禘祼也【髙宗废王立武武乃贞观侍女何以昭穆故特以王后配髙宗示天后有嫌于禘　祼】条髙后擅政之年下系中宗者何紫色闰位不可谓正予惧后世牵以称临也【天后改元即真今悉以天后年号及行事系于中宗示女子不得改元有政也】崔察贼杀中书令裴【名犯武宗庙讳】者何诡谀梯乱肇杀机也【裴为顾命大臣屡白天后归政御史崔察廷诘曰裴若不有异谋何故使太后归政天后遂怒斩裴于都宁驿故书曰崔察贼杀中书令裴也】张守珪以安禄山叛者何贷刑咈教稔祸阶也【禄山乃张守珪步将尝犯令张曲江令守珪斩之守珪不从致乱天下故书曰张守珪以安禄山叛者他皆放此】称天下杀者何罪暴天下示众与杀也称天子杀者何死非其罪示众不与杀也臣或不书卒者何不以直终去卒以示贬也君或不书葬者何不以正终去葬以示讥也惧怠去瑞示戒志濔尚德必书贱尸位则黜贵皆所以殴邪合正俾滙大义【则前所谓起王后配天皇条天后年号行事系于中宗之类】操实寘例以示惩劝【则前所谓李勣立皇后武氏张守珪以安禄山叛之类】呜呼宰相升沈人于十数年间史官出没人于千百嵗后是史官与宰相分挈死生权也为史官者不能抃忠骨于枯坟脔谄防于下泉磨毫黩札丛阁饱帙岂国家任史官意耶樵既序其略授其友髙锡望传云
　　燕将録　　　　　　　　　　杜　牧
　　谭忠者绛人也祖瑶天宝末令内黄死燕寇忠豪健喜兵始去燕燕牧刘济与二千人障白狼口【山名契丹洛】后将渔阳军留范阳元和五年中黄门出禁兵伐赵魏牧田季安令其徒曰师不跨河二十五年矣今一旦越魏伐赵赵成虏魏亦虏矣计为之何其徒有超佐伍而言曰愿借骑五千以除君忧季安大呼曰壮哉兵决出或格沮者斩忠其时为燕使魏知其谋乃入谓季安曰某之谋是引天下之兵也何者往年王师取蜀取吴筭不失一是相臣之谋今越魏伐赵不使耆臣宿将而専付中臣不输天下之甲而多出秦甲君知谁为之谋此乃天子自为之谋欲将夸服于臣下也今若师未叩赵而先碎于魏是上之谋反不如下能不耻于天下乎既耻且怒于是任智画策仗猛将练精兵毕力再举涉河鉴前之败必不越魏而伐赵校罪轻重必不先赵而后魏是上不上下不下当魏而来也季安曰然则若之何忠曰王师入魏君厚犒之于是悉甲压境号曰伐赵则可隂遗赵人书曰魏若伐赵则河北义士谓魏卖友魏若与赵则河南忠臣谓魏反君卖友反君之名魏不忍受执事若能隂解陴障遗魏一城魏得持之奏防天子以为符信此乃使魏北得以奉赵西得以为臣于赵有角尖之耗于魏获不世之利执事岂能无意于赵乎赵人脱不拒君是魏霸基安矣季安曰善先生之来是天眷魏也遂用忠之谋与赵隂计得其堂阳【县名属冀州】忠归燕谋欲激燕伐赵防刘济合诸将曰天子知我怨赵今命我伐之赵亦必大备我伐与不伐孰利忠疾对曰天子终不使我伐赵赵亦不备燕刘济怒曰尔何不直言济以赵叛命系忠狱因使人视赵果不备燕后一日诏果来曰燕南有赵北有胡胡猛赵孱不可舍胡而事赵也燕其为予谨防北疆勿使予复有挂胡忧而得専心于赵此亦燕之功也刘济乃解狱召忠曰信如子断矣何以知之忠曰潞牧卢从史外亲燕内实忌之外絶赵内实与之此为赵画曰燕以赵为障虽怨赵必不残赵不必为备一且视赵不敢抗燕二且使燕获疑天子赵人既不备燕潞人则走告于天子曰燕厚怨赵今赵见伐而不备燕是燕反与赵也此所以知天子终不使君伐赵赵亦必不备燕刘济曰今则奈何忠曰燕孕怨天下无不知今天子伐赵君坐全燕之甲一人未济易水此正使潞人将燕卖恩于赵败忠于上两皆售也是燕贮忠义之心卒染私赵之口不见德于赵人恶声徒嘈嘈于天下耳惟君熟思之刘济曰吾知之矣乃下令军中曰五日毕出后者醢以殉济乃自将士万人南伐赵屠饶阳束鹿【二县属深州】杀万人暴卒于师济子总袭职忠复用事元和十四年春赵人献城十二【德州管平原安陵长和棣州管厌次河阳信蓨平昌将陵蒲台渤海】冬诛齐三分其地忠因説总曰凡天地数穷合必离离必合河北与天下相离六十年矣此亦数之穷也必与天下复合且建中时朱泚搏天子狩畿甸李希烈僭于梁王武俊称赵朱滔称冀田悦称魏李纳称齐郡国往往弄兵者低目而视当此之时可为危矣然天下卒于无事自元和以来刘辟守蜀栈道剑阁自以为子孙世世之地然军卒三万数月见羁李锜横大江抚石头全吴之兵不得一战反束缚帐下田季安守魏卢从史守潞皆天下之精甲驾赵为骑鼎立相视可为彊矣然从史绕壍五十里万防自防身如大醉忽在轞车季安死坟杵未收家为逐客蔡人被重叶之甲圆三石之持九尺之刃突前跳后卒【子忽反】如抟鹗一可枝百累数万人四嵗不北二三可为坚矣然夜半大雪忽失其城齐人经地数千里倚防海墙泰山壍大河精甲数亿钤劎其阨可为安矣然兵折于潭赵【地名郓西六十里】首竿于都市此皆君之自见亦非人力所能及盖上帝神兵下来诛之耳今天子巨谋纎计必平章于大臣铺乐张猎未甞戴星徘徊顐玩之臣顔涩不展缩衣节口以赏战士此志岂须臾忘于天下哉今国兵骎骎北来赵人已献城十二助魏破齐惟燕未得一日之劳为子孙夀后世岂能帖帖无事乎吾深为君忧之总泣且拜曰自数月来未闻先生之言今也幸枉大教吾心定矣明年春刘总出燕卒于赵忠防总防来数日亦卒年六十四官至御史大夫忠弟宪前范阳安次令持兄防归葬于绛常往来长安间元年孟春某遇于冯翊属县北徴中因吐其兄之状某因直书其事至于褒贬之间俟学春秋者焉
　　书田将军边事　　　　　　　孙　樵
　　背临卭南驰越二百里得严道郡实与沉黎越巂俱为边城迫于羣蛮田在宾将军刺严道三年能条悉南蛮事谓樵言曰巴蜀西迫于戎南偪于蛮宜其有以制之者当广德建中之间西戎两饮马于岷江其众如蚁前锋魁健皆擐五属之甲持倍寻之防徐呼接步且战且进蜀兵遇鬬如值横堵罗戈如林发矢如蝱皆折刃吞镞不能毙一戎而况陷其阵乎然其戎兵践吾地日深而疫死者日众即自度不能留亦辄引去故蜀人为之语曰西戎尚可南蛮残我自南康公凿青谿道以和羣蛮俾由蜀而贡又择羣蛮子弟聚于锦城使习书筭业就辄去复以他继如此垂五十年不絶其来则其学于蜀者不啻千百故其国人皆能习知巴蜀士风山川要害文皇帝三年南蛮果大入成都门四日而旋其所剽掠自成都以南越巂以北八百里之间民畜为空加以败卒贫民持兵羣聚因縁劫杀官不能禁由是西蜀十六州至今为病自是以来羣蛮甞有屠蜀之心居则息畜聚粟动则练兵讲战而又俾其习于蜀者伺连帅之间隙察兵赋之虚实或闻蜀之细民苦于重征且将启之以幸非常【李丞相固言镇西蜀时其有编民李权者遣书通蛮言蜀无备可取状边城获之按阅得实遂弃市至今或有踵其所为者】吾不知羣蛮此举大剑以南为国家所有乎且毎嵗发卒以戌南者皆成都顽民饱稻饫豕十九如瓠虽知征鼓之数不习山川之险吾常伺其来朔风正严缓步坦途日次一舍固以呵然汗矣而况厯重阻即严程束甲而趋扶防而鬬耶加以为将者刻薄以自入餽运者纵吏以防窃县官当给帛则以踈而易良当赈粟则以沙而叅粒【毎嵗当给帛主将辄先市轻帛以易重帛然后散诸边卒当给粮下吏必先盗其米然后以沙补足数以给边卒常以为怨】如此则边卒将怨望之不暇又恶能殊死而力战乎此巴蜀所以为忧樵曰诚如将军言苟为国家计者孰若诏严道沉黎越巂三城太守俾度其要害按其壁垒得自募卒以守之且兵籍于郡则易为役卒出于边则习其险而又各于其部善相美地分卒为屯春夏则耕蚕以资其衣食秋冬则严壁以俟其寇虏连帅即能督之岁遣亷白吏视其卒之有无効其守之不法者以闻如此则县官无餽运之费奸吏无因縁之盗兵足食给卒无胥怨于将军何如田将军曰如此何患言卒遂书
　　段太尉逸事状　　　　　　　栁宗元
　　太尉始为泾州刺史时汾阳王以副元帅居蒲王子晞为尚书领行营节度使寓军邠州纵士卒无赖邠人偷嗜暴恶者率以货窜名军伍中则肆志吏不得问日羣行丐取于市不嗛辄奋击折人手足椎釡鬲瓮盎盈道上把臂徐去至有撞杀孕妇人邠宁节度使白孝德以王故戚不敢言太尉自州以状白府愿计事至则曰天子以生人付公理公见人被暴害因恬然且大乱若何孝德曰愿奉教太尉曰某为泾州甚适少事今不忍人无寇暴死以乱天子边事公诚以都虞候命某者能为公已乱使公之人不得害孝德曰幸甚如太尉请既署一月晞军士十七人入市取酒又以刀刺酒翁坏酿器酒流沟中太尉列卒取十七人皆断头拄槊上植市门外晞一营大噪尽甲孝德震恐召太尉曰将奈之何太尉曰无伤也请辞于军孝德使数十人从太尉太尉尽辞去解佩刀选老躄者一人持马至晞门下甲者出太尉笑且入曰杀一老卒何甲也吾戴吾头来矣甲者愕因论曰尚书固负若属耶副元帅固负若属耶奈何欲以乱败郭氏为白尚书出听我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中害杀人如是不止几日必大乱乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右皆解甲散还火伍中敢哗者死太尉曰吾未晡食请假设草具既食曰吾疾作愿留宿门下命持马者去且曰明旦来遂卧军中晞不解衣戒候卒击柝衞太尉旦俱至孝德所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是嵗大旱野无草农以告谌曰我知入数而已不知旱也督责益急农且饥死无以偿即告太尉太尉判状辞甚巽使人求谕谌谌盛怒召农者曰我畏段某耶何敢言我取判铺背上以大杖击二十垂死舆来廷中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州之野如頳人且饥死而必得谷又用大杖击无罪者段公仁信大人也而汝不知敬今段公惟一马贱卖市谷入汝汝又取之不耻凡为人傲天灾犯大人击无罪者又取仁者谷使主人出无马汝将何以视天地尚不愧奴耶谌虽暴抗然闻其言则大愧流汗不能食曰吾终不可以见段公一夕自恨死及太尉自泾州以司农徴戒其族过岐朱泚必致货币慎勿收及过泚致大绫三百两太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以绫如司农治事堂栖之梁木上泚反太尉终吏以告泚泚取视其故封识具存
　　太尉逸事如右
　　元和九年月日永州司马员外置同正员栁宗元谨上史馆今之称太尉大节者以为武人一时奋不虑死以取名天下不知太尉之所立如是宗元甞出入岐周邠斄间过真定北上马岭厯亭鄣戎堡窃好问老校退卒能言其事太尉为人煦煦常低首拱手促步言气卑弱未甞以色待物人视之儒者也遇不可必达其志决非偶然者防州刺史崔公来言信行直备得太尉遗事覆校无疑或恐尚逸坠未集太史氏敢以状私于执事谨状
　　拾甲子年事　　　　　　　　罗　隠
　　太和中张谷纳邯郸人李严女备歌舞具及长大妍丽丰足殆不似下贱物又能传故都声以牵课人摧沮有时凉晓哀转厯厯见赵家之遗台老树虽惊离吊往之懐似不能多也雅为谷所爱因目曰新声及刘从谏得父封谷以穷游佐其事新声亦从去然性本便惠虽谷之起居谋虑皆预有承迎故颇闻中外消息时从谏得志后勾聚亡命以窥胁朝廷大为四方人怪讶有实其事于谷者谷不以介意新声曰妾于公直巾屦间狎玩者耳除歌酒外不当以应顾命然食人之食忧人之忧理常也况妾乎前日天子授从谏节度使时非从谏有战野之功拔城之绩盖以其先父挈齐还我去就间未能夺其嗣耳而公不幸为其属则牵制之道在此不在彼也自刘氏奄有全赵更改嵗时未甞闻以一缕一蹄为天子夀而指使辈率无赖人且章武朝数镇颠覆皆以雄才杰器尚不能固天子恩况从谏擢自儿女子手中一旦袭如何家业茍不以法而得亦宜以不法而终此倚伏之常数也而又卒伍佻险言语不祥是不为齐鬼所酬而死于帐下者幸矣孰谓公从其事反不知其事者哉姑不能早折其肘臂以作天子计则宜脱族西去大丈夫勿顾一饭恩以骨肉腥健儿衣食言讫悲涕流落谷不决者三月新声后进以其业不用也缢杀之防昌中从谏死以其子露父意族之谷竟从逆呜呼谋及妇人者必亡而新声之言惜其不用余前过太行时有传吏能道当时事因拾于编简
　　书何易于　　　　　　　　　孙　樵
　　何易于甞为益昌令县距刺史治所四十里城嘉陵江南刺史崔朴甞乗春自上游多从宾客歌酒泛舟东下直出益昌旁至则索民挽舟易于即自腰笏引舟上下刺史惊叫问状易于曰方春百姓不耕即蚕隙不可夺易于为属令当其无事可以充役刺史与宾客跳出舟偕骑还去益昌民多即山树茶利私自入防盐铁奏重防筦诏下所在不得为百姓匿易于视诏曰益昌不征茶百姓尚不可活矧厚其赋以毒民乎命吏刬去吏争曰天子诏所在不得为百姓匿今刬去罪愈重吏止死明府公宁免窜海裔耶易于曰吾宁爱一身以毒一邑民乎亦不使罪蔓尔曹即自纵火焚之观风使闻其状以易于挺身为民卒不加劾邑民死防子弱业破不能具葬者易于辄出俸钱使吏为办百姓入常赋有垂白偻杖者易于必召坐与食问政得失庭有竞民易于辄亲自与语为指白枉直罪小者劝大者杖悉立遣之不以付吏治益昌三年狱无系民民不知役改绵州罗江令其治视益昌是时相国裴公出镇绵州独能嘉易于治甞从观其政导从不过三人其全易于亷约如此防昌五年樵道出益昌民有能言何易于治状者且曰天子设上下考以勉吏而易于考止中上何哉樵曰易于督赋何如曰上请贷期不欲絶百姓使贱出粟帛督役何如曰度支费不足遂出俸钱冀优贫民馈给往来权势何如曰传符外一无所与擒盗何如曰无盗樵曰余居长安中十年嵗闻给事中考校则曰某人为某县得上下考某人由上下考得某官问其政则曰某人能督赋先期而毕某人能督役省度支费某人当道能得往来达官为好言某人能擒若干盗县令得上下考者如此邑民不对笑去
　　説石烈士　　　　　　　　　罗　隠
　　石孝忠者生长韩魏间其为人猛悍多力少年时偷鸡杀狗殆不可胜计州里甚苦之后折节事李愬为愬前驱其信任与愬家人伍元和中蔡人不归天子用裴丞相讣以丞相征蔡若愬者光顔者重者皆受丞相指挥明年蔡平天子快之诏刑部韩侍郎撰平蔡碑将所以大丞相功业于蔡州孝忠一旦熟视其文大恚怒因作力推去其碑仅倾陊者再三吏不能止乃执诣节度使悉以闻时章武皇帝方以东北事倚诸将闻是卒也甚讶之命具狱将毙于碑下孝忠度必死也茍虚死则无以明愬功乃伪低畏若不胜按騐吏罔之未知其为人也孝忠伺吏隙用枷尾柆一吏杀之天子闻之怒且使送阙下及至也亦未异其人因召见曰汝推吾碑杀吾吏为何孝忠顿首曰臣一死未足以塞责但得面天顔则赤族无恨矣臣事李愬嵗乆以贱故给事无不闻见平蔡之日臣从在军前且吴秀琳蔡之奸贼也而愬降之李祐蔡之骁将也而愬擒之蔡之爪牙脱落于是矣及元济缚虽丞相与二三軰不能先知也蔡平之后刻石记功尽归乎丞相而愬第其名与光顔重齿愬固无所言矣设不幸更有一淮西其将略如愬者复肯为陛下用乎赏不当功罚不当罪非陛下所以劝人也臣所以推去碑者不惟明愬之绩亦将为陛下正赏罚之源臣不推碑无以为吏擒臣不杀吏无以见陛下臣死不容时矣请就刑宪宗既得淮西本末且多其义遂赦之因命曰烈士复召翰林段学士撰淮西碑一如孝忠语后孝忠隶江陵军驱使大中末白丞相镇江陵余求谒丞相府有从事为余道孝忠事遂次焉将所以教人为下
　　象江太守　　　　　　　　　李商隠
　　荥阳郑璠自象江得怪石六其三耸而锐上又一如世间道士存思图画人肺胃肝肾次第悬络者又一空中而隠外若癃瘿殃疝病不作物者又一色绀冰【去声】而理平漫弹之好声璠为象江三年不病瘴平安寝食及还长安无家居妇儿寄止人舍下计辇六石道费俸六十万璠嗜好有意极类前辈人
　　华山尉
　　陶生有恒人善养又善与人游又善为官防昌初生病骨热且死是年长安中进士为陶生诔者数十人生在时吾已得之矣及既死吾又得之
　　齐鲁二生
　　程骧
　　右一人字蟠之其父少良本郓盗人也晩更与其徒畜牝马草一羸私作弓矢刀杖学发冢抄道常就迥逺坑谷无庐徼处依大林木蚤夜侦作奸李师古贪诸土货下令防商郓与淮海近出入天下珍宝日日不絶少良致赀以万数每旬时归妻子辄置食饮劳其党后少良老前所置食有大脔连骨以牙齿稍脱落不能食其妻辄起请党中少年曰公子与此老父椎埋剽夺十数年意不计天下有活人今其尚不能食况能在公子叔行【胡浪反】耶公子此去必杀之草间无为铁门外捕盗所徂快少良黙惮之出百余万谢其党曰老妪真解事敢以此为诸君别众许之与盟曰事后败出约不相引少良由是以其赀发举转与隣伍重信义防死防断鱼肉葱薤礼拜画佛读佛书不复出里闬意若大君子能悔咎前恶者十五年死子骧率不知后一日有过其母骂之曰此种不良庸有好事耶骧泣问其语母尽以少良时事告之骧号哭数日不食乃悉散其财逾年骧甚苦贫就里中举负给薪水洒扫之事读书日数千言里先生贤之时与饘糗布帛使供养其母后渐通五经厯代史诸子杂家往往同学人去其师从骧讲授又其为人寛厚滋茂动静有绳墨人不敢犯乌重为郓帅喜闻骧与之钱数十万令市书籍骧复以其余赉诸生其里闾故德少良者亦常来与骧孳息其货数年复致万金骧固不以为已有绳契管楗杂付比近用度费耗了不勘诘道益髙开成初相国彭城公遣其客张谷聘之骧不起
　　刘义
　　右一人字义不知其所来在魏与焦蒙闾冰田滂善任气重义大躯有声力甞出入市井杀牛击犬豕罗网鸟雀亦或时因酒杀人变姓名遁去防赦得出后流入齐鲁始读书能为歌诗然恃其故时所为辄不能俛仰贵人穿屐破衣从寻常人乞丐酒食为活闻韩愈善接天下士步行归之既至赋冰柱雪车二诗一旦居卢仝孟郊之上樊宗师以文自任见义拜之后以争语不能下诸公因持愈金数斤去曰此谀墓中人所得耳不若与刘君为夀愈不能止复归齐鲁义之行固不在中庸圣贤之列然其能面道人短长不畏卒祸及得其服义则又弥缝劝谏有若骨肉此其过人无限
　　宜都内人
　　武后簒既乆颇放纵耽内习不敬宗庙四方日有叛逆防豫不暇时宜都内人以唾壶进思有以谏者后坐帷下倚檀机与语问四方事宜都内人曰大家知古女卑于男耶后曰知内人曰古有女娲亦不正是天子佐伏羲理九州耳后世娘姥有越出房阁断天下事者皆不得其正多是辅昏主不然抱小儿独大家革天姓改去钗钏袭服冠冕符瑞日至大臣不敢动真天子也然今内之弄臣狎人朝夕进御者乆未屏去妾疑此未当天意后曰何内人曰女隂也男阳也阳尊而隂卑虽大家以隂事主天然宜体取刚亢明烈以消羣阳阳消然后隂得志也今狎弄日至处大家夫宫尊位其势隂求阳也阳胜而隂亦防不可乆也大家始今日能屏去男妾独立天下则阳之亢刚明烈可有矣如是过万万世男子益削女子益専妾之愿在此后虽不能尽用然即日下令诛作明堂者







　　唐文粹巻一百
