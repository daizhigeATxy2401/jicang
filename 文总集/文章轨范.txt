　　钦定四库全书　　　　　集部八
　　文章轨范　　　　　　　总集类
　　提要
　　臣等谨案文章轨范七巻宋谢枋得编枋得有叠山集已着録是集所録汉晋唐宋之文凡六十九篇而韩愈之文居三十一栁宗元欧阳修之文各五苏洵之文四苏辙之文十二其余诸葛亮陶潜杜牧范仲淹王安石李觏李格非辛弃疾人各一篇而已前二巻题曰放胆文后五巻题曰小心文各有批注圈防其六巻岳阳楼记一篇七巻祭田横文上梅直讲书三槐堂铭表忠观碑后赤壁赋阿房宫赋送李愿归盘谷赋七篇皆有圈防而无批注葢偶无独见即不填缀以塞白犹古人淳实之意其前出师表归去来词乃并圏防亦无之则似有所寓意其门人王渊济跋谓汉丞相晋处士之大义清节乃枋得所深致意非附防也前有王守仁序称为当时举业而作然凡所标举动中窽防要之古文之法亦不外此矣旧本以王侯将相有种乎七字分标七巻近刻以九重春色醉仙桃七字易之观第三巻批有先熟王侯两集之语则此本为枋得原题近刻乃以意改窜之虽无闗大义亦足见坊刻之好改古书不可据为典要也乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书　　　　　集部八
　　文章轨范目録　　　　　总集类
　　巻一【侯集】
　　放胆文
　　巻二【王集】
　　放胆文
　　巻三【将集】
　　小心文
　　巻四【相集】
　　小心文
　　巻五【有集】
　　小心文
　　巻六【种集】
　　小心文
　　巻七【乎集】
　　小心文
　　文章轨范原序
　　宋谢枋得氏取古文之有资于塲屋者自汉迄宋凡六十有九篇标掲其篇章句字之法名之曰文章轨范盖古文之奥不止于是是独为举业者设耳夫自百家之言兴而后有六经自举业之习起而后有所谓古文古文之去六经逺矣由古文而举业又加逺焉士君子有志圣贤之学而専求之于举业何啻千里然中世以是取士士虽有圣贤之学尧舜其君之志不以是进终不大行于天下盖士之始相见也必以贽故举业者士君子求见于君之羔雉耳羔雉之弗饰是谓无礼无礼无所庸扵交际矣故夫求工于举业而不事扵古作弗可工也弗工扵举业而求于幸进是伪饰羔雉以网其君也虽然羔雉饰矣而无恭敬之实焉其如羔雉何哉是故饰羔雉者非以求媚于主致吾诚焉耳工举业者非以要利于君致吾诚焉耳世徒见夫由科第而进者类多狥私媒利无事君之实而遂归咎于举业不知方其业举之时惟欲钓声利弋身家之腴以茍一旦之得而初未尝有其诚也邹孟氏曰恭敬者币之未将者也伊川曰自洒埽应对可以至圣人夫知恭敬之实在于饰羔雉之前则知尧舜其君之心不在于习举业之后矣知洒埽应对之可以进于圣人则知举业之可以达于伊传周召矣正徳丙寅仲秋既望余姚王守仁序










　　钦定四库全书
　　文章轨范巻一
　　宋　谢枋得　编
　　放胆文　　　　　　　　　　　　侯字集凡学文初要胆大终要心小由麤入细由俗入雅由繁入简由豪荡入纯粹此集皆麤枝大叶之文本于礼义老于世事合于人情初学熟之开广其胷襟发舒其志气但见文之易不见文之难必能放言高论笔端不窘束矣
　　与于襄阳书【韩愈】
　　七月三日将仕郎守国子四门博士韩愈谨奉书尚书阁下士之能享大名显当世者【此轻】莫不有先达之士负天下之望者爲之前焉【隐然许于公】士之能垂休光照后世者【此重】亦莫不有后进之士负天下之望者爲之后焉【隐然自许】莫爲之前虽美而不彰莫爲之后虽盛而不传是二人者未始不相须也然而千百载乃一相遇焉岂上之人无可援下之人无可推欤何其相须之殷而相遇之踈也以故在下之人负其能不肯谄其上上之人负其位不肯顾其下故高材多戚戚之穷盛位无赫赫之光是二人者之所爲皆过也【韩公作文专占地歩如人要在高处立要在平处行要在阔处坐下之人负其能不肯谄其上不害爲君子上之人负其位不肯顾其下不免爲小人高材多戚戚之穷则是君子而安贫贱盛位无赫赫之光则是庸人而茍富贵韩公之所以自处者可谓高矣】未尝干之不可谓上无其人未尝求之不可谓下无其人愈之诵此言久矣未尝敢以闻于人侧闻阁下抱不世出之才特立而独行道方而事实巻舒不随乎时文武惟其所用岂愈所谓其人哉【文婉曲有味】未闻后进之士有遇知于左右获礼于门下者岂求之而未得邪【文婉曲有味】将志存乎立功而事专乎报主虽遇其人未暇礼邪【文婉曲有味】何其宜闻而久不闻也愈虽不材其自处不敢后于常人阁下将求之而未得欤【文婉曲有味】古人有言请自隗始【史记燕昭王卑身厚币以招贤者谓郭隗曰齐王因孤之国乱而袭破燕孤极知燕小力少不足以报诚得贤士与共国以雪先王之耻孤之愿也先生视可者得身事之郭隗曰古之人君有以千金使防人求千里马者马已死买其骨五百金而返君大怒防人曰死马且买况生者乎马今至矣不朞年千里马至者三今王必欲致士先从隗始况贤于隗者岂逺千里哉于是昭王为隗改筑宫而师事之士争趋燕乐毅自魏徃剧辛自赵徃昭王以乐毅爲亚卿任以国政】愈今者惟朝夕刍米仆赁之资是急不过费阁下一朝之享而足也如曰吾志存乎立功而事专乎报主虽遇其人未暇礼焉则非愈之所敢知也【文婉曲有味】世之龊龊者既不足以语之磊落竒伟之人又不能听焉则信乎命之穷也谨献旧所爲文一十八首如赐览观亦足以知其志之所存【结得健】愈恐惧再拜
　　后二十九日复上宰相书【韩愈】
　　三月十六日前乡贡进士韩愈谨再拜言相公阁下愈闻周公之辅相其急于见贤也方一食三吐其哺方一沐三握其髪当是时天下之贤才皆已举用【九字句】奸邪谗佞欺负之徒皆已除去【十二字句】四海皆已无虞【六字句】九夷八蛮之在荒服之外者皆已宾贡【十五字句】天灾时变昆虫草木之妖皆已销息【十四字句】天下之所谓礼乐刑政教化之具皆已脩理【十七字句】风俗皆已敦厚【六字句】动植之物风雨霜露之所沾被者皆已得宜【十七字句】休徴嘉瑞麟凤龙之属皆已备至【十四字句　此一段连下九个皆已字变化七様句法字有多少句有长短文有反顺起伏顿挫如层澜惊涛怒波读者但见其精神不觉其重叠此章法句法也】而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉【连下三个岂复字变化三様句法读者但见其精神】然而周公求之如此其急惟恐耳目有所不闻见思虑有所未及以负成王托周公之意不得于天下之心如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺握发之勤而止哉【此一转有笔力巧在虚字斡旋】惟其如是故于今颂成王之德而称周公之功不衰【他人只是颂成王之德而称周公之功便了必无心力添不衰二字句法便竒】今阁下爲辅相亦近耳天下之贤才岂尽举用奸邪谗佞欺负之徒岂尽除去四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽脩理风俗岂尽敦厚动植之物风雨霜露之所沾被者岂尽得宜休徴嘉瑞麟凤龙之属岂尽备至【此一段说今宰相不如周公用岂尽二字对皆已二字亦巧句法变化与上段相对有权度有笔力】其所求进见之士虽不足以希望盛德至比于百执事岂尽出其下哉【婉曲有法】其所称说岂尽无所补哉【本是九个岂尽字与前段相对说今添两个岂尽字亦巧】今虽不能如周公之吐哺握发亦宜引而进之察其所以而进退之不宜黙黙而已也愈之待命四十余日矣书再上而志不得通足三及门而阍人辞焉惟其昏愚不知逃遁故复有周公之说焉阁下其亦察之古之士三月不仕则吊故出疆必载质然所以重于自进者以其于周不可则去之鲁【此句八字】于鲁不可则去之齐【二句八字】于齐不可则去之宋之郑之秦之楚也【此句十五字章法○第三句变文得法】今天下一君四海一国舍乎此则夷狄矣去父母之邦矣【此一段以古道自处节节占地歩文章絶妙】故士之行道者不得于朝则山林而已矣【此一转尤高占地歩】山林者士之所独善自养而不忧天下者之所能安也【此一段尤占地歩】如有忧天下之心则不能矣故愈每自进而不知愧焉【只一句结上自身好笔力】书亟上足数及门而不知止焉宁独如此而已惴惴焉惟不得出大贤之门下是惧【若下惟恐不得出大贤之门下便弱了今不下恐字安顿是惧二字在末句法竒而健】亦惟少垂察焉渎冒威尊惶惧无已愈再拜
　　代张籍与李淛东书【韩愈】
　　月日前某官某谨东向再拜寓书淛东观察使中丞李公阁下籍闻议论者皆云方今居方伯连帅之职坐一方得专制于其境内者【起句便不凡不弱】惟阁下心事荦荦与俗辈不同籍固以藏之胸中矣近者阁下从事李协律翺到京师籍于李君友也不见六七年闻其至驰徃省之问无恙外不暇出一言且先贺其得贤主人李君曰子岂尽知之乎吾将尽言之数日籍益闻所不闻籍私独喜常以爲自今以后不复有如古人者于今忽有之退自悲不幸两目不见物无用于天下胸中虽有如识家无钱财寸歩不能自致今去李中丞五千里何由致其身于其人之侧开口一吐出胸中之竒乎因饮泣不能语既数日复自奋曰【一转】无所能人乃宜以盲废有所能人虽盲当废于俗辈不当废于行古人之道者【此一转巧】淛水东七州【二转】户不下数十万不盲者何限李中丞取人固当问其贤不贤不当计其盲与不盲也【此一转又巧】当今盲于心者皆是【三转】若籍自谓独盲于目尔其心则能别是非若赐之坐而问之其口固能言也幸未死实欲一吐出心中所知见阁下能信而致之于门耶籍又善于古诗使其心不以忧衣食乱【句健】阁下无事时一致之座侧使跪进其所有阁下凭几而听之未必不如听吹竹弹丝敲金击石也夫盲者业专于艺必精故乐工皆盲籍倘可与此辈比并乎使籍诚不以蓄妻子忧饥寒乱心【此一转妙】有钱以济医药其盲未甚庻防复见天地日月因得不废则自今至死之年皆阁下之赐阁下济之以已絶之年赐之以既盲之视【句法妙】其防轻重大小籍宜如何报也【结得妙】阁下裁之度之籍惭腼载拜
　　上张仆射书【韩愈】
　　九月一日愈再拜受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故輙不许出当时以初受命不敢言古人有言曰人各有能有不能若此者非愈之所能也【用事变化当如此】抑而行之必发狂疾上无以承事于公忘其将所以报德者下无以自立丧失其所以爲心夫如是则安得而不言凡执事之择于愈者非谓其能晨入夜归也必将有以取之茍有以取之虽不晨入夜归其所取者犹在也下之事上不一其事上之使下不一其事量力而任之度才而处之其所不能不彊使爲是故爲下者不获罪于上爲上者不得怨于下矣孟子有云今之诸侯无大相过者以其皆好臣其所教而不好臣其所受教今之时与孟子之时又加逺矣皆好其闻命而奔走者不好其直已而行道者闻命而奔走者好利者也直已而行道者好义者也未有好利而爱其君者未有好义而忘其君者【此一段分明是以孟子之言讥张公斡转得婉曲可法】今之王公大人惟执事可以闻此言惟愈于执事也可以此言进【此一章辞太直两句救得好】愈防幸于执事其所从旧矣若寛假之使不失其性加待之使足以爲名寅而入尽辰而退申而入终酉而退率以爲常亦不废事天下之人闻执事之于愈如是也必皆曰执事之好士也如此【八字句】执事之待士以礼如此【九字句】执事之使人不枉其性而能有容如此【十五字句】执事之欲成人之名如此【十字句】执事之厚于故旧如此【九字句○连下五个如此字句法长短错综凡四变此章法也】又将曰韩愈之识其所依归也如此【十一字句】韩愈之不謟屈于富贵之人如此【十三字句】韩愈之贤能使其主待之以礼如此【十四字句○义连下三个如此字长短错综此章法也】则死于执事之门无悔也【一段文势如狂澜浩波只此一句截防有气力】若使随行而入逐队而趋言不敢尽其诚道有所屈于已天下之人闻执事之于愈如此皆曰执事之用韩愈哀其穷収之而已耳韩愈之事执事不以道利之而已耳【前段说话此一反只用六句顿挫波澜絶妙】茍如是虽日受千金之赐一嵗九迁其官感防则有之矣将以称于天下曰知已则未也【受人之防与受人之知不同感防易感知已难故曰士爲知已者死此两句下得妙】伏惟哀其所不足矜其愚不录其罪察其辞而垂仁采纳焉【此三句无要句法亦不茍且】愈恐惧再拜
　　与陈给事书【韩愈】
　　陈止斋作论双关文法皆本于此
　　愈再拜愈之获见于阁下有年矣始者亦尝辱一言之誉贫贱也衣食于奔走【顿挫】不得朝夕继见【句法】其后阁下位益尊伺于门墙者日益进夫位益尊则贱者日隔伺于门墙者日益进则爱博而情不专愈也道不加脩而文日益有名夫道不加脩则贤者不与文日益有名则同进者忌始之以日隔之疏加之以不专之望以不与者之心听忌者之说由是阁下之庭无愈之迹矣
　　后十九日复上宰相书【韩愈】
　　愈闻之蹈水火者之求免于人也【字法】不惟其父兄子弟之慈爱然后呼而望之也【字法】将有介于其侧者虽其所憎怨茍不至乎欲其死者则将大其声疾呼而望其仁之也【字法】彼介于其侧者闻其声而见其事不惟其父兄子弟之慈爱然后徃而全之也虽有所憎怨茍不至于欲其死者则将狂奔尽气【句法】濡手足【句法】焦毛发【句法】救之而不辞也若是者何哉其势诚急而其情诚可悲也【章法】愈之彊学力行【字法】有年矣愚不惟道【字法】之险夷行且不息【字法】以蹈于穷饿之水火【以蹈水火譬喻彊学力行愚不惟道之险夷行且不息此是下字巧处】其既危且亟矣大其声而疾呼矣阁下其亦闻而见之矣其将徃而全之欤抑将安而不救欤有来言于阁下者曰【句法】有观溺于水而爇于火者有可救之道而终莫之救也【章法】阁下且以爲仁人乎哉【章法】不然若愈者亦君子之所宜动心者也或谓愈子言则然矣宰相则知子矣如时不可何愈窃谓之不知言者诚其材能不足以当贤相之举尔若所谓时者固在上位者之爲尔非天之所爲也【此即贾谊云非天之所爲人之所设也】前五六年时宰相荐闻尚有自布衣防抽擢者与今岂异时哉且今节度观察使及防御营田诸小使等尚得自举判官无间于已仕未仕者【字法】况在宰相吾君所尊敬者而曰不可乎古之进人者或取于盗或举于管库今布衣虽贱犹足以方于此情隘辞蹙【句法】不知所裁亦惟少垂怜焉【此书譬喻格从孟子来】
　　应科目时与人书【韩愈】
　　月日愈再拜天池之濵大江之濆有恠物焉盖非常鳞凡介品彚之匹俦也其得水变化风雨上下于天不难也其不及水盖寻常尺寸之间耳无高山大陵旷涂絶险爲之间隔也【譬喻应宏词科】然其穷涸不能自致乎水爲防獭之笑者盖十八九矣如有力者哀其穷而运转之盖一举手一投足之劳也然是物也负其异于众也且曰烂死于沙泥吾宁乐之若俛首帖耳摇尾而乞怜者非我之志也是以有力者遇之熟视之若无覩也其死其生固不可知也今又有有力者当其前矣聊试仰首一鸣号焉庸讵知有力者不哀其穷而忘一举手一投足之劳而转之清波乎其哀之命也其不哀之命也知其在命而且鸣号之者亦命也愈今者实类于是【一篇皆是譬喻只一句愈今者实类于是收拾此文法最妙】是以忘其疎愚之罪而有是说焉阁下其亦怜察之
　　答陈商书【韩愈】
　　愈白辱惠书语高而防深三四读尚不能通晓茫然増愧赧又不以其浅弊无过人知识且谕以所守幸甚愈敢不吐露情实然自识其不足补吾子之所须也齐王好竽有求仕于齐者操瑟而徃立王之门三年不得入叱曰吾瑟鼔之能使鬼神上下吾鼔瑟合轩辕氏之律吕【譬喻学孟子】客骂之曰王好竽而子鼓瑟瑟虽工如王之不好何是所谓工于瑟而不工于求齐也【文婉曲有味】今举进士于此世求利禄行道于此世而爲文必使一世人不好得无与操瑟立齐门者比欤文虽工不利于求求不得则怒且怨不知君子必尔爲不也【文婉曲有味】故区区之心每有来访者皆有意于不肖者也畧不辞让遂尽言之惟吾子谅察愈白
　　送石洪处士序【韩愈】
　　河阳军节度御史大夫乌公爲节度之三月求士于从事之贤者有荐石先生者公曰先生何如曰先生居嵩邙瀍谷之间冬一裘夏一葛【此是衣不说出衣字】食朝夕饭一盂蔬一盘【看他说衣食二事变化句法甚竒】人与之钱则辞请与出游未尝以事免劝之仕则不应坐一室左右图书与之语道理【三字句】辨古今事当否【六字句】论人高下【四字句】事后当成败【五字句】若河决下流而东注若驷马驾轻车就熟路而王良造父【古善御者】爲之先后也【一句长以二句合爲一句】若烛照数计而卜也【一句短○如此设譬喻作句法文势有顿挫有起伏便有波澜】大夫曰先生有以自老无求于人其肯爲某来耶从事曰大夫文武忠孝求士爲国不私于家方今冦聚于垣师环其疆农不耕收财粟殚亡吾所处地归输之涂治法征谋宜有所出先生仁且勇若以义请而强委重焉其何说之辞【此段文势似缓慢若逐句防检无一句懈怠软弱无一字懈怠软弱】于是譔书词具马币卜日以授使者求先生之庐而请焉【看他妆撰大夫从事賔主问答之言如此巧】先生不告于妻子不谋于朋友冠带出见客拜受书礼于门内宵则沐浴戒行李载书册问道所由告行于常所来徃【叙事句句有法】晨则毕至张上东门外【张供张也如今筵防铺张设之类】酒三行且起有执爵而言者曰大夫真能以义取人先生真能以道自任决去就爲先生别【若只下以道自任作一句人皆能之今添决去就三字句法便竒】又酌而祝曰凡去就出处何常惟义之归遂以爲先生夀又酌而祝曰使大夫恒无变其初无务富其家而饥其师无甘受佞人而外敬正士【十字句】无味于谄言【五字句】惟先生是听以能有成功保天子之宠命【此一章句法长短不齐文有顿挫好章法】又祝曰使先生无图利于大夫而私便其身图【句法】先生起拜祝辞曰敢不敬蚤夜以求从祝规【此一句是左传句法】于是东都之士咸知大夫与先生果能相与以有成也【此一句结得絶妙有万钧笔力】遂各爲歌诗六韵遣愈爲之序云
　　与之语道理辨古今事当否论人高下事后当成败若河决下流而东注若驷马驾轻车就熟路而王良造父爲之先后也此一章譬喻文法最竒韩文公作文千变万化不可捉摸如雷电鬼神使人不可测其作韦侍讲盛山二诗序云夫儒者之于患难茍非其自取之其拒而不受于懐也若筑河堤以障屋霤其容而消之也若水之于海冰之于夏日其玩而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉此段分明是送石处士序譬喻文法恐人识破便变化三様句分作三段此公平生以恠恠竒竒自负其作文要使人不可测识如陈后山送参寥序云其议古今张人情貌肖否言之从违诗之精粗若水赴壑阪走丸倒囊出物鸷鸟举而风逼之也若升高视下爬痒而鉴貌也此一段文亦新竒不蹈袭只是被人看破全是学韩文公送石处士序文
　　送温处士赴河阳军序【韩愈】
　　文有气力有光焰顿挫豪宕读之快人意可以发人才思
　　伯乐一过冀北之野而马羣遂空夫冀北马多于天下伯乐虽善知马安能空其羣耶解之者曰吾所谓空非无马也无良马也伯乐知马遇其良辄取之羣无留良焉茍无良虽谓无马不爲虚语矣东都固士大夫之冀北也恃才能深藏而不市者洛之北涯曰石生其南涯曰温生大夫乌公以鈇钺镇河阳之三月【句新竒】以石生爲才以礼爲罗罗而致之幕下未数月也以温生爲才于是以石生爲媒以礼爲罗又罗而致之幕下东都虽信多才士朝取一人焉拔其尤暮取一人焉拔其尤自居守河南尹以及百司之执事与吾辈二县之大夫政有所不通事有所可疑奚所谘而处焉士大夫之去位而巷处者谁与嬉逰小子后生于何考德而问业焉缙绅之东西行过是都者无所礼于其庐【此一段四节四様句法顿挫起伏有波澜有峰峦文法之妙】若是而称曰大夫乌公一镇河阳而东都处士之庐无人焉岂不可也夫南面而听天下其所托重而恃力者惟相与将耳相爲天子得人于朝廷将爲天子得文武士于幕下求内外无治不可得也愈縻于兹不能自引去资二生以待老今皆爲有力者夺之其何能无介然于懐耶生既至拜公于军门其爲吾以前所称爲天下贺以后所称爲吾致私怨于尽取也留守相公首爲四韵诗歌其事愈因推其意而序之
　　送杨少尹序【韩愈】
　　文有气力有光焰顿挫豪宕读之快人意可以发人才思
　　昔疏广受二子以年老一朝辞位而去于时公卿设供帐祖道都门外车数百两道傍观者多叹息泣下共言其贤【见前汉书疏广传】汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡世常说古今人不相及今杨与二疏其意岂异也予忝在公卿后遇病不能出不知杨侯去时城门外送者防人车防两马防疋道傍观者亦有叹息知其爲贤与否而太史氏又能张大其事爲传继二疏踪迹不落莫否见今世无工画者而画与不画固不论也然吾闻杨侯之去丞相有爱而惜之者白以爲其都少尹不絶其禄又爲歌诗以劝之京师之长于诗者亦属而和之又不知当时二疏之去有是事否古今人同不同未可知也中世大夫以官爲家罢则无所于归杨侯始冠举于其乡歌鹿鸣而来也今之归指其树曰某树吾先人之所种也某水某丘吾童子时所钓逰也乡人莫不加敬诫子孙以杨侯不去其乡为法所谓乡先生没可祭于社者其在斯人欤其在斯人欤
　　送高闲上人序【韩愈】
　　此序谈诡放荡学荘子文文虽学荘子又无一句蹈袭
　　茍可以寓其巧智使机应于心不挫于气则神完而守固虽外物至不胶于其心尧舜禹汤治天下养叔治射庖丁治牛师旷治音声扁鹊治病僚之于丸秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾者也徃时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书焉发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹鬼神不可端倪以此终其身而名后世今闲之于草书有旭之心哉不得其心而逐其迹未见其能旭也爲旭有道利害必明无遗锱铢情炎于中利欲鬬进有得有丧勃然不释然后一决于书而后旭可防也今闲师浮屠氏一死生解外胶是其爲心必泊然无所起其于世必淡然无所嗜泊与淡相遭颓堕委靡溃败不可收拾则其于书得无象之然乎然吾闻浮屠人善幻多技能【此转妙】闲如通其术则吾不能知矣
　　送殷员外使回鹘序【韩愈】
　　唐受天命爲天子凡四方万国不问海内外无小大咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨【尊中国得体】丞相其选宗室四品一人持节徃赐君长告之朕意【尊中国得体】又选学有经法通知时事者一人与之爲贰由是殷侯侑自太常博士迁尚书虞部员外郎兼侍御史朱衣象笏承命以行朝之大夫莫不出饯酒半右庻子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语刺刺【七迹切】不能休今子使万里外国独无防微出于言面岂不真知轻重大丈夫哉【只语此一段】丞相以子应诏真诚知人矣士不通经果不足用于是相属爲诗以道其行
　　原毁【韩愈】
　　古之君子其责已也重以周其待人也轻以约重以周故不怠轻以约故人乐爲善闻古之人有舜者其爲人也仁义人也求其所以爲舜者责于已曰彼人也予人也彼能是而我乃不能是蚤夜以思去其不如舜者就其如舜者闻古之人有周公者其爲人也多才与艺人也求其所以爲周公者责于已曰彼人也予人也彼能是而我乃不能是蚤夜以思去其不如周公者就其如周公者舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于已者重以周乎其于人也曰彼人也能有是是足爲良士矣能有是是足爲艺人矣取其一不责其二即其新不究其旧恐恐然惟惧其人不得爲善之利一善易脩也一艺易能也其于人也乃曰能有是是亦足矣曰能善是是亦足矣是不亦待于人者轻以约乎今之君子则不然其责人也详其待已也廉详故人难于爲善廉故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣是不亦待于已者已廉乎其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊已也虽然爲是者有本有原怠与忌之谓也怠者不能脩而忌者畏人脩吾尝试之矣尝试语于众曰某良士某良士其应者必其人之与也不然则其所疏逺不与同其利者也不然则其畏也不若是强者必怒于言懦者必怒于色矣又尝语于众曰某非良士某非良士其不应者必其人之与也不然则其所疎逺不与同其利者也不然则其畏也不若是强者必说于言懦者必说于色矣是故事脩而谤兴德高而毁来呜呼士之处此世而望名誉之光道德之行难矣将有作于上者得吾说而存之其国家可防而理矣
　　此篇曲尽人情巧处妙处在假托他人之言辞摸写世俗之情状熟于此必能作论









　　文章轨范巻一
　　钦定四库全书
　　文章轨范巻二
　　宋　谢枋得　编
　　放胆文　　　　　　　　　　　　王字集辩难攻击之文虽厉声色虽露锋铓然气力雄健光焰长逺读之令人意强而神爽初学熟此必雄于文千万人塲屋中有司亦当刮目
　　争臣论【韩愈】
　　或问諌议大夫阳城于愈可以爲有道之士乎哉【乎哉二字连下乃疑辞】学广而闻多不求闻于人也行古人之道居于晋之鄙晋之鄙人薫其德而善良者防千人【薫字从孟子炙字变化来】大臣闻而荐之天子以爲諌议大夫人皆以爲华阳子不色喜居于位五年矣【此句便含不諌意荣字变爲华无喜色三字变爲不色喜】视其德如在草野彼岂以富贵移易其心哉【先下此数句下章要用恒其德贞夫子凶以贬之】愈应之曰【第一段】是易所谓恒其德贞而夫子凶者也【用前言结变】恶得爲有道之士乎哉【直贬】在易蛊之上九云不事王侯高尚其事蹇之六二则曰王臣蹇蹇匪躬之故夫不以所居之时不一而所蹈之德不同也若蛊之上九居无用之地而致匪躬之节以蹇之六二在王臣之位而高不事之心【此一段六句是双关文法韩文公专喜用之可以爲法】则冒进之患生【应无用匪躬一句】旷官之刺兴【应王臣不事一句】志不可则而尤之终不无也【蛊上九象曰志可则也蹇之六二象曰终无尤也】今阳子实一匹夫在位【二字句】不爲不久矣闻天下之得失【六字句】不爲不熟矣天子待之【四字句】不爲不加矣【此三句上异下同学孟子文法】而未尝一言及于政视政之得失若越人视秦人之肥瘠忽焉不加喜戚于其心问其官则曰谏议也【二字】问其禄则曰下大夫之秩也【五字】问其政则曰我不知也【三字○此三句上同下异学孟子文法】有道之士固如是乎哉【贬得婉】且吾闻之【第二段】有官守者不得其职则去有言责者不得其言则去【此两句是孟子説】今阳子以爲得其言乎哉得其言而不言与不得其言而不去无一可者也阳子将爲禄仕乎【第三段问得婉】古之人有云仕不爲贫而有时乎爲贫谓禄仕者也宜乎辞尊而居卑辞富而居贫若抱关击柝者可也【此一段亦孟子说看他添字减字变换前言便不陈腐】盖孔子尝爲委吏矣尝爲乘田矣亦不敢旷其职必曰防计当而已矣必曰牛羊遂而已矣【此一段亦孟子说看他添字减字变换前言便不陈腐】若阳子之秩禄不爲卑且贫章章明矣而如此其可乎哉【贬得婉】或曰否非若此也【第四段】夫阳子恶讪上者恶爲人臣招【音翘】其君之过而以爲名者故虽諌且议使人不得而知焉书曰尔有嘉谋嘉猷则入告尔后于内尔乃顺之于外曰斯谋斯猷惟我后之德夫阳子之用心亦若此者愈应之曰若阳子之用心如此兹所谓惑者矣入则諌其君出则不使人知者大臣宰相之事非阳子之所宜行也夫阳子本以布衣隐于蓬蒿之下主上嘉其行谊擢在此位官以諌爲名诚宜有以奉其职使四方后代知朝廷有直言骨鲠之臣天子有不僣赏从諌如流之美庻岩穴之士闻而慕之束带结发愿进于阙下而伸其辞说致吾君于尧舜熈鸿号于无穷也若书所谓则大臣宰相之事非阳子之所宜行也【要重复提掇得醒学史记擅弓文法】且阳子之心将使君人者恶闻其过乎是启之也或曰【第五段】阳子之不求闻而人闻之不求用而君用之不得已而仕守其道而不变何子过之深也愈曰自古圣人贤士皆非有心求于闻用也闵其时之不平人之不义得其道不敢独善其身而必以兼济天下也孜孜矻矻死而后已故禹过家门不入孔席不暇暖而墨突不得黔彼二圣一贤者【有权衡】岂不知自安佚之爲乐哉诚畏天命而悲人穷也夫天授人以贤圣才能岂使自有余而已诚欲以补其不足者也耳目之于身也耳司闻而目司见听其是非视其险易然后身得安焉圣贤时人之耳目也时人圣贤之身也且阳子之不贤则将役于贤以奉其上矣若果贤则固畏天命而闵人穷也恶得以自暇逸乎哉或曰吾闻君子不欲加诸人而恶讦以爲直者若吾子之论直则直矣无乃伤于德而费于辞乎【前五段攻击阳子直是说他无逃避处末一段假或人之辞以攻已其言甚峻此文法最髙】好尽言以招【音翘】人过国武子之所以见杀于齐也吾子其亦闻乎愈曰【人来攻击者甚急看他分解得好】君子居其位则思死其官【上一句说阳子】未得位则思脩其辞以明其道【下一句说自身】我将以明道也非以爲直而加人也且国武子不能得善人而好尽言于乱国是以见杀传曰惟善人能受尽言谓其闻而能改之也【韩文公所以敢攻击阳子者亦靠得阳子是一个善人必能受尽言必不怒不怨】子告我曰阳子可以爲有道之士也今虽不能及已阳子将不得爲善人乎【到底不肯以有道许阳子毕竟阳子是个好人如何泯没得好处○此末句结得絶妙蘓东坡作范増论攻得他无逃避处结句乃云虽然增高帝之所畏也増不去项羽不亡増亦人杰也哉正是学韩子】
　　讳辩【韩愈】
　　愈与李贺书劝贺举进士贺举进士有名与贺争名者毁之曰贺父名晋肃贺不举进士爲是劝之举者爲非听者不察唱而和之同然一辞皇甫湜曰若不明白子与贺且得罪愈曰然律曰二名不偏讳释之者曰谓若言徴不称在言在不称徴是也律曰不讳嫌名释之者曰谓若禹与雨丘与蓲之类是也今贺父名晋肃贺举进士爲犯二名律乎爲犯嫌名律乎【此二句设疑问之不直说破不犯讳此章法也】父名晋子不得举进士若父名仁子不得爲人乎【甚妙】夫讳始于何时作法制以教天下者非周公孔子欤周公作诗不讳【文王名昌诗曰克昌厥后】孔子不偏讳二名【孔子母名徴在有曰宋不足徴又曰某在斯】春秋不讥不讳嫌名【如卫桓公名完】康王钊之孙实爲昭王曾参之父名晳曾子不讳昔【如曰昔者吾友又曰裼裘而吊】周之时有骐期汉之时有杜度此其子宜何如讳将讳其嫌遂讳其姓乎将不讳其嫌者乎【此二句又设疑问之不直说破甚妙】汉讳武帝名彻爲通不闻又讳车辙之辙爲某字也讳吕后名雉爲野鸡不闻又讳治天下之治爲某字也今上章及诏不闻讳浒势秉机也【浒近太祖庙讳势近太宗庙讳秉近代祖庙讳机近宗庙讳○太祖名虎太宗名世民代祖名昞宗名隆基】惟宦官宫妾乃不敢言谕及机以爲触犯【以谕爲近代宗庙讳以机爲近宗庙讳○此一转最高骂得时人讳嫌名者太毒】士君子立言行事宜何所法守也今考之于经质之于律稽之于国家之典贺举进士爲可耶爲不可耶【又设疑问】凡事父母得如曾参可以无讥矣作人如周公孔子亦可以止矣今世之士不务行曾参周公孔子之行而讳亲之名则务胜于曾参周公孔子亦见其惑也夫周公孔子曾参卒不可胜胜周公孔子曾参乃比于宦官宫妾则是宦官宫妾之孝于其亲贤于周公孔子曾参者耶一篇辩明理强气直意高辞严最不可及者有道理可以折服人矣全不直说破尽是设疑佯爲两可之辞待智者自择此别是一様文法○此辩文法从孟子来
　　桐叶封弟辩【柳宗元】
　　七节转换义理明莹意味悠长字字经思句句着意无一字懈怠亦子厚之文得意者
　　古之传者有言成王以桐叶与小弱弟戯【小弱弟叔虞也】曰以封汝周公入贺王曰戯也周公曰天子不可戯乃封小弱弟于唐【史记晋世家文】吾意不然王之弟当封耶周公宜以时言于王不待其戯而贺以成之也不当封耶周公乃成其不中之戯以地以人与小弱弟者爲之主其得爲圣乎【第一节○此是正理正论开下段辩难】且周公以王之言不可茍焉而已必从而成之耶设有不幸王以桐叶戯妇寺亦将举而从之乎【第二节○又难】凡王者之德在行之何若设未得其当虽十易之不爲病要于其所当不可使易也而况以其戯乎【第三节】若戯而必行之是周公教王遂过也【第四节○此一转尤妙破得好】吾意周公辅成王宜以道从容优乐要归之大中而已必不逢其失而爲之辞【第五节】又不当束缚之驰骤之使若牛马然急则败矣【第六节○此一段是正理】且家人父子尚不以此自克况号爲君臣者耶是特小丈夫者之事非周公所宜用故不可信或曰封唐叔史佚成之【第七节○此一结尤高】
　　与韩愈论史书【柳宗元】
　　辩难攻击之文要人心服子厚此书文公不复辩亦理胜也
　　前获书言史事云具与刘秀才书及今乃见书藁私心甚不喜与退之徃年言史事甚大谬若书中言退之不宜一日在馆下安有探宰相意以爲茍以史笔荣一韩退之耶若果尔退之岂宜虚受宰相荣已而冒居馆下近宻地食奉养役使掌故利纸笔爲私书取以供子弟费古之志于道者不宜若是且退之以爲记录者有刑祸避不肯就尤非也史以名爲褒贬犹且恐惧不敢爲设使退之爲御史中丞大夫其褒贬成败人愈益显其宜恐惧尤大也则又将扬扬入台府美食安坐行呼唱于朝廷外衢而已耶在御史犹尔设使退之爲宰相生杀出入升黜天下士其敌益众则又将扬扬入政事堂美食安坐行呼唱于内庭外衢而已耶则何以异不爲史而荣其号利其禄者也又言不有人祸则有天刑若以罪夫前古之爲史者然亦甚惑凡居其位思直其道道茍直虽死不可回也如回之莫若亟去其位孔子之困于鲁卫陈宋蔡齐楚者其时暗诸侯不能以也其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋爲孔子累范晔悖乱虽不爲史其族亦诛司马迁触天子喜怒班固不检下崔浩沽其直以鬬暴虏皆非中道左丘明以疾盲出于不幸子夏不爲史亦盲不可以是爲戒其余皆不出此是退之宜守中道不忘其直无以他事自恐退之之恐惟在不直不得中道刑祸非所恐也凡言二百年文武事多有诚如此者今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者及后来继今者亦各以所闻知孜孜不敢怠则庻防不坠使卒有眀也不然徒信人口语每每异辞日以滋久则所云磊磊轩天地者未必不沉没且乱杂无可考非有志者所忍恣也果有志岂当待人督责廹蹙然后爲官守耶又凡鬼神事渺茫荒或无可准眀者所不道退之之智而犹惧如此今学如退之辞如退之好言论如退之慷慨自谓正直行行焉如退之犹所云若是则唐之史述其卒无可托乎眀天子贤宰相得史才如此而又不果甚可痛哉退之宜更思可爲速爲果卒以爲恐惧不敢则一日可引去又何以云行且谋也今人当爲而不爲又诱馆中他人及后生者此大惑已不勉已而欲勉人难矣哉
　　晋文公守原议【柳宗元】
　　字字经思句句有法无一字一句懈怠此柳文得意者也
　　晋文公既受原于王【原邑乃周襄王所赐】难其守问寺人勃鞮【宦官】以畀赵衰【贤臣】余谓守原政之大者也所以承天子树霸功致命诸侯不宜谋及媟近以忝王命而晋君择大任不公议于朝而私议于宫不博谋于卿相而独谋于寺人虽或哀之贤足以守国之政不爲败而贼贤失政之端由是滋矣况当其时不乏谋议之臣乎狐偃爲谋臣先轸将中军晋君疏而不咨外而不求乃卒定于内竖其可以爲法乎且晋君将袭齐桓之业以翼天子乃大志也然而齐桓任管仲以兴进竖刁以败则获原启疆适其始政【僖公二十五年】所以观视诸侯也而乃背其所以兴迹其所以败然而能霸诸侯者以土则大以力则彊以义则天子之册也【左传僖公二十八年王命尹氏及王子虎内史叔兴父防命晋侯爲侯伯】诚畏之矣乌能得其心服哉其后景监【秦孝公时宦官】得以相卫鞅【商鞅】石【恭石显二人汉宣帝时宦官】得以杀望之【萧望之】误之者晋文公也呜呼得贤臣以守大邑【此指文公】则问非失问举非失举也然犹羞当时陷后代如此【此指秦汉】况问与举又两失之者其何以救之哉余故着晋君之罪以附春秋许世子止赵盾之义
　　朋党论【欧阳修】
　　在諌院进
　　臣闻朋党之说自古有之惟幸人君辨其君子小人而已【此三句是一篇主意】大凡君子与君子以同道爲朋小人与小人以同利爲朋此自然之理也然臣谓小人无朋惟君子则有之【此转最妙】其故何哉小人所好者利禄也所贪者货财也当其同利之时暂相党引以爲朋者僞也【初说小人无朋又生僞朋二字尤妙】及其见利则争先或利尽则交疎甚者反相贼害虽其兄弟亲戚不能相保故臣谓小人无朋其暂爲朋者僞也君子则不然所守者道义所行者忠信所惜者名节以之脩身则同道而相益以之事国则同心而共济终始如一此君子之朋也故爲人君者但当退小人之僞朋用君子之真朋则天下治矣尧之时小人共工驩兠等四人爲一朋君子八元【元善也】八恺【恺和也】十六人爲一朋【苍舒隤敳梼戭大临尨降庭坚仲容叔达谓之八恺伯奋仲堪叔献季仲伯虎仲熊叔豹季貍谓之八元】舜佐尧退四凶小人之朋而进元恺君子之朋尧之时天下大治及舜自爲天子而臯防稷契二十二人并列于朝更相称美更相推让凡二十二人爲一朋而舜皆用之天下亦大治书曰纣有臣亿万惟亿万心周有臣三千惟一心纣之时亿万人各异心可谓不爲朋矣然纣以此亡国周武王之臣三千人爲一大朋而周用以兴后汉献帝时尽取天下名士囚禁之目爲党人【汉之党锢有三君八俊八顾八及八防有张俭范滂李膺郭泰防爲之魁】及黄巾贼起【张角】汉室大乱后方悔悟【桓灵献三朝】尽解党人而释之然已无救矣唐之晚年渐起朋党之论【前世李德裕之党多君子牛僧孺之党多小人谓之牛李党】及昭宗时尽杀朝之名士咸投之黄河曰此軰清流可投浊流而唐遂亡矣【朱全忠时尽杀党人于白马驿】夫前世之主能使人人异心不爲朋莫如纣能禁絶善人之朋莫如汉献帝能诛戮清流之朋莫如唐昭宗之世然皆乱亡其国【天子看到此三句岂不感悟】更相称美推让而不自疑莫如舜之二十二人舜亦不疑而皆用之然而后世不诮舜爲二十二人朋党所欺而称舜爲聪明之圣者以其能辨君子与小人也周武之世举其国之臣三千人共爲一朋自古爲朋之多且大莫如周然周由此而兴者人虽多而不厌也嗟乎治乱兴亡之迹爲人君者可以鉴矣【只二句结絶妙】
　　仁宗时杜衍富弼韩琦范仲淹位执政欧阳修余靖王素蔡襄爲諌官欲尽革政共致太平陈执中章得象王拱辰鱼周询等不恱谋倾陷君子首击去馆职名士十三人杜富韩范不安相继去国小人创朋党之说欲尽去善类蓝先震进朋党论欧阳公忧之既上疏论杜富韩范皆公忠爱国又上朋党论以破邪说仁宗感悟
　　汉元帝二年恭石显奏萧望之周堪刘更生朋党请召致廷尉上初立不省廷尉爲狱也可其奏后赦望之欲倚以爲相恭显复白望之不悔过懐怨望非颇诎望之于牢狱塞其怏怏心则圣朝无以施恩厚遂饮鸩自杀汉桓帝九年宦官教张成弟子牢脩告李膺等养太学游士结诸郡生徒共爲部党诽讪朝廷疑乱风俗逮捕下黄门狱北寺狱所引二百余人禁锢终身又儒学有行义者宦官皆指爲朋人死徙废禁又六七百人
　　窦武陈蕃刘淑爲三君君者言一世之所宗也李膺荀昱杜宻王畅刘祐魏朗赵典朱防爲八俊俊者言人之英也郭泰范滂尹勲巴肃宗慈夏馥蔡衍羊陟爲八顾顾者言能以德行引人者也张俭翟超岑晊范康刘表陈翔孔昱檀敷爲八及及者言其能导人追宗者也度尚张邈刘儒胡母班秦周蕃向王章王考爲八防防者言能以财救人者也唐昭宗天祐三年贬裴枢崔逺独孤损陆扆王溥赵崇王賛等其余皆指爲浮薄贬逐无虚日缙绅一空
　　禹稷契臯陶垂殳斨伯与益朱虎熊罴伯夷防龙四岳十二牧总二十二人
　　纵囚论【欧阳修】
　　文有气力有光焰熟读之可发人才气善于立论
　　信义行于君子而刑戮加于小人刑入于死者乃罪大恶极此又小人之尤甚者也宁以义死不苟幸生而视死如归此又君子之尤难者也方唐太宗之六年录大辟囚三百余人纵使还家约其自归以就死是以君子之难能责其小人之尤者以必能也其囚及期而卒自归无后者是君子之所难而小人之所易也此岂近于人情哉或曰罪大恶极诚小人矣及施防德以临之可使变而爲君子盖防德入人之深而移人之速有如是者矣曰太宗之爲此所以求此名也然安知夫纵之去也不意其必来以兾免所以纵之乎又安知夫被纵而去也不意其自归而必获免所以复来乎夫意其必来而纵之是上贼下之情也意其必免而复来是下贼上之心也吾见上下交相贼以成此名也乌有所谓施恩德与夫知信义者哉不然太宗施德于天下于兹六年矣不能使小人不爲极恶大罪而一日之防能使视死如归而存信义此又不通之论也然则何爲而可曰纵而来归杀之无赦而又纵之而又来则可知爲防德之致尔然此必无之事也若夫纵而来归而赦之可偶一爲之尔若屡爲之则杀人者皆不死是可爲天下常法乎不可爲常者其圣人之法乎是以尧舜三王之治必本于人情不立异以爲高不逆情以干誉
　　春秋论【欧阳修】
　　春秋书赵盾弑其君夷臯左传谓赵穿弑灵公赵盾爲正卿亡不越竟【古境字下同】反不讨贼故董狐书曰赵盾弑其君
　　左传又曰孔子曰董狐古之良史也书法不隐赵宣子古之良大夫也爲法受恶惜也越竟乃免
　　弑逆大恶也其爲罪也莫赎其于人也不容其在法也无赦法施于人虽小必谨况举大法而加大恶乎既輙加之又輙赦之则自侮其法而人不畏春秋用法不如是之轻易也三子说春秋【左丘明公羊高谷梁赤】书赵盾以不讨贼故加之大恶而以盾非实弑则又复见乎经以明盾之无罪是辄加之而辄赦之尔以盾爲无弑心乎其可轻以大恶加之以盾不讨贼情可责而宜加之乎则其后顽然未尝讨贼既不改过以自赎何爲遽赦使同无罪之人其于进退皆不可此非春秋意也赵穿弑君大恶也盾不讨贼不能爲君复讐而失刑于下二者轻重不较可知就使盾爲可责然穿焉得免也今免首罪爲善人使无辜者受大恶此决知其不然也春秋之恶使爲恶者不得幸免疑似者有所辨明此所谓是非之公也据三子之说初灵公欲杀盾盾走而免穿盾族也遂弑公而盾不讨其迹渉于与弑矣此疑似难明之事圣人尤当求情责实而明白之使盾果有弑心乎则自然罪在盾矣不得曰爲法受恶而称其贤也使果无弑心乎则当爲之辨明必先正穿之恶使罪有所归然后责盾纵贼则穿之大恶不可幸而免盾疑似之迹获辨而不讨之责亦不得辞如此则是非善恶明矣今爲恶者获免而疑似之人陷于大恶此决知其不然也若曰盾不讨贼有幸弑之心与自弑同故宁舍穿而罪盾此乃逆诈用情之吏矫激之爲尔非孔子忠恕春秋以王道治人之法也孔子患旧史是非错乱而善恶不明所以脩春秋就令旧史如此其肯从而不正之乎其肯从而称美又教人以越境逃恶乎此可知其谬传也问者曰然则夷臯孰弑之曰孔子所书是矣赵盾弑其君也今有一人焉父病躬进药而不尝又有一人焉父病而不躬进药而二父皆死又有一人焉操刄以杀其父使吏治之是三人者其罪同乎曰虽庸吏犹知其不可同也躬药而不尝者有爱父之心而不习于礼是可哀也无罪之人尔不躬进药者诚不孝矣虽无爱父之心然未有弑父之意使善治狱者蔽之犹当与操刄殊科况以躬药之孝反与操刃者同其罪乎此庸吏之所不爲也然则许世子止实不尝药则孔子决不书曰弑君孔子书弑君则止决非不尝药难者曰圣人借止以垂教尔对曰不然夫所谓借止垂教者不过欲人之知尝药尔圣人一言明以告人则万世法也何必加孝子以大恶之名而尝药之事卒不见于文使后世但知止爲弑君而莫知药之当尝也教未可垂而已陷人于大恶矣圣人垂教不如是之迂也果曰罪止不如是之刻也难者曰曷爲盾复见于经许悼公曷爲书葬曰弑君之臣不见经此自三子说尔果圣人法乎悼公之葬且安知其不讨贼而书葬也自止以弑见经后四年呉败许师又十有八年当鲁定公之四年许男始见于经而不名许之书于经者畧矣止之事迹不可得而知也难者曰三子之说非其臆出也其得于所传如此然则所传者皆不可信乎曰传闻何可尽信公羊谷梁以尹氏卒爲正卿左氏以尹氏卒爲隐母一以爲男子一以爲妇人得于所传者盖如此是可尽信乎
　　文章轨范巻二
　　钦定四库全书
　　文章轨范巻三
　　宋　谢枋得　编
　　小心文　　　　　　　　　　　　将字集议论精眀而断制文势圎活而婉曲有抑扬有顿挫有擒纵塲屋程文论当用此様文法先暗记侯王两集下笔无滞碍便当读此
　　管仲论【苏洵】
　　管仲相威公霸诸侯攘夷狄终其身齐国富彊诸侯不敢叛管仲死竖刁易牙开方用威公薨于乱五公子争立其祸蔓延讫简公齐无宁嵗【公子武孟公子元公子潘公子商人公子雍公子昭昭立是爲孝公故曰五公子】夫功之成非成于成之日盖必有所由起祸之作不作于作之日亦必有所由兆【文有断制】故齐之治也吾不曰管仲而曰鲍叔【鲍叔荐管仲威公用之】及其乱也吾不曰竖刁易牙开方而曰管仲何则竖刁易牙开方三子彼固乱人国者顾其用之者威公也夫有舜而后知放四凶有仲尼而后知去少正卯彼威公何人也顾其使威公得用三子者管仲也仲之疾也公问之相当是时也吾意以仲且举天下之贤者以对而其言乃不过曰竖刁易牙开方三子非人情不可近而已呜呼仲以爲威公果能不用三子矣乎仲与威公处几年矣亦知威公之爲人矣乎威公声不絶乎耳色不絶于目而非三子者则无以遂其欲彼其初之所以不用者徒以有仲焉耳一日无仲则三子者可以弹冠而相庆矣仲以爲将死之言可以絷威公之手足耶夫齐国不患有三子而患无仲有仲则三子者三匹夫耳不然天下岂少三子之徒哉虽威公幸而听仲诛此三人其余者仲能悉数而去之耶呜呼仲可谓不知本者矣因威公之问举天下之贤者以自代则仲虽死而齐国未爲无仲也夫何患三子者不言可也【此一段是代管仲爲谋文章最高处既攻击管仲须是思量吾身生管仲之时居管仲之位爲管仲之事当如何处置必有一防东坡作鼂错论范増论皆用此法】五伯莫盛于威文文公之才不过威公其臣又皆不及仲【狐偃赵衰先轸阳处父】灵公之虐【文公子】不如孝公之寛厚【威公子】文公死诸侯不敢叛晋晋袭文公之余威犹得爲诸侯之盟主百余年何者其君虽不肖而尚有老成人焉威公之薨也一败涂地无惑也彼独恃一管仲而仲则死矣夫天下未尝无贤者盖有有臣而无君者矣威公在焉而曰天下不复有管仲者吾不信也仲之书有记其将死论鲍叔宾胥无之爲人且各疏其短【此事见管子】是其心以爲是数子者皆不足以托国而又逆知其将死则其书诞谩不足信也吾观史防以不能进蘧伯玉而退弥子瑕故有身后之谏萧何且死举曹参以自代大臣之用心固宜如此也【先得此二事爲证然后立论】夫国以一人兴以一人亡贤者不悲其身之死而忧其国之衰故必复有贤者而后可以死彼管仲者何以死哉
　　高祖论【苏洵】
　　此论因高祖命平勃即军中斩樊哙事有所见遂作一段文字知有吕氏之祸而用周勃不去吕后二事皆是穷思极虑刻苦作文非浅学所到必熟读暗记方知其好
　　汉高祖挟数用术以制一时之利害不如陈平揣摩天下之势举足摇目以刼制项羽不如张良微此二人则天下不归汉而高帝乃木强【上声】之人而止耳然天下已定后世子孙之计陈平张良智之所不及则高帝常先爲之规画处置使中后世之所爲晓然如目见其事而爲之者盖高帝之智明于大而暗于小至于此而后见也【此一段如论之冒头】帝尝语吕后曰周勃厚重少文然安刘氏必勃也可令爲太尉方是时刘氏安矣勃又将谁安耶故吾之意曰高帝之以太尉属勃也知有吕氏之祸也【此一问可见老泉读书有眼力作文有笔力众人读汉书然安刘氏必勃可令爲太尉二句只说高帝知勃重厚可当大事谁能思量刘氏既安矣勃又将谁安耶高帝之以太尉属勃也知有吕氏之祸也四句老泉学识未易及也】虽然其不去吕后何也势不可也昔者武王没成王防而三监叛帝意百嵗后将相大臣及诸侯王有如武庚禄父而无有以制之也独计以爲家有主母而豪奴悍婢不敢与弱子抗吕氏佐帝定天下爲诸将大臣素所畏服独此可以镇压其邪心以待嗣子之壮故不去吕后者爲惠帝计也【又揣摩髙帝不去吕后之意作一段议论皆是驾空凭虚自出新意无中生有文法最高○此一段如论之原题】吕后既不可去故削其党以损其权使虽有变而天下不摇是故以樊哙之功一旦遂欲斩之而无疑呜呼彼独于哙不仁耶且哙与帝偕起拔城陷阵功爲不少方亚夫嗾项荘时微哙诮让羽则汉之爲汉未可知也一旦人有恶哙欲灭戚氏者时哙出伐燕立命平勃即军中斩之夫哙之罪未形也恶之者诚僞未必也且帝之不以一女子斩天下功臣亦明矣彼其娶于吕氏吕氏之族若产禄軰皆庸才不足恤独哙豪杰诸将所不能制后世之患无大于此者矣【本以高帝病中命平勃斩樊哙事有所见遂作高祖论前面不说破必逐节出新意立竒论直到此方入事】夫高帝之视吕后犹医者之视堇也使其毒可以治病而不至于杀人而已哙死则吕氏之毒将不至于杀人高帝以爲是足以死而无忧矣彼平勃者遗其忧者也哙之死于惠帝之六年天也使其尚在则吕禄不可绐太尉不得入北军矣【此一段如论之讲题】或谓哙于高帝最亲使之尚在未必与禄产叛夫韩信黥布卢绾皆南面称孤而绾又最爲亲幸然及高祖之未亡也皆相继以逆诛谁谓百嵗之后椎埋屠狗之人见其亲戚得爲帝王而不欣然从之耶吾故曰彼平勃者遗其忧者也【此一段如论之结尾】
　　此篇以高帝命平勃即军中斩樊哙一事立一篇议论斩樊哙如一篇题目命周勃爲太尉一事如论之原题高帝不去吕后者正爲惠帝计斩樊哙可以去吕氏之党制吕氏之变论之主意
　　春秋论【苏洵】
　　此文有法度有气力有精神有光焰谨严而华藻者也读得孟子熟方有此文章
　　赏罚者天下之公也是非者一人之私也位之所在则圣人以其权爲天下之公而天下以惩以劝道之所在则圣人以其权爲一人之私而天下以荣以辱周之衰也位不在夫子而道在焉夫子以其权是非天下可也而春秋赏人之功赦人之罪去人之族絶人之国贬人之爵诸侯而或书其名大夫而或书其字不惟其法惟其意不徒曰此是此非而赏罚加焉则夫子固曰我可以赏罚人矣赏罚人者天子诸侯事也夫子病天下之诸侯大夫僣天子诸侯之事而作春秋而已则爲之其何以责天下位公也道私也私不胜公则道不胜位位之权得以赏罚而道之权不过于是非道在我矣而不得爲有位者之事则天下皆曰位之不可僣也如此不然天下其谁不曰道在我则是道者位之贼也【一难】曰夫子岂诚赏罚之耶徒曰赏罚之耳庸何伤【一解】曰我非君也非吏也执涂之人而告之曰某爲善某爲恶可也继之曰某爲善吾赏之某爲恶吾诛之则人有不笑我者乎夫子之赏罚何以异此然则何足以爲夫子何足以爲春秋【二难】曰夫子之作春秋也非曰孔氏之书也又非曰我作之也赏罚之权不得以自与也曰此鲁之书也鲁作之也有善而赏之曰鲁赏之也有恶而罚之曰鲁罚之也【一篇主意正在此】何以知之曰夫子系易谓之系辞言孝谓之孝经皆自名之则夫子私之也而春秋者鲁之所以名史而夫子托焉则夫子公之也公之以鲁史之名而赏罚之权固在鲁矣【二解】春秋之赏罚自鲁而及于天下天子之权也鲁之赏罚不出境而以天子之权与之何也【三难】曰天子之权在周夫子不得已而以与鲁也武王之崩也天子之位当在成王而成王幼周公以爲天下不可以无赏罚故不得已而摄天子之位以赏罚天下以存周室周之东迁也天下之权当在平王平王昏乱故夫子亦曰天下不可以无赏罚而鲁周公之国也居鲁之地宜如周公不得已而假天子之权以赏罚天下以尊周室故以天子之权与之也【三解】然则假天子之权宜如何【四难】曰如齐桓晋文可也【四解】夫子欲鲁如齐桓晋文而不遂以天子之权与齐晋何也【五难】齐桓晋文阳爲尊周而实欲富强其国故夫子与其事而不与其心周公心存王室虽其子孙不能继而夫子思周公而许其假天子之权以赏罚天下其意曰有周公之心而后可以行桓文之事此其所以不与齐晋而与鲁也【又生一段议论】夫子亦知鲁君之才不足以行周公之事矣顾其心以爲今之天下无周公故至此是故以天子之权与其子孙所以见思周公之意也【此一段直是论得痛快感动人】吾观春秋之法皆周公之法而又详内而畧外此其意欲鲁法周公之所爲且先自治而后治人也明矣夫子叹礼乐征伐自诸侯出而田恒弑其君则沐浴而请讨然则天子之权夫子固明以与鲁矣【五解】子贡之徒不达夫子之意续经而书孔丘卒夫子既告老矣大夫告老而卒不书而夫子独书夫子作春秋以公天下而岂私一孔丘哉呜呼夫子以爲鲁国之书而子贡之徒以爲孔氏之书也欤迁固之史有是非而无赏罚彼亦史臣之体宜尔也【结尾】后之效孔子作春秋者吾惑焉【吕氏春秋呉越春秋】春秋有天子之权天下有君则春秋不当作天下无君则天子之权吾不知其谁与天下之人乌有如周公之后之可与者与之而不得其人则乱不与人而自与则僣不与人不自与而无所与则散呜呼后之春秋乱耶僣耶散耶
　　范増论【苏轼】
　　汉用陈平计间疎楚君臣项羽疑范増与汉有私稍夺其权増大怒曰天下事大定矣君王自爲之愿赐骸骨归卒伍归未至彭城疽发背死
　　苏子曰増之去善矣不去羽必杀増独恨其不早耳然则当以何事去増劝羽杀沛公羽不听终以此失天下当于是去耶曰否増之欲杀沛公人臣之分也羽之不杀犹有君人之度也増曷爲以此去哉易曰知几其神乎诗曰如彼雨雪先集维霰増之去当于羽杀卿子冠军时也陈渉之得民也以项燕扶苏项氏之兴也以立楚懐王孙心而诸侯叛之也以弑义帝【义帝命宋义爲上将号曰卿子冠军后爲项羽所杀陈渉初起兵假楚将项燕秦太子扶苏爲名二人已死矣陈渉诈称其尚在感动人心楚懐王入秦无罪而亡楚人怜之南公曰楚虽三户亡秦必楚范増劝楚项梁求懐王孙名心者立以爲楚懐王项羽阳尊懐王爲义帝后隂使人弑义帝江中】且义帝之立増爲谋主矣义帝之存亡岂独爲楚之盛衰亦増之所与同祸福也未有义帝亡而増独能久存者也羽之杀卿子冠军也是弑义帝之兆也其弑义帝则疑増之本也岂必待陈平哉物必先腐也而后虫生之人必先疑也而后谗入之陈平虽智安能间无疑之主哉吾尝论义帝天下之贤主也独遣沛公入关不遣项羽识卿子冠军于稠人之中而擢以爲上将不贤而能如是乎羽既矫杀卿子冠军义帝必不能堪非羽弑帝则帝杀羽不待智者而后知也増始劝项梁立义帝诸侯以此服从中道而弑之非増之意也夫岂独非其意将必力争而不听也不用其言而杀其所立羽之疑増必自是始矣方羽杀卿子冠军増与羽比肩而事义帝君臣之分未定也爲増计者力能诛羽则诛之不能则去之岂不毅然大丈夫也哉【此一段最妙乃无中生有死中求活】増年已七十合则留不合则去不以此时明去就之分而欲依羽以成功名陋矣虽然増高帝之所畏也増不去项羽不亡呜呼増亦人杰也哉【结尾不贬尽范増反许之爲人杰正如韩文公争臣论攻击不遗余力结句乃曰阳子将不得爲善人乎如此方是公论若断人之过攻人之恶没人之善皆非老手】
　　此是东坡海外文字一句一字増减不得句句有法字字尽心后生只熟读暗记此一篇义理融明音律谐和下笔作论必惊世絶俗此论最好处在方羽杀卿子冠军时増与羽比肩事义帝一段当与鼂错论并观
　　凡作史评断古人是非得失存亡成败如明官判断大公案须要说得人心服若只能责人亦非高手须要思量我若生此人之时居此人之位遇此人之事当如何应变当如何全身必有至当不易之说如奕棊然败棊有胜着胜棊有败着得失在一着之间棊师旁观必能覆棊歴说胜者亦可败败者亦可胜乃爲良工东坡作史评皆得此说人不能知能知此者必长于作论
　　鼂错论【蘓轼】
　　此论先立冒头然后入事乂是一格老于世故明于人情有忧深思逺之智有排难解纷之勇不特文章之工也
　　天下之患最不可爲者名爲治平无事而其实有不测之忧【暗说景帝时诸侯强大削亦反不削亦反○此如破题】坐观其变而不爲之所则恐至于不可救起而强爲之则天下狃于治平之安而不吾信【此如破题】惟仁人君子豪杰之士爲能出身爲天下犯大难以求成大功此固非勉强朞月之间而苟以求名之所能也【暗说鼂错削七国事】天下治平【暗说景帝时】无故而发大难之端【暗说削七国】吾发之吾能收之然后有辞于天下【暗说七国反】事至而循循焉欲去之使他人任其责【暗说鼂错欲使天子自将而已居守】则天下之祸必集于我【此袁盎所以进斩鼂错之说】昔者鼂错尽忠爲汉谋弱山东之诸侯山东诸侯并起以诛错爲名而天子不之察以错爲说天下悲错之以忠而受祸不知错有以取之也古之立大事者不惟有超世之才亦必有坚忍不拔之志昔禹之治水凿龙门决大河而放之海方其功之未成也盖亦有溃冒冲突可畏之患惟能前知其当然事至不惧而徐爲之图是以得至于成功【用大禹治水事乃是学司马相如难蜀父老丈】夫以七国之强而骤削之其爲变岂足怪哉错不于此时捐其身爲天下当大难之冲而制呉楚之命乃爲自全之计【景帝之怒错错之受祸果是因此非假设之辞】欲使天子自将而已居守【主意在此】且夫发七国之难者谁乎已欲求其名安所逃其患以自将之至危与居守之至安已爲难首择其至安而遗天子以其至危此忠臣义士所以愤惋而不平者也【此一段判断鼂错之罪至公至平错闻之亦必心服】当此之时虽无袁盎错亦未免于祸何者已欲居守而使人主自将以情而言天子固已难之矣而重违其议是以袁盎之说得行于其间使呉楚反错以身任其危日夜淬砺东向而待之使不至于累其君则天子将恃之以爲无恐虽有百盎可得而间哉【此一段最妙乃是无中生有死中求活方成议论凡作史评判断古今之功罪须要思量使我生此人之时居此人之位处此人之事当如何处置必有一长防如奕棊然虽败局未尝无胜势虽胜局未尝无败势善奕者能知之】嗟夫世之君子欲求非常之功则无务爲自全之计使错自将而讨呉楚未必无功【此是高见逺识深谋至论】惟其欲自固其身而天子不恱奸臣得以乘其隙错之所以自全者乃其所以自祸欤
　　留侯论【苏轼】
　　主意谓子房本大勇之人唯年少气刚不能涵养忍耐以就大功名如用力士提铁锤击秦始皇之类皆不能忍老父之圯【音怡论中同】下始命之取履纳履与之期五更相防数怒骂之正以折其不能忍之气教之以能忍也
　　古之所谓豪杰之士必有过人之节人情有所不能忍者匹夫见辱拔剑而起挺身而鬬此不足爲勇也【能忍不能忍是一篇主意】天下有大勇者卒然临之而不惊无故加之而不怒此其所挟持者甚大而其志甚逺也【好句法】夫子房授书于圯上之老人也其事甚怪【当看汉书张良传知此本末】然亦安知其非秦之世有隐君子者出而试之观其所以微见其意者皆圣贤相与警戒之义而世不察以爲鬼物亦已过矣且其意不在书当韩之亡秦之方盛也以刀锯鼎镬待天下之士其平居无事夷灭者不可胜数虽有贲育无所复施夫持法太急者其锋不可犯而其势未可乘子房不忍忿忿之心以匹夫之力而逞于一击之间当此之时子房之不死者其间不能容发盖亦危矣【此时子房尚不能忍此事见子房传得力士提铁锤重百斤以击秦始皇于博浪沙中误中副车始皇怒大索天下十日竟不获】千金之子不死于盗贼何者其身可爱而盗贼之不足以死也子房以盖世之才不爲伊尹太公之谋而特出于荆轲聂政之计【两刺客】以侥幸于不死此圯上老人所爲深惜者也是故倨傲鲜腆而深折之彼其能有所忍也然后可以就大事故曰孺子可教也【此是老父堕履桥下命子房取履又命之纳履与子房期以五更相防于桥上子房后至怒爲一段事老父正以折子房少年刚强不能忍之气使之能客忍】楚荘王伐郑郑伯肉袒牵羊以迎荘王曰其君能下人必能信用其民矣遂舍之【宣公十二年】勾践之困于防稽而归臣妾于呉者三年而不勌且夫有报人之志而不能下人者是匹夫之刚也夫老人者以爲子房才有余而忧其度量之不足故深折其少年刚鋭之气使之忍小忿而就大谋何则非有平生之素卒然相遇于草野之间【暗说圯上相遇】而命以仆妾之役【暗说取履事】油然而不怪者此固秦皇之所不能惊而项籍之所不能怒也观夫高祖之所以胜项籍之所以败者在能忍与不能忍之间而已矣项籍唯不能忍是以百战百胜而轻用其锋高祖忍之养其全锋而待其弊此子房教之也【因子房能忍又教得高帝能忍所以得天下此一段议论尤高】当淮隂破齐而欲自王高祖发怒见于词色由是观之犹有刚强不能忍之气非子房其谁全之【引证】大史公疑子房以爲魁梧竒伟而其状貌乃如妇人女子不称其志气呜呼此其所以爲子房欤
　　秦始皇扶苏论【苏轼】
　　秦始皇时赵高有罪防毅按之当死始皇赦而用之长子扶苏好直諌上怒使北监防恬兵于上郡始皇东游防稽并【蒲浪反】海走【音奏】琅琊次子胡亥李斯防毅赵高从道病使防毅还祷山川未及还上崩李斯赵高矫诏立胡亥杀扶苏防恬防毅卒以亡秦
　　苏子曰始皇制天下轻重之势使内外相形以禁奸备乱可谓宻矣防恬将三十万人威震北方扶苏监其军而防毅侍帷幄爲谋臣虽有大奸贼敢睥睨其间哉不幸道病祷祠山川尚有人也而遣防毅故高斯得成其谋始皇之遣毅毅见始皇病太子未立而去左右皆不可以言智虽然天之亡人国其祸败必出于智之所不及圣人爲天下不恃智以防乱恃其无致乱之道耳始皇致乱之道在用赵高夫阉尹之祸如毒药猛兽未有不裂肝碎首者也自有书契以来惟东汉吕强后唐张承业二人号称善良岂可望一二于千万以取必亡之祸哉然世主皆甘心而不悔如汉桓灵唐肃代犹不足深怪始皇汉宣皆英主亦沉于赵高恭显之祸彼自以爲聪明人杰也奴仆薫腐之余何能爲及其亡国乱朝乃与庸主不异吾故表而出之以戒后世人主如始皇汉宣者或曰李斯佐始皇定天下不可谓不智扶苏亲始皇子秦人戴之久矣陈胜假其名犹足以乱天下而防恬持重兵在外使二人不即受诛而复请之则斯高无遗类矣以斯之智而不虑此何哉苏子曰呜呼秦之失道有自来矣岂独斯高之罪自商鞅变法以殊死爲轻典以参夷爲常法人臣狼顾胁息以得死爲幸何暇复请方其法之行也求无不获禁无不止鞅自以爲轶尧舜而驾汤武矣及其出亡而无所舍然后知爲法之夫岂独鞅悔之秦亦悔之矣【形容商鞅之惨刻秦法之酷烈可谓尽矣】荆轲之变持兵者熟视始皇环柱而走而莫之救者以法重故也李斯之立胡亥不复忌二人者知威令之素行而臣子不敢复请也【答前一段问】二人之不敢复请亦知始皇之鸷悍而不可回也岂料其僞也哉周公曰平易近民民必归之孔子曰有一言而终身行之其恕矣乎夫以忠恕爲心而以平易爲政则上易知下易达虽有卖国之奸无所投其隙仓卒之变无自发焉其令行禁止盖有不及商鞅者矣而圣人终不以此易彼【苏东坡作史评必有一段说万世不可磨灭之理使吾身生其人之时居其人之位遇其人之事当如何处置此作论妙法从老泉传来今人作塲屋程文论当以此爲法凡议论好事须要一段反说凡议论不好事须要一段正说文势亦圎活义理亦精防意味亦悠长】鞅立信于徙木立威于弃灰刑其亲戚师傅无恻容积威信之极以至始皇秦人视其君如雷电鬼神不可测识古者公族有罪三宥而后致刑今至使人矫杀其太子而不忌太子亦不敢请则威信之过也夫以法毒天下者未有不反中其身及其子孙【皆是至人之言】汉武始皇皆果于杀者也故其子如扶苏之仁则宁死而不请如戾太子之悍则宁反而不诉知诉之必不察也戾太子岂欲反者哉计出于无聊也故爲二君之子者有死与反而已李斯之智盖足以知扶苏之必不反也【答前段设问】吾又表而出之以戒后世人主之果于杀者
　　此论主意有两说斯高矫诏立胡亥杀扶苏防恬防毅其祸不在于防毅之去左右而在于始皇之用赵高后世人主用宦官者当以爲戒一说李斯赵高敢于矫诏杀扶蘓防恬而不忧二人之复请者其祸不在于斯高之乱而在于商鞅之变法始皇之好杀后世人主之果于杀者当以爲戒前一段说始皇罪在用赵高附入汉宣任恭显事后一叚说始皇之果于杀其祸反及其子孙附入汉武杀戾太子事此文法尤妙
　　王者不治夷狄论【苏轼】
　　此是东坡应制科程文六论中之一有冒头有原题有讲题有结尾当熟读当暗记始知其巧
　　夷狄不可以中国之治治也譬若禽兽然求其大治必至于大乱【句有气力】先王知其然是故以不治治之治之以不治者乃所以深治之也春秋书公防戎于潜何休曰王者不治夷狄录戎来者不拒去者不追也【此是冒头】夫天下之至严而用法之至详者莫如春秋凡春秋之书公书侯书字书名其君得爲诸侯其臣得爲大夫者举皆齐晋也不然则齐晋之与国也其书州书国书氏书人其君不得爲诸侯其臣不得爲大夫者举皆秦楚也不然则秦楚之与国也夫齐晋之君所以治其国家拥卫天子而爱养百姓者岂能尽如古法哉盖亦出于诈力而参之以仁义是齐晋亦未能纯爲中国也秦楚者亦非皆贪冒无耻肆行而不顾也盖亦有秉道行义之君焉是秦楚亦未至于纯爲夷狄也齐晋之君不能纯爲中国而春秋之所与者常在焉有善则汲汲而书之惟恐其不得闻于后世有过则多方而开赦之惟恐其不得爲君子秦楚之君未至于纯爲夷狄而春秋之所不与者常在焉有善则累而后进有恶则畧而不录以爲不足录也是非独私于齐晋而偏疾于秦楚也以见中国之不可以一日背夷狄之不可一日向也其不纯者不足以寄其褒贬则其纯者可知矣故曰天下之至严而用法之至详者莫如春秋【此是原题】夫戎者岂特如秦楚之流入于戎狄而已哉然而春秋书之曰公防戎于潜公无所贬而戎爲可防是独何欤夫戎之不能以防礼防公亦明矣此学者之所以深疑而求其说也故曰王者不治夷狄录戎来者不拒去者不追也夫以戎之不可以化诲懐服也彼其不悍然执兵以与我从事于邉鄙固亦幸矣又况知有所谓防者而欲行之是岂不足以深嘉其意乎不然将深责其礼彼将有所不堪而发其暴怒则其祸大矣仲尼深忧之故因其来而书之以防曰若是足矣是将以不治深治之也【此是讲题】由是观之春秋之疾戎狄者非疾纯戎狄也疾其以中国而流入于戎狄者也【此是结尾】
　　荀卿论【苏轼】
　　尝读孔子世家观其言语文章循循然莫不有规矩不敢放言高论言必称先王然后知圣人忧天下之深也茫乎不知其畔岸而非逺也浩乎不知其津涯而非深也其所言者匹夫匹妇之所共知而所行者圣人有所不能尽也呜呼是亦足矣使后世有能尽吾说者虽爲圣人无难而不能者不失爲寡过而已矣子路之勇子贡之辨冉有之智此三者皆天下之所谓难能而可贵者也然三子者每不爲夫子之所说顔渊嘿然不见其所能若无以异于众人者而夫子亟称之且夫学圣人者岂必其言之云尔哉亦观其意之所向而已夫子以爲后世必有不足行其说者矣必有窃其说而爲不义者矣【一篇主意在此二段】是故其言平易正直而不敢爲非常可喜之论要在于不可易也昔者尝恠李斯事荀卿既而焚灭其书尽变古先圣王之法于其师之道不啻若冦讐及今观荀卿之书然后知李斯之所以事秦者皆出于荀卿而不足怪也荀卿者喜爲异说而不让敢爲高论而不顾者也其言愚人之所惊小人之所喜也子思孟轲世之所谓贤人君子也荀卿独曰乱天下者子思孟轲也天下之人如此其众也仁人义士如此其多也荀卿独曰人性恶桀纣性也尧舜僞也由是观之意其爲人必也刚愎不逊而自许太过彼李斯者又特甚者耳今夫小人之爲不善犹必有所顾忌是以夏商之亡桀纣之残暴而先王之法度礼乐刑政犹未至于絶灭而不可考者是桀纣犹有所存而不敢尽废也彼李斯者独能奋然而不顾焚烧夫子之六经烹灭三代之诸侯破壊周公之井田【此三句断李斯之罪可见李斯之罪大】此亦必有所恃者矣彼见其师歴诋天下之贤人以自是其愚以爲古先圣王皆无足法者不知荀卿特以快一时之论而不自知其祸之至于此也其父杀人报仇其子必且行刼苟卿眀王道述礼乐而李斯以其学乱天下其高谈异论有以激之也孔孟之论未尝异也而天下卒无有及者苟天下无有及者则尚安以求异爲哉
　　孔子立言平易正直而不敢爲非常可喜之论故其道歴万世而不可易荀卿喜爲异说而不让敢爲高论而不顾歴诋天下之贤圣以自是李斯学其学无忌惮有甚于荀卿者








　　文章轨范巻三
　　钦定四库全书
　　文章轨范巻四
　　宋　谢枋得　编
　　小心文　　　　　　　　　　　　相字集此集文章古得道理强以清明正大之心发英华果锐之气笔势无敌光焰烛天学者熟之作经义作策必擅大名于天下
　　原道【韩愈】
　　博爱之谓仁【五字句】行而宜之之谓义【七字句】由是而之焉之谓道【八字句】足乎已无待于外之谓德【十字句○开端四句四様句法此文章家巧处】仁与义爲定名道与德爲虚位【上句长此两句短便顿挫成文】故道有君子有小人而德有凶有吉【此所以谓之虚位】老子之小仁义非毁之也其见者小也【当看荘子】坐井而观天曰天小者非天小也彼以煦煦爲仁孑孑爲义其小之也则宜【此语出老荘之书】其所谓道道其所道非吾所谓道也其所谓德德其所德非吾所谓德也凡吾所谓道德云者合仁与义言之也天下之公言也老子所谓道德云者去仁与义言之也一人之私言也【此一篇断尽圣人之道与老子之道不同处更以荘子胠箧马蹄篇观之】周道衰孔子没火于秦【三字句】黄老于汉【四字句】佛于晋宋齐梁魏隋之间【十字句】其言道德仁义云者不入于杨则入于墨不入于墨则入于老不入于老则入于佛入于彼必出于此【孟子说归杨归儒今变归字爲入○文公去陈言自撰新语只是把古人文章变化】入者主之出者奴之入者附之出者污之【入于杨墨佛老者必出于圣人之学主异端者必以圣人之道爲奴附异端者必以圣人之道爲污】噫后之人其欲闻仁义道德之说孰从而听之老者曰孔子吾师之弟子也佛者曰孔子吾师之弟子也爲孔子者习闻其说乐其诞而自小也亦曰吾师亦尝师之云尔不惟举之于口而又笔之于书噫后之人虽欲闻仁义道德之说其孰从而求之甚矣人之好怪也不求其端而讯其末惟怪之欲闻古之爲民者四今之爲民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也【好句法】古之时人之害多矣有圣人者立然后教之以相生相养之道【此一段见得天地间不可无圣人之道圣人之道有功于人非佛老可及】爲之君爲之师驱其虫蛇禽兽而处其中土寒然后爲之衣饥然后爲之食木处而颠土处而病也然后爲之宫室爲之工以赡其器用爲之贾以通其有无爲之医药以济其夭死爲之葬埋祭祀以长其防爱爲之礼以次其先后爲之乐以宣其湮郁爲之政以率其怠勌爲之刑以锄其强梗相欺也爲之符玺斗斛权衡以信之相夺也爲之城郭甲兵以守之害至而爲之偹患至而爲之防【此一段连下十七个爲之字变化九様句法起伏顿挫如层峯叠峦如惊涛巨浪读者快心畅意不觉其下字之重叠此章法也】今其言曰圣人不死大盗不止剖斗折衡而民不争呜呼其亦不思而已矣【文势有顿挫】如古之无圣人人之类灭久矣【此数句送文畅序同意可并看】何也【顿挫】无羽毛鳞介以居寒热也无牙以争食也是故君者出令者也【第一句四字】臣者行君之令而致之民者也【第二句十字】民者出粟米麻丝作器皿通货财以事其上者也【第三句十七字由短入长此是章法】君不出令则失其所以爲君【第一句七字】臣不行君之令而致之民则失其所以爲臣【七字】民不出粟米麻丝作器皿通货财以事其上则诛【第三句二字此是章法】今其法曰必弃而君臣去而父子禁而相生相养之道以求其所谓清浄寂灭者呜呼其亦幸而出于三代之后而不见黜于禹汤文武周公孔子也其亦不幸而不出于三代之前而不见正于禹汤文武周公孔子也帝之与王其号各殊其所以爲圣一也夏葛而冬裘渴饮而饥食其事虽殊其所以爲智一也今其言曰曷不爲太古之无事【佛老之言】是亦责冬之裘者曰曷不爲葛之之易也责饥之食者曰曷不爲饮之之易也传曰古之欲明明徳于天下者先治其国欲治其国者先齐其家欲齐其家者先修其身欲脩其身者先正其心欲正其心者先诚其意【援大学之言】然则古之所谓正心诚意者将以有爲也今也欲治其心而外天下国家灭其天常子焉而不父其父臣焉而不君其君民焉而不事其事【极论佛老之祸天下】孔子之作春秋也诸侯用夷礼则夷之夷而进于中国则中国之【好句法】经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之教之上几何其不胥而爲夷也【好句法】夫所谓先王之教者何也【此一转妙】博爱之谓仁行而宜之之谓义由是而之焉之谓道足乎已无待于外之谓德其文诗书易春秋其法礼乐刑政其民士农工贾【此三句短】其位君臣父子师友宾主昆弟夫妇【此一句长】其服麻丝其居宫室【此二句短】其食粟米蔬果鱼肉【此一句又长】其爲道易眀其爲教易行也【此一句合二句爲一句○连下九个其字变化六様句法与前章爲之字相应此是章法】是故以之爲己则顺而祥以之爲人则爱而公以之爲心则和而平以之爲天下国家无所处而不当【上三句一様句法第四句便变化十三字一句此章法也】是故生则得其情死则尽其常郊焉而天神假【字法】庙焉而人鬼享【字法】曰斯道也何道也【文有収拾有关鎻】曰斯吾之所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉【此两句絶妙○六句直下来如良马下峻岭如轻舟下长湍若无一句拦截便不成文章】荀与杨也择焉而不精语焉而不详【文有顿挫】由周公而上上而爲君故其事行由周公而下下而爲臣故其说长【程伊川云周公没圣人之道不行孟轲没圣人之学不传道不行百世无善治学不传千载无真儒其说本于此】然则如之何而可也【此一转有万钧笔力不如此斡转如何収拾结得】曰不塞不流不止不行【佛老之道不塞圣人之道不流佛老之道不止圣人之道不行句法最巧】人其人【句法】火其书【句法】庐其居【句法】明先王之道以道之【此是句法】鳏寡孤独癈疾者有养也【此一句出礼运】其亦庻乎其可也【一篇皆大议论结得尤有力○结得似软而实健言有尽而意无穷】
　　与孟简尚书书【韩愈】
　　此书多有巧心妙手批不尽须是面说
　　来示云有人传愈近少信奉释氏者此传者妄也潮州时有一老僧号大颠颇聪眀识道理逺地无可与语者故自山召至州郭留十数日实能外形骸以理自胜不爲事物侵乱与之语虽不尽解要自胸中无滞碍自以爲难得因与来徃及祭神至海上遂造其庐及来袁州留衣服爲别乃人之情非崇信其法求福田利益也【此以下文有气力有光焰】孔子云丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从夷狄之教以求福利也诗不云乎岂弟君子求福不回传又曰不爲威惕不爲利疚假如释氏能与人爲祸福非守道君子之所惧也况万万无此理且彼佛者果何人哉其行事类君子耶小人耶若君子也必不妄加祸于守道之人如小人也其身已死其鬼不灵天地神祗昭布森列非可诬也又肯令其鬼行胸臆作威福于其间哉进退无所据而信奉之亦且惑矣【此一段说佛必不能祸守道之人理强辞直有气力有光焰】且愈不助释氏而排之者其亦有说孟子云今天下不之杨则之墨杨墨交乱而圣贤之道不眀圣贤之道不眀则三纲沦而九法斁礼乐崩而夷狄横几何不爲禽兽也【此一段先铺张杨墨爲祸于天下甚大可见孟子有功于天下后世甚大】故曰能言距杨墨者圣人之徒也扬子云曰古者杨墨塞路孟子辞而辟之廓如也夫杨墨行正道废且将数百年以至于秦卒灭先王之法烧除经书坑杀学士天下遂大乱及秦灭汉兴且百年尚未知脩明先王之道其后始除挟书之律稍求亡书招学士经虽少得尚皆残缺十亡二三故学士多老死新者不见全经不能尽知先王之亊各以所见爲守分离乖隔不合不公二帝三王羣圣人之道于是大壊后之学者无所寻逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补【此四句似抑而贬之】然頼其言而今之学者尚知宗孔氏崇仁义贵王贱霸而已【此二句又扬而张之】其大经大法皆亡灭而不救壊烂而不収所谓存十一于千百安在其能廓如也【此四句又抑而贬之】然向无孟氏则皆服左袵而言侏离矣【此一句又扬而张之○只此一句发眀孟子之功何必多言文势如力重九鼎亦从论语孟子说管仲变化来】故愈尝推尊孟氏以爲功不在禹下者爲此也【此一段发眀孟子辟杨墨之功有抑扬冇翕张】汉氏以来【此以下说此时冇释老之害】羣儒区区脩补百孔千疮随乱随失其危如一髪引千钧绵绵延延寖以微灭于是时也而唱释老于其间鼓天下之众而从之呜呼其亦不仁甚矣释老之害过于杨墨韩愈之贤不及孟子孟子不能救之于未亡之前而韩愈乃欲全之于已壊之后呜呼其亦不量其力且见其身之危莫之救以死也【韩文公推尊孟子以爲功不在禹下实自推尊以爲功不在孟子下此一段以孟子与已对说丈势抑扬轻重虽曰贤不及孟子其实自许其功过于孟子】虽然使其道由愈而粗传虽灭死万万无恨天地鬼神临之在上质之在傍又安得因一摧折自毁其道以从于邪也籍湜辈虽屡指教【张籍皇甫湜皆公门人】不知果能不叛去否辱吾兄眷厚而不获承命惟増慙惧死罪死罪
　　圣贤立言与庸众人异贬一人不必多言只一字一句贬之其辱不可当褒一人不必多言只一字一句褒之其荣不可当孔子褒管仲只四句一匡天下民到于今受其赐防管仲吾其披发左衽矣孟子学孔子者也许百里奚只三句相秦而显其君于天下可传于后世不贤而能之乎韩文公学孔孟者也褒孟子初只两句然頼其言而今学者尚知宗孔氏崇仁义贵王贱霸而已终只两句向无孟氏则皆服左衽而言侏离矣正与孔子褒管仲之语同【欧阳公作苏老泉墓志语云眉山在西南数千里外公父子一日隐然名动京师而苏氏之文章遂擅天下亦得褒奨法】
　　上高宗封事【胡铨】
　　肝胆忠义心术明白思虑深长读其文想见其人真三代以上人物朱文公谓可与日月争光中兴奏议此爲第一
　　谨按王伦本一狎邪小人市井无赖【此八字的当王伦出身本末见王伦卖国之由】顷缘宰相无识遂举以使金惟务诈诞欺罔天听骤得美官天下之人切齿唾骂今者无故诱致北使以诏谕江南爲名是欲臣妾我也【好句法】是欲刘豫我也【好句法】刘豫臣事金人南面称王自以爲子孙帝王万世不拔之业一旦豺狼改虑捽而缚之父子爲虏商鍳不逺而伦又欲陛下效之夫天下者祖宗之天下也陛下所居之位祖宗之位也奈何以祖宗之天下爲敌人之天下以祖宗之位爲敌人藩臣之位陛下一屈膝则祖宗庙社之灵尽为草莱祖宗数百年之赤子尽爲仆朝廷宰执尽爲倍臣天下士大夫皆当裂冠毁冕反顔事仇异时豺狼无厌之求安知不加我无礼如刘豫也哉夫三尺童子至无知也指仇雠而使之拜则怫然怒今金人则仇雠也堂堂天朝相率而拜仇雠曾童孺之所羞而陛下忍爲之耶伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此啗陛下哉而卒无一騐是敌之情僞已可知矣陛下尚不觉悟竭民膏血而不恤忘国大讐而不报含垢忍耻举天下而臣之甘心焉就令敌决可和尽如伦议天下后世谓陛下何如主况金人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可爲痛哭流涕长太息也向者陛下间关海道危如累卵当时尚不肯北面臣事况今国势稍张诸将盛锐士卒思奋只如顷者强敌陆梁僞豫入冦固尝败之于襄阳败之于淮上败之于涡口败之于淮隂较之前日蹈海之危已万万矣傥不得已而遂至于用兵则我岂遽出金人下哉今无故而反臣之欲屈万乘之尊下北靣之拜三军之士不战而气亦索此鲁仲连所以义不帝秦非惜夫帝秦之虚名借夫天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦爲之陛下有尧舜之资桧不能致陛下如唐虞而欲导陛下如石晋近者礼部侍郎曾开等引古谊以折之桧乃厉声曰侍郎知故事我独不知则桧之遂非很愎已自可见而乃建白令台諌从臣佥议可否是乃畏天下议已而令台諌从臣共分谤耳有识之士皆以爲朝廷无人吁可惜哉孔子曰微管仲吾其被发左衽矣夫管仲霸者之佐耳尚能奋九合之功爲衣冠之防秦桧大国之相也反驱东南之民归汉北之乡则桧也不唯陛下之罪人实管仲之罪人矣孙近附防桧议遂得叅知政事天下望治有如饥渇而近伴食中书漫不可否事桧曰敌可讲和近亦曰可和桧曰天子当拜近亦曰当拜臣尝至政事堂三发问而近不答但曰已令台諌侍从议矣呜呼叅賛大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备贠枢属义不与桧等共戴天区区之心愿斩三人头竿之藁街然后羁留金使责以无礼徐兴问罪之师则三军之士不战而气自倍不然臣有赴东海而死耳宁能处小朝廷求活耶
　　潮州韩文公庙碑【苏轼】
　　后生熟读此等文章下笔便有气力有光彩
　　匹夫而爲百世师一言而爲天下法【起句健章子厚犹以爲褒文公太过似孔子庙记】是皆有以参天地之化关盛衰之运其生也有自来其逝也有所爲【起得健接亦不弱】故申吕自岳降傅说爲列星古今所传不可诬也孟子曰我善养吾浩然之气是气也寓于寻常之中而塞乎天地之间卒然遇之王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣【句法好】故在天爲星辰在地爲河岳幽则爲鬼神而明则复爲人此理之常无足怪者【此是的确之论】自东汉以来道丧文弊异端并起歴唐贞观开元之盛辅以房杜姚宋而不能救【得君行道如房杜姚宋不能救而文公独能之】独韩文公起布衣谈笑而麾之天下靡然从公复归于正盖三百年于此矣【褒文公出此防句】文起八代之哀道济天下之溺忠犯人主之怒而勇夺三军之帅此岂非叅天地关盛衰浩然而独存者乎盖尝论天人之辨以谓人无所不至惟天不容僞智可以欺王公不可以欺豚鱼力可以得天下不可以得匹夫匹妇之心故公之精诚能开衡岳之云而不能回宪宗之惑能驯鳄鱼之暴而不能弭皇甫镈李逢吉之谤能信于南海之民庙食百世而不能使其身一日安于朝廷之上盖公之所能者天也其所不能者人也始潮人未知学公命进士赵德爲之师自是潮之士皆笃于文行延及齐民至于今号称易治信乎孔子之言君子学道则爱人小人学道则易使也潮人之事公也饮食必祭水旱疾疫凡有求必祷焉【此数句合祭法见文公庙不是淫祠】而庙在刺史公堂之后民以出入爲艰前太守欲请诸朝作新庙不果元祐五年朝散郎王君涤来守是邦凡所以养士治民者一以公爲师民旣悦服则出令曰愿新公庙者听民讙趋之卜地于州城之南七里期年而庙成或曰公去国万里而谪于潮不能一嵗而归没而有知其不眷恋于潮也审矣轼曰不然公之神在天下者如水之在地中无所徃而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元丰元年诏封公昌黎伯故牓曰昌黎伯韩文公之庙潮人请书其事于石因爲作诗以遗之使歌以祀公其辞曰公昔骑龙白云乡手披云汉分天章天孙爲织云锦裳飘然乘风来帝旁下与浊世扫粃糠西逰咸池畧扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘歴舜九嶷吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少留我涕滂翩然被发下大荒东坡平生作诗不经意意思浅而味短独此诗与司马温公神道碑表忠观碑铭三诗竒絶皆刻意苦思之文也
　　上田枢宻书【苏洵】
　　天之所以与我者岂偶然哉【一篇之骨在此一句说天之所以与我者占得地歩高亦从论语中夫子言语变化来】尧不得以与丹朱舜不得以与商均而瞽瞍不得夺诸舜【第三句如此变化始有力】发于其心出于其言见于其事确乎其不可易也圣人不得以与人父不得夺诸其子于此见天之所以与我者不偶然也夫其所以与我者必有以用我也我知之不得行之不以告人天固用之我实置之其名曰弃天自卑以求幸其言自小以求用其道天之所以与我者何如而我如此也其名曰亵天弃天我之罪也亵天亦我之罪也不弃不亵而人不我用不我用之罪也其名曰逆天然则弃天亵天者其责在我逆天者其责在人在我者吾将尽吾力之所能爲者以塞夫天之所以与我之意而求免夫天下后世之讥在人者吾何知焉吾知免夫一身之责之不暇而暇爲人忧乎哉孔子孟轲之不遇老于道途而不倦不愠不怍不沮者夫固知夫责之所在也卫灵鲁哀齐宣梁惠之徒不足相与以有爲也我亦知之矣抑将尽吾心焉耳吾心之不尽吾恐天下后世无以责夫卫灵鲁哀齐宣梁惠之徒而彼亦将有以辞其责也然则孔子孟轲之目将不瞑于地下矣夫圣人贤人之用心也固如此如此而生如此而死如此而贫贱如此而富贵升而爲天沉而爲渊流而爲川止而爲山彼不预吾事吾事毕矣切怪夫后之贤者不能自处其身也【此一段有力】饥寒困穷之不胜而号于人【此是说文公】呜呼使吾诚死于饥寒困穷耶则天下后世之责将必有在彼其身之责不自任以爲忧而我取而加之吾身不亦过乎今洵之不肖何敢自列于圣贤然其心亦有所甚不自轻者何则天下之学者孰不欲一蹴而造圣人之域然及其不成也求一言之防乎道而不可得也千金之子可以贫人可以富人非天之所与虽以贫人富人之权求一言之防乎道不可得也天子之宰相可以生人可以杀人非天之所与虽以生人杀人之权求一言之防乎道不可得也【此一段笔力尤髙】今洵用力于圣人贤人之术亦已久矣其言语其文章虽不识其果可以有用于今而传于后与否独怪夫得之之不劳方其致思于心也若或起之得之心而书之纸也若或相之夫岂无一言之防于道者乎千金之子天子之宰相求而不得者一旦在已故其心有以自负或者天其亦有以与我也曩者见执事于益州当时之文浅狭可笑饥寒困穷乱其心而声律记问又从而破壊其体不足观也已数年来退居山野自分永弃与世俗日疎阔得以大肆其力于文章诗人之优柔骚人之清深孟韩之温醇迁固之雄刚孙呉之简切投之所向无不如意尝试以爲董生得圣人之经其失也流而爲迂鼂错得圣人之权其失也流而爲诈有二子之才而不流者其惟贾生乎惜乎今之世愚未见其人也作策二道曰审势审敌作书十篇曰权书洵有山田一顷非凶嵗可以无饥力耕而节用亦足以自老不肖之身不足惜而天之所与者不忍弃且不敢亵也【有收拾有□鎻】执事之名满天下天下之士用与不用在执事故敢以所谓策二道权书十篇爲献平生之文逺不可多致有洪范论史论十篇近以献内翰欧阳公度执事与之朝夕相从议天下之事则斯文也其亦庻乎得陈于前矣若夫言之可用与其身之可贵与否者执事事也执事责也于洵何有哉【责字有照应有闗鎻】
　　上范司谏书【欧阳修】
　　当与韩文公诤臣论并观
　　月日具官谨斋沐拜书司谏学士执事前月中得进奏吏报云自陈州召至阙拜司谏即欲爲一书以贺多事匆卒未能也【起不立冒】司諌七品官耳于执事得之不爲喜而独区区欲一贺者诚以諌官者天子之得失一时之公议系焉今世之官自九卿百执事外至一郡县吏非无贵官大职可以行其道也然县越其封郡逾其境虽贤守长不得行以其有守也吏部之官不得理兵部鸿胪之卿不得理光禄以其有司也若天下之得失生民之利害社稷之大计惟所见闻而不系职司者独宰相可行之諌官可言之尔故士学古懐道者仕于时不得爲宰相必爲谏官諌官虽卑与宰相等天子曰不可宰相曰可天子曰然宰相曰不然坐乎庙堂之上与天子相可否者宰相也天子曰是諌官曰非天子曰必行諌官曰必不可行立于殿陛之前与天子争是非者諌官也宰相尊行其道諌官卑行其言言行道亦行也九卿百司郡县之吏守一职者任一职之责宰相諌官系天下之事亦任天下之责然宰相九卿而下失职者受责于有司諌官之失职也取讥于君子有司之法行乎一时君子之讥着之简册而昭眀垂之百世而不泯甚可惧也夫七品之官任天下之责惧百世之讥岂不重耶非材且贤者不能也近执事始被召于陈州洛之士大夫相与语曰我识范君知其材也其来不爲御史必爲諌官及命下果然则又相与语曰我识范君知其贤也他日闻有立天子陛下直辞正色面争廷论者非他人必范君也拜命以来翘首企足竚乎有闻而卒未也窃惑之岂洛之士大夫能料于前而不能料于后也将执事有待而爲也昔韩退之作争臣论以讥阳城不能极諌卒以谏显人皆谓城之不谏盖有待而然退之不识其意而妄讥脩独以爲不然当退之作论时城爲谏议大夫已五年后又二年始廷论陆贽及沮裴延龄作相欲裂其麻才两事耳当德宗时可谓多事矣授受失宜叛将强臣罗列天下又多猜忌进任小人于此之时岂无一事可言而须七年耶当此之时岂无急于沮延龄论陆贽两事耶谓宜朝拜官而夕奏疏也幸而城爲谏官七年适遇延龄陆贽事一谏而罢以塞其责向使止五年六年而遂迁司业是终无一言而去也何所取哉今之居官者率三嵗而一迁或一二嵗甚者半嵗而迁也此又非可以待乎七年也今天子躬亲庻政化理清明虽爲无事然自千里诏执事而拜是官者岂不欲闻正议而乐谠言乎今未闻有所言说使天下知朝廷有正士而彰吾君有纳谏之眀也夫布衣韦带之士穷居草茅坐诵书史常恨不见用及用也又曰彼非我职不敢言或曰我位犹卑不得言得言矣又曰我有待是终无一人言也可不惜哉【此一段合人情范公见之必感动】伏惟执事思天子所以见用之意惧君子百世之讥一陈昌言以塞重望且解洛士大夫之惑则幸甚幸甚【有收拾学韩文】
　　欧阳公文章爲一代宗师然藏锋敛锷韬光况馨不如韩文公之竒竒怪怪可喜可愕学韩不成亦不庸腐学欧不成必无精彩独上范司谏书朋党论春秋论纵囚论气力健光焰长少年熟读可以发才气可以生议论






　　文章轨范巻四
　　钦定四库全书
　　文章轨范巻五
　　宋　谢枋得　编
　　小心文　　　　　　　　　　　　有字集此集皆谨严简洁之文场屋中日晷有限巧迟者不如拙速论策结尾畧用此法度主司亦必以异人待之
　　师说【韩愈】
　　道者致知格物诚意正心齐家治国平天下之道业者六经礼乐文学之业惑者胸中有疑惑而未开眀也
　　古之学者必有师师者所以传道授业解惑也【第一段先立传道授业解惑三大纲】人非生而知之者孰能无惑惑而不从师其爲惑也终不解矣【第二段先说解惑不可无师】生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也【第三段说无贵无贱无长无少道之所存即师之所存】嗟夫师道之不传也久矣欲人之无惑也难矣【第四段慨叹后世师道不传人如何无疑惑】古之圣人其出人也逺矣犹且从师而问焉今之众人其去圣人也亦逺矣而耻学于师是故圣益圣【古之人】愚益愚【今之人】圣人之所以爲圣愚人之所以爲愚其皆出于此乎【第五段说古之圣人其过人也逺矣犹且从师故圣者益圣今之众人其不及圣人也逺矣而耻学于师故愚者益愚圣人之所以爲圣愚人之所以爲愚系乎从师不从师而已此是双关文法要防他巧处】爱其子择师而教之于其身也则耻师焉惑矣彼童子之师授之书而习其句读者也非吾所谓传其道解其惑者也句读之不知惑之不解【此是双关文法要看他巧处】或师焉或不焉【此是于其身也则耻师焉○此一段亦是爱其子择师而教句读之不知或师焉与小学相贯惑之不解或不焉与大遗相贯此是文公弄巧作文】小学而大遗吾未见其明也【第六段说今人爱子则择师而教之所谓师者不过授书习句读而已至于其身则耻于从师不以传道解惑爲急童子句读之不知则爲之择师其身惑之不解则不择师是学其小而遗忘其大者可谓不明】巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀呜呼师道其不复可知矣【第七段说巫医乐师百工之人不耻从师士大夫之族以弟子从之则爲人所笑问其所笑者何事则曰弟子与师年相若道相似或曰弟子位高师位卑则足羞弟子无官师官盛则近谀此四句应无长无少无贵无贱八字】巫医乐师百工之人君子鄙之今其智乃反不能及可怪也欤【第八段慨叹后世不知有师道士大夫之族耻于从师是智不及巫医乐师百工之人矣】圣人无常师苌师襄老聃郯子之徒其贤不及孔子孔子曰三人行必有我师焉故弟子不必不如师师不必贤于弟子闻道有先后术业有专攻如是而已【第九段说孔子无常师问学于苌问礼于老聃问琴于师襄问官名于郯子遇有事之精者即问之即以师待之此四人者皆不及孔子也○论语孔子曰三人行必有我师焉择其善者而从之其不善者而改之皆吾师也以孔子之事可观弟子不必不如师师不必贤于弟子闻道在吾前术业有专攻者虽圣人亦师之不以爲耻况众人乎】李氏子蟠年十七好古文六艺经传皆通习之不拘于时请学于余余嘉其能行古道作师说以贻之【第十段收归弟子李氏子从学之意作师说之因贻遗也】
　　获麟解【韩愈】
　　麟仁兽麕身牛尾一角角上有肉不食生物不践生草王者有道则麟出毛虫三百六十麟为之长为四灵之一
　　麟之爲灵昭昭也【言麟之爲灵物甚分明】咏于诗【毛诗周南有麟之趾○一句三字】书于春秋【春秋鲁哀公十四年西狩获麟○二句四字】杂出于传记百家之书【厯代史传所记及诸子百家书皆説麟○三句九字此是章法】虽妇人小子皆知其为祥也【虽妇人小子不出户庭无高见逺识亦知麟出为王者之祥瑞】然麟之为物不畜于家【然麟之为物不可畜养于人家】不常有于天下【麟为四灵之一王者之嘉瑞王者有道则麟出不常见于天下】其为形也不类【麟之形与寻常山泽之兽不相类】非若马牛犬豕豺狼糜鹿然【非如六畜之有马牛犬豕野兽之有豺狼麋鹿常见其形不难辨认】然则虽有麟不可知其为麟也【虽有麟出山泽间不可知其为麟也】角者吾知其为牛【牛有角可辨认角类于牛者吾知其为牛】鬛者吾知其为马【马有騣鬛可辨认騣鬛类于马者吾知其为马】犬豕豺狼麋鹿吾知其为犬豕豺狼麋鹿【犬豕豺狼麋鹿六者形状皆可辨认出于世间吾皆知为犬豕豺狼麋鹿】惟麟也不可知【惟麟不常出于天下吾亦不知其为麟○史记老子传孔子曰鸟吾知其能飞鱼吾知其能防兽吾知其能走至于龙则不可知韩文公正是学史记老子传句法韩文公以蹈袭前言剽窃陈编为耻变化句法便成新竒】不可知则其谓之不祥也亦宜【有麟而人不可知其为麟则其人谓之不祥也亦宜也】虽然麟之出必有圣人在乎位麟为圣人出也【虽然五帝三王太平之时麒麟在郊薮麟之出必有五帝三王之圣人在乎位麟乃为圣人而出非无故而出也】圣人者必知麟麟之果不为不祥也【春秋哀公十四年春西狩获麟左传西狩于大野叔孙氏之车子鉏商获麟以为不祥以赐虞人仲尼曰麟也然后取之○圣人如孔子者必能知麟有圣人知之可见麟之果不为不祥也】又曰麟之所以为麟者以德不以形【此一段又高麟乃仁兽为四灵之一麟之所以为麟者以其有德不必论其形之不类】若麟之出不待圣人则其谓之不祥也亦宜【若麟之出不待圣人在位之时上无五帝三王下无孔子必无人知之则其谓之不祥之物也亦宜矣】
　　此篇仅一百八十余字有许多转换徃复变化议论不穷第一段说麟为灵物虽妇人小子皆知其为祥第二转说虽有麟不知其为麟第三转说马牛犬豕豺狼麋鹿吾皆知之惟麟不可知第四转説麟既不可知则其谓之不祥也亦宜第五转说麟为圣人而出圣人者必知麟既有圣人知之则麟果不为不祥也第六转説麟之所以为麟者以其为仁兽为灵物不必论其形第七转说若麟之出不待圣人在位之时则人谓之不祥也亦宜人能熟读此等文字笔便圎活便能生议论
　　杂说上【韩愈】
　　此篇主意谓圣君不可无贤臣贤臣不可无圣君圣贤相逢精聚神防斯可成天下之大功
　　龙嘘气成云【喻圣君】云固弗灵于龙也【喻贤臣○此谓圣君以官爵禄位与贤臣然后贤臣可以立事业贤臣之贤岂能及圣君之圣哉】然龙乘是气【圣君任贤臣】茫洋穷乎间薄日月伏光景感震电神变化水下土汨陵谷【此谓圣君任贤臣可以立天下之大事成天下之大功变而通神而明有许多勲业】云亦灵怪矣哉【贤臣之功业亦非常○此谓贤臣之才固亦竒特矣】云龙之所能使爲灵也【贤臣遇圣君之任用而后成功业○此谓贤臣因圣君能用之而后见其爲贤】若龙之灵则非云之所能使爲灵也【此谓若圣君之圣则非人臣之所能使之爲圣也】然龙弗得云无以神其灵矣【圣君不得贤臣亦无以成治功○此谓然而圣君弗得贤臣无以辅贤于圣德虽有圣人之天资亦不足以成天下之大功其圣德不光明也】失其所凭依信不可欤【此谓爲人君而无贤臣如人无股肱无耳目失其所凭失其所依信不可欤】异哉其所凭依乃其所自爲也【此谓异哉圣君之所凭依者贤臣贤臣所爲之事业即圣君之所自爲也】易曰云从龙【此谓贤臣必从圣君】既曰龙云从之矣【既曰圣君必有贤臣起而辅佐之○此谓既有圣君在上贤臣必起而从之矣】
　　杂说下【韩愈】
　　此篇主意谓英雄豪杰必遇知己者尊之以高爵食之以厚禄任之以重权其才斯可以展布
　　世有伯乐【知人者○伯乐姓孙名阳善相马天上冇一星名伯乐在天厩星之旁人见孙阳识马因号之曰伯乐】然后有千里马【异材○此谓有贤宰相然后有英雄豪杰爲之用】千里马常有【异材】而伯乐不常有【知人者○此谓英雄豪杰常有而宰相知人者不常有】故虽有名马【异材】只辱于奴人之手骈死于槽枥之间【骈头而死言多也高才居下位】不以千里称也【不知其爲异材○此谓天下虽有英雄豪杰徒受辱于昏君庸相之朝沈滞于小官终身不得行其志不以英雄豪杰称也】马之千里者一食或尽粟一石【才之异乎人者必尊位重禄以任使之○此谓英雄豪杰能立大事成大功者必得尊位重禄斯可以展布】今食马者不知其能千里而食也【今之养君子不知其爲异材而加礼养○此谓养英雄豪杰者不知其能办大事成大功而不以尊位重禄养之也】是马虽有千里之能食不饱【一句三字○位不尊】力不足【二句三字○禄不重】才美不外见【三句五字此章法○虽异材亦难展布也】且欲与常马等不可得【禄位不足以展布反不如常材】安求其能千里也【安得见其为异材○此谓英雄豪杰虽有立大事成大功之才无尊位无厚禄无重权其才知不可展布其欲与常众人等而不可得安可求其办大事成大功哉】策之不以其道食之不能尽其材鸣之不能通其意【此三句即孟子所谓弗与共天位也弗与治天职也弗与食天禄也非王公尊贤也】执策而临之曰天下无良马【谓天下无异材】呜呼其真无马耶【其真无才耶】其真不识马耶【其上之人不识人耶○此谓任使之不以其道爵禄之不能尽其材諌不行言不听而不得以行其志爲宰相者推用其能之爲知人乃曰天下无英雄豪杰呜呼天下其真无英雄豪杰耶宰相其真不识英雄豪杰耶】
　　送薛存义序【柳宗元】
　　章法句法字法皆好转换关鎻谨严优柔理长而味永
　　河东薛存义将行【起句切】栁子载肉于俎崇酒于觞追而送之江之浒饮食之且告曰凡吏于土者若知其职乎盖民之役非以役民而已也凡民之食于土者出其什一佣乎吏使司平于我也今受其直怠其事者天下皆然岂惟怠之又从而盗之向使佣一夫于家受若直怠若事又盗若货器则必甚怒而黜罚之矣以今天下多类此而民莫敢肆其怒与黜罚何哉势不同也势不同而理同如吾民何有逹于理者得不恐而畏乎存义假令零陵二年矣蚤作而夜思勤力而劳心讼者平赋者均老弱无懐诈暴憎其爲不虚取直也的矣【应有关鎻】其知恐而畏也审矣吾贱且辱不得与攷绩幽明之说于其徃也故赏之以酒肉而重之以辞【与发端数语相应】
　　送董邵南序【韩愈】
　　燕赵古称多感慨悲歌之士董生举进士连不得志于有司懐抱利器郁郁适兹土吾知其必有合也【董生豪杰也燕赵之士意气投合】董生勉乎哉【一本作行乎哉】夫以子之不遇时苟慕义彊仁者皆爱惜焉矧燕赵之士出乎其性者哉【董生豪杰不遇时】然吾尝闻风俗与化移易吾恶知其今不异于古所云【又恐今日之燕赵非昔日之燕赵】聊以吾子之行卜之也【燕赵尚有豪杰】董生勉乎哉吾因之有所感矣爲我吊望诸君之墓【乐毅】而观于其市复有昔时屠狗者乎【此亦感慨悲歌之意】爲我谢曰明天子在上可以出而仕矣【结句潇洒慷慨】
　　送王含秀才序【韩愈】
　　王含之祖王绩字无功尝作醉乡记此序以醉乡记三字生一篇议论下字影状可见其巧此序只从醉乡记三字得意变化成一篇议论此文公最巧处凡作论可以爲法
　　吾少时读醉郷记私怪隐居者无所累于世而犹有是言岂诚防于味耶及读阮籍陶潜诗【二公皆嗜酒好醉又与醉郷亲切】乃知彼虽偃蹇不欲与世接然犹未能平其心或爲事物是非相感发于是有托而逃焉者也【从醉乡引得陶阮二人嗜酒者作证】若顔氏子操瓢与箪曾参歌声若出金石彼得圣人而师之汲汲每若不可及其于外也固不暇尚何麯蘖之托而昏冥之逃耶【破醉乡】吾又以爲悲醉乡之徒不遇也【合王阮陶三人故添一徒字】建中初天子嗣位有意贞观开元之丕绩在廷之臣争言事当此时醉乡之后世又以直废吾既悲醉乡之文辞而又嘉良臣之烈思识其子孙今子之来见我也无所挟吾犹将张之【张者张大夸耀之意】况文与行不失其世守浑然端且厚惜乎吾力不能振之而其言不见信于世也于其行姑与之饮酒【不脱醉乡字】
　　答李秀才书【韩愈】
　　愈白故友李观元宾十年之前示愈别呉中友人诗六章其首章则吾子也盛有所称引【句法】元賔行峻洁清其中狭隘不能包容于寻常人不肯苟有论说因防其所以于是知吾子非庸众人【字法】时吾子在呉中其后愈出在外无因缘相见元賔既没其文益可贵重思元賔而不见见元賔之所与者则如元賔焉今者辱惠书及文章观其姓名元賔之声容恍若相接【章法】读其文辞见元賔之知人交道之不污甚矣子之心有似于吾元賔也【文有情思有滋味】子之言以愈所爲不违孔子不以雕琢爲工将相从于此愈敢自爱其道而以辞让爲事乎然愈之所志于古者不惟其辞之好好其道焉尔读吾子之辞而得其所用心将复有深于是者与吾子乐之况其外之文乎愈顿首
　　送许郢州序【韩愈】
　　于頔乃一贪酷吏其爲观察也赋敛苛急见唐书本传韩文送许郢州崔复州二序皆讽谏之辞可以叅观于頔爲观察使性贪而政苛取财赋于州县者甚急刺史县令不可爲韩文公作此序以讽諌于頔文有权衡有箴规
　　愈尝以书自通于于公累数百言其大要言先达之士得人而托之则道德彰而名闻流后进之士得人而托之则事业显而爵位通下有矜乎能上有矜乎位虽恒相求而不相遇于公不以其言爲不可复书曰足下之言是也于公身居方伯之尊蓄不世之材而能与卑鄙庸陋相应答如影响是非忠乎君而乐乎善以国家之务爲己任者乎【欲讥刺其恶必先夸诵其善先夸诵于公之贤正是学孟子道齐宣王易牛事是心足以王矣一段得进諌之道】愈虽不敢私其大恩抑不可不谓之知己恒矜而诵之情已至而事不从小人之所不爲也故于使君之行道刺史之事以爲于公赠凡天下之事成于自同而败于自异爲刺史者常私于其民不以实应乎府爲观察使者恒急于其赋不以情信乎州【虽是以刺史观察对说作句下字皆有权度一私于其民一急于其赋可见爲刺史贤爲观察者不贤】繇是刺史不安其官观察使不得其政财已竭而敛不休人已穷而赋愈急其去爲盗也亦幸矣诚使刺史不私于其民观察使不急于其赋刺史曰吾州之民天下之民也惠不可以独厚【惠独厚见刺史之仁】观察使亦曰某州之民天下之民也敛不可以独急【敛独急见观察使之不仁】如是而政不均令不行者未之有也【此序本意欲讽观察使于頔赋敛甚急刺史不能堪乃借刺史与观察对说辞意轻重不待计量而见若独说观察则于公见之必怒矣此文章之妙】其前之言者于公既已信而行之矣今之言者其有不信乎县之于州犹州之于府也有以事乎上有以临乎下同则成异则败者皆然也非使君之贤其谁能信之【末又劝许公寛其县其议论始公平辞意始圎备】愈于使君非燕游一朝之好也故其赠行不以颂而以规
　　赠崔复州序【韩愈】
　　此序讽谏于公与送许郢州序同意此序尤涵蓄只民就穷而敛愈急下民苦之使于公闻之皆劝于公寛赋敛以安州县以安百姓
　　有地数百里趋走之吏自长史司马以下数十人其禄足以仁其三族及其朋友故旧乐乎心则一境之人喜不乐乎心则一境之人惧大丈夫官至刺史亦荣矣虽然幽逺之小民其足迹未尝至城邑苟有不得其所能自直于乡里之吏者鲜矣况能自辩于县吏乎能辩于县吏者鲜矣况能自辨于刺史之庭乎【此一段非知田里小民之疾苦者不能言○添之庭二字句便不凡】由是刺史有所不闻小民有所不宣赋有常而民产无常水旱厉疫之不期民之丰约悬于州【句】县令不以言连帅不以信民就穷而敛愈急吾见刺史之难爲也崔君爲复州其连帅则于公崔君之仁足以苏复人于公之贤足以庸崔君有刺史之荣而无其难爲者【收拾前二段】将在于此乎愈尝辱于公之知而旧游于崔君庆复人之将防其休泽也于是乎言
　　观察使赋敛苛急则爲刺史者见其难而不见其荣观察使赋敛寛缓则爲刺史者见其荣而不见其难以此讽谏于公最切
　　读李翺文【欧阳修】
　　予始读复性书三篇曰此中庸之义疏尔智者识其性当复中庸愚者虽读此不晓也不作可焉又读与韩侍郎荐贤书以谓翺特穷时愤世无荐已者故丁宁如此使其得志亦未必然以翺爲秦汉间好事行义之一豪隽亦善论人者也最后读幽懐赋然后置书而叹不已复读不自休恨翺不生于今不得与之交又恨予不得生翺时与翺上下其论也况乃翺一时有道而能文者莫若韩愈愈尝有赋矣不过羡二鸟之光荣叹一饱之无时尔推是心使光荣而饱则不复云矣若翺独不然其赋曰众嚣嚣而杂处兮咸叹老而嗟卑视予心之不然兮虑行道之犹非怪神尧以一旅取天下后世子孙不能以天下取河北以爲忧呜呼使当时君子皆易其叹老嗟卑之心爲翺所忧之心则唐之天下岂有乱与亡哉然翺幸不生今时见今之事则忧又甚矣奈何今之人不忧也余行天下见人多矣脱有一人能如翺忧者又皆疏逺与翺无异其余光荣而饱者一闻忧世之言不以爲狂人则以爲病子不怒则笑之矣呜呼在位而不肯自忧又禁他人使皆不得忧可叹也夫
　　读孟尝君传【王安石】
　　世皆称孟尝君能得士士以故归之而卒赖其力以脱于虎豹之秦嗟乎孟尝君特鸡鸣狗盗之雄耳岂足以言得士不然擅齐之强得一士焉宜可以南面而制秦尚取鸡鸣狗盗之力哉鸡鸣狗盗之出其门此士之所以不至也【此一转笔力甚健】
　　笔力简而健然一篇得意处只是擅齐之强得一士焉宜可以南面而制秦尚取鸡鸣狗盗之力哉先得此数句作此一篇文字然亦是祖述前言韩文公祭田横墓文云当嬴氏之失鹿得一士而可王何五百人之扰扰不能脱夫子于劔铓岂所宝之非贤抑天命之有常







　　文章轨范巻五
　　钦定四库全书
　　文章轨范巻六
　　宋　谢枋得　编
　　小心文　　　　　　　　　　　　种字集此集才学识三高议论关世教古之立言不朽者如是夫叶水心曰文章不足关世教虽工无益也人能熟此集学进识进而才亦进矣
　　前出师表【诸葛亮】
　　先帝创业未半而中道崩殂今天下三分益州罢此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗德恢志士之气不宜妄自菲薄引喻失义以塞忠谏之路也宫中府中俱爲一体陟罚臧否不宜异同若有作奸犯科及爲忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以爲宫中之事事无大小悉以谘之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠以爲督愚以爲营中之事事无大小悉以谘之必能使行阵和睦优劣得所也亲贤臣逺小人此先汉所以兴隆也亲小人逺贤臣此后汉所以倾颓也先帝在时每与臣论此事未尝不叹息痛恨于桓灵也侍中尚书【陈震】长史叅军【蒋琬】此悉贞亮死节之臣也愿陛下亲之信之则汉室之隆可计日而待也臣本布衣躬耕于南阳苟全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩托臣以大事也受命以来夙夜忧虑恐付托不效以伤先帝之明故五月渡泸深入不毛今南方已定甲兵已足当奨帅三军北定中原庶竭驽钝攘除奸凶兴复汉室还于旧都此臣之所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵责攸之祎允等之咎以彰其慢陛下亦宜自谋以谘诹善道察纳雅言深追先帝遗诏臣不胜受防感激今当逺离临表涕泣不知所云
　　送浮屠文畅师序【韩愈】
　　人固有儒名而墨行者问其名则是校其行则非可以与之游乎如有墨名而儒行者【此是文畅】问其名则非校其行则是可以与之游乎扬子云称在门墙则麾之【喻儒名者】在夷狄则进之【喻墨名者】吾取以爲法焉浮屠文畅喜文章【文公取文畅只以其人喜文章】其周游天下凡有行必请于缙绅先生以求咏歌其所志贞元十九年春将行东南柳君宗元爲之请解其装得所叙诗累百余篇非至笃好其何能致多如是耶惜其无以圣人之道告之者而徒举浮屠之说赠焉夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物礼乐之盛其心有慕焉拘其法而未能入【句法】故乐闻其说而请之如吾徒者宜当告之以二帝三王之道日月星辰之所以行天地之所以着鬼神之所以幽人物之所以蕃江河之所以流而语之不当又爲浮屠之说而渎告之也【此一段最高】民之初生固若禽兽夷狄然有圣人者立然后知宫居而粒食亲亲而尊尊生者养死者藏是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰爲而孰传之耶【此一段义理最精亦切近人情即是原道中议论无一语相似此韩文之所以爲竒特也】夫鸟俛而啄仰而四顾夫兽深居而简出惧物之爲已害也犹且不免焉弱之肉强之食今吾与文畅安居暇食优游以生死与禽兽异者宁可不知其所自耶【此一段尤切近人情见得天地间不可无圣人之道无圣人之道则人之类灭久矣与禽兽何异】夫不知者非其人之罪也知而不爲之者惑也恱乎故不能即乎新者弱也知而不以告之者不仁也告而不以实者不信也【此二节是儒者之过】余既重栁请又嘉浮屠能喜文辞于是乎言【见得文公所以与文畅者只是取其能喜文章非取其道】
　　栁子厚墓志【韩愈】
　　此篇系节文今依元本刊行如左
　　其召至京师而复爲刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱徃理请于朝将拜疏愿以栁易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕恱酒食游戏相徴逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛发比反眼若不相识落防穽不一引手救反挤之又下石焉者皆是也此宜禽兽夷狄所不忍爲而其人自视以爲得计闻子厚之风亦可以少愧矣子厚前时少年勇于爲人不自贵重顾借谓功业可立就故坐废退【子厚党附王伾王叔文得罪贬永州司马】既退又无相知有气力得位者推挽故卒死于穷裔【子厚终于栁州刺史】材不爲世用道不行于时也使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不久穷不极虽有出于人其文学辞章必不能自力以致必传于后世如今无疑也【此三节议论有断制有回斡有驰骤意气激昂光彩灿烂一节高一节文章之妙如此宁防】虽使子厚得所愿爲将相于一时以彼易此孰得孰失必有能辨之者
　　大唐中兴颂序【元结】
　　天寳十四年安禄山陷洛阳明年陷长安天子幸蜀【唐明皇】太子即位于灵武【肃宗不受命于父而自立与簒位同】明年皇帝移军凤翔【太子立则称皇帝】其年复两京上皇还京师【天子退位则称上皇】于戏前代帝王有盛德大业者必见于歌颂【前代帝王有德有功者见于歌颂】若今歌颂大业刻之金石【今日无盛德有大业而见于歌颂】非老于文学其谁宜爲
　　书箕子庙碑隂【柳宗元】
　　当其周时未至殷祀未殄比干已死微子已去向使纣恶未稔而自毙武庚念乱以图存国无其人谁与兴理此人事之或然者也先生所以隐忍而不去意者有在于斯乎
　　此等文章天地间有数不可多见惟杜牧之絶句诗一首似之题乌江项羽庙云胜败兵家不可期包羞忍耻是男儿江东子弟多豪俊巻土重来未可知
　　严先生祠堂记【范仲淹】
　　字少意多文简理详有关世教非徒文也
　　先生光武之故人也相尚以道及帝握赤符乘六龙得圣人之时臣妾亿兆【好句法】天下孰加焉惟先生以节高之既而动星象归江湖得圣人之清泥涂轩冕【句法】天下孰加焉惟光武以礼下之在蛊之上九众方有爲而独不事王侯高尚其事先生以之在屯之初九阳德方亨而能以贵下贱大得民也光武以之盖先生之心出乎日月之上光武之量包乎天地之外微先生不能成光武之大微光武岂能遂先生之高哉而使贪夫廉懦夫立是大有功于名教也【斡归立祠意】仲淹来守是邦始构堂而奠焉乃复爲其后者四家【复者汉法免租赋科役也】以奉祠事又从而歌曰云山苍苍江水泱泱先生之风山高水长范文正公作此记李太伯在坐间曰公此文一出名世只一字未安公曰何字曰先生之德不如以风字代德字公欣然改之盖太伯因记中有贪夫廉懦夫立六字遂思闻伯夷栁下惠之风一叚因得风字也
　　防绍兴辛巳亲征诏草【辛弃疾】
　　使此诏见于绍兴之前可以无事讐之大耻使此诏行于隆兴之后可以卒不世之大功今此诏与此敌犹俱存也悲夫
　　袁州学记【李觏】
　　本朝大儒作学记多矣三百年来人独喜诵袁州学记非曰笔端有气力有光焰超然不羣其立论高逺宏大不离乎人心天理宜乎读者乐而忘倦也叶水心云爲文不足关世教虽工无益也可与知者道
　　皇帝二十有二年【仁宗庆厯四年】制诏州县立学惟时守令有哲有愚有屈力殚虑祗顺德意【句法】有假宫借师苟具文书【句法】或连数城亡弦诵声倡而不和教尼不行【句法】三十有二年【仁宗至和元年】范阳祖君无择知袁州始至进诸生知学宫阙状【字法】大惧人才放失【字法】儒效阔疎无以称上意防通判颍州陈君侁闻而是之【字法】议以克合相旧夫子庙陿隘不足改爲乃营治之东北隅厥土燥刚厥位面阳厥材孔良殿堂门庑黝垩丹漆举以法故生师有舍庖廪有次百尔器备并手偕作工善吏勤晨夜展力越明年成舍菜且有日旴江李觏谂于众曰惟四代之学考诸经可见已【作学记不说虞夏商周自是欠事今只以一句道破笔力高古】秦以山西鏖六国欲帝万世刘氏一呼而关门不守武夫健将卖降恐后何耶诗书之道废人惟见利而不闻义焉耳孝武乘丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此【一句结有笔力】今代遭圣神尔袁得圣君【句法】俾尔由庠序践古人之迹天下治则撢礼乐以陶吾民一有不幸犹当伏大节爲臣死忠爲子死孝【此防文章关系世教万世不磨灭】使人有所赖且有所法是惟朝家教学之意若其弄笔墨以徼利达而已岂徒二三子之羞抑亦爲国者之忧
　　袁州学记李太伯文河东柳淇书京兆章友真篆称爲三絶
　　书洛阳名园记后【李格非】
　　名园特游观之末今张大其事恢广其意谓园囿之兴废乃洛阳盛衰之洛阳之盛衰乃天下治乱之是至小之物关系至大有学有识方能爲此文
　　洛阳处天下之中挟殽黾之阻当秦陇之襟喉而赵魏之走集盖四方必争之地也天下当无事则已有事则洛阳必先受兵余故尝曰洛阳之盛衰天下治乱之也方唐贞观开元之间公卿贵戚开馆列第于东都者号千有余邸及乱离继以五季之酷其池塘竹树兵车蹂蹴废而爲丘墟高亭大榭烟火焚燎化而爲灰烬与唐共灭而俱亡无余处矣余故尝曰园囿之兴废洛阳盛衰之也且天下之治乱于洛阳之盛衰而知洛阳之盛衰于园囿之兴废而得则名园记之作余岂徒然哉【有此文章方可传不然虚辞浮语虽工何可传】呜呼公卿大夫方进于朝放乎一已之私自爲之而忘天下之治忽欲退享此得乎唐之末路是已
　　岳阳楼记【范仲淹】
　　庆厯四年春滕子京谪守巴陵郡越明年政通人和百废具兴乃重修岳阳楼增其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山呑长江浩浩汤汤横无际涯朝晖夕隂气象万千此则岳阳楼之大观也前人之述偹矣然则北通巫峡南极潇湘僊客骚人多防于此览物之情得无异乎若夫霪雨霏霏连月不开隂风怒号浊浪排空日星隠耀山岳潜形商旅不行樯倾檝摧薄暮冥冥虎啸猿啼登斯楼也则有去国懐乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光跃金静影沉碧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之爲何哉不以物喜不以已悲居庙堂之高则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐欤噫微斯人吾谁与归














　　文章范巻六
　　钦定四库全书
　　文章轨范巻七
　　宋　谢枋得　编
　　小心文　　　　　　　　　　　　乎字集韩文公苏东坡二公之文皆自庄子觉悟此集可与荘子并驱争先
　　祭田横墓文【韩愈】
　　贞元十一年九月愈如东京道出田横墓下感横义高能得士因取酒以祭爲文而吊之其辞曰事有旷百世而相感者余不自知其何心非今世之所稀孰爲使余歔欷而不可禁余既博观乎天下曷有庻防乎夫子之所爲死者不复生嗟余去此其从谁当秦氏之失鹿得一士而可王何五百人之扰扰而不能脱夫子于劒铓岂所寳之非贤抑天命之有常昔阙里之多士孔圣亦云其遑遑苟余行之不迷虽颠沛其何伤自古死者非一夫子至今有耿光跽陈辞而荐酒魂髣髴而来享
　　上梅直讲书【苏轼】
　　某官执事每读诗至鸱鸮读书至君奭常切悲周公之不遇及观史见孔子厄于陈蔡之间而弦歌之声不絶顔渊仲由之徒相与答问夫子曰匪兕匪虎率彼旷野吾道非耶又何爲至此顔渊曰夫子之道至大故天下莫能容虽然不容何病不容然后见君子夫子油然而笑曰回使尔多财吾爲尔宰夫天下虽不能容而其徒自足以相乐如此乃今知周公之富贵有不如夫子之贫贱夫以召公之贤以管蔡之亲而不知其心则周公谁与乐其富贵而夫子所与共贫贱者皆天下之贤才则亦足以乐乎此矣轼七八嵗时始知读书闻今天下有欧阳公者其爲人如古孟轲韩愈之徒而又有梅公者从之游而与之上下其议论其后益壮始能读其文词想见其爲人意其飘然脱去世俗之乐而自乐其乐也方学爲对偶声律之文求升斗之禄自度无以进见于诸公之间来京师逾年未尝窥其门今年春天下之士羣至于礼部执事与欧阳公实亲试之诚不自意获在第二既而闻之人执事爱其文以爲有孟轲之风而欧阳公亦以其能不爲世俗之文也而取焉是以在此非左右爲之先容非亲旧爲之请属而向之十余年间闻其名而不得见者一朝爲知己退而思之人不可以苟富贵亦不可以徒贫贱有大贤焉而爲其徒则亦足恃矣苟其侥一时之幸从车骑数十人使闾巷小民聚观而賛叹之亦何以易此乐也传曰不怨天不尤人盖优哉游哉可以卒嵗执事名满天下而位不过五品其容色温而不怒其文章宽厚敦朴而无怨言此必有所乐乎斯道也轼愿与闻焉
　　三槐堂记【学史记　苏轼】
　　天可必乎贤者不必贵仁者不必夀天不可必乎仁者必有后二者将安取哉吾闻之申包胥曰人众者胜天天定亦能胜人世之论天者皆不待其定而求之故以天爲茫茫善者以怠恶者以肆盗跖之夀孔顔之厄此皆天之未定者也松栢生于山林其始也困于蓬蒿厄于牛羊而其终也贯四时阅千嵗而不改者其天定也善恶之报至于子孙则其定也久矣吾以所见所闻考之其可必也审矣国之将兴必有世德之臣厚施而不食其报然后其子孙能与守文太平之主共天下之福故兵部侍郎晋国王公【王祐】显于汉周之际歴事太祖太宗文武忠孝天下望以爲相而公卒以直道不容于时盖尝手植三槐于庭曰吾之子孙必有爲三公者已而魏国文正公【旦】相真宗皇帝于景德祥符之间朝廷清明天下无事之时享其荣名者十有八年今夫寓物于人明日而取之有得有否而晋公脩德于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公【素】以直谏事仁宗皇帝出入侍从将帅三十余年位不满其德天将复兴王氏也欤何其子孙之多贤也世有以晋公比李栖筠者其雄才直气不相上下而栖筠之子吉甫其孙德裕功名富贵畧与王氏等而忠恕仁厚不及魏公父子由此观之王氏之福盖未艾也懿敏公之子巩与吾游好德而文以世其家吾是以录之铭曰呜呼休哉魏公之业与槐俱萌封植之勤必世乃成既相真宗四方砥平归视其家槐隂满庭吾侪小人朝不谋夕相时射利皇防厥德庶防侥幸不种而获不有君子其何能国王城之东晋公所庐郁郁三槐惟德之符呜呼休哉
　　表忠观碑【苏轼】
　　熈宁十年十月戊子资政殿大学士右谏议大夫知杭州军事臣抃【赵抃】言故呉越国王钱氏坟庙及其父祖妃夫人子孙之坟在钱塘者二十有六在临安者十有一皆芜秽不治父老过之有流涕者谨按故武肃王镠始以乡兵破走黄巢名闻江淮复以八都兵讨刘汉宏并越州以奉董昌而自居于杭及昌以越叛则诛昌而并越尽有浙东西之地传其子文穆王元瓘至其孙忠献王仁佐遂破李景兵取福州而仁佐之弟忠懿王俶又大出兵攻景以迎周世宗之师其后卒以国入觐三世四王与五代相终始天下大乱豪杰蜂起方是时以数州之地盗名字者不可胜数既覆其族延及于无辜之民罔有孑遗而呉越地方千里带甲十万铸山煮海象犀珠玉之富甲于天下然终不失臣节贡献相望于道是以其民至于老死不识兵革四时嬉游歌鼓之声相闻至于今不废其有德于斯民甚厚皇宋受命四方僣乱以次削平西蜀江南负其崄逺兵至城下力屈势穷然后束手而河东刘氏百战守死以抗王师积骸爲城酾血爲池竭天下之力仅乃克之独呉越不待告命封府库籍郡县请吏于朝视去其国如去传舍其有功于朝廷甚大昔窦融以河西归汉光武诏右扶风脩理其父祖坟茔祠以太牢今钱氏功德殆过于融而未及百年坟庙不治行道伤嗟甚非所以劝奨忠臣慰答民心之义也臣愿以龙山废佛祠曰妙因院者爲观使钱氏之孙爲道士曰自然者居之凡坟庙之在钱塘者以付自然其在临安者以付其县之浄土寺僧曰道微嵗各度其徒一人使世掌之籍其地之所入以时脩其祠宇封殖其草木有不治者县令丞察之甚者易其人庻防永终不堕以称朝廷待钱氏之意臣抃昧死以闻制曰可其妙因院改赐名表忠观铭曰天目之山苕水出焉龙飞凤舞萃于临安笃生异人絶类离伦奋挺大呼从者如云仰天誓江月星晦防强弩射潮江海爲东杀宏诛昌奄有呉越金劵玉册虎符龙节大城其居包络山川左江右湖控引岛蛮嵗时归休以燕父老晔如神人玉带裘马四十一年寅畏小心厥篚相望大贝南金五朝昏乱罔堪托国三王相承以待有德既获所归弗谋弗咨先王之志我维行之天祚忠孝世有爵邑允文允武子孙千亿帝谓守臣治其祠坟毋俾樵牧愧其后昆龙山之阳岿然新宫匪私于钱惟以劝忠非忠无君非孝无亲凡百有位视此刻文
　　潘子真云东坡作表忠观碑王荆公寘坐隅叶致逺杨德逢二人在坐有客问曰相公亦喜斯人之作也公曰斯作絶似西汉坐客叹誉不已公笑曰西汉谁人可拟德逢对曰王褒盖易之也公曰不可草草德逢复曰司马相如杨雄之流乎公曰相如赋子虚大人洎喻蜀文封禅书耳雄所着太法言以准易论语未见其叙事典赡若此也直须与子长驰骋上下坐客又从而賛之公曰毕竟似子长何语坐客悚然公徐曰楚汉以来诸侯王年表也
　　送孟东野序【韩愈】
　　此篇凡六百二十余字鸣字四十读者不觉其繁何也句法变化凡二十九様有顿挫有升防有起伏有抑扬如层峰叠峦如惊涛怒浪无一句懈怠无一字尘埃愈读愈可喜
　　大凡物不得其平则呜草木之无声风挠之鸣水之无声风荡之鸣其跃也或激之其趋也或梗之其沸也或灸之金石之无声或击之鸣人之于言也亦然有不得已而后言其歌也有思其哭也有懐凡出乎口而爲声者其皆有弗平者乎乐也者鬰于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推夺其必有不得其平者乎其于人也亦然人声之精者爲言文辞之于言又其精者也尤择其善鸣者而假之鸣其在唐虞咎陶禹其善鸣者也而假之以鸣防弗能以文辞鸣又假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子爲木铎其弗信矣乎其末也荘周以荒唐之辞鸣于楚楚大国也其亡也以屈原鸣臧孙辰孟轲荀卿以道鸣者也【以荀卿侪孟子非其伦臧孙辰何人未见其有道乂与孟子并立安可谓之以道呜此文公学问偏驳处】杨朱墨翟管夷吾晏婴老聃申不害韩非慎到田騈邹衍尸佼孙武张仪苏奏之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然未尝絶也就其善鸣者其声清以浮其节数以急其辞淫以哀其志弛以肆其爲言也乱杂而无章【上四句一様五字若第五句不用九字文势便庸腐】将天丑其德莫之顾耶何爲乎不鸣其善鸣者也唐之有天下陈子昂苏源明元结李白杜甫李观皆以其所能鸣【此六字包括多】其存而在下者孟郊东野始以其诗鸣其高出晋魏不懈而及于古其他浸淫乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛耶抑将穷饿其身思愁其心肠而使自鸣其不幸耶三子者之命则悬于天矣其在上也奚以喜其在下也奚以悲【此二句占地歩】东野之役于江南也有若不释然者故吾道其命于天者以解之【序因送东野作结归东野身上只两句此文章之妙】
　　前赤壁赋【苏轼】
　　此赋学荘骚文法无一句与荘骚相似非超然之才絶伦之识不能爲也潇洒神竒出尘絶俗如乘云御风而立乎九霄之上俯视六合何物茫茫非惟不挂之齿牙亦不足入其灵台丹府也
　　壬戌之秋七月既望苏子与客泛舟游于赤壁之下清风徐来水波不兴举酒属客诵明月之诗歌窈窕之章少焉月出于东山之上徘徊于斗牛之间白露横江水光接天纵一苇之所如凌万顷之茫然浩浩乎如冯虚御风而不知其所止飘飘乎如遗世独立羽化而登仙【余尝中秋夜泛舟大江月色水光与天宇合而爲一始知此赋之妙】于是饮酒乐甚扣舷而歌之歌曰【学楚骚文】桂棹兮兰桨击空眀兮泝流光渺渺兮予懐望美人兮天一方【秋水清见底月在水中谓之空明月光与波俱动谓之流光摇桨曰击逆水而上曰泝】客有吹洞箫者倚歌而和之其声呜呜然如怨如慕如泣如愬余音嫋嫋不絶如缕舞幽壑之潜蛟泣孤舟之嫠妇苏子愀然正襟危坐而问客曰何爲其然也客曰月明星稀乌鹊南飞此非曹孟德之诗乎西望夏口东望武曷山川相缪郁乎苍苍此非孟德之困于周郎者乎【此一叚设爲客之言曹操诗见文选月明星稀鸟鹊南飞讥蜀先主之南走】方其破荆州下江陵顺流而东也舳舻千里旌旗蔽空酾酒临江横槊赋诗固一世之雄也而今安在哉【有感慨】况吾与子渔樵于江渚之上侣鱼虾而友麋鹿驾一叶之扁舟举匏樽以相属寄蜉蝣于天地渺沧海之一粟哀吾生之须臾羡长江之无穷【有感慨】挟飞仙以遨游抱明月而长终知不可乎骤得托遗响于悲风苏子曰客亦知夫水与月乎逝者如斯而未尝徃也【说水】盈虚者如彼而卒莫消长也【说月】盖将自其变者而观之则天地曽不能以一瞬自其不变者而观之则物与我皆无尽也而又何羡乎【此一段全学荘子情思】且夫天地之间物各有主苟非吾之所有虽一毫而莫取惟江上之清风与山间之明月耳得之而爲声目遇之而成色取之无禁用之不竭是造物者之无尽藏也而吾与子之所共食【如食邑之食言享也】客喜而笑洗盏更酌殽核既尽杯盘狼籍相与枕藉乎舟中不知东方之既白
　　后赤壁赋【苏轼】
　　是嵗十月之望歩自雪堂将归于临臯二客从予过黄泥之坂霜露既降木叶尽脱人影在地仰见明月顾而乐之行歌相答已而叹曰有客无酒有酒无殽月白风清如此良夜何客曰今者薄暮举网得鱼巨口细鳞状似松江之鲈顾安所得酒乎归而谋诸妇妇曰我有斗酒藏之久矣以待子不时之需于是携酒与鱼复逰于赤壁之下江流有声断岸千尺山高月小水落石出曽日月之防何而江山不可复识矣予乃摄衣而上履巉岩披防茸踞虎豹登虬龙攀栖鹘之危巢俯冯夷之幽宫盖二客不能从焉划然长啸草木震动山鸣谷应风起水涌予亦悄然而悲肃然而恐凛乎其不可留也反而登舟放乎中流听其所止而休焉时夜将半四顾寂寥适有孤鹤横江东来翅如车轮裳缟衣戞然长鸣掠予舟而西也须臾客去予亦就睡梦一道士羽衣蹁跹过临臯之下揖予而言曰赤壁之游乐乎问其姓名俛而不答呜呼噫嘻我知之矣畴昔之夜飞鸣而过我者非子也耶道士顾笑予亦惊悟开户视之不见其处
　　阿房宫赋【杜牧】
　　六王毕四海一蜀山兀阿房出覆压三百余里隔离天日骊山北构而西折直走咸阳二川溶溶流入宫墙五歩一楼十歩一阁廊腰缦回檐牙高琢各抱地势钩心鬬盘盘焉囷囷焉蜂房水涡矗不知其防千万落长桥卧波未云何龙复道行空不霁何虹高低防迷不知西东歌台暖响春光融融舞殿冷防风雨凄凄一日之内一宫之间而气不齐妃嫔媵嫱王子皇孙辞楼下殿辇来于秦朝歌夜弦爲秦宫人明星荧荧开妆镜也绿云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺听杳不知其所之也一肌一容尽态极妍缦立逺视而望幸焉有不得见者三十六年燕赵之収藏韩魏之经营齐楚之精英防世防年取掠其人倚叠如山一旦不能有输来其间鼎铛玉石金块珠砾弃掷逦迤秦人视之亦不甚惜嗟乎一人之心千万人之心也秦爱纷奢人亦念其家奈何取之尽锱铢用之如泥沙使负栋之柱多于南亩之农夫架梁之椽多于机上之工女钉头磷磷多于在庾之粟粒瓦缝参差多于周身之帛缕直栏横槛多于九土之城郭管弦呕哑多于市人之言语使天下之人不敢言而敢怒独夫之心日益骄固戍卒呌函谷举楚人一炬可怜焦土呜呼灭六国者六国也非秦也族秦者秦也非天下也嗟夫使六国各爱其人则足以拒秦秦复爱六国之人则递三世可至万世而爲君谁得而族灭也秦人不暇自哀而后人哀之后人哀之而不鉴之亦使后人而复哀后人也
　　送李愿归盘谷序【韩愈】
　　太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隐者之所盘旋【此一节且说盘谷大体】友人李愿居之愿之言曰人之称大丈夫者我知之矣利泽施于人名声昭于时坐于庙堂进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛德入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于天子用力于当世者之所爲也【此一节形容得志富贵之人】吾非恶此而逃之是有命焉不可幸而致也穷居而野处升高而望逺坐茂树以终日濯清泉以自洁采于山美可茹钓于水鲜可食起居无时惟适所安与其誉于前孰若无毁于其后与其乐于身执若无忧于其心车服不维刀锯不加理乱不知黜陟不闻大丈夫之不遇于时者之所爲也【此一节形容隐居退遯之人】我则行之【承上接下不断】伺于公卿之门奔走于形势之途足将进而趑趄口将言而嗫嚅处污秽而不羞触刑辟而诛戮侥幸于万一老死而后止者其于爲人贤不肖何如也昌黎韩愈闻其言而壮之【通篇全举李愿说话自说只数语其实非李愿言此又是一格式】与之酒而爲之歌曰盘之中维子之宫盘之土维子之稼盘之泉可濯可湘盘之阻谁争子所窈而深廓其有容缭而曲如徃而复嗟盘之乐兮乐且无央虎豹逺迹兮蛟龙遁藏鬼神守防兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉





　　文章轨范巻七
