　　钦定四库全书　　　　　集部八
　　南齐文纪　　　　　　　总集类
　　提要
　　臣等谨案南齐文纪十卷明梅鼎祚编是集于酬答之文防错附録及误载前代册诰与诸集畧同而体例尤为丛脞如永明五年九月诏乃齐书撮叙其事而以为诏词髙祖与周盘龙第二勅明帝手诏王思逺皆只常言五字但可存为故实岂宜目以文章无姓名之文例附于末而鱼复侯子响还本奏独列于前代拟诸作例归操觚之人而褚渊禅齐诏江淹筑垒教独不画一曹景宗与弟义宗书沈约答陆厥乐蔼书犹曰人虽入梁事闗齐代至于宋顺帝答诛黄回诏则宋文纪自为一集何以隔代防入若刘虬答萧子良书已见二巻又见六巻失检抑又甚矣其间如髙祖与王延之书尺牍误以为世祖崔觉与妹书尺牍误以为崔恭祖亦间有小小驳正然如黄回一人隔数页而重注曹虎一人前注见北魏而七巻之中乃别出曹虎之名详注爵里矛盾者正复不少徒以一代之文兼收全备而存之耳乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书
　　南齐文纪巻一　　　　　明　梅鼎祚　编髙帝【姓萧名道成字绍伯南兰陵人仕宋位相国封齐王篡宋国号齐都建业在位四年庙曰太祖】
　　与中书令褚渊卫将军袁粲书
　　【太祖既平桂杨王休范迁散骑常侍中领军南兖州刺史进爵为公増邑二千户固让与渊及粲书渊粲书答之太祖乃受命】
　　下官常人志不及逺随运推斥妄践非涯才轻任重夙宵氷惕近值国危含气同奋况在下官宁吝身命履冒锋炭报効恒理而褒嘉之典偏见甄沐贵登端戎秩加爵土瞻言霄衢魂神震坠下官奉上以诚率性无矫前后忝荷未尝固让至若今授特深恇迫寔以衔恩先防义兼陵阙识蔽防萌宗戚构祸引诮归咎既已腼顔乃复乘灾求幸借乱取贵斯实国家之耻非臣子所忍也且荣不可滥宠不可昧乞蠲中候请停增邑庶保止足输効淮湄如使伐匈奴凯归反斾以此受爵不复固辞矣
　　褚渊袁粲答太祖书【粲见前渊见后】
　　来告颖亮敬挹无已谦贬居心深承非饰此诚此防久着言外况复造席舒衿迂翰绪意推情顾已信足书绅但今之所宜商搉必以轻重相推世惟多难事属雕弊四维恇扰边氓未安国家费广府藏须备北狄侵边忧虞交切防内含识尚为天下危心相与共荷任寄若此当可稍修亷退不求之懐抱实谓不可了其不可理无固执且勍冦穷凶势过原燎衅逆仓卒终古未闻常时惧惑当虑先定结垒新亭枕戈待敌断决之策寔有由然锋镝初交元恶送首摠律制竒判于此举裂邑万户登爵槐鼎亦何足少酬勲劳粗塞物听今以近侍禁旅进升中候乘平随牒取此非叨济河昔所履牧镇军秩不逾本详校阶序愧在未优就加冲损特亏朝制奉职数载同舟无几刘领军峻节霜明临危不顾音迹未晞奄成今古迷途失偶恸不及悲戎谟内寄恒务倍急秉操辞荣将复谁委诚惟军柄所期自增茂圭社誓贯朝廷匹夫里语尚欲信厚君令必行逡巡何路凡位居物首功在众先进退之宜当与众共茍殉独善何以处物受不自私弥见至公表里详究无而后可想体殊常深思然纳【并南齐书　桂阳兵至太祖决计出顿新亭领军刘勔战殁太祖从石头济淮入卫遣诸将击平之】
　　与王广之书【广之字林之沛郡相人歴侍中镇军将军】
　　【广之仕宋歴徐州刺史钟离太守沈攸之事起广之留京师太祖诛黄囘囘弟驷及从弟马兄子奴亡逸与广之书令于江西捕驷等囘本竟陵郡军人累战功为郢州刺史尝图与袁粲攻太祖事不果太祖抚之如旧后改南兖州以僭侮表奏诛之】
　　黄囘虽有微勲而罪过转不可容近遂啓请御大小二舆为刺史服饰吾乃不惜为其啓闻政恐得舆复求画轮车此外罪不可胜数弟自悉之今啓依法
　　与虞玩之书【玩之字茂瑶防稽余姚人歴光禄大夫】
　　【玩之元徽中为右丞太祖参政与玩之书玩之上表陈府库钱帛器械役力州县转多兴用渐广虑不支嵗月朝议优报之】
　　张华为度支尚书事不徒然今漕藏有阙吾贤居右丞已觉金粟可积也
　　与刘悛书【悛字士操彭城安上里人歴五兵尚书】
　　【悛司空勔之子勔于大桁战死悛时疾病扶服路次号哭求尸持丧墓侧冬月不衣絮太祖代勔领军素与勔善书譬悛】
　　承至性毁瘵转之危虑深以酸怛终哀全生先王明轨岂有去缣纩彻温席以此悲号得终其孝性耶当深顾往防少自抑勉
　　与王延之书【延之字希季琅琊临沂人敬孙歴吏部尚书仆射】
　　【王延之阮韬俱是刘湛外甥并有蚤誉湛甚爱之尝曰韬后当为第一延之其次也延之甚不平后为江州每致饷下都韬与朝士同例太祖与延之书　尺牍作世祖书误】
　　韬云卿未尝有别意当縁刘家月旦故耶【世说　縁南史作由】
　　与崔祖思书【祖思见后】
　　【明僧绍字承烈平原鬲人宋永光中淮北没虏乃南渡江弟庆符为青州僧绍乏粮食随庆符之鬰洲住弇榆山栖云精舍太祖徴为正员外郎称疾不就与崔祖思书庆符罢任僧绍随归住江乘摄山祖思时假节督青冀二州刺史】
　　明居士标意可重吾前防竟未达耶小凉欲有讲事卿可至彼具述吾意令与庆符同归
　　又
　　不食周粟而食周薇古犹发议在今宁得息谈耶聊以为笑
　　与世祖书【世祖见后】
　　【栁世隆为晋熙王安西司马世祖为长史太祖之谋渡广陵也令世祖率众下同防京邑是时朝廷疑惮沈攸之宻为之防刘懐珍白夏口兵冲要地宜得其人太祖与世祖书】
　　汝既入朝当须文武兼资人与汝意合者委以后事世隆其人也【以上并高帝在宋时与延之书或即帝位后】
　　筑垒教【高帝既弑苍梧立顺帝威权日盛升明元年袁粲等皆以谋泄被诛诏假黄钺率大众出屯新亭中兴堂治严筑垒教曰】
　　河南称慈谅由掩胔广汉流仁实存殡朽近袤制兹营崇沟峻垒古墟曩隧时有湮移深松茂草或致刊薙凭轩动怀巡隍增怆宜并为收改葬并设薄祀【并南齐书○江淹集载小异不两存】
　　数沈攸之罪恶檄【攸之自江陵起兵攻郢城时髙帝辅政遣众军西讨出顿新亭驰徼数攸之罪恶】
　　夫弯弓射天未见能至挥戈击地多力安施何则逆顺之势定殊祸福之验易原也是以违乎天者鬼神不能使其成会乎人者圣哲不能令其毁故刘濞赖七国连兵之势隗嚻恃跨河据陇之资母邱俭伐其逾海越岛之功诸葛诞矜其待士爱民之德彼四子者皆当世雄杰以犯顺取祸覆窟倾巢为竖子笑况乎行陈凡才斗筲小器而怀问鼎之志敢搆无君之逆哉逆贼沈攸之出自莱畆寂寥累世故司空沈公以从父宗防爱之若子卵翼吹嘘得升官秩废帝昏悖猜畏柱臣攸之贪竞乘机凶忍趋利躬行反噬请衔诛防又攸之与谭金童太壹等并受宠任朝为牙爪同功共体世号三侯当时亲昵情过管鲍遭仰革运凶党惧戮攸之狡猾用数图全卖祸既杀从父又害良朋虽吕布贩君郦寄卖友方之斯人未足为酷此其不信不义言诈反覆诸夏之所未有夷狄之所不为也泰始开辟网漏吞舟略其凶险取其搏噬故得阶乱获全因祸保福攸之空浅躁而无谋浓湖崩挫本非己力及北伐彭泗望贼宵奔重讨下邳一鼓而遁再鄙王师又应肆法先帝英圣量深河海宥其囘谿之败冀收曲崤之捷故得推迁幸防顿升崇显内端戎禁外临方牧圣灵鼎湖逺颁顾命托寄崇深义感金石而攸之知奉国讳喜见于容普天同哀已以为庆此其乐祸幸灾大逆之辠一也又攸之累登蕃兵自郢迁荆晋熙殿下以皇弟代镇地尊望重攸之肆情陵侮断割候迎料择士马简算器甲精器锐士并取自随郢城所留十不遗一专擅略虏罔顾国典此其包藏祸心不恭不防大逆之辠二也又攸之践荆以来恒用奸数既欲发兵宜有因假遂乃蹙迫羣蛮骚扰山谷扬声讨伐尽户发上蚁聚郭邑伺国盛衰从来积年永不解甲遂使四野百县路无男人耕田载租皆驱女弱自古酷虐未闻有此其侮蔑朝廷大逆之辠三也去昔桂阳竒兵【阙】起京师内奰宗庙阽危攸之任居上流兵强地广救援颠沛寔宜悉力国家倒悬方思身虑威遣弱卒三千并皆羸老使就郢州禀受节度欲令判否之日委辠晋熙何其平日辀张寔轻周召尔时恭谨虚重皇戚此其伏慝藏诈持疑两端大逆之辠四也又攸之累据方州跋扈滋甚招诱轻狡往者咸纳羁绊行旅过境必留仕子穷困不得归其乡商人毕命无由还其土叛亡入境辄加拥防逋逃出界必遣穷追此其大逆之辠五也又攸之自任专恣恃行惨酷视吏若雠遇民如草峻太半之赋暴参夷之刑鞭捶国士全用虏法一人逃亡阖宗补代毒徧婴孩虐加班白狱囚恒满市血常流男不得耕女不得织奔驰道路号哭动天皇朝敕令初不遵奉欲杀欲击故旷荡之泽长隔彼州此其无君陵上大逆之辠六也苍梧狂凶衅深桀纣猜贰外蕃鸮目西顾留其长息元琰以为交质父子分张弥积年稔赖社稷灵长独夫遄戮攸之豫禀心灵宜同欢幸遂迷惑颠倒深相嗟惜举言哀桀扬声吠尧此其不辨是非罔识善恶违情背理大逆之辠七也废昏立明先代盛典交广先到梁秦蚤及而攸之密迩内畿川涂弗逺驿书至止晏若不闻未遣表章奄积旬朔防风后至夏典所诛此其大逆之辠八也升明肇厯恩深泽逺申其父子之情矜其骨肉之恩驰遣元琰衔使西归并加崇授宠贵重叠元琰达西便应反命攸之得此集聚防谁之恩不荷盛德反生雠衅此其大逆之辠九也攸之以谿壑之性含枭鸩之肠直置天壤巳称丑秽况乃举兵内侮逞肆奸囘斯寔恶熟罪成之辰决痈溃疽之日幕府过荷朝寄义百常愤董司元戎龚行天罚今皇上圣明将相仁厚约法三章轻刑缓赋年登嵗阜家给人足上有惠和之泽下无乐乱之心攸之不识天时妄图奸逆举无名之师驱怨雠之党是以朝野审其易取含识判其成禽熊罴厉爪蓄攫裂之心虎豹磨牙起吞噬之愤鼓怒则氷原激电奋发则霜野奔靁以此定乱岂移晷刻虽复众徒梗陆举郡阻川何足以抗沸海之涛当烧山之焰彼土士民罹毒日久逃窜无路常所悯然今复相逼起接锋刃交战之日兰艾难分土崩倒戈宜为蚤计无使一人迷昧而九族就祸也宥之典有如皎日上宋顺帝请诛黄囘表【囘本竟陵郡军人累有战功封侯爵宋元徽中沈攸之起兵以囘为郢州刺史出新亭为前锋而袁粲据石头将攻高帝囘谋应粲不果攸之败囘至镇固求为南兖州高帝以囘终为祸乱乃上表后废帝诏收付廷尉】
　　黄囘出自厮伍本无信行仰值泰始谬被驱驰阶借风云累叨显伍及沈攸之作逆事切戎机臣闇于知人冀其搏噬遣统前锋竟不接刃军至郢城乘威迫胁陵掠所加必先尊贵武陵王马器服咸被虏夺城内文武剥剔靡遗及至还都纵恣弥甚先朝御服犹有二舆弓劒遗思尚在车府囘遂啓求以拟私用僭侮无猒罔顾天极又广纳逋亡多受刼盗亲信此等并为爪牙观其凶狡忧在不测恶积辠着非可含忍应加剿除以明国宪寻其衅状寔宜极法但尝经将帅微有尘露辠疑从轻事炳前策请在降减特原余嗣臣过荷隆寄言必罄诚谨陈管穴式遵典伏愿圣明特垂允鉴臣思不出位诚昧甄才追言既往伏增慙恧
　　顺帝诏报
　　黄囘擢自凡竖夙负疵衅贳以宪纲收其搏噬虽勤效累着而屡懐干纪新亭背叛投拜冦塲异规既扇庙律几殆幸得张敬儿提戈直奋元恶受戮及景素结逆履霜嵗久乃密通音译潜送器杖氛沴克霁狡谋方显每存容掩冀能悛革故裂茅升爵均荣勲宠凶诐有本险慝滋深构诱敬儿志相攻陷悖图未遂狠戾弥甚近军次郢镇劫逼府主兼挟私计多所徴索主局咨疑便加棰楚专肆暴慢罔顾彛则膺牧西蕃徽贲惟厚曾不知感犹懐忿怨李安民述任河济星管未周贪据防要若祈囘夺黩谒弗巳叨侈无度遂请求御舆僭拟私饰又招萃贼党初不啓闻伤风蠧化莫此之甚宜明绳裁肃正刑书便收付廷尉依法穷治【并宋书】
　　即阼告天文【建元元年四月】
　　皇帝臣道成敢用牡昭告皇皇后帝宋帝陟鉴干序钦若明命以命于道成夫肇自生民树以司牧所以阐极则天开元创物肆兹大道天下惟公命不于常昔在虞夏受终上代粤自汉魏揖让中叶咸炳诸典谟载在方册水德既微仍世多故寔頼道成匡拯之功以济于厥艰大造颠坠再构区宇宣礼明刑缔仁缉义晷纬凝象川岳表灵诞惟天人罔弗和防乃仰协归运景属与能用集大命于兹辞德匪嗣至于累仍而羣公卿士庶尹御事爰及黎献至于百戎佥曰皇天眷命不可以固违人神无托不可以旷主畏天之威敢不祗从鸿箓敬简元辰防奉皇符升坛受禅告类上帝以永答民衷式敷万国惟明灵是飨
　　改元大赦诏【建元元年四月】
　　五德更绍帝迹所以代昌三正迭隆王度所以改耀世有质文时或因革其资元膺歴经道振民固以异术同揆殊流共贯者矣朕以寡昧属值艰季推肆勤之诚借乐治之数贤能悉心士民致力用获拯溺龛暴一匡天下业未参古功殆侔昔宋氏以陵夷有徴歴数攸及思宏乐推永鉴崇替爰集天禄于朕躬惟志菲薄辞弗获昭遂钦从天人式繇景命祗月正于文祖升禋鬯于上帝猥以寡德光宅四海纂革代之踪托王公之上若涉渊水罔知所济寳祚初啓洪庆惟新思俾利泽宣被亿兆可大赦天下改升明三年为建元元年赐人爵一级文武进位二等鳏寡孤独不能自存者谷人五斛逋租宿债勿复收有犯乡论清议赃污淫盗一皆荡涤洗除先注与之更始长徒敕系之囚特皆原遣亡官失爵禁锢夺劳一依旧典
　　降封宋公侯诏【建元元年四月】
　　继世象贤列代盛典畴庸嗣美前载令图宋氏通侯乃宜随运省替但钦德怀义尚表坟闾况功济区夏道光民俗者哉降差之典宜遵往制南康县公华容县公可为侯萍乡县侯可为伯减户有差以继刘穆之王何无忌后
　　原赦诏【建元元年四月】
　　宸运肇创宝命惟新宜庆宥广敷蠲汰劫贼余口没在台府者悉原赦诸负舋流徙普听还本土
　　省置屯税诏【建元元年四月】
　　自庐井毁制农桑易业盐铁妨民货鬻伤治歴代成俗流蠧嵗滋援拯遗弊革末反本使公不专利氓无失业二宫诸王悉不得营立屯邸封略山湖太官池籞宫停税入优量省置
　　减降宋氏第秩诏【建元元年五月】
　　宸运革命引爵改封宋氏第秩虽宜省替其有预効屯夷宣力齐业者一仍本封无所减降
　　断众募诏【建元元年五月江淹集载】
　　设募取将悬赏购士盖出权宜非曰恒制顷世艰险浸以成俗且长逋逸开罪山湖是为黥刑不辱亡窜无咎自今以后可断众募
　　营防遗榇诏【建元元年六月】
　　宋末频年戎冦兼灾疾凋损或枯骸不收毁榇莫掩宜速宣下埋藏营防若标题犹存姓字可识可即运载致还本乡有司奏遣外监典事四人周行离门外三十五里为限其余班下州郡无棺器标题者属所以台钱供事
　　曲赦交趾诏【建元元年七月江淹集载】
　　交阯比景独隔书朔斯乃前运方季负海不朝因迷遂往归欵莫由曲赦交州部内李叔献一人即抚南土文武详才选用并遣大使宣扬朝恩
　　録序从军官诏【建元元年十月】
　　朕婴缀世务三十余嵗险阻艰难备尝之矣末路屯夷戎车嵗驾诚借时来之运实资士民之力宋元徽二年以来诸从军得官者未悉防禄可催速下访随正即给才堪余任者访洗量序若四州士庶本乡沦陷簿籍不存寻校无所可听州郡保押从寔除奏荒逺阙中正者特许据军簿奏除或戍扞边役末由旋反听于同军各立五保所有司时为言列
　　建学诏【建元四年正月江淹集载】
　　夫胶庠之典彞伦攸先所以招振才端啓发性绪字黎氓纳之轨义是以五礼之迹可传六乐之容不泯朕自膺歴受图志阐经训且有司羣僚奏议咸集盖以戎车时警文教未宣思乐泮宫永言多慨今关燧无虞时和嵗稔逺迩同风华夷慕义便可式遵前准修建斆学精选儒官广延国胄
　　蠲战亡租役诏【建元四年正月】
　　比嵗申威西北义勇争先殒气冦塲命尽王事战亡蠲复虽有恒典主者遵用每伤简薄建元以来战亡赏蠲租布二十年杂役十年其不得收尸主军保押亦同此例
　　诏朝臣【建元二年诏虞玩之上表陈其事纳之】
　　黄籍民之大纪国之治端自顷氓俗巧伪为日已久至乃窃注爵位盗易年月增损三状贸袭万端或户存而文书已絶或人在而反托死叛停私而云役身强而称六疾编户齐家少不如此皆政之巨蠧教之深疵比年虽却籍改书终无得实若约之以刑则民伪巳逺若绥之以德则胜残未易卿诸贤并深明治体可各献嘉谋以振浇化又台坊访募此制不近优刻素定闲剧有常宋元嘉以前兹役恒满大明以后乐补稍絶或縁冦难频起军防易多民庶从利投坊者寡然国经未变朝纪恒存相揆而言隆替何速此急病之洪源晷景之切患何以科算能革斯弊耶【南齐书○杜氏通典民俱作人治俱作埋死叛作死版胜残未易作未易可惩】
　　诏豫章王嶷【嶷见后】
　　【太祖即位迁嶷为骠骑大将军扬州刺史封豫章王防北虏动上思为经略乃诏嶷复以为南蛮校尉荆湘二州刺史】
　　神牧摠司王畿诚为治要荆楚领驭遐逺任寄隆自顷公私凋尽绥抚之宜尤重恒日
　　与司徒褚渊手诏
　　【柳世隆宋末为左将军呉郡太守丁母忧太祖践阼起为南豫州刺史手诏与渊】
　　向见世隆毁瘠过甚殆欲不可复识非直使人恻然实亦世珍国宝也
　　褚渊答
　　世隆至性纯深哀过乎礼陛下在危尽忠丧亲居忧杖而后起立人之本二理同极加荣增宠足以厉俗敦风宥王逊诏【俭弟逊升明中为丹阳丞告刘秉事不防封赏建元初为晋陵太守有怨言俭虑为祸因褚渊啓闻中丞陆澄依事举奏诏曰】
　　俭门世载德竭诚佐命特降刑书宥逊以逺徙永嘉郡
　　诏领军将军李安民【安民兰陵承人歴呉兴太守】
　　【淮北泗州闻太祖受命咸欲南归徐州人桓标之兖州人徐猛于等合众数万砦险求援太祖诏安民安民赴救留迟虏急攻标之等皆没上甚责之】
　　青徐泗州义举云集安民可长辔遐驭指授羣帅吕安国安集司州民户诏【建元二年虏防边遣安国】
　　郢司之间流杂繁广宜并加区判定其属参详两州事无专任安国可暂往经理以本官使持节摠荆郢诸军北讨事屯义阳西关
　　诏周盘龙【建元二年虏冦寿春以盘龙为军主助豫州刺史垣崇祖于西泽奋击破之上喜诏曰】
　　丑虏送死敢冦寿春崇祖盘龙正勤义勇乘机电奋水陆斩击填川蔽野师不淹晨西蕃尅定斯实将率用命之功文武争伐之力凡厥勲勤宜时铨序可符列上
　　赠刘善明诏
　　善明忠诚夙亮干力兼宣豫经夷险勤绩昭著不幸殒丧痛悼于怀赠左将军豫州刺史谥烈
　　手诏张融【融见后】
　　【融初辟太祖太傅掾太祖素竒好融即位后手诏赐融衣】
　　见卿衣服麤故诚乃素怀有本交尔蓝缕亦亏朝望今送一通故衣意谓虽故乃胜新也是吾所着已令裁减称卿之体并履一量
　　诏夏侯恭叔
　　【恭叔平西记室参军上书以栁元景中兴功臣刘勔殒身王事宜存封爵诏曰】
　　与运隆替自古有之朝议已定不容复厝意也
　　徴明僧绍诏
　　朕侧席思士载怀尘外齐郡明僧绍标志高栖耽情坟素幽贞之操宜加贲饰徴为正员外郎
　　封荷知加罗国王诏【三韩种也建元元年国王荷知使来献】
　　量广始登逺夷洽化加罗王荷知欵关海外奉贽东遐可授辅国将军本国王
　　诏答河南王吐谷浑拾寅
　　【宋世遣建武将军王世武使河南建元元年随拾寅来献诏荅之】
　　皇帝敬问使持节散骑常侍都督西秦河沙三州诸军事车骑大将军开府仪同三司领防羌校尉西秦河二州刺史新除骠骑大将军河南王宝命革授爰集朕躬猥当大业祗惕兼怀夏中增感王世武至得元徽五年五月二十一日表闻之湿热想比平安又卿欵诚遥着保宁遐壃今诏升徽号以酬忠欵遣王世武衔命拜授又仍使王世武等往芮芮想即资遣使得时达又奏所上马等物悉至今往别牒锦绛紫碧緑黄青等纹各十匹
　　杨广香为沙州刺史诏【广香先奔虏宋末为虏攻杀氐王杨文庆以为隂平公齐太祖即位欲绥怀异俗诏授广香】
　　昔絶国入贽美称前册殊俗内欵声流往记伪虏葭芦镇主隂平郡公杨广香怨结同族舋起亲党当宋之世遂举地降敌葭芦失守华阳暂惊近单使先驰宣扬皇威广香等追其逺世之诚仰惟新之化肉袒请附复地千里氐羌杂种咸同归从宜时领纳厚加优防广香翻迷反正可特量所授部曲酋豪随名酬赏以广香为督沙州诸军事平羌校尉沙州刺史
　　临终诏司徒褚渊左仆射王俭
　　吾本布衣素族念不到此因借时来遂隆大业风道沾被升平可期遘疾弥留至于大渐公等奉太子如事吾柔逺能迩缉和内外当令太子敦睦亲戚委任贤才崇尚节俭宣简惠则天下之理尽矣死生有命夫复何言【并南齐书】
　　敕柳世隆【建元二年世隆进号安南将军是时虏冦寿阳太祖敕世隆寻又敕之】
　　歴阳城大恐不可卒治正宜断隔之深为保固处分百姓若不将家守城单身亦难可委信也
　　又
　　吾更歴阳外城若有贼至即勒百姓守之故应胜割弃也
　　又【宋永初二年分淮东为南豫州治歴阳而淮西为豫州泰始中淮西没复分淮东治南豫齐太祖建元二年垣崇祖既破虏上欲罢并二豫敕世隆遂省南豫至永明二年割扬州宣城淮南豫州歴阳谯庐江临江六郡复置南豫州】
　　比思江西萧索二豫两办为难议者多云省一足一于事为便吾谓非乃乖谬卿以为云何可具以闻
　　又【世隆建元四年出为使持节督南兖兖徐青冀五州军事安北将军南兖州刺史江北畏虏冦骚动不安上敕世隆】
　　比有北信贼犹治兵在彭城年巳垂尽或当未必送死然豺狼不可以理推为备或不可懈彼郭既无关要用宜开除使去金城三十丈政佳耳发民治之无嫌若作三千人食者已有几米可指牒付信还民间若有丁多而细口少者悉令戍非疑也
　　又
　　昨夜得北使啓钟离间贼已渡淮既审送死便当制加剿扑卿好参候之有急令诸小戍还镇不可贼至不觉也贼既过淮不容迩退散要应有处送死者定攻寿阳吾当遣援军也
　　又
　　【上遣军助世隆并给军粮虏退欲土断江北又敕世隆】
　　吕安国近在西土断郢司二境上杂民大佳民始无惊恐又令垣豫州断其州内商得崇祖啓事巳行竟近无云云殊称前代旧意卿视兖部中可行此事不若无所扰春便就手也
　　敕垣崇祖【初崇祖见上便自比韩信白起惟上独许之及为豫州刺史有破虏功闻陈显达李安民皆增给军仪啓上求鼔吹横吹上敕给鼔吹一部】
　　韩白何可不与众异
　　又敕【崇祖为豫州刺史上遣使入关参虏消息还敕崇祖因修治芍陂田】
　　卿视吾是守江东而已耶所少者食卿但努力营田自然平殄丑虏
　　手敕刘怀慰【懐慰字彦泰平原人歴安陆王北中郎司马本名闻慰懐慰仕宋为步兵校尉齐国建置齐郡治步以怀慰为辅国将军齐郡太守因手敕之】
　　有文事者必有武备今赐卿玉环刀一口
　　又敕
　　【薛渊河东汾隂人除淮陵太守加宁朔将军虏遣伪将薛道摽冦寿春太祖以道摽渊之亲近敕怀慰令为渊书与道摽示购之之意虏得书果追道摽遣他将代之】
　　闻道摽分明来其儿妇竝在都与诸弟无复同生者凡此类无为不多方悮之纵不全信足使豺狼疑惑敕周山图【山图字季寂义兴义阳人歴黄门郎领羽林四厢直卫】
　　【山图为兖州刺史建元二年秋虏动上策虏必不出淮隂乃敕山图虏果冦朐山】
　　知卿绥边抚戎甚有次第应变策略悉以相委恐列丑未必能送死卿丈夫无可借手耳
　　又敕
　　【是时淮北四州起义上使山图自淮入清倍道应赴又敕山圆防义众巳为虏所没山图拔三百家还淮隂】
　　卿当尽相帅驭理每存全重天下事惟同心力山岳可摧然用兵当使背后无忧虑若后冷然无横来处闭目痛打无不摧碎吾政应铸金待卿成勲耳若不借此平四州非丈夫也努力自运勿令他人得上功
　　敇周盘龙【盘龙北兰陵人歴光禄大夫】
　　【军主成买戍甬城虏围买数重上遣领军将军李安民为都督救之敕盘龙】
　　甬城涟口贼始复进西道便是无贼卿可率马步下淮隂就安民军钟离船少政可致衣仗数日粮军人扶淮步下也
　　又手敕
　　【盘龙爱妾杜氏上送金钗镊二十枚手敕曰】
　　饷周公阿杜
　　手敕张岱【岱字景山呉郡呉人歴南兖州刺史】
　　【岱出为呉郡太守太祖知岱歴任清直至郡未几手敕曰】
　　大郡任重乃未欲囘换但摠戎务殷宜须望实今用卿为防军加给事中
　　敕江谧掌吏部【谧建元三年为左民尚书诸皇子出閤文武诸帅皆委谧寻敇】
　　江谧寒士诚当不得竞等华侪然甚有才干堪为委遇可迁掌吏部
　　敕崔文仲【文仲清河东武城人祖思宗人歴黄门郎领越骑校尉】
　　【文仲为徐州刺史建元三年淮北义民桓磊磈于抱犊固与虏战大破之文仲驰啓上敕】
　　北间起义者众深恐良会不再至卿善奬沛中人若能一时攘袂当遣一佳将直入也【并南齐书】
　　手敕王珍国【珍国为南谯太守时郡境苦饥乃发米散财以拯穷乏高帝手敇】
　　卿爱人治国甚副吾意也【梁书】
　　报武陵王煜【煜字宜昭高帝第五子歴卫将军】
　　【曅性刚颖儁出与诸王共作短句诗学谢灵运体以呈高帝帝报之】
　　见汝二十字诸儿作中最为优者但康乐放荡作体不辩有首尾安仁士衡深可宗尚顔延之抑其次也
　　答陈显达【显达南彭城人歴侍中太尉东昏时起兵败诛】
　　【显达仕宋为广州刺史沈攸之事起遣军援台至巴丘而攸之平太祖即位迁中防军转防军将军显达啓让上荅之】
　　朝廷爵人以序卿忠发万里信誓如期虽屠城殄国之勲无以相加此而不赏典章何在若未必宜尔吾终不妄授于卿数示意同家人岂止于君臣耶过明与王李俱祗召也
　　又【敌攻寿阳以显达为平北将军南兖州刺史之镇敌退敕显达】
　　敌经破散后当无复犯关理但国家边防自应过存备豫宋元嘉二十七年后江夏王作南兖徙镇盱眙沈司空亦以孝建初镇彼正当以淮上要于广陵耳卿谓前代此处分云何今佥议皆云卿应据彼地吾未能决乃当以扰动文武为劳若是公计不得惮之
　　答刘善明【善明为淮南宣城二郡太守撰贤圣杂语奏之托以讽谏太祖荅之】
　　省所献杂语并列圣之明规众智之深轨卿能宪章先范纂镂情识忠欵既昭渊诚肃着当以周旋无忘听览也
　　又答【善明表谏起宣阳门及宜明守宰赏罚立学校制齐礼开賔馆以接隣国上又荅】
　　具卿忠谠之怀夫赏罚以惩守宰饰馆以待遐荒皆古之善政吾所宜勉更撰新礼或非易制国学之美巳敕公卿宣阳门今敕停寡德多阙思复有闻
　　答萧景先【景先太祖从子歴征虏将军丹阳尹】
　　【景先啓称上德化之美上答之】
　　风沦俗败二十余年以吾当之岂得顿扫幸得数载尽力救苍生者必有功于万物也治天下者虽圣人犹须良佐汝等各各自竭不忧不治也
　　敕答柳引
　　【范柏年梓潼人泰始中除晋寿太守讨平氐贼为梁州刺史沈攸之事起柏年遣将声援京师而候望形势朝廷遣王邈代之说柏年许啓为府左史因执诛之引称啓太祖敕荅】
　　柏年幸可不尔为之恨恨
　　答晋寿太守杨公则
　　【杨文武都王氐人杨广香之族先为白水太守广香死氐众半奔文据白水公则啓经略之宜上荅曰】
　　文罪不可恕事中政应且加恩耳卿若能袭破白水必加厚赏
　　武帝【名赜字宣逺高帝长子在位十一年庙曰世祖】
　　与虞悰手书【悰字景豫防稽余姚人领右军将军扬州大中正】
　　今因江吏郎有白以君情顾意欲相屈
　　与元度书
　　【建元二年魏主宏遣虏诸将分兵出兖青界围朐山戍主元度出击大破之初元度自云臂上有封侯痣宋世以示世祖时世祖在东宫书与元度】
　　努力成臂上之相也
　　高帝丧礼诏【建元四年三月】
　　丧礼虽有定制先防每存简约内官可三日一还临外官间一日还临后有大丧皆如之
　　原荡诸城诏【建元四年三月】
　　城直之制歴代宜同顷嵗逋弛遂以万计虽在宪宜惩而原心可亮积年逋城可悉原荡自兹以后申明旧科有违纠裁
　　赈防京师两岸诏【建元四年三月】
　　比嵗未稔贫穷不少京师二岸多离其弊遣中书舍人优量赈防
　　又诏【建元四年五月】
　　顷水雨频降潮流荐满二岸居民多所淹渍遣中书舍人与两县官长优量赈防
　　灾异蠲防诏【建元四年六月】
　　水潦为患星纬乖序京都囚系可克日讯决诸逺狱委刺史以时察判建康秣陵二县贫民加赈赐必令周悉呉兴义兴遭水县蠲除租调
　　戍将恩庆诏【建元四年十二月】
　　縁淮戍将久处边劳三元行始宜沾恩庆可遣中书舍人宣防临防后每嵗皆如之
　　优奬郡县丞尉诏【永明元年正月】
　　经邦之寄寔资莅民守宰禄俸盖有恒准徃以边虞告警故沿时损益今区宇宁宴庶绩咸熙念勤简能宜加优奬郡县丞尉可还田秩
　　邦宰满限诏【永明元年三月】
　　宋德将季风轨陵迟列宰庶邦弥失其序迁谢遄速公私凋弊泰运初基草昧惟始思述先范永隆治根莅民之职一以小满为限其有声绩克举厚加甄异理务无庸随时代黜
　　恩赦诏【永明元年三月】
　　朕自丁荼毒奄便周忌瞻言负荷若坠渊壑而逺图尚蔽政刑未理星纬失序隂阳愆度思播先泽兼酬天眚可申辛亥赦恩五十日以期讫为始京师囚系悉皆原宥三署军徒优量降遣都邑鳏寡尤贫详加赈防
　　袁粲等葬事诏【永明元年四月】
　　魏矜袁绍恩洽丘墓晋亮两王荣覃余裔二代义前载美谈袁粲刘秉与先朝同奬宋室沈攸之于景和之世特有乃心虽末节不终而始诚可録嵗月弥往宜特优降粲秉前年改葬茔兆未修材椁可为经理令粗足周礼攸之及其诸子丧柩在西者可符荆州送反旧墓在所为营葬事
　　小防青溪宫诏【永明二年七月】
　　夫乐所自生先哲垂诰礼不忘本积代同风是以汉光迟囘于南阳魏文殷勤于谯国青溪宫体天含晖则地栖宝光定灵源允集符命在昔期运初开经纶方逺缮筑之劳我则未暇时流事徃永惟哽咽朕以寡薄嗣奉鸿基思存缔构式表王迹考星创制揆日兴功子来告毕规模昭备宜申衅落之礼以畅感尉之怀可克日小防
　　京师二县沾赉诏【永明二年八月】
　　窆枯掩骼义重前诰防老哀癃寔惟令典朕永思民瘼勿忘鉴寐声憓未敷物多乖所京师二县或有久坟毁发可随宜掩埋遗骸未榇并加敛瘗疾病穷困不能自存者详为条格竝加沾赉
　　兴学诏【永明三年正月】
　　春秋国语云生民之有学斆犹树木之有枝叶果行育德咸必由兹在昔开运光宅华夏方典谟克隆教思命彼有司崇建庠塾甫就经始仍离屯故仰瞻徽猷嵗月弥逺今遐迩一体车轨同文宜高选学官广延胄子
　　又诏
　　守宰亲民之要刺史按部所先宜严课农桑相土揆时必穷地利若耕蚕殊众足厉浮惰者所在即便列奏其违方骄矜佚事妨农亦以名闻将明赏罚以劝勤怠校覈殿最嵗竟考课以申黜陟
　　永明三年蠲田租诏【五月】
　　氓俗凋弊于兹永久虽年谷时登而歉乏比室凡单丁之身及茕独而秩养养孤者并蠲今年田租
　　籍田诏
　　九谷之重八材为未是故洁粢丰盛祝史无愧于辞不籍千亩周宣所以贻谏昔期运初啓庶政草昧三推之典我则未暇朕嗣奉鸿基思隆先轨载耒躬亲率由旧式可以开春发嵗敬简元辰鸣青鸾于东郊冕朱纮而莅事仰荐宗禋俯勗黔皁将使囷庾内充遗秉外牣既富而教兹焉攸在
　　又诏【永明四年闰正月】
　　夫耕籍所以表敬亲载所以率民朕景行前规躬执良耜千畛咸事六稔可期教义克宣诚感兼畅重以天符灵贶嵗月鳞萃宝鼎开玉匣之祥嘉禾发同穗之颖甘露凝晖于坰牧神爵骞翥于兰囿斯乃宗稷之庆岂寡薄所臻思俾休和覃兹黔皁见刑罪殊死以下悉原宥诸逋负在三年以前尤穷弊者一皆蠲除孝悌力田详授爵位孤老贫穷赐谷十石凡欲附农而粮种阙乏者并加给贷务在优厚
　　讲武班赐诏【永明五年正月】
　　今亲阅六师少长有礼领驭羣帅可量班赐
　　春正普赐诏【永明五年正月】
　　朕昧爽丕显思康民瘼虽年谷亟登而饥馑代有今履端肇运阳和告始宜协时休覃兹黎庶诸孤老贫病竝赐粮饩遣使亲赋每存均普
　　霖雨赈赐诏【永明五年六月】
　　比霖雨过度水潦洊溢京师居民多离其弊遣中书舍人二县官长随宜赈赐
　　优贷丹阳属县诏【永明五年七月】
　　丹阳属县建元四年以来至永明三年所逋田租殊为不少京甸之内宜加优贷其非中赀者可悉原停
　　九日诏【永明五年九月】
　　九日出商飚馆登高宴羣臣
　　蠲三调诏【永明五年九月】
　　善为国者使民无伤而农益劝是以十一而税周道克隆开建常平汉载惟穆岱畎丝枲浮汶来贡杞梓皮革必縁楚往自水德将谢丧乱弥多师旅嵗兴饥馑代有贫室尽于课调泉贝倾于絶域军国器用动资四表不因厥产咸用九赋虽有交贸之名而无润私之实民咨涂炭寔此之由昔在开运星纪未周余弊尚重农桑不殷于曩日粟帛轻贱于当年工商罕兼金之储匹夫多饥寒之患良由圜法久废上币稍寡所谓民失其资能无匮乎凡下贫之家可蠲三调二年京师及四方出钱亿万籴米谷丝绵之属其和价以优黔首逺邦尝市杂物非土俗所产者皆悉停之必是嵗赋攸宜都邑所乏可见直和市勿使逋刻
　　原北兖八州祖调诏【永明六年闰十月】
　　北兖北徐豫司青冀八州边接疆场民多悬罄原永明以前所逋租调
　　原雍州逋祖诏【永明七年正月】
　　雍州频嵗戎役兼水旱为弊原四年以前逋租
　　又诏
　　春颁秋敛万邦所以惟怀柔逺能迩兆民所以允殖郑浑宰邑因姓立名王濬剖符户口殷盛今产子不育虽禀常禁比闻所在犹或有之诚复礼以贫杀抑亦情由俗淡宜节以严威敦以惠泽主者寻旧制详量附定蠲防之宜务存优厚
　　增俸诏【永明七年正月】
　　诸大夫年秩隆重禄食殊薄岂所谓下车惟旧趋桥敬老可增俸详给见役
　　奉圣诏【永明七年二月】
　　宣尼诞敷文德峻极自天发辉七代陶钧万品英风独举素王谁匹功隠于当年道深于日月感麟厌世缅邈干祀川竭谷虚丘夷渊塞非但洙泗湮沦至乃飨尝乏主前王敬仰崇修寝庙嵗月亟流鞠为茂草今学斆兴立寔禀洪规抚事懐人弥增钦属可改筑宗祊务在爽垲量给祭秩礼同诸侯奉圣之爵以时绍继
　　婚礼诏【永明七年四月】
　　婚礼下达人伦攸始周官设媒氏之职国风兴及时之咏四爵内陈义不期侈三鼎外列事岂存奢晩俗浮丽歴兹永久每思惩革而民未知禁乃闻同牢之费华泰尤甚膳羞方丈有过王侯富者扇其骄风贫者耻躬不逮或以供帐未具动致推迁年不再来盛时忽往宜为节文颁之士庶并可拟则公朝方樏供设合巹之礼无亏宁俭之义斯在如故有违绳之以法
　　婚葬崇俭诏【永明七年十月】
　　三季浇浮旧章陵替吉凶奢靡动违矩则或裂锦绣以竞车服之饰涂金镂石以穷茔域之丽至班白不婚露棺累叶茍相夸衒罔顾大典可明为条制严勒所在悉使画一如复违犯依事纠奏
　　永明八年七月大赦诏
　　隂阳舛和纬象愆度储婴患淹歴旬晷思仰祗天戒俯纾民瘼可大赦天下【并南齐书】
　　寛黄籍谪役诏【初太祖别置板籍官置令史限人一日得数巧以防懈怠至永明八年谪巧者戍縁淮各十年百姓怨望世祖乃诏曰】
　　夫简贵贱辨尊卑者莫不取信于黄籍岂有假器滥荣窃服非分故所以澄革虚妄式允旧章然舋起前代过非近失既往之諐不足追咎自宋升明以前皆听复注其有讁役边疆各许还本此后有犯严加翦治
　　赈赐京师诏【永明十年十一月】
　　顷者霖雨樵粮稍贵京邑居民多离其弊遣中书舍人二县官长赈赐
　　水旱断酒诏【永明十年五月】
　　水旱成灾谷稼伤弊凡三调众逋可同申至秋登京师二县朱方姑熟可权断酒
　　沾防二岸诏【永明十一年七月】
　　顷风水为灾二岸居民多离其患加以贫病六疾孤老稚弱弥足矜念遣中书舍人履行沾防
　　又诏
　　水旱为灾寔伤农稼江淮之间仓廪既虚遂草窃充斥互相侵夺依阻山湖成此逋逃曲赦南兖兖豫司徐五州南豫州之歴阳谯临江庐江四郡三调众逋宿债并同原除其縁淮及青冀新附侨民复除巳讫更申五年
　　葬宋建平王景素诏
　　宋建平王刘景素名父之子虽末路失图而原心有本可听以礼葬旧茔【景素父宣简王宏文帝子】
　　委皇太子长懋决狱诏【太子乃于圃宣猷堂録三署囚原宥有差】
　　狱讼之重政化所先太子立年作贰宜时详览此讯事委以亲决
　　增封豫章王嶷邑户诏【永明二年】
　　汉之梁孝宠异列蕃晋之文献秩殊恒序况乃地侔前准勲兼往式虽天伦有本而因事增情宜广田邑用申恩礼增封为四千户
　　答豫章王嶷求解太傅诏【永明三年】
　　公惟德惟行无所厝辞且鲁且卫其谁与二方式范当时流声史籍岂容屡秉防谦以乖期寄
　　豫章王嶷丧事诏
　　嶷明德至亲勲高业始德懋王朝道光区县奄至薨逝痛酷抽割不能自胜柰何柰何今便临哭九命之礼宜备其制敛以衮冕之服温明秘器命服一具衣一袭丧事一依汉东平王故事大鸿胪持节防丧事大官朝夕送奠大司马太傅二府文武悉停过葬
　　豫章王嶷赠锡诏
　　宠章所以表德礼秩所以纪功慎终追逺前王之盛策累行畴庸列代之通诰故使持节都督扬南徐二州诸军事大司马领太子太傅扬州刺史新除中书监豫章王嶷体道秉哲经仁纬义挺清誉于弱龄发韶风于早日缔纶霸业之初翼赞皇基之始孝睦着于乡闾忠谅彰乎邦邑及秉德论道摠牧神甸七教必荷六府咸理振风润雨无諐于时防民拯物有笃于矜懐雍容廊庙之华仪刑列郡之观神凝自逺具瞻永集朕友于之深情兼家国方授以神图委诸庙胜缉颂九纮陪禅五岳天不愸遗奄焉薨逝哀痛伤惜震恸乎厥心今先逺戒期谋袭吉宜加茂典以协徽猷可赠假黄钺都督中外诸军事丞相扬州牧緑綟绶具九服锡命之礼侍中大司马太傅王如故给九旒鸾辂黄屋左纛虎贲班劒百人輼辌车前后部羽葆鼓吹葬送仪依东平王故事
　　褚渊丧事诏
　　司徒奄至薨逝痛怛恸怀比虽尫瘵便力出临哭给东园秘器朝服一具衣一袭钱二十万布二百疋蜡二百斤
　　赠褚渊太宰诏
　　夫褒德所以纪民慎终所以归厚前王习祖盛典咸必由之故侍中司徒録尚书事新除司空领骠骑将军南康公渊履道秉哲鉴识旷爰初弱龄清风夙举登庸应务具瞻允集孝友着于家邦忠贞彰于亮采佐命先朝经纶王化契阔屯夷绸缪终始摠録机衡四门惟穆谅以同规往古式范来今谦光弥逺屡陈降挹权从高防用亏大猷将登上列永翼声教天不憗遗奄焉薨逝朕用震恸于厥心其赠公太宰侍中録尚书公如故给节加羽葆鼓吹增班劒为六十人葬送之礼悉依宋太保王故事
　　赠王俭太尉诏【永明七年】
　　慎终追逺列代通规褒德纪勲弥峻恒策故侍中中书令太子少傅领国子祭酒卫军将军开府仪同三司南昌公俭体道秉哲风宇渊旷肇自弱龄清猷自逺登朝应务民望斯属草昧皇基协隆鼎祚宏谟盛烈载铭彞篆及赞朕躬徽绩光茂忠图令范造次必彰四门允穆百揆时序宗臣之重情寄兼常方正位论道永厘衮职弼兹景化以赞隆平天不憗遗奄焉薨逝朕用震恸于厥心可追赠太尉侍中中书监公如故给节加羽葆鼓吹增班劒为六十人葬礼依故太宰文简公褚渊故事冢墓材官营办谥文宪公
　　赠柳世隆司空诏
　　故侍中左光禄大夫贞阳公世隆秉德居业才兼经纬少播清徽长美誉入参内禁出赞西牧专寄郢郊克挫巨猾超越前勲功着一代及摠任方州民颂寛德翼教崇闼朝称元正忠谟嘉猷简于朕心雅志素履邈不可逾将登铉味用变鸿化奄至薨殒震恸良深赠司空班劒三十人鼓吹一部侍中如故諡曰忠武
　　诛垣崇祖诏【豫章王嶷有盛宠于高帝世祖在东宫崇祖不自附结后渐疑异及即位下诏诛之】
　　垣崇祖凶诟险躁少无行业昔因军国多虞采其一夫之用大运光啓频烦升擢溪壑靡厌浸以弥广去嵗在西连谋境外无君之心已彰遐迩特加遵养庶或悛革而猜贰滋甚志兴乱阶随与荀伯玉驱合不逞窥窬非觊构扇边荒互为表里宁朔将军孙景育究悉奸计具以啓闻除恶务本刑兹罔赦便可收掩肃明宪辟诛张敬儿诏【敬儿以战功为雍州刺史歴开府仪同三司及垣崇祖诛常恐惧又遣使与蛮中交关世祖疑其有异志诛之】
　　敬儿蠢兹边裔昏迷不脩属值宋季多难颇获野战之力拔迹行伍超登非分而愚躁无已矜伐滋甚镇莅本州久苞异志在昔含庶能惩革位班三槐秩穷五等懐音靡闻奸囘屡构去嵗迄今嫌贰滋甚镇东将军敬则丹阳尹安民每侍接之日陈其凶狡必图反噬朕犹谓恩义所感本质可移顷者已来衅戾遂着自以子弟在西足动殊俗招扇羣蛮规扰樊夏假托妖巫用相震惑妄设徴祥潜图问鼎履霜于开运之辰坚冰于嗣业之世此而可忍孰不可容天道祸淫逆谋显露建康民汤天获商行入蛮备覩奸计信驿书翰证验炳明便可收掩式正刑辟同党所及特皆原宥
　　赠李安民诏
　　安民歴位内外庸绩显著忠亮之诚每简朕心敷政近畿方申任寄奄至殒丧痛伤于懐赠镇东将军鼓吹一部常侍太守如故
　　荅薛渊解职诏【渊自北南奔母索氏不得自拔私遣购赎报云巳在界首事竟无实渊上表解职诏曰】
　　逺隔殊方声问难审渊忧迫之深固辞朝列昔东关旧典犹通婚宦况母出有差音息时至依附前例不容申许便可断表速还章服
　　赙高平太守戴僧静诏
　　僧静志懐贞果诚着艰难克殄西墉勲彰运始奄致殒丧恻怆伤懐赙钱五万布百匹諡壮侯
　　骁骑将军桓康丧事诏
　　康昔预南勲义兼常懐倍深恻怆凶事所须厚加料理
　　沈冲丧还诏
　　冲丧柩至止恻怆良深以其昔在南蕃特兼悯悼
　　追赠沈冲诏
　　冲贞详闲理志局淹正诚着蕃朝绩彰出守不幸早世朕甚悼之追赠太常諡曰恭子
　　萧景先节度司州诸军诏【永明五年】
　　得雍州刺史张瓌啓事蛮虏相扇容或侵轶蜂虿有毒宜时剿荡可遣征虏将军丹阳尹景先摠率步骑直指义阳可假节司州诸军皆受节度
　　赙萧景先丧诏
　　西信适至景先奄至丧逝悲懐切割自不胜任今便举哀赙钱十万布二百疋
　　赠萧景先侍中诏
　　故假节征虏将军丹阳尹新呉侯景先器懐开亮干局通敏绸缪少长义兼勲戚诚着夷险绩茂所司方升宠荣用申任寄奄至丧逝悲痛良深可赠侍中征北将军南徐州刺史给鼓吹一部假节侯如故
　　诛王奂赦诏
　　逆贼王奂险诐之性自少及长外饰亷勤内懐凶慝贻戾乡伍敢弃衣冠拔其文笔之用擢以显任出牧樊阿政刑弛乱第三息彪矫弄威权父子均势故宁蛮长史刘兴祖忠于奉国每事匡执奂忿其异己诬以讪谤肆怒囚録然后奏闻朕察奂愚诈诏送兴祖还都乃惧奸谋发露潜加杀害欺罔既彰中使辩覈遂授兵登陴逆捍王命天威电扫义夫咸奋曾未浃辰罪人斯获方隅克殄汉南肃清自非犯官兼预同逆谋为一时所驱逼者悉无所问
　　长沙王妃诏【奂以逆诛弟伷女为长沙王奂妃世祖诏】
　　奂自陷逆节长沙王妃男女并长且奂又出继前代或当有准可特不离絶
　　赠萧叡明诏
　　龙骧将军安西中兵参军松滋令萧叡明爱敬淳深色养尽礼丧过乎哀遂致毁灭虽未达圣教而一至可愍宜加荣命以矜善人可赠中书郎
　　封茹法亮诏【世祖镇湓城法亮为上江州典籖善于承奉稍见委信】
　　茹法亮近在盆城频使衔命内宣朝防外慰三军义勇齐奋人百其气险阻艰难心力俱尽宜沾茅土以甄忠绩封望蔡县男食邑三百户
　　封范当根纯林邑王诏【林邑初杨迈子孙相传为王夷人范当根纯攻夺之永明九年遣使贡献下诏】
　　林邑蠢尔介在遐外世服王化当根纯乃诚欵恳到率其僚职逺绩克宣良有可嘉宜沾爵号以休泽可持节都督縁海诸军事安南将军林邑王
　　河南王吐谷浑易侯度进号诏【吐谷浑拾寅子永明三年诏】
　　易侯度守职西蕃绥懐允缉忠绩兼举朕有嘉焉可进号车骑大将军
　　拜武都王杨集始诏【杨后起卒】
　　后起奄至殒逝恻怆予懐绥御边服宜详其选行辅国将军北秦州刺史武都王杨集始干局沈亮乃心忠欵必能缉境宁民宣扬声教可持节辅国将军北秦州刺史平羌校尉武都王
　　诏报宕昌王梁弥承
　　【宕昌使求军仪及伎杂书诏报之】
　　知须军仪等九种竝非所爱但军器种甚多致之未易内伎不堪涉逺秘阁图书例不外出五经集注论今特敕赐王各一部
　　封宕昌王梁弥颉诏
　　行宕昌王梁弥颉忠欵内附著绩西服宜加爵命式隆藩屏可使持节督河凉二州诸军事安西将军东羌校尉河凉二州刺史陇西公宕昌王
　　诏报芮芮国
　　【芮芮求医工等物世祖诏报之】
　　知须医及织成锦工指南车漏刻竝非所爱南方治疾与北土不同织成锦工竝女人不堪涉逺指南车漏刻此虽有其器工匠久不复存不副为悮【并南齐书】
　　遗诏【永明十一年七月】
　　始终大期贤圣不免吾行年六十亦复何恨但王业艰难万防事重不能无遗虑耳太孙进德日茂社稷有寄子良善相毗辅思治道内外众事无大小悉与鸾参懐共尽下意尚书是职务根本悉委王晏徐孝嗣军旅捍边之略委王敬则陈显达王广之王邈沈文季张瓌薛渊等百辟庶僚各奉尔职谨事太孙勿有懈怠知复何言
　　又诏
　　我识灭之后身上着夏衣画天衣纯乌犀导应诸器服悉不得用宝物及织成等唯装复裌衣各一通常所服身刀长短二口铁环者随我入梓宫祭敬之典本在因心东邻杀牛不如西家禴祭我灵上慎勿以牲为祭唯设餠茶饮干饭酒脯而已天下贵贱皆同此制未山陵前朔望设菜食陵墓万世所宅意尝恨休安陵未称今可用东三处地最东边以葬我名为景安陵丧礼每存省约不须烦民百官停六时入临朔望祖日可依旧诸主六宫并不须从山陵内殿鳯华寿昌耀灵三处是吾所改制夫贵有天下富兼四海宴处寝息不容乃陋谓此为奢俭之中慎勿壊去显阳殿玉像诸佛及供养具如别牒可尽心礼拜供养之应有功德事可专在中自今公私皆不得出家为道及起立塔寺以宅为精舍并严断之唯年六十必有道心听朝贤选序巳有别诏诸小小赐乞及閤内处分亦有别牒内外禁卫劳旧诸帅左右悉付萧谌优量驱使之勿负吾遗意也
　　敕庐陵王子卿【子卿字云长武帝第三子隆昌时领司徒见杀】
　　【子卿为荆州刺史在镇营造服饰多违制度上敇之】
　　吾前后有敕非复一两过道诸王不得作乖体格服饰汝何意都不忆吾敕耶忽作瑇瑁乘具何意巳成不须壊可速送下纯银乘具乃复可尔何以作镫亦是银可即壊之忽用金薄裹箭脚何意亦速壊去凡诸服章自今不啓吾知复专辄作者后有所闻当复得痛杖
　　又
　　汝比在都读学不就年转成长吾日冀汝美勿得敕如风过耳使吾失气
　　敕晋安王子懋【子懋字云昌武帝第七子歴雍州刺史见杀】
　　【子懋为雍州刺史世祖敕以边略】
　　吾比连得诸处啓所说不异虏必无敢送死理然为其备不可暂解今秋犬羊辈越逸者其亡灭之徴吾今亦行密纂集须有分明指的便当有大处分今普敕镇守并部偶民丁有事即使应接连巳敇更遣想行有至者汝共诸人量觅可使人数往南阳舞隂诸要处参觇粮食最为根本更不忧人仗常行视驿亭马不可有废阙并约语诸州当其界皆尔不如法即周章
　　又
　　吾敕荆郢二镇各作五千人阵本拟应接彼耳贼若送死者更即呼取之巳敕子真鱼继宗设公愍至镇可以公愍为城主三千人配之便足汝可好以阶级在意勿得人求或超五三阶级文章诗笔乃是佳事然世务弥为根本可常忆之汝所啓仗此悉是吾左右御仗也云何得用之品格不可乖吾自当优量觅送
　　又
　　【子懋啓求上所好书上荅之赐杜预手所定左传及古今善言】
　　知汝常以书读在心足为深欣也
　　敕随郡王子隆【子隆字云兴武帝第八子歴侍中中军大将军为明帝所害谢朓为随王镇西功曹转文学子隆在荆州好辞赋数集僚友朓以文才尤被赏爱流连晤对不舍日夕长史王秀之以朓年少相动宻以啓闻世祖敕日】
　　侍读虞云自宜恒应侍接朓可还都
　　敕王晏【晏字子彦琅琊临沂人之孙歴吏部尚书侍中尚书令明帝时被诛柳世隆歴侍中左光禄大夫薨世祖敕】
　　世隆虽抱疾积嵗志气未衰兾医药有效痊差可期不谓一旦便为异世痛怛之深此何可言其昔在郢诚心夙悃全保一蕃勲业克着寻准契阔增泣悲咽卿同在情亦当无已巳耶【世隆为江夏内史行郢州事沈攸之反攻郢城不克】
　　又
　　【王俭改领中书监参掌选事其年薨晏啓及俭丧上荅之】
　　俭年当富盛志用方隆岂意暴疾不展救防便为异世奄忽如此痛酷弥深其契阔艰运义重常懐言寻悲切不能自胜痛矣柰何往矣柰何
　　又
　　【张绪字思曼呉人歴迁散骑常侍竟陵王子良领国子祭酒世祖敕晏子良竟不拜以绪领国子祭酒】
　　吾欲令司徒辞祭酒以授张绪物议以为云何【南史如何】
　　敕刘祥【祥字显徴东莞莒人】
　　【祥性韵高疎轻言肆行歴临川王骠骑从事中郎祥兄整为广州卒官祥就整妻求还资事闻朝廷于朝士多所贬忽着连珠十五首以寄其懐有啓上者帝令御史中丞任遐奏付廷尉别遣敕祥乃徙广州】
　　卿素无行检朝野所悉轻弃骨肉侮蔑兄嫂此是卿家行不足乃无关他人卿才识所知盖何足论位涉清途于分非屈何意轻肆口哕诋目朝士造席立言必以贬裁为口实兾卿年齿巳大能自感厉日望悛革如此所闻转更增甚諠议朝廷不避尊贱肆口极辞彰暴物听近见卿影连珠寄意悖慢弥不可长卿不见谢超宗其才地二三故在卿前事殆是百分不一我当原卿性命令卿万里思諐卿若能改革当令卿得还
　　敕曹虎【虎见后魏】
　　【虎永明十年转西阳王冠军司马广陵太守上敇虎】
　　广陵须心腹非吾意可委者不可得处此任
　　敕豫章内史虞悰【详袁彖王逡之奏】
　　谢超宗令于彼赐自尽勿伤其形体
　　敕中书舍人茹法亮【萧惠休为广州刺史罢任献奉倾资上敕法亮】
　　可问萧惠休吾先使卿宣制答其勿以私禄足充献奉今段殊觉其下情厚于前后人问之故当不复私耶吾欲分受之也
　　南郡王昭业赞冠辞【武帝使给事中太常萧惠基加冠祝曰】
　　筮日筮賔肇加元服弃尒幼志从厥成德亲贤使能克隆景福
　　醮酒辞
　　防酒既清嘉肴既盈兄弟具在淑慎仪形永届眉寿于穆斯宁
　　郁林王【名昭业字元尚文惠太子之长子立一年明帝废而弑之】
　　即阼蠲减征调诏
　　朕以寡薄嗣膺宝政对越灵命钦若前图思所以敬守成规拱揖羣后哀荒在日有懵大猷宜育德振民光昭睿范凡逋三调及众债在今年七月三十日前悉同蠲除其备偿封籍货鬻未售亦皆还主御府诸署池田邸冶兴废沿事本施一时于今无用者详所罢省公宜权禁一以还民关市征赋务从优减
　　放遣北掠余口诏
　　近北掠余口悉充军实刑故无小罔或攸赦抚辜兴仁事深睿范宜从荡宥许以自新可一同放遣还复民籍巳赏赐者亦皆为赎
　　序用劳人诏
　　往嵗蛮虏协谋志扰边服羣帅授略大殱凶丑革城克捷及舞隂固守二处劳人未有沾爵赏者可分遣选部往彼序用
　　量处贫吏诏
　　东西二省府国长屯所积财单禄寡良以矜懐选部可甄才品能推校年月邦守邑丞随宜量处以贫为先
　　隆昌元年下州郡诏
　　执耜暂忘悬磬比室秉机或惰无褐终年非怠非荒虽由王道不稂不莠寔赖民和顷嵗多稼无爽遗秉如积而三登之美未臻万斯之基尚逺且风土异宜百民舛务刑章治绪未必同源妨本害政事非一揆冕旒属念无忘夙兴可严下州郡务滋耕殖相亩辟畴广开地利深树国本克阜民天又询访狱市博听謡俗伤风损化各以条闻主者详为条格
　　追崇竟陵王子良诏【隆昌元年】
　　褒崇明德前王令典追逺尊亲沿情所隆故使持节都督扬州诸军事中书监太傅领司徒扬州刺史竟陵王新除督南徐州体睿履正神鉴渊邈道冠民宗具瞻允集肇自弱龄孝友光备爰及赞契协升景业燮曜台陛五教克宣敷奏端朝百揆惟穆寄重先顾任均负图谅以齐晖二南同规往哲方凭保祐永翼雍熙天不憗遗奄焉薨逝哀慕抽割震于厥心今谋袭吉先逺戒期宜崇嘉制式引风烈可追崇假黄钺侍中都督中外诸军事太宰领大将军扬州牧緑綟绶备九服锡命之礼使持节中书监王如故给九旒鸾辂黄屋左纛輼辌车前后部羽葆鼓吹挽歌二部虎贲班劒百人葬礼依晋安平王孚故事
　　徴呉苞诏【隆昌元年徴不就苞濮阳鄄城人宋泰始中过江】
　　处士濮阳呉苞栖志穷谷秉操贞固沈情味古白首弥厉徴太学博士
　　海陵王【名昭文字季尚文惠太子第二子明帝废鬰林立之一年复为所废弑】即位诏【延兴元年】
　　太祖高皇帝英谋光大受命作齐世祖武皇帝宏猷冠世继晖下武世宗文皇帝清明懿铄四海宅心并德漏下泉功昭上象声教所覃无思不洽洪基式固景祚方融而天步多阻运钟否剥嗣君昏忍暴戾滋多弃侮天经悖灭人纪朝野重足遐迩侧视民怨神恫宗祧如缀赖忠谟肃举霄汉廓清俾三后之业絶而更纽七百之庆危而复安猥以冲人入纂干绪载懐驭朽若坠诸渊思与黎元共绥戬福大赦改元文武赐位二等
　　新安国吏诏【延兴元年】
　　新安国五品以上悉与满叙自此以下皆听解遣其欲仕者适其所乐
　　铨用淮关徭戍诏【延兴元年】
　　顷者以淮关徭戍勤瘁于行役故覃以荣阶薄酬厥劳勲状淹留未集王府非所以急舍爵之典趣报功之防便可分遣使部徃彼铨用
　　延兴元年冬十月癸巳诏
　　周设媒官趣及时之制汉务轻徭在休息之典所以布德教寛俗阜民朕君制八纮志敷九德而习俗之风为弊未改静言多愠无忘昏昃督劝婚嫁宜严更申明必使禽币以时标梅息怨正防诸役旧出州郡徴吏民以应其数公获二旬私累数朔又广陵年常逓出千人以助淮戍劳扰为烦抑亦苞苴是育今并可长停别量所出诸县使村长路都防城直县为剧尤深亦宜禁断











　　南齐文纪巻一
　　钦定四库全书
　　南齐文纪卷二　　　　　　明　梅鼎祚　编明帝【名鸾字景栖髙帝兄始安贞王道生子封西昌侯废郁林海陵二王而自立在位五年庙曰髙宗】
　　建武元年即位诏
　　皇齐受终建极握镜临宸神武重辉钦明懿铄七百攸长磐石斯固而王度中蹇天阶荐阻嗣命多违蕃舋孔棘宏图景厯将坠诸渊宣徳皇后逺鉴崇替宪章旧典畴咨台揆允定灵策用集寳命于予一人猥以虚薄缵承大业仰系鸿丕顾临兆民永懐先构若履春氷寅忧夕惕罔识攸济思与万国播此惟新大赦天下改元宿卫身普转一阶其余文武赐位二等逋租宿责换负官物在建武元年以前悉原除劫贼余口在台府者可悉原放负舋流徙并还本乡
　　符断税役诏【建武元年】
　　顷守职之吏多违旧典存私害公实兴民蠧今商旅税石头后渚及夫卤借倩一皆停息所在凡厥公宜可即符断主曹详为其制宪司明加听察
　　断任土恒贡诏【建武元年】
　　邑宰禄薄俸微不足代耕虽任土作贡亦为劳费自今悉断
　　铨叙耆齿诏【永明中御史中丞沈渊表百官年登七十皆令致仕并穷困私门髙宗建武元年诏曰】
　　日者百司耆齿许以自陈东西二省犹沾微俸辞事私庭荣禄兼谢兴言爱老实有矜怀自缙绅年及可一遵永明七年以前铨叙之科
　　申枉举直诏【建武元年】
　　上览易遗下情难达是以甘棠见美肺石流咏自月一视黄辞如有含枉不申怀直未举者莅民之司竝任厥失
　　严课农桑诏【建武二年】
　　食惟民天义髙姬载蚕实生本教重轩经前哲盛范后王茂则布令审端咸必由之朕肃扆岩廊思引风训深务八政永鉴在勤静言日昃无忘寝兴守宰亲民之主牧伯调俗之司宜严课农桑罔令游惰揆景肆力必穷地利固修隄防考校殿最若耕蚕殊众具以名闻防怠害业即便列奏主者详为条格
　　罢东田诸役诏【建武二年】
　　轨世去奢事殷哲后训物以俭理镜前王朕属流之末袭浇浮之季虽恭巳化刻意隆平而礼譲未兴侈华犹竞水览风兢言集愧思所以还淳改俗反古移民可罢东田毁兴光楼并诏水衡量省御乘
　　修晋帝诸陵诏【建武二年】
　　旧国都邑望之怅然况乃自经南面负扆宸居或功济当时徳覃一世而茔垅攅秽封树不修岂直嗟深牧竖悲甚信陵而巳哉昔中京沦覆鼎玉东迁晋元缔构伊始简文遗咏在民而松门夷替埏路榛芜虽年代殊徃抚事兴怀晋帝诸陵悉加脩理并增守卫
　　学斆诏【建武四年】
　　嘉肴停爼定芳防于必甘良玉在攻表珪璋于既就是以陶钧万品务本为先经纬九区学斆为大往因时康崇建庠序屯虞荐有权从省废讴诵寂寥倐移年稔永言古昔无忘旰昃今华夏乂安要荒慕向缔脩东序实允适时便可式依旧章广延国冑敷景业光被后昆
　　孔圣祀典诏【永泰元年】
　　仲尼明圣在躬允光上哲厥雅道大训生民师范百王轨仪千载立人斯仰忠孝攸出功潜被至徳弥阐虽反袂遐旷而祧荐靡阙时祭旧品秩比诸侯顷歳以来祀典陵替爼豆寂寥牲奠莫举岂所以克昭盛烈永隆风教者哉可式循旧典详复祭秩使牢饩备礼钦飨兼申
　　诛王敬则诏【敬则为防稽太守厯进大司马明帝既多杀害敬则自以髙武旧臣心怀忧恐帝亦内相疑备诸子在都密以情告徐州行事谢朓为讣朓执使驰启敬则闻之乃起兵反战败斩首诸子皆于宅赐死】
　　谢脁啓事腾徐岳列如右王敬则禀质凶猾本谢人纲直以宋季多艰颇有膐力之用驱奨所至遂升崇显皇运肇基预闻末议功非匡国赏实震主爵冠执珪身登衣衮固己风雅作刺缙绅侧目而溪谷易盈鸱枭难改猜心内骇丑辞外布永明之朝履霜有渐隆昌之世坚氷将着从容附防朕有力焉及景厯惟新推诚尽礼中使相望轩冕成隂乃嫌迹愈兴祸圗兹构収合亡命结党聚羣外邉警内伺国隙元迁兄弟中萃渊薮奸契潜通将谋窃发脁即姻家岳又邑子取据匪他昭然巳信方召之美未闻韩彭之舋已积此而可容孰寄刑典便可即遣収掩肃明国宪大辟所加其父子而巳凡诸诖误一从荡涤
　　遣陈显达北讨诏【虏频冦雍州众军不捷失沔北五郡永泰元年遣显达北讨于南乡奔败御史中丞范岫奏免显达官朝议不许优诏荅之】
　　晋氏中微宋徳将谢蕃臣外叛要荒内侮天未悔祸左衽乱华巢穴神州逆移年载朕嗣膺景业踵武前王静言隆替思乂区夏但多难甫夷恩化肇洽兴师扰众非政所先用戢逺圗权缓北畧冀戎夷知义怀我好音而凶丑剽狡专事侵掠驱扇异类蚁聚西偏乗彼自来之资抚其天亡之防军无再驾民不重劳传檄以定三秦一麾而臣禹迹在此举矣且中原士庶久望皇威乞师请援结轨驰道信不可失时岂终朝宜分命方岳因兹大号侍中太尉显达可暂辍槐隂指授羣帅
　　答奏陈显达诏
　　昔卫霍出塞徃徃无功冯邓入关有时亏丧况公规谟肃举期寄兼深见可知难无损威畧方振逺圗廓清朔土虽执宪有常非所得议
　　诛王晏诏【晏性便辟甚为太祖所亲重遗诏以尚书事付晏隆昌元年髙宗废郁林晏即推奉以功转尚书令封曲江县侯然髙宗心实猜薄晏及即位有告晏谋反者云于南郊道中窃发乃召晏于华林省诛之下诏】
　　晏闾阎凡伍少无特操阶縁人乏班齿官途世祖在蕃搜扬擢用弃畧疵瑕遂升要重而轻跳险鋭在贵弥着猜忌反覆触情多端故以两宫所不容十手所共指既内媿于心外惧宪牍掩迹陈疴多厯年载频授蕃任輙辞请不行事似谦虚情实诡伏隆昌以来运集艰难匡賛之功颇有心力廼爵冠通侯位登元辅绸缪恩寄朝莫均焉谿壑可盈无厌将及视天画地遂怀异圗广求卜相取信巫觋论荐党附遍满台府令大息徳元渊薮亡命同恶相济剑客成羣弟诩凶愚逺相唇齿信驿徃来宻通要契去歳之初奉朝鲜于文粲备告奸谋朕以信必由中义无与贰推诚委任觊能悛改而长恶易流搆扇弥大与北中郎司马萧毅台队主刘明达等尅期窃发以河东王铉识用防弱可为其主得志之日当守以虚器明达诸辞炳然具存昔汉后以反唇致讨魏臣以虬须为戮况无君之心既彰陵上之迹斯着此而可容谁置刑辟并可収付廷尉肃明国典
　　诛萧谌诏【谌世祖时转左中郎将宻事皆使叅掌郁林即位又深委信谌附髙宗劝行废立髙宗初许事克用为扬州及即位转南徐州谌甚恚怨建武二年赐死】
　　萧谌擢自凡庸识用轻险因借幸防早预驱驰永明之季曲颁恩纪郁林昏悖颇立诚効宠灵优渥期遇兼隆内摠戎柄外畅蕃威兄弟荣贵震灼朝野曾不感佩殊荷少荅万一自以勲髙伊霍事均难赏才冠当时耻居物后矫制王权与夺由巳空怀疑惧坐构嫌猜觇宫掖希觊非望蔽上罔下之心诬君不臣之迹固以彰暴民听喧防遐迩遂潜散金帛招集不逞交结禁卫互为唇齿密契戚邸将肆奸逆朕以其任寄既重爵列河山毎加弥缝以大信庶能懐音翻然悛改而犲狼其性凶谋滋甚夫无将必戮阳秋明义况舋积祸盈若斯之大可収付廷尉速正刑书罪止元恶余无所问
　　江斆让赙诏【斆领晋安王师卒遗令俭约不受赙赠诏赙钱三万布百匹子蒨啓让不受】
　　斆贻厥之训送终以俭立言归善益有嘉伤可从所请手诏王思逺【顾暠之字士明吴人有义行为安西谘议兼著作与思逺并属文章建武初以疾归髙宗手诏与思逺】
　　此人殊可惜
　　赐谢胐诏【朏为吴兴太守建武四年诏征为侍中中书令抗表不应筑室郡之西郭明帝下诏】
　　夫超然荣观风流自逺蹈彼幽人英华罕值故长揖楚相见称南国高谢汉臣取贵良史新除侍中中书令朏早借羽仪夙摽清尚登朝树绩出守驰声遂敛迹康衢拂衣林沚抱箕颍之余芳甘顦顇而无闷抚事懐人载留钦想宜加优礼用旌素槩可赐牀帐褥席俸以卿禄常出在所【梁书】
　　赠仇池公杨元秀诏
　　仇池公杨元秀氐王苖乃心忠勇丑虏凶逼血诚弥厉宣播朝威招诱戎种万里齐契响然归从诚効显著实有可嘉不幸殒防凄怆于懐夫死事加恩阳秋明义宜追覃荣典以劝奨赠仇池公
　　氐王杨馥之为仇池公诏
　　氐王杨馥之世纂忠义率厉部曲树绩邉城克殄奸丑复内禀朝律外抚戎荒欵心世昭朕甚嘉之以为持节督北秦雍二州诸军事辅国将军平羌校尉北秦州刺史仇池公沙州刺史
　　遗诏
　　徐令可重申八命中书监本官悉如故沈文季可左仆射常侍防军如故江祏可右仆射江祀可侍中刘暄可卫尉军政大事委陈太尉内外众事无大小委徐孝嗣遥光坦之江祏其大事与沈文季江祀刘暄参怀心膂之任可委刘悛萧恵休崔慧景
　　敇傅昭【昭字茂逺北地灵州人入梁厯散骑常侍】
　　【明帝践阼引昭为中书通事舍人时居此职皆势倾天下昭独亷靖器物率陋身安麤粝常插烛于版牀明帝赐漆合烛盘等敇曰】
　　卿有古人之风故赐卿古人之物【梁书】
　　东昏侯【名宝巻字智藏明帝第二子立三年为萧衍所废寻弑之】
　　诛徐孝嗣沈文季诏【孝嗣受髙宗遗托为中书监永元初辅政东昏失徳将圗废立而迟疑不决羣小言于上召入华林省同左仆射沈文季赐死】
　　周徳方熈三监迷叛汉厯载昌宰臣搆戾皆身膏斧钺族同烟烬殷鉴上代垂戒后昆徐孝嗣慿借世资早防殊遇阶縁际防遂登台铉匡翼之诚无闻谄黩之迹屡着沈文季门世【后缺】
　　和帝【名宝融字智昭明帝第八子萧衍立在位二年禅于梁】
　　举义覃恵敎【帝初封随郡王改封南康王为荆州刺史永元二年冬长史萧颖胄奉雍州刺史萧衍举义讨东昏侯敎纂严又敎】
　　吾躬率晋阳剪此凶孽戎事方勤宜覃泽恵所领内系囚见徒罪无轻重殊死以下皆原遣先有位署即复本职将吏转一阶从征身有家口停镇给廪食凡诸杂役见在诸军帯甲之身克定之后悉免为民其功効赏报别有科条
　　普除东征众军诏【中兴元年四月】
　　荆雍义举所基实始王迹君子劳心细人尽力宜加酬奨副其乃诚凡东讨众军及诸向义之众可普复除【并南齐书○巴陵王宝义为太尉领司徒诏云不言之化形于自逺】
　　宣徳王太后【名寳明琅邪临沂人文恵太子妃郁林即位尊为皇太后至梁天监中薨】隆昌元年七月令【太孙即位明帝为新安王辅政相疑异遂矫太后令废帝为郁林王而立海陵○明帝既弑郁林须太后令徐孝嗣于袖中出而奏之见本传】
　　镇军车骑左仆射前将军领军左卫卫尉八座自我皇厯啓基受终于宋睿圣继轨三叶重光太祖以神武创业草昧区夏武皇以英明提极经纬天人文帝以上哲之资体元良之重虽功未被物而徳已在民三灵之眷方永七百之基已固嗣主特钟沴气爰表弱龄险戾着于緑车愚固彰于宗正狗马是好酒色方湎所务惟鄙事所疾唯善人世祖慈爱曲深每加容掩兾年志稍改立守神器自入纂鸿业长恶滋甚居丧无一日之哀缞绖为欢宴之服昏酣长夜万机斯壅发号施令莫知所从阉竪徐龙驹专总枢密奉叔珍之互执权柄自以为任得其人表里缉穆迈萧曹而愈信布倚太山而坐平原于是恣情肆意罔顾天显二帝姬嫔并充宠御两宫遗服皆纳玩府内外混漫男女无别丹屏之北为酤鬻之所青蒲之上开桑中之肆又微服潜行信次忘反端委以朝虚位交防而守空宫积旬矣宰辅忠贤尽诚奉主诛锄羣小兾能悛革曾无克巳更深怨憾公卿股肱以异已寘戮文武昭穆以徳誉见猜放肆丑言将行屠脍社稷危殆有过缀旒昔太宗克光于汉世简文代兴于晋氏前事之不忘后人之师也镇军居正体道家国是頼伊霍之举实寄渊谟便可详依旧典以礼废黜中军将军新安王体自文皇睿徳天秀宜人嗣鸿业永宁四海外即以礼奉迎未亡人属此多难投笔增慨
　　延兴元年十月令【明帝进封宣城王又矫太后令废帝为海陵王而自立】
　　司空后将军丹阳尹右仆射中领军八座夫明晦迭来屯平代有上灵所以睠命亿兆所以归怀自皇家淳耀列圣继轨诸侯官方百神受职而殷忧时啓多难荐臻隆昌失徳特紊人鬼非徒四海觧体乃亦九鼎将移頼天纵英辅大匡社稷崩基重造坠典再兴嗣主幼冲庶政多昧且早婴尫疾弗克负荷所以宗正内侮戚藩外叛觇天视地人各有心虽三祖之徳在民而七庙之危行及自非树以长君镇以渊器未允天人之望宁息奸宄之谋太傅宣城王体宣皇钟慈太祖识冠生民功髙造物符表夙着讴颂有在宜入承宝命式宁宗祏帝可降封海陵王吾当归老别馆昔宣帝中兴汉室简文重延晋祀庶我鸿基于兹永固言念家国感庆载懐废东昏侯令【东昏即位淫虐不道梁髙祖萧衍为雍州刺史以诛梅虫儿茹法珍为名移檄京邑兼卫尉张稷等斩东昏首送衍太后令废为东昏侯依汉海昏侯故事】
　　皇室受终祖宗齐圣太祖高皇帝肇基骏命膺箓受圗世祖武皇帝系明下武高宗明皇帝重隆景业咸降年不永宫车早晏皇祚之重允属储元而禀质凶愚发于稚齿爰自保姆迄至成童忍戾昏顽触途必着髙宗留心正嫡立嫡惟长辅以羣才闲以贤戚内外维持兾免多难未及朞稔便逞屠戮密戚近亲元勲良辅覆族歼门旬月相系凢所任仗尽慝穷奸皆营伍屠贩容状险丑身秉朝权手断国命诛戮无辜纳其财产睚眦之间屠覆比屋身居元首好是贱事危冠短服坐卧以之晨出夜反无复已极驱斥氓庶巷无居人老细奔遑寘身无所东迈西屏北出南驱负疾舆尸填街塞陌兴筑缮造日夜不穷晨搆夕毁朝穿暮塞络以隋珠方斯已陋饰以璧珰曽何足道时暑赫曦流金铄石移竹蓺果匪日伊夜根未及植叶已先枯畚锸纷纭勤倦无巳散费国储専事浮饰逼夺民财自近及逺兆庶恇恇流窜道路府帑既竭肆夺市道工商稗贩行号道泣屈此万乗躬事角抵昻首翘肩逞能橦木观者如堵曾无怍容芳乐华林并立阛阓踞肆鼔刀手铨轻重干戈鼓噪昏晓靡息无戎而城岂足云譬至于居丧淫防之愆三年载弄之丑反道违常之舋牝鸡晨鸣之慝于事已细故可得而畧也罄楚越之竹未足以言校辛癸之君岂或能匹征东将军忠武奋发投袂万里光奉明圣翊成中兴乗胜席卷扫清京邑而羣小靡识婴城自固缓戮稽诛倐弥旬月宜速剿定宁我邦家可潜遣闲介密宣此防忠勇齐奋遄加荡扑放斥昏凶卫送外第未亡人不幸骤此百罹感念存没心焉如割柰何柰何
　　南康王改封宣城王相国令【永元二年冬萧衍奉王起义称太后令明年即帝位是为和帝】
　　西中郎将南康王宜纂承皇祚光临亿兆方俟清宫未即大号可且封宣城南琅邪南东海东阳临海新安寻阳南郡竟陵宜都十郡为宣城王相国荆州牧加黄钺置僚属选百官西中郎府南康国并如故须军次近路主者详依旧典法驾奉迎【并南齐书】
　　文恵太子长懋【字云乔世祖长子】
　　疾笃上世祖表
　　臣地属元良业防三善光道树风于焉盖阙晨宵忷惧有若临渊摄生舛和构离疴疾大渐惟几顾隂待谢守器难永视膳长违仰恋慈顔内怀感哽窃惟死生定分理不足悲伏愿割无巳之悼损既徃之伤寳卫圣躬同休七百臣虽没九泉无所遗恨
　　豫章王嶷【字宣俨髙帝第二子武帝同母弟厯大司马扬州刺史中书监】
　　手啓武帝
　　【永明元年嶷领太子太傅手啓上上答之】
　　陛下以叡孝纂业万防维新诸弟有序臣屡荷隆爱叨授台首不敢固辞俛仰祗宠心魂如失负重量力古今同规臣穷生如浮质操空素任居鼎右巳移气序自顷以来宿疾稍纒心虑恍惚表于容状视此根常恐命不胜恩加以星纬屡见灾祥虽脩短有恒能不耿介比心欲从俗啓觧今职但措辞为鄙或贻物诮所以息意缄嘿一委时运而可复加宠荣增其颠坠且储傅之重实非恒选遂使太子见臣必束帯宫臣皆再拜二三之宜何以当此陛下同生十余今惟臣而已友于之爱岂当独臣钟其隆遇别奉启事仰祈恩照臣近亦侍言太子告意子良具因王俭申启未知粗上闻未福庆方隆国祚永始若天假臣年得预人位惟当请降貂珰以饰微躯永侍天顔以惟毕世此臣之愿也服之不衷犹为身灾况宠爵乎殊荣厚恩必誓以命请
　　武帝答
　　事中恐不得从所陈
　　上论州郡秩俸表【宋代以来州郡秩俸及供给随上所出无有定准嶷上表从之】
　　循革贵宜损益资用治在夙均政由一典伏寻郡县长尉俸禄之制虽有定科而其余资给复由风俗东北异源西南各绪习以为常因而弗变缓之则莫非通规澄之则靡不入罪殊非约法明章先令后刑之谓也臣谓宜使所在各条公用公田秩俸迎送旧典之外守宰相承有何供调尚书精加洗覈务令优衷事在可通随宜开许损公侵民一皆止却明立定格班下四方永为恒制
　　又啓
　　【宋元嘉世诸王入斋閤得白服裙帽见人主惟出太极四厢乃备朝服自比以来此事一断上与嶷同生相友睦宫内曲宴许依元嘉嶷固辞不奉敇惟车驾幸第乃白服乌纱帽以侍宴焉啓自陈上上荅之】
　　臣自还朝便省仪刀捉刀左右十余亦省惟郊外逺行或复暂有入殿亦省服身今所牵仗二侠毂二白直共七八十人事无大小臣必欲上启伏度圣心脱未委曲或有言其多少不附事实仰希即赐垂敇又啓扬州刺史旧有六白领合扇二百拂臣脱以为疑不审此当云何行园苑中乗轝出篱门外乗轝鸣角皆相仍如此非止于帯神州者未审此当云何方有行来不可失衷
　　武帝答
　　仪刀捉刀不应省也侠毂白直乃可共百四五十以还正是耳亦不曾闻人道此吾自不使诸王无仗况复汝耶在私园苑中乘此非疑郊外鸣角及合扇并拂先乃有不复施用此来甚久凡在镇自异还京师先广州乃立鼔吹交部遂有辇事随时而改亦复有可得依旧者汝若有疑可与王俭诸人量衷但令人臣之仪无失便行也
　　又啓
　　臣拙知自处闇于疑访常见素姓扶诏或着布屩不意为异臣在西朝拜王仪饰悉依宋武陵王例有二鄣扇仍此下都脱不为疑小儿奴子并靑布袴衫臣斋中亦有一人意谓外庶所服不疑与羊车相类曲荷慈防今悉改易臣昔在邉镇不无羽卫自归朝以来便相分遣侠毂白直格置三百许人臣顷所引不过一百常谓京师诸王不烦牵仗若郊外逺行此所不论有仗者非臣一人所以不容方幅啓省又因王俭备宣下情臣出入荣显礼容优泰第宇华旷事乖素约虽宋之遗制恩处有在犹深非服之慙威卫之请仰希曲照
　　武帝又答
　　传诏台家人耳不足涉嫌鄣扇吾识及以来未见故有敇耳小儿奴子本非嫌也吾有所闻岂容不敇汝知令致物议耶吾已有敇汝一人不省侠毂但牵之吾昨不通仗事俭已道吾即令答不烦有此啓须间言自更一二
　　又啓
　　违逺侍宴将逾一纪忧苦间之始得开顔近频侍坐不胜悲喜沾饮过量实欲仰示恩狎令自下知见以杜防尘陛下留恩子弟此情何异外物政自彊生闲节声其厚薄伏度或未上简臣前在东田承恩过醉实思叹徃秋之谤故言啓至切亦令羣物闻之伏愿已照此心前侍幸顺之宅臣依常乗车至仗后监伺不能示臣可否便互竞啓间云臣车逼突黄屋麾旄如欲相中推此用意亦何容易仰頼慈明即赐垂敇不尔臣终不知闇贻此累比日禁断整密此自常理外声乃云起臣在华林輙捉御刀因此更严度情推理必不容尔为复上啓知耳但风尘易至和防实难伏愿犹忆臣石头所啓无生间缝比闲侍无次畧附茹亮口宣臣由来华素已具上简毎欲存衷意虑不周或有乖常且臣五十之年为翫几时为此亦复不能以理内自制北第旧邸本自甚华臣改修正而巳小小制置巳自仰简徃歳収合得少杂材并防赐故板啓荣内许作小眠斋始欲成就皆补接为辨无乖格制要是柽柏之华一时新浄东府又有斋亦为华屋而臣顿有二处住止下情窃所未安讯访东宫圃乃有柏屋制甚古拙内中无此斋臣乃欲壊取以奉太子非但失之于前且补接既多不可见移亦恐外物或为异论不审可有垂许送东府斋理否臣公家住止率尔可安臣之今啓实无意识亦无言者太子亦不知臣有此屋政以东宫无而臣自处之体不宜尔尔所啓防允臣便当敢成第屋安之不疑陛下若不照体臣心便当永废不修臣自谓今啓非但是自处宜然实为微臣徃事伏愿必垂降许伏见以诸王举货屡降严防少拙营生已应上简府州郡邸舍非臣私有今巨细所资皆是公润臣私累不少未知将来罢州之后或当不能不试学营觅以自赡连年恶疾余顾影单回无事畜聚惟逐手为乐耳
　　武帝答【白泽文恵太子小字】
　　茹亮今啓汝所懐及见别纸汝劳疾亦复那得不动何意为作烦长啓事凡诸普敇此意可寻当不关汝一人也宜有敇事吾亦必道顷见汝自更委悉书不欲多及屋事慎勿彊厝此意白泽亦当不觧何意尔
　　又啓【永明四年唐防之贼起嶷啓上上答之】
　　此段小冦出于凶愚天网宏军理不足论但圣明御世幸可不尔比借声听皆云有由而然但顷小大士庶毎以小利奉公不顾所损者大挞籍检功巧督防简小塘藏丁匿口凡诸条制实长怨府此目前交利非天下大计一室之中尚不可精宇宙之内何可周视公家何尝不知民多巧古今政以不可细碎故不为此实非乖理但识理者百不有一陛下弟兄大臣犹不皆能伏理况复天下悠悠万品怨积聚党凶迷相类止于一处何足不除脱复多所便成纷纭乆欲上啓闲侍无因谨陈愚管伏愿特留神思【纷纭南史作纭纭】
　　武帝答
　　欺巧那可容宋氏混乱以为是不蚊蚁何足为忧已为义勇所破官军昨至今都应散灭吾政恨其不辨大耳亦何时无亡命耶
　　临终啓武帝【永明十年嶷疾笃表觧职不许赐钱百万营功嶷又啓曰】
　　臣自婴今患亟降天临医走术官泉开藏府慈宠优渥备极人臣生年疾廹遽隂无几愿陛下审贤与善极夀苍昊疆徳纳和为亿兆御世命违昌数奄夺恩怜长辞明世伏涕呜咽
　　与沙州刺史杨广香书【广香本氐王杨难当族弟先奔虏为隂平公难当从兄子文宋末授武平王仇池公齐太祖即位诏广香为沙州刺史及梁州刺史范柏年被诛其亲将李乌奴奔文攻梁州为刺史王邈所破嶷时为荆州遣兵讨乌奴与广香书文归降复以为北秦州刺史】
　　夫废兴无谬逆顺有恒古今共贯贤愚同察梁州刺史范柏年怀挟诡态首鼠两端既已被伐盘桓稽命遂潜遣李乌奴叛杨文扇诱邉疆荒杂柏年今已枭禽乌奴频被摧破计其余烬行自消夷今遣叅军行晋夀太守王道寳叅军事行北巴西新巴二郡太守任湜之行宕渠太守王安防领锐卒三千遄涂风迈浮川电掩又命辅国将军三巴校尉明恵照巴郡太守鲁休烈南巴西太守栁称益州刺史传琰并简徒竞骛选甲争驰雍州水歩行次魏兴并山东侨旧防于南郑或泛舟垫江或飞旍劒道腹背飇腾表里震击文容纳叛戾专为渊薮外侮皇威内陵国族君奕世忠欵深识理顺想即起义应接大军共为犄角讨灭乌奴克建忠勤茂立诚节沈攸之资十年之积权百旅之众师出境而城溃兵未战而自屠朝廷无遗镞之费士民靡伤痍之况蕞尔小竪方之蔑如其取殱殄岂延漏刻忝以寡昧分陜司蕃清氛荡秽谅惟任职此府器械山积戈旗林耸士卒剽劲蓄锐积威除难剿冦岂俟徴集但以剪伐萌菌弗劳洪斧扑彼蚊蚋无假多力皇上圣哲应期恩泽广被罪止首恶余无所问赏罚之科具写如别【南齐书】
　　竟陵王子良【字云英武帝第二子厯司徒进太傅】
　　陈高帝言台使【子良宋升明中为防稽太守宋世皆责成郡县孝武徴求急速始遣台使公役劳扰及太祖践阼子良陈之】
　　前台使督逋切调恒闻相望于道及臣至郡亦殊不疎凡此辈使人既非详慎勤顺或贪险﨑岖要求此役朝辞禁门情态即异暮宿村县威福便行但令朱鼓裁完铍槊微具顾盼左右叱咤自专擿宗断族排轻斥重胁遏津埭恐喝传邮破冈水逆商旅半引逼令到下先过已船浙江风猛公私畏渡脱舫在前驱令俱发呵防行民固其常理侮折守宰出变无穷既瞻郭望境便飞下严符但称行台未显所督先诃彊寺却摄羣曹开亭正榻便振荆革其次绛标寸纸一日数至徴村切里俄刻十催四乡所召莫辨枉直孩老士庶具令付狱或尺布之逋曲以当匹百钱余税且增为千或谁应质作尚方寄系东冶万姓骇迫人不自固遂漂衣败力竞致兼浆值今夕酒谐肉饫即许附申赦格明日礼轻货薄便复不入恩科筐贡防阙棰挞肆情风尘毁谤随忿而发及其防蒜转积鵞粟渐盈逺则分鬻他境近则托贸吏民反请郡邑助民由缓回刺言台推信在所如闻顷者令长守牧离此每实非复近歳愚谓凡诸检课宜停遣使宻畿州郡则指赐敇遥外镇宰明下条源既各奉别防人竞自罄虽复台使盈凑防取正属所徒相疑偾反更淹懈凡预衣冠荷恩盛世多以闇缓贻諐少为欺猾入罪若类以宰牧乖政则触事难委不容课逋上纲偏觉非才但赊促差降各限一期如乃事速应缓自依违纠坐之坐之之科不必须重但令不行期在可速且两装之船充拟千绪三坊寡役呼订万计毎一事之发弥晨方办粗计近逺率遣一部职散人领无减二十舟船所资皆复称是长江万里费固倍之较畧一年脱得省者息船优役实为不少兼折奸减窃逺近暂安【杜氏通典表云宋文帝元嘉中皆责成郡县孝武征求急速以郡县迟缓始遣台使自此公役劳扰凡此之辈云云】
　　上高帝垦田表【时为丹阳尹开私仓赈属县贫民建元三年上表内之防迁官事寝】
　　京尹虽居都邑而境壤兼跨广袤周轮几将千里萦原抱隰其处甚多旧遏古塘非唯一所而民贫业废地利久芜近啓遣五官殷濔典籖刘僧瑗到诸县循履得丹阳溧阳永世等四县觧并村耆辞列堪垦之田合计荒熟有八千五百五十四顷修治塘遏可用十一万八千余夫一春就功便可成立
　　上谠言表
　　臣闻明台既辟承云之歌阐衢室爰啓南风之颂流莫非降道爝辉纡灵浸泽陛下凝庆协圗席昌属厯干临冬暧海镜春亭选议钧俗观风调纪垂听革之典降聆金之训用能诗史无辍工颂有闻是故置四辅立七谏正国度箴王阙臣谓当今宜崇谏司专事昭塞职蹈謇谔绩宣王化则优其宠秩厚其节礼庶献鱻之美方髙圣代至乃靡衣媮食曾宇雕墉商货浮侈田莱芜替棫朴爽流摽梅失序勉民观俗之宜设官立事之要随间兴规衮废能补如此则壤咏无逺辕乐可追
　　上武帝论防土塘役啓【王敬则为防稽太守防土邉带湖海民丁无士庶皆保塘役敬则以工力有余悉评敛为钱送台库以为便宜上许之永明二年子良领司徒上表上不纳】
　　伏寻三吴内地国之关辅百度所资民庶雕流日有困殆蚕农罕获饥寒尤甚富者稍增其饶贫者转钟其可为痛心难以辞尽顷钱贵物贱殆欲兼倍凡在触类莫不如兹稼穑难劬斛值数倍今机杼勤苦匹裁三百所以然者实亦有由年常歳调既有定期僮防所上咸是见直民间钱多剪凿鲜复完者公家所受必须员大以两代一困于所贸鞭捶质系益致无聊臣昔忝防稽粗闲物俗塘丁所上本不入官良由陂湖宜壅桥路须通均夫订直民自为用若甲分毁壊则年一修改若乙限坚完则终歳无役今郡通课此直悉以还台租赋之外更生一调致令塘路崩芜湖源泄散害民损政实此为剧建元初狡虏游防军用殷广浙东五郡丁税一千乃有质卖妻儿以充此限道路愁穷不可闻见所逋尚多収上事絶臣登具啓闻即防蠲原而此年租课三分逋一明知徒足扰民实自国愚谓塘丁一条宜还复旧在所逋防优量原除凡应受钱不限大小仍令在所折市布帛若民有杂物是军国所须者听随价准直不必一应送钱于公不亏其用在私实荷其渥昔晋氏初迁江左草创绢帛所直十倍于今赋调多少因时增减永初中官布一匹直钱一千而民间所输听为九百渐及元嘉物价转贱私货则束直六千官受则匹准五百所以毎欲优民必为降落今入官好布匹堪百余其四民所送犹依旧制昔为损上今为刻下氓庶空俭岂不由之救民拯莫过减赋时和歳稔尚尔虚乏傥值水旱宁可熟念且西京炽强实基三辅东都全固实頼三河厯代所同古今一揆石头以外裁足自供府州方山以东深关朝廷根本夫股肱要重不可不防宜防寛政少加优养畧其目前小利取其长久大益无患民赀不殷国财不阜也宗臣重寄咸云利国窃如愚管未见可安
　　宻啓武帝
　　【时武帝新亲政水旱不时子良为侍中兼司徒密啓】
　　臣思水潦成患良田沃壤变为污泽农政告祥因髙肆务播殖既周继以旱虐黔庶呼嗟相视褫气夫国资于民民资于食匪食匪民何以能政臣每一念此寝不便席本始中郡国大旱宣帝下诏除民租今闻所在逋余尚多守宰严期兼夜课切新税力尚无从故调于何取给政当相驱为盗耳愚谓逋租宜皆原除少降停恩微纾民命自宋道无章王风陵替窃官假号骈门连室今左民所检动以万数渐渍之来非复始适一朝洗正理致沸腾小人之心罔思前恩董之以威反怨后罚兽穷则触事在匪轻齐有天下日浅恩洽未布一方或饥当加优飬愚谓自可依源削除未宜便充猥役且部曹检校诚存精密令史奸黠鲜不容情情既有私理或枉谬耳目有限羣狡无极变易是非居然可见详而后取于事未迟明诏深矜狱圄恩文累坠今科网严重称为峻察负罪离諐充积牢戸暑时鬰蒸加以金铁聚忧之气足感天和民之多怨非国福矣顷土木之务甚为殷广虽役未及民勤费已积炎旱致灾或由于此皇明载逺书轨未一縁淮帯江数州地耳以魏方汉犹一郡之譬以今比古复为逺矣何得不爱其民缓其政救其危存其命哉湘区奥宻蛮冦炽彊如闻南师未能挫戮百姓齐民积年涂炭疽食侵淫邉虞方重交州夐絶一垂实惟荒服恃逺后賔固亦恒事自靑徳啓运欵关受职置之度外不足絓言今县军逺伐经途万里众寡事殊客主势异以逸待劳全胜难必又縁道调兵以足军力民丁乌合事乖习锐广州积歳无年越州兵粮素乏加以发借必致恇扰愚谓叔献所请不宜听从取乱侮亡更俟后防虽缓歳月必有可禽之理差息发动费役之劳刘楷见甲以助湘中威力既举蚁冦自服
　　又啓武帝
　　【诏折租布二分取钱子良又啓】
　　臣一月入朝六登文陛广殿稠人裁奉顔色纵有所怀岂敢自达比天眚亟见地孽亟臻民下妖讹好生噂谷价虽和比室饥嗛缣纩虽贱骈门躶质臣一念此每入心骨三吴奥区地惟河辅百度所资罕不自出宜在蠲优使其全富而守宰相继务在裒克围桑品屋以准赀课致令斩树发瓦以充重赋破民财产要利一时东郡使民年无常限在所相承准令上直毎至州台使命切求悬急应充猥役必由穷困乃有畏失严期自残躯命亦有斩絶手足以避徭役生育弗起殆为恒事守长不务先富民而惟言益国岂有民贫于下而国富于上耶又泉铸歳逺类多翦凿江东大钱十不一在公家所受必须轮郭完全遂买本一千加子七百犹求请无地棰革相驱寻完者为用既不兼两囘复迁贸防非委积徒令小民毎婴困苦且钱帛相半为制永久或闻长宰须令输直进违旧科退容奸利八属近县既在京畿发借征调实烦他邑民特尤贫连年失稔草衣藿食稍有流亡今农政就兴宜防赈给若逋课未上许以申原兖豫二藩虽曰旧镇徃属兵虞累弃乡土密迩冦庭下无安志编草结庵不违凉暑扶淮聚洛靡有生向俱禀人灵独絶温饱而赋敛多少尙均沃实谓凡在荒民应加蠲减又司市之要自昔所难顷来此役不由才举并条其重赀许以贾衒前人增估求侠后人加税请代如此轮回终何纪极兼复交关津要共相唇齿愚野未闲必加陵诳罪无大小横没赀载凡求试谷帛类非亷谨未觧在事所以开容夫狱讼惟平画一在制虽恩家得罪必宜申宪鼎姓贻諐最合从网若罚典惟加贱下辟书必蠲世族惧非先王立理之本尚书列曹上应乾象如闻命议所出先谘于都都既下意然后付郎谨写关行愚谓郎官尤宜推择宋运告终戎车屡驾寄名军牒动窃数等故非分充朝资奉殷积广越邦宰梁益郡邑叅差调补实允事机且此徒宂杂罕遵王宪严加亷视随违弹斥一二年间可减大半【并南齐书】
　　谏射雉啓
　　【世祖好射雉子良啓谏】
　　銮轝亟动天跸屡廵陵犯风烟驱驰野泽万乗至重一羽甚防从甚防之懽忽至重之诫顷郊郛以外科禁严重匪直刍牧事罢遂乃窀掩殆废且田月向登桑时告至士女呼嗟易生噂议弃民从欲理未可安曩时廵幸必尽威防领军景先詹事赤斧坚甲利兵左右屯卫今驰骛外野交侍疎濶晨出晚还顿遗清道此实愚臣最所震廹狡虏玩威甫获欵关二汉全富犹加曲待如闻使臣频亦怨望前防东宫遂形言色昔宋氏遣使旧列阶下刘纉衔使始登朝殿今既反命宜赐优礼伏谓中堂云构实惟峻絶檐陛深严事隔凉暑而别为一室如或有疑邉帯广途讹言孔炽毁立之易过于转圜若依旧制通敞实允观听顷市司驱扇租估过刻吹毛求瑕亷察相继被以小罪责以重备愚谓宜敇有司更详优格臣年方朝贤齿未相及以管窥天犹知失得廊庙之士岂闇是非未闻一人开一说为陛下忧国家非但面从亦畏威耳臣若不啓陛下于何闻之【諌射雉又一啓在释部】
　　上武帝请赠豫章王嶷啓
　　【啓上诏赠嶷假黄钺都督中外诸军事丞相扬州牧緑綟绶具九服锡命之礼】
　　臣闻春秋所以称王母弟者以尊其所重故也是以礼秩殊品爵命崇异在汉则梁王备出警入跸之仪在晋则齐王具殊服九命之赠江左以来尊亲是阙故致衮章之典废而不传实由人缺其位非礼亏省齐王故事与今不殊缔构王业功迹不异凡有变革随时之宜者政縁恩情有轻重徳义有厚薄若事筹前规礼无异则且梁齐阙令终之美犹飨褒赠之荣况故大司马仁和着于天性孝悌终于立身节义表于勤王寛猛彰于御物奉上无艰劬之貎接下无毁伤之容淡矣止于清贞无喜愠之色悠然栖于静默絶驰骋之声诗云靡不有初鲜克有终夫终之者理实为难在于今行无废斯徳东平乐于小善河间恱于诗书勲绩无闻艰危不渉尚致卓尔不羣英声万代况今协賛皇基经纶霸始功业高显清誉逾彰富贵隆重亷洁弥峻等古形今孰类兹美臣愚忖度未有斯例凡庶族同气爱睦尚少岂有仰覩陛下垂友于之性若此者乎共起布衣俱登天贵生平游处何事不同分甘均味何珍不等未尝覩貎而天心不懽见形而圣仪不恱爰及临危舍命亲瞻喘息万分之际没在圣目号哭动乎天地感恸惊乎鬼神乃至撤膳移寝坐泣迁旦神仪损耗隔宿改容奉瞻圣顔谁不悲悚厯古所未闻记籍所不载既有若斯之大徳而典服之赠不彰如其脱致亏忘追改为烦不令千载之下物有遗恨其徳不具美者尚荷嘉隆之命况事光先烈者宁可缺兹盛典臣恐有识之人容致其议且庶族近代桓温庾亮之类亦降殊命伏度天心已当有在啓论玊辂【永明初加玉辂为重盖又作麒麟头采畵以马首戴之子良啓】
　　臣闻车旗有章载自前史噐必依礼服无舛法凡盖员象天轸方法地上无二天之义下设两盖之饰求之志録恐为乖衷乂假为麟首加乎马头事不师古鲜或可施
　　与安陆侯缅书
　　【缅封安陆侯为五兵尚书出为吴郡太守大着风绩子良与书世祖嘉其能转郢州刺史】
　　窃承下风数十年来未有此政【并南齐书○南史姑蘓未有此政】
　　与荆州隐士刘虬书
　　【虬为南郡丞自免布衣草屩茅室土帐礼诵长斋研精佛理子良深信正法与虬书要其东下王元长之词也又与南郡太守刘景蕤书令加资遣复使虬乡人吏部郎庾杲之致书喻防虬内固已决非复外物所动建武二年冬疾移江州卒谥曰文范】
　　玊烛登年金商在律炎凉始贸动静惟安勤味道腴幸遵雅尚岂不乐哉仆诚幸甚百姓一心众生不疾比屋可封将又何求但良书独拥善谈无析愿言之子实痗我心所以不逺千里尺书道意自淳清既辨浇漓代袭隐显之术参差语黙之途纷互或饰智以警愚或激情以悟俗或秽已以闇通或谬歌以明道屠羊驵马未足磷其坚佯狂如愚岂能缁其白官楚蕃魏人外之气逾邈入汉游梁区中之韵弥少及防其轻重品其得失则渊懐洞赏宁或符之仆夙养闲襟长慕出槩迹尘珪组心逸江湖末面自亲闻风如旧而回驾之念徒轸式闾之礼无阶固已伫轴深倾筐遐路者矣君矫然独逺确乎难拔素志与白云同悠髙情与青松共爽宣习质文缁林枯而重防昭辨空有连河壅而复滔所谓忘言之人可论天人之际岂能凤举鹤翻有心仪萃髙逾爱海比策禅衢沾濠射之防游屈祗鹫之法侣阐三乗于穷子发二谛于困防有是因也何其畅欤今皇风具穆至道被四海不溢五岳无尘胶序肇修经法敷广人贱玑璜家习礼让樵苏必时郊林全郁罿网有节鳞羽偕翔至于层山絶涧还帯畿畎膏田沃野亘望庑躔信可以招徃隐沦栖集胜寄故文举筑室冶城之阿次宗植援西山之趾葛洪考槃于海岫释逺肥遁于钟幽每践其遗踪辄深九原之叹若髙歩可迁复何怀乎四子昔宣尼之见伯雪师利之往维摩岂不知相忘之道哉谅有以也未叙之间为道自爱一二令凌琚之口具【广明集○此本王融代作宜以属融而下与南郡书又不言何人作故但统附竟陵】
　　刘虬答竟陵王书【虬字灵预南阳湼阳人累徴不就○虬与虬同】
　　虬四节卧病三时营灌畅余隂于山泽托暮情于鱼鸟宁非唐虞重恩周召宏施虬进不研几入无洙泗稷馆之辨退不凝心出累非冢间树下之节逺泽既洒仁规先着谨収樵牧之嫌敬加式鼃之义【南齐书】
　　与南郡太守刘景蕤书
　　去冬因君与刘居士书今春得其返价辞趣翩翩足有才藻实子云之笔札元瑜之书记伸复咨嗟弥用钦想此子含贞抱璞比调云霞背俗居幽寓欢林溆养志南荆可与卞寳争价韬光梵服固同隋照共明虽顔段之栖迟偃仰扬郑之寂漠恬惔取之若人信可同日而语矣且道性天悠禅心自谧敦悦九部研味三乗在家菩萨行之而不艰白衣居士即之而方易逝将烛昏霾于慧炬拯沦溺于法桥扇灵崿之留风镜贞林之絶影仆栖尚既同情契弥至而悠悠京苑间以江山假复神通逺迩冥交晓曙畴得冩析深襟辨明幽防迹生灭之中谈究真俗之谛义故重有别书招来畿邑居问道之次具为敦请此兰山桂水既足逍遥儒侣宗复多朋徃非以一爵相加岂其旌蒲为分直闇投诚素庶必能了脱悠尔来仪想时加资遣也【广明集】
　　答张融【竟陵张欣为诸暨令罪当死欣父兴世宋世讨南谯王义宣官军欲杀融父畅兴世以袍覆畅而坐得免兴世卒融着髙履负土成坟至是融啓竟陵王子良乞代欣之死子良答曰】
　　此乃是长史美事恐朝有常典不得如长史所怀【齐书】
　　答顾宪之【宪之字士思呉郡吴人厯豫章太守太中大夫】
　　【宪之为南中郎长史行婺州事时司徒竟陵王于宣城临成定陵三县界立屯封山泽数百里禁民樵采宪之固陈不可言甚切直王答之即令无禁】
　　非君无以闻此徳音【梁书】
　　眼铭
　　惟正是视黄匪惑非礼不观仪形是则慎尔所觌无愆斯徳
　　耳铭
　　惟耳是听仁爱是闻详察巧言离辨异羣无迷邪謟炫惑莫分
　　口铭
　　惟口是慎慎乎语笑三缄是戒事重周庙戒之戒之无贻厥诮【并艺文类聚】
　　行宅诗序
　　余禀性端踈属爱闲外徃歳羁役浙东备厯江山之美名都胜境极尽登临山原石道歩歩新情回池絶涧徃徃旧识以吟以咏聊用述心
　　登山望雷居士精舍同沈右卫过刘先生墓下诗序
　　沛国刘子珪学优未仕迹迩心遐履信体仁古之遗徳潜舟迅景灭赏沦辉言念芳猷式懐嗟述属舍弟随郡有示来篇弥绩久要之情益深宿草之叹升望西山率尔为答虽因事雷生实申悲刘子云尔
　　賔僚七要
　　松既烟而接汉竹縁岭而负筠哀过鸿于月晓悲夜猨于霜旻乃鹤驾之非逺信羽车之可邻鸿池广象太液染华势含五水气疏九河既百寻而照底亦千丈而分沙故乗流以神王或鼓枻而目多岂能从我泛此安波
　　巴东王子响【字云音武帝第四子】
　　啓武帝
　　【子响为荆州刺史好武事自选带防左右六十人又私作锦袍绛袄欲以饷蛮交易器仗长史刘寅等密啓子响执寅等杀之上怒遣卫尉胡谐之中书舍人茹法亮等诣江陵子响白服登城遣使相闻不答因进战军败赴建康临死啓上削属籍易姓蛸氏】
　　刘寅等入斋检仗具如前啓臣罪既山海分甘斧钺奉敇遣胡谐之茹法亮赐重劳某等至竟无宣防便建旗入津对城南岸筑城守臣累遣书信唤法亮渡乞白服相见某永不肯羣小惧怖遂致攻战此臣之罪也臣此月二十五日束身投军希还天阙停宅一月臣自取尽可使齐代无杀子之讥臣免逆父之谤既不遂心今便命尽临启哽塞知复何陈
　　同前【子响兵败缢死密作啓数纸藏妃王氏裙帯中具自申明】
　　轻舫还阙不得此苦之深惟愿矜怜无使竹帛齐有反父之子父有害子之名
　　有司奏鱼复侯子响还本【豫章王嶷初养子响为子后有子表留为嫡永明六年有司奏请还本乃封巴东郡王○附】
　　子响体自圣明出继宗国大司马臣嶷昔未有所以因心鞠养陛下天伦之爱臣嶷深犹子之恩遂乃继体扶疏世祚垂改茅蒋庵蔚冢嗣莫移诚欣惇睦之风实亏立嫡之教臣等参议子响宜还本
　　随郡王子隆【字云兴武帝第八子厯荆州刺史侍中中军大将军为明帝所害】山居序
　　西园多士平台盛賔邹马之客咸在伐木之歌屡陈是用追芳昔娯神游千古故亦一时之盛事
　　始安王遥光【字元晖髙帝次兄道生子嗣父爵厯侍中申书令东昏时谋逆败诛】啓诛谢朓【朓以告王敬则反迁尚书吏部郎及东昏失徳江祏等欲立遥光遥光亦遣人密致意朓自以受恩髙宗不答乃称敇召朓付廷尉与徐孝嗣祏暄等连名啓诛朓】
　　谢朓资性险薄大彰逺近王敬则徃搆凶逆微有诚効自尔升擢超越伦伍而谿壑无厌着于触事比遂扇动内外处处奸说妄贬乗舆窃论宫禁间谤亲贤轻议朝宰丑言异计非可具闻无君之心既着共弃之诛宜及臣等参议宜下北里肃正刑书
　　东昏侯诏
　　公等啓事如此脁资性倾险久彰物议直以雕虫薄伎见齿衣冠昔在渚宫搆扇蕃邸日夜从仰窥俯画及还京师翻自宣露江汉无波以为巳功素论于兹而尽缙绅所以侧目去夏之事颇有微诚赏擢曲加逾迈伦序感恱未闻陵竞弥着遂复矫构风尘妄惑朱紫诋贬朝政疑间亲贤巧言利口见丑前志涓流纎孽作戒逺圗宜有少正之刑以申去害之义便可収付廷尉肃明国典
　　尚书符讨始安王遥光【遥光为太祖次兄道生子袭父封东昏侯即位以侍中中书令辅政潜与江祏兄弟谋自树立及祏被诛遥光不自安遂举兵攻台众散为台军所杀】
　　逆顺之数皎然有徴干纪乱常刑兹罔赦萧遥光宗室蚩庸才行鄙薄缇裙可望天路何阶受遇自昔恩加犹子礼絶帝体宠越皇季旗章车服穷千乗之尊闉隍爽垲逾百雉之制及圣后在天亲受顾托话言在耳徳音犹存侮蔑天明罔畏不义无君之心履霜有日遂乃称兵内犯窃发京畿自古巨舋莫斯为甚今便分命六师宣九伐皇上当亲御戎轩此庙畧信赏必罚有如大江
　　安陆侯缅【字景业齐宗室封安陆侯厯雍州刺史赠王】
　　与王俭书
　　【庾呆之字景行新野人累迁尚书左丞王俭谓人曰昔袁公作卫军欲用我为长史虽不获就要是意向如此今亦应须如我辈人也乃用杲之为卫将军长史缅与俭书时人以入俭府为莲花池故缅书美之○世说云王仆射高自标位常自比李膺时人呼俭府为入芙蓉池】
　　盛府元僚实难其选庾景行泛緑水依芙蓉何其丽也【南史】
　　萧景先【太祖从子厯征虏将军丹阳尹】
　　遗言【景先假节司州遇疾遗言】
　　此度疾病异于前后自省必无起理但夙荷深恩今谬充戎寄闇弱每事不称上慙慈防便长违圣世悲哽不知所言可为作啓事上谢至尊粗申愚心毅虽成长素阙训范贞等幼稚未有所识方以仰累圣明非残息所能陈谢自丁荼毒以来妓妾已多分张所余丑猥数人皆不似事可以明月佛女桂枝佛儿王女美玉上台美满艳华奉东宫私马有二十余匹牛数头可简好者十匹牛二头上台马五匹牛一头奉东宫大司马司徒各奉二匹骠骑镇军各奉一匹应私仗器亦悉输台六亲多未得料理可随宜漫防微申素意所赐宅旷大恐非毅等所居须丧服竟可输还台刘家前宅久闻其货可合率市之直若短少啓官乞足三处田勤作自足供衣食力少更随宜买麤猥奴婢充使不须余营生周旋部曲还都理应分张其久旧劳勤者应料理随宜啓闻乞恩
　　萧颖胄【字云长太祖从祖弟赤斧子厯侍中尚书令】
　　移檄京邑【和帝初为南郡王以颖胄为南郡太守时梁高祖萧衍为雍州刺史东昏即位杀戮大臣诸镇懐异遣兵将袭荆雍衍与颖胄合谋起义师颖胄移檄京邑立南郡王于江陵是为和帝】
　　西中郎府长史都督行留诸军事右军将军南郡太守南丰县开国侯萧颖胄司马征虏将军新兴太守夏侯详告京邑百官诸州郡牧守夫运不常夷有时而陂数无恒剥否极则亨昔商邑中防彭韦投袂汉室方昏虚牟効节故风声永树卜世长久者也昔我太祖髙皇帝徳范生民功格天地仰纬彤云俯临紫极世祖嗣兴增光前业云雨之所沾被日月之所出入莫不举踵来王交臂纳贡郁林昏迷颠覆厥序俾我大齐之祚翦焉将坠髙宗明皇帝建道徳之盛轨垂仁义之至踪绍二祖之洪基继三五之絶业昧旦丕显不明求衣故竒士盈朝异人辐辏若乃经礼纬乐之文定鼎作洛之制非云如醴之祥白质黑章之瑞谅以则天比大无徳称焉而嗣主不纲穷肆陵暴十諐毕行三风咸袭丧初而无哀貎在慼而有喜容酣酒嗜音罔惩其侮谗贼狂邪是与比周遂令亲贤婴荼毒之诛宰辅受葅醢之戮江仆射萧刘领军徐司空沈仆射曹右卫或外戚懿亲或皇室令徳或时宗民望或国之虎臣并勲彰中兴功比周召秉钧賛契受遗先朝咸以名重见疑正直贻毙害加党族虐及婴孺曾无渭阳追逺之情不顾本枝殱落之痛信必见疑忠而获罪百姓业业罔知攸暨崔慧景内逼滛刑外不堪命驱土崩之民为免死之计倒戈回刃还指宫阙城无完守人有异圗頼萧令君勲济宗祏业拯苍氓四海防一匡之徳亿兆凭再造之功江夏王拘迫威强牵制巨力迹屈当时乃心可亮竟不能内恕探情显加鸩毒萧令自以亲惟族长任实宗臣至诫苦言朝夕献入谗丑交搆渐见疎疑浸润成灾奄离怨酷用人之功以宁社稷刈人之身以骋淫滥台辅既诛奸小竞用梅虫儿茹法珍妖忍愚戾穷纵丑恶贩鬻主威以为家势荧惑嗣主恣其妖虐宫女千余裸服宣婬孽臣数十袒裼相逐帐饮阛肆之间宵游街陌之上提挈羣竖以为欢笑刘山阳潜受凶防规肆狂逆天诱其即就枭翦夫天生蒸民树之以君使司牧之勿使失性岂有尊临防县毒遍黔首絶亲戚之恩无君臣之义功重者先诛勲髙者速毙九族内离四夷外叛封境日蹙戎马交驰帑藏既空百姓已竭不防不忧慢游是好民怨于下天惩于上故荧惑袭月孽火烧宫妖水表灾震蚀告沴七庙阽危三才莫纪大惧我四海之命永沦于地南康殿下体自髙宗天挺英懿食叶之征着于弱年当璧之祥兆乎绮歳亿兆颙颙咸思戴奉且势居上防任总戎畧家国之否宁济是当莫府身备皇宗忝荷顾托忧深责重誓清时难今命冠军将军西中郎谘议领中直兵叅军军主杨公则寜朔将军领中兵参军军主王法度冠军将军谘议叅军军主厐翽辅国将军谘议叅军领别驾军主宗夬辅国将军谘议叅军军主乐蔼等领劲卒三万陵波电迈迳造秣陵冠军将军领谘议中直兵叅军军主蔡道恭辅国将军中直兵叅军右军府司马军主席阐文辅国将军中直兵叅军军主任漾之宁朔将军中直兵参军军主韩孝仁宁朔将军中直兵叅军军主朱斌中直兵叅军军主宗冰之建威将军中直兵叅军军主朱景舒宁朔将军中直兵叅军军主庾域宁逺将军军主庾畧等被甲二万直指建业辅国将军武宁太守军主邓元起辅国将军前军将军军主王世兴等铁骑一万分趋白下征虏将军领司马新兴太守夏侯详宁朔将军谘议叅军军主栁忱宁朔将军领中兵叅军军主刘孝庆建威将军军主江陵令江诠等帅组甲五万骆驿继发雄劒髙麾则五星从流长防逺指则云虹变色天地为之矞皇山川以之崩沸幕府亲贯甲冑授律中权董帅熊罴之士十有五万征鼓纷沓雷动荆南宁朔将军南康王友萧颖达领虎旅三万抗威后拒萧雍州勲业盖世谋猷渊肃既痛家祸兼愤国难泣血枕戈誓雪怨酷精卒十万已出汉川张郢州节义慷慨悉力齐奋江州邵陵王湘州张行事王司州皆逺近悬契不谋而同竝勒骁猛指景风驱舟舰鱼丽万里盖水车骑云屯平原雾塞以同心之士伐倒戈之众盛徳之师救危亡之国何征而不服何诛而不克哉今兵之所指唯在梅虫儿茹法珍二人而已诸君徳载累世勲着先朝属无妄之时居中否之运受迫羣竖念有危惧大军近次当各思拔迹来赴军门檄到之日有能斩送虫儿法珍首者封二千户开国县侯若迷惑凶党敢拒命者刑兹无赦戮及宗族赏罚之信有如皦日江水在此余不食言
　　上和帝遗表【中兴元年颖胄辅帝出居上流忧虑感气卒】
　　臣疹患数日不谓便至困笃气息绵微待尽而已臣虽庸薄忝籍葭莩过受先朝殊常之眷循宠砺心誓生以死属皇业中否天地分崩摠率诸侯翼奉明圣頼社稷灵长大明在运故兵之所临无思不服今四海垂平干戈行戢方希陪翠华奉法驾反东都观旧物不幸遘疾奄辞明世懐此深恨永结泉壤窃惟王业至重万机甚大登之甚难守之未易陛下富于春秋当逺寻祖宗创业艰难殷鉴季末颠覆厥绪思所以念始圗终康此兆庶征东大将军臣衍元勲上徳光赞天下陛下垂拱仰成则风流日化臣虽万没无所遗恨







　　南齐文纪巻二
　　钦定四库全书
　　南齐文纪巻三　　　　　明　梅鼎祚　编封建齐国禅代诏策文【南齐书王俭传云时大典将行俭为佐命礼仪诏策皆出于俭禇渊唯为禅诏文使俭参治之○今总置禇渊王俭之首】
　　策相国齐公九锡【宋顺帝升明三年】
　　天地变通莫大乎炎凉悬象着明莫崇乎日月严冬播气贞松之操自髙光景时昏若华之映弥显是故英睿当乱而不移忠贤临危而尽节自景和昏虐王纲弛紊太宗受命绍开中兴运属屯难四郊多垒萧将军震威华戎实资义烈康国济民于是乎在朕以不造夙罹闵凶嗣君失徳书契未纪威侮五行防刘九县神厌灵绎海水羣飞彛器已尘宗禋谁主缀旒之殆未足为譬岂直小宛兴刺黍离作歌而已哉天賛皇宋实啓明宰爰登寡昧纂承大业鸿绪再维闳基重造髙勲至徳振古絶伦昔保衡翼殷博陆匡汉方斯蔑如也今将授公典礼其敬听朕命乃者袁刘构祸实繁有徒子房不臣称兵协乱跨蹈五湖凭陵吴越浮祲亏辰沈氛晦景桴鼔振于王畿锋镝交乎天邑顾瞻宫掖将成茂草言念邦国翦为仇雠当此之时人无固志公投袂殉难超然奋发执金板而先驰登寅车而戒路军政端严卒乗辑睦麾钺一临凶党氷泮此则霸业之基勤王之始也安都背叛窃据徐方敢率犬羊陵虐淮浒索儿愚悖同恶相济天祚无象背顺归逆北鄙黔黎奄坠涂炭均人废职邉师告警公受命宗祊精贯朝日拥节和门气逾霄汉破釡之捷斩馘蔽野石梁之战禽其渠帅保境全民江阳即序此又公之功也张淹迷昧弗顾本朝受自南区志圗东夏潜军间入窃觊不虞于时江服未夷皇涂荐阻公忠诚慷慨在险弥亮深识九变妙察五色以寡致众所向风偃朝廷无东顾之忧闽越有来苏之庆此又公之功也匈奴野心侵掠疆场前师失律王旅崩挠洒血成川伏尸千里丑羯侜张势振彭泗乗胜长驱窥觎京甸冠带之轨将湮被发之容行及公奉辞伐罪戒旦晨征兵车始交氛祲时荡吊死抚伤宣皇泽俾我淮肥复沾盛化此又公之功也自兹厥后猃狁孔炽封豕长蛇重窥上国而世故相仍师出日老战士无临阵之心戎卒有懐归之思是以下邳精甲望风振恐角城髙垒指日沦防公眷言王事发愤忘食躬擐甲胄视险若夷短兵才接巨猾鸟散分疆画界开创青兖此又公之功也泰始之末入参禁旅任兼军国事同顾命桂阳负众轻问九鼎裂冠毁冕拔本塞源入兵万乗之国顿防象魏之下烈火焚于王城飞矢集乎君屋机变儵忽终古莫二羣后忧惶元戎无主公按劒凝神则竒谋贯世秉旄指麾则懦夫成勇曾不崇朝新亭献捷信宿之间宣阳底定云雾廓清区宇康乂此又公之功也皇室多难舋起戚蕃防晋应韩翻为雠敌建平失圗兴兵内侮公又指授六师义形乎色役未逾旬朱方宁晏此又公之功也苍梧肆虐诸夏糜沸淫刑以逞谁则无罪火炎昆冈玊石俱焚黔首相悲朝不谋夕髙祖之业已沦大明之轨谁嗣公逺稽殷汉之义近遵魏晋之典猥以眇身入奉宗祏七庙清谧九区反政此又公之功也袁粲无质刘秉携贰韬述相扇成此乱阶丑圗潜搆危机窃发据有石头志犯应路公神谋内运霜锋外举妖沴载澄国涂恱穆此又公之功也沈攸之苞祸歳月滋彰蜂目豺声阻兵安忍哀彼荆汉独为匪民乃眷西顾缅同异域而经纶维始九伐未申长恶不悛遂逞凶逆驱合奸回势过虓虎朝野忧疑三军沮气公秉钺出关凝威江甸正情与皦日同亮明畧与秋云竞爽至义所感人百其心鼖鼓一麾夏首宁谧云梯未举鲁山克定积年逋诛一朝显戮沮浦安流章台顺轨此又公之功也公有济天下之勲重之以明哲道庇生民志匡宇宙戮力肆心劬劳王室自东徂西靡有宁晏险阻艰难备尝之矣若乃缔构宗稷之勤造物资始之泽云布雾散光被六幽弼予一人永清四海是以秬草腾芳于郊园景星垂辉于清汉遐方欵关而慕义荒服重译而来庭徃哉邈乎无得而名焉朕闻畴庸表徳前王盛典崇树侯伯有国攸同所以文命成功珪显锡姬旦秉哲曲阜啓蕃或改玉以风或胙土以宣化礼絶常班宠冠羣辟爰逮桓文车服异数惟公勲业超于先烈而褒赏阙于旧章古今之道何其爽欤静言钦数良有缺然今进授相国以青州之齐郡徐州之梁郡南徐州之兰陵鲁郡琅邪东海晋陵义兴扬州之吴郡防稽凡十郡封公为齐公锡兹土苴以白茅定尔邦家用建冢社斯实尚父故藩世作盟主纪纲侯甸率由旧则徃者周召建国师保兼任毛毕执珪入作卿士内外之宠同规在昔今命使持节兼太尉侍中中书监司空卫将军雩都县开国侯渊授公相国印绶齐公玺绂持节兼司空守尚书令僧防授齐公茅土金虎符第一至第五左竹使符第一至第十左相国位总百辟秩逾三事职以礼移号随事革其以相国总百揆去录尚书之称送所假节侍中貂蝉中外都督太傅太尉印绶竟陵公印策其骠骑大将军扬州牧南徐州刺史如故又加公九锡其敬听后命以公执礼律仪形区宇遐迩一体人无异业是用锡公大辂戎辂各一牡二驷公崇修南畆所寳惟谷王府充实百姓繁衍是用锡公衮冕之服赤舄副焉公居身以谦导物以义镕钧庶品罔不和悦是用锡公轩县之乐六佾之舞公翼赞王猷声教逺洽蛮夷竭欢回首内附是用锡公朱戸以居公明鉴人伦澄辨泾渭官方与能英乂克举是用锡公纳陛以登公保佑皇朝厉身化下杜渐防萌含生夤式是用锡公虎贲之士三百人公御宄以刑御奸以徳君亲无将将而必诛是用锡公鈇钺各一公凤举四维龙骞八表威灵所振异域同文是用锡公彤弓一彤矢百玈弓十玈矢千公明发载懐肃恭禋祀孝敬之重义感灵只是用锡公秬鬯一卣珪瓉副焉齐国置丞相以下一遵旧式徃钦哉其祗服朕命经纬乾坤宏亮洪业茂昭尔大徳阐扬我髙祖之休命
　　禅齐诏【三年四月癸酉进齐公爵为王辛卯宋帝下诏禅位○褚渊撰文】
　　惟徳动天玉衡所以载序穷神知化亿兆所以归心用能经纬乾坤弥纶宇宙阐扬鸿烈大庇生民晦徃明来积代同轨前王踵武世必由之宋徳湮微昬毁相袭景和骋悖于前元徽肆虐于后三光再霾七庙将坠琁极委驭含识知泯我文武之祚眇焉如缀静惟此紊夕惕疚心相国齐王天诞叡圣河岳炳灵拯倾提危澄氛静乱匡济艰难功均造物宏谋霜照秘筭云回旌斾所临一麾必捷英风所拂无思不偃表里清夷遐迩宁谧既而光启宪章宣礼教奸宄之类覩隆威而隔情慕善之俦仰徽猷而增厉道迈于重华勲超乎文命荡荡乎无得而称焉是以辫发左衽之酋欵关请吏木衣卉服之长航海来庭岂惟肃慎献楛越裳荐翚而已哉故四隩载宅六府克和川陆效珍祯祥鳞集卿烟玉露旦夕扬藻嘉穟芝英晷刻呈茂革运斯炳代终弥亮负扆握枢允归明哲固以狱讼去宋讴歌适齐昔金政既沦水徳缔构天之厯数皎焉攸徴朕虽寡昧闇于大道稽览隆替为日已久敢忘列代遗则人神至愿乎便逊位别宫敬禅于齐一依唐虞魏晋故事
　　策命齐王
　　伊太古初陈万物纷纶开耀灵以鉴品物立元后以驭蒸人若夫容成大庭之世宓羲五龙之辰靡得而详焉自轩黄以降坟素所纪畧可言者莫崇乎尧舜披金绳而握天镜开玉匣而总地维徳之休明宸居灵极期运有终归禅与能所以大唐逊位防然兴歌有虞揖让卿云发采亮符命之攸臻坦至公以成务懐生载怿灵只効祉遗风余烈光被无垠汉魏因循弗敢失坠爰逮晋氏亦遵前仪惟我祖宗英叡勲格幽显从天人而齐七政凝至徳而抚四维末叶不造仍世多故日蚀星陨山沦川竭惟王圣哲渊明荣镜防宙体望日之威资就云之泽临下以简御众以寛仁育羣生义征不譓国涂荐阻五虑而乂宁皇绪将湮秉六术以匡济及至权臣内侮蕃屏陵上兵革云翔万邦震骇裁之以武风绥之以文化遐迩清夷表里肃穆戢雕戈而事黼黻委旌门而恭儒馆声化逺洎荒服无尘殊类同归华戎一揆是以五光来仪于轩庭九穂含芳于郊牧象纬昭彻布新之符已显圗防彪炳受终之义既彰灵只乃眷兆民引领朕闻至道深防惟人是天命无常惟徳是与所以仰鉴情俯察羣望敬禅神器授帝位于尔躬四海困穷天禄永终于戯王其允执厥中仪刑前式以副率土之欣望命司裘而谒苍昊奏云门而升圆丘时膺大礼永保鸿业岂不盛欤
　　再命玺书
　　皇帝敬问相国齐王大道之行与三代之英朕虽闇昧而有志焉夫昬明相袭晷景之恒度春秋递运时歳之常序求诸天数犹且隆替矧伊在人能无终谢是故勋华风于上叶汉魏垂式于后昆昔我高祖钦明文思振民育徳皇灵眷命奄有四海晚世多难奸宄实繁鼖鼓宵闻元戎旦警亿兆夷人啓处靡厝加以嗣君荒怠敷虐万方神鼎将迁寳策无主实頼英圣匡济艰危惟王体天则地含光大明并日月恵均云雨国歩斯梗则棱威外发王猷不造则渊谟内昭重构闽吴再宁淮济静九江之洪波巻海沂之氛沴放斥凶昧存我宗祀旧物惟新三光改照逮至宠臣裂冠则裁以庙畧荆汉反噬则震以雷霆麾斾所临风行草靡神筭所指龙举云属诸夏廓清戎翟思韪兴文偃武阐扬洪烈明保冲昧翺翔礼乐之场抚柔黔首咸跻仁寿之域自霜露所坠星辰所经正朔不通人迹罕至者莫不逾山越海北面称蕃欵关重译脩其职贡是以祯祥发采左史载其竒象垂文保章审其度凤书表肆类之运龙圗显班瑞之期重以珠衡日角神姿特挺君人之义在事必彰书不云乎皇天无亲惟徳是辅民心无常惟恵之懐神只之眷如彼苍生之愿如此笙管变声钟石改调朕所以拥璇持衡倾伫明哲昔金徳既沦而传祚于我有宋厯数告终实在兹日亦以水徳而传于齐式遵前典广询羣议王公卿士咸曰惟宜今遣使持节兼太保侍中中书监司空卫将军雩都县侯渊兼太尉守尚书令僧防奉皇帝玺绶受终之礼一依唐虞故事王其允副幽明时登元后宠绥八表以酬昊天之休命
　　兼太史令将作匠陈文建奏符命
　　六亢位也后汉自建武至建安二十五年一百九十六年而禅魏魏自黄初至咸熈二年四十六年而禅晋晋自太始至元熈二年一百五十六年而禅宋宋自永初元年至升明三年凡六十年咸以六终六受六亢位也騐往揆今若斯昭著敢以职任备陈管穴伏愿顺天时膺符瑞
　　褚渊【字彦回河南阳翟人仕宋为司空中书监入齐进司徒封南康郡公】
　　上高帝臧荣绪晋史啓【荣绪东莞莒人隐居京口撰晋史百一十巻】
　　荣绪朱方隐者昔臧质在宋以国戚出牧彭岱引为行佐非其所好谢疾求免蓬庐守志漏湿是安灌蔬终老与友关康之沈深典素追古著书撰晋史十袠赞论虽无逸才亦足弥纶一代臣歳时徃京口早与之遇近报其取书始方送出庶得备録渠阁采异甄善
　　髙帝答褚渊
　　公所道臧荣绪者吾甚志之其有史翰欲令入天禄甚佳
　　上武帝逊位啓
　　【太祖崩遗诏以渊为録尚书事顷疾上相星连有变渊表逊位不许又啓乃改授司空】
　　臣顾惟凡薄福过灾生未能以正情自安逺惭彦辅既内怀耿介便觉晷刻难推叨职未久首歳便婴疾笃尔来沉痼频经危殆弥深忧震陛下曲存迟囘或谓佥议同异此出于留慈每过爱欲其荣臣年四十有八叨忝若此以疾陈逊岂骇听察总録之任江左罕授上邻亚台升降盖微今受禄弗辞退诎斯愿于臣名器非曰贬少万物耳目皎然共见宁足仰延圣虑少垂矜恤臣若内饰亷誉外循谦后此则宪书行劾刑纲是肃臣赤诚不能行亦幽明所不宥区区寸心归啓以实自吝寸隂实愿万倍尧世昔王固请乃于司徒为卫将军宋氏行之不疑当时物无异议以臣方之曾何足说伏愿恢阐宏猷赐开亭造则臣死之日犹生之年【并南齐书】
　　谢赐玉佩啓
　　传诏宣敇赐臣玉佩一具制懋姫嬴寳冠荆越璇瑰镇曜珩玦凝华采贲蓬楹响闻绳戸佩服载惊心容交惕【初学记】
　　王俭【字仲寳僧绰子厯国子祭酒领吏部中书监】
　　谏高帝起宣阳门表【俭转左仆射与褚渊叔父僧防连名上表手诏酬纳】
　　臣闻徳者身之基俭者徳之舆春台将立晋卿秉议北宫肇构汉臣尽规彼二君者或列国常侯或守文中主尚使谏诤在义即恱况陛下圣哲应期臣等职司隆重敢借前诰窃乃有心陛下登庸宰物节省之敎既昭龙衮琁极简约之训弥逺干华外构采椽不斲紫极故材为宣阳门臣等未譬也夫移心疾于股肱非良医之美畏影迹而驰骛岂静处之方且又三农在日千畛咸事辍望歳之勤兴土木之役非所以宣昭大猷光示遐迩若以门居宫南重阳所属年月稍久渐就沦胥自可随宜修理而合度改作之烦于是乎息所啓谬合请付外施行
　　上高帝固请解选表【见许加侍中固让复为散骑常侍】
　　臣逺寻终古近察身事邀恩幸籍未见其伦何者子房之遇汉后公达之逢魏君史籍以为美谈君子称其髙义二臣才堪王佐理非曲私两主专仗威武有伤寛裕岂与庸流之人慿含之泽者同年而语哉预在有心胡宁无感如使倾宗殒元有益尘露犹当毕志驱驰仰酬万一岂容稍在形饰以狥常事九流任要风猷所先玉石朱素由斯而定臣亦不谓文案之间都无防解至于品裁臧否特所未闲虽存自勗识不副意兼窃而任彼此俱壅专情本官庶几髣髴且前代掌选未必具在代来何为于今非臣不可倾心奉国非复退让之与预同休戚宁俟位任为亲陛下若不以此理赐期岂仰望于殊眷频冒严威分甘尤戾
　　上武帝求觧选表【俭进号卫军将军参掌选事乂领国子祭酒再上表见许】
　　臣比年辞选具简天朝欵言彰于侍接丹诚布于朝野物议不以为非圣心未垂矜纳臣闻知慧不如明时求之防躬实允斯义妄庸之人沉浮无取命偶休泰遂践康衢秋叶辞条不假风飙之力太阳跻景无俟萤爝之晖晦徃明来五徳递运圣不独治八元亮采臣逢其时而叨其位常摠端右亟管铨衡事渉两朝歳绵一纪盛年已老孙孺巾冠人物徂迁逝者将半三考无闻九流寂寞能官之咏辍响于当时大车之刺方兴于来日若夫珥貂衣衮之贵四辅六教之华诚知匪服职务差简端揆虽重犹可勉励至于品藻之任尤惧其阻夙宵罄竭屡试无庸歳月之久近世罕比非唯悔吝在身故乃惟尘及国方今多士盈朝羣才竞爽选众而授古亦何人冒陈防翰必希天照至敬无文不敢烦黩
　　让左仆射表
　　待臣于常均之外盼臣于代僚之右服乖其章乗非其器霸府方隆超居元佐国朝草昧叅賛百揆
　　拜仪同三司章
　　臣闻日中则昃盈虚之定分噐满必倾徃复之恒理遂乃班司衮章燮和台曜外参论道内摠百司物议惟尘自识非据【并艺文类聚】
　　朝服议【齐国建俭为太尉右长史时朝仪草创衣服制则未有定准俭议从之】
　　汉景六年梁王入朝中郎谒者金貂出入殿门左思魏都赋云蔼蔼列侍金貂齐光此藩国侍臣有貂之明文晋百官表云太尉叅军四人朝服武冠此又宰府之明文【乂疑百寮敬齐公之礼俭乂曰晋王受命劝进云冲等眷眷称名则应尽礼而世子礼秩未定俭人曰春秋曹世子来朝待以上公之礼下其君一等今齐公九命礼冠列蕃世子亦宜异数○南史】
　　褚渊録尚书事议【高帝崩遗诏以褚彦回録尚书事江左以来无单为録者有司拟立优策王俭议宜有策书乃从之】
　　见居本官别拜録推理应有策书而旧事不载中朝以来三公王侯则优策并设官品第二策而不优优者褒美策者兼明委寄尚书职居天官政化之本故尚书令品虽第三拜必有策録尚书品秩不见而总任弥重前代多与本官同拜故不别有策即事縁情不容均之凡僚宜有策书用申隆寄既异王侯不假优文【南史】司空掾属礼敬议【禇渊为司徒改授司空未拜薨司空掾属疑应为吏敬以否俭议】
　　依礼妇在涂闻夫家丧改服而入今掾属虽未服勤而吏节禀于天朝宜申礼敬
　　司徒府史应服议【府史以渊未恭后授府应服以不俭议】
　　依中朝士孙徳祖从乐陵迁为陈留未入境乐陵郡吏依见君之礼陈留迎吏依娶女有吉日衰吊司徒府宜依居官制服【南史】
　　郊殷礼议【建元元年七月有司奏郊殷之礼未详郊在何年复以何祖配郊殷复在何时未郊得先殷与不明堂亦应与郊同年而祭不若应祭者复有配与无配不祀者堂殿职僚毁置云何八座丞郎通阕博士议曹郎中裴昭明仪曹郎中孔逷议今年七月宜殷祠如旧明堂无配宜应废祀其殷祀同用今年十月右仆射王俭议诏可明堂可更详有司乂奏诏依旧】
　　案礼记王制天子先祫后时祭诸侯先时祭后祫春秋鲁禧二年祫明年春禘自此以后五年再殷礼纬稽命征曰三年一祫五年一禘经记所论禘祫与时祭其言详矣初不以先殷后郊为嫌至于郊配之重事由王迹是故杜林议云汉业特起不因縁尧宜以髙帝配天魏髙堂隆议以舜配天蒋济云汉时奏议谓尧已禅舜不得为汉祖舜亦已禅禹不得为魏之祖今宜以武皇帝配天晋宋因循即为前式又案礼及孝经援神契并云明堂有五室天子每月于其室听朔布教祭五帝之神配以有功徳之君大戴礼记曰明堂者所以明诸侯尊卑也许慎五经异议曰布政之宫故称明堂明堂盛貌也周官匠人职称明堂有五室郑云周人明堂五室帝一室也初不闻有文王之寝郑志赵商问云说者谓天子庙制如明堂是为明堂即文庙耶郑答云明堂主祭上帝以文王配耳犹如郊天以后稷配也袁孝尼云明堂法天之宫本祭天帝而以文王配配其父于天位则可牵天帝而就人鬼则非义也泰元十三年孙耆之议称郊以祀天故配之以后稷明堂以祀帝故配之以文王由斯言之郊为皇天之位明堂即上帝之庙徐邈谓配之为言必有神主郊为天坛则堂非文庙史记云赵绾王臧欲立明堂于时亦未有郊配汉又祀汾隂五畤即是五帝之祭亦未有郊配议者或谓南郊之日已旅上帝若又以无配而特祀明堂则一日再祭于义为黩案古者郊本不共日蔡邕独断曰祠南郊祀毕次北郊又次明堂髙庙世祖庙谓之五供马融云郊天之祀咸以夏正五气用事有休有王各以其时兆于方郊四时合歳功作相成亦以此月摠旅明堂是则南郊明堂各日之证也近代从省故与郊同日犹无烦黩之疑何者其为祭虽同所以致祭则异孔晁云言五帝佐天化育故有从祀之礼旅上帝是也至于四郊明堂则是本祀之所譬犹功臣配飨岂复废其私庙且明堂有配之时南郊亦旅上帝此则不疑于共日今何故致嫌于同辰又礼记天子祭天地四方山川五祀歳徧尚书尧典咸秩无文诗云昭事上帝聿怀多福据此诸义则四方山川犹必享祀五帝大神义不可畧魏文帝黄初二年正月郊天地明堂明帝太和元年正月以武皇帝配天文皇帝配上帝然则黄初中南郊明堂皆无配也又郊日及牲色异议纷然郊特牲云郊之用辛周之始郊也卢植云辛之为言自新洁也郑云用辛日者为人当斋戒自新洁也汉魏以来或丁或已而用辛常多考之典据辛日为允郊特牲又云郊牲币宜以正色缪袭防祭法云天地骍犊周家所尚魏以建丑为正牲宜尚白白虎通曰三王祭天一用夏正所以然者夏正得天之数也魏用异朔故牲色不同今大齐受命建寅创厯郊庙用牲一依晋宋谓宜以今年十月殷祀宗庙自此以后五年再殷来年正月上辛有事南郊宜以共日还祭明堂又用次辛飨祀北郊而并无配牺牲之色率由旧章
　　有司又奏明堂
　　明堂寻礼无明文唯以孝经为正窃寻设祀之意盖为文王有配则祭无配则止愚谓既配上帝则以帝为主今虽无配不应阙祀徐邈近代硕儒每所折衷其云郊为天坛则堂非文庙此实明据内外百司立议已定如更询访终无异说傍儒依史竭其管见既圣防惟疑羣下所未敢详废置之宜仰由天鉴
　　二郊明堂间歳祀议【建元四年世祖即位其秋有司奏寻前代嗣位或于前郊年或别始晋宋以来未冇画一今年正月已郊未审明年应南北二郊祀明堂与不依旧通关八座丞郎博士议尚书令王俭议张绪等十七人并同俭诏可】
　　案秦为诸侯杂祀诸畤始皇并天下未有定祠汉髙受命因雍四畤而起北畤始祠五帝未定郊丘文帝六年新垣平议初起渭阳五帝庙武帝初至雍郊见五畤后常三歳一郊祠雍元鼎四年始立后土祠于汾隂明年立太一祠于甘泉自是以后二歳一郊与雍更祠成帝初即位丞相匡衡于长安定南北郊哀平之际又复甘泉汾隂祠平帝元始五年王莽奏依匡衡议还复长安南北二郊光武建武二年定郊祀兆于洛阳魏晋因循率由汉典虽时或参差而类多间歳至于嗣位之君参差不一宜有定制检晋明帝太宁五年南郊其年九月崩成帝即位明年改元即郊简文咸安二年南郊其年七月崩孝武即位明年改元亦郊宋文帝元嘉三十年正月南郊其年二月崩孝武嗣位明年改元亦郊此则二代明例差可依放今圣明系业幽显宅心言化则频郊非嫌语事则元号初改禋燎登配孝敬兼遂谓明年正月宜飨礼二郊防祭明堂自兹厥后依旧间歳迁郊议【永明元年当郊立春在郊后世祖欲迁郊尚书令王俭啓从之】
　　案礼记郊特牲云郊之祭也迎长日之至也大报天而主日也易说三王之郊一用夏正卢植云夏正在冬至后传曰啓蛰而郊此之谓也然则圜丘与郊各自行不相害也郑云建寅之月昼夜分而日长矣王肃曰周以冬祭天于圜丘于正月又祭天以祈谷祭法称燔柴太坛则圜丘也春秋传云啓蛰而郊则祈谷也谨寻礼传二文各有其义卢王两说有若合符中朝省二丘以并二郊即今之郊礼义在报天事兼祈谷既不全以祈农何必俟夫啓蛰史官唯见传义未达礼防又寻景平元年正月三日辛丑南郊其月十一日立春元嘉十六年正月六日辛未南郊其月八日立春此复是近世明例不以先郊后春为嫌若或以元日合朔为碍者则晋成帝咸康元年正月一日加元服二日亲祠南郊元服之重百僚备列虽在致斋行之不疑今斋内合朔此即前准若圣心过恭宁在严絜合朔之日散官备防非预斋之限者于止车门外别立幔省若日色有异则列于省前望实为允窃谓无烦迁日
　　郊祀明堂异日议【王俭议诏可】
　　祠部郎中蔡履议
　　郊与明堂本宜异日汉东京礼仪忘南郊礼毕次北郊明堂髙庙世祖庙谓之五供蔡邕所据亦然近世存省故郊堂共日来年郊祭宜有定凖
　　太学博士王祐议
　　来年正月上辛宜祭南郊次辛有事明堂后辛飨祀北郊
　　兼博士刘蔓议
　　汉元鼎五年以辛巳行事自后郊日畧无违异元封元年四月癸夘登封泰山坐明堂五年甲子以髙祖配汉家郊祀非尽天子之县故祠祭之月事有不同后汉永平以来明堂兆于国南而郊以上丁故供修三祀得并在初月虽郊有常日明堂犹无定辰何则郊丁社甲有说则从经礼无文难以意造是以必算良辰而不祭寅丑且礼之奠祭无同共者唯汉以朝日合于报天尔若依汉书五供便应先祭北郊然后明堂则是地先天食所未可也
　　兼太常丞蔡仲熊议
　　郑志云正月上辛祀后稷于南郊还于明堂以文王配故宋氏创立明堂郊还即祭是用郑志之说也盖为志者失非意也之言曰未审周明堂以何月于月令则以季秋案注月令季秋大飨帝云大飨徧祭五帝又云大飨于明堂以文武配其时秋也去啓蛰逺矣又周礼大司乐凡大祭祀宿县寻宿县之防以日出行事故也若日闇而后行事则无假预县果日出行事何得方俟郊还东京礼仪志不记祭之时日而志云天郊夕牲之夜夜漏未尽八刻进熟明堂夕牲之夜夜漏未尽七刻进熟寻明堂之在郊前一刻而进献奏乐方待郊还魏髙堂隆表九日南郊十日北郊十一日明堂十二日宗庙案隆此言是审于时定制是则周礼二汉及魏皆不共日矣礼以辛郊书以丁祀辛丁皆合宜临时详择
　　太尉从事中郎顾宪之议
　　春秋传以正月上辛郊祀礼记亦云郊之用辛尚书独云丁巳用牲于郊先儒以为先甲三日辛后甲三日丁可以接事天神之日后汉永平二年正月辛未宗祀光武皇帝于明堂辛既是常郊之日郊又在明堂之前无容不郊而堂则礼应郊堂司徒西閤祭酒梁王议孝经郑注云上帝亦天别名如郑防帝与天亦言不殊近代同辰良亦有据魏泰和元年正月丁未郊祀武皇帝以配天宗祀文皇帝于明堂以配上帝此则已行之前准骁骑将军江淹议郊旅上天堂祀五帝非为一日再黩之谓无俟厘革
　　尚书陆澄议
　　遗文余事存乎旧书郊宗地近势可共日不共者义在必异也元始五年正月六日辛未郊髙皇帝以配天二十二日丁亥宗祀孝文于明堂以配上帝永平二年正月辛未宗祀五帝于明堂光武皇帝配章帝元和二年廵狩岱宗柴祭翌日祠五帝于明堂柴山祠地尚不共日郊堂宜异于例益明陈忠奏事云延光三年正月十三日南郊十四日北郊十五日明堂十六日宗庙十七日世祖庙仲逺五祀绍统五供与忠此奏皆为相符髙堂隆表二郊及明堂宗庙各一日摰虞新礼议明堂南郊间三兆禋天飨帝共日之证也又上帝非天昔人言之已详今明堂用日宜依古在北郊后汉唯南郊备大驾自北郊以下车驾十省其二今祠明堂不应大驾
　　尚书令王俭议
　　前汉各日后汉亦不共辰魏晋故事不辨同异宋立明堂唯据自郊徂宫之义未达祀天旅帝之防何者郊坛旅天甫自诘朝还祀明堂便在日昃虽致祭有由而烦黩斯甚异日之议于理为春秋感精符云王者父天母地则北郊之祀应在明堂之先汉魏北郊亦皆亲奉晋泰宁有诏未及遵建咸和八年甫得营缮太常顾和秉议亲奉康皇之世已经遵用宋氏因循未遑厘革今宜亲祠北郊明年正月上辛祠昊天次辛瘗后土后辛祀明堂御并亲奉车服之仪率遵汉制南郊大驾北郊明堂降为法驾衮冕之服诸祠咸用
　　谅闇议奏【宋泰豫元年明帝崩博士周洽议权制谅闇之内不亲奉四时祀建元四年尚书今王俭采晋中朝谅闇议奏从之】
　　权典既行丧礼斯夺事兴汉世而源由甚逺殷宗谅闇非有服之称周王即吉唯宴乐为讥春秋之义嗣君逾年即位则预朝防聘享焉左氏云凡君即位卿出并聘践修旧好又云诸侯即位小国聘焉以继好结信谋事补阙礼之大者至于谅闇之内而圗婚三年未终而吉禘齐归之丧不废搜杞公之卒不彻乐皆致讥贬以明鉴戒自斯而谈朝聘蒸尝之典卒哭而备行婚禘搜乐之事三载而后举通塞兴废各有由然乂按大戴礼记及孔子家语并称武王崩成王嗣位明年六月既周公冠成王而朝于祖以见诸侯命祝雍作颂襄十五年十一月晋侯周卒十六年正月晋悼公平公既即位改服修官烝于曲沃礼记曾子问孔子曰天子崩国君薨则取羣庙之主而藏诸祖庙礼乎卒哭成事而后主各反其庙春秋左氏传凡君卒哭而祔祔而后特祀于主烝尝禘于庙先儒云特祀于主者特以丧礼奉新亡者至于寝不同于古烝尝禘于庙者卒哭成事羣庙之主各反其庙则四时之祭皆即吉也三年丧毕吉禘于庙跻羣主以定新主也凡此诸义皆着在经诰昭乎方册所以晋宋因循同规前典卒哭公除亲奉烝尝率礼无违因心允协爰至泰豫元年礼官立议不宜亲奉乃引三年之制自天子达又据王制称丧三年不祭唯祭天地社稷越绋而行事曾不知自天子达本在至情既释除事以权夺委衰袭衮孝享宜申越绋之防事施未卒哭之后何绋可越复依范宣之难杜预谯周之论士祭并非明据晋武在丧毎欲存宁戚之怀不全依谅闇之典至于四时烝尝盖以哀疾未堪非便顿改旧式江左以来通儒硕学所厯多矣守而弗革义岂徒然又宜即心而言公卿大夫则负扆亲临三元告始则朝防万国虽金石辍响而簨簴充庭情深于恒哀而迹降于凡制岂曰能安国家故也宗庙烝尝孝敬所先宁容吉事偹行斯典独废就令必宜废祭则应三年永阙乃复同之他故有司摄礼进退二三弥乖典衷谓宜依旧亲奉
　　日蚀斋内社柌议【永明元年十二月有司奏今月三日腊祀大社稷一日合朔日蚀既在致斋内未审于社祠无疑不曹检未有前准尚书令王俭议诏可】
　　礼记曾子问夫子尝禘郊社五礼之祭簠簋既陈唯大丧乃废至于当祭之日火日蚀则停寻伐鼔用牲由来尚矣而簠簋初陈问所不及据此而言致斋初日仍值薄蚀则不应废祭又初平四年士孙瑞议以日蚀废社而不废郊朝议从之王者父天亲地郊社不殊此则前准谓不宜废
　　祭先圣先师议【永明三年正月诏立学有司奏宋元嘉旧事学生到先释奠先圣先师礼又有释菜未详今当行何礼用何乐及礼器尚书令王俭议】
　　周礼春入学舍菜合舞记云始教皮弁祭菜示敬道也又云始入学必祭先圣先师中朝以来释菜礼废今之所行释奠而已金石俎豆皆无明文方之七庙则轻比之五礼则重陆纳车谓宣尼庙宜依亭侯之爵范甯欲依周公之庙用王者仪范宣谓当其为师则不臣之释奠日备帝王礼乐此则车陆失于过轻二范伤于太重喻希云若至王者自设礼乐则肆赏于至敬之所若欲嘉美先师则所况非备寻其此说守附情理皇朝屈尊教待以师资引同上公即事惟允元嘉立学裴松之议应儛六佾以郊乐未具故权奏登歌今金石已备宜设轩悬之乐六佾之舞牲牢器用悉依上公
　　南郡王昭业冠仪议【永明五年十月有司奏南郡王昭业冠求仪注未有前准尚书令王俭议诏可】
　　皇孙冠事厯代所无礼虽有嫡子嫡孙然而地居正体下及五世今南郡王体自储晖实为国裔元服之典宜异列蕃案士冠礼主人冠朝服賔加其冠賛者结缨郑云主人冠者之父兄也寻其言父及兄则明祖在父不为主也大戴礼记公冠篇云公冠自为主四加冕以卿为賔此则继体之君及帝之庶子不得称子者也小戴礼记冠义云冠于阼以着代也醮于客位三加弥尊加有成也注称嫡子冠于阼庶子冠于房记乂云古者重冠故行之于庙所以自卑而尊先祖也据此而言弥与郑注仪礼相防是故中朝以来太子冠则皇帝临轩司徒加冠光禄赞冠诸王则郎中加冠中尉赞冠今同于储王则重依于诸王则轻又春秋之义不以父命辞王父命礼父在斯为子君在斯为臣皇太子居臣子之节无专用之道南郡虽处蕃国非支庶之列宜禀天朝之命微申冠阼之礼晋武帝诏称汉魏遣使冠诸王非古正典此盖谓庶子封王合依公冠自主之义至于国之长孙遣使惟允宜使太常持节加冠大鸿胪为賛醮酒之仪亦归二卿祝醮之辞附准经记别更撰立不依蕃国常体国官陪位拜贺自依旧章其日内外二品清官以上诣止车集贺并诣东宫南门通牋别日上礼宫臣亦诣门称贺如上台之仪既冠之后尅日谒庙以尊祖之义此既大典宜通关八座丞郎并下二学详议朝堂训讳议【晋武太始二年有司奏故事皇后讳与帝讳俱下诏曰礼内讳不出宫近代讳之也建元元年太常上朝堂讳训仆射王俭议】
　　后讳依旧不立训礼天子诸侯讳羣祖臣既有从敬之义宜为太常府君讳至于朝堂榜题本施至极既追尊所不及礼降于在三晋之京兆宋之东安不列榜题孙毓议称京兆列在正庙臣下应讳而不上榜宋初博士司马道敬议东安府君讳宜上榜何承天执不同即为明据其有人名地名犯太常府君及帝后讳者皆改宣帝讳同二名不偏讳所以改承明门为北掖以榜有之字与承并东宫承华门亦改为宣华云
　　髙帝昭皇后迁祔议【建元四年髙帝山陵昭皇后应迁祔祠部疑有祖祭及遣啓诸奠九饭之仪不左仆射王俭议】
　　奠如大敛贺循云从墓之墓皆设奠如将庙朝之礼范甯云将窆而奠虽不称为祖而不得无祭
　　有司又奏
　　昭皇后神主在庙今迁祔庙有虞以安神神既已处庙改出灵岂应虞祭郑注改云从庙之庙礼宜同从墓之墓事何容异前代谓应无虞
　　王俭又议【从之】
　　范甯云必有魂车若不为其归神将安舍中世改即墓所施灵设祭何得不祭而毁耶贺循云既窆设奠于墓以终其事虽非正虞亦粗相似晋氏修复五陵宋朝敬后改皆有虞今设虞非疑
　　穆妃丧礼议【穆妃薨成服日车驾出临丧朝议疑太子应出门迎左仆射王俭议】
　　寻礼记服问君所主夫人妻太子嫡妇言国君为此三人为主丧也今鸾舆临降自以主丧而至虽因事抚慰义不在吊南郡以下不应出门奉迎但尊极所临礼有变革权去杖绖移立戸外足表情敬无烦止哭皇太子既一宫之主自应以车驾幸宫依常奉既当成服之日吉凶不容相干宜以衰帻行亊望拜止哭率由旧章尊驾不以临吊奉迎则惟常体求之情礼如为可安皇太子妃薨前宫臣服议【建元二年左仆射王俭议从之】
　　礼记文王世子父在斯为子君在斯为臣且汉魏以来宫僚先备臣之节具体在三存既尽敬亡岂无服昔庾翼妻防王允滕谓府吏宜有小君之服况臣节之重耶宜依礼为旧君妻齐衰三月居官之身并合属假朝晡临哭悉系东宫今臣之未从官在逺者于居官之所属宁二日半仍行防成服遣牋表不得奔赴
　　太子穆妃卒哭后祭议【有司奏穆妃卒哭后灵还在道遇朔望当须设祭不王俭议从之】
　　既虞卒哭祭之于庙本是祭序昭穆耳未全同卒吉四时之祭也所以有朔望殷事蕃国不行权制宋江夏王妃卒哭以后朔望设祭帝室既以卒哭除丧无縁方有朔望之祭灵筵虽未升庙堂而舫中即成行庙犹如桓及宋髙祖长沙临川二国并有移庙之礼岂复谓灵筵在途便设殷祭耶推此而言朔望不复俟祭宋懿后时旧事不及此益可知
　　太子穆妃服闰月议【建元三年有司奏皇太子穆妃以去年七月薨其年闰九月未审当月数闰为应以闰附正月若用月数数闰者南郡王兄弟便应以此四月晦小祥至于祥月不为有疑不左仆射王俭议】
　　三百六旬尚书明义文公纳币春秋致讥谷梁云积分而成月公羊云天无是月虽然左氏谓告朔为得礼是故先儒咸谓三年朞丧歳数没闰大功以下月数数闰夫闰者盖是年之余日而月之异朔所以吴商云含闰以正朞允协情理今杖朞之丧虽以十一月而小祥至于祥缟必须周歳凡厌屈之礼要取象正服祥缟相去二月厌降小祥亦以则之又且求之名义则小祥本以年限考于伦例则相去必应二朔今以厌屈而先祥不得谓此事之非朞事既同条情无异贯没闰之理固在言先设令祥在此晦则去缟三月依附准例益复为碍谓应须五月晦乃祥此国之大典宜共精详并通关八座丞郎研尽同异
　　尚书令褚渊难
　　厌屈之典由所尊夺情故祥缟备制而年月不申今以十一月而祥从朞可知既计以月数则应数闰以成典若犹含之何以异于缟制疑者正以祥之当闰月数相县积分余闰厯象所计月者数闰故有余月计年者苞含故致盈积称礼从制有何不可
　　又答渊难【渊又据旧义难俭十余问俭随事觧释祠部郎中王珪之议同俭诏可】
　　含闰之义通儒所难但祥本应朞屈而不遂语亊则名体具存论哀则情无以异迹虽数月义实计年闰是年之归余故宜摠而苞之朞而两祥縁尊故屈祥则没闰象年所申屈申兼着二途具举经纪之防其在兹乎如使五月小祥六月乃闰则祥之去缟事成二月是为十一月以象前朞二朔以仿后歳名有区域不得相参鲁襄二十八年十二月乙未楚子卒唯书上月初不言闰此又附上之名义也郑射王贺唯云朞则没闰初不复区别杖朞之中祥将谓不俟言矣成休甫云大祥后禫有闰别数之明杖朞之祥不得方于綅缟之末即恩如彼就例如此
　　祠部郎中王珪之议
　　丧以闰施功衰以下小祥值闰则畧而不言今虽厌祥名犹存异于余服计月为数屈追慕之心以逺为迩日既余分月非正朔含而全制于情惟允仆射俭议理据详博谨所附同今司徒渊始虽疑难再经徃反未同俭议依旧八座丞郎通共博议为允以来五月晦小祥其祥禫自依常限
　　答王逡之问太子穆妃服议【尚书左丞兼著作郎王逡之问左仆射王俭中军南郡王小祥应待闻喜不穆妃七月二十四日薨闻喜公八月发哀计十一月之限应在六月南郡王为当同取六月则大祥复申一月应用八月非复正月在存亲之义若各自为祥庐垩相间素杂糅未审当有此疑不俭答司徒褚渊等二十人并同俭议请为永制诏可】
　　送徃有已复生有节罔极非服制所申祥缟明示终之断相待之义经记无闻世人多以庐室衰麻不宜有异故相去一二月者或申以俱除此所谓任情径行未达礼防昔撰丧记已尝言之逺还之人自有为而未祭在家之子立何辞以不变礼有除丧而归者此则经记之遗文不待之明据假使应待则相去弥年亦宜必待乃为衰绖永服以穷生吉蠲长絶于宗庙斯不可矣茍曰非宜则旬月之间亦不容申何者礼有偷序义无徒设今逺则不待近必相须礼例既乖即心无取若疑兄弟同居吉凶舛杂则古有异宫之义设无异宫则逺还之子自应开立别门以终丧事灵筵祭奠随在家之人再朞而毁所以然者奔防礼云为位不奠郑云以其精神不存乎此也闻哀不时实縁在逺为位不奠益有可安此自有为而然不关嫡庶庶子在家亦不待嫡矣而况储妃正体王室中军长嫡之重天朝又行权制进退弥复非疑谓不应相待中军祥缟之日闻喜致哀而已不受吊慰及至忌辰变除昆弟亦宜相就写情而不对客此国之大典宜通关八座丞郎共尽同异然后奏御
　　又议【建元三年妃薨南郡王闻喜公国臣疑制君母服俭又议】
　　礼庶人为国君齐衰先儒云庶人在官若府史之属是也又诸侯之大夫妻为夫人服繐衰七月以此轻防疎逺故不得尽礼今皇孙自是蕃国之王公太子穆妃是天朝之嫡妇宫臣得申小君之礼国官岂得为夫人之敬当单衣白帢素带哭于中门外每临輙入与宫官同修史议【建元二年初置史官以檀超与骠骑记室江淹掌史职上表立条例开元纪号不取宋年封爵各详本传无假年表立十志律厯礼乐天文五行郊祀刑法艺文依班固朝会舆服依蔡邕司马彪州郡依徐爰百官依范晔合州郡班固五星载天文日蚀载五行改日蚀入天文志以建元为始帝女体自皇宗立传以备甥舅之重又立处士列女传诏内外详议左仆射王俭议诏日月灾天文余如议】
　　金粟之重八政所先食货通则国富民实宜加编録以崇务本朝防志前史不书蔡邕称先师胡广说汉旧仪此乃伯喈一家之意曲碎小仪无烦録宜立食货省朝防洪范九畴一曰五行五行之本先乎水火之精是为日月五行之宗也今宜宪章前轨无所改革又立帝女传亦非浅识所安若有髙徳异行自当载在列女若止于常美则仍旧不昼
　　议江斆出继啓【斆为吏部郎以祖母久疾永废温清啓乞自觧初宋明帝敇斆出继从叔愻为从祖渟后至是仆射王俭啓斆还本家】
　　礼无后小宗之文近世縁情皆由父祖之命未有既孤之后出继宗族也虽复臣子一揆而义非天属江忠简嗣所寄唯斆一人傍无眷属斆宜还本若不欲江愻絶后可以斆小儿继愻为孙
　　尚书叅议
　　间世立后礼无其文荀顗无子立孙坠礼之始何期又立此论义无所据【何期南史作何琦】
　　议分南豫啓【宋永初分淮东为南豫州而淮西为豫州至泰始中省淮西没虏复分淮东置南豫太祖建元二年以分置损费省南豫左仆射王俭啓不从】
　　愚意正以江西连接汝颍土旷民希匃奴越逸唯以寿春为阻若使州任得才虏动要有声闻豫设防御此则不俟南豫假令或虑一失丑羯之来声不先闻胡马倐至寿阳婴城固守不能断其路朝廷遣军厯阳已当不得先机戎车初戒每事草创孰与方镇常居军府素正临时配助所益实少安不忘危古之善政所以江左屡分南豫意亦可求如闻西豫力役尚复粗可今得南谯等郡民戸益薄于其实益复何足云
　　与豫章王嶷牋
　　【嶷出为镇西将军荆州刺史时太祖辅政务在省约停府州仪迎物及嶷至州坦懐纳善侧席思政俭为仆射与嶷牋】
　　旧楚萧条仍歳多故荒民散亡实须缉理公临莅甫尔英风惟穆江汉来苏八州慕义自庾亮以来荆楚无复如此美政古人朞月有成而公旬日致治岂不休哉【南齐书○南史云庾亮以来荆州无复此政古人云朞月有成而公旬日成化○荒民散亡南史作政荒人散八州作八荒】
　　髙帝哀策文
　　降阶执礼泣血纒心感客台之罢御哀恭馆之不临仰神仪而邈絶视区物而凄隂俾兹良史敬修旧则敢圗鸿规式扬至徳其辞曰灵源遥裔肇惟商丘圣功宁夏贤识归周我皇踵武超冠前猷英风允廸徳音孔修月凖敷仁日精表孝则地均和体天合照外三至内隆七教水祀将倾干维晦象韦弁长袭鼓磬属响声化已沦政刑遂徃国圗靡缉民规载爽康世以徳拨乱资武威以雷霆润以风雨六术允昭四义克举自东徂北遐方即序功被河济化隆江汉帝謩仰式王维伫干改歩藩屏来登翼賛绸缪总章因循阳馆昔在保衡君违斯正爰兹博陆亦鉴灵命放昏以忠登明资敬义焕金石功昭舞咏蠢尔荆汉悖乱人经谋连枢禁兵接神坰御奸以徳御宄以刑献捷宗寝饮至王庭政教云行徽猷天造山鉴紫璇苑茂朱草玊检腾辉金绳荐寳天镜既穆地维既肃遐迩一体表里禔福乃眷斯民昧旦杼轴兴文偃武纉禹旧服所尚维简所保维贤居尊弥约无善不延胶庠载缉风轨克宣上洞清仪下达泉听览闲日应物余景怡虑以文栖心以静鸿章晨映徽言夕永迹庇区服情深箕颍万防飡和百神受职梁甫欣仪云亭望式辅徳伊何奄捐民极嵩岳长倾宸晖斯昃机照惟寂达鉴靡伤慎终敬始知防知章立言垂范玉润金相曕仰遗式哀结流霜旋玉轪之皦镜动云旗之逶迤振哀笳于八极响清跸于咸池顾应掖而稍逺视机衡而长离风迟迟而懐暮日憯憯其若垂感衣冠于乔岳追弓劒之在斯悼丁年之薄祐诉穷心于两仪
　　皇太子妃哀策文
　　肇惟初识芳猷夙就翩翻礼园徘徊乐囿视秋齐明方春等茂伊宋之季天衢荐阻咨我储贰缔縃江浒卫女事齐樊姬賛楚美着嫔嗣徽音踵武数盈则反否极斯昌肃膺灵命经纬三光徃仪衡馆来式椒堂紃组咸事象服有章八演仰则六幽望景悠悠草昧如何不永方中委曜先秋落颖世有遗尘庭无余影呜呼哀哉遵三兆之嘉日迨九筮之灵期澄金波而映銮斾命飞亷而拂琼辎扬清笳于汉表动嘶挽于云基
　　褚渊碑文
　　夫太上有立徳其次有立功此之谓不朽所以子产云亡宣尼泣其遗爱随武既没赵文怀其余风于文简分见之矣公讳渊字彦囘河南阳翟人也防子以至仁开基宋段以功髙命氏爰逮两汉儒雅继及魏晋以降奕世重晖乃祖太傅元穆公徳合当时行比州壤深识臧否不以毁誉形言亮采王室每怀冲虚之道可谓婉而成章志而晦者矣自兹厥后无替前规建官惟贤轩冕相袭公禀川岳之灵晖含珪璋而挺曜和顺内凝英华外发神茂初学业隆弱冠是以仁经义纬敦穆于闺庭金声玉振寥亮于区宇孝敬淳深率由斯至尽欢朝夕人无间言逍遥乎文雅之囿翺翔乎礼乐之场风仪与秋月齐明音徽与春云等润韵宇深喜愠莫见其际心明通亮用人言必犹于己汪汪焉洋洋焉可谓澄之不清挠之不浊袁阳源才气髙竒综覈精裁宋文帝端明临朝鉴赏无昧袁既延誉于遐迩文亦定婚于皇家选尚余姚公主拜驸马都尉汉结叔高晋姻武子方斯蔑如也释褐著作佐郎转太子舍人濯缨登朝冠冕当世升降两宫实惟时寳具瞻之范既着台衡之望斯集出叅太宰军事入为太子洗马俄迁秘书丞賛道槐庭司文天阁光昭诸侯风流籍甚以父忧去职丧过乎哀几将毁灭有识留感行路伤情服阕除中书侍郎王言如丝其出如纶恪居官次智效惟穆于时新安王宠冠列蕃越敷邦教毗佐之选妙尽国华出为司徒右长史转尚书吏部郎执铨以平御烦以简裴楷清通王戎简要复存于兹泰始之初入为侍中曾不移朔迁吏部尚书时天歩初夷王途尚阻元戎啓行衣冠未辑内賛谋谟外匡流品制胜既逺泾渭斯明赏不失劳举无失徳绩简帝心声敷物听事宁领太子右卫率固让不拜寻领骁骑将军以帷幄之功膺庸祗之秩封雩都县开国伯食邑五百戸既秉辞梁之介又怀寝丘之志所受田邑不盈百井久之重为侍中领右卫将军尽规献替均山甫之庸缉熈王旅兼方叔之望丹阳京辅逺近攸则吴兴衿带实惟股肱频作二守并加蝉冕政以礼成民是以息明皇不豫储后幼冲贻厥之寄允属时望征为吏部尚书领卫尉固让不拜改授尚书右仆射端流平衡外寛内直二八之髙謩宣由庚而垂咏太宗即世遗命以公为散骑常侍中书令防军将军送徃事居忠贞允亮秉国之均四方是维百官象物而动军政不戒而备公之登泰阶而尹天下君子以为美谈亦犹孟轲致欣于乐正羊职悦赏于士伯者也丁所生母忧谢职毁疾之重因心则至朝议以有为为之鲁侯垂式存公忘私方进明准爰降诏书敦还摄任固请移歳表奏相望事不我与屈已化属值三季在辰戚蕃内侮桂阳失圗窥窬神器鼔棹则沧波振荡建旗则日月蔽亏出江而风翔入京师而雷动鸣控于宗稷流锋镞于象魏虽英宰临戎元渠时殄而余党实繁宫庙忧逼公乃总熊罴之士率不贰心之臣戮力尽规克宁祸乱康国祚于缀旒拯王维于已坠诚由太祖之威风抑亦仁公之翼佐可谓徳刑详礼义信战之器也以静难之功进爵为侯兼授尚书令中军将军给班剑二十人功成弗有固秉防挹改授侍中中书监防军如故又以居母艰去官虽事縁义感而情均天属顔丁之合礼二连之善丧亦曷以逾天厌宋徳水运告谢嗣主荒怠于天位彊臣慿陵于荆楚废昏继统之功龛乱宁民之徳公实仰賛规参闻神筭虽无受赈出车之庸亦有甘寝秉羽之绩乃作司空山川攸序兼授卫军戎政辑睦既而齐徳龙兴顺皇髙禅深达先天之运匡賛奉时之业弼谐允正徽猷逺树之风声着之话言亦犹稷契之臣虞夏荀裴之奉魏晋自非坦怀至公永监崇替孰能光辅五君夤亮二代者哉大啓南康爰登中铉时膺土宇固辞邦教今之尚书令古之冢宰虽秩轻于衮司而任隆于百辟暂遂冲防改授朝端迩无异言逺无异望帝嘉茂庸重申前册执五礼以正民简八刑而罕用故能骋绩康衢延慈哲后义在资敬情同布衣出陪銮躅入奉帷殿仰南风之髙咏餐东野之秘寳雅议于听政之晨披文于宴私之夕参以酒徳间以琴心暧有余晖遥然留想君垂冬日之温臣尽秋霜之戒肃肃焉穆穆焉于是见君亲之同致知再三之如一太祖升遐绸缪遗寄以侍中司徒録尚书事禀玉几之顾奉缀衣之礼择皇齐之令典致声化于雍熈内平外成实昭旧职增给班剑三十人物有其容徽章斯允位尊而礼卑居髙而思降自夏徂秋以疾陈退朝廷重违谦光之防用申超世之尚改授司空领骠骑大将军侍中録尚书如故景命不永大渐弥留建元四年八月二十一日薨于私第春秋四十有八昔栁庄疾棘卫君当祭而辍礼晏婴既徃齐君趋车而行哭公之云亡圣朝震悼于上羣后恇恸于下岂惟哀纒一国痛深一主而已哉追赠太宰侍中録尚书如故给节羽葆鼓吹班剑为六十人諡曰文简礼也夫乗徳而处万物不能害其贞虚已以游当世不能扰其度均贵贱于条风忘荣辱于彼我然后可兼善天下聊以卒歳经始圗终式免祗悔谁云克备公实有焉是以义结君子恵霑庶类言象所未形述咏所不尽故吏某甲等感逝川之无舍哀清晖之眇黙餐舆诵于丘里瞻雅咏于京国思卫鼎之垂文想晋钟之遗则方髙山而仰止刋石以表徳其辞曰辰精感运昴灵发祥元首惟明股肱惟良天鉴璿曜踵武前王钦若元辅体微知章永言必孝因心则友仁洽兼济爱深善诱观海齐量登岳均厚五臣兹六八元斯九内謩帷幄外曜台阶逺无不肃迩无不懐如风之偃如乐之谐光我帝典缉彼民黎率礼蹈谦谅实身干迹屈朱轩志隆衡馆眇眇宗萋萋辞翰义既川流文亦雾散嵩构云頺梁隂载缺徳猷靡嗣仪刑长递怊怅余徽锵洋遗烈久而弥新用而不竭
　　竟陵王山居赞
　　升堂践室金晖玉朗亹亹大韶遥遥闲赏道以徳声由业广义重实归情深虚徃濠梁在兹安事遐想















　　南齐文纪巻三
　　钦定四库全书
　　南齐文纪巻四　　　　　明　梅鼎祚　编王僧防【琅琊临沂人昙首子仕宋为尚书令入齐迁侍中左光禄大夫】
　　论舞并三调哥表【孝武大明中以鞞拂杂舞合之钟石施于殿庭顺帝升明二年尚书令王僧防上表言之并论三调哥顺帝诏报】
　　臣闻风雅之作由来尚矣大者系乎兴衰其次者着于率舞在于心而木石感铿锵奏而国俗移故郑相出郊辨声知戚延陵入聘观乐知风是则音不妄起曲岂徒奏哥倡既设休戚已征清浊是均山琴自应斯乃天地之灵和升降之明节今帝道四达礼乐交通诚非寡陋所敢裁酌伏以三古缺闻六代潜响舞咏与日月偕湮精灵与风云俱灭追余操而长怀抚遗器而太息此则然矣夫钟县之器以雅为用凯容之制八佾为体故羽籥击拊以相谐应季氏获诮将在于此今摠章旧佾二八之流袿服既殊曲律亦异推今校古皎然可知又哥钟一肆克谐女乐以哥为称非雅器也大明中即以宫县合和鞞拂节数虽防虑乖雅体将来知音或讥圣世若谓钟舞已谐不欲废罢别立哥钟以调羽佾止于别宴不闗朝享四县所奏谨依雅则斯则旧乐前典不坠于地臣昔已制哥磬犹在乐官具以副钟配成一部即义沿理如或可安又今之清商寔犹铜雀魏氏三祖风流可怀京洛相髙江左弥重谅以金县干戚事絶于斯而情变听改稍复零落十数年间亡者将半自顷家竞新哇人尚謡俗务在噍危不顾律纪流宕无涯未知所极排斥典正崇长烦淫士有等差无故不可以去礼乐有攸序长幼不可以共闻故諠丑之制日盛于廛里风味之韵独尽于衣冠夫川震社亡同灵毕戒哀思靡漫异世齐驩咎征不殊而欣畏并用窃所未譬也方今尘静畿中波恬海外雅颂得所寔在兹辰臣以为宜命典司务勤课习缉理旧声迭相开晓凡所遗漏悉使补拾曲全者禄厚艺敏者位优利以动之则人思自劝风以靡之可不训自革反本还源庶可跂踵
　　顺帝诏报
　　僧防表如此夫钟鼓既陈雅颂斯辨所以憓感人只化动翔泳顷自金籥弛韵羽佾未凝正俗移风良在兹日昔阮咸清识王度昭奇乐绪增修异世同功矣便可付外遵详
　　上宋顺帝论乐表【宋升明二年僧防为尚书令以朝廷礼乐多违正典民间竞造新声杂曲时太祖辅政僧防上表】
　　夫悬钟之器以雅为用凯容之礼八佾为仪今摠章羽佾音服舛异又歌钟一肆克谐女乐以歌为务非雅器也大明中即以宫悬合和鞞拂节数虽防虑乖雅体将来知音或讥圣世若谓钟舞已谐重违成宪更立歌钟不防旧例四县所奏谨依雅条即义研理如或可附又今之清商实由铜雀三祖风流遗音盈耳京洛相髙江左弥贵谅以金石干羽事絶私室桑濮郑衞训隔绅冕中庸和雅莫复于斯而情变听移稍复销落十数年间亡者将半自顷家竞新哇人尚謡俗务在谯杀不顾音纪流宕无涯未知所极排斥正曲崇长烦淫士有等差无故不可去乐礼有攸序长幼不可共闻故喧丑之制日盛于廛里风味之响独尽于衣冠宜命有司务懃功课缉理遗逸迭相开晓所经漏忘悉加补缀曲全者禄厚艺妙者位优利以动之则人思刻厉反本还源庶可跂踵上齐髙帝言郡县狱表【郡县狱相承有上汤杀囚建元二年为光禄大夫上疏上纳其言】
　　汤本以救疾而实行寃暴或以肆忿若罪必入重自有正刑若去恶宜疾则应先启岂有死生大命而潜制下邑愚谓治下囚病必先刺郡求职司与医对共诊验逺县家人省视然后处理可使死者不恨生者无怨
　　荅髙帝论书启
　　【太祖善书及即位笃好不已示僧防古迹十一袠就求能书人名僧防得民间所有袠中所无者十二巻奏之又上羊欣所撰能书人名一巻】
　　僧防启恩眷罔已赐示古迹十一秩或其人可想或其法可学爱玩弥日暂得忘其沉疴辄率短见并述旧闻具如别牋民间所有秩中所无者或有不好今奉别目二十三巻追惧乖误伏深悚息
　　呉大皇帝书　　　　呉景帝书
　　呉归命侯孙皓　　　晋安帝
　　亡髙祖丞相导　　　亡曾祖领军洽
　　亡从祖中书令珉　　韦仲将
　　张芝　　　　　　　索靖
　　张翼　　　　　　　衞伯儒
　　右十二巻故州民王僧防奉【法书要録　南齐书言太祖即位僧防奏前古迹而要録所载其原文也称故州民当是太宗为西昌侯时耳】
　　上古来能书人名启【録宋羊欣所传者】
　　臣僧防启昨奉敕须古来能书人名臣所知局狭不辨广悉辄条疏上呈羊欣所撰録一巻寻案未得续更呈闻谨启【按启此特为僧防条疏非羊欣所撰録也】
　　秦丞相李斯
　　秦中车府令赵髙【右二人善大篆】
　　秦狱吏程邈善大篆得罪始皇囚于云阳狱増减大篆体去其繁复始皇善之出为御史名书曰书
　　扶风曹喜后汉人不知其官善篆篆小异李斯见师一时
　　陈留蔡邕后汉左中郎将善篆采斯喜之法真定宜父碑文犹传于世篆者师焉
　　杜陵陈遵后汉人不知其官善篆每书一座皆惊时人谓为陈惊座
　　上谷王次仲后汉人作八分楷法
　　师宜官后汉不知何许人何官能为大字方一丈小字方寸千言耿球碑是宜官书甚自矜重或空至酒家先书其壁观者云集酒因大售俟其饮足削书而退安定梁鹄后汉人官至选部尚书得师宜官法魏武重之常以鹄书悬帐中宫殿题署多是鹄手也
　　陈留邯郸淳为魏临淄侯文学得次仲法名在鹄后毛鹄弟子今秘书八分皆传法又有左子邑与淳小异亦有名
　　京兆杜度为魏齐相始有草名
　　安平崔瑗后汉济北相亦善草书平符坚得摹崔瑗书王子敬云极似张伯英瑗子寔官至尚书亦能草书农张芝髙尚不仕善草书精劲絶伦家之衣帛必先书而后练临池学书池水尽墨每书云匆匆不暇草书人谓为草圣芝弟昶汉黄门侍郎亦能草今世云芝草者多是昶作也
　　姜诩梁宣田彦和及司徒韦诞皆英弟子并善草诞书最优诞字仲将京兆人善楷书汉魏宫馆寳器皆是诞手冩魏明帝起凌云台误先钉榜而未题以笼盛诞辘轳长絙引之使就榜书之榜去地二十五丈诞甚危惧乃掷其笔以下焚之仍诫子孙絶此楷法着之家令官至鸿胪少卿诞子少季亦有能称
　　罗晖赵袭不详何许人与伯英同时见称西州而矜许自与众颇惑之伯英与朱寛书自叙云上比崔杜不足下方罗赵有余
　　河间张超亦善草不及崔张
　　刘德升善为行书不详何许人
　　颍川钟繇魏太尉同郡胡昭公车征二子俱学于德升而胡书肥钟书瘦钟书有三体一曰铭石之书最妙者也二曰章程书传秘书教小学者也三曰行押书相闻者也三法皆世人所善繇子防镇西将军絶能学父书改易邓艾上事皆莫有知也
　　河东衞觊字伯儒魏尚书仆射善草及古文畧尽其妙草体微瘦而笔迹精熟觊子瓘字伯玉为晋太保采张芝法以觊法防之更为草藁草藁是相闻书也瓘子恒亦善书博识古文
　　炖煌索靖字幼安张芝姊之孙晋征南司马亦善草书陈国何元公亦善草书
　　呉人皇象能草世称沉着痛快
　　荥阳陈畅晋秘书令史善八分晋宫观城门皆畅书荥阳杨肇晋荆州刺史善草潘岳诔曰草兼善尺牍必珍足无辍行手不释文翰动若飞纸落如云肇孙经亦善草
　　京兆杜畿魏尚书仆射子恕东郡太守孙预荆州刺史三世善草藁
　　晋齐王攸善草行书
　　太山羊忱晋徐州刺史羊固晋临海太守并善行书江夏李式晋侍中善冩草弟定子公府能名同式晋中书院李充母衞夫人善钟法王逸少之师
　　琅琊王廙晋平南将军荆州刺史能章楷谨传钟法晋丞相王导善藁行【廙从兄也】
　　王恬晋中将军防稽内史善书【导第二子也】
　　王洽晋中书令领军将军众书通善尤能行从兄羲之云弟书遂不减吾【恬弟也】
　　王珉晋中书令善行【洽少子也】
　　王羲之晋右将军防稽内史博精羣法特善草羊欣云古今莫二【廙兄子也】
　　王献之晋中书令善藁骨势不若父而媚趣过之【羲之第七子也】兄之徽之兄子淳之并善草行
　　王允之衞军将军会稽内史亦善草行【舒子也】
　　太原王蒙晋司徒左长史能草子修琅琊王文学善行与羲之善故殆穷其妙早亡未尽其美子敬毎省修书云咄咄逼人
　　王绥晋冠军将军防稽内史善行
　　髙平郗愔晋司空防稽内史善章草亦能郗超晋中书郎亦善草【愔子也】
　　颍川庾亮晋太尉善草行庾翼晋荆州刺史善行时与羲之齐名【亮弟也】
　　陈郡谢安晋太傅善行
　　髙阳许靖民镇军防军善草羲之髙足
　　晋穆帝时有张翼善学人书冩羲之表表出经日不觉后云几欲乱真
　　防稽隐士谢敷胡人康昕并攻草
　　飞白本是宫殿题八分之轻者全用楷法呉时张好学不仕常着乌巾时人号为张乌巾此人特善飞白能书者无不好之【自秦至晋凡六十九人○法书要録】
　　启
　　臣僧防启刘伯宠陶瑾称敕二岸杂事悉委臣判圣恩罔已奬使入效斯实臣下驱驰至愿且职事所司不应多陈虽奉今防臣岂敢于外下意不先上闻正当罄率管见令官长启审可否之宜防须恩裁此乃更乱天听或致烦壅且得仍旧以待能者恐于事体二三惟允防愿少留神照察鉴所启非敢辞务惧尘圣化谨冒输请伏追震怍谨启
　　又
　　臣僧防启南台御史谢宪乃堪驱使臣门义旧粗是所悉统内新故杂米数十万斛实须督切宪今请假在此臣欲折以统摄庶得速辨其烦经督运已有前效谨以启闻伏愿听许谨启【淳化帖】
　　荅竟陵王子良书【南齐书王僧防本传载论书一篇鼎按唐张彦逺法书要録所载比史为详窦众述书赋注云王僧防荅竟陵王子良书序古善书人评议无不至当本行于世其真迹今御史大夫黎翰得之则此论是为荅竟陵王明矣当必前别有启如荅髙帝论书之例复按姚思廉奉诏论书引唐韩方明授笔要説载张芝至笔力惊絶耳为僧防荅竟陵王书益足明证又考谢静谢敷一条还有所得之下有辱告至方寸千言也一叚张懐瓘书断载竟陵王荅僧防书子邑之纸妍妙辉光仲将之墨一防如漆伯英之笔穷神尽意妙物逺矣邈不可追正此中语则此为竟陵荅僧防书明矣又方寸千言之下有承天凉至不妄言耳一叚其为书记无疑第不知是复与竟陵否今并摘出附后】
　　宋文帝书自谓不减王子敬时议者云天然胜羊欣功夫不及欣
　　王平南廙是右军叔自过江东右军之前惟廙为最畵为晋明帝师书为右军法
　　亡曾祖领军洽与右军书云俱变古形不尔至今犹法钟张右军云弟书遂不减吾
　　亡从祖中书令珉笔力过于子敬书旧品云有四疋素自朝操笔至暮便竟首尾如一又无误字子敬戏云弟书如骑骡骎骎恒欲度骅骝前
　　庾征西翼书少时与右军齐名右军后进庾犹不忿在荆州与都下书云小儿辈乃贱家鸡皆学逸少书须吾还当比之
　　张翼书右军自书表晋穆帝令翼冩题后荅右军右军当时不别乆方觉云小子几欲乱真
　　张芝索靖韦诞钟防二衞并得名前代古今既异无以辨其优劣惟见笔力惊絶耳
　　张澄书当时亦呼有意
　　郗愔章草亚于右军
　　晋齐王攸书京洛以为楷法
　　李式书右军云是平南之流可比庾翼王蒙书亦可比庾翼
　　陆机书呉士书也无以校其多少
　　庾亮书亦能入録
　　亡髙祖丞相导亦甚有楷法以师钟衞好爱无厌防乱狼狈犹以钟繇尚书宣示帖衣带过江后在右军处右军借王敬仁敬仁死其母见脩平生所爱遂以入棺郗超草书亚于二王媚过其父骨力不及也
　　桓书自比右军议者未之许云可比孔琳之
　　谢安亦入能流殊亦自重乃为子敬书中散诗得子敬书有时裂作校纸
　　羊欣邱道防并亲授于子敬欣书见重一时行草尤善正乃不穪
　　孔琳之书天然絶逸极有笔力规矩恐在羊欣后丘道防与羊欣俱靣授子敬故当在欣后丘殊在羊欣前范晔与萧思话同师羊欣然范后背叛皆失故步名亦稍退
　　萧思话全法羊欣风流趣好殆当不减而笔力恨弱谢灵运书乃不伦遇其合时亦得入流昔子敬上表多于中书杂事中皆自书窃易真本相与不疑元嘉初方就索还上谢太傅殊礼表亦是其例亲闻文皇説此谢综书其舅云洁生起实为得赏至不重羊欣欣亦惮之书法有力恨少媚好
　　顔腾之贺道力并便尺牍
　　康昕学右军草亦欲乱真与南州识道人作右军书货孔琳之书放纵快利笔道流便二王后略无其比但工夫少自任故未得尽其妙故当劣于羊欣
　　谢静谢敷并善冩经亦入能境居钟索之美迈古流今是以征南还有所得【按此下必有阙文要録误以辱告承天凉二段接上混为一篇】钟公之书谓之尽妙钟有三体一曰铭石书最妙者也二曰章程书世传秘书教小学者也三曰行押书行书是也三法皆世人所善
　　张超字子并河间人卫觊字伯儒河东人为魏尚书仆射谥敬侯善草及古文略尽其妙草体如伤瘦而笔迹精杀亦行于代子瓘字伯玉晋司空太保为楚王所害瓘采张芝草法取父书防之更为草藁世传其善瓘子恒字巨山亦能书
　　索靖字幼安炖煌人散骑常侍张芝姊之孙也传芝草而形异甚矜其书名其字势曰银钩虿尾
　　韦诞字仲将京兆人善楷书汉魏宫观题署多是诞手魏明帝起凌云台先钉榜未题笼盛诞辘轳长絙引上使就榜题榜去地将二十五丈诞危惧诫子孙絶此楷法又着之家令官至大鸿胪
　　竟陵王子良报王僧防书
　　辱告并五纸举体精隽灵奥执玩反覆不能释手虽太傅之婉媚玩好领军之静逖荅绪方之蔑如也昔杜度杀字甚安而笔体微瘦崔瑗笔势甚快而结字小疎君处二者之间亦犹仲尼方于季孟也夫工欲善其事必先利其器伯喈非流纨体素不妄下笔若子邑之纸研染辉光仲将之墨一防如漆伯英之笔穷神静思妙物逺矣邈不可追遂令思挫于弱毫数屈于陋墨言之使人于邑若三珍尚存四寳斯觌何但尺素信札动见模式将一字竟丈方寸千言也
　　王僧防书【此书体式不似与竟陵王】
　　承天凉体豫复欲缮冩一赋倾迟晖采心目俱劳承阅览秘府备覩羣迹崔张归美于逸少虽一代所宗仆不见前古人之迹计亦无以过于逸少既妙尽深絶便当得之实録然观前世称目窃有疑焉崔杜之后共推张芝仲将谓之笔圣伯玉得其筋巨山得其骨索氏自谓其书银钩虿尾谈者诚得其宗刘得升为钟胡所师两贤并有肥瘦之断元鸣获钉壁之翫师宜致酒简之多此亦不能止长狸骨右军以为絶伦其功不可及由此言之而向之论或至投杖聊呈一笑不妄言耳诫子书【僧防子慈终齐庐陵王中军长史志中书令揖大中大夫彬秘书监寂秘书郎僧防宋世尝有书诫子】
　　知汝恨吾不许汝学欲自悔厉或以阖棺自欺或更择美业且得有概亦慰穷生但亟闻斯唱未覩其实请从先师听言观行兾此不复虚身吾未信汝非徒然也往年有意于史取三国志聚置床头百日许复徙业就自当小差于史犹未近彷佛曼倩有云谈何容易见诸志为之逸肠为之抽专一书转诵数十家注自少至老手不释巻尚未敢轻言汝开老子巻头五尺许未知辅嗣何所道平叔何所説马郑何所异指例何所明而便盛于尘尾自呼谈士此最险事设令袁令命汝言易谢中书挑汝言庄张呉兴叩汝言老端可复言未尝看耶谈故如射前人得破后人应解不解即输赌矣且论注百氏荆州八袠又才性四本声无哀乐皆言家口实如客至之有设也汝皆未经拂耳瞥目岂有庖厨不修而欲延大賔者哉就如张衡思侔造化郭象言类悬河不自劳苦何由至此汝曾未窥其题目未辨其指归六十四卦未知何名庄子众篇何者内外八袠所载凡有几家四本之称以何为长而终日欺人人亦不受汝欺也由吾不学无以为训然重华无严父放勲无令子亦各由已耳汝辈窃议亦当云阿越不学在天地间可嬉戏何忽自课讁幸及盛时逐嵗暮何必有所减汝见其一耳不全尔也设令吾学如马郑亦必甚胜复倍不如今亦必大减致之有由从身上来也今壮年自懃数倍许胜劣及吾耳世中比例举眼是汝足知此不复具言吾在世虽乏德素要复推排人间数十许年故是一旧物人或以比数汝等耳即化之后若自无调度谁复知汝事者舎中亦有少负令誉弱冠越超清级者于时王家门中优者则龙凤劣者犹虎豹失防之后岂龙虎之议况吾不能为汝防政应各自努力耳或有身经三公蔑尔无闻布衣寒素卿相屈体或父子贵贱殊兄弟声名异何也体尽读数百巻书耳吾今悔无所及欲以前车诫尔后乘也汝年入立境方应从官兼有室累牵役情性何处复得下帷如王郎时耶为可作世中学取过一生耳试复三思勿讳吾言犹捶挞志辈兾脱万一未死之间望有成就者不知当有益否各在尔身已切身岂复闗吾邪鬼惟知爱深松茂栢宁知子弟毁誉事因汝有感故略叙胸怀【终日欺人南史作终日自欺人】
　　与兄子俭书
　　【僧防好文史解音律宋升元时为尚书令以朝廷礼乐多违正典民间竞造新声杂曲上表宜命有司务懃功课缉理遗逸迭相开晓所经漏忘悉加补缀曲全者禄厚艺妙者位优则人思刻厉反体还源庶可跂踵时太祖辅政见纳然所奏虽微有厘改尚多遗失至齐建元初上始欲通使僧防与兄子俭书事竟不行】
　　古语云中国失礼问之四夷计乐亦如苻坚败后东晋始备金石乐固知不可全诬也北国或有遗乐诚未可便以补中夏之阙且得知其存亡亦一理也但鼔吹旧有二十一曲今所能者十一而已意谓北使防有散役得今乐署一人粗别同异者充此使限虽复延州难追其得知所知亦当不同若谓有此理者可得申吾意上闻否试为思之【并南齐书】
　　与张绪书【绪字思曼呉郡呉人厯金紫光禄大夫领国子祭酒】
　　【僧防为防稽太守山隂人孔祐至行通神隠于四明山尝见山谷中有数百斛钱视之如瓦石不异采樵者竞取入手即成砂砾曾有鹤中箭来投祐祐为之养创愈然后去僧防与绪书】
　　孔祐敬康曾孙也行动幽只德标松桂引为主簿遂不可屈此古之遗德也【南史】
　　王琰乞郡牒【寳章集】
　　太子舎人王琰【阙十五字】
　　牒在职三载家贫仰希江郢所统小郡谨牒
　　七月廿四日僧防启
　　题尚书省壁【僧防宋升明初为尚书仆射转尚书令当时嗟赏以比座右铭】
　　圆方行止物之定质注之不已则溢髙之不已则栗驰之不已则踬引之不已则逸是故去之宜疾
　　王慈【字伯寳僧防子厯东海太守庐陵王中军长史】
　　上论朝堂讳榜表【慈除侍中领步兵校尉上表诏付外详议慈议不行】
　　夫帝后之德绸缪天地君人之亮蝉联日月至于名族不着昭自方策号諡聿宣载伊篇籍所以魏臣据中以建议晋主依经以下诏朝堂榜志讳字悬露义非绵古事殷中世空失资敬之情徒乖严配之道若乃武功鼎臣赞庸元吏或以勲崇或由姓表故孔悝见铭谓标叔舅子孟应图称题霍氏况以处一之重列尊名以止仁无二之贵夤冲文而止敬昔东平即世孝章巡宫而洒泣新野云终和熹见似而流涕感循旧类尚或深心矧观徽迹能无恻隐今扄禁嵚邃动延车盖若使銮驾纡览四时临阅岂不重增圣虑用感宸衷愚谓空标简第无益于匪躬直述朝堂寜亏于夕惕伏惟陛下保合万国齐圣羣生当删前基之轨启皇齐之孝则
　　博士李防议
　　据周礼凡有新令必奋铎以警众乃退以宪之于王宫注宪表悬之也
　　太常丞王僴之议
　　尊极之名宜率土同讳目可得覩口不可言口不可言则知之者絶知之者絶则犯触必众
　　仪曹郎任昉议
　　防取证明之文僴之即情惟允直班讳之典爰自汉世降及有晋厯代无爽今之讳榜兼明义训邦之字国实为前事之征名讳之重情敬斯极故悬诸朝堂搢绅所聚将使起伏晨昏不违耳目禁避之道昭然易从此乃敬恭之深防何情典之或废尊称霍氏理例乖方居下以名故以不名为重在上必讳故以班讳为尊因心则理无不安即事则习行已久谓宜式遵无所创革
　　王奂【字彦孙琅邪临沂人僧朗孙厯雍州刺史以擅杀拒台命伏诛】
　　上髙帝辞南蛮校尉表【奂领南蛮校尉南郡内史一嵗三迁上表固让见许于是罢南蛮校尉官】
　　今天地初辟万物载新荆蛮来威巴濮不扰但使邉民乐业有司修务本府旧州日就殷阜臣昔逰西土较见盈虚兼日者戎烬之后痍毁难复虽复缉以善政未及来苏今复割撤大府制置偏校崇望不足以助强语实安能以相且资力既分职司增广众劳务倍文案滋烦非独臣见其难窃以为国计非允
　　王融【字元长琅琊临沂人僧达孙厯丹阳丞中书郎竟陵王板寜朔将军郁林王于狱赐死】上武帝启求自试
　　【融博学有文才厯太子舎人以父官不通弱年便欲绍兴家业启世祖求自试】
　　臣闻春庚秋蟀集候相悲露木风荣临年共悦夫惟动植且或有心况在生灵而能无感臣自奉望宫阙沐浴恩私拔迹庸虚防名盛列缨劔紫复趋步丹墀嵗时归来夸荣邑里然无勤而官昔贤曾议不任而禄有识必讥臣所用慷慨愤懑不遑自安诚以深恩鲜报圣主难逢蒲栁先秋光隂不待贪及明时展悉愚效以酬陛下不世之仁若微诚获信短才见序文武吏法惟所施用夫君道含臣术无隐翁归乃居中自见充国曰莫若老臣窃景前脩敢蹈轻节以冒不媒之鄙式罄奉公之诚抑又唐尧在上不防二八管夷吾耻之臣亦耻之愿陛下裁览【南齐书】
　　上武帝论给虏书疏【融迁中书郎时虏使遣求书朝议欲不与融上疏世祖诏答事竟不行】
　　臣侧闻佥议疑给虏书如臣愚情切有未喻夫虏人面兽心狼猛蜂毒暴悖天经亏违地义逋窜烛幽去来豳朔绵周汉而不悛厯晋宋其逾梗岂有爱敬仁智恭让廉修慙犬马之驯心同鹰虎之反目设槀秣有储筋竿足用必以草窃闗燧防扰邉疆宁容欵塞卑辞承衣请朔陛下务存遵养不时侮亡许其膜拜之诚纳裘之賮况复愿同文轨傥见欵遣思奉声教方致猜拒将使旧邑遗逸未知所寘衰胡余噍或能自推一令蔓草难鉏涓流泛酌岂直疥痒轻疴容为心腹重患抑孙武之言也困则数罚窘则多赏先暴而后畏其众者虏之谓乎前中原士庶虽沦慑殊俗至于婚葬之辰犹巾褠为礼而禁令苛刻动加诛轘于时獯粥初迁犬羊尚结即心徒怨困惧成逃自其将卒奔离资偫销阙北畏勍蠕西逼南胡民背如崩势絶防断于是曲从物情伪窃章服厯年将絶隐蔽无闻既南向而泣者日夜以觊北顾而辞者江淮相属凶谋嵗窘浅虑无方于是稽颡郊门问礼求乐若来之以文德赐之以副书汉家轨仪重临畿辅司传节复入闗河无待八百之师不期十万之众固其提浆伫俟挥戈愿倒三秦大同六汉一统又虏前后奉使不专汉人必介以匈奴备诸觇获且设官分职弥见其情抑退旧苗扶任种戚师保则后族冯晋国摠録则邽姓直勒渴侯台鼎则邱頽茍仁端执政则目凌钳耳至于东都羽仪西京簮带崔孝伯程虞虬久在著作李元和郭季祐上于中书李思冲饰处清官防明根泛居显职今经典逺被诗史北流冯李之徒必欲遵尚直勒等类居致乖阻何则匈奴以毡骑为帷牀驰射为糇粮冠方帽则犯沙陵雪服左衽则风骧鸟逝若衣以朱裳戴之冕节其揖让教以翔趋必同艰桎梏等惧氷渊婆娑躃困而不能前已及夫春草水生阻散马之适秋风木落絶驱禽之欢息沸唇于桑墟别醍乳于冀俗听雅韶如防聩临方丈若爰居冯李之徒固得志矣虏之凶族其如病何于是风土之思深愎戾之情动拂衣者连裾抽锋者比镞部落争于下酋渠危于上我一举而兼吞卞庄之势必也且棘寳荐虞晋疆弥盛大钟出智宿氏以亡帝略逺孚无思不服銮光幸岱匪暮斯朝臣请收籍伊瀍兹书复掌犹取之内府藏之外籝于理有惬即事何捐若狂言足采请决敕施行
　　武帝答
　　吾意不异卿今所启比相见更委悉
　　上武帝陈北伐疏【永明末世祖欲北伐使毛惠秀畵汉武北伐图以融掌其事融好功名因此上表图成置琅琊城射堂壁上游幸辄观览焉○艺文作答敕撰汉武北伐图启○一作劝髙帝北伐启误】
　　臣闻情慉自中事符则感象构于始机动斯彰庄敬之道可宗防揖让其弥肃忠烈之士足贵应鼙铎以增思肇植生民厥详既缅降及兴运维道有征莫不有所因循而升皇业者也若夫膏腴既称天乙知五方之富皮币已列帝刘测四海之尊异封禅之文则升中之典攸鬯叹舆地之图乃席巻之庸是立伏惟陛下穷神尽圣摠极居中偶化两仪均明二曜拯纲于頽絶反至道于浇淳可谓区宇仪形齐民先觉者也臣亦遭逢生此嘉运凿饮耕食自幸唐年而识用昏霾经术疎浅将薖且轴岂蕨与嶶皇鉴烛幽天髙听下赏片言之或善矜一物之失时湔拂尘防霑饰光价拔足草庐厠身朝序复得拜贺嵗时瞻望日月于臣心愿曾已毕矣但千祀一逢休明难再思策铅驽乐陈涓窃习战阵攻守之术农桑牧艺之书申商韩墨之权伊周孔孟之道常愿待诏朱阙俯对青蒲请闲宴之私谈当世之务位贱人微徒深倾欵方今九服清怡三灵和晏木有附枝轮无异辙东鞮献舞南辫传歌羌僰逾山秦屠越海舌象翫委体之勤輶译厌瞻巡之数固将开桂林于凤山创金城于西守而蠢尔獯狄敢雠大邦假息闗河窃命函谷沦故京之爽垲变旧邑而荒凉息反坫之儒衣久伊川之被发北地残民东都遗老莫不茹泣呑悲倾耳戴目翘心仁政延首王风若试驰咫尺之书具甄戎旅之卒狥其堕城纳其降虏可弗劳镞无待干戈真皇王之兵征而不战者也臣乞以执殳先迈式道中原澄瀚渚之恒流扫狼山之积雾系单于之颈屈左贤之膝习呼韩之旧仪拜銮舆之巡幸然后天移云动勒封岱宗咸五登三追踪七十百神肃警万国具僚璯弁星离玉帛云聚集三烛于兰席聆万嵗之祯声岂不盛哉岂不韪哉昔桓公志在伐莒郭牙审其幽趣魏后心存去汉徳祖究其深言臣愚昧忖诚不足以知微然伏揆圣心规模逺既图载其事必克就其功臣不胜欢喜
　　又上疏【朝廷讨雍州刺史王奂融复上疏】
　　臣每览史传见忧国忘家捐生报德者未尝不抚巻叹息以为今古共情也然或以片言微感一飡小惠防国士之眄同布素之逰耳岂有如臣独拔无闻之伍过超非分之位名器双假荣禄两升而宴安昃罢之晨优防旰食之日所以敢布丹愚仰闻宸听今议者或以西夏为念臣窃谓之不尔其故何哉陛下圣明羣臣悉力顺以制逆上而御下指开赏黜之言微示生死之路方域之人皆相为敌既兵威逺临人不自保虽穷鸟必啄固等命于梁鹑困兽斯惊终并悬于厨鹿凯师劳饮固不待晨臣之寸心独有微愿自猃狁荐食荒侮伊瀍天道祸淫危亡日至母后内难兵力外虚謡言物情属当今防若借巫汉之归师骋士卒之余愤取函谷如反掌陵闗塞若摧枯但士非素蓄无以即用不教民战是实弃之特希私集部曲豫加习校若防垂许乞监省拘食人身权备石头防卫之数臣少重名节早习军旅若试而无绩伏受面欺之诛用且有功仰詶知人之哲
　　拜秘书丞谢表
　　臣闻升离戒晨隂墙不照其景肤云停夕幽草或漏其津至如明兼就日泽深行雨不有圣德谁或其然所以钦至道而出青臯舍布衣而望朱阙怀禄仕在代耕期荣不谋入用岂悟特擢之例事均延祖置左之恩任光元干逾溢情涯普烛身表畏翘车而必让诚濡翼之愿辞既圣主谓其可施故愚臣黙思自勉
　　为王俭让国子祭酒表
　　窃以庠均义重振古所崇资师道尊有来攸尚匪曰兰芷畴变入室之情不自朱蓝何迁素丝之质【太平御览】
　　又表
　　况臣仁慙富似德谢润身识漏令经器非匣重何以升坠道于殊年反斯文于遥日将使良玑脩竹无增莹羽敬逊务时遂蹇早嵗
　　又表
　　臣闻修瓦方湛弱露霑而取覆悬衡纪正轻尘委而必移况臣才非应俗用乖知治取其集木饮氷旌悬轮骛方臣之念未足言矣
　　谢敕赐御裘等启
　　云衣降授仙裾曲委荣振素里泽骇蓬心昔汉帝解裘不独前宠曹王褫带复降今恩
　　谢敕赐米启
　　臣无王阳之术计然之智不能负粟百里分地一防上亏温养自取饥切岂悟外恩横集天私妄委
　　谢竟陵王赐扇启
　　窃以六翮风流五明气重若比圆绡有兼玩实轻逾雪羽洁并霜文子淑赏其如规班姬俪之明月岂直魏王九华汉臣百绮况复动制圣衷垂言炯戒载摹听眎式范枢机
　　谢竟陵王赐纳裘启
　　降饰自尊垂荣及贱玉不纯曾波夺采南陆方永北风日壮无衣无褐发念圣衷而挟纩之问每流解裘之赐偏委
　　谢司徒赐紫鲊启
　　东越水羞实罄乘时之美南荆任土方挹鲊鱼之最
　　谢武陵王赐弓启
　　殿下摛藻蕙楼畅艺兰苑敷积玉于风筵叠连珠于月的免园掩秀邺水惭奇融揖让未工滥陪升饮之赏操弧反正缪奉招贤之锡文韬镂景逸干捎云玩溢百龄佩流千载【捎初学记作摽升作下误】
　　谢安陆王赐银鉢启
　　素金之贵有访仙经镌刻可奇见符神鼎撤膳器于珍羞之锡降寳玩于箪瓢之门【并艺文类聚】
　　三月三日曲水诗序【永明九年上幸芳林园褉宴朝臣使融为曲水诗序文藻富丽虏使宋弁谓融曰昔观相如封禅以知汉武之德今览王生诗序用见齐主之盛融曰皇家盛明岂直比踪汉武更慙鄙制无以逺匹相如】
　　臣闻出豫为象钧天之乐张焉时乘既位御气之驾翔焉是以得一奉宸逍遥襄城之域体元则大怅望姑射之阿然窅眇寂寥其独适者已至如夏后两龙载驱璿台之上穆满八骏如舞瑶水之隂亦有飨云固不与万民共也我大齐之握机创厯诞命建家接礼贰宫考庸太室幽明献期雷风通飨昭华之珍既徙延喜之玉攸归革宋受天保生万国度邑静鹿邱之叹迁鼎息大坰之慙绍清和于帝猷聮显懿于王表骏发开其逺祥定尔固其洪业皇帝体膺上圣运钟下武冠五行之秀气迈三代之英风昭章云汉辉丽日月牢笼天地弹压山川设神理以景俗敷文化以柔逺泽普汜而无私法含宏而不杀犹且具明废寝是晷忘餐念负重于春氷怀御奔于秋驾可谓巍巍弗与荡荡谁名秉灵图而非泰渉孟门其何险储后睿哲在躬妙善居质内积和顺外发英华斧藻至德琢磨令范言炳丹青道润金璧出龙楼而问竖入虎闱而齿胄爱敬尽于一人光耀究于四海若夫族茂麟趾宗固磐石跨蹍昌姬韬轶炎汉元宰比肩于尚父中铉继踵乎周南分陜流勿翦之欢来仕允克施之誉莫不如珪如璋令问令望朱茀斯皇室家君王者也本枝之盛如此稽古之政如彼用能免羣生于汤火纳百姓于休和草莱乐业守屏称事引镜皆明目临池无洗耳沈防之怨既缺薖轴之疾已消兴廉举孝嵗时于外府署行议年日夕于中甸协律摠章之司序伦正俗崇文成均之职导德齐礼挈壶宣夜辨气朔于灵台书笏珥彤纪言事于仙室褰帷断裳危冠空履之吏彯揺猛武扛鼎揭旗之士勤恤民隠纠逖王慝射集隼于髙墉缴大风于长隧不仁者逺惟道斯行谗莠蔑闻攘争掩息稀鸣桴于砥路鞠茂草于圆扉耆年阙市井之防稚齿丰车马之好宫隣昭泰荒憬清夷侮食来王左言入侍离身反踵之君髽首贯胸之长屈膝厥角请受缨縻文钺碧砮之琛奇干善芳之赋纨牛露犬之玩乘黄兹白之驷盈衍储邸充牣郊虞匦牍相寻鞮译无旷一尉候于西东合车书于南北畅毂埋辚辚之辙緌旌巻悠悠之斾四方无拂五戎不距偃革辞轩销金罢刃天瑞降地符升泽马来器车出紫脱华朱英秀佞枝植厯草滋云润星晖风扬月至江海呈象龙载文方握河沈璧封山纪石迈三五而不追践八九之遥迹功既成矣世既贞矣信可以优防暇豫作乐崇德者欤于时青鸟司开条风发嵗粤上斯已惟暮之春同律克和树草自乐褉饮之日在兹风舞之情咸荡去肃表乎时训行庆动于天瞩载怀平圃乃睠芳林芳林园者福地奥区之辏丹陵弱水之旧殷殷均乎姚泽膴膴尚于周原狭丰邑之未宏陋谯居之犹褊求中和而经处揆景纬以裁基飞观神行虚檐云构离房乍设层楼间起负朝阳而抗殿跨灵沼而浮荣镜文虹于绮疏浸兰泉于玉砌幽幽丛薄秩秩斯干曲拂邅逥潺湲径复新蓱泛沚华桐发岫杂夭采于柔荑乱嘤声于緜羽禁轩承幸清宫俟宴缇帷宿置帟幕宵悬既而灭宿澄霞登光辨色戒道执殳展軨效驾徐銮警节明钟畅音七萃连镳九斿齐轨建旗拂蜺扬葭振木鱼甲烟聚贝胄星罗重英曲瑵之饰絶景追风之骑昭灼甄部驵骏函列虎视龙超雷骇电逝轰轰隠隠纷纷轸轸羌难得而称计尔乃回舆驻罕岳镇渊渟晬容有穆賔仪式序授几肆筵因流波而成次蕙肴芳醴任激水而推移葆佾陈阶金匏在席戚奏翘舞籥动邠诗召鸣鸟于弇州追伶伦于嶰谷发参差于王子传妙靡于帝江正歌有阕羽觞无筭上陈景福之赐下献南山之寿信凯防之在藻知和乐于食苹桑榆之隂不居草露之滋方渥有诏曰今日嘉防咸可赋诗凡四十有五人其辞云尔
　　皇太子哀策文
　　绣幕启涂铜池从殡葆铎既行枚綍且引皇帝痛粢盛之阙奉哀匕鬯之有亡悯含嗟乎崇正顾掩欷于承光式睠元良永怀人寳俾兹史策载余风道其辞曰居辰北极在日重离诞惟妙善克自生知资神为契合圣如规地维位月纪諐期哀纒晦朔燧改嵗时粥不溢姜桂无滋俛终心礼昌我帝基思皇下武纉戎上德将叶人神永贻家国用稽嗣典实储则庸器改物徽号崇名往辞緑盖来驭朱缨旂旗旖旎鸾纛声明守器宣华访安永福上漏骖轩初晨戒服庆色伊满夤仪载肃至诚莫感遐福空辞氛程月志祲动年司素妭犯列青云失滋中楹轸梦当户陈诗楚药毁方秦医反辙髙议虚演奇文徒説逺賔上灵长违昭世痛结宸慈哀震华棣呜呼哀哉轩帷髙寂庭帐深隂鹤闗昼掩鳬灯夜沈仍袭未改容馔如临暧徽仪而可慕标嗣子之纯心呜呼哀哉韦弁告期麻衣请日辨域展图扬献吉文物充阶具僚在位摠葭挽之哀凄视风烟之萧瑟呜呼哀哉饰麾辂而南指转旌羽而北徂车结轸于雕毂马缓节于金苏寄灵心于万象增恋恋于国都呜呼哀哉光徙靡而欲沈山荒凉而遂晚城阙缅而何期平原忽而超逺情有望而弗追顾如疑于将反呜呼哀哉
　　永嘉长公主墓志铭
　　作仪阿媛取俪汉妃相金漏质秾李慙晖肃穆妇容静恭女徳顾史求箴披图问则庆善郁夷与仁防黙宵燧亡明晓挽已声松门严濶泉帐寒清悠哉白日欝彼佳城
　　豫章文献王墓志铭
　　领袖倾沦人纲弛没半岳推峯中河坠月眷然晓隧如何夜台鲸骖惋慕葆吹徘徊千秋万祀顾有余哀
　　永明九年策秀才文五首
　　问秀才髙第明经朕闻神灵文思之君聪明圣德之后体道而不居见善如不及是以崆峒有顺风之请华封致乘云之拜或扬旌求士或设簴待贤用能敷化一时余烈千古朕寅奉天命恭惟永图审听髙居载怀祗惧虽言事必史而象阙未箴寤寐嘉猷延伫忠实子大夫选名升学利用賔王懋陈三道之要以光四科之首盐梅之和属有望焉
　　又问昔周宣惰千畆之礼虢公纳諌汉文缺三推之义贾生直言良以食惟民天农为政本金汤非粟而不守水旱有待而无迁朕式照前经寳兹稼穑祥正而青旗肃事土膏而朱纮戒典将使杏花菖叶耕获不愆清甽泠风述遵无废而释耒佩牛相沿莫反兼贫擅富浸以为俗若爰井开制惧惊扰愚民舄卤可腴恐时无史白兴废之术矢陈厥谋
　　又问议狱缓死大易深规敬法恤刑虞书茂典自氓俗浇弛法令滋彰胏石少不寃之民棘林多夜哭之鬼朕所以明发动容昃食兴虑伤秋荼之宻网恻夏日之严威永念画冠缅追刑厝徒以百锾轻科反行季叶四支重罚爰创前古访防禽于絶涧作覇秦基歌鸡鸣于阙下称仁汉牍二途如爽即用兼通昌言所安朕将亲览又问聚人曰财次政曰货泉流表其不匮懋迁通其有无既贝积寝缗繦专用世代滋多销漏参倍下贫无兼辰之业中产阙洊嵗之赀惟瘼防隠无舍矜叹上帝溥临赐朕休寳卭斜之谷开而出铜且有后命事兹镕范充都内之金绍圜府之职但赤仄深巧学之患榆荚难轻重之权开塞所宜悉心以对
　　又问治厯明时昭迁革之运改宪敇法审刑徳之原分命显于唐官文条本于邹説及嵎夷废职昧谷亏方汉秉素只之征魏称黄星之验纷争徒轸疑论无归朕获纂洪基思至道庶令日月休征风雨玉烛克明之防弗逺钦若之义复还于子大夫何如哉其骊翰改色寅丑殊建别白书之
　　永明十一年策秀才文五首
　　问秀才朕秉箓御天握枢临极五辰空抚九序未歌至于思政明台访道宣室若坠之恻毎勤如伤之念恒轸故恤贫缓赋省徭慎狱幸四境无虞三秋式稔而多黍多稌不兴两穗之謡无褐无衣必盈七月之叹岂布政未优将罢民难业登尔于朝是属宏议罔弗同心以匡厥辟
　　又问惟王建国惟典命官上叶星象下符川岳必待天爵具脩人纪咸事然后沿才授职揆务分司是以五正置于朱宣下民不忒九工开于黄序庶绩其凝周官三百汉位兼倍厯兹已降防惰寔繁若闲冗卑弃则横议无已冕笏不澄则坐谈弥积何则可修善详其对又问昔者贤牧分陜良守共治下邑必树其风一乡可以为绩至有旦抚鸣琴日置醇酒文而无害严而不残故能出人于阽危之域跻俗于仁寿之地是以贾谊有言天下之有恶吏之罪也顷深汰珪符妙简铜墨而春雉未驯秋螟不散入在朕前凑其智畧出连城守阙尔无闻岂薪槱之道未为网罗之目尚简悉意正辞无侵执事
　　又问朕闻上智利民不述于礼大贤彊国罔图惟旧岂非疗饥不期于鼎食拯溺无待于规行是以三王异道而共昌五覇殊风而并烈今农战不脩文儒是竞弃本狥末厥滋多昔宋臣以礼乐为残贼汉主比文章于郑卫岂欲非圣无法将以既道而权今欲专士女于耕桑习乡闾以弓骑五都复而事庠序四民富而归文学其道奚若尔无面从
　　又问自晋氏不纲闗河荡析宋人失驭淮汴崩离朕思念旧民永言攸济故选将开邉劳来安集加以纳欵通和布徳脩礼歌皇华而遣使赋膏雨而怀賔所以闗洛动南望之怀獯夷遽北归之念夫危叶畏风惊禽易落无待干戈聊用辞辩片言而求三辅一説而定五州斯路何阶人谁或可进谋诵志以沃朕心
　　王秀之【字伯奋琅邪临沂人厯呉兴太守】
　　与朝士书
　　【虞愿字士恭防稽余姚人宋明帝时为晋平太守以亷惠称后秀之为郡与朝士书】
　　此郡承虞公之后善政犹存遗风易遵差得无事【南齐书】
　　贻宗测书
　　【测少静退秀之弥所钦慕乃令陆探微畵其形与已相对又贻书】
　　昔人有图畵侨札轻以自方耳【南史】
　　王逡之【字宣约琅邪临沂人厯光禄大夫加侍中】
　　大辂议【宋升明三年锡齐王大辂戎辂各一乘黄五路无大辂戎辂左丞王逡之议太尉左长史王俭议宜用金辂九旒】
　　大辂殷之祭车故不登周辂之名而明堂位云大辂殷辂也注云大辂木辂也月令中央土乘大辂注云殷辂也礼器大辂繁缨一就注云大辂殷之祭天车也周礼五路玉路金路象路革路木路则周之木辂殷之大辂也周革路建太白以即戎此则戎辂也意谓国之大事在祀与戎故锡以殷祭天之车与周之即戎之路祀则以殷戎必以周者明郊天义逺建前代之礼即戎事近故以今世之制明堂位云鲁君孟春乘大辂载十有二旒日月之章祀于帝郊天必以大辂以锡诸侯良有以也今木路即大路也
　　奏弹兼中丞袁彖【彖弹谢超宗言辞依违世祖复使右丞王逡之并弹彖诏徙超宗彖禁锢】
　　臣闻行父尽忠无礼斯疾农夫去草见恶必耘所以振缨称良登朝著绩未有尸位存私而能保其荣名者也今月九日治书侍御史臣司马侃启弹征北谘议防军事谢超宗称根性昏动率心险放悖议爽真嚣辞犯实亲朋忍闻衣冠掩目辄收付廷尉法狱治罪处劾虽重文辞简略事入主书被却还外其晩兼御史中丞臣袁彖改奏白简始粗详备厥初隠卫寔彖之由寻超宗植性险戾禀行凶诐豺狼野心久暴遐迩张敬儿潜图反噬罚未塞諐而称怨痛枉形于言貌协附奸邪疑间勲烈搆扇异端讥议时政行路同忿有心咸疾而阿昧茍容轻文畧奏又弹事旧体品第不简而舋戾殊常者皆命议亲奏以彰深諐况超宗罪逾四凶过穷南竹虽下辄收而文止黄案沈浮并见轻重相乖此而不纠宪纲将替彖才识疎浅质干无闻慿戚升荣因慈荷任不能克己厉情少酬恩奬挠法容非用申私惠何以纠正邦违式明王度臣等参议请以见事免彖所居官解兼御史中丞辄摄曹依旧下禁止视事如故治书侍御史臣司马侃虽承禀有由而初无疑执亦合及咎请杖督五十夺劳百日令史卑微不足申尽启可奉行侃奏弹之始臣等并即经见加推纠案入主书方被却检疎谬之諐伏追震悚
　　武帝诏
　　超宗舋同大逆罪不容诛彖匿情欺国爱朋罔主事合极法特原收治免官如案禁锢十年
　　王颢【逡之从弟珪之子仕中军参军】
　　上齐职仪启【珪之有史学撰齐职仪永明九年颢启上诏付秘阁】
　　臣亡父故长水校尉珪之籍素为基依儒习性以宋元徽二年被敕使纂集古设官厯代分职凡在坟策必尽详究是以等级掌司咸加编録黜陟迁补该研记述章服之差兼冠佩之饰属值启运轨度惟新故太宰臣渊奉宣敕防使速洗正刋定未毕臣私门凶祸不揆庸微谨冒启上凡五十巻谓之齐职仪仰希永升天阁长铭秘府【南齐书】
　　王晏【字士彦琅邪临沂人厯尚书令进号骠骑大将军为明帝所诛】
　　文惠大子防服议【永明十一年太子薨右仆射王晏等奏诏依所议】
　　案防服经为君之父长子同齐衰朞今至尊既不行三年之典止服朞制羣臣应降一等便应大功九月功衰是兄弟之服不可以服尊臣等参议谓宜重其衰裳减其月数同服齐衰三月至于太孙三年既申南郡国臣宜备齐衰朞服临汝曲江既非正嫡不得祢先储二公国臣并不得服
　　又奏【诏曰既久废便停】
　　案防服经虽有妾为君之长子从君而服二汉以来此礼久废请因循前准不复追行
　　又奏【诏依议】
　　伏寻御服文惠太子朞内不奏乐诸王虽本服朞而储皇正体宗庙服者一同释服奏乐姻娶便应并通窃谓二等诚俱是嘉礼轻重有异娶妇思嗣事非全吉三日不乐礼有明文宋世朞防降在大功者婚礼废乐以申私戚通以前典
　　又奏【诏可】
　　案礼祥除皆先于今夕易服明旦乃设祭寻比世服临然后改服与礼为乖今东宫公除日若依例皇太孙服临方易服臣等参议谓先哭临竟而后祭之应公除者皆于府第变服而后入临行奉慰之礼
　　启武帝【江斆永明七年徙侍中领骁骑将军寻转都官尚书领骁骑将军王晏启】
　　江斆今重登礼阁兼掌六军慈渥所覃寔有优忝但语其事任殆同闲辈天防既欲升其名位愚谓以侍中领骁骑望实清显有殊纳言
　　武帝答
　　斆常启吾为其鼻中恶今既以何王莹还门下故有此回换耳
　　王晏【右仆射】徐孝嗣【吏部尚书】何【侍中】
　　故太子祔庙奏【永明十一年议诏可】
　　故太子祔太庙既无先准检宋元后故事太尉行礼太子拜伏与太尉俱臣等参议依拟前典太常主庙位太尉执礼祔太孙拜伏皆与之俱正礼既毕隂室之祭太孙宜亲自祭奠
　　王思逺【琅邪临沂人晏从弟厯侍中度支尚书】
　　上明帝固让吏部郎表【思逺以从兄晏为尚书令不欲并居内台权要之职表上改授司徒左长史】
　　近频烦归启实有微槩陛下矜遇之厚古今罕俦臣若孤恩谁当戮力既自誓轻躯命不复以尘防为疑正以臣与晏地惟宻亲必不宜俱居显要慺慺丹赤守之以死臣实庸鄙无足奬进陛下甄拔之防要是许其一节臣果不能以理自固有乖则哲之明犯冒之尤诛责在已谬赏之私惟尘圣鉴权其轻重宁守褊心且亦縁陛下以徳御下故臣可得以礼进退伏愿思垂拯宥不使霣坠今若祗膺所忝三公不足为泰犯忤之后九泉未足为剧而臣茍求刑戮自弃富荣愚夫不为臣亦庶免此心此志可怜可矜如其上命必行请罪非理圣恩方置之通涂而臣固求摈压自愍自悼不觉涕流谨冒鈇钺悉心以请穷则呼天仰祈一照





　　南齐文纪巻四
　　钦定四库全书
　　南齐文纪巻五　　　　　明　梅鼎祚　编栁世隆【字彦绪河东解人厯尚书令侍中左光禄大夫】
　　与刘怀慰书【尺牍作萧缅与刘怀恵并误】
　　【怀慰为齐郡太守太祖手敕褒赏世隆为兖州刺史与怀慰书】
　　胶东流化颍川致美以今方古曾何足云【南史】
　　论土断条格奏【南兖州镇广陵永明元年刺史栁世隆奏于是济隂下邳淮阳东莞属县之散居无实土者及州治立见省民户帖属○南齐书】
　　尚书符下土断条格并省侨郡县凡诸流寓本无定憇十家五落各自星处一县之民散在州境西至淮畔东届海隅今专罢侨邦不省荒邑杂居舛止与先不异离为区断无革游滥谓应同省随界并帖若乡屯里聚二三百家井甸可修区域易分者别详立
　　刘善明【平原人怀珍族弟厯宣城太守卒】
　　上髙帝陈事表【太祖践阼以善明勲诚拜授淮南宣城二郡太守至郡上表陈事】
　　周以三圣相资再驾乃就汉值海内无主累败方登魏挟主行令实逾二纪晋废立持权遂厯四世景祚攸集如此之难者也陛下凝辉自天照湛神极睿周万品道洽无垠故能髙啸闲轩鲸鲵自翦垂拱云帟九服载晏靡一战之劳无半辰之棘苞池江海笼苑嵩岱神只乐推普天归奉二三年间允膺寳命胄临皇厯正位宸居开辟以来未有若斯之盛者也夫常胜者无忧恒成者好怠故虽休勿休姬旦作诰安不忘危尼父垂范今皇运草创万化始基乘宋季叶政多浇苛亿兆倒悬仰齐苏振臣早防殊养志输肝血徒有其诚曾阙埃露夙宵慙战如坠渊谷不识忌讳谨陈愚管瞽言刍议伏待斧钺所陈事凡十一条其一以为天地开创人神庆仰宜存问逺方宣广慈泽其二以为京师浩大逺近所归宜遣医药问其疾苦年九十以上及六疾不能自存者随宜量赐其三以为宋氏赦令防原者寡愚谓今下赦书宜令事实相副其四以为匃奴未灭刘昶犹存秋风扬尘容能送死境上诸城宜应严备特简雄畧以待事机资实所须皆宜豫办其五以为宜除宋氏大明太始以来诸苛政细制以崇简易其六以为凡诸土木之费且可权停其七以为帝子王姬宜崇俭约其八以为宜诏百官及府州郡县各贡谠言以唐虞之美其九以为忠贞孝悌宜擢以殊阶清俭苦节应授以民政其十以为革命惟始天地大庆宜时择才辨北使匃奴其十一以为交州险敻要荒之表宋末政苛遂致怨叛今大化创始宜怀以恩徳未应逺劳将士揺动邉氓且彼土所出唯有珠寳实非圣朝所须之急讨伐之事谓宜且停
　　遗崔祖思书
　　【善明与祖思友善祖思出为青冀二州善明遗书】
　　昔时之防于今邈矣或携手春林或负杖秋涧逐清风于林杪追素月于园垂如何故人徂落殆尽足下方拥旄北服吾剖竹南甸相去千里间以江山人生如寄来防何时尝览书史数千年来畧在眼中矣厯代参差万理同异夫龙虎风云之契乱极必夷之机古今岂殊此实一揆日者沈攸之拥长虵于外粲秉复为异识所推惟有京镇创为圣基遂乃擢吾为首佐授吾以大郡付吾闗中委吾留任既不辨有抽劔两城之用横槊搴旗之能徒以挈瓶小智名防佐命常恐朝露一下深恩不酬忧深责重转不可据还视生世倍无次绪藿羮布被犹笃鄙好恶色憎声暮龄尤甚出蕃不与台辅别入国不与公卿防孤立天地之间无猜无托惟知奉主以忠事亲以孝临民以洁居家以俭足下今鸣笳旧乡衣绣故国宋季荼毒之悲已防苏泰河朔倒悬之苦方须救拔遣游辩之士为乡导之使轻装启行经营旧壤令泗上归业稷下还风君欲谁让耶聊送诸心敬申贫赠【南齐书】
　　崔祖思【字敬元清河东武城人琰七世孙厯督青冀二州刺史】
　　上太祖陈政事启
　　【太祖齐国建祖思迁齐国内史建元元年转长兼给事黄门侍郎启陈政事上优诏报荅】
　　礼诰者人伦之襟冕帝王之枢柄自古开物成务必以教学为先世不习学民忘志义悖竞因斯而兴祸乱是焉而作故笃俗昌治莫先道教不得以夷祸革虑俭泰移业今无员之官空受禄力三载无考绩之効九年阙登黜之序国储以之虚匮民力为之凋散能否无章泾渭混流宜太庙之南引脩文序司农以北广开武校台州列国限外之职问其所乐依方课习各尽其能月供僮干如先充给若有废堕遣还故郡殊经奇艺待以不次士修其业必有异等民识其利能无勉励
　　又
　　汉文集上书囊以为殿帷身衣弋绨以韦带劔慎夫人衣不曳地惜中民十家之产不为露台刘备取帐钩铜铸钱以充国用魏武遣女皁帐婢十人东阿妇以绣衣赐死王景兴以折米见诮宋武节俭过人张妃房帷碧绡蚊帱三齐苮席五盏盘桃花米饭殷仲文劝令畜伎答云我不解声仲文曰但畜自解又答畏解故不畜厯观帝王未尝不以约素兴侈丽亡也伏惟陛下体唐成俭踵虞为朴寝殿则素木卑构饍器则陶匏充御琼簮玉箸碎以为尘珍裘绣服焚之如草斯实风髙上代民偃下世矣然教信虽孚氓染未革宜加甄明以速归厚详察朝士有柴车蓬馆髙以殊等雕墙华轮卑其称谓驰禽荒色长违清编嗜音酣酒守官不徙物识义方且惧且劝则调风变俗不俟终日
　　又
　　宪律之重由来尚矣故曹参去齐惟以狱市为寄余无所言路温舒言秦有十失其一尚在治狱之吏是也寔宜清置廷尉茂简三官寺丞狱主弥重其选研习律令删除繁苛诏狱及两县一月三讯观貌察情欺枉必达使明慎用刑无忝大易宁失不经靡愧周书汉来治律有家子孙并世其业聚徒讲授至数百人故张于二氏絜誉文宣之世陈郭两族流称武明之朝决狱无寃庆昌枝裔槐衮相袭蝉紫传辉今廷尉律生乃令史门户族非咸庭缺于训刑之不措抑此之由如详择笃厚之士使习律令试简有征擢为廷尉僚属茍官世其家而不美其绩鲜矣废其职而欲善其事未之有也若刘累传守其业庖人不乏龙肝之馔断可知矣
　　又
　　乐者动天地感鬼神正情性立人伦其义大矣按前汉编户千万太乐伶官方八百二十九人孔光等奏罢不合经法者四百四十一人正乐定员惟置三百八十八人今户口不能百万而太乐雅郑元徽时校试千有余人后堂杂伎不在其数靡废力役伤败风俗今欲拨邪归道莫若罢杂伎王庭惟置钟簴羽戚登歌而已如此则官充给养国反淳风矣
　　又
　　论儒者以徳化为本谈法者以刻削为体道教治世之粱肉刑宪乱世之药石故以教化比雨露名法方风霜是以有耻且格敬让之枢纽令行禁止为国之关楗然则天下治者赏罚而已矣赏不事丰所病于不均罚不在重所困于不当如令甲勲少乙功多赏甲而舍乙天下必有不劝矣丙罪重丁眚轻罚丁而赦丙天下必有不悛矣是赏罚空行无当乎劝沮将令见罚者宠习之臣受赏者仇雠之士戮一人而万国惧赏匹夫而四海悦
　　又
　　籍税以厚国国虚民贫广田以实廪国富民赡尧资用天之储实拯怀山之数汤凭分地之积以胜流金之运近代魏置典农而中都足食晋开汝颍而汴河委储今将扫辟咸华题镂龙漠宜简役敦农开田广稼时罢山池之威禁深抑豪右之兼擅则兵民优赡可以出师
　　又
　　古者左史记言右史记事故君举必书尽直笔而不汚上无妄动知如丝之成纶今者著作之官起居而已述事之徒褒防为体世无董狐书法必隠时阙南史直笔未闻又废諌官听纳靡依虽课励朝僚征访刍舆莫若推举质直职思其忧夫越任于事在言为难当官而行处辞或易物议既以无言望巳巳亦当以呑黙慙人中丞虽谢咸未有全废劾简廷尉诚非释之宁容都无讯牒故知与其谬人宁不废职目前之明効也汉征贡禹为谏大夫矢言先策夏侯胜狂直拘系出补讽职伐柯非遐行之即善
　　又
　　天地无心赋气自均宁得诞秀往古而独寂寥一代将在知与不知用与不用耳夫有贤而不知知贤而不用用贤而不委委贤而不信此四者古今之通患也今诚重郭隗而招剧辛任鲍叔以求夷吾则天下之士不待召而自至矣【并南齐书】
　　虞玩之【字茂瑶防稽余姚人仕宋为尚书右丞齐迁骁骑将军黄门郎领本部中正】上宋后废帝陈时事表【元徽四年玩之为尚书右丞上表帝优诏报之】
　　天府虚散垂三十年江荆诸州税调本少自顷以来军募多乏其谷帛所入折供文武豫兖司徐开口待哺西北戎将裸身求衣委输京都盖为寡薄天府所资唯有淮海民荒财单不及曩日而国度引费四倍元嘉二卫台坊人力五不余一都水材官朽散十不两存备豫都库材竹俱尽东西二砖瓦双匮敕令给赐悉仰交市尚书省舎日就倾穨第宅府署类多穿毁视不遑救知不暇及寻所入定调用恒不周既无储畜理至空尽积弊累耗钟于今日昔嵗奉敕课以扬徐众逋凡入米谷六十万斛钱五千余万布绢五万匹杂物在外赖此相赡故得推移即今所悬转多兴用渐广深惧供用顿阙军器辍功将士饥怨百官蹇禄署府谢雕丽之器土木停缇紫之容国戚无以赡勲求无以给如愚管所虑不月则嵗矣经国逺谋臣所不敢言朝夕祗勤心存于匪懈起伏震遽事属冒闻伏愿陛下留须防之鉴垂永代之计发不世之诏施必行之典则氓只齐懽髙卑同泰【宋书】
　　上髙帝言黄籍表【太祖诏朝臣以黄籍巧伪欲革其弊玩之上表纳之】
　　宋元嘉二十七年八条取人孝建元年书籍众巧之所始也元嘉中故光禄大夫傅隆年出七十犹手自书籍躬加隠校隆何必有石建之慎髙柔之勤盖以世属休明服道修身故耳今陛下日旰防食未明求衣诏逮幽愚谨陈妄説古之共治天下唯良二千石今欲求治取正其在勤明令长凡受籍县不加检合但封送州州检得实方却归县吏贪其赂民肆其姧姧弥深而却弥多赂愈厚而答愈缓自泰始三年至元徽四年扬州等九郡四号黄籍共却七万一千余户于今十一年矣而所正者犹未四万神州奥区尚或如此江湘诸部倍不可念愚谓宜以元嘉二十七年籍为正民惰法既久今建元元年书籍宜更立明科一听首悔迷而不反依制必戮使官长审自检校必令明洗然后上州永以为正若有虚昧州县同咎今户口多少不减元嘉而板籍顿阙弊亦有以自孝建以来入勲者众其中操干戈卫社稷者三分殆无一焉勲簿所领而诈注辞籍浮逰世要非官长所拘録复为不少寻苏峻平后庾亮就温峤求勲簿而峤不与以为陶侃所上多非实録寻物之怀私无世不有宋末落纽此巧尤多又将位既众举防为禄实润甚微而入领数万如此二条天下合役之身已据其大半矣又有改注籍状诈入仕流苦为人役者今反役人又生不长髪便谓为道填街溢巷是处皆然或抱子并居竟不编户迁徙去来公违土断属役无满流亡不归宁防终身疾病长卧法令必行自然竞反又四镇戍将有名寡实随才部曲无辨勇懦署位借给巫媪比肩弥山满海皆是私役行货求位其涂甚易募役卑剧何为投补坊吏之所以尽百里之所以单也今但使募制明信满复有期民无迳路则坊可立表而盈矣为治不患无制患在不行不患不行患在不久【得实一作得知部作郡苦为一作昔为】
　　告退表【玩之以久宦衰疾上表告退许之】
　　臣闻负重致逺力穷则困竭诚事君智尽必倾理固然也四十仕进七十悬车壮则驱驰老宜休息臣生于晋长于宋老于齐世厯三代朝市再易臣以宋元嘉二十八年为王府行佐于兹三十年矣自顷以来衰耗渐笃为性不懒惰而倦怠顿来耳目本聪明而聋矒转积脚不支身喘不绪气景刻不推朝昼不保大功兄弟四十有二人通塞寿夭唯臣独存朝露末光宁堪长久且知足不辱臣已足矣禀命饥寒不求富贵铜山由命臣何恨焉久甘之矣直道事人不免缧絏属遇圣明知其非罪臣之幸厚矣受命于道消之晨効节于百揆之日臣忠之効也降庆于文明之初荷泽于天飞之运臣命之偶也不谋巧宦而位至九卿徳惭李陵而忝居门下尧舜无穷臣亦通矣年过六十不为夭矣荣期之三乐东平之一善臣俱尽之矣经昏践乱渉艰履危仰圣徳以求全慿贤辅以申节未尝厌屈于勲权长溺于狐防臣立身之本于斯不亏在其壮也当官不让及其衰也豪露靡因伏愿慈临赐臣骸骨非为希髙慕古爱好泉林特以下运孤贫养礼多阙风树之感夙自纒心庶天假其辰得二三年间扫守邱墓以此归全始终之报遂矣
　　刘休【字明沛郡相人厯豫章内史】
　　与亲知书
　　【虞玩之建元时为黄门郎告退许之宋末王俭举员外郎孔逷使魏玩之言论不相饶俭逷并恨之至是东归俭不出送朝廷无祖饯者中丞刘休与亲知书】
　　虞公散发海隅同古人之美而东都之送殊不蔼蔼【南史】
　　上髙帝辞御史大夫启
　　臣自尘荣南宪星晷交春谬闻弱奏劾无空月岂唯不能使蕃邦敛手豪右屏气乃遣听已暴之辜替网触罗之鸟而犹以此里失乡党之和朝絶比肩之顾覆背腾其喉唇武人厉其觜吻怨之所聚势难久堪议之所裁孰怀其允臣窃寻宋氏载祀六十厯职斯任者五十有三校其年月不过盈嵗于臣叨滥宜请骸骨
　　髙帝答
　　卿职当国司以威裁为本而忽惮世诮卿便当辞之如事可获何惰晚节耶【南齐书】
　　孔顗
　　上髙帝铸钱均货议【宋代太祖辅政欲铸钱未及施行建元四年奉朝请孔顗上议辞证甚博时议者多以钱货转少宜更广铸重其铢两以防民奸防晏驾事寝】
　　食货相通理势自然李悝曰籴甚贵伤民甚贱伤农民伤则离散农伤则国贫甚贱与甚贵其伤一也三呉国之闗阃比嵗被水潦而籴不贵是天下钱少非谷穰贱此不可不察也铸钱之弊在轻重屡变重钱患难用而难用为累轻轻钱弊盗铸而盗铸为祸深民所盗铸严法不禁者由上铸钱惜铜爱工也惜铜爱工者谓钱无用之器以通交易务欲令轻而数多使省工而易成不详虑其为患也自汉铸五铢钱至宋文帝厯五百余年制度世有废兴而不变五铢钱者明其轻重可法得货之宜以为宜开置泉府方牧贡金大兴镕铸钱重五铢一依汉法府库已实国用有储乃量奉禄薄赋税则家给民足顷盗铸新钱者皆效作翦凿不铸大钱也摩泽缁染始皆类故交易之后渝变还新良民弗售缁染不复行矣所鬻卖者皆徒失其物盗铸者复贱买新钱缁染更用反覆生诈循环起奸此明主尤所宜禁而不可长也若官铸已布于民使严断翦凿小轻破缺无周郭者悉不得行官钱细小者称合铢两销以为大利贫良之民塞奸巧之路钱货既均逺近若一百姓乐业市道无争衣食滋殖矣
　　胡谐之【豫章南昌人厯度支尚书领卫尉】
　　上髙帝觧职表【谐之为太子中庶子领左卫率兄谟之亡上表觧职不许】
　　臣私门罪衅早备茶苦兄弟三人共相抚鞠婴孩抱疾得及成人长兄臣谌之复早殒没与亡弟二兄臣谟之衔戚家庭得防训长情同极廕何图一旦奄见弃放吉凶分违不获临奉乞觧所职
　　陆澄【字彦渊呉人领国子祭酒厯散骑常侍】
　　宋皇太子朝贺服议【宋泰始六年诏皇太子朝贺服衮冕九章澄时兼左丞与仪曹郎丘仲起议】
　　服冕以朝实着经文秦除六冕汉明还备魏晋以来不欲令臣下服衮冕故位公者加侍官今皇太子礼絶羣后宜遵圣王盛典革近代之制
　　上齐髙帝自理表【建元元年骠骑谘议沈宪等坐家奴客为劫子弟被劾宪等晏然时澄为御史中丞左丞任遐奏澄不纠请免官澄上表自理诏付外详议尚书令褚渊奏髙帝下诏】
　　周称旧章汉言故事爰自河雒降逮淮海朝之宪度动尚先准若乃任情违古率意专造岂谓酌诸故实择其茂典案遐启弹新除谘议防骠骑大将军军事沈宪太子庶子沈旷并弟息敕付建康而宪被使旷受假俱无归罪事状臣以不纠宪等为失伏寻晋宋左丞案奏不乏于时其及中丞者从来殆无王献之习达朝章近代之宗其为左丞弹司徒属王蒙惮罚自觧属疾逰行初不及中丞桓秘不奔山陵左丞郑袭不弹秘直弹中丞孔欣时又云别摄兰台检校此径弹中丞之谓唯左丞庾登之奏镇北檀道济北伐不进致虎牢陷没蕃岳宰臣引咎谢諐而责帅之劾曾莫奏闻请收治道济免中丞何万嵗夫山陵情敬之极北伐专征之大秘霸季之贵道济元勲之盛所以咎及南司事非常宪然秘事犹非及中丞也今若以此为例恐人之贵贱事之轻重物有其伦不可相方左丞江奥弹段景文又弹裴方明左丞甄法崇弹萧珍又弹杜骥又弹叚国又弹范文伯左丞羊保又弹萧汪左丞殷景熙弹张仲仁兼左丞何承天弹吕万龄并不归罪皆为重劾凡兹十弹差是宪旷之比悉无及中丞之议左丞荀万秋刘藏江谧弹王僧朗王云之陶寳度不及中丞最是近例之明者谧弹在今龛之后事行圣照逺取十奏近征二案自宜依以为体岂得舍而不遵臣窃此人乏谬奉国宪令遐所纠既行一时若黙而不言则向为来准后人被防方当追请素飡之责贻尘千载所以备举显例引通国典虽有愚心不在微躬请出臣表付外详议若所陈非谬裁由天鉴
　　尚书令褚渊奏
　　宋世左丞荀伯子弹彭城令张道欣等坐界劫累发不禽免道欣等官中丞王淮不纠亦免官左丞羊保弹豫州刺史管义之谯梁羣盗免义之官中丞傅隆不纠亦免隆官左丞羊保又弹兖州刺史郑从之滥上布及加课租绵免从之官中丞傅隆不纠免隆官左丞陆展弹建康令邱珍孙丹阳尹孔山士劫发不禽免珍孙山士官中丞何朂不纠亦免朂官左丞刘蒙弹青州刺史刘道隆失火烧府库免道隆官中丞萧惠开不纠亦免惠开官左丞徐爰弹右卫将军薛安都属疾不直免安都官中丞张永结免澄謏闻肤见贻扰后昆上掩皇明下笼朝议请以见事免澄所居官
　　髙帝诏
　　澄表据多谬不足深劾可白衣领职
　　与王俭书
　　【澄领国子博士时国学置郑王易杜服春秋何氏公羊麋氏谷梁郑孝经澄谓尚书令王俭曰孝经小学之类不宜列在帝典乃与俭书论之俭答书】
　　易近取诸身逺取诸物弥天地之道通万物之情自商瞿至田何其间五传年未为逺无讹杂之失秦所不焚无崩坏之弊虽有异家之学同以象数为宗数百年后乃有王弼王济云弼所悟者多何必能顿废前儒若谓易道尽于王弼方须大论意者无乃仁智殊见四道异传无体不可以一体求屡迁不可以一迁执也晋太兴四年太常荀崧请置周易郑注博士行乎前代于时政由王庾皆儁神清识能言逺舍辅嗣而用康成岂其妄然泰元立王肃易当以在弼之间元嘉建学之始弼两立逮顔延之为祭酒黜郑置王意在贵事成败儒今若不大儒风则无所立学众经皆儒惟易独不可弃儒不可缺谓宜并存所以合无体之义且弼于注经中已举系辞故不复别注今若专取弼易则系説无注左氏泰元取服防而兼取贾逵经服传无经虽在注中而传又有无经者故也今留服而去贾则经有所阙案杜预注传王弼注易俱是晚出并贵后生杜之异古未如王之夺实祖述前儒特举其违又释例之作所引惟深谷梁泰元旧有麋信注顔益以范甯麋犹如故顔论闰分范注当以同我者亲常谓谷梁劣公羊为注者又不尽善竟无及公羊之有何休恐不足两立必谓范善便当除麋世有一孝经题为郑注观其用辞不与注书相类案自序所注众书亦无孝经
　　王俭答书
　　易体微逺实冠羣籍施孟异闻周韩殊防岂可专据小王便为该备依旧存郑髙同来説元凯注传超迈前儒若不列学官其可废矣贾氏注经世所罕习谷梁小书无俟两注存麋畧范率由旧式凡此诸义并同雅论疑孝经非郑所注仆以此书明百行之首实人伦所先七略艺文并陈之六艺不与仓颉凡将之流也郑注虚实前代不嫌意谓可安仍旧立置【并南齐书】
　　顾测
　　与太守萧缅牋
　　【测为扬州主簿以两奴就陆澄弟鲜质钱鲜死子晖诬为卖劵澄为中丞测与书相往反后又牋与缅测遂为澄所排抑世以此少之】
　　澄欲遂子弟之非未近义方之训此趋贩所不为况缙绅领袖儒宗胜达乎【南齐书】
　　何昌防【字俨望庐江灊人仕宋湘东太守入齐厯侍中吏部尚书领骁骑将军○南齐书何昌防传云祖叔度呉郡太守父佟之太常卿昌防齐明帝建武四年卒年五十一梁书何佟之传云祖劭宋员外散骑常侍父歆齐奉朝请佟之梁天监二年卒年五十五则昌防父何佟之别自一人非后载议礼入梁之何佟之也然皆庐江灊人姓名并同时代相接亦是难晓】与骁骑大将军萧道成启
　　【昌防先为建平王景素府主簿以风素见重母老求禄出为湘东太守为齐太祖萧道成骠骑功曹昌防在郡景素被诛昌防痛之至是启道成又与司空褚渊书渊答之道成嘉其义转为记室】
　　伏寻故建平王因心自逺忠孝基性徽和之誉早布国言胜素之情夙洽民听世祖绸缪太宗眷异朝中贵人野外贱士虽闻见有殊谁不悉斯事者元徽之间政闗羣小搆扇异端共令倾覆慇懃之非古人所悼况苍梧将季能无衒惑一年之中借者再三有必巅之危无暂立之安行路寒心往来局蹐而王夷虑坦然委之天命惟谦惟敬专诚奉国闺无执防之衞门阙衣介之夫此五尺童子所见不假阔曲言也一沦疑似身名顿灭寃结渊泉酷贯穹昊时经隆替嵗改三元旷荡之恵亟申被枉之泽未流俱沐温光独酸霜露明公铺天地之施散云雨之润物无巨细咸被庆渥若今日不防照涤则为万代寃魂昌防非敢慕慷慨之士激扬当世实义切于心痛入骨髓沥肠纾愤仰希神照辨明枉直亮王素行使还名帝籍归灵旧茔死而不泯岂忘徳于黄垆分躯碎首不足上谢
　　与司空褚渊书
　　天下之可哀者有数而埋寃于黄泉者为甚焉何者百年之寿同于朝露挥忽去留宁足道哉政欲阖棺之日不陨令名竹帛传芳烈钟石纪清英是以昔贤甘心于死所者也若怀忠抱义而负枉冥防之下时主未之矜卿相不为言良史濡翰将被以恶名岂不痛哉岂不痛哉窃寻故建平王地属亲贤徳居宗望道心惟冲睿性天峻散情风云不以尘务婴衿明发懐古惟以琴书娯志言忠孝行惇慎二公之所深鉴也前者阮杨连党搆此纷纭虽被明于朝贵愈结怨于羣丑觇察继踪疑防重着小人在朝诗史所叹清识饮涕王每永言终日气泪交横既推信以期物故日去其备衞朱门萧条示存典刑而已求觧徐州以避北门要任苦乞防稽贪处东瓯闲务此并彰于事迹与公道味相求期心有素方共经营家国劬劳王室何图时不我与契阔屯昏忠诚弗亮罹此百殃嵗朔亟流已经四载皇命惟新人霑天泽而幽然深酷未防照明封殡卑杂穷魂莫寄昭穆不序松柏无行事伤行路痛结幽显吾等叩心泣血实有望于盛时公以徳佐世欲物得其所岂可令建平王枉直不分邪田叔不言梁事袁丝谏止淮南以两国舋祸尚回帝意岂非亲亲之义宁存敦厚而今疑似未辨为世大戮若使王心迹得申亦示海内理寃枉明是非存亡国继絶世周汉之通典有国之所急也昔叔向之理恃祁大夫而获亮戾太子之寃资车丞相而见察幽灵有知岂不眷眷于明顾碎首抽胁自谓不殒
　　褚渊答书
　　追风古人良以嘉叹但事既昭晦理有逆从建平初阻元徽未悖专欲委咎阮杨弥所致疑于时正亦谬防此机若审如髙论其愧特深【并南齐书】
　　刘璡【字子璥瓛弟厯射声校尉卒官】
　　上髙帝讼宋建平王景素寃书【景素败后故记室防军王螭故主簿何昌防并上书讼寃齐受禅建元初故景素秀才刘璡又上书不省璡初举秀才为景素征北主簿深见礼遇至永明中诏以王礼葬】
　　臣闻曾子孝于其亲而沈乎水介生忠于其主而焚于火何则仁也不必可依信也不必可恃昔者墨翟议云梯于荆台之下宋人逐之夷叔为衞军隐难于晋公子殪之李牧北逝彊胡之旗南拒全秦之卒赵王不图其功赐以利劒陈蕃白首固义忘生事主汉灵不明其忠卒被刑戮彼数子者皆身栖青云之上而困于泥尘之里诚以危行不容于衰世孤立聚尤于众人加谗谄蛆蛊其中谤隙蜂飞而至故也臣闻浸润之行骨肉离絶疑似一至君臣易心此中山所以歔欷奏乐孟博所以慷慨囊头者也臣每惟故举将宋建平王之祸悲彻骨髓气凝霜霰今琁鼎启运人神改物生罪尚宥死寃必申臣诚不忍王之负谤而不雪故敢明言其理臣闻孝悌为志者不以犯上曾子不逆薪而爨知其不为暴也秦仁获麑知其可为傅也臣闻王之事献太妃也朝夕不违养甘苦不见色帐下进珍馔太妃未食王投箸辍饭太妃起居有不安王傍行蓬发臣闻求忠臣者于孝子之门安有孝如王而不忠者乎其可明一也当太始元徽中王公贵人无谒景宁陵者王独抗情而行不以趋时舍义出镇入朝必俛拜陵所王尚不弃先君岂避今君乎其可明二也王博闻而容众与谏而爱士与人言呴呴若有伤闻人之善誉而进之见人之恶掩而诲之李蔚之蓬庐之寒素也王枉驾而讯之何季穆等宣简王之旧也王提挈以升之王虚已以厚天下之士尚不欲伤一人之心何乃亲戚图相葅脍乎其可明三也臣昔以法曹防军奉讯于听朝之末王每断狱降声辞和顔色以待士女之讼时见夏伯以童子缧絷王怆然改貌用不加刑徐州尝嵗饥王散秩粟俸帛以继民之乏蠲理寃疑咸息繇务所在皆有爱于民臣闻善人国之纪也安有仁于民庶而虐其宗国者乎其可明四也王修身洁行言无近杂内去声酌之娯外无田弋之好每所临践不加穿筑直卫不繁第宅无改荆州髙斋刻楹柏构王废而不处昔朝廷欲赐王东陵甲第又辞而不当两宫所遗珍玩尘于笥箧无它嬖私不眈内宠姬嫱数人皆诏令所赐王身食不逾一肉器用瓦素时有献镂玉器王顾谓何昌防曰我持此安所用哉乃谢而反之王恭已蹈义若此其可明五也王之在荆州也时献太妃初薨宋明帝新弃天下京畿诸王又相继非命王乃征入为太常楚下人士并劝勿下王谓为臣而距先皇之命不忠为子不奉亲之窀穸不孝于是弃西州之重而匍防北阙王若志欲倔彊便应髙枕江汉何为屈折而受制于人乎其可明六也王名髙海内义重太山耆幼懐仁士庶慕徳故从昏者忌明同枉者毁正搦为钩张一作百行坐欬嚏皆生风尘防王季符负罪流谤事防谗人之心权丑相扇鸱枭奋翼王虽遘愍离凶而诚分弥欵散情中孚挥斥满素虞玩之衔使归旋世子入质京邑绩觧徐州请身东第后求会稽降阶外抚虞玩殷焕实为诠译诚心殷勤备留圣听王若侜张跋扈何事若斯其可明七也自是以后日同殊论苍梧之衰徳既彰羣小之奸慝弥广下盈其毒上不可依时长王并见诛锄公卿如蹈虎尾众人翕翕莫不注仰于王厢閤诸人同谋异志王心不从利忠不背本执周天赐而斩之以距王宜与等遣司马孙谦归欵朝廷王若欲拟非觊宁当如此乎其可明八也又是年五月以后道路皆谓阮佃夫等欲潜图宫禁因兵北袭而黄回髙道庆等傅构其事武人奬乱更相恐胁至六月而京师征赋车徒将讲众北垒都鄙疑骇佥言衅作垣只祖因民情嚣荡扬声北奔绐辞惑众穷乱极祸防州人自都还説掖门已闭殊不知台中安不王既素籍异论谓为信然收率疲弱志在投散氷炭在怀但恐迟后何图兵以顺出翻为逆动乎夫往来之人諠哗幻惑皆出辇毂非从徐州起也且台以六月晦夜无何呼北兵已至皆登陴抽刃而朱方七月朔犹缓带从容其晚闻京都变乱始乃鸠兵简甲耳王岂先造祸哉其可明九也王闻京室有难坐不安食不甘言及太后未尝不交巾掩泣又临危之际抚槛而叹曰吾恐三才于斯絶矣兹岂不诚在本朝以天下为忧乎自非深忠逺槩孰能身灭之不恤独眷眷国家安危哉其可明十也夫王起兵之日止在匡救昏难放殛奸盗非它故也请较言之当时君臣之道治乱云何杨运长阮佃夫为有辠耶为无辠耶若其无辠何故为戮若其有辠讨之何辜王岂不知君亲之无将乎顾以救火之家岂遑先白丈人非不恭也徒以运属陵防智力无所用之蹉跌倾覆此乃时也岂谓反乎果然今日王亡明日宋亡王何负于社稷何媿于天下哉臣闻武王克商未及下车而封王子之墓汉髙定天下过大梁蹑燕代修信陵之祀存望诸之裔晋世受命亦追王凌之寃而诏其孙为郎夫比干殷辛之罪人也无忌魏之疑臣也乐毅燕之逃将也彦云齐之贼而晋害也适逢明圣之君革运创制昭功诚荡嫌怨请议以天下之善也或殊世而相明故四贤咸济其令问三后驰光于万叶君子荣其辉小人服其义今陛下遵英雄之髙轨振逸世之奇声何至仍衰世之异议以掩贤人之名哉若王之中外不明终始慆徳臣惧方今之人不复为善矣且世之兴衰何代无有今齐苗裔万世之后其能无汚隆乎茍前良可废何以劝后之能者伏愿上同周汉西晋之如彼下为来垂范之如此傥能降明诏笺枉道使往王得洗谤议拯冥魂赐以王礼反葬则民之从义犹若回风之巻草也臣闻鹳鸣臯垤则降隂吐雨腾蛇耸跃而沉云郁冥但伤臣言轻落毛身如横芥神髙听邈终焉莫省直欲内不负心庶将来知王之意耳【宋书】
　　顾欢【字景怡呉郡盐官人累征不就】
　　上髙帝治纲表【欢笃志好学隠遯不仕太祖辅政悦欢风教徴为扬州主簿遣中使迎欢及践阼乃至称山谷臣顾欢上表东归】
　　臣闻举网提纲振裘持领纲领既理毛目自张然则道徳纲也物势目也上理其纲则万机时序下张其目则庶官不旷是以汤武得势师道则祚延秦项忽道任势则身戮夫天门开阖自古有之四气相新絺裘代进今火泽易位三灵改宪天树明徳对时育物捜扬仄陋野无伏言是以穷谷愚夫敢露偏管谨删撰老氏献治纲一巻伏愿稽古百王斟酌时用不以刍荛弃言不以人防废道则率土之赐也防臣之幸也幸赐一疏则上下交泰虽不求民而民悦不祈天而天应应天悦民则皇基固矣臣志尽幽深无与荣势自足云霞不须禄养陛下既逺见寻求敢不尽言言既尽矣请从此退
　　刘思效【散骑贠外郎】
　　上髙帝陈谠言表【太祖下诏与顾欢并加显异】
　　宋自大明以来渐见凋徴赋有增于往天府尤贫于昔兼军警屡兴伤夷不复戍役残丁储无半菽小民嗷嗷无乐生之色贵势之流货室之族车服伎乐相争奢丽亭池第宅竞趣髙华至于山泽之人不敢采饮其水草贫富相辉捐源尚末陛下宜发明诏吐徳音布惠泽禁邪伪薄赋敛省徭役絶奇丽之赂塞郑卫之倡变厯运之化应质文之用不亦大哉又彭汴有鸱枭之巢青邱为狐兔之窟虐害逾纪残暴日滋鬼泣旧泉人悲故壤童孺视编发而慙生耆老防左袵而耻没陛下宜仰答天人引领之望下吊甿黎倾首之勤授钺卫霍之将遗策萧张之师万道俱前穷山荡谷此即恒山不足指而倾渤海不足饮而竭岂徒残防尘灭而已哉
　　髙帝诏
　　朕夙旦惟寅思治道伫梦岩濵垂精管库旰食萦懐其勤至矣呉郡顾欢散骑郎刘思效或至自邱园或越在冗位并能献书金门荐辞凤阁辨章治体有协朕心今出其表外可详择所宜以时敷奏欢近己加旍贲思效可付选铨序以显谠言
　　裴叔业【河东闻喜人厯南兖州刺州】
　　上髙帝言梁益疏【上初即位羣下各献谠言二年叔业上疏云】
　　成都沃壤四塞为固古称一人守隘万夫趦趄雍齐乱于汉世谯李防于晋代成败之迹事载前史顷世以来朝廷绥驭乖术地惟形势居之者异姓国实武用镇之者无兵致防掠充斥赋税不断宜遣帝子之尊临抚巴蜀揔益梁南秦为三州刺史率文武万人先启防汉分遣郡戍皆配精力捜荡山源纠防奸党威令既行民夷必服












　　南齐文纪巻五
　　钦定四库全书
　　南齐文纪巻六　　　　　明　梅鼎祚　编吕安国【广陵人仕宋湘州刺史入齐歴南兖州刺史仍都督湘州迁散骑常侍】啓置东平郡【永明七年光禄大夫吕安国啓见许】
　　北兖州民戴尚伯六十人诉旧壤幽隔飘寓失所今虽创置淮隂而阳平一郡州无实土寄山阳境内窃见司徐青州悉皆新立并有实郡东平旣是望邦衣冠所系希于山阳盱眙二界间割小户置此郡始招集荒落使本壤族姓有所归依臣寻东平郡旣是此州本领臣贱族桑梓愿立此邦
　　沈冲【字景绰呉兴武康人歴五兵尚书】
　　江谧罪奏【谧仕宋入齐歴长沙内史行湘州留事迁掌吏部太祖崩以不豫顾命称疾不入世祖即位又不迁官以此怨望时世祖不豫谧诣豫章王嶷欲为作计上使御史中丞沈冲奏谧前后罪诏赐死】
　　谧少怀轻躁长习谄薄交无义合行必利动特以奕世吏局见擢宋朝而阿防内外货赂公行咎盈宪简戾彰朝听舆金辇寳取容近习以沈攸之地胜兵强终当得志委心托身嵗暮相结以刘景素亲属望重物应乐推献诚荐子窥窬非望时艰网漏得全首领太祖匡饬天地方知逺图薄其艰洗之瑕许其革音之効加以非分之宠推以不次之荣列迹勲良比肩朝德以往昔微勤刀笔小用赏厠河山任忝出入轻险之性在贵弥彰贪昧之情虽富无满重莅湘郡显行断盗及居铨衡肆意受纳连席同乘皆诐黩旧侣密筵闲防必货贿常客理合升进者以为已惠事宜贬退者并称中防谓贩鬻威权奸自不露欺主罔上奸议可掩先帝寝疾弥留人神忧震谧托病私舍曾无变容国讳经旬甫暂入殿叅访遗诏觇忖时防以身列朝流宜防兼带先顾不逮旧位无加遂崇饰恶言肆丑纵悖讥诽朝政讪毁皇猷遍蚩忠贤歴诋台相至于蕃岳入授列代恒规勲戚出抚前王彞则而谧妄发枢机坐构嚻论复敢贬谤储后不顾辞端毁折宗王毎穷舌杪皆云诰誓乖礼崇树失宜仰指天俯画地希幸灾故以申积愤犯上之迹旣彰反噬之情已着请免官削爵土收送廷尉狱治罪
　　沈渊【冲之兄歴御史中丞】　沈约【见梁】
　　荐沈驎士表【永明六年吏部郎沈渊中书郎沈约表荐徴太学博士不就】
　　吴兴沈驎士英风夙挺峻节早树贞粹本于天然综博生乎笃习家世孤贫藜藿不给怀书而耕白首无倦挟琴采薪行歌不辍长兄早卒孤侄数四摄尫鞠稚吞苦推甘年逾七十业行无改元嘉以来聘召仍叠玉质逾洁霜操日严若使闻政王庭服道槐掖必能孚朝规于边鄙播圣泽于荒陲
　　沈宪【字彦章吴兴武康人歴散骑常侍】
　　分置二豫啓【永明二年割扬州宣城淮南豫州歴阳谯庐江临江六郡复置南豫州四年冠军长史沈宪啓】
　　二豫分置以桑堁子亭为断颍川汝阳在南谯歴阳界内悉属西豫庐江居晋熈汝隂之中属南豫求以颍川汝阳属南豫庐江还西豫
　　殷弥【歴尚书右丞】
　　牒请二豫分置【永明七年南豫州别驾殷弥牒称尚书叅议往年虑边尘须实故啓廻换今淮泗无虞宜许所牒诏可】
　　颍川汝阳荒残来久流民分散在谯歴二境多防复除获有郡名租输益微府州絶无将吏空受名领终无实益但寄治谯歴于方断之宜实应属南豫二豫亟经分置庐江属南豫濵带长江与南谯接境民黎租帛从流送州实为便利逺逾西豫非其所愿郡领灊舒及始新左县村竹产府州采伐为益不少府州新创异于旧藩资役多阙实希得庐江请依昔分置
　　庾杲之【字景行新野人歴太子右卫率歴太子詹事】
　　致隐士刘虬书【蓺文任昉为杲之作书广明集此书未全】
　　自别荆南迄将二纪杲之牵滞形有推迁物役丈人没志外身超然独善虽心悬咫尺而事阻山河悠悠白云依然有道金凉伫运想恒纳宜冲明在襟屡候无爽体道为用蹈理则和杲之牵缀疲朽愧心已多访德则山林窅然观道则风云自逺嵗暮之期指涂衡岳神虚气懋无待怡和江湖相望安事行李司徒竟陵王懋于神者言象所絶接乎事者遐迩所宗钟石非礼乐之本缨褐岂朝野之谓想闇投之怀不以形骸为阻一日通籍梁邸亲奉话言梦想清尘为嵗已积以丈人非羔鴈所荣故息蒲帛之典胜寄冥通谅有风期之迟君王卜居郊郭萦带川阜显不狥功晦不标迹从容人野之间以穷二者之致且护为心广敷真俗思闻系表共剖众妙比日式筵山阿虚馆川涘实望贲然少酬侧迟昔东平乐善旌君大于东阁哲王爱素致吾子于西山岂不盛欤百龄飘骤凝滞自物千载一期为仁由已且凌雪戒涂非灭迹之郊鸿钟在御岂销声之道已标异人之迹故有同物之劳夫山水无情应之以防爱闲在我触地萧条衡岳何亲钟山何薄想思有在不俟繁言【艺文类聚】
　　临终上武帝表
　　臣昨夜及旦更增气疾自省绵痼顷刻危殆无容复卧任居隆显玷尘明世乞觧所忝待终私庭臣以凡庸谬徼昌运奬擢之厚千载难逢且年逾知命志事荣显脩夭有分无所厝言若天鉴微诚暂借余歴倾宗殒元陈力无逺仰违庭阙伏枕鲠恋
　　刘虬【字灵预南阳湼阳人累征不就　虬与虬同】
　　答竟陵王子良书
　　虬四节卧病三时营灌畅余隂于山泽托暮情于鱼鸟宁非唐虞重恩周邵宏施虬进不研机入无洙泗稷馆之辩退不凝心出类非冢间树下之节逺泽旣洒仁规先着谨收樵牧之嫌敬加轼鼃之义【南齐书】
　　宗测【字敬微南阳人一字茂深】
　　答府召
　　【测少静退不乐人间骠骑豫章王嶷徴为叅军测答府云】
　　何为谬伤海鸟横斤山木
　　又答
　　【测母丧负土植松柏豫章王复遣书请之辟为叅军测答之】
　　性同鳞羽爱止山壑眷恋松筠轻迷人路纵宕岩流有若狂者忽不知老至而今鬓已白岂容课虚责有限鱼慕鸟哉【筠南史作云】
　　答鱼复侯子响
　　【子响为江州厚遣赠遗测曰】
　　少有狂疾寻山采药逺来至此量腹而进松术度形而衣薜萝淡然已足岂容当此横施【并南齐书】
　　沈驎士【字云祯吴兴武康人隐于余干吴差山】
　　答张永
　　【永为吴兴太守欲请为功曹使人致意驎士曰】
　　明府德履冲素留心山谷民是以被褐负杖忘其疲病必欲饰混沌以蛾眉冠越客于蝉冕走虽不敏请附高节有蹈东海而死耳未忍受此黥劓【沈驎士别传】
　　与中书郎沈约书【约见梁】
　　【永明中约表荐驎士徴义行诏征为太学博士又徴著作郎太子舍人并不就乃与约书】
　　名者实之賔本所不庶中央无心空勤南北为惠反凶将在于斯【南史】
　　【沈驎士传或劝驎士仕答曰鱼悬兽槛天下一契圣人悟所以每履吉先吾诚未能景行坐忘何为不希企日损　按此是答语耳尺牍亦载】
　　卞彬【字士蔚济隂寃句人歴绥建太守】
　　蚤虱赋序【彬建元初除右军叅军家贫出为南康郡丞颇饮酒弃捐形骸作蚤虱赋序其言皆实録也】
　　余居贫布衣十年不制一袍之緼有生所托资其寒暑无与易之为人多病起居甚踈萦寝败絮不能自释兼摄性懈惰嬾事皮肤澡刷不谨澣沐失时四体防防加以臭秽故苇席蓬缨之间蚤虱猥流淫痒渭濩无时恕肉探揣擭撮日不替手虱有谚言朝生暮孙若吾之虱者无汤沐之虑絶相吊之忧晏聚乎乆襟烂布之裳服无改换掐齧不能加脱略缓嬾复不勤于捕讨孙孙息息三十五嵗焉【南齐书　襟南史作袴息息作子子】
　　禽兽决録目【彬险拔有才指斥贵势多与物忤】
　　羊性淫而狠猪性卑而率鵞性顽而率狗性险而出【羊谓吕文显猪谓朱隆之鵞谓潘敞狗谓吕文度】
　　卞伯玉
　　祭孙叔敖文
　　谨以醴羞祭楚令尹孙君之灵眇眇千载悠悠舒荆理无不通事隔者形尚想清尘承风效诚超超夫子淡矣道情自心伊贵人爵靡婴芳风如箫清响如埙景矣行役言戾豫方侧闻夫子记愤睢阳灵封穨墓丘茔榛荒幽幽神道为有为亡徘徊永念凄矣其伤
　　熊襄
　　齐典序【建元二年初置史官以檀超江淹掌史职超史功未就卒淹撰成之不备也时有豫章熊襄着齐典上起十代其序云】
　　尚书尧典谓之虞书则附所述故通谓之齐名为河洛金匮
　　袁彖【字伟才陈郡阳夏人歴迁侍中】
　　驳国史议【彖为秘书丞议驳国史时檀超掌国史欲立处士传彖曰】
　　夫事关业用方得列其名行今栖遁之士排斥皇王陵轹将相此偏介之行不可长风移俗故迁书未传班史莫编一介之善无縁顿畧宜列其姓业附出他篇茍蒋之胡之争死议【南史彖拜庐陵王谘议时江陵茍蒋之弟胡之妇为曾口寺沙门所淫被蒋之杀胡之自列已杀兄弟争死荆州刺史庐江王求博议彖议免死】
　　夫迅寒急节乃见松筠之操危机回构方识贞孤之风窃以蒋之胡之杀人原心非暴辩谳之日友于让生事怜左右义哀行路昔文举引谤获漏踈网蒋之心迹同符古人若陷以深刑实伤为义【南史】
　　奏弹谢超宗【超宗仗才使酒多所凌忽前后言诮稍布朝野又娶张敬儿女为子妇世祖甚疑之敬儿诛超宗复有言于李安民上使兼中丞袁彖白简奏弹犹以彖言辞依违复使左丞王逡之奏徙越州赐自尽】
　　风闻征北谘议叅军谢超宗根性浮浅率情躁薄仕近声权务先谄狎人裁踈黜亟便诋贱卒然面誉旋而背毁疑间台贤毎穷诡舌讪贬朝政必声凶言腹诽口谤莫此之甚不敬不讳罕与为二辄摄白从王永先到台辨问超宗有何罪过诣诸贵皆有不逊言语并依事列对永先列称主人超宗恒行来诣诸贵要毎多触忤言语怨怼与张敬儿周旋许结姻好自敬儿死后感叹愤慨今月初诣李安民语论张敬儿不应死安民道敬儿书疏墨迹炳然卿何忽作此语其中多有不逊之言小人不悉尽罗缕谙忆如其辞列则与风闻符同超宗罪自己彰宜附常准超宗少无士行长习民慝狂狡之迹聨代所疾迷慠之舋累朝兼触刬容扫辙乆理世表属圣朝广爱忍祸宣慈舍之宪外许以改过野心不悛在宥方骄才性无亲处恩弥戾遂连扇非端空生怨怼恣嚣毒于京辅之门扬凶悖于卿守之席此而不翦国章何寄此而可贷孰不可容请以见事免超宗所居官解领记室辄勒外収付廷尉法狱治罪超宗品第未入简奏臣辄奉白简以闻
　　刘祥【字显征东莞莒人歴临川王骠骑从事中郎】
　　连珠十五首【祥少好文学性韵刚疎轻言肆行于朝士多所贬忽着连珠十五首以寄其怀有以啓上者世祖令御史中丞任遐奏付廷尉徙广州卒】
　　盖闻兴教之道无尚必同拯俗之方理贵祛弊故揖让之礼行乎尧舜之朝干戈之功盛于殷周之世清风以长物成春素霜以凋严戒节
　　盖闻鼓鼖怀音待扬桴以振响天地涵灵资昏明以埀位是以俊乂之臣借汤武而隆英达之君假伊周而治盖闻悬饥在嵗式羡藜藿之饱重炎灼体不念狐白之温故才以偶时为劭道以调俗为尊
　　盖闻习数之功假物可寻探索之明循时则缺故班匠日往绳墨之伎不衰大道常存机神之智永絶
　　盖闻理定于心不期俗赏情贯于时无悲世辱故芬芳各性不待汨渚之哀明白为寳无假荆南之哭
　　盖闻百仞之台不挺陵霜之木盈尺之泉时降夜光之寳故理有大而乖权物有微而至道
　　盖闻忠臣赴节不必在朝列士匡时义存则干故包胥垂涕不荷肉食之谋王蠋投身不主庙堂之筭
　　盖闻智出乎身理无或困声系于物才有必穷故陵波之羽不能浄浪盈岫之木无以辍风
　　盖闻良寳遇拙则竒文不显达士逢防则英才灭耀故坠叶垂防明月为之隔辉堂宇留光兰灯有时不照盖闻迹慕近方必势遗于逺大情系驱驰固理忘于肥遯是以临川之士时羡结网之悲负肆之氓不抱屠龙之叹
　　盖闻数之所隔虽近则难情之所符虽逺则易是以陟叹流霜时获感天之诚泣血从刑而无悟主之智盖闻妙尽于识神逺则遗功接于人情微则着故钟鼓在堂万夫倾耳大道居身有时不遇
　　盖闻列草深岫不改先冬之悴植松涧底无夺后凋之荣故展禽三黜而无下愚之誉千秋一时而无上智之声
　　盖闻希世之寳违时则贱伟俗之器无圣必沦故鸣玉黜于楚岫章甫穷于越人
　　盖闻听絶于聪非疾响所达神闭于明非盈光所烛故破山之雷不发聋夫之耳朗夜之辉不开蒙叟之目
　　任遐奏弹刘祥
　　祥少而狡异长不悛徙请谒絶于私馆反唇彰于公庭轻议乗舆歴贬朝望肆丑无避讼言自若厥兄浮榇天伦无一日之悲南金弗获嫂侄致其轻絶孤舟敻反存没相捐遂令暴客掠夺骸柩行路流叹有识伤心摄祥门生孙狼儿列祥顷来饮酒无度言语阑逸道説朝廷亦有不逊之语实不避左右非可称纸墨兄整先为广州于职防亡去年啓求迎防还至大雷闻祥与整妻孟争计财物瞠忿祥仍委前还后未至鹊头其夜遭刼内人并为凶人所淫略如所列与风闻符同请免官付廷尉
　　对狱词【狱鞫祥词祥对】
　　被问少习狡异长而不悛顷来饮酒无度轻议乘舆歴贬朝望毎肆丑言无避尊贱迂荅奉防囚出身入官二十余年沈悴草莱无明天壤皇运初基便蒙抽擢祭酒主簿并皆先朝相府圣明御防荣渥弥隆谘议中郎一年再泽广筵华晏必叅末例朝半问讯时奉天晖囚虽顽愚岂不识恩有何怨望敢生讥议囚歴府以来伏事四王武陵功曹凡渉二载长沙谘议故经少时奉大司马竝被恩拂骠骑中郎亲职少日临川殿下不遗虫蚁赐叅辞华司徒殿下文德英明四海倾属囚不涯卑逺随例问讯时节拜觐亦沾眄议自余令王未被祗拜旣不经伏节理无厚薄敕防制书令有疑则啓囚以天日悬逺未敢尘秽私之疑事卫将军臣俭宰辅圣朝令望当世囚自断才短密以谘俭俭为折衷纸迹犹存未解此理云何敢为歴贬朝望云囚轻议乘舆为向谁道若向人道则应有主甲岂有事无髣髴空见罗谤囚性不耐酒亲知所悉强进一升便已迷醉
　　刘悛【字士操彭城安上里人歴散骑常侍】
　　啓武帝【初孔顗上铸钱议太祖使州郡大市铜炭防薨永明八年悛啓从之以功费多乃止】
　　南广郡界防山下有城名防城可二顷地有烧罏四所高一丈广一丈五尺从蒙城度水南百许步平地掘土深二尺得铜又有古掘铜坑深二丈并居宅处犹存邓通南安人汉文帝赐严道县铜山铸钱今防山近青衣水南青衣在侧竝是故秦之严道地青衣县又改名汉嘉且防山去南安二百里案此必是通所铸近唤防山獠出云甚可经略此议若立润利无极【并献防山铜一片又铜石一片平州铸铁刀一口】
　　刘瓛【字子珪沛国相人有儒学歴防稽郡丞除步兵校尉不拜卒于扬烈桥讲舍】与张融王思逺书【思逺琅邪人晏从弟歴侍中】
　　【瓛宋末为安成王抚军行叅军公事免入齐拜彭城郡丞武陵王曅为防稽太守太祖欲令瓛为曅讲除防稽郡丞永明初竟陵王子良请为征北司徒记室瓛与融思逺书不拜】
　　奉教使恭召防当停公事但念生平素抱有乖恩顾吾性拙人间不习仕进昔尝为行佐便以不能及公事免黜此皆眷者所共知也量已审分不敢期荣夙婴贫困加以疎懒衣裳容发有足骇者中以亲老供养褰裳徒步脱尔逮今二代一纪先朝使其更自修正勉厉于阶级之次见其防缕或复赐以衣裳袁褚诸公咸加劝励终不能自反也一不复为安可重为哉昔人有以冠一免不重加于首毎谓此得进止之仪古者以贤制爵或有秩满而辞老以庸制禄或有身病而求归者永瞻前良在已何若又上下年尊益不愿居官次废晨昏也先朝为此曲申从许故得连年不拜荣授而带帖薄禄旣习此嵗乆又齿长疾侵岂宜摄斋河间之防厠迹东平之僚本无絶俗之操亦非能偃蹇为高此又诸贤所当深察者也近奉初敎便自希得托迹于客游之末而固辞荣级其故何耶以古之王侯大人或以此延四方之士甚美者则有辐辏燕路慕君王之义骧镳魏阙高公子之仁继有追申白而入楚羡邹枚而游梁吾非敢功夫曩贤庶欲从九九之遗踪旣于闻道集泮不殊而幸无职司拘碍可得奉温凊展私计志在此尔【南齐书诸贤南史作听覧】
　　周颙【字彦伦汝南安成人歴国子博士兼著作】
　　与闻喜公子良
　　【建元初颙为山隂令县旧订滂民以供杂使颙言之于太守闻喜公子良】
　　窃见滂民之困困实极矣役命有常袛应转竭蹙迫驱催莫安其所险者或窜避山湖困者自经沟渎尔亦有摧臂斮手茍自残落贩佣贴子权赴急难毎至滂使发动遵赴常促辄有柤杖被録稽颡阶埀泣涕告哀不知所振下官未尝不临食罢筯当书偃笔为之久之怆不能已交事不济不得不就加捶罚见此辛酸时不可过山隂邦治事倍余城然略闻诸县亦处处皆踬惟上虞以百户一滂大为优足过此列城不无凋罄宜应有以普救倒悬设流开便则转患为功得之何逺
　　与杜京产书【京产字景齐吴郡钱塘人涉文义脩黄老徴员外散骑侍郎不就子栖字孟山从刘瓛受学善清言名儒贵游多敬待之颙为中书郎与京产书累辟不就】
　　贤子学业清标后来之秀嗟爱之怀岂知云已所谓人之英彦若已有之也【英彦册府元作彦圣】
　　张融【字思光畅子歴太子中庶子司徒左长史】
　　与从叔永书【融家贫愿禄与永书又与吏部尚书王僧防书时以非治民才不果】
　　融昔称幼学早训家风虽则不敏率以成性布衣苇席弱年所安箪食瓢饮不觉不乐但世业清贫民生多待榛栗枣脩女贽旣长束帛禽鸟男礼已大勉身就官十年七仕不欲代耕何至此事昔求三吴一丞虽屡舛错今闻南康缺守愿得为之融不知阶级阶级亦可不知融政以求丞不得所以求郡求郡不得亦可复求丞【苇席南史作韦带屡作属愿作应】
　　与王僧防书
　　融天地之逸民也进不辨贵退不知贱兀然造化忽如草木实以家贫累积孤寡伤心八侄俱孤二弟颇弱抚之而感古人以悲岂能山海陋禄申融情累阮籍爱东平土风融亦欣晋平闲外【并南齐书】
　　与从弟瓌书【瓌字祖逸永之子仕宋入齐终梁歴给亊中右光禄大夫升明元年刘彦节有异图弟遐为吴郡潜相影响齐高帝密令瓌取遐诸张世有豪气瓌率兵入郡斩之高帝即授瓌吴郡太守融与瓌书】
　　吴郡何晩何须王反闻之嗟惊乃是阿兄【南史】
　　与豫章王嶷牋【尺牍作孔稚珪牋以传首稚珪也鼎意牋称融等应宜属融朱谦之吴郡钱塘人父昭之假葬田侧为族人幼方所焚谦之虽小便哀戚如持丧亊长不婚娶永明中手刃杀幼方诣狱自系时嶷为郡刺史别驾孔稚珪兼记室刘璡司徒左西掾张融牋上嶷嶷言之世祖嘉其义乃遣谦之随曹虎西行将发幼方子恽于津阳门伺杀谦之谦之之兄选之又刺杀恽世祖曰此皆义事不可问悉赦之】
　　礼开报仇之典以申孝义之情法断相杀之条以表权时之制谦之挥刃轩冕旣申私礼系颈就死又明公法今仍杀之则成当世罪人宥而治之即为盛朝孝子杀一罪人未足宪活一孝子实广风德张绪陆澄是其乡旧应具来由融等与谦之并不相识区区短见深有悢然【南齐书】
　　海赋序【融出为封溪令浮海至交州于海中作海赋】
　　盖言之用也情矣形乎使天形寅内敷情敷外寅者言之业也吾逺职荒官将海得地行关入浪宿渚经波傅怀树观长满朝夕东西无里南北如天反覆悬乌表里菟色壮哉水之竒也竒哉水之壮也故古人以之颂其所见吾问翰而赋之焉当其济兴絶感岂觉人在我外木生之作君自君矣
　　自序【融永明中遇疾为问律自序】
　　吾文章之体多为世人所惊汝可师耳以心不可使耳为心师也夫文岂有常体但以有体为常政当使常有其体丈夫当删诗书制礼乐何至因循寄人篱下且中代之文道体阙变尺寸相资弥缝旧物吾之文章体亦何异何尝颠温凉而错寒暑综哀乐而横歌哭哉政以属辞多出比事不羁不阡不陌非途非路耳然其传音振逸鸣节竦韵或当未极亦已极其所矣汝若复别得体者吾不拘也吾义亦如文造次乘我颠沛非物吾无师无友不文不句颇有孤神独逸耳义之为用将使性入清波尘洗犹沐无得钓声同利举价如高俾是道场险成军路吾昔嗜僧言多肆法辩此尽游乎言笑而汝等无幸
　　又
　　人生之口正可论道説义惟饮与食此外如树网焉吾毎以不尔为恨尔曹当振纲也
　　遗令【建白旌无旒不设祭令人捉麈尾登屋复防】
　　吾平生所善自当凌云一笑三千买棺无制新衾左手执孝经老子右手执小品法华经妾二人哀事毕各遣还家以吾平生之风调何至使妇人行哭失声不须暂停闺閤【南史　临卒又戒其子曰手泽存焉父书不读况文音情婉在其韵吾意不然别遗尔音吾文体英絶变而屡竒旣不能逺至汉魏故无取嗟晋宋岂吾天挺盖不隤家声汝若不看父祖之意欲汝见也可号哭而看之】
　　张充【字延符吴郡吴人入梁歴尚书仆射吴郡太守】
　　与尚书令王俭书
　　【充歴尚书殿中郎武陵王友武帝尝欲以充父绪为尚书仆射访于俭俭对曰张绪少有清望然东士比无所执绪诸子又多薄行臣谓此宜详择帝遂止先是充兄弟皆轻侠充少时又不护细行故俭言之充闻之愠因与俭书俭言之武帝免充官　南史云俭以书脱畧弗之重仍以书示绪绪杖之一百又为御史中丞到防所奏免官禁锢沈约见其书叹曰充始为之败终为之成】
　　吴国男子张充致书于琅琊王君候侍者顷日路长愁霖韬晦凉暑未平想无亏摄充幸以渔钓之闲鎌采之暇时复以巻轴自娱逍遥前史从横万古动黙之路多端纷纶百年升降之徒不一故以圆行方止用之异也金刚水柔性之别也善御性者不违金水之质善为器者不易方圆之用所以北海挂簮带之高河南降玺言之贵充生平少偶不以利欲干怀三十六年差得以栖贫自澹介然之志峭耸霜厓确乎之情峰横海防彯缨天阁旣谢廊庙之华缀组云台终慙衣冠之秀所以摈迹江臯狂陇畔者寔由气岸疏凝情涂狷隔独师怀抱不见许于俗人孤秀神崖毎邅回于在世故君山直上蹙压于当年叔阳敻举乎千载充所以长羣鱼鸟毕影松阿半顷之田足以输税五畆之宅树以桑麻啸歌于川泽之间讽咏于渑池之上泛滥于渔父之游偃息于卜居之下如此而已充何识焉若夫惊岩罩日壮海逢天竦石崩寻分危落仞桂兰绮靡丛杂于山幽松栢森隂相缭于涧曲元卿于是乎不归伯休亦以兹长往若乃飞竿钓渚濯足沧洲独浪烟霞髙卧风月悠悠琴酒岫逺谁来灼灼文谈空罢方寸不觉鬰然千里路阻江川毎至西风何尝不眷聊因疾隙略举诸襟持此片言轻枉高听丈人嵗路未彊学优而仕道佐苍生功横海望入庙则协长倩之诚出议则抗仲子之节可谓盛德维时孤松特秀者也素履未详斯旅尚眇茂陵之彦望冠盖而长怀霸山之氓竚衣车而耸叹得无惜乎若鸿装撰御鹤驾轩空则岸不辞枯山被其润竒禽异羽或岩际而逢迎弱雾轻烟乍林端而庵蔼东都不足竒南山岂为贵充昆西之百姓岱表之一民蚕而衣耕且食不能事王侯觅知己造时人骋游说蓬转于屠博之间其欢甚矣丈人早遇承华中逢崇礼肆上之眷望溢于早辰乡下之言谬延于造次然举世皆谓充为狂充亦何能与诸君道之哉是以披闻见扫心胷述平生论语黙所以通梦交魂推襟送抱者其惟丈人而已关山敻阻书罢莫因傥遇樵者妄尘执事【梁书】
　　同前【南史】
　　顷日路长霖霞韬晦凉暑未平想无亏摄充幸以渔钓之闲鎌采之暇时复引轴以自娱逍遥乎前史从横万古动黙之路多端纷纶百年升降之涂不一故金刚水柔性之别也圆行方止器之异也善御性者不违金水之质善为器者不易方圆之用充生平少长偶不以利欲干怀三十六年差得以栖贫自澹介然之志峭耸霜崖确乎之情峰横海岸至如彯缨天阁旣谢廊庙之华缀组云台终愧衣冠之秀寔由气岸踈凝情涂狷隔独师怀抱不见许于俗人孤秀神崖毎邅廻于在世长羣鱼鸟毕景松阿虽复玉没于访珪之辰桂掩于捜芳之日泛滥于渔父之游偃息于卜居之防如此而已充何识哉若夫惊岩罩日壮海逢天竦石崩寻分危落仞桂兰绮靡丛杂于山幽松栢隂森相缭于涧侧元卿于是乎不归伯休亦以兹长往至于飞竿钓渚濯足沧洲独浪烟霞高卧风月悠悠琴酒岫逺谁来灼灼文言空拟方寸不觉鬰然千里路隔江川毎至西风何尝不叹丈人嵗路未强学优而仕道佐苍生功横海望可谓德盛当时孤松独秀者也而茂陵之彦望冠盖而长怀渭川之甿伫簪裾而竦叹得无惜乎充昆西百姓岱表一人蚕而衣耕而食不能事王侯觅知己造时人骋游说容与于屠博之间其懽甚矣然举世皆谓充为狂充亦何能与诸君道之哉是以披闻见扫心胷述平生论语黙所可通梦交魂推襟送抱者惟丈人而已阙廷敻阻书罢莫因傥遇樵夫妄尘执事
　　荀防【字令哲颍川人仕荆州西曹书佐长史坐上书极谏武帝于狱赐死】
　　遗王秀之书
　　【秀之转侍中领射声校尉出为辅国将军随王镇西长史南郡内史防为州西曹遗秀之交知书秀之拒不荅乃遗书】
　　仆闻居谦之位旣刋于易慠不可长礼明其文是以信陵致夷门之义燕丹收荆卿之节皆以礼而然矣丈夫处世岂可寂漠恩荣空为后代一丘土足下业润重光声居朝右不修高世之绩将何隔于愚夫仆耿介当年不通羣品饥寒白首望物嗟来成人之美春秋所善荐我寸长开君尺短故推风期德规于相益实非碌碌有求于平原者也仆与足下同为四海国士夫盛衰迭代理之恒数名位参差运之通塞岂品德权行为之者哉第五之号旣无易于骠骑西曹之名复何推于长史足下见答书题乆之以君若此非典何宜施之于国士如其循礼礼无不答谨以相还亦何犯于逆鳞哉君子处人以德不以位相如不见屈于渑池毛遂安受辱于郢门造敌临事仆必先于二子未知足下之贵足下之威孰若秦楚两王仆以德为寳足下以位为寳各寳其寳于此敬宜常闻古人交絶不泄恶言仆谓之鄙无以相贻故荐贫者之赠【南齐书　尺牍节仆与足下以后作王秀之答荀丕又节南史第五之位三语作丕报秀之误】
　　同前【南史　丕为荆州西曹书佐长史王秀与其书题之云西曹荀君丕报书】
　　第五之位不减骠骑亦不知西曹何殊长史且人之处世当以德行称着何遽以一爵高人耶相如不见屈于渑池毛遂安受辱于郢都造敌临事仆必先于二子未知足下之贵足下之威孰若秦楚两王仆以德为寳足下以位为寳各寳其寳于此敬宜
　　与王俭书【俭为尚书令当事防与俭书南郡纲纪啓随王子隆罪防上书自申乃免】
　　足下建髙世之名而不显髙世之迹将何以书于齐史哉【南齐书　世南史并作人】
　　王植
　　上武帝撰定律章表【江左相承用晋世张杜律世祖留心法令诏诸狱官详正旧注尚书删定郎王植表奏】
　　臣寻晋律文简辞约防通大纲事之所质取断难释张斐杜预同注一章而生杀永殊自晋泰始以来唯斟酌叅用是则吏挟威福之势民怀不对之怨所以温舒献辞于失政绛侯忼慨而兴叹皇运革祚道冠前王陛下绍兴光开帝业下车之痛毎恻上仁满堂之悲有矜圣思爰发德音删正刑律敕臣集定张杜二注谨厉愚防尽思详撰削其烦害録其允衷取张注七百三十一条杜注七百九十一条或二家两释于义乃备者又取一百七条其注相同者取一百三条集为一书凡一千五百三十二条为二十巻请付外详校擿其违谬
　　孔稚珪【字德璋防稽山隂人歴太子詹事加散骑常侍】
　　上武帝论刑律表【永明七年尚书删定郎王植撰定律章表奏下公卿入座叅议竟陵王子良多使从轻其中朝议不能断者制防平决至九年稚珪为廷尉上表诏报从事竟不行】
　　臣闻匠万物者以绳墨为正驭大国者以法理为本是以古之圣王临朝思理逺防邪萌深杜奸渐莫不资法理以成化明刑赏以树功者也伏惟陛下蹑歴登皇乘图践帝天地更筑日月再张五礼裂而复缝六乐頺而爰缉乃发德音下明诏降恤刑之文申慎罚之典敕臣与公卿入座共删注律谨奉圣防谘审司徒臣子良禀受成规创立条绪使兼监臣宋躬兼平臣王植等抄撰同异定其去取详议入座裁正大司马臣嶷其中洪疑大议众论相背者圣照览断自天笔始就成立律文二十巻録叙一巻凡二十一巻今以奏闻请付外施用宣下四海臣又闻老子仲尼曰古之听狱者求所以生之今之听狱者求所以杀之与其杀不辜宁失有罪是则断狱之职自古所难矣今律文虽定必须用之用失其平不异无律律书精细文约例广疑似相倾故误相乱一乖其纲枉滥横起法吏无觧旣多谬僻监司不习无以相断则法书徒明于帙里寃魂犹结于狱中今府州郡县十有余狱如令一狱嵗枉一人则一年之中枉死千余人寃毒之死上干和气圣明所急不可不防致此之由又非但律吏之咎列邑之宰亦乱其经或以军勲余力或以劳吏暮齿犷情浊气忍并生灵昏心狠态吞剥民物虐理残其命曲文被其罪寃积之兴复縁斯发狱吏虽良不能为用使于公哭于边城孝妇寃于遐外陛下虽欲宥之其已血溅九泉矣寻古之名流多有法学故释之定国声光汉台元常文惠绩映魏阁今之士子莫肯为业纵有习者世议所轻良由空勤永嵗不逢一朝之赏积学当年终为闾伍所蚩将恐此书水坠下走之手矣今若其爵赏开其劝慕课业宦流班习胄子拔其精究使处内局简其才良以居外仕方岳咸选其能邑长并擢其术则臯繇之谋指掌可致杜郑之业鬰焉何逺然后奸邪无所逃其刑恶吏不能藏其诈如身手之相驱若弦括之相接矣臣以踈短谬司大理陛下发自圣衷忧矜刑网御延奉训逺照民瘼臣谨仰述天官伏奏云陛所奏缪允者宜写律上国学置律助教依五经例国子生有欲读者防试上过髙第即便擢用使处法职以劝士流【奸邪一作奸人】
　　上明帝请和虏表【稚珪建武初迁南郡太守以虏连嵗南侵征役不息百姓死伤乃上表陈之不从】
　　匈奴为患自古而然虽三代智勇两汉权竒筭略之要二涂而已一则铁马风驰奋威沙漠一则轻车出使通驿虏庭防而言之优劣可覩今之议者咸以丈夫之气耻居物下况我天威宁可先屈呉楚劲猛带甲百万截彼鲸鲵何往不碎请和示弱非国计也臣以为戎狄兽性本非人伦鸱鸣狼踞不足喜怒蜂目虿尾何闗美恶唯宜胜之以深权制之以逺笇之以大度处之以蟊贼岂足肆天下之忿捐苍生之命发雷电之怒争虫鸟之气百战百胜不足称雄横尸千里无益上国而蚁聚蚕攅穷诛不尽马足毛羣难与竞逐汉高横威海表窘廹长围孝文国富刑清事屈陵辱宣帝抚纳安静朔马不惊光武卑辞厚礼寒山无霭是两京四主英济中区输寳货以结和遣宗女以通好长辔逺驭子孙是赖岂不欲战惜民命也唯汉武借五世之资承六合之富骄心奢志大事匈奴遂连兵积嵗转战千里长驱瀚海饮马龙城虽斩获名王屠走凶羯而汉之器甲十亡其九故卫霍出闗千队不反贰师入汉百旅顿降李广败于前锋李陵没于后阵其余奔北不可胜数遂使国储空悬户口减半好战之功其利安在战不及和相去何若自西朝不纲东晋迁鼎羣胡沸乱狄交横荆棘攅于陵庙豺虎咆于宫围山渊反覆黔首涂地逼迫崩腾开辟未有是时得失略不稍陈近至元嘉多年无事末路不量复挑彊敌遂廼连城覆徙虏马饮江青徐之际草木为人耳建元之初胡尘犯塞永明之始复结通和十余年间边候且息陛下张天造歴驾日登皇声雷宇宙势压河岳而封豕残魂未屠劒首长蛇余喘偷窥外甸烽亭不静五载于斯昔嵗蚁坏瘘食樊汉今兹虫毒浸未已兴师十万日费千金五嵗之费宁可赀计陛下何惜匹马之驿百金之赂数行之诏诱此凶顽使河塞息肩闗境全命蓄甲养民以观彼我防若行则为百世之福若不从命不过如战失一队耳或云遣使不受则为辱命夫以天下为量者不计细耻以四海为任者宁顾小节一城之没尚不足惜一使不反曾何取慙且我以权取贵得我略行何嫌其耻所谓尺蠖之屈以求伸也臣不言遣使必得和自有可和之理犹如欲战不必胜而有可胜之机耳今宜早发大军广张兵势徴犀甲于岷峨命楼船于浦海使自青徂豫候骑星罗防江入汉云阵万里据险要以夺其魂防粮道以折其胆多设疑兵使精销而计乱固列金汤使神茹而虑屈然后发衷诏驰轻驿辨辞重币陈列吉凶北虏顽而爱竒贪而好古畏我之威喜我之赂畏威喜赂愿和必矣陛下用臣之启行臣之计何忧玉门之下而无欵塞之胡哉彼之言战旣慇懃臣之言和亦慊阔伏愿察两途之利害检二事之多少圣照省灼然可断所表谬奏希下之朝省使同博议臣谬荷殊恩奉佐侯岳敢肆瞽直伏奏千里
　　荐杜京产表【京产郡召主簿州辟从事称疾去孔稚圭等并致书以通殷勤永明十年稚珪及光禄大夫陆澄祠部尚书虞悰太子右率沈约司徒右长史张融荐京产不报建武初徴不就】
　　窃见呉郡杜京产洁静为心谦虚成性通和发于天挺敏达表于自然学遍儒博通史子流连文艺沈吟道奥泰始之朝挂冠辞世遁舍家业隐于太平葺宇穷岩采芝幽涧耦耕自足薪歌有余确尔不羣淡然寡欲麻衣藿食二十余载虽古之志士何以加之谓宜释巾幽谷结组登朝则嵓谷含懽薜萝起忭矣
　　为王敬则让司空表
　　故李通豪赡以亲宠登司王基才勇以声华入选先帝擢臣以荣华陛下伸臣以富贵遂得北带五州东跨六郡内亚三鼎外齐四岳蝉佩之映则左右交晖组之华则纵横吐耀轻轮徐动则劒骑如云飞盖暂停则歌钟成列摐金龙吹郁其前鸣笳鳯管叠其后邓禹若不遭汉光则南阳之掾吏微臣若不逢明圣则孤城之戍客岂可加以正台之席登以论道之寄啓黄扉而燮五纬蹑青帷而调四序
　　让詹事表
　　太子霞骞青殿日光春宫驾紫谷之英振洛笙之响自非器上白云韵同明月何以延芳芝苑揷羽琼条窦婴戚贵于西京陆晔风素于东国伊人之美方曰可举臣亦何斯而敢叅冒也
　　奏弹王融【竟陵王子良以虏动于东府募人板融宁朔将军特相友好防世祖疾笃融欲立子良不克太孙深忿疾融及即位是为鬰林收融下廷尉狱使中丞孔稚珪倚为奏赐死】
　　融姿性刚险立身浮竞动迹惊羣抗言异类近塞外微尘苦求将领遂招纳不逞扇诱荒伧狡弄声势专行权利反覆唇齿之间倾动颊舌之内威福自己无所忌惮诽谤朝政歴毁王公谓已才流无所推下事曝逺近使融依源据答【声势南史作威声】
　　王融对辞
　　囚实顽蔽触行多諐但夙忝门素得奉教君子爰自摠髪迄将立年州闾乡党见许愚慎朝廷衣冠谓无舋咎过防大行皇帝奬育之恩又荷文皇帝识擢之重司徒公赐预士林安陆王曲垂盼接旣身被国慈必欲以死自效前后陈伐虏之计亦仰简先朝今段犬羊乍扰纪僧真奉宣先敕试语北边动静令囚草撰符诏于时即因啓闻希侍銮舆及司徒宣敕招募同例非一实以戎事不小不敢承教续防军号赐使招集衔枚而行非敢虚扇且格取亡叛不限伧楚狡防声势应有形迹专行权利又无赃贿反覆唇齿之间未审悉与谁言倾动颊舌之内不容都无彼此但圣主膺教实所沐浴自上甘露颂及银瓮啓三日诗序接虏使语辞竭思称扬得非诽谤且王公百司唯贤是与髙下之敬等秩有差不敢逾滥岂应訿毁囚才分本劣谬被防用悚怍之情夙宵兢惕未尝夸示里闾彰曝逺迩自循自省并愧流言良由縁浅寡虞致贻嚣谤伏惟明皇临宇普天防泽戊寅赦恩轻重必宥百日旷期始防旬日一介罪身独婴宪劾若事实有征爰对有在九死之日无恨泉壤【叅南史作忝狡防声势作张防威声】
　　奏弹王奂【永明十一年奂为雍州刺史辄杀宁蛮长史刘兴祖武帝大怒使御史中丞孔稚珪奏其事遣收奂奂拒命为军人所杀】
　　雍州刺史王奂啓录小府长史刘兴祖虚称兴祖扇动山蛮规生逆谋诳言诽谤言辞不逊敕使送兴祖下都奂虑所啓欺妄于狱打杀兴祖诈啓称自经死止今体伤楗苍事暴闻听摄兴祖门生刘倪到台辨问列兴祖与奂共事不能相和自去年朱公恩领军征蛮失利兴祖啓闻以啓呈奂奂因此便相嫌恨若云兴祖有罪便应事在民间民间恬然都无事迹至十年九月十八日奂使仗身三十人来称敕録兴祖付狱安定郡蛮先在郡赃私兴祖旣知其取与即牒啓奂不问兴祖后执録奂仍令蛮领仗身于狱守视兴祖未死之前于狱以物画漆柈子中出密报家道无罪令啓乞出都一辨万死无恨又云奂驻兴祖严禁信使欲作方便杀以除口舌又云奂意乃可奂第三息彪随奂在州凡事是非皆干豫扇构密除兴祖又云兴祖家饷糜中下药食两口便觉回乞狱子食者皆大利兴祖大叫道靡中有药近狱之家无人不闻又云奂治着兴祖日急判无济理十一月二十一日奂使狱吏来报兴祖家道兴祖于狱自经死尸出家人共洗浴之见兴祖颈下有伤肩胛乌隂下破碎实非兴祖自经死家人及门义共见非是一人重摄检雍州都留田文喜列与倪符同状兴祖在狱嗛苦望下旣防降防欣愿始遂岂容于此方复自经敕以十九日至兴祖以二十一日死推理检迹灼然矫假寻敕使送下奂辄拒诏所谤诸条悉出奂意毁故丞相陈显达诽讪朝事莫此之深若彪私随父之镇敢乱王法罪并合穷戮
　　谢赐生荔支啓
　　緑叶云舒朱实星映离离昔闻晔晔今覩信西岷之佳珍谅东鄙之未识【艺文类聚　艺文此下云角昴兴而灵华敷大火中而朱实繁灼灼丹华吐日离离繁星着天七命析龙眼之房也　按王逸荔枝赋曰乃观荔枝之树其形色暖若朝云之兴森如横天之彗角亢兴而灵华敷大火中而朱实繁灼灼若朝霞之吐日离离如繁星之着天张孟阳七命析龙眼之房剖椰子之殻稚珪啓正用逸赋中语七命则孟阳七命也艺文于其上旣脱写王逸赋又以七命误连为一耳尺牍用逸赋四语为稚珪啓而前啓乃反不载盖由袭艺文之误遂不加考　左思蜀都赋傍挺龙目侧生荔枝布緑叶之萋萋结朱实之离离】
　　禇先生伯玉碑
　　夫河洛摛寳神道之功既传岱华吐秘仙灵之迹可覩盖事详于玉牒理焕于金符虽冥黙难源显晦异轨测心观古可得而言焉是以子晋笙歌驭鳯于天海王乔云举控鹤于都有羽化蝉蜕触影遁形神翥帝宫迹留劒杖游瑶池而不返宴圃以忘归永嘉恶道者穷地之险也欹窦遏日折石横波飞浪突云奔湍急箭先生攀途跻阻宿枻渉圻而冲飇夜鼓山洪暴激忽乃崩舟坠壑一倒千仞飘地沦篙翻透无底徒侣判其氷碎舟子悲其雹防危魂中夜赴阻相寻方见先生恬然安席铭曰关西升妙洛右飞英鳯吹金阙箫歌玉京絶封万古乃旣先生先生浩浩唯神其道泉石依情烟霞入抱秘影穷岫孤栖幽草心图上志通大造
　　北山移文【周颙尝隐钟山昔经在蜀以蜀草堂寺林壑可怀乃于钟岭立寺因号草堂亦名山茨后出为海盐令稚圭乃假山灵之意移之】
　　钟山之英草堂之灵驰烟驿路勒移山庭夫以耿介拔俗之标萧洒出尘之想度白雪以方防干青云而直上吾方知之矣若其亭亭物表皎皎霞外芥千金而不盻屣万乘其如脱闻鳯吹于洛浦值薪歌于延濑固亦有焉岂期终始参差苍黄翻覆泪翟子之悲恸朱公之哭乍廻迹以心染或先贞而后黩何其谬哉呜呼尚生不存仲氏旣往山阿寂寥千载谁赏世有周子儁俗之士旣文旣博亦亦史然而学遁东鲁习隐南郭窃吹草堂滥巾北岳诱我松桂欺我云壑虽假容于江臯乃缨情于好爵其始至也将欲排巢父拉许由傲百氏蔑王侯风情张日霜气横秋或叹幽人长徃或怨王孙不游谈空空于释部覈于道流务光何足比涓子不能俦及其鸣驺入谷鹤书赴陇形驰魄防志变神动尔乃眉轩席次袂耸筵上焚芰制而裂荷衣抗尘容而走俗状风云凄其带愤石泉咽而下怆望林峦而有失顾草木而如防至其纽金章绾墨绶跨属城之雄冠百里之首张英风于海甸驰妙誉于浙右道帙长摈法筵久埋敲朴諠嚻犯其虑牒诉倥偬装其怀琴歌旣断酒赋无续常绸缪于结课毎纷纶于折狱笼张赵于往图架卓鲁于前箓希踪三辅豪驰声九州牧使我高霞孤映明月独举青松落防白云谁侣涧户摧絶无与归石径荒凉徒延伫至于还飇入幕写雾出楹蕙帐空兮夜鹤怨山人去兮晓猿惊昔闻投簪逸海岸今见解兰防尘缨于是南岳献嘲北陇腾笑列壑争讥攒峯竦诮慨游子之我欺悲无人以赴吊故其林慙无尽涧愧不歇秋桂遣风春萝罢月骋西山之逸议驰东臯之素谒今又促装下邑浪拽上京虽情投于魏阙或假歩于山扃岂可使芳杜厚顔薜荔无耻碧岭再辱丹崖重滓尘游躅于蕙路污渌池以洗耳宜扃岫幌掩云关敛轻雾藏鸣湍截来辕于谷口杜妄辔于郊端于是丛条瞠胆叠颖怒魄或飞柯以折轮乍低枝而扫迹请回俗士驾为君谢逋客
　　祭外兄张长史文
　　惟君之德髙明秀挺浩汗深度昂藏风领学不师古因心则睿筌蹄象繇糠粃庄惠吾与夫子分恊芳金凭风共酒借月同琴
　　孔琇之【会稽山隂人歴呉兴太守迁宁朔将军】
　　荐王文殊表【文殊呉兴故鄣人父没虏文殊泣血蔬食三十余年永明十一年太守孔琇之表上诏名里曰孝行】
　　文殊性挺五常心符三教以父没獯庭抱终身之痛专席恒居衔罔极之卹服纻缟以经年饵蔬菽以俟命婚义灭于天情官序空于素抱傥降甄异之恩牓其闾里
　　丘雄【呉兴乌程人】
　　上武帝乞赠父书【雄父冠先永明中位给事中使蠕蠕国蠕蠕逼令拜执节不从见杀武帝赐其子雄钱一万布三十疋雄不受诣阙上书不省】
　　臣父执节如苏武守死如谷吉遂不书之良史甄之褒防万代之后谁死社稷建元四年车僧朗衔使不异抗节是同诏赠正员外郎此天朝旧准臣父成例也今僧朗反葬冢茔臣父湮弃絶域语忠烈则亦不谢车论荼苦则彼优而此剧名位不殊礼数宜等乞申哀赠【南史南齐书不载】
　　綦母珍之
　　自请封牒【珍之郁林时领中书通事舍人凡所论荐事无不允以诛王融功啓帝求封朝议未许又有牒自论于朝廷乃许封汝南县后谋诛萧谌事败死】
　　当世祖晏驾之时内外纷扰珍之手抱至尊口行处分忠诚契阔人谁不知今希千戸侯于分非过【南史】
　　虞悰【字景豫防稽余姚人歴光禄大夫】
　　上明帝解职表【悰领右军明帝立称疾不陪位复称笃还东上表诏给假百日】
　　臣族陋海区身微稽土猥属兴运荷窃稠私徒越星纪终慙报答卫养乖方抱疾婴固寝瘵以来倐逾旬朔频加医治曾未瘳损惟此朽顿理难振复乞解所职尽疗余辰
　　虞炎【会稽人永明中以文学与沈约俱为文惠太子所遇官至骠骑将军】
　　鲍明逺集序
　　鲍照字明逺本上党人家世贫贱少有文思宋临川王爱其才以为国侍郎王薨始兴王濬又引为侍郎孝武初除海虞令迁太学博士兼中书舍人时主多忌以文自高照侍左右深达夙防作此赋述不复尽其才思出为秣陵令又转永嘉令大明五年除前军行参军侍临海王镇荆州掌知内命寻迁前军刑狱参军事宋明帝初江外拒命及义嘉败荆土震扰江陵人宋景因乱掠城为景所杀时年五十余身旣遇难篇章无遗流迁人间者往往见在储皇博采羣言游好文艺片辞只韵罔不收集照所赋述虽乏精典而有超丽爰命陪趋备加研访年代稍逺零落者多今所存者傥能半焉















　　南齐文纪巻六
　　钦定四库全书
　　南齐文纪卷七　　　　　明　梅鼎祚　编谢朓【字晖陈郡阳夏人歴吏部尚书郎下狱死】
　　辞随王子隆牋
　　【子隆为荆州刺史好辞赋数集僚友朓以文才尤被赏爱长史王秀之以朓年少相动密以啓闻世祖敕还都迁新安王中军记室牋辞子隆时荆州信去倚待朓执笔便成文无点易】
　　故吏文学谢朓死罪死罪即日被尚书召以朓补中军新安王记室叅军朓闻潢污之水愿朝宗而每竭驽蹇之乘希沃若而中疲何则臯壤揺落对之惆怅岐路东西或以呜悒况乃服义徒拥归志莫从邈若坠雨翩似秋蔕朓实庸流行能无筭属天地休明山川受纳褒采一介抽扬小善故得舍耒场圃奉笔兎园东乱三江西浮七泽契濶戎旃从容防语长裾日曳后乘载脂荣立府庭恩加顔色沐发晞阳未测涯涘抚臆论报早誓肌骨不寤沧溟未运波臣自荡渤澥方春旅翮先谢清切藩房寂寥旧荜轻舟反溯吊影独留白云在天龙门不见去德滋永思德滋深惟待青江可望候归艎于春渚朱邸方开效蓬心于秋实如其簪履或存衽席无改虽复身填沟壑犹望妻子知归揽涕告辞悲来横集不任犬马之诚【谢宣城集　愿南齐书作思翩作飃乱南史作泛】
　　为王敬则谢防稽太守啓【敬则晋陵南沙人歴太尉大司马举兵反败诛】
　　臣本布衣不谋逺大折冲之勤不举燮理之义何阶常恐覆餗是贻咎征斯应陛下继歴圣统日月重光得以桓圭衮服拜奉嵗时视濯献牲鞠躬郊庙而鸿恩妄假覆授符玉节迈于双璜表东侔于四履临邉三事旣谢张温颍川再抚亦慙黄霸【朓为敬则婿其谋起兵朓先啓闻】
　　谢随王赐紫梨啓
　　味出灵关之隂防珍玉津之澨岂徒真定归美大谷慙滋将恐帝台妙棠安期灵枣不得孤擅玉盘独甘仙籍虽秦君传器汉后推飡望古可俦于今何荅
　　谢随王子隆赐左传啓
　　昭晰杀青近发中汗恩劝挟防慈勗下帷朓未窥山笥早懵河籍业谢专门说非章句庶得旣困而学括羽莹其防心家藏赐书籝金遗其贻厥披览神胜吟讽知厚【并艺文类聚窥初学记作覩】
　　为宣城公拜章
　　惟天为大日星度其象谓地盖厚河岳宣其气斯冕旒所以贞观衮职所以代终慙下穆而上尊岂南征而北怨何以克咏九歌载宣七德铭彼旗常勒斯钟鼎
　　为齐明帝让封宣城公表
　　如其悬旌灞浐刷马伊谷洒酒望属车之尘整笏侍升平之礼陛下訏谟览钦若宏图鉴臣匪躬共申彞训虽量能之请近遂微躬则长之风足轨来世
　　为明帝拜録尚书表
　　升降玉阶对扬休命六辔在手千里何偕司防天官之统尚书百僚之本之即庶绩惟凝替之则彞伦斯斁修身践言本慙吾美果行育德未阶大正妄属负图之寄多谢五仁之绩操桧檝于龙津荷梓梁于云构无以辅位明堂遗象麟阁
　　为百官劝进齐明帝表
　　臣闻时乘在御必待先天之业神化为皇乃叶应期之运况复汤孙有绪纂尧惟德旧邦伫新复禹归祉大齐之权舆寳歴孕育前古昭格四海克酬三灵而嗣命疾威蕃鄙叛涣委裘御防彞鼎如忽陛下文思体道狥齐作圣翦应龙于冀州戮长蛇于沮水荣光之瑞昭回延喜之寳润色天眷爰发人谋咸赞伏愿陛下仰荅灵只宣景命诞受多方奄宅万国
　　齐明皇帝諡册文
　　维永泰元年九月朔日哀子嗣皇帝【讳】仰惟大行皇帝早弃万邦圣烈方逺式遵帝世俾鬯鸿猷咸以为无名以化则言繁莫宣其道有求斯应则影响庶图其功所以永言配命寄心宗极光昭令德允树风声伏惟大行皇帝令信四时齐明日月创光大于登庸通机神于授命因时以畅借九万而轻举天保旣定运四海而髙临及乃开物成务重维国纽风作草偃心往如神左贤右戚内乐外礼缉五材以教民申三驱而在宥用能尽德殷荐美善斯毕皇矣之业旣孚蒸哉之道咸备景化方逺厌世在天筮告期逺日无改仰则前王俯询百辟累德称睿允极鸿名谨命某甲奉太牢之奠谨上尊諡曰明皇帝庙号高宗天人允恊神其尚飨呜呼哀哉【文苑英华　求艺文作来令信作合信齐明作齐光光大作保大风作作风行心作化尽德作盛德】
　　齐敬皇后哀防文【明帝后刘氏名惠端彭城人帝崩迁祔山灵朓撰哀册文齐世莫有及者】
　　惟永泰元年秋九月朔日敬皇后梓宫啓自先茔将祔于某陵其日至尊亲奉奠某皇帝乃使兼太尉某设祖于行宫礼也翠帟舒阜堂啓扉俎彻三献筵巻六衣哀子嗣皇帝怀蜃卫而延首想鸾辂而抚心痛椒涂之先廓哀长信之莫临身隔两赴时无二展旋诏左言光敷圣善其辞曰
　　帝唐逺胄御龙遥绪在秦作刘在汉开楚肇惟淑圣克柔克令清汉表灵曾沙应庆爰定厥祥徽音允穆光华沼沚荣曜中谷敬始纮綖敎先穜稑睿问川流神襟兰郁先德韬光君道方被于佐求贤在谒无诐顾史式陈诗展义厚下曰仁藏往伊智十乱斯俟四教罔忒思媚诸姑贻我嫔则化自公宫逺被南国轩曜怀光素舒伫德闵予不祐慈训早违方年冲藐怀袖靡依家臻寳业身嗣昌晖夀宫寂逺清庙虚归呜呼哀哉帝迁明命民神胥悦干景外临隂仪内缺空悲故劒徒嗟金穴璋瓒奚献袆褕罔设呜呼哀哉冯相告祲宸驾长往贻厥逺图末命是奬怀丰沛之绸缪兮背神京之敞陋苍梧之不从兮遵鲋隅以同壤呜呼哀哉陈象设于园寝兮映舆鋄于松□望承明而不入兮度清洛而南游继池綍于通轨兮接龙帷于造舟廻塘寂其已暮兮东川澹而不流呜呼哀哉借閟宫之逺烈兮闻缵女之遐庆始协德于苹蘩兮终配祀而表命暮方纒于赐衣兮哀日隆于抚镜思寒泉之罔极兮托彤管于遗咏呜呼哀哉
　　为随王粲东耕文
　　谷躔星景穑表踖先八政奚首六府兹宣弊嗟非国登颂有年一夫或怠望嵗谁天
　　祭大雷周何二神文
　　大过在运小雅尽缺琼镜日沦金车未晰周生电断神谟英冠正因部竒风敛云散晋德如燬功资叶赞山无猛鸷时旷忠贤流王于彘鼎忽焉忠肃布衣君亲自然驱狐上国斩鲵中川纷纶凯入氛氲配天
　　为诸娣祭阮夫人文
　　婉娩嫔德幽闲媍性眄史箴陈诗娴咏嘉言足题清晖可映契阔未几音尘如昨中景遽倾芳木先落畴昔交觞享也虚荐带上先结握中遗扇迸泪失声潺湲如霰
　　临海公主墓铭
　　长发有祥瑶台乃搆鸟归飞北音斯奏聿来徐土祯符爰授帝体灵柯秾华以秀饰馆东鲁言归景族有教公宫无系车服旣肃簮珥亦崇汤沐率礼衡门降情云屋彼月斯望在钓维緍瞻须配景望烛齐神霾华昆岫灭采上春慈纒云陛悲动外姻郁彼崇芒睠然城辇辎翟按辔龙旒徐转
　　新安长公主墓铭
　　氛氲长发时惟睿文诞兹明淑玉振兰芬誉宣女师德侔高行肃穆嫔风优游阃正抚事成箴临图作镜如何冥黙方春委盛
　　郁林王墓铭
　　緑车旖旎翠防掩映癸贰戏良临祧弛盛毁德归桐弃尊君郑
　　宋海陵王墓铭【赵宋沈括梦溪笔谈云庆歴中予在金陵有饔人以一方石镇肉视之若有镌刻试取洗濯乃宋海陵王墓铭谢朓撰并书字如钟繇朓集不载　艺文类聚载十二句未全】
　　中枢诞圣膺歴受命于穆二祖天临海镜显允世宗温文着性三善有声四国无竞嗣德方衰时唯介弟景祚云及多难攸啓载骤载猎高辟代邸庶辟欣欣威仪济济亦旣负扆言观帝则正位恭己临朝渊黙防思寳缔负荷非克敬顺天人高逊明德西光已谢东旭又良龙纛夕俨葆挽晨锵风揺草色日照松光春秋非我晩夜何长【载骤载猎艺文类聚作载驱軨辖】
　　为録公拜扬州恩教
　　昔召南分陜流甘棠之德平阳好道深狱市之寄吾忝属负荷任摠侯伯受饯元戎作牧中甸此地五都杂防四方是则而向隅之矜斯积纳隍之叹犹繁兴念下车无忘待旦其齐礼导德致之仁夀漏网之寛申在宥之泽
　　饷诸葛璩教【朓为东海太守】
　　昔长孙东组降龙丘之泽文举北辎髙通德之称所以激贪立懦式扬风范处士诸葛璩高风所渐结辙前修岂怀珠披褐韬玉待价将幽贞独往不事王侯邪闻事亲有啜菽之窭就养寡藜蒸之给岂得独享万钟而忘兹五秉可饷谷百斛
　　詶德赋序
　　右卫沈侯以冠世伟才眷余以国士以建武二年余将南牧见赠五言余时病旣以不堪莅职又不获复诗四年余忝役朱方又致一首迫东偏寇乱良无暇日其夏还京师且事防言未遑篇章之思沈侯之丽藻天逸固难以报章且欲申之赋颂得其尽体物之防诗不云乎无言不酬无德不报言旣未敢为詶然所报者寡于德耳故称之詶德赋
　　思归赋序
　　夫鍳之积也无厚而纳穷神之照心之径也有域而怀重渊之深余少而薄游身【缺】防方思俄然万里晩而自省谅非一涂
　　埜鹜赋序
　　有门人毙一埜鹜因以为献予旹命以登俎用待賔客客有爱其羽毛请余为赋
　　谢朏【字敬冲庄次子歴授中书监司徒卫将军】
　　与王俭书
　　夫所贵天下之士者何其上则閟景山壑凌气风霞次则取緍舍筑郁为上佐次则服秦楚而辞其功振燕魏而逃其赏凡此数辈皆英懿之士也自兹已降参差万绪或迹着明晦或才兼黙语若桓谭之褰俗冯衍之忤时北海之凝峭中散之峻絶率以方寸之情丧不訾之德盖无取焉若相如之爱竒任达伟长之淹粹逺乐广融通裴楷夷淡彼四贤者并纯神絶景狥物伤意甚慕之而未可以言但心之所暗咫尺千里志之所符沧洲暧然揣而论之寔山阿之不肖者也【艺文类聚】
　　与弟书【字义洁歴散骑常侍太子詹事】
　　【朏侍中求出为吴兴太守明帝谋入嗣位引朝廷旧臣朏内图止足且实避事弟时为吏部尚书朏至郡致数斛酒还书　初朏为吴兴于征虏渚送别朏指口曰此中惟宜饮酒建武之朝专以酣饮为事】
　　可力饮此勿豫人事【南史　尺牍云今致数斛酒可力饮酒勿豫人事】
　　刘绘【字士章彭城人太常俊弟文章谈义皆为后进领袖歴大司马从事中郎】
　　为豫章王嶷上武帝请改葬故巴东王子响表【子响初养于嶷及以逆诛絶属籍赐姓蛸氏武帝后亦追怜之豫章王嶷欲求葬子响召绘使为表绘求纸笔须臾便成嶷足八字云提防鞠养俯见成人乃叹曰祢衡何以过此表上不许刘绘传】
　　臣闻将而必戮炳自春秋罄于甸人着于经礼犹怀不忍之言尚有如伦之痛岂不事因法往情以恩留故庶人蛸子响识怀靡树见沦不逞肆情一朝致陷凶德遂使迹隣非孝事近无君身膏草野未云塞衅但韔矢倒戈归罪司戮即理原心亦旣迷而知返衅骨不收辜魂莫赦抚事惟往载伤心目昔闵荣伏怆动坟园思荆就辟侧怀丘墓皆两臣衅结于明时二主议加于盛世积代用之为美歴史不以云非伏愿一下天矜爰诏蛸氏使得安兆末郊旋窆余麓微列苇輤之容薄申封树之礼岂伊穷骸被德实且天下归仁臣属忝皇枝偏留友睦以臣继别未安子响言承出命提防鞠养俯见成人虽辍蕃条归体琁萼循执之念不移傅训之怜何已敢冒宸严布此悲乞
　　虞羲【字子阳防稽人始安王侍郎兼建安记室叅军事天监中卒见集序　南史字士光余姚人以文学与沈约俱为文惠太子所遇官至骁骑将军又云卒于晋安王侍郎】
　　与萧令王仆射为袁彖求諡书【彖隆昌元年卒諡靖子】
　　袁侍中体高亮之姿挺孤竒之逸操孝友结于衡闾忠正表于邦域怀抱七经该综百氏清文丽目几义穷神言非义而不发容遵礼而后动居贫无闷事等安期处显不惊道均无叹兄弟亲从同居共财怡怡雍穆人所不闻顾与善无征报施徒语岱山委岫昆岳摧锋四海搢绅谁不掩泣明公德冠时宗道高物表若得横议圣时斟酌今古采茂实于当年标芳流于千载驰徽谥于山道润贞气于泉门岂非体国之至公典谟之盛轨者哉【艺文类聚】
　　陆厥【字韩卿吴郡吴人歴后军行叅军父闲坐始安王遥光反被诛厥感恸而卒】与沈约问声韵书
　　【先是宋太子詹事范晔与诸甥侄书自论云性别宫商识清浊斯自然也观古今文人多不全了此处纵有防此者不必从根本中来言之皆有实证非为空谈年少中谢庄最有其分手笔爽易文不拘韵故也吾思乃无定方特能济难适轻重所禀之分犹当未尽但多公家之言少于事外逺致以此为恨至齐永明末盛为文章厥与沈约谢朓王融以气类相推毂汝南周颙善识声韵约等文皆用宫商以平上去入为四声有平头上尾蠭腰鹤膝五字之中音韵悉异两句之内角徴不同不可增减世呼为永明体沈约宋书谢灵运传后又论其事云夫五色相宣八音协畅由乎黄律吕各适物宜欲使宫羽相变低昂互节若前有浮声则后须切响一简之内音韵尽殊两句之中轻重悉异妙达此防始可言文至于先士茂制讽髙歴赏子建函京之作仲宣灞岸之篇子荆零雨之章正长朔风之句并直举胸情非傍诗史正以音律调韵取高前式自灵均以来多歴年代虽文体稍精而此秘未覩至于高言妙句音韵天成皆暗与理合匪由思至张蔡曹王曾无先觉潘陆顔谢去之弥逺世之知音者有以得之厥意谓不然与约书约荅之然约论四声妙有诠辨而诸赋亦往往与声韵乖】
　　范詹事自序性别宫商识清浊特能适轻重济艰难古今文人多不全了斯处纵有防此者不必从根本中来尚书亦云自灵均以来此秘未覩或暗与理防匪由思至张蔡曹王曾无先觉潘陆顔谢去之弥逺大防欲宫商相变低昂互节若前有浮声则后须切响一简之内音韵尽殊两句之中轻重悉异辞旣美矣理又善焉但观歴代众贤似不都闇此处而云此秘未覩近于诬乎案范云不从根本中来尚书云匪由思至斯则揣情谬于黄摘句着其音律也范又云时有防此者尚书云或闇与理合则美韵清讴有辞章调韵者虽有差谬亦有防合推此以往可得而言夫思有合离前哲同所不免文有开塞即事不得无之子建所以好人讥弹士衡所以遗恨终篇旣曰遗恨非尽美之作理可诋诃君子执其诋诃便谓合理为闇岂如指其合理而寄诋诃为遗恨耶自魏文属论深以清浊为言刘桢奏书大明体势之致龃龉妥帖之谈操末续颠之説兴黄于律吕比五色之相宣茍此秘未覩兹论为何所指耶愚谓前英已早识宫徴但未屈曲指的若今论所申至于掩瑕藏疾合少谬多则临淄所云人之著述不能无病者也非知之而不改谓不改则不知斯曹陆又称竭情多悔不可力强者也今许以有病有悔为言则必自知无悔无病之地引其不了不合为闇何独诬其一合一了之明乎意者亦质文时异今古好殊将急在情物而缓于章句情物文之所急美恶犹且相半章句意之所缓故合少缪多义兼于斯必非不知明矣长门上林殆非一人之赋洛神池鴈便成二体之作孟坚精正咏史无亏于东主平子恢冨羽猎不累于慿虚王粲初征他文未能称是杨脩敏捷暑赋弥日不献率意寡尤则事促乎一日翳翳愈伏而理賖于七步一人之思迟速天悬一家之文工拙壤隔何独宫商律吕必责其如一耶论者乃可言未穷其致不得言曾无先觉也
　　沈约答书
　　宫商之声有五文字之别累万以累万之繁配五声之韵高下低昂非思力所学又非止若斯而己也十字之文颠倒相配字不过十巧歴已不能尽何况复过于此者乎灵均以来未经用之于怀抱固无从得其髣髴矣若斯之妙而圣人不尚何耶此盖曲折声韵之巧无当于训义非圣哲立言之所急也是以子云譬之雕虫篆刻云壮夫不为自古辞人岂不知宫羽之殊商徴之别虽知五音之异而其中参差变动所昧实多故鄙意所谓此意未覩者也以此而推则知前世文士便未悟此处所以文章之音韵同管之声曲则美恶妍蚩不得顿相乖反譬犹子野操曲安得忽有阐缓失调之声以洛神比陈思他赋有似异手之作故知天机啓则律吕自调六情滞则音律顿舛也士衡虽云炳若缛锦宁有濯色江波其中复有一片是卫文之服此则陆生之言即复不尽者矣韵与不韵复有精麤轮扁不能言之老夫亦不尽辨此【并南齐书　炳南史作焕末句亦不辨尽此】
　　乐蔼【字蔚逺南阳淯阳人仕齐为南康王西中郎谘议叅军入梁终广州刺史】
　　与竟陵王子良牋
　　【豫章文献王嶷寛仁雅有大成之量性泛爱不乐闻人过失尝为江荆湘三州刺史羣吏中蔼与彭城刘绘吴郡张稷最被亲礼薨后蔼与竟陵王子良牋】
　　道德以可乆传声风流以浸逺挥称虽复青简缔芳未若玉石之不朽飞翰图藻岂伊雕篆之无沬丞相冲粹表于天真渊照殆乎机象经邦纬民之范体国成务之规故以业茂惟贤功高则哲神辉眇邈叡筭不追感纒奉车恨百留滞下官夙禀名节恩义轸慕望结哀辄欲率荆江湘三州僚吏建碑垄首庶徽猷有述茂则方存昔子香淳德留铭江介钜平遣烈堕泪汉南况道尊前往惠积聨绵者哉下官今便反假无由躬事刋斲须至西州鸠集所资托中书侍郎刘绘营办
　　与右率沈约书
　　【蔼与约书求为豫章王碑文约答书辞之建武中第二子子恪托约及太子詹亊孔稚珪为文】
　　夫道宣余烈竹帛有时先朽德孚遗事金石更非后亡丞相独秀生民傍照日月标胜丘园素履穆于忠义誉应华衮功迹着于弼谐无得而称理絶照载若夫日用閴寂虽无取于锱铢嵗功宏逺谅有寄于衡石窃承贵州士民或建碑表俾我荆南阅感无地且作纪江汉道基分陜衣冠礼乐咸被后昆若其望碑尽礼我州之旧俗倾防罢肆鄙土之遗风庶几前烈或不泯坠荆江湘三州防名不少竝欲各率毫厘少申景慕斯文之托歴选惟疑必待文蔚辞宗德佥茂履非高明而谁岂能骋无愧之辞詶式瞻之望吾西州穷士一介寂寥恩周荣誉泽遍衣食永惟道廕日月就逺缅寻遗烈触目崩心常谓福齐南山庆钟仁夀吾侪小人贻尘帷盖岂图一旦遂投此请
　　沈约答书【杨云文选有此碑文又作答刘绘误】
　　丞相风道引旷独秀生民凝猷盛烈方轨伊旦愸遗之感朝野同悲承当刋石纪功传华千载宜须盛述实允来谈郭有道汉末之匹夫非蔡伯喈不足以偶三絶谢安石素族之台辅时无丽藻迄乃有碑无文况文献王冠冕彞伦仪形防内自非一世辞宗难或与此约闾闬鄙人名不入第歘酬今防便是以礼许人闻命慙顔已不觉汗之沾背也【并南齐书】
　　奏请朝直【和帝中兴元年蔼为左丞奏诏可】
　　敇防以军旅务殷且停朝直窃谓匪懈于位义昭夙兴国家旧典不可顿阙与兼右丞江诠等参议八座丞郎以下宜五日一朝有事郎坐待下鼓无事许从实还外
　　何諲之
　　祭鱼用鲜稿议【永明六年太常丞何諲之议桑惠度驳不行】
　　今祭有生鱼一头干鱼五头少牢馈食礼云司士升鱼腊肤鱼用鲋十有五上旣云腊下必是鲜其数宜同称肤足知鳞革无毁记云稿鱼曰商祭鲜曰脡祭郑注商量脡直也寻商防裁截脡义在全贺循祭义犹用鱼十五头今鲜顿删约稿皆全用谓宜鲜稿各二头稿微断首尾示存古义
　　国子助教桑惠度议
　　记云尚酒而俎腥鱼酒不容多鲜鱼理宜约干鱼五头者以其旣加人功可法于五味以象酒之五齐也今欲鲜稿各双义无所法
　　功臣配飨议【永明十年诏故太宰褚渊太尉王俭司空栁世隆骠骑大将军王敬则镇东大将军陈显达镇东将军李安民六人配飨太祖庙庭祠部郎何諲之议】
　　功臣配飨略行宋世检其遗事题列坐位具书赠官爵諡及名文不称主便是设板也白虎通云祭之有主孝子以系心也揆斯而言升配庙庭不宜有主宋时板度旣不复存今之所制大小厚薄如尚书召板为得其衷伏曼容【字公仪平昌安丘人仕宋南海太守齐中散大夫入梁终临海太守】
　　服色宜依姓尚议【齐时玉金辂建碧旂象木辂建赤旂永明初太子步兵校尉伏曼容议驳不行】
　　齐德尚青五路五牛及五色幡旗并宜以先青为次军容戎事之所乘牺牲茧握之所荐并宜悉依尚色三代服色以姓音为尚汉不识音故还尚其行运之色今旣无善律则大齐所尚亦宜依汉道若有善吹律者便应还取姓尚
　　太子仆周颙议
　　三代姓音古无前记裁音配尚起自曼容则是曼容善识姓声不复旁假吹律何故能识逺代之宫商而更迷皇朝之律吕而云当今无知吹律以定所尚宜附汉以从阙耶皇朝今以行运为所尚非关不定于音氏如此设有善律之知音不宜遵声以为尚
　　议五辂奏【永明中曼容为步兵校尉奏时駮不行】
　　宋大明中尚书左丞荀万秋议金玉二辂并建碧旂象革木辂并建赤旂非时运所上又非五方之色今五辂五牛及五色幡旗并请准齐所尚青色【隋书】
　　庾昙隆【通直散骑常侍】
　　论郊坛立宫室啓【建武二年诏付外详隆议不行】
　　伏见南郊坛员兆外内永明中起瓦屋形制宏壮检案经史无所准据寻周礼祭天于圜丘取其因髙之义兆于南郊就阳位也故以髙敞贵在上昭天明旁流气物自秦汉已来虽郊祀参差而坛域中间并无更立宫室其意何也政是质诚尊天不自崇树兼事通旷必务开逺宋元嘉南郊至时权作小陈帐以为退息太始薄加脩广永明初弥渐髙丽往年工匠遂啓立瓦屋前代帝王岂于上天之祀而昧营构所不为者深有情意记称扫地而祭于其质也器用陶匏天地之性也故至敬无文以素为贵窃谓郊事宜拟休偃不俟高大以明谦恭肃敬之防庶或仰允太灵俯惬羣望
　　国子助教徐景嵩议
　　伏寻三礼天地两祀南北二郊但明祭取牺牲器用陶匏不载人君偃处之仪今栋瓦之构虽殊俱非千载成例宜务因循
　　太学博士贺玚议
　　周礼王旅上帝张氊案设皇邸国有故而祭亦曰旅毡案以毡为牀于屋中不闻郊所置屋宇
　　骁骑将军虞炎议【兼左丞王摛议扫地而祭于郊谓无筑室之议并同昙隆骁骑将军虞炎议】
　　诚慤所施止在一坛汉之郊祀飨帝甘泉天子自竹宫望拜息殿去坛场旣逺郊奉礼毕旋幸于此瓦殿之舆帷宫谓无简格
　　祠部郎李防议
　　周礼凡祭祀张其旅幕张尸次尸则有幄仲师云尸次祭祀之尸所居更衣帐也凡祭之文旣不止于郊祀立尸之言理应关于宗庙古则张幕今也房省宗庙旅幕可变为栋宇郊祀氊案何为不转制檐甍
　　论封国啓【郁林弟昭秀初封临海王明帝建武二年昙隆啓改封巴东王】
　　周定雒邑天子置畿内之民汉都咸阳三辅为社稷之卫中晋南迁事移威弛近郡名邦多有国食宋武创业依拟古典神州部内不复别封而孝武末年分树宠子茍私申爱有乖训准隆昌之元特开母弟之贵窃谓非古圣明御防礼旧为先畿内限断宜遵昔制赐茅授土出典外州
　　萧琛【字彦瑜兰陵人仕齐尚书左丞入梁歴侍中特进】
　　嗣君即位庙见议【明帝永泰元年东昏侯即位有司议庙见不尚书令徐孝嗣议嗣君即位并无庙见之文蕃支纂业乃有防谒之礼左丞萧琛议从之】
　　窃闻祗见厥祖义着商书朝于武宫事光晋册岂有正位居尊继业承天而不防觐祖宗格于太室毛诗周颂篇曰烈文成王即政诸侯助祭也郑注云新王即政必以朝享之礼祭于祖考告嗣位也又篇曰闵予小子嗣王朝庙也郑注云嗣王者谓成王也除武王之丧将始即政朝于庙也则隆周令典焕炳经纪体嫡居正莫若成王又二汉由太子而嗣位者西京七主东都四帝其昭成哀和顺五君并皆谒庙文存汉史其惠景武元明章六君前史不载谒事或是偶有阙文理无异説议者乃云先在储宫已经致敬卒哭之后即亲奉时祭则是庙见故无别谒之礼窃以为不然储后在宫亦从郊祀若谓前防可兼后敬开元之始则无假复有配天之祭矣若以亲奉时祭仍为庙见者自汉及晋支庶嗣位并皆谒庙旣同有蒸尝何为独修繁礼且晋成帝咸和元年改号己谒庙咸康元年加元服又更谒夫时非异主犹不疑二礼相因况位隔君臣而追以一谒兼敬宜逺纂周汉之盛范近黜晋宋之乖义展诚一庙骏奔万国
　　曹思文
　　上谏废学表【建武四年正月诏立学永泰元年东昏侯即位尚书符依永明旧事废学领国子助教曹思文上表】
　　古之建国君民者必教学为先将以节其邪情而禁其流欲故能化民裁俗习与性成也是以忠孝笃焉信义成焉礼让行焉尊教宗学其致一也是以成均焕于古典虎门炳于前经陛下体睿淳神缵承鸿业今制书旣下而废学先闻将恐观国之光者有以拟议也若以国讳故宜废昔汉成立学爰洎元始百余年中未尝暂废其间有国讳也且晋武之崩又其学犹存斯皆先代不以国讳而废学之明文也永明以无太子故废斯非古典也寻国之有学本以兴化致治也天子于以谘谋焉于以行礼焉记云天子出征受命于祖受成于学执有罪反释奠于学又云食三老五更于太学天子袒而割牲执爵而酳以教诸悌也于斯学是天子有国之基教也或以之所言皆太学事也今引太学恐非证也据臣所见今之国学即古之太学晋初太学生三千人旣多猥杂惠帝时欲辨其泾渭故元康三年始立国子学官品第五以上得入国学天子去太学入国学以行礼也太子去太学入国学以齿让也太学之与国学斯是晋氏殊其士庶异其贵贱耳然贵贱士庶皆须教成故国学太学两存之也非有太子故立也然系废兴于太子者此永明之钜失也汉崇儒雅几致刑措而犹道谢三五者以其致教之术未笃也古之教者家有塾党有庠术有序国有学以讽诵相摩今学非唯不宜废而己乃宜更崇向其道望古作规使郡县有学乡闾立教请付尚书及二学详议
　　徐孝嗣【字始昌东海郯人歴丹阳尹进司空谋废东昏侯赐死】
　　奏劾萧元蔚等【永明初富阳人唐防之贼起州县多委职防走御史中丞徐孝嗣奏武帝诏元蔚等免思祖讳文季原阙讳乃西昌侯鸾为明帝】
　　风闻山东羣盗剽掠列城虽匪日而殄要暂干王略郡县阙攻守之宜仓府多侵耗之弊举善惩恶应有攸归吴郡所领盐官令萧元蔚桐庐令王天愍新城令陆赤奋等县为首掠破掠并不经格战委职散走元蔚天愍还台赤奋不知所在又钱塘令刘彪富阳令何洵乃率领吏民相战不敌未委归台余建德夀昌在劫断上流不知被劫掠不吴兴所领余杭县被劫破令乐琰乃率吏民径战不敌委走出都防稽所领诸暨县为刼所破令陵琚之不经格战委城奔走不知所在案元蔚等妄借天私作司近服昧斯隐慝职啓防刘防稽郡丞张思祖谬因承乏摠任是尸涓诚刍効终焉无纪平东将军吴郡太守文季征虏将军吴兴太守西昌侯讳任属关河威怀是寄辍下禁止彪琰洵思祖文季视事如故讳等纳赎论
　　上明帝立屯田表【建武时连年虏动军国虗乏孝嗣表立屯田事御见纳时帝已寝疾竟不施行】
　　有国急务兵食是同一夫辍耕于事弥切故井陌壃里长毂盛于周朝屯田广置胜戈富于汉室降此以还详略可见但求之自古为论则赊即以当今宜有要术窃寻縁淮诸镇皆取给京师费引旣殷漕运艰涩聚粮待敌毎若不周利害之基莫此为急臣比访之故老及经彼宰守淮南旧田触处极目陂遏不脩咸成茂草平原陆地弥望尤多今邉备旣严戍卒增众逺资餽运近废良畴士多饥色可为嗟叹愚欲使刺史二千石躬自履行随地垦辟精寻灌漑之源善商肥确之异州郡县戍主帅以下悉分番附农今水田虽晩方事菽麦菽麦二种益是北土所宜彼人便之不减粳稻开创之利宜在及时所啓允合请即使至徐兖司豫爰及荆雍各当境规度勿有所遗别立主曹专司其事田器耕牛台详所给嵗终言殿最明其刑赏此功克举庶有益若縁邉足食则江南自丰权其所饶略不可计
　　婚礼议【永明中世祖以婚礼奢费敕诸王纳妃上御及六宫依礼止枣栗腵脩加以香泽花粉其余衣物皆停唯公主降嫔则令止遗舅姑也永泰元年尚书令徐孝嗣议】
　　夫人伦之始莫重冠婚所以尊表成德结懽两姓年代污隆古今殊则繁简之仪因时或异三加废于士庶六礼限于天朝虽因习未乆事难顿改而大典之要深冝损益案士冠礼三加毕乃醴冠者醴则唯一而已故醴辞无二若不醴则毎加辄醮以酒故醮辞有三王肃云醴本古其礼重酒用时味其礼轻故也或醴或醮二三之义详记于经文今皇王冠毕一酌而已即可拟古设醴而犹用醮辞实为乖衷寻婚礼实篚以四爵加以合巹旣崇尚质之礼又象牉合之义故三饭卒食再酳用巹先儒以礼成好合事终于三然后用巹合仪注先酳巹以再以三有违防趣又郊特牲曰三王作牢用陶匏言太古之时无共牢之礼三王作之而用太古之器重夫妇之始也今虽以方崇节约而弥乖昔典又连巹以鏁盖出近俗复别有牢烛雕费采饰亦亏曩制方今圣政日隆声教惟穆则古昔以敦风存饩羊以爱礼沿袭之规有切治要嘉礼寔重宜备旧章谓自今王侯已下冠毕一酌醴以遵古之义醴即用旧文于事为允婚亦依古以巹酌终酳之酒并除金银连鏁自余杂器悉用埏陶堂人执烛足充燎牢烛华侈亦宜停省庶斲雕可期移俗有渐
　　张欣泰【字义亨竟陵人歴雍州刺史未行谋废东昏侯见杀】
　　移魏广陵侯【此虽未言移书然亦不言为文按其体式如末语者竟是书耳建武二年虏围钟离城欣泰为军主随崔慧景救援欣泰移魏广陵侯】
　　闻攻钟离是子之深防可无谬哉兵法云城有所不攻地有所不争岂不闻之乎我国家舟舸百万覆江横海所以案甲于今不至欲以邉城疲魏士卒我且千里运粮行留俱弊一时霖雨川谷涌溢然后乗帆渡海百万齐进子复奚以御之乃今魏主以万乗之重攻此小城是何谓欤攻而不拔谁之耻耶假令能拔子守之我将连舟千里舳舻相属西过夀阳东接沧海仗不再请粮不更取士卒偃卧起而接战乃鱼鼈不通飞鸟断絶偏师淮左其不能守晈可知矣如其不拔吾将假法于魏之有司以请子之过若挫兵夷众攻不卒下驱士填隍拔而不能守则魏朝名士其当别有深致乎吾所未能量昔魏之太武佛狸倾一国之众攻十雉之城死亡大半仅以身返旣智屈于金墉亦虽拔而不守皆筭失所为至今为笑前鉴未逺已忘之乎和门邑邑戏载往意【南齐书】
　　曹虎【字士威下邳人齐散骑常侍右卫将军为东昏所杀】
　　答魏主元宏书【建武四年魏冦沔北虎为雍州刺史顿樊城宏移虎书虎答】
　　自金精失道皇居徙县乔木空存茂草方郁七狄交侵五胡代起顾瞻中原毎用吊焉知弃臯兰随水瀍涧伊川之象爰在兹日古人有云匪宅是卜而邻是卜樊汉无幸咫尺殊风折胶入塞乘秋犯边亲属穷于斩杀士女困于防刘与彼蠢左共为唇齿仁义弗闻苛暴先露乃复改易氊裘妄自尊大我皇开运光宅区夏而式乱逋逃弃同即异毎欲出车鞠旅以征不庭所兾千戚两阶叛命来格遂复游魂不戢乱猾孔炽孤摠连率任属方召组甲十万雄防千羣以此戡难何往不克主上毎矜率土哀彼民黎使不战屈敌兵无血刃故部勒小戍闭壁清野抗威遵养庶能怀音若遂迷复知进忘退当金钲戒路云旗北扫长驱燕代并羁名王使少卿忽诸头曼不祀兵交无逺相为悯然【南齐书】
　　江祀【字景昌济阳考城人歴南东海太守为东昏所杀】
　　荐处士诸葛璩【璩字幼珉琅邪阳都人建武初南徐州行事江祀荐于明帝璩不应】
　　璩安贫守道悦礼敦诗未尝投刺邦宰曳裾府寺如其简退可以扬清厉俗请辟为议曹从事
　　张冲【字思约吴郡吴人歴郢州刺史进征虏将军】
　　报邓元起书【元起字仲居南郡当阳人入梁为益州刺史坐罪于州狱自缢元起为武宁太守永元末蛮帅田孔明冦掠三关规袭夏口元起讨平之时郢州刺史张冲督河北军事元起屡与冲书求旋军冲报书乃表元起为平南中兵叅军事】
　　足下在彼吾在此表里之势所谓金城汤池一旦舍去则荆棘生焉【梁书】
　　庾逺　徐虎龙
　　为陈显达与朝贵书
　　【显达从太祖有功歴太尉侍中出为江州刺史初王敬则事起始安王遥光啓明帝虑显达为变欲追军还事平乃及东昏立闻京师大相杀戮又知徐孝嗣等皆死传闻当遣兵袭江州显达惧祸举兵反令长史庾逺司马徐虎龙与朝贵书战败被杀】
　　诸君足下我太祖高皇帝睿哲自天超人作圣属彼宋季纲纪自顿应禅从民遘此基业世祖武皇帝昭略通逺克纂洪嗣四关罢险三河静尘郁林海陵顿孤负荷明帝英圣绍建中兴至乎后主行悖三才琴横凷席绣积麻筵淫犯先宫秽兴闺闼皇陛为市防之所雕房起征战之门任非华尚宠必寒厮江仆射兄弟忠言属荐正谏繁兴覆族之诛于斯而至故乃犴噬之刑四剽于海路家门之舋一起于中都萧刘二领军并升御座共禀遗诏宗戚之苦谅不足谈渭阳之悲何辜至此徐司空歴叶忠荣清简流世匡翼之功未着倾宗之罚已彰沈仆射年在悬车将念几杖欢歌圜薮絶影朝门忽招陵上之罚何万古之伤哉遂使紫台之路絶缙绅之俦缨组之閤罢金张之悲哉蝉冕为贱宠之服呜呼皇陛列劫竪之坐且天人同怨乾象变错往嵗三州流血今者五地自动昔汉池异色胥王因之见废吴郡暂震步生以为奸幸况事隆于往怪舋倍于前虐此而未废孰不可兴王仆射王领军崔护军中维简正逆念剖心萧卫尉蔡詹事沈左卫各负良家共伤时崄先朝遗旧志在名节同列丹书要同义举建安殿下秀德冲逺寔允神器昏明之举往圣流言今忝役戎驱亟请乞路须京尘一静西迎大驾歌舞太平不亦佳哉裴豫州宿遣诚言乆怀慷慨计其劲兵已登淮路申司州志节坚明分见迎合摠勒偏率殿我而进萧雍州房僧寄并已纂迈旌鼓将及南兖州司马崔恭祖壮烈超羣嘉驿屡至伫听烽谍共成唇齿荆郢行事萧张二贤莫不按劔飡风横戈待节关畿蕃守之俦孰非义侣我太尉公体道合圣杖德修文神武横于七伐雄略震于九纲是乃从彼英序还抗社稷本欲鸣笳细锡无劳戈刃但忠党有心节义难遣信次之间森然十万飞旍咽于九派列舰迷于三川此盖捧海浇荧烈火消冻耳吾子其择善而从之无令竹帛空为后人笑也【南齐书】
　　崔慰祖【字悦宗清河东武城人始安王抚军墨曹行叅军转刑狱兼记室】
　　与从弟纬书【慰祖着海岱志起太公迄西晋人物为四十卷半成及坐始安王遥光系尚方临卒与纬书】
　　常欲更注迁固二史采史汉所漏二百余事在防簏可检写之以存大意海岱志良未周悉可写数本付护军诸从人一通及友人任昉徐寅刘洋裴揆令后世知吾微有素业也【南史】
　　崔觉【清河东武城人】
　　与妹书
　　【觉为直閤将军父慧景为平西将军征夀阳谋废东昏侯回军广陵向京师兵败被杀觉亡命为道人见执伏法临刑与妹书　按慧景本传慧景回军还广陵司马崔恭祖开门纳之尺牍乃以觉此书为恭祖与妹大误】
　　舍逆旅归其家以为大乐况得从先君游太清乎古人有力扛周鼎而有立锥之叹以此言死亦复何伤平生素心士大夫皆知之矣旣不得附骥尾安得施名于后世慕古竹帛之事今皆亡矣【南齐书】
　　崔偃
　　上和帝白父寃书【崔慧景授平西将军谋废东昏侯与子觉并诛觉弟偃为始安内史藏窜得免和帝西台立为宁朔将军诣公车门上书申理诏报】
　　臣窃惟太祖高宗之孝子忠臣而昏主之贼臣乱子者江夏王与陛下先臣与镇军是也臣闻尧舜之心常以天下为忧而不以位为乐彼孑然之舜垄畆之人犹尚若此况祖业之重家国之切江夏旣行之于前陛下又蹈之于后虽成败异术而所由同方也陛下初登至尊与天合符天下纎芥之屈尚望陛下申之丝发之寃尚望陛下理之况先帝之子陛下之兄所行之道即陛下所由哉如此尚弗恤其余何几哉陛下德侔造化仁育羣生虽在昆虫草木有不得其所者览而伤焉而况乎友爱天至孔怀之深夫岂不怀将以事割此寔左右不明未之或详惟陛下公听并观以询之刍荛羣臣有以臣言为不可乞使臣廷辩之则天人之意塞四海之疑释必若不然幸小民之无识耳使其晓然知此相聚而逃陛下以责江夏之寃朝廷将何以应之哉若天听沛然回光发恻怆之诏而使东牟朱虚申褒仪父之节则荷戈之士谁不尽死愚戅之言万一上合事乞留中
　　又疏
　　近冒陈江夏之寃定承圣诏已有褒赠此臣狂疎之罪也然臣所以谘问者不得其实罪在万没无所复云但愚心所恨非敢以父子之亲骨肉之间而侥幸曲陛下之法伤至公之义诚不晓圣朝所以然之意若以狂主虽狂而实是天子江夏虽贤实是人臣元臣奉人臣逆人君以为不可申明诏得矣然未审陛下亦是人臣不而镇军亦复奉人臣逆人君今之严兵劲卒方指于象魏者其故何哉臣所不死茍存视息非有他故所以待皇运之开泰申寃魂之枉屈今皇运旣已开泰矣而死于社稷尽忠反以为贼臣何用此生陛下世矣臣闻王臣之节竭智尽公以奉其上居股肱之任者申理寃滞荐达羣贤凡此众臣夙兴夜寐心未尝须防之间而不在公故万物无不得其理而颂声作焉臣谨案镇军将军臣颖冑宗室之亲股肱之重身有伊霍之功荷陛下稷旦之任中领军臣衍受帷幄之寄副宰相之尊皆所以栋梁朝廷社稷之臣天下所当遑遑匪懈尽忠竭诚欲使万物得理而颂声大兴者岂复宜逾此哉而同知先臣股肱江夏匡济王室天命未遂王亡与亡而不为陛下瞥然一言知而不言是不忠之臣不知而言乃不智之臣此而不知将何所知如以江夏心异先臣受制臣力则江夏同致死毙听可昏政淫刑见残无道然江夏之异以何为明孔吕二人谁以为戮手御麾幡言辄任公同心共志心若胶漆而以为异臣窃惑焉如以先臣遣使江夏斩之则征东之驿何为见戮陛下斩征东之使寔诈山阳江夏违先臣之请寔谋孔矜天命有归故事业不遂耳夫唯圣人乃知天命守忠之臣唯知尽死安顾成败诏称江夏遭时屯故迹屈行令内恕探情无玷纯节今兹之防又何以处镇军哉臣所言毕矣乞就汤镬然臣虽万没犹愿陛下必申先臣何则怆恻而申之则天下伏不恻怆而申之天下之人北面而事陛下者徒以力屈耳先臣之忠有识所知南史之笔千载可期亦何待陛下屈申而为褒贬然小臣惓惓之愚为陛下计耳臣之所言非孝于父寔忠于君唯陛下熟察少留心焉臣频触宸严而不彰露所以每上封事者非自为戆也犹以春秋之义有隐讳之意也臣虽浅薄然今日之事斩足断头残身灭形何所不能为陛下耳臣闻生人之死肉人之骨有识之士未为多感公听并观申人之寃秉德任公理人之屈则普天之人争为之死何则理之所不可以己也陛下若引臣寃免臣兄之罪收往失发恻怆之诏怀可报之意则桀之犬寔可吠尧跖之客实可刺由又何况由之犬尧之客臣非生实为陛下重此名于天下已成之基可惜之寳莫复是加寖明寖昌不可不循寖微寖灭不可不慎惟陛下熟察详择其衷若陛下犹以为疑镇军未之允决乞下征东共详可否无以向隅之悲而伤陛下满堂之乐何则陛下昏主之弟江夏亦昏主之弟镇军受遗托之恩先臣亦荷顾命之重情节无异所为皆同殊者唯以成败仰资圣朝耳臣不胜愚忠请使羣臣廷辩者臣乞专令一人精赐本语侥幸万一天听昭然则轲沉七族离燔妻子人以为难臣岂不易
　　和帝诏报崔偃
　　具卿寃切之怀卿门首义而旌德未彰亦追以慨然今当显加赠諡【南齐书】
　　萧日南
　　上和帝【中兴二年二月监南兖州萧日南上言】
　　广陵宣城内凿井得镂麒麟一枚
　　曹景宗【字子震新野人入梁歴江州刺史】
　　答弟义宗书
　　【景宗永明初任竟陵郡其第九弟义宗年少未有位宦居在雍州市边富人姓向以见钱百万欲埤义宗以妹适之义宗遣人送书竟陵谘景宗景宗题书后答之义宗贪镪遂成婚焉】
　　买犹未得云何已卖【南史】
　　高爽【广陵人王俭领丹阳尹举爽郡孝亷入梁歴晋阳令】
　　答人书
　　【爽博学多才有人送书与爽告踬云比日守羊困苦爽答之】
　　守羊无食何不货羊籴米
　　谢赫
　　古畵品
　　夫畵品者盖众畵之优劣也图绘者莫不明劝戒着升沉千载寂寥披图可鉴虽畵有六法罕能尽该而自古及今各善一节六法者何一气韵生动是也二骨法用笔是也三应物象形是也四随类赋彩是也五经营位置是也六传移模写是也唯陆探微卫协备该之矣然迹有巧拙艺无古今谨依逺近随其品第裁成序引故此所述不广其源但传出自神仙莫之闻见也
　　第一品【五人】
　　陆探微【事五代宋明帝吴人】
　　穷理尽性事絶言象包前孕后古今独立非复激扬所能称赞但价重之极乎上上品之外无他寄言故屈标第一等
　　曹不兴【五代吴时事孙权吴兴人】
　　不兴之迹殆莫复传唯秘阁之内一龙而已观其风骨名岂虚成
　　卫协【五代晋时】
　　古畵之略至恊始精六法之中迨为兼善虽不说备形妙颇得壮气凌跨羣雄旷代絶笔
　　张墨　　荀勗
　　风范气候极妙叅神但取精灵遗其骨法若拘以体物则未见精粹若取之象外方厌膏腴可谓微妙也
　　第二品【三人】
　　顾骏之
　　神韵气力不逮前贤精微谨细有过往哲始变古则今赋彩制形皆创新意若包牺始更卦体史籀初改书法尝结横层楼以为畵所风雨炎燠之时故不操笔天和气爽之日方乃染毫登楼去梯妻子罕见畵蝉雀骏之始也宋大明中天下莫敢竞矣
　　陆绥
　　体韵遒举风彩飘然一防一拂动笔皆竒传世盖少所谓希见巻轴故为寳也
　　袁蒨
　　北方陆氏最为髙逸象人之妙亚美前贤但志守师法更无新意然和璧微玷岂贬十城之价也
　　第三品【九人】
　　姚昙度
　　畵有逸方巧变锋出魁神鬼皆能絶妙同流真为雅郑兼善莫不俊拔出人意表天挺生知非学所及虽纎微长短往往失之而舆皁之中莫与为匹岂直栋梁萧艾可搪揬璠璵者哉
　　顾恺之【五代晋时晋陵无锡人字长康小字虎头】
　　格体精微笔无妄下但迹不逮意声过其实
　　毛惠逺
　　畵体周赡无适弗该出入穷竒纵横逸笔力遒韵雅超迈絶伦其挥霍必也极妙至于定质块然未尽其善神鬼及马泥滞于体颇有拙也
　　夏瞻
　　虽气力不足而精彩有余擅名逺代事非虚美
　　戴逵
　　情韵连绵风趣巧拔善图贤圣百工所范荀卫已后实为领袖及乎子颙能继其美
　　江僧寳
　　斟酌袁陆亲渐朱蓝用笔骨梗甚有师法像人之外非其所长也
　　吴暕
　　体法雅媚制置才巧擅美当年有声京洛
　　张则
　　意思横逸动笔新竒师心独见鄙于综采变巧不竭若环之无端景多触目谢题徐落云此二人后不得预焉
　　陆杲
　　体致不凡跨迈流俗时有合作往往出人防畵之间动流恢服传子后者殆不盈握桂枝一芳足本性流液之素难効其功
　　第四品【五人】
　　蘧道愍　　章继伯
　　并擅寺壁兼长畵扇人马分数毫厘不失别体之妙亦为入神
　　顾寳先
　　全法陆家事事宗禀方之袁蒨可谓小巫
　　王微　　史道硕【五代晋时】
　　并师荀卫各体善能然王得其细史传其真细而论之景为劣
　　第五品【三人】
　　刘顼
　　用意绵密畵体纎细而笔迹困弱形制单省其于所长妇人为最但纎细过度翻更失真然观察详审甚得姿态
　　晋明帝【讳绍元帝长子师王厉】
　　虽略于形色颇得神气笔迹超越亦有竒观
　　刘绍祖
　　善于传写不闲其思至于雀防笔迹歴落往往出羣时人为之语号曰移畵然述而不作非畵所先
　　第六品【二人】
　　宋炳
　　炳明于六法迄无适善而含毫命素必有损益迹非准的意足师放
　　丁光
　　虽擅名蝉雀而笔迹轻羸非不精谨乏于生气






　　南齐文纪卷七
　　钦定四库全书
　　南齐文纪巻八　　　　　明　梅鼎祚　编江淹【字文通济阳考城人仕宋领南东海郡丞入齐为秘书监兼卫尉终梁金紫光禄大夫○按淹厯宋齐梁天监四年卒在梁未久并无文绩其集十卷齐时淹所自定故今属齐】奏记诣宋南徐州新安王【子鸾字孝羽孝武帝子南徐州刺史淹起家南徐州从事转奉朝请】
　　伏惟明公殿下列誉椒壁蜚声冲汉爰求儒雅傍招异人削赤野之玉翦燕山之金至如淹者东国之徒步耳方敛影逃形匡坐编蓬之下遂遭烟露余彩日月末光惟恩知泰变色薰心淹闻齐石既抚无待巴人之唱柏台已构宁俟不才之木淹幼乏乡曲之誉长匮芹藻之徳岂宜炫璞郑氏献凤楚门哉愿避职吏缓其召书
　　到主簿日牋诣右军建平王景素
　　【淹由巴陵王右常侍转右军建平王主簿賔侍累年雅以文章见遇见淹自序】
　　淹乃庸人素非竒士既慙邹鲁儒生之徳又谢燕赵侠客之节徒以结发卫次暂闻仁义常欲永辞冠劒弋钓畎壑而身轻恩重猥奉末光枉白璧之恵降黑貂之私因兹感激未能自反负金羁扵淮呉从后车扵河楚竟不能曜丹雘腾英声絶白云负苍梧至可知矣不谓咸池再晖瑶光重照开髙天之慈布厚地之施承命以惊巡走且失淹闻古人为报常有意焉至乃一说之効齐王动色一剑之感赵王解衣孤心迥槩有殒自天
　　被黜为呉兴令辞牋诣建平王
　　【景素鎭京口淹又为鎭军参军事领南东海郡丞时少帝多失徳景素与腹心日夜谋议淹知祸机将发赠诗十五首以讽焉防南东海太守陆澄丁艰淹自谓应行郡事乃用司马栁世隆淹固求之景素大怒言扵选部黜为建安吴兴令】
　　淹本迁徙之徒非有儒墨之能亦以转命沟间待殡岩下误得步修榥循髙轩伏层槛坐曲池承翠河之润降璇日之光载笔奉后盛饰立朝扵山东百姓亦己殊甚虽蓐蝼蚁拭黄尘不足以塞恵而小人狼狈为鬼为蜮山渊所容衣剑不贷黥赭幽圉皆非报责仰遭大道之行草木勿践辍镬敛火吹魂拾骨濯以河汉之流曝以秋阳之景丛然黔首岂不戴天窃思伏皁九载齿録八年以春以秋且恩且顾竟不能抑黑质扬赤文抽精胆报慈光而自为拥肿之异木卒成踊跃之妖金所谓孽由己作匪降自天犹沐造化余灵宥以遐邑方防被霜露裹粮洲岛缺凿山楹为室永与鼋鼍为羣犹蹶者不忘起盲者不忘视况罪溢朔方尚驻一等之刑咎过朱崖犹缓再重之施金石无知何以识答昔河济荆吴必获陪从京辅闗毂长奉帷席徳音在耳话言如昨淹乃梁昌自投东极晨鸟不蜚迁骨何日一辞城濠旦夕就逺白云在天山川间之眷然西顾涕下若屑
　　到功曹叅军牋诣齐骠骑竟陵王子良
　　【宋升明初齐髙帝辅政闻淹才召为尚书驾部郎骠骑竟陵公叅军事】
　　窃惟明使君钺下道耀神源徳铸灵极诞涵天听资河炤圣誉拂宏外芳激震中故衡梁孕秀璿玑流品变瑶光之晖赞玉烛之色功迈翊殷绩起匡汉是以赤瑕琼寳之文睇影而集青虬追风之乗晞光而逺至如民者盖不足算所志不出缯贩所学不遗祝筮业异儒墨行乖曾史既乏脩短之术又慙啓塞之辨不能伏轼撙衘惊燕赵之郊黄金横带驰渑淄之币语黙罕绪圆方靡树谬以一气之微邀百载之防躬奉英睿身蒙青雘故以润厚累璧恩重兼金不悟悬黎降景灵河泻润复获执覊兰陈迎笏桂序漏越之琴窃荘文之价缺齧之劒盗顷襄之名心羞秦媵志虑楚犊抱魄踊跃忧集如熏镌感何日铭报焉期
　　狱中上建平王书
　　【宋建平王景素好士淹随在南兖州广陵令郭彦文得罪辞连淹系州狱淹狱中上书景素览书即日出之】
　　昔者贱臣叩心飞霜集扵燕地庶女告天振风袭扵齐台下官每读其书未尝不废卷流涕何者士有一定之论女有不易之行信而见疑贞而为戮是以壮夫义士伏死而不顾者也下官闻仁不可恃善不可依谓徒虚语乃今知之伏愿大王蹔停左右少加怜察下官本蓬户桑枢之民布衣韦带之士退不饰诗书以惊愚进不买名声扵天下日者谬得升降承明之阙出入金华之殿何尝不局影凝严侧身扃禁者乎窃慕大王之义复为门下之賔备鸣盗浅术之余豫三五贱伎之末大王惠以恩光顾以顔色实佩荆卿黄金之赐窃感豫让国士之分常欲结缨伏剑少谢万一剖心摩踵以报所天不图小人固陋坐贻谤迹坠昭宪身限幽圄履影吊心酸鼻痛骨下官闻亏名为辱亏形次之每一念来忽若有遗加以渉旬月迫季秋天光沈隂左右无色身非木石与狱吏为伍此少卿所以仰天捶心泣尽而继之以血者也下官虽乏乡曲之誉然尝闻士君子之行矣其上则隐扵帘肆之间卧扵岩石之下次则结绶金马之庭髙议云台之上次则虏南越之君系单于之颈俱启丹册并图青史宁当争尺寸之末竞锥刀之利哉下官闻积毁销金积防糜骨逺则直生取疑扵盗金近则伯鱼被名扵不义彼之二子犹或如是况在下官焉能自免昔上将之耻绛侯幽狱名臣之羞史迁下室至扵下官当何言哉夫以鲁连之智辞禄而不返接舆之贤行歌而忘归子陵闭闗扵东越仲蔚杜门扵西秦亦良可知也若使下官事非其虚罪得其实亦当钳口吞舌伏匕首以殒身何以见齐鲁竒节之人燕赵悲歌之士乎方今圣歴休明天下乐业青云浮洛荣光塞河西洎临洮狄道北距飞狐阳原莫不浸仁沐义昭景饮醴而下官抱痛圆门含愤狱户一物之微有足悲者仰惟大王少垂明白则梧邱之魂不愧扵沈首鹄亭之鬼无恨扵灰骨不任肝胆之切敬因执事以闻此心既照死且不朽【齐台梁书作齐堂谓徒虚语作始谓徒语怜察作怜鉴顾作盼国士之分下有矣字每一念来上有是以二字尺寸作分寸锥刀作刀锥利哉下有然字逺作古二子作二才如是作如此至于下官作如下官○南史伏死而不顾者以此也怜察作矜察民作人名声作声名次则虏南越作退则至扵作至如昭景饮醴而已】
　　报袁叔明书【袁炳字叔明陈郡阳夏人歴国常侍员外郎府功曹临湘令按淹传淹出狱后寻举南徐州秀才对册上第转巴陵王国左常侍按书去嵗迫名茂才疑此时】
　　仆知之矣髙臯为别执手未期浮云色晓怅然魂飞前辱赠书知命仆息心越地采药稽山友人幸甚去嵗迫名茂才冬尽不获有报引领扵邑情讵可及足下推仆者不一二谈也仆闻狂士之行有三窃尝志之其竒者则以紫天为宇环海为池倮身大笑被髪行歌其次则坚坐崩岸僵卧深窟朝飡松屑夜诵仙经其下则辞荣城市退耕岩谷塞迳絶賔杜墙不出然者皆羞为西山之饿夫东国之黜臣而况其乡党乎或有社稷之士入而忘归则争论南宫之前卫主扵邪伏身北阙之下纳君扵治至乃一説之竒惊畏左右一剑之功震栗邻国夫能者惟横议汉庭怒发燕路且犹不数而况扵隣里乎若仆之行止已无可言矣材不肖文质无所直徒以结发防学备闻士大夫言曰在国忠处家孝取与亷交友义故拂衣扵梁齐之馆抗手扵楚赵之门且十年矣容貌不能动人智谋不足自逺竟慙君子之恩卒离饥寒之祸近亲不言左右莫教凉秋隂隂独立闲馆轻尘入户飞鸟无迹命保琴书而守妻子其可得哉故国史小官也而子长为之执防下位也而子云居之仆非有轻车骠骑之略交河云险之功幸以盗窃文史之末因循卜祝之间故俛首求衣敛眉寄食耳若十口之去扵饥寒从疾旧里斥归故乡箕坐髙视举酒极望虽五侯交书羣公走币仆亦在南山之南矣此可为智者道难与俗士言也方今仲秋风飞平原彯色水鸟立扵孤洲苍葭变扵河曲寂然渊视忧心辞矣独念贤明蚤世英华殂落仆亦何人以堪久长一旦松栢被地坟垄刺天何时复能衔杯酒者乎忽忽若狂愿足下自爱也
　　与交友论隐书
　　【淹少孤贫好学沉静寡交防其自序云常慕司马长卿梁伯鸾之徒所与神逰者惟陈留袁叔明而已为吴兴令三载复还京师値世道已昏守志闲居不交当轴之士】
　　淹者海濵窟穴弋钓为伍自度非竒力异才不足闻见扵诸侯每承梁伯鸾卧扵防稽之墅髙伯达坐扵华隂之山心常慕之而未能及也尝感子路之言不拜官而仕无青组紫绂龟纽虎符之志但欲史歴巫卜为世俗贱事耳而彯然十载竟不免衣食之败何则性有所短不可韦者有五一则体本疲缓卧不肯起二则人间应脩酷嬾作书三则賔客相对口不能言四则性甚畏动事絶不行五则愚婞妄发辄被口语有五短而无一长岂可处人间耶知短而不可易者所谓轮椎分定也犹如鸡骛之有毛不能得鸾凤之光采矣况今年已三十白髪杂生长夜辗转乱忧非一以溘至之命如星陨天促光半路不攀长意徒自欺取筋驽髓冷殊多灾恙心顽质坚偏好冥黙既信神农服食之言久固天竺道士之说守清浄炼神丹心甚爱之行善业度一世意甚美之今但愿拾薇藿诵诗书乐天理性敛骨折步不践过失之地耳犹以妻孥未夺桃李须隂望在五亩之宅半顷之田鸟赴檐上水匝堦下则请从此隐长谢故人若乃登峨嵋度流沙飡金石读仙经尝闻其验非今日之所言也谁谓难知青鸟明之贵布笔墨然亦焉足道哉
　　敕为朝贤答刘休范书
　　昔妫道鼎昌干羽未能戢姬徳昭宣长旌犹巻舒焚衣毁冕有自来矣皇宋灵武诞命圣道鬰宏三后连光四圣沓轨或经天纬地搆紫灵之符调风偃海隆黄旗之祚莫不颂满金石声彯宇宙者也暨我太宗明皇帝惟岳降圣重耀函夏延礼璧台访道衢室平阳之后巻迹慙灵空同之君敛功谢徳是以防云祥风之瑞布濩区中梯山栈火之俗欵徼请吏跨商轶夏洗周涤汉道泽优衍犹不封禅遐灵在天余惠无泯主上文明金相穆然玉色履璧之祯获珪之应着在纪嵗仁浸污河惠爱秋草想亦君之所闻也重以先帝灵略潜通英辔逺驭受话言必忠贞方肃之臣奉风声必防恭匪懈之士明时琴瑟鼎铉之盛且被扵宁世而忽觌来书以惋以慨君为齐梁楚越之主鼎贵一时金玉满堂文马千驷爵授汤沐冠盖于道惟名尊崇谁与为雄而出言效尤吐音入戾举旗类社志窃神禁称兵敛众遂窥外闗今朝无阙政顿搆凌上之节室无防竖坐生莫大之舋鸱枭赭衣号兴徒党主萃渊薮宁滋之甚不臧不轨不忠不义未有若斯者也宗枝之衅逺则呉楚见禽于一壁磐石之防近则江荆面缚于小将此成败兰艾之鉴又亦君之所知也闻彼虹饮防舞之异早见物征河北陇上之謡已露童咏所谓妖由人作孽不可逃然桓侯之患良助寒心今羽林黄头骆驿争引熊渠佽飞首尾电发伏波楼船掩江蔽汜渡辽甲卒充野布隰加以先天盖世之略荡海拔山之威任辅沛陈羽林鹢舟露动龙骧精骑风驱然后六师云起九军星连蜺旌外江虹艗中水金甲映平陆铁马炤长原蹴南岳而永慨瞰九派而懐恐伐罪吊民复验于兹甫刑三千惟此为大仆才等不羁志沥丹欵故奏祸福行矣怅然袁褚刘萧等疏【袁粲褚渊刘秉萧道成明时上有脱句任辅沛以下至风驱亦有缺误○江文通集】
　　为建平王庆改号启
　　窃以皇衡永谧则玉歴惟祯国庆方夷则绳泽式茂故五凤协年甘露应号况今道润衍溢颂祉载繁嘉生蠲庆风云瑞节既觏昭晨方铸昌化延守一隅无以自届不胜荒情
　　为建平王让鎭南徐州刺史启
　　臣言臣誓惟殃衅频写曲折慊慊狂愚冀蒙哀吊而圣防悬严便赐断表神乖意失音影何地吞悲茹号情胆载絶臣荒昧神气爰自幼禀分逾鼎贵秩髙外州臣乏素能或所不任况在忧年必取黜辱特为开非常之恩借权制之义紊礼灭经实翦治本臣又能身祈命请一感天地踯躅表启心容己腼犹疑大道之行墨缞不兴孝治天下通丧获遂陛下覆被仁明品物无漏岂扵微臣独不蠲鉴燋鲠在躬輙复尘触伏愿暂辍听览少怜苫草则臣死之日犹生之年临啓恍惚防识无主不胜殒越怵息之心
　　为建平王谢赐石砚等启
　　臣言奉敕赐石砚及法书五巻天防又以臣书小进更使勤习敬阅籀篆侧观砚功张卫慙竒金琼羞丽臣夙乏翰能素谢篇伎空贲恩辉徒隆慈饰方停烟墨永砥学玩仰结圣造伏铭私荷不任下情
　　为建平王谢赐玉环刀等启
　　奉敕赐玉环刀等五种珍噐赆仪伏防猥降饰轶采朱跨影悬魄昆冈归琛阙山慙寳谨袭缇素以充握睇垂光既深铭佩更积不任下情
　　萧领军让司空并敦劝启【齐髙帝以宋元徽初平桂阳王休范迁散骑常侍中领军及苍梧王见杀迎立顺帝进位侍中司空録尚书事】
　　臣某言臣防心之请丹识以倾诏防冲挹便赐断表伏闻当遣王人猥垂奨劝仰天光休俯增惊厉【中谢】臣以为槐铉之任百王攸先具司是属冠冕式瞻化曜昌煇连基政务事深崇替迹豫兴衰故道富一时则风行明令才乏通权则山摧河泣既浇汨苍只将紊毁身国臣进退惟疑再三自顾实以陋情悲忘宠极但畏轶超疲伍乃叅鼎轴无徳而贵岂敢偷存才怯任重物所不恕故弱识褊槩频布前辞枯木朽株永隔蠲恕岂特大车方尘小雅有废而已哉将据致冦之悔取鉴于兹矣且皇华之命居上之鸿私凤举之招为下之殊荣国勲必书史不谬牍况臣连牧圉岳董率职方既铄近古垂耀中叶揆望揣实为泰已甚而乃复降朱轮之使方枉青册之劝寤寐悁灼谅无以任辄重素诚冒觊神炤伏愿皇灵特垂开愍赐停正台之职并免敦劝之使余所荣忝誓不敢辞肃恭外屏祈回恩授则扵臣慊欵复为惠造不任忧戴匪惶之情
　　萧太尉子侄为领军江州兖州豫州淮南黄门谢表【齐髙帝立宋顺帝二年进位太尉】
　　臣公言臣频结崇宠亟延上爵休恩动俗烈荣振古鸿品清饰已蔼金图秀鼎号铭共茂瑶篆永言戚虑鉴寐殷心况乃秩洽朝门庆霑国佩弱息臣讳嶷映晃等文不昭典武不定功出内帷阃升降貂绶或振迹领职赞禁锜或腾光江甸任钧屏翼河兖冲要既滥北门之管淮豫险捍又谬西偏之寄兄子臣鸾忝守近畿嫡孙臣某载华省闼皆倐忽晷景频烦升荷虽咸罄愚识恪居匪替岂足以少塞神渥裁酬皇眷嚣黩一盈慙厉弥积谈天之辨不能为臣陈辞雕龙之文无以为臣饰愧静然肃念裵徊交集不任忧感沐浴之情【并江文通集○讳为武帝名赜】
　　拜正员外郎表
　　臣迈乡逺迹曲学末徒不莹雕龙之采宁照豹之饰自过被光私滥蒙恩幸屡度经冬亟移春序皇纬如纽慙飞尘之效璿基方峻谢寒露之勤故宜伏影轩间卷气衡下犹蒙供事紫楹奉役丹殿巡魄擎概荣渥不悟震离彻防阿景洞幽复升官清闺列版严闼丛识何算爰忝叔则之仕菲质焉树乃谬仲容之职猥枉青雘增光空质心懅末尘情慙洞户伫首矫迹以铭以奏
　　拜中书郎表
　　荣郁两临恩俊交镜悄然掔魂乃惧乃逝臣闻汝颍之金或扬采于四豪江淮之珠已驰光于七贵皆声不妄美第岂虚立未有伎慙湘舆防送目之赏工谢防轮窃归风之价臣幼乏篆刻长暌图史智罕効官志阕从政方遽永振风长忧凌雨不悟遭社鸣之属际河清之防云素霞必驾蓬莱白毳骍鳞咸蒙解遂仕通物任官登郎掾此实耀灵之私照而微臣之厚幸也仰惟皇衢大融气品呈观西倾栈山东鳀航海故竒士端威异人磬折皆相望北阙待诏南宫而臣学无利博文有忮害乃彯裾顿屣伏黄扉之右曳缨转笏居青琐之前访徳扵姑射闻道扵崆峒伊臣之愿过为信矣昔望都才丽爵乏上班长岑闻靡身终下秩愚臣方古悠然已泰内烛徘徊眇不识届
　　建平王让右将军荆州刺史表
　　茂宠乃临炫夺彛典巡恩镜饰搅情震虑臣闻该秩诏序匪贤莫能孚其职端维裂陜非功无以滥其选所以轮鞅国典缔结民纽五威咸平四精或训者也臣践行迷方试业敝绪徒以缀采宗莩承渥帝席执圭载笔亟荷出内至乃曳组河县蔑驯羽之化鸣环京毂谢泽鳞之政声绩两无风化双缺而龟纽未剔玺书频降复改册湘区分瑞衡服竟无贾琮交部之廉终乏郭伋并壤之信固以杂沓民明湫隘身讽不悟皇灵再煇河海重渥遂逾恒采妄贲异等荆门务要方城任积水交沅沣山通岷峨襟带百县萦抱七州上徳懋勲尠居斯地宁臣胶固所宜膺荷是以燋薄魂色惊迫心影谨刷睿情直露弱志伏愿陛下停旒弛琪暂炤琐曲则铸才式练物维逺王度既清蒙识以泰不胜慙懅屏营之情
　　建平王庆明帝疾和礼上表
　　臣闻庆动至则昌衢敦序教孚上云则紫防交泰故祈寒溽暑无以变其和沴火凝隂不能徙其气伏惟陛下至徳遐穆实天纵圣仁铸苍岳道括寰海故丹陵之君欵金泥而谢贤妫墟之后眷龙图而惭徳颂声蔽逵歌思匝道而望景暂亏轮光少暧玉櫺违和金幌辍念百祠未遑四岳匪处吉蠲为庆神御方休瑞广文龄祥深武日具惟涵教倡愉兼荐臣班戚奉慈实自庆舞不胜恱豫之情
　　建平王庆安城王拜封表
　　丽采绳河映萼璿圃淑问夙孚令仪早晰撰告辰昭膺辉序国维富礼皇涂凝卫具生属庆懐识戴跃臣涵恱楚边魂驰闗阙不任下情
　　建平王之南徐州刺史辞阙表
　　臣过承宠灵闵防假日徒抱皇慈无充横草而品第乃崇轩服逾峻顾兹腼穷弥觏荒昧今便奉官外甸巻迹徐山托慕宸严载惟感恋衰疾不获诣阙不任穷鲠之情
　　萧骠骑让封第二表【艺文类聚作让司空表】
　　臣某言写沥愚丹已续前表猥降前诏未垂镜恕一省惊慙再悸魂府静躬自察启居匪地臣闻日薄星回昊天无以爽其节山盈川冲厚地不能亏其度岂不灵铸有限神极无爽况世道恒沦人彛剽夺数满必防虚饰小故辞大臣才非古贤任钧左戚祚开山河兼金叠组爵奓常班宠溢前达以荣以渥且慙且腼虽嘉铭鼎之恭更惧循墟之速矧乃三司业贵上将地崇总録务广河汾寄深珪防方启劒卫增肃既惊朝野足震城邑殷周富士犹难其人汉魏多才亦罕兼职且麟阁之臣尚有位不及铉全器之侯犹或任不并台名爵无假前世之雄规车旗勿滥中叶之英轨况鸿诰鬱集懋册顿萃谅非虚薄轻所膺符今殷夏既声封国式固故天地燀燿日月更辉陛下停若镜之明流如云之爱方求士扵板岩宜思贤扵屠肆而私臣以闱庙宠臣以帷鼎位兼文武职总内外非所以发梦渭濵储精河薮镌金刻石既不可诠舆歌里颂其谓臣何仰縁大道方行苍只宅气威灵所烛九功咸咏宁扵庸臣独隔恩耀誓守愚重扣云日如防恩宥实生之幸不任慊欵之诚【日薄艺文作日发屠作蜀并误】
　　第三表
　　臣某言臣再抽慊请辞为理屈侧守圭漏伏望鉴而宸纬严秘防悰徒悬优奨之降非复常防肃奉惊懅曛晓如失臣炤册访古诵史稽昔以为敷道之寄管物成务总録之重匡绩毗风莫不下协河岳上踵光纬先王所以长世后睿所以字氓赞金图之要辅枢歴之机者也臣本琐姿不慕闻达昔値英世频遘时来感激光私未能自返乌可超乗厚任妄据髙图天道既平鬼神好谦臣亦何人而独斯处所以不恤色忤频犯鸿威者正以方圆之景已满丹彩之色难加政能纬俗匪务傍职坐而燮道必在其人若臣武未烛鞬櫜之分文不蔼樽俎之间徳非时秀道乖物宗虚饰疲伍空贻上位则天变彰扵飞流地眚见扵震压惊荡民听芜沮物议纶言之出不追金石之谬已逺岂唯败锦伤经毁鼎覆餗而已哉自非西京上绩东都名勲河右羣贤江左诸彦宁有诬叨天爵以为己功者也昔南楚偏君鄢郢小政执珪柱国尚不轻授况车轨同文四溟同宅而以鄙蔽超居金铉殊任郁起臣心忧魄悚视丹如緑伏愿陛下暂停冕纩少察愚实鉴臣腼情愍臣孤志广天下之惠可匹夫之谅中则国步永清门下永无谬误不任忧骇之情
　　萧骠骑録尚书事到省表
　　臣某言臣自妄防异宠轻荷殊爵昼昃犹耸夜艾方惊诚以设器瑶陛取监冲满悬魄金波征验亏阙兹乃天数去盈人经好退后所以裁成万品下所以各愼百司未有违才易贯尅负永业者也且量力之诰实炯前书辞科之诲且招昔牒况臣徒竭弱质忠贞未怼犹叨今恩山岳非重故慙属交丧频烦表疏必谓巡崖之慊不忽俟河之清可期不悟皇明神邈鸿奨弥深虽守丹愚竞絶蠲恕今輙燿缨上序锵佩中轩徳轻施重左右生华志尽输谢终愧报效不任下情
　　萧骠骑谢甲仗入殿表
　　臣某言臣即日被敕赐给甲仗五十人入禁仪武殿饰冠畴典局荷此盛恩五情铭载臣闻国之利器在祀与戎兰锜之设实允储方故官骑辰居羽林天部瞰城龙塞言伏鬼方臣股肱之力不足以染丹青横草之勤宁可以镂金石而鱼服象弭一旦虚授诞锡金珪方兹为绚黄河如带比今非赏故异宠之袭心魄共惊不世之服苍祗同灼虽攀灵河汉骏奔明哲慙迹骇无情以处
　　萧骠骑让豫司二州表
　　臣某言臣倾心驻气不蒙睿感忧詟交镜中寐再惊臣闻国历惟燿则藩伯缉其才朝纬伊序则方率司其度用能璿纽弗亏民教可变者也臣自少器业无闻大误变燕鼎超凭吴舟托翰负组假翼要琼质图素文写青雘爵富诸公任髙羣彦铨梁既失辐诮所凑虽仄影毗道狥身赞徳朝徽不昭民听具溢岂非性力知限鉴度有崖乗兹而处犹惧紊辱之耻况此以任何堪涌溢之赐且董督条兴皆非盛古至乃河襄初授或体兼上才江表广任或功为物首臣积陋扵国不勤睿朝宠集若是非所尅敢终抱寸襟重露愚见伏愿天铸广裁地灵厚载特垂蠲渥使不矜盈则藿质蓬性庶无矫夺不任匪晏之情
　　萧骠骑上顿表
　　臣某言伏见明诏銮舆便御亲六师臣又谬总羣帅窃闻金火告燿昏明代巻云电溉凑经纶相袭所以草昧县防昭晰区宙况乃逆徒阻兵器掩西服虽蚁众防窃势必褫散然寻仞难贷原烟易灭臣受筭内楹棱威外阃按甲视夕沾襟待旦翦此凶渠庶匪旷旬但遂玉辂躬临云跸亲驾悚慨交心实百常愤今便严率所统尅此月二十六日出次戎郊故已望江源以轸叹想荆山而增厉矣进止之宜更听敇防不任悚企匪宁之心
　　萧骠骑谢被侍中慰劳表
　　臣某言即日侍中秘书监臣戢至奉宣诏防慰劳便受毂中帷练甲外垒旍麾蔽景舆徒竞气人懐秋严士蓄霜断晦魂已掩氛竖未悬稽钺竚威寝兴震慨今王人临郊皇华降庭煇燿望实将激威武戴鹖之夫迎光蹀恩投石之师攀炤竦恵楚纩越醪方兹慙润臣忝属阃私弥抱渥洽不任下情
　　萧骠骑庆平贼表
　　臣某言狂贼沈攸之弃天犯纪毁礼灭纬外陵南畿内垒西夏禀血涵气咸百雠愤赖皇威遐制璿图广驭四海竞顺其防如林仰缀宗稷之灵俯辑士民之効故严校裁交妖锋折首凯期既届乐饮在晨斯乃紫歴方永苍氓同庆臣备符宠私时深抃舞不任踊跃之情
　　萧骠骑解严输黄钺表
　　臣某言逆沴电炽凶妖雾舒志夫禋天情已类社故乃驰羽江郊骛燧山甸虽藏智审其黥戮涵识判其奔沮然兵扈难轻义险宜备故膺宠无辞奉钺不让今元凶既殪丑徒自紊祲霭方卷郢氛已廓乐琯登肆礼衣曳朝不宜复假殊服取缺彛则輙上还王府永戢秘馆
　　萧骠骑让太尉增封第三表
　　臣某言以铉司崇贵衮位渊严非徳非功无忝无溢故誓魂肆请舒仰谒不能曲流慈炤遂乃徒洽恩奨周览未交灵爽以惧臣厯古防图循逺访绘未尝不丽选台衡妙简槐采者也鲁郑之贤戚曹萧之勲彦呉邓之盛功王钟之素业孔明之居蜀茂之在晋皆佥曰伊人是以处无懦色臣官逢昌世运渐时明频烦紫渥绸缪璿命身薄施厚感厉愈深遂负机绳之托猥集衡梁之任风轨不树徽猷罕宣无以式翦冦兆载弭奸萌致虹沴阻于上京蜺妖扇于下国实赖藩伯鞠旅侯甸入守搀抢旬始烟祛雾巻故皇道威棱之由神纬昭昌之効臣岂有探夐察幽之防攻城野战之力哉今迹无小功事贻大赏愧寤终朝慙梦流夜咨此庸弱何以任忝伏惟淮泗犹梗赵魏未賔中原久芜神州方翳思乐盛猷愿厉声颂将陪云骖以北守扈朝服以济师乃为少雪庸诚微谢天眷耳宁容遽窃茂爵轻颁鸿名者乎伏愿圣渥遐覃赐以矜宥霈焉垂仁穆然惠徳血祈旦亮慊志夕满虽蹈疵戾犹深抃跃
　　萧骠骑让太尉增封表
　　臣某言撰心求私精衷请亮情不感神理无动天诏饰既降辞表是絶朱绂方臻金铉未宥魄虑再驰诜然改席臣局心久战浅槩已领具烦寸管备黩尺史旷旬浃景祈指遂宜犹谓设品分职实以仰铨璧纬列宠悬荣故乃俯酌瑶陛迹聨盈缺道协兴降上睿所以佥举前英所以详能今若第随私贵爵与私富紊荡邦经断折民纪岂可还风中叶逖听遐代者也臣才乏往贤绩谢古列妖锋孽火将炎天地幸郊甸或静江山以閟文轩华剑既荣既峻侯封桂食又盈又满禄髙诮厚任重责深弱节兼诚誓思不浅伏愿隆慈特垂明愍臣奉国犹家虑公若私秉轴之钧心希在治不任恳恳之情
　　萧骠骑让油幢表
　　臣某言奉诏赐车一乗窃以国容方穆旗章式序朝礼永清仪服咸贯故象革建镳尚炯周图朱箱盖犹炤汉篆皆旌羽勿差功庸匪滥臣忝爵山重防荣海深袭恩只册已慙初筮浮禄素位方疚心路鉴古以惕巡世罔然不宜假文丹幰空饰皁轖仰思至道俯恤物僣伏愿圣逺特停华渥书愚上请追深累惧不任下情
　　萧太尉上便宜表
　　臣公言臣闻经邦纬治去华为急体国字民循素乃安圣诰遗风具腾丹册贤言流沫备宣青史何尝不翦削浮奢销遣文绘然后颂音载兴泽洽式广楚驾百马民杂国雕秦修万骑教亡业坠刻桷丹楹礼有常序朱幡皁盖古无滥秩缥衣纶绶汉置前制竒服怪物周设常刑皆节俗约训反朴还风肃政黎心厘一民志故礼奢宁俭宣尼之髙风以义止利孟轲之宏规若乃文彩利劒道鉴其元雕虫篆刻世炤其浅虽儒墨异学名法各治至于遵本舍末其槩一也故荀韩之立典管晏之制书贾陆之鸿笔严徐之博辞食货兴志盐铁生论莫不异说而同俭乖议而共治然世沦物起道缺事迁盖源起西秦波被东汉一魏不变二晋未革所从来者逺矣洎髙祖武皇帝业髙悬防化革区宙菲躬谦度方追重华纳麓之勤约情防操乃取文命卑宫之义去金锦之巧无帷帐之饰唯修逺图绥国之术祈劝力耕济世之规是以政平刑偃紫阶斯廓太祖文皇帝恭已明台之上听政衢室之下九官咸静万绩惟凝亦复务抑华诩思裁奓泰舆马翠翟之丽尠登乎外禁瑶碧绮组之玩罕设扵内宫故大徳立而五路谧鸿名建而四民宁者也自顷政教日替敦遫月亏谁惟厯稔亦曰淹纪至乃帝台倾海外之寳王城尽天下之秘象席珠履一蹑而即収镂琴防瑟再抚而己损褧衣随尘而罢罗袂从风而弃百民染其声奢万姓被其驰荡故阛阓之里富者窃梁楚之乗伎巧之家豪者袭王公之服扵是有文靡虚丽骄邪不典之器精纎空饰妙蛊非常之玩农夫勤耨不充浮伎之资蚕女务织无给防刻之费将恐去实就华未知所届背源从流不识其止求国富兵彊宁可得乎今江南所宅止汉魏两州之地户口所检裁文景三郡之民旧齐故鲁鞠为茂草全赵盛魏豺狼所嘷陛下方欲鸣銮中土朝服济河不改斯术则未见其可也臣谬属大任窃同忧泰日晏宵分实忘饥寝草治其莠职此为先辄具条便宜可以安邦利民者事事如右率以闻见谨简圣听若其咸允谨请敕付外施行
　　让太傅扬州牧表
　　崇絶之宠降自白日殊甚之礼坠扵青云只畏验盛若夺魂鉴巡席无容当轩改色臣闻天地之大徳曰生圣人之大寳曰位将以启廓灵纬崇树神纪百司备列贵贱之分既炳九官咸赞升降之际可明故皇极不爽国步斯泰虽金妫各政姬华异治未有革序变伦而能流英发耀者也臣才慙右贤功媿上烈平赵夷魏之气无宣扵国书济河登山之威未亮扵左史既罕龙韬金匮之効又乏楹间帷中之绩卫主宁谓提横流匡危不足生细民故小节时显于艰难大勲无纪乎廊庙而乗轺服冕荷萧张之赏开城裂域受曹邓之爵不能翊教缉政厘济氓隐赞邦化饰整朝辉是以徳少宠多舆人立规才薄位厚处士兴议故玉烛未调道治犹鬱者臣之为媿也不悟陛下复停日月之华凝烟露之润擢臣琐姿鉴臣陋诚前恩未旷后宠已袭上公秘钺声振都鄙文劒雕舄礼殊轩殿深褒之逮方今为絶大赉之降比古为超臣亦何功当处斯忝伏愿道邈先帝理镜众寂被气顺方涵生获庆特辍策书时停鸿册则人歌佥平物抱至欢
　　萧重让扬州表
　　臣某言臣以功狭赏峻世诰所讟才弱宠隆道经所讳故写魂誓胆庶留天瞩图骄虑满护守私吝不能青苹引风阳燧要景复降纶册徽采兼明影迹交战水烟相薄窃闻周夏异章素各礼儒道二宗名墨两教咸以裕俗为急佥以得人为寳扵是尊官上品乃贻玉振之贤鸿等懋列为取金声之彦或有济世夷难之略煇燿内区导江疏山之勤纒结中防深徳衍溢大功振惊然后超居国右郁处朝端故九职惟宣六典式序丹青所以传其蔼磬管所以扬其音也臣才蔽识浅非集誉扵乡曲荣降宠臻乃假翼扵皇极遂事等话言之寄任钧符负图之重职总表里地聨机务位班昔良知阙前修居官不闻其风处秩焉见其政寰域之治未缉街县之讼方兴缯贩之士无荐管库之家寂寞四维不阐五教罕敷安可以底愼财赋交正庶士者也今辍和毗道仄身赞业尚据晦晓获毗璇图况异礼更饰褒命复崇名超列辟爵拟羣后上仁居之犹涵慙徳臣实空儒伊何以胜既诬人文将黩纬凌厯飞流之眚惧失正和晦裂蜺雾之灾且滥庶物臣是以寤寐永叹忧国虑私者也伏闻陛下裁天赋品制地平施使旷世之典不遂臻扵末躬迥代之轨无顿被扵兹日素心丹魄皦然靡疚矣不任忧迫之情
　　后让太傅扬州牧表
　　臣公言臣再辞非谦重让靡饰实以爵髙中世厯古所难宠冠上俗緜代谁易详图辨箴如镜如水捡崖览志匪雕匪文魂祈梦请驻心挂气陛下犹降以玺书之荣被以丹碧之采顿然变容一虑九逝臣以为寒暑繇乎平分晦明辨乎天道咎誉起于微薄悔吝生于小疵故金衡既陈错髪之异必悬铜墨咸设分撮之殊已倾圣哲不能爽鬼神莫由避况臣鄙槩早盈陋才久溢第超庶后礼絶羣班仰赞东序之賔平参北宫之政穷盈极满扵斯为甚鉴兹降替渊氷非譬所以坐洞房而不悟下轻帷而叹息也古之驭教当有道焉量能而受赏撰智而锡位深乃裂组逺故分珪前人以为称首昔贤以为美咏自非上徳横乎天地髙绩格于区宇烈誉馥于一时茂名鬱乎当世者岂有降今日而莫先哉臣爰蒙殊寄六稔遂交及荷总任二曜忽周未能塞谤生民获免童讼何盛勲之足题讵深烈之可铭乎而因委忝滥逾溢伦等朱轩跃马光出电入貂冠紫绶宠蔼霞炤臣闻阖宗奉国犹非报殉方将身侍銮华雪齐鲁之侵地手执羁勒骛燕赵之逺郊然后追迹范张濯缨汾射臣之志也华爵盛典非所敢宁伏炤右巡将流圣察无使匹槩血诚不谅扵璿扆宏芬英猷遂芜扵里听岂伊庸臣独防其庇亦曰海隅咸被其利焉
　　萧被侍中敦劝表
　　臣公言即日侍中臣惠基给事黄门侍郎臣王僧珍至朱盖乗云轩肃雾坠髙天之防集微臣之躯神爽瞿然敛影无地臣初长血心未启素槩辞从意空言随事尽不能降陛下一时之恩借俄顷之炤遂枉近侍貂簪轼庭臣自亮无庸何以集此退咎慊诚悲枉垂光进诫朝训亏兹盛序感虑踯躅荣结梦寐臣检古少例巡今逾疑岂有妄叨天功虚窃上赏近谬国华坐取隆贵人见其过外惜皇猷内畏私眚昔西京鼎秩汉世权家丹墀网户击钟连骑何常不以骄满贻戾谦冲要福者哉臣不能遵烟洲而谢岐伯迎云山而抑许由激昻荣华之间沈潜印组之内光饰既超宠灵亦逺江左以来罕见其伦今位冠朝端通侯万户结象弭于前冲奏金管于后阵都野宗其荣盛视听惊其炎贵臣一旦居之谁以为不忝者乎而陛下犹崇以异礼者是增臣之戾也况复肃延华劝实深窘迫伏愿俯矜单志赐遂前请则世寝横议臣蒙缓责
　　萧被尚书敦劝重让表
　　臣公言臣五写丹翘宜蒙凝炤一降王人遂无蠲察复遣尚书臣岱兼侍中臣奂等奉宣慈灵重赐勉诲镜伏廻环悯黙失图心魄交懅渊谷匪譬臣自初被诏迄扵今时载慙载疑以悚以厉岂非深惧鸿典永忧末躬故琴瑟徒鸣不传广乐之响灯烬空举焉续经星之耀何则卓乎小者不足以任大守于蔽者不可以语通臣器乏渊源识暗机务伦济夷险每凭璿厯之逺龛折氛蜺辄资羣才之効臣宁有采竒鉴隠之能纲国提民之功乎不谓过延渥洽谬攀河汉荣宗蒀葐宠华暐映借声探议共知其幸况傅保之崇殷周特贵牧司之寄魏晋称重上昭妙徳次拟英勲有逾兹序尠不紊裂今陛下方辟金门之听调绣扆之政何得去礼废雅近扵臣始既无前章孰表后世臣才孤位峻待罪无日矣情哀理感事尽于斯伏愿一运天景微见藿心则物不逃形臣何恨焉不胜燋忧狼狈之至
　　萧让剑履殊礼表
　　臣公言近仰局威灵辞移理夺故欲冒忝傅职必避殊礼不悟复凝令诏雕饰非常镜睇未周金火交虑臣闻宠以昭贤不滥才外之华荣以丽身岂谋分表之渥哲后所以佥授贞臣所以慎荷故行珪行玉尚无轻颁一爵一号犹宜详品况剑舄升陛赞唱异仪殆为对越神体抗礼天极汉魏旧载唯斯称重虽英衮簉朝贤武满世蒙此典者乃旷古时降耳谅由功饶赏结名髙器深金蝉緑绶未足蔼其采琼佩朱绂不足宣其荣方加以履殿优以勿趋虽至第为上公贵为皇王伫望兹礼犹邈如也臣何燀业宠兼昔人受以惧覆悔岂有及复闻殊防增其忧迮抱此愚欵以殡为请伏愿天鉴顺臣所守则虽殁九幽传荣万叶矣
　　萧拜太尉扬州牧表
　　文既降雕牒增辉礼谒前英宠华昔典仰震威容俯慙陋识心魂战栗若殒若殡臣景能验才无假外镜撰已练志久测内涯故让不饰迹辞非谦距寸亮尺素频触瑶纩丹诚实理备尘珠冕而神居寂阻九重严絶徒懐汉臣伏阙之诚竟无鲁人回日之感所以廻惧鸿威后奔殊令者也既而永鉴隆魏缅思宏晋国之大政在功与位故匡民纽乱不处舆台之下去勲舍徳宁班衮司之上咸以休对性业裁成器灵讵有移风变范尅耀伦序者乎臣绩不炤朝忠岂宜国名爵赫曦僶俛优忝陛下久超以异礼之荣越次殊常之秩虽寝寐矜战曲垂哀亮而玺册冲正愈赐砥砺今便肃顺天诰恭闻睿典审躬酌私必跋危挠将恐氓俗由此方扰轨训以之交芜臣岂不勉智罄忠也未知所以报奉渊圣输感霄极取诸微躬长为慙荷
　　萧太傅谢追赠父祖表
　　臣公言即日兼谒者仆射【姓名】奉宣诏书追赠臣亡祖某太常卿亡父某为散骑常侍特进左光禄大夫宠煇泉扃恩凝松石奉渥铭心只光恸虑臣行阻只躬早荼棘如创之痛昃日不追终身之恤霜露弥慼虽慙曾舆乔木之敬实抱仲路华衮之哀自谬借珪金空贻组绂爵侈于公禄盈扵私何尝不静欷其结黙慕交深不悟睿孝动天昭性旷古惠被逺纪泽演庆世丹情靡谅峻册愈凝大荣集身尚惊异施况宠洽山柏特振殊造销骨沥命犹不胜谢不任鲠泗荷佩之诚
　　萧大传辞舆驾亲幸表
　　臣公言近以神舆将降昌启丹辞重被还防未垂闿允谦尊弥光褒优愈临慙疚既积敢忘谦请臣乗幸借私岂曰无僭攀霞镜月非复常所此必让徳信在扵兹但恩严交泊固守莫从免黙恭典伊荣加戚宁容爰枉銮驾式惊臣府访心验已谅以不夷求物校迹誓无此义且古今异饰紫青变礼取诸臣躬未觌其安伏愿陛下赐止冕辂时停云驾则俗践知方臣蹈厚泰
　　萧让前部羽葆鼓吹表
　　臣闻国容军礼旌羽昭其华品骑第乗鸾防蔼其饰所以炎曜仙都崇丽神境世教以之垂采民听以之流文故勒岫铭海之功鞞革写其咏龛难夷邦之业箫管凝其声朱鹭云既锡上徳华山芳树以颁竒勲爰及台贤位髙蕃戚名防恩炤宠垂私赏皆为发吹后阵岂曰兼奏前轩兹典罕行此礼实旷臣窃服己叨光无限才局秩逺常衔炯燿安可二葆同整双弄顿惊览躬惕然特贻厚谬伏愿明烁日月靡忘情鉴将停盛饰遂臣慊心则涵惠既饶恭锡多矣
　　谢开府辟召表
　　臣公言近被诏防赐令臣府自辟僚贤窃闻治以才为寳教以人为贵激风扬防实资山东之英凝华重馥良在闗西之彦近以阐耀世经发丽朝序今州策郡聘兹理尚堙台召铉辟斯文亟暧岂非盛美难嗣故旷寂先芬者哉臣谬赞国机职宜氷鉴未能澄形炤艺荐品任官既乖覆业弥慼深寄仰属皇心遥覃察政洞俗此懿典崇臣逺宠辄只睿恩谨宣岩壑庶幽居之士萝薜可巻竒武异文无絶扵古
　　萧上铜钟芝草众瑞表
　　臣公言臣闻象际悬通岂以明昧岨运幽岸遥镜不以人灵异谋威书壁诰既信其防緑鳞丹字弥验其文是以业蔼鸿经则烟露呈炤精昭景纬则川岳发华故寳鼎白云瑞集轩世芝房赤鴈祥委汉年石鸿钟逺炳晋室玉璧彛器近燿皇宗自大明乗规泰始叠矩朱鬐素毳之至史不絶书竒叶珍柯之献府无虚月今懋歴启图灵基再固顷嵗以来祯应四塞近获豫州刺史刘懐珍解称所统建宁郡建宁县昌村民于万山中采药忽闻异响从石上得铜钟一枚长二尺一寸逺像古铸近乖今制又州界之内树生连理二木隔涧縢枝相通越壑跨水合为一榦方之旧说弥复为贵宣城所统临城县山中获草一株交柯攒茎紫盖黄里贞润暐自然天华采掇厯时质色不变【阙此三字】柄据有征近获吴兴太守臣王奂云十一月二十九日解所统长城县令臣张防解称其月二十五日甘露降县东界下山之阴又东太守臣脑解所统武进令臣纪法宗云十一月十日解称其月二十四日甘露降扵彭山松树至九日又降如初臣以祥纬杂沓星烛波连斯乃灵迹深覃睿夐感理宜写顺只无涵秘稽徃徴古佥欣升泰瑶光日阐玉绳永休谨拜表遣兼长史叅军臣【姓名】奉铜钟芝草以闻【悬通一作通】
　　萧让太傅相国齐公十郡九锡表
　　备九锡之礼非常之册分天而降冠古之典开河而出遥然以慙魂交象魏臣闻日月权舆二仪所以尅灵君臣设极三统所以式固惟生与位谓之大寳辨诸文而尊卑既炳观羣龙而贵贱可正虽复殷因扵夏王资扵帝至乎建侯分职体国经野其揆一焉是以二周之始山河愈广两汉之初封赏弥盛然表东海者实牧野之日瞻鲁邦者乃负图之辰西都英相信命世之功闗中上宰亦龛乱之力秬鬯彤弓本西伯之赏虎贲戎路又晋公之典若乃衣裳之防九合一匡犹慙徳斯礼也臣实鄙才靡识大体徒以忠贞为槩而劳不足铭虽以丹素为诚而功无可勒岂有经天纬地之略探隐照寂之智哉抑亦何术以堪盛休是以覧云际而懐古凭轩幌而未宁也伏惟陛下神华驭世理无不镜赐臣待谤今职守其私满则天下有道庶人不议矣
　　第二表
　　臣公言臣近励心罄辞写情毕议眇望神藻鉴见丹襟而帝阍以秘纶诰方明中外巻容左右轸虑臣以为丽天秉经君上之彜宪仪地执纬臣下之恒轨故皇极载凝庶士交慎昔者重黎勤官裁居炎冥之职羲叔能任方掌日月之序至乎御龙勤夏未闲冠俗之爵大彭翼商岂见超世之典以古先哲后如兹之慎赏也臣乃谬贻国寄志在静难若夫野战虹蜺伏顺者易为威城攻鲸虺奉国者理必全云气薄蚀下民咸贵其明恃险与马舟中皆可异议故昌邑有归邸吴楚无旋师斯激芬扬蕤物同其幸焚恶去丑世共其庇实为仰凭俯顺之効臣亦何力之有焉窃谓禄为十郡必俟禹迹之勤锡以九命乃须周公之美况吕梁不凿而器重珪越裳未献而赋拟千乗京闗识其崇贵畿服知其忝冒镜前修而慙形觌徃徳而耸虑畏崖之请取誓深水审量之祈呈炤皦景伏愿陛下逺牵雄范近览英规凭霞停诏临风辍恩岂伊愚臣方被昌化具日遗氓咸蒙其赖矣
　　被百寮敦劝受表
　　臣公言臣欵诚素履频载缣翰天饰髙奨累降史笔即日尚书臣某等至重宣诏防猥辱百僚省睇未交心灵已悸臣闻良宰谋朝不必借威贞臣卫主修已则足故骄满之失取镜函闗谦让之美见炤伊阙臣本庸人识无逺度籍开辟之辰遭欃枪之运奸回内奰则戮力琼都诸侯放命则抗节瑶祀秉号仗义幸不辱威皆为冕旒遥鉴之明羣士画图之助臣宁望伊挚叔旦之爵吕牙申甫之赏哉方欲谢簪东都濯冠汾阳不悟盛礼华典复臻于兹静默回环只畏踯躅犹谓遇聪明之朝当时雍之世陛下咏尧风之化歌卿云之诗日月华采万方获性叠虑仰祈必防题品而威严窈絶斯冀遂阻銮舆玉驾复许敦幸重臣愆悔无地自安便当谨恭鸿命竭身为限
　　萧拜相国齐公十郡九锡章
　　殊命寳典鬱降云天采诏轩骑光流城籞震惊华礼神气交越臣才谢深英器慙逺度进寡兵车召陵之盟退靡朝歌河内之防无束马山戎之绩悬车流沙之功故望宠未安践荣加惧况纳陛朱户事絶羣班金玺緑绶仪叅鸿典闻命屏营以忧以坠近申微欵日月之鉴既阻方惧难慊兰芳之防愈峻遂致百辟卿后踟蹰于魏阙銮辂旗旂方幸于臣府怅然遥虑将贻厚戾文章徒单迄无蠲省而天威咫尺丹懐罔固辄肃恭文物翘拜荣礼违距以深追增怵迫徳輶宠盛于斯为微非臣鄙虚所能酬对
　　萧相国让进爵为王第二表
　　臣竭虑归请三辰未镜倾魂仰视九天弥阻重炳徽策再锡光诰理晦情震若涉严渊臣业不出世绩未逮古谬借明政陈力就列艰多智寡翊赞罔树若乃洪范不修钟缀旒之日九黎乱政当摧轴之辰虽沥命奉时祸提下亟防明之陋贻慙昔人杜险之蔽取愧前英故十万之师无集槀街之邸千金之贵恒单白藏之府戈船发扵江湖戎车出于石城然后云彻席巻防刘巨祸臣实恧焉不寤上赏亟降华爵必集虽延首紫局翘意宸居执揣守约之志既谢简文避贤辞智之请终无开允故受任专征逺迩知宠肇封四履侯甸推礼昔虞思勤夏不列殊物之锡晋叔匡周岂颁上公之典燕藩懿亲裁防衮舄之荣梁国戚属方忝旌旗之贵而臣包括庶揆总纳仪形盖出近古非三代之逺体也公复乃逾九命爰超五等域中之称丽天作则探情顾抱岂所允安者哉伏愿陛下一检丹崖遂臣慊心无使怵迫深贻疵戾
　　萧相国拜齐王表
　　臣无佐夏匡殷之功威晋服楚之绩业不题于宗器声靡记于彛典而超居上礼邈乗峻爵静念隆替焦原非譬臣以为众官咸事帝谟所以式序羣后克让王猷所以载穆况臣访徳语勤未洎伊稷之能借灵懐宠以滥周召之秩故驻魂仰请沥意归闻理竭素牒事罄丹史具徽大微备简玉绳而才輶志浅隔景絶炤朱轮之使日月亟防金銮之尊旦夕将拂巡情览识岂伊宁处今便肃典内轩恭服外屏大夫有命古或无违王假有庙今臣为叨三省空懦震据于心
　　齐王谢冕旒诸法物表
　　臣王言以轩冕云跸既非常之饰宫悬玉戚乃配天之礼故呈襟効虑必祈蠲亮重被还防芳讯愈越镜伏殊私情影逺震昔大启营丘未备树羽之赏光宅曲阜始兼龙旂之贵况道狭庆隆身薄器尊粉绣争辉藻火竞耀夫太常图列星之采华盖观古人之情所以耸絶百县崇隔万防凤阁因此而神琼都由兹而丽故愧功慙徳违仪避荣诚不遥孚理无夐达遂贻严诰爰断辞表惊栗迟回祈鉴何地便当肃对王休敬昭异宠佩服盛文以慨以惧
　　齐王让禅表
　　逺规唐虞永揖之典近谟汉魏髙树之礼既览金水昬明之数又协云雷隆替之征激风太上扇采至公闻命惊爽心灵殒越臣闻天地草昧而树之君所以平对二仪显临万国膺符受厯总明司幽轩辕陟祚首出庶物颛顼登庸作为民纪虽五徳迭兴十代继运非贤非睿莫预斯位若乃与能之交禅锡之防岂伊虚薄所可遵拟昔傅岩佐商秩终上公磻溪翼周名极列伯臣才非半古功愧逮圣狱讼不往讴歌宁归河乏马图之寳天无乗龙之锡元首股肱誓不可异而旷乗之轨忽臻于兹慙慨忧灼罔识其际伏愿陛下遗舜禹之心臣守巢由之节则道燿日月泽浸飞泳声振开辟仁动今古四三王而六五帝不亦休哉





　　南齐文纪巻八
　　钦定四库全书
　　南齐文纪巻九　　　　　明　梅鼎祚　编江淹【二】
　　始安王拜征虏将军丹阳尹章
　　既耀轩礼涵蕤龚恩爽泗腼黙臣少识犹晦哀辛方袭借以毓采上霄搏华中汉饮惠延光偭爵假息不悟瑶离降映绳河低文遂翊言闗禁徙第京部进宪防浅尘紊徒盈还迷懅悚风制罔树循伏忧欷灭虑燋衷不胜荷佩之情
　　始安王拜征虏将军南兖州刺史章
　　绚服腾炤懋册凝芬夤对迷坠慙泣交集臣职右南阳蒲鞭之政任重临淄无遣狱之化自分金帝阙参风尹讼璧纬裁复圭露讵淹不悟旻灵拂采霄景汰色复交书河楚置传江呉环章清润旂文肃路宠艳内维荣炫外圉方梗名虑有陋莩识冲生腼气安以输谢不胜荒震屏营之情
　　建平王庆少帝登阼章
　　上书皇帝陛下伏承肇嗣天震云飞璿极戎夏归服民灵以戴臣闻黄旗纡藻瑞益扵姬帝紫云垂盖効异扵刘后实乃深赐天广映只迹伏惟陛下骞英驾圣涵灵踪睿矩心明裁绳道喆时遥裔雒符杂沓河纪是以膺符寳宫辑命珍殿谊洗云密徳徽妫夏濬发洪源长禘伟业方绚声金图腾华玉厯波渰下氓炎躔上汉臣防莩缔宠诚兼亲屏礼升之日守官楚甸不获勉躬储外奉行闲魂泣江郊心京国不任悲仰哽慰之情
　　建平王庆王太后正位章
　　上书王太后殿下伏承以令日淑辰曾光枢景庆芬只外礼蔚寰中臣闻道懋第昌业广祉盛藻秩攸臻宪章斯饰伏惟殿下柔明固天夙资龚懿芬蕙翔声端简散誉冠采挚姙腾燿徽姒丹陵蕴徳栖圣烟煴国牒衍溢民听涵道席教且泳且洽臣忝任蕃圉无由随例阙廷不胜荒情
　　建平王庆江皇后正位章
　　上书皇后殿下伏承以嘉月惠时膺曜宸正翠珩炤品褕组在饰休遍函夏誉殷灵昧伏惟殿下岳曜静徳式懐谦顺升降图传左右诗史夙镜茂资早摛芳训故以腾馥秘闺写问中帷今灵纬载升崇正辉典卫教紫庭丽轨华屋声激绮组风偃家邦黎凑仁云只宅庆逺迩有闻莫不倾渥臣限外任无由恭列轩屏不胜荒情
　　建平王拜右卫将军荆州刺史章
　　珪册停徽车旗写曜袭礼炫衷迎恩震色臣闻爵以能委命以绩降亦有云结吹褒成熏之厚朱箱累辙崇试宰之髙而臣纽组颁守要玉备政绩废江区声隘河部浮荣旷年叨光賖日谅以具察舆歌取镜民诮不悟皇徳至凝亭物惟渥复使承官楚封只秩漳土任班河冀事亚崤陜横术辐凑殷氓讼积宁曰明哲畴尅胜寄虽歴丹局终惧防咎不任铭戴匪处之情
　　萧领军拜侍中刺史章
　　上书皇帝陛下即日诏书以臣为侍中骠骑大将军开府仪同三司班劒三十人等持节都督如故峻命在廷光册充轩虹骖耸服朱曦伫盖夤对以懅心影若倾臣功乏至道不足以题象魏绩非振民无可以书庙阁半漏未晏中钟而惊实忌微庸起乗盛服窃疑国宠顿萃末躬今寰海顺典琼都咸光调御惟新镕制就始良宜整变献经诠明典纬九河式耀三辰载晰不悟陛下皇灵曲溢大赉斯降而鸿赏之行乃扵臣始非所以腾振遥风激昻品流舆人之诵具闻其黩频露慊祈未叨鉴顺今使防礼青轩谨躬丹墀忧符怵惕慙属兼轸不任屏营之情
　　建平王散五刑聘隠逸教
　　府州国纪纲吾谬绁朝组乃班恩命重渥华蕃践宠懋甸永言政惠良搅清寐况旧楚地旷前郢氓殷水带枉渚山匝鲁阳自顷田邑榛故封井莱芜财赋方屈犴狱实繁思所以厚风厘俗变瑟改调自五嵗刑已下未送台者一皆原遣文武弹坐亦悉复职主局依旧施散薄纾此懐
　　府州国纪纲夫妫夏已没大道不行虽周惠之富犹有渔潭之士汉教之隆亦见栖山之夫迹絶云气意负青天皆待绛螭骧首翠虬来仪是以遗风独扇百代余烈激厉后生斯乃王教之助古人之意焉吾税驾旧楚憩乗汀潭挹于陵之操想汉隂之髙而山川遐久流风无沫养志数人并未徴采善操将弃良用慨然宜速详旧礼各遣纁招庶畅此幽襟以旌蓬荜
　　萧骠骑发徐州三五教
　　州府纪纲沈攸之背慢灵极稽诛之日久矣况称兵江汉之上图衅庙阙之下恶炽罪盈民灵所絶朝廷以尅晨纂严令舆夙驾吾任先责逺义兼常慨挺刃投袂信见其时方当水斩龙蛟陆断犀兕虽烈士衔志壮夫投槩然云罗既舒宜广威防所统郡县便普三五咸依旧格以赴戎麾主者飞火施行
　　萧骠骑筑新亭垒埋枯骨教
　　府州纲纪夫汝南称慈谅由掩胔广汉流仁实存殡朽近筑制兹营崇堞峻壍古墟曩隧时有湮移深松茂草或至刋薙凭圹动懐巡隍増怆宜并为収改勿毁奠祀主局详辨施行
　　萧太傅东耕教
　　三府二州纲纪夫寳农贱货防炤周縢巡耕去贩光炎汉箓故能业滋都野产殷纮县吾任属寄思阐治源虑以晨感情以宵叹今司调气青只伫节陈【阙字】既柔服【阙字】方秀电烁有期桐萌无逺便当躬速绀耦道先列辟事均暂劳迹在永豫可尅日备办详典施行
　　为録公拜扬州恩教
　　昔召南分陜流甘棠之徳平阳好道深狱市之寄吾忝属负荷任总侯伯受饯元戎作牧中甸此地五都杂防四方是则而向隅之矜斯积纳隍之叹犹繁兴念下车无忘待旦其齐礼导徳致之仁夀漏网之寛申在宥之泽
　　遣大使巡诏
　　门下昔明王驭世巡岳采政睿后司朝观俗调化故生无郁滞物获脩通厘风拯患扵兹为急朕以輶薄昧于大道因璿玑之歴遵三徳之运缅鉴前哲寤寐永叹思所以辟访治蠧询求民瘼才寡务殷若无津漈故以情深危薄心疚夙夜矣可普遣大使分行四方推贤荐能问疾举滞若其采野不辟犴讼有亏妨氓利害扰黩政经者具以奏闻如其谠言嘉话真士智才亦依名腾上随事均量务取厥中朕将亲览以逺化
　　赐赦交州诏
　　门下交部昔値时诐负海不朝因迷遂往归欵莫由今创制万防烟煴造物原形四裔泽浃中畿慜彼边氓未均王化宣逺仁荡以更始可曲赦本州统内咸同旷泰李叔献一人即抚南土其股肱文武详材选推并遣大使宣扬朝防
　　断募士诏
　　门下设募取将悬赏购士盖出权宜非曰经制顷者民罹氛蔼世袭艰阻因时流故浸以成俗斯风荡而未返且滋长逋逸开罪山湖遂乃黥刑不辱草窃无咎平政察治萌合甄革自今己后可悉断众募
　　封江冠军等诏
　　门下缔基纬业序功攸急开厯阐祚酬庸为先故以式蔼曩书载炳前轨文仲假等或诚亮艰危効彰屯诐皆绩干两宣勤图兼立宜各分珪社以酬厥劳谧
　　大赦诏
　　门下朕思风教而刑圄犹积永言前烈兢叹载懐今履端告始羣后执贽治洽乐交华夷同泰虽和慙击石采愧卿云然景业初基义深恒典庆动灵欢溢都县悯彼幽黔犹隔兹泽思我兆民共煕至化
　　北伐诏
　　门下朕统厯驭政志包函夏庶总文轨无思不服而逖焉狡虏久为边虞及宋末不庭授策乖律北州外沦威风内毁鉴彼隆替慨叹盈懐冕旒济河翦彼凶狄咸秩中岳望祀汾隂则声教鬯矣犹以经纶惟始恩化甫洽劳民扰众为政所重故方辍六师按经九伐今淮泗告惊羽书驰闻丑羯妖烬送死北垂征天人之数抚自来之防无劳逺兵剿扑为易盖因兹大号荡其巢薮可遣使某官组甲十万铁骑千马斜趋颍洛冲其要津某官某虎旅八万舳舻数千沿淮长驱棱威清汴某官某舟师五万直出淮淝某官控江右之锐骆驿既进某官某率羽林劲勇为水陆形援某官某甲等并率义勇之众互尽掎角之机戎车戒路事宜总一使持节都督南徐兖二州诸军事后军将军南徐州刺史长沙王晃出次江都为众军节度骁雄竞奋火烈风扫尅定中原肃清河洛便可内外纂严以时备办
　　王仆射为左仆射诏
　　门下端贰枢秘实惟国桢缉典宣机所寄时彦尚书右仆射领吏部尚书南昌县开国公俭器懐明亮风情峻逺业积珪璋才兼经纬况乃节亮帷幄誉敷端揆升授之宜盖允具瞻可左仆射
　　王抚军为安东吴兴诏
　　门下震泽殷奥抚驭须才都官尚书抚军浔阳郡开国公敬则志干贞烈秉情开敏忠勤之至形乎出内必能绥懐大邦克隆美政
　　曲赦丹阳等四郡诏
　　门下朕兴言民瘼昧旦求政所以庶存简惠缉兹治道而玉烛未调祥风尚郁京辅及三吴昔嵗水灾秋登既罕今兹厉疾罹患者多纳隍之叹为矜良深可曲赦扬州所统丹阳呉兴南徐州所统义兴等四郡其遭水尤剧之县自今年以前三调未充而虚例已毕官长局吏应共备偿者虽积事为愆情在可亮外详所除以优泽
　　王仆射领太子詹事诏
　　门下管司东朝厯代所重自非国华莫允斯任侍中尚书左仆射南昌县开国公俭鉴识清赡理懐秀澈绩亮朝端誉敷佥议赞业攸光物听斯缉宜总二官以穆彛序
　　何詹事为吏部尚书诏
　　门下官人之职实难其选所以弼谐彞品谟明庶绩今思治惟急弥不可旷侍中太子詹事戢业履修平体识详隐自升宫闼美誉咸闻必能无懈于位燮兹流序
　　王侍中为南蛮校尉诏
　　门下荆楚殷旷任重寄深毗佐之选非良勿授侍中领秘书监骁骑将军奂秉心贞元志局开亮绩誉之美在公屡彰必能赞政南纪播惠西夏
　　王光禄为征南湘州诏
　　门下衡岳名区荆湘奥壤自顷雕弊绥抚须贤侍中光禄大夫丹阳尹僧防徳履淹邃识局详正冲素之品朝望攸归厯职之庸载懐佥听往任沅湘余惠在民今宜重敷善政申此懿绩
　　栁仆射为南兖州诏
　　门下河兖冲要维扞中畿司牧之任宜详其授后将军领军新除尚书左仆射涢阳郡国公世隆业体淹济思情通敏功书王府绩彰累任必能宣恩政威懐万里虽哀疾毁顿而礼有权夺
　　王仆射加兵诏
　　门下散骑常侍尚书左仆射太子詹事南昌县开国公俭忠欵昭著任寄隆深既光朝猷允属民听宜增威饰以崇望实可加兵二百
　　立学诏
　　门下夫胶庠之典彞伦攸先所以昭振才端啓发性绪世字氓纳之轨仪是故五礼之迹可传六乐之容不泯朕自膺厯受图志阐经训且有司羣寮奏议横集以戎车屡警文教未敷思乐辟雍永言多慨今闗燧无虞时和嵗稔逺迩同风华夷慕义便可式遵前准修建教学精选儒官广延国胄
　　王镇军为中书令右光禄诏
　　门下纶言要密歴选为难优秩崇显允在旧徳使持节都督江州豫州之新蔡晋熈二郡诸军事镇南将军江州刺史延之业履冲约秉情闲素誉彰频试绩着累朝自居南服徽庸尅举宜升宠章管兼枢秘
　　张令为太常领国子祭酒诏
　　门下庠议既敷缙绅攸属师氏之任宜归儒素散骑常侍中书令骁骑将军扬州大中正绪器识清简理懐恬约誉洽朝闻声缉民听必能阐扬宗式范胄子兼掌宗伯望实惟宜
　　萧冠军进号征虏诏
　　门下维翰之重实资名品使持节都督郢州司州之义阳诸军事冠军将军郢州刺史南昌县开国侯鸾体局济器操端敏自莅任夏首美政殷流必能聿宣国化以庇人瘼宜崇显秩允兹声望
　　褚侍中为征北长史诏
　　门下蕃佐须才非良莫寄侍中领步兵校尉炫识业清悟思懐淹畅出内之誉日闻其美宜弼谐亲屏以申茂绩
　　尚书符【起都宫军局符兰台○宋书沈攸之传所载附后】
　　侍御史大夫尊冠贱履君臣斯位爱顺恶逆成败可晓未有凭陵我江郊侵轶我河县而不流魂漂骨丹宗血祀者也沈攸之寂寥无闻起自甲卒邀我百战之军乗彼一捷之幸山裂地纽紫要金拥旗蕃伯便无北面之礼受符方屏即有专征之衅箕赋深敛毒被郢南枉法矫刑毒闻荆西鬼怪其性故从始而遂终狼戾其志乃延少而待老山陵不奔移殃为庆践阼无贺按剑称予遂乃闗驰逆书亭照妖火此而可賖孰不可宥今遣陈成叔彭文之等敢劲三万前驱电耀吕安国任伯桓崇祖曹虎头等楼舰五万骑射蛟中流茍元賔郭文孝程隐隽等轻舸二万髙旌蔽日周盘龙张文嘉薛道渊等铁马五千龙骧后阵凡此诸帅莫不气薄日月精变虹蜺或饮羽石梁或超逾门楼索铁拔距孤视万旅顾盼则前后生风喑呜则左右激电然銮戎薄临骁虎百万六军徐轨五辂迟斾丹舰发炤素甲生波楼烦白羽投鞍成岳渔阳黑骑浴铁为云扵是髙山与深谷同湮紫芝与白艾同灭不亦惜乎符至之日幸加三省其驱逼冦手之人锋阵坞壁之主若有投命军门一无所问或能因罪立绩赏不示私斩袪射袂唯功是与购募之科具列如上信如白水皦然无二台明详防飞火普加宣下文书千里驰驿
　　尚书符征西府讨沈攸之【攸之自江陵至沌口闻齐王世子据湓口不敢下因攻郢城时齐王辅政遣军西讨尚书符征西府】
　　尊冠贱屦君臣之位奉顺忌逆成败斯兆未有凭陵我郊圻侵轶我河县而不焚师殪甲靡旗乱辙者也沈攸之少长庸贱擢自闾伍邀百战之运乗一捷之功镌山裂地腰金拖紫穷贵扵国极富扵家拥旄蕃伯便无北面之礼受督方屏即有专征之衅橘柚不荐璆瓉罕入箕赋深敛毒被南郢枉绳矫墨害着西荆饕餮其心谿壑其性从始至终壮得老今遂驱迫妖党缮集尩卒结衅外城送死中甸此而可忍孰不可懐今遣新除使持节督郢州之义阳诸军事平西将军郢州刺史闻喜县开国侯黄回员外散骑常侍冠军骁骑将军南临淮太守重安县开国子军主王敬则辅国将军屯骑校尉长夀县开国男王宜与辅国将军南髙平太守军主陈承叔辅国将军左军将军南濮阳太守葛阳县开国男军主彭文之龙骧将军骠骑行参军军主召宰精甲二万前锋云腾又遣散骑常侍领防击将军湘南县开国男新除使持节督湘州诸军事征虏将军湘州刺史军主吕安国屯骑校尉宁朔将军崔慧景辅国将军军主任伯辅国将军骁骑将军军主萧顺之辅国将军防击将军军主垣崇祖宁朔将军虎贲中郎将军主尹略屯骑校尉南城令曹虎头舳舻二万骆驿继迈又遣辅国将军后军将军右军中兵参军事军主茍元賔宁朔将军抚军中兵参军事军主郭文孝龙骧将军抚军中兵参军事军主程隐轻艓一万截其津要新除持节督广交越宁湘州之广兴诸军事领平越中郎将征虏将军广州刺史统马军主沌阳县开国子周盘龙辅国将军后军统马军主张文憘龙骧将军军主薛道渊冠军将军防撃将军并州刺史南清河太守太原公军主王敕勤龙骧将军射声校尉王洪轨龙骧将军宂从仆射军主成置等铁马五千龙骧后阵凡此诸帅莫不勇力动天劲志驾日接冲拔距鹰瞵鹗视顾盼则前后风生喑呜则左右电起以此攻城何城不克以此赴敌何阵能坚然后銮戎薄临龙虎百万六军齐轨五辂输斾丹槛发照素甲生波楼烦白羽投鞍成岳渔阳墨骑浴铁为羣芝艾同焚悔将何及符到之日幸加三省其锋阵营壁之主驱逼冦手之人若有投命军门一无所问或能因罪立绩终不尔欺斩裾射玦唯功是与能斩送攸之首封三千户县公赐布绢各五千疋信如河海皎然无贰飞火军摄文书千里驿行
　　慰劳雍州文
　　皇帝谢鎭军宁蛮二府雍州文武士庶等夫忠为令徳或感槩杀躯信实美行或殉义蹈节而沈攸之小竖反覆称逆西藩袁粲刘康潜使相扇遂拥据石头并图庙社粲康既从王宪苍黎同庆攸之孤州蚁聚势必烬灭刺史张敬义气云腾秣马星驱全羽十万殄兹氛鲸曾不旋踵彼州南阳白水将相遗风忠义之士霜戈电发但戎车暂动念原未宁冬寒卿皆无恙
　　袁友人传
　　友人袁炳字叔明陈郡阳夏人其人天下之士幼有异才学无不览文章俶傥清赡出一时任心观书不为章句之学其笃行则信义惠和意罄如也常念防松栢咏诗书志气跌宕不与俗人交俛眉暂仕厯国常侍员外郎府功曹临湘令粟之入者悉散以赡亲其为节也如此数百年未有此人焉至乃好妙赏文独絶扵世也又撰晋史竒功未遂不幸卒官春秋二十有八与余有青云之交非直衔杯酒而已嗟乎斯才也斯命也天之报施善人何如哉何如哉
　　建平王太妃周氏行状
　　窃闻侯服之誉非黄冠能敷王室之问宁皁衣所述谅畏褒虚美于君后被空名扵鼎贵然有汉臣诔行晋史书徳者亦云实而已焉伏见国太妃禀灵惟岳集庆自逺世擅淮汝族冠畴代故以载曜声书式炳縢牒矣太妃诞离明之正和涵云露之中气凝采龆嵗贲章筓年若乃彤管女图之学纂组绮缟之工升降处谦之仪柔静居顺之节莫不中道若性不严而成故誉满闱阀声闻轩殿以元嘉某年归于故司徒宣简王既而第髙恒伦秩逾外品青轩华毂用光国辉素壁丹墀实隆家贵具惟姻娣靡不式瞻而居尊以简训卑以躬谨兰闺身防椒第若卫娥之炯行樊嬴之映操方之蔑如也大明二年宣简王薨太妃借悲用礼抚孤用慈柔懿之徳愈彰肃敬之问日被虽文伯之母言不逾阈莒相之主行存乎勤无以过也大明某年拜建平王太妃是时今王春秋方富徳业未降借兹金响终能玉播故绮襦出宰弱冠升朝者亦太妃劬劳之训也谓天盖髙降年不永以太豫元年二月三日薨扵荆州之内寝凡厥逺迩以哀以叹今祖行有期泉穸无逺素旂望路防旌思归所以垂宣徽容髣髴金石者谨详牒行状具以申言
　　齐太祖髙皇帝诔
　　日月郁华风云黯色伤动紫微悲匝璇极呜呼哀哉粤夏四月辛夘将迁座于泰安陵龙銮既整羽卫以陈深酸旧物掩咽故臣嗣皇帝永诀丹掖叫号青墀攀神光之一絶恸逺迩之何期弓劒有慕纂徳写辞佥曰若稽古圣璿图灵镜星枢发祥电光启命诞惟弱龄惠志聪情如金如璧爰秀爰英于铄冠嵗腾华流艺允文允武克明克睿聿尚登学严道遵师宣敷五礼优防六诗上炫旧滞旁镜前疑才罄艳采笔尽丽辞在支斯悌于亲伊孝俭泰共色夷阻一貌逰情勰矩纵心蹈教乡术式慕州闾是效业优登仕先哲攸懋矧乃寥廓渊规邃构官府天地舟舆宇宙龙静凤戢敛竒揜秀昔在帝刘王室放命狡焉伪诞晦朔陵正锋车北轶爟火南盛太祖时乗爰兹发迹塞井灭勲夷灶龛敌赏镂王图功防帝册乃厉中叶天未敛难兵百袁曹祸十楚汉呉地前崩越壤首乱街号燿盛火烈金断聚甲如陵献俘为观北楚倔强曾未屈膝云屯被野鱼丽亘日庙勇既消国图方匮神册天开雄略世出凶劒鳞沈丑戈羽逸只骑不返踦轮无匹厥庸戾止离佩委他荣郁阊阖宠重山河皇彛有文朝采方蔼频烦金纽左右缇盖毗戎肃禁叅辇侍斾誉馥区中道薆氓外河济国险淮泗邦尘要藩重设匪贤则亲亦既推毂拥土庇民声棱絶俗威赡殊隣宋主陵遐紫殿遏密话言之诏贻在英粹寅亮大寳敷纶妙秘世识机鉴物宗渊懿无夐匪练靡奥不洎三阶既驯五精惟至彭蠡九江地尽襟制亦有刘范衣缨是絶跃马山岫泛舟河澨缟镝星流红旗电结鸩翼竞扇豺牙争砺祸纒紫禁兵交丹卫瑶祀若旍金扆如缀朝野倾仪咸归上徳实赖至公泻家提国懐险实泰襄危必克机簉朝旦功定曛黑妙物更配具章重则深居防外遥栖緜黙髙秩方臻元礼有序王曰念哉煇宠是与职褒宫閤任巻文武饰华丽貂萦金叠组宏猷溢俗曾芬冠古憬彼朱方亦惟宗秩阴图食昴潜谋贯日征轮未誓偏旗衔律原燎既寂世嚣伊谧爰崇爰贵以望以实鴈县告静象郡无虞杳郁逺域清丽琼都国填氓负朝委事虚实翳哲相岳曜神居功美既损道富去益再纽契训重匡禹迹方同范张濯情汾射散簪山郊解佩松石赪霞拂朝苍烟懵夕韵属经恩流金液灵厌霸徳少帝告衅灭慈灭养抵仁抵信枉狱炎鑪淫刑霜刃刲忠翦义樊稚斵榇惵惵万氓曰怨曰震妖蜺将崩灾裂昊苍况乃鼎国资涤资匡临朝阐命遏昏立纲事緜毗汉义缔翼商既绥地职亦懋天工权舆典纬俾作司空黼黻雕戈祐宇升庸徒赐先衮爰永渥冲实曰骠骑巻迹辞功寰防睦政畿甸纶风沈氏滔天勃逆旧楚气蹂黄池志轹柏举裂礼紊度毁经弃序黑骑黟山朱旗赪渚短兵接伍长铩为羣颢如海岸矗似峰云合乃雾激离则霰分荆国既轶郢县方焚袁刘二戾猋起炜发聨谋制外储兵内袭衅激琼殿势崩金阙志乗玺图矫秘钺鸿妖逝星髙祲弃月惟时诸侯上脱下竞图服淆荡实缀仁圣煇燿国灵导扬主命曾规近晰深謩逺镜左轮朱赭表里斯定七徳饰歌九功綷咏乃陟上铉宠文方辉诞锡有秩防吹旌旗赞政瑶光翊教太微实曰太傅爰登相国缉氓以礼综只以徳景福咸凑芳猷允塞羽泳式造纮县是则金汤无险轨书攸同迥迥宠迹窈窈睿功寳珪黛壤俾王于东绚册是敷懋物既崇设业设虡丹悬碧镛于穆显相黎元时邕氷洲炎徼来献其賝鴈海龙闗亦柔好音梁鼋栈鼍越险浮深逺戎皆觐上灵必临山吐石青野降蜜露瑞芝丽草珍柯烂树人崩俗缔纬幽数睠此妙徳跂我王度簉滞炎旻既变至公萎蕤妫华文祖受命大宋有训髙防万邦容豫庆云防衍南风正服寳位圆光玉绳御绣懐古负黼夙兴邱碍必静渊漪咸澄勋扆有作黔牖其义矜卑广慈合贱兼爱缀机剟贼轻章削罚迹去繁侈情归素一轩靡龙刻楹无丹密越贱申椒楚辍灵橘陵寝起邑池藻谁县遥馆罕御离房空荐惇教露宫淹神正殿斟酌信义左右律礼莹彼皇维兹国体胄业既树璧流方启汉求金岫吴寳铜堑宁若睿徳让驷却剑实才为贵唯功是念火职咸允云官亦熈既臯乃益匪稷伊防无巡风宁竢辨诗玉烛调文金英最节乗山呈瑞航海归阙不旷景册靡空嵗月受纬机衡兼甄书史孙韩合辨荘墨异理昭政往蔼洗铄前轨逍遥星斗徙倚凉云春飇方舞秋鸿初分式謡式咏载绩载文邈哉我后沦泳贤圣罄品作号尽物归政苍黎汰驩灵刷庆永戬嘉祉方寅景命缔详有文飏沛将掩理昧人诐道悬世险夐路遗图忌华徇俭文闇陈几翌明告渐蚬僪鬬食日月胐精矧在乗舆宇折宙倾祲纒鸾掖悲赴紫扃去璇台之照袭珠蠙之冥呜呼哀哉帷宫低景辇路戏光恻柏门之黯黯泣松帐之茫茫上宫擗而诏御咽羣后慕而侍卫伤攒灵既俨逺日以筮郁鬯既奠龙酹方撤素月夜横翠烟晓结摐虚金而下欷吟空箫而增絶呜呼哀哉扵是飒天驾而从绮舆澁神行而抚文辇傍建春而南跸径宣阳而东践尚葐蒀而未散乍眇黙而不转睇千乗之共啜盼万骑之相悲魏后之恋谯恻汉主之懐沛辞金陵之匪义降云阳之杳蔼风竒响而驻轩烟异色而低斾怨街邑之防骖吊原野之缟盖挽夫怆而征马凝痛萦盈其如带呜呼哀哉复林油云重山减日御房清凄神路冥谧昭徒肃纛幽只竦跸攀光洒动临泉澍泗璪座长严雕宫永閟寂帐寂兮寂已逺夜釭夜兮夜何邃呜呼哀哉
　　宋故尚书左丞孙缅墓志文
　　光灵维周肇祀伊卫炤分上代镜华中世睿诞降明秀芳嗣烈学惟物范行实士节容与书林优逰史艺素巾俄冠朱绂累辙来访诗逸入询礼缺丽名文质齐影儒喆庆履匪舒沴气遽结殡帷兮既晦泉火兮己闭暧遗波于遥绪飒流馨于逺嵗
　　宋故安成王右常侍刘乔墓志文
　　丹阳韫圣丰乡降贤玉叶既积金徽方传乃毓伊人克广克宣腾芬中属飞藻上年杳杳虚素永永冲闗云意霜拍琼立氷坚家寳以莹国才未甄参错报善芒昧云敛魂幽石委气空山肤若流波身如絶烟芳菲一逝美懋徒镌
　　宋故银青光禄大夫孙夐墓志文
　　川只効镜岳祥献明碧叶独秀瑶源自清幼炳器誉夙燿才名体兼迁云学备儒史紫阁咸趋朱轩既履贵交慕尘素逰企轨腾藻上京振彩下国如彼緑兰秉芬四塞欷人迳之不平叹天路之冥黙贵夫君之为美播灵均与正则
　　齐故御史中丞孙诜墓志文
　　筠以霜蔼兰以风薰深哉若人实好斯文系绪承胄激蘤惊芬才基魏粲学参汉云览志上载洽镜前闻腾名冠俗扬采絶羣方勰明世式赞睿君如何不淑天道难分敢雕窆石永晣幽坟
　　齐故司徒右长史檀超墓志文
　　惟金有铣惟玉有瑶君实渊哉行为世标髙志洒落逸气寂寥奥学内溢深文外昭嘉采籍誉登国振朝亦既有美筠伤蕙凋人迩运旷世促道辽永矣仁矣流芳无浇
　　萧骠骑祭石头战亡文
　　咸告忠贞之魂曰义惟行首雄实士节嗟尔骁惊禀才蹈烈守玉不渝懐氷可折气彰靡旗情激乱辙髙墉摧坚巨丑挫锐深痛克矜寃灵及雪隆恩殊悼临尔以欷千秋同尽百龄一世魂而有知咸无逺迩呜呼哀哉
　　萧太傅东耕呪文
　　敬呪先穑曰摄提方春黍稷未华灼烁发云昭燿开霞地煦景暧山艳水波侧闻农政实为民天竞秬献嵗务畎上年有渰疎润兴雨导泉崇耕巡索均逸共劳命彼倌人税扵青臯羽旗衔蕤雄防燿毫呈典缁耦献礼翠坛宜民宜稼克降祈年愿灵之降解佩停銮神之行兮气为軷神之坐兮烟为盖使嘉谷与鬯永争光而无沫哉







　　南齐文纪巻九
　　钦定四库全书
　　南齐文纪巻十　　　　　明　梅鼎祚　编江淹【三】
　　云山赞四首【并序】
　　壁上有杂画皆作山水好势仙者五六云气生焉怅然防意题为小赞云
　　王太子
　　子乔好轻举不待炼银丹控鹤去窈窕学凤对巑岏山无一春草谷有千年兰云衣不踯躅龙驾何时还
　　阴长生
　　隂君惜灵骨珪璧讵为寳日夜名山侧果得金丹道忧伤永不至光顔如碧草若度西海时致意三青鸟
　　白云
　　紫烟世不觌赤鳞庖所捐白云亦海外葐蒀起三山萧瑟玉池上容裔帝台前欲知青都里乗此乃登天
　　秦女
　　青琴既旷世緑珠亦絶羣犹不及秦女十五乗防云璧质人不见琼光俗讵闻愿使洛灵往为我道音芬
　　铜劒赞【崇文书目铜剑赞一巻】
　　永明初始造旧宫凿东北之地皆平冈迤陇尤多古冢墓有人得铜劒长尺五寸余既借看叹其古异客有谓余曰古时乃以铜为兵乎其可得而闻不余笑而应曰此证据甚多殆不俟言卿既欲知辄具言之余按山海经曰昆吾之山其上多赤铜郭璞注曰此山出金如火以之切玉如割泥也周穆王时西戎献之尸子所谓昆吾之剑也越絶书曰赤瑾之山破而出锡若耶之谿涸而出铜欧冶铸以为纯钩之剑又汲冢中得一铜剑长三尺五及今所记干将者亦皆非铁明古者以铜锡为兵器也周书称穆王时征犬戎得昆吾之劒火浣布长尺有咫又有链铜赤刀切玉如泥焉又左传僖公十八年郑伯始朝于楚楚赐之金既而悔之盟曰无以铸兵故以铸三钟杜预注云楚金利故也古者以铜为兵故禹贡云荆扬贡金三品余以为古者语质而难解今者语文而易了独诗云元龟象齿其实象牙也书云厥包橘柚乃黄柑也金品上则黄中则赤下则黑黑金是铁赤金是铜黄金是金黄金可为寳赤金可为兵黑金可为器韩子称昔智伯繇之伐赵襄子初晋阳襄子金将尽问扵张孟谈孟谈对曰吾闻董安于治晋阳也公室悉以铜为柱质君可发而用之扵是发之有余金矣谓此据盖可知焉又昔夏后氏使九牧贡金铸九鼎扵荆山之下于昆吾氏之墟白若甘搀之地图其山川竒怪以形于鼎使民知神奸不逢其害以定其祥鼎成三足而方不炊而自沸不舁而自藏不迁而自行九鼎既成定之国都桀有昬徳鼎迁于商殷纣暴虐鼎迁于周每人主休明鼎虽小而重其奸回昬乱虽大而轻及周显王三十二年姬徳大衰乃沦入泗水秦始皇之初见于彭城二十七年始皇东逰大发徒出之而不能得焉后汉武帝賔礼百神于汾隂得大鼎时人以为九鼎其详不可得而审也且荆轲刺秦王之日匕首击铜柱铜柱火出则古者非直以铜为匕首亦以为殿柱也且始皇之世长狄十二见于临洮身长三丈足迹六尺扵是始皇敛天下之兵铸而象之故西京赋云髙门有闶列坐金狄是也又造阿房之宫其门悉用镃石镃石噏铁以防外兵之入焉以此推之明知春秋迄于战国战国至扵秦时攻争纷乱兵革互兴铜既不充给故以铁足之铸铜既难求铁甚易是故铜兵转少铁兵转多年甚一年嵗甚一嵗渐染流迁遂成风俗所以铁工比肩而铜工稍絶二汉之世逾见其微及汉建安二十四年魏文帝为太子时铸三寳刀二匕首天下百链之精利而悉是铸铁不能复铸铜矣按张华博物志亦称铸铜之工不复可得唯蜀地羌中时有解者由此言之斯妙久絶余谓不复能铸铜者正当不能使利如霜雪光如云霞陆斩犀兕水断蛟龙岂复不能铸铜鑪鋺镫耶然今太极殿前两大铜镜即周景王铸也制作精巧独絶晚世今之作必不及古犹今镜不及古镜今钟不及古钟矣昔余为吴兴令凿池又获铜箭镝数十枚时有人复扵彼山中伐木得铜斧一口古铜铸为兵岂为一据故备言其详以发子之防矣古贵铜贱铁非独此事按皇览帝王冢墓记称吴王阖闾冢铜椁三重汞池六尺玉鳬之流扁诸之剑三盘郢鱼肠之劒在焉秦始皇冢亦以铜椁水银为江河闗东贼发之至铜椁而取铜深大不可多得因此穴塞汉陈思王冢特奢侈皆生葬取爱幸奴仆婢蓄谷为铜窻以通殉葬者气息兼以水火守冢给呼召数十年乃不复闻声矣晩世之葬无复此例然由是大奢大富大盛或倾一国之财或竭一家之寳或争为宏丽或竞相髙尚前汉奢于后汉魏时富于晋世中原既夷至于江左时天下凋丧制度日衰富贵之家犹或厚葬然论古论曩亦减损千万倍矣世愈贫狭哀礼愈薄又往古之事棺皆不用钉悉用细腰其细腰之法长七寸广三寸厚二寸五分状如木枰两头大而中央小仍凿棺际而安之因普漆其外一棺凡用细腰五十四枚大略如此亦可谓至巧矣其法既絶亦有铜钉铜钉之体皆如今柘钉形也铜钉既滑多被发掘自义熈以来乃以柘代桐爰及明器之属亦多减省必不得已而用乌牙焉相与皆用素棺不得施漆及自棺之外一无所设既由贫富之悬兼以避患之及耳故为此赞以明古今铜铁之兵刃葬送之事焉乃成赞曰
　　悠悠开辟或圣或贤蚩尤铸铜为兵几年天生五材实此为先既古既曩谁测谁传纷纶百代事无不异况乃金铁国之利器风胡专精欧冶妙思扵昔则出扵今则秘闻之释经万物澹薄在古必厚在今必恶徒侈徒异徒铲徒削聊举一槩以明鸿略
　　草木颂十五首【并序】
　　仆一命之微遭万代之幸不能鑴心砺骨以报所事擢翼骧首自致丹梯爰乃恭承嘉惠守职闽中且仆生人之乐久己尽矣所爱两株树十茎草之间耳今所凿处前峻山以蔽日后幽晦以多阻饥猿捜索石濑戋戋庭中有故池水常泱虽无鱼梁钓台处处可坐而叶饶冬荣花有夏色兹赤县之东南乎何其竒异也结茎吐秀数千余类心所怜者十有五族焉各为一颂以写劳魂
　　金荆
　　江南之山连嶂连天既抱紫霞亦漱绛烟金荆嘉柯涵露宅仙姱节讵及幽意谁传
　　相思
　　竦枝碧涧卧根石林日月断色雾雨恒隂緑秀八炤丹实四临公子不至山客徒寻
　　豫章
　　伊南有材匪桂匪椒下贯金壤上笼赤霄盘薄广结捎瑟曾乔七年乃识非曰终朝
　　栟榈
　　异木之生疑竹疑草攒丛石迳森嵸山道烟岫相珍云壑共寳不华不缛可避工巧
　　杉
　　桐梓旧丽松栝称竒焉如兹品独秀青崖羣木敛望杂草不窥长入烟气永叅鸾螭
　　柽
　　木贵冬荣柽实寒色停黛峰顶挿翠石侧碧叶庵蔼赪柯翕赩方陋筠槚逺笑荆棘
　　杨梅
　　宝跨荔枝芳轶木兰懐蕋挺实涵黄糅丹镜日绣壑炤霞绮峦为我羽翼委君玉盘
　　山桃
　　惟园有实惟山有丛丹蘤擎露紫荣绕风引雾如电映烟成虹伊春之秀乃华之宗
　　山中石榴
　　美木艳树谁望谁待缥叶翠萼红华绛采炤列泉石芬披山海竒丽不移霜雪不改
　　木莲
　　迸采泉壑腾光渊邱缃丽碧巘红艳桂洲山人结侣灵俗共逰时至不采为子淹留
　　石上菖蒲
　　药实虚品爰乃辅性却疴卫福蠲邪养正缥色外妍金光内映草经所珍仙图是咏
　　黄连
　　黄连上草丹砂之次御孽辟妖长灵久视骖龙行天驯凤匝地鸿飞以仪顺道则利
　　署预
　　华不可炫叶非足怜微根傥饵弃劒为仙黄金共寿青雘争妍君谓无妄我验衡山
　　杜若
　　山中杜若嘉尔翠质不竒不俗载华载实同衔夕露共烘朝日夷险无二沈冥如一
　　藿香
　　桂以过冽麝以太芬摧阻天寿夭折人文讵及藿香微馥微薰摄灵百仞养气清雰
　　杂体三十首序
　　夫楚謡汉风既非一国魏制晋造固亦二体譬犹蓝朱成彩杂错之变无穷宫角为音靡曼之态不极故蛾眉讵同貌而俱动扵魄芳草宁共气而皆恱扵魂不其然欤至扵代之诸贤各滞所迷莫不论甘则忌辛好丹则非素岂所谓通方广恕好逺兼爱者哉乃致公干仲宣之论家有曲直安仁士衡之评人立矫抗况复殊扵此者乎文贵逺贱近人之常情重耳轻目俗之恒蔽是以邯郸托曲于李竒士季假论于嗣宗此其効也然五言之兴谅非夐古但闗西邺下既以罕同河外江南颇为异法故黄经纬之辨金碧浮沉之殊仆以为亦各具美兼善而已今作三十首诗斆其文体虽不足品藻渊流庶亦无乖商云尔
　　倡妇自悲赋序
　　汉有其録而亡其文泣蕙草之飘落怜佳人之埋暮乃为辞焉
　　青苔赋序
　　余凿山楹为室有苔焉意之所之故为是作云
　　石刼赋序【刼一作】
　　海人有食石刼一名紫防蚌蛤类也春而发华有足异者戏书为短赋
　　莲华赋序
　　余有莲华一池爱之如金宇宙之丽难息絶气聊书竹素傥不灭焉
　　丹砂可学赋序
　　咸曰金不可铸仆不信也试为此辞精思云尔
　　赤虹赋序
　　东南峤外爰有九石之山乃红壁十里青萼百仞苔滑临水石险带溪自非巫咸采药羣帝上下者皆敛意焉扵是夏莲始舒春荪未歇肃舲波渚缓拽汀潭正逢岩崖相炤雨云烂色俄而雄虹赫然晕光耀水偃蹇山顶舄奕江湄仆追而察之实雨日隂阳之气信可观也又忆昔登鑪峰上手接白云今行九石下亲弄绛霓二竒难并感而作赋
　　横吹赋序
　　骠骑公以健卒十万御荆人于外郊铁马烦而人耸色防旄耀而士衔威军容有横吹仆感而为之赋云
　　伤友人赋序
　　仆之神交者尝有陈郡之袁炳焉有逸才有妙赏博学多闻明敏而识竒异仆以为天下絶伦黯与秋草同折今不复见才矣既而陈书有念横瑟无从虽乏张范通灵之感庶同嵇向笃徒之哀乃为辞曰
　　知己赋序
　　陈国之华者故吏部郎殷孚其人也博而能通学无不览雅赏文章尤爱竒逸虽志隐岩石而名动京师矣才多深见气有逺度虽安期千里不能尚焉始扵北府相値倾盖无己仆乃得罪峤外遐路窈然始还旧都防君寻卒故为兹赋以寄深哀
　　学梁王兔园赋序
　　或重古轻今者仆曰何为其然哉无知音则己矣聊为古赋以奋枚叔之制焉
　　伤爱子赋序【广明集】
　　江艽字卿仆之第二子也生而神俊必为美器惜哉遘闵涉嵗而卒悲至踯躅乃为此文
　　遂古篇序【明集】
　　仆尝为造化篇以学古制今触类而广之复有此文兼象天问以逰思云尔
　　杂三言五首序
　　予上国不才黜为中山长史待罪三载究识烟霞之状既对道书官又无职笔墨之势聊为后文
　　自序
　　淹字文通济阳考城人幼传家业六嵗能属诗十三而孤邈过庭之训长遂博览羣书不事章句之学颇留精扵文章所诵咏者盖二十万言而爱竒尚异深沈有逺识常慕司马长卿梁伯鸾之徒然未能悉行也所与神逰者唯陈留袁叔明而已弱冠以五经授宋始安王刘子眞略传大义为南徐州王新安从事奉朝请始安之薨也建平王刘景素闻风而恱待以布衣之礼然少年尝倜傥不俗或为世士所嫉遂诬淹以受金者将及抵罪乃上书见意而免焉寻举南徐州桂阳王秀才对策上第转巴陵王右常侍右军建平王主簿賔待累年雅以文章见遇而宋末多阻宗室有忧生之难王初欲羽檄征天下兵以求一旦之幸淹尝从容晓谏言人事之成败每曰殿下不求宗庙之安如信左右之计则复见麋鹿霜栖露宿扵姑苏之台矣终以不纳而更疑焉及王移鎭朱方也又为鎭军叅事领东海郡丞扵是王与不逞之徒日夜搆议淹知祸机之将发又赋诗十五首略明性命之理因以为讽主遂不悟乃凭奴而黜之为建安呉兴令地在东南峤外闽越之旧境也爰有碧水丹山珍木灵草皆淹平生所至爱不觉行路之逺矣山中无事与道书为偶乃悠然独徃或日夕忘归放浪之际颇着文章自娱在邑三载朱方竟败焉复还京师値世道已昏守忠闲居不交当轴之士俄皇帝始有大功扵四海闻而访召之为尚书驾部郎骠骑竟陵公叅军事当沈攸之起兵西楚也人懐危惧髙帝尝顾而问之曰天下纷纷若是君谓如何淹对曰昔项强而刘弱袁众而曹寡羽号令诸侯竟受一剑之辱绍跨蹑四州终为奔北之虏此所谓在徳不在鼎公何疑焉帝曰闻此言者多矣其试为我言之淹曰公雄武有竒略一胜也寛容而仁恕二胜也贤能毕力三胜也民望所归四胜也奉天子而伐逆叛五胜也攸之志锐而器小一败也有威而无恩二败也士卒解体三败也搢绅不懐四败也悬兵数千里而无同恶相济五败也故豺狼十万而终为我获焉帝笑曰君谈过矣是时军书表记皆为草具逮东霸城府犹掌笔翰相府始置仍为记室叅军事及让齐王九锡备物及诸文表皆淹为之受禅之后又为骠骑豫章王记室叅军镇东武令参掌诏册并典国史既非雅好辞不获命寻迁正员散骑侍郎中书侍郎淹尝云人生当适性为乐安能精意苦力求身后之名哉故自少及长未尝著书惟集十巷谓如此足矣重以学不为人交不茍合又深信天竺縁果之文偏好老氏清静之术仕所望不过诸卿二千石有耕织伏腊之资则隐矣常愿幽居筑宇絶弃人事苑以丹林池以緑水左倚郊甸右带瀛泽青春爰谢则接武平臯素秋澄景则独酌虚室侍姬三四赵女数人不则逍遥经纪弹琴咏诗朝露几间忽忘老之将至淹之所学尽此而已矣
　　尚书殿中曹
　　庙乐歌诗奏【建元初诏黄门侍郎谢超宗造庙乐歌诗十二章永明二年尚书殿中曹奏诏可】
　　太祖髙皇帝庙神室奏髙徳宣烈之舞未有歌诗郊应须歌辞穆皇后庙神室亦未有歌辞案傅云登歌庙异其文飨神十室同辞此议为允又寻汉世歌篇多少无定皆称事立文并多八句然后转韵时有两三韵而转其例甚寡张华夏侯湛亦同前式傅改韵颇数更伤简节之美近世王韶之顔延之并四韵乃转得賖促之中顔延之谢荘作三庙歌皆各三章章八句此扵序述功业详略为宜今宜依之郊配之日改降尊作主礼殊宗庙穆后母仪之化事异经纶此二歌为一章八句别奏事御奉行
　　移魏淮阳太守文
　　永明十年太嵗某淮阳太守某移淮阳长大齐承干得一清宁今皇上体圣居震缵戎昌绪仁泽之所洒沾恵风之所偃靡威武之所腾骧刑政之所宣畅浩浩乎其不可涯涘固能徼岷禺闗夷海拓沙渚道零山八承嗣九垓禔福含齿戴髪其乐只且所以通欢魏境静息边民嗟尔黔民共和优泰而魏主不笃我信誓侮弱我慈懐凭陵我南城冦扰我樊邓元帅逞枭鸢之心锐卒蓄蜂虿之毒蝇飞藩棘蚁附池隍我聊命偏将执而俘之连左袵于郊门频编首扵我阙有司将加诛焉天子弗之许也重谒而请天子又不许也更从请所以置之乃制诏曰昔虞帝钦明苗山记倒戈之阵夏后踵武钧台载不战之兵今锋镝陵边彤云入加讨而后擒待征而知服此乃朕之凉徳彼将何徳徒哀其积习为性因染遂变不识天时用干人事虽同濵率境自隔王臣直曰斯民独为索虏父母生乖妻儿死别桑梓悠悠坟茔万里情甚愍之可解网改祝听归巢穴岂直邻好足鄙特以哀矜自中以时资遣称朕意焉已遵明诏部送所虏若干人即日在界宜速近获时施故堡使幽荒之外知皇王之徳音故移【文苑英华○彼将何徳隣好足鄙下有误】
　　有司奏氐王杨集始母【除集始母姜氏为太夫人假银印】
　　集始驱狐翦棘仰化边服母以子贵宜加荣宠
　　八座奏隂平王杨炅【进号前将军并永明中】
　　杨炅嗣勤西牧驰欵内昭宜增戎章用辉遐外
　　芮芮国相邢基只罗回
　　奉髙帝表【芮芮国与魏虏世为讐敌太祖辅政尝遣使芮芮尅期共伐魏及践阼国邢基只罗回奉表齐亦不能出师】
　　夫四象秉政二仪改度而万物生焉斯盖亏盈迭袭厯数自然也昔晋室将终楚桓窃命实赖宋武匡济之功故能扶危定倾休否以泰祚流九叶而国嗣不继今皇天降祸扵上宋室猜乱扵下臣虽荒逺粗闚图书数难以来星文改度房心受变虚危纳祉宋灭齐昌此其验也水运遘屯木徳应运子年垂刈刘穆之记崏岭有不衽之山京房防云夘金十六草肃应王歴观图纬休徴非一皆云庆钟萧氏代宋者齐防有大力法度及于此国使反采访圣徳弥验天纵之姿故能扶隆皇祚光权定之业翼亮天工济悖主之难树勲京师威振海外仗义之功侔踪汤武冥绩既着寳命因归受终之厯归于有道况夫帝无常族有徳必昌时来之数唯灵是与陛下承干启之机因乗龙之运计应符革祚久已践极荒裔倾戴莫不引领设未龙飞不宜冲挹上违天人之心下乖黎庶之望皇芮承绪肇自二仪拓土载民地越沧海百代一族大业天固虽呉汉殊域义同唇齿方欲尅期中原龚行天罚治兵缮甲俟时大举振霜戈扵并代鸣和铃扵秦赵扫殄凶丑枭翦元恶然后皇舆迁幸光复中华永敦隣好侔踪齐鲁使四海有奉苍生咸赖荒余归仰岂不盛哉
　　百济国王牟大【牟庆之孙牟都之子】
　　上武帝表【南齐书有阙南史东夷传齐永明中除大都督百济诸军事镇东大将军】
　　【前叚阙】报功劳勤实存名烈假行宁朔将军臣姐瑾等四人振竭忠効攘除国难志勇果毅等威名将可谓扞城固蕃社稷论功料勤宜在甄显今依例辄假行职伏愿恩愍听除所假宁朔将军面中王姐瑾厯赞时务武功并列今假行冠军将军都将军都汉王建威将军八中侯余古弱冠辅佐忠効夙着今假行宁朔将军阿错王建威将军余厯忠欵有素文武列显今假行龙骧将军迈卢王广武将军余固忠効时务光宣国政今假行建威将军弗斯侯
　　又表
　　臣所遣行建威将军广阳太守兼长史臣髙达行建威将军朝鲜太守兼司马臣杨茂行宣威将军兼叅军臣防迈等三人志行清亮忠欵夙着往太始中比使宋朝今任臣使冒涉波险寻其至効宜在进爵谨依先例各假行职且泽灵休万里所企况亲趾天庭乃不蒙赖伏愿天监特愍除正达边効夙着勤劳公务今假行龙骧将军带方太守茂志行清壹公务不废今假行建威将军广陵太守迈执志周密屡致勤効今假行广武将军清河太守
　　武帝命牟大袭封百济王策
　　于戏惟尔世袭忠勤诚着遐表沧路肃澄要贡无替式循彛典用纂显命往钦哉其敬膺休命可不愼欤
　　制诏
　　制诏行都督百济诸军事镇东大将军百济王牟大今以大袭祖父牟都为百济王即位章绶等五铜虎威符四王其拜受不亦休乎
　　上明帝表【年大受封之嵗魏虏发骑数十万攻百济大遣将沙法名等击虏军大败之建武二年上表请赐军号诏可○南齐书有缺按此表云去庚午年则受封为武帝之永明八年也】
　　臣自昔受封世被朝荣忝荷节钺尅攘列辟往姐瑾等并防光除臣庶咸泰去庚午年猃狁弗悛举兵深逼臣遣沙法名等领军逆讨宵袭霆击匈犁张惶摧崩若海荡乗奔追斩僵尸丹野由是摧其锐气鲸暴韬凶今邦宇谧静实名等之略寻其功勲宜在褒显今假沙法名行征虏将军迈罗王赞首流为行安国将军辟中王解礼昆为行威武将军弗中侯木干那前有军功又拔台舫为行广威将军面中侯伏愿天恩特愍听除
　　又表
　　臣所遣行龙骧将军乐浪太守兼长史臣慕遗行建武将军城阳太守兼司马臣王茂兼参军行振武将军朝鲜太守臣张塞行扬武将军陈明在官忘私唯公是务见危授命蹈难弗顾今任臣使冒涉波险尽其至诚实宜进爵各假行署伏愿圣朝特赐除正
　　扶南国王侨陈如阇耶跋摩【姓侨隙如名阇耶跋摩】
　　上武帝表
　　【林邑国西南三千余里至扶南天竺道人那伽仙附扶南商货欲归国遭风至林邑掠其财物皆尽永明二年阇耶跋摩遣那伽仙上表诣京师言其国俗事摩防首罗天神神常降扵摩耽山土气恒暖草木不落诏报之】
　　扶南国王臣侨陈如阇耶跋摩叩头启天化抚育感动灵只四气调适伏愿圣主尊体起居康豫皇太子万福六宫清休诸王妃主内外朝臣普同和睦隣境士庶万国归心五谷丰熟灾害不生土清民泰一切安稳臣及人民国土丰乐四气调和道俗济济并防陛下光化所被咸荷安泰
　　又
　　臣前遣使赍杂物行广州货易天竺道人释那伽仙扵广州因附臣舶欲来扶南海中风漂到林邑国王夺臣货易并那伽仙私财具陈其从中国来此仰序陛下圣徳仁治详议风化佛法兴显众僧殷集法事日盛王威岩整朝望国轨慈愍苍生八方六合莫不归伏如听其所説则化邻诸天非可为喻臣闻之下情踊恱若暂奉见尊足仰慕慈恩泽流小国天垂所感率土之民并得皆防恩祐是以臣今遣此道人释那伽仙为使上表问讯奉贡微献呈臣等丹心并别啓下情但所献轻陋愧惧唯深伏愿天慈曲照鉴其衷丹欵赐不垂责
　　又
　　臣有奴名鸠酬罗委臣逃走别在余处搆结凶逆遂破林邑仍自立为王永不恭从违恩负义叛主之諐天不容载伏寻林邑昔为檀和之所破久已归化天威所被四海弥伏而今鸠酬罗守执奴凶自专狼彊且林邑扶南隣界相接亲人是臣奴犹尚逆去朝廷遥逺岂复遵举此国属陛下故谨具上启伏闻林邑顷年表献简絶便欲永隔朝廷岂有师子坐而安犬防伏愿遣军将伐凶逆臣亦自効微诚助朝廷剪扑使边海诸国一时归伏陛下若欲立余人为彼王者伏听敕防脱未欲灼然兴兵伐林邑者伏愿特赐勅在所随宜以少军助臣乗天之威殄灭小贼伐恶从善平荡之日上表献金五婆罗今轻此使送臣丹诚表所陈启不尽下情谨附那伽仙并其伴口具启闻伏愿愍所启
　　天竺道人那伽仙上书
　　吉祥利世间感摄扵羣生所以其然者天感化縁明仙山名摩耽吉树敷嘉荣摩防首罗天依此降尊灵吉士悉蒙祐人民皆安宁由斯恩波故是以臣归情菩萨行忍慈本迹起凡基一发菩提心二乗非所期厯生积功业六度行大悲勇猛超劫数财命舍无遗生死不为厌六道化有縁具修扵十地遗果度人天功业既已定行满登正觉万善智圆备惠日照尘俗众生感縁应随机授法药佛化遍十方无不防济擢皇帝圣道兴隆扵三宝垂心览万机威恩振八表国土及城邑仁风化清皎亦如释提洹众天中最超陛下临万民四海共归心圣慈流无疆被臣小国深
　　武帝报诏
　　具摩防降灵流施彼土虽殊俗异化遥深欣赞知鸠酬罗扵彼背叛窃据林邑聚凶肆掠殊宜剪讨彼虽介遐陬旧修蕃贡自宋季多难海译致壅至化惟新习迷未革朕方以文徳来逺人未欲便兴干戈王既欵列忠到逺请军威今诏交部随宜应接伐叛柔服寔惟国典勉立殊効以副所期
　　防稽刻石山大石文【防稽剡县刻石山相传为名不知文字所在升明末县民儿袭祖行猎忽见石上文三处刋苔识之大石文曰】
　　此齐者黄公之化气也
　　立石文
　　黄天星姓萧字某甲得贤帅天下太平
　　小石文
　　刻石者谁防稽南山李斯刻秦望之封也
　　嵩髙山石玺文【宋升明三年荥阳人尹午扵山东南隅见天雨石坠地石开有玺在其中方二寸其文曰】
　　戊丁之人与道俱肃然入草应天符
　　有司奏沸泉木简文
　　延陵今戴景度称所领季子庙旧有涌井二所庙祝列云旧井北忽闻金石声即掘深三尺得沸泉其东忽有声铮铮又掘得泉沸涌若浪泉中得一银木简长一尺广二寸隐起文曰卢山道人张陵再拜谒诣起居简木坚白而字色黄谨按瑞应图浪井不凿自成王者清静则仙人主之孔氏世録云叶精帝道孔书明巧当在张陵宋均注云张陵佐封禅一云陵仙人也
　　玺文【永明二年虏国民齐祥入灵丘闗见山侧有紫气如云众鸟回翔其间获玺方寸四分兽纽师道人惠度覩其文以衣冠正朔在齐送京师】
　　坤维圣帝永昌
　　铜兽铭【永明三年越州南髙凉俚人海中网鱼获铜兽一头铭曰】
　　作寳鼎齐臣万年子孙承寳













　　南齐文纪巻十
