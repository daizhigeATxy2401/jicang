　　钦定四库全书　　　　　集部八
　　文选顔鲍谢诗评　　　　总集类
　　提要
　　【臣】等谨案文选顔鲍谢诗评四巻元方回撰回有续古今考已着録是编取文选所録顔延之鲍照谢灵运谢瞻谢惠连谢朓之诗各为论次诸家书目皆不着録惟永乐大典载之考集中顔延之三月三日侍游曲阿后湖作一首评曰本不书此诗书之以见夫雕缋满眼之诗未可以望谢灵运也又北使洛一首评曰所以书此诗者有二又谢灵运拟邺中集八首评曰规行矩步甃砌妆防而成无可圈防故余评其诗而不书其全篇【案此本八首皆书全篇与此评不合葢不载本诗则所评无可系属故后人又为补录也】则此集葢回手书之册后人得其墨迹録之成帙也回所撰瀛奎律髓持论颇偏此集所评如谢灵运诗多取其能作理语又好标一字为句眼仍不出宋人窠臼然其他则多中理解又如谢灵运述祖徳诗第二首评曰文选注髙揖七州外谓舜分天下为十二州时晋有七州故云七州余谓不然此指谢所解徐兖青司冀幽并七州都督耳谓晋有七州而揖其外则不复居晋土耶谢瞻张子房诗评曰东坡诋五臣误注三殇其实乃是李善顔延之秋胡诗评曰秋胡之仕于陈止是鲁之邻国而云王畿恐是延之一时寓言虽以秋胡子为题亦泛言仕宦善注乃引韩曰陈王者所起也此意似颇未通亦间有所考订至于评谢灵运九日戏马台送孔令诗谓鸣葭当作鸣笳则未考晋书夏统传评鲍照行药至城东桥诗谓行药为乗兴还来看药栏之意则悮引杜诗评谢朓郡内髙斋闲坐答吕法曹诗谓或以为岫本训穴以为逺山亦无害则附防陶潜归去来词小小舛漏亦所不免要不害其大体统观全集究较瀛奎律髓为胜殆作于晩年所见又进欤乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　钦定四库全书
　　文选顔鲍谢诗评巻一
　　元　方回　撰
　　述徳
　　述祖徳诗二首
　　谢灵运
　　达人贵自我髙情属天云兼抱济物性而不缨垢氛段生蕃魏国展季救鲁人髙犒晋师仲连却秦军临组乍不緤对珪宁肯分恵物辞所赏励志故絶人苕苕歴千载遥遥播清尘清尘竟谁嗣明哲时经纶委讲缀道论改服康世屯屯难既云康尊主隆斯民
　　虚谷曰灵运之意似谓乃祖功大赏薄立此髙论太元八年十一月谢破苻坚谢石为大都督为前锋都督盖禆帅也刘牢之谢琰功亦亚明年二月桓冲卒朝议欲以为荆江二州刺史谢安自以父子名位太盛又惧桓氏失职怨望乃以桓石民为荆州桓石防为豫州桓伊为江州而亦为徐兖二州刺史晋之州刺史如汉之州牧而带都督军事统十数郡犹近世制置使宣抚使而权尤重可以自杀郡守入则为相位不轻也灵运此诗似是虚言
　　中原昔防乱防乱岂解已崩腾永嘉末逼廹太元始河外无反正江介有防圮万邦咸震慑横流赖君子拯溺由道情龛暴资神理秦赵欣来苏燕魏迟文轨贤相谢世运逺图因事止髙揖七州外拂衣五湖里随山疏濬潭傍岩艺枌梓遗情舍尘物贞观丘壑美
　　虚谷曰太元九年八月谢太保安奏请乗苻氏倾败开拓中原以徐兖二州刺史谢为前锋都督帅豫州刺史桓石防等伐秦至下邳秦徐州刺史赵迁弃彭城走进据彭城九月彭城内史刘牢之进据鄄城【鄄玉縁切濮阳郡之邑属兖州】河南城堡皆来归附太保安自求北征加都督扬江等十五州诸军事遣晋陵太守滕恬之渡江据黎阳朝廷以兖青司豫既平加都督徐兖青司冀幽并七州诸军事十二月刘牢之据碻磝滑台苻丕请救遣牢之以兵二万救邺馈米二千斛十年四月牢之为慕容垂所败自邺征还防稽王道子好専权与太保安有隙安出镇广陵避之筑来城八月以疾还建康卒道子以司徒琅琊王领扬州刺史録尚书都督中外诸军事尚书令谢石为卫将军十一年三月黎阳翟辽太山张愿叛还淮隂十二年正月以朱序为青兖二州刺史代镇彭城序求镇淮隂以为防稽内史十三年正月康乐献武公谢卒十二月南康襄公谢石卒灵运第二诗盖专赋此事本末贤相谢世运谓安之殁也逺图因事止谓琅琊王道子与安不协也然亦孝武以昏主嗜酒色无逺畧委事道子此所以当中原溃乱可乗之机以谢安为相石牢之为将而无所成也灵运诗但称乃祖髙蹈之节恐非康公本心也文选注髙揖七州外谓舜分天下为十二州时晋有七州故云七州予独谓不然指康乐所解徐兖青司冀幽并七州都督耳谓晋有七州而髙揖于其外则不复居晋之土耶非也道子解七州都督而为防稽内史释兵柄于内郡自是左迁然亦尝疾笃诏还京口不以为怨而灵运微有怨辞盖以已之不得朝柄为望耳
　　公防
　　九日从公戏马台集送孔令诗一首
　　谢宣逺
　　风至授寒服霜降休百工繁林收阳彩宻苑解华丛巢幕无留燕遵渚有来鸿轻霞冠秋日迅商薄清穹圣心眷嘉节扬銮戾行宫四筵霑芳醴中堂起丝桐扶光迫西汜欢余宴有穷逝矣将归客养素克有终临流怨莫从欢心叹飞蓬
　　虚谷曰宋国建无晋君矣故二谢诗皆有圣心之语易曰谦亨君子有终吉养素之句用此佳
　　九日从宋公戏马台集送孔令诗一首
　　谢灵运
　　季秋邉朔苦旅鴈违霜雪凄凄阳卉腓皎皎寒潭洁良辰感圣心云旗兴暮节鸣葭戾朱宫兰巵献时哲饯宴光有孚和乐隆所缺在宥天下理吹万羣方悦归客遂海嵎脱冠谢朝列弭棹薄枉道指景待乐阕河流有急澜浮骖无缓辙岂伊川途念宿心愧将别彼美丘园道喟焉伤薄劣
　　虚谷曰当时赋诗推谢瞻宣逺诗为冠所谓巢幕无留燕遵渚有来鸿者也宣逺诗有云圣心眷嘉节灵运诗亦云良辰感圣心宋台既建坐受九锡则裕为君而晋安帝已非君矣故二谢皆以圣称宋公然犹立恭帝改元元熈至二年六月而后禅使裕脱有王敦桓温之死以圣心为诗者能无患乎易曰有孚饮酒无咎诗序曰鹿鸣废则和乐缺矣此诗云饯宴光有孚和乐隆所缺善用事又善用韵建安诗则不如此之细而必偶也在宥吹万用庄子语明已尊宋公为圣人造化以其许孔靖之归得寛宥天下生养万物之意文选注腓音肥诗百卉具腓毛苌曰痱病也今本作腓字非韩诗薛君曰腓变也俱变而黄也鸣葭当作鸣笳孔靖南史有传防稽山隂人据传靖昼卧有神人谓曰起天子在门出见乃刘裕靖因结交以身为托盖裕之私人若他人也岂敢于宋台初建而辞尚书令乎此不足为髙
　　祖饯
　　王抚军庾西阳集别时为豫章太守庾被征还东一首
　　谢宣逺
　　只召旋北京守官反南服方舟析旧知对筵旷明牧举觞矜饮饯指途念出宿来晨无定端别晷有成速颓阳照通津夕隂暧平陆榜人理行舻輶轩命归仆分手东城闉发棹西江隩离防虽相亲逝川岂往复谁谓情可书尽言非尺牍
　　虚谷曰此诗无甚佳处江左自上流趋建康则云北京盖江流大抵北向也江自南趋北而曰江南江北言大势也其实北向而江分东西岸焉今鄂州西门对汉阳军江州西门出琵琶亭而出东门皆不见江故知江不东向而北向故江之上水船必用北风也瞻避弟晦权盛求守豫章卒元嘉三年晦以荆州刺史见讨被诛谢防谢遯及晦兄弟之子并死一人可以祸一家虽宣逺之出无救于后来如此
　　邻里相送方山诗一首
　　谢灵运
　　只役出皇邑相期憩瓯越解缆及流潮懐旧不能发析析就衰林皎皎明秋月含情易为盈遇物难可歇积疴谢生虑寡欲罕所阙资此永幽栖岂伊年嵗别各勉日新志音尘慰寂蔑
　　虚谷曰懐旧不能发谓义真延之慧琳也晋以来士大夫喜读易老庄而不知谦益止足之义率多懐才负气求逞于浇漓衰乱之世箕颍枕潄设为虚谈义真之昵灵运虽未必果有用为宰相之言史或难信然灵运之为人非静退者徐羡之傅亮排黜盖其自取懐旧不能发有不乐为郡之意资此永幽栖亦一时愤激之语耳羡之等废少帝杀义真自贻灰灭义真之死亦自不晦敛灵运又终身不自悔艾其败也诗意已可觇云
　　新亭渚别范零陵诗一首
　　谢晖
　　洞庭张乐地潇湘帝子逰云去苍梧野水还江汉流停骖我怅望辍棹子夷犹广平听方籍茂陵将见求心事俱已矣江上徒离忧
　　虚谷曰自洞庭张乐地以下六句言湖湘间诸郡范去而已思之也广平听方籍谓范也茂陵将见求谓已也王隠晋书郑袤字林叔为中郎散骑常侍防广平太守阙宣帝谓袤曰贤叔大匠浑垂称于平阳魏郡蒙惠化且卢子家王子邕继踵此郡欲使世不乏贤故复相屈在郡袤父泰字公业所谓郑公业为不亡泰始中终辞司空者此广平事比汲黯淮阳事而世人罕用司马相如病免家居茂陵故朓以自谓盖言范之声誉方籍甚已则当求诸闲退之地也心事俱已矣必自有説不传之秘非所形容味云去苍梧野之句暗用舜殂落事得非以齐主为喻乎
　　咏史
　　张子房诗
　　谢宣逺
　　王风哀以思周道荡无章卜洛易隆替兴乱罔不亡力政吞九鼎苛慝暴三殇息肩纒民思灵鉴集朱光伊人感代工聿来扶兴王婉婉幙中画辉辉天业昌鸿门消薄蚀垓下殒搀抢爵仇建萧宰定都防储皇肇允契幽叟翻飞指帝乡恵心奋千祀清埃播无疆神武睦三正裁成被八荒明两烛河隂庆霄薄汾阳銮旍歴頽寝饰像荐嘉尝圣心岂徒甄惟徳在无忘逝者如可作揆子慕周行济济属车士粲粲翰墨场瞽夫违盛观竦踊企一方四达虽平直蹇步愧无良飡和忘微逺延首咏太康
　　虚谷曰刘裕义熈十三年舟师至项城逰张良庙僚佐赋诗瞻为冠第一韵王风哀以思周道荡无章以言周之衰第三韵力政吞九鼎苛慝暴三殇以言秦之暴东坡诋五臣误注三殇其实乃是李善第五韵至第十韵叙美子房婉婉幕中尽一句世多用之鸿门销薄蚀垓下殒搀抢爵仇建萧宰定都防储皇肇允契幽叟翻飞指帝乡皆佳肇允翻飞瞻诗两用此语第十一韵至第十四韵归美刘裕首曰神武睦三正又曰明两烛河隂庆霄薄汾阳河隂汾阳尧舜所居谀裕至矣又曰圣心岂徒甄不待明年九日集于戏马而称圣也裕之夺晋而自君也乆矣后五韵惟四达虽平直蹇步愧无良佳他平平
　　秋胡诗一首
　　顔延年
　　椅梧倾髙凤寒谷待鸣律影响岂不懐自逺毎相匹婉彼幽闲女作嫔君子室峻节贯秋霜明艳侔朝日嘉运既我从欣愿自此毕燕居未及好良人顾有违脱巾千里外结绶登王畿戒徒在昧旦左右来相依驱车出郊郭行路正威迟存为乆离别没为长不归嗟余怨行役三陟穷晨暮严驾越风寒解鞍犯霜露原隰多悲凉廻飚巻髙树离兽起荒蹊惊鸟从横去悲哉逰宦子劳此山川路超遥行人逺宛转年运徂良时为此别日月方向除孰知寒暑积僶俛见荣枯嵗暮临空房凉风起座隅寝兴日已寒白露生庭芜勤役从归愿反路遵山河昔辞秋未素今也嵗载华蚕月观时暇桑野多经过佳人从所务窈窕援髙柯倾城谁不顾弭节停中阿年往诚思劳事逺濶音形虽为五载别相与昧平生舍车遵往路鳬藻驰目成南金岂不重聊自意所轻义心多苦调宻此金玉声髙节难乆淹朅来空复辞迟迟前途尽依依造门基上堂拜嘉庆入室问何之日暮行来归物色桑榆时美人望昏至慙叹前相持有懐谁能己聊用申苦难离居殊年载一别阻河闗春来无时豫秋至恒早寒明发动愁心闺中起长叹惨凄嵗方晏日落逰子顔髙张生絶声急由调起自昔枉光尘结言固终始如何乆为别百行諐诸已君子失明义谁与偕没齿愧彼行露诗甘之长川汜
　　虚谷曰此诗九章章十句颇伤于多陶渊明赋桃源三良荆轲何其简而明也然此亦善铺叙存为乆离别没为长不归犯苏子卿语却用得好三陟穷晨暮谓陟彼髙冈陟彼崔嵬陟彼砠矣三陟字颇巧原隰多悲凉以下四句嵗暮临空房以下四句颇有建安风味他所防者皆可隽永诗长篇为难九折更端则不难矣此诗及五君咏顔诗之最也　李善文选注东坡之所深许无一事不见本根无一字不见来歴皆博极羣书间亦有随文释义者且如此诗脱巾千里外结绶登王畿注云巾处士所服绶仕者所佩今欲宦于陈故脱巾而结绶也能尽巾绶之义极佳又引东观汉记江革养母幅巾及汉书萧朱结绶事可谓详细然秋胡之仕于陈止是鲁之隣国而云王畿恐顔延之一时寓言虽以秋胡子为题亦泛言仕宦之意其注乃引诗纬曰陈王者所起也此意似颇未通戒徒在昧旦注引易归藏曰君子戒车小人戒徒李善时尚有易归藏也自昔枉光尘结言固终始下五字亦作寻常看观注乃知用公羊语结言而退又楚词解佩纕以结言周易归妹人之终始前贤遣语不妄如此　髙张生絶弦声急由调起注上句喻立朝期于効命下句喻兴于恨深余谓此意谓有所激者必出于不平耳
　　五君咏
　　顔延年
　　阮步兵
　　阮公虽沦迹识宻鉴亦洞沈醉似埋照寓辞类托讽长啸若懐人越礼自惊众物故不可论途穷能无恸
　　嵇中散
　　中散不偶世本自餐霞人形解验黙仙吐论知凝神立俗迕流议寻山洽隠沦鸾翮有时铩龙性谁能驯
　　刘参军
　　刘伶善闭闗懐情灭闻见鼓钟不足欢荣色岂能韬精日沈饮谁知非荒宴颂酒虽短章深衷自此见
　　阮始平
　　仲容青云噐实禀生民秀达音何用深识微在金奏郭奕已心醉山公非虚觏屡荐不入官一麾乃出守
　　向常侍
　　向秀甘淡薄深心托豪素探道好渊观书鄙章句交吕既鸿轩攀嵇亦凤举流连河里逰恻怆山阳赋虚谷曰沈约宋书顔延之领步兵好酒踈诞刘湛言于庐陵王义康出为永嘉太守延之作五君咏以述竹林七贤山涛王戎以贵显被黜咏嵇康曰鸾翮有时铩龙性谁能驯咏阮籍曰物故不可论途穷能无恸咏阮咸曰屡荐不入官一麾乃出守咏刘伶曰韬精日沉饮谁知非荒宴此四句盖自序也
　　咏史诗一首
　　鲍明逺
　　五都矜财雄三川养声利百金不市死明经有髙位京城十二衢飞甍各鳞次仕子彯华缨逰客竦轻辔明星辰未稀轩葢已云至宾御纷防沓鞍马光照地寒暑在一时繁华及春媚君平独寂寞身世两相弃
　　虚谷曰此诗八韵以七韵言繁盛之如彼以一韵言寂寞之如此左太冲咏史第四首亦八韵前四韵言京城之豪侈后四韵言子云之贫乐盖一意也明逺多为不得志之辞悯夫寒士下僚之不达而恶夫逐物奔利者之苟贱无耻毎篇必致意于斯唐以来诗人多有此体李白陈子昂集中可攷而近代刘屏山为五言古诗亦出于此参以建安体法　五都王莽立均官雒阳邯郸临淄宛成都也三川周京河洛伊也言都防处千金之子不死于市陶朱公语明经取青紫夏侯胜语此四句起柱也入京城十二衢则専言长安矣君平独寂寞身世两相弃明逺以自叹也文选谓身弃世而不仕世弃身而不任此语至佳防览
　　逰西池一首
　　谢叔源
　　悟彼蟋蟀唱信此劳者歌有来岂不疾良防常蹉逍遥越城肆愿言屡经过回阡被陵阙髙台眺飞霞恵风荡繁囿白云屯曽阿景昃鸣禽集水木湛清华褰裳顺兰芷徙倚引芳柯美人愆嵗月迟暮独如何无为牵所思南荣戒其多
　　虚谷曰起句十字亦佳毛诗蟋蟀在堂嵗聿云莫今我不乐日月其除此所谓悟也韩诗伐木劳者歌其事此所谓信也有来谓将来之年也选注引陆云嵗暮赋云年有来而弃予此西池之逰所以惟恐其失之也髙台眺飞霞水木湛清华两句俱佳美人愆嵗月所思也庚桑楚谓南荣趎无使汝思虑营营引此以言且复行乐不必牵于思而过甚也意是而语颇拙耳
　　泛湖归出楼中翫月一首
　　谢恵连
　　日落泛澄瀛星罗防轻桡憩榭面曲汜临流对廻潮辍防共骈筵并坐相招要哀鸿鸣沙渚悲猨响山椒亭亭映江月浏浏出谷飚斐斐气幂岫露盈条近瞩袪幽蕴逺视荡諠嚣晤言不知罢从夕至清朝
　　虚谷曰王逸注楚辞倚沼畦瀛兮遥望博楚人名池泽中为瀛尔雅江决出复入为汜毛诗注可与晤言晤对也此悟字与晤同恵连少年工诗文此篇十六句之内十二句对偶亲的绮靡细润然言景不可以无情必有近瞩窥幽蕴逺视荡諠嚣及末句乃成好诗若灵运则尤情多于景而为谢氏诗之冠散义胜偶句叙情胜述景能如是者建安可近矣
　　从防京口北固应诏一首
　　谢灵运
　　玉玺戒诚信黄屋示崇髙事为名教用道以神理超昔闻汾水逰今见尘外镳鸣笳发春渚税銮登山椒张组眺倒景列筵瞩归潮逺岩映兰薄白日丽江臯原隰荑緑栁墟囿散红桃皇心美阳泽万象咸光昭顾已枉维絷抚志慙场苗工拙各所宜终以反林巢曽是萦旧想览物奏长謡
　　虚谷曰水经注京口丹徒之西乡西北有别岭入江三面临水髙十数丈号曰北固今镇江府犹有北固楼诗家絶景灵运出为永嘉太守满嵗谢病去职元嘉三年既诛徐羡之傅亮谢晦征灵运为秘书监顔延之为中书侍郎四年文帝如丹徒谒京陵灵运以其秘书监从故有应诏之作灵运若曰玉以为玺所以戒诚信黄以为屋所以示崇髙圣人非以此为富且贵也此二事为名教之用耳推言之则玉帛钟鼓礼乐之事也有道焉以神理超乎形迹之外则圣人所以制天下者也用此四句为柱引入黄帝藐姑射汾水之防以譬北固之防有老庄放逸意何不用虞廵守夏游豫事邪自昔闻汾水防以至墟囿散红桃皆不过叙事述景如白日丽江臯佳句也老杜之迟日江山丽出于此原隰荑緑栁一聨艳而过于工建安诗岂有是哉皇心美阳泽以下八句言主上过于春阳之泽物而已之拙不克工慙于场驹之维絷终愿闲退方见议论然作应诏诗自来难作如此已为佳也倒景有两説神仙家以日月皆在其下谓之凌倒景今以山临水而影倒谓之眺倒景孙绰天台山赋或倒景于重溟
　　晩出西射堂一首
　　谢灵运
　　步出西掖门遥望城西岑连障叠巘崿青翠杳深沈晓霜枫叶丹夕曛岚气隂节往慼不浅感来念已深羁雌恋旧侣迷鸟懐故林含情尚劳爱如何离赏心抚镜华缁鬓揽带缓促衿安排徒空言幽独赖鸣琴
　　虚谷曰文选注永嘉郡射堂予谓自西射堂出西城门也起句十字盖古体晓霜枫叶丹与池塘生春草皆名佳句以其自然也节往慼不浅感来念已深灵运多有此句法感物而必及于情人理之常也不乐为郡而懐赏心之人至于抚镜揽带恨夫鬓之老衣之寛则何其戚戚之甚邪安排庄子语郭象注谓安于推移此则谓安于世运之推移徒有空言不如寄于琴书足以冩幽独之无聊也意深逺而心恻怆岂真恬于道者哉
　　登池上楼一首
　　谢灵运
　　潜虬媚幽姿飞鸿响逺音薄霄愧云浮栖川怍渊沈进徳智所拙退耕力不任徇禄反穷海卧疴对空林倾耳聆波澜举目眺岖初景革绪风新阳改故隂池塘生春草园栁变鸣禽祁祁伤豳歌萋萋感楚吟索居易永乆离羣难处心持操岂独古无闷征在今
　　虚谷曰池上楼永嘉郡楼此诗句句佳铿锵浏亮合是灵运第一等诗潜虬飞鸿深潜髙举虚设二喻而谓已不能云浮川沈有所媿此诗体之变也进徳智所拙退耕力不任诗不可无此等语又以四句纪事言情又以四句赋早春时物不特池塘生春草为佳句园栁变呜禽及初景革绪风新阳改故隂亦佳句也谓春之初日革冬之余风春为阳冬为隂亦谓以春改冬也伤豳歌之祁祁感楚吟之萋萋欲归而从田也索居离羣又所以极言夫所思之人也惟无闷征在今一句有病义真之废固徐傅之无上灵运之出犹得守郡本亦自取以为遯世无闷则欺心矣史灵运于永嘉西堂思诗竟日不就忽梦见恵连即得池塘生春草大以为工常云此语有神助非吾语也按此句之工不以字眼不以句律亦无甚深意奥防如古诗及建安诸子明月照髙楼髙台多悲风及灵运之晓霜枫叶丹皆天然混成学者当以是求之逰南亭一首
　　谢灵运
　　时竟夕澄霁云归日西驰宻林含余清逺峯隠半规乆痗昬垫苦旅馆眺郊岐泽兰渐被径芙蓉始发池未厌青春好已观朱明移慼慼感物叹星星白髪垂药饵情所止衰疾忽在斯逝将候秋水息景偃旧崖我志谁与亮赏心惟良知
　　虚谷曰永嘉郡南亭也按灵运诗永初三年七月十六日之郡在郡凡一年隣里相送方山诗曰皎皎明秋月此赴郡之始在少帝即位未改元之前也西射堂诗曰晓霜枫叶丹则在郡见冬矣池上楼诗曰池塘生春草则在郡见春矣乃此夏雨喜霁之作思欲见秋而归也其归当在景平元年秋景平二年五月少帝废八月文帝即位改为元嘉元年所谓赏心惟良知必指从弟恵连及何敬瑜羊璿之之流耳三年始征为秘书监
　　逰赤石进帆海一首
　　谢灵运
　　首夏犹清和芳草亦未歇水宿淹晨暮隂霞屡兴没周览倦瀛壖况乃凌穷髪川后时安流天吴静不发扬帆采石华挂席拾海月溟涨无端倪虚舟有超越仲连轻齐组子牟眷魏阙矜名道不足适已物可忽请附任公言终然谢夭伐
　　虚谷曰首夏犹清和至今以为名言瀛壖海之边岸也南极海中有穷髪之人天吴水伯也其兽八首八足八尾背黄青石华海月皆海中可食之物扬帆挂席古诗未尚大巧故不嫌异辞而同义犹前诗用媿对怍也仲连轻齐组子牟眷魏阙文选注谓仲轻齐组而至海上明海上可悦既悦海上恐有轻朝廷之讥故云子牟眷魏阙予谓灵运意不然其意乃是双举仲连子牟一是而一非之矜名者道不足名固不可矜也适已者物可忽忽字未安以富贵为外物而忽之可也以物为人物之物但知适已而忽物则不可也适已之説史记谓庄子也晋宋间人老庄之学终有偏处灵运之病正在于恣已自适轻忽人物耳任公言亦出庄子谓孔子围于陈大公任往吊之曰直木先伐甘泉先竭其意者饰智以矜愚云云故不免也此寓言不足凭灵运所以不能谢夭伐者岂非于圣门之学有所不足哉
　　石壁精舍还湖中作一首
　　谢灵运
　　昏旦变气候山水含清晖清晖能娱人防子憺忘归出谷日尚早入舟阳已微林壑敛暝色云霞收夕霏芰荷迭映蔚蒲稗相因依披拂趋南迳愉悦偃东扉虑澹物自轻意惬理无违寄言摄生客试用此道推
　　虚谷曰灵运所以可观者不在于言景而在于言情虑澹物自轻意惬理无违如此用工同时诸人皆不能逮也至其所言之景如山水含清晖林壑敛暝色及他日天髙秋月明春晩緑野秀于细宻之中时出自然不皆出于织组顔延年鲍明逺沈休文虽各有所长不到此地如石壁地名之类自可看文选注登石门最髙顶一首
　　谢灵运
　　晨防寻絶壁夕息在山栖疏峯抗髙馆对岭临廻溪长林罗户穴积石拥阶基连岩觉路塞宻竹使径迷来人忘新术去子惑故蹊活活夕流驶噭噭夜猨啼沈防岂别理守道自不携心契九秋榦目玩三春荑居常以待终处顺故安排惜无同懐客共登青云梯
　　虚谷曰此诗宻竹使迳迷己似唐诗新序荣启期曰贫者士之常死者人之终居常待终何忧哉灵运用此全语曰居常以待终恐灵运非贫者也庄子老死秦失吊之曰适来夫子时也适去夫子顺也安排已见前注排者推也能处顺故安于造物之推移也然灵运又岂能处顺者哉惜无同懐客共登青云梯灵运毎有赏心之叹即义真所谓未能忘言于悟赏者然则赏一也有独赏有共赏灵运思夫共赏者而不可得则以独赏为憾此尾句之意也亦篇篇致意于斯心契目翫一聨谓内其实而外其华先之以沈防守道之説自处髙矣焉得不为俗人所忌
　　于南山往北山经湖中瞻眺一首
　　谢灵运
　　朝旦发阳崖景落憩隂峯舍舟眺迥渚停防茂松侧迳既窈窕环洲亦玲珑俛视乔木杪仰聆大壑灇石横水分流林宻蹊絶踪解作竟何感升长皆丰容初篁苞緑箨新蒲含紫茸海鸥戏春岸天鸡弄和风抚化心无厌览物眷弥重不惜去人逺但恨莫与同孤逰非情叹赏废理谁通
　　虚谷曰此诗述事写景自天鸡弄和风以上十六句有入佳句可脍炙然非用抚化览物一聨以缴之则无议论无归宿矣此灵运诗髙妙处不惜去人逺谓古人也不惜者深惜之也以独防山中今人无可与同者也孤防非情叹赏废理谁通谓已之独防于此不以真情形之叹咏则赏心之事之人既废此理谁与通乎意极哀惋栁子厚永州诸诗多近此阳岸谓南山隂峰谓北山解作谓雷雨升长谓草木用两卦名为偶建安诗无是也
　　从斤竹涧越岭溪行一首
　　谢灵运
　　猨鸣诚知曙谷幽光未显岩下云方合花上露犹逶迤傍隈隩迢递陟陉岘过涧既厉急登栈亦陵缅川渚屡迳复乗流翫廻转苹萍泛沈深菰蒲冒清浅企石挹飞泉攀林摘叶巻想见山阿人薜萝若在眼握兰勤徒结折麻心莫展情用赏为美事昧竟谁辨观此遗物虑一悟得所遣
　　虚谷曰七韵言防山之事四韵言情借楚词山鬼薜萝语以懐所思之人握兰折麻将以遗之心徒勤而不展也情用赏为美谓防山之情已独赏矣而无知我心共赏之者则何美之有如此则其事幽昧而无分别者一説谓吾之真情以赏知此山为美事不明顾不暇忧其不察也以此观之物虑可遗而是非可遣矣然则伐木开迳以致王诱之疑孟顗之奏此诗殆先兆也隩于到于六二切即隈也江东人谓之浦陉胡庭切连山中断曰陉岭小髙曰岘贤典切折踈麻兮瑶华将以遗兮离居踈麻神麻也
　　应诏观北湖田收一首
　　顔延年
　　周御穷辙迹夏载厯山川蓄轸岂明懋善逰皆圣仙帝晖膺顺动清跸廵广廛楼观眺丰颖金驾映松山飞奔互流缀缇彀代廻环神行埓浮景争光溢中天开冬眷徂物残悴盈化先阳陆团精气隂谷曳寒烟攅素既森蔼积翠亦葱仟息飨报嘉嵗通急戒无年温渥浃舆隶和恵属后筵观风乆有作陈诗愧未妍疲弱谢凌遽取累非纆牵
　　虚谷曰此诗十三韵无可取文选注丹阳郡图经曰乐防苑晋时药园元嘉中筑堤壅水名为北湖集曰元嘉十年也予谓李善时有丹阳郡图经有顔延之集今皆无之矣诗第二韵曰蓄轸岂明懋善逰皆圣仙注云蓄轸不行岂是钦明懋徳之后善逰天下皆是睿圣神仙之君能通诗意而理则无是也前一韵曰周御穷辙迹夏载厯山川言周穆王夏禹此乃复注曰圣谓夏禹仙谓周穆亦巧
　　车驾幸京口侍逰蒜山作一首
　　顔延年
　　天髙北列日观临东溟入河起阳峡践华因削成岩险去汉夷衿卫徙吴京流池自化造山闗固神营园县极方望邑社总地灵宅道炳星纬诞曜应辰明睿思纒故里廵驾市旧坰陟峰腾辇路寻云抗瑶甍春江壮风涛兰野茂稊英宣逰下济穷逺凝圣情岳滨有和防祥习在卜征周南悲昔老留滞感遗萌空食疲廊肆反税事岩耕
　　虚谷曰此诗十三韵第四韵云池流自化造山闗固神营化造神营四字可用春江壮风涛兰野茂稊英上一句佳末韵空食疲廊肆反税事岩耕亦平平他皆冗而晦
　　车驾幸京口三月三日侍逰曲阿后湖作一首
　　顔延年
　　虞风载帝狩夏谚颂王逰春方动辰驾望幸倾五州山只跸峤路水若警沧流神御出瑶轸天仪降藻舟万轴行卫千翼泛飞浮彤云丽琁葢祥飚被防斿江南进荆艳河激献赵讴金练照海浦笳鼓震溟洲藐盼觏青崖衍漾观緑畴人灵骞都野鳞翰耸渊丘徳礼既暜洽川岳徧懐柔
　　虚谷曰此诗十一韵偶句栉比全无顿挫鲍明逺以铺锦列绣目之是也本不书此诗书之以见夫雕缋满眼之诗未可以望谢灵运也山秖之跸水若之警非不以字为眼瑶轸藻舟又非不丽下句皆尔如无意何人灵骞都野鳞翰耸渊丘文选注谓骞耸皆惊惧之意都野民灵所居渊丘鳞翰所聚予以正文避唐太宗名以民为人其语破碎无意晋陵郡之曲阿县下陈敏引水为湖四十里号曰曲阿后湖今常州境元嘉二十六年作
　　行药至城东桥一首
　　鲍明逺
　　鸡鸣闗吏起伐鼓早通晨严车临迥陌延瞰歴城闉蔓草縁髙隅修杨夹广津迅风首旦发平路塞飞尘扰扰逰宦子营营市井人懐金近从利抚剑逺辞亲争先万里涂各事百年身开芳及稚节含采吝惊春尊贤永照灼孤贱长隠沦容华坐消歇端为谁苦辛
　　虚谷曰此亦不得志诗鸡鸣四句昭自叙早行也行药有二义晋宋间人服寒食散之类服药矣而防行以消息之行药者老杜诗乗兴还来看药栏盖行视花草药物之义亦通蔓草以下叙景述事言早起之人不为仕宦即为井市懐金抚剑近逺不同而同于奔竞也故曰争先万里途各事百年身下文曰开芳及稚节含采吝惊春文选注吝字殊为费力其説曰草之开芳宜及少节既以含采理惜惊春夫草之惊春花叶必盛盛必有衰固所当惜也又引孔安国尚书传曰吝惜也虚谷窃谓吝字可疑岂以上文有各事百年身故于此句避各字以为吝字乎以愚见决之当作开芳及稚节含采各惊春为是此盖有感于行药之际见夫开芳含采之药物及乎未老之时而皆有惊春之色以譬夫仕宦抚剑市井懐金之徒然当时之所谓尊而贤者久永光显吾曹之孤而贱者则终于隠沦坐成衰老为谁而空苦辛也故曰此亦不得志之诗　鲍昭诗且未论却于注中得王羲之诗一聨甚佳羲之荅许询曰争先非吾事静照在忘求此语谢灵运未之及也
　　逰东田一首
　　谢晖
　　戚戚苦无悰携手共行乐寻云陟累榭随山望菌阁逺树暧仟仟生烟纷漠漠鱼戏新荷动鸟散余花落不对芳春酒还望青山郭
　　虚谷曰朓有庄在钟山故曰防东田起句佳逺树生烟之聨尤佳鱼戏新荷动鸟散余花落佳之尤佳然磔元气甚矣隂铿何逊庾信徐陵王褒张正见梁简文薛道衡诸人诗皆务出此而唐人诗无不袭此等语句灵运恵连在宋永初元嘉间犹未甚也宋六十嵗至于齐而晖出焉唐子西之论有防哉













　　文选顔鲍谢诗评巻一考证
　　十五页前三行　案鸾翮有时铩据今本文选改原本作鸾翮知有铩或因当日所见之本不同亦可以备参考
　　三十三页前一行　案各今文选本俱作吝殊难解注亦同方氏改吝为各似有所见存考










　　钦定四库全书
　　文选顔鲍谢诗评巻二
　　元　方囘　撰
　　咏怀
　　秋怀诗一首
　　谢惠连
　　平生无志意少小婴忧患如何乗苦心矧复值秋晏皎皎天月明奕奕河宿烂萧瑟含风蝉寥戾度云鴈寒商动清闺孤灯暧幽幔耿介繁虑积展转长宵半夷险难豫谋倚伏昧前算虽好相如达不同长卿慢颇悦郑生偃无取白衣宦未知古人心且从性所翫宾至可命觞朋来当染翰髙台骤登践清浅时陵乱頽魄不再圆倾羲无两旦金石终销毁丹青蹔雕焕各勉髪欢无贻白首叹因歌遂成赋聊用布亲串
　　虚谷曰蔡寛夫诗话谓晋宋间诗人有一人名而分用之者如刘越石宣尼愬获麟西狩泣孔丘谢惠连虽好相如达不同长卿慢等语若非前后相映带殆不可读予谓唐初犹有此风李延寿南史恩幸传有云谋于管仲齐桓有召陵之师迩于易牙小白掩阳门之扇此亦可笑者也于司马相如长卿取其达而不取其慢于郑均仲虞取其乞骸告归而受尚书禄有白衣尚书之号则所不取意本自佳长卿慢系押韵慢字有来厯嵇康髙士传讃曰长卿慢世此文选注有益后学者如此金石终销毁丹青蹔雕焕此十字极佳丹青谓图形
　　哀伤
　　庐陵王墓下作一首
　　谢灵运
　　晓月发云阳落日次朱方含凄泛广川洒泪眺连岗眷言怀君子沉痛结中肠道消结愤懑运开申悲凉神期恒若在德音初不忘徂谢易永乆松栢森已行延州协心许楚老惜兰芳解剑竟何及抚坟徒自伤平生疑若人通蔽互相妨理感深情恸定非识所将脆促良可哀夭枉特兼常一随徃化灭安用空名扬举声泣已洒长叹不成章
　　虚谷曰道消谓义眞被杀则以郁结愤懑运开谓文帝既立可以申冩悲凉通蔽本桓谭语论汉髙者今用之以明季札之于徐君楚老之于龚胜解劒惜兰举措异常若通人之蔽者然今日之恸情理如此则知昔人之非蔽也灵运诗此篇未为致佳
　　拜陵庙作一首
　　顔延年
　　周德恭明祀汉道尊光灵哀敬隆祖庙崇树加园茔逮事休命始投迹阶王庭陪厠回天顔朝防流圣情早服身义重晩达生戒轻否来王泽竭泰徃人悔形敕躬慙积素复与昌运并恩合非渐渍荣会在逢迎夙御严清制朝驾守禁城束绅入西寝伏轸出东坰衣冠终防漠陵色转葱青松风遵路急山烟冒垅生皇心凭容物民思被歌声万纪载弦吹千载托旒旌未殊帝世逺已同沦化萌幼壮困孤介末暮谢幽贞发轨丧夷易归轸愼﨑倾
　　虚谷曰此诗十七韵松风遵路急山烟冐垅生两句平平是处可用他切题处冗而晦无可书葢从宋文帝上髙祖塜也
　　同谢谘议铜雀台诗一首
　　谢晖
　　繐帷飘井干罇酒若平生郁郁西陵树讵闻歌吹声芳襟染泪迹婵媛空复情玉座犹寂寞况乃妾身轻虚谷曰文选注谢谘议璟铜雀台曹操建安十五年作于邺都遗令吾伎人皆着台上施六尺牀繐帐朝晡上脯糒之属月朔十五日辄向帐作伎汝等时时登台望吾墓田予谓此乃后人事灵筵之礼布细而疎谓之繐南阳有邓繐干音寒井栏台之通称西陵树岂能闻歌声葢指操也楚辞婵媛王逸训为牵引今人误作婵娟非是
　　赠荅
　　荅灵运一首
　　谢宣逺
　　夕霁风气凉闲房有余清开轩灭华烛月露皓已盈独夜无物役寝者亦云宁忽获愁霖唱怀劳奏所成叹彼行旅艰深兹眷言情伊余虽寡慰殷忧暂为轻牵率酬嘉藻长揖愧吾生
　　虚谷曰七韵惟四句佳夕霁风气凉闲房有余清开轩灭华烛月露皓已盈以下不工　此诗荅灵运愁霖诗也文选于忽获愁霖唱下注云灵运愁霖诗序云示从兄宣逺今所谓五言集灵运集已亡不可考于安城荅灵运一首
　　谢宣逺
　　条繁林弥蔚波清源愈濬华宗诞吾秀之子绍前绸缪结风徽烟煴吐芳讯鸿渐随事变云台与年峻华萼相光饰嘤嘤悦同响亲亲子敦余贤贤吾尔赏比景后鲜辉方年一日长萎叶爱荣条涸流好河广殉业谢成操复礼愧贫乐幸防果代畊符守江南曲履运伤荏苒遵涂叹缅邈布怀存所钦我劳一何笃肇允虽同规翻飞各异槩迢递封畿外窈窕承明内寻涂涂既暌即理理已对丝路有恒悲矧乃在吾爱跬行安步武铩翮周数仞岂不识髙逺违方徃有吝歳寒霜雪严过半路愈峻量已畏友朋勇退不敢进行矣励令猷冩诚酬来讯虚谷曰文选注灵运赠宣逺序曰从兄宣逺义熙十一年正月作守安城其年夏赠以此诗到其年冬有荅第一章华宗诞吾秀之子绍前此句典正第二章亲亲子敦予贤贤吾尔赏亦佳予向在金陵制幕黄制使委考拟试同幕制机夏士林以贤贤吾尔赏为省题诗谓所试之赏也宣逺元意乃谓灵运之厚我亲其亲也我之赏灵运贤其贤也第四章肇允虽同规翻飞各异槩此所谓两用者文选注下文窈窕承明内谓灵运为秘书监按此诗灵运当为琅琊王大司马行军参军永初三年始为永嘉太守元嘉三年始为秘书监则宣逺卒于豫章乆矣第五章有云量已畏友朋勇退不敢进亦佳宣逺恶其弟宣明之盛始终有常退志然宣明坐诛并及兄弟之子则宣逺有子亦不免也哀哉
　　西陵遇风献康乐一首
　　谢惠连
　　我行指孟春春仲尚未发趣途逺有期念离情无歇成装候良辰漾舟陶嘉月瞻涂意少悰还顾情多阙哲兄感仳别相送越坰林饮饯野亭馆分袂澄湖隂凄凄畱子言眷眷浮客心回塘隠胪栧逺望絶形音靡靡即长路戚戚抱遥悲悲遥但自弭路长当语谁行行道转逺去去情弥迟昨发浦阳汭今宿浙江湄屯云蔽曽岭惊风涌飞流零雨润坟泽落雪洒林丘浮氛晦崖巘积素惑原畴曲汜薄停旅通川絶行舟临津不得济伫檝阻风波萧条洲渚际气色少谐和西瞻兴游叹东睇起凄歌积愤成疢痗无萱将如何
　　虚谷曰五章章八句仅有四句佳积素惑原畴惑字佳余多谵谆灵运荅此诗殊胜也
　　还旧园作见顔范二中书一首
　　谢灵运
　　辞满岂多秩谢病不待年偶与张邴合乆欲还东山圣灵昔回眷微尚不及宣何意冲飚激烈火纵炎烟焚玉发昆峯余燎遂见迁投沙理既迫如邛愿亦愆长与懽爱别永絶平生縁浮舟千仞壑总辔万寻巓流沬不足险石林岂为艰闽中安可处日夜念归旋事踬两如直心惬三避贤托身青云上栖岩挹飞泉盛明荡氛昏贞休康屯邅殊方感成贷微物豫采甄感深操不固质弱易扳纒曽是反昔园语徃实款然曩基即先筑故池不更穿果木有旧行壤石无逺延虽非休憩地聊取永日闲卫生自有经息隂谢所牵夫子照情素探怀授徃篇虚谷曰此诗二十一韵初两韵引张邴事为柱次五韵先言武帝旧眷而徐傅废弑因以见黜次五韵言自永嘉郡得归贾谊投沙马卿如邛史鱼两如直孙叔敖三避贤皆善用事盛明荡氛昏以下四韵言文帝擢为秘书监今乃酬素欵而还故园也曩基即先筑故池不更穿果木有旧行壤石无逺延当是永嘉归始宁时宅墅之役大盛已招物论故誓不再行増广也后三韵平平缴尾然终有伐山开迳不自收敛之悔何邪
　　登临海峤初发彊中作与从弟惠连见羊何共和之一首
　　谢灵运
　　杪秋寻逺山山逺行不近与子别山阿含酸赴修畛中流袂就判欲去情不忍顾望脰未悁汀曲舟己隠隠汀絶望舟骛棹逐惊流欲抑一生欢并奔千里游日落当栖薄繋防临江楼岂惟夕情敛忆尔共淹畱淹畱昔时欢复増今日叹兹情已分虑况乃协悲端秋泉鸣北涧哀猿响南峦戚戚新别心凄凄乆念攒攒念攻别心旦发清溪隂暝投剡中宿明登天姥岑髙髙入云霓还期那可寻傥遇浮丘公长絶子徽音
　　虚谷曰此当是四章章四韵而文选不注羊何共和之实李白首用为诗后人多用谓羊璿之何敬瑜也含酸赴修畛谓长路也作轸非顾望脰未悁悁字当作防陆彦声诗曰相思心既劳相望脰亦悁谓引颈以望未劳而身已隠也列仙传王子乔好吹笙道人浮防公接以上嵩山末句用此事殆亦戏言万一遇仙飞举则与惠连永絶音问也
　　酬从弟惠连一首
　　谢灵运
　　寝瘵谢人徒灭迹入云峯岩壑寓耳目欢爱隔音容永絶赏心望长怀莫与同末路值令弟开顔披心胷心胷既云披意得咸在斯淩涧寻我室散帙问所知夕虑晓月流朝忌曛日驰悟对无厌歇聚散成分离分离别西川逥景归东山别时悲已甚别后情更延倾想迟嘉音果枉济江篇辛勤风波事欵曲洲渚言洲渚既淹时风波子行迟务协华京想讵存空谷期犹复惠来章只足搅余思傥若果归言共陶暮春时暮春虽未交仲春善游遨山桃发红萼野蕨渐紫苞鸣嘤已悦豫幽居犹郁陶梦寐伫归舟释我吝与劳
　　虚谷曰惠连五章已评在后详此乃是惠连访灵运于始宁山居别去将徃都下至西兴阻风以诗来寄而灵运荅也一笔冩就如书问直道情愫既委曲又流丽
　　赠王太常一首
　　顔延年
　　玉水记方流琁源载圆折蓄寳每希声虽秘犹彰彻聆龙九泉闻鳯窥丹穴厯听岂多工唯然觏世哲舒文广国华敷言逺朝列德辉灼邦懋芳风被乡老至侧同幽人居郊扉常昼闭林闾时晏开亟回长者辙庭昏见野隂山明望松雪静惟浃羣化徂生入穷节豫徃诚欢歇悲来非乐阕属美谢繁翰遥怀具短札
　　虚谷曰此诗十二韵玉水记方流璇源载圆折事出尸子凡水其方折者有玉其圆折者有珠舒文广国华敷言逺朝列徳辉灼邦懋芳风被乡耋此称王僧达侧同幽人居郊扉常昼闭林闾时晏开亟囬长者辙此四句谓僧达来访然错综互对古未见之昔也郊扉常昼闭以侧同幽人居也今也林闾时晏开以亟囬长者辙也庭昏见野隂山明望松雪延之自述所居下一句始自然
　　夏夜呈从兄散车长沙一首
　　顔延年
　　炎天方埃郁暑晏阕尘纷独静阙偶坐临堂对星分侧听风薄木遥睇月开云夜蝉当夏急隂虫先秋闻岁候初过半荃蕙岂乆芬屏居恻物变慕类抱情殷九逝非空思七襄无成文
　　虚谷曰此诗七韵夜蝉当夏急隂虫先秋闻岁候初过半荃蕙岂乆芬四句可书隂虫一句尤佳文选注五言集曰从兄散骑字敬宗车长沙字仲逺今不知其名
　　直东宫荅郑尚书一首
　　顔延年
　　皇居体环极设险只天工两闱阻通轨对禁限清风跂予旅东馆徒歌属南墉寝兴郁无已起观辰汉中流云蔼青阙皓月鉴丹宫踟蹰清防密徙倚恒漏穷君子吐芳讯感物恻余衷惜无丘园秀景行彼髙松知言有诚贯美价难克充何以铭嘉贶言树丝与桐
　　虚谷曰此诗十韵惟流云蔼青阙皓月鉴丹宫一言东宫一言中台齐整他皆可及文选注郑鲜之字道子和谢监灵运一首
　　顔延年
　　弱植慕端操窘步惧先迷寡立非择方刻意借穷栖伊昔遘多幸秉笔侍两闺虽慙丹雘施未谓素睽徒遭良时诐王道奄昏霾人神幽明絶朋好云雨乖吊屈汀洲浦谒帝苍山蹊倚岩听绪风攀林结畱荑跂予间衡峤曷月瞻秦稽皇圣昭天徳丰泽振沉泥惜无爵雉化何用充海淮去国还故里幽门树蓬藜采茨葺昔宇翦棘开旧畦物谢时既晏年徃志不偕亲仁敷情昵兴玩究辞栖芬馥歇兰若清越夺琳珪尽言非报章聊用布所怀
　　虚谷曰延之元嘉三年徴为中书侍郎灵运徴为秘书监其先二人俱为庐陵王义眞所昵髙祖崩少帝立徐羡之等屏二人出为始安永嘉太守在永初三年秋景平元年秋灵运谢病归防稽至是徐傅既诛文帝召用延之自始安还朝至此赠荅延之诗用事用字皆有来厯谓如弱植则子产语其君弱植端操则楚辞内惟省以端操窘步则楚辞夫惟防径以窘步先迷则易先迷失道寡立出荀子刻意出庄子择方穷栖无全出处方字栖字经传皆有之此用字之法学者不可不知也此四句延之自谓也伊昔以下四句言向来立朝两闺谓东宫尚书省丹雘以喻君恩素以喻已节徒遭以下四句言少帝昏乱衣冠乖阻吊屈以下六句言出为逺郡在湘思越有怀灵运跂予曷月字摘毛诗用之尤雅皇圣以下四句言文帝召用惭已无补去国以下六句言解郡还家补葺旧隠有迟暮之叹亲仁以下四句称灵运赠诗歇夺二字俱佳尾句谓尽言非报章自揆不足以敌灵运故曰非报章此诗凡七八折铺叙非不整矣用事用字非不密矣以鲍昭之説裁之则谓之雕缋满眼可也如灵运诗昏旦变气候山水含清晖清晖能娯人游子澹忘归天趣流动言有尽而意无穷似此之类恐延之未敢到也如桃李春风一杯酒江湖夜雨十年灯未是山谷竒处石吾甚爱之勿遣牛砺角牛砺角尚可牛鬬残我竹乃山谷竒处也学者学选诗近世无其人惟赵汝譡近三谢犹有甃砌之迹而失于舒缓步步规随无变化之妙云
　　郡内髙斋闲坐荅吕法曹一首
　　谢晖
　　结构何迢遰旷望极髙深窻中列逺岫庭际俯乔林日出众鸟散山暝孤猿吟已有池土酌复此风中琴非君美无度孰为劳寸心惠而能好我问以瑶华音若遗金门步就见玉山岑
　　虚谷曰郡宣城郡也栁子厚诗曰遥怜郡斋好谢守但临牕用牕中列逺岫事也或以为岫本训穴谢宣城误用此字予以为云无心而出岫若专言穴则渊明之意不亦狭乎山谷尝用之牕中逺岫是眉黛席上橊花皆舞裙山有巗有穴以岫为逺山似亦无害问以瑶华音问餽遗也左传问以弓诗杂佩以问之金门言宫省玉山言隠处一出扬雄解嘲一出穆天子传
　　在郡卧病呈沈尚书一首
　　谢晖
　　淮阳股肱守髙卧犹在兹况复南山曲何异幽栖时连隂盛农节台笠聚东菑髙阁常昼掩荒堦少诤辞珍簟清夏室轻扇动凉飔嘉鲂聊可荐渌蚁方独持夏李沉朱实秋藕折轻丝良辰竟何许夙昔梦佳期坐啸徒可积为邦岁已朞弦歌终莫取抚几令自嗤
　　虚谷曰起句二韵谓卧病治郡如汲黯不异栖隠以下十句叙事述景又若夸太守之乐然下文乃云良辰竟何许夙昔梦佳期此十字乃是见约自东阳太守入为尚书意欲约引已入朝也其曰为邦岁已朞则补郡合在郁林王昭业之隆昌元年七月被弑海陵王昭文立改为延兴元年十月明帝鸾立又改为建武元年约之为吏部出东阳亦恐与眺同时而约先入也
　　蹔使下都夜发新林至京邑赠西府同僚一首
　　谢晖
　　大江流日夜客心悲未央徒念闗山近终知反路长秋河曙耿耿寒渚夜苍苍引领见京室宫雉正相望金波丽鳷鹊玉绳低建章驱车鼎门外思见昭丘阳驰晖不可接何况隔两乡风云有鸟路江汉限无梁常恐鹰隼击时菊委严霜寄言罻罗者寥廓已髙翔
　　虚谷曰南史谓王秀之欲以启闻眺知之因事求还寄此诗味尾句诚若得逺引之义然以江陵为京室金波丽鳷鹊玉绳低建章两句丰丽用之子隆则诸侯王也亦得用人主宫殿事乎
　　酬王晋安一首
　　谢晖
　　梢梢枝早劲涂涂露晩晞南中荣橘柚宁知鸿雁飞拂雾朝清阁日旰坐彤闱怅望一涂阻参差百虑依春草秋更緑公子未西归谁能乆京洛缁尘染素衣
　　虚谷曰晋安郡今泉州故云南中荣橘柚宁知鸿雁飞青阁恐当作青閤眺自谓朝趍东宫王府之类文选注王晋安名徳元公子未西归谓晋安缁尘染素衣眺亦欲出外也












　　文选顔鲍谢诗评巻二考证
　　第八页前三行　案惑原畴今文选本或作盛亦可通














　　钦定四库全书
　　文选顔鲍谢诗评巻三
　　元　方回　撰
　　行旅
　　永初三年七月十六日之郡初发都一首
　　谢灵运
　　述职期防暑理棹变金素秋岸澄夕隂火旻团朝露辛苦谁为情游子值颓暮爱似庄念昔久敬曾存故如何懐土心持此谢逺度李牧愧长袖郤克慙躧歩良时不见遗丑状不成恶曰余亦支离依方早有慕生幸休明世亲英逹顾空班赵氏璧徒乖魏王瓠从来渐二纪始得傍归路将穷山海迹未絶赏心晤
　　虚谷曰诸侯朝于天子曰述职然汉书王吉传云召公述职舍于棠下而听断则诸侯治事亦曰述职可也灵运本期夏末视郡事而秋乃成行也见似人而喜出庄子久友交而中絶曾子以为三费出韩诗外传灵运不胜去国之懐故用此三事以寓念昔存故之意不但怅然于庐陵义真也李牧臂短为木杖接手晋郤克跛而登阶齐妇人笑之出战国防左传支离疏形体不全孔子游方之内方常也依常教也并出庄子灵运用此四事自况于丑恶疾病之列而亦不敢自畔于礼法犹幸而不见弃于明时也相如以赵璧为瑕恵子以魏瓠为无用灵运又用此二事谓英达之顾虽荷义真
　　出为外郡徐傅见挤珍非赵璧而弃如魏瓠也从来渐二纪始得傍归路想灵运去防稽始宁出仕逾二十余年今乃因作郡而过家也将穷山海迹未絶赏心晤自是佳句然其义専在义真义真于灵运尝云未能忘言于悟赏而灵运终身亦有赏心永絶之叹此诗排比整密建安诸子混然天成不如此陶渊明剥落枝叶不如此但当以三谢诗观之则灵运才高词富意怆心怛亦未易涯涘也
　　过始宁墅一首
　　谢灵运
　　束髪懐耿介逐物遂推迁违志似如昨二纪及兹年缁磷谢清旷疲苶慙贞坚拙疾相依薄还得静者便剖竹守沧海枉防过旧山山行穷登顿水涉尽防岩峭岭稠叠洲萦渚连緜白云抱幽石緑篠媚清涟葺宇临廻江筑观基曾巅挥手告乡曲三载期归旋且为树枌槚无令孤愿言
　　虚谷曰诗有形有脉以偶句叙事述景形也不必偶而必立论尽意脉也古诗不必与后世律诗不同要当以脉为主如此诗剖竹守沧海以下五聨十句皆偶未为竒也前八句不偶则有味矣束髪懐耿介当是年十五而渉世倐复二纪则三十嵗矣沈约宋书灵运全传内有山居赋注俟考拙与疾相迫而后得遂静者之志静者诗家多用本于论语仁者静但未详用静者二字谁为祖耳此所以述出处本末也期约乡曲三载而归俾树枌槚无孤始愿此缴句又自有味灵运欲书满郡考后乃一年移疾去职盖其家温有余无资于禄惜乎才髙气鋭积以不参时政为恨遂致颠沛云始宁县今上虞之南乡苶奴结切富春渚一首
　　谢灵运
　　宵济渔浦潭旦及富春郭定山云雾赤亭无淹薄遡流触惊急临圻阻参错亮乏伯昬分险过吕梁壑洊至宜便习兼山贵止托平生协幽期沦踬困微弱久露干禄请始果逺游诺宿心渐申写万事俱零落懐抱既昭旷外物徒龙蠖
　　虚谷曰灵运归防稽始宁墅从今渔浦泝富阳赴永嘉也定山赤亭今如故伯昏吕梁二事以言浙江之险坎之水洊至习乎险者也艮之兼山贵乎止也久露干禄请始果逺游诺谓久有补郡之请今得永嘉而遂逺游之愿也宿心渐申写即所谓幽期者无可乖矣万事俱零落一句怨辞也志欲与庐陵有所为虽未必曾有宰相之许而襟期不浅既为徐傅所挤则从前规度之事俱无复望也其怨深矣龙蠖之屈以求伸此谓心事明白如爵禄外物听其可有可无也细味之灵运实未能忘情于世故如此作以诗法论之若无平生协幽期以下八句议论前十句铺叙而已
　　七里濑一首
　　谢灵运
　　羇心积秋晨晨积展游眺孤客伤逝湍徒旅苦奔峭石浅水潺湲日落山照曜荒林纷沃若哀禽相叫啸遭物悼迁斥存期得要玅既秉上皇心岂屑末代诮目覩严子濑想属任公钓谁谓古今殊异代可同调
　　虚谷曰文选注桐庐有七里濑下数里至严陵濑予作郡七年往来屡矣今人皆混而言之任公之钓志其大而不志其小故所得者大予谓此寓言非所以拟严子迁斥者推移之义非谓迁谪也
　　登江中孤屿一首
　　谢灵运
　　江南倦厯览江北旷周旋懐新道转迥寻异景不延乱流趋正絶孤屿媚中川云日相辉映空水共澄鲜表灵物莫赏蕴真谁为传想像昆山姿邈区中縁始信安期术得尽养生年
　　虚谷曰此今永嘉郡江心寺无疑予三十年前甲寅乙卯寓郡斋往游见徐灵晖流来天际水截断世间尘诗牌不见此诗至今永嘉称为中川者因此诗也孤屿媚中川媚字句中眼也懐新道转迥此句尤佳心有不纯去道愈逺但恐灵运道其所道耳寻异景不延异字可疑云日空水之聨亦佳表灵蕴真一聨似乎深奥然从此説向神仙上去则所谓灵与真者仙也故于孤屿之上想夫昆崘山之神而有信于安期生之术安期琅琊阜乡人秦始皇东防与语三日三夜者西王母者昆仑之神
　　初去郡一首
　　谢灵运
　　彭薛裁知耻贡公未遗荣或可优贪竞岂足称达生伊子秉微尚拙讷谢浮名庐园当栖岩卑位代躬耕顾已虽自许心迹犹未并无庸妨周任有疾像长卿毕娶类尚子薄游似邴生恭承古人意促装返柴荆牵丝及元兴解在景平负心二十载于今废将迎理棹遄还期遵渚骛修坰遡溪终水涉登岭始山行野旷沙岸净天髙秋月明憩石挹飞泉攀林搴落英战胜臞者肥止监流归停即是羲唐化获我击壤情
　　虚谷曰牵丝及元兴初仕解在景平谓去郡晋安帝初改隆安至五年而改元元兴是年三月桓入京师二年十一月簒晋三年二月刘裕起兵四月伏诛明年改元义熈三月安帝还京师自此尽十四年恭帝改元元熈尽一年明年六月刘裕簒晋改元熈二年为永初元年尽三年少帝改元景平明年文帝入改永平二年为元嘉元年自元兴之元至景平之元凡二十三年灵运初以袭康乐公除散骑常侍不就此牵丝之始也得非桓未反之先乎其为琅琊王大司马参军此则在反正之后无疑中间迁太子左卫率次沈约宋书细考永初三年秋出为永嘉太守景平元年秋谢病去职作此诗以彭宣薛广徳贡禹为不足以周任司马长卿尚子平邴曼容自拟刋本妨周任决非妨字非仿字即方字仿像类似四字一义故也或问予野旷沙岸浄天高秋月明以笔圈之良是遡溪终水渉登岭始山行防之则何义邪曰此于永嘉去郡如也永嘉城下泝潮江过青田县抵处州始舍舟登冯公岭出永康东阳非尝至其地不知也文选注战胜明贵不如义止监明语不如黙所注甚佳战胜而肥子夏事出韩子莫监流水而监于止水出文中子击壤事出庄子论衡周处风土记
　　初发石首城一首
　　谢灵运
　　白珪尚可磨斯言易为缁虽抱中孚爻犹劳贝锦诗寸心若不亮微命察如丝日月垂光景成贷遂兼兹出宿薄京畿晨装抟曾飔重经平生别再与朋知辞故山日已逺风波岂还时苕苕万里防茫茫终何之游当罗浮行息必庐霍期越海陵三山游湘歴九嶷钦圣若旦暮懐贤亦凄其皎皎明发心不为嵗寒欺
　　虚谷曰中孚贝锦之聨甚佳微命察如丝察字尤佳老子曰夫惟道善贷与善成贷施也灵运感文帝之宥已故以日月喻之旧説防稽之浮山合于广东之罗山庐山在今江州霍山皖是在今舒州三山海中九嶷湘中灵运方当治郡畧不及理人宣化事专言防山意太汗漫无归宿万世之后一遇大圣知其解者是旦暮遇之出庄子晋人老庄之学初用为清谈之资而诗亦必出于是一时之蔽也
　　道路忆山中一首
　　谢灵运
　　采菱调易急江南歌不缓楚人心昔絶越客肠今断断絶虽殊念俱为归虑款存乡尔思积忆山我愤懑追情栖息时偃卧任纵诞得性非外求自已为谁纂不怨秋夕长常苦夏日短濯流激浮湍息隂倚密竿懐故叵新欢含悲忘春防凄凄明月吹恻恻广陵散殷勤诉危柱慷慨命促管
　　虚谷曰楚词有云涉江采菱古乐府有江南辞灵运时必有此二曲其声急而怨故引之以见故山之思有感于此声也纵诞之説非是得性非外求谓乐在内是也吹万不同而使其自巳已训止言各得其性而止出庄子灵运意谓山水之乐适我之性而自足自止无人能继我者纂训继则亦深僻矣明月吹言笛广陵散言琴灵运当是作此音以写悲怨危柱促管谓琴笛之音自缓而急悲怨至此极也诗尾应首然有哀以思之意未为佳篇
　　入彭蠡湖口一首
　　谢灵运
　　客游倦水宿风潮难具论洲岛骤回合圻岸屡崩奔乗月听哀狖浥露馥芳荪春晩緑野秀岩髙白云屯千念集日夜万感盈朝昏攀崖照石镜牵叶入松门三江事多往九派理空存灵物珍怪异人秘精魂金膏灭明光水碧缀流温徒作千里曲弦絶念弥敦
　　虚谷曰彭蠡湖口今江州湖口也石镜松门文选注张僧鍳寻阳记顾野王舆地志各指其地惟三江事多往九派理空存此二句者知三江九江自晋宋时已不明矣中江南江北江先儒所辨有尚书索在分九派于寻阳郭璞江赋云耳后人亦不能定九派之迹刘子澄淳祐江州圗经详着之予已别书订此诗则灵运之所不详后人姑存疑事也灵物异人以下又归宿于仙道千里曲想当时有此琴操徒作此曲而仙灵不接所以虽絶而心徒悲也大抵以恍惚为宗要为不近人情胸中亦别无十分道理也入华子岗是麻源第三谷一首
　　谢灵运
　　南州实炎徳桂树凌寒山铜陵映碧涧石磴防红泉既枉隠沦客亦栖肥遁贤险迳无测度天路非术阡遂登羣首邈若升云烟羽人絶髣髴丹丘徒空筌图牒复磨灭碑版谁闻传莫辨百世后安知千载前且申独往意乘月弄潺湲恒充俄顷用岂为古今然
　　虚谷曰华子期角里弟子见列仙传故老相传翔集此顶故称华子冈神仙茫昧前后莫测且申独往意夫独往者聊以自充俄顷之赏非为尊古卑今而然也
　　北使洛一首
　　顔延年
　　改服饬徒旅首路局险艰振楫发吴洲秣马陵楚山涂出梁宋郊道由周郑间前登阳城路日夕望三川在昔辍期运经始濶圣贤伊谷絶津济台馆无尺椽宫陛多巢穴城阙生云烟王猷升八表嗟行方暮年隂风振凉野飞云瞀穷天临涂未及引置酒惨无言隠悯徒御悲威迟良马烦游役去芳时归来屡徂諐蓬心既已矣飞薄亦然
　　虚谷曰文选注沈约宋书曰延之为豫章世子中军行参军义熈十二年髙祖北伐有宋公之授府遣一使庆殊命参起居延之至洛阳道中作诗一首文辞藻丽为谢晦傅亮所赏集曰时年三十二予味此诗人所可及所以书此诗者有二东晋五国一百四年义熈十二年恰一百年足也后四年而刘裕禅洛阳自惠帝朝防乱迄于懐愍尘百余年丘墟延之三川之咏谓伊瀔絶津济台馆无尺椽予存此所以考时论事也义熈十二年延之年三十二元初三年出为始安太守当年三十八元嘉三年入为中书侍郎当年四十二元嘉十年有湖北田收诗当年四十九是年谢灵运诛至元嘉二十六年有京口蒜山后湖诗则年六十六矣孝武登阼为金紫光禄大夫领湘东王师则七十余矣予存此所以考年论人也又因而论之陶渊明元嘉四年卒年六十三延之为刘栁后军功曹在浔阳与渊明情欵后为始安郡经过渊明每往必酣饮致醉临去留二万钱与渊明渊明悉送酒家观此乃知延之诗虽不及灵运其胸次则过之灵运尝入庐山不为逺法师所与亦不闻其见交于渊明延之独与渊明交好甚深以年计之永初三年渊明年五十八矣长延之二十嵗亦可谓忘年之交也延之后作靖节徴士诔书曰有晋徴士虽出于众志而延之实秉易名之笔其知渊明盖深也违众迷尤迕风光蹶身才非实荣声有歇延之诔书渊明所诲如此又书渊明独立者危至方则碍语其有得渊明也多矣故曰诗虽不及灵运其胷次则过之还至梁城作一首
　　顔延年
　　眇黙轨路长憔悴征戍勤昔迈先徂师今来后归军振策睠东路倾侧不及羣息徒顾将夕极望梁陈分故国多乔木空城凝寒云丘陇填郛郭铭志灭无文木石扃幽闼黍苖延髙坟惟彼雍门子吁嗟孟尝君愚贱同堙灭尊贵谁独闻曷为久游客忧念坐自殷
　　虚谷曰此诗十韵故国多乔木空城凝寒云丘垄填郛郭铭志灭无文木石扃幽闼黍苖延髙坟惟彼雍门子吁嗟孟尝君愚贱同湮灭尊贵谁独闻亦通论也但不可及耳
　　始安郡还都与张湘州登巴陵城楼作一首
　　顔延年
　　江汉分楚望衡巫奠南服三湘沦洞庭七泽蔼荆牧经途延旧轨登闉访川陆水国周地险河山信重复却倚云梦林前瞻京台囿清雰霁岳阳曾晖薄澜澳凄矣自逺风伤哉千里目万古陈往还百代劳起伏存没竟何人炯介在明淑请从上世人归来蓺桑竹
　　虚谷曰此诗十韵江汉分楚望荆巫奠南服三湘沦洞庭七泽蔼荆牧起句二韵大槩言地势郊外曰牧荆牧言七泽之野也末韵请从上世人归来蓺桑竹有感于存没竟何人炯介在明淑而云初不明言炯介眀淑为进为退而为松竹之句则意在退也还都道中作一首
　　鲍明逺
　　昨夜宿南陵今旦入芦洲客行惜日月崩波不可留侵星赴早路毕景逐前俦鳞鳞夕云起猎猎晓风遒腾沙郁黄雾翻浪扬白鸥登舻眺淮甸掩泣望荆流絶目尽平原时见逺烟浮倐悲坐还合俄思甚兼秋未尝违户庭安能千里游谁令乏古节贻此越乡忧
　　虚谷曰此诗尾句絶佳守古人之节不轻出仕则焉得有越乡之忧乎前段皆江路晓行暮宿之意之宣城出新林浦向版桥一首
　　谢晖
　　江路西南永归流东北骛天际识归舟云中辨江树旅思倦揺揺孤游昔已屡既懽懐禄情复协沧洲趣嚣尘自兹隔赏心于此遇虽无豹姿终隠南山雾
　　虚谷曰天际识归舟云中辨江树古今絶唱江路西南永今大江上水指西南行而南为多归流东北骛今下水即东北行而北为多之宣城即上水晖家于浙则东北乃其归路上水用东北风下水用西南风此二句又似指定江流之势古今不可易也得郡而兼得山水之乐于永嘉临川则灵运于宣城则晖而晖至今专谢宣城之名云板桥名今犹存晋宋时乃浮桥
　　敬亭山诗一首
　　谢晖
　　兹山亘百里合沓与云齐隠沦既已托灵异居然栖上干蔽白日下属帯回谿交藤荒且蔓樛枝耸复低独鹤方朝唳饥鼯此夜啼渫云已漫漫多雨亦凄凄我行虽纡组兼得寻幽蹊缘源殊未极归径窅如迷要欲追竒趣即此陵丹梯皇恩竟已矣兹理庶无睽
　　虚谷曰此诗妙在何处亦本无妙而晖诗名与敬亭山千古不朽何也学者试下一转语
　　休沐重还道中一首
　　谢晖
　　薄游苐从告思闲愿罢归还邛歌赋似休汝车骑非灞池不可别伊川难重违汀葭稍靡靡江菼复依依田鹤逺相呌沙鸨忽争飞云端楚山见林表吴岫微试与征徒望乡泪尽霑衣赖此盈罇酌含景望芳菲问我劳何事霑沐仰清防志狭轻轩冕恩甚恋重闱嵗华春有酒初服偃郊扉
　　虚谷曰薄游于朝本孙绰语谓立朝仅许给假故曰薄游苐从告汉书五日得一休沐休者假也沐者洗也愿罢归而仅赐休沐也司马相如还临邛谕蜀而归也尝奏赋汉武故晖以为似之袁绍以濮阳令归汝南不敢以舆服令许子将见单车归家晖无此车徒故曰非也此二句极佳长安之霸池洛阳之伊川借喻京师以言恋阙之意楚山吴岫二句亦佳晖家吴中尝有诗曰再游馆娃宫是也末句谓志轻轩冕而君恩之至则又有禁闼之恋重闱谓宫省也最后句终期退闲其思缓而不迫尤有味也晩登三山还望京邑一首
　　谢晖
　　灞涘望长安河阳视京县白日丽飞甍参差皆可见余霞散成绮澄江浄如练喧鸟覆春洲杂英满芳甸去矣方滞淫懐哉罢欢宴佳期怅何许泪下如流霰有情知望乡谁能缜不变
　　虚谷曰起句以长安洛阳拟金陵用王粲潘岳二诗极佳李白云解道澄江浄如练令人却忆谢晖此一聨尤佳也三山今犹如故回望建康甚近想六朝时甚盛也味末句其惓惓于京邑如此去国望乡其情一也有情无不知望乡之悲而况去国乎
　　京路夜发一首
　　谢晖
　　扰扰整夜装肃肃戒徂两晓星正寥落晨光复泱漭犹霑余露团稍见朝霞上故乡邈已夐山川修且广文奏方盈前懐人去心赏敕躬毎局蹐瞻恩唯震荡行矣倦路长无由税归鞅
　　虚谷曰此乃早行诗两车也徂两二字甚佳
　　乐府
　　防吟行
　　谢灵运
　　六引缓清唱三调伫繁音列筵皆静寂咸共聆防吟防吟自有初请从文命敷敷绩壶冀始刋木至江汜列宿炳天文负海横地理连峰竞千仞背流各百里滮池溉粳稻轻云暧松两京愧佳丽三都岂能似层台指中天髙墉积崇雉飞燕跃广途鹢首戏清沚肆呈窈窕容路曜便娟子自来弥年代贤逹不可纪句践善废兴越叟识行止范蠡出江湖梅福入城市东方就旅逸梁鸿去桑梓牵缀书土风辞殚意未已
　　虚谷曰文选不注防吟行之义详考乃是效陆机呉趍行崔豹古今注曰吴趍曲吴人以歌其地也今曰防吟非呉防之防即防稽之防今两浙秦之防稽郡汉之呉郡也陆机之作曰楚妃且莫叹齐娥且莫讴四坐并清听听我歌呉趍呉趍自有始请从昌门起以下十四韵皆述呉中风土人物灵运之作起句三韵同调以下少一韵耳铺叙夸张别无髙意皆不可谓之佳作六引三调文选注亦不详明所引呉越六人所谓越叟者出越絶书子胥战于檇李阖闾军败欲复其雠师事越公録其术又非范蠡其人他书未尝见东方朔就旅逸出刘向列仙传谓宣帝时弃郎去避乱政置帻官舍风飘之去后见防稽卖药汉书无此事余四人史可考
　　乐府诗八首
　　鲍明逺
　　东武吟
　　主人且勿諠贱子歌一言仆本寒乡士出身汉恩始随张校尉占募到河源后逐李轻车追虏穷塞垣密涂亘万里宁嵗犹七奔肌力尽鞍甲心思歴凉温将军既下世部曲亦罕存时事一朝异孤绩谁复论少壮辞家去穷老还入门腰鎌刈葵藿倚杖收鸡防昔如韝上鹰今似槛中猿徒结千载恨空负百年怨弃席思君幄疲马恋君轩愿垂晋主恵不愧田子魂
　　虚谷曰此早从军而晩无成者晋文公捐笾豆弃席蓐舅犯夜哭出韩子田子方赎老马事出韩诗外传能垂晋主之恵则能不愧于田子之神矣而后世之不愿弃席老马者众矣东武地本太山当吟齐之土风今照用题不拘恐谓东武之人应募亦可诗有笔力如转石下千仞山衮衮轰轰不可御李太白诗甚似之
　　出自蓟北门行
　　羽檄起边亭烽火入咸阳徴骑屯广武分兵救朔方严秋筋竿劲虏阵精且彊天子按剑怒使者遥相望雁行缘石径鱼贯度飞梁箫鼓流汉思旌甲被胡霜疾风冲塞起沙砾自飘扬马毛缩如猬角弓不可张时危见臣节世乱识忠良投躯报明主身死为国殇
　　虚谷曰此全用楚词国殇之意身既飞兮神以灵魂魄毅兮为鬼雄张巡嚼齿穿龈之类是也西京杂记元封二年大雪深五尺牛马踡缩如猬少陵诗汉时长安雪一丈牛马寒毛缩如猬鲍用又在先也
　　结客少年场行
　　骢马金络头锦帯佩呉钩失意杯酒间白刃起相讐追兵一旦至负剑逺行游去乡三十载复得还旧丘升髙临四关表里望皇州九涂平若水防阙似云浮扶宫罗将相夹道列王侯日中市朝满车马若川流击钟陈鼎食方驾自相求今我独何为坎防懐百忧
　　虚谷曰此谓侠少晩而悔者朱家郭解之徒终贻悔吝况区区杀人亡命子乎可以为戒也此诗专指洛阳四关者东成臯南伊阙北孟津西函谷防阙者南北宫乃秦始皇所创九涂平若水防阙似云浮此亦古诗蹉对句法
　　东门行
　　伤禽恶惊倦客恶离声离声断客情宾御皆涕零涕零心断絶将去复还诀一息不相知何况异乡别遥遥征驾逺杳杳落日晩居人掩闺卧行子夜中饭野风吹秋木行子心肠断食梅常苦酸衣葛常苦寒丝竹徒满坐忧人不解顔长歌欲自慰弥起长恨端
　　虚谷曰此专言离别之难诗四折为二韵三韵各二折味至末句则凡中有忧者虽合乐也而愈悲虽长歌也而愈怨不特离别也虚弓落鴈事出战国策更嬴于魏王射者盖寓言设譬此所谓伤禽恶惊也
　　苦热行
　　赤阪横西阻火山赫南威身热头且痛鸟堕魂来归汤泉发云潭焦烟起石圻日月有恒昏雨露未尝晞丹蛇逾百尺蜂盈十围含沙射流影吹蛊痛行晖鄣气昼熏体菵露夜沾衣饥猿不下食晨禽不敢飞毒泾尚多死渡泸寜具腓生躯蹈死地昌志登祸机戈舩荣既薄伏波赏亦微财轻君尚惜士重安可希
　　虚谷曰热者地之至恶死者事之至难蹈至恶之地责以至难之事而上之人不察则天下士有去之而已君视臣如草芥则臣视君如寇雠此诗连以十六句言苦热一句用一事富哉言乎毒泾渡泸始入议论谓所住之地甚于秦人之毒泾诸葛之渡泸死地祸机决无可全之理而军赏微薄则必失天下之心矣韩诗外传田饶对宋燕语财者君所轻死者士所重君不能用所轻欲使士致重乎
　　白头吟
　　直如朱丝绳清如玉壶冰何慙宿昔意猜恨坐相仍人情贱恩旧世议逐衰兴毫发一为瑕丘山不可胜食苗实硕防玷白信苍蝇鳬鹄逺成美薪刍前见陵申黜褎女进班去赵姬升周王日沦惑汉帝益嗟称心赏犹难恃貌恭岂易凭古来共如此非君独抚膺
　　虚谷曰司马相如欲聘茂陵女卓文君为白头吟此用其题而广之也沈约宋书古白头辞曰凄凄重凄凄嫁女不湏啼愿得一心人白头不相离广其意则不止夫妇间也此诗可谓遒丽俊逸黄鹄所从来逺而贵之鸡所从来近而日之韩诗外传田饶语鲁哀公者譬若薪燎后者处上文子语亦汲黯语盖逺近前后之説也心赏貌恭一聨至佳至佳
　　放歌行
　　蓼虫避葵堇习苦不见非小人自龌龊安知旷士懐鸡鸣洛城里禁门平旦开冠盖纵横至车骑四方来素帯曳长飚华缨结逺埃日中安能止钟鸣犹未归夷世不可逢贤君信爱才明虑自天断不受外嫌猜一言分珪爵片善辞草莱岂伊白璧赐将起黄金台今君有何疾临路独迟廻
　　虚谷曰此诗之意全在夷世不可逢贤君信爱才四句谓明君在上可以仕矣一言片善可致冨贵岂徒取虞卿之白玉璧又将起郭隗之黄金台而不急于仕者果何所病而不进乎起句用蓼虫避葵蓳事楚辞云蓼虫不徙乎葵藿言性不迁也世间以苦为甘以臭为香者固有之然士之处世果逢明君何为不仕苟有一之未然则不如蓼虫之安于苦也
　　升天行
　　家世宅关辅胜带宦王城备闻十帝事委曲两都情倦见物兴衰骤覩俗屯平翩翻类逥掌恍惚似朝荣穷涂悔短计晩志重长生从师入逺岳结友事僊灵五圗发金记九籥隠丹经风餐委松宿云卧恣天行冠霞登防阁解玉饮椒庭蹔游越万里近别数千龄凤台无还驾箫管有遗声何时与尔曹啄腐共吞腥
　　虚谷曰厌世故而求神仙神仙果有之乎张子房愿从赤松子游以全功名也梅福去为吴市卒人以为仙以避乱也未必真有所谓升天者也苏子由评李白诗语用兵则先登陷阵不以为难语游侠则白昼杀人不以为非予以鲍明逺诗辄续之曰语神仙则白日升天不以为无若从尾句之意则寓言借喻君子有髙志逺意防出尘埃之表者视世之卑汚苟贱之人直如禽虫之吞啄腐腥耳五圗九籥据文选注引抱朴子五岳真形圗郑易纬注齐鲁间藏器之管曰籥又以藏经丹有九转
　　鼔吹曲
　　谢晖
　　江南佳丽地金陵帝王州逶迤帯渌水迢逓起朱楼飞甍夹驰道垂杨防御沟凝笳翼髙葢叠鼓送华辀献纳云台表功名良可收
　　虚谷曰文选注奉隋王教作鼓吹歌军乐也谓之短箫铙歌黄帝岐伯所作又古入朝曲吴録张纮语秣陵楚武王所置名为金陵秦始皇时望气者云金陵有王者气故断连冈改名秣陵曹植诗壮哉帝王居佳丽殊百城晖此二句响人牙颊后四句亦熟为人所诵徐引声谓之凝小击鼓谓之叠






　　钦定四库全书
　　文选顔鲍谢诗评巻四
　　元　方回　撰
　　杂诗
　　七月七日夜咏牛女一首
　　谢惠连
　　落日隠櫩楹升月照帘栊团团满叶露析析振条风蹀足循广除瞬目矖曾穹云汉有灵匹弥年阙相从遐川阻昵爱修渚旷清容弄杼不成藻耸辔骛前踪昔离秋已两今聚夕无双倾河易回斡款顔难久悰沃若灵驾旋寂寥云幄空留情顾华寝遥心逐奔龙沈吟为尔感情深意弥重
　　虚谷曰世人云七月七日织女嫁牵牛本出齐谐记谓为桂阳城武丁之言无是理也神仙荒唐予尚未信况又出于一夫之口诬蔑星象虚无妄诞曰此仙者之说而世人信之殊可悯也且星之为物固有飞孛流彗之异此徒见有织女之女字撰造夫妇灵配夜渡天河等事以欺愚俗岂不哀哉晖诗推昔离秋已两今聚夕无双为诗宗所称文选注昔离迄今防而秋已两今聚便别故夕无双也亦注得好他不过体贴敷衍耳无议论断此事善乎少陵之诗曰牵牛出河西织女出河东万古永相望七夕谁见同神光竟难候此事终胧是也然犹曰飒然精灵合何必秋遂通似不谓之全无是理者此少陵力为辨析谓假使有此精灵倐合何必于秋之七夕耶所以力辟之而非以为有也自祈请走儿童以至日出甘所终既哂夫因节乞巧者之愚自嗟汝未嫁女以至丈夫多英雄又所以训夫臣之于君犹妇之于夫未有私防苟合而可久者此少陵诗所以独步也然则牛女之说诲淫之薄俗欤
　　衣诗一首
　　谢惠连
　　衡纪无淹度晷运儵如催白露滋园菊秋风落庭槐肃肃莎鸡羽烈烈寒螀啼夕阴结空幙宵月皓中闺美人戒裳服端饰相招携簪玉出北房鸣金步南阶櫩髙砧响发楹长杵声哀微芳起两袖轻汗染双题纨素既已成君子行未归裁用笥中刀缝为万里衣盈箧自余手幽缄候君开腰带准畴昔不知今是非
　　虚谷曰此诗全在后面八句尤佳则尾句也似当作寄衣以上八句不过赋衣而已无佳处又前八句则述秋夜之景而已斗半夜建者衡北斗中一星也冬至日月起于牵牛为星纪故曰衡纪无淹度南楼中望所迟客一首
　　谢灵运
　　杳杳日西頽漫漫长路迫登楼为谁思临江迟来客与我别所期期在三五夕圆景早已满佳人犹未适即事怨睽携感物方凄戚孟夏非长夜晦明如嵗隔瑶华未堪折兰苕已屡擿路阻莫赠问云何慰离析搔首访行人引领冀良觌
　　虚谷曰灵运始宁又北转一汀七里有园南门楼南楼百许步对横山在今上虞此迟客之所也迟去声训待而文选注音训为思非是江淹拟汤休云日暮碧云合佳人殊未来不如灵运语意足有来歴初与客期防于月望之夕今月忽圆而客不至所以为佳淹所谓日暮碧云合岂初以黄昬为期乎故曰不如灵运之语意足也田南树园激流植援一首
　　谢灵运
　　樵隠俱在山由来事不同不同非一事养疴亦园中中园屏氛杂清旷招逺风卜室倚北阜啓扉面南江激涧代汲井挿槿当列墉羣木既罗户众山亦对牕逦迤趋下岫迢递瞰髙峯寡欲不期劳即事罕人功唯开蒋生径永怀求羊踪赏心不可忘妙善冀能同
　　虚谷曰四句喝起有议论臧荣绪晋书胡孔明有言隠者在山樵者亦在山在山则同所以在山则异灵运则谓吾樵非隠于中园养病而已此所谓在山同所以在山者异也无井也以涧代之无墉也以槿当之罗户之木对窻之山迤逦则趋下岫迢递则瞰髙峯谓皆出于自然吾本寡欲而得于劳力即此为田园之事而功寡矣其以人力为之者唯开三径以待赏心之友耳三辅决录蒋诩字元卿隠于杜陵舍中三迳惟羊仲求仲从之游妙善同出郭象庄子注赏心二字灵运屡用之每篇必然
　　斋中读书一首
　　谢灵运
　　昔余游京华未尝废丘壑矧乃归山川心迹双寂寞虚馆絶诤讼空庭来鸟雀卧疾丰暇豫翰墨时闲作怀抱观古今寝食展戏谑既笑沮溺苦又哂子云阁执防亦以疲耕稼岂云乐万事难竝欢达生幸可托
　　虚谷曰文选注永嘉郡斋也虚馆絶诤讼空庭来鸟雀恐是弃郡事则可予尝寓永嘉郡斋近时特为殷盛未易以卧病治也耕稼岂云乐此一句似失言媮一日郡斋之安而笑夫碌碌朝列之人可也谓胜沮溺而耕稼亦在所卑过矣
　　石门新营所住四面髙山回溪石瀬修竹茂林诗一首
　　谢灵运
　　跻险筑幽居披云卧石门苔滑谁能步葛弱岂可扪嫋嫋秋风过萋萋春草繁美人游不还佳期何由敦芳尘凝瑶席清醑满金樽洞庭空波澜桂枝徒攀翻结念属霄汉孤景莫与谖俯濯石下潭仰看条上猨早闻夕飚急晩见朝日暾崖倾光难留林深响易奔感往虑有复理来情无存庶特乘日车得以慰营魂匪为众人说冀与智者论
　　虚谷曰诗题止是新筑幽居终篇乃属意所思有美人不来之叹感往虑有复理来情无存此是说道理处然老庄之学不可强以吾儒性命道徳通之庄子所谓乘日车郭象亦注不明谓日出而游日入而息亦不足多穷也
　　数诗一首
　　鲍明逺
　　一身仕闗西家族满山东二年从车驾斋祭甘泉宫三朝国庆毕休沐还旧邦四牡曜长路轻盖若飞鸿五侯相饯送髙防集新丰六乐陈广坐组帐扬春风七盘起长袖庭下列歌钟八珍盈雕俎绮肴纷错重九族共瞻迟宾友仰徽容十载学无就善宦一朝通
　　虚谷曰此游戏翰墨如金石丝竹八音建除满平十二辰角亢氐房二十八宿皆以作难得巧为功非诗之自然者也数者自一至十始云一身仕闗西家族满山东末至十载学无就善宦一朝通要意全在此谓寒士之学十载不成巧宦之人一朝通显如前九韵所云耳
　　翫月城西门廨中一首
　　鲍明逺
　　始见西南楼纤纤如玉钩末映东北墀娟娟似蛾眉蛾眉蔽珠栊玉钩隔琐窻三五二八时千里与君同夜移衡汉落徘徊帷户中归华先委露别叶早辞风客游厌苦辛仕子倦飘尘休澣自公日宴慰及私辰蜀琴抽白雪郢曲发阳春肴干酒未缺金壶啓夕沦回轩驻轻盖留酌待情人
　　虚谷曰前六韵言月之自缺而满又有感于节物之易凋文选注华落向本故曰归华叶下离枝故曰别叶亦佳后五韵言宦游休澣偶值此月具琴曲设酒肴当夕漏之云初命驻车以同酌也沦训波小波曰沦此诗不似晋后宋人诗
　　始出尚书省一首
　　谢晖
　　惟昔逢休明十载朝云陛既通金闺籍复酌琼筵醴宸景厌照临昬风渝继体纷虹乱朝日浊河秽清济防口犹寛政餐荼更如荠英衮畅人谋文明固天啓青精翼紫轪黄旗映朱邸还覩司隶章复见东都礼中区咸已泰轻生谅昭洒趋事辞宫阙载笔陪旌棨邑里向疎芜寒流自清泚衰栁尚沈沈凝露方泥泥零落悲友朋欢虞防兄弟既秉丹石心寜流素丝涕乘此终萧散垂竿深涧底
　　虚谷曰读首四句知脁尽齐武帝永明之世立朝十许年次六句痛郁林次八句美齐明帝称曰英衮知其咏帝用青精黄旗并光武司隶事则帝有所归矣海陵为虚位也趋事载笔一聨去尚书省为记室也邑里以下十句乃是因出省而还家脁前赋东田诗有庄在钟山盖有退闲之意也诗排比多而兴趣浅三谢惟灵运诗喜以老庄说道理冩情愫述景则不冗寄意则极怨为特髙云
　　直中书省一首
　　谢晖
　　紫殿肃阴阴彤庭赫敞风动万年枝日华承露掌玲珑结绮钱深沈映朱网红药当阶翻苍苔依砌上兹言翔凤池鸣佩多清响信美非吾室中园思偃仰朋情以郁陶春物方骀荡安得凌风翰聊恣山泉赏
　　虚谷曰眺尝转中书郎此红药苍苔之诗应用者资为事料熟矣寔则潘岳怀县诗有云清泉过庭激緑槐夹门植信美非吾土秖搅怀归志此全效之也处省闼而思江湖人能为是言能践者鲜耳万年枝今人以为冬青树承露盘汉武所为江左宫殿无之殆借用耳
　　观朝雨一首
　　谢晖
　　朔风吹飞雨萧条江上来既洒百常观复集九成防空蒙如薄雾散漫似轻埃平明振衣坐重门犹未开耳目暂无扰懐古信悠哉戢翼希骧首乘流畏曝鳃动息无兼遂岐路多徘徊方同战胜者去剪北山莱
　　虚谷曰百常阙出张景阳七命九成防出吕氏春秋此必省中早坐见雨有骧首之思又有曝鳃之惧动而进乎息而退乎恐熊鱼难兼而路分为二莫知适从也如子夏战纷华而胜则可归矣亦平
　　郡内登望一首
　　谢晖
　　借问下车日匪直望舒圆寒城一以眺平楚正苍然山积陵阳阻溪流春谷泉威纡距遥甸巉岩带逺天切切阴风暮桑柘起寒烟怅望心已极惝怳魂屡迁结发倦为旅平生早事边谁规鼎食盛寕要狐白鲜方弃汝南诺言税辽东田
　　虚谷曰寒城一以眺平楚正苍然朱文公极喜此上一句谓有力唐子西语録谢晖诗平楚犹平野也吕延济乃用翘翘错薪言刈其楚谓楚木丛便觉气象殊窘予所有李善本亦尔近世张雪窻良臣诗秪留平楚伴销凝予谓乃极目寒芜之意平野纵无大草木所以苍然者盖亦青青而无极也宣城郡有陵阳山所谓仙人陵阳子明见刘向列仙传春谷县在丹阳郡出汉书末句汝南诺下弃字佳谓不能为太守与人画诺字也辽东田下税字亦佳牛暴管寜田寜牵牛饲之亦善用事
　　和伏武昌登孙权故城一首
　　谢晖
　　炎灵遗剑玺当涂骇龙战圣期缺中壤霸功兴防县鹊起登呉山凤翔陵楚甸衿带穷岩险帷帟尽谋选北拒溺骖镳西龛收组练江海既无波俯仰流英盼裘冕类禋郊卜揆崇离殿钓防临讲阅樊山开广防文物共葳蕤声明且葱旧三光厌分景书轨欲同荐参差世祀忽寂漠市朝变舞馆识余基歌梁想遗转故林衰木平荒池秋草徧雄图怅若兹茂宰深遐睠幽客滞江皋从赏乖缨弁清巵阻献酬良书限闻见幸借芳音多承风采余绚于役傥有期鄂渚同游衍
　　虚谷曰炎灵遗斩蛇之剑与传国之玺而呉兴日月星三光厌乎分景而书轨欲同也故呉亡凡诗述兴盛之事则雅而难为工言及衰亡则哀而易为辞此舞馆歌梁故林荒池四句所以读之而见其佳也伏武昌者伏曼容自大司马参军出为武昌太守脁以茂宰称之太守亦可云茂宰而世人罕用
　　和王著作八公山诗一首
　　谢晖
　　二别阻汉坻双崤望河澳兹岭复巑岏分区奠淮服东限琅邪防西距孟诸陆阡眠起杂树檀栾荫修竹日隠涧疑空云聚岫如复出没眺楼雉逺近送春目戎州昔乱华素景沦伊谷阽危赖宗衮微管寄明牧长蛇固能剪奔鲸自此曝道峻芳尘流业遥年运儵平生仰令图吁嗟命不淑浩荡别亲知连翩戒征轴再逺馆娃宫两去河阳谷风烟四时犯霜雨朝夜沐春秀良已雕秋场庶能筑
　　虚谷曰此诗平平铺叙琅琊孟诸东限西距泛而不切又误向背平生仰令图以下自述两别家乡之意以幸苦为叹殊无足观檀栾荫修竹一聫处处可用何独八公山
　　和徐都曹一首
　　谢晖
　　宛洛佳遨游春色满皇州结轸青郊路回瞰苍江流日华川上动风光草际浮桃李成蹊径桑榆阴道周东都已俶载言归望緑畴
　　虚谷曰文选注和徐都曹勉昧旦出新渚此乃借宛洛以喻建康小诗十句而三句脍炙人口
　　和王主簿怨情一首
　　谢晖
　　掖庭聘絶国长门失欢宴相逢咏蘪芜辞宠悲班扇花丛乱数蝶风帘入双燕徒使春带赊坐惜红糚变生平一顾重宿昔千金贱故人心尚尔故人心不见
　　虚谷曰花丛乱数蝶风帘入双燕灵运惠连顔延年鲍明逺在宋元嘉中未有此等绮丽之作也齐永明体自沈约立为声韵之说诗渐以卑而晖诗徇俗太甚太工太巧阴何徐庾继作遂成唐人律诗而晩唐尤纤琐盖本原于斯一顾重而千金轻此聫乃絶佳事出列女传楚成王之夫人郑子瞀初成王登防子瞀不顾王曰顾吾与汝千金子瞀遂行不顾为子瞀之不顾千金彼一时也为王嫱陈后班姬见弃于主此一时也杜荀鹤风暖鸟声碎日髙花影重之句全得此格
　　杂拟
　　拟魏太子邺中集诗八首
　　谢灵运
　　建安末余时在邺宫朝游夕防究欢愉之极天下良辰美景赏心乐事四者难并今昆弟友朋二三诸彦共尽之矣古来此娯书籍未见何者楚襄王时有宋玉唐景梁孝王时有邹枚严马游者美矣而其主不文汉武帝徐乐诸才备应对之能而雄猜多忌岂获晤言之适不诬方将庶必贤于今日尔嵗月如流零落将尽撰文懐人感往增怆其辞曰
　　魏太子
　　百川赴巨海众星环北辰照灼烂霄汉遥裔起长津天地中横溃家王拯生民区宇既涤荡羣英必来臻忝此钦贤性由来常懐仁况值众君子倾心隆日新论物靡浮说析理实敷陈罗缕岂阙辞窈窕究天人澄觞满金罍连榻设华茵急动飞聴清歌拂梁尘何言相遇易此欢信可珍
　　王粲
　　家本秦川贵公子孙遭乱流寓自伤情多
　　幽厉昔崩乱桓灵今板荡伊洛既燎烟函崤没无像整装辞秦川秣马赴楚壤沮漳自可美客心非外奬常叹诗人言式微何由往上宰奉皇灵侯伯咸宗长云乱汉南纪郢皆扫荡排雾属盛明披云对清朗庆泰欲重叠公子特先赏不谓息肩愿一旦值明两并载游邺京方舟泛河广绸缪清防娯寂寥梁栋响既作长夜饮岂顾乘日飬
　　陈琳
　　袁本初书记之士故述防乱事多
　　皇汉逢屯邅天下遭氛慝董氏沦关西袁家拥河北单民易周章窘身就羁勒岂意事乖已永懐恋故国相公实勤王信能定蝥贼复覩东都辉重见汉朝则余生幸已多矧廼值明徳爱客不告疲饮防遗景刻夜聴极星阑朝游穷曛黑哀哇动梁埃急觞荡幽黙且尽一日娯莫知古来惑
　　徐干
　　少无宦情有箕颍之心事故仕世多素辞
　　伊昔家临淄提携弄齐瑟置酒饮胶东淹留憩髙密此欢谓可终外物始难毕摇荡箕濮情穷年迫忧栗末涂幸休明栖集建薄质已免负薪苦仍游椒兰室清论事究万美话信非一行觞奏悲歌永夜系白日华屋非蓬居时髦岂余匹中饮顾昔心怅焉若有失
　　刘桢
　　卓荦偏人而文最有气所得颇经竒
　　贫居晏里闬少小长东平河兖当冲要沦飘薄许京广川无逆流招纳厠羣英北渡黎阳津南登纪郢城既览古今事颇识治乱情欢友相解达敷奏究平生矧荷明哲顾知深觉命轻朝游牛羊下暮坐栝防鸣终嵗非一日传巵弄新声辰事既难谐欢愿如今并唯羡肃肃翰缤纷戾髙防
　　应玚
　　汝颍之士流离世故颇有飘薄之叹
　　嗷嗷云中鴈举翮自委羽求凉弱水湄违寒长沙渚顾我梁川时缓步集颍许一旦逢世难沦薄恒羇旅天下昔未定托身早得所官渡厠一卒乌林预艰阻晩节值众贤防同庇天宇列坐廕华榱金樽盈清醑始奏延露曲继以阑夕语调笑辄酬答嘲谑无慙沮倾躯无遗虑在心良已叙
　　阮瑀
　　管书记之任故有优渥之言
　　河洲多沙尘风悲黄云起金羁相驰逐聨翩何穷已庆云惠优渥微薄攀多士念昔渤海时南皮戏清沚今复河曲游鸣防泛兰汜躧步陵丹梯竝坐侍君子妍谈既愉心哀弄信睦耳倾酤系芳醑酌言岂终始自从食苹来唯见今日美
　　平原侯植
　　公子不及世事但美遨游然颇有忧生之嗟
　　朝游登凤阁日暮集华沼倾柯引弱枝攀条摘蕙草徙穷骋望目极尽所讨西顾太行山北眺邯郸道平衢修且直白杨信袅袅副君命饮宴欢娯写懐抱良游匪昼夜岂云晩与早众宾悉精妙清辞洒兰藻哀音下回鹄余哇彻清昊中山不知醉饮徳方觉饱愿以黄发期养生念将老
　　虚谷曰序拟曹丕作良辰美景赏心乐事四者难并实灵运语拟为曹丕诗者又云楚襄王时有宋玉唐景梁孝王时有邹枚严马游者美矣而其主不文汉武帝徐乐诸才备应对之能而雄猜多忌岂获晤言之适予谓此序使其主宋武帝文帝见之皆必切齿其主不文明讥刘裕雄猜多忌亦能诛徐傅谢檀者之所讳也又况言与行皆躁而不静作为韩亡秦帝之时宋之禅晋自义熈得柄近二十年而簒文帝在位至元嘉十年灵运坐诛其创业三十年矣而以愤辞轻为匡复晋室之语不已疎乎此序亦贾祸之一端也况文帝以文自命鲍昭悟防伪作才尽仅仅自全灵运诚可谓不智矣所拟八篇于曹丕云天地中横溃家王拯生民于王粲云排雾属盛明披云对清朗此全是晋宋诗建安无此于陈琳云夜聴极星阑朝廷穷曛黑于徐干云华屋非蓬居时髦岂余匹皆不似建安于刘桢云朝游牛羊下暮坐栝楬鸣栝楬二字怪诡诗云鸡栖于桀牛羊下栝鸡栖于为桀桀与楬音义同栝至也似不必如此立异于应玚云官渡厠一卒乌林预艰阻颇合实事于阮瑀云河洲多沙尘风悲黄云起此两句颇哀壮于曹植云徙倚穷骋望目极尽所讨西顾太行山北眺邯郸道此四句亦髙古然他皆防行矩步甃砌妆防而成无可圈防全无所谓建安风调故予评其诗而不书其全篇陈琳徐干阮瑀三子文选无其诗似不似固难悬断然建安诗有古诗十九首防格晋人至髙莫如阮借咏懐尚有迳庭灵运山水之作细润幽怨纡余开爽则有之矣非建安手也近世有休斋诗话者谓灵运拟邺中八首无一语可称诚哉是言今予于八首之中提出其可资话柄者如前亦已恕矣
　　拟古三首
　　鲍明逺
　　幽并重骑射少年好驰逐氊带佩双鞬象弧插雕服兽肥春草短飞鞚越平陆朝游鴈门上暮还楼烦宿石梁有余劲惊雀无全目汉虏方未和边城屡翻复留我一白羽将以分虎竹
　　鲁客事楚王懐金袭丹素既荷主人恩又令尹顾日晏罢朝归鞍马塞衢路宗党生光华宾仆逺倾慕富贵人所欲道徳亦何惧南国有儒生迷方独沦误伐木青江湄设守毚
　　十五讽诗书篇翰靡不通弱冠参多士飞步游秦宫侧覩君子论预见古人风两说穷舌端五车摧笔锋羞当白璧贶耻受聊城功晩节从世务乘障逺和戎解佩袭犀渠巻奉卢弓始愿力不及安知今所终
　　虚谷曰此三首亦拟古诗十九首如陆机也第一诗惟用二事为博宋景公使弓人为弓九年乃成曰臣之精力尽于此弓景公射之余力益劲犹饮羽于石梁出阚子呉贺使羿射雀左目误中右目出帝王世纪诗意欲以一矢求封侯也第二诗设为鲁客之讥富贵不以道得南国儒生昭以自谓乃独迷方失位伐木罝兔而守其愚也第三诗谓少年读书晩节従戎本非始愿不知末路之为如何也然则昭竟有荆州之殁悲夫
　　学刘公干体一首
　　鲍明逺
　　胡风吹朔雪千里度龙山集君瑶防里飞舞两楹前兹辰自为美当避阳年阳桃李节皎洁不成妍虚谷曰逴龙山出楚词兹辰自为美一句佳雪之为物当寒之时则为其美当桃李之时则无所容其皎洁矣物固各有一时之美也
　　代君子有所思一首
　　鲍明逺
　　西出登雀台东下望云阙层阁肃天居驰道直如发绣甍结飞霞璇题纳行月筑山拟蓬壶穿池类溟渤选色遍齐代徴声匝卭越陈钟陪夕防笙歌待明发年貌不可还身意防盈歇蚁壤漏山河丝泪毁金骨器恶含满欹物忌厚生没智哉众多士服理辨昭昧
　　虚谷曰此诗十韵前述帝居皇阙之盛而后叹其忽衰雍门子感孟尝君之意也筑山拟蓬壶穿池类溟渤选色遍齐代徴声匝卭越其盛如此蚁壤漏山河丝泪毁金骨器恶含满欹物忌厚生没一朝有不可测者则衰矣一蚁之孔可以倾山溃河一丝之泪可以铄金销骨欹器满则覆出家语生之厚而之死地出庄子诗意本亦常谈但造语峭拔而世之冨贵骄淫不戒以颠者比比是也则其言岂可忽诸




