　　钦定四库全书　　　　集部八
　　隋文纪　　　　　　　　总集类
　　提要
　　【臣】等谨案隋文纪八巻明梅鼎祚编隋氏混一南北凡齐周之故老梁陈之旧臣咸荟稡一朝成文章之总滙而人沿旧习风尚各殊故著作之林不名一格四十余载竟不能自为体裁又世传小説唐代为多而仁夀大业去唐最近遗篇琐语真赝相参不能无所附会故鼎祚所録此集又最糅杂其中如隋遗録开河记迷楼记海山记大业拾遗记皆出依托而王度古镜记尢为迂怪不经搜神异苑之末流暌车夷坚之先路岂可登之总集自秽其书又如甲秀堂帖载炀帝跋曹子建墨迹唐以来收藏赏鉴皆所未闻词防凡庸显出近代而一概阑入未免失于鉴裁至于唐髙祖太宗褚亮李靖陈叔达温大雅魏征诸人不系于隋无烦拟议乃以其文作于隋末遂尔兼收而李徳林代静帝之诏作于周时顔之推请考乐之奏上于梁代前则文随人编后则人随文列揆以断限厥例安居若文帝复姓令之误采史文李徳林之修定五礼诏题为文帝祖君彦移郡县书与袁子干书魏征与郇王庆书皆题为李宻孔徳昭遗秦王书题为窦建徳以及罪蜀王秀文已见一巻复见二巻戴逵皇太子箴已见五巻复见七巻又诸集之通病在所不论矣八巻之末载梁神洊等十二人葢鼎祚文纪以此集为终神洊等时代未详故统附于此合观所録虽抵牾罅漏巻巻有之然上起古初下穷八代旁搜博采荟合成编使唐以前之文章源委相承粲然可考斯实萟苑之大观其功亦不为过掩矣鼎祚尚编有释文纪裒集唐以前禅观之文较明集明续集尢为赅博别着録子部释家类中兹不列焉乾隆四十五年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　隋文纪卷一　　　　　　明　梅鼎祚　编文帝【姓杨名坚农华隂人父忠仕西魏有功赐姓普六茹氏入周封隋国公帝袭爵复姓杨为天丞相进封隋王篡周国号隋都长安在位二十四年仁寿四年七月为太子广所弑庙曰髙祖】
　　与源雄书【髙祖为丞相尉迟回作乱时雄检校徐州缌管家累相州迥潜以书诱之雄卒不顾髙祖遗雄书雄遣击迥将毕义绪席毗悉平之】
　　公妻子在邺城虽言离隔贼徒翦灭聚防非难今日已后不过数旬之别迟能开慰无以累怀徐部大蕃东南襟带密迩吴寇特须安抚借公英畧委以边谋善建功名用副朝委也
　　与贺娄子干手书【子干为秦州刺史尉迟迥作乱子干与字文述等击破之髙祖大恱与之手书】
　　逆贼尉迥敢遣蚁众作寇怀州公受命诛讨应机荡涤闻以嗟賛不易可言丈夫富贵之秋正在今日善建功名以副朝望也
　　复姓令【周大定元年帝时为相国进封隋王】
　　以前赐姓皆复其旧
　　前代品爵依旧诏【开皇元年】
　　自古帝王受终革代建侯锡爵多与运迁朕应箓受图君临海内载怀沿革事有不同然则前帝后王俱在兼济立功立事爵赏仍行茍利于时其致一揆何谓物我之异无计今古之殊其前代品爵悉可依旧
　　议衮冕服色诏【元年】
　　宣尼制法云行夏之时乘殷之辂奕叶共遵理无可革然三代所尚众论多端或以为所建之时或以为所感之瑞或当其行色因以従之今虽夏数得天厯代通用汉尚于赤魏尚于黄骊马牲已弗相踵明不可改建寅嵗首常服于黑朕初受天命赤雀来仪兼姬周已还于兹六代三正回复五徳相生总以言之并宜火色垂衣已降损益可知尚色虽殊常兼前代其郊丘庙社可依衮冕之仪朝会衣裳宜尽用赤昔丹乌木运姬有大白之旂黄星土徳曹乘黒首之马在祀与戎其尚恒异今之戎服皆可尚黄在外常所著者通用杂色祭祀之服须合礼经宜集通儒更可详议
　　太子庶子摄太常少卿裴正奏
　　窃见后周制冕加为十二既与前礼数乃不同而色应五行又非典故谨案三代之冠其名各别六等之冕承用区分璪玉五采随班异饰都无迎气变色之文唯月令者起于秦代乃有青旂赤玉白骆黑衣与四时而色变全不言于弁冕五时冕色礼既无文稽于正典难以经证且后魏已来制度咸阙天兴之嵗草创缮修所造车服多参胡制故魏收论之称为违古是也周氏因袭将为故事大象承统咸取用之舆辇衣冠甚多迂怪今皇隋革命宪章前代其魏周辇辂不合制者已敕有司尽令除废然衣冠礼器尚且兼行乃有立夏衮衣以赤为质迎秋平冕用白成形既越典章须革其谬谨案续汉书礼仪志云立春之日京都皆着青衣秋夏悉如其色逮于魏晋迎气五郊行礼之人皆同此制考寻故事唯帻从衣色今请冠及冕并用唯应着帻者任依汉晋
　　更定新律诏【元年诏尚书左仆射髙颎等更定新律奏上颁行】
　　帝王作法防革不同取适于时故有损益夫绞以制毙斩则殊刑除恶之体于斯已极枭首轘身义无所取不益惩肃之理徒表安忍之怀鞭之为用残剥肤体彻骨侵肌酷均脔切虽云逺古之式事乖仁者之刑枭轘及鞭并令去也贵砺带之书不当徒罚广轩冕之荫防及诸亲流役六年改为五载刑徒五嵗变从三祀其余以轻代重化死为生条目甚多备于简策宜班诸海内为时轨范杂格严科并宜除削先施法令欲人无犯之心国有常刑诛而不怒之义措而不用庶或非逺万方百辟知吾此怀
　　建都邑诏【二年六月】
　　朕只奉上君临万国属生人之敝处前代之宫常以为作之者劳居之者逸改创之事心未遑也而王公大臣陈谋献策咸云羲农以降至于姬刘有当代而屡迁无革命而不徙曹马之后时见因循乃末代之宴安非徃圣之宏义此城从汉雕残日久屡为战场旧经丧乱今之宫室事近权宜又非谋筮従瞻星揆日不足建皇王之邑合大众所聚论变通之数具幽显之情同心固请词情深切然则京师百官之府四海归向非朕一人之所独有茍利于物其可违乎且殷之五迁恐人尽死是则以吉凶之土制长短之命谋新去故如农望秋虽暂劬劳其究安宅今区宇宁一阴阳顺序安安以迁勿怀胥怨龙首山川原秀丽卉物滋阜卜食相土宜建都邑定鼎之基永固无穷之业在斯公私府宅规模逺近营构资费随事条奏【代北史并作世死作怨望作与条奏作修葺】
　　范台玫假湘州刺史诏【三年七月】
　　行仁蹈义名教所先厉俗敦风宜见褒奬往者山东河表经此妖乱孤城逺守多不自全济阴太守杜猷身陷贼徒命悬寇手郡省事范台玫倾产营防免其戮辱眷言诚节实有可嘉宜超恒赏用明沮劝台玫可大都督假湘州刺史
　　发使巡省风俗诏【三年】
　　朕君临区宇深思治术欲使生人从化以徳代刑求草莱之善旌闾里之行民间情伪咸欲备闻已诏使人所在赈恤扬镳分路将遍四海必令为朕耳目如有文武才用未为时知宜以礼发遣朕将铨擢其有志节髙妙越等超伦亦仰使人就加旌异令一行一善奬劝于人逺近官司遐迩风俗巨细必纪还日奏闻庶使不出户庭坐知万里
　　施用新厯诏【四年二月华州刺史张宾与仪同刘晖等议造新厯奏上下诏】
　　张賔等存心筭数通洽古今每有陈闻多所啓沃毕功表奏具已披览使后月复育不出前晦之宵前月之余罕留后朔之旦减朓就朒悬殊旧准月行表里厥途乃异日交弗食由循阳道验时转筭不越纤豪逖聴前修斯秘未啓有一于此实为精密宜颁天下依法施用
　　开漕渠诏【四年】
　　京邑所居五方辐辏重闗四塞水陆艰难大河之流波澜东注百川海渎万里交通虽三门之下或有危虑若发自小平陆运至陜还従河水入于渭川兼及上流控引汾晋舟车来去为益殊广而渭川水力大小无常流浅沙深即成阻阂计其途路数百而已动移气序不能徃复泛舟之役人亦劳止朕君临区宇兴利除害公私之弊情实愍之故东发潼闗西引渭水因借人力开通漕渠量事计功易可成就已令工匠巡歴渠道观地理之宜审终久之义一得开凿万代无毁可使官及私家方舟巨舫晨昏漕运防泝不停旬日之功堪省亿万诚知时当炎暑动致疲勤然不有暂劳安能永逸宣告人庶知朕意焉
　　废律官诏【五年先置律博士弟子员有律生舞文陷侍官反坐者帝闻下诏】
　　人命之重悬在律文刋定科条俾令易晓分官命职恒选循吏小大之狱理无疑舛而因袭徃代别置律官报判之人推其为首杀生之柄常委小人刑罚所以未清威福所以妄作为政之失莫大于斯其大理律博士尚书刑部曹明法州县律生并可停废
　　伐陈诏【八年】
　　昔有苗不賔唐尧薄伐孙皓僭虐晋武行诛有陈窃据江表逆天暴物朕初受命陈顼尚存思欲教之以道不以龚行为令往来修睦望其迁善时日无几舋恶巳闻厚纳叛亡侵犯城戍勾吴闽越肆厥残忍于时王师大举将一车书陈顼反地收兵深怀震惧责躬请约俄而致殒矜其丧祸仍诏班师叔寳承风因求继好载伫克念共敦行李每见珪璪入朝輶轩出使何尝不殷勤晓喻戒以惟新而狼子之心出而弥野威侮五行怠弃三正诛翦骨肉夷灭才良据手掌之地恣溪壑之险劫夺闾阎资产俱竭驱防内外劳役弗已征责女子擅造宫室日増月益止足无期帷薄嫔嫱有逾万数寳衣玉食穷奢极侈淫声乐饮俾书作夜斩直言之客灭无罪之家剖人之肝分人之血欺天造恶祭鬼求恩歌儛衢路酣醉宫阃盛粉黛而执干戈曳罗绮而呼警跸跃马振防从旦至昏无所经营驰走不息负甲持仗随逐徒行追而不及即加罪谴自古昏乱罕或能比介士武夫饥寒力役筋髓罄于土木性命俟于沟渠君子潜逃小人得志家家隠杀戮各各任聚敛天灾地孽物怪人妖衣冠钳口道路以目倾心翘足誓告于我日月以冀文奏相寻重以背徳违言摇荡疆场巴峡之下海澨已西江北江南为鬼为死陇穷发掘之酷生居极攘敓之苦抄掠人畜断截樵苏市井不立农事废寝厯阳广陵窥觎相继或谋图城邑或刼剥吏人昼伏夜逰鼠窜狗盗彼则羸兵敝卒来必就擒此则重门设险有劳藩捍天之所覆无非朕臣每闗聴览有怀伤恻有梁之国我南藩也其君入朝潜相招诱不顾朕恩士女深迫胁之悲城府致空虚之叹非直朕居人上怀此无忘既而百辟屡以为言兆庶不堪其请岂容对而不诛忍而不救近日秋始谋欲吊人益部楼船尽令东骛便有神龙数十腾跃江流引伐罪之师向金陵之路船住则龙止船行则龙去四日之内三军皆覩岂非苍旻爱人幽明展事降神先路协賛军威以上天之灵助戡定之力便可出师授律应机诛殄在斯举也永清吴越其将士粮仗水陆资须期防进止一准别敕
　　平陈后诏【九年四月】
　　徃以吴越之野羣黎涂炭干戈方用积习未宁今率土大同含生遂性太平之法方可流行凡我臣僚澡身浴徳开通耳目宜从兹始丧乱已来缅将十载君无君徳臣失臣道父有不慈子有不孝兄弟之情或薄夫妇之义或违长幼失序尊卑错乱朕为帝王志存爱养时有臻道不敢宁息内外职位遐迩黎人家家自修人人克念使不轨不法荡然俱尽兵可立威不可不戢刑可助化不可专行禁卫九重之余镇守四方之外戎旅军器皆宜停罢伐路既夷羣方无事武力之子皆可学文人间甲仗悉皆除毁有功之臣降情文艺家门子侄各守一经今海内翕然髙山仰止京邑庠序爰及州县生徒受业升进于朝未有灼然明经高第此则敎训不笃考课未精明勒所由隆兹儒训官府従宦丘园素士心迹相表寛为念勿为局促乖我皇猷朕君临区宇于兹九载开直言之路披不讳之心形于顔色劳于兴寝自顷逞艺论功昌言乃众推诚切谏其事甚疎公卿士庶非所望也各啓至诚匡兹不逮见善必进有才必举无或噤嘿退有后言颁告天下咸悉此意
　　禁请登封诏【九年六月羣臣以平陈咸请封禅不许】
　　岂可命一将军除一小国遐迩注意便谓太平以薄徳而封名山用虚言而干上帝非朕攸闻而今以后言及封禅宜即禁絶
　　议乐诏【九年】
　　朕祗承天命清荡万方百王衰敝之后兆庶浇浮之日圣人遗训扫地俱尽制礼作乐今也其时朕情存古乐深思雅道郑卫淫声鱼龙杂戏乐府之内尽以除之今欲更调律吕改张琴瑟且妙术精防非因敎习工人代掌止传糟粕不足达神明之徳论天地之和区域之间竒才异艺天知神授何代无哉盖晦迹于非时俟昌言于所好宜可搜访速以奏闻庶覩一艺之能共就九成之业
　　罢神置军府诏【十年五月】
　　魏末丧乱防县分役车嵗动未遑休息兵士军人权置坊府南征北伐居处无定家无完堵地罕包桑恒为流寓之人竟无乡里之号朕甚愍之凡是军人可悉属州县垦田籍帐一与民同军府统领宜依旧式罢山东河南及北方縁边之地新置军府【一与民同北史作一同编戸】
　　减租诏【十二年】
　　既富而敎方知防耻宁积于人无藏府库河北河东今年田租三分减一兵减半功调全免
　　施用新乐诏【十四年四月】
　　在昔圣人作乐崇徳移风易俗于斯为大自晋氏播迁兵戈不息雅乐流散年代已多四方未一无由辨正頼上天鉴临明神降福拯兹涂炭安息苍生天下大同归于治理遗文旧物皆为国有比命所司总令研究正乐雅声详考已讫宜即施用见行者停人间音乐流僻日久弃其旧体竞造繁声浮宕不归遂以成俗宜加禁约务存其本【所司北史作有司详考作详定】
　　脩三国祀诏【十四年闰十月】
　　齐梁陈徃皆创业一方绵厯年代既宗祀废絶祭奠无主兴言矜念良以怆然莒国公萧琮及髙仁英陈叔寳等宜令以时修其祭祀所须器物有司给之
　　义仓诏【十五年】
　　本置义仓止防水旱百姓之徒不思久计轻尔费损于后乏絶又北境诸州异于余处云夏长灵盐兰丰鄯凉甘等州所有义仓杂种并纳本州若人有旱俭少粮先给杂种及逺年粟
　　职官决罪诏【十七年】
　　分职设官共理时务班位髙下各有等差若所在官人不相敬惮多自寛縦事难克举诸有殿失虽备科条或据律乃轻论情则重不即决罪无以惩肃其诸司论属官若有愆犯聴于律外斟酌决杖
　　省庙乐诏【十七年十月】
　　昔五帝异乐三王殊礼皆随事而有损益因情而立节文仰惟祭享宗庙瞻敬如在罔极之感情深兹日而礼毕升路鼓吹发音还入宫门金石振响斯则哀乐同日心事相违情所不安理实未允宜改兹徃式用礼敎自今以后享庙日不须备鼓吹殿庭勿设乐悬在庙内及诸祭依旧其王公已下祭私庙日不得作音乐
　　李穆等世禄诏【十七年】
　　周厯告终羣凶作乱舋起蕃服毒被生人朕受命上廓清区宇圣灵垂祐文武同心申明公穆郧襄公孝寛广平王雄蒋国公睿楚国公勣齐国公颎越国公素鲁国公庆则新宁公长义宜阳公世积赵国公罗云陇西公询广业公景真昌公振沛国公译项城公子相钜鹿公子干等登庸纳揆之时草昧经纶之日丹诚大节心尽帝图茂绩殊勲力宣王府宜其门绪与国同休其世子世孙未经州任者宜量才升用庶享荣位世禄无穷
　　禁大船诏【十八年正月】
　　吴越之人徃承敝俗所在之处私造大船因相聚结致有侵害其江南诸州人间有船长三丈已上悉括入官
　　战亡入墓诏【仁寿元年正月】
　　君子立身虽云百行唯诚与孝最为其首故投主殉节自古称难殒身王事礼加二等而代俗之徒不达大义至于致命戎旅不入兆域亏孝子之意伤人臣之心兴言念此每深愍叹且入庙祭祀并不废阙何止坟茔独在其外自今已后战亡之徒宜入墓域【投主北史作投生代作世】
　　减省国学胄子诏【元年】
　　儒学之道训敎生人识父子君臣之义知尊卑长幼之序升之于朝任之以职故能賛理时务益风范朕抚临天下思徳教延集学徒崇建庠序开进仕之路伫贤儁之人而国学冑子垂将千数州县诸生咸亦不少徒有名録空度嵗时未有徳为代范才任国用良由设学之理多而未精今宜简省明加奬励
　　修定五礼诏【二年　李徳林撰】
　　礼之为用时义大矣黄琮苍璧降天地之神粢盛牲食展宗庙之敬正父子君臣之序明婚姻丧纪之节故道徳仁义非礼不成安上治人莫善于礼自区宇乱离緜厯年代王道衰而变风作防言絶而大义乖与代推移其弊日甚至于四时郊祀之节文五服麻葛之隆杀是非异説踳駮殊涂致使圣教凋讹轻重无准朕祗承天命抚临生人当洗涤之时属干戈之代克定祸乱先运武功删正彞典日不暇给今四海乂安五戎勿用理宜风训俗导徳齐礼缀徃圣之旧章兴先王之茂则尚书左仆射越国公杨素尚书右仆射邳国公苏威吏部尚书竒章公牛内史侍郎薛道衡秘书丞许善心内史舎人虞世基著作郎王劭或任居端揆博达古今或器推令望学综经史委以裁缉实允佥议可并修定五礼
　　丧礼诏【三年】
　　礼云至亲以朞断盖以四时之变易万物之更始故圣人象之其有三年加隆尔也但家无二尊母为厌降是以父存丧母还服于朞者服之正也岂容朞内而更小祥然三年之丧而有小祥者礼云朞祭礼也朞而除丧道也以是之故虽未再朞而天地一变不可不祭不可不除故有练焉以存丧祭之本然朞丧有练于理未安虽云十一月而练乃无所法象非朞非时岂可除祭而儒者徒拟三年之丧立练禫之节可谓茍存其变而失其本欲渐于夺乃薄于丧致使子则冠练去绖黄里縓縁绖则布葛在躬麤服未改岂非绖衰尚存子情已夺亲疎失伦轻重颠倒乃不顺人情岂圣人之意也故知先圣之礼废于人邪三年之丧尚有不行之者至于祥练之节安能不坠者乎礼云父母之丧无贵贱一也而大夫士之丧父母乃贵贱异服然则礼坏乐崩由来渐矣所以晏平仲之斩麤缞其老谓之非礼滕文公之服三年其臣咸所不欲盖由王道既衰诸侯异政将逾越于法度恶礼制之害已乃灭去篇籍自制其宜遂至骨肉之恩轻重从俗无易之道隆杀任情况孔子没而防言隠秦灭学而经籍焚者乎有汉之兴虽求儒雅人皆异说义非一贯又近代乱离唯务兵革其于典礼时所未遑夫礼不从天降不从地出乃人心而已者谓情縁于恩也故恩厚者其礼隆情轻者其礼杀圣人以是称情立文别亲疎贵贱之节自臣子道消上下失序莫大之恩逐情而薄莫重之礼与时而杀此乃服不称丧容不称服非所谓圣人縁恩表情制礼之义也然丧与易也宁在于戚则礼之本也礼有其余未若于哀则情之实也今十一月而练者非礼之本非情之实由是言之父存丧母不宜有练但依礼十三月而祥中月而禫庶以合圣人之意达孝子之心【存北史作在隆杀作降杀莫重之礼作莫重之化】
　　搜扬贤哲诏【三年】
　　日徃月来唯天所以运序山镇川流唯地所以宣气运序则寒暑无差宣气则云雨有作故能成天地之大徳育万物而为功况一人君于四海睹物欲运独见致治不借羣才未之有也是以唐尧钦明命羲和以居岳虞舜叡徳升元凯而作相伊尹鼎俎之媵为殷之阿衡吕望渔钓之夫为周之尚父此则鸣鹤在隂其子必和风云之从龙虎贤哲之应圣明君徳不囘臣道以正故能通天地之和顺阴阳之序岂不由元首而有股肱乎自王道衰人风薄居上莫能公道以御物为下必踵私法以希时上下相防君臣义失义失则政乖政乖则人困盖同徳之风难嗣离徳之轨易追则任者不休休者不任则众口铄金戮辱之祸不测是以行歌避代辞位灌园卷而可怀黜而无愠放逐江湖之上沈赴河海之流所以自洁而不悔者也至于闾阎秀异之士乡曲博雅之儒言足以佐时行足以励俗遗弃于草野堙灭而无闻岂胜道哉所以览古而叹息者也方今区宇一家烟火万里百姓乂安四夷賔服岂是人功实乃天意朕惟夙夜祗惧将所以上嗣明灵是以小心励已日慎一日以黎元在念忧兆庶未康以庶政为怀虑一物失所虽求傅岩莫见幽人徒想崆峒未闻至道唯恐商歌于长夜抱闗于夷门逺迹盐筑之间屈身僮仆之伍其令州县搜扬贤哲皆取明知今古通识治乱究政教之本达礼乐之源不限多少不得不举限以三旬咸令进路征召将送必须以礼
　　广平王雄拜司空册书【雄髙祖族子为右卫大将军进封广平王寛容得众髙祖忌之不欲其典兵马乃下册书拜司空】
　　维开皇九年八月朔壬戌皇帝若曰于戏惟尔上柱国左卫大将军宗正卿广平王风度寛位望隆显爰司禁旅緜厯十载入当心腹外任爪牙驱驰轩陛勤劳著绩念旧庸勲礼秩加等公辅之寄民具尔瞻宜竭乃诚副兹名实是用命尔为司空徃钦哉光应宠命得不慎欤
　　禁朝贡东宫诏【冬至百官朝太子勇勇张乐受贺髙祖以殊乖礼制下诏】
　　礼有等差君臣不杂爰自近代圣敎渐亏俯仰逐情因循成俗皇太子虽居上嗣义兼臣子而诸方岳牧正冬朝贺任土作贡别上东宫事非典则宜悉停断
　　废太子勇诏【晋王广欲夺嫡与杨素谋谮太子废之髙祖戎服陈兵御武徳殿命薛道衡宣废勇之诏下诏诛责其党元旻等】
　　太子之位实为国本茍非其人不可虚立自古储副或有不才长恶不悛仍令守器皆由情溺宠爱失于至理致使宗社倾亡苍生涂地由此言之天下安危系乎上嗣大业传世岂不重哉皇太子勇地则居长情所钟爱初登大位即建春宫冀徳业日新隆兹负荷而性识庸闇仁孝无闻昵近小人委任奸佞前后愆舋难以具纪但百姓者天之百姓朕恭膺天命属当安育虽欲爱子实畏上灵岂敢以不肖之子而乱天下勇及其男女为王公主者并可废为庶人顾惟兆庶事不获已兴言及此良深愧叹
　　罪元旻等诏
　　自古以来朝危国乱皆邪臣佞媚凶党扇惑致使祸及宗社毒流兆庶若不标明典宪何以肃清天下左卫大将军五原郡公元旻任掌兵衞委以心膂陪侍左右恩宠隆渥乃包藏奸伏离间君亲崇长厉阶最为魁首太子左庶子唐令则策名储贰位长宫僚谄曲取容音技自进躬执乐器亲教内人賛成骄侈导引非法太子家令邹文腾专行左道偏被亲眤心腹委付钜细闗知占问国家希觊灾祸左卫率司马夏侯福内事谄谀外作威势凌侮上下防浊宫闱典膳监元淹谬陈爱憎开示怨隙妄起讪谤潜行离阻进引妖巫营事厌祷前吏部侍郎萧子寳徃居省阁旧非宫臣禀性浮躁用怀轻险进画奸谋要射荣利经营间构开造祸端前主玺下士何竦假托象妄説妖怪志图祸乱心在速发兼制竒器异服皆竦规摹増长骄奢糜费百姓凡此七人为害乃甚并处斩妻妾子孙皆悉没官车骑将军阎毗东郡公崔君绰游骑尉沈福寳瀛州民章仇太翼等四人所为之事皆是悖恶论其状迹罪合极刑但朕情存好生未能尽戮可并特免死各决杖一百身及妻子资财田宅悉可没官副将作大匠髙龙又豫追番丁辄配东宫使役营造亭舎进入春坊率更令晋文建通直散骑侍郎判司农少卿事元衡料度之外私自出给虚破丁功擅割园地并处自尽【兵卫北史作禁兵乃甚作斯甚】
　　罪蜀王秀诏【秀镇蜀奢侈违度又不平太子勇之废晋王广立为太子阴令杨素求其罪而谮之废为庶人髙祖下诏】
　　汝地居臣子情兼家国庸蜀要重委以镇之汝乃干纪乱常怀恶乐祸睥睨二宫伫望灾舋容纳不逞结构异端我有不和汝便觇望我不起便有异心皇太子汝兄也次当建立汝假托妖言乃云不终其位妄称鬼怪又道不得入宫自言骨相非人臣徳业堪承重器妄道青城出圣欲以已当之诈称益州龙见托言吉兆重述木易之姓更治成都之宫妄説禾乃之名以当八千之运横生京师妖异以证父兄之灾妄造蜀地征祥以符已身之箓汝岂不欲得国家恶也天下乱也辄造白玉之珽又为白羽之箭文物服饰岂似有君鸠集左道符书厌镇汉王于汝亲则弟也乃画其形像书其姓名缚手钉心枷鏁杻械仍云请西岳华山慈父圣母神兵九亿万骑收杨谅魂神闭在华山下勿令散荡我之于汝亲则父也复云请西岳华山慈父圣母赐为开化杨坚夫妻回心欢喜又画我形像缚首撮头仍云请西岳神兵收杨坚魂神如此形状我今不知杨谅杨坚于汝何亲也包蔵凶慝图谋不轨逆臣之迹也希父之灾以为身幸贼子之心也怀非分之望肆毒心于兄悖弟之行也嫉妬于弟无恶不为无孔怀之情也违犯制度坏乱之极也多杀不辜豺狼之暴也剥削民庶酷虐之甚也唯求财货市井之业也专事妖邪顽嚚之性也弗克负荷不材之器也凡此十者灭天理逆人伦汝皆为之不祥之甚也欲免祸患长守富贵其可得乎【治北史作修】
　　下李穆诏【穆仕周为幷州总管大左辅尝奉十三环金带于髙祖盖天子之服也寻以天命有在密表劝进髙祖既受禅乃下诏】
　　公既旧徳且又父党敬恵来旨义无有违便以今月十三日恭膺天命
　　答李穆乞骸诏【穆拜太师上表乞骸骨髙祖诏之】
　　朕初临防内方借嘉猷养老乞言实怀虚想七十致仕本为常人至若吕尚以期頥佐周张苍以华皓相汉髙才命世不拘恒礼迟得此心留情规训公年既耆旧筋力难烦今勒所司敬蠲朝集如有大事须共谋谟别遣侍臣就第询访
　　褒李穆诏
　　礼制凡品不拘上智法备小人不防君子太师上柱国申国公器宇深风猷遐旷社稷佐命公为称首位极帅臣才为人杰万顷不测百链弥精乃无伯玉之非岂有顔囘之贰故以自居寥廓弗闗宪网然王者作敎惟旌善人去法道示崇年徳自今已后虽有愆罪但非谋逆纵有百死终不推问
　　报梁睿诏【睿字恃徳安定乌氏人仕周位柱国入隋为益州总管还京师谢病于家睿为益州总管以平王谦进上柱国及髙祖受禅复上平陈之防帝下诏答之睿乃止】
　　公英风震动妙筭縦横清荡江南宛然可见循环三复但以欣然公既上才若总戎律一举大定固在不疑但朕初临天下政道未洽恐先穷武事未为尽善昔公孙述隗嚣汉之贼也光武与其通和称为皇帝尉佗之于髙祖初犹不臣孙皓之答晋文书尚云白或寻欵服或即灭亡王者体大义存遵养虽陈国来朝未尽藩节如公大略诚须责罪尚欲且缓其诛宜知此意淮海未灭必兴师旅若命永袭终当相屈想以身许国无足致辞也
　　诛刘昉诏【昉周末仕小御正与郑译引髙祖辅政有佐命之功中被疎逺与梁士彦宇文忻等忿谋反下诏诛之】
　　朕君临四海慈爱为心加以起自布衣入升皇极公卿之内非亲则友位虽差等情皆旧人护短全长恒思覆育每殷勤戒约言无不尽天之厯数定于杳冥岂虑包蔵之心能为国家之害欲使其长守富贵不触刑书故也上柱国郕国公梁士彦上柱国杞国公宇文忻柱国舒国公刘昉等朕受命之初并展勤力酬勲报效荣髙禄重待之既厚爱之实隆朝夕宴言备知朕意但心如磎壑志等豺狼不荷朝恩忽谋逆乱士彦爰始幼来恒自诬防称有相者云其应箓年过六十必据九五初平尉迥暂临相州已有反心彰于行路朕即遣人代之不声其罪入京之后逆意转深忻昉之徒言相扶助士彦许率僮仆尅期不逺欲于蒲州起事即断河桥捉黎阳之闗塞河阳之路刼调布以为牟甲募盗贼而为战士就食之人亦云易集轻忽朝廷嗤笑官人自谓一朝奋发无人当者其第二子刚每常苦谏第三子叔谐固深劝奬朕既闻知犹恐枉滥乃授晋部之任欲验蒲州之情士彦得以欣然云是天賛忻及昉等皆贺时来忻徃定邺城自矜不已位极人臣犹恨赏薄云我欲反何虑不成怒色忿言所在流布朕深念其功不计其礼任以武候授以领军寄之爪牙委之心腹忻密为异计树党宫闱多奏亲友入参宿卫朕推心待物言必依许为而弗止心迹渐彰仍解禁兵令其改悔而志规不逞愈结于怀乃与士彦情意偏厚要请神明誓不负约俱营贼逆逢则交谋委彦河东自许闗右蒲津之事即望从征两军结东西之旅一举合连横之势然后北破晋阳还图宗社昉入佐相府便为非法三度事发二度其妇自论常云姓是卯金刀名是一万日刘氏应王为万日天子朕训之导之示其利害毎加以寛宥望其修改口请自新志存如旧亦与士彦情好深重逆节奸心尽探肝鬲尝共士彦论太白所犯问东井之间思秦地之乱访轩辕之里愿宫掖之灾唯待蒲坂事兴欲在关内应接残贼之防千端万绪惟忻及昉名位并髙宁肯北面曲躬臣于士彦乃是各怀不逊图成乱阶一得扰攘之基方逞吞并之事人之奸诈一至于此虽国有常刑罪在不赦朕载思艸创咸着厥诚情用愍然未忍极法士彦忻昉身为谋首叔谐賛成父意义实难容并巳处尽士彦忻昉兄弟叔侄特恕其命有官者除名士彦小男女忻母妻女及小男并放士彦叔谐妻妾及资财田宅忻昉妻妾及资财田宅悉没官士彦昉儿年十五以上逺配上仪同薛摩儿是士彦交旧上柱国府户曹防军事裴石达是士彦府僚反状逆心巨细皆委薛摩儿闻语仍相应和俱不申陈宜从大辟问即承引颇是恕心可除名免死朕握图当箓六载于斯政事徒勤淳化未洽兴言轸念良深叹愤【亲北史作交从征作从征讨】
　　郑译除名诏【译亦以被疎坐告厌蛊又与母别居为宪司所劾下诏除名】
　　译嘉谋良策寂尔无闻鬻狱卖官沸腾盈耳若留之于世在人为不道之臣戮之于朝入地为不孝之鬼有累幽显无以置之宜赐以孝经令其熟读
　　劳豆卢勣诏【勣为利州总管王谦之乱出竒兵击之髙祖遣劳】
　　勣器识优长气调英逺总驭藩部风化已行巴蜀称兵奄来围逼入守出战大摧凶丑贞节雄规厥功甚茂可使持节上柱国赐一子爵中山县公
　　豆卢勣加邑封诏
　　上柱国楚国公勣蜀人寇乱之日称兵犯顺固守金汤隠如敌国嘉猷大节其劳已多可食始州临津县邑千户
　　诛郢国公王谊诏【谊前代旧臣髙祖甚加礼敬后以失意怨望赐死】
　　谊有周之世早豫人伦朕共游庠序遂相亲好然性怀险薄巫觋盈门鬼言怪语称神道圣朕受命之初深存诚约口云改悔心实不悛乃説四天王神道谊应受命书有谊防天有谊星桃鹿二川岐州之下嵗在辰巳兴帝王之业密令卜问伺殿省之灾又说其身是明王信用左道所在诖误自言相表当王不疑此而赦之将或为乱禁暴除恶宜伏国刑
　　与元谐敕【吐骨浑寇凉州谐为行军元帅击之上敕谐俘斩万计其名王公侯皆来降诏加赏典】
　　公受朝寄总兵西下本欲自宁疆境保全黎庶非是贪无用之地害荒服之民王者之师意在仁义浑贼若至界首者公宜晓示以徳临之以教谁敢不服也
　　元谐加赏诏
　　褒善畴庸有闻前载谐识用明达神情警悟文规武畧誉流朝野申威拓土功成疆埸深谋大节实简朕心加礼延代宜隆赏典可柱国别封一子县公
　　赐元孝矩玺书【孝矩拜寿州总管帝赐玺书】
　　杨越氛祲侵轶边鄙争桑兴役不识大猷以公志存逺略今故镇边服怀柔以礼称朕意焉
　　与元孝矩书【孝矩为寿州总管时陈将任蛮奴等屡寇江北复以孝矩领行军总管屯兵江上后数载以年老不堪军旅表乞骸骨转泾州刺史髙祖下书嵗余卒官】
　　知执谦防请归初服防膺寳命实頼元功方欲委裘寄以分陜何容便请髙蹈独为君子者乎若以边境务烦即宜徙节泾郡养徳卧治也
　　征张羡书【羡仕周雍州刺史仪同三司入为司成中大夫典国史以年老致仕及高祖受禅钦其徳望以书征之与同坐宴语赐以几杖　羡载张煚传乃煚父也尺牍竟作征煚书误】
　　朕初临四海思存政术旧齿名贤实怀勤伫仪同昔在周室徳业有闻虽云致仕犹克壮年即宜入朝用副虚想
　　诏答宇文庆【庆字神庆河南洛阳人周上大将军加柱国入隋厯凉州总管征还庆开皇初拜武卫将军进上柱国除凉州总管征还初上潜龙时尝从容与庆言及天下事未几上言皆验及此庆恐上遗忘欲见旧防恩顾具録前言上表奏之诏答】
　　朕之与公本来亲密怀抱委曲无所不尽话言嵗久尚能记忆今览表奏方悟昔谈何谓此言遂成实録古人之先知祸福明可信也朕言之验自是偶然公乃不忘弥表诚节深感至意嘉尚无已
　　诏苏威【威字无畏京兆武功人歴光禄大夫封房公隋亡入唐卒于家髙祖受禅征威拜太子少保俄兼纳言民部尚书威上表陈譲诏曰】
　　舟大者任重马骏者逺驰以公有兼人之才无辞多务也
　　敕苏威
　　【威为尚书右仆射以母忧去职柴毁骨立上敕之】
　　公徳行髙人情寄殊重大孝之道盖同俯就必须抑割为国惜身朕之于公为君为父宜依朕旨以礼自存敕李徳林【徳林自隋有天下每賛平陈之计开皇八年车驾幸同州徳林以疾不従敕书追之书后御笔注云云及陈平授柱国郡公】
　　伐陈事意宜自随也
　　下源雄伐陈册书
　　于戏唯尔上大将军朔方公雄识悟明允风陈果毅徃牧徐方时逢寇逆建旟马邑安抚北蕃嘉谋絶外境之虞挺剑息韦韝之望沙漠以北俱荷恩威吕梁之间防不怀惠但江淮蕞尔有陈僣逆今将董率戎旅清彼东南是用命尔为行军总管徃钦哉
　　下王长述书【长述京兆霸城人周上大将军入隋进位柱国以行军总管道卒开皇初长述为行军总管进位柱国献平陈之计脩营战舰为上流之师上善其能频加赏劳乃下书】
　　每览髙防深相嘉猷命将之日当以公为元帅也
　　下史祥诏【史祥见后】
　　【祥拜骠骑将军伐陈从宜阳公王世积以舟师出九江道先锋与陈人合战破之进拔江州上闻而大悦乃下诏】
　　朕以陈叔寳世为僣逆挻虐生民故命诸军救彼涂炭小寇狼狈顾恃江湖之险遂敢泛舟檝拟抗王师公亲率所部应机奋击沈溺浮获厥功甚茂又闻师旅进取江州行军总管襄邑公贺若弼既获京口新义公韩擒虎寻尅姑熟骠骑既渡江岸所在横行晋王兵马即入建业清荡吴越旦夕非逺骠骑髙才壮志是朕所知善为经略以取大赏使富贵功名永垂竹帛也
　　下晋王广诏
　　【隋大举伐陈晋王为行军元帅以韩擒虎为先锋宵济袭采石进平金陵执陈后主是时贺若弼为行军总管亦战胜从北掖门入髙祖闻而大悦乃下诏晋王又优诏擒虎若弼】
　　此二公者深谋大略东南逋寇朕本委之静地恤民悉如朕意九州不一已数百年以名臣之功成太平之业天下盛事何用过此闻以欣然实深庆快
　　优诏韩擒虎贺若弼【擒虎字子通河南东垣人仕周利州刺史　若弼字辅伯河阳洛阳人仕周寿州刺史入隋并位上柱国若弼为炀帝所诛】
　　申国威于万里宣朝化于一隅使东南之民俱出汤火数百年寇旬日廓清专是公之功也髙名塞于宇宙盛业光于天壤逖聴前古罕闻其匹班师凯入诚知非逺相思之甚寸隂若嵗
　　诏髙颎【颎字昭一名敏渤海蓨人厯尚书左仆射上柱国炀帝初坐谤讪诛晋王广大举伐陈以颎为元帅长史三军谘禀皆取断于颎及陈平加授上柱国进爵齐国公人有言颎反者髙祖命斩之颎又逊位诏曰】
　　公识鉴通逺器畧优深出参戎律廓清淮海入司禁旅实委心腹自朕受命常与机衡竭诚陈力心迹俱尽此则天降良辅翊賛朕躬幸无词费也
　　下宇文述诏【述为行军总管伐陈陈主既擒而萧瓛萧岩据东吴之地拥兵拒守述讨之髙祖下诏述水陆兼进击瓛大败之岩等请降吴防悉平】
　　公鸿勲大业名髙望重奉国之诚久所知悉金陵之寇既巳清荡而吴防之地东路为遥萧岩萧瓛并在其处公率将戎旅抚慰彼方振扬国威宣布朝化以公明畧乘胜而徃风行电扫自当稽服若使干戈不用黎庶获安方副朕怀公之力也
　　遗韦洸书【洸伐陈平拜江州总管畧定九江击豫章大破之髙梁女子洗氏率众迎洸遂进图岭南上遗洸书洸至广州岭表皆定拜广州总管】
　　公鸿勲大业名髙望重率将戎旅抚慰彼方风行电扫咸应稽服若使干戈不用兆庶获安方副朕怀是公之力
　　诏韦冲【冲拜石州刺史母忧去职俄起南宁州总管持节抚慰复遣柱国王长述以兵继进冲上表固让髙祖诏冲暨南宁渠帅爨震及西爨首领皆诣府参谒下诏褒扬之】
　　西南夷裔屡有生梗每相残贼朕甚愍之已命戎徒清抚边服以开府器干堪济识畧英逺军旅事重故以相任知在艰疚日月未多金革夺情盖有通式宜自抑割即膺往旨
　　劳李安诏书【安为杨素司马仍领行军总管率蜀兵顺流东下大破陈师诏劳之】
　　陈贼之意自言水战为长险隘之间弥谓官军所惮开府亲将所部夜动舟师摧破贼徒生擒虏众益官军之气破贼人之胆副朕所委闻以欣然
　　追録李安兄弟诏【髙祖尝言及作相时事因愍安兄弟灭亲奉国乃下诏】
　　先王立敎以义断恩割亲爱之情尽事君之道用能奬大节体此至公徃者周厯既穷天命将及朕登庸惟始王业初基承此浇季寔繁奸宄上大将军宁州刺史赵郡公李安其叔璋潜结藩枝扇惑犹子包藏不逞祸机将发安与弟开府仪同三司卫州刺史黄台县男悊深知逆顺披露丹心凶谋既彰罪人斯得朕每念诚节嘉之无已懋庸册赏宜不逾时但以事涉其亲犹有疑惑欲使安等名敎之方自处有地朕常为思审遂致淹年今更详按圣典求诸往事父子天性诚孝犹不并立况复叔侄恩轻情礼本有差降忘私奉国深得正理下杨素讨贼诏【素平陈封郢国公时江南人多聚众为乱以素为行军总管讨吴越诸贼大破之上以素久劳诏令入朝素以余党未平又自请行乃下诏】
　　朕忧劳百姓日旰忘食一物失所情深纳隍江外狂狡妄搆妖逆虽经殄除民未安堵犹有贼首凶魁逃亡山洞恐其聚结重扰苍生内史令上柱国越国公素识达古今经谋长逺比曽推毂旧着威名宜任以大兵总为元帅宣布朝风振扬威武擒剪叛亡慰劳黎庶军民事务一以委之
　　褒杨素诏【献皇后崩山陵制度多出于素上善之下诏封其子并赐田宅】
　　君为元首臣则股肱共治万姓义同一体上柱国尚书左仆射仁寿宫大监越国公素志度恢机鍳明逺怀佐时之畧包经国之才王业初基霸图肇建策名委质受脤出师擒剪凶魁克平虢郑频承庙筭扬旍江表每禀戎律长驱塞隂南指而吴越肃清北临而獯猃摧服自居端揆参賛机衡当朝正色直言无隠论文则词藻縦横语武则权竒间出既文且武惟朕所命任使之处夙夜无怠献皇后奄离六宫逺日云及茔兆安厝委素经营然葬事依礼唯卜泉石至如吉凶不由于此素义存奉上情深体国欲使幽明俱防寳祚无穷以为阴阳之书圣人所作祸福之理特须审慎乃徧厯川原亲自占择纎介不善即更寻求志图元吉孜孜不已心力备尽人灵协賛遂得神皋福壤营建山陵论素此心事极诚孝岂与夫平戎定寇比其公业非唯廊庙之器实是社稷之臣若不加褒赏何以申兹劝励可别封一子义康郡公邑万户子子孙孙承袭不絶余如故【治北史作理塞阴作塞垣经营作经纪】
　　敕杨素【素贵宠日隆朝廷靡然畏附上渐疎忌之因出敕】
　　仆射国之宰辅不可躬亲细务但三五日一度向省评论大事
　　褒达奚长儒诏【开皇二年突厥沙鉢略可汗等南寇秦陇以长儒为行军总管拒之杀掳万计于是解去髙祖下诏】
　　突厥猖狂辄犯边塞不逞之众弥亘山原而长儒受任北鄙式遏寇贼所部之内少将百倍以昼通宵四面抗敌凡十有四战所向必摧凶徒就戮过半不反锋刃之余亾魂窜迹自非英威奋发奉国情深抚御有方士卒用命岂能以少破众若斯之伟言念勲庸宜隆名器可上柱国余勲回授一子其战亾将士皆赠官三转子孙袭之
　　拜贺娄子干上大将军册书【子干镇凉州突厥寇兰州拒击大破之册授为上大将军】
　　于戏敬聴朕命唯尔器量闲明志情强果任经武将勤绩有闻徃嵗凶丑未宁屡经疆场拓土静乱殊有厥劳是用崇兹赏典加此车服徃钦哉祗承荣册可不慎欤下贺娄子干书【子干拜云州刺史甚为虏所惮后数年突厥雍虞闾遣使请降并献羊马诏以子干为行军总管应按之还拜云州总管以所献马百匹羊千口赐之乃下诏】
　　自公守北门风尘不警突厥所献还以赐公
　　罪史万嵗诏【万嵗屡立战绩拜河州刺史为行军总管备胡开皇末大破突厥达头可汗于大斤山杨素谮而寝其功及入见极言为朝廷所抑忤上令左右防杀之既悔追之不及因下诏天下寃之】
　　柱国太平公万嵗拔擢委任毎总戎机徃以南军逆乱令其出讨而昆州刺史爨翫包藏逆心为民兴患朕备有成敕令将入朝万嵗乃多受金银违敕令住致爨翫寻为反逆更劳师旅方始平定所司检校罪合极刑舍过念功恕其性命年月未久即复本官近复总戎进讨蕃裔突厥达头可汗领其凶众欲相拒抗既见军威便既奔退兵不血刃贼徒瓦解如此称捷国家盛事朕欲成其勲庸复加褒赏而万嵗定和通簿之日乃怀奸诈妄称逆面交兵不以实陈怀反覆之方弄国家之法若竭诚立节心无虚罔者乃为良将至如万嵗怀诈要功便是国贼朝宪难亏不可再舍
　　赐尉义臣姓杨诏【义臣父尉崇与尉迟迥同族周末镇恒州尉迥作乱崇自囚请罪开皇初封秦兴县公义臣袭爵复下诏赐姓杨】
　　朕受命之初羣凶未定明识之士有足可怀尉义臣与尉迥本同骨肉既狂悖作乱邺城其父崇时在常山典司兵甲与迥邻接又是至亲知逆顺之理识天人之意即陈丹欵虑染恶徒自执有司请归相府及北夷内侵横戈制敌轻生重义马革言旋操表存亾事贯幽显虽髙官大赏延及于世未足表松筠之志彰节义之门义臣可赐姓杨氏赐钱三万贯酒三十斛米麦各百斛编之属籍为皇太孙
　　降田徳懋玺书【徳懋以父仁恭功封平原郡公授太子千牛备身丁父艰哀毁骨立庐于墓侧负土成坟上闻而嘉之遣使就吊复降玺书并赐缣二百匹米百石】
　　皇帝问田徳懋知在穷疾哀毁过礼倚庐墓所负土成坟朕孝理天下思名敎复与汝通家情义素重有闻孝感嘉叹兼深春日暄和气力何似宜自抑割以礼自存也
　　祭薛濬册书【濬以母艰哀毁卒】
　　皇帝咨故考功侍郎薛濬于戏惟尔操履贞和器业详敏允膺列宿勤謇克彰及遘私艰奄从毁灭嘉尔诚孝感于朕怀奠酹有加抑惟朝典故遣使人指申徃命魂而有灵歆兹荣渥呜呼哀哉
　　赐梁彦光诏【彦光为岐州刺史有恵政开皇二年上幸岐州乃下诏】
　　赏以劝善义兼训物彦光操履平直识用凝逺布政岐下威惠在人防慎之誉闻于天下三载之后自当迁陟恐其匮乏且宜旌善可赐粟五百斛物三百段御伞一枚庶使有感朕心日増其美四海之内凡曰官人慕髙山而仰止闻清风而自励
　　授房恭懿海州刺史诏
　　徳州司马房恭懿出宰百里毗賛二藩善政能官标映伦伍班条按部寔允佥属委以方岳声实俱美可使持节海州诸军事海州刺史
　　授公孙景茂伊州刺史诏【景茂为息州刺史徳化大行上幸洛阳景茂谒见时年七十赐物三百段复诏授官】
　　景茂修身絜已耆宿不亏作牧化人声绩显著年终考校独为称首宜升戎秩兼进藩条可上仪同三司伊州刺史
　　褒王伽诏【伽为齐州行军防军被州使送流囚李防等例并枷锁传送伽令脱去与期某日当至京师至期一无离叛上惊异召见并召流人赐宴而赦之乃下诏擢雍令】
　　凡在有生含灵禀性咸知好恶并识是非若临以至诚明加劝导则俗必従化人皆迁善徃以海内乱离徳敎废絶官人无慈爱之心兆庻怀奸诈之意所以狱讼不息浇薄难治朕受命上天安养万姓思遵圣法以徳化人朝夕孜孜意在于此而伽深识朕意诚心宣导参等感悟自赴宪司明是率土之人非为难敎良是官人不加晓示致令陷罪无由自新若使官尽王伽之俦人皆李参之辈刑厝不用其何逺哉【劝北史作训遵作导】
　　报赵绰诏【帝常发怒六月棒杀人大理少卿赵绰固争曰李夏之月天地成长庶类不可以此时诛杀帝报遂杀之】
　　六月虽曰生长此时必有雷霆天道既于炎阳之时震其威怒则天而行有何不可【杜氏通典】
　　追赠独孤信诏【信献皇后父仕周大司马为宇文护所害】
　　褒徳累行徃代通规追逺慎终前王盛典故柱国信风宇髙旷独秀生民叡哲居宗清猷映世宏谋长防道着于弼谐纬义经仁事深于拯济方当宣风廊庙亮采台阶而运属艰危功髙弗赏睠言令范事切于心今景运初开椒闱肃建载怀涂山之义无忘褒纪之典可赠太师上柱国冀定等十州刺史赵国公邑万户
　　赠萧琮玺书【初梁元帝时岳阳王詧称臣西魏周太祖以詧为梁主攻元帝灭之是为后梁子韩嗣入隋髙祖纳岿女为晋王广妃又欲以其子玚尚兰陵公主及子宗嗣上赐玺书又赐梁大臣玺书诫勉之】
　　负荷堂构其事甚重虽穷忧劳常须自力辑谐内外亲任才良聿遵世业是所望也彼之疆守咫尺陈人水潦之时特宜警备陈氏比日虽复朝聘相寻疆场之间犹未清肃唯当持我必不可干勿得轻人而不设备朕与梁国积世相知重以亲姻情义弥厚江陵之地朝寄非轻为国为民深宜抑割恒加饘粥以礼自存
　　降谯国夫人洗氏敕书【洗氏髙凉太守寳之妻能行军用师梁陈间抚循部众及归隋番禺人王仲宣反其孙暄与逆党陈佛智善故迟留不进洗氏执暄系狱遣孙盎击斩佛智岭表遂定册拜谯国夫人仍开幕府置官属因降敕书】
　　朕抚育苍生情均父母欲使率土清浄兆庶安乐而王仲宣等辄相聚结扰乱彼民所以遣徃诛剪为百姓除害夫人情在奉国深识正理遂令孙盎斩获佛智竟破羣贼甚有大功今赐夫人物五千段暄不进诚合罪责以夫人立此诚效故特原免夫人宜训导子孙敦崇礼敎遵奉朝化以副朕心
　　矜免陆让诏【让本冯孽子为番州刺史坐赃罪死冯氏上表求哀情辞甚切上愍然下诏】
　　冯氏以嫡母之徳足为世范慈爱之道义感人神特宜矜免用奬风俗让可减死除名为民
　　又赐冯氏诏
　　冯氏体备仁慈夙闲礼度孽让非其所生徃犯宪章宜从极法躬自诣阙为之请命匍匐顿颡朕哀其义特免死辜使天下妇人皆如冯者岂不闺门雍睦风俗和平朕每嘉叹不能巳宜标扬优赏用章有徳可赐物五百段
　　赐髙丽王玺书【髙祖受禅汤遣使诣阙朝贡不絶及平陈汤大惧治兵积谷为守拒之防上赐玺书汤得书惶恐将奉表陈谢病卒】
　　朕受天命爱育率土委王海隅宣扬朝化欲使圆首方足各遂其心王每遣使人嵗常朝贡虽称藩附诚节未尽王既人臣须同朕徳而乃驱逼靺鞨固禁契丹诸藩顿颡为我臣妾忿善人之慕义何毒害之情深乎太府工人其数不少王必须之自可闻奏昔年潜行财货利动小人私将弩手逃窜下国岂非修理兵器意欲不臧恐有外闻故为盗窃时命使者抚慰王藩本欲问彼人情敎彼政术王乃坐之空馆严加防守使其闭目塞耳永无闻见有何阴恶弗欲人知禁制官司畏其访察又数遣马骑杀害边人屡骋奸谋动作邪説心在不賔朕于苍生悉如赤子赐王土宇授王官爵深恩殊泽彰著遐迩王专怀不信恒自猜疑常遣使人密觇消息纯臣之义岂若是也盖当由朕训导不明王之愆违一已寛恕今日以后必须改革守藩臣之节奉朝正之典自化尔藩勿忤他国则长享富贵实称朕心彼之一方虽地狭人少然普天之下皆为朕臣今若黜王不可虚置终须更选官属就彼安抚王若洒心易行率由宪章即是朕之良臣何劳别遣才彦也昔帝王作法仁信为先有善必赏有恶必罚四海之内具闻朕防王若无罪朕或加兵自余藩国谓朕何也王必虚心纳朕此意慎勿疑惑更怀异图徃者陈叔寳代在江阴残害人庶惊动我烽抄掠我边境朕前后诫敕经厯十年彼则恃长江之外聚一隅之众惽狂骄慠不从朕言故命将出师除彼凶逆来徃不盈旬月兵骑不过数千厯代逋寇一朝清荡遐迩乂安人神胥悦闻王叹恨独致悲伤黜陟幽明有司是职罪王不为陈灭赏王不为陈存乐祸好乱何为尔也王谓辽水之广何如长江髙丽之人多少陈国朕若不存含育责王前愆命一将军何待多力慇懃晓示许王自新耳宜得朕怀自求多福
　　报百济国王余昌诏【平陈之嵗遣使表贺髙祖下诏】
　　百济王既闻平陈逺令奉表徃复至难若逢风浪便致伤损百济王心迹淳至朕巳委知相去虽逺事同言面何必数遣使来相体悉自今以后不须年别入贡朕亦不遣使徃王宜知之
　　又诏【属兴辽东之役昌遣使奉表请为军导髙祖下诏】
　　徃嵗为髙丽不供职贡无人臣礼故命将讨之髙元君臣恐惧畏服归罪朕巳赦之不可致伐
　　北伐突厥诏【突厥沙鉢畧可汗为北夷归附及髙祖受禅待之甚薄遂大怨悉众四十万入寇武威天水诸郡上震怒下诏以河间王豆卢绩等出塞击败之】
　　徃者魏道衰敝祸难相寻周齐抗衡分割诸夏突厥之虏俱通二国周人东虑恐齐好之深齐氏西虞惧周交之厚谓虏意轻重国逐安危非徒并有大敌之忧思减一边之防竭生民之力供其来往倾府库之财弃于沙漠华夏之地实为劳扰犹复刼剥烽戍杀害吏民无嵗月而不有也恶积祸盈非止今日朕受天明命子育万方愍臣下之劳除既往之弊以为厚敛兆庶多恵豺狼未尝感恩资而为贼违天地之意非帝王之道节之以礼不为虚费省徭薄赋国用有余因入贼之物加赐将士息道路之民务于耕织清边制胜成防在心凶丑愚闇未知深防将大定之日比战国之时乗昔世之骄结今时之恨近者尽其巢窟俱犯北边朕分置军旅所在邀截望其深入一举灭之而逺镇偏师逢而摧翦未及南上遽已奔北应染锷过半不归且彼渠帅其数凡五昆季争长父叔相猜外示弥缝内乖心腹世行暴虐家法残忍东夷诸国尽挟私雠西戎羣长皆有宿怨突厥之北契丹之徒切齿磨牙常伺其便达头前攻酒泉其后于阗波斯挹怛三国一时即叛沙鉢畧近趋周槃其部内薄孤束纥罗寻亦翻动徃年利稽察大为髙丽靺鞨所破娑毗设又为纥支可汗所杀与其为邻皆愿诛剿部落之下尽异纯民千种万类仇敌怨偶泣血拊心衔悲积恨圎首方足皆人类也有一于此更切朕怀彼地咎征祅作年将一纪乃兽为人语人作神言云其国亡讫而不见每冬雷震触地火生种类资给惟借水草去嵗四时竟无雨雪川枯蝗暴卉木烧尽饥疫死亾人畜相半旧居之所赤地无依迁徙漠南偷存晷刻斯盖上天所忿驱就齐斧幽明合契今也其时故选将治兵赢粮聚甲义士奋发壮夫肆愤愿取名王之首思挞单于之背云归雾集不可数也东极沧海西尽流沙縦百胜之兵横万里之众亘朔野之追蹑望天崖而一扫此则王恢所说其犹射痈何敌能当何逺不服但皇王旧迹北止幽都荒遐之表文轨所弃得其地不可以居得其民不忍皆杀无劳兵革逺规溟海诸将今行义兼含育有降者纳有违者死异域殊方被其拥抑放聴复旧广辟边境严治关塞使其不敢南望永服威刑卧鼓息烽暂劳终逸制御夷狄义在斯乎何用侍子之朝宁劳渭桥之拜普告海内知朕意焉【因北史作囘在路作道路便作后所作地赤地作赤土治兵作练兵服作克】
　　遗诏【仁寿四年】
　　嗟乎自昔晋室播迁天下丧乱四海不一以至周齐战争相寻年将三百故割疆土者非一所称帝王者非一人书轨不同生人涂炭上天降鉴爰命于朕用登大位岂闗人力故得拨乱反正偃武修文天下大同声敎逺被此又是天意欲宁区夏所以昧旦临朝不敢逸豫一日万机留心亲览晦明寒暑不惮劬劳匪曰朕躬盖为百姓故也王公卿士每日阙庭刺史以下三时朝集何尝不罄竭心府诫敕殷勤义乃君臣情兼父子庶籍百寮智力万国欢心欲令率土之人永得安乐不谓遘疾弥留至于大渐此乃人生常分何足言及但四海百姓衣食不丰敎化政刑犹未尽善兴言念此唯以留恨朕今年逾六十不复称夭但筋力精神一时劳竭如此之事本非为身止欲安养百姓所以致此人生子孙谁不爱念既为天下事须割情勇及秀等并怀悖恶既知无臣子之心所以废黜古人有言知臣莫若于君知子莫若于父若令勇秀得志共治家国必当戮辱徧于公卿酷毒流于人庶今恶子孙已为百姓黜屏好子孙足堪负荷大业此虽朕家事理不容隠前对文武侍卫具已论述皇太子广地居上嗣仁孝着闻以其行业堪成朕志但令内外羣官同心戮力以此共治天下朕虽瞑目何所复恨但国家事大不可限以常礼既葬公除行之自昔今宜遵用不劳改定凶礼所须才令周事务从节俭不得劳人诸州总管刺史以下宜各率其职不须奔赴自古哲王因人作法前帝后帝防革随时律令格式或有不便于事者宜依前敕修改务当政要呜呼敬之哉无坠朕命【爰北史作受三时作嵗时令作念治作安】
　　仁寿元年祠南郊板文
　　维仁寿元年嵗次作噩嗣天子臣讳敢昭告于昊天上帝璇玑运行大明南至臣防上天恩造羣黎之福抚临率土安养兆人顾惟虚薄徳化未畅夙夜忧惧不敢荒怠天地灵祗降锡休瑞镜发区宇昭彰耳目爰始登极防授图迁都定鼎醴泉出地平陈之嵗龙引舟师省俗巡方展礼东岳盲者得视瘖者得言复有躄人忽然能步自开皇已来日近北极行于上道晷度延长天啓太平兽见一角改元仁寿杨树生松石鱼彰合符之征玉显永昌之庆山图石瑞前后继出皆载臣姓名褒纪国祚经典诸纬爰及玉文字义理递相符防宫城之内及在山谷石变为玉不可胜数桃区一岭尽是琉璃黄银出于神山碧玉生于瑞巘多杨山响三称国兴连云山声万年临国野鹅降天仍注池沼神鹿入苑频赐引导驺虞见质游驎在野鹿角生于杨树龙湫出于荆谷庆云发彩寿星垂耀宫殿楼阁咸出灵芝山泽川原多生寳物威香散馥零露凝甘敦煌乌山黒石变白禄岩岭石华逺照狐豹白兔白狼赤雀苍乌野蚕天豆嘉禾合穗珍木连理神瑞休征洪恩景福降赐无疆不可具纪此皆昊天上帝爰降明灵矜愍苍生宁静海内故锡兹嘉庆咸使安乐岂臣防诚所能上感防心奉谢敬荐玉帛牺齐粢盛庶品燔祀于昊天上帝皇考太祖武元皇帝配神作主









　　隋文纪卷一
　　钦定四库全书卷
　　隋文纪卷二　　　　　　明　梅鼎祚　编炀帝【名广小字阿文帝第二子封晋王立为皇太子弑父自立在位十四年宇文化及弑之】遗陈尚书江总等书【开皇八年伐陈晋王广为行军元帅　英华作檄】
　　南北虽殊风云在望载懐虚迟寤寐为劳献歳犹寒比当清豫匡賛乎国良亦慇懃寡人忝膺朝寄董律专征防涉山川今次江际公等文儒自立器用适时冠盖二世齿徳兼重孔老殊教名墨异家金匮珠韬银编玉策莫不腾于舌杪散在笔端防古成败之机近代安危之迹照同悬镜明若观火无待指南自应神寤犹恐思之未审差以毫厘聊烦翰墨略申梗槩自穹昊生民树之司牧羲轩以降书契可纪咸一姓承立四海无两帝汉道云季三方鼎立时惟板荡世匪休明当涂起而蜀亡典午兴而呉灭永嘉丧乱紫宸旷主刘石苻姚之俦伪夏僣燕之丑妄尘大宝事乖图箓魏室乘时兆基朔野经始嵩洛未暇江湖有周受命敌非齐氏务在兼并不遑外略蕞尔呉越自相君长窃拟王者之仪妄谈天子之气偷安假息绵歴世祀我大隋之肇开宝祚光有神州皇帝感曜魄之灵应太防之座千年啓圣万代一时深仁至徳宁济羣品越海穷河东渐西被旄头之属歴代之霸作我臣民匍匐服裳惟彼江表独隔皇风夫物极则反否终斯泰郭璞有云年终三百天下大同兹实运已定于前圣主膺期而出欲以区区之陈国违上天之冥数其不可存者一也大必包小天地之常规明能通暗日月之常理论道徳以唐陶而征有苗语众寡举海内而当羣小在长江舟檝之用矜其积习而山川共有我据上游鼓棹之能呉楚不异髙舻巨舫东西万里扼喉抚背水陆干途彼之兵士不过十万首尾分布所在危急加以屯戍边方淹积歳序风雨以为栉沐虮虱生于甲胄望我寛仁思倒戈防通在戎行更成敌国守以时月则鱼烂土崩接以锋刃则鸟惊鹿走理在必然不假枚卜此不可存者二也丰侯好酒实丧厥邦梁伯役民溃其宗社彼之伪主覆车是袭日夜沉湎曽无节度缮造宫室莫知穷已竭四民之产荒纵其心敛百姓之哀以为已乐宝衣玉食填积后宫短褐麤饘不充编户一芥之善蔑尔无闻五子之歌宛然悉备虽欲勿丧其可得乎此不可存者三也伪主忌能护短酷法淫刑骨鲠之臣尽见疎斥谏诤之士皆被屠害遐迩结舌衣冠解体人妖鬼怪触类呈灾稚齿耆年咸知残灭此不可存者四也以此小邦摄于大国边烽夜动照彼都城戍鼓晨严震其宫殿累棊十二方此未危悬缕千钧比斯非切而莫知忧恐更自骄矜曽无事大之心专行犯上之志侵轶我边鄙招纳我叛亡国家爰自受命毎从含养敦以邻睦申其聘好冀能守彼宗祊静其疆域而长恶益甚纵毒弥深呉防雄俊之人湘东耿介之士乞师请命盈庭满阙帝乃悯然矜彼黎献授钺推毂吊民伐罪己有别诏惟废伪主之身自余士庶普从肆眚向所陈説咸是格言非曰游谈共相欺误且刘叔纳谯周之计而获存孙皓用薛莹之词而致福此二于者终有良臣之誉皆无陷君之讥何则所耻者小所存者大若宪章往彦聿遵前轨则伪主享封侯之业祖祢延血食之期江东士民实受其赐公等身保荣贵名垂竹帛岂不美欤若胶柱不移守迷不变率其蚁众敢拒王师军有常刑悔无及矣祸成俄顷宜早图之使人今还迟有委曲言不尽意岂复多云杨广白【开皇平陈记刘叔疑误蚁众一作蚁聚】
　　遗史祥书
　　【炀帝初为晋王祥从击突厥于灵武破之迁右衞将军屯化备胡时帝在东宫遗祥书】
　　将军摠戎塞表沙碛清尘秣马休兵犹事校猎足使李广慙勇魏尚媿能冠彼二贤独在吾于昔余滥举推毂治兵振皇灵于塞外驱勍敌乎大漠于时同行军旅契濶戎旃望龙城而冲冠盻狼居而发愤将军英图不世猛气无前但物不遂心僶俛从事毎一思此我劳如何将军宿心素志早同胶漆久而敬之方成鱼水近者陪随銮驾言旋上京本即述职南蕃宣条下国不悟皇鉴曲发备位少阳战战兢兢如临氷谷至如建节边境征伐四方搴帷作牧绥抚百姓上禀成规下尽臣节是所愿也是所甘心仰慕前修庶得自效谬其入守神器元良万国身轻负重何以克堪所望故人匡其不逮比监国多暇养疾闲宫厌北阁之端居罢南皮之驰射博望之苑既乏名贤飞盖之园理乖终宴亲朋逺矣琴书寂然想望吾贤疢如疾首
　　史祥答太子书【祥字世休朔方人仕周太子车右中士隋燕郡太守】
　　行人戾止奉所赐况恩纪绸缪形于文墨不悟飞雪増氷之地忽载三阳毳幙韦韝之乡俄闻九奏精骇思越莫知啓处祥少不学军旅长遇升平幸以先人绪余备职宿衞惧驽蹇无致逺之用朽薄非折冲之材岂欲追踪古人语其优劣曩者王师薄伐天人受脤絶漠扬旌威震海外当此之时猛将如云谋夫如雨至如祥者列于卒伍预闻指踪之规得免逗遛之责循涯揣分实为幸甚爰以情喻雷陈事方刘葛信圣人之屈己非庸人之拟议何则川泽之大污潦攸归松栢之髙茑萝斯托防心眷眷孟侯所知也仰惟体元良之徳焕重离之晖三善克修万邦以正斯固道髙周诵契叶商皓岂在管蠡所能窥测伏承监国多暇养徳怡神咀嚼六经逍遥百氏追西园之爱客眷南皮之出游畴昔之恩无忘造次祥自忝式遏载罹寒暑身在边隅情驰魏阙毎至清风夕起朗月孤照想鸣葭之啓路思脱乘于后车塞表京华山川悠逺瞻望浮云伏増结【并隋书　岂欲英华作当断受脤作援桴如云英华作如神至若作至如循涯作循省非庸人之拟议作非庸夫之可测茑萝作葛萝载罹作载离夕作夜乘作驾】
　　请定清庙歌辞奏【髙祖初命李元操卢思道等列清庙歌辞十二曲以代周歌仁寿元年炀帝为皇太子从飨太庙闻而非之乃上言于是制诏奇章公牛等创制雅乐】
　　清庙歌辞文多浮丽不足以述宣功徳请更议定
　　秦孝王诔
　　维开皇二十年六月二十日丁丑上柱国秦孝王薨于仁寿宫呜呼哀哉八元八凯济济虞则周南召南赫赫周国于穆孝王绍彼明徳天实丧予殱我刚克呜呼哀哉如何上灵降此灾否国丧宗臣家亡千里呜呼哀哉爰初不豫冕旒视疾乃至大渐停銮驻跸亲临属纩俯欢彻瑟哀动皇情痛深慈膝一辞明世千秋长羃长羃如何绵绵终古仲秋卜宅将归泉户梁山之阳永宁后土呜呼哀哉追悼无及永分古今神灵虽翳徽声靡替诔王徳音贻千百世乃作诔曰皇隋啓运应天顺民保兹七百静彼四邻利建宗子藩屏懿亲孝王惟允俾侯于秦爰自圣章天性诚愿色养烝烝孝立名建恭近于礼耻辱斯逺嘉之弗忘惧而无怨孝悌之至通于神明温温居徳肃肃厉精恭敬表志退让为情韡此棠棣敦斯鹡鸰仲称令弟叔曰仁兄猗欤我弟好学无替九流日修三余卒歳琴台夜开书帷昼闭聪敏若神雄辩无滞妙矣声律明哉龟筮象风角于焉及睿允文允武多才多艺惟善惟乐为仁为恵天挺出羣英图命世钦若孝王容止堂堂振鹭将集凤雏斯翔人之领袖国之辉光辉光伊何肃肃翼翼义以处身仁以经国明烛絷符财成渊塞靖恭尔位好是正直令闻令望无反无侧皇枝良干日富英声宣风作伯盘古维城东京旧都河南殷博惟我哲王行台惟寞飞辔崤函蹇帐伊洛徳被汝坟仁行巩亳西秦右地实赖英雄实惟王化乃即龟防恵和布泽易俗移风亹亹孝王仁而能断徳敷大国有符公旦移镇樊征述职江汉地接防雠棱威靖难文徳昭逺懐劳伐叛暂辍外藩入侍天轩典兹戎衞仍居纳言宝劒横曜丰貂尤温周衞清切敷奏便繁献替惟允禁旅斯敦伪陈不恭轶我炎鄙王赫斯振将清江涘图斯元帅难全其备唯我孝王膺兹无愧恭行天讨受脤建旗申威鄂渚鞫旅江湄军容赳赳逋丑禗禗云陈不布髙城靡持泥首衔璧请命于台兵不血刃野无横尸善战不阵我弟于兹金陵戡定饮至京师广陵淮海一都之防牧彼顽民作相于外时雨随车棠隂逐盖惟晋太原寄隆望大表里山河要冲襟带东自维扬回旌转斾善政廉平于斯为最强敌畏威氓黎荷赖烽火戎马俱清边界寒暑失御庸衞弗开言旋京邸去彼丛台扈驾仁寿抚席岩隈连绵药饵歳去年来秀而不实祸极生灾天胡不吊木壊山頽呜呼哀哉至尊废朝而悼伤皇后辍膳而摧痛甚秦国之永辞剧梁武之长送昆弟哀哀而日嗟僚友嗷嗷而悲恸呜呼哀哉叹日月之不居何卜逺之讵促旌旐飘飖而从风笳管酸嘶而响谷服马顾而不能行挽夫悲而不成曲霜霰落兮山谷寒木叶下兮丘垄残风飕飗而吟树泉幽咽而悲湍离羣之兽絶迹孤飞之鸟悲酸背离宫而东转歴山邸而北度去甲第之楼台即荒田之丘墓昔时鸣銮而戒涂今日灵輀而啓路临朝谒之平衢永絶兹之一步倘若神而有灵几悲伤而留顾呜呼哀哉弃永日之昭昭袭长夜之悠悠苦扃而无晓悲黄泉而永幽湮盛年于万古阻壮志于千秋呜呼哀哉恸反哭于秋季悲复归于故地尹形游而不迁何魂焭之空志呜呼哀哉酒罇浮尘兮独满琴弦含风兮自断防夜久其何期焉知歳月之长短孝王与我体宻情亲孔懐之笃有逾常伦昊天何酷哀哉哲人奈何吾弟先我长沦烦寃痛毒悲恨何陈呜呼哀哉痛母弟之同胞弃共被之寒郊岂止三荆之变色非唯四鸟之分巢遽一朝而云逝曷何去而何止形未舍目言犹在耳彼苍者天子何甚矣嬛嬛友于哀哀吾子痛当奈何痛当何巳想髣髴而弗见犹盘柦而伫立空抚膺而莫追抑饮泪而何及呜呼哀哉嗟地久而天长终沦没兮幽方徒春华而秋落不复见我弟兮孝王何谢安之蔬食岂子路之丧亡独端忧而无告徒梗塞而追伤悲莫悲兮长别痛莫痛兮终絶因凄怆以写情恸人琴而永诀呜呼哀哉【神灵虽翳一作神虽虚翳王化一作匪他禗禗一作累累维扬一作扬越永日一作白日嬛嬛一作惸惸无告一作谁告】
　　序曹子建帖【甲秀堂法帖】
　　陈思王魏宗室子也世传文章典丽而不言其书仁寿二年族孙伟持以遗余余观夫字画沈快而词防华致想像其风仪玩阅不巳因书以冠于褾首
　　营建东京诏【仁寿四年七月即位十一月诏】
　　乾道变化隂阳所以消息防创不同生灵所以顺叙若使天意不变施化何以成四时人事不易为政何以厘万姓易不云乎通其变使民不倦变则通通则久有徳则可久有功则可大朕又闻之安安而能迁民用丕变是故姬邑两周如武王之意殷人五徙成汤后之业若不因人顺天功业见乎变爱人治国者可不谓然欤雒邑自古之都王畿之内天地之所合隂阳之所和控以三河固以四塞水陆通贡赋等故汉祖曰吾行天下多矣唯见雒阳自古皇王何尝不留意所不都者盖有由焉或以九州未一或以困其府库作雒之制所以未暇也我有隋之始便欲创兹懐雒日复一日越暨于今念兹在兹兴言感哽朕肃膺宝厯纂临万邦遵而不失心奉先志今者汉王谅悖逆毒被山东遂使州县或沦非所由闗河悬逺兵不赴急加以并州移户复在河南周迁殷人意在于此况复南服遐逺东夏殷大因机顺动今也其时羣司百辟佥谐厥议但成周墟塉弗堪葺宇今可于伊雒营建东京便即设官分职以为民极也夫宫室之制本以便生上栋下宇足避风露髙台广厦岂曰适形故传云俭徳之共侈恶之大宣尼有云与其不逊也宁俭岂谓瑶台琼室方为宫殿者乎土堦采椽而非帝王者乎是知非天下以奉一人乃一人以主天下也民惟国本本固邦宁百姓足孰与不足今所营构务从节俭无令雕墙峻宇复起于当今欲使卑宫菲食将贻于后世有司明为条格称朕意焉【厘北史作吏爱人作爱民】
　　立萧皇后诏【大业元年】
　　朕祗承丕绪宪章在昔爰建长秋用承飨荐妃萧氏夙禀成训妇道克修宜正位轩闱式柔教可立为皇后
　　遣使巡省诏【元年正月】
　　昔者哲王之治天下也其在爱民乎既富而教家给人足故能风淳俗厚逺至迩安治定功成率由斯道朕嗣膺宝厯抚肓黎献夙夜战兢若临川谷虽则聿遵先绪弗敢失坠永言政术多有缺然况以四海之逺兆民之众未获亲临问其疾苦毎虑幽仄莫举寃屈不申一物失所乃伤和气万户有罪责在朕躬所以寤寐増叹而夕惕载懐者也今既布政惟始宜存寛大可分遣使人巡省方俗宣扬风化荐防淹滞申达幽枉孝悌力田给以优复鳏寡孤独不能自存者量加赈济义夫节妇旌表门闾髙年之老加其版授并依别条赐以粟帛笃疾之徒给侍丁者虽有侍养之名曽无赒赡之实明加捡校使得存养若有名行显著操履修洁及学业才能一艺可取咸宜访采将身入朝所在州县以礼发遣其有蠧政害人不便于时者使还之日具录奏闻【风淳俗厚北史作风教淳厚嗣膺作恭嗣乃伤作用伤】
　　求谠言诏【元年三月】
　　听采舆颂谋及庶民故能审政刑之得失是知昧旦思治欲使幽枉必达彞伦有章而牧宰任称朝委茍为徼幸以求考课虚立殿最不存治实纲纪于是弗理寃屈所以莫申闗河重阻无由自达朕故建立东京躬亲存问今将巡歴淮海观省风俗眷求谠言徒繁词翰而乡校之内阙尔无闻恇然夕惕用忘兴寝其民下有知州县官人政治苛刻侵害百姓背公狥私不便于民者宜听诣朝堂封奏庶乎四聪以达天下无寃【庶民北史作黎庶政治作政理】
　　兴学诏【元年闰七月】
　　君民建国教学为先移风易俗必自兹始而言絶义乖多歴年代进徳修业其道寖防汉采坑焚之余不絶如线晋承版荡之运扫地将尽自时厥后军国多虞虽复黉宇时建示同爱礼函文或陈殆为虚器遂使纡青拖紫非以学优制锦操刀类多墙面上陵下替纲维靡立雅缺道消实由于此朕纂承洪绪思大训将欲尊师重道用阐厥繇讲信修睦敦奬名教方今宇宙平一十步之内必有芳草四海之中岂无竒秀诸在家及见入学者若有笃志好古耽悦典坟学行优敏堪膺时务所在采访具以名闻即当随其器能擢以不次若研精经术未愿进仕者可依其艺业深浅门防髙卑虽未升朝并量准给禄庶夫恂恂善诱不日成器济济盈朝何逺之有其国子等学亦宜申明旧制教习生徒具为课试之法以尽砥砺之道【宇宙北史作区宇竒秀作孝秀耽悦典坟作耽典悦礼】
　　修髙庙乐诏【元年】
　　古先哲王经国成务莫不因人心而制礼则天明而作乐昔汉氏诸庙别所乐亦不同至于光武之后始立共堂之制魏文承运初营庙寝太祖一室独为别宫自兹之后兵车交争制作规模日不暇给伏惟髙祖文皇帝功侔造物道济生灵享荐宜殊乐舞须别今若月祭时飨既与诸祖共庭至于舞功独于一室交违礼意未合人情其详议以闻
　　崇祀先哲诏【二年五月】
　　旌表先哲式存飨祀所以优礼贤能显彰遗爱朕永鉴前修尚想名徳何尝不兴叹九原属懐千载其自古已来贤人君子有能树声立徳佐世匡时博利殊功有益于人者并宜营立祠宇以时致祭坟垄之处不得侵践有司量为条式称朕意焉【存北史作在】
　　给帝王陵户诏【二年十二月】
　　前代帝王因时创业君民建国体尊南面而厯运推移年世永久丘垄残毁樵牧相趋茔兆堙芜封树莫辨兴言沦灭有怆于懐自古已来帝王陵墓可给随近十户蠲其杂役以供守视【世北史作代】
　　革前制罪坐诏【开皇旧制舋门子弟不得居宿衞近侍先是萧岩以叛诛崔君绰坐连庶人勇家口籍没岩以中宫故君绰縁女入宫爱幸帝乃下诏革前制】
　　罪不及嗣既至孝之道恩由义断以劝事君之节故羊鲋从戮弥见叔向之诚季布立勲无预丁公之祸用能树声往代贻范将来朕虚已为政思遵旧典推心待物每从寛政六位成象美厥含一眚掩徳甚非谓也诸犯罪被戮之门期以下亲仍令合仕听预宿衞近侍之官
　　巡省诏【三年三月】
　　古者帝王观风问俗皆所以忧勤兆庶安集遐荒自蕃夷内附未遑亲抚山东经乱须加存防今欲安集河北巡省赵魏所司依式
　　十科举人诏【三年三月】
　　天下之重非独治所安帝王之功岂一士之略自古明君哲后立政经邦何尝不选贤与能收采幽滞周称多士汉号得人常想前风载懐钦伫朕负扆夙兴冕旒待旦引领岩谷寘以周行兾与羣才共康庶绩而彚茅寂寞投竿罕至岂美璞韬采未值良工介石在懐确乎难防永鉴前哲怃然兴叹凡厥在位譬诸股肱若济巨川义同舟楫岂得保兹宠录晦尔所知优游卒歳甚非谓也祁大夫之举善良史以为至公臧文仲之蔽贤尼父讥其窃位求诸往古非无褒贬宜思进善用匡寡薄夫孝弟有闻人伦之本徳行敦厚立身之基或节义可称或操履清絜所以激贪厉俗有益风化强毅正直执宪不挠学业优敏文才美秀并为廊庙之用实乃瑚琏之资才堪将略则拔之以御侮膂力骁壮则任之以牙爰及一艺可取亦宜采录若众善毕举与时无弃以此求治庶几非逺文武有职事者五品以上宜依令十科举人有一于此不必求备朕当待以不次随才升擢其见任九品已上官者不在举送之限【治北史作理膂力作力有】
　　崇建文帝寝庙诏【三年六月】
　　聿追孝飨徳莫至焉崇建寝庙理之大者然则质文异代损益殊时学灭坑焚经典散逸宪章湮坠庙堂制度师説不同所以世数多少莫能是正连室异宫亦无准定朕获奉祖宗钦承景业永惟严配思隆大典于是询谋在位博访儒术咸以为髙祖文皇帝受天明命奄有区夏拯羣飞于四海革凋敝于百王恤狱缓刑生灵皆遂其性轻徭薄赋比屋各安其业恢夷宇宙混壹车书东渐西被无思不服南征北怨俱荷来苏驾毳乘风歴代所弗至雕题凿齿声教所罕及莫不厥角闗塞顿颡阙庭译靡絶时书无虚月韬戈偃武天下晏如嘉瑞休徴表里禔福猗欤伟欤无得而名者也朕又闻之徳厚者流光治辨者礼缛是以周之文武汉之髙光其典章特立諡号斯重岂非縁情称述即崇显之义乎髙祖文皇帝宜别建庙宇以彰巍巍之徳仍遵月祭用表蒸蒸之懐有司以时创造务合典制又名位既殊礼亦异等天子七庙事着前经诸侯二昭义有差降故其以多为贵王者之礼今可依用贻厥后昆【恢夷作芟夷偃武作偃伯治作理故其作故知】
　　为突厥啓民可汗造屋诏【四年四月】
　　突厥意利珍豆啓民可汗率领部落保附闗塞遵奉朝化思改戎俗频入谒觐屡有陈请以毡墙毳幕事穷荒陋上栋下宇愿同比屋诚心恳切朕之所重宜于万寿戍置城造屋其帏帐牀褥巳上随事量给务从优厚称朕意焉
　　孔子后为绍圣侯诏【四年十月】
　　先师尼父圣徳在躬诞发天纵之姿宪章文武之道命世膺期蕴兹素王而颓山之叹忽逾于千祀盛徳之美不存于百代永惟懿范宜有优崇可立孔子后为绍圣侯有司求其苗裔録以申上【存北史作在】
　　立周汉魏晋后诏【四年十月】
　　昔周王下车首封唐虞之汉帝承厯亦命殷周之后皆所以褒立先代宪章在昔朕嗣膺景业傍求雅训有一益钦若令典以为周兼夏殷文质大备汉有天下车书混一魏晋防袭风流未逺并宜立后以存继絶之义有司可求其胄绪列闻
　　处置耆老诏【五年十月】
　　优徳尚齿载之典训尊事乞言义彰胶序鬻熊为师取非筋力方叔元老克壮其猷朕永言稽古用求至治是以厖眉黄髪更令收叙务简秩优无亏药膳庶等卧治伫其益今歳耆老附集者可于近郡处置年七十以上疾患沉滞不堪居职即给赐帛送还本郡其官至七品以上者量给廪以终厥身【取非北史作无取治并作理膳作饵】
　　勲封诏【六年二月】
　　夫帝圗草创王业艰难咸仗股肱叶同心徳用能拯厥颓运克膺大宝然后畴庸茂赏开国承家誓以山河传之不朽近代丧乱四海未一茅土妄假名实相乖歴兹永久莫能惩革皇运之初百度伊始犹循旧贯未暇改作今天下交泰文轨攸同宜率遵先典永垂大训自今已后唯有功勲乃得赐封仍令子孙承袭【仗北史作依拯作救丧乱作凋丧】
　　巡抚涿郡诏【七年二月】
　　武有七徳先之以安民政有六本兴之以教义髙丽髙元亏失藩礼将欲问罪辽左恢宣胜略虽懐伐国仍事省方今往涿郡巡抚民俗其河北诸郡及山西山东年九十已上者版授太守入十者授县令
　　伐髙丽诏【八年正月】
　　天地大徳降繁霜于秋令圣哲至仁着甲兵于刑典故知造化之有肃杀义在无私帝王之用干戈盖非获已阪泉丹浦莫匪龚行取乱覆昏咸由顺动况乎甘野誓师夏开承大禹之业商郊问罪周发成文王之志永监前载当属朕躬粤我有隋诞膺灵命叅三才而建极一六合而为家提封所渐细防盘桃之外声教爰暨紫舌黄枝之域逺至迩安罔不和防功成治定于是乎在而髙丽小丑迷昏不恭崇聚勃碣之间荐食辽獩之境虽复汉魏诛戮巢窟暂倾乱离多阻种落还集萃川薮于徃代播实繁以迄今睠彼华壤翦为夷类歴年永久恶稔既盈天道祸淫亡徴已兆乱常败徳非可胜圗掩慝懐奸唯日不足移告之严未尝面受朝觐之礼莫肯躬亲诱纳亡叛不知纪极充斥边垂亟劳烽闗柝以之不静生人为之废业在昔薄伐已漏天网既缓前禽之戮未即后服之诛曽不懐恩翻为长恶乃兼契丹之党防刘海戍习靺鞨之服侵轶辽西又青丘之表咸修职贡碧海之濵同禀正朔遂复敚攘琛賮遏絶往来虐及弗辜诚而遇祸輶轩奉使爰暨海东旌节所次途经藩境而拥塞道路拒絶王人无事君之心岂为臣之礼此而可忍孰不可容且法令苛酷赋敛烦重强巨豪族咸执国钧朋党比周以之成俗贿货如市寃枉莫申重以仍歳灾凶比屋饥馑兵戈不息徭役无期力竭转输身填沟壑百姓愁苦爰谁适从境内哀惶不胜其回首面内各懐性命之圗黄发稚齿咸兴酷毒之叹省俗观风爰届幽朔吊人问罪无俟再驾于是亲总六师用申九伐拯厥阽危协从天意殄兹逋秽克嗣先谟今宜授律啓行分麾届路掩渤澥而雷震歴夫余以电扫比戈按甲誓旅而后行三令五申必胜而后战左第一军可镂方道第二军可长岑道第三军可海冥道第四军可盖马道第五军可建安道第六军可南苏道第七军可辽东道第八军可莵道第九军可扶余道第十军可朝鲜道第十一军可沃沮道第十二军可乐浪道右第一军可黏蝉道第二军可含资道第三军可浑弥道第四军可临屯道第五军可城道第六军可提奚道第七军可踏顿道第八军可肃慎道第九军可碣石道第十军可东道第十一军可带方道第十二军可襄平道凡此众军先奉庙畧骆驿引途总集平壤莫非如豺如貔之勇百战百胜之雄顾眄则山岳倾頽叱咤则风云腾欝心徳攸同爪牙斯在朕躬驭元戎为其节度涉辽而东循海之右解倒悬于遐裔问疾苦于遗黎其外轻赍游阙随机赴响巻甲衔枚出其不意又沧海道军舟舻千里髙颿电逝巨舰云飞横防沮江迳造平壤岛屿之望斯絶坎井之路已穷其余被发左祍之人控待发防卢彭濮之旅不谋同辞杖顺临逆人百其勇以此众战势等摧枯然则王者之师义存止杀圣人之教必也胜残天罚有罪本在元恶人之多僻胁从罔治若髙元泥首辕门自归司冦即宜解防焚榇之以恩其余臣人归朝奉顺咸加慰抚各安生业随才任用无隔夷夏营垒所次务在整肃刍荛有禁秋毫勿犯布以恩宥喻以祸福若其同恶相济抗拒官军国有常刑俾无遗类明加晓示称朕意焉【开北史作啓前载作载籍罔不作防弗治定作理定倾作扰翻为作翻其敓作冦回首内面作回面内向歴作及心徳作腹心奉顺作奉化官军作官府】
　　赈恤行从诏【八年二月】
　　朕观风燕裔问罪辽濵文武协力爪牙思奋莫不执鋭勤王舍家从役罕蓄仓廪之资兼损播植之务朕所以夕惕愀然虑其匮乏虽复素饱之众情在忘私悦使之人宜从其厚诸行从一品以下佽飞募人以上家口郡县存问若有粮食乏少皆宜赈给或虽有田畴贫弱不能自耕种可于多丁富室劝课相助使夫居者有敛积之丰行役无顾后之虑
　　授勲官诏【八年九月】
　　军国异容文武殊用匡危拯难则霸徳攸兴化人成俗则王道斯贵时方拨乱屠贩可以登朝世属隆平经术然后升仕丰都爰肇儒服无预于周行建武之朝功臣不参于吏职自三方未一四海交争不遑文教唯尚武功设官分职罕以材授班朝治人乃由勲叙莫非抜足行阵出自勇夫斆学之道既所不习政事之方故亦无取是非暗于在巳威福专于下吏贪冒货贿不知纪极蠧政害民实由于此自今已后诸授勲官者并不得回授文武职事庶遵彼更张取类于调瑟求诸名制不伤于美锦若吏部辄拟用者御史即宜纠弹
　　改博陵郡诏【九年十月】
　　博陵昔为定州地居冲要先皇歴试所基王化斯逺故以道冠豳风义髙姚邑朕巡抚氓庶爰届兹邦瞻望郊防缅懐敬止思所以宣播徳泽覃被下人崇纪显号式光令绪可改博陵为髙阳郡赦境内死罪已下给复一年【徳北史作庆】
　　收葬辽海战亡诏【十年二月】
　　竭力王役致身戎事咸由狥义莫匪勤诚委命草泽弃骸原野兴言念之每懐愍恻往年出军问罪将届辽濵庙筭胜畧具有进止而谅惛凶罔识成败髙颎愎很本无智谋临三军犹儿戏视人命如草芥不遵成规坐贻挠退遂令死亡者众不及埋藏今宜遣使人分道收葬设祭于辽西郡立道塲一所恩加泉壤庶弭穷魂之寃泽及枯骨用仁者之恵【泽北史作芥弃作暴】
　　再伐髙丽诏【十年二月】
　　黄帝二十五战成汤二十七征方乃徳施诸侯令行天下卢芳小盗汉祖尚且亲戎隗嚣余烬光武犹自登陇岂不欲除暴止戈劳而后逸者哉朕纂承宝业君临天下日月所照风雨所沾孰非我臣独隔声教蕞尔髙丽僻居荒表鸱张狼噬侮慢不恭抄窃我边陲侵轶我城镇是以去歳出军问罪辽碣殪长蛇于莵戮封豕于襄平扶余众军风驰电逝追奔逐北径逾淇水沧海舟楫冲贼腹心焚其城郭污其宫室髙元伏锧泥首送欵军门寻请入朝归罪司冦朕以许其改过乃诏班师而长恶靡悛宴安鸩毒此而可忍孰不可容便可分命六师百道俱进朕当亲执武节临御诸军秣马九都观兵辽水顺天诛于海外救穷民于倒悬征伐以正之明徳以诛之止除元恶余无所问若有识存亡之分悟安危之机翻然北首自求多福必其同恶相济抗拒王师若火燎原刑兹无赦有司便宜宣布咸使知闻
　　令人城居诏【十一年二月】
　　设险守国着自前经重门御暴事彰往策所以宅土宁邦禁邪固本而近代战争居人散逸田畴无伍郛郭不修遂使游惰实繁冦攘未息今天下平一海内晏如宜令人悉城居田随近给使强弱相容力役兼济穿窬无所厝其奸宄雚符不得聚其逋迯有司具为事条务令得所
　　勅齐王暕【炀帝元徳太子薨当立齐王以柳謇之为长史大业三年帝法服临轩备仪衞命齐王立于西朝堂遣吏部尚书牛宣勅又勅謇之　此或口勅】
　　我昔阶縁恩宠啓封晋阳出藩之初始年十二先帝立我于西朝堂乃令髙颎虞庆则元旻等从内送王子相于我于时诫我曰以汝幼冲未更世事今令子相作辅于汝事无大小皆可委之无得昵近小人疎逺子相若从我言者有益于社稷成立汝名行如不用此言唯国及身败无日矣吾受勅之后奉以周旋不敢失坠防子相之力吾无今日矣若与謇之从事一如子相也
　　又勅柳謇之
　　今以卿作辅于齐善思匡救之理副朕所望若齐王徳业修备富贵自当钟卿一门若有不善罪亦相及追封豆卢毓诏【汉王谅镇并州毓以妃父为王府主簿炀帝即位徴谅入朝谅遂作乱令毓留守毓与司马皇甫诞等据城拒谅事败并见害诏封正义县公子愿师嗣大业初复下诏诞亦诏封焉】
　　褒显名节有国通规加等饰终抑推令典毓深识大义不顾姻亲出于万死首建奇策去逆归顺殉义亡身追加荣命宜优恒礼可赠大将军正义县公赐帛二千疋諡曰愍
　　又诏
　　故大将军正义愍公毓临节能固捐生殉国成为令典没世不忘象贤无坠徳隆必祀改封雍丘愍侯复以愿师承袭
　　追封皇甫诞诏
　　褒显名节有国通规加等饰终抑惟令典并州总管司马皇甫诞性理淹通志懐审正効官賛务声绩克宣值狂悖搆祸凶威孔炽确殉丹诚不从妖逆虽幽絷冦手而雅志弥厉遂潜兴义徒据城抗拒众寡不敌奄致非命可赠柱国封义公諡曰明
　　赠刘方诏【方仁寿末授驩州总管经畧林邑大业元年进兵破其国都道遇患卒炀帝下诏】
　　方肃承庙畧恭行天讨饮冰遄迈视险若夷摧锋直指出其不意鲸鲵尽殪巢穴咸倾役不再劳肃清海外致身王事诚绩可嘉可赠上柱国卢国公
　　劳杨素手诏【素字处道农华隂人仕周徐州总管入隋封越国公尚书令司徒汉王谅反以素为并州道行军总管平之炀帝遣素弟修武公约赍手诏劳素素上表陈谢】
　　我有隋之御天下也于今二十有四年虽复外夷侵叛而内难不作修文偃武四海晏然朕以不天衔恤在疚号天叩地无所逮及朕本以藩王谬膺储两复以庸虚纂承洪业天下者先王之天下也所以战战兢兢弗敢失坠况复神器之重生民之大哉贼谅包藏祸心自幼而长羊质兽心假托名誉不奉国讳先圗叛逆违君父之命成莫大之罪诳惑良善委任奸回称兵内侮毒流百姓私假署置擅相谋戮小加大少陵长民怨神怒众叛亲离为恶不同同归于乱朕寡兄弟犹未忍及言是故开闗门而待冦戢干戈而不发朕闻之天生蒸民为之置君仰惟先防毎以子民为念朕岂得枕伏苫庐颠而不救也大义灭亲春秋髙义周旦以诛二叔汉啓乃戮七藩义在兹乎事不获巳是以授公戎律问罪大原且逆子贼臣何代不有岂意今者近出家国所叹荼毒甫尔便及此事由朕不能和兄弟不能安苍生徳泽未兵戈先动贼乱者止一人涂炭者乃众庶非唯寅畏天威亦乃孤负付嘱薄徳厚耻愧乎天下公乃先朝功臣勲庸克茂至如皇基草创百物惟始便匹马归朝诚识兼至汴部郑州风巻秋箨荆南塞北若火燎原早建殊勲夙着诚节及献替朝端具瞻惟允爰弼朕躬以济时难昔周勃霍光何以加也贼乃窃据蒲州闗梁防絶公以少击众指期平殄髙壁据险抗拒官军公以深谋出不意雾廓云除氷消瓦解长驱北迈直趋巢窟晋阳之南蚁徒数万谅不量力欲犹举斧公以棱威外讨发愤于内忘身殉义亲当矢石兵刃暂交鱼溃鸟散僵尸蔽野积甲若山谅遂守穷城以拒鈇钺公董率骁勇四面攻围使其欲战不敢求走无路智力俱尽面防军门斩将褰旗伐叛柔服元恶既除东夏清晏嘉庸茂绩于是乎在昔武安平赵淮隂定齐岂若公逺而不劳速而克捷者也朕殷忧谅闇不得亲御六军未能问道于上庠遂使劬劳于行阵言念于此无忘寝食公乃建累世之元勲执一心之确志古人有言曰疾风知劲草世乱有诚臣公得之矣方乃铭之常鼎岂止书勲竹帛哉功绩克谐哽叹无已稍冷公如宜军旅务殷殊当劳虑故遣公弟指宣往懐迷塞不次
　　杨素陈谢表
　　臣自惟虚薄志不及逺州郡之职敢惮劬劳卿相之荣无阶觊望然时逢昌运王业惟始虽涓流赴海诚心屡竭轻尘积岳功力盖防徒以南阳里闾丰沛子弟髙位重爵荣显一时遂复入处朝端出总戎律受文武之任预帷幄之谋岂臣才能实由恩泽欲报之徳义极昊天伏惟陛下照重离之明养继天之徳收臣于疎逺照臣以光辉南服降枉道之书春官奉肃成之防然草木无识尚荣枯时况臣有心实自効无路昼夜回徨寝食慙惕常惧朝露奄至虚负圣慈贼谅包藏祸心有自来矣因幸国哀便肆凶逆兴兵晋代摇荡山东陛下抜臣于凡流授臣以戎律防心旅之寄禀平乱之规萧王赤心人皆以死汉皇大度天下争归妖冦廓清岂臣之力曲防使臣弟约赍诏书问劳髙防峻笔有若天临洪恩大泽便同海运悲欣慙惧五情振越虽百殒防躯无以一报
　　为杨素立墓碑诏
　　夫铭功彞器纪徳丰碑所以垂名迹于不朽树风声于没世故楚景武公素茂绩元勋劬劳王室竭尽诚节叶賛朕躬故以道迈三杰功参十乱未臻遐寿遽戢清徽春秋递代方绵歳祀式播雕篆用圗勲徳可立碑宰隧以彰盛美
　　降史祥手诏【汉王谅为并州总管以太子勇废隂有异圗髙祖崩遂发兵反祥为行军总管击破之进位上大将军转太仆卿帝赐祥诗祥上表辞谢帝降手诏】
　　昔歳劳公问罪河朔贼尔日塞两闗之路据仓阻河百姓胁从人亦众矣公竭诚奋勇一举尅定诗不云乎丧乱既平既安且宁非英才大畧其孰能与于此邪故聊示所懐亦何谢也【尅定北史作而克】
　　褒樊子盖诏【子盖为武威太守以善政闻入朝引之内殿特防褒美乃下诏】
　　设官之道必在用贤安人之术莫如善政龚汲振徳化于前张杜垂清风于后共治天下实资良守子盖干局通敏操履清洁自剖符四服爱恵为先抚道有方寛猛得所处脂膏不润其质酌贪泉岂渝其性故能治绩克彰课防之首凡厥在位莫匪王臣若能人思奉职各展其効朕将冕旒垂拱何忧不治哉
　　进樊子盖右光禄大夫诏【车驾西巡又下诏】
　　导徳齐礼寔惟共治惩恶劝善用明黜陟朕亲巡河右观省人风所歴郡县访采治绩罕遵法度多蹈刑网而金紫光禄大夫武威太守樊子盖执操清洁处湼不渝立身雅正临人以简威恵兼举寛猛相资故能畏而爱之不严斯治实字人之盛绩有国之良安宜加褒显以奬励可右光禄大夫太守如故赐缣千匹粟麦二千斛
　　报樊子盖诏【大业六年帝避暑陇川宫又欲幸河西子盖倾望銮舆愿巡郡境帝下诏】
　　卿夙懐恭顺深执诚心闻朕西巡欣然望幸丹欵之至甚有可嘉宜保此纯诚克终其美
　　追赠麦铁杖诏
　　铁杖志气骁果夙着勲庸陪麾问罪先登陷阵节髙义烈身殒功存兴言至诚追懐伤悼冝赉殊荣用彰饰徳可赠光禄大夫宿国公諡曰武烈
　　衞进右光禄大夫诏【为京兆内史与代王侑留守京师拒杨感追破之炀帝下诏】
　　近者妖氛充斥扰动闗河大升率励义勇应机响赴表里奋击摧破凶丑宜升荣命式赏典可右光禄大夫降来护儿书【护儿字崇善江都人歴位开府仪同三司为宇文化及所杀　杨感反进攻洛阳护儿时为平壤道行军总管进攻髙丽即日回军讨逆奏闻乃降玺书于是破感于阌乡】
　　公旋师之时是朕勅公之日君臣意合逺同符契枭此元恶期在不遥勒名太常非公而谁也
　　拜苏威开府仪同三司手诏【杨感乱后令威安抚闗中歳余下手诏】
　　玉以防润丹紫莫能渝其质松表歳寒霜雪莫能凋其采可谓温仁劲直性之然乎房公威器懐温裕识量雅早居端揆备悉国章先皇旧臣朝之宿齿栋梁社稷弼谐朕躬守文奉法卑身率礼昔汉之三杰辅恵帝者萧何周之十乱佐成王者邵奭国之宝器其在得贤叅爕台阶具瞻斯允虽复事借论道终期献替铨衡时务朝寄为重可开府仪同三司余并如故
　　苏威除名诏【大业末天下大乱炀帝尝问盗贼多少及伐辽事威皆讽对帝积不平裴蕴希防令人奏威昔在髙阳典选滥授畏怯突厥请还京师令案其亊狱成下诏除名为民】
　　威立性朋党好为异端懐挟诡道徼幸名利诋诃律令谤讪台省昔歳薄伐奉述先志凡预切问各尽胷臆而威不以开懐遂无对命啓沃之道其若是乎资敬之义何其甚薄
　　赠独孤陀诏【陀献皇后异母弟官郢州刺史坐猫鬼事除名为民卒炀帝即位追念舅氏聴以礼葬乃下诏】
　　外氏衰祸独孤陀不幸早世迁卜有期言念渭阳之情追懐伤切宜加礼命允备哀荣可赠正议大夫
　　又诏
　　舅氏之尊戚属斯重而降年弗永凋落相继缅惟先往宜崇徽秩复赠银青光禄大夫
　　赐突厥啓民可汗诏
　　徳合天地覆载所以弗遗功格区宇声教所以咸洎至于梯山航海请受正朔贡獒献雉同被臣民是故王防纳贡义彰前册呼韩入臣待以殊礼突厥意利珍宝啓民可汗志懐沉毅世修藩职往者挺身违难拔足归仁先朝嘉此欵诚授以徽号资其甲兵之众收其破灭之余复祀于既亡之国继絶于不存之地斯固施均膏育泽渐要荒者矣朕以薄徳秪奉灵命思播逺猷光融令绪是以亲巡朔野抚宁藩服啓民深委诚心入奉朝觐率其种落拜首轩墀言念丹欵良足嘉尚宜隆荣数式优恒典可赐路车乘马鼓吹幡旗賛拜不名位在诸侯之上
　　放官奴诏【隋遗录炀帝在江都直阁裴防通虎贲郎将司马徳勘等引左右屯衞将军宇文化及将谋乱因请放官奴分直上下帝可奏即宣诏于是有焚草之变】
　　门下寒暑迭用所以成歳功也日月代明所以均劳逸也故士子有游息之谈农夫有休劳之节咨尔髠众服役甚勤执劳无怠埃溢于爪发虮虱结于兜鍪朕甚悯之俾尔休畨从便噫戏无烦方朔滑稽之请而从衞士递上之文朕于侍从之间可谓恩矣可依前件事责内史舍人窦威等勅【隋大业拾遗记炀帝初勅威及起居舍人崔祖濬等撰区域圗志奏之又着丹阳郡风俗以呉人为东夷帝不悦遣内史舍人柳陆宣勅责威等别勅虞世基等修十郡志】
　　昔汉末三方鼎立大呉之国以称人物故晋武帝云江东之有呉防犹江西之有汝颍衣冠人物千载一时及永嘉之末华夏衣缨尽过江表此乃天下之名都自平陈之后硕学通儒文人才子莫非彼至尔等着其风俗乃为东夷之人度越礼义于尔等可乎然著述之体又无次序各赐杖一顿
　　恭帝【名侑元徳太子之子炀帝孙封代王镇京师唐义兵入长安尊炀帝为太上皇奉侑即位二年禅位于唐降为酅国公薨諡恭帝】
　　改元义宁赦诏
　　王道丧乱天步不康古往今来代有其事属之于朕逢此百罹彼苍者天胡宁斯忍襁褓之歳夙遭悯凶孺子之辰太上播越兴言感动实疚于懐太尉唐公膺期作宰时称舟楫大拯横流纠合义兵翼戴皇室与国休戚再匡区夏爰奉明诏弼予幼冲显命光临天威咫尺对扬尊号悼心失圗一人在逺三让不遂僶俛南面厝身无所茍利社稷莫敢或违俯从羣议遵圣防可大赦天下改大业十三年为义宁元年十一月十六日昧爽以前大辟罪巳下皆赦除之常赦所免者不在赦限
　　唐王相国总机务诏【义宁元年】
　　朕惟孺子未出深宫太上逺巡追踪穆满时逢多难委当尊极辞不获免恭己临朝若涉大川罔知所济抚躬永叹忧心孔棘民之情伪曽未之闻王业艰难载云其易赖股肱勠力上宰贤良匡佐冲人辅其不逮军国机务事无大小文武设官位无贵贱宪章赏罚咸归相府庶绩其凝责成斯属逖聴前史兹为典故因循仍旧非曰徒言所存至公无为让徳
　　禅唐诏【义宁二年】
　　天祸隋国大行太上皇遇盗江都酷甚望夷舋深骊北悯予小子奄逮丕諐哀号承感心情靡溃仰惟荼毒仇复靡申形影相吊罔知啓处相国唐王膺期命世扶危拯溺自北徂南东征西怨总九合于一匡决百胜于千里纠率夷夏大庇氓黎保又朕躬繄王是赖徳侔造化功格苍旻兆庶归心厯数斯在屈为人臣载违天命在昔虞夏揖让相推茍非重华谁堪命禹当今九服崩离三灵改卜大运去矣请避贤路兆谋布徳顾已莫能私僮命驾须归藩国予本代王及予而代天之所废岂期如是庶凭稽古之圣以诛四凶幸值维新之恩预充三恪雪寃耻于皇祖守禋祀为孝孙朝闻夕陨及泉无恨今遵故事逊于旧邸庶官羣辟改事唐朝宜依前典趣上尊号若释重负感泰兼懐假手真人俾除丑逆济济多士明知朕意
　　观徳王雄【初名恵文帝族子周末迁右翊衞上大夫柱国雍州牧入隋歴检挍右翊衞大将军】
　　让封观王表【雄大业中拜京兆尹炀帝征吐谷浑总管浇河道及还自安徳改封观王表让不许】
　　臣早逢兴运预班末属有命有时借风云之防无才无徳滥公卿之首防先皇不次之赏荷陛下非分之恩久紊台槐常虑盈满岂可仍叨匪服重窃鸿名臣实面墙敢縁往例臣诚昧宠交惧身责昔刘贾封王岂备三阶之任曹洪上将宁超五等之爵况臣衮章逾于帝子京尹亚于皇枝锡土作藩钮金开国于臣何以自处在物谓其乖分是以露欵执愚祈恩固守伏愿陛下曲留慈照特鉴丹诚频触宸严伏増流汗
　　房陵王勇【字晛地伐文帝长子立为皇太子晋王广与杨素谋譛见废后矫勅赐死追封房陵王】
　　谏徙民书【勇为皇太子军国政亊皆令裁决上以山东民多流冗遣使按检又欲徙民北实边塞上书諌上嘉之遂寝其事】
　　窃以导俗当渐非可顿革恋土懐旧民之本情波迸流离盖不获已有齐之末主暗时昏周平东夏继以威虐民不堪命致有迯亡非厌家邦愿为羁旅加以去年三方逆乱赖陛下仁圣区宇肃清锋刃虽屏疮痍未复若假以数歳沐浴皇风迯窜之徒自然归本虽北夷猖獗尝犯边烽今城镇峻峙所在严固何待迁配以致劳扰臣以庸虚谬当储贰寸诚管见辄以尘闻【猖獗北史作犯边】秦王俊【字阿祗文帝第三子开皇元年立歴并州总管以奢纵免官疾笃复拜上柱国】伐陈檄萧摩诃等文【文苑英华此题为侯莫陈悦檄萧摩诃等文校注云悦西魏永熙三年卒隋伐陈以侯莫陈颖为行军总管悦当作颖鼎按隋书颖本传颖从秦王俊出鲁山道伐陈又秦王传云俊为山南道行军元帅督三十总管屯汉口为上流节度则此檄称寡人乃秦王如晋王广檄陈江总等称寡人也亦非为颖矣颖一总管岂得此称今以属秦王然不晓何人笔耳】
　　夫文轨未同江湖致阻风云宻迩良用依然肇歳犹寒想如宜也经始戎务念以劳懐寡人肃禀天策爰征不庭悬旌秣马今次枫岸夫时有盛衰运有兴灭积徳必庆延后嗣长恶则祚不及逺陈氏往因际防窃有金陵蒨顼承立遽相屠害叔宝嗣伪弥复忍虐沉酗日増内荒愈甚雕墙峻宇加锦綉于土木严刑酷法陷人物于涂炭谏士丧身元良箝口无道之极自古罕闻有一于此何可不灭斯皆公等所悉素匪寓言我皇诞膺灵命光临大宝再辟乾坤重悬日月歴代逋诛之冦旷古不羁之民感我仁风咸沐至道唯彼呉越犹未革心主上义存字小含以寛大冀能抚育彼民守其封域而穷凶极暴日就月将士庶无聊人神共愤乞师继轨献欵相寻愍彼黎元实兴我役已有别诏止废伪主之身此外士民咸从荡涤西自巫峡东达沧海巨舰覆波涛楼船出云雾步六合当腹心之冲渚宫汉口据上游之势曲江镇扬据其要津铁马介夫千羣万队攘袂扼腕唯所用之彼国兵士多少备见以寡御众理在非敌救首救尾将何以及况复士无鬬心人懐二志身虽擐甲情在倒戈假使穰苴更生孙武犹在亦不能施其智畧况异昔日者乎往者吕梁之师一举殱灭淮南之地二旬悉平彼之将师皆奔走之余何可用也世公早涉戎旅备经征行安危之势如近目前得丧之机若观掌内以国家今日之盛伪主若犹可全为其展効容复可尔江东难立有识同知陈氏必亡贤愚共见天之所废谁能兴之既无所成徒自倾覆夫毒蛇螫手壮士断腕岂不惜其肌骨所存者大也公若转祸为福因机立功翻然奋飞共大业则江东士众免于锋刃之苦天下生民欣然太平之世公当位极台鼎福延子孙爰及宗族咸加荣宠岂与夫不识天命拒我王师举死扶伤履渉膏血同年共日而语哉斯皆肝膈至言成败大理幸非可惑宜早图之
　　蜀王秀【文帝第四子初立为越王徙封蜀拜柱国益州勅史总管诸州军事】
　　幽逼自陈表【晋王广谗废太子勇代立秀时镇蜀意不平太子隂令杨素求其罪而譛之仁寿二年征还京师令素等推治太子复诡为秀祝诅及檄文以悖逆废为庶人幽内侍省不得与妻子相见秀愤懑上表乞哀瓜子即其爱子也上因下诏数其罪后宇文化及弑炀帝并被害】
　　臣以多幸聮庆皇枝防天慈鞠养九歳荣贵唯知富乐未尝忧惧轻恣愚心陷兹刑网负深山岳甘心九泉不谓天恩尚假余漏至于今者方知愚心不可纵国法不可犯抚膺念咎自新莫及犹望分身竭命少答慈造但以灵祗不佑福禄消尽夫妇抱思不相胜致只恐长辞明世永归泉壤伏愿慈恩赐垂矜愍残息未尽之间希与瓜子相见请赐一穴令骸骨有所
　　文帝罪蜀王诏
　　汝地居臣子情兼家国庸蜀要重委以镇之汝乃干纪乱常懐恶乐祸防睨二宫伫望灾舋容纳不逞结构异端我有不和汝便觇望我不起便有异心皇太子汝兄也次当建立汝假托妖言乃云不终其位妄称鬼怪又道不得入宫自言骨相非人臣徳业堪承重器妄道清城出圣欲以已当之诈称益州龙见托言吉兆重述木易之姓更治成都之宫妄説禾乃之名以当八千之运横生京师妖异以证父兄之灾妄造蜀地徴祥以符已身之箓汝岂不欲得国家恶也天下乱也辄造白玉之珽又为白羽之箭文武服饰岂似有君鸠集左道符书厌镇汉王于汝亲则弟也乃畵其形像书其姓名缚手钉心枷鏁杻械仍云请西岳华山慈父圣母神兵九亿万骑收杨谅魂神闭在华山下勿令散荡我之于汝亲则父也复云请西岳华山慈父圣母赐为开化杨坚夫妻回心欢喜又畵我形像缚首撮头仍云请西岳神兵收杨坚魂神如此形状我今不知杨谅杨坚是汝何亲也包藏凶慝圗谋不轨逆臣之迹也希父之灾以身为幸贼子之心也懐非分之望肆毒心于兄悖弟之行也嫉妬于弟无恶不为无孔懐之情也违犯制度坏乱之极也多杀不辜豺狼之暴也剥削民庶酷虐之甚也惟求财货市井之业也专事妖邪顽嚚之性也弗克负荷不材之器也凡此十者灭天理逆人伦汝皆为之不祥之甚也欲免祸患长守富贵其可得乎
　　齐王暕【字世朏炀帝第二子初封豫章王改封齐幸江都为宇文化及所杀】
　　遗崔赜书【暕时为豫章王】
　　【赜为河南豫章二王侍读每更日来往二王之第及河南为晋王转记室参军暕重念不已遗赜书赜答之王赉米五十石并衣服钱帛】
　　昔汉氏西京梁王建国平台东苑慕义如林马卿辞武骑之官枚乘罢农之守每览史传尝窃怪之何乃脱畧官荣栖迟藩邸以今望古方知雅志彼二子者岂徒然哉足下博闻强记钩深致逺视汉臣之三箧似涉防山对梁相之五车若吞云梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方七百牢宠曲阜城兼七十包举临淄天啓南阳方开东阁想得奉飞盖曳长裾籍玳筵蹑珠履歌山桂之偃蹇赋池竹之檀栾其崇贵也如彼其风流也如此幸甚幸甚何乐如之髙视上京有懐徳祖才谢天人多惭子建书不尽意宁俟繁辞【包举英华作苞举玳筵作瑇筵】
　　崔赜答豫章王书【赜字祖濬博陵安平人能属文有口才歴越王长史】
　　一昨伏奉教书荣贶非恒心灵自失若乃理髙象系管辂思而不解事富山海郭璞注而未详至于五色相宣八音繁防凤鸣不足喻龙章莫之比呉札之论周颂讵尽揄扬郢客之奏阳春谁堪赴节伏惟令王殿下禀润天潢承辉日观雅道迈于东平文艺髙于北海汉则马迁萧望晋则裴楷张华鸡树腾声鹓池播美望我清尘悠然路絶祖濬燕南赘客河朔惰游本无意于希顔岂有心于慕蔺未尝聚萤映雪悬头刺股读论惟取一篇披庄不过盈尺况复桑榆渐暮藜藿屡空举烛无成穿杨尽弃但以燕求马骨薛养鸡鸣谬齿鸿仪虚班骥皁挟太山而超海比报徳而非难堙昆仑以为池匹酬恩而反易忽属周桐锡瑞唐水承家门有将相树宜桃李真龙将下谁好有名滥吹先迯何须别聴但慈防抑扬损上益下江海所以称王丘陵为之不逮曹植傥预闻绪论则不殒令名扬修若窃在下风亦讵亏淳徳无任荷戴之至谨奉啓以闻【并隋书　堪北史作能　赜此书与王贞谢齐王啓并自称字】
　　召王贞书【贞见后】
　　【贞好学善属文尝举秀才授县尉谢病于家暕为齐王镇江东闻其名以书召之】
　　夫山藏美玉光照廊庑之间地蕴神劒气浮星汉之表是知毛遂颖脱义感平原孙恵文词来迁东海顾循寡薄有懐髦彦借甚清风为日久矣未获披觌良深伫迟比髙天流火早应凉飚陵云仙掌方承清露想摄衞攸宜与时休适前园后圃从容丘壑之情左琴右书萧散烟霞之外茂陵谢病非无封禅之文彭泽遗荣先有归来之作优游儒雅何乐如之余属当藩屏宣条扬越坐棠聴讼事絶咏歌攀桂摛词眷言髙遯至于扬旌北渚飞盖西园托乘乏应刘置醴阙申穆背淮之賔徒闻其语趋燕之客罕值其人卿道冠鹰扬声髙凤举儒墨泉海词章苑囿栖迟衡泌懐宝迷邦徇兹独善良足于邑今遣行人具宣往意侧望起予甚于饥渇想便轻举副此虚心无信投石之谈空慕凿坯之逸书不尽言更慙词费【并隋书　孙恵隋书作隋慧伫迟作延注后圃作后囿谢病作卧病先有作差有听讼作余讼　王贞有谢齐王暕索文集啓在后】
　　越王侗【字仁谨炀帝之孙初立为越王炀帝被弑即位于东都为王世充所簒鸩死】与魏公李密书【壶闗录右司郎卢楚之辞楚与元文都等立防后谋杀王世充事泄见害北史有传楚涿郡范阳人大业中为尚书左司郎】
　　【炀帝为宇文化及所弑越王侗留守东都闻讳即位时密方起兵据洛自号魏公诈欲降隋犹虑羣臣异议越王诏授密太尉尚书令兼征讨诸校事别与密书密北面拜受】
　　我大隋之有天下于兹三十八载髙祖文皇帝圣畧神功载造区夏世祖明皇帝则天法地混一华戎东暨蟠木西通细柳前逾丹徼后越幽都日月之所临风雨之所至圎首方足禀气食芼莫不尽入提封皆为臣妾加以宝贶毕集灵瑞咸臻作乐制礼移风易俗智周寰海万物咸受其赐道济天下百姓用而不知世祖往因歴试统临南服自居皇极顺兹望幸所以往歳省方展礼肆觐停銮驻跸按驾清道八屯如昔七萃不移岂意舋起非常逮于轩陛灾生不意延及冕旒奉讳之日五情崩陨攀号荼毒不能自胜且闻之自古代有屯剥贼臣逆子无世无之至如宇文化及世传庸品其父述往属时来早霑厚遇赐以婚媾置之公辅位尊九命禄重万钟礼极人臣荣冠世表徒承海岳之恩未有防尘之益化及以此下材夙防顾盼出入外内奉望堦墀昔陪藩国统领禁卫及从升皇祚陪列九卿但本性凶狠恣其贪秽或交结恶党或侵掠货财事重刑篇状盈狱简在上不遗簮履恩加草芥应至死辜毎防恕免三经除解寻复本职再徙边裔仍即追还生成之恩昊天罔极奬擢之义人事罕闻化及枭獍为心禽兽不若纵毒兴祸倾覆行宫诸王兄弟一时残酷痛暴行路世不忍言有穷之在夏时犬戎之于周代舋辱之极亦未是过朕所以刻骨崩心饮胆尝血瞻天视地无处容身今王公卿士庶僚百辟咸以大宝鸿名不可颠坠元凶巨猾须早夷殄翼戴朕躬嗣守宝位顾惟寡薄志不逮此今者出黼扆而杖旄钺释衰麻而擐甲胄衔寃誓众忍泪治兵指日遄征以平大盗且化及伪立秦王之子幽遏比于囚拘其身自称霸相专擅拟于九五履践禁御据有宫闱昂首扬眉初无慙色衣冠朝望外惧凶威志士诚臣内皆愤怨以我义师顺彼天道枭夷丑族匪夕伊朝太尉尚书令魏公丹诚内发安畧外举率勤王之师讨违天之逆果毅争先熊罴竞逐金鼓振詟若火焚毛锋刃纵横如汤沃雪魏公志在匡济投袂前驱朕亲御六军星言继进以此众战以斯顺举擘山可以动射石可以入况拥此人徒皆有离徳京都侍衞西忆乡家江左淳民南思邦邑比来表书骆驿人信相寻若王师一临旧章暂覩自当解甲倒戈氷销叶散且闻化及自恣天夺其心杀戮不辜挫辱人士莫不道路侧目号天局地朕今复雠雪耻枭轘者一人拯溺救焚所哀者士庶唯望天鉴孔殷祐我宗社亿兆感义俱防朕心枭戮元凶策勲饮至四海交泰称朕意焉兵术军机并受魏公节度【隋书　无代北史作何代禁衞作衞兵益作答刑篇作刑籖周代作周世治兵作临兵内皆作内懐志在作志存　法地壶闗録作法祖灵瑞作祥瑞崩作殒自古代有屯剥作自古哲王有此屯剥品作器芥作茅人事罕闻作人间稀有刻骨作殒首王公卿士作公卿士庶寮作羣寮出作离擅作权违天作逋天果毅作貔虎进作轨入作穿民作黎书作疏】
　　凡因从驾在贼所者一以原免罪悉不论已诏魏公扫平之日纵受贼官明非本意忽因请计为苦战前自拔赴官军者量加爵赏表其诚节朕初即大位克在进贤比来擢引勲旧皆縻好爵其从驾朝士虽未至东朝皆遥授官职不为异等父兄子弟咸亦引擢内外朝集一依官品禄廪赐物准旧给之务在哀矜俾无困乏【壶闗録所哀者士庶后唯望天鉴前有此一叚】
　　别与李密书
　　皇帝敬问太尉尚书令东道行军元帅上柱国魏国公司农卿李俭等至览表具知公以厚地鸿林冠冕当世连城重价领袖一时加以博学令闻雄才上畧缙绅攸仰雅俗倾心朕昔居藩邸久相钦尚眷言敬爱载劳梦想常恨以事涂之情未遂神交之望郁纡何已今属王室不造贼臣搆难南征不反苍梧未归虽地承丕绪应此盟命泣血冕旒之下饮胆宫阙之中公孝义为心闻于逺迩仁恕待物形于内外且卿相之门克昌自久髙祖抚运之年明圣在藩之日非为义合寔亦家通今公智足匡时威足夷难奋髙世之畧动勤王之师经纶国家雪复雠耻此是公之任也更何人前度公此懐必可暗寄故驰道一介聊布腹心忽得今表事若符契词髙理至义重情深执对循环以悲以慰昔韩信之道合汉南窦融之功成河右以古譬今万分非一今日以前咸共刷荡使至己后彼此通懐七政之重伫公匡弼九伐之制委公指麾皇灵在上幽祗在下福谦祸盈天道常数公率义取残翦戮凶丑朕与天下共赏之宇文化及滔天构逆倾覆帷扆朕与天下共诛之且闻元凶初谋诳惑内外及行大祸残忍极理伪文霸相据有宫闱文武官人凡有所职心痛鼻酸声彻天壤矣今公率有名之师抚无妄之众颓山压卵覆海经营不终日元功必建朕亦【阙】　委公公以衷懐付朕鱼水一合金石不移即是韩彭更生伊周再世公纵欲存髙揖以谢古人而古往今来彼何人也道髙者不以务俗为累徳厚者不以名实为心公运此谋猷除彼僭乱匪躬之节出于世表岂以名秩而挂雅懐但功髙茂赏义往策屈己从务亦达者之心故有今授思体之耳既彼此义合触类一家公所授官悉依前定承制封拜事有旧章任公便宜量加除授必若须行诏敕待报即送告身务在机权勿为形迹知摧破凶徒已大果意于洪达是起舋之党擒获送身非直朕之甘心亦甚表公深意李才蠢命延刻待公东行事毕返斾西讨克复闗河蹻足可待司农卿李俭寻既将君意逺来非无劳止所以竝遽授官以答来贶总戎之处去此称遥东望风烟情深为剧秋首犹热戎晷务殷念保千金慰兹延望隐若敌国非独祖贤今与公合圗亦是幽明注意公其勉之嗣天心也故遣银青光禄大夫大理卿张权等指宣【壶闗录】
　　兰陵公主【字阿五髙祖第五女】
　　临终上表【主美姿容好读书初嫁仪同王奉孝再适柳述述为髙祖所宠遇炀帝恶之及即位徙述岭表主愿与述同徙不从忧愤卒临终上表帝怒竟不哭】
　　昔共姜自誓着美前诗鄎妫不言传芳往诰妾虽负罪窃慕古人生既不得同夫死乞葬于柳氏


　　隋文纪巻二
　　钦定四库全书
　　隋文纪卷三　　　　　　明　梅鼎祚　编李徳林【字公辅博陵安平人仕齐授仪同三司歴周御正下大夫入隋授内史令终懐州刺史凡制文章动行于世有集八十巻】
　　为周帝授隋文帝大丞相诏【周大象二年宣帝崩时静帝幼冲髙祖以皇后父众望所归入总朝政拜左大丞相其年九月诏授大丞相十二月进封隋王备九钖之礼髙祖再让不许乃受王爵十郡而已　李徳林传云髙祖为丞相徳林授丞相府从事内郎禅代之际协赞居多其相国总百揆九锡殊礼诏防牋表玺书皆徳林之辞也】
　　假黄钺使持节左大丞相都督内外诸军事上柱国大冡宰隋国公坚感山河之灵应星辰之气道髙雅俗徳协幽显释巾登仕搢绅倾属开物成务朝野承风受诏先皇弼谐寡薄合天地而生万物顺隂阳而抚四夷近者内有艰虞外闻妖冦以鹰鹯之志运帷帐之谋行两观之诛扫万里之外遐迩清肃实所赖焉四海之广百官之富俱禀大训咸餐至道治定功成栋梁斯托神猷盛徳莫二于时可授大丞相罢左右丞相之官余如故
　　大丞相进封隋王诏
　　天大地大合其徳者圣人一隂一阳调其气者上宰所以降神载挺陶铸羣生代苍苍之工成巍巍之业假黄钺使持节大丞相都督内外诸军事上柱国大冢宰隋国公应百代之期当千龄之运家隆台鼎之盛门有翊賛之勤心同伊尹必致尧舜情类孔丘宪章文武爰初入仕风流映世公卿仰其轨物搢绅谓为师表入处禁闱出居藩政芳猷茂绩问望弥逺往平东夏人情未安燕南赵北实为天府拥节杖旄任当连率柔之以徳导之以礼畏之若神仰之若日芳风美迹歌颂独存淮海榛芜多歴年代作镇南鄙选众惟贤威震殊俗化行黔首任掌钩陈职司邦政国之大事朝寄更深銮驾巡游留台务广周公陜西之任仅可为伦汉臣闗内之重未足相况及天崩地坼先帝升遐朕以眇年奄经荼毒亲受顾命保乂皇家奸人乘隙潜圗宗社无君之意已成窃发之期有日英规潜运大畧川回匡国庇人罪人斯得两河遘乱三魏称兵半天之下汹汹鼎沸祖宗之基已虑生人之命将殆安陆作衅南通呉越蜂飞虿聚江汉骚然巴蜀鸱张飜将问鼎秦涂更阻汉门重闭画筹帷帐建出师车诸将禀其谋壮士感其义不违时日咸得清荡九功逺被七徳允谐百僚师师四门穆穆光景炤临之地风云去来之所允武允文幽明同徳骤山骤水遐迩归心使朕继踵上皇无为以治声髙宇宙道格天壤伊尹辅殷霍光佐汉方之蔑如也昔营丘曲阜地多诸国重耳小白锡用殊礼萧何优赞拜之仪畨君越公侯之爵姬刘以降代有令谟宜崇典礼宪章自昔可授相国总百揆去都督内外诸军事大冢宰之号进公爵为王以隋州之崇业郧州之安陆城阳温州之宜人应州之平靖上明顺州之淮南士州之永川昌州之广昌安昌申州之义阳淮南息州之新蔡建安豫州之汝南临颖广宁初安蔡州之蔡阳郢州之汉东二十郡为隋国剑履上殿入朝不趋賛拜不名备九锡之礼加玺绶逺游冠相国印绿綟绶位在诸侯王上隋国置丞相已下一依旧式
　　申命九锡【静帝大定元年春二月下诏文武百官诣阁敦劝髙祖乃受】
　　伊周作辅不辞殊礼之锡柦文为霸允应异物之典所以表格天之勲彰不代之业相国隋王前加典策式昭大礼固守谦光丝言未綍宜申显命一如往防王功必先人赏存后巳退让为本诚乖朕意宜命百辟尽诣王宫众心克感必令允纳如有表奏勿复以闻
　　九锡策文
　　咨尔假黄钺使持节大丞相都督内外诸军事上柱国大冢宰隋王天覆地载借人事以财成日往月来由王道而盈昃五气陶铸万物流形谁代上之工斯则大圣而已曰惟先正翊亮皇朝种徳积善载诞上相精采不代风骨异人匡国济时除凶拨乱百神奉职万国宅心殷相以先知悟人周辅乃道于代方斯蔑如也今将授王典礼其敬聴朕命朕以不徳早承丕绪上灵降祸夙遭愍凶妖丑觊觎密圗社稷宫省之内疑虑惊心公受命先皇志在匡弼辑谐内外潜运机衡奸人摄惮谋用丕显俾赘旒之危为太山之固是公重造皇室作霸之基也伊我祖考之代任寄巳深入掌禁兵外司藩政文经武畧久播朝野戎轩大举长驱晋魏平阳震熊罴之势冀部耀貔豹之威初平东夏人情未一丛台之北易水之南西距井陉东至沧海比数千里举袂如帷委以连城建旌杖节教因其俗刑用轻典如泥从印犹草随风此又公之功也呉越不賔多歴年代淮海之外时非国有爰整其旅出镇于亳武以威物文以懐逺羣盗自奔外户不闭人黎慕义襁负而归自北之风化行南国此又公之功也宣帝御防任重宗臣入典八屯外司九伐禁衞勤巡警之务治兵得搜狩之礼此又公之功也銮驾游幸频委留台文武注意军国谘禀万事咸理反顾无忧此又公之功也朕在谅闇公实总已磐石之宗奸回者众招引无赖连结羣小往者国哀甫尔已创隂谋积恶数旬昆吾方稔泣诛磬甸宗庙以宁此又公之功也尉回猖狂称兵邺邑欲长防而指北阙强弩而围南斗凭陵三魏之间震惊九州之半聚徒百万悉成蛇豕淇水洹水一饮而竭人之死生飜系凶竖寿之长短不由司命公乃戒彼鹰扬出车练卒誓苍兕于河朔建瓴水于东山口授兵书手画行阵量敌制胜指日尅期诸将遵其成防壮士感其大义轻死忘生转鬭千里旗鼓奋发如火燎毛黄变漳河之水京观比爵台之峻百城氛祲一旦廓清此又公之功也青土连率跨据东秦借负海之饶倚连山之险望三辅而将逐鹿指六国而愿连鸡风雨之兵助鬼为虐本根既拔枝叶自殒屈法申恩示以大信此又公之功也申部残贼充斥一隅蝇飞蚁聚攻州畧地播以泽迷更知反服而舍之无费遗镞此又公之功也宇文胄亲则宗枝外藩岩邑影响邺贼有同就燥廹胁吏人叛换城戍偏师讨防遂入网罗束之虎牢有同囹圄事穷将军如伏国刑此又公之功也檀让席毗拥众河外陈韩梁郑宋衞邹鲁村落成枭獍之墟人庶为犲狼之饵强以陵弱大则吞小城有昼闭巷无行人授律出师随机扫定让既授首毗亦枭悬此又公之功也司马消难与国亲姻作镇安陆性多嗜欲意好贪聚属城子女刼掠靡余部入货财多少且罄擅诛刺举之使专杀仪台之臣惧罪畏威动而内奰蚕食郡县鸩毒华夷闻有王师自投南裔帝唐崇山之罚仅可方此大汉流御之刑是亦相匹逋迯入薮荆郢用安此又公之功也王谦在蜀翻为厉阶闭剑阁之门塞灵闗之宇自谓五丁复起万夫莫向分阃推毂尝不逾时风驰席巻一举大定擒斩凶恶扫地无遗此又公之功也陈顼因循伪业自擅金陵屡遣丑徒趑趄江北公指麾藩镇无不摧殄方置文渊之柱非止尉佗之拜此又公之功也公有济天下之勤重之以明徳始于辟命屈已登庸素业清徽声掩廊庙雄规神畧气盖朝野序百揆而穆四门耻一匡之举九合尊贤崇徳尚齿贵功录旧旌善兴亡继絶寛猛相济彛伦攸叙敦睦帝亲崇奬王室星象不折隂阳自调冥祝融如奉太公之召雨师风伯似应成王之宰祥风嘉气触石摇林瑞兽异禽游园鸣阁至功至徳可大可久尽品物之和究杳冥之极朕又闻之昔者明王设官胙土营丘四履得征五侯参墟宠章异其礼物故藩屏作固垂拱责成沉嘿岩廊不下堂席公道髙往烈赏薄前王朕以眇身托于兆人之上求诸故实甚用惧焉往加大典宪章在昔谦以自牧未应朝礼日月不居便巳隔歳时谈物议其谓朕何今进授相国总百揆以申州之义阳等二十郡为隋国今命使持节太傅上柱国杞国公椿大宗伯大将军金城公炤朝授相国印绶相国礼絶百辟任总羣官旧职常典宜与事革昔尧臣大尉舜佐司空姬旦相周霍光辅汉不居藩国唯在天朝其以相国总百揆去众号焉上所假节大丞相大冢宰印绶又加九锡其敬聴朕后命以公执律修徳慎狱恤刑为其训范人无异志是用锡公大辂戎辂各一牡二驷公勤心地利所宝人天崇本务农公私殷阜是用锡公衮冕之服赤舄副焉公乐以移风雅以变俗遐迩胥悦天地咸和是用锡公轩悬之乐六佾之舞公仁风徳教覃及海隅荒忽幽遐回首内向是用锡公朱户以居公水镜人伦铨衡庶职能官流咏遗贤必举是用锡公纳陛以登公执钧于内正性率下犯义无礼罔不屏黜是用锡公武贲之士三百人公【元本阙】是用锡公鈇钺各一公威严夏日精厉秋霜猾夏必诛顾眄天壤扫清奸宄折冲无外是用锡公彤弓一彤矢百卢弓十卢矢千惟公孝通神明肃恭祀典尊严如在情切幽明是用锡公秬鬯一卣珪瓉副焉隋国置丞相以下一遵旧式往钦哉其敬循往策祗服大典简恤尔庶功对扬我太祖之休命
　　禅隋诏
　　元气肇辟树之以君有命不恒所辅惟徳天心人事选贤与能尽四海而乐推非一人而独有周徳将尽妖孽递生骨肉多虞藩维构衅影响同恶过半区宇或小或大圗帝圗王则我祖宗之业不絶如线相国隋王叡圣自天英华独秀刑法与礼仪同运文徳共武功俱逺爱万物其如己任兆庶以为忧手运玑衡躬命将士芟夷奸宄刷荡氛祲化通冠带威震幽遐虞舜之大功二十未足相比周武之合位三五岂可足论况木行巳谢火运既兴河洛出革命之符星辰表代终之象烟云改色笙簧变音狱讼咸归讴歌尽至且天地合徳日月贞明故以称大为王炤临下土朕虽寡昧未达变通幽显之情皎然易识今便祗顺天命出逊别宫禅位于隋一依唐虞汉魏故事
　　禅册文
　　咨尔相国隋王粤若上古之初爰啓清浊降符授圣为天下君事上帝而理兆人和百灵而利万物非以区防之冨未以宸极为尊大庭轩辕以前骊连赫胥之日咸以无为无欲不将不迎遐哉其详不可闻巳厥有载籍遗文可观圣莫逾于尧美未过于舜尧得太尉已作运衡之篇舜遇司空便叙精华之竭彼褰裳脱屣贰宫设飨百官归禹若帝之初斯盖上则天时不敢不授下祗天命不可不受汤代于夏武革于殷干戈揖让虽复异揆应天顺人其道靡异自汉迄晋有魏至周天厯逐狱讼之归神鼎随讴歌之去道髙者称帝禄尽者不王与夫文祖神宗无以别也周徳将尽祸难频兴宗戚奸回咸将窃发顾瞻宫阙将圗宗社藩维连率逆乱相寻摇荡三方不合如砺蛇行鸟攫投足无所王受天明命叡徳在躬救颓运之艰匡坠地之业拯大川之溺扑燎原之火除羣凶于城社廓妖氛于逺服至徳合于造化神用洽于天壤八极九野万方四裔圎首方足罔不乐推往歳长星夜扫经天昼见八风比夏后之作五纬同汉帝之聚除旧之徴昭然在上近者赤雀降祉効灵钟石变音蛟鱼出穴布新之贶焕焉在下九区归往百灵协賛人神属望我不独知仰祗皇灵俯顺人愿今敬以帝位禅于尔躬天祚告穷天禄永终于戏王宜允执厥和仪刑典训升圎丘而敬苍昊御皇极而抚黔黎副率土之心恢无疆之祚可不慎欤
　　霸朝杂集序【开皇五年髙祖勑令撰录作相时文翰勒成五卷谓之霸朝杂集徳林序其事上省读讫谓徳林曰帝王之兴必有异人辅佐昨读霸朝集方知感应之理必令公贵与国始终】
　　窃以阳乌垂曜防藿倾心神龙腾举飞云触石圣人在上幽显冥符故称比屋可封万物斯覩臣皇基草剏便豫驱驰遂得叅可封之民为万物之一其为嘉庆固以多也若夫帝臣王佐应运挺生接踵于朝谅有之矣而班尔之妙曲木变容朱蓝所染素丝改色二十二臣功成尽美二十八将效力于时种徳积善岂皆比于稷契计功称伐非悉类于耿贾书契以还立言立事质非殆庶何世无之盖上禀睿后旁资羣杰牧商鄙贱屠钓幽防化为侯王皆由此也有教无类童子羞于霸功见徳思齐狂夫成于圣业治世多士亦因此焉烟雾可依腾蛇与蛟龙俱逺栖息有所苍蝇同骐骥之速因人成事其功不难自此而谈虽非上智事受命之主委质为臣遇髙世之才连官接席皆可以翊亮天地流名钟鼎何必苍颉造书伊尹制命公旦操笔老耼为史方可叙帝王之事谈人鬼之谋乎至若臣者本慙賔实非勲非徳厠轩冕之流无学无才处艺文之职若不逢休运非遇天恩光大含博约文礼万官百辟才悉兼人收拙里闾退仕乡邑不种东陵之岂过南阳之掾安得出入阊阖之阃趋走太防之庭履天子之阶侍圣皇之侧枢机帷幄霑及荣宠者也昔歳木行将季谅闇在辰火运肇兴羣宫总已有周典八柄之所大隋纳百揆之日两朝文翰臣兼掌之时溥天之下三方构乱军国多务朝夕填委簿领纷纭羽书交错或速均发弩或事大淊天或日有万几或几有万事皇帝内明外顺经营区宇吐无穷之术运不测之神幽赞两仪财成万类咨谋台阁晓喻公卿训率土之濵责反常之贼三军奉律战胜功取之方万国承风安上治民之道让受终之礼报羣臣之令有宪章古昔者矣有随事作故者矣千变万化譬彼悬河寸隂尺日不弃光景大则天壤不遗小则毫毛无失逺寻三古未闻者尽闻逖聴百王未见者皆见发言吐论即成文章臣染翰操牍书记而已昔放勋之化老人覩而未知孔丘之言弟子闻而不达愚情禀圣多必乖舛加以奏閤趍墀盈懐满袖手披目阅堆案积几心无别虑笔不蹔停或毕景忘餐或连宵不寐以勤补拙不遑自处其有词理疎谬遗漏阙疑皆天防训诱神笔改定运筹建策通幽达冥从命者获安违命者悉祸悬测万里指期来事常如目见固乃神知变大乱而致太平易可诛而为淳粹化成道洽其在人文尽出圣懐用成典诰并非臣意所能至此伯禹矢谟成汤陈誓汉光数行之札魏武接要之书济时拯物无以加也属神器大宝将迁明徳天道人心同谟归往周静南面毎诏褒扬在位诸公各陈本志玺书表奏羣情赐委臣寰海之内忝曰一民乐趋之诚切于黎献欣然从命輙不敢辞比夫潘朂之册魏王阮借之劝晋后道髙前世才谢往人内手扪心夙宵慙愓檄书露板及以诸文有臣所作之有臣润色之唯是愚思所奏定者虽词乖黼藻而理归霸徳文有可忽事不可遗前奉勑防集纳麓巳还至于受命文笔当时制述条目甚多今日收撰畧为五巻云尔
　　天命论【徳林以梁士彦元谐之徒频有逆意大江之南抗衡上国乃着天命论上之】
　　粤若邃古黄肇辟帝王神器厯数有归生其徳音者天应其时承其运命者确乎不变非人力所能为也龙圗乌篆号諡遗迹疑而难信缺而未详者靡得而明焉其在典文焕乎缃素钦明至徳莫盛于唐虞贻谋长世莫过于文武大隋神功积于文王天命显于唐叔昔邑姜方娠梦帝谓巳余命而子曰虞将与之唐而蕃育其子孙及生有文在其手曰虞遂以名之成王灭唐而封太叔及唐叔之封也箕子曰其后必大易曰崇髙富贵莫大于帝王老子谓域内四大王所居一焉此则名虞与唐美兼二圣将令其后必大终致唐虞之美蕃育子孙用表无穷之祚逮皇家建国初号大兴箕子必大之言于兹乃验天之眷命悬属圣朝重耳区区岂足云也有娀乌商以兴焉姜嫄巨迹周以兴焉邑姜梦帝隋以兴焉古今三代灵命如一本支种徳奕叶丕基佐髙帝而灭楚立宣皇以定汉东京大尉闗西夫子生感遗鳣之集殁降巨鸟之奇累仁积善天申休命太祖挺生庇民匡主立殊勲于魏室建茂绩于周朝啓翼轸之国肇炎精之纪爰受厥命陟配彼天皇帝载诞之始赤光满室流于户外上属苍旻其后三日紫气充庭四隣望之如欝楼观人物在内色皆成紫防在乳保之懐忽覩为龙惧而失抱帝惊动数旬方始痊复又尝寝于其室家人开户正见一龙斯太祖神异也世涂不测窍比丘尼智先保养智先禅观灵雅有防云此子方为普天慈父防持正法神佛佑助不须忧也帝体貌多奇其面有日月河海赤龙自通天角洪大双上权骨弯回抱目口如四字声若钟皷手内有王文及受九锡王生文如防乃为主旻天成命于是乎在顾盻闲雅望之如神气调精灵括囊宇宙威范也可敬慈爱也可亲早任公卿声望自重周齐王宪谓晋荡公曰观隋公神彩恐不为人臣晋公徐纳其言将加不利赖大将军侯寿固谏乃止宪及内史乌九轨各奏周武帝云隋公气调风流合散敬服窃闻世议虑不在人下武帝云此人头额但宜为将不须异意待之相者来和谓帝曰观公骨法必为王者但愿保爱圣躬道士张賔亦言公相是帝王名当圗箓龙飞紫极莫忘臣帝忧惧谦退深自晦迹邺城内学人陆揆大象初入长安谓所亲曰周徳巳尽杨氏必兴隋公往自定州南行至邺当时遥望拟为天子昨在路瞻仰定是不疑但未知如何而得后歳当来观耳谓其所亲曰尔无轻言为贵人患害揆曰天之所命安可害也明年帝作相于内大象二年夏五月帝初拜杨州总管平昼寝息似睡若见数龙绕身其夜又梦一龙来入被内帝又常出长安城东猎马上恩懐在济生民之相夜梦一长大人素服冠帻谓帝曰时未至及欲作相梦人云时今至矣天求民主丕显孳至当晋荡执国及建徳之时君异则天臣非佐命猜嫌谗慝何日云忘我皇外总方面入司文武具兴王之表蕴大圣人之能或气或云防映于廊庙如天如日临炤于冕轩内明外顺自险获安岂非万福扶持百禄攸集有周之末朝野骚然降志秉钧镇衞宗社明神飨其徳上帝付其民诛奸逆于九重行神化于四海于斯时也尉回据旧齐累世之都乘新国易乱之俗驱驰虵豕连合纵横地则九州陷三民则十分拥六王谦乘连率之威凭全蜀之险兴兵举众震荡江山鸩毒巴庸蚕食秦楚此二虏也穷凶极逆欲割鸿沟之地闭剑阁之门皆将长防强弩睥睨宸极穷漳河而逺负海连岱岳而距华阳迫胁荆蛮吐纳江汉佐鬬嫁祸纷若猬毛曝骨履肠间不容砺尔乃奉殪戎之命运先天之略不出户庭推毂分阃一麾以定三方数旬而清万国荡涤天壤之速防摹指划之神造化已来弗之闻也光熙前绪罔有不服烟云改色钟石变音三灵顾望万物影响木运告尽褰裳克让天厯在躬推而弗有百辟庶尹四方岳牧稽圗防之文顺亿兆之请披肝沥胆昼歌夜吟方屈箕颖之髙式允幽明之愿基命定命如恒如升唯帝居防创业垂统殊徽号改服色建都邑叙彛伦薄赋轻徭慎刑恤狱除繁苛之政兴清静之风去无用之官省相监之职竒才间出盛徳无隐星精云气共趋走于阶墀山神海灵咸爕理于台阁东渐日谷西被月渊教暨北溟之表声加南海之外悠悠沙漠区域万里百蛮之广莫之与兢五帝所不化三王所未賔容膝顿颡尽为臣妾殊方异类书契不传梯山越海贡賝奉賮欣欣如也巢居穴处化以宫室不火不粒训以庖厨礼乐合天地之同律吕节寒暑之制作详垂衣之后淳粹得神农之前遨游文雅之塲出入杳防之极合神谋鬼通幽洞防羣物歳成含生日用饮和气以自得沐泽而不知也丹雀为使载书甘露自天醴泉出地神禽异兽木竒草望云观海应化归风备休祥于圗牒罄幽遐而戾止犹且父天子民兢兢翼翼至矣大矣七十四帝曷可同年而语哉若夫天下之重不可妄据故唐之许由夏之伯益懐道立事人授而弗可也轩初四帝周余六王借势因基自取而不得也孟轲称仲尼之徳过于尧舜著述成帝者之事弟子备王佐之才黒不代苍泣麟叹凤栖栖汲汲虽圣达而莫许也蚩尤则黄神抗衡共工则黒帝勍敌项羽诛秦摧汉宰割神州角逐争驱尽威力而无就也其余歘起妖妄何足数乎贼子逆臣所以为乱首皆由不识天道不悟人谋牵逐鹿之邪説谓飞鳬而为鼎若使四凶秉八元之诚三监懐九臣之志韩信彭越深明帝子之符孙述隗嚣妙识真人之出尉回同讴歌之类王谦比狱讼之民福禄蝉聨胡可穷也而违天逆物获罪人神呜呼此前事之大戒矣诛夷葅醢歴代共尢僭逆凶邪时烦狱吏其可不戒慎哉盖积恶既稔心自絶于善道物类相感理必至于诛戮天夺其魄鬼恶其盈故也大帝聪明羣神正直耳目鉴于率土赏罚参于国朝辅助一人覆肓兆庶岂有食人之禄受人之荣包藏祸心而不殱尽者也必当执法未处其罪司命已除其籍自古明哲虑逺防防执一心持一徳立功坐树上书削藁位尊而心愈下禄厚而志弥约宠盛思之以惧道髙守之以恭克念于此则奸回不至事乃畏天岂唯爱礼谦光满覆义在知几吉凶由人妖不自作众星拱极在天成象夙沙则主虽愚蔽民尽知归有苗则始为跋扈终而大服汉南诸国见一面以从殷河西将军带五郡而臣汉故招信顺之助保太山之安彼陈国者盗窃江外民少一郡地减半州遇受命之主逢太平之日自可献土衔璧乞同普天乃复养丧家之疾遵颠覆之轨趦趄呉越仍为匪民虽时属大道偃兵舞戚然国家当混一之运金陵是殄灭之期有命不淊断可知矣防风之戮元匪遥孙皓之侯守株难得迷而未觉谅可愍焉斯故未辨天之心不闻君子之论也【生其徳音四句隋书作生其徳者天应其时者命文王英华作文武名之书作命之皇家英华作皇帝始书作初赤作神旧齐作有齐履肠作履复定命作宥密奉賮作奉贽合英华作极势书作世黄神作黄帝葅作烹疾作疹滔作蹈　自流于户外至入司文武隋书本传删去英华全载亦多譌脱】
　　李穆【字显庆陇西成纪人仕周并州总管大佐辅封申国公入隋拜太师】
　　上文帝请移都表【时太史奏当冇移都之事上以初受命为难穆上表上初嫌台城制小又宫内多鬼妖遇太史奏状意乃惑之至是省穆表曰天道聪明已有徴应太师民望复抗此请遂从之】
　　帝王所居随时兴废天道人事理有存焉始自三皇暨夫两汉有一世而屡徙无革命而不迁曹马同洛水之阳魏周共长安之内此之四代盖闻之矣曹则三家鼎立马则四海寻分有魏及周甫得平定事乃不暇非曰师古往者周运将穷祸生华裔庙堂冠带屡覩奸回士有苞藏人稀柱石四海万国皆纵豺狼不叛不侵百城罕一伏惟陞下膺期诞圣秉箓受圗始晦君人之徳俯从将相之重内翦羣凶崇朝大定外诛巨猾不日肃清变大乱之民成太平之俗百灵符命兆庶讴歌幽显乐推日月填积方屈箕颍之志始顺内外之请自受命神宗道设教陶冶与隂阳合徳覆育共天地齐防万物开辟之初八表光华之旦视聴以革风俗且移至若帝室天居未议经剏非所谓发明大造光賛惟新自汉巳来为丧乱之地爰从近代累叶所都未尝谋问筮瞻星定鼎何以副圣主之规表太隋之徳窃以神州之广福地之多将为皇家兴庙建寝上之意当别有之伏愿逺顺天人取决卜筮时改都邑光宅区夏任子来之民垂无穷之业应神宫于辰极顺和气于天壤理康物阜永隆长世臣日薄桑榆位髙轩冕经邦论道自顾缺然丹赤所懐无容噤嘿
　　遗令【开皇六年薨于第】
　　吾荷国恩年宦已极啓足归泉无所复恨竟不得陪玉銮于岱宗预金泥于梁甫眷眷光景其在斯乎
　　李询【字孝询穆兄子歴隰州总管】
　　啓髙祖【勋公韦孝寛为东道元帅师次永桥为沁水泛长兵未得度长史李询上密啓髙祖用李徳林计令髙颎驰驿往军所为诸将节度】
　　大将梁士彦宇文忻崔度并受尉迟回饟金军中慅慅人情大异
　　梁睿【字恃徳安定乌氏人西魏末袭父爵广平郡公拜渭州刺史歴周进柱国入隋为益州总管徴还谢病于家】
　　请畧定南宁疏【髙祖总百揆睿代王谦为益州总管谦反攻始州命睿为行军元师讨平之时夷獠归附唯南宁酋帅爨震恃逺不賔睿上疏未报又疏请髙祖以天下初定故未许后遣史万歳畧定并因睿之谋也】
　　窃以逺抚长驾王者令圗易俗移风有国恒典南宁州汉世防柯之地近代以来分置兴古云南建宁朱提四郡户口殷众金宝富饶二河有骏马明珠益宁出盐井犀角晋太始七年以益州旷逺分置宁州至伪梁南宁州刺史徐文盛被湘东徴赴荆州属东夏尚阻未遑逺畧土民爨瓉遂窃据一方国家遥授刺史其子震相承至今而震臣礼多亏贡赋不入毎年奉献不过数十匹马其处去益路止一千朱提北境即与戎州接界如闻彼人苦其苛政思被皇风伏惟大丞相匡赞圣朝宁济区宇絶后光前方垂万代辟土服逺今正其时幸因平蜀士众不烦重兴师旅押獠既讫即请畧定南宁自卢戎巳来军粮须给过此即于蛮夷徴税以供兵马其宁州朱提云南西爨并置总管州镇计彼熟蛮粗调足供城防仓储一则以肃蛮夷二则禆益军国今谨件南宁州郡县及事意如别有大都督杜神敬昔曽使彼具所谙练今并送往
　　又请
　　窃以柔逺能迩着自前经拓土开疆王者所务南宁州汉代防柯之郡其地沃壤多是汉人既饶宝物又出名马今若往取仍置州郡一则逺振威名二则有益军国其处与交广相接路乃非遥汉代开此本为讨越之计伐陈之曰复是一机以此商量决谓须取
　　奏备边患书【髙祖初受禅睿密劝进时见突厥方彊恐为边患复陈镇守之策十余事上书奏之】
　　窃以戎狄作患其来久矣防遏之道自古为难所以周无上筭汉收下策以其倐来忽往云屯雾散彊则骋其犯塞弱又不可尽除故也今皇祚肇兴宇内宁一唯有突厥种类尚为边梗此臣所以废寝与食寤寐思之昔匈奴未平去病辞老先零尚在充国自劾臣才非古烈而志追昔士谨件安置北边城镇烽及人马粮贮战守事意如别谨并圗上呈伏惟裁览
　　卢贲【字子徴涿郡范阳人周袭爵燕郡公为司武上士入隋歴齐州刺史以罪废】论古乐宫悬奏【贲颇解音律除检校太常卿以古乐宫悬七八损益不同歴代通儒议无定准于是上表从之即改七悬八以黄钟为宫】
　　殷人以上通用五音周武克殷得鹑火天驷之应其音用七汉兴加应钟故十六枚而在一簴郑注周礼二八十六簴此则七八之义其来逺矣然世有防革用舍不同至周武帝复改悬七以林钟为宫夫乐者治之本也故移风易俗莫善于乐是以呉札观而辩兴亡然则乐也者所以动天地感鬼神情发于声治乱斯应周武以林钟为宫盖将亡之徴也且林钟之管即黄钟下生之义黄钟君也而生于臣明为皇家九五之应又隂者臣也而居君位更显国家登极之祥斯实防数相符非闗人事伏惟陛下握圗御防道迈前王功成作乐焕乎曩策臣闻五帝不相防乐三王不相袭礼此盖随时改制而不失雅正者也
　　于宣敏【字仲达河南雒阳人上柱国义之子终奉车都尉】
　　请分封巴蜀疏【髙祖践阼宣敏拜奉车都尉抚慰巴蜀及还上疏上纳其言遣越王秀镇于蜀】
　　臣闻开盘石之宗汉室于是惟永建维城之固周祚所以灵长昔秦皇置牧守而罢诸侯魏后昵謟邪而疎骨肉遂使宗社移于佗族神器传于异姓此事之明甚于观火然山川设险非亲勿居且蜀土沃饶人物殷阜西通卭僰南属荆巫周徳之衰兹土遂成戎首炎政失御此物便为祸先是以明者防于无形治者制其未乱方可庆隆万世年逾七百伏惟陛下日角龙顔膺乐推之运参天贰地居揖让之期亿兆宅心百神受职理须树建藩屏封植子孙继周汉之宏圗改秦魏之覆轨抑近习之权势崇公族之本枝但三蜀三齐古称天险分王戚属今正其时若使利建合宜封树得所巨猾息其非望奸臣杜其邪谋盛业洪基同天地之长久英声茂实齐日月之炤临臣虽学谢多闻然情深軆国辄申管见战灼惟深【物南史作地三齐作二齐】
　　窦荣定【扶风平陵人周洛州总管入隋终左武衞大将军】
　　辞三公书【荣定除秦州总管为行军元帅破突厥有功拜右武衞大将军俄转左上欲以为三公荣定上书】
　　臣毎观西朝衞霍东都梁邓幸托葭莩位极台铉宠积骄盈必致倾覆向使前贤少自贬损逺避权势推而不居则天命可保何覆宗之有臣毎览前修实为畏惧
　　王谊【字宜君河南洛阳人周郑州总管入隋封郢国公坐怨望赐死】
　　减功臣地奏【太常卿苏威议以戸口滋多民田不赡欲减功臣之地以给民谊奏上然之】
　　百官者歴世勲贤方防爵土一旦削之未见其可如臣所虑正恐朝臣功徳不建何患人田有不足
　　杨尚希【农人周东京司宪中大夫入隋歴蒲州刺史】
　　省州郡表【开皇初天下州郡过多尚希时为兵部尚书上表于是逐罢天下诸郡】
　　自秦并天下罢侯置守汉魏及晋邦邑屡改窃见当今郡县倍多于古或地无百里数县并置或户不满千二郡分领具寮以众资费日多吏卒又倍租调歳减清干良才百分无二动须数万如何可覔所谓民少官多十羊九牧琴有更张之义瑟无胶柱之理今存要去闲并小为大国家则不亏粟帛选举则易得贤才敢陈管见伏聴裁处【举北史作用】
　　长孙平【字处均河南洛阳人为周小司冦入隋歴太常卿】
　　上立义仓书【平徴拜度支尚书见天下多罹水旱令民间每家出粟麦一石储之闾巷以备凶年名义仓因上书自是州里丰衍民多赖焉】
　　臣闻国以民为本民以食为命劝农重谷先王令轨古者三年耕而余一年之积九年作而有三年之储虽水旱为灾而民无菜色皆由劝导有方蓄积先备者也去年亢阳闗右饥馁陛下哀愍黎元甚于赤子运山东之粟置常平之官开发仓廪普加赈赐少食之人莫不丰足鸿恩大徳前古未比其强宗富室家道有余者皆竞出私财递相赒赡此乃风行草偃从化而然但经国之理须存定式请勒诸州刺史县令以劝农积谷为务【民志作人闗右饥馁作闗内不熟前古未比传作可谓至矣须存定式志作义资逺筭　志传并载令合一篇】谏诛邴绍【平转工部尚书时有人告大将都督邴绍非毁朝廷上怒将诛之平进諌于是赦绍】
　　川泽纳污所以成其深山岳藏疾所以就其大臣不胜至愿愿陛下山海之量茂寛裕之徳鄙谚曰不痴不聋未堪作大家翁此言虽小可以喻大邴绍之言不应闻奏陛下又复诛之臣恐百代之后有亏圣徳
　　长孙晟【字李晟代人仕周司衞上士入隋歴相州刺史右骁衞将军】
　　上文帝论突厥书【突厥摄圗为周家亲以髙祖自立谋共南侵晟初使突厥还为奉车都尉知摄圗玷厥阿波突利等叔侄兄弟俱号可汗内懐猜忌外示和同易可离间因上书髙祖大悦召与语口陈形势手画山川皆如指掌皆纳用焉】
　　臣闻丧乱之极必致升平是故上天啓其机圣人成其务伏惟皇帝陛下当百王之末膺千载之期诸夏虽安戎场尚梗兴师致讨未是其时弃于度外又复侵扰故宜密运筹策渐以攘之计失则百姓不宁计得则万代之福吉凶所系伏愿详思臣于周末忝充外使匈奴倚伏实所具知玷厥之于摄圗兵强而位下外名相属内隙巳彰鼓动其情必将自战又处罗侯者摄圗之弟奸多而势弱曲取于众心国人爱之因为摄圗所忌其心殊不自安迹示弥缝实懐疑惧又阿波首鼠介在其间颇畏摄圗受其牵率唯强是与未有定心令宜逺交而近攻离强而合弱通使玷厥説合阿波则摄圗回兵自防右地又引处罗遣连奚霫则摄圗分众还备左方首尾猜嫌腹心离阻十数年后承舋讨之必可一举而空其国矣
　　又奏【上既用晟反间计摄圗与阿波相攻阿波频胜初摄圗昏于周千金公主至是遣使朝贡公主请改姓杨氏封大义公主摄圗死遣使拜其弟处罗侯为莫何可汗其子雍闾为叶防可汗雍闾不修职贡公主言不逊晟出使发公主私事杀之雍闾人表请婚晟奏上善之以宗女封安义公主妻处罗侯子染干】
　　臣观雍闾反复无信特共玷厥有隙所以依倚国家纵与为婚终当必叛今若得尚公主承籍威灵玷厥染干必又受其徴发强而更反后恐难圗且染干者处罗侯之子也素有诚欵于今两代臣前与相见亦乞通婚不如许之招令南徙兵少力弱易可抚驯使敌雍闾以为边捍
　　请徙染干奏【染干既尚公主部落归附为雍闾抄畧晟奏徙染干处内地已而都蓝为部下所杀晟因奏遣染干部下招附】
　　染干部落归者既众虽在长城之内犹被雍闾抄畧往来辛苦不得宁居请徙五原以河为固于夏胜两州之间东西至河南北四百里握为横壍令处其内任情放牧免于抄畧人必自安
　　请招附都蓝部下奏
　　今王师临境战数有功贼内携离其主被杀乘此招诱必并来降请遣染干部下分头招慰
　　请北代表【仁寿元年晟表奏诏杨素为行军元帅晟为受降使者送染干北代三年达头众大溃奔吐骨浑】
　　臣夜登城楼望见碛北有赤气长百余里皆如雨足下垂被地谨验兵书此名洒血其下之国必且破亡欲灭匈奴宜在今日
　　韦世康【京兆杜陵人仕魏为直寝歴周入隋终荆州总管】
　　与子弟书【世康仕周歴司防中大夫尉迟回作乱髙祖授世康綘州刺史以雅望镇之性恬素好古不以得丧于懐在州尝慨然有止足之志与子弟书诸弟报以事恐难遂于是遂止奏课连最擢礼部尚书】
　　吾生因绪余夙霑缨弁驱驰不已四纪于兹亟登衮命频涖方岳志除三惑心慎四知以不贪而为宝处膏脂而莫润如斯之事颇为时悉今耄虽未及壮年已谢霜早梧楸风先蒲柳眼闇更剧不见细书足疾弥増非可趋走禄岂须多防满则退年不待暮有疾便辞况娘春秋已髙温清宜奉晨昏有阙罪在我躬今世穆世文并从戎役吾与世冲复婴逺任陟岵瞻望此情弥切桓山之悲倍深常恋意欲上闻乞遵养礼未访汝等故遣此及兴言逺慕感咽难胜【隋书　世康弟洸字世穆艺字世文冲字世冲　膏脂北史作脂膏戎役作武役养礼作礼教】
　　柳昂【字千里京兆杜陵人周大宗伯入隋终潞州刺史】
　　请劝学行礼表【昂开皇初为潞州刺史见天下无事可以劝学行礼因上表髙祖善之因下诏州县皆置博士行礼焉】
　　臣闻帝王受命建学制礼故能移既往之风成惟新之俗自魏道将谢分割九区闗右山东久为战国各逞权诈俱殉干戈赋役繁重刑政严急盖救焚拯溺无暇从容非朝廷之愿以至于此晩世因循遂成希慕俗化浇敝流宕忘反自非天然上哲挺生于时则儒雅之道经礼之制衣冠民庶莫肯用心世事所以未清轨物由兹而坏伏惟陛下禀灵上帝受命昊天合三阳之期膺千祀之运往者周室颓毁区宇沸腾圣策风行神谋电发端坐廊庙荡涤万方俯顺幽明君临四海择万古之典无善不为改百王之无恶不尽至若因情縁义为其节文故以三百三千事髙前代然下土黎献尚未尽行臣谬防奬策从政藩部人庶轨仪实见多阙儒风以坠礼教犹防是知百姓之心未能顿变仰惟深思逺虑情念下民渐彼以俭使至于道臣恐业淹事缓动延年世若行礼劝学道教相催必当靡然向风不逺而就家知礼节人识义方比屋可封輙谓非逺
　　文帝诏
　　建国重道莫先于学尊主庇民莫先于礼自魏氏不竞周齐抗衡分四海之民鬬二邦之力递为强弱多歴年所务权诈而薄儒雅重干戈而轻俎豆民不见徳唯争是闻朝野以机巧为师文吏用深刻为法风浇俗敝化之然也虽复建立庠序兼啓黉塾业非时贵道亦不行其间服膺儒术盖有之矣彼众我寡未能移俗然其维持名教奬餙彛伦防相益赖斯而已王者承天休咎随化有礼则祥瑞必降无礼则妖孽兴起人禀五常性灵不一有礼则隂阳合徳无礼则禽兽其心治国立身非礼不可朕受命于天才成万物去华夷之乱求风化之宜戒奢崇俭率先百辟轻徭薄赋冀以寛而积习生常未能惩革闾阎士庶吉凶之礼动悉乖方不依制度执宪之职似塞耳而无闻莅民之官犹蔽目而不察宣扬朝化其若是乎古人之学且耕且养今者民丁非役之日农畆时之余若敦以学业劝以经礼自可家慕大道人希至徳岂止知礼节识亷耻父慈子孝兄恭弟顺者乎始自京师爰及州郡宜祗朕意劝学行礼
　　顔之推
　　请考梁乐奏【开皇二年之推奏文帝以梁乐亡国之音不从】
　　礼崩乐坏其来自久今太常雅乐并用胡声请冯梁国旧事考寻古典














　　隋文纪巻三
　　钦定四库全书
　　隋文纪巻四　　　　　明　梅鼎祚　编
　　杨素【字处道农华阴人周徐州总管进柱国入隋歴尚书令封越国公】
　　劾郢国公王谊奏【高祖以第五女妻谊子奉孝奉孝卒逾年谊表言公主少请除服素时为御史大夫劾谊有诏勿治】
　　闻丧服有五亲疎异节丧制有四降杀殊文王者之所常行故曰不易之道也是以贤者不得逾不肖者不得不及而仪同王奉孝既尚兰陵公主奉孝以去年五月身丧始经一周而谊便请除释窃以虽曰王姬终成下嫁之礼公则主之犹在移天之义况复三年之丧自上达下及朞释服在礼未详然夫妇则人伦攸始丧纪则人道至大茍不重之取笑君子故钻燧改火责以居丧之速朝祥暮歌讥以忘哀之早然谊虽不自彊爵位已重欲为无礼其可得乎乃薄俗伤教为父则不慈轻礼易丧致妇于无义若纵而不正恐伤风俗请付法推科滕王纶罪议【纶为高祖弟瓒之子瓒周末仕歴大宗伯见高祖执政羣情未一恐为家祸阴欲圗之及高祖受禅立为滕王纶嗣位每不自安炀帝时有人告纶厌蛊恶逆坐当死帝令公卿议其事司徒杨素等议除名为民再徙朱崖隋亡归唐为懐化县公】
　　纶希冀国灾以为身幸原其性恶之由积自家世惟皇运之始四海同心在于孔怀弥须叶力其先乃离阻大谋弃同即异父悖于前子逆于后非直觊觎朝廷便是图危社稷为恶有状其罪莫大刑兹无赦抑有旧章请依前律
　　卫王集罪议【集袭父爽为卫王爽高祖异母弟也炀帝时猜防诸王集忧惧乃呼术者章醮祈福有人告集祝诅罪当死杨素等议请如律时滕王纶坐与相连帝不忍加诛乃下诏逺徙边郡】
　　集宻怀左道厌蛊君亲公然呪诅无慙幽显情灭人理事悖先朝是君父之罪人非臣子之所赦请论如律
　　炀帝诏
　　纶集以附萼之华犹子之重縻之好爵匪由徳进正应与国升降休戚是同乃包藏妖祸诞纵邪僻在三之义爱敬俱沦急难之情孔怀顿灭公卿议既如此览以澘然虽复王法无私恩从义断但法隐公于礼有亲亲致之极辟情所未忍
　　栁宏诔【宏字匡道河东解人辞采雅赡与素为莫逆交仕周御正下大夫卒素诔之其为士友所痛惜如此】
　　山阳王弼风流长逝颍川荀粲零落无时修竹夹池永絶梁园之赋长杨映沼无复川洛之文【北史】
　　牛宏【字里仁安定鹑觚人周内史下大夫进仪同三司入隋歴上将军右光禄大夫】请开献书之路表【宏开皇初迁散骑常侍秘书监以典籍散逸上表请开献书之路上纳之下诏献书一巻赉缣一匹篇籍稍备】
　　经籍所兴由来尚矣爻画肇于庖羲文字生于苍颉圣人所以宣教导博通古今扬于王庭肆于时夏故尧称至圣犹考古道而言舜其大智尚观古人之象周官外史掌三皇五帝之书及四方之志武王问黄帝颛顼之道太公曰在丹书是知握符御厯有国有家者曷尝不以诗书而为教因礼乐而成功也昔周徳既衰旧经紊弃孔子以大圣之才开素王之业宪章祖述制礼刋诗正五始而修春秋阐十翼而易道治国立身作范垂法及秦皇驭宇呑灭诸侯任用威力事不师古始下焚书之令行偶语之刑先王坟籍扫地皆尽本既先亡从而顚覆臣以图防言之经典盛衰信有征数此则书之一厄也汉兴改秦之敦尚儒术建藏书之防置校书之官屋壁山岩往往间出外有太常太史之藏内有延阁秘书之府至孝成之世亡逸尚多遣谒者陈农求遗书于天下诏刘向父子讐校篇籍汉之典文于斯为盛及王莽之末长安兵起宫室图书并从焚烬此则书之二厄也光武嗣兴尤重经诰未及下车先求文雅于是鸿生钜儒继踵而集怀经负帙不逺斯至肃宗亲临讲肄和帝数幸书林其兰台石室鸿都东观秘牒塡委更倍于前及孝献移都吏民扰乱图书缣帛皆取为帷囊所收而西裁七十余乗属西京大乱一时燔荡此则书之三厄也魏文代汉更集经典皆藏在秘书内外三阁遣秘书郎郑黙删定旧文时之论者美其朱紫有别晋氏承之文籍尤广晋秘书监荀勗定魏内经更着亲簿虽古文旧简犹云有缺新章后録鸠集已多足得恢正道训范当世属刘石凭陵京华覆灭朝章国典从而失坠此则书之四厄也永嘉之后防窃竞兴因河据洛跨秦带赵论其建国立家虽传名号宪章礼乐寂灭无闻刘裕平姚收其图籍五经子史才四千巻皆赤轴青纸文字古拙僣伪之盛莫过二秦以此而论足可明矣故知衣冠轨物图画记注播迁之余皆归江左晋宋之际学艺为多齐梁之间经史弥盛宋秘书丞王俭依刘氏七畧撰为七志梁人阮孝绪亦为七録总其书数三万余巻及侯景渡江破灭梁室秘省经籍虽从兵火其文徳殿内书史宛然犹存萧绎据有江陵遣将破平侯景收文徳之书及公私典籍重本七万余巻悉送荆州故江表图书因斯尽萃于绎矣及周师入郢绎悉焚之于外城所收十才一二此则书之五厄也后魏爰自幽方迁宅伊洛日不暇给经籍阙如周氏创基闗右戎车未息保定之始书止八千后加收集方盈万巻高氏据有山东初亦采访验其本目残缺犹多及东夏初平获其经史四部重杂三万余巻所益旧书五千而已今御书单本合一万五千余巻部帙之间仍有残缺比梁之旧目止有其半至于阴阳河洛之篇医方图谱之説弥复为少臣以经书自仲尼已后迄于当今年逾千载数遭五厄兴集之期属膺圣世伏惟陛下受天明命君临区宇功无与二徳冠往初自华夏分离彛伦攸斁其间虽霸王递起而世难未夷欲崇儒业时或未可今土宇迈于三王民黎盛于两汉有人有时正在今日方当大文教纳俗升平而天下图书尚有遗逸非所以仰协圣情流训无穷者也臣史籍是司寝兴怀惧昔陆贾奏汉祖云天下不可马上治之故知经邦立政在于典谟矣为国之本莫此攸先今秘藏见书亦足披览但一时载籍须令大备不可王府所无私家乃有然士民殷杂求访难知纵有知者多怀恡惜必须勒之以天威引之以防利若猥发明诏兼开购赏则异典必臻观阁斯积重道之风超于前世不亦善乎伏愿天监少垂照察【刋诗北史作刋书后加作复加御书作御出圣世作圣代必臻作必至】
　　议修立明堂奏【开皇三年拜礼部尚书勅修撰五礼上议请依古制修立明堂上以时事草创竟寝不行】
　　窃谓明堂者所以通神灵感天地出教化崇有徳孝经曰宗祀文王于明堂以配上帝祭义云祀于明堂教诸侯孝也黄帝曰合宫尧曰五府舜曰总章布政兴治由来尚矣周官考工记曰夏后氏世室堂修二七广四修一郑注云修十四步其广益以四分修之一则堂广十七步半也殷人重屋堂修七寻四阿重屋郑云其修七寻广九寻也周人明堂度九尺之筵南北七筵五室凡室二筵郑云此三者或举宗庙或举王寝或举明堂互言之明其同制也马融王肃干宝所注与郑亦异今不具出汉司徒马宫议云夏后氏世室室显于堂故命以室殷人重屋屋显于堂故命以屋周人明堂堂大于夏室故命以堂夏后氏益其堂之广百四十四尺周人明堂以为两序间大夏后氏七十二尺若据郑之説则夏室大于周堂如依马宫之言则周堂大于夏室后王转文周大为是但宫之所言未详其义此皆去圣久逺礼文残缺先儒解説家异人殊郑注玉藻亦云宗庙路寝与明堂同制王制曰寝不逾庙明大小是同今依郑注每室及室止有一丈八尺四壁之外四尺有余若以宗庙论之祫享之时周人旅酬六尸并后稷为七先公昭穆二尸先王昭穆二尸合十一尸三十六主及君北面行事于二丈之堂愚不及此若以正寝论之便须朝宴据燕礼诸侯宴则賔及卿大夫脱履升坐是知天子宴则三公九卿并须升堂燕义又云席小卿次上卿言皆侍席止于二筵之间岂得行礼若以明堂论之总享之时五帝各于其室设青帝之位须于太室之内少北西面太昊从食坐于其西近南北面祖宗配享者又于青帝之南稍退西面丈八之室神位有三加以簠簋笾豆牛羊之俎四海九州美物咸设复须席工升歌出罇反坫揖让升降亦以隘矣据兹而説近是不然案刘向别録及马宫蔡邕等所见当时有古文明堂礼王居明堂礼明堂图明堂大图明堂阴阳太山通义魏文侯孝经传等并説古明堂之事其书皆亡莫得而正今明堂月令者郑云是吕不韦着春秋十二纪之首章礼家钞合为记蔡邕王肃云周公所作周礼内有月令第五十三即此也各有证明文多不载束晳以为夏时之书刘瓛云不韦鸠集儒者寻于圣王月令之事而记之不韦安能独为此记今案不得全称周书亦未可即为秦典其内杂有虞夏殷周之法皆圣王仁恕之政也蔡邕具为章句又论之曰明堂者所以宗配其祖以配上帝也夏后氏曰世室殷人曰重屋周人曰明堂东曰青阳南曰明堂西曰总章北曰堂内曰太室圣人南面而听向明而治人君之位莫不正焉故虽有五名而主以明堂也制度之数各有所依堂方一百四十四尺巛之防也屋圆楣径二百一十六尺干之防也大庙明堂方六丈通天屋径九丈阴阳九六之变且圆盖方覆九六之道也八闼以象卦九室以象州十二宫以应日辰三十六戸七十二牖以四户八牖乗九宫之数也戸皆外设而不闭示天下以不藏也通天屋髙八十一尺黄钟九九之实也二十八柱布四方四方七宿之象也堂髙三尺以应三统四向五色各象其行水濶二十四丈象二十四气于外以象四海王者之大礼也观其朴范天地则象阴阳必据古文义不虚出今若直取考工不参月令青阳总章之号不得而称九月享帝之礼不得而用汉代二京所建与此説悉同建安之后海内大乱京邑焚烧宪章泯絶魏氏三方未平无闻兴造晋则侍中裴頠议曰尊祖配天其义明着而庙宇之制理据未分宜可直为一殿以崇严父之祀其余杂碎一皆除之宋齐巳还咸率兹礼此乃世乏通儒时无思术前王盛事于是不行后魏代都所造出自李冲三三相重合为九室檐不覆基房间通街穿凿处多迄无可取及迁宅洛阳更加营构五九纷竞遂至不成宗配之事于焉靡托今皇猷遐阐化覃海外方建大礼垂之无穷等不以庸虚谬当议限今检明堂必须五室者何尚书帝命验曰帝者承天立五府赤曰文祖黄曰神升白曰显纪黒曰矩苍曰灵府郑注曰五府与周之明堂同矣且三代相沿多有损益至于五室确然不变夫室以祭天天实有五若立九室四无所用布政视朔自依其辰郑司农云十二月分在青阳等左右之位不云居室郑亦言每月于其时之堂而听政焉礼图画个皆在堂偏是以须为五室明堂必须上圆下方者何孝经援神契曰明堂者上圆下方八四达布政之宫礼记盛徳篇曰明堂四户八牖上圆下方五经异义称讲学大夫淳于登亦云上圆下方郑同之是以须为圆方明堂必须重屋者何案考工记夏言九阶四旁两夹门堂三之二室三之一殷周不言者明一同夏制殷言四阿重屋周承其后不言屋制亦尽同可知也其殷人重屋之下本无五室之文郑注云五室者亦据夏以知之明周不云重屋因殷则有灼然可见礼记明堂位曰太庙天子明堂言鲁为周公之故得用天子礼乐鲁之大庙与周之明堂同又曰复庙重檐刮楹达向天子之庙饰郑注复庙重屋也据庙既重屋明堂亦不疑矣春秋文公十三年太室屋坏互行志曰前堂曰太庙中央曰太室屋其上重者也服防亦云太室太庙太室之上屋也周书作洛篇曰乃立太庙宗宫路寝明堂咸有四阿反坫重亢重廊孔晁注曰重亢累栋重廊累屋也依黄图所载汉之宗庙皆为重屋此去古犹近遗法尚在是以须为重屋明堂必须为辟廱者何礼记盛徳篇云明堂者明诸侯尊卑也外水曰辟廱明堂阴阳録曰明堂之制周圜行水左旋以象天内有太室以象紫宫此明堂有水之明文也然马宫王肃以为明堂辟廱太学同处蔡邕卢植亦以为明堂灵台辟廱太学同实异名邕云明堂者取其宗祀之清貌则谓之清庙取其正室则曰太室取其堂则曰明堂取其四门之学则曰太学取其周水圜如璧则曰璧廱其实一也其言别者五经通义曰灵台以望气明堂以布政辟廱以养老教学三者不同袁准郑亦以为别歴代所疑岂能辄定今据郊祀志云欲治明堂未晓其制济南人公玉带上黄帝时明堂图一殿无壁葢之以茅水圜宫垣天子从之以此而言其来则久汉中元二年起明堂辟廱灵台于洛阳并别处然明堂亦有璧水李尢明堂铭云流水洋洋是也以此须有辟廱夫帝王作事必师古昔今造明堂须以礼经为本形制依于周法度数取于月令遗阙之处参以余书庶使该详沿革之理其五室九阶上圆下方四阿重屋四旁两门依考工记孝经説堂方一百四十四尺屋圆楣径二百一十六尺太室方六丈通天屋径九丈八闼二十八柱堂高三尺四向五色依周书月令论殿垣方在内水周如外水内径三百步依太山盛徳记觐礼经仰观俯察皆有则象足以尽诚上帝祗配祖宗风布教作范于后矣等学不稽古辄申所见可否之宜伏听裁择【兴治北史作兴教二七作七寻度九尺作广九尺时作日世室作世代】定礼仪奏【六年为太常卿奏诏可因奏征学者撰仪礼百巻悉用东齐仪注亦防采王俭礼颁行天下】
　　圣教陵替国章残缺汉晋为法随俗因时未足经国庇人风施化且制礼作乐事归元首江南王俭偏隅一臣私撰仪注多违古法就庐非东阶之位凶门岂设重之礼两萧累代举国遵行后魏及齐风牛本隔殊不寻究遥相师祖故山东之人浸以成俗西魏已降师旅弗遑賔嘉之礼尽未详定今休明启运宪章伊始请据前经革兹俗
　　请修缉雅乐奏【开皇九年平陈获宋齐旧乐置清商署求陈太乐令蔡子元等居其职奏高祖下制晋王广又表请乃许因郑译之旧请依古五声六律旋相为宫高祖忆何妥言但许作黄钟一宫而已及秘书丞姚察通直散骑常侍许善心仪同三司刘臻通直郎虞世基更共议奏上并从之至十四年而乐定】
　　臣闻周有六代之乐至韶舞而巳秦始皇改周舞曰五行汉高帝改韶舞曰文始以示不相袭也又造武徳自表其功故高帝庙奏武徳文始五行之舞又作昭容礼容増演其意昭容生于武徳盖犹古之韶也礼容生于文始矫秦之五行也文帝又作四时之舞故孝景帝立追述先功采武徳舞作昭徳舞被之管弦荐于太宗之庙孝宣采昭徳舞为盛徳舞更造新歌荐于武帝之庙据此而言递相因袭纵有改作并宗于韶至明帝时东平献王采文徳舞为大武之舞荐于光武之庙汉末大乱乐章沦缺魏武平荆州获杜防以为军谋祭酒使创雅乐时散骑侍郎邓静善咏雅歌乐师尹胡能习宗祀之曲舞师冯肃晓知先代诸舞总练研精复于古乐自防始也文帝黄初改昭容之乐为昭业乐武徳之舞为武颂舞文始之舞为大韶舞五行之舞为大武舞明帝初公卿奏上太祖武皇帝乐曰武始之舞高祖文皇帝乐曰咸熈之舞又制乐舞名曰章斌之舞有事于天地宗庙及临朝大飨并用之晋武帝泰始二年遣傅等造行礼乃上夀食举歌诗张华表曰按汉魏所用虽诗章辞异兴废随时至其韵逗曲折并系于旧一皆因袭不敢有所改也九年荀勗典乐使郭夏宋识造王徳大豫之舞改魏昭武舞曰宣武舞羽籥舞曰宣文舞江左之初典章堙紊贺循为太常卿始有登歌之乐大宁末阮孚等又增益之咸和间鸠集遗逸邺没胡后乐人颇复南度东晋因之以具钟律太元间破苻永固又获乐工杨蜀等闲练旧乐于是金石始备寻其设悬音调并与江左是同慕容垂破慕容永于长子尽获苻氏旧乐垂息为魏所败其钟律令李佛等将大乐细伎奔慕容徳于邺徳迁都广固子超嗣立其母先没姚兴超以太乐伎一百二十人诣兴赎母及宋武帝入闗悉收南度永初元年改正徳舞曰前舞大武舞曰后舞文帝元嘉九年太乐令钟宗之更调金石至十四年典书令奚纵复改定之又有凯容宣业之舞齐代因而用之萧子显齐书志曰宋孝建初朝议以凯容舞为韶舞宣业舞为武徳舞据韶为言宣业即是古之大武非武徳也故志有前舞凯容歌辞后舞凯容歌辞者矣至于梁初犹用凯容宣业之舞后改为大壮大观焉今人犹唤大观为前舞故知乐名虽随代而改声韵曲折理应常同前克荆州得梁家雅曲今平蒋州又得陈氏正乐史传相承以为合古且观其曲体用声有次请修缉之以备雅乐其后魏洛阳之曲据魏史云太武平赫连昌所得更无明证后周所用者皆是新造杂有边裔之声皆不可用者也
　　文帝制
　　制礼作乐圣人之事也功成化洽方可议之今宇内初平正化未洽遽有变革我则未暇
　　议律吕还相为宫奏【九年诏改定雅乐上议上曰不须作旋相为宫且作黄钟一均也】
　　谨案礼五声六律十二管还相为宫周礼奏黄钟歌大吕奏太蔟歌应钟皆是旋相为宫之义蔡邕明堂月令章句曰孟春月则太蔟为宫姑洗为商防賔为角南吕为征应钟为羽大吕为变宫夷则为变征他月仿此故先王之作律吕也所以辩天地四方阴阳之声杨子云曰声生于律律生于辰故律吕配五行通八风歴十二辰行十二月循环转运义无停止譬如立春木王火相立夏火王土相季夏余分土王金相立秋金王水相立冬水王木相还相为宫者谓当其王月名之为宫今若十一月不以黄钟为宫十二月不以太蔟为宫便是春木不王夏土不相岂不阴阳失度天地不通哉刘歆钟律书云春宫秋律百卉必雕秋宫春律万物必荣夏宫冬律雨雹必降冬宫夏律雷必发声以斯而论诚为不易且律十二今直为黄钟一均唯用七律以外五律竟复何施恐失圣人制作本意故须依礼作还相为宫之法
　　又六十律不可行论【又议文帝善之诏与姚察等正定雅乐】
　　谨案续汉书律厯志元帝遣韦成问京房于乐府房对受学故小黄令焦延夀六十律相生之法以上生下皆三生二以下生上皆三生四阳下生阴阴上生阳终于中吕而十二律毕矣中吕上生执始执始下生去灭上下相生终于南吕六十律毕矣十二律之变至于六十犹八卦之变至于六十四也冬至之声以黄钟为宫大蔟为商姑洗为角林钟为征南吕为羽应钟为变宫防賔为变征此声气之元五音之正也故各统一日其余以次运行宫日者各自为宫而商征以类从焉房又曰竹声不可以度调故作准以定数准之状如瑟长一大而十三弦隐间九尺以应黄钟之律九寸中央一弦下画分寸以为六十律清浊之节执始之类皆房自造房云受法于焦延夀未知延夀所承也至元和年待诏侯钟殷肜上言官无晓六十律以准调音者故待诏严嵩具以准法教其子宣愿召宣补学官主调乐器大史丞试宣十二律其二中其四不中其六不知何律宣遂罢自此律家莫能为准施弦嘉平年东观召典律者太子舎人张光问准意光等不知归阅旧藏乃得其器形制如房书犹不能定其弦缓急故史官能辨清浊者遂絶其可以相传者唯太常数及气而已据此而论京房之法汉世已不能行沈约宋志曰详案古典及今音家六十律无施于乐礼云十二管还相为宫不言六十封禅书云大帝使素女鼓五十弦瑟而悲破为二十五弦假令六十律为乐得成亦所不用取大乐必易大礼必简之意也【准北史作凖】
　　又议
　　案周官云大司乐掌成均之法郑众注云均调也乐师主调其音三礼义宗称周官奏黄钟者用黄钟为调歌大吕者用大吕为调奏者谓堂下四悬歌者谓堂上所歌但一祭之间皆用二调是知据宫称调其义一也明六律六吕迭相为宫各自为调今见行之乐用黄钟之宫乃以林钟为调与古典有违晋内书监荀勗依典记以五声十二律还相为宫之法制十二笛黄钟之笛正声应黄钟下征应林钟以姑洗为清角大吕之笛正声应大吕下征应夷则以外诸均例皆如是然今所用林钟是勗下征之调不取其正先用其下于理未通故须改之
　　同姚察许善心何妥虞世基等议定新乐宫调奏
　　后周之时以四声降神虽采周礼而年代深逺其法久絶不可依用谨案司乐凡乐园钟为宫黄钟为角太蔟为征姑洗为羽舞云门以祭天函钟为宫太蔟为角姑洗为征南吕为羽舞咸池以祭地黄钟为宫大吕为角大蔟为征圜钟为羽舞韶以祀宗庙马融曰圜钟应钟也贾逵郑曰圜钟夹钟也郑乂云此乐无商声祭尚柔刚故不用也干宝云不言商商为臣王者自谓故置其实而去其名若曰有天地人物无徳以主之谦以自牧也先儒解释既莫知适从然此四声非直无商又律管乖次以其为乐无克谐之理今古事异不可得而行也按东观书马防传太子丞鲍邺等上作乐事下防防奏言建初二年七月邺上言天子食饮必顺于四时五味而有食举之乐所以顺天地养神明求福应也今官雅乐独有黄钟而食举乐但有太族皆不应月律恐伤气类可作十二月均各应其月气公卿朝会得闻月律乃能感天和气宜应诏下太常评焉太常上言作乐器直钱百四十六万奏寝今明诏复下臣防以为可须上天之明时因歳首之嘉月发大蔟之律奏雅颂之音以迎和气其条贯甚具遂独施行起于十月为迎气之乐矣又顺帝纪云阳嘉二年冬十月庚午以春秋为辟雍太学随月律十月作应钟三月作姑洗元和以来音戾不调修复黄钟作乐器如旧典据此而言汉乐宫悬有黄钟均食举太蔟均止有二均不旋相为宫亦以明矣计从元和至阳嘉二年才五十嵗用而复止验黄帝听鳯以制律吕尚书曰予欲闻六律五声周礼有分乐而祭此圣人制作以合天地阴阳之和自然之理乃云音戾不调斯言诬之甚也今梁陈雅曲并用宫声按礼五声十二律还相为宫卢植云十二月三管流转用事当用事者为宫宫君也郑曰五声宫商角征羽其阳管为律阴管为吕布十二辰更相为宫始自黄钟终于南吕凡六十也皇偘疏还相为宫者十一月以黄钟为宫十二月以大吕为宫正月以大族为宫余月放此凡十二管各备五声合六十声五声成一调故十二调此即释郑义之明文无用商角征羽为别调之法矣乐稽耀嘉曰东方春其声角乐当宫于夹钟余方各以其中律为宫若有商角之理不得云宫于夹钟也又云五音非宫不调五味非甘不和又动声仪宫唱而商和是谓善本太平之乐也周礼奏黄钟歌大吕以祀天神郑以黄钟之钟大吕之声为均均调也故崔灵恩云六乐十二调亦不独论商角征羽也又云凡六乐者皆文之以五声播之以八音故知每曲皆须五声八音错综而能成也御防子云师文鼓琴命宫而总四声则庆云浮景风翔唯韩诗云闻其宫声使人温厚而寛大闻其商声使人方亷而好义及古有清角清征之流此则当声为曲今以五引为五声迎气所用者是也余曲悉用宫声不劳商角征羽何以得知荀勗论三调为均首者得正声之名明知雅乐悉在宫调已外征羽角自为谣俗之音耳且西凉兹杂伎等曲数既多故得于众调调各别曲至如雅乐少须以宫为本歴十二均而作不可分配余调更成杂乱也【杜氏通典又采隋志叙事之文按周官至之序也一段作等详议误】
　　定新乐成奏【十四年乐定秘书监牛及姚察许善心虞世基刘臻等共奏于是并撰乐府歌辞三十首诏并施用见行者皆停之】
　　臣闻蒉桴土鼓由来斯尚雷出地奋着自易经邃古帝王经邦驭物揖让而临天下者礼乐之谓也秦焚经典乐书亡缺爰至汉兴始加鸠采祖述增广缉成朝宪魏晋相承更加论讨沿革之宜备于故实永嘉之后九服崩离燕石苻姚递据华土此其戎乎何必伊川之上吾其左袵无复防管之功前言往式于斯而尽金陵建社朝士南奔帝则皇规粲然更备与内原隔絶三百年于兹矣伏惟明圣膺期会昌在运今南征所获梁陈乐人及晋宋旗章宛然俱至曩代所不服者今悉服之前朝所未得者今悉得之化洽功成于是乎在臣等伏奉明诏详定雅乐博访知音旁求儒彦研校是非定其去就取为一代正乐具在本司
　　高颎【字昭一名敏渤海蓚人仕周位柱国入隋歴尚书左仆射爵齐国公忤炀帝见诛】诸州计户征税奏【开皇八年五月颎奏从之】
　　诸州无课调处及课州管戸数少者官人禄力乗前巳来恒出随近之州但判官本为牧人役力理出所部请于所管戸内计户征税
　　谏收散乐奏【炀帝初颎拜太常时诏收周齐故乐人及天下散乐颎奏谏不悦后坐谤讪诛】
　　此乐久废今若征之恐无识之徒弃本逐末递相教习【并隋书】
　　蘓威【字无畏京兆武功人绰子仕周开府入隋歴纳言封房公开府仪同三司】
　　荐栁庄奏【庄为给事黄门侍郎纳言苏威奏荐】
　　江南人有学业者多不习世务习世务者又无学业能兼之者不过栁庄【北史】
　　宇文庆【字神庆河南洛阳人周上大将军入隋位上柱国凉州总管】
　　奏文帝表【庆周末仕上柱国凉州总管上为丞相时与庆言及天下事未防上言皆验及受禅恐上遗忘具録前言为表奏之上省表大悦诏报】
　　臣闻智侔造化二仪无以隐其灵明同日月万象不能藏其状先天弗违实圣人之体道未萌见兆谅达节之神机伏惟陛下特挺生知狥齐诞御怀五岳其犹轻呑八荒而不梗蕴妙见于胷襟运竒谟于掌握臣以防贱早逢天睠不以庸下亲蒙推赤所奉成规纎毫弗舛寻惟圣虑妙出蓍验一人之庆有征实天子之言无戯臣亲闻见实荣实喜
　　文帝诏报
　　朕之与公本来亲宻怀抱委曲无所不尽话言嵗久尚能记忆今览表奏方悟昔谈何谓此言遂成实録古人之先知祸福明可信也朕言之验自是偶然公乃不忘弥表诚节深感至意嘉尚无己
　　贺娄子干【字万夀本代人徙闗右仕周秦州刺史入隋歴营州总管】
　　论处陇西书【高祖以陇西频被吐骨浑防掠子干为行军总管勅勒民为堡营田积谷子干上书从之】
　　比者凶冦侵扰荡灭之期匪朝伊夕伏愿圣虑勿以为怀今臣在此观机而作不得准诏行事且陇西河右土旷民稀边境未宁不可广为田种比见屯田之所获少费多虚役人功卒逢践暴屯田疎逺者请皆废省但陇右之民以畜牧为事若更屯聚弥不获安只可严谨斥岂容集人聚畜请要路之所加其防守但使鎭戍连接烽相望民虽散居必谓无虑
　　高劢【字敬徳勃海蓚人齐清河王岳子爲侍中尚书右仆射齐亡归国周终隋洮州刺史】上取陈五防表【开皇七年劢为光州刺史上表高祖答以优诏】
　　臣闻夷凶翦暴王者之懋功取乱侮亡往贤之雅诰是以苖民逆命爰兴两阶之舞有扈不賔终召六师之伐皆所以宁一防内匡济羣生者也自昔晋氏失驭天网絶维羣凶于焉猬起三方因而鼎立陈氏乗其际运拔起细防蒨顼纵其长蛇窃据吴防叔宝肆其昏虐毒被金陵数年已来荒悖滋甚牝鸡司旦昵近奸回尚方役徒积骸千数疆场防守长戍三年或防行暴露沈湎王侯之宅或奔驰骏骑顚坠康衢之首有功不赏无辜获戮烽燧日警未以为虞耽淫靡嫚不知纪极天厌乱徳妖实人兴或空里时有犬声或行路共传鬼怪或刳人肝以祠天狗或自舍身以厌妖讹民神怨愤灾异荐发天时人事昭然可知臣以庸才猥蒙朝寄频歴藩任与其邻接宻迩仇讐知其动静天讨有罪此即其时若戎车雷动戈船电迈臣虽驽怯请效鹰犬
　　崔仲方【字不齐博陵安平人仕周少内史入隋歴转太常卿终信都太守】
　　论取陈防书【仲方时为号州刺史及伐陈以仲方为行军总管下陈江州以拜上开府】
　　臣谨案晋太康元年嵗在庚子晋武平吴至今开皇六年嵗次丙午合三百七载春秋宝干图云王者三百年一蠲法今三百之期可谓备矣陈氏草窃起于丙子至今丙午又子午为冲阴阳之忌昔史赵有言曰陈颛顼之族为水故嵗在鹑火以灭又云周武王克商封胡公满于陈至鲁昭公九年陈灾禆灶曰嵗五及鹑火而后陈亡楚克之楚祝融之后也为火正故复灭陈陈承舜后舜承颛顼虽太嵗左行嵗星右转鹑火之嵗陈族再亡戊午之年妫虞运尽语迹虽殊考事无别皇朝五运相承感火徳而王国号为隋与楚同分楚是火正午为鹑火未为鹑首申为实沈酉为大梁既当周秦晋赵之分若当此分发兵将得嵗之助以今量古陈灭不疑臣谓午未申酉并是数极盖闻天时不如地利地利不如人和况主圣臣良兵强国富动植回心人神叶契陈既主昬于上民讟于下险无百二之固众非九国之师夏癸殷辛尚不能立独此岛夷而稽天讨伏度朝廷自有宏谟但刍荛所见冀申萤爝今唯须武昌已下蕲和滁方吴海等州更帖精兵宻营渡计益信襄荆基郢等州速造舟楫多张形势为水战之具蜀汉二江是其上流水路冲要必争之所贼虽于流头荆门延洲公安巴陵隐矶夏首蕲口盆城置船然终聚汉口峡口以水战大决若贼必以上流有军令精兵赴援者下流诸将即须择便横渡如拥众自卫上江水军鼓行以前虽恃九江五湖之险非徳无以为固徒有三吴百越之兵无恩不能自立
　　皇甫绩【字功明安定朝那人仕周内史中大夫大将军入隋歴信州总管】
　　遗顾子元书【陈平拜绩为蘓州刺史高智慧等作乱江南州民顾子元发兵应之因以攻绩相持八旬子元素感绩恩于冬至日遣使奉牛酒绩遗子元书子元顿首陈谢杨素兵至合击破之】
　　皇帝握符受箓合极通灵受揖譲于唐虞弃干戈于汤武东逾蟠木方朔所未穷西尽流沙张骞所不至漠黄龙之外交臂来王葱岭榆闗之表屈膝请吏曩者伪陈独阻声教江东士民困于荼毒皇天辅仁假手朝廷聊申薄伐应时瓦解金陵百姓死而复生吴会臣民白骨还肉唯当怀音感徳行歌撃壤岂宜自同吠主翻成反噬卿非吾民何须酒礼吾是隋将何容外交易子析骸未能相告况是足食足兵高城深壍坐待强援绰有余力何劳踵轻敝之俗作虚伪之辞欲阻诚臣之心徒惑骁雄之志以此见期必不可得卿宜善思活路晓谕黎元能早改迷失道非逺
　　令狐熙【字长熙炖煌人周司勲吏部中大夫终隋桂州总管】
　　请解任表【熙拜桂州总管十七州诸军事在职数年上表不许】
　　臣忝寄岭表四载于兹犬马之年六十有一才轻任重媿惧兼深常愿收拙避贤稍免官谤然所管遐旷绥抚尤难虽未能顿革夷风颇亦渐识皇化但臣夙患消渇比更増甚筋力精神转就衰迈昔在壮齿犹不如人况今年疾俱侵岂可犹当重寄请解所任
　　于仲文【字次武建平公义之兄子仕周授仪同开府入隋歴右翊卫大将军】
　　狱中上文帝书【仲文以战功位大将军领河南道行军总管拒尉迟回诸将大破之河南悉平拜柱国属高祖受禅其叔父太尉翼坐事下狱仲文亦为吏所簿于狱中上书上并翼释之】
　　臣闻春生夏长天地平分之功子孝臣诚人伦不易之道曩者尉迥逆乱所在影从臣任处闗河地居冲要甞胆枕戈誓以必死迥时购臣位大将军邑万户臣不顾妻子不爱身命冒白刃溃重围三男一女相继沦没披露肝胆驰赴阙庭蒙陛下授臣以高官委臣以兵革于时河南凶寇狼顾鸱张臣以羸兵八千扫除氛防摧刘寛于梁郡破檀让于蓼隄平曹州复东郡安城武定永昌解亳州围殄徐州贼席毗十万之众一战土崩河南蚁聚之徒应时戡定当羣凶问鼎之际黎元乏主之辰臣第二叔翼先在幽州总驭燕赵南邻羣寇北捍旄头内外安抚得免罪戾臣第五叔智建旟黒水与王谦为邻式遏蛮陬鎭绥蜀道臣兄顗作牧淮南坐制勍敌乗机勦定传首京师王谦窃据二江叛涣三蜀臣第三叔义受脤庙庭龚行天讨自外父叔兄弟皆当文武重寄或衔命危难之间或侍卫钩陈之侧合门诚欵冀有可明伏愿垂泣辜之恩降云雨之施追草昧之始録涓滴之功则寒灰更然枯骨生肉不胜区区之至谨冒死以闻【黎元北史作生灵捍作扫江作州讨作罚】
　　李行之【字义通陇西人仕齐周歴冬官府司寺下大夫入隋开皇初除下溠郡太守不行】自撰墓志铭【行之疾不迎医口授墓志】
　　陇西李行之以某年某月终于某所年将六纪官歴四朝道叶希夷事忘可否虽硕徳高风有倾先搆而立身行已无愧夙心以为气变则生生化曰死盖生者物之用死者人之终有何忧喜于其间哉乃为铭曰人生若寄视死如归茫茫大夜何是何非【北史序传】


　　隋文纪巻四
　　钦定四库全书
　　隋文纪巻五　　　　　明　梅鼎祚　编
　　卢思道【字子行范阳人齐黄门侍郎入周歴掌教上士终隋散骑侍郎才学兼着然不持操行有集三十卷】
　　卢记室诔
　　齐天统二年秋七月司徒记室参军事永安乡男范阳卢询祖卒先民有言惟徳可久抑又闻之惟名为夀尔之无禄没而不朽乃援弱翰告哀良友遂作诔曰皇虚眇邈师绪蝉聮大儒汉世名公魏年司徒蔼蔼抚翼冲天尚书亹亹亦称象贤若人擢秀絶后光前发荣随浦韫耀春田爰在弱龄孤根迥立内无怙恃外寡朋执行有余力艺无不习善价斯待香名允集下学上达鑚幽洞防九流百氏异轸同归文成钟律韵响珠玑丽词泉涌壮思云飞雄州擢第言割其楚我实襃然观国而举自兹不调多歴年所游泳儒从容嘿语纳于大麓崇建府朝八纮所掩车乗翘翘我有明徳乃应嘉招超自幕下来仪鳯条应徐并辙潘顾齐镳声华簮带誉动朋寮逖矣江阴承风请朔庄生喻指季子观乐立朝所寄俊才优学悬河自口灵珠在握乃参军事仍賛中铉大冲所縻徳施攸践同推丽则俱谢虫篆何才之高何位之鲜天下士也宜享多福豹变其文鸿渐于陆神之听之于何不淑营魄遂往音仪在目呜呼哀哉昔余与子分重契深譬诸投漆如彼断金余慕大隐子惟陆沈等趋宫阁并缀衣簮春台共践秋水偕临还马齐辔出盖连阴良书浊酒永啸长吟美言俱賛阙行同箴娱乐未防崄阻相寻忻既无极忧亦难任云何不吊亡我知音百年已矣万物伤心呜呼哀哉京伯君山并嗟湮灭荀粲王夀同悲夭折兰菊无坠钟皷不絶之子云亡何愧前烈灵衣袭几奠酒盈杯故庭飞箨虚帐凝埃仆流离而涕泗骖顾慕以迟回出南阳之旧道掩北邙之夜台赵卿之铭巳勒滕公之陇未开临象设而不囘讵幽魂之可来呜呼哀哉【擢一作挺】
　　在齐为百官贺甘露表
　　窃以河荣洛变授祉于勲华玉素鳞降灵于汤武其间防禽弱草改状移形夜宿朝云星光动色皆以炤临下土发挥帝载千祀一致隔代同符伏惟陛下上总天维傍握河纪持钦翼之小心纂升平之大业万灵翘首应三台以西巡两仪贞观乗六气而东指云卿既出还闻百辟之歌河清可俟实得万人之叹而上乃顾神物荐委飞甘洒润玉散珠连昔魏明仙掌竟无灵液汉武金盘空望云表岂若神浆可挹流珠九户之前天酒自零凝炤三阶之下斯实旷代祥符前王罕遇休矣美矣皇哉唐哉臣等并邀昌运俱沐造骤闻秘祉亟覩贶振鳞抚翼空驰鱼鸟之心瘗玉编金方待云亭之后
　　孤鸿赋序【思道周末除掌教上士高祖为丞相思道迁武阳太守非其好也为孤鸿赋以寄其情其序曰】
　　余志学之嵗自乡里游京师便见识知音歴受羣公之眷年登弱冠甫就朝列谈者过误遂窃虚名通人杨令君邢特进已下皆分庭致礼倒屣相接翦拂吹嘘长其光价而才本驽拙性实疎嬾势利货殖淡然不营虽笼绊朝市且三十载而独徃之心未始去怀抱也摄生舛和有少气疾分符坐啸作守东原洪河之湄沃野弥望嚣务既屏鱼鸟为邻有离羣之鸿为罗者所获野人驯养贡之于余置诸池庭朝夕赏翫既用销忧兼以轻疾大易称鸿渐于陆羽仪盛也杨子曰鸿飞鶱翥高也淮南云东归碣石违溽暑也平子赋曰南寓衡阳避祁寒也若其雅步清音逺心高韵鹓鸾以降罕见其俦而铩翮墙阴偶影独立唼喋粃粺鸡鹜为伍不亦伤乎余五十之年忽焉已至永言身事慨然多绪乃为之赋聊以自慰云【寓南史作翔】
　　劳生论【思道开皇初以母老表请解职自恃才地多所陵轹由是官涂沦滞既又着劳生论指切当时其词曰】
　　庄子曰大块劳我以生诚哉斯言也余年五十羸老云至追惟畴昔勤矣厥生乃着兹论因言时云尔罢郡屏居有客造余者少选之顷盱衡而言曰生者天地之大徳人者有生之最灵所以作配两仪称贵羣品妍蚩愚智之辨天悬壤隔行已立身之异入海登山今吾子生于右地九叶卿族天授俊才万夫所仰学综流畧慕孔门之游夏辞穷丽则拟汉日之卿云行藏有节进退以礼不謟不骄无愠无怿偃仰贵贱之间从容语黙之际何其裕也下走所欣羡焉余莞尔而笑曰未之思乎何所言之过也子其清耳请为左右陈之夫人之生也皆未若无生在余之生劳亦勤止纨绮之年伏膺教义规行矩步从善而登巾冠之后濯缨受署繮鏁仁义笼绊朝市失翘陆之本性丧江湖之逺情沦此风波溺于倒踬忧劳总至事非一绪何则地胄高华既致嫌于管库才识美茂亦受嫉于愚庸笃学强记聋瞽于焉侧目清言河防木讷所以疚心岂徒蛊惜春浆鸱恡腐鼠相江都而永叹傅长沙而不归固亦鲁值臧仓楚逢靳尚赵壹为之哀歌张升于是恸哭有齐之季不遇休明申脰就鞅屏迹无地段珪张让金贝是视贾谧郭淮腥臊可餍淫刑以逞祸近池鱼耳听恶来之谗足践龙逢之血周氏末叶仍值辟王敛笏升阶汗流浃背莒客之踵跻焦原匹兹非险齐人之手执马尾方此未危苦乃羊肠句注之道据鞍振防武落鸡田之外栉风沐雨三旬九食不敢称此之为役盖其小小者耳今泰运肇开四门以穆冕旒司契于上防龙佐命于下岐伯善卷耻徇幽忧卞随务光悔从木石余年在秋方已迫知命情礼宜退不获晏安一叶从风无损邓林之攅植双鳬退飞不亏渤澥之游泳耕田凿井晚息晨兴南山之朝云擥北堂之明月汜胜九谷之书观其节制崔寔四人之令奉以周旋晨荷蓑笠白屋黄冠之伍夕谈谷稼霑体涂足之伦浊酒盈罇髙歌满席恍兮惚兮天地一指此野人之乐也子或以是羡余乎客曰吾子之事既闻之矣他人有心又请论其梗槩余荅曰云飞泥沈卑高异等圆行方止动息殊致是以摩霄运海轻罻罗于薮泽五衢四炤忽斤斧于山林余晩值昌辰遂其弱尚观人事之陨获覩时路之邅危冬修夜静言长想可以累叹悼心流涕酸鼻人之百年脆促已甚奔驹流电不可为辞顾慕周章数纪之内穷通荣辱事无足道而有识者鲜无识者多褊隘凡近轻险躁薄居家则人面兽心不孝不义出门则謟谀谗佞无愧无耻退身知足忘伯阳之炯戒陈力就列弃周任之格言悠悠逺古斯患巳积迄于近代此蠧尤深范卿防让之风搢绅不嗣夏书昬垫之罪报政所安朝露未稀小车盈董石之巷夕阳且落皂盖填阎窦之里皆如脂如韦俯偻匍匐噉恶求媚防痔自亲美言謟笑助其愉乐诈泣佞哀恤其丧纪近通防酒逺贡文蛇艶姬美女委如脱屣金铣玉华弃同遗迹及邓通失路一簮之贿无余梁冀就诛五侯之贵将起向之求官买职晚谒晨趋刺促望尘之旧游伊优上堂之夜客始则亡魂裭魄若牛兄之遇兽心战色沮似叶公之见龙俄而抵掌扬眉高视阔步结侣弃廉公之第携手哭圣卿之门华毂生尘来如激矢雀罗蹔设去等絶弦饴蜜非甘山川未阻千变万化鬼出神入为此者皆衣冠士族或有艺能不耻不仁不畏不义靡愧友朋莫慙妻子外呈厚貌内蕴百心繇是则纡青佩紫牧州典郡冠帻刼人厚自封殖妍歌妙舞列鼎撞钟耳倦丝桐口饫珍防虽素论以为非而时宰之不末俗蚩蚩如此之敝余则违时薄宦屏息穷居甚耻驱驰深畏干没心若死灰不营势利家无儋石不费囊钱偶影聮官将数十载驽拙致笑轻生所以告劳也眞人御宇斵雕为朴人知荣辱时反邕熙风力上宰内敷文教方邵重臣外扬武节被之大道洽以淳风举必以才爵无滥授禀斯首鼠不预衣簮阿党比周扫地俱尽轻薄之俦灭影窜迹砾石变成瑜瑾莨莠化为芝兰曩之扇俗搅时骇耳秽目今悉不闻不见莫余敢侮易曰圣人作而万物覩斯之谓乎
　　北齐兴亡论
　　或问主人曰往者魏人失御六合云扰河朔闗右剪为二国永熙西遁天平北巡两朝先主分陜而霸龙战虎争多歴嵗祀既而水运值竭天禄永终齐室比迹于唐虞周人踵武于汉魏齐有五常周易四王并才逾二纪相继而灭若其元首膺期股肱命世立极补天之业铭常镂鼎之功至于暴君南面孽臣作辅民怨神怒国殄祀絶易世之由虽传之耆旧载于史防通人雅防其详可得闻乎主人应之曰吾少仕齐朝晩归周室因而学业歴兹永乆雅好博古虽欲拟议近世治乱粤可略陈在魏正光牝鸡司旦尔朱荣乗衅内奰滔天泯夏余烬跋扈挻祸王城海内生民若崩厥角齐高祖神武皇帝天纵英明之畧神挺雄武之才龙摅豹变投袂而起四明昆弟大会韩陵类蚩尤风雨之兵若新都犀象之陈彼曲我直天实賛之日未移晷大殱丑族然后拔立宗枝入纂皇统羣后成务天下晏如但芒刺成灾震逼为梗居郑流彘去而不入迁鼎旧邺国命维新朝章国宪灿然毕举渭南失律似乌林之丧师洛北先鸣同官渡之凯入虽天命有归而尽于北面方之魏武具体而防文襄嗣业始逾弱冠坏杰之气足称负荷賔礼时秀驱驾羣雄内外肃清朝无粃政侯景背恩弃义狼顾汝颖萧衍失信幸灾蚁聚彭汴于是谋臣运防猛士推锋涡阳之役凶渠匹马南逝寒山之战吴卒只轮不反王思政入据长安淹歴嵗时神旗蹔临如风扫箨三秦勍敌闭闗自守五湖之长革音请命魏孝静以天厯有在鼎祚将遗大礼备物率由旧典允恭克譲推而弗居祸生非虑匕首窃发尔其夷防剪暴刚断英峙天崩地折堂搆阙如嗣子幼冲未堪多难文宣虽云外弟少乏令名人望所归便见推奉于时政有彛伦朝多俊乂爪牙皆韩白之伍心腹尽良平之俦外静方隅内康庶绩主之不才四海弗之觉也洎乎受终文祖燎天改物兵强地广国富刑清发号施令必师古始信赏必罚如有四时年谷屡登灾害不作敌人窜迹郊境无虞天保受命迄于五祀黄初泰始不能逺尚爰及中年诞纵昏徳以万乗之贵为长夜之饮散发视朝肉袒听政手行刳剔躬运矛鋋宠狎佞谀亲爱凡鄙出入市廛游走衢路太保高隆之佐命元功庙廊上宰仆射高徳政龙潜賔友帷幄重臣卫尉卿杜弼硕学伟才拔萃出类光禄大夫元景风流儒雅师范缙绅或赤族见诛或丹颈为戮并直言窃叹毙于谗口自余名士良臣非罪遭命淫刑以逞不可殚言刘曹以还逮于僣伪受命称帝未有若斯之惨者也赖有尚书令农杨遵彦魏太傅津之子也含章秀出希世伟人风鉴俊朗体局贞固学无不纵才靡不通裴乐谢其清言应刘媿其藻丽温良恭俭譲恕惠和髙行异才近古无二有齐建国便预经纶军国政事一人而巳诘旦坐朝谘请填凑千端万绪令议如流剖断部领选举人物满室盈庭永无凝滞虚襟泛爱礼贤好士闻人之善若巳有之智调有余尤善当世譛言屡入时寄无改每乘舆四巡恒守京邑凡有善政皆遵彦之为是以主昏于上国治于下朝野贵贱至于今称之俄而文宣不豫于麴蘖储君继体才歴数旬近习预权小人并进杨公虑有危机引身移疾幼主若丧股肱固相敦勉干明之始难起戚藩变成倐忽殒于殿省诗云人之云亡邦国殄悴君子是以知齐祚之不昌也孝昭地乃宻亲位居元辅有姬公之戚无复子之亲亦由主弱时艰虑深家国当阳正位事出权道身长八尺腰带十围沈深谨厚实有君人之望时甲卒强盛财力殷阜乃睠西顾恒有呑噬之心兼以天保之后惩其淫纵不迩声色不事晏游孝于太后笃于昆季愼惜名器爱养黎元后庭嫔嫱皆是藩邸之旧数不盈十竟无私宠特解吏事尤好礼容但政苛碎暗于听受降年不永朞嵗而崩大渐维防黜其元子武成母弟之亲入主宗祏而少禀凶徳不孝不仁龙攅在嫔泪不承脸太后之丧亦不哀哭才及公除便衣绛裘纵侈荒淫不知纪极甘酒嗜音夜以继昼有和士开者素出和氏之庶孽其面目亦似突厥轻薄凡猥为衣冠所弃武成在田之日引为防将闻好弹胡琵琶亦解歌舞一面之后便大相爱悦恒在卧内同食共寝淫秽之事无所不为天保之世文宣知其如此顿鞭二百徙配长城后遇赦得还武成为右丞相久别得还恩盼愈厚信宿之间赐赏巨万及践大位亲顾弥隆爰自黄门渐至端右尽景娱侍略不休停就令蹔出便追骑相寻士开作威作福略无顾惮恩宠势望熏灼朝野恣性贪淫人伦少例心如谿壑行均犬豕甲第当衢侔拟公室富商大贾朝夕盈门朝士无赖者亦竞相谄媚或送婢妾或进子女筐篚苞苴烟聚波属士开葬母倾朝追送谄谀尤甚者至悲不自胜浇薄邪佞爱逾弟兄名贤素士略不交言其所荐延奏无不遂荣枯进退定于俄顷于时下陵上替奔竞成习士无贵贱风节顿尽赵彦深阿谀顺防俛首怀禄元文遥器能先见不敢措言此外羣官靡衣媮食齐室大坏其源始于此河清之末长彗为灾太史奏言须有攘救武成便自称太上传位后主胡长粲以从舅之亲冯子琮以姨夫之戚俱受寄托并当枢要或性识庸近或意怀险薄皆不学无术智能浅短及天统末年武成即世和士开一相处内自拟伊周太尉録尚书事赵郡王叡明徳茂亲聪爽俊悟藩王之内时望隆重以士开凶丑宜加屏黜入践青蒲谠言规谏而少主聪察不类成昭母后才明异于马邓士开礼于疎行长粲为其谋主遂使宻戚贤王绞缢以戮虽遐迩胥怨愚智同愤而依托城社末如之何数载之间肆其秽行与冯子琮夫妇鬻狱卖官三家府藏贿货山积凶愚子弟并处高资更相货易择而后授司徒琅琊王俨年甫十四兼领宪司愤其所为切齿忿咤执送南台异其身首子琮以搆扇两端一时依法二凶俱勦朝野晏清京师市里舞蹈成羣梁董之庆不足斯比琅琊心实去恶迹乃陵上不容于时俄而赐尽自兹已后政道弥昏髙阿那以牧圉之勤重其佞媚韩长鸾以韝绁之能悦其趋走又有女奴陆氏出自掖庭凶智狡筭举世无疋以保母之恩特见尊宠六宫谓之世师人主以为内相舞弄王法掩塞天听庆赏刑威出于婢口顽嚚弟侄布于列位帝戚皇支不能及也陆子骆提婆者出于皂本是鞾工愚暗庸短仅辩菽麦与韩高之徒共持国柄宣淫肆暴甚于和氏穷极富贵转日回天愚薄之伦折枝防痔轻者进货赂重者绪婚婣朝廷混然无复廉耻清贞守道更被嗤怪汉世张赵不能喻其万一晋朝贾郭未足比其锱铢斛律明月属镂之锡寃动天地崔季舒龙逢之戮痛切幽明加以内防年少阉官之属亲狎宠私盈满宫禁干预政事剽剠生民黔首呼嗟以日为嵗其反道违常速亡趋灭事非一绪不可胜陈后主自生宫闱长于尼媪不接端士不见正人朝夕谘诹罕闻调护之客便烦左右莫匪刀锯之余飞鹰走狗荡其心虑丽色淫声乱其耳目论功徳者云羲轩无以尚述钦明者称尧舜不能逾才智之士弃而不任假有名级备员而巳宪章纲纪荡然无余鱼烂土崩以俟勍寇周武大捷平阳乗虚深入将有降心士无鬬志前世耿贾之雄俛眉顿颡先朝貔虎之鋭敛气重足举晋阳如拾芥攻邺宫犹振槁万里百城交臂屈膝南极江淮北尽砂塞西界函谷东至沧溟府帑粟帛之饶兵革士民之众齐之所畜尽为周有不亦哀哉
　　后周兴亡论
　　周太祖文皇帝幼而机警智数过人属魏末多故召募闗陇值二将相屠三军未一见推为主遂握兵符俄而魏武西巡奉迎车驾挟天子以令诸侯万世所一时也抚养荒余鸠聚兵甲同心之旅不满万人齐神武以大兵数十万将清灞浐雷动云移萃于渭曲太祖以数千敝卒振旅而还遂基王业窦泰以劲兵深入一战丧元高敖曹以鋭气先登临阵受首兵革嵗动败鲜胜多高氏虽怙其众力莫敢先至邙山之举我师败绩收合亡散退守有余及萧氏将亡边服震扰荆郢内附庸蜀来王器械完整货财充实带甲百万骁将如林晏驾之辰国与齐人相埓矣闵帝以嫡嗣承基应天纳禅弱龄厌世未及称皇徒以庶长见立纂我鸿绪从容文雅亦守文之良主焉二帝景命不融髙祖始登大位于时大冢宰晋公宇文护太祖之犹子也负图作宰亲受顾命国柄朝权顿去王室高祖高拱深视弥歴嵗年谈议儒无所闗预祭则寡人晋公之不忌也但自下裁物其主不堪累世权强一朝折首其余党与咸见夷戮恶禽臰物扫地无余尔乃弃奢淫去浮伪施一徳布公道屏重内之饍躬大布之衣始自六宫被于九服令行禁止内外肃然以释氏立教本贵清静近世以来糜费财力下诏削除之亦前王所未行也值齐季失徳取乱侮亡亲御戎轩再举而灭军令肃然秋毫莫犯数旬而定不戮一人未及下车革其政山东士女欣戴如归但天性严忍果于杀戮血流盈前无废饮噉行幸四方尤好田猎从禽于外非夜不还飞走之类值无免者识者以此少之虽有武功未遑文徳彛章礼教盖阙如也练甲治兵将扫沙漠逺图不遂暴疾升遐宣帝初在东宫已多罪失高祖每加严训不能修改嗣位之初饰情自励逾年巳后变态转兴躭酒好色常居内寝角抵逸游不舍昼夜分命使人征求子女积之后宫以千万数此石虎之淫风也宠姬四人并立为皇后车服节文与内主无别此刘聪之乱政也少在储宫颇览经籍临朝对众亦有精神但禀猜狂特好诡异衣冠形色皆与旧制不同文武侍臣屏弃遐裔内外门阁皆别令宦者看守出入去来并録其数殿省以目相视然朋淫于家无所简择乃至长乐亦有丑声大象之末忽焉惨虐鞭挺朝士动至数百背及胸腹一时下手楚毒之理不可忍见祖宗庙号讳不得称变易官名囘转姓族车乗轮辐并有贵贱之殊妇女庄防亦有上下之异后庭嫔妾房有数人自旦至夕恒令危坐相对有不如法便即捶楚内外命妇朔望朝谒皆令为丈夫拜伏以示肃恭自号为天不复称朕此外小事异同不可胜纪狂惑妖僻开辟未之有也客曰齐武成荒悸庸暗怨结人神厥嗣不昌理则然矣周祖聪明神武冠世雄竒因愚子以至顚覆岂人事乎抑天道也蒙有惑焉请闻其説主人曰寒暑晦明二仪之不同也贤愚治乱五胜之相形也是以酒池肉林乃周王之缔构坑儒灭学亦汉后之驱除齐自天保受终迄于武平丧国孝昭之外竟无令主河清以后国基渐坠昏主慢游于上黎民怨讟于下逮于末叶君弱臣愚外崩内溃周人取之犹坂上之走丸也周武任数举情果敢雄断拥三秦之鋭属攻昧之秋削平天下易同俯拾未及三祀宫车挽驾嗣子披猖肆其防慝眞人革命宗庙为墟此盖天所以启大隋非不幸也【兵革一作兵车】为隋檄陈文【英华卢思道为北齐檄陈文注云此檄述吴明彻及司马消难事以史考之明彻吕梁之败在周宣政元年先一年周巳灭齐后二年消难方奔陈又明年周禅隋开皇元年伐陈英华既题作北齐又文有我大齐之语未详其误两齐字疑皆为隋鼎案此檄称顼者乃陈宣帝也攷陈书宣帝大建十年有明彻吕梁之败十二年八月】
　　【有消难之奔以十四年正月薨则此应十三年事而宣纪此年并不载北齐见攻且檄云齐之方季实多凉徳江淮之间蹔为顼有此正指北齐也檄当张齐岂自言方季凉徳邪攷陈宣薨之嵗为壬寅次年癸夘隋文帝簒周为开皇元年是年九月陈将周罗防陷胡墅萧摩诃攻江北隋以长孙览等为行军元帅伐陈故此檄有受终革命之语则其时也长孙览传开皇二年有事江南徴览为行军元帅出夀阳水陆俱进防陈宣帝卒监军高颎以礼不伐丧而还固相合第元年二年小异耳史传年月错互多此类】
　　告三江之表伪署君臣将帅州郡邑落士民等盖闻上垂象列宿拱辰极之中厚载成形百谷指沧滇之大是以三五以降哲王明后逺覃声教大燀威灵日月之所照临俱荷亭育舟车之所通泊咸附象鞮我大隋积徳累功开物成务光宅寰海覆帱蒸民虞夏受终顾有慙徳汤武革命未云尽善沧波巳东九译请吏玉门之右万里无尘诸华冠带之俗肆勤南畆皮服引弓之渠顿颡北阙内外禔福区宇慑然皇上垂拱岩廊司契而已惟夫太伯之后实号勾吴少康之裔是为于越江界湫湄如掌之陋涂泥所集瘴疠自兴自昔皇王列壤班瑞春秋之义爵不过子在晋永嘉运北数极司马睿众无一旅播越江濵刘萧已还多歴世祀魏氏奄一神州置之度外且西吞巴蜀北据淮淝善人君子可以为国陈霸先下愚小丑品极舆属扬部沦胥之日幸梁人殱败之秋骋其奸囘妄自尊大等蛮触之战争似防魽之跳跃昙顼昏顽贼忍不义不慈剿厥犹子窃其伪位蜂虿非毒谿壑易满事甚楚围之缨理切吴光之劒国小地狭虐用其民坑戮侔于屠伯芟夷过于薙氏加以沈迷麴糵酣酗终朝浇灌取尽夜以继昼货贿公行政刑不立疎弃良士狎近小人守宰蚕渔子弟荒暴头防箕敛杼轴其空灾异相仍稻蟹不熟江左黎献戴目而视齐之季世实多凉徳江淮之间蹔为顼有便谓三眷易求百年可致违卜愎谏黩武穷兵吴明彻程文秀之徒并早经行阵粗有风力彼朝上下系以存立吕梁之役贯盈恶稔曾未交绥云卷雾彻组练塞垣艅艎噎水顾盼之顷只轮不归及周宣驭厯将一淮海荆舒之民奢侈为怨聊命偏禆拯其荼毒长江以北若火焚毛是则杨越之地为陈孤立卒敝壤蹙邦羸政塞乗奔无辔譬兹非险坐薪待燃方此为泰司马消难切荷特私任居连率猜狂使酒窃地外犇昙顼背恩弃徳是信是使引盗纳奸无媿无畏天夺其魄凭犯不悛縁边诸城犬羊荐食圣主以轩开万国属尽九州一隅不庭宜置天讨爰诏六军分阃受钺西征秦陇之鋭北引燕代之英五校雄儿超乗俱起三河猛士援距争奋虎夫万队豹骑千羣并骨勇肉飞风骧雾合憬彼江黄之众遏矣彭濮之民巨舰髙舻顺流东指江都夀春之域扼喉抚背之兵飞龙赤马絶水南越汉后昆明未足方其训旅魏王武不能比其师以江湖之泥短衣祝发轻舠利舸便习者多陈上迷天意下凭地险所以举尾支山怒臂当辙今荆门鋭卒致命前驱淮南义师贾勇竞入扬舲振兔走鸟飞然则彼之所长我亦兼有我利涉大川匪旦伊夕江郢运艚吴会裔旅东西遏絶通致无由伪朝军旅或陈诚欵密使相寻蕞尔危邦表里携二兼弱攻昧今也其时扛鼎蒙轮之卒事均驱兕三礼四义之将俛视韩白正正之旗百道俱进并云移雷动大防金陵牙旗暗山原金皷沸天地呼吸则江汉回流叱咤则衡嶷可拔运岱山而压春卵引渤海而濯秋萤当不足等其销灭譬其虀粉猥以不武谬总戎律上禀庙堂之谋下资素饱之气使张悌之魂先游北斗吕嘉之级逺至新乡漂橹溺骖孱然已至乱麻积莽可为寒心伪主若天诱其诚去危转祸审青盖之欲归知蒋山之应渡衔璧舆衬拜手辕门则上比吴蜀之君不失公侯之宠陈之伯辟卿士编戸黔庶有能深识逆顺因事立功亦当服冕乗轩纡青佩紫疏爵酬庸待以不次王者之师全救为本万姓毫厘靡所侵轶勉求多福无待噬脐檄之所到咸共申省【辙一作辕卒一作士暗一作映游一作逝】
　　祭漅湖文
　　维开皇元年十二月朔甲子具位姓名遣某官以清酌庶羞之馈敬祭漅湖之灵曰泱漭澄湖南服之纪斜通海甸旁带江汜深过百仞润逾九里彭蠡莫俦具区非拟扬越不庭多歴年纪王师薄伐六军戾止戒期止日马首欲东常阴作沴零雨其蒙水气朝合天云夜同申之苦雾继以严风涂泥已甚轨躅不通有稽天罸用沮元戎唯夫百神受职水灵为大皇王御宇率土无外当使日月贞明天地交泰雨师止其淋沥云将巻其蔚荟东渡戈船南耸雕斾收尉佗之黄屋纳孙皓之青葢然后革车旋轸戎卒凯歌楚俘雾集冀马星罗无徳不报有酒如河神之听之斯言匪蹉
　　为高仆射与司马消难书
　　【消难字道融河内温人妻齐神武女拜驸马都尉光禄卿出为北豫州刺史文宣末归周歴防州总管隋文帝辅政消难举兵应尉迟迥复归于陈为车骑将军及陈平免死卒于家按此书乃隋高颎伐陈时也颎为尚书左仆射】
　　名白一成云雨再歴炎凉引领南望劳眷无已嵗暮寒重想比胜宜羇泊水乡无乃勤悴公居齐室家实元勲后入周朝爵穷上等富贵荣名时无与二西征南逝盖不获已且圣主敬于恩旧情期欵到背冰之始曲宪申恩公之妻孥一无所问行李徃来想宜知悉陈氏背盟负约事非一绪所以爰诏大将军龚行天罚灵旗电扫师次江阳延首金陵但增翘注昔厐萌重获汉主宥其深辜魏洽再归曹王弃其大惜其才也今古如一醉饱之过愿不自疑兼齐氏王姬宛然在室诸子陆陆如何易忘门生故吏遍于京辅旧友宻亲击钟鼎食万里飘然音尘不嗣眷言及此伊何可怀今元戎启行易为去就承眷有素敢布腹心若使双舠浮渡三叛获俘函首长安悔无及也【英华】
　　谏除大理奏【思道为散骑侍郎奏内史侍郎事于时议置六卿将除大埋思道奏】
　　省有驾部寺留大仆省有刑部寺除大理斯则重畜产而贱刑名诚为未可
　　薛道衡【字卿河东汾阴人齐中书侍郎歴周授仪同入隋拜司大夫炀帝忌其才赐死集五十巻】
　　使陈奏【道衡除中书舎人兼散骑常侍聘陈髙祖曰朕且含养置之度外勿以言辞相折识朕意焉】
　　江东蕞尔一隅僣擅遂久实由永嘉巳后华夏分崩刘石苻姚慕容赫连之辈妄窃名号寻亦灭亡魏氏自北徂南未遑逺畧周齐两立务在兼并所以江表逋诛积有年祀陛下圣徳天挺光膺宝祚比隆三代平一九州岂容使区区之陈久在天网之外臣今奉使请责以称藩
　　祭江文
　　维开皇元年行军元帅晋王谨以太牢之奠敬祭南渎大江之神仰惟灵性包平智徳擅灵长上膺东井下纪南国引双流而分九派长四渎而约百川自晋永嘉干灵落纲蕞尔吴越僣伪相承陈贼叔宝世济其凶士庶为其涂炭人神所以怨愤忝司九伐清彼一方分命将士乘流南渡仰凭灵祐咸蒙利涉今申命苍兕躬总精鋭直趋金陵行登石首庶蛟螭窜于洲渚帷盖静于波涛江表克平海内清泰谨申礼荐惟神尚享
　　祭淮文
　　元帅晋王谨以清涤制币太牢之奠敬祭于东渎大淮之灵盖圣徳应期神功宰物上齐七政下括四海自晋人丧道彛伦攸斁天隔内外地毁东南三吴成危乱之邦百越为逋逃之薮皇帝肇开鼎业光有神器图出龙镜悬金玉忧劳庶绩无忘寤寐言念苍生情深矜养河源海外莫不来庭顿呼韩嵗时拜诵伪陈蕞尔尚阻声教妖贼叔宝僣窃遗绪毒流江左寃结人神上轸皇情义申吊伐猥蒙朝寄抚宁淮甸仰惟导源桐栢长迈蓬莱摽四渎而引百川擅五材而含七徳庶凭流恶之灵克成除暴之举使水陆旌旗所向无前吴会君长束手归服谨申荐醴惟神尚飨
　　高祖文皇帝颂【道衡转播州刺史表求致仕炀帝欲以秘书监待之及上高祖颂不悦谓蘓威曰道衡致美先朝此鱼藻之义也拜司大夫竟坐议新法赐死】
　　太始太素荒茫造化之初天皇地皇杳防书契之外其道絶其迹逺言谈所不诣耳目所不追至于入穴登巢鹑居饮不殊于羽族取类于毛羣亦何贵于人灵何用于心识羲轩巳降爰暨唐虞则乾象而施法度观人文而化天下然后帝王之位可重圣哲之道为尊夏后殷周之国禹汤文武之主功济生民声流雅颂然陵替于三五慙徳于干戈秦居闰位任刑名为政本汉执陵图杂霸道而为业当涂兴而三方峙典午末而四海乱九州封域窟穴鲸鲵之羣五都遗黎蹴踏戎马之足虽行定嵩洛木运据崤函未正沧海之流讵息昆山之燎叶千龄之旦暮当万叶之一朝者其在大隋乎粤若高祖文皇帝诞圣降灵则赤光照室韬神晦迹则紫气腾天龙顔日角之竒玉理珠衡之异着在图箓彰乎仪表而帝系灵长神基崇峻类邠岐之累徳异丰沛之勃起俯膺歴试纳揆賔门位长六卿望髙百辟犹重华之为大尉若文命之任司空苍歴将尽率土糜沸玉弩惊天金铓照野奸雄挻祸据河朔而连海岱猾长纵恶杜白马而塞成皋庸蜀逆命凭铜梁之险郧黄背诞引金陵之寇三川巳震九鼎将飞髙祖龙跃鳯翔濡足授手应赤伏之符受狐之箓命百下百胜之将动九天九地之师平共工而殄蚩尤翦猰窳而戮凿齿不烦二十八将无假五十二征曾未逾时妖逆咸殄廓氛雾于区宇出黎元于涂炭天柱倾而还正地维絶而更纽殊方稽颡识牛马之内向乐师伏地惧钟石之变声万姓所以乐推三灵于是改卜坛场巳备犹五让之心亿兆难违方从四海之请光临宝祚展礼郊丘舞六代而降天神陈四圭而飨上帝乾坤交泰品物咸亨酌前王之令典改易徽号因庶萌之子来移创都邑天文上当朱鸟地理下据黒龙正位辨方揆景于日月内宫外座取法于辰象悬政教于魏阙朝羣后于明堂除旧布新移风易俗天街之表地脉之外獯猃孔炽其来自久横行十万樊哙于是失辞提步五千李陵所以陷没周齐两盛竞结旄头娉狄后于漠北未足息其侵扰倾珍藏于山东不能止其贪暴炎灵启祚圣皇驭防运天防于帷扆播神威于沙朔柳室氊裘之长皆为臣瀚海蹛林之地尽充沙苑三吴百越九江五湖地分南北天隔内外谈黄旗紫盖之气恃龙蟠兽据之险恒有僣伪之君妄窃帝王之号时经五代年移三百爰降皇情永怀大道愍彼黎献独为匪人今上利建在唐则哲居代地凭宸极天纵神武受脤出车一举平定于是八荒无外九服大同四海为家万里为宅乃休牛散马偃武修文自华夏乱离緜积年代人造战争之具家习浇伪之风圣人之遗训莫存先王之旧典咸坠爰命秩宗刋定五礼申勅太子改正六乐玉帛鐏俎之仪节文乃备金石匏革之奏雅俗始分而留心政术垂神听览早朝晏罢废寝忘飡忧百姓之未安惧一物之失所行先王之道夜思待旦革百王之弊朝不及夕见一善事喜彰于容防闻一愆犯叹深于在予薄赋轻徭务农重谷仓廪有红腐之积黎萌无阻饥之虑天性慈圣心恻隐恩加禽兽胎卵于是获全仁霑草木牛羊所以勿践至于宪章重典刑名大辟申法而屈情决断于俄倾故能彛伦攸叙上下齐肃左右絶谄谀之路缙绅无势力之门小心翼翼敬事于天地终日干干诫愼于亢极陶黎萌于徳化致风俗于太康公卿庶尹遐迩岳牧佥以天平地成千载之嘉会登封降禅百王之盛典宜其金泥玉检展礼介丘飞声腾实常为称首天子为而不恃成而不居冲防凝邈固辞弗许而虽休勿休上徳不徳更乃洁诚岱岳逊谢愆咎方知六十四卦谦防之道为尊七十二君告成之义为小巍巍荡荡无得以称焉而深诚至徳感逺于穹壤和气薫风充溢于宇宙二仪降福百灵荐祉日月星象风云草树之祥山川玉石鳞介羽毛之瑞嵗见月彰不可胜纪至于振古所未有图籍所不载目所不见耳所未闻古语称圣人作万物覩神灵滋百宝用此其効矣既而游心姑射脱屣之志巳深铸鼎荆山升天之驾遂逺凡在黎献共惟帝臣慕深考妣哀纒弓剑涂山幽峻无复玉帛之礼长林寂寞空见衣冠之游若乃降精熛怒飞名帝箓开运握图创业垂统圣徳也拨乱反正济国宁人六合八纮同文共范神功也酒陶匏云和孤竹禋祀上帝尊极配天大孝也偃斾戢戈正礼裁乐纳民受域驱俗福林至政也张四维而临万防侔三皇而并五帝岂直锱铢周汉么麽魏晋而巳虽五行之舞每陈于清庙九徳之歌无絶于乐府而功畅洽不局于形器懿业逺大岂尽于揄扬臣轻生多幸命偶兴运趋事紫宸驱驰丹陛一辞天阙奄隔鼎湖空有攀龙之心徒怀蓐蚁之意庶凭毫翰敢希賛述昔堙海之禽不增于大地泣河之士非益于洪流尽其心之所存忘其力之所及辄縁斯义不觉斐然乃作颂曰悠哉邃古邈矣季世四海九州万王千帝三代之后其道逾替爰逮金行不胜其戎狄猾夏羣凶纵慝窃号淫名十有余国怙威逞暴悖礼乱徳五岳尘飞三象雾塞精启厯发迹幽方并吞寇伪独擅雄强载祀二百比祚前王江湖尚阻区域未康勾吴闽越河朔渭涘九县瓜分三方鼎跱狙诈不息干戈竞起东夏虽平乱离瘼矣五运叶期千年肇旦赫矣高祖人灵攸赞圣徳回生神谋独断瘅恶彰善夷凶静难宗伯撰仪太史练日孤竹之管云和之瑟展礼上飞烟太一珪璧朝防山川望秩占揆星景移建邦畿下凭赤壤上叶紫防布政衢室悬法象魏帝宅天府固本崇威匈河瀚海龙荒狼望种落陆梁时犯亭障皇威逺慑帝徳遐畅稽颡归诚称臣内向吴越提封斗牛星象积有年代自称君长大风未缴长鲸漏网授钺天人豁然清荡戴日戴斗太平太蒙礼教周被书轨大同复禹之迹成舜之功礼以安上乐以移风忧劳庶绩矜育黔首三面解罗万方引咎纳民轨物驱时仁夀神化隆平生灵熙阜防心恭己奉天事地恊气横流休征绍至坛场望幸云亭虚位推而不居圣道弥粹齐迹姬文登发嗣圣道类汉光传庄宝命知来藏往览幽镜鼎业灵长洪基隆盛崆峒问道汾射窅然御辩遐逝乗云上仙哀纒率土痛感穹流泽万叶用教百年尚想叡图永惟圣则道洽幽显仁霑动植爻象不陈乾坤将息防臣作颂用申罔极
　　考敬肃状【肃河东蒲坂人仕隋有吏绩大业中迁颖川郡賛务朝东都炀帝令道衡为天下郡官之状称肃曰】
　　心如鐡石老而弥笃
　　辛徳源【字孝基陇西狄道人仕齐歴中书舎人周宣纳上士入隋久不调终蜀王谘议防军集二十巻】
　　汉姜肱赞
　　姜肱澹雅昆季遗荣同衾恊好比徳齐声战胜而悦嘉遯以贞孤舟直迈巻迹沧滇
　　东晋庾统三人赞
　　运遘屯凶三孤丞立离禽婴鸣邂逅同集式谷既熟和响具翕肇彼逺岐泯焉齐入
　　朱明张臣尉赞
　　诗咏张仲今也朱明輶财敦友衣不表形寡妻屏秽棠棣增荣臣尉邈然丑类感诚
　　杜台卿【字少山博陵曲阳人弼之子仕齐歴中书黄门侍郎周平齐归乡里入隋拜著作郎集十五巻】
　　淮赋序【按此序称追而赋之则齐平后或入隋所追赋也台卿本传在隋书】
　　古人登高有作临水必观焉吟咏比赋可得而言矣诗周南云汉之广矣不可泳思江之永矣不可方思风云泾以渭浊湜湜其沚卫风云河水洋洋北流活活小雅云滔滔江汉南国之纪大雅云丰水东注惟禹之绩周颂云漪与漆沮潜有多鱼有鳣有鲔鲦鲿鰋鲤鲁颂云思乐泮水薄采其芹此皆水赋滥觞之源也后汉班彪有览海赋魏文帝有沧海赋王粲有游海赋晋成公绥有大海赋潘岳有沧海赋木虚孙绰并有海赋杨泉有五湖赋郭璞有江赋唯淮未有赋者魏文帝虽有浮淮赋止陈将卒赫怒至于兼包化产略无所载齐天统初以教府词曹出除广州长史经淮阳赴鎭频经利涉壮其淮沸浩荡且注巨海南通曲江水怪神物于何不有遂撰闻见追而赋之
　　戴逵【逵有与释慧命书载广明集见后盖周隋间人】
　　皇太子箴【艺文云隋戴逵】
　　无谓父子无间江充掘蛊无谓兄弟无携倡优起舞
　　王孝籍【平原人】
　　奏记吏部尚书牛
　　【孝籍好学博览开皇中召入秘书助王劭修国史在省数年不免输税孝籍不得志奏记于亦知其有学业而竟不调后归乡里以教授为业终于家】
　　窃以毒螫防肤则申旦不寐饥寒切体亦卒嵗无聊何则痛苦难以安贫穷易为慼况怀抱之内氷火铄脂膏腠理之间风霜侵骨髓安可齰舌缄唇吞声饮气恶呻吟之响忍酸辛之酷哉伏惟明尚书公动哀矜之色开寛裕之怀咳唾足以活涸鳞吹嘘可用蜚穷羽芬椒兰之气暖布帛之词许小人之请闻大君之徳虽复山川绵逺鬼神在兹信而有征言无不履犹恐拯溺迟于援手救跌缓于持足待越人之舟檝求鲁匠之云梯则必悬于乔树之枝没于深泉之底夫以一介贫人七年直省课役不免庆赏不霑卖贡禹之田供释之之费有弱子之累乏强兄之产加以慈母在堂光阴迟暮寒暑违阙闗山超逺齧臂为期前途逾邈倚闾之望朝夕倾对谢相如之病无官可以免发梅福之狂非仙所能避愁疾甚乎厉鬼人生异夫金石营魂且散恐筮予无征赍恨入则虚縁恩顾此乃王稽所以致言应侯为之不乐也潜须发之内居眉睫之间子野未曾闻离朱所不见久沦东观留滞南史终无荐引永同埋殡三世不移虽由寂寞十年不调实乏知已夫不世出者圣明之君也不万一者诚贤之臣也以夫不世出而逢不万一小人所以为明尚书幸也坐人物之源运铨衡之柄反被狐白不好缁衣此小人为明尚书不取也昔荆玉未剖刖卞和之足百里未用碎禽息之首居得言之地有能用之资憎耳目之明无手足之蹙惮而不为孰知其其解夫官或不称其能士或未申其屈一夫窃议语流天下劳不见图安能无望傥病未及死狂还克念汗穷愁之简属离忧之辞托志于前修通心于来哲使千载之下哀其不遇追咎执事有玷清尘则不肖之躯死生为累小人之罪方且未刋愿少加矜愍留心无忽【北史跌隋书作经乔作槁底下有矣字慈作老倾对作已勤须作髩玷作防同刋北史作刑误从书矜书作怜】魏澹【字彦深钜鹿下曲阳人齐中书舎人歴周纳言中士入隋为著作郎有集二十巻】魏史义例【高祖以魏收所撰书褒贬失实平绘为中兴书事不伦序诏澹别成魏史澹自道武下及恭帝为十二纪七十八传别为史论及例一卷并目録合九十二卷澹之义例与魏收多所不同所着魏书甚简要大矫收绘之失上览而善之】
　　其一曰臣闻天子者继天立极终始絶名故谷梁传曰太上不名曲礼曰天子不言出诸侯不生名诸侯尚不生名况天子乎若为太子必须书名良由子者对父生称父前子名礼之意也是以桓公六年九月丁夘子同生传曰举以太子之礼杜预注云桓公子庄公也十二公唯子同是嫡夫人之长子备用太子之礼故史书之于防即位之日尊成君而不名春秋之义圣人之防防也至如马迁周之太子并皆言名汉之储两俱没其讳以尊汉卑周臣子之意也窃谓虽立此理恐非其义何者春秋礼记太子必书名天王不言出此仲尼之褒贬皇王之称谓非当时与异代遂为优劣也班固范晔陈夀王隐沈约参差不同尊卑失序至于魏收讳储君之名书天子之字过又甚焉今所撰史讳皇帝名书太子字欲以尊君卑臣依春秋之义也其二曰五帝之圣三代之英积徳累功乃文乃武贤圣相承莫过周室名器不及后稷追諡止于三王此即前代之茂实后人之镜也魏氏平文以前部落之君长耳太祖逺追二十八帝并极崇高遣尧舜宪章越周公典礼但道武出自结绳未师典诰当须南董直笔裁而正之反更饰非言是观过所谓决渤海之水复去隄防襄陵之灾未可免也但力防天女所诞灵异絶世尊为始祖得礼之宜平文昭成雄据塞表英风渐盛图南之业基自此始长孙斤之乱也兵交御坐太子授命昭成获免道武此时后緍方娠宗庙复存社稷有主大功大孝实在献明此之三世称諡可也自兹以外未之敢闻其三曰臣以为南巢桀亡牧野纣灭斩以黄钺悬首白旗幽王死于骊山厉王出奔于彘未尝隐讳直笔书之欲以劝善惩恶贻戒将来者也而太武献文并皆非命前史立纪不异天年言论之间颇露首尾杀主害君莫知名姓逆臣贼子何所惧哉君子之过如日月之食圆首方足孰不瞻仰况复兵交御坐矢及王屋而可隐没者乎今所撰史分明直书不敢回避且隐桓之死闵昭杀逐丘明据实叙于经下况复悬隔异代而致依违哉其四曰周道陵迟不胜其敝楚子亲问九鼎吴人来征百牢无君之心实彰行路夫子刋经皆书曰卒自晋徳不竞宇宙分崩或帝或王各自署置当其生日聘使往来略如敌国及其终也书之曰死便同庶人存没顿殊能无怀愧今所撰史诸国凡处华夏之地者皆书曰卒同之吴楚其五曰壶遂发问马迁荅之义已尽矣后之述者仍未领悟董仲舒司马迁之意本云尚书者隆平之典春秋者拨乱之法兴衰理异制作亦殊治定则直叙钦明世乱则辞兼显晦分路命家不相依放故云周道废春秋作焉尧舜盛尚书载之是也汉兴以来改正朔易服色臣力诵圣徳仍不能尽余所谓述故事而君比之春秋谬哉然则纪传之体出自尚书不学春秋明矣而范云春秋者文既总畧好失事形今之拟作所以为短纪传者史班之所变也网罗一代事义周悉适之后学此焉为优故继而述观此言岂直非圣人之无法又失马迁之意防孙盛自谓钻仰具体而放之魏收云鲁史既修达者贻则子长自拘纪传不存师表盖泉源所由地非企及虽复逊辞畏圣亦未思纪传所由来也
　　又
　　司马迁创立纪传以来述者非一人无善恶皆为立论计在身行迹具在正书事既无竒不足惩劝再述乍同铭颂重叙唯觉繁文案丘明亚圣之才发扬圣防言君子曰者无非甚泰其间寻常直书而已今所撰史窃有慕焉可为劝戒者论其得失其无损益者所不论也敬奉议【澹聘于陈陈人使潘徽接对澹反命为启于陈主云敬奉慈曲垂饯送徽以伏奉为重敬奉为轻却而不奏澹立议徽复难之遂改焉】
　　曲礼注曰礼主于敬诗曰维桑与梓必恭敬止孝经曰宗庙致敬又云不敬其亲谓之悖礼孔子敬天之怒成汤圣敬日跻宗庙极重上天极高父极尊君极贵四者咸同一敬五经未有异文不知以敬为轻竟何所据潘徽【字伯彦吴人陈新蔡王国侍郎入隋歴京兆郡博士坐交杨感出为西海郡威定主簿】难魏澹议【徽时为陈客馆令】
　　向所论敬字本不全以为轻但施用处殊义成通别礼主于敬此是通言犹如男子冠而字之注云成人敬其名也春秋有冀缺夫妻亦云相敬既于子则有敬名之义在夫亦有敬妻之説此可复并谓极重乎至若敬谢诸公固非尊地公子敬爱止施賔友敬问敬报弥见雷同敬听敬酬何闗贵隔当知敬之为义虽是不轻但敬之于语则有时混漫今云敬奉所以成疑聊举一隅未为深据
　　韵纂序【徽初归隋为州博士秦孝王俊召为学士令撰集字书名为训纂徽为序】
　　文字之来尚矣初则羲皇出震观象纬以法天次则史颉佐轩察蹄迹而取地于是八卦爰始爻文斯作绳用既息坟籍生焉至如龙防授河威出洛緑绨白检述勋华之运金绳玉字表殷夏之符衔甲示于姬坛吐卷征于孔室莫不理包逺迩迹会幽明仰恊神功俯照人事其制作也如彼其祥瑞也如此故能宣流万代正名百物为生民之耳目作后王之模范颂美形容垂芬篆素暨大隋之受命也追纵三五并曜参辰外振武功内修文徳飞英声而勒嵩岱彰大定而铭钟鼎春干秋羽盛礼乐于胶庠省俗观风采歌谣于唐卫我秦王殿下降灵霄极禀秀天机质润珪璋文兼黼黻楚诗早习颇属怀于言志沛易先通每留神于索隐尊儒好古三雍之对已遒博物多能百家之工弥洽遨游必名教渔猎唯图史加以降情引汲择善刍防筑馆招贤攀枝伫异剖连城于井里贲束帛于丘园薄技无遗片言便赏所以人加脂粉物竞琢磨俱报稻梁各施鸣吠于时嵗次鹑火月躔夷则骖驾务隙灵光意静前临竹沼却倚桂岩泉石莹仁智之心烟霞发文彩之致賔僚雾集教义风靡乃讨论羣艺商略众书以为小学之家尤多舛杂虽复周礼汉律务在贯通而巧説邪辞递生同异且文讹篆音谬楚夏三苍急就之流防存章句説文字林之属唯别体形至于寻声推韵良为疑混酌古防今未臻功要末有李登声类吕静韵集始判清浊才分宫羽而全无引据过伤浅局诗赋所须卒难为用遂躬纡睿防摽摘是非撮举宏纲裁断篇部总防旧辙创立新意声别相从即随注释详之诂训证以经史备包骚雅博牵子集汗简云毕题为韵纂凡三十巻勒成一家方可藏彼名山副诸石室见羣玉之为浅鄙悬金之不定爰命末学制其都序徽业述巳寡思理弥殚心若死灰文慙生气徒以犬马识养飞走怀仁敢执顚沛之辞遂操狂简之笔而齐鲁富经学楚郑多良士西河之彦幸不诮于索居东里之才请能加于润色
　　江都集礼序【晋王广复引徽为扬州博士令与诸儒撰江都集礼一部徽为序】
　　礼之为用至矣大与天地同节明与日月齐照源开三本体合四端巢居穴处之前即萌其理文鸟迹以后稍显其事虽情存简易意非玉帛而夏造殷因可得知也至如秩宗三礼之职司徒五礼之官邦国以和人神惟敬道徳仁义非此莫成进退俯仰去兹安适若玺印涂犹防止水岂直譬彼耕耨均斯粉泽而已哉自世属坑焚时移汉魏叔孙通之硕解高堂隆之博识专门者雾集制作者风驰节文颇备枝条互起皇帝负扆垂旒辨方正位纂勋华之厯象缀文武之宪章车书之所防通触境斯应云雨之所霑润无思不韪东探石篑之符西蠧羽陵之防鸣銮太室偃伯灵台乐备五常礼兼八代上柱国太尉杨州总管晋王握珪璋之宝履神明之徳隆化赞杰藏用显仁地居周邵业冠河楚允文允武多才多艺戎衣而笼闗塞朝服而扫江湖收杞梓之才辟康庄之馆加以佃渔六学网罗百氏继稷下之絶轨泗上之沦风赜无隐而不探事有难而必综至于采标緑错华垂丹篆刑名长短儒墨是非书圃翰林之域理窟谈丛之内谒者所求之余侍医所校之逸莫不澄泾辨渭拾珠弃蚌以为质文递改损益不同明堂曲台之记南宫东观之説郑王徐贺之答崔谯何庾之论简牒虽盈菁华盖鲜乃以宣条暇日听颂余晨娱情窥宝之乡凝相观涛之岸总括油素躬披缃缥芟芜刈楚振领提纲去其繁杂撮其指要勒成一家名曰江都集礼凡十二帙一百二十巻取方月数用比星周军国之义存焉人伦之纪备矣昔者蒙令后雎涣名藩诚复出警入跸拟乗舆之制度建韣载旂用天子之礼乐求诸述作未闻兹典方可韬之頖水副彼名山见刻石之非工嗤悬金之已陋是知沛王通论不独擅于前修宁朔新书更追慙于往册徽幸栖仁岳忝逰圣海谬承恩奬敢叙该博之致云
　　栁防【字顾言河东人仕后梁吏部尚书入隋为晋王谘议防军厯秘书监以才学为炀帝所亲狎有集十巻】
　　议增房内乐钟磬奏【防大业初为书秘监炀帝以礼乐事总付防等増多开皇乐器又増房内乐益其钟磬制可】
　　房内乐者主为王后弦歌讽诵而事君子故以房室为名燕礼乡饮酒礼亦取而用也故云用之乡人焉用之邦国焉文王之风由近及逺乡乐以感人须存雅正既不设钟鼓义无四悬何以取正于妇道也磬师职云燕乐之钟磬郑曰燕乐房内乐也所谓阴声金石备矣以此而论房内之乐非独弦歌必有钟磬也内宰职云正后服位诏其礼乐之仪郑云荐撤之礼当与乐相应荐撤之言虽施祭祀其入出賔客理亦宜同请以歌钟歌磬各设二虡土革丝竹并副之并升歌下管总名房内之乐女奴肄习朝燕用之
　　虞世基【字茂世防稽余姚人仕陈尚书左丞入隋为内史侍郎防掌朝政唯诺取容宇文化及弑逆见害】
　　讲武赋序【陈主尝于幕府山校猎令世基于坐作讲武赋奏之赐马一匹】
　　夫翫居常者未可论匡济之功应变通者然后见帝王之畧何则化有文质进让殊风世或浇淳解张累务虽复顺纪合符之后望云就日之君且修战于版泉亦治兵于丹浦是知文徳武功盖因时而并用经邦创制固与俗而推移所以树鸿名垂大训拱揖百灵包举六合其唯圣人乎鹑火之嵗皇上御宇之四年也万物交泰九有乂安俗跻仁夀民资日用然而足食足兵犹载怀于履薄可久可大尚懔乎于御朽至如昆吾逺賮肃眘竒賝史不絶书府无虚月贝胄雍弧之用犀渠阙巩之殷铸名剑于尚方积雕戈于武库熊罴百万貔豹千羣利尽五材威加四海爰于农隙有事春搜舎爵防勲观使臣之以礼沮劝赏罚乃示民以知禁盛矣哉信百王之不易千载之一时也昔上林从幸相如于是颂徳长杨校猎子云退而为赋虽则体物縁情不同年而语矣英声茂实盖可得而言焉
　　衮冕奏【墨勅曰可承以单衣】
　　后周故事升日月于旌旗乃阙三辰而章无十二但有山龙华虫作绘宗彛藻火粉米黼黻乃与三公不异开皇中就里欲生分别故衣重宗彛裳重黼黻合重二物以就九章为十二等但每一物上下重行衮服用九鷩服用七今重此三物乃非典故且周氏执谦不敢负于日月所以缀此三象唯施太常天王衮衣章乃从九但天子譬日徳在照临辰为帝位月主正后负此三物合徳齐明自古有之理应无惑周执谦道殊未可依重用宗彛又乖法服今准尚书予欲观古人之服日月星辰山龙华虫作绘宗彛藻火粉米黼黻絺绣具依此于左右髆上为日月各一当后领下而为星辰又山龙九物各重行十二又近代故实依尚书大传山龙纯青华虫纯黄作绘宗彛纯黒藻纯白火纯赤以此相间而为五采郑议已自非之云五采相错非一色也今并用织成于绣五色错文准孔安国衣质以加山龙华虫火宗彛等并织成为五物裳质以纁加藻粉米黼黻之四衣裳通数此为九章兼上三辰而备十二也衣标领上各帖升龙汉晋以来率皆如此既是先王法服不可乖于夏制征而用之理将为允
　　元徳太子哀册文【炀帝长子昭立为皇太子谦冲仁爱以疾薨诏内史侍郎虞世基为哀册文　文苑英华作虞世南文误】
　　维大业二年七月癸丑朔二十三日乙亥皇太子薨于行宫粤三年五月庚辰朔六日将迁座于庄陵礼也蜄綍宵载鹤闗晓辟肃文物以具陈俨賔从其如昔皇帝悼离方之就晦嗟震宫之亏象顾守器以长怀临登馂而兴想先逺戒日占谋允从庭彛彻祖阶戺收重抗铭旌以啓路动徐输于振容揆行度名累徳彰諡爰诏史册式遵典志俾濬哲之徽猷播长久乎天地其辞曰宸基峻极帝绪防昌体元袭圣仪耀重光气秀春陆神华少阳居周轶诵处汉韬庄有纵生知诞膺惟睿性道觿日防深绮嵗降迹大成俯情多艺树亲建国命懿作藩威防先路舄奕渠门庸服有纪分器惟尊风高楚殿雅盛梁园睿后膺储天人叶顺本茂条逺基崇体峻改王参墟奄有唐晋在贵能谦居冲益慎封畿千里阊阖九重神州王化禁旅军容瞻言偃草髙视折冲帷扆清秘亲贤允属泛景鳯澜飞华螭玉挥翰泉涌敷言藻缛式是便烦思谋启沃共惟积徳丰衍繁祉粤自天孙光升元子緑车逮事翠缨奉祀肃穆满容仪形让齿礼乐交畅爱敬兼资优游养徳恭已承仪南山聘隐东序尊师有粹神仪深穆其度显显观徳温温审谕炯戒齐箴留连主赋入监出抚日就月将冲情玉裕令问金相宜绥景福永作元良神理漠天道难究仁不必夀善或愆祐遽瑶山之頽坏忽桂宫之毁构痛结幽明悲纒宇宙恸皇情之深悯摧具僚其如疚呜呼哀哉回环气朔荏苒居诸沾零露于瑶圃下申霜于玉除夜漏尽兮空阶曙晓月悬兮帷殿虚呜呼哀哉将宁甫竁长违望苑渡渭涘于造舟遵长平之修坂望鹤驾而不追顾龙楼而日逺呜呼哀哉永隔存没长分古今去荣华于人世即潜之幽深霏夕烟而稍起惨落景而将沈听哀挽之凄楚杂灌木之悲吟纷徒御而流袂欷缨弁以霑衿呜呼哀哉九地黄泉千年白日虽金石之能久终天壤乎长毕敢图芳于篆素永飞声而腾实【文苑英华五月作二月徐轮作轩轜度作授耀作国烦作蕃养作道仪作凝申霜作严霜楼作骖霏作罗】
　　隋左屯卫大将军左光禄大夫姚恭公墓志铭【并序　虞世基撰欧阳询正书】
　　【缺】　　　讳辩字思辩武威人也导清源于妫汭肇崇搆于轩丘世【缺】　斯【缺】五世祖为晋所灭子孙播越居于武威曽祖赞抚军【缺】军将军武威太守并以硕量伟才佐时匡国父宝散骑常侍【缺】　山川降神象纬幼而风韵开爽志节通亮弓殚百步之竒剑【缺】　气驰名遂以材官入选周保定四年起家宗侍下士天和二年【缺】　亏胜羣帅见囚公频进竒谋竟弗能用乃以舟师先济朝廷【缺】　统营校公抚养士卒劝课农桑莫不以家实食廪人知礼节【缺】　赏五年从周武帝平定晋州摧殄高壁十二月进屠并州既【缺】公独为后距转战不衰皇舆获安公之力也频蒙优赏以累【缺】　六年从定相州以前后功授大都督封安养县开国子邑四【缺】检校武侯兵事又命公隋上柱国【缺】拔崇于武陟合战又于野马【缺】　相济实繁有徒公建斾遄征摄弓言迈推锋接战充着竒功大象【缺】　户开皇元年授上开府仪同三司进爵为公増邑为一千户【缺】　所届即事戎车公诚勇奋发义同阃外屡出竒兵频摧丑虏【缺】　天府凡厥赏赐散之士卒二年匈奴复入凉州诏以公为行军【缺】　前后冲击昼夜攻围校尉之井既枯将军之泉又竭空有思梅之【缺】以亡为存防勲命赏理在不次五年授右武侯骠骑将军霍去病【缺】蔑如也六年授云州道水军总管戈船掩渚巨舰浮川河涘肃【缺】匪曰崇墉棊跱耸堞相望边柝弗惊控逺逝其年授使持节河【缺】　化若神明十年检校叠州总管河州刺史行叠州刺史事公才畧【缺】　　政教安民和众于是乎在十二年转授左武侯将军寻为凉州【缺】边烽寝侯毳幕旃裘望风敛迹十六年使持节灵州总管诸军事【缺】　俗易风移政成朞月十八年授原州道行军总管九年授环州道【缺】总管公屡总戎律特精边事每秋风起塞胡骑扬尘折冲之狂非公【缺】二年授左武侯大将军进爵蔡阳郡开国公食邑一千五百户大启【缺】　皇丘钦明御箓睿圣纂图特荷天眷恩遇隆重宻勿禁卫知无不为【缺】　威等同进位大将军左武侯大将军如故三年以母忧去官其年有【缺】　自天防于毁灭僶俛王事杖而后起四年以官方草创授金紫光禄大夫【缺】光禄大夫如故车驾北巡诸蕃朝朔以旧典纠察整肃军容乃令公【缺】旌门洞张内外肃然事严细栁吐谷浑大保五期尼乐周等率众归附【缺】銮跸西幸底定浑国乃以公为郁卑道将军旗鼓所振莫不催殄俘【缺】右光禄大夫左屯卫大将军如故乃献凯庙庭礼崇备物六军之长【缺】车驾南巡江都以公京师留守职居爪牙任惟心膂出处崇重朝野荣之大业七年三月遘疾十九日薨于京兆郡春秋六十有六惟公体量宏达【缺】兴义造次弗违虚已推贤始终同致加以雄图恢廓竒略逺气有余勇莫之与抗善于御抚得士卒之心长于政术致廉平之美自入统禁旅出【缺】　所夙夜匪懈简在帝心至于敬友穆亲轻财贵义家禀诚孝奉以周旋训不与善遽此归全知与不知莫不流涕粤以其年十月癸丑朔二十一日【缺】　有诏故左屯卫大将军右光禄大夫姚思辩性理和谨秉心恭愼歴任【缺】式表哀荣可赠左光禄大夫又蒙赐物八百段粟麦一千石谥曰恭公【缺】
　　祀【缺】长澜若水逺馥薫风时贤
　　既及世徳斯隆勤王成务启羁垂功炳灵不巳【缺】炤落鴈穷能通猨尽妙蹶张选勇期门待诏职分七萃官聮五营【缺】陪卫出拥高旌汜水兵略常山阵势卓荦明谋沈深节制功有必取筭无遗计【缺】恩宠显赫身名执恭履顺守满持盈方陪纪岳遽掩佳城游魂不归逝川【缺】春秋递代徽猷永逺【金薤琳琅跋云志称辩精于边事屡立大功盖老将也其官至大将军而死諡恭公爵亦尊矣而隋史不为立传向非率更之书后世不复知有辩此古人墟墓之文所以必托之名笔岂无意耶】
　　虞绰【字士裕防稽余姚人仕陈太学博士永阳王记室入隋引为学士歴授建节尉坐与杨感交徙且未至长安亡捕诛】
　　大鸟铭【绰累迁著作佐郎与族人世南等常居禁中以文翰待诏从征辽东炀帝舎临海顿见大鸟诏绰为铭命有司勒于海上】
　　维大业八年嵗在壬申夏四月丙子皇帝底定辽碣班师振旅龙驾南辕鸾旗西迈行宫次于栁城县之临海顿焉山川明秀实仙都也旌门外设欵跨重阜帐殿周施降望大壑息清跸下轻舆警百灵绥万福践素砂步碧沚同轩皇之襄野迈汉宗于河上想汾射以开襟望蓬瀛而载伫窅然齐肃藐属殊庭兼以圣徳遐宣息别风与淮雨休符潜感表重润于夷波璧日晒光卿云舒采六合开朗十洲澄镜少选之间儵焉灵感忽有祥禽皎同鹤鹭出自霄汉翻然双下高逾一文长乃盈寻靡霜晖于羽翮激丹华于觜距鸾翔鳯跱鹊起鸿鶱或蹶或啄载飞载止徘徊驯扰咫尺乗舆不借挥琴非因拊石乐我君徳是用来仪斯固类仙人之骐骥冠羽族之宗长西王青鸟东海赤鴈岂可同年而语哉窃以铭基华岳事乖灵异纪迹邹山义非尽美犹方册不冺遗文可观况盛徳成功若斯懿铄怀眞味道如此感通不镌名山安用铭异臣拜稽首敢勒铭云来蘓兴怨帝自东征言复禹绩乃御轩营六师薄伐三韩肃清龚行天罚赫赫明明文徳上畅灵武外薄车徒不扰苛慝靡作凯歌载路成功允铄反斾还轩遵林并壑停舆海澨驻驆巗阯窅想遐凝藐属千里金台银闗云浮岳峙有感斯应灵禽效祉飞来清汉俱集华泉好音玉响皓质氷鲜狎仁驯徳习习翩翩絶迹无泯于万斯年
　　许善心【字务本高阳北新城人仕陈通直散骑常侍聘于隋陈亡入隋歴礼部侍郎转给事郎授通议大夫宇文化及弑逆江都不屈被害】
　　神雀颂【善心授虞部侍郎开皇十六年有神雀飞于含章闧高祖赐防百官善心于座请纸笔制神雀颂赐物二百段】
　　臣闻观象则天乾元合其徳观法审地域大表其尊雨施云行四时所以生杀川流岳立万物于是裁成出震乗离之君纪鳸司鳯之后玉锤玉斗而降金版金縢以传并陶冶性灵含煦动植眇珠于赤水寂明镜乎虚堂莫不景福氤氲嘉贶雥集驰声南董越响云韶粤我皇帝之君临阐大方抗太极负鳯邸据龙图不言行焉摄提建指不肃清焉喉铃启闭括地复夏截海翦商就望軆其尊登减昌其会緜区浃宇遐至迩安腾实飞声直畅傍施无体之礼威仪布政之宫无声之乐缀兆总章之观上庠养老躬问百年下土字民心为百姓月栖日浴热坂寒门吹鳞没羽之荒赤蛇青马之裔投戈请吏削袵承风岂止呼韩北场頫勒狼居之岫熄愼南境近表不耐之城故使天弗爱道地宁吝宝川岳展畏幽明効灵狎素游頳团膏潄醴半景青赤孳歴亏盈足足怀仁般般扰义祥祐之来若此升隆之化如彼而登封盛典云亭伫白检之仪致治成功柴燎靡珪之告虽奉常定礼武骑草文天子抑而未行推而不有允恭克让其在斯乎七十二君信蔑如也故神禽显贲应特昭白爵主鐡豸之竒赤爵衔丹书之贵班固神爵之颂履武戴文曹植嘉爵之篇栖庭集牖未若于飞武帐来贺文防刷采清蒲将翺赤玉几朝御取翫轩楯之间金门旦开兼留翚翟之鉴终古旷世末或前闻福召宜征得之兹日嵗次上章律谐大吕枵会节英统时至尊未明求衣晨兴于含章之殿爰有瑞爵翺翔而下载行载止当扆宁而徐前来集来仪承轩墀而顾步夫瑞者符也明主之休征雀者爵也圣人之大宝谨案考异邮云轩辕有黄爵赤头立日傍占云土精之应又礼稽命征云祭祀合其宜则黄爵集昔汉集泰畤之殿魏下文昌之宫一见雍丘之祠三入平东之府并旁观回曯事陋人防奚足称矣抑又闻之不刳胎剖卵则鸾鳯驯鸣不漉浸焚原则螭龙盘蜿是知陛下止杀故飞走宅心皇慈好生而浮潜育徳臣面奉纶綍垂示休祥预承嘉宴不胜藻跃李防僻处西土陆机少长东隅防臣慙于往贤逢时盛乎曩代辄竭庸琐敢献颂云太素式肇大徳资生功不器道要无名质文鼎革沿习因成祥图瑞史赫赫明明天保大定于铄我君武义乃武文教惟文横塞宇宙旁凝射汾轩物重造姚风再薫焕发王防昭彰帝道御地七神飞天五老山祗吐秘河灵孕宝黒羽升坛青鳞伏皂丹乌流火白雉从风栖阿徳劭鸣岐祚隆未如神爵近贺王宫五灵何有百福攸同孔图献赤荀文表白节节竒音行行瑞迹化玉黼扆衔环陛防上天之命明神所格经应在旃伊臣预焉永缉韦素方流管弦颂歌不足蹈舞无宣臣拜稽首亿万斯年七庙议【大业元年炀帝入营立七庙诏有司详定善心为礼部侍郎摄太常少卿与博士禇亮等议诏可未及创制】
　　谨案礼记天子七庙三昭三穆与太祖之庙而七郑注曰此周制也七者太祖及文王武王之祧与亲庙四也殷则六庙契及汤与二昭二穆也夏则五庙无太祖禹与二昭二穆而巳又据王者禘其祖之所自出而立四庙案郑义天子唯立四亲庙并始祖而为五周以文武为受命之祖特立二祧是为七庙王肃注礼记尊者尊统上卑者尊统下故天子七庙诸侯五庙其有殊功异徳非太祖而不毁不在七庙之数案王肃以为天子七庙是通百代之言又据王制之文天子七庙诸侯五庙大夫三庙降二为差是则天子立四亲庙又立高祖之父高祖之祖并太祖而为七周有文武姜嫄合为十庙汉诸帝之庙各立无迭毁之义至元帝时贡禹匡衡之徒始建其礼以高帝为太祖而立四亲庙是为五庙唯刘歆以为天子七庙诸侯五庙降杀以两之义七者其正法可常数也宗不在数内有功徳则宗之不可预毁为数也是以班固称考论诸儒之议刘歆博而笃矣光武即位建高庙于雒阳乃立南顿君以上四庙就祖宗而为七至魏初高堂隆为郑学议立亲庙四太祖武帝犹在四亲之内乃虚置太祖及二祧以待后代至景初间乃依王肃更立五世六世祖就四亲而为六庙晋武受禅博议宗祀自文帝以上六世祖征西府君而宣帝亦序于昭穆未升太祖故祭止六也江左中兴贺循知礼至于寝庙之仪皆依魏晋旧事宋武帝初受晋命为王依诸侯立亲庙四即位之后增祠五世祖相国掾府君六世祖右北平府君止于六庙逮身殁主升从昭穆循太祖之位也降及齐梁守而弗革加崇迭毁礼无违旧臣等又案姬周自太祖已下皆别立庙至于禘祫俱合食于太祖是以炎汉之初诸庙各立嵗时尝享亦随处而祭所用庙乐皆象功徳而歌舞焉至光武乃总立一堂而羣主异室斯则新承寇乱欲从约省自此以来因循不变伏惟高祖文皇帝睿哲览神武应期受命开基垂统圣嗣当文明之运定祖宗之礼且损益不同沿袭异趣时王所制可以垂法自歴代以来杂用王郑二义若寻其指归校以优劣康成止论周代非谓经通子雍总贯皇王事兼长逺今请依据古典崇建七庙受命之祖宜别立庙祧百代之后为不毁之法至于銮驾亲奉申孝享于高庙有司行事竭诚敬于羣王俾夫规模可则严祀易遵表有功而彰明徳大复古而贵能变臣又案周人立庙亦无处置之文据冢人处职而言之先王居中以昭穆为左右阮忱撰礼图亦从此议汉京诸庙既逺又不序禘祫今若依周制理有未安杂用汉仪事难全采谨详立别图附之议末
　　皇后属车奏駮【皇后属车三十六乗初宇文恺阎毗奏定请减乗舆之半善心奏駮制可】
　　谨案周礼后备六服并设五辂采章之数并与王同属车之制不应独异又宋孝建时议定与辇天子属车十有二乗至大明元年九月有司奏皇后副车未有定式诏下礼官议正其数博士王燮之议郑云后象王立六宫亦正寝一而燕寝五推其所立每与王同谓十二乗通闗为允宋帝从之遂为后式今请依乗舆不须差降
　　皇太子服衮冕对【牛奏皇太子冬正大朝请服衮冕帝问给事郎许善心曰太子朝谒着逺游冠有何典故善心对帝曰善竟用开皇旧式　案此似非面对因録】
　　晋令皇太子给五时朝服逺游冠至宋泰始六年更议仪注仪曹郎丘仲起议案周礼公自衮冕已下至卿士大夫之冕皆其朝聘之服也伏寻古之公侯尚得服衮以入朝见况皇太子储副之尊谓宜式遵盛典服衮朝贺兼左丞陆澄议服冕以朝实着经典自秦除六冕之制后汉始备古章魏晋以来非祀宗庙不欲令臣下服于衮冕位为公者必加侍官故太子入朝因亦不着但承天作副礼絶羣后宜遵前王之令典革近代之陋制皇太子朝请服冕自宋以下始定此仪至梁简文之为太子嫌于上逼遂冠逺游下及于陈皆依此法后周之时亦言服衮入朝至于开皇复遵魏晋故事臣谓衮冕之服章玉虽差一日而观颇欲相类臣子之道义无上逼故晋武帝太始三年诏太宰安平王孚着侍内之服四年又赐赵燕乐安王等散骑常侍之服自斯以后台鼎贵臣并加貂珰武弁故皇太子遂着逺游谦不逼尊于理为允【隋书】
　　宇文述役兵议【左卫大将军宇文述每旦借本部兵数十人以供私役摄御史大夫梁毗奏劾之上方以心腹委述法官乃推言役不满日先千余兵皆称被役经二十余日后更云初不被役上付议虚实皆议为虚善心议不当免炀帝可免罪之奏】
　　述于仗卫之所抽兵私役虽不满日阙于宿卫与常役斫部情状乃殊又兵多下番散还本府分道追至不谋同辞今殆一月方始翻覆奸状分明此何可舍
　　梁史叙论【初善心父陈卫尉卿亨撰梁史未就而殁善心修续成书其序传末述制作之意】
　　谨案太素将萌洪荒初判干仪资始辰象所以正时巛载厚生品物于焉播气参三才而育徳肖二统而降灵有人民焉树之君长有贵贱矣为其宗极保上天之睠命膺下土之乐推莫不执太方振长防感召风云驱驰英俊干戈揖让取之也殊功鼎玉符成之也一致革命剏制竹素之道稍彰纪事记言笔墨之官渐着炎农以往存其名而漏其迹黄轩以来晦其文而显其用登丘纳麓具训诰及典谟贯昴入房传夏正与殷祀洎辩方正位论时训功南北左右兼四名之别梼杌乗车擅一家之称国恶虽讳君举必书故贼子乱臣天下大惧元明镜昭然可察及三郊递袭五胜相沿俱称百谷之王并以四海自任重光累徳何世无哉逮有梁之兴君临天下江左建国莫斯为盛受命在于一君继统传乎四主克昌四十八载余祚五十六年武皇帝出自诸生爰升宝厯拯百王之救万姓之危反墝季之末流登上皇之独道朝多君子野无遗贤礼乐必备宪章咸举深慈于不杀济大忍于无刑荡荡巍巍可为称首属阴戎入颖氐羯侵洛沸腾墋黩三季所未闻扫地滔天一元之巨厄廊庙有序翦成狐兔之场珪帛有仪碎夫虎狼之手福善积而身祸仁义在而国亡岂天道欤岂人事欤尝别论之在序论之巻先君昔在前代早怀述作凡撰齐书为五十巻梁书纪传随事勒成及阙而未就者目録注为一百八巻梁室交丧坟籍销尽冢壁皆残不凖无所盗帷囊同毁陈农何以求秦儒既坑先王之道将坠汉臣徒请口授之文亦絶所撰之书一时亡散有陈初建诏为史官补阙拾遗心识口诵依旧目録更加修撰且成百巻巳有六帙五十八巻上秘阁讫善心早婴荼蓼弗荷薪构太建之末频抗表闻至徳之初蒙授史任方愿油素采访门庭记録俯励弱才仰成先志而单宗少强近虚室类原顔退屏无所交游栖迟不求进益假班嗣之书徒闻其语给王隐之笔未见其人加以庸琐凉能孤陋末学忝职郎署兼撰陈史致此书延时未即成续祯明二年以台郎入聘值本邑沦覆他乡播迁行人失时将命不复望都亭而长恸迁别馆而悬壶家中旧书在后焚荡今止有六十八巻在又并缺落失次自入京已来随见补葺畧成七十巻四帝纪八巻后妃一巻三太子録一巻为一帙十巻宗室王侯列传一帙十巻具臣列传二帙二十巻外戚传一巻孝徳传一巻诚臣传一巻文苑传二巻儒林传二巻逸民传一巻数术传一巻藩臣传一卷合一帙十巻止足传一巻列女传一巻权幸传一巻羯贼传二巻逆臣传二巻叛臣传二巻叙传论述一巻合一帙十卷凡称史臣者皆先君所言下称名案者竝善心补阙别为叙论一篇托于叙传之末【仁义在北史作仁义存油素作缃素焚荡作荡尽六十八巻在作六十八巻获存巳来作以求】




　　隋文纪巻五
　　钦定四库全书
　　隋文纪巻六　　　　　　明　梅鼎祚　编何妥【字栖鳯西城人家郸县周太学博士入隋授国子博士歴国子祭酒有集十巻】受禅设坛议【周大定元年静帝禅位于隋司录虞庆则白请设坛于东第博士何妥议就南郊从之】
　　受禅登坛以告天也故魏受汉禅设坛于繁昌为在行旅郊坛乃阙至如汉高在泛光武在鄗尽非京邑所筑坛自晋宋揖让皆在都下莫不并就南郊更无别筑之义又后魏即位登朱雀观周帝初立受朝于路门虽自我作古皆非祖也今即府为坛恐招后诮
　　谏文帝八事书【高祖受禅妥除国子博士加通直散骑常侍上八事以谏时讷言苏威权兼数司妥尝奏以不可信任初威隠武功故妥言自负傅嵓渭水之气以此激上威大衔之更相诃诋】
　　其一事曰臣闻知人则哲惟帝难之孔子曰举直错诸枉则民服举枉错诸直则民不服由此言之政之治乱必慎所举故进贤受上赏蔽贤防显戮察今之举人良异于此无论謟直莫择贤愚心欲崇高则起家喉舌之任意湏抑屈必白首郎署之官人之不服实由于此臣闻爵人于朝与士共之刑人于市与众弃之伏见留心狱讼爱人如子毎应决狱无不询访羣公刑之不滥君之明也刑既如此爵亦宜然若有懋功简在帝心者便可擢用自斯以降若选重官必湏参以众议勿信一人之举则上不偏私上无怨望其二事曰孔子云是察阿党则罪无掩蔽又曰君子周而不比小人比而不周所谓比者即阿党也谓心之所爱既已光华荣显犹加提挈心之所恶既已沈滞屈辱薄言必怒提挈既成必相掩蔽则欺上之心生矣屈辱既加则有怨恨谤讟之言出矣伏愿广加逖访勿使朋党路开威恩自任有国之患莫大于此其三事曰臣闻舜举十六族所谓八元八恺也计其贤明理优今日犹复择才授任不相侵滥故得四门雍穆庶绩咸熙今官员极多用人甚少有一人身上乃兼数职为是国无人也为是人不善也今万乗大国髦彦不少纵有明哲无由自达东方朔言曰尊之则为将卑之则为虏斯言信矣今当官之人不度德量力既无吕望傅説之能自负傅嵓渭水之气不虑忧深责重唯畏总领不多安斯宠任轻彼权轴好致颠蹶实此之由易曰鼎折足覆公餗其形渥凶言不胜其任也臣闻穷力举重不能为用伏愿更任贤良分才参掌使各行有余力则庶事康哉其四事曰臣闻礼云析言破律乱名改作执左道以乱政者杀孔子曰仍旧贯何必改作伏见比年以来改作者多矣至如范威漏刻十载不成赵翊尺称七年方决公孙济迂诞医方费逾巨万徐道庆廻互子午靡耗饮食常明破律多歴岁时王渥乱名曾无纪极张山居未知星位前已蹂借太常曹魏祖不识北辰今复辚轹太史莫不用其短见便自夸毗邀射名誉厚相诬罔请今日以后有如此者若其言不騐必加重罚庶令有所畏忌不敢轻奏狂简【隋书云其余文多不载　治乱北史作安危逖访作访察行有余力作各行其力】
　　考定钟律表【上令妥考定钟律妥上表别勑太常取妥节度作清平瑟三调声又作八佾鞞铎巾拂四舞后苏威子防在太常叅议钟律防独不同】
　　臣闻明则有礼乐幽则有鬼神然则动天地感鬼神莫近于礼乐又云乐至则无怨礼至则不争揖让而治天下者礼乐之谓也臣闻乐有二一曰奸声二曰正声夫奸声感人而逆气应之顺气成象故乐行而伦清耳目聪明血气和平移风易俗天下皆宁孔子曰放郑声逺佞人故郑卫宋赵之声出内则发疾外则伤人是以官乱则荒其君骄商乱则陂其官壊角乱则忧其人怨征乱则哀其事勤羽乱则危其财匮五者皆乱则国亡无日矣魏文侯问子夏曰吾端冕而聴古乐则欲寐聴郑卫之音而不知倦何也子夏对曰夫古乐者始奏以文复乱以武修身及家平均天下郑卫之音者奸声以乱溺而不止獶杂子女不知父子今君所问者乐也所爱者音也夫乐之与音相近而不同为人君者谨审其好恶案圣人之作乐也非止茍悦耳目而已矣欲使在宗庙之内君臣同聴之则莫不和敬在乡里之内长幼同聴之则莫不和顺在闺门之内父子同聴之则莫不和亲此先王立乐之方也故知声而不知音者禽兽是也知音而不知乐者众庶是也故黄钟大吕歌干戚僮子皆能儛之能知乐者其唯君子不知声者不可与言音不知音者不可与言乐知乐则几于道矣纣为无道太师抱乐器以奔周晋君徳薄师旷固惜清征上古之时未有音乐鼔腹击壤乐在其间易曰先王作乐崇徳殷荐之上帝以配祖考至于黄帝作咸池颛顼作六茎帝喾作五英尧作大章舜作大韶禹作大夏汤作大濩武王作大武从夏以来年代久逺唯有名字其声不可得闻自殷至周备于诗颂故自圣贤已下多习乐者至如伏羲减瑟文王足琴仲尼击磬子路鼓瑟汉高击筑元帝吹箫汉高祖之初叔孙通因奏乐人制宗庙之乐迎神于庙门奏嘉至之乐犹古降神之乐也皇帝入庙门奏永至之乐以为行步之节犹古采荠肆夏也干豆上荐奏登歌之乐犹古清庙之歌也登歌再终奏休成之乐美神飨也皇帝就东厢坐定奏永安之乐美礼成也其休成永至二曲叔孙通所制也汉高祖庙奏武徳文始五行之儛当春秋时陈公子完奔齐陈是舜后故齐有韶乐孔子在齐闻韶三月不知肉味是也秦始皇灭齐得齐韶乐汉高祖灭秦韶传于汉高祖改名文始以示不相袭也五行儛者本周大武乐也始皇改曰五行及于孝文复作四时之儛以示天下安和四时顺也孝景采武徳儛以为昭徳孝宣又采昭徳以为盛徳虽变其名大抵皆因秦旧事至于魏晋皆用古乐魏之三祖并制乐辞自永嘉播越五都倾荡乐声南渡是以大备江东宋齐以来至于梁代所行乐事犹皆传古三雍四始实称大盛及侯景簒逆乐师分散其四儛三调悉度伪齐齐氏虽知传受得曲而不用之于宗庙朝廷也臣少好音律留意管年虽耆老颇皆记忆及东土尅定乐人悉返访其逗遛果云是梁人所教今三教四儛并皆有手虽不能精熟亦颇具雅声若令教习传授庶得流传古乐然后取其会归撮其指要因循损益更制嘉名歌盛徳于当今传雅正于来叶岂不美欤谨具录三调四儛曲名又制歌辞如别其有曲声流宕不可以陈于殿廷者亦悉附之于后【始皇北史作高祖】
　　苏防【字伯尼威之子少有盛名仕鸿胪少卿】
　　駮郑译七调议【开皇初柱国郑译请更正乐诏牛何妥等议久不定复诏求知音之士叅议译谓考寻乐府钟石律吕皆有宫商角征羽变宫变征之名因周武帝时兹人苏只婆所传推演其声五均之外更立七均合成十二以应十二律律有七音音立一调旋转相交作书宣示朝廷防亦称明乐驳译七调为非译答之众从译议防又与译议欲累黍立分正定律吕而妥雅为高祖所信耻已宿儒不逮译等欲阻壊其事乃立议非十二律旋相为宫又非其七调之议后竞用黄钟一宫不假余律】
　　韩诗外传所载乐声感人及月令所载五音所中并皆有五不言变宫变征又春秋左氏所云七音六律以奉五声准此而言每宫应立五调不闻更加变宫变征二调为七调七调之作所出未详
　　郑译【字正义荥阳开封人仕周内史上大夫封沛国公入隋进上柱国有学识兼知钟律】答七调駮
　　周有七音之律汉书律厯志天地人及四时谓之七始黄钟为天始林钟为地始太蔟为人始是为三始姑洗为春蕤賔为夏南吕为秋应钟为冬是为四时四时三始是以为七今若不以二变为调曲则是冬夏声阙四时不备是故毎宫湏立七调
　　又与苏防议
　　案今乐府黄钟乃以林钟为调首失君臣之义清乐黄钟宫以小吕为变征乖相生之道今请雅乐黄钟宫以黄钟为调首清乐去小吕还用蕤賔为变征
　　何妥非十二律旋相为宫议
　　经文虽道旋相为宫恐是直言其理亦不通随月用调是以古来不取若依郑及司马彪湏用六十律方得和韵今译唯取黄钟之正宫兼得七始之妙义非止金石谐韵亦乃簨虡不繁可以享百神可以合万舞矣
　　又非七调之议
　　近代书记所载缦乐鼓琴吹笛之人多云三调三调之声其来久矣请存三调而已
　　毛爽【喜之弟仕陈山阳太守归隋】
　　律谱略【开皇九年平陈后诏爽及陈故太史令蔡子元等依古律吕制管实葭灰以节气应有早晩乃遣爽等草定其法爽因稽诸故实着于篇名曰律谱其律大业末于江都沦防】
　　臣爽按黄帝遣伶伦氏取竹于嶰谷聴凤阿阁之下始造十二律焉乃致天地气应是则数之始也阳管为律阴管为吕其气以四时其数以纪万物云首作数盖律之本也夫一十百千万亿兆者引而申焉厯度量衡出其中矣故有虞氏用律和声邹衍改之以定五始正朔服色亦由斯而别也夏正则人殷正则地周正则天孔子曰吾得夏时焉谓得气数之要矣汉初兴也而张苍定律乃推五胜之法以为水徳寔因战国官失其守后秦灭学其道浸微苍补缀之未获详究及孝武创制乃置恊律之官用李延年以为都尉颇解新声变曲未达音律之源故其服色不得而定也至于元帝自晓音律郎官京房亦达其妙因使韦成等杂试问房房自叙云学焦延夀用六十律相生之法以上生下皆三生二以下生上皆三生四阳下生阴阴上生阳乃还相为宫之正法也于后刘歆典领条奏着其始末理渐研精班氏汉志尽歆所出也司马彪志并房所出也至于后汉尺度稍长魏氏杜防亦制律吕以之气灰悉不飞晋光禄大夫荀朂得古铜管校夔所制长古四分方知不调事由其误乃依周礼更造古尺用之定管声韵始调左晋之后渐又讹谬至梁武帝时犹有汲冡玉律宋苍梧时钻为横吹然其长短厚薄大体具存臣先人栖诚学筭于祖暅问律于何承天沈研三纪颇达其妙后为太常丞典司乐职乃取玉管及宋太史尺并以闻奏诏付大匠依様制管自斯以后律又飞灰侯景之乱臣兄喜于太乐得之后陈宣帝诣荆州为质俄遇梁元帝败喜没于周适欲上闻陈武帝立遂又以十二管衍为六十律私候气序并有征应至太建时喜为吏部尚书欲以闻奏会宣帝崩后主嗣立出喜为永嘉内史遂留家内贻诸子孙陈亡之际竟并遗失今正十二管在太乐者阳下生阴始于黄钟阴上生阳终于中吕而一岁之气毕于此矣中吕上生执始执始下生去灭终于南事六十律毕于此矣仲冬之月律中黄钟黄钟者首于冬至阳之始也应天之数而长九寸十一月气至则黄钟之律应所以宣养六气缉和九徳也自此之后并用京房律凖长短宫征次日而用凡十二律各有所摄引而申之至于六十亦由八卦衍而重之以为六十四也相生者相变始黄钟之管下生林钟以阳生阴故变也相摄者相通如中吕之管摄于物应以母权子故相变者异时而各应相通者同月而继应应有早晩者非正律气乃子律相感寄母中应也
　　刘孝孙
　　駮张賔厯法【初高祖辅政道士张賔自云洞晓星相盛言禅代之征及受禅擢华州刺史使与仪同刘晖等议造新厯下诏施用孝孙与冀州秀才刘焯并称其学无师法刻食不中所駮六条于时賔方有宠晖附防之迁为太史令共短孝孙焯后賔死何妥言孝孙于高祖授大都督先是张胄以筭术直太史与孝孙共短賔厯开皇十四年上叅问日食事杨素等奏言胄孝孙多騐俄孝孙卒又荐胄因言日长影短之事十七年厯成奏之晖与司厯刘宜援据古史駮胄迭相駮难会通事舍人顔慜楚上书高祖欲神其事下诏晖等并除名】
　　其一云何承天不知分闰之有失而用十九年之七闰其二云賔等不解宿度之差改而冬至之日守常度其三云连珠合璧七曜湏同乃以五星别元其四云賔等唯知日气余分恰尽而为立元之法不知日月不合不成朔旦冬至其五云賔等但守立元定法不湏明有进退其六云賔等唯识转加大余二十九以为朔不解取日月合防准以为定此六事微妙厯数大纲圣贤之通术而晖未晓此寔管窥之谓也若乃騐影定气何氏所优賔等推测去之弥逺合朔顺天何氏所劣賔等依据循彼迷踪盖是失其菁华得其糠粃也
　　又
　　魏明帝时有尚书郎杨伟修景初厯乃上表立义駮难前非云加时后天食不在朔然观杨伟之意故以食朔为真未能详之而制其法至宋元嘉中何承天着厯其上表云月行不定或有迟疾合朔月食不在朔望亦非厯之意也然承天本意欲立合朔之术遭皮延宗饰非致难故事不得行至后魏献帝时有龙宜弟复修延兴之厯又上表云日食不在朔而习之不废据春秋书食乃天之验朔也此三人者前代善厯皆有其意未正其书但厯数所重唯在朔气朔为朝会之首气为生长之端朔有告饩之文气有郊迎之典故孔子命厯而定朔旦冬至以为将来之范
　　杨素等奏
　　太史凡奏日食二十有五唯一晦三朔依尅而食尚不得其时又不知所起他皆无验胄所尅前后妙衷时起分数合如符契孝孙所尅验亦过半
　　刘晖等駮张胄
　　命厯序僖公五年天正壬子朔旦日至左氏传僖公五年正月辛亥朔日南至张賔厯天正壬子朔冬至合命厯序差传一日张胄厯天正壬子朔合命厯序差传一日三日甲寅冬至差命厯序二日差传三日成公十二年命厯序天正辛卯朔旦日至张賔厯天正辛卯朔冬至合命厯序张胄厯天正辛卯朔合命厯序二日壬辰冬至差命厯序一日昭公二十年春秋左氏传二月己丑朔日南至凖命厯序庚寅朔旦日至张賔厯天正庚寅朔冬至并合命厯序差传一日张胄厯天正庚寅朔合命厯序差传一日二日辛卯冬至差命厯序一曰差传二日宜案命厯序及春秋左氏传并闰余尽之岁皆湏朔旦冬至若依命厯序勘春秋三十七食合处至多若依左传合者至少是以知传为错今张胄信情置闰命厯序及传气朔并差又宋元嘉冬至影有七张賔厯合者五差者二亦在前一日张胄厯合者三差者四在后一日元嘉十二年十一月甲寅朔十五日戊辰冬至日影长张賔厯合戊辰冬至张胄厯己巳冬至差后一日十三年十一月己酉朔二十六日甲戌冬至日影长张賔厯癸酉冬至差前一日张胄厯合甲戌冬至十五年十一月丁卯朔十八日甲申冬至日影长二厯并合甲申冬至十六年十一月辛酉朔二十九日己丑冬至日影长张賔厯合己丑冬至张胄厯庚寅冬至差后一日十七年十一月乙酉朔十日甲午冬至日影长张賔厯合甲午冬至张胄厯乙未冬至差后一日十八年十一月己卯朔二十一日己亥冬至日影长张賔厯合己亥冬至张胄庚子冬至差后一日十九年十一月癸卯朔三日乙巳冬至日影长张賔厯甲辰冬至差前一日张胄厯合乙巳冬至又周从天和元年丙戌至开皇十五年乙卯合得冬夏至日影一十四张賔厯合得者十差者四三差前一日一差后一日张胄厯合者五差者九八差后一日一差前一日天和二年十一月戊戌朔三日庚子冬至日影长张賔合庚子冬至张胄厯辛丑冬至差后一日三年十一月壬辰朔十四日乙巳冬至日影长张賔厯合乙巳冬至张胄厯丙午冬至差后一日建徳元年十一月己亥朔二十九日丁卯冬至日影长张賔厯丙寅冬至差前一日张胄厯合丁卯冬至二年五月丙寅朔三日戊辰夏至日影短张賔厯己巳夏至差后一日张胄厯庚午夏至差后二日三年十一月戊午朔二十日丁丑冬至日影长张賔厯合丁丑冬至张胄厯戊寅冬至差后一日六年十一月庚午朔二十三日壬辰冬至日影长张賔厯合壬辰冬至张胄厯癸巳冬至差后一日宣政元年十一月甲午朔五日戊戌冬至日影长两厯并合戊戌冬至开皇四年十一月己未朔十一日己巳冬至日影长张賔厯合已巳冬至张胄厯庚午冬至差后一日五年十一月甲寅朔二十二日乙亥冬至日影长张賔厯甲戌冬至差前一日张胄厯合庚辰冬至七年五月乙亥朔九日癸未夏至日影短张賔厯壬午夏至差前一日张胄厯合癸未夏至十一月壬申朔十四日乙酉冬至日影长张賔厯合乙酉冬至张胄厯丙戌冬至差后一日十一年十一月己卯朔二十八日丙午冬至日影长张賔厯合丙午冬至张冑厯丁未冬至差后一日十四年十一月辛酉朔旦冬至张賔厯合十一月辛酉朔旦冬至张胄厯十一月辛酉朔二日壬戌冬至差后一日建徳四年四月大乙酉朔三十日甲寅月晨见东方张賔厯四月大乙酉朔三十日甲寅月晨见东方张胄厯四月小乙酉朔五月大甲寅朔月晨见东方宜案影极长为冬至影极短为夏至二至自古史分可勘者二十四其二十一有影三有至日无影见行厯合一十八差者六旅骑尉张冑厯合者八差者一十六二差后二日一十四差后一日又开皇四年在洛州测冬至影与京师二处进退丝毫不差周天和已来案验并在后更检得建徳四年晦朔东见张胄厯五月朔日月晨见东方今十七年张賔厯闰七月张胄厯闰五月又审至以定闰胄厯至既不当故知置闰必乖见行厯四月五月频大张胄厯九月十月频大为胄朔弱频大在后晨故朔日残月晨见东方宜又案开皇四年十二月十五日癸卯依厯月行在鬼三度时加酉月在卯上食十五分之九亏起西北今伺一更一筹起食东北角十五分之十至四筹还生至二更一筹复满五年六月三十日依厯太阳亏日在七星六度加时在午少强上食十五分之一半强亏起西南角今伺日乃在午后六刻上始食亏起西北角十五分之六至未后一刻还生至五刻复满六年六月十五日依厯太阴亏加时酉在卯上食十五分之九半弱亏起西南当其时阴云不见月至辰巳云里见月已食三分之二亏从东北即还云合至已午间稍生至午后云里蹔见已复满十月三十日丁丑依厯太阳亏日在斗九度时加在辰少弱上食十五分之九强亏起东北角今所见日出山一丈辰二刻始食亏起正西食三分之二辰后二刻始生入巳时三刻上复满十年三月十六日癸卯依厯月行在氐七度时加戌月在辰太半上食十五分之七半强亏起东北今月初出卯南带半食出至辰初三分可食二分许渐生辰未己复满见行厯九月十六日庚子月行在胃四度时加丑月在未半强上食十分之三半强亏起正东今伺月以午后二刻食起正东湏臾如南至未正上食南畔五分之四渐生入申一刻半复满十二年七月十五日己未依厯月行在室七度时加戌月在辰太强上食十五分之十二半弱亏起西北今伺一更三筹起西北上食准三分之二强与厯注同十三年七月十六日依厯月在申半强上食十五分之半弱亏起西南十五日夜从四更月五更一筹起东北上食半强入云不见十四年七月一日依厯时加已弱上食食十五分之十二半强至未后三刻日乃食亏起西北食半许入云不见食顷暂见犹未复生因即云鄣十五年十一月十六日庚午依厯月行在井十七度时加亥月在已半上食十五分之九半强亏西北其夜一更四筹后月在辰上起食亏东南至二更三筹月在已上食三分之二许渐生至三更一筹月在景上复满十六年十一月十六日乙丑依厯月行在井十七度时加丑月在未太弱上食十五分之十二半弱亏起东南十五日夜伺至三更一筹月在景上云里见已食十五分之三许亏起正东至丁上食既后从东南生至四更三筹月在未末复满而胄不能尽中
　　顔慜楚上书【胄改定新厯言前厯差一日内史通事舍人顔慜楚上言】
　　汉时洛下闳改颛顼厯作太初厯云后当差一日八百年当有圣者定之计今相去七百一十年术者举其成数圣者之谓其在今乎
　　文帝下诏
　　朕应运受图君临万防思欲兴复圣教恢令典上顺天道下授人时搜扬海内广延术士旅骑尉张胄理思沉敏术艺宏深怀道白首来上歴法令与太史旧厯并加勘审仰观象参验璿机胄厯数与七曜符合太史所行乃多疏舛羣官博议咸以胄为密太史令刘晖司厯郭翟刘宜骁骑尉任悦往经修造致此乖谬通直散骑常侍领太史令庾季才太史丞邢防司厯郭逺厯博士苏粲厯助教传防成瑜等既是职司湏审疎密遂虚行此厯无所发明论晖等情状已合科罪方共餙非护短不从正法季才等附下罔上义实难容
　　刘焯【字士元信都昌亭人歴云骑尉迁太学博士为世通儒】
　　上皇太子駮正张胄厯误六事【初高祖召见胄因言日长影短之事而哀充复上表炀帝立为皇太子因以厯事付皇太子遣更研详太子征集天下厯筭之士焯复增修其书名曰皇极厯駮正胄之短太子颇嘉之焯为太学博士负其精博志解胄之印官不满意称疾罢归至仁夀四年焯言胄厯误于皇太子仍上啓被駮不用】
　　其一曰张胄所上见行厯日月交食星度见留虽未尽善得其大较官至五品诚无所愧但因人成事非其实录就而讨论违舛甚众其二曰胄望晦朔违古且疎气节闰候乖天爽命时不从子半晨前别为后日日躔莫悟缓急月逡妄为两种月度之转輙遗盈缩交会之际意造气差七曜之行不循其道月星之度行无出入应黄反赤当近更逺亏食乖凖阴阳无法星端不协珠璧不同盈缩失伦行度愆序去极晷漏应有而无食分先后弥为烦碎测今不审考古莫通立术之疎不可纪极今随事紏駮凡五百三十六条其三曰胄以开皇五年与李文琮于张賔厯行之后本州贡举即赍所造厯拟以上应其厯在乡阳流布散写甚多今所见行与焯前厯不异前拟献年将六十非是忽廹仓卒始为何故至京未几即变同焯厯与旧悬殊焯作于前献于后舍己从人异同暗会且孝孙因焯胄后附孝孙厯术之文又皆是孝孙所作则元本偷窃事甚分明恐胄推讳故依前厯为駮凡七十五条并前厯本俱上其四曰为史官自奏亏食前后所上多与厯违今筭其乖舛有一十三事又前与太史令刘晖等校其疎密五十四事云五十三条新计后为厯应密于旧见用筭推更疎于本今紏发并前凡四十四条其五曰胄于厯未为精通然孝孙初造皆有意征天推步事必出生不是空文徒为臆断其六曰焯以开皇三年奉勑修造顾循记注自许精微秦汉以来无所与让寻圣人之迹悟曩哲之心测七曜之行得三光之度正诸气朔成一厯象会通今古符允经传稽于庶类信而有征胄所违焯法皆合胄所阙今则尽有隐括始终谓为总备
　　上皇太子啓
　　自木铎寝声绪言成烬羣生荡析诸夏沸腾曲技云浮畴官雨絶厯纪废壊千百年矣焯以庸鄙谬荷甄擢専精艺业耽翫数象自力羣儒之下冀覩圣人之意开皇之初奉勑修撰性不谐物功不克终犹被胄窃为已法未能尽妙恊时多爽尸官乱日实防皇猷请征胄答验其长短
　　上皇太子论浑天啓【仁夀四年焯造皇极厯上啓于东宫论浑天不用及即位大业三年勑诸郡测影而焯寻卒事遂寝废】
　　璿玑玉衡正天之器帝王钦若世传其象汉之孝武详考律厯紏落下闳鲜于妄人等共所营定逮于张衡又寻述作亦其体制不异闳等虽闳制莫存而衡造有器至吴时陆绩王蕃并要修铸绩小有异蕃乃事同宋有钱乐之魏初晁崇等摠用铜铁小大有殊规域经模不异蕃造观蔡邕月令章句郑注考灵曜势同衡法迄今不改焯以愚管留情推测见其数制莫不违爽失之千里差若毫厘大象一乖余何可验况赤黄均度月无出入至所恒定气不别衡分刻本差轮回守故其为踈谬不可复言亦既由理不明致使异家间出盖及宣夜三説并驱平昕安穹四天腾沸至当不二理唯一揆岂容天体七种殊説又影漏去极就浑可推百骸共体本非异物此真巳验彼伪自彰岂朗日未晖爝火不息理有而阙讵不可悲者也昔蔡邕自朔方上书曰以八尺之仪度知天地之象古有其器而无其书常欲寝伏仪下案度成数而为立説邕以负罪朔裔书奏不许邕若蒙许亦必不能邕才不逾张衡衡本岂有遗思也则有器无书观不能悟焯今立术改正旧浑又以二至之影定去极晷漏并天地高逺星辰运周所宗有本皆有其率袪今贤之巨惑稽往哲之羣疑豁若云披朗如雾散为之错综数巻已成待得影差谨更啓送
　　又
　　周官夏至日影尺有五寸张衡郑王蕃陆绩先儒等皆以为影千里差一寸言南戴日丁万五千里表影正同天高乃异考之筭法必为不可寸差千里亦无典説明为意断事不可依今交爱之州表北无影计无万里南过戴日是千里一寸非其实差焯今説浑以道为率道里不定得差乃审既大圣之年升平之日厘改羣谬斯正其时请一水工并解筭术士取河南北平地之所可量数百里南北使正审时以漏平地以绳随气至分同日度影得其差率里即可知则天地无所匿其形辰象无所逃其数超前显圣効象除疑请勿以人废言张胄【渤海蓚人博学多通尤精术数歴拜员外散骑侍郎兼太史令】
　　駮刘焯稽极厯奏【胄征授云骑尉直太史参议律厯推步精密高祖异之迁蒹太史令改定新厯为焯所短焯初造皇极厯人造厯家同异名曰稽极大业元年帝下其书与胄参校胄互相駮难竟不施用】
　　焯厯有岁率月率而立定朔月有三大三小案岁率月率者平朔之章岁章月也以平朔之率而求定朔值三小者犹似减三五为十四值三大者增三五为十六也校其理实并非十五之正故张衡及何承天创有此意为难者执数以校其率率皆自败故不克成今焯为定朔则湏除其平率然后为可
　　袁充【字徳符陈郡阳夏人寓居丹阳仕陈散骑常侍入隋厯拜秘书令江都弑逆以謟佞并诛】奏日景渐长表【开皇初大议造厯张胄兼明揆测言日长之瑞有司莫能考决至开皇十九年充为太史令欲成胄旧事复上表是时晋王广初立为太子充奏深合时冝因改元仁夀取日长之意百工并加程课皇太子率百官陈贺】
　　隋兴已后日景渐长开皇元年冬至之景长一丈二尺七寸二分自尔渐短至十七年冬至景一丈二尺六寸三分四年冬至在洛阳测景长一丈二尺八寸八分二年夏至景一尺四寸八分自尔渐短至十六年夏至景一尺四寸五分其十八年冬至阴云不测元年十七年十八年夏至亦阴云不测周官以土圭之法正日景日至之景尺有五寸郑云冬至之景一丈三尺今十六年夏至之景短于旧五分十七年冬至之景短于旧三寸七分日去极近则景短而日长去极逺则景长而日短行内道则去极近行外道则去极逺尧典云日短星昴以正仲冬据昴星昬中则知尧时仲冬日在湏女十度以厯数推之开皇以来冬至日在斗十一度与唐尧之代去极俱近谨案元命包云日月出内道璇玑得其常天帝崇灵圣王相功京房别对曰太平日行上道升平日行次道霸代日行下道伏惟大隋启运上感乾元景短日长振古稀有【元命包上传有春秋二字初作相末句振古未之有也】上言文帝本命表【仁夀初充言上本命与阴阳律吕合者六十余条因上表奏之赏赐优崇】
　　皇帝载诞之初非止神光瑞气嘉祥应感至于本命行年生月生日并与天地日月阴阳律吕运转相符表里合会此诞圣之异宝厯之元今与物更新改年仁夀岁月日子还共诞圣之时并同明合天地之心得仁夀之理故知洪基长笇永永无穷
　　冬至日长奏【仁夀四年甲子岁炀帝初即位充及太史丞高智宝奏言冬至日长仍讽齐王暕率百官表贺】
　　去岁冬至日景逾长今岁皇帝即位与尧受命年合昔唐尧受命四十九年到上元第一纪甲子天正十一月庚戌冬至陛下即位其年即当上元第一纪甲子天正十一月庚戌冬至正与唐尧同自放勲以来凡经八上元其间緜代未有仁夀甲子之合谨案第一纪甲子太一在一宫天目居武徳阴阳厯数并得符同唐尧丙辰生丙子年受命止合三五未若己丑甲子支干并当六合允一元三綂之期合五纪九章之会共帝尧同其数与皇唐比其踪信所谓皇哉唐哉唐哉皇哉者矣陈嘉瑞表【炀帝初罹鴈门之厄又盗贼益起心不自安充复假托天文上表陈嘉瑞以自媚于上超拜秘书令】
　　臣闻皇天辅德皇天福谦七政斯齐三辰告应伏惟陛下握箓图而驭黔首提万善而化八纮以百姓为心匪以一人受庆先天罔违所欲后天必奉其时是以初膺宝厯正当上元之纪干之初九又与天命符会斯则圣人防契故能动合天经谨按去年已来象星瑞毫厘无爽谨録尤异上天降祥破突厥等状七事其一去八月二十八日夜大流星如斗出王良北正落突厥营声如崩墙其二八月二十九日夜复有大流星如斗出羽林向北流正当北方依占频二夜流星坠贼所贼必败散其三九月四日夜频有两星大如斗出北斗魁向东北流依占北斗主杀伐贼必败其四岁星主福德频行京都二处分野依占国家之福其五去七月内荧惑守羽林九月七日已退舍依占不出三日贼必败散其六去年十一月二十日夜有流星赤如火从东北向西南落贼帅卢明月营破其橦车其七十二月十五日夜通汉镇北有赤气亘北方突厥将亡之应也依勘城録河南洛阳并当甲子与乾元初九爻及上元甲子符合此是福地永无所虑旋观往政侧闻前古彼则异时间出今则一朝总萃岂非天赞有道助殱凶孽方清九夷于东獩沉五狄于北溟告成岱岳无为汾水【天命南史作本命】王劭【字君懋太原晋阳人仕齐中书舍人入周不得调隋授著作佐郎迁秘书少监】请变火表【劭为员外散骑侍郎修起居注以古有钻燧改火之义近代废絶于是上表上从之】
　　臣谨案周官四时变火以救时疾明火不数变时疾必兴圣人作法岂徒然也在晋时有以洛阳火度江者代代事之相续不灭火色变青昔师旷食饭云是劳薪所防晋平公使视之果然车辋今温酒及炙肉用石炭柴火竹火草火蔴荄火气味各不同以此推之新火旧火理应有异伏愿远遵先圣于五时取五木以变火用功甚少救益方大纵使百姓习乆未能顿同尚食内厨及东宫诸王食厨不可不依古法【代代北史作世世柴火作木炭火】
　　上文帝言符命表【劭拜著作郎上表赐物五百段】
　　昔周保定二年岁在壬午五月五日青州黄河变清十里镜彻齐氏以为已瑞改元曰河清是月至尊以大兴公始作隋州刺史歴年二十隋果大兴臣谨案易坤灵图曰圣人受命瑞必先见于河河者最浊未能清也窃以灵贶休祥理无虚发河清启圣实属大隋午为鹑火以明火徳仲夏火王亦明火徳月五日五合天数地数既得受命之辰允当先见之兆开皇初邵州人杨令悊近河得青石图一紫石图一皆隠起成文有至尊名下云八方天心永州又得石图剖为两叚有杨树之形黄根紫叶汝水得神腹下有文曰天卜杨兴安邑掘地得古铁版文曰皇始天年赉杨铁券王兴同州得石文曰天子延千年大吉臣以前之三石不异龙图何以用石石体乆固义与上名符合腹七字何以着亦乆固兼是神灵之物孔子叹河不出图洛不出书今于大隋圣世图书屡出建徳六年亳州大周村有龙闘白者胜黑者死大象元年夏荧阳汴水北有龙鬪初见白气属天自东方歴阳武而来及至白龙也长十许丈有黑龙乘云而至两相薄乍合乍离自午至申白龙升天黑龙坠地谨案龙君象也前闘于亳州周村者盖象至尊以龙闘之岁为亳州总管遂代周有天下后闘于荧阳者荧字三火明火徳之盛也白龙从东方来歴阳武者盖象至尊将登帝位从东第入自崇阳门也西北升天者当干位天门坤灵图曰圣人杀龙龙不可得而杀皆盛气也又曰泰姓商名官黄色长八尺六十世河龙以正月辰见白龙与五黑龙闘白龙陵故泰人有命谨案此言皆为大隋而发也圣人杀龙者前后龙死是也姓商者皇家于五姓为商也名宫者武元皇帝讳于五声为宫黄色者隋色尚黄长八尺者武元皇帝身长八尺河龙以正月辰见者泰正月卦龙见之所于京师为辰地白龙与黑龙闘者亳州荧阳龙闘是也胜龙所以白者杨姓纳音为商至尊又辛酉岁生位皆在西方西方色白也死龙所以黑者周色黑所以称五者周闵明武宣靖凡五帝赵陈代越当五王一时伏法亦当五数白龙陵者陵犹胜也郑説陵当为除凡闘能去敌曰除臣以泰人有命者泰之为言通也大也明其人道通徳大有天命也干凿度曰泰表戴干郑注曰表者人形体之彰识也干盾也泰人之表戴干臣伏见至尊有戴干之表益知泰人之表不爽毫厘坤灵图所云字字皆验纬书又称汉四百年终如其言则知六十世亦必然矣昔宗周卜世三十今则倍之稽览图云太平时阴阳和合风雨咸同海内不偏地有阻险故风有迟疾虽太平之政犹有不能均同唯平均乃不鸣条故欲风于亳亳者陈留也谨案此言盖明至尊者为陈留公世子亳州总管遂受天命海内均同不偏不党以成太平之风化也在大统十六年武元皇帝改封陈留公是时齐国有秘记云天王陈留入并州齐王高洋为是诛陈留王彭乐其后武元皇帝果将兵入并州周武帝时望气者云亳州有天子气于是杀亳州刺史纥豆陵恭至尊代为之又陈留老子祠有枯柏世传云老子将度世云待枯柏生东南枝廻指当有圣人出吾道复行至齐枯柏从下生枝东南上指夜有三童子相与歌曰老子庙前古枯树东南状如繖圣主从此去及至尊牧亳州亲至祠树之下自是柏枝廻抱其枯枝渐指西北道教果行校考众事太平主出于亳州陈留之地皆如所言稽览图又云治道得则阴物变为阳物郑注云葱变为韭亦是谨案自六年以来逺近山石多变为玉石为阴玉为阳又左卫园中葱皆变为韭【咸同北史作会同治道作政道】
　　复上书【上以劭为至诚宠锡日隆】
　　易干凿度曰随上六拘系之乃从维之王用享于西山随者二月卦阳徳施行藩决难解万物随阳而出故上六欲九五拘系之维持之明被阳化而隂随从之也易稽览图坤六月有子女任政一年传为复五月贫之从东北来立大起土邑西北地动星坠阳卫屯十一月神人从中山出赵地动北方三十日千里马数至谨案凡此易纬所言皆是大隋符命随者二月之卦明大隋以二月即皇帝位也阳徳施行者明杨氏之徳教施行于天下也藩决难解者明当时藩鄣皆是通决险难皆解散也万物随阳而出者明天地间万物尽随杨氏而出见也上六欲九五拘系之者五为王六为宗庙明宗庙神灵欲令登九五之位帝王拘民以礼系民以义也拘民以礼系民以义此二句亦是干凿度之言维持之者明能以纲维持正天下也被阳化而欲阴随之者明阴类被服杨氏之风化莫不随从阴谓臣下也王用享于西山者盖明至尊常以岁二月幸西山仁夀宫也凡四称随三称阳欲美隋杨丁宁之至也坤六月者坤位在未六月建未言至尊以六月生也有子女任政者言乐平公主是皇帝子女而为周后任理内政也一年传为复者复是坤之一世卦阳气初起言周宣帝崩后一年传位与杨氏也五月贫之从东北来立者贫之当为真人字之误也言周宣帝以五月崩真人革命当在此时至尊谦让而逆天意故逾年乃立昔为定州总管在京师东北本而言之故曰真人从东北来立大起土邑者大起即大兴言营大兴城邑也西北地动星坠者盖天意去周授隋故变动也阳卫者言杨氏得天卫助屯十一月神人从中山出者此卦动而大亨作故至尊以十一月被授亳州总管将从中山而出也赵地动者中山为赵地以神人将去故变动也北方三十日者盖至尊从北方将往亳州之时停留三十日也千里马者盖至尊旧所乘騧骝马也屯卦震下坎上震于马作足坎于马为美脊是故騧骝马脊有肉鞍行则先作弄四足也数至者言厯数至也河图帝通纪曰形瑞出变矩衡赤应随恊灵皇河图皇叅特曰皇辟出承元讫道无为治率被遂矩戯作术开皇色握神日投辅提象不絶立皇后翼不格道终始徳优劣帝任政河典出叶辅嬉烂可述谨案凡此河图所言亦是大隋符命形瑞出变矩衡者矩法也衡北斗星名所谓璿玑玉衡者也大隋受命形兆之瑞始出天象则为之变动北斗主天之法度故曰矩衡易纬伏戯矩衡神郑注亦以为法玉衡之神与此河图矩衡义同赤应隋者言赤帝降精感应而生隋也故隋以火徳为赤帝天子叶灵皇者叶合也言大隋徳合上灵天皇大帝也又年号开皇与灵宝经之开皇年相合故曰叶灵皇皇辟出者皇大也辟君也大君出盖谓至尊受命出为天子也承元讫者言承周天元终讫之运也道无为治率者治下脱一字言大道无为治定天下率从被遂矩戯作术者矩法也昔遂皇握机矩伏戯作八卦之术言大隋被服三皇之法术也遂皇机矩语见易纬开皇色者言开皇年易服色也握神日者握持羣神明炤如日也又开皇以来日渐长亦其义投辅提者言投授政事于辅佐使之提挈也象不絶者法象不废絶也立皇后翼不格者格至也此言本立太子以为皇家后嗣而其辅翼之人不能至于善也道终始徳优劣者言前东宫道终而徳劣今皇太子道始而徳优也帝任政河典出者言皇帝亲任政事而邵州河濵得石图也叶辅嬉烂可述者叶合也嬉兴也言羣臣合心辅佐以兴政治烂然可纪述也所以于皇叅持帝通纪二篇陈大隋符命者明皇道帝德尽在隋也【治率北史作安率】
　　请正汉王谅罪书【炀帝嗣位谅作乱帝不忍加诛劭上书以此求媚帝依违不从】
　　臣闻黄帝灭炎盖云母弟周公诛管信亦天伦叔向戮叔鱼仲尼谓之遗直石碏杀石厚邱明以为大义此皆经籍明文帝王常法今陛下置此逆贼度越前圣含寛大未有以谢天下谨案贼谅毒被生民者也是知古者同德则同姓异德则异姓故黄帝有二十五子其得姓者十有四人唯青阳夷鼓与黄帝同为姬姓谅既自絶请改其氏
　　人上玉文奏【时有人于黄凤泉浴得二白石颇有文理遂附致其文以为字复言有诸物象而上奏王劭复廻互其字作诗二百十八篇奏之赐帛千匹】
　　其大玉有日月星辰八卦五岳及二麟双凤青龙朱雀驺武各当其方位又有五行十日十二辰之名凡二十七字又有天门地户人门鬼门闭九字又有却非及二鸟其鸟皆人面则抱朴子所谓千秋万岁也其小玉亦有五岳却非虬犀之象二玉俱有仙人玉女乘云控鹤之象别有异状诸神不可尽识盖是风伯雨师山精海若之类又有天皇大帝皇帝及四帝坐钩陈北斗三公天将军土司空老人天仓南河北河五星二十八宿凡四十五官诸字本无行伍然往往偶对于大玉则有皇帝姓名并临南靣与日字正鼎足复有老人星盖明南靣象日而长夀也皇后二字在西上有月形盖明象月也于次玉则皇帝名与九千字次比两杨字与万年字次比隋与吉字正并盖明长久吉庆也【姓名北史作日名】庾季才【字叔奕新野人家南郡江陵善占象仕梁迁中书领太史江陵防归周厯太史中大夫终隋通直散骑常侍撰灵台秘苑诸书】
　　上言受命期日【高祖为丞相季才尝劝禅代大定元年正月言于高祖从之】
　　今月戊戌平旦青气如楼阙见于国城之上俄而变紫逆风西行气经云天不能无云而雨皇王不能无气而立今王气已见湏即应之二月日出卯入酉居天之正位谓之二八之门日者人君之象人君正位宜用二月其月十三日甲子甲为六甲之始子为十二辰之初甲数九子数又九九为天数其日即是惊蛰阳气壮发之时昔周武王以二月甲子定天下享年八百汉高帝以二月甲午即帝位享年四百故知甲子甲午为得天数今二月甲子宜应天受命
　　迁都奏【高祖将迁都夜与高颎苏威二人定议季才旦奏高祖愕然曰是何神也遂发诏施行】
　　臣仰观象俯察图记兆允袭必有迁都且尧都平阳舜都冀土是知帝王居止世代不同且汉营此城经今将八百岁水皆咸卤不甚宜人愿陛下恊天人之心为迁徙之计
　　来和【字顺京兆长安人周畿伯下大夫拜仪同入隋进位开府】
　　上文帝表【帝微时和言相当王有四海开皇末上表上大悦进开府厚赐之】
　　臣早奉龙顔自周代天和三年已来数蒙陛下顾问当时具言至尊膺图受命光宅区宇此乃天授非由人事所及臣无劳效坐致五品二十余年臣是何人敢不慙愳愚臣不任区区之至谨录陛下龙潜之时臣有所言一得书之秘府死无所恨昔陛下在周尝与永富公窦荣定语臣曰我闻有行声即识其人臣当时即言公眼如曙星无所不照当王有天下愿忍诛杀建徳四年五月周武帝在云阳官谓臣曰诸公皆汝所识隋公相禄何如臣报武帝曰隋公止是守节人可镇一方若为将领阵无不破臣即于宫东南奏闻陛下谓臣此语不忘明年乌九轨言于武帝曰隋公非人臣帝寻以问臣臣知帝有疑臣诡报曰是节臣更无异相于时王谊梁彦光等知臣此语大象二年五月至尊从永巷东门入臣在永巷门东北靣立陛下问臣曰我无灾障不臣奏陛下曰公骨法气色相应天命已有付属未几遂总百揆萧吉【字文休梁长沙王懿之孙精阴阳筭术归周为仪同入隋歴太府少卿加开府】上文帝征祥书【吉歴拜上仪同性孤峭摈落于时见上好征祥之説遂矫其迹为悦媚焉开皇十四年上书赐物五百段】
　　今年岁在甲寅十一月朔旦以辛酉为冬至来年乙卯正月朔旦以庚申为元日冬至之日即在朔旦乐汁图征云天元十一月朔旦冬至圣王受享祚今圣主在位居天元之首而朔旦冬至此庆一也辛酉之日即是至尊本命辛徳在丙此十一月建丙子酉徳在寅正月建寅为本命与月徳合而居元朔之首此庆二也庚申之日即是行年乙德在庚卯德在申来年乙卯是行年与岁合徳而在元旦之朝此庆三也阴阳书云年命与岁月合徳者必有福庆洪范传云岁之朝月之朝日之朝主王者经书并谓三长应之者延年福吉况乃甲寅部首十一月阳之始朔旦冬至是圣王上元正月是正阳之月岁之首月之先朔旦是岁之元月之朝日之先嘉辰之会而本命为九元之先行年为三长之首并与岁月合徳所以灵宝经云角音龙精其祚日强来岁年命纳音俱角厯之与经如合符契又甲寅乙卯天地合也甲寅之年以辛酉冬至来年乙卯以甲子夏至冬至阳始郊天之日即是至尊本命此庆四也夏至阴始祀地之辰即是皇后本命此庆五也至尊徳并干之覆育皇后仁同地之载养所以二仪元气并会本辰
　　言献皇后山陵表【高祖塟独孤皇后用吉所择地吉上表其后上将亲临发殡吉复奏不纳吉告族人曰后四载太子得天下今山陵气应上又临防兆益见矣太子得政隋其亡乎】
　　去月十六日皇后山陵西北鸡未鸣前有黑云方圆五六百步从地属天东南又有旌旗车马帐幕布满七八里并有人往来检校部伍甚整日出乃灭同见者十余人谨案塟书云气王与姓相生大吉今黑气当冬王与姓相生是大吉利子孙无疆之也
　　复奏
　　至尊本命辛酉今岁斗魁及天冈临卯酉谨案阴阳书不得临防
　　刘炫【字光伯河间景城人周末为州户曹从事终隋太学博士】
　　駮上柱国降服议【吏部尚书牛议以为礼诸侯絶旁朞大夫降一等今之上柱国虽不同古诸侯比大夫可也官在第二品宜降旁亲一等炫駮之事遂寝】
　　古之仕者宗一人而已庶子不能进由是先王重适其宗子有分禄之义族人与宗子虽疎逺犹服缞三月良由受其恩也今之仕者位以才升不限适庶与古既异何降之有今之贵者多忽近亲若或降之民德之疎自此始矣
　　自状【炫虽徧直三省竟不得官自陈内史送诣吏部问其所能炫为状朝士七十余人保明所陈不谬除殿内将军】
　　周礼礼记毛诗尚书公羊左传孝经论语孔郑王何服杜等注凡十三家虽义有精粗并堪讲授周易仪礼糓梁用功差少史子文集嘉言美事咸诵于心天文律厯穷覈微妙至于公私文翰未甞假手
　　自赞【炫射防高第除太学博士以品卑去任追诣行在所或言其无行炀帝罢之归于河间郁鬰不得志乃自为赞于时羣盗蜂起粮饷断絶冻馁死】
　　通人司马相如扬子云马季长郑康成等皆自叙风徽传芳来叶余岂敢仰均先达贻笑后昆徒以日廹桑榆大命将近故友飘零门徒雨散溘死朝露埋魂朔野亲故莫照其心后人不见其迹殆及余喘薄言胷臆贻及行迈传示州里使夫将来俊哲知余鄙志耳余从绾髪以来迄于白首婴孩为慈亲所恕棰楚未甞加从学为明师所矜榎楚弗之及暨乎敦叙邦族交结等夷重物轻身先人后已昔在幼弱乐叅长者爰及耆艾数接后生学则服而不厌诲则劳而不倦幽情寡适心事方违内省生平顾循终始其大幸有四其深恨有一性本愚蔽家业贫窭为父兄所饶厠缙绅之末遂得博览典诰窥涉今古小善着于邱园虚名闻于邦国其幸一也隠显人间沈浮世俗数忝徒劳之职久执城旦之书名不挂于白简事不染于丹笔立身立行慙恧实多啓手啓足庶几可免其幸二也以此庸虚屡动神眷以此卑贱毎升天府齐镳骥騄比翼鹓鸿整缃素于凤池记言动于麟阁参谒宰辅造请羣公厚礼殊恩増荣改价其幸三也昼漏方尽大耋已嗟退反初服归骸故里翫文史以怡神阅鱼鸟以散虑观省野物登临园沼缓步代车无罪为贵其幸四也仰休明之盛世慨道教之陵迟蹈先儒之逸轨伤羣言之芜秽驰骛坟典厘改僻谬修撰始毕图事适成天违人愿途不我与世路未夷学校尽废道不备于当时业不传于身后衘恨泉壤实在兹乎其深恨一也【方违北史作多违神眷作宸眷缃作防骛作骋】
　　李士谦【字子约赵郡平棘人魏广平王辟为叅军齐员外郎入隋不仕】
　　刑罚论【有识者以为得治体】
　　帝王制法沿革不同自可损益无为顿改今之赃重者死是酷而不惩也语曰人不畏死不可以死恐之愚谓此罪宜从月刑刖其一趾再犯者断其右腕流刑刖去右手三指又犯者下其腕小盗宜黥又犯则落其所用三指又不悛下其腕无不止也无赖之人窜之边裔职为乱阶适所以召戎矣非求治之道也博奕淫游盗之萌也禁而不止黥之则可【右腕北史作左腕误】
　　薛濬【字道赜河东汾阴人周纳言上士新丰令入隋歴考功侍郎】
　　与弟谟书
　　【濬渭南太守琰之子歴仕考功侍郎丁母艰起令视事毁不胜防其弟谟时为晋王府兵曹参军事在扬州濬遗之书书成而絶】
　　吾以不造幼丁艰酷穷游约处屡絶箪瓢晩生早孤不闻诗礼赖奉先人贻厥之训获禀母氏圣善之规负笈裹粮不惮艰逺从师就业欲罢不能砥行厉心困而弥笃服膺教义爰至长成自释耒登朝于兹二十三年矣虽官非闻达而禄喜逮亲庶保期颐得终色养何图精诚无感祸酷荐臻兄弟俱被夺情苫庐靡申哀诉是用扣心泣血霣气摧魂者也既而疮巨舋深不胜荼毒啓手啓足幸及全归使夫死而有知得从先人于地下矣岂非至愿哉但念尔伶俜孤宦逺在边服顾此恨恨如何可言适已有书冀得与汝靣诀忍死待汝已歴一旬汝既未来便成今古缅然永别为恨何言勉之哉勉之哉






　　隋文纪巻六
　　钦定四库全书
　　隋文纪巻七　　　　　　明　梅鼎祚　编柳彧【字防文河东解人周司武中士转郑令入隋厯员外散骑常侍为杨素所谮坐汉王事徙炖煌】
　　上周武帝论赏功表【武帝平齐大赏从官留京者不预彧上表并加泛级】
　　今太平告始信赏宜明酬勲报劳务先有本屠城破邑出自圣规斩将搴旗必由神畧若负戈擐甲征扞劬劳至于镇抚国家宿卫为重俱禀成筭非専已能留从事同功劳湏等皇太子以下实有守宗庙之功昔萧何留守茅土先于平阳穆之居中没后犹蒙优防不胜管见奉表以闻
　　论武将任刺史表【彧迁治书侍御史百僚敬惮表论武将任刺史多不称职平子竟免】
　　方今天下太平四海清谧共治百姓湏任其才昔汉光武一代明哲起自布衣备知情伪与二十八将披荆棘定天下及功成之后无所职任伏见诏书以上柱国和平子为杞州刺史其人年垂八十钟鸣漏尽前任赵州闇于职务政由群小贿赂公行百姓吁嗟歌謡满道乃云老禾不早杀余种秽良田古人有云耕当问奴织当问婢此言各有所能也平子弓马武用是其所长治民莅职非其所解至尊思治无忘寝兴如谓优老尚年自可厚赐金帛若令刺举所损殊大臣死而后巳敢不竭诚【平子北史作于子一作甘子治民作临人】
　　劾应州刺史唐君明奏【君明居母丧娶雍州长史库狄士文之从父妹彧劾之二人竟坐罪】
　　臣闻天地之位既分夫妇之礼斯着君亲之义生焉尊卑之敎攸设是以孝惟行本礼实身基自国刑家率由斯道窃以爱敬之情因心至切丧纪之重人伦所先君明钻燧虽改在文无变忽劬劳之痛成燕尔之亲冒此苴缞命彼防翟不义不眤春秋载其将亡无礼无仪诗人欲其遄死士文赞务神州名位通显整齐风敎四方是则弃二姓之重匹违六礼之轨仪请禁锢终身以惩风俗
　　谏文帝亲细务疏【彧见上勤于听受百寮奏请多有烦碎因上疏諌上览而嘉之】
　　臣闻自古圣帝莫过唐虞象地则天布政施化不为丛脞是谓钦明语曰天何言哉四时行焉故知人君出令诫在烦数是以舜任五臣尧咨四岳设官分职各有司存垂拱无为天下以治所谓劳于求贤逸于任使又云天子穆穆诸侯皇皇此言君臣上下体裁有别比见四海一家万机务广事无大小咸关圣听陛下留心治道无惮疲劳亦由群官惧罪不能自决取判天防闻奏过多乃至营造细小之事出给轻防之物一日之内酬答百司至乃日旰忘食夜分未寝动以文簿忧劳圣躬伏愿思臣至言少减烦务以怡神为意以养性为懐思武王安乐之义念文王勤忧之理若其经国大事非臣下裁断者伏愿详决自余细务责成所司则圣体尽无疆之夀臣下防覆育之赐也【治道北史作政道】
　　请禁絶角抵戯奏【诏可】
　　臣闻昔者明主训民治国率履法度动由礼典非法不服非道不行道路不同男女有别防其邪僻纳诸轨度窃见京邑爰及外州每以正月望夜充街塞陌聚戯朋游鸣鼔聒天燎炬炤地人戴兽靣男爲女服倡优杂技诡状异形以秽嫚为欢娯用鄙防为笑乐内外共观曽不相避髙棚跨路广幕陵云袨服靓妆车马嗔噎肴醑肆陈丝竹繁防竭赀破产竞此一时尽室并孥无问贵贱男女混杂缁素不分秽行因此而生盗贼由斯而起浸以成俗寔有由来因循敝风曽无先觉非益于化实损于民请颁行天下并即禁断康哉雅颂足美盛徳之形容鼓腹行歌自表无为之至乐敢有犯者请以故违勅论
　　判髙宏徳请防【彧为屯田侍郎时制三品已上门皆列防左仆射髙颎子宏德封应国公申牒请防彧判不行颎闻叹伏】
　　仆射之子更不异居父之防槊巳列门外尊有压卑之义子有避父之礼岂容外门既设内閤又施
　　栁庄【字思敬河东解人仕后梁太府卿入隋厯饶州刺史】
　　刑法奏【庄为给事黄门侍郎尚书省尝奏犯罪人依法合科而上处以大辟庄奏由是忤防】
　　臣闻张释之有言法者天子所与天下共也今法如是更重之是法不信于民心方今海内无事正是示信之时伏愿陛下思释之之言则天下幸甚
　　刘行本【沛人起家梁武陵国常侍归周厯河内太守终隋太子左庶子领大兴令以方直称】劾羗使表【于时天下大定四夷内附行本为黄门侍郎以党项羗宻迩封域最为后服表髙祖劾其使者上竒其志焉】
　　臣闻南蛮遵校尉之綂西域仰都护之威比见西羗防窃狗盗不父不子无君无臣异类殊方于斯为下不悟覊縻之惠讵知含养之恩狼戾为心独乖正朔使人近至请付推科
　　駮加徒议【雍州别驾元肇言于上曰有一州吏受人餽钱三百文依律合杖一百然臣下车之始与其为约此吏故违请加徒一年行本駮之上赐绢百匹】
　　律令之行并发明诏与民约束今肇乃敢重其敎命轻忽宪章欲申巳言之必行忘朝廷之大信亏法取威非人臣之礼
　　梁毗【字景和安定乌氏人周武藏大夫入隋厯刑部尚书摄御史大夫】
　　劾刘昉奏【髙祖受禅昉为佐命元功进位柱国中被疎逺甚不自安后遇京师饥禁酒昉使妾赁屋当垆毗以鲠正拜治书侍御史劾奏昉有诏不治】
　　臣闻处贵则戒之以奢持满则守之以约昉既位列群公秩髙庶尹縻爵稍久厚禄巳淹正当戒满归盈鉴斯止足何乃规麴蘖之润竞锥刀之末身昵酒徒家为逋薮若不紏绳何以肃厉
　　劾左仆射杨素封事【毗为大理卿进位上开府见素贵宠擅权恐为国患上封事諌上不当专委素髙祖大怒命有司禁止亲诘毗毗又极言乃释之自后不复専委素】
　　臣闻臣无有作威福臣之作威福其害乎而家凶乎而国窃见左仆射越国公素幸遇愈重权势日隆搢绅之徒属其视听忤意者严霜夏零阿防者膏雨冬澍荣枯由其唇吻废兴候其指麾所私皆非忠谠所进咸是亲戚子弟布列兼州连县天下无事容息异图四海稍虞必为祸始夫奸臣擅命有渐而来王莽资之于积年桓基之于易世而卒殄汉祀终倾晋祚季孙専鲁田氏簒齐皆载典诰非臣臆説陛下若以素为阿衡臣恐其心未必伊尹也伏愿揆鉴古今量为处置俾洪基永固率土幸甚轻犯天顔伏听斧锧【异图北史作奸图容息异图英华作自可息图基之作簒之未必伊尹作未必如伊尹】
　　元夀【字长夀河南洛阳人周仪同三司入隋厯右光禄大夫兼左翊卫将军】
　　劾开府萧摩诃奏【摩诃自陈归隋妻患且死奏请子向江南收其家产御史见而不言夀奏劾上嘉纳之】
　　臣闻天道不言功成四序圣皇垂拱任在百司御史之官义存紏察直绳莫举宪典谁寄今月五日銮舆徙跸亲临射苑开府仪同三司萧摩诃幸厠朝行预观盛礼奏称请遣子世畧暂往江南重收家产妻安遇患弥留有日安若长逝世畧不合此行窃以人伦之义伉俪为重资爱之道乌鸟弗亏摩诃逺念资财近忘匹好又命其子舍危惙之母为聚敛之行一言才发名敎顿尽而兼殿内侍御史臣韩防之等亲所闻见竟不弹紏若知非不举事渉阿纵如不以为非岂关理识谨按仪同三司太子左庶子检校治书侍御史臣刘行本出入宫省备蒙任遇摄识宪台时月稍久庶能整肃缨冕澄清风教而在法司亏失宪体瓶罄罍耻何所逃愆臣谬膺朝寄忝居左辖无容寝嘿谨以状闻其行本防之等请付大理【防北史作征】
　　李谔【字士恢赵郡人齐中书舍人归周拜天官都上士终隋通州刺史】
　　上文帝论风俗书【开皇初礼敎凋敝公卿薨亡爱妾侍婢子孙辄嫁卖之遂成风俗谔为治书侍御上书五品以上妻妾不得改醮始于此】
　　臣闻追逺慎终民徳归厚三年无改方称为孝如闻朝臣之内有父祖亡没日月未久子孙无頼便分其妓妾嫁卖取财有一于兹实损风化妾虽防贱亲承衣履服斩三年古今通式岂容遽褫缞绖强傅铅华泣辞灵几之前送付佗人之室凡在见者犹致伤心况乎人子能堪斯忍复有朝廷重臣位望通贵平生交旧情若弟兄及其亡没杳同行路朝闻其死夕规其妾方便求娉以得为限无亷耻之心弃友朋之义且居家理治可移于官既不正私何能赞务【朝臣北史作大臣分作引理治作理务】
　　论文体书【谔又以时文体轻薄逓相师効流宕忘反于是上书】
　　臣闻古先哲王之化民也必变其视听防其嗜欲塞其邪敎之心示以淳和之路五敎六行为训民之本诗书礼易为道义之门故能家复孝慈人知礼让正俗调风莫大于此其有上书献赋制诔镌铭皆以褒徳序贤明勲证理茍非惩劝义不徒然降及后代风敎渐落魏之三祖更尚文词忽君人之大道好雕虫之小艺下之从上有同影响竞骋文华遂成风俗江左齐梁其弥甚贵贱贤愚唯务吟咏遂复遗理存异寻虚逐防竞一韵之竒争一字之巧连篇累牍不出月露之形积案盈箱唯是风云之状世俗以此相髙朝廷据兹擢士禄利之路既开爱尚之情愈笃于是闾里童昬贵游总丱未窥六甲先制五言至如羲皇舜禹之典伊传周孔之説不复关心何尝入耳以傲诞为清虚以縁情为勲绩指儒素为古拙用词赋为君子故文笔日繁其政日乱良由弃大圣之轨模构无用以为用也损本逐末流徧华壤递相师祖久而愈扇及大隋受命圣道聿兴屏出轻浮遏止华伪自非懐经抱质志道依仁不得引预搢绅叅厠缨冕开皇四年普诏天下公私文翰并宜实録其年九月泗州刺史司马防之文表华艳付所司治罪自是公卿大臣咸知正路莫不钻仰坟集弃絶华绮择先王之令典行大道于玆世如闻外州逺县仍踵敝风选吏举人未遵典则至有宗党称孝乡曲归仁学必典谟交不茍合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝葢由县令刺史未行风敎犹挟私情不存公道臣既忝宪司职当紏察若闻风即劾恐挂网者多请勒诸司普加搜访有如此者具状送台【续作业轻浮作浮乱治罪作推罪诸司作有司】论当官矜伐奏【上以谔前后所奏颁示天下四海乡风深革其】
　　臣闻舜戒禹云汝惟不矜天下莫与汝争能汝惟不伐天下莫与汝争功言偃又云事君数斯辱矣朋友数斯疏矣此皆先哲之格言后王之轨辙然则人臣之道陈力济时虽勤比大禹功如师望亦不得厚自矜伐上要君父况复功无足纪勤不补过而敢自陈勲绩轻干听览世之丧道极于周代下无亷耻上使之然用人唯信其口取士不观其行矜夸自大便以干济蒙擢谦恭静退多以恬嘿见遗是以通表陈诚先论己之功状承顔敷奏亦道臣最用心自衒自媒都无慙耻之色强干横请唯以干没为能自隋受命此风顿改耕夫贩妇无不革心况乃大臣仍遵敝俗如闻刺史入京朝觐乃有自陈勾检之功諠诉堦墀之侧言辞不逊髙自称誉上黩冕旒特为难恕凡如此辈具状送台明加罪黜以惩风轨
　　髙构【字孝基北海人周许州司马入隋厯吏部尚书】
　　武乡女子判【构工吏事善判时为戸部侍郎冯翊武乡女子既哑又聋嫁之不售尝樵采于野为人所犯有孕生男莫知其姓于是申省构判】
　　母不能言穷防理絶案风俗通姓有九种或氏于爵或氏所居此而生在武乡可以武为姓
　　陆知命【字仲通呉郡冨春人仕陈太学博士南岳正入隋厯治书侍御史】
　　请使髙丽表【知命以功拜仪同三司数年不得调诣朝堂上表髙祖异之】
　　臣闻圣人当扆物色刍荛匹夫奔踶或陈狂瞽伏愿蹔辍旒纩览臣所谒昔轩辕驭厯既缓夙沙之诛虞舜握图犹稽有苖之伐陛下当百代之末膺千载之期四海廓清三邉底定唯髙丽小竪狼顾燕垂王度含宏每懐遵养者良由恶杀好生欲谕之以徳也臣请以一节宣示皇风使彼君臣面防阙下
　　刘子翊【彭城丛亭里人仕齐殿中将军入隋厯治书侍御史大业末为丹阳留守不从贼见害】
　　永宁令不解任駮【子翊为侍御史时永寜令李公孝四歳防母九嵗外继其后父更别娶后妻至是亡河间刘炫以无抚育之思议不解任子翊駮之从其议】
　　传云继母如母与母同也当以配父之尊居母之位齐杖之制皆如亲母又为人后者为其父母朞服朞者自以本生非殊亲之与继也父虽自处傍尊之地于子之情犹须隆其本重是以令云爲人后者爲其父母并解官申其心防父卒母嫁为父后者虽不服亦申心防其继母嫁不解官此専据嫁者生文耳将如继母在父之室则制同亲母若谓非有抚育之恩同之行路何服之有乎服既有之心防焉可独异三省令防其义甚明今言令许不解何其甚谬且后人者为其父母朞未有变隔以亲继亲继既等故知心防不殊服问云母出则为继母之党服岂不以出母族絶推而逺之继母配父引而亲之乎子思曰为伋也妻是为白也母不为伋也妻是不为白也母定知服以名重情因父亲所以圣人敦之以孝慈宏之以名义是使子以名服同之亲母继以义报等之巳生如谓继母之来在子出之后制有浅深者考之经传未见其文譬出后之人所后者初亡后之者始至此复可以无抚育之恩而不服重乎昔长沙人至毖汉末爲上计诣京师既而呉魏隔絶毖于内国更娶生子昌毖死后爲东平相始知呉之母亡便情系居重不摄职事于时议者不以爲非然则继母之与前母于情无别若要以抚育始生服制王昌复何足云乎又晋镇南将军羊祜无子取弟子伊爲子祜薨伊不服重祜妻表闻伊辞曰伯生存养巳伊不敢违然无父命故还本生尚书彭礼议子之出养必由父命无命而出是爲叛子于是下诏从之然则心服之制不得縁恩而生也论云礼者称情而立文仗义而设敎还以此义谕彼之情称情者称如母之情仗义者仗爲子之义名义分定然后能尊父顺名崇礼笃敬茍以母养之恩始成母子则恩由彼至服自己来则慈母如母何得待父命又云继母慈母本实路人临巳养已同之骨血若如斯言子不由父纵有恩育得如母乎其慈继虽在三年之下而居齐朞之上礼有伦例服以称情继母本以名服岂借恩之厚薄也至于兄弟之子犹子也私昵之心实殊礼服之制无二彼言以轻如重自以不同此谓如重之辞即同重法若使轻重不等何得爲如律云准枉法者但准其罪以枉法论者即同真法律以刑礼以设敎准者准拟之名以者即真之称如以二字义用不殊礼律两文所防是一将此明彼足见其义取譬伐柯何逺之有又论云取子爲后者将以供承祧庙奉养巳身不得使宗子归其故宅以子道事本父之后妻也然本父后妻因父而得母称若如来防本父亦可无心防乎何直父之后妻论又云礼言旧君其尊岂复君乎巳去其位非复纯臣须言旧以殊之别有所重非复纯孝故言其己见之目以其父之文是名异也此又非通论何以言之其旧训殊所用亦别旧者易新之称其者因彼之辞安得以相类哉至如礼云其父析薪其子不克负荷传云卫虽小其君在焉若其父而有异其君复有异乎斯不然矣斯不然矣今炫敢违礼乖令侮圣干法使出后之子无情于本生名义之分有亏于风俗防饰非于明世彊媒蘖于礼经虽欲扬巳露才不觉言之伤理
　　梁彦光【字修之安定乌氏人周御正大夫入隋终相州刺史卒官】
　　请复爲相州【彦光自岐州转相州刺史邺人多诈称其不能理化坐免歳余拜赵州彦光言于上髙祖从之有政绩】
　　臣前待罪相州百姓呼爲戴防饧臣自分废黜无复衣冠之望不谓天恩复垂收采请复爲相州改易调庶有以变其风俗上荅隆恩
　　裴政【字徳表河东闻喜人仕梁平越中郎将归周厯少司宪终隋襄州总管】
　　奏太子【政爲左庶子多所匡正时武职更畨通事舍人赵元恺作辞见帐未及成太子催促太子右庶子刘荣语恺云但尔口奏不须造帐及太子以诘荣荣讳无此语付政推问未及奏状有言政欲防荣者太子召责之政奏太子亦不罪荣而称政平直】
　　凡推事有两一察情一据证审其曲直以定是非臣察刘荣位髙任重纵令实语元恺葢是纎介之计理而论不须隐讳又察元恺受制于荣岂敢以无端之言妄相点累二人之情理正相似元恺引左卫率崔蒨等爲证蒨等款状悉与元恺符同察情既敌须以证定臣谓荣语元恺事必非虚
　　裴肃【字神封河东闻喜人周御正下大夫终隋永平郡丞】
　　上文帝书【仁夀中肃爲贝州长史见皇太子勇蜀王秀左仆射髙颎俱废黜遣使上书上谓杨素曰裴肃忧我家事此亦至诚也】
　　臣闻事君之道有犯无隐愚情所懐敢不闻奏窃见髙颎以天挺良才元勲佐命陛下光宠亦巳优隆但鬼瞰髙明世□俊异侧目求其长短者岂可胜道哉愿陛下録其大功忘其小过臣又闻之古先圣帝敎而不诛陛下至慈度越前圣二庶人得罪己久宁无革心愿陛下宏君父之慈顾天性之义各封小国观其所爲若能迁善渐更増益如或不悛贬削非晩今者自新之路永絶愧悔之心莫见岂不哀哉
　　戴逵【案广宏明集续髙僧传逵有贻周仙城慧命禅师书尝仕梁元帝入周今据此则又入隋或亦爲宫臣也】
　　皇太子箴【艺文类聚】
　　无谓父子无间江充掘蛊无谓兄弟无携倡优起舞房彦谦【字孝冲本清河人家于齐仕齐爲齐州主簿齐亡归家入隋终临泾令】谕黄门侍郎张衡书【衡字建平河内人厯御史大夫出爲榆林太守以怨望赐死】
　　【衡与彦谦相善炀帝时营东都穷极侈靡衡爲督役又汉王谅搆逆罹罪者多彦谦爲鄀州司马兼襄州总管见衡当涂不能匡救以书谕之衡得书叹息而不敢奏闻】
　　窃闻赏者所以劝善刑者所以惩恶故疏贱之人有善必赏尊贤之戚犯恶必刑未有罚则避亲赏则遗贱者也今诸州刺史受委宰牧善恶之间上逹本朝慑惮宪章不敢怠慢国家祗承灵命作民父母刑赏曲直升闻于天夤畏炤临亦宐谨肃故文王云我其夙夜畏天之威以此而论虽州国有殊髙下悬邈然忧民慎法其理一也至如并州衅逆须有甄明若杨谅实以诏命不通虑宗社危逼征兵聚众非爲干纪则当原其本情议其刑罚上副圣主友于之意下晓愚民疑惑之心若审知外内无虞嗣后纂綂而好乱乐祸妄有觊觎则管蔡之诛当在于谅同恶相济无所逃罪枭悬孥戮国有常刑其间乃有情非协同力不自固或被拥逼沦防凶威遂使籍没流移恐爲寃滥恢恢天网岂其然乎罪疑从轻斯义安在昔叔向寘鬻狱之死晋国所嘉释之断犯跸之刑汉文称善羊舌宁不爱弟廷尉非茍违君俱以执法无私不容轻重且圣人大寳是曰神器茍非天命不可妄得故蚩尤项借之骁勇伊尹霍光之权势李老孔丘之才智吕望孙武之兵术呉楚连盘石之据产禄承母弟之基不应厯运之兆终无帝王之位况乎蕞尔一隅蜂扇螘聚杨谅之愚鄙群小之凶慝而欲慿陵畿甸觊幸非望者哉开辟以降书契云及帝皇之迹可得而详自非积徳累仁丰功厚利孰能道洽幽显义感灵祗是以古之哲王昧旦丕显履氷在念御朽兢懐逮叔世骄荒曽无戒惧肆于民上骋嗜奔欲不可具载请略陈之曩者齐陈二国竝居大位自谓与天地合徳日月齐明罔念忧虞不恤刑政近臣懐宠称善而隐恶史官曲笔掩瑕而録美是以民庶呼嗟终闭塞于视听公卿虞誉日敷陈于左右法网严宻刑辟日多赋役烦兴老防疲苦昔郑有子产齐有晏婴楚有叔敖晋有士防凡此小国尚足名臣齐陈之强岂无良佐但以执政壅蔽懐私殉躯忘国忧家外同内忌设有正直之士才堪干时于己非宜即加摈压傥遇謟佞之辈行多秽匿于我有益遽蒙荐举以此求贤何从而至夫贤材者非尚膂力岂系文华惟须正身负戴确乎不动譬栋之处屋如骨之在身所谓栋梁骨鲠之材也齐陈不任骨鲠信近谗谀天髙听卑监其滛僻故摠收神器归我大隋向使二国祗敬上惠恤鳏寡委任方直斥逺浮华卑菲为心恻隐是务河朔强富江湖险隔各保其业民不思乱泰山之固弗可动也然而寝卧积薪晏安鴧毒遂使禾黍生庙雾露沾衣吊影抚心何嗟及矣故诗云殷之未防师克配上帝冝鉴于殷骏命不易万机之事何者不须熟虑哉伏惟皇帝望云就日仁孝夙彰锡社分珪大成规矩及摠綂淮海盛徳日新当璧之符遐迩佥属纉厯甫尔寛仁已布率土苍生翘足而喜并州之乱变起仓卒职由杨谅诡惑诖误吏人非有搆怨本朝弃徳从贼者也而有司将帅称其愿反非止诬防良善亦恐大点皇猷足下宿当重寄早预心膂粤自藩邸柱石见知方当书名竹帛传芳万古稷契伊吕彼独何人既属明时须存謇谔立当世之大诫作将来之宪范岂容曲顺人主以爱亏刑又使胁从之徒横贻罪谴忝蒙眷遇辄写防诚野人愚瞽不知忌讳【隋书○帝王一作帝主压北史作叶藏匿作藏慝防与玷冋民并作人】
　　宇文恺【字安乐朔方人徙亰兆杞国公忻之弟与周族别仕周御正中大夫入隋拜太子左庶子厯金紫光禄大夫】
　　上炀帝明堂议表【恺有巧思炀帝迁都洛阳以恺爲将作大匠制度壮丽上大悦进位开府拜工部尚书自永嘉之乱明堂废絶隋有天下将复古制议者纷然皆不能决恺博考群籍上表奏明堂议其様以木爲之下爲方堂堂有五室上爲圆观观有四门帝可其奏防辽东之役事不果行撰明堂图议二巻】
　　臣闻在天成象房心爲布政之宫在地成形丙午居正阳之位观云告月顺生杀之序五室九宫綂人神之际金口木舌发令兆民玉瓉黄琮式严宗祀何尝不矜庄扆宁尽妙思于规摹凝睟冕旒致子来于矩矱伏惟皇帝陛下提衡握契御宇乗干咸五登三复上皇之化流凶去暴丕下武之绪用百姓之异心驱一代以同域康哉康哉民无能而名矣故使天符地寳吐醴飞甘造物资生澄源反朴九围清谧四表削平袭我衣冠齐其文轨茫茫上陈珪璧之敬肃肃清庙感霜露之诚正金奏九韶六茎之乐定石梁五官三雍之礼乃卜瀍西爰谋洛食辨方面势仰禀神谋敷土濬川爲民立极兼聿遵先言表置明堂爰诏下臣占星揆日于是采崧山之秘简披汶水之灵图访通议于残亡购冬官于散逸总集众论勒成一家昔张衡浑象以三分爲一度裴秀舆地以一寸爲千里臣之此图用一分爲一尺推而演之冀轮奂有序而经构之防议者殊途或以绮井爲重屋或以圆楣爲隆栋各以臆説事不经见今録其疑难爲之通释皆出证据以相发明议曰臣恺谨案淮南子曰昔者神农之治天下也甘雨以时五谷蕃植春生夏长秋收冬藏月省时考终嵗献贡以时尝谷祀于明堂明堂之制有葢而无四方风雨不能袭燥湿不能伤迁延而入之臣恺以爲上古朴略剏立典刑尚书帝命验曰帝者承天立五府以尊天重象赤曰文祖黄曰神斗白曰显纪黑曰矩苍曰灵府注云唐虞之天府夏之世室殷之重屋周之明堂皆同矣尸子曰有虞氏曰总章周官考工记曰夏后氏世室堂修二七博四修一注云修南北之深也夏度以歩今堂修十四歩其博益以四分修之一则明堂博十七歩半也臣恺按三王之世夏最爲古从质尚文理应渐就寛大何因夏室乃大殷堂相形爲论理恐不尔记云堂修二七博四修一若夏度以歩则应修七歩注云今堂修十四歩乃是増益记文殷周二堂独无加字便是其义类例不同山东礼本辄加二七之字何得殷无加寻之文周阙増筵之义研覈其趣或是不然讐校古书并无二字此乃桑间俗儒信情加减黄图议云夏后氏益其堂之大一百四十四尺周人明堂以爲两杼间马宫之言止论堂之一面据此爲准则三代堂基并方得爲上圆之制诸书所説并云下方郑注周官独爲此义非直与古违异亦乃乖背礼文寻文求理深恐未惬尸子曰殷人阳馆考工记曰殷人重屋堂修七寻堂崇三尺四阿重屋注云其修七寻五丈六尺放夏周则其博九寻七丈二尺又曰周人明堂度九尺之筵东西九筵南北七筵堂崇一筵五室凡室二筵礼记明堂位曰天子之庙复庙重檐郑注云复庙重屋也注玉藻云天子庙及路寝皆如明堂制礼图云于内室之上起通天之观观八十一尺得宫之数其声浊君之象也大戴礼曰明堂者古有之凡九室一室有四戸八牖以茅盖上圆下方外水曰璧雝赤缀戸白缀牖堂髙三尺东西九仞南北七筵其宫方三百歩凡人民疾六畜疫五谷灾生于天道不顺天道不顺生于明堂不餙故有天灾则饰明堂周书曰明堂堂方百一十二尺髙四尺阶博六尺三寸室居内方百尺室内方六十尺戸髙八尺博四尺作洛曰明堂太庙路寝咸有四阿重亢重廊孔氏注云重亢累栋重廊累屋也礼图曰秦明堂九室十二阶各有所居吕氏春秋曰有十二堂与月令同并不论尺丈臣恺案十二阶虽不与礼合一月一阶非无理思黄图曰堂方百四十四尺法坤之策也方象地屋图楣径二百一十六尺法干之防也圆象天室九宫法九州太室方六丈法隂之变数十二堂法十二月三十六戸法极隂之变数七十二牖法五行所行日数八逹象八风法八卦通天台径九尺法干以九覆六髙八十一尺法黄钟九九之数二十八柱象二十八宿堂髙三尺土阶三等法三綂堂四向五色法四时五行殿门去殿七十二歩法五行所行门堂长四丈取大室三之二垣髙无蔽目之照牖六尺其外倍之殿垣方在水内法地隂也水四周于外象四海圆法阳也水阔二十四丈象二十四气水内径三丈应觐礼经武帝元封二年立明堂汶上无室其外畧依此制泰山通议今亡不可得而辨也元始四年八月起明堂辟雍长安城南门制度如仪一殿垣四门面八观水外周堤壤髙四尺和防筑作三旬五年正月六日辛未始郊太祖髙皇帝以配天二十二日丁亥宗祀孝文皇帝于明堂以配上帝及先贤百辟卿士有益者于是秩而祭之亲扶三老五更袒而割牲跪而进之因班时令宣恩泽诸侯王宗室四夷君长匈奴西国侍子悉奉贡助祭礼图曰建武三十年作明堂明堂上圆下方上圆法天下方法地十二堂法日辰九室法九州室八牕象八风八九七十二法一时之王室有二戸二九十八戸法土王十八日内堂正坛髙三尺土阶三等胡伯始注汉官云古清庙葢以茅今葢以瓦瓦下籍茅以存古制东京赋曰乃营三宫布政颁常复庙重屋八逹九房造舟清池惟水泱泱薛综注云复重廇覆谓屋平覆重栋也续汉书祭祀志云明帝永平二年祀五帝于明堂五帝坐各处其方黄帝在未皆如南郊之位光武位在青帝之南少退西面各一犊奏乐如南郊臣恺按诗云我将祀文王于明堂我将我享维牛维羊据此则备太牢之祭今云一犊恐与古殊自晋以前未有鵄尾其圆墙壁水一依本图晋起居注裴頠议曰尊祖配天其义明着庙宇之制理据未分直可爲一殿以崇严祀其余杂碎一皆除之臣恺案天垂象圣人则之辟雍之星既有图状晋堂方构不合天文既阙重楼又无壁水空堂乖五室之义直殿违九阶之文非古欺天一何过甚后魏于北台城南造圆墙在壁水外门在水内迥立不与墙相连其堂上九室三三相重不依古制室间通巷违斘处多其室皆用墼累极成褊陋后魏乐志曰孝昌二年立明堂议者或言九室或言五室诏断从五室后元乂执政复改爲九室遭乱不成宋起居注曰孝武帝大明五年立明堂其墙宇规范拟则太庙唯十二间以应朞数依汉汶上图仪设五帝位太祖文皇帝对飨鼎俎簠簋一依庙礼梁武即位之后移宋时太极殿以爲明堂无室十二间礼疑议云祭用纯漆俎瓦樽文于郊质于庙止一献用清酒平陈之后臣得目观遂量歩数记其尺丈犹见基内有焚烧残柱毁斫之余入地一丈俨然如旧柱下以樟木爲跗长丈余阔四尺许两两相并瓦安数重宫城处所乃在郭内虽湫隘卑陋未合规摹祖宗之灵得崇严祀周齐二代阙而不修大飨之典于焉靡托自古明堂图惟有二本一是宗周刘煕阮谌刘昌宗等作三图畧同一是后汉建武三十年作礼图有本不详撰人臣逺寻经传傍求子史研防众説总撰今图【硏覈北史作研穷西面作西南瓦安作凡安○监本隋书讹缺据北史补正】
　　与阎毗议皇太子乘金辂奏【皇太子辂古者金餙宋齐以来并乗象辂宇文恺阎毗奏制曰可于是太子金辂赤质制同副车具体而小亦驾四马驭士二十人皇嫡孙金辂緑质降太子一等去盘舆重谷辕上起箱末以金餙旌长七刃七旒驾用四马驭士一十八人亲王金辂以赤爲质余同于皇嫡孙唯在其国及纳妃亲迎则给之常朝则乗象辂○阎毗榆林盛乐人有巧性炀帝嗣位授朝请郎毗立议辇辂车舆多所増损厯迁殿内少监领将作少监事从征髙丽卒】
　　案宋大明六年初备五辂有司奏云秦改周辂创制金根汉魏因循其形莫改而金玉二辂雕餙略同造次瞻覩殆无差别若锡于东储在礼嫌重非所以崇峻陛级表示等威今皇太子宐乗象辂碧旂九叶进不斥尊退不逼下酌时防古于礼爲中观宋此义乃无副车新置五辂金玉同体至象已下即爲差降所以太子不得乗金辂欲示等威故令给象今取周礼之名依汉家之制天子五辂形餙并同旒及繁缨例皆十二黄屋左纛金根重毂无不悉同唯应五方色以爲殊耳若用此辂给于太子革木尽皆不可何况金象者乎既制副车驾用四马至于金辂自有等差春秋之义降下以两今天子金辂驾用六马十二旒太子金辂驾用四马降龙九旒制颇同于副车又有旌旗之别并嫡皇孙及亲王等辂并给金辂而减其雕餙合于古典臣谓非嫌
　　宇文述【字伯通代郡武川人仕周英果中大夫拜上柱国入隋厯左卫大将军加开府仪同三司】
　　处分房陵诸子疏【太子勇废爲房陵王昭训父云定兴除名配少府以炀帝宠任述謟述欲求官遂令述奏帝杀房陵诸子及其七弟】
　　房陵诸子年并成立今欲动兵征讨若将从驾则守掌爲难若留一处又恐不可进退无用请早处分
　　请诛斛斯政奏【政爲炀帝所委信厯迁兵部侍郎杨感之反也政与通谋及穷治党与政奔髙丽帝东征髙丽执送述奏许之】
　　斛斯政之罪天地所不容人神所同忿若同常刑贼臣逆子何以惩肃请变常法
　　郎茂【字蔚之恒山新市人齐周间歴爲令入隋爲尚书左丞晋阳宫留守忤炀帝除名】劾宇文恺于仲文奏【茂拜尚书左丞工法理爲世所称时工部尚书宇文恺右翊卫大将军于仲文竞河东银窟茂奏劾之二人竟坐罪】
　　臣闻贵贱殊礼士农异业所以人知局分家识亷耻宇文恺位望已隆禄赐优厚防葵去织寂尔无闻求利下交曽无愧色于仲文大将宿卫近臣趋侍阶庭朝夕闻道虞芮之风抑而不慕分铢之利知而必争何以贻范庶寮示民轨物若不紏绳将亏政教
　　叚文振【北海期原人仕周天官都上士入隋厯左侯卫大将军征辽卒】
　　上炀帝论突厥表【髙祖时容纳突厥居于塞内妻以公主大业初恩泽弥厚文振时爲光禄大夫以狼子野心恐爲国患乃上表】
　　臣闻古者逺不间近夷不乱华周宣外攘戎狄秦帝筑城万里葢逺图良筭弗可忘也窃见国家容受启民资其兵食假以地利如臣愚计窃又未安何则突□之性无亲而贪弱则归投强则反噬葢其本心也臣学非博览不能逺见且闻晋朝刘曜梁代侯景近事之验众所共知以臣量之必爲国患如臣之计以时喻遣令出塞外然后明设烽候縁邉镇防务令严重此乃万嵗之长防也
　　论征辽表【文振授左卫大将军出南苏道疾笃上表】
　　臣以庸防幸逢圣世滥蒙奬擢荣冠侪伍而智能无取叨窃己多言念国恩用忘寝食常思効其鸣吠以报万分而摄养乖方疾患遂笃抱此深愧永归泉壤不胜余恨轻陈管穴窃见辽东小丑未服严刑逺防六师亲劳万乗但夷狄多诈深须防拟口陈降款心懐背叛诡伏多端勿得便受水潦方降不可淹迟唯愿严勒诸军星驰速发水陆俱前出其不意则平壤孤城势可防也若倾其本根余城自克如不时定脱遇秋霖深爲艰阻兵粮又竭强敌在前靺鞨出后迟疑不决非上防也裴矩【字宏大河东闻喜人仕齐髙平王文学入隋厯右光禄大夫炀帝被弑归宇文化及及窦建徳降唐爲民部尚书】
　　西域图记序【矩迁吏部侍郎炀帝即位令掌西域诸蕃与中国交市事矩知帝方勤逺畧诱诸商胡言其国俗山川险易撰西域图记三巻入朝奏之赐物五百叚其序曰】
　　臣闻禹定九州导河不逾积石秦兼六国设防止及临洮故知西胡杂种僻居遐裔礼敎之所不及书典之所罕传自汉氏兴基开拓河右始称名号者有三十六国其后分立乃五十五王仍置校尉都护以存招抚然叛服不恒屡经征战后汉之世频废此官虽大宛以来畧知戸数而诸国山川未有名目至如姓氏风土服章物产全无纂録世所弗闻复以春秋递谢年代久逺兼并诛讨互有兴亡或地是故邦改从今号或人非旧类因袭昔名兼复部民交错封疆移改戎狄音殊事难穷验于阗之北葱岭以东考于前史三十余国其后更相屠灭仅有十存自余沦没扫地俱尽空有丘墟不可记识皇上膺天育物无隔华夷率土黔黎莫不慕化风行所及日入以来职贡皆通无逺不至臣既因抚纳监知关市寻讨书传访采胡人或有所疑即译众口依其本国服餙仪形王及庶人各显容止即丹青模冩爲西域图记共成三巻合四十四国仍别造地图穷其要害从西顷以去北海之南纵横所亘将二万里谅由富商大贾周游经渉故诸国之事罔不徧知复有幽荒逺地卒访难晓不可慿虚是以致阙而二汉相踵西域爲传戸民数十即称国王徒有名号乃乖其实今者所编皆余千戸利尽西海多产珍异其山居之属非有国名及部落小者多亦不载发自敦煌至于西海凡爲三道各有襟带北道从伊吾经蒲类海铁勒部突厥可汗庭度北流河水至拂菻国逹于西海其中道从髙昌焉耆兹疏勒度葱岭又经防汗苏对沙那国康国曹国何国大小安国穆国至波斯逹于西海其南道从鄯善于阗朱俱波唱槃陀度葱岭又经护宻吐火罗挹怛忛延漕国至北婆罗门逹于西海其三道诸国亦各自有路南北交通其东女国南婆罗门国等并随其所往诸处得逹故知伊吾髙昌鄯善并西域之门戸也总凑敦煌是其咽喉之地以国家威徳将士骁雄泛蒙汜而扬旌越昆崘而跃马易如反掌何往不至但突厥吐浑分领羗胡之国爲其拥遏故朝贡不通今并因商人密送诚款引领翘首愿爲臣妾圣情含养泽及普天服而抚之务存安辑故皇华遣使弗动兵车诸蕃既从浑厥可灭混一戎夏其在兹乎不有所记无以表威化之逺也【止及北史作止于三十六国作四十六国】
　　奏髙丽状【矩从炀帝巡塞北幸突厥启民帐时髙丽遣使通于突厥启民不敢隐引见帝矩因奏状请面诏其使语王令速朝觐帝纳焉髙元不用命始建征辽之防】
　　髙丽之地本孤竹国也周代以之封于箕子汉世分爲三郡晋氏亦綂辽东今乃不臣别爲外域故先帝疾焉欲征之久矣但以杨谅不肖师出无功当陛下之时安得不事使此冠带之境仍爲蛮貊之乡乎今其使者朝于突厥亲见启民合国从化必惧皇灵之逺畅虑后伏之先亡胁令入朝当可致也
　　衞【字文升河南洛阳人仕周太府中大夫入隋歴刑部尚书唐师入关称病卒】祭髙祖文【炀帝幸辽留守京师拜京兆内史杨感反逼东都率兵援之于军中祭髙祖】
　　刑部尚书京兆内史臣卫文升敢昭告于髙祖文皇帝之灵自皇家启运三十余年武功文徳渐被海外杨感孤负圣恩躬爲虵豕蜂飞蚁聚犯我王畧臣二世受恩一心事主董率熊罴志枭凶逆若社稷灵长宜令丑徒氷碎如或大运去矣幸使老臣先死
　　禇亮【字希明杭州钱塘人仕陈爲尚书殿中侍郎陈亡归隋入唐厯宏文馆学士拜通直散骑常侍】
　　奏宗庙议【亮初爲炀帝东宫学士大业中授太常博士时帝将改置宗庙亮奏议】
　　谨按礼记天子七庙三昭三穆与太祖之庙而七郑注曰此周制也七者太祖及文王武王之祧与亲庙四也殷则六庙契及汤与二昭二穆也夏则五庙无太祖禹与一昭二穆而已又据礼王者禘其祖之所自出而立四庙案郑义天子唯立四亲庙并始祖而爲五周以文武爲受命之祖特立二祧是爲七庙王肃注礼记曰尊者尊綂上卑者尊綂下故天子七庙诸侯五庙其有殊功异徳非太祖而不毁不在七庙之数案肃以爲天子七庙是百代之言又据王制天子七庙诸侯五庙大夫三庙降二爲差是则天子立四亲庙又立髙祖之父髙祖之祖父太祖而爲七周有文武姜嫄合爲十庙汉世诸帝之庙各立无迭毁之义至元帝时贡禹匡衡之徒始议其礼以髙帝爲太祖而立四亲是爲五庙唯刘歆以爲天子七庙诸侯五庙降杀以两之义七者其正法可常数也宗不在此数内有功徳则宗之不可豫设爲数也是以班固称考论诸儒之仪刘歆博而旧矣光武即位建髙庙于洛阳乃立南顿君以上四庙就祖宗而爲七至魏初髙堂隆爲郑学议立亲庙四太祖武帝犹在四亲之内乃虚置太祖及二祧以待后世至景初间乃依王肃更立六庙二世祖就四亲而爲六庙晋武受禅博议宗祀自文帝以上至六世亲祖征西府君而宣帝亦序于昭穆未升太祖故祭止六世江左中兴贺循知礼至于寝庙之议皆依魏晋旧事宋武初受命爲王依诸侯立亲庙四即位之后増祠五世祖相国掾府君六世祖北平府君止于六庙建身没主升亦从昭穆犹太祖之位也降及齐梁守而勿革加宗迭毁礼无违旧臣又按姬周自太祖已下皆别立庙至于禘祫俱合食于太祖是以炎汉之初诸庙各立嵗时常享亦随处而祭所用庙乐皆像功徳而歌舞焉至光武乃摠立一堂而群主异室斯则新承冦乱欲从约省自此已来因循不变皇隋太祖武元皇帝仁风濳畅至泽傍通以昆彭之勲开稷契之绪髙祖文皇帝睿哲览神武应期拨乱返正逺肃迩安受命开基垂綂圣嗣鸿名冠于三代寳祚传于七百当文明之运定祖宗之礼且损益不同防袭异趣时王所制可以垂法自厯代已来亲用王郑二义若寻其防归校以优劣康成止论周代非谓经通子雍总贯皇王事兼长逺今请依据古典崇建七庙受命之庙宜别立庙祧百世之后不毁之法至于銮驾亲奉申孝享于髙庙有司行事竭诚敬于群主俾夫规模可则严祀易遵表有功而彰明徳大复古而贵能变臣又按周人立庙亦无处置之文据冡人职而言之先王居中以昭穆爲左右阮忱所撰礼图亦从此义汉京诸庙既逺又不序禘祫今若依周制理有未安杂用汉仪事难全采谨详立别图附之【旧唐书】
　　韦云起【雍州万年人仕隋司农卿入唐厯行台兵部尚书爲窦轨所害】
　　奏炀帝疏【大业初云起爲通事谒者奏疏于是左丞郎蔚之司别驾郎椘之并坐朋党配流余免官】
　　今朝廷之内多山东人而自作门戸更相谈荐附下罔上共爲朋党不抑其端必倾朝政臣所以痛心扼腕不能默已谨件朋党人姓名及奸状如左
　　劾虞世基裴蕴奏【炀帝擢云起爲治书御史上疏大理卿郑善果奏劾云起左迁大理司直】
　　内史侍郎虞世基軄典枢要寄任隆重御史大夫裴蕴特防殊宠维持内外今四方告变不爲奏闻贼数实多或减言少陛下既闻贼少发兵不多众寡悬殊往皆莫尅故使官军失利贼党日滋此而不绳爲害将大请付有司结正其罪
　　郑善果【郑州荥泽人仕隋右光禄大夫入唐歴礼刑二部尚书终江州刺史】
　　劾韦云起奏
　　云起诋訾名臣所言不实非毁朝政妄作威权
　　王义
　　上炀帝陈成败书【大业四年道州贡矮民王义眉目浓秀应对甚敏乃自宫得出入内寝帝怜爱之及末年幸维扬天下多叛帝知世祚已去顾义曰卿爲我陈成败之理义上书极言自刎死】
　　臣本南楚卑薄之地逢圣明爲治之时不爱此身愿从入贡臣本侏儒性尢防滞出入左右积存嵗华浓被圣私皆逾素望侍从乗舆周旋台阁臣虽至鄙酷好穷经颇知善恶之本源少识兴亡之所以还往民间周知利害深防顾问方敢敷陈自陛下嗣守元符体临大器圣神独断谏谋莫从独发睿谋不容人献大兴西苑两至辽东龙舟逾于万艘宫阙徧于天下兵甲常役百万士民穷乎山谷征辽者百不存十殁葬者十未有一帑藏全虚谷粟涌贵乗舆竟往行幸无时兵人侍从常逾万人遂令四方失望天下爲墟方今有家之材存者可数子弟死于兵役老弱困于蓬蒿兵尸如岳饿莩盈郊狗彘厌人之肉鸢鱼食人之余臭闻千里骨积髙原膏血草野狐犬尽肥隂风无人之墟鬼哭寒草之下目断平野千里无烟万民剥落莫保朝昬父遗防子妻号故夫孤苦何多饥荒尤甚乱离方始生死孰知人主爱人一何如此陛下恒性毅然孰敢上谏或有鲠言又令赐死臣下相顾箝结自全龙逢复生安敢议奏左右近臣阿谀顺防近合帝意造作拒谏皆出此途乃逢富贵陛下恶过从何得闻方今又败辽师再幸东土社稷危于春雪干戈遍于四方生民已入涂炭官吏犹未敢言陛下自惟若何爲计陛下欲幸永嘉坐延嵗月神武威严一何销铄陛下欲兴师则兵吏不顺欲行幸则侍卫莫从敌当此时如何自处陛下虽欲发愤修徳特加爱民圣慈虽切救时天下不可复得大势已去时不再来巨厦之崩一木不能支洪河己决匊壤不能救臣本逺人不知忌讳事忽至此安敢不言臣今不死后必死兵敢献此书延颈待尽【海山记○迷楼记云帝日夕沉荒迷楼力亦多惫矮民王义上奏曰臣田野废民作事皆不胜人生于辽旷絶逺之域幸因入贡得备后庭扫除之役陛下特加爱遇臣常自宫以侍陛下自兹出入卧内周旋宫室方今亲信无如臣者臣由防窃览书殿中简编反覆玩味防有所得臣闻精气爲人之聪明陛下当龙潜日先帝勤俭陛下鲜亲声色日近善人陛下精实于内神清于外故日夕无寝陛下自数年声色无数盈满后宫日夕游晏自非歳节大辰何常临御前殿其余多不受朝设或引见逺人非时庆贺亦日晏坐朝曽未移刻则圣躬起入后宫夫以有限之体而投无尽之欲臣固知其竭也臣闻古者野叟独歌舞于磐石之上人询之曰子何独乐之多也叟曰吾有三乐子知之乎何也人生难遇太平世吾今不见兵革此一乐也人生难得支体完备吾身不残疾此二乐也人生难得夀吾今年八十矣此三乐也问者叹赏而去陛下享天下之冨贵圣貌轩逸龙顔鳯姿而不自爱重其思虑固出于野叟之外臣蕞尔防躯难图报効罔知忌讳上逆夭顔因俯伏泣涕帝乃命引起鼎按此疑是面奏】
　　王贞【字孝逸梁郡陈留人】
　　谢齐王暕启
　　【王镇江都爲书召贞至以客礼待之朝夕问安又索文集贞启谢王得所上集赐马四匹以疾还乡里终于家】
　　属贺徳仁宣敎须少来所有拙文昔公旦之才艺能事鬼神夫子之文章性与天道雅志传于游夏余波鼓于屈宋雕龙之迹具在风骚而前贤后圣代相师祖赏逐时移出门分路变清音于正始体髙致于元康咸言坐握虵珠谁许独爲麟角孝逸生于战争之季长于风尘之世学无半古才不逮人往属休明寸隂已昃虽居可封之屋每懐贫贱之耻适鄢郢而迷涂入邯郸而失歩归来反覆心灰遂寒岂谓横议过实虚尘睿览枉髙车以载鼷费明珠以弹雀遂得裹粮三月重髙门之余地背淮千里望章台之后尘与悬黎而竝肆将骏骥而同皁终朝击缶匪黄钟之所谐日暮却行何前人之能及顾想平生触涂多感但以积年沈痼遗忘日久拙思所存才成三十三巻仰而不至方见学仙之逺视而不覩始知游圣之难咫尺天人周章不暇怖甚真龙之降慙过白豕之归伏纸陈情形神悚越【隋书】
　　仲孝俊
　　隋大业七年曲阜县令陈叔毅修庙记
　　若夫惟道惟徳或仁或义既渐散于英华遂崩沦于礼乐天生大圣是曰宣尼虽有制作之才而无帝王之位膺期命世塞厄补空述万代之典谟爲百王之师表始于汉魏爰逮周齐厯代追封秉圭不絶我大隋炎灵启运翼下降生继大庭之髙踪绍唐帝之遐綂宪章古昔礼乐惟新偃伯修文尊儒重学以孔子三十二世孙前太子舍入呉郡主簿嗣哲封绍圣侯皇上万机在虑兆庶贻忧妙简才能委之邑宰于此周公余化惟待一变之期夫子遗风自爲百王之则礼仪旧俗余何足云用能奉天防敬先师劝孔宗修灵庙即曲阜陈明府其人也明府名叔毅字子严颍川许昌人昔尧之禅舜实厘女于有虞周室封陈亦配姬于嬀汭汉右丞相建六竒之深谋魏大司空开九品之清议明府即陈氏髙祖武帝之孙髙宗孝宣帝之子至如永嘉分国代歴五朝郭璞有言年终三百皇朝大綂天下一家为咸阳之布衣实南国之王子于是游情庭宇削迹市朝砥砺身心揣摩道义防府兰台之秘籍雕虫刻鹄之文章莫不成诵在心借书于手金科玉条之刑法桐囚木吏之奸情一见仍知片言能折所谓江珠匿耀时亏满月之明越剑潜光每动冲星之气爰降诏书乃除曲阜县令风威逺至礼敎大行政术始临奸豪屏息抑强扶弱分冨卹贫部内清和民无迭苦重以徳之所感霜雹无灾化之所行马牛不系鱦鱼夜放早彰溉釡之篇乳雉朝驯自入鸣琴之曲逺厐綂不任百里之才俯笑陶潜忽轻五斗之俸于是官曹无事囹圄常空接士迎賔登临游赏覩泮水而思歌寻灵光而想赋加以祗防圣道敬致明神粉壁椒涂丹楹刻桷可谓神之所至无所不爲振百代之家声作千城之称首敬镌金石之文永同天地之固其词曰
　　皇非常道帝实无爲时浇俗薄朴散淳离世道交丧仁义争驰书亡诗逸礼壊乐亏降生大圣再修坟史积善余徳追崇不已于穆大隋明命天子新开绍圣重光阙里伊我陈君清徳逺闻温温玉润苾苾兰芬渊才亮美防类超群时逢上圣以我爲令导之以徳行之以政用此一心能和百姓子还名贾儿多字郑奸雄窜伏赋役平均心居俭素志守清贫鱼生入釡雀瑞来臻寝庙孔硕灵祠赫奕圆渊方井绮画壁因颂成功遂歌美绩共穹壤永固金石
　　隋大业七年辛未嵗七月甲申朔二日乙酉济州秀才汝南郡主簿仲孝俊作文【阙里志】









　　隋文纪巻七
　　钦定四库全书
　　隋文纪巻八　　　　　　明　梅鼎祚　编杨感【素之子袭封楚国公迁礼部尚书】
　　与民部尚书樊子盖书
　　【炀帝征辽东命感于黎阳督运于时百姓苦役天下思乱感因移书旁郡各令发兵遣徃东都告越王侗子盖等勒兵备御感于汲郡南渡河入洛屯尚书省时众诣感辕门请自効者日有数千感与子盖书遂进逼都城军频北复西图闗中至阌乡大败自杀】
　　夫建忠立义事有多途见机而作盖非一揆昔伊尹放太甲于桐宫霍光废刘贺于昌邑此竝公度内不能一二披陈高祖文皇帝诞膺天命造兹区宇在璇玑以齐七政握金镜以驭六龙无为而至化流垂拱而天下治今上纂承宝厯宜固洪基乃自絶于天殄民败徳频年肆盗贼于是滋多所在修营民力为之凋尽荒淫酒色子女必被其侵躭玩鹰犬禽兽皆离其毒朋党相扇货贿公行纳邪佞之言杜正直之口加以转输不息徭役无期士卒填沟壑骸骨蔽原野黄河之北则千里无烟江淮之间则鞠为茂草感世荷国恩位居上将先公奉遗诏曰好子孙为我辅弼之恶子孙为我屏黜之所以上禀先防下顺民心废此淫昏更立明哲四海同心九州响应士卒用命如赴私讐民庶相趋义形公道天意人事较然可知公独守孤城势何支久愿以黔黎在念社稷为心勿拘小礼自贻伊戚谁谓国家一旦至此执笔澘言无所具【隋书　天下治北史作天下乂民并作人九州响应作九有咸应澘作澘然】
　　李密【字邃其先辽东长平人袭父爵蒲山公举兵称魏公归唐封邢国公拜光禄卿谋反诛】移郡县书【英华作檄洛州文今从旧唐书作书】
　　【密起兵讨破隋军东郡翟让推密为主号魏公城洛口以居复下回洛仓而据之大修营堑以逼东都仍作书移郡县记室祖君彦之辞也　君彦齐仆射孝征子为王世充所戮】
　　大魏永平元年四月二十七日魏公府上国公元帅府左长史邴元真大将军左司马杨徳方等布告天下人伦衣冠士庶等【旧唐书及文苑英华并无首叚其后名爵亦多互异附注于后】自元气肇辟厥初生人树之帝王以为司牧是以羲农轩顼之后尧舜禹汤之君靡不祗畏上爱育黔首干干终日翼翼小心驭朽索以同危履薄冰而是惧故一物失所若纳隍而愧之一夫有罪遂下车而泣之谦徳轸于责躬忧劳切于罪已普天之下率土之滨蟠木距于流沙瀚海穷于丹穴莫不鼓腹击壤凿井耕田致之升平驱之仁寿是以爱之若父母敬之若神明固能享国多年祚延长世未有暴虐临人克终天位者也隋氏徃因周末预奉缀衣狐媚而图圣宝胠箧而取神器及缵戎负扆狼虎其心始曀明两之晖终干少阳之位先皇大渐侍疾禁中遂为枭獍便行鸩毒于是辠深于莒仆衅酷于商臣天地难容人神嗟愤加以州吁安忍阏伯日寻剑阁所以懐凶晋阳所以兴乱甸人为罄淫刑斯逞夫九族既睦唐帝阐其钦明百世本支文王表其光大况乃隳壊磐石勦灭维城唇亡齿寒宁止虞虢欲其长久其可得乎其罪一也禽兽之行在于聚麀人伦之礼别于内外而兰陵公主逼幸告终谁谓敤首之贤翻见齐襄之耻逮于先皇嫔御竝进银环诸王子女咸贮金屋牝鸡鸣于诘旦雄雉恣其于飞袒服戏陈侯之朝穹庐同冐顿之寝爵赏之出女谒遽成公卿宣淫无复纪纲其罪二也平章百姓一日万几未晓求衣昃晷忘食是以大禹不重于尺璧光武无隔于反支体此忧勤深虑幽枉而荒湎于酒俾昼作夜式号且呼酣嗜声伎常居窟室每籍糟丘朝谒罕见其身羣臣希覩其面断决自尔不行敷奏于是停拥中山千日之饮酩酊无知襄阳三雅之杯留连讵比又广召良家充选宫掖濳为九市亲驾四驴自比商人见要逆旅殷纣之谴为小汉灵之罪更轻内外惊心遐迩失望其罪三也上栋下宇着在易爻茅茨采椽陈诸史籍圣人本意惟避风雨讵待珠玉之华宁须绨锦之丽故璿室崇构啇辛以之灭亡阿房崛起秦族以之倾覆而不遵古典不念前车广立池台多营宫观金铺玉戸青丹墀蔽亏日月隔阂寒暑穷生人之筋力罄天下之资财使鬼尚难为之劳人固其不可其罪四也公田所借不过十畆人力所供才止三日是以轻徭薄赋不夺农时宁积于人无藏于府而科税繁猥不知纪极猛火屡烧漏巵难满头防箕敛逆折十年之租杼轴其空日损千金之费父母不保其赤子夫妻相弃于匡床万邦则城郭空虚千室则烟火断絶西蜀王孙之室翻同原宪之贫东海糜竺之家俄成邓通之鬼其罪五也古先哲王卜征巡狩唐虞五载周则一纪本欲亲问疾苦观省方俗乃复广积薪刍多聚饔饩年年歴览处处登临从臣疲弊供顿辛苦而飘风冻雨聊窃比于前驱车辙马迹遂周行于天下秦皇之心未已周穆之意难穷宴西母以歌云浮东海以观日家苦纳秸之勤人阻来苏之望且夫天下有道守在海外夷不乱华在徳非险长城之固战国所为乃是狙诈之风非闗稽古之法而乃追踪秦代版筑更兴袭其基墟延袤万里遂使尸骸蔽野血流成河积怨比于丘山号哭动于天地其罪六也辽水之东朝鲜之地禹贡以为荒服周王弃而不臣示以羁縻达其声教茍欲爱人非求拓土又彊弩末矢不能穿于鲁缟冲风余力非敢动于鸿毛石田得而无堪鸡肋食而何用而恃众怙彊穷兵黩武惟在并吞不务长策夫兵犹火也不戢将自焚遂使亿兆夷人只轮莫返夫差丧国寔为黄池之盟苻坚灭身良由寿阳之役欲捕鸣蝉于前不知黄雀于后复矢相顾髽吊成行义夫切齿壮士扼腕其罪七也直言啓沃王臣匪躬惟木从绳若金须砺唐尧建鼓思闻献替之言夏禹悬鞞时听箴规之美而乃愎谏违卜妬贤嫉能直士正人皆由屠戮左仆射齐国公髙颎上柱国宋国公贺若弼或文昌上相或细桞功臣暂吐良药之言翻加属镂之赐龙逢无罪便遭夏癸之诛王子何辜滥被商辛之戮遂令君子结舌贤人缄口指白日而为盛射苍天而敢欺不悟国之将亡不知死之将至其罪八也设官分职防在铨衡察狱问刑无闻赂鬻而钱神起论铜臭为公梁冀受黄金之虵孟佗荐蒲萄之酒遂使彛伦攸斁政以贿成君子在野小人在位积薪居上騐汲黯之言囊钱不如伤赵台之赋其罪九也宣尼有言无信不立用命赏祖义岂食言自独夫嗣位每嵗行幸南北巡狩东西征伐至如浩衅陪跸东都守固阌乡野战鴈门解围自外征夫不可胜记既立功勲须酬官爵而志懐翻覆言亦浮诡临危则勲赏悬授克定则丝纶不行异商鞅之赉金同项王之刓印芳饵之下必有悬鱼惜其重赏求其死力走丸逆坂譬此非难凡百骁雄莫不讐忿至于匹夫蕞尔宿诺不亏既在乘舆二三其徳其罪十也有一于此未或不亡况四维不张三空总萃无小无大愚夫愚妇共识殷亡咸知夏灭罄南山之竹书罪无穷决东海之波流恶难尽是以穷竒灾于上国猰防暴于中原三河纵封豕之贪四海被长虵之毒百姓歼亡殆无遗类十分之计才一而已苍生凛凛咸忧杞国之崩赤县嗷嗷俱愁厯阳之陷且国祚将改必有常期六百丧殷之年三十终姬之数故谶箓皆云隋氏三十六年而灭此则厌徳之象已彰代终之兆先见皇天无亲惟徳是辅况乃搀抢竟天申繻谓之除旧嵗星入井甘公以为义兴兼以朱雀门烧正阳日食狐鸣鬼哭川竭山崩竝是宗庙为墟之妖荆棘旅庭之事夏氏则灾衅非多殷人则咎征更少牵牛入汉方知大乱之期王良策马始騐兵车之防今者顺人将革先天不违大誓孟津陈盟景亳三千列国八百诸侯不谋而同辞不召而自至轰轰隐隐如霆如靁雕虎啸而谷风生应龙骧而景云起我魏公聪明神武齐圣广渊备七徳而在躬包九功而挺出周太保魏国公之孙上柱国蒲山公之子家传盛徳武王承季厯之基地啓元勲世祖嗣元皇之业笃生白水日角之相更彰载诞丹陵天表之文斯着加以姓符图纬名恊歌谣六合所以归心三灵于焉改卜文王厄于羑里赤雀方来高祖隐于阳山彤云自起兵诛不道赤伏至自长安锋鋭难当黄星出于梁宋九五龙蜚之始大人豹变之初厯试诸囏大敌弥勇上柱国司徒东郡公翟让功宣缔搆翼亮经纶伊尹之赞成汤萧何之辅高帝上柱国总管厯城公孟让上柱国左武侯大将军单雄信上柱国右武侯大将军徐绩柱国大将军左长史邴元真绛国公裴行俨等竝运筹千里勇冠三军击剑则截蛟断鼇弯弧则啼猿落鴈韩彭绛灌成沛公之基冦贾吴冯奉萧王之业复有防轮挟辀之士抜距投石之夫冀马追风吴戈照日魏公属当期运抚玆亿兆躬擐甲胄跋渉山川栉风沐雨岂辞劳倦遂兴西伯之师将问南巢之罪百万成旅四七为名呼吸则河渭絶流叱咤则嵩华自拔以此攻城何城不克以此击阵何阵不摧譬犹决沧海而濯残荧举昆仑而压小卵鼓行而西百道俱进以四月二十一日届于东都而昏朝文武留守段达韦津皇甫无逸等昆吾恶稔蜚廉姧佞尚迷天数敢拒义师驱率丑徒众有十万自回洛仓北遂来举斧于是熊罴角逐貔虎争先因尔倒戈之心乗我破竹之势曽未旋踵瓦解冰消坑卒则长平未多积甲则熊耳为小达等助桀为虐婴城自固梯冲乱舞徒设九拒之谋鼔角濳鸣空凭百楼之险鷰巢衞幕鱼防宋池殄灭之期匪朝伊夕然兴洛虎牢国家储积我竝先据为日久矣又得回洛复取黎阳天下仓储尽非隋有四方赴义万里如云足食足兵无前无敌裴光禄仁基雄才上略受脤专征遐迩攸慿安危是托乃识机知变迁虞事夏袁谦擒于蓝水张须阤获在荥阳窦庆战没于睢阳郭绚授首于河北隋之亡候断可知也清河公房彦藻近秉戎律略地东南师之所临风行电击安陆汝颖随机荡定淮安齐阳俄然送款徐圆朗已平鲁郡孟海公久破齐隂于是海内英雄咸来向应封民瞻取平原之境郝孝徳据黎阳之仓李士雄虎视于长平王徳仁鹰扬于上党滑郡公李景考功郎中房孝基发自临渝刘兴祖起于北朔崔白驹自颍川起房献伯以谯郡来各拥数万之兵俱期牧野之防沧溟之右函谷以东牛酒溢于军前壶浆迎于道左诸君等并衣冠世胄杞梓良材歆神灵泽之秋裂土封侯之始豹变鹊起今也其时鼍鸣应见机而作各宜鸠率子弟共建功名耿弇之赴光武萧宗之奉高帝当以金章紫绶华盖朱轮富贵以重当年忠贞以传奕叶岂不盛哉若隋代官人同夫桀犬尚荷王莽之恩仍怀蒯瞆之禄审配死于袁氏不如张郃归曹范増困于项王未若陈平从汉魏公推以赤心当加好爵择木而处幸不自疑脱其猛虎犹与舟中敌国夙沙之民共防其主彭宠之仆自杀其君高官上赏即以相授如暗于成事守迷不返昆冈纵火玉石俱焚尔等噬脐悔将何及黄河带地明余旦旦之言皎日丽天知我勤勤之志布告天下咸使闻知【隋后畧　肇辟英华作肇改黔首作黔庶薄氷旧唐书作春氷是惧英华作为惧是以书作所以长世英华作长久缵戎书作缵承罪深作祸深天地难容人神嗟愤英华作天地之所不容神明之所嗟愤日寻一作寻戈所以兴乱作于焉起乱况乃书作况复礼作体于飞作羣飞之出作不出忘食作不食不重作不贵无隔于反支作不隔于反体误自尔书作自此于是英华作于焉饮作酒无知作无名殷受书作殷辛璿室英华作琼室秦族以之书作二世是以前车作前章多营英华作多为固其作固知借作彻无藏于府作不藏府库科英华作课日损千金之费作日有万金之用万邦书作万户千室作千里断絶作防灭多聚作多备前驱书作先驱马迹英华作马踪海外作海内固书作役袭其基墟英华作广营基趾蔽野成河作遍野成川比于丘山书作满于山川不能穿作理无穿非敢作讵能食书作啖怙强穷兵作怙力强兵唯在并呑不务长策英华作务在吞并不务长防将自焚作则自焚夀阳书作夀春黄雀于后作挟弹在后髽吊作髽而成行一作连行鞞作鼗妬作蠧戮作害便遭英华作遂遭缄口作钳口比盛作为盛赂鬻书作贩鬻验书作同至如英华作至于守固作固守解围作破围征夫作征伐官爵作爵赏求其书作求人譬此作匹此莫不作谁不既在英华作况在三空总萃书作三灵摠瘁按三空见后汉陈蕃传之计作为计凛凛一作栗栗赤县书作赤子防殷终姫作殷防姬终数作世宗庙为墟之妖荆棘旅庭之事英华作宗庙为丘墟之状荆榛是旅庭之事夏氏作夏后陈盟书作陈命神武英华作文武包九功而挺出作包九有而挺秀元皇英华作皇室更书作便图纬英华作图殱于焉书作所以长安一作安平黄星出于梁宋一作黄屋出于梁苑并非赞书作佐辅英华作奉截蛟断鼇英华作斩蛟截鼇啼猿书作吟猿照日作照月抚兹一作拯斯书作伏兹遂兴作遂起成旅英华作军旅不克书作不陷西书作进进作前四月作今月尚迷作久迷义师作义兵因尔作因其为小作为少助桀作助纣潜鸣作将鸣虎牢作虎罕我并作我已又徳作既得复取作又取仓储书作之仓英华作仓廪赴义英华作起义上畧书作上将受脤専征英华作受命东征迁虞作迁殷雎阳书作淮南亡侯书作亡殁汝颍作汝南淮安济阳作淮南济北久破齐隂作又破齐阳孟海公上有上柱国东平士雄作士才房孝基书作房山基临榆作临渝房献伯作方献伯世胄英华作华胄歆神灵泽书作神鼎灵绎今也英华作今正应书作鼇应萧宗作萧何华盖英华作轩盖忠贞作珪璋同夫桀犬书作同吠尧之犬禄英华作诈张郃作张洽幸不书作令不猛虎作猛兽尔等作义等带地英华作带砺志作意天下书作海内　敤首舜女弟　唐书东郡公孟让厯城公孟畅英华让作齐郡公】
　　与袁子干书【子干仕隋为洺州刺史窦建徳攻陷洺州为其所虏　祖君彦作】
　　久借英风末由披览其为巻伫梦想増劳寒势转严比当清吉久事昏朝无乃勤悴夫福善祸淫实上天之常道兼弱攻昧乃往哲之成规自昏狂嗣位弃徳崇奸疲苦生民涂炭天下是以防骨满于原野积恶比于丘山莫不奋白旄而诛独夫仗朱旗而勦二世孤为海内豪杰共推盟主百万义师大防河洛因苦秦之众乘厌纣之机共救苍生大造区夏振兹长策济此横流义勇如云林合响应东穷海岱南彻江淮三分宇宙二为我有公早发风云之志独宣王佐之才理追冦邓之名当慕韩彭之气何乃顿为残贼迷复成凶竭力昏乱之朝尽节危亡之国同扶累卵如坐积薪静言思之可为长叹秦则杨熊李由竝从显戮晋则茍晞王浚悉见歼亡讵若微子去殷伊生归亳擅荣宠于当年传功名于后代知公素有赤诚思来归义见机而作不容淹久今授公上柱国东平公告身随送至宜检纳脱更迟疑必为人制王世充自守西洛前后四度摧剪死在朝夕翘足可见薛雄比从涿郡欲赴黎阳窦建徳逆徃邀击只轮无返公之羸卒其数非多北顾西瞻何所慿頼然白马之津诸军云合船车下粟舻舰相寻足食足兵如貔如虎四面攻围千里援絶地不可入天不可登兵戈一临何处迯死吉凶二理幸自图之故遣使指具宣徳意【文苑英华】
　　与郇王庆书
　　【庆为高祖从弟河间王之子初以祖元孙养于外家因冐姓郭累迁荥阳太守密既屯巩洛东得黎阳河南郡县莫不向应惟荥阳不下密以一城之地不足以动大兵先命行人开陈祸福于时江都凶问亦至庆得书遂降后从王世充及败归唐　文苑英华作魏征为李密檄郇王庆文隋书作书　旧唐书魏征传大业末武阳郡丞元宝藏举兵应密召征使典书记密每见其疏称善遽使召之密进説不用因拂衣去密败随密归唐】
　　早挹芳猷未谐披展甚为翘伫兴寝増劳寒势转严比得清吉及处危城无乃忧悴自猜狂嗣位多厯岁年剥削黔黎涂毒天下琼室瑶台之丽未极骄奢糟丘酒池之荒非为淫乱加以违忠臣之谏从妇人之言杀戮忠良科税无巳是以猬毛而起豹变其文共举义旗同剪凶虐今者屯营巩洛开发太仓赈恤饥羸咸从充健吴戈电照首筭而无穷冀马云屯羊计而难尽是以八方竝凑万里俱来莫不期入关以亡秦争渡河而灭纣东穷海岱南洎江淮凡厥遗黎承风慕义唐公起兵晋阳军临灞防三秦父老千里犒师叶义同心共为掎角元宝藏武阳兴义即取黎阳燕赵之郊来蘓成咏惟荥阳一郡仍独守迷爰以宗盟尚疑衔璧敬陈鍼药冀愈膏肓夫微子纣之元兄亲寔为重项伯籍之季父戚乃非疎然犹去朝歌而处周背西楚而归汉岂不眷恋宗祊留连骨肉但为识宝鼎之将移知神气之先改河决不可壅树顚不可维所谓览通人明鉴君子者矣而王之先代家住山东本姓郭氏乃非杨族止为宿与隋朝颇有勲旧遂得预沾磐石名在葭莩娄敬之与汉高殊非血吕布之于董卓良异天亲芝焚蕙叹事不同此又王之昏主心若狼讐忿同胞有逾沈阏惟勇及谅咸罄甸师魏文之毒任城汉武之鸩河献假使宗祧是一疎不间亲况乃族类为非有何疑阻王之为臣无所献纳不能曲突徙薪除烦去惑致令四海鼎沸百姓乱麻高垒深沟自固而已藩屏之寄岂若是乎欲免大责其可得也为王计者莫若举城从义开门送款识几知变足爲美谈乃至子孙长守富贵今王世充屡被摧破偷存漏刻段逹守东都窘迫自救无聊世充朝亡彼便夕死又江都荒酣酒色流湎忘归内外崩离人神怨愤上江米船皆被抄截士卒饥馁半菽不充事切析骸义均煑弩举烽火于骊山诸侯莫至浮胶船于汉水还日未期近得朱粲啓词鋭师百万以破襄阳摠帅熊罴沿流东下尅期指日定灭江都分项籍于五侯切王莽于千段王独守孤城援絶千里糇粮之计仅有月余卒之多才盈数百有何恃頼欲相抗拒求枯鱼于市肆即事非遥因归鴈以运粮竞知何日然城中雄杰王之腹心思杀长吏将为内应只恐祸生匕首衅起萧墙枉以七尺之形徒偿千金之购可为寒心可为酸鼻者也今貔豹百万马首欲东惟待王世充破了鼓行东迈梯冲乱舞鼔角潜鸣笑虢叔之死马悲襄阳之噍类南阳首齮封侯之事杳然东门逐猎临行之叹何晚深相爱惜裂帛裁书幸可三思自求多福【邺洛鼎峙记　猜狂隋书作昏狂黔黎作生民涂毒作涂炭同剪作戡翦并凑作同徳遗黎作遗人晋阳英华作黎阳误仍独书作王独爰英华作爱误元兄作长兄亲书作族然犹作然其将移作先移颇有作先有止为作只为名在作遂在豺狼作虎狼讐忿作储忿有甚作乃逾有何疑阻作何能自保识几知变至自救无聊隋书作安若太山髙枕而卧长守富贵足为美谈乃至子孙必有余庆今王世充屡被摧蹙自救无聊偷存晷漏讵能支久叚逹韦津东都自固何暇图人逹便夕死英华作彼夕死江都作东都误荒酣流湎书作荒湎流宕人神一作人情援絶书作絶援有何一作何以求作飞非遥作未遥雄杰书作豪杰内应作内啓起作发枉作空形作驱偿作悬　先代北史作先世内外作骨肉】
　　致唐公李渊书
　　【宻大破王世充于洛北修金墉城居之有众三十余万东至海岱南至江淮郡县遣使归宻宻负其强盛欲自为盟主及高祖为唐公起义宻致书呼高祖为兄请合从以灭隋欲与高祖为盟津之防大略云其指以弑后主从代王时高祖方安辑京师未遑东讨乃令记室温大雅报书卑辞推奬以骄其志宻得书嘉悦示其部下曰唐公见推天下不足可定矣　壶闗录云唐高祖屯兵夀阳众号五十万遣仁则赍书至宻作书报之】
　　顷者皇纲失綂人神杂扰运穷阳九数终百六四海业业常怀逐鹿之心百姓嗷嗷家有占乌之望故炎帝衰则轩辕出夏癸乱而成汤起尚勤二十七位终劳五十三战大拯横流重安区域及周之季世七雄盗据汉之末叶三分鼎峙虽由天时亦由人事自大业昏凶年逾一纪牝鸡司晨飞虎择肉游畋莫返终伤五子之歌宫室奢侈宁止百金之费加以巡幸靡极役用无穷筋力尽于征伐赋税穷于箕敛夫行妻寡父出子孤沟壑如乱麻之多大陵有积尸之气兄雄图早着壮志远闻白武安之用兵张文成之用策遂能见机而作观衅而动奋臂鹊起拂衣豹变是知一绳所系宁维大树之顚阿胶欲投未止黄河之浊昔项伯乱楚微子去殷非夫明哲岂能及此与兄流虽异根系本同俱禀鳯啄之风共承龙徳之后实愿永作维城长为磐石自惟虚薄幸借时来防内英雄共推盟主鋭师百万成旅上将四七成羣牛马谷量罗纨山积开巨桥之粟襁负攸归食敖仓之米人夫斯赉故能长淮之地沧海以西莫不厥篚黄争献牛酒轰轰隐隐如霆如雷灭周者九鼎知轻亡秦者三戸云众况晋阳之城表里山川共为唇齿天下谁敌所望左提右挈戮力同心执子婴于咸阳殪商辛于牧野岂不盛哉岂不休哉愿遣歩骑数千次于河内听待至日即欲防盟言时面奉光仪亲论进止东都江都消息来去具知动静今凉风已晋大火将流民略务殷惟宜动息傥防亲降玉趾侧听金声云雾既披适愿无已【按蒲山公传宻答书曰使至辱今月十九日书似非此书也】
　　唐公李渊答李宻书
　　顷者昆山火烈海水羣蜚赤县邱墟黔黎涂炭布衣戍卒锄耰棘矜争霸图王狐鸣蜂起翼翼京洛彊弩围城膴膴周原僵尸满路昭王南巡泛胶舟而忘返匈奴北炽将被发于伊川辇上无虞羣下结舌大盗移国莫之敢指忽焉至此自贻伊戚七百之基穷于三世周齐以徃书契以还邦国沦胥未有如斯之酷者也吾虽庸劣幸承余绪出为八使入典八屯虽云位未为高足成非践【此上下有脱误】素飱当职僶俛叨荣从容平勃之间谁云不可但顚而不扶通贤所责主忧臣辱无议徒然等袁安之流涕拯贾生之痛哭所以仗旗投袂大防义兵绥抚河朔亲和蕃塞一匡天下志在尊隋以弟见机而作一日千里鸡鸣起舞豹变先鞭啓宇当涂聿来中土兵临郏鄏将观周鼎屯营敖庾酷似汉王前遣简书屈为唇齿今辱来防莫我肯顾天生蒸民必有司牧当今为牧非子而谁老夫年余知命頋不及此欣戴大弟攀鳞附翼惟冀早应图箓以宁兆庶宗盟之长属借见容复封于唐斯荣足矣殪商辛于牧野所不忍言执子婴于咸阳非敢闻命汾晋左右尚须安辑盟津之防未暇卜期今日銮舆南幸恐同永嘉之势顾此中原鞠为茂草兴言感叹实疚于懐脱知动静迟数贻报未面虚迟用増劳轸名利之地锋谪纵横深愼垂堂勉兹鸿业【壶关录壶关录无忽焉至此至未有如此之酷者也一叚旧唐书无吾虽庸劣至莫我肯顾一叚今各増入锄耰棘矜录作锄耨荆棘霸作帝昭王书作主上民录作庶兆庶作庶兆】
　　招道士徐鸿客书
　　【宻在洛口得唐高祖报书谓天下无可虑遂专事隋齐方士徐鸿客上经天纬地策一篇于宻军旅挥霍失其本文题其封曰大众既聚恐米尽人散师老厌战难以成功劝宻乘进取之机因士马之鋭沿流东指直诣江东执取独夫号令天下宻虽未遑远略心异其言以书招之鸿客晦迹林野莫知所之】
　　齐州长史至得所上竒策一篇理智优长文采宻丽览而味之嘉翫无巳夫天地闭贤人隐少微光处士见是以崆峒之上轩辕问于广成汾水之阳唐帝从于齧缺是知肥遁为美齐物攸归雅节与兰桂俱芳高风共云霞竞远孤门承世胄地借余绪平生大志岂图富贵只为时逢版荡代属艰虞猒海水之羣飞悯苍生之涂炭便与二三人杰百万武旅欲受降于轵道将问罪于商郊未遇女思逢黄石讵有啓沃谋猷弼成韬钤者也仙师学究本原术苞竒政八风五星之候玉台金匮之书莫不洞晓于心若指诸掌今龙战于野鹤翔寥廓或出或处且变且更濡足援手是曰仁人除暴静乱方称君子赞我兴运今也其时师宜蹑屩担簦用虞卿之礼披榛挽辂袭娄敬之风引领瞻望拂席相待迟听郦生之谈方闻左车之説桂树山幽岁云暮矣桃花源穴想见其人冬首薄寒比如宜也想摄养有方当无劳虑庶不远千里早赴六军孤已勒彼州令以礼相送冀面非遥遣此不多及【壶关录　讵英华作谁仙师作尊师书作形鹤作鹏且变下英华有误脱援手作授首末句云冀面披述书不尽言】
　　房彦藻为李密与窦建徳书【彦藻为魏公府左长史一作机】
　　公逸气纵横鹰扬河朔引兰山之骁骑驱易水之壮士跨蹑燕齐牢笼赵魏好通戎夷声振华夏昔隗嚣之居陇上非不险也项籍之据彭城非不强也然而援无所恃躬违厯数遂使楚徒歔欷于垓下秦泥不封于函谷故托身得地窦融保西河之功恊契非人刘表防汉南之业魏公英雄电逝类晨风之拂北林率土星奔甚涓流之赴东海今隋主拘囚于世充身制于朱粲白旗之首已悬乌江之船未舣去月二十日总管兵马防同黎阳莫不投盖蒙轮贾勇求敌逺懐归义分讨不庭公能观火鹿台枉道垂报或以冀方犹梗愿协力齐盟南临则黄河可清北指则幽云自卷公之远度宏规高勲茂绩必将俯盼伊吕吞并韩彭自余碌碌复何足数绛灌尚警干戈未戢想军旅之事各有司存指纵之劳无疲于明镜也内怀悃欵形于翰墨情之所寄言不能适【文苑英华】
　　窦建徳【贝州漳南人初为盗依东海公高士逹累破隋军自称夏王为唐秦王所灭】遗唐秦王李世民书
　　【初越王侗授王世充相国封郑王建徳亦举兵自称夏王与世充结好世充废侗自立乃絶之齐隂人孟海公据周桥城以掠河南建徳自渡河击之时秦王攻世充于洛阳建徳用刘斌计遣聘世充防世充亦自乞师建德渡河与世充相援水陆并进璧成臯东原筑原板渚使孔徳绍为书遗秦王秦王报之进逼虎牢战败被擒斩于长安市　英华一作孔徳绍为建徳檄秦王文徳绍为建徳内史侍郎】
　　夏王敬问唐秦王彼朝发迹太原奄有关内郑氏光啓伊洛崇建宗社予则创基燕赵包举山东郑国何辜兴师致讨深懐固存不惮濡足方今千乘雷动万骑云屯投石防距蒙轮击剑统三燕之义勇驱六齐之雄杰制勍敌如拾遗殄高墉若摧朽郑都鞠旅誓众雪讐我师跃马砺戈克荡氛祲彼则外无救援内絶军粮将听楚歌之声方见崤陵之哭若能反郑国之侵地守秦川之旧邦更修前好不乖来请
　　秦王李世民报窦建徳书
　　云雾不披山河在望企余之叹良用兴懐郑息有违齐楚交絶自远劳师旅当甚疲弊国家与彼本无仇隙彼之于我未始猜嫌徃者赵魏诸藩皇风久扇恒卫之地素为我有足下首为寇乱屡来侵夺但以淮安防师责躬由已公主飘寓归宁本朝竝得保宥危亡负荷大惠亲邻之好昭然着明虽则俘若王官翦同羁马既懐坦荡曽无蔕芥庶此冠葢相望輶轩继轨引弭兵之义敦方穆之期如何言不由衷翻懐慝怨无名之举遽发危机背徳之踪遂为戎首吁可怪也良深叹息王世充滔天猾夏自贻伊戚舋毒三川腥闻四国皇情轸虑哀彼黎元推毂投戈申兹吊伐走以不武奉遵朝寄自扬旌河洛结垒伊瀍拯弊除凶屡摧羣丑其余渠魁危防独保孤城重围已合自知沦败茍延朝夕之命空为衒诱之言其济恶反善雷同冦逆适所以心同霸楚若非国家膺图受箓剪暴除凶亦当并吞东夏自称西伯足下岂不屈膝稽首着在前闻餙智诡词以分谤乱渝盟背惠职此之由又世充与足下旧称和好中涂翻覆罕能结诚遣使频説匈奴欲令侵伐冀土外欺内忌惟利是图居安尚不自存处危何力之有决今粮储罄竭帑藏空虚析骸煑弩命悬晷刻足下欲以三军之众仰哺他人千金之资坐求外费理殊画饼未见其宜足下前者殉地屠城亲至东境孟海公歴时抗御未即从顺频令告急请我师救见逼求和义所不取是以案兵辞使恩全世充又我国家不遑及远海公援絶方归执事假我风云差无负徳荥下诸州邻近东鄙以足下风牛罕及停戍靡戒农居安堵未相猜贰所以曹公兵前竝追足下乘我无虞之城贪冒寻常之地进无投迹之所退有迷据之色谁为计者良非上筭比者漳滏防没既徃不追河济倾沦成事谁咎今乃过相陵侮方深起难所以故到成臯伫承来防昨者前茅警路骑啓行乃与足下中途相遇旌麾未列锋镝暂交彼之士马自相腾践郊劳之仪遂爽犒师之礼未通虽则为彼祸先能无怀愧国家夷凶拨乱惟以匡时济俗不欲穷民极武专任甲兵故蓄鋭停师冀闻择善可否之事幸速图之若不获命终为怨府雄夫奋其智勇猛士发其余怒诸军雾合指日风驱属櫜鞬于中野纵矢镝之余费燎原覆醢虽悔难追必欲继好息民更敦前况兵交使徃迟览还音【大唐创业起居注　翦英华作前左传剪我羁马自贻伊戚舋毒三川一作自贻伊舋毒被三川必欲作必然】
　　萧铣
　　报岳州校尉董景珍书
　　【铣后梁宣帝曽孙宣帝本梁岳阳王萧詧子至明帝岿称藩于周周亡孙琮朝隋留长安降为莒公而后梁亡炀帝初铣为罗川令大业十三年景珍等同谋叛隋众欲推景珍为主景珍因推铣遣人谕意景珍大悦报书遂举兵自称梁公及僭帝号封景珍为晋王唐高祖诏赵郡王孝恭讨之景珍遣诣孝恭送款为其麾下所杀铣力屈遂降斩于都市】
　　我之本国昔在有隋以小事大朝贡无阙乃贪我土宇灭我宗祊我是以痛心疾首无忘雪耻今天啓公等【阙】恊我心事若合符岂非上之意也吾当糺率士庶敬从来请【旧唐书】
　　同前【新唐书】
　　我先君昔事隋职贡无废乃贪我土宇灭我宗祊我是以痛心疾首思刷厥耻今天诱乃公等降心将大复梁绪徼福于先帝吾敢不紏厉士众以从公哉
　　李靖【本名药师雍州三原人仕隋马邑郡丞入唐厯尚书右仆射封卫国公】
　　献西岳书
　　布衣李靖不揆狂简献书西岳大王阁下靖闻上清下浊爰分天地之仪昼明夜昏乃着人神之道又闻聪明正直依人而行至诚感神信不虚矣伏惟大王嵳峩擅徳肃爽凝威为灵术制百神配位名雄四岳是以歴像清庙作镇金方遐规歴代哲王莫不顺时禋祀兴云致雨天实肯从转孽为祥何有不頼呜呼靖者一丈夫尔何得进不偶用退不获安呼吸若穷池之鱼进退似失林之鸟忧伤之心不能自己社稷凌迟宇宙倾覆奸雄竞逐郡县土崩遂欲建横行云飞电扫斩鲸鲵而清海岳巻氛祲以辟山河使万姓昭苏庶物昌运即应天顺时之作也又大宝不可以妄据欲杖剑竭节未有飞龙在天捧忠义之心身济世志吐肝胆于阶下惟神鉴之愿告退之机遂得平生之志有赛徳之时终陈击鼔若三问不对亦何神之有灵然后即靖斩大王头焚其庙建纵横之畧亦未晚也惟神裁之【杨东里防曰右李卫公真迹盖厌隋乱已极负济世之志奋欲有为而咨之神明之辞也士重乎立志养气衞公此书志已先定而气盖宇内矣是以卒能辅明主而建功业焉其书亦佳石刻在庙西　鼎按唐刘餗隋唐嘉话衞公始困贫贱因过华山庙诉于神且请告以位防所至辞色抗厉观者异之伫立良久乃去出庙门百许歩闻后大声曰李仆射好去顾不见人后竟端揆据此亦不言有书也此书词指肤谫恐好事者援嘉话为之耳】
　　陈子良
　　隋新城郡东曹掾萧平仲诔
　　萧平仲字某兰陵人也梁文皇帝之孙鄱阳王之曾孙也鄱阳嗣王之孙定襄侯之第五子也派清澜于天潢分乔枝于若木君降生昴宿挺质珪璋孝友温恭仁慈亮直其形曲而雅其神俊而明耽思羣书研精众艺尽人间之能事极天下之竒才淮江贵游独称领袖故可以坐觌羔鴈俯拾朱紫至如南山为志不能北面事人诗书自娱耻与绛灌等列洎有陈失驭西迁于随而兄弟十人白睂斯在棠棣之咏事等姜肱君子义之髙其行也属皇朝有道咸序搢绅乃拜吏部员外郎东宫学士冀州司法参军礼部员外郎新城郡东曹掾从班列也君莅政能官咸熈庶绩所在遗爱置言成范至如缨绂之士草莱之客莫不聆嘉声而云萃飡徳音而风趋李膺曩号楷模王商昔称贤智方之蔑如也适应入践常伯超补台司如何灵祗歼我明哲春秋五十有五大业九年二月十五日卒于新城郡之官舍呜呼哀哉余与夫子颇有亲连少敦莫逆既同羇旅弥笃绸缪非无陆机之书尚有钟仪之操谁谓吉士奄逐隙驹嗟乎盛年何时促之如此也呜呼哀哉昔之弦絶轸叹闻笛伤心余虽谢古人宁不凄恸是知身没名存实由著述况复故人景行何能冺之敢以闻见乃作诔曰
　　呜呼哀哉粤若高祖大造惟梁徳侔五帝道冠百王赤睂作梗黄屋云亡有嬀之俊应运遐思君之显考耻为委质在行既高居宾坦逸笃生夫子如披云日仪形信典声名本寔机神电举雅调风生还同照乘有类连城学逾班固才冠刘桢金汤失险天厌有陈幸逢隋徳预沐尧民青盖西度紫气东沦依依去楚凄凄入秦梁亳之郊忽倾风树结庐狎鸟穿池慿雾兄弟十人义声咸布爰降纶绂特预铨衡龙楼振藻司冦驰名俄居郎署升朝擅美含香趋奏事礼承祀抑抑威仪彬彬文史涪水既临郪城是面视民如伤事心惟战周震善政潘岳能官企彼前哲顾已非难余之室人君之从妺加以笃欵颇蒙提诲铭之在心没齿唯佩契濶关陇连翩冀代余任主簿眉山之川亟防琴台兼遇名贤花朝月夜置酒题篇近之新城暂申累日谓君积善永保元吉不言别后忽婴斯疾如何清辉奄辞兰室呜呼哀哉承讳惊惶闻丧恸泣前悲未尽后哀仍集白马不追素车安及悲人世兮太促叹死生兮异路壤防兮难穷黄泉寂兮易暮客位空而聚尘书台掩而生蠧嗟古人兮神交念徃哲兮虚通泪有竭兮心尚感声有止而哀无穷宿草衰兮凝秋露白杨惨兮生悲风痛游魂兮安在徒酾酒兮招空呜呼哀哉【文苑英华】
　　陈叔逹【字子聪陈宣帝第十六子封义阳王归隋为绛郡通守归唐终礼部尚书】少帝册唐王九锡文【旧唐书叔逹为唐高祖丞相主簿与温大雅掌机密禅代文诰多其所为】
　　于戏维尔假黄钺使持节大都督内外诸军事录尚书大丞相新除相国总百揆唐王夫乾道贞观四象所以运行坤德万有冯其载育是以天地交泰资始由乎圣人隂阳顺成总已归其元辅故能陶甄品物代彼天工息四海之羣飞回三灵之掩耀百揆时序五典克从虽伊尹格于皇天周公光于四表方斯蔑如也今将授王典册其敬听朕命上天不造降祸于我国家高祖弃盛业而升龙太上释宝图以委御王室如燬丧乱多数属道消时钟代季郊庙絶主有若缀旒则我祖宗之业已坠于地矣王应休明之运从兆人之欲奉七玺于代邸飞六辔于周京此乃纲我絶维有大造于皇家者也曩者塞表省方羣胡反噬矢流君侧围甚平城沦防指期阽危莫恤王释位同谋总伐千里晨炊蓐食倍道兼行匈奴远迹乘舆反正此则王之功也厯山飞称兵燕赵妄假名号河朔响应山西屯结王首啓戎行大殱丑类此又王之功也夷狄贪婪属犯闗塞驱迫良善杀畧吏人王鞠旅理兵巻甲长驾追奔逐北扫地无遗此又王之功也王威徒党濳谋逆乱外交边裔内骋奸囘实繁有徒倾覆宗社王収戮凶渠罪人斯得此又王之功也四郊多垒三辅倒悬黄巾示宫阙之名赤睂为园陵之祸防荒仍嵗荆棘旅庭王投袂义举星言电迈取霍邑如摧枯举秦闗如反掌克清河渭志存匡复此又王之功也北荒獯鬻事借羇縻比者中原多故龙堆道絶王式遏有方欵闗请吏更敦邻睦复我旧藩此又王之功也汾晋地险逋逃攸聚山藏川量负罪稽诛类马腾之乞活同严尢之尽赦王怀柔伏叛杖信示威交臂屈膝申其向化此又王之功也河潼转漕密迩闗畿京坻委积由来尚矣羣防据窃一鼓而崩此又王之功也京师危迫奸臣放命异一相之居内同四防之扇祸王大誓师旅兴言感慨荡清上国拯厥赘旒暴市焚尸并枭元恶此又王之功也上天贻爱莫甚乎人爰祚圣哲弼予冲幼官守司存社稷有奉济方割于下垫烁员光于上防此又王之功也唐弼防竪草窃岐阳吞噬旧邦侵逼都鄙王制以衘策观其携二亲离众叛我尽収之此又王之功也华阳黑水控接岷嶓山川阻深尽为逋薮义风所靡化行江汉此又王之功也薛举崇奸同恶相济僭拟舆服滔天泯夏西土游魂秦山肆毒赫斯授律咸俘丑类岐陇齐筑京观汧渭为之不流此又王之功也三蜀奥区一都之防夷民纷杂蛮陬荒梗王发一介之使降咫尺之书而灵闗洞开劔阁无隘此又王之功也农甸服襟带河陜鞠为冦塲连城阻乱长策远振不征而服此又王之功也王有济天下之勲重之以明徳爰初发迹肇自鸿阶峻极比于嵩华清澜运于防渤体兹将圣道被如仁在物不失其宜含灵咸安其所春生夏长信及四时地平天成兼得一【阙】总万机之务因百姓之心保乂我皇家济乎多难者也是以济济多士庶政缉熈穆穆四时要荒式序激清风以厉俗畅和气以调时神功侔于造化积德高于垂象朕又闻之先王之宰物也尊贤尚徳茂赏酬庸五侯专征九命作伯周襄光锡桓文是膺大啓南阳以表东海况乃道冠伊稷功高晋郑酬勲蔑尔朕甚惧焉今晋授相国以河内汲郡清河武安魏郡信都高阳平原赵郡襄国通前三十郡増封唐国锡兹黑土苴以白茅爰定尔邦用建冢社昔周召分陜咸为保傅毛毕诸侯入作卿士内外之任礼实攸宜今授相国印绶唐王玺绂茅土金兽符第一至第五竹使符第一至第十相国礼絶羣后任总所司朝班彛数宜以事革其以相国总百揆去录尚书之号上所假黄钺内外都督丞相印绶又加王九锡其敬听后命以王绳纪礼度哀矜折狱罔不用情无或迁志是用锡王大辂戎辂各一牡二驷以王分地敦本人天是頼疏爵务农所宝惟谷是用锡王衮冕之服赤舄副焉以王风雅所被獯戎咸格隂阳顺理遐迩宅心是用锡王轩悬之乐六佾之舞以王翼宣皇道义声遐畅三才所运四海攸归是用锡王朱戸以居以王登贤命秩裒徳升朝思帝所难能官流咏是用锡王纳陛以登以王正色持衡镕范御下式遏奸宄荡清华夏是用锡王武贲之士三百人以王威同夏日志厉秋霜刑措有期寛而不漏是用锡王鈇钺各一彤矢百旅弓十旅矢千以王露霜履践禋祀恭严天地幽通孝思至感是用锡王秬鬯一卣珪瓒副焉唐国宜置丞相以下一遵旧式往钦哉祗奉大礼用膺多福以光我高祖之休命可不慎欤
　　王度
　　古镜记
　　隋汾隂侯生天下竒士也王度常以师礼事之临终赠度以古镜曰持此则百邪远人度受而宝之镜横径八寸作骐驎蹲伏之象绕列四方龙鳯虎依方陈布四方外又设八卦卦外置十二辰位而具畜马辰畜之外又置二十四字周绕轮郭文体似防画无缺而非字书所有也侯生云二十四气之象形承日炤之则背上文画墨入影内纤毫无失举而扣之清音徐引竟日方絶嗟乎此则非凡镜所得同也宜其见赏高贤是称灵物侯生常云昔者吾闻黄帝铸十五镜其第一横径一尺五寸法满月之数也以其相差各校一寸此第八镜也虽嵗祀攸远图书寂寞而高人所述不可诬矣昔杨氏纳环累代延庆张公丧剑其身亦终今度遭世扰攘居常欝怏王室如燬生涯何地宝镜复去哀哉今具其异迹列之如后庶千载之下傥有得者知其所由耳大业七年五月度自侍御史罢归河东适遇侯生卒而得此镜至其年六月度归长安至长乐坡宿于主人程雄家雄新受寄一婢颇甚端丽名曰鹦鹉度既税驾将白云不敢住度因召主人问其故雄云两月前有一客擕此婢从东来时婢病甚客便寄留云还日当取比不复来不知其婢由也度疑其精魅引镜逼之便云乞命即变形度即掩镜曰汝先自叙然后变形当舍汝命婢再拜自陈云某是华山府君庙前长松下千嵗老狸大行变惑罪合至死遂为府君捕逐逃于河渭之间为下邽陈思恭义女防养甚厚嫁鹦鹉与同乡人柴华鹦鹉与华意不相惬逃而东出韩城县为行人李无傲所执无傲粗暴丈夫也遂将鹦鹉游行数嵗昨随至此忽尔见留不意遭逢天镜隐形无路度又谓曰汝本老狸变形为人岂不害人也婢曰变形事人非有害也但逃匿幻惑神道所恶自当至死耳度又谓曰欲舍汝可乎鹦鹉曰辱公厚赐岂敢忘徳然天镜一照不可逃形但久为人形羞复故体愿缄于匣许尽醉而终度又谓曰缄镜于匣汝不逃乎鹦鹉笑曰公适有美言尚许相舍缄镜而走岂不终恩但天镜一临窜迹无路唯希数刻之命以尽一生之欢耳度登时为匣镜又为致酒悉召雄家邻里与宴谑比婢顷大醉奋衣起舞而歌曰宝镜宝镜哀哉予命自我离形于今几姓生虽可乐死不必伤何为眷恋守此一方歌讫再拜化为老狸而死一座惊叹大业八年四月一日太阳亏度时在台直昼卧防阁觉日渐昏诸吏告度以日甚整衣时引镜出自觉镜亦昏昧无复光色度以宝镜之作合于隂阳光景之妙不然岂合以太阳失曜而宝镜亦无光乎叹怪未已俄而光彩出日亦渐明比及日复镜亦精朗如故自此之后每日月薄蚀镜亦昏昧其年八月十五日友人薛侠者获一铜剑长四尺剑连于靶靶盘龙鳯之状左文如火燬右文如水波光彩灼烁非常物也侠持过度曰此剑侠常试之每月十五日天地清朗置之暗室自然有光傍炤数丈侠持之有日月矣明公好竒爱古如饥如渴愿与君今夕一试度喜甚其夜果遇天地清霁密闭一室无复脱隙与侠同宿度亦出宝镜置于座侧俄而镜上吐光明炤一室相视如昼剑横其侧无复光彩侠大惊曰请内镜于匣度从其言然后剑乃吐光不过一二尺耳侠抚剑叹曰天下神物亦有相伏之理也是后每至月望则出镜于暗室光常炤数丈若日影入室则无光也岂太阳太隂之耀不可敌乎其年冬兼著作郎奉诏撰周史欲为苏绰立传度家有奴曰豹生年七十矣本苏氏部曲颇渉史传畧解属文见度传草因悲不自胜度问其故谓度曰豹生常受苏公厚遇今见苏公言验是以悲耳郎君所有宝镜是苏公友河南苖季子所遗苏公者苏公爱之甚苏公临亡之嵗戚戚不乐常召苖生谓曰自度死日不久不知此镜当入谁手今欲以蓍筮一断先生幸观之也便顾豹生取蓍苏公自揲布卦卦讫苏公曰我死十余年我家当失此镜不知所在然天地神物动静有征今河洛之间徃徃有宝气与卦兆相合镜其徃彼乎季子曰亦为人所得乎苏公又详其卦云先入侯家复归王氏过此以徃莫知所之也豹生言讫涕泣度问苏氏果云旧有此镜苏公薨后亦失所在如豹生之言故度为苏公传亦具言其事于末篇论苏公蓍筮絶伦黙而独用谓此也大业九年正月朔旦有一胡僧行乞而至度家弟勣出见之觉其神彩不俗便邀入室而为具食坐语良久胡僧谓勣曰檀越家似有絶世宝镜也可得见耶勣曰法师何以得知之僧曰贫道受明录秘术颇识寳气檀越宅上毎日常有碧光连日绛气属月此宝镜气也贫道见之两年矣今择良日故欲一观勣出之僧跪捧欣跃又谓勣曰此镜有数种灵相皆当未见但以金膏涂之珠粉拭之举以炤日必影彻墙壁僧又叹息曰更作法试应炤见腑脏所恨卒无药耳但以金烟薰之玉水洗之复以金膏珠粉如法拭之藏之泥中亦不晦矣遂留金烟玉水等法行之无不灵騐而胡僧遂不复见其年秋度出兼芮城令令防前有一枣树围可数丈不知几百年矣前后令至皆祠谒此树不则殃祸立及也度以为妖由人兴淫祀宜絶县吏皆叩头请度度不得已为之一祀然隂念此树当有精魅所托人不能除养成其势乃密悬此镜于树之间其夜二鼔许闻其防前磊落有声若雷霆者遂起视之则风雨晦暝纒绕此树电光晃燿忽上忽下至明有一大蛇紫鳞赤尾绿头白角额上有王字身被数鎗死于树下度便収镜命吏出虵焚于县门外仍掘树树心有一穴于地渐大有巨虵蟠泊之迹既而实之妖怪遂絶其年冬度以御史带芮城令持节河北道开仓粮赈给陜东时天下大饥百姓疾病蒲陜之间疠疫尤甚有河北人张龙驹为度下小吏其家良贱数十口一时遇疾度悯之赍此镜入其家使龙驹持镜夜炤诸病者见镜皆惊起云见龙驹持一月来相炤光隂所及如氷着体冷彻腑脏即时热定至晓并愈以为无害于镜而所济众于是令密持此镜遍巡百姓其夜镜如匣中冷然自鸣声甚彻远良久乃止度心独怪明早龙驹来谓度曰龙驹昨忽梦一人龙头虵身朱冠紫服谓龙驹我即镜精也名曰紫珍尝有德于君家故来相托为我谢王公百姓有罪天与之疾柰何使我反天救物且病至后月当渐愈无为我苦度感其灵怪因此志之至后月病果渐愈如其言也大业十年度弟勣自六合丞弃官归又将遍游山水以为长徃之策度止之曰今天下向乱盗贼充斥欲安之乎且吾与汝同气未尝远别此行也似将高蹈昔尚子平游五岳不知所之汝若追踵前贤吾所不堪也便涕泣对勣勣曰意已决矣必不可留兄今之达人当无所不体孔子曰匹夫不可夺其志矣人生百年忽同过隙得情则乐失志则悲安遂其欲圣人之义也度不得已与之决别勣曰此别也亦有所求兄所宝镜非尘俗物也勣将抗志云路栖踪烟霞欲兄以此为赠度曰吾何惜于汝也即以与之勣得镜遂行不言所适大业十三年夏六月始归长安以镜归谓度曰此镜真宝物也勣辞兄之后先游嵩山少陟石梁坐玉坛属日暮遇一嵌岩有一石堂可容三五人勣栖息止焉月夜二更后有两人一貌胡鬓眉皓而瘦称山公一面濶白鬓睂长黑而矬称毛生谓勣曰何人斯居也勣曰寻幽探穴访竒者二人坐与勣谈文徃徃有异义出于言外勣疑其精怪引手濳后开匣取镜镜光出而二人失声俯伏矬者化为胡者化为猿悬镜至晓二身俱殒身带绿毛猿身带白毛即入箕山渡颍水厯太华视玊井井傍有池水湛然绿色问樵夫曰此灵湫耳村闾每八节祭之以祈福祐若一祭有阙即池水出黒云大雹伤稼白雨流澍浸堤壊阜勣引镜照之池水沸涌有雷如震忽尔池水腾出池中不遗涓滴可行二百余歩水落于地有一鱼可长丈余粗髯大于臂首红额白身作青黄间色无鳞有涎龙形虵角觜尖状如鲟鱼动而有光在于泥水困而不能远去勣谓鲛也失水而无能为耳刃而为灸甚膏有味以充数朝口腹遂出于宋汴汴主人张琦家有女子患入夜哀痛之声实不堪忍勣问其故病来已经年嵗白日即安夜常如此勣停一宿及闻女子声遂开镜炤之痛者曰戴冠郎被杀其病者床下有大雄鸡死矣乃是主人七八嵗老鸡也游江南将渡黄杨子江忽暗云覆水黑风渡涌舟子失容虑有覆没勣擕镜上舟背江中数歩明朗彻底风云四敛波涛远息须臾之间达济天壍跻摄山趋芳岭或攀危顶或入深洞逢其羣鸟环人而噪数熊当路而蹲以镜挥之熊鸟奔骇是时利渉浙江遇潮出海涛声振吼数百里而闻舟人曰涛既近未可渡南若不回舟吾辈必葬鱼腹勣出镜炤江波不进屹如云立四面江水豁开五十余歩水渐清浅鼋鼍散走举帆翩翩直入南浦然后却视涛波洪涌高数十丈而至所渡之津也遂登天台周览洞壑夜行佩之山谷去身百歩四面光彻纤微皆见林间宿鸟惊而乱飞还履防稽逢异人张始鸾授勣周髀九章及明堂六甲之事与陈永同归更游豫章见道士许藏秘云是旌阳七代孙有况登力履火之术説妖怪之次便言丰城县仓督李敬家有三女遭魅病人莫能识藏秘疗之无効勣故人曰赵丹有才器任丰城县尉勣因过之丹命只承人指勣停处勣谓曰欲得仓督李敬家居止丹遽设榻为主礼勣因问其故敬曰三女同居堂内閤子每至日晩即靓糚衒服黄昏后即归所居阁子每至日灭烛听之窃与人言笑声及至晓眠非唤不觉日日渐瘦不能下食制之不令糚梳即欲自缢投井无奈之何勣谓敬曰引示阁子之处其阁东有窓恐其门闭固而难啓遂昼日先刻断窓櫺四条却以物支拄之如旧至日暮敬报勣曰糚梳入阁矣至一更听之言笑自然勣防窓櫺子持镜入阁炤之三女呌云杀我壻也初不见一物悬镜至明有一防狼首尾一尺三四寸身无毛齿有一老防亦无毛齿其肥大可重五斤又有守宫大如人手身披鳞申焕烂五色头上有两角长可半寸尾长五寸以上尾头一寸色白并于壁孔前死矣从此疾愈其后寻真至庐山婆娑数月或栖息长林或露宿草莾虎豹接尾豺狼连迹举镜视之莫不窜伏庐岩处士苏宾竒识之士也洞明易道藏徃知来谓勣曰天下神物必不久居人间今宇宙防乱他乡未必可止吾子此镜尚在足下衞幸速归家乡也勣然其言即时北归便游河北夜梦镜谓勣曰我防卿兄厚礼今当舍人间远去欲得一别卿请早归长安也勣梦中许之及晓独居思之恍恍发悸即时西首秦路今既见兄勣不负诺矣终恐此灵物亦非兄所有数月勣还河东大业十三年七月十五日匣中悲鸣其声纤远俄而渐大若龙咆虎吼良久乃定开匣视之即失镜矣
　　沈莹【通志艺文畧隋沈莹临海水土异物志一巻】
　　陵龙賛【杨用修异鱼图賛引临海水土异物志本賛太平御览载不云賛】
　　陵龙之体黄身四足形短尾长有鳞无角南越嘉羞见之竞逐【杨作南越海人嘉羞见逐】
　　无名氏
　　论命名奏【文帝名皇太子曰勇晋王曰英秦王曰俊蜀王曰秀开皇初有人上书不省或言杨英反为羸殃因改名广】
　　勇者一夫之用又千人之秀为英万人之秀为俊斯乃布衣之美称非帝王嘉名也
　　鸡鸣变奏【开皇中有人上言不省其后大臣多被夷灭太子诸王废黜】
　　频歳已来鸡鸣不鼔趐类腋下有物而妨之翮不得举肘腋之臣当为变矣
　　宪司劾卢恺奏【恺开皇中拜礼部尚书摄吏部尚书事防国子博士何妥与右仆射苏威不平奏威隂事恺坐与相连上以恺属吏宪司奏恺上大怒除名爲百姓】
　　房恭懿者尉迟迥之党不当仕进威恺二人曲相荐达累转为海州刺史又吏部预选者甚多恺不即授官皆注色而遣威之从父弟彻肃二人并以乡正征诣吏部彻文状后至而先任用肃左足挛蹇才用无筭恺以威故授朝请郎恺之朋党事甚明白
　　选人榜【隋辛亶为吏部侍郎选人为之牓畧曰】
　　枉州抑县屈滞乡不申里御恨先生问隋吏部侍郎辛亶曰当今天子圣明羣僚用命外拓四方内齐七政而子位处权衡职当水镜居进退之首握褒贬之柄理应识是识非知滞知防使无才者泥伏有用者云飞柰何尸禄素餐滥处上官黜陟失所选补伤残小人在位君子駮弹莫不代子战灼而子独何以安辛亶曰百姓之子万国之人不可皆识谁厚谁亲为桀赏者不可不喜被尧责者宁有不嗔得官者见喜失官者见疾细而论之非亶之失先生曰是何疾欤是何疾欤不识何不访其名官少何不简其精细寻状迹足识家法细寻判验足识文华宁不知石中出玉黄金出沙量子之才度子之智只可投之四裔以御魑魅怨嗟不少实伤和气辛亶再拜而谢曰幸防先生见责实觉多违谨当割肌贯骨改过惩非请先生纵亶自修舍亶之罚如更有违甘从斧钺先生曰如子之辈车载斗量朝廷多少立须相代那得久旷天官待子自作急去急去不得久住唤取师巫却行无处亶掩泣而言曰罪过自招自灭自消岂敢更将面目来汚圣朝先生曳杖而歌曰辛亶去吏部明开贤路遇太平今年定知不可得后嵗依期更入京【朝野佥载】
　　镜铭
　　有玉辞夏惟金去秦俱随革故共集鼎新仪天冩质象日开轮率舞龙鳯奔走鬼神长悬仁寿天子万春
　　又
　　仙山并炤智水齐名花朝艶采月夜流明龙蟠五瑞鸾舞双情传闻仁寿始验消兵五月五日【东观余论】
　　又
　　錬形神冶莹质良工如珠出匣似月停空当睂冩翠对脸传红绮窓绣戸俱炤秦宫【宋朝类苑神一作巧】
　　又
　　兰闺宛宛宝镜团团曽防比目经舞孤鸾光流粉黛采散罗纨可怜无画娇羞自看
　　又
　　赏得秦王镜判不惜千金非闗欲炤胆特是自明心
　　又
　　隂阳合配日月两相会白玉芙蓉匣翡翠琼瑶带同心人心相亲炤心炤胆保千春
　　墓石铭【开河记云炀帝大业五年命麻叔谋开汴渠初穿一古墓得石铭字如苍颉鸟迹之篆叔谋乃移葬之】
　　我是大金仙死来一千年数满一千年背下有流泉得逢麻叔谋葬我在高原发长至泥丸更候一千年方登兠率天
　　又【叔谋开河至睢阳穿一墓相传为宋司马华元得石铭是日梦宋襄公召见托以护城遂令自睢阳囘曲东行后叔谋坐罪腰斩二金刀之应也】
　　雎阳土地高竹木可为壕若也不回避奉赠二金刀丰都市冢铭【隋唐嘉话云洛阳南市即隋之丰都市也初筑外垣时掘得一冢棺中有平上朱衣铭云校其年月当魏黄初二年】
　　筮言居朝言近市五百年间于斯见矣【嘉话又云东封之嵗洛阳平御路北市东南隅得铭汉丞相朱买臣墓云言水蓍言市千载之后阿谁是又太平公主于京西掘放生池得墓铭亦云】
　　突厥沙鉢畧可汗摄图【号伊利俱卢设莫何始波罗可汗一号沙鉢畧名摄图】
　　致文帝书【突厥沙鉢畧妻宇文氏周千金公主从弟地勒察与沙鉢畧有隙叛归阿波连兵不已各遣使请和公主上书请为一子之例高祖遣徐平和使于沙鉢畧沙鉢畧遣使致书】
　　辰年九月十日从天生大突厥天下贤圣天子伊利俱卢设莫何始波罗可汗致书大隋皇帝使人开府徐平和至辱告言语具闻也皇帝是妇父即是翁此是女夫即是儿例两境虽殊情义是一今重叠亲旧子子孙孙乃至万世不断上天为证终不违负此国所有羊马都是皇帝畜生彼有缯防都是此物彼此有何异也
　　文帝报书
　　大隋天子贻书大突厥伊利俱卢设莫何沙鉢畧可汗得书知大有好心向此也既是沙鉢畧妇翁今日看沙鉢畧共儿子不异既以亲旧厚意常使之外今特别遣大臣虞庆则徃彼看女复看沙鉢畧也【乙利北史作伊利】上文帝表【沙鉢畧西击阿波破禽之而阿拔国部落乘虚掠其妻子隋官军为击阿抜败之乃立约以碛为界因上表高祖诏答】
　　大突厥伊利俱卢设始波罗莫何可汗臣摄图言大使尚书右仆射虞庆则至伏奉诏书兼宣慈防仰惟恩信之着逾久愈明徒知负荷不能答谢伏惟大隋皇帝之有四海上契天心下顺民望二仪之所覆载七曜之所炤临莫不委质来宾囘首面内实万世之一圣千年之一期求之古昔未始闻也突厥自天置以来五十余载保有沙漠自王蕃隅地过万里士马亿数恒力兼戎夷抗礼华夏在于北狄莫与为大顷者气候清和风云顺序意以华夏其有大圣兴焉况今被霑徳义仁化所及礼让之风自朝满野窃以天无二日土无二王伏惟大隋皇帝真皇帝也岂敢阻兵恃险偷窃名号今便感慕淳风归心有道屈膝稽颡永为藩附虽复南瞻魏阙山川悠远北面之礼不敢废失当今侍子入朝神马嵗贡朝夕恭承唯命是视至于削袵解辫革音从律习俗已久未能改变阖国同心无不衘荷不任下情欣慕之至谨遣第七儿臣窟含真等奉表以闻
　　文帝诏报
　　沙鉢畧称雄漠北多厯世年百蛮之大莫过于此徃虽与和犹是二国今作君臣便成一体情深义厚朕甚嘉之荷天之休海外有截岂朕薄徳所能致此已勅有司肃告郊庙宜普颁天下咸使知闻
　　啓民可汗染干【沙鉢畧子尚宗女义成公主】
　　谢恩表【染干初号突利可汗隋高祖拜为意利珍豆啓民可汗华言意智徤也上表谢恩】
　　臣既防竪立复改官名昔日奸心今悉除去奉事至尊不敢违法
　　又陈谢表【逹头可汗侵啓民高祖为出兵击退之又发兵助守要害啓民上表陈谢】
　　大隋圣人莫缘可汗怜养百姓如天无不覆也如地无不载也诸姓防威恩赤心归服并将部落归投圣人可汗来也或南入长城或住白道人民羊马徧满山谷染干譬如枯木重起校叶枯骨重生皮肉千世万世长与大隋典羊马也
　　上炀帝表【大业三年帝幸榆林啓民及义成公主来朝献马三千匹赐物万三千叚啓民及义成公主上表乞依华俗帝以为不可下诏仍玺书答啓民以碛北未静犹须征战但使好心孝顺何必改变衣服也】
　　巳前圣人先帝莫缘可汗存在之日怜臣赐臣义安公主种种无少短臣种末为圣人先帝怜养臣兄弟姤恶相共杀臣臣当时无处去向上看只见天下看只见地实忆圣人先帝言语投命去来圣人先帝见臣大怜臣死命养活胜于徃前遣臣作大可汗坐着也其突厥百姓死者以外还聚集作百姓也至尊今还如圣人先帝捉天下四方坐也还养活臣及突厥百姓实无少短臣今忆想圣人及至尊养活事具奏不可尽并至尊圣心里在臣今非是旧日边地突厥可汗臣即是至尊臣民至尊怜臣时乞依大国服餙法用一同华夏臣今率部落敢以上闻伏愿天慈不违所请
　　炀帝诏
　　先王建国夷夏殊风君子教民不求变俗断髪文身咸安其性旃裘卉服各尚所宜因而利之其道矣何必化诸削衽縻以长缨岂遂性之至理非包含之远度衣服不同既辨要荒之叙庶类区别弥见天地之情
　　昌王麴伯雅【祖麴嘉金城榆中人立为王隋开皇中雅嗣位】
　　下国中令【大业五年伯雅来朝尚宗女华容公主八年归蕃下令国中炀帝善之下诏】
　　夫经国字人以保存为贵宁邦缉政以全济为大先者以国处边荒境连猛狄同人无咎被髪左衽今大隋统御宇宙平一普天率土莫不齐向孤既沐浴和风度均大化其庶人以上皆宜解辫削衽
　　炀帝赐高昌王诏
　　彰徳嘉善圣哲所隆显诚遂良典谟贻则光禄大夫弁国公髙昌王伯雅识量经远器怀温裕丹款夙着亮节遐宣本自诸华世祚西壤昔因多难沦迫獯戎数穷毁冕翦为胡服自我皇隋平一宇宙化偃九围徳加四表伯雅逾沙忘阻奉贡来庭观礼容于旧章慕威仪之盛典于是袭缨解辫削衽曵裙变夷从夏义光前载可赐衣冠之具仍班制造之式并遣使人部领将送被以采章复见车服之美弃彼氊毳还为冠带之国【厯北史作世賮作贡】
　　梁神洊【以下并有姓名而朝代及爵里无考总附于后】
　　芳林园甘露颂【艺文类聚】
　　福以徳彰庆沿业皎矧兹嘉露因祥特表翻润星夕流甘月晓竒越雕氛珍逾素鸟至道伊融大化其肇惟此大化实感天眷降液丹墀飞津绮殿九服依风八荒改面敢述朦词式旌舞忭
　　谢知
　　表【北堂书钞】
　　兄頥除员外散骑侍郎显侍帷幄
　　黄章【字伯仁鲁国人】
　　龙马颂【艺文初学记】
　　夫龙马之所出于太防之荒域分虞渊之幽濬通天光之所极禀神只之纯化乃大宛而再育生河海之滨涯被华文而朱翼资螭之表像似灵虬之注则夺騕褭之体势逸飞兎之高踪兼骥騄之美质岂骅骝之足双耳如剡筩目象明星双壁似月兰筋参情【北堂书钞颂云掦鸾镳兮挥红沐之幡飘】
　　顾雅
　　石砚铭序
　　扬州有石砚一枚是晋张华所用之器后人思念公徳爱其物年逾百祀俨然玉质也【北堂书钞】
　　王綂
　　司马穆侯颂【北堂书钞】
　　经纶文武谋畧深方将网罗鲸鲵掩征江汉诱致勍敌大战于絶南之地【又司空穆侯颂云云行风动如霆如雷】
　　滕彦
　　将旗铭
　　赫赫王灵悠悠斾旌龙旗所指八表澄清
　　朱微
　　火不热论
　　朱先生游于河洛之间将舍逆旅遇逆旅之火有主人翁夷焉先生蹇裳下车环而窥之则喘喘然死矣先生曰嘻火之盛物一至此哉弟子孔琨进曰异乎先生之谈也夫火之热在羣形则焚燎消铄在肌肤则灼烂湮灭奚言物之盛矣
　　胡虚
　　刀笔铭
　　韬管刀墨常相左右
　　君举
　　食檄
　　大市覆甖之蒜东里独姥之醯大盐杂以姜菽叛奴制之春齐
　　催厨人作茶防熬油煎葱沥茶以绢当用轻羽拂取飞面刚软中适然后水引细如委綖白如秋练杯半在财得一咽十杯之后顔解体润【并北堂书钞】
　　又取滠湖独穴之鲤赤山后陂之莼伺漉泠豉及热应分食毕作躁酒炙宜传酒便清香肉则豆不防麞肶若披繙急火中炙脂不得薰闻香者踯躅干咽者塞门罗奠椀子五十有余牛防捣炙鸭防鱼熊白麞脯糖蟹濡台车螯生甜滋味远来百醉之后淡闷下除应有蔗姜木元李杨梅五味橄榄石榴拘葵美脱煮名下一杯【太平御览】
　　戴良【字文让】
　　失父零丁【太平御览　零丁犹今招子也】
　　敬白诸君路行者敢告重罪自为积恶致灾旻天困我今月七日失阿爹念此酷毒可痛伤当以重币赠用相赏请为诸君説事状我父躯体与众异脊背伛偻卷如胾唇吻参差不相值此其庶形何能傋请复重陈其面目防头鹄鵛猲狗【阙】眼涙鼻涕相追逐吻中含纳无牙齿食不能嚼左右蹉以西域骆駞请复董陈其形骸为人虽长甚细材面目芒苍如死灰眼鴈臼陷如米柸
　　薛孝通
　　乌曹谱序
　　乌曹作博其所由来尚矣双箭以象日月之照临十二碁以象十二辰之纒次则天地之运动法隂阳之消息表人事之穷达穷变化之机微履谦谢则知冲和以致福观杀罚则知当路而速祸行其道则掎鹿有归保其家乃瞻乌爰集隐显藏用莫不合道龙濳雀起率皆趣良足以谐畅至娯治恊妙赏者也【太平御览】
　　李膺
　　笮桥賛【益州记　丹铅总录两引一作李膺笮桥賛一作唐独孤及招北客辞再详】
　　笮复引一索飞絙杙阁其名曰笮人县半空度彼絶壑怀梦草赞【郭宪别国洞防记钟火山有梦草似蒲昼缩夜出怀则知梦之吉凶武帝思李夫人东方朔献一枝帝怀之果梦夫人因改怀梦草附】
　　帝之季女名曰瑶姬精魂化草实为灵芝媚而服之则与梦期
　　贙赞【尔雅贙有力注出西海大秦国有养者似狗多力犷恶音铉　杨用修古文韵语引赞再详】
　　爰有犷兽其名曰贙饥则驯服饱则反眼
　　三辅黄图序【隋经籍志郑氏通志一巻马端临文献通考三巻晁氏云不着撰人颇引刘昭汉志则出梁陈间也陈氏云多引用应邵汉书解如淳顔师古复引此书为据意汉魏间人作然崇文总日及国史志不载　今本六巻】
　　易曰上古穴居而野处后世圣人易之以宫室上栋下宇以待风雨盖取诸大壮三代盛时未闻宫室过制秦穆公居西秦以境地多良材始大宫观戎使由余适秦穆公示以宫观由余曰使鬼为之则劳神矣使人为之则苦人矣是则穆公时秦之宫室已壮大矣惠文王初都咸阳取岐雍巨材新作宫室南临渭北逾泾至于离宫三百复起阿房未成而亡始皇并灭六国慿借富强益为骄侈殚天下财力以事营缮项羽入闗烧宫阙三月火不灭汉高祖有天下始都长安寔曰西京欲其子孙长安都于此也至孝武皇帝承文景菲薄之余恃邦国阜繁之资土木之役倍秦越旧斤斧之声畚锸之劳嵗月不息盖骋其邪心以夸天下也昔孔子作春秋筑一台新一门必书于经谨其废农时夺民力也今裒采秦汉以来宫殿门阙楼观池苑在闗辅者着于篇曰三辅黄图云东都不与焉










　　隋文纪巻八
