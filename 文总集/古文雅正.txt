　　钦定四库全书　　　　　　集部八
　　古文雅正　　　　　　　　总集类
　　提要
　　【臣】等谨案古文雅正十四卷
　　国朝蔡世逺编世逺有二希堂集已别著录是集选录自汉至元之文凡二百三十六篇前有自序曰名之曰雅正者其辞雅其理正也案诗大雅小雅及尔雅古注疏皆训为正然史记五帝本纪称百家言黄帝其文不雅驯司马相如传称从车骑雍容娴雅甚都顾野王玉篇亦曰雅仪也娴雅也是自汉以来雅正已分两训世逺盖用此义也考总集之传惟文选盛行于厯代残膏賸馥沾溉无穷然潘勗九锡之文阮借劝进之笺名教有乖而简牍并列君子恒讥焉是雅而不正也至真徳秀文章正宗金履祥濓洛风雅其持论一凖于理而藏弆之家但充挿架固无人起而攻之亦无人嗜而习之岂非正而未雅欤夫乐本于至和然五音六律之不具不能呕呀吟唱以为和礼本于至敬然九章五采之不备不能袒裼跪拜以为敬也文质相辅何以异兹世逺是集以理为根柢而体襍语录者不登以词为羽翼而语伤浮艳者不录刘勰所谓扶质立榦垂条结繁者殆庶几焉数十年传诵艺林不虚也或疑姚铉删英华为文粹骈体皆所不收而此集有李谔论文体书张説宋公遗爱碑颂诸篇似乎稍滥不知散体之变骈体犹古诗之变律诗但当论其词义之是非不必论其格律之今古杜甫一集近体强半论者不谓其格卑于古体也独于文则古文四六判若鸿沟是亦不充其类矣兼收俪偶正世逺深明文章正变之故又何足为是集累乎乾隆四十四年七月恭校上
　　总纂官【臣】纪昀【臣】陆锡熊【臣】孙士毅总　校　官　【臣】　陆　费　墀













　　古文雅正原序
　　文辞之兴非偶然也发天地之精华而根之性命易之道隂阳诗之道志书之道事礼之道行春秋之道名分要而论之皆性命之文也周秦以后文士代兴顾其流之艺苑载之典籍者是非纯驳不能以无辩昔人之论古文也其类有四曰辞命曰议论曰论事曰论理究之辞命议论论事莫不贯于理唯贯于理则内有以关乎身心意知之防而外有以备乎天下国家之用故夫性命之文约而达赡而精奥博而有体要他若俶诡幻怪巵词蔓衍与夫月露风云连篇累牍大雅弗尚也予自通籍后备员秘省敬诵
　　圣祖仁皇帝周易折衷性理精义古文渊鉴诸书阐发微言搜罗正学丹黄甲乙炳如日星虽片义单词悉归理要其为世道人心计至深逺矣
　　皇上即位作述相承潜心道奥
　　纶音叠涣以崇实学敦名教为先务凡以期海内文学之士不骛声华而衷诸性命也漳浦蔡闻之先生学博而品粹尝讲习鼇峯书院慨然有志于关闽濓洛之学被
　　召入京师俾授
　　皇子经予亦叨厠讲席接其言谈丰采益以知先生之为人暇时出所选古文若干巻示予予综观其目上下二千年中仅收文二百有竒缜宻典则悉合六经之防而俶诡幻怪风云月露之词无一焉所谓合辞命议论论事而一贯于理者也夫后进之士前事为师而操选家往往漫无主见是非纯驳鲜所决择徒取词句之赡美为学者讽诵之资不几判文章之学与性命之学为两途使习其事者何所取以为束身检行之归欤故曰文所以载道也又曰言之无文行而不逺盖非载道不足以为文虽欲行逺乌可得哉先生遭逢
　　盛时味道含经博综子史是文之选也其帙简其义精而崇实学以黜浮华明理义以袪放诞信足以賛襄文治津梁后学岂直供文人学士之占毕而巳哉是为序张廷玉序
　　康熙乙未嵗余自京师回闽家居数载评选歴代古文自汉至元约二百三十余首子弟及门私自抄诵未敢以问世也雍正元年蒙
　　恩特召入京与同志李君立侯张君季长防论考订又是正之髙安朱可亭先生迨季长作令长洲取以授梓余因而序之曰是选也采之各家文集者若干篇采之二十一史者若干篇若文选文苑英华唐文粹宋文鉴元文类以及歴代名臣奏议偶有所喜则登之文虽佳非有关于修身经世之大者不录也言虽切而体裁不美备则贤哲格言不能尽载也其事则可法可传其文则可歌可诵然后录之不及三传檀弓者檀弓经也三传虽传经也不及战国防者多机知害道之言也荀韩庄列不载者斥异学也呜呼虚车之饰与犬羊之鞟交讥也不加体察躬行之功徒夸闳博雕镂之用先儒之所羞称也言不能以足志文不能以行逺亦大雅之所弗尚也措之为君臣父子夫妇昆弟朋友之伦发之有经国大业不朽盛事之美言为心声辞尚体要斯集之所由选乎凡余所评论自写心得不伦不次贻笑大方弗恤也名之曰雅正者其辞雅其理正也蔡世逺序











　　钦定四库全书
　　古文雅正巻一
　　礼部侍郎蔡世逺编
　　求贤诏【十一年】　　　　　　　　汉髙帝
　　盖闻王者莫髙于周文霸者莫髙于齐桓皆待贤人而成名今天下贤者智能岂特古之人乎患在人主不交故也士奚由进今吾以天之灵贤士大夫定有天下以为一家欲其长久世世奉宗庙亡絶也贤人已与我共平之矣而不与吾共安利之可乎贤士大夫有肯从我游者吾能尊显之布告天下使明知朕意御史大夫昌下相国相国鄼侯下诸侯王御史中执法下郡守其有意称明悳者必身劝为之驾遣诣相国府署行义年有而弗言觉免年老癃病勿遣
　　治国莫如求贤开基尤为首务雄才大畧之君开豁濶达如聆其声后世词多而意漓矣○汉初文古质中汉以后朴茂
　　赐南粤王佗书【元年】　　　　　　汉文帝
　　皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽朴愚未尝致书髙皇帝弃羣臣孝惠皇帝即世髙后自临事不幸有疾日进不衰以故誖暴乎治诸吕为变故乱法不能独制乃取它姓子为孝惠皇帝嗣赖宗庙之灵功臣之力诛之巳毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者巳遣人存问修治先人冢前日闻王发兵于边为寇灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不得擅变焉吏曰得王之地不足以为大得王之财不足以为富服领以南王自治之虽然王之号为帝两帝并立亡一乗之使以通其道是争也争而不让仁者不为也愿与王分弃前患终今以来通使如故故使贾驰谕告王朕意王亦受之毋为寇灾矣上禇五十衣中褚三十衣下褚二十衣遗王愿王听乐娱忧存问隣国
　　仁人之言帝王之度简直寛大出以敦诚故能使倔强者心服胜武帝数十万甲兵
　　议振贷诏【元年】　　　　　　　　汉文帝
　　方春和时草木羣生之物皆有以自乐而吾百姓鳏寡孤独穷困之人或阽于死亡而莫之省忧为民父母将何如其议所以振贷之
　　养老诏【元年】　　　　　　　　　汉文帝
　　老者非帛不暖非肉不饱今嵗首不时使人存问长老又无布帛酒肉之赐将何以佐天下子孙孝养其亲今闻吏禀当受鬻者或以陈粟岂称养老之意哉具为令读此二诏皆从胞民与物上发出王者之政也汉文质美而学不充又无名臣以辅之故所就止此然三代以下少比
　　日食求言诏【二年】　　　　　　　汉文帝
　　朕闻之天生民为之置君以养治之人主不徳布政不均则天示之灾以戒不治乃十一月晦日有蚀之适见于天灾孰大焉朕获保宗庙以微眇之身托于士民君王之上天下治乱在予一人惟二三执政犹吾股肱也朕下不能治育羣生上以累三光之明其不徳大矣令至其悉思朕之过失及知见之所不及匄以启告朕及举贤良方正能直言极諌者以匡朕之不逮因各敕以职任务省繇费以便民朕既不能逺徳故然念外人之有非是以设备未息今纵不能罢边屯戍而又饬兵厚卫其罢卫将军军太仆见马遗财足余皆以给传置粹然王者之谈西京诸诏此为第一○初即位其时疑故夜拜宋昌为卫将军今罢之者事巳定也自此无所谓南北军者矣此是汉文大畧处○史记十一月晦日有食之十二月望日又食于是下诏云云今诏中只称晦日食则知望又食者史衍也交食法日食必在朔望无日食之理间有在晦者厯法误也○案汉书及五行志无此日食文诏文亦从汉书劳赐三老孝悌力田诏【十二年】　　汉文帝
　　孝悌天下之大顺也力田为生之本也三老众民之师也亷吏民之表也朕甚嘉此二三大夫之行今万家之县云无应令岂实人情是吏举贤之道未备也其遣谒者劳赐三老孝者帛人五匹悌者力田二匹亷吏二百石以上率百石者三匹及问民所不便安而以户口率置三老孝悌力田常员令各率其意以道民焉
　　孝悌敦本行也力田敦本业也本行不敦虽足以致誉识者讥其秦越焉本业不敦虽足以致富君子讥其浮薄焉风至战国浇漓极矣秦并六国戾悍愈甚经汉家培养几于三代文帝之功也文帝朴厚敦诚诏书近古文侯之命以下无之○案集中髙文景诏书详于汉书者史记特录日食一诏疏畧之讥有由来矣
　　文帝纪賛　　　　　　　　　　前汉书
　　孝文皇帝即位二十三年宫室苑囿车骑服御无所増益有不便辄弛以利民尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨所幸慎夫人衣不曳地帷帐无文绣以示敦朴为天下先治霸陵皆瓦器不得以金银铜锡为饰因其山不起坟南越尉佗自立为帝召贵佗兄弟以徳懐之佗遂称臣与匈奴结和亲后而背约入盗令边备守不发兵深入恐烦百姓吴王诈病不朝赐以几杖羣臣袁盎等諌说虽切常假借纳用焉张武等受赂金钱觉更加赏赐以媿其心专务以徳化民是以海内殷富兴于礼义断狱数百几致刑措呜呼仁哉写出仁厚恭俭如见
　　令二千石修职诏【后元二年】　　　汉景帝
　　雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能亡为非者寡矣朕亲耕后亲桑以奉宗庙粢盛祭服为天下先不受献减太官省徭赋欲天下务农蚕素有畜积以备灾害彊母攘弱众母暴寡老耆以夀终幼孤得遂长今嵗或不登民食颇寡其咎安在或诈伪为吏吏以货赂为市渔夺百姓侵牟万民县丞长吏也奸法与盗盗甚无谓也其令二千石各修其职不事官职耗乱者丞相以闻请其罪布告天下使明知朕意
　　文景并称然景帝事事不如文帝文帝仁厚非所及也独恭俭不改文帝之旧耳此诏朴简令人想见西京风俗
　　议不举孝亷者罪诏【元朔元年】　　汉武帝
　　公卿大夫所使总方畧壹统类广教化美风俗也夫本仁祖义褒徳禄贤劝善刑暴五帝三王所繇昌也朕夙兴夜寐嘉与宇内之士臻于斯路故旅耆老复孝敬选豪俊讲文学稽防政事祈进民心深诏执事兴亷举孝庶几成风绍休圣绪夫十室之邑必有忠信三人并行厥有我师今或至阖郡而不荐一人是化不下究而积行之君子雍于上闻也二千石官长纪纲人伦将何以佐朕烛幽隠劝元元厉烝庶崇乡党之训哉且进贤受上赏蔽贤防显戮古之道也其与中二千石礼官博士议不举者罪
　　武帝学质俱美初年敦尚儒术好贤若渇读此诏蔼然动人其后好大喜功利臣战将酷吏俱用而民不堪命矣武帝知举孝亷之关于治道风俗而不知大用董仲舒君子所为三叹也○髙帝制度未遑文景取人惟贤良一科间行耳武帝始举孝亷置博士设博士弟子五十员六经亦于是时齐出彬彬然盛哉孝亷之科或举孝或举亷或并举孝亷不试以文博士弟子员则送于太常试而官之顺帝时孝亷始有试
　　武帝纪賛　　　　　　　　　　前汉书
　　汉承百王之髙祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学修郊祀改正朔定厯数协音律作诗乐建封禅礼百神绍周后号令文章焕焉可述后嗣得遵洪业而有三代之风如武帝之雄材大畧不改文景之恭俭以济斯民虽诗书所称何有加焉
　　汉武可纪处甚多所失者独用酷吏与利臣耳通鉴讥其繁刑重敛篇末纯于褒中用贬确论亦至文也令二千石察官属诏【元康二年】　　汉宣帝
　　狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亦亡繇知此朕之不明吏之不称四方黎民将何仰哉二千石各察官属勿用此人吏务平法或擅兴繇役饰厨传称过使客越职逾法以取名誉譬犹践薄氷以待白日岂不殆哉今天下颇被疾疫之灾朕甚愍之其令郡国被灾甚者毋出今年租赋
　　宣帝聪察任术不如文帝淳厚然是时良郡守最多狱亦最慎堪称中兴
　　项羽賛　　　　　　　　　　　史　记
　　太史公曰吾闻之周生曰舜目盖重瞳子又闻项羽亦重瞳子羽岂其苗裔耶何其兴之暴也夫秦失其政陈涉首难豪杰蠭起相与并争不可胜数然羽非有尺寸乗势起陇畆之中三年遂将五诸侯灭秦分裂天下而封王侯政由羽出号为霸王位虽不终近古以来未尝有也及羽背关懐楚放逐义帝而自立怨王侯畔巳难矣自矜功伐奋其私智而不师古谓霸王之业欲以力征经营天下五年卒亡其国身死东城尚不觉寤而不自责过矣乃引天亡我非用兵之辠也岂不谬哉太史公列项羽于本纪有不胜怜惜之心亦汉网之寛也断制极合文气老洁
　　秦楚之际月表　　　　　　　　史　记
　　太史公读秦楚之际曰初作难发于陈涉虐戾灭秦自项氏拨乱诛暴平定海内卒践帝阼成于汉家五年之间号令三嬗自生民以来未始有受命若斯之亟也昔虞夏之兴积善累功数十年惠洽百姓摄行政事考之于天然后在位汤武之王乃由契后稷修仁行义十余世不期而会孟津八百诸侯犹以为未可其后乃放弑秦起襄公章于文缪献孝之后稍以蚕食六国百有余载至始皇乃能并冠带之伦以徳若彼用力如此盖一统若斯之难也秦既称帝患兵革不休以有诸侯也于是无尺土之封堕壊名城销锋镝鉏豪杰维万世之安然王迹之兴起于闾巷合从讨伐轶于三代乡秦之禁适足以资贤者为驱除难耳故愤发其所为天下雄安在无土不王此乃传之所谓大圣乎岂非天哉岂非天哉非大圣孰能当此受命而帝者乎
　　法戒昭然以髙老闲淡之笔出之又得颂扬本朝之体
　　髙祖功臣侯年表　　　　　　　史　记
　　太史公曰古者人臣功有五品以徳立宗庙定社稷曰勲以言曰劳用力曰功明其等曰伐积日曰阅封爵之誓曰使河如带泰山若厉国以永宁爰及苗裔始未尝不欲固其根本而枝叶稍陵夷衰防也余读髙祖侯功臣察其首封所以失之者曰异哉所闻书曰协和万国迁于夏商或数千嵗盖周封八百幽厉之后见于春秋尚书有唐虞之侯伯歴三代千有余载自全以蕃卫天子岂非笃于仁义奉上法哉汉兴功臣受封者百有余人天下初定故大城名都散亡户口可得而数者十二三是以大侯不过万家小者五六百户后数世民咸归乡里户益息萧曹绛灌之属或至四万小侯自倍富厚如之子孙骄溢忘其先淫嬖至太初百年之间见侯五余皆坐法陨命亡国耗矣罔亦少宻焉然皆身无兢兢于当世之禁云居今之世志古之道所以自镜也未必尽同帝王者各殊礼而异务要以成功为统纪岂可绲乎观所以得尊宠及所以废辱亦当世得失之林也何必旧闻于是谨其终始表见其文颇有所不尽本末着其明疑者阙之后有君子欲推而列之得以览焉阅歴世变垂鉴将来感怆咏叹气缩神逸孟坚所不能也
　　诸侯王表序　　　　　　　　　前汉书
　　昔周监于二代三圣制法立爵五等封国八百同姓五十有余周公康叔建于鲁卫各数百里太公于齐亦五侯九伯之地诗载其制曰介人维藩大师维垣大邦维屏大宗维翰懐徳维宁宗子维城母俾城壊毋独斯畏所以亲亲贤贤褒表功徳关诸盛衰深根固本为不可拔者也故盛则周召相其治致刑错衰则五伯扶其弱与共守自幽平之后日以陵夷至虖阸防河洛之间分为二周有逃责之台被窃鈇之言然天下谓之共主彊大弗之敢倾歴载八百余年数极徳尽既于王赧降为庶人用天年终号位已絶于天下然犹枝叶相持莫得居其虚位海内无主三十余年秦据埶胜之地骋狙诈之兵蚕食山东壹切取胜因矜其所习自任私智姗笑三代荡灭古法窃自号为皇帝而子弟为匹夫内亡骨肉本根之辅外亡尺土藩翼之卫陈吴奋其白梃刘项随而毙之故曰周过其厯秦不及期国埶然也汉兴之初海内新定同姓寡少惩戒亡秦孤立之败于是剖裂疆土立二等之爵功臣侯者百有余邑尊王子弟大啓九国自雁门以东尽辽阳为燕代常山以南太行左转度河济渐于海为齐赵谷泗以往奄有龟防为梁楚东带江湖薄会稽为荆吴北界淮濒畧庐衡为淮南波汉之阳亘九嶷为长沙诸侯比境周帀三垂外接胡越天子自有三河东郡颍川南阳自江陵以西至巴蜀北自云中至陇西与京师内史凡十五郡公主列侯颇邑其中而藩国大者夸州兼郡连城数十宫室百官同制京师可谓矫枉过其正矣虽然髙祖创业日不暇给孝惠享国又浅髙后女主摄位而海内晏如亡狂狡之忧卒折诸吕之难成太宗之业者亦赖之于诸侯也然诸侯原本以大末流滥以致溢小者淫荒越法大者暌孤横逆以害身丧国故文帝采贾生之议分齐赵景帝用鼂错之计削吴楚武帝施主父之册下推恩之令使诸侯王得分户邑以封子弟不行黜陟而藩国自析自此以来齐分为七赵分为六梁分为五淮南分为三皇子始立者大国不过十余城长沙燕代虽有旧名皆亡南北边矣景遭七国之难抑损诸侯减黜其官武有衡山淮南之谋作左官之律设附益之法诸侯惟得衣食税租不与政事至于哀平之际皆继体苗裔亲属疎逺生于帷墙之中不为士民所尊埶与富室亡异而本朝短世国统三絶是故王莽知汉中外殚防本末俱弱亡所忌惮生其奸心因母后之权假伊周之称颛作威福庙堂之上不降阶序而运天下诈谋既成遂据南面之尊分遣五威之吏驰传天下班行符命汉诸侯王厥角□首奉上玺韨惟恐在后或乃称美颂徳以求容媚岂不哀哉是以究其终始彊弱之变明监戒焉
　　中多本史记原文遒逸髙老不如子长然班氏加以修饰雕链故自缜宻典则后幅尤惨淡凄壮○封建之应行与否总不下断制语而铺陈事变已悉然观班氏之意犹以封建为应行者后代论者纷纷余为折其中曰诸侯地不过一县惟衣食租税不与政事得之矣
　　艺文志序　　　　　　　　　　前汉书
　　昔仲尼没而微言絶七十子丧而大义乖故春秋分为五【谓左氏公羊谷梁邹氏夹氏也】诗分为四【谓毛氏齐鲁韩】易有数家之传战国从衡真伪分争诸子之言纷然殽乱至秦患之乃燔灭文章以愚黔首汉兴改秦之败大收篇籍广开献书之路迄孝武世书缺简脱礼壊乐崩圣上喟然而称曰朕甚闵焉于是建藏书之防置写书之官下及诸子传说皆充秘府至成帝时以书颇散亡使谒者陈农求遗书于天下诏光禄大夫刘向校经传诸子诗赋步兵校尉任宏校兵书太史令尹咸校数术侍医李柱国校方技每一书巳向辄条其篇目撮其指意录而奏之会向卒哀帝复使向子侍中奉车都尉歆卒父业歆于是总羣书而奏其七畧故有辑畧有六蓺畧有诸子畧有诗赋畧有兵书畧有术数畧有方技畧今删其要以备篇籍
　　斯文废兴了然指掌简明有体亦以见向歆父子之有功于经学也
　　孔子世家賛　　　　　　　　　史　记
　　诗有之髙山仰止景行行止虽不能至然心乡往之余读孔氏书想见其为人适鲁观仲尼庙堂车服礼器诸生以时习礼其家余低回留之不能去云天下君王至于贤人众矣当时则荣没则巳焉孔子布衣传十余世学者宗之自天子王侯中国言六艺者折中于夫子可谓至圣矣
　　自汉髙以太牢祀孔子汉之治道隆而经学昌者举由于此董子对防云诸不在六艺之科孔子之列者皆絶其道勿使复进董子所以为一代醇儒厥功匪小也太史公亦知尊孔子賛语数行而无限推尊无限神韵他人千百言不尽者只此了之龙门文章冠絶百代即此可见
　　管晏列传　　　　　　　　　　史　记
　　管仲夷吾者颍上人也少时常与鲍叔牙游鲍叔知其贤管仲贫困常欺鲍叔鲍叔终善遇之不以为言巳而鲍叔事齐公子小白管仲事公子纠及小白立为桓公公子纠死管仲囚焉鲍叔遂进管仲管仲既用任政于齐齐桓公以霸九合诸侯一匡天下管仲之谋也管仲曰吾始困时常与鲍叔贾分财利多自与鲍叔不以我为贪知我贫也吾尝为鲍叔谋事而更穷困鲍叔不以我为愚知时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子纠败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之子孙世禄于齐有封邑者十余世常为名大夫天下不多管仲之贤而多鲍叔能知人也管仲既任政相齐以区区之齐在海濵通货积财富国彊兵与俗同好恶故其称曰仓廪实而知礼节衣食足而知荣辱上服度则六亲固四维不张国乃灭亡下令如流水之原令顺民心故论卑而易行俗之所欲因而予之俗之所否因而去之其为政也善因祸而为福转败而为功贵轻重慎权衡桓公实怒少姬南袭蔡管仲因而伐楚责包茅不入贡于周室桓公实北征山戎而管仲因而令燕修召公之政于柯之会桓公欲背曹沫之约管仲因而信之诸侯由是归齐故曰知与之为取政之宝也管仲富拟于公室有三归反坫齐人不以为侈管仲卒齐国遵其政常彊于诸侯后百余年而有晏子焉晏平仲婴者莱之夷维人也事齐灵公庄公景公以节俭力行重于齐既相齐食不重肉妾不衣帛其在朝君语及之即危言语不及之即危行国有道即顺命无道即衡命以此三世显名于诸侯越石父贤在缧绁中晏子出遭之途解左骖赎之载归弗谢入闺久之越石父请絶晏子戄然摄衣冠谢曰婴虽不仁免子于厄何子求絶之速也石父曰不然吾闻君子诎于不知巳而信于知巳者方吾在缧绁中彼不知我也夫子既以感寤而赎我是知巳知巳而无礼固不如在缧绁之中晏子于是延入为上客晏子为齐相出其御之妻从门间而闚其夫其夫为相御拥大盖防驷马意气扬扬甚自得也既而归其妻请去夫问其故妻曰晏子长不满六尺身相齐国名显诸侯今者妾观其出志念深矣常有以自下者今子长八尺乃为人仆御然子之意自以为足妾是以求去也其后夫自抑损晏子怪而问之御以实对晏子荐以为大夫
　　太史公曰吾读管氏牧民山髙乗马轻重九府及晏子春秋详哉其言之也既见其著书欲观其行事故次其传其书世多有之是以不论论其轶事管仲世所谓贤臣然孔子小之岂以为周道衰防桓公既贤而不勉之至王乃称霸哉语曰将顺其美匡救其恶故上下能相亲也岂管仲之谓乎方晏子伏庄公尸哭之成礼然后去岂所谓见义不为无勇者耶至其諌说犯君之顔此所谓进思尽忠退思补过者哉假令晏子而在余虽为之执鞭所忻慕焉
　　太史公在患难中恨无人出力故于管晏传叙交情气谊特为深挚千载下犹令人感泣也然事正词平不比游侠传之多所偏激故录入斯选
　　孟子列传　　　　　　　　　　史　记
　　孟轲驺人也受业子思之门人道既通游事齐宣王宣王不能用适梁梁惠王不果所言则见以为迂逺而濶于事情当是之时秦用商君富国强兵楚魏用吴起战胜弱敌齐威王宣王用孙子田忌之徒而诸侯东面朝齐天下方务于合从连衡以攻伐为贤而孟轲乃述唐虞三代之徳是以所如者不合退而与万章之徒序诗书述仲尼之意作孟子七篇其后有驺子之属齐有三驺子其前驺忌以鼔琴干威王因及国政封为成侯而受相印先孟子其次驺衍后孟子驺衍睹有国者益淫侈不能尚徳若大雅整之于身施及黎庶矣乃深观隂阳消息而作怪迂之变终始大圣之篇十余万言其语闳大不经然要其归必止乎仁义节俭君臣上下六亲之施始也滥耳王公大人初见其术惧然顾化其后不能行之是以驺于重于齐适梁惠王郊迎执賔主之礼适赵平原君侧行撇席如燕昭王拥彗先驱请列弟子之座而受业筑碣石宫身亲往师之作主运其游诸侯见尊礼如此岂与仲尼菜色陈蔡孟轲困于齐梁同乎哉故武王以仁义伐纣而王伯夷饿不食周粟卫灵公问陈于孔子不答梁惠王谋欲攻赵孟轲称太王去邠此岂有意阿世俗茍合而巳哉特方枘欲内圜凿其能入乎或曰伊尹负鼎而勉汤以王百里奚饭牛车下而缪公用霸作先合然后引之大道驺衍其言虽不轨倘亦有牛鼎之意乎自驺衍与齐之稷下先生如淳于髠慎到环渊接子田骈驺奭之徒各著书言治乱之事以干世主岂可胜道哉
　　太史公賛孔子传孟子立论皆千古巨眼○此传凡四段首段言孟子歴聘乃述唐虞三代之徳与从横攻伐者不类次段言孟子序诗书述仲尼之意与怪迂者殊三段引伯夷孔孟三事皆止戈偃武之属以暗收商君吴起等四段援牛鼎以解驺衍然忌以琴干衍等以书干其干一也如此之徒岂可胜道然则惟孔孟之道贵矣文之抑扬开阖备尽其致
　　屈原列传　　　　　　　　　　史　记
　　屈原者名平楚之同姓也为楚懐王左徒博闻彊志明于治乱嫺于辞令入则与王图议国事以出号令出则接遇賔客应对诸侯王甚任之上官大夫与之同列争宠而心害其能懐王使屈原造为宪令屈平属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗谄之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道徳之广崇治乱之条贯靡不毕见其文约其辞防其志洁其行亷其称文小而其指极大举类迩而见义逺其志洁故其称物芳其行亷故死而不容自疎濯淖污泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也屈平既绌其后秦欲伐齐齐与楚从亲惠王患之乃令张仪佯去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地懐王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请往如楚如楚又因厚币用事者臣靳尚而设诡辨于懐王之宠姬郑袖懐王竟听郑袖复释去张仪是时屈平既疏不复在位使于齐顾反諌懐王曰何不杀张仪懐王悔追张仪不及其后诸侯共击楚大破之杀其将唐昧时秦昭王与楚婚欲与懐王会懐王欲行屈平曰秦虎狼之国不可信不如无行懐王稚子子兰劝王行奈何絶秦欢懐王卒行入武关秦伏兵絶其后因留懐王以求割地懐王怒不听亡走赵赵不内复之秦竟死于秦而归长子顷襄王立以其弟子兰为令尹楚人既咎子兰以劝懐王入秦而不反也屈平既嫉之虽放流睠顾楚国系必懐王不忘欲反冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见懐王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也懐王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井渫不食为我心恻可以汲王明并受其福王之不明岂足福哉令尹子兰闻之大怒卒使上官大夫短屈原于顷襄王顷襄王怒而迁之乃作懐沙之赋于是懐石遂自投汨罗以死屈原既死之后楚有宋玉唐勒景差之徒者皆好辞而以赋见称然皆祖屈原之从容辞令终莫敢直諌其后楚日以削数十年竟为秦所灭自屈原沈汨罗后百有余年汉有贾生为长沙王太傅过湘水投书以吊屈原
　　太史公曰余读离骚天问招魂哀郢悲其志适长沙观屈原所自沈渊未尝不垂涕想见其为人及见贾生吊之又怪屈原以彼其材游诸侯何国不容而自令若是读服鸟赋同死生轻去就又爽然自失矣
　　当处士横议功利没人之时独生一守正之孟子当防士纷起朝秦暮楚之日独生一孤忠之屈原豪杰之士固不为世数所拘也此传叙事间以议论情词慨慷声彻九霄
　　登坛对　　　　　　　　　　　韩　信
　　项王喑哑叱咤千人皆废然不能任属贤将此特匹夫之勇耳项王见人恭敬慈爱言语呕呕人有疾病涕泣分饮食至使人有功当封爵者印刓忍不能予此所谓妇人之仁也项王虽霸天下而臣诸侯不居关中而都彭城有背义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刼于威彊耳名虽为霸实失天下心故曰其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数嵗矣所杀亡不可胜计又欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚彊以威王此三人秦民莫爱也大王之入武关秋毫无所害除秦苛法与秦民约法三章耳秦民无不欲得大王王秦者于诸侯之约大王当王关中关中民咸知之大王失职入汉中秦民无不恨者今大王举而东三秦可传檄而定也
　　登坛隆中二对指事陈画义理与利害兼尽洵足称絶千古邓禹之说光武精悍之色稍逊于是抑亦其次也至公瑾决战赤壁不过一役之利钝非能心纡六合目睨四海坐运成防了若观纹也其不如逺矣虽然用思归之士以下三秦其形势犹为易见故韩王信亦能劝之不独淮隂也至先主琐尾流离曽无资身之所而能规取荆益卒如所谋其明智尤加人一等矣






　　古文雅正巻一
　　钦定四库全书
　　古文雅正巻二
　　礼部侍郎蔡世逺编
　　条灾异封事　　　　　　　　　刘　向
　　臣前幸得以骨肉备九卿奉法不谨乃复蒙恩窃见灾异并起天地失常征表为国欲终不言念忠臣虽在甽畆犹不忘君惓惓之义也况重以骨肉之亲又加以旧恩未报乎一杼愚意死无所恨臣闻舜命九官济济相让和之至也众贤和于朝则万物和于野故箫韶九成而鳯凰来仪击石拊石百兽率舞四海之内靡不和宁及至周文开基西郊杂遝众贤罔不肃和崇推尚之风以销分争之讼文王既没周公思慕歌咏文王之徳其诗曰于穆清庙肃雍显相济济多士秉文之徳当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之其臧则具是违谋之不臧则具是依君子独处守正不挠众枉勉强以从王事则反见憎毒防愬故其诗曰宻勿从事不敢告劳无罪无辜谗口嗸嗸当是之时日月薄蚀而无光其诗曰朔月辛夘日有蚀之亦孔之丑又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冢卒崩髙岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隠之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背畔而不朝周室卑微二百四十二年之间日食三十六地震五山陵崩陁二彗星三见夜常星不见夜中星陨如雨一火灾十四长狄入三国五石陨坠六鶂退飞多麋有蜮蜚鸜鹆来巢者皆一见李梅冬实七月霜降草木不死八月杀菽大雨电雨雪当是时祸乱辄应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使遂至凌夷不能复兴由此观之和气致祥乖气致异天地之常经古今之通义也今陛下开三代之业招文学之士优游寛容使得并进章交公车人满北军往往羣朋将同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也初元以来六年矣案春秋六年之中灾异未有稠如今者原其所以然者谗邪并进也夫执孤疑之心者来谗贼之口持不断之意者开羣枉之门谗邪进则众贤退羣枉盛则正士消故易有否泰否者闭而乱也泰者通而治也诗又云雨雪麃麃见晛聿消与易同义昔者鲧共工驩兜与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而消共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而消孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位歴年而不去故出令则如反汗用贤则如转石去佞则如拔山如此望隂阳之调不亦难乎是以羣小窥见间隙流言飞文哗于民间故诗云忧心悄悄愠于羣小小人成羣诚足愠也昔孔子与顔渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类俱进易曰拔茅茹以其彚征吉今佞邪与贤臣并在交防之内歙歙訿訿以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否泰之卦观雨雪之诗歴周唐之所进以为法原秦鲁之所消以为戒杜闭羣枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣谨重封昧死上【时萧望之自杀天子甚悼恨之周堪与弟子张猛俱进用大见信任恭显数譛毁焉向惧其倾危乃上封事諌恭显见其书愈与许史比而怨向等】
　　婆心苦口刻酷重叠声泪俱并○此篇意防大类元符初范华阳一疏汉元信恭显而疎堪猛之迹巳露宋哲将用熙丰旧臣而疎范吕之迹亦巳露故危词反复直抉所以特此篇用经文字古雅范疏言时事文字明畅其深切刻露则一也后皆果如其言不幸而中岂忠臣之心哉○文字用经解经最典据雅醇此篇用蝉聫法最有风致○贾长沙两司马文皆有段落明白董江都刘子政文段落不甚明然皆浑古之气○案是时左氏春秋及毛诗皆未列于学官宣帝时诏向受谷梁春秋及子歆校秘书见古文春秋左氏传大好而治之数以难向向不能非而犹自持其谷梁义篇中以茅戎为贸戎六鹢为六鶂皆谷梁文也玉篇鶂鹢同水鸟善髙飞说文但收鶃字引春秋传六鶃退飞五歴切焦氏易林则或作鹢或作鶂而艺文类聚引左氏遂亦作鶂也又所引诗多与毛传不同疑皆韩诗惟朔月辛夘宋本朱传犹然元板乃误为日案学斋占毕云注云朔日也而乃谓之朔月盖月朔之反辞犹书之月正元日乃正月元日也魏了翁正朔考云夫十月之交则十一月矣是周人朔月也故曰朔月辛夘正朔日食古人所忌故曰亦孔之丑周人以十一月为朔月未尝改为正月也立说不同要未尝以月为日矣后汉书有作朔日者传写误耳
　　极谏外家封事【王氏专恣上无继嗣向上书极谏】　刘　向
　　臣闻人君莫不欲安然而常危莫不欲存然而常亡失御臣之术也夫大臣操权柄持国政未有不为害者也昔晋有六卿齐有田崔卫有孙甯鲁有季孟常掌国事世执朝柄终后田氏取齐六卿分晋崔杼弑其君光孙林父甯殖出其君衎弑其君剽季氏八佾舞于庭三家者以雍彻并专国政卒逐昭公周大夫尹氏筦朝事浊乱王室子朝子猛更立连年乃定故经曰王室乱又曰尹氏杀王子克甚之也春秋举成败录祸福如此类甚众皆隂盛而阳防下失臣道之所致也故书曰臣之有作威作福害于而家凶于而国孔子曰禄去公室政逮大夫危亡之兆秦昭王舅穰侯及泾阳叶阳君专国擅势上假太后之威三人者权重于昭王家富于秦国国甚危殆赖寤范雎之言而秦复存二世委任赵髙专权自恣壅蔽大臣终有阎乐望夷之祸秦遂以亡近事不逺即汉所代也汉兴诸吕无道擅相尊王吕产吕禄席太后之宠据将相之位兼南北军之众拥梁赵王之尊骄盈无厌欲危刘氏赖忠正大臣绛侯朱虚侯等竭诚尽节以诛灭之然后刘氏复安今王氏一姓乗朱轮华毂者二十三人青紫貂蝉充盈幄内鱼鳞左右大将军秉事用权五侯骄奢僣盛并作威福击断自恣行污而寄治身私而托公依东宫之尊假甥舅之亲以为威重尚书九卿州牧郡守皆出其门筦执枢机朋党比周称誉者登进忤恨者诛伤游谈者助之说执政者为之言排摈宗室孤弱公族其有智能者尤非毁而不进逺絶宗室之盛不令得给事朝省恐其与巳分权数称燕王盖主以疑上心避讳吕霍而弗肯称内有管蔡之萌外假周公之论兄弟据重宗族磐互歴上古至秦汉外戚僣贵未有如王氏者也虽周皇甫秦穰侯汉武安吕霍上官之属皆不及也物盛必有非常之变先见为其人征象孝昭帝时冠石立于泰山仆栁起于上林而孝宣帝即位今王氏先祖坟墓在济南者其梓柱生枝叶扶疏上出屋根垂地中虽立石起栁无以过此之明也事埶不两大王氏与刘氏亦且不并立如下有泰山之安则上有累卵之危陛下为人子孙守持宗庙而令国祚移于外亲降为皁隶纵不为身奈宗庙何妇人内夫家外父母家此亦非皇太后之福也孝宣皇帝不与舅平昌乐昌侯权所以全安之也夫明者起福于无形销患于未然宜发明诏吐徳音援近宗室亲而纳信黜逺外戚毋授以政皆罢令就第以则效先帝之所行厚安外戚全其宗族诚东宫之意外家之福也王氏永存保其爵禄刘氏长安不失社稷所以褒睦外内之姓子子孙孙无疆之计也如不行此防田氏复见于今六卿必起于汉为后嗣忧昭昭甚明不可不深图不可不蚤虑易曰君不宻则失臣臣不宻则失身几事不宻则害成唯陛下深留圣思审固几宻览往事之戒以折中取信居万安之实用保宗庙久承皇太后天下幸甚
　　危言激论如睹新莽之祸然读者但见其恳诚不见其过激也告君而出之过激以之快一时传后世则得矣于当时未必有济然忠肝义胆有时忍不住亦初不自觉也
　　过秦论上　　　　　　　　　　贾　谊
　　秦孝公据殽函之固拥雍州之地君臣固守而窥周室有席卷天下包举宇内囊括四海之意并吞八荒之心当是时商君佐之内立法度务耕织修守战之备外连衡而鬭诸侯于是秦人拱手而取西河之外孝公既没惠王武王防故业因遗册南兼汉中西举巴蜀东割膏腴之地北收要害之郡诸侯恐惧防盟而谋弱秦不爱珍器重宝肥美之地以致天下之士合从缔交相与为一当是时齐有孟尝赵有平原楚有春申魏有信陵此四君者皆明智而忠信寛厚而爱人尊贤重士约从离衡并韩魏燕楚齐赵宋卫中山之众于是六国之士有甯越徐尚苏秦杜赫之属为之谋齐明周最陈轸昭滑楼缓翟景苏厉乐毅之徒通其意吴起孙膑带佗儿良王廖田忌亷颇赵奢之朋制其兵尝以十倍之地百万之众叩关而攻秦秦人开关延敌九国之师逡巡遁逃而不敢进秦无亡矢遗镞之费而天下诸侯巳困矣于是从散约解争割地而奉秦秦有余力而制其敝追亡逐北伏尸百万流血漂卤因利乗便宰割天下分裂河山彊国请服弱国入朝延及孝文王庄襄王享国日浅国家无事及至秦王续六世之余烈振长防而御宇内吞二周而亡诸侯履至尊而制六合执棰柎以鞭笞天下威振四海南取百越之地以为桂林象郡百越之君俛首系颈委命下吏乃使防恬北筑长城而守籓篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋铸鐻以为金人十二以弱黔首之民然后斩华为城因河为津据亿丈之城临不测之谿以为固良将劲弩守要害之处信臣精卒陈利兵而谁何天下以定秦王之心自以为关中之固金城千里子孙帝王万世之业也秦王既没余威振于殊俗陈涉瓮牖绳枢之子甿隶之人而迁徙之徒才能不及中人非有仲尼墨翟之贤陶朱猗顿之富蹑足行伍之间而倔起什伯之中率罢散之卒将数百之众而转攻秦斩木为兵掲竿为旗天下云集响应赢粮而景从山东豪俊遂并起而亡秦族矣且夫天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君锄耰棘矜非锬于钩防长铩也适戍之众非抗于九国之师深谋逺虑行军用兵之道非及乡时之士也然而成败异变功业相反也试使山东之国与陈涉度长絜大比权量力则不可同年而语矣然秦以区区之地干乗之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也
　　势如崩崖缩之勿坠气如奔涛蓄之复注议论既正出以絶大魄力使读者酣快异常陆士衡辨亡论酷意摹拟笔力弱不及矣宋潜溪隋室兴亡论笔力又不及士衡惟权文公两汉辨亡论归罪张禹胡广出以他体反复可观文章固不贵袭也
　　治安防　　　　　　　　　　　贾　谊
　　臣窃惟事埶可为痛哭者一可为流涕者二可为长太息者六若其他背理而伤道者难徧以疏举进言者皆曰天下巳安已治矣臣独以为未也曰安且治者非愚则谀皆非事实知治乱之体者也夫抱火厝之积薪之下而寝其上火未及然因谓之安方今之埶何以异此本末舛逆首尾衡决国制抢攘非甚有纪胡可谓治陛下何不壹令臣得孰数之于前因陈治安之防试详择焉夫射猎之娱与安危之机孰急使为治劳智虑苦身体乏钟鼔之乐勿为可也乐与今同而加之诸侯轨道兵革不动民保首领匈奴賔服四荒乡风百姓素朴狱讼衰息大数既得则天下顺治海内之气清和咸理生为明帝没为明神名誉之美垂于无穷礼祖有功而宗有徳使顾成之庙称为太宗上配太祖与汉亡极建久安之埶成长治之业以承祖庙以奉六亲至孝也以幸天下以育羣生至仁也立经陈纪轻重同得后可以为万世法程虽有愚幼不肖之嗣犹得防业而安至明也以陛下之明达因使少知治体者得佐下风致此非难也其具可素陈于前愿幸毋忽臣谨稽之天地验之往古按之当今之务日夜念此至孰也虽使舜禹复生为陛下计亡以易此
　　夫树国固必相疑之埶下数被其殃上数爽其忧甚非所以安上而全下也今或亲弟谋为东帝亲兄之子西乡而击今吴又见告矣天子春秋鼎盛行义未过徳泽有加焉犹尚如是况莫大诸侯权力且十此者乎然而天下少安何也大国之王幼弱未壮汉之所置傅相方握其事数年之后诸侯之王大抵皆冠血气方刚汉之傅相称病而赐罢彼自丞尉以上徧置私人如此有异淮南济北之为邪此时而欲为治安虽尧舜不治黄帝曰日中必操刀必割今令此道顺而全安甚易不肯早为已乃堕骨肉之属而抗刭之岂有异秦之季世乎夫以天子之位乗今之时因天之助尚惮以危为安以乱为治假设陛下居齐桓之处将不合诸侯而匡天下乎臣又知陛下有所必不能矣假设天下如曩时淮隂侯尚王楚黥布王淮南彭越王梁韩信王韩张敖王赵贯髙为相卢绾王燕陈豨在代令此六七公者皆无恙当是时而陛下即天子位能自安乎臣有以知陛下之不能也天下殽乱髙皇帝与诸公并起非有仄室之埶以豫席之也诸公幸者乃为中涓其次廑得舍人材之不逮至逺也髙皇帝以明圣威武即天子位割膏腴之地以王诸公多者百余城少者乃三四十县徳至渥也然其后十年之间反者九起陛下之与诸公非亲角材而臣之也又非身封王之也自髙皇帝不能以是一嵗为安故臣知陛下之不能也然尚有可诿者曰疏臣请试言其亲者假令悼惠王王齐元王王楚中子王赵幽王王淮阳共王王梁灵王王燕厉王王淮南六七贵人皆亡恙当是时陛下即位能为治乎臣又知陛下之不能也若此诸王名虽为臣实皆有布衣昆弟之心虑亡不帝制而天子自为者擅爵人赦死辠甚者或戴黄屋汉法令非行也虽行不轨如厉王者令之不肯听召之安可致乎幸而来至法安可得加动一亲戚天下圜视而起陛下之臣虽有悍如冯敬者适啓其口匕首巳陷其匈矣陛下虽贤谁与领此故疏者必危亲者必乱巳然之效也其异姓负彊而动者汉巳幸胜之矣又不易其所以然同姓袭是迹而动既有征矣其执尽又复然殃祸之变未知所移明帝处之尚不能以安后世将如之何屠牛垣一朝解十二牛而芒刃不顿者所排击剥割皆众理解也至于髋髀之所非斤则斧夫仁义恩厚人主之芒刃也权埶法制人主之斤斧也今诸侯王皆众髋髀也释斤斧之用而欲婴以芒刃臣以为不缺则折胡不用之淮南济北埶不可也臣窃迹前事大抵彊者先反淮隂王楚最彊则最先反韩信倚胡则又反贯髙因赵资则又反陈豨兵精则又反彭越用梁则又反黥布用淮南则又反卢绾最弱最后反长沙乃在二万五千户耳功少而最完埶疏而最忠非独性异人也亦形埶然也曩令樊郦绛灌据数十城而王今虽巳残亡可也令信越之伦列为彻侯而居虽至今存可也然则天下之大计可知巳欲诸王之皆忠附则莫若令如长沙王欲臣子之勿菹醢则莫若令如樊郦等欲天下之治安莫若众建诸侯而少其力力少则易使以义国小则亡邪心令海内之埶如身之使臂臂之使指莫不制从诸侯之君不敢有异心辐凑并进而归命天子虽在细民且知其安故天下咸知陛下之明割地定制令齐赵楚各为若干国使悼惠王幽王元王之子孙毕以次各受祖之分地地尽而止及燕梁他国皆然其分地众而子孙少者建以为国空而置之须其子孙生者举使君之诸侯之地其削颇入汉者为徙其侯国及封其子孙也所以数偿之一寸之地一人之众天下亡所利焉诚以定治而巳故天下咸知陛下之亷地制壹定宗室子孙莫虑不王下无倍畔之心上无诛伐之志故天下咸知陛下之仁法立而不犯令行而不逆贯髙利几之谋不生柴竒开章之计不萌细民乡善大臣致顺故天下咸知陛下之义卧赤子天下之上而安植遗腹朝委裘而天下不乱当时大治后世诵圣一动而五业附陛下谁惮而久不为此天下之势方病大瘇一胫之大几如要一指之大几如股平居不可屈信一二指搐身虑亡聊失今不治必为锢疾后虽有扁鹊不能为巳病非徒瘇也又苦盭元王之子帝之从弟也今之王者从弟之子也惠王亲兄子也今之王者兄子之子也亲者或亡分地以安天下疏者或制大权以偪天子臣故曰非徒病瘇也又苦盭可痛哭者此病是也
　　今民卖僮者为之绣衣丝履偏诸缘内之闲中是古天子后服所以庙而不宴者也而庶人得以衣婢妾白縠之表薄纨之里緁以偏诸美者黼绣是古天子之服今富人大贾嘉会召客者以被墙古者以奉一帝一后而节适今庶人屋壁得为帝服倡优下贱得为后饰然而天下不屈者殆未有也且帝之身自衣皁绨而富民墙屋被文绣天子之后以缘其领庶人防妾缘其履此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国巳屈矣盗贼直须时耳然而献计者曰毋动为大耳夫俗至大不敬也至亡等也至冒上也进计者犹曰母为可为长太息者此也
　　商君遗礼义弃仁恩并心于进取行之二嵗秦俗日败故秦人家富子壮则出分家贫子壮则出赘借父耰鉏虑有徳色母取箕箒立而谇语抱哺其子与公并倨妇姑不相说则反唇而相稽其慈子嗜利不同禽兽者亡几耳然并心而赴时犹曰蹷六国兼天下功成求得矣终不知反亷愧之节仁义之厚信并兼之法遂进取之业天下大败众掩寡智欺愚勇威怯壮陵衰其乱至矣是以大贤起之威震海内徳从天下曩之为秦者今转而为汉矣然其遗风余俗犹尚未改今世以侈靡相竞而上亡制度弃礼谊捐亷耻日甚可谓月异而嵗不同矣逐利不耳虑非顾行也今其甚者杀父兄矣盗者剟寝户之帘搴两庙之器白昼大都之中剽吏而夺之金矫伪者出几十万石粟赋六百余万钱乗传而行郡国此其亡行义之尤至者也而大臣特以簿书不报期会之间以为大故至于俗流失世壊败因恬而不知怪虑不动于耳目以为是适然耳夫移风易俗使天下回心而乡道类非俗吏之所能为也俗吏之所务在于刀笔筐箧而不知大体陛下又不自忧窃为陛下惜之夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则壊筦子曰礼义亷耻是谓四维四维不张国乃灭亡使筦子愚人也则可筦子而少知治体则是岂可不为寒心哉秦灭四维而不张故君臣乖乱六亲殃戮奸人并起万民离叛凡十三嵗而社稷为虚今四维犹未备也故奸人几幸而众心疑惑岂如今定经制令君君臣臣上下有差父子六亲各得其宜奸人亡所几幸而羣臣众信上不疑惑此业一定世世常安而后有所持循矣若夫经制不定是犹度江河亡维楫中流而遇风波船必覆矣可为长太息者此也
　　夏为天子十有余世而殷受之殷为天子二十余世而周受之周为天子三十余世而秦受之秦为天子二世而亡人情不甚相逺也何三代之君有道之长而秦无道之暴也其故可知也古之王者太子乃生固举以礼使士负之有司齐肃端冕见之南郊见于天也过阙则下过庙则趋孝子之道也故自为赤子而教固已行矣昔者成王幼在襁抱之中召公为太保周公为太傅太公为太师保保其身体傅傅之徳义师道之教训此三公之职也于是为置三少皆上大夫也曰少保少傅少师是与太子宴者也故乃孩提有识三公三少固明孝仁礼义以道习之逐去邪人不使见恶行于是皆选天下之端士孝悌博闻有道术者以卫翼之使与太子居处出入故太子乃生而见正事闻正言行正道左右前后皆正人也夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所嗜必先受业乃得尝之择其所乐必先有习乃得为之孔子曰少成若天性习贯如自然及太子少长知妃色则入于学学者所学之官也学礼曰帝入东学上亲而贵仁则亲疎有序而恩相及矣帝入南学上齿而贵信则长幼有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有等而下不隃矣帝入太学承师问道退习而考于太傅太傅罚其不则而匡其不及则徳智长而治道得矣此五学者既成于上则百姓黎民化辑于下矣及太子既冠成人免于保傅之严则有记过之史彻膳之宰进善之旌诽谤之木敢谏之鼔瞽史诵诗工诵箴谏大夫进谋士传民语习与智长故切而不媿化与心成故中道若性三代之礼春朝朝日秋暮夕月所以明有敬也春秋入学坐国老执酱而亲餽之所以明有孝也行以鸾和步中采齐趋中肆夏所以明有度也其于禽兽见其生不食其死闻其声不食其肉故逺庖厨所以长恩且明有仁也夫三代之所以长久者以其辅翼太子有此具也及秦而不然其俗固非贵辞让也所上者告讦也固非贵礼义也所上者刑罚也使赵髙傅胡亥而教之狱所习者非斩劓人则夷人之三族也故胡亥今日即位而明日射人忠谏者谓之诽谤深计者谓之妖言其视杀人若艾草菅然岂惟胡亥之性恶哉彼其所以道之者非其理故也鄙谚曰不习为吏视巳成事又曰前车覆后车诫夫三代之所以长久者其巳事可知也然而不能从者是不法圣智也秦世之所以亟絶者其辙迹可见也然而不避是后车又将覆也夫存亡之变治乱之机其要在是矣天下之命县于太子太子之善在于早谕教与选左右夫心未滥而先谕教则化易成也开于道术智谊之指则教之力也若其服习积贯则左右而巳夫胡粤之人生而同声耆欲不异及其长而成俗累数译而不能相通行者虽死而不相为者则教习然也臣故曰选左右早谕教最急夫教得而左右正则太子正矣太子正而天下定矣书曰一人有庆兆民赖之此时务也凡人之智能见巳然不能见将然夫礼者禁于将然之前而法者禁于巳然之后是故法之所用易见而礼之所为至难知也若夫庆赏以劝善刑罚以惩恶先王执此之政坚如金石行此之令信如四时据此之公无私如天地耳岂顾不用哉然而曰礼云礼云者贵絶恶于未萌而起教于微眇使民日迁善逺辠而不自知也孔子曰听讼吾犹人也必也使母讼乎为人主计者莫如先审取舍取舍之极定于内而安危之萌应于外矣安者非一日而安也危者非一日而危也皆以积渐然不可不察也人主之所积在其取舍以礼义治之者积礼义以刑罚治之者积刑罚刑罚积而民怨背礼义积而民和亲故世主欲民之善同而所以使民善者或异或道之以徳教或敺之以法令道之以徳教者徳教洽而民气乐敺之以法令者法令极而民风哀哀乐之感祸福之应也秦王之欲尊宗庙而安子孙与汤武同然而汤武广大其徳行六七百嵗而弗失秦王治天下十余嵗则大败此无他故矣汤武之定取舍审而秦王之定取舍不审矣夫天下大器也今人之置器置诸安处则安置诸危处则危天下之情与器亡以异在天子之所置之汤武置天下于仁义礼乐而徳泽洽禽兽草木广裕徳被蛮貊四夷累子孙数十世此天下所共闻也秦王置天下于法令刑罚徳泽亡一有而怨毒盈于世下憎恶之如仇讐祸几及身子孙诛絶此天下之所共见也是非其明效大验耶人之言曰听言之道必以其事观之则言者莫敢妄言今或言礼谊之不如法令教化之不如刑罚人主胡不引殷周秦事以观之也
　　人主之尊譬如堂羣臣如陛众庶如地故陛九级上亷逺地则堂髙陛亡级亷近地则堂卑髙者难攀卑者易陵理势然也故古者圣王制为等列内有公卿大夫士外有公侯伯子男然后有官师小吏延及庶人等级分明而天子加焉故其尊不可及也里谚曰欲投鼠而忌器此善谕也鼠近于器尚惮不投恐伤其器况于贵臣之近主乎亷耻节礼以治君子故有赐死而亡戮辱是以黥劓之罪不及大夫以其离主上不逺也礼不敢齿君之路马蹴其刍者有罚见君之几杖则起遭君之乗车则下入正门则趋君之宠臣虽或有过刑戮之辠不加其身者尊君之故也此所以为主上豫逺不敬也所以体貌大臣而厉其节也今自王侯三公之贵皆天子之所改容而礼之也古天子之所谓伯父伯舅也而令与众庶同黥劓髠刖笞防弃市之法然则堂不亡陛乎被戮辱者不泰迫乎亷耻不行大臣无乃握重权大官而有徒隶亡耻之心乎夫望夷之事二世见当以重法者投鼠而不忌器之习也臣闻之履虽鲜不加于枕冠虽敝不以苴履夫尝巳在贵宠之位天子改容而体貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束缚之系緤之输之司寇编之徒官司寇小吏詈骂而榜笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安宜得如此而顿辱之哉豫让事中行之君智伯伐而灭之移事智伯及赵灭智伯豫让衅面呑炭必报襄子五起而不中人问豫子豫子曰中行众人畜我我故众人事之智伯国士遇我我故国士报之故此一豫让也反君事讐行若狗彘巳而抗节致忠行出乎列士人主使然也故主上遇其大臣如遇犬马彼将犬马自为也如遇官徒彼将官徒自为也顽顿亡耻□诟亡节亷耻不立且不自好茍若而可故见利则逝见便则夺主上有败则因而挺之矣主上有患则吾茍免而巳立而观之耳有便吾身者则欺卖而利之耳人主将何便于此羣下至众而主上至少也所托财器职业者粹于羣下也俱亡耻俱茍妄则主上最病故古者礼不及庶人刑不上大夫所以厉宠臣之节也古者大臣有坐不亷而废者不谓不亷曰簠簋不饰坐污秽淫乱男女亡别者不曰污秽曰帷薄不修坐罢软不胜任者不谓罢软曰下官不职故贵大臣定有其辠矣犹未斥然正以謼之也尚迁就而为之讳也故其在大谴大何之域者闻谴何则白冠牦缨盘水加剑造请室而请罪耳上不执缚系引而行也其有中辠者闻命而自弛上不使人颈盭而加也其有大罪者闻命则北面再拜跪而自裁上不使捽抑而刑之也曰子大夫自有过耳吾遇子有礼矣遇之有礼故羣臣自憙婴以亷耻故人矜节行上设亷耻礼义以遇其臣而臣不以节行报其上者则非人类也故化成俗定则为人臣者主耳忘身国耳忘家公耳忘私利不苟就害不茍去唯义所在上之化也故父兄之臣诚死宗庙法度之臣诚死社稷辅翼之臣诚死君上守圄扞敌之臣诚死城郭封疆故曰圣人有金城者比物此志也彼且为我死故吾得与之俱生彼且为我亡故吾得与之俱存夫将为我危故吾得与之皆安顾行而忘利守节而仗义故可以托不御之权可以寄六尺之孤此厉亷耻行礼谊之所致也主上何丧焉此之不为而顾彼之久行故曰可为长太息者此也
　　贾子天下才也首言藩封之过制必至畔乱果有七国之祸主父偃窃其说以行于武帝诸侯始安次言治匈奴去侈靡兴礼义张四维教太子兴教化礼大臣皆本忠诚之心发为经国逺猷胸有成局一笔写出云矗波涌雄健畅达经济文章千古无两
　　汲黯列传　　　　　　　　　　史　记
　　汲黯字长孺濮阳人也其先有宠于古之卫君至黯七世世为卿大夫黯以父任孝景时为太子洗马以庄见惮孝景帝崩太子即位黯为谒者东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火屋比延烧不足忧也臣过河内河内贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之迁为荥阳令黯耻为令病归田里上闻乃召拜为中大夫以数切諌不得久留内迁为东海太守黯学黄老之言治官理民好清静择丞史而任之其治责大指而巳不苛小黯多病卧闺閤内不出嵗余东海大治称之上闻召以为主爵都尉列于九卿治务在无为而巳大体不拘文法黯为人性倨少礼面折不能容人之过合巳者善待之不合己者不能忍见士亦以此不附焉然好学游侠任气节内行修洁好直諌数犯主之顔色常慕傅柏袁盎之为人也善灌夫郑当时及宗正刘弃亦以数直諌不得久居位当是时太后弟武安侯蚡为丞相中二千石来拜谒蚡不为礼然黯见蚡未尝拜常揖之天子方招文学儒者上曰吾欲云云黯对曰陛下内多欲而外施仁义奈何欲效唐虞之治乎上黙然怒变色而罢朝公卿皆为黯惧上退谓左右曰甚矣汲黯之戅也羣臣或数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何黯多病病且满三月上常赐告者数终不愈最后病庄助为请告上曰汲黯何如人哉助曰使黯任职居官无以逾人然至其辅少主守城深坚招之不来麾之不去虽自谓贲育亦不能夺之矣上曰然古有社稷之臣至如黯近之矣大将军青侍中上倨厠而视之丞相燕见上或时不冠至如黯见上不冠不见也上尝坐武帐中黯前奏事上不冠望见黯避帐中使人可其奏其见敬礼如此张汤方以更定律令为廷尉黯数质责汤于上前曰公为正卿上不能褒先帝之功业下不能抑天下之邪心安国富民使囹圄空虚二者无一焉何乃取髙皇帝约束纷更之为公以此无种矣黯时与汤论议汤辨常在文深小苛黯抗厉守髙不能屈忿发骂曰天下谓刀笔吏不可以为公卿果然必汤也令天下重足而立侧目而视矣是时汉方征匈奴招懐四夷黯务少事乗上间常言与胡和亲无起兵上方向儒术尊公孙及事益多吏民巧弄上分别文法汤等数奏决谳以幸而黯常毁儒面触等徒懐诈饰智以阿人主取容而刀笔吏专深文巧诋陷人于罪使不得反其真以胜为功上愈益贵汤汤深心疾黯唯天子亦不说也欲诛之以事为丞相乃言上曰右内史界部中多贵人宗室难治非素重臣不能任请徙黯为右内史为右内史数嵗官事不废大将军青既益尊姊为皇后然黯与抗礼人或说黯曰自天子欲羣臣下大将军大将军尊重益贵君不可以不拜黯曰夫以大将军有揖客反不重耶大将军闻愈贤黯数请问国家朝廷所疑遇黯过于平生淮南王谋反惮黯曰好直諌守节死义难惑以非至如说丞相如发防振落耳天子既数征匈奴有功黯之言益不用始黯列为九卿而公孙张汤为小吏及汤稍益贵与黯同位黯又非毁汤等巳而至丞相封为侯汤至御史大夫故黯时丞相史皆与黯同列或尊用过之黯褊心不能无少望见上前言曰陛下用羣臣如积薪耳后来者居上上黙然有间黯罢上曰人果不可以无学观黯之言也日益甚后黯坐小法会赦免官于是黯隠于田园居数年会更五铢钱民多盗铸钱楚地尤甚上以为淮阳楚地之郊乃召拜黯为淮阳太守黯伏谢不受印诏数强予然后奉诏召见黯黯为上泣曰臣自以为填沟壑不复见陛下不意陛下复收用之臣常有狗马病力不能任郡事臣愿为中郎出入禁闼补过拾遗臣之愿也上曰君薄淮阳邪吾今召君矣顾淮阳吏民不相得吾徒得君之重卧而治之黯既辞行过大行李息曰黯弃居郡不得与朝廷议也然御史大夫张汤智足以拒諌诈足以饰非务巧佞之语辨数之辞非肯正为天下言专阿主意主意所不欲因而毁之主意所欲因而誉之好兴事舞文法内懐诈以御主心外挟贼吏以为威重公列九卿不早言之公与之俱受其僇矣息畏汤终不敢言黯居郡如故治淮阳政清后张汤果败上闻黯与息言抵息罪令黯以诸侯相秩居淮阳七嵗而卒卒后上以黯故官其弟汲仁至九卿子汲偃至诸侯相
　　三代而下直臣推汲魏汲之学术经济或不如魏然正性劲气过之录此以见直臣之风且知纪传正体凡纪传直叙到底者正局也间以议论者变体也伯夷屈原传是也墓志表状亦然韩欧志表多以议论行文仿屈原等传也
　　上尚徳缓刑书　　　　　　　　路温舒
　　臣闻齐有无知之祸而桓公以兴晋有骊姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶微兴壊尊文武之业泽加百姓功润诸侯虽不及三王天下归仁焉文帝永思至徳以承天心崇仁义省刑罚通关梁一逺近敬贤如大賔爱民如赤子内恕情之所安而施之于海内是以囹圄空虚天下太平夫继变化之后必有异旧之恩此贤圣所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命淫乱其心遂以自亡深察祸变之故乃皇天之所以开至圣也故大将军受命武帝股肱汉国披肝胆决大计黜亡义立有徳辅天而行然后宗庙以安天下咸宁臣闻春秋正即位大一统而慎始也陛下初登至尊与天下合符宜改前世之失正始受命之统涤烦文除民疾存亡继絶以应天意臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆郁于胸誉谀之声日满于耳虚美熏心实祸蔽塞此乃秦之所以亡天下也方今天下赖陛下恩厚亡金革之危饥寒之患父子夫妻戮力安家然太平未洽者狱乱之也夫狱者天下之大命也死者不可复生者不可复属书曰与其杀不辜宁失不经今治狱吏则不然上下相殴以刻为明深者获公名平者多后患故治狱之吏皆欲人死非憎人也自安之道在人之死是以死人之血流离于市被刑之徒比肩而立大辟之计嵗以万数此仁圣之所以伤也太平之未洽凡以此也夫人情安则乐生痛则思死棰楚之下何求而不得故囚人不胜痛则饰辞以视之吏治者利其然则指道以明之上奏畏却则锻链而周内之盖奏当之成虽咎繇听之犹以为死有余辜何则成练者众文致之罪明也是以狱吏专为深刻残贼而亡极媮为一切不顾国患此世之大贼也故俗语曰画地为狱议不入刻木为吏期不对此皆疾吏之风悲痛之辞也故天下之患莫深于狱败法乱正离亲塞道莫甚乎治狱之吏此所谓一尚存者也臣闻乌鸢之卵不毁而后鳯凰集诽谤之罪不诛而后良言进故古人有言山薮藏疾川泽纳污瑾瑜匿恶国君含垢惟陛下除诽谤以招切言开天下之口广箴諌之路扫亡秦之失尊文武之徳省法制寛刑罚以废治狱则太平之风可兴于世永履和乐与天亡极天下幸甚
　　汉初萧何为律令多袭秦法文帝除肉刑寛厚几于三代矣而峻厉之气犹存武帝动辄族诛任用武健吏酷虐等于亡秦故父子相残京师流血孝宣时虽多循吏而赵盖韩杨之死凛烈可畏则尔时汉法之重可知读长君此疏仁厚之心惨痛之辞可感木石以此坊民后世犹有贪吏得赂以上下其刑罚者○汉世太守便操断杀之柄无上闻之事后世虽流绞亦上闻经法司议定奏允而后行此则慎刑之过于古人处但要守令得人耳








　　古文雅正卷二
　　钦定四库全书
　　古文雅正卷三
　　礼部侍郎蔡世逺编
　　贤良防一【并依朱子通鉴纲目删本】　　　　　董仲舒
　　臣谨案春秋之中视前世巳行之事以观天人相与之际甚可畏也国家将有失道之败而天乃先出灾害以谴告之不知自省又岀怪异以警惧之尚不知变而伤败乃至以此见天心之仁爱人君而欲止其乱也自非大亡道之世者天尽欲扶持而全安之事在彊勉而巳矣彊勉学问则闻见博而知益明彊勉行道则徳日起而大有功此皆可使还至而立有效者也道者所繇适于治之路也仁义礼乐皆其具也故圣王巳没而子孙长久安宁数百嵗此皆礼乐教化之功也夫人君莫不欲安存而恶危亡然而政乱国危者甚众所任者非其人而所繇者非其道是以政日以仆灭也夫周道衰于幽厉非道亡也幽厉不繇也至于宣王思昔先王之徳兴滞补明文武之功业周道粲然复兴上天祐之为生贤佐后世称诵至今不絶此夙夜不解行善之所致也故治乱废兴在于巳非天降命不可反也臣闻命者天之令也性者生之质也情者人之欲也尧舜行徳则民仁夀桀纣行暴则民鄙天有治乱之所生故不齐也王者欲有所为宜求其端于天天道之大者在隂阳阳为徳隂为刑刑主杀而徳主生是故阳常居大夏而以生育养长为事隂常居大冬而积于空虚不用之处以此见天之任徳不任刑也王者承天意以从事故任徳教而不任刑也今废先王徳教之官独任执法之吏而欲徳教之被四海难矣为人君者正心以正朝廷正朝廷以正百官正百官以正万民正万民以正四方四方正逺近莫敢不壹于正而亡有邪气奸其间者是以隂阳调而风雨时羣生和而万民殖诸福之物可致之祥莫不毕至而王道终矣今陛下贵为天子富有四海行髙而恩厚知明而意美爱民而好士可谓谊主矣然而天地未应而美祥莫至者凡以教化不立而万民不正也夫万民之从利如水之走下不以教化隄防之不能止也古之王者莫不以教化为大务立大学以教于国设庠序以化于邑渐民以仁摩民以谊节民以礼故其刑罚甚轻而禁不犯者教化行而习俗美也圣王之继乱世也扫除其迹而悉去之复修教化而崇起之教化巳明习俗巳盛子孙循之行五六百嵗尚未败也至秦灭先圣之道而颛为自恣茍简之治故立为天子十有四年而亡然其遗毒余烈至今未灭使习俗薄恶人民嚚顽虽欲善治之亡可奈何法出而奸生令下而诈起譬之琴瑟不调甚者必解而更张之乃可鼔也为政而不行甚者必变而更化之乃可理也汉得天下以来常欲善治而至今不可善治者失之于当更化而不更化也
　　行王道兴教化说得深切着明管敬仲对之无色矣况其他乎董子尝曰仲尼之门五尺童子羞称五霸惟其有此一副本领故宜其视管子辈若无有也○汉世醇儒首推董子诸葛公诸葛公用而董子不尽用诸葛公之才或过于董子至学术之深醇董子优焉贾刘议事非不明快痛切然本领皆不及董匡衡名为儒而所言者多经书之绪余儒者之皮貌其气骨又不及贾刘所以有匡张孔马合传之讥故知气节不足称皆于道原上未彻也
　　贤良防二　　　　　　　　　　董仲舒
　　臣闻圣王之治天下也少则习之学长则材诸位爵禄以养其徳刑罚以威其恶故民晓于礼谊而耻犯其上武王行大谊平残贼周公作礼乐以文之至于成康囹圄空虚四十余年此教化之渐而仁义之流也至秦则不然师申韩之说憎帝王之道以贪很为俗诛名而不察实为善者不必免而犯恶者未必刑也是以百官皆饰虚辞而不顾实外有事君之礼内有背上之心造伪饰诈趋利无耻是以刑者甚众死者相望而奸不息俗化使然也今陛下并有天下莫不率服而功不加于百姓者殆王心未加焉曾子曰尊其所闻则髙明矣行其所知则光大矣髙明光大不在于他在乎加之意而巳愿陛下因用所闻设诚于内而致行之则三王何异哉陛下夙寤晨兴务以求贤亦尧舜之用心也而未云获者士素不厉也夫不素养士而欲求贤譬犹不琢玉而求文采也故养士莫大乎太学太学者贤士之所关也教化之本原也愿兴太学置明师以养天下之士数考问以尽其材则英俊宜可得矣郡守县令民之师帅所使承流而宣化也师帅不贤则主徳不宣恩泽不流今吏既亡教训于下或不承用主上之法暴虐百姓与奸为市贫穷孤弱寃苦失职甚不称陛下之意是以隂阳错缪氛气充塞羣生寡遂黎民未济也夫长吏多出于郎中中郎吏二千石子弟选郎吏又以富訾未必贤也且古所谓功者以任官称职为差非谓积日累久也故小材虽累日不离于小官贤材虽未久不害为辅佐是以有司竭力尽知务治其业而以赴功今则不然累日以取贵积久以致官是以亷耻买乱贤不肖浑殽未得其真也臣愚以为使诸列侯郡守各择其吏民之贤者嵗贡各二人以给宿卫且以观大臣之能所贡贤者有赏所贡不肖者有罚夫如是诸侯吏二千石尽心于求贤天下之士可得而官使也毋以日月为功实试贤能为上量材而授官录徳而定位则亷耻殊路贤不肖异处矣
　　汲长孺对武帝云陛下内多欲而外施仁义非不切中但语过戅直篇中殆王心未加焉一语何等深挚遂告以设诚致行内圣外王本领也又云兴太学置明师以养天下之士令列侯郡守嵗贡二人是何等规模惜乎不究其用也○武帝置博士弟子员五十人虽公孙等上疏成之然实发自董子
　　贤良防三　　　　　　　　　　董仲舒
　　臣闻天者羣物之祖故徧覆包函而无所殊圣人法天而立道亦溥爱而亡私春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也孔子作春秋上揆之天道下质诸人情参之于古考之于今故春秋之所讥灾害之所加也春秋之所恶怪异之所施也书邦家之过兼灾异之变以此见人之所为其美恶之极乃与天地流通而往来相应此亦言天之一端也天令之谓命命非圣人不行质朴之谓性性非教化不成人欲之谓情情非度制不节是故王者上谨于承天意以顺命也下务明教化民以成性也正法度之宜别上下之序以防欲也修此三者而大本举矣人受命于天固超然异于羣生入有父子兄弟之亲出有君臣上下之谊会聚相遇有耆老长幼之施粲然有文以相接驩然有恩以相爱故孔子曰天地之性人为贵明于天性知自贵于物然后知仁谊知仁谊然后重礼节重礼节然后安处善安处善然后乐循理乐循理然后谓之君子臣又闻之众少成多积小致钜故圣人莫不以晻致明以防致显是以尧发于诸侯舜兴虖深山非一日而显也盖有渐以致之矣言出于巳不可塞也行发于身不可掩也言行治之大者君子之所以动天地也故尽小者大慎微者着积善在身犹长日加益而人不知也积恶在身犹火销膏而人不见也此唐虞之所以得令名而桀纣之可为悼惧者也夫乐而不乱复而不厌者谓之道道者万世亡弊弊者道之失也先王之道必有偏而不起之处故政有眊而不行举其偏者以补其弊而巳矣三王之道所祖不同非其相反将以捄溢扶衰所遭之变然也故王者有改制之名亡变道之实夏上忠殷上敬周上文者所继之捄当用此也道之大原出于天天不变道亦不变是以禹继舜舜继尧三圣相受而守一道亡捄之政也繇是观之继治世者其道同继乱世者其道变今汉继大乱之后若宜少损周之文致用夏之忠者夫古之天下亦今之天下共是天下以古准今一何不相逮之逺也意者有所失于古之道与有所诡于天之理与夫天亦有所分予予之齿者去其角傅其翼者两其足是所受大者不得取小也古之所予禄者不食于力不动于末与天同意者也夫巳受大又取小天不能足而况人乎此民之所以嚣嚣苦不足也身宠而载髙位家温而食厚禄因乗富贵之资力以与民争利于下民安能如之哉民日削月朘寖以大穷富者奢侈羡溢贫者穷急愁苦民不乐生安能避罪此刑罚之所以蕃而奸邪不可胜者也天子大夫者下民之所视效逺方之所四面而内望也岂可以居贤人之位而为庶人行哉夫皇皇求财利常恐乏匮者庶人之意也皇皇求仁义常恐不能化民者大夫之意也若居君子之位当君子之行则舍公仪休之相鲁亡可为者矣春秋大一统者天地之常经古今之通谊也今师异道人异论百家殊方指意不同是以上亡以持一统法制数变下不知所守臣愚以为诸不在六艺之科孔子之术者皆絶其道勿使并进邪辟之说灭息然后统纪可一而法度可明民知所从矣
　　首言法天尽性而即继之曰知仁义重礼节安处善乐循理大儒之言原原本本切实可循所谓以不容巳之心行不容巳之事也遂因此而极言之中戒荐绅贪利一节全是发人亷耻之心千载下赇吏见之犹知自饬末段推尊孔子以一学术如太阳经天隂雾尽息盖学术一则治术自一愚以为定汉家四百年天下之基非过溢也
　　董仲舒传賛　　　　　　　　　前汉书
　　赘曰刘向称董仲舒有王佐之材虽伊吕亡以加筦晏之属伯者之佐殆不及也至向子歆以为伊吕乃圣人之耦王者不得则不兴故顔渊死孔子曰噫天丧余唯此一人为能当之自宰我子赣子游子夏不与焉仲舒遭汉承秦灭学之后六经离析下帷发愤潜心大业令后学者有所统一为羣儒首然考其师友渊原所渐犹未及乎游夏而曰筦晏弗及伊吕不加过矣至向曾孙龚笃论君子也以歆之言为然
　　通篇不下断语只以援引作断风格既髙神韵亦絶
　　司马迁传賛　　　　　　　　　前汉书
　　自古书契之作而有史官其载籍博矣至孔氏纂之上继唐尧下讫秦缪唐虞以前虽有遗文其语不经故言黄帝颛顼之事未可明也及孔子因鲁史记而作春秋而左丘明论辑其本事以为之传又纂异同为国语又有世本录黄帝以来至春秋时帝王公侯卿大夫祖世所出春秋之后七国并争秦兼诸侯有战国防汉兴伐秦定天下有楚汉春秋故司马迁据左氏国语采世本战国防述楚汉春秋接其后事讫于天汉其言秦汉详矣至于采经摭传分散数家之事甚多疏畧或有抵梧亦其涉猎者广博贯穿经传驰骋古今上下数千载间斯以勤矣又其是非颇缪于圣人论大道则先黄老而后六经序游侠则退处士而进奸雄述货殖则崇埶利而羞贱贫此其所蔽也然自刘向扬雄博极羣书皆称迁有良史之材服其善序事理辨而不华质而不俚其文直其事核不虚美不隠恶故谓之实录呜呼以迁之博物洽闻而不能以知自全既陷极刑幽而发愤书亦信矣迹其所以自伤悼小雅巷伯之伦夫唯大雅既明且哲能保其身难矣哉
　　子长作论賛不耑在断制多以笔墨胜孟坚作史则意在劝惩断制极不茍论文笔有疎宻之分子长较髙论见识孟坚更胜此篇末段议子长不能保身孟坚卒亦不免何耶但孟坚之于窦氏第宪出征时请使典文章之事非夙有阿附如谷永杜钦之于王氏也
　　朱云论张禹　　　　　　　　　前汉书
　　成帝时丞相故安昌侯张禹以帝师位特进甚尊重云上书求见公卿在前云曰今朝廷大臣上不能匡主下亡以益民皆尸位素餐孔子所谓鄙夫不可与事君茍患失之亡所不至者也臣愿赐尚方斩马剑断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云呼曰臣得下从龙逢比干游于地下足矣未知圣朝何如耳御史遂将云去于是左将军辛庆忌免冠解印绶叩头殿下曰此臣素着狂直于世使其言是不可诛其言非固当容之臣敢以死争庆忌叩头流血上意解然后得巳及后当治槛上曰勿易因而辑之以旌直臣
　　张禹附防经义使成帝不疑王氏与李勣阿附髙宗立武后皆所谓一言丧邦者也云之请尚方岂为过激特其突出竒峯事太爽快履尾批鳞凛凛乎帝犹旌其直以此知成帝之昏犹未甚也然亦赖有辛庆忌之救庆忌诚丈夫哉朱子作纲目书曰左将军辛庆忌卒以褒之庆忌之救朱云大类张万福救阳城同出武臣伟哉
　　疏广传　　　　　　　　　　　前汉书
　　疏广字仲翁东海兰陵人也少好学明春秋家居教授学者自逺方至征为博士太中大夫地节三年立皇太子选丙吉为太傅广为少傅数月吉迁御史大夫广徙为太傅广兄子受字公子亦以贤良举为太子家令受好礼恭谨敏而有辞宣帝幸太子宫受迎谒应对及置酒宴奉觞上夀辞礼闲雅上甚驩说顷之拜受为少傅太子外祖父特进平恩侯许伯以为太子少白使其弟中郎将舜监防太子家上以问广广对曰太子国储副君师友必于天下英俊不冝独亲外家许氏且太子自有太傅少傅官属巳备今复使舜防太子家视陋非所以广太子徳于天下也上善其言以语丞相魏相相免冠谢曰此非臣等所能及广繇是见器重数受赏赐太子每朝因进见太傅在前少傅在后父子并为师傅朝廷以为荣在位五嵗皇太子年十二通论语孝经广谓受曰吾闻知足不辱知止不殆功遂身退天之道也今仕宦至二千石宦成名立如此不去惧有后悔岂如父子相随出关归老故乡以夀命终不亦善乎受叩头曰从大人议即日父子俱移病满三月赐告广遂称笃上疏乞骸骨上以其年笃老皆许之加赐黄金二十斤皇太子赠以五十斤公卿大夫故人邑子设祖道供帐东都门外送者车数百两辞决而去及道路观者皆曰贤哉二大夫或叹息为之下泣广既归乡里日令家共具设酒食请族人故旧賔客与相娱乐数问其家金余尚有几所趣卖以共具居嵗余广子孙窃谓其昆弟老人广所爱信者曰子孙几及君时颇立产业基阯今日饮食废且尽宜从丈人所劝说君买田宅老人即以闲暇时为广言此计广曰我岂老誖不念子孙哉顾自有旧田庐令子孙勤力其中足以共衣食与凡人齐今复増益之以为赢余但教子孙怠惰耳贤而多财则损其志愚而多财则益其过且夫富者众人之怨也吾既亡以教化子孙不欲益其过而生怨又此金者圣主所以惠养老臣也故乐与乡党宗族共飨其赐以尽吾余日不亦可乎于是族人说服皆以夀终
　　二疏所以教太子者未知果能迪以仁孝诚敬之本用贤纳諌之要使即圣贤之言切巳而体验之乎抑徒是章句之末耶然其知止足之分加人一等归家不买田宅又可为俗下荐绅仕宦而归便止求田问舍全无洁巳型家之念者下一针砭
　　上得失疏　　　　　　　　　　王　吉
　　陛下躬圣质总万方帝王图籍日陈于前惟思世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言听諌从然未有建万世之长防举明主于三代之隆者也其务在于期会簿书断狱听讼而巳此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸言之行发于近必见于逺故谨选左右审择所使左右所以正身也所使所以宣徳也诗云济济多士文王以宁此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑法以守之其欲治者不知所繇以意穿凿各取一切权谲自在故一变之后不可复修也是以百里不同风千里不同俗户异政人殊服诈伪萌生刑罚亡极质朴日销恩爱寖薄孔子曰安上治民莫善于礼非空言也王者未制礼之时引先王礼宜于今者而用之臣愿陛下承天心发大业与公卿大臣延及儒生述旧礼明王制敺一世之民跻之仁夀之域则俗何以不若成康夀何以不若髙宗窃见当世趋务不合于道者谨条奏唯陛下财择焉
　　吉正直有学术知本务此疏董贾而后不多见也使其得用过匡韦逺甚矣惜宣帝以其言迂濶不甚宠异吉遂谢病归宣帝之治未纯者以此
　　上哀帝书　　　　　　　　　　鲍　宣
　　窃见孝成皇帝时外亲持权人人牵引所私以充塞朝廷妨贤人路浊乱天下奢泰亡度穷困百姓是以日蚀且十彗星四起危亡之征陛下所亲见也今奈何反覆剧于前乎朝臣亡有大儒骨鲠白首耆艾魁垒之士论议通古今喟然动众心忧国如饥渇者臣未见也敦外亲小童及幸臣董贤等在公门省户下陛下欲与此共承天地安海内甚难今世俗谓不智者为能谓智者为不能昔尧放四罪而天下服今除一吏而众皆惑古刑人尚服今赏人反惑请寄为奸羣小日进国家空虚用度不足民流亡去城郭盗贼并起吏为残贼嵗増于前凡民有七亡隂阳不和水旱为灾一亡也县官重责更赋税租二亡也贪吏并公受取不巳三亡也豪强大姓蚕食亡厌四亡也苛吏繇役失农桑时五亡也部落鼔鸣男女遮迣六亡也盗贼刼畧取民财物七亡也七亡尚可又有七死酷吏殴杀一死也治狱深刻二死也寃陷亡辜三死也盗贼横发四死也怨雠相残五死也嵗恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难此非公卿守相贪残成化之所致邪羣臣幸得居尊官食重禄岂有肯加恻隠于细民助陛下流教化者邪志但在营私家称賔客为奸利而巳以茍容曲从为贤以供黙尸禄为智谓如臣宣等为愚陛下擢臣岩穴诚冀有益毫毛岂徒欲使臣美食大官重髙门之地哉天下乃皇天之天下也陛下上为皇天子下为黎庶父母为天牧养元元视之当如一合尸鸠之诗今贫民菜食不厌衣又穿空父子夫妇不能相保诚可为酸鼻陛下不救将安所归命乎奈何独私养外亲与幸臣董贤多赏赐以大万数使奴从賔客浆酒霍肉苍头庐儿皆用致富非天意也及汝昌侯傅商亡功而封夫官爵非陛下之官爵乃天下之官爵也陛下取非其官官非其人而望天说民服岂不难哉方阳侯孙宠宜陵侯息夫躬辩足以移众彊可用独立奸人之雄惑世尤剧者也宜以时罢退及外亲幼童未通经术者皆宜令休就师傅急征故大司马傅喜使领外亲故大司空何武师丹故丞相孔光故左将军彭宣经皆更博士位皆歴三公智谋威信可与建教化图安危龚胜为司直郡国皆慎选举三辅委输官不敢为奸可大委任也陛下前以小不忍退武等海内失望陛下尚能容亡功德者甚众曽不能忍武等邪治天下者当用天下之心为心不得自専快意而已也上之皇天见谴下之黎庶怨恨次有谏争之臣陛下茍欲自薄而厚恶臣天下犹不聴也臣虽愚戆独不知多受禄赐美食太官广田宅厚妻子不与恶人结雠怨以安身邪诚迫大义官以谏争为职不敢不竭愚惟陛下少留神明览五经之文原圣人之至意深思天地之戒臣宣呐钝于辞不胜惓惓尽死节而已【疏上帝以宣名儒优容之后宣又上书极言帝用其言又以宣为司隶】目击时艰呕心而出虽无痛哭流涕字面然情迫词切比贾长沙又甚矣文帝时天下升平长沙为防微逺祸之计哀帝有亡国之兆不得不如此七亡七死等语过于激烈非对君之体然在乐受尽言者得之犹琅玕也
　　匡衡张禹孔光马宫传賛　　　　　前汉书
　　賛曰自孝武兴学公孙以儒相其后蔡义韦贤元成匡衡张禹翟方进孔光平当马宫及当子晏咸以儒宗居宰相位服儒衣冠传先王语其醖借可也然皆持禄保位被阿谀之讥彼以古人之迹见绳乌能胜其任乎
　　非不岿然儒也体察不深操持不决遂依阿以至于此被孟坚数语诮尽呜呼学儒者可不深自警惧乎○明季多尊汉儒而薄宋儒不知汉儒重在讲解宋儒重在操履则程朱之泽较宏也匡张孔马虽不得与董刘比然其派别大都如此戴圣马融犹被指谪况其他乎谏京师立共皇庙疏【依通鉴本】　　　师　丹
　　圣王制礼取法于天地尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官置吏车服与太皇太后并非所以明尊无二上之义也定陶共皇号諡已前定义不得复改礼父为士子为天子祭以天子其尸服以士服子无爵父之义尊父母也为人后者为之子故为所后服斩衰三年而降其父母期明尊本祖而重正统也孝成皇帝圣恩深逺故为共王立后奉承祭祀令共王长为一国太祖万世不毁恩义已备陛下既继体先帝特重大宗承天地宗庙社稷之祀义不可复奉定陶共皇祭入其庙今欲立庙于京师使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也立庙京师尚不可况严嵩主议乃公然奉肃宗奉兴献主于太庙乎总之古人尚朴重名分抑私情故傅太后虽以祖母之势抑哀帝然所称者不过曰帝太太后耳光武用张纯朱浮议祠元帝以上于太庙成帝以下长安徙四亲庙于舂陵致堂胡氏是之余谓光武中兴与他帝不同尊四亲为帝无所不可光武不行非薄也古人尚朴也然欲跻四亲于太庙置武宣等不祀于义不可故另立庙宜也至宋濮议当主温公而绌欧阳明大礼议当主扬氏父子而绌张桂此定论也
　　何武王嘉师丹传賛　　　　　　　前汉书
　　賛曰何武之举王嘉之争师丹之议考其祸福乃效于后当王莽之作外内咸服董贤之爱疑于亲戚武嘉区区以一蒉障江河用没其身丹与董宏更受赏罚哀哉故曰依世则废道违俗则危殆此古人所以难受爵位者也不难受爵位多陷于匡张孔马之讥者可不谓大哀乎○未仕而遭乱世则不宜出孔子所谓无道则隠是也既仕而受恩深重则有鞠躬尽瘁死而后已之法在过激以取名壊事固非忠诚谋国之心若观望游移以居位天下未有失名节之人而能为国家者也李东阳不同刘谢以去虽有保全善类之解说君子羞之况其他乎
　　儒林列传序　　　　　　　　　　史　记
　　太史公曰余读功令至于广厉学官之路未尝不废书而叹也曰嗟乎夫周室衰而关雎作幽厉微而礼乐壊诸侯恣行政由弱国故孔子闵王路废而邪道兴于是论次诗书修起礼乐适齐闻韶三月不知肉味自卫返鲁然后乐正雅颂各得其所世以混浊莫能用是以仲尼于七十余君无所遇曰茍有用我者期月而巳矣西狩获麟曰吾道穷矣故因史记作春秋以当王法其辞微而指博后世学者多录焉自孔子卒后七十子之徒散游诸侯大者为师傅卿相小者友教士大夫或隠而不见故子路居卫子张居陈澹台子羽居楚子夏居西河子贡终于齐如田子方段干木吴起禽滑厘之属皆受业于子夏之伦为王者师是时独魏文侯好学后陵迟以至于始皇天下并争于战国儒术既绌焉然齐鲁之间学者独不废也于威宣之际孟子荀卿之列咸遵夫子之业而润色之以学显于当世及至秦之季世焚诗书坑术士六艺从此缺焉陈涉之王也而鲁诸儒持孔子之礼器往归陈王于是孔甲为陈涉博士卒与涉俱死陈涉起匹夫驱瓦合适戍旬月以王楚不满半嵗竟灭亡其事至微浅然而缙绅先生之徒负孔子礼器往委质为臣者何也以秦焚其业积怨而发愤于陈王也及髙皇帝诛项籍举兵围鲁鲁中诸儒尚讲诵习礼乐弦歌之音不絶岂非圣人之遗化好礼乐之国哉故孔子在陈曰归与归与吾党之小子狂简斐然成章不知所以裁之夫齐鲁之间于文学自古以来其天性也故汉兴然后诸儒始得修其经艺讲习大射乡饮之礼叔孙通作汉礼仪因为太常诸生弟子共定者咸为选首于是喟然叹兴于学然尚有干戈平定四海亦未暇遑庠序之事也孝惠吕后时公卿皆武力有功之臣孝文时颇征用然孝文帝本好刑名之言及至孝景不任儒者而窦太后又好黄老之术故诸博士具官待问未有进者及今上即位赵绾王臧之属明儒学而上亦乡之于是招方正贤良文学之士自是之后言诗于鲁则申培公于齐则辕固生于燕则韩太傅言尚书自济南伏生言礼自鲁髙堂生言易自菑川田生言春秋于齐鲁自胡母生于赵自董仲舒及窦太后崩武安侯田蚡为丞相绌黄老刑名百家之言延文学儒者数百人而公孙以春秋白衣为天子三公封以平津侯天下之学士靡然乡风矣
　　读此颇知周汉间学术兴废之迹序次顿挫风神隽絶逸气遄飞
　　酷吏列传序　　　　　　　　　史　记
　　孔子曰导之以政齐之以刑民免而无耻导之以徳齐之以礼有耻且格老氏称上徳不徳是以有徳下徳不失徳是以无徳法令滋章盗贼多有太史公曰信哉是言也法令者治之具而非制治清浊之源也昔天下之网尝宻矣然奸伪萌起其极也上下相遁至于不振当是之时吏治若救火扬沸非武健严酷恶能胜其任而愉快乎言道徳者溺其职矣故曰听讼吾犹人也必也使无讼乎下士闻道大笑之非虚言也汉兴破觚而为圜斵雕而为朴网漏于吞舟之鱼而吏治烝烝不至于奸黎民乂安由是观之在彼不在此
　　太史公所传酷吏武帝时最多序却说秦时用酷者而以汉兴接之寓意深矣
　　西域传賛　　　　　　　　　　前汉书
　　孝武之世图制匈奴患其兼从西国结党南羌乃表河曲列四郡开玉门通西域以断匈奴右臂隔絶南羌月氏单于失援由是逺遁而幕南无王庭遭值文景黙养民五世天下殷富财力有余士马强盛故能睹犀布瑇瑁则建珠崖七郡感枸酱竹杖则开牂牁越巂闻天马蒲陶则通大宛安息自是之后明珠文甲通犀翠羽之珍盈于后宫蒲梢龙文鱼目汗血之马充于黄门钜象师子猛犬大雀之羣食于外囿殊方异物四面而至于是广开上林穿昆明池营千门万户之宫立神明通天之台兴造甲乙之帐落以随珠和璧天子负黼依袭翠被冯玉几而处其中设酒池肉林以飨四夷之客作巴俞都卢海中砀极漫衍鱼龙角扺之戱以观视之及赂遗赠送万里相奉师旅之费不可胜计至于用度不足乃防酒酟筦盐铁铸白金造皮币算至车船租及六畜民力屈财用竭因之以凶年冦盗并起道路不通直指之使始出衣绣杖斧断斩于郡国然后胜之是以末年遂弃轮台之地而下哀痛之诏岂非仁圣之所悔哉且通西域近有龙堆逺则葱岭身热头痛县度之阸淮南杜钦扬雄之论皆以为此天地所以界别区域絶外内也书曰西戎即序禹既就而序之非上威服致其贡物也西域诸国各有君长兵众分弱无所统一虽属匈奴不相亲附匈奴能得其马畜旃罽而不能统率与之进退与汉隔絶道里又逺得之不为益弃之不为损盛徳在我无取于彼故自建武以来西域思汉威徳咸乐内属唯其小邑鄯善车师界迫匈奴尚为所拘而其大国莎车于阗之属数遣使置质于汉愿请属都防圣上逺览古今因时之宜羁縻不絶辞而未许虽大禹之序西戎周公之让白雉太宗之却走马义兼之矣亦何以尚兹
　　賛西域耳而武帝侈心逺畧如绘髙文雅调函盖包孕劝戒昭然蔚宗毕竟多斧凿痕不能学步也
　　王莽传賛　　　　　　　　　　前汉书
　　王莽始起外戚折节力行以要名誉宗族称孝师友归仁及其居位辅政成哀之际勤劳国家直道而行动见称述岂所谓在家必闻在国必闻色取仁而行违者耶莽既不仁而有佞邪之材又乗四父歴世之权遭汉中微国统三絶而太后夀考为之宗主故得肆其奸慝以成簒盗之祸推是言之亦天时非人力之致矣及其窃位南面处非所据颠覆之势险于桀纣而莽晏然自以黄虞复出也乃始恣睢奋其威诈滔天虐民穷凶极恶毒流诸夏乱延蛮貉犹未足逞其欲焉是以四海之内嚣然丧其乐生之心中外愤怨逺近俱发城池不守支体分裂遂令天下城邑为虚丘垅发掘害徧生民辜及朽骨自书传所载乱臣贼子无道之人考其祸败未有如莽之甚者也昔秦燔诗书以立私议莽诵六艺以文奸言同归殊涂俱用灭亡皆亢龙絶气非命之运紫色蝇声余分闰位圣王之驱除云尔
　　子长项羽賛孟坚王莽賛皆千古絶调子长以疎宕髙简胜孟坚以缜宻苍郁胜亦其笔性然也项羽举事无成犹或惜之其坑秦卒弑义帝酷虐甚矣若王莽之可憎恶又数倍于项羽孟坚作賛极加修饰之功







　　古文雅正卷三
　　钦定四库全书
　　古文雅正卷四
　　礼部侍郎蔡世逺编
　　赐冯异敕【建武二年】　　　　　　汉光武
　　三辅遭王莾更始之乱重以赤眉延岑之酷元元涂炭无所依诉今之征伐非必畧地屠城要在平定安集之耳诸将非不健鬬然好虏掠卿本能御吏士念自修敕无为郡县所苦
　　帝王之言孟子所谓不嗜杀人者能一之也○此以异代邓禹也禹已入长安复不能制赤眉故以异代之异至禹复邀与同战又败禹归异能自破赤眉始以盆子降异不伐不杀又有战功诚中兴贤将也○中兴战功昆阳之防帝有神授王郎之破耿弇父子有力焉弇最英武又有平刘永张步之功邓禹首赞大计有闗中之功冦恂有餽运之功吴汉来歙岑彭等有平陇蜀之功然余所最喜者马伏波也伏波英爽有学问恨光武不使之治国耳如平交趾即能安定区处耕种使数世犹守马将军故事此其治行当过冦恂矣伏波其人豪哉
　　赐窦融玺书【建武五年融遣使奉书献马帝喜答赐玺书】汉光武
　　制诏行河西五郡大将军事属国都尉劳镇守边五郡兵马精彊仓库有蓄民庶殷富外则折挫羗胡内则百姓防福威徳流闻虚心相望道路隔塞邑邑何已长史所奉书献马悉至深知厚意今益州有公孙子阳天水有隗将军方蜀汉相攻权在将军举足左右便有轻重以此言之欲相厚岂有量哉诸事具长史所见将军所知王者迭兴千载一防欲遂立桓文辅微国当勉卒功业欲三分鼎足连衡合从亦冝以时定天下未并吾与尔絶域非相吞之国今之议者必有任嚣效尉佗制七郡之计王者有分土无分民自适巳事而巳
　　当与文帝与南粤王玺书叅看文帝仁厚浑璞不露光武寛厚畧露英敏之气其足以服逺则一也文帝文章无修饰此篇却极作意其为帝王之言则一也○曹子建髙光论谓光武优于髙祖此确论也髙祖挟智任术光武寛厚长者即废郭后一节虽为盛徳之累然比酿成吕后之祸悬殊矣石勒乃尊髙而并光特以其能驾防羣雄耳
　　与公孙述书【六年】　　　　　　　汉光武
　　图防言公孙即宣帝也代汉者当涂髙君岂髙之身邪乃复以掌文为瑞王莾何足效乎君非吾贼臣乱子仓卒时人皆欲为君事耳何足数也君日月已逝妻子弱小当早为定计可以无忧天下神器不可力争宜留三思
　　心恕词严笔挟风霜○述及嚣兵败穷促时光武犹屡降手书不忍破灭帝诚仁人哉○书辞有言简而意切者如宋太祖时伐北汉刘钧复书曰河东土地狭小本不足以当中国但我家世非叛者区区守此葢惧汉氏之不血食也太祖怜之故终钧之世不加兵今读此数语诚可哀怜不然太祖何不以卧榻之侧对乎
　　报臧宫马武诏【二十七年】　　　　汉光武
　　黄石公记曰柔能制刚弱能制强舍近谋逺者劳而无功舍逺谋近者逸而有终故曰务广地者荒务广徳者强有其有者安贪人有者残残灭之政虽成必败今国无善政灾变不息百姓惊惶人不自保而复欲逺事边外乎孔子曰吾恐季孙之忧不在颛臾且北狄尚强而屯田警备传闻之事恒多失实诚能举天下之半以灭大冦岂非至愿茍非其时不如息人
　　存仁心识大体爱飬黎元不事穷黩所以驯致建武永平之盛也此诏视轮台之悔其曲突徙薪者欤自后有骛逺邀功者驯至安帝之初国虚耗而民死亡虽以和熹太后节约为心犹不能弭羗祸愈烈追思此诏宛如逆睹○晋宋南渡后并有不共之仇不得忘秣厉之心然亦须内飬既充相时而动余凡好事边功者未有不败悔者也南朝元嘉之业衰由于王元谟等北伐致六州萧条宋贾似道及二赵则义不量力而挑兵以速其亡兵可易言哉
　　祀明堂诏【永平二年】　　　　　　汉明帝
　　今令月吉日宗祀光武皇帝于明堂以配五帝礼备法物乐和八音咏祉福舞功徳班时令勅羣后事毕升灵台望元气吹时律观物变羣僚藩辅宗室子孙众郡奉计百蛮贡职乌桓濊貊咸来助祭单于侍子骨都侯亦皆陪位斯固圣祖功徳之所致也朕以闇陋奉承大业亲执圭璧恭祀天地仰惟先帝受命中兴拨乱反正以宁天下封泰山建明堂立辟雍起灵台恢大道被之八极而嗣子无成康之质羣臣无吕旦之谋盥洗进爵踧踖惟慙素性顽鄙临事益惧故君子坦荡荡小人长戚戚其令天下自殊死已下谋反大逆皆赦除之百僚师尹其勉修厥职顺行时令敬若昊天以绥兆人词既典重心复抑畏明帝治化之盛优于文帝但文帝仁厚恭俭性质非明帝所及○东京节义全是光武明章三帝所培养而成然明帝功尤多如尊师傅兴学校至使匈奴亦遣子入学则三代以下所未有也
　　手诏东平王国传【十一年】　　　　汉明帝
　　辞别之后独坐不乐因就车归伏轼而吟瞻望永懐实劳我心诵及采菽以増叹息日者问东平王处家何等最乐王言为善最乐其言其大副是要腹矣今送列侯印十九枚诸王子年五嵗已上能趋拜者皆令带之细玩此篇欲歌欲泣使孝弟之心油然而生为善最乐传家之寳
　　报有司诏【建初元年欲封诸舅后不听明年夏大旱言事者以不封外戚故有司上请后报云】
　　明德马皇后
　　凡言事者皆欲媚朕以要福耳昔王氏五侯同日俱封其时黄雾四塞不闻防之应又田蚡窦婴宠贵横恣倾覆之祸为世所传故先帝防慎舅氏不令在枢机之位诸子之封裁令半楚淮阳诸国常谓我子不当与先帝子等今有司奈何欲以马氏比隂氏乎吾为天下母而身服大练食不求甘左右但着帛布无香薫之饰者欲身率下也以为外亲见之当伤心自勅但笑言太后素好俭前过濯龙门上见外家问起居者车如流水马如防龙仓头衣緑褠领袖正白顾视御者不及逺矣故不加谴怒但絶嵗用而已兾以黙愧其心而犹懈怠无忧国忘家之虑知臣莫若君况亲属乎吾岂可上负先帝之旨下亏先人之徳重袭西京败亡之祸哉
　　语语出肝膈千百载而下试为切已雒诵数遍而不能去其奢淫之心者鲜矣
　　重请封诸舅报【帝重请曰太后诚存谦虚奈何令臣不加恩于舅乎后报云】
　　明徳马皇后
　　吾反覆念之思令两善岂徒欲获谦谦之名而使帝受不外施之嫌哉昔窦太后欲封王皇后之兄丞相条侯言受髙祖约无军功非刘氏不侯今马氏无功于国岂得与隂郭中兴之后等邪尝观富贵之家禄位重叠犹实之木其根必伤且人所以愿封侯者欲上奉祭祀下求温饱耳今祭祀则受四方之珍衣食则蒙御府余资斯岂不足而必当得一县乎吾计之熟矣勿有疑也夫至孝之行安亲为上今数遭变异谷价数倍忧惶昼夜不安坐卧而欲先营外封违慈母之拳拳乎吾素刚急有胸中气不可不顺也若隂阳调和边境清静然后行子之志吾但当含饴弄孙不能复闗政矣
　　文有欵情则佳情欵则其词兼胜令人三反覆千百读而不厌也读至末幅与敬姜论劳逸篇吾冀汝朝夕修我一段使我长言咏歌嗟叹犹不足矣○东京贤后推马邓然邓后临朝内则灾荒外有羌祸亦縁后贤故足以弭之然专政之心不可掩也岂明徳之比哉○汉唐宋后之最贤者汉则明徳马皇后唐则文徳长孙皇后宋则宣仁髙太后
　　诏三公【元和二年】　　　　　　　汉章帝
　　方春生养万物莩甲宜助萌阳以育时物其令有司罪非殊死且勿案验及吏人条书相告不得听受兾以息事宁人敬奉天气立秋如故夫俗吏矫饰外貌似是而非揆之人事则悦耳论之隂阳则伤化朕甚餍之甚苦之安静之吏悃愊无华日计不足月计有余如襄城令刘方吏人同声谓之不烦虽未有它异斯亦殆近之矣间敕二千石各尚寛明而今富奸行赂于下贪吏枉法于上使有罪不论而无过被刑甚大逆也夫以苛为察以刻为明以轻为徳以重为威四者或兴则下有怨心吾诏书数下冠葢接道而吏不加理人或失职其咎安在勉思旧令称朕意焉
　　光武明章之世最多循吏章帝尤为长者故诏书敦厚如此浸淫及于桓灵权奸宦寺専朝非徒根本壊也贿赂请托公行守令俱以贪虐为事故民不聊生黄巾等贼相继而起西汉成哀之世朝政壊而吏治未尽蠧故人心思汉光武一举而中兴东汉桓灵之世朝纲亡而吏治不堪言故终至于不可救吏治之切于国计民生也如此○章帝最惠民之政人赐胎谷三斛则不受泽之家鲜矣两汉赋薄而赏赐多禄俸厚何也无养兵故也
　　皇后纪序　　　　　　　　　　后汉书
　　夏殷以上后妃之制其文略矣周礼王者立后三夫人九嫔二十七世妇八十一女御以备内职焉后正位宫闱同体天王夫人坐论妇礼九嫔掌教四徳世妇主丧祭宾客女御序于王之燕寝颁官分务各有典司女史彤管记功书过居有保阿之训动有环佩之响进贤才以辅佐君子衷窈窕而不淫其色所以能述宣隂化修成内则闺房肃雍险谒不行也故康王晩朝闗雎作讽宣后晏起姜氏请愆及周室东迁礼序凋缺诸侯僣纵轨制无章齐桓有如夫人者六人晋献升戎女为元妃终于五子作乱冡嗣遘屯爰逮战国风宪逾薄适情任欲颠倒衣裳以至破国忘身不可胜数斯固轻礼弛防先色后徳者也秦并天下多自骄大宫备七国爵列八品汉兴因循其号而妇制莫厘髙祖帷薄不修孝文祍席无辨然而选纳尚简饰翫少华自武元之后世增淫费至乃掖庭三千増级十四妖幸毁政之符外姻乱邦之迹前史载之详矣及光武中兴斵雕为朴六宫称号唯皇后贵人贵人金印紫绶奉不过粟数十斛又置美人宫人采女三等并无爵秩嵗时赏赐充给而巳汉法常因八月算人遣中大夫与掖度丞及相工于洛阳乡中阅视良家童女年十三以上二十以下姿色端丽合法相者载还后宫择视可否乃用登御所以明慎聘纳详求淑喆明帝聿遵先旨宫教颇修登建嫔后必先令徳内无出阃之言权无私溺之授可谓矫其矣向使因设外戚之禁编著甲令改正后妃之制贻厥方来岂不休哉虽御已有度而防闲未笃故孝章以下渐用色授恩隆好合遂忘淄蠧自古虽主幼时艰王家多衅必委成冡宰简求忠贤未有専任妇人断割重器唯秦芊太后始摄政事故穰侯权重于昭王家富于嬴国汉仍其谬知患莫改东京皇统屡絶权归女主外立者四帝临朝者六后莫不定防帷帟委事父兄贪孩童以乆其政抑明贤以専其威任重道悠利深祸速身犯雾露于云台之上家婴缧絏于圄犴之下湮灭连踵倾辀继路而赴蹈不息燋烂为期终于陵夷大运沦亡神寳诗书所叹略同一揆故考列行迹以为皇后本纪虽成败事异而同居正号者并列于篇其以私恩追尊非当时所奉者则随它事附出亲属别事各依列传其余无所见则系之此纪以纉西京外戚云尔
　　汉之大害外戚与宦官耳外戚之横则由母后专政始也西汉既误东汉误蔚宗原本言之整赡中有劲健气有警挚笔洵足追踪汉魏非五代人所能学步也
　　齐王縯传賛　　　　　　　　　后汉书
　　大丈夫之鼔动拔起其志致葢逺矣若夫齐武王之破家厚士岂游侠下客之为哉其虑将存乎配天之絶业而痛明堂之不祀也及其发举大谋在仓卒扰攘之中使信先成于敌人赦岑彭以显义若此足以见其度矣志髙虑逺祸发所忽呜呼古人以蜂虿为戒葢畏此也诗云敬之敬之命不易哉
　　以伯升之英武豁达而举事不成天也伯升颇类孙伯符兄不成而弟继之但仲谋不能及光武帝耳又颇类项梁但梁乌能及伯升羽之卒无成又不必论也賛语道出伯升心事极为惋惜无限低徊
　　河北説光武帝　　　　　　　　邓　禹
　　更始虽都闗西今山东未安赤眉青犊之属动以万数三辅假号往往羣聚更始既未有所挫而不自听断诸将皆庸人屈起志在财币争用威力朝夕自快而已非有忠良明智深虑逺图欲尊主安民者也四方分崩离析形势可见明公虽建藩辅之功犹恐无所成立于今之计莫如延揽英雄务悦民心立髙祖之业救万民之命以公而虑天下不足定也
　　此篇当与韩信初对髙祖孔明初对先主同看皆首定大计者禹有大臣之度不比耿弇吴汉等徒为战将最后与胶东固始三人独叅朝议隐然柱石老臣贡举议【时陈事者多言郡国贡举率非功次故守职益懈而吏事寖疏咎在州郡下朝臣议
　　彪因上言】　　　　　　　　　　　韦　彪
　　防惟明诏忧劳百姓垂恩选举务得其人夫国以简贤为务贤以孝行为首孔子曰事亲孝故忠可移于君是以求忠臣必于孝子之门夫人才行少能相兼是以孟公绰优于赵魏老不可以为滕薛大夫忠孝之人持心近厚鍜链之吏持心近薄三代之所以直道而行者在其所以磨之故也士宜以才行为先不可纯以阀阅然其要归在于选二千石二千石贤则贡举皆得其人探本之论○汉举孝亷以守相主之魏立九品中正以本郡荐绅有才望者主之所举以行亦自有见然其究也上品无寒门纯重阀阅势使然也六朝皆循行此法故门第最重至隋始行进士科开科举试文之局不闗行谊唐初立法犹有十科后只用进士明经二科以进士为重如每嵗合一百人大约明经八十人进士二十人也五代及宋俱依此然唐无弥封又无禁挟书至宋太宗用弥封再传又用誊録防闲愈密矣明太祖始定三年一试
　　王命论　　　　　　　　　　　班　彪
　　昔在帝尧之禅曰咨尔舜天之厯数在尔躬舜亦以命禹暨于稷契咸佐唐虞光济四海奕世载徳至于汤武而有天下虽其遭遇异时禅代不同至于应天顺人其揆一焉是故刘氏承尧之祚氏族之世着于春秋唐据火徳而汉绍之始起沛泽则神母夜号以彰赤帝之符由是言之帝王之祚必有明圣显懿之徳丰功厚利积累之业然后精诚通于神明流泽加于生民故能为鬼神所福飨天下所归往未见运世无本功徳不纪而得崛起在此位者也世俗见高祖兴于布衣不达其故以为适遭暴乱得奋其劒逰説之士至比天下于逐鹿幸防而得之不知神器有命不可以智力求悲夫此世之所以多乱臣贼子者也若然者岂徒闇于天道哉又不覩之于人事矣夫饿馑流饥寒道路思有防褐之袭担石之蓄所愿不过一金终于转死沟壑何则贫穷亦有命也况乎天子之贵四海之富神明之祚可得而妄处哉故虽遭罹厄防窃其权柄勇如信布强如项籍成如王莽然卒润镬伏锧烹醢分裂又况么麽不及数子而欲闇干天位者乎是故驽蹇之乘不骋千里之涂燕雀之畴不奋六翮之用楶棁之材不荷栋梁之任斗筲之子不秉帝王之重易曰鼎折足覆公餗不胜其任也当秦之末豪杰共推陈婴而王之婴母止之曰自吾为子家妇而世贫贱卒富贵不祥不如以兵属人事成少受其利不成祸有所归婴从其言而陈氏以宁王陵之母亦见项氏之必亡而刘氏之将兴也是时陵为汉将而母获于楚有汉使来陵母见之谓曰愿告吾子汉王长者必得天下子谨事之无有二心遂对汉使伏剑而死以固勉陵其后果定于汉陵为宰相封侯夫以匹妇之明犹能推事理之致探祸福之机全宗祀于无穷垂防书于春秋而况大丈夫之事乎是故穷达有命吉凶由人婴母知废陵母知兴审此二者帝王之分决矣葢在髙祖其兴也有五一曰帝尧之苖裔二曰体貌多竒异三曰神武有徴应四曰寛明而仁恕五曰知人善任使加之以信诚好谋达于听受见善如不及用人如由已从谏如顺流趣时如响起当食吐哺纳子房之防拔足挥洗揖郦生之説悟戌卒之言断懐土之情髙四皓之名割肌肤之爱举韩信于行阵收陈平于亡命英雄陈力羣防毕举此髙祖之大略所以成帝业也若乃灵瑞符应又可畧闻矣初刘媪妊髙祖而梦与神遇震电晦防有龙蛇之怪及长而多灵有异于众是以王武感物而折契吕公覩形而进女秦王东逰以厌其气吕后望云而知其处始受命则白蛇分西入闗则五星聚故淮隂留侯谓之天授非人力也歴古今之得失騐行事之成败稽帝王之世运考五者之所谓取舍不厌斯位符瑞不同斯度而茍昧权利越次妄据外不量力内不知命则必丧保家之主失天年之寿遇折足之凶伏斧钺之诛英雄诚知觉寤畏若祸戒超然逺览渊然深识收陵婴之明分絶信布之觊觎距逐鹿之瞽説审神器之有授毋贪不可兾为二母之所笑则福祚流于子孙天禄其永终矣
　　苍郁古茂不及西京其排偶处开六朝法派其转折疏畅处开八家之风然辞严义正气格髙举不可攀跻余尝谓西京过秦论东京王命论二论不可不熟读贾以雄伟胜班以健爽胜皆千古絶调读之能令人神酣气爽
　　议答北匈奴疏　　　　　　　　班　彪
　　臣闻孝宣皇帝勅边守尉曰匈奴大国多变诈交接得其情则却敌折衡应对失其数则反为轻欺今北匈奴见南单于来附惧谋其国故数乞和亲又逺驱牛马与汉合市重遣名王多所贡献斯皆外示富强以相欺诞也臣见其献益重知其国益虚归亲愈数为惧愈多然今既未获助南则亦不冝絶北羁縻之义礼无不答谓可颇加赏赐畧与所献相当明加晓告以前世呼韩邪郅支行事报答之辞令必有适今立槀草并上曰单于不忘汉恩追念先祖旧约欲修和亲以辅身安国计议甚高为单于嘉之往者匈奴数有乖乱呼韩郅支自相讐隙并蒙孝宣皇帝埀恩救蘐故各遣侍子称藩保塞其后郅支忿戾自絶皇泽而呼韩附亲忠孝弥着及汉灭郅支遂保国传嗣子孙相继今南单于携众南向欵塞归命自以呼韩嫡长次第当立而侵夺失职猜疑相背数请兵将归埽北庭防谋纷纭无所不至惟念斯言不可独聴又以北单于比年贡献欲修和亲故拒而未许将以成单于忠孝之义汉秉威信总率万国日月所照皆为臣妾殊俗百蛮义无亲疎服顺者褒赏畔逆者诛罚善恶之效呼韩郅支是也今单于欲修和亲欵诚已达何嫌而欲率西域诸国俱来献见西域国属匈奴与属汉何异单于数连兵乱国内虚耗贡物裁以通礼何必献马裘今赍杂缯五百匹弓鞬韇丸一矢四发遣遗单于又赐献马左骨都侯右谷蠡王杂缯各四百匹斩马剑各一单于前言先帝时所赐呼韩邪竽瑟空侯皆败愿复裁赐念单于国尚未安方厉武节以战攻为务竽瑟之用不如良弓利剑故未以赍朕不爱小物于单于便冝所欲遣驿以闻
　　裁答得体中其忌讳亦以汉威素着故也范文正与元昊书高自位置谆谕恳恳反遭其侮耳无他汉强而宋弱也
　　谏原陵显节陵起县邑疏　　　东平王苍
　　光武皇帝躬履俭约之行深覩始终之分勤勤恳恳以葬制为言孝明皇帝大孝无违奉承贯行谦徳之美于斯为盛臣愚以园邑之兴起自强秦古者丘陇且不欲其着明岂况筑郭邑建都郛哉上违先帝圣心下造无益之功虚费国用动揺百姓非所以致和气祈丰年也陛下履有虞之至性追祖祢之深思臣苍诚伤二帝纯徳之美不畅于无穷也
　　汉贤王推河间献王徳东平献王苍河间有功经学可以配享文庙东平好善始终一徳今读此疏言简意长仁孝之用心蔼如可诵
　　论丧服疏【元初三年诏大臣得行三年丧服阕还职至建光中尚书令祝讽等奏以为孝文皇帝定约礼之制光武皇帝絶告宁之典诚不可改宜复建武故事忠上疏云】
　　陈　忠
　　臣闻之孝经始于爱亲终于哀戚上自天子下至庶人尊卑贵贱其义一也夫父母于子同气异息一体而分三年乃免于懐抱先圣縁人情而着其节制服二十五月是以春秋臣有大丧君三年不呼其门闵子虽要绖服事以赴公难退而致位以究私恩故称君使之非也臣行之礼也周室陵迟礼制不序蓼莪之人作诗自伤曰瓶之罄矣惟罍之耻言已不得终竟子道者亦上之耻也髙祖受命萧何创制大臣有宁告之科合于致忧之义建武之初新承大乱凡诸国政多趣简易大臣既不得告宁而羣司营禄念私鲜循三年之丧以报顾复之恩者礼义之方实为雕损大汉之兴虽承衰敝而先王之制稍以施行故籍田之耕起于孝文孝亷之贡发于孝武郊祀之礼定于元成三雍之序备于显宗大臣终丧成乎陛下圣功美业靡以尚兹孟子有言老吾老以及人之老防吾防以及人之幼天下可运于掌臣愿陛下登髙北望以甘陵之思揆度臣子之心则海内咸得其所【疏入宦防不便之竟寝忠奏而从讽等议遂着于令】
　　三代以下有志行三年丧者晋武帝北魏孝文帝宋孝宗耳至情大礼何意漠然者之多也陈忠此疏运以经术本以至情文亦入西京之室
　　上王畅奏记　　　　　　　　　张　敞
　　五教在寛着之经典汤去三面八方归仁武王入殷先去炮烙之刑髙祖鉴秦惟定三章之法孝文皇帝感一缇萦蠲除肉刑卓茂文翁召父之徒皆疾恶严刻务崇温厚仁贤之政流闻后世夫明哲之君网漏吞舟之鱼然后三光明于上人物悦于下言之若迂其效甚近发屋伐树将为严烈虽欲惩恶难以闻逺以明府上智之才日月之曜敷仁惠之政则海内改观实有折枝之易而无挟山之难郡为旧都侯甸之国园庙出于章陵三后生自新野士女沾教化黔首仰风流自中兴以来功臣将相继世而隆愚以为恳恳用刑不如行恩孳孳求奸未若礼贤舜举臯陶不仁者逺随防为政晋盗奔秦虞芮入境让心自生化人在徳不在用刑
　　畅深疾赃吏责令自首有隐防者使吏发屋伐树敞故谏之词旨温厚尚徳缓刑可以迎导善气永为酷吏之砭
　　劾中官疏　　　　　　　　　　傅　燮
　　臣闻天下之祸不由于外皆兴于内是故虞舜升朝先除四凶然后用十六相明恶人不去则善人无由进也今张角起于赵魏黄巾乱于六州此皆衅发萧墙而祸延四海者也臣受戎任奉辞伐罪始到颍川战无不尅黄巾虽盛不足为庙堂忧也臣之所惧在于治水不自其源末流弥増其广耳陛下仁徳寛容多所不忍故阉竪弄权忠臣不进诚使张角枭夷黄巾变服臣之所忧甫益深耳何者夫邪正之人不宜共国亦犹氷炭不可同器彼知正人之功显而危亡之兆见皆将巧辞饰説共长虚伪夫孝子疑于屡至市虎成于三夫若不详察真伪忠臣将复有杜邮之戮矣陛下宜思虞舜四罪之举速行谗倿放殛之诛则善人思进奸凶自息臣闻忠臣之事君犹孝子之事父也子之事父焉得不尽其情使臣身被鈇钺之戮陛下少用其言国之福也
　　汉末如张纲传燮皆至性男子也纲有埋轮之举又能抚张婴燮有中官之劾又能死节读斯篇忠义之气将以悃诚唐裴中立军中一疏谓朝中奸党尽去则逆贼不讨自平情事如一
　　陈便冝防　　　　　　　　　　荀　爽
　　夫丧亲自尽孝之终也今之公卿及二千石三年之丧不得即去殆非所以増崇孝道也往者孝文劳谦行过乎俭故有遗诏以日昜月此当时之宜不可贯之万世古今之制虽有损益而谅闇之礼未尝改移以示天下莫遗其亲今公卿羣寮皆政教所瞻而父母之丧不得奔赴昔丞相翟方进以自备宰相而不敢逾制至遭母忧三十六日而除夫失礼之源自上而始古者大丧三年不呼其门所以崇国厚俗笃化之道也事失冝正过勿惮改天下通丧可如旧礼夫妇人伦之始王化之端故文王作易上经首乾坤下经首咸恒孔子曰天尊地卑乾坤定矣夫妇之道所谓顺也尧典曰厘降二女于妫汭嫔于虞降者下也嫔者妇也言虽帝尧之女下嫁于虞犹屈体降下勤修妇道易曰帝乙归妹以祉元吉妇人谓嫁曰归言汤以娶礼归其妹于诸侯也春秋之义王姫嫁齐使鲁主之不以天子之尊加于诸侯也今汉承秦法设尚主之仪以妻制夫以卑临尊违乾坤之道夫阳唱之义且诗初篇实首闗雎礼始冠婚先正夫妇天地六经其旨一揆宜改尚主之制以称乾坤之性遵法尧汤式是周孔合之天地而不谬质之鬼神而不疑人事如此则嘉瑞降天吉符出地五韪咸备各以其叙矣昔者圣人建天地之中而谓之礼礼者所以兴福祥之本而止祸乱之源也人能枉欲从礼者则福归之顺情废礼者则祸归之推祸福之所应知兴废之所由来也众礼之中婚礼为首故天子娶十二天之数也诸侯以下各有等差事之降也阳性纯而能施隂体顺而能化以礼济乐节宣其气故能丰子孙之祥致老寿之福及三代之季淫而无节瑶台倾宫陈妾数百阳竭于上隂隔于下后世之人好福不务其本恶祸不易其轨传曰截趾适屦孰云其愚何与斯人追欲丧躯诚可痛也臣窃闻后宫采女五六千人从官侍使复在其外冬夏衣服朝夕禀粮耗费缣帛空竭府藏徴调増倍十而税一空赋不辜之民以供无用之女百姓穷困于外隂阳隔塞于内故感动和气灾异屡臻臣愚以为诸非礼聘未曽幸御者一皆遣出使成妃合一曰通怨旷和隂阳二曰省财用实府藏三曰修礼制绥眉寿四曰配阳施祈螽斯五曰寛役赋安黎民此诚国家之利天人之大福也夫寒热晦明所以为嵗尊卑奢俭所以为礼故以晦明寒暑之气尊卑侈约之礼为其节也易曰天地节而四时成孝经曰安上治民莫善于礼礼者尊卑之差上下之制也洪范曰惟辟作威惟辟作福惟辟玉食凡此三者君所独行而臣不得同也今臣僣君服下食上珍所谓害于而家凶于而国者也宜略依古礼尊卑之差及董仲舒制度之别严笃有司必行其命此则禁乱善俗足用之要
　　四事皆人伦之本礼制之要秦汉以来失之大者拘儒曲生吹疵文义庸才俗吏督急簿书失得之数莫得而本梦梦千载正坐此耳汉世重经术故政教虽失于上而风俗犹茂于下若闗西杨氏父子荀氏八龙兄弟其尤贤者也○东京奏疏文多简重整肃颇少疏宕然涤浮言固縁此时风气或者以为被范蔚宗删节固然至三国以后専修饰雅链畧带神韵惟诸葛公出师表忠爱从肺腑流出竟为至文曹子建髙才出羣文笔超絶沿至六朝遂成排偶矣唐初陈伯玉虽有兴文之功然未见其岸异张燕公未脱排偶能加以典重耳栁冕李翰笔颇疎快而气力尚薄独孤及梁肃等自以为作手终有愧于古也如叙人文集必摘其某篇佳者而列之序中各下评语此最是中唐习气韩栁兴始大复古韩公神矣亦縁学识冠絶一代也惟李习之近似皇甫湜李汉孙樵但以刻琢字句为事本领亦薄刘复愚则又専主于超脱潏怪别一种也
　　前汉纪论　　　　　　　　　　荀　悦
　　古者什一而税以为天下之中正也今汉民或百一而税可谓鲜矣然豪强富人占田逾侈输其赋大半官収百一之税民收大半之赋官家之惠优于三代豪强之暴酷于亡秦是上惠不通威福分于豪强也今不正其本而务除租税适足以资富强夫土地者天下之本也春秋之义诸侯不得専封大夫不得专地今豪民占田或至数百千顷富过王侯是自専封也买卖由已是自专地也孝武时董仲舒尝言宜限民占田至哀帝时乃限民占田不得过三十顷虽有其制卒不得施然三十顷有不平矣且夫井田之制冝于民众之时地广民稀勿为可也然欲废之于寡立之于众土地既富列在豪强卒而规之并有怨心则生纷乱制度难行由是观之若高帝初定天下及光武中兴之后民人稀少立之易矣就未悉备井田之法宜以口数占田为立科限民得耕种不得买卖以瞻贫弱以防兼并且为制度张本不亦宜乎虽古今异制损益随时然纲纪大略其致一也忧深探本之论三代以下第一经济也朱子深以为然其后周隋之间稍见施行至唐租庸调而法始备
　　遗黄琼书　　　　　　　　　　李　固
　　闻已度伊洛近在万嵗亭岂即事有渐将顺王命乎葢君子谓伯夷隘栁下惠不恭故传曰不夷不惠可否之间葢圣贤居身之所珍也诚遂欲枕山栖谷拟迹巢由斯则可矣若当辅政济民今其时也自生民以来善政少而乱俗多必待尧舜之君此为志士终无时矣尝闻语曰峣峣者昜缺皦皦者易污阳春之曲和者必寡盛名之下其实难副近鲁阳樊君被徴初至朝廷设坛席犹待神明虽无大异而言行所守亦无所缺而毁谤布流应时折减者岂非观听望深声名太盛乎自顷徴聘之士胡元安薛孟尝朱仲昭顾季鸿等其功业皆无所采是故俗论皆言处士纯盗虚声愿先生此逺谟令众人叹服一雪此言耳
　　商量出处处饶有情悃文之曲折清挺犹有西京风气○征辟之风至汉末极盛是时士尚风节敦行谊至用世济民之学末敢概许也李固存亡闗于社稷诚不愧斯言哉○汉末重节义如三李杜皆不得免时事可知矣独黄琼稍重厚虽直言无隐保全善类然获保其身以太尉终如陈蕃所荐五处士皆不至又翩然逺矣○三李杜谓李固杜乔李云杜众李膺杜密也五处士谓徐穉袁闳姜肱韦着李昙也
　　与胡广赵戒书　　　　　　　　李　固
　　固受国厚恩是以竭其股肱不顾死亡志欲扶持王室比隆文宣何图一朝梁氏迷谬公等曲从以吉为凶成事为败乎汉家衰微从此始矣公等受主厚禄颠而不扶倾覆大事后之良史岂有所私固身已矣于义得矣夫复何言
　　权文公谓西汉之亡亡于张禹东汉之亡亡于胡广者以此然禹罪尤浮于广也广等与孔光同丑耳谏召外兵【何进规诛宦官事乆不决绍等又为画策多召四方猛将及诸豪杰引兵入京
　　以胁太后琳谏云】　　　　　　　　　陈　琳
　　易称即鹿无虞谚有掩目捕雀夫防物尚不可欺以得志况国之大事其可以诈立乎今将军总皇威握兵要龙骧虎步髙下在心此犹鼓洪炉燎毛发耳夫违经合道天人所顺而反委释利器更徴外助大兵聚防强者为雄所谓倒持干戈授人以柄功必不成秪为乱阶数语道破琳诚先见哉
　　孔融传赞　　　　　　　　　　后汉书
　　昔谏大夫陈昌有言山有猛兽者藜藿为之不采是以孔父正色不容弑虐之谋平仲立朝有纾盗齐之望若夫文举之髙志直情其足以动义概而忤雄心故使移鼎之迹事隔于人存代终之规啓机于身后也夫严气正性覆折而已岂其负园委屈可以每其生哉懔懔焉皜皜焉其与琨玉秋霜比质可也
　　余初读子瞻赞北海文推尊特甚以为出自子瞻之创论北海千载下苐一知巳也及读后汉书乃知蔚宗已先言之一结既出以沉痛末数语风调更佳似雪鹤洒翮天空
　　自讼疏　　　　　　　　　　　孔　僖
　　凡言诽谤者谓实无此事而虚加诬之也至如孝武皇帝政之美恶显在汉史坦如日月是为直説书传实事非虚谤也夫帝者为善为恶天下莫不知斯皆有以致之故不可以诛于人也且陛下即位以来政教未过而徳泽有加天下所具知也臣等独何讥刺哉假使所非实是则固应悛改傥其不当亦宜含容又何罪焉陛下不推原大数深自为计徒肆私忿以快其意臣等受戮死即死耳顾天下之人必回视易虑以此事闚陛下心自今以后茍见不可之事终莫复言者矣齐桓公亲扬其先君之恶以倡管仲然后羣臣得尽其心今陛下乃欲以十世之武帝逺讳实事岂不与桓公异哉臣恐有司卒然见搆衔恨防枉不得自叙使后世论者擅以陛下有所方比宁可复使子孙追掩之乎谨诣阙伏待重诛
　　古人质直不事忌讳左氏不讳鲁司马氏不讳汉班氏父子犹汉臣也作汉书亦不讳后世非异代不可为史矣此疏痛快直防且为不能光扬前烈徒好掩讳者发蒙










　　古文雅正巻四
　　钦定四库全书
　　古文雅正卷五
　　礼部侍郎蔡世逺编
　　防丞相亮诏　　　　　　　　蜀汉后主
　　朕闻天地之道福仁而祸淫善积者昌恶积者丧古今常数也是以汤武脩徳而王桀纣极暴而亡曩者汉祚中防网漏凶慝董卓造难震荡京畿曹操阶祸窃执天衡残剥海内懐无君之心子丕孤竪敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明叡之徳光演文武应乾坤之运出身平难经营四方人鬼同谋百姓与能兆民欣戴奉顺符防建位昜号丕承天绪补兴衰存复祖业膺诞皇纲不坠于地万国未静早世遐殂朕以防冲继统鸿基未习保傅之训而婴祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸每崇菲薄以益国用劝分务穑以阜民财授方任能以参其听断私降意以养将士欲奋剑长驱指讨凶逆朱旗未举而丕复陨丧斯所谓不然我薪而自焚也残类余丑又支天祸恣睢河洛阻兵未弭诸葛丞相毅忠壮忘身忧国先帝托以天下以勗朕躬今授之以旄钺之重付之以専命之权统领步骑二十万众董督元戎龚行天伐除患宁乱克复旧都在此行也昔项籍总一彊众跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庶凭炎精祖宗威灵相助之福所向必克吴王孙权同恤灾患潜军合谋犄角其后凉州诸国王各遣月支康居胡侯支富康植等二十余人诣受节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旍麾首路其所经至亦不欲穷兵极武有能弃邪从正箪食壶浆以迎王师者国有常典封宠大小各有品限及魏之宗族支叶中外有能规利害审逆顺之数来诣降者皆原除之昔辅果絶亲于智氏而防全宗之福微子去殷项伯归汉皆受茅土之庆此前世之明验也若其迷沉不反将助乱人不式王命戮及妻孥罔有攸赦广宣恩威贷其元帅吊其残民它如诏书律令丞相其露布天下使称朕意焉
　　声罪致讨词严义正当时魏吴非无檄文佳篇然不可传者国僭词遁也然则世之以身许国属笔为文者亦有幸不幸焉是以君子慎所择
　　隆中对　　　　　　　　　　　三国志
　　亮躬耕陇亩好为梁父吟身长八尺每自比于管仲乐毅时人莫之许也惟博陵崔州平颍川徐庶元直与亮友善谓为信然时先主屯新野徐庶见先主先主器之谓先主曰诸葛孔明者卧龙也将军岂愿见之乎先主曰君与俱来庶曰此人可就见不可屈致也将军宜枉驾顾之由是先主遂诣亮凡三往乃见因屏人曰汉室倾颓奸臣窃命主上防尘孤不度徳量力欲信大义于天下而智术短浅遂用猖厥至于今日然志犹未已君谓计将安出亮答曰自董卓以来豪杰并起跨州连郡者不可胜数曹操比于袁绍则名微而众寡然操遂能克绍以弱为强者非惟天时抑亦人谋也今操已拥百万之众挟天子以令诸侯此诚不可与争锋孙权据有江东已歴三世国险而民附贤能为之用此可与为援而不可图也荆州北据汉沔利尽南海东连吴防西通巴蜀此用武之国而其主不能守此殆天所以资将军将军岂有意乎益州险塞沃野千里天府之土髙祖因之以成帝业刘璋闇弱张鲁在北民殷国富而不知存恤智能之士思得明君将军既帝室之胄信义着于四海总揽英雄思贤如渇若跨有荆益保其岩阻西和诸戎南抚彛越外结好孙权内修政理天下有变则命一上将将荆州之军以向宛洛将军身率益州之众以出秦川百姓孰敢不箪食壶浆以迎将军者乎诚如是则霸业可成汉室可兴矣先主曰善于是与亮情好日密闗侯张飞等不悦先主解之曰孤之有孔明犹鱼之有水也愿诸君勿复言二人乃止
　　孔明初与颍川石广元徐元直汝南孟公威等俱游学人莫窥其抱负一日谓三人曰卿三人可至刺史郡守也或问其所至孔明笑而不言呜呼规模宏逺矣隆中之对年才二十六嵗天下大势了了如是厥后先主不能尽用其言以失荆州絶孙权故也孔明之不成天也○忠武侯与范文正公皆年少时便以天下为已任者然一则读书略观大意不求甚解一则衣不解带者五年夜或昏怠以水沃面读书人当参观之自然有得○孔明读书虽略观其大意然其言曰夫学须静也才须学也非学无以广才非静无以成学是何等体防但不为口耳记诵之学耳粗浮人安得借口
　　説孙权　　　　　　　　　　　三国志
　　先主至于夏口亮曰事急矣请奉命求救于孙将军时权拥军在柴桑亮説权曰海内大乱将军起兵据有江东刘豫州亦收众汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而处之若能以吴越之众与中国抗衡不如早与之絶若不能当何不案兵束甲北面而事之今将军外托服从之名而内懐犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英雄葢世众士慕仰若水之归海若事之不济此乃天也安能复为之下乎权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州军虽败于长阪今战士还者及闗某水军精甲万人刘琦合江夏战士亦不下万人曹操之众逺来疲闻追豫州轻骑一日一夜行三百余里此所谓强弩之末势不能穿鲁缟者也故兵法忌之曰必蹶上将军且北方之人不习水战又荆州之民附操者偪兵势耳非心服也今将军诚能命猛将统兵数万与豫州协规同力破操军必矣操军破必北还如此则荆吴之势强鼎足之形成矣成败之机在于今日权大悦即遣周瑜程普鲁肃等水军三万随亮诣先主并力拒曹公
　　时操兵情孔明陈其三则公瑾筹其四患然孔明实备于公瑾何者超遂于时未即有异志操岂遂以此为返顾之忧哉至马无草兵多疾两事则不习水战四字足以该之矣孔明防操之众为疲众荆之民为贰卒以疲众驭贰卒而试之素所不习之水战故曰破操必也公瑾文武筹略万人之英然以视孔明其智畧大小何如哉
　　与法正论治蜀　　　　　　　　诸葛亮
　　君知其一未知其二秦以无道政苛民怨匹夫大呼天下土崩高祖因之可以济刘璋闇弱自焉以来有累世之恩文法羁縻互相承奉徳政不举威刑不肃蜀土人士专权自恣君臣之道渐以陵替宠之以位位极则贱顺之以恩恩竭则慢所以致实由于此吾今威之以法法行则知恩限之以爵爵加则知荣荣恩并济上下有节为治之要于斯而着
　　子产孔明皆千古大人物其忠诚奉国综核名实亦畧相类所处之地不同耳子产局于小国无可措手处孔明当僭魏之时义声昭著千载下更令人崇仰此篇要当与子产与子太叔论政参看
　　正议【时魏臣华歆王朗等有书与亮陈天命人事使举国称藩亮不报作正议】
　　诸葛亮
　　昔在项羽起不由徳虽处华夏秉帝者之势卒就汤镬为后永戒魏不审鉴今次之矣免身为幸戒在子孙而二三子各以耆艾之齿承伪旨而进书有若崇竦称莽之功亦将逼于元祸茍免者邪昔世祖之创迹旧基奋羸卒数千摧莾彊旅四十余万于昆阳之郊夫据道讨淫不在众寡及至孟徳以其谲胜之力举数十万之师救张郃于阳平势穷虑悔仅能自脱辱其锋鋭之众遂丧汉中之地深知神器不可妄获旋还未至感毒而死子桓淫逸继之以簒纵使二三子多逞苏张诡靡之説奉进驩兜滔天之辞欲以诬毁唐帝讽解禹稷所谓徒丧文藻烦劳翰墨者矣夫大人君子之所不为也又军诫曰万人必死横行天下昔轩辕氏整卒数万制四方定海内况以数十万之众据道而临有罪可得而干拟者哉
　　义炳日星辞严斧钺却以羽扇风流出之诸葛君果名士也
　　前出师表　　　　　　　　　　诸葛亮
　　先帝创业未半而中道崩殂今天下三分益州疲此诚危急存亡之秋也然侍衞之臣不懈于内忠志之士忘身于外者葢追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奬率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则责攸之祎允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言
　　须看其引君于道用人当可处置件件周详故曰谨慎也殷深源辈无论矣张魏公当日忠肝义胆非不炳烈曾有此处置得宜否○安溪先生尝云观南方已定甲兵已足数语未免涉于肮辞故有街亭之挫即舜当日亦自觉已徳无歉故有有苖之逆先生此言非敢轻议圣贤葢书曰满招损谦受益孔子曰惧以终始其要无咎此言原彻上彻下也近代有评论有苖一节云当耕歴山时但知已之有罪故虽顽嚚亦可格当征有苖时但知有苖之可伐故不免有逆命之事此言看得极细呜呼圣贤且然下一等者厉戒惧之功乌可一刻怠乎○案蜀志公本传及向朗传营中之事下并无事无大小句陈承祚自据当时所上之集文选正同今集有此似是后人増加本传损益文选从董允传作规益若无兴徳之言句公传亦无文选参用董传今仍之
　　后出师表　　　　　　　　　　诸葛亮
　　先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可得偏全于蜀都故冒危难以奉先帝之遗意也而议者谓为非计今贼适疲于西又务于东兵法乘劳此进趋之时也谨陈其事如左髙帝明并日月谋臣渊深然涉险被创危然后安今陛下未及高帝谋臣不如良平而欲以长计取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙防坐大遂并江东此臣之未解二也曹操智计殊絶于人其用兵也彷佛孙吴然困于南阳险于乌巢危于祁连偪于黎阳几败北山殆死潼闗然后伪定一时耳况臣才弱欲以不危而定之此臣之未解三也曹操五攻昌霸不下四越巢湖不成任用李服而李服图之委夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间期年耳然丧赵云阳羣马玉阎芝丁立白寿刘郃邓铜等及曲长屯将七十余人突将无前賨叟青羌散骑武骑一千余人此皆数十年之内所紏合四方之精鋭非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及今图之欲以一州之地与贼持乆此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗某毁败秭归蹉跌曹丕称帝凡事如此难可逆见臣鞠躬尽力死而后已至于成败利钝非臣之明所能逆覩也前表气较雄有吞曹魏之心后表晓谕多端只是以死济之公于是时亦知费手做但不得不如此做耳程子云出师表与伊训说命相表里读其书堪与天日并垂也○管葛并称两人之才亦不相下其治国也或以为管涉功利葛庶几礼乐此中亦若有辨但所处之地各不同管当日不敢代周天子而君之迫于大义想出伯诸侯已无别法卒为所欲为葛仗义执言只一条鞭论事势管顺手而葛费手论情形管周折而葛直防
　　谏絶孙权【孙权称尊号其羣臣以并尊二帝来告议者以为名体弗顺宜显明正义絶其
　　盟好亮疏云】　　　　　　　　　　诸葛亮
　　权有僭逆之心乆矣国家所以略其衅情者求犄角之援也今若加显絶讐我必深便当移兵东戍与之角力须并其土乃议中原彼贤才尚多将相缉穆未可一朝定也顿兵相持坐而须老使北贼得计非算之上者昔孝文卑辞匈奴先帝优与吴盟皆应权通变思逺益非匹夫之为分者比今议者咸以权利在鼎足不能并力且志望已满无上进之情推此皆似是而非也何者其智力不侔故限江自保权之不能越江犹魏贼之不能渡汉非力有余而利不取也若大军致讨彼上当分裂其地以为后规下当略民广境示武于内非端坐者也若就其不动而睦于我我之北伐无东顾之忧河南之众不得尽西此之为利亦已深矣权僭之罪未宜明也
　　确守隆中时东和吴防之言先主惟不能忍此故为陆逊折辱耳
　　答李严书【李平初名严与亮书劝亮宜受九赐进爵称王亮答之】
　　诸葛亮
　　吾与足下相知乆矣可不复相解足下方诲以光国戒之以勿拘之道是以未得黙已吾本东方下士误用于先帝位极人臣禄赐百亿今讨贼未效知已未答而方宠齐晋坐自贵大非其义也若灭魏斩叡帝还故居与诸子并升虽十命可受况于九邪
　　语本血诚兼可愧励僚属诸葛公短札千载下犹令人心动况身受者乎
　　与李丰教　　　　　　　　　　诸葛亮
　　吾与君父子戮力以奨汉室此神明所闻非但人知之也表都防典汉中委君于东闗者不与人议也谓至心感动终始可保何图中乖乎昔楚卿屡绌亦乃克复思道则福应自然之数也愿寛慰都防勤追前阙今虽解任形业失故奴婢宾客百数十人君以中郎参军居府方之气类犹为上家若都防思负一意君与公琰推心从事者否可复通逝可复还也详思斯戒明吾丹心临书长叹涕泣而已
　　诸葛公语语刺人心骨宜乎既没之后李严伤痛不已也读至防后人不能故也一句有心人犹为流涕
　　与羣下教　　　　　　　　　　诸葛亮
　　夫参署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董防宰参署七年事有不至至于十反来相啓告茍能慕元直之不惑防宰之殷勤有忠于国则亮可少过矣
　　又
　　昔初交州平屡闻得失后交元直勤见啓诲前参军于防宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也
　　读此知刚愎自用者非徒徳否亦系才短司马公诸贤苦口于介甫而不能用人之度量相越岂不逺哉
　　自表后主　　　　　　　　　　诸葛亮
　　伏念臣赋性拙直遭时艰难兴师北伐未获全功何期病在膏肓命垂旦夕伏愿陛下清心寡欲约已爱民达孝道于先君布仁心于寰宇提拔逸隐以进贤良屏黜奸谗以厚风俗臣家成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言
　　以诸葛公之才至其自许也但曰谨慎其遗表自明也但以亷耳以此知心粗气浮人做不得些少事业而利心未断之人终为小人之归耳○公当国既乆耑制在外恐不免为庸主所疑且谗间易生故公言及之使对昭烈必不发此言也○案本传成都有桑起无前一段集今有之
　　上诸葛亮文集表　　　　　　　陈　寿
　　臣寿等言臣前在著作郎侍中领中书监济北侯臣荀勗中书令闗内侯臣和峤奏使臣定故蜀丞相诸葛亮故事亮毗佐危国负阻不宾然犹存録其言耻善有遗诚是大晋光明至徳泽被无疆自古以来未之有伦也輙删除复重随类相从凡为二十四篇篇名如右亮少有逸羣之才英霸之器身长八尺容貌甚伟时人异焉遭汉末扰乱随叔父避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂解带冩诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒防身使孙权求援吴防权既宿服仰备又覩亮竒雅甚敬重之即遣兵三万人以助备备得用与武帝交战大破其军乘胜克防江南悉平后备又西取益州益州既定以亮为军师将军备称尊号拜亮为丞相録尚书事及备殂没嗣子防弱事无巨细亮皆専之于是外连东吴内平南越立法施度整理戎旅工械技巧物究其极科教严明赏罸必信无恶不惩无善不显至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视苞括四海退欲跨陵边疆震荡宇内又自以为无身之日则未有能蹈涉中原抗衡上国者是以用兵不戢屡耀其武然亮才于治戎为长竒谋为短理民之干优于将畧而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有故也亮之器能政理抑亦管萧之亚匹也而时之名将无城父韩信故使功业陵迟大义不及耶葢天命有归不可以智力争也青龙二年春亮帅众出武功分兵屯田为乆驻之基其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产无以逺譬也孟轲有云以逸道使民虽劳不怨以生道杀人虽死不忿信矣论者或怪亮文彩不艳而过于丁宁周至臣愚以为咎繇大贤也周公圣人也考之尚书咎繇之谟略而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有补于当世伏惟陛下迈纵古圣荡然无忌故虽敌国诽谤之言咸肆其辞而无所革讳所以明大通之道也谨録冩上诣著作臣寿诚惶诚恐顿首顿首死罪死罪
　　余雅爱慕公凡公之文以及序论公之文皆爱玩不置况此篇极力表扬顿挫曲折尤为千古至文○案陈承祚之于诸葛公反复嗟叹崇阐不遗余力矣乃晋书传中或以谓公将略非长无应敌之才议者以此少之至唐裴晋公孙可之犹沿此论不知敌国史臣体自应尔至并为推原出师未防之故此何异浣花叟之泪满襟玉溪生之恨有余耶惟吕东平庙记谓惜其才有余而见未至不免蚍蜉之撼耳
　　代刘祭诸葛武侯文　　　　　李　兴
　　天子命我于沔之阳听鼓鼙而永思庶前哲之遗光登隆山以逺望轼诸葛之故乡葢神物应机大器无方通人靡滞大徳不常故谷风发而驺虞啸云雷升而潜鳞骧摰解褐于三聘尼得招而褰裳管豹变于受命贡感激以回庄异徐生之摘寳释卧龙于深藏伟刘氏之倾葢嘉吾子之周行夫有知已之主则有竭命之良固所以三分我汉鼎跨带我边荒抗衡我北面驰骋我魏彊者也英哉吾子独含天灵岂神之祗岂人之精何思之深何徳之清异世通梦恨不同生推子八阵不在孙吴木牛之竒则亦般模神弩之功一何微妙千井齐甃又何秘要昔在颠夭有名无迹孰若吾侪良筹妙画臧文既没以言见称又未若子言行并徴夷吾反坫乐毅不终奚比于尔明哲守冲临终受寄让过许由负扆涖事民言不流刑中于郑教美于鲁蜀民知耻河渭安堵匪臯则伊宁比管晏岂徒圣宣慷慨屡叹昔尔之隐卜惟此宅仁智所处能无规廓日居月诸时陨其夕谁能不没贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可究已畴昔之乖万里殊途今我来思觌尔故墟汉高归魂于丰沛太公五世而反周想罔两以彷佛冀影响之有余魂而有灵岂其识诸
　　时去诸葛公未乆便尔推尊明徳逺矣
　　驳诸将田地议　　　　　　　　赵　云
　　霍去病以匈奴未灭无用家为今国贼非但匈奴未可求安也须天下都定各反桑梓归耕本土乃其宜耳益州人民初罹兵革田宅皆可归还令安居复业然后可役调得其欢心
　　子龙身经百战未尝败防读此篇知其忠以奉上亷以洁已纯臣也
　　谏征孙权　　　　　　　　　　赵　云
　　国贼是曹操非孙权也且先灭魏则吴自服操身虽毙子丕簒盗当因众心早图闗中居河渭上流以讨凶逆闗东义士必裹粮防马以迎王师不应置魏先与吴战兵势一交不得卒解也
　　此与孔明同一髙见蜀汉总坐此害事耳先主既没之后悔之晚矣
　　管防安论　　　　　　　　　　傅　
　　宁以衰乱之时世多妄变氏族者违圣人之制非礼命姓之意故着氏姓论以原本世系文多不载每所居姻亲知旧邻里有困穷者家储虽不盈担石必分以赡救之与人子言教以孝与人弟言教以弟言及人臣诲以忠貌甚恭言甚顺观其行邈然若不可及即之熙熙然甚柔而温因其事而导之于善是以渐之者无不化焉宁之亡天下知与不知闻之无不嗟叹醇徳之所感若此不亦至乎
　　防安事业不概见独以潜徳高千古此论扬阐其意理备于本传矣其为氏姓论非不能他有论著逢时之难黙足以容唐陆忠宣宋赵忠简既遭废斥乃以医方自娱氏姓不犹愈于医方乎嗣是晋兴雅重阀阅又未必非兹论有以啓之也○不曰与人臣言而曰言及人臣以见其未尝与圭组者言特亲知邻旧言偶及于臣道耳○东汉自严子陵抗节富春故处士高志敦行者最多如黄叔度徐孺子郭有道管防安其尤也晋有陶靖节唐士多竞进故著名者少宋则陈希夷徐仲车最佳邵康节名儒又高一格
　　求存问亲戚疏　　　　　　　　曹　植
　　臣闻天称其高者以无不覆地称其广者以无不载日月称其明者以无不照江海称其大者以无不容故孔子曰大哉尧之为君惟天为大惟尧则之夫天徳之于万物可谓广矣葢尧之为教先亲后疏自近及逺其传曰克明峻徳以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以藩屏王室传曰周之宗盟异姓为后诚骨肉之恩爽而不离亲亲之义实在敦固未有义而后其君仁而遗其亲者也防惟陛下资帝唐钦明之徳体文王翼翼之仁惠洽椒房恩昭九族羣后百寮番休递上执政不废于公朝下情得展于私室亲理之路通庆吊之情展诚可谓恕己治人推惠施恩者矣至于臣者人道絶绪禁锢明时臣窃自伤也不敢过望交气类修人事叙人伦近且婚媾不通兄弟乖絶吉凶之问塞庆吊之礼废恩纪之违甚于路人隔阂之异殊于胡越今臣以一切之制永无朝觐之望至于注心皇极结情紫闼神明知之矣然天实为之谓之何哉退惟诸王常有戚戚具尔之心愿陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗嵗得通齐义于贵宗等惠于百司如此则古人之所叹风雅之所咏复存于圣世矣臣伏自惟省无锥刀之用及观陛下之所拔授若以臣为异姓窃自料度不后于朝士矣若得辞逺游戴武弁解朱组佩青绂驸马奉车趣得一号安宅京室执鞭弭笔出从华葢入侍辇毂承答圣问拾遗左右乃臣丹诚之至愿不离于梦想者也逺慕鹿鸣君臣之宴中咏常棣匪他之诫下思伐木友生之义终懐蓼莪罔极之哀每四节之防块然独处左右惟仆所对惟妻子高谈无所与陈发义无所与展未尝不闻乐而拊心临觞而叹息也臣伏以为犬马之诚不能动人譬人之诚不能动天崩城陨霜臣初信之以臣心况徒虚语耳若葵藿之倾叶太阳虽不为之回光然终向之者诚也臣窃自比葵藿若降天地之施垂三光之明者实在陛下臣闻文子曰不为福始不为祸先今之否隔友于同忧而臣独倡言者窃不愿于圣世使有不防施之物有不蒙施之物必有惨毒之懐故柏舟有天只之怨谷风有弃予之叹故伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至于欲使陛下崇光被时雍之美宣缉熙章明之徳者是臣慺慺之诚窃所独守实懐鹤立企伫之心敢复陈闻者兾陛下傥发天聪而垂神听也
　　当与赠白马王诗参看○文极沉郁顿挫之致子长报任安书栁子厚与许孟容书与此篇皆呕心至文也子长语多激子厚语多哀子建语多痛独登此者以其闗伦理之大耳
　　戒子琇从军入蜀教　　　　　　辛宪英
　　行矣戒之古之君子入则致孝于亲出则致节于国在职思其所司在义思其所立不遗父母忧患而已军旅之间可以济者其惟仁恕乎汝其慎之
　　简约无多情文备至仁恕二字无一刻而可忘无所往而不利后羊琇竟免于钟防之难此戒之力哉
　　诫子书　　　　　　　　　　　王　昶
　　夫人为子之道莫大于寳身全行以显父母此三者人知其善而或危身破家陷于灭亡之祸者何也由所祖习非其道也夫孝敬仁义百行之首行之而立身之本也孝敬则宗族安之仁义则乡党重之此行成于内名著于外者矣人若不笃于至行而背本逐末以陷浮华焉以成朋党焉浮华则有虚伪之累朋党则有彼此之患皆由惑当时之誉昧目前之利故也夫富贵声名人情所乐而君子或得而不处何也恶不由其道耳知进而不知退知欲而不知足故有困辱之累悔吝之咎语曰如不知足则失所欲故知足之足常足矣览往事之成败察将来之吉凶未有干名要利欲而不厌而能保世持家永全福禄者也欲使汝曹立身行已遵儒者之教履道家之言故以元黙冲虚为名欲使汝曹顾名思义不敢违越也古者盘盂有铭几杖有诫俯仰察焉用无过行况在已名可不戒之哉夫物速成则疾亡晩就则善终朝华之草夕而零落松柏之茂隆寒不衰是以大雅君子恶速成戒阙党也若范匄对秦客至武子击之折其委笄恶其掩人也夫人有善鲜不自伐有能者寡不自矜伐则掩人矜则陵人掩人者人亦掩之陵人者人亦陵之故三却为戮于晋王叔负罪于周不惟矜善自伐好争之咎乎故君子不自称非以让人恶其葢人也夫毁誉爱恶之原而祸福之机也是以圣人慎之孔子曰吾之于人谁毁谁誉如有所誉必有所试又曰子贡方人赐也贤乎哉我则不暇以圣人之徳犹尚如此况庸庸之徒而轻毁誉哉昔伏波将军马援戒其兄子言闻人之恶当如闻父母之名耳可得而闻口不可得而言也斯戒至矣人或毁已当退而求之于身若已有可毁之行则彼言当矣若已无可毁之行则彼言妄矣当则无怨于彼妄则无害于身又何反报焉谚曰救寒莫如重裘止谤莫如自修斯言信矣汝先人世有冠冕惟仁义为名守慎为称孝弟于闺门务学于师友吾与时人从事虽出处不同然各有所取頴川郭伯益好尚通达敏而有知其为人旷不足轻贵有余得其人重之如山不得其人忽之如草吾亲之昵之不愿儿子为之北海徐伟长不治名髙不求茍得澹然自守惟道是务其有所是非则托古人以见其意当时无所褒贬吾敬之重之愿儿子师之若引而伸之触类而长之汝其庶几举一隅耳及其用财先九族其施舍务周急其出入存故老其论议贵无贬其进仕尚忠节其取人务道实其处势戒骄淫其贫贱慎无戚其进退念合宜其行事如九思如此而已吾复何忧哉
　　反覆周至总不出慎厚二字慎则敬心常存厚则仁心为质立身处世尽于是矣王氏之世昌也宜哉
　　拒操议　　　　　　　　　　　周　瑜
　　操虽托名汉相其实汉贼也将军以神武雄才兼仗父兄之烈割据江东地方数千里兵精足用英雄乐业尚当横行天下为汉家除残去秽况操自送死而可迎之耶请为将军筹之今使北土已安操无内忧能旷日持乆来争彊场又能与我较胜负于船楫可乎今北土既未平安加马超韩遂尚在闗西为操后患且舍鞍马杖舟楫与吴越争衡本非中国所长又今盛寒马无稾草驱中国士众逺涉江湖之间不习水土必生疾病此数四者用兵之患也而操皆冒行之将军禽操冝在今日瑜请得精兵三万人进住夏口保为将军破之
　　语皆了了雄快之极○公瑾破曹千古称快陆逊破昭烈吕蒙杀壮缪为吴谋非不忠然千载后皆不喜于吕陆此公心也正程子所谓恻隐之心也





　　古文雅正巻五
　　钦定四库全书
　　古文雅正巻六
　　礼部侍郎蔡世逺编
　　训子孙遗令　　　　　　　　　王　祥
　　夫生之有死自然之理吾年八十有五啓手何恨不有遗言使尔无述吾生值季末登庸歴试无毗佐之勲没无以报气絶但洗手足不须沐浴勿纒尸皆澣故衣随时所服所赐山元玉佩衞氏玉玦绶笥皆勿以敛西芒上土自坚贞勿用甓石勿起坟陇穿深二丈椁取容棺勿作前堂布几筵置书箱镜奁之具棺前但可施牀榻而已糒脯各一盘酒一杯为朝夕奠家人大小不须送丧大小祥乃设特牲无违余命高柴泣血三年夫子谓之愚闵子除丧出见援琴切切而哀仲尼谓之孝故哭泣之哀日月降杀饮食之宜自有制度夫言行可覆信之至也推美引过徳之至也扬名显亲孝之至也兄弟怡怡宗族欣欣悌之至也临财莫过乎让此五者立身之本顔子所以为命未之思也夫何逺之有
　　君本孝子故其言俭质朴厚末段恳切淳诚尤为修身齐家之要○文字古质非复魏晋以下音响
　　王览传　　　　　　　　　　　晋　书
　　览字元通母朱遇祥无道览年数嵗见祥被楚挞輙涕泣抱持至于成童每谏其母其母少止凶虐朱屡以非理使祥览輙与祥俱又虐使祥妻览妻亦趋而共之朱患之乃止祥丧父之后渐有时誉朱深疾之密使酖祥览知之径起取酒祥疑其有毒争而不与朱遽夺反之自后朱赐祥馔览輙先尝朱惧览致毙遂止览孝友恭恪名亚于祥及祥仕进览亦应本郡之召稍迁司徒西曹掾清河太守五等建封即丘子邑六百戸泰始末转太中大夫禄赐与卿同咸宁初诏曰览少笃至行服仁履义贞素之操长而弥固其以览为宗正卿顷之上疏乞骸骨诏以太中大夫归老赐钱二十万后转光禄大夫门施行马咸宁四年卒年七十三谥曰贞有六子祥固纯孝览亦至友孝友之家和气所积善气所迎其后必昌祥览子孙贵显数百年而览尤昌导即览孙也
　　让开府表　　　　　　　　　　羊　祜
　　臣伏闻恩诏拔臣使同台司臣自出身以来适十数年受任外内每极显重之任常以智力不可顿进恩宠不可乆谬夙夜战悚以荣为忧臣闻古人之言徳未为人所服而受高爵则使才臣不进功未为人所归而荷厚禄则使劳臣不劝今臣身托外戚事连运防诫在过宠不患见遗而猥降发中之诏加非次之荣臣有何功可以堪之何心可以安之身辱高位倾覆寻至愿守先人敝庐岂可得哉违命诚忤天威曲从即复若此葢闻古人申于见知大臣之节不可则止臣虽小人敢縁所防念存斯义今天下自服化以来方渐八年虽侧席求贤不遗幽贱然臣不能推有徳逹有功使圣听知胜臣者多未达者不少假令有遗徳于版筑之下有隐才于屠钓之间而朝议用臣不以为非臣处之不以为愧所失岂不大哉臣忝窃虽乆未若今日兼文武之极宠等宰辅之高位也且臣虽所见者狭据今光禄大夫李憙执节高亮在公正色光禄大夫鲁芝洁身寡欲和而不同光禄大夫李清亮简素立身在朝皆服事华髪以礼终始虽歴位外内之宠不异寒贱之家而犹未蒙此选臣更越之何以塞天下之望少益日月是以誓心守节无茍进之志今道路未通方隅多事乞留前恩使臣得速还屯不尔留连必于外虞有阙匹夫之志有不可夺六朝人物推羊公为第一观其虚衷让位荐贤若渴流风犹堪百世也○荐贤为事君第一义罗列诸贤正色以陈○本朝魏环极先生荐十贤一疏可以方此
　　谢石谥议【之雅正好学时与礼官议谢石之谥】　　范之
　　石阶借门防屡登崇显总司百揆翼赞三台闲练庻事勤劳匪懈内外佥议皆曰与能当淮肥之防勲拯危坠虽皇威遐震狡冦天亡因时立功石亦与焉又开建学校以延胄子虽盛化未洽亦爱礼存羊然古之贤辅大则以道事君侃侃终日次则厉身奉国夙夜无怠下则爱人惜力以济时务此数者然后可以免惟尘之讥塞素飱之责矣今石位居朝端任则论道倡言无忠国之谋守职则容身而已不可谓事君货黩京邑聚敛无厌不可谓厉身坐拥大众侵食百姓大东流于逺近怨毒结于众心不可谓爱人工徒劳于土木思虑殚于机巧防绮尽于婢妾财用縻于丝桐不可为惜力此人臣之大害有国之所去也先王所以正风俗理人伦者莫尚乎节俭故夷吾受谤乎三归平仲流美于约已自顷风轨陵迟奢僭无度亷耻不兴利竞交驰不可不深防原本以絶其流汉文袭弋绨之服诸侯犹侈武帝焚雉头之裘靡丽不息良由俭徳虽彰而威禁不肃道自我建而刑不及物若存罚其违亡贬其恶则四维必张礼义行矣按谥法因事有功曰襄贪以败官曰墨宜谥曰襄墨
　　易曰开国承家小人勿用石固武臣之常态耳不宜使在髙位之此论词严义正可立臣极不虞于六朝中得之
　　归去来辞　　　　　　　　　　陶　潜
　　归去来兮田园将芜胡不归既自以心为形役奚惆怅而独悲悟已往之不谏知来者之可追实迷途其未逺觉今是而昨非舟遥遥以轻飏风飘飘而吹衣问征夫以前路恨晨光之熹微乃瞻衡宇载欣载奔僮仆懽迎稚子门三径就荒松菊犹存携防入室有酒盈罇引壶觞以自酌眄庭柯以怡顔倚南牕以寄傲审容膝之昜安园日涉以成趣门虽设而常闗防扶老以流憩时矫首而遐观云无心以出岫鸟倦飞而知还景翳翳以将入抚孤松而盘桓归去来兮请息交以絶游世与我而相遗复驾言兮焉求悦亲戚之情话乐琴书以消忧农人告余以春及将有事乎西畴或命巾车或棹孤舟既窈窕以寻壑亦﨑岖而经丘木欣欣以向荣泉涓涓而始流善万物之得时感吾生之行休已矣乎寓形宇内复几时曷不委心任去留胡为遑遑欲何之富贵非吾愿帝乡不可期懐良辰以孤往或植杖而耘耔登东臯以舒啸临清流而赋诗聊乘化以归尽乐夫天命复奚疑
　　元亮峻节高风独步千古管防安一流人物也元亮更有诗文堪令千载下玩味○朱子一生最好读出师表归去来辞及杜子美诗晩年尤甚葢朱子当高孝光宁之时刻刻欲为国家复仇故喜读出师表又不见用而懐归念切故喜读归去来辞好读子美诗亦是忠君爱国之心喜得同调也千古诗人推陶杜第一葢诗以道性情性情离不得伦常陶杜之髙节纯忠发之于诗故可传诵不然格调辞句虽工毕竟是程子所云闲言语耳○案此篇晋书宋书南史防有异同今从文选
　　前燕慕容恪传　　　　　　　　晋　书
　　慕容恪字元恭皝之第四子也防而谨厚沉深有大度母高氏无宠皝未之竒也年十五身长八尺七寸容貌魁杰雄毅严重每所言及輙经纶世务皝始异焉乃授之以兵数从皝征伐临机多竒防使镇辽东甚有威惠高句丽惮之不敢为冦皝使恪与隽俱伐夫余隽居中指授而已恪身当矢石推锋而进所向輙溃皝将终谓隽曰今中原未一方建大事恪智勇俱济汝其委之及隽嗣位弥加亲任累战有大功封太原王拜侍中假节大都督録尚书隽寝疾引恪与慕容评属以后事及暐之世总摄朝权初建业闻隽死曰中原可图矣桓温曰慕容恪尚存所忧方为大耳慕舆根之就诛也内外危惧恪容止如常神色自若出入往还一人步从或有谏之者恪曰人情懐惧且当自安以靖之吾复不安则众何瞻仰哉于是人心稍定恪虚襟待物谘询善道量才处任使人不逾位朝廷谨肃进止有常度虽执权政每事必谘之于评罢朝归第则尽心色养手不释巻其百寮有过未尝显之自是庶僚化徳稀有犯者恪之围洛阳也秦中大震苻坚亲将以备潼闗军回乃定恪为将不尚威严専以恩信御物务于大略不以小令劳众军士有犯法密纵舍之捕斩贼首以令军营内不整似可犯而防御甚严终无丧败临终暐亲临问以后事恪曰臣闻报恩莫大荐士板筑犹可而况国之懿藩吴王文武兼才管萧之亚陛下若任之以政国其少安不然臣恐二冦必有闚之计言终而死
　　当时之杰推慕容元恭与王景畧二人景略之才较为挥霍然元恭徳器似有过之无不及也传中载罢朝归第尽心色养手不释巻其孝如此则知无根之木不可以繁昌也其勤如此则知世有一仕便废学者事业所就固可想见景略临终戒坚以未可图晋元恭临终嘱纬以用吴王垂皆反其言而败不旋踵知者明于事理谅哉
　　前秦王猛传　　　　　　　　　晋　书
　　王猛字景略北海剧人也家于魏郡少贫贱以鬻畚为业瓌姿儁伟博学好兵书谨重严毅气度雄逺细事不干其虑自不参其神契畧不与交通是以浮华之士咸轻而笑之猛悠然自得不以屑意少逰于邺都时人罕能识也惟徐统见而竒之召为功曹遁而不应遂隐于华隂山懐佐世之志希龙顔之主待时而动桓温入闗猛被褐而诣之谈当世之事扪虱而言旁若无人温察而异之问曰吾奉天子之命率鋭师十万杖义讨逆为百姓除残贼而三秦豪杰未有至者何也猛曰公不逺数千里深入冦境长安咫尺而不渡灞水百姓未见公心故也所以不至温黙然温之将还赐猛车马拜高官督防请与俱南猛还山谘师师曰卿与桓温岂并世哉猛乃止苻坚将有大志闻猛名遣吕婆楼招之一见便若平生语及废兴大事异符同契若徳之遇孔明也及坚僭位以猛为中书侍郎时始平多枋头西归之人豪右纵横刼盗充斥乃转猛为始平令猛下车明法峻刑澄察善恶禁勒强豪鞭杀一吏百姓上书讼之有司劾奏槛车征下廷尉诏狱坚亲问之曰为政之体徳化为先莅任未几而杀戮无数何其酷也猛曰臣闻宰宁国以礼治乱邦以法陛下不以臣不才任臣以剧邑谨为明君揃除凶猾始杀一奸余尚万数若以臣不能肃清骫法者敢不甘心鼎镬酷政之刑臣实未敢受之坚谓羣臣曰王景略固是夷吾子产之俦也于是赦之时猛年三十六嵗中五迁权倾内外宗戚旧臣皆害其宠尚书仇腾丞相长史席寳数谮毁之坚大怒黜腾宝上下咸服莫有敢言迁尚书令累让不许转司徒録尚书事猛辞以无功不拜后率诸军讨慕容暐军禁严明师无私犯猛之未至邺也刦盗公行及猛之至逺近帖然燕人安之军还以功进封清河郡侯赐以美妾女妓车马猛固辞不受时既留镇冀州坚遣猛于六州之内听以便宜从事简召英俊以补闗东守宰居数月上疏曰臣前所以朝闻夕拜不顾艰虞者正以方难未夷军机权速庶竭命戎行敷宣皇威今圣徳格于皇天威灵被于八表窃敢披贡丹诚请避贤路设官分职各有司存岂应孤任愚臣以速倾败若以臣有鹰犬防勤未忍捐弃者乞待罪一州效尽力命坚不许遣其侍中梁谠喻旨猛乃视事如前俄入为丞相加都督中外诸军事猛表让乆之坚曰卿昔螭蟠布衣朕龙潜弱冠属世事纷纭朕竒卿于暂见儗卿为卧龙卿亦异朕于一言回考槃之雅志岂不精契神交千载之会虽傅岩入梦姜公悟兆今古一时亦不殊也自卿辅政几将二纪内厘百揆外荡羣凶天下向定彛伦始叙朕且欲从容于上望卿劳心于下济之务非卿而谁遂不许后数年复授司徒猛复上疏曰臣闻乾象盈虚惟后则之位称以才官非则旷郑武翼周仍世载咏王叔昧宠政替身亡虽陛下私臣其如天下何愿回日月之鉴矜臣后悔坚竟不从猛乃受命军国内外万机之务事无巨细莫不归之猛宰政公平流放尸素拔幽滞显贤才外修兵革内崇儒学劝课农桑教以亷耻无罪而不刑无才而不任于是兵强国富垂及升平猛之力也坚常敕其太子宏长乐公丕等曰汝事王公如事我其见重如此猛寝疾坚亲祈南北郊宗庙社稷分遣侍臣祷河岳诸祀靡不周备猛疾未瘳乃大赦其境内殊死以下猛疾甚因上疏谢恩并言时政多所益坚览之流涕悲恸左右及疾笃坚亲临省病问以后事猛曰晋虽僻陋吴越乃正朔相承亲仁善邻国之寳也臣没之后愿不以晋为图鲜卑羌虏我之仇也终为人患宜渐除之以便社稷言终而死时年五十一坚哭之恸比敛三临谓太子宏曰天不欲使吾平一六合邪何夺吾景略之速也赠侍中丞相余如故给东园温明秘器帛三千匹谷万石谒者仆射监防丧事葬礼一依汉大将军故事谥曰武侯朝野巷哭三日
　　景略之治国养民兴化以及削平将畧具载在苻坚记此记多叙其与坚之神契隆遇耳作者分明比之于孔明故处处着笔呜呼君臣相得前有伊管后有葛王令人神往矣此外惟唐文皇之于魏文贞或庶几焉故能驯致贞观之治此记成于唐初君臣极力摹冩铺扬意者其有感而兴起乎
　　与彭城王勰书　　　　　　北魏孝文帝
　　教风密微礼政严严若不深心日劝何以敬诸每欲立一宗师肃我元族汝亲则宸极位乃中监风标才器实足师范屡有口敕仍执冲逊难违清挹荏苒至今宗制之重舍汝谁寄便委以宗仪责成汝躬有不遵教典随事以闻吾别肃治之若宗室有愆隐而不举钟罚汝躬纲维相厉庶有劝改吾朝闻夕逝不为恨也
　　三代以下推北魏孝文帝为令主不让汉孝文也此书见其惇叙九族处
　　论文体书　　　　　　　　　　李　谔
　　臣闻古先哲王之化民也必变其视听防其嗜欲塞其邪放之心示以淳和之路五教六行为训民之本诗书礼昜为道义之门故能家复孝慈人知礼让正俗调风莫大于此其有上书献赋制诔镌铭皆以褒徳序贤明勲证理茍非惩劝义不徒然降及后代风教渐落魏之三祖更尚文词忽君人之大道好雕虫之小艺下之从上有同影响竞骋文华遂成风俗江左齐梁其弥甚贵贱贤愚唯务吟咏遂复遗理存异寻虚逐防竞一韵之竒争一字之巧连篇累牍不出月露之形积案盈箱惟是风云之状世俗以此相高朝廷据兹擢士禄利之路既开爱尚之情愈笃于是闾里童昏贵游总丱未窥六甲先制五言至如羲皇舜禹之典伊傅周孔之説不复闗心何尝入耳以傲诞为清虚以縁情为勲绩指儒素为古拙用词赋为君子故文笔日繁其政日乱良由弃大圣之轨模搆无用以为用也损本逐末流徧华壤逓相师祖乆而愈扇及大隋受命圣道聿兴屏出轻浮遏止华伪自非懐经抱质志道依仁不得引预搢绅参厠缨冕开皇四年普诏天下公私文翰并宜实録其年九月泗洲刺史司马防之文表华艶付所司治罪自是公卿大臣咸知正路莫不钻仰坟素弃絶华绮择先王之令典行大道于兹世如闻外州逺县仍踵敝风选吏举人未遵典则至有宗党称孝乡曲归仁学必典谟交不茍合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝葢由县令刺史未行风教犹狭私情不存公道臣既忝宪司职当紏察若闻风即劾恐挂网者多请勒诸司普加搜访有如此者具状送台
　　上下不知敦行尊经徒以清虚绮靡相先此五代所以速亡也汉唐宋明所以能享国长乆者以能尊经耳夫立之学官用以取士行之既乆犹虑士子撮摘勦袭不知反已于是有谓非兼乡举里选不可者况相尚虚无专取浮薄而不速亡者未之有也士恢此论可谓鸣冈之鳯矣
　　自赞　　　　　　　　　　　　刘　炫
　　通人司马相如扬子云马季长郑康成等皆自叙风徽传芳来叶余岂敢仰均先达贻笑后昆徒以日迫桑榆大命将近故友飘零门徒散溘死朝露埋魂朔野亲故莫照其心后人不见其迹殆及余喘薄言胸臆贻及行迈传示州里使夫将来俊哲知余鄙志耳余从绾髪以来迄于白首婴孩为慈亲所恕捶楚未尝加从学为明师所矜榎楚弗之及暨乎敦叙邦族交结等夷重物轻身先人后已昔在防弱乐参长者爰及耆艾数接后生学则服而不厌诲则劳而不倦幽情寡适心事方违内省生平顾循终始其大幸有四其深恨有一性本愚蔽蒙业贫窭为父兄所饶厠搢绅之末遂得博览典诰窥涉今古小善着于丘园虚名闻于邦国其幸一也隐显人间沉浮世俗数忝徒劳之职乆执城旦之书名不挂于白简事不染于丹笔立身立行惭恧实多啓手啓足庶几可免其幸二也以此庸虚屡动神眷以此卑贱每升天府齐镳骥騄比翼鹓鸿整缃素于鳯池记言动于麟阁参谒宰辅造请羣公厚礼殊恩增荣改价其幸三也昼漏方尽大耋已嗟退反初服归骸故里翫文史以怡神阅鱼鸟以散虑观省野物登临园沼缓步代车无罪为贵其幸四也仰休明之盛世慨道教之陵迟蹈先儒之逸轨伤羣言之芜秽驰骛坟典厘改僻谬修撰始毕图事适成天违人愿途不我与世路未夷学校尽废道不备于当时业不传于身后衔恨泉壤实在兹乎其深恨一也
　　却不是文人弄笔中多肝膈之要其深恨处露出絶大眼孔絶大志向令我怃然
　　论孔庭之法　　　　　　　　　文中子
　　门人有问姚义孔庭之法曰诗曰礼不及四经何也姚义曰尝闻诸夫子矣春秋断物志定而后及也乐以和徳全而后及也书以制法从事而后及也易以穷理知命而后及也故不学春秋无以主断不学乐无以知和不学书无以议制不学易无以通理四者非具体不能及故圣人后之岂养蒙之具耶或曰然则诗礼何为而先也义曰夫教之以诗则出辞气斯逺暴慢矣约之以礼则动容貌斯立威严矣度其言察其志考其行辨其徳志定则发之以春秋于是乎断而能变徳全则导之以乐于是乎和而知节可从事则达之以书于是乎可以立制知命则申之以易于是乎可与尽性若骤而语春秋则荡志轻义骤而语乐则喧徳败度骤而语书则狎法骤而语易则玩神是以圣人知其必然故立之以宗列之以次先成诸已然后备诸物先济乎近然后形乎逺亶其深乎子闻之曰姚子得之矣
　　説来皆有至理在圣门当为入室弟子○中説胜法言逺甚法言只是摹拟于辞句之间中説却是由心得而发之或者以其拟论语啓人之议取唐初名臣为弟子啓人之疑要当五季波靡之余忽然要作圣人读其书简质明彻非精思力行者不足语此也可谓奋乎百世之下矣
　　谏伐高丽遗疏　　　　　　　　房元龄
　　老子曰知足不辱知止不殆陛下威名功徳亦可足矣拓地开彊亦可止矣且陛下每决一重囚必令三覆五奏进素食止音乐者重人命也今驱无罪之士卒委之锋刃之下使肝脑涂地独不足愍乎向使高丽违失臣节诛之可也侵扰百姓灭之可也它日能为中国患除之可也今无此三条而坐烦中国内为旧主雪耻外为新罗报雠岂非所存者小所损者大乎愿陛下许高丽自新焚陵波之船罢应募之众自然华夷庆赖逺迩肃安臣旦夕入地倘蒙録此哀鸣死且不朽
　　首段戒以止足次段动以仁心已乃熟筹高丽之不必伐意虑周尽房之善谋此可概见矣○栁芳称房为贤相善归人主无迹可寻此其絶笔故遂传于世尤足珍也方太宗东伐之初李大亮以遗表谏此则于其兴师役时也二表遂为后世大臣临终上表之始
　　房元龄杜如晦传賛　　　　　　新唐书
　　唐栁芳有言帝定祸乱而房杜不言功王魏善谏而房杜让其直英卫善兵而房杜济以文持众美效之君是后新进更用事元龄身处要地不吝权善始以终此其成令名者谅其然乎如晦虽任事日浅观元龄许与及帝所亲欵则谟谋果有大过人者方君臣明良志叶议从相资以成固千载之遇萧曹之勋不足进焉虽然宰相所以代天者也辅賛弥缝而藏诸用使斯人由而不知非明哲曷臻是哉彼扬已取名了然使戸晓者葢房杜之细邪
　　新唐书传賛系宋子京所作其余表志等乃欧阳公所作子京作传语多造作欲简链而欠稳者颇多若其賛语则立意既正词亦新链足追古作者欧公文以舒畅胜使之作賛未必能过子京也房杜賛最为得体文亦凝缩矫劲
　　上十思疏　　　　　　　　　　魏　征
　　臣闻求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之理臣虽下愚知其不可而况于明哲乎人名当神器之重居域中之大将崇极天之峻永保无疆之休不念居安思危戒奢以俭徳不处其厚情不胜其欲斯亦伐根以求木茂塞源而欲流长者也凡百元首承天景命莫不殷忧而道着功成而徳衰有善始者实繁能克终者葢寡岂取之易而守之难乎昔取之而有余今守之而不足何也夫在殷忧必竭诚以待下既得志则纵情以傲物竭诚则胡越为一体傲物则骨肉为行路虽董之以严刑震之以威怒终茍免而不懐仁貌恭而不心服怨不在大可畏惟人载舟覆舟所宜深慎奔车朽索其可忽乎君人者诚能见可欲则思知足以自戒将有作则思知止以安人念髙危则思谦冲而自牧惧满溢则思江海下百川乐盘游则思三驱以为度忧懈怠则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以谬赏罚所及则思无因怒而滥刑总此十思兹九徳简能而任之择善而从之则智者尽其谋勇者竭其力仁者播其惠信者效其忠文武争驰君臣无事可以尽豫游之乐可以养松乔之寿鸣琴垂拱不言而化何必劳神苦思代下司职役聪明之耳目亏无为之大道哉
　　贞观致治几如三代全是一魏文贞由其学问充非徒胆识过人也读十思一疏与圣贤格致省克之功何殊其对君正直凝定亦大有浩然之气在○十思以开其始十渐以勗其终魏成其贤矣哉
　　上十渐疏　　　　　　　　　　魏　征
　　臣观自古帝王垂拱岩廊布政天下其语道也必先淳朴而抑浮华其论人也必贵忠良而鄙邪佞言制度则絶奢靡而崇俭约谈物产则重谷帛而贱珍竒然受命之初皆遵之以成治稍安之后多反之而败俗其故何哉岂不以居万乗之尊有四海之富出言而莫已逆所为而人必从公道溺于私情礼节亏于嗜欲故也语曰非知之难行之惟难非行之难终之斯难斯言信矣伏惟陛下年甫弱冠大拯横流肇开帝业贞观之初时方克壮抑损嗜欲躬行节俭论功则汤武不足方语徳则尧舜未为逺臣自擢居左右十有余年每侍帷幄屡奉明旨常许仁义之道守之而不失俭约之志始终而不渝一言兴邦斯之谓也徳音在耳敢忘之乎而顷年已来稍乖曩志敦朴之理渐不克终谨以所闻列之于左陛下贞观之初无为无欲清静之化逺被遐荒考之于今其风渐坠听言则逺超于上圣论事则未逾于中主何以言之汉文晋武俱非上哲汉文辞千里之马晋武焚雉头之裘今则求骏马于万里市珍竒于域外此其渐不克终一也书曰民惟邦本本固邦宁为人上者奈何不敬陛下贞观之始视人如伤恤其勤劳爱民犹子每存简约无所营为顷年以来意在奢纵轻用人力乃云百姓无事则骄逸劳役则昜使自古以来未有由百姓逸乐而致倾败者也何有逆畏其骄逸而故欲劳役者哉此其渐不克终二也陛下贞观之初损已以利物至于今日纵欲以劳人虽忧人之言不絶于口而乐身之事日切于心或时有所营虑人致谏乃云若不为此不便我身人臣之情何可复争此直意在杜谏者之口岂曰择善而行者乎此其渐不克终三也立身成败在于所染兰芷鲍鱼与之俱化慎乎所习不可不思陛下贞观之初砥砺名节不私于物唯善是与亲爱君子踈斥小人今则不然轻防小人礼重君子重君子也敬而逺之轻小人也狎而近之近之则不见其非逺之则莫知其是莫知其是则不间而自疎不见其非则有时而自昵此其渐不克终四也书曰不作无益害有益功乃成不贵异物贱用物人乃足陛下贞观之初动遵尧舜反朴还淳顷年以来好尚竒异难得之货无逺不臻珍玩之作无时能止上好奢靡而望下敦朴未之有也末作滋兴而求丰实其不可得亦已明矣此其渐不克终五也贞观之初求贤如渇善人所举信而任之取其所长恒恐不及近嵗以来由心好恶或众善举而用之或一人毁而弃之或积年任而用之或一朝疑而逺之夫行有素履事有成迹所毁之人未必可信于所举积年之行不应顿失于一朝君子之怀蹈仁义而大徳小人之性好谗佞以为身谋陛下不审察其根源而轻为之臧否是使守道者日踈干求者日进所以人思茍免莫能尽力此其渐不克终六也陛下初登大位事惟清静心无嗜欲数载之后不能固志虽无十旬之逸或过三驱之礼遂使盘游之娱见讥于百姓鹰犬之贡逺及于四夷以驰骋为欢莫虑不虞之变事之不测其可救乎此其渐不克终七也孔子曰君使臣以礼臣事君以忠然则君之待臣义不可薄陛下初践大位敬以接下君恩下流臣情上达顷年以来多所忽略或外官充使奏事入朝思覩阙庭将陈所见欲言则顔色不接欲请又恩礼不加间因所短诘其细过虽有聪辩之畧莫能申其忠欵而望上下同心君臣交泰不亦难乎此其渐不克终八也傲不可长欲不可纵乐不可极志不可满四者前王所以致福通贤以为申诫陛下贞观之初孜孜不怠屈已从人恒若不足顷年以来微有矜放恃功业之大意蔑前王负圣智之明心轻当代此傲之长也欲有所为皆取遂意纵或抑情从谏终是不能忘怀此欲之纵也志在嬉游情无厌倦虽未全妨政事不复専心治道此乐将极也率土乂安四夷欵服仍逺劳士马闻罪遐裔此志将满也亲狎者阿旨而不肯言疎逺者畏威而莫敢谏积而不已将亏圣徳此其渐不克终九也昔陶唐成汤之时非无灾患而称其圣徳者以其有始有终无为无欲遇灾则极其忧勤时安则不骄不逸故也贞观之初频年霜旱畿内户口并就闗外携负老防来往数千曾无一户逃亡一人怨苦此诚由识陛下矜育之怀所以至死无携贰顷年以来疲于徭役闗中之人劳弊尤甚杂匠之徒夏日悉留和雇正兵之辈上番多别驱使和市之物不絶于乡闾递送之夫相继于道路既有所弊易为惊扰脱因水旱谷麦不收恐百姓之心不能如前日之宁帖此其渐不克终十也臣闻祸福无门惟人所召人无衅焉妖不妄作伏惟陛下统天御防十有三年道洽寰中威加海外年谷丰稔礼教聿兴暨乎今嵗天灾流行炎气致旱乃逺被于郡国凶丑作孽忽近起于毂下夫天何言哉垂象示诫斯诚陛下惊惧之辰忧勤之日也若见诫而惧择善而从同周文之小心追殷汤之罪已前王所以致理者勤而行之今时所以败徳者思而改之与物更新易人视听则寳祚无疆普天幸甚【疏奏太宗下旨褒嘉列为屏障又録付史官令千载之下识君臣之义赐征黄金十觔廏马二疋】
　　禹曰安汝止惟几惟康舜亦曰敕天之命惟时惟几渐也者几之已见者也人君有谨几之学人臣有杜渐之忠惟文贞有此诚直惟太宗有此虚公非徒列为屏障且録付史官而又赏之贞观之治太宗之名所以冠絶近古也几于君臣一徳之风矣
　　东都拒建徳议　　　　　　　　薛　收
　　世充据东都府库充实所将之兵皆江淮精鋭即日之患但乏粮食耳以是之故为我所持求战不得守则难乆建徳亲帅大众逺来赴援亦当极其精鋭若纵之至此两冦合从转河北之粟以馈洛阳则战争方始偃兵无日混一之期殊未有涯也今宜分兵守洛阳深沟髙垒世充出兵慎勿与战大王亲率骁鋭先据成臯厉兵训士以待其至以逸待劳决可克也建徳既破世充自下不过二旬两贼就矣
　　窦建徳既破天下以次平定矣收道衡之子实为河汾高第河汾陈爼豆之事未尝谈军旅而收值大敌决大计了若观纹是役为有唐混一要着则收此议当与留侯固陵之防同功文若谏阻官渡之师未足云也中説附録中又载太宗欲兴礼乐而魏郑公等媿无素业已乃叹曰使董薛而在防不至此薛谓收也收资兼文武可谓闳儒天不假年使贞观文物画于绵蕞惜哉











　　古文雅正巻六
　　钦定四库全书
　　古文雅正巻七
　　礼部侍郎蔡世逺编
　　论奉亲享庙袭封乐工等防　　　马　周
　　微臣每读前史见贤者忠孝事未尝不废巻长想思履其迹臣不幸早失父母犬马之养已无所施顾来事可为者唯忠义而已是以徒步二千里归于陛下陛下不以臣愚过垂齿録窃自顾瞻无阶答谢辄以微躯丹欵惟陛下所择臣伏见大安宫在宫城之西而其墙宇门阙之制方之紫极尚为卑小臣伏以东宫皇太子之宅犹处城中大安乃至尊所居反在城外虽太上皇存心道素志在清俭陛下重违慈旨爱惜人力而蕃夷朝见及四方观听有不足者臣愿营筑雉堞修起门观务从高显以称万国之望则大孝昭乎天下矣臣又伏见明敕以二月二日幸九成宫臣窃惟太上皇春秋已高陛下宜朝夕视膳而晨昏起居今所幸宫去宫三百余里銮舆驻跸俄经旬日非可以旦暮至也傥太上皇情或思感而欲即见陛下者将何以逮之且车驾今行本为避暑然则太上皇尚留热所而陛下自逐凉处温凊之道臣窃未安然敕书既出业已成就愿示速反之期以开众惑臣又见诏书令宗室功臣悉就藩国贻厥子孙嗣守其政非有大故无或绌免臣窃惟陛下封植之者诚爱之重之欲其世嗣承守与国无疆也臣以为必如诏旨者陛下宜思所以安存之富贵之何必使世官也何则以尧舜之父犹有朱均之子傥在孩童嗣职万一骄愚则兆庶被其殃而家国蒙其患正欲絶之也则子文之治犹在也正欲存之也则栾黡之恶已彰也与其毒害于见存之百姓则宁使割恩于已亡之一臣明矣然则向所谓爱之者乃适所以伤之也臣谓宜赋以茅土畴其戸邑必有材行随噐方授则虽其翰翮非强亦可以获免尤累昔汉光武不任功臣以吏事所以终全其世者良得其术也愿陛下深思其宜使得奉大恩而子孙终其福禄也臣又闻圣人之化天下莫不以孝为本故曰孝莫大于严父严父莫大于配天国之大事在祀与戎孔子亦云吾不与祭如不祭是圣人之重祭祀也如此自陛下践阼以来宗庙之享未曾亲事伏縁圣情独以銮舆一出劳费无艺所以忍其孝思以便百姓遂使一代之史不书皇帝入庙之事将何以贻厥孙谟垂则来叶臣知大孝诚不在爼豆之间然圣人之训人固有屈已以从物特愿圣恩顾省愚欵臣又闻致化之道在于求贤审官为政之基必自扬清激浊故孔子曰惟名与器不可以假人是言慎举之为重也臣伏见王长通白明逹本自乐工舆皂杂类韦槃提斛斯正则更无他材独解调马纵使术逾侪辈能有可取止可赐金帛以富其家岂宜列预士流超受高爵遂使朝防之位万国来庭驺子倡人鸣玉曳组与夫朝贺君子比肩而立同坐而食臣窃耻之然成命既往纵不可追谓宜不可使在朝班预于仕伍也
　　不见激昻但见恳欵告君之极则也丁南湖谓贞观将相皆隋室旧臣独周出处纯乎无玷余更喜其奏疏韩魏公所谓主于理胜而以至诚将之者也
　　三阵对【高宗御武成殿问兵家三阵员对云】　　　　员半千
　　臣闻古者星宿孤虚天阵也山川向背地阵也偏伍弥缝人阵也臣谓不然夫师以义出沛若时雨得天之时为天阵足食约费且畊且战得地之利为地阵举三军士如子弟之从父兄得人之和为人阵舍是则何以战言简义正出以老健之笔自是絶调
　　陈铨选之疏　　　　　　　　魏元同
　　人君之体当委任而责成功所委者当则所用者自精矣故周穆王命伯冏为大仆正曰慎简乃僚是使羣司各求其小者而天子命其大者也乃至汉氏得人皆自州县补署五府辟召然后升于天朝自魏晋以来始専委选部夫以天下之大士人之众而委之数人之手用刀笔以量才案簿书而察行借使平如权衡明如冰镜犹力有所极照有所穷况所委非人而有愚闇阿私之乎愿略依周汉之规以捄魏晋之失
　　唐时选法始集而试观其书判已试而铨察其身言已铨而注已注而唱然后类以为甲裴行俭所定也遂为永制时又有刘晓者防言取士専用文章为甲乙故士皆舍徳行而趋文艺夫日诵万言何闗理体文成七步未足化人况尽心卉木之间极笔烟霞之际以斯成俗岂非大谬后世取士吏之法纵未得悉复三代之旧若二防者所当权舆其意而行之者已
　　姚崇宋璟传賛　　　　　　　　新唐书
　　姚崇以十事要説天子而后辅政顾不伟哉而旧史不传观开元初皆已施行信不诬已宋璟刚正又过于崇宗素所尊惮常屈意听纳故唐史臣称崇善应变以成天下之务璟善守文以持天下之正二人道不同同归于治此又所以佐唐使中兴也呜呼崇劝天子不求边功璟不肯当邉臣而天寳之乱卒陷其害可谓先见矣然唐三百年辅弼者不为少独前称房杜后称姚宋何哉君臣之遇合葢难矣夫
　　宋广平刚正为唐朝第一非徒过姚崇也崇之才惟李文饶可以方之而崇为较醇亦其遭际胜文饶也賛语能见其大
　　宋公遗爱碑颂　　　　　　　　张　説
　　维唐御天下九十有八载苍生贲乎海隅元泽漫乎荒外天子念穷乡之僻陋徼道之修阻吏或不率不驯人或不康不若乃命旧相广平公宋璟镇兹裔壤式是南州笃五管之政教总三军之旗鼓幅员万里驯致九译诏书下日靡然顺风曷由臻斯威名之先路也公曩日执白简登琐闼推诚謇谔不私形骸忤英主之龙鳞蹹奸臣之虎尾挫二张之鋭则声怛寰域折三思之角则气葢风云由是极有四星维帝之辅地有五岳维天之柱其入宰也君之股肱其出守也人之父母至于此邦之长人也饮食有节衣服有常清心而庶务简正色而羣下一瑟兮僴兮赫兮咺兮固以不怒而威不言而信虽有文身凿齿被髪儋耳衣卉麫木巢山馆水种落异俗而化齐言语不通而心喻矣其率人版筑教人陶瓦室皆涂塈昼游则华风可观家彻茅茨夜作而灾火不发栋宇之利也自今始徂国之舶车海琛云萃物无二价路有遗金殊裔胥易其回途逺人咸内我边郡交昜之坦也有如此故能言之士举为美谈葢防子去殷以后王者襄公代楚将得诸侯尚书东汉之雅望黄门北齐之令徳宋氏世名公其济美诗所谓无念尔祖聿修厥徳广平有焉若夫往者屈也来者伸也往来相召而哀乐继之鸿飞遵渚于女信处龙章衮衣以我公归郁陶乎人思嗟叹之不足广府司马谭瓌番禺耆老某乙等相与刻石传徽斯文予春秋之徒也岂将茍其辞哉雅敬宋公王臣之重次嘉谭子赞徳之义遥感耆旧去思之勤越裳变风知周公之才之美吉甫作颂见申伯于蕃于宣观政将来恶可废也颂曰降王宰兮逺国灵歌北户兮舞南溟酌七徳兮考六经政画一兮言不草木育兮鱼鳖宁变蓬屋兮改篱墙鱼鳞瓦兮鸟翼堂洞日华兮皎夜光火莫燎兮风莫飏事有近兮惠无疆昆仑宝兮西海财几万里兮嵗一来舟如岛兮货为台市无欺兮路无盗旅忘家兮扃夜开越井冈兮石门道金鼔愁兮旌斾好来何暮兮去何早犦牛牲兮菌鸡卜神降福兮公寿考
　　大手笔人方有此大文章唯广平公足以当之○昌黎公未出以前推燕公为巨手未能去排偶之习然典重矜贵有两汉之风味而无六朝之绮靡擅名一代不虚也经生家学作古文多虚率寒俭尤当学此一种
　　上姚令公书　　　　　　　　　张九龄
　　日月左拾遗张九龄奏记紫防令梁公阁下公登庙堂运天下者久之矣人之情伪事之得失所更多矣非曲学之説小子之虑所能损益亦已明矣然而意有不尽未可息区区之懐或以见容亦犹用九九之术今君侯秉天下之钧为圣朝之佐大见信用渴日太平千载一时胡可遇也加以明若镜中运如掌上朝暮羲轩之时何云伊吕而已际防易失功业垂成而前未尽往往拟议愚用惜焉夫见势则附俗人之所能也与不妄受志士之所难也君侯察其不茍附及不轻受就而厚之因而用之则禽息之首为知已而必碎豫让之身感国士而能漆至于合如市道亷公之门客虚盈势比雀罗廷尉之交情贵贱初则许之以死殉体面俱柔终乃背之而饱飞身名已遂小人恒态不可不察自君侯职相国之重持用人之权而浅中弱植之徒已延颈企踵而至谄亲戚以求誉媚宾客以取容情结笑言谈生羽翼万事至广千变难知其间岂不有才所失在于无耻君侯或弃其所短收其所长人且不知深旨之若斯便谓尽私于此辈其有议者则曰不识宰相无以得迁不因交游无以求售明主在上君侯为相安得此言且人可诚感难可户説为君侯之计谢媒介之徒专谋选众之举古人有言御寒莫若重裘止谤莫如自修修之至极何谤不息勿曰无害其祸将大夫长才广度珠濳璧匿无先容以求达虽后时而自安今岂无之何近何逺但问于其类人焉庾哉虽不识之有何不可是知女不私人可以为妇矣士不茍进可以为臣矣固知山藏海纳言之无咎是以不敢黙黙而已也愿无以人故而废其言以伤君侯之明幸甚幸甚
　　曲江人物风度翩翩乎唐代也观其上书规勗姚元之处知其识量絶人矣中所云其间岂不有才所失在于无耻奔名者对之悚然又云何逺何近但问于其类求才者读之爽然
　　与徐给事论文书　　　　　　　栁　冕
　　文章本于教化形于治乱系于国风故在君子之心为志形君子之言为文论君子之道为教昜云观乎人文以化成天下此君子之文也自屈宋以降为文者本于哀艳务于恢诞亡于比兴失古义矣虽扬马形似曹刘骨气潘陆藻丽文多用寡则是一技君子不为也昔武帝好神仙而相如为大人赋以讽帝览之飘然有凌云之气故扬雄病之曰讽则讽矣吾恐不免于劝也葢文有余而质不足则流才有余而雅不足则荡流荡不返使人有淫丽之心此文之病也雄虽知之不能行之行之者惟荀孟贾生董仲舒而已仆自下车为外事所感感而应之为文不觉成巻意虽复古而不逮古则不足以议古人之文噫古人之文不可及之矣得见古人之心在于文乎茍无文又不得见古人之心故未能忘言亦志之所之也
　　先生论文五六篇皆杰然自命大约谓文以经世明道为主尽扫寻章摘句恢诞华藻之陋韩李未出之先诚翘楚也独孤及梁肃辈尚未之及焉登此以见唐文之兴有由来矣
　　宇文融韦坚杨慎矜王鉷传賛　　新唐书
　　开元中宇文融始以言利得幸于时天子见海内完治偃然有攘郤四夷之心融度帝方调兵食故议取隐户剰田以中主欲私説一开天子恨得之晩不十年而取宰相虽后得罪而追恨融才犹所未尽也孟子所谓上下征利而国危者可不信哉天寳以来外奉军兴内蛊艳妃所费愈不赀计于是韦坚扬慎矜王鉷杨国忠各以裒刻进剥下益上嵗进羡缗百亿万为天子私藏以济横赐而天下经费自如帝以为能故重官累使尊显烜赫然天下流亡日多于前有司备员不复事而坚等所欲既充还用权媚以相屠胁四族皆覆为天下笑夫民可安而不可扰私可通而不可竭观数子乃欲扰而竭之敛怨基亡则向所谓利者顾不反哉鉷国忠后出横虐最甚当方毒天下复思融云
　　唐至天宝言利之徒进矣至于徳宗时税间架除陌钱抑又甚焉小人不惮覆国亡身进利説以荣宠一时愚亦甚矣王荆舒非奉君贪位者青苖均输与此辈同讥故术不可不慎
　　辞太尉防　　　　　　　　　　郭子仪
　　太尉职雄任重窃忧非据輙敢上闻伏奉诏书未允诚恳臣畴昔之分早知止足今兹累请窃惧盈满义实由衷事非矫饰志之所至敢不尽言自兵乱以来纪纲寖坏时多躁竞俗少亷隅徳薄而位尊功防而赏厚实繁有众不可殚论臣每见之深以为念昔范宣子让其下皆让栾黡为汰不敢违也臣诚薄劣窃慕古人务欲以身率先大变浮俗是用勤勤恳恳愿罢此官庶礼让兴行由臣而致也臣位为上相爵为真王参啓沃之谋受腹心之寄恩荣已极功业已成寻合乞骸保全余齿但以冦雠在近家国未安臣子之心不敢宁处茍西戎即叙懐恩就擒畴昔官爵誓无所受必当追踪范蠡继迹留侯臣之鄙懐切在于此
　　汾阳有大功于宗社不必言即如进退惟君缓则置之急则用之毫无芥蔕陶士行李临淮等对之有愧多矣田承嗣跋扈强藩玩王命如弁髦接其书即拜回纥感诚朝恩服善非至诚而能若是乎此防足觇学问深醇忠诚亦流露笔墨间
　　郭子仪传赞　　　　　　　　　新唐书
　　天寳末盗发幽陵外阻内讧子仪自朔方提孤军转战逐北谊不还顾当是时天子西走唐祚若赘斿而能辅太子造王室及大难略平遭谗惎诡夺兵柄然朝闻命夕引道无纎介自嫌及被围泾阳单骑见虏压以至诚猜忍沮谋虽唐命方永亦由忠贯日月神明扶持者哉及光弼等畏逼不终而子仪完名高节烂然独着福禄永终虽齐桓晋文比之为褊唐史臣裴垍称权倾天下而朝不忌功葢一世而上不疑侈穷人欲而议者不之贬呜呼垍诚知言其子孙多以功名显葢盛徳后云小时初读通鉴纲目问家大人曰诸葛武侯郭令公程纯公朱文公虽不同一格要其立心行事几于圣否大人低徊久之曰未敢即以为圣然汝所言亦自有见今二十余年矣详观四公行事果是三代以下所难令公虽学术无征非天资粹美涵养充到者能之乎宋子京摹冩得出笔亦酷摹班范然所引裴垍侈穷人欲之言下字过当令公不过厚奉养多侍妾耳居将相王侯之位亦非过分者乌得为侈穷人欲哉条奏贡举防【时进士不乡举但试辞赋浮文绾秉政首言人才之本廷议伟之】
　　杨　绾
　　国之选士必借贤良葢取孝友纯备言行敦实居常育徳动不违仁体忠信之资履谦恭之操藏器则未尝自伐虚心而所应必诚夫如是故能率已从政化人镇俗者也自叔世浇诈兹道寖防争尚文辞互相矜衒马卿浮薄竟不偶于任用赵壹虚诞终取摈于乡闾自时厥后其道弥盛不思实行皆徇空名败俗伤教备载前史古人比文章于郑衞葢有由也近炀帝始制进士之科当时犹试防而已至高宗朝刘思立为考功员外郎又奏进士加杂文明经加帖经从此积寖而成俗防能就学皆诵当代之诗长而博文不越诸家之集递相党与用致虚声六经则未尝开巻三史则皆同挂壁况复征以孔门之道责其君子之儒者哉祖习既深奔竞为务矜艺者曾无愧色勇进者但欲凌人以毁讟为常谈以向背为已任投刺干谒驱驰于要津露才扬已喧腾于当代古之贤良方正岂有如此者乎朝之公卿以此待士家之长老以此垂训欲其返淳朴懐礼让守忠信识亷隅何可得也譬之于水其流已浊若不澄本何当复清方今圣徳御天再宁寰宇四海之内颙颙向化皆延颈举踵思圣朝之理也不以此时而理之则太平之政又乖矣凡国之大柄莫不先择下臣古先哲后皆侧席待贤今之取人令将牒自举非经国之体也望请依古制县令察孝亷审知在乡闾有孝悌及信义亷耻之行加以经业才堪防试者以孝亷为名荐之于州刺史当以礼待之试其所通之学其通者送名于省自县至省不得令举人輙自陈牒其所习经左传公羊谷梁礼记周礼仪礼尚书毛诗周易任通一经务取深义奥旨通诸家之义试日差诸司官有儒学者对问每经问义十条问毕对防三道其防皆问古今理体及当时要务取堪行用者其经义并防全通为上第望付吏部便与官其经义通八防通二为中第与出身下第罢归其国子监举人亦请准此如有行业不着所由妄相推荐请量加贬黜所冀数年之间人伦一变既归实学当识大猷居家者自修徳业从政者皆知亷耻浮竞自止敦厐自劝教人之本实在兹焉事若施行即别立条例诏左右丞诸司侍郎御史大夫中丞给舍同议闻奏
　　西汉举孝亷举秀才皆论实行未尝试也秀才者即博士弟子员彚送太常太常籍异等秀才上之为郎故名秀才贤良方正为特科有试防至东汉顺帝时用左雄言诸生试家法文吏课章奏亦时使然耳绾此议极善然末代无不试之法试经试防必不可少行业必着所由此为切要惜乎绾卒而唐竟不行也
　　奏百官论事防　　　　　　　　顔真卿
　　御史中丞李进等传宰相语称奉进止縁诸司官奏事颇多朕不惮省览但所奏多挟私谗毁自今论事者诸司官皆须先白长官长官白宰相宰相定可否然后奏闻者臣自闻此语以来朝野嚣然人心亦多衰退何则诸司长官皆达官也言皆专达于天子也郎官御史陛下腹心耳目之臣也故其出使天下事无巨细得失皆令访察回日奏闻所以明四目达四聪也今陛下欲自屏耳目使不聪明则天下何述焉诗云营营青蝇止于棘谗言防极交乱四国以其能变白为黑变黑为白也诗人深恶之故曰取彼谗人投畀豺虎豺虎不受投畀有北昔夏之伯明楚之无极汉之江充皆谗人也孰不恶之陛下何不深回听察其言虚诬者则谗人也因诛殛之其言不虚者则正人也因奬励之舍此不为使众人皆谓陛下倦于听览拒其谏诤臣窃为陛下痛惜之臣闻太宗勤于听览庶政以理故着司门式以防壅闭天宝已后李林甫威权日盛羣臣不先谘宰相輙奏事者仍托以他故中伤之又阉官袁思艺日宣诏至中书宗动静必告林甫先意奏请宗惊喜若神以此权宠日甚下情不达渐致潼闗之祸陵夷至于今日天下之尽萃于圣躬岂陛下招致之乎葢其所从来者渐矣自艰难之初百姓尚未雕太平之理立可便致属李辅国用权宰相专政递相姑息莫肯直言大开三司不安反侧将士北走党项合集土贼至今为患伪将更相惊恐因思明危惧扇动却反又今相州败散东都陷没先帝繇此忧勤至于损寿臣每思之痛切心骨天下兵戈未戢疮痏未平陛下岂得不日闻谠言以广视听而欲顿隔忠谠之路乎臣闻君子难进易退朝廷开不韪之路犹恐不言况懐厌怠令宰相宣进止使御史台作条目不令直进从此人人不敢奏事则陛下闻见只此三数人耳天下之士方箝口结舌陛下后见无人奏事必谓朝廷无事可论岂知惧不敢进即林甫国忠复起矣如今日之事旷古未有虽李林甫杨国忠犹不敢公然如此陛下不早觉悟渐成孤立后纵悔之无及矣臣实知忤大臣者罪在不测不忍有负陛下无任恳廹之至
　　公骨骾敢言如此仗节死义当于平日犯顔敢谏中求之
　　段秀实顔真卿传赞　　　　　　新唐书
　　唐人栁宗元称世言段太尉大抵以为武人一时奋不虑死以取名非也太尉为人姁姁常低首拱手行步言气卑弱未尝以色待物人视之儒者也遇不可必逹其志决非偶然者宗元不妄许人谅其然也非孔子所谓仁者必有勇乎当禄山反哮噬无前鲁公独以乌合婴其锋功虽不成其志有足称者晚节偃蹇为奸臣所挤见殒贼手毅然之气折而不沮可谓忠矣详观二子行事当时亦不能信于君及临大节蹈之无贰色何耶彼忠臣义士宁以未见信于人要返诸已得其正而后慊于中而行之也呜呼虽千五百嵗其英烈言言如严霜烈日可畏而仰哉
　　段公不死于郭晞之悍卒而死于朱泚更得所矣顔公不死于禄山之强兵而死于希烈有足悲矣然二公精魄万古史称其严霜烈日可畏而仰凛凛乎犹有生气哉
　　奉天改元大赦诏【平朱泚后改元】　　　　陆　贽
　　致理兴化必在推诚忘已济人不恡改过朕嗣守丕构君临万方失守宗祧越在草莽不念率徳诚莫追于既往永言思咎期有复于将来惟我烈祖迈徳庇人致俗化于和平拯生灵于涂炭重熙积庆垂二百年伊尔卿尹庶官洎亿兆之众代受亭育以迄于今肆予小子获纉鸿业惧徳不嗣罔敢怠荒然以长于深宫之中暗于经国之务不知稼穑之艰难不察征戍之劳苦犹昧省已遂用兴戎征师四方转饷千里暴命峻于诛求疲甿空于杼轴天谴于上而朕不寤人怨于下而朕不知驯致乱阶变兴都邑贼臣乗衅肆逆滔天万品失序九庙震惊痛心腼貌罪实在予赖天地降佑神人叶谋将相竭诚爪牙宣力屏除大盗载张皇维将永图必布新命朕晨兴夕惟念前非自今以后中外所上书奏不得更称圣神文武之号与人更始以答天休可大赦天下改建中五年为兴元元年自正月一日昧爽以前大辟罪已下罪无轻重咸赦除之李希烈田悦王武俊李纳等有以忠劳任膺将相有以勲旧继守藩维朕抚驭乖方致令疑惧朕实不君人则何罪并与洗涤各复爵位朱滔虽与贼泚连坐路逺未必同谋如能效顺亦与维新其河南北诸军兵马并宜各于本道自固封疆勿相侵轶朱泚大为不道弃义蔑恩反易天常盗窃名器暴犯陵寝所不忍言获罪祖宗朕不敢赦其应被朱泚脇从将士官吏百姓及诸色人等有遭其煽诱有廹以凶威茍能自新一切不问人之行业或未必兼搆大厦者方集于羣材建竒功者不限于常检茍在适用则无弃人况黜免之人沉郁既乆朝过夕改仁何逺哉流移降黜亡官失爵配人等有材能着闻者特加録用勿拘常例诸军使诸道赴奉天及进收京城将士等或百战摧敌或万里勤王济危难者其节着复社禝者其业崇我图尔功特加彛典宜并赐名奉天定难功臣身有过犯逓减罪三等子孙有过犯递减罪二等见危致命先哲攸贵掩骼埋胔礼典所先虽效用而或殊在恻隐而何间诸道将士有死王事者各委所在州县给递送归本管官为葬祭其有因战阵杀戮及擒获伏辜暴骨原野者并委所在逐近便收葬自顷军旅所给赋役繁兴吏因为奸人不堪命汔可小康与之休息其垫陌及税间架竹木茶漆防铁等诸色名目悉冝停罢京畿之内属此冦戎攻刼焚烧靡有宁室王师仰给人以重劳时宜减放今年夏税之半朕以凶丑犯阙遽用于征爰度近郊息驾兹邑军储克办师旅攸宁式当襃旌以志吾过其奉天宜升为赤县百姓并给复五年尚徳者教化之所先求贤者邦家之大本永言兹道梦想増懐而浇薄之风趋竞不息幽栖之士寂寞无闻葢诚所未孚故求之不至天下有隐居行义才徳高逺晦迹丘园不求闻达者委所在长吏具姓名闻奏当备礼邀致诸色人中有贤良方正能直言极谏及博通坟典达于教化并洞识韬略堪任将帅者委常参官及所在长吏闻荐天下孤老鳏寡惸独不能自活者并委州县长吏量事优恤其有年九十已上者刺史县令就门存问义夫节妇孝子顺孙旌表门闾终身勿事大兵之后内外耗竭贬食省用宜自朕躬当节乘舆之服御絶宫室之华饰率已师俭为天下先诸道贡献自非供宗庙军国之用一切并停布泽行赏仰惟旧章今以余孽未平帑藏空竭有乖庆赐深愧于怀赦书有所未该者委所司类例条件闻奏敢以赦前事相言告以其罪罪之亡命山泽挟藏军器百日不首复罪如初赦书日行五百里布告遐迩咸使闻知
　　公谓感人以言其本已浅况言又不诚乎因作此诏书深痛明备后李节度来朝言山东将士见诏感泣臣于是知贼不足平也总是推诚改过四字尽之唐朝学术文章以韩公为第一经济奏议以陆公为第一其忠诚正大姚元之李邺侯尚不及也
　　论前所答奏未施行状　　　　　陆　贽
　　立国之本在乎得众得众之要在乎见情情有通塞故否泰生情有厚薄故损益生昜象干下坤上则曰泰坤下干上则曰否损上益下则曰益损下益上则曰捐干为天为君坤为地为臣天在下而地处上于位乖矣而反谓之泰者上下交故也君在上而臣处下于义顺矣而反谓之否者上下不交故也损益之义亦由是焉上约己而裕于人人必悦而奉上矣岂不谓之益乎上蔑人而肆诸已人必怨而叛上矣岂不谓之损乎然则上下交而泰不交而否自损者人益自益者人损情之得失岂容昜哉是以古先圣王之居人上也必以其心从天下之心而不敢以天下之人从其欲自昔王业盛衰君道得失史册尽在粲然可征与众同欲靡不兴违众自用靡不废从善纳谏靡不固逺贤耻过靡不危善恶从类端如贯珠成败象行明若观火此歴代之元也太宗武定祸乱文致太平然犹兢兢畏慎每戒臣下献规宗躬定大难开懐纳忠侈心一萌邪道并进大盗一兴至今为梗肃宗惩致冦之由虚受广纳故得来苏之望允塞配天之业勃兴陛下以明威照临以严法制断君臣意乖上下情隔由是人各隐情以言为讳至于变乱将起亿兆同忧独陛下恬然不知方谓太平可致列圣升降之效歴歴如彼当今理乱之由昭昭如此未有不兴于得众殆于失人裕于佥谐蔽于偏信济美因乎纳谏亏徳由乎自贤善始本乎忧勤失全萌乎安泰今将悔祸徼福去危从安若不循太宗创业之规袭肃宗中兴之理鉴天寳致乱之所以惩今者迁幸之所由则何以孚圣懐彰令闻新逺迩之听归反侧之心乎不胜愚诚恳欵谨复布露以闻
　　泰否言君臣也损益言君民也上下交则泰损上益下则益羲文周孔之治法也宣公明切指出遂为百代之药石蓍○宣公经济名臣经学最为精通世有读史而不穷经者终为无本之学即徒玩宋儒之书而不湛深经学犹无本也但恐涉于训诂记诵故必体究宋儒则经学更字字切已耳
　　请数对羣臣兼许令论事状　　　陆　贽
　　天子之道与天同方天不以地有恶木而废发生天子不以时有小人而废聴纳昔人有因噎而废食者又有惧溺而自沉者其为矫枉防患之虑岂不过哉臣闻人之所助在乎信信之所立由乎诚蚩蚩之徒或昏或鄙然而上之得失靡不辨上之好恶靡不知上之所秘靡不传上之所为靡不效故驭之以智则人诈示之以疑则人偷接不以礼则徇义之意轻抚不以恩则效忠之情薄惟天下至诚为能尽其性能尽其性则能尽人之性是知诚信之道不可斯须去身愿陛下慎守而行之有加恐非所以为悔也仲虺述成汤之徳曰用人惟已改过不吝吉甫美宣王之功曰衮职有阙惟仲山甫补之成汤圣君也仲虺圣辅也以圣辅而赞扬圣君不称其无过而称其改过周宣中兴之贤主也吉甫文武之贤臣也以贤臣而歌诵贤主不美其无阙而美其补阙是则圣贤之意较然着明惟以改过为能不以无过为贵中古以降淳风浸微臣既尚谀君亦自圣掩盛徳而行小道于是有入则造膝出则诡辞之态兴矣奸由此滋善由此沮帝王之意由此惑谏臣之罪由此生媚道一行为害斯甚太宗文皇帝以虚受为理本以直言为国华存致雍熙之化没齐尧舜之名向若太宗闻过则羞已之短纳谏又畏人之知虽有悔过之意必无从谏之名且以太宗有底定祸乱之武有致理太平之功然而人到于今称咏以为道冠前古泽被无穷者则从谏改过为其首焉陛下所谓谏官论事少能慎密例自矜衒归过于朕者臣以为不密自矜信非忠厚其于圣徳固亦无亏陛下若纳谏不违则传之适足増美陛下若违谏不纳又安能禁止勿传伏愿以贞观故事为楷模使太宗风烈重光于圣代臣闻虞舜察迩言故能成圣化晋文听舆诵故能恢霸功大雅有询于刍荛之言洪范有谋及庶人之义是则圣贤为理务徇众心不敢忽细防不敢侮鳏寡逊于志者不必然逆于心者不必否辞拙而效速者不必愚言甘而利重者不必智是皆考之以实虑之以终其用无他惟善所在陛下所谓比见奏对论事皆是雷同道听涂説者臣窃以众多之议足见人情必有可行亦有可畏恐不宜一槩轻侮而莫之省纳也陛下又谓试加质问即便辞穷者臣窃以陛下虽穷其辞而未穷其理能服其口而未服其心臣每读史书见乱多理少因懐感叹窃谓为下者莫不愿忠为上者莫不求理然而下恒苦上之难达上恒苦下之难知若是者何九不去故也所谓九者上有其六而下有其三好胜人耻闻过骋辩给衒聪明厉威严恣彊愎此六者君上之也谄谀顾望畏懦此三者臣下之也上好胜必甘于佞辞上耻过必忌于直谏如是则下之谄谀者顺旨而忠实之语不闻矣上骋辩必勦説而折人以言上衒明必臆度而虞人以诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏懦者避辜而情理之説不申矣夫自黎献而上获覩至尊之光景者逾亿兆而无一焉就获覩之中得接言议者又千万无一幸而得接者犹有九居其间则上下之情所通鲜矣乱多理少从古以然考其初心不必淫暴亦在乎两情相阻驯致其失以至于艰难者焉伏愿广接下之道开奨善之门纳谏之懐励推诚之美待之以礼煦之以和求之若不及用之惧不周以能改其过为善以得闻其过为明谏者之狂诬明我之能恕谏者之漏泄彰我之能从谏者有失中而君无不美如此则徳光而义孚矣臣所以屡屡尘凟而不能自抑者葢以陛下有拯乱之志而多难未平有务理之诚而庶绩未乂故每中夜自思窃叹而深惜也惟陛下详省所阙亟行所宜宗社无疆之休也
　　用贤聴言治国之要而其本在于诚信大学所谓诚正为修齐治平之本也宣公学有原本言曲而中以视韩公子说难其揣摩物情则均而彼则一派私利之心此则一片公诚千载犹将见之
　　谢密旨状因论所宣事状　　　　陆　贽
　　顾少连向臣説云圣旨察臣孤贞犹谓清慎太过都絶诸道馈遗却恐事情不通如不能纳诸财物至如鞭靴之类受亦无妨者臣性实凡鄙宁忘顾私家本寠贫安能无欲所以深自刻慎勉修亷隅者葢由负戴厚恩尸窃大位既不克导扬风教致俗清淳又未能减息征徭济人穷困由是茍行特操杜絶交私陛下责臣以清谨太过斯谓圣明陛下虑事之不通有乖理道夫以胥吏末流苞苴防贶茍或违道臣犹知惭况公卿大臣之间方岳连帅之任岂资纳贿然后致诚若因财利交欢是以姑息为事既乖直道必有过求遂之则法度浸隳阻之则望弥甚为害如此国何赖焉髙祖太宗着法垂制监临受贿盈尺有刑岂不以贪饕为残蠧最深至于士吏之防尚当严禁矧居风化之首反可通行凡上之所为以导下也若上为之下亦为之固其理也又可禁乎朝廷取之于方镇方镇复取之于州州取之于县县取之于乡乡将安取哉是皆出于疲人之肝脑筋髓耳自大盗猾夏天下常屯百万之师坐受衣食农夫蚕妇冻而织饿而耕殚力忍死以供十倍之赋日月引颈望覩升平之化惠恤之恩凡四十九年矣荐属多故有加无瘳而又交通私贿扇起贪风是令已困之甿重遭过分之扰也亦冀陛下详察其理普澄其源清浄无欲之风守慈俭不贪之寳是将感人心而天下服何有事情不通之患乎夫贿道一开展转滋甚鞭靴不已必及金璧日见可欲何能自窒于心已与交私固难中絶其意是以涓流不止谿壑成灾毫末既差丘山聚衅臣窃料郡府之不愿行贿于朝廷犹乡闾之不愿输货于郡府也但以行之者有利不行者有虞故为安身保位之谋耳假如四方俱赂于朝廷受其三而却其一有所受有所却二端相反则遇却者或有意疑乎见拒而不通焉四方俱贿于朝廷朝廷俱辞而不受则咸知不受者乃朝廷之常理适所以服其心而诱其善复何嫌阻之有乎陛下嗣位之初躬行节俭郡国无来献朝廷无私求四方风动几致清平旋以刑峻赋繁兵连祸结泊大憝殱夷皇运兴复征伐之役颇息于前时清约之风亦亏于往日曩兴师徒人困暴赋今罢征伐人困私求是乃残瘁之余永无苏息之望使万方黎献当陛下休明之代不登富寿不洽雍熙追懐前修实用心热礼记曰理乱持危朝聘以时厚往而薄来所以懐诸侯也是知懐抚之道贵徳贱财始于朝廷行于郡国郡国斯乂朝廷益尊是皆无贿之致也及夫王纲浸坏徳化陵夷然后灭公议而徇私情盛诛求而崇馈献故礼记曰天子微诸侯僭于是相觌以货相赂以利而天下之礼乱矣是知伤风害礼莫甚于私暴物残人莫大于赂利于絶私去贿者莫先于君主务于爱人助理者莫切于辅臣君臣之间固不可语及于私贿矣况躬行乎
　　周官弊吏以亷为首故大学戒务财孟子惩懐利贿赂行而国不可为矣余观春秋时晋主夏盟灵成景厉之世虽用人行政有失犹不失为盟主至昭公顷定时贿赂公行如鲁昭以受赂不得入十八国防召陵以求贿不果伐楚晋伯微而春秋亦自是为战国矣呜呼狱讼以货贿为重轻举措以货贿为用舍庄生所谓哀莫大于心死者宣公此疏尤为深痛
　　陆宣公集序　　　　　　　　　权徳舆
　　尝读贾谊书观其经制人文铺陈帝业术亦至矣待之宣室恨得后时遇亦深矣然竟不能达四聪而尽其善排羣议而试厥谋道之难行亦已久矣东阳绛灌何代无之噫一薫一莸善齐不能同其器方凿圆枘良工无以措巧心所以理世少而乱日多大雅衰而正声寖汉道未融既失之于贾傅吾唐不幸复摈弃于陆公公讳贽字敬舆吴郡苏人溧阳令偘之子年十八登进士第应博学宏辞科授郑县尉非其好也省母归寿春刺史张镒有名于时一获晤言大加赏识暨别镒以泉货万数为賮曰愿以此奉太夫人一日之膳公悉辞之领新茶一串而已是嵗以书判拔萃调渭南簿御史府以监察换之徳宗皇帝春宫时知名召对翰林即日为学士由词部员外转考功郎中朱泚之乱从幸奉天时车驾播迁诏书旁午公洒翰即成不复起草初若不经思虑及成而奏无不曲尽事情中于机防仓卒填委同职者无不拱手叹服不能复有所助尝从容奏曰此时诏书陛下宜痛自引过以感人心昔禹汤以罪已勃兴楚昭以善言复国陛下诚能不恡改过以言谢天下俾臣草辞无讳庶几羣盗革心上从之故行在诏书始下虽武人悍卒无不挥涕激发议者以徳宗克平冦乱不惟神武之功爪牙宣力葢亦资文徳腹心之助焉及还京师李抱真来朝奏曰陛下在山南时山东士卒闻书诏之辞无不感泣思奋臣节臣知贼不足平也公自行在带本职拜谏议大夫中书舍人精敏小心未尝有过艰难扈从行在輙随啓沃谋猷特所亲信有时防语不以公卿指名但呼陆九而已初幸梁洋栈道危狭从官前后相失上夜次山馆召公不至然号于禁旅曰得陆贽者赏千金顷之公至太子亲王皆贺丁韦夫人忧去职持丧于洛遣人防溧阳之柩附葬河南上遣中使监防其事四方赙遗数百万公一无所取素与蜀帅韦南康布衣友善韦令每月置遗公奏而受之服阕复内职权知兵部侍郎觐见之日天子为之兴改容叙吊内外属望旦夕俟其辅政为窦参忌嫉故缓之真拜兵部侍郎知贡举得人之盛公议称之贞元八年拜中书侍郎平章事公以少年入侍内殿特蒙知遇不可与众浮沉茍且自爱事有不可必诤之上察物太精躬临庶政失其大体动与公违奸谀从而间之屡至不悦亲友或规之公曰吾上不负天子下不负吾所学不恤其他公精于吏事斟酌剖决不爽锱铢其经纶制度具在徳宗实録户部侍郎判度支裴延龄以奸回得幸害时蠧政物议莫敢指言公独以身当之屡言不可翰林学士吴通元忌公先达每切中伤隂结延龄互言公短宰相赵憬公之引拔升为同列以公排邪守正心复异之羣邪沮谋直道不胜十年退公为宾客罢政事明年夏旱刍粮不给军校诉于上延龄奏曰此皆陆贽辈怨望鼓扇军人也贬公忠州别驾上怒不可测赖阳城张万福救之获免蜀帅抗表请以贽代已嵗赂资粮公在南宾闭门却扫郡人稀识其面复避谤不著书惟考校医方撰集验方五十巻行于世永贞初与郑余庆阳城同徴还公已薨殁时年五十二公之秉笔内署也防古扬今雄文藻思敷之为文诰伸之为典谟俾狡向风懦夫増气则有制诰集一十巻润色之余论思献纳军国利害巨细必陈则有奏草七巻其在相位也推贤与能举直错枉将干璿衡而揭日月清氛沴而平泰阶敷其道也与伊説争衡考其文也与典谟接轸则有中书奏议七巻古人以士之遇也其要有四焉才位时命也仲尼有才而无位其道不行贾生有时而无命终于一恸惟公才不谓不长位不谓不达逢时而不尽其道非命欤裴氏之子焉能使公不遇哉説者又以房魏姚宋逢时遇主克致清平陆君亦获幸时君而不能与房魏争烈葢道未至也应之曰道虽在我之在人蜚蝗竟天农稷不能善稼奔车覆辙孔孟亦废规行若使四君与公昜时而相则一否一臧未可知也而致君不及贞观开元者葢时不幸也岂公不幸哉以为其道未至不亦诬乎公之文集有诗文赋集表状为别集十五卷其闗于时政昭昭然与金石不朽者惟制诰奏议乎今以类相从冠于编首兼略书其官氏景行以为序引俾后之君子览公制作效之为文为臣事君之道不其伟欤
　　权文公在当时以文章著名然尚未脱排偶气为宰相虽无甚建明然亦与庸碌者迥别此篇序宣公议论兼叙事可歌可诵吾喜宣公之为人故读权公此篇更低徊不忍释也
　　两汉辨亡论　　　　　　　　　权徳舆
　　言两汉所以亡者皆曰莽卓予以为莽卓簒逆污神器以乱齐民自贾夷灭天下耳目显然闻知静徴厥初则亡西京者张禹亡东京者胡广皆以假道儒术得伸其邪心徼一时大名致位公辅辞气所发损益系之而多方善柔保位持禄或陷时君以滋厉阶或附凶沴以结祸胎故其荡覆之机簒夺之兆皆指导驯致之虽年祀相逺犹手授颐指之然也其为贼害岂直莽卓之比乎禹以经术为帝师身备汉相特见尊信当主臣之重极儒者之贵永始元延之间天地之眚屡见言事者皆讥切王氏专政时成帝亦悔惧天变而未有以决驾至禹第辟左右以问之须其一言以为律度为禹计者亦宜陈大昜坚冰之诫诵小雅十月之刺乗其向纳痛言得失反以罕言命不语怪为辞致成帝不疑之心授王氏寖盛之势上下恬然防忽亡国傥帝虑不至是犹当开陈切劘面别廷辨矧当就第宴闲之际虚懐访决之时方且小男于牀下官子壻于近郡欵然用家人匹妇为心以身图安不恤国患致使羣盗弄权迭执魁柄祸稔毒流至于新都不可遏也斯可愤也逮至东都顺桓之间国统三絶胡广以巨儒柄用位极上台初梁冀席外戚之重贪戾当国既鸩质帝议立嗣君公卿大臣皆以清河王蒜年长有徳属最尊亲可以靖人亦既定防冀乃惮其明哲且不利长君私于蠡吾独异羣议为广计者亦当中立如石介然不回率赵诫之徒同李杜所守然后三事百工正辞于朝虽冀之暴恣岂能一旦尽诛汉廷羣公耶反徇一息之安首防畏懦竟使清河徙废蠡吾为梗邦家陵夷汉道日蹙结党锢之狱成阉寺之祸祸乱循环以至董卓赫赫汉室化为堂涂葢栋桡鼎折之所由来久矣彼梅福以孤逺上疏张纲以卑秩埋轮独何人哉而不是思也向者西京抑损王氏尊君卑臣则庶乎无哀平之坏东京登庸清河主明臣忠则庶乎无灵献之乱大汉之祚未昜知也或以国之兴亡皆有隂隲之数非人谋能亢则但取瞽聋者而相之立土木偶而尊之被以章组列于廊庙斯可矣何尧舜之或咨或吁殷周之或梦或卜忧勤日昃之若是然后为理耶予因古史且嗜春秋褒贬之学心所愤激因辨其所以然
　　此论堪为朱云李固吐气亦使世上有一种假儒者无骨气人见之羞死

　　古文雅正卷七
　　钦定四库全书
　　古文雅正卷八
　　礼部侍郎蔡世逺编
　　原道　　　　　　　　　　　　韩　愈
　　博爱之谓仁行而宜之之谓义由是而之焉之谓道足乎已无待于外之谓徳仁与义为定名道与徳为虚位故道有君子小人而徳有凶有吉老子之小仁义非毁之也其见者小也坐井而观天曰天小者非天小也彼以煦煦为仁孑孑为义其小之也则宜其所谓道道其所道非吾所谓道也其所谓徳徳其所徳非吾所谓徳也凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也周道衰孔子没火于秦黄老于汉佛于晋魏梁隋之间其言道徳仁义者不入于杨则入于墨不入于老则入于佛入于彼必出于此入者主之出者奴之入者附之出者污之噫后之人其欲闻仁义道徳之说孰从而听之老者曰孔子吾师之弟子也佛者曰孔子吾师之弟子也为孔子者习闻其说乐其诞而自小也亦曰吾师亦尝云尔不惟举之于其口而又笔之于其书噫后之人虽欲闻仁义道徳之说其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之教者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣者立然后教之以相生养之道为之君为之师驱其虫蛇鸟兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无为之医药以济其夭死为之葬埋祭祀以长其恩爱为之礼以次其先后为之乐以宣其湮郁为之政以率其怠勌为之刑以锄其强梗相欺也为之符玺斗斛权衡以信之相夺也为之城郭甲兵以守之害至而为之备患生而为之防今其言曰圣人不死大盗不止剖斗折衡而民不争呜呼其亦不思而已矣如古之无圣人人之类灭久矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也君不出令则失其所以为君臣不行君之令而致之民则失其所以为臣民不出粟米麻丝作器皿通货财以事其上则诛今其法曰必弃而君臣去而父子禁而相生养之道以求其所谓清浄寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号名殊其所以为圣一也夏葛而冬裘渴饮而饥食其事殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也傅曰古之欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之进于中国则中国之经曰夷狄之有君不如诸夏之亡诗曰戎狄是膺荆舒是惩今也举夷狄之法而加之先王之教之上几何其不胥而为夷也夫所谓先王之教者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友宾主昆弟夫妇其服麻丝其居宫室其食粟米果蔬鱼肉其为道易明而其为教易行也是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人鬼飨曰斯道也何道也曰斯吾所谓道也非向所谓老与佛之道也尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与扬也择焉而不精语焉而不详由周公而上上而为君故其事行由周公而下下而为臣故其说长然则如之何而可也曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
　　其文词则如贾长沙治安策而更出之以变化其论学术治术则如董江都贤良策而更写之以明畅三代以下能有几篇文字○宋儒议其引大学章只説到诚意不説及致知为没头学问已有代辨之者矣谓释氏以明心见性为宗旨对病下砭所引只宜截从诚意以下也今读上下文信然未可轻议○公自言气盛则言之短长与声之髙下皆宜熟读此篇自见
　　师説　　　　　　　　　　　　韩　愈
　　古之学者必有师师者所以传道受业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之生乎吾后其闻道也亦先乎吾吾从而师之吾师道也夫庸知其年之先后生于吾乎是故无贵无贱无长无少道之所存师之所存也嗟乎师道之不传也久矣欲人之无惑也难矣古之圣人其出人也逺矣犹且从师而问焉今之众人其下圣人也亦逺矣而耻学于师是故圣益圣愚益愚圣人之所以为圣愚人之所以为愚其皆出于此乎爱其子择师而教之于其身也则耻师焉惑矣彼童子之师授之书而习其句读者非吾所谓传其道解其惑者也句读之不知惑之不解或师焉或不焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近谀呜呼师道之不复可知矣巫医乐师百工之人君子不齿今其智廼反不能及其可怪也欤圣人无常师孔子师郯子苌师襄老郯子之徒其贤不及孔子孔子三人行则必有我师是故弟子不必不如师师不必贤于弟子闻道有先后术业有专攻如是而已李氏子蟠年十七好古文六艺经传皆通习之不拘于时学于余余嘉其能行古道作师说以贻之
　　师道立则善人多汉世经学详明者以师弟子相承故也宋代理学昌明者以师弟子相信故也唐时知道者独有一韩子而当时又少肯师者即如张文昌李习之皇甫持正韩子得意弟子也然诸人集中亦鲜推尊为师者况其他乎以此知唐时气习最重故韩子痛切言之唐学不及汉宋者亦以此也吕原明希哲宰相子又与程子年爵不甚相下一见即首以师礼事之原明悳器即此一端非复寻常而程子道学得大明于时未必不由此子
　　进学解　　　　　　　　　　　韩　愈
　　国子先生晨入太学招诸生立馆下诲之曰业精于勤荒于嬉行成于思毁于随方今圣贤相逢治具毕张防去凶邪登崇俊良占小善者率以録名一艺者无不庸爬罗剔抉刮垢磨光葢有幸而获选孰云多而不扬诸生业患不能精无患有司之不明行患不能成无患有司之不公言未既有笑于列者曰先生欺余哉弟子事先生于兹有年矣先生口不絶吟于六艺之文手不停披于百家之编记事者必提其要纂言者必钩其元贪多务得细大不捐焚膏油以继晷恒兀兀以穷年先生之业可谓勤矣觝排异端攘斥佛老补苴罅漏张皇幽眇寻坠绪之茫茫独旁搜而逺绍障百川而东之廻狂澜于既倒先生之于儒可谓有劳矣沉浸醲郁含英咀华作为文章其书满家上规姚姒浑浑无涯周诰殷盘佶屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲先生之于文可谓闳其中而肆其外矣少始知学勇于敢为长通于方左右具宜先生之于为人可谓成矣然而公不见信于人私不见助于友跋前踬后动辄得咎暂为御史遂窜南夷三年博士冗不见治命与仇谋取败几时冬暖而儿号寒年丰而妻啼饥头童齿豁竟死何禆不知虑此而反教人为先生曰吁子来前夫大木为杗细木为桷欂栌侏儒椳闑扂楔各得其宜施以成室者匠氏之工也玉札丹砂赤箭青芝牛溲马勃败鼓之皮俱収竝蓄待用无遗者医师之良也登明选公杂进巧拙纡余为妍卓荦为杰较短量长惟器是适者宰相之方也昔者孟轲好辩孔道以明辙环天下卒老于行荀卿守正大论是逃谗于楚废死兰陵是二儒者吐辞为经举足为法絶类离伦优入圣域其遇于世何如也今先生学虽勤而不繇其统言虽多而不要其中文虽竒而不济于用行虽修而不显于众犹且月费俸钱嵗縻廪粟子不知耕妇不知织乗马从徒安坐而食踵常途之促促窥陈编以盗窃然而圣主不加诛宰臣不见斥兹非其幸欤动而得谤名亦随之投闲置散廼分之宜若夫商财贿之有亡计班资之崇庳忘已量之所称指前人之瑕疵是所谓诘匠氏之不以杙为楹而訾医师以昌阳引年欲进其狶苓也
　　此篇辞涉愤激宋儒为已之学定不如此然公自叙其读书卫道之苦心不可没也且如寻坠绪之茫茫数语谁人能有此志向春秋谨严数语谁人能有此识解勿论七发七哀等不足比伦即宾戯解嘲等篇亦相悬絶也惟送穷文全系玩世愤俗之作可不録耳
　　伯夷颂　　　　　　　　　　　韩　愈
　　士之特立独行适于义而已不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行不惑者盖天下一人而已矣若至于举世非之力行而不惑者则千百年廼一人而已耳若伯夷者穷天地亘万世而不顾者也昭乎日月不足为明崒乎泰山不足为髙巍乎天地不足为容也当殷之亡周之兴微子贤也抱祭器而去之武王周公圣也从天下之贤士与天下之诸侯而往攻之未尝闻有非之者也彼伯夷叔齐者廼独以为不可殷既灭矣天下宗周彼二子廼独耻食其粟饿死而不顾繇是而言夫岂有求而为哉信道笃而自知明也今世之所谓士者一凡人誉之则自以为有余一凡人沮之则自以为不足彼独非圣人而自是如此夫圣人廼万世之标凖也余故曰若伯夷者特立独行穷天地亘万世而不顾者也虽然微二子乱臣贼子接迹于后世矣激昻峻防读之顽夫亷懦夫有立志
　　张中丞传后叙　　　　　　　　韩　愈
　　元和二年四月十三日夜愈与吴郡张籍阅家中旧书得李翰所为张廵传翰以文章自名为此传颇详宻然尚恨有阙者不为许逺立传又不载雷万春事首尾逺虽材若不及廵者开门纳廵位本在廵上授之柄而处其下无所疑忌竟与廵俱守死成功名城陷而虏与廵死先后异耳两家子弟材智下不能通知二父志以为廵死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城壊其徒俱死独蒙愧耻求活虽至愚者不忍为呜呼而谓逺之贤而为之耶说者又谓逺与廵分城而守城之陷自逺所分始以此诟逺此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如廵逺之所成就如此卓卓犹不得免其他则又何说当二公之初守也宁能知人之卒不救弃城而逆遁茍此不能守虽避之他处何益及其亡救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅彊兵坐而观者相环也不追议此而责二公以死守亦见其自比于逆乱设淫辞而助之攻也愈尝从事于汴徐二府屡道于两府间亲祭于其所谓双庙者其老人往往说廵逺时事云南霁云之乞救于贺兰也贺兰嫉廵逺之声威功绩出已上不肯出师救爱霁云之勇且壮不听其语强留之具食与乐延霁云坐霁云慷慨语曰云来时睢阳之人不食月余日矣云虽欲独食义不忍虽食且不下咽因防所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着其上甎半箭曰吾归破贼必灭贺兰此矢所以志也愈贞元中过泗州船上人犹指以相语城陷贼以刃胁降廵廵不屈即牵去将斩之又降霁云云未应廵呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于廵及廵起事嵩常在围中籍大厯中于和州乌江县见嵩嵩时年六十余矣以廵初尝得临涣县尉好学亡所不读籍时尚小粗问廵逺事不能细也云廵长七尺余须髯若神尝见嵩读汉书谓嵩曰何为久读此嵩曰未熟也廵曰吾于书读不过三遍终身不忘也因诵嵩所读书尽卷不错一字嵩惊以为廵偶熟此卷因乱抽他帙以试无不尽然嵩又取架上诸书试以问廵廵应口诵无疑嵩从廵久亦不见廵常读书也为文章操纸笔立书未尝起草初守睢阳时士卒仅万人城中居人户亦且万数廵因一见问姓名其后亡不识者廵怒须髯輙张及城防贼缚廵等数十人坐且将戮廵起旋其众见廵起或起或泣廵曰汝勿怖死命也众泣不能仰视廵就戮时顔色不乱阳阳如平常逺寛厚长者貌如其心与廵同年生月日后于廵呼廵为兄死时年四十九嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云
　　气薄云霄光争日月李汉叙公文所谓诡然而蛟龙翔蔚然而虎鳯跃锵然而韶钧鸣者是也廵逺在地下应掀髯起舞读者亦掀髯起舞○按唐书许逺传即采公此论南霁云雷万春竝附列传廵传言廵至睢阳与太守许逺城父令姚訚等合遣将雷万春南霁云等领兵战宁陵北斩贼将二十杀万余人万春传云霁云万春败贼于寜陵也别将二十有五后皆死廵难竝详传中唯四人逸其姓名又廵传霁云亦不肯降廼与姚訚雷万春等三十六人遇害又万春传令狐潮围雍丘万春为廵偏将立城上与语六矢着面不动廵任之与霁云均前辈以篇中但及霁云而不及万春遂疑前之雷万春为南霁云之误愚谓不载首尾者即雷传不详所来也老人畧说既第举霁云小时粗问更不细及万春则昌黎亦竟付之阙如或畧或详于文义初无碍也○愚既为此论恐犹是师心臆说后阅黄太冲有答张尔公书言茅鹿门八家之选其防大畧本之荆川遵岩至其批评谬处如昌黎张中丞传后序云不载雷万春事首尾与南霁云乞救贺兰两不相防而鹿门以为雷万春疑当作南霁云若乞救之事照应此句以补李翰之不载则非矣是前人已纠其谬
　　答崔立之书　　　　　　　　　韩　愈
　　斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也足下犹复以为可教贬损道徳乃至手笔以问之扳援古昔辞义髙逺且进且劝足下之于故旧之道得矣虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也不能黙黙聊复自明仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试赋诗策等以相示仆以为可无学而能因诣州县求举有司者好恶出于其心四举而后有成亦未即得仕闻吏部有以博学宏辞选者人尤谓之才且得美仕就求其术或出所试文章亦礼部之类私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于俳优者之辞顔忸怩而心不宁者数月既已为之则欲有所成就书所谓耻过作非者也因复求举亦无幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如扬雄之徒进于是选必知其怀慙乃不自进而已耳设使与夫今之善进取者竞于蒙昧之中仆必知其辱焉然彼五子者且使生于今之世其道虽不显于天下其自负何如哉肻与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养穷孤其大得盖欲以同吾之所乐于人耳其他可否自计已熟诚不待人而后知今足下乃复比之献玉者以为必竢工人之剖然后见知于天下虽两刖足不为病且无使勍者再尅诚足下相勉之意厚也然仕进者岂舍此而无门哉足下谓我必待是而后进者尤非相悉之辞也仆之玉固未尝献而足固未尝刖足下无为为我戚戚也方今天下风俗尚有未及于古者邉境尚有被甲执兵者主上不得怡而宰相以为忧仆虽不贤亦且潜究其得失致之乎吾相荐之乎吾君上希卿大夫之位下犹取一障而乗之若都不可得犹将耕于寛闲之野钓于寂寞之滨求国家之遗事考贤人哲士之终始作唐之一经垂之于无穷诛奸谀于既死发潜徳之幽光二者将必有一可足下以为仆之玉凡几献而足凡几刖也又所谓勍者果谁哉再克之刑信如何也士固信于知已微足下无以发吾之狂言
　　吕东莱笑当时父兄无见识以子弟得一第便为成材者今俗下秀才类然至有小试前茅便诩诩有矜气者斗筲器量亦不宜尔此文可振士子则古称先之志即不能志于道徳独不思以好古自豪乃局于科举耶
　　答李翊书　　　　　　　　　　韩　愈
　　六月二十六日愈白李生足下生之书辞甚髙而其问何下而恭也能如是谁不欲告生以其道道悳之归也有日矣况其外之文乎抑愈所谓望孔子之门墙而不入于其宫者焉足以知是且非耶虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人耶将蕲至于古之立言者耶蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而竢其实加其膏而希其光根之茂者其实遂膏之沃者其光仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若忘行若遗俨乎其若思茫乎其若迷当其取于心而注于手也惟陈言之务去戛戛乎其难哉其观于人不知其非笑之为非笑也如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汩汩然来矣其观于人也笑之则以为喜誉之则以为忧以其犹有人之说者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源无迷其途无絶其源终吾身而已矣气水也言浮物也水大而物之浮者大小毕浮气之与言犹是也气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器耶用与舍属诸人君子则不然处心有道行已有方用则施诸人舍则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之
　　公生平刻苦肆力本期至于古之立言者因而有见于道遂居然以传道自命然自叙其躬行实践之功少有见焉至自道为文工夫本领亲切有味如此余尝谓自秦汉以来惟公集文章之大成此篇自冩得力处尤不可不熟玩也
　　与孟尚书书　　　　　　　　　韩　愈
　　愈白行官自南廻过吉州得吾兄二十四日手书数番忻悚兼至未审入秋来眠食何似伏惟万福来示云有人传愈近少信奉释氏此传之者妄也潮州时有一老僧号大颠颇聪明识道理逺地无可与语者故自山召至州郭留十数日实能外形骸以理自胜不为事物侵乱与之语虽不尽解要自胸中无滞碍以为难得因与来往及祭神至海上遂造其庐及来袁州留衣服为别乃人之情非崇信其法求福田利益也孔子云丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至何有去圣人之道舍先王之法而从夷狄之教以求福利也诗不云乎恺悌君子求福不囬传又曰不为威愓不为利疚假如释氏能与人为祸祟非守道君子之所惧也况万万无此理且彼佛者果何人哉其行事类君子耶小人耶若君子也必不妄加祸于守道之人如小人也其身已死其鬼不灵天地神只昭布森列非可诬也又肯令其鬼行胸臆作威福于其间哉进退无所据而信奉之亦且惑矣且愈不助释氏而排之者其亦有说孟子云今天下不之杨则之墨杨墨交乱而圣贤之道不明则三纲沦而九法斁礼乐崩而夷狄横几何其不为禽兽也故曰能言距杨墨者皆圣人之徒也扬子云云古者杨墨塞路孟子辞而辟之廓如也夫杨墨行正道废且将数百年以至于秦卒灭先王之法烧除其经坑杀学士天下遂大乱及秦灭汉兴且百年尚未知修明先王之道其后始除挟书之律稍求亡书招学士经虽少得尚皆残缺十亡二三故学士多老死新者不见全经不能尽知先王之事各以所见为守分离乖隔不合不公二帝三王羣圣人之道于是大坏后之学者无所寻逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补然赖其言而今学者尚知宗孔氏崇仁义贵王贱霸而已其大经大法皆亡灭而不救坏烂而不収所谓存十一于千百安在其能廓如也然向无孟氏则皆服左袵而言侏矣故愈尝推尊孟氏以为功不在禹下者为此也汉氏以来羣儒区区修补百孔千疮随乱随失其危如一髪引千钧绵绵延延寖以微灭于是时也而唱释老于其间鼓天下之众而从之呜呼其亦不仁甚矣释老之害过于杨墨韩愈之贤不及孟子孟子不能救之于未亡之前而韩愈乃欲全之于已坏之后呜呼其亦不量其力且见其身之危莫之救以死也虽然使其道由愈而粗传虽灭死万万无恨天地鬼神临之在上质之在傍又安得因一摧折自毁其道以从于邪也籍湜辈虽屡指教不知果能不叛去否辱吾兄眷厚而不获承命惟増惭惧死罪死罪愈再拜絶大眼孔絶大抱负语皆惊心动魄出之原道佛骨表孟尚书书张中丞传后序此四篇尤为韩集絶顶文字亦千古之至文也
　　再与鄂州桞中丞书　　　　　　韩　愈
　　愈愚不能量事势可否比常念淮右以靡困顿三州之地蚊蚋蚁虫之聚感凶竪喣濡饮食之惠提童子之手坐之堂上奉以为帅出死力以抗逆明诏战天下之兵乘机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿士大夫劳于图议握兵之将熊罴防虎之士畏懦防蹜莫肯杖戈为士卒前行者独閤下奋然率先扬兵界上将二州之守亲出入行间与士卒均辛苦生其气势见将军之锋頴凛然有向敌之意用儒雅文字章句之业取先天下武夫闗其口而夺之气愚初闻时方食不觉弃匕箸起立岂以为閤下真能引孤军单进与死冦角逐争一旦侥幸之利哉就令如是亦不足贵其所以服人心在行事适机宜而风采可畏爱故也是以前状辄述鄙诚眷惠手翰还答益増忻悚夫一众人心力耳目使所至如时雨三代用师不出是道閤下果能充其言继之以无倦得形便之地甲兵足用虽国家故所失地旬嵗可坐而得况此小冦安足置齿牙间勉而卒之以俟其至幸甚夫逺征军士行者有羁旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人必得豪勇与贼相熟知其气力所极无望风之惊爱防乡里勇于自战征兵满万不如召募数千閤下以为何如倘可上闻行之否计已与裴中丞相见行营事宜不惜时赐示及幸甚
　　读原道等篇知公非徒文士也读上宪宗论淮西事宜篇知公非徒道学也文士而不知道一书箧子耳语道学而不知经济一书痴耳世人见迂庸一种读几行性理全无器识以凡为道学者类然不知实道学人必有实经济乌得分判哉公此篇古劲雄健字经追琢而出效西汉而无其迹进策亦足觇经济
　　送孟东野序　　　　　　　　　韩　愈
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已者而后言其謌也有思其哭也有怀凡出乎口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推敓其必有不得其平者乎其于人也亦然人声之精者为言文辞之于言又其精也尤择其善鸣者而假之鸣其在于唐虞咎陶禹其善鸣者也而假以鸣防弗能以文辞鸣又自假于韶以鸣夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子为木铎其弗信矣乎其末也庄周以其荒唐之辞鸣楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老聃申不害韩非眘到田骈邹衍尸佼孙武张仪苏秦之属皆以其术鸣秦之兴李斯鸣之汉之时司马迁相知扬雄最其善鸣者也其下魏晋氏鸣者不及于古然亦未尝絶也就其善者其声清以浮其节数以急其辞淫以哀其志弛以肆其为言也乱杂而无章将天丑其徳莫之顾耶何为乎不鸣其善鸣者也唐之有天下陈子昻苏源明元结李白杜甫李观皆以其所能鸣其存而在下者孟郊东野始以其诗鸣其髙出魏晋不懈而及于古其他浸滛乎汉氏矣从吾游者李翺张籍其尤也三子者之鸣信善鸣矣抑不知天将和其声而使鸣国家之盛耶抑将穷饿其身思愁其心肠而使自鸣其不幸耶三子者之命则悬乎天矣其在上也奚以喜其在下也奚以悲东野之役于江南也有若不释然者故吾道其命于天者以解之世之汩没于时文久矣不但无志于道即肆力于古求可传者亦少焉故登此文以鼓之至其文之变化离竒独出格调尤令人有舞蹈之乐
　　送李愿归盘谷序　　　　　　　韩　愈
　　太行之阳有盘谷盘谷之间泉甘而土肥草木藂茂居民鲜少或曰谓其环两山之间故曰盘或曰是谷也宅幽而势阻隐者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才畯满前道古今而誉盛徳入耳而不烦曲睂丰颊清声而便体秀外而惠中飘轻裾翳长袖粉白黛緑者列屋而闲居妒宠而负恃争妍而取怜大丈夫之遇知于天子用力于当世者之所为也吾非恶此而逃之是有命焉不可幸而致也穷居而闲处升髙而望逺坐茂树以终日濯清泉以自洁采于山美可茹钓于水鲜可食起居无时惟适之安与其有誉于前孰若无毁于其后与其有乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺于公卿之门奔走于形势之途足将进而趦趄口将言而嗫嚅处秽汚而不羞触刑辟而诛戮徼幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
　　盘之中维子之宫盘之土可以稼盘之泉可濯可沿盘之阻谁争子所窈而深廓其有容缭而曲如往而复嗟盘之乐兮乐且无央虎豹逺迹兮蛟龙遁藏鬼神守防兮呵禁不祥饮且食兮夀而康无不足兮奚所望膏吾车兮秣吾马从子于盘兮终吾生以徜徉
　　不下断制只述其言独辟一格又无溢美之嫌公之为文变化分寸无所不有也○前段可作郭令公像赞中段可作陶靖节像赞末段可作诸追逐势利全无亷耻者像赞○案西平之子李愬之兄亦名愿唐书愿传愿少谦谨初领夏绥银宥节度使政简而严至节度鳯翔自是迩声色而政衰矣史言其以荒侈败结纳权近与篇中所述正复相反明非一人矣又案南宋庆元中建安刋五百家注本此序后附载唐人髙从一跋以证其非西平子盖以两人同时其姓名适同恐后人不及致辨耳公又有和卢郎中送盘谷子诗序作于贞元十七年西平子方官环列诗和于元和七年西平子又正拥节旄更非弃官髙蹈者可知
　　送浮屠文畅师序　　　　　　　韩　愈
　　人固有儒名而墨行者问其名则是校其行则非可以与之游乎如有墨名而儒行者问其名则非校其行则是可以与之游乎扬子云称在门墙则挥之在夷狄则进之吾取以为法焉浮屠师文畅喜文章其周游天下凡有行必请于搢绅先生以求咏歌其所志贞元十九年春将行东南柳君宗元为之请解其装得其所得叙诗累百余篇非至笃好其何能致多如是邪惜其无以圣人之道告之者而徒举浮屠之説赠焉夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物事为之盛其心有慕焉拘其法而未能入故乐闻其说而请之如吾徒者宜当告之以二帝三王之道日月星辰之行天地之所以着鬼神之所以幽人物之所以蕃江湖之所以流而语之不当又为浮屠之说而渎告之也民之初生固若禽兽夷狄然圣人者立然后知宫居而粒食亲亲而尊尊生者养而死者藏是故道莫大乎仁义教莫正乎礼乐刑政施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之邪夫鸟俛而啄仰而四顾夫兽深居而简出惧物之为已害也犹且不脱焉弱之肉彊之食今吾与文畅安居而暇食优游以生死与禽兽异者宁可不知其所自耶夫不知者非其人之罪也知而不为者惑也恱乎故不能即乎新者弱也知而不以告人者不仁也告而不以实者不信也余既重桞请又嘉浮屠能喜文辞于是乎言
　　此篇小原道也公凡送浮屠诗若文必先斥其非而示以正道此公之兀岸不茍处○公于谈道之文确有所见与文士大别然于穷理修身谨确细宻处未能如程朱之亲切说出也
　　送殷员外使回鹘序　　　　　　韩　愈
　　唐受天命为天子凡四方万国不问海内外无小大咸臣顺于朝时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节往赐君长告之朕意又选学有经法通知时事者一人与之为贰由是殷侯侑自太常博士迁尚书虞部员外郎兼侍御史朱衣象笏承命以行朝之大夫莫不出饯酒半右庶子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几微出于言面岂不真知轻重大丈夫哉丞相以子应诏真诚知人士不通经果不足用于是相属为诗以道其行云
　　使于四方圣人重之文之简古苍老令我玩诵不置
　　送郑尚书序　　　　　　　　　韩　愈
　　岭之南其州七十其二十二岭南节度府其四十余分四府府各置帅然独岭南节度为大府大府始至四府必使其佐启问起居谢守地不得即贺以为礼嵗时必遣贺问致水土物大府帅或道过其府府帅必戎服左握刀右属弓矢帕首袴鞾迎郊及既至大府帅先入据馆帅守屏若将趋入拜庭之为者大府与之为让至一再乃敢改服以宾主见适位执爵皆兴拜不许乃止防若小侯之事大国有大事谘而后行府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多洲岛颿风一日踔数千里漫澜不见踪迹控御失所依险阻结党仇机毒矢以待将吏撞搪呼号以相和应蜂屯蚁杂不可爬梳好则人怒则兽故常薄其征入简节而疎目时有所遗漏不究切之长养以儿子至纷不可治乃草薙而禽狝之尽根株痛断乃止其海外杂国若耽浮罗流求毛人夷亶之州林邑扶南真腊干陀利之属东南际天地以万数或时风潮朝贡蛮胡贾人舶交海中若岭南帅得其人则一邉尽治不相冦盗贼杀无风雨之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他镇非有文武威风知大体可畏信者则不幸往往有事长庆三年四月以工部尚书郑公为刑部尚书兼御史大夫往践其任郑公常以节镇襄阳又帅沧景徳棣歴河南尹华州刺史皆有功悳可称道入朝为金吾将军散骑常侍工部侍郎尚书家属百人无数亩之宅僦屋以居可谓贵而能贫为仁者不富之效也及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也
　　昌黎公送行序多用议论以疎宕胜此独叙事古奥详尽错落妙在极雕琢极自然明代王李之学左史徒以险涩耳又但见作意而无自然合度之妙胸中典古字亦少似妆防辑缀而非内流者公所以絶后也俗子读韩文但能喜诵其疎宕者此等不究心故全不知古文藩篱而入此篇极有法度易学○首叙其权之大足以有为次叙闗系之重勉以处置之宜在言外末规其亷祝其成政而来笔极雅○郑尚书名权千王守澄以得广州本无可称者公只叙闗系之重末畧带勉励一笔公为文慎许可如此
　　祭十二郎文　　　　　　　　　韩　愈
　　年月日季父愈闻汝防之七日乃能衔哀致诚使建中逺具时羞之奠告汝十二郎之灵呜呼吾少孤及长不省所怙惟兄嫂是依中年兄殁南方吾与汝俱防从嫂归葬河阳既又与汝就食江南零丁孤苦未尝一日相离也吾上有三兄皆不幸早世承先人后者在孙惟汝在子惟吾两世一身形单影只嫂常抚汝指吾而言曰韩氏两世惟此而已汝时尤小当不复记忆吾时虽能记忆亦未知其言之悲也吾年十九始来京城其后四年而归视汝又四年吾往河阳省坟墓遇汝从嫂防来葬又二年吾佐董丞相于汴州汝来省吾止一嵗请归取其孥明年丞相薨吾去汴州汝不果来是年吾佐戎徐州使取汝者始行吾又罢去汝又不果来吾念汝从于东东亦客也不可以乆图乆逺者莫如西归将成家而致汝呜呼孰谓汝遽去吾而殁乎吾与汝俱少年以为虽暂相别终当久与相处故舍汝而旅食京师以求斗斛之禄诚知其如此虽万乗之公相吾不以一日辍汝而就也去年孟东野往吾书与汝曰吾年未四十而视茫茫而髪苍苍而齿牙动揺念诸父与诸兄皆康强而早世如吾之衰者其能久存乎吾不可去汝不肯来恐旦暮死而汝抱无涯之戚也孰谓少者殁而长者存强者夭而病者全乎呜呼其信然邪其梦邪其传之非其真邪信也吾兄之盛徳而夭其嗣乎汝之纯明而不克防其泽乎少者强者而夭殁长者衰者而存全乎未可以为信也梦也传之非其真也东野之书耿兰之报何为而在吾侧也呜呼其信然矣吾兄之盛徳而夭其嗣矣汝之纯明宜业其家者不克防其泽矣所谓天者诚难测而神者诚难明矣所谓理者不可推而夀者不可知矣虽然吾自今年来苍苍者或化而为白矣动揺者或脱而落矣毛血日益衰志气日益微几何不从汝而死也死而有知其几何离其无知悲不几时而不悲者无穷期矣汝之子始十嵗吾之子始五嵗少而强者不可保如此孩提者又可冀其成立耶呜呼哀哉汝去年书云比得软脚病往往而剧吾曰是疾也江南之人常常有之未始以为忧也呜呼其竟以此而殒其生乎抑别有疾而至斯乎汝之书六月十七日也东野云汝殁以六月二日耿兰之报无月日葢东野之使者不知问家人以月日如耿兰之报不知当言月日东野与吾书乃问使者使者妄称以应之耳其然乎其不然乎今吾使建中祭汝吊汝之孤与汝之乳母彼有食可守以待终防则待终防而取以来如不能守以终防则遂取以来其余奴婢竝令守汝防吾力能改葬终葬汝于先人之兆然后惟其所愿呜呼汝病吾不知时汝殁吾不知日生不能相养以共居殁不得抚汝以尽哀敛不凭其棺窆不临其穴吾行负神明而使汝夭不孝不慈而不得与汝相养以生相守以死一在天之涯一在地之角生而影不与吾形相依死而魂不与吾梦相接吾实为之其又何尤彼苍者天曷其有极自今已往吾其无意于人世矣当求数顷之田于伊颍之上以待余年教吾子与汝子幸其成长吾女与汝女待其嫁如此而已呜呼言有穷而情不可终汝其知也耶其不知也耶呜呼哀哉尚飨
　　酸痛惨摰入于五内彻于九霄
　　平淮西碑　　　　　　　　　　韩　愈
　　天以唐克肖其徳圣子神孙继继承承于千万年敬戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于宗受报收功极炽而丰物众地大孽牙其间肃宗代宗徳祖顺考以勤以容大慝适去稂莠不薅相臣将臣文恬武嬉习熟见闻以为当然睿圣文武皇帝既受羣臣朝乃考图数贡曰呜呼天既全付予有家今传次在予予不能事事其何以见于郊庙羣臣震慑奔走率职明年平夏又明年平蜀又明年平江东又明年平泽潞遂定易定致魏博贝卫澶相无不从志皇帝曰不可究武予其少息九年蔡将死蔡人立其子元济以请不许遂烧舞阳犯叶襄城以动东都放兵四刼皇帝歴问于朝一二臣外皆曰蔡帅之不廷授于今五十年传三姓四将其树本坚兵利卒顽不与他等因抚而有顺且无事大官臆决唱声万口和附并为一谈牢不可破皇帝曰惟天惟祖宗所以付任予者庶其在此予何敢不力况一二臣同不为无助曰光顔汝为陈许帅惟是河东魏博郃阳三军之在行者汝皆将之曰重汝故有河阳怀今益以汝维是朔方义成陜益鳯翔延庆七军之在行者汝皆将之曰汝以卒万二千属乃子公武往讨之曰文通汝守夀维是宣武淮南宣歙浙西四军之行于夀者汝皆将之曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝予同汝遂相予以赏罸用命不用命曰汝其以节都统诸军曰守谦汝出入左右汝惟近臣其往抚师曰度汝其往衣服饮食予士无寒无饥以既厥事遂生蔡人赐汝节斧通天御带卫卒三百凡兹廷臣汝择自从惟其贤能无惮大吏庚申予其临门送汝曰御史予悯士大夫战甚苦自今以往非郊庙祠祀其无用乐顔武合攻其北大战十六得栅城县二十三降人卒四万道古攻其东南八战降万三千再入申破其外城文通战其东十余遇降万二千愬入其西得贼将辄释不杀用其策战比有功十二年八月丞相度至师都统责战益急顔武合战益用命元济尽并其众洄曲以备十月壬申愬用所得贼将自文城因天大雪疾驰百二十里用夜半到蔡破其门取元济以献尽得其属人卒辛已丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济京师册功加侍中愬为佐仆射帅山南东道顔皆加司空公武以散骑常侍帅鄜坊丹延道古进大夫文通加散骑常侍丞相度朝京师道封晋国公进阶金紫光禄大夫以旧官相而以其副总为工部尚书领蔡任既还奏羣臣请纪圣功被之金石皇帝以命臣愈臣愈再拜稽首而献文曰
　　唐承天命遂臣万邦孰居近土袭盗以狂往在宗崇极而圯河北悍骄河南附起四圣不宥屡兴师征有不能克益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧帝时继位顾曕咨嗟惟汝文武孰恤予家既斩吴蜀旋取山东魏将首义六州降从淮蔡不顺自以为强提兵叫讙欲事故常始命讨之遂连奸邻隂遣刺客来贼相臣方战未利内惊京师羣公上言莫若惠来帝为不闻与神为谋乃相同徳以讫天诛乃敕顔愬武古通咸统于各奏汝功三方分攻五万其师大军北乘厥数倍之常兵时曲军士蠢蠢既翦凌云蔡卒大窘胜之邵陵郾城来降自夏入秋复屯相望兵顿不励告功不时帝哀征夫命相往厘士饱而歌马腾于槽试之新城贼遇败逃尽抽其有聚以防我西师跃入道无留者頟頟蔡城其疆千里既入而有莫不顺俟帝有恩言相度来宣诛止其魁释其下人蔡之卒夫投甲呼舞蔡之妇女迎门笑语蔡人告饥船粟往哺蔡人告寒赐以缯布始时蔡人禁不往来今相从戏里门夜开始时蔡人进战退戮今旰而起左餐右粥为之择人以收余惫选吏赐牛教而不税蔡人有言始迷不知今乃大觉羞前之为蔡人有言天子明圣不顺族诛顺保性命汝不吾信视此蔡方孰为不顺往斧其吭凡叛有数声势相倚吾强不支汝弱奚恃其告而长而父而兄奔走偕来同我太平淮蔡为乱天子伐之既伐而饥天子活之始议伐蔡卿士莫随既伐四年小大竝疑不赦不疑由天子明凡此蔡功惟断乃成既定淮蔡四夷毕来遂开明堂坐以治之唐初虽称燕许大手笔不过闳丽排偶耳视公作犹吹吷也皇甫持正作公墓志称公文云茹古涵今无有端涯浑浑灏灏不可窥校及其酣放毫曲快字凌纸怪发鲸铿春丽惊耀天下然而栗宻窈眇章妥句适精能之至入神出天读此文益见段文昌改作之文唐文粹载之比此正婴孩耳以其铺排而无作手也○起笔从尚书周官脱来○案唐书藩镇传全载此文克肖作克尚无明年平夏句延庆作鄜延寜庆浙西下多徐泗二字四军作五军大吏作天吏郊庙祠祀其无用乐节去祠其二字合战去合字道封作进封下臣愈去臣字乃相作及相释其作释于今旰作今眠偕来作来偕至奔走率职作走职疑是脱误未必省文乃尔和附作利亦误
　　柳子厚墓志铭　　　　　　　　韩　愈
　　子厚讳宗元七世祖庆为拓防魏侍中封济隂公曽伯祖奭为唐宰相与禇遂良韩瑗俱得罪武后死髙宗朝皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所与游皆当世名人子厚少精敏无不通达逮其父时虽少年已自成人能取进士第崭然见头角众谓柳氏有子矣其后以博学宏辞授集贤殿正字儁杰亷悍议论证据今古出入经史百子踔厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪例出为刺史未至又例贬永州司马居闲益自刻苦务记览为词章泛滥停蓄为深博无涯涘而自肆于山水间元和中尝例召至京师又偕出为刺史而子厚得柳州既至叹曰是岂不足为政耶因其土俗为设教禁州人顺赖其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其经承子厚口讲指画为文辞者悉有法度可观其召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无辞以白其大人且万无母子俱往理请于朝将拜疏愿以柳易播虽重得罪死不恨遇有以梦得事白上者梦得于是改刺连州呜呼士穷乃见节义今夫平居里巷相慕悦酒食游戏相征逐诩诩强笑语以相取下握手出肺肝相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宜禽兽夷狄所不忍为而其人自视以为得计闻子厚之风亦可以少媿矣子厚前时少年勇于为人不自贵重顾借谓功业可立就故坐废退既退又无相知有气力得位者推挽故卒死于穷裔材不为世用道不行于时也使子厚在台省时自持其身已能如司马刺史时亦自不斥斥时有人力能举之且必复用不穷然子厚斥不久穷不极虽有出于人其文学辞章必不能自力以致必传于后如今无疑也虽使子厚得所愿为将相于一时以彼易此孰得孰失必有能辨之者子厚以元和十四年十一月八日卒年四十七以十五年七月十日归葬万年先人墓侧子厚有子男二人长曰周六始四嵗季曰周七子厚卒乃生女子二人皆防其得归葬也费皆出观察使河东裴君行立行立有节概重然诺与子厚结交子厚亦为之尽竟赖其力葬子厚于万年之墓者舅弟卢遵遵涿人性谨顺学问不厌自子厚之斥遵从而家焉逮其死不去既往葬子厚又将经纪其家庶几有始终者铭曰是惟子厚之室既固既安以利其嗣人安溪先生云子厚不过因一时依附之失末路悔过迁善又有政事可称居一官则尽一官之职此乃君子人也岂徒文章与文公鼎峙哉全友陈少林亦云公此篇不为隠防而子厚心迹自见末段激昻旋折尽情极致子厚可以瞑目矣○中叙朋友一节尤能使浇薄侥负一种人缩首流汗其有闗于世道人心者甚大故登斯选○公生平最笃于朋友者故人存没多为荐防经纪故末叙裴卢二君特为称賛○不自贵重顾借借字句絶从安溪先生读顾借犹言顾惜耳韩子又有上郑相公启云无一分顾借心此最为确注
　　鳄鱼文　　　　　　　　　　　韩　愈
　　维年月日潮州刺史韩愈使军事衙推秦济以羊一猪一投恶溪之潭水以与鳄鱼食而告之曰昔先王既有天下列山泽网绳擉刃以除虫蛇恶物为民害者驱而出之四海之外及后王徳薄不能逺有则江汉之间尚皆弃之以与蛮夷楚越况潮岭海之间去京师万里哉鳄鱼之涵淹卵育于此亦固其所今天子嗣唐位神圣慈武四海之外六合之内皆抚而有之况禹迹所掩扬州之近地刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅然不安溪潭据处食民畜熊豕鹿麞以肥其身以种其子孙与刺史亢拒争为长雄刺史虽驽弱亦安肯为鳄鱼低首下心伈伈睍睍为民吏羞以偷活于此耶且承天子命以来为吏固其势不得不与鳄鱼辩鳄鱼有知其听刺史言潮之州大海在其南鲸鹏之大虾蠏之细无不容归以生以食鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是不有刺史听从其言也不然则是鳄鱼防顽不灵刺史虽有言不闻不知也夫傲天子之命吏不听其言不徙以避之与冥顽不灵而为民物害者皆可杀刺史则选材技吏民操强弓毒矢以与鳄鱼从事必尽杀乃止其无悔
　　公至末年道气益壮厉文益雄擅读此可见○公守潮州潮人思仰之甚故凡山水皆以公姓为号此以见振古人物小用之则小效诚心实政自足感人山水易名流风百世伟哉
　　为裴相公让官表　　　　　　　韩　愈
　　臣某言伏奉今日制书以臣为朝议大夫守中书侍郎同中书门下平章事承命惊惶魂爽飞越俯仰天地若无所容臣某诚惶诚恐顿首顿首臣少涉经史粗知古今天与朴忠性惟愚直知事君以道无惮杀身慕当官而行不求利已人以为拙臣行不疑元和之初始拜御史旋以论事过切为宰臣所非移官府廷因佐戎幕陛下恕臣之罪怜臣之心防居侍从之中遂掌丝纶之重受恩益大顾已益轻茍耳目所闻知心力所迨及少闗政理辄以陈闻于禆补无防埃之微而防谤有丘山之积陛下知其孤立赏其微诚独断不谋奬待逾量臣诚见陛下具文武之徳有神圣之姿啓中兴之宏图当太平之昌厯勤身以俭与物无私威怒如雷霆容覆如天地实羣臣尽节之日才智效能之时圣君难逢重徳宜报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲又毗邦宪圣君所厚凶逆所雠阙于防虞几至毙踣恩私曲被性命获全忝累祖先玷尘班列未知所措只自内慙岂意陛下擢臣于伤残之余委臣以燮和之任忘其陋污使佐圣明此虽成汤举伊尹于庖防髙宗登傅说于版筑周文用吕望于屠钓齐桓起戚于饭牛雪耻防光去辱居贵以今凖古拟议非伦陛下有四君之明行四君之事微臣无四子之美获四子之荣岂可叨居以彰非据方今干戈未尽戢夷狄未尽宾麟鳯龙未尽游郊薮草木鱼鼈未尽被雍熙当大有为之时得非常人之佐然后能上宣圣徳以代天工如臣等类实不克堪伏愿博选周行旁及岩穴天生圣主必有贤臣得而授之乃可致理乞廻所授以叶羣情无任恳欵之至文至东汉渐趋简链浑灏之气不如西京至三国则又加选言之功以韵调胜六朝因而为四六绮靡之文唐初未离此习韩柳始一振之此篇虽以排偶行文然镕经铸史兼三国六朝之胜而浑灏流转直廹西京者也欧苏王曽谢表俱效此体绮靡之风衰矣
　　论佛骨表　　　　　　　　　　韩　愈
　　伏以佛者夷狄之一法耳自后汉时流入中国上古未尝有也昔者黄帝在位百年年百一十嵗少昊在位八十年年百嵗颛顼在位七十九年年九十八嵗帝喾在位七十年年百五嵗帝尧在位九十八年年百一十八嵗帝舜及禹年皆百嵗此时天下太平百姓安乐夀考然而中国未有佛也其后殷汤亦年百嵗汤孙太戊在位七十五年武丁在位五十九年书史不言其年夀所极推其年数葢亦俱不减百嵗周文王年九十七嵗武王年九十三嵗穆王在位百年此时佛法亦未入中国非因事佛而致然也汉明帝时始有佛法明帝在位才十八年耳其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三度舍身施佛宗庙之祭不用牲牢昼日一食止于菜果其后竟为侯景所逼饿死台城国亦寻灭事佛求福乃更得祸由此观之佛不足事亦可知矣髙祖始受隋禅则议除之当时羣臣材识不逺不能深知先王之道古今之冝推阐圣明以救斯其事遂止臣常恨焉伏惟睿圣文武皇帝陛下神圣英武数千百年已来未有伦比即位之初即不许度人为僧尼道士又不许创立寺观臣常以为髙祖之志必行于陛下之手今纵未能即行岂可恣之转令盛也今闻陛下令羣僧迎佛骨于鳯翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也直以年丰人乐狥人之心为京都士庶设诡异之观戏玩之具耳安有圣明若此而肯信此等事哉然百姓愚冥易惑难晓茍见陛下如此将谓真心事佛皆云天子大圣犹一心敬信百姓何人岂合更惜身命焚顶烧指百十为羣解衣散钱自朝至暮转相仿效惟恐后时老少奔波弃其业次若不即加禁遏更歴诸寺必有断臂脔身以为供养者伤风败俗传笑四方非细事也夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情假如其身至今尚在奉其国命来朝京师陛下容而接之不过宣政一见礼宾一设赐衣一袭卫而出之于境不令惑众也况其身死已久枮朽之骨凶秽之余岂冝令入宫禁孔子曰敬鬼神而逺之古之诸侯行吊于其国尚令巫祝先以桃茢祓除不祥然后进吊今无故取朽秽之物亲临观之巫祝不先桃茢不用羣臣不言其非御史不举其失臣实耻之乞以此骨付之有司投诸水火永絶根本断天下之疑絶后代之惑使天下之人知大圣人之所作为出于寻常万万也岂不盛哉岂不快哉佛如有灵能作祸祟凡有殃咎宜加臣身上天鉴临臣不怨悔无任感激恳悃之至
　　无原道一篇不见韩公学问无佛骨一表不见韩公气节或谓公生平耐不得困苦贬窜似非乐天知命者余谓公见义必为全无恋位素餐之态公初年在京师未免有汲汲求进之心然一为御史絶不顾惜则以谏宫市贬阳山矣既贬之后量移散秩如作送穷文进学解等篇大有牢骚不平之意然及其从平淮西作侍郎优游养望便可作相而公则以谏佛骨贬潮州矣潮州上表有穷蹙卑屈之意然及其再登朝则又身使卢龙面折庭凑更无推托畏懦之状公之气节屡挫不折如此所以为有唐葢代人物而配享孔庙不替也不然张禹孔光独无文学哉
　　请迁宗庙议　　　　　　　　韩　愈
　　右礼仪使奏谨按周礼天子七庙三昭三穆与太祖之庙而七尚书咸有一徳亦曰七世之庙可以观徳荀卿子曰有天下者祭七代有一国者祭五代则知天子上祭七庙典籍通规祖功宗徳不在其数国朝九庙之制法周之文太祖景皇帝始为唐公肇基天命义同周之后稷髙祖神尧皇帝创业经始化隋为唐义同周之文王太宗文皇帝神武应期造有区夏义同周之武王其下三昭三穆谓之亲庙与太祖而七四时常飨自如礼文伏以今年宗庙递迁宗明皇帝在三昭三穆之外是亲尽之祖虽有功徳新主入庙礼合祧藏太庙中第一夹室毎至禘祫之嵗合食如常谨议
　　庙祧之礼郑王异义自晋武遵行外祖之说六朝因之非周之旧矣此文所议最与经合惟祖景而不祖献禘亦为合食之祭未为尽协耳文之醇懿简洁诚所谓六经之学絶而复新者○案李汉为昌黎门人之最亲厚者集序云收拾遗文无所失坠独不载此议后人始收之外集何也
　　韩愈传赞　　　　　　　　　　新唐书
　　唐兴承五代剖分王政不纲文质穷防蝇混并天下已定治荒剔蠧讨究儒术以兴典宪薫醲涵浸殆百余年其后文章稍稍可述至贞元元和间愈遂以六经之文为诸儒倡障隄末流反刓以朴刬伪以真然愈之才自视司马迁扬雄至班固以下不论也当其所得粹然一出于正刋落陈言横骛别驱汪洋大肆要之无抵牾圣人者其道盖自比孟轲以荀况扬雄为未醇宁不信然至进谏陈谋排难防孤矫拂媮末皇皇于仁义可谓笃道君子矣自晋汔隋老佛显行圣道不断如带诸儒倚天下正议助为怪神愈独喟然引圣争四海之惑虽防讪笑跲而复奋始若未之信卒大显于时昔孟轲拒杨墨去孔子才二百年愈排二家乃去千余嵗拨衰反正功与齐而力倍之所以过况雄为不少矣自愈没其言大行学者仰之如泰山北斗云
　　旧唐书赞韩公殊失推崇与轻儇文士初无大异此始极力尊崇山斗之名万世不易文亦低徊往复链气凝神出之韩公文千载独步作其赞者几经说研称量敢轻下笔耶○皇甫持正作韩公墓志虽推尊其人然赞其文独至李汉序公文虽提出道字作主然亦是赞其文能合于道耳韩公本因文见道者故二子所称扬不过如此亦二子之本领则然也此篇造句琢语规步二子而见识议论抑又过之能道出韩公衞道深心



　　古文雅正卷八
　　钦定四库全书
　　古文雅正卷九
　　礼部侍郎蔡世逺编
　　段太尉逸事状　　　　　　　　柳宗元
　　太尉始为泾州刺史时汾阳王以副元帅居蒲王子晞为尚书领行营节度使寓军邠州纵士卒无頼邠人偷嗜暴恶者率以货窜名军伍中则肆志吏不得问日羣行丐取于市不嗛辄奋击折人手足推釡鬲瓮盎盈道上把臂徐去至撞杀孕妇人邠宁节度使白孝徳以王故戚不敢言太尉自州以状白府愿计事至则曰天子以生人分公理公见人被暴害因恬然且大乱若何孝徳曰愿奉教太尉曰某为泾州甚适少事今不忍人无寇暴死以乱天子边事公诚以都虞命某者能为公已乱使公之人不得害孝徳曰幸甚如太尉请既署一月晞军士十七人入市取酒又以刃刺酒翁坏酿器酒流沟中太尉列卒取十七人皆断头注槊上植市门外晞一营大噪尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去解佩刀选老躄者一人持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出聴我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右曰皆解甲散还火伍中敢哗者死太尉曰吾未晡食请假设草具既食曰吾疾作愿留宿门下命持马者去旦日来还卧军中晞不解衣戒卒击柝卫太尉旦俱至孝徳所谢不能请改过邠州由是无祸先是太尉在泾州为营田官泾大将焦令谌取人田自占数十顷给与农曰且熟归我半是嵗大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚巽使人来谕谌谌甚怒召农者曰我畏段某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮手注善药旦夕自哺农者然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭人且饥死而必得谷又用大杖击无罪者段公仁信大人也而汝不知敬今段公唯一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不媿奴耶谌虽暴抗然闻言则大愧流汗不能食曰吾终不可以见段公一夕自恨死及太尉自泾州以司农徴戒其族过岐朱泚幸致货币慎勿纳及过泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚取视其故封识具存
　　段公忠义明决叙得懔懔有生气文笔酷似子长欧苏亦未易得此古峭也○先杀十七人而后见晞事似太爽快近危道公葢知晞可与言者又不如此而先见晞恐不足以弥之然公是时义激于中生死总不计及不然笏击逆泚岂自分不死耶
　　唐陆文通先生墓表　　　　　　柳宗元
　　孔子作春秋千五百年以名为传者五家今用其三焉秉觚牍焦思虑以为论注疏説者百千人矣攻讦狠怒以辞气相击排冒没者其为书处则充栋宇出则汗牛马或合而隠或乖而显后之学者穷老尽气左视右顾莫得而本则专其所学以訾其所异党枯竹防朽骨以至于父子伤夷君臣诋悖者前世多有之甚矣圣人之难知也有呉郡人陆先生质以其师友天水啖助洎赵匡能知圣人之防故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某既读书得制作之本而获其师友于是合古今散同异聨之以言累之以文葢讲道者二十年书而志之者又十余年其事大备为春秋集注十篇辨疑七篇防指二篇明章大中发露公器其道以圣人为主以尧舜为的苞罗旁魄胶轕下上而不出于正其法以文武为首以周公为翼揖让升降好恶喜怒而不过乎物既成以授世之聪明之士使陈而明之故其书出焉而先生为巨儒用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是嵗嗣天子践阼而理尊优师儒先生以疾闻临问加礼某月日终于京师某月日葬于某郡某里呜呼先生道之存也以书不及施于政道之行也以言不及覩其理门人世儒是以増恸将葬以先生为能文圣人之书通于后世遂相与諡曰文通先生后若干祀有学其书者过其墓哀其道之所由乃作石以表碣
　　仲尼祖述尧舜宪章文武而作春秋陆氏葢知此意以求其道法之原非若他家莫得而本者也此文醇深峻整虽西京艺文志殆不是过○文通字元冲本名淳避宪宗讳赐今名所着春秋三种兼采啖赵时益以已见啖赵之专家久不孤行其所存者恃此而已○解春秋者三传之外有唐三传啖助赵匡陆淳三家是也始能绎经而不专信传最得春秋体要宋程伊川胡康侯刘原父最善余尤喜原父之説宋末家氏铉翁亦明快宜为文信国所心赏之人
　　送澥序　　　　　　　　　　　柳宗元
　　人咸言吾宗宜硕大有积徳焉在髙宗时并居尚书省二十二人遭诸武以故衰耗武氏败犹不能兴为尚书吏者间十数嵗乃一人永贞年吾与族兄登并为礼部属吾黜而季父公绰更为刑部郎则加稠焉又观宗中为文雅者炳炳然以十数仁义固其素也意者复兴乎自吾为僇人居南乡后之頴然出者吾不见之也其在道路幸而过余者独得澥澥质厚不谄敦朴有裕若器焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝悌复向时之美吾于澥焉是望汝往哉见诸宗人为我谢而勉焉无若大山之麓止而不得升也其唯川之不已乎吾去子终老于夷矣
　　柳州一斥之悔过不但文章政事殊絶骎骎乎有道徳之气矣此序意理韵调俱胜可歌可泣也
　　答韦中立论师道书　　　　　　柳宗元
　　辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋以下人益不事师今之世不闻有师有辄哗笑之以为狂人独韩愈奋不顾流俗犯笑侮收召后学作师説因抗顔而为师世果羣怪聚骂指目牵引而憎与为言词愈以是得狂名居长安炊不暇熟又挈挈而东如是者数矣屈子赋曰邑犬羣吠吠所怪也仆往闻庸蜀之南恒雨少日日出则犬吠予以为过言前六七年仆来南二年冬幸大雪逾岭被南越中数州数州之犬皆苍黄吠噬狂走者累日至无雪乃已然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢街怪于羣目以召閙取怒乎仆自谪过以来益少志虑居南中九年增脚气病渐不喜閙岂可使呶呶者早暮咈吾耳骚吾心则固僵仆烦愦愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌嗣者独发愤行之既成礼明日造朝至外廷荐笏言于卿士曰某子冠毕应之者咸怃然京兆尹郑叔则怫然曵笏却立曰何预我耶廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貎虽仆敢为师亦何所増加也假而以仆年先吾子闻道著书之日不后诚欲往来言所闻则仆固愿悉陈中所得者吾子茍自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆太过吾子诚非佞誉诬谀之徒直见爱甚故然耳始吾幼且少为文章以辞为工及长乃知文者以明道是故不茍为炳炳烺烺务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明疏之欲其通廉之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也参之谷梁氏以厉其气参之孟荀以畅其支参之庄老以肆其端参之国语以博其趣参之离骚以致其幽参之太史以着其洁此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣
　　此篇当与昌黎答李翊书参防见古人以文章名家皆由苦心力索之功我辈才不逮古人而用物取精不能及其一二偃然欲以文章自命不亦深可愧哉顾其自言曰文以明道又曰羽翼乎道则全未全未观其自言读书苦心不过以为作文之资何尝有探讨服行之功朱子尝曰圣学失传天下之士徒以文章为事业余更曰天下之士徒以文章为道术也盖汉唐五代之际人不知道杰者犹复不免程朱以后而道始明知读其书者便知其体段但不能加克已力行之功究竟与道无与耳然则程朱之功诚不在禹下深有望于立志者
　　谏用皇甫鏄程异为相【二人以言财赋幸俄得宰相度上书极言不可】
　　裴　度
　　鏄异皆钱谷俗吏佞巧小人陛下一旦寘之相位中外骇笑况鏄在度支专以丰取刻与为务中外仰给之人无不思食其肉比者裁损江西粮料几至溃乱程异虽人品庸下然心事和平可处繁剧不宜为相臣若不退天下谓臣无耻臣若不言天下谓臣负恩今退既不许言又不聴臣如烈火烧心众镝丛体所可惜者淮西荡定河北底宁承宗敛手削地韩舆疾讨贼岂朝廷之力能制其命哉直以处置得宜能服其心耳陛下建升平之业十已八九何忍还自堕坏使四方解体乎晋公为数朝元老以身系天下安危如郭令公者三十年韩魏公论唐室名臣最宗仰之余初意其恢扩逺人也读其奏疏激切乃尔直欲声泪俱下论魏简等疏【时元稹显结宦官魏简求执政度上表论之】
　　裴　度
　　臣度言臣闻主圣臣直今既遇圣主辄为直臣上答殊私下塞羣望誓除国蠧无以家为茍献替之可行何性命之足惜伏惟文武孝徳皇帝陛下纂承丕业光啓雄图方殄顽人之风以立太平之事而逆竪构乱震惊山东奸臣作朋挠乱国政陛下欲扫荡幽镇先宜肃清朝廷何者为患有大小议事有先后河朔逆贼只乱山东禁闱奸臣必乱天下是则河朔患小禁闱患大小者臣等与诸道戎臣必能翦灭大者非陛下制断非陛下觉悟无计驱除今文武百寮中外万品有心者无不愤忿有口者无不咨嗟直以威权方重奬用方深有所畏避不敢抵触臣比犹怀隠忍不愿发明一则以罪恶如山怨谤如雷伏料圣君必自诛殛一则以四方无事万枢且过纪纲潜坏贿赂公行待其贯盈必自颠覆今属凶徒扰攘宸哀忧轸凡有制命系于安危痛此奸臣恣其欺罔干乱圣略非止一途又与翰苑近臣结为朋党陛下聴其所説则必访于近臣不知近臣已先计防更唱迭和蔽惑聪明所以臣自兵兴以来所陈章防皆是至切所奉书诏多有参差防陛下委寄之意不轻被奸臣抑损之心不少但欲令臣失所使臣无成则天下理乱山东胜负悉不顾矣以臣愚见若朝中奸臣尽去则河北逆贼不讨而自平若朝中奸臣尽在则河朔逆贼虽平益炽臣伏读国史知代宗之朝蕃戎侵轶直在畿甸代宗不知盖被程元振壅蔽几危社稷当时柳伉乃太常一博士耳犹抗表归辠为国除害今臣所任兼总将相岂可坐观凶邪有曀日月天鉴孔明照臣肝血但得天下之人知臣不负陛下则臣虽死之日犹生之年防之与乐天齐名初年直节文章尡耀一代嘐嘐之志甚是不屑未路困于外郡法曹思得髙官彼非贪荣者但欲见经济以展抱负耳不知作相仅三月经济未见而失身宦官难免正人之议矣即防晋公参劾亦难自解免世之抱负不凡者尚其立定脚根哉余读元相传最为惋惜屡取与蔡中郎同论以见吾党出处不可一毫自茍也
　　复性书下篇　　　　　　　　　李　翺
　　昼而作夕而休者凡人也作乎非作者也与物皆作休乎非休者也与物皆休吾则不类于凡人昼无所作夕无所休作非吾作也作有物休非吾休也休有物作邪休邪二皆离而不存予之所存者终不亡且离矣人之不力于道也昏不思也天地之间万物生焉人之于万物一物也其所以异于鸟兽虫鱼者岂非道徳之性全乎哉受一气而成形一为物而一为人得之甚难也生乎世又非深长之年也以非深长之年行甚难得之身而不专专于大道肆其心之所为其所以自异于禽兽虫鱼者亡矣昏而不思其昏也终不明矣吾之生二十有九年矣思十九年时如朝日也思九年时亦如朝日也人之受命其长者不过七十八十年九十百年者则稀矣当百年之时而眡乎九十年时也与吾此日之思于前也逺近其能大相悬邪其又能逺于朝日之时邪然则人之生也虽享百年若雷电之惊相激也若风之飘而旋也可知矣况千百人而无一及百年之年者哉故吾之终日志于道徳犹惧未及也彼肆其心之所为者独何人耶
　　韩李并称韩之外知道者推李氏此篇恳切而出以萧疎大堪警世○韩上宰相书时年二十八李作复性书年二十九读此二书似韩鋭于功名李志于道徳要亦随事而见之文耳然习之禀性较宁澹
　　祭韩文公文　　　　　　　　　李　翺
　　孔氏云逺杨朱恣行孟轲距之乃坏于成戎风混华异学魁横兄常辩之孔道益明建武以还文卑质防气萎体败剽剥不让俪华鬭叶颠倒相上及兄之为思动鬼神拨去其华得其本根开合怪骇驱涛涌云包刘越嬴并武同殷六经之学絶而复新学者有归大变于文兄之仕宦罔辞于艰防奏辄斥去而复迁幷黜不改正言亟闻贞元十二兄佐汴州我游自徐始得兄交视我无能待余以友　文析道为益之厚二十九年不知其久兄以疾休我病卧室三来视我笑语穷日何荒不耕防之以一人心乐生皆恶言凶兄之在病则齐其终顺化以尽靡惑于中欲别千万意如不穷临丧大号决裂肝胸老言夀死而不亡兄名之垂星斗之光我撰兄行下于太常声殚天地谁云不长丧车来东我刺庐江君命有严不见兄丧遣使奠斚百酸搅肠音容若在曷日而忘
　　考公于翺籍辈每蓄之为弟子二子祭文及诗则以友待之古人所谓师友之间者原有此种要其推崇服教之心已极其至非习之亦不能为此文也○程子辨横渠为表叔非受业者朱子待蔡西山为老友西山则事之为严师吕原明与程子年位相埒首以师礼事之观宋儒渊源亦足见韩李之心各有未虚处
　　应贤良方正能直言极谏科防　　刘　蕡
　　褐衣小生沐浴斋戒伏于彤庭之内谨顿首上言皇帝陛下臣诚不佞有匡国致君之术无位而不得行有犯顔敢谏之心无路而不得达尚欲与庶人议于道商贾谤于市得通上听一悟主心虽被妖言之罪无所悔焉况逢陛下以至徳嗣兴询求过阙制诏中外举直言极谏臣辱斯举敢不悉意以言至于上所忌时所禁权幸所讳恶有司所与夺臣愚不识大体伏惟陛下少加优容谨昧死以对谨按春秋元者气之始也春者嵗之元也春秋以元加于嵗以春加于王明王者当奉若天道以谨其始也又举时以终嵗举月以终时春秋虽无事必书首月以存时明王者当奉若天道以谨其终也陛下既能谨其始又能谨其终懋而修之勤而行之则可以执契而居简无为而不宰矣臣所忧者宫闱将变社稷将危天下将倾四海将乱夫帝业既艰难而成之固不可容易而守之太祖肇其基髙祖勤其绩太宗定其业宗继其明至于陛下二百余载其间圣明相因扰乱继作未有不用贤士近正人而能绍兴其徽烈者矣春秋阍弑呉子余祭书其名讥疎逮贤士眤近刑人有不君之道伏惟陛下思祖宗开国之勤念春秋继故之戒逺刀锯之残亲骨鲠之直辅相得以专其任庶僚得以守其官奈何以防近五六人总天下之大政威摄朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生于今日矣臣谨按春秋定公元年春王不言正月者春秋以为先君不得正其终则后君不得正其始故曰定无正也今忠贤无腹心之寄阍寺专废立之权陷先帝不得正其终致陛下不得正其始况皇储未建郊祀未修威柄凌夷藩臣跋扈首乱者以安君为名称兵者以逐恶为义典刑不由天子征伐必自诸侯故樊哙排闼而雪涕袁盎当车以抗词京房发愤而殒身窦武不顾而毕命此皆陛下明知之矣臣谨按春秋晋狐射姑杀阳处父书襄公杀之者以其君漏言夫上漏其情则下未敢尽意上泄其事则下莫敢尽言故传有造膝诡词之文易有失身害成之戒今公卿大臣非不欲为陛下言之虑陛下不能用也陛下既忽而不用必泄其言臣下既言而不行必婴其祸适足钳直臣之口而重奸臣之威是以欲尽其言则有失身之惧欲尽其意则有害成之忧故低回郁塞以须陛下惑悟然后尽其啓沃耳陛下何不以听朝之余时御便殿召当世贤相与旧徳老臣访持变扶危之谋制侵凌迫胁之心复门戸扫除之役则可以防奉典谟克承丕构终任贤之效无旰食之忧昔秦之亡也失于强暴汉之亡也失于防弱强暴则奸臣畏死而害上防弱则强臣窃权而震主伏见敬宗不虞亡秦之祸不翦其萌伏惟陛下深轸亡汉之忧以杜其渐则祖宗之鸿业可绍三五之遐轨可追矣臣闻国君之所以尊者重其社稷也社稷之所以重者存其百姓也百姓者陛下之赤子宜令慈仁者亲育之如保传焉如乳哺焉如师之教导焉今或不然亲近贵幸分曹建署补除卒吏召致賔客因其货贿假以气势大者统藩方小者为牧守居上无清惠之政而有饕餮之害居下无忠诚之节而有奸欺之罪加以国权兵柄专于左右贪臣聚敛以固宠奸吏因縁而弁法官乱人贫盗贼并起即不幸因之以病疠继之以凶荒臣恐陈胜呉广不独起于秦赤眉黄巾不独生于汉臣谨按春秋齐桓公盟诸侯不以日而葵丘之防特以日着美其能宣明天子之禁率奉王官之法故春秋备而书之法宜画一官宜正名今又分外官中官之员立南司北司之局或犯禁于南则亡命于北或正刑于外则破律于中法出多门人无所措由兵农势异中外法殊也臣闻古也因井田而制军赋间农事以修武备提封约卒乘之数命将在公卿之列故兵农一致文武同方可以保又邦家式遏乱畧洎太宗皇帝肇建邦典亦置府兵省台军卫文武参掌居闲嵗则櫜弓力穑将有事则释耒荷戈所以修复古制不废旧物今则不然夏官不知兵籍止于奉朝请大将不举兵事止于养勲封军容合中官之政戎律附内臣之职首戴武弁疾文吏如仇讐足蹈军门视农夫如草芥谋不足以翦除凶逆而诈足以抑扬威福勇不足以镇卫社稷而暴足以侵轶闾里羁绁藩臣干凌宰辅隳裂王度汩乱朝经张武夫之威上以制君父假天子之命下以御英豪有藏奸观衅之心无仗节死难之义岂先王经文纬武之防耶臣愿陛下贯文武之道均兵农之功正贵贱之名一中外之法自邦畿以刑下国始天子而达诸侯则可以制豪猾之强无逾检之患矣臣闻晁错为汉画削诸侯之防非不知祸之将至忠臣之心壮夫之节茍利社稷死无悔焉臣今非不知言发而祸应计行而身戮盖痛社稷之危哀人生之困岂忍姑息时忌窃陛下一命之宠哉谨对
　　制防汉推董江都唐推刘蕡宋推文信国兹篇忠忱愤气喷薄而出又兼鲍司言王氏一疏胡澹庵言王伦一疏而有之魄力洵堪万古○因原防太长节之以便诵读要其精处已尽于此
　　答问兵势　　　　　　　　　　张　巡
　　今与贼战云合乌散变态不恒数歩之间势有同异临机应猝在于呼吸之间而动询大将事不相及非知兵之变者也故吾使兵识将意将识士情投之而往如手之使指兵将相习人自为战不亦可乎
　　睢阳行兵不依古法教战陈令本将各以其意教之人问其故公对云云然所云兵识将意将识士情虽三代仁义节制之师不出是道
　　吊古战塲文　　　　　　　　　李　华
　　浩浩乎平沙无垠夐不见人河水萦带羣山纠纷黯兮惨悴风悲日曛蓬断草枯凛若霜晨鸟飞不下兽挺亡羣亭长告余曰此古战塲也常覆三军往往鬼哭天隂则闻伤心哉秦欤汉欤将近代欤吾闻夫齐魏徭戍荆韩召募万里奔走连年暴露沙草晨牧河冰夜渡地濶天长不知归路寄身锋刅腷臆谁诉秦汉而还多事四夷中州耗斁无世无之古称戎夏不抗王师文教失宣武臣用竒竒兵有异于仁义王道迂濶而莫为呜呼噫嘻吾想夫北风振漠胡兵伺便主将骄敌期门受战野竪旄旗川廻组练法重心骇威尊命贱利镞穿骨惊沙入面主客相搏山川震声折江河势崩雷电至若穷阴凝闭凛冽海隅积雪没胫坚冰在须鸷鸟休巢征马踟蹰缯纩无温堕指裂肤当此苦寒天假强胡凭凌杀气以相翦屠径截辎重横攻士卒都尉新降将军复没尸填巨港之岸血满长城之窟无贵无贱同为枯骨可胜言哉鼓衰兮力尽矢竭兮絶白刅交兮寳刀折两军蹙兮生死决降矣哉终身夷狄战矣哉暴骨沙砾鸟无声兮山寂寂夜正长兮风淅淅魂魄结兮天沉沉鬼神聚兮云幕幕日光寒兮草短月色苦兮霜白伤心惨目有如是耶吾闻之牧用赵卒大破林胡开地千里遁逃匃奴汉倾天下财殚力痡任人而已其在多乎周逐猃狁北至太原既城朔方全师而还饮至防勲和乐且闲穆穆棣棣君臣之间秦起长城竟海为闗荼毒生灵万里朱殷汉击匃奴虽得隂山枕骸遍野功不补患苍苍蒸民谁无父母提携捧负畏其不夀谁无兄弟如足如手谁无夫妇如賔如友生也何恩杀之何咎其存其没家莫闻知人或有言将信将疑睊睊心目寝寐见之布奠倾觞哭望天涯天地为愁草木凄悲吊祭不至精魂何依必有凶年人其流离鸣呼噫嘻时耶命耶从古如斯为之奈何守在四夷
　　若徒以锤字链响见长六朝以来尽可栋説得大有闗系惊心动魄使秦皇汉武见之民命其有瘳乎○孟子云善战者服上刑此文可作注脚悲痛之声彻于万古
　　礼乐志论　　　　　　　　　　新唐书
　　由三代而上治出于一而礼乐达于天下由三代而下治出于二而礼乐为虚名古者宫室车舆以为居衣裳冕弁以为服尊爵俎豆以为器金石丝竹以为乐以适郊庙以临朝廷以事神而治民其嵗时聚防以为朝觐聘问欢欣交接以为射乡食飨合众兴事以为师田学校下至里闾田亩吉凶哀乐凡民之事莫不一出于礼由之以教其民为孝慈友悌忠信仁义者常不出于居处动作衣服饮食之间盖其朝夕从事者无非乎此也此所谓治出于一而礼乐达天下使天下安习而行之不知所以迁善逺罪而成俗也及三代已亡遭秦变古后之有天下者自天子百官名号位序国家制度宫车服器一切用秦旧其间虽有欲治之主思所改作不能超然逺复三代之上而牵其时俗稍即以损益大抵安于茍简而已其朝夕从事则以簿书狱讼兵食为急曰此为政也所以治民至于三代礼乐具其名物而藏于有司时出而用之郊庙朝廷曰此为礼也所以教民此所谓治出于二而礼乐为虚名故自汉以来史官所记事物名数降登揖让拜俛伏兴之节皆有司之事尔所谓礼之末节也然用之郊庙朝廷自搢绅大夫从事其间者皆莫能晓习而天下之人至于老死未尝见也况欲识礼乐之盛晓然谕其意而被其教化以成俗乎呜呼习其器而不知其意忘其本而存其末又不能备具所谓朝觐聘问射乡食飨师田学校冠昏丧葬之礼在者几何自梁以来始以其当时所行傅于周官五礼之名各立一家之学唐初即用隋礼至太宗时中书令房元龄秘书监魏徴与礼官学士等因隋之礼増以天子上陵朝庙养老大射讲武读时令纳皇后皇太子入学太常行陵合朔陈兵大社等为吉礼六十一篇宾礼四篇军礼二十篇嘉礼四十二篇凶礼十一篇是为贞观礼髙宗又诏太尉长孙无忌中书令杜正伦李义府中书侍郎李友益黄门侍郎刘祥道许圉师太子賔客许敬宗太常卿韦琨等増之为一百三十巻是为显庆礼其文杂以式令而义府敬宗方得幸多希防傅防事既施行议者皆以为非上元三年诏复用贞观礼由是终髙宗世贞观显庆二礼兼行而有司临事逺引古义与二礼参考増损之无复定制武氏中宗继以乱败无可言者博士掌礼备官而已宗开元十年以国子司业韦縚为礼仪使以掌五礼十四年通事舍人王嵒上疏请删去礼记旧文而益以今事诏付集贤院议学士张説以为礼记不刋之书去圣久逺不可改易而唐贞观显庆礼仪注前后不同宜加折衷以为唐礼乃诏集贤院学士右散骑常侍徐坚左拾遗李锐及太常博士施敬本撰述歴年未就而鋭卒萧嵩代鋭为学士奏起居舍人王仲丘撰定为一百五十巻是为大唐开元礼由是唐之五礼之文始备而后世用之虽时小有损益不能过也贞元中太常礼院修撰王泾考次歴代郊庙沿革之制及其工歌祝号而图其坛屋陟降之序为郊祀録十巻元和十一年秘书郎修撰韦公肃又録开元已后礼文损益为礼阁新仪三十巻十三年太常博士王彦威为曲台新礼三十巻又采元和以来三公士民婚祭丧葬之礼为续曲台礼三十巻呜呼考其文记可谓备矣以之施于贞观开元之间亦可谓盛矣而不能至三代之隆者具其文而意不在焉此所谓礼乐为虚名也哉
　　原本洞彻叙次明整学识笔力两擅其胜余家居十年尝私纂为通行之礼行之一族与同志共勉之后见髙安朱可亭先生仪礼节畧一书广大精详叹为化民成俗之助殊自愧浅陋不敢以示人夫礼者先王所以防未萌之欲故横渠张子为以礼教人名为有志于学而不能由礼是犹学农而不执耒耜也简易可行情理允协是所望于复古者
　　食货志论　　　　　　　　　　新唐书
　　古之善治其国而爱养斯民者必立经常简易之法使上爱物以养其下下勉力以事其上上足而下不困故量人之力而授之田量地之产而取以给公上量其入而出之以为用度之数是三者常相须以济而不可失失其一则不能守其二及暴君庸主纵其佚欲而茍且之吏从之变制合时以取宠于其上故用于上者无节而取于下者无限民竭其力而不能供由是上食不足而下愈困则财利之説兴而聚敛之臣用记曰宁畜盗臣盗臣诚可恶然一人之害尔聚敛之臣用则经常之法坏而下不胜其弊焉唐之始时授人以口分世业田而取之以租庸调之法其用之也有节盖其畜兵以府卫之制故兵虽多而无所损设官有常贠之数故官不滥而易禄虽不及三代之盛时然亦可以为经常之法也及其弊也兵冗官滥为之大蠧自天宝以来大盗屡起方镇数叛兵革之兴累世不息而用度之数不能节矣加以骄君昏主奸吏邪臣取济一时屡更其制而经常之法荡然尽矣由是财利之説兴聚敛之臣进盖口分世业之田坏而为兼并租庸调之法坏而为两税至于盐铁转运屯田和籴铸钱括苗利借商进奉献助无所不为矣盖愈烦而愈弊以至于亡焉
　　租庸调府兵之法北魏宇文周时颇已施行特至唐初而制度方备耳余尝谓商鞅之罢井田杨炎之定两税一变而不可复固变法者之过亦世变使然也酌行限田之制量减养兵之费勤防时闻简任贤司牧以涖之亦庶乎其可矣
　　艺文志论　　　　　　　　　　新唐书
　　自六经焚于秦而复出于汉其师传之道中絶而简编脱乱讹缺学者莫得其本真于是诸儒章句之学兴焉其后传注笺解义疏之流转相讲述而圣道粗明然其为説固已不胜其繁矣至于上古三皇五帝以来世次国家兴灭终始僣窃伪乱史官备矣而传记小説外暨方言地理职官氏族皆出于史官之流也自孔子在时方修明圣经以绌谬异而老子著书论道徳接乎周衰战国游谈放荡之士田骈慎到列庄之徒各极其辨而孟轲荀卿始专修孔氏以折异端然诸子之论各成一家自前世皆存而不絶也夫王迹熄而诗亡离骚作而文辞之士兴歴代盛衰文章与时髙下然其变态百出不可穷极何其多也自汉以来史官列其名氏篇第以为六艺九种七畧至唐始分为四类曰经史子集而藏书之盛莫盛于开元其着録者五万三千九百一十五巻而唐之学者自为之书又二万八千四百六十九巻呜呼可谓盛矣六经之道简严易直而天人备故其愈久而益明其余作者众矣质之圣人或离或合然其精深闳博各尽其术而怪竒伟丽往往震发于其间此所以使好竒博爱者不能忘也然凋零磨灭亦不可胜数岂其华文少实不足以行逺欤而俚言俗説猥有存者亦其有幸不幸者欤今着于篇有其名而无其书者十盖五六也可不惜哉
　　作艺文志论非论学术也故以含蓄委折之笔出之然上下数千百年原委明而尊尚亦正










　　钦定四库全书
　　古文雅正巻十
　　礼部侍郎蔡世逺编
　　平边防　　　　　　　　　　　王　朴
　　唐失道而失呉蜀晋失道而失幽并观所以失之之由知所以平之之术当失之时君暗政乱兵骄民困近者奸于内逺者叛于外小不制而至于僭大不制而至于滥天下离心人不用命呉蜀乘其乱而窃其号幽并乘其间而据其地平之之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其材徭役以时以阜其民俟其仓廪实器用备人可用而举之彼方之民知我政化大行上下同心力彊财足人安将和有必取之势则知彼情状者愿为之间谍知彼山川者愿为之先导彼民与此民之心同是与天意同与天意同则无不成之功攻取之道从易者始当今惟呉易图东至海南至江可挠之地二千里从少备处先挠之备东则挠西备西则挠东彼必奔走以救其弊奔走之间可以知彼之虚实众之强弱攻虚击弱则所向无前矣勿大举但以轻兵挠之彼人怯弱知我师入其地必大发以来应数大发则民困而国竭一不大发则我获其利彼竭我利则江北诸州乃国家之所有也既得江北则用彼之民扬我之兵江之南亦不难平之也如此则用力少而收功多得呉则桂广皆为内臣岷蜀可飞书而召之如不至则四面竝进席巻而蜀平矣呉蜀平幽可望风而至惟幷必死之冦不可以恩信诱必须以强兵攻力已竭气已丧不足以为边患可为后图方今兵力精练器用具备羣下知法诸将用命一稔之后可以平边臣书生也不足以讲大事至于不达大体不合机宜惟陛下寛之
　　五代惟世宗为第一贤君使假之年削平诸国必矣削平诸国之后其规模岂隋文等比哉王朴此篇天下大势了了亦与淮阴汉中之言孔明隆中之对相似上半説治国规模尤为深知治体者王景略一流也
　　一行传论　　　　　　　　　　五代史
　　呜呼五代之乱极矣传所谓天地闭贤人隠之时欤当此之时臣弑其君子弑其父而搢绅之士安其禄而立其朝充然无复廉耻之色者皆是也吾以谓自古忠臣义士多出于乱世而怪当时可道者何少也岂果无其人哉虽曰干戈兴学校废而礼义衰风俗隳坏至于如此然自古天下未尝无人也吾意必有洁身自负之士嫉世逺去而不可见者自古材贤有韫于中而不见于外或穷居陋巷委身草莽虽顔子之行不遇仲尼而名不彰况世变多故而君子道消之时乎吾又以谓必有负材能修节义而沉沦于下泯没而无闻者求之传记而乱世崩离文字残缺不可复得然仅得者四五人而已处乎山林而羣麋鹿虽不足以为中道然与其食人之禄俛首而包羞孰若无愧于心放身而自得吾得二人焉曰郑遨张荐明势利不屈其心去就不违其义吾得一人焉曰石昻茍利于君以忠获罪何必自明有至死而不言者此古之义士也吾得一人焉曰程福赟五代之乱君不君臣不臣父不父子不子至于兄弟夫妇人伦之际无不大坏而天理几乎其灭矣于此之时能以孝悌自修于一乡而风行于天下者犹或有之然其事迹不着而无可纪次独其名氏或因见于书者吾亦不敢没而其畧可録者吾得一人焉曰李自伦作一行传
　　得太史公之神髓可以阐幽可以励俗先君子极喜诵此篇读之犹感怆有余思也
　　伶官传论　　　　　　　　　　五代史
　　呜呼盛衰之理虽曰天命岂非人事哉原庄宗之所以得天下与其所以失之者可以知之矣世言晋王之将终也以三矢赐庄宗而告之曰梁吾仇也燕王吾所立契丹与吾约为兄弟而皆背晋以归梁此三者吾遗恨也与尔三矢尔其无忘乃父之志庄宗受而藏之于庙其后用兵则遣从事以一少牢告庙请其矢盛以锦囊负而前驱及凯还而纳之方其系燕父子以组函梁君臣之首入于太庙还矢先王而告以成功其意气之盛可谓壮哉及仇讐已灭天下已定一夫夜呼乱者四应仓皇东出未见贼而士卒离散君臣相顾不知所归至于誓天断髪泣下沾襟何其衰也岂得之难而失之易欤抑本其成败之迹而皆自于人欤书曰满招损谦受益忧劳可以兴国逸豫可以亡身自然之理也故方其盛也举天下之豪杰莫能与之争及其衰也数十伶人困之而身死国灭为天下笑夫祸患尝积于忽防而智勇多困于所溺岂独伶人也哉
　　唐庄宗自平梁以前英雄俶傥所向无前一小太宗也后来狼狈乃如是逸豫之中人也殆哉世有半生勤劳得第居官后因利心胜逸心萌不旋踵而凌替者多矣况子孙以逸豫承之有不速坏乎成立之难如升天覆坠之易如燎毛正堪痛心刻骨○子长论赞文多短简或论其一二轶事或感慨数语孟坚则是非不茍直下断制语矣自是以后摹仿二家确守绳墨惟欧公论赞忠君爱国之心形于笔墨欲使人主有所规戒后世有所劝惩其文之短长不拘因此可觇其品识
　　冯道传论　　　　　　　　　　五代史
　　传曰礼义亷耻国之四维四维不张国乃灭亡善乎管生之能言也礼义治人之大法廉耻立人之大节盖不廉则无所不取不耻则无所不为人而如此则祸乱败亡亦无所不至况为大臣而无所不取无所不为则天下其有不乱国家其有不亡者乎予读冯道长乐老叙见其自述以为荣其可谓无廉耻者矣则天下国家可从而知也予于五代得全节之士三死事之臣十有五而怪士之被服儒者以学古自名而享人之禄任人之国者多矣然使忠义之节独出于武夫战卒岂于儒者果无其人哉岂非髙节之士恶时之乱薄其世而不肯出欤抑君天下者不足顾而莫能致之欤孔子以谓十室之邑必有忠信岂虚言也哉予尝得五代时小説一篇载王凝妻李氏事以一妇人犹能如此则知世固尝有其人而不得见也凝家青徐之间为虢州司户参军以疾卒于官凝家素贫一子尚防李氏携其子负其遗骸以归东过开封止旅舍主人见其妇人独携一子而疑之不许其宿李氏顾天已暮不肯去主人牵其臂而出之李氏仰天长恸曰我为妇人不能守节而此手为人执邪不可以一手并汚吾身即引斧自断其臂路人见者环聚而嗟之或为之弹指或为之泣下开封尹闻之白其事于朝官为赐药封疮厚恤李氏而笞其主人者呜呼士不自爱其身而忍耻以偷生者闻李氏之风宜少知愧哉
　　取一絶无耻者与极节烈者同论不加防窜自然成文此等最有闗于风教○冯道先事燕犹为君臣之分未定也后归唐相明宗明宗为五季贤主道之进规犹有大臣风度使其遂死岂不为五季名臣哉在郭崇韬安重诲之上矣老而不死遂无耻至此
　　职方考论　　　　　　　　　　五代史
　　呜呼自三代以上莫不分土而治也后世鉴古矫失始郡县天下而自秦汉以来为国孰与三代长短及其亡也未始不分至或无地以自存焉盖得其要则虽万国而治失其所守则虽一天下不能以容岂非一本于道徳哉唐之盛时虽名天下为十道而其势未分既其衰也置军节度号为方镇镇之大者连州十余小者犹兼三四故其兵骄则逐帅帅彊则叛上土地为其世有干戈起而相侵天下之势自兹而分然唐自中世多故矣其兴衰救难常倚镇兵扶持而侵凌乱亡亦终以此岂其利害之理然欤自僖昭以来日益割裂梁初天下别为十一南有呉浙荆湖闽汉西有岐蜀北有燕晋而朱氏所有七十八州以为梁庄宗初起并代取幽沧有州三十五其后又取梁魏博等十有六州合五十一州以灭梁岐王称臣又得其州七同光破蜀已而复失惟得秦鳯阶成四州而营平二州陷于契丹其増置之州一合一百二十三州以为唐石氏入立献十有六州于契丹而得蜀金州又増置之州一合一百九州以为晋刘氏之初秦鳯阶成复入于蜀隠帝时増置之州一合一百六州以为汉郭氏代汉十州入于刘旻世宗取秦鳯阶成瀛漠及淮南十四州又増置之州五而废者三合一百一十八州以为周宋兴因之此中国之大畧也其余外属者彊弱相并不常其得失至于周末闽已先亡而在者七国自江以下二十一州为南唐自剑以南及山南西道四十六州为蜀自湖南北十州为楚自浙东西十三州为呉越自岭南北四十七州为南汉自太原以北十州为东汉而荆归峡三州为南平合中国所有二百六十八州而军不在焉唐之封疆逺矣前史备载而羁縻寄治虚名之州在其间五代乱世文字不完而时有废省又或陷于夷狄不可考究其详其可见者具之如谱
　　极繁碎叙得极简明故曰马班以后诸史不但学识无欧公比即文墨亦当推第一○孟坚诸侯王表序多袭子长原文此则效其体制而变化出之
　　仁宗纪賛　　　　　　　　　　宋　史
　　賛曰仁宗恭俭仁恕出于天性一遇水旱或密祷禁廷或跣立殿下有司请以玉清旧地为御苑帝曰吾奉先帝苑囿犹以为广何以是为燕私常服澣濯帷帟衾裯多用缯絁宫中夜饥思膳烧羊戒勿宣索恐膳夫自此戕贼物命以备不时之须大辟疑者皆令上谳嵗常活千余吏部选人一坐失入死罪皆终身不迁每谕辅臣曰朕未尝詈人以死况敢滥用辟乎至于夏人犯边御之出境契丹渝盟増以嵗币在位四十二年之间吏治若媮惰而任事蔑残刻之人刑法似纵弛而决狱多平允之士国未尝无嬖幸而不足以累治世之体朝未尝无小人而不足以胜善类之气君臣上下恻怛之心忠厚之政有以培壅宋三百余年之基子孙一矫其所为驯致于乱传曰为人君止于仁帝诚无愧焉
　　汉文帝宋仁宗三代以下所首推者论賛亦酷效孟坚汉文賛
　　富弼文彦博传賛　　　　　　　宋　史
　　论曰国家当隆盛之时其大臣必有耆艾之福推其有余足芘当世富弼再盟契丹能使南北之民数十年不见兵革仁人之言其利溥哉文彦博立朝端重顾盼有威逺人来朝仰望风采其徳望固足以折冲御侮于千里之表矣至于公直忠亮临事果断皆有大臣之风又皆享髙爵于承平之秋至和之末共定大计功成退居朝野倚重熙丰而降弼彦博相继以老憸人无忌善类沦胥而宋业衰矣书曰畨畨良士旅力既愆我尚有之岂不信然哉
　　宋初三朝宰相朱子推李文靖为第一然二吕二王文正皆贤相也仁宗朝政府名贤推韩范富欧阳然范欧仅为参政未作平章推四贤相其韩富杜文乎杜文人物稍不及韩范富欧然贤相则一论賛凝重得体末一段説得贤人闗系国运尤伤感于绍述以后也
　　谏垣存藁序　　　　　　　　　韩　琦
　　夫善谏者无讽也无显也主于理胜而已矣故主于讽者必优柔防婉广引譬喻冀吾説之可行而不知事不明辨则忽而不听也主于显者必暴扬激许恐以危亡谓吾言之能动而不知论或过当则怒而不信也夫欲説而必听言而必信茍不以理胜之为主难矣哉琦景祐中任三司度支判官以族贫求外补得舒州将行而上以谏官缺擢授右司谏而留之窃惟言责之重非面折廷诤之难盖知体得宜为难夫得通明端朴髙识博学之士则动必中理日益君听而使愚不肖者冒而居之固不胜其任矣遂两上章辞不报乃喟然自谓曰上之知汝任汝之意厚矣汝之所言当顾体酌宜主于理胜而以至诚将之兹所以报陛下知而任之之意若知时之不可行而徒为髙论以卖直取名汝罪不容诛矣在职越三载凡明得失正纲纪辨忠良击权幸时人所不敢言必昧死论列之上寛而可其奏者十八九卒免重戮进登掖垣实前自为诫之力也其所存藁欲敛而焚之以效古人谨密之义然念诗书所载从谏而圣君之徳也衮阙而补臣之忠也前代谏诤之臣嘉言谠议布在方防使览之者知人主从善之美致治之原若皆削而燔之则后世何法焉于是存而録之离为上中下三巻命曰谏垣存藁以藏于家窃思夫上之聪仁大度自三代汉唐以来虚怀纳谏甚盛徳之主皆所不及复俾子孙传而阅之知直道之无咎忠教之有迹云时庆厯二年三月十五日秦亭西斋序
　　昔王文正公曽最喜公疏曰他如希文亦未免近名今读公自序主于理胜而以至诚将之范希文所同特范公气稍胜耳韩公不卖直取名而又曰时人所不敢言必昧死论列之愤激者当知所取裁庸懦者亦无所借口矣
　　岳阳楼记　　　　　　　　　　范仲淹
　　庆厯四年春滕子京谪守巴陵郡越明年政通人和百废俱兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩汤汤横无际涯朝晖夕阴气象万千此则岳阳楼之大观也前人之述备矣然则北通巫峡南极潇湘迁客骚人多防于此览物之情得无异乎若夫霪雨霏霏连月不开阴风怒号浊浪排空日星隠曜山岳潜形商旅不行樯倾楫摧薄暮冥冥虎啸猿啼登斯楼也则有去国怀乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光耀金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以已悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐欤噫防斯人吾谁与归
　　前半设局造句犹是文人手笔末段直达胸臆非文正公不足以当之○或问史臣吕本中及朱文公皆以文正公为宋朝人物第一何也曰魏公大矣而本领防不及温公诚矣而规局防不及尧舜君民之念无日不存于中心事如白日青天公诚絶伦超羣也
　　胡先生墓表　　　　　　　　　欧阳修
　　先生讳瑗字翼之姓胡氏其上世为陵州人后为泰州如臯人先生为人师言行而身化之使诚明者达昏愚者励而顽傲者革故其为法严而信为道久而遵师道废久矣自景祐明道以来学者有师惟先生暨泰山孙明复石守道三人而先生之徒最盛其在湖州之学弟子去来常数百人各以其经转相传授其教学之法最备行之数年东南之士莫不以仁义礼乐为学庆厯四年天子开天章阁与大臣讲天下事始慨然诏州县皆立学于是建太学于京师而有司请下湖州取先生之法以为太学法至今为着令后十余年先生始来居太学学者自逺而至太学不能容取旁官署以为学舍礼部贡举嵗所得士先生弟子十常居四五其髙第者知名当时或取甲科居显仕其余散在四方随其人贤愚皆循循雅饬其言谈举止不问可知为先生弟子其学者相语称先生不问可知为胡公也先生初以白衣见天子论乐拜秘书省校书郎辟丹州军事推官改密州观察推官丁父忧去职服除为保宁军节度推官遂居湖学召为诸王宫教授以疾免已而以太子中舍致仕迁殿中丞于家皇祐中驿召至京师议乐复以为大理评事兼太常寺主簿又以疾辞嵗余为光禄寺丞国子监直讲乃居太学迁大理寺丞赐绯衣银鱼嘉祐元年迁太子中允充天章阁侍讲仍居太学已而病不能朝天子数遣使者存问又以太常博士致仕东归之日太学之诸生与朝廷贤士大夫送之东门执弟子礼路人嗟叹以为荣以四年六月六日卒于杭州享年六十有七以明年十月五日葬于乌程何山之原其世次官邑与其行事莆阳蔡君谟具志于幽堂呜呼先生之徳在乎人不待表而见于后世然非此无以慰学者之思乃掲于其墓之原六年八月三日庐陵欧阳修述
　　铭表推欧公擅长诸大臣铭表如王文正公范文正公等篇以太长故不入选苏子美梅圣俞等篇文情絶佳又无甚闗系此篇赞胡公处只跌宕数处而胡公身分已见○篇中如使诚明者逹诚明矣岂犹有未逹者使生于张程理学大明之后必不肯如此下语
　　徂徕先生墓志铭　　　　　　　欧阳修
　　徂徕先生姓石氏名介字守道兖州奉符人也徂徕鲁东山而先生非隠者也其仕尝位于朝矣鲁之人不称其官而称其徳以为徂徕鲁之望先生鲁人之所尊故因其所居山以配其有徳之称曰徂徕先生者鲁人之志也先生貎厚而气完学笃而志大虽在畎亩不忘天下之忧以谓时无不可为为之无不至不在其位则行其言吾言用功利施于天下不必出乎已吾言不用虽获祸咎至死而不悔其遇事发愤作为文章极陈古今治乱成败以指切当世贤愚善恶是是非非无所讳忌世俗颇骇其言由是谤议喧然而小人尤嫉恶之相与出力必挤之死先生安然不惑不变曰吾道固如是吾勇过孟轲矣不幸遇疾以卒既卒而奸人有欲以竒祸中伤大臣者犹指先生以起事谓其诈死而北走契丹矣请发棺以验赖天子仁圣察其诬得不发棺而保全其妻子先生世为农家父讳丙始以仕进官至太常博士先生年二十六举进士甲科为郓州观察推官南京留守推官御史台辟主簿未至以上书论赦罢不召秩满迁某军节度掌书记代其父官于蜀为嘉州军事判官丁内外艰去官垢面跣足躬耕徂徕之下塟其五世未葬者七十丧服除召入国子监直讲是时兵讨元昊久无功海内重困天子奋然思欲振起威德而进退二三大臣増置谏官御史所以求治之意甚鋭先生跃然喜曰此盛事也雅颂吾职其可已乎乃作庆厯圣徳颂以褒贬大臣分别邪正累数百言诗出太山孙明复曰子祸始于此矣明复先生之师友也其后所谓奸人作竒祸者乃诗之所斥也先生自闲居徂徕后官于南京尝以经术教授及在太学益以师道自居门人弟子从之者甚众太学之兴自先生始其所为文章曰某集者若干巻其斥佛老时文则有怪説中国论曰去此三者然后可以有为其戒奸臣宦女则有唐鉴曰吾非为一世监也其喜怒哀乐必见于文其辞博辩雄伟而忧思深逺其为言曰学者学为仁义也惟忠能忘其身惟笃于自信者乃可以力行也以是行于已亦以是教于人所谓尧舜禹汤文武周公孔子孟轲杨雄韩愈氏者未尝一日不诵于口思与天下之士皆为周孔之徒以致其君为尧舜之君民为尧舜之民亦未尝一日少忘于心至其违世惊众人或笑之则曰吾非狂痴者也是以君子察其行而信其言推其用心而哀其志先生直讲嵗余杜祁公荐之天子拜太子中允今丞相韩公又荐之乃直集贤院又嵗余始去大学通州濮州方待次于徂徕以庆厯五年七月某日卒于家享年四十有一友人庐陵欧阳修哭之以诗以谓待彼谤焰熄然后先生之道明矣先生既没妻子冻馁不自胜今丞相韩公与河阳富公分俸买田以活之后二十一年其家始克葬先生于某所将塟其子师纳与其门人姜潜杜黙徐遁等来告曰谤焰熄矣可以发先生之光矣敢请铭某曰吾诗不云乎子道自能久也何必吾铭遁等曰虽然鲁人之欲也乃为之铭曰
　　徂徕之岩岩与子之徳兮鲁人之所瞻汶水之汤汤与子之道兮逾逺而弥长道之难行兮孔孟亦云遑遑一世之屯兮万世之光曰吾不有命兮安在夫桓魋与臧仓自古圣贤皆然兮噫子虽毁其何伤
　　石守道正孔子之所谓狂也信道笃而议论发皇下之可以成就人材上之可以裨补朝廷亦其停蓄不深涵养未至故动多龃龉仁宗为有宋极盛之世犹多谤焰呜呼难哉欧公极力推尊文笔健畅读之能令顽廉懦立○胡安定孙明复石守道李太伯皆范文正公所奬借成就者尝延与其子纯仁同学而守道乃明复之门人也程子又安定之门人也余尝谓宋学将兴之际有范文正公以为宗主及诸儒辈出之时有吕正献公为之荐扬盖周程张邵正献公皆尝荐之于朝者也学术之兴人才之茂必由于为大臣者有知人之特识有好善之盛心其闗系也如此
　　泷冈阡表　　　　　　　　　　欧阳修
　　呜呼惟我皇考崇公卜吉于泷冈之六十年其子修始克表于其阡非敢缓也葢有待也修不幸生四嵗而孤太夫人守节自誓居穷自力于衣食以长以教俾至于成人太夫人告之曰汝父为吏廉而好施与喜賔客其俸禄虽薄常不使有余曰母以是为我累故其亡也无一瓦之覆一垅之植以庇而为生吾何恃而能自守耶吾于汝父知其一二以有待于汝也自吾为汝家妇不及事吾姑然知汝父之能养也汝孤而防吾不能知汝之必有立然知汝父之必将有后也吾之始归也汝父免于母丧方逾年嵗时祭祀则必涕泣曰祭而丰不如养之薄也间御酒食则又涕泣曰昔常不足而今有余其何及也吾始一二见之以为新免于丧适然耳既而其后常然至其终身未尝不然吾虽不及事姑而以此知汝父之能养也汝父为吏常夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨也矧求而有得耶以其有得则知不求而死者有恨也夫常求其生犹失之死而世常求其死也回顾乳者抱汝而立于旁因指而叹曰术者谓我嵗行在戌将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者耶呜呼其心厚于仁者耶此吾知汝父之必将有后也汝其勉之夫养不必丰要于孝利虽不得博于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗绵二州推官又为泰州判官享年五十有九葬沙溪之泷冈太夫人姓郑氏考讳徳仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少防时治其家以俭约其后常不使过之曰吾儿不能茍合于世俭薄所以居患难也其后修贬彛陵太夫人言笑自若曰汝家故贫贱也吾处之有素矣汝能安之吾亦安矣自先公之亡二十年修始得禄而养又十有二年列官于朝始得赠封其亲又十年修为龙图阁直学士尚书吏部郎中留守南京太夫人以疾终于官舍享年七十有二又八年修以非才入副枢密遂参政事又七年而罢自登二府天子推恩褒其三世盖自嘉祐以来逢国大庆必加宠锡皇曽祖府君累赠金紫光禄大夫太师中书令曽祖妣累封楚国太夫人皇祖府君累赠金紫光禄大夫太师中书令兼尚书令祖妣累封呉国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏国于是小子修泣而言曰呜呼为善无不报而迟速有时此理之常也惟我祖考积善成徳宜享其隆虽不克有于其躬而赐爵受封显荣褒大实有三朝之锡命是足以表见于后世而庇赖其子孙矣乃列其世谱具刻于碑既又载我皇考崇公之遗训太夫人之所以教而有待于修者竝揭于阡俾知夫小子修之徳薄能鲜遭时窃位而幸全大节不辱其先者其来有自熙宁三年嵗次庚戌四月十有五日男修表
　　忠孝之文起人歌泣余每读出师表及泷冈阡表未尝不涕涔涔下也
　　袁州学记　　　　　　　　　　李　觏
　　皇帝二十有三年制诏州县立学惟时守令有哲有愚有屈力殚虑只顺徳音有假官借师茍具文书或连数城亡诵声倡而不和教尼不行三十有二年范阳祖君无择知袁州始至进诸生知学宫阙状大惧人才放失儒效阔疎亡以称上意防通判頴川陈君侁闻而是之议以克合相旧夫子庙狭隘不足改为乃营治之东厥土燥刚厥位面阳厥材孔良殿堂门庑黝垩丹漆举以法故生师有舍庖廪有次百尔器备竝手偕作工善吏勤晨夜展力越明年成舍菜且有日旴江李觏谂于众曰惟四代之学考诸经可见已秦以山西鏖六国欲帝万世刘氏一呼而闗门不守武夫健将卖降恐后何耶诗书之道废人惟见利而不闻义焉耳孝武乘丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此今代遭圣神尔袁得圣君俾尔由庠序践古人之迹天下治则撢礼乐以陶吾民一有不幸尤当仗大节为臣死忠为子死孝使人有所赖且有所法是惟朝家教学之意若夫弄笔墨以徼利达而已岂徒二三子之羞抑亦为国者之忧
　　欧曽王学记叙三代之学甚详此独防明一笔从忠孝大节发明朱子谓其从大处起议论者也而词防严链锋锷廹人有振衣千仞之概比欧曽王应突过之○按撢玉篇他甘他绀二切周礼有撢人掌诵王志
　　钦定四库全书
　　古文雅正巻十一
　　礼部侍郎蔡世逺编
　　列女传目録序　　　　　　　　曽　巩
　　刘向所叙列女传凡八篇事具汉书向列传而隋书及崇文总目皆称向列女传十五篇曹大家注以颂义考之葢大家所注离其七篇为十四与颂义凡十五篇而益以陈婴母及东汉以来凡十六事非向书本然也葢向旧书之亡乆矣嘉祐中集贤校理苏颂始以颂义为篇次复定其书为八篇与十五篇者并藏于馆阁而隋书以颂义为刘歆作与向列传不合今验颂义之文尽向之自叙又艺文志有向列女传颂图明非歆作也自唐之乱古书之在者少矣而唐志録列女传凡十六家至大家注十五篇者亦无録然其书今在则古书之或有録而亡或无録而在者亦众矣非可惜哉今校讐其八篇及十五篇者已定可缮冩初汉承秦之敝风俗巳大壊矣而成帝后宫赵卫之属尤自放向以谓王政必自内始故列古女善恶所以致兴亡者以戒天子此向述作之大意也其言太任之娠文王也目不视恶色耳不听滛声口不出敖言又以谓古之人胎教者皆如此夫能正其视听言动者此大人之事而有道者之所畏也顾令天下之女子能之何其盛也以臣所闻葢为之师傅保姆之助诗书图史之戒珩璜琚瑀之节威仪动作之度其教之者虽有此具然古之君子未尝不以身化也故家人之义归于反身二南之业本于文王夫岂自外至哉世皆知文王之所以兴能得内助而不知所以然者葢本于文王之躬化故内则后妃有闗雎之行外则羣臣有二南之美与之相成其推而及逺则商辛之昏俗江汉之小国置之野人莫不好善而不自知此所谓身修故国家天下治者也后世自学问之士多狥于外物而不安其守其室家既不见可法故竞于邪侈岂独无相成之道哉士之茍于自恕顾利冒耻而不知反已者往往以家自累故也故曰身不行道不行于妻子信哉如此人者非素处显也然去二南之风亦巳逺矣况于南乡天下之主哉向之所述劝戒之意可谓笃矣然向号博极羣书而此传称诗芣苢柏舟大车之类与今序诗者之说尤乖异葢不可考至于式防之一篇又以谓二人之作岂其所取者博故不能无失欤其言象计谋杀舜及舜所以自脱者一合于孟子然此传或有之而孟子所不道者葢亦不足道也凡后世诸儒之言经传者固多如此览者采其有补而择其是非可也故为之序论以发其端云
　　子固文本经术古茂处亦有西京风味茅鹿门谓其序诸书不徒详其縁起往往有一段大议论此序其一也
　　先大夫集后序　　　　　　　　曾　巩
　　公所为书号僊鳬羽翼者三十巻西陲要纪者十巻清边前要五十巻广中台志八十巻为臣要纪三巻四声韵五巻总一百七十八巻皆刋行于世今类次诗赋书奏一百二十二篇又自为十巻藏于家方五代之际儒学既摈焉后生小子治术业于闾巷文多浅近是时公虽少所学巳皆知治乱得失兴壊之理其为文闳深隽美而长于讽谕今类次乐府巳下是也宋既平天下公始出仕当此之时太祖太宗巳纲纪大法矣公于是勇言当世之得失其在朝廷疾当事者不忠故凡言天下之要必本天子忧怜百姓劳心万事之意而推大臣从官执事之人观望懐奸不称天子属任之心故治久未治至其难言则人有所不敢言者虽屡不合而出而所言益切不以利害祸福动其意也始公尤见竒于太宗自光禄寺丞越州监酒税召见以为直史馆遂为两浙转运使未久而真宗即位益以材见知初试以知制诰及西兵起又以为自陜以西经略判官而公尝切论大臣当时皆不悦故不果用然真宗终感其言故为泉州未尽一嵗拜苏州五日又为扬州将复召之也而公于是时又上书语斥大臣尤切故卒以龃龉终公之言其大者以自唐之衰民穷久矣海内既集天子方修法度而用事者尚多烦碎治财利之臣又益急公独以谓宜遵简易罢筦以与民休息塞天下望祥符初四方争言符应天子因之遂用事泰山祠汾隂而道家之説亦滋甚自京师至四方皆大治宫观公益诤以谓天命不可专任宜绌奸臣修人事反覆至数百千言呜呼公之尽忠天子之受尽言何必古人此非传之所谓主圣臣直者乎何其盛也何其盛也公在两浙奏罢苛税二百三十余条在京西又与三司争论免民租释逋负之在民者葢公之所试如此所试者大其庶几矣公所尝言甚众其在上前及书亡者葢不得而集其或从或否而后尝可思者与歴官行事庐陵欧阳公已铭公之碑特详焉此故不论论其不尽载者公卒以龃龉终其功行或不得在史氏记籍令记之当时好公者少史其果可信欤后有君子欲推而考之读公之碑与书及予小子之序其意者具见其表里其于虚实之论可覈矣公卒乃赠諌议大夫姓曽氏讳某南丰人序其书者公之孙巩也
　　通篇赞乃祖直节兼説出所以不得大用之故有起有收中分数段篇法井然
　　宜黄县学记　　　　　　　　　曾　巩
　　古之人自家至于天子之国皆有学自防至于长未尝去于学之中学有诗书六艺歌洗爵俯仰之容升降之节以习其心体耳目手足之举措又有祭祀乡社养老之礼以习其恭让进材论狱出兵授防之法以习其从事师友以解其惑劝惩以勉其进戒其不率其所以为具如此而其大要则务使人人学其性不独防其邪僻放肆也虽有刚柔缓急之异皆可以进之于中而无过不及使其识之明气之充于其心则用之于进退语黙之际而无不得其宜临之以祸福死生之故而无足动其意者为天下之士而所以养其身之备如此则又使知天地事物之变古今治乱之理至于损益废置先后终始之要无所不知其在堂户之上而四海九州之业万世之策皆得及出而履天下之任列百官之中则随所施为无不可者何则其素所学问然也葢凡人之起居饮食动作之小事至于修身为国家天下之大体皆自学出而无斯须去于教也其动于视听四支者必使其洽于内其谨于初者必使其要于终驯之以自然而待之以积久噫何其至也故其俗之成则刑罚措其材之成则三公百官得其士其为法之永则中材可以守其入人之深则虽更衰世而不乱为教之极至此鼓舞天下而人不知其从之岂用力也哉及三代衰圣人之制作尽壊千余年之间学有存者亦非古法人之体性之举动唯其所自肆而临政治人之方固不素讲士有聪明朴茂之质而无教养之渐则其材之不成夫然葢以不学未成之材而为天下之吏又承衰之后而治不教之民呜呼仁政之所以不行盗贼刑罚之所以积其不以此也欤宋兴几百年矣庆厯三年天子图当世之务而以学为先于是天下之学乃得立而方此之时抚州之宜黄犹不能有学士之学者皆相率而寓于州以羣聚讲习其明年天下之学复废士亦皆散去而春秋释奠之事以着于令则常以庙祀孔氏庙废不复理皇祐元年防令李君详至始议立学而县之士某某与其徒皆自以谓得发愤于此莫不相励而趋为之故其材不赋而羡匠不发而多其成也积屋之区若干而门序正位讲艺之堂栖士之舍皆足积器之数若干而祀饮寝食之用皆具其像孔氏而下从祭之士皆备其书经史百氏翰林子墨之文章无外求者其相基防作之本末总为日若干而巳何其周且速也当四方学废之初有司之议固以谓学者人情之所不乐及观此学之作在其废学数年之后唯其令之一倡而四境之内响应而图之如恐不及则夫言人之情不乐于学者其果然也欤宜黄之学者固多良士而李君之为令威行爱立讼清事举其政又良也夫及良令之时而顺其慕学发愤之俗作为宫室教肄之所以至图书器用之须莫不皆有以养其良材之士虽古之去今逺矣然圣人之典籍皆在其言可考其法可求使其相与学而明之礼乐节文之详固有所不得为者若夫正心修身为国家天下之大务则在其进之而已使一人之行修移之于一家一家之行修移之于乡邻族党则一县之风俗成人材出矣教化之行道德之归非逺人也可不勉欤县之士来请曰愿有记故记之十二月某日也
　　比吉州慈溪学记更说得详明亲切有学识有笔力此种文于世道人心大有闗系堪与原道并传○曽文多本经术议论亦平实故朱子喜读之
　　抚州顔鲁公祠堂记　　　　　　曽　巩
　　赠司徒鲁郡顔公讳真卿事唐为太子太师与其从父兄杲卿皆有大节以死至今虽小夫妇人皆知公之为烈也初公以忤杨国忠斥为平原太守策安禄山必反为之备禄山既举兵与常山太守杲卿伐其后贼之不能直闚潼闗以公与杲卿挠其势也在肃宗时数正言宰相不悦斥去之又为御史唐旻所搆连輙斥李辅国迁太上皇居西宫公首率百官请问起居又辄斥代宗时与元载争论是非载欲有所壅蔽公极论之又辄斥杨炎卢杞既相德宗益恶公所为连斥之犹不满意李希烈防汝州杞即以公使希烈希烈初慙其言后卒缢公以死是时公年七十有七矣天寳之际久不见兵禄山既反天下莫不震动公独以区区平原遂折其锋四方闻之争奋而起唐卒以振者公为之倡也当公之开土门同日归公者十七郡得兵二十余万繇此观之茍顺且诚天下从之矣自此至公殁垂三十年小人继续任政天下日入于大盗继起天子辄出避之唐之在朝臣多畏怯观望能居其间一忤于世失所而不自悔者寡矣至于再三忤于世失所而不自悔者葢未有也若至于起且仆以至于七八遂死而不自悔者则天下一人而巳若公是也公之学问文章往往杂于神仙浮屠之説不皆合于理及其奋然自立能至于此者葢天性然也故公之能处其死不足以观公之大何则及至于势穷义有不得不死虽中人可勉焉况公之自信也欤惟歴忤大奸颠跌撼顿至于七八而终始不以死生祸福为秋毫顾虑非笃于道者不能如此此足以观公之大也夫君之治乱不同而士之去就亦异若伯夷之清伊尹之任孔子之时彼各有义夫既自此于古之任者矣乃欲睠顾回隠以市于世其可乎故孔子恶鄙夫不可以事君而多杀身以成仁者若公非孔子所谓仁者欤今天子至和三年尚书都官郎中知抚州聂君某尚书屯田员外郎通判抚州林君某相与慕公之烈以公之尝为此邦也遂为堂而祠之既成二君过予之家而告之曰愿有述夫公之赫赫不可葢者固不系于祠之有无盖人之向往之不足者非祠则无以致其至也闻其烈足以感人况拜其祠而亲炙之者欤今州县之政非法令所及者世不复议二君独能追公之节尊而事之以风示当世为法令之所不及是可谓有志者也鲁公歴事四朝丹心浩气九死不移子固直以堂正之旗阵发之震耀耸动故曰至文
　　越州赵公救菑记　　　　　　　曽　巩
　　熙宁八年夏吴越大旱九月资政殿大学士右諌议大夫知越州赵公前民之未饥为书问属县菑所被者几乡民能自食者有几当廪于官者几人沟防构筑可僦民使治之者几所库钱仓粟可发者几何富人可募出粟者几家僧道士食之羡粟书于籍者其几具存使各书以对而谨其备州县吏録民之孤老疾弱不能自食者二万一千九百余人以告故事嵗廪穷人当给粟三千石而止公敛富人所输及僧道士食之羡者得粟四万八千余石佐其费使自十月朔人受粟日一升防小半之忧其众相蹂也使受粟者男女异日而人受二日之食忧具且流亡也于城市郊野为给粟之所凡五十有七使各以便受之而告以去其家者勿给计官为不足用也取吏之不任职而寓于境者给其食而任以事不能自食者有是具也能自食者为之告富人无得闭粜又为之出官粟得五万二千余石平其价子民为粜粟之所凡十有八使粜者自便如受粟又僦民完城四千一百丈为工三万八千计其佣与钱又与粟再倍之民取息钱者告富人纵予之而待熟官为责其偿弃男女者使人得收养之明年春大疫为病坊处疾病之无归者募僧二人属以视医药饮食令无失所时凡死者使在处随收瘗之法廪穷人尽三月当止是嵗尽五月而止事有非便文者公一以自任不以累其属有上请者或便宜多辄行公于此时蚤夜惫心力不少懈事钜细必躬亲给病者药石多出私钱民不幸罹旱疫得免于转死虽死得无失敛埋者公力也是时旱疫被吴越民饥馑疾疠死者殆半菑未有钜于此也天子东向忧劳州县推布上恩人人尽其力公所拊循民尤以为得其依归所以经营绥辑先后终始之际委曲纎悉无不备者其施虽在越其仁足以示天下其事虽行于一时其法足以传后葢菑沴之行治世不能使之无而能为之备民病而后圗之与夫先事而为计者则有间矣不习而有为与夫素得之者则有间矣予故采于越得公所推行乐为之识其详岂独以慰越人之思将使吏之有志于民者不幸而遇嵗之菑推公之所巳试其科条可不待顷而具则公之泽岂小且近乎公元丰二年以大学士加太子少保致仕家于衢其直道正行在于朝廷岂弟之实在于身者此不着着其荒政可师者以为越州赵公救菑记云
　　絶大经济得大手笔叙之更可法可传○是时救荒美政推赵公之在越州富公之在青州有心斯民者所宜核考而健记之
　　书魏郑公传　　　　　　　　　曽　巩
　　予观太宗尝屈己以从羣臣之议而魏郑公之徒喜遭其时感知已之遇事之大小无不谏诤虽其忠诚自至亦得君以然也则思唐之所以治太宗之所以称贤主而前世之君不及者其渊源皆出于此也能知其有此者以其书存也及观郑公以谏诤事付史官太宗怒之薄其恩礼失终始之义则未尝不反覆嗟惜恨其不思而益知郑公之贤焉夫君之使臣与臣之事君者何大公至正之道而巳矣大公至正之道非灭人言以掩巳过取小亮以私其君此其不可者也又有甚不可者夫以谏诤为当掩是以諌诤为非美也则后世谁复当谏诤乎况前代之君有纳谏之美而后世不见则非惟失一时之公将使后世之君谓前代无諌诤之事是啓其怠且忌矣太宗末年羣下既知此意而不言渐不知天下之得失至于辽东之败而始恨郑公不在世未尝知其悔之萌芽出于此也夫伊尹周公何如人也伊尹周公之谏切其君者其言至深而其事至迫存之于书未尝掩焉至今称太甲成王为贤君而伊尹周公为良相者以其可见也令当时削而弃之成区区之小让则后世何所据依而諌又何以知其贤且良与桀纣幽厉始皇之亡则其臣之諌词无见焉非其史之遗乃天下不敢言而然也则諌诤之无传乃此数君之所以益暴其恶于后世而巳矣或曰春秋之法为尊亲贤者讳与此戾矣夫春秋之所以讳者恶也纳諌诤岂恶乎然则焚藁者非欤曰焚藁者谁欤非伊尹周公为之也近世取区区之小亮者为之耳其事又未是也何则以焚其稿为掩君之过而使后世传之则是使后世不见藁之是非而必其过常在于君美常在于巳也岂爱其君之谓欤孔光之去其藁之所言其在正邪未可知也而焚之而惑后世庸讵知非谋已之奸计乎或曰造辟而言诡辞而出异乎此曰此非圣人之所曽言也今万一有是理亦谓君臣之间议论之际不欲漏其言于一时之人耳岂杜其告万世也噫以诚信待已而事其君而不欺乎万世者郑公也益知其贤云岂非然哉岂非然哉以直諌为扬己之短而不知纳諌正所以成巳之圣故舜至圣也而益戒以无怠无荒禹戒以慢游傲虐况其他乎太宗之所以政治全在赏諌臣而虚心纳諌南丰此论屈折尽透比范贯之奏议序更曲畅
　　义田记　　　　　　　　　　　钱公辅
　　范文正公苏人也平生好施与择其亲而贫疎而贤者咸施之方贵显时置负郭常稔之田千畆号曰义田以养济羣族之人日有食嵗有衣嫁娶凶皆有赡择族之长而贤者主其计而时其出纳焉族之聚者九十口嵗入给稻八百斛以其所入给其所聚沛然有余而无穷屏而家居俟代者与焉仕而居官者罢莫给此其大较也初公之未贵显也尝有志于是矣而力未逮者二十年既而为西帅及参大政于是始有禄赐之入而终其志公既没后世子孙修其业承其志如公之存也公虽位充禄厚而贫终其身殁之日身无以为敛子无以为丧惟以施贫活族之义遗其子而巳昔晏平仲敝车羸马桓子曰是隠君之赐也晏子曰自臣之贵父之族无不乘车者母之族无不足于衣食者妻之族无冻馁者齐国之士待臣而举火者三百余人如此而为隠君之赐乎彰君之赐乎于是齐侯以晏子之觞而觞桓子予尝爱晏子好仁齐侯知贤而桓子服义也又爱晏子之仁有等级而言次第也先父族次母族次妻族而后及其疎逺之贤孟子曰亲亲而仁民仁民而爱物晏子为近之今观文正公之义田贤于平仲其规模逺举又疑过之呜呼世之都三公位享万钟禄其邸第之雄车舆之饰声色之多妻孥之富止乎一巳而巳而族之人不得其门者岂少也哉况于施贤乎其下为卿为大夫为士廪稍之充奉养之厚止乎一巳而已而族之人操壶瓢为沟中瘠者又岂少哉况于他人乎是皆公之罪人也公之忠义满朝廷事业满边隅功名满天下后世必有史官书之者予可无録也独高其义因以遗其世云
　　文正公仁孝之心从本原发出直贯至千百年故义田歴久规模不废若稍有近名徇外之心则不久而争且废矣叙论明畅可化鄙薄为寛敦
　　慈溪县学记　　　　　　　　　王安石
　　天下不可一日而无政教故学不可一日而亡于天下古者井天下之田而党庠遂序国学之法立乎其中乡射饮酒春秋合乐养老劳农尊贤使能攷艺选言之政至于受成献馘讯囚之事无不出于学于此养天下智仁圣义忠和之士以至一偏一伎一曲之学无所不养而又取士大夫之材行完洁而其施设巳尝试于位而去者以为之师释奠释菜以教不忘其学之所自迁徙逼逐以勉其怠而除其恶则士朝夕所见所闻无非所以治天下国家之道其服习必于仁义而所学必皆尽其材一日取以备公卿大夫百执事之选则其材行皆巳素定而士之备选者其施设亦皆素所见闻而已不待阅习而后能者也古之在上者事不虑而尽功不为而足其要如此而巳此二帝三王所以治天下国家而立学之本意也后世无井田之法而学亦或存或废大抵所以治天下国家者不复皆出于学而学之士羣居族处为师弟子之位者讲章句课文字而已至其陵夷之久则四方之学者废而为庙以祀孔子于天下斲木抟土如浮屠道士法为王者象州县吏春秋帅其属释奠于其堂而学士者或不预焉葢庙之作出于学废而近世之法然也今天子即位若干年颇修法度而革近世之不然者当此之时学稍稍立于天下矣犹曰州之士满二百人乃得立学于是慈溪之士不得有学而为孔子庙如故庙又坏不治今刘君在中言于州使民出钱将修而作之未及为而去时庆厯某年也后林君肇至则曰古之所以为学者吾不得而见而法者吾不可以无循也虽然吾之人民于此不可以无教即因民钱作孔子庙如今之所云而治其四旁为学舍讲堂其中帅县之子弟起先生杜君醇为之师而兴于学噫林君其有道者耶夫吏者无变今之法而不失古之实此有道者之所能也林君之为其几于此矣林君固贤令而慈溪小邑无珍产滛货以来四方游贩之民田桑之美有以自足无水旱之忧也无游贩之民故其俗一而不杂有以自足故人慎刑而易治而吾所见其邑之士亦多美茂之材易成也杜君者越之隠君子其学行宜为人师者也夫以小邑得贤令又得宜为人师者为之师而以修醇一易治之俗而进美茂易成之材虽拘于法限于势不得尽如古之所为吾固信其教化之将行而风俗之成也夫教化可以美风俗虽然必久而后至于善而今之吏其势不能以久也吾虽喜且幸其将行而又忧夫来者之不能继也于是本其意以告来者前半论学处与子固宜黄一様介甫特欲为简括之笔耳○曽王之文始用长句不古不时自是创体然王虽长句犹有峭劲气曽则以平逹胜也
　　周礼义序　　　　　　　　　　王安石
　　士于俗学久矣圣上闵焉以经术造之乃集儒臣训释厥旨将播之校学而臣某实董周官惟道之在政事其贵贼有位其后先有序其多寡有数其迟数有时制而用之存乎法推而行之存乎人其人足以任官其官足以行法莫盛乎成周之时其法可施于后世其文有见于载籍莫具乎周官之书葢其因习以崇之赓续以终之至于后世无以复加则岂特文武周公之力哉犹四时之运隂阳积而成寒暑非一日也自周之衰以至于今歴嵗千数百矣太平之遗迹扫荡几尽学者所见无复全经于是时也乃欲训而发之臣诚不自揆然知其难也以训而发之之为难则又以知夫立政造事追而复之之为难然窃观圣上致法就功取成于心训廸在位有冯有翼亹亹乎乡六服承德之世矣以所观乎今考所学乎古所谓见而知之者臣诚不自揆妄以为庶几焉故遂昧冒自竭而忘其材之弗及也谨列其书为二十有二巻凡十余万言上之御府
　　笔力斩然却极委婉
　　诗义序　　　　　　　　　　　王安石
　　诗三百十一篇其义具存其辞亡者六篇而巳上既使臣雱训其辞又命臣某等训其义书成以赐太学布之天下又使臣某为之序谨拜手稽首言曰诗上通乎道德下止乎礼义放其言之文君子以兴焉循其道之序圣人以成焉然以孔子之门人赐也商也有得于一言则孔子悦而进之葢其说之难明如此则自周衰以迄于今冺冺纷纷岂不宜哉伏惟皇帝陛下内徳纯茂则神罔时恫外行恂逹则四方以无侮日就月将学有缉熙于光明则颂之所形容葢有不足道也微言奥义既自得之又命承学之臣训释厥遗乐与天下共之顾臣等所闻如爝火焉岂足以赓日月之余光姑承明制代匮而已传曰美成在久故棫朴之作人以寿考为言葢将有来者焉追琢其章纉圣志而成之也臣衰且老矣尚庶几及见之谨序
　　絶大题目兼系应制之作却以简峭之笔出之又极得体存之以药浮冗
　　祭范颍州文　　　　　　　　　王安石
　　呜呼我公一世之师由初迄终名节无疵明肃之盛身危志殖瑶华失位又随以斥治功亟闻尹帝之都闭奸兴良稚子歌呼赫赫之家万首俯趋独防其私以走江湖士争留公蹈祸不栗有危其辞谒与俱出风俗之衰骇正怡邪蹇蹇我初人以疑嗟力行不回慕者兴起儒先酋酋以节相侈公之在贬愈勇为忠稽前引古谊不营躬外更三州施有余泽如酾河江以灌寻尺宿赃自解不以刑加猾盗涵仁终老无邪讲艺弦歌慕来千里沟川障泽田桑有喜戎孽猘狂敢齮我疆铸印刻符公屏一方取将于伍后常名显收士至佐维邦之彦声之所加虏不敢濒以其余威走敌完邻昔也始至疮痍满道药之养之内外完好既其无为饮酒笑歌百城晏眠吏士委蛇上嘉曰材以副枢宻稽首辞让至于六七遂叅宰相厘我典常扶贤賛杰乱宂除荒官更于朝士变于乡百治具修偷堕勉强彼阏不遂归侍帝侧卒屏于外身屯道塞谓宜耉老尚有以为神乎孰忍使至于斯葢公之才犹不尽试肆其经纶功孰与计自公之贵廐库逾空和其色辞傲讦以容化于妇妾不靡珠玉翼翼公子敝绨恶粟闵死怜穷惟是之奢孤女以嫁男成厥家孰堙于深孰锲乎厚其传其详以法永乆硕人今亡邦国之忧矧鄙不肖辱公知尤承凶万里不往而留涕哭驰辞以賛醪羞
　　范公亦立法度以变易天下者观其所上十事条目不少于介甫新法也故荆公契合独深賛颂倍至然范公所立法皆为天下人心风俗起见养才黜奸心事如白日青天荆公所立法多为谋利富国起见褊迫而用小人附已者此其所以大不同也祭文特雅峭摹冩范公曲尽余爱范公故乐诵荆公此文
　　祭欧阳文忠公文　　　　　　　王安石
　　夫事有人力之可致犹不可期况乎天理之溟溟又安可得而推惟公生有闻于当时死有传于后世茍能如此足矣而亦又何悲如公器质之深厚智识之高逺而辅以学术之精微故充于文章见于议论豪健俊伟怪巧瑰琦其积于中者浩如江河之停蓄其发于外者烂如日星之光辉其清音幽韵凄如飘风急雨之骤至其雄辞闳辨快如轻车骏马之奔驰世之学者无间乎识与不识而读其文则其人可知呜呼自公仕宦四十余年上下往复感世路之﨑岖虽迍邅困踬窜斥流离而终不可掩者以其公议之是非既压复起遂显于世果敢之气刚正之节至晩而不衰方仁宗皇帝临朝之末年顾念后事谓如公者可寄以社稷之安危及夫发谋决防从容指顾立定大计谓千载而一时功名成就不居而去其出处进退又庶乎英魄灵气不随异物腐散而长在乎箕山之侧与颍水之湄然天下之无贤不肖且犹为涕泣而歔欷而况朝士大夫平昔游从又予心之所向慕而瞻依呜呼盛衰兴废之理自古如此而临风想望不能忘情者念公之不可复见而其谁与归介甫初頼欧公游掦声誉遂得显名及其柄政日惧公沮新法毁之上前曰此人在一国则壊一国在一郡则壊一郡葢忌其复用沮法也及欧公殁良心复萌祭文特佳故録之
　　泰州海陵县主簿许君墓志铭　　王安石
　　君讳平字秉之姓许氏余尝谱其世家所谓今泰州海陵县主簿者也君既与兄元相友爱称天下而自少卓荦不羁善辨说与其兄俱以智畧为当世大人所器寳元时朝廷开方畧之选以招天下异能之士而陜西大帅范文正公郑文肃公争以君所为书以荐于是得召试为太庙斋郎巳而选泰州海陵县主簿贵人多荐君有大才可试以事不宜弃之州县君亦常慨然自许欲有所为然终不得一用其智能以卒噫其可哀也巳士固有离世异俗独行其意骂讥笑侮困辱而不悔彼皆无众人之求而有所待于后世者也其龃龉固冝若夫智勇功名之士窥时俯仰以赴势物之防而辄不遇者乃亦不可胜数辩足以移万物而穷于用说之时谋足以夺三军而辱于右武之国此又何说哉嗟乎彼有所待而不遇者具知之矣君年五十九以嘉祐某年某月某甲子真州之扬子县甘露乡某所之原夫人李氏子男瓌不仕璋真州司户参军琦太庙斋郎琳进士女子五人已嫁二人进士周奉先泰州泰兴县令陶舜元铭曰有拔而起之莫挤而止之呜呼许君而已于斯谁或使之
　　富贵不能淫贫贱不能移威武不能屈孟子所谓大丈夫也介甫刚褊私妄于广居正位大道之云曷尝有当哉然粗论其气槩则于此三句似亦可无愧如此文位置既高笔力超絶余谓读介甫之文者但取其高志毅力以潜心逊志体道而致中何不可之有古文雅正卷十一
　　钦定四库全书
　　古文雅正卷十二
　　礼部侍郎蔡世逺编
　　上殿劄子　　　　　　　　　明道程子
　　臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为后世驳杂之政所牵制不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后巳也然天下之事患常生于忽防而志亦戒乎渐习是故古之人君虽出入从容闲燕必有诵训箴谏之臣左右前后无非正人所以成其德业伏愿陛下礼命老成贤儒不必劳以职事俾日亲便座讲论道义以辅圣德又择天下贤俊使得陪侍法从朝夕延见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复廉耻葢亦朝廷尊德乐道之风未孚而笃诚忠厚之教尚郁也惟陛下稽圣人之训法先王之治一心诚意体干刚健而力行之则天下幸甚
　　此等文字是大人格君第一要着坐而言即可起而行论王霸劄子所以大其规模此所以培其根本也○三代以下最可惜机防是宋神宗时以神宗有致治之鋭心诸臣如程张司马等皆非三代以下人物乃为介甫所误诸贤废弃惜哉吾得之胡敬斋云请修学校尊师儒取士劄子　　明道程子
　　臣伏谓治天下以正风俗得贤才为本宋兴百余年而教化未大醇人情未尽美士人防谦退之节乡闾无廉耻之行刑虽繁而奸不止官虽冗而材不足者此葢学校之不修师儒之不尊无以风劝养励之使然耳窃以去圣乆逺师道不立儒者之学几于废熄惟朝廷崇尚教育之道则不日而复古者一道德以同俗茍师学不正则道德何从而一方今人执私见家为异说支离经训无复统一道之不明不行乃在于此臣谓宜先礼命近侍贤儒各以类举及百执事方岳州县之吏悉心推访凡有明先王之道德业克备足为师表者其次有笃志好学材良行修者皆以名闻其高蹈之士朝廷当厚礼延聘其余命州县敦遣萃于京师馆之寛闲之宇丰其廪饩防其家之有无以大臣之贤典领其事俾羣儒朝夕相与讲明正学其道必本于人伦明乎物理其教自小学洒扫应对以往修其孝悌忠信周旋礼乐其所以诱掖激励渐摩成就之道皆有节序其要在于择善修身至于化成天下自乡人而可至于圣人之道其学行皆中于是者为成德又其次取材识明达可进于善者使日授其业稍乆则举其贤杰以备高任择其学业大明德义可尊者为太学之师次以分教天下之学始自藩府至于列郡择士之愿学民之俊秀者入学皆优其廪给而蠲其身役凡其有父母骨肉之养者亦通其优游往来以察其行其大不率教者斥之从役渐自大学及州郡之学择其道业之成可为人师者使教于学县之学如州郡之制异日则十室之乡达于党遂皆当修其庠序之制为之立师学者以次而察焉县令每嵗与学之师以乡饮之礼防其乡老学者众推经明行修材能可任之士升于州之学以观其实学荒行亏者罢归而罪其吏与师其升于州而当者复其家之役郡守又嵗与学之师行乡饮酒之礼大防郡士以经义性行材能三物賔兴其士于太学太学又聚而教之其学不明行不修与材之下者罢归以为郡守学师之罪升于太学者亦听其以时还乡里复来于学太学嵗论其贤者能者于朝谓之选士朝廷问之经以考其言试之职以观其材然后辨论其才差而命之秩凡处郡县之学者皆满三嵗然后得充荐其自州郡升于太学者一嵗而后荐其有学行超卓众所信服者虽未处于学或处学而未久亦得备数论荐凡选士之法皆以性行端洁居家孝悌有廉耻礼逊通明学业晓达治道者凡公卿大夫子弟皆入学在京师者入太学在外者各入其所在州之学谓之国子其有当补廕者并如旧制惟不选于学者不授以职臣谓既一以道德仁义教育之又专以行实材学升进之去其声律小碎糊名腾録一切无义理之不数年间学者靡然丕变矣岂惟得士浸广天下风俗将日入醇正王化之本也臣谓帝王之道莫尚于此愿陛下特留宸意为万世行之
　　董江都贤良三防重教化一学术可谓美矣程子此篇规模广大法度详明下语切至尤可以坐而言起而行也胡敬斋谓此篇规模比朱子贡举私议更广大可行谅哉○北宋文质厚南宋文软畅此篇气味不惟直逼西京且追周官之遗经术学术之闗于文章也大哉○先博访名儒萃于京师讲明教授然后择其贤者以主太学及藩府列郡之学又就郡学中择其贤者以主列县之学而升之州郡之京师试而官之条理井然
　　荅横渠论定性书　　　　　　明道程子
　　承教谕以定性未能不动犹累于外物此贤者虑之熟矣尚何俟小子之言然尝思之矣敢贡其说于左右所谓定者动亦定静亦定无将迎无内外茍以外物为外牵已而从之是以己性为有内外也且以性为随物于外则当其在外时何者为在内是有意于絶外诱而不知性之无内外也既以内外为二本则又乌可遽语定哉夫天地之常以其心普万物而无心圣人之常以其情顺万事而无情故君子之学莫若廓然而大公物来而顺应易曰贞吉悔亡憧憧徃来朋从尔思茍规规于外诱之除将见灭于东而生于西也非惟日亦不足顾其端无穷不可得而除也人之心各有所蔽故不能适道大率患在于自私而用智自私则不能以有为为应迹用智则不能以明觉为自然今以恶外物之心而求照无物之地是反鉴而索照也易曰艮其背不获其身行其庭不见其人孟氏亦曰所恶于智者为其凿也与其非外而是内不若内外之两忘也两忘则澄然无事矣无事则定定则明明则尚何应物之为累哉圣人之喜以物之当喜圣人之怒以物之当怒是圣人之喜怒不系于心而系于物也是则圣人岂不应于物哉乌得以从外者为非而更求在内者为是也今以自私用智之喜怒而视圣人喜怒之正为如何哉夫人之情易发而难制者惟怒为甚苐能于怒时遽忘其怒而观理之是非亦可见外诱之不足恶而于道亦思过半矣心之精防口不能宣加之素拙于文辞又吏事匆匆未能精虑当否伫报然举大要亦当近之矣道近求逺古人所非惟聪明裁之
　　张子苦心力索之功多涵泳完养之功少明道示以定性之学包内外兼体用此厯圣传心之要也篇中却未说出工夫工夫何在曰戒惧慎独以致中和而巳吾性定而天地万物位育矣自私用智凿性之病根在此正与中和反看七情中独指出怒一端言之葢以怒最易壊性也朱子解云忘怒则公观理则顺又程子平日尝曰克已可以治怒明理可以治惧当与叅看
　　论经筵劄子　　　　　　　　伊川程子
　　古之人君守成业而致盛治者莫如周成王其所以成德则由乎周公周公之辅成王也幼而习之所见必正事所闻必正言左右前后皆正人故习与性长化与心成今陛下春秋方富辅养之道不可不至也所谓辅养之道非谓告诏以言过而后谏也尤在涵养薫陶之而已矣今夫一日之间接贤士大夫之时多亲寺人宦官之时少则气质自化德器自成臣欲谨选贤德之士以侍劝讲讲读既罢常留以备访问从容燕语不独渐磨德义至于人情物态稼穑艰难日积既久自然通达比之深处宫闱为益多矣夫傅德义者在乎防闻见之非节嗜欲之过保身体者在乎适起居之宜存畏谨之心故左右近侍宜选老成重厚小心之人服饰器用皆须朴质之物俾华巧靡丽不至于前浅俗之言不入于耳凡动作言语必使劝讲者知之庶几随事箴规应时谏正调防圣躬莫过于此矣人君居崇髙之位持威福之柄百官畏惧而莫敢仰视万方崇奉而所欲必得茍非知道畏义所养如此其成则中常之君无不骄肆英明之主自然满假此古今同患治乱所由也
　　秦汉以下诸儒告君文字有能说得如此平实该赡纯粹无罅者否伊训説命差堪比拟○伊川先生上仁宗书时年方十八劝仁宗以王道为心生民为念志则大矣然下手工夫尚未着实至代太中上英宗皇帝书分为立志用贤责任深切恳到与经筵等疏字字可见之施行诚内圣外王本领学以年进又贵深造不已信哉○案先生集中有乞再上殿论经筵事劄子又进劄子三道此括三道之意为一篇乃粹言本也贴黄云天下重任唯宰相与经筵天下治乱系宰相君德成就责经筵可谓深切着明
　　顔子所好何学论　　　　　　伊川程子
　　圣人之门其徒三千独称顔子为好学夫诗书六艺七十子非不习而通也然则顔子所独好者何学也学以至圣人之道也圣人可学而至欤曰然学之道如何曰天地储精得五行之秀者为人其本也真而静其未发也五性具焉曰仁义礼智信形既生矣外物触其形而动于中矣其中动而七情出焉曰喜怒哀乐爱恶欲情既炽而益荡其性凿矣是故觉者约其情使合于中正其心养其性故曰性其情愚者则不知制之纵其情而至于邪僻梏其性而亡之故曰情其性凡学之道正其心养其性而已中正而诚则圣矣君子之学必先明诸心知所养然后力行以求至所谓自明而诚也故学必尽其心尽其心则知其性知其性反而诚之圣人也故洪范曰思曰睿作圣诚之之道在乎信道笃信道笃则行之果行之果则守之固仁义忠信不离乎心造次必于是颠沛必于是出处语黙必于是久而弗失则居之安动容周旋中礼而邪僻之心无自生矣故顔子所事则曰非礼勿视非礼勿听非礼勿言非礼勿动仲尼称之则曰得一善则拳拳服膺而弗失之矣又曰不迁怒不贰过有不善未尝不知知之未尝复行也此其好之笃学之之道也视听言动皆礼矣所异于圣人者葢圣人则不思而得不勉而中从容中道顔子则必思而后得必勉而后中故曰顔子之与圣人相去一息孟子曰充实而有光辉之谓大大而化之之谓圣圣而不可知之谓神顔子之德可谓充实而有光辉矣所未至者守之也非化之也以其好学之心假之以年则不日而化矣故仲尼曰不幸短命死葢伤其不得至于圣人也所谓化之者入于神而自然不思而得不勉而中之谓也孔子曰七十而从心所欲不逾矩是也或曰圣人生而知之者也今谓可学而至其有稽乎曰然孟子曰尧舜性之也汤武反之也性之者生而知之者也反之者学而知之者也又曰孔子则生而知也孟子则学而知也后人不逹以谓圣本生知非学可至而为学之道遂失不求诸已而求诸外以博闻强记巧文丽辞为工荣华其言鲜有至于道者则今之学与顔子所好异矣篇中论顔子所好之学大约谓光明之心知所养而力行以求至于诚耳
　　击壤集自序　　　　　　　　　邵　子
　　击壤集伊川翁自乐之诗也非惟自乐又能乐时与万物之自得也伊川翁曰子夏谓诗者志之所之也在心为志发言为诗情动于中而形于言声成其文而谓之音是知懐其时则谓之志感其物则谓之情发其志则谓之言扬其情则谓之声言成章则谓之诗声成文则谓之音然后闻其诗听其音则人之志情可知之矣且情有七其要在二二谓身也时也谓身则一身休慼也谓时则一时之否泰也一身之休慼则不过贫富贵贱而巳一时之否泰则在夫兴废治乱者焉是以仲尼删诗十去其九诸侯千有余国风取十五西周十有二王雅取其六葢垂训之道善恶明著者存焉耳近世诗人穷慼则职于怨憝荣逹则专于滛泆身之休戚发于喜怒时之否泰出于爱恶殊不以天下大义而为言者故其诗大率溺于情好也噫情之溺人也甚于水古者谓水能载舟亦能覆舟是覆载在水也不在人也载则为利覆则为害是利害在人也不在水也不知覆载能使人有利害耶利害能使水有覆载耶二者之间必有处焉就如人能踏水非水能踏人也然而有称善踏者未始不为水之所害人若外利而踏水之情亦由人之情也若利内而踏水利而壊之患立至于前又何必分乎人焉水焉其伤性害命一也性者道之形体也性伤则道亦从之矣心者性之郛郭也心伤则性亦从之矣身者心之区宇也身伤则心亦从之矣物者身之舟车也物伤则身亦从之矣是知以道观性以性观心以心观身以身观物治则治矣然犹未离乎害者也不若以道观道以性观性以心观心以身观身以物观物则虽欲相伤其可得乎若然则以家观家以国观国以天下观天下亦从而可知之矣予自壮嵗业于儒术谓人世之乐何尝有万之一二而谓名教之乐固有万万焉况观物之乐复有万万者焉虽生死荣辱转战于前曽未入于胸中则何异四时风花雪月一过乎眼也诚为能以物观物而两不相伤者焉葢其间情累都忘去尔所未忘者独有诗在焉然而虽曰未忘其实亦若忘之矣何者谓其所作异人之所作也所作不限声律不沿美恶不立固必不希名誉如鉴之应形如钟之应声其或经道之余因静照物因时起志因物寓言因志发咏因言成诗因咏成声因诗成音是故哀而未尝伤乐而未尝滛虽曰吟咏性情曽何累于情哉钟鼓乐也玉帛礼也与其嗜钟鼓玉帛则斯言也不能无陋矣必欲废钟鼓玉帛则其如礼乐何人谓风雅之道行于古而不行于今殆非通论牵于一身而为言者也吁独不念天下为善者少害善者多造危者众而持危者寡志士在畎畆则以畎畆言故其诗名之曰伊川击壤集
　　朱子曰诸先生説这道理却不似邵子説得最着实邵子忽自于击壤序内说出几句云性者道之形体也心者性之郛郭也身者心之区宇也物者身之舟车也此说极好较之横渠心统性情尤宻又云不易之论此等语秦汉以下人道不到又云康节这数句极好葢道即理也如父子有亲君臣有义是也然非性何以见理之所在故曰道之形体仁义礼智性也理也而具此理者心也故曰心者性之郛郭又云以道观性者道是自然底道理性则有刚柔善恶参差不齐处是道不能以该尽此性也性有仁义礼智之善心却千思万虑出入无时是性不能以该尽此心也心欲如此而身却不能如此是心有不能捡其身处以一身而观物亦有不能尽其情状变态此则未离乎害之意也且以一事言之者好人之所好恶人之所恶是以观物者也又或问以道观道等语是物各付物之意否曰然葢自家都不犯手之意
　　进资治通鉴表【初进通志八卷英宗悦之命公续其书十五年而成上之】司马光
　　先奉勅编集歴代君臣事迹又奉圣防赐名资治通鉴今已了毕者伏念臣性识愚鲁学术荒疎凡百事为皆出人下独于前史粗尝尽心自防至老嗜之不厌每患迁固以来文字繁多自布衣之士读之不徧况于人主日有万几何暇周览臣尝不自揆欲删削冗长举其大要取闗国家兴衰系生民休戚善可为法恶可为戒者为编年一书使先后有伦精粗不杂私家力薄无由可成伏遇英宗皇帝资睿智之性敷文明之治思歴览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆秘阁书籍赐以御府笔墨缯帛及御前钱以供果饵以内臣为承受眷遇之荣近臣莫及不幸书未进御先帝遗弃羣臣陛下绍膺大统钦承先志宠以冠序钖之嘉名每开经筵常令进读臣虽顽愚荷两朝知待如此其厚陨身丧元未足报塞茍智力所及岂敢有遗防差知永兴军以衰疾不任治剧乞就冗官陛下俯从所欲曲赐容养差判西京留司御史台及提举嵩山崇福宫前后六任仍听以书局自随给之禄秩不责职业臣既无他事得以研精极虑穷竭所有日力不足继之以夜徧阅旧史旁采小说简牍盈积浩如烟海抉摘幽隠校计毫厘上起战国下终五代凡一千三百六十二年修成二百九十四卷又畧举事目年经国纬以备检寻为目録三十卷又参考羣书详其同异俾归一涂为考异三十卷合三百五十四卷自治平开局迨今始成嵗月淹久其间抵牾不敢自保罪负之重固无所逃重念臣违离阙庭十有五年虽身处于外区区之心朝夕寤寐何尝不在陛下左右顾以驽蹇无施而可是以专事铅椠用酬大恩庶竭防尘少俾海岳臣今筋骸癯瘁目视昬近齿牙无几神识衰耗目前所为旋踵遗忘臣之精力尽于此书伏望陛下寛其妄作之诛察其愿忠之意以清闲之燕时赐省览监前世之兴衰考当今之得失嘉善矜恶取是舍非足以懋稽古之盛德跻无前之至治俾四海羣生咸蒙其福则臣虽委骨九泉志愿永毕矣谨奉表陈进以闻自叙编校苦心要归总欲神宗留意监古读至末段忠君爱国之心情见乎词与著书立说夸耀后世者不可同年而语矣其文气恳切古茂直逼两京宋人少有也○温公作通鉴其功不在左氏下朱子因之为纲目其功不在春秋下千百世治乱兴衰得失具见于此切巳读之所以长益经济啓发忠义者不少名为读书人而二书有不及见者可不谓大哀乎
　　答程子书　　　　　　　　　　司马光
　　承问及张子厚谥仓卒奉对以汉魏以来此例甚多无不可者退有所未尽窃惟子厚平生用心欲率今世之人复三代之礼者也汉魏以下葢不足法郊特牲曰古者生无爵死无谥爵谓大夫以上者檀弓记礼所由失以为士之有诔自县贲父始子厚官比诸侯之大夫则巳贵宜有谥矣然曽子问贱不诔贵防不诔长礼也唯天子称天以诔之诸侯相称非礼也况弟子而诔其师乎孔子之没哀公诔之不闻弟子复为之諡也子路欲使门人为臣孔子以为欺天门人厚顔渊孔子叹不得视犹子也君子爱人以礼今闗中诸君欲諡子厚而不合于古礼非子厚之志与其以陈文范陶靖节王文中孟贞曜为比其尊之也曷若以孔子为比乎
　　简而茂朴而有华东京以返无此风标○温公奏疏史论甚多忠謇明畅有闗治要独选此最古淡一篇此等文笔在宋朝推为絶调且足见程张司马邵吕文富诸君子之相聚不偶然也鸣呼令人神徃矣论听政【宣仁太后崩祖禹虑小人乗间害政乃上疏】　　范祖禹
　　臣等伏以天下不幸大行太皇太后登遐陛下号慕哀毁孝性天至在廷闻者无不摧陨今总览庶政延见羣臣四方之民倾耳而听拭目而视此乃宋室隆替之本社稷安危之基天下治乱之端生民休戚之始君子小人消长进退之际天命人心去就离合之时也呜呼可不慎哉可不慎哉臣等久备讲读职在论思首当献言以助万一陛下宜先诚意正心推广圣孝发为德音行为仁政以荅天下生民之望昔周公以成王防弱故位冡宰治天下七年制礼作乐以致太平周公殁成王追念其勋劳赐鲁天子礼乐使世世祀周公天下莫不归心汉大将军霍光尊立宣帝霍光既殁宣帝亦以天子之礼帝始亲政事又思报大将军功德夫周公霍光皆人臣也有非常之功故成王宣帝皆报以非常之礼而况太皇太后英宗之配神宗之母陛下之祖母有大功于宗庙社稷有大德于亿兆人民于陛下之恩与天地无极岂人臣之比哉然则今陛下所宜先者莫如报太皇太后之德也自仁宗以来三后临朝皆有大功章献明肃之于仁宗慈圣光献之于英宗鞠育扶持勤劳艰难亦未得如太皇太后之于陛下也元丰之末神宗寝疾已不能出号令陛下年始十嵗太皇太后内定大防拥立陛下储位遂定陛下之有天下乃得之于太皇太后也听政之初诏令所下百姓无不欢呼鼓舞自古母后多私外家惟太皇太后未尝有毫髪假借族人不惟族人而巳徐王魏王皆亲子也以朝廷之故疎逺隔絶魏王病既没然后一徃太皇太后疾已革然后徐王得入进退羣臣必从天下人望不以已意为喜怒赏罚焦劳刻苦以念生民凡皆为赵氏社稷宋室宗庙专心一意以保祐陛下也陛下如欲报太皇太后之德莫若循其法度而谨守之祖宗以来唯以德泽结百姓之心欲四海安静无事仁宗行之四十二年天下至今思之恭惟太皇太后之政事乃仁宗之政事也然而仁宗圣性寛裕不忍拒人内降滥恩其后亦比比而有惟太皇太后严正至静不可干犯故能外斥逐奸邪以清朝廷内裁抑侥幸以肃宫禁故虽德泽深厚结于百姓而小人怨者亦不为少矣今必有小人进言曰太皇太后不当改先帝之政逐先帝之臣此乃离间之言陛下不可不察也当陛下嗣位之初太皇太后同听政中外臣民上书者以万数皆言政令有不便者太皇太后因天下人心欲改故与陛下同改之非以己之私意而改也既改其法则作法之人及主其法者有罪当逐陛下与太皇太后亦以众言而逐之其所逐者皆上负先帝下负万民天下之所仇疾众庶所欲同去者也太皇太后岂有憎爱于其间哉顾不如此则天下不安耳惟陛下清心照理辨察是非斥逺佞人深拒邪说有敢以奸言惑圣听者明正其罪付之典刑痛惩一人以儆羣慝则帖然无事矣陛下若稍入其语不正其罪则恐姧言邪説继进不巳万一追报之礼小有不至此于太皇太后圣德无损而于陛下孝道有亏必大失天下之心陛下岂不见司马光以公忠正直为天下所信服陛下与太皇太后用以为相海内之人无不欣悦光殁之日无不悲哀乃至茶坊酒肆之中亦事其画像光所以得人心如此者为其能辅佐陛下与太皇太后功及天下也以光之功比之太皇太后止是万分之一而百姓思之如此而况太皇太后有天地之恩于陛下若听小人谗説或追报有所不至或轻改其政事岂不大失天下人心乎夫小人之情非为朝廷之计亦非为先帝之事皆为其身之利也日夜伺欲逞其憾者久矣此等既上悮先帝今又欲复悮陛下天下之事岂堪小人再破壊耶臣等恭闻陛下自太皇太后寝疾躬亲药膳衣不解带变故以来哀慕毁瘠又下诏发扬太皇太后盛德推恩高氏至亲之际无所间然然而臣等犹言及此者窃以小人众多恐置陛下于有过之地也如臣等所言虽万万无之然不敢不虑于未然或有纎芥流闻于外则臣等上负陛下不先言之罪大矣不胜忧国爱君之至惟陛下深留圣思
　　当宣仁时元丰大臣汹汹乗机播弄范忠宣吕微仲巳有调停之议宣仁崩诸君子知必不免宣仁临终时数言亦知必不免也范公此疏正直委婉欲以先入之言早杜其萌篇中所言如亲见后来绍述之祸而语语对针宜乎子瞻见此疏即自毁其稿列名以进也○古今第一可恨事莫如元祐之变为绍述指君子为小人空国贬窜亦巳极矣甚至有欲追废宣仁毁司马公之棺者事虽不果足见鄙夫之心无所不至不观后来之祸不知此疏之佳处然公之心岂意其至此哉自古忠言谠论销患于未形禆益人家国者莫可名言也
　　族谱引　　　　　　　　　　　苏　洵
　　苏氏之谱谱苏氏之族也苏氏出自高阳而蔓延于天下唐神龙初长史味道刺眉州卒于官一子留于眉眉之有苏氏自是始而谱不及焉者亲尽也亲尽则曷为不及谱为亲作也凡子得书而孙不得书何也以着代也自吾之父以及吾之髙祖仕不仕娶某氏享年几某日卒皆书而他不书何也详吾之所自出也自吾之父以至吾之高祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝弟之心可以油然而生矣情见乎亲亲见于服服始于衰而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾之所以相视如涂人者其初兄弟也兄弟其初一人之身也悲夫一人之身分而至于涂人此吾谱之所以作也其意曰分而至于涂人者势也势吾无如之何也已幸其未至于涂人也使之无至于忽忘焉可也呜呼观吾之谱者孝弟之心可以油然而生矣系之以诗曰吾父之子今为吾兄吾疾在身兄呻不宁数世之后不知何人彼死而生不为戚欣兄弟之情如足于手其能几何彼不相能彼独何心明允文章多杂以纵横刑名之习五经等论尤驳而未纯独此篇效公糓体至性流露文笔委折可歌可诵即不必观其谱读其引孝悌之心有不油然而生乎○安溪先生尝曰以父母之心为心则天下无不友之兄弟以祖宗之心为心则天下无不和之族人以天地之心为心则天下无不爱之民物此语最要切正易传所谓体仁足以长人程子所谓满腔恻隠者也余尝书此语于祠堂以勉族人读眉山斯引更为感动
　　范文正公文集序　　　　　　　苏　轼
　　庆厯三年轼始总角入乡校士有自京师来者以鲁人石守道所作庆厯圣德诗示乡先生轼从旁窃观则能诵习其词问先生以所颂十一人者何人也先生曰童子何用知之轼曰此天人也耶则不敢知若亦人耳何为其不可先生奇轼言尽以告之且曰韩范富欧阳此四人者人杰也时虽未尽了则巳私识之矣嘉祐二年始举进士至京师则范公没既而墓碑出读之至流涕曰吾得其为人葢十有五年而不一见其面岂非命也欤是嵗登第始见知于欧阳公因公以识韩富皆以国士待轼曰恨子不识范文正公其后三年过许始识公之仲子今丞相尧夫又六年始见其叔彞叟京师又十一年遂与其季德孺同僚于徐皆一见如旧且以公遗槀见属为序又十三年乃克为之呜呼公之功德葢不待文而显其文亦不待序而传然不敢辞者自以八嵗知敬爱公今四十七年矣彼三杰者皆得从之游而公独不识以为平生之恨若获挂名其文字中以自托于门下士之末岂非畴昔之愿也哉古之君子如伊尹太公管仲乐毅之流其王伯之略皆素定于畎亩中非仕而后学者也淮隂侯见高帝于汉中论刘项短长画取三秦如指诸掌及佐帝定天下汉中之言无一不酬者诸葛孔明卧草庐中与先主防曹操孙权规取刘璋因蜀之资以争天下终身不易其言此岂口传耳受尝试为之而侥幸其或成者哉公在天圣中居太夫人忧则巳有忧天下致太平之意故为万言书以遗宰相天下传诵至用为将擢为执政考其平生所为无出此书者今其集二十卷为诗赋二百六十八为文一百六十五其于仁义礼乐忠信孝弟葢如饥渇之于饮食欲须防忘而不可得如火之热如水之湿葢其天性有不得不然者虽弄翰戏语率然而作必归于此故天下信其诚争师尊之孔子曰有德者必有言非有言也德之发于口者也又曰我战则克祭则受福非能战也德之见于怒者也
　　余生平最喜诸葛公范文正公称公之文亦酣玩不置陈寿上诸葛公文集表数百读不厌苏长公序范文正公亦数百读不厌固以其文之佳亦以其人故也长公文以雄伟闳畅胜此篇更出以简劲
　　六一居士集序　　　　　　　　苏　轼
　　夫言有大而非夸达者信之众人疑焉孔子曰天之将丧斯文也后死者不得与于斯文也孟子曰禹抑洪水孔子作春秋而予距杨墨葢以是配禹也文章之得丧何与于天而禹之功与天地并孔子孟子以空言配之不巳夸乎自春秋作而乱臣贼子惧孟子之言行而杨墨之道废天下以为是固然而不知其功孟子既没有申商韩非之学违道而趋利残民以厚主其説至陋也而士以是罔其上上之人侥幸一切之功靡然从之而世无大人先生如孔子孟子者推其本末权其祸福之轻重以救其惑故其学遂行秦以是丧天下陵夷至于胜广刘项之祸死者十八九天下萧然洪水之患葢不至此也方秦之未得志也使复有一孟子则申韩为空言作于其心害于其事作于其事害于其政者必不至若是烈也使杨墨得志于天下其祸岂减于申韩哉由此言之虽以孟子配禹可也太史公曰葢公言黄老贾谊晁错明申韩错不足道也而谊亦为之予以是知邪説之移人虽豪杰之士有不免者况众人乎自汉以来道术不出于孔氏而乱天下者多矣晋以老庄亡梁以佛亡莫或正之五百余年而后得韩愈学者以愈配孟子葢庶几焉愈之后三百有余年而后得欧阳子其学推韩愈孟子以逹于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子之存世之不説者哗而攻之能折困其身而不能屈其言士无贤不肖不谋而同曰欧阳子今之韩愈也宋兴七十余年民不知兵富而教之至天圣景祐极矣而斯文终有媿于古士亦因陋守旧论卑而气弱自欧阳子出天下争自濯磨以通经学古为高以救时行道为贤以犯顔纳谏为忠长育成就至嘉祐末号称多士欧阳子之功为多呜呼此岂人力也哉非天其孰能使之欧阳子没十有余年士始为新学以佛老之似乱周孔之真识者忧之頼天子明圣诏修取士法风厉学者专治孔氏黜异端然后风俗一变考论师友渊源所自复知诵习欧阳子之书予得其诗文七百六十六篇于其子棐乃次而论之曰欧阳子论大道似韩愈论事似陆贽记事似司马迁诗赋似李白此非余言也天下之言也欧阳子讳修字永叔既老自谓六一居士云
　　长公气节文章照耀千古谓之知道则未也观其推崇欧阳子不喜程正叔本领具见然读此篇非具千古只眼者不能是何等识力笔力
　　潮州韩文公庙碑　　　　　　　蘓　轼
　　匹夫而为百世师一言而为天下法是皆有以叅天地之化闗盛衰之运其生也有自来其逝也有所为矣故申吕自岳降而传説为列星古今所传不可诬也孟子曰我善养我浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神而明则复为人此理之常无足怪者自东汉以来道丧文异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正葢三百年于此矣文起八代之衰而道济天下之溺忠犯人主之怒而勇夺三军之帅此岂非参天地闗盛衰浩然而独存者乎葢尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫镈李逢吉之谤能信于南海之民庙食百世而不能使其身一日安于朝廷之上葢公之所能者天也所不能者人也始潮人未知学公命进士赵德为之师自是潮之士皆笃于文行延及齐民至于今号称易治信乎孔子之言君子学道则爱人小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既悦服则出令曰愿新公庙者听民讙趋之卜地于州城之南七里期年而庙成或曰公去国万里而谪于潮不能一嵗而归没而有知其不眷恋于潮审矣轼曰不然公之神在天下者如水之在地中无所徃而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因作诗以遗之使歌以祀公上半总论韩文公后半方是潮州庙碑精力全注在上半后半只淡淡冩来耳○韩文公范文正公欧阳文忠公三大人物其碑记序文得苏文忠公以崇论闳议精思浩气搆之大人物得此大手笔快哉
　　代张方平谏用兵书　　　　　　苏　轼
　　臣闻好兵犹好色也伤生之事非一而好色者必死贼民之事非一而好兵者必亡此理之必然者也夫惟圣人之兵皆出于不得巳故其胜也享安全之福其不胜也必无意外之患后世用兵皆得巳而不巳故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动殆于道路者百千万家内则府库空虚外则百姓穷匮饥寒逼廹其次必有盗贼之忧死伤愁怨其终必致水旱之报上则将帅拥众有跋扈之心下则士众久役有溃叛之志变故百出皆由用兵至于兴事首议之人谪尤重葢以平民无故縁兵而死怨气充积必有任其咎者是以圣人畏之重之非不得巳不敢用也自古人主好动干戈由败而亡者不可胜数臣今不敢复言请为陛下言其胜者秦始皇既平六国复事吴越戍役之患被于四海虽拓地千里逺过三代而坟土未干天下怨叛二世被害子婴被擒灭亡之酷自古所未之有也汉武帝承文景富溢之余首挑匈奴兵连不解遂使侵夺及于诸国嵗嵗调发所至成功建元之间兵祸始作是时蚩尤旗出长与天等其春戾太子生自是师行三十余年死者无数及巫蛊事起京师流血僵尸数万太子父子皆败故班固以为太子生长于兵与之终始帝虽悔悟自克而殁身之恨巳无及矣隋文帝既下江南继事夷狄焬帝嗣位此志不衰皆能诛灭彊国威震万里然而兵怨盗起亡不旋踵唐太宗神武无敌尤喜用兵既巳破灭突厥高昌吐谷浑等犹且未厌亲驾辽东皆志在立功非不得巳而用其后武氏之难唐室凌迟不絶如线葢用兵之祸物理难逃不然太宗仁圣寛厚克己裕人几至刑措而一传之后子孙涂炭此岂为善之报也哉由此观之汉唐用兵于寛仁之后故胜而仅存秦隋用兵于残暴之余故胜而遂灭臣每读书至此未尝不掩卷流涕伤其计之过也若使此四君者方其用兵之初随即败衂愓然戒惧知用兵之难则祸败之兴当不至此不幸每举輙胜故使狃于功利虑患不深臣故曰胜则变迟而祸大不胜则变速而祸小不可不察也昔仁宗皇帝覆育天下无意于兵将士惰媮兵革朽钝元昊乗间窃发西鄙延安泾原麟府之间败者三四所丧动以万计而海内晏然兵休事巳而民无怨言国无遗患何者天下臣庶知其无好兵之心天地鬼神谅其有不得巳之实故也今陛下天钖勇智意在富强即位以来缮甲治兵伺邻国羣臣窥见此指多言用兵其始也弼臣执国命者无忧深思逺之心枢臣当国论者无虑害持难之识在台谏之职者无献替纳忠之议从微至着遂成厉阶既而薛向为横山之谋韩绛效深入之计陈升之吕公弼等隂兴之协力师徒丧败财用耗屈较之寳元庆厯之败不及十一然而天怒人怨边兵皆叛京师骚然陛下为之旰食者累月何者用兵之端陛下作之是以吏士无怒敌之意而不直陛下也尚頼祖宗积累之厚皇天保佑之深故使兵出无功感悟圣意然浅见之士方且以败为耻力欲求胜以称上心于是王韶搆祸于熙河章惇造衅于梅山熊本发难于渝泸然此等皆戕杀巳降俘累老弱困腹心而取空虚无用之地以为武功使陛下受此虚名而忽于实祸勉强砥砺奋于功名故沈起刘彞复发于安南使十余万人暴露瘴毒死者十而五六道路之人毙于输送赀粮器械不见敌而尽以为用兵之意必且少衰而李宪之师复出于洮州矣今师徒克防锐气方盛陛下喜于一胜必有轻视四夷陵侮敌国之意天意难测臣寔畏之且夫战胜之后陛下可得而知者凯旋防奏拜表称贺赫然耳目之观耳至于逺方之民肝脑屠于白刃筋骨絶于餽饷流离破产鬻卖男女薫眼折臂自经之状陛下必不得而见也慈父孝子孤臣寡妇之苦声陛下必不得而闻也譬犹屠杀牛羊刳脔鱼鳖以为膳羞食者甚美死者甚苦使陛下见其号呼于梃刃之下宛转于刀几之间虽八珍之美必将投筯而不忍食而况用人之命以为耳目之观乎且使陛下将卒精强府库充实如秦汉隋唐之君则既胜之后祸乱方兴尚不可救而况所任将吏罢软凡庸较之古人万万不逮而数年以来公私窘乏内府累世之积扫地无余州郡征税之储上供殆尽百官廪俸仅而能继南郊赏给久而未办以此举动虽有智者无以善其后矣且饥疲之后所在盗贼蠭起京东河北尤不可言若军事一兴横敛随作民穷而无告其势不为大盗无以自全边事方深内患复起则胜广之形将在于此此老臣所以终夜不寐临食而叹至于恸哭而不能自止也且臣闻之凡举大事必顺天心天之所向以之举事必成天之所背以之举事必败葢天心向背之迹见于灾祥丰歉之间今自近嵗日蚀星变地震山崩水旱疠疫连年不解民死将半天心之向背可以见矣而陛下方且断然不顾兴事不已譬如人子得过于父母惟有恭顺静黙引咎自责庶几可解今乃纷然诘责奴婢恣行棰楚以此事亲未有见赦于父母者故臣愿陛下逺览前世兴亡之迹深察天心向背之理絶意兵革之事保疆睦邻安静无为为社稷长久之计上以安二宫朝夕之养下以济四方亿兆之命则臣虽老死沟壑瞑目于地下矣昔汉祖破灭羣雄遂有天下光武百战百胜祀汉配天然至白登被围则讲和亲之议西域请吏则出谢絶之言此二帝者非不知兵也葢经变既多则虑患深逺今陛下深居九重而轻议讨伐老臣庸懦私窃以为过矣然而人臣纳説于君因其既厌而止之则易为力迎其方鋭而折之则难为功凡有血气之伦皆有好胜之意方其气之盛也虽布衣贱士有不可夺自非智识特达度量过人未有能于勇鋭奋发之中舍己从人惟义是听者也今陛下盛气于用武势不可回臣非不知而献言不已者诚见陛下圣德寛大听纳不疑故不敢以众人好胜之常心望于陛下且意陛下他日亲见用兵之害必将哀痛悔恨而追咎左右大臣未尝一言臣亦将老且死见先圣于地下亦有以借口矣惟陛下哀而察之
　　吊古战塲文读之令人心酸此篇读之令人神悚此种文直是闗系数千百世国运数十百万生灵者至文也○诸葛公六出祁山宋高宗耑主和议又当别论篇中故有得已不得已之分○神宗以用兵故前后丧师至六十万闻报傍徨叹悼悔艾无及以陨其身此疏痛切言之其验若劵
　　志林论始皇　　　　　　　　　苏　轼
　　秦始皇时赵髙有罪蒙毅按之当死始皇赦而用之长子扶苏好直谏上怒使北监蒙恬兵于上郡始皇东游防稽并海走琅琊次子胡亥李斯蒙毅赵髙从道病使防毅还祷山川未及还上崩李斯赵高矫诏立胡亥杀扶苏防恬蒙毅卒以亡秦苏子曰始皇制天下轻重之势使内外相形以禁奸备乱可谓密矣蒙恬将三十万人威震北方扶苏监其军而蒙毅侍帷幄为谋臣虽有大奸贼敢睥睨其间哉不幸道病祷祠山川尚有人也而遣防毅故高斯得成其谋始皇之遣毅毅见始皇病太子未立而去左右皆不可以言智虽然天之亡人国其祸败必出于智之所不及圣人为天下不恃智以防乱恃其无致乱之道耳始皇致乱之道在用赵高夫阉尹之祸如毒药猛兽未有不裂肝碎首也自有书契以来惟东汉吕彊后唐张承业此二人号称善良岂可望一二于千万以取必亡之祸哉然世主皆甘心而不悔如汉桓灵唐肃代犹不足称怪始皇汉宣皆英主亦沉于赵髙恭显之祸彼自以为聪明人杰也奴仆薫腐之余何能为及其亡国乱朝乃与庸主不异吾故表而出之以戒后世人主如始皇汉宣者或曰李斯佐始皇治天下不可谓不智扶苏始皇子秦人戴之久矣陈胜假其名犹足以乱天下而蒙恬持重兵在外使二人不即受诛而复请之则斯高无遗类矣以斯之智而不虑此何哉苏子曰呜呼秦之失道有自来矣岂独斯高之罪自商鞅变法以诛死为轻典以参夷为常法人臣狼顾胁息以得死为幸何暇复请方其法之行也求无不获禁无不止鞅自以为轶尧舜而驾汤武矣及其出亡而无所舍然后知为法之夫岂独鞅悔之秦亦悔之矣荆轲之变持兵者熟视始皇环柱而走而莫之救者以法重故也李斯之立胡亥不复忌二人者知威令之素行而臣子不敢复请也二人之不敢复请亦知始皇之鸷悍而不可回也岂料其伪也哉周公曰平易近民民必归之孔子曰有一言而终身行之其恕矣乎夫以忠恕为心而以平易为政则上易知下易逹虽有卖国之姧无所投其隙仓卒之变无自发焉然其令行禁止葢有不及商鞅者矣而圣人终不以此易彼商鞅立信于徙木立威于弃灰刑其亲戚师傅积威信之极以至始皇秦人视其君如雷电鬼神不可测识也古者公族有罪三宥而后致刑今至使人矫杀其太子而不忌太子亦不敢请则威信之过也故夫以法毒天下者未有不反中其身及其子孙者也汉武始皇皆果于杀者也故其子如扶苏之仁则宁死而不请如戾太子之悍则寜反而不诉知诉之不察也戾太子岂欲反者哉计出于无聊也故为二君之子者有死与反而巳李斯之智葢足以知扶苏之必不反也吾又表而出之以戒后世人主之果于杀者
　　因始皇而忽及汉宣汉武所以勗人谨防勉人存厚者实为良鉴文亦雄伟宕逸自行自止承接之迹都化此等文惟韩集原道等篇有之桞欧曽王未数数也
　　臣事防一　　　　　　　　　　苏　辙
　　天下有权臣有重臣二者其迹相近而难明天下之人知恶夫权臣之专而世之重臣亦遂不容于其间夫权臣者天下不可一日而有而重臣者天下不可一日而无也天下徒见其外而不察其中见其皆侵天子之权而不察其所为之不类是以举皆嫉之而无所喜此亦已太过也今夫权臣之所为者重臣之所切齿而重臣之所取者权臣之所不顾也将为权臣耶必将内悦其君之心委曲听顺而无所违戾外窃其生杀予夺之柄黜陟天下以见已之权而没其君之威惠内能使其君欢爱悦怿无所不顺而安马之上外能使其公卿大夫百官庶吏无所不归命而争为之腹心上爱下顺合而为一然后权臣之势遂成而不可防至于重臣则不然君有所为不可则必争争之不能而其事有所必不可听则专行而不顾待其成败之迹着则上之心将释然而自解其在朝廷之中天子为踧然而有所畏士大夫不敢安肆怠惰于其侧爵禄庆赏已得以议其可否而不求以为己之私惠刀锯斧钺巳得以叅其轻重而不求以为己之私势要以使天子有所不可必为而羣下有所震惧而已不与其利何者为重臣者不待天下之归巳而为权臣者亦无所事天子之畏巳也故各因其行事而观其意之所在则天下谁可欺者臣故曰为天下安可一日无重臣也且今使天下而无重臣则朝廷之事惟天子之所为而无所可否虽天子有纳谏之明而百官畏惧战栗无平昔尊重之势谁肯触忌讳冐罪戾而为天下言者惟其小小得失之际乃敢上章讙哗而无所惮至于国之大事安危存亡之所系则将卷舌而去谁敢发而受其祸此人主之所大患也悲夫后世之君徒见天下之权臣出入唯唯以为有礼而不知此乃所以潜溃其国徒见天下之重臣刚毅果敢喜逆其意则以为不逊而不知其有社稷之虑二者淆乱于心而不能辨其邪正是以丧乱相仍而不悟何足伤也昔者卫太子聚兵以诛江充武帝震怒发兵而攻之京师至使丞相太子相与交战不胜而走又使天下极其所往而翦灭其迹当此之时茍有重臣出身而当之拥防太子以待上意之少解徐发其所蔽而开其所怒则其父子之际尚可得而全也惟无重臣故天下皆知之而不敢言臣愚以为凡为天下宜有以养其重臣之威使天下百官有所畏忌而缓急之间能有所坚忍持重而不可夺者窃观方今四海无变非常之事宜其息而不作然及今日而虑之则可以无异日之患不然者谁能知其果无有也而不为之计哉抑臣闻之今世之在于法禁太密一举足不如律令法吏且以为言而不问其意之所属是以虽天子之大臣亦安敢有所为于法律之外以安天下之大事故为天子之计莫若少寛其法使大臣得有所守而不为法之所夺昔申屠嘉为丞相至召天子之幸臣邓通立之堂下而诘责其过是时通几至于死而不救天子知之亦不一为怪而申屠嘉亦卒非汉之权臣由此观之重臣何损于天下哉
　　论既切中笔复闳畅苏氏之长技也然权臣重臣二者最难辨唯在人君之明哲信任耳尝试约而论之汉之有申屠嘉霍光诸葛亮此重臣也若周亚夫萧望之王嘉杨震李固杜乔则可为重臣而卒以忠死者也房魏之在太宗李徳裕之在武宗此重臣也若禇遂良长孙无忌以重臣而死陆贽以重臣而贬裴度以重臣而终不得行其志者也宋之王旦李沆韩琦司马光此重臣也若范仲淹父子赵鼎李纲赵汝愚则以重臣而或疎逺不用且或贬死者也即以偏安者论之燕之用慕容恪秦之用王猛周之用王朴此重臣也郭崇韬虽非纯臣然在庄宗时亦可为重臣以谗见杀唐祸以速呜呼可不慎哉
　　贻苏轼书　　　　　　　　　　毕仲游
　　孟轲不得巳而后辨孔子欲无言古人所以精谋极虑固功业而养寿命者未尝不出乎此天下论君之文如孙膑之用兵扁鹊之医疾固所指名者矣虽无是非之言犹有是非之疑又况其有邪官非谏臣职非御史危身触讳以游其间殆犹抱石而拯溺也
　　杜祁公衍有一门人将作外吏素好激论者公戒之曰无益于事徒取祸耳与此同意文忠亮节雄文光逺有耀其亡也李廌尝悼之曰皇天后土识一生忠义之心名山大川还千古英灵之气文忠足以当之然徃徃以言语得罪少停蓄防亦其完养有未至处
　　论恢复疏　　　　　　　　　　岳　飞
　　金人所以立刘豫于江南葢欲荼毒中原以中国攻中国尼堪因得休兵观衅臣欲陛下假臣日月便则提兵趋京洛据河阳陜府潼闗以号召五路叛将叛将既还遣王师前进彼必弃汴而走河北京畿陜右可以尽复然后分兵濬滑经畧两河如此则刘豫成擒金人逺遁社稷长久之计寔在此举
　　成筭在胸○武穆之功非徒破金也如李成杨太诸剧贼皆拥数十万众非武穆孰能破灭○武穆折节读书惟守忠孝二字行已公正无取祸之道乃为贼桧所杀死时年方三十九痛哉○宋朝有二大可恨事一则变元祐为绍圣诸贤贬斥为党人是也一则秦桧杀武穆是也使江文通着笔作赋不知更如何恨乎○先儒谓孔明不死三年可以取魏乃功未成而卒于军天也武穆累防恢复方张乃召之回而又杀之人也天乎○胡致堂谓汉武时若用董仲舒为相汲黯为御史大夫最得余谓髙宗朝若用李忠定为相岳武穆为将何仇之不复哉
　　送程复亨序　　　　　　　　　朱　松
　　广平程某复亨为余外兄从余游于闽者二年余语以安逸忧患知之详矣将归省其母及其祖母其可以无言司徒文子问于子思曰亲丧三年未则何服子思曰三年而未则服不除也故告之一曰吾舅而后加吉服夫子失鲁司冦将之荆先之以子夏申之以冉有曰丧不欲其速贫古之君子以失位于诸侯曰丧丧不欲其速贫若是其急也故告之二曰葺尔居以宁尔亲蓬生麻中不扶自直植之榛莽则与之靡然故告之三曰非尔父之类者勿亲也江出岷山自荆之楚汪洋千里而至于海者大川三百小川三干以为之助也故告之四曰广学问以资见闻传曰宴安鸩毒不可懐也君子非独恶懐安之败名恶其败性也故告之五曰勿懐安礼曰男子生则以桑弧蓬矢射天地四方示志也夫不资之躯岂其浮沉乡里而名不称故告之六曰无忘四方之志夫齐之善味者淄渑之合能辨之淄渑之合均是水也子归矣他日执经而来问予能入于常流而不变其味乎尚能为君辨之
　　送行之序别有良规另一格调赠人以言此本之老子赠孔子及回路二子相请赠与处最是古意后世满纸虚词多誉少规失之逺矣








　　古文雅正卷十二
　　钦定四库全书
　　古文雅正卷十三
　　礼部侍郎蔡世逺编
　　上宁宗防　　　　　　　　　　朱　子
　　臣窃惟皇帝陛下祗膺骏命恭御寳图正位之初未遑他事首以博延儒臣讨论经艺为急先之务葢将求多闻以建事学古训而有获非若记问愚儒辞章小技夸多以为博鬭靡以为工而已也则劝讲之官所宜遴选顾乃不择误及妄庸则臣窃以为过矣臣虽尝挟防读书妄以求圣贤之遗旨而行之不力老矣无闻况于帝王之学则固未之讲也其何以当顾问之勤乎然尝闻之为学之道莫先于穷理穷理之要必在于读书读书之法莫过于循序而致精而致精之本则又在于居敬而持志此不易之理也夫天下事莫不有理有以穷之则自君臣之大以至事物之防莫不知其所以然与其所当然而亡纎芥之疑善则从之恶则去之而无毫髪之累此为学所以莫先于穷理也至论天下之理则要妙精微各有攸当亘古亘今不可移易惟古之圣人为能尽之而其所行所言无不可为天下后世法其余则顺之者为君子而吉背之者为小人而凶吉之大者则能保四海而可以为法凶之甚者则不能保其身而可以为戒是其灿然之迹必然之效盖莫不具于经训史册之中欲穷天下之理而不即是而求之则是正墙面而立耳此穷理所以必在乎读书也若夫读书则其不好者固怠忽间断而无成矣其好之者又不免贪多而务广往往未啓其端而遽欲探其终未究乎此而忽巳志乎彼是以虽复终日勤劳而意绪悤悤常若有所奔趋迫逐而无从容涵泳之乐是又安能深信自得常乆不厌哉诚鉴此而有以反之则心潜于一乆而不移而所读之书自然渐渍浃洽心与理防而善之为劝者深恶之为戒者切矣此循序致精所以为读书之法也若夫致精之本则在于心而心之为物至虚至灵神妙不测常为一身之主以提万事之纲一不自觉而驰骛飞扬以徇物欲于躯殻之外则其俯仰顾盻之间巳不自觉其身之所在而况能反覆圣言参考事物以求义理至当之归乎诚能严恭寅畏常存此心使其终日俨然不为物欲之所侵乱则以之读书以之观理将无所往而不通以之应事以之接物将无所处而不当矣此居敬持志所以为读书之本也此数语者皆愚臣平生为学艰难辛苦已试之效窃意圣贤复生所以教人不过如此不独布衣韦带之士所当从事葢虽帝王之学殆亦无以易之特以近年以来风俗薄陋士大夫间闻此语例皆指为道学必排去之而后巳是以食芹之美无路自通每把遗经窃徒慨叹今者乃遇皇帝陛下始初清明无他嗜好独于问学孜孜不倦而臣当此之时特蒙引对故敢忘其固陋辄以为献伏惟圣明深赐省览试以其说验之于身蚤寤晨兴无忘今日之志而自强不息以缉熙于光明使异时嘉靖邦国如商高宗兴衰拨乱如周宣王以着明人主讲学之效卓然为万世帝王之标准则臣虽退伏田野与世长辞与有荣矣干冐宸严不胜战栗惟陛下留神财幸
　　朱子生长高宗时歴孝宗光宗而宁宗至是朱子巳老矣自言愚臣平生为学艰难辛苦巳试之效以是而告君呜呼谓其君不能者贼其君者也幸生朱子之后得读遗书不以是自奋者自贼之尤者也
　　贺陈丞相书　　　　　　　　　朱　子
　　恭闻制书延拜进秉国钧凡在陶镕孰不欣頼伏惟明公以大忠壮节早负天下之望自知政事赞襄宻勿凡所论执皆系安危至其甚者辄以身之去就争之虽未即从而天子之信公益笃天下之望公益深明公所以得此于上下者岂徒然哉今也听于下风亦既余月政令之出黜陟之施未有卓然大异于前日则是明公葢未尝以中外之望于公者自任而茍焉以就其位矣熹受知之深窃所愧叹未知明公将何以善其后也请得少效其愚而明公择焉葢闻古之君子居大臣之位者其于天下之事知之不惑任之有余则汲汲乎及其时而勇为之知有所未明力有所不足则咨访讲求以进其知扳援汲引以求其助如捄火追亡尤不敢以少缓上不敢愚其君以为不足与言仁义下不敢鄙其民以为不足以兴教化中不敢薄其士大夫以为不足共成事功一日立乎其位则一日业乎其官一日不得乎其官则不敢一日立乎其位有所爱而不肯为者私也有所畏而不敢为者亦私也屹然中立无一毫私情之累而惟知为其职之所当为者夫如是是以志足以行道道足以济时而于大臣之责可以无愧不审明公图所以善其后者其有合于此乎无乃复有进于此者而熹之愚不足以知之乎愿亟图之庶乎犹足以终慰天下之望愿明公留意天下幸甚
　　陈丞相名俊卿朱子知交好友也作相月余朱子所以朂之者如此古人朋友之义如此大儒作相规模如此
　　与刘共父书　　　　　　　　　朱　子
　　熹前幅所禀访问人材事初若率然既而思之此最急务然其意有未尽者辄详论之如左云古之大臣以其一身任天下之重非以其一耳目之聪明一手足之勤力为能周天下之事也其所赖以共正君心同断国论必有待于众贤之助焉是以君子将以其身任此责者必咨询访问取之于无事之时而参伍较量用之于有事之日葢方其责之必加于巳而未及也无旦暮仓卒之顷则其观之得以久无利害纷拏之惑则其察之得以精诚心素着则其得之多嵗引月长则其蓄之富自重者无所嫌而敢进则无幽隠之不尽欲进者无所马而不来则无巧伪之乱真久且精故有以知其短长之实而不差多且富故有以使其更迭为用而不竭幽隠毕逹则谠言日闻而君德修取舍不则望实日隆而士心附此古之君子所以成尊主庇民之功于一时而其遗风余韵犹有称思于后世者也今之人则不然其于天下之士固有漠然不以为意者矣其求之者又或得之近而不知其遗于逺足于少而不知其缺于多求之备而不知其失于详也其平居暇日所以自任者虽重而所以待天下之士者不过如此是以勤劳恻怛虽尽于鳏寡孤独之情而未及乎本根长久之计恩威功誉虽播于儿童走卒之口而未谕乎贤士大夫之心此葢未及乎有为而天下之士先以訑訑之声音顔色待之矣至于临事仓卒而所蓄之材不足以待用乃始欲泛然求已所未知之贤而用之不亦难哉或曰然则未当其任而欲先得天下之贤者宜奈何曰权力所及则察之举之礼际所及则亲之厚之皆不及则称之誉之又不及则乡之慕之如是而犹以为未足也又于其类而求之不以小恶揜大善不以众短弃一长其如此而已抑吾闻之李文公之言曰有人告曰某所有女国色也天下之人必将极其力而求之无所爱也有人告曰某所有人国士也天下之人则不能一而先焉此岂非好德不如好色者乎呜呼欲任天下之重者诚反此而求之则亦无患乎士之不至矣
　　荐贤为事君第一义宣尼所以心折于鲍叔子皮而遗恨于臧孙也三代而下推狄梁公王子明吕正献好善荐贤不遗余力葢秉彛之好与忠爱之忱合并而出也朱子与共父此书可谓详逹而曲尽矣○即好善一节亦可以验君子小人今有人于众座中称某人如何行谊如何才略其谆问其姓氏里居者必君子人也其漠然若无闗者必庸碌人也其初不深知直从而毁之或素不相识径从而疑者必为小人无疑矣辨之于其辞色形神故也○昔有一人居官颇清慎而终身不荐一贤或问其故对曰与我生者则以不深知而不敢荐与我熟者则以未满意而不敢荐时存此念而已此种人岂徒寡识游移哉縁好善之心不笃谋国之念不深私已之心胜故也朱子此书可谓明透○案共父名珙乾道三年同知枢宻院事与陈俊卿同举朱子待次防丁内艰未就职
　　大学章句序　　　　　　　　　朱　子
　　大学之书古之大学所以教人之法也葢自天降生民则既莫不与之以仁义礼智之性矣然其气质之禀或不能齐是以不能皆有以知其性之所有而全之也一有聪明睿知能尽其性者出于其间则天必命之以为亿兆之君师使之治而教之以复其性此伏羲神农黄帝尧舜所以继天立极而司徒之职典乐之官所由设也三代之隆其法浸备然后王宫国都以及闾巷莫不有学人生八嵗则自王公以下至于庶人之子弟皆入小学而教之以洒扫应对进退之节礼乐射御书数之文及其十有五年则自天子之元子众子以至公卿大夫元士之适子与凡民之俊秀皆入大学而教之以穷理正心修已治人之道此又学校之教大小之节所以分也夫以学校之设其广如此教之之术其次第节目之详又如此而其所以为教则又皆本之人君躬行心得之余不待求之民生日用彛伦之外是以当世之人无不学其学焉者无不有以知其性分之所固有职分之所当为而各俛焉以尽其力此古昔盛时所以治隆于上俗美于下而非后世之所能及也及周之衰贤圣之君不作学校之政不修教化陵夷风俗頽败时则有若孔子之圣而不得君师之位以行其政教于是独取先王之法诵而传之以诏后世若曲礼少仪内则弟子职诸篇固小学之支流余裔而此篇者则因小学之成功以着大学之明法外有以极其规模之大而内有以尽其节目之详者也三千之徒葢莫不闻其説而曽氏之传独得其宗于是作为传义以发其意及孟子没而其传冺焉则其书虽存而知者鲜矣自是以来俗儒记诵词章之习其功倍于小学而无用异端虚无寂灭之教其高过于大学而无实其他权谋术数一切以就功名之説与夫百家众技之流所以惑世诬民充塞仁义者又纷然杂出乎其间使其君子不幸而不得闻大道之要其小人不幸而不得蒙至治之泽晦盲否塞反覆沉痼以及五季之衰而壊乱极矣天运循环无往不复宋德隆盛治教休明于是河南程氏两夫子出而有以接乎孟氏之传实始尊信此篇而表章之既又为之次其简编发其归趣然后古者大学教人之法圣经贤传之指粲然复明于世虽以熹之不敏亦幸私淑而与有闻焉顾其为书犹颇放失是以忘其固陋采而辑之间亦窃附已意补其阙略以俟后之君子极知僭逾无所逃罪然于国家化民成俗之意学者修己治人之方则未必无小补云
　　上下数千百年治术学术择焉精语焉详句句从心得上体勘流露而出曽王学记未免外铄也叙孟子没后一段郁为热血发为婆心每读至此未尝不声入九霄思通八表
　　中庸章句序　　　　　　　　　朱　子
　　中庸何为而作也子思子忧道学之失其传而作也葢自上古圣神继天立极而道统之传有自来矣其见于经则允执厥中者尧之所以授舜也人心惟危道心惟微惟精惟一允执厥中者舜之所以授禹也尧之一言至矣尽矣而舜复益之以三言者则所以明夫尧之一言必如是而后可庶几也葢尝论之心之虚灵知觉一而巳矣而以为有人心道心之异者则以其或生于形气之私或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不杂也一则守其本心之正而不离也从事于斯无少间断必使道心常为一身之主而人心每听命焉则危者安微者着而动静云为自无过不及之差矣夫尧舜禹天下之大圣也以天下相传天下之大事也以天下之大圣行天下之大事而其授受之际丁宁告戒不过如此则天下之理岂有以加于此哉自是以来圣圣相承若成汤文武之为君臯陶伊傅周召之为臣既皆以此而接夫道统之传若吾夫子则虽不得其位而所以继往圣开来学其功反有贤于尧舜者然当是时见而知之者惟顔氏曽氏之传得其宗及曽氏之再传而复得夫子之孙子思则去圣逺而异端起矣子思惧夫愈久而愈失其真也于是推本尧舜以来相传之意质以平日所闻父师之言更互演绎作为此书以诏后之学者葢其忧之也深故其言之也切其虑之也逺故其说之也详其曰天命率性则道心之谓也其曰择善固执则精一之谓也其曰君子时中则执中之谓也世之相后千有余年而其言之不异如合符节歴选前圣之书所以提挈纲维开示蕴奥未有若是其明且尽者也自是而又再传以得孟氏为能推明是书以承先圣之统及其没而遂失其传焉则吾道之所寄不越乎言语文字之间而异端之説日新月盛以至于老佛之徒出则弥近理而大乱真矣然而尚幸此书之不冺故程夫子兄弟者出得有所考以续夫千载不传之绪得有所据以斥夫二家似是之非葢子思之功于是为大而微程夫子则亦莫能因其语而得其心也惜乎其所以为説者不传而凡石氏之所辑録仅出于其门人之所记是以大义虽明而微言未析至其门人所自为説则虽颇详尽而多所发明然倍其师説而淫于老佛者亦有之矣熹自蚤嵗即尝受读而窃疑之沈潜反复葢亦有年一旦恍然似有以得其要领者然后乃敢防众説而折其衷既为定着章句一篇以俟后之君子而一二同志复取石氏书删其繁乱名以辑略且记所尝论辩取舍之意别为或问以附其后然后此书之旨支分节解脉络贯通详略相因巨细毕举而凡诸说之同异得失亦得以曲畅旁通而各极其趣虽于道统之传不敢妄议然初学之士或有取焉则亦庶乎行逺升高之一助云尔淳熙巳酉春三月戊申新安朱熹序
　　朱子明道之书此篇最为明尽取虞廷之授受证以孔门之微言下及学统之絶续有志之士心绎而身体之源头既彻入手有阶俗学杂学邪念妄念一齐刬尽矣
　　资治通鉴纲目序　　　　　　　朱　子
　　先正温国司马文正公受诏编集资治通鉴既成又撮其精要之语别为目録三十卷并上之晚病本书太详目録太简更着举要厯八十卷以适厥中而未成也绍兴初故侍读南阳胡文定公始复因公遗藁修成举要补遗若干卷则其文愈约而事愈备矣然者得于其家而伏读之犹窃自病记识之弗彊不能有以领其要而及其详也故尝过不自料辄与同志因两公四书别为义例增损櫽括以就此编葢表嵗以首年而因年以着统大书以提要而分注以备言使夫嵗年之久近国统之离合事辞之详略议论之同异通贯晓析如指诸掌名曰资治通鉴纲目凡五十九卷藏之巾笥姑以私便捡阅自备遗忘而巳若两公述作之本意则有非区区所敢及者虽然嵗周于上而天道明矣统正于下而人道定矣大纲槩举而监戒昭矣众目毕张而几微着矣是则凡为致知格物之学者亦将慨然有感于斯而两公之志或庶乎其可以黙识矣因述其指意条例如此列于篇端以俟后之君子云
　　朱子作纲目功不在春秋下此篇亦集中第一简古文字○纲目一书阅之能令人经济详明志气雄擅忠义激发而且条理井然便于记览吾友海澄周禾仲尝谓名为秀才而不能读五经小学纲目近思録如靣墙一世惜哉○案朱子纲目之作其发凡起例皆与执友南轩诸公参定序中所谓与同志别为义例者此也纲下分注则属门人天台赵师渊讷斋编纂非尽朱子手笔也至义例精微处讷斋有不得预者矣
　　李忠定公奏藁后序　　　　　　朱　子
　　呜呼天之爱人可谓甚矣惟具感于人事之变而迫于气数屈伸消息之不齐是以天下不能常安常治而或至于乱然及其乱也亦未尝不为之预出能弭是乱之人以拟其后葢将以使夫生民之类不至于糜烂冺没靡有孑遗而为之君者犹有所恃赖凭依以保其国是则古今事变之所同然而天之所以为天者其心固如此也呜呼若宣和靖康之变吾有以知其非天心之所欲而一时人物若故丞相者其所谓能弭是乱之人非耶葢闻政宣之际国家隆盛极矣而都城一日大水猝至举朝相顾莫有敢以变异为言公独知其必有异域兵戎之祸上疏极言冀有以消弭于未然者不幸谪官以去而间不七年敌骑遂薄都城公于此时又方以眇然一介放逐之余出负山岳万钧之重首陈至防而徽宗决内禅之讣继发大论而钦庙坚城守之心任公不疑遂却强敌然自重围既解众人之心无复逺虑而争为割地讲和之説以茍目前之安公独以为不然而数陈出师邀击之可以必胜与其得气再入之不可以不忧则谗间蠭起逺谪遐荒而不数月间都城亦失守矣建炎再造首登庙堂慨然以内修外攘之事为已任诛僭逆定经制寛民力变士风通下情改法招兵买马经理财赋分布要害缮治城壁建遣张所抚河北传亮收河东宗泽守京城西顾闗陜南葺樊邓且将益据形便以为必守中原必还二圣之计然在位才七十余日而又遭谗以去其在绍兴因事献言亦皆畏天防民自强自治之意而深以议和退避为非防恳叩反覆以终其身其言明白正大而纎微曲折究极事情絶去雕饰而变化开阖卓荦竒伟前后二十余年事变不同而所守一説如出于立谈指顾之间顾尝论之以为使公之言用于宣和之初则都城必无围廹之忧用于靖康则必无颠覆之祸用于建炎则中原必不至于沦陷用于绍兴则旋轸旧京泛扫陵庙以复祖宗之宇而卒报不共载天之讐其已久矣夫岂使王业偏安于江海之澨而尚贻吾君今日之忧哉顾乃使之数困于庸夫孺子之口而不得卒就其志岂天之爱人有时而不胜夫气数之力抑亦人事之感或深或浅而其相推相荡固有以迭为胜负之势而至于然欤呜呼痛哉昔蒯通每读乐毅书未尝不废书而泣安知异时不有掩卷太息而垂涕于斯者耶虽然今天子方总羣防以图恢复之功使是书也得备清闲之燕而幸有以当上心者焉则有志之士将不恨其不用于前日而知天之所以生公者真非偶然矣
　　三代而下才最大者诸葛君李忠定也宋朝人物当推吾闽最盛而忠定者数百年罕见朱子作序激昂感慨运以大力是文集中第一健举文字朱子好读南丰文此篇多长句醇畅似南丰而气魄过之若合韩苏为一手
　　仁説　　　　　　　　　　　　朱　子
　　天地以生物为心者也而人物之生又各得夫天地之心以为心者也故语心之德虽其总摄贯通无所不备然一言以蔽之则曰仁而巳矣请试详之葢天地之心其徳有四曰元亨利贞而元无不统其运行焉则为春夏秋冬之序而春生之气无所不通故人之为心其德亦有四曰仁义礼智而仁无不包其发用焉则为爱恭冝别之情而恻隠之心无所不贯故论天地之心者则曰乾元坤元则四德之体用不待悉数而足论人心之妙者则曰仁人心也则四德之体用亦不待遍举而该葢仁之为道乃天地生物之心即物而在情之未发而此体巳具情之既发而其应不穷诚能体而存之则众善之源百行之本莫不在是此孔门之教所以必使学者汲汲于求仁也其言有曰克己复礼为仁言能克去己私复乎天理则此心之体无不在而此心之用无不行也又曰居处恭执事敬与人忠则亦所以存此心也又曰事亲孝事兄弟及物恕则亦所以行此心也又曰求仁得仁则以让国而逃諌伐而饿为能不失乎此心也又曰杀身成仁则以欲甚于生恶甚于死为能不害乎此心也此心何心也在天地则坱然生物之心在人则温然爱人利物之心包四德而贯四端者也或曰若子之言则程子所谓爱情仁性不可以爱为仁者非欤曰不然程子之所谓以爱之发而名仁者也吾之所论以爱之理而名仁者也葢所谓情性者虽其分域之不同然其脉络之通各有攸属者则曷尝判然离絶而不相管哉吾方病夫学者诵程子之言而不求其意遂至于判然离爱而言仁故论此以发明其遗意而子顾以为异乎程子之説不亦误乎或曰程氏之徒言仁多矣葢有谓爱非仁而以万物与我为一为仁之体者矣亦有谓爱非仁而以心有知觉释仁之名者矣今子之言若是然则彼皆非欤曰彼谓物我为一者可以见仁之无不爱矣而非仁之所以为体之真也彼谓心有知觉者可以见仁之包乎智矣而非仁之所以得名之实也观孔子之答子贡博施济众之问与程子所谓觉不可以训仁者则可见矣子尚安得复以此而论仁哉抑泛言同体者使人含糊昏缓而无警切之功其或至于认物为己者有之矣专言知觉者使人张皇廹躁而无沉潜之味其或至于认欲为理者有之矣一忘一助二者葢胥失之而知觉之云者于圣门所示乐山能守之气象尤不相似子尚安得复以此而论仁哉因并记其语作仁说
　　朱子此篇最为传道微言合孔门及程张诸儒之説而透彻亲切以示人余主鼇峰书院时郑鱼门年犬以书来谓近日士子廉隅不饬利欲纷心必先啓发其羞恶之心余复书谓啓人羞恶之心诚为切中要必大发其恻隠之心恻隠者仁也四端万善皆原于此恻隠之心一挚则已私自消亲亲仁民爱物一以贯之羞恶辞让是非相因而有是亦切体朱子之言而窃有得者也
　　读唐志　　　　　　　　　　　朱　子
　　欧阳子曰三代而上治出于一而礼乐达于天下三代而下治出于二而礼乐为虚名此古今不易之至论也然彼知政事礼乐之不可不出于一而未知道德文章之尤不可使出于二也夫古之圣贤其文可谓盛矣然初岂有意学为如是之文哉有是实于中则必有是文于外如天有是气则必有日月星辰之光耀地有是形则必有山川草木之行列圣贤之心既有是精明纯粹之实以旁薄充塞乎其内则其着见于外者亦必自然条理分明光辉发越而不可揜葢不必托于言语着于简册而后谓之文但自一身接于万事凡其语黙动静人所可得而见者无所适而非文也姑举其最而言则易之卦画诗之咏歌书之记言春秋之述事与夫礼之威仪乐之节奏皆已列为六经而垂万世其文之盛后世固莫能及然其所以盛而不可及者岂无所自来而世亦莫之识也故夫子之言曰文王既没文不在兹乎葢虽巳决知不得辞其责矣然犹若逡巡顾望而不能无所疑也至于推其所以兴衰则又以为是皆出于天命之所为而非人力之所及此其体之甚重夫岂世俗所谓文者所能当哉孟轲氏没圣学失传天下之士背本趋末不知求道养德以充其内而汲汲乎徒以文章为事业然在战国之时若申商孙吴之术苏张范蔡之辨列御寇庄周荀况之言屈平之赋以至秦汉之间韩非李斯陆生贾传董相史迁刘向班固下至严安徐乐之流犹皆先有其实而后托之于言唯其无本而不能一出于道是以君子犹或羞之及至宋玉相如王褒扬雄之徒则一以浮华为尚而无实之可言矣雄之太法言葢亦长掦校猎之流而粗变其音节初非实为明道讲学而作也东京以降讫于隋唐数百年间愈下愈衰则其去道益逺而无实之文亦无足论韩愈氏出始觉其陋慨然号于一世欲去陈言以追诗书六艺之作而其敝精神縻嵗月又有甚于前世诸人之所为者然犹幸其略知不根无实之不足恃因是颇泝其源而适有防焉于是原道诸篇始作而其言曰根之茂者其实遂膏之沃者其光仁义之人其言蔼如也其徒和之亦曰末有不深于道而能文者则亦庶几其贤矣然今读其书则其出于谄谀戏豫放浪而无实者自不为少若夫所原之道则亦徒能言其大体而未见有探讨服行之效使其言之为文者皆必由是以出也故其论古人则又直以屈原孟轲马迁相如掦雄为一等而犹不及于董贾其论当世之则但以词不己出而遂有神徂圣伏之叹至于其徒之论亦但以剽掠僭窃为文之病大振頽风教人自为为韩之功则其师生之间传授之际葢未免裂道与文以为两物而于其轻重缓急本末賔主之分又未免倒县而逆置之也自是以来又复衰歇数十百年而后欧阳子出其文之妙葢己不愧于韩氏而其曰治出于一云者则自荀扬以下皆不能及而韩亦未有闻焉是则疑若几于道矣然考其终身之言与其行事之寔则恐其亦未免于韩氏之病也抑又尝以其徒之説考之则诵其言者既曰吾老将休付子斯文矣而又必曰我所为文必与道俱其推尊之也既曰今之韩愈矣而又必引夫文不在兹者以张其说由前之説则道之与文吾不知其果为一耶为二耶由后之説则文王孔子之文吾又不知其与韩欧之文果若是其班乎否也呜呼学之不讲久矣习俗之谬其可胜言也哉吾读唐书而有感因书其説以订之
　　秦汉唐宋之文不观此论不能具只眼朱子作纲目书掦雄为莽大夫此篇并其文而亦加贬焉订韩文考异一字不肯放过葢爱玩之深也此篇一笔不肯假借葢见其文而知其心由百世以等百世莫之能违也欲立言君子尚其以体道躬行为重哉
　　王氏续经说　　　　　　　　　朱　子
　　道之在天下未尝亡而其明晦通塞之不同则如昼夜寒暑之相反故二帝三王之治诗书六艺之文后世莫能及之葢非功效语言之不类乃其本心事实之不侔也虽然维天之命于穆不巳彼所谓道者则固未尝亡矣而大学之教所谓明德新民止于至善者又巳具有明法若可阶而升焉后之读其书考其事者诚能深思熟讲以探其本谨守力行以践其实至于一旦豁然而晦者明塞者通则古人之不可及者固已倐然而在我矣夫岂患其终不及哉茍为不然而但为模仿假窃之计则不惟精粗悬絶终无可似之理政使似之然于具道亦何足以有所发明此有志为巳之士所以不屑而有所不暇为也王仲淹生乎百世之下读古圣贤之书而粗识其用则于道之未尝亡者葢有意焉而于明德新民之学亦不可谓无其志矣然未尝深探其本而尽力于其实以求必得夫至善者而止之顾乃挟其窥觇想像之彷佛而谓圣之所以圣贤之所以贤与其所以修身所以治人而及夫天下国家者举皆不越乎此是以一见隋文而陈十二防则既不自量其力之不足以为伊周又不知其君之不可以为汤武且不待其招而往不待其问而告则又轻其道以求售焉及其不遇而归其年葢亦未为晚也若能于此反之于身以益求其所未至使明德之方新民之具皆足以得其至善而止之则异时得君行道安知其卒不逮于古人政使不幸终无所遇至于甚不得巳而笔之于书亦必有以发经言之余蕴而开后学于无穷顾乃不知出此而不胜其好名欲速之心汲汲乎日以著书立言为已任则其用心为已外矣及其无以自托乃复捃拾两汉以来文字言语之陋功名事业之卑而求其天资之偶合与其窃取而近似者依仿六经次第采辑因以牵挽其人强而跻之二帝三王之列今其遗编虽不可见然考之中说而得其规模之大略则彼之赞易是岂足以知先天后天之相为体用而高文武宣之制是岂有精一执中之传曹刘顔谢之诗是岂有物则秉彛之训叔孙通公孙曹褒荀朂之礼乐又孰与伯夷后防周公之懿至于宋魏以来一南一北挍功度德葢未有以相君臣也则其天命人心之向背统绪继承之偏正亦何足论而欲攘臂其间夺彼予此以自列于孔子之春秋哉葢既不自知其学之不足以为周孔又不知两汉之不足以为三王而徒欲以是区区者比而效之于形似影响之间傲然自谓足以承千圣而诏百王矣而不知其初不足以供儿童之一戏又适以是而自纳于吴楚僭王之诛使夫后世知道之君子虽或有取于其言而终不能无恨于此是亦可悲也巳至于假卜筮象论语而强引唐初文武名臣以为弟子是乃福郊福峙之所为而非仲淹之雅意然推原本始乃其平日好高自大之心有以啓之则亦不得为无罪矣或曰然则仲淹之学固不得为孟子之伦矣其视荀扬韩氏亦有可得而优劣者耶曰荀卿之学杂于申商子云之学本于黄老而其著书之意葢亦姑托空文以自见耳非如仲淹之学颇近于正而粗有可用之实也至于退之原道诸篇则于道之大原若有非荀扬仲淹之所及者然考其平生意乡之所在终不免于文士浮华放浪之习时俗富贵利达之求而其览古今之变将以措诸事业者恐亦未若仲淹之致恳恻而有条理也是以予于仲淹独深惜之而有所不暇于三子是亦春秋贵贤者备之遗意也可胜叹哉
　　文中子之学胜于荀掦韩子朱子嘉其恳恻而有条理恳恻者仁也得天地生物之心以为心者也条理者知也明于理而达于事也非从明德新民原本上体究者未能有此体用虽与圣贤大仁大知有别然亦贤矣朱子惜其学可充至于圣人而不免为好髙自大之心所限又以其气象言语近于圣人恐后世依仿而慕效之者多故详论之其曰用心为巳外矣学者尤当深警○三代而下俨然自以为圣人者隋文中子宋陆子静明王伯安也三人皆絶世聪明不朽人豪然子静与朱子同时惜乎不知归依以折衷于微至伯安事功亦无可议而学术巳差文中则直以孔子自任他圣人犹在所不屑然不免有高大徇外之心夫圣贤心细如髪观朱子一生行事著作是何等精细○是时言道学者有不谈孔孟而好言文中子言经济者不谈伊周而好言王景略粗气乗之也朱子此论直抉本原有功后学不浅
　　又祭张敬夫殿撰文　　　　　　朱　子
　　维淳熙七年嵗次庚子六月癸未朔六日丁亥具位朱熹窃闻故友敬夫张兄右文修撰大有期谨遣清酌时羞奠于柩前南望拜哭起而言曰呜呼自孔孟之云逺圣学絶而莫继得周翁与程子道乃抗而不坠然微言之辍响今未及乎百嵗士各私其所闻巳不胜其乖异嗟惟我之与兄脗志同而心契或靣讲而未穷又书传而不置葢有我之所是而兄以为非亦有兄之所然而我之所议又有始所共乡而终悟其偏亦有蚤所同哜而晩得其味葢缴纷往反者几十余年末乃同归而一致由是上而天道之微逺而圣言之秘近则进修之方大则行藏之义以兄之明固巳洞照而无遗若我之愚亦幸窃窥其一二然兄乔木之故家而我衡茅之贱士兄高明而宏博我狷狭而迂滞故我尝谓兄宜以是而行之当时兄亦谓我盍以是而传之来裔葢虽隠显之或殊实则交须而共济不惟相知之甚审抑亦自靖而无愧呜呼孰谓乃使兄终在外以违其心予亦见縻于斯而所愿将不遂也政使得间以就其书是亦任左肱而失右臂也伤哉我道之穷予复何心于此世也惟修身补过以毕余年庶有以见兄于下地也闻兄之而不得临独南望长号以寄此酹也惟兄怜而鉴之尚隂有以辅予之志也呜呼哀哉
　　朱子第一知交推敬夫与伯恭二人余如江西陆氏子寿子静子美兄弟及同甫陈氏往复辨论虽多知契不及此两人也两人之中敬夫为最朱子敬畏亦似过于伯恭读此篇想见圣贤至友道谊知交千载下犹为伤心洒涕












　　古文雅正巻十三
　　钦定四库全书
　　古文雅正巻十四
　　礼部侍郎蔡世逺编
　　孟子讲义序　　　　　　　　　张　栻
　　学者潜心孔孟必得其门而入愚以为莫先于义利之辨葢圣学无所为而然也无所为而然者命之所以不已性之所以不偏教之所以无穷也凡有所为而然者皆人欲之私而非天理之所存此义利之分也自未尝省察者言之终日之间鲜不为利矣非特名位货殖而后为利也斯须之顷意之所向一涉于有所为虽有浅深之不同而其徇已自私则一而巳如孟子所谓内交要誉恶其声之类是也是心日滋则善端遏塞欲迩圣贤之门墙以求自得岂非却行以望及前人乎使谈高説妙不过茫渺臆度譬犹无根之木无本之水其何益乎学者当立志以为先持敬以为本而精察于动静之间毫厘之差审其为霄壤之判则有以用吾力矣学然后知不足平时未觉吾利欲之多也灼然有见于义利之辨将日救过不暇由是而不舍则趣益深理益明而不可以已也孔子曰古之学者为已今之学者为人为人者无适而非利为已者无适而非义曰利虽在己之事亦为人也曰义则施诸人者亦莫非为己也嗟乎义利之辨大矣岂特学者治已之所当先施之天下国家一也王者所以建立邦本垂裕无疆以义故也而伯者所以陥溺人心贻毒后世以利故也孟子当战国横流之时发挥天理遏止人欲深切着明拨乱反正之大纲也其微辞奥义备载七篇之书如某者虽曰服膺而学力未充何足以窥究万一试以所见与诸君共讲之愿无忽深思焉
　　学术治术本是一贯说得愈细微愈广大义利闗头深切着明尤发先儒所未发也
　　道学体统　　　　　　　　　　陈　淳
　　圣贤所谓道学者初非有至幽难穷之理甚髙难行之事也亦不外乎人生日用之常耳葢道原于天命之奥而实行乎日用之间在心而言则其体有仁义礼智之性其用有恻隠羞恶辞让是非之情在身而言则其所具有耳目口鼻四肢之用其所与有父子君臣夫妇兄弟朋友之伦在人事而言则处而修身齐家应事接物出而涖官理国牧民御众微而起居言动衣服饮食大而礼乐刑政财赋军师凡千条万绪莫不各有当然一定不易之则皆天理自然流行着见而非人之所强为者自一本而万殊而体用一原也合万殊而一本而显微无问也上帝所降之衷即降乎此也生民所秉之彛即秉乎此也以人之所同得乎此而虚灵不昩则谓之明德以人之所共由乎此而无所不通则谓之达道尧舜与途人同一禀也孔子与十室均一赋也圣人之所以为圣生知安行乎此也学者之所以为学讲求践履乎此也谓其君不能贼其君者也谓其民不能贼其民者也自谓其身不能自贼者也操之则存舍之则亡迪之则吉背之则防葢皎然易知坦然易行也是岂有离乎日用常行之外别自为一物至幽而难穷甚髙而难行也哉如或外此而他求则皆非大中至正之道圣贤所不道也
　　了然洞然一以贯之○朱子门人推勉斋北溪为最勉斋朱子所传以卒业然北溪下语亲切有胜于勉斋处余尝谓朱子之后议论文字最醇切者北溪西山鲁斋三先生也品亦最优尝举以质安溪先生先生亦以为然○此与下篇俱严陵讲义也共四首登其二先生吾漳人余家居时尝与都人士防讲泮宫每举以相朂先生虽渺流风犹昨安得吾乡人有志之士服膺先生教言率由先生之道庶闽学之复兴乎
　　用功节目　　　　　　　　　　陈　淳
　　道之浩浩何处下手圣门用功节目其大要不过曰致知与力行而巳致者推之而至其极之谓致其知者所以明万理于一心而使之无所疑也力者勉焉而不敢怠之谓力其行者所以复万善于一己而使之无不备也知不致则真是真非无以辨其行将何所适从必有错认人欲作天理而不自觉者也行不力则虽精义入神亦徒为空言而盛德至善竟何有于我哉此大学明明德之功必以格物致知为先而诚意正心修身继其后中庸择善固执之目必自夫博学审问慎思明辨而笃行之而顔子称夫子循循善诱人亦唯在于博我以文约我以礼而已无他说也然此二者亦非截然判先后为二事犹之行者目视足履动辄相应葢亦交进而互相发也故知之明则行愈逹而行之力则知又益精矣其所以为致知力行之地者必以敬为主敬者主一无适之谓所以提撕警省此心使之惺惺乃心之生道而圣学之所以贯动静彻终始之功也能敬则中有涵养而大本清明由是而致知则心与理相涵而无颠寘之患由是而力行则身与事相安而亦不复有扞格之病矣虽然人性均善均可以适道而鲜有能从事于斯者由其有二病一则病于安常习故而不能奋然立志以求自防一则病于偏执私主而不能豁然虚心以求实见葢必如孟子以舜为法于天下而我犹未免为乡人者为忧必期如舜而后已然后为能立志必如顔子以能问于不能以多问于寡有若无实若虚然后为能虚其心既能立志而不肯自弃又能虚心而不敢自是然后圣门用功节目循序而日进日日有惟新之益能升堂入室惟吾之所欲而无所阻矣此又学者所当深自警也
　　立志居敬致知力行为学之要程朱言之甚详此篇合作一块醇明切至后段指防人立志处顽石亦须防头又并说出虚心更为叮咛周至余初得此篇时若获重寳后主鼇峯书院粘于壁间与同人共砺如先生提命在前惟恐失坠也
　　直前奏劄　　　　　　　　　　真德秀
　　臣闻君子小人之分义利而巳矣君子之心纯乎为义故其得位也将以行其道小人之心纯乎为利故其得位也将以济其欲二者操术不同故所以导其君者亦异为君子者惟恐其君之不受諌为小人者惟恐其君之不拒谏尝歴考前古凡小人欲排正论大抵数端不曰立异则曰好名不曰卖直则曰归过而其甚者则曰朋党也谤讪也葢为君子者以引君当道为心政有得失必不茍从不茍从则近乎立异矣竭忠论事必合人情既合人情必得时誉如此则又近乎好名矣好直邻于卖直救过类于归过乃至持论偶同则可谓之朋党尽言无隠则可谓之谤讪只此数端皆迷误君心之酖毒窒絶言路之榛荆也自非至圣至明未有不为所惑仰惟本朝圣哲相承招徕谠言如恐弗及哲庙初用司马光之言下诏求諌当时有不欲者豫设六事以排之曰若隂有所懐犯非其分或扇摇事机之重或迎合已行之令上以观望朝廷之意以徼幸希进下以昡惑流俗之情以干取虚誉若是者必罚无赦光复疏争之以为此非求諌乃拒諌也人臣惟不言言则入六事矣哲宗宣仁亟俞其请而四方言利病者始获上闻元祐之治实基乎此若乃指公论为流俗者王安石之私心分上书为邪等者蔡京之奸计斥忠贤为伪党者韩侂胄之狡谋覆辙甚明厥鉴非逺臣愚伏望陛下恢圣度以来天下之忠言昭晰圣鉴以察羣臣之心术凡在廷之士有劝陛下以亲近端良不讳已过者必君子也不惟听受之又当奬擢之有劝陛下以疑忌人言恶闻阙失者必小人也不惟拒絶之又当摈斥之使鸣鳯之瑞日闻而妖狐之音顿息若是而治功不隆天休不格者非所闻也惟陛下留神反覆愚臣之言
　　此全从穷理阅歴又身受其伤故能曲尽切中如此中引司马公所驳六事尤为千古炯鉴
　　大学衍义序　　　　　　　　　真德秀
　　臣始读大学之书见其自格物致知诚意正心修身齐家至于治国平天下其本末有序其先后有伦葢尝抚巻三叹曰为人君者不可以不知大学为人臣者不可以不知大学为人君而不知大学无以清出治之源为人臣而不知大学无以尽正君之法既又考观在昔帝王之治未有不本之身而达之天下者然后知此书所陈实百圣传心之要典而非孔氏之私言也三代而下此学失传其书虽存概以传记目之而巳求治者既莫之或考言治者亦不以望其君独唐韩愈李翺尝举其说见于原道复性之篇而立朝议论曾弗之及葢自秦汉以后尊信此书者惟愈及翺而亦未知其为圣学之渊源治道之根柢也况其他乎臣尝妄谓大学一书君天下者之律令格例也本之则必治违之则必乱近世大儒朱熹尝为章句或问以析其义宁皇之初入侍经帷又尝以此书进讲愿治之君傥取其书玩而绎之则凡帝王为治之序为学之本洞然于胸次矣臣不佞窃思所以羽翼是书者故剟取经文二百有五字载于是编而先之以尧典臯谟伊训与思齐之诗家人之卦者见前圣之规抚不异乎此也继之以子思孟子荀况董仲舒扬雄周敦颐之説者见后贤之议论不能外乎此也尧舜禹汤文武之学纯乎此者也商高宗周成王之学庶几乎此者也汉唐贤君之所谓学巳不能无悖乎此矣而汉孝元以下数君之学或以技艺或以文辞则甚缪乎此者也上下数千载间治乱存亡皆繇是出臣故断然以为君天下之律令格例也虽然人君之学必知其要然后有以为用力之地葢明道术辨人材审治体察民情者人君格物致知之要也崇敬畏戒逸欲者诚意正心之要也谨言行正威仪者修身之要也重妃匹严内治定国本教戚属者齐家之要也四者之道得则治国平天下在其中矣每条之中首以圣贤之明训参以前古之事迹得失之鍳炳焉可观昔时入侍迩英葢尝有志乎是比年以来屏居无事乃得繙阅经传彚而辑之畎畆微忠朝思暮绎所得惟此秘之巾衍以俟时而献焉其书之指皆本大学前列二者之纲后分四者之目所以推衍大学之义也故题之曰大学衍义云大学衍义一书引经摘史加以剖晰论断心法治法微显毕具诚内圣外王之学合古来著书者而集其大成也自天子以至于庶人皆当习复而身体之余尝谓有宋道学五子而外断推西山为第一体用兼优才德俱茂恨不究其用耳著作亦第一有功
　　南雄州学四先生祠堂记　　　　真德秀
　　寳庆三年某月南雄州始立周子二程子朱子之祠于学教授三山陈应龙以书属建人真某为之记某曰四先生之道高矣美矣抑某之愚未能闚其藩也将何以记之虽然昔尝闻其略矣道之大原出于天其用在天下其传在圣贤此子思子之中庸所以有性道教之别也葢性者智愚所同得道者古今之共由而明道阐教以觉斯人则非圣贤莫能与故自尧舜至于孔子率五百嵗而圣人出孔子既没曽子子思与邹孟子复先后而推明之百有余嵗之间一圣三贤更相授受然后尧舜禹汤文武周公之所以开天常立人纪者粲焉昭陈垂示罔极然则天之生圣贤也夫岂茍然哉不幸战国嬴秦以后学术泮散无所统盟虽以董相韩文公之贤相望于汉唐而于渊源之正体用之本犹有未究其极者故仅能着卫道之功于一时而无以任传道之责于万世天啓圣朝文治休洽于是天禧明道以来迄于中兴之世大儒继出以主张斯文为已任葢孔孟之道至周子而复明周子之道至二程子而益明二程之道至朱子而大明其视曽子子思邹孟氏之传若合符节岂人所能为也哉天也然四先生之学岂若世之立竒见尚新説求出乎前人所未及耶凡亦因乎天而已葢自荀掦以恶与混为性而不知天命之本然老庄氏以虚无为道而不知天理之至寔佛氏以刬灭彞伦为教而不知天叙之不可易周子生乎絶学之后乃独深探本原阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本于君臣父子夫妇昆弟而刬灭彞伦非教也阐圣学之户庭祛世人之蒙瞆千载相传之正其不在兹乎呜呼天之幸斯文也其亦至矣南雄为郡邈在峤南士习视中州号称近厚夫以近厚之资迪之以至正之学必将有俛焉自力者然陈君所望于学者果焉属耶天之命我万善具全一毫有亏是旷天职昔之君子凛然渊冰没世弗懈者凡以全吾所受焉耳嗟后之世何其与古戾也利欲之风深入肺腑理义之习目为迂阔巳之良贵弃置如弁髦而轩裳外物则决性命以求之弗舍也吁是可不谓之大惑乎志于道者其将何所用力乎缅观往昔百圣相传敬之一言寔其心法葢天下之理惟中为至正惟诚为至极然敬所以中不敬则无中也敬而后能诚不敬则无以为诚也气之决骤轶于奔驷敬则其衘辔也情之横放甚于溃川敬则其隄防也故周子主静之言程子主一之训皆其为人最切者而子朱子又丁宁反复之学者傥于是而知勉焉思虑未萌必戒必惧事物既接必防必钦动静相因无少间断则天德全而人欲冺大本之所以立达道之所以行其不由此欤陈君幸以为然则愿以此刻于祠之壁为学者观省之助若夫诵其言而不反诸躬惟其名之趍而匪寔之践是岂四先生立教之意哉又岂陈君所望于南邦之士者哉
　　欧曽王学记虽佳那及此篇从圣贤体要学者身心指出的切示人读此有不猛然刻励者乎○余尝奉安溪先生命辑五子名篇周子太极图说明道定性书伊川好学论张子西铭朱子仁说是也采先儒讲解及议论附注其间窃谓南轩孟子讲义序北溪用工节目篇及西山南雄州四先生祠堂记此三篇最为精切可以附之而无疑也太极西铭巳与通书正防为科塲取士之用人所珍诵故不入选
　　漳州示学者说　　　　　　　　真德秀
　　予既新其郡之学又为之续廪士之费俾诵弦于斯者微一日之辍焉教授陈君瑞甫过余而请曰公之于士也有以安其居又有以足其食顾亡一言以淑之可乎余谢曰此师儒之事也予何言虽然昔尝闻之孔氏矣岂不曰古之学者为巳乎自汉以经术求士士为青紫而明经唐以辞艺取士士为科目而业文其去圣人之意逺矣今之学者其果为巳而学欤其亦犹汉唐之士有所利而学也如果为已而学则理不可以不穷性不可以不尽不至圣贤之域弗止也若其有所利而学则茍能操觚吮墨媒爵秩而贸轩裳斯足矣驵贾其心弗顾也夷虏其行弗耻也此学者邪正之岐途也请以是淑吾士可乎瑞甫曰敬闻命矣抑后世之言学者其有得于孔氏之指欤曰后世之言学者其不缪于圣人鲜矣独尝于唐之阳子近世之石子尹子有取焉阳子曰学者学为忠孝也石子曰学者学为仁义也尹子曰学者学为人也是三言者庶几圣门之遗意乎方唐之世士习之陋甚矣阳子一旦倡斯言于末学如天球之音威鳯之鸣学者竦然洗心而易德归觐其亲者踵相蹑焉理义之感人如此然则石子之言其有异于阳子欤曰亡以异也仁者孝之原义者忠之榦曰仁义则忠孝在其中矣然则尹子之言其有异于二子欤曰亡以异也夫人与天地并而为三才者也必也兼五常备万善然后人之道立焉其警世之深为人之切又进乎二子矣敢问所以学为人者奈何曰耳目肤体人之形也仁义礼智人之性也君臣父子昆弟夫妇朋友人之职也必循其性而不悖必尽其职而无愧然后其形可践也孟子曰人之异乎禽兽者几希庶民去之君子存之又曰无恻隠之心非人也无是非之心非人也夫天之生斯人也与物亦甚异矣而孟子以为几希何哉葢所贵乎人者以其有是心也是心不存则人之形虽具而人之理巳亡矣人之理亡则其与物何别哉故均是人也尽其道之极者圣人之所以参天地也违其理之常者凡民之所以为禽犊也圣愚之分其端甚微而其末甚逺岂不大可惧耶予故曰尹子之言其警世之深为人之切又进乎二子也吾党之士茍无意于圣贤之学则巳傥有志焉则反躬内省于人道之当然者有一毫之未至必将皇皇然如渇之欲饮馁之欲食也凛凛然如负鍼芒而蹈茂棘也吾子幸以为然则愿以告夫同志俾知太守之期乎士不在于徼人爵取世资而在乎敬身而成德也瑞甫瞿然曰公之淑吾士者厚矣瑢请掲其言于学以为士之则
　　忠孝仁义所以学为人不然人也而禽兽矣借三子之言以发明之境地特新其苦口婆心以招天下有志之士如聆其恳欵之声
　　洪氏天目山房记　　　　　　　魏了翁
　　寳庆元年吾友洪舜俞自考功郎言事罢归于潜读书天目山下寳福僧寺寺靓深舜俞合新故书得万有三千巻藏之闻复阁下如李氏庐山故事而移书属余记之余少诵苏文忠公山房记谓秦汉以来作者益众书益多学者益以茍简又谓近嵗市人转相摹刻书日传万纸而士皆束书不观游谈无根呜呼斯言也所以开警后学不为不切至矣而士之病今未之有瘳也无亦圣逺言湮愈得而愈失时异事改愈变而愈下学士大夫读之而不知其味行之而不见其端则亦舍之云尔且古之学者始乎礼乐射御书数葢比物知类求仁入德皆本诸此今礼防乐淫射御及数有其名无其义六书之法惟小篆仅存而莫知好之为士者十名九舛不暇问也五三六经之所传如仁义中诚性命天道鬼神变化此致知格物之要也今往往善柔为仁果敢为义依违以为中钝鲁以为诚气质以为性六物以为命元虚以为天道也冥漠以为鬼神也有无以为变化也甚则以察为知以荡为情以贪为欲以反经为权以防给为才以谲诈为术圣贤之言炳如日星而师异指殊其流乃尔若夫先王之制又在所当讲而风气既降名称亦讹有一事而数说一物而数名学者亦莫之质也井牧居民之良法也而丘乗卒伍之不合则参以管仲穰苴之法封建经国之大务也而百里五百里之不合则托诸歴代之异制賔兴之法自遂以降自王畿以外无文则约诸乡遂之数郊丘禘祫大事也或以郊丘为二或以禘祫为一庙学明堂先务也或以为异所而殊制或以为一庙而八名七世之庙常典也而殷六庙周二祧或亲尽而毁或宗无常数莫知折哀三年之丧达礼也而有谓君大夫士庐服异等又有谓君卒哭而除皆莫敢以为非大抵始去籍于周末大壊于秦觖望于汉而尽覆于典午之乱二千年间凭私臆决罔闻于行帝号官仪承秦舛矣郊祧庙室踵汉误矣衣冠乐律杂胡制矣学校养不賔之士科举取投刺之人资格用自陈之吏刺平人以为军而听其坐食髠农夫以规利而纵其自奉授田无限而豪夺武断以相尚也出泉输租而重科覆折以相防也呜呼生斯世也为斯民也而读圣贤之书以求帝王之法使其心晓然见之且无所于用也况众言殽乱始以春秋战国之壤制衷以秦汉晋魏之杂仪终以郑王诸儒之臆説学者之耳目肺肠为其所摇惑而不得以自信于是根本不立而异端得以乗之利禄得以移之文词得以溺之则有口道六经而心是佛老笃信而实践者矣则有心是圣学而辑为文词随世以就功名者矣六经之书孔孟未及行也今二干年矣而犹莫之行也余长而有闻晩益多惧舜俞以藏书属记愿以所惧者相与切磋究之嗟乎其亦以余言为过矣乎
　　鹤山与西山当宁理之世为道学人品之宗实能私淑朱子者丰采言论畧着朝端而横遭谤语不究于用然是时正学公论一线未冺摈斥尊崇闲时迭见故虽以理宗之弱而不至于亡至似道擅权日在醉生梦死之中视二公之世反为治朝宜其及也读鹤山此记知其平日读书穷理之功一腔复古救时之念令我咨叹不置
　　论人才聚散劄子　　　　　　　牟子才
　　国家五星聚奎实主文治列圣相承惟以收览人才为第一事虽棫朴之能官人巻阿之用吉士不是过也咸平景德之间浑然不见其际所谓人才之太极政事之太和也天圣以来王曽吕夷简相君子尝一聚矣未几而散于景祐百官之一图又散于庆厯圣德之一诗又散于王拱辰打尽之一网是天圣以来之人才散于忠邪之相激然其害止于散而巳神宗初年富弼复相至和嘉祐之君子未至于散也熙寜之邪说一进而先朝之大臣最先散未几而议新法不合者尽散未几而条例司之贤者亦散是元丰之人才散于法令之变更也然其害止于散而巳元祐初司马光相吕公着文彦博相继辅政君子又聚矣品流太分事故反覆滥觞于吏额之小争浸淫于调停之初议滔天于防题之分辨而君子之党尽散极而至于朝堂之榜党碑之镌躏躤忠贤曽草菅之不若是元祐之人才散于辨白之太过其为祸葢不止于散也建中靖国初起范纯仁相韩宗彦君子又聚矣天下方以快活差除为善而曽布温益志在朋奸置政事局而轻元祐重元符进爱助图而左轼辙右京卞意向一偏而君子遂尽去一皆以邪党目之是建靖之人才散于中非中而靖非靖其为祸葢不止于散也中兴以来张浚赵鼎为相君子又聚矣未几秦桧当国力主和议一时谠论如胡铨等三十二人不肯附丽如李纲等八十余人率皆摈弃或死于囹圄或死于贬所或流弃于魑魅之区累赦不移或栖迟于林泉之下屏逐不出是绍兴之人才散于多主战而少主和其为祸又不止于散也庆元初赵汝愚相凡一时知名之士朝除暮拜略巳无遗奸憸小人仄目而蹙亟引匪类布居台諌汝愚引用之人以次而去举幡六士屏窜朋党之禁愈严士大夫之祸愈酷是庆元之人才散于嫉专门而禁道学其为祸又不止于散也臣尝通考国朝之人才大抵屡散推移不一偾起相攻抚往兴嗟可不先几而逆致其防哉陛下即位几三十年君子之类凡三聚而三散矣端平亲政一聚散也甲辰改祀二聚散也丁未改化三聚散也今日二相并建公道复明翕若少聚矣然方刚忠鲠者淹之外服魁垒卓杰者屈之家食抱负耿介者多郁沈谨守端靖者罕防擢或者犹以为未聚也夫聚之常觉其难而散之常觉其易其聚也常以至诚乐与之实其散也常以疑忌不容之过羣凶闚观弩羽叠至散之几也从中倒戈自相触击散之几也意向小异衅隙渐生散之几也寓意歌诗更相贤圣散之几也招纳党人平治旧怨散之几也显争力抵激怒忿心散之几也其造端甚微为祸甚大月晕而风础汗而雨事有其兆识者隠忧彼岂不知聚而为解散而为屯聚而为泰散而为否然不能不散者上无以保之下无以安之则散亦势之常也
　　宋代人才之聚散了若指掌可觇世变可长学识当理宗之末宋氏气息奄奄人才消磨殆尽矣子才以直累忤史嵩之贾似道而不屈发愤上此疏葢亦忠于谋国者子才李方子之门人也李乃朱门高第
　　正气歌序　　　　　　　　　　文天祥
　　余囚北庭坐一土室室广八尺深可四寻单扉低小白间短窄污下而幽暗当此暇日诸气萃然雨潦四集浮动牀几时则为水气涂泥半朝蒸沤歴澜时则为土气乍晴暴隂风道四塞时则为日气檐隂薪爨助长炎虐时则为火气仓腐寄顿陈陈逼人时则为米气骈肩杂遝面目污垢时则为人气或圊溷积臭暴尸或腐防恶气杂出时则为秽气叠是数气当之者鲜不为厉而予以孱弱俯仰其间于兹二年矣审如是殆有养致然尔然亦安知所养何哉孟子曰我善养吾浩然之气彼气有七吾气有一以一敌七吾何患焉况浩然者乃天地之正气也作正气歌一首
　　天地有正气杂然赋流形下则为河岳上则为日星于人曰浩然沛乎塞苍冥皇路当清夷含和吐明庭时穷节乃见一一垂丹青在齐太史简在晋董狐笔在秦张良椎在汉苏武节为严将军头为稽侍中血为张睢阳齿为顔常山舌或为辽东防清操厉氷雪或为出师表鬼神泣壮烈或为渡江楫慷慨吞氐羯或为击贼笏逆竖头破裂是气所旁薄凛烈万古存当其贯日月生死安足论地维頼以立天柱頼以尊三纲实系命道义为之根嗟予遘阳九也实不力楚囚缨其冠传车送穷北鼎镬甘如饴求之不可得隂房阒鬼火春院閟天黒牛骥同一皁鸡栖鳯凰食一朝蒙露雾分作沟中瘠如此再寒暑百沴自辟易嗟哉沮洳塲为我安乐国岂有他缪巧隂阳不能贼顾此耿耿在仰视浮云白悠悠我心悲苍天曷有极哲人日巳逺典刑在夙昔风檐展书读古道照顔色
　　文山以年少对防第状元防以法天不息为主一气呵成数千言主司赏之曰古义若龟鉴忠肝如鐡石敢以是为得人贺则公之正气自幼学时已养之矣结句曰风檐展书读古道照顔色以此知养气者不可不读书也特不为章句之儒耳歌中又曰皇路当清夷含和吐明庭公岂乐以死节见哉
　　交信録序　　　　　　　　　　谢枋得
　　天下有达道不曰朋友而曰朋友之交交者精神有契道徳有同非外相慕也夫交以朋友视君臣父子夫妇昆弟则疏矣易大传曰定其交而后求定者见其心之可交也交亦岂易定哉公卿求士见其才不见其心能负人吾视魏其侯翟廷尉悲之士求公卿见其势不见其心能污人吾视掦雄班固蔡邕笑之契之教人曰朋友有信孔门合交与信并言信而交交而愈信亦可以无悔矣同富贵相忌而有九官十臣同贫贱相疎而有仲尼弟子同患难相怨而有东汉党人此谓交此谓信此朋友得以列于人伦也今人録交曰云萍云萍皆无情之物义巳不信交何能坚请名之曰交信録交无上下无贵贱无死生吾尽吾信不敢求诸人百年之间万世之后傥能无愧天地而谓之人始可见朋友之助始可言交信矣
　　古来所以成为不朽人豪者学问与师友之益耳非学问无以成深造之功非师友无以激厉志气而日进于精微故朋友得列五伦叠山上不负君下不负友寥寥数语丹心炳如
　　论书之失　　　　　　　　　　呉　海
　　道之不明学害之也学之不纯书害之也今天下之书巳多矣然诗书易礼乐春秋孝经论语大学中庸七篇凡六经圣贤之言未尝多也商周以下秦汉以来十八代史记纪传表志编年纪事之不可无者未尝多也所以多者皆诸子百氏外家杂言异端邪说数之不可计其名读之毕世不能尽其巻帙无益于心身不资于国家非有补于教化风俗治道徒为多矣况其偏蔽邪曲足以湮正理炫耀反覆足以蛊人心其揣摩计较欺夺足以壊治道使人身心不安顺上下不相亲福禄不常有皆是书之罪也然其言或放荡而无涯或幽昧而难穷或狎志而易入或近利而有功故世鲜有不好之者至其诙谐鄙俚隠谬神怪之浅近可笑诞妄不足信者则俗儒贱工又争取以为博物洽闻夫杨墨老佛诸书六经之贼也管商申韩诸书治道之贼也遗事外传史氏之贼也芜词蔓说文章之贼也窃意上之人有王者作将悉取其书而禁絶之然后读者得以专其力于圣贤之言精其志于身心之学玩其意于国家得失成败之数考其实于古今治乱兴亡之迹如是则学正而道明而书为有益于世不然者日盛一日世滋一世夫岂有穷哉夫欲禁之必自上始使朝廷大臣通经术者防诸儒讲论定其品目自经史某书某书及宋道学诸儒之遗言不禁其他则皆禁之诸家文集自先秦以来近世诸儒之文悉皆纂辑类为大全其余一切除去必秘府不蓄絶其根本然后出令天下非官所定民不得辄藏坊市不得利鬻塲屋引用者黜降停革民间文字不得引无稽之言异书既絶数十年之后童稚生长不渉异闻其心志不惑惟经史圣贤之言入者为主于以养德毓才广量成器其效岂小小哉
　　先生名海字朝宗元之隠君子也闽人仪封张先生抚闽时尝梓其文以行世名闻过斋集行修言醇足以传世斯篇论属奇创难行而下语皆可据使读书者赌此而知要内返而切体不为泛覧徇外之学是一闗头
　　上治道防　　　　　　　　　　许　衡
　　民生有欲无主乃乱上天眷命作之君师必与之聪明刚断之资重厚包容之量使首出庶物而表正万邦此葢天以至难任之非予之可安之地而娱之也尧舜以来圣帝明君莫不兢兢业业小心畏慎日中不暇未明求衣诚知天之所畀至难之任初不可以易心处知其为难而以难处则难或可易不知为难而以易处则它日之难有不可言者矣臣请举其切而要者欵陈于后人君不患出言之难而患践言之难昔刘安世见司马温公问尽心行巳之要可以终身行之者公曰其诚乎刘公问行之何先公曰自不妄语始刘公初甚易之及退而自隠括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕臣按刘安世一士人也所交者一家之亲一乡之众同列之臣而止耳况天下之大兆民之众日有万几而人君以一身一世酧酢之欲言无失岂易能哉故有昔之所言而今日不记者今之所命而后日自违者可否异同纷更变易纲纪不得布而法度不得立臣下虽欲黾勉而竟无所持循徒汩没于琐碎之中卒于无补茍从古者大学之道以修身为本凡一事之来一言之发必求其所以然与其所当然不牵于爱憎喜怒虚心端意熟思而审处之虽有不中者葢鲜矣奈何为人上者多乐舒肆为人臣者多事容恱容恱本为私也私心盛则不畏人矣舒肆本为欲也欲心炽则不畏天矣以不畏天之心与不畏人之心感合无间则其所务者皆快心事耳又岂肯兢兢业业以修身为本一言一事熟思而审处之乎此人君践言之难所以又难于天下之人也人君惟无喜怒也有喜恕则賛其喜以市恩鼓其怒以张势人君惟无爱憎也有爱憎则假其爱以济私借其憎以复怨甚至本无喜也诳之使喜本无怒也激之使怒本不足爱也强誉之使爱本无可憎也强短之使憎若是则进者未必为君子退者未必为小人以至赏罚生杀鲜有得其正者人君不悟日在欺中方仗若曹擿发细隠以防天下之欺尚可防耶大抵人君以知人为贵以用人为急用得其人则无事于防矣既不出此则所近者争进之人耳好利之人耳无耻之人耳贤者以公为心以爱为心不为利回不为势屈寘之周行则庶事得其正天下被其泽然或遭时不偶务自韬晦有举一世而人不知者虽或知之而当路之人未有同类不见汲引独人君有不知者人君虽或知之召之命之泛如厮养而贤者有不屑就者虽或接之以貌待之以礼而其所言不见信用有超然引去者虽或信用复使小人参于其间责小利期近效有用贤之名无用贤之实贤者亦岂肯尸位素飡徒费廪禄取讥诮于天下也虽然此特论难进者然也又有难合者焉人君位处崇高日受容恱大抵乐闻人之过而不乐闻己之过务快己之心而不务快民之心贤者必欲匡而正之扶而安之使如尧舜之正尧舜之安而后巳故其势难合况姧邪佞幸丑正恶直肆为诋毁多方以陷之将见罪戾之不免又可望庶事得其正天下被其泽邪自古及今端人雅士所以重于进而轻于退者葢以此尔大禹圣人闻善即拜益戒之曰任贤勿贰去邪勿疑贰之一言在大禹犹当警省后世人主宜如何哉此任贤之难也姧邪之人其为心险其用术巧人君不察以谄为恭以讦为公以欺为可信以佞为可近爱隆于上威擅于下大臣不敢议近亲不敢言毒被天下而莫之知至是而求去之不巳难乎虽然此由人主不悟误至于此犹有说焉如宇文士及之佞大宗灼见其情而竟不能斥李林甫妬贤明皇洞见其姧而卒不能退邪之惑人有如此者可不畏哉为人君者不喜闻过为人臣者不敢尽言合二者之心以求天下之心则其难得也固宜三代而下称盛治者无若汉之文景然考之当时天象屡变文景克承天心消弭变异使四十年间海内殷富黎庶乐业臣窃见前年秋孛出西方彗出东方去年冬彗见东方复见西方议者咸谓当除旧布新以应天变臣谓曷若文景之恭俭爱民为理明义正而可信也天之树君本为下民举其要则脩德用贤爱民三者而巳此谓治本治本立则纪纲可布法度可立治功可必也
　　元世祖至元三年召鲁斋至京师命议事中书省鲁斋乃上此疏第一条定立国规模当依汉法治之第二条言用人立法之要此第三条也第四条言养农民兴教化第五条言定民志皆明畅亲切此条尤精故録之○鲁斋以程朱之的派为正心诚意之学世祖稍用其言其效巳如此使能如先主之用武侯苻坚之用景畧治功当不止此世有谓道学为不适于用者盍详观元初之事○元之立国鲁斋与耶律楚材最有功鲁斋学正而气刚以阿哈玛特之权姧而鲁斋劾之所由与匡衡孔光等悬絶也
　　与窦先生书　　　　　　　　　许　衡
　　老病侵寻归心急迫思所以上请未得其门也迩来相从实望见教不意复有引荐之言闻之踧踖且惊且惧邸舍中恳陈所以不可之故至于再三始防惠许违别三数日复虑他说间之不终前惠是用喋喋重陈向来恳祷不可之意尝谓天下古今一治一乱治无常治乱无常乱乱之中有治焉治之中有乱焉乱极而入于治治极而入于乱乱之终治之始也治之终乱之始也治乱相循天人交胜天之胜质揜文也人之胜文胜质也天胜不巳则复而至于平平则文着而行矣故凡善恶得失之应无妄然者而世谓之治治非一日之为也其来有素也人胜不巳则积而至于偏偏则文没不用矣故凡善恶得失之迹若谬焉者而世谓之乱乱非一日之为也其来有素也析而言之有天焉有人焉究而言之莫非命也命之所在时也时之所向势也势不可为时不可犯顺而处之则进退出处穷逹得丧莫非义也古之所谓聪明睿智者唯能识此也所谓神武而不杀者惟能体此也或者横加巳意欲先天而开之拂时而举之是揠苗也是代大匠斲也揠苗则害稼代匠则伤手是岂成己成物之道哉即其违顺之多寡乃其吉凶悔吝之多寡也生平拙学认此为的信而守之罔敢自异今先生直欲以助长之力挤之伤手之地是果相知者所为耶无益清朝徒重后悔岂交游泛泛不足为之虑耶抑真以樗散为可用之材也相爱之深未应乃尔若夫春日池塘秋风禾黍夏未雨蚕老麦收冬将寒囷盈箱积门喧童稚架满琴书山色水光诗懐酒兴拙谋或可以办此也是以心思意向日日在此安此乐此言亦此书亦此百周千折必期得此而后巳先生不此之助而彼之助是不可其所可而可其所不可也其可哉将爱之实害之万惟恕察言不能櫽悚息待罪士必有难进易退之节而后可胜天下国家之重先生倡絶学于南北未通之日及被遇元世祖为儒宗为名世而屡召屡辞今观此书中懐恬退乃尔王文忠所谓或躬耕太行之麓或判事中书之堂钟鼎山林葢有不加不损者在矣○案中统书已酉窦黙与王鹗靣论王文统不宜在相位荐衡代之书疑作于此
　　疑道山房记　　　　　　　　　呉　澂
　　永平郑侯鹏南严重清谨为时名流而不以所能自足也谓仕必资于学学必志于道别业在滕州筑山房为游居之所取子思子之语而扁之曰凝道不逺二千里走书徴言于予夫世之成室屋者往往有记记者纪其栋宇之规制营构之嵗月而巳稍能文辞者可命也而奚以予言为侯之意宁不以予尝讲闻于儒先之绪论而欲俾言其所谓凝道者乎呜呼道不易言也言之易者未必真有见也非真有见不言是妄言也而予何敢夫子曰为之难言之得无讱乎虽然侯之意不可以不荅也讵容巳于言哉请言其似道在天地间犹水之在大海道之中有人犹水之中有器浸灌此器者水也纳受此水者器也水中之器或沉或浮而器中之水或入或出器与水未合一也水在器中凝而为水则器与水永不相离而水为器所有矣人之于道犹是也有以凝之则道在我无以凝之则道自道我自我道岂我之有哉人之生也或智或愚或贤或不肖均具此性则均受此道不于贤智而丰不于愚不肖而啬也愚不肖之不贤智若者何也能凝不能凝之异耳呜呼子思子言道所以有贵于能凝者欤凝之之方尊德性而道问学也德性者我得此道以为性尊之如父母尊之如神明则存而不失养而不害矣然又有进脩之功焉葢德性之内无所不备而理之固然不可不知也事之当然不可不行也欲知所固然欲行所当然舍学问奚可德性一而学问之目八子思子言之详矣不待予言也广大精微髙明中庸故也亲也厚也礼也皆德性之固然当然者尽之极之温之知之问学以进吾所知也致之道之敦之崇之问学以修吾所行也尊德性一乎敬而道问学兼乎知与行一者立其本兼者互相发也问学之力到功深则德性之体全用博道之所以凝也夫虽然此非可以虚言言亦在夫实为之而巳矣斯道也人人可得而有也况如侯之卓卓者哉其凝之也予将验侯之所为侯名云翼今为江南行御史台都事延祐四年临川吴澂记
　　草庐先生虽倡为主静之谭如篇中尊德性一乎敬数语圎通无碍固非溺于陆学者又着本心楼记及尊德性道问学斋记以讥切为朱陆之学者并失其师旨似亦未为病朱也观其賛晦庵先生方之景星庆云泰山乔岳所以钦崇之者至矣
　　无极而太极说　　　　　　　　吴　澂
　　太极者何也曰道也道而称之曰太极何也曰假借之辞也道不可名也故假借可名之器以名之也以其天地万物之所共由也则名之曰道道者大路也以其条派缕脉之微宻也则名之曰理理者玉肤也皆假借而为称者也贞实无妄曰诚全体自然曰天主宰造化曰帝妙用不测曰神付与万物曰命物受以生曰性得此性曰德具于心曰仁天地万物之统防曰太极道也理也诚也天也帝也神也命也性也德也仁也太极也名虽不同其实一也极屋栋之名也屋之脊檩曰栋就一屋而言惟脊檩至高至上无以加之故曰极而凡物之统防处因假借其义而名为极焉辰极皇极之类是也道者天地万物之统防至尊至贵无以加者故亦假借屋栋之名而称之曰极也然则何以谓之太曰太之为言大之至甚也夫屋极者屋栋为一屋之极而巳辰极者北辰为天体之极而巳皇极者人君一身为天下众人之极而已以至设官为民之极京师为四方之极皆不过指一物一处而言也道者天地万物之极也虽假借极之一字强为称号而曽何足以拟议其髣髴哉故又尽其辞而曰太极者葢曰此极乃甚大之极非若一物一处之极也然彼一物一处之极极之小者耳此天地万物之极极之至大者也故曰太极邵子曰道为太极太祖问曰何物最大荅者曰道理最大其斯之谓欤然则何以谓之无极道为天地万物之体而无体谓之太极而非有一物在一处可得而指名之也故曰无极易曰神无方易无体诗曰上天之载无声无臭其斯之谓欤然则无极而太极何也曰屋极辰极皇极民极四方之极凡物之号为极者皆有可得而指名者也是则有所谓极也道也者无形无象无可执着虽称曰极而无所谓极也虽无所谓极而实为天地万物之极故曰无极而太极
　　朱子太极图说言简而该北溪字义虽详哉言之然体是训诂言不雅驯先生自云鑚研于文义毫分缕析犹以陈为未精也足徴其说之精当矣○元两文正时称南有草庐北有鲁斋先生于经学尤邃虞伯生称其辨传注之得失而达羣经之防同考据援引博极古今各得其当四经三礼皆有序録惜通志堂仅刋易书纂言仪礼逸经传孝经定本四种也
　　克复堂记　　　　　　　　　　虞　集
　　克己复礼之说在圣门惟顔子得闻之当是时七十子者葢有不及尽闻者矣后学小子乃得诵其言于方册之中闻其说于千载之下岂非幸欤葢予尝反而求之沈冥于物欲之途者固无与乎此也而知致力焉者仅足以为原宪之所难而已其防本塞原脱然不逺而能复者世甚鲜也然则茍有志于圣贤者舍此奚适矣然而难言也昔者程伯子少而好猎及见周子而有得焉自以为此好絶于胷中矣而周子曰是何言之易也复十余年程子见猎者于道傍不觉有喜意夫然后知周子识察之精也呜呼自顔子而降若程子之髙明而敦厚纯粹而精微一人而巳其为学也必不为原氏之刚制也明矣其十数年间岂无所用其功哉而是好也深潜宻伏于纎微之际不能不发见于造次之间噫亦微矣乡非周子识察之精固不足以知其必动于十数年之前非程子致察之宻亦何足以自觉其动于十数年之后是固不可与迂生曲学者论也而众人乃欲以卤莽茍且之功庶几近似其万一可乎此则予之所甚惧而旦暮不忘者也国子伴读康生敏以克复名其堂而来求文以为记予既嘉其慕尚之高逺而又惧其易之也故着其说使寘诸壁间固得以观览而资其行逺升高之一二也
　　阐濂洛之微言证克复之妙义所谓痛痒语也○防定初尝行经筵之制取经史用国语汉文两进读邵庵先生时为秘书少监为反覆古今名物之辨以通之晋翰林直学士每承顾问必委曲尽言或随事规谏









　　古文雅正巻十四
