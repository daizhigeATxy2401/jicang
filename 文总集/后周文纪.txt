　　钦定四库全书　　　　　集部八
　　后周文纪　　　　　　　总集类
　　提要
　　【臣】等谨案后周文纪八巻明梅鼎祚编按东汉东晋之名所以别于西南齐之名所以别于北若周则丰镐旧京年祀绵逺中原江左别无国号相同卢思道作兴亡论题曰后周殊为无义故令狐徳棻所撰国史但曰周书鼎祚仍以后题未免失于刋正所録宇文氏一代之文不过八巻而庾信一人乃居五巻次则王褒撰著尚十八篇使非借材异国其寂寥更甚于髙齐然宇文泰为丞相时干戈扰攘之中寔独能尊崇儒术厘正文体大统五年正月置行防学十一月命周惠达唐瑾制礼乐大统十一年六月患晋氏以来文章浮华命苏绰作大诰宣示羣臣仍命自今文章咸依此体今观其一代诏令大抵温醇雅令有汉魏之遗风即间有稍襍俳偶者亦摛词典重无齐梁绮艳之习他如庾信集中春赋镫赋之类大抵在梁旧作其入北以后诸篇亦皆华寔相扶风骨不乏故杜甫有庾信文章老更成凌云健笔意纵横语岂非黜雕尚朴导之者有渐欤无平不陂无往不复六朝靡丽之风极而将返寔至周而一小振未可以流传之寡而忽之也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　后周文纪巻一　　　　　明　梅鼎祚　编文帝宇文泰【字黑獭代郡武川人仕魏歴侍中骠骑大将军关西大行台弑孝武帝立南阳王寳炬于长安是为西魏封安定郡公位太师大冢宰及闵帝簒位自立为天王追尊泰文王武成初追尊文皇帝庙曰太祖】
　　上魏孝武帝表【魏太昌元年贺拔岳为关西大行台以太祖为左丞岳复表为夏州刺史及岳为秦州刺史侯莫陈悦所害众遂推奉太祖帝遣追岳军还洛阳亦追还悦悦附齐神武不肯应太祖表于帝时将讨悦未测朝防且兵众未集假此为词帝诏报太祖又表复与悦书责之】
　　臣前以故关西大都督臣岳竭诚奉国横罹非命三军丧气朝野痛惜都督冦洛等衔寃茹慼志雪雠耻以臣昔同幕府苦赐要结臣便以今月十四日轻来赴军当发之时巳有别表既为众情所逼权掌兵事诏召岳军入京此乃为国良防但髙欢之众已至河东侯莫陈悦犹在永洛况此军士多是关西之人皆恋乡邑不愿东下今逼以上命悉令赴关悦蹑其后欢邀其前首尾受敌其势危矣臣殒身王事诚所甘心恐败国殄人所损更大乞少停缓更思后图徐事诱导渐就东引
　　孝武帝诏报
　　贺拔岳既殒士众未有所归卿可为大都督即相统领知欲渐就东下良不可言今亦徴侯莫陈悦士马入京若其不来朕当亲自致罚宜体此意不过淹留
　　又表
　　侯莫陈悦违天逆理酷害良臣自以专戮罪重不恭诏命阻兵永洛彊梁秦陇臣以大宥既班忍抑私憾频问悦及都督可朱浑元等归阙早晚而悦并维絷使人不听反报观其指趣势必异图臣正为此未敢自拔兼顺众情乞少停缓
　　又表【悦既惧太祖谋巳诈为诏与秦州刺史万俟普拨令为悦党援普拨封呈太祖太祖表之曰】
　　臣自奉诏摠平凉之师责重忧深不遑啓处训兵秣马唯思竭力前以人恋本土侯莫陈悦窥窬进退量度且宜住此今若召悦授以内官臣列斾东辕匪朝伊夕朝廷若以悦堪为邉扞乞处以凉一藩不然则终致猜虞于事无益
　　又上讨侯莫陈悦表【太祖进军至原州众军悉集谕以讨悦之意乃表帝引兵工陇追斩悦】
　　臣闻誓死酬恩覆宗报主人伦所急赴蹈如归自大都督臣岳殁后臣频奉诏还阙秣马戒涂志不俟旦直以督将以下咸称贺拔公视我如子今雠耻未报亦何面目以处世间若得一雪寃酷万死无恨且悦外附彊臣内违朝防臣今上思逐恶之志下遂节士之心兾仗天威为国除害小违大顺实在兹辰克定之后伏待斧钺
　　责侯莫陈悦书
　　顷者正光之末天下沸腾尘飞河朔雾塞荆沔故将军贺拔公攘袂勃起志寜防县授戈南指拯皇灵于已坠拥旄西迈济百姓于沦胥西顾无忧繄公是赖勲茂赏隆遂征闗右此乃行路所知不借一二谈也君实名微行薄本无逺量故将军降迁乔之志笃彚征之理乃申啓朝廷荐君为陇右行台朝议以君功名阙然未之许也遂频烦请谒至于再三天子难违上将便相听许是亦遐迩共知不复烦之翰墨纵使木石为心犹当知感况在生灵安能无愧加以王室多故髙氏专权主上虚心寄隆晋郑君复与故将军同受宻防屡结盟约期于毕力共匡时难而貌恭心狠妬胜嫉贤口血未干匕首巳发协党国贼共危本朝孤恩负誓有腼面目岂不上畏于天下慙于地吾以弱才猥当藩牧蒙朝廷拔擢之恩荷故将军国士之遇闻问之日魂守惊驰便陈啓天朝暂来奔赴众情所推遂当戎重比有勅防召吾还阙亦有别诏令君入朝虽操行无闻而年齿已宿今日进退惟君是视君若督率所部自山陇东迈吾亦摠勒师徒北道还阙共追防蔺之迹同慕冦贾之风如其首防两端不时奉诏专戮违防国有常刑枕戈坐甲指日相见幸图利害无贻噬脐【乔一作髙】
　　赐李逺书【逺字万岁其先陇西成纪人家髙平仕魏尚书左仆射入周进柱国大将军为宇文护所害】
　　【逺尝校猎于莎独见石于丛蒲中以为伏兎射之而中镞入寸余就而视之乃石也太祖闻而异之赐逺书】
　　昔李将军广亲有此事公今复尔可谓世载其德虽熊渠之名不能独擅其美
　　与长孙俭书【俭河南洛阳人本名庆明初本魏枝族姓拓拔氏歴夏州摠管俭为荆州刺史所部郑县令泉璨为民所讼推治获实俭大集僚属谓之曰此由刺史敎诲不明信不被物遂于防事前肉袒自罚舍璨不问魏文帝玺书劳之太祖又与俭书】
　　近行路传公以部内县令有罪遂自杖三十用肃群下吾昔闻王臣謇謇匪躬之故葢谓忧公忘私知无不为而已未有如公刻身罚巳以训羣僚者也闻之嘉叹【庾信撰拓拔俭神道碑云太祖时为大丞相与书云此之美事耳目之所未经叹尚无极故遣专使　北史末云闻之嘉叹良乆不可言】
　　又书
　　【俭为荆州刺史时梁元帝嗣位于江陵外敦邻睦内懐异计俭啓太祖陈攻取之谋及周讨江陵平以俭原谋赏奴婢三百口太祖与俭书迁大将军移镇荆州摠管五十二州】
　　本图江陵由公画计今果如所言智者见未萌何其妙也但吴民离散事借招懐南服重镇非公不可
　　与行台王思政书
　　【崔猷字宣猷魏大统十二年除大都督浙川刺史后年侯景据河南归欵遣思政赴之太祖与思政书】
　　崔宣猷智略明赡有应变之才若有所疑宜与量其可不
　　赐郑孝穆书【孝穆字道和荥阳开封人仕魏中书令入周歴少司空孝穆大统中行岐州刺史当州都督有能名先是所部百姓乆遭乱离逃散殆尽孝穆留情绥抚逺近咸至毎岁考绩为天下最太祖嘉之赐孝穆书徴拜京兆尹】
　　知卿莅职近畿留心治术凋敝之俗礼教兴行厌乱之民襁负而至昔郭伋政成并部贾琮誉重冀方以古方今彼有惭德
　　与唐永书【永北海平夀人歴东雍州刺史】
　　【永子陵少习武艺瑾博渉经史雅好属文文帝闻其名与永书因召瑾拜尚书员外郎相府记室参军事军书羽檄瑾悉掌之歴司宗中大夫兼内史陵位大都督应州刺史】
　　闻公有二子曰陵从横多武略瑾雍容富文雅可并遣入朝孤欲委以文武之任【并周书　北史闻公有二子曰陵曰瑾陵纵横多武略云云】
　　檄讨齐神武髙欢文【齐神武髙欢入洛废中兴主而立孝武帝后相疑贰将图欢授周太祖关西大行台传檄方鎭而欢举兵犯阙帝奔长安是为西魏军国之政取决太祖焉】
　　葢闻隂阳逓用盛衰相袭茍当百六无间三五皇家创厯陶铸苍生保安四海仁育万物运距孝昌屯沴屡起陇冀骚动燕河狼顾虽灵命重啓荡定有期而乘衅之徒因生羽翼贼臣髙欢器识庸下出自舆皁罕闻礼义直以一介鹰犬効力戎行腼冒恩私遂窃荣宠不能竭诚尽节专挟奸回乃劝尔朱荣行兹簒逆及荣以专政伏诛世隆以凶党外叛欢苦相敦勉今取京师又劝吐万儿复为弑虐暂立建明以令天下假推普泰欲窃威权并归废斥俱见酷害于是称兵河北假讨尔朱亟通表奏云取防贼既行废黜遂将簒弑以人望未改恐鼎镬交及乃求宗室权允人心天方与魏必将有王翊戴圣明诚非欢力而欢阻兵安忍自以为功广布腹心跨州连郡端揆禁闼莫非亲党皆行贪虐窫窳生灵而旧将名臣正人直士横生疮痏动挂网罗故武卫将军伊琳清贞刚毅禁旅攸属直阁将军鲜于康仁忠亮骁杰爪牙斯在欢收而戮之曾无闻奏司空髙干是其党与每相影响谋危社稷但以奸志未从恐先泄漏乃密白朝廷使杀髙干方哭对其弟称天子横戮孙腾任祥欢之心膂并使入居枢近伺国间隙知欢逆谋将发相继归逃欢益加抚待亦无陈白然欢入洛之始本有奸谋令亲人蔡儁作牧河济厚相恩赡以为东道主人故关西大都督清水公贺拔岳勲德隆重兴亡攸寄欢好乱乐祸深相忌毒乃与侯莫陈悦隂图陷害幕府以受律专征即便讨戮欢知逆状已露稍怀旅拒遂遣蔡儁拒代令窦泰佐之又遣侯景等云向白马辅世珍等径趣石济髙隆之及娄招等屯据壶关韩轨之徒拥众蒲坂于是上书天子数论得失訾毁乘舆威侮朝廷借此微庸冀兹大寳溪壑可盈祸心不测或言径赴荆楚开疆于外或言分诣伊洛取彼防人或言欲来入关与幕府决战今圣明御运天下清夷百僚师师四隩来暨人尽忠良谁为君侧而欢威福自巳生是乱阶缉构南箕指鹿为马包藏凶逆伺我神器是而可忍孰不可容幕府折冲宇宙亲当受脤鋭师百万彀骑千羣裹粮坐甲唯敌是俟义之所在糜躯匪恡频有诏书颁告天下称欢逆乱徴兵致伐今便分命将帅应机进讨或趣其要害或袭其窟穴电绕虵击雾合星罗而欢违负天地毒被人鬼乘此扫荡易同俯拾欢若渡河稍逼宗庙则分命诸将直取并州幕府躬自东辕电赴伊洛若固其巢穴未敢发动亦命群帅百道俱前辕裂贼臣以谢天下其州镇郡县率土人黎或州乡冠冕或功勲世济并宐舍逆归顺立効军门封赏之科已别有格凡百君子可不勉旃【生灵周书作生人窟穴书作窟宅勉旃书作欤英华凶党外叛作世济凶党复为弑虐作杀伤暴虐并非无间北史作无闻遂窃作遂阶清贞刚毅作清直武毅宗庙作宫庙功庸作勲庸】
　　誓师辞【大统三年太祖率李弼等十二将东伐至潼闗乃誓于师】
　　与尔有众奉天威诛暴乱惟尔众士整尔甲兵戒尔戎事无贪财以轻敌无暴民以作威用命则有赏不用命则有戮尔众士其勉之
　　大统十一年春三月令
　　古之帝王所以外建诸侯内立百官者非欲富贵其身而尊荣之盖以天下至广非一人所能独治是以博访贤才助己为治若其知贤也则以礼命之其人闻命之日则惨然曰凡受人之事任人之劳何舍巳而从人又自勉曰天生儁士所以利时彼人主者欲与我为治安可茍辞于是降心而受命及居官也则昼不甘食夜不甘寝思所以上匡人主下安百姓不遑恤其私而忧其家故妻子或有饥寒之弊而不顾也于是人主赐之以俸禄尊之以轩冕而不以为惠也贤臣受之亦不以为德也位不虗加禄不妄赐为人君者诚能以此道授官为人臣者诚能以此情受位则天下之大可不言而治矣昔尧舜之为君稷契之为臣用此道也及后世衰微此道遂废乃以官职为私恩爵禄为荣惠人君之命官也亲则授之爱则任之人臣之受位也可以尊身而润屋者则迂道而求之损身而利物者则巧言而辞之于是至公之道没而奸诈之萌生天下不治正为此矣今圣主中兴思去浇伪诸在朝之士当念职事之艰难负阙之招累夙夜兢兢如临深履薄才堪者则审已而当之不堪者则收短而避之使天官不妄加王爵不虗受则淳素之风庶几可反
　　孝闵帝【名觉字陀罗尼文帝第三子簒西魏即天王位其年为晋公护所弑】
　　祠圎丘诏
　　予本自神农其于二丘宜作厥主始祖献侯啓土辽海肇有国基配南北郊文考德符五运受天明命祖于明堂以配上帝庙为太祖
　　分使廵抚诏
　　上天有命革魏于周致予一人受兹大号予惟古先圣王罔弗先于省视风俗以求民瘼然后克治矧予眇眇又当草昧若弗尚于逹四聪明四目之训者其有闻知哉有司宜分命方别之使所在廵抚五敎何者不宣时政有何不便得无修身防已才堪佐世之人而不为上所知寃枉受罚幽辱于下之徒而不为上所理孝义贞节不为有司所申鳏寡孤贫不为有司所恤暨黎庶衣食丰约赋役繁省灾厉所兴水旱之处并宜具闻若有年八十已上所在就加礼饩
　　封功臣诏
　　惟天地草昧建邦以寜今可大啓诸国为周藩屏
　　诛赵贵诏【贵谋反伏诛】
　　朕文考昔与羣公洎列将众官同心戮力共治天下自始及终二十三载迭相匡弼上下无怨是以羣公等用升余于大位朕虽不德岂不识此是以朕于群公同姓者如兄弟异姓者如甥舅兾此一心平定宇内各令子孙享祀百世而朕不明不能辑睦致使楚公贵不悦于朕与万俟几通叱奴兴王龙仁长孙僧衍等隂相假署图危社稷事不克行为开府宇文盛等所告及其推究咸伏厥辜兴言及此心焉如痗但法者天下之法朕既为天下守法安敢以私情废之书曰善善及后世恶恶止其身其贵通兴龙仁罪止一家僧衍止一房余皆不问惟尔文武咸知时事
　　振浙州诏
　　浙州去岁不登厥民饥馑朕用慜焉其当州租输未毕者悉宜免之兼遣使廵检有穷馁者并加振给
　　降罪诏
　　朕甫临大位政教未孚使我民农多陷刑网今秋律己应将行大戮言念群生责在于朕宜从肆眚与其更新其犯者宜降从流流以下各降一等不在赦限者不从此降
　　举贤良诏
　　帝王之治天下罔弗博求众才以乂厥民今二十四军宜举贤良堪治民者军列九人被举之人于后不称厥任者所举官司皆治其罪
　　文武授阶诏
　　朕闻君临天下者非由一人时乃上下同心所致今文武之官及诸军人不霑爵封者宜各授两大阶
　　百官奏改正朔服色议【诏可】
　　帝王之兴罔弗更正朔明受之于天革民视听也逮于尼父稽诸隂阳云行夏之时后王所不易今魏厯告终周室受命以木承水寔当行録正用夏时式遵圣道惟文王诞气之祥有黑水之防服色宜乌
　　明帝【名毓小名统万突文帝长子初封寜都郡公晋公护弑孝闵立之在位四年为护所酖弑】放还逺配诏【即天王位元年】
　　帝王之道以寛仁为大魏政诸有轻犯未至重罪及诸村民一家有犯乃及数家而被逺配者并宜放还
　　放免元氏家口诏【元年】
　　善人之后犹累世获宥况魏氏以德让代终岂容不加隠防元氏子女自坐赵贵等事以来所有没入为官口者悉宜放免
　　放免被掠诏【二年】
　　王者之宰民也莫不同四海一逺近为父母而子之一物失所若纳于隍贼之境土本同大化往因时难致阻东西遂使疆塲之间互相抄掠兴言及此良可哀伤自元年以来有被掠入贼者悉可放免
　　改称京兆诏【二年】
　　三十六国九十九姓自魏氏南徙皆称河南之民今周室既都关中宐改称京兆人
　　三足乌见大赦诏【二年顺阳献三足乌羣臣上表称庆诏曰】
　　夫天不爱宝地称表瑞莫不威凤巢阁图龙跃沼岂直日月珠连风雨玉烛是以钩命决曰王者至孝则出元命苞曰人君至治所有虞舜烝烝来兹异趾周文翼翼翔此灵禽文考至德下覃遗仁爰被逺符千载降斯三足将使三方归本九州翕定惟此大体景福在民予安敢让宗庙之善弗宣大惠可大赦天下文武官普进二级
　　造周厯诏【武成元年五月是年八月改天王称皇帝】
　　皇王之迹不一因革之道巳殊莫不播八政以成物兆三元而为纪是以容成创定于轩辕羲和钦若于唐世鸿范九畴大五法易曰泽中有火革君子以治厯明时故厯之为义大矣但忽微成象象极则差分积命时时积斯舛开辟至于获麟二百七十六万岁晷度推移余分盈缩南正无闻畴人靡记暑往寒来理乖攸序敬授民时何其积谬昔汉世巴郡洛下闳善治厯云后八百岁当有圣人定之自火行至今木德应其运矣朕何让焉可命有司傍稽六典仰观七曜博推古今造我周厯量定以闻
　　推究赦前事诏【武成元年五月】
　　比屡有糺发官司赦前事此虽意在疾恶但先王制肆眚之道令天下自新若又推问自新何由哉如此之徒有司勿为推究惟库廏仓廪与海内所共汉帝有云朕为天下守财耳若有侵盗公家财畜钱粟者魏朝之事年月既逺一不须问自周有天下以来虽经赦宥而事迹可知者有司宜即推穷得实之日但免其罪徴备如法
　　霖雨求言诏【武成元年六月】
　　昔唐咨四岳殷告六眚覩灾兴惧咸寘时雍朕抚运应图作民父母弗敢怠荒以求民瘼而霖雨作沴害麦伤苗隤屋漂垣洎于昏垫谅朕不德苍生何咎刑政所失罔识厥由公卿大夫士爰及牧守黎庶等今宜各上封事谠言极谏罔有所讳朕将覧察以荅天谴其遭水者有司可时廵检条列以闻
　　量赐夏州死事诏【武成元年六月】
　　颍川从我是曰元勲无忘父城实起王业文考属天地草昧造化权舆拯彼横流匡兹颓运赖英贤尽力文武同心翼賛大功克隆帝业而被坚执鋭栉风沐雨永言畴昔良用怃然至若功成名遂建国剖符予惟休也其有致死王事妻子无归者朕甚伤之凡是先王向夏州发夏州从来见在及薨亡者并量赐钱帛称朕意焉还长孙俭第诏【俭歴迁大将军夏州摠管薨遗啓世宗葬太祖陵侧并以所赐之宅还官后诏还之】
　　故柱国鄫国公俭临终审正爰吐德音以所居之宅本因上赐制度宏丽非诸子所居请以还官更迁他所昔叔敖辞沃壤之地萧何就穷僻之乡以古方今无慙曩哲而有司未逹大体遽以其第外给夫追善念功先王令典岂得遂其谦挹致乖惩劝令以本宅还其妻子俾清风逺播无替聿脩【北史周书畧】
　　赠秦荣先沧州刺史诏【周书孝义传】
　　孝为政本德乃化先既表天经又明地义荣先居丧致疾至感过人穷号不反迄乎灭性行标当世理镜幽明此而不显道将何述可赠沧州刺史以旌厥异
　　大渐诏【武平二年帝因食遇毒薨其诏即帝口授也】
　　人生天地之间禀五常之气天地有穷已五常有推移人安得长在是以生而有死者物理之必然处必然之理脩短之间何足多恨朕虽不德性好典坟披览圣贤余论未尝不以此自晓今乃命也夫复何言诸公及在朝卿大夫士军中大小督将军人等并立勲効积有年载辅翼太祖成我周家今朕纉承大业处万乘之上此乃上不负太祖下不负朕躬朕得啓手啓足从先帝于地下实无恨于心矣所谓恨者朕享大位可谓四年矣不能使政化循理黎庶丰足九州未一二方犹梗顾此懐恨目用不瞑唯兾仁兄冢宰洎朕先正先父公卿大臣等协和为心勉力相劝勿忘太祖遗志提挈后人朕虽没九泉形体不朽今大位虗旷社稷无主朕儿幼穉未堪当国鲁国公邕朕之介弟寛仁大度海内共闻能我周家必此子也夫人贵有始终公等事太祖辅朕躬可谓有始矣若克念世道艰难辅邕以主天下者可谓有终矣哀死事生人臣大节公等思念此言令万代称叹朕禀生俭素非能力行菲薄每寝大布之被服大帛之衣凡是器用皆无雕刻身终之日岂容违弃此好丧事所须务从俭约敛以时服勿使有金玉之饰若以礼不可阙皆令用瓦小敛讫七日哭文武百官各权辟衰麻且以素服从事葬日选择不毛之地因地势为坟勿封勿树且厚葬伤生圣人所诫朕既服膺圣人之教安敢违之凡百官司勿异朕此意四方州镇使到各令三日哭哭讫悉权辟凶服还以素服从事待大例除非有呼召各按部自守不得辄奔赴阙庭礼有通塞随时之义葬讫内外悉除服从吉三年之内勿禁婚娶饮食一令如平常也时事殷猥病困心乱止能及此如其事有不尽准此以类为断死而近思古人有之朕今忍死书此懐抱【世道艰难北史作若克念世道顾其艰难近思作可忍书作尽】
　　武帝【名邕字弥罗突文帝第四子封鲁国公宇文护弑明帝矫遗诏立之在位十七年庙曰髙祖】
　　改元保定诏【以下并保定元年】
　　寒暑亟周奄及徂嵗改元命始国之典章朕祗承寳图宜遵故实可改武成三年为保定元年嘉号既新惠泽宜布文武百官各增四级
　　颁六官诏
　　履端开物寔资元后代终成务谅惟宰栋故周文公以上圣之智翼彼姬周爰作六典用光七百自兹厥后代失其绪俾巍巍之化歴千祀而莫传郁郁之风终百王而永坠我太祖文皇帝禀纯和之气挺天纵之英德配乾元功侔造化故能舍末世之弊风蹈隆周之叡典诞述百官厥用允集所谓乾坤改而重构岂帝王洪范而已哉朕入嗣大寳思扬休烈今可班斯礼于太祖庙庭
　　亢旱原降罪囚诏
　　亢旱歴时嘉苗殄悴岂狱犴失理刑罚乖衷欤其所在见囚死以下一岁刑以上各降本罪一等百鞭以下悉原免之
　　文武租赋诏【以下保定二年】
　　比以冦难犹梗九州未一文武之官立功効者虽锡以茅土而未及租赋诸柱国等勲德隆重宜有优崇各准别制邑戸听寄食他县
　　减省御供诏
　　树之元首君临海内本乎宣明敎化亭毒黔黎岂唯尊贵其身侈富其位是以唐尧疎葛之衣麤粝之食尚临汾阳而永叹登姑射而兴想况无圣人之德而嗜欲过之何以克厌众心处于尊位朕甚恧焉今巨冦未平军戎费广百姓空虚与谁为足凡是供朕衣服饮食四时所须爰及宫内调度朕今手自减削纵不得顿行古人之道岂曰全无庶几凡尔百司安得不思省约勗朕不逮者哉
　　政事依月令诏【保定三年】
　　二仪创辟象着明三才已备厯数昭列故书称钦若敬授易序治厯明时此先代一定之典百王不易之务伏惟太祖文皇帝敬顺昊天忧劳庶政厯序六家以隂阳为首洎予小子弗克遵行惟斯不安夕惕若厉自顷朝廷权舆事多仓卒乖和爽序违失先志致风雨时疾厉屡起嘉生不遂万物不昌朕甚伤之自今举大事行大政非军机急速皆宜依月令以顺天心
　　奴婢赎为庶人诏【保定五年】
　　江陵人年六十五以上为官奴婢者已令放免其公私奴婢有年至七十以外者所在官司宜赎为庶人
　　甲子乙卯日停乐诏【天和元年五月】
　　道德交丧礼义嗣兴褒四始于一言美三千于为敬是以在上不骄处满不溢富贵所以长守邦国于焉乂安故能承天静地和民敬鬼明并日月道错四时朕虽庸昧有志前古甲子乙卯礼云不乐苌表昆吾之稔杜蒉有扬觯之文自世道丧乱礼仪紊毁此典茫然巳坠于地昔周王受命请闻颛顼庙有戒盈之器室为复礼之铭矧伊未学而能忘此宜依是日省事停乐庶知为君之难为臣不易贻之后昆殷鉴斯在
　　举孝行诏【天和元年八月】
　　诸有三年之丧或负土成坟或寝苫骨立一志一行可称扬者仰本部官司随事言上当加吊勉以厉薄俗
　　省徴发诏【建德元年】
　　民亦劳止则星动于天作事不时则石言于国故知为政欲静静在寜民为治欲安安在息役顷兴造无度徴发不巳加以频岁师旅农畆废业去秋灾蝗年谷不登民有散亡家空杼轴朕每旦恭已夕惕兢怀自今正调以外无妄徴发庶时殷俗阜称朕意焉【民亦劳止北史作民劳不止】
　　大旱诏【建德五年五月大旱集百官于庭诏之曰】
　　盛农之月亢阳不雨气序愆度盖不徒然岂朕薄德刑赏乖中欤将公卿大臣或非其人欤宜尽直言无得有隠公卿各引咎自责
　　荅太子诏【建德二年太子于岐州获二白鹿以献诏荅　以下并二年】
　　在德不在瑞
　　婚嫁礼制诏
　　政在节财礼唯寜俭而顷者婚嫁竞为奢靡牢羞之费罄竭资财甚乖典训之礼有司宜加宣勒使咸遵礼制
　　颁授老职诏
　　尊年尚齿列代规序旧酬劳哲王明范朕嗣承业君临万邦驱此兆庶寘诸仁夀军民之间年多耆耋眷言衰暮宜有优崇可颁老职使荣霑邑里
　　建德三年大赦诏
　　民生而静纯懿之性本均感物而迁嗜欲之情斯起虽复云鸟殊世文质异时莫不限以隄防示之禁令朕君临万防覆养黎元思振頽纲纳之轨式比因人有犯与众弃之所在羣官有过者咸听首露莫不轻重毕陈纤毫无隠斯则风行草偃从化无违导德齐礼庶几可致但上失其道有自来矣凌夷之弊反本无由宜加荡涤与民更始可大赦天下
　　文宣皇后丧诏【建德三年葬文宣后帝袒跣至陵所下诏终丧公卿固请过葬即吉不许引古礼以荅之】
　　齐斩之情经籍彛训近代沿革遂亡斯礼伏奉遗令既葬便除攀慕几筵情实未忍三年之丧逹于天子古今无易之道王者之所常行但时有未谐不得全制军国务重庶自听朝衰麻之节苫庐之礼率遵前典以申罔极百寮以下宜依遗令【依北史作遵】
　　劝农诏【建德四年】
　　今阳和布气品物资始敬授民时义兼敦劝诗不云乎弗躬弗亲庶民弗信刺史守令宜亲劝农百司分畨躬自率导事非机要并停至秋鳏寡孤独不能自存者所在量加赈防逋租悬调兵役残功并宜蠲免
　　伐齐诏【建德四年帝疾引还】
　　髙氏因时放命据有汾漳擅假名器歴年永乆朕以亭毒为心遵养时晦遂敦聘好务息黎元而彼懐恶不悛寻事侵轶背言负信窃邑藏奸往者军下宜阳衅由彼始兵兴汾曲事非我先此获俘囚礼送相继彼所拘执曾无一反加以淫刑妄逞毒赋繁兴齐鲁轸殄瘁之哀幽并啓来苏之望既祸盈恶稔众叛亲离不有壹戎何以大定今白藏在辰凉风戒节厉兵诘暴时事惟宜朕当亲御六师龚行天罚庶凭祖宗之灵潜资将士之力风驰九有电扫八纮可分命众军指期进发
　　遣使周省四方诏【建德五年】
　　朕克己思治而风化未永言前古载懐夕惕可分遣大使周省四方察讼聼謡问民防隠其狱犴无章侵渔黎庶随事究验条录以闻若政绩有施治纲克举及行宣圭华道着丘园并须检审依名腾奏其鳏寡孤独寔可哀矜亦宜赈给务使周赡
　　又伐齐诏【建德五年再伐齐克晋州又下诏】
　　伪齐违信背约恶稔祸盈是以亲摠六师问罪汾晋兵威所及莫不摧殄贼众危惶乌栖自固暨元戎反斾方来聚结游魂境首尚敢趦趄朕今更率诸军应机除剪
　　又诏【师次并州又诏自是齐之将帅降者相继后主奔邺】
　　【前阙】人寄喉唇之重栋梁骨鲠剪为仇雠狐赵绪余降成皁民不见德唯虐是闻朕懐兹漏网置之度外正欲各静封疆共纾民瘼故也尔之主相曾不是思欲构厉阶反贻其梗我之率土咸求倳刄帷幄献兼弱之谋爪牙奋干戈之勇赢粮坐甲若赴私雠是以一鼓而定晋州再举而摧逋丑伪丞相髙阿那肱驱逼余烬窃据髙璧伪定南王韩建业作守介休规相抗拟聊示兵威应时崩溃那肱则单马宵遁建业则面防军和尔之逃卒所知见也若其懐逺以德则尔难以德绥处隣以义则尔难以义服且天与不取道家所忌攻昧侮亡兵之上术朕今亲驭群雄长驱宇内六军舒斾万队啓行势与雷电争威气逐风云齐举王师所次已逹近郊望嵗之民室家相庆来苏之后思副厥诚伪主若妙尽人谋深逹天命牵羊道左衔璧辕门当惠以焚榇之恩待以列侯之礼伪将相王公已下衣冠士民之族如有深识事宜建功立効官荣爵赏各有加隆若下愚不移守迷莫改则委之执宪以正刑书嗟尔士庶胡寜自弃或我之将卒逃彼逆朝无问贵贱皆从荡涤善求多福无贻后悔玺书所至咸使闻知
　　平并州大赦诏【后主初奔邺留从兄髙德王延宗守并州至是擒延宗并州平】
　　昔天厌水运龙战于野西京圯隔四纪于兹朕垂拱岩廊君临宇县相邠民于海内混楚弓于天下一物失所有若推沟方欲德绥未服义征不譓伪主髙纬放命燕齐怠慢典刑俶扰天纪加以背惠怒邻弃信忘义朕应天从物伐罪吊民一鼓而荡平阳再举而摧勍敌伪署王公相继道左髙纬智穷数屈逃窜草间伪安德王髙延宗扰攘之间遂窃名号与伪齐昌王莫多娄敬显等收拾余烬背城抗敌王威既振鱼溃鸟离破竹更难建瓴非易延宗众散觧甲军门根本既倾枝叶自霣幽青海岱折简而来冀北河南传檄可定八纮共贯六合同风方当偃伯灵台休牛桃塞无疆之庆非独在余汉主约法除其苛政姬王轻典刑彼新邦思覃惠泽被之率土新旧臣民皆从荡涤可大赦天下髙纬及王公以下若释然归顺咸许自新诸亡入伪朝亦从寛宥官荣次序依例无失其齐伪制令即宜削除邹鲁缙绅幽并骑士一介可称并宜铨録百年去杀虽或难希朞月有成庶几可勉【臣民北史作臣庶】
　　平邺追恤战亡士后诏【以下并建徳六年】
　　自晋州大阵至于平邺身殒战场者其子即授父本官
　　追防斛律明月等诏
　　伪齐之末奸佞擅权滥罚淫刑动挂罗网伪右丞相咸阳王故斛律明月伪侍中特进开府故崔季舒等七人或功髙获罪或直言见诛朕兵以义动翦除凶暴表闾封墓事切下车宜追赠谥并窆措其见存子孙各随荫叙録家口田宅没官者并还之
　　毁撤齐国园台诏
　　伪齐叛涣窃有漳濵世纵淫风事穷雕饰或穿池运石为山学海或层台累构槩日凌云以暴乱之心极奢侈之事有一于此未或弗亡朕菲食薄衣以风敎追念生民之费尚想力役之劳方当易兹弊俗率归节俭其东山南园及三台可并毁撤瓦木诸物凡入用者尽赐下民山园之田各还本主
　　平齐寛防诏
　　无侮防独事显前书哀彼矜人惠流往训伪齐末政昏虐寔繁灾甚滔天毒流比屋无罪无辜系虏三军之手不饮不食僵仆九逵之门朕为民父母职养黎人念甚泣辜诚深罪已除其苛政事属改张宜加寛宥兼行振防自伪武平三年以来河南诸州之民伪齐被掠为奴婢者不问官私并宜放免其住在淮南者亦即听还愿往淮北者可随便安置其有癃残孤老饥馁絶食不能自存者仰刺史守令及亲民长司躬自检校无亲属者所在给其衣食务使存济
　　遣使廵方诏
　　东夏既平王道初被齐氏弊政余风未殄朕劬劳万机念存康济恐清浄之志未形四海下民疾苦不能上逹寝兴轸虑用切于懐宜分遣使人廵方抚慰观风省俗宣扬治道有司明立条科务在益
　　毁撤京师宫殿诏
　　朕钦承丕绪寝兴夤畏恶衣菲食贵昭俭约上栋下宇土阶茅屋犹居之者逸作之者劳讵可广厦髙堂肆其嗜欲往者冢臣专任制度有违正殿别寝事穷壮丽非直雕墙峻宇深戒前王而缔构敞有逾清庙不轨不物何以示后兼东夏初平民未见德率先海内宜自朕始其露寝防义崇信含仁云和思齐诸殿等农隙之时悉可毁撤雕斲之物并赐贫民缮造之宜务从卑朴【存北史作从】
　　毁撤并邺宫殿诏
　　京师宫殿已从撤毁并邺二所华侈过度诚复作之非我岂容因而弗革诸堂殿壮丽并宜除荡甍宇杂物分赐贫民三农之隙别渐营构止蔽风雨务在卑狭
　　禁娶母同姓诏
　　同姓百世婚姻不通盖惟重别周道然也而娶妻买妾有纳母氏之族虽曰异宗犹为混杂自今已后悉不得娶母同姓以为妾其已定未成者即令改聘
　　除配杂科诏
　　以刑止刑世轻世重罪不及嗣皆有定科杂役之徒独异常宪一从罪配百世不免罚既无穷刑何以措道有沿革宜从寛典凡诸杂户悉放为民配杂之科因之永削【世轻世重北史作以轻代重】
　　减省六宫诏
　　正位于中有圣通典质文相革损益不同五帝则四星之象三王制六宫之数刘曹已降等列弥繁选择遍于生民命秩方于庶职椒房丹地有众如云本由嗜欲之情非关风化之义朕运当浇季思复古始无容广集子女屯聚宫掖賛后庭事从约简可置妃二人世妇三人御妻三人自兹以外悉宜减省
　　加晋公护殊礼诏【保定元年】
　　大冢宰晋国公智周万物道济天下所以克成我帝业安养我苍生况亲则懿昆任当元辅而可同班羣品齐位众臣自今诏诰及百司文书并不得称公名以彰殊礼
　　命晋公护东征诏【保定四年】
　　神若轩皇尚云三战圣如姬武且曰一戎弧矢之威干戈之用帝王大器谁能去兵太祖丕受天命造我周室日月所照罔不率从髙氏乘衅跋扈窃有并冀世济其恶腥秽彰闻皇天震怒假手突厥驱略汾晋扫地无遗季孟势穷伯圭日蹙坐待灭亡鍳之愚智故突厥班师仍屯彼境更集诸部倾国齐至星流电击数道俱进斯在仲冬同防并邺大冢宰晋公朕之懿昆任隆伊吕平一宇宙惟公是属朕当亲执斧钺庙庭袛受有司宜勒众军量程赴集进止迟速委公处分
　　赐晋公护乐舞诏【天和五年】
　　光宅曲阜鲁用郊天之乐地处参墟晋有大搜之礼所以言时计功昭德纪行使持节太师都督中外诸军事柱国大将军大冢宰晋国公体道居贞含和诞德地居戚右才表栋隆国歩艰难寄深夷险皇纲缔构事均休戚故以迹冥殆庶理契如仁今文轨尚隔方隅犹阻典防未备声名多阙宜赐轩县之乐六佾之舞
　　诛晋公护诏【天和七年】
　　君亲无将将而必诛太师大冢宰晋公护地寔宗亲义兼家国爰初草创同济艰难遂任摠朝权寄深国命不能竭其诚効罄以心力尽事君之节申送往之情朕兄故略阳公英风秀逺神机頴悟地居圣礼归当璧遗训在耳忍害先加永寻摧割贯切骨髓世宗明皇帝聪明神武【缺二字】藏智护内懐凶悖外托尊崇凡厥臣民谁亡怨愤朕纂承洪基十有三载委政师辅责成宰司护志在无君义违臣节懐兹虿毒逞彼狼心任情诛暴肆行威福朋党相扇贿货公行所好加羽毛所恶生疮痏朕约己菲躬情存庶政每思施寛惠下辄抑而不行遂使户口凋残征赋劳剧家无日给民不聊生且三方未定邉隅尚阻疆场待戎旗之备武夫资扞城之力侯伏龙恩万夀刘勇等未効庸勲先居上将髙门峻宇甲第雕墙寔繁有徒同恶相济民不见德唯利是眎百姓嗷嗷道路以目含生业业相顾钳口常恐七百之基忽焉颠坠亿兆之命一旦阽危上累祖宗之灵下负苍生之责今肃正典刑护已即罪其余凶党咸亦伏诛氛雾既清遐迩同庆朝政惟新兆民更始可大赦天下改天和七年为建德元年
　　追尊孝闵帝诏【帝初封略阳公受魏禅为晋公护逼逊位幽而弑之武帝诛护乃诏諡孝闵皇帝】
　　慎始敬终有国彛典事亡如存哲王通制义崇追逺礼贵尊亲故略阳公至德纯粹天姿秀杰属魏祚告终寳命将改讴歌允集厯数攸归上恊苍灵之庆下昭后只之锡而祸生肘腋衅起萧墙白兽噬骖苍鹰集殿幽辱神器弑酷乘舆寃结生民毒流防县今河海澄清氛沴消荡追尊之礼宜崇徽号
　　报于谨诏【谨迁太傅大宗伯保定二年以年老上表乞骸骨诏报】
　　昔师尚父年逾九十召公奭几将百岁皆勤王家自彊不息今元恶未除九州不一将以公为舟檝济于艰难岂容忘二公之雅操而有斯请朕用恧焉公若更执谦冲有司宜断啓
　　于谨为三老诏
　　树以元首主乎敎化率民孝弟置之仁夀是以古先明后咸若斯典立三老五更躬自袒割朕以眇身处兹南靣何敢遗此黄髪不加尊敬太傅燕国公谨执德纯固为国元老馈以乞言朝野所属可为三老有司具礼择日以闻
　　劳逹奚武玺书【武字成兴代人厯位太傅】
　　【武为同州刺史时属天旱髙祖勅武祀华岳岳庙旧在山下常所祷祈武谓僚属曰吾独位三公不可同于众人在常祀之所岳既岩路崄絶人迹罕通武年逾六十承藤援枝然后得上晚不得还即于岳上借草而宿至旦澍雨逺近霑洽髙祖玺书劳武】
　　公年尊德重弼谐朕躬比以隂阳序时雨不降命公求祈止言庙所不谓公不惮危险遂乃逺陟髙峰但神道聪明无幽不烛感公至诚甘泽斯应闻之嘉赏无忘于懐今赐公杂防百疋公其善思嘉猷匡朕不逮念坐而论道之义勿复更烦筋力也
　　幸李贤第诏【贤家髙平初髙祖齐王宪之在襁褓也以避忌不利居宫中太祖令于贤家处之六载乃还宫及后髙祖西廵幸贤第诏曰】
　　朕昔冲幼爰寓此州使持节骠骑大将军开府仪同三司大都督州诸军事州刺史贤斯土良家勲德兼着受委居朕辅导积年念其规弼功劳甚茂食彼桑椹尚懐好音矧兹惠矣其庸可忘今廵抚居此不殊代邑举目依然益增旧想虽无属籍朕处之若亲凡厥昆季乃至子侄等可并预宴赐
　　追赠李逺诏【逺子植与孝闵帝谋欲诛晋公护事泄护害植并逼逺自杀建德元年护诛乃诏追赠谥曰忠】
　　故使持节柱国大将军大都督阳平郡开国公逺早蒙驱任夙着勲绩内参帷幄外属藩维竭诚王室乃罹横祸言念贞良追增伤悼宜加荣宠用彰忠节赠本官加陜熊等十五州诸军事陜州刺史
　　封萧大封大圜等诏【于谨攻江陵梁元帝令大封充使请和大圜副焉并梁简文帝子也江陵平归西魏至周保定二年诏封】
　　梁汝南王萧大封晋熈王萧大圜等梁国子孙宜存优礼式遗茅土寔允旧章大封可封晋陵县公大圜封始寜县公邑各一千户
　　致后梁沈重书【重字德厚吴兴武康人】
　　【重仕梁歴五经博士及江陵平留事后梁主萧詧累拜都官尚书领羽林监髙祖以重经明行修至梁徴之仍致书保定末重至于京师诏令讨论五经并校定钟律授露门博士】
　　皇帝问梁都官尚书沈重观夫八圣六君七情十义殊方所以防轨异代于是率由莫不趣大顺之遥途履中和之盛致及青缃起焰素篆从风文逐世疎义随运舛大礼存于玉帛之间至乐形于钟鼓之外虽分虵聚纬郁郁之辞葢阙当涂典午抑抑之防无闻有周开基爰踪圣哲拯苍生之已沦补文物之将坠天爵具脩人纪咸理朕夤奉神器恭惟寳阙常思复礼殷周之年迁化唐虞之世惧三千尚乖于治俗九变未叶于遗风欲定画一之文思杜二家之説知卿学冠儒宗行标士则卞寳复润于荆隂随照更明于汉浦是用寤寐増劳瞻望轸念爰致束帛之聘命翘车之招所望凤举鸿翻俄而萃止明斯隠滞合彼异同上庠弗坠于微言中经罔阙于逸义近取无独善之讥逺应有兼济之美可不盛欤昔申培鲐背方辞东国公孙黄髪始造西京遂使道为艺基功参治本今者一徴谅兼其二若居形声而去影响尚迷邦而忘观国非所谓也
　　诏答沈重
　　【建德末重自以入朝既乆且年过时制表请还梁髙祖优诏答之重固请乃遣送梁主萧岿拜太常卿隋开皇三年卒】
　　开府汉南杞梓每轸虚衿江东竹箭亟疲延首故束帛聘申蒲轮徴伏加以梁朝旧齿结绶三世沐浴荣光袛承宠渥不忘恋本深足嘉尚而楚材晋用岂无先哲方事求贤义乖来肃【并周书】
　　与傅伏【大安人齐行台右仆射归周终岷州刺史】
　　并州已平故遣公儿来报今授上大将军武乡郡公以金马脑酒钟二为信公宜急下【三国典略　北齐书傅伏传伏东雍州刺史周武帝克并州遣韦孝寛与其子世寛来招伏曰并州已平故遣公儿来报便宜急下授上大将军武乡郡开国公即给告身以金马碯二酒钟为信伏不受　按此亦本口语且止并州至急下为语耳其授上大将军云云则史氏叙事也尺牍亦载作书据所引典畧也】
　　勅姚僧坦【字法卫吴兴武康人】
　　公年过县车可停朝谒若非别勅不劳入见【周书】
　　遗诏【宣政元年】
　　人肖形天地禀质五常脩短之期莫非命也朕君临宇县十有九年未能使百姓安乐刑措罔用所以昧旦求衣分宵忘寝昔魏室将季海内分崩太祖扶危翼倾肇开王业燕赵榛芜乆窃名号朕上述先志下顺民心遂与王公将帅共平东夏虽复妖氛荡定而民劳未康每一念此如临氷谷将欲包举六合混同文轨今遘疾大渐气力稍微有志不申以此叹息天下亊重万机不易王公以下爰及庶僚宜辅导太子副朕遗意令上不负太祖下无失为臣朕虽暝目九泉无所复恨朕平生居处每存菲薄非直以训子孙亦乃本心所好丧事资用须使俭而合礼墓而不坟自古通典随吉即葬葬讫公除四方士庶各三日哭妃嫔以下无子者悉放还家玉升铭【周武帝保定元年辛巳五月晋国造仓获古玉升暨五年乙酉冬十月诏改制铜律度遂致中和累黍积籥同兹玊量与衡度无差准为铜升用颁天下内径七寸一分深二寸八分重七斤八两天和二年丁亥正月癸酉朔十五日戊子校定移地官府为式此铜升之铭也其玉升铭曰】
　　维大周保定元年岁在重光月旅蕤賔晋国之有司修缮仓廪获古玉升形制典正若古之嘉量太师晋国公以闻勅纳于天府暨五年岁在恊洽皇帝廼诏稽准防考灰律不失圭撮不差累黍遂镕金写之用颁天下以合太平权衡度量【隋书律厯志　案志此则铜升之铭其玉升云云则前似亦一铭矣然此云镕金正铜升也未详有二玉升隋志叙尺内又作修仓地得古玉斗以为正器造律度量衡改元天和】












　　后周文纪巻一
　　钦定四库全书
　　后周文纪卷二　　　　　明　梅鼎祚　编宣帝【名赟字干伯武帝长子即位元年传位太子阐自称天元皇帝二年薨】
　　尊天元上皇太后册【武帝阿史那皇后突厥木扞可汗俟斤之女宣帝自称天元皇帝尊后为天元皇太后大象二年复上尊号】
　　天元皇帝臣赟奉玺绶册谨上天元皇太后尊号曰天元上皇太后伏惟穷神尽智含载物道洽万邦仪刑四海圣慈训诱恩深明德虽册徽号未极尊严是用増奉鸿名光缛常礼俾诚敬有展欢慰在兹福祉无疆亿兆斯赖
　　天元圣皇太后册【武帝李皇后大象元年为天皇太后二年复上尊号】
　　天元皇帝臣【讳】奉玺绶册谨上天皇太后尊号曰天元圣皇太后伏惟月精効祉坤灵表贶瑞肇丹陵庆流华渚虽率由令典夙奉徽号而因心尽敬未极尊名是用思称首上昭圣德敢竭诚敬永绥福履显扬慈训贻厥孙谋
　　天元四皇后加太册【宣帝扬皇后隋文帝长女为天元皇后寻又立天皇后及左右皇后与后为四皇后二年诏并加太】
　　帝降二女后德所以俪君天列四星妃象于焉垂耀朕取法上稽诸令典爰命四后内正六宫庶賛柔德广修粢盛比殊礼虽降称谓曷宜其因天之象増锡嘉名
　　杨后为天元太皇后册
　　咨尔含章载德体顺居贞肃恭享祀仪刑邦国是用嘉兹显号式畅徽音尔其敬践厥猷寅荅灵命对扬休烈可不慎欤
　　朱后为天太皇后册【宣帝朱皇后大象元年为天皇后二年改号太生静帝】
　　咨尔弥宣四德训范六宫轩庭列序尧门表庆嘉称既降盛典宜膺尔其饰性履道无愆礼正永固休祉可不慎欤
　　陈后为天左太皇后册【宣帝陈皇后大象元年为天左皇后二年改号大又立为天中太皇后】
　　咨尔仪范柔闲操履凝防淑问彰于逺近令则冠于宫闱是用申彼宠章加兹徽号尔其复礼问诗披圗顾史永隆嘉命可不慎欤
　　又立天中太皇后册
　　正内之重风化之基嘉耦之制代多殊典轩喾继轨次妃并四虞舜受命厥娶犹三礼非相袭随时不无朕祗承寳圗载徽号自我改作超革先古曰天元居极五帝所以仰崇王者称尊列后于焉上俪且坤仪比德土数惟五既缛恒典宜取斯仪四太皇后外可増置天中太皇后爰主粢盛徽音日跻肇建嘉名宐膺显册元后为天元太皇后册【宣帝元皇后大象元年为天右皇后二年改太】
　　咨尔资灵姜水载德涂山懿淑内融徽音潜畅是用加兹宠数式光践礼尔其聿修仪范肃膺显册祗承休命可不慎欤
　　尉迟后为天左太皇后册【后初适西阳公温温坐父亮反诛入宫拜长贵妃大象二年立为天左太皇后】
　　咨尔门膺积善躬表灵贶徽音茂德朕寔嘉之是用兹盛典申彼宠章尔其克慎厥猷寅荅景命永承休烈可不慎欤
　　修复洛都诏【大象元年发山东诸州兵起洛阳宫移相州六府于洛称东京六府】
　　河洛之地世称朝市上则于天隂阳所防下纪于地职贡路均圣人以万物阜安乃建王国时经五代世厯千祀规模逺邑居壮丽自魏氏失驭城阙为墟君子有恋旧之风小人深懐土之思我太祖受命酆镐胥宇崤函荡定四方有懐光宅髙祖神功圣略混一区宇徃廵东夏省方观俗布政此宫遂移气序朕以身祗承寳祚庶几聿修之志敢忘燕翼之心一昨驻跸金墉备尝游覧百王制度基趾尚存今若因修为功易立宜命邦事修复旧都奢俭取文质之间功役依子来之义北瞻河内咫尺非遥前诏经营今宜停罢【世北史作旧】
　　传位太子阐诏【帝传位自称天元皇帝】
　　有圣大寳寔惟重器天表命人事与能幽显同谋确乎不易域中之大实悬定于杳冥天下为公盖不避于内举我大周感苍昊之精受河洛之锡武功文德光格区宇创业垂统永光无穷朕以寡薄祗承鸿绪上赖先朝得一之迹下借羣后不贰之心职贡与云雨俱通宪章共光华并亘圎首方足咸登仁寿思隆国本用天厯皇太子衍地居上嗣正统所归逺慿积德之休允叶无疆之祚帝王之量未肃而成天禄之期不谋已至朕今传位于衍乃睠四海深合讴歌之望俾予一人髙蹈风尘之表万方兆庶知朕意焉可大赦天下改大成元年为大象元年
　　洛州迁户听还诏【大象元年】
　　洛阳旧都今既修复凡是元迁之户并听还洛州此外诸民欲往者亦任其意河阳幽相豫亳青保七摠管受东京六府处分
　　灾异修省诏【大象元年十二月以灾异屡见帝御露寝见百官诏曰】
　　穹昊在上聪明自下吉凶由人妖不自作朕以寡德君临区防大道未行小信非福始于秋季及此冬幽显殷勤屡贻深戒至有金入南斗木犯轩辕荧惑干房又与土合流星照夜东南而下然则南斗主于爵禄轩辕为于后宫房曰明堂布政所也火土则忧孽之兆流星乃兵凶之验岂其官人失序女谒上行政事乖方忧患将至何其昭著若斯之甚上瞻俯察朕实惧焉将避正寝克居克念恶衣减膳去饰撤悬披不讳之诚开直言之路欲使刑不滥及赏弗逾等选举以才宫闱修德宜宣诸内外庶尽弼谐允叶民心用销天谴【官人北史作宫人】除刑书要制诏【大象元年帝诛杀无度又广刑书更峻其法】
　　髙祖所立刑书要制用法深重其一切除之【隋书】
　　追封孔子后置庙诏【以下大象二年】
　　盛德之后是称不絶功施于民义昭祀典孔子德惟藏往道实生知以大圣之才属千古之运载儒业式叙彞伦至于幽賛天人之理裁成礼乐之务故以作范百王垂风万叶朕钦承寳厯服膺教义眷言洙泗懐道滋深且褒成啓号虽彰故实旌崇圣绩犹有阙如可追封为邹国公邑数准旧并立后承袭别于京师置庙以时祭享
　　天旱原罪诏
　　朕以寡薄昧于治方不能使天地休和隂阳调序自春涉夏甘泽未丰既轸西郊之叹将亏南畆之业兴言惕夕无忘鉴昧良由德化未敷刑政多舛万方有罪责在朕躬思覃寛惠被之率土见囚死罪并降从流流罪从徒五岁刑已下悉皆原宥其反叛恶逆不道及常赦所不免者不在降例
　　静帝【名衍改为阐宣帝长子在位三年禅于隋】
　　司马氏为皇后册【荥阳公消难之女大象二年立为静帝后以消难奔陈废为庶人】
　　坤道成形厚德于焉载物隂精迭运重光所以丽天在昔皇王膺干御厯内政为助昭被圗篆惟尔门积庆灵家韬休烈徽音令范无背一时是用命尔作俪皇极尔其克励婉心肃膺盛典追皇英之逸轨庶任姒之芳尘袆翟有光粢盛无怠虽休勿休以隆嘉祚
　　诛尉迟迥大赦诏【大象二年】
　　朕祗承洪业二载于兹籍祖考之休慿宰辅之力经天纬地四海晏如逆贼尉迟迥才质凡庸志懐奸慝因缘戚属位冠朝伦属上天降祸先皇晏驾万国深鼎湖之痛四海穷遏宻之思独幸天灾欣然放命称兵拥众便懐问鼎乃诏六师肃兹九伐而凶徒孔炽充原蔽野诸将肆雷霆之威壮士纵貔貅之势芟夷萦拂所在如莽直指漳濵擒斩元恶群丑丧魄咸集鼓下顺髙秋之气就上天之诛两河妖孽一朝清荡自朝及野喜抃相趋昔上皇之时不言为治圣人宰物有教而己未戢干戈实深惭徳思寛简之政用副亿兆之心可大赦天下其共迥元谋执迷不悟及迥子侄逆人司马消难王谦等不在赦例
　　赐姓复旧诏
　　诗称不如同姓传曰异姓为后盖明辩亲疎皎然不杂太祖受命龙德犹潜箓表革代之文星垂除旧之象三分天下志扶魏室多所改作兾允上文武羣官赐姓者众本殊国邑实乖胙土不歆非类异骨肉而共烝甞不爱其亲在行路而叙昭穆且神徴革姓本为厯数有归天命在人推让终而弗获故君临区防累世于兹不可仍遵谦抑之防久行权宜之制诸改姓者悉宜复旧
　　改元大定诏
　　朕以不天夙遭极罚光隂遄速遽及此辰穷慕纒绵言增号絶逾祀革号宪章前典可改大象三年为大定元年
　　举才诏【大定元年】
　　帝王设官惟才是务人臣报国荐贤为重去岁己未屡有妖防宰臣英筭咸得清荡逆乱之后兵车始朅遐迩劳役生民未康居官之徒致治者寡斯故上失其道以至于兹亦由下有幽人未展其力今四海宁一八表无尘元辅执钧垂风扬化若使天下英杰尽升于朝铨衡陟降量才而处垂拱无为庶几可至
　　晋公护【字萨保太祖兄邵惠公颢少子封晋国公位太师大冢宰以专暴为武帝所诛】与赵公招书【赵公名招字豆卢突文帝子进封王以谋害隋文帝被诛陆腾字显圣代人迁隆州摠管领刺史武成四年齐公宪与晋公护东征请腾为副赵公招时在蜀复留之护与招书于是命腾入朝副宪东讨】
　　今朝廷令齐公扫荡河洛欲与此人同行汝彼无事且宜借吾也【周书】
　　阎姬【河南河隂人】
　　与子宇文护书
　　【护母阎姬与皇第四姑及诸戚属并没在齐护居宰相之后每遣寻求莫知音息至是并许还朝齐主以护既当权重乃留其母以为后圗仍令人为阎作书报护护得书悲不自胜报母书齐朝不即发遣更令与护书要护重报往返再三而母竟不至朝议以其失信令有司移齐书未送而母至举朝庆悦凡所资奉备极华盛荣贵之极振古未闻】
　　天地隔塞子母异所三十余年存亡断絶肝肠之痛不能自胜想汝悲思之懐复何可处吾自念十九入汝家今已八十矣既逢丧乱备甞艰阻恒兾汝等长成得见一日安乐何期罪衅深重存殁分离吾凡生汝辈三男三女今日目下不覩一人兴言及此悲纒肌骨赖皇齐恩防差安衰暮又得汝扬氏姑及汝叔母纥于汝嫂刘新妇等同居颇亦自适但为微有耳疾大语方闻行动饮食幸无多恙今大齐圣德逺被特降鸿慈既许归吾于汝又听先致音耗积稔长悲豁然获展此乃仁侔造化将何报德汝与吾别之时年尚幼小以前家事或不委曲昔在武川镇生汝兄弟大者属防次者属兎汝身属虵鲜于修礼起日吾之阖家大小先在博陵郡住相将欲向左人城行至唐河之北被定州官军打败汝祖及二叔时俱战亡汝叔母贺抜及儿元寳汝叔母纥于及儿菩提并吾与汝六人同被擒捉入定州城未几间将吾及汝送与元寳掌贺防纥于各别分散寳掌见汝云我识其祖翁形状相似时寳掌营在唐城内经停三日寳掌所掠得男夫妇女可六七十人悉送向京吾时与汝同被送限至定州城南夜宿同乡人姬库根家茹茹奴望见鲜于修礼营火语吾云我今走向本军既至营遂告吾辈在此明旦日出汝叔将兵邀截吾及汝等还得向营汝时年十二共吾并乗马随军可不记此事縁由也于后吾共汝在受阳住时元寳菩提及汝姑儿贺兰盛洛并汝身四人同学博士姓成为人严恶汝等四人谋欲加害吾与汝叔母等闻之各捉其儿打之唯盛洛无母独不被打其后尔朱天柱亾岁贺拔阿斗泥在关西遣人迎家累时汝叔亦遣奴来富迎汝及盛洛等汝时着绯绫袍银装帯盛洛着紫织成缬通身袍黄绫裹并乗骡同去盛洛小于汝汝等三人并呼吾作阿摩敦如此之事当分明记之耳今又寄汝小时所着锦袍表一领至宜检看知吾含悲戚多歴年祀属千载之运逢大齐之徳矜老开恩许得相见一闻此言死犹不朽况如今者势必聚集禽兽草木母子相依吾有何罪与汝分离今复何福还望见汝言此悲喜死而更苏世间所有求皆可得母子异国何处可求假汝位极王公富过山海有一老母八十之年飘然千里死亡旦夕不得一朝暂见不得一日同处寒不得汝衣饥不得汝食汝虽穷荣极盛光耀世间汝何用为于吾何益吾今日之前汝既不得申其供养事往何论今日以后吾之残命惟系于汝尔戴天履地中有鬼神勿云冥昧而可欺负汝杨氏姑今虽炎暑犹能先发关河阻逺隔絶多年书依常体虑汝致惑是以每存欵质兼亦载吾姓名当识此理勿以为怪【三女北史作二女刘新妇等作刘新妇及汝新妇等恙作损次者作第二六七十人作六七千人分离作分隔不以作勿以】
　　宇文护报母书【护字萨保】
　　区宇分崩遭遇灾祸违离膝下三十五年受形禀气皆知母子谁同萨保如此不孝宿殃积戾惟应赐钟岂悟网罗上婴慈母但立身立行不负一物明神有识宜见哀怜而子为公侯母为俘热不见母热寒不见母寒衣不知有无食不知饥饱冺如天地之外无由暂闻昼夜悲号继之以血分懐寃酷终此一生死若有知兾奉见于泉下尔不谓齐朝觧网惠以徳音摩敦四姑竝许矜放初闻此防魂爽飞越号天叩地不能自胜四姑即蒙礼送平安入境以今月十八日于河东拜见遥奉顔色崩动肝肠但离絶多年存亡阻隔相见之始口未忍言惟叙齐朝寛每存大徳云与摩敦虽处宫禁常蒙优礼今者来邺恩遇弥隆矜哀听许摩敦垂敕曲尽悲酷僃述家事伏读未周五情屠割书中所道无事敢忘摩敦年尊又加忧苦常谓寝膳贬损或多遗漏伏奉论述次第分明一则以悲一则以喜当乡里破败之日萨保年已十余岁邻曲旧事犹自记忆况家门祸难亲戚流离奉辞时节先后慈训刻肌刻骨常纒心腑天长丧乱四海横流太祖乗时齐朝抚运两河三辅各值神机原其事迹非相负背太祖升遐未定天保萨保属当犹子之长亲受顾命虽身居重任职当忧责至于岁时称庆子孙在庭顾视悲摧心情断絶胡顔履戴负媿神明霈然之恩既以霑洽爱敬之至施及傍人草木有心禽鱼感泽况在人伦而不铭戴有家有国信义为本伏度来期已应有日一得奉见慈颜永毕生愿生死骨肉岂过今恩负山戴岳未足胜荷二国分隔理无书信主上以彼朝不絶子母之恩亦赐许奉答不期今日得通家问伏纸呜咽言不宣心蒙寄萨保别时所留锦袍表年岁虽乆宛然犹识抱此悲泣至于拜见事归忍死知复何心【宜见北史作宣先矜放作哀放哀动作哀恸各值作各遇霈然之恩作齐朝霈然之恩有家有国作有国有家】
　　周有司移齐书
　　夫有义则存无信不立山岳犹轻兵食非重故言誓弗违重耳所以享国祝史无媿随防所以为盟未有司牧生民君临有国可以忘义而多食言者也自数属屯夷时钟圮隔皇家亲戚沦陷三纪仁姑世母望絶生还彼朝以去夏之初德音爰发已送仁姑许归世母乃称烦暑指尅来秋谓其信必由衷嘉言无爽今落木戒氷霜行及方为世母虗设诡词未议言归更征酬答子女玉帛既非所湏保境宁民又云匪报详观此意全乖本圗爱人以礼岂为姑息要子责诚质亲求报实伤和气有悖天经我之周室太祖之天下也焉可捐国顾家殉名亏实不害所养斯曰仁人卧鼓潜锋孰非深计若令迭争尺寸两竞锥刀瓦震长平则赵分为二兵出函谷则韩裂为三安得犹全谓无损益大冢宰位隆将相情兼家国衔悲茹血分毕寃魂岂意噬指可寻倚门应至徒闻善始卒无令终百辟震惊三军愤惋不为孝子当作忠臣去岁北军深入数俘城下虽曰班师余功未遂今兹马首南向更期重入晋人角之我之职矣闻诸道路早已戒严非直北拒又将南略傥欲自送此之愿也如或婴城未能求敌诘朝请见与君周旋为惠不终祗増深怨爱亲无慢垂训尼父矜恤穷老贻则周文环玦之义事不由此自宜内省岂宜有间【并周书】
　　齐王宪【字毗贺突文帝第五子为宣帝所诛】
　　上武帝助军费表【髙祖东讨宪賛成其事上私财以助军费诏不纳而以表示公卿乃诏宪率众为前军齐主奔邺及邺破湝尚据信都宪军过赵州获湝间谍二人乃即充使与湝书大破之禽湝】
　　臣闻抚机适运理借时来兼弱攻昧事资权道伏惟陛下继明作圣阐业风思顺天心用恢武略方使长虵外剪宇宙大同军民内向车书混一窃以龙旗雷动天网云布刍粟粮饩或湏周给昔边隅未静卜式愿上家财江海不澄卫兹请献私粟臣虽不敏敢忘景行谨上金宝等一十六件少助军资
　　与齐任城王湝书
　　山川有间每深劳伫仲春戒节履纳惟宜承始届两河仍圗三魏二者交战想无亏德昔魏厯云季海内横流我太祖抚运乗时大庇黔首皇上嗣膺下武式隆景业兴稽山之防总盟津之师雷骇唐郊则野无横阵云腾晋水则地靡严城袭伪之酋既犇窜于草泽窃号之长亦委命于旌门德义振于无垠威风被于有截彼朝宿将旧臣良家戚里俱升荣宠皆縻好爵是使临漳之下効死争驱营丘之前奋身毕命此岂惟人事抑亦天时宜访之道路无俟傍説吾以不武任摠元戎受命安邉路指幽冀列邑名藩莫不屈膝宣风导化皆荷来苏足下髙氏令王英风夙着古今成败备诸懐抱岂不知一木不维大厦三諌可以逃身哉且殷微去商侯服周代项伯背楚赐姓汉朝去此弗圗茍狥亡辙家破身殒为天下笑夫足下谍者为候骑所拘军中情实具诸执事知以弱卒弊甲欲抗堂堂之师萦带污城兾保区区之命战非上计无待卜疑守乃下策或未相许已勒诸军分道并进相望非逺慿轼有期兵交命使古今通典不俟终日所望知机也【文苑英华作履纳周书作纳履三魏作三位导化作导礼弊甲作琐甲】滕王逌【字尔固突文帝少子位上柱国为隋文帝所害所着文章颇行世】
　　庾信集序
　　盖闻五声调应则宫徴成其文八音克谐则弦管和其韵所以周南召南之篇为风人之首小雅大雅之作寔王政之由复有阳春白雪之唱郢中之曲弥髙秋风黄竹之词伊上之才尤盛遂能孝敬叙人伦移风俗化天下兼夫吟咏情性沉欝文章者可畧而言也开府司宗中大夫义城公庾信字子山南阳新野人也若夫有周之时掌庾源其得姓皇晋之代太尉阐其宗谱舄奕氤氲布在方策国史家牒世并详焉入世祖滔散骑常侍领大著作遂昌县侯祖易征士隠遯无闷确乎不拔宋终齐季早擅英声父肩吾散骑常侍中书令文宗学府智囊义窟鸿名重誉独歩江南或昭或穆七世举秀才且珪且璋五代有文集贵族华望盛矣哉幼而清惠唯良之美称共治之能佩犊带牛有侔龚遂桑枝麦穗无谢张堪入为司宪中大夫帅掌三勑之法助宣五禁之书秋府得人于斯为盛甞正旦上府赋诗曰诘旦启门阑繁辞涌笔端苍鹰下狱吏獬豸饰刑官司朝引玉节盟载捧珠盘穷纪星移次归余律未殚雪髙三尺厚氷深一寸寒短笋犹埋竹香心未起兰孟门乆失路扶揺忽上抟栖乌迁得府弃马复归栏荣华名义重虗薄报恩难枚乗还起疾贡禹遂弹冠方随莲叶敛未用竹根丹一知象法讵思垂钓竿其王事之中优游如此出为洛州刺史德茂褰帷才膺刺举吏不敢贿人不忍欺上洛童儿如迎郭伋商山故老似値刘复为司宗中大夫摠辖礼府佐治春卿辨九拜之仪敎六诗之义自梁朝筮仕周氏驰驱至今岁在屠维龙居渊献春秋六十有七齿虽耆旧文更新竒才子词人莫不师敎王公名贵尽为虗襟信降山岳之隆蕴烟霞之秀器量侔瑚琏志性甚松筠妙善文词尤工诗赋穷缘情之绮靡尽体物之浏亮诔夺安仁之美碑有伯喈之情箴似扬雄书同阮籍少而聪敏绮年而播华誉龆岁而有俊名孝性自然仁心独秀忠为令德言及文词穿壁未勤映萤逾甚若乃德圣两礼韩鲁四诗九流七略之文万巻百家之説名山海上金匮玉版之书鲁壁魏坟缥帙缃囊之记莫不穷其枝叶诵其篇简岂止仲任一见之敏世叔五行之速强记独絶博物不群年十五侍梁东宫讲读虽桓驎十四之岁答宿客之诗鲁连十二之年杜离坚之辨匪或斯尚同日语哉玉墀射策髙等甲科公孙金马之时仲舒鸿渐之日未能连类曽何足云觧褐授安南府行参军尺木未阶髙衢方骋寻转尚书度支郎中壮岁精练必以吏能上象列宿非因忿气夜不离阁无愧于黄香开雾睹天有同于乐广仍为郢州别驾刺史之半骥足斯展于时江路有贼梁先主使信与湘东王论中流水战事丑徒闻其名德遂即散奔深为梁主所赏盖善战者不阵此之谓乎兼通直常侍使于魏土接对有才辨虽子贡之旗鼓陈説仲山之专对智谋无以加也还本国为正员郎职位清显以望以实又为东宫领直春宫兵马并受节度龙楼兰锜宠寄逾隆値侯景簒逆攻围淮海建康宫殿非无流矢之兵丹阳帝居遂有生荆之痛出往上流来归全楚于时州后即湘东王其后封豕既诛长蛇受戮湘东有雪耻之功淮海有勤王之旅同少康之复夏若太戊之绍殷即于荆江骤置文物复为梁后主萧绎御史中丞中兴司直具瞻斯在贵戚敛手豪族屏气迁散骑常侍右卫将军丰貂右珥戎章再徙阮籍非好之职郑黙叅乗之官着德廊庙切问近对拜武康县开国侯开国承家信圭是执河带山砺贻厥于后即以本官奉使大国光华重出原隰再来太祖夹辅魏朝作相关右三分有二九合一匡德迈晋宣雄逾魏武功髙网地道映在田一见子山赐识如旧属我太祖献策魏帝命将荆衡寻値本朝青盖入洛于是拾节入仕乃沐霸恩改授使持节车骑大将军仪同三司戎号光隆比仪台铉髙官美宦有逾旧国又迁骠骑大将军开府义城公王沉晋代始授此荣黄权魏时首膺斯命降在季世秩居上品爵为五等荣贵两朝出为农郡守职寔剖符寄深分竹加以冥心资敬笃信天伦孝实人师刑惟士则愠喜不形于色忠恕不离于懐矜简俨然师心独徃似陆机之爱弟若韩康之养甥环堵之间怡怡如也屡聘上国特为太祖所知江陵名士唯信而已绸缪礼遇造次推恩明帝守文偏加引接武王英主弥相委寄宻勿王事多歴岁年自携老入关亟移灰琯烝烝色养勤同扇席及丁母忧杖而后起病不胜哀青鸾降宿树之祥白雉有依栏之感晋国公庙期受托为世贤辅见信孝情毁至每自悯嗟尝语人曰庾信南人羁士至孝天然居丧过礼殆将防性寡人一见遂不忍看其至德如此被知亦如此昔在扬都有集十四巻値太清罹乱百不一存及到江陵又有三卷即重遭军火一字无遗今之所撰止入魏以来爰洎皇代凡所著述合二十巻分成两帙付之后尔余与子山夙期欵密情均缟纻契此金兰欲余制序聊命翰札幸无愧色非有绚章方当贻范搢绅悬诸日月焉
　　于谨【字思敬河南洛阳人仕魏柱国大司徒入周迁太傅改封燕国公】
　　传梁檄【周伐梁于谨大军攻樊邓岳阳王萧詧防之传檄于梁元帝出降　西魏恭帝元年平江陵时宇文泰辅政三年而魏禅泰之子毓为周典畧竟称周从之】
　　告梁文武众官夫作国者罔弗以礼信为本惟尔今主徃遭侯景逆乱之始实结我国家以为隣援今忽背德党贼髙洋引厥使人置之堂宇傲我王命扰我邉人我皇帝龚天之意弗敢以宁分命众军奉扬庙畧凡众十万直指江陵
　　伐梁射城内书【梁后畧云上自长沙寺移住天居寺是日此君射书城内　按此太平御覧所引其云上者元帝也是时柱国于谨中山公护大将军杨忠韦孝宽等并綂师不知此君为何今附于谨后】
　　今者行兵不贪城隍土地不贪子女玉帛志存救弊济此生民广访民人择善而立梁朝士庶尚未相领觧蚁聚穷城寂无求问寻此异卜良用致惑
　　乐逊【字遵贤河东猗氏人歴授东扬州刺史】
　　上明帝陈时宐封事【武成元年六月以霖雨经时诏百官上封事逊陈时宜十四条其五条切于政事】
　　其一崇治方
　　窃惟今之在官者多求清身克济不至惠民爱物何者比来守令年期既促岁责有成盖谓猛济为贤未甚优养此政既代后者复然夫政之于民过急则刻薄伤缓则弛慢是以周失舒缓秦败急酷民非赤子当以赤子遇之宜在舒疾得衷不使劳扰顷承魏之衰政人习逋违先王朝宪备行民咸识法但可宣风正俗纳民轨训而已自非军旅之中何用过为迫切至于兴邦致治事由德教渐以成之非在仓卒窃谓姬周盛德治兴文武政穆成康自斯厥后不能无事昔申侯将奔楚子诲之曰无适小国言以政狭法峻将不汝容敬仲入齐称曰幸若获宥及于寛政然关东诸州沦陷日乆人在涂炭当慕息肩若不布政优优闻诸境外将何以使彼劳民归就乐土
　　其二省造作
　　顷者魏都洛阳一时殷盛贵势之家各营第宅车服噐玩皆尚奢靡世逐浮竞人习浇薄终使祸乱交兴天下防败比来朝贡噐服稍华百工造作务尽竒巧臣诚恐物逐好移有损政俗如此等事颇宜禁省记言无作淫巧以荡上心传称宫室崇侈民力雕弊汉景有云黄金珠玉饥不可食寒不可衣雕文刻镂伤农事者也锦绣纂组害女功者也以二者为饥寒之本源矣然国家非为军戎噐用时事要湏而造者皆徒费功力损国害民未如广劝农桑以衣食为务使国储丰积大功易举
　　其三明选举
　　选曹赏录勲贤补拟官爵必宜与众共之有明扬之授使人得尽心如覩白日其材有升降其功有厚薄禄秩所加无容不审即如州郡选置犹集乡闾况天下选曹不取人物若方州郡自可内除此外付曹铨者既非机事何足可密人生处世以荣禄为重修身履行以纂身为名然逢时既难失时为易其选置之日宜令众心明白然后呈奏使功勤见知品物称悦
　　其四重战伐
　　魏祚告终天睠在德而髙洋称僣先迷未败拥逼山东事切肘腋譬犹棊刼相持争行先后若一行非当或成彼利诚应舍小营大先保封域不宜贪利在邉轻为兴动捷则劳兵分守败则所损已多国家虽彊洋不受弱诗云德则不竞何惮于病惟德可以庇民非恃彊也夫力均势敌则进德者胜君子道长则小人道消故昔之善战者先为不可胜以待敌之可胜彼行暴戾我则寛仁彼为刻薄我必惠化使德泽旁流人思有道然后观衅而作可以集事
　　其五禁奢侈
　　按礼人有贵贱物有等差使用之有节品类之有度马后为天下母而身服大练所以率下也季孙相三君矣家无衣帛之妾所以励俗也比来冨室之家为意稍广无不资装婢作车后容仪服饰华美曜街衢仍使行者辍足路人倾盖论其输力公家未若介胄之士然其坐受优赏自逾攻战之人纵令不惜功费岂不有亏厥德必有储蓄之余孰与务恤军士鲁荘公有云衣食所安不敢爱也必以分人诗言岂曰无衣与子同袍皆所以取人力也又陈事上议之徒亦应不少当有上彻天听者未闻是非陛下虽念存物议欲尽天下之情而天下之情犹为未尽何者取人受言贵在显用若纳而不显是而不用则言之者或寡矣
　　柳虬【字仲蟠觧人歴秘书监加骠骑大将军仪同三司魏恭帝元年卒】
　　上文帝论史疏【虬为宇文泰丞相府记室以史官宻书善恶未足惩劝乃上疏事遂施行】
　　古者人君立史官非但记事而已盖所以为监诫也动则左史书之言则右史书之彰善瘅恶以树风声故南史抗节表崔杼之罪董狐书法明赵盾之愆是知直笔于朝其来乆矣而汉魏已还宻为记注徒闻后世无益当时非所谓将顺其美匡救其恶者也且著述之人宻书其事纵能直笔人莫知之何止物生横议亦自异端互起故班固致受金之名陈寿有求米之论著汉魏者非一氏造晋史者致数家后代纷纭莫知准的伏惟陛下则天稽古劳心庶政开诽谤之路纳忠谠之言诸史官记事者请皆当朝显言其状然后付之史阁庶令是非明着得失无隠使闻善者日修有过者知惧敢以愚管轻冐上闻乞以瞽言访之众议
　　书简【魏文帝崩太子钦嗣立三年周太祖时为安定公废之立齐王廓是为恭帝元年大飨羣臣魏史栁虬执简书于朝太祖乃令太常卢辨作告谕公卿】
　　废帝文皇帝之嗣子年七岁文皇帝托于安定公曰是子才由于公不才亦由于公宜勉之公既受兹重寄居元辅之任又纳女为皇后遂不能训诲有成致令废黜负文皇帝付属之意此咎非安定公而谁【是子才北史作此子也才】
　　卢辩为安定公告谕公卿【辩字景宣范阳涿人】
　　呜呼我羣后暨众士维文皇帝以襁褓之嗣托于予训之诲之庶厥有成而予罔能革变厥心庸暨乎废坠我文皇帝之志鸣呼兹咎予其焉避予实知之矧尔众人之心哉惟予之颜岂惟今厚将恐来世以予为口实【革北史作弗】
　　长孙绍逺【字师河南洛阳人少名仁歴小司空】
　　啓明帝
　　【周六官建绍逺拜大司乐初绍逺为太常卿广召工人创造乐器土木丝竹各得其宜惟黄钟不调尝经韩使君佛寺其浮圗三层上有鸣铎焉音合宫调取而配奏方始克谐因啓世宗行之所奏乐以八为数故梁黄门侍郎裴正上书以七为数诏与绍逺详议遂定为八后髙祖读史见武王克殷而作七始又欲废八悬七并除黄钟之正宫用林钟为调首绍逺复奏然竟废八音属绍逺遘疾与乐部元树书疾笃命其子览曰夫黄钟者天子之宫大吕者皇后之位今废黄钟之位是禄去王室若用林钟为首是政出私门将恐八百之祚不得同姬周之永也】
　　魏氏来宅秦雍虽祖述乐章然黄钟为君天子之正位往经创造歴稔无成方知水行将季木运伊始天命有归灵乐自降此葢乾坤佑助宗庙致感方当降物和神祚隆万世
　　明帝诏荅
　　朕以菲薄何德可以当之此葢天地祖宗之祐亦由公达鍳所致也
　　裴正上论乐书
　　昔者大舜欲闻七始下洎周武爰创七音持林钟作黄钟以为正调之首
　　奏武帝
　　天子悬八肇自先民百王共轨万世不易下逮周武甫修七始之音详诸经义又无废八之典且黄钟为君天子正位今欲废之未见其可臣案周礼奏黄钟歌大吕此则先圣之范不易之明证愿勿轻变古典趣改乐章
　　与乐部齐树书【周书作与齐树之】
　　伏闻朝廷前议而欲废八县七然则天子县八有自来矣古先圣殊涂一致逮周武克殷逆取顺守专用干戈事乖揖让反求经义是用七音盖非万代不易之典其县八笋簴不得毁之宜待吾疾瘳当别奏闻
　　遗表【绍逺疾笃命其子覧曰黄钟者天子之宫大吕者皇后之位今废黄钟之位是禄去王室若用林钟为首是政出私门乃上遗表】
　　谨按春秋隠公传云天子用八周礼云天子县二八倕氏之钟十六毋句氏之磬十六汉成帝获古磬十六周礼圗县十六此数事者照烂典章扬防而言足为镜伏惟陛下受圗苍帝接统精秦汉以还独为称首至如周武有事干戈臣独鄙之而况陛下以臣自揣余息匪夕伊朝伏愿珍御万机不劳改八从七【并北史】
　　贺兰祥军司
　　檄吐谷浑文【武成初吐谷浑侵凉州诏贺兰祥与宇文贵摠兵讨之详乃遣其军司檄吐谷浑与战大破之拔其兆阳洪和二城】
　　夫二气既分三才定位树之以君本为黔首岂使悖义违道肆于民上昔魏氏不纲群方幅裂豺狼横噬玉已毁喁喁黔黎咸坠涂炭我先皇神武应期一匡天下东戡南剪无思不服天鉴有周世笃英圣遂廓洪基奄荒万防固则神臯西岳险则百二犹在卿士师师羣后率职故三灵之所睠集四隩之所来苏也彼国世在西垂作藩于魏値中原政乱遂阻皇风首防两端伺我邉隙先皇含垢藏疾仍存聘享欲睦之以隣好申之以婚姻彼国包藏祸心屡违盟约外结仇雠自贻近患是故往年致突厥之师也自尔迄今蜂虿弥毒入我姑臧俘我河县芟夷我菽麦防刘我苍生我皇武以止戈文以懐逺德覃四海化溢八荒以彼恶稔祸盈故命龚行九伐武臣猛将天张雷动皆六郡良家三秦精鋭挥戈擐甲同萃龙沙柱国博陵公祥贵戚重望乃文乃武受脤庙堂元戎啓路太傅燕国公于谨英猷不世应变无穷杖旄指麾为其谋主柱国化政公贵早播威声竒正兼设直取龙涸济自南河突厥与国睦亲同耻反道驱引弓之民摠穷庐之众觧鞍成山云蒸雾合往岁王师西伐成都不守桴鼓南临江陵底定凿空万里辟地千都荒服畏威膜拜厥角成败之机较然可见若能转祸为福深识事宜君臣相率舆榇稽颡则爵等显除永蕃西服如其徘徊危邦觊延时漏覆宇湮祀良助寒心幸思嘉谋以圗去就
　　李充信等
　　上言豳国公广表【广为太祖兄邵公颢之孙除陜州摠管以病免毋李以广患忧殁广又以毁薨其故吏仪同李充信等上表加赠太保】
　　臣闻资孝成忠生民髙义旌德树善有国常规窃惟故豳国公臣广懿亲令望具瞻攸在道冠羣后功懋维城受脤建斾威行秦陇班条驱传化溢崤函比腠理舛和奉诏还阙药石所及沉疴渐愈而灾衅仍集丁此穷忧至性过人遂増旧疾因兹毁顿以至薨殂寻绎贯切不能自己臣等接事每承余论仰之平昔约已立身位极上公赋兼千乗所获禄秩周赡无余器用服玩取给而已每言及终始尤存简素非秦政而褒呉礼讥石椁而美厚薪今卜兆有期先逺方及诚恐一从朝露此志莫伸伏惟陛下不世之慈垂霈然之泽留情既往降愍幽魂爰敕有司申其宿志窀穸之礼庶存俭约
　　武帝诏荅
　　省充信等表但增哀悼豳国公广藩屏令望宗室表仪言着身文行成士则方慿懿戚用匡朝政奄丁荼蓼便致毁灭啓手归全无忘雅操言念既徃震于厥心昔河间才藻追叙于中尉东海谦约见称于身后可斟酌前典率由旧章使易箦之言得申遗志黜殡之请无亏令终
　　黎季明【名景熈以字行河间鄚人歴车骑大将军仪同三司】
　　上武帝言大旱书【季明好占象颇知术数为外史下大夫保定三年盛营宫室春夏大旱诏公卿百僚极言得失季明上书】
　　臣闻成汤遭旱以六事自陈宣王太甚而珪璋斯竭岂非逺虑元元俯哀兆庶方今农要之月时雨犹愆率土之心有懐渇仰陛下垂情万类子爱羣生觐礼百神犹未丰洽者岂或作事不节有违时令举措失中傥邀斯旱春秋君举必书动为典礼水旱隂阳莫不应行而至孔子曰言行君子之所以动天地可不慎乎春秋庄公三十一年冬不雨五行传以为是岁一年而三筑台奢侈不恤民也僖公二十一年夏大旱五行传以为时作南门劳民兴役汉惠帝二年夏大旱五年夏大旱江河水少谿涧水絶五行传以为先是发民十四万六千人城长安汉武帝元狩三年夏大旱五行传以为是岁发天下故吏穿昆明池然则土木之功动民兴役天辄应之以异典籍作诫倘或可思上天谴告改之则善今若息民省役以荅天谴庶灵泽时降嘉谷有成则年登可觊子来非晩诗云民亦劳止迄可小康惠此中国以绥四方或恐极阳生隂秋多水雨年复不登民将无觊如又荐饥为虑更甚
　　又上书【时富豪之家竞为奢丽季明上书帝覧而嘉之】
　　臣闻寛大所以兼覆慈爱所以懐众故天地称其髙厚者万物得其容养焉四时着其寒暑者庶类资其忠信焉是以帝王者寛大象天地忠信则四时招揺东指天下识其春人君布德率土懐其惠伏惟陛下资干御防品物咸亨时乗六龙自强不息好问受规天下幸甚自古至治之君亦皆广延博访询采刍微置鼓树木以求其过顷年亢旱逾时人懐望岁陛下爰发明诏广求民瘼同禹汤之罪已髙宋景之守正澍雨应时年谷斯稔尅己节用慕质恶华此则尚矣然而朱紫尚耀于衢路绮縠犹侈于豪家裋褐未完于细民糟糠未厌于编户此则劝导之理有所未周故也今虽导之以政齐之以刑风俗固难以一矣昔文帝集上书之囊以作帷帐惜十家之产不造露台后宫所幸衣不曳地方之今日富室之饰曾不如婢之服然而以身率下国富刑清庙称太宗良有以也臣闻圣人乆于其道而天下化成今承魏氏丧乱之后贞信未兴宜先遵五美屏四恶革浮华之俗抑流竞之风察鸿都之小艺焚雉头之异服无益之货勿重于时亏德之器勿陈于侧则民知德矣臣又闻之为治之要在于选举若差之毫厘则有千里之失后来居上则致积薪之讥是以古之善为治者贯鱼以次任必以能爵人于朝不以私爱简材以授其官量能以任其用官得其材用当其器六辔既调坐致千里虞舜选众不仁者逺则庶事康哉民知其化矣【至治北史作治道豪家作豪富用当其器作任当其用】
　　上言外史廨宇【时屡移未有定所季明上言于是廨宇方立】
　　外史之职汉之东观仪等石渠司同天禄是以广内秘府藏言之奥帝王所寳此焉攸在自魏及周公馆不立臣虽愚瞽犹知其非是以去年十一月中敢冐陈奏将降中防即遣修营荏苒一周未加功力臣职思其忧敢不重请
　　赵煚【字通贤天水西人仕周大宗伯入隋终冀州刺史】
　　请赦斛斯徴密奏【煚武帝时迁御正上大夫素与齐州刺史斛斯徴不恊徴坐事下狱逾狱走帝购之甚急煚密奏从之】
　　征自以罪重惧死遁逃若不北走匈奴则南奔呉越征虽愚陋乆歴清显奔彼敌国无益圣朝今炎旱为灾可因兹大赦【北史】
　　韩褒【字业昌黎人歴拜少保】
　　请放还俘贼奏【褒保定三年为汾州刺史击获齐冦故事囚送京师褒奏许焉】
　　所获贼众不足为多俘而辱之但益其忿耳请一切放还以德报怨













　　后周文纪巻二
　　钦定四库全书
　　后周文纪卷三　　　　明　梅鼎祚　编
　　韦夐【字敬逺京兆杜陵人魏末拜雍州中从事去职征辟不应号逍遥公】
　　戒子【建德中夐以年老预戒其子等悉遵行之】
　　昔士安以蘧蒢束体王孙以布囊绕尸二贤髙达非庸才能继吾死之日可敛旧衣勿更新造使棺足周尸牛车载柩坟髙四尺圹深一丈其余烦杂悉无用也朝晡奠食于事弥烦吾不能顿絶汝辈之情可朔望一奠而已仍荐素蔬勿设牲牢亲友欲以物吊祭者并不得为受吾常恐临终恍惚故以此言预戒汝辈瞑目之日勿违吾志也
　　韦孝寛【名叔裕以字行夐弟歴大司空为徐州摠管封郧国公】
　　上武帝陈平齐三策疏【建德之后武帝志在平齐孝寛疏陈三策武帝遣使聘齐遂大举克定卒如其策】
　　第一策
　　臣在邉积年颇见闲隙不因际防难以成功是以往岁出军徒有劳费功绩不立由失机防何者长淮之南旧为沃土陈氏以破亡余烬犹能一举平之齐人歴年赴救丧败而反内离外叛计尽力穷传不云乎雠有衅焉不可失也今大军若出轵关方轨而进兼与陈氏共为犄角并令广州义旅出自三鵶又募山南骁鋭沿河而下复遣北山稽胡絶其并晋之路凡此诸军仍令各募关河之外劲勇之士厚其爵赏使为前驱岳动川移雷骇电激百道俱进并趋虏庭必当望旗奔溃所向摧殄一戎大定寔在此机
　　第二策
　　若国家更为后圗未即大举宜与陈人分其兵势三鵶以北万春以南广事屯田预为贮积募其骁悍立为群伍彼既东南有敌戎马相持我出竒兵破其疆场彼若兴师赴援我则坚壁清野待其去逺还复出师常以邉外之军引其腹心之众我无宿舂之费彼有奔命之劳一二年中必自离叛且齐氏昏暴政出多门鬻狱卖官唯利是视荒淫酒色忌害忠良阖境熬然不胜其弊以此而观覆亡可待然后乗间电扫事等摧枯
　　第三策
　　窃以大周土宇跨据关河蓄席巻之威持建瓴之势太祖受天明命与物更新是以二纪之中大功克举南清江汉西龛巴蜀塞表无虞河右底定唯彼赵魏独为榛梗者正以有事三方未遑东略遂使漳滏游魂更存余晷昔句践亡呉尚期十载武王取乱犹烦再举今若更存遵养且复相时臣谓宜还崇隣好申其盟约安人和众通商惠工蓄鋭养威观衅而动斯则长策逺驭坐自兼并也
　　为行军元帅郧国公韦孝宽檄陈文【孝寛大象元年除徐州刺史为行军元帅狥地淮南攻夀阳拔之陈人退走江北悉平】
　　伪陈私署公卿将校州镇郡县村屯邑落盖闻五精上列耀摠其威灵万国下分皇王摄其区域至其创业垂统革命受终奄有神州光宅函夏莫不垂极袭圣积德累仁播厚利于人民建大功于天地然后幽明賛叶兆庶归往瑞之以龙圗凤纪崇之以玉玺黄屋故能照临九防对越两仪永保鸿名长为元首未有蛮陬夷落裔土荒隅崛起阡陌之中妄窃帝王之号斯则僣越之首县于汉阙亡呉之主防于晋臣布在方册可以镜者也我太祖文武皇帝自天攸纵应运挺生屈道蕃条或跃伊始属运将改禄去王室三川已震九鼎将飞事切在泥祸深流彘乃推诚仗义援手濡足迎卫乗舆崇建旐社举天维于将坠振地轴于已倾血气食毛咸受其赐是则我有大造于区夏也重以辟土服逺包荆巻蜀功髙于九合业重于三分愈执忠贞之操终以人臣之礼至哉大矣无得称焉既而讴歌允属金石变响神器大寳用集我有周我闵皇帝乃上膺灵命俯顺乐推揖让而登皇极垂衣而归抚运世宗纉统克隆洪绪武功文德腾茂飞英我髙祖武皇帝以上圣隆下武以至道丕业其寂也象系不能究其微其动也雷霆不不能比其变伪齐窃据中原绵歴世祀带之以巨海长淮镇之以峻岱崇岳其地广其民众其俗富其兵强而帝迁明德人思睿后金钺一麾廓然大定申吊伐之义荅亿兆之心陟方之驾虽逺鼎湖之神未絶天元皇帝负四圣之休烈协千载之昌期悬金镜振玉鼓宏天纲广地络东穷海外西极河源邛笮夜郎之所冐顿呼韩之类莫不屈膝稽颡泛水梯山被华夏之仁风仰中国之圣道唯彼扬越独为匪民菆芮鱼鸟之郡晏安蛇之穴故伪魁陈霸先火耕水耨之夫荜门圭窦之子无行检于乡曲充部于藩侯施彼呼船之伎展其盗裘之用直萧氏丧乱金陵扰攘烂羊啓邑拔卒为将遂得洗濯江汉奋迅泥滓王僧辩秉文经武挹义懐仁志在鹰扬诚深鹤立扫江表之巨防复梁室之宗社提挈霸先成其羽翼而背恩忘德毁器折枝宻相奄袭忍加屠害节士为之扼腕名臣所以流涕萧方智世有江外实主梁祀霸先义则臣民任惟辅佐御下暴于戾虎轻上逾于老牛包此祸心遽行簒弑遂令羣盗歘起宫闱窘逼梁栋之间颠死锋镝之下既甚南宫絶宋公之脰又过淖齿缩齐闵之筋自古逆子乱臣穷凶极悖未有如斯者昌实霸嗣旧加簒戮残虐相袭报复循环陈顼获自储宫我之俘先朝深寛宥免其衅鼓置之夷邸淹歴岁时刍豢费上林之牧廪防索长安之米其兄蒨发常山之念屡致诚请因矜狐首之感以礼遣送顼禀性凶嚚不义不昵害及犹子僣其伪位朝廷逺抚长驾含垢匿瑕遍省不亏輶轩继路东夏克平威震淮海乗胜席巻咸请南辕髙祖以得原失信义有不取懐逺字小理存乆大而违盟背惠或从兹始揺荡我邉陲侵轶我彭泗我是以有吕梁之役麾下裴忌程文秀之辈李绪蒋元举之徒束手军前不可胜计积甲等孤桐之岫溺卒防浮磬之流顼长恶愈甚守迷不变据如掌之地延翘足之项犹怒臂当辙举尾支山习黄旗之谬谈志青盖之妖説贯盈数尽今实其时加庚子应年金火入斗天道人事宛若合符混一之期昭然可见寡人不武董兹戎律内禀惟幄出制天渊部勒诸将雷奔电击大将军龙门公拓拔王述领巴蜀之兵一十二万出于白帝水陆俱下大将军安昌公拓跋则领骁骑五万济于南岸循江东转梁王举一国之师尽舳舻之盛发自江陵首尾不絶行军摠管上柱国杞国公亮率步骑一十五万扫荡山林发自东阙行军总管上柱国郕国公士彦领人马一十万济自泗口径取广陵幕府精鋭二十万余长驱淮水直指江左并同集石首大防金陵凡此诸军皆从汧陇骁雄幽并勇侠捩犀拔象之夫斩蛟挈兕之士上谷渔阳之骑追风啸云荆门邓塞之舟浮江沉汉象弭饰堂谿之材鹫羽加淇园之竹旌旗麾电戈劒竟野鼓怒则江湖荡沸叱咤则山岳簸跳以此攻城何城不陷以此众战谁能抗御将恐郢门霣霜梧梓与樗栎同凋昆山火燎天球共珷玞俱尽故示以祸福兾相全济陈顼若识机知变舆榇辕门当増安乐之封加有归命之礼伪公卿以下或中华之冠带流寓江淮或东南之隽楚世载名位岂安危乱之邦事夷裔之主良由身居伪网迹沦冦地虽心存魏阙无由自拔故耳今正丈夫转福之秋君子见机之日若能投诚进欵展効立功冨贵荣华义同俯拾如有不达机运敢拒王师军有严科刑兹罔赦檄文所到咸共申省【振一作正祀一作纪颠死一作颠毙不取一作不敢转福一作转祸非】
　　萧防【防字智遐兰陵人梁安成王秀子封永丰县侯益州刺史战败归魏入周歴少傅】请归养表
　　【防为上州刺史入朝表属置露门学髙祖以防与唐瑾元伟王褒等四人俱为文学博士防以母老表请归养私门髙祖未许诏荅之】
　　臣闻出忠入孝理深人纪昬定晨省事切天经伏惟陛下握镇临朝垂衣御宇孝治天下仁覃草木是以微臣冒陈至愿臣母妾禇年过养礼乞觧今职侍奉私庭伏愿天慈特垂矜许臣披欵归朝十有六载恩深海岳报浅涓埃肆师掌礼竟无称职浙隈督察空妨能官方辞违阙庭屏迹闾里低佪系慕恋悚兼深
　　武帝诏荅
　　开府梁之宗英今则任等三事所谓楚虽有材周实用之方借谋猷匡朕不逮然进思尽忠退安侍养者义在公私兼济岂容全欲狥已亏此至公乖所望也
　　萧圎肃【字明恭梁武陵王纪子仕宁逺将军降周歴洛州刺史进位大将军终隋贝州刺史】少傅箴【周书建德三年圎肃授太子少傅作少傅箴玉海作太子箴据文义太子为是】
　　惟王建国辨方正位左史记言右史记事莫不援立太子为皇之贰是以易称明两礼云上嗣东序养德震方主器束髪就学宵雅更肄朝读百篇乙夜乃寐爱日惜力寸隂无弃视膳再饭寝门三至小心翼翼大孝蒸蒸谋谟计虑问对疑丞安乐必敬无忘战兢夫天道益谦人道恶盈汉嗣不絶乎驰道魏储回环于邺城前史攸载后世扬名三善既备万国以贞姬周长乆寔赖元良嬴秦短祚诚由少阳虽卜年七百有德过歴而昌数世万一无德不及而亡敬之敬之天惟显思允副皇极永固洪基观德审谕授告职司【玉海东序作东庠记并作书更肄作夙肄读作夕谋谟作询谋益作福于邺作乎邺赖作系诚作亦过歴而昌作弥昌万一作一万不及而亡作亟亡宫臣再拜敢告职司　左史二句在主器下】
　　萧大圜【字仁显梁简文帝子累封晋熈王江陵平归西魏仕周滕王逌友终隋西河郡守】闲放之言
　　拂衣褰裳无吞舟之漏网挂冠悬节虑我志之未从傥获展禽之免有美慈明之进如蒙北叟之放实胜济南之征其故何哉夫闾阎者有优游之美朝廷者有簮佩之累盖由来乆矣留侯追踪于松子陶朱成术于辛文良有以焉况乎智不逸群行不髙物而欲辛苦一生何其僻也岂如知足知止萧然无累北山之北弃絶人间南山之南超逾世网面脩原而带流水倚郊甸而枕平臯筑蜗舍于丛林构环堵于幽薄近瞻烟雾逺睇风云借纎草以防长松结幽兰而援芳桂仰翔禽于百仞俯泳鳞于千寻果园在后开窓以临花卉蔬圃居前坐檐而看灌甽二顷以供饘粥十畆以给丝麻侍儿五三可充絍织家僮数四足代耕耘沽酪牧羊协潘生之趣畜鸡种黍应庄叟之言获菽寻汜氏之书露葵徴尹君之录烹羔豚而介春酒迎伏腊而候岁时披良书探至歌纂纂唱乌乌可以娯神可以散虑有朋自逺扬防古今田畯相过剧谈稼穑斯亦足矣乐不可支永保性命何畏忧责岂若蹙足入绊申脰就羁游帝王之门趋宰衡之势不知飘尘之少选宁觉年祀之斯湏万物营营靡存其意天道闷闷安可问哉嗟乎人生若浮云朝露宁俟长防系量寔不愿之执烛夜游惊其迅迈百年何几擎跽曲拳四时如流俛眉蹑足出处无成语黙奚当非直丘明所耻抑亦宣尼耻之
　　卫元嵩【益州成都人献防后周赐爵蜀郡公】
　　三易异同论【元嵩明隂阳厯数着易元包武帝尊礼之】
　　夫尚质则人淳人淳则俗朴朴之失其弊也憃憃则变之以文尚文则人和人和则俗顺顺之失其弊也谄谄则变之以质质以变文文以变质亦犹宽以济猛猛以济寛此圣人之用心也岂茍相反背而妄有述作焉【元包注】
　　柳霞【字子升河东觧人仕终霍州刺史】
　　辤后梁主詧【詧初于襄阳承制授霞吏部员外歴位侍中及詧践位江陵以襄阳归周霞乃辤詧留乡里詧薨保定中始应徴为霍州刺史】
　　陛下中兴鼎运龙飞旧楚臣昔因幸防早奉名节理当以身许国期之始终自晋氏南迁臣宗族盖寡从祖太尉世父仪同从父司空并以位望隆重遂家于金陵唯留先臣独守坟栢常戒臣等使不违此志今襄阳既入北朝臣若陪随銮跸进则无益尘露退则有亏先防伏愿曲垂照鉴亮臣此心
　　乐运【字承业南阳淯阳人为京兆郡丞终广州滍阳令】
　　上宣帝论防礼疏【髙祖崩宣帝嗣位葬讫诏天下公除帝及六宫便议即吉运时为京兆郡丞上疏不纳】
　　三年之丧自天子逹于庶人先王制礼安可诬之礼天子七月而葬以俟天下毕至今葬期既促事讫便除文轨之内奔赴未尽隣境逺闻使犹未至若以丧服受吊不可既吉更凶如以冠对使未知此出何礼进退无防愚臣窃所未安【俟北史作候】
　　谏宣帝数赦书【帝德政不修数行赦宥运又上疏亦不纳而昏暴滋甚】
　　臣谨案周官曰国君之过市刑人赦此谓市者交利之所君子无故不游观焉若游观则施惠以悦之也尚书曰眚灾肆赦此谓过误为害罪虽大当缓赦之吕刑云五刑之疑有赦此谓赦疑从罚罚疑从免论语曰赦小过举贤才谨寻经典未有罪无轻重溥天大赦之文逮兹末叶不师古始无益于治未可则之故管仲曰有赦者奔马之委辔不赦者痤疸之砺石又曰惠者民之仇雠法者民之父母呉汉遗言犹云唯愿无赦王符著论亦云赦者非明世之所宜岂可数施非常之惠肆奸宄之恶乎
　　陈宣帝八失书【运屡防不纳乃舆榇诣朝堂陈帝八失帝大怒将戮之内史元岩绐帝曰运知书奏必死若杀之乃成其名也因而获免】
　　一
　　内史御正职在弼谐皆湏参议共治天下大尊比来小大之事多独断之尧舜至圣尚资辅弼况大尊未为圣主而可专恣已心凡诸刑罚爵赏爰及军国大事请参请宰辅与众共之
　　二
　　内作色荒古人重诫大尊初临四海德惠未洽先捜天下美女用实后宫又诏仪同以上女不许辄嫁贵贱同怨声溢朝野请姬媵未幸御者放还本族欲嫁之女勿更禁之
　　三
　　天子未明求衣日旰忘食犹恐万机不理天下拥滞大尊比来一入后宫数日不出所湏闻奏多附内竖传言失实是非可惧事由宦者亡国之征请准髙祖居外听政
　　四
　　变故易常乃为政之大忌严刑酷罚非致治之规若罚无定刑则天下皆惧政无常法则民无适从岂有削严刑之诏未及半祀便即追改更严前治政令不定乃至于是今宿卫之官有一人夜不直者罪至削除因逃亡者遂便籍没此则大逆之罪与十杖同科虽为法愈严恐人情愈散一人心散尚或可止若天下皆散将如之何秦网宻而国亡汉章疎而祚永请遵轻典并依大律则亿兆之民手足有所措矣【追北史作遣更严作更散】
　　五
　　髙祖斲雕为朴本欲传之万世大尊朝夕趣庭亲承圣防岂有崩未逾年而遽穷奢丽成父之志义岂然乎请兴造之制务从卑俭雕文刻镂一切勿营
　　六
　　都下之民徭赋稍重必军国之要不敢惮劳岂容朝夕征求唯供鱼龙烂熳士民从役祗为俳优角觝纷纷不已财力俱竭业业相顾无复聊生凡此无益之事请并停罢
　　七
　　近见有诏上书字误者即治其罪假忠谠之人欲陈时事尺有所短文字非工不宻失身义无假手脱有舛谬便陷严科婴径尺之鳞其事非易下不讳之诏犹惧未来更加刑戮能无钳口大尊纵不能采诽谤之言无宜杜献书之路请停此诏则天下幸甚
　　八
　　昔桑谷生朝殷王因之获福今象垂诫此亦兴周之祥大尊虽减膳撤悬未尽消谴之理诚愿谘诹善道修布德政觧兆民之愠引万方之罪则天变可除鼎业方固大尊不革兹八事臣见周庙不血食矣
　　李孝贞【字元操赵郡栢人人仕齐黄门侍郎入周终隋金州刺史在隋称字】
　　为宣帝祭此干文【孝贞北齐人齐平入周宣帝即位授吏部下大夫此文为周宣帝作也艺文类聚作陈误】
　　自独夫肆虐天下崩离观窍剖心固守诚节忠逾白日义槩秋天羲皇已来一人而已
　　斛斯徴【字士亮广牧富昌人仕周入隋除太子太傅周书作河南洛阳人】
　　駮郑译新乐奏【译宣帝时拜内史中大夫献新乐十二月各一笙毎笙用十六管徴驳而奏之停译所奏后为译譛下狱遇赦入隋】
　　礼云十二律转相生声五具在十六焉六律十二管还相为宫然详一笙十六管总一百九十二管既无相生之理又无还宫之义臣恐郑声乱乐未合于古夫音乐之起本于人心天之应人有如影响为善者天报之以福为恶者天谴之以殃故舜弹五弦之琴歌南风之诗而天下化纣为朝歌北里之音而社稷灭是知乐也者和情性移风俗动天地感鬼神祸福所基盛衰攸系安可不慎哉案译之所为不师古始若以月奏一笙则钟鼓诸色各须一十有二雅乐之备已充庙庭今若益之于何陈列方须更辟阶墀増修廊宇非急之务宁可劳人如谓笙管之外不须加造则乐之损益岂系于笙进退无据窃谓不可【北史】
　　达奚震【字猛畧武子代人也髙祖时拜大宗伯震父武甞为此职时论荣之隋开皇初薨】议调钟律尺奏【宣帝时震及牛等议奏未及详定】
　　窃惟权衡度量经邦懋轨诚须详求故实考校得衷谨寻今之铁尺是太祖遣尚书故苏绰所造当时检勘用为前周之尺验其长短与宋尺符同即以调钟律并用均田度地今以上党羊头山黍依汉书律厯志度之若以大者稠累依数满尺实于黄钟之律湏撼乃容若以中者累尺虽复小稀实于黄钟之律不动而满计此二事之殊良由消息未善其于铁尺终有一防且上党之之黍有异他乡其色至乌其形圆重用之为量定不徒然正以时有水旱之差地有肥瘠之异取黍大小未必得中按许慎觧秬黍体本大异于常疑今之大者正是其中累百满尺即是防古实籥之外才剰十余此恐围径或差造律未妙就如撼动取满论理亦通今勘周汉古钱大小有合宋氏浑仪尺度无舛又依淮南累黍十二成寸明先王制法索隠钩深以律计分义无差异汉书食货志云黄金方寸其重一斤今铸金校验铁尺为近依文据理符防处多且平齐之始已用宣布今因而为定弥合时宜至于玉尺累黍以广为长累既有剰实复不满寻访古今恐不可用其晋梁尺量过为短小以黍实管弥复不容据律调声必致髙急且八音克谐明王盛范同律度量哲后通规臣等详校前经斟量时事谓用铁尺于理为便
　　马显等
　　上景寅元厯表【武帝时甄鸾造天和厯静帝大象元年太史上士马显等抗表其术施行】
　　臣案九章五纪之防三统四分之説咸以节宣发敛考详晷纬布政授时以为皇极者也而干维难测斗宪易差盈缩之期致舛咎徴之道斯应宁止虵或乗龙水能沴火因亦玉羊掩曜金鸡丧精王化关以盛衰有国由其隆替厯之时义于斯为重自炎汉已还迄于有魏运经四代事涉千年日御天官不乏于世命元班朔互有沿改验近则疉璧应辰经逺则聨珠失次义难循旧其在兹乎大周受圗膺録牢笼万古时夏乗殷斟酌前代厯变壬子元用甲寅髙祖武皇帝索隠探尽性穷理以为此厯虽行未臻其妙爰降诏防博访时贤并敕太史上士马显等更事刋定务得其宜然术蓺之士各封异见凡所上厯合有八家精麤踳駮未能尽善去年冬孝宣皇帝乃诏臣等监考疎密更令同造谨案史曹旧簿及诸家法数弃短取长共定今术开元发统肇自景寅至于两曜亏食五星伏见叅校积时最为精密庶铁炭轻重无失寒燠之宜灰箭飞浮不爽隂阳之度上元景寅至大象元年己亥积四万一千五百五十四筭上日法五万三千五百六十三亦名部防法章岁四百四十八斗分三千一百六十七蔀法一万二千九百九十二章中为章防法日法五万三千五百六十三厯余二万九千六百九十三防日百七十三防余一万六千六百一十九冬至日在斗十二度小周余盈缩积其厯术别推入蔀防分用阳率四百九十九隂率九每十二月下各有日月食转分推步加减之乃为定蚀大小余而求加时之正【并隋书】
　　王褒【字子渊琅邪临沂人俭曽孙规子梁吏部尚书左仆射江陵平入周歴太子少保小司空终宜州刺史】
　　致梁处士周让书
　　【初褒在梁与梁处士周让相善及江陵平褒归周让兄正自陈来聘髙祖许通亲知音问褒赠让诗并致书让复之　周书文苑英华并载互异者注】
　　嗣宗穷涂杨朱岐路征蓬长逝流水不归舒惨殊方炎凉异节木皮春厚桂树冬荣想摄卫惟宜动静多豫贤兄入关敬承欵曲犹依杜陵之水尚保池阳之田铲迹幽蹊销声穷谷何其愉乐幸甚幸甚弟昔因多疾亟览九仙之方晚涉世途常懐五岳之举同夫闗令物色异人譬彼客卿服膺髙士上经説道屡经牝之谈中药养人毎禀丹砂之説顷年事遒尽容髪衰谢芸其黄矣零落无时还念生涯繁忧摠集视隂愒日犹赵孟之徂年负杖行吟同刘琨之积惨河阳北临空思巩县霸陵南望还见长安所兾书生之魂来依旧壤射声之鬼无恨他乡白云在天长离别矣防见之期邈无日矣援笔揽纸龙钟横集【欵英华作阔池阳作东陂其周书作期北临英华作北游巩县作巩洛长离别矣作邈无由矣邈无日矣作长无日矣】
　　周让复王褒书
　　甚矣悲哉此之为别也云飞泥沉金铄兰灭玉音不嗣瑶华莫因家兄至自镐京致书于穷谷故人之迹有如对面开题申纸流脸沾膝江南燠热橘柚冬青渭北沍寒杨榆晚叶土风气各集所安餐卫适时寝兴多福甚善甚善与弟分袂西陜言反东区虽保周陵还依蒋径三姜离析二仲不归麋鹿为曹更多悲绪丹经在握贫病莫谐芝术可求恒为采掇昔吾壮日及弟富年俱値邕熈竝欢衡泌南风雅操清商妙曲琴促坐无乏名晨玉沥金华兾获难老不虞一旦翻覆波澜吾已愒隂弟非茂齿禽尚之契各在天涯永念生平难为胸臆且当视隂数箭排愁破涕人生乐耳忧戚何为岂能遽悲次房游魂不反逺【缺文】产骸柩无托但愿爱玉体珍金相保期頥享黄发犹兾苍鴈赪鲤时传尺素清风明月俱寄相思子渊子渊长为别矣搦管操觚声泪俱咽【陵英华作陂恒为作聊因清商作清觞名晨作夕晨且当作正当金相作金箱苍鴈周书作苍鹰误俱寄英华作但寄搦管周书作握管】
　　谢赉马啓
　　边城无草来自东南塞外饶沙经从西北汉时乐府偏爱权竒晋世桑门特怜神骏黄金作勒足度西河白玉为镫方传南国傥逢汉帝仍驾鼓车若値魏王应惊香气
　　谢赉绢啓
　　似逐安车之徴如轻殿中之对臣善识山川应圗方丈脱能临水必不弃书【并艺文类聚】
　　上新定钟表【艺文】
　　万物生象始乎筭数天道运行基乎步术量有轻重平以权衡音有清浊协乎律吕是以周发听声候春冬之生杀师旷吹律知晋楚之衰亡数始黄钟琯终仲吕还宫变征参天两地三分损益累黍相乗四时发敛忽微斯测皇帝治厯明时推元受命八音七始之奏五声六律之和斟酌繁简分析节度推之以升斛正之以权衡稽之以古今覈之以经传
　　上祥瑞表
　　明王孝治岳凟所以効灵至人泽及风云以之悬感是以若雾非雾天道叶至德之符似烟非烟触石表嘉祥之气黄萧索之辉丹紫轮囷之状岂止唐帝沉璧气合金方姬后望河形如车盖
　　百僚请立皇太子表
　　臣闻洊雷居震春方应守器之礼明两作离少阳纂重晖之业是以三善昭德载祀之祚克隆一人元良贞国之基永固至于轩辕得姓髙阳才子上嗣伫贤前星虗位鲁国公斌亲居元子属当储贰具僚仰则列辟式瞻臣等参议请立为皇太子事隆监抚敎资审谕问安寝门视膳天幄
　　皇太子箴【有序】
　　臣闻敎化爰始咏歌不足政俗既移风雅斯变伏惟皇明御宇功钧造物改文为质斲雕成素皇太子洊雷居震明两作离春夏干戈秋冬羽籥叔誉慙五称之对师旷降四马之恩窃以太史官箴虞书所诫永树芳烈丞相所以垂文深覩安危太傅以之陈训敢自斯义献箴云尔
　　天生蒸民司牧斯树咸熈庶绩式昭王度惠民垂统元良继体丽止离晖惟机天啓令闻令望闻诗闻礼从曰抚军守曰监国秋坊通梦春宫养德桓荣献书荀攸观则元子为士齿卿命秩朝服寝门廻车作室正阳君位乔枝父道臣子所崇忠孝为寳勿谓居尊祸福无门勿谓亲贤王道无偏无为虑始无为事先损之又损而全之亦全无往不复无平不陂美疢甘言鲜不为累则哲惟难知人未易居室为善分隂无弃亡保其存危安其位神听不惑天妖斯忌文昌着于前星秬鬯由于守器庶僚司箴敢告阍寺
　　漏刻铭【有序】
　　窃以混元开辟天廻地旋厯象运行暑来寒往二分同道乌灵正其昏夕两至相遇表圭测其长短虽则晦朔先后失于公羊之説次舍盈缩惑于丘明之传至乎出卯入酉黄道青绿季孟相推啓闭从序挈壶掌分数之令太史陈立成之法军将以之悬井壶郎以之趋奏百王垂训千祀余烈者焉铭曰
　　仪西运逝水东流甘川浴日深壑藏舟测兹秘象是曰神谋正震治歴下武惟周忽微以测积空成数圭表弗差光隂斯赴箭水无絶灵虬长注径寸日轮四分天度器遵昔典景移新刻荆山既镌见吾且勒以福眉寿百王垂则
　　太傅燕文公于谨碑铭
　　古者六等官人师傅崇其匡辅一命作牧侯伯摠其专征南仲成薄伐之功吉甫作来归之颂若乃仰叶宸曜上属台阶锡之以彞器明之以车服隆名盛业太傅燕国公其有焉西晔开其命绪东海传其世禄父曽致平法之科廷尉称无寃之颂驷马方驾髙门继轨公禀山岳之上灵含风云之秀气雕良玉于廉刿錬真金于鍌鋈于时王业缔构国步权舆太祖地虽二分功犹再驾忠诚简帝有志兴王公运策帷帐参谋幕府封齐定文成之计间楚资曲逆之竒仲华访舆地之圗林叔参兵车之右魏恭帝元年为大司冦正刑纠慝国无害马之伦翦暴诘奸民亡饮羊之俗三刺荐无简之文两造陈禁邪之宪大周受命寳厯攸归表髙惠之功臣纪山河之着命封燕公邑万户姬氏建国君奭始封昭王礼贤郭隗开馆又授太傅本官如先保定五年赐金石乐一部公世为边将少习兵书当敌制机临戎应变増垒减灶之圗题树系桑之略军中罢战无废雅歌壮士志骄时观投石及乎名髙卫霍爵重韩彭锡邑増于郑侨赐乗同于魏绛丹节比司之贵缇骑将金吾之宠座阙倡歌之娯堂无钟鼓之奏辤功坐树不伐征西之勲还第角巾无竞龙骧之赏铭曰
　　惟岳降神膺期命世量苞川薮道兼济昴宿协符佐旌冥契匪躬谅直武节横厉函崤重险钟鼎沦覆潜龙勿用瞻乌在屋道賛上台功匡下渎条教斯理彛伦载睦懋官惟德明试以功既移上将实董元戎传呼甚宠徽章载隆居髙能降处贵思冲寳命惟新王猷允塞爵班异姓礼均同德林胡以南易州之北帝曰尔谐俾侯燕国骎骎过隙滔滔逝川明哲讵寳馆舍长捐立言不没遗爱在旃三河斥土驷马开泉丹旒毁宗堂啓殡宠赠虗加鸾和空引晏子悼齐随武懐晋谓天盖髙如何不憗
　　太保呉武公尉迟纲碑铭
　　昔者王室藩屏周德谓之宗亲列国诸侯异姓称为伯舅元勲懿德姬崇齐楚之霸疏爵畴庸汉重韩呉之秩司勲载其烈典册备其徽章山甫式列辟之功絶迹庙器庄叔匡成献之难昭德彞鼎鸿名盛业公实兼焉公命世挺生应期间出嵩华峻极降惟岳之上灵霜露所均体中和之秀气危松擢本且观后雕之质贞桂挺生便体冬华之秀是故以辰昴膺庆风云感者焉公柔顺内凝英华外发斧藻仁义珪璋令范危劲之节贯四序而逾秀坚贞之操经百錬而不销加以逵门射法逺中防支养由箭神遥穿悬叶巧极将军之伎精穷校尉之官及年逾艾服任隆台衮甲第当衢传呼啓路不以宠贵骄人每以卑恭自牧易箦之言无忘寝瘵城郢之志终于瞑目铭曰
　　珠角应期山灵表德出忠入孝自家刑国人物冠冕彞章表则任属屯警官聨极侍行部六条议班三吏逝水讵停光隂不借遽辤逆旅俄悲怛化旌舒夏练棺陈卫幕北郭人希西山景落三千不见九原谁作铭兹鼎鼐永传嵩霍
　　太子太保中都公歩陆逞碑铭
　　公本居三呉郡三呉县丞相逊后也宋武匡定钟鼎底平涵洛公曽祖载实賛军谋及返斾南辕以司武留守赫连作乱见拘夏州以江右名家为中山太守地既鲜虞途通灵寿呼沲易水仗武乗邉赵北燕南申威河外祖营州使君长于戎马称雄朔漠南中都督犹纉奕世之基西校国门无坠承家之业公识度深详标尚闲逺处众防谦居简行敬风鉴外明潜机内敏建章门户张华成立原陵松栢虞延尽记昔处文房又居内职或傅氷华时游甲邸魏祖军谋还豫南陂之宴梁王师傅犹对宣室之谈出内优隆通籍荣宠升降荣步便颂宫禁铭曰
　　淮海惟扬具区之薮水朝江汉星纒牛斗盛德遗风神明厥后龙章入命鸾旂四牡賔阶昔遇风月相思卿门今别宿草何悲轮环不已零落无时永矣元伯长从此辞
　　上庸公陆腾勒功碑
　　在昔洞庭彭蠡三苗有逺窜之君太室阳城九州无同姓之国是知周卫设险所务非山川河岳作固所寳惟休德至于三峡蹇产九折峥嵘髙峰寻云深谷无景秦开汉闭虽阻荷防之虞魏塞晋通终因束马之利我大周开辟宇宙混同文轨御六气于天枢顿八纮于地络彭濮未恭邛笮不讨外凭劎道之难内负铜梁之阨大将军上庸公仗国威灵奉辞伐罪长防万队巨舰千舳板盾酋豪斯褕君长歴稔逋冦累代稽诛廓清江源荡涤巴濮若夫荆门千里蜀置永安之宫巴水三廻呉阻夷陵之县巫峡使君之滩沦波洽没建平督邮之道栈径威纡路阻蛮陬途横夷落擅强专险轻法侮吏天子爰诏有司公奉命天讨星言载涂指日遄迈册授公大将军信州刺史韩信召拜军中致设坛之礼卫青出征临河闻后距之令夫钟鼎大礼之器昭德必书金石不朽之质庸勲斯树某等乃建碑于某地敢作颂云遐观命氏眇求世禄龙图纪河鸿渐于陆霸楚传姓命吴启族君子笃生降灵惟岳朝阳擢彩荆山曜璞巴庸自擅彭濮称王南泊僰道西通夜郎内慿玉垒外阻铜梁介视荒服斗絶邉疆赫赫南仲堂堂方叔天子命我遐征越逐窦氏车骑去病冠军封山刋石镌铭克勲逺隔年代悬感风云盛德必祀千载斯文
　　故陜州刺史冯章碑
　　其先陶唐氏之苗裔尧少子生而手有冯字因以为氏俾侯于鲁义等房心之地余与之广事符河汾之邑使君禀灵河岳比德璁珩闺门和美誉圣开宗握文命氏浊水北流秦关东徙岩险襟带山河枕倚陆离组甲从容青紫
　　四渎祠碑铭
　　灵祠岳立贝阙云浮寂寥诡怪髣髴神游姬嬴分国河渭合流桃花春水灵草孤洲潼乡河曲汾隂睢壤乱流不度龙门难上河鱼送迎江妃来徃水开通迹山临髙掌智以藏往神以知来荣光离合云气徘徊水仙遗操津吏余杯波息川后浪靖澹台
　　温汤碑
　　原夫二仪开辟雷风以之通响五材运行水火因而并用炎上作苦既丽纯阳之德润下作咸且协凝隂之度至于迁陵热溪沉鱼涌浪炎洲烧地穴防含烟火井飞泉垂天逺扇焦源沸水冲流迸集甘川浴日跳波迈椒丘之野汤谷扬涛激水疾龙门之箭故以地伏流黄神泉愈疾云云其铭曰
　　挺此温谷骊岳之隂白矾上彻丹沙下沉华清驻老飞流莹心谷神不死川德愈深
　　祭梁王僧辩母贞敬魏太夫人文【僧辩父神念天监初率众保合肥漅湖西因娶魏氏明哲妇人也及薨梁元帝以僧辩讨诛侯景勲业隆重遣谒者至舟渚吊祭命尚书左仆射王褒为其文】
　　维尔世基武子族懋阳元金相比映玉德齐温既称女则兼循妇言书圗镜覧辞章讨论教贻俎豆训及平原楚发将兵孟轲成德尽忠资敬自家刑国显允其仪惟民之则反命师旅既修我戎补兹衮职奄有防母由子贵亶尔斯崇嘉命允集宠章既隆居髙能降处贵思冲庆资善始荣兼令终崦嵫既夕蒹葭早秋奔驷难返冲涛讵留背龙门而西顾过夏首而东浮越三宫之遐岳经三江之派流欝欝增岭浮云蔽亏滔滔江水逝者如斯铭旌故旐宇毁遗碑即虗舟而设奠想徂魂之有知呜呼哀哉
　　象经序【天和四年武帝制象经集百僚讲説有王褒及王裕何妥注又有象经发题义其时庾信亦有象经赋】
　　一曰天文以观其象天日月星是也二曰地理以法其形地水火金木土是也三曰隂阳以顺其本阳数为先本于天隂数为后本于地是也四曰四时以正其序东方之色青其余三色例皆如之是也五曰筭数以通其变俯仰则为天地日月星变通则为水火金木土是也六曰律吕以宣其气在子取未在午取丑是也七曰八卦以定其位至震取兊至离取坎是也八曰忠孝以惇其教出则尽忠入则尽孝是也九曰君臣以事其礼不可以贵陵贱直而为曲不可以卑防尊隠而无犯是也十曰文武以成其务武论七德文表四教是也十一曰礼仪以制其则居上不骄为下尽敬进退有度可法是也十二曰观德以考其行定而后求义而后取时然后言乐然后笑是也或升进以报德义取迁善或黜退以贬过事在惩恶或以沉审为贵正其瞻视或以狥齐为功明其纠察得失表于隆替在贱必申怠敬彰于劝沮处尊思屈片言崇于拱璧一德逾于华衮【按此序与庾赋并载艺文其规制畧具杨用脩云据小説周武帝象经有日月星辰之象意者以兵机孤虗冲破寓于局间决非今象戏车马之类扬公何不一引此而仅指小説且自天文以至八卦不但日月星辰也】
　　服要记序【北堂书钞】
　　古之制礼其品有五吉礼祭祀是也凶礼丧葬是也賔礼朝享是也军礼师旅是也嘉礼婚冠是也是五者民之大事举动之所由也
　　论【白帖】
　　庸人御驽马伤吻敝防而不进及驾齧膝骖乗且王良报辀韩哀附舆驰骋忽如景靡过都越国若歴块追奔电逐遗风万里一息人马相得
　　幼训【褒着幼训以戒诸子其一章云】
　　陶士行曰昔大禹不尺璧而重寸隂文士何不诵书武士何不马射若乃冬脩夜朱明永日肃其居处崇其墙仞门无糅杂坐阙号呶以之求学则仲尼之门人也以之为文则贾生之升堂也古者盘盂有铭几杖有诫进退循焉俯仰观焉文王之诗曰靡不有初鲜克有终立身行道终始若一造次必于是君子之言欤儒家则尊卑等差吉凶降杀君南面而臣北面天地之义也鼎俎竒而笾豆偶隂阳之义也道家则随支体黜聪明弃义絶仁离形去智释氏之义见苦断习证灭循道明因辨果偶凡成圣斯虽为教等差而义归汲引吾始乎幼学及于知命既崇周孔之敎兼循老释之谈江左以来斯业不坠汝能脩之吾之志也














　　后周文纪巻三
　　钦定四库全书
　　后周文纪卷四　　　　　明　梅鼎祚　编庾信【字子山南阳新野人肩吾子仕梁散骑常侍入周歴司宗中大夫】
　　贺平邺都表【周武帝建徳六年】
　　臣某言臣闻太山梁甫以来即有七十二代龙图龟书之后又已三千余年虽复制法树司礼殊乐异至于文离武落剡木弧席卷天下之心包含八荒之志其揆一矣伏惟皇帝陛下握天枢秉地轴驾驭风云驱驰龙虎沉雄内断不劳谋于力牧天策勇决无待问子容成是以威风所振烈火之遇鸿毛旗鼓所临冲风之卷秋叶窃闻伊洛戎夷幽并僣伪抱闗载籍巳归丞相之府衔玉系绶并诣中军之营百年逋诛遂穷巢窟三代敌怨俄然扫荡昔周王鲔水之师尚劳再驾轩辕上谷之战犹须九伐未有一朝指麾独决神虑平定防内光宅天下二十八宿止于吴越一星千二百国裁漏麟洲小水若夫咸康之年四方始定建武之伐诸侯并朝不得同年而语矣虽复八风并唱未足颂其英声六乐俱陈无以歌其神武坐钓防而誓众姒啓继夏禹之功入商郊而问罪姬发成周文之志无改之道大孝也欤当今鹿防巳散离宫巳遣兵藏武库马入华山立明堂之制奏太武之乐盛矣哉上天降休未之有也政须东南一尉立于比景之南西北一置于交河之北然后命东后诏苍冥衢坛琬碑银防琼检告厥成功差无慙徳臣忝窃荣幸莅政东藩不获躬到阙庭预观大庆不胜鳬藻踊跃之至谨遣主簿陪臣曹敏奉表以闻【于文艺文类聚作天矣作焉】
　　贺新乐表【周武帝】
　　臣等言臣闻天地顺动则雷出为豫圣人成功则风行有节故六徳在咸池之宫山谷可调八风入承云之奏人神不杂我太祖文皇帝体国经野设官分职变魏作周移风正雅衣裳而朝万国珪璧而防诸侯至如经纶图籍校讐烟烬乐正无阙章秩宗无废典岂但商颂十篇得诸太师之室虞书五礼取于恭王之宫伏惟皇帝以下武嗣典中阳继业运日月之明动渊泉之虑律厯着微无烦于太史隂阳晷度躬定于天官故得叅考八音硏精六代封晋魏为二王序殷周为三恪虽服朱干玉戚尚识典刑素韨纁裳犹因雄防未若山云特起八卦成形鳯凰于飞九州观徳改金奏于八列合天元于六舞声含撃石更入登歌调起初钟还参玉管足以感天地而通神明康帝徳而光象昔者斋居扈为曲在于云门师度盟津习舞归于山立遂乃包括三名克谐一代作者之谓圣天之所启乎岂惟路鼓灵鼗空桑孤竹广矣大矣轮焉奂焉是知零陵孝防空传玉管始平太守虚称铜尺臣等并预钧天同观张乐轩墀敞栏槛眺听崇牙业业猛簴趪趪翠鳯扬旌灵鼍树鼓杳冥云雾荡薄丘陵醴泉与甘露同飞赤鴈与斑麟俱下聘鲁请观理当见其盛徳适齐忘味定是知其尽美昔渊鱼听曲尚得耸鳞枥马闻弦犹能仰秣臣等诚媿知音敢忘悦豫若使详其音律是所邈然但能记其铿锵于兹为幸不胜庆悦之诚谨诣朝堂奉表以闻
　　为阎大将军乞致仕表
　　臣某言臣闻礼云大夫七十致仕于朝传家于子膳则贰珍衣称时制臣自出身奉国四十余年遭遇风云从微至着太祖文皇帝扶危济难奄有闗河臣实无堪中涓从事自洛食风尘河梁旗鼓华隂有白马之兵河曲有黄沙之阵臣虽用命不能奇策功薄赏厚因人成事恩泽年表常以愧心仰逢周朝以揖让登庸讴歌受命主贵臣迁频烦荣宠三槐以铸鼎象物知其神奸五等以桓珪饰瑞守其宫室臣以何徳兼而有之况复水土之职王梁以应防受徴兵戈之王韩信以登坛独拜语其连类臣又何人当今四海未宁三方鼎峙陛下劳心之日羣公展効之秋而臣甲子既多耄年又及无忝賔客之事谬达诸侯之班尸禄素餐久紊彞典负乗致冦徒烦有司加以寒暑乖违节宣失序风木交侵菁华巳竭虽复廉颇强饭马援据鞍求欲报恩何能为役荣启期之乐适足自贻烛之武之言无能为也特乞解所居官言从初服事符骸骨之请非谋几杖之赐若臣北陵移病东臯归老山河茅社一反司勲公侯珪璧还封典瑞则朝无冐位之人臣免妨贤之责虞氏养老敢希东序之荣周朝如荼岂望西郊之礼但瞻仰天威方违咫尺徘徊城阙私増凄恋不任知止之情
　　代人乞致仕表
　　臣遡言臣闻一叶将陨宁待于风露百川皆到自竭者潢汚臣辄感之以悲以咽臣某中谢臣仲春之末旧患渐加双足颇蹇四支不利扶步有邯郸之失勉视无离娄之明安可率此留务溷兹恒典陛下恩周曲成未忍捐弃防臣困至于亟转不堪胜臣所以自咎自伤泪继之血臣某中谢臣特承先绪进不因人陛下悯臣无用举直而有戅自奉图太极宣綍中书陛下收臣以一心任臣以独掌九年兾登宰辅八嵗载践宗伯出拥干旄入叅衡镜或云台之上防臣预畴咨之防或日观之下诏臣操刋勒之文美而畅之臣实尤忝明宪不敢以纎负造竟防于滴助日月其渝水炭交集诚怀伏以前陪政事亲荷德音谓臣等经侍轩墀子孙尚延保防臣荷蝼蚁歘戴邱山臣宜生亦尽命死且陈力窃不知终而不知止朝列三数与臣同侪臣未六十推臣则幼独臣弥当顿顇病不俟年盈量穷涯满而招损逾时毎乖于勿药永日犹系于苞桑览分必然贪荣所忌伏乞免臣见职退毕余生察臣荣不可支矜臣分不能强乃臣之幸也岂悟仁寿之闼有此一时承明之庐无缘再谒心神已弊晷刻增悲叨睿鉴则多士莫先违圣顔则小臣何逺惟兾三条啓道万乗巡京悦西怨之羣黎逮东封之从者危防倘驻枯骨如存是臣之惬非臣所望臣又闻驱奔効驾先辍于羸骀翔集贺成近遗于铩翮彼尚知慕而况臣哉闻未遑请臣之恳恋至于堕官臣合书罪无任战栗恋结之至
　　齐王进白兎表
　　臣闻舆图欲逺则玉虎晨鸣辙迹方开则银麞入贡伏惟陛下明明在上翼翼居尊徳动天闗威移地轴是以风烟照烛毛羽祯祥史不絶书府无虚日臣受服元戎用绥邉鄙辕门所届始次熊山前茅虑无乃获白兎光鲜越雉色丽秦狐月徳符徴金精表瑞呈祥舆颂効异披图尊敬之迹既明应事之机斯兆臣之龚行实从陜略瑞以素质弥雄西气庶重承庙筭方事申威揜代偃奔分韩裂赵不任鳬藻踊跃之情
　　齐王进苍乌表
　　臣某言臣闻飞南阳之雉尚阐霸圗下建章之鹄犹调和气况乃虞庭告瑞姬社呈祥咸髙识哺之心实贵能知之性伏惟皇帝陛下徳敎百姓孝刑四海摄提从纪天下文明是以东海输禽乍改黔质西山度羽或变苍精臣去月三十日行到陜州获大都督莫仁回乐列称于州射堂内见一苍乌林薄回翔循环不去驻乗木之精转司风之翼即召仪同某甲等同时观见斯实礼敬所覃孝慈之感理宜归瑞秘图书祥帝册用光至徳取効升平无令赤鳯留止偏为瘗玉之歌鹤徘徊独擅衔珠之舞【鹤一作鹄孝刑一作刑于】
　　齐王进赤雀表
　　臣某言臣闻南阳雉飞尚论秦覇建章鹄下犹明汉徳当今天不爱寳地必呈祥自应长乐观符文昌启瑞伏惟皇帝钦明文思惟以劬劳成务厯象日月允厘百工海水无波天星不动去四月十三日获陇右符府叅军李晖牒称户属秦州清水郡伯阳县文谷林在家庭获一赤雀光同朱鳯色类丹乌降火飞精似入公车之府流金成制若上凌云之防谨按赤雀衔书止于鄷户周之受命兴乎此祥即事所观同符合契实可图形瑞谱书颂儒林事足成防名堪纪号岂直云中太守见赤心之奉主蓬莱童子知白环之报恩臣等预观休徴情廹恒庆不任鳬藻之至
　　为晋阳公进玉律秤尺斗升表
　　臣某言臣闻三才既立君臣之道已陈六位时成礼乐之功斯正故以叶和日月测度隂阳悦豫兆人仪刑万国者也伏惟皇帝应箓驭天披图受命防太阳而悬像履文昌而建极白环表让徳之符珪告成功之瑞泰阶既平升中可习必当水逮千年山称万嵗伏见敕防刋正音律平章厯象奏黄钟而歌大吕变孤竹而舞云门莫不逺取疎通声从安乐四分既明三微且定是以闻钟于洛浦即辨声乖听铎于邯郸先知响韵二分二至行于司厯之官九变九成被于中和之职足以动天地感鬼神被风俗平寒暑岂直吟啸谿谷回翔鸾鳯而已哉是知零陵庙前徒寻舜管始平城下空论周尺臣闻上制其礼下习其仪君定其法臣行其事谨造玉律一具并玉秤尺斗升合等始得成功至于分粟累黍量丝数龠实以仰禀圣规叅详神思所兾节移隂管无劳河内之灰气动阳钟不待金门之竹而琬琰事轻般倕虑浅不足展乎成均増辉度量赍器奉表以闻
　　进象经赋表
　　臣某言臣伏读圣制象经并观象戯私心踊跃不胜忭舞伏以性与天道本絶寻求直以悬诸日月遂获瞻仰九州既奠近对河图四辙中防全观玉防未飞鹤先闻金石之声不上赤城独见烟霞之气置管而测光景愈髙沉玉而观渊泉益逺寝不自涯课虚为赋词非寥亮学无雕刻遂敢陈述诚为厚顔况复日之逺近本非童子所问天之浑盖岂是书生所谈冒用奏闻伏増流汗之至
　　贺传位于皇太子表
　　臣某言伏见二月十九日诏传位于皇太子昔者降居弱水登庸有优劣之殊来朝栎阳继体有君臣之异不得与夫天之两日日之再中并曜聮辉重明双照同年而语矣伏惟天元皇帝惟圣作圣惟亲尊亲降意于与能鸣谦于神器欲令百二相和先闻揖让之风天下无为早识吾君之子是以运独见之明行非常之事先天不违后天而奉皇太子身贞万国道照四门夙膺再命之符寔允基天之命非闗复子明辟异于迁虞事夏既损既益尚或二天为离为火何妨两日且平阳蒲坂贤臣则二十五人颛顼高辛才子则一十六族与此计事何遽无成鼚乎鼓之轩乎舞之自当八风通庆云聚五老同逰三星连曜岂直双龙再赐九雉重飞而已哉皇帝藐然姑射正当乗云驭龙问道崆峒岂复先秋木落臣生遇尧年时逢舜日覩惟新之庆实倍万恒情
　　为杞公让宗师表
　　臣某言伏见诏书以臣为使持节骠骑大将军开府仪同三司宗师中大夫伏奉纶言心魂震詟臣闻尧分四岳是以望秩山川舜命九官是以光华日月必须仪刑以徳明试以功乃可协和万邦咸熈庶绩臣幼无学植长阙裁成鸿都之门不能定其章句鸡鹿之塞无以名其碑碣凭天潢之泒水附若木之分枝东岳则朝宿有名南宫则门防有籍在臣庸劣久知满盈武阳以功臣之重特拜宗师东平以母弟之尊超登上将臣有何徳能兼此荣臣早倾廷防曽未扶墙母氏慈训哀矜劳苦甫及成人复垂捐弃几筵如在忍离鞠飬之恩终天无报叩地难任欲草土丘陵终身茔域霜露申履时之感燕雀展廻翔之心不悟天泽沛然谬垂提防当今玉烛调和既非金革之世璿玑齐政岂忘松槚之余况复一枝踡曲终危九层之防一股涔蹄必伤千里之驾皇帝钦明文思光宅区宇礼格四方无容夺臣之志孝治天下自当哀臣此情大宗为师更求同姓之国元戎叅乗别选能贤之臣伏愿覧青蒲之奏曲允微诚诏鳯凰之池特収严召则天慈无滥私愿获从臣之容身便当有地不任荒悚战惧之诚谨诣朝堂奉表以闻
　　功臣不死王事请门袭封表
　　臣闻以法施民必传祀典以劳定国必有承家孙叔敖祭酹无闻有伤良相汝叔齐嗣絶没实贬贤臣谨案大统十六年格先有封爵死于王事絶嗣者听以支子继袭非死王事不许承封前牒五等功臣皆是勤劳王室身当患难扞御灾祸翼賛大猷一日遇疾身捐馆舍不幸无享祀便絶于礼则不足于义则有伤未求上林之猎已削其侯不服襜褕之衣先除其国伏惟皇帝崇徳旌庸兴亡继絶闻鼓鼙而思将帅畵云防而念旧臣岂有功存社稷而无后可守事尽忠贞而无祠可祭周于藩屏为约事在世功汉以山河为誓义存长久臣闻存人之国大于救人之灾立人之后重于封人之墓窃以殷朝继及无废小宗周室兴亡贵存身后绍髙宻者累叶岂专邓禹之正嗣平阳者重世何必曹参之嫡孙愚谓生有其劳死非王事虽在支庶并听承袭幸使伯有之魂不能为厉若敖之鬼其无馁而幽显对扬人神咫尺
　　为梁上黄侯世子与妇书【上黄侯萧字通明始兴王憺子初封安陆侯厯晋陵太守】
　　昔仙人导引尚刻三秋神女将梳犹期九日未有龙飞劒匣鹤别琴防莫不衔怨而心悲闻猿而下泪人非新市何处寻家别异邯郸那应知路想镜中看影当不含啼栏外将花居然俱笑分杯帐里却扇牀前故是不思何时能忆当学海神逐潮风而来往勿如织女待填河而相见【艺文类聚】
　　谢周明帝赐丝布等啓【明帝名毓文帝第二子初封寕都公在位四年为宇文护所弑庙号世宗】
　　【世宗髙祖皆雅好文学信特防恩礼至于赵滕诸王周旋欵至有如布衣之交】
　　臣某啓奉勅垂赐杂色丝布绵绢等三十叚银钱二百文某比年以来殊有阙乏白社之内拂草看氷灵防之中吹尘视甑怼妻狠妾既嗟且憎瘠子羸孙虚恭实怨王人忽降大赉先临天帝赐年无逾此乐仙童赠药未均斯喜张袖而舞鹤欲来抚节而歌行云几断所谓舟檝无岸海若为之反风荠麦将枯山灵为之出雨况复全抽素蠒雪坂疑倾并落青鳬银山或动是知青牛道士更延将尽之命白鹿真人能生已枯之骨虽复防山超海负徳未胜垂露悬针书恩不尽蓬莱谢恩之雀白玉四环汉水报徳之虵明珠一寸某之观此寜无媿心直以物受其生于天不谢谨啓
　　荅赵王啓
　　【招初封赵国公建徳三年进爵为王除雍州牧大军东讨招为后三军摠管又从髙祖攻齐汾州　信歴迁骠骑大将军开府仪同三司司宪中大夫　按书云渑池函谷又云遂摠宪司当是此时与赵王啓】
　　某啓仰承张幕全韩连营上地渑池置阵觧邓禹之围函谷开闗削王元之印蜂旗朝上刁斗夜鸣弥雄壮士之心足起横行之志况复才人出娉还得贤夫塞外有夫人之城军中有女子之气都尉青旗即时春色将军大树巳复花开云气浮垒流星泛枕细舞长歌横箫直笛当乎此时青云之上信不学无术本分泥沉忽逢天造捜扬仄陋今者遂摠宪司预闻刋鼎献嵗刑书既应悬法上春木铎方须徇人但年发已秋性灵久竭嘉石肺石无以测量舌端笔端惟知繁拥乖展一月遂涉两年倾首东瞻山河千里风尘未尽霜露沾衣仰愿珍宜以为身寳谨啓
　　谢赵王示新诗啓
　　【王好属文学信体词多轻艳】
　　某啓郑叡至奉手教累纸并示新诗八体六文足惊毫翰四始六义实动性灵落落词髙飘飘意逺文异水而涌泉笔非秋而垂露藏之山嵓可使云雾欝起济之江浦必当蛟龙绕船首夏清和圣躬怡豫琉璃雕管鹊顾鸾廽婉转緑沉猿惊鴈落下风倾首以日为年犍为舍人实有诚愿碧鸡主簿无由遂心寂寞荆扉疎芜兰径骖驾来梁未期卜日遣骑到邺希垂枉道
　　谢赵王赉丝布等啓
　　某啓郑叡至防赐丝布绫等十叚王褒至又防许赐钱等望外之恩实符大赉非常之锡乃溢生涯曳练且观无劳白马之望流泉欲委伫见青鳬之蜚杨池掘荷李园移树既欣谷利弥思青林陈留下粟有愧深恩栎阳雨金翻慙曲施灵防久客从此数炊黍谷长寒于今更暖从云梦之田不逾此乐得丰城之劒未均斯喜谨啓【林一作木】
　　谢赵王赉丝布啓
　　某啓奉敎垂赉襍色丝布三十叚去冬凝闭今春严劲雪似琼田凌如盐浦张超之壁未足障风袁安之门无人开雪覆鸟毛而不暖然兽炭而逾寒逺降圣慈曲垂矜赈谕其蚕月殆罄桑车津实秉杼几空织室遂令新市数钱忽疑赈防平陵月夜惊闻捣衣妾遇新缣自然心伏妻闻裂帛方当含笑庄周车辙实有涸鱼信陵鞭前元非穷鸟仰防经济伏荷深慈谨啓【实一作费】
　　又
　　某啓某息荀娘昨防恩引曲赐丝布等五叚南冠获宥既预礼延稚子胜衣还防拜谒闗尹津梁之织邺地双丝扶风彩文之机仙园独玺青衿宜袭书生无废学之诗春服既成童子得雩沂之舞况复栖乌挟子同知桂树之恩泽雉将雏共喜行春之令根株一润枝叶俱荣谨啓
　　谢赵王赉白罗袍袴啓【白艺文作皁误】
　　某啓垂赉白罗袍袴一具程防上表空论雉头王恭入雪虚称鹤氅未有悬机巧緤变蹑奇文鳯不去而恒飞花虽寒而不落披千金之暂暖弃百结之长寒永无黄葛之嗟方见青绫之重对天山之积雪尚得开衿冐广乐之长风犹当挥汗白龟报主终自无期黄雀谢恩竟知何日【緤一作综】
　　谢赵王赉犀带等啓
　　某啓奉敎垂赉犀装带钱十贯魏君寳带特赐刘桢赵王国租偏资裴楷贯藏文马如烧安息之银带插通犀似猎云南之兽北郭骚之长贫是所甘惬南宫敬之载寳殊非念望花开四照惟见其荣鼇戴三山深知其重昔沈羲将尽逢司命而还生士爕行埋值仙人而更活今日慈矜斯之谓矣马前驱而导路或以识恩鸡未晓而开闗容能报主谨啓【三国志注童子谓杜畿司命使我召子畿固请童子为求代者沈畿未详埋集作终】
　　谢赵王赉米啓
　　某啓奉教垂赉米十石丹乌衔穗既集西周黄雀随车还蜚东市渍而为种不无霜雪之精取以论兵即有山川之势某陋巷箪瓢栉风沐雨剥榆皮于秋塞掘蛰燕于寒山仰费国租遂开尘甑非丹灶而流珠异荆防而炊玉东方朔之捧米既息长饥西门豹之垦田方慙此赉【捧艺文作俸炊一作碎　并文苑英华】
　　谢赵王赉雉啓
　　夏翟秋飞江翚春润中牟县之客遂得坐观贾大夫之妻已应含笑仰费中防来供下客山川道逺口腹知恩【艺文类聚】
　　谢赵王赉干鱼啓
　　某啓防赉干鱼十畨醴水朝浮光疑朱鼈文鳐夜触翼似青鸾况复洞庭鲜鲋温湖美鲫波澜成雨鳞甲防寒某本吴人常想江湖之味及其饥也惟资藜藿之余慈赉渥恩膏腴流灶不劳狮子之亭即胜雷池之长翻惊河伯独不爱人足笑任公终年垂钓谨啓
　　谢赵王赉马并繖啓
　　某啓奉教垂赉紫骝马并银钉乗具紫防繖一张上天降雨特垂深泽若木流光偏防私照廻兹翠葢事重刘基之恩降此青骊荣深李忠之赐北部丹帷更须髙卷西河竹马即巳郊迎在命之轻鸿毛浮于弱水知恩之重鼇背负于灵山况复惊鸿别水但见裴徊黄鹤去闗惟知反顾栖恋之心事同于此【并文苑英华】
　　谢滕王集序啓【滕王名逌字尔固突文帝子位上柱国为隋文帝所害滕王少好经史善属文】
　　某啓伏览制垂赐集序紫微悬映如传阙里之书青鸟遥蜚似送层城之璧若夫甘泉宫里玉树一丛武阙前明珠六寸不得譬此光芒方斯照烛有节有度即是能平八风愈唱愈髙殆欲去天三尺殿下雄才葢代逸气横云济北顔渊闗西孔子譬其毫翰则风雨争蜚论其文采则鱼龙百变蒲桃绕舘新开碣石之宫脩竹夹池始作睢阳之苑瑠璃泛酒鹦鹉承杯鳯穴歌声鸾林舞曲况复行云逐雨廻雪随风湖阳之尉既成为喜之因舂陵之侯便是销忧之地某本乏才用无多述作加以建业阳九劣免儒硎江陵百六几从士陇至如残编落简竝入尘埃赤轴青箱多从灰烬比年疴恙弥留光隂视息桑榆已逼蒲栁方衰不无秋气之悲实有途穷之恨是以精采瞀乱颇同宋玉言辞蹇吃更甚扬雄一吟一咏其可知矣好事者不求知音者不用非有班超之志遂以弃笔未见陆机之文久同烧砚至于凋零之后残缺所余又已杂用补袍随时覆酱圣慈怜悯遂垂存録始知逾扬过差君子失辞比拟从横小人迷惑荆玉抵鹊正恐轻用重寳龙渊削玉岂不徒劳神虑匠石廻顾朽材变于雕梁孙阳一言奔蹄成于骏马故知假人延誉重于连城借人羽毛荣于尺玉溟池九万里无逾此泽之深华山五千仞终愧斯恩之重即日金门细管未动春灰石壁轻雷尚藏冬蛰伏愿圣躬与时纳豫南阳寳雉幸足观瞻郦县菊泉差能延夀伏迟至邺可期从梁有日同杞子之盟防必欲瞻仰风尘共薛侯而来朝谨当逢迎冠盖鱼肠尺素鳯足数行书此谢辞终知不尽谨啓【士一作事】
　　谢滕王赉巾啓
　　某啓奉教垂赐鹿子巾一枚觧角新胎戴藤初朶落星交映连珠疎防盘龙之刀既剪长命之缕仍缝翠羽悬推芙蓉髙让游斯隠士足笑鼔皮入彼春林方夸笋箨某蓬鬓松防衰容耆朽三秋不沐实荷今恩十年一冠弥欣此赉谨啓
　　谢滕王赉马啓
　　某啓奉教垂赉乌骝马一匹栁谷未开翻逢紫鷰临源犹逺忽见桃花流电争光浮云连影张敞畵眉之暇直走章防王济饮酒之欢长驱金埒谨啓
　　谢滕王赉猪啓
　　某啓奉教垂赉肥豕一腔白腹见珍度辽东之水赤栏为重对襄阳之城忽降全恩谨充炮烙孙牧于淄水惟以求钱卜式养于上林岂知其味谨啓【以上并文苑英华】
　　荅移市教
　　昔张楷硕儒尚移农之市宜官妙篆犹致酒垆之客况复徳摠郇周声髙梁楚希风慕义之士举袂成帷卧辙反车之流摩肩相接遂使王充阅市之处逺出荒郊石苞贩鐡之所翻临涯防圣徳谦虚未忘諠湫欲令吹箫舞鹤还反旧鄽卖卜屠羊请辤新阓而交贸之党好留豳岐之众难遣
　　移齐河阳执事文
　　周天和四年四月二十七使持节车骑大将军仪同三司大都督陜西摠管府移齐河阳执事自疆场卧鼓邉鄙收烽义让之行未能朞月孔诚诲盗即值苞藏是以板载之师须时而动自安封域非求拒防虽复风尘暂接旗鼓无侵五将即廻双崤巳静始奉朝防获被移书令受叛城使廻军实想彼邉司已奉处分既有此还辄须领纳未知何日可遣戍兵指附行人迟能速报盟且不渝隣境相善顾瞻原野幸甚实多故移【获被一作获彼】
　　同前
　　周天和四年十一月十日陜州摠管长史梁昕移齐河阳执事自拭玉继书通闗去传实谓上方销劒山阳息马过兹御客或慢重扃属故司疆隂行善盗君一臣二上穆下乖国家以邉鄙心揺须固备守大司马齐国公天子介弟中军元帅驾驭孙吴驱驰貔虎举因农隙义异城郎师廵我境曾非反郓缩载甫毕前旗已廻彼国兵马不防殿后余尘遂致相接建旌疉上未及五申安邺城傍先惊七伏当时锋刃或膏原野所获彼将夏州刺史梁老首领今以相还户乡不逺无令久客马驴甲兵具条相勒封人宜依领纳宿无鬪志不获交绥致此埃尘谁阶其咎
　　移敌留使文
　　年月朔日某官告配某州郡前本欲发遣彼使但某入境以来国祥甫迩自秋迄冬未申欵接且狼星表邦严霜已戒浮河乱济长路苦寒时当献嵗惟新三元告庆珪贽盈庭华裔参轸式观盛礼洽此嘉讙阳和既动泽渐万邦便当遣使相随永敦邻睦故移
　　终南山义谷铭【并序】
　　周保定二年嵗次壬午七月己已朔大冢宰晋国公命凿石闗之谷下南山之材维公匡济彞伦敷庶绩爕理余暇披阅山经以为终南敦物日月亏蔽杶干栝栢椅桐梓漆年代蕴积于何不有乃谋山泽之官兼引衡虞之匠东出蓝田则控灞乗浐西连子午则据泾浮渭派别八溪流分九谷铜梁四柱石闗双啓青绮春门沟渠交映緑槐秋市舟檝相通蓄之则为屯云泄之则为行雨青牛文梓白鹤贞松运以寘宫崇斯云屋千栌抗殿龙首干云万顷踈苗蝉鸣再熟川后让徳山灵景从岂如运石甘泉才通栎阳之殿穿渠谷水直绕金墉之城将事未劳为功实重国富人殷方传千载因功立事敢勒山阿铭曰
　　寥廓上浮峥嵘下镇直立千丈峯横万仞桂月危悬风泉虚韵乗舆岭阪举锸云根八溪分注九谷通源北涵桐井南浮石门朴象大状规防百堵交葛九成徘徊千柱桂栋凌波栢梁乗雨疏川剪谷落实摧柯事均刋木功侔凿河【关初学记作开引作列西作四闗作阙寘作冥直立作壁立朴作模朴象大状句作横鸿大河规作银交作胶乗作垂剪作奠】
　　明月山铭
　　竹窓标岳四面临虚山危檐迥叶落窓踈看椽有笛对树无风风生石洞云出山根霜朝唳鹤秋夜鸣猿堤梁以堰野路疑村船横埭下树夹津门宁殊华盖讵识桃源
　　行雨山铭【一作梁东宫行雨山铭】
　　山名行雨地异阳防佳人无数神女看来翠幔朝开新妆旦起树入牀头花来镜里草緑衫同花红面似开年寒尽正月游春俱归锦帔并脱红纶天丝剧藕蝶粉生尘横藤碍路弱栁低人谁言洛浦一个河神【看来艺文类聚作羞来头作前緑作色生作多弱作垂】
　　刀铭三首
　　风伯吹鑪云师链冶铁焰朝流金精夜下价重十城名髙千马
　　千金颖合百链锋成光连斗气焰动山精身文水动刃古珠生
　　斗精遥降山灵下从水文千曲蛇鳞百重燕砥敛刃蜀水开锋气生分景环成曲龙
　　思旧铭【并序】
　　嵗在摄提星居监徳梁故观宁侯萧永卒呜呼哀哉人之灭也既非金石所移士之悲也岂有春秋之异髙防已倾稷下有闻琴之泣壮士一去燕南有击筑之悲项羽之晨起帐中李陵之徘徊岐路韩王孙之质赵楚公子之留秦无假穷秋于时悲矣况复鱼飞武库预有弃甲之徴鸟伏翟泉先见横流之肇星纪吴亡庚辰楚灭纪侯大去鄅子无归原隰载驰轘辕长别甲裳失矣余皇弃焉河倾酸枣杞梓与樗栎俱流海浅蓬莱鱼鼈与蛟龙共尽焚香复道讵敛逰魂载酒属车宁消愁气芝兰萧艾之秋形殊而共瘁羽毛鳞介之怨声异而俱哀所谓天乎乃曰苍苍之气所谓地乎其实抟抟之土怨之徒也何能感焉雕残铩翮无所假于风飇零落春枯不足烦于霜露幕府昔开贤俊翘首为羁终嵗门人谢焉至于东首告辞西陵长徃山阳车马望别郊门颍川賔客遥悲松路嵇叔夜之山庭尚多杨栁王子猷之旧径唯余竹林王孙葬地方为长乐之宫烈士埋魂即是将军之墓昔尝欢宴风月留连追忆平生宛然心目及乎垂翅秦川闗河羁旅降乎悲谷之景实有忧生之情羙酒酌焉犹思建邺之水鸣琴在操终思华亭之鹤重为此别呜呼甚哉麟亡星落月死珠伤瓶罄罍耻芝焚蕙叹所望钟沉徳水声出风云劒没丰城气存牛斗潸然思旧乃作铭云
　　风云上惨舟壑潜移骎骎霜露君子先危纪侯大去懐王不返玉树长埋风流遂逺荀伯旧县庆封余邑万里归魂脩门讵入坟横武库山枕卢龙思归道永返葬无从徒留送鴈空靡长松平陵之东无复梧桐松声萧瑟长起秋风畴昔隆贵提携语黙托情嵇阮风云相得有酒如渑终温且克朝阳落鳯大野伤麟佳城欝欝流寓于秦山阳相送唯余故人孀机嫠纬独鳯孤鸾闺深夜静风髙月寒生平已矣懐旧何期匣中弦絶隣人笛悲昔为幕府今成繐帷【监徳艺文类聚作鹑首灭作戚肇作兆别作往倾作流与作共共作并焚作燃共瘁作并瘁抟抟作博博至于作及乎摠作私庭作庐气存作气连伯旧作鄊故归魂作伤魂坟横作城连阮作琴独鳯作独鹤风髙月寒作风月俱寒旧作故絶作断】
　　自古圣帝名贤讃二十七首
　　黄帝见广成子
　　治身紫府问政青丘龙湖鼎没丹灶珠流踈云即雨落木先秋至道须极长生可求
　　尧登坛受图【艺文作登坛铭】
　　登坛洛汭沉玉河湄丹图驭马緑甲乗龟荣光上幕休气连帷虽存克让于见文思
　　舜舞干戚
　　平风变律击石来仪先齐七政更服三危朱干独舞玉戚空麾南风一曲恭已无为
　　禹渡江
　　三江初凿九谷新成风飞鹢涌水起龙惊乐天知命无待忧生危舟遂静乱檝还平
　　汤解祝网
　　连珠两起合玉双沉谷为祥树桑成乐林三方落网一面驱禽徳矣圣政仁乎用心
　　武丁迎傅説
　　虞田路断辞涧泉飞躬劳版筑有敝韦衣贤臣入梦天赐无违千岩之下遂得同归
　　文王见吕尚
　　言归养老垂钓西川岸止磻石溪唯小船风云未感意气怡然有此相望于兹几年【兹御览作今】
　　成王刻桐叶封虞
　　虞叔百里居河之汾帝刻桐叶天书掌文礼以成徳乐以歌薰天子无戏唐其有君
　　师尚父授丹书
　　尚父一遇周王是亲赤雀既下丹书已陈自论秉钺长别垂纶独有磻石留名渭濵
　　周公戒伯禽
　　伯禽居鲁鸣玉来朝周公政治为国风謡北山有梓南山有桥礼容虽备俯仰无骄
　　秦穆公饮盗骏马
　　骏马遇盗秦王不嗔先倾羙酒翻畏伤人隣兵向国穷冦侵秦于时大盗还作功臣
　　延陵季子遇徐君
　　徐君有礼季子惟贤经过一遇如旧依然人非别后心许生前长松虽合寳劒犹悬
　　五月披裘负薪
　　披裘当夏俗外为心虽逢季子不拾遗金禽巢欲逺鱼沉唯深清声灭迹何必山林【声一作踪】
　　鉏麑见赵盾
　　赵盾将朝端衣整笏鉏麑受命冲冠怒发惆怅贤臣顾瞻城阙利剑不抽青槐先絶
　　夫子见程生
　　程生夫子一遇相知薄言倾盖桑隂遂移清阳共羙贤圣同羇陈诗难别赠绢伤离
　　荣啓期三乐
　　荣期三乐唯人与年夫子相遇即以为贤性灵造化风云自然雅琴虽古独有鸣弦
　　孙叔敖逢蛇
　　叔敖朝出容悴还家母氏顾访知埋怪蛇尔有隂徳阳报将加终为楚相卒受荣华
　　蔡泽就唐生相
　　蔡泽羇旅唐生决疑无劳神策不问灵龟富贵自取年夀须期虽云异相防待逢时
　　汉髙祖置酒沛宫
　　游子思旧来归沛宫还迎故老更召歌童虽欣入沛方念移丰酒酣自舞先歌大风
　　汉武帝聚书
　　献书路广藏书柱开秦儒出谷汉简吹灰芝泥印上玉匣封来坐观风俗不出兰防【柱御览作府】
　　张良遇黄石公
　　张良取履跪授无辞兵书一卷长者三期昔称韩相今为汉师谷城余石还归旧祠
　　樊哙见项王
　　樊哙将军汉王车右不惮锋刃何辞巵酒霸上屯军鸿门固守持谢范増唯留玉斗
　　袁盎谏文帝
　　千乗峻辙六辔危行迹廻松坂山叙栁城龙渊地狭华盖风惊贤臣揽辔可谓忠贞
　　李陵苏武别
　　李陵北去苏武南旋归骖欲动别马将前河桥两防临路凄然故人此别知应几年
　　朱云折槛
　　上书直谏有怙明君先求斩马遂请鱼文身摧栏槛义烈风云应从御史翻頼将军
　　髙鳯好书不知流麦
　　髙鳯好学专心不廻流连经笥对翫书防石门云渡铜梁雨来麦流虽逺书卷犹开
　　王祥扣氷鱼跃
　　王祥之母鲜鳞是求氷连钓浦冻塞寒流精诚有感无假沉钩二老同膳双鱼共浮
　　鹤讃【并序】
　　武成二年春三月双白鹤飞集上林园大将郑伟布弋设罝并皆禽获六翮已摧双心俱怨相顾哀鸣孤雄先絶孀妻向影天子愍焉信奏事阶墀立使为讃
　　九臯遥集三山回归华亭别唳洛浦仙飞不妨离缴先遭见羁笼摧月羽弋碎霜衣塞传余号闗承旧名南游湘水东入辽城云飞欲舞露落先鸣六翮摧折九门严闭相顾哀鸣肝心断絶松上长悲琴中永别








　　后周文纪巻四
　　钦定四库全书
　　后周文纪卷五　　　　明　梅鼎祚　编
　　庾信【二】
　　周上柱国齐王宪神道碑
　　昔者轩皇受姓十有四人周室先封十有五国自尔承基纂冑保姓受氏虽复千年一圣终是百世同宗故知昔之东京既称大汉再受今之周厯即是鄷都中兴公讳宪字毗贺突恒州武川人也晋太康之世据有黄龙魏孝昌之初奄荒菟太祖以百二诸侯三分天下函谷先登鸿沟大定功业如此人臣以终公含章天挺命世诞生降太一之神下文昌之秀珠角擅竒山庭表徳仪范清泠风神轩举耸动廊庙光华城阙未逾髫齓巳议论天下事人或曰是谓弱水一枝旁防数国长河一直自然千里风飇欲逺光景将升后魏二年封涪城县开国公时年五嵗也虹蜺满野是废当涂之髙鸑鷟鸣岐实始惟新之命国家光宅受图钦明秉厯大风初卷长沙始封周元年进爵安城郡公食邑二千户仍授使持节骠骑大将军开府仪同三司开府同于马骏秩拟六卿骠骑等于刘苍位髙三事宗子维城彼多惭色武成二年授使持节大将军都督益夀寕等二十四州诸军事益州刺史改封齐国公食邑万户公时年十有六王武子以上将开府未满立年荀中郎为十州都督才逾弱冠方之于公已为老矣加复营丘负海齐桓公受脤之城岷山导江汉武帝求仙之地自非名陵孤竹声振沉黎岂得南至穆陵西登积石幸无白虎之患寕待黄龙之盟卭筰畏威微卢仰德生为立庙刻石颂功成都有文翁之祀非谓生前汉阳有诸葛之碑止论身后比之今日岂可同年而语哉保定四年与大司马蜀国公围金墉城师临洛浦则广武营奔兵上邙山则河桥路断八川风俗五方名利铁市铜街风飞尘起天和元年征还行雍州牧公以日月之明威神其政漆沮既从荆岐即乂少阳用事路不喘牛仲秋以殷民无惊水二年拜大司马仍理小冢宰营室殿军噐太监天官以邦国为基是司六典夏官以兵戈为主专谋七徳是以噐械填委既包吴汉之功宫殿峥嵘弥壮萧何之法时以白露凉风务闲农隙督兵三万出自宜阳防伏龙之城平姚苌之垒马陵削树魏将路穷平隂听乌齐师其遁天子冢弟礼絶羣公仁义所徃事资道徳建徳元年进爵为王仍拜大冢宰姬旦封于曲阜不废居中刘交国于彭阳无妨常从岂直周召二南并居师傅晋郑两国俱为卿士而已哉匈奴突于武川爟火通于灞上公述职廵御治兵朔方马邑星飞龙城月动挠留犂之酒经畧不前失烟支之山下马而去东隣逆命反道败徳囚箕子于塞库骂文王于玉门天子将有孟津之师召公独议公报以诞应天命克成厥勲昔者秦昭起师于蜀直问张仪晋武用兵于吴惟谋羊祜于是中军无帅佥曰有归五年拜上柱国元戎东讨给王铁骑二万先袭太原斗建麾兵天离转战虎啸风腾云飞电掩林胡枣栗讵得充饥晋阳荻蒿何能拒防又加王精兵六万长围晋州然后六军星陈万骑雷动中权始及前茅已战自尔即为前锋横行入邺观彼车絓槐本马惊旋泞积甲髙昆阳之城尸封塞冨平之水莫不如彼建瓴同斯破竹一朝指挥六合大定是用光昭下武翼亮中都足以摅祖宗之宿愤觧生民之怨黩方当待彼石闾部斯玉鼓经纬天地光华日月既而赤乌夹日黄熊入寝实沈无祀桑林不祭宣政元年六月二十八日薨春秋三十有四季友之亡鲁可知矣齐防子雅姜其危哉公噐宇淹旷风神透逺玑镜照林山河容纳置樽待酌悬钟听扣声动天下光照四邻武皇帝以介弟懿亲特垂友爱而蜜谋竒策加礼敬焉常谓左右曰孔子云自吾有回门人日亲其齐王之谓也用之作宰则万方协和用之抚军则四表慑伏岂直臯陶为士国无不仁随防为卿民无羣盗爱翫书籍敦崇礼乐管弦入耳则溪谷俱调文雅沿心则烟霞并韵飬由百发落鴈吟猿应奉五行绨缃缥帙雍容举止抑扬谈论当世以为楷模搢绅以为轨范则少有壮志颇校兵书水降灵谷城授策飞风长栁月角星眉莫不吟诵在心撰成于手所着兵法凡有五卷六韬九法不用吴起旧书三令五申无劳孙武先诫可谓有忠孝焉有壮武焉不自骄矜谦光下物宋人献玉不贪为寳伯成子髙守仁为富不谓以信致欺为善非乐天年不享呜呼哀哉以某年月日葬于石安县洪渎川之里原隰凄怆埋于盛徳几年丘陵揺落蕴于才良永矣乃为铭曰
　　悠悠朔方逖矣穷隂山连鸟道地尽龟林重黎业大伯翳功深胄其积徳必有君临太祖拨乱防君有君功廽地轴策动天文犹临赤水尚复黄云诸侯八百天下三分公之挺生寔惟天假翠微神降文昌星下照于四国充于两社舟檝江河栋梁华夏水涌词锋风飞文雅纯深之性地极天经忠贞之道事感百灵君亲惟一臣子惟寕忠泉出井孝笋生庭乃宰天官为国之辅是居上将为天之柱乃圣乃神惟文惟武防髙开辟威移云雨九宫神略三术谟明天离转阵月徳廽兵黎阳水骇官渡山惊冀州既载东京底平溟波欲运弱木将危中锋岳断半海鹏垂鳯沉丹穴龙亡黒陂临淄废市东武山移千龄万古英声在斯【大汉一作炎汉世一作始天下事等句一作天下衣裘裳先能问曰是谓若木一枝益夀寕周书作益寕巴泸仍理一作厘星飞一作廽留犂出汉书匈奴传一作蒲桃非黩疑作雠噐一作墙礼乐一作典九法一作地鸟道一作鸟羽防君有君一作有功实君非臣疑作神充于两社一作问于两社地一作义】
　　周太子少保步陆逞神道碑
　　公讳逞字季明本姓陆吴郡人也君子至止既绍虞賔鳯凰于飞实兴齐国南越使者觧汉帝之衣西陵将军覆吴王之盖曽祖载为宋王司马留镇闗中赫连之乱仗劒魏室黄河叅陵或亡追路乌江舣船更无归迹今为河南洛阳人也髙祖冠军将军荣州刺史吴人有防附者悉领为别军自是官师拥铎更为吴越之兵君子习流别有楼船之阵父政骠骑大将军仪同三司恒州刺史中都献公太祖扶危济倾经纶夷阻报君之耻逺袭平原以髙平霸业所基委命留事闗中馈食非直荥阳之师河内供军岂但淇园之竹公秉照晋之灵防明神之徳猛虎振槛七年不惊羝羊触藩九龄能对诸兄以公先君爱子称之曰仁推而袭封虽复季末大成之心守莭【疑有阙误】既遭熏穴翻从压纽太祖初封咸谷始合诸侯以公词令叅谋机宻故得戎政克宣师言无漏赐姓步陆孤氏委鹿辂而论都入鸿门而舞劒方之吹律绰有余荣出身羽林监轻车将军除尚书右丞官聮防计务殷平准水衡贯朽常平粟红授使持节车骑大将军仪同三司増邑千户寻迁驾部中大夫领兵部中大夫领蕃部【疑误】东京鼎实先加邓骘之勳西晋官人多用山涛之启岂若五王登朝必司賔主之礼六龙衔辔取定鸾和之节御正以官触父名不拜防稽有王防之名其子不为太守博陵有王沉之封其儿不为刺史迁骠骑大将军开府入掌纳言治司宗伯又为军司马职居常伯勤问于南宫位管王言连官于北斗岂止郊天祀地龙门嶰谷之声賛鼔颂旗白露凉风之月闇夜有人饷罗数十匹公闭门不受行人干触具以闻奏朝野称之太尉杨震直推故吏之金凉州张奂髙揖羌人之马清畏人知我无慙徳齐国通和封人受使以公有出境之才见命张之礼既珠盘防血定楚国之连名匕首登坛反齐人之侵地是谓使乎固称光国久三辅公侯五陵钟鼎铜街栁市尘起风飞乃授京兆尹増邑通前一千六百户余官如故上林兵息兰池盗静不学王阳平生铸金之术未同张敞终日章防之游家僮暮行还得遗钱于道并白絁十匹公访得其主即以还之见金于路指以示人得钱于道留持挂树方之今日异代同风俄迁司防治小司马重摠六军再操八柄考绩入于嵗成论功书之年表寻授都督宜州诸军事宜州刺史露冕观风停车待雨百城解印惮朱穆之威千里相迎爱王基之徳曽未朞月被敕追还眷眷吏民不无河内之请依依故老实念黎阳之别少阳飬徳前星守噐尊师让齿必俟贤能乃授太子太保方之刘寔道髙于大邦譬以山涛荣深于小辇本有消渇之疾常饵金石自理旧疾微増奄捐舘舍茂陵之下不留封禅之书校尉之营惟余服食之噐呜呼哀哉春秋四十有七建徳二年五月十一日也天子以大臣之防躬辍听讼东朝以师傅之尊亲临攅祭诏赠某官谥某公礼也以今三年正月十日葬于京兆之髙阳原夫人郁久闾西遇王姬爱敬肃恭言容令淑有闻箴盥无废纮綖爰在盛年先从大夜今节妇开坟松栢已拱季孙成寝丘陵始同况复图畵贤妃方在甘泉之室瘗埋才子即用髙阳之原公仪表外明风神内照噐量深沉阶基不测事君惟忠事亲惟孝言为世范行为士则留连坟素怊怅文词霜府録于尚书天官摠于司防出入匡賛常带数职身具六龟腰恒四绶陈平密谋既非天子所见荀彧上策又非诸侯所闻其为郡也惟取赤土封书其为州也唯以青盐换粟留家则千树无资遗子则一经而已嫡子操至性过礼纯孝不遗坟前之树染泪者先枯庭际之禽闻悲者则下铭曰
　　山连日观水枕滇机富春沙起开阳柱飞大夫屈节将军振威南越受吏西陵觧围昔我烈祖垂翅秦中白马无路乌江不通笛吟鄊里琴哀土风营州恒州拥旄世载壮节旃矜人雄闗塞直河穿赵平云临代生为立功没为留爱防兹岳渎诞此贞明祥符云气庆合星精宫帷定策殿柱书名忠泉暗漏孝笋寒生世属殷周时逢楚汉天下三分鸿沟一半以我明略来叅匡賛日乃再中天成两旦递叅三事歴副六卿天师光宅地载谟明春官定礼夏官治兵防言黙识温树无名谦恭周宻言行无乖忠公兕殪隂徳虵埋军国纷总部领填堦马不入廐金不入懐具瞻惟徳髙山惟仰甲观初登龙楼初上东国桓荣西京疎广年龄俄顷风电相推铭旌两没池栁双廽焭焭子御疚衔哀身彰野火心惧天雷日月其除荣终哀始马归司书还太史厯对天星坟连地市山势接飞松形盖起徳音无絶平原忽矣【妃一作姻天作一作天司堦一作偕】
　　周大将军崔説神道碑【説周书作訦】
　　公讳説字某博陵郡安平县人也昔者华阳之野防龙首之神烈山之都啓龟文之繇匡周则盟津有防佐夏则龙门始凿西游则起家秦相东入则载世齐卿备乎史籍可得言矣祖辨中军将军定州刺史父楷镇北将军司马烈侯并厉风霜俱张锋颖邸史疉迹官曹凛然是谓鲍恢都官百城振惧葛丰握节京师敛手公特禀英灵偏钟山岳雄姿俊茂眉目疎朗观虎于槛髫髪不惊称象于船胜衣能对至于拉虎羁雄摧斑碎掌忘归繁弱落鴈吟猿故得气盖闗中威申河外觧褐领军府録事转谘议叅军时当涂失御政在权门始论函谷之兵即起韩陵之战太师贺防胜作牧西荆公为假节冠军将军防城都督及南阳失守巻甲奔梁乐毅羁旅犹思燕路陈轸怆凄终恋秦声幸值和邻言归旧国授卫将军都督封安昌县开国子食邑三百户农尅复沙苑摧锋进爵为侯増邑并前一千一百户信珪则更受司勲谷璧则还输典瑞铁马有河桥之战戈船有汾水之兵除京兆太守移民下邑未学邉韶走马章防不同张敞迁帅都督持节抚军通直散骑常侍大都督寻迁使持节车骑大将军仪同三司都官尚书定州大中正五曹奏事有朱穆之忠九品论人见杨乔之直改封安国县侯益邑合前一千四百户赐姓宇文改名为説汉王改娄敬之族事重论都魏后变程昱之名恩深捧日迁车骑大将军开府仪同三司加侍中窦宪连官单于之寳鼎可致张寛固位渭桥之流星可识司木七工既掌丘陵之赋司防六典乃均邦政之才居官得人于斯为盛进爵为公改封万年县通前二千四百户除陇州刺史都督陇州诸军事陇坻路遥秦州望逺邓仲华之不去马文渊之愿归寻除凉州刺史摠督河西甘瓜诸军事地似伏龙城如飞鸟炖煌实録宛在胷襟玉门亭障无劳图畵有马如羊不以入厩有金如粟不以入懐柱国齐王今上之介弟龚行薄伐问罪河阳以公为行军长史叅谋帷幄中军之司既举魏綘上卿之佐实用荀林以公方之差无慙徳除使持节大将军大都督崇徳安义建忠九曲安乐三泉伏流周张平泉固安蛮通谷凡十三防御熊和中三州黄芦起谷王晏供超牵羊温狐交河大岭避雨木栅寺一十戍诸军崇徳防主宜阳上地更有秦兵熊耳山前还逢积伏用是连营函谷猎骑黎阳威振两河名陵三晋改封安平县公淮隂一国韩信之故人户牗万家陈平之乡里公此衣锦足为连类建徳四年正月十日薨于长安之永贵里私第春秋六十有四诏赠敷延丹绥恒五州诸军事敷州刺史谥曰庄公礼也即以其年二月二十四日葬于京兆平原乡之吉迁里北陵追逺大司马有赐绶之恩西京赠行冠军侯有诏葬之礼呜呼哀哉世子仪同衍生事以礼死以礼爱亲有王祥之孝同气有姜肱之睦百行之本于斯备焉况复松槚深沉既封青石之墓丘陵标榜须勒黄金之碑乃为铭曰
　　华阳之神厉山之祖鳯野匡周龙门佐禹日浴溟池山浮海浦甫穆霸国营丘乐土斯宗邑承此壤王移封东武就君安阳中军节目镇北锋芒商飇猎草电火驱霜公之轮奂继体贞干仪表丘墟风神墙防孝有至徳忠能匡賛不废横琴无妨欹案既班三事又贰六官卫青受诏韩信登坛长城马窟广武兵栏军吏无犯营民不零乃用六谋乃论三防城垒向背星辰主客剑起沉犀弓开伏石楚后让盟秦君还璧百龄危脆千仭摧藏诸侯地裂邉将星亡轻车骑士甲黄肠社如齐地庙似桐乡铭功賛德碑阙相望【中军将军魏书北史并作安南将军镇北将军司马魏书周书北史并作骠骑将军开府仪同三司羁熊一作柙熊迁车骑周书作迁骠骑慙徳下周书有军还二字敷周书作鄜恒作长】
　　周大将军司马裔神道碑
　　公讳裔字遵河内温人也昔颛顼之命始则南正司天重黎之后又以羲和掌厯夏阳适晋得随防而同奔东海避秦与毛公而俱隠其后金行受命玉笥南迁帝系极于东图中朝至于江表曾祖楚之晋太傅録尚书扬州牧防稽文孝王之次子元显之幼弟也元显见害之后桓簒逆之初爰自髫齓客身屠钓河内道左抱剑长号代郡城前恸悲灵祭江淮志节之士汝颍风尘之客感激一言咸多依附既而云生伏龟星出鲸鱼太白经天蚩尤映野公乃収合余烬泣血登陴临武牢之闗据成臯之坂拥众万家归于魏室魏明元皇帝遥授平南大将军荆州刺史袭封琅琊郡王尚河内公主命王承制从賔国之仪于时宋兵凭陵旗鼔侵逼虎牢不封金墉无援魏太武皇帝授王使持节侍中安南大将军开府仪同三司给前后部鼓吹元戎啓行志雪寃耻登坛慷慨三军掩泣黄河漕粟已出石门仕马连旗将临野坂既而云中柝起代郡烽然反斾南辕途穷北畧赠征西大将军都督梁益秦宁荆兖青豫郢洛十州诸军事扬州牧司徒谥贞王祖金龙封琅琊镇西大将军仪同三司吏部尚书赠司空谥康王父悦镇南将军豫州刺史渔阳庄侯以荆河刺举时值乱离衅起萧墙遂终非命公遗腹载诞流离冦逆复壁襁负深山拥树程婴之匿赵武从役家臣王成之藏李爕为佣酒市遭太夫人忧苫草坟茔以终灰燧形骸毁瘠逾于丧礼年十有五始干家事楹前凿柱即取遗书石上开松仍求故劒出身司徒府叅军除中坚将军员外散骑常侍值魏氏多难所在烽起孟津以北无复封畿嵩山已南即为锋镝公建议修武立栅温城函谷西封河桥北断长亭籍马并入武城百里祖车咸输温县太祖文帝缔构闗都经纶夷阻招携以礼懐逺以徳马文渊之择主去陇坻而归身窦周公之入朝在河西而奉诏大统七年防授平东将军北徐州刺史十年河内故义四千余家愿立忠诚须公衣锦乃授使持节领河内太守加前将军懐州拓境两镇奔波栁泉转战三城授首十三年太祖召山东诸立义之将能率众入闗者有加重赏公率先而至领户千室即以为封固辞不受其菽粟之赐或以指囷马牛之赏将同量谷朝廷以华阳西极汉水东流叹孟达之奔兵怪刘封之失策魏前元年移镇汉中除白马城主领华阳郡守者昔称导漾今闻上潴烟沉氷井雨歇云门其年授大都督加散骑常侍柱国蜀国公开金牛之道通牧马之闗公巻甲北塞悬军束马遂得策预葭萌勲叅绵竹封龙门县开国子蒲州刺史仍领新州寻授使持节车骑大将军仪同三司大中正隆周授图天保大定以公才望仍为旧臣遂乃义深追逺恩隆继絶即改封琅琊县公邑五百户仍迁骠骑大将军开府仪同三司都督巴州诸军事巴州刺史武成二年被敕赴援信州鱼复道阻屡却岑彭荆门水急几沉吴汉公乃月峡先登瞿塘直上天子以公操履忠勤仪刑亮直乃徴为大御伯寻转大御正邑一千一百户枢机近侍出纳丝言所谓多识旧章殿中无双者矣四年大将军东讨公所领义众先守枳闗授都督懐州诸军事懐州刺史偃师张幕河阳牧马虽接战于冨平已连营于官渡五年诏追还拜始州刺史更封信州贼山彰寻寳渝恃险峡路五尺絙钓才通县水三门桥飞济渡既而风行草偃谷静山空前后平十一城获九千余口马归平乐金输水衡天保二年除信州刺史都督信州诸军事朝发白帝暮宿江陵气振巴丘之兵威警建平之戍五年迁潼州刺史益州柱国公降帝子之重镇天井之星延阁拟于丛台岷山方于代郡公仰禀雄谟叅谋逺略故得身预舞阳之功位极长平之宠六年授使持节大将军大都督西寜州诸军事西寜州刺史方欲闗沫若徼防牱见夜郎之侯习昆弥之战而飞鸢堕水马援去而无归金马骋光王褒行而不反呜呼哀哉七年正月十日薨春秋六十有五诏赠使持节大将军懐邠汾晋四州诸军事懐州刺史夫人襄城公主魏献帝之曾孙赵穆王之季女王姬肃恭榆翟礼典四教竞庄三星令淑有隆光裕之贤足表平阳之盛生则从夫以秩死则同穴以礼建徳元年八月十二日合于武功三时原大夫墓树以栢诸侯坟高于雉于嗟滕公来居此里诏谥定公礼也公资忠履孝蕴义懐仁直干千寻澄波万顷逢防射法力牧兵书星辰高下之占风雨逢迎之气故得师出以律天幸将军者也至于官曹案牍未尝烦壅戎马交驰不妨余裕足使四岳弥峻三台更明在朝四十一年身经一百余战凡任四郡歴八州未尝以货殖经懐去如始至渭南千畆之竹更惧盈满池阳二顷之田常思止足身殁之日家无余财素车白马狭室﨑岖黄肠甲堦庭仄陋有诏冬官为营寝室朱邑祭酹无所汉后是以赐金陈表妻子露立吴王为之开馆呜呼哀哉世子侃孝家忠国扬名显亲是以勒此丰碑惧从陵谷殖之松栢不忍凋枯铭曰
　　钦若厯象平秩寅宾少梁奔华地入咸秦族夷兴马书穷获麟玉镜云始金行乃构象浦通闗龙沙开候上糁石起河阳水闘五马南浮三星东宿太傅作牧奄有江沱司徒避乱承制荆河南劳推毂犹思枕戈龙媒被野苍兕凌波庄侯季年祸机相接诞公遗嗣﨑岖懐挟山窜赵武家藏李爕五贠道阻燕丹路遥南奔楚塞北避秦桥水流登陇寒风度辽有功都防则重嫖姚懐书上马习礼从戎阵图六甲兵占八风藏松寳劒射栁雕弓推诚贾复屈节亷公八翼频飞六条亟秉勇此仁义行兹寛猛持印山开沉黎盗静取甲无丘均田不井懋功赐爵上将赏官军中受诏塞外登坛方屠叅合更鏖臯兰渝川毒水僰道灾氛地亡都尉滩悲使君谷寒无日山空足云北风吹旐秋霖泣军遣奠双设铭旌两布沁水同坟平阳合墓悲哀嗣子攀号靡诉恸甚风枝悲深霜路自此何世从斯几年麒麟欲鬬华表中燃地形楼起松心盖圆茫茫丘垅代代英贤【庄侯周书北史并作子十三并作十五竞一作兢循一作条】
　　周柱国大将军拓防俭神道碑
　　盖闻放勋立而羲和升重华登而元凯用思皇多士既成西伯之功俊徳克明乃定南巢之伐是知惟贤非后弗食惟后非贤弗乂若夫君臣一徳启心沃心见之昌寜文公矣公讳俭字庆明恒州高陆人也北岳天孙之星燕河帝子之国故多竒节甚茂华风高阙图南二王齐轸长城抜本十族分源高祖太尉北平王光辅五君允厘百揆恒卫既从淮沂其乂祖豹龙骧将军恒州刺史常山刺举非无取代之符龙骧摠戎或似平吴之号父防年止弱冠荣终觧印公以五常蕴智六气资徳乗天则策马秉灵降神则牵狼应象直心于物水火恬然无负于天雷霆不惧冨贵自取岂资唐举之言声名有闻无劳李膺之识年十八觧褐贠外散骑侍郎寻授轻车将军羽林监太祖文皇帝驾驭天纲苞罗英杰选公才徳光佐中书诸葛亮之西归玉垒成三分之业管夷吾之入仕葵丘有一匡之功天水黠羌渔阳羣盗乃迁秦州刺史长史防城大都督封信都县开国伯三年滑州蚁聚保鄣沉命靡旗乱辙乗氷渡河丞相大行防授假节抚军行滑州刺史大统元年授持节西夏州刺史加散骑常侍郅支抱马如闻耿秉之战单于愿识似畏王商之威五年迁使持节镇东将军都督东北三夏州诸军事西夏州刺史増邑千户改伯为公既而江汉辽逺车书寂寞蜀主的颅未出檀溪之水秦王飞雉犹向南阳之城六年以公为使持节都督三荆三襄南雍平信江随郢浙一十二州诸军事荆州刺史东南道行防仆射楚城邻境实有让田吴人对营无妨赠药部内属城为人所讼公遂集文武肉袒自罚兄弟不让延夀责躬吏民有过翁归引咎天子异之玺书劳问赠贿加币王人接踵大丞相书云此之羙事耳目之所未经叹尚无极故遣专使公善于抚驭长于接引山薮无弃苞苴不行示人赤心与人顔色盗不敢发民不忍欺至是将校耆老于州城之南起清徳之楼勒贤臣之颂杜镇南之作牧当世树碑窦车骑之临戎生年刻石方之今日彼独何人于时户口日増荒莱毕垦华实纷敷黔黎茂豫但恐衮职有阙待公而补鼎餁未和须公而正是以汉民隂望荆南杞梓并皆上书诣阙连名乞留河内之借冦恂更慙谒帝交州之请士爕还着上表九年授车骑大将军仪同三司十二年除大行防尚书仍为大丞相司马以公识度严明志节清俭遂改公名俭字庆明非闗书月讵待看碑幸得千畆不同二山无废十三年加开府余官如故十四年除尚书右仆射加侍中进骠骑大将军居上星执法在文昌之位以公才望兼而有之十五年更除东南道行防仆射都督十五州诸军事行荆州事十六年大丞相总十六军尅清河洛公又中分麾下叅谋帏幄髙选覇僚公为长史其年加都督南道三十六州诸军事余官如故南阳文学更遇王基章华衮衣还迎郭贺昔日伐蜀之谋张仪与秦昭计合平吴之利羊祜与晋武意同太祖始定成都即有江陵之志公宻献其策悬符深防粮运久积梯冲立备一战而举鄢郢再战而烧夷陵遂得席巻三荆此又公之勲也诏赏奴婢三百口太祖与公书云由公立计果如所谋令公作镇江陵以安蜀地后魏二年改武川昌宁县开国公歴阳居民非惟景丹之封曲逆户口岂但陈平之国其年授大将军太和之中曹真于府户受册元封之末卫青于军中即拜公之此比绰有余荣诏曰吴人未复须助谋谟今使梁王兵马受公节度三年加都督东南道五十二州诸军事増邑万户维周革命光宅钦明作贰天官允谐邦治元年授小冢宰保定二年治蒲州刺史检校六防诸军事四年治襄州仍授柱国大将军余官如故秩登四岳阶平六府岂不功重昭阳名髙蔡赐控驭五十州风行数千里防园葵而去织妇无三惑而絶四知一室之中未免虚白日膳之资三杯而已诏乃赐缯防一千段粟麦二千斛天和元年陜州刺史都督八州二十防诸军事觧荆州总管余悉如故路出王官城临河曲戍清陜右高视棠隂部领宴繁晦明为疾天和四年谢病故京薨于私第春秋七十有八銮跸降临轩悬彻乐九旒龙斾之锡三河骑士之送诏赠太保凉夏灵银长原河鄯甘瓜十州诸军事凉州刺史谥曰文公状貌丘墟风神磊落玉山秀立乔松直上烟霞之涯际莫寻江海之波澜不测少遭荼苦在山服终攀栢树枯侵松兽死尽忠事国竭力从政其门如市其心若水奇策宻谋百僚仰止忠贞亮直明主敬焉至如风后隂阳之占力牧星辰之度魏公子之兵书李将军之射法莫不成诵在心取为时用居常服翫或以布被松牀盘案之间不过桑杯石鼎遗令山陵一无所用公私赠襚竝不得受止依太祖陵侧无忘事君墩等兄弟并至性善居防号墓坟埏奉遵遗训是以卫青之冢仍陪汉武之陵管仲之坟即接齐桓之墓天和六年天子以四海未宁三方鼎峙有懐将帅之志言念封疆之臣既畵云防乃题麟阁更赠公为郐国公邑五千户追崇列辟事极神魂再改铭旌恩隆封墓公在民留爱身后见思吉日良辰郊祠野祭仪同赵超等六百九十七人表求立庙陈请象魏有诏许焉桂栋杏梁緑墀青琐按歌防舞鳯盖霓裳南浦送而行云东风飇而零雨是知汉阳郡前非徒武侯之庙临淄城下岂独栾公之社呜呼哀哉乃为铭曰
　　道钟屯剥世属云雷地轴左转天闗北开客车周室系马秦防乃齐七政爰荅三才烈祖爕谐九龚梁栋取才逢猎求贤入梦匡賛官云谋猷纪【作絶非】鳯律定公族珪分职贡乃惟嗣徳实秉英灵身图斗宿靣绕枢星青衿敬业童子离经信陵虚右干木分庭忠孝纯深枢机周宻孔光不言曹参勿失温席扇枕承顔悦膝冻浦鱼惊寒林笋出肃肃风政沉沉器局直似贞筠温如瑞玉清不置水明非举烛马愿如羊金须似粟上将克升元戎既序夏阳三防夷陵一举慿轼下齐陵江入楚鼎反歴室钟归大吕六卿咸事天官是司二南作伯棠隂实治清风有颂緑竹闻诗赠行之册超然帝师昔侍兰苑今陪杏林死生契阔无违一心风云积惨山阵连隂陵田野寂松迳寒深夏婴之陇乔之墓马见千年车廻三步左无长乐前非武库直望高碑増悲行路











　　后周文纪巻五
　　钦定四库全书
　　后周文纪巻六　　　　　明　梅鼎祚　编庾信【三】
　　周柱国大将军纥干神道碑
　　公讳字广略原州长城县人也本姓田氏虞宾在位基于揖让之风鳯凰于飞绍于亲贤之国论其继世之功则狄城有庙序其移家之始则长陵有碑况复高庙上书小车而对汉王聊城祭鸟长岳【疑】而驱燕将公以胎教之月嵗徳在寅载诞之辰星精出昴是以月中生树童子知言水上浮瓜青衿不戯而受书黄石意在王者之图挥劒白猿心存覇国之用魏永安中任子都督翻原州城受陇西王节度于时洛邑乱离当途危逼礼乐征伐不出于天子举贤诛暴实在于强臣太祖文皇帝始创霸功初勤王室秣马搜乗誓众太原公仗劒辕门粗谋当世随何逺至实释汉帝之忧许攸【作孜非】夜来即定曹王之业永熈中初迎魏武帝入闗封鹑隂县开国子邑五百户太祖以自着铁甲赐公云天下若定还将此甲示寡人白水良劒罢朝而赠陈宠青骊善马回军而赐李忠并经舆服足为连类大统三年转帅都督进爵为公十四年授使持节都督原州诸军事原州刺史仙人重返更入桂阳之城龙种复归还寻白沙之路公此衣锦乡里荣之侍从太祖战河桥复农觧华山围平沙苑阵必有元勲常防别赏太祖在同州文武并集号令云人人如纥干尽心天下岂不早定即授车骑大将军仪同三司前魏元年转骠骑大将军开府祈连未逺即受冠军之侯沙幕未开元置长平之府梁信州刺史萧韶寕州刺史谯淹等犹处永安称兵渔阳公受命中军迅流下濑遂得朝发白帝暮宿江陵猿啸不惊鸡鸣即定西平反羌本有渔阳之勇鳯州叛氐又习仇池之气公推锋直上白刃交前万死一决凶徒多溃身被一百余箭伤肉破骨者九疮马被十槊露布申上朝廷壮焉葛屡紏紏魏有去旧之歌零露瀼瀼周受惟新之命乃进爵封鴈门郡公食邑通前二千七百户保定元年授使持节都督岷州诸军事岷州刺史陇头流水延望秦闗川上峨眉犹通蜀道公不发私书不燃官烛兽则相负渡江虫则相衔出境四年拜大将军余官如故卫青受诏未入玉门之闗窦宪当官犹在燕山之下公之此授差无慙徳浑王叛换梗我西疆岩羌首窜藩篱携贰公受脤于社偏师逺袭扬旍龙涸系马甘松二十五王靡旗乱辙七十六栅鹑奔雉窜既防用命之赏乃奉旋师之乐天和二年被使南征带甲百万舳舻千里江源水起海若乗流船官之城登巢悬爨吴兵习流长驱战舰风灰箭火倐忽凌城公以白羽麾军朱丝度水七十余日始得觧衣朝廷以晋尅夏阳先通灭虢之政秦开武遂始问吞韩之谋是以驰传追公以为仁夀城主齐将段孝先斛律明月出军定陇以为宜阳之援公背洛水而靣熊山阵中军而疎行首乗机一战宜阳衔璧増封五百户进柱国大将军司勲之册也建徳元年拜大司空二年迁少保姬朝三列少保为前【疑】炎正五官冬官为北频烦宠命是谓贤能三年授使持节都督襄郢昌丰唐蔡六州诸军事襄州刺史江汉之间不惊鸡犬樊襄之下更多冠葢既而三湘辽逺时遭鵩入五溪卑湿或见鸢飞旧疾増加薨于州镇天子画凌烟之阁言念旧臣出平乐之宫实思贤傅有诏赠某官礼也即以四年四月二十五日归于原州高平之镇山属国甲轻车介士一依霍骠骑之礼卫将军之呜呼盛哉公入士四十五年身经一百六战通中陷刃疾甚曹参刮骨傅药事多闗羽而风神果勇仪表沉雄亊亲无隠无犯学不传经略观书籍兵无师古自得纵横青乌甲乙之占白马星辰之变九宫推步三门伏起天弧射法太乙营图并皆成诵在心若指诸掌虏青犊之兵甚有秘计烧乌巢之米本无遗策西零贼退屈指可知南郡兵廻插标而待常愿执金鼔而问吴王横雕戈而返齐地有志不就忠贞死焉世子恭等孝惟纯深居丧过礼对其苫寝则梓树寒生闻其悲泣则巢禽夜下呜呼哀哉乃为铭曰
　　天齐水合日观山连兵强东楚地逺西燕五卿咸正三王并贤灵龙更起燧象还燃自天之徳乃祖乃父维岳降神生申及甫北门梁栋西州云雨勇詟燕城名题汉柱公始青衿风神世载猛兽不惊家禽能对劒学千门书观六代有竭忠贞无违敬爱乃数军实乃握兵谋浇沙成疉聚石成图风云顺逆营阵孤虚灵雨钲鸣爟火飞狐淮隂受册车骑登坛公为上将有此同官下江烧楚上地吞韩推功玉案定策珠盘天有三阶公承其命国有六卿公从其政台曜偕辉槐庭重映匡赞七徳谟猷八柄腹满精神心开明镜伏波受脤楼船推毂东道未从南征不复饮丹有井浇泉无菊功存栁林志在构木移茵返提柩山行刍灵陇水哀挽长城山如北邙树似东平松门石起碑字金生眇眇山河防防子泣血徒步奔波千里孝水先枯悲云即起世数存没哀荣终始
　　周柱国大将军大都督同州刺史尒绵永神道碑【姓氏书后为绵氏】
　　公讳永字永宾东燕辽东郡石城县零泉里人也本姓段昔者昌意陵居初分若水之姓共叔出奔始有京城之族西河居士蕃魏而却秦北岳将军威夷而奉晋其后居于北代则先封辽水备乎史籍可略而言祖援镇西将军冯翊太守父儒平东将军持节恒燕朔三州诸军事恒州刺史公年裁弱冠即值乱离驱驰闗塞之间早有纵横之志军阵方圎无劳聚米山川形势不待披图魏正光五年入仕觧褐殿中将军孝昌三年加龙骧将军永平二年授平东将军都督中埏建义勲谋是先防赏仓泉县开国男食邑一百户其年淮淝侵轶南鄙徴公兵受脤偏师一月三防昔张辽奄至【阙】封沃阳县开国伯食邑五百户进爵为侯永熈元年授使持节车骑大将军左光禄魏武帝特召入仕阁内大都督马武小心侍萧王于卧内典韦忠壮陪魏后于宫中于时贼帅元伯破掠城市西自潼函东绵巩洛京畿大都督请士马五千公曰此贼无他策寻为鸟散止请五百骑应手生擒朝廷赏其谋策百姓喜其除害既而丧乱多生民板荡乗舆西幸宗社北迁公妙识象深知歴数乃与昆弟谋为自全斩西中郎将送首闗内防赏平昌县开国子食邑三百户犬统元年授使持节都督北徐州刺史平窦军复农战沙苑河桥公并预先登身当锋首谟猷应变备在司勲增邑八百户通前合二千户进爵为沃阳县开国公授南汾州诸军事南汾州刺史十四年増邑三百户转大都督其年授车骑大将军仪同三司加散骑常侍十六年授骠骑大将军开府加侍中寻授恒州诸军事恒州刺史又迁云州刺史昔轩丘分族异姓者十四人酆邑建侯宗盟者四十国太祖文帝席巻闗河三分天下颍川从我并有乡里之亲新丰故人非无布衣之旧更立九十九姓还存三十六国旧冑还姓尒绵增邑一千进爵为广州城郡开国公寻授文州诸军事文州刺史国家以玉门西拒久劳亭障阳闗北牧多事风尘武成二年有诏进公都督瓜州诸军事瓜州刺史是以名驰梓岭声振榆闗无雷畏威负霜懐惠保定三年还朝授工部中大夫寻迁军司马夏官司武待白露而治兵冬官考工纪云而授职四年増邑三百户通前合三千九百户其年授使持节大将军都督治左八军总管军事洛食朝登上将暮防小卒事涉交接观衅而返天和四年以本官领小司冦三度有星名天狱八卦有坎象刑书公繁不秋荼严无夏日民知约法未肯以狱吏为尊吏识刑名无敢以死灰相惧又任左厢第三军摠管仍被敇将兵马北道教习韩信入闗即申军令陈农受诏仍校兵书岂直六郡良家五营骑士悬知正正之旗遥识亭亭之气防犯霜霭旗鼓驱驰俄而遘疾疹至大渐五年六月十六日薨于贺葛城春秋六十有八将军死绥三军行哭都护丧还缘邉追祭九月二十三日灵柩至于京师皇帝临丧百寮赴吊诏遣使持节车骑大将军仪同三司贺防轨监护丧事又遣使持节车骑大将军仪同三司纥豆陵亮册赠使持节柱国大将军同华宜敷丹五州诸军事同州刺史谥曰恭公其年十一月五日于京城南髙阳原髙司里夫人赫连氏兖州刺史悦之女年十四适尒绵氏册拜鲁城县君迁济隂郡君又迁广城国夫人肃恭令淑仪范贤才四徳有耀三星増辉三公夫人见于斯矣建徳元年十二月亡春秋五十有八二年正月归于髙司之茔刘荆州之墓合于襄水之阳卫将军之陵同穴于庐山之下呜呼哀哉世子岌使持节仪同大将军领兵部大夫纯孝事亲忠贞事国礼义自立声名有焉铭曰轩防受氏若水降居西城仲北陆寘余山川雄烈风俗扶踈昔我闗塞沿袭干戈时遭防本世值横波北封代郡东防辽河地未平一天犹荐瘥我公重光继文踵武总牧三蕃兼治六辅雅俗观风都亭待雨不逢问吏无闇桴鼓公以载世挺此令闻孝有三徳忠惟一君马陵释患聊城觧纷兵防满月战避迎云长松都尉细栁将军既牧淮海且蕃恒代髙壁负闗长亭穿塞衅鼓司盟吏不能欺兵无敢背玉闗遗矩汾海留爱大将受册公升其坛六卿咸事公贰其官夷陵烧楚上党分韩营军叅合校战臯兰年深厉起福过灾生上台裂岳次将星倾赤虵悲泪白虎哀鸣悬弓灵幕系马寒坰烟凝不动泉冻无声天子怆然追于赠谥礼官赐册陪陵受地印绶曰策衣衾曰襚窆就列黄肠在位自此何世从斯几春树为栎社陵成谷神讵知云阁名在功臣【二年本传作四年】
　　周车骑大将军贺娄公神道碑
　　昔者轩丘命氏初分兄弟之姓若水降居始建诸侯之国自是以官为族因地为宗水派枝分其可知矣公讳慈字元达本姓张清河东武城人也仕于周张仲为孝友谋于晋张彦为贤臣韩有开地则五世强国赵有孟谈则三卿不战祖庆少习邉将慿仗智勇虽复五车竹简不取博士之名一巻兵书即以将军自许角端在手必无齐鲁之侵莲花挿腰甚得蛟龙之气为车骑大将军仪同三司散骑常侍覇城县开国伯赠河州刺史父璨公子公孙有镃基于天下良弓良冶有世业于家风书则百家可知劒则千人可敌三槐以鼎鼐象物知其神奸五等以桓珪班【原空】瑞守其宫室君以才望兼而有之终于使持节车骑大将军仪同三司散骑常侍武定县开国公赠河州刺史惟公禀山岳之灵受星辰之气年在髫髪甫就胜衣竹马来迎已知名于郭伋羊车在道即见赏于王澄岂直童子明经书生説卦而已至于禅河清论秋水髙谈故以辨析龟林声驰鹿野国家官族君为首姓起家车骑大将军仪同三司袭爵为公邑合一千六百户弱冠登朝传呼甚宠汉魏台鼎故无此比中朝方伯罕有其年大冡宰任总机衡是勤王略惜君忠壮委以牙镇左厢亲信出乃领梁州防主华阳西极汉水东流巴濮既寜沉黎即静保定四年王师北伐以君骁勇被召将兵师下宜阳身登函谷将烧白马之城以覆乌巢之垒既而中途甚雨未获围原军师闻丧不成侵宋柱国赵王今上之第九弟也文则河间上书武则任城置阵作镇岷丘扬铃锦水白虎之俗难安黄龙之盟不定以君智畧入佐中权天和元年授使持节大都督治柱国摠府司録仍转司马余官封如故相如西喻镂石于灵山武侯南征浮船于泸水方之今日彼独何人九品课工为上之下四年入朝归事宰旅即授载师大夫将命齐国寻盟出境即用和隣之仪入国闻丧仍从防之礼可使南面此之谓乎寻以本官入治军正至如渭水兵书在心为志轩丘阵法聚石成图既得师不疲劳兵无怨讟入陪中禁更领仪同邸客城池门防户籍咸资廵警并用司存帝城近臣公室宻戚如逢司似畏都官既而孤城郑妪不相其年巴水深翁不医其疾春秋三十有三奄捐官舍吕子明之疾甚叹轸吴王阮元瑜之长逝悲深魏主有诏赠某官礼也以建徳四年三月日归于河州苑川郡之禁山公六郡良家西河鼎族地壮金行人雄塞气兵书七巻河水浮来射法三篇天弧夜下锋旗不息刁斗恒惊犹得马上读书军中习礼太史子义善于谋策诸葛公休长于抚驭四代仪同三司七世河州刺史钟鼎成列冠盖连隂谓生为贵臣死为贵神者也但以游魂久客反途逺道阻山长妻孤子幼哀声满野愁气连云况复松槚飘飖方临武威之戍丘陵迥逺直对临洮之城马援亡于武溪尸柩返于魏里梁鸿死于防计妻子归于平陵呜呼哀哉岖﨑逺矣昔者繁昌祠前即有黄金之碣徳阳基下犹传青石之碑是谓勒功乃为铭曰
　　七叶佐汉五世相韩忠臣入祀孝友当官青城仙洞黄石祠坛防堪走马书足廻鸾武定风飇霜城严肃并驰双传俱分两竹重世刺举连镳衮服草靡青丘风驰赤谷世不乏贤挺兹上嗣孝有三徳忠无二志劒足身挺书堪面试旍节既秉高蝉且珥龟传印函蛇盘绶笥左右将军前后常侍继踵五侯因循三事旍旃九坂舻舳双流还驱木马更引金牛江波锦落火井星浮樽酒望帝安歌蜀侯受服河阳偏师洛浦置阵成臯连旗广武朝兵减灶夜营多鼓箭起六麋锋摧九虎倐忽人世俄然今古祟发两星医惊二竖游魂通梦言返旧茔紫泥赐册黄肠赠行途登石纽路入金城寒闗树直秋塞云平劒埋合柱书藏凿楹武侯为庙栾公为社云盖低临霓裳纷下碑枕金龟松横石马永矣身世留名华夏周上柱国宿国公河州都督普屯威神道碑
　　公讳威字某河南洛阳人也旧姓辛陇西人基若水之源纂商丘之胄邑于大亳实定其居封于小辛乃成其姓是以三川被髪辛有得见事之机八卦占爻辛廖有知人之鍳佐治以东都上将魏帝觧衣武贤以西国功臣汉王推毂祖大汗武川太守考生河州四面总管大都督陇右贵臣河西鼎族公侯踵武岳牧连镳并得声振长榆名雄高栁公秉灵山岳诞载星辰结髪嶷然龆年成徳澄波万顷建标千仞锋颖既高光芒已逺青衿学劒既为人主所称童子论兵即在中军之策永熈元年入仕防授直荡都督太祖文皇帝雪旧君之耻连西伯之功始裂鸿沟初登函谷公擢衣沐髪仗劒辕门撤洗足而相迎下宾阶而顾问自此即居帐内仍为直寝授寜逺将军羽林监白土县开国伯邑五百户大统元年从迎大驾进爵为侯増邑三百户加冠军将军散骑常侍转大都督公善于用兵长于抚御自攻洛阳定农战河桥平沙苑冐刄冲锋前无横阵况以木六钩函犀七属门多悬胄箭必中鞍山积器械谷量牛马军吏计功司勲赏策授使持节银青光禄大夫进爵为公増邑八百户昔者受律赤符韩信当乎千里治兵白帝张飞拟于万人比迹今日公之谓也五年授持节使都督扬州诸军事扬州刺史浮于江海达于淮泗篠簜既敷瑶琨即序十三年授车骑大将军仪同三司寻迁骠骑大将军开府仍赐姓普屯即为官族入陪武帐出摠戎韬置府于阳闗张旃于瀚海故得上书于汉即用同宗争长于周还无异姓十六年授鄜州诸军事鄜州刺史公频领两牧风政神明虎去西河枭移东郡河湄瑞气特表亷平鄜祀神光徧明正直及乎魏终天禄周受惟新明命已迁彞伦或革周元年改授大将军枹罕郡开国公増邑一千户军中受诏非论北伐之功大将登坛无待东归之策置阵太平开隂晋之道连兵广武纳荥阳之城校战丹山移营白壁莫不勇冠三军名凌五将保定四年授寜州揔管掌其北门既为郑国所委捍其西鄙无惧秦亭之逼是以筑平纲之城卫人拱手戍荥波之泽梁氏寒心朝廷与公有内外之亲令公从戚里之贵乃以魏文帝女为公夫人遂得长门之左别开公主之园濯龙之傍便有王姬之馆五年被徴入京拜少司马期于司武以公为魏綘佐于中军以公为荀首岂直谓之鹑火称之缙云而已哉其年被使领兵出西凉州奉迎突厥皇后纪裂【原空】繻来卿为君逆称族而行尊君命也天和元年授柱国拜大司冦楚之柱国方之南火轩之司冦譬以西云摠授于公能官人也建徳二年授少傅四年授河州摠管都督七州诸军事即为河州大中正公之桑梓本于此地再为连率频仍衣锦襄城龙种更反池防桂阳仙人还归乡里故老亲宾酣歌相庆安车驷马天下荣之宣政元年授上柱国更加少傅配于上相即陪扈之图居于京师实有杞桥之策改封宿国公食邑并前五千五百户射鸿旧圃舞鹤余城既浮酸枣之河聊对淇园之竹来朝建章则天子降席出游戚里则郡公下阶是以行满天地名闻四海方当光辅五军叅谋七政天厉弗戒薨于所居春秋六十有九栁庄告殡倾社稷之臣郑侨云亡得诸侯之礼诏赠某官谥某公礼也以今开皇元年七月某日反于河州金城郡之苑川乡山行陇底地入塞原望积石以縁河临崆峒而下坂甲黄肠崎岖亭鄣及云奠彻方劳榆沈若夫树反壤也封夏屋焉终须颍川之碑乃见华隂之碣世子仪同永达孝性有闻居丧得礼嗟海变而田成惧山飞而地絶勒石墓田仍铭云尔
　　少典之孙王之子虹贯于月金承于水降及于周公侯复始风俗气山川表里河连积石山带崆峒秦庭北上汉使西通金行气壮地势人雄棱棱高节凛凛踈风祖考藩屏浊河清渭两地谟明双流光贲水无别色云无异气为吏为民惟懐惟畏公之嗣世实秉英灵降神中岳廻文列星鸾翔鳯顾珠角山庭臣深义本子极天经洛城战阵河桥旗鼓箭饮石梁劒燃铜树并丽六麋俱抽双虎玉门开郡阳闗置府再为上台两为少傅模范帝师经纶国歩允袭峻徳钦明审谕不吝车茵谁言温树天道茫昧年龄倐忽上将星开功臣鼎没九原陵阜三河甲卒地险龟林营危马窟西州永别北阙长辞山张虚盖野祭空帷陵原地迥松路风悲铭于碣石勒以贞龟
　　周柱国楚国公岐州刺史慕容公神道碑
　　昔在殷书懋赏周礼议勲诸侯计功大夫称伐惟师尚父昆吾载寳鼎之铭王命尸臣栒邑传雕戈之赐故知太上立徳明试以功存有显爵之荣殁有大名之贵昊天不吊其惟楚国公乎可以旌徳景钟勒勲彞器式昭盛美载扬洪烈者焉公讳寜字永安昌黎徒河人也都尉总六县之卿名山称五岳之佐燕太祖文皇帝慕容皝以当世英雄奄有河朔赵之南境且建王城冀之北土仍为兴国公既皝之苖裔家世燕陲髙祖侍中使持节都督中外诸军事太保録尚书北地王慕容超之世藩屏王室详之燕録可得称焉曽祖尚书府君因魏室之难改姓豆卢仍为官族祖仕魏文成皇帝考早亡朝廷以庸勲攸属恩深追逺保定三年有诏赠柱国将军少师涪陵郡开国公食邑二千户公禀气中和防祥川岳岐嶷表羁贯之年通礼称绮纨之嵗夙着奇节幼表大成兄弟分果备知推让宾客觧铃曽无恡色永安元年太宰元天无穆魏室三【疑】辅握兵淮右抗权江南公时任别将便从征伐自是长城峡石必光行阵秦南陇西毎当矢石权【疑】降乗胜莫不前驱策勲行赏常居第一永熈元年补子都督并加鼓节军仪除桑干太守转补都督其年以魏皇西幸奉迎大驾赐封河阳县开国伯増邑三百户俄迁大中大夫改伯为侯増邑合九百户仍授使持节都督显州诸军事显州刺史四年迁镇东将军金紫光禄大夫其年秋河桥之役先登破阵迁为车骑大将军仪同三司五年沙苑之功加封合前二千户俄授敷州刺史加散骑常侍外深推毂内侍集书十五年授右衞将军十六年授大将军后魏元年重授敷州刺史公以先经刺举固辞不就三年改封武阳郡开国公除尚书仆射职惟賛奏任居封掌分左右之俦兼典举之选属以江南阻兵渚宫邉敌军机警急锋镝纵横公奉命星言元戎启路摠秦人之鋭士兼荆户之广卒水龙竞双刀之势步奇陈四分之威夷陵既烧黔中方定旋军反斾觧甲休兵其后鳯州内叛成都外絶公又摠督众军搜乗即道兵不血刄并皆擒获迁其酋豪纳其降附皇朝受终文祖革命神宗选贤与能改弦创制爰降册书授公柱国増邑四千户二年授同州刺史衿带闗辅唇齿秦晋编户殷积邸阁储峙藩篱是任亲贤勿居公建旟作牧搴帷行部六条斯举百城咸劝三年授公大司冦又以公勲庸特着册封楚国公食邑一万户盖因破侯方仁等于荆陜即其地而封焉逖纠王慝弛张刑政式遏冦虐于是御之以寛猛柔逺能迩然后平之以冲和舜任臯陶不仁者逺晋举随防羣盗皆奔保定四年授岐州诸军事岐州刺史沉痼弥留保定五年三月四日薨于私第春秋六十有二诏赠某官谥某公礼也十月庚申于洪渎之川驰綍毁宗客车专道甲被属国之兵介士陈轻车之骑克善令终生荣死感呜呼哀哉公经徳秉哲体道居贞履贵思冲居盈念损澄波千顷不能变其清浊高墙百仞无以测其污隆立身行已居安如坠亡躬殉义视险若夷至于将略应变出奇设伏太一风角之占常从星辰之艛船战阵之録强弩驰射之书莫不动防机神发符雷电梯冲所向地靡百楼之城长防所临野闗三门之阵是以斩将搴旗四十三战尊官厚禄三十七年武彰七徳之义謌诵九功之业迹纪庸器之文行昭易名之典昔臧文既殁穆叔称其立言郑侨云亡宣尼泣其遗爱徳阳青石之墓千年未平板江白虎之碑百代无毁敢因斯义乃作铭曰
　　辽水之东冀州之北既曰都尉兼称属国敛气余勇雄邉遗则孝实天经忠为令徳冠冕世禄羽仪祚俗被燕丹风惭英蔺劬劳后行辛苦行阵勇过溺骏气逾瓦震王国克生思皇多士温温恭人谦谦君子拥旄仗节出藩入仕五朝建旟千里时逢改特【疑物】名载策勲淮隂召拜昭阳破军职司刑政狱慎深文沈羊不饮萑盗无闻巴庸薄伐江汉专征军摠六校兵兼七营运长撃短后实先声増垒威敌减灶潜兵钟鸣夜漏晞露朝阳邑里萧索宅帷荒凉丰碑下柩题凑迁丧宫临樗里防倾孟尝卜兆届期逺辰告筮徳遗身后名昭没世舘舍长捐泉扃永闭晏婴悼齐栁庄悲卫风秋北原日没川逝田旧顷客土新封泪堕片石劒挂孤松清徽令范千载余踪
　　周兖州刺史广饶公宇文公神道碑
　　唐朝以元凯并进十有六人周室以昭穆先封十有五国发源纂胃叶派枝分开国成家珠联璧合是用克明峻徳思皇多士盛徳有后公其裕哉公讳常字子元豫州荥阳人也周宣中兴然后树贤建戚郑武有国然后保姓受氏荆衡之赋千乗莫敢加兵虢防之封十城翻为献邑况复郊门致骑先迎内史之宾南宫旦朝独识尚书之履祖思庆建威将军山阳太守建威取曹仁之号可以定名山阳有王畅之贤足观风俗考顼银青金紫方于温羡傅祗镇南征东比于刘荀顗报功之册则槐路是仪赠行之典则荆河惟牧公弱龄早慧幼志夙成立必正方言无剿説青衿智勇即埋云梦之蛇童子仁心已爱中牟之雉始游庠塾不无儒者之荣或见兵书遂有风云之志出忠入孝事尽于心修身立名理穷于性大统三年起义华阳先登广武浮潜逾沔入渭乱河防授永安县开国男辅国将军自尔长从太祖入为帐内都督河桥接战秋水则三月不流洛城挥锋金墉则一月路防西京不宾羌戎侵轶城如飞鸟地有伏龙公以金仆裁抽灵鉟暂举蜂目已奔狼心遂革迁平东将军帅都督十五年袭父封魏昌县开国伯傅大都督魏后三年授使持节车骑大将军仪同三司黄权受诏嘉其入魏之功窦宪当官赏其平戎之策公之此授勲庸着矣进爵广饶县开国公邑五百户保定三年授都督罗州诸军事罗州刺史仍领金州兵马应接上庸公于文谷路溪涧峥嵘岩崖豁险山穷水防马束桥飞中垺既开双城即欵徃者申息尽掩江黄无援涔阳极浦亟犯风尘夏首西浮频遭锋镝公以伏波受脤楼船誓众入横江之阵进下瀬之兵越客文身湛卢终去吴人长鬛艅艎遂逺建徳四年授使持节开府仪同大将军公孙敖下光禄之塞诸葛诞勒丸都之山公之处焉差无慙徳四方杂俗天下殊风以君防能使为观察驰传拥节扬旍持斧既乗骢马仍被绣衣羣盗累足贵戚敛手乡亭留宿幸无归忌之疑公车奏事寜有反支之日是使阳球司无所申威鲍恢都官因人成事高祖武皇帝以仲春誓众甲子济河公仗劒六军披图八阵譬彼张辽前锋而报魏主方之耿弇先战而待萧王及乎九州逌同四隩既宅遂得功叅勇爵名入司勲授上开府増邑五百户加以举功行赏推防分邑兼乗而反光乎谯郡之城载寳而归照于临漳之水即日赐姓宇文与国同族娄敬上书于鹿辂项伯舞劒于鸿门公之此荣足为连类以公绩着屯险诚贯风霜其年授使持节都督东徐州诸军士事徐州刺史宣政元年授都督南兖州诸军事南兖州刺史作牧济河风行于雷泽建旟海岱化被于淮沂襜帷入境贪残者觧印冕旒从政仁义者郊迎岂直白石开渠青盐换粟祥云入境行雨随轩而已哉在任遘疾薨于方镇皇甫嵩监御斯牧贤能刺史荀中郎连率此则中兴方伯英声茂实公之有焉诏赠某官谥某公礼也以大象二年十一月十日归于荥阳之某山旧基九原凄怆赵文子其何言驷马悲鸣滕成公其已逺若夫勒鼎刋碑铭功颂徳陈其令范必在生前嗟乎此之树碑异乎洙泗之水此之勒石异乎燕然之山呜呼哀哉乃为铭曰
　　高阳之子少典之孙苍林逺遘若水遥源公侯复始钟鼎逾繁承基纂胄建国开藩我壮我武既公既侯缁衣出郑卿士归周鱼陵北上荥泽东流河移酸枣雨粟陈留祖守南邦考镇东部两龟为印双虵结绶日察隂阳星占长栁是曰世载其名不朽事亲之道孝以立身事君之道忠以立仁今君嗣徳一此君亲如松之茂如竹之筠功叅荆棘职立兵戈北临青岭南通白波直云横塞长星度河陈开沙防师移灶多举功行赏封疆受位宫室镂珪山河分地决胜千里谋深计秘建武功成名连星次建旟济漯拥节龟防既蚕桑土实抚梧桐野无异气河无别风吴亭楚障莫敢弯弓倐忽身世俄然松槚路转铜鱼山廻石马武侯之庙栾公之社望此高碑凄然泪下
　　周陇右总管长史赠太子少保豆卢公神道碑【本传及碑中止云赠少保】
　　君讳永恩字某昌黎徒何人本姓慕容燕文明帝皝之后也朝鲜微子之封孤竹伯夷之国汉有四城秦为一候其先保姓受氏初在栁城之功开国承家始静辽阳之乱自天市星妖连津兵覆尚书府君改姓豆卢筮仕于魏祖代左右将军魏文皇帝直寝父长少以雄略知名不幸早世周朝以公兄弟佐命义存追逺保定二年有诏赠柱国大将军涪陵郡公是知春雨润木自叶流根西伯行仁推存及殁公以山岳精灵星辰秀异气侔钟鼎声感风云观于秦兵尚称童子对于楚战犹在青衿太祖文皇帝乗时拨乱奄有覇业颍州从我旧爱无渝舂陵故人相知惟眷普泰二年闗西建义授殄冦将军奉迎大驾赐封新兴县伯邑五百户开新安之乡还移杨仆之闗觧农之围更入刘昆之郡援桴并辔并预前驱大统三年有沙苑之战四年河桥之役介胄虮虱戎马生郊公应变愈长风飇更勇隠若敌国差强人意授龙骧将军中散大夫八年授直寝右亲信都督寻转大都督加通直散骑常侍十六年授使持节车骑大将军仪同三司魏元年授骠骠大将军开府仪同三司邓骘以汉朝亲戚始授中台黄权以魏国功臣初登上将公频烦宠授朝野为荣三年都督成州诸军事成州刺史寻加侍中外摠连帅振威百城内叅常伯荣高八舍于时陇坻黠羌时穿上谷榆中羣贼或聚渔阳公巻甲星驰长驱千骑廻洛凶徒望风草靡瓜州豪杰束手归军后魏元年改封龙支县侯三年朝廷使大将安政公随突厥吐蕃浑归国河鄯二州属当路首公领骑八千以为戎防南通丹粟西望白兰闗塞无虞公之勲也周元年授都督鄯州诸军事鄯州刺史其年改封沃野县公増邑千户二年授陇右摠管府长史武成元年都督利涉汶三州诸军事利州刺史五年兵破文州阳阵蛮仍平泸水以保定元年将兵破巴州恒獌獠度泸五月葛亮有深入之兵长坂九廻王遵有忠臣之路霜雹不惊水草无乏天幸将军斯之谓矣其年授司防八法斯掌九赋是均事总歳成功参日要三年还授陇右摠管府长史公屡弼英蕃频相大府北海入朝仰以对问东平谒帝因而定礼遂使马首懐燕不无乐毅蕃臣拟汉或多田叔兄楚国公以叅和挹让庄賛乐推建国开都奄荒南服求以先封武阳郡三千户益公沃野之封朝廷有兄弟相让不无前史推恩分邑有诏许焉増邑并前合四千七百户既而六气相犯五声相触灵夀不终游魂且变薨于官舍春秋五十八诏赠少保幽冀定相等五州诸军事幽州刺史谥曰敬公礼也天和元年二月六日于咸阳洪渎川大夫墓树以柏诸侯坟高于雉呜呼哀哉公资忠履孝蕴义懐仁直干百寻澄波千顷留心职事爱玩图籍官曹案牍未尝烦委戎马交驰不妨余裕兄弟公侯国朝宗戚宜春有汤沐之盛濯龙无流水之讥渭南千畆之竹尚惧盈满咸阳二顷之田常思止足立身则十世可宥遗子则一经而已刺史贾逵之碑既生金粟将军卫青之墓方留石麟乃为铭曰
　　朝鲜建国孤竹为君地称高栁山名密云辽阳赵裂武遂秦分寳珪世胄雕戈旧勲名称宾实言谓身文挺此含章降兹岐嶷有犯无隠王道正直唯爱唯敬永成悦色枕籍礼闱留连学殖策叅帷帐功披荆棘韩阵挥戈齐城慿轼豹策乃建龙韬同启校战岐阳申威陇坻城垒画地山林聚米上马谕书临戎习礼贾复开营防公屈体从容傅防占对造请用此防平终兹寛猛緑林兵息潢池盗静名振赤山威高青岭兽浮河飞螟出境灾氛生巄毒水侵泾朝倾地镇夜落台星石坛承祀丰碑颂灵渭城髙柏昌陵下亭须知地市为读山盟【颍州一作颍昌应变一作灵变三年周书作二年龙支支作靡突厥下有天子二字蕃作谷七百作五百五十八作四十八元作六委作拥咸作池】
　　温汤碑
　　咸池浴日先应緑甲之图砥柱浮天始受夷之命仁则涤荡埃氛义则激扬清浊勇则负山余力弱则鸿毛不胜仲春则榆荚同流三月则桃花共下其色变者流为五云之浆其味羙者结为三危之露烟青于铜浦色白于鈆溪非神鼎而长沸异龙池而独涌洒胃湔肠兴羸起瘠秦皇余石仍为鴈齿之阶汉武旧陶即用鱼鳞之瓦山间涌水实表忠诚室内江流弥彰纯孝岂若醴泉消疾闻乎建武之朝神水蠲疴在乎咸康之世嵩岳三仙之馆不孤擅于天池华隂百丈之泉岂独高于莲井














　　后周文纪巻六
　　钦定四库全书
　　后周文纪巻七　　　　　明　梅鼎祚　编庾信【四】
　　周大将军襄城公郑伟墓志铭
　　公讳伟字子直荥阳开封人也周宣母弟就封于郑河洛之地即有民人虢郐之君非无郡邑其后蛇鬬于门鼋尝于鼎韩侵负黍晋灭阳城其祀忽诸以国为氏祖彻抚军赠济州刺史父先防骠骑大将军仪同三司襄城郡公青州刺史永安中洛城昼掩黄河凌合翟泉防盟之地苍鸟忽飞武库兵栏之中鳞鱼遂上三师北絏五马南浮梁武帝大造中原树君伊洛公之凭轼栈车言归旧壤起为通直散骑侍郎天厌魏徳政在强臣公耻入乱阶乃于陈留起义太祖封函谷而待诸侯坐鄷宫而朝羣后威懐是接席卷西飞大统三年入朝蒙授武阳县开国伯食邑六百户寻除龙骧将军北徐州刺史开河桥之陈解玉壁之围张旃于富平被练于伊阙探虎穴而挥戈上鱼门而悬胄故以策名司勲功髙舍爵魏将侯景狼顾荆河天子命我偏师赴接垂饵虎口中途背盟事获交绥公之力也除中军将军散骑常侍大都督袭襄城郡公食邑二千户仍除使持节车骑大将军仪同三司余如故迁骠骑大将军开府加侍郎常伯位重霍去病之登朝上将官尊公孙敖之出塞以今方昔异代同荣魏后二年授大将军事江陵防主都督十五州诸军事吴兵教士舻舳习流岛屿凭陵波澜冲激公暂临江界巳悉南越之兵裁泛楼船即善昆弥之战遂得安歌沣浦弭节涔阳留鲁侯而宴章台对齐人而畋云梦周保定元年授使持节都督宜州诸军事宜州刺史天和六年授都督华州刺史余如故崤函重嶂汧渭分流阳陵之盗既奔华隂之学还聚而消渴连年屡有相如之患至于大渐遂如范増之疾桐君对药分阙神明李柱侍医更无方便以天和六年四月十七日薨年五十七诏赠本官加少傅都督司豫洛相冀五州诸军事司州刺史谥曰肃公礼也天子辍朝弥深大臣之议羣公防塟咸得同盟之礼夫人李氏顿丘贵姓卿相之门贤才之室霜露先侵策封郊次以其年十一月六日合塟于咸阳之长安县某原合塟非古既异三王之前死则同穴还同六载之始虽复衔珠两鹤同归紫盖之松出匣双龙共没延平之水呜呼哀哉乃为铭曰国有岩邑朝多君子武公庄公平王卿士温麦渝盟祊田废祀骖乘停舆来朝识履惟祖惟考既侯既公枢机周宻出纳清通治繁政简处乱心雄济河遗恵海岱余封世济其美载诞其器忠无不为孝则不匮幽冀纷梗闗河鼎沸自北自南声闻梁魏扬旌汝颍威震三川拥旄江汉席卷楼船成臯尘起广武烽燃麋兴丽箭鴈落惊摠卫兰锜申威河外山类鼓楼树如车盖都护两道将军独拜梧桐茂苑杨栁倡家千金回雪百日流霞凋零倐忽凄怆荣华河阳古树金谷残花陇昏云暝山深路晩风气才髙松声即逺畴昔亲友懽愉交结不为平生应为此别【祖彻抚军周书北史并作祖思明值閤将军旃一作旂】
　　周骠骑大将军开府侯莫陈道生墓志铭
　　君讳道生字某朔州武川人也本系隂山出自国族降及于魏在秦作刘父少兴武川镇将山河抗拒闗塞被邉早擅威声咸多雄烈君子读书马上清谈劔端独运六竒专精三畧虽复身居末将而勇冠旌门位在支军而谋叅幕府魏正光五年任统军天柱尔朱荣征北海王永安三年随太师贺拔胜入闗寻转别将滑源巻甲闗城束马并皆克防君有力焉永熙三年补都督太祖文皇帝奄有闗河令行天下以君干畧委之爪牙名洽中涓功叅上造兵临河曲前登白马之津冦发蒲城先战黄沙之苑临晋横船既禽赵将马陵削树复下齐兵班瑞司勲披图防爵授骠骑大将军金紫光禄大夫鄠县开国公食邑五百赵俨之为骠骑正驾单车张堪之拜光禄长乘白马以斯连类朝野荣之大统九年更姓侯莫陈氏随大将军拓跋逺经始阳二水长鬬三川无市擐甲构病死于辕门春秋五十一赠持节都督朔州刺史君在武川文皇帝同乡里霸功既立王业克成不忘舍讲犹论偿博今嗣徳惟新功臣追逺东都马鸣不无见日之叹北陵车过终忆平生之言有诏更赠使持节骠骑大将军开府仪同三司都督宜敷绛三州诸军事敷州刺史谥某公礼也夫人拓跋氏安邑郡夫人庭有钟鼓家承箴诫敎容敎徳言告言归天和五年六月薨即以其年十月同塟于京兆某县洪源乡武子成寝请西阶而合塟平阳下嫁即庐山而共坟铭曰凝隂逺寂广漠平寒沙穷翰海地尽臯兰塞鸿秋去稠桑夏干风土壮气山河凛然师旅上谷威雄武川君则继踵代不乏贤匣有忠劔庭流孝泉魏室多故余风未殄天保让徳当涂废典上将指踪中涓力展洛城夜防河梁朝剪铁劔金荣追玉铉身胄汉祚门承魏绪并擅华宗俱称当路伉俪云匹年龄并故赵瑟秦声同为丘墓小陵石椁洪源乡泉刍灵两引池栁双前隧路仍合松城即连霜随柳白月逐坟圆芝兰防代陵谷何年周车骑大将军赠小司空宇文显墓志铭
　　公讳显字某上党武乡人也自大雾浮河长虹映渚承源于若水纂系于苍林上党居韩之西常山在赵之北因地为氏可畧而言焉祖求南卫将军冀州刺史父金殿征南将军定州刺史并控鹤兵俱张戎乐声荣之盛继踵当年公禀山岳之灵擅风云之气容止矜庄声名籍甚弯弧挽强左右驰射故得名髙上谷威振楼烦袭爵安吉县侯食邑五百户永兴三年幽并叛涣有无君之心帝顾谓公曰天下汹汹将若之何公曰择善而从之乃诵诗云彼美人兮西方之人兮帝曰是吾心也乃定入闗之策以公母老家大令预为计公曰今日之事忠孝不并君不宻则失臣臣不宻则失身帝怆然改容曰卿是我王陵迁朱衣直阁阁内大都督改封长广县公邑一千五百户武帝初至潼闗太祖亲迎溱水太祖素知公名而未之识也目于众疑而不问直云令此人射水傍小鸟应手即着太祖喜云我知卿名矣即用为帐内都督沧州诸军事沧州刺史増邑并前二千五百户黄公衡之决事魏后是以推心潘承明之忠壮吴王为之尽礼异代同荣见之今日东夏邉隅地连荒服井陉塞道飞狐路断乃以公为使持节卫将军都督东夏州诸军事东夏州刺史白波青犊之兵铜马金绳之乱莫不交臂屈膝牵羊抱马在州遘疾解任还朝小马留廐余牀挂壁吏人攀恋刋石陉山虽非汉阳之城还似扶风之路授使持节车骑大将军开府仪同三司加散骑常侍以魏后元年疾甚亡于同州春秋五十七天子辍乐羣公防防太祖亲临吊祭哀恸左右于时兵革交侵普断赠諡即以本官印绶权塟于同州之北山今建徳二年二月二十三日迁于咸阳长安县之洪渎原时逢礼乐之迁代属讴歌之变国虽异政人足追荣乃赠使持节骠骑大将军开府仪同三司小司空丹延绥三州诸军事延州刺史谥某公礼也夫人髙氏渤海人也柔叅晋政拒曹爽之异谋起在汉庭共王陵而俱对况乎箴训有仪言容以徳肃恭中兴贤才内则岂直不听杂乐以变齐国之风不食鲜禽以断荆王之猎昔之命塟季武子之西寝今之同穴长平侯之北陵世子神举兄弟至性纯孝善居防礼有终有始于身无改是以宦成名立孝显忠贞铭曰
　　北岳二名葱河两本其峻惟极其源惟逺俗禀山川人资台衮义烈桓桓才雄悃悃乃祖乃父继踵威雄摐金北陆鸣玉南宫隠若吴汉贤哉窦融负霜依徳无雷向风挺此含章生兹秉徳孝实天性忠为人则畅毂镂膺燕南赵北若水将通九部可勒帷幄叅谋宫闱典职善择忠言能防变色繁弱巳劲淇园乃直防中小支禽穿左翼建旟赤谷挥戈武州长城万里河水双流颍川多恙淮水未瘳义重穿壁恩深置邮于谷之口于渭之阳丘山零落碑阙低昂草衔秋火树抱春霜书劔俱没人琴并亡哀哀嗣子纯心靡托孝水未祜悲松先落室进巢鵀门通吊功臣身殒防图麟阁
　　周大将军琅琊庄公司马裔墓志铭
　　公讳裔字遵河内温人也南正司天北正司地是谓羲和之官即嗣重黎之政卬之归楚与章邯而并封豫之避秦共毛公而俱去祖金龙仍居选部水镜三台父悦再牧荆河威风千里而身遭祸机遂为季布所哭获存遗嗣实頼程婴之忠国家追念功臣更抚叔敖之子言思官族还求女齐之公始应辟为河内功曹除员外郎常侍汲郡治兵黄河浮马摧锋轵闗之防逐北长城之阵授平东将军北徐州刺史柳泉风尘三城席卷棠隂锋镝千室入闗迁车骑大将军仪同三司开国龙门县伯仍除巴州刺史虽复巴水三廻夷歌数曲徒逢白竹之弩巳济青衣之功朝廷以汉之功臣须开上将之府晋之代胄宜绍琅琊之国迁骠骑大将军开府改封琅琊公食邑一千五百户宫闱近宻寔俟忠贞诏为大御伯仍除大御正职司常伯任摠防龙王道既平丝言惟允寻除始州刺史都督始州诸军事蛮夷恃险狼顾鸱张髙山寻云深谷无景九地纵横三门起伏峰危马束水险桥飞遂得谷静山空氷消雾散仍为信州刺史都督信州诸军事精兵守于白帝足惧巴州之城船秭下于荆州弥动西陵之戍即授使持节大将军都督西寜州诸军事西宁州刺史将啓北户之人向通南云之国闻宠若惊奄从深夜天和六年正月十八日亡春秋六十五诏赠本官加懐邵邠晋四州刺史諡庄公礼也以建徳元年七月十三日塟于武功郡之三畴原公爱敬纯深有隠无犯忠贞亮直知无不为在戎四十二年身经六十九战至于多灶唱筹并得成功飞沙拥石未尝乖律恂恂教义吴起西河之风闲闲鼓旗李牧长平之政身死之日家无余财山木所资一由诏塟有始有卒生荣死哀铭曰
　　祝融是命重黎克举公族乃建天官即序避世于秦承家于楚金行失驭玉镜沦辉我之烈祖识变乘机黄旗东没青盖西飞落星置道长州出围及我皇父荆河再抚世属防乱身没猾竖嗟我遗嗣崎岖赵武寒覆鸟翼饥吞兽乳获归河内更袭琅琊年方小马怨结长蛇蔵兵九地置劔千家雪山理马氷河陷车既乃班政超然荣守朱鹭频飞金转纽筑塞长榆营车髙栁玉案推食河桥劝酒石门氷释金隄电散芦水门闗茅津成观驭风逸翮脩途始半建武功臣先悲吴汉泬防揺落游扬浸防金城路断郿坞人稀风松云盖白水山衣贤巳星殒人没兰衰
　　周大将军懐徳公吴明彻墓志铭
　　公讳明彻字通昭兖州秦郡人也西都列国长沙王功被山河东京贵臣大司马名髙霄汉岂直西河有守智足抗秦建平有城威能动晋而巳也祖尚南谯太守父标右军将军抗拒淮沂平夷济漯代为名将见于斯矣公志气纵横风情倜傥圯桥取履早见兵书竹林逢猿徧知劔术故得勇爵登朝材官入选起家东宫司直后除左军葛瞻始嗣兵戈仍遭蜀灭陆机才论功业即值吴亡公之仕梁未为逹也自梁受终齐卿得政礼乐征伐咸归舜后是以威加四海徳教诸侯萧索烟云光华日月公以明畧佐时雄图賛务鳞翼更张风飚遂逺冠军侯之用兵未必师古武安君之养士能得人心拟于其伦公之谓矣为左卫将军寻迁镇军丹阳尹北军中堠摠政六师河南京尹冠冕百郡文武是寄公无愧焉萧湘之役凭陵岛屿风船火舰周瑜有赤璧之兵盖舳襜舻魏齐有横江之战仍为平南将军开府仪同三司都督湘衡桂武四州刺史遂得左广廻扃辚车反畅长沙楚铁更入兵栏洞浦蔵犀还输甲库虽复戎歌屡凯军幕犹张淮南望廷尉之囚合肥称将军之冦莫不失穴惊巢沉水陷火为使持节侍中司空车骑大将军都督南北兖青谯五州诸军事南兖州刺史南平郡开国公食邑八千户鼓吹一部中台在武之宫上将列文昌之宿髙蝉临鬓吟鹭陪轩平阳之邑万家临淄之马千驷坐则玉案推食行则中分麾下生平若此功业是焉既而金精气壮师出有名石鼓声髙兵交可逺故得舳舻所临盖于淮泗旌旗所袭奄有蒙魏将巳奔犹书马陵之树齐师其遁空望平隂之乌俄而南仲出车方叔莅止畅毂文茵钩膺鞗革遂以天道在北南风不竞昔者禆将失律卫将军于是待罪中军争济荀桓子于焉受戮心之忧矣胡以事君宣政元年届于东都之亭有诏释其鸾镳蠲其舋社始就馆之礼即受登坛之策拜持节大将军懐徳郡开国公邑二千户归平津之馆时闻枥马之嘶舍广城之传裁见诸侯之客亷颇眷恋寜闻更用之期李广盘桓无复前驱之望覇陵醉尉侵辱可知东陵故侯生平巳矣大象二年七月二十八日气疾増暴奄然賔馆春秋七十七即以其年八月十九日寄瘗于京兆万年县之东郊诏赠某官谥某礼也江东八千子弟从项籍而不归海岛五百军人为田横而俱死焉呜呼哀哉毛修之埋于塞表流落不存陆平原败于河桥死生慙恨反公孙之柩方且未期归连尹之尸竟知何日逰魂羁旅足伤温序之心夜思归终有苏韶之梦遂使广平之里永滞寃魂汝南之亭长闻夜哭呜呼哀哉乃为铭曰
　　九河宅土三江贡职彼美中邦君之封殖负才矜智乘危恃力浮磬戢鳞孤桐埀翼五兵早竭一鼓前衰移营减灶空幕禽飞羊皮讵赎画马何追荀防永去随会无归存没俄顷光隂怆凄岳裂中台星空上将眷言妻子悠然亭障魂或可招防何可望壮志沉沦雄图埋没西陇足抵黄尘碎骨何处池台谁家风月坟羁逺营魂流寓覇岸无封平陵不树壮士之陇将军之墓何代何年还成武库
　　周大将军上开府广饶公郑常墓志铭【墓志作郑常九百十九巻神道碑作宇文常盖其后赐也】
　　公讳常字某荥阳人也周宣王之弟初封其国郑穆公之孙始成其姓祖思庆建威将军山阳太守考顼仪同三司豫州刺史南阳坐啸值此邦君西河建隼逢斯刺举公侯继踵冠冕连镳可得而言传于史籍公髫齓知礼早年驰誉就经黉舍畧见书堂习武兵栏偏知劔术虽复年犹小学巳为儒者所称位在偏禆即入将军之赏大统三年起义华阳授本县开国男文皇帝覇迹初基英雄辐辏公拔劔辕门颍川从我洛城逆战壮于白马之兵河桥解围勇于乌林之策授平东将军帅都督袭父封魏后三年授持节车骑大将军仪同三司车骑用郭淮之勲仪同取王沉之贵公之此授佥曰得人进爵广饶县公邑千户保定三年授使持节都督迁州诸军事迁州刺史即摠领金州兵马开拓北戎髙山寻云深谷无景梯绳乃上浮竹裁通闽越影向勾吴声势公出战短兵并皆奔北瓦解氷碎山空谷静授持节开府仪同大将军栢梁髙宴有大将军之诗幕府初开有平陵侯之国比之今日岂可同年而语哉自是使车被之绣服风謡是察刑政是观公露节东驱风奔羣盗埋轮当路威振中原武皇帝有盟津之师以公为中权之劲外从决胜内侍军谋及文轨既同旃旌巳偃司勲行赏军吏举功乃授使持节上开府増邑五百户赐姓宇文与国同乘之荣周之宗盟非复异姓之后藩屏是寄隆宠所归公室无踈此之谓矣九州都督须得其才千里诸侯实俟其政乃为使持节都督东徐州诸军事徐州刺史寻迁南兖州诸军事南兖州刺史公并摠六条再劳十部俗变风移人懐吏畏滞穂遗秉有利疲人山桑野蚕足充贡赋化被殊俗威行邻境奏事京师四方第一谓真刺史其在斯乎春秋未髙奄然遘疾以大象元年薨于州镇时年六十三呜呼哀哉吏人扳慕飞走变色河济辍舂淮沂罢市以今年归塟于荥阳之山诏赠某官礼也嗟陵谷之贸迁惧徽猷之永逺地乆天长敢镌贞石铭曰
　　荆河惟豫洛食之本水绕荥波山斜陆浑徳星犹照祥风未逺代不乏贤文无阙衮公之生也实降英灵忠为徳本孝禀天经观书虎馆学劔龙亭雕弓偃月行马流星置阵黎阳麾兵官渡平隂听鸟马陵书树气视廻津星占飞步火断羌营沙崩贼路及驱犀节乃牧雄州吏不惊犬人无喘牛西蚕得嵗东作逢秋草烂狱户星低市楼五将星亡三台岳折哀哉天道遂当明哲栋梁崩壊风云寂灭北郭长悲东都永别幽深此地宅兆斯凭山廻虎圏路上鱼陵悲风夜烈苦露晨凝兰芬菊茂终古相成【迁州神道碑作罗州按隋地里志西魏时于竹山县置罗州宇文后周于房陵县置迁州至隋并号房州】
　　周大将军闻嘉公栁遐墓志铭【闻嘉当作闻喜】
　　君讳遐字子升河东解县人也秦始征晋之地汉开平越之乡律中夷则星居鹑首况复庄谋于卫既为社稷之臣喜对于齐无废诸侯之职祖叔珍宋员外散骑常侍义阳内史有徐邈之应对居于散骑之省有汲黯之正直理于淮阳之郡父季逺临川王谘议叅军宜都太守兰台石室是所洽闻白马飞狐逾髙词气西都吴融擅名江表言谈相防宛如旧焉君膺令德之灵禀冲天之气龆齓髻髪夙智早成爱敬自天防恭得性含仁抱义履信居贞世父仪同忠惠公特加器异乃谓公曰吾昔逮事伯父太尉公见语云我昨梦汝登一髙楼楼尽峻丽吾以坐席乞汝汝或富贵恨吾不及见耳吾向聊复昼寝又梦将昔时坐席还复赐汝汝位官当复见及王祥佩刀世为卿族鲍永骢马家传司以此连类差无慙德轻车西昌侯作藩襄汉君时年十二以民礼脩谒进止端详神情雅正侯目送之不辍试遣左右践君衣裾欲视举动君徐歩稍前曾无顾盻魏侯之见刘廙不觉敛容汉主之观田鳯遂令题柱比之今日曾何足云骠骑庐陵王帝子出藩悬衡髙选以君华望召为主簿张坦直谏既称荀令之香邹湛知言弥见羊公之徳谘议府君于都薨背君奔赴六日即届京师形骸毁瘁不复可识灵柩渡江中川薄晚乱流乘选回风反防舟中之人相视失色抱棺号恸誓不求生俄尔之间风波即静咸以君精诚所致成都孝子自赴江流贵阳先贤身彰野火并存灵柩咸可伤嗟太夫人乳间发疮医云惟得人吮脓血或望可差君方寸已乱应声即吮旬日之间遂得痊复君之事亲可谓至矣从兄右衞拥旌岭表苦相携致昔马游志气为马援所知班嗣才学为班彪见赏复闻于今日矣乃除永化县令静除欹案或吟长岑之逺乍抚鸣琴不以河阳为陋日南金柱合浦珠泉莫肯经懐未曾留目解巾平西邵陵王法曹叅军仍转尚书工部郎始入礼闱既登兰阁尚书仆射陈郡谢举人望国华引君言论谓同位坐曰江汉英灵见于此矣西中郎岳阳王以緑车之重临西河之牧勅用君为本州治中寻迁别驾王叔理以品物流名陈仲举以题轩驰誉君之贤骥兼而有之及乎大盗移国王室骚然月动星揺云平虹直岳阳王承制陜左当璧汉南天纲所顿英贤毕集授君散骑侍郎吏部员外郎散骑常侍兼太子侍读监储甲观事重史丹侍讲桂宫名髙张禹俄迁车骑大将军大都督赐爵闻喜县公侍中开府仪同三司余如故方之骖乘霍去病为侍中譬彼将兵公孙敖为骠骑足以照曜六府谟明九德岂直允谐上将匡赞中军而已哉既而言从梁国服政酆都管仲有词即受下卿之礼臧孙见德还奉嘉宾之宴有诏授使持节骠骑大将军开府仪同三司霍州诸军事霍州刺史犀节去关衮衣驰传迎郊则文学前驱宾衞则邦君负弩直以五溪辽逺马伏波之思归三湘卑湿贾长沙之不頋是以宜城刺史直防鹿门白沙故地仍防龙种天厉弗戒奄然终极天和五年归窆于襄阳白沙之旧茔君器宇详正风鉴敏澡身浴德游艺依仁汝南令望扶风长者不言财利王夷甫之为德不谈人物阮嗣宗之为人从容乱离之机保此令德舒巻风云之际无妨贵仕张衡浑仪之后即赋归田杜预沈碑巳来遂停乡里王仲宣有读书之楼诸葛亮有弹琴之宅实欲因此谢病闲居终焉鸣琴在膝或对故人宝剑自随时遇稚子百年俄顷呜呼哀哉遂使君子之陵止埋铜劔贤臣之墓唯铭石函铭曰有庄有恵居鲁居卫义是随时才堪济世北部尚书东京司必复其始侯君相继华葢一岳文昌一星青衿辨志童子离经义朂非马书勤映萤往年灵柩漂泊江沲以君哀恸川后停波扬名北海驰誉西河谁登九折不入朝歌蔚炳胥变攀陪遂逺白鹿随轩丹翚附冕位叅上将荣兼本选蛇盘绶结廻印转来朝平乐归政咸阳蕃维即啓军幕仍张起兹礼数峻此戎章长离宛宛刷羽陵江世急奔流年催惊隼灭没顿辔扶桑揺轸智士石折贤人星陨西鄂芝枯南阳菊尽怆焉啓首生荣终极相杵辍春鸣机罢织防防子视隂余息霜露履之哀哉栾棘龙巢北望鳯阙前观松长风逺地厚泉寒书埋简落琴覆弦寛赠行之册书而纳棺【柳遐周书作柳霞吴融一作英融庐江周书作庐陵啓首疑作啓手】
　　故周大将军义兴公萧公墓志铭
　　昔司徒之敷五教当尧让之初丞相之摠万机值秦亡之后若殷人受氏乃承防子之封梁运应圗实啓延陵之国公讳太字世怡兰陵人也太祖文皇帝之孙鄱阳忠烈王之子派别天潢支分若木直干自髙澄源巳逺茂亲明徳是称毛毕之功宗子维城乃建邢茅之国大同元年年十六封丰城县开国公食邑五百户山临鹤塞非无陶侃之賔气连斗牛即有张华之劔解褐给事中仍太子洗马公子出身非郎官而同品中朝洗马异式道而前驱以公居之诚为髙选大同元年入直殿省其年转太子中书舍人南宫宿卫职司简锜北阁崇班荣叅顾问通籍两宫得贤斯在大同三年授持节仁威将军谯州刺史褰帷祥气之境刺举消忧之地南阳风俗文学更多美稷相迎童儿逾逺既而乱离漠矣王室骚然大夫有行役之悲君子有无期之怨背闗懐楚扁舟而行江汉奉当璧之君华夏归中兴之主承圣元年拜侍中无双对问实踵武于丁鸿多识旧章足齐衡于王粲二年除持节平西将军临川内史仍转平南将军桂阳内史尚方铸劔再转金御史分符双封铜虎岂直邓攸清白见称五鼓之歌刘宠防能名为一钱之郡遂以天保未定王途多梗还吴不可归蜀无路临淄负海翻然改圗窜身清漳垂翅渤海蒙授车骑大将军散骑常侍仍为持节都督永州刺史而秦亭压境邾柝闻城鼓角地鸣将军天落虽复瓶缶听声无防于地道冠绳柴【疑】结不却于云梯请命受降翻归都防周朝以楚材晋用不停于平章赵璧秦求无论于羁逺以保定五年除使持节骠骑大将军开府仪同三司义兴郡开国公食邑一千三百户天和二年授使持节都督蔡州诸军事蔡州刺史楚顷襄之爱子既布衣而戍谷魏安厘之母弟亦羁旅于邯郸忧既伤人降年不永春秋五十有一薨于蔡州之镇送故入闗空余衮服归轩载道还更埀帷呜呼哀哉有诏赠官谥礼也五年十一月塟于长安北原樗里子之坟正临武库太史公之墓直对臯门铭曰
　　鸟逺烈相土谟东封宋社西敛秦圗人承佐汉国绍开吴有美令徳茂亲藩邸建国皇支承家帝弟率由冥防亮直天啓辕固闻诗唐都习礼博望之苑金华之宫文林讲徳武帐叅戎名书柱上防满帷中托身淄右莅政淮东秦亭西逼楚泽南穷时惊猎火或惧秋风属期逺畧逢兹应变阵横十里兵围一面月晕孤城尘惊虚援春笋非粮秋蒿无箭埀翅卧龙夷衿辍战时值懐来恩加始赏王爵愈峻戎章更上朱鹭才飞虞歌即响泣子留恨藏书长往炎凉迭运零落山丘霜芬幕月松气凌秋嗟南国之王子成东陵之故侯【讳太周书南史并作泰避周太祖讳改中书舍人周书作太子中舍人南史止作中书舍人赠官周书作赠本官加并洛永三州刺史运一作送】
　　故周大将军赵公墓志铭
　　公讳广字干归邵恵公之元孙幽孝公之长子若水拂日长蛇委天龙圗幕河之光神鼎连云之气六辩搆字五运徴祥是以维岳降神自天生徳凝脂防漆日角珠庭为子则名髙五都为臣则光照千里华葢中天之峰未阶其峻虞渊浴日之水不尽其源歳在雕车年方竹马月内桂树切问能训石上木生悬思即悟年十一孝公薨防防在疚孺慕过礼泉惊孝水竹动寒林三行克宣八翼斯举大周建国宗子维城设壝封人分司典命开国天水郡公食邑二千户元年授使持节骠骑大将军开府仪同三司其年四月授都督秦州刺史孝公久牧汧陇遗爱在人今兹见抚我君之子岂独司之台鲍宣累叶丞相之府韦贤重代二年拜大将军方卫青之张幕册重元勲譬韩信之登坛荣髙独拜武成元年迁都督兴梁等十九州诸军事梁州刺史嶓冡导漾乃济汉之东流蔡蒙旅平实华阳之西极其年九月改封蔡国公食邑万户地接韩城闗邻楚鄣户封八县恩深冦恂之功邑啓万家事极曹参之赏保定元年授少司冦犴户苔生囹闗籥动载酒属车幸无寃气观囚军府或听鸣琴二年转守蒲城都督潼闗等六防诸军事其年闰月迁都督秦渭等十二州诸军事秦州刺史公亟牧冀城频藩陇坻豪杰敛手贪残解印加以上谷精兵渔阳噪鼓北临髙柳南望长榆匈奴下马之山贵相蔵酒之谷莫不逺慕威声遥承风化二年奉诏向甘州迎皇后有文书手仲子之归纪裂繻来卿为君逆自非名髙絶国威被和邻岂得称族而行尊君之命四年授柱国大将军昭阳以功髙见用顷梁以名将当官以今方之彼有慙徳天和三年授都督虞陜等八州甘防诸军事陜州刺史屈产垂棘既有灭虢之兵王官羁马非无絶秦之路公以正正鼓旗闲闲车轨服叛威邉筭无遗策但以中外久劳积斯灾疾山川则并走羣望賔客则诸侯在门是以请谒承明言归汤沐方询夏郊之祀或辩桑林之祟更除秦州刺史仍袭父爵豳国公分流之岭未登晩塞之城空望太夫人以公羸疾相守悲泣胸气交冲奄捐馆舍公顿伏苫寝水浆不入虽王人劝夺创钜愈増母死于子子死于亲慈孝之道一朝摠集大渐之辰春秋二十有九四闗罢市三军行哭言寻听讼犹见寒棠还顾空营惟余衰柳谥赠某官礼也六年六月归塟于秦州之某原甲啓路追旌骠骑之功龙旂赠行深悼东平之逺公谅直惟忠温恭惟孝居之仁义饰以礼乐风神机警聪叡精明有仭于宫墙无形于喜愠金版玉策之记枕籍忘疲兰叶芝花之圗膏映必举碣石秋云昭阳落月思风含臆言泉流吻翩翩书记则阮瑀陈琳荏荏风流则王蒙谢朓语其百发弓絶于猿吟论其百中劔深于鴈阵枚乘之望梁苑不惮弃官乐毅之求燕路无辞千里至如应变将畧雷电立成帷帐谋猷孙呉闇合有品藻人偷之志有清平天下之心鹏路忽催龙津遂壅呜呼哀哉太宰早茂三荆长辞万始抚养遗孤连枝同气马援之戒兄子义存谨饬王沉之事世叔情深爱敬同徳比义此之谓乎乃为铭曰
　　御干从纪乘离作圣白环让徳珪受命平一地纽増辉天镜傍廕数国前临七政地属先登时逢下武玉璜拨乱金縢光辅卫晋承家邢茅胙土波分建木派流扈景命寅序徽猷渊塞忠有令圗孝为全徳山节涖政桓珪守国瀚海将临燕山行勒平乐髙宴金华说经论儒璧水亲礼明庭相风待赋承露须铭乘舟向日策马随星徳举克明能贤允淑上将授脤元戎推毂赵失东渔敌亡南牧箭下辽城泥封函谷衮衣频露丹襜亟巻约法情推繁辞理遣盗乌悬察疑蛇立辩人共官园家同野茧籋云推景转风落仞星裂中台山倾左镇夏楹舍爵殷阶啓殡縿幕躐行明旍庭引秦川直望陇水分飞山河满目容卫灵归陵圗石马车画衮衣小山揺落长林变衰凄怆原隰荒凉宅兆树宻人稀山多路小十里松城千年华表夜台尤寂穷泉无晓



　　后周文纪巻七
　　钦定四库全书
　　后周文纪巻八　　　　　明　梅鼎祚　编庾信【五】
　　周谯国公夫人歩陆孤氏墓志铭
　　夫人讳字本姓陆吴郡人也大夫拓境百越来庭丞相勒兵三江席巻髙祖载为刘义真长史留镇闗中既没赫连因即仕魏临终诫其子孙曰乐操土风不忘本也言念尔祖无违此心祖政骠骑大将军仪同三司恒州刺史父通柱国大将军大司马文安公匡賛经纶叅谋揖让名髙广武功重长平夫人七徳含章四星连曜敬爱天情言容礼典九日登髙作铭秋菊三元告始或诵春椒年十有四聘于谯国友其琴瑟愈恭节俭之心伐其条枚实秉忧勤之徳邺地登髙之锦自濯江波平阳采桑之津躬劳蚕月天和元年册拜谯国夫人东武亭之妻既称有秩南城侯之妇还闻受封柱国殿下以名华分照増城峻土扬旌棘道问政卭都白狼之溪途艰黄牛之阪荔枝之山地险蒲萄之国夫人别离亲戚闗河重阻夷歌一曲未足消忧猿鸣三声沾衣无巳是以夭厉之疾遂成沉痼玉沥难开金膏实逺建徳元年七月九日薨于成都私第春秋二十有一即以其年十一月二十二日归塟长安之北原诏赠谯国夫人礼也殿下伤神秋月掩泪长松周季直之留书更深冥漠潘安仁之词藻徒增哀怨岂直西河女子独见银台东海妇人先逢金阙铭曰
　　芟陵反斾椒山止戈金精据岭昌阁凌波西防卿相东裂山河华亭冠冕谷水弦歌震维徙族燕垂从宦塞入飞狐闗连鸣鴈策预登阜功叅临涧寳鼎留铭雕戈余賛应圗淑令秉礼言归鱼轩凭轼泽雉文衣明月照镜仙石支机行云细起廻雪轻飞北降帝子南麾蜀守若水既开灵山巳镂月峡猿啼江神牛鬬星机北转日辔星廻阳泉伏气隂律沉灰鹤辞吴市鳯去秦台神光离合灯影徘徊双流反塟百両廻旌少女离位夫人去城帷堂野设帐殿郊营山川竒事风月无情揺落丘陇荒凉封域树树秋声山山寒色草短逾平松长转直节坟方固园陵永植【无巳一作有感】
　　周赵国公夫人纥豆陵氏墓志铭
　　夫人讳含生本姓窦扶风平陵人魏其朝议列侯则莫能抗礼安丰奉圗功臣则咸推上席外戚列传既闻建武之书仲山古鼎或表单于之献祖畧少保建昌郡公父炽柱国大将军大宗伯邓国公孟津大誓常预同徳之臣咸阳违约克賛先登之主并得位入六府功叅八柄夫人有文在手有象应圗荣曜夙彰徽华早茂肃恭以礼受教于公宫言容以徳有闻于师氏及乎进贤君子内主邯郸琴瑟在堂辎軿是服长乆于节不无秋菊之铭履端于始或有椒花之颂岂止庄姬掩笑楚相知慙定姜问兆齐兵不入武成二年册拜赵国公夫人汉王闻立义之妇邑以延乡齐侯见有礼之妻封之石窌异代同荣差无慙徳柱国殿下居若木之一枝在天汉之别扬旌玉垒驱传铜陵南通向日之民东被无龙之国夫人从政月峡賛徳云门濯锦江波还临织室山明石镜即对妆楼既而玉律频移金炉不变胡香四两嗟西域之使稀灵草一枝恨琼田之路絶天和五年四月二十二日薨于成都之锦城春秋二十孙子荆之伤逝怨起秋风潘安仁之悼亡悲深长簟况复仙台永别无复箫声傅母长归唯留琴曲七年二月日归塟于长安之洪渎原诏赠赵国夫人礼也云雨去来既留连于楚后光隂离合实惆怅于陈王铭曰
　　河西斗絶观津孤起章武贤臣安丰贤仕木楼千仞金山万里绍庆邢姨基昌宋子施衿赵北侍母秦南纮綖礼数厌狄騑骖义超江汜仁流葛覃玉筐迎防金笼助蚕敬爱纯深端庄淑问有光国史无形喜愠举案外恭停机下训馨馥于兰年华于蕣风雨消散神灵离絶婺女还星姮娥归月左楹夕奠髙堂朝发空扬凌波更无廻雪下湿曰隰髙平曰原西临火井北望寒门犹垂雉服尚驾鱼轩平原忽矣天道何言山廻地市路没滕城松悲鹤去草乱萤生新云别起旧月孤明贤坟永式节陇常贞【一枝一作一株】
　　周安昌公夫人郑氏墓志铭
　　夫人讳某荥阳阳武人也周宣王之母弟俾侯于郑郑庄公之重世卿士于周以国为族自兹而始祖琼太常恭侯父穆司空贞公西京赋诗奉常参柏梁之宴东都言防司空为武卫之官籍连帝谱既同磐石门称通徳无废儒林夫人礼义闺门端庄令淑采采芣苢萋萋葛覃及乎作配君子言事舅姑下气怡声承巾奉箒亲戚惟礼闺闱以睦保定二年册拜荥阳郡君序戚升荣从夫有秩岂惟立义之妇邑以延乡有礼之妻封之石窌大将军沉犀二江夫人闻猿三峡明月灵关之阻秋风蜀道之难奄以瑶华先从春露天和十八年五月二十日薨于成都春秋三十六年诏赠安昌国夫人礼也即以其年十一月十六日归葬于咸阳之白起原遂使山廻反壤先封节妇之陵日入虞渊实掩贤姬之墓呜呼哀哉乃为铭曰
　　天河开国分畿置政地有十城人居九命畴昔之邑今兹成姓识履传风叅舆留庆三星在户百两言归防恭内政荣曜中闱承姑奉盥训子停机桑园蚕绩锦室鸾飞珩璜节歩藻火文衣巴水幽咽猿鸣断絶月落珠伤春枯桂折赵瑟长辞秦箫永别贞姬掩隧节女封坟洛濵无月荆台失云鸟悲伤听松声怆闻千年遂古百代余芬【武卫一作武后汉王梁传赤伏符曰王梁主卫作武武水神也司空水土官也立义一作徳】周大将军陇东郡公侯莫陈君夫人窦氏墓志铭
　　夫人讳某扶风平陵人也章武开国名髙外戚之右安丰入朝位在功臣之上祖以孝昌之始主诺淮阳父以正光之初褰帷海岱夫人生于礼义之门宗于箴诫之徳防恭惟礼令淑惟仪及乎百两言归三星在户箴盥始事条枚是则有子从政犹无逸豫之心有夫出征自识山陵之兆大统十六年册授永安郡君妇以夫尊亲由子贵朝章家庆兼而有之保定二年改授陇国夫人车服礼数袿褵典则有美河鲂足光彤史既而风霜所及灰琯遂侵与善何言至于大渐天和六年四月七日薨春秋六十有六即以其年十月十日迁葬于咸阳万年县之杜原山形起伏既符白鹤之祥地势风烟乃合青乌之气铭日
　　观津世族平陵豪姓四侯登仕三君从政白狼建功丹蛇袭庆汉之广矣先闻淑令君子朝端贤才家政簮珥以礼轩车以命让果成亷推珠止竞百年超忽千金莫恃室谢贤夫庭辞贵子归鞍辍露采蘩废祀室委眠蚕衣畱畵雉云垂下泽日掩髙舂空帷旧馆虚幕新封山廻广栁路没深松游魂几变大人何从【朝章家庆一作成家之庆及一作厉万年一作石安考唐地理志咸阳无石安县元氏志作咸阳若安原】
　　周冠军公夫人乌石兰氏墓志铭
　　夫人讳某乐陵人也晋司徒乐陵公苞后子孙就封因即家焉扶风旧城犹存鐡市河南故墅尚余金谷或寓燕陲仍仕代郡祖行代郡尹父魏司空兰陵郡公司空佐命魏朝少傅丞疑周室并为大族俱蒙赐姓秦晋匹也是曰通家夫人年十七归于宇文氏淑令端庄含章贞吉箴盥惟仪闺闱已正某年除金乡郡君某年改授冠军夫人四徳小君宜其家室三事内主翻辞賛务以保定五年四月遘疾薨时年四十有四即以其年某月日归葬于京兆之某原人世风烟山川超忽陵波青麦傥逢贞女之坟陇首白杨或表贤姬之墓乃为铭曰三星丽天五岳镇地礼有其秩人居其位燕赵多竒山川雄气挺兹令淑惟此含章玉生庭照兰开室香邢姨褧服宋子河鲂百两言归九仪从聘褕狄七彩轩车六命鼎室辞亲槐廷賛政世为阅水人成大梦廻帐山门移灯泉洞金枣长含银蚕永送香填栢椁路闭松城悲鸾独影雄劎孤鸣留连赵瑟凄怆秦笙
　　周太傅郑国公夫人郑氏墓志铭
　　夫人讳某荥阳开封县逺里人也七子赋诗足光賔客三卿从政实静诸侯骖乗则晋后停舆来朝则汉君识履华胄蝉聮无虚史籍祖那秦州别驾父茂伯抚军将军凉州刺史伯阳县侯夫人令淑早闻芝兰独茂既容既徳言告言归悌实温清恭惟箴盥太傅弼谐周室股肱攸寄夫人辅佐君子勤劳是司琴瑟既友条枚无伐故得用之邦国成之孝敬某年月日封郑国夫人褕狄既加纮綖是务夫人有安世之贵躬服浣濯子有文伯之尊无忘机杼表里惟安闺闱且正医门有疾药对无徴天和三年三月二十日薨葬于长安之石安原世子某兄弟普助慈训咸遵母仪霜露深悲寒泉増恸铭曰居徳圃田当官教府置骑賔来开黉学聚福履家室贤才踵武棠棣之华螽斯之羽人伦七徳风化二南采采芣苢萋萋葛覃节行声玉副筓珈篸柳园秉杼桑津浴蚕春秋超忽零落无时家亡淑女国丧贤姬香坟永送舞鹤长辞山深月闇风急松悲千年开闭将验灵【珈篸一作副珈□如无一作非】
　　后魏骠骑将军荆州刺史贺抜夫人元氏墓志铭
　　在河之洲闻君子之配徳言采其蕨见□人之有礼用之风化人伦厚焉夫人讳安字大罗河南洛阳人也祖某京兆康王父昭骠骑大将军开府仪同三司録尚书司州牧汝阳郡王跗萼雄圗堦基覇迹公卿之室将相维国维家夫人能修法度无思犯礼恭俭节用忧在进贤大统五年封乐安公主归于贺拔氏时年十三思事忧勤化成妇徳彤管载晖棠棣早茂及乎讴歌有归褕狄降等辅佐君子犹安其室周天和元年乃封章武郡君霜露不居风烟飘忽遘疾累旬奄捐馆舍以周天和四年二月二十六日薨于长安万年里春秋五十有二诏赠顿丘国夫人礼也即以其年三月二十日归塟于咸阳之石安原既异乗鸾翻然永去虽非舞鹤即掩泉门欲志佳城乃为铭曰
　　逖矣雄谋悠哉覇辙九服潜运三川中竭卿相连镳贤才舞絶琬琰令淑施衿结褵方之棠棣譬以螽斯既全妇徳还称母仪逝水滔滔危途冉冉问药无对蒸丹不验狄服空陈弦机虚掩郭门路转哀挽途穷陇深结雾松髙聚风春兰秋菊唯始唯终
　　周大都督阳林伯长孙瑕夫人罗氏墓志铭
　　夫人讳某恒州代郡太平县人祖某父恒周大将军南阳郡公夫人资于事亲躬奉训诫教于宗室足闻诗礼及乎言归肃恭如事苹藻维敬纮綖是勤内位克谐中闺以睦年龄不竞霜露先侵更无延夀之杯遂阙长生之枕以周天和四年二月八日薨于长安之洪固乡时年二十有三其年某月日塟于万年县之夀里山非宋国翻为节女之陵地异荆台遂有贤妃之墓铭曰毕狼建国灵武开都地接天柱山临寳符人资义烈世表雄图葛覃维萋棠棣早盛既安淑徳爰从配命四教宣三星克正霜凋桂苑风落芝田三从阙性五福伤年归安永絶言告长捐凄切郊野纡廻隰原风惨云愁松悲露泣朗月空嗟伤神何及
　　周仪同松滋公拓拔竞夫人尉迟氏墓志铭
　　夫人讳某河南洛阳人也祖父太师柱国公魏室防乱经纶夷阻周朝建国匡翊揖让图谍帝系即有内外之亲分裂山河仍为舅甥之国夫人容范端庄仪型淑令六义观徳南风有夫人之诗八卦成形东方有少女之位外傅习言公宫教业箴盥线纩佩帨茞兰年十有三出适仪同拓拔竞衣且翟服既得宗妇之仪乘其鱼轩还从列国之礼摽梅三实无阙其时夭桃九华能修其政某年月日册拜廻落县君母金明公主魏文帝长女春则帝女采桑秋则王姬筑馆夫人出入主家遨逰戚里濯龙园苑长门宫殿既而膏腴美疚华茂伤年沉痼牀帐蒸离寒暑三世之术无乏于医门百草之本徒【疑】穷于药性建徳三年五月七日亡春秋三十昔西河女子值九节之菖蒲东海妇人得三山之芝草无由再遇悲矣如何即以其年十一月十五日塟于京兆之北陵原筮告辰丘陵啓奠西临织女之庙南望湘妃之坟呜呼哀哉乃为铭曰
　　父曰帝师母曰王姬车服不系江汉无思是生令淑观礼敦诗声超宋子徳茂邢姨继世盛徳思贤克举奠鴈迎门儒苹实俎奉盥如事移茵即序春氷浴蚕秋机秉杼帝乡近亲帝城近臣濯龙亲戚平阳主人金波廻月玉树临春防玉鳯凰昌容紫草自此千年无人得道舜华荣曜飘零何早渭水北原平陵故园才通谷口即望寒门吁嗟此地去矣归魂孟冬十月长松九年亲賔掩泪凄怆何言【美疚一作美疾乏一作迨儒一作是】
　　周骠骑大将军开府仪同三司冠军伯柴烈李夫人墓志铭
　　夫人讳某陇西狄道人也周有柱史夫子以之犹龙汉有将军宛城以之输马复有西入上书仍为秦国之相东向问计即是韩王之师父宜使持节大将军南北二华州刺史顺阳郡公魏武皇帝之长舅也穰侯魏冉居咸阳之宫曲阳王根借明光之殿语其贵戚差足拟伦论其退谦彼多惭徳夫人防而聪敏早闻令淑彤管有美贤才见称弄其纸笔惧失诸兄之意剪其髫龄畏伤王母之心年十有一出适骠骑大将军开府仪同柴烈烈以上将颁朔中台受任军国忠勤规模繁摠夫人辅佐君子言容匡賛増辉三星钦明四徳授巾沃盥有谨于事姑断织停机无忘于训子保定二年册授大夏县君既以夫尊又云子贵乃迁顺阳改郡君夫人之邑或用乡名小君之号多从夫秩典册光临足称荣宠本有风气之疾频年増动略多枕卧飞之散遣疾无徴画龙之符留年不验以今建徳四年三月日薨于馆舍春秋四十九即以其年八月日塟于长安之洪渎原神光离合尚在河湄云气徘徊犹归楼下呜呼哀哉乃为铭曰
　　上书秦相立功汉将陇水分流秦川遥望秋陆俗勇金行地壮广武军中安平河上妻者齐也谓嫁曰归三星夜照百两朝飞防狄有典容礼无违台庭等秩侯服同衣子奉母仪夫闻家政七族承和九闺连庆纷帨恭肃温凊孝敬杼秉秋成蚕随春令年华未落电影先过徒餐日气空饮天河星凋玉井月捐金波虞渊落日薤露哀歌寂寞虚奠荒凉象设幽陇封重泉蚁结秋色凄怆松声断絶百年何防归于此别
　　周使持节大将军广化郡开国公丘乃敦崇传
　　崇恒州代郡彭城县广义乡孝让里人也昔夀丘建国赐姓者十二人平阳举贤登朝者十六族况复大电绕枢流星入昴派分源别干其嗣兴者乎魏道武皇帝以命世雄圗饮马河洛兄弟十人分为十姓辨风吹律丘氏即其一焉五代祖邈骠骑大将军开府仪同三司营丘郡开国公于时天道西北既禀谋谟马首东南实资匡賛因以封名仍为赐氏与夫南公伯即有连类宗则【疑】乐正非无准则曾祖双轨使持节骠骑大将军司徒青兖二州刺史范阳文昭公洛食之始上马治国登庸之初升槐论道生则絶席武宫死则配祠清室夫人太原王氏三世为将四代为公社稷大宗钟鼎贵族伉俪是归秦晋匹也祖提使持节卫将军驸马都督河交二州刺史灵夀县开国公公子公孙声名籍甚增辉増耀弱冠升朝夫人清亷郡长公主孝文帝之第二女也王姬有行车服不系故得卫青上将张耳贤夫父愿使持节大都督徐州诸军事徐州刺史平阳县开国公食邑四千户少年习象多见兵书浇沙聚石之营却日横云之阵弯弧则防破小支抽劔则泉飞枯井夫人宇文氏周文皇帝之第三妹也母仪令范女师贤哲徳髙隆虑义重河阳魏受其终周新其命式墓封坟追旌盛徳乃赠使持节大将军广化郡开国公食邑一千户夫人赠安徳郡长公主游魂寃结非无广汉之城久客思归唯有东平之树自永安以来魏室大壊海水羣飞天星乱动礼乐征伐不出于人主举贤诛暴议在于彊臣髙丞相驱率风云奄荒齐晋我舅氏文皇帝驾驭龙虎据有周秦南北渝盟东西敌怨既而各受圗书并当珪璧百姓则父南子北兄东弟西事主则忧亲求生则虑祸大周亲戚偏钟荼炭输之城旦下之织室闗河严隔三十余年天厌防乱人思反徳彼之风尘既静函谷此之冠盖屡涉漳濵中山寃枉之余代郡凋残之泽并遇革音咸蒙礼送崇賔兄弟二人相防气息亲爱凋零方寸久乱恒山杀翮岂望同飞而安国徒中鬰为卿相班超絶域遂得生还天和四年至于新邑朝廷以舅甥之国外内之亲乃授賔使持节骠骑大将军开府仪同三司大都督安乐县开国公食邑一千户宾得免虎口仍上龙门声价巳髙风焱即逺方欲讨论国耻申雪家寃横尸原野是所甘心时不我与先从朝露春秋若干卫国兴文子之恸长安有诏塟之悲乃赠本官加少傅蒲虞勲三州诸军事蒲州刺史以天和六年某月日塟于长安之洪渎原妻青州石氏长城郡君子孤茕生妻嫠室即能有节还成守义崇蒙授使持节大都督骠骑大将军开府仪同三司广化县开国公食邑一千户昆季二人同年上将彤庭交映棨防相临昔二冯同徳继踵当官两杜齐名夹河为郡比斯荣宠彼将慙色俄然宾疾奄捐馆舍崇兄弟胜衣备罹祸酷同气长养得及全人今者来归更怜凶闵每一悲恸行路伤心抚养爱子情深马援之慈恭事寡嫂义甚顔含之孝天和六年授大将军余如故龙庭赏出塞之功玉门劳旋师之宠异代同和见之今日建徳二年授使持节都督宜州诸军事宜州刺史忽忽横閤但有颂书暧暧重帷惟闻善政清不置水明非举烛乃是入境移风非直停车待雨有敇大将军宜州刺史广化郡公崇自夏季无雨以迄于今虽靡神不祷仍未降感知彼州内独蒙滂泽谅由大将军精诚所至忧念郡人丰稔可希良以为慰又敇广化公崇知此存心政术治勤黎人受委称职嘉尚无巳古人有言非行之难念加勉朂以致尽善指令宣纳抑操赐齐陈物如别宜谕朕懐昔阳平太守别降红粟之恩荆州刺史偏蒙衮衣之赐治绩尤异此之谓乎崇清静为政亷明为法人不忍背吏不忍欺性不饮酒无所嗜欲深沉墙仞喜愠不形文必正词弦惟雅曲仁义礼节是所用心缇袟缃素爱翫无巳当今四郊多垒尚有公卿之辱鼓鼙不息犹劳将帅之谋语其讐耻唯愿横行死地思其报国不身膏原野但令天假之年时绥之福忠贞之事公其取焉畧书梗槩陈之直史
　　三月三日华林园马射赋序
　　臣闻尧以仲春之月刻玉而游河舜以甲子之朝披图而廵洛夏后瑶台之上或御二龙周王圃之前犹骖八骏我大周之创业也南正司天北正司地平九黎之乱定三危之罪云纪御官鸟司从职皇上有秉歴之符珪有成功之瑞岂直天地合徳日月光华而巳哉皇帝以上圣之姿膺下武之运通乾象之灵啓神明之徳夷典秩宗见之三礼防为乐正闻之九成克己备于礼容威风摠于戎政加以卑宫菲食皁帐绨衣百姓为心四海为念西郊不雨即动皇情东作未登弥廻天眷兵革无防非有待于丹乌宫观不移故无劳于白鷰银瓮金船山车泽马岂止竹两草共垂甘露青赤三气同为景星雕题凿齿识海水而来王乌弋黄支验东风而受吏于时鸟司厯苍龙御行羔献氷开桐华萍生皇帝幸于华林之园玉衡正而泰阶平阊阖开而勾陈转千乘雷动万骑云屯落花与芝盖同飞杨柳共春旗一色乃命羣臣陈大射之礼虽行祓禊之饮即用春搜之仪止立行宫裁舒帐殿阶无玉璧既异河间之碑户不金铺殊非许昌之赋洞庭既张承云乃奏驺虞九节貍首七章正绘五彩之云壶寜百福之酒唐弓九合冬干春胶夏箭三成青茎赤羽于是选朱汗之马校黄金之埒红阳飞鹊紫燕晨风唐成公之骕骦海西侯之千里莫不饮羽衔竿吟猿落鴈钟鼓震地埃尘涨天酒以罍行肴由鼎进彩则锦市俱移钱则铜山合徙太史听鼓而论功司马张旃而赏获上则云布雨施下则山藏海纳实天下之至乐景福之欢欣者也既若木将低金波欲上天顔惟穆宾歌惟醉虽复暂离北阙聊宴西城即同酆水之朝更是岐山之防小臣不举奉诏为文以管窥天以蠡测海盛徳形容岂容梗槩【苇一作革玉璧一作玉甃】
　　哀江南赋序
　　粤以戊辰之年建亥之月大盗移国金陵瓦解余乃窜身荒谷公私涂炭华阳奔命有去无归中兴道销穷于甲戌三日哭于都亭三年囚于别馆天道周星物极不反傅爕之但悲身世无处求生袁安之每念王室自然流涕昔桓君山之志士杜元凯之平生并有著书咸能自序潘岳之文彩始述家风陆机之词赋先陈世徳信年始二毛即逢防乱狼狈流离至于暮齿燕歌逺别悲不自胜楚老相逢泣将何及畏南山之雨忽践秦庭让东海之濵遂餐周粟下亭漂泊髙桥羇旋楚歌非取乐之方鲁酒无忘忧之用追为此赋聊以记言不无危苦之词唯以悲哀为主日暮途逺人间何世将军一去大树飘零壮士不还寒风萧瑟荆璧睨柱受连城而见欺载书横阶捧珠盘而不定钟仪君子入就南冠之囚季孙行人留守西河之馆申包胥之顿地碎之以首蔡威公之泪尽加之以血钓台移柳非玉闗之可望华亭鹤唳岂河桥之可闻孙策以天下为三分众才一旅项籍用江东之子弟人唯八千遂乃分裂山河宰割天下岂有百万义师一朝巻甲芟夷斩伐如草木焉江淮无涯岸之阻亭壁无藩篱之固头防箕敛者合从缔交锄耨棘矜者因利乘便将非江表王气终于三百年乎是知并吞六合不免轵道之灾混一车书无救平阳之祸呜呼山岳崩頽既履危亡之运春秋迭代必有去故之悲天意人事可以凄怆伤心者矣况复舟楫路穷星汉非乘槎可上风飚道阻蓬莱无可到之期穷者欲逹其言劳者须歌其事陆士衡闻而抚掌是所甘心张平子见而陋之固其宜矣
　　伤心赋序
　　余五福无徴三灵有谴至于继嗣多从夭拆二男一女并得胜衣金陵防乱相守亡殁羇旅闗河倐然白首苖而不秀频有所悲一女成人长孙孩稚奄然壤何痛如之既伤即事追悼前亡唯觉伤心遂以伤心为赋若夫入室生光非复企及夹河为郡前途逾逺媫好有自伤之赋扬雄有哀祭之文王正长有北郭之悲谢安石有东山之恨岂期然矣至若曹子建王仲宣傅长虞应徳琏刘韬之母任延之亲书翰伤切文词哀痛千悲万恨何可胜言龙门之桐其枝巳折巻施之草其心实伤呜呼哀哉
　　赵国公集序
　　窃闻平阳击石山谷为之调大禹吹筠风云之为动与夫含吐性灵抑扬词气曲变阳春光廻白日岂得同年而语哉柱国赵国公发言为论下笔成章逸态横生新情振起风雨争飞鱼龙各变方之珪璧涂山之防万重譬似云霞赤城之岩千丈文参厯象即入天官之书韵涉丝桐咸归摠章之观论其壮也则鹏起半天语其细也则鹪巢蚊睫岂直熊熊旦上増城抱日月之光焰焰宵飞南斗触蛟龙之气昔者屈原宋玉始于哀怨之深蘓武李陵生于别离之世自魏建安之末晋太康以来雕虫篆刻其体三变人人自谓握灵蛇之珠抱荆山之玉矣公斟酌雅颂谐和律吕若使言乖节目则曲台不顾声止操缦则成均无取遂得栋梁文囿冠冕词林大雅扶轮小山承盖【艺文类聚】
　　拟连珠四十四首
　　盖闻经天纬地之才抜山超海之力战阵勇于风飇谋谟出乎胸臆斩长鲸之鳞截飞虎之翼是以一怒而诸侯惧安居而天下息
　　盖闻萧曹賛务雄畧所资鲁卫前驱威风所假是以黄池之防可以争长诸侯鸿沟之盟可以中分天下盖闻解封豕之结塞长蛇之源必须制裳千里喢血辕门是以开百里之围用陈平之一防盟千乘之国须季路之一言
　　盖闻得贤斯在不借挥锋股肱良哉无论应变是以屈倪叅乘诸侯解方城之围干木为臣天下无西河之战【倪当是完】
　　盖闻邯郸巳危徒思马服蓟城去矣空用荆轲是以竹杖扶危不能止武担之石芦灰缩水不能救宣房之河盖闻蚁穴冲泉未知逺虑禽巢幕何能支乆是以大厦既焚不可洒之以泪长河一决不可障之以手盖闻膏唇喋喋市井营营或以如簧自进或以狙诈相倾是以子贡使乎五都交乱张仪见用六国纵横盖闻谋猷是习权变须长时増齐灶或卧燕墙是以井陉之兵如鸿毛之遇火长平之卒若秋草之中霜盖闻彼黍离离大夫有防乱之感麦秀渐渐君子有去国之悲是以建章低昂不得犹瞻防岸徳阳沦没非复能临偃师
　　盖闻市朝迁贸山川悠逺是以狐兎所处由来建始之宫荆棘叅天昔日长洲之苑
　　盖闻天方荐瘥防乱多空思说劔徒闻枕戈是以刘琨之英略莫知自免祖逖之慷慨裁能渡河【枕一作投】盖闻谷林长送苍梧不从唯桐唯葛无树无封是以隋珠日月无益骊山之火雀台弦管空望西陵之松盖闻雷惊兽骇电激风驱陵歴闗塞枕跨江湖是以城形月偃阵气云铺非緑林之散卒即骊山之叛徒盖闻死别长城生离函谷辽东寡妇之悲代郡孀妻之哭是以流恸所感还崩杞梁之城洒泪所霑终变湘陵之竹
　　盖闻三世用兵既非贻厥隂谋累叶必以凶终是以李都尉之风霜上兰山而箭尽陆平原之意气登河桥而路穷
　　盖闻营魂不反燐火宵飞时遭猎夜之兵或毙空亭之鬼是以射声营之风雨时有寃魂广汉郡之隂寒偏多夜哭
　　盖闻江黄戎马之徼鄢郢风飇之格乍有去而不归或无期而逺客是以章华之下必有思子之台云梦之傍应多望夫之石
　　盖闻无怨生离恩情中絶空思出水之莲无复回风之雪是以楼中对酒而緑珠前去帐里悲歌而虞姬永别盖闻树彼司牧既悬百姓之命及乎厌世复倾天下之心是以一马之奔无一毛而不动一舟之覆无一物而不沉
　　盖闻严霜之零无所不肃长林之毙无所不摽是以楚堑既填逰鱼无托吴宫巳火归燕何巢
　　盖闻名髙八俊伤于阉竖之党智周三杰毙于妇女之计是以洪泽之蛟遂挫长饥之虎平臯之蚁能摧失水之龙
　　盖闻吴艘蜀艇不能无水而浮以红间緑不能无而射是以笼樊之鹤寜有六翮之期肮之马无复千金之价
　　盖闻性灵屈折鬰抑不扬乍感无情或伤非类是以嗟怨之水特结愤泉感哀之云偏含愁气
　　盖闻迁移白羽流徙房陵离家折里凄恨抚膺是以吴起之去西河潸然出涕荆轲之别燕市悲不自胜盖闻亷将军之客馆翟廷尉之髙门盈虚倐忽贵贱何论是以平生故人灌夫不去门下賔客任安独存盖闻执珪事楚博士留秦晋阳思归之客临淄羇旅之臣是以亲友防同不妨懐抚凄怆山河离异不妨风月闗人
　　盖闻五十之年壮情久歇忧能伤人故其哀矣是以譬之交让实半死而言生如彼梧桐虽残生而犹死盖闻秋之为气惆怅自怜耿恭之悲踈勒班超之念酒泉是以韩非客秦避谗无路信陵在赵思归有年盖闻悬鹑百结知命不忧十日一炊无时何耻是以素王之业乃东门之贫民孤竹之君实西山之饿士盖闻胸中无学犹手中无钱今之学也未见能贤是以扶风之髙鳯无故弃麦中牟之甯越徒劳不眠
　　盖闻十室之邑忠信在焉五步之内芬芳可録是以日南枯蚌犹含明月之珠龙门死树尚抱咸池之曲盖闻百尺之髙累于九碁之上千钧之重悬于一木之枝是以截虎尾而非险伤龙鳞而未危
　　盖闻居兰处鲍在其所习白羽素丝随其所染是以金性虽质处劔即凶水徳虽平经风即险
　　盖闻豫章七年毙于丰草幽兰九畹沦于幽谷是以欲求其真晋阳有自理之蒿若赏其声吴亭有巳枯之竹盖闻明镜蒸食未为得所干将补履尤可伤嗟是以气足凌云不应止官武骑才堪王佐不应直放长沙盖闻势之所归威之所假必能系风捕影暴虎冯河是以轻则鸿毛沉水重则磐石凌波
　　盖闻意气难干非资扛鼎风神自勇无待翘闗是以曹刿登坛汶阳之田遽反相如睨柱连城之璧更还盖闻巻葹不死谁必有心甘蕉自长故知无节是以螺蚌得路恐异骊渊雀防同归应非丹穴
　　盖闻北邙之髙魏君不能削谷洛之鬬周王不能改是以愚公何徳遂荷锸而移山精卫何禽欲衔石而塞海盖闻君子无其道则不能有其财忘其贫则不能耻其食是以顔回瓢饮贤庆封之玉杯子思银佩美虞公之垂棘
　　盖闻水之激也实浊其源木之蠧也将拔其根是以延年之家预论扫墓羊舌之族先知灭门
　　盖闻磨砺唇吻脂膏齿牙临风扇毒向影吹沙是以敬而逺之豺有五子吁可畏也鬼有一车
　　盖闻虚舟不忤令徳无虞忠信为琴瑟仁义为庖厨是以从庄生则万物自细归老氏则众有皆无
　　盖闻三闗顿足长城垂翅既羇既旅非才非智是以乌江舣檝知无路可归白鴈抱书定无家可寄【文苑英华】后周文纪巻八
