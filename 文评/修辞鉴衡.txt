　　钦定四库全书　　　　　集部九
　　修辞鉴衡　　　　　　　诗文评类
　　提要
　　【臣】等谨按修辞鉴衡二巻元王构编构字肯堂东平人官至翰林学士承防諡文肃事迹具元史本传据至顺四年王理序是编乃构官济南总管时以授其门人刘氏而理为刻于集庆路者旧本残蠧阙其前页其刘氏之名则不可考矣上巻论诗下巻论文皆采宋人诗话及文集说部为之构所附论者惟下巻结语一条而已所録虽多习见之语而去取颇为精核其中如诗文发源诗宪蒲氏漫斋録之类今皆亡佚不传赖此书存其一二又世传吕氏童防训非其全帙此书所録凡三十一条皆今本所未载亦颇足以资考证较诗话总龟之类浩博而伤猥杂者实为胜之固谈艺家之指南矣此书乆无刻本传冩多讹两巻之中不注书名者凡十条又上巻佚其第五页序文仅存末页中亦时时有缺字今检其可考者补之其无可考者则姑仍原本以存其旧焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　修辞鉴衡原序
　　【上阙】以嵗贡山东廉访司为其书吏居济南故翰林承防王文肃公为济南总管固其乡先生也君以诸生事之文肃教之为文出书一编即此书也刘君爱之不忘俾刻之理命李君晋仲李君伯羽校之厘正其次叙论诗为首文为后四六以附凡一百九十余条俾学者知其难焉因命儒学正戚君子实掌板郑楙刻之于集庆路学至顺四年七月望日文林郎江南诸道行御史台监察御史王理序







　　钦定四库全书
　　修辞鉴衡巻一
　　元　王构　编
　　诗
　　诗者始于舜臯之歌三代列国风雅继作今之三百五篇是也其句法自三字至八字皆起于此三字句若鼓咽咽醉言归之类四字句若闗闗雎鸠在河之洲之类五字句若谁谓雀无角何以穿我屋之类七字句若交交黄鸟止于棘之类八字句若十月之交曰我不敢效我友自逸之类汉魏以降述作相望梁陈以来格致寖多自唐迄于国朝而体制大偹矣【古今总类诗话】
　　笔谈云古人文章自应律度未以音韵为主自沈约增崇韵学其论文则欲宫羽相变低昻殊节若前有浮声则后须切响一篇之内音韵尽殊两句之中轻重悉异妙达此防始可言文自后浮巧之语体制渐多如傍犯蹉对假对双声叠韵之类又有正格偏格类例极多故有三十四格十九图四声八病之类今略举数事如徐陵云陪游馺娑骋纤腰于结风长乐鸳鸯奏新声于度曲又云厌长乐之疎钟劳中宫之缓箭虽两长乐字义不同不为重复此类为傍犯如九歌蕙殽蒸兮兰借奠桂酒兮椒浆当曰蒸蕙殽奠桂酒今倒用之谓之蹉对如自朱耶之狼狈致赤子之流离不唯朱对赤耶对子兼狼狈流离乃兽名对鸟名又有防人具鸡黍稚子摘杨梅当时物议朱云小后代声名白日长以鸡对杨以朱云对白日如此之类又为假对如几家村草里吹唱隔江闻几家村草吹唱隔江皆双声如月影侵簪冷江光逼履清侵簪逼履皆疉韵诗第二字侧入谓之正格如鳯厯轩辕纪龙飞四十春之类第二字平入谓之偏格如四更山吐月残夜水明楼之类唐名贤多用正格如杜甫诗用偏格者十无二三【古今总类诗话】
　　诗以风调高古为主
　　古人作诗正以风调高古为主虽意逺语疎皆为佳作后人有切近的当气格凡下者终使人可憎【李希声诗诂】
　　诗以意义为主
　　诗以意义为主文词次之或意深义高虽文词平易自是奇作世人见古人语句平易仿效之而不得其意义便入鄙野可笑卢仝有云不鲫溜钝汉非其篇前后意义可取自可掩口矣寕可效之耶韩吏部古诗高卓至于律诗虽可称善要是有不工者而好韩之人句句称述未可谓然也韩诗云老翁真个似童儿汲井埋盆作小池此直谐语以为戯耳欧阳永叔江邻几论韩雪诗以随车翻缟带逐马散银杯为不工而以坳中初盖底凸处遂成堆为胜不知正得韩意否永叔云知圣俞者无如修尝问圣俞平生最好句圣俞所自负者皆修所不好圣俞所卑下者皆修所称赏盖知音之难如是其评古人诗得无似之乎【古今诗话】
　　诗清立意新
　　老杜诗清立意新最是作诗用力处盖不可循习陈言只规摹旧作也鲁直云随人作计终后人又云文章切忌随人后此自鲁直见处也近世人学老杜多矣左规右矩不能稍出新意终成屋下架屋无所取长独鲁直下语未尝似前人卒与之合此为善学如陈无已力尽规摹巳少变化
　　诗去陈腐不可奇怪不在难解
　　谢朝华之已披啓夕秀于未振学诗者尤当领此陈腐之语固不必涉笔然求去其陈腐不可得而翻为怪怪奇奇不可致诘之语以欺人不独欺人而且自欺诚学者之大病也诗人首二谢灵运在永嘉因梦惠连遂有池塘生春草之句晖在宣城因登三山遂有澄江静如练之句二公妙处盖在于鼻无垩目无膜尔鼻无垩斤将曷运目无膜箆将曷施乃浑然天成天球不琢者欤灵运诗如矜名道不足适已物可防清晖能娱人游子澹防归晖诗春草秋更緑公子未西归大江流日夜客心悲未央等语皆得三百五篇之余韵是以古今奇作又曷尝以难解为工哉东坡跋李端叔诗巻云暂借好诗消永日每逢佳处輙参禅盖端叔作诗意太过参禅之语所以警之耳【韵语阳秋】
　　诗待境生者工
　　山谷云诗文唯不搆空强作待境而生便自工耳【诗文发源】
　　诗自苦心得之
　　郑綮相国善诗或曰相国近为诗否对曰诗思在防桥风雪中驴子上此处何以得之盖言平生苦心【古今诗话】陈去非尝谓余言唐人皆苦思作诗所谓吟安一个字撚断数茎须句向夜深得心从天外归吟成五字句用破一生心蟾蜍影里清吟苦舴艋舟中白发生【阙】
　　对偶切不切之失
　　近时论诗者谓对偶不切则失之粗太切则失之俗如江西诗社所作虑失之俗也则往往不甚对是亦一偏之见尔老杜江陵诗云地利西通蜀天文北照秦秦川诗云水落鱼龙夜山空鸟鼠秋丛篁低地碧高柳半天青查梨且缀碧梅杏半传黄如此之类可谓对偶太切矣又何俗乎如杂蘂红相对他时锦不如磨灭余篇翰平生一钓舟之类虽对不求太切未尝失格也学诗者当审此【韵语阳秋】
　　诗不可靡丽
　　初学作诗宁失之野不可失之靡丽失之野不害气质失之靡丽不可复整顿【童蒙训】
　　诗不烦绳削而自合
　　山谷云宁律不谐而不使句弱用字不工而不使语俗此庾开府之所长也然有意于为诗也至于渊明则所谓不烦绳削而自合者虽然巧于斧斤者多疑其拙窘于检括者辄病其放孔子曰寗武子其知可及也其愚不可及也渊明之拙与放岂可与不知者道哉道人曰如我按指海印发光汝暂举心尘劳先起说者曰若以法眼观无俗不真若以世眼观无真不俗渊明之诗要当与一丘一壑者共之耳【诗文发源】
　　诗不可斧凿粘皮骨
　　作诗贵雕琢又畏有斧凿痕贵破的又畏粘皮骨此所以为难李商隐栁诗云动春何限叶撼晓几多枝恨其有斧凿痕也石曼卿红梅诗云认桃无緑叶辨杏有青枝恨其粘皮骨也能晓此等病始可以工诗矣刘梦得称白乐天诗云郢人斤斵无痕迹仙人衣裳弃刀尺世人方内欲相从行尽四维无处覔如是虽终日斵而鼻不伤终日射而鹄必中终日行于规矩之中而其迹未尝滞也山谷尝与杨明叔论诗谓以俗为雅以故为新百战百胜如孙吴之兵棘端可以破镞如甘蝇飞卫之射提聚放开在我掌握与刘所论殆一辙矣【韵语阳秋】
　　诗非怒邻骂座之为
　　山谷云诗者人之情性也非强谏争于廷怨忿诟于道怒邻骂座之为也其人忠信笃敬抱道而居与时乖逢遇物悲喜同床而不察并世而不闻情之所不能堪因发为伸吟调笑之声胷次释然而闻者亦有所劝勉比律吕而可歌列干羽而可舞是诗之美也其发为讪谤侵凌引颈以承戈披襟而受矢以快一朝之忿者人皆以为诗之祸乃失诗之防非诗之过也【诗文发源】
　　八句要诀
　　贺铸字方囘言学诗于前辈得八句法云平淡不流于浅俗奇古不邻于怪僻题咏不窘于物象叙事不病于声律比兴深者通物理用事工者如已出格见于成篇浑然不可镌气出于言外浩然不可屈尽心于诗守此勿失【古今总类诗话】
　　四不如
　　繁秾不如简澹直肆不如防婉重而浊不如轻而清实而晦不如虚而明
　　诗体
　　金针格云诗以声律为窍物象为骨意格为髓又云链句不如链字链字不如链意链意不如链格又云诗第一聫谓之破题欲如狂风卷浪势欲滔天第二聫谓之颔聫第三聫谓之颈聫须字字对第四聫谓之落句欲如高山放石一去不廽【古今总类诗话】
　　字欲响
　　朱文公云紫防论诗欲字字响其晚年诗多哑了【刘后村云】李虚已侍郎字公受少从江南先达学作诗后与曾致尧倡酬每曰公受少从学江南诗恨哑耳虚已初未悟久乃造入以其法授晏元献元献以授二宋自是不传【老学庵笔记】
　　五言第三字七言第五字并要响
　　江西诸人每谓五言第三字七言第五字要响【老学庵笔记】五字诗以第三字为句眼七字诗以第五字为句眼古人链字直于句眼上链【蒲氏漫斋録】
　　王介甫尝读杜诗云无人觉往来下得觉字大好暝色赴春愁下得赴字大好若下起字此即小儿言语足见吟诗要一字两字工也【艺苑雌黄】
　　潘邠老云七言诗第五字要响如返照入江翻石壁归云拥树失山村翻字失字是响字五言诗第三字要响如圆荷浮小叶细麦落轻花浮字落字是响字所谓响者致力处也予窃以为字字当活活则字字自响【童防训】老杜飞星过水白落月动沙虚是链中间第三字地坼江防隐天清朩叶闻是链末后一字酧李都督早春诗云红入桃花嫩青归柳叶新是链第二字若非入与归二字则与儿童诗何异【韵语阳秋】
　　气韵格力
　　诗以意为主又须篇中链句句中链字乃得工耳以气韵清高深妙者絶以格力雅健雄豪者胜元轻白俗郊寒岛瘦皆其病也【瑚钩诗话】
　　七言不要有闲字
　　七字句法不要有闲字若减两字成五言而意思足便是有闲字也【漫斋録】
　　七言得连绵字而精神
　　王维诗云漠漠水田飞白鹭阴阴夏木啭黄鹂二句以漠漠阴阴二字唤起精神又无邉落木潇潇下不尽长江滚滚来二句亦以潇潇滚滚唤起精神若曰水田飞白鹭夏木啭黄鹂木叶无邉下长江不尽来则絶无光彩矣见得连绵不是装凑赘语【诚斋】
　　七言对偶之工
　　王荆公晚年诗律尤精严造语用字间不容发然意与言防言随意遣浑然天成殆不见有牵合排比处如含风鸭緑粼粼起弄日鹅黄袅袅埀读之初不觉有对偶细数落花因坐久缓寻芳草得归迟但见舒闲容与之态耳而字字细攷之若经櫽括权衡者其用意亦深刻矣尝与叶致逺诸人和头字韵诗往返数四其末篇有云名誉子真矜谷口事功新息困壶头以谷口对壶头其精切如此后数月复取本追改云岂爱京师傅谷口但知乡里胜壶头今集中两本并存【石林诗话】
　　意逺而中潜贯者高
　　律诗中间对聫两句意甚悠逺而中实潜贯者最为高作如介甫示平甫诗云家世到今宜有后人才如此岂无时答陈正叔云此道未行身有待古人不见首空囬鲁直答刘彦和诗天于万物定贫我智効一官全为亲上叔父夷仲诗云万里书来儿女瘦十月山行氷雪深欧阳永叔送王平甫诗云朝廷失士有司耻贫贱不忧君子难送张安道诗云身行南鴈不到处山与北人相对闲如此之类与规规然嫓青对白者相去万里矣鲁直如此句甚多不能槩举也【韵语阳秋】
　　无字无来处
　　章叔度宪云毎下一字俗间言语无一字无来处此陈无已鲁直作诗法也【步里客谈】
　　用俗语尤见工夫
　　王君玉对人曰诗家不妨间用俗语尤见工夫雪止未消者俗谓之待伴尝有雪诗云待伴不禁鸳瓦冷羞明常怯玉钩斜待伴羞明皆俗语今采摘入句了无痕纇此防瓦砾为黄金手也【舌今总类诗话】
　　舟人占风若炮车云起辄急避乃风候也东坡诗云今日江头天色恶炮车云起风欲作张文潜诗云喜逢山色开眉黛愁对江云起炮车【诗文发源】
　　用全语有气格
　　山谷谓余作诗使史汉间全语有气骨后因读孟浩然诗见以吾一日长异方之乐令人悲及吾亦从此逝方悟山谷之语【诗文发源】
　　用事
　　杜少陵云作诗用事要如禅家语水中着盐饮水乃知盐味此说诗家秘密藏也如五更鼓角声悲壮三峡星河影动摇人徒见凌轹造化之工不知乃用事也祢衡传挝渔阳掺声悲壮汉武故事星辰动摇东方朔谓民劳之应善用事者如系风捕影岂有迹耶【西清诗话】
　　用故事当如已出如杜甫寄人诗云径欲依刘表还疑厌祢衡此事用王粲依刘表曹公厌祢衡郤防化只作杜甫欲去依他人恐他厌之语此便是如已出也【蒲氏漫斋録】
　　诗用事不可牵强必至于不得不用而后用之则事词为一莫见其安排闘凑之迹苏子瞻尝为人作挽诗云岂意日斜庚子后忽惊岁在已辰年此乃天生作对不假人力【石林诗话】
　　东坡云诗须要有为而后作用事当以故为新以俗为雅好奇务新乃诗之病柳子厚晚年诗颇似渊明知诗病者也【蒲氏漫斋録】
　　六一居士云国朝杨大年与钱惟演刘筠数公唱和自西昆集出时人争效诗体一变而后生晚辈患其多用故事至于语僻难晓殊不知自是学者之如大年新蝉诗云风来玉宇乌先觉露下金茎鹤未知虽用故事何害为佳句也又如峭防横渡官桥柳叠鼔惊飞海岸鸥其不用故事又岂不佳乎盖其雄文博学笔力有余故无不可非如前世号诗人者区区于风云草木之类为许洞所困者也【诗话总类】
　　读书天下难事用功有浅深耳唐以诗为专门之学虽名世善用故事者或未免小误如王摩诘诗卫青不败由天幸李广无功縁数奇不败由天幸乃霍去病非衞青也去病传云其军常先大将军军亦有天幸未尝困絶意有大将军字误指去病作衞青尔李太白诗有山阴道士如相访为写黄庭换白鹅此乃道德经非黄庭也逸少尝写黄庭与王修故二事相紊杜牧之尤不可胜数前辈每云用事虽了在心目间亦当就时讨阅则记牢而不误乃名言也【漫斋録】
　　今之郡守谓之建麾盖用顔延年诗屡荐不入官一麾乃出守之误也延年所谓一麾乃指麾之麾如武王秉白旄以麾非旌麾之麾也谓山涛荐阮咸为吏部郎三上武帝不用后为荀朂一挤出守始平延年亦被摈故有此句杜牧登乐游原诗拟把一麾江海去乐游原上望昭陵此用事误也【古今诗话】
　　声律末流
　　张文潜云以声律作诗其末流也而唐至今谨守之独鲁直一扫古今出胸臆破弃声律作五七言如金石未作钟声和鸣浑然天成出尘外意近来作诗者颇有此体然自吾鲁直始也【诗文发源】
　　形似激昻
　　范元实云形似之语盖若诗之赋萧萧马鸣悠悠斾旌是也激昻之语盖若诗之兴周余黎民靡有孑遗是也古人形似之语必实録是事决不可易故老杜所题诗往往亲到其处益知其工激昻之言孟子所谓不以文害辞不以辞害志初不可以形迹考然如此乃见一时之意如古栢诗柯如青铜根如石视之信然虽圣人复生不可改此形似之语霜皮溜雨四十围黛色参天二千尺云来气接巫峡长月出寒通雪山白此激昻之语不如此则不见古柏之大也文章固多端然警策处往往此两体尔【古今诗话】
　　布置　含蓄
　　布置者谓诗之全篇用意曲折也诗眼云山谷尝言文章必谨布置每见后学多告以原道命意曲折尝以槩考古人法度如赠韦左丞诗前贤録为压巻盖布置最得正体原道与书之尧典盖如此其他皆为变体含蓄者言不尽意也冷斋夜话云有句含蓄者如勲业频看镜行藏独倚楼有意含蓄者如天街夜色凉如水卧看牵牛织女星有句意含蓄者如明年此防知谁健醉把茱茰仔细看【诗宪】
　　因袭　转易
　　因袭者因前人之语也以陈为新以拙为巧非有过人之才则未免以蹈袭为媿魏道辅云诗恶蹈袭古人亦有蹈袭而愈工若出于已者盖思之精则造语愈深也转易者因袭之变也前者既有是语矣吾因而易之虽语相反皆不失为佳【诗宪】
　　水田飞白鹭夏木啭黄鹂李嘉祐诗也王摩诘衍之为七言曰漠漠水田飞白鹭阴阴夏木啭黄鹂而兴益逺九天阊阖开宫殿万国衣冠拜冕旒王摩诘诗也杜子美删之为五言曰阊阖开黄道衣冠拜紫宸而语益工近观山谷黔南十絶七篇用乐天花下对酒渭川旧居东城寻春西楼委顺竹牕等诗余三篇用其诗畧防化而已乐天云相去六千里地絶天邈然十书九不到何用开忧顔山谷则云相望六千里天地隔江山十书九不到何用一开顔乐天云霜降水反壑风落木归山苒苒岁将宴物皆复本原山谷云霜降水反壑风落木归山苒苒岁华晩昆虫皆闭闗乐天云渴人多梦饮饥人多梦飡春来梦何处合眼到东川山谷云病人多梦医囚人多梦赦如何春来梦合眼见乡社叶少蕴云诗人防化前作正如李光弼将郭子仪之军重经号令精彩数倍今观三公所作此语殆诚然也【韵语阳秋】
　　夺胎　换骨
　　夺胎者因人之意触类而长之虽不尽为因袭又能不至于转易盖亦大同而小异耳冷斋夜话云规模其意而形容之谓之夺胎换骨者意同而语异也冷斋云不易其意而造其语谓之换骨朱臯逢年云今人皆拆洗诗耳何夺胎换骨之有【诗宪】
　　冷斋夜话如郑谷十日菊曰自縁今日人心别未必秋香一夜衰此意甚佳而病在气不长曾子固曰诗当使人一览语尽而意有余荆公菊诗云千花百卉凋零后始见闲人把一枝东坡云休休明日黄华蝶也愁又如太白诗鸟飞不尽暮天碧又青天尽处没孤鸿然其病如前所论山谷诗云不知眼界濶多少白鸟去尽青天囘此皆换骨法也顾况诗一别二十年人堪几囘别荆公云一日君家把酒杯六年波浪与尘埃不知乌石冈头路到老相寻得几囘乐天诗曰临风杪秋树对酒长年人醉貌如霜叶虽红不是春东坡云儿童误喜朱顔在一笑那知是酒红此皆夺胎之法也【古今诗话】
　　诗有换骨法谓用古人意而防化之使加工也李白诗云白发三千丈縁愁似个长荆公防化之则云缲成白发三千丈刘禹锡云遥望洞庭湖面水白银盘里一青螺山谷防化之云可惜不当湖水面银山堆里看青山孔稚圭白苎歌云山虚钟响彻山谷防化之云山空响筦弦卢仝诗云草石是亲情山谷防化之云小山作友朋香草当姬妾学诗者不可不知此【韵语阳秋】
　　写物
　　诗人有写物之工桑之未落其叶沃若他木则不足以当此林逋梅花诗云踈影横斜水清浅暗香浮动月黄昏决非桃李诗皮日休白莲花诗无情有恨何人见月晓风清欲堕时决非红莲诗此乃写物之工若石曼卿红梅诗认桃无緑叶辨杏有青枝此至陋语盖村中学防体也【古今诗话】
　　咏物不待明说尽只彷佛形容便见妙处如鲁直酴醿诗云露湿何郎试汤饼日烘荀令炷炉香东坡诗云作诗必此诗定知非诗人此或一道也鲁直咏物曲尽其理如猩猩笔诗平生几两屐身后五车书其必此诗哉【童防训】
　　诗禁体物语此学者例能言之也欧阳文忠公守汝阴与客赋雪于聚星堂举此令往往皆阁笔不能下然亦有定法若能者则出入纵横何可拘碍郑谷乱飘僧舍茶烟湿密洒歌楼酒力防非不去体物语而气格如此卑【石林诗话】
　　诗语固忌用巧太过然縁情体物自有天然之妙虽巧而不见刻削之痕老杜细雨鱼儿出防风燕子斜此十字殆无一字虚设雨细着水面为沤鱼常上浮而淰若大雨则伏而不出矣燕体轻弱风猛则不能胜惟防风乃受以为势故又有轻燕受风斜之语至穿花蛱蝶深深见防水蜻蜓欵欵飞深深字若无穿花字欵欵字若无防水字皆无以见其精防如此然读之浑然全似未尝用力此所以不碍其气格超胜使晚唐诸子为之便当入鱼跃练江抛玉尺莺穿丝柳织金梭体矣【石林诗话】余顷年游蒋山夜上寳公塔时天已昏黑而月犹朱出前临大江下视佛屋峥嵘时闻风铃铿然有声忽记杜少陵诗夜深殿突兀风动金琅珰恍然如已语也又尝独行山谷间古木夹道交阴唯闻子规相应木问乃知两边山朩合终日子规啼之为佳句也又【阙】中濒溪与客纳凉时夕阳在山蝉声满树观二人洗马于溪中曰此少陵所谓晩凉看洗马森木乱鸣蝉者也此诗平日诵之不见其工唯当所见处乃始知其为妙作诗止欲写所见耳不必过为奇崄也【周小隐诗话】
　　梅圣俞云作诗要须状难写之景于目前含不尽之意于言外真名言也观其送苏祠部通判洪州诗云沙鸟看来没云山爱后移送张子野赴郑州云秋雨生陂水高风落庙梧之类状难写之景也送马殿丞赴密州云危防淮上去古木海邉秋和陈秘校云江水几经岁鉴中无壮顔之类含不尽之意也【韵语阳秋】
　　六一居士曰圣俞尝语予诗家虽率意而造语亦难若意新语工得前人所未道者斯为善也贾岛云竹笼拾山果瓦缾担石泉姚合云马随山鹿放鸡逐野禽栖等是山邑荒僻官况萧条不如县古槐根出官清马骨高为工也予曰语之工者固如是状难写之景含不尽之意何诗为然圣俞曰作者得于心览者防于意殆难指陈以言也虽然亦可略道其彷佛若严维柳塘春水漫花坞夕阳迟则天容时态融和骀荡岂不如在目前乎又若温庭筠鸡声茅店月人迹板桥霜贾岛恠禽啼旷野落日恐行人则道路辛苦羇愁旅况岂不见于言外乎【古今总类诗话】
　　说情　说事
　　载驰诗反覆说尽情意学者宜考蒹葭诗说得事理明白尤宜致思也【童防训】
　　纪事
　　大雅緜九章初颂太王迁豳建都邑营宫室而巳其卒章乃曰虞芮质厥成文王蹶厥生予曰有疏附予曰有先后予曰有奔走予曰有御侮事不接文不属如连山断岭虽相去絶逺而气象聫络观者知其脉理之通也盖附离不以凿枘此最为文之高致老杜防贼时诗有曰少陵野老呑声哭春日潜行曲江曲江头宫殿鎻千门细柳新蒲为谁緑忆昔霓旌下南苑苑中万物生顔色昭阳殿里第一人同辇随君侍君侧辇前才人带弓箭白马嚼齧黄金勒翻身向天仰射云一箭正陆双飞翼明眸皓齿今何在血汚游魂归不得清渭东流劒阁深去住彼此无消息人生有情涙沾臆江水江花岂终极黄昏胡骑尘满城欲往城南望城北予爱其词气如百金战马注坡蓦涧如履平地得诗人之遗法如白乐天诗词甚工然拙于纪事寸步不违犹恐失之此所以望老杜藩垣而不及也【古今诗话】
　　诗人咏歌文武征伐之事其于克密曰无矢我陵我陵我阿无饮我泉我泉我池其于克崇曰临冲闲闲崇墉言言执讯连连攸防安安是类是祃是致是附四方以无侮其于克商曰维师尚父时维鹰扬谅彼武王肆伐大商防朝清明形容征伐之盛极于此矣韩退之作元和圣德诗言刘辟之死曰婉婉弱子赤立伛偻牵头曵足先断腰膂次及其徒体骸撑拄末乃取辟骇汗如雨挥刀纷纭争切脍脯此李斯颂秦所不忍言而退之自谓无愧于雅颂何其陋也【古今总类诗话】
　　长篇
　　山谷谓秦少游云凢始学诗须要每作一篇先立大意若长篇须曲折三致意焉乃为成章耳【诗文发源】
　　作诗临了要出场
　　山谷云作诗如作杂剧初时布置临了须打一诨了方是出场【同上】
　　选诗
　　古人文章一句是一句句句皆可作题目如尚书可见后人文章累千百言不能就一句事理只如选诗亦有高古气味自唐以下无复此意此不可不知也【童防训】选诗骈句甚多如宣尼悲获麟西狩涕孔丘千忧集日夜万感盈朝昏万古陈往还百代劳起伏多士成文集羣贤济洪绩之类恐不足为后人法也【韵语阳秋】
　　读古诗十九首及曹子建诗如明月入高楼流光正徘徊之类皆致思深逺言有尽而意无穷学者当以此诗常自涵养自然下笔高妙【童蒙训】
　　四言
　　自曹氏父子王仲宣陆士衡后惟陶公最髙停云荣朩等篇殆突过建安矣【后村诗话】
　　集句
　　集句自国初有之未盛也至石曼卿人物开敏以文为戯然后大着至元丰间王文公益工于此人言自公起非也【古今诗话】
　　诗才有高下
　　东坡云司空表圣自论其诗以为得味于味外緑柳连村暗黄花入麦稀此句最善又云碁声花院静幡影石坛高吾尝游五老峰入白鹤观松阴满庭不见一人惟闻碁声然后知此句之工也但恨其寒俭有僧态若杜子美云暗飞萤自照水宿鸟相呼四更山吐月残夜水明楼则才力富赡其去表圣之流逺矣又曰郑谷诗云江上晩来堪画处渔人披得一蓑归此村学中诗也柳子厚云千山鸟飞絶万迳人踪灭孤舟蓑笠翁独钓寒江雪信有格也哉【同上】
　　王荆公云梨花一枝春带雨桃花乱落如红雨珠帘暮卷西山雨皆警句也终不若院落深沉杏花雨为其言尽而意有余也【同上】
　　刘梦得言茱茰二字更三诗人道之而有工否杜公云更把茱茰仔细看王右丞云遍插茱茰少一人朱放云学他年少插茱茰杜句为优逮东坡有酒阑何必看茱茰之句则又高出工部一等【蒲氏漫斋録】
　　晏元献喜评诗尝曰老觉腰金重慵便枕玉凉未是富贵语不如笙歌归院落灯火下楼台此善言富贵者也人皆以为知言公虽起自田里而文章冨贵出乎天然尝览李庆富贵曲云轴装曲谱金书字树记花名玉篆牌公曰此乃乞儿相未尝谙富贵者故公每吟咏富贵不言金玉锦绣而惟说其气象若曰楼台侧畔杨花过帘幕中间燕子飞又云梨花院落溶溶月柳絮池塘淡淡风故公以此句语人曰穷儿家有此景致也无【同上】
　　诗要収敛
　　东坡荅李廌书云惠示古赋近诗词气卓越意趣不凡甚可喜也但防伤冗后当稍収敛之今未可也足下之文正如川之方增极其所至霜降水落自见涯涘然不可不知也
　　诗体之变
　　诗自河梁之后诗之变至唐而止元和之诗极盛诗有盛唐中唐晩唐五代陋矣
　　评前贤诗
　　陶渊明诗所不可及者冲淡深粹出于自然惟尝用力学然后知渊明诗非着力之所能成【龟山诗话】
　　陶潜谢朓诗皆平淡有思致非后来诗人怵心刿目雕琢者所为也老杜云陶谢不枝梧风骚共推激紫燕自超诣翠駮谁剪剔是也大抵欲造平澹当自组丽中来落其纷华然后可造平淡之境如此则陶谢不足进矣今之人多作拙易诗而自以为平淡识者未尝不絶倒也梅圣俞和晏相诗云因令适性情稍欲到平淡苦词未圆熟刺口剧菱芡言到平淡处甚难也所以赠杜挺之诗有作诗无古今欲造平淡难之句李白云清水出芙蓉天然去雕饰平淡而到天然处则善矣【韵语阳秋】谢康乐一字百炼乃出至晖尤丽密【刘后村序江西诗派】韦苏州诗律深妙流出肺腑非尽学力世言其扫地焚香而坐如昔事武皇帝无頼恃恩私诗一篇不应为人老少顿异可见前贤寓意耳【后村诗话】
　　古今论诗多矣吾独爱汤惠休称谢灵运为初日芙蓉沈约称王筠为弹丸脱手两语最当人意初日芙蓉非人力所能为精彩华妙之意自然见于造化之外灵运诸诗可以当此者亦无几弹丸脱手虽是输写便利动无留碍然其精圆快速发之在手筠亦未能尽也然作诗审到此地岂复更有余事韩退之赠张籍云君诗多态度蔼蔼春空云司空图记戴叔伦语云诗人之词如蓝田日暖玉生烟亦是形似之微妙者但学者不能味其言耳【石林诗话】
　　李太白诗如晓月出天山苍茫云海间长风一万里吹度玉门闗及沙墩至梁苑二十五长亭大舶夹双橹中流鹅鹳鸣之类皆气盖一世学者能熟味之自不褊浅【童防训】
　　余评李白诗如黄帝张乐于洞庭之野无首无尾不主故常非墨工椠人所可拟议吾友黄介读李杜优劣论曰论文正不当如此余以为知言【山谷】
　　世言荆公四家诗后李白以其十首九首说妇人恐非荆公之言白诗乐府外及妇人者实少言酒固多比之渊明辈亦未为过此乃读白诗之不熟者妄立此论耳四家诗未必有次第使诚不喜白当自有故盖白识度甚浅观其诗中如中宵出饮三百杯明朝归揖二千石揄扬九重万乘主谑浪赤墀金鎻贤王公大人借顔色金章紫绶来相趋一别蹉跎朝市间青云之交不可攀归来入咸阳谈笑皆王公高冠佩雄剑长揖韩荆州之类浅陋有索客之风集中此等语最多但以其词豪俊动人故不深考耳又如以布衣得翰林供奉此何足道遂云当时笑我微贱者却来请谒为交懽宜其终身坎【老学庵记】
　　东坡云苏李之天成曹刘之自得陶谢之超迈盖亦至矣而杜子美李太白以英伟絶世之姿凌跨百家古之诗人尽废然魏晋以来高风絶尘亦少衰矣李杜之后诗人继出虽间有逺韵而才不逮意独韦应物柳子厚发纤秾于简古寄至味于淡泊非余子所及也唐末司空图崎岖兵乱之间而诗文高雅犹有承平之遗风其论诗曰梅止于酸盐止于咸饮食不可无塩梅而其美常在于酸咸之外盖自列其诗之有得于文字之表者二十有四韵恨当时不识其妙予三复其言而悲之【古今诗话】
　　予读杜诗云江汉思归客乾坤一腐儒功业频看镜行藏独倚楼叹其含蓄如此及夫虎气必腾上龙身宁乆藏蛟龙得云雨雕鹗在秋天则又骇其奋迅也草深迷市井地僻懒衣裳经心石镜月到面雪山风爱其清旷如此及云退朝花底散归院柳邉迷君随丞相后我往日华东则又恠其华艳也乆客得无泪故妻难及晨囊空恐羞澁留得一钱看则又嗟其穷愁也如此及云香雾云鬟湿清辉玉臂寒笑时花近眼舞罢锦纒头则又疑其侈丽也至读谶归龙凤质威定虎狼都风尘三尺劒社稷一戎衣则又见其发扬而蹈厉矣五圣聫龙衮千官列雁行圣图天广大宗祀日光辉则又得其雄深而雅健矣许身一何愚自比稷与契虽乏谏诤姿恐君有遗失则又知其许国而爱君也对食不能飡我心殊未谐人生无家别何以为烝黎则又知其伤时而爱民也不闻夏殷衰中自诛褒妲煌煌太宗业树立甚宏达斯则隐恶扬善而春秋之意耶廵非瑶水逺迹是雕墙后天王守太白竚立更搔首斯则忧深思逺而诗人之防耶至于上有蔚蓝天乘光抱琼台风防倚翠台暮把东皇衣乃神仙之致耶惟有摩尼珠可照浊水源欲问第一意囘向心地初乃佛乘之意耶呜呼有能窥其一二者便可名家况深造而具体者乎此予所以稚齿服膺华颠未至也【瑚钩诗话】
　　范元实云老杜诗凡一篇皆工拙相半古人文章类如此皆拙固无取使其皆工则峭急而无古气如李贺之流是也然后世学者当先学其工者精神气骨皆在于此如望岳诗云齐鲁青朱了洞庭云吴楚东南拆乾坤日夜浮语既高妙有力而言东岳与洞庭之大无过于此后来文士极力道之终有限量益知其不可及望岳第二句如此故先云岱宗夫如何洞庭先如此故后云亲朋无一字老病有孤舟使洞庭诗无前两句而皆如后两句语虽健终不工望岳诗无第二句而云岱宗夫如何虽曰乱道可也今人学诗先得老杜平漫处乃隣女之效颦者耳【古今诗话】
　　老杜风吹客衣日杲杲树搅离思花防防此最着意深逺【诗文发源】
　　叙事如老杜送表侄王评事诗云我之曾祖姑尔之高祖母从头如此叙说都无遗其后忽云秦王时在坐真气惊戸牖再论其事他人不敢更如此道也【诗文发源潘邠老云】欧阳诗话云陈舍人从易偶収得杜集旧本文多脱误至送蔡都尉诗云身轻一鸟其下脱一字陈公因与数客用一字补之或云疾或云落或云起或云下莫能定其后得一善本乃是身轻一鸟过陈公叹服以为虽一字诸君亦不能到也【童防训】
　　子美到防州后诗退之自潮州还朝后文皆不烦绳削而自合【诗文发源】
　　秦少游言人才各有分限杜子美诗冠古今而无韵者殆不可读曾子固以文名天下而有韵輙不工此未易以理推也【同上】
　　范蜀公云武侯庙栢今十丈而杜工部云黛色参天二千尺古之诗人好夸大其事大率如此而沈存中又云霜皮溜雨四十围黛色参天二千尺若四十围而长二千尺毋乃太细长乎余以为论诗正不当尔【诗文发源】东坡云韩退之常自谓不逮子美至送李愿归盘谷序一篇独不减子美【同上】
　　柳子厚古律诗精妙韩不及【后山诗话】
　　东坡云子厚诗在陶渊明下韦苏州上退之豪放奇险则过之而温丽靖深不及也又曰外枯中膏似淡实美渊明子厚之流是也【古今诗话】
　　白乐天赋性旷远其诗曰无事日月长不羁天地阔此旷达者之词也孟东野赋性褊狭其诗曰出门即有碍谁谓天地寛此褊狭者之词也【青箱杂记】
　　在一人家见白公诗草数纸防窜涂抹及其成篇殆与初作不侔也【诗文发源】
　　欧公云圣俞子美齐名一时而二家诗体特异子美笔力豪儁以超迈横絶为奇圣俞覃思精微以深远闲淡为意各极其长虽善论者不能优劣也予尝于水谷夜行诗畧道其一二云子美气尤雄万窍号一噫有时肆颠狂醉墨洒滂沛譬如千里马已发不可杀盈前尽珠玑一一难拣汰梅翁事清切石齿潄寒瀬作诗三十年视我犹后辈文词愈精新心意虽老大有如妖韶女老自有余态近诗尤古硬咀嚼苦难嘬又如食橄榄真味失愈在苏豪一气轹举世徒惊骇梅穷独我知古货今难卖语虽非工谓粗得其彷佛然不能优劣之也【古今诗话】欧公尝谓圣俞曰世谓诗人多穷非诗能穷人殆穷而后工圣俞以为知言李希声语余曰孟郊诗正如鼂错为人不得为不佳伤峭直耳【诗文发源】
　　张文潜云唐晩年诗人类多穷士如孟东野贾浪仙之徒皆以刻琢穷苦之言为工或谓郊岛孰贫曰岛为甚以其言知之郊曰种稻耕白水负薪斫青山岛曰市中有樵山客舍寒无烟井底有甘泉釜中常苦干孟氏薪米自足而岛家俱无以是知之耳然及其至也清絶高远殆非常人可到唐之季诗称两人为最【古今诗话】
　　东坡诗不可摘指轻议其浮辞如长江大河飘沙巻沫枯槎束薪兰舟绣鹢皆随流矣珍泉幽涧澄潭灵沼可爱可喜无一防尘滓只是不似江河读者幸以此意求之【许彦周诗话】
　　山谷见东坡和渊明饮酒诗读至前山正可数后骑且勿驱云此老未死在又云东坡扬州和饮酒诗只是如已作至于惠州和归田园六首乃与渊明无异【诗文发源】东坡称鲜于子骏所作九诵以为有屈宋之风至八咏自谓欲作不及【古今诗话】
　　名贤诗话云黄鲁直自黔南归诗变前体且云须要唐律中作活计乃可言诗以少陵渊蓄云萃变态百出虽数十百韵格律益严盖操制诗家法度如此予观鲁直如吴余干廖明略白露亭燕集诗江静明光烛山空响管弦风生学士麈云绕令君筵百粤余生聚三吴喜接连庖霜刀落鲙执玉酒明船叶县飞来舄壶公谪处天谈多时屡谑舞短更成妍而我孤登览观诗未防宣老夫防镜罢衰白敢争先直可拍肩把袂矣【古今诗话】
　　陈去非谓予曰秦少游诗如刻就楮叶陈无已诗如养成内丹又曰凡诗人古有柳子厚今有陈无巳而已又曰崔颢能诗或问作诗之要曰但多读而勿使斯为善【泊宅编】
　　山谷作诗古律自成一家虽只字半句不轻出遂为本朝诗家祖其内集诗尤善
　　后山地位去豫章不逺后山文师南丰诗师山谷故后山诗文高妙一世【刘后村序江西诗派】
　　国初诗人如潘阆魏野规规晩唐格调杨刘专为昆体
　　作赋
　　山谷云作赋须要以宋玉贾谊相如子云为师略依仿其步骤乃有古风













　　修辞鉴衡巻一
　　钦定四库全书
　　修辞鉴衡巻二
　　元　王构　编
　　文
　　余近作示客云刺美风化缓而不廹谓之风采摭事物摛华布体谓之赋推明政治正言得失谓之雅形容盛德扬厉休功谓之颂幽忧愤悱寓之比兴谓之骚感触事物托于文章谓之辞程事较功考实定名谓之铭援古刺今箴戒得失谓之箴纡徐抑扬永言谓之歌非皷非钟徒歌谓之謡步骤驰骋斐然成章谓之行品秩先后序而推之谓之引声音杂比高下长短谓之曲吁嗟慨歌悲忧深思谓之吟吟咏情性合而言志谓之诗苏李而上高简古澹谓之古沈宋而下法律精切谓之律此诗之众体也帝王之言出法度以制人者谓之制丝纶之语若日月之垂照者谓之诏制与诏同诏亦制也道其常而作彛宪者谓之典陈其谋而成嘉猷者谓之谟顺其理而廸之者谓之训属其人而告之者谓之诰即师众而申之者谓之誓因官使而命之者谓之命出于上者谓之敎行之下者谓之令持而戒之者勅也言而谕之者宣也谘而扬之者赞也登而崇之者册也言其伦而析之者论也度其宜而揆之者议也别嫌疑而明之者辩也正是非而着之者说也记者记其事也纪者纪其实也书者缵而述焉者也防者条而对焉者也传者传而信者也序者绪而陈者也碑者披列事功而载之金石也碣者揭示操行而立之墓隧也诔者累其素履而质之神也志者识其行藏而谨其终始也檄者激发人心而谕之祸福也移者自近移远使之周知也表者布人子之心致君父之前也牋者修储后之问伸宫阃之仪也简者质言之而略也啓者文言之而详也状者言之公上也牒者用之官府也防书不缄插羽而传之者露布也尺牍无封指事而陈之者劄子也青黄黼黻经纬以相成者总谓之文也此文之异名客有问古今体制之不一者劳于应答乃着之篇以示焉【瑚钩诗话】
　　古文有三等
　　余以古文为三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉【后山诗话】
　　六经之文易晓
　　夫文传道而明心也古圣人不得已而为之而又欲句之难通义之难晓必不然矣请以六经明之诗三百篇皆俪其句皆叶其音可以播管弦荐宗庙【阙】　　熟也书者上古之书二帝三王之世之文也言古文者无出乎此则曰惠廸吉从逆防又曰德日新万邦惟怀志自满九族乃离在礼儒行夫子之文也则曰衣冠中动作谨大逊如慢小逊如伪在乐记则曰皷无当于五声五声不得不和水无当于五色五色不得不章春秋则全以属辞比事为教不可备引焉在易则曰乾道成男坤道成女日月运行一寒一暑夫岂句之难通义之难晓耶今为文而舍六经又何法焉若第取其书所谓吊由灵易所谓朋合簪者摹其语而谓之古亦文之弊【小畜文集】
　　论语之文
　　论语文字简淡不厌非左氏所可及【吕居仁童防训】
　　孟子之文
　　百里奚自鬻于秦一章最见抑扬反覆处【吕氏童防训】林文节公言以釜甑爨以鐡耕乎他人书此不知几百言也黄端冕【缨】云轻暖不足于体亦不减此【步里客谈】孟子之文语约而意尽不为巉刻斩絶之言而其锋不可犯【苏明允上欧公书】
　　毛诗之文
　　张文潜云诗三百篇虽云妇人女子小夫贱所为要之非深于文章者不能作如七月在野至入我牀下于七月以下皆不道破直至十月方言蟋蟀非深于文章者能为之耶【吕氏童防训】
　　檀弓之文
　　檀弓云南宫縚之妻之姑之防三之字不能去其一进使者而问故夫子之所以问使者使者所以答夫子一进字足矣丰不余一言约不失一辞【吕氏童防训】
　　檀弓与左氏纪太子申生事详略不同读左氏然后知檀弓之高远也【同上】
　　徃年尝请问于东坡先生作文法荅云但熟读檀弓当得之既而取读数百遍然后知后世人作文不及古人之病【山谷】
　　春秋之文
　　为文必学春秋然后言语有法近世学者多以春秋为深隐不可学盖不知春秋者也且圣人之言曷尝务为奇险求后世之不可晓赵啖曰春秋明白如日月简易如天地
　　左氏之文
　　文章不分明指切而从容委曲辞不廹切而意已独至惟左传为然当时诸国往来之辞与当时君臣相告相诮之语盖可见矣亦是当时圣人余泽未逺涵养自别故词气不廹如此非后世专学言语者也【吕氏童防训】左氏之文语有尽而意无穷如献子辞梗阳人一叚所谓一唱三叹有遗音者也如此等处皆是学文之本不可不深思也【吕氏童防训】
　　庄子左传
　　读庄子令人意思寛大敢作读左传使人入法度不敢容易此二书不可偏废近读东坡鲁直文亦类此【吕氏童防训】
　　列子
　　列子气平文缓非庄子步骤所能到【吕氏童防训】
　　孙子
　　孙子十三篇论战守次第与山川险易长短小大之状皆曲尽其妙摧高发隐使物无遁情此尤文章妙处
　　韩非子
　　韩非诸书皆说尽事情【吕氏童防训】
　　史记
　　史记其意深逺则其言愈缓其事繁碎则其言愈简此特春秋之意【李方叔文集】
　　两汉之文
　　汉高祖纪诏令雄健孝文纪诏令温润去先秦古书不逺后世不能及至孝武纪诏令始事文采文亦寖衰矣【童防训】
　　西汉自王褒以下文字专事词藻不复简古而谷永等书杂引经传无复已见而古学逺矣此学者所宜深戒【童防训】
　　班固叙事详密有次第专学左氏如叙霍氏上官相失之由正学左氏记秦穆晋惠相失处也【童防训】
　　张茂先称左思三都赋使读之者尽而有余乆而更新此最是作文字好处未知左思果能尔耶【步里客谈】
　　韩文公之文
　　韩子之文如长江大河浑浩流转鱼鼋蛟龙万怪惶惑而抑遏掩蔽不使自露而人望见其渊然之光苍然之色亦自畏避不敢迫视【蘓明允上欧公书】
　　柳子厚之文
　　东坡在岭外特喜子厚文朝夕不去手与陶渊明并称二友及北归与济明书乃痛诋子厚时令断刑四维贞符诸篇至以为小人无忌惮【老学庵记】
　　徐敦立侍郎绍兴末尝为予言柳子厚非国语之作正由平日法国语为文章看得熟故多见其疵病【老学庵记】
　　欧阳公文
　　文章纡余委曲说尽事理惟欧阳公得之【童防训】
　　欧公之文纡余委备往复百折而条达疎畅无所间防气尽语极急言竭论而容与闲易无艰难劳苦之态【苏明允上欧公书】
　　欧公每为文既成必自窜易至有不留本初一字者其为文章则书而傅之屋壁出入观省之至于尺牍单简亦必立藁其精审如此每一篇出士大夫皆传冩讽诵惟覩其浑然天成莫究斧凿之痕也【吕氏家塾记】
　　张子韶云欧公文粹如金玉东坡之文浩如河汉盛矣哉【横浦日新】
　　东坡之文
　　老坡作文工于命意必超然独立于众人之上如赵清献碑世间称冶郡者曰寛立朝者曰直盖已大矣欲进于二者又有说焉故曰其于治郡不专于寛时出猛政严而不残其在朝廷不专于直为国爱人掩其疵病如吾家蜀公坚卧不起人知其高而不称其用则为碑铭曰世皆谓公贵身贱名孰知其功侔圣人之清然后知其有功于世也又曰君实之用出而时施如彼水火宁除渴饥公虽不用亦相其行如彼山川出云相望然后知其表里废一不可也此皆非世人所能到者平日得意到处多如此其源葢出于庄子故其论刘伶庄子阮千里阎立本皆于世人意外别出眼目其平日取舍文章多以此为法【潜溪诗眼】
　　王文公居钟山有客自黄州来公曰东坡近日有何作对曰东坡宿临臯亭醉梦中而起作寳相藏记千余言才防定一两字而已有墨本适留舟中公遣健步往取而至时月出东方林影在地公展读于风檐喜见须眉曰子瞻人中龙也然有一字未稳客请愿闻之公曰日胜日负不若日胜日贫耳东坡闻之抚掌大笑以公为知言【冷斋夜话】
　　东坡晩年叙事文字多法柳子厚而豪迈之气非柳所能及也【童防训】
　　曾子固文
　　近世文字如曾子固诸序尤须详味【童防训】
　　曾子固荅李防书最见抑扬反覆处【童防训】
　　曾子固文章纡余委曲说尽事情加之字字有法度无遗恨矣【童防训】
　　秦少游文
　　文章有首有尾无一言乱说观少游五十防可见【同前】
　　李格非论文
　　李格非善论文章尝曰诸葛孔明出师表刘伶酒德颂陶渊明归去来辞李令伯乞养亲表皆沛然如肺肝中流出殊不见斧凿痕是数君子在后汉之末两晋之间初未尝欲以文章名世而其词意超迈如此是知文章以气为主气以诚为主【冷斋夜话】
　　文有三多
　　陈后山云永叔谓为文有三多看多做多商量多也【后山诗话】
　　东坡云顷歳孙莘老识文忠公乘间以文字问之云无他术惟勤读书而多为之自工世人患作文字少又懒读书每一篇出即求过人如此少有至者疵病不必待人指摘多作自能见之此公以其尝试过告人故尤有味【三苏文】
　　为文当从三易
　　沈隐侯曰古今为文当从三易易见事一也易见字二也易读诵三也邢子才尝曰沈侯文章用事不使人觉若胸臆语深以此服之杜工部作诗类多故实不似用事者是皆得作者之奥樊宗师为文澁不可读亦自名家才不逮宗师者固不可效其体刘勰文心雕龙论之至矣
　　学文有自来
　　东坡教人读战国防学说利害读贾谊鼂错赵充国疏学论事读庄子论理性读韩柳知作文体面【李方叔文集】议论文字须以董仲舒刘向为主礼记周礼及新序说苑之类皆当贯穿熟考【山谷】
　　词气或不逮初造意时此病只是读书未精博耳长袖善舞多钱善贾不虚语也【山谷与王观复书】
　　作文有悟入处
　　作文必要悟入处悟入必自工夫中来非侥幸可得如老苏之于文鲁直之于诗尽此理矣【童防训】
　　林文节子中言读孟子而悟文章法尝云以釜甑爨以铁耕乎他人书此不知当几百言也【步里客谈余见前】
　　老苏尝自言升里转斗里量因闻此遂悟文章妙处【童防训】
　　东坡三马赞振鬣长鸣万马皆瘖此皆记不传之妙学文者能涵泳此等语自然有入处【童防训】
　　文章足以见人贵贱
　　小说载卢擕貌陋常以文章谒韦宙韦氏子弟多肆轻侮宙语之曰卢虽人物不扬然观其文章有首尾异日必贵后竟如其言本朝夏英公亦尝以文章谒盛文肃公文肃公曰子文章有馆阁气象异日必显后亦如其言【皇朝类苑】
　　草野台阁之文
　　余尝防之文章虽各出于心术而实有两等有山林草野之文有朝廷台阁之文山林草野之文其气枯槁憔悴乃道不得行著书立言之所尚也朝廷台阁之文其气温润丰缛乃得行其道代言华国者之所尚也故本朝杨大年宋宣献宋莒公胡武平所撰制诏皆婉美淳厚过于前世燕许常杨远甚而其为人亦各类其文章王安国常语余曰文章格调须是官样岂安国所言官样亦谓有馆阁气耶今世乐艺亦有两般格调若教坊格调则婉美风流外道格调则粗野嘲哳至于村歌社舞则又甚焉兹亦与文章相类【皇朝类苑】
　　文章有三等
　　文有三等上焉藏锋不露读之自有滋味中焉步骤驰骋飞沙走石下焉用意庸常专事造语【防泽文说】
　　文要先定凡例
　　凡为文章皆须凡例先定如张安道作苏明允墓表或曰蘓君或曰先生或曰明允言欧阳永叔或名或字凡例不先定致轻重不等【步里客谈】
　　为文先识主客
　　凡为文须有主客先识主客然后成文字如今作文多是先立已意然后以巳说佐之此是不知主客也须是先立已意然后以故事佐吾说方可【蒲氏漫斋语録】
　　为文不可蹈袭
　　文章必自名家然后可传不朽若体规画圆凖方作矩终为人之臣仆古人讥屋下架屋信然陆机曰谢朝华于已披啓夕秀于未振韩愈曰惟陈言之务去此乃为文之要【宋子京笔记】
　　文不可拘一体
　　欧阳公云作文之体初欲奔驰乆当撙节使简重严正或时放肆以自舒勿为一体则尽善矣【庐陵文集】
　　文要纡余有首尾
　　鼓气以势壮为美势不可以不息不息则流宕而忘返亦犹丝竹繁奏必有希声窈眇聴者恱闻如川流迅激必有洄洑逶迤观者不厌【防泽文说】
　　过换处不可忽
　　防文字须要看他过换及过接处【防泽文说】
　　文字用意为上
　　文章贵曲折斡旋【丽泽文说】
　　孟子中百里奚自鬻于秦一章与韩退之论思元賔而不见见元賔之所与者犹吾元賔也及曾子固答李防书最见抑扬反覆处如此等类皆宜详读【童防训】
　　东坡在儋耳时葛延之自江陵担簦万里絶海往见留一月坡尝诲以作文之法曰儋州虽百家聚州人所须取之市而足然不可徒得也必有一物以摄之然后为已用所谓一物者钱是也作文亦然天下之事散在经子史中不可徒使必得一物以摄之然后为巳用所谓一物者意是也不得钱不可以取物不得意不可以用事此文字之要也【韵语阳秋】
　　文字不必多用事只用意便得【防泽文说】
　　古语云大匠不示人以朴盖恐人见斧凿痕迹也黄鲁直于相国寺得宋子京唐史藁一册归而熟读之自是文章日健此无他见其窜易句字与初造意时不同而识其用意处【曲洧旧闻】
　　山谷谓王立之若欲作楚词追配古人直须熟读楚词观古人用意曲折处讲学之然后下笔譬如巧女文绣妙一世若欲作锦必得锦机乃成锦尔【南昌文集】
　　文字一意贵在叚数多【防泽文说】
　　人言欧公五代史其间议论多感叹又多设疑盖感叹则动人设疑则意广此作文之法也【张横浦日新】
　　东坡云意尽而言止者天下之至言也然而言止而意不尽尤为极至如礼记左传可见【童防训】
　　文要说尽事情
　　吕居仁云文章须要说尽事情如韩非诸书大略可见至一唱三叹有遗音非有所养不能也【童防训】
　　文字要布置
　　范元实云古人文章必谨布置如老杜赠韦见素诗云纨袴不饿死儒冠多误身此一篇立意也故令静听而陈之自甫昔少年日至再使风俗淳皆儒冠事业也自此意竟萧条至蹭蹬无纵鳞言误身如此也则举意而文备固已有是诗矣然必言所以见韦者于是有厚愧真知之句所以真知者谓传诵其诗也然宰相职在进贤不当徒爱人而已士固不能无望故曰窃效贡公喜难甘原宪贫果无益则去之可也故曰焉能心怏怏止是走踆踆必入海而去秦也其于去也人情必有迟迟不忍之意故曰尚怜终南山囘首清渭濵所知不可以不别故曰常拟报一饭况怀辞大臣夫如是则相忘江湖之外虽见素亦不可得而见矣故曰白鸥没浩荡万里谁能驯终焉此诗前贤録为压巻为其布置最得正体如官府甲第防堂房室各有定处不乱也韩文公原道与书之尧典盖如此其他虽谓之变体可也【古今诗话】
　　文章平淡
　　凡文字少小时须令气象峥嵘采色绚烂渐老渐熟乃造平淡其实不是平淡乃绚烂之极也【东坡集】
　　文不当好奇
　　宁拙毋巧宁朴毋华宁粗毋弱宁僻毋俗诗文皆然【后山诗话】
　　南朝刘勰尝论文章之难云意翻空而易奇文证实而难工此语亦是沈谢辈为儒林宗主时好作奇语故后生之论如此好作奇语自是文章一病但当以理得而辞顺文章自然出羣防萃观杜子美到防州后诗韩退之自潮州还后文章皆不烦绳削而自合矣文章盖自建安以来好作奇语故其气象衰苶其病至今犹在惟陈伯玉韩退之李习之近世欧阳永叔王介甫苏子瞻秦少游乃无此病耳【山谷与王观复书】
　　庄荀皆文士而有名者其说剑成相诸篇与屈骚何异扬子云之文好奇而卒不能奇也故思苦而词艰善为文者因事以岀奇江河之行顺下而已至触山赴谷风搏物激然后尽天下之变子云惟好奇故不能奇也【后山诗话】
　　文要用人所不能用
　　某少读货殖传见所谓人弃我取人取我与遂悟为学法盖为学能知人所不能知为文能用人所不能用斯为善矣【节孝先生语】
　　作文他人所详者我略他人所略者我详若用言语必不得已只与防过【防泽文说】
　　起语上重下轻为文之病
　　凡为文上句重下句轻则或为上句压倒昼锦堂记云仕宦而至将相富贵而归故乡下云此人情之所荣而今昔之所同也非此两句莫能承上句六一居士集序云言有大而非夸此虽只一句而体势则甚重下乃云贤者信之众人疑焉非用两句亦载上句不起韩退之与人书泥水马弱不敢出不果鞠躬亲问而以书若无而以书三字则上重甚矣此为文之法也【唐子西语録】
　　结语
　　结文字须要精神不要闲言语【防泽文说】
　　愚按韩文公获麟解结云麟之所以为麟者以德不以形若麟之出不待圣人则谓之不祥也亦宜又送浮屠文畅师序结云余既重柳请又嘉浮屠能喜文词于是乎言欧公纵囚论结是以尧舜三王之治必本于人情不立异以为高不逆情以干誉皆此法也下字倒用有力
　　下字有倒用语格力胜者如吉日兮辰良必我也为汉患者【步里客谈】
　　春秋书曰吴子谒伐楚门于巢卒公羊传曰入巢之门而卒也仲山甫城归于谢诗则曰谢于城归隐盗所得器左氏传则曰盗所隐器此一例法也尚书厥篚纎缟纤字不在上又曰云土梦作乂土字不在梦下亦例法也【文则】
　　错综成文
　　韩退之罗池庙碑铭有春与猿吟兮秋鹤与飞如楚词吉日兮辰良蕙殽烝兮兰借奠桂酒兮椒浆盖欲相错成文则语势矫健耳【沈存中笔谈】
　　检寻出处
　　杨文公凡为文章所用故事常令子侄诸生检讨出处每叚用小片纸録之既成则粘缀所録而蓄之时人谓之衲被【吕氏家塾记】
　　文章日进
　　宋子京云余每见所作文章憎之必欲烧弃尧臣喜曰公之文进矣【庐陵文集】
　　繁简
　　文有以繁为贵者若檀弓石祁子沐浴佩玉庄子之大块噫气用者字韩子送孟东野用鸣字上宰相书至今称周公之德其下又有不衰二字凡此类则以繁为贵也文有以简为贵者若舜典至于南岳如岱礼西岳如初孟子献子之友五人其三人则予忘之史记事在某人传凡此类则又以简为贵也但繁而不厌其多简而不遗其意乃为善也
　　为文养气
　　韩退之荅李翺老泉上欧阳公书最见为文养气之妙【童防训】
　　作史
　　刘元城与仆论作史之法先生曰新唐书叙事好简略其辞故其事多欝而不明此作史之弊也且文章岂有繁简也意必欲其多则冗长而不足读必欲其简则僻澁令人不喜读假令新唐书载卓文君事不过止曰少尝窃卓氏以逃如此而巳班固载此事乃近五百字读之不觉有繁也且文君之事亦何补于天下后世哉然作史之法不得不如是故可谓之文如风行水上出于自然也若不出于自然而有意于繁简则失之矣唐书进表云其事则增于前其文则省于旧且新唐书所以不及两汉文章者其病正在此两句也又反以为工何哉然新旧唐史各有长短未易优劣也【元城先生语録】
　　四六
　　四六之工在于剪裁若全句对全句亦何以见工四六以经语对经语史语对史语诗语对诗语方妥帖【四六谈尘】太祖郊祀陶谷作赦文不以笾豆有楚对黍稷非馨而曰豆笾陈有楚之仪黍稷奉惟馨之荐近世王初寮在翰苑作寳箓宫青词云上天之载无声下民之虐匪降时人许其裁剪【同上】
　　靖康间刘观中逺作百官贺徽庙还京表云汉殿上皇本是野田之叟唐朝肃帝又非揖逊之君何防文缜时为中书侍郎索笔涂之用此二事别作一聫云拥篲郤行陋未央之过礼执鞚前引笑灵武之曲恭文缜以四六知名其谢召还表云两曾参之是非浮言犹在一王尊之贤佞更世乃明【同上】
　　夏英公父官于河北景德中契丹犯河北遂没于陈后公为舍人丁母忧起复奉使契丹公辞不行其表云父没王事身丁母忧义不戴天难下穹庐之拜礼当枕块忍闻禁韎之音当时以为四六对偶最精絶者【归田録】修辞鉴衡巻二
