　　钦定四库全书　　　　　集部九
　　浩然斋雅谈目録　　　　诗文评类
　　巻上
　　六十七条
　　巻中
　　一百四条
　　巻下
　　二十六条
　　【臣】等谨案浩然斋雅谈宋周密撰密所著书凡数种其癸辛杂识新识后识续识齐东野语皆记宋末之事云烟过眼録皆记书画古器今竝有刋版其澄懐録续録则采辑清谈志雅堂杂钞则博徴琐事今惟钞本仅存千顷堂书目载密所着尚有浩然斋视听钞浩然斋意钞及此书而皆无巻数藏弆之家亦竝无传本惟此书散见永乐大典中其书体类说部而所载实皆诗文评今搜辑排纂以攷证经史评论文章者为上巻以诗话为中巻以词话为下巻各以类从尚裒然成帙密本南宋遗老多识旧人旧事故其所记佚篇賸阕什九为他书所不载朱彛尊编词综厉鹗编宋诗纪事又与符曾等七人编南宋杂事诗皆博采羣书号为繁富而是书所载故实亦皆未甞引据则希觏可知矣其中攷证经义如解诗巧笑倩兮疑口辅当为笑靥而不知类篇面部已有此文解易井谷射鲋以鲋为鲫不知说文鲫字本训乌鲗后世乃借以名鲋罗愿尔雅翼辨之巳明如斯之类于训诂皆未免稍疎然密本词人攷证乃其旁涉不足为讥若其品骘诗词则固具有深识非如阮阅诸人漫然搜辑不择精觕者也宋人诗话传者如林大抵陈陈相因辗转援引是书颇具鉴裁而沈晦有年佚而复出足以新艺苑之耳目是固宜亟广其传者矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　浩然斋雅谈目録
　　钦定四库全书
　　浩然斋雅谈巻上
　　宋　周密　撰
　　井九二谷射鲋或以为虾或以为蟇或以为蛙或以为蜗攷之韵书鲋扶句切鰿鱼也然鰿鲫三字并同子亦切注云鲋也葢今鲫鱼耳庄子涸鲋注亦以为鲫鱼然今世有鱼如鲿四鬛巨口善食水虫故人家井内多畜之俗呼为鱏得非井卦所指者乎
　　诗先集维霰补注云霰稷雪也或谓之米雪谓其粒若米然稷雪米雪字甚奇
　　硕人之诗曰巧笑倩兮注曰好口辅也大招述妇人之美亦有靥辅奇牙之语可谓善于形容后人虽极言女色之美无所不至乃独不及于口辅何耶辅岂俗所谓笑靥者乎
　　蹇修以为理朱元晦云谓为媒者以通词理也下文理弱而媒拙则云恐道理弱似与前说异按九章令薜荔以为理兮惮举趾而縁朩因芙蓉以为媒兮惮褰裳而濡足亦以媒理对言左传行理之命无月不至注行理行使也复奚疑
　　真文忠初字景元楼攻媿语以明元无义遂易为希元然俞清老甞名轩曰景陶山谷曰景陶名未佳诗云景行景明也魏晋间人所谓景庄景俭等自有一人误用遂以相承谬耳按诗景行注云景明也其义以明行行止谓有明行则行之初无企慕之义然孝经序亦用景行先哲而近世洪文敏兄弟皆以景为字何耶顾第弗深攷耳
　　前辈辟浮图修崇之説甚众独南丰之说最为简明弥陀阁记有云无为之义晦而心法胜积善积恶之诫泯而因縁作至于虞祔练祥春秋祭祀之仪不竞则七日三年地狱劫化之辩亦随而进又答黄汉杰书云民之耳目鼻口心知百体皆有所主其于异端何暇及哉后之儒者无以导民之耳目鼻口心知百体皆无所主将舍浮图何适哉又云如使周礼尚行朝夕朔月半荐新啓柩祖遣有奠虞卒哭祔小祥大祥禫有祭日月时歳皆有礼以行之哀情有所泄则必不暇曰七日曰百日曰周年曰三年斋也然欧公本论亦有此意云佛所以为吾患者乗其废阙之时而来此其受患之本也补其阙修其废使王政明而礼义充则虽有佛无所施于民矣
　　昔人有言韩退之送李愿归盘谷序所述官爵侍御賔客之盛皆不过数语至于说声色之奉则累数十言或以讥之余谓岂特退之为然如宋玉招魂其言髙堂防宇翠翘珠被畋猎饮食之类亦不过数语至于兰膏明烛华容备二八侍宿射递代九侯淑女多迅众盛鬋不同制实满宫容态好比顺弥代弱顔固植謇其有意姱容修态絙洞房蛾眉曼睩目腾光靡顔腻理遗视矊又曰美人旣醉朱顔酡娭光眇视目曾波被文服纤丽而不奇长髪曼鬋艳陆离二八齐容起郑舞以至呉歈蔡讴士女杂坐乱而不分又大招亦云朱唇皓齿嫭以姱比徳好闲习以都丰肉微骨调以娯嫮目宜笑蛾眉曼容则秀雅稺朱顔姱脩滂浩丽以佳会颊倚耳曲眉规滂心绰态姣丽施小腰秀颈若鲜卑昜中和心以动作粉白黛黒施芳泽青色直眉美目媔靥辅奇牙宜笑嘕丰肉微骨体便娟皆长言摹写极女色燕昵之盛是知声色之移人古今皆然戏书为退之解嘲【案此条永乐大典原本曼睩之睩误作録艳陆下衍丽字今据楚辞校正其引招魂节去些字引大招节去只字悉仍之】
　　涪翁云章子厚甞言楚辞葢有所祖述初不谓然子厚曰九歌葢取诸国风九章葢取诸二雅离骚葢取诸颂攷之信然
　　日与月合则长明性与命合则长生又日在天曰明明者日月之横合在世为易易者日月之从合在人为丹丹者日月之中合此海琼语也
　　孙景茂云太公八十遇文王今世皆以此借口九辩乃云太公九十乃显荣兮而东方曼倩则云太公体行仁义七十有二乃用于文武马永卿甞疑焉然香山诗乃云钓人不钓鱼七十得文王不知又出何书也
　　苏仲虎侍郎藏东坡所书富文忠神道碑真迹前后诸名人题跋极多独周文忠为之压巻云富文忠之使辽所谓肃肃王命仲山甫将之苏文忠之翰墨所谓吉甫作诵穆如清风也大雅烝民兹可无愧富公孙枢密苏公犹子侍郎皆题名巻末抑所谓臧孙有后于鲁者戴岷隠论萧望之曰夫小人之害君子也必深明其情而后用其术故攻其所恶犯其所忌中其所不欲而致其所不乐其柔仁朴厚也或怵之其廉洁自喜也或污之其刚果卞急也或激之多方以误之百计以困之逼之辱之以致其必死之术有如君子一不能忍而决于速死则小人之计中矣吕伯恭亦云君子必有坚忍不拔之操然后小人不能犯吾之所忌呜呼小人之害君子何其多端也遇人之介者则必辱之遇人之亷者则必污之遇人之刚者则必折之遇人之直者则必诬之葢介者不受辱亷者不受污刚者不受折直者不受诬凡此皆君子之所忌也小人知君子之所忌而直犯之君子不知而堕其计大则死小则亡前后相望可不为大哀乎二说真能尽小人之情状有不期同而同者焉孝宣于儒生无所用独用萧望之观其始终方拙非能自挠以求合者特以其于霍氏立同异故耳士君子之经世非曰委蛇曲从为终始牢固之术然而变化诎伸自当兼通义命望之当孝元初天下事在掌握旣不能辅赞裁成同归于道及其溃败又不知推委兴废以礼而止隄壊防决无所措躬卒就死地而陷孝元为不辨菽麦之主班固乃哀其为便嬖宧竖所图不知自古小人何甞一日不欲胜君子豳诗歌周公固殆未之学也王宣子在上庠日与程泰之善暇日因及代言之体要当温纯深厚如训诰中语始为王言吾侪异时秉笔当革近世磔裂之弊二十年后宣子帅潭泰之以少蓬摄外制为词云荆及衡阳自北而南十国为连连有帅地大民众畴咨俾乂厥惟艰哉以尔有猷有为有守率自中寛而有制刚而无虐庸建尔于上游藩辅徃哉惟钦惠困穷若保赤子明乃服命若网在纲有弗若于汝政弗化于汝训辟以止辟乃辟则予一人汝嘉且寓书于宣子曰畴昔之约今其践矣陈氏耳择集所载以为芮国器非也
　　韩平原南园旣成遂以记属之陆务观务观辞不获遂以其归耕退休二亭名以警其满溢勇退之意甚婉韩不能用其语遂致于败务观亦以此得罪遂落次对太中大夫致仕外祖章文庄兼外制行词云山林之兴方适已遂挂冠子孙之累未忘胡为改节虽文人不顾于细行而贤者责备于春秋某官早着英猷寖跻膴仕功名已老潇然鉴曲之酒船文采不衰贵甚长安之纸价岂谓宜休之晩节蔽于不义之浮云深刻大书固可追于前辈髙风劲节得无愧于古人时以是而深讥朕亦为之嘅叹二疏旣逺汝其深知足之思大老来归朕岂忘善养之道勉图终去服我寛恩此文已载于嘉林外制集或以为蔡幼学或谓出于冯端方皆非也
　　刘原父云圣人之治天下能使百官万物如耳目心口手足之不可易亦不相徳济之如一身而天下安有不治哉东坡亦曰今夫人之一身有一心两手而已疾痛疴痒动于百体之中虽其甚微不足以为患两手随至夫手之至岂其一一而听之心哉心之所以素爱其身者深而手之所以素听于心者熟是故不待使令而卒然以自至圣人之治天下亦如此而巳二说如出一辙苏明允辨奸甞见直斋陈先生言此虽为介甫发然间亦似及二程所以后来朱晦庵极力回防云老苏辨奸初间只是私意后来荆公做不着遂中他说然荆公气习自是要遗形骸离世俗的规模要知此便是放心辨奸以此为奸恐不然也又云每甞嫌事之不近人情者鲜不为大奸慝之语过当而今见得亦有此等人其辞甚费也
　　子厚有答人书云人生少得六七十者今巳三十七矣长来觉日月益促歳歳更甚大都不过数十寒暑则无此身矣是非荣辱又何足道又书云假令病尽已身复壮悠悠人世亦不过为三十年客耳前过三十七年与瞬息无异后所得者其不足把玩亦巳审矣此二书皆在元和四年时子厚年三十七后十年当元和十四年子厚卒年止四十有七耳所谓数十寒暑三十年客竟不酬初志悲夫
　　昔有问王介甫佛家有日月灯光佛灯何以能并日月介甫曰日煜乎昼月煜乎夜灯煜乎日月之所不及东莱博议论史官亦云昧谷饯日之后晹谷賔日之前暮夜晦冥羣慝并作茍无烛以代明则天之目瞽矣亦用介甫意然皆本之庄子月固不胜火郭象注曰大而闇不若小而明东坡曰陋哉斯言为更之曰明于大者必晦于小月能烛天地而不能烛毫厘此其所以不胜于火也然卒之火胜月月胜火耶
　　坡翁九成台铭云使耳闻天籁则凡有声有形者皆吾羽旄干戚管磬匏又云望苍梧之渺莽九疑之聨绵览观江山之吐吞草朩之俯仰鸟兽之鸣号众窍之呼吸往来唱和非有度数而均节自成者非韶之大全乎杨山乃谓子瞻此说以江山吐吞草朩俯仰众窍呼吸鸟兽鸣号为天籁此乃庄子所谓地籁也但其文精妙故读之者或未察耳予甞因其语以攷庄周之说云南郭子綦曰汝闻人籁而未闻地籁汝闻地籁而未闻天籁子游曰敢问其方子綦曰地籁则众窍是已人籁则比竹是巳敢问天籁子綦曰夫吹万不同而使其自已者咸其自取怒者其谁耶郭象注云夫天籁者岂复别有一物哉即众窍比竹之属若如所注则所谓鸟兽之鸣号众窍之呼吸非天籁而何不知龟山又以何物为天籁乎漫书以俟识者然东莱云东坡九成台铭实文耳而谓之铭以其中皆用韵而读之久乃觉是其妙也
　　坡翁防断谓语有曰鼠不容穴衔窭薮也窭薮二字出汉书杨恽传云我不能自保真人所谓鼠不容穴衔窭薮也注云窭薮戴器也以盆盛物戴于头者则以窭薮荐之盆下之物有饮食气故鼠衔之所以不容穴坐衔窭薮自妨故不得入穴窭音贫窭之窭薮音数物之数上其羽切下山羽切【案此条多脱误字今据汉书传注校正】
　　龙眠画五马图空青老人会纡公巻跋之曰元祐庚午歳以方开科应诏来京师见鲁直九丈于酺池寺鲁直时为张仲达笺题李伯时画天马图鲁直谓余曰异哉伯时貌天廐满川花放笔而马殂矣葢神骏精魄皆为伯时笔端取之而去实古今异事当作数语记之后十四年当崇宁癸未余以党人贬零陵鲁直除籍徙宜州过余潇湘江上因与徐端国朱彦明道伯时画杀满川花事云此公巻之所亲见余曰九丈当践前言记之鲁直笑曰只少此一件罪过后二年鲁直死贬所又二十七年余将漕两浙当绍兴辛亥至嘉禾与梁仲谟呉徳素张元览泛舟访刘延仲于真如寺延仲遽出是图开巻错愕宛然畴昔抚掌念往逾四十年忧患余生岿然独存彷徨吊影殆若异身也因详叙本末不特使来者知伯时一段异事亦鲁直遗意云云按画杀满川花亦当时一段异事而传记所不载纪咏所不及何耶岂是时方以获罪为惧讳不敢言耶王逢原甞赋韩干画马云传闻三马同日死死魄到纸气方就岂前世亦有此事乎
　　李易安绍兴癸亥在行都有亲聨为内命妇者因端午进帖子皇帝閤曰日月尧天大璿玑舜厯长侧闻行殿帐多集上书囊皇后閤云意帖初宜夏金驹已过蚕至尊千万夀行见百斯男夫人閤云三宫催解糉妆罢未天明便面天题字歌头御赐名时秦楚材在翰苑恶之止赐金帛而罢意帖用上官昭容事
　　前辈公主制云琼华在着已戒齐风之骄粉水疏园莫如徐国之乐晏公类要亦用粉田事葢亦脂泽汤沐之意也若驸马则以何晏事称粉郎粉侯文及甫称韩忠彦为粉昆以其为嘉彦之兄又指王师约之父克臣为粉爹益可怪
　　刘潜夫王实之平昔论交最深且意气不相下实之蹭蹬凡六为别驾其为吉倅适潜夫宜春之麾与之相先后潜夫开宴为饯且侑之乐语有云有谪仙人骏马名姬豪放之风无杜陵老残杯冷炙悲辛之态又云拥通徳而著书命便了而酤酒丽人歌陶秀实邮亭之典好事绘韩熈载夜宴之图贺客盈门劝展骥而为别驾长官分席叹无蟹而有监州极摹写之妙焉旣而实之报席亦有侑语云七年三出使山岳渐见动摇十载六监州风月不禁分破陌上歌采桑曲恼杀罗敷观中赋种桃诗压倒梦得梅花入句如何逊之在扬州薏苡满船如伏波之归交趾忌名下人弃沅芷湘兰而不佩满禁中语觉阶薇砌药之无情皆能抓着痒处也
　　叶隆礼士则谪居袁州袁之士友醵酒以招之蜀士张汴朝宗作乐语一聨云扫地焚香有苏州之雅淡仰天拊缶无杨氏之怨伤士则大称之
　　水心翁以抉云汉分天章之才未甞轻可一世乃于四灵若自以为不及者何耶此即昌黎之于东野六一之于宛陵也惟其富赡雄伟欲为清空而不可得一旦见之若厌膏梁而甘藜藿故不觉有契于心耳昔呉中有老糜丈多学博记每见呉仲孚小诗辄惊羡云老夫才落笔即为尧舜周孔汉髙祖唐太宗追逐不置君何为能脱洒如此哉即水心取四灵之意也
　　临江丁熺乙丑谅闇牓第四人为他恩例所压抑居第八授永州教章采代为作啓谢辨章云诸公衮衮皆自下以升髙一介休休独瞻前而忽后廖羣玉亟称于贾改隆兴节推
　　晏殊甞进牡丹诗表云布在密清之囿密清二字人多不晓葢用东京赋中语京室密清罔有不韪
　　王宣子守呉幕僚投啓有云仲舒裒然举首岂久相于江都望之雅意本朝姑暂居于冯翊宣子喜之举以京剡杨廷秀以大蓬漕江东其属亦有啓云斯文之得丧在天领袖素尊于海内贤者之出处以道旌旗已至于江东公亦欣然剡上
　　史直翁丞相表语云侵寻歳月六十有三补报朝廷万分无一又李淇水谢户书云补报朝廷本末无万分之一因循歳月甲子已六十有奇
　　霅中有游士春时误入赵孟之园者【案赵孟之原本误作蚁今据宋史宗室表改正】为其家干仆所辱讼之于官郡守赵必槐徳符治之士子以啓为谢云杜陵之厦千万间意谓大庇寒于天下齐王之囿四十里不知乃为穽于国中刘自之被召试用虚斋赵以夫之荐也旣而为庸斋赵汝腾所激于是以卢钺威伸补其选卢以同里之嫌辞之云楚亡弓楚得弓难泯同乡之迹汉刻印汉销印初何反汗之嫌卒辞之又萧振再知四川赵庄叔行词云刻印销印如转圜朕甞虚巳失马得马如反掌卿勿容心
　　宣和间尚书新省成车驾临幸时宰命一时朝士能文者各拟谢表独林子中者擅场其一聨云北辰居极外环象斗之宫黄道初经旁及积星之位
　　嘉定间寳谟阁学士许奕病笃口占遗表云臣非衰病偶染微疴当汤熨可去之时臣则以疾而为讳及鍼砭已穷之后医遂束手而莫图静思膏肓所致之由大抵脉络不通之故固知养患成祸岂惟理身则然茍能疏壅预防以之医国亦可葢指近事以为身喻也乾道间胡周伯尚书亦云贾谊号通达国体大瘇盭类辟病痱皆借一身喻之今日国体何病也能言病未必能处方不能言病而辄处方误人死矣今日之病名风虚虚内也风外也外风忽中半身不遂靖康也幸其半存建炎也咎已往半存之身常凛凛不自保也今欲并治不遂者怵市道之说售甞试之方汤慰砭石杂然而进使谊复生必虑中风至再至半存之身亦不能救矣所谓可痛哭流涕者也葢本吕献可乞致仕表云臣本无宿疾偶值医者用术乖方不知脉候有虚实隂阳有顺逆诊察有标本治疗有后先妄投汤剂率任情意差之指下祸延四肢寖成风痹遂难行步非徒惮盭之苦又将虞心腹之变势已及此为之奈何虽然一身之微固所未恤其如九族之托良以为忧是思逃禄以偷生不俟引年而退政三公之论实祖谊云
　　开庆间马华父制置江阃日甞于青溪建祠以祀先贤防自呉泰伯以下凡四十一人皆甞仕若居若游于此者获与焉葢华父之祖亦甞仕于升故也祠成命冯可迁賛之其賛马公末语有尔祖其从与享之句或摘以为讥华父遂去乃祖之祀焉或谓刘子澄清叔与华父有宿憾授意于冯云
　　王似贺太常丞兼翰林权直一聨云白也无敌雅宜翰林供奉之才赤尔何如暂习宗庙会同之事又贺司业除翰苑云国子先生晨入太学翰林学士夜读禁中王珪行郝质殿岩制云曽无夜鼜之哗自得刚牙之重周礼地官凡军旅夜鼓鼜千歴切注云戒守鼓也张孝曽之父少师与洪忠宣久陷金国其后获归而终身为秦桧之所抑近世陈容公储跋其墓碑云流离区脱视死如饴君子有性焉不谓命也絶漠来归忠不见録君子有命焉不谓性也曁桧殒金亡忠宣少师二公如生故曰知性与命则知天矣
　　建炎末柔福帝姬自北归朝廷封为福国长公主下降驸马都尉髙世荣汪浮溪当制云赵城方急鲁元甞用于车驰江左复兴益夀宜充于禁脔可谓善用事杨大年云观书百行须中程汉刑法志夜理文书自程决事日悬石之一注云悬称也省读文书日以百二十斤为程
　　唐僧齐已有白莲集为风骚防格所与游者呉融郑谷皆晩唐人也杜诗所称已公茅屋下可以赋新诗决非此已公明矣
　　刘平国戏题云选诗非选官论诗非论人故若耶女子天竺牧童皆得预唐名公之列
　　诗文中有摘人姓名一字而言者如班固幽通赋巨滔天而泯夏兮以王莽字巨君重醉行而自耦重乃重耳李白扶风豪士歌云原甞春陵六国时葢四公子也杜诗用扬马则雄相如也卿云渊云则长卿子云王褒也东马则方朔相如也如葛亮马相如等甚多亦有碍理者然论语吾友张也舜典伯汝作秩宗葢亦有所本也赤壁赋谓自其变者而观之则天地曾不能以一瞬自其不变者而观之则物与我皆无尽也此葢用庄子句法自其异者而眂之肝胆楚越也自其同者而眂之万物皆一也又用楞严经意佛告波斯匿王言汝今自伤髪白面皱其面必定皱于童年则汝今时观此恒河与昔童时观河之见有童耄不王言不也世尊佛言汝面虽皱而此见精性未甞皱皱者为变不皱非变变者受生灭不变者元无生灭
　　周子充作定光庵记佛以慧日照三千大千世界顾岂滞于方然日出旸谷浴于咸池拂于扶桑躔度必有所舍其明难与佛等乃全用东坡奉安神宗书阁祝文语也
　　东坡赤壁赋多用史记语如杯盘狼藉归而谋诸妇皆滑稽传正襟危坐日者传举网得鱼防传开户视之不见其处则如神女赋所谓以文为戏者
　　东坡云往时陈述古好论禅自以为至矣而鄙仆所言为浅陋仆语述古公之所谈譬之于食龙肉也而仆所学猪肉也猪之与龙则有间矣然公终日说龙肉不知仆之食猪肉实美而真饱也不知君所得者果何也甫里有杞菊赋东坡有后杞菊赋张南轩有续赋夏枢密亦有续赋亦各有意
　　薛梦桂字叔载号梯飙永嘉人父大圭绍熈间上书乞立储在赵忠定诸人先叔载擢髙科通京籍风度清逺所居西湖五云山曰隔凡闗曰林壑瓮通命之曰方厓小隠诸名士莫不纳交焉俪语古文词笔皆洒落不特诗也
　　张建自号兰泉其论诗云作诗不论长篇短韵须要词理具足不欠不余如荷上洒水散为露珠大者如豆小者如粟细者如尘一一看之无不圆成始为尽善髙复古甞谓学者云胷中无千百家书乃欲为诗如贾人无资终不能致奇货也
　　宋之文治虽盛然诸老率崇性理卑艺文朱氏主程而抑苏吕氏文鉴去取多朱意故文字多遗落者极可惜水心叶氏云洛学兴而文字壊至哉言乎
　　石林词谁采苹花寄与又怅望兰舟容与或以为重押韵遂改为寄取殊无义理葢容与之与自音豫乃去声也扬子云河东赋云灵舆安步风流容与注天子之容服而安豫与读为豫汉礼乐志练时日澹容与注闲舒皆去声
　　姜尧章铙歌鼓吹曲乃步骤尹师鲁皇雅越九歌乃规模鲜于子骏九诵然言辞峻洁意度萧逺似或过之士大夫辞荣固是美事然有不当辞而辞者至于不肯磨勘甚而批毁印厯而世以为髙而效之者皆非中道也司马公辞枢密副使章有云臣自幼时习赋论防就试每三年一次乞磨勘岂不慕荣贵者乎葢天下自有中道过犹不及也此为古今至论今所谓喋喋辞免者安知非饰诈邀名哉徳祐末大臣则又有以辞荣而避难者此尤不足道也
　　坡翁谓陈师仲曰足下所至诗但不择古律以日月次之异日观之便是行记此说极佳故王筠以一官为一集杨大年亦然所着有括苍武夷颍隂韩城退居海阳蓬山冠鼇辞之类简斋所谓一官成一集尽付古沙头是也
　　史达祖邦卿开禧堂吏也当平原用事时尽握三省权一时士大夫无亷耻者皆趋其门呼为梅溪先生韩败达祖亦贬死善词章多有脍炙人口者李和父云其诗亦间有佳者
　　李文饶退身论云天下善人少恶人多一旦去权祸机不测操政柄以御怨诽者如荷防以当猛兽闭闗以待暴客若舍防开闗则寇难立至迟迟不去以延一日之命庶免终身之祸是以惧祸而不防未必皆耽禄而已呜呼其言亦哀矣
　　宣律师甞夜梦神人烧香供养香气与世间不同因问曰此何香答云西天棘林中香【案梦天棘事蔡梦弼注杜甫诗甞引之此条必攷证甫诗而传写佚其后半】
　　周益公甞戏作贺冬啓云数九九而哦诗自怜午瘦办多多而有酒骤觉冬肥
　　林子善家藏崔慤画甚佳朱希真作賛曰骨为裘褐气为饩饘孰令汝夀惟虫知天他日碧波莲叶上不知谁见小如钱
　　蒋重珍伯父能禅其亡也重珍祭之以文云不必轻生前以为空不必重死后以为实此语极有味
　　周子充云文章有天分有人力而诗为甚才髙者语新气和者韵胜此天分也
　　世言李泰伯不喜孟子而所赋哀老妇诗云仁政先四者着在孟轲书何耶
　　正则作吕君用志形容其俭以起家之意云一扇十年尚补缉之道遇坠炭数寸亦袖携以归亦近乎薄矣天圣中呉咸为殿中丞呉中所居有红梅阁葢呉有爱姬者红梅因以名阁又作折红梅词
　　菖蒲花难见面古语也【案玉台新咏载西曲歌乌夜啼曰菖蒲花可怜闻名不曾识南史亦载张皇后见菖蒲事必宋人诗词有用此典者故密引古语证明出处而传写佚其后半】




　　浩然斋雅谈巻上
　　钦定四库全书
　　浩然斋雅谈巻中
　　宋　周密　撰
　　白傅诗天黄生母雨黒长枫人【案此白居易送客游岭南诗原本误作太白诗雨字误作雷今校正】注云母如防虹有大风即见枫人因夜黒云雨暗长数丈比见李仲賔云往年在东平舟夜行残夜微月拥篷眺望忽有黒云起天角渐成巨人其长数十丈掉臂阔步行水上掠舟而西一舟皆惊魇羣起视之其去如飞得非所谓枫人耶
　　对偶之佳者曰数防雨声风约住一枝花影月移来栁摇台榭东风软花压栏杆春昼长天下三分明月夜扬州十里小红楼梨园子弟白髪新江州司马青衫湿数聨皆天衣无缝妙合自然
　　昌黎之贬山阳遇顺宗即位赦以伾文之党尚炽不得放还其寄三学士诗云前日遇恩赦私心喜还忧果然又羁縻不得供鉏耰又忆昨行云伾文未揃厓州炽虽得赦宥常愁猜近者三奸悉破碎羽窟无底幽黄能眼中了了见乡国知归有日眉方开其情亦可怜矣大抵小人专政安肯以恩赦放逐客惧恩不及已故也岑嘉州赤骠马歌云半明翦出三鬉髙乐天亦云马鬛翦三花所谓三花者葢唐御马多翦鬉为三瓣李伯时常画三鬉马图余少日观御马有翦作山水人物花鸟之像甚精一时所尚如此葢不止翦三鬉也
　　孟郊云难将寸草心报答三春晖【案孟郊游子吟谁言寸草心报得三春晖葢传本有异】此语闗纲常非唐诗人语也至东坡诗云微生真草朩无处谢天力慈顔如春风不见桃李实古今抱此恨有志俯仰失其言尤悲东莱于蓼莪章云莪蒿不能报天地之生育犹人子不能报父母之劬劳皆祖郊之意也
　　少陵甞果栗防开防或作雏周繇赋云开栗弋之紫防贯休诗云新蝉避栗防又云栗不知防落按集韵防侧尤切草纹蹙也即栗篷耳【案广韵防初纪切音防齧也无侧尤切平声攷贯休集作栗皱注栗篷也集韵菑尤切绉平声革纹蹙也字从皮不从欠据此则防当作皱草纹亦当是革纹之误又案贯休诗以栗皱菱殻固当作皱杜诗本作栗园以对樵径则又不必改作栗皱矣今就原文订证之】杜诗喜用悬字然皆絶奇如江鸣夜雨悬侵篱涧水悬山猨树树悬空林暮景悬当空泪脸悬猕猴叠叠悬疎篱野蔓悬复道重楼锦绣悬
　　白傅诗云曽家机上闻投杼尹氏园中见掇蜂但以恩情生罅隙何人不解作江充小坡思子台赋云彼杨公之爱修兮岂减吾之苍舒皆深中人情
　　李商隠诗云咸阳宫殿郁嵯峨六国楼台艳绮罗自是当年秦帝醉不闗天地有山河末句殊不可晓南昌裘闻诗以为秦帝合作天帝天地合作秦地事在张平子西京赋曰昔者大帝悦穆公而觐之飨以钧天广乐帝有醉焉乃为金防用此土而翦诸鹑首是时也并为强国者有六然而四海同宅西秦岂不诡哉李善注昔穆公甞如此七日而寤志林曰天帝醉秦暴金误陨石坠列仙赞云秦穆受金防祚世之业史载秦地雨金三日误陨其是耶呜呼天帝果有时而醉乎
　　李商隠晋元帝庙云青山遗庙与僧邻断镞残碑锁暗尘紫葢适符江左运翠华空忆洛中春夜台无月照珠户秋殿有风开玉宸弓剑神灵是何处年年春緑上麒麟【案此诗李商隠集不载未详所据何本疑姓名有误】
　　东坡诗喜用朅来字朅来东观弃丹墨长陵朅来见大姊朅来城下作飞石朅来畦东走畦西朅来从我游朅来齐安野朅来清颍上朅来亷泉上其用字葢出于顔延年秋胡诗朅来空复辞所用之意同耳
　　坡翁甞作女髑髅賛云黄沙枯髑髅本是桃李面而今不忍看当时恨不见业风相鼓转巧色美倩盼无师无眼禅着便成一片其后径山大慧师宗杲亦作半面女髑髅賛云十分春色谁人不爱视此三分可以为戒甫成四句忽若有续之者云玉楼清夜未眠时留得香云半边在呉君特甞戏赋思佳客词云钗燕拢云睡起时隔墙折得杏花枝青春半面妆如画细雨三更花欲飞情轻爱别旧相知防肠青冢几斜晖乱红一任风吹起结习空时不防衣【案此词未载词谱后半阕当以三字二句换头乃作七字一句或宋人有此别体】
　　东坡谓晨饮为浇书李黄门谓午睡为摊饭放翁拾以为句云浇书满挹浮蛆瓮摊饭横眠梦蝶牀
　　陆放翁有心太平庵诗云天下本无事庸人扰之耳胸中故湛然忿欲定谁使又云少年妄起功名念岂信身闲心太平乐天有云闲倾三数酌醉吟十余声便是羲皇代先从心太平葢出黄庭经云观志流神寄奇灵闲暇无事修太平又外景经云观志游神三奇灵行闲无事心太平又乐天云此身不欲全强健强健多生人我心又云自学坐禅休服药从他日复病沈沈于良史云僻居人事少多病道心生此存楚以为外惧之意放翁在朝日甞与馆阁诸人会饮于张功父南湖园酒酣主人出小姬新桃者歌自制曲以侑尊以手中团扇求诗于翁翁书一絶云寒食清明数日中西园春事又怱怱梅花自避新桃李不为髙楼一笛风葢戏寓小姬名于句中以为一笑当路有恚之者遽指以为所讥竟以此去
　　放翁有南酒应怜未归客及更就髙僧学白羮葢嘉州用南中法酿酒及僧用糁加菜不施盐酪故名白羮放翁诗云故人自作宣明面老子曾闻正始音宋刘瑀与顔竣书云朱修之五代叛者一朝居青油幕下作谢宣明面向人谢鲲重卫玠言论弥日王敦谓鲲曰微言之绪絶而复续不意永嘉之末复闻正始之音正始乃魏齐王芳年号宣明谢晦字也
　　俗以油饧缀糁作饵名之曰蓼花取其形似也放翁诗云新蝶饧枝缀红糁饧枝二字甚新
　　放翁诗多用新语如厚味无人设佞汤微芬时自炷亷香自注以松子胡桃蜜作汤谓之佞汤以炭末乳香蜜作湿香谓之亷香
　　放翁咏长安富庶有云红桑琵琶金镂花百六十弦弹法曲葢四十面琵琶也
　　涪翁诗云一钱不直程卫尉万事称好司马公白髪永无懐橘日三年惆怅荔枝红张巨山诗云故园坟树想青葱寒食风光泪眼中自痛不如伧父子纸钱犹挂树头风予以永感之人久离坟墓每读为之澘然
　　涪翁云百叶缃梅触拨人又云推牀破面掁触人乐天橊花诗撑拨诗人兴陆天随蠧化曰或掁触之辄奋角而怒朝野佥载杨廷玉囘波词阿姑婆见作天子旁人不得掁触
　　山谷咏鹧鸪诗云终日忧兄行不得鹧鸪应是鼻亭公象甞封于鼻亭栁子厚有鼻亭神记或谓山谷在永所作永州道接鼻亭故云非也
　　半山云退之善为铭如王适张彻尤奇余亦谓董府君及贞矅二铭尤妙董云物以久弊或以轹毁攷致要归孰有彼此由我者吾不我者天斯而以然其谁使然贞曜云于戏贞曜维出不訾维持不猗维卒不施以昌于诗坡翁甞举此问王定国云当昌其身耶昌其诗也王来诗不契所问乃作诗答之曰昌身如饱腹饱尽还复饥昌诗如膏面为人作容姿不如昌其气郁郁老不衰虽云老不衰刼壊安所之不如昌其志志一气自随养之塞天地孟轲不吾欺【案韩愈集董府君铭原本董讹萧物讹或今据本集改正】半山诗云谋臣本自系安危贱妾何能作祸基但愿君王诛宰嚭不愁宫里有西施李泰伯诗云若教管仲身长在宫内何妨有六人在管仲时桓公之心未蠧也若巳蠧虽管仲奈何未有心蠧尚能用管仲之理张文定游华清宫云当初不是不穷奢民乐升平不怨嗟姚宋未亡妃子在胡尘那得到中华亦此意也
　　王荆公书堂诗乌石冈头上冢归柘冈西畔下书帷辛夷花发白如雪万国春风庆歴时皆有可观者【案此句皆字无着疑此诗前尚有一诗传写佚脱】
　　姜尧章雪中访范至能于石湖诗云雪矸如玉城偏师敢轻犯黄芦阵野鹜我自将十万三战渠未降北面石湖范先生霸越手定自一笑粲至能酬之云鹅鹜声喑雪意豪直前不惮夜行劳更能櫜鞬尊裴度千古人知李愬髙前辈称防后进不以名位自髙交相尊让亦可见一时士大夫风俗之美也
　　昔鲍永过更始之墓欲下车致礼从事止之以为不可曰吾甞北面事之安可乗车而过吾宁获罪于司遂下车恸哭而去光武闻之曰可谓忠臣矣王仁裕过闗中望春明门乃蜀后主被诛之地乃作诗哭之曰九天冥漠信沈沈重过春明泪满襟齐女呌时魂巳防杜鹃啼处血尤深霸图倾覆人全去寒骨飘零草乱侵何事不如陈叔寳朱门流水自相临徐铉归朝后乞为故主李煜作墓碑朝廷从之【案翟耆年籀史太平兴国中诏侍臣撰李煜神道碑有欲中伤徐铉者奏曰呉王事莫若徐铉为详遂诏铉撰铉乞存故主之义云云非铉乞撰此所记殊误谨附订于此】其辞有云盛徳百世善继者所以主其事圣人无外善守者不能固其存西邻起衅南箕搆祸投杼致慈亲之惑乞火无邻妇之辞又曰孔明罕应变之略不成近功偃王躬仁义之行终于亡国又作诗挽之云歘忽千龄尽冥茫万事空青松洛阳陌荒草建康宫道徳遗文在兴衰自古同受恩无补报反袂泣途穷土徳承余烈江南广旧恩一朝人事废千古信书存哀挽周原道铭旌郑国门此生虽未死寂寞巳消魂
　　道山新闻云李后主宫嫔窅娘纤丽善舞后主作金莲髙六尺饰以寳物组带缨络莲中作五色瑞云令窅娘以帛绕脚令纤小屈上作新月状素袜舞云中曲有凌云之态唐镐诗曰莲中花更好云里月长新是人皆效之以弓纤为妙葢亦有所自也又有金莲步诗云金陵佳丽不虚传浦浦荷花水上仙未防与民同乐意却于宫里看金莲
　　开元中赐边军纩衣制于宫中有兵于袍中得诗云沙场征战客寒苦若为眠战袍经手作知落阿谁边蓄意多添线含情更着绵今生巳过也重结后生縁兵士以诗呈帅帅进呈宗徧示宫中曰作者勿隠不汝罪有一宫人自言万死上深悯之遂以嫁得诗者谓曰吾与汝结今生縁边人感泣又僖宗时自内中出袍千领赐塞外吏士有马真者于袍中得金锁一枚诗一首云玉烛制袍夜金刀呵手裁锁寄千里客锁心终不开真就市货为人所告主将奏闻僖宗令赴阙以宫人妻之其后僖宗幸蜀真昼夜不解衣捍御此事凡有两出处未知孰是
　　姚镛字希声号雪篷绍定间以忤陈子华谪之衡阳甞有一聨云痴云蔽岳行人逺淫雨摧花白髪生戴复古由闽度岭访之有云一官不幸有奇祸万事但求无愧心姚谢之云万里寻迁客三年见此人萧大山亦寄诗云得谤何须囊薏苡工骚且自制芙蓉剡僧渊万壑云故里田园抛弟妹异乡灯火对妻儿十年漂泊孤篷雪谁补梅花入楚辞至端平丁酉甫得自便有诗云天恩下释湘累客心事悠悠月一船种药已收思病日著书不就负残年杂花怪石分人去老竹荒亭入画传归梦鉴湖三百里白鸥相候亦欣然故剡僧皓铁山以诗迎之云楚鴈传归信呉鸥候过船
　　三衢常山旅邸壁间有诗云酴釄香梦怯春寒永昼垂帘燕子闲敲防玉钗银烛冷计程应巳过常山又南国伤防縁薏苡西园议价指葡萄惟余白髪存公道近日豪家染髩毛又有约未归蚕结局小轩空度牡丹春夜来拣尽鸳鸯茧留织征衫寄逺人
　　衢人徐子勉假馆浙西主人调官都城与之偕主人买妾以归舟中置酒奏伎歌阑酒罢深夜就寝徐梦一士云君辈方尽欢而趣有苦饥者独不能以余沥见及乎因哦诗一章徐惊寤忘之已而复梦如初乃尽忆其语云啸猩吟沸簧笛碎板玉盘珠乱掷二八佳人舞倦时蝶困东风敛双翼
　　张枢斗南其出处已畧载词话践敭朱华为宣词令閤门簿书详知朝仪典故其姑缙云夫人承恩穆陵因得出入九禁备见一时宫中燕幸之事甞赋宫词七十首尽载当时盛际非其他想像而为者今摭其十于此尧殿融春大宴开山呼才了乐声催侍臣宣劝君恩重宰相亲王对举杯观堂钟响待催班步入朱廊十二间宣坐赐茶开讲席花砖咫尺对天顔月笼梅影夜深时白玉排箫索独吹传得官家暗宣赐黄金约臂翠花枝翠枝斜插滴金花特髻低蟠贴水荷应奉人多宣唤少海棠花下看飞梭笙歌散后归深院花栁隂中过曲廊静掩金铺三十六黄昏处处爇衙香灿锦堂西过夕阳水风吹起芰荷香内监催扫池边地准备官家纳晚凉晚凉开燕近中秋香染金风倚桂楼花月新篇初唱彻内人传防索歌头【原注穆陵制花月篇】银簧乍靘参差竹玉轴新调尺合弦奏罢六么花十八水晶帘底赐金钱回廊隔树帘帘卷曲水穿桥路路通禁漏滴斜花外日御香薰暖栁边风紫阁深严邃殿西书林飞白揭宸奎黄封缴进升平奏直笔夫人看内批
　　黄文雷字希声永嘉人希声有看云诗不行于世其赋昭君行特为一时名公所称道其辞云君不见未央殿前罗九賔汉皇南面呼韩臣无人作歌继大雅至今遗恨悲昭君丙殿春闲鬭冯傅掖庭新花隔烟雾票姚枉夺燕支山玉顔竟上毡车去人生流落那得知不应画史嫌蛾眉痴心又共琵琶语归梦岂随鸿鴈飞穹庐随分薄梳洗世间祸福还相倚上流厌人知奈何后来燕啄皇孙死野狐落中髙台倾宫人斜边曲池平千秋万歳只如此谁似青冢年年青按竟宁元年呼韩邪旣壻汉氏其年五月宫车晏驾故云
　　康与之伯可诗云越王山下千树梅逐客年年走马来寒玉满枝风色里不受暖霭轻烟催故人千里复万里折香欲寄生徘徊孤吟独醉常夜半山月野风骑马回余家有与之手书古诗一巻自号八本辞语亦骚雅往往反为乐府所掩也刘克庄潜夫甞赋梅花百咏其间有云春风谬掌花权柄却忌孤髙不主张当国者以为讥已遂以烦言去国其后又作访梅诗云梦得因桃数左迁长源为栁忤当权幸然不识桃并栁却被梅花累十年【原注邺侯咏栁云青青东门栁歳晏必憔悴杨国忠以为讥已明皇曰咏李者当为讥朕乎】又甞通朝行啓云实则咏桃乃曰含讥于燕麦偶然题桧遂云寓意于蛰龙东坡梅诗云凭仗幽人收艾纳国香和雨入莓苔艾纳梅枝上苔也梅至花过则苔极香取少许细嚼之苦而后甘如食橄榄坡意葢在此也呉兴张沄声父有苔梅诗云老龙全身着艾纳不耐久蛰潜挐空爪头拨动阳春信香在霜痕雪防中然苔亦多不同阳羡石庭者如松花越中项里者如緑髪余甞有句云山林緑髪秦宫女风雨青萍禹庙梁或以为可林靖之共甫呉兴前辈能诗不凡赋梅云与月淡交连影痩于春无竞着花疎细雨敛尘栖萼润轻云度谷压香低庆元丙辰冬姜尧章与俞商卿铦朴翁【案癸辛杂识葛天民字无懐后为僧名义铦号朴翁此云铦朴翁疑当时取其僧名下一字称之】张平甫自封禺同载诣梁谿道呉淞旣归各得诗词若干解钞为一巻命之曰载雪録其自叙云予自武康与商卿朴翁同载至南谿道出苕霅呉淞天寒野廻仰见鴈鹜飞下玉鉴中诗兴横发嘲唅吟讽造次出语便工而朴翁尤敏不可敌未浃日得七十余解复有伽语小词随事一笑大要三人鼎立朴翁似曹孟徳据诗社出奇无穷商卿似江东多奇秀英妙之士独予椎鲁不武虽自谓汉家子孙然不敢与二豪抗也且云此编向见之雪林李和父后归之僧颐防乃朴翁手书也古律絶句賛颂偈聨句词曲纪梦凡一百五十三多集中所无者萧介父题云乱云连野水连空只有沙鸥共数公想得句成天亦喜雪花迎櫂入呉中孙季蕃云诗字峥嵘照眼开人随尘刼挽难囘清苕载雪流寒碧老我扁舟独自来
　　余家向有小廨在杭之曲阜桥每夕五鼓间早朝传呼之声虽大雨风雪中亦然于是慨叹虚名之役人也如此旣而于壁间得一絶云霜拂金鞍玉坠腰邻鸡催唤紫宸朝争如林下饱清梦残月半牕松影摇颇得予心之同因以类得数篇并书于此乐天寄陈山人云待漏五门外候对三殿里髭须冻生冰衣裳冷如水忽思仙游客暗谢陈居士暖覆褐衣眠日髙应未起又诗云重裘暖帽寛毡履小阁低牕深地炉身稳心安眠未起西京朝士得知无软绫腰褥薄绵被凉冷秋天稳暖身一觉晓眠殊有味无因说与早朝人又云鸡鸣一觉睡不博早朝人谚云骨边肉五更睡虽不多最有味正此意也坡翁寄傲轩诗云牀头车马道残月挂疎朩朝客纷扰时先生睡方熟范至能冬至晩起云新衣儿女閙灯前梦里庄周正栩然骑马十年听晓鼓人生元有日髙眠近世翁定逺新其说云迟明骑马谒朱门安得梅花入梦魂惭愧髙人眠正熟一生知不受人恩周端臣题东庵云一庵自隠古城边不是山林不市廛落月满牕霜满屋卧听宰相去朝天
　　严中和号月涧近世诗人间多佳句旣无行巻因摘一二于此云山中道人不裹巾一片石牀生緑鳞昨夜瓦瓶冰冻破梅花无水自精神又梅天雨气入帘栊衣润频添栢火烘四月江南无矮树人家都在緑隂中又一声杜宇三更后向晓緑隂连碧苔却恨楼髙春数尺栁绵飞不上牕来又树影踏不碎花香嗅却无寺老栁遮塔雨多春碍船涧水活不冻山枫老自灵画扇题诗鸾背湿铜彛煎脑鸭心香皆佳句也
　　冯去辩可讷之游京口也岳肃之持饟节在焉相得甚懽岳号倦翁甞自叙云司马长卿故倦游注谓厌宦游也是时长卿方以士客临卭令所固未甞宦焉知倦耶如予所谓倦者乃真知之甞赋二诗有云片云出岫犹知倦流水吟湘肯伴牢又云尚有奏篇烦狗监肯辞驰傅为駹臣可讷次韵云饟事十年当结局襟期千古与同牢又云琴心自误谁料理犊鼻虽贫未主臣肃之为之击节不巳题其末云此小冯君读珂之文也
　　赵良淳字景程号常轩饶之余干人忠定丞相之曾孙咸淳甲戌长江失守凡内郡悉除授宗姓公守霅明年城失守公以片纸书付其子曰宁为赵氏不作他国臣行年五十有三守土而死节尚复奚憾诸子幸而生者勉旃忠孝书讫付其子友仲遂闭閤投缳而死时乙亥除夕也陈体仁尚书作诗三章哀之曰日惨天无色城危歳迫除孤忠元自许一死不知余束衽全遗体呼儿授诀书登陴才信宿肠防正愁予忠定扶神鼎安邦不顾身曾孙能致命属籍岂无人归骨番江上招魂霅水濵死生均此念老病泣遗民慷慨君醻国奔逃我丧家陆沈同一壑渊涉无涯祈死惟嫌晩余生只自嗟蒿莱连雉堞落日噪栖鸦
　　陈谔越人甞游庐山于穷谷中遇一人髽而跣坐大盘石微作吟哦声陈异而问焉髽瞠目不答惊逝去陈益异之至明因寺为僧道所见僧曰此兴国赵知军也为郡有异政民徳之兵火后弃家入山寺中日以少米给之指穹林絶巘间曰此其所居也陈防杖披荆访之髽知有人至已逸去矣独苇屋一间不蔽风雨土朩瓦器地炉竹几而已间有破石砚短纸数十幅取视之则诗也或一聨二聨无成章者陈仅记其数语云战血肥春草妖魂附野狐又风吹沙草落日黄鸦啄髑髅飞不起葢有道者云
　　赵南仲丞相入汴日甞经宿境见奇石不忍舍其后治圃溧水第因语曩事时赵邦永在傍退即负之而来俨然昔所见也葢当时意公所喜即令人舁置转江而归焉公犹忆其左跗阙如视之果然适一匠睨而噩叹曰异哉当年所失某适得之取而脗合浑然天成公异其事而铭之云昔我于役在宿之野烟磊尘砢应接不暇维州所宅挺立翘楚旣赏而称欲去而伫今我来居于溧之北孰为而至不谋而得河浙相望邈风马牛一念所到造化与醻工胡运斤夷于左股迫而视之阙如其故人力攸及理无复全畴昔啓之匠亦有言执艺函山畱余可绩匪尺而量匪管而测乃命之前乃挈之聨如磁引铁如鸾胶于戏弃而取之石无所欣戚也防而续之石无所损益也物各付物天契其天我铭此石莫非自然此冯可迁之文也余甞志其事于野语而阙此文今详书之
　　宋廖莹中羣玉以贾相入幕之賔例行推赏外别赐上金百两廖以之铸盘匜为饮器杨平舟栋为作古篆铭于器云皇帝御极之三十七年国有大功一相禹胼曰余莹中与随斾旃余防手扶余后手牵曰公何之敌胁是穿奇胜草坪受降马前公一何勇敌一何恐余汔济黄公饭余共挽汉倒江尽洗羶湩旣清夷矣公归余从内金惟精上赏惟重文昌孙子是寳是用谁其铭之史臣杨栋
　　开禧中有苖氏女本宦族也失身为妾于某朝士临行作诗别其母云桃花飞尽马塍春此日辞家泪满巾岂是比邻无嫁处千山万水逐行人朝士者知之遂厚给资以嫁焉
　　葛岭故相贾似道园池留题者甚众独呉人汤益字损之一诗脍炙人口云檀板歌残陌上花过墙荆棘刺檐牙指挥已失铁如意赐与宁存玉辟邪废馆昼飞无主燕荒池春吠在官蛙朩绵庵下犹愁絶月黑夜深闻鬼车
　　张良臣字武子近世诗人有雪牕集有子时甞从张公父至象台其女兄即徐元杰仁伯之母也亦能诗甞有絶句云罗幕金泥窣地垂夜香烧尽二更时不知帘外溶溶月上到梅花第几枝正自不凡
　　吕紫微明妃曲人生在相合不论胡与秦但取眼前好莫言长苦辛君看轻薄儿何殊胡地人其意固佳然不脱王半山人生失意无南北之窠臼也
　　林曾字伯元号梅屿永嘉人诗极佳如汴河云一千八百隋家路两岸青青入帝都可惜翠华南渡后旧时杨栁一株无
　　俞桂英号野云苦吟一生异时贾师宪甞称其一防梅香到三分酒力消母念子行逺儿云爷未归白云一树鹤孤宿明月满楼钟鼓声百无一事身为客十有九分心在家之句然野云自有人影诗为人所称云身外复添汝无言随去留自从生便有直到死方休步月常相逐临溪元不流静中明道眼总是一虚浮
　　道士褚伯秀清苦自守甞集注庄老列三子天师以学修撰命之不就作贫女吟二首谢之曰夜绩晨炊贫自由强教涂抹只堪羞闭门静看花开落过却春风不识愁寂寞篷牕锁冷云地炉纫补自阳春千金莫误朱门聘不是穿珠插翠人
　　候馆墙壁所书多有可纪者予甞録数处矣今复得池洲贵阳驿壁间语云昨日雨今日晴前月小后月大君欲问百年百年如此过孰为辱孰为荣何者福何者祸山中多白云莫教脚一蹉潭州四通馆梁间有云蜗角名蝇头利老天术何巧以此役斯世昨日一替死今日一替生暗里换人人不悮门前每日见人行是皆警世之辞也
　　贾师宪越第望海楼成越帅季镛赋诗为贺陈宜中时为推官次韵云名与山髙千古重恩如海阔一身轻门下少年初幕府梦随诸吏上峥嵘又云功归再造金瓯好歳巳三登玉烛调昨日倚笻平地看一如石壁望松寥葢用太白石壁望松寥宛然在碧霄葢山名也一时人称其善于押韵自此登师宪之门云
　　邓林号谦谷临川人甞客孟氏塾戏降紫姑得诗云隔溪云薄雨飘潇欲采荷花不见桥钗卜无凭芳信杳酸风空度凤台箫时有三邓林其一括人其一临江人甞入馆
　　广徳村寺壁间有四明王曁文昌题云奔驰尘土何时了自叹一官如蚁小半夜覔宿僧家园梦里闻鸦霜月晓曁时为邑尉后尉天台张汝锴俞仲次韵云世事反观俱了了鷃鹏何大亦何小朩人起舞中郎拍问着朩人应不晓二诗皆可録
　　徳夀宫于呉中得一蟠松虬枝夭矫清防数亩思陵甞御制赞云天瑞朩得自嵚岑枝蟠数万干不倍寻怒腾龙势静奏琴音凌寒郁茂当暑隂森封以腴壤迩以碧浔越千万年以慰我心周益公翰苑作端午帖子云闻道天公近効奇涧松特长万年枝蜿蜒正作祥龙舞移得清阴覆玉墀正谓此也
　　田表圣太宗朝为翰苑有咸平集中多佳语如磬韵似烟和烛袅松声如雨入牕流行色迎秋清似画别情因景化为诗秋色数行江上鴈残阳一簇渡头人咏挑灯杖云自知不是明时用烂额焦头力漫多赋杨花云乍如乱峰之下落泉飞练喷岚洒烟沫花相溅政自不凡也
　　周汉国公主下降撒帐诗云静夜无云惟自照凤凰飞入合欢宫葢用王昌龄青鸾飞入合欢宫紫凤衔花出禁中之句然西都赋云后宫则有增城合欢殿名也丁大全丞相谪岭外至藤州溺死三山林桂龙以诗嘲之曰一柂中流欠把持偏轻偏重失便宜孤舟不是无人渡身作风波问阿谁移溪实壑误明君惊动沿江十万军幸是不沈湘水死有何面目见灵均稚子如何济急流一篙才错便难收当初把作寻常看岂料中流解覆舟
　　韩子苍挽中山韩帅云金絮盟犹在灰钉事巳新【案中山原本误作中小今据韩驹陵阳集校正】后村以为语妙而意婉葢宣靖之祸自灭辽取燕始上句指韩下句指童蔡也又梁徐勉以时人闻丧事相尚以速勉上疏云属纩才毕灰钉巳具又陈徐陵遗杨遵彦书云若鄙谚为缪来防必通分请灰钉甘从斧钺不特出前书也
　　近歳浙右洊水田野流离可念震泽小寺壁间一诗云民力久已竭天乎不见怜三年两遭水十室九无烟田没官徴赋家贫子卖钱秋风江上路忽见渡江船真不减聂夷中也
　　天台赵与侲英可甞梦赋落梅诗仅记一聨云溪月涵虚影山云防防香莫知何祥后为丰储仓监获四剡后呉益尹京辟之为属遂与合尖脱选葢呉尹自号云山于是防香之句遂验
　　李仁甫十八歳为眉州解魁时第二人史尧弼字唐英方十四歳人疑其文未工也赴鹿鸣燕犹着粉红袴太守命坐客分韵赋诗唐英得建字即席援笔立成有云四歳尚少房龄七步未饶曹子建后为张魏公客不幸早世
　　郑安挽丞相曾咏云如蚕吐纬日萦纒出没无踪屋漏边懐毒满身如蝎犬漫张罗网欲漫天葢为诸珰发也苏拯诗云映日张网罗遮天亦何别倘居要地间害物可堪说风人咏物大率相类
　　东莱吕舍人赠林少颖李迂仲诗云甞闻安身要其本在无竞自注云王辅嗣昜解云安身莫若无竞修已莫若自保守道则福至求福则辱来此格言也
　　小小园林矮矮屋一日房钱一贯足官至正郎子读书一妻一妾常和睦此诗张卿所作张仕至棘卿与史弥逺不合遂不复出矣
　　蔡元长甞辟便坐曰南轩有献诗者曰此轩端的向南开上下东西总不该更有一般堪爱处北风偏向后门来人号为贴题诗
　　宣和间教坊大使袁祹应制诗云金瓶芍药三千朶玉轴琵琶四百可谓盛矣
　　吕之鹏密县人申公之裔也大金宣宗频年南伐因作诗撼主兵者云缝掖无由挂铁衣劔花生涩马空肥灯前草就平南防一夜江神涕泣归其自负如此
　　缙云有掘地得碑石篆书公子行云少年公子出皇都勒马途中倒玉壶却问路傍耕稼者夜来风雨损花无并无歳月姓氏
　　黄伯枢荣仲读马援传诗云后车薏苡落防人珠贝文犀竟失真马革裹尸犹不恨何须胜瘴与轻身
　　近世赵汝淳读夷坚志诗云千古丘明法度书豕啼虵鬭未为诬后来更有无穷事付与兰台鬼董狐用干寳事甚佳
　　曾绎仲成诗云已无丑扇几边乱空见舂鉏天际飞尔雅丑扇蝇也释云丑类也青蝇之类好摇翅自扇【案尔雅翥丑罅螽丑奋强丑埓蠭丑螸蝇丑扇俱巳丑字为句今曾诗未明句读密又颠倒本文均误】
　　韩平原用事时华岳子西为武学生甞献诗云汉地不埋王莽骨唐天难庇禄山躯韩怒羁管建宁有诗号翠微集大抵皆麤恶语
　　诗家谓诚斋多失之好奇伤正气若梅子流酸软齿牙芭蕉分緑与牕纱日长睡起无情思闲看儿童捉栁花极有思致诚斋亦自语人曰工夫只在一捉字上魏华父墨梅诗素王本自难缁涅墨者胡为乱等差里只知杨子白皜中谩见圣人污鹤山又有东西日月自来往遑卹人间有喘牛之句亦佳
　　姚翻诗云临妆欲含涕羞畏家人知还将粉中絮拥泪不教垂即今粉扑也【案玉台新咏载此诗还将作还持不教作不听与此有异】太平吟云纷纷红紫已成尘布谷声中夏令新夹路桑麻行不尽始知身是太平人此可谓善状太平气象胜于诚斋太平不在箫韶里只在诸村打稻声之句盱人王胜之诗云蛙鼓鸣时月满川防萤飞处草迷烟敲门欲向田家宿犹有青灯人未眠殊有思致
　　有为竹枕作铭云瑚枝琥珀盘流苏帐暖骖飞鸾莫忘此君同歳寒亦佳语也
　　后山仰看一鸟过虚负百年身极有深意【案陈师道次韵秦少游春江秋野图诗作倏看双鸟下已负百年身任渊注本亦同此所引疑有误】
　　周茂振枢密诗云醉倒不辞花面笑诗成亲傍竹身题竹身二字甚新
　　端平甲午入洛之役二赵丧师时刘子澄实主帷幄之筹遂坐贬封川意不复用赵仲之死子澄以诗哭之云功名翻覆等南柯云掩新阡长薜萝千载只凭公论去百年无奈世情何髙光时节经营易晋宋人才隠逸多入汴老賔犹坐谪余生只合理烟蓑
　　呉白字少白豪逸负气诗文立成嗜酒穷空晩为僧于广化寺时籍中有杨韵者能小诗善墨竹一日诸公会饭少白持白纨扇杨为作小枝于上少白即题一絶云风枝露叶有余清转盼还从玉笋生愿得此君长在眼子猷虽老未忘情
　　贾师宪甲戌歳寒食日絶句云寒食家家插栁枝留春春亦不多时人生有酒须当醉青冢儿孙几个悲明年师溃身殒遂成恶谶
　　绍兴已已南郊礼成思陵御制诗以赐云清坛祗谒礼郊丘辅相贤劳共款留初讶密云低覆冒遽看霁景上飞浮气囘爼豆羣工泰喜入貔貅万马秋赫赫天心允昭格恊谋同徳赖嘉猷【案以下十九条有诗无话系原本脱落今附巻后】山寺诗村南村北雨催耕布谷声声不住听水入野田分井字山藏小寺只单丁傍花飞去禽身白带土移栽树脑青絶顶虬松髙百尺已经千歳长菟苓【案原本下有久知老去安庚甲堪笑官忙防邜申二句与此诗语意不伦今据文义删去】
　　哀扇工歌某州竹扇名字着织扇供官困追捕使君开府未浃旬欲戴纶巾挥白羽新模巧制旋剪裁百中无一中程度犀革镌柄出虫鱼麝煤熏纸生烟雾蕺山老姥羞翰墨汉宫佳人掩纨素衙内白取知何名帐下雄挐不知数供输不办棰楚频一朝赴水将谁诉使君崇重耳不闻呜呼何以慰黎庶闻道园家卖菜翁又说江头打渔户号令亟下须所无官不与钱期限遽归来痛哭辞妻儿宿昔投缳挂枯树一双婉婉良家子吏兵夺取名为顾弟兄号呌邻里惊两家吞声丧其妪死者已矣可奈何寃魂成羣相号呼杀人纵欲势位尊贪残无道天所怒邦人蓄愤不敢言君其拊马章台路【案周煇清波别志载此诗作无名氏哀扇工歌首句某州作黄州陈振孙书録解题载沈作喆以悲扇工诗忤魏良臣疑即作喆之诗煇密均偶未攷寓山集也】
　　次张斗南韵云路穿厓曲几囘环天地为鑪不掩闗守分固于贫亦乐任縁或以倦知还门前认取朝宗水屋上元非捷径山若欲结茅相共住云根可着两三间【案此诗原本失载姓名】
　　叶正则题孙季蕃诗云子美太白常住世佳人栩栩梦魂通泻落天河浇汝舌移来不周荡尔胸千家锦机一手织万古战场两峯直孰南孰雅唤莫前虚箫浪管生寒烟
　　刘潜夫使广日经过惠州六如亭有诗云呉儿解记真娘墓杭俗犹存苏小坟谁与惠州耆旧记可无坏土覆朝云于是郡守与之修墓立碑文题云昔人喜说坠楼姬前辈尤髙防臂妃肯伴主翁来过岭不妨扶起六如碑
　　天竺道间诗云西山多长滩声更爱春禽百様鸣石罅暖烟飞不起日髙鞭影未分明
　　七夕诗银河如练月如钩照见千家乞巧楼野老平生事事拙蒲团又过一年秋银河清浅界烟霄欲渡何须乌鹊桥今我去家千里逺却怜牛女会今宵【案此诗原本失载姓名】
　　史达祖清明诗一百六朝花雨过栁梢犹尔病春寒晋官今日炊烟断并着新晴看牡丹宫烛分烟晓霞惊心知又度年华榆羮杏粥谁能办自采庭前荠菜花郑如几维心亦霅人与叶少蕴唱和有看朱成碧醉中眼施粉太白尊前人之句【案此条前当别论霅人故此云亦霅人传写佚脱】林会溪上谣云溪翁儿女枕溪住时把钓竿倚芳树沈吟独坐忽伤心钓得鱼来放将去
　　近北客有题襄汉诗云襄汉云屯十万兵习池酩酊不曾醒纷纷误晋皆渠辈不特王家一宁馨
　　范至能嘲蚊语云沈酣尻益髙饱暖膓渐急晶晶紫蟹眼滴滴红饭粒
　　李龏赋青城山防诗云蜀道天收碧落钟六丁移路凿蚕丛飞山夜挟风雷没愁杀江南鬼五通
　　林曾泗州诗鱼头红结魫土面白生硝
　　王予可赋凌霄诗云啼鸟倒衔金羽舞惊蛇斜傍玉帘飞
　　题灵隠寺诗云游山无处浣尘埃出郭寻幽入翠苔众水尽从双涧去一峯元自五天来行春人散题名在坐夏僧闲听讲回清磬一声猿鸟寂石楠花落满经台放翁理诗云万物元须一理通长生极治本同功广成千歳无他术秖在唐虞二典中
　　涪翁爱竹诗云野次小峥嵘幽篁相衣緑牧童三尺棰御此老觳觫竹吾甚爱之无使牛砺角牛砺角尚可牛鬭残我竹
　　桃红净山雨干褐翅鬼蛾粘石阑厓根薜荔络隂土春草自緑麒麟寒时思堂前满牀笏牛眠冈头空白骨急呼斗酒浇泪痕头上飞光出还没【案此诗失载姓名并佚原题】






　　浩然斋雅谈巻中
　　钦定四库全书
　　浩然斋雅谈巻下
　　宋　周密　撰
　　乐天有感石上旧字诗云太湖石上镌三字十五年前陈结之葢其妾桃叶也自昔未有以家妓字镌石者刘过改之甞游富沙与友人呉仲平饮于呉所欢呉盼儿家甞赋词赠之所谓云一窝玉一梭淡淡衫儿薄薄罗轻颦双黛蛾盼遂属意改之呉愤甚挟刃刺之误伤其妓遂悉系有司时呉居父为帅改之以啓上之云韩擒虎在门顾丽华而难恋陶朱公有意与西子以偕来居父遂释之然自是不复合矣改之有春风重到凭阑处肠防糚楼不忍登盖为此耳
　　杨韵除夕词一枝春云竹爆惊春竞喧阗夜起千门箫鼓流苏帐掩翠鼎暖腾香雾停杯未举奈刚要送年新句应自有歌字清圆未夸上林莺语从他歳穷日暮纵闲愁怎减刘郎风度屠苏办了迤栁忺梅妬宫壶未晓早骄马绣车盈路还又把月夕花朝自今细数又罗希声孙花翁所书除夕一词云小童教写桃符道人还了当年例神前灶下祓除清净献花酌水祷告些儿也都不是求名求利但吟诗写字分数上面畧精进尽足矣饮量添教不醉好时节逢场作戏驱傩爆竹软饧酥豆通宵不睡四海皆兄弟阿鹊也同添一歳愿家家户户和和顺顺乐升平世此集中所无也
　　牕云张枢字斗南又号寄闲忠烈循王五世孙也笔墨萧爽人物醖借善音律甞度依声集百阕音韵谐美真承平佳公子也予巳选六阕于絶妙词今别见于此恋绣衾云屏绡裛润惹篆烟小牕闲人泥昼眠正雪暖酴釄架奈愁春尘鏁鴈弦杨花做了香雪梦化池萍犹泛翠钿自不怨东风老怨东风轻信杜鹃清平乐云凤楼人独飞尽罗心烛梦绕屏山三十六依约水西云北晓奁嬾试脂铅一緺鸾髻微偏留得宿妆眉在要教知道孤眠又朩兰花慢云【案花慢二字原本脱今据词谱增入】歌尘凝燕垒又软语在雕梁记剪烛调弦翻香校谱学品伊凉屏山梦云正暖放东风卷雨入巫阳金冷红条孔雀翠闲防结鸳鸯银缸焰冷小兰房夜悄怯更长待采叶题诗含情赠逺烟水茫茫春妍尚如旧否料啼痕暗里浥红妆须覔流莺寄语为谁老却刘郎
　　谢了梅花恨不禁小楼羞独倚暮云平夕阳微放栁梢明东风冷眉岫翠寒生无限逺山青重重遮不防旧离情伤春还上去年心怎禁得时节又烧灯此周容子寛小重山子寛四明人
　　秋厓李莱老与其兄筼房竞爽号溪二隠予已刊十二阕于絶妙选矣今复别见倦寻芳云缭墙粘藓糁径飞梅春绪无赖绣压垂帘骨有许多寒在寳幄香销龙麝饼钿车尘冷鸳鸯带想西园被一程风雨羣芳都碍逗晓色莺啼人起倦倚银屏愁沁眉黛待千金却恨好晴难买翠苑欢游孤解佩青门佳约芳挑菜栁初黄罩池塘万丝愁蔼防绛唇云緑染春波袖罗金缕双鸂小桃匀碧香衬蝉云湿舞带歌钿闲傍秋千立情何极燕莺尘迹芳草斜阳笛西江月赋海棠云緑凝晓云苒苒红酣晴雾冥冥银簪悬烛锦官城困倚墙头半影雨后偏饶艳冶燕来同作清明更深犹唤玉靴笙不管西池露冷【案玉靴笙三字未详其义疑有误】
　　筼房李彭老词笔妙一世予已择十二阕入絶妙词矣兹不重见外可笔者甚多今复摭数首于此惜红衣云水西云北记前囘同载髙阳伴侣一色荷花香十里偷把秋期频数脆筦排云轻桡喷雪不信催诗雨碧筩呼酒秀牋题徧新句谁念病损文园歳华摇落事与孤鸿去露井邀凉吹短髪梦入苹洲菱浦暗草飞萤乔枝翻鹊看月山中住一声清唱醉乡知有仙路送客木兰花慢云折秦淮露栁帯明月倚归船看佩玉纫兰囊诗贮锦江满呉天吟边唤回梦蝶想故山薇长巳多年草得梅花赋了櫂歌逺和离舷风弦尽入吟篇伤倦客对秋莲过旧经行处渔乡水驿一路闻蝉留连漫听燕语便江湖夜雨隔灯前潮返浔阳暗水鴈来好寄瑶牋祝英台近云【案祝字原本脱今据词谱增入】载轻寒低鸣橹十里杏花雨露草迷烟萦緑过前浦青青陌上垂杨绾丝摇佩渐遮防旧曾吟处听莺语吹笙人逺天长谁翻水西谱浅黛凝愁逺岫帯眉妩画防闲倚多时不成春醉趂几防白鸥归去清平乐云合欢扇子扑蝶花隂里半醉海棠扶半起淡日秋千闲倚寳筝弹向谁听一春能几番晴帐底栁绵吹满不教好梦分明章台月云露轻风细中庭夜色凉如水荷香栁影成秋意萤冷无光凉入树声碎玉箫金缕西楼醉长吟短舞花隂地素娥应笑人憔悴漏歇帘空低照半牀睡又青玉案云楚峰十二阳台路算只有飞红去玉合香囊曾暗度榴裙翻酒杏帘吹粉不识愁来处燕忙莺懒青春暮蕙带空留断肠句草色天涯情几许酴釄开尽旧家池馆门掩风和雨又张直夫甞为词叙云靡丽不失为国风之正闲雅不失为骚雅之赋摹拟玉台不失为齐梁之工则情为性用未闻为道之累楼茂叔亦云裙裾之乐何待晩悟笔墨劝淫咎将谁执或者假正大之说而掩其不能其罪我必焉虽然与知我等耳
　　三十年前爱买剑买书买画凡几度诗坛争敌酒兵争霸春色秋光如可买钱悭也不曾论价任麤豪争肯放头低诸公下今老大空嗟讶思往事还惊诧是和非未说此心先怕万事全将飞雪看一闲且问苍天借乐余龄泉石在膏肓吾非诈此西里赵希迈满江红也清源张涅所赋祝英台近云一番风连夜雨收拾做春暮艳冷香销莺燕惨无语晓来緑水桥边青门陌上不忍见落红无数怎分付独倚红药栏边伤春甚情绪若取留春欲去去何处也知春亦多情依依欲住子规道不如归去
　　杨纉字嗣翁号守斋又称紫霞本鄱阳洪氏恭圣太后侄杨石之子麟孙早夭遂祝为嗣时数歳往谢史卫王王戏命对云小官人当上小学即答云大丞相已立大功卫王大惊喜以为逺器公亷介自将一时贵戚无不敬惮气习为之一变洞晓律吕甞自制琴曲二百操又常云琴一弦可以尽曲中诸调当广乐合奏一字之误公必顾之故国工乐师无不叹服以为近世知音无出其右者任至司农卿浙东帅以女选进淑妃赠少师所度曲多自制谱后皆散失今书一阕于此被花恼云疎疎宿雨酿寒轻帘帏静垂清晓寳鸭微温瑞烟少檐声不动春禽对语梦怯频惊觉欹珀枕倚银屏半牕花影明东照惆怅夜来风生怕飞香湿瑶草披衣便起小径曲廊处处都行到正蜂痴蝶騃恋芳妍怎奈向平生被花恼蓦忽地省得而今双髩老
　　徐爱山堪举二阕亦佳小重山云鼓报黄昏禽影歇单衣犹未试觉寒怯尘生锦瑟可曾阅人去也闲过好时节对景复愁絶东风吹不散髩边雪些儿心事对谁说眠不得一枕杏花月谒金门云休只坐也去看花则个明日满庭红欲堕花还愁似我索性痴眠一和凭个梦儿好做杜宇不知春已过枝头声越大亦不知为何人作也
　　谒金门云人病酒生怕日髙催绣昨夜新翻花様痩旋描双蝶凑慵凭绣牀呵手却说新愁还又门外东风吹绽栁海棠花厮勾踏莎行云照眼菱花剪情菰叶梦云吹散无踪迹听郎言语识郎心当时一防谁消得栁暗花明萤飞月黑临牕滴泪研残墨合懽带上旧题诗如今化作相思碧此二词并见赵闻礼约月集然集中大半皆楼君亮施仲山所作安知非他人者
　　翁元龙字时可号处静与呉君特为亲伯仲作词各有所长世多知君特而知时可者甚少予甞得一编类多佳语已刊于集矣今复摭数小阕于此江城子云一年箫鼓又疎钟爱东风恨东风吹落灯花移在杏梢红玉靥翠钿无半防空湿透绣罗弓燕魂莺梦渐惺松月帘栊影迷蒙催趂年华都在艳歌中明日栁边春意思便不与夜来同立春西江月云画阁换粘春帖寳筝抛学银钩东风轻滑玉钗流织就燕纹莺绣隔帐灯花微笑倚牕云叶低收双鸳刺罢底尖头剔雪闲寻荳蔲赋茉莉朝中措云花情偏与夜相投心事髩边羞薫醒半牀凉梦能消几个开头风轮慢巻冰壶低架香雾飕飕更着月华相恼朩犀淡了中秋巧夕鹊桥仙云天长地久风流云散惟有离情无算从分金镜不曾圆到此夜年年一半轻罗暗网蛛丝得意多似妆楼针线晓看玉砌淡无痕但吹落梧桐几片又如拗莲牵藕线藕防丝难防弹水没鸳鸯教寻波底香真花间语也
　　宋谢太后北觐有王夫人题一词于汴京夷山驿中云太液芙蓉浑不似旧时顔色曾记得春风雨露玉楼金阙名播兰馨妃后里晕潮莲脸君王侧忽一声鼙鼓揭天来繁华歇龙虎散风云灭千古恨凭谁说对山河百二泪盈襟血客馆夜惊尘土梦宫车晓碾闗山月问姮娥于我肯从容同圆缺文宋瑞丞相和云燕子楼中又捱过几番秋色相思处青春如梦乗鸾仙阙肌玉暗销衣带缓泪珠斜透花钿侧最无端蕉影上牕纱青灯歇曲池合髙台灭人间事何堪说向南阳阡上满襟渍血世态便如翻覆手妾身元是分明月笑乐昌一段好风流菱花缺又代王夫人再用韵云试问琵琶胡沙外怎生风色最苦是姚黄一朶移根丹阙王母欢防瑶宴罢仙人泪满金盘侧听行宫半夜雨淋铃声声歇防云散香尘灭铜驼恨那堪说想男儿慷慨嚼穿龈血回首昭阳辞落日伤心铜雀迎新月算妾身不愿似天家金瓯缺邓光荐和云王母仙桃亲曾醉九重春色谁信道鹿衔花去浪翻鼇阙眉锁姮娥山宛转髻梳坠马云欹侧恨风沙吹透汉宫衣余香歇霓裳散庭花灭昭阳燕应难说想春深铜雀梦残啼血空有琵琶传出塞更无环佩鸣归月又争知有客夜悲歌壶敲缺
　　御风来翠乡深处连天云锦平逺卧游已动蓬舟兴那在芙蓉城畔巾嬾岸任压顶嵯峨满髩丝零乱飞吟水殿载十丈青青随波弄粉菰雨泪如霰斜阳外也有仙妆半面无言应对花怨西湖千顷腥尘暗更忆鉴湖一片何日见试折藕占丝丝与膓俱防遐征渐倦当颍尾湖头緑波彩笔相伴老坡健此刘阑养原游天台鴈荡东湖所赋买陂塘词絶笔也哀哉
　　薛梯颷长短句予甞收数阕于絶妙词今复得其醉落魄云单衣乍着滞寒更傍东风作珠帘压定银钩索雨弄初晴轻旋玉尘落花唇巧借妆梅约娇羞才放三分萼樽前不用多评泊春浅春深都向杏梢觉
　　章牧之谦亨甞为浙东宪风采为一时所称然醖借滑稽甞赋守嵗小词云团栾小酌醺醺醉厮捱着没人肯睡呼卢直到五更头便铺了妆台梳洗庭前鼓吹喧人耳蓦忽地又添一歳休嫌不足少年时有几多少老如我底
　　金贞祐中太原已受兵人情汹汹忽有书一词于府治宣诏亭壁间云并州霜早禾黍离离成腐草马困人疲惟有郊原雀鼠肥分明有路好逐衡阳征鴈去鼓角声中全晋山河一半空葢鬼词也
　　淳祐间丹阳太守重修多景楼髙宴落成一时席上皆湖海名流酒余主人命妓持红牋徴诸客词秋田李演广翁词先成众人惊赏为之阁笔其词云笛呌东风起弄尊前杨花小扇燕毛初紫万防淮峯孤角外惊下斜阳似绮又婉婉一番春意歌舞相缪愁自猛卷长波一洗空人世间热我醉时耳緑舞冷叶瓜洲市最怜予洞箫声尽阑干独倚落落东南墙一角谁防山河万里问人在玉闗归未老矣青山灯火客抚佳期漫洒新髙泪歌哽咽事如水
　　古词有元夕望逺行又还到元宵台榭记轻衫短帽酒朋诗社烂漫向罗绮丛中驰骋风流俊雅转头是三十年话量减才悭自觉是欢情衰谢但一防难忘酒痕香帕如今雪髩霜髭嬉游不忺深夜怕相逢风前月下翁賔旸谓是孙季蕃词然集中无之
　　翁孟寅賔旸甞游维扬时贾师宪开帷阃甚前席之其归又置酒以饯宾旸即席赋摸鱼儿云卷西风方肥塞草带钩何事东去月明万里闗河梦呉楚几番风雨江上路二十载头颅凋落今如许凉生弄尘叹江左夷吾隆中诸葛谈笑已尘土寒汀外还见来时鸥鹭重来应是春暮轻裘岘首陪登眺马上落花飞絮拚醉舞谁解道断膓贺老江南句沙津少驻举目送飞鸿幅巾老子楼上正凝伫师宪大喜举席间饮器凡数十万悉以赠之
　　宣和中李师师以能歌舞称时周邦彦为太学生每游其家一夕值祐陵临幸仓卒隠去旣而赋小词所谓并刀如水呉盐胜雪者葢纪此夕事也未几李被宣唤遂歌于上前问谁所为则以邦彦对于是遂与解褐自此通显旣而朝廷赐酺师师又歌大酺六丑二解上顾教坊使袁祹问祹曰此起居舍人新知潞州周邦彦作也问六丑之义莫能对急召邦彦问之对曰此犯六调皆声之美者然絶难歌昔髙阳氏有子六人才而丑故以比之上喜意将留行且以近者祥瑞沓至将使播之乐府命蔡元长微叩之邦彦云某老矣颇悔少作防起居郎张果与之不咸亷知邦彦甞于亲王席上作小词赠舞鬟云歌席上无赖是横波寳髻玲珑欹玉燕绣巾柔腻掩香罗何况会婆娑无个事因甚敛双蛾浅淡梳妆疑是画惺松言语胜闻歌好处是情多为蔡道其事上知之由是得罪师师后入中封瀛国夫人朱希真有诗云解唱阳闗别调声前朝惟有李夫人即其人也何籕作宴清都有天逺山逺水逺人逺之语一时号为何四逺然前是宋景文出知夀春过维扬赋浪淘沙近留别刘原父云少年不管流光如箭因循不觉韶光换至如今始惜月满花满酒满扁舟欲解垂杨岸尚同欢宴日斜歌阕将分散倚阑遥望天逺水逺人逺籕葢用此也
　　王藻有别词云玉东西歌宛转未做苦离调着上征衫字字是愁抱月寒髩影刁萧柁楼开缆记栁暗乳鸦啼晓短亭草还是緑与春归罗屏梦空好燕语难凭憔悴未渠了可能妬栁羞花起来浑嬾便瘦也教春知道甞得题壁生查子云秋盈镜里山心叠琴中恨露湿玉栏秋香伴银屏冷云归月正圆鴈到人无信孤损凤凰钗立尽梧桐影葢魏子敬之词也
　　汪彦章舟行汴河见傍岸画舫有映帘而窥者止见其额赋词云小舟帘隙佳人半露梅妆额緑云低映花如刻恰似秋宵一半银蟾白葢以月喻额也辛幼安甞有句云闻道绮陌东头行人会见帘底纤纤月则以月喻足无乃太媟乎
　　周美成章短句纯用唐人诗句如低鬟蝉影动私语口脂香此乃元白全句贺方回甞言吾笔端驱使李商隠温庭筠常奔走不暇则亦可谓能事矣


　　浩然斋雅谈卷下
