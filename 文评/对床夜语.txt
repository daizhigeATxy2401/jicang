　　钦定四库全书　　　　　集部九
　　对床夜语　　　　　　　诗文评类
　　提要
　　【臣】等谨案对床夜语五巻宋范晞文撰晞文字景文号药庄钱塘人太学生咸淳丙寅同叶李萧规等上书劾贾似道似道文致其泥金饰斋匾事窜琼州元世祖时程钜夫荐晞文及赵孟頫于朝孟頫应诏即出晞文迄不受职流寓无锡以终是编成于景定中皆论诗之语其间如论曹植七哀诗但知古者未拘音韵而不能通古韵之所以然故转以魏文帝诗押横字入阳部阮籍诗押嗟字入歌部为疑论杜甫律诗拗字谓执以为例则尽成死法不知唐幸双拗单拗平仄相救实有定规非以意为出入至于议王安石误以皇甫冉诗为杜诗而李端芜城懐古诗则误执才调集删本指为絶句王维送丘为下第诗则误以为沈佺期作亦不能无所舛讹其推重许浑而力排李商隠尤非公论然当南宋季年诗道凌夷之日独能排习尚之乖如曰今之以诗鸣者不曰四灵则曰晩唐文章与时髙下晩唐为何时耶其所见实在江湖诸人之上故沿波讨源颇能推衍汉魏六朝唐人旧法于诗学有所发明云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　对床夜语原序
　　景定三年十月予友范君景文授以所著书一编语甚绮而文甚髙时夜将半剪烛疾读不能去手大类葛常之韵语阳秋鸡戒晨而毕株连节解激发人意作而曰美哉此书也杜子美诗王介甫谈经以为优于经其为史学者又视为史无它事覈而理胜也韩退之谓李长吉謌诗为骚而进张籍诗于道杨大年唱西昆体一洗浮靡而尚事实至送王钦若行君命有所不受其名节有如此者若论诗而遗理求工于言辞而不及气节予窃惑之辄序于对床夜语之首以补其遗景文然之不深居之人冯去非可迁甫





　　钦定四库全书巻
　　对床夜语巻一　　　　　宋　范晞文　撰
　　羔羊之皮素丝五紽诗人美在位者之辞也充耳琇莹防弁如星又四马既闲輶车鸾镳之类皆借服御以
　　美其君也若楚词髙余冠之岌岌兮长余佩之陆离是亦以服御自美也
　　古诗十九首有云冉冉孤生竹结根泰山阿与君为新婚兎丝附女萝兎丝生有时夫妇防有宜千里远结婚悠悠隔山陂思君令人老轩车来何迟言妻之于夫犹竹根之于山阿兎丝之于女萝也岂容使之独处而久思乎诗云葛生防楚蘝蔓于野予美亡此谁与独处同此怨也又渉江采芙蓉兰泽多芳草采之欲遗谁所思在逺道又庭中有竒树緑叶发华滋攀条折其荣将以遗所思馨香盈怀袖路逺莫致之亦犹诗人籊籊竹竿以钓于淇岂不尔思逺莫致之之辞苐反其义耳前辈谓古诗十九首可与三百篇并驱者亦此类也
　　霍去病志得意欢作歌曰四夷既防诸夏康兮国家安宁乐未央兮载戢干戈弓矢藏兮麒麟来臻凤凰翔兮与天相保永无疆兮亲亲百年各延长兮去病非以文章名者乃知西汉时言语自非后世可企
　　诗曰山有漆隰有栗子有酒食何不日鼓瑟且以喜乐且以永日宛其死矣他人入室悲其君有酒食鼓瑟之不能乐犹有国而弗治则将为他人之所有也曹子建乐府云置酒髙殿上亲友从我游秦筝何慷慨齐瑟和且柔主称千金夀賔奉万年酬又盛时不可再百年忽我遒生存华堂处零落归山丘有诗人为乐之意而无其讽又诗曰蟋蟀在堂嵗聿云莫今我不乐日月其除无已太康职思其居好乐无荒良士瞿瞿既欲其乐又虑其荒此诗人忧深思逺之意陆士衡云来日苦短去日苦长今我不乐蟋蟀在房我酒既防我肴既臧短歌可咏长夜无荒全是诗人之体
　　七哀诗子建云君行逾十年孤妾常独栖怨游子之未返也王仲宣云路有饥妇人抱子弃草间叹时世之丧乱也又方舟溯大江日暮愁我心感羁旅之多忧也张孟阳云毁壤过一坏便房啓幽户伤汉陵之发掘也又白露中夜结朩落柯条森慨秋气之可悲也哀之虽同而意各异初不解七哀义或谓病而哀义而哀感而哀悲而哀耳目闻见而哀口叹而哀鼻酸而哀所哀虽一事而七者具也
　　子建公防诗云清夜游西园飞葢相追随明月澄清景列宿正参差秋兰被长坂朱华冒緑池潜鱼跃清波好鸟鸣髙枝读之犹想见其景也是时刘公干王仲宣亦有诗刘云月出照园中朩欝苍苍清川过石渠流波为鱼防芙蓉散其华菡蓞溢金塘灵鸟宿水裔仁兽游飞梁王诗云凉风撤蒸暑清云却炎晖髙防君子堂并坐防华榱嘉肴充圆方防酒盈金罍管弦发徽音曲度清且悲皆直冩其事今人虽毕力竭思不能到也
　　蔡琰虽失身然词甚古如不谓残生兮却得旋归抚抱胡儿兮泣下霑衣汉使迎我兮四牡騑騑胡儿号兮谁得知与我生死兮逢此时愁为子兮日无光辉焉得羽翼兮将汝归一歩一逺兮足难移魂消影絶兮恩爱遗此将归别子也时身厯其苦辞宣乎心怨而怒哀而思千载如新使经圣笔亦必不忍删之也刘商虽极力拟之终不似葢不当拟也
　　子建明月照髙楼流光正徘徊上有愁思妇感叹有余哀结句云愿为西南风长逝入君怀君怀良不开贱妾当何依解韵者谓哀叶于希反且引毛诗山有蕨薇隰有杞桋君子作歌维以告哀又谓怀叶胡威反及引离骚载云旗兮委蛇心低徊兮疲怀等语为证辩则辩矣如不通何且子建此篇既押徊又押哀乃一韵耳及怀字之上亦有防合何时谐谐怀亦一韵也何必强为引证葢古未拘音韵旁入他声者亦奚疑焉若魏文帝漫漫秋夜长皆押十阳独一句云三五正纵横又阮籍登髙临四野皆押七歌独一句云岂复叹咨嗟不知解者又当如何茍谓后世亦有如此押者则拟古者仿之耳非古人作古之意也
　　张茂先穆如洒清风奂若春华敷又属耳聴莺鸣流目玩鯈鱼以对言之则当曰清风洒聴鸣莺也古对间当如此亦楚词蕙肴烝兮兰借奠桂酒兮椒浆
　　谢惠连屯云蔽曽惊风涌飞流零雨润坟泽落雪洒林丘浮氛晦崖巘积素惑原畴曲汜薄停旅通川絶行舟连四韵句法皆相似古诗正不当以此拘也
　　魏文帝西北有浮云亭亭如车葢惜哉时不遇适与飘风防吹我东南行行行至呉防呉防非我乡安能久留滞弃置勿复陈客子常畏人子建转蓬离本根飘飖随长风何意廻飊举吹我入云中髙髙上无极天路安可穷类此游客子捐躯逺从戎毛褐不掩形薇藿常不充去去莫复道沈忧令人老此结句换韵之始
　　楚词沅有芷兮澧有兰思公子兮未敢言又望美人兮未来临风帆兮浩歌又王孙游兮不归春草生兮萋萋又惟草朩之零落兮恐美人之迟暮皆爱君惜时之辞后世拟之者不过徒法其句耳非其意也江文通云日暮碧云合佳人殊未来又黄云蔽千里游子何时还谢灵运云圆景早已满佳人犹未适惠连云纨素既已成君子行未归晖云春草秋更緑公子未西归刘休云芳年有华月佳人无还期陆士衡云芳草久已茂佳人竟不归古诗亦有浮云蔽白日游子不顾返
　　古塘上曲有云莫以贤豪故弃捐素所爱莫以鱼肉贱弃捐葱与薤莫以桑麻贱弃捐菅与蒯前云众口铄黄金使君生别离或谓甄后为郭后所谮遂作此观其辞殆亦是也陆士衡云男懽智倾愚女爱衰避妍不惜微躯退惟惧苍蝇前愿君广末光照妾薄暮年则为甄后作无疑矣刘休拟古云愿垂薄暮景照妾桑榆时适与士衡末句同
　　诗曰昔我往矣杨柳依依今我来思雨雪霏霏东坡谓韩退之始去杏飞蜂及归柳嘶蛩与诗意同子建云昔我初迁朱华未希今我旋止素雪云飞又始出严霜结今来白露晞王正长云昔往仓庚鸣今来蟋蟀吟顔延年云昔醉秋未素今也嵗载华退之又居其后也
　　子建诗朱华冒緑池古人虽不于字面上着工然冒字殆妙陆士衡云飞阁缨虹带层台冒云冠潘安仁云川气冒山岭惊湍激巗阿顔延年云松风遵路急山烟冒垅生江文通云凉叶照沙屿秋华冒水浔谢灵运云苹防泛沈深菰蒲冒清浅皆祖子建
　　张平子诗云我闻其声载坐载起王仲宣云我思弗及载坐载起刘公干云思子沉心曲长叹不能言起坐失次第一日三四迁怀人之意尽于此矣
　　左太冲咏史云济济京城内赫赫王侯居冠葢防四术朱轮竟长衢朝集金张馆暮宿许史庐南隣击钟磬北里吹笙竽寂寂扬子宅门无卿相舆鲍明逺咏史云京城十二衢飞甍各鳞次仕子彯华缨游客竦轻辔明星晨未稀冠葢已云至賔御纷飒沓鞍马光照地君平独寂寞身世两相弃江文通咏史亦云金张服貂冕许史乗华轩王侯贵片议公卿重一言太平多欢娯飞葢东都门顾念张仲蔚蓬蒿满中园三诗一轨也
　　子建云朝游江北岸日夕宿湘沚潘安仁云朝发晋京阳夕次金谷湄刘越石云朝发广莫门暮宿丹水山谢灵运云旦发清溪隂暝投剡中宿鲍明逺云朝游雁门山暮还楼烦宿皆本楚词朝发轫于苍梧兮夕余至于县圃若陆士衡朝采南涧藻夕息西山足又江文通朝食琅玕实夕饮玉池津则亦本楚词朝饮朩兰之坠露兮夕飡秋菊之落英
　　傅辞云美人一何丽顔若芙蓉花一顾乱人国再顾乱人家未乱犹可奈何全是李延年歌延年歌云北方有佳人絶世而独立一顾倾人城再顾倾人国寕不知倾城与倾国佳人难再得
　　石季伦王昭君诗序云匈奴请婚于汉元帝以后宫良家子昭君配焉昔公主嫁乌孙令琵琶马上作乐以慰其道路之思其送昭君亦必尔也熟参此序廼知昭君出嫁之时未必以琵琶寄情特后人想像而赋之耳
　　王景诗讵忆无衣客但知狐白温用子建狐白足御冬焉念无衣客之语谢晖亦云谁规鼎食盛寕要狐白鲜
　　灵运诗初篁包緑箨新蒲含紫茸丘希范诗巢空初鸟飞荇乱新鱼戏绰有流丽之风视小谢鱼戏新荷动鸟散余花落之句亦无愧
　　一身事关西家族满山东二年从车驾斋祭甘泉宫三朝国庆毕休沐还旧邦四牡曜长路轻葢若飞鸿五侯相饯送髙防集新丰六乐陈广坐祖帐扬春风七盘起长袖庭下列歌钟八珎盈雕爼绮肴纷错重九族共瞻迟賔客仰徽容十载学无就善官一朝通鲍明逺数诗也卦名人名及建除等体世多有之独无以此为戏者
　　鲍明逺诗朱唇动素腕举洛阳少童邯郸女古称渌水今白纻催弦急管为君舞穷秋九月荷叶黄北风驱雁天雨霜夜长酒多乐未央全类张籍王建
　　韩非子曰六国时张敏与髙惠二人为友每相思不能得见敏便于梦中往寻之但行至半道即迷不知路沈休文云神交疲梦寐路逺隔思存又梦中不识路何以慰相思用前事也古辞云逺道不可思夙昔梦见之又独宿累长夜梦想见容辉皆防韩非之微意而变之耳
　　陆士衡呉趋行云楚妃且莫叹齐娥且莫讴四坐并清聴聴我歌呉趋呉趋自有始请从昌门起谢灵运防吟行云六引缓清唱三调伫繁音列筵皆静寂咸共聆防吟防吟自有初请从文命敷尽踵其歩骤
　　苏子卿诗俯观江汉流仰视浮云翔魏文帝云俯视清水波仰看明月光曹子建云俯降千仭仰登天阻何敬祖云仰视垣上草俯察阶下露又俯临清泉渊仰观嘉朩敷谢灵运云俯濯石下潭仰看条上猿又俯视乔朩杪仰聆大壑灇辞意一也古人句法极多有相袭者如前所议日暮碧云合及朝游江北岸之类皆是若嵇叔夜目送归鸿手挥五弦俯仰自得游心太则运思冩心不同矣
　　宋袁淑有诗云种兰忌当门怀璧莫向楚楚少别玉人门非植兰所葢淑为彭城王府祭酒王不好文学故云
　　薛道衡空梁落燕泥之句人多不见其全篇葢题是昔昔盐其辞云垂柳覆金隄蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺常敛千金笑长垂双玉啼盘龙随镜隐防凤逐云低飞魂同夜鹊倦寝忆晨鸡暗牖悬蛛网空梁落燕泥前年过代北今嵗往辽西一去无消息那能惜马蹄无非闺中怀远之意但不知立题之义如何赵嘏乃广为二十章以一句为一题亦复绮丽其中有云良人犹远戍寂寞夜闺空绣户流春月罗帷坐晓风魂飞沙帐北肠断玉关中尚自无消息锦衾那得同又云中路杳杳江畔草萋萋妾久垂珠泪君何惜马蹄边风悲晓角营月怨春鼙未道休征战愁眉又复低



　　对床夜语巻一
　　钦定四库全书巻
　　对床夜语巻二　　　　　宋　范晞文　撰
　　严沧浪【羽】云禅道惟在妙悟诗道亦在妙悟惟悟乃为当行乃为本色然悟有浅深有分限之悟有透彻之悟有但得一知半解之悟汉魏尚矣不假悟也陶谢至盛唐诸公透彻之悟也他虽有悟者皆非第一义也姜白石防亦有云文以文而工不以文而妙然舍文无妙圣处要自悟葢文章之髙下随其所悟之深浅若看破此理一味妙悟则径超直造四无窒碍古人即我我即古人也
　　严沧浪又云诗有别材非关书也诗有别趣非关理也而古人未尝不读书不穷理所谓不渉理路不落言筌者上也诗者吟咏情性也盛唐诗人惟在兴趣羚羊挂角无迹可寻故其妙处莹彻玲珑不可凑泊如空中之音相中之色水中之月镜中之影言有尽而意无穷近代诸公作竒特解防以文字为诗以议论为诗以才学为诗以是为诗夫岂不工终非古人之诗也葢于一唱三叹之音有所歉焉然则近代之诗无取乎曰有之吾取其合于古人者而已
　　萧千岩【徳藻】云诗不读书不可为然以书为诗不可也老杜云读书破万巻下笔如有神读书而至破万巻则抑扬上下何施不可非谓以万巻之书为诗也
　　刘后村【克荘】云唐文人皆能诗柳尤髙韩尚非本色迨本朝则文人多诗人少三百年间虽人各有集集各有诗诗各自为体或尚理致或负材力或逞辩慱要皆文之有韵者尔非古人之诗也
　　周伯弜【弼】云言诗而本于唐非固于唐也自河梁之后诗之变至于唐而止也谪仙号为雄防而法度最为森严况余者乎立心不専用意不精而欲造其妙者未之有也元和葢诗之极盛其实体制自此始散僻事险韵以为富率意放辞以为通皆有其渐一变则成五代之陋矣
　　两句三年得一吟双泪流知音如不赏归卧故山秋岛之诗未必尽髙此心亦良苦矣信乎非言之难其聴而识之者难遇也虽然马非伯乐而不鸣琴非子期而不调果不吾遇也则困盐车焦防下吾寕乐之后世复有扬子云必好之矣
　　四灵唱唐诗者也就而求其工者赵紫芝也然具眼犹以为未尽者葢惜其立志未髙而止于姚贾也学者闯其阃奥辟而广之犹惧其失廼尖纎浅易相煽成风万喙一声牢不可破曰此四灵体也其植根固其流波漫日就衰坏不复振起吁宗之者反所以累之也
　　树揺幽鸟梦萤入定僧衣劲风吹雪聚渇鸟啄氷开古防眠易魇老吏语多虚坡暖冬生笋松凉夏健人林花埽更落径草踏还生垂枝松落子侧顶鹤聴棊古塔虫蛇善隂廊鸟雀痴病尝山药遍贫起草堂低废巢侵烧色荒塜入锄声地古多生药溪灵不聚鱼陇狐来试客沙鹘下欺人逺钟惊漏压微月被灯欺古壁灯重画秋琴雨慢弦草碍人行缓花繁鸟度迟上数聫亦晚唐警句前此少有表而出者葢不独鸡声人迹风暖日髙等作而已情景兼融句意两极琢磨瑕垢发扬光彩殆玉人之攻玉锦工之机锦也然求其声谐韶濩气泐金石则无有焉识者口未诵而心先厌之矣今之以诗鸣者不曰四灵则曰晚唐文章与时髙下晚唐为何时耶放翁云文章光焰伏不起甚者自谓宗晚唐
　　老杜诗天髙云去尽江逈月来迟衰谢多扶病招邀屡有期上聫景下聫情身无却少壮迹有但覊栖江水流城郭春风入皷鼙上聫情下聫景水流心不竞云在意俱迟景中之情也巻帘唯白水隐几亦青山情中之景也感时花溅泪恨别鸟惊心情景相触而莫分也白首多年疾秋天昨夜凉髙风下朩叶永夜揽貂裘一句情一句景也固知景无情不发情无景不生或者便谓首首当如此作则失之甚矣如淅淅风生砌团团月隐墙遥空秋雁灭半岭暮云长病叶多先坠寒花只暂香巴城添泪眼今夕复清光前六句皆景也清秋望不尽迢递起层隂逺水兼天净孤城隐雾深叶稀风更落山逈日初沉独鹤归何晚昏鸦已满林后六句皆景也何患乎情少
　　五言律诗固要贴妥然贴妥太过必流于衰茍时能出竒于第三字中下一拗字则贴妥中隐然有峻直之风老杜有全篇如此者试举其一云带甲满天地胡为君逺行亲朋尽一哭鞍马去孤城草朩嵗月晚关河霜雪清别离已昨日因见古人情散句如乾坤万里眼时序百年心梅花万里外雪片一冬深一迳野花落孤村春水生虫书玉佩藓燕舞翠帷尘村舂雨外急隣火夜深明山县早休市江桥春聚船老马夜知道苍鹰饥着人用实字而拗也行色递隐见人烟时有无蝉声集古寺鸟影度寒塘檐雨乱淋幔山云低度墙飞星过水白落月动沙虚用虚字而拗也其他变态不一却在临时干旋之何如耳茍执以为例则尽成死法矣
　　虚活字极难下虚死字尤不易葢虽是死字欲使之活此所以为难老杜古墙犹竹色虚阁自松声及江山有巴蜀栋宇自齐梁人到于今诵之予近读其瞿唐两崕诗云入天犹石色穿水忽云根犹忽二字如浮云着风闪烁无定谁能迹其妙处他如江山且相见戎马未安居故国犹兵马他乡亦鼓鼙地偏初衣袷山拥更登危诗书遂墙壁奴仆且旌旄皆用力于一字
　　仰看明星当空大无处告诉只颠狂但使残年饱吃饭案头干死读书萤却似春风相欺得更接飞虫打着人堂上不合生枫树不分桃花红似锦惜君只欲苦死留数日不可更禁当皆化俗为雅灵丹防鐡矣又王孙若个边若个犹那个遮莫隣鸡报五更遮莫犹尽教若爷娘妻子走相送则本木兰不闻爷娘哭子声又昏黒应须到上头乃是常琮全语
　　数物以个俗语也老杜有峡口惊猿闻一个两个黄鹂鸣翠柳双字有樵声个个同个个五花文渔舟个个轻却绕井栏添个个司空图鹤羣长绕三株树不借闲人一只骑只亦个字之类
　　老杜偪仄行自从官马送还官行路难行澁如棘泛江夜宴灯前往往大鱼出聴曲低昂如有求退之曲江荷花大明宫中给事归走马来看立不正谒衡岳庙手持杯珓我掷云此最吉余难同下三字似乎趂韵而实有工于押韵者
　　汲黯匡君切亷颇出将频直辞才不世雄畧动如神以下聫贴上聫也神女峰娟妙昭君宅有无曲留明怨惜梦尽失欢娯犹前格也特倒置下句耳若羣盗哀王粲中年召贾生登楼初有作前席竟为荣宅入先贤传才髙处士名异时怀二子春日复含情未见其全篇如此亦又一格也
　　双字用于五言视七言为难葢一聫十字耳茍轻易放过则何所取也老杜虽不以此见工然亦每加之意焉观其纳纳乾坤大行行郡国遥不用纳纳则不足以见乾坤之大不用行行则不足以见道路之逺又寂寂春将晚欣欣物自私则一气转旋之妙万物生成之喜尽于斯矣至若汀烟轻冉冉竹日净晖晖湛湛长江去冥冥细雨来野径荒荒白春流泯泯清地晴丝冉冉江碧草纎纎急急能鸣雁轻轻不下鸥檐影微微落津流脉脉斜相逢虽衮衮告别莫匆匆等句俱不泛若济潭鳣发发春草鹿呦呦则全用诗语也
　　老杜诗两边山朩合终日子规啼以终日对两边不知云雨散虚费短长吟以短长对云雨桑麻深雨露燕雀半生成以生成对雨露风物悲游子登临忆侍郎以登临对风物句意适然不觉其为偏枯然终非法也柳下惠则可吾则不可
　　诗在意逺固不以辞语丰约为拘然开元以后五言未始不自古诗中流出虽无穷之意严有限之字而视大篇长什其实一也如旧里多青草新知尽白头又两行灯下泪一纸岭南书则久别乍归之感思逺怀旧之悲隐然无穷他如咏闲适则曰坐歇青松晚行吟白日长壮景物则曰云霞出海曙梅柳渡江春似此之类辞贵多乎哉刘后村有云言意深浅存人胸
　　怀不系体格若气象广大虽唐律不害为黄钟大吕否则手操云和而惊飊骇电犹隐隐弦拨间也
　　周伯弜选唐人家法以四实为第一格四虚次之虚实相半又次之其説四实谓中四句皆景物而实也于华丽典重之间有雍容寛厚之态此其妙也昧者为之则堆积窒塞而寡于意味矣是编一出不为无补后学有识髙见卓不为时习熏染者往往于此解悟间有过于实而句未飞健者得以起或者窒塞之讥然刻鹄不成犹类于鹜岂不胜于空踈轻薄之为使稍加探讨何患不古人之我同也
　　四虚序云不以虚为虚而以实为虚化景物为情思从首至尾自然如行云流水此其难也否则偏于枯瘠流于轻俗而不足采矣姑举其所选一二云岭猿同旦暮江柳共风烟又猿声知后夜花发见流年若猿若柳若花若旦暮若风烟若夜若年皆景物也化而虚之者一字耳此所以次于四实也
　　故人江海别几度隔山川乍见翻疑梦相悲各问年孤灯寒照雨深竹暗浮烟更有明朝恨离杯惜共传暮蝉不可聴落叶岂堪闻共是悲秋客那知此路分荒城背流水逺雁入寒云陶令门前菊余花可赠君前一首司空曙后一首郎士元皆前虚后实之格今之言唐诗者多尚此及观其作则虚者枯实者塞截然不相通徒驾宗唐之名而实背之也其前实后虚者即前格也苐反景物于上聫置情思于下聫耳如刘长卿楚国苍山古幽州白日寒城池百战后耆旧几家残则始可以言格若刘商晚晴江柳变春梦塞鸿归今日方知命前年自觉非则下句几为上句压倒
　　李杜之后五言当学刘长卿郎士元下此则十才子【卢纶吉中孚韩肱钱起司空曙苗发崔峒耿炜夏侯审李端】
　　七言律诗极不易唐人以诗名家者集中十仅一二且未见其可传葢语长气短者易流于卑而事实意虚者又几乎塞用物而不为物所赘冩情而不为情所牵李杜之后当学者许浑而已周伯弜以唐诗自鸣亦惟以许集谆谆诲人今摭其警句可以为法者书于后云风传鼓角霜侵防云巻笙歌月上楼山殿日斜喧鸟雀石潭波动戏鱼龙潮寒水国秋砧早月暗山城夜漏稀日照蒹葭明楚塞烟分杨柳见隋堤潮生水郭蒹葭响雨过山城橘柚踈野蚕成蠒桑柘尽溪鸟引雏蒲稗深凌敲台云湘潭云尽暮山出巴蜀雪消春水来洛城云水声东去市朝变山势北来宫殿髙金陵云石燕拂云晴亦雨江豚吹浪夜还风书所见云五夜有情随暮雨百年无节待秋霜卫将军庙云汉业未兴王覇在秦军才散鲁连归皆妙其起结尤非中唐人可及赵嘏刘沧七言间类许浑但不得其全耳
　　古乐府当学王建如凉州行刺促词古钗行精卫词老妇叹镜短歌行渡辽水等篇反覆致意有古作者之风一失于俗则俚矣
　　或问放翁曰李贺乐府极今古之工巨眼或未许之何也翁曰贺词如百家锦衲五色炫耀光夺眼目使人不敢熟视求其补于用无有也杜牧之谓稍加以理奴仆命骚可也岂亦惜其词胜若金铜仙人辞汉一歌亦杰作也然以贺视温庭筠辈则不侔矣


　　对床夜语巻二
　　钦定四库全书巻
　　对床夜语巻三　　　　　宋　范晞文　撰
　　李太白北上行即古之苦寒行也苦寒行首句云北上太行山艰哉何巍巍因以名之也太白辞有云磴道盘且峻巉巗凌穹苍马足蹶侧石车轮摧髙岗又杀气毒劔防严风冽衣裳此正古辞羊肠坂诘屈车轮为之摧树朩何萧瑟北风声正悲太白又有奔鲸夹黄河凿齿屯洛阳猛虎又掉尾磨牙皓秋霜亦古辞熊罴对我蹲虎豹夹路啼又汲水涧谷沮采薪陇坂长草朩不可飱饥饮零露浆是亦古辞行行日已逺人马同时饥担囊行取薪斧氷持作糜特辞语小异耳陆士衡谢灵运诸作亦不出此辙若老杜则不然曰汉时长安一丈雪牛马毛寒缩如猬又冻埋蛟龙南浦缩寒刮肌肤北风利一空故习矣
　　老杜诗重露成涓滴稀星个有无前辈谓此聫能穷物理之变探造化之微又有句云久露清初湿髙云薄未还又晚照斜初彻浮云薄未归虽不迨前作然含悠扬不廹之意他人未易及也若塞云多防续边日少光辉又蜀星隂见少江雨夜闻多则又于前所称者不同也
　　老杜多欲以顔色字寘第一字却引实字来如红入桃花嫩青归柳叶新是也不如此则语既弱而气亦馁他如青惜峰峦过黄知橘柚来碧知湖外草红见海东云緑垂风折笋红绽雨肥梅红浸瑚短青悬薜荔长翠深开防壁红远结飞楼翠干危栈竹红腻小湖莲紫收岷岭芋白种緑池莲皆如前体若白摧朽骨龙虎死黒入太隂雷雨垂益壮而险矣
　　老杜诗冬温蚊蚋在人逺鳬鸭乱诗意谓因冬之温故尚有蚊蚋因人之逺故鳬鸭得恣其乱黙有所寓也韩子苍乃谓人逺如鳬鸭之乱恐非公意况此十字正是五言句法
　　牵牛出河西织女处其东万古永相望七夕谁见同神光竟难候此事终朦胧观此则老杜不取世俗説也然又有诗云牛女年年渡何曽风浪生
　　无贵贱不悲无富贫亦足万古一骸骨邻家递歌哭又祸首燧人氏厉阶董狐笔君看灯烛张转使飞蛾密逹道之言也诗云乎哉
　　自京赴奉先有云入门闻号咷幼子饥已卒吾寕舍一哀里巷犹呜咽所愧为人父无食致夭折岂知秋未登贫窭有仓卒防犊之悲流出胸臆故彭衙行云众雏烂熳睡唤起霑盘飡赴王十五防云病身虚俊味何幸饫儿童
　　寄书问三川不知家在否比闻同罹祸杀戮到鸡狗几人全性命尽室岂相偶自寄一封书今已十月后反畏消息来寸心亦何有乱离之后杀戮殆尽其能全家生免者几希矣故反畏其消息之回忆昔云洛阳宫殿烧焚尽宗庙新除狐兎穴伤心不忍问耆旧复恐初从乱离説亦反虑其动怀旧之悲也
　　干戈犹在眼儒术岂谋身纨袴不饿死儒冠多误身感愤之作也曽何伤若儒术于我何有哉孔丘盗跖俱尘埃叱圣人之名而使之与盗贼同列嘻得罪于名教亦甚焉或谓孟子曰舜跖之徒舜与跖岂可徒耶然为利为善之别亦昭然矣
　　寄岑参云沉吟坐秋轩饭食错昏昼谓怀人之深至忘昏昼也防府咏怀云奴仆何知礼思荣错与权谓小人之僭不可假借也至日云何人错忆穷愁日愁日愁随一线长堂成云旁人错比扬雄宅懒惰无心作解嘲呀鹘云清秋落日已侧身过雁归鸦错廻首他如尚错雄鸣管指挥鐡如意及举目贪看鸟回头错应人江边老翁错料事眼睛不见风尘清虽出一手而用之工拙亦甚易辩
　　汉书大儿孔文举小儿杨徳祖最能行云小儿学问止论语大儿结束随商旅徐卿二子歌大儿九龄色清彻秋水为神玉为骨小儿五嵗气食牛满堂賔客皆回头刘少府画山水歌大儿聪明到能添老树巅崖里小儿心孔开貌得山僧及童子本汉语也
　　子厚西岑极逺目毫末皆可了老杜有齐鲁青未了刘禹锡一方眀月可中庭老杜有清池可方舟退之緑净不可唾老杜自为青城客不唾青城地乃知老杜无所不有
　　髙适九日诗云纵使登髙祗防肠不如独坐空搔首老杜有羞将短髪还吹防笑倩傍人为整冠亦反其事也结句云明年此防知谁健醉把茱萸仔细看与刘希夷今年花落顔色改明年花开复谁在之意同气长句雅俱不及杜戴叔伦对月云明年此夕游何处纵有清光知对谁欲脱其胎而不可葢才力不逮也东坡用其意作中秋月诗云此生此夜不长好明月明年何处看遂成絶句
　　髙适诗云林稀落日行人少醉后无心怯路岐老杜有前村山路险归醉每无愁辞简意工孰臻其妙学造语者宜知之又如扬衡诗云正是忆山时复送归山客张籍云长因送人处忆得别家时卢象还家诗云小弟更孩幼归来不相识贺知章云儿童相见不相识却问客从何处来语益换而益佳善脱胎者宜参之　近时严坦叔还家诗亦有旧时巷陌浑忘记却问新移来住人颇得知章之遗意
　　老杜得弟信诗云浪传乌鹊喜深负鹡鸰诗吾观郎到诗云待尔嗔乌鹊抛书示鹡鸰是皆用鹡鸰寓兄弟事其忆之则云百战今谁在三年望汝归别之则云数杯巫峡酒百丈内江船又止于尽忆别之意未尝用事也亦何害其不为忆弟别弟之诗其他与子侄之诗亦然近因举许浑示弟诗有云家贫为客早路远得书稀或谓不见示弟之意不足为佳似未尝读杜诗也
　　好句易得好聫难得如池塘生春草之类是也唐人天势围平野河流入防山朽关生湿菌倾屋照斜阳风兼残雪起河带防氷流兴防啼鸟唤坐久落花多客寻朝磬至僧背夕阳归废巢侵烧色荒冡入锄声石梯迎雨润沙井带潮咸迸笋侵长惊蝉出树飞下句皆胜于上老杜固不当以此论其工拙然亦时有此作如地卑荒野大天逺暮江迟乱云低薄暮急雪舞回风深山催短景乔朩易髙风岸风翻夕浪舟雪洒寒灯风事吹玉柱露井冻银床薄云巗际宿孤月浪中翻逺鸥浮水静轻燕受风斜等句皆不免此病
　　十日君家把酒杯六年波浪与尘埃不知乌石岗边踏到老相寻得几回人谓此诗本顾况一别二十年人堪几回别之句予读老杜别唐十五诗云九载一相逢百年能几何顾之意或原于此张籍有絶句云山东二十余年别今日相逢在上都説尽向来无限事相看磨捋白髭须句不同而意极长使后人能于其中易以一字则不足以为絶句贾岛亦有旧国别多日故人无少年与张意同
　　韩偓落花诗总得苔遮犹慰意便教泥汚更伤心弱甚老杜有从教醉里风吹尽可待醒时雨打稀去偓辈逺矣王建亦有且愿风留着唯愁日炙销正堪与偓诗上下
　　诗用古人名前辈谓之防鬼簿葢恶其为事所使也如老杜但见文君能化俗焉知李广不封侯今日朝廷须汲黯中原将帅忆亷颇等作皆借古以明今何患乎多李商隐集中半是古人名不过因事造对何益于诗至有一篇而叠用者如茂陵云玉桃偷得怜方朔金屋脩成贮阿娇谁料苏卿老归国茂陵松栢雨萧萧此犹有微意牡丹诗云锦帏初见卫夫人绣被犹堆越鄂君石崇蜡烛何曽剪荀令香炉可待熏不切甚矣
　　诗人形容新台之事不过曰新台有泚河水弥弥燕婉之求籧篨不鲜形容公子顽之事不过曰墙有茨不可埽也中冓之言不可道也所可道也言之丑也如是而已李商隐咏真妃之事则曰平明每幸长生殿不从金舆唯夀王彰君之恶也圣人答陈司败知礼之问恐不尔也又未免被他褒女笑只教天子暂防尘又君王若道能倾国玉辇何由过马嵬又如何四纪为天子不及卢家有莫愁皆有重色轻天下之心大抵商隐之诗类如此如东阿王云君王不得为天子半为当年赋洛神曼倩词云如何汉殿穿针夜又向中觑阿环至有赵后楼中赤凤来之句发乎情止乎礼义之意安在
　　人知许浑七言不知许五言亦自成一家知刘长卿五言不知刘七言亦髙许五言如树色随山逈河声入海遥月髙花有露烟合水无风别马嘶营柳惊乌散井桐海风闻鹤逺潭日见鱼深全篇如示弟云自尔出门去泪痕长满衣家贫为客早路逺得书稀文字谁人识烟波几日归秋风正摇落孤雁又南飞长卿七言登余干古城云孤城上与白云齐万古萧条楚水西官舎已空秋草緑女墙犹在夜乌啼平沙来人逺落日亭亭向客低沙鸟不知陵谷变朝来暮去弋阳溪其他散句如汉口夕阳斜渡鸟洞庭秋水逺连天江上月明胡鴈过淮南朩落楚山多细雨湿衣看不见闲花落地聴无声措思削辞皆可法余则珠聫玉暎尤未易遍述也
　　许浑絶句亦佳但句法与律诗相似是其所短耳学仙云闻有三山不知处茂陵松栢满西风缑仙庙云曲终飞去不知处山下碧桃春自开秋思云髙歌一曲掩明镜昨日少年今白头皆无衰靡之气若旌儒庙云庙前亦有商山路不学老翁歌紫芝四皓庙云山酒一巵歌一曲汉家天子忌功臣则雄拔藻丽之中有一叚议论在又与前作不侔矣其始皇墓云一种青山秋草里路人惟拜汉文陵曹邺亦有行人上陵过却拜扶苏墓扶苏非有徳于人者意亦不如许
　　风定花犹落鸟鸣山更幽前辈谓上句置静意于动中下句置动意于静中是犹作意为之也刘长卿片云生断壁万壑遍疎钟其体与前同然初无所觉咀嚼既久廼得其意
　　有所思古乐府云有所思思昔人曽闵二子善养亲和顔色奉昏晨至诚烝烝通神明传者一失于正遂致庾肩吾有拂匣看离扇开箱见别衣呉均有春风惊我心秋露伤君发至卢仝则云当时我醉美人家美人顔色娇如花今日美人弃我去青楼珠箔天之涯岂亦传习之误耶或谓仝此诗自有所寓云
　　崔豹古今注曰杞梁妻者杞殖妻妹朝日所作也殖战死妻曰上无父中无夫下无子人生之苦至矣乃抗声长哭杞都城感之而穨遂投水死其妹悲姊之贞乃作歌名曰杞梁妻焉梁殖之字也列女传曰齐荘公袭莒殖战而死僧贯休乃云秦之无道兮四海枯筑长城兮遮北胡筑人筑土一万里杞梁贞妇啼呜呜上无父兮中无夫下无子兮孤复孤一号城崩塞色苦再号杞梁骨生土疲魂饥魄相逐归陌上少年毋相非味其词则杞梁乃秦之筑城卒其妻亦未尝死也
　　呉融见多隣犬遥相认来惯幽禽近不惊与雍陶初归山犬翻惊主久别江鸥却避人之句同白乐天想得家中夜深坐还应説着逺行人语颇直不如王建家中见月望我归正是道上思家时有曲折之意刘商柳诗几回离别折欲尽一夜春风吹又长却不如乐天草诗野火烧不尽春风吹又生语简而思畅或又谓乐天此聫不如春入烧痕青之句
　　呉融秋树诗云晓烟散去隂全薄明月临来影半空姚伦乱声千叶下寒影一巢孤或许其有摹冩之工刘方平有万影皆因月千声各为秋亦佳但不题树然起句云林塘夜泛舟虫响荻飕飕引带而下顿觉精彩卢纶山中古朩云坠叶鸣荒竹斜根拥断蓬半侵山影里长在水声中思致亦不浅















　　对床夜语巻三
　　钦定四库全书巻
　　对床夜语巻四　　　　　宋　范晞文　撰
　　唐人絶句有意相袭者有句相袭者王昌龄长信宫云玉顔不及寒鸦色犹带昭阳日影来孟迟长信宫亦云自恨身轻不如燕春来还绕御帘飞王建绮岫宫云武帝去来红袖尽野花黄蝶领春风鲍溶隋宫云炀帝春游古城在坏宫芳草满人家张乔寄维扬友云月明记得相寻处城鎻东风十五桥杜牧怀呉中友云惟有别时今不忘暮烟秋雨过枫桥韦应物访人云怪来诗思清人骨门对寒流雪满山王涯宫词云共怪满衣珠翠冷黄花瓦上有新霜又杜牧沈下贤云一夕小敷山下路水如环佩月如襟白乐天暮江吟云可怜九月初三夜露似真珠月似弓刘长卿送朱放云莫道野人无外事开田凿井白云中韩偓即日云须信闲中有忙事晓来冲雨觅渔师此皆意相袭者又杜牧送隐者云公道世间惟白发贵人头上不曽饶髙蟾春诗云人生莫遣头如雪纵得春风亦不消贺知章还家云儿童相见不相识却问客从何处来雍陶过故宅看花云今日主人相引看谁知曽是客移来贾岛渡桑干云客舎并州已十霜归心日夜忆咸阳无端更渡桑干水却望并州是故乡李商隐夜雨寄人云君问归期未有期巴山夜雨涨秋池何当共剪西烛却话巴山夜雨时此皆袭其句而意别者若定优劣品髙下则亦昭然矣
　　七言仄韵尤难于五言长孙佐辅有诗云独访山家歇还渉茅屋斜连隔松叶主人闻语未开门绕篱野菜飞黄蝶好事者或绘为图柳子厚云南州溽暑醉如酒隐几熟眠开北牖日午独觉无余声山童隔竹敲茶臼言思爽脱信不在前诗下髙骈云清溪道士人不识上天下天鹤一只洞门深鎻碧寒滴露研朱防周易骈为吕用之等所绐致于杀身亡家而不悟固无足取然此等辞语决非尘埃人可道
　　唐人五言四句除柳子厚钓雪一诗之外极少偶者今偶得四首谩録于此玉阶怨云玉阶生白露夜久侵罗袜却下水晶帘玲珑望秋月拜月云开帘见月时便即下阶拜细语人不闻北风吹裙带芜城怀古云风吹城上树草没城边路城里月明时精灵自来去秋日云反照入闾巷忧来与谁语古道无人行秋风动禾黍前二篇备婉娈之深情后两首抱荒寂之余感
　　王昌龄从军行云百战苦风尘十年复霜露虽投定逺笔未坐将军树早知行路难悔不理章句怨其有功未报也岑参云早知逢世乱少小谩读书悔不学弯弓向东射狂胡悲其所遇非时也意虽反而实同
　　岑参诗疲马卧长坂夕阳下通津山风吹空林飒飒如有人贾岛云数里闻寒水山家少四隣怪禽啼旷野落日恐行人逺途凄惨之意毕见于此
　　王维寄崔郑二山人云郑生老泉石崔子老丘樊卖药不二价著书仍万言息隂无恶朩饮水必清源余贱不及议斯人竟谁论是时维官必未显也送丘为云知尔不能荐羞称献纳臣则可言而不言綦母潜之落第孟浩然之斥还岂亦维谋之荐之不力也
　　诗人发兴造语徃徃不约而合如雨中山果落灯下草虫鸣王维也树初黄叶日人欲白头时乐天也司空曙有云雨中黄叶树灯下白头人句法王而意参白然诗家不以为袭也
　　杨衡诗云落叶寒拥壁清霜夜沾石正是忆山时复送归山客殷勤一樽酒晓月当白语意清脱畧无尘土纷华之气及读其白纻词则有云蹑珠履歩琼筵轻身起舞红烛前又凉风萧萧漏水急月华沉灔红莲湿牵裙揽带翻成泣又金壶半倾芳夜促梁尘霏霏暗红烛全类李长吉谓与前诗同出一喙吾不信也其看花小句亦佳诗云都无看花意偶到树边来可怜枝上色一一为愁开
　　苏涣有变律诗二首其一云养蚕为素丝叶尽蚕不老倾筐对空林此意向谁道一女不得织万夫受其寒一夫不得意四海行路难言语如此则涣亦非寻常之盗也
　　髙适诗一月犹北风天隂雪冥冥寥落一室中怅然惭百龄苦愁正如此门柳复青青皇甫冉云岸有经霜草林有故年枝俱应待春色独使客心悲不如适气长而有生意渊明归去词云朩欣欣以向荣泉涓涓而始流善万物之得时感吾生之行休冉述之也
　　老杜入六弟宅诗云令弟雄军佐凡才汚省郎李嘉祐云故乡那可到令弟独能归初谓唐人自有此称及读谢灵运酧惠连诗云末路值令弟开顔披心胸廼知不始唐人也
　　老杜萤火诗幸因腐草出敢近太阳飞未足临书巻时能防客衣随风隔幔小带雨傍林微十月清霜重飘零何处归韩退之云朝蝇不须驱暮蚊不可拍蝇蚊满八区可尽与相格得时能几时与汝恣啖咋凉风九月到扫不见踪迹疾恶之意一也然杜微婉而韩急廹岂亦目击伾文辈专恣而恶之耶
　　退之南山诗云延延离又属夬夬叛还遘喁喁鱼闯萍落落月经宿訚訚树墙垣巘巘架库廐参参削劔防燠燠衔莹琇敷敷花披蕚闟闟屋摧霤悠悠舒而安兀兀狂以狃超超出犹奔蠢蠢骇不懋连十四句皆用双字起葢亦古诗青青河畔草鬱鬱园中柳之意
　　退之序孟东野诗云东野之诗其髙出魏晋不懈而及于古其他浸淫乎汉氏矣又荐之以诗云有穷者孟郊受材实雄骜冥观洞古今象外逐幽好横空盘硬语妥帖力排奡敷柔肆纡余奋猛卷海潦荣华肖天秀防疾逾响报东坡读东野诗乃云孤芳擢荒秽苦语余诗骚水清石凿凿湍急不受篙初如食小鱼所得不偿劳又如煮彭越竟日嚼空螫要当鬭僧清未足当韩豪人生如朝露日夜火消膏何苦将两耳聴此寒虫号退之进之如此而东坡贬之若是岂所见有不同耶然东坡前四句亦可谓巧于形似
　　东野长安道诗云胡风激秦树贱子风中泣家家朱门开得见不可入长安十二衢投树鸟亦急髙阁何人家笙簧正喧吸气促而辞苦亦可怜也退之有赠孟之诗云长安交游者贫富各有徒亲朋相过时亦各有以娯陋室有文史髙门有笙竽何能辨荣悴且欲分贤愚亦广其意而使之安其贫也
　　退之志虢州司户韩岌墓止称其父祖之能太学慱士李干墓惟辨其服药之误若殿中少监马继祖墓则哀其四十年间哭三世耳子厚亦然秘书姜蕚墓谓其生二日即授六品官及嗜音畜妓襄阳丞赵公于墓亦独记其子求铭之事又温县主簿韩慎之墓不过曰生也以其弟之恭知君之为友没也以其弟之戚知君之为爱古人志实不少假今则不然真谀墓也
　　退之铭墓其辞约子厚铭墓其辞丰各法其长也子厚独铭覃季子墓云困其独丰其辱两句而已
　　子厚与李睦州论服气书末云愿椎肥牛击大豕刲羣羊以为兄饩穷陇西之麦殚江南之稻以为兄夀盐东海之水以为咸醯敖仓之粟以为酸极五味之适致五藏之安心恬而志逸貌美而身胖退之李慱士服丹致毙志其墓云五谷三牲盐醯果蔬人所常御今惑者皆曰五谷令人夭当务减节盐醯以济百味豚鱼鸡三者古以养老反曰是皆杀人不可食不信常道临死乃悔子厚戒之于其生退之志之于其死服丹与气诚不若饮食之常也古诗云服药求神仙多为药所悮不如饮美酒被服纨与素此二又之本
　　退之纪梦云我能屈曲自世间安能从汝巢神仙游青龙云忽惊顔色变韶稚却信灵仙非怪诞又谢自然云檐楹气明防五色光属聫须臾自轻举飘若风中烟信且见矣华山女云豪家少年岂知道来绕百匝脚不停云雾閤事恍惚重重翠幔深金屏仙梯难攀俗縁重浪凴青鸟通丁寕又谁氏子云或云欲学吹凤笙所慕灵妃嫓萧史非不信且见故从而斥之也
　　聫句或二人三人随其数之多寡不拘也其法则不同有跨句者谓连作第二第三句城南等作是也有一人一聫者防合遣兴等作是也有一人四句者有所思等作是也遣兴聫句东野云我心随月光冩君庭中央退之云月光有时晦我心安所忘辞有意串如同一喙不然则真四公子棊耳
　　东野诗云静朩有恬翼潜波无躁鳞廼知喧竞场莫处君子身葢谓君子之立身不容不择其所寓言云谁谓碧山曲不废青松直谁谓浊水泥不汚明月色是又欲和光而同尘也下句亦本太白独漉水中泥水浊不见月第反其意耳
　　王荆公谓老杜暝色赴春愁下得赴字大好若下见字起字即小儿言语予观唐诗知此句乃皇甫冉诗荆公误记也其诗云暝色赴春愁归人南渡头渚烟空翠合湖月碎光流云云王昌龄亦有寒鸟赴荒园之句似不逮前虽句中不可无好字亦看人用之何如耳岑参有句云愁雨悬空山悬字不易及裴説用之云岳面悬青雨防化既工尤胜于岑李峤有星月悬秋汉唐僧有雪溜悬南岳又悬灯雪屋明皆于悬字上见工
　　老杜泉诗有云明涵客衣净细荡林影趣涵荡二字曲尽形容之妙严维咏泉亦云独映孤松色殊分众鸟喧颇得老杜活法又张鼎咏僧舎小池云冷光揺砌锡踈影露枝猿人皆知其揺露二字有功殊不知其用心实在砌字枝字之上熟参者始知之唐人又有映地为天色飞空作雨声窥鱼光照鹤洗鉢影揺僧皆咏泉之作也
　　前辈云诗家病使事太多葢皆取其与题合者类之如此乃是编事虽工何益李商隐人日诗云文王喻复今朝是子晋吹笙此日同舜格有苗旬太逺周称流火月难穷缕金作胜传荆俗剪防为人起晋风独想道衡诗思苦离家恨得二年中正如前语若隋宫诗云玉玺不縁归日角锦帆应是到天涯又筹笔驿云管乐有才真不沗关张无命欲何如则融化干旋如自已出精粗顿异也
　　商隐又有题新剏河亭诗云河蛟纵玩难为室海蜃遥惊耻化楼不过蛟室蜃楼耳而防化如此世称王禹玉凤辇鼇山之句本斯意也
　　虹收青嶂雨乌没夕阳天月澄新涨水星见欲销云池光不受月野气欲沉山城窄山将压江寛地共浮秋应为红叶雨不厌苍苔皆商隐诗也何以事为哉又落花云落时犹自舞埽后更闻香梅花云素娥帷与月青女不饶霜尤妙若江海三年客乾坤百战场则絶类老杜
　　李商隐贾谊诗云可怜夜半虚前席不问苍生问鬼神韩偓云如今冷笑东方朔唯用诙谐侍汉皇又长卿祗为长门赋未识君臣际防难皆反其事而言之是时韩在翰林故出此语视李为切
　　韩偓在唐末粗有可取者如沙头有庙青林合驿歩无人白鸟飞细水浮花归别浦防云含雨入孤林白髭兄弟中年后瘴海程途万里长五言如鸟啼深不见人语静先闻虽神气短缓亦微有深致其秋夜忆家絶句云垂老何时见弟兄背灯悲泣到天明不知短髪能多少一滴秋霖白一茎凄楚可悲亦善于辞者若挟弹少年多害物劝君莫近五陵飞又萧艾转肥兰蕙瘦可能天亦妬馨香是直讪耳诗人之兴扫地矣


　　对床夜语巻四
　　钦定四库全书巻
　　对床夜语巻五　　　　　宋　范晞文　撰
　　阮嗣宗咏怀云开轩临四野登髙望所思丘墓蔽山冈万代同一时千秋万嵗后荣名安所之可谓混贵贱之殊尽死生之变老杜云王侯与蝼蚁同尽随丘墟则简而妙矣又刘越石答卢谌云何以赠子竭心公朝老杜送严武云公若登台辅临危莫爱身鲍照东武吟云将军既下世部曲亦罕存老杜哭严仆射云素幔随流水归舟返旧京老亲如夙昔部曲异平生善用古者自不同若丈人试静聴贱子请具陈则又用鲍明逺主人且勿喧贱子歌一言之句又身轻一鸟过亦用张景阳诗张诗云人生瀛海内忽如鸟过目
　　左太冲咏史云吾希叚干朩偃息藩魏君吾慕鲁仲连谈笑却秦军皮日休七爱云吾爱房与杜贫贱共聫歩又云吾爱李太尉崛起定中原仿前诗也
　　罗隐陇头水云借问陇头水年年恨何事全疑呜咽声中有征人泪于濆云借问陇头水终年恨何事深疑呜咽声中有征人泪所赋同造语同未有议其非者今人则岂无剽窃之疑又如皇甫冉诗云巫峡见巴东迢迢出半空云藏神女馆雨到楚王宫朝暮泉声落寒暄树色同清猿不可聴偏在九秋中李端云巫山十二峰皆在碧虚中回合云藏日霏微雨带风猿声寒过水树色暮连空愁向髙堂望清秋见楚宫句意亦同
　　宋玉髙唐赋云昔楚襄王与玉游于云梦之台望髙唐之观其上独有云气王曰此何气也玉对曰昔先王尝梦见一妇人曰妾巫山之女也闻君游髙唐愿荐枕席王因幸之又神女赋云襄王使玉赋髙唐之事其夜王寝梦与神女过详其所赋则神女初幸于怀再幸于襄其诬蔑亦甚矣流传未冺凡此山之片云滴雨皆受可疑之谤神果有知则亦必抱不平于沉冥恍惚之间也于濆有诗云何山无朝云彼云亦悠扬何山无暮雨彼雨亦苍茫宋玉恃才者凴虚搆髙唐自重文赋名荒淫归楚襄峨峨十二峯永作妖鬼乡或可以泄此愤之万一也
　　常建吊王将军墓云嫖姚北伐时深入强千里战余落日黄军败鼓声死尝闻汉飞将可夺单于垒今与山鬼隣残兵哭辽水哀之至矣第二聫尤妙祖咏有夕次圃田店诗亦与前格相类诗云前格入郑郊向经百余里马烦时欲歇客归程未已落日桑柘隂遥村烟火起西还不遑宿中夜渡京水秀整而韵不缓且曲尽旅行之意咏又有风帘揺烛影秋雨带虫声又逺树低苍垒孤山出草城亦钱郎之亚也
　　既老又不全始得离边城一枝假枯朩歩歩向南行去时日一百来时一月程常恐道路旁掩弃狐兎茔所愿死乡里到日不愿生闻此哀怨词念念不忍聴惜无异人术倐忽具尔形右赵微明回军跛者之诗只读起句不必看题目亦必知为此诗矣所谓去时日一百来时一月程则前月行军之速今日被疾而归曲见于此又所愿死乡里到日不愿生百世之下诵之犹惨然其时可知也结句用事尤着题且有不尽之哀卢纶逢病军人诗云行多有病住无粮万里还乡未到乡蓬鬓哀吟古城下不堪秋气入金疮驱驾虽未及前而凄苦之意殆无以过起句亦尽
　　刘沧咸阳云渭水故都秦二世咸阳秋草汉诸陵唐彦谦蒲津河亭云烟横愽望乗槎水日上文王避雨陵论句法则刘不及唐然叙怀感之意得讽兴之体则刘诗胜若崔曙登仙台云三晋云山皆北向二陵风雨自东来思优柔而语益健矣刘沧下聫云天空絶塞闻边雁叶尽孤村见夜灯视许浑髙树有风闻夜磬逺山无月见秋灯尤为工妥王荆公已无船舫犹闻笛还有楼台祗见灯之句必自此聫出也
　　刘湾云南行云妻行求死夫父行求死子且丧乱之世妻倚夫而茍生父恃子而送死者今皆先其身而夭则鳏寡孤独失其所矣但辞伤于直潘安仁关中诗云肝脑涂地白骨交衢夫行妻寡父出子孤亦欠包涵之工
　　潘安仁悼亡云望庐思其人入室想所厯悲有余而意无尽江文通拟之云明月入绮髣髴想蕙质工于述者也白乐天用之云手携稚子夜归院月冷房空不见人又任彦升哭人云寕知安歌日非君彻瑟晨乐天亦用之云当君白首同归日是我青山独往时
　　白乐天杨柳枝云陶令门前四五树亚夫营里百千条何似东都正二月黄金枝映洛阳桥刘禹锡云金谷园中莺乱啼铜駞陌上好风吹城东桃李须臾尽争似垂杨无限时张祐云凝碧池边敛翠眉景阳楼下绾青丝那胜妃子朝元阁玉手和烟弄一枝薛能云和风烟树九重城夹路春隂十万营惟向边头不堪望一株憔悴少人行三诗皆仿白独薛能一首变为凄楚耳李商隐亦有二絶立意颇新其辞云暂凴樽酒送无憀莫损愁眉与细腰人世死前惟有别春风争拟惜长条含烟惹雾每依依万绪千条拂落晖为报行人休尽折半留相送半迎归
　　商隐别有柳枝词味其序柳枝乃商隐从昆让山隣家之女因悦商隐燕台诗遂通其约且以后三日为期防友人盗商隐卧装先去不果留伺后竟为他人所有诗中所谓嘉引蔓长碧玉氷寒浆东陵虽五色不忍值牙香非不忍也不果也若玉作弹棊局中心亦不平又如何湖上望只是见鸳鸯亦惜其不终遇之意
　　商隐诗鬬鸡回玉勒融麝暖金缸玳瑁明朱阁琉璃氷酒缸七言云不收金弹抛林外却惜银床在井头防树转灯珠错落绣檀廻枕玉雕镂金玉防绣排比成句廼知号至宝丹者不独王禹玉也
　　刘长卿有湘中纪行十诗花石潭有云水色深如空山光复相映浮石瀬云秋色照潇湘月明闻荡桨横龙渡云乱声沙上石倒影云中树皆胜语也他如天光映波动月影随江流又入夜翠微里千峯明一灯又潮气和楚云夕阳映江树又巻帘髙楼上万里看日落辞妙气逸如生马驹不为缰络所絷读之使人飘飘然有凴虚御风之意谓其思鋭方窄者不亦诬矣
　　刘长卿王昭君歌云自矜娇艶色不顾丹青人那知粉绘能相负却使容华翻误身上马辞君嫁骄虏玉顔对君啼不语北风鴈急浮云秋万里独见黄河流繊腰不复汉宫宠双蛾长向胡天愁琵琶弦中苦调多萧萧羌笛声相和谁怜一曲传乐府能使千秋伤绮罗铜雀台尾句云春风不逐君王去草色年年旧宫路宫中歌舞已浮云空指行人徃来处皆反覆包蓄得古风体他如朔风萧萧动枯草旌旗猎猎榆关道汉月何曽照客愁胡笳只解催人老又横笛能留孤客愁緑波澹澹如不流商声寥亮羽声苦江天寂厯江枫秋如此等作尤不可以五言掩其美
　　郑谷鹧鸪诗云雨昏青草湖边过花落黄陵庙里啼不用钩辀格磔等字而鹧鸪之意自见善咏物者也人惟传其海棠一聫耳又有句云潮来无别浦朩落见他山李洞有楼髙惊雨濶朩落觉城空非不佳但惊觉两字失于有意不若谷诗之自在然谷他作多卑弱无气
　　张祜公子诗云红粉美人擎酒劝锦衣年少臂鹰随公子之富贵可知也顾况云双镫悬金缕鹘飞长衫刺雪生犀束不过形容其车马衣服之盛耳然末句云入门不肯自升堂美人扶踏金阶月气象不侔矣雍陶云金鞭留当谁家酒拂柳穿花信马归公子岂空囊而出耶若改留字为戏字犹可也
　　唐人咏太和公主还宫诗极多惟李频一聫最佳辞云禁花半老曽攀树宫女多非旧识人其他五言如河声入峡急地势出关低秋尽虫声急夜深山雨重可与十才子并驱
　　赞皇桂花曲云仙女侍董双成桂殿夜凉吹玉笙曲终却从仙官去万户千门空月明钱起云曲终人不见江上数峯青虽词约而深不出前意也赞皇诗人少知之而钱以此名世亦可见幸不幸耳
　　马上相逢久人中欲认难问姓惊初见称名忆旧容乍见翻疑梦相悲各问年皆唐人防故人之诗也久别倐逢之意宛然在目想而味之情融神防殆如直述前辈谓唐人行旅聚散之作最能感动人意信非虚语戴叔伦亦有嵗月不可问山川何处来意稍露而气益畅无愧于前也
　　诗用生字自是一病茍欲用之要使一句之意尽于此字上见工方为稳帖如唐人走月逆行云芙蓉抱香死笠卸晚峯隂秋雨慢琴弦松凉夏健人逆字抱字卸字慢字健字皆生字也自下得不觉
　　戎昱诗云逺客归去来在家贫亦好乐天云始知为客苦不及在家贫唐僧善生云纵然为客乐争似在家贫皆本古诗客行虽云乐不如早旋归太白亦有锦城虽云乐不如早还家
　　唐僧淡交冩真诗云图形期自见自见却伤神已是梦中梦更逢身外身水花凝幻质墨彩聚空尘堪笑予兼尔俱为未了人或称其了死生齐物我予谓此诗谓之不着题不可也若论见识则譬犹育者之捕蝉耳求其声尚不可得况其形乎清尚笑僧诗云水荒元在海月落不离天斯可以言悟
　　张乔多有好絶句河湟旧卒云少年随将讨河湟白首清时返故乡十万汉家零落尽独吹边曲向残阳渔父云首戴圆荷髪不梳叶舟为宅水为居沙头聚看人如市钓得澄江一尺鱼不独城鎻东风十五桥之句也又兄弟江南身塞北雁飞犹自半年余夜来因得还乡梦起读前秋转海书亦籍牧之亚
　　情新因意胜意胜逐情新上官仪诗也王驾有雨前初见花间蕋雨后全无叶底花脱胎工矣人以为此格自驾始非也或又谓为荆公作亦非也
　　鸽坠霜毛落定僧寒螀发定衣坐石鸟疑死又萤入定僧衣非衲子亲厯此境不能道也若万里八九月一身西北风七千里外一家住十二峯前独自行行脚之作也上聫则沈佺期五湖三畆宅万里一归人下聫则柳子厚一十年前南渡客四千里外北归人
　　枫根支酒瓮鹤虱落琴床贯休诗也鹤虱两字未有人用又童子念经深竹里狝猴拾虱夕阳中亦生
　　唐僧诗除皎然灵彻三两辈外余者卒皆衰败不可救葢气宇不宏而见闻不广也今择其稍胜者数聫于后清塞云丛桑山店逈孤烛海船深寒扉关雨气风叶隐钟音饥防縁危壁寒貍出壊坟齐已云只有照壁月更无吹叶风【聴泉】湘水防秋碧古风吹太清【聴琹】贯休云好山行恐尽流水语相随壑风吹磬断衫露滴花开子兰云踈钟揺雨脚积水漫云容怀浦云月没栖禽动霜晴冻叶飞亦足以见其清苦之致














　　对床夜语巻五
