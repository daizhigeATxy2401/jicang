　　钦定四库全书　　　　　集部九
　　秇圃撷余　　　　　　　诗文评类
　　提要
　　【臣】等谨案秇圃撷余一巻明王世懋撰世懋有闽部疏已着録是编杂论诗格大防宗其兄世贞之说而成书在艺苑巵言之后已稍觉摹古之流故虽盛推何李而一则曰我朝越宋继唐正以豪杰数辈得使事三昧第恐数十年后必有厌而扫除者则其滥觞末弩为之也一则曰李于鳞七律俊杰响亮余兄推毂之海内为诗者争事剽窃纷纷刻鹜至使人厌一则曰尝谓作诗初命一题神情不属便有一种供给应付之语畏难却思即以充数能破此一闗沉思忽至种种真相见矣一则曰徐昌谷高子业皆巧于用短徐能以高韵胜高能以深情胜更千百年李何尚有废兴二君必无絶响皆能不为党同伐异之言其论郑继之亦平允未可与七子夸谈同类而观也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　秇圃撷余
　　明　王世懋　撰
　　诗四始之体惟颂专为郊庙颂述功德而作其它率因触物比类宣其性情恍惚游衍徃徃无定以故説诗者人自为见若孟轲荀卿之徒及汉韩婴刘向等或因事傅防或旁解曲引而春秋时王公大夫赋诗以昭俭汰亦各以其意为之盖诗之来固如此后世惟十九首犹存此意使人击节咏叹而未能尽究指归次则阮公咏懐亦自深于寄托潘陆而后虽为四言诗聨比牵合荡然无情盖至于今饯送投赠之作七言四韵援引故事丽以姓名象以品地而拘挛极矣岂所谓诗之极变乎故余谓十九首五言之诗经也潘陆而后四言之排律也当以质之识者
　　今人作诗必入故事有持清虚之説者谓盛唐诗即景造意何尝有此是则然矣然亦一家言未尽古今之变也古诗两汉以来曺子建出而始为宏肆多生情态此一变也自此作者多入史语然不能入经语谢灵运出而易辞庄语无所不为用矣剪裁之妙千古为宗又一变也中间何庾加工沈宋増丽而变态未极七言犹以闲雅为致杜子羙出而百家稗官都作雅音马浡牛溲咸成鬱致于是诗之变极矣子羙之后而欲令人毁靓妆张空弮以当市肆万人之观必不能也其援引不得不日加而繁然病不在故事顾所以用之何如耳善使故事者勿为故事所使如禅家云转法华勿为法华转使事之妙在有而若无实而若虚可意悟不可言传可力学得不可仓卒得也宋人使事最多而最不善使故诗道衰我朝越宋继唐正以有豪杰数軰得使事三昧耳苐恐二十年后必有厌而扫除者则其滥觞末弩为之也
　　作古诗先须辨体无论两汉难至苦心摹仿时隔一尘即为建安不可堕落六朝一语为三谢纵极排丽不可杂入唐音小诗欲作王韦长篇欲作老杜便应全用其体苐不可羊质虎皮虎头蛇尾词曲家非当家本色虽丽语博学无用况此道乎
　　诗有古人所不忌而今人以为病者摘瑕者因而酷病之将并古人无所容非也然今古寛严不同作诗者既知是瑕不妨并去如太史公蔓辞累句常多班孟坚洗削殆尽非谓班胜于司马顾在班分量宜尔今以古人诗病后人宜避者畧具数条以见其余如有重韵者若任彦升哭范仆射一诗三压情字老杜排律亦时误有重韵有重字者若沈云卿天长地濶之三何至王摩诘尤多若暮云空碛玉靶角弓二马俱压在下一从归白社不复到青门青菰临水映白鸟向山翻青白重出此皆是失防检处必不可借以自文也又如风云雷雨有二聨中接用者一二三四有八句中六见者今可以为法邪此等病盛唐常有之独老杜最少盖其诗即景后必下意也又其最隠者如云卿嵩山石淙前聨云行漏香罏次聨云神鼎帝壶俱压末字岑嘉州云随马雨洗兵花迎盖桞拂旌四言一法摩诘独坐悲双髩白发终难变语异意重九成宫避暑三四衣上镜中五六林下岩前在彼正自不觉今用之能无受人揶揄至于失拈之句摩诘嘉州特多殊不妨其羙然就至羙中亦觉有防缺防如吾人不能运便自诵不流畅不为可也至于首句出韵晩唐作俑宋人滥觞尤不可学六臣注文选极鄙缪无足道乃至王导谢同时而拒苻坚诸如此类不少惟李善注旁引诸家句字必有援据大资博雅然亦有牵合古书而不究章防如曺顔逺思友人诗清阳未可俟善引诗以为清阳婉兮人之眉目间也然于章法句法通未体贴其诗本言霖潦隂与欧阳子别旬朔而思之甚故曰褰裳以应潦也清阳未可俟犹曰河清难俟耳盖以清阳反霖潦隂也其意自指日出或即青阳而误加三防如上褰裳误作寒裳字耳何必泥毛诗清阳令句不可解耶又如晨风之训为鹰而李陵晨风自从风解翠防者山半也古诗亦有别用者岂可尽泥
　　唐律由初而盛由盛而中由中而晩时代声调故自必不可同然亦有初而逗盛盛而逗中中而逗晩者何则逗者变之渐也非逗故无繇变如四诗之有变风变雅便是离骚逺祖子羙七言律之有抝体其犹变风变雅乎唐律之由盛而中极是盛衰之介然王维钱起实相倡酬子羙全集半是大厯以后其间逗漏实有可言聊指一二如右丞明到衡山篇嘉州函谷磻溪句隠隠钱刘卢李间矣至于大厯十才子其间岂无盛唐之句盖声气犹未相隔也学者固当严于格调然必谓盛唐人无一语落中中唐人无一语入盛则亦固哉其言诗矣少陵故多变态其诗有深句有雄句有老句有秀句有丽句有险句有拙句有累句后世别为大家特髙于盛唐者以其有深句雄句老句也而终不失为盛唐者以其有秀句丽句也轻浅子弟徃徃有薄之者则以其有险句拙句累句也不知其愈险愈老正是此老独得处故不足难之独拙累之句吾不能为掩瑕虽然更千百世无能胜之者何要曰无露句耳其意何尝不自髙自任然其诗曰文章千古事得失寸心知曰新诗句句好应任老夫传温然其辞而隠然言外何尝有所谓吾道主盟代兴哉自少陵逗漏此趣而大智大力者发挥毕尽至使吠声之徒羣肆挦剥遐哉唐音永不可复噫嘻慎之
　　律诗句有必不可入古者古诗字有必不可为律者然不多熟古诗未有能以律诗髙天下者也初学辈不知苦辣徃徃谓五言古诗易就率尔成篇因自诧好古薄后世律不为不知律尚不工岂能工古徒为两失而巳词人拈笔成律如左右逢源一遇古体竟日吟哦常恐失却本相乐府两字到老揺手不敢轻道李西涯杨铁崖都曾做过何尝是来
　　唐人无五言古就中有酷似乐府语而不伤气骨者得杜工部四语曰兎丝附蓬麻引蔓故不长嫁女与征夫不如弃路傍不必其调云何而直是见道者得王右丞四语曰曽是巢许浅始知尧舜深苍生讵有物黄屋如乔林
　　太白逺别离篇意最参错难解小时诵之都不能寻意绪范徳机髙廷礼勉作解事语了与诗意无闗细绎之始得作者意其太白晩年之作邪先是肃宗即位灵武宗不得已称上皇迎归大内又为李辅国刼而幽之太白忧愤而作此诗因今度古将谓尧舜事亦有可疑曰尧舜禅禹罪肃宗也曰龙鱼防虎诛辅国也故隠其辞托兴英皇而以逺别离名篇风人之体善刺欲言之无罪耳然幽囚野死则已露本相矣古来原有此种传竒议论曺丕下坛曰舜禹之事吾知之矣太白故非创语试以此意寻次读之自当手舞足蹈
　　李于鳞七言律俊洁响亮余兄极推毂之海内为诗者争事剽窃纷纷刻鹜至使人厌余谓学于鳞不如学老杜学老杜尚不如学盛唐何者老杜结搆自为一家言盛唐散漫无宗人各自以意象声响得之政如韩桞之文何有不从左史来者彼学而成为韩为桞吾却又从韩桞学便落一尘矣轻薄子遽笑韩桞非古与夫一字一语必步趋二家者皆非也
　　今人作诗多从中对聨起徃徃得聨多而韵不协势既不能易韵以就我又不忍以长物弃之因就一题衍为众律然聨虽旁出意尽聨中而起结之意每苦无余于是别生支节而傅防或即一意以支吾掣衿露肘浩博之士犹然架屋叠床贫俭之才弥窘所以秋兴八首寥寥难继不其然乎每每思之未得其解忽悟少陵诸作多有漫兴时于篇中取题意兴不局岂非栢梁之余材剏为别馆武昌之剰竹贮作船钉英雄欺人颇窥伎俩有识之士能无取裁
　　谈秇者有谓七言律一句不可两入故事一篇中不可重犯故事此病犯者故少能拈出亦见精严然吾以为皆非妙悟也作诗到神情传处随分自佳下得不觉痕迹纵使一句两入两句重犯亦自无伤如太白峨眉山月歌四句入地名者五然古今目为絶唱殊不厌重蜂腰鹤膝双声叠韵休文三尺法也古今犯者不少寜尽被汰邪
　　于鳞选唐七言絶句取王龙标秦时明月汉时闗为第一以语人多不服于鳞意止撃节秦时明月四字耳必欲压巻还当于王翰葡萄羙酒王之涣黄河逺上二诗求之
　　晚唐诗萎薾无足言独七言絶句脍炙人口其妙至欲胜盛唐愚谓絶句觉妙正是晩唐未妙处其胜盛唐乃其所以不及盛唐也絶句之源出于乐府贵有风人之致其声可歌其趣在有意无意之间使人莫可捉着盛唐惟青莲龙标二家诣极李更自然故居王上晩唐快心露骨便非本色议论髙处逗宋诗之径声调卑处开大石之门
　　今世五尺之童才拈声律便能薄弃晩唐自傅初盛有称大厯而下色便赧然然使诵其诗果为初邪盛邪中邪晩邪大都取法固当上宗论诗亦莫轻道诗必自运而后可以辨体诗必成家而后可以言格晩唐诗人如温庭筠之才许浑之致见岂五尺之童下直风防使然耳览者悲其衰运可也故予谓今之作者但须真才实学本性求情且莫理论格调
　　李颀七言律最响亮整肃忽于逺公遯迹诗第二句下一抝体余七句皆平正一不合也开山二字最不古二不合也开山幽居文理不接三不合也重上一山字四不合也余谓必有误苦思得之曰必开士也易一字而对仗流转尽祛四失矣余兄大喜遂以书秇苑巵言余后观郎士元诗云髙僧本姓竺开士旧名林乃知袭用颀诗益以自信
　　诗称发端之妙者谢宣城而后王右军一人而已郎士元诗起句云暮蝉不可听落叶岂堪闻合掌可笑高仲武乃云昔人谓谢眺工于发端比之于今有惭沮矣若谓出于讥戏何得入选果谓发端工乎谢宣城地下当抚掌大笑
　　崔郎中作黄鹤楼诗青莲短气后题鳯凰台古今目为勍敌识者谓前六句不能当结语深悲慷慨差足胜耳然余意更有不然无论中二聨不能及即结语亦大有辨言诗须道兴比赋如日暮乡闗兴而赋也浮云蔽日比而赋也以此思之使人愁三字虽同孰为当乎日暮乡闗烟波江上本无指着登临者自生愁耳故曰使人愁烟波使之愁也浮云蔽日长安不见逐客自应愁寜须使之青莲才情标映万载寜以余言重轻尺有所短寸有所长窃以为此诗不逮非一端也如有罪我者则不敢辞
　　常徴君赠王龙标诗有松际露防月清光犹为君之句脍炙人口然王子安咏风诗云日落山水静为君起松声则已先标此义矣二诗句雅堪作配未易优劣也钱员外诗长信宜春句于晴雪妙极形容脍炙人口其源得之初唐然从初竟落中唐了不与盛唐相闗何者愈巧则愈逺
　　杜必简性好矜诞至欲衙官屈宋然诗自佳华于子昂质于沈宋一代作家也流芳未冺乃有杜陵鬯其家风盛哉然布衣光大许身稷契屈宋又不足言矣
　　一日偶诵贾岛桑干絶句见谢枋得注云旅寓十年交游欢爱与故乡无异一旦别去岂能无情渡桑干而望并州反以为故乡也不觉大笑拈以问玉山程生曰诗如此解否程生曰向如此解余谓此岛自思乡作何曽与并州有情其意恨乆客并州逺隔故乡今非惟不能归反北渡桑干还望并州又是故乡矣并州且不得住何况得归咸阳此岛意也谢注有分毫相似否程始叹赏以为闻所未闻不知向自听梦中语耳
　　古人云秀色若可餐余谓此言惟毛嫱西施昭君太真曺植谢朓李白王维可以当之而司马长卿夫妇各擅尤以为难至于平原清河急难并秀飞燕合德孪生双絶亦各际其盛矣近世无絶代佳人诗人乃似不乏诗有必不能废者虽众体未备而独擅一家之长如孟浩然洮洮易尽止以五言隽永千载并称王孟我明其徐昌谷髙子业乎二君诗大不同而皆巧于用短徐能以髙韵胜有蝉蜕轩举之风髙能以深情胜有秋闺愁妇之态更千百年李何尚有废兴二君必无絶响所谓成一家言断在君采稚钦之上庭实而下益无论矣髙季廸才情有余使生正李何之间絶尘破的未知鹿死谁手杨张徐故是草昧之雄胜国余业不中与髙作仆
　　子羙而后能为其言而真足追配者献吉于鳞两家耳以五言言之献吉以气合于鳞以趣合夫人语趣似髙于气然须学者自咏自求谁当更合七言律献吉求似于句而求专于骨于鳞求似于情而求胜于句然则无差乎曰噫于鳞秀
　　余尝服明卿五七言律谓他人诗多于髙处失稳明卿诗多于稳处藏髙与于鳞作身后战塲未知鹿死谁手家兄谳狱三辅时五言诗刻意老杜深情老句便自旗鼓中原所未满者意多于景耳青州而后情景杂出似不必尽宗矣
　　每一题到茫然思不相属几谓无措沉思乆之如瓴水去窒乱丝抽绪种种纵横坌集却于此时要下剪裁手段寜割爱勿贪多又如数万健儿人各自为一营非得大将军方畧不能整顿摄服使一军无哗若尔朱荣处贴葛荣百万众求之诗家谁当为比
　　生平闭目揺手不道长庆集如吾吴唐伯虎则尤长庆之下乗也阎秀卿刻其怅怅拥鼻二诗余每见之辄悢悢悲歌不已词人云何物是情浓少年軰酷爱情诗如此情少年那得解友人张伯起诗云而今秋老春情薄漠漠寒江水自流袁鲁望亟为余称之伯起于是时年仅强立其于情故早逹此道中项槖甘罗也今伯起风流如故而鲁望巳数载异物悲夫
　　世人厌常喜新之罪夷于贵耳贱目自李何之后继以于鳞海内为其家言者多遂防刻鹜之厌骤而一士能为乐府新声倔强无识者便谓不经人道语目曰上乗足使耆宿尽废不知诗不在体顾取诸情性何如耳不惟情性之求而但以新声取异安知今日不经人道语不为异日陈陈之粟乎呜呼才难岂惟才难识亦不易作诗道一浅字不得改道一深字又不得其妙政在不深不浅有意无意之间
　　尝谓作诗者初命一题神情不属便有一种供给应付之语畏难怯思即以充役故每不得佳余戏谓河下舆须驱遣另换正身能破此一闗沉思忽至种种真相见矣
　　闽人家能占而不甚工诗国初林鸿髙廷礼唐泰辈皆称能诗号闽南十才子然出杨徐下逺甚无论季廸其后气骨崚崚差堪旗鼓中原者仅一郑善夫耳其诗虽多摹杜犹是边徐薛王之亚林尚书贞恒脩福志志善夫云时非天寳地靡拾遗殆无病而呻吟云至以林釴傅汝舟相伯仲又云釴与善夫颇为乡论所訾过矣闽人三百年来仅得一善夫诗即瑕当为掩善夫虽无竒节不至作文人无行殆非实録也友人陈玉叔谓数语却中善夫之病余谓以入诗品则为雅谭入传记则伤厚道玉叔大以为然林公余早年知已独此一段不敢傅防此非特为善夫亦为七闽文人吐气也







　　秇圃撷余
