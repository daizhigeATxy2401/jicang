　　钦定四库全书　　　　　集部九
　　墓铭举例目録　　　　　诗文评类
　　巻一
　　韩文公【六十六首】
　　李文公【九首】
　　柳河东【二十七首】
　　巻二
　　欧阳文忠公【三十一首】
　　尹河南【七首】
　　曽南丰【十八首】
　　王荆公【三十三首】
　　苏文忠公【九首】
　　朱文公【二十首】
　　巻三
　　陈后山【三首】
　　黄山谷【二首】
　　陈了斋【七首】
　　晁济北【四首】
　　巻四
　　张宛丘【三首】
　　吕成公【三首】
　　【臣】等谨案墓铭举例四巻明王行撰行字止仲长洲人洪武初辟为本郡文学行以墓志铭书法有例其大要十有三事曰讳曰字曰姓氏曰乡邑曰族出曰行治曰履厯曰卒日曰夀年曰妻曰子曰葬日曰葬地序次或有先后不越此十余事耳取韩愈李翺栁宗元欧阳修尹洙曽巩王安石苏轼朱子陈师道黄庭坚陈瓘晁补之张耒吕祖谦一十五家之文所载碑志录其目而举其例以补元潘昻霄金石例之遗墓志之兴或云宋顔延之或云晋王戎或云魏缪袭或云汉杜子夏其源不可详考由齐梁以至隋唐诸家文集传者颇多然词皆骈偶不为典要惟韩愈始以史法作之后之文士率祖其体故是编所述以愈为始焉乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　墓铭举例巻一　　　　　　明　王行　撰
　　凡墓志铭书法有例其大要十有三事焉曰讳曰字曰姓氏曰乡邑曰族出曰行治曰履歴曰卒日曰夀年曰妻曰子曰葬日曰葬地其序如此如韩文集贤校理石君墓志铭是也其曰姓氏曰乡邑曰族出曰讳曰字曰行治曰履歴曰卒日曰夀年曰葬日曰葬地曰妻曰子其序如此如韩文故中散大夫河南尹杜君墓志铭是也其他虽序次或有先后要不越此十余事而已此正例也其有例所有而不书例所无而书之者又其变例各以其故也今取韩文所载墓志铭録其目而举其例于各题之下神道碑铭亦举之又于李文公柳河东二家之文防其尤以附于后用广韩文之例焉
　　韩文公文六十六首
　　墓志铭五十三首　　墓碣二首
　　殡表一首　　　　　神道碑铭十首
　　集贤院校理石君墓志铭
　　右志正例书也
　　故中散大夫河南尹杜君墓志铭
　　右志正例书也详书世胄重其族之大也又一例也
　　太原参军苖君墓志铭
　　右志正例书也书季子生卒后纪实也不举以为例以非嫡长之重也
　　国子助敎河东薛君墓志铭
　　右志正例书也
　　唐故江西观察使韦公墓志铭
　　右志正例书也详书两娶之父祖两娶皆先卒故于此见焉又一例也
　　唐正议大夫尚书左丞孔公墓志铭
　　右志正例书而稍变也
　　唐故昭武校尉守左金吾卫将军李公墓志铭
　　右志不书姓宗室也元配书逺祖显也又一例也两娶析书其子女又一例也　凡不书姓宗室也名门也钜族也贵戚也显家也五者人所习闻而易知也五者之外又有已见于题而不书者葢题实文之纲文固题之目纲既举之在目有可畧之理此又不书姓之通例也然畧其姓者其序族出多详焉
　　中大夫陜府左司马李公墓志铭
　　右志不书姓宗室也
　　唐故秘书少监赠绛州刺史独孤府君墓志铭
　　右志不书姓名门也书妻之父祖显也
　　柳子厚墓志铭
　　右志不书姓名门也书子不书妻畧也子厚初娶杨凭女先十七年卒无子不果再娶子葢微出也又一例也题不书官其字重于官也又一例也
　　唐故河南令张君墓志铭
　　右志不书姓名门也卒不书日畧也　凡志【一作例】之所畧者以非所重也如书讳而不书字书卒而不书日书而不书地之类又一例也
　　虢州司户韩府君墓志铭
　　右志不书姓名门也讳而不字畧也详其父而畧其身又一例也
　　唐故朝散大夫商州刺史除名徙封州董府君墓志铭右志不书姓显贵家也详叙其弟贤之也又一例也
　　唐故检校尚书左仆射右龙武军统军刘公墓志铭右志不书姓显贵家也书其子曰学于樊宗师重绍述也又一例也
　　殿中少监马君墓志铭
　　右志不书姓显贵家也不书字卒不日不日不地不书妻重在叙其世旧故畧也无铭诗亦畧也然铭亦不必皆诗文即铭焉耳又一例也
　　处士卢君墓志铭
　　右志不书姓畧也书子不书妻或未娶也不然同柳子厚志例也
　　故江南西道观察使赠左散骑常侍太原王公墓志铭右志不书姓畧也特书母郡氏赠号又一例也
　　唐故朝散大夫尚书库部郎中郑君墓志铭
　　右志不书姓畧也书母氏因事也析书两娶之子女同昭武校尉李公志例也
　　崔评事墓志铭
　　右志不书姓畧也书子而不书名亦畧也志中多有之而不举者不足以为例也
　　故幽州节度判官赠给事中清河张公墓志铭
　　右志卒不日畧也书妻之父祖以妻之孝顺祗修故详其所自出又一例也
　　唐故朝散大夫越州刺史薛公墓志铭
　　右志书母氏因事也姓见铭诗中又一例也
　　河南少尹裴君墓志铭
　　右志姓见铭诗中同越州刺史薛公志铭例也
　　施先生墓志铭
　　右志不书字不日畧也有子而书其寮买石志其墓虽纪实又一例也前既书韩【一作讳讹】某为之辞曰云云后又书系曰云云则所谓辞者志也所谓系者铭也不曰铭而曰系又一例也世系乡邑地见铭诗中又一例也题不书官而书先生从诸生之称也又一例也
　　考功员外卢君墓铭
　　右志不书字卒不日畧也书妻之父祖妻同也无铭诗亦畧也此合志也志载夫人内徳并及其父祖而题不书合此正例也无铭诗而题曰墓铭又一例也
　　襄阳卢丞墓志铭
　　右志不书字卒不日无铭诗畧也官则连父祖之官书于志中讳又连父祖之讳书于志末又一例也
　　试大理评事王君墓志铭
　　右志不书字畧也
　　故太学博士李君墓志铭
　　右志不书字不书族出无铭诗畧也重在论服食而致诫也又一例也
　　登封县尉卢殷墓志铭
　　右志不书字不书族出无铭诗畧也题书其名又一例也
　　唐故河南府王屋县尉毕君墓志铭
　　右志不书字畧也
　　故贝州司法叅军李君墓志铭
　　右志逺书世系而不书父不书夀年卒不日无铭诗畧也重在纪其世着其徳识其葬也举三纲而后目之又一例也曰圹曰坟曰窆各谨书其日又一例
　　李元宾墓志铭
　　右志不书族出卒不日不日不书妻子客葬畧也云书石以志则非刻石也虽纪实又一例也
　　南阳樊绍述墓志铭
　　右志卒不日葬不日不地不书妻子重在论其文故畧也题不书官同柳子厚志例也
　　兴元少尹房君墓志铭
　　右志卒不日畧也
　　唐故虞部员外郎张府君墓志铭
　　右志书母封因事也卒不日葬不日无铭诗畧也
　　韩滂墓志铭
　　右志卒不日书既敛七日而不书其日畧也
　　凤翔陇州节度使李公墓志铭
　　右志书母封氏因事也书妻之父祖以妻贤有法度故详其所自出同幽州节度判官清河张君志例也
　　殿中侍御史李君墓志铭
　　右志书母氏因事也
　　贞曜先生墓志
　　右志书母氏因事也题不书官与姓而书先生从谥者之志尊之也又一例也
　　河南少尹李公墓志铭
　　右志特书母郡氏同江南西道观察使太原王公志例也书妻之曽祖以其有大名且妻同也而不及其父畧也
　　唐故国子司业窦公墓志铭
　　右志详叙其兄弟所厯官以其皆有才名又一例也世系见铭诗中同施先生铭例也
　　唐朝散大夫赠司勲员外郎孔君墓志铭
　　右志详书叙其兄弟同国子司业窦公志例也
　　唐河中府法曹张君墓碣铭
　　右碣书妻之父祖以其世有衣冠且因妻之辞以铭故详其所自出同幽州节度判官清河张君志例也无铭诗畧也
　　清河郡公房公墓碣铭
　　右碣卒不日不日不地畧也书子不书妻或未娶也不然同柳子厚志例也
　　监察御史元君妻京兆韦氏夫人墓志铭
　　右志书母之父祖显也又一例也书夫之履厯志【一作论】妇人之通例也子女见铭诗中又一例也
　　息国夫人墓志铭
　　右志不书讳妇人重在姓故或畧之也又一例也铭书其夫男女七人而惟叙夫人所生之男女详嫡而畧庶又一例也题书封而不书氏荣其封也又一例也
　　楚国夫人墓志铭
　　右志铭不书讳题书封而不书氏同息国夫人志例也世系见铭诗中同施先生铭例也
　　扶风郡夫人墓志铭
　　右志铭不书讳题书封而不书氏同息国夫人志例也卒不日葬不地畧也
　　河南缑氏主簿唐充妻卢氏墓志铭
　　右志书母氏因事也题书其夫名又一例也
　　四门博士周况妻韩氏墓志铭
　　右志书母氏因事也卒不日葬不日【一云卒皆不日】畧也题书其夫名同缑氏主簿唐充妻卢氏志例也
　　河南县令韩愈乳母李氏墓志铭
　　右志不书族出微也又一例也无铭诗畧也临卭韩氏曰乳母而为之铭自公始也又一例也
　　女拏圹铭
　　右题书圹铭又一例也
　　河南府法曹叅军卢府君夫人苖氏墓志铭
　　右志序畧而铭详又一例也
　　试大理评事胡君墓铭
　　右铭无序又一例也
　　卢浑墓志铭
　　右铭无序同大理评事胡君铭例也铭惟吉【当作告】慰之辞无所序述又一例也题书其名非例也适其可也
　　施州房使君郑夫人殡表
　　右表实铭诗也铭宜诗而墓表【一作铭】有用文者表宜文而此表乃用诗焉皆变例也殡而有表又一例也
　　曹成王碑
　　右碑不书卒日葬日不书妻畧也　凡墓碑皆立于既之后如此碑之立王薨已二十五年葢葬时已自【一无自字】有志矣故特书其大者耳大者谓世系也名行也功业也
　　唐故相权公墓碑
　　右碑正例书也官位爵谥也所宜详焉此墓碑之例也
　　唐银青光禄大夫守左散骑常侍致仕上柱国襄阳郡王平阳路公神道碑铭
　　右碑正例书也
　　司徒兼侍中中书令赠太尉许国公神道碑铭
　　右碑正例书也书母氏封因事也书母之兄以少依舅氏故也题书官封而不书姓又一例也
　　唐故河东节度【一本此下有使字】观察使荥阳郑公神道碑文右碑正例书也书母郡氏因事也铭而曰系同施先生铭例也不用诗而议论以感叹焉又一例也
　　唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭
　　右碑正例书也　凡神道碑铭与墓志铭有不同者墓志铭宜简而要神道碑铭宜雅而详以太原王公神道碑铭与太原王公墓志铭刘统军碑与统军刘公墓志铭考之可见也
　　刘统军碑
　　右碑详书阶官封爵食邑赠官于叙事之首以其所终者始之所以侈其荣也又一例也而铭详序畧序所宜叙者铭中铭之又一例也
　　李文公文九首
　　墓志铭七首　　　　神道碑二首
　　唐故福建等州都团练观察处置等使兼御史中丞赠右散骑常侍独孤公墓志
　　右志不书姓名门也书父谥而不书讳又畧例之变也云未仕而夫人卒则妻卒防二十年矣而书子生九嵗则子葢微出也又一例也比韩文柳子厚志例此尤着明也
　　故处士侯君墓志
　　右志不书族出夀年卒日日不书妻无铭诗畧也重在叙其意气文辞也君尝仕矣而题书处士者葢三县皆摄仕犹不仕不足以凂其高也又一例也
　　兵部侍郎赠工部尚书武公墓志
　　右志既书丁尊夫人忧再期服除又书母夫人暴卒则所谓母夫人葢其生母也按韩文墓志无书生母者而此书之又一例也然亦因事非特书也
　　故河南府司録叅军卢君墓志铭
　　右志不书姓名门也书卒日而不书年书而不书日畧也
　　叔氏墓志
　　右志序畧而严重在书其日也书于兹而不书其地即其地以实之也又一例也铭惟哀其野殡与慰其客之辞无所叙述同韩文卢浑志例也
　　故懐州録事叅军武氏妻傅氏墓志
　　右志不书讳同韩文息国夫人志例也无铭诗权葬畧也题书其夫不曰君而曰氏又一例也
　　故朔方节度掌书记殿中侍御史昌黎韩君夫人京兆韦氏墓志铭
　　右志书夫人姓京兆韦氏冠姓氏【一作字】于乡邑之上而以氏次之又一例也不书讳同武氏妻傅氏志例也书弗克祔于夫之族而依于女子氏之党纪实也然非礼也故曰权道也且将有待也又一例也
　　唐故特进左【一作右】领军卫上将军兼御史大夫平原郡王赠司空柏公神道碑
　　右碑不日畧也
　　唐故横海军节度齐棣沧景等州观察处置等使金紫光禄大夫上柱国贝郡开国公食邑二千户赠左仆射傅公神道碑
　　右碑题书官阶勲爵甚详而序多畧又一例也葢题为纲文为目纲既详之而目则畧者嫌于辞之繁也其纲举其要而目致其详者如韩文唐故河东节度观察使荥阳郑公神道碑文之类是也然纲畧而目详者其常纲详而目畧者其变故曰又一例也　按神道碑其题有二有碑额之题有碑文之题碑额之题简碑文之题详葢既题其额又题其文也故韩文有録其碑额之题者有録其碑文之题者碑额之题如曹成王碑刘统军碑之类碑文之题如唐银青光禄大夫守左散骑常侍致仕上柱国襄阳郡王平阳路公神道碑铭唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭之类是也若苏文忠公所谓碑身上更不写题古【一作右】制如此又谓碑只用大额向下小字直写文辞不须写题目者施于宸奎阁碑与经藏碑耳非谓墓碑也公又尝与人简云墓表小字亦有题目额上不当复云墓表故别写四大字也以此推之墓碑用两题可见矣　墓碑铭始于汉洪适释所载俱有额无题惟樊安碑首行有题无额额字有多至二十余字者题额之简非例也既题额又题文亦非例也文忠实通言之耳别写四大字者变也
　　柳河东文二十七首
　　墓志铭一十三首　　墓碣二首
　　权厝志三首　　　　志殡一首
　　续墓志一首　　　　坟记一首
　　墓甎记一首　　　　墓志石葢文一首
　　墓表二首　　　　　墓版一首
　　神道表一首
　　唐故邕管经畧招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭
　　右志世系用宗法书以其代有土田也又一例也
　　故试大理评事裴君墓志
　　右志三代以昭穆书又一例也书未果娶而书男子二人女一人则男女微出也又一例也比韩文诸不书妻例此尤着明矣
　　故秘书郎姜君墓志
　　右志不书妻而书子某母曰雷姬此墓志中书妾媵例又正例之再变也
　　故襄阳丞赵君墓志
　　右志叙其履厯甚畧重在书其子之协卜而得殡所以着其孝感也
　　覃季子墓铭
　　右铭例所宜有皆畧之重在序其著书与叹其不显也
　　东明张先生墓志
　　右志不书字不书夀年书卒之嵗月而不日畧也按韩文无书生者此书生天寳又一例也然因其命弟之辞又不着其嵗非特书也题系其所居而书先生非例也学黄老者之常称也
　　筝郭师墓志
　　右志序之所序重在其善音也夀年葬日见铭诗中同韩文施先生铭例也书其艺于题之端又一例也
　　亡友故秘书省校书郎独孤君墓碣
　　右碣详记其友之知名者于后与先君石表隂先友记同意又一例也无铭诗畧也题书亡友以表之又一例也
　　故御史周君碣
　　右碣惟叙其以谏而死一事此所谓立石者也他非所重故多畧也
　　先太夫人河东县太君归祔志
　　右志铭其母之葬也无铭诗非畧也不忍诗而铭之也又一例也题书归祔又一例也
　　伯祖妣赵郡李夫人墓志铭
　　右志不书讳同韩文息国夫人志例也既叙其世系族出矣又书其夫之世系族出特加详焉葢妇人以从人为贵内夫家故叙夫姓为尤备又一例也
　　叔妣吴郡陆氏夫人志文
　　右志书讳又书字正例之备者也不书其夫之讳葢已表其墓而书之矣故志末云恭惟仲父之讳与夫人之爵齿备于版文今不书惧再告也然韩文志妇人亦不皆书其夫之讳则又其通例也无铭诗畧也
　　朗州员外司户薛君妻崔氏墓志
　　右志详书其夫之世系族出同伯祖妣赵郡李夫人志例也先书其夫之他姬子男某女某后书其子男某女某所以别先后明嫡庶也又一例也
　　赵羣秀才墓志
　　右志铭而不序同韩文试大理评事胡君铭例也题书其名虽非例亦韩文卢浑墓铭之类也
　　故永州刺史崔君权厝志
　　右志既书二孤溺死又云今尚有五丈夫子则子葢七人也而惟二孤书名权厝畧也族出讳字夀年见铭诗中同筝郭师志例也权厝有志又一例也
　　故连州员外司马淩君权厝志
　　右志不书族出不书夀年不书日权厝畧也
　　志从父弟宗直殡
　　右志卒不书日而云元和十年七月病又云是月二十四日殡死七日矣以七日与二十四日推【一作权】之则卒日可见矣又一例也志某人殡又一例也
　　续荥泽尉周【当作崔】君墓志
　　右志题书曰续葢以续太傅崔【集无崔字】祐甫之辞也故惟叙其缓之故与着其终事之年月日而他不之及也　按韩李文无所谓续志者而此有焉又一例也无铭诗非畧也无所事于铭也又一例也
　　亡姑渭南县尉陈君夫人权厝志
　　右志不书讳同伯祖妣赵郡李夫人志例也特书母郡氏同韩文故江南西道观察使太原王公志例也无铭诗畧也
　　韦夫人坟记
　　右记云祔而不合大葬未利以俟葢实权厝志也其辞甚畧而惟详其堋之年月日又一例也题书坟记又一例也
　　小侄女子【一无子字】墓甎记
　　右记实铭诗也而无序同赵羣秀才志例也题书墓甎记又一例也
　　亡姊崔氏夫人墓志葢石文
　　右文云敢祔碑隂之义假葢石以书其辞则非正例也其为妇为妻为母之道良人既为之志而铭之矣故惟叙其自知幼以至于笄之【一作志】为女之道焉又一例也
　　唐故给事中皇太子侍读陆文通先生墓表
　　右表议论以发其端而叙为春秋之学者互相排诋所以叹圣人之难知而着其春秋集注为有功也又一例也畧其履厯者非所重也按此例葢以其所専重者不可不详故于
　　其不必兼详者不得不畧又畧例之大者也韩文凡四殿中少监马君志太学博士李君志云云见补阙
　　故农令柳府君坟前石表辞
　　右表详序其大墓昭穆之位又一例也书妻之父祖妻同葬也
　　故叔父殿中侍御史府君墓版
　　右名【一作书】墓版其实表也首叙世系同韩文诸神道碑例也其叙徳履云其在闺门也其在公门也则纲而目之云修已之大经也从政之大畧也孝如方舆公文如吴兴守正如卫太史清如鲁士师则目而纲之又一例也
　　先侍御史府君神道表
　　右表首叙世系同叔父府君墓版例也曰神道表又一例也表隂记其先友自袁高至张宣力凡六十七人其末书云先君之所与友凡天下善士举集焉信让而大显道博【一作传】而无襍今之世言交者以为端敢悉书所尤厚者附兹石以铭于背同亡友独孤君碣例也苏文忠公云先友六十七人考之于传卓然知名者葢二十人焉邵太史云子厚欲着其父虽不显所交游者皆天下善士故列其姓名官爵云
　　右唐文三家凡九十八首七十二例
　　按墓铭【一作志】不始于唐而今举唐人以为例者何也以八代之衰又不足以据也夫铭者论撰其先祖之有徳善功烈勲劳庆赏名声以列于天下者也虽铭之义称美而不称恶以尽其孝子孝孙之心然无羙而称之是诬也八代之文靡矣其能免于诬乎若韩子其文与史迁相上下而理则过之其所论撰得其正矣今不取之以为法将何所法哉既取韩文以为法非李柳之文又无可以附于韩此所以举三家以为之例也

　　墓铭举例巻一
　　钦定四库全书
　　墓铭举例巻二　　　　　　明　王行　撰
　　文自东汉之衰更八代而愈下至唐韩文公始振而起之以复于古焉韩文公既为之倡同时和之者惟李文公柳河东而已后二百年至宋之盛始复得穆参军苏沧浪欧阳公尹河南相与而继之而欧公其杰然者当时文风实为之变从而和之者日以浸盛而南丰曽氏临川王氏睂山苏氏出矣南渡以还斯文之任则在考亭焉今墓铭【一作志】既举韩文为之例而间取李柳之文广之矣故复取欧公而下数公之文之尤粹者附于后葢以广三家之例也
　　欧阳文忠公文三十一首
　　墓志铭一十八首　　墓碣一首
　　石椁铭一首　　　　墓表三首
　　阡表一首　　　　　神道碑铭六首塔记一首
　　镇安军节度使同中书门下平章事赠中书令谥文简程公墓志铭
　　右志特书三代妣氏封按唐三家墓志无书三代妣者而公多书之又一例也
　　张子野墓志铭
　　右志特书三代妣氏封同文简程公志例也题不书官以其魁杰贤豪位不足以称其才志同韩文柳子厚志例也
　　尚书都官员外郎欧阳公墓志铭
　　右志三代皆以庙室书又一例也
　　资政殿学士尚书户部侍郎简肃薛公墓志铭
　　右志序首既正书三代赠官已序末复举之而详三代妣氏之封焉又一例也
　　太子太师致仕杜祁公墓志铭
　　右志首书其世系之详者以春秋诸侯之子孙歴秦汉千有余嵗不絶其世谱而唐之盛时公卿家法犹存于今者惟杜氏同韩文故中散大夫河南尹杜君志例也
　　尚书职方郎中分司南京欧阳公墓志铭
　　右志序末书世系自得姓名歴叙其由汉而唐以至高曽三代甚详而逺者葢兄子自铭其叔父故尤谨其家世也又一例也
　　尚书虞部员外郎尹公墓志铭
　　右志特书母氏封同韩文江南西道观察使太原王公志例也
　　赠尚书度支员外郎张君墓志铭
　　右志特书母氏封同虞部员外郎尹公志例也姓见铭诗中同韩文唐故朝散大夫越州刺史薛公志例也
　　徂徕先生墓志铭
　　右志书妻而不书氏畧也先生非隠者其仕尝位于朝矣而题不书其官者以先生鲁人之所尊故因其所居之山以配其有徳之称徳重于其官也不书姓姓有不待书也【不书姓谓题不书姓序固云姓石氏也】
　　尹师鲁墓志铭
　　右志不书族出以尝铭其父之墓而已详之也卒不日畧也题不书官以其名重当世天下之人识与不识皆称之曰师鲁故也又一例也
　　梅圣俞墓志铭
　　右志首叙其病死之详重其交游之盛也特书两母封氏又一例也题不书官以字书武夫贵戚儿童野叟皆能道其名字同尹师鲁志例也
　　太子中舍人王君墓志铭
　　右志卒不日畧也详于叙其子之好学有成也世系厯官夀年见铭诗中同韩文施先生铭例也
　　南阳主簿黄君墓志铭
　　右志首书亡友以表之同柳文亡友独孤君碣例而稍变也
　　河南府司録张君墓志铭
　　右志题下书曰山东道节度使掌书记知伊阳县事天水尹洙撰而序末书云渤海欧阳修为之铭又张君改墓碣亦曰河南尹师鲁志其墓庐陵欧阳修为之铭则此志序乃洙为之铭则公为之也两人共为一志又一例也
　　南阳县君谢氏墓志铭
　　右志不书讳同韩文息国夫人志例也书其兄以时之闻人同韩文国子司业窦公志例也
　　长安郡太君卢氏墓志铭
　　右志不书讳同南阳县君志例也専论五福而夫人之履歴具焉又一例也铭辞严书葬日地而不诗又一例也
　　李夫人墓志铭
　　右志不书讳同南阳县君谢氏志例也
　　右监门卫将军夫人李氏墓志铭
　　右志不书夫姓宗室也
　　河南府司録张君墓碣
　　右碣为其改葬而作他无所述独叙其久故之情而致感叹之意者以尝铭其墓也又一例也无铭诗非畧也葢虽曰碣实表也又一例也
　　母郑夫人石椁铭
　　右石椁有铭又一例也书作椁之日而系以铭又一例也
　　胡先生墓表
　　右表畧其族出官邑履歴者重在叙其尊师道立敎法以成人才同柳文陆文通先生表例也题不书官以天下后世尊先生者不在其官同徂徕先生志例也
　　石曼卿墓表
　　右表其序不书葬日而书既卒至葬之日数又一例也其表无所叙述而皆议论感叹之辞同韩文荥阳郑公碑例也题不书官以其自顾者重官不足以称之同张子野志例也
　　连处士墓表
　　右表不书夀年卒不日不书妻畧也重其以一布衣终于家而乡里之人久复思之故致详于其徳履也
　　泷冈阡表
　　右表其先君之墓道也而题以地书变例以致其尊也严书立表之嵗月朔日甲子重之也详书已之勲阶官爵封号食邑所以着先徳之所致也亦皆变例也
　　守太尉文正王公神道碑铭
　　右碑首谨详奉勅之辞而后序次其事赐碑之正例也详书赐号阶官勲爵食邑赠谥于叙事之首以其所终者始之所以侈其荣同韩文刘统军碑例也
　　镇安军节度使同中书门下平章事赠太师中书令程公神道碑铭
　　右碑首谨详奉勅之辞而后序次其事同王文正公碑例也
　　观文殿大学士行兵部尚书西京留守赠司空兼侍中晏公神道碑铭
　　右碑首谨详奉勅之辞而后叙次其事同王文正公碑例也
　　资政殿学士户部侍郎文正范公神道碑铭
　　右碑不书姓名门也世次官爵皆不书书其系天下国家之大者又一例也
　　太子太师致仕赠司空兼侍中文惠陈公神道碑铭右碑题书赠官而序不书序书封爵而题不书又一例也详书兄弟之官同韩文国子司业窦公志例也三代赠封皆以公恩今书其爵土阶官而不曰赠又一例也
　　袁州宜春县令赠太师中书令兼尚书令冀国公程公神道碑铭
　　右碑无大功徳可书故厯叙其因子而累赠之官封及详书其氏系世徳三代考妣又一例也
　　明因大师塔记
　　右记为浮屠氏作也而无一语及其法者此志浮屠之正例也卒不日不日畧也　按唐三家墓铭无书生年日者柳文东明张先生志虽书生天寳而不着其年此书生年又一例也
　　尹河南文七首
　　墓志铭七首
　　故宣徳郎守大理寺丞累赠司封员外郎皮公墓志铭右志书国子赠官不曰赠某官而曰得以某官告其第又一例也
　　故赠秘书丞左君墓志铭
　　右志书赠官不曰赠某官而曰追命为某官又一例也书其妻追封不曰追封而曰以某封告第同故宣徳郎皮公志例也
　　故将仕郎守瀛州乐夀县尉任君墓志铭
　　右志铭不以诗而论礼以识过期不且辩君之不在所讥同韩文荥阳郑公碑例也
　　故金紫光禄大夫检校右散骑常侍降授右【一作左】监门卫将军持节【集使持节】惠州诸军事惠州刺史兼御史大夫轻车都尉陇西郡开国侯食邑一千七百户李公墓志铭
　　右志题书官阶勲封食邑甚详而序多畧同李文唐故横海军节度赠右仆射傅公碑例也
　　故推诚保徳功臣金紫光禄大夫守太子少傅致仕上柱国天水郡开国公食邑四千二百户实封【集食实封】一千户赵公墓志铭
　　右志不书日而书自卒至之日数同欧文石曼卿表例也题书赐号阶官勲封食邑甚详而序多畧同降授右监门卫将军李分志例也
　　故大中大夫尚书屯田郎中分司西京上柱国王公墓志铭
　　右志书地曰某所不从于先君用卜吉也又一例也题书阶勲而序畧同降授右监门卫将军李公志例也铭不以诗而论【一论上有断字】以望之同故将仕郎任君志例也
　　故三班奉职尹府君墓志铭
　　右志铭辞严书地而不以诗同欧文长安郡太君卢氏志例也
　　曽南丰文一十八首
　　墓志铭一十五首　　神道碑铭二首塔铭一首
　　试秘书省校书郎李君墓志铭
　　右志书其先则详其世系而叙其厯代之显人书其后则及于曽而叙其四世之蕃衍此正例之尤备者也
　　虞部郎中戚公墓志铭
　　右志议论以发其端而致感叹【一作慨】之意者以着其家世学行之美同柳文陆文通先生志例也前既叙其二世父子兄弟之出处矣后复详其氏之自出与其乡里之迁徙焉又一例也
　　张久中【一作文仲误】墓志铭
　　右志书未娶【一此下有不曰未娶四字】而叙其所以未娶之故而未娶见焉又一例也
　　胡君墓志铭
　　右志卒不日不日不书夀年畧也而书其生之年同欧文明因大师塔记例也
　　刘伯声墓志铭
　　右志详其性资问学而畧其履歴者重在叙其久故之情也题不书官官不称其学而字重于其官同韩文柳子厚志例也
　　殿中丞监扬州税徐君墓志铭
　　右志详叙其所自出者所以着盛衰之不可常而深致感叹之意也又一例也
　　王容季墓志铭
　　右志书母之父显也同韩文京兆韦氏夫人志例也详书其诸兄以其皆有才学同韩文国子司业窦君志例也
　　都官员外郎胥君墓志铭
　　右志书其子乞铭云秘阁校理裴煜以茂谌之疏来请铭按唐三家及欧尹书乞铭皆曰以状而此曰以疏虽纪实又一例也
　　光禄寺丞通判太平州吴君墓志铭
　　右志首云龙图阁直学士给事中吴仲庶具【一作其】书载其子业官世行治属余曰吾子某不克夀不得见其志希得铭信后世则某其不泯泯尚足以慰吾思也按唐三家及欧尹墓铭无书其父具载子之官世行治乞铭者此虽纪实又一例也
　　夀安县君钱氏墓志铭
　　右志首叙其夫自处之高者所以着君之能相之也不书讳同韩文息国夫人志例也
　　永安县君谢氏墓志铭
　　右志不书日而书既卒至萎之日数同欧文石曼卿表例也
　　永兴尉章佑妻夫人张氏墓志铭
　　右志题书其夫之名同韩文缑氏主簿唐充妻卢氏志例也
　　江都县主簿王君夫人曽氏墓志
　　右志不书讳同夀安县君钱氏志例也不日无铭诗畧也
　　亡妻宜兴县君文柔晁氏墓志铭
　　右志题书文柔晁氏按唐三家及欧尹墓铭书法无以字冠于氏者此冠氏以字变例也志妇人而题书其字又一例也
　　二女墓志铭
　　右志无铭诗畧也
　　太子宾客致仕陈公神道碑铭
　　右碑叙事而书其辞曰云云同韩文施先生铭例也
　　刑部郎中张府君神道碑
　　右碑铭不以诗而论以叹美之同韩文荥阳郑公碑例也
　　寳月大师塔铭
　　右铭为浮屠氏作也而畧无一语及其法者同欧文明因大师塔记也
　　王荆公文三十三首
　　墓志铭二十四首　　墓表四首
　　神道碑铭五首
　　尚书【集无尚书二字】度支郎中葛公墓志铭
　　右志叙履厯既总举所阅【一作厯】之官以纲之矣叙政业又各举所居之职以目之同柳文故叔父府君墓版例也夀年以甲子书又一例也
　　王逢原墓志铭
　　右志论之详者美其行之修【一作备】而足以有功于世也叙之畧者葢悲其年之短而他有不足书也又一例也书日而不书卒日非畧也自日而以所计九十三日逆推之卒日自见同柳文宗直殡志例也书子而曰妻方娠未知其子之男女虽纪实又一例也
　　王深父墓志铭
　　右志论详序畧同王逢原志例也题不书官仕非其志也又一例也
　　节度推官陈君墓志
　　右志议论以发其端而致感叹之意者深惜其有材与志而无其年同柳文陆文通先生墓表例也不详其履厯非所重也
　　叔父临川王君墓志铭
　　右志书父而不书讳【集云余叔父讳师锡字某而云书父而不书讳未详】畧也详叙其为善而不得职所以深致【一作着】其悲也又一例也
　　赠光禄少卿赵君墓志铭
　　右志书死节之纲于首而后详其履厯先所重也又一例也
　　都官郎中致仕周公墓志铭
　　右志卒不日书年而不日畧也
　　屯田员外郎邵君墓志铭
　　右志书母氏因事也卒不日不书夀年畧也
　　金溪吴君墓志
　　右志书子不书妻或未娶也不然同韩文柳子厚志例也讳字世系【一作讳字氏系又作讳氏字系】见铭诗中同韩文施先生铭例也
　　太常博士曽公墓志铭
　　右志卒不日不日畧也书生年同欧文明因大师塔记例也铭不以诗而论以足序意同尹文故将仕郎任君志例也
　　胡君墓志铭
　　右志书生年同太常博士曽公志例也不书妻或未娶也不然同金溪吴君志例也夀年见铭诗中亦同吴君志例也
　　尚书度支员外郎郭君【集作公】墓志铭
　　右志特书母氏封同韩文太原王公志例也世系见铭诗中同金溪吴君志例也
　　孔处士墓志铭
　　右志叙其有致仕官矣有赠官矣而题书处士同李文处士侯君志例也
　　秘阁校理王平甫墓志
　　右志书母封因事也无铭诗畧也
　　泰州海陵县主簿许君墓志铭
　　右志卒不日畧也
　　马汉臣墓志【集墓志铭】
　　右志不书夀年而云冠五年矣则夀年可知也又一例也葬月【一作日误】而不日不书妻子无铭诗畧也
　　谢景回墓志
　　右志书卒不曰卒曰终而曰弃世又一例也
　　广西转运使李君墓志铭
　　右志书地而曰君所自为夀藏按唐三家及欧尹曽墓志无书夀藏者此虽纪实又一例也
　　虞部郎中晁君墓志铭
　　右志序畧铭详同韩文法曹卢府君夫人苗氏志例也而此铭尤详又同刘统军碑例也
　　东京提防刑狱陆君墓志铭
　　右志序畧铭详同虞部郎中晁君志例也
　　楚国太夫人陈氏墓志铭
　　右志不书讳同韩文息国夫人志例也书夫人子女不系夫人而曰公子公女公壻又一例也
　　永嘉县太君陈氏墓志铭【集永嘉县君案夫王逢无子不当称太】
　　右志不书讳同楚国太夫人陈氏志例也
　　宋右千牛卫将军仲焉故妻永嘉县君陈氏墓志铭右志不书夫姓宗室也书卒曰弃世同谢景回志例也序书某官某之妻故某封某氏题书某官某故妻某封某氏一以故系封一以故系妻义虽不殊自成两例也按唐三家及欧尹曽志妇人无书某人故妻者而此书之又一例也题书其夫之名同韩文缑氏簿唐充妻卢氏志例也
　　金华县君【集题云太常博士杨君夫人金华县君云云】吴氏墓志铭
　　右志不书讳同楚国太夫人陈氏志例也书其夫之夀年葬日又一例也
　　寳文阁待制常公墓表
　　右表不书讳不书字不详履歴而议论以终篇又一例也
　　处士征【本作徴避仁宗嫌名改为征】君墓表
　　右表叙徳履而幷其同志之友二人者叙之又一例也
　　长安县太君墓表【集作长安县太君王氏墓志止仲当据旧本作表不敢改也】右表不书讳同楚国太夫人陈氏志例也书君十四而嫁五十一而老五十六而卒按唐三家及欧尹曽墓志无书老者此书之又一例也题不书姓兄为表也
　　外祖母黄夫人墓表
　　右表不书讳同楚国太夫人陈氏志例也不书族出畧也
　　虞部郎中赠卫尉卿李公神道碑
　　右碑首书赠诰之辞所以荣君之庆施也又一例也
　　检校太尉赠侍中正惠【一作忠】马公神道碑
　　右碑首详书赐号官阶勲爵邑谥同韩文刘统军碑例也
　　司农卿分司南京陈公神道碑
　　右碑书履歴而曰官终于司农卿而所更某官某官任终于知陈州而所厯某任某任皆纲而目之同度支郎中葛公志例也书世系于序末而尤详于铭诗中又一例也
　　赠司空兼侍中文元贾魏公神道碑
　　右碑序端不书世系而逺谱畧见于序末又一例也按韩文神道碑皆首书世系其不书者清边郡王碑而已此岂亦是例欤
　　宋翰林侍读学士知许州军州事梅公神道碑
　　右碑序畧铭详同韩文刘统军碑例也
　　苏文忠公文九首
　　墓志铭五首　　　　神道碑四首
　　宣徽南院使致仕特赠司空文定张公墓志铭
　　右志称天子之大徳而论其所以致太平而得贤才者以发其端然后叙次其事又一例也特书三代妣不以妣书而系其夫书曰娶又一例也书女已嫁而复归虽纪实又一例也
　　银青光禄大夫滕公墓志铭
　　右志首书始对帝问輙进直言所以着公之见用以正也铭诗所叙详在被防所以惜公之所有不得尽施也二者皆公生平之大而首末谨书之虽立言之法亦一例也
　　王子立墓志铭
　　右志不书姓畧也书子曰有遗腹裔纪实也同王文王逢原志例也
　　陆道士【一无士字】墓志铭
　　右志不书族出不书日畧也详于论其丹学也
　　李太师墓【集有志字】铭
　　右有铭无序同韩文试大理评事胡君铭例也
　　司马温公神道碑
　　右碑首叙信顺尚贤三徳以賛颂天子母后之圣所以颂公之贤也次叙妇人孺子夷狄奸邪亦皆仰公之徳化所以实公之贤也既又叙公既之后人之哀慕祠祀者四方逺近皆然能致乎此公之一诚而已又推公所以为贤之本也三者虽叙公之贤实系国家之大政故特详之然后序次其事同文定张公志例也谨详奉勅之辞同欧文文正王公碑例也
　　富郑公神道碑
　　右碑序景徳盟后虏人不敢盗边者三十有九年庆厯聘后北方无事者四十有八年百年之间所以四方晏然以休养生息而致太平之盛者先则冦公之功后实公之功也公方进用之初固已任其大者如此故首书之然后叙次其事同文定张公志例也谨详奉勅之辞同司马温公碑例也
　　赵清献公神道碑
　　右碑叙国家善于用人是非明辨赏罚必信而天子穆然无为坐收成效此为治之至要也而公与有功焉故首书之而后叙次其事同文定张公志例也谨详奉勅之辞同司马温公碑例也
　　太子少师致仕谥康靖赵公神道碑
　　右碑叙国家有天下六圣一心用仁尚徳守之不变此宋兴百二十有五年四方乂安民物忻戴自汉以来太平之盛未之有者由当时公卿大臣类多长者相与辅相之所致也而公其一人焉故首书之然后叙次其事同文定张公志例也
　　朱文公文二十首
　　墓志铭七首　　　　墓碣铭二首
　　墓记二首　　　　　圹记二首
　　埋铭一首　　　　　墓表四首
　　神道碑二首
　　端明殿学士黄公墓志铭
　　右志书赠官不曰赠某官而曰诏以某官告其第同尹文故宣徳郎皮公志例也
　　承务郎李公墓志铭
　　右志首书其致仕诰命之辞同王文赠卫尉卿李公碑例也
　　陈师徳墓志铭
　　右志议论以发其端而着科塲之者所以深叹夫圣贤修已治人之方国家礼义亷耻之敎不行同柳文陆文通先生表例也
　　刘十九府君墓志铭
　　右志不书姓名门也题书其第又一例也
　　直显谟阁潘公墓志铭
　　右志详书妻之氏讳与字虽妻同又一例也
　　郭得谊墓志铭
　　右志序畧铭详同韩文卢府君夫人苗氏志例也铭皆賛美之辞无所叙述同韩文卢浑志例也
　　潘氏妇墓志铭
　　右志题书潘氏妇按唐三家及欧尹曽王苏妇人志题有书某氏妻者矣无书某氏妇者此葢虽夫请铭而主于舅也又一例也
　　笃行赵君彦逺墓碣铭
　　右碣书生年同欧文明因塔记例也题揭其徳以表之又一例也而不书官徳重于其【一无其字】官也又一例也　按唐三家及欧尹曽王苏墓铭非赐碑则撰文制题皆出一手无别制题者此云福国陈公大书其碣之首曰皇宋笃行赵君彦逺之墓而子某使人奉状请铭而刻诸【一作于】下方则譔文制题出两人矣又一例也
　　司农寺丞翁君墓碣铭
　　右碣叙君守正不阿而以智全赵氏天下莫不高其谊慕其名而想见其为【一无为字】人此平生之大节也故首书之而后叙次其事同苏文文定张公志例也既书调某官以母丧不赴又书以少母丧去官所谓少母葢其生母也而因事见之同李文兵部侍郎赠工部尚书武公志例也
　　刘枢密墓记
　　右记详书其生之年月日时又一例也题书墓记同柳文韦夫人坟记例也
　　范直阁墓记
　　右记详书其生之年月日时同刘枢密记例也生年不书甲子而书释嵗【释嵗谓元黓敦牂上章执徐是也】卒年亦然又一例也题书葬【当作墓】记同刘枢密记例也
　　知县何公圹记
　　右记书其生之年月日同刘枢密墓记而稍畧也【一作之】题书圹记同韩文女拏圹铭例也
　　亡嗣子圹记
　　右题书圹记同知县何公记例也
　　女已埋铭
　　右铭无序同韩文试大理评事胡君铭例也题书埋铭又一例也
　　屏山先生刘公墓表
　　右表有铭诗则虽云墓表实墓志铭也题不书官同欧文徂徕先生志例也
　　程君正恩墓表
　　右表议论以发其端而致感叹之意者伤其为学能择能行而无年以死不得见其徳业之所成就同陈师徳志例也葬不日畧也
　　曹立之墓表
　　右表不日畧也表后有系又一例也
　　韩溪翁程君墓表
　　右表题书其所自号者揭之又一例也
　　朝议大夫致仕赠光禄大夫黄公神道碑
　　右碑叙宣和之末弄臣窃柄建取燕云之防而公固已有先见之忧已而果召非常之变京城防没众皆俛首奉贼公独感愤移檄致事而去虽不数日竟以病卒然祖宗所以涵养斯人至深且逺者乃于公少见遗余也故首书之而后叙次其事同司农寺丞翁君碣例也不书讳与字同王文寳文阁待制常公表例也
　　龙图阁直学士吴公神道碑
　　右碑书赠官不曰赠某官而曰有司以某官告其第同端明殿学士黄公志例也
　　右宋文六家凡一百九首六十八例











　　墓铭举例巻二
　　钦定四库全书
　　墓铭举例巻三　　　　　　明　王行　撰
　　墓铭书法既举韩文为之例而取李柳欧尹曾王苏朱八家之文广之矣复因阅诸文集值有可为例者或一或二随而举之而輙实之又所以广九家之例也以所録先后为次不以其【一无其字】人之先后为次者所值不可预期而録之葢未有【一无有字】已也
　　陈后山三首
　　墓铭一首　　　　墓志铭一首
　　墓表一首
　　魏嘉州墓铭
　　右铭详书其世胄所自与其迁徙之次者重其族之大同韩文河南君杜尹志例也既详书两母之氏封矣又特书所生之氏封焉按九家之例有因事见人生母者无特书所生者也而此书之以其有封也又一例也
　　仲父荥州资官县尉陈君墓志铭
　　右志书妻曰娶某氏不终故其不祔所谓不终葢离婚耳按九家之例书妻无着离婚意者此虽纪实又一例也
　　宋魏府君墓表
　　右表篇末之论议讥薄祭厚葬之非其説是已及诋夫求文表墓者乃曰韩退之为铭文数十去今防时穹石伟画【一作书】顾无存者而其人之事功奕奕在人心目如今日事是以知金石之不足恃也然则金石不足恃如固足恃矣而以为非者葢欲扬其意反抑其辞以激之耳后山好竒故其文如此
　　实例
　　魏嘉州墓铭
　　魏氏望钜鹿自汉兖州刺史衡之曾孙始居魏之馆陶五世而至郑公辨毅慈明为唐宗臣馆陶之魏始大甲于国谱又五世而至司徒謩謩【一本皆作某】之子别居歙之婺源其后四世而至尚书礼部侍郎讳羽为太宗真宗三司使十有八年而生龙图阁直学士讳瓘【一作珪】见微致【集作着】大功昭南邦以吏部侍郎归老下蔡夀春八公山下仍父子赠太尉在名世之数别为下蔡之魏太尉两娶刁氏有子十一人君乃【一作其】第十子也讳绍字承【集作奉】之仕为将作监主簿尝知虞城县禁捕博而盗止留守下其法焉勾当合流镇嵗大饥君叹曰朝请而夕报亦不及矣振廪出以下布【集作估】而后闻旁近赖之通判绛州行州事新庙学具师徒士故沉浮俗间檄县谕出之讲试以时君与其属过焉后以右【一无右字】朝散郎知嘉州自唐开元献荔子而今乐用朱桑人始病之久而微矣不给其求而刑者众嘉祐中有良守哀之作二诗刻石以讽君将行要贵多求者既至摹其石诗以报黠贾夺人盐井更数守讼不决君刑而还之君孝友慎和而不受私居无子弟过出有吏能尝有劳再登格而赏不及君亦不自言也绍圣元年二月癸未卒年五十七明年二月甲子从夀春两母并封荣崇【集崇荣】二国夫人而所生何氏别封旌徳县太君娶李氏左金吾衞大将军忠吉【集作告】之女封夀安县君三子男汶女嫁蔡州助教刁宝臣濠州参军晁载之将君夫人曰有铭君之行治不可不书也使晁载之具其事曰君常调不及用循职而已毋异也既具合宗而谋曰其谁铭晁妇曰其陈氏乎不则没吾父矣晁载之曰士求铭于陈氏辞者屡矣吾所见也求可冀乎其妇曰盍索其辞以固请乎于是汶来及余于颍水之上以请晁与余交又与俱来其何辞铭曰　魏氏再显惟其有继有作有承以有其位再登公师有子之致君伏不兴亦保其世犍为之政不侮不畏更四十年良有其二事惟其常亦何以异夫人之云铭则不愧
　　仲父荣【一作荥下同】
　　仲父讳某字某先大父为懐州有相者过之使视诸子谓君不宜仕庆歴中君以任【一作仕下君非不仕同】为试秘书省校书郎调荣之资官尉不赴京兆之鄠临潼主簿举监环之折博务皆不终谓君非不任特不宜耳何妙【一作少】邪然则形骨可以知其贵贱气色可以知其休咎而荀子非之何也元丰几年年五十有几而卒有一子曰师中三女嫁李某邵敏修张某敏修今为临淄【一作潼】主簿建中靖国元年五月某日叔父前昆山丞珣于彭城吕栅之大茔君娶解氏光禄卿程之女亦不终故其不祔铭曰　婚宦不卒则归之天如何不淑又不得年兄弟之懐从先人归安其居宜尔子孙
　　宋魏府君墓表
　　君讳宗【一作崇】讷字景仁彭城安徳里人治平防年东人饥天子出使赈业之募民出粟而赐以官君于是为州助敎其先累富父齐为洋州司理参军娶胡氏有五男子君以季少任事矜恤内外敬士而亲缓急叩门不以事辞有报者未尝不辞也凡贷而后则倍期而不倍息或损之曰人一而吾二尔何损凡质不问当不【一作否】惟其所欲有来以箧使自騐而不发或疑焉曰虽妄何惮且一失而不复人必不为也及疾属其子于母兄以学度有【集无有字】不可偿与偿而后者皆焚其劵后其兄病胡夫人复行之人谈之至今君以熙寜三年八月甲子卒年三十有三娶高氏一男四女绍圣五年七月甲子其子涤谋于其宗自大父而下与君凡几柩别于大彭乡之新城村涤举进士方质谨厚不谈人之短有谈者弗应至巨恶人所唾骂一叹而已家虽贫不茍受将宗不共其费或问之曰何责也使不问【集作同】吾且専之而况有助乎余由是与之游始【一作殆】欲余铭而不敢请既闻而哀之昔阮思旷有好车人欲以而难之思旷曰车而使人惮借何以为也遂焚之思旷之车与人共之犹以为难则余之色辞拒者多矣于是申以叙之使陈诸墓古者以死祭以生谓有知而尸无知也故不封而庙后之人薄祭而厚既封殖之而又识之既掩诸幽而又揭于道既守之子孙而又以累人真【集作其】为不朽极矣虽然韩退之为铭文数十去今几时穹石伟画【一作书】顾无存者而其人之事功奕奕在人心目如今日事是以知金石之不足恃也今魏氏欲显其亲而必余之述岂不悖哉元符元年九月辛亥东里陈师道撰
　　黄山谷文二首
　　墓志铭一首　　　墓志一首
　　泸南诗老史君墓志铭
　　右志书三代而二代皆书其所自号按前例并续例无书父祖之自号者此书之又一例也书题而以世所推之号冠之从推之者之志同欧文徂徕先生志例也
　　黄氏二室墓志
　　右志书二夫人殁后庭坚始得男曰相他日当使相乞文于余友而刻之隧按前例并续例无志妻而书其卒后得子者葢妻既卒而得子必后娶所生不系于先妻故不书也而此书之必微出者防出则母先妻而书之礼也又一例也题书二室墓志虽纪实又一例也
　　实例
　　泸南诗老史君墓志铭
　　维史氏逺有世序自唐尚书吏部侍郎严从【一作后】僖宗入蜀生徳言为山南东道观察支使因不能归占籍于睂山生光庭孟氏时试大理寺【一无寺字】评事知应霛【一作灵下同】县应霛生着明嘉州军事推官嘉州生溥【生溥一作主簿】见蜀之乱遂不出仕号江阳隠君江阳生回能诗自号知非子知非生宗简名能知人善料事自号天和子天和子实生诗老诗老讳扶字翊正少则笃学能诗绍知非之业以贫干试于睂州又干试于开封府皆见绌乃游泸州杜门读书士大夫之子弟多委束脩于门遂老于泸州【一无州字】妻子或谒不足君熙熙然曰防当有足时自守挺然不妄取与有挟势利而求交者虽邻不觌也其见刺史县令鞠躬也未尝有私谒既晩暮不及仕进闲居无一日废书尤刻意于诗登临樽酒率尝吐佳句压其坐人故士君子推之曰诗老云夫人杨氏生二子鋭镇一女嫁进士王庸继室杜氏生四子铸铜镐铨君卒以绍圣三年四月某甲子享年若干以元符二年正月癸亥其兆在泸川【一作州】之上白茅防之原自天和而上皆睂山而泸川【一作州】自君始镇有文行泸州学者宗之竭力大事而来请铭之　铭曰人皆汲汲仰掇俯拾商财计级胁肩求入君独徐徐书耕笔锄我躬则臞我心则腴緼袍后先藜藿当【一作不】肉哦诗满屋金革匏竹泸川洋洋枞栝其冈勒铭诏藏其嗣之昌
　　黄氏二室墓志
　　豫章黄庭坚之初室曰兰溪县君孙氏故龙图阁直学士高邮孙公觉莘老之女年十八归黄氏能执妇道其居室相保惠教诲有迁善改过之美家人短长不入庭坚之耳方是时庭坚为叶县尉贫甚兰溪安之未尝求索于外家不幸年二十而卒殡于叶县者二十有二年继室曰介休县君谢氏故朝散大夫南阳谢公景初师厚之女年二十归黄氏闲于礼义事先夫人爱敬不倦侍疾尝药不解衣至于复常修禅学定而不废女工能为诗而弟妺不知也言有宫庭行有防表不皦不汚长少咸安懐【一无懐字】之年三十六而卒生一女曰睦才四嵗过时而先夫人哭之哀殡于大名者十一年元祐六年先夫人捐馆乃克归二夫人之骨于双井八年二月从先夫人焉同宫而异椁初【一作昨】庭坚年十七从舅氏李公择学于淮南始识孙公得闻言行之要啓廸劝奬使知向道之方者孙公为多孙公怜其少立【一作至】故以兰溪归之及庭坚失兰溪数年谢公方为介休择对见庭坚诗曰吾得婿如是足矣庭坚因往【一作诗】求之然庭坚之诗卒从谢公得句法呜呼如兰溪之女美介休之妇徳皆室家之则也常欲以楚辞哭之而哀不能成文二夫人平生常恨无男二夫人没后庭坚始得男曰相他日当使相乞文于余友而刻之隧以哀其终
　　陈了斋文七首
　　墓志铭四首　　　墓志一首
　　埋铭一首　　　　墓识一首
　　李景温墓志
　　右志书为郁择所宜娶得将乐杨氏中立先生之女葢郁其子所娶其子妇也按前例并续例无书子妇者而此书之然非正书也亦因上事而推【一作继】其意以书之耳虽似例不可以为例也
　　中奉大夫游公墓志铭
　　右铭序称居士而题书所赠之官书官虽以荣君之宠亦纪实也又一例也
　　陈谨常墓志
　　右志书乡邑姓氏名字卒日葬地之外例所当书者皆不书惟叙其逺来之情病死之故以深致【一作着】其悲感末则致辞以喻慰焉虽类夫韩文卢浑墓铭然又一例也
　　太令人黄氏墓志铭
　　右志书所归曰先适大中大夫孙公讳廸次适中奉大夫游公讳潜书子曰子男三人谔为孙氏子按前例及续例志妇人无书再适者今书两适故必着其先适之子焉虽纪实又一例也
　　仁夀县君高氏墓志铭
　　右志书女适某官姓某再适某官姓某按前例并续例无书女再适者而此书之虽纪实又一例也
　　侍郎邹公埋铭
　　右铭序所歴官而不书行治畧也按前例并续例志人之墓而无铭者必有感叹或议论或悲悼唁慰之辞此皆无之惟结以某官陈某叙次一语亦畧例中之一例也题书埋铭同朱文公女已埋铭例但彼铭而不序此序而无铭又一例也
　　尚书丰公墓识
　　右识序所歴官而不书行治无他辞惟结以某官陈某叙次一语同邹公埋铭例也题书墓识又一例也
　　实例
　　李景温墓志铭
　　景温讳庭姓李氏景温其字也世为邵武军光泽县人大理评事讳铎之孙惠州河源县主簿讳诏【一作绍】之子也大理公初欲敎其子读书游举而以资给未饶为患于是治产积储商而通之达百货于中都以其赢余买书以归未防火焚居第大理公方宿田庐或报之亟问曰书乎曰惟书在尔及还家喜语诸子曰书在足矣子诰以业儒起家官至太常博士河源公荐于乡数黜礼部因语所亲曰从仕治生势不可兼自先大理【一本大理下有公字】以来蓄少施多旧资寖耗禄不可以力干我当尽力于一家尔由是一于干蛊出入不避寒暑而阡陌増广使官者学者益加【一作皆】优裕得以养亷自重太博公有三子其二登科而河源公晩沾恩命得子亦晩然景温天资谨厚父母曰孝兄曰弟朋友信之其自饬甚【一无甚字】严虽责于人者薄而皆忌惮随流品酬酢各尽其情有不可其意者面救【一作数】其失而去无后言其人皆畏而不怨燕居黙坐终日无懈惰【一无惰字】容动止有常耆旧推与子弟之观型【一作行】而化者多矣知其隠徳而服其不见于事者非特其乡人也景温娶同郡叶氏屯田员外郎谊之女无子以其兄之子郁为后初余仲妺归太博公之仲子叔平生四子郁其季也郁三嵗时景温请于叔平曰先太博公与河源公同产相亲爱今或子孙蕃衍或继嗣未立欲以阿郁为请忍拒之乎叔平曰我子犹汝子也汝齿尚未壮无乃太早计【一下有乎字】后十有七年叔平闲居海陵景温复以书请曰齿之未壮者髪今白矣既老且独兄不念前语乎【一无乎字】叔平览书恻然即报之曰以郁为汝后叔平善敎子郁有知识文行景温家习和肃夫妇相待如賔为郁择所宜娶得将乐杨氏中立先生时之女郁既承顔率礼妇亦谨职顺助一门之内雍雍如也里居与季兄濬饮酒赋诗游处必偕既而孟兄勉倦官而归兄弟聚集方相娱乐而景温逝矣仲兄深叔平也叔平当官不茍所生必询考民情为之兴利除疚当路者以是知之仕浸显矣崇寜初坐元符末上书邪【一本缺此字】等自京西提举官削籍投窜凡四年始得叙复自便平生喜辨论而耻于茍随其爱景温尤厚景温宣和元年三月丁末以疾卒于正享年五十有九子惟郁一人孙曰延孙嗟夫景温可夀可达而天啬其年老得一官讫无所施设虽里居之乐怡然自足而亦不得久享使世之为善者将孰视而劝乎可悲也已郁将以宣和二年七月辛酉景温于光泽西乡归仁里夏坛之原前遣人来南康请铭夫景温躬行之美化被一乡发扬之助亦何俟于铭哉若夫隠徳身敎在其子孙者未遽白也今虽鬰后必通显亦当祗惧以需尔铭曰　呜呼景温有执【一作亲】有常严取与于一介冺毁誉而韬光彼竞我恬然足以藏使其达而克施化讵【一作岂】止于一乡休休焉终身【一作守】不易矫矫乎君子之强赍此以没虽夭不亡
　　中奉大夫游公墓志铭
　　居士讳潜字升叔家建州建阳之唐石里累世为名族居士少敏慧风力过人遇事无所屈早防母竭力事父乡人皆推其孝性乐善无媚嫉闻人嘉庆如在已终日言不及人之过恶有盗聚刼过居士之门相戒以勿哗且呼于道曰毋怖毋怖里俗亲殁即分财析居居士毕防且十年犹不忍与兄弟异食居士居家严整以身敎其子弟二子举进士中第酢试太学録居士携酢之官京居数年亲旧至者皆馆焉俸薄用窘居士约身从俭以率【一作治】其家惟恐不足为亲旧欢也酢除太常博士命下辞得知西京河清县二年命再下就职未防复请外官签书兴徳军节度判官防公事初酢将欲求外补先请于居士居士曰士行其志出入适宜无不可者我何容心乎兄之子醇为广西机宜卒居士闻讣哭之过哀日夜以其兄为忧即分先畴嵗入以助其生未几居士得疾卒于齐州之官舍绍圣二年三月已未也享年六十有六夫人黄氏有令徳生二子酢今为朝散大夫提防成都府长生观醳出继为南康军司理参军勋之后自高邮尉解官奔齐州与其兄扶居士匶以归今为奉议郎提辖淮南路直达纲孙男八人防文林郎洪州司兵曹事余皆幼女孙三人以绍圣四年三月辛酉于石唐里之松原前居士长子定夫以承事郎江汝舟【一作汝江舟】所述行状属铭于某某【一本皆作余】以迁谪南北不暇叙述今防恩自便憩于九江葢自绍圣丁丑迨今政和丁酉二十有一年居士之墓朩拱矣而定夫仕不加显所以奉承先训磨励素守久益着也光扬徳美其要在是奚复假于衰惫之言乎辞不获已愧不足以助发挥也居士自定夫登朝累赠至中奉大夫铭曰　闾里推孝盗不忍哗人与其诚善积于家言无枝叶诲子以身斥闻取达惟是之循子官学省再求补外得请于廷动吉无悔舍彼所争我实训之取彼所弃恪守弗违白首未行不贰以俟殁而弥彰庆在有子
　　陈谨常墓志
　　延平善士陈之顔字谨常卒于鬰林于合浦慈恩寺之东初崇寜二年二月予自袁州移窜亷州是年三月过潭州兴化寺五月过合浦就拘囚于城中之顔自乡里逺来见其叔祖之幽【一作忧】辱穷饿货米于鬰林得十斛寄合浦其书曰米至公可糊口之顔病恐不得归又半月仆挈其骨以还予方病瘴疠一恸失声因成痹不能再哭慈恩在城外不得亲临其穴之日遥望而黙告之曰汝万里逺来有意收【一作也】吾骨今谁委乎使汝客死瘴乡不得归见老母者由汝叔祖汝叔祖触祸至深理不生还汝其安穴以待终当与吾骨并游于海【一作以归】生死命也夀夭数也先后时也汝其毋憾
　　侍郎邹公埋铭
　　邹公讳浩字志完世为杭州钱塘人祖霖故任尚书都官郎中徙居常州晋陵今为常州晋陵人父戬故任广济军録事参军赠朝奉郎公元丰五年中进士第调苏州吴县主簿未赴改除扬州州学敎授移雄州防御推官知安州孝感县事未赴改除颍昌府府学敎授元祐七年除太学博士明年用御史来之邵言为襄州州学敎授绍圣三年丁朝奉忧服除改宣徳郎元符元年也哲宗召对除右正言明年九月以言事除名勒停覊管新州今上即位复宣徳郎添监袁州酒税除右正言迁左正言左司諌起居舍人明年除通直郎试中书舍人赐三品服差同修神宗国史迁吏部侍【一无侍字】郎赐对衣金带是年遇南郊恩奏补仲弟洞为假承务郎请免脩国史乞闲局改兵部侍郎遂乞外补除寳文阁待制武骑尉文安县开国男食邑三百户知江寜府寻改知杭州未赴责授衡州别驾永州安置明年正月除名勒停韶州居住崇寜四年冬移汉阳军居住五年复承奉郎遂归常州大观元年用寳赦转宣义郎四年特【一作时】复直龙图阁公自岭表还亲侧凡六年而瘴疠嵗作今年春大病遂不起政和元年三月九日也享年五十有二母张氏封安康郡太君夫人沈氏蓬莱县君子男二人曰柄曰栩卜以今年十【一无十】二月初二日公于常州晋陵县之徳泽乡林庄原祖考之兆从公志也叙复宣徳郎陈某叙次
　　尚书丰公墓识
　　公姓丰氏讳稷字相之明州鄞县人嘉祐四年中进士第歴亳州防城县真州六合县主簿襄州谷城县令越州防稽县丞熙寜十年安公焘使高丽辟公为书状官还特改著作佐郎除知开封府封县元丰二年召对除太子中允权【一作推】监察御史里行改通直郎除秘书省著作佐郎守尚书吏部员外郎避嫌请外补除利州路提防刑狱转承议郎除尚书工部员外郎殿中侍御史右司諌转朝奉郎除国子司业起居舍人太常少卿国子祭酒转左朝散郎哲宗幸太学讲尚书赐金紫自祭酒兼侍讲除尚书刑部侍郎充北朝国信使还除集贤殿学士知颍州知【一无知字】江寜府绍圣二年除龙图阁待制知广州未行除吏部侍郎求外补待请【待请一作侍读】除龙图阁待制以朝散郎知河南府知郓州知成徳军转朝请郎知颍昌府知应天府知湖州知杭州转朝奉大夫今上即位覃恩转朝散大夫以諌议大夫召转御史中丞除工部尚书兼侍读迁礼部尚书除枢密直学士知苏州除越州降充寳文阁待制知明州落寳文阁待制知常州责授海州团练副使睦州安置道州别驾台州居住除名勒停建州居住崇寜四年移婺州居住五年特授朝散郎管勾亳州太清宫任便居住归明州大观元年十二月戊戌薨于正寝夀七十有五公曽祖衍祖表皆不仕父禄赠中奉大夫母凌氏赠华原郡太君夫人李氏赠大寜郡君继室陈氏赠文安郡君男三人曰安常试太学正曰太常夀州夀春县主簿皆前卒曰希仁承奉郎女二人长适朝散郎监颍昌府合流镇蔺中谨次适奉议郎郭夀孙男曰济登仕郎辽州辽山县尉曰治承奉郎曰涣曰渐尚幼孙女一人适承奉郎西京宗子博士张琪曽孙男女五人希仁得迷罔之疾不能当大事济自辽山去官承重而归与其弟治以三年十二月甲申公于鄞县通逺乡金谷里钑山奥之原叙复宣徳郎陈某叙次
　　晁济北文四首
　　墓志铭四首
　　朝请【一作散】大夫致仕陈君墓志铭
　　右志书自出云父光禄大夫前夫人贾氏永年县君后夫人潘氏安福县君而君寜国县太君贺氏出也书歴官云调寜国军节度推官遭安福忧则君既仕后母尚无恙所谓寜国太君葢其生母以子而贵者也而因事书之同李文兵部侍郎武公志例也
　　黄君墓志铭
　　右志书祖父而不书讳书卒而不书日书孙而不书妻子畧也重在叙其不嗜利而能出谷救人不用术而知致富有命也
　　李氏墓志铭
　　右志不书卒日非畧也书自卒至不以月计而曰殁后四百六十八日某年某月某日祔于某山舅某官某讳之兆同欧文石曼卿墓表例而少变也彼则因卒日而顺数可得之日此则因日而逆推可得卒之日同柳文宗直殡志例也
　　阚氏墓志铭
　　右志书邑里而不书世系不书嫁而书入不书祔于夫而书近夫之故兆是葢防者为其子而铭也又一例也
　　实例
　　朝请大夫致仕陈君墓志铭
　　君姓陈氏讳知和字徳时按其谱博州人也六世祖翔唐末从事成都府王建有异志翔屡沮之废居阆州之西水孟昶以蜀归曽祖讳省华始来自蜀为祥符人仕本朝为左諌议大夫有能声赠太师尚书令兼中书令秦国公秦公生三子皆以儒学擢高第位将相有勲劳于国枢密使尚书右仆射同中书门下平章事赠太师尚书令兼中书令英国公谥文忠讳尧叟君祖也英公生尚书都官郎中赠金紫光禄大夫讳师古光禄生君光禄前夫人贾氏永年县君后夫人潘氏安福县君而君寜国县君贺氏出也光禄当任子以与其族人而君从祖太尉康肃公方观察宿州任君右班殿直及长知书叹曰吾家世如此吾父敎我以学何如而吾可用此进耶乃上书愿易所得官从左选仁宗嘉其意且以其文忠后从之初调河阳节度推官事四守梁适李淑张观苏绅皆当时显人其趣操不必同而君介然若一四人者皆贤之再调寜国军节度推官窜卒诱耕民剽里中卒杀人民从旁止之伤而免守欲并论民死君争之力守怒而入君立庑下不去守悟为谳诸朝民果不死遭安福忧免防擢卫尉丞知硖石县事县当陜冲卒苦于役作伪印帖隠民间前令比获以要赏君一日执六人且尝度闗法应死既不忍以要赏见其尫然诚苦于役者为移文所从来无他过取伪印帖焚之还其役戍兵道县中羣博犯法逻者执于庭数百人噪【一作哗】县门且夺之吏趣闭门君徐出坐堂下【一作上】命开门众莫敢入因阳叱逻者解纵之既行密疏其名河南府皆正其罪改佥书彰徳军节度判官事未行遭寜国忧免防迁大理丞知缑氏县事英宗即位迁右賛善大夫昭陵采石聚兵缑氏城中万人仓无储粟而输者未至君度不可竢报乃下令借富人停粟约与之息匿者没官令出而办比输者至则兵仰食县者十五日矣事已旁县吏皆迁而君不自言赏亦不及迁殿中丞又迁国子博士通判果州事神宗即位迁尚书虞部员外郎赐五品服还朝用荐监左藏库不就通判赵州事迁比部员外郎曽孝寛察访河北奏君偕行朝廷方议省郡县寛力役吏希防争言可省而干寜保定顺安三军在议中俾君往视还书沿边城犬牙相制以利守御而便转输此祖宗深意不可改朝廷然之为不废三军中人程昉建言徙漳河洺洲【一作川下同】使者以君权知洺州董其事漳河役大昉欺朝廷以易集务减人徒人徒以故怨之百余人烧民庐为暴君尽捕得诛其始谋者八人事且毕防新守至君还赵州昉以君为暴其短乃归功新守而君亦不辩也丞相王公安石雅知君可用使人谕君歙故难治而朝廷方行法欲以倚君君不得辞擢知歙州事迁驾部员外郎自以不能当执政意至则求闲局差管勾嵩山崇福宫民上书愿留者以千数房州地僻守屡以贜败又擢知房州事郡阻山城西有溪所从来高望之汹汹在城上旧有堤圯不治余三十年君议増筑不欲调民乃以术招窜卒廪之益以州兵凡用工万高其旧丈二尺而广如之人初以为烦防明年溪大涨得堤而定人乃服君奏课京西第一迁虞部郎中擢知泗州事郡当水冲属霖潦君度淮汳洙泗满必大下因预为守城备水至浸城且壊吏仓卒不知所为而君规画素定语吏如此如此城既无虞而民頼以活万计玺书奬谕擢提防广南东路刑狱事改朝奉大夫番禺南粤都防守俸月七万守方对诏狱君摄州事竟八月当得钱六十万君不取曰我岂縁人不幸而自乐耶宴賔客为撤乐其忠厚如此迁朝散大夫盗起梅州去治所更四郡君以为道驿而往恐后乃自南雄州絶山倍道﨑岖茅竹间防雾得疾防殆后良愈因求上印绂时方六十一今上即位迁朝请大夫赐三品服勲上柱国为人清慎退约不干权贵善与人交自以无怨恶于人明白立断所至民爱之善楷喜为诗既谢事作燕誉堂于第之西北隅葢以训辞名之日从宾客饮酒谈笑其间以疾卒夀六十有四元祐二年五月丁已也夫人郑氏安居县君男曰适寜乡县尉逾郑州司户适临河主簿女长适朝散郎潘行次适通直郎王镇次适道州録事楚仲【一作冲】次适宣徳郎周昕幼在室孙男七人诸孤以君卒之明年七月壬申于河南府密县义台乡之武泰冈来求铭铭曰　仕可以借其世而公不頼之进可以遇合而公不竞之时未可以去也而公去之事取其先得取其后名处其薄功处其厚造物者报其天不报其人其人不亡在其后之子孙
　　阚氏墓志铭
　　阚氏开封人年十七入故太子洗马赠银青光禄大夫濮阳杜侯家生四男四女年七十七以元祐元年八月丁亥卒以其年九月癸酉于濮州鄄城县青山里之原近侯之故兆也初侯捐舘舍阚氏奉其家事恪如侯不亡而敎其男女以职内外有法度故季子宣徳郎删定省曹【一作曽】寺监条贯于民遂以文学中进士第有声而女亦为士妻宜其家曰刘年马希闵二壻也三男及女蚤卒而有孙七人皆宣徳之子绩绾繙绂缅缉絪可谓盛矣宣徳既仕当涂大夫称其材而所与游又多一时知名士族人亦咸谓洗马有子以为荣而宣徳君曰吾何以得之维【一作雅】吾母敎使然也呜呼是足【一作可】铭也已铭曰　善敎子以有禄生无悔从吉卜




　　墓铭举例巻三
　　钦定四库全书
　　墓铭举例巻四　　　　　　明　王行　撰张宛丘文三首
　　墓志三首
　　王仲孺墓志
　　右志讳字乡邑妻子见铭诗中同韩文施先生铭例也歴官为政序纲而铭目之又一例也
　　华隂杨君墓志
　　右志书子曰遗腹同王文王逢原志例也逺系畧见于序末同王文赠司空兼侍中文元贾魏公碑例也无铭诗畧也
　　符夫人墓志
　　右志不书讳同韩文息国夫人志例也书祖曽而不书讳畧也而讳其夫之父祖同柳文伯祖妣李夫人志例也书卒而不书日亦【一无亦字】畧也
　　实例
　　王仲孺墓志
　　河南王雯者齿少笃于自修好学而能文余闻之而未见也绍圣四年余以罪戾谪官齐安一日有客墨衰造门视其谒雯也见余则泣而言曰先君与子旧矣雯不幸既孤将而无辞以刻先君之墓敢以是属之子某曰余尝见朝奉君于京师其深者某之陋所不敢知而其粗与夫众所誉者窃闻之矣不曰笃恭好学而亷俭者欤敏于为吏爱民狥公直已不挠于权者欤然其人厚于实而薄于名丰内而亷【一作啬】外世之君子未必知之余尝辱闻焉则属铭于余固宜谨取其爵里行事叙之曰君曽祖讳恪西头供奉官祖讳淮越州诸暨主簿赠太常博士考讳起尚书屯田员外郎秘阁校理赠左中大夫君初补太庙斋郎调陜府湖城县尉又为渑池安邑二县主簿河中府猗氏县令改宣徳郎监解州盐池兼知县覃恩迁【一作进】通直郎赐五品服知孟州温【一作恩】县迁奉议郎加武骑尉管勾京北排岸司迁承议郎加云骑尉监京米仓迁朝奉郎知徳州加飞骑尉绍圣三年五月二十六日弃于官享年五十以某年某月某日雯奉君之防于河南府某县某乡某原以夫人杨氏李氏祔焉铭曰　君讳仲孺时中其字世河南人河清其里以防筮仕湖城是尉湖废官罢留君一嵗实维相逢从湖民意其在安邑涌水于野邑人走祠君鞭而罢后令猗氏有爱其民既去十年见之如亲实其耆老以谓子孙民居侵逵使者议毁君纾其苛一道是頼安邑贾盐民富悍豪君敎之学奬礼其髦孝秀聿兴鄙悖兹消西民餫师履产输泉君力弛之鳏寡用安令温治盗曰姑安之勿浚其奸吏逸民嬉盗悔而耕厥壤大滋邑豪坐狱重赂而逸君以竒购唾手则【一作而】获君之去温其民涕留耆老百千声言于朝惟河内温邑聨部异河内有请假君决事后守徳州河溢而骛羇【一作覊】民流殍所活万数伍长骄悍其将笞之长以众逃斥将之疵君谓长叛首寘【一作置】于罪贷将不问境为无事一时持权争欲用君勉之比周君为不闻云胡不淑五十而偾君凡三娶皆有妇道粤初杨氏其父曰慥【一作慥】继李父周学士集贤今夫人陈姻党称焉刘时张阚又杨克【一作竟】中壻其三子惟徳之同君三男子惟雯在耳进士登科甚饬而艺陶牙之原鬰乎松楸乗者下之君子之
　　华阴杨君墓志
　　华隂杨景从予游数为予道其叔父君之贤曰叔父始好读书博通絶人而其意尝狭儒生思立武功竒节人亦以是与之两举进士罢去不得志客江湖久之无所知名时独游山泽间饮酒悲吟泣下未尝语人其意而人亦莫能测其何为者熙寜六年朝廷出军治辰州诸蛮景之先人朝奉君从军以君从行师克懿洽城主将李浩请君招未附者君大喜匹马懐檄入其穴一夕报命得降者数百人俱来明年筑懿洽【集此上有为字】沅州帅谢麟竒君才留馆之君为麟画攻守防甚众未及用而麟罢君亦去明年君卒夫人符氏遗腹产一男子元祐四年某月某日景始获迎君之防于苏州某县某乡吾叔少孤敎养于先兄恂恂如也其死且三十五年矣天穷而人厄之有至是也夫予曰是固无怪彼其悲歌泣下至匹马入敌輙大喜此其所欲诚【集作试】非易售者穷固其所君讳某字某曽祖某官祖某官考某官世华隂人葢汉太尉震后云
　　符夫人墓志
　　夫人符氏南海番禺人曽祖祖为布衣考臻防州司法【一作户】参军年二十嫁故大理寺丞陈君世则寺丞参知政事讳恕之孙赠金紫光禄大夫讳执礼之子夫人归陈氏陈氏族素贵夫人起寒家以礼奉顺莫或敢以贵临之寺丞君宦坎坷家徒四壁【集此下有立字】夫人安之内外忘其贫性寛仁无怨恶抚异出子如已子子男四人鼎鼐鼒鼏孙四人鼎与予同学宛是时鼎叔为郡要官而鼎刻苦自同诸生穷冬积雪塞【塞集作寒坐】一室杜门讽诵不辍予窃贤之而考其渊源固已知其亲之贤也今年冬鼎以书来云夫人没矣将葬于池州青山之南原而属予铭状其行事如此其不诬已夫人年七十其实绍圣三年正月已酉铭曰　自微嫔贵俨弗陵从夫于艰顺以承考终同穴如平生子孝而贤以有铭
　　吕成公文三首
　　墓志铭三首
　　林安之墓志铭
　　右志不书族出不书妻子畧也重在叙其学之笃而哀其年之短也叙其师为之请铭虽纪实又一例也
　　金华汪仲仪母王氏墓志铭
　　右志议论以发其端而着谱学婚议实相为用者所以见汪王之婚族望称而情义通同柳文陆文通先生表例也题书某郡某人母某氏又一例也
　　金华时澐母陈氏墓志铭
　　右志议论以发其端而致感叹之意者所以着葬师之説不可信而夫人之识合乎礼同金华汪仲仪母王氏志例也题书某郡某人母某氏亦同金华汪仲仪母王氏志例也
　　实例
　　林安之墓志铭
　　自予与永嘉陈君举傅良游每道其学者林安之居实不去口嵗在壬辰安之始来婺相与共学其冬以病归间二年复自温来防甚瘠且惫形貎非复昔人而志愈强识愈明其学亦非复昔人也予忧喜参半别去余月君举以书讣曰噫安之死矣哀甚不能执笔其为我铭之葢安之之为人隆于师友一日不见则【一无则字】惝然若有所亡至其合堂同席心融意洽身之休戚年之早暮乡闾之逺若近皆不暇知病益侵尚讲贯绎绎不休献欵者纳忠者代之忧者动之以危语悲辞者日交于前安之葢自如也士而有志于学者葢鲜亦既有其志矣怵焉輙移挠焉輙止莫大于死生莫切于疾病疴痛之贼其肌肤及是而犹不舍业使老其志庸可限其所至耶安之以淳熙二年十月十九日卒是嵗十二月二十日其父母之于其乡年实三十四铭曰　若是而不可谓之成耶彼佻达者竟何成也若是而可谓之成耶夫岂自以为成也哀哉
　　金华汪仲仪母王氏墓志铭
　　谱学姻议【一作谊】不相为谋而相为用昔者氏族之学行矣南有王谢北有崔卢品第甲乙聘娶一失其班则俗以为大耻放乎末流乃或挟以相市于是氏族乃为婚姻病及其既衰则又混为一区由卑援高者厥咎僭厥罚常辱厥妖妇乗夫由高耦卑者厥咎贪厥罚常骄厥妖夫虐妇眡乡者之患未知其孰先后也以吾观于州闾之嫁娶不外慕不逺求族望既称情义亦通宜于家而蕃其后者当必由之尚氏族者诚若是以何负于世乎言金华之阀阅者汪与王为显姓夫人受氏于王出适于汪汪王之睦有自来矣葢予所谓族望称而情义通者也自初盥馈讫于终勤俭自律未尝袨服冶容内外亲以窭谒者随多寡及之曰彼以亲亲之道来空行空返吾恧焉聊以致吾心耳其诲诸子则曰汝曹第専意经史毋以货败【一作贩】尔志婢妾童奴拊循一以和厚条理家事方有绪而夫人则死矣夀甫五十一实乾道九年十二【一作一】月癸未葬以淳熙元年八月甲申其乡惠日其原九里曽祖本赠宣敎郎祖登承议郎累赠特进考师方夫曰浩子曰仲仪仲俨仲侃仲偁仲僖女六长以疾在室次适曹着次适曹庄次适时伯茂余未行时氏妇后夫人七月亦卒孙男四仲仪尝从予游先请识乃铭之曰　钧其匹燕其宗相其原安其宫
　　金华时澐母陈氏墓志铭
　　大司徒以本俗六安万民初一曰宫室次二曰族坟墓是维死生之大纪三代相传而不变者也居焉而父子有秩兆焉而昭穆有班竒袤谲怪之説未尝出于其间斯民之生老夀死蕃祉系族以宗名官以氏至于千百年而不替王政既息举立封竁窆之柄委之巫史妖诞相承诱怵并作民始忍以啜粥饮水之时起射名干利之望窀穸所卜畔经【一作径】逺祖度越疆畛【一作畔】孤峙数舍之外服降属防葢有樵牧不禁者矣甚者兄弟忿防或谓是山于伯独吉或谓是水于季独凶狐疑相扶暴其亲之遗骨而不可掩是可哀也已学士大夫慨然尚论先王之制则世共哗以为逺于人情予独于陈氏夫人之有感焉夫人生【一作主】于壸帏之中组紃是习饎馈是共未尝亲接儒先之余论也病革属其子曰必祔我先舅之旁毋深徇师以咈我志遂改位于舅墓之东曰杨坞然则坟墓之族实人情之至愿当巫史纷若之际犹有不读周官暗与之合者礼岂强人者哉故予乐道夫人之事而论次之夫人讳瓌曽祖某祖某父某男四女一孙男二时氏金华巨【一作右】族舅没姑老夫人以冡妇传家阖门千指无违言每与其夫语必曰先舅无恙时賔礼髦畯【一作士】课读诸孙为如何君主其外我主其内毋使一事减于旧可也其子见里有藏书者归而有羡色夫人出簮珥直数十万俾为僦工费且曰吾家非穷空也特欲异日汝曹见此书不忘吾此意耳夫人殁后诸子为予诵【一作言】之輙涕下不能禁庶几有成其志者铭曰　书五车重折轴徼祥畏讥墓不族淑哉夫人见何独纩息留言毋逺卜有欲踵之求其躅皇舅之原原在麓

　　墓铭举例补阙
　　唐故银青光禄大夫检校左散骑常侍兼右金吾卫大将军赠工部尚书太原郡公神道碑文
　　右碑姓见铭诗中同越州刺史薛公志例也题书官封而不书姓同赠太尉许国公碑例也
　　清边郡王杨公神道碑
　　右碑不书姓畧也详书两妻之父祖同昭武校尉李公志例也　凡神道碑首必详书其世系重其所自出也而此畧之先世葢可知也【一作矣】
　　唐故中散大夫少府监胡良公墓神道碑
　　右碑卒不日畧也　凡墓碑题书神道则不书墓字而此书之莆田方氏以为亦【一无亦字】变例也
　　右三文继韩文后

　　韩文凡四殿中少监马君志太学博士李君志贝州司法参军李君志南阳樊绍述志李文凡一处士侯君志柳文凡五故襄阳丞赵君志覃季子铭故御史周君碣续荥泽尉周君志与此表也题不书官而书先生同韩文贞曜先生志例也
　　右栁文














　　墓铭举例巻四
　　墓铭举例后跋
　　忆崇祯末年馆西城王氏甫里许人华至携示古今谥法及金石例二书予所未有急手録之録未半遭湖兵为患避兵者匝月比适馆则二书乌有矣中怏怏逾三十余年偶过郑桐庵先生言及金石例輙出之笥中觉与前本微异假归重録别为一帙复从汲古阁借得墓铭举例又録一本与谥法合三既喜夙愿得完更増别本尤为快意庶防酌古准今于昔人之着有所攷据无滋疑谬云　癸丑秋九月望后六日耿庵漫识时年七十有二
　　墓铭举例四巻长洲王行止仲编先以唐韩退之李习之栁子厚次以宋欧阳永叔尹师鲁曽子固王介甫苏子瞻陈无已黄鲁直陈莹中晁无咎张文潜朱元晦吕伯恭凡一十五家之文举以为例足以续苍厓潘氏金石例而补其阙矣是书未见雕本抄自无锡秦氏窃意墓铭莫盛于东汉鄱阳洪氏所辑释续其文其铭体例匪一宜用止仲之法举而胪列之惜乎予老矣不能为也康熈丙戌立秋日秀水朱彛尊书













　　墓铭举例后跋
