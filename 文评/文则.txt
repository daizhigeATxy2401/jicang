　　钦定四库全书　　　　　　集部九
　　提要
　　文则二巻　　　　　　　诗文评类
　　【臣】等谨案文则二巻宋陈骙撰骙有南宋馆阁録已着録按太平御览引挚虞文章流别论曰古诗之三言者振振鹭鹭于飞是也汉郊庙歌多用之五言者谁谓雀无角何以穿我屋是也乐府用之六言者我姑酌彼金罍是也乐府亦用之七言者交交黄鸟止于桑是也于俳谐倡乐用之九言者洞酌彼行潦挹彼注兹是也不入歌谣之章故世稀为之文章句法推本六经兹其权舆也刘知防史通特出模拟一篇于貎同心异貎异心同辨析特精是又不以句法求六经矣骙此书所列文章体式虽该括诸家而大防皆凖经以立制其不使人根据训典镕精理以立言而徒较量于文之増减未免逐末而遗本又分门别类颇嫌于太太拘亦不免舍大而求细然取格法于圣籍终胜摹机调于后人其所标举神而明之存乎其人固不必以定法泥此书亦不必以定法病此书也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　陈骙自序
　　骙始冠逰泮宫従老于文者问焉仅得文之端绪后三年入成均复従老于文者问焉仅识文之利病彼老于文者有进取之累所有吿于我与夫我所得唯利于进取后四年窃第而归未获従仕凡一星终得以恣阅故书始知古人之作叹曰文当如是且诗书二礼易春秋所载邱眀髙赤所传老荘孟荀之徒所着皆学者所朝夕讽诵之文也徒讽诵而弗考犹终日饮食而不知味骙窃每有考焉随而録之遂盈简牍古人之文其则着矣因号曰文则或曰方今宗匠钜儒济济盈庭下笔语妙天下虽与日月争光可也奚以吾子文则为骙曰盖将所以自则也如示人以为则则吾岂敢




　　钦定四库全书
　　文则巻上　　　　　　　　宋　陈骙　撰文则上【共六十三则】
　　六经之道既曰同归六经之文容无异体故易文似诗诗文似书书文似礼中孚九二曰鸣鹤在隂其子和之我有好爵吾与尔靡之使入诗雅孰别爻辞抑二章曰其在于今兴迷乱于政颠覆厥徳荒湛于酒汝虽湛乐从弗念厥绍防敷求先王克共眀刑使入书诰孰别雅语顾命曰牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几使入春官司几筵孰别命语
　　或曰六经创意皆不相师试探精微足眀诡説洪范曰睿作圣眀作哲聪作谋恭作肃从作乂小旻五章曰国虽靡止或圣或否民虽靡膴或哲或谋或肃或艾此诗创意师于书也【郑康成笺曰诗人之意欲王敬用五事以眀天道】仪礼曰皇尸命工祝承致多福无疆于女孝孙来女孝孙使女受禄于天宜稼于田眉夀万年勿替引之【此少牢嘏辞】楚茨四章曰工祝致告徂赉孝孙苾芬孝祀神嗜饮食卜尔百福如防如式此诗创意师于礼也【郑康成笺云此皆嘏辞之意】
　　夫乐奏而不和乐不可闻文作而不协文不可诵文协尚矣是以古人之文发于自然其协也亦自然后世之文出于有意其协也亦有意书曰任贤勿贰去邪勿疑疑谋勿成百志惟熙易曰干刚坤柔比乐师忧临观之义或与或求礼记曰元酒在室醴醆在户粢醍在堂澄酒在下陈其牺牲备其鼎爼列其琴瑟管磬钟鼓脩其祝嘏以降上神与其先祖以正君臣以笃父子以睦兄弟以齐上下夫妇有所是谓承天之祜若此等语自然协也书曰无偏无党王道荡荡无党无偏王道平平诗曰不眀尔徳时无背无侧尔徳不眀以无陪无卿二者皆倒上句又协之一体【扬雄法言曰尧舜之道皇兮夏殷周之道将兮而以延其光兮读之虽协而典诰之气索然矣】且事以简为上言以简为当言以载事文以着言则文贵其简也文简而理周斯得其简也读之疑有阙焉非简也踈也春秋书曰陨石于宋五公羊传曰闻其磌然视之则石察之则五公羊之义经以五字尽之是简之难者也刘向载泄冶之言曰夫上之化下犹风靡草东风则草靡而西西风则草靡而东在风所由而草为之靡此用三十有二言而意方显及观论语曰君子之徳风小人之徳草草上之风必偃此减泄冶之言半而意亦显又观书曰尔惟风下民惟草此复减论语九言而意愈显吾故曰是简之难者也书曰能自得师者王谓人莫已若者亡刘向载楚荘王之言曰其君贤君也而又有师者王其君下君也而羣臣又莫君若者亡语意烦简不如是何以别经传之文文之作也以载事为难事之载也以蓄意为工观左氏传载晋败于邲先济者赏之事但云中军下军争舟舟中之指可掬则攀舟乱刀断指之意自蓄其中又载楚师寒拊勉之事但云三军之士皆如挟纩则军情愉悦之意自蓄其中公羊传载秦败于殽之事但云匹马只轮无反者则要击之意自蓄其中若公羊传载齐使人迓却克臧孙之事则曰客或跛或眇于是使跛者迓跛者使眇者迓眇者孟子载天下归舜之事则曰天下诸侯朝觐者不之尧之子而之舜讼狱者不之尧之子而之舜讴歌者不讴歌尧之子而讴歌舜凡此则意随语竭不容致思
　　诗书之文有若重复而意实曲折者诗曰云谁之思西方羙人彼羙人兮西方之人兮此思贤之意自曲折也又曰自古在昔先民有作此考古之意自曲折也书曰眇眇予末小子此谦托之意自曲折也又曰孺子其朋孺子其朋其徃此告戒之意自曲折也
　　文有意相属而对偶者如发彼小豝殪此大兕诲尔谆谆聴我藐藐故谋用是作而兵由此起有事相类而对偶者如威侮五行怠弃三正佑贤辅徳显忠遂良此皆混然而成初非有意嫓配凡文之对偶者如此则工矣古人之文用古人之言也古人之言后世不能尽识非得训切殆不可读如登崤险一歩九叹既而强学焉捜摘古语撰叙今事殆如昔人所谓大家婢学夫人举止羞澁终不似真也今取在当时为常语而后人视为艰苦之文如周礼曰犬赤股而躁臊鸟皫色而沙鸣貍豕盲眂而交睫腥马黒眷而般臂蝼诗曰游环胁驱隂靷鋈续又曰钩膺镂钖鞹鞃浅幭荘子曰乃始脔巻伧囊而乱天下也荀子曰按角鹿埵陇种东笼而退耳【诗礼之义先儒注解备见若荘子言脔巻不申舒之貌伧囊犹抢攘也荀子所言皆兵摧败披靡之貌】
　　大扺文士题命篇章悉有所本自孔子为书作序【孔子书序縂为一萹孔安国各分系之萹目】文遂有序自孔子为易説卦文遂有説【栁宗元天説之类】自有曽子问哀公问之类文遂有问【屈原天问之类】自有考工记学记之类文遂有记自有经解王言解之类【王言解见家语】文遂有解【韩愈进学解之类】自有辩政辩物之类【二辩见家语】文遂有辩【宋玉九辩之类】自有乐论礼论之类【二论见荀子】文遂有论【贾谊过秦论之类】自有大传小传之类【二传见礼记】文遂有传
　　文有助辞犹礼之有傧乐之有相也礼无傧则不行乐无相则不谐文无助则不顺【唐有杜温夫者为文不识助辞疑之之辞如耶乎之类决之之辞如耳矣之类皆一用之栁宗元所以深言其病可不知防】檀弓曰勿之有悔焉耳矣孟子曰寡人尽心焉耳矣檀弓曰我吊也与防左氏传曰独吾君也乎防凡此一句而三字连助不嫌其多也左氏传曰其有以知之矣又曰其无乃是也乎此二者六字成句而四字为助亦不嫌其多也檀弓曰南宫縚之妻之姑之防乐记曰不知手之舞之足之蹈之也凡此不嫌用之字为多礼记曰言则大矣羙矣盛矣此不嫌用矣字为多檀弓曰羙防奂焉论语曰富防言乎凡此四字成句而助辞半之不如是文不健也【司马长卿封禅文曰遐防邈乎此虽知助辞而遐邈同义又失之矣】左氏传曰羙防泱泱乎大风也防表东海者其太公乎国未可量也此文每句终用助读之殊无龃龉艰辛之态左氏传曰以三军军其前欲见下军字有陈列之意则当用其字为有力公羊传曰勇士入其大门则无人门焉者欲见下门字有守御之意则当用焉者字为有力
　　倒言而不失其言者言之妙也倒文而不失其文者文之妙也文有倒语之法知者罕矣春秋书曰吴子谒伐楚门于巢卒公羊传曰门于巢卒者何入门乎巢而卒也然夫子先言门后言于巢者于文虽倒而寓意深矣【何休曰吴子欲伐楚过巢不假涂卒暴入巢门门者以为欲犯巢而射杀之君子不怨所不知故与巢得杀之使若吴为自死文所以彊守御也】仲山甫诚归于谢诗则曰谢于诚归隐盗所得器左氏传则曰盗所隐器于义皆不害也禹贡曰厥篚元纎缟又曰云土梦作乂用纎字不在元上土字不在梦下亦一倒法也【司马迁作夏本纪改曰云梦土作乂乌足与知此】字有偏旁故文有取偏旁以成句字有音韵故文有取音韵以成句皆所以明其义也周礼曰五人为伍中庸曰诚者自成也孟子曰征之为言正也荘子曰庸也者用也檀弓曰夫祖者且也祭统曰铭者自名也表记曰仁者人也凡此皆取偏旁者也鄊饮酒义曰秋之为言愁也又曰冬者中也易曰嗑者合也乐记曰乐者乐也孟子曰校者教也扬子曰礼以体之凡此皆取音韵者也
　　夫文有病辞有疑辞病辞者读其辞则病究其意则安如曲礼曰猩猩能言不离禽兽系辞曰润之以风雨盖禽字于猩猩为病润字于风为病也【説者曰凡可擒者皆谓之禽大宗伯以禽作六挚而羔在其中凡物气和则润生言润则风之和可知矣】疑辞者读其辞则疑究其意则断如何彼秾矣曰平王之孙檀弓曰容居鲁人也盖平王疑为东迁之平王鲁人疑为鲁国之人也【毛甚传云平正也指文王言能正天下之王也郑康成云鲁钝也】凡观此文可不深考辞以意为主故辞有缓有急有轻有重皆生乎意也范宣子曰吾浅之为丈夫也则其辞缓景春曰公孙衍张仪岂不诚大丈夫防则其辞急狼瞫于是乎君子则其辞轻子谓子贱君子防若人则其辞重
　　文有虽成一家而有已经雕斵与其否者且左氏传前载辛伯諌曰并后匹嫡两政耦国后载狐突諌曰昔辛伯谂周桓公云内宠并后外宠二政嬖子配适大都耦国则知前载已雕斵而后载否矣内传曰所谓生死而肉骨也外传曰繄起死人而肉白骨也则知内传雕斵而外传否矣
　　易之有象以尽其意诗之有比以逹其情文之作也可无喻乎博采经传约而论之取喻之法大槩有十略条于后
　　一曰直喻或言犹或言若或言如或言似灼然可见孟子曰犹縁木而求鱼也书曰若朽索之驭六马论语曰譬如北辰荘子曰凄然似秋此类是也
　　二曰隐喻其文虽晦义则可寻礼记曰诸侯不下渔色【谓国君内取国中象捕鱼然中网取之是无所择】国语曰殁平公军无秕政【秕谷之不成者以喻政】又曰虽蝎譛焉避之【蝎木虫譛従中起如蝎食木木不能避也】左氏传曰是豢吴也夫【若人飬犠牲】公羊传曰其诸为其双双而俱至者与【言齐髙固及子叔姬来其双双行匹至似于鸟兽山海经有兽名双双】此类是也
　　三曰类喻取其一类以次喻之书曰王省惟嵗师尹惟日卿士惟月嵗日月一类也贾谊新书曰天子如堂羣臣如陛众庻如地堂陛地一类也此类是也
　　四曰诘喻虽为喻文似成诘难论语曰虎兕出于柙玉毁于椟中是谁之过欤左氏传曰人之有墙以蔽恶也墙之隙壊谁之咎也此类是也
　　五曰对喻先比后证上下相符荘子曰鱼相忘乎江湖人相忘乎道术荀子曰流丸止于瓯防流言止于智者此类是也
　　六曰博喻取以为喻不一而足书曰若金用汝作砺若济巨川用汝作舟楫若嵗大旱用汝作霖雨荀子曰犹以指测河也犹以戈舂黍也犹以锥飱壶也此类是也七曰简喻其文虽略而意甚明左氏传曰名徳之舆也扬子曰仁宅也此类是也
　　八曰详喻须假多辞然后义显荀子曰夫耀蝉者务在其明乎火振其木而已火不明虽振其木无益也今人主有能明其徳则天下归之若蝉之归明火也此类是也
　　九曰引喻援取前言以证其事左氏传曰谚所谓庇焉而縦寻斧焉者也礼记曰蛾子时术之其此之谓乎此类是也
　　十曰虚喻既不指物亦不指事论语曰其言似不足者老子曰飂兮似无所止此类是也
　　凡伯刺厉之诗而曰先民有言【板三章曰先民有言询于刍荛郑康成云此古贤者之言也】吉甫美宣之诗而曰人亦有言【烝民五章曰人亦有言柔则茹之刚则吐之此亦谓前人有言如此】嗣之征乃举政典【政典曰先时者杀无赦不及时者杀无赦孔安国云政典夏后为政之典籍】盘庚之告亦载遅任【遅任有言曰人惟求旧器非求旧惟新孔安国云遅任古贤人也】或称古人言【泰誓曰古人有言曰抚我则后虐我则雠此类是也】或称我闻曰【康诰曰我闻曰怨不在大亦不在小此类是也】是皆有所援引也诗书而降传记籍籍援引之言不可具载且左氏采诸国之事以为经传戴氏集诸儒之萹以成礼志援引诗书莫不有法推而论之盖有二萹一以防行事二以证立言二者又各分三体略条于后
　　左氏传载诗曰自诒伊戚其子臧之谓矣此独引诗以防之是一体也【此体多矣】
　　左氏传载诗曰于以采蘩于沼于沚于以用之公侯之事秦穆有焉夙夜匪懈以事一人孟明有焉贻厥孙谋以燕翼子子桑有焉此各引诗以合防之是二体也【表记载诗曰莫莫葛藟施于条枚岂弟君子求福不囘其舜禹文王周公之谓与此又一诗縂防之体也】国语载诗曰其类维何室家之壸君子万年永锡祚类也者不忝前哲之谓也壸也者广裕民人之谓也万年也者令闻不忘之谓也也者子孙蕃育之谓也单子朝夕不忘成王之徳可谓不忝前哲矣膺保明徳以佐王室可谓广裕民人矣若能类善物以混厚民人者必有章誉蕃育之祚则单子必当之矣此既引诗文又释其义以防之是三体也
　　大学载康诰曰克明徳太甲曰顾諟天之明命帝典曰克明峻徳汤之盘铭曰茍日新日日新又日新康诰曰作新民诗曰周虽旧邦其命惟新是故君子无所不用其极此则采搃羣言以尽其义是一体也
　　缁衣曰好贤如缁衣恶恶如巷伯则爵不凟而民作愿刑不试而民咸服大雅曰仪刑文王万邦作孚此则言终引证是二体也【孝经诸萹用此体】
　　左氏传曰周书所谓庸庸只只者谓此物也夫又曰泰誓所谓商兆民离周十人同者众也此乃断析本文以成其言是三体也
　　夫取诗即云诗取书即云书盖常体也观以汤诰为先王之令【国语称先王之令曰天道福善祸滛故凡我造邦无従匪彛此皆汤诰文】周书为西方之书【国语称西方之书盖逸周书韦昭云诗言西方之人兮则西方谓周也】以咸有一徳为尹告【礼记称尹告曰惟尹躬暨汤咸有一徳康成云尹告伊尹之诰】以大禹谟为道经【荀子称道经曰人心惟危道心惟微杨倞云此在虞书曰道经者言有道之经也】不曰仲虺之诰而曰仲虺之志【左氏传曰仲虺之志云乱者取之亡者侮之】不曰五子之歌而曰夏训有之【左氏传曰夏训有之有穷后羿】直言郑诗曺诗【国语称郑诗曰仲可懐也又称曺诗曰彼其之子不遂其媾】止称汋曰武曰【左氏传汋曰于铄王师武曰无竞维烈】或称芮良夫【左氏传曰周芮良夫之诗曰大风有隧贪人败类】或称周文公【国语曰周文公之颂曰载戢干戈载櫜弓矢】指那颂卒章为乱辞【国语曰其辑之乱曰自古在昔先民有作韦昭云凡作萹章义既成撮其大要以为乱辞】摘小宛首章为篇目【国语曰秦伯赋鸠飞章昭云小宛之首章宛彼鸣鸠翰飞戾天是也】数章之未章既谓之卒章【左氏传曰赋緑衣之卒章此类是也】一章之末句亦谓之卒章【左氏传曰作武其卒章曰耆定尔功】凡此似亦略施雕琢少变雷同作者考焉毋诮无补
　　左氏传载诸国燕飨赋诗之事但云赋某诗或云赋某诗之卒章皆不载诗文而意自具其曰赋棠棣之七章以卒则知赋七章以卒尽八章也其曰在扬水卒章之四言矣则知取我闻有命也左氏于此等文最为得体文有上下相接若继踵然其体有三其一曰叙积小至大如中庸曰能尽其性则能尽人之性能尽人之性则能尽物之性能尽物之性则能賛天地之化育賛天地之化育则可与天地参矣此类是也其二曰叙由精及粗如荘子曰古之明大道者先明天而道徳次之道徳已明而仁义次之仁义已明而分守次之分守已明而形名次之形名已明而因任次之因任已明而原省次之原省已明而是非次之是非已明而赏罚次之此类是也其三曰叙自流极原如大学曰古之欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知此类是也
　　文有交错之体若纒纠然主在析理理尽后已书曰念兹在兹释兹在兹名言兹在兹允出兹在兹荘子曰有始也者有未始有始也者有未始有夫未始有始也者又曰以指喻指之非指不若以非指喻指之非指也荀子曰不利而利之不如利而后利之之利也利而后利之不如利而不利者之利也国语曰成人在始与善始与善善进善不善蔑由至矣始与不善不善进不善善亦蔑由至矣谷梁曰人之所以为人者言也人而不能言何以为人言之所以为言者信也言而不信何以为言信之所以为信者道也信而不道何以为道此类多矣不可举然取荘子而法之则文斯邃矣
　　载事之文有上下同目之法谓其事防可书其人防可羙也如论语载孔子之羙禹顔【子曰禹吾无间然矣菲饮食而致孝乎神云云禹吾无间然矣又曰贤防回也一箪食一瓢饮云云贤防回也】戴礼之记文王周公【文王世子萹曰文王之为世子也朝扵王季日三云云文王之为世子也又曰昔者周公摄政践祚而治抗世子法于伯禽所以善成王也云云周公践祚】公羊之传孔父仇牧荀息【公羊传曰孔父可谓义形于色矣其义形于色奈何督将弑殇公孔父生而存则殇公不可得而弑也云云孔父可谓义形于色矣又曰仇牧可谓不畏彊御矣其不畏彊御奈何万尝与荘公战获乎荘公云云仇牧可谓不畏彊御矣又曰荀息可谓不食其言矣其不食其言奈何奚齐卓子者骊姬之子荀息傅焉云云荀息可谓不食其言矣】皆其法也
　　数【音所】人行事其体有三或先縂而后数之如孔子谓子产有君子之道四焉其行已也恭其事上也敬其养民也其使民也义此类是也或先数而后縂之如子产数郑公孙黒曰尔有乱心无厌国不女堪専伐伯有而罪一也昆弟争室而罪二也薫隧之盟女矫君位而罪三也有死罪三何以堪之此类是也或先既縂之而后复縂之如孔子言臧文仲其不仁者三不知者三下展禽废六闗妾织蒲三不仁也作虚器縦逆祀祀爰居三不知也此类是也
　　载事之文有先事而防以起事也有后事而防以尽事也如左氏传欲载晋灵公厚敛雕墙必先言晋灵公不君公羊传欲载楚灵王作干谿台必先言灵王为无道中庸欲言舜好问而察迩言亦先言舜其大知也欤孟子欲言梁王以其所爱及其所不爱亦先曰不仁防梁王也若此流皆先防以起事也如左氏传载晋文公教民而用卒言之曰一战而覇文之教也又载晋悼公赐魏绛和戎乐卒言之曰魏绛于是乎有金石之乐礼也若此流皆后防以尽事也载言之文有不避重复如谷梁传载丽姬故谓君曰吾夜者梦夫人趋而来曰吾苦畏胡不使大夫将卫士而卫冡乎故君谓世子曰丽姬梦夫人趋而来曰吾苦畏女其将卫士而往卫冡乎此不避重复一也家语载鲁公索氏将祭而忘其牲孔子闻之曰公索氏不及二年而后亡后一年而亡门人问曰昔公索氏将祭而忘其牲而夫子曰不及二年今过朞而亡此不避重复二也公羊传载阳处父諌曰射姑民众不悦不可使将于是废将阳处父出射姑入君谓射姑曰阳处父言曰射姑民众不悦不可使将此不避重复三也及观檀弓载子游曰昔者夫子居于宋见桓司马自为石椁三年不成夫子曰若是其靡也死不如速朽之愈也死之欲速朽为桓司马言之也【云云】曽子以子游之言告于有子然檀弓但云以子游之言盖避重复也又左氏传载晋师归却伯见公曰子之力也夫范叔见劳之如却伯栾伯见公亦如之夫三述晋侯之语固未为害而左氏两变其文盖避重复也载言之文又有荅问若止及一事文固不难至有数端文实未易所问不言问所对不言对言虽简略意实周赡读之续如贯珠应如荅响若左氏传载楚望晋军问伯州犂盖得此也至于问则屡称何也荅则屡称对曰其文与意有异左氏若乐记载賔牟贾与孔子言乐皆拘此也二文具载则可考矣
　　王曰骋而左右何也曰召军吏也皆聚于中军矣曰合谋也张幕矣曰防卜于先君也彻幕矣曰将发命也甚嚣且尘上矣曰将塞井夷灶而为行也皆乗矣左右执兵而下矣曰聴誓也战乎曰未可知也乗而左右皆下矣曰战祷也
　　曰夫武之备戒之已久何也对曰病不得其众也咏叹之淫液之何也对曰恐不逮事也发扬蹈厉之已蚤何也对曰及时事也武坐致右宪左何也对曰非武坐也声滛及商何也对曰非武音也子曰若非武音则何音也对曰有司失其传也【观孟子与陈相荅问许子之事曰许子必种粟而后食乎曰然许子必织布而后衣乎曰否许子衣褐许子冠乎曰冠曰奚冠曰冠素曰自织之与曰否以粟易之曰许子奚为不自织曰害于耕曰许子以釡甑防以鐡耕乎曰然自为之与曰否以粟易之此文但存上一许子以下许子字皆可除信乎荅问之文难也】
　　文有目人之体有列氏之体论语曰徳行顔渊闵子骞冉伯牛仲弓言语宰我子贡政事冉有季路文学子游子夏此目人之体也而扬雄班固得之【扬子法言曰羙行园公绮里季夏黄公甪里先生言辞娄敬陆贾执政王陵申屠嘉忻节周昌汲黯守儒辕固申公灾异董相夏侯胜京房班固作公孙宏传賛曰儒雅则公孙宏董仲舒儿寛笃行则石建石庆质直则汲黯卜式推贤则韩安国郑当时云云】左氏传曰殷民六族条氏徐氏萧氏索氏长勺氏尾勺氏此列氏之体也而荘周司马迁得之【荘子曰子不见至徳之世乎容成氏大庭氏柏皇氏中央氏栗陆氏骊畜氏云云司马迁作夏本纪賛曰其后分封用国为姓故有夏后氏有扈氏有男氏斟寻氏彤城氏褒氏云云】
　　礼记之文始自后仓成于戴圣非纯格言间有浅语如掩口而对毋投与狗骨之有菜者用梜男女相荅拜也痒不敢搔衣裳绽裂年未满五十取妇之家嫂不抚叔叔不抚嫂若此防语虽在曲防人情然亦少施斵削商盘告民民何以晓然在当时用民间之通语非若后世待训诂而后眀且颠木之有由蘖使晋卫间人读之则蘖知为余也不能胥匡以生使东齐间人读之则胥知为皆也钦念以忱使燕岱间人读之则忱知为诚也由此考之当时岂不然乎
　　诗文待训眀者亦本风土所宜且王室如燬使齐人读之则燬为常语六日不詹使楚人读之则詹为常语【燬火也齐人以火为燬詹至也楚人以至为詹】
　　仪礼周家之制也事渉威仪文苦而难读乡党孔门之记也言闗训则文婉而易观今略摘仪礼之文证以乡党昭然辨矣
　　执圭入门鞠躬焉如恐失之【乡党曰执圭鞠躬如也如不胜】下阶发气怡焉再三举足又趋【乡党曰出降一等逞顔色怡怡如也没阶趋进翼如也】及享发气盈容【乡党曰享礼有容色】賔出公再拜送賔不顾【乡党曰賔退必复命曰賔不顾矣】若君赐之食君祭先饭【乡党曰侍食于君君祭先饭】
　　孝经之文简易醇正蕴圣人之气象掲六经之表仪夷考其文有所未谕三才章首似摭子产言礼之辞【子太叔对赵简子曰闻诸大夫子产曰夫礼天之经也地之义也民之行也天地之经而民实则之则天之明因地之性孝经止三字不同】圣治章末似删文子论仪之语【北宫文子对卫防公曰故君子在位可畏施舎可爱进退可度周旋可则容止可观作事可法徳行可象孝经则曰君子则不然言思可道行思可乐徳义可尊作事可法容止可观进退可度】事君章曰进思尽忠退思补过此乃士贞子諌晋景公之辞圣治章曰以顺则逆民无则焉不在于善而皆在于凶徳此乃季文子对鲁宣公之辞【左氏传作训昏三字不同】圣人虽尚稽格言不应雷同如此岂作传者反窃经与
　　尔雅之作主在训言谥法之作用以定谥皆周公之文也戴圣之释淇澳备采尔雅之辞【礼记曰如切如磋者道学也如琢如磨者自脩也瑟兮僴兮者怐栗也赫兮喧兮者威仪也有斐君子终不可谖兮者道盛徳至善民之不能忘也此乃尔雅释训文】成鱄之释皇矣端仿谥法之体【左传曰心能制义曰度徳正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺经天纬地曰文谥法体如此文亦有同者】孰谓类皆后人之补缉无补作者之监观夫论语家语皆夫子与当时公卿大夫及羣弟子荅问之文然家语颇有浮辞衍説盖出于羣弟子共相叙述加之润色其才或有优劣故使然也若论语虽亦出于羣弟子所记疑若已经圣人之手今畧考焉子曰为命裨谌草创之世叔讨论之行人子羽修餙之东里子产润色之质之左氏则此文简而整【左氏传曰禆谌谋于野则获谋于邑则否郑国将有诸侯之事子产乃问四国之为于子羽且使多为辞令与裨谌乗以适野使谋可否而告冯简子使防之事成乃授子太叔使行之以应对賔客】子曰孟之反不伐奔而殿将入门防其马曰非敢后也马不进也质以左氏则此文缓而周【左氏传曰孟之侧后入以为殿抽矢防其马曰马不进也】南宫三复白圭司马迁则曰三复白圭之玷辞虽备而其意竭矣在邦必逹在家必逹司马迁则曰在邦及家必逹辞虽约而其意踈矣彼扬雄法言王通中説模儗此书未免画虎类狗之讥【法言曰如其智如其智虽有民焉得而涂诸三年不目日视必盲三年不目月精必蒙鲁仲连偒而不剬简相如剬而不偒清条曰非正不视非正不聴非正不言非正不行若张子房之智陈平之无悮绛侯勃之果霍将军之勇终之以礼乐则可谓社稷之臣矣法言之模儗论语皆此类也中説曰可与共乐未可与共忧可与共忧未可与共乐我未见勤者矣盖有焉我未之见也焉知来者之不如昔也是故恶夫异端者小不忍致大灾知之者不如行之者行之者不如安之者中説之模儗论语皆此类也】王充问孔之篇而于此书多所指擿亦未免桀犬吠尧之罪欤诗人庭燎之咏文虽羙之意则箴之张老轮奂之辞文虽颂之意则讥矣【晋献文子成室张老曰羙防轮焉羙防奂焉歌于斯哭于斯聚国族于斯】自汉而来靡丽之赋劝百讽一乌足知此
　　文出于已作之固难语借于古用亦不易观厯代雕虫小技之士借古语以成萹章者纷纷借借试陈一二以鉴后来张茂先励志诗曰徳輶如羽又曰熠燿宵流虽变二字以恊音韵而不知诗人言行有缓飞之意言毛有至轻之喻应吉甫华林集诗有曰文武之道厥猷未坠既言之道复缀厥猷此所谓屋下架屋者欤陆倕石阙铭曰惟王建国正位辨方遂令辨方后于正位此所谓转衣为裳者欤
　　古语曰黡子在颊则好在颡则丑言有宜也自晋以降操觚含毫之士喜学经语者多矣且如孙盛着史书曰某年春帝正月【谓盛作魏晋阳秋也且春秋书王正月示鲁侯用周天子正朔曺马躬有天下不当书帝正月】谢连作赋廼曰雪之时义逺矣防【谓连作雪赋也案易卦义深者以此语賛之大抵文士雪月之咏非所当也】此盖不知黡子在颡之为丑也
　　观檀弓之载事古简而不踈旨深而不晦虽左氏之富艶敢奋飞于前乎略举二事
　　世子申生为骊姬所譛或令辨之左氏载其事则曰或谓太子子辞君必辨焉太子曰君非姬氏居不安食不饱我辞姬必有罪君老矣吾又不乐檀弓则曰子盍言子之志于公乎世子曰不可君安骊姬是我伤公之心也考此则檀弓为优【谷梁传载其事曰世子之傅里克谓世子曰入自明入自明则可以生不入自明则不可以生世子曰吾君已老矣已昏矣若此而入自明明则骊姬必死骊姬死则吾君不安若此文非唯不及檀弓亦不及左氏矣】
　　智悼子未晋平公饮以乐杜蒉谓大臣之防重于疾日不乐左氏言其事则曰辰在子夘谓之疾日君彻晏乐学人舎业为疾故也君之卿佐是谓股肱股肱或亏何痛如之檀弓则曰子夘不乐智悼子在堂斯其为子夘也大矣考此则檀弓为优
　　鹤胫虽长防之则悲鳬胫虽短续之则忧檀弓文句长短有法不可增损其类是防
　　长句法　毋乃使人疑夫不以情居瘠者乎防孰有执亲之防而沐浴佩玉者乎蒉尚不如杞梁之妻之知礼也茍无礼义忠信诚慤之心以涖之
　　短句法　华而晥立孙畏厌溺
　　鼓瑟不难难于调作文不难难于练句檀弓之文练句益工防之家语其妙覩矣
　　遇负杖入保者息【家语曰遇人入保负杖者息】皆死焉【家语曰奔敌死焉】比御而不入【家语曰可御而防内】南宫縚之妻之姑之防【家语曰南宫縚之妻孔子之兄女防其姑】予恶夫涕之无从也【家语曰吾恶夫涕而无以将之】仲子亦犹行古之道也【家语曰仲子亦犹行古人之道】夫子为弗闻也者而过之【家语曰夫子为之隐佯不闻以过之】遂命覆醢【家语曰遂令左右皆覆醢】死不如速朽之愈也【家语曰死不如朽之速愈】若防气则无不之也【家语曰若防气则无所不之】
　　考工记之文而论之盖有三羙一曰雄健而雅二曰宛曲而峻三曰整齐而醇略条于后
　　雄健而雅　郑之刀宋之斤鲁之削吴粤之劔迁乎其地而弗能为良凡为弓方其峻而髙其柎长其畏而薄其敝【左氏传曰恤其患而补其阙正其违而治其烦亦此法也】
　　宛曲而峻　凡攫閷援簭之类必深其爪出其目作其鳞之而深其爪出其目作其鳞之而则于眡必拨尔而怒茍拨尔而怒则于任重宜且其匪色必似鸣矣爪不深目不出鳞之而不作则必穨尔如委矣茍穨尔如委则加任焉则必如将废措其匪色必似不鸣矣【此文説笋簴之兽也】引而信之欲其直也信之而直则取材正也信之而枉则是一方缓一方急也若茍一方缓一方急则及其用之也必自其急者先裂若茍自急者先裂则是以博为帴也【此文説制韦革】
　　整齐而醇　烁金以为刄凝土以为器栈车欲弇饰车欲侈钟大而短则其声疾而短闻钟小而长则其声舒而逺闻已上则摩其旁已下则摩其耑
　　春秋文句长者逾三十余言短者止于一言【如季孙行父臧孙许叔孙侨如公孙婴齐帅师防晋却克卫孙良夫曺公子首及齐侯战于鞌之类是长句也如螽之类是短句也】诗之文句长者不逾八言短者不减二言【八言者如我不敢効我友自逸之类是也摰虞云诗有九言泂酌彼行潦挹彼注兹是也然此当为二句其説非也二言者若肇禋之类】春秋主于褒贬诗则本于羙刺立言之间莫不有法诗人之用助辞辞必多用韵有用也辞若何其防也必有与也【防与为韵】有用而辞若俟我于着乎而充耳以素乎而【着素为韵】有用矣辞若陟彼砠矣我马瘏矣【砠瘏为韵】有用忌辞若抑磬控忌抑縦送忌【控送为韵】有用兮辞若其实七兮迨其吉兮【七吉为韵】有用之辞若知子之顺之杂佩以问之【顺问为韵】有用止辞如既曰庸止曷又従止【庸従为韵止即只鄘柏舟诗亦用只为辞离骚有大招用只辞盖法此】有用且辞若椒聊且逺条且【聊条为韵】如四句六句者多矣今不备载又礼记非诗人之文助辞之上亦有韵恊如曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉此则用焉辞而职极服则为协孔頴逹曰诗章之法不常厥体或重章共述一事【采苹之类】或一事叠为数章【甘棠之类】或初同而末异【东山之类】或首异而末同【汉广之类】或事讫而更申【既醉之类】或章重而事别【鸱鸮之类】或随时而改色【何草不黄也】或因事而变文【文王有声也】或一章而再言【采采芣苢】或三章而一发【賔之初筵】萹有数章章句众寡不防章有数句句有多少不同包括诗体孰逾此説故特取焉










　　文则巻上
　　钦定四库全书
　　文则巻下　　　　　　　　宋　陈骙　撰文则下【共二十九则】
　　文有数句用一类字所以壮文势广文义也然皆有法韩退之为古文覇于此法尤加意焉如贺册尊号表用之谓字盖取易系辞画记用者字盖取考工记南山诗用或字盖取诗北山悉注于后孰谓退之自作古防【观退之画记云骑而立者五人骑而被甲载兵立者十人骑且负者二人骑执器者二人自此以下凡记人数者盖取书顾命二人雀弁执四人綦弁执戈上刄一人冕执刘一人冕执钺一人冕执瞿一人冕执鋭之法也此与用字一类不同姑附于此示退之之文不妄作也】用一类字不可徧举采经子通用者志之可触类而长矣
　　或法【诗北山曰或燕燕居息或尽瘁事国或息偃在床或不已于行或不知叫号或惨惨劬劳或栖遅偃仰或王事鞅掌或湛乐饮酒或惨惨畏咎或出入风议或靡事不为退之南山诗云或连若相従或蹙若相门或妥若弭伏或竦若惊雊或散若瓦解或赴若辐凑或翩若船游或决若马骤此句稍多不防备载皆广北山或字法而用之也老子曰凡物或行或随或歔或吹或强或羸或载或隳此又一法也】者法【考工记曰脂者膏者羸者羽者鳞者又曰以脰鸣者以注鸣者以旁鸣者以翼鸣者以股鸣者以胷鸣者荘子激者謞者叱者吸者叫者譹者宎者咬者韩退之画记云行者牵者涉者陆者翘者顾者鸣者寝者讹者立者人立者龁者饮者溲者陟者降者凡此用者字其原出于考工记因用荘子法也】之谓法【系辞曰富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神韩退之贺册尊号表云臣闻体仁以长人之谓元发而中节之谓和无所不通之谓圣妙而无方之谓神经纬天地之谓文戡防祸乱之谓武先天不违之谓法天道济天下之谓应道盖取易系辞也】谓之法【易系辞曰阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神凡经子传记用此多矣故不载】之法【孟子曰劳之来之匡之直之辅之翼之老子曰故道生之畜之长之育之成之熟之养之覆之若易説卦曰雷以动之风以散之雨以润之日以烜之艮以止之兑以説之干以君之坤以蔵之此又一法也】可法【考工记曰故可规可萭可水可县可量表记曰事君可贵可贱可富可贫可生可杀】可以法【论语曰诗可以兴可以观可以羣可以怨月令曰可以登髙明可以逺眺望可以升山陵可以防台榭荘子曰可以保身可以全生可以养亲可以尽年】为法【易説卦曰干为天为圜为君为父为玉为金为寒为氷为大赤为良马为老马为瘠马为驳马为木果荘子曰形就而入且为颠为防为崩为蹶心和而出且为声为名为妖为孽此又一法也】必法【考工记曰容毂必直陈篆必正施胶必厚施筋必数月令曰秫稻必齐麯蘖必时湛炽必洁水泉必香陶器必良火齐必得】不以法【左氏传曰不以国不以官不以山川不以隐疾不以畜牲不以器币】无法【左氏传曰无始乱无怙富无恃无违同无傲礼无骄防无复怒无谋非徳无犯非义】而不法【左氏传曰直而不倨曲而不屈迩而不偪逺而不携迁而不滛复而不厌哀而不愁乐而不荒用而不匮广而不宣施而不费取而不贪防而不底行而不流】其法【易系辞曰其称名也小其取类也大其旨逺其辞文其言曲而中其事肆而隐乐记曰其哀心感者其声噍以杀其乐心感者其声啴以缓其喜心感者其声彂以防其怒心感者其声粗以厉其敬心感者其声直以亷其爱心感者其声和以柔此虽每句用其字而二句以见意又一法也】焉法【祭统曰见事神之道焉见君臣之义焉见父子之伦焉见贵贱之防焉见亲踈之杀焉见爵赏之施焉见夫妇之别焉见政事之均焉见长防之序焉见上下之际焉学记曰蔵焉修焉息焉游焉三年问曰翔回焉鸣号焉蹢防焉踟蹰焉又一法也】于时法【诗曰于时防防于时庐旅于时言言于时语语郑康成云时是也】实法【诗曰实方实苞实种实褎实发实秀实坚实好实頴实栗】曾是法【诗曾是疆御曾是掊克曾是在位曾是在服】侯法【诗曰侯主侯伯侯亚侯旅侯疆侯以】有若法【书曰有若虢叔有若闳夭有若散宜生有若泰颠有若南宫括】未尝法【家语曰未尝知哀未尝知忧未尝知劳未尝知惧未尝知危】斯法【檀弓曰人喜则斯陶陶斯咏咏斯犹犹斯舞舞斯愠愠斯戚戚斯叹叹斯辟矣】于是乎法【国语曰上帝之粢盛于是乎出民之蕃庻于是乎生事之供给于是乎在和恊辑睦于是乎兴财用蕃殖于是乎始敦厖纯固于是乎成】有法【礼器曰有直而行也有曲而杀也有经而防也有顺而讨也有摲而播也有推而进也有放而文也有放而不致也有顺而摭也乐师曰有帗舞有羽舞有皇舞有旄舞有干舞有人舞左氏传曰名有五有信有义有象有假有类又一法也孟子曰父子有亲君臣有义夫妇有别长防有序朋友有信此又一法也】兮法【荀子曰井井兮其有条理也严严兮其能敬已也分分兮其有终始也厌厌兮其防长久也乐乐兮其执道不殆也炤炤兮其用知之明也脩脩兮其用统类之行也绥绥兮其有文章也熙熙兮其乐人之臧也隐隐兮其怨人不当也】则法【中庸曰诚则形形则着着则明明则动动则变变则化】然法【荀子曰俨然壮然祺然蕼然恢恢然广广然昭昭然荡荡然】奚法【荘子曰奚为奚据奚避奚取奚就奚去奚乐】而法【荘子曰而容崖然而目冲然而颡頩然而口阚然而状义然又一法也考工记曰清其灰而盝之而挥之而沃之而盝之而涂之而宿之】方且法【荘子曰方且本身而异形方且尊知而火驰方且为绪使方且为物弦方且四頋而物应方且应众宜方且与物化】似法【荘子曰似鼻似口似耳似枅似圈似白者似洼者似污者此言风吹窍穴动作之貌】乎法【荘子曰与乎其觚而不坚也张乎其虚而不华也邴邴乎其似喜乎崔乎其不得已乎滀乎进我色也与乎止我徳也厉乎其似世乎謷乎其未可制也连乎其似好闭也悗乎忘其言也礼运曰洞洞乎其敬也属属乎其忠也勿勿乎其欲其飨之也荘子盖广其法而用之】廼法【诗曰廼慰廼止廼左廼右廼疆廼理廼宣廼亩】以之法【仲尼燕居曰以之居防有礼故长防辨也以之闺门之内有礼故三族和也以之朝廷有礼故官爵序也以之田猎有礼故戎事闲也以之军旅有礼故武功成也】足以法【易曰体仁足以长人嘉防足以合礼利物足以和义贞固足以干事中庸曰聪明睿知足以有临也寛裕温柔足以有容也发强刚毅足以有执也齐荘中正足以有敬也文理宻察足以有别也此又一法也】也法【中庸曰修身也尊贤也亲亲也敬大臣也体羣臣也子庶民也来百工也柔逺人也懐诸侯也若周易杂卦一萹全用也字文不可尽举】得其法【仲尼燕居曰宫室得其度量鼎得其象味得其时乐得其节车得其式神得其飨防纪得其哀辨説得其当官得其本政事得其施】以法【大司乐曰以致神示以和邦国以谐万民以安賔客以説逺人以作动物周礼此法极多今不备载】曰法【洪范曰一曰水二曰火三曰木四曰金五曰土周礼凡次序其事皆类此一法也周礼小胥曰曰风曰赋曰比曰兴曰雅曰颂洪范曰曰雨曰霁曰防曰驿曰克曰贞曰悔凡此类不言数又一法也大宗伯曰春见曰朝夏见曰宗秋见曰觐冬见曰遇时见曰防殷见曰同易系辞曰天地之大徳曰生圣人之大寳曰位何以守位曰仁何以聚人曰财理财正辞禁民为非曰义凡此类又一法也】得之法【荘子曰豨韦氏得之以挈天地伏羲得之以袭气母维斗得之终古不忒日月得之终古不息堪坏得之以袭昆仑冯夷得之以逰大川肩吾得之以防大山黄帝得之以登云天颛顼得之以防元宫云云】之以法【礼运曰虑之以大爱之以敬行之以礼脩之以孝养纪之以义终之以仁】所以法【礼运曰祭帝于郊所以防天位也祀社于国所以列地利也祖庙所以本仁也山川所以傧神也五祀所以本事也】存乎法【易系辞曰列贵贱者存乎位齐小大者存乎卦辨吉防者存乎辞忧悔吝者存乎介震无咎者存乎悔】莫大乎法【易系辞曰法象莫大乎天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人云云】知所以法【中庸曰则知所以脩身知所以脩身则知所以治人知所以治人则知所以治天下国家矣】矣法【六月诗序曰鹿鸣废则和乐缺矣四牡废则君臣缺矣皇皇者华废则忠信缺矣棠棣废则兄弟缺矣下皆类此不能载板诗曰辞之辑矣民之洽矣辞之怿矣民之莫矣此虽毎句用矣字而上下之意相闗】大扺经传之文有相类者非固出于蹈袭实理之所在不约而同也略条于后则可推矣【诗曰礼义不愆何恤于人言注此逸诗荀子引之云礼义之不愆兮何恤人之言兮左氏传载士蒍称谚曰心茍无瑕何恤乎无家诗曰谓予不信有如皦日左氏传载公子重耳曰所不与舅氏同心有如白水注凡指物为誓语多类如此诗曰不憗遗一老俾守我王左氏传鲁哀公诔孔丘曰不憗遗一老俾屏予一人以在位此不约而同一也左氏传曰晋韩起防鲁观书于大史氏见易象春秋曰周礼尽在鲁矣吾乃今知周公之徳与周之所以王也家语曰孔子适周厯郊杜之所考明堂之则察庙朝之度于是喟然曰吾乃今知周公之徳与周之所以王也此不约而同二也　左氏传曰晋侯疾病求医于秦秦伯使医缓为之医至曰疾不可为也在肓之上膏之下战国防曰扁鹊见秦武王武王示之病扁鹊请除左右曰君之病在耳之前目之下此不约而同三也　左氏传载周子曰二三子用我今日否亦今日国语载吴王曰孤之事君在今日不得事君亦在今日此不约而同四也　国语载观射父曰先王之祀也以一纯二精三牲四时五色六律七事八种九祭十日十二辰以致之左氏传载晏子曰先王之济五味和五声也声亦如味一气二体三类四物五声六律七音八风九歌以相成也注此文既于物恊数又扵数恊序亦文之工者此不约而同五也　考工记曰柘为上檍次之檿桑次之橘次之木次之荆次之礼器曰礼时为大顺次之宜次之称次之此不约而同六也】
　　春秋之时王道虽微文风未殄森罗辞翰备括规摹考诸左氏摘其英华别为八体各系本文一曰命婉而当【尚书有命八萹】二曰誓谨而严【尚书有誓八萹】三曰盟约而信四曰祷切而慤【尚书武成有武王伐纣祷辞自惟有道曽孙发至无作神羞是其文也】五曰諌和而直六曰让辨而正七曰书逹而法八曰对羙而敏作者观之庶知古人之大全也
　　命　周灵王命齐灵公【如周襄王命晋重耳其体亦可法】王曰昔伯舅太公右我先王股肱周室师保万民世胙太师以表东海王室之不壊繄伯舅是頼今予命女环兹率舅氏之典纂乃祖考无沗乃旧敬之防无废朕命
　　誓　赵简子誓伐郑誓曰范氏中行氏反易天明斩艾百姓欲擅晋国而灭其君寡君恃郑而保焉今郑为不道弃君助臣二三子顺天明从君命经徳义除诟耻在此行也克敌者上大夫受县下大夫受郡士田十万庶人工商遂人臣圉免志父无罪君实图之若其有罪绞缢以戮桐棺三寸不设属辟素车朴马无入于兆下卿之罚也
　　盟　亳城之盟【如孟子载葵丘盟辞观三传则详畧异同今所不取】载书曰凡我同盟毋蕰年毋壅利毋保奸毋留慝救灾患恤祸乱同好恶奨王室或间兹命司镇司盟名山名川羣神羣祀先王先公七姓十二国之祖明神殛之俾失其民队命亡氏踣其国家
　　祷　卫蒯瞆祷于鐡【荀偃祷河其体亦法此】祷曰曽孙蒯聩敢昭告皇祖文王烈祖康叔文祖襄公郑胜乱従晋午在难不防治乱使鞅讨之蒯聩不敢自佚备持矛焉敢告无絶筋无折骨无靣伤以集大事无作三祖羞大命不敢请佩玉不敢爱
　　諌　臧哀伯諌鲁威公纳鼎【諌文多矣今取此为体】諌曰君人者将昭徳塞违以临照百官犹惧或失之故昭令徳以示子孙是以清庙茅屋大路越席大不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也鸾和铃昭其声也三辰旂旗昭其明也夫徳俭而有度登降有数文物以纪之声明以彂之以临照百官百官于是乎戒惧而不敢易纪律今防徳立违而寘其赂器于太庙以明示百官百官象之其又何诛焉国家之败由官邪也官之失徳宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何
　　让【责也】　周詹威伯责晋率隂戎伐颍辞曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃慎燕亳吾北土也吾何迩封之有文武成康之建母弟以蕃屏周亦其废队是为岂如弁髦而因以敝之先王居梼杌于四裔以御魑魅故允姓之奸居于州伯父公归自秦而诱以来使偪我诸姬入我郊甸戎焉取之戎有中国谁之咎也后稷封殖天下今戎制之不亦难乎伯父图之我在伯父犹衣服之有冠冕水木之有本源民人之有谋主也伯父若裂冠毁冕防本塞源専弃谋主虽戎狄其何有余一人
　　书　晋叔向诒郑子产铸刑书书【子产与范宣子书其体可法】书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其従严防刑罚以威其滛惧其末也故诲之以忠耸之以行教之以务使之以和临之以敬涖之以彊防之以刚犹求圣哲之上明察之官忠信之长慈之师民于是乎可任使也而不生祸乱民知有辟则不忌于上并有争心以徴于书而儌幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之乱狱滋丰贿赂并行终子之世郑其败乎肸闻之国将亡必多制其此之谓乎
　　对　郑子产对晋人问陈罪【对文多矣今取此为体】对曰昔虞阏父为周陶正以服事我先王我先王頼其利器用也与其神明之后也庸以元女大姬配胡公而封诸陈以备三恪则我周之自出至于今是頼桓公之乱蔡人欲立其出我先君荘公奉五父而立之蔡人杀之我又与蔡人奉戴厉公至于荘宣皆我之自立夏氏之乱成公播荡又我之自入君所知也今陈忘周之大徳蔑我大弃我姻亲介恃楚众以凴陵我敝邑不可亿逞我是以有往年之告未获成命则有我东门之役当陈隧者井堙木刋敝邑大惧不竞而耻大姬天诱其衷唘敝邑心陈知其罪授首于我用敢献功【云云】
　　盘庚之戒无伏攸箴宣王之诗庭燎因箴箴之为名见于经矣在昔周武辛甲为吏爰命百官各箴王阙故虞人之箴魏绛独有取焉今采其文以备箴体【芒芒禹迹画为九州经啓九道民有寝庙兽有茂草各有攸处徳用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫】
　　益賛于禹賛起逺矣后世史官纪传有賛以拟诗体非古法也今采书文以备賛体【惟徳动天无逺弗届满招损谦受益时乃天道帝初于厯山往于田号泣于旻天于父母负罪引慝只载见瞽瞍防防齐栗瞽亦允若至諴感神矧兹有苖】铭文之作初无防体量人量铭乃类诗雅孔悝鼎铭无异书命成汤盘铭考父鼎铭体又别矣四体俱采古法备焉
　　量铭　时文思索允臻其极嘉量既成以观四国永唘厥后兹器维则
　　鼎铭【孔悝】　六月丁亥公假于太庙公曰叔舅乃祖荘叔左右成公成公乃命荘叔随难于汉阳即宫于宗周奔走无射唘右献公献公乃命成叔纂乃祖服乃考文叔兴旧耆欲作率庆士躬恤衞国其勤公家夙夜不解民咸曰休防公曰叔舅予女铭若纂乃考服悝拜稽首曰对扬以辟之勤大命施于烝彛鼎
　　盘铭【大戴礼汤几杖之属皆有铭此盘铭独见礼记】
　　鼎铭　一命而偻再命而伛三命而俯循墙而走亦莫余敢侮饘于是粥于是以糊余口
　　赓载之歌既焕虞谟五子之歌又昭夏训作者蔚起各自为体孔子消揺接舆佯狂歌词玉振鲜其俪防特取二歌余在所畧
　　孔子歌　泰山其頽乎梁木其壊乎哲人其萎乎接舆歌【荘子亦载此歌曰凤兮凤兮何如徳之衰也来世不可待往世不可追也虽有小增损然气象与论语不同】　凤兮凤兮何徳之衰往者不可諌来者犹可追已而已而今之従政者殆而
　　歌之流也又别为三一曰謡二曰讴【齐歌曰讴独歌曰謡】三曰诵周謡鸜鹆晋謡龙鹑城者筑者所讴不同国人舆人其诵亦异虽皆刍词犹可观法备见左氏采其尤乎晋謡　丙之辰龙尾伏辰均服振振取虢之旂鹑之贲贲天防焞焞火中成军虢公其奔
　　筑讴　泽门之晳实兴我役邑中之黔实慰我心舆诵　取我衣冠而褚之取我田畴而伍之孰杀子产吾其与之我有子弟子产诲之我有田畴子产殖之子产而死谁其嗣之【后汉岑彭为魏郡太守舆人歌曰我有枳棘岑君伐之我有蟊贼岑君遏之盖又法此也】
　　祭有祝嘏死有诔谥周公之制备矣祝嘏尚钦诔谥宜实考诸礼籍有士虞祭祝辞贞文子谥辞实作者之仪表也今取之
　　士虞祝辞哀子某哀显相夙兴夜防不寕敢用洁牲刚鬛香合嘉荐普淖明齐溲酒哀荐祫事适迩皇祖某甫飨【今之祝文唯同尚飨二字余皆非古法也】
　　贞文子谥辞　昔者衞国凶饥夫子为粥与国之饿者是不亦乎昔者衞国有难夫子以其死衞寡人不亦贞乎夫子聴衞国之政脩其班制以与四邻交衞国之社稷不辱不亦文乎故谓夫子贞文子【古无三字谥法唐李巽谓衞君之乱制也今取其文故不复议】
　　传记所载古作纷然未容数且箕子麦秀之诗下符黍离之咏【箕子朝周过殷之故城尽生禾黍伤之作麦秀之歌其诗曰麦秀渐渐兮禾黍油油兮彼狡童兮不与我好兮此与黍离之所作无异黍离序曰周大夫行役至于宗周过故宗庙宫室尽为禾黍闵周室之颠覆而作是诗】越人拥楫之歌上体绸缪之意【鄂君与越人同舟越人拥揖而歌曰今夕何夕兮得与搴舟水流今日何日兮得与王子同舟此与绸缪诗言今夕何夕见此良人之意同也】迎日之辞与洛诰同文【迎日之辞曰维某年月上日明光于上下勤施于四方旁作穆穆维予一人某敬拜迎日东郊洛诰成王称周公曰惟公徳明光于上下勤施于四方旁作穆穆迓衡】冠王之颂与士礼辞类【成王冠周公作颂曰令月吉日王始加元服去王防志思宏衮职钦若昊天六合是式率尔祖考永永无极士冠礼加祝曰令月吉日始加元服弃尔防志顺尔成徳夀考维祺介尔景福】虞舜庆云之作【有虞之时有庆云百工相和而歌舜乃倡之曰庆云烂兮糺缦缦兮日月光华旦复旦兮】成汤旱祷之文【汤旱而祷曰政不节与使民疾与何以不雨至斯极也宫室崇与妇谒盛与何以不雨至斯极也防夫兴与苞苴行与何以不雨至斯极也】润色之语不全典诰之风作者如欲博观于此宜加旌别唐虞三代君臣之间告戒荅问之言雍容温润自然成文降及春秋名卿才大夫尤重词命婉丽华藻咸有古义秦汉而来上之诏命皆出亲制【是故第五伦见光武诏书叹曰此圣王也一见决矣】自后不然凡有王言悉责成臣下而臣下又自有章表是以束带立朝之士相尚博洽肆其茟端徒盈萹牍甚至于骈俪其文俳谐其语所谓代言与夫奏上之体俱失之矣今采摭尚书及左氏内外传之语可以代言奏上者録之庶使古人之羙昭然可法如汉武帝初作诰以立三王各以土俗申戒文辞气象未逺于古并附于后舜命契作司徒语【契百姓不亲五品不逊汝作司徒敬敷五教在寛】命臯陶作士语【臯陶蛮夷猾夏冦贼奸宄汝作士五刑有服云云惟明克允】命伯夷作秩宗语【伯夷汝作秩宗夙夜惟寅直防惟清】命防典乐语【防命汝典乐教胄子直而温寛而栗刚而无虐简而无傲至八音克谐无相夺伦神人以和】命龙作纳言语【龙朕堲防説殄行震惊朕师命汝作纳言夙夜出纳朕命惟允】羙禹陈九功语【地平天成六府三事允治万世永頼时乃功】勉臯陶作士语【臯陶惟兹臣庶罔或干予正汝作士明于五刑以弼五教期于予治刑期于无刑民恊于中时乃功懋防】又羙臯陶语【俾予従欲以治四方风动帷乃之休】舜又命禹语【臣作朕股肱耳目予欲左右有民汝翼至退有后言】汤制官刑儆戒百官语【敢有恒舞于宫至时谓乱风】髙宗命传説语【朝夕纳诲以辅台徳至钦予时命其惟有终】羙传説进戒语【王曰旨防説乃言惟服至予罔闻于行】又命传説语【王曰四海之内咸仰朕徳至罔俾阿衡専羙有商】成王命微子代商后语【乃祖成汤克齐圣广渊至往防无替朕命】封康叔语【用康乃心至明乃服命】命蔡仲为侯语【小子胡至无荒弃朕命】董正百官语【今予小子只勤于徳至敬尔有官乱尔有政】命君陈分正东郊语【君陈惟尔令徳孝恭至人臣咸若时惟良显防】康王诰诸侯语【昔君文武至罔不在王室】命毕公保厘东郊语【惟周公左右先王绥防厥家至罔曰弗克惟既厥心】穆王命君牙为大司徒语【君牙惟乃祖乃父服劳王家至宏敷五典式和民则】命伯冏为太仆正语【伯冏惟予弗克于徳至永弼乃后于彛宪】平王锡晋文侯语【汝多脩扞我于艰至马四匹父往防】晋悼公赐魏绛乐语【子教寡人和诸戎狄以正诸华八年之中九合诸侯如乐之和无所不谐请与子乐之】魏绛辞乐语【夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也书曰居安思危思则有备有备无患敢以此规】晋张老辞卿语【臣不如魏绛夫绛之智防治大官其仁可以利公室不忘其勇不疚扵刑其学不废其先人之职若在卿位外内必平】卫大叔文子谢罪语【臣知罪矣臣不佞不防负覊絏以従扞牧圉臣之罪一也有出者有居者臣不防贰通内外之言以事君臣之罪二也臣有二罪敢忘其死】郑子产辞邑语【自上以下降杀以両礼也臣之位在四且子展之功也臣不敢及赏礼请辞邑】卫公孙免余辞邑语【唯卿备百邑臣六十矣下有上禄乱也臣弗敢闻且寗子惟多邑故死臣惧死之速及也】齐晏子辞更宅语【臣之先臣容焉臣不足以嗣之于臣侈矣且小人近市朝夕得所求小人之利也敢烦里旅】卫子鱼辞従防语【臣展四体以率旧职犹惧不给而烦刑书若又共二徼大罪也且夫祝社稷之常也社稷不动祝不出境官之制也若嘉好之事臣无事焉】陈敬仲辞卿语【覉旅之臣幸若获宥及于寛政赦其不闲于教训而免扵罪戾弛扵负担君之恵也所获多矣敢辱髙位以速官谤请以死告】齐威公对赐胙无下拜语【天威不违顔咫尺小白余敢贪天子之命无下拜恐陨越于下以遗天子羞敢不下拜】齐管仲辞荘王以上卿礼飨语【臣贱有司也有天子之二守国髙在若节春秋来承王命何以礼焉陪臣敢辞】荘王命管仲语【舅氏余嘉乃勲应乃懿徳谓督不忘往践乃职无逆朕命】郑烛之武辞文公使见秦穆公语【臣之壮也犹不如人今老矣无防为也己】楚子西辞为商公语【臣免扵死又有防言谓臣将迯臣归死扵司败也】晋平公防命郑公孙叚语【子丰有劳扵晋国余闻而弗忘赐女州田以胙乃旧勲】晋祁奚荐子为军尉语【人有言曰择臣莫若君择子莫若父午之少也婉以従令逰有乡防有所好学而不戯其壮也彊而用命守业而不滛其冠也和安而好敬柔小物而镇防大事有直质而无流心非义不变非上不举若临大事其可以贤扵臣臣请荐所防择而君比义焉】晋狐偃辞卿语【毛之智贤于臣其齿又长毛也不在位不敢闻命注毛偃之兄】韩献子为子无忌辞公族大夫语【厉公之乱无忌备公族不防死臣闻之曰无功庸者不敢居髙位无忌智不防正君使至扵难仁不防救勇不防死敢辱君朝以沗韩宗请退也】晋赵衰辞卿语【栾枝正谨先轸有谋胥臣多闻皆可以为辅佐臣弗若也】齐鲍叔辞宰语【臣君之庸臣也君加扵臣使不冻馁则是君之赐也若必治圉家者则非臣之所防也若必治国家者则管夷吾乎臣之所不若夷吾者五寛恵柔民弗若也治国家不失其柄弗若也忠信可结扵百姓弗若也制礼义可法扵四方弗若也执枹鼔立扵军门使百姓加勇焉弗若也】汉齐王闳封防语【于戯小子防受兹青社朕承天序维稽古建尔国家封于东土世为汉藩辅于戯念防恭朕之诏惟命不于常人之好徳克明显光义之不图俾君子怠尔心允执其中天禄永终厥有愆不臧乃凶于乃国而害于尔躬于戯保国乂民不可敬与王其戒之】燕王旦封防语【于戯小子旦受兹元社封于北土世为汉藩辅于戯薰鬻氏虐老兽心以奸巧邉甿朕命将率徂征厥罪万夫长千夫长三十有二帅降旗奔师薰鬻徙域北州以妥尔心母作怨毋作棐徳毋废廼备非教士不得従徴王其戒之】广陵王胥封防语【于戯小子胥受兹赤社建尔国家封于南土世世为汉藩辅古人有言曰大江之南五湖之问其人轻心扬州保疆三代要服不及以正于戯尔心只只兢兢廼恵廼顺毋桐好佚毋迩宵人惟法惟则书云臣不作福不作威靡有后羞王其戒之】








　　文则巻下
