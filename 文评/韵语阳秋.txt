　　钦定四库全书　　　　　集部九
　　韵语阳秋　　　　　　　诗文评类
　　提要
　　【臣】等谨案韵语阳秋二十巻宋葛立方撰立方字常之自号嬾真子丹阳人绍兴戊午进士官至吏部侍郎是编杂评诸家之诗不甚论句格工拙而多论其意防之是非故曰阳秋用晋人语也其中如偏重释氏谓欧阳修梦见十王得知罪福后亦信佛之类未免虚诬议屈原自沈为不知命之类未免偏驳论李杜苏黄皆相轻相诋未免附防以江淹杂拟赤玉隠瑶溪句为谢灵运之作以苏轼老身倦马河堤永踏尽黄榆绿槐影句为杜甫之诗以李白解道澄江浄如练令人长忆谢元晖句为袭郑谷之语亦未免小有舛误然大防持论甚正而不至如刘履诸人以理谈诗之迂濶在宋人诗话之中犹为善本也乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　韵语阳秋原序
　　懒真子既上宜春之印归休于吴兴泛金溪上我先人之弊庐归愚识夷涂防宦泯捷径湛然胷次不挂一丝而多生习气尚牵蠧简虽不能如毛苌郑康成泥防鱼之注又不能如虞卿李徳裕着穷愁之书未谙王氏之青箱懒问董生之朱墨独喜读古今人韵语披吟防绎每毕景忘倦凢诗人句义当否若论人物行事髙下是非辄私断臆处而归之正若背理伤道者皆为说以示劝戒书成号韵语阳秋昔晋人禇裒为皮里阳秋言口絶臧否而心存泾渭余之为是也其深愧于斯人哉若孙盛檀道鸾邓粲各有晋阳秋是皆不畏人旤天刑率意而作如昌黎公所云者也余也非唯不敢亦不暇隆兴甲申中元丹阳葛立方书



　　钦定四库全书
　　韵语阳秋巻一　　　　　宋　葛立方　撰
　　谢朝华之巳披起夕秀于未振学诗者尤当领此陈腐之语固不必渉笔然未去其陈腐不可得而飜为怪怪竒竒不可致诘之语以欺人不独欺人而且自欺诚学者之大病也诗人首二谢灵运在永嘉因梦惠连遂有池塘生春草之句元晖在宣城因登三山遂有澄江静如练之句二公妙处盖在于鼻无垩目无膜尔鼻无垩斤将曷运目无膜箆将曷施所谓混然天成天球不琢者欤灵运诗如矜名道不足适已物可忘清晖能娱人游子憺忘归元晖诗如春草秋更緑公子未西归大江流日夜客心悲未央等语皆得三百五篇之余韵是以古今以为竒作又曷尝以难解为工哉东坡防李端叔诗巻云暂借好诗消永夜每逢佳处辄叅禅盖端叔作诗用意太过防禅之语所以警之云
　　陶潜谢朓诗皆平淡有思致非后来诗人怵心刿目雕琢者所为也老杜云陶谢不枝梧风骚共推激紫燕自超诣翠駮谁翦剔是也大抵欲造平淡当自组丽中来落其华芬然后可造平淡之境如此则陶谢不足进矣今之人多作拙易诗而自以为平淡识者未尝不絶倒也梅圣俞和晏相诗云因今适性情稍欲到平淡苦词未圆熟刺口剧菱芡言到平淡处甚难也所以赠杜挺之诗有作诗无古今欲造平淡难之句李白云清水出芙蓉天然去雕饰平淡而到天然处则善矣
　　老杜寄身于兵戈骚屑之中感时对物则悲伤系之如感时花溅泪是也故作诗多用一自字田父招饮诗云歩屧随春风村村自花栁遣懐诗云愁眼看霜露寒城菊自花忆弟诗云故园花自发春日鸟还飞日暮诗云风月自清夜江山非故园滕王亭子云古墙犹竹色虚閤自松声言人情对境自有悲喜而初不能累无情之物也
　　杜甫观安西过兵诗云谈咲无河北心肝奉至尊故东坡亦云似闻指挥筑上郡巳觉谈笑无西戎盖用左太冲咏史诗长啸激清风志若无东呉也王维云敌骑千重只似无句则拙矣
　　杜子美曹将军丹青引云将军魏武之子孙于今为庶为清门元防之去杭州诗亦云房杜王魏之子孙虽及百代为清门则知老杜于当时巳为诗人所钦伏如此残膏賸馥霑丐后代宜哉故防之云诗人以来未有如子美者
　　老杜诗以后二句续前二句处甚多如喜弟观到诗云待尔嗔乌鹊抛书示鹡鸰枝间喜不去原上急曽经晴诗云啼乌争引子鸣鹤不归林下食遭泥去髙飞恨乆隂江阁卧病云滑忆雕胡饭香闻锦带羮溜匙兼暖腹谁欲致杯甖寄张山人诗云曹植休前軰张芝更后身数篇吟可老一字买堪贫如此类甚多此格起于谢灵运庐陵王墓下诗云延州恊心许楚老惜兰芳解劔竟何及抚坟徒自伤李太白诗亦时有此格如毛遂不堕井曾参宁杀人虚言误公子投杼感慈亲是也
　　梅圣俞云作诗湏状难冩之景于目前含不尽之意于言外真名言也观其送苏祠部通判于洪州诗云沙鸟看来没云山爱后移送张子野赴郑州云秋雨生陂水髙风落庙梧之类状难冩之景也送马殿丞赴宻州危防淮上去古木海邉秋和陈秘校云江水几经嵗鉴中无壮顔之类含不尽之意也
　　梅圣俞五字律诗于对联中十字作一意处甚多如碧澜亭诗云危楼喧晩皷惊鹭起寒汀初见淮山云朝来汴口望喜见淮上山送俞驾部云何时鹢舟上逺见炉峰迎送张子野云不知从此去当见复何如和王尉云度鴈不曽下新文谁寄评昼寝诗云及尔寂无虑始知机尽空如此者不可胜举诗家谓之十字格今人用此格者殊少也老杜亦时有此格放船诗云直愁骑马滑故作泛舟囬对雨云不愁巴道路恐湿汉旌旗江月云天邉长作客老去一霑巾
　　杜甫客夜诗云客睡何曽着秋天不肯明陪王使君泛江诗云山豁何时断江平不肯流不肯二字含蓄甚佳故杜两言之与渊明所谓日月不肯迟四时相催廹同意
　　退之赠崔立之前后各一篇皆讥其诗文易得前诗曰才豪气猛易语言徃徃蛟螭杂蝼蚓后诗曰文如翻水成初不用意为二诗皆数十韵岂非欲刻薄于易语之人乎前诗曰深蔵箧笥时一发戢戢已多如束笋后诗曰每旬遗我书竟嵗无差池有以知崔于韩情义之笃如此也
　　杜甫李白以诗齐名韩退之云李杜文章在光焰万丈长似未易以优劣也然杜诗思苦而语竒李诗思疾而语豪杜集中言李白诗处甚多如李白一斗诗百篇如清新庾开府俊逸鲍防军何时一尊酒重与细论文之句似讥其太俊快李白论杜甫则曰饭颗山头逢杜甫头戴笠子日卓午为问因何太瘦生只为从来作诗苦似讥其太愁肝肾也杜牧云杜诗韩笔愁来读似倩麻姑痒处搔天外鳯凰谁得髄何人解合续胶则杜甫诗唐朝以来一人而巳岂白所能望耶
　　选诗骈句甚多如宣尼悲获麟西狩涕孔丘千忧集日夜万感盈朝昏万古陈徃还百代劳起伏多士成大业羣贤济洪绩之类恐不足为后人之法也
　　近时论诗者皆谓偶对不切则失之麄太切则失之俗如江西诗社所作虑失之俗也则徃徃不甚对是亦一偏之见尔老杜江陵诗云地利西通蜀天文北照秦秦州诗云水落鱼龙夜山空鸟鼠秋丛篁低地碧髙栁半天青竖子至云柤棃且缀碧梅杏半传黄如此之类可谓对偶太切矣又何俗乎如杂蕋红相对他时锦不如磨灭余篇翰平生一钓舟之类虽对不求太切而未尝失格律也学诗者当审此
　　许浑呈裴明府诗云江村夜涨浮天水泽国秋生动地风汉水伤稼亦全用此一联郊居春日诗云花前更谢依刘客雪后空懐访戴人和杜侍御云因过石城先访戴欲朝金阙暂依刘又送林处士云镜中非访戴剑外欲依刘寄三州守云花深稚榻迎何客月在膺舟醉几人陪崔公防又云賔舘尽开徐稚榻客防空恋李膺舟题王隐居云随蜂收野蜜寻麝采生香呈李明府云洞花蜂聚蜜嵓柏麝留香松江诗云晩色千防落林声一鴈飞深春诗云故里千防外深春一鴈飞又寄卢郎中并赠闲师皆以庾楼对萧寺见于其他篇咏以杨栁对蒹葭以扬子渡对越王台者甚多盖其源不长其流不逺则波澜不至于汪洋浩宜哉杜甫云读书破万巻下笔如有神欲下笔当自读书始
　　韦应物诗平平处甚多至于五字句则超然出于畦迳之外如游溪诗野水烟鹤唳楚天云雨空南斋诗春水不生烟荒岗筠翳石咏声诗万物自生聼太空常寂寥如此等句岂下于兵衞森畵防燕寝凝清香哉故白乐天云韦苏州五言诗髙雅闲淡自成一家之体东坡亦云乐天长短三千首却爱韦郎五字诗
　　孟郊诗楚山相蔽亏日月无全辉万株古栁根挐此磷磷溪大行横偃脊百里芳崔嵬等句皆造语工新无一防俗韵然其他篇章似此处絶少也李觏评其诗云髙处在古无上平处下观二谢许之亦太甚矣东坡谓初如食小鱼所得不偿劳又似食蟛竟日嚼空螯贬之亦大甚矣
　　太平广记载宋之问于灵隠寺夜吟诗未就闻有人云何不道楼观沧海日门对浙江潮莫知何人人有识之者此骆賔王也是时賔王与徐敬业俱隠名同逃巳暮年矣而集中有江南送之问诗云秋江无緑芷寒汀有白苹采之将何遗故人漳水濵兖州饯之问诗云淮阳泗水北梁甫汶阳东别路青骊逺离尊緑蚁空其相习如此不应暮年相遇于灵隐寺云不相识也盖是賔王逃难之时之问不欲显其姓名尔
　　杜荀鹤郑谷诗皆一句内好用二字相叠然荀鹤多用于前后散句而郑谷用于中间对联荀鹤诗云文星渐见射台星昨谒朱门谒孔门常仰门风维国风忽地晴天作雨天犹把中才谒上才皆用于散聫郑谷那堪流落逢摇落可得澘然是偶然自为醉客思吟客官自中丞拜右丞初尘芸阁辞禅阁却访支郎是老郎谁知野性非天性不扣权门扣道门皆用于对联也
　　梅圣俞早有诗名故士能诗者徃徃写巻投掷以质其是非梅各有报章未尝轻许之也读黄萃诗巻则云鳯凰养雏飞未髙鸡鹜成羣趐终短读萧渊诗巻则云野雉五色且非鳯知时善鸣鸡若何读孙且言诗巻则云汲井欲到深磨鉴欲尽尘读张令诗巻则云读之不敢倦十未能一晓读卲不疑诗巻则曰既观坐长叹复想李杜韩皆因其短而教诲之也东坡喜奬与后进有一言之善则极口褒赏使其有闻于世而后巳故受其奬者亦踊跃自勉乐于修进而终为令器若东坡者其有功于斯文哉其有功于斯人哉
　　律诗中间对联两句意甚逺而中实潜贯者最为髙作如介甫示平甫诗云家势到今宜有后士才如此岂无时答陈正叔云此道未行身有待古人不见首空回鲁直答彦和诗云天于万物定贫我知效一官全为亲上叔父夷仲诗云万里书来儿女瘦十月山行氷雪深欧阳永叔送王平甫下第诗云朝廷失士有司耻贫贱不忧君子难送张道州诗云身行南鴈不到处山与北人相对闲如此之类与规规然在于嫓青对白者相去万里矣鲁直如此句甚多不能槩举也
　　韩愈以瀑布为天绅所谓悬瀑垂天绅是也孟郊以檐溜为天绅所谓檐溜掷天绅是也东坡次韵王定国倅颍诗亦有余波犹足挂天绅之句
　　水田飞白鹭夏木啭黄鹂李嘉祐诗也王摩诘衍之为七言曰漠漠水田飞白鹭隂隂夏木啭黄鹂而兴益逺九天阊阖开宫殿万国衣冠拜冕旒王摩诘诗也杜子美删之为五言句阊阖开黄道衣冠拜紫宸而语益工近观山谷黔南十絶七篇全用乐天花下对酒渭川旧居东城寻春西楼委顺竹等诗余三篇用其诗略防化而已乐天云相去六千里地絶天邈然十书九不到何以开忧顔山谷则云相望六千里天地隔江山十书九不到何用一开顔乐天云霜降水反壑风落木归山苒苒嵗时晏物皆复本原山谷云霜降水反壑风落木归山苒苒嵗华晩昆防皆闭关乐天诗云渇人多梦饮饥人多梦飡春来梦何处合眼到东川山谷云病人多梦医囚人多梦赦如何春来梦合眼见乡社叶少蕴云诗人防化前作正如李光弼将郭子仪之军重经号令精彩数倍今观三公所作此语殆试然也
　　归叟诗话载鼾睡诗一篇以为韩退之遗文其实非也所谓有如阿鼻尸长唤忍众罪铁佛闻皱眉石人战摇腿等句皆不成语言而厚诬退之不亦寃乎欧阳永叔有谢人送枕簟诗因及喜睡其曰少壮喘息人莫听中年鼻鼾尤恶声痴儿掩耳谓雷作灶妇惊窥疑釡鸣与前诗不侔矣
　　人言居富贵之中者则能道富贵语亦犹居贫贱者工于说饥寒也王岐公被遇四朝目濡耳染莫非富贵则其诗章虽欲不富贵得乎故岐公之诗当时有至寳丹之喻如寳藏发函金作界仙醪传羽玉为台梦回金殿风光别吟到银河月影低等句甚多李庆孙富贵曲云轴装曲谱金书字树记花名玉篆牌晏元献云太乞儿相若谙富贵者不尔道也元献诗云棃花院落溶溶月栁絮池塘淡淡风此自然有富贵气吾曾伯祖侍郎讳宫虽起于寒防而论富贵若固有之尝有诗云翩翻燕子朱门静狼籍梨花小院闲又云西楼月上帘帘静后苑花开院院香其视晏公真不愧矣若孟郊借车载家具家具少于车陶潜敝襟不掩肘黎常乏斟杜甫天呉与紫鳯颠倒在短褐皆巧于说贫者也
　　欧公一世文宗其集中羙梅圣俞诗者十几四五称之甚者如诗成希深拥鼻讴师鲁巻舌藏戈矛又云作诗三十年视我犹后軰又云少低笔力容我和无便难追韵髙絶又云嗟哉我岂能知子论诗頼子能指迷圣俞诗佳处固多然非欧公标榜之重诗名亦安能至如此之重哉欧公后有诗云梅穷独我知古货今难卖而圣俞赠滁州谢判官诗亦云吾诗固少爱独尔太守知皆言识之者鲜矣张芸叟评其诗云如深山道人草衣捆屦王公大人见之屈膝
　　蔡君谟娶余祖姑清源君而赴漳南幕余曾祖通议尝赠之诗曰藻思旧传青管梦哲科新试碧鸡才乍依守寳莲花幕更下温郎玉镜台可谓佳句矣韩退之送陆畅诗云一来取髙第官佐东宫军迎妇丞相府夸映秀士羣鸣鸾桂树间观者何缤纷此二诗事相类而语皆竒也









　　韵语阳秋巻一
　　钦定四库全书
　　韵语阳秋巻二　　　　　宋　葛立方　撰
　　荆公尝有诗曰功谢萧规慙汉第恩从隗始诧燕台或谓公曰萧何万世之功则功字固有来处若恩字未见有出也荆公答曰韩集鬬鸡联句则孟郊云受恩慙始隗则知荆公诗用法之严如此然一水防田将緑绕两山排闼送青来之句乃以樊哙排闼事对防田岂防田亦有所出耶有好事者谓余言一日有人面称公诗谓自喜田园安五栁但嫌尸祝扰庚桑以为的对公笑曰伊但知栁对桑为的对然庚亦是数盖以十日数之也余谓荆公未必有此意使果如好事者之说则作诗歩骤亦太拘窘矣钱起送屈突司马诗云星飞厐统骥箭发鲁连书人多称其工余恨厐统骥出处无星字而鲁连书有箭字也赵给事中晩归不遇诗忽看童子扫花处始愧夕郎题鳯来前句不用事后句用二事皆非律也
　　钱起集前八巻后五巻鲍钦止谓昭宗时有中书舍人钱珝亦起之诸孙今起集中恐亦有珝所作者余初未知其所据也比见前集中有同程七早入中书一
　　篇云不意云霄能自致空【阙】　　　　　腊雪新晴栢子殿春风欲上万年枝和王贠外雪晴早朝云紫防晴雪带恩光绕仗偏随鸳鹭行长信月留宁避晓宜春花满不飞香二诗皆珝所作无疑盖起未尝入中书也集中又有登彭祖楼一诗而薛能集亦载则知所编甚驳也
　　陈去非尝为余言唐人皆苦思作诗所谓吟安一个字撚断数茎须句向夜深得心从天外归吟成五字句用破一生心蟾蜍影里清吟苦舴艋舟中白发生之类者是也故造语皆工得句皆竒但韵格不髙故不能参少陵逸歩后之学诗者倘或能取唐人语而掇入少陵绳墨歩骤中此连胷之术也余尝以此语似叶少蕴少蕴云李益诗云开门风动竹疑是故人来沈亚之诗云徘徊花上月虚度可怜宵皆佳句也郑谷掇取而用之乃云睡轻可忍风敲竹饮散那堪月在花真可与李沈作仆奴由是论之作诗者兴致先自髙逺则去非之言可用倘不然便与郑都官无异
　　杜甫读苏涣诗则曰余发喜却变白间生黒丝髙适观陈十六史碑则曰我来观雅裂慷慨变毛发
　　方干诗清润小巧盖未升曹刘之堂或者取之太过余未晓也王賛尝称之曰镘肌涤骨水莹霞绚嘉肴自将不吮余隽丽不芬葩苦不癯棘当其得志倐与神防孙郃尝称之曰其秀也仙蕋于常花其鸣也灵鼍于众响观其作登灵隐峰诗云山叠云霞际川倾世界东送喻坦之诗云风尘辞帝里舟楫到家林此真儿童语也寄喻见云寒芜随楚尽落叶渡淮稀而送喻坦之下第又云过楚寒方尽浮淮月正沉赠路明府诗云吟成五字句用破一生心而赠喻见又云才吟五字句又白几茎须湖心寺中岛云雪折停猿树花藏浴鹤泉而寄越上人又云窻接停猿树嵓飞浴鹤泉于使君诗云月中倚棹吟渔浦花底垂鞭醉鳯城而送伍秀才诗又云倚棹寒吟渔浦月垂鞭醉入鳯城春观其语言重复如此有以见其窘也至于野渡波摇月空城雨翳钟白猿垂树邉月红鲤惊钩竹外溪义行相识处贫过少年时等句诚无愧于孙王所赏长吉云我生二十不得意一生愁心谢如梧兰至二十七而卒陈无已除夜诗云七十已强半所余无几何遥知暮夜促更觉后生多至四十九而卒语意不祥如此岂神明者先授之耶
　　连緜字不可挑转用诗人间有挑转用者非为平侧所牵则为韵所牵也罗昭谏以泬寥为寥泬是为平侧所牵秋风生桂枝诗所谓寥泬工夫大是也又以汍澜为澜汍是为韵所牵哭孙贠外诗所谓故侯何在泪澜汍是也
　　老杜赋萤火诗云幸因腐草出敢近太阳飞未足临书巻时能防客衣似讥当时阉人用事于人君之前不能主张文儒而乃如青蝇之防素也说者乃谓喻小有才而侵侮大徳岂不误哉罗隐窃取其意乃曰不思曾腐草便拟倚孤光若道通文翰车公【阙】肯长其视前作愧矣
　　沈存中云退之城南联句云竹影金琐碎金琐碎者日光也恨句中无日字尔余谓不然杜子羙云老身倦马河堤永踏尽黄榆緑槐影亦何必用日字作诗正欲如此
　　诗家有换骨法谓用古人意而防化之使加工也李白诗云白发三千丈縁愁似个长荆公防化之则云缲成白发三千丈刘禹锡云遥望洞庭湖翠水白银盘里一青螺山谷防化之云可惜不当湖水面银山堆里看青山孔稚圭白苎歌云山虚钟磬彻山谷防化之云山空响筦弦卢仝诗云草石是新情山谷防化之云小山作朋友香草当姬妾学诗者不可不知此
　　鲁直谓陈后山学诗如学道此岂寻常雕章绘句者之可拟哉客有为余言后山诗其要在于防化杜甫语尔杜云昨夜月同行后山则云勤勤有月与同归杜云林昏罢幽磬后山则云林昏出幽磬杜云古人去巳逺后山则云斯人日巳逺杜云中原皷角悲后山则云风连皷角悲杜云暗飞萤自照后山则云飞萤元失照杜云秋觉追随尽后山则云林湖更觉追随尽杜云文章千古事后山则曰文章平日事杜云乾坤一腐儒后山则曰乾坤着腐儒杜云孤城隐雾深后山则曰寒城着雾深杜云寒花只暂香后山则云寒花只自香如此类甚多岂非防化老杜之语而成者余谓不然后山诗格律髙古真所谓碌碌盆盎中见此古罍洗者用语相同乃是读少陵诗熟不觉在其笔下又何足以病公
　　五代史补载罗隐题牡丹云若教解语应倾国任是无情也动人曹唐曰此乃咏女子障子尔隐曰犹胜足下作诗乃诵唐汉武要王母诗曰树底有天春寂寂人间无路月茫茫岂非诗南史载孝武尝问顔延之曰谢庄月赋何如答曰庄始知隔千里兮共明月帝召庄以延之语语之庄应声曰延之作秋胡诗始知生为乆离别没为长不归典论云文人相轻自古而然
　　髙适别郑处士云兴来无不惬才大亦何伤寄孟五诗云秋气落穷巷离忧兼暮蝉送萧十八云常苦古人逺今见斯人古题陆少府书斋云散帙至栖鸟明灯留故人皆佳句也上陈左相天地庄生马江湖范蠡舟亦有含蓄但庄子谓天地一指万物一马而以天地为马悮矣
　　晋张翰忆呉中莼菜鲈鲙而归而髙适屡作越上用如送崔功曹赴越云今朝欲乗兴随尔食鲈鱼送李九赴越云镜水若所忆莼菜子旧便人以为疑余考地理志汉呉县今防稽郡则以鲈鱼作越上亦无伤也
　　山谷诗多用稻田衲亦云田衣王摩诘诗云乞饭从香积裁衣学水田又云手中花防净香帔稻畦成岂本是耶
　　鲁直谓东坡作诗未知句法而东坡题鲁直诗云每见鲁直诗未尝不絶倒然此巻甚妙而殆非悠悠者可识能絶倒者巳是可人又云读鲁直诗如见鲁仲连李太白不敢复论鄙事虽若不适用然不为无补如此题识其许之乎其讥之也鲁直酷爱陈无巳诗而东坡亦不识许鲁直为无巳扬誉无所不至而无巳乃谓人言我语胜黄语何耶
　　自古工诗者未尝无兴也观物有感焉则有兴今之作诗者以兴近乎讪也故不敢作而诗之一义废矣老杜莴苣诗云两旬不甲拆空愤埋泥滓野苋迷汝来宗生实于此皆兴小人盛而掩抑君子也至髙适题处士菜园则云耕地桑柘间地肥菜常熟为问葵藿资何如庙堂肉则近乎讪矣作诗者茍知兴之与讪异始可以言诗矣
　　张籍韩愈髙弟也愈尝作此日足可惜赠之八百余言又作喜侯喜至之篇赠之二百余言又有赠张籍一篇二百言皆不称其能诗独有调张籍一篇大尊李杜而末章有寄语地上友经营何太忙之句病中赠张籍一篇有半涂喜开凿别失大江吾欲盈其气不令见麾幢之句醉赠张彻有张籍学古淡轩昻避鸡羣之句则知籍有意于慕大而实无可取者也及取其集而读之如送越客诗云春云剡溪口残月镜湖西逢故人诗云海上见花发瘴中闻鸿飞送海客诗云入国自献寳逢人多赠珠紫掖发章白青闱更咏歌如此之类皆骈句也至于语言拙恶如寺贫无施利僧老足慈悲收拾新琴谱封题旧药方多申请假牒秪送贺官书此尤可笑至于乐府则稍超矣姚秘监尝称之曰妙絶江南曲凄凉怨女诗白太傅尝称之曰尤工乐府词举代少其伦由是论之则人之所称者非以诗也
　　应制诗非他诗比自是一家句法大抵不出于典实富艶尔夏英公和上元观灯诗云鱼龙曼衍六街呈金锁通宵啓玉京冉冉游尘生辇道迟迟春箭入歌声寳坊月皎龙灯淡紫舘风防鹤焰平宴罢南端天欲晓囬瞻河汉尚盈盈王岐公诗云雪消华月满仙台万烛当楼寳扇开双鳯云中扶辇下六鳌海上驾山来镐京春酒霑周燕汾水秋风陋汉材一曲升平人共乐君王又进紫霞杯二公虽不同时而二诗如出一人之手盖格律当如是也丁晋公赏花钓鱼诗云鸎惊鳯辇穿花去鱼畏龙顔上钓迟胡文公云春暖仙蓂初靃靡日斜芝盖尚徘徊郑毅夫水光翠绕九重殿花气浓薫万夀杯皆典实富艶有余若作清癯平淡之语终不近尔
　　翰苑作春帖子徃徃秀丽可喜如苏子容云璇宵一夕斗标东防灔晨曦照九重和气薫风摩盖壤竞消金甲事春农邓温伯云晨曦防灔上帘栊金屋熈熈歌吹中桃脸似知宫宴早百花头上放轻红蒋颍叔云昩旦求衣向晓鸡蓬莱仗下日将西花添漏皷三声逺栁映春旗一色齐梁君贶诗云东方和气斗回杓龙角中星转紫霄圣主问安天未晓求衣亲防玉宸朝皆佳作也余观郑毅夫新春词四首其一云春色应随歩辇还珠旒玉几照龙顔紫云殿下朝元罢便令东风到世间其二云春风细拂緑波长初过层城渡建章草色未迎雕辇翠栁梢先学赭衣黄其三云晴晖散入鳯凰楼一行朱帘不下钩汉殿鬭簮双彩燕并和春色上钗头其四云小池春破玉玲珑声触帘钩渐好风闲绕防干掐花树春痕巳着半梢红观此四诗与帖子格调何异岂乆于翰苑而笔端自然习熟耶
　　咸平景徳中钱惟演刘筠首变诗格而杨文公与王鼎王绰号江东三虎诗格与钱刘亦絶相类谓之西昆体大率效李义山之为丰富藻丽不作枯瘠语故杨文公在至道中得义山诗百余篇至于爱慕而不能释手公尝论义山诗以谓包蕴宻致演绎平畅味无穷而炙愈出钻弥坚而酌不竭使学者少窥其一班若涤肠而洗骨是知文公之诗有得于义山者为多矣又尝以钱惟演诗二十七联如雪意未成云着地秋声不断鴈连天之类刘筠诗四十八联如溪牋未破氷生砚炉酒新烧雪满天之类皆表而出之纪之于谈苑且曰二公之诗学者争慕得其格者蔚为佳咏可谓知所宗矣文公鑚仰义山于前涵泳钱刘于后则其体制相同无足怪者小说载优人有以义山为戱者义山服蓝缕之衣而出或问曰先軰之衣何在曰为舘中诸学士挦扯去矣人以为笑
　　顔延之谢灵运各被防拟北上篇延之受诏即成灵运乆而方就梁元帝云诗多而能者沈约少而能者谢朓虽有迟速多寡之不同不害其俱工也
　　米元章赋诗絶妙而人罕称之者以书名掩之也如不及陪东坡徃金山作水陆诗云乆隂阵夺佳山川长澜四溢鱼龙渊众防李郭渡浮玉晴风扫出清明天颇闻妙力开大施足病不列诸方仙想应苍壁有垂露照水百怪愁寒烟栖云阁云云出救世旱泽浃云寻归入石了不见丰功巳如遗龙骞荐复起抱石明幽姿云乎无定所隐者何当栖如此二诗殆出翰墨畦迳之表盖自迈徃凌云之气流出非寻规索矩者之可到也
　　余襄公靖尝在契丹作繙译诗云夜筵没逻臣拜洗两朝厥荷情干勒防臣雅鲁祝君统圣夀鉄摆俱可忒没逻言后盛拜洗言受赐厥荷言通好干勒言厚重鉄摆言嵩髙也沈存中笔谈载刁约使契丹戱为诗云押燕移离毕防房贺防支饯行三匹裂宻赐十貔貍移离毕如中国执政官贺防支执衣防閤人匹裂小朩罂貔狸形如防而大彼中以为珍馔二诗可作对故表而出之【案余靖所用契丹语多与今索伦语不合盖辗转讹舛无足深考今姑存原文】
　　诗之有思卒然遇之而莫遏有物败之则失之矣故昔人言覃思垂思抒思之类皆欲其思之来而所谓乱思荡思者言败之者易也郑綮诗思在防桥风雪中驴子上唐求诗所游歴不出二百里则所谓思者岂寻常只尺之间所能发哉前軰论诗思多生于杳防寂寞之境而志意所如徃徃出乎埃之外茍能如是于诗亦无几矣小说载谢无逸问潘大临云近日曽作诗否潘云秋来日日是诗思昨日捉笔得满城风雨近重阳之句忽催租人至令人意败辄以此一句奉寄亦可见思难而败易也
　　韩退之调张籍诗曰刺手防鲸牙举瓢酌天浆魏道辅谓髙至酌天浆幽至于防鲸牙其用思深逺如此彼独未读送无本诗尔其曰吾尝示之难勇徃无不敢蛟龙防牙角造次欲手揽众囚大幽下觑袭元窞言手揽蛟龙之角下觑众之窞皆难事而无本勇徃无不敢盖作文以气为主也则调张籍之句无乃亦是意乎
　　孟郊诗云食荠肠亦苦强歌声无欢出门即有碍谁谓天地寛许浑诗云万里碧波鱼恋钓九重青汉鹤愁笼皆是穷蹙之语白乐天诗云无事日月长不覊天地阔与二子殆霄壤矣青箱杂记载李泰伯一絶云人言落日是天涯望极天涯不见家已恨碧山相掩映碧山还被暮云遮识者曰此诗意有重重障碍李君其不偶乎后果如其言





　　韵语阳秋巻二
　　钦定四库全书
　　韵语阳秋巻三　　　　　宋　葛立方　撰
　　元白齐名有自来矣元防之冩白诗于阆州西寺白乐天冩元诗百篇合为屏风更相倾慕如此而乐天必言防之诗得巳格律顿进所谓每被老元偷格律是也然防之江陵放言与送客岭南诗乐天皆拟其作何耶东坡尝效山谷体作江字韵诗山谷谓坡收敛光芒入此窘歩余于乐天亦云
　　诗人讃美同志诗篇之善多比珠玑璧玉锦綉花草之类至杜子美则岂肯作此陈腐语耶寄岑参诗云意惬关飞动篇终接混茫夜听许十诵诗云精防穿溟滓飞动摧霹雳赠卢琚诗曰藻翰唯牵率湖山合动摇赠陈谏议诗云毫发无遗恨波澜独老成寄李白诗云笔落惊风雨诗成泣神赠髙适诗云美名人不及佳句法如何皆惊人语也视余子其神芝之与腐菌哉
　　李太白杜子美诗皆掣鲸手也余观太白古风子美偶题之篇然后知二子之源流逺矣李云大雅乆不作吾衰竟谁陈王风委蔓草战国多荆榛则知李之所得在雅杜云文章千古事得失寸心知骚人嗟不见汉选盛于斯则知杜之所得在骚然李不取建安七子而杜独取垂拱四杰何耶南皮之韵固不足取而王杨卢骆亦诗人之小巧者尔至有不废江河万古流之句褒之岂不太甚乎
　　贾岛携新文诣韩愈云青竹未生翼一歩万里道安得西北风身愿变蓬草可见急于求师愈赠诗云家住幽都逺未识气先感来寻吾何能无味嗜昌歜可见谦于授业此皆岛未儒服之时也洎愈教岛为文遂弃浮屠学举进士摭言载岛初赴名塲于驴上吟鸟宿池边树僧敲月下门遇权京尹韩吏部呵唱而不觉洎拥至马前则曰欲作敲字又欲作推字神游诗府致冲大官愈曰作敲字佳矣是时岛识韩已乆矣使未相识愈岂肯教其作敲字耶
　　余读许浑诗独爱道直去官早家贫为客多之句非亲尝者不知其味也赠萧兵曹诗云客道耻摇尾皇恩寛犯鳞直道去官早之寔也将离郊园诗云乆贫辞国逺多病在家希家贫为客多之实也
　　苏养直清江曲见赏于东坡以为与李太白无异所谓属玉双飞水满塘菰蒲深处浴鸳鸯是也既为前軰所赏名已不没而又作后清江曲一篇岂养直尚恶其少作耶所谓呼儿极浦下笭箵社瓮欲熟浮蛆香轻簑淅沥鸣秋雨日暮乗流自相语如此等句前清江曲似未到也
　　作诗贵雕琢又畏有斧凿痕贵破的又畏粘皮骨此所以为难李商隠栁诗云动春何限叶撼晓几多枝恨其有斧凿痕也石曼卿梅诗云认桃无緑叶辨杏有青枝恨其粘皮骨也能脱此二病始可以言诗矣刘梦得称白乐天诗云郢人斤斵无痕迹仙人衣裳弃刀尺世人方内欲相从行尽四维无处覔若能如是虽终日斵而鼻不伤终日射而鹄必中终日行于防矩之中而其迹未尝滞也山谷尝与杨明叔论诗谓以俗为雅以故为新百战百胜如孙呉之兵棘端可以破镞如甘蝇飞卫之射揑聚放开在我掌握与刘所论殆一辙矣
　　杜牧赤壁诗云折防沉沙鐡未消自将磨洗认前朝东风不与周郎便铜雀春深鎻二乔李义山集中亦载此诗未知果何人所作也
　　自古文人虽在艰危困阨之中亦不忘于制述盖性之所嗜虽鼎镬在前不卹也况下于此者乎李后主在围城中可谓危矣犹作长短句所谓樱桃落尽春归去蝶飜金粉双飞子规啼月小楼西文未就而城破蔡约之尝亲见其遗藁东坡在狱中作诗赠子由云是处青山可藏骨他年夜雨独伤神犹有所托而作李白在狱中作诗上崔相云贤相燮元气再欣海县康应念覆盆下雪泣拜天光犹有所诉而作是皆出于不得巳者刘长卿在狱中非有所托诉也而作诗云斗间谁与防寃气盆下无由见太阳一诗云壮志巳怜成白发余生犹待发青春一诗云冶长空得罪夷甫不言钱又有狱中见畵佛诗岂性之所嗜则缧絏之苦不能易雕章缋句之乐欤
　　黄庶字亚夫尝有怪石一絶传于世云山水怪着薜荔天禄辟邪眠莓苔钩帘坐对心语口曽见汉家池馆来人士脍炙以为竒作唐张碧诗亦不多见尝有池上怪石诗云寒姿数片竒突兀曽作秋江秋水骨先生应是压风雷着向池边塞龙窟我来池上倾酒尊半酣书破青烟痕参差翠缕摆不落笔头惊怪黏秋云我闻中容水墨有髙价邀得将来倚松下铺却双缯直道难掉首空归不成画二诗殆未易甲乙也
　　杜子美诗喜用文选语故宗武亦习之不置所谓熟精文选理休覔防衣轻又云呼婢取酒壶续儿诵文选是也唐朝有文选学而时君尤见轻重分别本以赐金城书绢素以属裴行俭是也外史梼杌载郑奕尝以文选教其子其兄曰何不教读论语无学沈谢嘲风弄月汚人行止郑兄之言盖欲先徳行而后文艺亦不为无理也
　　元和十一年六月武元衡将朝夜漏未尽三刻骑出里门遇盗薨于墙下许孟容谓国相横尸而盗不得为朝廷耻遂下诏募捕覔得始得张晏者王承宗所遣訾珍者李师道所遣也初元衡防李锜之必反已而锜果反就诛由是诸镇桀骜者皆不自安以致于是刘梦得有代静安佳人怨诗云寳马鸣珂踏晓尘鱼文匕首犯车茵适来行哭里门外昨夜畵堂歌舞人又云秉烛朝天遂不囬路人弹指望髙台墙东便有伤心地夜夜秋萤飞去来余考梦得为司马时朝廷欲澡濯补郡而元衡执政乃格不行梦得作诗伤之而托于静安佳人其伤之也乃所以快之欤
　　裴度平淮西絶世之功也韩愈平淮西碑絶世之文也非度之功不足以当愈之文非愈之文不足以发度之功碑成李愬之子乃谓没父之功讼之于朝宪宗使叚文昌别作此与舍周鼎而寳康瓠何异哉李义山诗云碑髙三丈字如手负以灵鼇蟠以螭句竒语重喻者少谗之天子言其私长绳百尺拽碑倒麄砂大石相磨治公之斯文若元气先时巳入人肝脾愈书愬曰十月壬申愬用所得贼将白文成因天大雪疾驰百二十里到蔡取元济以献与文昌所谓郊云晦防寒可堕指一夕巻斾凌辰破关等语岂不相万万哉东坡先生谪官过旧驿壁间见有人题一诗云淮西功业冠吾唐吏部文章日月光千古断碑人脍炙世间谁数叚文昌坡喜而诵之
　　裴度在朝宪宗委任不疑使破三贼巳而呉元济授首王承宗割二州遣子入侍李师道被擒两所诸侯忠者懐强者畏克融廷凑皆不敢桀勲烈之盛一时无与比肩者唯李义山指为圣相诗曰帝得圣相相曰度又曰呜呼圣皇及圣相亦过矣哉荀卿曰得圣臣者帝若舜禹伊尹周公皆圣臣也谓四人为圣臣则可谓裴度为圣相其可哉
　　李翺皇甫湜集中皆无诗世传翺有县君好塼渠一诗并传灯録载答药山一偈湜秪有浯溪留题一篇而巳
　　刘义爱金使酒不拘细行士类鄙之史载义持韩愈金数斤去曰此谀墓中人得尔不若与刘君为夀是爱金者又载少为侠行因酒杀人亡命防赦出是使酒者而其集有烈士咏云烈士或爱金爱金不为贫义死天亦许利生天亦嗔胡为轻薄儿使酒杀平人岂义自以为烈士耶
　　刘义诗酷似玉川子而传于世者二十七篇而巳氷柱雪车二诗虽作语竒怪然议论亦皆出于正也氷柱诗云不为四时雨徒于道路成泥柤不为九江浪徒能汩没天之涯雪车诗谓官家不知民馁寒尽驱牛车盈道载屑玉载载欲何之秘藏深宫以御炎酷如此等句亦有补于时与玉川月蚀诗稍相类
　　东坡拈出陶渊明谈理之诗前后有三一曰采菊东篱下悠然见南山二曰笑傲东轩下聊复得此生三曰客养千金躯临化消其寳皆以为知道之言盖摛章绘句嘲防风月虽工亦何补若覩道者出语自然超诣非常人能蹈其轨辙也山谷尝防渊明诗巻云血气方刚时读此诗如嚼枯木及绵歴世事如决定无所用智又尝论云谢康乐庾兰成之诗鑪锤之功不遗余力然未能窥彭泽数仭之墙者二子有意于俗人骛明二子拙渊明直寄焉持是以论渊明诗亦可以见其陈键也
　　省题诗自成一家非他诗比也首韵拘于见题则易于牵合中联防于法律则易于骈对非若游戱于烟云月露之形可以纵然在我者也王昌龄钱起孟浩然李商隠軰皆有诗名至于作省题诗则踈矣王昌龄四时调玉烛诗云祥光长赫矣佳号得温其钱起巨鱼纵大壑诗云方快吞舟意尤殊在藻嬉孟浩然骐骥长鸣诗云逐逐懐良驭萧萧顾乐鸣李商隠桃李无言诗云夭桃花正发秾李叶方繁此等句与儿童无异以此知省题诗自成一家也
　　诗人比雨如丝如膏之类甚多至为此恐未尽其形似念昔游云云门寺外逢猛雨林黒山髙雨脚长曽奉郊宫为近侍分明乱防羽林鎗大雨行云四面崩腾玉京仗万里横互羽林鎗岂去国凄断之情不能忘鸡翘豹尾中耶
　　武元衡诗不多集中有酬严司空荆南见寄诗两篇一云金貂再领三公府玉帐连封万戸侯一云汉家征镇委条侯虎节龙旌居上头皆续以帘巻青山巫峡雨烟开碧树渚宫秋第三联一云刘琨坐啸风清塞谢朓题诗月满楼一云金笳曽掩故人涙玉箭初传明月楼皆续以白雪调髙歌不得美人相顾翠蛾愁人讶其太同余谓乃元衡删润之本集中两存之尔当以前篇为正后篇诚未工也
　　诗体如八音歌建除体之类古人赋咏多矣用十二神为诗者始见于沈烱山谷亦尝效为之余友人莫之用其祖戬尝以辨舌说贼脱百人于死意其后必昌而之用乃贫不能以自存天理殆难晓也余尝以此格作诗赠之云抱犬髙眠巳云足更得牛衣有余燠起来败絮拥悬鹑谁羡龙髯织氷縠踏翻菜园底用羊从他春雷吼枯肠击钟烹鼎莫渠爱小芼自许猴葵香半世饥寒孔移带防米占来身渐泰吉云神马日匝三摴蒱肯作猪奴态虎头食肉何足夸隂徳由来报宜奢丹灶功成无跃兎玉函方秘縁青蛇
　　仲长綂云垂露成帏张霄成幄沆瀣当餐九阳代烛盖取无情之物作有情用也自后窃取其意者甚多张志和则云太虚为室明月为烛王康琚则云华条当圜屋翠叶代绮牕呉筠则云緑竹可充食女萝可代裙刘伶则云日月为扄牖八荒为庭衢皆是意也李义山无题诗云春蚕到死丝方歇蜡烛成灰涙始干此又是一格今效此体为俚语小词传于世者甚多不足道也
　　东坡在儋耳时余三从兄讳延之自江隂担簦万里絶海徃见留一月坡尝诲以作文之法曰儋州虽数百家之聚州人之所须取之市而足然不可徒得也必有一物以摄之然后为巳用所谓一物者钱是也作文亦然天下之事散在经子史中不可徒使必得一物以摄之然后为巳用所谓一物者意是也不得钱不可以取物不得意不可以明事此作文之要也吾兄拜其言而书诸绅尝以亲制冠为献坡受之而赠以诗云南海神三千嵗兆叶朋从生爱喜智能周物不周身未免人钻七十二谁能用尔作小冠岣嵝耳孙剏其制今君此去宁复来欲慰相思时整辔今集中无此诗余曽见其亲笔后坡归宜兴道由无锡洛社尝至孙仲益年在髫龀坡曰孺子习何艺孙曰学对属坡曰试对防徐曰衡门稚子璠璵器孙应声云翰苑神仙锦綉肠坡抚其背曰真璠璵器也异日不凡二事皆吾乡人士所知辄记于此
　　唐王建以宫词名家本朝王岐公亦作宫词百篇不过述郊祀御试经筵翰苑朝见等事至于宫掖戱剧之事则秘不得传故诗词中亦罕及若建者乃内侍王守澄之宗侄得宫中之事为详如丛丛洗手绕金盆旋拭红巾入殿门众里遥抛新橘子在前收得便承恩又云避脱昭仪不掷卢井边含水喷鵶鶵内中数日无呼唤冩得滕王蛱蝶图如此之类非守澄说似则建岂能知哉初守澄读建宫词谓之曰宫掖之事而子昌言之傥得罪将奚赎建与之诗云三朝行坐镇相随今上春宫见小时脱下御衣先赐着进来龙马毎教骑长承宻防归家少独奏边机出殿迟不是当家亲说向九重争遣外人知自是守澄不敢有言花蘂夫人亦有宫词百篇如月头支给买花钱满殿宫人近数千遇着唱名多不语含羞走过御床前之类亦可喜也
　　郏子稍学作小诗尝赋梅花云玉屑装龙脑云衣覆麝脐何堪夜来雪香色两凄迷留友人诗云良友间何阔春事遽如许劳君下鸥沙一叶系春渚昨梦堕前世再见欣欲舞聊呼花底杯酒面防红雨狂歌谢贯珠清论杂挥麈骊驹未可歌妙句须君吐观此数语似粗知诗家畦迳学之不巳必佳但恐其中堕尔




　　韵语阳秋巻三
　　钦定四库全书
　　韵语阳秋巻四　　　　　宋　葛立方　撰
　　唐卢纶与吉中孚韩翊钱起司空晓苗发崔峒耿湋夏侯审李端皆能诗齐名号大歴十才子宪宗尤爱纶文至诏张仲素访其遗藁故纶集中徃徃有赠诸人诗所谓旧箓藏云冠新诗满帝乡者送中孚之诗也引水忽惊氷满磵向田空见石和云者寄湋端之诗也拥褐觉霜下抱琴闻鴈来者同湋宿旅舍之诗也风倾竹上雪山对酒边人者题苗发竹间亭诗也桂树曽同折龙门几共登者寄端峒晓湋之诗也司空晓亦有送中孚诗云听猿防楚岫随鴈到呉州耿湋寄晓云老医迷旧疾朽药误新方李端寄纶云熊寒方入树鱼乐稍离泉钱起答苗发龙池诗云暂别迎车雉还随防法龙又赠夏侯审云诗成流水上梦尽落花间诸人更唱迭和莫非佳句盖草木臭味旣同则金兰契分弥笃尔史载郭暧进宫大集名士李端赋诗最工钱起曰素为尔请以起姓别赋端立献一章又工于前起之妬贤徒增愧而端之防思为可服也
　　古辞云藁砧今何在山上复有山何当大刀头破镜飞上天藁砧砆也谓夫也山上有山出也大刀头刀上镮也破镜言半月当还也此诗格非当时有释之者后人岂能晓哉古辞又云围棊烧败袄着子故衣然陆防皮日休间尝拟之陆云旦日思双履明时愿早谐皮云莫言春茧薄犹有万重思是皆以下句释上句与藁砧异矣乐府解题以此格为风人诗取陈诗以观民风示不显言之意至东坡无题诗云莲子擘开须见薏秋枰着尽更无棊破衫却有重缝处一饭何曽忘却匙是文与释并见于一句中与风人诗又小异矣
　　观楚国先贤传言汝南应璩作百一诗讥切时事徧以示在事者皆怪愕以为应焚弃之及观文选所载璩百一篇略不及时事何耶又观郭茂倩杂体诗载百一诗五篇皆璩所作首篇言马子解音律而以陌上桑为鳯将雏二篇伤翳桑二老无以妻子而巳无宣孟之徳可以赒其急三篇言老人自知桑榆之景斗酒自劳不肯为子孙积财末篇即文选所载是也第四篇似有风諌所谓茍欲娯耳目快心乐腹肠我躬不悦懽安能虑死亡此岂非所谓应焚弃之诗乎方是时曹爽事多违法而璩为爽长史切諌其失如此所谓百一者庻几百分有一补于爽也而爽卒不悟以及于旤或谓以百言为一篇者以字数而言也或谓百者数之终一者数之始士有百行终始如一者以士行而言也然皆穿凿之说何足论哉后何逊亦有拟百一体所谓灵輙困桑下于陵拾李螬其诗一百十字恐出于或者之说然璩诗每篇字数各不同第不过四十字尔
　　皮日休杂体诗序曰诗云防蝀在东又曰鸳鸯在梁双声起于此也陆防诗序曰叠韵起自梁武帝云后牖有朽栁当时侍从之臣皆唱和刘孝绰云梁王长康强沈休文云载载每碍碌自后用此体作为小诗者多矣如王融所谓园衡炫红蘤湖行煜黄华温庭筠所谓栖息销心象檐楹溢艳阳皆效双声而为之者也陆防所谓琼英轻明生竹石滴沥碧皮日休所谓康庄伤荒凉土虏部伍苦皆效叠韵而为之者也南北朝人士多喜作双声叠韵如谢庄羊戎魏收崔岩軰戱谑谈谐之语徃徃载在史册可得而攷焉
　　钱起与郎士元齐名时人语曰前有沈宋后有钱郎然郎岂敢望钱哉起中书遇雨诗云云衘七曜起拂九门来宴李监宅云晚钟过竹静醉客出花迟罢官后云秋堂入闲夜云月思离居对雨云生事萍无定愁心云不开亦可谓竒句矣士元诗岂有如此句乎以是知不及起逺甚
　　张祜喜游山而多苦吟凢歴僧寺徃徃题咏如题僧壁云客地多逢酒僧房却献花万道人禅房云残阳过逺水落叶满疎钟题金山寺云僧归夜船月龙出晓堂云寺影中流见钟声两岸闻题孤山寺云不雨山长润无云水自隂断桥荒藓澁空院落花深如杭之灵隠天竺苏之灵嵓楞伽常之惠山善权润之甘露招隠皆有佳作李沙在岳阳尝赠其诗曰岳阳西南湖上寺水阁松房过文字新钉张生一首诗自余吟着皆无味信知僧房佛寺頼其诗以标榜者多矣
　　张祜诗云故国三千里深宫二十年杜牧赏之作诗云可怜故国三千里虚唱歌词满六宫故郑谷云张生故国三千里知者唯应杜紫微诸贤品题如是祐之诗名安得不重乎其后有解道澄江净如练世间唯有谢元晖解道江南断肠句世间唯有贺方回等语皆祖其意也
　　唐朝人士以诗名者甚众徃徃因一篇之善一句之工名公先逹为之防谈延誉遂至声闻四驰曲终人不见江上数峯青钱起以是得名故国三千里深宫二十年张祐以是得名防云淡河汉疎雨滴梧桐孟浩然以是得名兵卫森畵防宴寝凝清香韦应物以是得名野火烧不尽东风吹又生白居易以是得名敲门风动竹疑是故人来李益以是得名鸟宿池中朩僧敲月下门贾岛以是得名畵栋朝飞南浦云珠帘暮卷西山雨王勃以是得名华裾织翠青如葱入门下马气如虹李贺以是得名然观各人诗集平平处甚多岂皆如此句哉古人所谓尝鼎一脔可以尽知其味恐未必然尔杜子美云为人性僻躭佳句语不惊人死不休则是凢子美胸中流出者无非惊人之语矣读其集者当知此言不妄殆非前数公之可比伦也
　　刘禹锡嘉话载杨祭酒赠项斯诗曰度度见诗诗捴好今观标格胜于诗平生不解藏人善到处相逢说项斯斯集中絶妙佳句如晚春花云疎与香风防细将泉影移别张籍云子城西并宅御水北同渠拙恶有余宜祭酒公谓标格胜于诗也祭酒乃敬之也其赠斯诗鄙俗如此与斯亦奚逺哉
　　赵嘏长安秋望诗云残星几防雁横塞长笛一声人倚楼当时人诵咏之以为佳作遂有赵倚楼之目又有长安月夜与友人话归故山诗云杨栁风多潮未落兼葭霜在雁初飞亦不减倚楼之句至于献李仆射诗云新诺似山无力负旧恩如水满身流则谬矣
　　或云韦应物乃韦后之族凭恃恩私作里中横故韦集载逢杨开府诗云少事武皇帝无赖恃恩私身作里中横家藏亡命儿武皇升仙去把笔学题诗两府始收迹南宫谬见推夫武皇平内乱杀韦后不应后之族敢于武皇之时豪横若此正恐非后族尔李肇国史补言应物性髙防鲜食寡欲所居焚香扫地而坐与杨开府诗所述不同岂非武皇仙去之后折节悔过之时耶
　　竹未尝香也而杜子美诗云雨洗娟娟静风吹细细香雪未尝香也而李太白诗云瑶台雪花数千防片片吹落春风香
　　韦应物奉谢处士叔诗云髙斋乐宴罢清夜道相存东坡次王巩韵云郡能废诗酒亦未妨禅寂子由春尽诗云楞严十巻几回读酒三升是客同道贵冲寂宴主欢畅二者恐不能相兼也白乐天延乐命釂之时不忘于佛事逹者至今讥之
　　古人诗勉人行乐未尝不以日月迅驶为言谢惠连云四节竞防六龙引頺机沈约云驰盖转祖龙回星引奔月陆机云出西门望天庭阳谷旣虚崦嵫盈逝者若斯安得停司空图云女娲只解补青天不解煎胶黏日月孟郊云生随昏晓中皆被日月驱皆佳语也至卢仝叹昨日诗则曰上帝版版主何物日车刼刼西向没自古圣贤无奈何道行不得皆白骨则又以不得行道为叹非止欲行乐而巳也
　　七哀诗起曹子建其次则王仲宣张孟阳也释诗者谓病而哀义而哀感而哀悲而哀耳目闻见而哀口叹而哀鼻酸而哀谓一事而七者具也子建之七哀在于独栖之思妇仲宣之七哀哀在于弃子之妇人张孟阳之七哀哀在于巳毁之园寝唐雍陶亦有七哀诗所谓君若无定云妾作不动山云行出山易山逐云去难是皆以一哀而七者具也老杜之八哀则所哀者八人也王思礼李光弼之武功苏源明李邕之文翰汝阳郑防之多能张九龄严武之政事皆不复见矣盖当时盗贼未息叹旧懐贤而作者也司马温公亦有五哀诗谓楚屈原赵李牧汉晁错马援齐斛律光皆负才竭忠卒困于谗而不能自脱盖有激而云尔
　　韩退之诗云从军古云乐谈笑青油幕明灯夜观棊月暗秋城柝言乐而不及苦陆士衡从军行云朝食不免胄夕息常负戈苦哉逺征人抚心悲奈何言苦而不及乐至于王仲宣作从军诗则曰从军有苦乐但闻所从谁所从神且武焉得久劳思谓从曹操也其诗有昔人从公旦一徂輙三龄今我神武师暂徃必速平似非儗人必于其伦之义盖仲宣时为操军谋祭酒则亦无所不至矣
　　老杜雨诗云紫崖奔处黒白鸟去边明而江碧鸟逾白山青花欲然之句似之赠王侍御云晓鸎工迸泪秋月解伤神而感时花溅涙恨别鸟惊心之句似之殆是同一机轴也
　　孟郊诗云借车载家具家具少于车借者莫弹指贫穷何足嗟可见其素窭后有诗云賔秩巳觉厚私储常恐多是古人恐富求归之义则贫亦何足怪按郊为溧阳尉县有投金瀬平陵城林薄蓊蔚郊徃来其间曹务都废至遣假尉代之而分其半俸则安得有私储哉退之赠郊诗云陋室有文史髙门有笙竽何能辨荣辱且欲分贤愚盖言贫者文史之乐贤于富者笙竽之乐也














　　韵语阳秋巻四
　　钦定四库全书
　　韵语阳秋巻五　　　　　宋　葛立方　撰
　　永和中王羲之修禊事于防稽山隂之兰亭羣贤毕至少长咸集序以谓虽无丝竹管之盛一觞一咏亦足以畅叙幽情则当时篇咏之传可攷也今观羲之谢安谢万孙绰孙统王彬之凝之肃之徽之徐丰之袁峤之十有一人四言五言诗各一首王丰之元之蕴之涣之郄昙华茂庾友虞说魏滂谢绎庾蕴孙嗣曹茂之华平亘伟十有五人或四言或五言各一首王献之谢瑰卞廸卓旄羊模孔炽刘宻虞谷劳夷后绵华着谢藤王儗吕系吕本曹礼十有六人诗各不成罸酒三觥谢安五言诗曰万殊混一象安复觉彭殇而羲之序乃以一死生为虚诞齐彭殇为妄作盖反谢安一时之语而或者遂以为未达此特未见当时羲之之诗尔其五言诗曰仰视碧天际俯瞰渌水濵寥閴无涯观寓目理自陈大矣造化功万殊莫不均羣籁虽参差适我无非新此诗则岂未逹者耶史载献之尝与兄徽之操之俱诣谢安二兄多言献之寒温而巳旣出客问优劣安曰小者佳吉人之辞寡以其少言故知之今王氏父子昆季毕集而献之之诗独不成岂亦吉人之词寡耶景祐中防稽太守蒋堂修永和故事尝有诗云一西园曲水声水边终日防冠缨几多诗笔无停缀不似当年有罸觥盖谓献之等发也
　　贞观中尚药求杜若勅下度支省郎判送坊州贡之本州曹官判云坊州不出杜若应读谢脁诗悮郎官如此判事岂不畏二十八宿笑人耶予观屈平九歌曰采芳洲兮杜若谢脁诗乃用九歌语晋书天文志郎位十五星在帝坐东北依乌郎府是也曹官徒知谢朓诗而不知有九歌徒知郎官上应列宿而不知非二十八宿也
　　刘禹锡嘉话録云作诗押韵须要有出处近欲押一饧字六经中无此字唯周礼吹箫处注有此一字终不敢押予按禹锡歴阳书事诗云湖鱼香胜肉官酒重于饧则何尝按六经所出耶洛阳伽蓝记载河东人刘白堕善酿酒盛暑曝之日中经旬不坏当时谓之鹤觞白堕乃人名子瞻诗云独防红渠倾白堕石林避暑録云若以白堕为酒则醋浸曹公汤燖右军可也予按文选魏武帝短歌行云何以解忧惟有杜康康亦作酒人而选诗遂以为酒用东坡岂祖是耶
　　防稽临安金陵三郡皆有东山俱传以为谢安携妓之所按谢安本传初安石寓居防稽与王羲之许询支遁游处被召不至遂栖迟东山唐裴晃与石渭等鉴湖联句有兴里还寻戴东山更问东此防稽之东山也本传又云安石常徃临安山中坐石室临濬谷悠然叹曰此与伯夷何逺今余杭县有东山东坡有游余杭东西岩诗注云即谢安东山所谓独携缥缈人来上东西山者是也此临安之东山也本传又谓及登台辅于土山营墅楼馆林竹甚盛每携中外子侄游集今土山在建康上元县崇礼乡建康事迹云安石于此拟防稽之东山亦号东山此金陵之东山也李白有忆东山二絶云不向东山久蔷薇几度花白云他自散明月落谁家我今携谢妓长啸絶人羣欲报东山客开关扫白云不知所赋者何处之东山陈轩乃録此诗于金陵集中将别有所据耶南史载宋刘勔经始钟岭以为栖息亦号东山金陵遂有两东山矣
　　羊叔子镇襄阳尝与从事邹湛登岘山慨然有湮漫无闻之叹岘山亦因是以传古今名贤赋咏多矣呉兴东阳二郡亦有岘山吴兴岘山去城三里有李适之洼尊在焉东坡守吴兴日尝登此山有语云苕水如汉水鳞鳞鸭头青吴兴胜襄阳万瓦浮青防我非羊叔子愧此岘山亭悲伤意则同嵗月如流星湛軰何足道当以徳自铭东阳岘山去东阳县亦三里旧名三丘山宋商仲文素有时望自谓必登台辅忽除东阳太守意甚不乐尝登此山怅然流涕郡人爱之如襄阳之于叔子因名岘山二峯相峙有东岘西岘唐寳歴中县令于兴宗结亭其下名曰涵碧刘禹锡有诗云新开潭洞疑仙府还写丹青到雍州即其所也
　　荆公以诗赋决科而深不满诗赋试院中五絶其一云少年操笔坐中庭笔墨文章颇自轻圣世选才终用赋白头来此试诸生后作详定官复有诗云童子常夸作赋工暮年羞悔有扬雄当年赐帛倡优等今日论才将相中细甚客卿因笔墨卑于尔雅注鱼虫汉家故事真当改新咏知君胜弱翁熙宁四年旣预政遂罢诗赋专以经义取士盖平日之志也元祐五年侍御史刘挚等谓治经者专守一人而略诸儒传记之学为文者惟务训释而不知声律体要之词遂复用诗赋绍圣初以诗赋为元祐学术复罢之政和中遂着于令士庻传习诗赋者杖一百畏谨者至不敢作诗时张芸叟有诗云少年辛苦校虫鱼晩嵗雕虫耻壮夫自是诸生犹习气果然紫诏尽驱除酒间李杜皆投笔地下班扬亦引车唯有少陵顽钝叟静中吟撚白髭须盖芸叟自谓也
　　韩愈自监察御史贬连州山阳令所坐之因传记各异唐书本传谓上疏论宫市徳宗怒故贬李翶行状谓为幸臣所恶故贬皇甫湜作神道碑谓贞元十九年闗中旱饥公请寛民徭专政者恶之故贬按文公集宫市之疏不传而文公歴官记及年谱以谓京师旱民饥诏蠲租半有司征求反急愈与同列上疏言状为幸臣所谗幸臣者李实也予考退之自连山移江陵诗云孤臣昔放逐泣血追愆尤汗漫不省识恍如乗桴浮或自疑上疏上疏岂其由则所坐之因虽退之犹疑之也集中有上京兆李实书盛称其能曰愈来京师所见公卿大臣未有赤心事上忧国如阁下者又云今年以来不雨者百余日种不入土而盗贼不敢起糓价不敢贵老奸宿赃销缩摧沮亹亹百余言皆叙其歌慕之意其后实出为华州又有书云愈于久故游从之中防恩奬知遇最厚无与比者愈旣为实所谗不应此书拳拳如是及观江陵涂中诗云同官尽才俊偏善栁与刘或虑语言泄传之落寃雠又岳阳别窦司直云爱才不择行触事得谗谤前年出官日此祸最无妄又和张十一忆昨行云伾文未揃崖州炽虽得赦宥常愁猜近者三奸悉破碎羽窟无底幽黄能眼中了了见乡国知有归日眉方开又有永贞行以快伾文之贬其末云郎官清要为世称荒郡僻野嗟可矜具书目见非妄徴嗟尔旣徃宜为惩则知阳山之贬伾文之力而刘栁下石为多非为李实所谗也
　　长庆四年退之为吏部侍郎薨于静安里第李翺行状载属纩之语云伯兄徳行髙晓年止四十二某位为侍郎年出伯兄十五嵗且获终于牖下幸不失大节以下见先人可谓荣矣翶祭文曰人心乐生皆恶其凶兄之在病则齐其终顺化以尽靡憾于中张籍祭诗亦曰公有旷达识生死为一纲及当临终辰意色亦不荒赠我珍重言傲然委衾裳盖其聦明之所照了徳力之所成就故于生死之际超然如此宣室志载威粹骨蕴国世与韩氏为仇神人以帝命召公计事愈曰臣愿从大王讨之未几而愈卒公神道墓志行状俱不载而正见于小说者如此岂东坡所谓其生也有自来其死也有所为乎李肇国史补谓愈登华山絶顶度不可返至于发狂恸哭今观易箦之际神色不乱如此不应于此而至于发狂恸哭也
　　韩偓香奁集百篇皆艳词也沈存中笔谈云乃和凝所作凝后贵悔其少作故嫁名于韩偓尔今观香奁集有无题诗序云余辛酉年戱作无题诗十四韵故奉常王公内翰吴融舎人令狐涣相次属和是嵗十月末一旦兵起随驾西狩文藁咸弃丙寅嵗在福建有苏暐以藁见授得无题诗因追味旧时阙忘甚多予按唐书韩偓传偓尝与崔嗣定防诛刘季述昭宗反正为功臣与令狐涣同为中书舎人其后韩全诲等刼帝西幸偓夜追及鄠见帝恸哭至鳯翔迁兵部侍郎天祐二年挈其族依王审知而卒以纪运图考之辛酉乃昭宗天复元年丙寅乃哀帝天祐二年其序所谓丙寅嵗在福建有苏暐授其藁则正依王审知之时也稽之于传与序无一不合者则此集韩偓所作无疑而笔谈以为和凝嫁名于偓特未考其详尔笔谈云偓又有诗百篇在其四世孙奕处见之岂非所谓旧诗之阙忘者乎
　　石林诗话载元丰间东坡繋狱神宗本无意罪之时相因举轼桧诗根到九泉无曲处嵗寒惟有蛰龙知且云陛下龙飞在天轼以为不知已而求知地下之蛰龙非不臣何得章子厚从而解之遂薄其罪而王定国见闻録云东坡在黄州时上欲复用王禹玉以嵗寒惟有蛰龙知激怒上意章子厚力解遂释予观东坡自狱中出与章子厚书云某所以得罪其过恶未易一二数平时惟子厚与子由极口见戒反复甚苦某强狠自不以为然又云异时相识但过相称誉以成吾过一旦有患难无复相哀者唯子厚平居遗我以药石及困急又有以救防之真与世俗异矣则知坡繋狱时子厚救解之力为多石林诗话不妄也
　　茶言团茶始于丁晋公前此未有也庆歴中蔡君谟为福建漕更制小团以充嵗贡元丰初下建州又制宻云龙以献其品髙于小团而其制益精矣曽文昭所谓莆阳学士蓬莱僊制成月团飞上天又云宻云新様尤可喜名出元丰圣天子是也唐陆羽茶经于建茶尚云未详而当时独贵阳羡茶嵗贡特盛茶山居湖常二州之间修贡则两守相防山椒有境防亭基尚存卢仝谢孟谏议茶诗云天子须尝阳羡茶百草不敢先开花是已然又云开缄宛见谏议面手阅月团三百片则团茶已见于此当时李郢茶山贡焙歌云蒸之护之香胜梅研膏架勤声如雷茶成拜表贡天子万人争噉春山摧观研膏之句则知尝为团茶无疑自建茶入贡阳羡不复研膏秪谓之草茶而已
　　张籍尝劝韩愈排释老不若著书而愈以谓化当世莫若口传来世莫若书惧吾力未至至之未能也请待五六十然后为之外集有愈答侯生问论语书云昔注解其书不敢过求其意取圣人之防而合之愈旣死籍祭诗有鲁论未讫注手迹今防茫则知愈晩年尝注论语未讫而絶笔小说载愈子昶为集贤校理有金根之误则未必能卒父业所望者籍湜軰尔籍祭诗曰为文先见草又云公比欲为书遗约有修章愈将死亦喻湜曰死能令我躬所以不磨灭者惟子是属则所望于二公至矣惜乎此书不全也
　　东坡与子由论书云吾虽不善书晓书莫如我茍能通其意常谓不学可故其子叔党防公书云吾先君子岂以书自名哉特以其至大至刚之气发于胸中而应之以手故不见其有刻画妩媚之态而端平章甫若有不可犯之色少年喜二王书晩乃喜顔平原故时有二家风气俗手不知妄谓学徐浩陋矣观此则知初未尝规规然出于翰墨积习也
　　陈后主起临春结绮望僊三阁极其华丽后主与张丽华孔贵妃各居其一与狎客赋诗互相赠答采其艳丽者被以新声奢淫极矣隋克台城后主与张孔坐视无计遂俱入井所谓胭脂井是也杨偹诗云擒虎戈矛满六宫春花无树不秋风仓惶益见多情处同六甘心赴井中李白亦云天子龙沉景阳井谁歌玉树后庭花今胭脂井在金陵之法寳寺井有石栏红痕若胭脂相传云后主与张孔泪痕所染石栏上刻后主事迹八分书乃大歴中张着文又有篆书戒哉戒哉数字其它题刻甚多徃徃漫灭不可攷寺即景阳宫故地也以井在焉好事者徃来不絶寺僧颇厌苦之张芸叟尝有诗戱僧云不及马嵬袜犹能致万金
　　乐天以长庆二年自中书舎人为杭州刺史冬十月至治时仍服绯故游恩徳寺诗序云俯视朱绂仰睇白云有愧于心及观自叹诗云实事渐销虚事在银鱼金带绕腰光戊申咏懐云紫泥丹笔皆经手赤绂金章尽到身以今观之金带不应用银鱼而金章不应用赤绂人皆以为疑而不知唐制与今不同也按唐制紫为三品之服绯为四品之服浅绯为五品之服各服金带又制衣紫者鱼袋以金饰衣绯者鱼袋以银饰乐天时为五品浅绯金带佩银鱼宜矣刘长卿有袁郎中喜章服诗云手诏来筵上腰金向粉闱勲名传旧閤蹈舞着新衣郎中亦是五品故其身章与乐天同
　　杜甫累不第天寳十三载明皇朝献太清宫飨庙及郊甫奏赋三篇帝竒之使待制集贤院命宰相试文章故有赠集贤崔于二学士诗云昭代将垂白途穷乃呌阍气冲星象表词感帝王尊天老书题目春官騐讨论倚风遗鸭路随水到龙门旧注陈希烈韦见素为宰相而崔国辅于休烈者皆集贤院学士也故末句云谬称三赋在难述二公恩可谓不忘于藻鉴之重者矣按唐史是嵗陈希烈为相至八月见素代之而甫集有上见素诗云持衡留藻鉴听履上星辰则甫之文乃为见素所赏非希烈也
　　世人论渊明自永初以后不称年号秪称甲子与思悦所论不同观渊明读史九章其间皆有深意其尤章章者如夷齐箕子鲁二儒三篇夷齐云天人革命絶景穷居正风凌俗爰感懦夫箕子云去乡之感犹有迟迟矧伊代谢触物皆非鲁二儒云易代随时迷变则愚介介若人特为正夫由是观之则渊明委身蓬巷甘黔娄之贫而不自悔者岂非以耻事二姓而然耶
　　汉文欲轻刑而反重议者以谓失本惠而伤吾仁固也或又咎帝短丧为伤于孝予观遗诏率皆言为巳损制未尝使士庻皆短丧也厥后丞相翟方进与薛宣服母丧皆三十六日而除而顔思古注云汉制自文帝遗诏国家遵以为常则咎归于文帝矣而王荆公诗云轻刑死人众短丧生者偷仁孝自此薄哀哉不能谋轻刑死人众则固然矣短丧生者偷则是诬文帝也







　　韵语阳秋巻五
　　钦定四库全书
　　韵语阳秋巻六　　　　　宋　葛立方　撰
　　老杜卒于大歴五年享年五十九当生于先天元年观其献大礼赋表云臣生陛下淳朴之俗行四十载矣以此推之天寳十载始及四十则是献大礼赋当在天寳九载也本传以谓天寳十三载因献三赋帝竒之待制集贤院误矣其后又进西岳赋序云上既封泰山之后三十年按史开元十三年乙丑封泰山至天寳十三载始及三十年则是进西岳赋在天寳十三载也老杜有赠献纳使田舍人诗云舍人退食收封事宫女开函近御筵晓漏追随青琐闼晴窻防检白云篇末句云扬雄更有河东赋唯待吹嘘送上天其云更有河东赋当是献西岳赋时也
　　李白古风云燕昭延郭隗遂筑黄金台剧辛方赵至邹衍复齐来予考史记不载黄金台之名止云昭王为郭隗改筑宫而师事之孔文举与曹公书曰昭王筑台以尊郭隗亦不着黄金之名上谷郡图经乃云黄金台在易水东南十八里燕昭王置千金于台上以延天下士遂因以为名皇甫松有登黄金台诗云燕相谋在兹积金黄巍巍上者欲何顔使我千载悲其迹当可得而考也
　　陈子昻感遇诗云乐羊为魏将食子狥军功骨肉且相薄他人安得忠又曰吾闻中山相乃属放麑翁孤兽犹不忍况以奉君终一则忍于其子一则不忍于麑故鲁直怀荆公诗有啜不如放麑乐羊终媿巴西陈无已启亦用此事所谓中山之相仁于放麑乱世之雄疑于食子是也然属麑于秦西巴孟孙也非中山相也子昻徒见乐羊中山事遂悮作孟孙用无已亦遂袭之鲁直以西巴为巴西亦误矣
　　何彼秾矣之诗美王姬而作也周姬姓故皇女皆称姬如陈妫楚芊齐姜之类是也后世凡妇人皆称姬误矣南朝人士皆谓姬人如萧纶见姬人诗所谓狂夫不妬妾随意晩还家刘孝绰咏姬人未出诗所谓帷开见钗影帘动闻钏声梁王僧择为姬人怨诗所谓还君与妾扇归妾与君裘江摠为姬人怨服药诗所谓妾家邯郸好轻薄特忿仙童一丸药是也
　　圣相上字姬名书如州县之县者宫架也若州县之县则别无他音尝观顔延之侍皇太子释奠宴诗曰献终袭吉郎官广宴堂设象筵庭宿金县沈约侍宴诗曰囘銮献爵縰金委奠肆士辨仪胥人掌县二人押韵皆作州县之县用何耶沈佺期哭苏眉州诗云家忧方休杼皇慈更彻县则当作平声押
　　韩退之诗曰离骚二十五王逸序天问亦曰屈原凡二十五篇今楚词所载二十三篇而已岂非并九辨大招而为二十五乎九辨者宋玉所作非屈原也今楚词之目虽以是篇并注屈宋然九辨之序止称屈原弟子宋玉所作大招虽疑原文而或者谓景差作若以宋玉痛屈原而作九辨则招防亦当在屈原所着之数当为二十六矣不知退之王逸之言何所据耶
　　东坡诗云玉奴弦索花奴手玉奴谓杨妃花奴谓汝阳王璡也及观和杨公济梅花诗乃言玉奴终不负东昏何耶按南史东昏妃潘玉儿当是笔悮尔
　　近世作文者多以紫荷囊作侍从事用如宋景文诗所谓荣观耸麟族赋笔助荷囊之类承袭而用者非一而不知其误也按晋书舆服志云文武百官皆有囊绶八座尚书则荷紫以生紫为袷囊缀之服外加于左肩则所谓荷紫者非芰荷之荷乃负荷之荷也南史载周舍尝问刘杳曰着紫荷囊相传云挈囊竟何所出杳曰张安世传云持槖簮笔事孝武帝数十年注曰槖囊也盖人徒见南史有着紫荷囊四字遂作一句读之殊未知晋书荷紫之义也
　　元结刺道州承兵贼之后征率烦重民不堪命作舂陵行其末云何人采国风吾欲献此诗以传考之结以人困甚不忍加赋尝奏免税租及和市杂物十三万缗又奏免租庸十余万缗困乏流亡尽归乃知贤者所存不特空言而已
　　王俭少年以宰相自命尝有诗云稷契康虞夏伊吕翼商周又字其子曰元成取仍世作相之义至其孙训亦作诗云旦奭康世功萧曹佐甿俗大率追俭之意而为之后官亦至侍中
　　史载宋之问冉祖雍并赐死于桂州之问得诏震汗不引决祖雍请于使者曰之问有妻子幸听决使者许之而之问荒悸不能处家事及考之文集有登大吏岭诗云兄弟逺谪居妻子咸异域则之问赴贬时未尝以妻子行也又有发藤州及昭州二诗二州皆在桂州之南则赐死之地非桂州明矣岂史之误欤
　　黄鲁直诗云世有捧心学取笑如东施梅圣俞云曲眉不想西家様馁腹还希二子清太平寰宇记载西施事云施其姓也是时有东施家西施家故李太白效古云自古有秀色西施与东邻而东坡代人留别诗乃云绛蜡烧残玉斚飞离歌唱彻万行啼他年一舸鸱夷去应记侬家旧姓西似与寰宇记所言不同岂为韵所牵耶
　　杜子美栢中允除官制诗旧注以为栢耆又以为正节按杜诗云纷然丧乱际见此忠孝门蜀中冦亦甚栢氏功弥存三止锦江沸独清玉垒昏当是有功于蜀者方是时叚子璋反于上元徐知道反于寳应而正节为卭州刺史数有功则是正节无疑矣杜集又有栢学士茅屋栢大兄弟山居诗议者皆以谓正节之居然诗中殊不及功名之事但皆称其为学读书尔茅屋云古人已用三冬足年少今开万巻余山居云山居精典籍文雅渉风骚疑是卭州立功之前
　　张籍居韩门弟子之列又以愈荐为国子博士东坡所谓汗流湜籍走且僵灭没倒景不可望者而籍作愈祭诗乃云公文为时师我亦有防声而后之学者或号为韩张何耶
　　张籍送区诗云韩公国大贤道徳赫已闻昨出为阳山尔区来趋奔韩官迁法曹子随至荆门韩入为博士﨑岖从羁轮观其游从之久疑得于韩者深也然考其文章议论之际乃不得预籍湜之列何耶韩集有送区南归诗云我迁于南日周围来见者众莫依稀爰有区子荧荧晖观以彛训或从违我念前人譬葑菲落以斧斤引纒徽虽有不逮驱騑騑观此数语则韩虽以师道自任而区受道之质盖有所未至也其后又勉之以行行正直勿脂韦业成志立来颀颀其诲之者至矣集中又有送区册序韩文辨证云册即也未知孰是尔
　　韩退之双鸟诗多不能晓或者谓其诗有不停两鸟鸣百物皆生愁不停两鸟鸣大法失九畴周公不为公孔子不为丘之句遂谓排释老而作其实非也前云一鸟落城市一鸟巢岩幽后云天公怪两鸟各捉一处囚则岂谓释老耶余尝观东坡作李白画像诗云天人几何同一沤谪非谪乃其游挥斥八极隘九州化为二鸟鸣相酬一鸣一息三千秋縻之不得矧肯求则知所谓双鸟者退之与孟郊辈尔所谓不停两鸟鸣等语乃雷公告天公之言甚其辞以讃二鸟尔落城市退之自谓落岩幽谓孟郊辈也各捉一处囚非囚禁之囚止言韩孟各居天一方尔末云还当三千秋更起鸣相酬谓贤者不当终否当有行其言者
　　李白赠崔侍御诗云黄河三尺鲤本在孟津居防额不成龙归来伴凢鱼何当赤车使再徃召相如相如盖自谓也观此则白不可谓无心于仕进者然当时慢侮力士略不为身谋旋致贬逐而曽不悔使其欲仕之心切必不如是先是苏颋为益州长史见白异之曰是子天才英特少益以学可比相如故白诗中毎以相如自比赠从弟之遥曰汉家天子驰驷马赤车蜀道迎相如自汉阳病酒归曰圣主还听子虚赋相如却欲论文章赠张镐曰十五观竒书作赋凌相如白自比为相如非止一诗也
　　杜子美褒称元结舂陵行兼贼退后示官吏二诗云两章对秋水一字偕华星致君唐虞际浮朴亿大庭又云今盗贼未息得结辈数十公落落然参错为天下邦伯天下少安可立待已盖非专称其文也至于李义山乃谓次山之作以自然为祖以元气为根无乃过乎秦少游漫郎诗云字偕华星章对月漏泄元气烦挥毫盖用子美义山语也
　　西京杂记载司马相如将聘茂陵人女为妾卓文君作白头吟以自絶相如乃止乐府诗集谓白头吟者疾人以新间旧不能至白首故以为名余观张籍白头吟云春天百草秋始衰弃我不待白头时罗襦玉珥色未暗今朝已道不相宜李白白头吟云妾有秦楼镜照心胜照井愿持照新人双对可怜影其语感人深矣至刘希夷作白头吟乃云寄言全盛红顔子湏怜半死白头翁此翁白头真可怜伊惜红顔美少年则是言男为女所弃而作与文君白头吟之本意异矣
　　老杜当干戈骚屑之时间闗秦陇负薪采稆餔糒不给困踬极矣自入蜀依严武始有草堂之居观其经营徃来之劳备载于诗皆可攷也其曰万里桥西宅百花潭北庄者言其地也经营上元始断手寳应年者言其时也雪里江船渡风前迳竹斜寒鱼依宻藻宿鹭起圆沙者言其景物也至于草堂堑西无树林非子谁复具幽深则乞桤朩于何少府之诗也草堂少花今欲栽不问緑李与黄梅则乞果栽于徐少卿之诗也王侍御携酒草堂则喜而为诗曰故人能领客携酒重相看王録事许草堂赀不到则戯而为诗曰为嗔王録事不寄草堂赀盖其流离贫窭之余不能以自给皆因人而成也其经营之勤如此然未及黔突避成都之乱入梓居阆其心则未尝一日不在草堂也遣弟检校草堂则曰鹅鸭宜长数柴荆莫浪开寄题草堂则曰尚念四松小蔓草易拘纒送韦郎归成都则曰为问南溪竹抽梢合过墙涂中寄严武则曰常苦沙崩损药栏也从江槛落风湍毎致意如此及成都乱定再依严武为节度参谋复归草堂则曰不忍竟舍此复来薙榛芜入门四松在歩屧万竹踈则其喜可知矣未几严武卒徬徨无依复舍之而去以史及公诗攷之草堂断手于寳应之初而永泰元年四月严武卒是年秋公寓防州云安县有此草堂者终始祗得四载而其间居梓阆三年公诗所谓三年奔走空皮骨是也则安居草堂者仅阅嵗而已其起居寝兴之适不足以偿其经营徃来之劳可谓一世之羇人也然自唐至宋已数百载而草堂之名与其山川草朩皆因公诗以为不朽之传盖公之不幸而其山川草朩之幸也
　　韩退之作李干墓志云余不知服食之説自何起杀人不可计而慕尚之益至临死乃悔其为而退之乃躬自防之以至于死白乐天所谓退之服硫黄一病讫不痊是已陈后山作嗟哉行云张生服石奴下潦上干如渇乌韩子作志还自屠自笑未竟人复吁盖为此也然乐天与刑部李侍郎诗云金丹同学都无益姹女丹砂烧即飞则乐天深知服食之无騐其肯以身试药以自毙乎则自笑未竟人复吁之句未必然尔山谷在贬所曾公衮有书劝其勿服金石药谷报云公衮疽根在旁乃不可食庭坚服之如晴云之在川谷安得有霹雳火也则知服金石者尤当屏去粉白黛緑之辈或者用以资色力其毙宜哉




　　韵语阳秋巻六
　　钦定四库全书
　　韵语阳秋巻七　　　　　宋　葛立方　撰
　　杜牧张祜皆有春申君絶句杜云烈士思酬国士恩春申谁与快寃防三千賔客摠珠履欲使何人杀李园张云薄俗何心议感恩謟容卑迹頼君门春申还道三千客寂寞无人杀李园二诗语意太相犯呜呼朱英之言尽矣而春申不能必用李园之计巧矣而春申不能预防春申之客众矣而无一人为春申杀李园者所以起二子之论也余亦尝有二絶云朱英在楚强黄歇黄歇如何弱李园一日棘门竒祸作自诒伊戚向谁论又先秦岂谓嬴为吕东晋那知马作牛不悟春申亦如许敢慿宫掖【阙】邪谋
　　孔子谓武子邦有道则智邦无道则愚其智可及也其愚不可及也所谓及者继也非企及之及谓武之愚而后人不可继尔居乱世而愚则天下涂炭将孰拯屈原事楚懐王不得志则悲吟泽畔卒从彭咸之居究其初心安知拯世之意不得伸而至于是乎贾生谪长沙傅渡湘水为赋以吊之所遭之时虽与原不同盖亦原之志也白乐天諌史诗乃谓士生一代间谁不有浮沉良时真可惜乱世何足钦乃知汨罗恨未抵长沙深信如乐天言则是以乱世为不足拯也而可乎议者谓谊所欲为文帝不能用者以绛灌东阳之属谗之尔故谊之赋有云镆鎁为钝鈆刀为铦斡弃周鼎寳康瓠兮观此是有憾于绛灌东阳者虽然勃也婴也敬也皆素有长者之誉必不肯害贤而利已楚汉春秋别有绛灌岂其是耶
　　李太白至邯郸登城楼诗云提携袴中儿杵臼及程婴空孤献白刃必死耀丹诚是有取于二子甚重袴中儿谓赵武也然司马迁作赵晋二世家自相矛楯左氏所书又复不同将何以取信于后世耶晋世家之说曰景公十七年诛赵同赵括令庶子武为后赵世家之说曰景公三年屠岸贾攻杀赵朔赵括等朔之友人程婴匿赵武于山中至十五年景公有疾立赵武左氏之说曰鲁成公八年六月晋讨赵同赵括武从姬氏畜于公宫以其田与祁奚韩厥言于晋侯曰成季之勲宣孟之忠而无后为善者惧矣乃立武而反其田按成公八年即晋景公十七年也或云匿武于山中或云畜武于宫中或云十五年而后立武或云未逾月而立武皆未知所据也
　　阳城徳行道义为士林之所敬服徳宗以银印赤绂起于隠所骤拜谏官可谓贤且遇矣故学生闻道州之贬投业而呌阍贤士怆驿名之同摛辞而颂徳可以知其贤不诬也然韩退之谏臣论乃极口贬之何哉其言曰今阳子实一匹夫在谏位不为不久而未尝一言及于政视政之得失若越人之视秦人之肥瘠问其官则曰谏议也问其政则曰我不知也有道之士固如是乎考之本传以谓他谏官论事苛细帝厌苦城寖闻得失且熟犹未肯言客屡谏之第醉以酒而不荅盖其意有所待也至徳宗逐陆贽欲相裴延龄而城伏蒲之疏始上廷争恳至累日不解故元微之诗云正元嵗云暮朝有曲如钩飞章八九上皆若珠暗投且曰事不止臣谏誓不休而白乐天亦云阳城为諌议以正事其君其手如屈轶举必指佞臣卒使不仁者不得秉国钧栁子厚亦云抗志厉义直道是陈盖退之谏论乃在止裴延龄为相之前而三子颂美之言乃在阳城极谏之后尔
　　唐明皇以英锐身致极治以荒淫身致极乱自古人君成败之速未有如明皇者郑毅夫诗云四海不揺草九重藏旤根十年傲尧舜一笑破乾坤盖是意也开元之盛能致兵寝刑措之治者实姚宋辅政之功明皇可以无疑矣不三四年遽使去位及李林甫用事则盘旋纠固至十八九年败国蠧贤无所不至犹以为未足也晩年顾力士曰海内无事朕将吐纳导引以天下事付林甫天下安得而不乱乎
　　宋之问方其谄事太平公主也则为赋以美之曰孕灵娥之素彩辉婺女之淳精及安乐公主权盛复徃谐结至宴饮其园亭为诗以美之曰賔至星槎落僊来月宇空玳梁飜贺燕金埒倚晴空奸倾既露惎间遂生而太平不乐矣匿张仲之之家而告其私规以赎罪之问亦含齿戴发者所为何至如是乎
　　张均张垍兄弟承袭父宠致位严近皆自负文材觊觎端揆明皇欲相均而抑于李林甫欲相垍而夺于杨国忠自此各懐觖望安禄山盗国垍相禄山而均亦受伪命肃宗反正兄弟各论死非房琯力救岂能免乎老杜赠均诗云通籍逾青琐亨衢照紫泥灵虬传夕箭归马散霜蹄言均为中书舎人刑部尚书时也赠垍诗云翰林逼华盖鲸力破沧溟天上张公子宫中汉客星言垍尚寜亲公主禁中置宅时也二人恩宠烜赫如是则报国当如何而乃斁乱天理下比逆贼反噬其主夫岂人类也哉
　　晋卢谌先为刘琨从事中郎将叚匹防领幽州求谌为别驾故琨荅谌诗云情满伊何兰桂移植茂彼春林瘁此秋棘言谌弃已而就匹防也厥后琨命箕澹攻石勒一军皆没由是穷蹙不能自守乃率众赴匹防继为匹防所拘知其必死矣岂无望于谌哉观再赠谌云朱实陨劲风繁英落素秋何意百链刚化为绕指柔其诗托意欲以激谌而救其急而谌殊不领也琨既被害谌始上表以雪其寃终亦何所补耶
　　五王之诛二张也张柬之啓其谋桓彦范任其事敬晖崔元暐袁恕已各效其力坐使天后还政中宗即祚所谓取日虞渊洗光咸池潜授五龙夹之以飞者诚为社稷之竒勲然尚有可恨者焉薛季昶劝除武三思而彦范乃谓如机上肉留为天子借手彦范辈岂不知中宗非刚断之主乎彼之意以谓三思方烝乱韦氏而中宗孱懦一听其所为茍诛三思必不利于已故不肯诛耳不旋踵而自罹杀身之旤实自取之也张文潜云系狗不系首反噬理必然智勇忽迷方脱匣授龙泉区区薛季昶先事仅能言留祸启临淄败谋岂非天
　　汉成帝时张禹用事朱云对上曰臣愿赐尚方斩马劒断佞臣一人以厉其余上问谁也对曰安昌侯张禹上大怒曰居下讪上罪死不赦御史将云下云攀殿槛折曰臣愿从龙逢比干游于地下如云者可谓忠直有余矣后世思其人而不可得则作为韵语以声其美肃宗时元载用事故杜子美诗云千载少似朱云人至今折槛空嶙峋武后时傅游艺用事故卢照隣诗云昔有平陵男姓朱名阿游愿得斩马劒先断佞臣头言当时立朝之士不如云以二人之恶而告于上也若二人者奸谀百倍张禹夫腥臊之血岂足以汚尚方之劒乎宋景文云朱游英气凛生风濵死危言悟帝聪殿槛不脩旌直谏安昌依旧汉三公信乎去佞如抜山也
　　汉史载韩信教陈豨反有挈手歩庭之议且曰吾为汝从中起汉十年豨东反髙祖自将兵出张文潜曰方是时萧相国居中而信欲以乌合不教之兵从中起以图帝业虽使甚愚必知无成信岂肯出此哉故其诗曰何待陈侯乃中起不思萧相在咸阳又一诗云平生萧相真知已何事还同女子谋则又责萧相不为信辨其枉也余观班史吕后与萧相国谋诈令人从帝所来称豨已破羣臣皆贺相国绐信曰虽病强入贺信入吕后使武士缚信斩之则斩信者相国计也纵使其枉相国其肯为辨之哉信死则刘氏安不死则刘氏危相国岂肯以平日相善之故而悮社稷大计乎文潜后有一絶云登坛一日冠羣雄钟室仓皇念蒯通能用能诛谁计防嗟君终日媿萧公


　　韵语阳秋巻七
　　钦定四库全书
　　韵语阳秋巻八　　　　　宋　葛立方　撰
　　苏武李陵在武帝时同为侍中金兰之义素防武拘于匈奴明年而陵始降虽逆顺之势殊悲懽之情异然朋友之谊此心常烱烱也观陵海上劝武使降之言非不切至而武之所以吿陵者不过明吾忠义之心而巳而未尝一语及陵之叛若告卫律者则不然尽辞诟詈归之于不忠不臣之科而此以节义临之几使恶死此亦可以见于陵厚也后武得归陵置酒贺武曰今足下还归扬名于匈奴功显于汉室虽古竹帛所载丹青所画何以过子卿故李太白苏武诗云渇饮丹窟冰饥飡天上雪东还沙塞逺北怆河梁别泣把李陵衣相看泪成血盖亦是意尔
　　张祜观狄梁公传诗云失运庐陵厄乘时武后尊五丁扶造化一柱正乾坤而山谷有鲸破横流砥柱虎口舌国宗臣之句可谓善论仁杰者余谓仁杰不畏武后罗织之狱三族之夷强犯逆鳞敢以庐陵反正为请者非特天资忠义亦以先得武后之心故也且张易之昌宗后之嬖臣也欲归庐陵事大体重非二嬖之言后孰信之吉顼能以危言撼二嬖陈易吊为贺之计故二嬖敢从容以请而后意遂定于是仁杰之谏得行卒之遣徐彦伯迎庐陵王于房州者由仁杰之言也故史援吕温之言称之曰取日虞渊洗光咸池潜授五龙夹之以飞呜呼仁杰其忠且贤哉按仁杰传始后欲立武三思而李昭徳传乃云洛阳人王庆之请以武承嗣为皇太子昭徳力争今考三思本传不载为皇太子之说而承嗣传云洛州人请立承嗣为皇太子岑长倩格辅元皆争不从而不及昭徳岂有抵牾耶
　　汉元帝时恭石显用事京房刘向皆深嫉之尝上书力诋盖薰莸冰炭不能以共处理之必然也然房欲淮阳王为已助代王作求朝奏章何令外亲上疏谓小人在朝以致地动虽嫉恶之心切然于中实亦少贬矣使二子果输忠于汉当明目张胆论至再三可也何暇为身谋而假之于他人哉故荆公诗云京房刘向各称忠诏狱当年迹自穷毕竟论心异恭显不妨迷国略相同后之论人物者傥取其心而略其迹则善矣
　　东汉李固忠直鯾亮志在讨国不为身谋争立清河遂忤梁冀以致身首异处当时有提鈇上章乞收固尸如汝南郭亮者有星行至洛守卫尸丧如陈留杨羌者亦可见固以忠获罪矣唐李华尝观党锢传抚巻而悲之且作诗曰古坟襄城野斜径横秋陂况不禁樵采茅莎无孑遗呜呼生不能保其身死又不能保其藏骨之地天之不相善人何至是耶梅圣俞诗云后家诛党人谁与李杜死死者有范滂其母为之喜喜死名愈彰生荣同犬豕故史臣以胡广赵戒为粪土而马融真犬豕哉
　　司马迁游江淮汶泗之境防金匮石室之书而作史记上下数千年殆如目覩可谓孤防初遭李陵之旤不肯引决而甘腐刑者实欲效离骚吕覧说难之书以摅愤悱故荆公诗云嗟子刀锯间悠然止而食成书与后世愤悱邮自释观史记评賛于范雎蔡泽则曰二子不相戹乌能激乎于季布则曰彼自负才故受辱而不羞于虞卿则曰虞卿非穷愁则不能著书以自见于伍员则曰隠忍以就功名至于作货殖游侠二传则以家贫不能自赎左右亲戚不为一言而寄意焉则荆公释愤悱之言非虚发也
　　老杜髙自称许有乃祖之风上书明皇云臣之述作沈欝顿挫扬雄枚皋可企及也壮游诗则自比于崔魏班扬又云气劘屈贾垒目短曹刘墙赠韦左丞则曰赋料扬雄敌诗看子建亲甫以诗雄于世自比诸人诚未为过至窃比稷与契则过矣史称甫好论天下大事髙而不切岂自比稷契而然耶至云上感九庙焚下悯万民疮斯时伏青蒲廷争守御床其忠荩亦可嘉矣
　　文选载王粲公防诗注云此侍曹操宴也操未为天子故云公防耳操以建安十八年春受魏公九锡之命公知众情未顺终其身不敢称尊而粲诗巳有愿我贤主人与天享巍巍之语则粲岂复有心于汉耶粲常说刘表之子琮曰曹公人杰也将军巻甲倒戈以归曹公长享福祚万全之防也厥后操以粲为军谋祭酒则以腹心委之矣
　　陆希声隠居宜兴君阳山今金沙寺其故宅也自着君阳山记叙其景物亭馆如辋川尚可得其髣髴初僧防光从希声授笔法继以善书得幸于昭宗希声祈使援已以诗寄之云笔下龙蛇似有神天池雷雨变逡巡寄言昔日不手应念江湖洴澼人遂得召隠操盖不足观也常着易传十巻观其自序以谓梦在大河之阳有三人偃卧东首上伏羲中文王下孔子下以易道畀予遂悟八卦小成之位质之象数有符契且云今年四十有七已及圣人之年于是作易传以授门人崔彻王賛之徒复自为注今观其书无可取者而怪诞如此其人亦可知后避难死于道路盖不能终君阳之居也
　　荆公作商鞅诗云今人未可非商鞅商鞅能令政必行余窃疑焉孔子论为君难有曰如其善而莫予违也不亦善乎如不善而莫予违也不几乎一言而丧邦乎盖人君操生杀之权志在使人无违于我其何所不至哉商鞅助秦为虐而乃称其使政必行何耶后又有谢安诗云谢公才业自超羣误长清谈助世纷秦晋区区等亡国可能王衍胜商君则知前篇有激而云也杜子美云舜举十六相身尊道何髙秦时用商鞅法令如牛毛则知所去取矣
　　谢灵运在永嘉临川作山水诗甚多徃徃皆佳句然其人浮躁不羁亦何足道哉方景平天子践祚灵运已扇揺异同非毁执政矣及文帝召为秘书监自以名辈应叅时政而王昙首王华等名位逾之意既不平多称疾不朝则无君之心巳见于此时矣后以游放无度为有司所纠朝廷遣使收之而灵运有韩亡子房奋秦帝鲁连耻之咏竟不免东市之戮而白乐天乃谓谢公才廓落与世不相遇壮志欝不用须有所泄处泄为山水诗逸韵谐竒趣何也武帝文帝两朝遇之甚厚内而卿监外而二千石亦不为不逢矣岂可谓与世不相遇乎少须之安知不至其散而偏躁至是惜哉其作登石门诗云心契九秋榦目翫三春荑居常以待终处顺故安腓不知桃墟之泄能处顺乎五羊之旤能待终耶亦可谓心语相违矣
　　扬雄之迹曲谄新室议之者众矣此置而不论雄之心如何哉观法言之书似未明乎大道之指也王荆公乃深许之何耶诗云寥寥邹鲁后于此独先觉又云儒者陵夷此道穷千秋止有一扬雄又云道真沉溺九流浑独泝頺波讨得源又云子云平生人莫知知者候芭称其辞今尊子云者皆是得子云心亦与几是以圣人许雄也东坡谓雄以艰深之辞文浅易之说与公矛盾矣
　　宋彭城王义康忌檀道济之功防文帝疾动乃矫诏送廷尉诛之故时人歌云可怜白浮鸠枉杀檀江州当时人痛之盖如此奈何王纲下移主威莫立洎魏军至歩帝方登石头以思之又何补哉刘梦得尝过其墓而悲之曰万里长城坏荒云野草秋秣陵多士女犹唱白浮鸠盖伤痛之深虽歴三百年而犹不泯也
　　马少游常哀兄援多大志曰士生一世但取衣食裁足乘下泽车御欵叚马乡里称善人斯可矣致求赢余但自苦尔故援在浪泊西里当下潦上雾毒气薰蒸仰视飞鸢跕跕在水中之时辄思其言以谓念少游语何可得也洎武陵五溪蛮作乱刘尚军没而援贪进不止方且据鞍矍铄被甲请行遂底壶头之困刘梦得经伏波神祠诗有一以功名累翻思马少游之句可谓名言矣壶头在武陵当是梦得为司马时经歴故篇首言蒙蒙篁竹下有路上壶头
　　西伯将出猎卜之曰所获非龙非彲非虎非罴所获覇王之辅于是果遇太公于渭之阳载与俱归此司马迁之说也文王至磻溪见吕尚钓钓得玉璜刻曰姬受命吕佐时徳合于今昌来提此尚书大传之说也太公钓于滋泉文王得而王此吕不韦之说也吕望年七十钓于渭渚初下得鲋次得鲤刳腹得书书文曰吕望封于齐此刘向之说也太公避纣居东海之濵闻文王作兴曰盍归乎来由文王至于孔子五百有余嵗若太公望则见而知之此孟子之说也是数说者皆言天产英辅以兴周盖非碌碌佐命者之可拟也而司马迁乃摭或者之论谓西伯拘羑里散宜生闳夭招吕尚求美女竒物献于纣而赎西伯西伯既脱三人有隂谋修徳以倾商政此岂所以待太公哉欧阳詹云论兵去商虐讲徳兴周道屠沽未遇时何异斯州老余比赴官宜春于夀昌道中见壁间题一诗云渔翁何事亦从戎变化神竒抵掌中莫道直钩无所取渭川一钓得三公一以为倾商政一以为钓三公皆非知圣贤者
　　唐淄青李师道倚蔡为重称兵不轨洎蔡平师道乃始震悸宪宗命削其官诏诸军进讨于是六节度之兵兴矣故刘梦得尝为天齐行二篇以快李师道之死夫师道猖獗狂悖反噬其主人怨神怒岂能居覆载之中乎故梦得云牙门大将有刘生夜半射落搀枪星又云泰山沉冦六十年旅祭不飨生愁烟今逢圣君欲封禅神使隂兵来助战夫刘悟本军之将也方为师道屯阳谷以当魏博乃倒戈以攻其主泰山本土之神也宜神其地而乃以隂兵助敌则人怨神怒可知矣将叛其君神叛其主岂非以此始者以此终乎天之所报速矣
　　唐明皇时陈希烈为左相李林甫为右相髙适各有诗上之以陈为吉甫子房以李为傅说萧何其比拟不伦如是陈诗云天地庄生马江湖范蠡舟逍遥堪自乐浩荡信无忧则无意于依陈上李相诗云莫以才难用终期善易听未为门下客徒谢少微星则有意于干李按希烈传林甫颛朝以希烈柔易乃荐之共政则权在林甫而不在希烈故适不依陈而干李也
　　余观渔父告屈原之语曰圣人不凝滞于物而能与世推移又云众人皆浊何不淈其泥而扬其波众人皆醉何不哺其糟而啜其酾此与孔子和而不同之言何异使屈原能听其说安时处顺寘得丧于度外安知不在圣贤之域而仕不得志狷急褊躁甘江鱼之腹知命者肯如是乎故班固谓露才扬已忿怼沉江刘勰谓依彭咸之遗则者狷狭之志也扬雄谓遇不遇命也何必沉身哉孟郊云三黜有愠色即非贤哲模孙郃云道废固命也何事江鱼皆贬之也而张文潜独以谓楚国茫茫尽醉人独醒唯有一灵均哺糟更使同流俗渔父由来亦不仁












　　韵语阳秋巻八
　　钦定四库全书
　　韵语阳秋巻九　　　　　宋　葛立方　撰
　　徐师川诗云楚汉纷争辨士忧东归那复割鸿沟郑君立义不名籍项伯胡顔肯姓刘谓项伯籍之近族乃附刘而背项郑君已为汉臣乃违汉而思楚也余尝论之曰方刘项之势雌雄未决也其间岂无容容狡诈之士首防两端以观成败而为身谋者乎项伯是也其意以谓项氏得天下则吾尝以宗族从军画防定计岂吾废哉刘氏得天下则鸿门之防吾尝舞劔以蔽沛公矣广武之防吾尝劝勿烹太公矣刘氏岂吾废哉髙祖之封项伯殆以此也至郑君则不然事籍籍死属汉髙祖令诸故楚臣名籍郑君独不奉诏乃尽拜名籍者为大夫而逐郑君观此则郑君与项伯贤佞可见髙祖或逐或封皆狥情之好恶则知戮丁公者一时矫激之为也王俭七志曰宋髙祖游张良庙并命僚佐赋诗谢瞻所赋冠于一时今载于文选者是也其曰鸿门销薄蚀陔下陨欃枪爵仇建萧宰定都防储皇肇允契幽叟飜飞指帝乡则子房辅汉之防尽于此数语矣王荆公云素书一巻天与之糓城黄石非吾师固陵解鞍聊出口捕取项羽如婴儿从来四皓招不得为我立弃商山芝亦用此数事而论议格调出瞻数等东坡论子房袖槌之事以谓良不为伊吕之谋而特出于荆轲聂政之计以余观之此良少年之锐气未足以咎良也圯上授书之后所见岂前此哉
　　左太冲陶渊明皆有荆轲之咏太冲则曰虽无壮士节与世亦殊伦渊明则曰惜哉剑术踈竒功遂不成是皆以成败论人者也余谓荆轲功之不成不在荆轲而在秦舞阳不在秦舞阳而在燕太子舞阳之行轲固心疑其人不欲与之共事欲待它客与俱而太子督之不巳轲不得巳遂去故羽歌悲怆自知功之不成巳而果膏刃秦庭当时固巳惜之然槩之于义虽得秦王之首于燕亦未能保终吉也故扬子云荆轲为丹奉于期之首燕督亢之图入不测之秦实刺客之亷也焉可谓之义也可谓善论轲者
　　盗杀武元衡也白乐天为京兆掾初非言责而请捕盗以必得为期时宰恶其出位坐赋新井篇逐之九江故因闻琵琶乃有天涯流落之感至于泪湿青衫之上何惫如此哉先文康公尝有诗云平生趣操号安恬退亦怡然进不贪何事浔阳恨迁谪轻将清泪湿青衫又云及泉曽改庄公誓胜母终回曾子车素绠银床堪泪堕更能赋咏独何如
　　李义山诗云本为留侯慕赤松汉廷方识紫芝翁萧何只解追韩信岂得虚当第一功是以萧何功在张良下也王元之诗云纪信生降为沛公草荒孤垒想英风汉家青史縁何事却道萧何第一功是以萧何功在纪信下也余谓炎汉创业何为宗臣髙祖设指踪之喻尽之矣它人岂容议耶
　　韦苏州睢阳感怀有诗曰宿将降贼庭儒生独全义宿将谓许逺儒生谓张廵也盖当时物议以为廵死而逺就虏疑逺畏死辞服于贼故应物云尔韩愈尝有言曰逺诚畏死何苦守尺寸之地食其所爱之肉以与贼抗而不降乎斯言得矣廵死后贼将生致逺于偃师逺亦以不屈死则是逺亦终死贼也
　　三良以身殉秦缪之黄鸟之诗哀之序诗者谓国人刺缪公以人从死则咎在秦缪而不在三良矣王仲宣云结发事明君受恩良不訾临没要之死焉得不相随陶元亮云厚恩固难忘君命安可违是皆不以三良之死为非也至李徳裕则谓社稷死则死之不可许之死欲与梁丘据安陵君同讥则是罪三良之死非其所矣然君命之于前而众駈之于后为三良者虽欲不死得乎唯栁子厚云疾病命固乱魏氏言有章从邪陷厥父吾欲讨彼狂使康公能如魏颗不用乱命则岂至陷父于不义如此哉东坡和陶亦云顾命有治乱臣子得从违魏颗真孝爱三良安足希似与栁子之论合而过秦缪墓诗乃云缪公生不诛孟明岂有死之日而忍用其良乃知三子狥公意亦如齐之二子从田横则又言三良之殉非缪公之意也
　　唐太和末阉尹恣横天子以拥虚器为耻而元和逆党未讨帝欲夷絶其类李训谓在位操权者皆碌碌独郑注可共事遂同心以谋已而杀陈宏志于青泥驿相继王守澄杨承和韦元素王践言皆不保首领又斸崔潭峻之棺而鞭其尸剪除逆党几尽亦可谓壮矣意欲诛宦尹乃复河湟归河朔诸镇天子向之郑注虽招权纳贿然出节度陇右欲因王守澄之乘辟官临送以镇兵悉诛之谋亦未必不善防李训先五日举事遂成甘露之旤世以成败论人物故训注不得为忠至李徳裕谓不可与徒齿亦太甚矣按唐史李甘与李中敏皆尝论郑注不可为相故甘有封州之谪而中敏有頴阳之归牡牧之赠甘诗云太和八九年训注极虓虎吾君不省觉二凶日威武喧喧皆传言明辰相登注和鼎顾子云我死有处所明日诏书下谪斥南荒去又有赠中敏诗云元礼去归缑氏学江充来见大台宫曲突徙薪人不防海边今作钓鱼翁盖深痛二公之言不行而训注得恣其谋也盖当是时仇士良窃国柄势熖熏灼士大夫于议论之间不敢以训注为是以贾杀身之旤故牧之之诗如此呜呼东汉之季柄在宦官陈蕃之徒以忠勇之资谋殪其党而事亦不遂史载其名殆如日星而训注以当时士夫畏慑士良辈遂加以奸凶之目而史亦以为乱人万世之下无以自白其深可痛哉余家旧藏甘露野史二巻及乙夘记一巻二书之说时相矛楯甘露野史言上令训等诛宦官事觉反为所擒而乙夘记乃谓训等有逆谋盖甘露史出于朝廷公论而乙夘记附防士良之私情也乙夘记后有朱实防尾数百言以乙夘所记为非是其说与野史同余故表而出之
　　杜牧之集有李给事诗二首其中有纷纭白昼惊千古铁锧朱殷几一空之句谓郑注甘露之事也又有可怜刘校尉曾讼石中书之句牧之自注云给事曽忤仇士良人遂以为给事者李石也余尝攷之李石虽尝为给事然劾郑注之事史所不载虽载语言忤仇士良然亦在石拜相之后石既拜相则牧之诗题不应以给事为称其非李石明矣当时唯有李中敏与牧之厚善尝因旱欲乞斩注以申宋申锡之寃帝不省遂以病告归頴阳今牧之诗有元礼去归缑氏学之句牧之自注云因论郑注告归頴阳又史云注诛迁给事其后仇士良以开府荫其子中敏曰内谒者安得有子士良慙恚由是复弃官去由是论之则是中敏无疑矣
　　杜牧之作李和鼎诗云鵩鸟飞来庚子直谪去自彼辛夘年由来枉死贤才士消长相持势自然盖言郑注事也方是时和鼎论注不可为相旋致贬责故牧之作诗痛之如此议者谓辛夘年在宪宗之时而宪宗未尝谪李甘李甘在文宗之时而文宗时无辛夘也岂不误乎余谓牧之所云非谓实庚子辛夘也鵩集于舍班固书庚子之日日有蚀之诗人有辛夘之咏借是事以明李甘之寃尔
　　唐穆宗时令狐楚为相为景陵使以佣钱献羡余怨声系路致有衡州之贬观发潭州寄李寜常侍诗云君今待紫垣我巳堕青天委废从兹日旋归在几年又有荅窦巩中丞诗末句云何年相赠荅却得在中台亦可见其去国惨伤之情矣孔子曰茍患失之无所不至其楚之谓乎观甘露之事则可见矣当是时也王涯等被系神防仇士良白涯与李训谋逆将立郑注楚时以旧相在阙下文宗召楚至帝对楚悲愤因付涯讯牒曰果涯书耶楚曰然涯诚有谋罪应死呜呼观望腐夫阉人而诬寘人于死地楚忍为是乎甘露野史乃言尚頼旧相令狐楚独为辨明若以史为证则野史之言未必公也
　　安禄山反永王璘有窥江左之意子阳劝其取金陵史称薛镠李台卿等为璘谋主而不及李白白传止言永王璘辟为府僚璘起兵遂逃还彭泽审尔则白非深于璘者及观白集有永王东廵歌十一首乃曰初从云梦开朱邸更取金陵作小山又云我王楼舰轻秦汉却似天皇欲度辽若非賛其逆谋则必无是语矣白既流夜郎有书怀诗云半夜水军来寻阳满旌防空名适自悮迫胁上楼舩从则五百金弃之若浮烟辞官不受赏飜谪夜郎天宋中丞荐白启云遇永王东廵胁行中道乃用白述怀意以拂拭其过尔孔巢父亦为永王所辟巢父察其必败防身潜遁由是知名使白如巢父之计则安得有夜郎之谪哉老杜送巢父归江东云巢父掉头不肯住东将入海随烟雾其序云兼呈李白恐不能无微意也














　　韵语阳秋巻九
　　钦定四库全书
　　韵语阳秋巻十　　　　　宋　葛立方　撰
　　李白乐府三巻于三纲五常之道数致意焉虑君臣之义不笃也则有君道曲之篇所谓风后爪牙常先太山稽如心之使臂小白鸿翼于夷吾刘葛鱼水本无二虑父子之义不笃也则有东海勇妇之篇所谓淳于免诏狱汉主为缇萦津妾一棹歌脱父于严刑十子若不肖不如一女英虑兄弟之义不笃也则有上留田之篇所谓田氏仓卒骨肉分青天白日摧紫荆交柯之木本同形东枝顦顇西枝荣无心之物尚如此参商胡乃寻天兵虑朋友之义不笃也则有箜篌謡之篇所谓贵贱结交心不移唯有严陵及光武轻言托朋友对面九疑峯管鲍久巳死何人继其踪虑夫妇之情不笃也则有双鷰离之篇所谓双鷰复双鷰双飞令人羡玉楼珠阁不独栖金窻绣户长相见徐究白之行事亦岂纯于行义者哉永王之叛白不能防身而去于君臣之义为如何既合于刘又合于鲁又娶于宋又携昭阳金陵之妓于夫妇之义为如何至于友人路亡白为权窆及其糜溃又收其骨则朋友之义庶几矣送萧三十一之鲁兼问稚子伯禽有髙堂倚门望伯鱼鲁中正是趋庭处君行既识伯禽子应驾小车骑白羊之句则父子之义庶几矣如弟凝錞济况绾各赠诗以致其雍睦之情则兄弟之义庶几矣惜乎二失既彰三美莫赎此所以不能为醇儒也
　　人之事亲当以敬为主故孔子告子游曰至于犬马皆能有养不敬何以别乎束晳作补亡诗于南陔白华二篇毎以为言南陔曰养隆敬薄惟禽之似白华曰竭诚尽敬亹亹忘劬可谓得孔子之防矣今之人恃亲之爱巳而忘其敬者多故表而出之以为事亲之戒
　　王稚川调官京师母老留鼎州久不归侍尝阅贵人歌舞有诗云画堂玉佩萦云响不及桃源欵乃歌山谷和韵讽之云慈母毎占乌鹊喜家人应赋扊扅歌可谓尽朋友责善之义山谷至孝奉母安康君至为亲涤厠牏浣中裙未尝顷刻不供子职泊贬黔南不能与亲俱则赠王郎诗云留我左右手奉承白发亲至贑上食莲有感则曰莲实大如指分甘念母慈亦可见其孝诚矣余闻无瑕者可以戮人则其吿稚川之语未为过也老杜送李舟诗非不归重而其中亦不能无讥焉所谓舟也衣防衣告我欲逺适倚门因有望敛袵就行役南登吟白华已见楚山碧何时太夫人堂上防亲戚岂非讥其无方之游耶孔子云父母在不逺游游必有方则山谷少陵之诗皆有孔子之意也
　　王勃尝言为人子者不可以不知医时长安曹元有秘术勃从之游尽得其要又以虢州多药草求补叅军故示助弟诗云自余反初服无情想髙盖报国情岂忘从亲心所大则勃于亲亦可谓厚矣然不能立身持巳私匿官奴而杀之以致其父从坐逺适交阯岂得为孝乎孟子曰纵耳目之欲以为父母僇勃其近之矣
　　陈绎奉亲至孝尝作庆老堂以娱其母介甫赠之诗云种竹堂疑出冬笋暗用孟宗事涌寒泉暗用姜诗事
　　张劒州以太夫人丧劒州归荆公予之诗并示女弟云乌辞反哺颠毛黑鸟引思归口舌丹又有张劒州至劒一日以亲忧罢诗云白头反哺秦乌侧流血思归蜀鸟前所赋皆一时之事而语意重复如此何耶
　　荆公初去临川诗云马头西去百霑襟一望亲庭更苦心巳觉省烦非仲叔安能养志似曽参赴调西【阙】时诗也非仲叔则自伤不能养口体不如曾参则自伤不能养志也人士一官所驱乃尔为志亦岂得巳哉后又有诗云古人一日养不以三公换正为此尔
　　唐人与亲别而复归谓之拜家庆卢象诗云上堂家庆毕顾与亲恩迩孟浩然诗云明朝拜家庆须着老莱衣
　　谢师厚生女梅圣俞与之诗曰生男众所喜生女众所丑生男走四邻生女各张口男大守诗书女大逐鸡狗又云何时某氏郎堂上拜媪叟盖戯师厚也陈琳杜甫诗及杨妃外传其说异焉琳痛长城之役则曰生男戒勿举生女哺用脯杜甫伤闗西之戍则曰生女犹是嫁比隣生男埋没随百草杨妃专宠帝室金印盭绶宠遍于铦钊象服鱼轩荣均于秦号当时遂有生女勿悲酸生男勿喜欢男不封侯女作妃君看女却为门楣之咏而乐天长恨歌亦云遂令天下父母心不重生男重生女今师厚之女毓质儒门不过求贤士以为之配尔固不至负薪如翟妇饷舂如孟光亦岂能预知其必大富贵光宗荣族如蒲滓之妇人乎宜其圣俞以为戯也
　　老杜北征诗云经年至茒屋妻子衣百结恸哭松声回悲泉共幽咽平生所娇儿顔色白胜雪见耶背面啼垢腻脚不袜方是时杜方脱身于万死一生之地得见妻儿其情如是洎至秦中则有晒药能无妇应门亦有儿之句至成都则有老妻忧坐痹防女问头风之句观其情悰巳非北征时比也及观进艇诗则曰昼引老妻乗小艇晴看稚子浴清江江村诗则曰老妻画纸为碁局稚子敲针作钓钩其优游愉悦之情见于嬉戯之间则又异于在秦益时矣
　　白乐天元微之皆老而无子屡见于诗章乐天五十八嵗始得阿崔防之五十一嵗始得道保同时得嗣相与酬唱喜甚乐天诗云腻剃新胎发香绷小绣襦玉牙开手爪苏颗防肌肤微之云且有承家望谁论得力时又云嘉名称道保乞姓号崔儿后崔儿三嵗而亡白赋诗曰怀抱又空天黙黙依前重作邓攸身伤哉微之五十三而亡按墓志有子道防年三嵗而卒以嵗月攷之即道保也孟东野连产三子不数日皆失之韩退之尝有诗假天命以寛其忧三人者皆人豪而不能忘情如此信知割爱为难也若使学道者遭此则又何必黒衣巾者闯然入其户而后喻哉
　　陶渊明命子篇则曰夙兴夜寐愿尔之才尔之不才亦已焉哉其责子篇则曰虽有五男儿总不好纸笔天运茍如此且进杯中物告俨等疏则曰鲍叔管仲同财无猜归生伍举班荆道旧而况同父之人哉则渊明之子未必贤也故杜子美论之曰有子贤与愚何其挂懐抱然子美于诸子亦未为忘情者子美遣兴诗云骥子好男儿前年学语时世乱怜渠小家贫仰母慈又忆防子诗云别离惊节换聪慧与谁论忆渠愁只睡炙背俯晴轩得家书云熊儿幸无恙骥子冣怜渠元日示宗武云汝啼吾手战观此数诗于诸子钟情尤甚于渊明矣山谷乃云杜子美困于三蜀盖为不知者诟病以为拙于生事又往往讥宗武失学故寄之渊明尔俗人不知便为讥病所谓痴人面前不得说梦也
　　李义山作骄儿诗时衮师方三四嵗尔其末乃云儿应勿学耶读书求甲乙况今西与北羗戎正狂悖儿当速成大探雏入虎窟当为万户侯勿守一经袠夫兵连旤结生民涂炭以日为嵗之时而乃望三四嵗儿立功于二十年后所谓俟河之清人夀几何者耶
　　元微之诲侄书云吾生长京城朋从不少然而未尝识倡优之家不曾于喧哗纵观至陜府诗乃有一生自恣之语至云那知我少年深解酒中事能唱犯声歌偏精变筹义含词待残拍呌噪掷骰盘等语则诲侄之言殆虚语也
　　钱起题杜牧林亭诗云不须耽小隠南阮在平津南阮谓杜悰也史载悰更立将相而牧困踬不自振怏怏不平以至于卒审尔则牧之岂肯受其料理哉然宗族贵官河润者非一枯苑升沉时命存焉何至怏怏如是可以知牧之量不宏也
　　文选载嵇叔夜赠秀才入军诗李善注谓兄喜秀才入军而张铣谓叔夜弟不知其名考五诗或曰携我好仇或曰思我良朋或曰佳人不在皆非兄弟之称善铣所注恐未必然尔
　　杨六尚书白乐天妻兄也初除东川节度代妻贺兄云覔得黔娄为妹婿可能空寄蜀茶来又寒食寄诗曰蛮旗似穴行随马蜀妓如花坐绕身不使黔娄夫妇看夸张富贵向何人皆责望之言也
　　王福畤之子勔勮勃皆有才名故杜易简称为三珠树其后助劼劝又皆以文显勃于兄弟之间极友爱自乡还虢诗云人生忽如客骨肉知何常愿及百年内花蕚常相将无使棠棣废取譬人无良观此语意岂兄弟中有不相能者耶及观诫功劲云欲不可纵争不可常勿轻小忿将成大殃此二人者似非处于礼义之域者棠棣废之诗疑为此二人设也
　　陆机作诗赠贾谧几三百言无非极其褒讃方谧用事生死荣辱人如反覆手其褒讃亦何足怪然其间亦有寄意讥诮人未能推其意者按臧荣绪晋书谧父韩夀母贾充少女也充平生不议立后后妻郭槐輙以外孙韩谧袭封帝许之遂以谧为鲁公则是贾谧非充子也故机诗云诞育洪胄纂戎于鲁言诞育则以讥非已生也又曰惟汉有木曾不逾境谓橘逾淮则化为枳言如螟蛉之化蜾蠃无异也夫谧势熖熏灼如此而机敢为廋词以狎侮之真文人之习气哉
　　晋嵇康赠弟秀才四言诗云感悟驰情思我所钦则以所钦为弟陆机赠从兄车骑诗云寤寐靡安豫愿言思所钦则以所钦为兄又赠冯文罴诗云慷慨谁为感愿言懐所钦则以所钦为友
　　魏武于诸子中独爱植丁仪丁廙杨修之徒为植羽翼几代太子丕而植狂性不自雕励又太子御之有术故易宗之计不行盖非逊丕位也洎文帝即位植屡求试用不报益怏怏帝欲害之卞太后曰汝已杀任城不得复杀东阿故止从贬爵则植岂能无怨怼乎尝观植所作豫章行云他人虽同盟骨肉天性然周公穆康叔管蔡则流言子臧逊千乘季札慕其贤意谓已素为武帝所爱忌之者众故有管蔡流言之说然乃自以季札为比亦诬矣岂其掠美之言哉
　　月轮当空天下之所共视故谢庄有隔千里兮共明月之句盖言人虽异处而月则同瞻也老杜当兵戈骚屑之际与其妻各居一方自人情观之岂能免闺门之念而他诗未尝一及之至于明月之下则遐想长思屡形诗什月夜诗云今夜鄜州月闺中只独防继之曰香雾云鬟湿清辉玉臂寒一百五日夜对月云无家对寒食有泪如金波继之曰仳离放红蘂想像嚬青蛾江月诗云江月光于水髙楼思杀人继之曰谁家挑锦字烛防翠眉嚬其数致意于闺门如此其亦谢庄之意乎顔延之对孝武乃有庄始知隔千里明月
　　予曾祖通议兄弟四人取良辰美景赏心乐事之义作四并堂于东园故通议诗云华圃控秋习射寒窻留烛夜抄书良辰美景饶心事欢日相并乐起予先祖清孝公兄弟六人取三荆同株之义作倍荆亭于西园当时篇咏无存者清孝安遇集中有倍荆亭记
　　其畧云西推输无亭观【阙】　　　　欲紏合叔季同耳目之适于是基盈尺之髙宇一筵之广列楹为亭号曰倍荆至先人文康公罢官南阳适当兵扰复还复栖奉伯父工部居焉别建二老堂于宅南秦望田里诸山皆在目植花竹于四隅命某日治馔往往乐饮竟日某尝赋诗云去家才隔水一股二老堂成三百弓鸰原暮下沙渚暖雁行夜落霜天空竹根酌酒不妨醉花蕚断诗如许工坐久与闗笻竹杖出门人指两仙翁

　　韵语阳秋巻十
　　钦定四库全书
　　韵语阳秋巻十一　　　　宋　葛立方　撰
　　韩退之秋懐诗十一篇其一云敛退就新懦趋营悼前猛此陶渊明觉今是昨非之意似有所悟也然考他篇有曰低心逐时趋苦勉祗能暂又曰尚须勉其顽王事有朝请则进退之事尚未决也至第十篇云世累忽进虑外忧遂侵诚诘屈避语穽防茫触心兵败虞千金弃得比寸草荣其筹虑世故尤深至第十一篇云鲜鲜霜中菊既晩何用好扬扬弄芳蝶尔生还不早则似有不遇时之叹也
　　李太白古风两巻仅七十篇身欲为神仙者殆十三四或欲把芙蓉而蹑太清或欲挟两龙而凌倒景或欲留玉舄而上蓬山或欲折若朩而游八极或欲结交王子晋或欲高挹卫叔卿或欲借白鹿于赤松子或欲餐金光于安期生岂非因贺季真有谪僊之目而固为是以信其説耶抑身不用郁郁不得志而思高举远引耶尝观其所作梁甫吟首言钓叟遇文王又言酒徒遇高祖卒自叹巳之不遇有云我欲攀龙见明主雷公砰訇震天鼓帝旁投壶多玉女三时大笑开电光倏烁晦防起风雨阊阖九门不可通以额扣关阍者怒人间门户尚不可入则太清倒景岂易凌蹑乎太白忤杨妃而去国所谓玉女起风雨者乃怨怼妃子之词也其后又有飞龙引二首当是明皇仙去之后又有防女玉女之句则怨之深矣
　　白乐天号为知理者而于仕宦升沈之际悲喜輙系之自中书舍人出知杭州未甚左也而其诗曰朝从紫禁归暮出青门去又曰委顺随行止又曰退身江海应无用忧国朝廷自有贤自江州司马为忠州刺史未为超也而其诗曰正听山鸟向阳眠黄纸除书落枕前又云五十专城未是迟又云三车犹夕防五马巳晨装及被召中书则曰紫微今日烟霞地赤岭前年泥土身得水鱼还动鳞鬛乘轩鹤亦长精神观此数诗是未能忘情于仕宦者东坡谪琼州有诗云平生学道眞实意岂与穷达俱存亡要当如是尔
　　老杜省宿诗云明朝有封事数问夜如何葢忧君欲谏之心切则通夕为之不寐想其犯顔逆耳必不为身谋也杜牧之诗云昔事文皇帝叨官在谏垣奏章为得地龂齿负明恩金虎知难动毛牦亦耻言撩头虽欲吐到口却成吞至与人论谏尤可恠谓谏杀人者杀人愈多谏畋猎者畋猎愈多是欲钳天下忠义之口有臣如牧国家奚望哉然唐史乃谓牧之刚直有竒节敢论列大事指陈利害尤切何耶
　　郎官之选唐朝尤重顺宗初政栁子厚为礼部郎与萧俛书云仆年三十三年甚少自御史里行得礼部员外超取显美欲免世之求进者怪怒媢嫉其可得乎杜子美一检校工部尔而诗中数及之衒诧不巳如赠苏傒云为郎未为贱其奈病疾攻寄薛据云虽云尚书郎不及村野人复怨云才觉省郎在家须农事归而入六弟宅云令弟雄军佐凡才汚省郎如此类不可胜数郑谷自好称老郎赠秀上人诗云唯恐兴来飞锡去老郎无路更追攀访策禅者诗云初尘芸閤辞禅閤却访支郎是老郎春隂诗云舞燕歌莺莫相认老郎心是老僧心是也至于转正郎则云止陪鸳鹭居清秩滥应星辰浼上天省中作则云未如何逊无佳句若比冯唐是壮年是亦未免于衒诧者
　　晋乐广曰人未尝梦乘车入防穴捣虀噉铁杵以无想因也自乐论之则凡梦皆出于想尔而商浩乃曰官本臭腐故将官而梦尸是岂出于想耶周官有六梦葢非止于思而已刘发方赴举也秦少游梦有发殡而葬之者云是刘发之柩是岁发首荐少游以诗贺之曰世传梦凶尝得吉神物戏人良有防全美声名海县闻闭久当开乃其理少游所原乃一时褒美赞喜之词非商浩之意也东坡云世衰道微士失巳得丧悲欢反其故草袍芦棰相妩媚饮食嬉游事羣聚曲江船舫月灯毬是谓舞殡而歌墓其末又有故令将仕梦发棺劝子勿为官所腐之语全篇二百余言皆用浩意可谓巧于遣词者矣
　　柳子厚可谓一世穷人矣永贞之初得一礼部郎席不暖即斥去为永州司马在贬所歴十一年至宪宗元和十年例召至京师喜而成咏所谓投荒垂一纪新诏下荆扉又云十一年前南渡客四千里外北归人是也既至都乃复不得用以柳州去由永至京巳四千里自京徂柳又复六千徃返殆万里矣故赠刘梦得诗云十年顦顇到秦京谁料飜为岭外行赠宗一诗云一身去国六千里万死投荒十二年是也呜呼子厚之穷极矣观赠李夷简书云曩者齿少心鋭径行高步不知道之艰以限于大阨穷踬陨坠废为孤因日号而望十四年矣当时同贬之士程异为宰相而梦得亦得召用则子厚望归之心为如何然竟不生还毕命于蛇虺瘴疠之区可胜叹哉韩退之有言曰子厚斥不久穷不极虽有出于人其文学辞章必不能自以力致必传于后如今无疑也虽使得所愿于一时以彼易此孰得孰失
　　韦应物燕李录事诗云与君十五侍皇闱晓拂罏烟上赤墀花开汉苑经过处雪下骊山沐浴时骊山感懐诗云我念绮襦岁扈从当太平小臣职前驱驰道出灞亭温泉行云北风惨惨投温泉忽忆先皇游幸年身骑廏马引天仗直入华清列御前则天宝巡幸之时应物巳在扈从之数年始十五尔王钦臣疑为三卫官然史无有及观应物白沙亭逢吴叟歌云问之执防亦先朝零落艰难却负樵亲观文物防雨露见我昔年侍丹霄谓之执防则亦三卫之类钦臣岂据是耶
　　欧阳永叔诗文中好説金带初寒诗云若能知此乐何必恋腰金寄江十诗云白髪乘两鬓黄金腰九环答王禹玉诗云喜君新赐黄金带顾我宜为白发翁而谢表又云头垂两鬓之霜毛腰束九环之金带或谓未免矜服衒宠而况下于金带者乎杜子美白乐天皆诗豪器识皆不凡得一绯衫何足道而诗句及之不一何耶子美诗云挈带看朱绂开箱覩黑裘赠卢防谋云素髪干垂领银章破在腰江村诗云扶病垂朱绂归休步紫苔乐天寄茘子诗云映我绯衫浑不见对公银印最相鲜初除忠州云鱼缀白金随步跃鹄衔红绶绕身飞又云徒使花袍红似火眞如蓬鬓白成丝脱刺史绯云便留朱绂还铃閤却着青袍侍玉蜍加朝散大夫得品绯云五品足为婚嫁主绯袍着了好归田又云那知垂白日始是着绯年葢命服章身人情所甚喜故声心所发如是退之云峩峩进贤冠耿耿水苍佩章服非不好不与德相对其必有以称之哉
　　观王昌龄诗仕进之心可谓切矣赠冯六云云龙未相感干谒亦巳屡从军行云虽投定远笔未坐将军树至于沙苑渡之作乃有孤舟未得济入梦在何年之句是以傅説自期也亦何愚哉按史昌龄为汜水尉以不防细行贬龙标尉傅説所为顾如是乎昌龄未第时岑参赠之诗曰潜虬且深盘黄鹤举未晩既登第而谪官也参又赠之诗曰王兄尚谪官屡见秋云生黄鹤垂两翅徘徊且悲鸣后昌龄以世乱还乡为闾丘晓所杀则所谓黄鹤者竟不能高举矣
　　苏子由自绩溪被召除校书郎元祐之初年也山谷和王定国诗云后皇莳嘉橘中岁多成枳佳人来何时天为啓玉齿言欲子由变熈丰人才也和子由病起被召诗云方来立本朝献纳继晨暝必开曲笑谋满慰倾耳听言欲子由变熈丰法令也其措意如此然官不得至侍从谪黔移戎流离困踬岂非命哉至建中靖国之初杂用熈丰元祐人才山谷喜而成诗云维摩老子五十七天子大圣初元年传闻有意用幽友病着不能朝日边后虽有铨曹之召不旋踵又有宜州之行有才无命如山谷者眞可悯也
　　孔子曰富贵在天则所谓富贵者岂可以幸取乎潘岳急于进取干没不休与石崇等谄事贾谧每候其出輙望尘而拜其为人何如也观其作闲居赋曰岳读汲黯传至司马安四至九卿而良史书之题为巧宦之目遂慨然叹曰巧诚有之拙亦宜然观岳此语尚恨巧之未至耶其作河阳县诗则曰谁谓晋京逺室迩身实辽谁谓邑宰轻令名患不劭其作懐县诗则曰自我违京辇四载迄于斯器非廊庙姿屡出固其宜其坐驰京阙渴心固已生尘矣而任官卒不达诚可以为驰骛者之戒也尝自叙云自弱冠涉于知命之年八徙官一进阶再免一除名一不拜职迁者三而已虽通塞有命抑拙者之效也岳诚知此岂肯遽下贾谧之拜哉
　　李商隐九日诗云曾共山翁把酒时霜天白菊绕阶墀十年泉下无消息九日尊前有所思不学汉臣栽苜蓿空教楚客咏江蓠郎君官贵施行马东閤无因再得窥葢令狐楚与商隐素厚楚卒子绹位致通显畧不收顾故商隐怨而有作然实商隐自取之也且商隐妻父王茂元与所依郑亚皆李德裕党也商隐与二人昵甚故绹以为忘家恩放利偷合者是绹恶其异已也后绹当国商隐亦归穷自解绹虽与一太学博士然商隐亦厚顔矣唐之朋党延及搢绅四十年而二李为之首至绹而滋炽绹之忘商隐是不能念亲商隐之望绹是不能揆巳也
　　杜子美云钟鼎山林各天性天性之所欲夫岂可强也哉白乐天前有读史诗云马迁下蚕室嵇康就囹圄当彼戮辱时奋飞无翅羽商山有黄绮颍川有巢许何不从之游超然离网罟后又有咏史诗云秦磨利刀斩李斯齐烧沸鼎烹郦其可怜黄绮入商洛闲卧白云歌紫芝二诗意絶相类但未知乐天果能舍彼而就此否世之人干没于名利之场鲜不陷于祸难乐天之论眞可书绅
　　意在退处者虽饥寒而不辞意在进为者虽沓贪而不顾皆一曲之士也高适尝云吾谋适可用天路岂寥廓不然买山田一身与耕凿可仕则仕可止则止何常之有哉适有赠别李少府云余亦惬所从渔樵十二年种瓜漆园里凿井卢门边赠韦防军云布衣不得干明主东过梁宋无寸土兎苑为农岁不登鴈池垂钓心常苦其生理可谓窄矣及宋州刺史张九臯竒其人举有道科中第调封丘尉则曰此时也得辞渔樵青袍裹身荷圣朝牛犁钓竿不复见县人邑吏来相邀则是不堪渔樵之艰窘而喜求官之微禄也一不得志则舍之而去何耶封丘诗云我本渔樵孟潴野一生自是悠悠者乍可狂歌草泽中宁堪作吏风尘下其末句云乃知梅福徒为尔转忆陶潜归去来则不堪作吏之卑辱而复思孟潴之渔樵也韩退之云居闲食不足从仕力难任其此之谓乎
　　元和中讨蔡数不利羣臣争请罢兵钱徽萧俛力请于前逢吉王涯力请于后唯裴度以谓病在腹心不时去且为大患又自请以身督战誓不与贼俱存王建所谓桐栢水西贼星落枭雏夜飞林木恶相国刻日波涛清当朝自请东西征是也宪宗御通化门临遣赐度通天御帯发神策骑三百为卫王建诗所谓同时赐马并赐衣御楼看帯弓刀发马前猛士三百人金书左右红旗新是也未几李愬夜入县瓠城缚吴元济度遣马总先入蔡明日统洄曲降卒万人徐进抚定则韩愈平淮西碑言之详矣桃林夜捷愈贺度诗云手把命珪兼相印一时重叠赏元功度自蔡入觐涂中重拜台司命作诗云鸠鹭欲归仙仗里熊罴还入禁营中观度之功如此宪宗傥能终始用之诸藩当股栗不暇而敢桀乎乃信用程异皇甫镈之徒乘衅镌诋使度卒不能安于相位欤度尝有诗云有意效承平无功答圣明灰心縁忍事霜鬓为论兵道直身还在恩深命转轻盐梅非拟议葵藿是平生白日长悬照苍蝇慢发声嵩阳旧田里终使谢归耕观此则巳无经世之意也
　　李白赠王厯阳诗云有身莫犯飞龙鳞有手莫辫猛虎须君看昔日汝南市白头僊人隐玉壶则意在隐遁也又行路难云有耳莫洗颍川水有口莫食首阳蕨含光混世贵无名何用孤高比云月则意在进为也达人大观流行坎止何常之有哉
　　东坡以侍读为礼部尚书时正得志之秋而陈无巳寄其诗乃云经目向来须老手有懐何必到壶头遥知丹地开黄巻解记清波泛白鸥是劝其早休也洎坡知定州时事变矣又为诗劝之曰功名不朽聊逋衲海道无违具一舟坡未能用其语而巳有南迁絶海之防矣所谓海道无违具一舟者葢用坡所作八声甘州约他年东还海道愿谢公雅志莫相违之意以动公而不知二句皆成防也
　　鸟重之节度河阳也求贤者以为之属乃得石洪处士为防谋韩退之送之序又为诗曰长把种树书人云避世士忽骑将军马自号报恩子葢吏非吏隐非隐故于洪有讥焉后有寄卢仝诗云水北山人得名声去年去作幕下士其意与前诗同昔人有门一杜其可开之语宜乎韩子以洪与温造同科而独尊卢仝也
　　方干隐居鉴湖任情于渔钓似无心于仕宦者观山中言事诗云山隂钓叟无知已窥镜挦多鬓欲空别胡中丞云吹嘘若自毫端出羽翼应从肉上生等语岂全能忘情者耶罗隐题其诗云九霄无鹤版防鬓老渔樵葢亦借其隐道之言尔
　　王绩作被召谢病诗云横裁桑节仗直翦竹皮巾鹤警琴亭夜莺啼酒瓮春顔囬惟乐道原宪岂伤贫观此数语又岂以招聘为喜乎独坐诗云托身千载下聊游万物初欲令无作有飜觉实成虚咏懐诗云故乡行处是虚室坐间同日落西山暮方知天下空赠薛收诗云赖有此山僧教我似眞如使我视听遗自觉尘累祛则又知绩有得于佛氏者甚深也
　　昔太公钓于渭水之滨而李白以为钓位所谓广张三千六百钓风期时与文王亲是也严光钓于七里之濑而李白以为钓名所谓祗将溪畔一竿竹钓却人间万古名是也是又乌足以语圣贤








　　韵语阳秋巻十一
　　钦定四库全书
　　韵语阳秋巻十二　　　　宋　葛立方　撰
　　不立文字见性成佛之宗达磨西来方有之陶渊明时未有也观其自祭文则曰陶子将辞逆旅之馆永归于本宅其拟挽词则曰有生必有死早终非命促其作饮酒诗则曰采菊东篱下悠然见南山此中有眞意欲辩巳忘言其形影神三皆寓意高远葢第一达磨也而老杜乃谓渊明避俗翁未必能达道何耶东坡谂陶子自祭文云出妙语于纩息之余岂涉生死之流哉葢深知渊明者
　　世称白乐天学佛得佛光如满防趣观其吾学空门不学僊归则须归兠率天之句则岂解脱语耶元微之诗虽不及乐天远甚然其得处岂乐天所能及哉其遣病诗云况我早师佛屋宅此身形舍彼复就此去留何所萦前身为过迹来世即前程蜕骨龙不死蜕皮蝉自鸣则与贾谊忽然为人何足控搏化为异物又何足患之语何远耶孟郊未尝留意于此而吊元鲁山诗有茍含天地秀皆是天地身之句亦可嘉矣
　　杜牧之郡斋独酌诗云屈指千万世过如霹雳忙人生落其内何者为彭殇非心地明了贯穿道释者不能道也及观其自譔墓志又忍死作别裴相之章则知独酌之咏岂空言哉
　　李白跌宕不羁钟情于花酒风月则有矣而肯自缚于枯禅则知淡泊之味贤于啖炙远矣白始学于白眉空得大地了镜彻回旋寄轮风之防中谒大山君得防机发天光独照谢世氛之防晩见道崖则此心豁然更无疑滞矣所谓啓开七窓牖托宿掣电形是也后又有谈元之作云茫茫大梦中唯我独先觉腾转风火来假合作容貌问语前后际始知金僊妙则所得于佛氏者益防矣
　　许浑送栖元弃释奉道诗云僊骨本微灵鹤远法心潜动毒龙惊送勤尊师自边将入道诗云苍鹰出塞邉尘灭白鹤还乡楚水深送李生弃官入道诗云水深鱼避钓云迥鹤辞笼皆奬之也至送僧南归诗则云怜师不得随师去巳戴儒冠事素王岂浑亦有逃儒之意耶
　　钱起投南山佛寺云洗足解尘缨忽觉天形寛庶将镜中像尽作无生观葢知百骸九窍本非天形至悟眞寺诗云更闻东林磬可听不可説兴中寻觉化寂尔诸象灭葢知妙明眞心不关诸象起于是理亦可谓超然者矣
　　苏子由病酒肺疾发东坡告之以脩养之道有曰寸田可治生谁劝耕黄糯探懐得眞药不待君臣佐初如雪花积渐作樱珠大隔墙闻三咽隐隐如转磨此链炁法也后至海上有道人传以神守气之诀云但向起时作还从作处收故天庆观乳泉赋及养生论龙虎铅汞论皆析理入微则知东坡于养生之道深矣
　　子由诵楞严经悟一解六亡之义自言于此道更无疑然其作风痹诗乃有数尽吾则行未应堕防漠之句则于理尚有碍也而东坡乃谓子由闻道先我何耶东坡奉新别子由诗云何以解我忧粗了一事大哭遯儿诗云中年忝闻道梦幻讲巳详故赠钱道人诗云首断故应无断者冰消那复有人知主人若苦今侬认认主人人竟是谁又云有主还须更有宾不如无镜自无尘只从半夜安心后失却当年觉痛人赠东林防老诗云溪声便是广长舌山色岂非清净身夜来四万八千偈他日如何举似人如此等句虽宿禅老衲不能屈也
　　桞展如东坡甥也不问道于东坡而问道于山谷山谷作人诗赠之其间有寝兴与时俱由我屈伸肘饭羮自知味如此是道否之句是告之以佛理也其曰咸池浴日月深宅养灵根胷中浩然气一家同化元是告之道教也圣学鲁东家恭惟同出自乘流去本远遂有作书是告之以儒道也
　　欧阳永叔素不信释氏之説如酬净照师云佛説吾不学劳师忽欵关吾方仁义急君且水云闲酬惟悟师云子何独吾慕自忘夷其身韩子亦尝谓收敛加冠巾是也既登二府一日被病亟梦至一所见十人冠冕环坐一人云防政安得至此宜速反舎公出门数步复徃问之曰公等岂非释氏所谓十王者乎曰然因问世人饭僧造经为亡人追福果有益乎答云安得无益既寤病良巳自是遂信佛法文康公得之于陈去非去非得之于公之孙恕当不妄叶少蕴守汝隂谒见永叔之子棐久之不出已而棐以数珠出谢曰今日适与家人共为佛事叶问其所以棐曰先公无恙时薛夫人巳如此公弗之禁也
　　欧公尝为感事诗曰仙境不可到谁知仙有无或乘九班虬或驾五云车徃来几万里谁复遇诸涂又为僊草诗曰世説有仙草得之能隐身僊书巳恠妄此事况无文则凡神僊之説皆在所麾也而赠石唐山人诗乃云我昔曾为雒阳客偶向岩前坐磐石四字丹书万仭崖神清之洞鎻楼台云深路絶无人到鸾鹤今应待我来何耶蔡约之云公守亳社日有许昌龄者得神僊之术来游太清宫公邀至州舎与语豁然有悟一日公问道许告以公屋宅巳坏难复语此但明了前境犹庶几焉所谓石唐山人诗乃公临终寄许之作也
　　余曾祖通议杨寘牓登科未四十致政享年八十七居江隂军青阳之上湖自号草堂逸老防佛日契嵩遂悟眞谛尝与嵩诗云山禽啼晓四时别林薮战秋千里空又云我悟傥来空世界师知休去忘形骸又与智能上人诗云色空了了空还孰体相如如即相非则知所得深矣又读道藏一过故见于篇咏者多眞仙语如仙茎屡陨三危露眞馆常开四照花鹊炷晓烟飞玉筒琅池秋水接星槎又云链成眞炁发防华还向囊中秘玉霞咒水夜潭龙怖剑弄云秋岭鹤看家皆佳句也有注证道歌方外言诠行于世上湖集二十巻弋阳酬唱三巻隐居唱和十巻藏于家
　　王勃示知已诗云客书同十奏臣剑巳三奔则不为无意于功名者梦游仙诗云乘月披金枝连星解琼佩则不为无意于神仙者是以登葛帻山而思武侯之功宿仙居观而思霓衣之侣也又观述懐拟古诗云仆生二十祀有志十数年下策图富贵上策懐神仙而二志竟不遂可胜叹哉
　　汉武好大喜功黩武嗜杀而乃斋戒求仙毕生不倦亦可谓痴絶矣李颀王母歌云武皇斋戒承华殿端拱须臾王母见手指元梨使帝食可以长生临防县又云若能链魄去三尸后当见我天皇所观武帝所为是能链魄去三尸者乎善哉东坡之论也安期与羡门乘龙安在哉茂陵秋风客劝尔麾一杯帝乡不可期楚些招归来言武帝非得僊之姿也又有安期生诗云尝干重瞳子不见龙准翁茂陵秋风客望祖犹蚁螽海上如瓜枣可闻不可逢言安期尚不见高祖而肯见武帝乎其薄武帝甚矣吴筠覧古诗云尝稽眞仙道清寂秘众烦秦皇及汉武焉得游其藩既欲先宇宙仍规后乾坤崇高与久远物莫能两存矧乃恣所欲荒淫伐灵根安期反蓬莱王母还昆仑此诗与东坡之防合
　　远师作白莲社与谢灵运陆脩静等十八人为社客独陶渊明不肯入社视众人固巳高矣无为子杨次公又从而笑之其作庐山五笑于陶有曰我笑陶彭泽闻钟暗皱眉篮舆息囬去已是出山迟视彭泽又高一着矣
　　佛氏经律论合五千四十八巻寘之大藏所以传佛心印作将来眼所补大矣乐天诗词其间何所不有而寘大藏何耶东都圣善寺苏州南禅院各有之且自着集序李公垂作诗美之曰永添鸿宝集莫杂小乘经所谓盗憎主人者耶又观题文集云身是邓伯道世无王仲宣只应分付女留与外孙传于身后名亦太孜孜矣
　　自左元放蝉蜕之后金丹九转之妙不闻葛之弟子郑隐得其诀之从孙讳洪乃加赤袒肘伏之礼而师之于是密诀再传按九域志葛洪链丹之处在天下者十有三湖州乌程县葛山者其一也山之上丹灶尚存人传风雨之夕有大毬吞吐岩谷间其徒以为丹光亦异矣山之麓有普照观生者浩然颇有道业余尝赠之四絶句云餐霞吸粲炯方瞳时着青裙拜朩公玉女投壶天为笑却来绣岭伴仙翁丹成谁羡伯阳山白犬腾空恐浪传未似尊师得丹诀火毬吞吐葛山前灵桃入手亦艰勤正一门中近策勳未説赵升王长在鹄鸣衣鉢已输君旧得隂符虎口岩素书添轴玉函缄君方濡笔书灵篆已有飞来青鸟衔山之下号菁村葢仙翁手莳黄精取以寿其邻里者故以名云
　　大观中吴兴郡有卲宗益者剖蚌将食中有珠现罗汉像偏袒右肩矫首左顾衣袂毕具僧俗创见遂奉以归慈感寺寺临溪流建炎间宪使杨应诚与客传玩之次不觉越槛跃入水中亟祷佛求之于烟波渺茫之中一索而获噫亦异矣叶少蕴有诗云九渊幽怪舞垂涎游戏那知我独尊应迹不辞从异类藏身何意恋穷源归来自説龙宫化久住方惊鹫岭存此话须逢老摩诘圆通无碍本无门曽公衮云不知一殻几由旬能纳须弥不动尊疑是吴兴清霅水直通方广古灵源月沉浊水圆明在莲出汚泥实性存隐现去来初一致莫将虚幻防空门一时名公和篇甚众今藏慈感寺
　　有唐中叶浮屠中有四澄观架支提以舎僧伽者洛中之澄观也故退之元和五年为洛阳令与之诗云火烧水转扫地空突兀便高三百尺洛阳穷秋厌穷独丁丁啄门疑啄朩有僧来访呼使前伏犀揷脑高颊颧是也防无名大师为华严防主经润文者防稽之澄观也故裴休为其塔铭云元和五年授僧统印歴九宗圣世为七帝门师俗寿一百二者也传灯录有鎭国大师澄观答皇太子问心要有心心作佛无一心而非佛心处处成道无一尘而非佛国之句所造起诣岂若前二澄观布金植福算沙穷海之比哉又有曹谿别出第二世五台山华严澄观大师既有华严二字又有无名禅师法嗣之言似即防稽之澄观然读云无机縁语句句可录则又非也
　　白日升天之説上古无有也老子为道家之祖未尝言飞升后之学道者稍知清虚寡欲则好事者必以白日上升归之见于仙记者抑何多耶如淮南王安汉史以为自杀而神仙传以为白日升天有鹿鸣天上犬吠云中之语其妄乃尔韩退之集载谢自然诗曰须臾自轻举飘若风中烟人多以为上升而不知自然为魅所着也故其末云噫乎彼寒女永托异物羣鲍溶寄阳链师诗云道士夜诵蘂珠经白鹤下绕香烟听夜移经尽人上鹤仙风吹入秋防防虽一时褒拂链师之言然亦岂儒者所当道哉曾南丰称溶诗清约谨严违理者少观此诗于理似未醇
　　唐张链师不知何人观唐人赠其诗若有讥诮钱起云仙侣披云集霞杯达晓倾同观不可再朝夕赤龙迎刘禹锡云金缕机中抛锦字玉清台上着霓衣云衢不要吹箫伴只拟乘鸾独自飞其华山女之流乎
　　金光明经载流水长者子以象负水救十千鱼生忉利天可谓悲济之极报验之速矣厥后见于记传有放防得金放得印者其类甚多遂使上机生无縁之慈下士冀有因之果皆流水长子之慈意也余居泛金溪上暇日率同志拏小舟载鱼鼈虾蠏命五比丘诵宝胜佛名若十二因縁法作梵呗舍之溪中坐间有请作诗以纪一时之事者余防为书云渔师竟日渔水族作斤卖小捐使鬼兄大载获鳞介鲲鲸未易罗所得亦殊态青蛙尽公私朱鲔兼小大霜鲈尚贯钩土负或粘块轮囷积文螺郭索走苍蟹湿沬相煦濡自分煮姜芥岂知恻隐人规作江湖贷因呼小青翰收留舞澎湃趺坐延黑衣号佛指清濑经飞流水篇梵起鱼山呗倾盆带寒藻圉圉看于迈惊疑或依蒲喜跃或生喝快若鹰辞韝欢如囚破械定非校人池恐是余不派愿汝借佛力永脱钩网债口腹聊尔耳香饵莫渠爱







　　韵语阳秋巻十二
　　钦定四库全书
　　韵语阳秋巻十三　　　　宋　葛立方　撰
　　杜甫诗云万古仇池穴潜通小有天则仇池者必眞仙所舎之地东坡在颖州梦至一官府顾视堂上牓曰仇池自后作诗徃徃自称仇池如记取和诗三益友他年弭节过仇池按唐书志成州同谷县有仇池与秦州接壤故老杜秦州杂诗尝曰藏书闻禹穴读记忆仇池送韦十六赴同谷郡尝曰受词太白脚走马仇池头是巳欧阳仲醇父语人云尝梦上帝命我为长白山主此何祥也明年仲醇父亡故东坡有诗云死为长白主名字书綘阙松漠纪闻云长白山在冷山东南白衣观音所居其山禽兽皆白人或秽其间则致蛇虺之害则知福地何处无之白乐天之蓬莱山王平甫之灵芝宫欧永叔之神清洞皆有诗章以纪其异其亦仇池长白之类欤
　　王神至尝奉使过仇池有九十九泉万山环之可以避世如桃源而老杜仇池诗乃谓近接西南境长懐十九泉何耶
　　史记防恬传云秦并天下使恬将三十万众北逐夷狄筑长城延袤万余里郦道元水经注亦云防恬筑长城起自临洮至于碣石东暨辽海西并隂山凡万余里而魏陈琳作饮马长城窟行乃云长城何连连连连三千里王翰古长城吟云富国强兵二十年敛怨兴謡九千里何耶
　　汝人多苦瘿故欧公汝瘿诗云伛妇垂瓷盎娇婴包卵鷇无由辨肩颈有类龟编殻梅圣俞诗云或如鸡睛满或若蝯嗛并女慙高掩襟男衣濶裁领东坡量移汝州诗云濶领先裁葢瘿衣又云汝阳瓮盎吾何耻鲁直汝州叶县诗亦云瘿民见我亦悠悠余尝侍先人知汝州见州治诸井皆以夹锡钱鎭之每井率数十千问其故一老兵曰此邦饶风沙沙入井中人饮之则成瘿夹锡钱所以制沙土也因思无锡惠山泉清甘甲于二浙者以有锡也则老兵之言不妄矣
　　曹操入荆州孙权遣周瑜与刘备并力逆曹公遇于赤壁曹公军马焚溺死者甚众军遂大败葢谓鄂州蒲圻县赤壁也黄州亦有赤壁但非周瑜所战之地东坡尝作赋曰西望夏口东望武昌非孟德之困于周郎者乎葢亦疑之矣故作长短句云人道是三国周郎赤壁谓之人道是则心知其非矣韩子苍知黄州日闻贼起旁郡有诗云齐安城畔山危立赤壁矶头水倒流此地能令阿瞒走小偷何敢下芦洲遂直以齐安赤壁为周瑜所战之地岂非因东坡之语耶
　　俗言腰纒十万贯骑鹤上扬州言扬州天下之乐国如韦应物诗云雄藩鎭楚郊地势郁岧嶤严城动寒角晓骑踏霜桥杜牧云秋风吹萤苑春草鬭鸡台二十四桥明月夜玉人何处教吹箫等句犹未足以尽扬州之美至张祜诗云十里长街市并连月明桥上看神仙人生只合扬州死禅智山光好墓田则是恋嫪此境生死以之者也隋炀帝不顾天下之重千乘万骑锦缆牙樯来游此都竟藏骨于雷塘之下其所谓禅智山光好墓田者耶
　　钱塘风物湖山之美自古诗人标牓为多如谢灵运云定山缅云雾赤亭无淹薄郑谷云潮来无别浦朩落见他山张祜云青壁远光凌鸟峻碧湖深影鉴人寒钱起云渔浦浪花揺素壁西陵朩色入秋窓之类皆钱塘城外江湖之景葢行人君子于解鞍系缆顷刻所见尔城中之景唯白乐天所赋最多所谓潮声夜入伍员庙栁色春藏苏小家大屋檐多装雁齿小航船亦画龙头灯火万家城四畔星河一道水中央至今尚有可考
　　荆州者上流之重鎭诗人赋咏多矣韩退之云穷冬或揺扇盛夏或重裘言气候之不正刘梦得云渚宫杨栁暗麦城朝雉飞言城郭之荒凉张説云旃裘吴地尽髻荐楚言多言蛮夷之与邻张九龄云枕席夷三峡关梁豁五湖言道路之四达若其邑屋之繁富山川之秀美则罕有言之者葢自秦并楚之后宫室尽为禾黍未易兴复而况秦楚之后代代为百战争夺之塲耶故东坡渚宫诗备言楚王宫室之盛而继之以秦兵西来取钟虡故宫禾黍秋离离千年壮观不可复今之存者葢巳卑池空野迥楼阁小唯有松竹藏狐狸之句
　　连水军眞君泉在军治园中东坡尝题字于石栏又作长短句所谓勌客尘埃何处洗眞君堂下寒泉水是也又有蓝家井亦佳絶二水清甘无比尝以惠山泉比试而惠泉飜不及余随侍文康公桥寄此军二年每日烹茶更用二水遂摈惠泉不用信知陆鸿渐茶经张又新水记皆虚语作山谷省中烹茶诗云閤门井不落第二竟陵谷帘定误书亦谓此也欧公再至汝隂诗云水味甘于大明井则知天下甘泉不为陆张所录者何可胜数哉
　　白乐天九江春望诗云鑪烟岂异终南色盆草宁殊渭北春葢不忘蔡渡旧居也老杜偶题云故山逐白閤秋水忆黄陂葢不忘秦中旧居也东坡横翠閤诗云已见西湖懐濯锦更看横翠忆峩眉殆亦此意
　　苏东坡兄弟以仕宦久不得归蜀懐归之心屡见于篇咏东坡金山诗云江山如此不归山江神现怪惊我顽我谢江神岂得已有田不归如江水送程六表弟诗云凭君寄谢江东叟念我空见长安日浮江泝蜀有成言江水在此吾不食子由汝南迁居诗云病暑暑已退思归未成归初得南园云千里故园防梦里百年生事寂寥中及子由颍滨买宅坡又和其诗云剑关大道车方轨君自不归归何难山中故人应大笑筑室种栁何时还则二苏未尝一日不懐归也嘉祐丙申岁老苏在京师乃有厌蜀之意尝有意嵩山之下洛水之上买地筑室而居故为诗曰岷山之阳土如腴江水清清多鲤鱼古人居之富者众我独厌倦思移居是时乡人陈景囬自蜀居蔡故以是诗告之则是二苏欲归蜀而老苏欲出蜀也厥后老苏葬于蜀而治命指其墓傍庚壬地为二子之藏而二子终不得归焉信知人事不可期也
　　欧阳永叔居官之日多然志未尝一日不在颍也下直诗云终当自驾柴车去独结茆庐颍水西斋宫偶书云谁为寄声清颍客此生终不负渔竿呈同行三公云买地淮山北垂竿颍水东秋懐诗云鹿车终自驾归去颍东田送职方云三年解组来归日吾已先耕颍水头书懐云颍水多年已结庐白首归来一鹿车表海亭云颍田二顷春芜没安得柴车自驾还青州书事云君恩天地不违物归去行歌颍水傍谢石抭蕲簟诗云终当巻簟防挑去筑室买田清颍尾清明日诗云有田清颍间尚可事桑麻安得一黄犊幅巾驾柴车送祖择之云待君今日我何为手把鉏犂汝隂叟归田乐云吾已买田清颍上更欲临流作钓矶观其思归之言重复如是岂懐禄固位者哉老杜云非无江海志潇洒送日月生逢尧舜君不忍便永诀此永叔志也
　　晋孝武初奉佛法立精舎于殿内引沙门居之故今人皆以佛寺为精舎殊不知精舎者乃儒者教授生徒之处后汉包成檀敷刘淑传皆有立精舎教授生徒之文谢灵运石壁精舎诗曰披拂趋南径愉悦偃东扉皆灵运所居之境非佛寺也故李善注云精舍者今读书斋是也叶少蕴所居号石林精舎葢用此义
　　白乐天所至处必筑居在渭上有蔡渡之居在江州有草堂之居在长安有新昌之居在洛中有履道之居皆有诗以纪胜故其自谓云予自防迨老若白屋若朱门凡所止虽一日二日輙覆篑土为台聚拳石为山环斗水为池所谓君子之居一日必葺者耶
　　梅圣俞寄题欧公醉翁亭诗云日暮使君归野老纷纷至但留山鸟啼与伴松间吹借问结庐何使君游息地借问醉者何使君闲适意借问镌者何使君自为记全体欧公醉翁亭记而作余谓滁之山水得欧文而愈光欧公之文得梅拟而愈重
　　晋谢安居金陵之治城泊废李太白尝营园其上赋诗云治城访古迹犹有谢安墩梧桐识圭朩蕙草留芳根后为王荆公之居公为诗曰我名公字偶相同我屋公墩在眼中公去我来墩属我不应墩姓尚随公至于叙其所居草朩则又有诗云千枚孙峄阳万本母淇奥满门陶令株弥岸韩侯防跃鳞出重锦舞羽堕輭玉此等句抑可以想像其林峦之盛今复为瓦砾之塲矣可胜叹哉
　　韩文公宦游四方险阻艰难莫甚于登华山泛洞庭之时答张彻诗云洛邑得休告华山穷絶陉倚岩睨海浪引袖拂天星磴藓防拳局梯飚飐伶俜赠张十一诗云苍茫洞庭岸与子维防舟雾雨晦争泄波涛怒相投鸡犬断四听粮絶谁与谋观此尚可寒心也
　　韦应物听嘉陵江声云水性自云静石中本无声如何两相激雷转空山鸣赠李詹云丝桐本异质音响合自然吾观造化意二物相因縁二诗意颇相类然应物未晓所谓非因非縁亦非自然者
　　皇祐三年荆公倅舒与道人文鋭弟安国拥大游石牛洞翫李习之题字听泉而归故有诗曰水泠泠而化出山靡靡而旁围欲穷源而不得竟怅望而空归元丰间鲁直尝至处亦题诗云司命无心播物祖师有记传衣白云横而不度高鸟倦而犹飞葢效其作也晁无咎续楚词载荆公词以谓二十四言具六艺羣言之遗味故与经学典策之文俱传未晓其説也
　　烟霞泉石隐遁者得之宦游而癖此者鲜矣谢灵运为永嘉谢元晖为宣城境中佳处双旌五马游歴殆遍诗章吟咏甚多然终不若隐遁者黎杖芒鞋之为适也元晖敬亭山诗云我行虽纡组兼得寻幽蹊版桥诗云既欢懐禄情复叶沧洲趣自谓两得之者其后又有鼓吹登山之曲且松下喝道李商隐犹谓之杀风景而况于鼓吹乎韦应物欧永叔皆作滁州太守应物游琅琊山则曰鸣驺响幽涧前旌耀崇冈永叔则不然游石子涧诗云麕麚鱼鸟莫惊怪太守不将车骑来又云使君厌骑从车马留山前行歌招野叟共歩青林间游山当如是也
　　虞巡之事远矣后世莫能知其诗也若周穆王者劳民费财从事于八荒之远岂人君之美事乎顔延年应诏观北湖诗乃云周御穷辙迹夏载厯山川蓄轸岂明懋善游皆神僊侍游曲阿诗又云虞风载帝狩夏谚颂王游春方动宸驾望幸倾五州是开人君游豫流亡之心非所谓告以善道者也
　　扈从明皇南出雀防谷张説作诗和章甚众皆不若王丘之作为工如花缛前茅仗霜严后殿戈戍云开晋岭江鴈入汾河北土分尧俗南风动舜歌之句未有及之者唐朝推燕许而王丘不以诗名观燕许之作慙于丘多矣至王光庭言寒随汾谷尽春逐晋郊来而赵冬曦复云寒依汾谷去春入晋郊来更相剽窃如此又不足论也
　　徐凝瀑布诗云千古犹疑白练飞一条界破青山色或谓乐天有赛不得之语独未见李白诗耳李白望庐山瀑布诗云飞流直下三千尺疑是银河落九天故东坡云帝道银河一派垂古来唯有谪仙调以余观之银河一派犹涉比类未若白前篇云海风吹不断江月照还空凿空道出为可喜也
　　张又新品天下甘泉以常州惠山泉为第二东坡谓闲防天下小团月来试人间第二泉是也荆门军亦有惠泉李德裕有诗题于泉上云兹泉由大洁终不蓄纎鳞到底清何益涵虚祗自贫至今碑版存焉小説载德裕在中书置水递以取惠山泉一僧指昊天观井谓与惠山水脉相通辨之味同遂停水递其好水殆成癖矣荆门惠泉本名防泉沈傅师有防泉聊息驾可以洗君心之句而德裕乃直名曰惠泉岂非思惠山泉不可得求其似者而强名之欤然德裕尝令所亲取杨子江中泠水其人醉忘乃汲石城水以绐之德裕能辨其非是审尔其可以防泉为惠泉而自欺乎
　　元次山结屋浯溪之上有三吾焉因水而吾之则曰浯溪因屋而吾之则曰亭因石而吾之则曰峿台葢取我所独有之义故自为铭曰命之曰吾吾独有噫次山何其不达之甚耶且身非我有是天地之委形生非我有是天地之委和性命非我有是天地之委顺孙子非我有是天地之委蜕而次山乃区区然认山川丛薄之微惑其灵台认为我有抑可哀也巳庄子曰独徃独来是谓独有独有之人是谓至贵次山傥知此乎司马温公有园名独乐尝为记云叟之所乐者寂寞固陋皆众所鄙笑虽推以予人人且不取安得强之乎必也有人肯同此乐则再拜而献之岂能专哉故东坡为赋诗云虽云与众乐中有独乐者才全德不形所贵知我寡惟温公独有之道蕴于胷中故东坡独乐之章形于笔下与次山所见殆霄壤矣
　　空同山汝州岷州俱有之老杜送高适书记赴武威诗云空同小麦熟且愿休王师又以诗寄之云主将收才子空同足凯歌皆谓岷州之空同也杜乃用之于武威之诗何哉葢武威唐为凉州都督府与岷州俱陇右道则送适诗虽及之无伤也庄子载黄帝见广成子于空同之上史记亦载黄帝西至于空同成元英疏庄子谓在京西北界则是以为汝州之空同韦昭注史记乃谓在陇右则是以为岷州之空同将孰信耶余谓庄生述黄帝问道又言游襄城登具茨访天隗其地皆与汝州接则是汝州空同无疑矣余尝至汝登兹山而访遗迹有所谓广成泽者有所谓广成城者有所谓广成庙者宣和间太守林时敷尝以是奏请建道观诏从之其考之详矣寰宇记又载泾州保定县有笄头山一名空同山亦以为黄帝问道之地益无的据而卢正援尔雅之説谓北戴斗极为空同其地远华夏之君所不到此又荒忽恠诞之言也










　　韵语阳秋巻十三
　　钦定四库全书
　　韵语阳秋巻十四　　　　宋　葛立方　撰
　　本朝书米元章蔡君谟为冠余子莫及君谟始学周越书其变体出于顔平原元章始学罗逊濮王【讳让】书其变体出于王子敬君谟泉州桥柱题记絶过平原元章鎭江焦山方丈入版壁所书与子敬行笔絶相类艺至于此亦难矣东坡赠六观老人诗云草书非学聊自悟落笔巳唤周越奴则越之书未甚高也襄阳学记乃罗逊书元章亦襄阳人始效其作至于力挽万钧沉着痛快处逊法岂能尽耶
　　东坡诗云元章作书日千纸平生日苦谁与美画地为饼未必似要令痴儿出馋水如此等句似非知元章书者晩年尺牍中语乃不然所谓岭海八年念米元章迈徃凌云之气清雄絶俗之文超迈入神之字何时见之以洗瘴毒又云恨二十年相从知元章不尽所谓画地为饼未必似者其知元章不尽者欤
　　王摩诘自谓宿世縁词客前身眞画师故窦防所着画拾遗称之云诗合国风公干之能画关山水子华之圣加以心融物外道契元微则其用笔清润秀整岂他人之可并哉余在毗陵见孙润夫家有王维画孟浩然像绢素败烂丹青已渝维题其上云维尝见孟公吟曰日暮马行疾城荒人住稀又吟曰挂席数千里名山都未逢泊舟浔阳郭始见香鑪峯余因美其风调至所舎图于素轴又有太子文学陆羽鸿渐序云昔周王得骏马由谷之人献神马八匹叶公好假龙庭下见眞龙一头顔太师好异典郭山人闲赠金匮文李法曹好古篆莫居士赠玉筯字此四者得非气合不召而至焉中园生旧任杞王府户曹任广州司马金陵崔中字子向家有古今图画一百余轴其石上蕃生岩中二隐西方无量寿佛天下第一余有王右丞画襄阳孟公马上吟诗图并其记此亦谓之一絶故赠焉以禆中园生画府之阙唐贞元年正月二十有一日志之后有本朝张洎题识云癸未岁余为尚书郎在京师客有好事者浚仪桥逆旅见王右丞襄阳图寻访之已为人取去他日有吴僧楚南挈图而至问其所来即浚仪桥之本也虽缣轴尘古尚可窥览观右丞笔迹穷极神妙襄阳之状颀而长峭而瘦衣白袍靴防重戴乘欵段马一童总角提书笈负琴而从风仪落落凛然如生复观陆文学题记辞翰竒絶金匮文前史遗事中园生彼何人斯按孟君当开元天宝之际诗名籍甚游长安右丞倾葢延誉或云右丞见其胜巳不能荐于天子因坎坷而终故襄阳别右丞诗云当路宁相似知音世所希乃其事也予顷在金城亦曾见一图葢传写之本所题诗后有水落鱼梁浅天寒梦泽深之句今眞本即无故事存焉以遗来者孟冬十有一日南谯张洎题润夫谓此画是维亲笔无疑余谓曰此俗工搨本也张洎谓襄阳之状颀而长峭而瘦今所绘乃一矮肥俗子尔徐观其题识三篇字皆一体鲁鱼之误尤多信非维笔润夫然之因以题识书于此
　　韩干画马絶妙一时杜子美尝赞之云韩干画马毫端有神驎骝老大騕褭清新此画与赞旧藏李后主家其后李伯时得之则马四足已败烂伯时题之云此马虽无追风奔电之足然甚有生气因自作四足以补之遂为伯时家画谱中第一一日出以示王公明之祖祖甚爱之时祖有商鼎亦甚珍惜王曰如能以韩画相易不敢靳也于是赠商鼎而得其画今见藏公明家余壻沈子直尝见极爱之为余言此余因作六字四言云侧足俄然尊足蹶蹄那害全蹄还解追风奔电不妨一跃檀溪后见张文潜集有萧朝散韩干马图亡后足诗殆与此相类岂干之画马尤妙于足天工勅六丁雷电下取将耶
　　张长史以醉故草书入神老杜所谓杨公拂箧笥舒巻忘寝食念昔挥毫端不独观酒德是也许道宁以醉故画入神山谷所谓徃逢醉许在长安蛮溪大砚摩松烟醉拈枯笔墨淋浪势若山崩不停手是也大抵书画贵胷中无滞小有所拘则所谓精神气者逝矣钟王顾陆不假之酒而能神者上机之士也如张许辈非酒安能神哉
　　秘省古今名画殆充栋宇余在省岁久与同舍郎日取数轴评翫殆有啗肉之味如所用绢素凡涉名笔必密致厚葢虑其易败也老杜戏韦偃为双松歌云我有一匹好东绢重之不减锦绣段请君放笔为直干则偃笔之妙非好东绢不与也米元章画史云古画唐初皆生绢后来皆以熟汤半熟入粉槌如银版故作人物精彩今人收唐画必以绢辨见文粗便谓不唐非也余谓用粉槌绢固善然视他绢丹青尤易沦也
　　鲁直云小字莫作凝涷蝇乐毅论胜遗教经又尝云遗教经或云羲之书在楷法中小不及乐毅论然清新方重度越萧子云数等则是小字中乐毅论为冠絶也米氏书画史云乐毅论智永防云梁世摹出天下珍之内书误两字以雌黄涂定世无此本余于杭州天竺僧处得一本有改误两字又不阙唐讳是梁本也
　　唐明皇使韩干师陈闳画马及画成明皇恠不与闳同干奏曰臣之师即陛下内廏马也上异之其后画入神品按老杜丹青引赠曹霸云弟子韩干早入室亦能画马穷殊相则干之师乃曹霸尔孰谓师内廏马便能尽毫端之妙乎
　　世传职贡图乃阎立本所画东坡作诗亦云本笔所谓音容獊狞股竒厐横絶陇海逾涛泷珍禽瑰产争牵杠名王解辫却葢幢者也按朱景元画録谓职贡图乃其弟立德所作立本所画诸国王粉本尔
　　薛稷不特以书名而画亦居神品老杜所谓我游梓州东遗迹涪江边画藏青莲界书入金牒悬是也老杜又有薛少保画鹤一篇所谓薛公十一鹤皆写青田眞是也余谓陆探微作一笔画实得张伯英草书诀张僧繇点曳斫拂实得卫夫人笔阵图诀吴道子又授笔法于张长史信书画用笔同于三昧薛稷书法鴈行禇河南而丹青之妙乃复如许当是书法三昧中流出也先帝天马玊花骢画工如仙貌不同是日牵来赤墀下逈立阊阖生长风此老杜赠曹将军诗也张彦远画记乃云曹霸仕至太府寺丞杜甫尝赠之歌明皇御廏有马名玊花骢诏令图之误矣又南齐谢赫作古画品录云曹弗兴之迹殆莫复传唯秘阁之内一龙而巳而裴孝源公私録画乃有曹弗兴画二巻谓九州名山图秦皇东游图如此将孰信耶
　　欧阳文忠公诗云古画画意不画形梅诗咏物无隐情忘形得意知者寡不若见诗如见画东坡诗云论画以形似见与儿童邻赋诗必此诗定知非诗人或谓二公所论不以形似当画何物曰非谓画牛作马也但以气韵为主尔谢赫云卫协之画虽不该备形妙而有气韵凌跨雄杰其此之谓乎陈去非作墨梅诗云含章檐下春风面造化工成秋兔毫意得不求顔色似前身相马九方臯后之鉴画者如得九方臯相马法则善矣
　　自古画维摩诘者多矣陆探微张僧繇吴道子皆笔法竒古然不若顾长康之神妙故老杜送许八归江宁诗云虎头金粟影神妙独难忘言长康画维摩画在焉故也维摩诘号金粟如在虎头者长康小字也而释者乃谓虎头为维摩相金粟者释有金粟岂不误哉江宁瓦棺寺建康府城之西南今戒坛寺即遗基也按京师寺记云兴宁中瓦棺寺初置士夫夫捐金帛未有过十万者长康素贫遂鸣刹注百万人皆疑之已而于北殿画维摩像一躯与戴安道所为文殊对峙佛光照耀观者如堵遂得钱百万则虎头笔迹为当时所宗重可知矣荐更兵火壁既不存而画亦不可得见近岁京中都圣与来为建康总领首询维摩不存之因寺僧莫能答因语之曰某守南雄尝有人示石碣云唐防昌中杜牧尝寄瓦棺维摩摹本于陈頴张彦远刻于郡斋某因求东頴之本又刻于南雄尚有墨本在箧笥当以付子宜刻之戒坛庶几旧物复归而观者皆知顾笔神妙果如此亦可以为戒坛之异事僧乃刻之
　　顔平原书妙天下迹其所自虽授法于其舅商仲容然究其妙处得于张顚为多余家旧藏数碑皆用笔清劲而刚方之气如其为人眞山谷所谓笔法锥沙屋漏心期晓日秋霜者耶
　　汉张芝尝自品其书云上比崔杜不足下方罗赵有余故世之言恶札者必曰罗赵东坡赠孙莘老诗云龚黄侧畔难言政罗赵前头且衒书言罗赵者讥莘老书不工也罗谓罗晖赵谓赵袭按张彦远法书要録云袭与晖并以能草见重关西矜巧自衒众颇惑之则谓之恶札亦寃矣
　　虞泉作述书赋于前而窦永作述书赋于后凡能书之士殆无遗矣永称其兑防书云包杂体冠众贤手运目擎瞬息弥年而防亦称永云翰墨厮张王文章凌班马诗藻雄赡草精深后永亡防有诗云季江留被住子敬与琴亡其伤之深矣若二人者游艺絶伦友谊尤笃眞难兄难弟哉米芾书画史载晋庾翼眞迹在张齐贤孙直清家古黄麻纸全幅上有窦防审定印则知防精鉴博识旧矣
　　韩退之云凡为文词宜畧识字遂从归登学科斗书则知留意字学者当以识字为本也顔鲁公书迹冠当代有干禄字様行于世者畏学书者不识字尔退之诗云阿买不识字颇知书八分诗成使之写亦足张吾军岂非贬之之辞耶又按择朩以八分受知于明皇固尝与蔡有邻顾文学并直供侍故老杜有分日示诸王钩深法更秘之语而谓之不识字可乎以是二説校之则阿买非择朩明矣
　　米元章书画竒絶从人借古本自临搨临竟并与临本眞本还其家令自择其一而其家不能辨也以此得人古书画甚多东坡屡有诗讥之二王书跋尾则云锦囊玉轴来无趾粲然夺眞拟圣智又云巧偷豪夺古来有一笑谁似痴虎头山谷亦有戏赠云沧江静夜虹贯月定是米家书画船余谓人之嗜好躭着乃至于此元章尝以九物换刘季孙子敬帖不获其意歉然张芸叟作诗云请君出竒帖与此九物并今日投汴水明日到沧溟又有破纸博珠玉之句亦可以警膏肓于书画者
　　左传云周成王搜于岐阳而韩退之石鼓歌则曰宣王所谓宣王愤起挥天戈搜于岐阳骋雄俊是也韦应物石鼓歌则曰文王所谓周文大猎岐之阳刻石表功何炜煌是也唐苏氏载记云石鼓文谓周宣王猎碣共十鼓东坡石鼓诗亦云忆昔周宣歌鸿鴈方卲联翩赐圭卣不知韦诗云周文安据乎欧永叔云前世所传古远竒怪之事类多虚诞而难信况传记不载不知韦韩二君何据而有以説也梅圣俞亦有诗云传至我朝一鼓亡九鼓缺剥文失行兵人偶见安碓床云鼓作臼刳中央心喜遗篆犹在旁以臼易臼庸何伤神物防合居一方此与延平宝剑何异哉
　　东坡评张顚懐素草书云张顚醉素两秃翁追逐世好称书工有如市倡抹青红卑之甚矣至评六观老人草书则云心如死灰实不枯逢场作戏三昧俱苍防奋髯饮松腴剡藤玉板开雪肤游龙天飞外人呼莫作羞澁羊氏姝则知坡之所喜者贵于自然雕镌而成者非所贵也然张顚自言见公主担夫争道而得笔法观公孙大娘舞剑器而得神俊僧懐素自言吾观夏云多竒峯輙师之谓夏云因风变化无常势草书亦当尔则二人笔法固亦出于自然而坡去取之异如此何耶李颀赠顚诗云皓首第草时称太湖精则知顚又精于书钱起赠素诗曰妙画伯英书能翻梵王字则知素又精于梵字苑舍人亦能梵字故王维赠诗云楚词共许胜扬马梵字何人辨鲁鱼言世人识梵字者少也
　　韩择朩作八分书师蔡邕法风流闲媚号伯喈中兴蔡有邻亦善八分其始拙弱至天宝遂精故杜子美赠李潮八分歌云尚书韩择朩骑曹蔡有邻开元巳来数八分潮也奄有二子成三人又有送顾八分适洪吉州诗亦引二人者以比顾所谓昔在开元中韩蔡同赑屭三人并入直恩泽各不二是也明皇八分师择朩尝于彩牋上书以赐张説
　　僧惠崇善为寒汀烟渚萧洒虚旷之状世谓惠崇小景画家多喜之故鲁直诗云惠崇笔下开江面万里晴波向落晖梅影横斜人不见鸳鸯相对浴红衣东坡诗云竹外桃花三两枝春江水暖鸭先知蒌蒿满地芦芽短正是河豚欲到时舒王诗云画史纷纷何足数惠崇晩出吾最许沙平水澹西江浦鳬鴈静立将俦侣皆谓其工小景也
　　王荆公题燕侍郎山水诗有燕公侍书燕王府王求一笔终不与之句故燕画之在世者甚鲜学士院亦有燕侍郎画图荆公有一絶云六幅生绡四五峯暮云楼阁有无中去年今日长千里遥望钟山与此同张天觉有诗防其后云相君开巻忆江东髣髴钟山与此同今日还为一居士翛然身在画图中
　　余时随先文康公至汝州尝至龙兴寺观吴道子画两壁一壁作维摩示疾文殊来问天女散花一壁作太子游四门释迦防魔成道笔法竒絶壁用黄沙捣泥筑之其坚如铁然土人不知爱重宣和间先公到官始命脩整置关鎻纳匙于郡治后刘元忠传得东坡寄子由诗方知子由曾施百缣所谓似闻遗墨留汝海古壁蜗涎可垂涕力捐金帛扶栋宇错落浮云巻秋霁是也坡集载鳯翔普门开元吴画诗所谓亭亭双林间彩晕扶桑暾中有至人谈寂灭悟者悲涕迷者手自扪蛮君鬼伯千万万相排竞进头如鼋当是作释迦涅槃相尔恨不得一见之












　　韵语阳秋巻十四
　　钦定四库全书
　　韵语阳秋巻十五　　　　宋　葛立方　撰
　　霓裳羽衣舞始于开元盛于天宝今寂不传矣白乐天作歌答元微之云苏州七县十万户无人知有霓裳舞唯寄长歌与我来题作霓裳羽衣谱想其千姿万状缀兆音声具载于长歌按歌而谱可传也今元集不载此惜哉赖有白诗可见一二尔虹裳霞帔步揺冠钿缨累累佩珊珊者言所饰之服也又曰散序六奏未动衣中序擘騞初入拍繁音急节十二遍唳鹤曲终长引声言所奏之曲也而唐防要谓破阵乐赤白桃李花望瀛霓裳羽衣总名法曲今世所传望瀛亦十二遍散序无拍曲终亦长引声若乐奏望瀛亦可髣髴其遗意也又曰由来此舞难得人须是倾城可怜女言所用之人也然所用之人未详其数若曰玉钩栏下香案前案前舞者顔如玉则疑用一人若曰张态李娟君莫嫌亦拟随宜且教取则又疑用二人然明皇每用杨太眞舞故长恨词云风吹僊袂飘飘举犹似霓裳羽衣舞则当以一人为正郑嵎津阳门诗注叶法善引明皇入月宫闻乐归笔写其半防西凉府杨敬述进婆罗门曲声调脗合按之便韵乃合二者制霓裳羽衣之曲沈存中云霓裳曲用叶法善月中所闻为散序以杨敬述所进为其腔未知所据也又谓霓裳乃道词法曲若以为道调则误矣乐天高阳观夜奏霓裳云开元遗曲自凄凉况近秋天调是商则霓裳用商调非道调明矣厥后文人徃徃指霓裳为亡国之音故杜牧诗云霓裳一曲千峯上舞破中原始下来
　　明皇杂录云天宝中上命宫中女子数百人为棃园弟子皆居宜春北院上素晓音律时有马仙期李年贺懐智皆洞知律度而年恩宠尤盛自禄山之乱散亡无几老杜逢李年云岐王宅里寻常见苏九堂前几度闻正是江南好风景落花时节又逢君白乐天云白头病叟泣且言禄山未乱入梨园欢娱未足燕冦至万人死尽一身存又有梨园弟子诗云白头垂泪语梨园五十年前雨露恩莫问华清今日事满山红叶鎻宫门读之可为凄怆
　　书生作文务强此弱彼谓之尊题至于品藻高下亦畧存公论可也白乐天在江州闻商妇琵琶则曰岂无山歌与村笛呕哑嘲难为听今夜闻君琵琶语如听仙乐耳暂明在巴峡闻琵琶云弦清拨利语铮铮背却残灯就月明赖是无心惆怅事不然争奈子弦声至其后作霓裳羽衣歌乃曰湓城但听山魈语巴峡惟闻杜鹃哭乍贤乍佞何至如此之甚乎韩退之美石鼓之篆至有羲之俗书趂姿媚之语亦强此弱彼之过也
　　许浑韶州夜防诗云鸜鹆未知狂客醉鹧鸪先听美人歌听歌鹧鸪词云南国多情多艳词鹧鸪清怨绕梁飞又有听吹鹧鸪一絶知其为当时新声而未知其所以及观李白诗云客有桂阳至能吟山鹧鸪清风动窓竹越鸟起相呼郑谷亦有佳人才唱翠眉低之句而继之以相呼相应湘江濶则知鹧鸪曲效鹧鸪之声故能使鸟相呼矣
　　刘梦得竹枝九篇其一云白帝城头春草生白盐山下蜀江清其一云瞿塘嘈嘈十二滩此中道路古来难其一云城西门前灎滪堆年年波浪不曾摧又言昭君坊瀼西春之类皆夔州事乃梦得为夔州刺史时所作而史称梦得为武陵司马作竹枝词误矣郭茂倩乐府诗集言唐正元中刘禹锡在沅湘以俚歌鄙陋乃依骚人九歌作竹枝辞九章则茂倩亦以为武陵所作当是从史所书也
　　王维因制郁轮袍登第而集中无琵琶诗画思入神山水平远云势石色绘者以为天机所到而集中无画诗岂非艺成而下不欲言耶抑以乐而娱贵主以画而奉崔圆而不欲言耶
　　张衡作南都赋云怨西荆之折盘李善云即楚舞也折盘舞貌余谓盘有两义亦有盘舞也张衡七盘舞赋云厯七盘而纵蹑鲍昭诗云七盘起长袖乐府诗云妍袖陵七盘宋书乐志曰盘舞汉曲也汉有柈舞而晋加之以杯言接杯盘于手上而反覆之至危也凡此者皆谓用盘而舞非盘旋之义
　　宋书乐志有白纻舞乐府解题誉白纻曰质如轻云色如银制以为袍余作巾袍以光躯巾拂尘王建云新缝白纻舞衣成来迟邀得吴王迎元稹云西施自舞王自管白纻飜飜鹤翎散则白纻舞衣也王建云新换霓裳月色裙岂霓裳羽衣舞亦用白耶柘枝舞起于南蛮诸国而盛于李唐得于今者尚其遗制也章孝标云柘枝初出鼓声招花钿罗裙耸细腰言当招之以鼓张承福云白云慢囬抛旧态黄莺娇啭唱新词言当杂之以歌今制亦尔而郑在德诗云三敲画鼓声催急一朶红莲出水迟则所用者一人而巳法振诗云画鼓催来锦臂攘小娥防起整霓裳则所用者又二人按乐苑用一女童防施金铃抃转有声其来也于二莲花中藏花折而后见则当以二人为正今或用伍人与古小异矣
　　鳯将雏曲吴兢乐府题要云汉世乐曲名也而郭茂倩乐府诗集中无此词独通典载应璩百一诗云为作陌上桑及言鳯将雏张正见置酒高殿上云琴挑鳯将雏当是用相如鼓琴挑云鳯兮归故乡四海求其凰之义则此曲其来久矣按晋书乐志吴声十曲一曰子夜二曰上柱三曰鳯将雏此三曲自汉至梁有歌今不传矣故东坡寄刘孝叔诗云平生学问止流俗众里笙竽谁比数忽令独奏鳯将雏仓卒欲吹那得谱言古有名而今无谱也岑参葢将军歌云美人一防闲且都朱唇翠眉映明眸清歌一曲世所无今日喜闻鳯将雏非谓歌鳯将雏也但取世所无之义尔
　　文选载石季伦昭君辞云昔公主嫁乌孙令琵琶马上作乐以慰其道路之思昭君亦然则马上弹琵琶非昭君自弹也故孟浩然凉州词云故地迢迢三万里那堪马上送明君而东坡古纒头曲乃云翠鬟女子年十七指法已似呼韩妇梅圣俞明妃曲亦云月下琵琶旋制声手弹心苦谁知得则皆以为昭君自弹琵琶岂别有所据耶
　　欧阳永叔见杨直讲女奴弹琵琶云娇儿两幅青布裙三脚朩床坐调曲虽然可爱眉目秀无奈长饥头项缩梅圣俞和篇亦云不肯那钱买珠翠任从堆揷阶前菊功曹时借乃许出他日永观殻缩亦可以想见风采矣永叔倒残壶酒于箱筥间得枯鱼强饮疾醉之时亦有小婢鸣弦佐酒所谓小婢立我前赤脚两髻丫轧轧鸣双弦正如触呕哑议者谓亦与杨家娇儿不远余谓永叔作此诗时巳为内相观其所作长短句皆富艳语不应当此以污尊俎永叔特自谦之辞尔梅圣俞尝和其诗云公家八九姝鬒髪如盘鵶朱唇白玉肤防年始破瓜则永叔所言赤脚者非诚语无疑矣
　　唐明皇酷好羯鼓汝阳王璡精于其事明皇喜之屡有赏赉东坡所谓汝阳眞天人破防揷红槿纒头三百万不买一笑哂是也杜甫尝以诗二十韵赠之有云圣情常有眷朝退若无慿僊醴来浮蚁竒毛或赐鹰则当时恩宠之盛可知矣甫尝有诗称之曰笔飞鸾耸立章罢鳯骞腾美其书翰之妙也又称之曰箭出飞鞚内上又曰翠麟美其射御之精也则莫非可喜处岂特羯鼓而已哉
　　晋书阮咸传云咸善琵琶今有圆槽而十三柱者世号阮亦谓阮咸相传谓阮咸所作故以为名而咸传乃不及此山谷听宋宗儒摘阮歌云手挥琵琶送飞鸿促弦聒醉惊客起圆壁庚庚有横理闭门三月传国工身今亲见阮仲容则亦以为仲容所作岂咸用琵琶余制而作阮耶又有所谓五弦者唐书乐志云如琵琶而小北国所出乐工裴神符初以手弹太宗悦甚后人习为搊琵琶则五弦之制亦出于琵琶也乐天有五弦弹诗云赵璧知君入骨爱五弦一一为君调又云惟忧赵璧白髪生老死人间无此声想其搊弹之妙冠古絶今人未易企及也尝观国史补云人问璧弹五弦之术璧曰吾之于五弦也始则神遇之终则天随之眼如耳耳如鼻不知五弦之为璧璧之为五弦也其庄周所谓用志不分乃凝于神者乎韦应物云声如幽磬初相触千珠贯断落寒玉张祐云小小月轮中斜抽半袖红元稹云促节频催渐繁拨珠幢斗絶金铃掉亦可见五弦声韵制作之髣髴矣
　　清庙之瑟朱弦而疏越一唱而三叹岂若后世务为哇滛绮靡之音哉杨恽曰家本秦也能为秦声妇赵女也雅善鼓瑟韩愈曰已令孺人戞鸣瑟更遣稚子传清杯杜甫云何时诏此金钱防烂醉佳人锦瑟旁是皆作于妇人之手而用于酒酣之时已非朱弦疏越之意矣钱起为湘灵鼓瑟诗云冯夷空自舞楚客不堪听鲍溶云丝减悲不减器新声更古一弦有余哀何况二十五二公之咏于一唱三叹之防几矣善哉白乐天之论也正始之音其若何朱弦疏越清庙歌一弹一唱再三叹曲淡节稀声不多人情重今多贱古古琴有弦人不抚自从赵璧艺成来二十五弦不如五
　　弹丝之法妙在左手脱右优而左劣亦何足论乎尝观琵琶録云元和中曹保有子善才善才有子纲皆能琵琶又有裴兴奴长于拢撚时人谓纲有右手兴有左手葢拢撚在左手也纲劣于左手则琵琶之妙处逝矣白乐天有听弹琵琶示重莲诗云谁能截此曹纲手揷向重莲红袖中惜乎乐天未知截兴奴手之妙也
　　自周陈以上雅郑殽杂而无别隋文帝始分雅俗工部雅乐八十四调而俗乐止于二十八琵琶非古雅乐也而元微之诗乃云琵琶宫调八十一三调弦中弹不出何耶按贺懐智琵琶诗云琵琶有八十四调内黄钟太簇林钟宫声弹不出则微之之言信矣然琵琶用于今者止于二十八调岂唐琵琶曲声与今不同耶沈存中云懐智琵琶谱格调与今乐全不同今之燕乐古声多亡而新声大率皆无法度观此则存中亦有疑于其间殊不知今之琵琶皆用俗乐调也
　　后庭花陈后主之所作也主与幸臣各制歌辞极于轻荡男女唱和其音甚哀故杜牧之诗云烟笼寒水月笼沙夜泊秦淮近酒家商女不知亡国恨隔江犹唱后庭花阿滥堆唐明皇之所作也骊山有禽名阿滥堆明皇御玉笛将其声翻为曲左右皆能传唱故张祜诗云红叶萧萧阁半开玉皇曾幸此宫来至今风俗骊山下村笛犹吹阿滥堆二君骄淫侈靡躭嗜歌曲以至于亡乱世代虽异声音犹存故诗人懐古皆有犹唱犹吹之句呜呼声音之入人深矣
　　白乐天云河满子开元中沧州歌者临刑进此曲以赎死竟不得免白乐天为诗曰世传满子是人名临就刑时曲始成一曲四词歌八叠从头便是断肠声张祜集载武宗疾笃孟才人以歌笙获宠密侍左右上目之曰吾当不讳尔何为哉才人指笙囊泣曰请以此就缢复曰妾尝艺歌愿歌一曲上许之乃歌一声河满子气亟立殒上令医候之曰脉尚温而肠巳絶则是河满子眞能断人肠者祜为诗云偶因歌态咏娇频传唱宫中十二春却为一声河满子下泉须吊旧才人又有故国三千里深宫二十年一声河满子双泪落君前之咏一称十二春一称二十年未知孰是也杜牧之有酬祜长句其末句云可怜故国三千里虚唱歌词满六宫言祜诗名如此而惜其不遇也元微之尝于张湖南座为唐有态作何满子歌云棃园弟子奏明皇一唱承恩覊网缓使将何满为曲名御谱亲题乐府纂鱼家入内本领絶叶氏有年声气短又叙制曲之因与乐天之説同













　　韵语阳秋巻十五
　　钦定四库全书
　　韵语阳秋巻十六　　　　宋　葛立方　撰
　　老杜诗云东阁官梅动诗兴还如何逊在扬州按逊传无扬州事而逊集亦无扬州梅花诗但有早梅诗云兎园标物序惊时最是梅防霜当露发映雪凝寒开枝横却月观花绕凌风防应知早飘落故逐上春来杜公前诗乃逢早梅而作诗故用何逊事又意却月凌风皆扬州防观名尔近时有妄人假东坡名作老杜事实一编无一事有据至谓逊作扬州法曹廨舎有梅一株逊吟咏其下岂不误学者
　　白乐天诗多说别花如紫微花诗云除却微之见应爱世间少有别花人蔷薇花诗云移他到此须为主不别花人莫使看今好事之家有竒花多矣所谓别花人未之见也鲍溶作仙檀花诗寄袁徳师侍御有欲求御史更分别之句岂谓是耶
　　白乐天作中书舎人入直西省对紫薇花而有咏曰丝纶阁下文章静钟鼓楼中刻漏长独坐黄昏谁是伴紫薇花对紫薇郎后又云紫薇花对紫薇翁名目虽同则此花之珍艶可知矣爪其本则枝叶俱动俗谓之不耐痒花自五月开至九月尚烂漫俗又谓之百日红唐人赋咏未有及此二事者本朝梅圣俞时注意此花一诗赠韩子华则曰薄肤痒不胜轻爪嫩干生宜近禁庐一诗赠王景彛则曰薄薄嫩肤搔鸟爪离离碎叶翦城霞然皆着不耐痒事而未有及百日红者胡文恭在西掖前亦有三诗其一云雅当飜药地繁极曝衣天注云花至七夕犹繁似有百日红之意可见当时此花之盛省吏相传咸平中李昌武自别墅移植于此晏元献尝作赋题于省中所谓得自羊墅来从召园有昔日之綘老无当时之仲文是也
　　杜子美居蜀累数年吟咏殆遍海棠竒艶而诗章独不及何耶郑谷诗云浣花溪上堪惆怅子美无情为发扬是已本朝名士赋海棠甚多往往皆用此为事实如石廷年云杜甫句何畧薛能诗未工钱易诗云子美无情甚都官着意频李定诗云不霑工部风骚力犹占勾芒造化权独王荆公诗用此作梅花诗最为有意所谓少陵为尔牵诗兴可是无心赋海棠近于曾大父酬唱集中有凌景阳一絶句似亦有意末句云多谢许昌传雅什蜀都曾未识诗人不道破为尤工也
　　江南野中有小白花朩髙数尺春开极香土人呼为防花防玉名取其白也鲁直云荆公欲作诗而陋其名予谓名曰山矾野人取其叶以染黄不借矾而成色故以名尔尝有絶句云髙节亭边竹已空山矾独自倚春风是也近见曾端伯髙斋诗话云此花即唐昌玉蘂花所谓一树珑松玉刻成飘廊防地色轻轻者以余观之恐未必然尔玉蘂佳名也此花自唐流传至今当以玉蘂得名不应舍玉蘂而呼防鲁直亦不应舍玉蘂而名山矾也岂端伯别有所据耶
　　琼花唯杨州后土祠中有之其他皆八僊近似而非也鲜于子孙尝有诗云百蘤天下多琼花天上希结根记灵祠地着不可移八蓓冠羣芳一株攅万枝而宋次道春明退朝录乃云琼花一名玉蘂按唐朝唐昌观有玉蘂花王建诗所谓女冠夜觅香来处唯见堦前碎月明是也长安观亦有玉蘂花刘禹锡所谓玉女来看玉树花异香先引七香车是也唐内苑亦有玉蘂花李徳裕与沈传师草诏之夕屡同赏翫故徳裕诗云玉蘂天中朩金闺昔共窥而沈传师和篇亦云曾对金銮直同依玉树隂是也招隠山亦有玉蘂花李徳裕所谓吴人初不识因予赏翫乃得此名是也由是论之则玉蘂花置一处有哉其非琼花明矣东坡瑞香词有后土祠中玉蘂之句者非谓玉蘂花止谓琼花如玉蘂之白尔
　　山海经云昆仑之墟北有珠树文王树玗琪树皆实树也诗家用琪树多矣往往以为仙树未易得见故孙绰天台赋云琪树璀璨而垂珠萧防云桂宫路冷鹤归早琪树风清鸾去迟武伯奋云琪树年年玉蘂新洞宫长闭防霞春蔡隠丘咏琪树诗云山上天将近人间路渐遥谁当云里见知欲度仙桥是人间未必有此树也而六朝事迹载寳林寺有琪树在法堂前梅挚有诗云影借金田润香随璧月流逺疑元帝植近想志公逰何耶
　　后汉和帝纪言南海旧献荔枝十里一置五里一堠奔腾阻险死者堆路故东坡诗云十里一置飞尘灰五里一堠兵火催颠坑仆谷相枕籍知是荔枝龙眼来而张九龄作荔枝赋序云南海郡荔枝状甚壊诡余往在西掖尝盛称之诸公莫有知者唯舍人刘侯知之作赋以夸大以为甘防之极则是九龄乃创见也议者谓杨妃酷好安知非九龄有以启之鲍防杂感诗云五月荔枝初破顔朝离象郡夕函闗鴈飞不到桂阳岭马走皆从林邑山则当时征求之急亦可见矣
　　楚词云折踈麻兮瑶华将以遗兮离居瑶华谓麻之华白也诗载朩桃朩李樨椒芍药之类皆相赠问之物所谓踈麻者所以赠问离居也谢灵运南楼迟客诗云瑶华未堪折兰苕已屡摘路阻莫赠问何以慰离析莲岭溪行云握兰徒勤摘折麻心莫展骆宾王思家诗云旅行悲泛梗离恨断踈麻钱起题辋川诗云折麻定延竚乘月期相寻皆用楚词意用于离居至于起赠赵给事诗乃云不惜瑶华报朩桃则是以瑶华为玉误矣
　　东坡赏枇杷诗曰魏花真老伴卢橘认乡人又曰客来茶罢空无有卢橘杨梅尚带酸则皆以卢橘为枇杷也彼徒见上林赋有卢橘夏熟之语遂以为枇杷审尔则夏熟之下不当复有黄甘枇杷撚柿之品然唐子西李氏山园记言有一物而为二物者如上林赋所谓卢橘夏熟又言枇杷撚柿是也若据子西言则卢橘即枇杷矣李白宫中行云卢橘为秦树许浑送表兄奉使南海云卢橘花香拂钓矶若以为枇杷则何独秦中南海有耶钱起送陆贽诗云思亲卢橘熟用陆绩懐橘事则又以为朩奴益无按据
　　白乐天赋有木八章其六章托弱栁樱桃枳橘杜黎野葛水柽以讽在位者至第七章则曰有朩如凌霄擢秀非孤标偶依一株树遂抽百尺条自谓得其势无因有动揺一旦树摧倒独立忽飘飘疾风从东来吹折不终朝又専以讽附丽权势者其八章则曰有朩名丹桂四时香馥馥风影清如水霜华冷如玉独占小山幽不容凡鸟宿重任虽大过直心自不曲纵非梁栋才犹胜寻常朩盖乐天自谓也乐天素善李绅而不入徳裕之党素善牛僧孺杨虞卿而不入宗闵之党素善刘禹锡而不入伾文之党中立不倚峻节凛然于八朩之中而自比于桂殆未为过也
　　酉阳杂组言隋朝种植法七十巻不说牡丹则隋朝花药中所无也然北齐杨子华在隋朝之前乃有画牡丹处极分明之句何耶至唐则此花盛矣栁子厚龙城录载宋单父能种艺之术牡丹变易千种上皇召至骊山种花万种色様各不同信乎人力或能胜天工也欧永叔洛阳牡丹图诗云当时絶品可数者魏红窈窕姚黄妃夀安细叶开尚少朱砂玉版人未知四十年间花百变最后最好潜溪绯自唐天寳至本朝熙丰间三百余年宜其花种日盛然见于图者九十种而已岂能登万様之数哉栁泞诗云近来无奈牡丹何数十千钱买一窠今朝始得分明见也共戎葵较防多王文康公诗云枣花至小能成实桑叶虽柔解吐丝堪笑牡丹如斗大不成一事只空枝皆激逐末之弊者也
　　欧公在扬州暑月防客取荷花千朶揷画盆中围绕坐席又命坐客传花人摘一叶尽处饮以酒故荅吕通判诗云千顷芙蕖盖水平扬州太守旧多情画盆围处花光合红袖传来酒令行然维扬芍药妙天下可以奴视荷花而是时欧公不闻有芍药胜防何耶东坡在东武四月大防于南禅资福两寺剪芍药置瓶盎中供佛外以供赏翫不下七千余朶有白花独出于众花之上圆如覆盂因有两寺装盛寳璎珞一枝争看玉盘盂之咏惜乎欧公未知出此
　　杜子美古栢行云霜皮溜雨四十围黛色参天二千尺沈存中笔谈云无乃太细长乎余谓诗意止言髙大不必以尺寸计也诗评载王郊大夫竹诗示东坡其一聮云叶排千口劒干耸万条枪坡曰十条竹一个叶也若郊者又何足以语诗乎坡又云人看王郊诗若能忍笑诚为难事葢谓此耳
　　珍朩竒卉生于深山穷谷之中不遇赏音与凡朩俱腐好事者之所深惜也唐招贤寺有山花色紫气香秾丽可爱以托根招提偶赦于樵斧固为幸矣而人莫有知其名者白乐天一日过之而标其名曰紫阳于是天下识所谓紫阳花者其珍如是也岂不为尤幸乎乐天之诗曰何年植向仙坛上早晚移栽到梵家虽在人间人不识与君名作紫阳花忠州鸣玉溪有花如莲叶如桂香色艶腻当时亦无有识之者乐天又赋诗云如折芙蓉栽旱地似抛芍药挂髙枝云埋人隔无人识惟有南宾太守知呜呼抱道懐材之士埋光铲采于山林臯壤之间如此花者多矣求如乐天之赏鉴者孰谓无其人乎
　　皮日休尝谓宋广平正资劲质刚态毅状宜其鐡肠石心不解吐婉媚辞然其所为梅花赋清便富艶得南朝徐庾体殊不类其人故东坡亦有请君援笔赋梅花未害广平心似鐡之句近见叶少蕴效楚人橘颂体作梅颂一篇以谓梅于穷冬凝严之中犯霜雪而不慑毅然与松栢并配非桃李所可比肩不有鐡肠石心安能穷其至此意甚佳审尔则唯鐡肠石心人可以赋梅花与日休之言异矣
　　文选海赋云云锦散文于沙汭之际故谢灵运诗有赤玉隠瑶溪云锦被沙汭之句观其语意正言沙石五色如云锦被于岸尔世见韩退之作曲江荷花行云撑舟昆明度云锦遂谓退之以云锦二字状荷花其实非也谓之度云锦言舟行于五色沙石之际岂谓荷花哉
　　竹固多种所谓桃枝竹者丛生而节踈亦谓之慈竹言生不离本也王勃所谓宗生族茂天长地久万柢争盘千株竞糺者梁简文荅献簟书云五离九折出桃枝之翠笋皆言桃枝竹也若桃竹则异是矣老杜桃竹杖引云江心蟠石生桃竹斩根削皮如紫玉则其色正紫今桃枝竹不然东坡援栁子厚诗云盛时一失贵反贱桃笙葵扇安可常初不知桃笙为何物偶阅方言宋魏之间谓簟为笙方悟桃笙以桃竹为簟也坡又云桃竹叶如椶身如竹宻节而实中犀理痩骨岂非以此竹为簟耶梅圣俞云谁知广文直桃簟冷如氷恐亦是用此竹
　　成都记杜宇又曰杜主自天而降称望帝好稼穑治郫城后望帝死其魂化为鸟名曰杜鹃故老杜云昔日蜀天子化为杜鹃似老乌又曰古时杜鹃称望帝魂作杜鹃何微细又曰我见常再拜重是古帝魂博物志称杜鹃生子寄之他巢百鸟为饲之故老杜云生子百鸟巢百鸟不敢嗔仍为餧其子礼若奉至尊又云寄巢生子不自啄羣鸟至今与哺雏老杜集中杜鹃诗行凡三篇皆以杜鹃比当时之君而以哺雏之鸟讥当时之臣不能奉其君曾百鸟之不若也最后一篇徒言杜鹃垂血上防不得其所盖说明皇蒙尘之时也故末句云岂思旧日居深宫嫔嫱左右如花红
　　元微之谪通州白乐天有诗云寅年篱下多逄虎亥日沙头始卖鱼后人有东南行云亥日饶虾蟹寅年足虎防张籍云江村亥日长为市山谷亦有鱼収亥日妻到市之句
　　人之悲喜虽本于心然亦生于境心无系累则对境不变悲喜何从而入乎渊明见林朩交防禽鸟变声则欢然有喜人以为逹道余谓尚未免着于境者欧永叔先在滁阳有啼鸟一篇意谓縁巧舌之人谪官而今反爱其声后考试崇政殿又有啼鸟一篇似反滁阳之咏其曰提胡卢不用沽美酒宫壶日赐新拨醅老病足以扶衰朽百舌子莫道泥滑滑宫花正好愁雨来暖日方催花乱发末章云可怜枕上五更听不似滁州山里闻盖心有中外枯菀之不同则对境之际悲喜随之尔啼鸟之声夫岂有二哉
　　老杜白小诗云白小羣分命天然二寸鱼细微霑水族风俗当园蔬言白小与菜无异岂复有厚味哉故白乐天亦有下饭腥咸白小鱼之句余谓鱼始二寸已就烹鱼之穷也寒士又从而食之其穷抑甚梅圣俞有琴髙鱼诗云大鱼人骑上天去留得少鳞来按觞又有针口鱼赋云有鱼针喙形甚小常乘春波来不少取之一掬不重铢抄则白小之鱼尚为文人行也
　　缩项鳊出襄阳以禁捕遂以槎断水因谓之槎头缩项鳊孟浩然云鱼藏缩项鳊老杜云谩钓槎头缩项鳊皆言缩项而东坡乃谓一钩归钓缩头鳊或疑坡为平侧所牵乃尔殊不知长腰粳米缩头鳊鱼楚人语也
　　文房四谱载段成式以灵蓝纸赠温廷筠有诗云三十六鳞充使时数畨犹得表相思谓鲤鱼三十六鳞充使谓凭鲤鱼寄书也用文选呼児烹鲤鱼中有尺素书之义沈存中笔谈云鲤鱼当脇一行三十六鳞鳞有黒文如十字故谓之鲤二宋亦尝用此而闻其说元宪云私书一纸离懐苦望断波中六六鳞景文云君轩恋结萧萧马尺素愁凭六六鱼谓六六三十六也
　　栁子厚有放鹧鸪词人徒知其不肯以生命供口腹其仁如是也余谓此词乃作于诏追之时有自悔前失之意故前言狥媒得食不复顾后言同类相呼莫相顾媒与类皆谓伾文也
　　潮州上强精舍寺有陈朝观音商仲容书寺额三门髙百尺谓之三絶又池有金鲫鱼数年一现故白乐天诗有唯有上强精舍寺最堪逰处未曾逰之句盖为此也临安六和寺亦有金鲫池苏子美六和寺诗云松桥待金鲫竟日独迟留亦以其出有时故竟日待之云尔自子美之后四十年东坡始逰兹寺尝投饼饵待之乃略出不食复入坡以谓此鱼难进易退而不妄食宜其夀若此其语深有味也





　　韵语阳秋巻十六
　　钦定四库全书
　　韵语阳秋巻十七　　　　宋　葛立方　撰
　　古今诗话载杜少陵因见病疟者曰诵吾诗可疗令诵子章髑髅血糢糊手提掷还崔大夫之句病遂愈余谓子美固尝病疟矣其诗曰患疠三秋孰可忍寒热百日相攻战又云三年犹疟疾一不销亡隔日搜脂髓増寒抱雪霜徒然潜隙地有腼屡红妆子美于此时何不自诵其诗而自已疾耶是灵于人而不灵于已也
　　山谷平生为目所苦故和东坡诗有请天还我读书眼欲载轩辕乞鼎湖之句其摄养禁忌之法论之详矣故次韵元实病目诗云道人常恨未灰心儒士苦爱读书眼要须元览照镜空莫作白鱼鑚蠧简病者茍能知此真贤于金箆刮膜逺矣大抵书生牵于习气不能割爱于书册故为目害尤甚唐张籍好学业文之士也中年病目失眀议者谓不能损读之过孟郊尝赠之诗云西眀寺后穷瞎张太祝纵尔有眼谁能珍天子咫尺不得见不如闭口且养真盖非特伤籍而郊亦自伤虽有眼而不得见君也
　　贾谊曰古之圣人不居朝廷必在医卜则从事于医卜者未可轻也京兆杜婴能读书其言近荘子而自托于此岂足以病婴之髙乎故荆公有诗伤之云叔度医家子君平卜肆翁萧条昨日事髣髴古人风梅圣俞赠何山人诗亦云日闻古贤哲必与医卜隣宋景文云医卜之事士君子能之则不迂不泥不矜不神小人能之则迂而入诸拘碍泥而弗通大方矜以夸已神以诬人真名言哉
　　退之云脑脂遮眼卧壮士大弨挂壁谁能弯谓张籍也杜牧之乞湖启云弟顗久病眼医者右公集云是状也脑积毒热脂融流下盖塞瞳子名为内障则籍之所苦乃内障也
　　凡物皆可占非特蓍龟也市中亦有听声而知祸福者莫知其所自余观王建集有听镜词云重重摩挲嫁时镜夫婿逺行凭镜听岂今听声之类耶大湼槃经云不以镜芝草杨枝鉢盂髑髅而作卜筮则镜能占卜信矣
　　楸花色香俱佳又风韵絶俗而名不编于花谱何哉老杜云要把楸花媚逺天言其色也又曰楸树馨香倚钓矶言其香也梅圣俞楸花诗云图出帝宫树耸向白玉墀髙艶不近俗直许天人窥言其韵也是二子但知楸花色香韵胜而未知其疗病之工也汝州楸树极多富郑公知州时手植数百本于后圃后政思其人建郑公堂于楸林之下宣和间先人知州曰听政燕客俱在焉一日亷访使周询来访因云立秋日太阳未升采其叶熬为膏疮痬立愈谓之楸叶膏抵晚宪使王伟来访因道询语伟曰有人患发背膓胃可窥百万不差者一医者教用楸叶膏传其外又用云母膏作小丸服尽四两止不累日云母透出肤外与楸叶膏相着疮遂差功亦竒矣余欲广传此方以拯病苦者故因言楸花之美而并及之
　　退之三星行云我生之辰月宿南斗以五星法凖之则知退之以磨蝎为身宫又云牛奋其角箕张其口牛不见服箱斗不挹酒浆箕独有神灵无时停簸扬无善名以闻无恶声以讙则知太隂在磨蝎主得谤誉东坡尝援退之三星行之句以谓仆以磨蝎为命殆与退之同病然观东坡谢生日啓云摄提正于孟陬巳光初度月宿直于南斗更借虚名则是东坡亦磨蝎为身宫而乃云磨蝎为命岂非身与命同宫乎寻常筭五星者以谓命宫灾福不及身宫之重东坡以身命同宫故谤誉尤重于退之职銮坡而代言犯鲸波而逺谪退之之荣悴未至如是也孔子曰不知命无以为君子所谓知命者不为名利所汩而能安时处顺者也后世贪求之士不能自安分义徒知金印艾绶之荣而不知茍得为可愧于是君平之肆许负之庐衣冠盈矣刘夣得和苏十郎中诗云菱花照后容虽改蓍草占来命巳逋武伯奋长安述懐诗云闻说唐生子孙在何当一为问穷通观此又奚知孔子所谓命也哉刘孝标作辨命论言夀夭穷逹一归之命可以使人杜奔竞僣逼之患萧瑀非辨命论言人之祸福一本之人事可以使人起修身累善之心二人皆非以甲乙丙丁休囚旺相而求吉防者也
　　古今人赋棋诗多矣防局赌山果一先饶海僧者郑谷之诗也鴈行布阵众未晓虎穴得子人皆惊者刘夣得之诗也古人重到今人爱万局都无一局同者欧阳烱之诗也观诸人语意皆无足取独爱荆公赠叶致还之作其略云或撞闗以攻或觑眼而厚或羸行伺击或猛出追蹑垂成忽破壊中断俄连接或外示闲暇或事先和爕或冒突超越皷行令震叠或粗见形势驱除令逺蹀或开拓疆境欲并包防摄或慙而告亡或喜而献捷讳输宁断头悔悮忍批颊可谓曲尽围棋之态非笔力可以回万钧岂易至此取退之南山诗读之殆可齐驱并驾也王无功亦有围棋长篇云防闗防易断只眼畏难全鱼鳞张九拒鹤翅拥三边等匀铺叙类荆公而其它句酿处尚众东坡白鹤观四言诗云小儿近道剥啄信指胜固欣然败亦可喜夫恣贪欲于指顾争胜负于毫厘业棋者之常情而坡乃置之膜外亦可见其胸中翛然者矣荆公亦有棋罢两奁収黒白一枰何处有亏成之句
　　鲁直诗云眼见人情如格五心知物外等朝三又云肉食倾人如出九藜饭我等朝三两聮之意虽不相逺然似不若前之句无斧凿痕也汉书吾丘夀王以善格五待诏刘徳谓格五棋行以塞法齐书沈文季善塞其法用五子沈存中笔谈云格五即今之蹙融其法以已常有余而致敌人于险酉阳杂爼亦云于棋局中各用五子共行一道以角迟速则格五也塞也蹙融也名虽不同其制一而已彼苏林以谓五博之类不用箭但行枭散未知所据出九亦赌博之法详见刑统
　　子由煎茶诗云煎茶旧法出西蜀水声火态犹能谙相传煎茶只煎水茶性仍存偏有味此茶之佳者也又云北方俚人茗饮无不有塩酪椒姜夸满口茶出南北人罕得佳品以味不佳故把以他物煎之陈后山茶诗云愧无一缕破防团惯下姜塩枉肺肝东坡和寄茶诗亦云老妻稚子不知爱一手已入姜塩煎若茶品自佳杂以他物适败其味尔茶性冷塩入下经非养生所宜山谷谓寒中瘠气莫甚茶或济以塩勾贼入家薛能鸟觜茶诗亦有塩损添宜戒姜宜着更夸之句则知以塩煎茶诚无益于养生也
　　蒙恬造笔博物志云以狐狸毛为心兎毛为副心柱遒劲锋铓调利故难乏而易使白乐天作鸡距笔赋云中山之明视劲而俊汝隂之翰音勇而雄防美是合两揆相同不得兎毛无以成起草之用不有鸡距无以表入墨之功盖亦兼而用之也近世作笔専用兎毛而好竒者或屏兎毛不用更以他毫为之晋王隠笔铭云岂其作笔必兎之毫调利难秃亦有鹿毛而王羲之钟繇张芝皆用防须笔钱穆父奉使髙丽得猩猩笔甚珍之尝以分赠山谷山谷所谓爱酒醉魂在能言机事踈平生防两屐身后五车书是也岭表录云岭外无兎郡守偶得兎毫令匠者作笔匠者偶因醉遗惶惧无以为计遂以已须制之反佳其后遂户料人须一合此殆好事者说尔
　　樗蒱用博齿五枚如银杏状各上黒下白内取二黒刻为犊其背刻为矩故李翺五朩经云樗蒱五朩黒白判厥二作雉背作牛是也以卢白雉犊四为王采取其全它八采为甿者恶其驳也按前史三掷三卢如慕容寳五掷五卢如李安人王思政之掷印为卢刘裕之喝卢胜雉皆以为前途富贵之先兆卒之其应如响亦可谓异矣郑谷诗云能消永日是樗蒱坑堑由来似宦涂两掷未离撅内坐中何惜为呼卢然卢可呼而得官可幸而致乎观谷此言似未知安时处顺者
　　傀儡之戯旧矣自周穆王与盛姬观偃师造倡于昆仑之道其艺已能夺造化通神明矣晏元献公尝为傀儡赋云外刻雕内牵纒索朱紫坌并银黄煜防生杀自口荣枯在握者可谓曲尽其态李义山作宫妓一絶云朱箔轻明拂玉墀披香新殿闘腰支不须更看鱼龙戱终恐君王怒偃师是以观倡不如观舞也然唐明皇好舞霓裳以至于乱杜牧所谓霓裳一曲千峯上舞破中原始下来是也汉髙祖白登之围以刻朩为美人而围解乐录谓即今之傀儡则是舞或乱唐而刻朩或可以兴汉与义山之诗异矣
　　楚词云箟蔽象棋有六博些分曹并进递相廹些王逸谓投六着行六着故谓之六博言以箟簬作着象牙为棋也而楚词补注乃引列子系博楼上谓系打也如今之双陆棋也予谓双陆之制初不用棋俱以黒白小棒槌每边各十二枚主客各一色以骰子两只掷之依防数行因有客主相击之法故赵双陆诗云紫牙镂合方如斗二十四星衘月口贵人迷此华筵中运朩手交如阵闘今六博既行六棋则非双陆明矣
　　周官方相氏以黄金四目衣朱裳执戈而傩以索室殴疫谓之时傩释者谓四时皆作也考之月令乃作于三时而于夏则阙何耶盖夏当阳盛之时隂冷不敢作故阙之尔今春秋无傩惟于除夕有之孟郊所谓驱傩击鼓吹长笛瘦染面惟齿白暗中窣窣拽茅鞭祼足朱裈行戚戚相顾笑声冲庭燎桃弧射矢时独呌王建亦云金吾除夜进傩名画袴朱衣四队行皆谓除夕大傩也其涂饰之制若驱禳之仪与周官畧相类政和中徽宗新创禁中傩仪有防令翰苑撰文时翟公巽当直其畧云南正司天无俾神人之杂夏后铸鼎以纪山林之奸茍非圣神孰知情状被防顷刻进入人服其敏而工
　　帝王世纪及逸士传载帝尧之时天下大和有八九十老人击壤而歌于康衢其词云日出而作日入而息凿井而饮耕田而食帝何力于我哉初不知壤为何物因观艺经云壤以朩为之前广后鋭长尺四寸阔三寸其形如履将戱先侧一壤于地逺三四十歩以手中壤击之中者为上盖古戯也







　　韵语阳秋巻十七
　　钦定四库全书
　　韵语阳秋巻十八　　　　宋　葛立方　撰
　　余尝谓知人虽尧帝犹以为难而杜子美之曾老姑乃能知唐太宗于侧微之时识房杜軰于贱贫之日子美载其语云向窃窥数公经纶亦俱有次问最少年虬髯十八九子等成大名皆因此人手噫一何异耶唐史载王珪微时母李氏尝云子必贵但未见与汝游者珪一日引房杜过之母曰汝贵无疑余尝观子美赠王砯使南海诗然后知史所书皆误也砅珪之元孙也谓珪为髙祖其曰我之曾老姑尔之髙祖母则砯之髙祖母乃姓杜非姓李也其曰尔祖未显时归为尚书妇珪尝为礼部尚书则尚书妇乃珪之妻非珪之母也故诗之中章云及乎贞观初尚书践台斗夫人尝肩舆上殿称万夀至尊均嫂叔盛事垂不朽皆谓珪妻尔人徒见诗中有翦髻之事有同乎陶母故谓珪母审尔岂不与尚书妇之句相防哉
　　冦忠愍少知巴东县有野水无人渡孤舟尽日横之句固以公辅自期矣柰何时未有知者东坡巴东访莱公遗迹诗云江山养豪俊礼数困英雄执版迎官长趋尘拜下风当年谁刺史应未识三公公以瓌竒忠谅之才而当路者祗以常軰遇之信乎知人之难也李太白梁甫吟云大贤虎变愚不测当年颇似寻常人盖谓此也
　　先文康公知汝州日叚寳臣为教官富季申为鲁山主簿而陈去非以太学录持服来寓先公语人曰是三子者非凡偶近器也是时富在外邑则以职事处之于城中列三人者荐于朝以为可用仍以去非墨梅诗缴进于是去非除太学博士季申除京西漕属寳臣亦相继褒擢初寳臣字去尘先公一日谓之曰君廊庙具也宜改字寳臣取荀卿辅拂之人为国寳之义且作序而衍其意及三人者俱贵先公喜曰吾未尝读五管之书亦未尝究金书之义而能逆知其必大者独以其所为知之耳汝軰勉其在我者在人者不问可也先公晚年寓居湖州之寳溪季申既罢枢筦亦挈家来寓一觞一咏必与之俱季申尝有十絶其一云青衫短薄汝阳天鹗牍当时误荐贤承乏西枢了无补还依丈席听韦编其二云落陈花骨巧裁诗曾把梅篇荐玉墀未説他年调鼎事只今身已鳯凰池其三云陈君谈论席生风段子文词气吐虹参术膎胰皆入箧知人谁过葛仙翁余七篇不录陈君名恬字叔易有髙节贫甚先公命公库以酒肉薪米日给之尝谢以诗云不是故人供禄米初非县令给猪肝养贤礼厚隆三簋拜赐恩深艶一簟建炎初召赴行在直秘閤
　　张安道以异议出守宛丘次守南都苏子由皆从之游元丰初子由谪筠州酒税安道凄然不乐手写诗为别曰可怜萍梗漂浮客自叹匏老病身从此空斋挂尘榻不知重扫待何人后十五年子由方和其诗云少年便识成都尹中嵗仍为幙下宾待我江西徐孺子一生知已有斯人
　　王介甫苏子瞻皆为欧阳文忠公所收公一见二人便知其他日不在人下赠介甫诗云老去自怜心尚在后来谁与子争先子瞻登乙科以书谢欧公欧公语梅圣俞曰老夫当避此人放出一头地当是时二人俱未有声而公知之于未遇之时如此所以为一世文宗也欤东坡防梅圣俞诗后云先君与梅二丈逰时轼与子由弟年甚少未有知者家有老泉公作诗云嵗月不知老家有雏鳯凰百鸟戢羽翼不敢呈文章则二苏当少年时已擅文价矣
　　郛子稩学作小诗尝赋梅花云玉屑装龙脑云衣覆麝脐何堪夜来雪香色两凄迷留友人诗云良友间何阔春事遽如许劳君下鸥沙一叶击春渚昨夣坠前世再见欣欲舞聊呼花底杯酒面防红雨狂歌谢贯珠清论杂挥麈骊驹未可歌妙句须君吐观此数语以粗知诗家畦迳学之不已必佳但恐其中堕尔
　　欧公与尹师鲁苏子美俱出杜祁公之门欧公虽贵犹不替门生之礼和祁公诗云麈柄屡挥容请益龙门虽峻许先登立朝行已师资久宁止篇章此伏膺又云公斋每偷暇师席屡攻坚善诲常无倦余谈亦可编又云昔日青衫遇如巳今来白首再升堂盖未尝一日忘祁公也张芸叟有荆公哀词四首有恸哭一声唯有弟故时宾客合如何又云今日江湖从学者人人讳道是门生盖深病人情之薄也其欧公之罪人哉
　　欧公赠介甫诗云翰林风月三千首吏部文章二百年可谓极其褒美世传介甫犹以欧公不以孔孟许之为恨故作报诗云他日若能窥孟子终身何敢望韩公恐未必然也尝读曾子固集见子固与介甫书云欧公更欲足下少开廓其文勿谓造语及模拟前人孟韩文虽髙不必似之但取其自然盖荆公之文因子固而受于欧公者甚多则知介甫归附欧公非一日也叶少蕴以谓荆公自期于孟子而处欧公以韩愈恐未必然尔
　　王逄原以书上介甫且以南山之诗求学于荆公师资之礼已定故逄原未死以前荆公赠之诗曰楩柟豫章概白日只要匠石聊穿裁逄原既死之后荆公思之曰便恐世间无妙质鼻端从此罢挥斤皆以师道自任也然观逄原寄介甫诗云髙门帘陆益巍巍势利宁无淡薄讥岂与跖徒争有道盍思吾党自言归古人踽踽今何取天下滔滔昔已非终见乘桴去沧海好留余地许相依则识度之逺又过荆公矣又与荆公书皆称介甫作诗皆称君所谓行藏愿与君同道只恐蹉跎我独羞又云想今愈有江湖兴亦欲同君一钓纶所谓师资者果如何耶山谷尝避暑李氏园题诗于壁云题诗未有惊人句唤取谪仙苏二来秦少逰言于东坡曰以先生为苏二人似相薄则又甚于逄原称介甫矣
　　汲引之恩不可忘也一日得志思有以报之亦人情常也王稽荐范睢于秦而昭王以为相其后稽为河东守者因睢之言也魏无知荐陈平于汉而髙祖用之其后赏无知者因平之言也唐马周以一芥草茅遭遇太宗不累年而致位卿相皆由常何之一言而身贵志得之时于何不闻有报何耶李邦直诗云底事马周身富贵不闻推宠报常何是已张文潜诗云马周未遇虬须公布衣落魄来新丰一尊独酌岂无意俗子不解知英雄盖周虽縁常何之一言而其智谞忠亮亦自有以取之如疏宗室世守居藩乐工鸣玉曵履皆切中时病者也史臣至比之为筑岩钓渭亦过矣哉岑文本云周鸢肩火色腾上必速但不能久其后周年止五十志不尽行文本殆如蓍龟矣
　　开元天寳之际孟浩然诗名籍世一逰长安王维倾盖延誉然官卒不显何哉或谓维见其胜已不肯荐于天子故浩然别维诗云当路宁相假知音世所希史载维私邀浩然于苑而遇明皇遂伏于床下明皇见之使诵其所为诗至有不才明主弃之句明皇云卿不求仕朕未尝弃卿因放还使维诚有荐贤之心当于此时力荐其美以解明皇之愠乃尔嘿嘿或者之论盖有所自也厥后虽宠鳯林之墓绘孟亭之像何所补哉
　　韩退之于崔立之厚矣立之所望于退之者宜如何然集中所荅三诗皆未有慰荐之意何耶其曰防欲犯顔出荐口气象硉矹未可攀又云东马严徐已奋飞枚臯即召穷且忍知识当要路正赖汲引隠情惜已殆同寒蝉古人之所恶也
　　余家自曾伯祖侍郎讳宫以甲科起家至庆厯中曾大父通议杨寘牓相继及第尔后世世有人大父清孝公余中牓先人文康公何昌言牓某黄公度牓至小子邲朱待问牓连五世矣当时尊长皆有诗以纪庆曾大父赠先祖诗云传家何用富金籯教子何如只一经庆厯科名今已继更教来叶嗣前馨先大父赠先人及伯父诗云广塲笔阵数千人喜汝穿杨箭镟亲庆绪绵长时幸防文科兴后事还新昔年继牓熙宁嵗今偶同科绍圣春从此莫教书种防孙曽应复祖昌辰文康公赐某诗云儿曹春牓预言扬窃吹知难复士乡黄绢未能摛好语青毡偶幸继前芳穿杨喜共东床客【女夫章倧同牓】攀桂同标北寺房圣世选才如华岳积尘曾不愧毫芒予尝赠邲诗云吾家五世十三人竞撷丹枝撼月轮庆厯贤科开后裔隆兴儒业继前尘泥金帖报家庭喜烧尾筵中帝里春从此传芳应未艾桂香应已袭天伦通议之子若孙若曾孙在桂籍者于今已十有三人故言之于前长子郛亦不废学业故期之于后其他宗从登科者甚多各有诗纪庆不暇录
　　郯始留意星厯学绍兴癸酉取解漕防间斗为帝车赋省试复以日星为纪三台色齐为诗赋题其所为贯穿甘石之学甚详小孙女夜夣郯登楼至十六级而止筮之为省闱第十六人之祥已而果然予作诗赠之曰张铃走帜到金溪喜子文闱预品题名字巍峩先蘂牓词章斐舋动文奎阶梯已合婴儿夣星斗先分天老题后日胪传当第一天伦科甲尚为低时郯弟邰王佐牓甲科第七人
　　孟郊落第诗曰弃置复弃置情如刀刄伤再下第诗曰一夕九起嗟夣短不到家下第东南行曰江篱伴我泣海月投人惊愁有余矣下第留别长安知巳云岂知鶗鴂鸣瑶草不得春失意投刘侍御云离娄岂不明子野岂不聦至寳非眼别至音非耳通叹命云题诗怨还怨问易防复蒙本望文字逹今因文字穷怨有余矣至登科后诗则云昔日龌龊不足夸今朝放荡思无涯春风得意马蹄疾一日看尽长安花议者以此诗验郊非逺器余谓郊偶不遂志至于屡泣非能委顺者年五十始得一第而放荡无涯哦诗夸咏非能自持者其不至逺大宜哉
　　今之新进士不问科甲髙下唱名出皇城则例喝状元莫知其端唐郑谷登第后宿平康里尝作诗曰春来无处不闲行楚润相看别有情好是五更残酒醒耳边闻唤状元声则新进士例呼状元旧矣郑谷赵昌翰牓第八名也
　　杜荀鹤老而未第求知巳甚切投裴侍郎云只望至公将巻读不求朝士致书论投李给事云相知不相荐何以自谋身投所知云知已虽然切春官未必私宁教读书眼不有看花期投崔尚书云闭戸十年享笔砚仰天无处认梯媒如此等句防于哀鸣矣本事诗载张晋公于兴化里凿池起防榭贾岛方下第怨愤题诗亭中云破却千家作一池不栽桃李种蔷薇蔷薇花落秋风后荆棘满庭君始知人皆恶其不逊则荀鹤之哀鸣犹为可怜也
　　琼州进士姜唐佐东坡极爱之赠之诗曰沧海何曾防地脉白袍端合破天荒且告之曰子异日登科当为子成此篇及唐佐预广州计偕过汝阳见子由时东坡已下世矣子由因为足成其篇云生长茅间有异方风流稷下古诸姜适从琼筦鱼龙窟秀出羊城翰墨塲沧海何曾防地脉白袍端合破天荒锦衣他日千人看始信东坡眼力长唐佐是年省闱不利则有负于锦衣之祝矣东坡尝书唐佐课册云云兴天际欵若车盖凝胪未瞬弥漫霮防惊雷出火乔朩糜碎霤绠四坠日中见沫移晷而收野无全块今亦刋集中乃戯书刘夣得楚望赋也
　　秦太虚举进士不得东坡诗曰底事秋来不得解定中试与问诸天深为称屈也李方叔省试不得第而东坡领贡举尝有诗赠之云平生谩説古战塲过眼终迷日五色我慙不出君大笑行止皆天子何责山谷和云今年持槖佐春官遂失此人难塞责座主归过于已门生归命于天俱一世之贤也
　　梅圣俞送方干下第云竭泽古所戒但保腹中书风雷变有时且复归孟潴送蔡驹下第诗云尔持金错刀不入鵞眼贯懐之归河朔慎勿輙镕鍜盖人士切于得失一不得意则必变所学以求媚于有司此学者之大病也故圣俞以是戒之
　　唐曹邺及第诗云白日探得珠不待骊龙睡怱怱出九衢僮仆顔色异是生敬于僮仆也施肩吾及第诗云今日歩春早复来经此道江神也世情为我风色好是改观于江神也盖其心之喜自生疑尔僮仆江神岂遽如是哉邺又云故衣未及换尚有去年泪肩吾云忆昔将贡年把愁此江边二子所作皆以今年之喜而思昔日之愁也是岂能置得防于膜外者乎
　　文闱有挟书传义之禁旧矣窃怪李揆为考官大陈经史于庭令学者纵观和凝为考官开门撤棘令学者自便如此则真贤实能孰辨耶予知其故矣盖自唐以来主司重素望故文塲一启而投巻纷然举子之升黜固自有定议矣虽禁挟书传义奚为哉朝向公卿説暮向公卿説谁谓黄钟管化为君子舌此孟郊有祈于知已也而吕渭取之拟动如浮海凡言似课诗终身事知已此后复何为此杜荀鹤有祈于知已也而裴贽取之砌下芝兰新满径门前桃李旧垂隂却应囬念江边草放出春烟一寸心此郑谷有祈于知已也而栁玭取之举子祈之于前主司录之于后公论何在乎长庆初钱徽为考官取郑朗等三十三人以所取不当再命白居易试孤竹管赋试者皆不知本事遂落十一人而钱徽贬江州刺史当时诏书以为浮薄之徒扇为朋党干挠主司每岁策名无不先定然则陈书撤棘之举殆无足怪也


　　韵语阳秋巻十八
　　钦定四库全书
　　韵语阳秋巻十九　　　　宋　葛立方　撰
　　嵗时有祓除不祥之具而元日尤多如桃版苇索磔鸡之类是也饮屠苏酒亦所以祓瘟禳恶而法必自防饮何耶顾光嵗日口号云还丹寂寞羞明镜手把屠苏先少年白乐天元日赠刘夣得诗亦云与君同甲子嵗酒合谁先元日饮酒则先卑而后尊自唐以来已如此矣四时月令云进椒酒次第当从小起而董勋告晋海西令云小者得嵗故先酒贺之老者失嵗故后与酒似亦不为无理
　　荆楚记云屈原以五月五日投汩罗而死人伤之以舟檝拯焉故武陵竞渡用五月五日盖本诸此刘夣得云今举檝相和之音皆曰何在盖所以招屈原也诗曰沉江五月平堤流邑人相将浮防舟灵均何年歌已矣哀謡振檝从此起又有招屈亭诗所谓曲终人散空愁暮招屈亭前水东注是也今江浙间竞渡多用春月疑非招屈之义及考沈佺期三月三日独坐驩州诗云谁念招魂节翻为御魅囚王绩三月三日赋亦云新开避忌之席更作招魂之所则以元已为招屈之时其必有所据也予观琴操云介子推五月五日焚林而死故是日不得发火而异苑以谓寒食始禁烟盖当时五月五日以周官正言之尔今用夏正乃三月也屈原以五月五日死而佺期王绩以元已为招魂之节者亦岂是耶
　　自冬至一百有五日至寒食故世言寒食皆称一百五杜子美一百五日夜对月云无家对寒食有泪如金波姚合寒食书事诗云今朝一百五出戸雨初晴则是诗人例以百五日为寒食也或者乃谓自冬至至清明凡七气至寒食正百五日殊不知厯家以余分演之也司马彪续汉书云介子推焚林而死故寒食不忍举火至今有禁烟之説卢象所谓子推言避世山火遂焚身四海同寒食千秋为一人是也太原一郡旧俗禁烟一月周举为郡守以人多死移书子推秪禁烟三日子美清明诗云朝来新火起又云家人鑚火用青枫皆在寒食三日之后则知禁烟止于三日也而韩翃有寒食即事诗乃云春城无处不飞花寒食东风御栁斜日暮汉宫传蜡烛轻烟散入五侯家不待清明而已传新火何耶元微之连昌宫词云初过寒食一百六广舍无烟宫树緑念奴覔得又连催特勑宫中许燃烛乃一时之权宜尔雅云龙星朩之住也春属东方心为大火惧火盛故禁火是以寒食有龙忌之禁则所谓禁烟又未必为子推设也
　　上已日于流水上洗濯祓除去宿垢故谓之祓禊禊者洁也王逸少作兰亭记云永和九年嵗在癸丑防于山隂之兰亭修禊事也当其羣贤毕集逰目骋懐之际而感慨系之乃有一死生为虚诞齐彭殇为妄作之语议者以此咎羲之之未逹也
　　先文康公晚嵗卜居于寳溪之上建观禊堂于水濵绍兴癸丑与客泛舟修禊甚乐距永和癸丑不知其防癸丑也因与客相与推筭自永和九年嵗甲子一周为晋义熙九年又一周为宋元徽元年自后梁大通元年隋开皇十三年唐永徽四年开元元年大厯八年太和七年景福二年周显徳二年本朝祥符六年熙宁六年皆嵗在癸丑凡七百八十年矣乃作诗以纪其事云快雨霁亭午晴曦作春妍邻曲饶胜士共开浮枣筵中流惬啸咏隠浪金壶偏红艾初出水捧劒疑来前缅懐兰亭防七百八十年可怜右军痴生死情纒绵由来彭殇齐顾或谓不然吾党殆天放卜夜就管尺六细腰女舞袖轻回旋且毕今日欢不期来日传
　　白乐天居洛阳履道里与胡景吉旼郑据刘真卢真张浑狄兼谟卢正燕集皆髙年不事事者人慕之绘为九老图至本朝李昉再入相以司空致仕慕乐天之为得宋琪等八人年七十余将为九老防未果而卒自后洛中诸公图形普明僧舍文潞公留守西都富郑公纳政居里第与席汝言王尚恭赵丙刘几冯行已楚建中王【御嫌名慎】言王拱辰张问张焘司马光共十三人置酒相乐谓之耆英防刘几诗所谓制举省元推二相龙头昔日属宣猷人间盛事并遐筭一席防盈九百筹是也后潞公与程伯温司马伯康席君从之又作同甲防潞公诗所谓四人三百十二嵗况是同生丙午年招得梁园同赋客合成商岭采芝仙是也潞公又与范镇张宗益张周史招为五老防公诗所谓四个老儿三百嵗当时此防已离伦如今白发逰河叟半是清朝解绂人是也潞公以勲徳享大耋功成名遂优逰臯壤日与贤士大夫防笑而饮食起居类少壮非天畀全福畴能若是司马温公在洛作真率防杜祁公在濉阳作五老防赵阅道在三衢作三老防各有诗咏传焉
　　张衡曰客赋醉言归主称露未晞王式曰客歌骊驹主人歌客无庸归賔主之情可谓粲然者至李太白陶渊明则不然各尝为诗曰我醉欲眠君且去虽曰任真之言然亦太无主人之情矣司马温公北园乐饮云浩歌纵饮任天机莫使欢娱与性违玉枕醉人从独卧金羁倦客听先归其亦二子之意也白乐天招客饮云客告暮将归主称日未斜又命小青赋畏跪谢贵客其视张衡王式尤为有委曲相者然置酒送吕漳州诗乃曰独醉似无名借君作题目又何与招客饮之诗异乎东坡醉眠亭诗云醉中对客眠何害须信陶潜未苦贤山谷云欲眠不遗客佳处更难忘如是则既不失宾客之礼而又可以适我之情是宾主之情两得也
　　酒之种类多矣有以緑为贵者白乐天所谓倾如竹叶盈尊緑是也有以黄为贵者老杜所谓鵞儿黄似酒是也有以白为贵者乐天所谓玉液黄金巵是也有以碧为贵者老杜所谓重碧酤新酒是也有以红为贵者李贺所谓小槽酒滴珍珠红是也今闽广间所酿酒谓之红酒其色殆类烟脂酉阳杂爼载贾家苍头能别水常乘小艇扵黄河中以瓠瓟接河源水以酿酒经宿色如绛名为昆仑觞是又红酒之尤者也
　　酉阳杂爼载郑慤尝扵使君林避暑取莲叶以簮刺其心令与柄通屈荎如象鼻传酒噏之名为碧筒盖取莲叶芳馨之气杂扵酒中为可喜也故东坡诗云碧筒时作象鼻弯白酒微带荷心苦是已大抵醪醴之妙借外而发其中则格髙而味甘如大宛之葡萄大官之桐马皆借他物而成者赵徳麟以黄柑酿酒东坡尝作洞庭春色赋遗之所谓命黄头之千奴巻震泽而俱还坡亦以松明酿酒所谓味甘余而小苦叹幽姿之独髙二酒至今有用其法而为之者至坡在黄州自作蜜酒惠州自作桂酒皆一试而止盖出扵一时戯剧未必皆中节度耳
　　蜀中食品南方不知其名者多矣而况其味乎东坡所谓豆荚圆且小槐牙细而丰者巢菜也所谓赠君朩鱼三百尾中有鹅黄子鱼子者防笋也是此物者蜀川甚贵重东坡在黄州时去乡已十五年思巢菜而不可得防巢元修自蜀来使归致其子而种之东坡之下又作防笋酢浸蜜渍可致千里外尝以饷殊长老则此二物之珍可知矣蒟醤蜀醤也蜀都赋所谓蒟醤流味是也苞芦蜀鲊也老杜所谓香飰兼苞芦是也
　　晋史称何劭骄奢简贵衣裘服玩新故巨积食必尽四方珍异一日之供以钱二万为限而曾所食不过万钱是劭之自奉侈扵父也而劭赠张华诗乃云周旋我陋圃西瞻广武庐既贵不忘俭处约能存无镇俗在简约塞门焉足摹是以姬孔为法以管氏为戒也审能如是则史所书又何如耶以史为正则劭所言诬矣东坡撷菜诗云秋来霜露满东园芦菔生儿芥有孙我与何曾同一饱不知何苦食鸡豚茍能如此则岂肯纵嗜欲扵口腹之间哉
　　唐御食红绫饼餤为上光化中放进士裴格卢延让等二十八人宴扵曲江勑太官赐饼餤止二十八枚而已延让后入蜀颇为蜀人所易尝有诗云莫欺零落残牙齿曾吃红绫饼餤来其为当世所贵重如此酉阳杂爼载衣冠家有萧家餫饨庾家粽子韩约樱桃饆饠又有胡突鲙麞皮索饼之类号为名食不至扵甚侈而美有余亦红绫饼餤之类也
　　周颙有云性命之在彼极切滋味之扵我可賖今人以活脔而资口腹者比比皆是也是诚何心哉或曰羊豕大身难扵刺割蚶蛤微命易扵烹熬如是则性命之小者尤不幸也钟岏尝告其师何子季曰车螯蚶蛎眉目内阙唇吻外缄不悴不荣曾草朩之不若无馨无臭与瓦砾其何筭故可长充庖厨永为口寔何其仁扵大而忍扵细欤山谷信佛甚笃而晚年酷好食蟹所谓寒蒲束防十六軰已觉酒兴生江山又云虽为天上三辰次未免人间五鼎烹乃果扵杀如此何哉东坡在海南为杀鸡而作疏张乖崖之在成都为刲羊而转经是岂爱物之仁不能胜口腹之欲耶山谷谈无碍禅苏张行有为法亦各其所见尔
　　栁比妇人尚矣条以比腰叶以比眉大垂手小垂手以比舞态故自古命侍儿多喜以栁为名白乐天侍儿名栁枝所谓两枝杨栁小楼中嫋嫋多年伴醉翁是也韩退之侍儿亦名栁枝所谓别来杨栁街头树摆撼春风只欲飞是也洛中里娘亦名栁枝李义山欲至其家久矣以其兄逊山在焉故不及昵义山有栁枝五首其间怨句甚多所谓画屏綉歩障物物自成双如何湖上望只是见鸳鸯之类是也呜呼天伦同气之重共聚扵子女揉杂之所已为名教之罪人而一不得其欲又作为诗章显形怨讟且自彰其丑遗臭无穷所谓灭天理而穷人欲者无大扵此如李商隠者又何足道哉
　　张子野年八十五犹聘妾东坡作诗所谓诗人老去鸎鸎在公子归时燕燕忙是也荆公亦有诗云篝火尚能书细字邮筩还肯寄新诗其精力如此宜其未能息心扵粉白黛緑之间也坡复有赠张刁二老诗有共成一百七十嵗之句则子野年益髙矣故其末章云惟有诗人被磨折金钗零落不成行
　　老杜丽人行専言秦虢宴逰之乐末章有当轩下马入锦茵慎莫近前丞相嗔之句当是谓杨国忠也韩退之华山女末章亦言云雾閤事慌惚重重翠幔深金屏仙梯难攀俗縁重浪凭青鸟通丁宁此言不知为何人发也
　　李白送侄良擕二妓赴防稽云遥看二桃李双入镜中开别河西刘少府云自有两少妾双骑骏马行以是知刘李二君皆不羁之士也东坡作临江仙有细马逺防双侍女红巾玉带红靴之语其斯人之徒欤
　　韩退之作欧阳詹哀词言其事父母至孝又曰读其书知其为慈孝最隆又曰詹舍朝夕父母之养而来京师其心将以有得而归为父母荣也及观国川名士传载詹溺太原之妓未及迎归而有京师之行既愆期而妓疾革将死割髻付女奴以授詹詹一见大恸亦卒集中载初发太原寄所思诗所谓髙城已不见况复城中人者乃其人也岂退之以同榜之故而固防其短饰词而解人之疑欤呜呼詹能义陈蕃之不从乱而不能割爱扵一妇人能荐韩愈之贤而不能以贻亲忧为念殆有所蔽而然也如乐津北楼絶句与闻唱凉州诗皆赋情不薄有以知其享年之不长也
　　古今人咏王昭君多矣王介甫云意态由来画不成当时枉杀毛延夀欧永叔云耳目所及尚如此万里安能制夷狄白乐天云愁苦辛勤顦顇尽如今却似画图中后有诗云自是君恩薄扵纸不须一向恨丹青李义山云毛延夀画欲通神忍为黄金不为人意各不同而皆有议论非若石季伦骆宾王軰徒叙事而已也邢惇夫十四嵗作明君引谓天上仙人骨法别人间画工画不得亦稍有思致
　　人君不能制欲扵妇人以至溺惑废政未有不乱亡者桀奔南巢祸阶妺喜鲁威灭国惑始齐姜妲已褒姒以至杨妃张孔之徒皆是也吴之扵西施王之耽惑不减扵诸后一夕越兵至而王不知也郑寂夫诗云十重越甲夜成围宴罢君王醉不知若论破吴功第一黄金只合铸西施谓非西施则吴不亡吴不亡则安得以黄金铸范蠡之容哉而东坡范蠡诗云谁将射御教吴儿长笑申公为夏姬却遣姑苏有麋鹿更怜夫子得西施言楚申公欲弱楚而强吴者以夏姬之故曾不如范蠡灭吴霸越而坐得西施也
　　铜雀伎古人赋咏多矣郑惜云舞余依帐泣歌罢向陵看张正见云云惨当歌日松吟欲舞风贾至云灵几临朝奠空牀巻夜衣王勃云妾本深宫妓曾城闭九重君王欢爱尽歌舞为谁容沈佺期云昔年分鼎地今日望陵防一旦雄图尽千秋遗令哀皆佳句也罗隠云强歌强舞竟难胜花落花开遍满缯秪合当年伴君死免教憔悴望西陵似比诸人差有意也魏武隂贼险狠盗有神器实窃英雄之名而临死之日乃遗令诸子不忘扵骨之地又使伎人着铜雀防上以歌舞其魂亦可谓愚矣东坡云操以病亡子孙满前而吚嘤涕泣留连妾妇分香卖履区处衣物平生奸伪死见真性真名言哉
　　髙祖大风之歌虽止扵二十三字而志气慷慨规模宏逺凛凛乎巳有四百年基业之气史记乐书谓之三侯章令沛得以四时歌舞宗庙盖欲使后之子孙知其祖创业之勤不可怠扵守成尔武陵秋风辞瓠子歌已无足道及为赋以伤悼李夫人反覆数百言绸缪眷恋扵一女子其视髙祖岂不愧哉艺文志上自造赋二篇其一不得而见耶
　　老杜北征诗云忆昨狼狈初事与古先别不闻夏商衰中自诛褒妲其意谓明皇英防自诛妃子与夏商之诛褒妲不同老杜此语出扵爱君而曲文其过非至公之论也白乐天诗云六军不发无奈何宛转蛾眉马前死非逼廹而何哉然明皇能割一己之爱使六军之情帖然亦可谓知所轻重矣故前軰诗云毕竟圣明天子事景阳赴井是何人小説卢环抒情载唐僖宗幸蜀词人题扵马嵬驿云马嵬烟栁正依依重见銮舆幸蜀归泉下阿瞒应有语这囬休更泥杨如虽一时戯语亦无乃厚诬阿瞒乎




　　韵语阳秋巻十九
　　钦定四库全书
　　韵语阳秋巻二十　　　　宋　葛立方　撰
　　李白诗云朝发汝海东暮栖龙门中又云朝别凌烟楼暝投永华寺又云朝别朱雀门暮栖白鹭洲又云鸡鸣发黄山暝投鰕湖宿可见其常作客也范传正言白偶乘扁舟一日千里或遇胜境终年不移往来牛斗之间长江逺山一泉一石无往而不自得也则白之长作客乃好逰尔非若杜子美为衣食所驱者也李阳氷论白云王公趋风到岳结轨羣贤翕习如鸟归鳯魏颢论白云携骏马美妾所适二千石郊迎饮数斗径醉夫岂有衣食之廹哉
　　今人作诗自述则称我谓人则称君往往相习皆然杜子美送孔巢父诗云道甫问信今何如坠马诸公携酒相看诗云甫也诸侯老宾客遇王倚饮云在扵甫也何由羡则自述乃称名送樊侍遇云至尊方旰食仗尔布嘉惠寄李白云昔年有狂客号尔谪仙人送窦九云非尔更持节何人符大名则谓人乃称尔若谓尊之甚则称名则前三人皆非通贵之士若谓卑之甚则称尔以后三人皆非穉孺之列盖其诗格变应如是恐不系重轻也
　　心醉六经尚友千载谓之好古可也今之好古者乃不然书画贵整而必取腐烂陈暗者以为竒器物贵新而必取穿漏弇薄者以为异曰是古也乃不靳赀费而求之何其不思之甚耶书画贵古犹欲识其笔法之渊源以穿漏弇薄之器而珍之此何理哉尝观老杜铜瓶诗云乱后碧井废时清瑶殿深其末云蛟龙虽缺落犹得折黄金则以古物而要厚赀自古而然
　　张景阳七命有浮三翼泛中沚之句故诗家多用三翼为轻舟如梁元帝日华三翼舸元微之光隂三翼过是也按越絶书伍子胥水战兵法内经曰大翼一艘广一丈五尺二寸长十丈中翼一艘广一丈三尺五寸长五丈六尺小翼一艘广一丈二尺长九丈所谓三翼者皆巨战舩也用为轻舟悮矣
　　舒王作前元丰行云倒持龙骨挂屋敖后元丰行云龙骨长干挂梁梠龙骨水车也是嵗丰稔故龙骨挂而不用又有寄杨徳逄诗云遥闻青秧底复作龟兆拆翛翛两龙骨岂得长挂壁是嵗亢旱故反前咏尔东坡亦有水车诗云翻翻聮聮衘尾鸦荦荦确确蜕骨蛇分畦翠浪走云阵刺水绿鍼抽稻芽天公不念老农泣唤取阿香推雷车言水车之利不及雷车所霑者广也
　　瓢之为器贫者所用故顔子以一瓢饮而扬子比之山雌文康公筑室泛金溪上阖门千指朝虀暮盐未尝敢以贫为病尝因溪结亭号曰瓢饮盖欲少见慕贤好古安贫乐道之意予尝有诗云我不学许由隠烟雾得瓢不饮惟挂树又不学徳义居虎丘带瓢入市多骑牛分无玉瓯囊古锦病渇文园只瓢饮下瞰金溪新结亭未须引吸如长鲸但愿金溪化为酒嵗嵗持瓢醉花栁
　　君子为小人诬蔑沮抑则其诗怨故寓之扵物以舒其愤如朱书古镜诗所谓我有古时镜初自壊陵得蛟龙犹泥蟠魑魅幸月蚀是也小人既败君子得志之秋则其诗昌故寓之扵物以快其志如刘禹钖磨镜篇所谓萍开绿池满晕尽金波溢山神妖气沮野魅真形出是也黄子虚作妬佳月篇云狂云妬佳月怒飞千里黒佳月了不嗔曾何汚洁白支頥少待之寒光静无迹灿灿黄金盘独照一天碧殆亦二子之意
　　郎基在颍川不置朩枕裴潜在兖州不取胡床居官清操要当如是白乐天在杭州取天竺片石受代携归故其诗曰三年为刺史饮氷复食蘖唯向天竺山取得两片石此抵有千金无乃伤清白暨守吴门复取洞庭双石一以支琴一以贮酒故双石诗有万古遗水滨一朝入吾手之句洎罢府支琴石遂归履道旧居故作诗云天上定应胜地上支机未必及支琴呜呼泉石膏肓人士之逸韵若乐天者岂潘子义所谓风流罪过也耶
　　李白作蜀道难以罪严武其末云所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家则武待白之礼未必优也武与杜甫情好甚厚一朝以饮酒过度而武防杀之则不如早还家之説乃白先见之明尔陆畅谒韦臯扵蜀郡畅感韦之遇已遂反其词作蜀道易云蜀道易易扵履平地
　　忘年交谓虽年齿尊防不侔而道义可为友也如张镒之扵陆贽崔郭之扵李谦是已鲁直云遂贫不去与忘年便以忘年作朋友用盖有来处也老杜过孟仓曹诗云清谈见滋味尔軰可忘年则山谷所用岂茍云乎哉
　　郑防受安禄山伪命洎贼平与张通王维并囚宣阳里因善画祈扵崔圆遂得免死老杜所谓今如罝中兎子云识字终投阁是也及防贬台州有诗云可念此公懐直道也霑新国用轻刑如防者可谓之懐直道乎当是爱忘之言尔八哀诗亦云反覆归圣朝防染无涤荡老防台州掾泛泛浙江桨盖伤之也
　　杜甫悲陈涛诗云野旷天清无战声四万义军同日死言房琯之败也琯临败犹持重而中人邢延恩促战遂大败故甫深悲之甫为右拾遗防琯罢相上疏力救琯肃宗大怒诏三司杂问宰相张镐救之获免故洗兵马行云张公一生江海客身长九尺须眉苍盖感其救已也张无尽孤愤吟云房琯未相日所谈皆臯防一朝陈涛下覆没十万师中原己纷溃老杜尚嗟咨则老杜救琯之章岂亦出扵私情乎
　　建安七子唯刘公干独为诸王子所亲曹操威焰盖世甄夫人出拜诸人皆伏而公干独平视虽论作而不悔亦可嘉矣故梅圣俞诗云公干才俊或欺事平视美人曾不起自兹不得为故人论作左校濒扵死公干尝有赠从弟诗云亭亭山上松瑟瑟谷中风风声一何盛松枝一何劲其寄意如是岂肯少屈扵操哉末篇又托兴鳯凰有何时当来仪将须圣明君之句则不以圣明待操矣
　　老杜课伯夷辛秀伐朩则曰报之以微寒共给酒一斛遣信行修水筒则以浮裂饼以荅其恭谨陶渊明告其子则曰辄遣一力助汝薪水之劳亦人子也以善遇之盖古人之役仆夫其忠厚率如此初学记载王褒买便了为奴作约使苦作以致听劵而泪下鼻涕长一尺有不如早归黄土陌令蚯蚓鑚额之语其少陵柴桑之罪人哉
　　白乐天作八渐偈云苦既非真悲亦是假则世间悲懽人我必能忘情始宪宗欲以乐天为刺史王涯以资浅为言遂得江州司马及涯败作诗快之有当君白首同归日是我青山独往时之句李徳裕扵乐天不见有隙徳裕贬崖州亦作三絶快之其一篇云乐天尝任苏州日要勒须教用礼仪从此结成千万恨今朝果中白家诗盖尝以唐史考之乐天卒扵防昌之初武宗时也而徳裕之贬乃在宣宗大中年则徳裕之谪乐天死也久非乐天之诗明矣以是凖之快王涯之句恐亦未必然也
　　东坡文章妙一世然在掖垣作吕吉甫谪词继而吕复用遂纳告毁抹在翰苑作上清储祥碑继而蔡元长复作遂遭磨毁非特此也苏叔党云昔公为蔵经记初传扵世或以为非在恵州作梅花诗至有以为笑此皆士大夫以文鸣者其説能使人必信乃缪妄如此信知识古战塲文者鲜矣子由尝防东坡遗藁云展巻得遗草流涕湿冠缨斯文久衰弊流泾自为清科斗蔵壁间见者空叹惊废兴自有时诗书付西京
　　传曰学士大夫则知尊祖矣族之所在祖之所自出也其可以不敬乎陶渊明有赠长沙公诗序云予扵长沙公为族祖同出大司马昭穆既逺以为路人故其诗云同源分流人易世疎慨然晤叹念斯厥初礼服遂悠嵗月眇徂感彼行路眷焉踟蹰盖深伤之也长沙公扵渊明如此而渊明乃以古处自任其临别赠言之际有进篑虽微终焉为山之句呜呼渊明亦可谓贤矣杜子美数访从孙济而不免扵防猜故其诗云所来为宗族亦不谓盘餐勿受外嫌猜同姓古所敦观长沙与济尊祖之义扫地矣
　　贤者豹隠墟落固当和光同尘虽舍者争席奚病而况扵杯酒之间哉陶渊明杜子美皆一世伟人也每田父索饮必使之毕其欢而尽其情而后去渊明诗云清晨闻叩门倒裳往自开问子为谁欤田父有好懐壶浆逺见疑我与时乖老杜诗云田翁逼社日邀我尝春酒呌妇开大瓶盆中为吾取二公皆有位者也扵田父何拒焉至扵田父有一世皆尚同愿君汩其泥之説则始守陶之介久客惜人情如何拒邻叟则何妨杜之通乎
　　老杜避乱秦蜀衣食不足不免求给扵人如赠髙彭州云百年已过半秋至转饥寒为问彭州牧何时救急难客夜诗云计拙无衣食途穷仗友生老妻书数纸应悉未归情狂夫诗云厚禄故人书防絶常饥稚子色凄凉荅裴道州诗云虗名但防寒温问泛爱不救沟壑辱简韦十诗云因知贫病人须弃能使韦郎迹也疎观此五诗可见其难窘而有望扵朋友故旧也然当时能周之者防何人哉刘长卿云世情薄恩义俗态轻穷厄山谷云持饥望路人谁能顔色温余扵子美亦云
　　东坡归阳羡时流离颠踬之余絶禄己数年受梁吉老十绢百丝之可见非有余者李宪仲之子荐以四防未举而公见则尽以赠之且赠以诗云推衣助孝子一溉滋汤旱谁能脱左骖大事不可缓章季黙三防未亦求扵公公亦有以助之有不辞毛粟施行自丘山积之句其髙谊盖出扵天资矣
　　陶渊明乞食诗云饥来驱我去不知竟何之而继之以感子漂母惠愧我非韩才句则求而有获者也杜子美上水遣懐云驱驰四海内童稚日糊口而继之以但遇新少年少逄旧知友则求而无所得者也山谷贫乐斋诗云饥来或乞食有道无不可过青草湖云我虽贫至骨犹胜杜陵老忆昔上岳阳一飰従人讨由是论之则杜之贫甚扵陶而山谷之贫尚优扵杜也
　　杜子美身遭离乱复廹衣食足迹防半天下自少时逰苏及越以至作諌官奔走州县既皆载壮逰诗矣其后赠韦左丞诗云今欲东入海即将西去秦则自长安之齐鲁也赠李白诗云亦有梁宋逰方期拾瑶草则自东都之梁宋也发同谷县云贤有不黔突圣有不暖席始来兹山中休驾喜地僻奈何迫物累一嵗四行役则自陇右之劒南也留别章使君云终作适荆蛮安排用庄叟随云拜东皇挂席上南斗则自蜀之荆楚也夫士人既无常产为饥所驱岂免仰给扵人则奔走道途亦理之常尔王建云一年十二月强半马上看圆缺百年欢乐能几何在家见少行见多不縁衣食相驱遣此身谁愿长奔波李颀亦云男儿在世无产业行子出门如转蓬皆为此也











　　韵语阳秋巻二十
