　　钦定四库全书　　　　　集部九
　　渔隠丛话　　　　　　　诗文评类
　　提要
　　【臣】等谨案渔隠丛话前集六十巻后集四十巻宋胡仔撰仔字元任绩溪人舜陟之子以荫授迪功郎两浙转运司干办公事官至奉议郎知常州晋陵县后卜居湖州自号苕溪渔隠其书继阮阅诗话总龟而作前有自序称阅所载者皆不録二书相辅而行北宋以前之诗话大抵畧备矣然阅书多録杂事颇近小説此则论文考义者居多去取较为谨严阅书分类编辑多立门目此则惟以作者时代为先后能成家者列其名琐闻轶句则或附録之或类聚之体例亦较为明晣阅书惟采摭旧文无所考正此则多附辨证之语尤足以资防订故阅书不甚见重于世而此书则诸家援据多所取资焉新安文献志引方回渔隠丛话考曰元任寓居霅上谓阮阅闳休诗总成于宣和癸卯遗落元祐诸公乃增纂集自国风汉魏六朝以至南渡之初最大家数特出其名余入杂纪以年代为后先回幼好之学诗寔自此始元任以闳休分门为未然有汤岩起者闳休乡人着诗海遗珠又以元任为不然回闻之吾州罗任臣毅卿所病者元任纪其自作之诗不甚佳耳其以厯代诗人为先后于诸家诗话有去有取间断以已意视皇朝类苑中槩而并书者岂不为优云云虽乡曲之言要亦不失公论也乾隆四十四年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　渔隐丛话前集原序
　　绍兴丙辰余侍亲赴官岭右道过湘中闻舒城阮阅昔为郴江守尝编诗总颇为详备行役匆匆不暇从知识间借观后十三年余居苕水友生洪庆逺从宗子彦章获传此集余取读之葢阮因古今诗话附以诸家小説分门増广独元祐以来诸公诗话不载焉考编此诗总乃宣和癸卯是时元祐文章禁而弗用故阮因以畧之余今遂取元祐以来诸公诗话及史传小説所载事实可以发明诗句及増益见闻者纂为一集凡诗总所有此不复纂集庶免重复一诗而二三其説者则类次为一间为折衷之又因以余旧所闻见为説以附益之或者谓余不能分明纂集如阮之诗总是未知诗之防矣昔有诗客尝以神圣工巧四品分类古今诗句为説以献半山老人得之未及观遽问客曰如老杜勲业频看镜行藏独倚楼之句当入何品客无以对遂以其説还之曰尝鼎一脔他可知矣则知诗之不可分门纂集葢出此意也余今但以年代人物之先后次第纂集则古今诗话不待捡寻巳粲然毕陈于前顾不佳哉今老矣日以废亡此集之作聊自备观览而巳匪敢传之当世君子故不愧戊辰春三月上已苕溪渔隐胡仔元任序












　　钦定四库全书
　　渔隐丛话前集巻一
　　宋　胡仔　撰
　　国风汉魏六朝上
　　张文潜云诗三百篇虽云妇人女子小夫贱所为要之非深于文章者不能作如七月在野至入我牀下于七月已下皆不道破直至十月方言蟋蟀非深于文章者能为之邪
　　漫叟诗话云诗三百篇各有其防传注之学多失其本意而流俗狃习至不知处尚多若惟桑与梓必恭敬止谓桑梓以人頼其用故养而成之莫肯凌践则有恭敬之道父子相与岂特如人之视桑梓今乃言父母之邦者必称桑梓非也
　　宋子京笔记云山东曰朝阳山西曰夕阳故诗曰度其夕阳又曰梧桐生矣于彼朝阳指山之处耳后人便用夕阳忽西流然古人亦误用乆矣
　　山谷云俞清老作景陶轩名为未当诗云髙山仰止景行行止景明也髙山则仰之明行则行之耳魏晋间所谓景庄景俭等从一人差误遂相承缪亦如郡守为一麾也
　　后山诗话云子厚谓屈氏楚词如离骚乃效颂其次效雅最后效风
　　蔡寛夫诗话云秦汉以前字书未备既多假借而音无反切平侧皆通用如庆云卿云臯陶咎繇之类大率如此诗瞻彼日月悠悠我思道之云逺曷云能来燕燕于飞下上其音之子于归逺送于南思与来音兴南皆以为协声魏晋间此体犹在刘越石握中有白璧本自荆山璆惟彼太公望昔在渭濵叟潘安仁位同单父邑愧无子贱歌岂敢陋防官但恐忝所荷是也自齐梁后既拘以四声又限以音韵故大率以偶俪声响为工文气安得不卑弱乎惟陶渊明韩退之时时摆脱世俗拘忌故栖字与乖字阳字与清字皆取其傍韵用葢笔力自足以胜之也
　　东坡云余读文选恨其编次无法去取失当齐梁文章衰陋而萧统尤为卑弱文选引斯可见矣今观渊明集可喜者甚多而独取数首以知其余忽遗者多矣渊明作闲情赋所谓国风好色而不滛正使不及周南与屈宋所陈何异而统大讥之此乃小儿强作解事者刘子辨李陵与苏武书非西汉文葢齐梁间文士拟作者吾因悟陵与苏武赠荅五言诗亦后人所拟而统不能辨李善注文选本末详备极可喜所谓五臣者真俚儒之荒陋者也而世以为胜善亦谬矣谢瞻张子房诗云苛慝暴三殇此礼所谓上中下殇言暴秦无道戮及孥稚也而乃引苛政猛于虎吾父吾子吾夫皆死于是谓夫与父为殇此岂非俚儒之荒陋乎五臣既陋甚至于萧统亦其流耳宋玉髙唐神女赋自玉曰唯唯以前皆赋也而统谓之序大可笑也相如赋首有子虚乌有亡是三人论难岂亦序邪其余缪陋不一亦聊举其一二耳
　　蔡寛夫诗话云五言起于苏武李陵自唐以来有此説虽韩退之亦云然苏李诗世不多见惟文选中七篇耳世以苏武诗云寒冬十二月晨起践凝霜俯观江汉流仰视浮云翔以为不当有江汉之言或疑其伪予甞攷之此诗若荅李陵则称江汉决非是然题本不云荅陵而诗中且言结髪为夫妇之类自非在塞外所作则安知武未尝至江汉邪但注者浅陋直指为使匈奴时故人多惑之其实无据也古诗十九首或云枚乗作而昭明不言李善复以其有驱车上东门与游戏宛与洛之句为辞兼东都然徐陵玉台分西北有浮云以下九篇为乗作两语皆不在其中而凛凛嵗云暮冉冉孤生竹等别列为古诗则此十九首盖非一人之辞陵或得其实且乗死在苏李先若尔则五言未必始二人也吕氏童防训云读古诗十九首及曹子建诗如明月入我牖流光正徘徊之类诗皆思深逺而有余意言有尽而意无穷也学者当以此等诗常自涵养自然下笔不同
　　东坡云读烈女传蔡琰二诗其词明白感慨类世所传木兰诗东京无此格也建安七子犹含养圭角不尽发见况伯喈女乎又琰之流离为在父没之后董卓既诛伯喈乃遇祸今此诗乃云为董卓所驱虏入胡尤知其非真也盖拟作者疏略而范晔荒浅遂载之本传可发一笑也
　　蔡寛夫诗话云后汉蔡琰传载其二诗或疑董卓死邕被诛而诗叙以卓乱流入胡为非琰辞此盖未尝详考于史也且卓既擅废立袁绍辈起兵山东以诛卓为名中原大乱卓挟献帝迁长安是时士大夫岂能皆以家自随乎则琰之入胡不必在邕诛之后其诗首言逼廹迁旧邦拥主以自强海内兴义师共欲讨不祥则指绍辈固可见继言中土人脆弱来兵皆胡羌猎野围城邑所向悉破亡马边悬男头马后载妇女长驱西入闗逈路险且阻则是为山东兵所掠也其末乃云感时念父母哀叹无穷已则邕尚无恙尤亡疑也
　　山谷云凡作赋要湏以宋玉贾谊相如子云为师略依放其步骤乃有古风老杜咏吴生画云画手看前辈吴生逺擅塲盖古人于能事不独求跨时辈要湏前辈中擅塲耳
　　诗眼云建安诗辩而不华质而不俚风调髙雅格力遒壮其言直致而少对偶指事情而绮丽得风雅骚人之气骨最为近古者也一变而为晋宋再变而为齐梁唐诸诗人髙者学陶谢下者学徐庾惟老杜李太白韩退之早年皆学建安晚乃各自变成一家耳如老杜崆峒小麦熟人生不相见新安石壕潼闗吏新昏垂老无家别夏日夏夜叹皆全体作建安语今所存集第一第二巻中颇多韩退之孤臣昔放逐暮行河堤上重云赠李观江汉荅孟郊归彭城醉赠张秘书送灵师恵师并亦皆此体但颇自加新竒李太白亦多建安句法而罕全篇多杂以鲍明逺体东坡称蔡琰诗笔势似建安诸子前辈皆留意于此近来学者遂不讲尔
　　石林诗话云晋魏间诗尚未拘声律对偶陆云相谑之辞所谓日下荀鸣鹤云间陆士龙者乃正为的对至于四海习凿齿弥天释道安之类不一乃知此体出于自然不待沈约而后能也旧甞不解四海弥天为何等语因读梁恵皎髙僧传载习凿齿与安书云夫不终朝而六合者弥天之云也渊源而敷八极者四海之流也故摘其语以为戏尔晋初学佛者从其师姓如支遁本姓闗从支谦学故为支遁道安以学佛者皆本释迦为佛师因请以释命氏遂为定制则释道安亦其姓也宋子京笔记云古人语有椎拙不可掩者乐府曰何以销忧惟有杜康刘越石曰何其不梦周又曰夫子悲获麟西狩涕孔丘虽有意绪词亦钝朴矣
　　蔡寛夫诗话云晋宋间诗人造语虽秀防然大抵上下句多出一意如鱼戏新荷动鸟散余花落蝉噪林逾静鸟鸣山更幽之类非不工矣终不免此病其甚乃有一人名而分用之者如刘越石宣尼悲获麟西狩泣孔丘谢恵连虽好相如达不同长卿慢等语若非前后相映带殆不可读然要非全美也唐初余风犹未殄陶冶至杜子美始净尽矣
　　蔡寛夫诗话云齐梁以来文士喜为乐府辞然防袭之乆徃徃失其命题本意乌将八九子但咏乌雉朝飞但咏雉鸡鸣髙树巅但咏鸡大抵类此而甚有并其题失之者如相府莲讹为想夫怜扬婆儿讹为杨叛儿之类是也盖辞人例用事语言不复详研考虽李白亦不免此惟老杜兵车行悲青坂无家别等数篇皆因事自出已意立题略不更蹈前人陈迹真豪杰也
　　石林诗话云池塘生春草园林变夏禽世多不解此语为工盖欲以竒求之尔此语之工正在无所意猝然与景相遇所以成章不假绳削故非常情之所能到诗家妙处当湏以此为根本而思苦言艰者徃徃不悟钟嵘诗品论之最详其畧曰思君如流水既是即目髙防多悲风亦惟所见清晨登陇首羌无故实明月照积雪非出经史古今胜语多非假借皆由真寻顔延之谢庄尤为繁密于时化之故大明泰始中文章殆同书钞近任昉王元长等辞不贵竒竞须新事迩来作者寖以成俗遂乃句无虚语语无虚字牵聨补衲蠧文已甚自然英特罕遇其人余毎爱此言简切明白易晓但观者未尝留意耳自唐以后既变以律体固不能无拘窘然茍大手笔亦自不妨削鐻于神志之间斵轮于甘苦之外也





　　渔隐丛话前集巻一
　　钦定四库全书
　　渔隐丛话前集巻二
　　宋　胡仔　撰
　　国风汉魏六朝下
　　石林诗话云嵇康幽愤诗云性不伤物频致怨憎昔惭下惠今愧孙登盖志钟防之事也吾甞读世説知康乃魏宗室壻审如此虽不忤钟防亦安能免死邪康尝称阮籍口不臧否人物以为可师殊不然籍虽口不臧否而作青白眼亦何以异籍得全于晋是早附司马师隂托其庇尔史言礼法之士嫉之如雠頼司马景王全之以此而言籍非附司马氏未必能脱祸也今文选载蒋济劝进表一篇乃籍所作籍忍至此何所不可籍著论鄙世俗之士以为犹虱处乎裩中籍非委节于司马裩中乎余观康尚不屈于钟防肯卖魏而附晋乎世俗但以迹之近似者取之概以为嵇阮吾毎为之太息也漫叟诗话云曹子建七步诗世传煮豆然豆萁豆在釡中泣一本云萁向釡下燃豆在釡中泣其工拙浅深必有以辨之者
　　宋子京笔记云左太冲诗振衣千仭冈濯足万里流使人飘飘有世表意不减嵇康目送飞鸿语
　　唐子西语录云三谢诗灵运为胜当就选中写出熟读见其优劣也又云江左诸谢诗文见文选者六人希逸无诗宣逺叔源有诗不工今取灵运惠连元晖诗合六十四篇为三谢诗是三人者诗至元晖语益工然萧散自得之趣亦复少减渐有唐风矣于此可以观世变也
　　雪浪斋日记云读谢灵运诗知其揽尽山川秀气读退之南山诗颇觉似上林子虚赋才力小者不能到李长吉玉川子诗皆出于离骚未可以立谈判也皇甫持正云吟诗未有刘长卿一字唐人必甚重长卿今诗十巻亦清丽
　　雪浪斋日记云王逸少于书知变犹退之于诗知变则一洗万古凡马空也陶谢诗所以妙者由其人品髙王杨卢骆呌呼衒鬻以为文耳
　　唐子西语録云谢晖诗云寒城一以眺平楚正苍然平楚犹平野也吕延济乃用翘翘错薪言刈其楚谓楚木丛便觉意象殊窘凡五臣之陋类若此
　　宋子京笔记云今人多误鲍照为鲍昭李商隐有诗云浓烹鲍照葵又金陵有人得地中石刻作鲍照字潘子真诗话云景文殊不知武后时讳照唐人因以昭名之事具昭祠堂记苕溪渔隠曰南史本传鲍照字明逺
　　潘子真诗话云山谷言庾子山涧底百重花山根一片雨有以尽登髙临逺之趣喜晴应诏全篇可为楷式其卒章有庆兆民同论年天子万不独清新其气韵尤更深稳
　　潘子真诗话云古乐府云东飞伯劳西飞燕黄姑织女时相见予初不晓黄姑为何等语因读杜公瞻所注宗懔撰荆楚嵗时记乃知黄姑即河鼓也亦犹桑落之语转呼为索郎也
　　冷斋夜话云古乐府曰绣幕围春风耳节朱丝桐不知理何事浅立经营中护惜加穷袴隄防托守宫今日牛羊上丘垅当时近前面发红前辈多全用其语老杜曰意匠惨淡经营中李长吉曰罗屏绣幕围春风黄鲁直曰今日牛羊上丘垅当时近前左右瞠穷袴汉时语也今裆袴也
　　王直方诗话云古诗云博山炉中百和香鬱金苏合及都梁又云氍防五木香迷迭及都梁按广志都梁香出交广形如藿香迷迭出西域魏文帝又有迷迭赋信乎不行一万里不读万巻书不可看老杜诗也苕溪渔隠曰王直方何卤莽如此方论古诗香事初不论杜诗遽云信乎不行一万里不读万巻书不可看老杜诗此语真可发一笑也
　　潘子真诗话云皮日休云梁武帝诗后牖有朽栁沈约诗偏眠舡舷边叠韵兴焉诗曰防蝀在东又曰鸳鸯在梁双声兴焉王谟问谢庄何者为双声何者为叠韵荅曰互护为双声磝碻为叠韵当时伏其防丁晋公在朱崖作州郡名配古人姓名等诗及双声叠韵甚有源委双声九曲流弥泚重轮抱祥光叠韵紫蜡茱萸结红绡荳蔲房林和靖有草泥行郭索云木叫钩辀而山谷效徐庾慢体云翡翠钗梁碧石榴裙褶红皆叠韵双声也语尤工
　　蔡寛夫诗话云声韵之兴自谢庄沈约以来其变日多四声中又别其清浊以为双声一韵者以为叠韵葢以轻重为清浊尔所谓前有浮声则后有切响是也王融双声诗云园蘅红蘤湖荇晔黄华逈鹤横淮翰逺越合云霞以此求之可见自唐以来双声不复用而叠韵间有杜子美卑枝低结子接叶暗巢莺白乐天户大嫌甜酒才髙笑小诗之类皆因其语意所到輙就成之要不以是为工也陆防辈遂以皆用一音引后牖有朽柳梁王长康强为始于梁武帝不知复何所据所谓蜂腰鹤膝者葢又出于双声之变若五字首尾皆浊音而中一字清即为蜂腰首尾皆清音而中一字浊即为鹤膝尤可笑也
　　学林新编云南史谢庄传曰王元谟问庄何者为双声何者为叠韵荅曰互护为双声磝碻为叠韵某案古人以四声为切韵纽以双声叠韵必以五音为定盖谓东方喉声为木音西方舌声为金音南方齿声为火音北方唇声为水音中央牙声为土音也双声者同音而不同韵也叠韵者同音而又同韵也互防同为唇音而二字不同韵故谓之双声磝碻同为牙音而二字又同韵故谓之叠韵若彷佛熠燿骐骥慷慨咿喔霡霂皆双声也若侏儒童防崆峒巃嵸螳螂滴沥皆叠韵也广韵曰章灼良略是双声灼略章良是叠韵又曰防剔灵歴是双声剔歴防灵是叠韵举此例则诸音皆是此而纽之可以定矣沈存中论诗之用字曰几家村草里吹笛隔江闻几家村草吹笛隔江皆双声也某案村字是唇音草字是齿音吹字是唇音笛字是齿音此非同音字不可谓之双声也存中又曰月影侵簪冷江光逼履清侵簪逼履皆叠韵也某案侵字是唇音簪字是齿音逼字是唇音履字是舌音既非同音字而逼履二字又不同韵不谓之叠韵也某案李羣玉诗曰方穿诘曲﨑岖路又听钩辀格磔声诘曲﨑岖乃双声也钩辀格磔乃叠韵也
　　漫叟诗话云东坡作吃语诗江干髙居坚闗扄耕犍躬驾角挂经孤航系舸菰茭隔笳鼓过军鸡狗惊解襟顾影各箕踞击劔髙歌几举觥荆笄供脍愧搅聒干锅更戞甘羮山谷亦有戏题云逍遥近道边憩息慰惫懑晴晖时晦明谑语谐谠论草莱荒防茏室屋壅尘坌僮仆侍偪侧泾渭清浊混二老亦作诗戏邪苕溪渔隐曰东坡后又有吃语诗一篇谓此为一字诗故居剑阁隔锦官者是也
　　石林诗话云刘贡甫以司空图诗中咄喏二字辨晋书所载石崇豆粥咄嗟为误以喏为嗟非也孙楚诗自有三本皆有极咄嗟不可保之语此又岂是以喏为嗟古今语言固是各出于一时本不与后世相通者咄嗟皆声也自晋以前未见有言咄喏殷浩所谓咄咄逼人盖拒物之声嗟乃叹声咄嗟犹言呼吸疑晋人一时话故孙楚亦云耳
　　雪浪斋日记云为诗欲词格清美当防鲍照谢灵运欲浑成而有正始以来风气当看渊明欲清深闲淡当看韦苏州柳子厚孟浩然王摩诘贾长江欲气格豪逸当看退之李白欲法度备足当看杜子美欲知诗之源流当看三百篇及楚词汉魏等诗前辈云建安才六七子开元数两三人前辈所取其难如此予尝与能诗者论书止于晋而诗止于唐盖唐自大厯以来诗人无不可观者特晚唐气象衰薾耳
　　后山诗话云余以古文为三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉













　　渔隐丛话前集巻二
　　钦定四库全书
　　渔隐丛话前集巻三
　　宋　胡仔　撰
　　五柳先生上
　　东坡云世传桃源事多过其实考渊明所记止言先世避秦乱来此则渔人所见似是其子孙非秦人不死者也又云杀鸡作食岂有仙而杀者乎旧説南阳有菊水水甘而芳居民三十余家饮其水皆夀或至百二三十嵗蜀青城山老人村有五世孙者道极崄逺生不识盐醯而溪中多枸杞根如龙蛇饮其水故夀近嵗道稍通渐能致五味而夀亦益衰桃源盖此比也使武陵太守得而至焉则已化为争夺之场乆矣常意天壤之间若此者甚众不独桃源苕溪渔隐曰东坡此论葢辨证唐人以桃源为神仙如王摩诘刘梦得韩退之作桃源行是也惟王介甫作桃源行与东坡之论暗合今具载其词云望夷宫中鹿为马秦人半死长城下避世不独啇山翁亦有桃源种桃者此来种桃经几春采花食实枝为薪儿孙生长与世隔虽有父子无君臣渔郎漾舟迷逺近花间相见惊相问世上惟知古有秦山中岂料今为晋闻道长安吹战尘春风回首一霑巾重华一去宁复得天下纷纷经几秦洪驹父云桃源非神仙予素知状比来见东坡和渊明桃源诗序论其非神仙暗与人意合其敢妄言如此岂非预先偷子一聨诗乎
　　髙斋诗话云荆公桃源行云望夷宫中鹿为马秦人半死长城下指鹿为马乃二世事而长城之后乃始皇也又指鹿事不在望夷宫中荆公此诗追配古人惜乎用事失照管为可恨耳
　　唐子西语録云唐人有诗云山僧不解数甲子一叶落知天下秋及观元亮诗云虽无纪厯志四时自成嵗便觉唐人费力如桃源记言尚不知有汉无论魏晋可见造语之简妙葢晋人工造语而元亮其尤也
　　山谷云东坡在颍州时因欧阳叔弼读元载传叹渊明之絶识遂作诗云渊明求县令本縁食不足束带向督邮小屈未为辱飜然赋归去岂不念穷独重以五斗米折腰营口腹如何元相国万钟不满欲胡椒铢两多安用八百斛以此杀其身何翅抵鹊玉徃者不可悔吾其反自烛渊明隠约栗里柴桑之间或饭不足也顔延年送钱二十万即日送酒家与蓄积不知纪极至藏胡椒八百斛者相去逺近岂直睢阳苏合弹与蜣蜋粪丸比哉
　　韩子苍云以渊明传及诗考之自庚子嵗始作建威参军由参军为彭泽令遂弃官归是嵗乙巳凡为吏者六嵗故云畴昔居上京六载去还归然渊明乙已三月尚为参军十一月去彭泽而云家贫耕植不足自给何也传言渊明以郡遣督邮至即日解印绶去而渊明自序以程氏妹丧去奔武昌余观此士既以违已交病又愧役于口腹意不欲仕乆矣及因妹丧即去葢其孝友如此世人但以不屈于州县吏为髙故以因督邮而去此士识时委命其意固有在矣岂一督邮能为之去就哉躬耕乞食且犹不耻而耻屈于督邮必不然矣
　　东坡云孔子不取防生髙孟子不取于陵仲子恶其不情也陶渊明欲仕则仕不以求之为嫌欲隐则隐不以去之为髙饥则扣门而乞食饱则鸡黍以迎客古今贤之贵其真也苕溪渔隐曰余尝三复斯言可谓至论而冷斋夜话辄窜易其语杂以汉髙帝之事决非东坡议论也吾故表而出之
　　东坡云余旧好诵陶潜归去来尝患其不入音律近辄防加増损作般涉调哨遍虽防改其词而不改其意请以文选及本传攷之方知字字皆非创入也词曰为米折腰因酒弃家身口交相累归去来谁不遣君归觉从前俱非今是露未晞征夫指予归路门前笑语喧童稚嗟旧菊都荒新松暗老吾年今已如此但小防容膝闭柴扉策杖看孤云暮鸿飞云出无心鸟倦知还本非有意噫归去来兮我今忘我兼忘世亲戚无浪语琴书中有真味步翠麓﨑岖泛清溪窈窕涓涓暗谷流春水观草木欣荣幽人自感吾生行且休矣念寓形宇内复几时不自觉皇皇欲何之委吾心去留谁计神仙知在何处富贵非吾志但知临水登山啸咏自引壶觞自醉此生天命更奚疑且乗流遇坎还止东坡云陶潜诗采菊东篱下悠然见南山采菊之次偶然见山初不用意而景与意防故可喜也今皆作望南山杜子美云白鸥没浩荡万里谁能驯葢灭没于烟波间耳而宋敏求谓予云鸥不解没改作波字二诗改此两字觉一篇神气索然也
　　冷斋夜话云老杜白鸥波没荡今悮作浩荡非惟无气亦分外闲置波字苕溪渔隐曰禽经云鳬善浮鸥善没以没字易波字则东坡之言益有理冷斋以没字易浩字其理全不通浩荡谓烟波也今云波没荡亦不成语此言无足取鸡肋集云诗以一字论工拙如身轻一鸟过身轻一鸟下过与下与疾与落每变而每不及易较也如鲁直之言犹碔砆之于美玉是也然此犹在工拙精觕之间其致思未失也记在广陵日见东坡云陶渊明意不在诗诗以寄其意耳采菊东篱下悠然望南山则既采菊又望山意尽于此无余蕴矣非渊明意也采菊东篱下悠然见南山则本自采菊无意望山适举首而见之故悠然忘情趣闲而景逺此未可于文字精觕间求之以比碔砆美玉不类
　　蔡寛夫诗话云采菊东篱下悠然见南山此其闲逺自得之意直若超然邈出宇宙之外俗本多以见字为望字若尔便有褰裳濡足之态矣乃知一字之误害理有如是者渊明集世既多本校之不胜其异有一字而数十字不同者不可概举若只鸡招近局或以局为属虽于理似不通然恐是当时语我土日以广或以土为志于义亦两通未甚相逺若此等类纵误不过一字之失如见与望则并其全篇佳意败之此校书者不可不谨也
　　东坡云平畴交晚风良苖亦懐新非古之耦耕植杖者不能道此语非予之世农亦不能识此语之妙也东坡云乞食诗云衔戢知何谢防报以相贻渊明得一食至欲以冥谢主人哀哉哀哉此大类丐者口颊也非独余哀之举世莫不哀之也饥寒常在身前功名常在身后二者不相待此士之所以穷也读史述九章夷齐箕子盖有感而云去之五百余载吾犹识其意也咏二疏诗渊明未尝出二疏既出而知返其志一也或以谓既出而返如从病得愈其味胜于初不病此或者颠倒见耳饮酒诗云客养千金躯临化消其寳寳不能过躯躯化则寳亡矣人言靖节不知道吾不信也
　　冷斋夜话云李格非善论文章尝曰诸葛孔明出师表刘伶酒徳颂陶渊明归去来词李令伯乞养亲表皆沛然如肝肺中流出殊不见斧凿痕是数君子在后汉之末两晋之间初未尝欲以文章名世而其词意超迈如此是知文章以气为主气以诚为主老杜诗过人在诚实耳诚实着见学者多不晓如玉川子醉诗昨夜村饮归健倒三四五摩挲青莓苔莫嗔惊着汝又荆公扇诗云玉斧修成寳月团月边仍有女乗鸾青冥风露非人世鬓乱钗横特地寒山谷云陶渊明责子诗曰白髪被两鬓肌肤不复实虽有五男儿摠不好纸笔阿舒巳二八懒惰故无匹阿宣行志学而不爱文术雍端年十三不识六与七通子垂九龄但覔梨与栗天运茍如此且进杯中物观渊明此诗想见其人慈祥戏谑可观也俗人便谓渊明诸子皆不慧而渊明愁叹见于诗耳又云杜子美诗陶潜避俗翁未必能达道观其着诗篇颇亦恨枯槁达生岂是足黙识葢不早生子贤与愚何其挂懐抱子美困顿于山川葢为不知者诟病以为拙于生事又徃徃讥议宗文宗武失学故聊解嘲耳其诗名曰遣兴可解也俗人便为讥病渊明所谓痴人前不得説梦也遯斋闲览云六一居士推重陶渊明归去来以为江左髙文当世莫及涪翁云顔谢之诗可谓不遗鑪锤之功矣然渊明之墙数仭而不能窥也东坡晚年尤喜渊明诗在儋耳遂尽和其诗荆公在金陵作诗多用渊明诗中事至有四韵诗全使渊明诗者又尝言其诗有竒絶不可及之语如结庐在人境而无车马喧问君何能尔心逺地自偏由诗人以来无此句也然则渊明趣向不羣词彩精拔晋宋之间一人而已苕溪渔隐曰荆公诗云先生嵗晚事田园鲁叟遗书废讨论问讯桑麻怜已长按行松菊喜犹存农人调笑追寻壑稚子欢呼出门遥谢载醪袪惑者吾今欲辨已忘言所谓四韵全使渊明诗者即此诗是也
　　石林诗话云魏晋间人诗大抵专工一体如侍宴从军之类故后来相与祖习者亦但因所长而取之耳谢灵运拟邺中七子与江淹杂拟是也梁钟嵘作诗品皆云某人诗出于某人亦以此为然论陶渊明乃以为出应璩此语不知其所据应璩诗不多见惟文选载其百一诗一篇所谓下流不可处君子慎厥初者与陶诗了不相类五臣注引文章录云曹爽多违法度璩作诗以刺在位若百分有补于一者渊明正以脱畧世故超然物外为适顾区区在位者何足槩其心哉且此老何尝有意欲以诗自名而追取一人而模效之此乃当时文士与进取而争长者所为何期此老之浅葢嵘之陋也江淹拟汤恵休诗日暮碧云合佳人殊未来今以为佳句然谢灵运圎景早已满佳人犹未适谢晖春草秋更緑公子未西归即是此意尝恠两汉间所作骚文初未尝有新语直是句句规模屈宋但换字不同耳至晋宋以后诗人之辞其弊亦然若是虽工亦何足道盖当时祖习共以为然故未有讥之者耳
　　山谷云正頼古人书正尔不能得正宜委运去皆当时语而或者改作上頼古人书止尔不能得甚失语法又述酒诗一篇有其义而亡其辞似是读异书所作其中多不可解独羊胜丧其身当是芊胜芊胜白公也诸梁叶公也
　　韩子苍云陈述古题述酒诗后云意不可解恐其读异书所为也余反覆之见山阳旧国之句葢用山阳公事疑是义熙以后有所感而作也故有流泪抱中叹平王去旧京之语渊明忠义如此今人或谓渊明所题甲子不必皆义熙后此亦岂足论渊明哉唯其髙举逺蹈不受世纷而至于躬耕乞食其忠义亦足见矣
　　陶渊明集云文选五臣注辛丑嵗七月赴假还江陵夜行涂中诗云渊明诗晋所作者皆题年号入宋所作但题甲子而已意者耻事二姓故以异之思恱考渊明之诗有以题甲子者始庚子距丙辰凡十七年间只九首耳皆晋安帝时所作也中有乙已嵗三月为建威参军使节都经前溪作此年秋乃为彭泽令在官八十余日即觧印绶赋归去来兮辞后一十六年庚申晋禅宋恭帝元熙二年也萧徳施渊明传曰自宋髙祖王业渐隆不复肯仕于渊明出处得其实矣宁容晋未禅宋前二十年辄耻事二姓所作诗但题甲子而自取异哉矧诗中又无有标晋年号者其所题甲子葢偶记一事耳后人类而次之亦非渊明之意也山谷云宁律不谐而不使句弱用字不工不使语俗此庾开府之所长也然有意于为诗也至于渊明则所谓不烦绳削而自合者虽然巧于斧斤者多疑其拙窘于检括者辄病其放孔子曰寗武子其智可及也其愚不可及也渊明之拙与放岂可为不知者道哉道人曰如我按指海印发光汝暂举心尘劳先起说者曰若以法眼观无俗不真若以世眼观无真不俗渊明之诗要当与一丘一壑者共之耳







　　渔隐丛话前集巻三
　　钦定四库全书
　　渔隐丛话前集巻四
　　宋　胡仔　撰
　　五柳先生下
　　东坡云古之诗人有拟古之作矣未有追和古人者也追和古人则始于东坡吾于诗人无所甚好独好渊明之诗渊明作诗不多然其诗质而实绮癯而实腴自曹刘鲍谢李杜诸人皆莫及也吾前后和其诗凡百有九篇至其得意自谓不甚愧渊明然吾之于渊明岂独好其诗也哉如其为人实有感焉渊明临终疏告俨等吾少而穷苦毎以家弊东西游走性刚才拙与物多忤自量为已必贻俗患僶俛辞世使汝等幼而饥寒渊明此语盖实録也吾真有此病而不蚤自知半世出仕以犯大患此所以深愧渊明欲以晚节师范其万一也诗眼云东坡和贫士诗云夷齐耻周粟髙歌诵虞轩禄产彼何人能致绮与园古来避世士死灰或余烟末路益可羞朱墨手自研渊明初亦仕弦歌本诚言不乐乃径归视世嗟独贤此诗言夷齐自信其去虽武王周召不能挽之使留若四皓自信其进虽禄产之聘亦为之出葢古人无心于功名信道而进退举天下万世之是非不能囘夺伯夷之非武王绮园之从禄产自合为世所笑不当有名偶然圣贤辨论之于后乃信于天下非其始望故其名之传如死灰之余烟也后世君子既不能以道进退又不能忘世俗之毁誉多作文以自明其出处如答客难解嘲之类皆是也故曰朱墨手自研韩退之亦云朱丹自磨研若渊明初亦仕弦歌本诚言盖无心于名虽晋末亦仕合于绮园之出其去也亦不待以防罪行不乐乃径归合于夷齐之去其事虽小其不为功名累其进退葢相似使其易地未必不追踪二子也东坡作文工于命意必超然独立于众人之上非如昔人称渊明以退为髙耳故又发明如此王直方诗话云绍圣间山谷见东坡和饮酒诗读至前山正可数后骑且勿驱云此老未死在又云东坡在扬州和饮酒诗只是如已所作至恵州和归田园六首乃与渊明无异冷斋夜话云东坡在惠州尽和渊明诗鲁直在黔南闻之作诗曰子瞻谪岭南时宰欲杀之饱吃恵州饭细和渊明诗彭泽千载人子瞻百世士出处虽不同风味乃相似后迁儋耳乆之天下閧传子瞻巳仙去矣又七年北归时章惇丞相方贬雷州东坡归至南昌太守叶祖洽曰世传端明已游道山今尚尔游戏人间邪坡曰途中见子厚故返囘耳
　　蔡寛夫诗话云渊明诗唐人絶无知其奥者惟韦苏州白乐天尝有效其体之作而乐天去之亦自逺甚太和后风格顿衰不特不知渊明而已然薛能郑谷乃皆自言师渊明能诗云李白终无敌陶公固不刋谷诗云爱日满堦看古集只应陶集是吾师
　　冷斋夜话云东坡尝云渊明诗初视若散缓熟视有竒趣如曰日暮巾柴车路暗光已夕归人望烟火稚子檐隙又曰采菊东篱下悠然见南山又曰暧暧逺人村依依墟里烟犬吠深巷中鸡鸣桑树巅大率才髙意逺则所寓得其妙遂能如此大匠运斤无斧凿痕不知者疲精力至死不悟如曰一千里色中秋月十万军声半夜潮又曰蝴蝶梦中家万里子规枝上月三更又曰深秋帘幕千家落日楼台一笛风皆寒乞相一览便尽初如秀整熟视无神气以其字露也东坡作对则不然如曰山中老宿依然在案上楞严已不看之类更无龃龉之态细味之对偶亲的而字不露也此其得渊明之遗意耳
　　诗眼云贫士诗云九十行带索饥寒况当年近一名士作诗云九十行带索荣公老无依余谓之曰陶诗本非警策因有君诗乃见陶之工或讥余贵耳贱目后错举两聨人多不能辨其孰为陶孰为今诗也则为解曰荣启期事近出列子不言荣公可知九十则老可知行带索则无依可知五字皆赘也若渊明意谓至于九十犹不免行而帯索则自少壮至于长老其饥寒艰苦宜如此穷士之所以可深悲也此所谓君子于其言无所茍而巳矣古人文章必不虚设耳
　　东坡云秋菊有佳色裛露掇其英泛此忘忧物逺我遗世情一觞虽独进杯尽壶自倾日入羣动息归鸟趍林鸣啸傲东轩下聊复得此生靖节以无事为得此生则见役于物者非失此生邪
　　韩子苍云徃在京口为曽公巻题采菊圗九日东篱采落英白衣遥见眼能明向令自有杯中物一叚风流可得成蔡天启屡哦此诗以为善然余尝谓古人寄懐于物而无所好然后为达况渊明之真其于黄花直寓意耳至言饮酒适意亦非渊明极致向使无酒但悠然见南山其乐多矣遇酒辄醉醉醒之后岂知有江州太守哉当以此论渊明
　　东坡云陶潜诗但恐多谬误君当恕醉人此未醉时说也若已醉何暇忧误哉然世人言醉时是醒时语此最名言张安道饮酒初不言盏数与刘潜石曼卿饮但言当饮几石而已欧公盛年时能饮百盏然常为安道所困圣俞亦能百许盏然醉辄髙义手而语弥温谨此亦知所不足而勉之非善饮者善饮者淡然与平时无少异若仆者又何其甚饮一盏而醉醉味与数君何异亦无所羡耳
　　张文潜云陶元亮虽嗜酒家贫不能常饮酒而况必饮美酒乎其所与饮多田野樵渔之人班坐林间所以奉身而恱口腹者盖畧矣白乐天亦嗜酒其家酿黄醅者葢善酒也又毎饮酒必有丝竹僮妓之奉洛阳山水风物甲天下其所与游如裴度刘禹锡之徒皆一时名士也夫欲为元亮则窘陋而难安欲为乐天则备足而难成吴徳仁居二人之间真率仅似陶而奉养略如白其放达则并有之岂非贤哉
　　石林诗话云晋人多言饮酒有至沉醉者此未必意真在于酒盖方时艰难人各惧祸惟托于醉可以粗逺世故盖陈平曹参以来用此策汉书记陈平于刘吕未判之际日饮醇酒近妇人是岂真好饮邪曹参虽与此异然方欲解秦之烦苛付之清净以酒杜人是亦一术不然如蒯通軰无事而献説者且将日走其门矣流传至嵇阮刘伶之徒遂全欲用此为保身之计此意惟顔延年知之故五君咏云刘伶善闭闗懐情灭闻见韬精日沉饮谁知非荒宴如是饮者未必剧饮醉者未必真醉也后世不知此凡溺于酒者徃徃以嵇阮为例濡首腐脇亦何恨于死邪
　　类苑云石曼卿喜豪饮与布衣刘潜为友尝倅海州潜访之剧饮中夜酒欲竭有醋斗余乃倾入酒中并饮之明日酒醋俱尽毎与客痛饮露髪跣足着械而坐谓之囚饮坐木杪谓之巢饮以藁束之引首出饮复就束谓之鳖饮廨后为一庵常卧其间名之曰扪虱庵苕溪渔隐曰东坡诗云试问髙吟三十韵何如低唱两三杯世传陶谷买得党太尉故妓取雪水烹团茶谓妓曰党家应不识此妓曰彼麁人安得有此景但能销金帐下浅斟低唱饮羊羔儿酒耳陶愧其言如曼卿喜豪饮亦大麁俗了无风味是岂知人间有此景哉
　　东坡云俗传书生入官库见钱不识或怪而问之生曰固知其为钱但怪其不在纸裹中耳予偶读渊明归去来词云幼稚盈室缾无储粟乃知俗传信而有证使缾有储粟亦甚防矣此翁生平只于缾中见粟也邪马后见大练乃以为异物晋惠帝问饥民何不食肉糜细思之皆一理也永叔常言孟郊诗云鬓边虽有丝不堪织寒衣就使堪织能得多少聊为好事者一笑
　　遯斋闲览云文选有文通拟古诗三十首如拟休上人闺情诗云日暮碧云合佳人殊未来今人遂用为休上人诗故事又拟陶渊明归田园诗云种禾在东臯苗生满阡陌今此诗亦收在陶渊明集中皆误也
　　韩子苍云田园六首末篇乃序行役与前五首不类今俗本乃取江淹种苗在东臯为末篇东坡亦因其误和之陈述古本止有五首予以为皆非也当如张相国本题为杂诗六首江淹杂拟诗亦颇似之但拟渊明诗开径望三益此一句为不类故人张子西向余如此説余亦以为不然淹之比渊明情致徒效其语乃取归去来句以充入之固应不类予观古今诗人惟韦苏州得其清闲尚不得其枯淡柳州独得之但恨其少遒尔柳州诗不多体亦备众家惟效陶诗是其性所好独不可及也
　　西清诗话云渊明意趣真古清淡之宗诗家视渊明犹孔门视伯夷也其集屡经诸儒手校然有问来使篇世葢未见独南唐与晁文元家二本有之诗云尔从山中来【一作南山来】早晚发天目我屋南窻下今生几丛菊蔷薇叶已抽秋【一作春】兰气当馥归去来山中山中酒应熟李太白浔阳感秋诗陶令归去来田家酒应熟其取诸此云
　　苕溪渔隐曰渊明有云余家贫耕植不足以自给幼稚盈室缾无储粟生生所资未见其术三复此语真余之实録也余投闲二十载生事素防食指既众家日益贫退之诗云时命虽乖心转壮技能虚富家逾窘亦似为余发时时哦之不觉失笑余尝有诗云壮图鹏翼九万里末路羊肠百八盘葢言老而多艰耳
　　后山诗话云鲍照之诗华而不弱陶渊明之诗切于事情但不文耳








　　渔隐丛话前集巻四
　　钦定四库全书
　　渔隐丛话前集巻五
　　宋　胡仔　撰
　　李谪仙
　　六一居士云落日欲没岘山西倒着接防花下迷襄阳小儿齐拍手大家齐唱白铜鞮此常言也至于清风明月不用一钱买玉山自倒非人推然后见太白之横放所以惊动千古者固不在此乎
　　吕氏童防训云如晓月出天山苍茫云海间长风一万里吹度玉门闗及沙墩至梁苑二十五长亭大舶夹双橹中流鹅鹳鸣之类皆气葢一世学者能熟味之自然不褊浅矣诗眼云山谷言学者若不见古人用意处但得其皮毛所以去之更逺如风吹栁花满店香若人复能为此句亦未是太白至于吴姬压酒劝客尝压酒字他人亦难及金陵子弟来相送欲行不行各尽觞益不同请君试问东流水别意与之谁短长此乃真太白妙处当潜心焉故学者先以识为主禅家所谓正法眼直须具此眼目方可入道
　　西清诗话云太白歴见司马子防谢自然贺知章或以为可与神游八极之表或以为谪仙人其风神超迈英爽可知后世词人状者多矣亦间于丹青见之俱不若少陵落月满屋梁犹疑照顔色熟味之百世之下想见风采此与李太白传神诗也
　　东坡云唐末五代文章衰陋诗有贯休书有亚栖村俗之气大率相似如苏子美家收张长史书云隔帘歌已俊对坐貌弥精语既凡恶而字法真亚栖之流近见曽子固编太白集自云颇获遗亡如赠懐素草书歌及笑矣乎数首皆贯休已下词格二人皆号有识者故深可怪白乐天赠徐凝韩退之赠贾岛之类皆世俗无知者所托不足多怪山谷云太白集中长干行二篇妾髪初覆额真太白作也忆妾深闺里李益尚书作也所谓痴妬尚书李十郎者也词意亦清丽可喜乱之太白诗中亦不甚逺大儒曽子固刋定亦不能别也太白豪放人中鳯凰麒麟譬如生富贵人虽醉着瞑暗啽呓中作无义语终不作寒乞声耳今太白诗中谬入他人作者略有十之二三欲删正者当用吾言考之
　　蔡寛夫诗话云太白之从永王璘世颇疑之唐书载其事甚略亦不为明辨其是否独其诗自序云半夜水军来浔阳满旌旃空名适自误廹胁上楼舡从赐五百金弃之若浮烟辞官不受赏翻谪夜郎天然太白岂从人为乱者哉葢其学本出从横以气侠自任当中原扰攘时欲借之以立竒功耳故其东廵歌有但用东山谢安石为君谈笑静胡沙之句至其卒章乃云南风一扫胡尘静西入长安到日边亦可见其志矣大抵才髙意广如孔北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧頴士察于未萌斯可矣若其志亦可哀已
　　苏子由云李白诗类其为人俊发豪放华而不实好事喜名不知义理之所在也语用兵则先登陷阵不以为难语游侠则白书杀人不以为非此岂其诚能也白始以诗酒奉事明皇遇谗而去所至不改其旧永王将据江淮白起而从之不疑遂以放死今观其诗固然唐诗人李杜称首今其诗皆在杜甫有好义之心白所不及也汉髙祖归丰沛作歌曰大风起兮云飞扬威加海内兮归故乡安得猛士兮守四方髙帝岂以文字髙世者帝王之度固然发于中而不自知也白诗反之曰但歌大风云飞扬安用猛士守四方其不识理如此老杜赠白诗有重与细论文之句谓此类也哉
　　东坡云湘中老人读黄老手援紫藟坐碧草春至不知湘水深日暮忘却巴陵道唐末有人见作是诗者词气殆是李谪仙予都下见有人擕一纸文书字则顔鲁公也墨迹如未干纸亦新健其诗曰朝披梦泽云笠钓青茫茫此语非太白不能道也苕溪渔隐曰太白此诗中后云暮跨紫鳞去海气侵肌凉亦竒语也
　　西清诗话云太白仙去后人有见其诗略云断崖如削岚光破崖緑天河従中来白云涨川谷玉案勅文字世眼不可读摄身凌青霄松风吹我足又云举袖露条脱招我饭胡麻真云烟中语也
　　东坡云今太白集中有悲来乎笑矣乎及赠懐素草书数诗决非太白作葢唐末五代间学齐已辈诗也余旧在富阳见国清院太白诗絶凡近过彭泽兴唐院又见太白诗亦非是良由太白豪俊语不甚择集中亦往往有临时率然之句故使妄庸辈敢耳若杜子美世岂复有伪撰邪余尝舟次姑熟堂下读姑熟十咏怪其语浅近不类李白王平甫云此李赤诗也亦见柳子厚集自此李白故名赤其后为厠所惑以死今观其诗止此而以太白自比则其人心疾乆矣岂厠之罪也苕溪渔隐曰东坡此语葢有所讥而云
　　山谷云余评李白诗如黄帝张乐于洞庭之野无首无尾不主故常非墨工椠人所可拟议吾友黄介读李杜优劣论曰论文政不当如此余以为知言
　　荆公云诗人各有所得清水出芙蓉天然去雕饰此李白所得也或看翡翠兰苕上未掣鲸鱼碧海中此老杜所得也横空盘硬语妥帖力排奡此韩愈所得也雪浪斋日记云或云太白诗其源流出于鲍明逺如乐府多用白纻故子美云俊逸鲍参军盖有讥也
　　漫叟诗话云诗中有助语若牀头厯日无多子借问别来太瘦生之句子与生字初不当轻重
　　该闻録云唐崔颢题武昌黄鹤楼诗云昔人已乗白云去此地空余黄鹤楼黄鹤一去不复返白云千载空悠悠晴川歴歴汉阳树芳草萋萋鹦鹉洲日暮家山何处在烟波江上使人愁李太白负大名尚曰眼前有景道不得崔颢题诗在上头欲拟之较胜负乃作金陵登凤皇台诗苕溪渔隐曰太白登鳯皇台诗云鳯皇台上鳯皇游鳯去台空江自流吴宫花草埋幽径晋国衣冠成古丘三山半落青天外二水中分白鹭洲摠为浮云能蔽日长安不见使人愁潘子真诗话云陆贾新语曰邪臣蔽贤犹浮云之鄣日月也太白诗摠为浮云能蔽日长安不见使人愁葢用此语
　　西清诗话云蕲州黄梅县峰顶寺在水中央环伏万山人迹所罕到曽阜为令时因事登其上见梁间一粉版尘暗粉落拂涤视之乃谪仙诗云夜宿峰顶寺举手扪星辰不敢髙声语恐惊天上人世间传扬大年幼时诗非也
　　洪驹父诗话云世谓杜集中赠太白诗最多而李集初无一篇与杜者按叚成式酉阳杂俎云李集有尧祠赠杜补阙者老杜也其诗曰我觉秋兴逸谁言秋气悲山将落日去水与晴相宜云归碧海少雁度青天迟相失各万里茫然空尔思不独饭颗山之句也
　　隐居诗话云世言韩愈白居易无徃来之诗非也退之招乐天诗云曲江水满花千树有底忙时不肯来又送灵师诗云开忠二州牧诗赋时多传失职不把笔珠玑为谁编是时韦处厚守开州白居易守忠州也又有放朝曽不报半夜蹋泥归之句乐天和曰仍闻放朝夜误出到街头乐天有寄退之诗曰近来韩阁老疏我我先知量大嫌甜酒才髙笑小诗
　　洪驹父诗话云新唐书严武传云武在蜀放肆房琯以故宰相为部内刺史武踞慢不为礼最厚杜甫然欲杀甫数矣李白作蜀道难乃为房与杜危之矣新唐书据范摅云溪友议言之耳按唐书摭言载李白始自西蜀至京道未甚振因以所业贽谒贺知章知章览蜀道难一篇曰子谪仙人也按白本传天寳初因吴筠被召亦至长安时徃见贺知章则与严武帅蜀嵗月悬逺尝见李集一本于蜀道难题下注讽章仇兼琼也考其年月近之矣谓危房杜者非也新唐书第弗深考耳
　　沈存中笔谈云前史称严武为剑南节度不法李白为作蜀道难按孟棨所记白初至京师贺知章闻名首诣之白出蜀道难时乃天寳初也严武为剑南乃在至徳巳后肃宗时年代甚逺盖小説所记率多舛误苕溪渔隐曰二説辨证李白蜀道难非谓严武作明白如此则新唐书抵牾无疑苕溪渔隐曰老杜寄李十二白诗云诗成泣神元和中范传正记志白墓云贺公知章吟公乌栖曲云此诗可以哭神矣李徳裕述梦诗云荷静蓬池脍氷寒郢水醪唐学士初上赐食悉是蓬莱池鱼脍夏至颁氷及酒以酒味浓和氷而饮禁中有郢酒坊古人作诗类皆摭实岂若今人凭空造语邪







　　渔隐丛话前集巻五
　　钦定四库全书
　　渔隐丛话前集巻六
　　宋　胡仔　撰
　　杜少陵一
　　诗眼云古人学问必有师友渊源汉杨恽一书逈出当时流辈则司马迁外孙故也自杜审言已自工诗当时沈佺期宋之问等同在儒馆为交游故老杜律诗布置法度全学沈佺期更推广集大成耳沈云雪白山青千万里几时重谒圣明君杜云云白山青万余里愁看直北是长安沈云人如天上坐鱼似镜中悬杜云春水船如天上坐老年花似雾中看是皆不免蹈袭前辈然前后杰句亦未易优劣山谷云船如天上坐人似镜中行船如天上坐鱼似镜中悬沈云卿诗也云卿得意于此故屡用之老杜春水船如天上坐祖述佺期之语也继之以老年花似雾中看葢触类而长之
　　后山诗话云鲁直言杜之诗法出审言句法出庾信但过之耳苕溪渔隐曰老杜亦自言吾祖诗冠古则其诗法乃家学所传云
　　迂叟诗话云牂羊坟首三星在罶言不可久古人为诗贵于意在言外使人思而得之故言之者无罪闻之者足以戒也近世诗人惟杜子美最得诗人之体如国破山河在城春草木深感时花溅泪恨别鸟惊心山河在明无余物矣草木深明无人矣花鸟平时可娱之物见之而泣闻之而恐则时可知矣他皆类此不可徧举东坡云司空表圣自论其诗以为得味外味緑树连村暗黄花入麦稀此句最善又云棊声花院闭幡影石坛高吾尝独游五老峰入白鹤观松隂满地不见一人惟闻棊声然后知此句之工也但恨其寒俭有僧态若杜子美云暗飞萤自照水宿鸟相呼四更山吐月残夜水明楼则才力富健去表圣之流逺矣
　　山谷云长镵长镵白木柄我生托子以为命黄独无苗山雪盛短衣数挽不掩胫往时儒者不解黄独义改为黄精学者承之以予考之葢黄独是也本草赭魁注黄独肉白皮黄巴汉人蒸食之江东谓之土芋予求之江西谓之土卵蒸煮食之类芋魁苕溪渔隐曰无已后山诗话论黄独无苗山雪盛及过时如发口君侧有谗人韦苏州书后欲题三百颗评李白诗如黄帝张乐于洞庭之野此四事皆见鲁直豫章集中今后山诗话亦有之不差一字疑后人误编入也
　　幕府燕闲録云盛文肃梦朝上帝见殿上执扇有题诗云夜阑更秉烛相对如梦寐意其天人诗识之既寤以语客乃杜甫诗也
　　三山老人语録云村诗夜防更秉烛相对如梦寐一小説谓有人过骊山梦明皇称美此二句然子美诗云世乱遭飘荡生还岂偶然遂乃有秉烛之语则致世之乱者谁邪明皇得不慙乎犹诵其语而誉之可谓无耻矣此小説之无稽也苕溪渔隐曰三山老人乃吾先君之道号也
　　冷斋夜话云夜防更秉烛相对如梦寐更互秉烛照之恐尚是梦也作更【仄声】字读则失其意甚矣
　　漫叟诗话云古乐府陌上桑云五马立踟蹰用五马作太守事自西汉时已然唐人若人生五马贵五马烂生光皆袭汉人之误按郑氏笺孑孑干旟在浚之都素丝组之良马五之云周礼州里建旟谓州长之属汉人因以为郡守事而不知州长非汉之郡守也
　　遯斋闲览云世谓太守为五马人罕知其故事或言诗云孑孑干旟在浚之都素丝组之良马五之郑注谓周礼州长建旟汉太守比州长故云后见庞几先云古乘驷马车至汉时太守出则增一马事见汉官仪也学林新编云古陌上桑罗敷行曰使君从南来五马立踟蹰子美诗用五马甚多注诗者引陌上桑五马以释之非也案陌上桑亦用五马为使君事者也説者谓汉官仪朝臣出使以驷马太守加一马为五马又谓诗孑孑干旟在浚之都素丝组之良马五之注云周礼州里建旟诸州长之属因呼太守为五马然诗云良马四之良马五之良马六之葢言素丝纰组所见之数非太守之五马也苕溪渔隐曰五马事当以遯斋学林二説出汉官仪者为是余尝细考诗注孑孑干旟鸟隼曰旟后人多用隼旟为太守事又见注云州长之属因以诗之五马为太守误矣
　　潘子真诗话云礼天子六马左右骖三公九卿驷马右騑汉制九卿则中二千石亦右騑太守相驷马而已其有功徳加秩中二千石及使者乃有右騑故以五马为太守美称罗敷艳歌云使君从南来五马立踟蹰也柳景元兄弟并为太守时人语曰柳氏门庭五马逶迤亦原于此
　　老杜补遗云肃宗至徳初子美为拾遗岑参为补阙或问二人孰贤余曰子美贤或曰何以知之曰以其诗知之子美之诗曰避人焚谏草骑马欲鸡栖又曰明朝有封事数问夜如何参之诗曰圣朝无阙事自觉谏书稀至徳初安史之乱方剧上皇在蜀朝野骚然果无阙事时邪
　　吕氏童防训云谢无逸语汪信民云老杜有自然不做底语到极至处者有雕琢语到极至处者如丹青不知老将至富贵于我如浮云此自然不做底语到极至处者也如金钟大镛在东序氷壶玉衡悬清秋此雕琢语到极至处者也
　　山谷云予谪居黔州尽书子美两川防峡诸诗以遗丹棱杨素翁俾刻之石使大雅之音乆湮没而复盈三巴之耳素翁又欲作高屋广楹庇此石因请名焉予名之曰大雅堂仍为作记其略云由杜子美以来四百余年斯文委地文章之士随世所能杰出时辈未有升子美之堂者况室家之好邪余尝欲随欣然防意处笺以数语终以汩没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯然入其门邪故使后生辈自求之则得之深矣使后之登大雅堂者能以余説而求之则思过半矣彼喜穿凿者弃其大防取其发兴于所遇林泉人物草木鱼虫以为物物皆有所托如世间商度隐语者则子美之诗委地矣
　　秦少游云苏武李陵之诗长于高妙曹植刘公干之诗长于豪逸陶潜阮籍之诗长于冲澹谢灵运鲍照之诗长于峻洁徐陵庾信之诗长于藻丽子美者穷高妙之格极豪逸之气包冲澹之趣兼峻洁之姿备藻丽之态而诸家之所作不及焉
　　王直方诗话云荆公编集四家诗其先后之序或以为存深意或以为初无意葢以子美为第一此无可议者至永叔次之退之又次之以太白为下何邪或者云太白之诗固不及退之而永叔本学退之而所谓青出于蓝者故其先后如此或者又以荆公既品第了此四人次第自处便与子美为敌耳
　　钟山语録云荆公次第四家诗以李白最下俗人多疑之公曰白诗近俗人易悦故也白识见汚下十首九説妇人与酒然其才豪俊亦可取也
　　王定国闻见録云黄鲁直尝问王荆公世谓四选诗丞相以欧韩高于李太白邪荆公曰不然陈和叔尝问四家之诗乘间签示和叔时书史适先持杜诗来而和叔遂以其所送先后编集初无高下也李杜自昔齐名者也何可下之鲁直归问和叔和叔与荆公之説同今乃以太白下欧韩而不可破也
　　遯斋闲览云或问王荆公云编四家诗以杜甫为第一李白为第四岂白之才格词致不逮甫也公曰白之歌诗豪放飘逸人固莫及然其格止于此而已不知变也至于甫则悲懽穷泰发敛抑扬疾徐纵横无施不可故其诗有平淡简易者有绵丽精确者有严重威武若三军之帅者有奋迅驰骤若覂驾之马者有淡泊闲静若山谷隐士者有风流醖借若贵介公子者葢其诗绪密而思深观者茍不能臻其阃奥未易识其妙处夫岂浅近者所能窥哉此甫所以光掩前人而后来无继也元稹以谓兼人所独专斯言信矣或者又曰评诗者谓甫期白太过反为白所诮公曰不然甫赠白诗则曰清新庾开府俊逸鲍参军但比之庾信鲍照而已又曰李侯有佳句往往似隂铿铿之诗又在鲍庾下矣饭颗之嘲虽一时戏剧之谈然二人者名既相逼亦不能无相忌也
　　隐居诗话云刘攽诗话载子美诗云萧条六合内人少虎狼多少人慎勿投虎多信所过饥有易子食兽犹畏虞罗言乱世人恶甚于虎狼也余观老杜潭州诗岸花飞送客樯燕语留人与前篇同意丧乱之际人无乐善喜士之心至于一将一迎曾不若岸花樯燕也诗在优柔感讽不在逞豪放而致诟怒也老杜最善评诗观其爱李白深矣至称白则曰李侯有佳句往往似隂铿又曰清新庾开府俊逸鲍防军信斯言也观隂铿鲍照诗则知所谓主优柔而下豪放者为不虚矣
　　韩子苍云隂铿与何逊齐名号隂何今何逊集五巻其诗清丽简逺正称其名铿诗至少又浅易无他竒其格律乃似隋唐间人所为疑非出于铿虽然自隋唐以来谓铿诗矣
　　学林新编云或云杜甫李白同时以诗名相轧不能无毁誉甫赠白诗云李侯有佳句往往似隂铿此句乃所以鄙白也某按子美防州咏怀寄郑监李宾客诗曰郑李光时论文章并我先隂何尚清省沈宋歘聨翩葢谓隂铿何逊沈约宋玉也四人皆能诗文为时所称者而子美又以隂铿居四人之首则知赠太白之诗非鄙之也乃深美之也陈书阮卓传曰武威隂铿字子坚五嵗能诵诗日赋千言及长博涉史传尤喜五言诗为当世所重有集三巻行于世以此观之则子美赠太白诗往往似隂铿者乃美太白善为五言诗似隂铿也

　　渔隐丛话前集巻六
　　钦定四库全书
　　渔隐丛话前集巻七
　　宋　胡仔　撰
　　杜少陵二
　　东坡云南都王谊伯书江滨驿垣谓子美诗歴五季兵火多舛缺竒异虽经其祖父所理尚有疑阙者谊伯谓西川有杜鹃东川无杜防涪万无杜防云安有杜防葢是题下注断自我昔游锦城为首句谊伯误矣且子美诗备诸家体非必率合程度偘偘者然也是篇句处凡五杜防岂可以文害辞辞害意邪原子美之诗类有所感托物以发者也亦六艺之比兴离骚之法与按博物志杜防生子寄之他巢百鸟为饲之故江东所谓杜宇曾为蜀帝王化禽飞去旧城荒是也且禽鸟之微犹知有尊故子美诗云重是古帝魂又云礼若奉至尊子美葢讥当时之刺史有不禽鸟若也唐自明皇以后天步多棘刺史能造次不忘于君者可得而攷也严武在蜀虽横敛刻薄而实资中原是西川有杜防耳其不防王命负固以自抗擅军旅絶贡赋如杜克逊在梓州为朝廷西顾忧是东川无杜防耳至于涪万云安刺史微不可攷凡其尊君者为有也怀贰者为无也不在夫杜防真有无谊伯以为来东川闻杜防声烦而急乃始疑子美跋防纸上语又云子美不应叠用韵子美自我作古叠用韵无害于诗仆所见如此谊伯博学强辨殆必有以折之
　　王直方诗话云杜防诗识者谓前四句非诗也乃题下注而后人写之误耳余以为不然此正与古謡语无以异岂复以韵为限也
　　学林新编云杜防诗上四句非诗乃题下自注后人误写某谓此句非子美自注葢皆诗也自四句而下继曰我昔游锦城结庐锦水边有竹一顷余乔木上叅天葢防字继之以边字天字可见矣又子美絶句云前年渝州杀刺史今年开州杀刺史羣盗相随剧虎狼食人更肯留妻子此诗正与杜防诗相类乃自是一格也苕溪渔隐曰杜防诗略云我见常再拜重是古帝魂生子百鸟巢百鸟不敢嗔仍为餧其子礼若奉至尊鸿鴈及羔羊有礼太古前行飞与跪乳识序又知恩圣贤古法则付与后世传君看禽鸟情犹解事杜防或云明皇幸蜀还肃宗用李辅国谋迁之西内悒悒而崩此诗感是而作以余观之少陵后又有杜防行云君不见昔日蜀天子化作杜防似老乌寄巢生子不自啄羣鸟至今与哺雏虽同君臣有旧礼骨肉满眼身覊孤业工窜伏深树里四月五月偏号呼其声哀痛口流血所诉何事常区区尔唯摧残始发愤羞带羽翮伤形愚苍天变化谁料得万事反覆何所无万事反覆何所无岂忆当殿羣臣趍细详味此诗亦是明皇迁居西内时作其意尤切读之可伤但或者知其一而不知其二耳
　　蔡寛夫诗话云愁思忽而至跨马出北门举头四顾望但见松柏荆棘鬱樽樽中有一鸟名杜防言是古时蜀帝魂声声哀苦鸣不息羽毛憔悴似人髠飞走树间逐虫蚁岂意往日天子尊念此死生变化非常理中心恻怆不能言此鲍明逺诗也与子美杜防行语意极相类或云子美此诗为明皇作理宜当然韩退之三星行亦与古诗南箕北有斗牵牛不负轭良无盘石固虚名复何益之意颇近大抵古今兴比所在适有感发者不必尽相回避要各有所主耳此亦説诗者不以辞害意之义也
　　冷斋夜话云谒元庙诗云风筝吹玉柱露井冻银牀许彦周云嘉祐中河滨渔者网得一小石石上刻一小诗云雨滴空堦晓无心换夕香井桐花落尽一半在银牀银牀井栏也不知谁作
　　潘子真诗话云晋书乐志淮南篇云淮南王自言尊百尺高楼与天连后园凿井银作牀金瓶素绠汲寒浆杜诗露井冻银牀事始见于此
　　蔡寛夫诗话云洛阳上清宫即唐元皇帝庙两廊皆吴生画有高祖至睿宗真象子美诗所谓五圣聨龙衮千官列鴈行者也国初犹皆存至真宗朝陵经过爱其笔迹命行在画工徧阅之有负艺者耻以为不及防诏有司修葺即请尽漫壁更画遂悉见毁或云当毁折时人往往取其全者藏去至今犹有存者也
　　王君玉云子美之诗词有近质者如麻鞋见天子垢腻脚不韈之句所谓转石于千仞之山势也学者尤之过甚岂逺大者难窥乎
　　西清诗话云人之好恶固自不同子美在蜀作闷诗乃云卷帘惟白水隐几亦青山若使余居此应从王逸少语吾当卒以乐死岂复更有闷邪
　　苕溪渔隐曰律诗之作用字平侧世固有定体众共守之然不若时用变体如兵之出竒变化无穷以惊世骇目如老杜诗云竹里行厨洗玉盘花边立马簇金鞍非闗使者征求急自识将军礼数寛百年地辟柴门逈五月江深草阁寒看弄渔舟移白日老农何有罄交欢此七言律诗之变体也韦苏州云南望青山满禁闱晓陪鸳鹭正差池共爱朝来何处雪蓬莱宫里拂松枝老杜云山瓶乳酒下青云气味浓香幸见分鸣鞭走送怜渔父洗盏开尝对马军此絶句律诗之变体也东坡尝用此变体作诗云华髪萧萧老遂良一身萍挂海中央无钱种菜为家业有病安心是药方才踈正类孔文举痴絶还同顾长康万里归来空泣血七年供奉殿西廊总角黎家三小童口吹葱叶送迎翁莫作天涯万里意溪边自有舞雩风半醒半醉问诸黎竹刺藤梢步步迷但寻牛矢觅归路家在牛栏西复西又有七言律诗至第三句便失粘落平侧亦别是一体唐人用此甚多但今人少用耳如老杜云揺落深知宋玉悲风流儒雅亦吾师怅望千秋一洒泪萧条异代不同时江山故宅空文藻云雨荒台岂梦思最是楚宫俱泯灭舟人指防到今疑严武云漫向江头把钓竿懒眠沙草爱风湍莫倚善题鹦鹉赋何须不着鵕防冠腹中书籍幽时晒肘后医方静处看兴发防能驰骏马终须重到使君滩韦应物云夹水苍山路向东东南山豁大河通寒树依微逺天外夕阳明灭乱流中孤村几嵗临伊岸一鴈初晴下朔风为报洛桥游宦侣扁舟不系与心同此三诗起头用侧声故第三句亦用侧声老杜云暮春三月巫峡长皛皛行云浮日光雷声忽送千山雨花气浑如百和香黄莺过水翻回去燕子衔泥湿不妨飞阁巻帘圗画里虚无只少对潇湘韦应物云与君十五侍皇闱晓拂炉烟上玉墀花开汉苑经过处雪下骊山沐浴时近臣零落今犹在仙驾飘飖不可期此日相逢非旧日一杯成喜亦成悲此二诗起头用平声故第三句亦用平声凡此皆律诗之变体学者不可不知
　　西清诗话云诗之声律成于唐然亦多原六朝防意何逊入西塞诗云薄云岩际出初月波中上至少陵江边小阁诗则云薄云岩际宿孤月浪中翻虽因旧而益妍此类獭髓补痕也玉台集序云金星将婺女争华麝月与嫦娥竞爽北齐碑云浮云共岭松张葢秋月与岩桂分丛庾子山马射赋云落花与芝葢齐飞杨柳共春旗一色王勃滕王阁记云落霞与孤鹜齐飞秋水共长天一色薛逢云原花将晚照争红怪石与寒流共碧又云银章与朱绂相辉熊轼共隼旟争贵语意互相剽窃所谓左右拔剑彼此相笑于少陵精粗有间矣
　　蔡寛夫诗话云安禄山之乱哥舒翰与贼将权干祐战潼闗见黄旗军数百队官军以为贼贼以为官军相持久之忽不知所在是日昭陵奏陵内前石马皆汗流子美诗所谓玉衣晨自举铁马汗常趍葢记此事也李晟平朱泚李义山作诗复引用之云天敎李令心如日可待昭陵石马来此虽一等用事然义山但知推美西平不知于昭陵似不当耳乃知诗家使事难若子美所谓不为事使者也
　　诗眼云古人律诗亦是一片文章语或似无伦次而意若贯珠十二月一日诗云今朝腊月春意动云安县前江可怜此诗立意念嵗月之迁易感异乡之飘泊其曰一声何处送书鴈百丈谁家上水舡则覉愁旅思皆在目前未将梅蕋惊愁眼要取楸花媚逺天梅望春而已花楸将夏而乃繁言滞留之势当自冬过春始终见梅楸则百花之开落皆在其中矣以此益念故国思朝廷故曰明光起草人所羡肺病几时朝日边闻官军收河北诗云剑外忽传收蓟北初闻涕泪满衣裳夫人感极则悲悲定而后喜忽闻大盗之平喜唐室复见太平顾视妻子知免流离故曰却看妻子愁何在其喜之至也不知手之舞之足之蹈之故曰漫巻诗书喜欲狂从此有乐生之心故曰白首放歌须纵酒于是率中原流寓之人同归以青春和暖之时即路故曰青春作伴好还乡言其道涂则曰欲从巴峡穿巫峡言其所归则曰便下襄阳到洛阳此葢曲尽一时之意惬当众人之情通畅而有条理如辨士之语言也游子诗云巴蜀愁谁语吴门兴杳然巴蜀既无可与语故欲逺之吴防九江春草外则想像将来吴门之景物三峡暮帆前则去路先涉三峡之风波厌就成都卜休为吏部眠君平之卜所以养生毕卓之酒所以忘忧今皆不能如意则犯三峡之险适九江之逺岂得已也哉夫奔驰万里无所税驾伤人世险隘不能容已故曰蓬莱如可到衰白问羣仙终焉骚人亦多此意题桃诗云小径升堂旧不斜五株桃树亦从遮此诗意在第一句旧堂小径从来不斜又五桃遮掩之已若圗画矣中间四句皆旧日事方天下太平家给食足有桃实则餽贫人故曰高秋总餽贫人实和气应期而至人意闲而乐之故曰来嵗还舒满树花家家有忠厚之风处处有鲁恭之化故曰窻戸每宜通乳燕儿童莫信打慈鵶及题此诗时所向皆寡妻羣盗何暇如此故曰寡妻羣盗非今日天下车书正一家时也然所谓意若贯珠非唯文章书亦如是欧阳文忠言用笔当使指运而腕不知方其运也左右前后不免欹侧及其定也上下如引绳此之谓笔正山谷称公主担夫争道其手足肩背皆有不齐而舆未尝不正指与担夫则如遣词腕与舆则如命意故唐文皇称右军书云烟霏云敛状若断而还连凤翥龙盘势如斜而反直与文章真一理也今人不求意处闗纽但以相似语言为贯穿以停稳笔画为端直岂不浅近也哉
　　王直方诗话云李贺高轩过诗中有笔补造化天无功之句余每为之击节此诗人之所以多穷也老杜云文章憎命达恐亦出于此意苕溪渔隐曰老杜李贺不相并出杜生于天寳之前李出于元和之后而谓老杜出于此意可为览者一笑





　　渔隐丛话前集巻七
　　钦定四库全书
　　渔隐丛话前集巻八
　　宋　胡仔　撰
　　杜少陵三
　　石林诗话云诗人以一字为工世固知之惟老杜变化开阖出竒无穷殆不可以形迹捕诘如江山有巴蜀栋宇自齐梁则近逺数千里上下数百年只在有与自两字间而吞吐山川之气俯仰古今之怀皆见于言外滕王亭子粉墙犹竹色虚阁自松声若不用犹与自两字则余八字凡亭子皆可用不必滕王也此皆工妙至到人力不可及而此老独雍容闲肆出于自然畧不见其用力处今人多取其已用字模效用之偃蹇狭陋尽成死法不知意与境防出言中节凡字皆可用也
　　诗眼云有一士人擕诗相示首篇第一句云十月寒者余曰君亦读老杜诗观其用月字乎其曰二月已风涛则记风涛之蚤也曰因惊四月声寒五月江深草阁寒葢不当寒五月风寒冷拂骨六月风日冷葢不当冷今朝腊月春意动葢未当有春意虽不尽如此如三月桃花浪八月秋高风怒号闰八月初吉十月江平稳之类皆不系月则不足以实録一时之事若十月之寒既无所发明又不足记録退之谓惟陈言之务去者非必尘俗之言止为无益之语耳然吾辈文字如十月寒者多矣方当共以为戒也
　　蔡寛夫诗话云子美称苏涣为静者而极美其诗以为涌思雷出书箧几杖之外隐隐留金石声所谓庞公不浪出苏氏今有之者其人品固可见也然涣本凶悍不逞巴中号为白跖后同哥舒晃反岭外伏诛不知子美何取庞公之此乎逆旅相遇一时意气所许固不皆当然以拟庞公则太不类廼知诗人之言类多过实而所毁誉尤不可尽信涣诗世犹或见其一二如日月东西行不照大荒北其中有毒龙灵怪人莫测开目为晨光闭目为夜色一开复一闭明晦无休息居然六合内旷哉天地徳天地且不言世人浪喧喧唐人以为长于讽刺得陈拾遗一鳞半甲观其词气颉颃如此固自可见其胷中也苕溪渔隐曰苏涣少不覊善白弩时号白跖晩乃悔过就学擢前第官至御史佐湖南幕后逾岭扇动哥舒晃跋扈交广作变律诗今録二首云养蚕为素丝叶尽蚕不老顷筐对空牀此意向谁道一女不得织万夫受其寒一夫不得意四海行路难祸亦不在大祸亦不在先世路险孟门吾徒当勉旃毒蜂一巢成高挂恶木枝行人百步外自断魂为飞长安大道边挟弹谁家儿手持黄金丸引满无所疑一中纷下来势若风随身如万箭攒宛转迷所之徒有疾恶心奈何不知机山谷云戏题山水圗歌十日画一水五日画一石能事不受相促廹王宰始肯留真迹壮哉昆仑方壶圗挂君高堂之素壁巴陵洞庭日本东赤岸水与银河通中有云气随飞龙舟人渔子入浦溆山木尽亚洪涛风尤工逺势古莫比咫尺应须论万里焉得并州快翦刀翦取吴松半江水王宰丹青絶伦如老杜此作决不虚发而世遂无宰画葢丹青山水李将军父子最号絶伦而宰名不着计世间虽有宰画人亦以为二李矣又云尤工逺势古莫比咫尺应须论万里之句齐宗室萧贲于扇上圗山水咫尺万里故杜于此用之其引事精致如此苕溪渔隐曰予读益州画记云王宰大厯中家于蜀川能画山水意出象外老杜与宰同时此歌又居成都时作其许与益知不妄发矣
　　冷斋夜话云王仲至言江莲揺白羽天棘梦青丝天棘非烟非雾自是一种物曽见一小説今忘之矣高秀实云天棘天门冬也见本草其枝蔓延疑蔓字也非梦青丝也然本草天门冬一名巅棘王元之诗水芝卧玉腕天棘蔓金丝则天棘葢柳也
　　学林新编云天棘蔓青丝今改蔓为梦葢天门冬亦名天棘其苗蔓生好纒竹木上叶细如青丝寺院庭槛中多植之可观后人既改蔓为梦又释天棘为柳皆非也苕溪渔隐曰余按本草载抱朴子云天门冬或名巅棘即不云或名天棘冷斋学林二説遂以天棘为天门冬何也其引王元之诗云天棘蔓金丝又以天棘为柳不知亦何所据邪少陵诗总目云天棘梦青丝之句最疑学者或曰梵语名柳为天棘又近传号东坡杜诗事实一篇更以王逸少诗云湖上春风舞天棘为证固悟梦字乃由舞字之讹缺况以上句考之政应用一草木为对偶非有奥义也
　　吕氏童防训云前人文章各自一种句法如老杜今君起柂春江流予亦江边具小舟同心不减骨肉亲每语见许文章伯如此之类老杜句法也东坡秋水今几竿之类自是东坡句法鲁直夏扇日在揺行乐亦云聊此鲁直句法也学者若能遍考前作自然度越流辈漫叟诗话云桃花细逐杨花落黄鸟时兼白鸟飞李商老云常见徐师川説一士大夫家有老杜墨迹其初云桃花欲共杨花语自以淡墨改三字乃知古人字不厌改也不然何以有日锻月链之语
　　诗眼云世俗所谓乐天金针集殊鄙浅然其中有可取者链句不如链意非老于文学不能道此又云链字不如链句则未安也好句要须好字如李太白诗吴姬压酒唤客尝见新酒初熟江南风物之美工在压字老杜画马诗戏拈秃笔扫骅骝初无意于画偶然天成工在拈字柳诗汲井潄寒齿工在汲字工部又有所喜用字如脩竹不受暑野航恰受两三人吹面受和风轻燕受风斜受字皆入妙老坡尤爱轻燕受风斜以谓燕迎风低飞乍前乍却非受字不能形容也至于能事不受相促廹莫受二毛侵虽不及前句警防要自稳惬尔唐子西语録云诗在与人商论深求其疵而去之等闲一字放过则不可殆近法家难以言恕矣故谓之诗律东坡云敢将诗律闘深严予亦云诗律伤严近寡恩大凡立意之初必有难易二涂学者不能强所劣往往舍难而趍易文章罕工每坐此也作诗自有稳当字第思之不到耳皎然以诗名于唐有僧袖诗谒之然指其御沟诗云此波涵圣泽波字未稳当改僧怫然作色而去僧亦能诗者也皎然度其去必复来乃取笔作中字掌中握之以待僧果复来云欲更为中字如何然展手示之遂定交要当如此乃是郡阁雅言云王贞白唐末大播诗名御沟为巻首云一御沟水緑槐相防清此波涵帝泽无处濯尘缨鸟道来虽险龙池到自平朝宗心本切愿向急流倾自为冠絶无瑕呈僧贯休休公曰此甚好只是剩一字贞白扬袂而去休公曰此公思敏取笔书中字掌中逡巡贞白回忻然曰已得一字云此中涵帝泽休公将掌中字示之二説不同未知孰是吕氏童防训云老杜云新诗改罢自长吟文字频改工夫自出近世欧公作文先贴于壁时加窜定有终篇不留一字者鲁直长年多改定前作此可见大畧如宗室挽诗云天网恢中夏宾筵禁列侯后乃改云属举左官律不通宗室侯此工夫自不同矣
　　韩子苍云东坡今集本蜜酒歌少两句改数字苏公下笔竒伟尚窜定如此尝语参寥曰如老杜言新诗改罢自长吟者乃知此老用心甚苦后人不复见其剞劂但称其浑厚耳
　　王直方诗话云东坡作蜗牛诗云中弱不胜触外坚聊自郛升高不知疲竟作粘壁枯后改云腥涎不满殻聊足以自濡升高不知回竟作粘壁枯余以为改者胜冷斋夜话云白乐天每作诗令一老妪解之问曰解否妪曰解则録之不解则又复易之故唐末之诗近于鄙俚又张文潜云世以乐天诗为得于容易而耒尝于洛中一士人家见白公诗草数纸防窜涂之及其成篇殆与初作不侔苕溪渔隐曰乐天诗虽涉浅近不至尽如冷斋所云余旧尝于一小説中曾见此説心不然之徳洪乃取而载之诗话是岂不思诗至于老妪解乌得成诗也哉余故以文潜所言正其谬耳
　　蔡寛夫诗话云天下事有意为之輙不能尽妙而文章尤然文章之间诗尤然世乃有日锻月链之説此所以用功者虽多而名家者终少也晩唐诸人议论虽浅俚然亦有暗合者但不能守之耳所谓尽日觅不得有时还自来者使所见果到此则采菊东篱下悠然见南山之句有何不可为惟徒能言之此禅家所谓语到而实无见处也往往有好句当面蹉过若吟成一个字撚断数茎须不知何处合费许辛苦正恐虽撚尽须不过能作药杵声中捣残梦茶铛影里煮孤灯句耳人之相去固不逺哉
　　唐子西语録云诗最难事也吾于佗文不至蹇澁惟作诗甚苦悲唫累日仅能成篇初读时未见可羞处姑置之明日取读瑕疵百出輙复悲唫累日反复改正比之前时稍稍有加焉复数日取出读之疵病复出凡如此数四方敢示人然终不能竒李贺母责贺曰是儿必欲呕出心乃已非过论也今之君子动輙千百言略不经意真可愧哉
　　东坡云仆尝梦见人云是杜子美谓仆曰世人多误防予八阵诗江流石不转遗恨失呑吴世人皆以谓先主武侯皆欲与闗羽复仇故恨不能灭吴非也我意本谓吴蜀唇齿之国不当相图晋之所以能取蜀有呑吴之意此为恨耳此理甚长然子美死已四百年而犹不忘诗区区自别其意者真书生之习气也邪
　　西清诗话云游龙门诗天阙象纬逼云卧衣裳冷黄鲁直校本云王介甫云天阙当作天阅对云卧为亲切尝读韦述东都记龙门号双阙以与大内对峙若天阙焉此游龙门诗也用阙字何疑
　　少陵诗正异云天闚象纬逼云卧衣裳冷世传古本作天闚今从之庄子之管闚天正用此字旧集讹作阙又或作闗今不取葢先生诗该众美者不唯近体严于属对至于古风句对者亦然观此诗可见矣近人论诗多以不必属对为高古何邪故详之篇首以俟知者焉黄氏多识録云游奉先寺诗云天阙象纬逼此寺今在西洛之龙门按韦述东都记云龙门号双阙以与大内对峙若天阙焉方知老杜用天阙葢指龙门也后人妄改为天闗荆公又改为天阅皆非
　　学林新编云田舍诗曰榉柳枝枝弱枇杷树树香或説榉柳者柳之一种其名为榉柳非双声字也枇杷乃双声字榉柳不可以对枇杷某按此诗题曰田舍则当在田舍时偶见二物葢所谓景物如此乃以为对耳觅松苗子诗曰落落出羣非榉柳青青不朽岂杨梅以榉柳对杨梅乃正对也然则以榉柳对枇杷非误也寄高詹事诗曰天上多鸿雁池中足鲤鱼鸿雁二物也鲤者鱼之一种其名为鲤疑不可以对鸿雁然怀李太白诗曰鸿雁几时到江湖秋水多则以鸿雁对江湖为正对矣得舍弟消息诗曰浪传乌鹊喜深负鹡鸰诗乌鹊二物疑不可以对鹡鸰然偶题诗曰音书恨乌鹊号怒怪熊罴为正对矣寄李白诗曰几年遭鵩鸟独泣向麒麟鵩鸟乃鸟之名鵩鸟疑不可以对麒麟然寄贾岳州巴州两阁老诗曰貔虎开金甲麒麟受玉鞭则以貔虎对麒麟为正对矣哭韦晋之诗曰鵩鸟长沙讳犀牛蜀郡怜以鵩鸟对犀牛为正对矣子美岂不知对属之偏正邪葢其纵横出入无不合也
　　王直方诗话云沈存中云如厨人具鸡黍稚子摘杨梅葢以鸡对杨皆为假借田承君云鸡黍两事那得以杨梅为对范蜀公云武侯庙栢今十丈而杜工部云黛色防天二千尺古之诗人好大其事大率如此而沈存中又云霜皮溜雨四十围乃是七尺而长二千尺无乃太细长乎余以为论诗正不当尔二公之言皆非也遯斋闲览云沈内翰讥黛色叅天二千尺之句以谓四十围配二千尺为太细长不知子美之意但言其色而已犹言其翠色苍然仰视高逺有至于二千尺而几于防天也若如此求疵则二千尺固未足以叅天而诗人谓峻极于天者更为妄语又破退之城南聨句竹影金锁碎云金鎻碎者乃日光题中无日字不当言竹影凡物因日而有影茍无日影从何生言竹影即日光在其中矣如荆公金山寺诗云江月入松金破碎亦须借松影方见月光之破碎却怪题中无影字可乎善论诗者正不应尔
　　缃素杂记云沈存中笔谈云武侯庙栢诗霜皮溜雨四十围黛色防天二千尺四十围乃是径七尺无乃太细长乎予谓存中性机警善九章算术独于此为误何也古制以围三径一四十围即百二十尺围有百二十尺即径四十尺矣安得云七尺也若以人两手大指相合为一围则是一小尺即径一丈三尺三寸又安得云七尺也武侯庙栢当从古制为定则径四十尺其长二千尺宜矣岂得以太细长讥之乎老杜号为诗史何肯妄为云云也
　　学林新编云古栢行曰霜皮溜四十围黛色防天二千尺沈存中笔谈云无乃太细长某按子美潼闗吏诗曰大城铁不如小城万丈余岂有万丈城邪姑言其高四十围二千尺者亦姑言其高且大也诗人之言当如此而存中乃拘以尺寸校之则过矣
　　诗眼云形似之意葢出于诗人之赋萧萧马鸣悠悠斾旌是也激昻之语葢出于诗人之兴周余黎民靡有孑遗是也古人形似之语如镜取形灯取影也故老杜所题诗往往亲到其处益知其工激昻之言孟子所谓不以文害辞不以辞害志初不可形迹考然如此乃见一时之意余游武侯庙然后知古柏诗所谓柯如青铜根如石信然决不可改此乃形似之语霜皮溜雨四十围黛色防天二千尺云来气接巫峡长月出寒通雪山白此激昻之语不如此则不见柏之大也文章固多端警策往往在此两体耳



　　渔隐丛话前集巻八
　　钦定四库全书
　　渔隐丛话前集巻九
　　宋　胡仔　撰
　　杜少陵四
　　苕溪渔隐曰清明日诗争道朱蹄骄齧防王叔原注朱廷平善相马魏文帝将出取马入廷平曰此马今日死矣及将乘马恶香齧帝防帝怒遣使杀之余谓此事非是王褒圣主得贤臣颂云驾齧防注云良马低头至防故曰齧防子美之意当出于此葢前事非佳也
　　雪浪斋日记云日日江鱼入馔来验石本乃白白江鱼入馔来退之联句陶暄逐风乙跃视舞晴蜻别本作乙乙蜻蜻以方言故云蜻蜻为是
　　秦少游云人才各有分限杜子美诗冠古今而无韵者殆不可读曾子固以文名天下而有韵者輙不工此未易以理推之也
　　西清诗话云少陵文自古奥如九天之云下垂四海之水皆立忽翳日而飜万象却浮空而留六龙其语磊落惊人或言无韵者不可读是大不然东坡有美堂诗云天外黑风吹海立浙东飞雨过江来葢出此也
　　后山诗话云杜之诗法韩之文法也诗文各有体韩以文为诗杜以诗为文故不工耳
　　石林诗话云禅宗论云门有三种语其一为随波逐浪句谓随物应机不主故常其二为截断众流句谓超出言外非情识所到其三为函葢乾坤句谓泯然皆契无间可伺其深浅以是为序余尝戏为学子言老杜诗亦有此三种语但先后不同以波飘菰米沉云黑露冷莲房坠粉红为函葢乾坤句以落花游丝白日静鸣鸠乳燕青春深为随波逐浪句以百年地辟柴门逈五月江深草阁寒为截断众流句若有解此当与渠同参洪驹父诗话云老杜诗黑暗通蛮货黑暗犀角也波斯国谓象牙为白暗犀角为黑暗二事并见叚成式酉阳杂爼
　　瑶溪集云子美敎其子曰熟兹文选理文选之尚不爱竒乎今人不为诗则已茍为诗则文选不可不熟也文选是文章祖宗自两汉而下至魏晋宋齐精者斯采萃而成编则为文章者焉得不尚文选也唐时文弊尚文选太甚李卫公徳裕云家不蓄文选此葢有激而説也老杜于诗学世以谓前无古人后无来者然观其诗大率宗法文选摭其华髓旁罗曲探咀嚼为我语至老杜体格无所不备斯周诗以来老杜所以为独步也山谷云老杜作诗退之作文无一字无来处葢后人读书少故谓韩杜自作此语耳古人能为文章真能陶冶万物虽取古人陈言入翰墨如灵丹一粒防铁成金也漫叟诗话云诗中有拙句不失为竒作若退之逸诗云偶上城南土骨堆共倾春酒两三杯子美诗云两个黄鹂鸣翠柳一行白鹭上青天之类是也苕溪渔隐曰唐人絶句野人自爱山中宿况近葛洪丹井西庭前有个长松树半夜子规来上啼其句虽拙亦不失为倔竒也高斋诗话云子美诗云两个黄鹂鸣翠柳一行白鹭上青天窻含西岭千秋雪门泊东吴万里船东坡题真州范氏溪堂诗云白水满时双鹭下緑槐高处一蝉吟酒醒门外三竿日卧看溪南十亩隂葢用老杜诗意也苕溪渔隐曰律诗有扇对格第一与第三句对第二与第四对如少陵哭台州郑司戸苏少监诗云得罪台州去时危弃硕儒移官蓬阁后谷贵殁潜夫东坡和鬱孤台诗云邂逅陪车马寻芳谢眺洲凄凉望乡国得句仲宣楼又唐人絶句亦用此格如去年花下留连饮暖日夭桃鸎乱啼今日江边容易别淡烟衰草马频嘶之类是也
　　唐子西语録云东坡隔句对着意寻弥明长颈高结喉无心逐定逺燕颔飞虎头或云结字古髻字也退之序是长颈高结【句断】喉中又作楚声
　　西清诗话云都人刘克穷该典籍人有僻书疑事多从之质尝注杜子美李义山集与客论曰子美人日诗元日至人日未有不隂时人知其一不知其二四百年间惟杜子美与克防耳起就架上取书示客曰此方朔占书也嵗后八日一日鸡二日犬三日豕四日羊五日牛六日马七日人八日谷其日晴所主之物育隂则灾少陵意谓天寳离乱四方云扰幅裂人物嵗嵗俱灾岂春秋书王正月意邪其深得古人用心如此
　　漫叟诗话云杜诗有自天题处湿当暑着来清自天当暑乃全语也东坡诗云公独未知其趣耳臣今时复一中之可谓青出于蓝苕溪渔隐曰东坡此诗戏徐君猷孟亨之皆不饮酒不止天生此对其全篇用事亲切尤为可喜诗云孟嘉嗜酒桓温笑徐邈狂言孟徳疑公独未知其趣耳臣今时复一中之风流自有高人识通介宁随薄俗移二子有灵应抚掌吾孙还有独醒时皆徐孟二人事也又王直方诗话载蔡寛夫启为太学博士和人治字韵诗有先生万古有何用博士三年冗不治与此相类亦佳对也
　　吕氏童防训云陆士衡文赋云立片言以居要乃一篇之警策此要论也文章无警策则不足以传世葢不能竦动世人如老杜及唐人诸诗无不如此但晋宋间人专致力于此故失于绮靡而无高古气味老杜诗云语不惊人死不休所谓惊人语即警防也
　　洪驹父诗话云世所行注老杜诗云是王原叔或云邓慎思所注甚多疎畧非王邓书也其甚纰缪者佛经称善巧方便僧璨恵可二祖师名故诗曰何阶子方便又曰吾亦师璨可注乃云子方田子方璨可诗僧顾恺之小字虎头维摩诘是过去金粟如来故乞瓦棺寺顾恺之画摩诘像诗卒章云虎头金粟影神妙独难忘注乃云虎头僧像金粟金地当饰此殊可笑也余尝见一老书生忘其姓名自言注老杜诗取而观之注纨袴不饿死儒冠多误身云冠上服本乎天者亲上故称冠譬之君子袴下服本乎地者亲下故举袴譬之小人虽不为无理然穿凿可笑
　　王直方诗话云近世有注杜诗者注甫昔少年日乃引贾少年幽径恐多蹊乃引李广传桃李不言下自成蹊絶域三冬暮乃引东方朔三冬文学足用寂寂系舟双下泪乃引贾谊传不系之舟终日坎纒其身乃引孟子少坎坷但防古来盛名下乃引新唐书房琯賛云盛名之下为难居真可发观者一笑
　　蔡寛夫诗话云今世所传子美集本王翰林原叔所校定辞有两出者多并存于注不敢彻去至王荆公为百家诗选始叅考择其善者定归一辞如先生有才过屈宋注一云先生所谈或屈宋则舍正而从注且如今年冬未休闗西卒注一云如今纵得归休为闗西卒则刋注而从正本若此之类不可槩举其采择之当亦固可见矣惟天阙象纬逼云卧衣裳冷阙字与下句语不类隅目青荧夹镜悬肉骏碨礧连钱动肉骏于理若不通乃直改阙作阅改骏作騣以为本误耳
　　学林新编云中秋月诗曰满目飞明镜归心折大刀注诗者曰古诗藁砧今何在山上复有山何当大刀头破镜飞上天谓残月也按古诗乃乐府所载藁砧诗也藁砧者鈇也藁砧今何在问夫何在也山上复有山言夫出也大刀头者环也何当大刀头者何日当还也破镜者月半也破镜飞上天者言月半当还也子美诗云归心折大刀者言虽有归心而大刀折则未能还也注诗者初不晓其意乃训为残月则误矣唐李义山拟意诗云空看小垂手忍问大刀头亦用此事也
　　遯斋闲览云狄遵度幼而聪慧弱冠为文词气豪迈有韩柳之风其为歌诗每以子美为法既而友人有往湘中者乃为文使之耒阳吊子美之坟数日忽梦子美与之反覆讽诵其平生所为诗十余篇皆世所未闻者及觉彷佛可记才十余字遂自缀足成章云佳城鬱鬱頽寒烟孤雏乳兽号荒阡夜卧北斗寒挂枕木前霜拱鴈逺天浮云西去半落日行客东逝随长川乾坤未死吾尚在肯与蟪蛄论大年嵗余遵度卒时十六矣余从遵度族人闻此事为最详因附于此东坡亦尝记此事但差畧耳
　　苕溪渔隐曰后出塞诗云借问大将谁恐是霍票姚陪栢中丞观宴将士诗云汉朝频选将应拜霍票姚按汉史霍去病再从大将军受诏予壮士为票姚校尉服防曰音飘揺师古曰票音频妙反姚音羊召反票姚劲疾之貌也荀悦汉纪作票鹞字去病后为票骑将军尚取票姚之字耳今读者音飘遥不当其义也余谓子美今以平声用此两字葢从服防音尔王荆公尝有诗云莫敎空説霍票姚亦以平声用之必承袭子美之意也唐子西语録云过岳阳楼观子美诗不过四十字耳气象闳放涵蓄深逺殆与洞庭争雄所谓富哉言乎者太白退之辈率为大篇极其笔力终不逮也杜诗虽小而大余诗虽大而小
　　西清诗话云洞庭天下壮观自昔骚人墨客题之者众矣如水涵天影阔山拔地形高四顾疑无地中流忽有山鸟飞应畏堕帆逺却如闲皆见称于世然未若孟浩然气蒸云梦泽波撼岳阳城则洞庭空旷无际气象雄张如在目前至读子美诗则又不然吴楚东南坼乾坤日夜浮不知少陵胸中呑几云梦也
　　后山诗话云鲁直谓孟浩然气蒸云梦泽波动岳阳城不如九僧云间下蔡邑林际春申君也
　　诗眼云老杜诗凡一篇皆工拙相半古人文章类如此皆拙固无取使其皆工则峭急无古气如李贺之流是也然后世学者当先学其工精神气骨皆在于此如望岳诗云齐鲁青未了洞庭诗云吴楚东南坼乾坤日夜浮语既高妙有力而言东岳与洞庭诗先如此故后云亲朋无一字老病有孤舟使洞庭诗无前两句而皆如后两句语虽健终不工望岳诗无第二句而云岱宗夫何如虽曰乱道可也今人学诗多得老杜平慢处乃邻女效颦者余旧日尝爱刘梦得先主庙诗山谷使余读李义山汉宣帝诗然后知梦得之浅近又尝爱崔涂孤鴈诗云几行归塞尽念尔独何之八句公又使读老杜孤鴈不饮啄者然后知崔涂之无竒老杜补遗云鲍当孤鴈诗云更无声接续空有影相随孤则孤矣岂若子美孤鴈不饮啄飞鸣声念羣谁怜一片影相失万重云含不尽之意乎
　　三山老人语録云张平子南都赋淯水荡其胸相如子虚赋弓不虚发中必决眦望岳诗荡胸生层云决眦入归鸟借用二赋中字也胸与眦当于山言之或以人言之非也
　　石林诗话云诗语固忌用巧太过然縁情体物自有天然工巧而不见其刻削之痕老杜细雨鱼儿出微风燕子斜此十字殆无一字虚设细雨着水面为沤鱼常上浮而淰若大则伏而不出燕体轻弱风猛则不能胜惟微风乃受以为势故又有轻燕受风斜之语至穿花蛱蝶深深见防水蜻蜓欵欵飞深深字若无穿字欵欵字若无防字无以见其精微如此然读之浑然全似未尝用力此所以不碍其气格超胜唐末诸子为之便当入鱼跃练江抛玉尺莺穿丝柳织金梭体矣













　　渔隐丛话前集巻九
　　钦定四库全书
　　渔隐丛话前集巻十
　　宋　胡仔　撰
　　杜少陵五
　　三山老人语録云重过何氏诗云花妥莺梢蝶溪喧獭趂鱼西北方言以堕为妥花妥即花堕也
　　诗眼云山谷言文章必谨布置每见后学多告以原道命意曲折后予以概考古人法度如赠韦见素诗云纨袴不饿死儒冠多误身此一篇立意也故使人静听而具陈之耳自甫昔少年日至再使风俗淳皆儒冠事业也自此意竟萧条至蹭蹬无纵鳞言误身如此也则意举而文备故已有是诗矣然必言其所以见韦者于是有厚愧真知之句所以真知者谓传诵其诗也然宰相职在荐贤不当徒爱人而已士故不能无望故曰窃效贡公喜难甘原宪贫果不能荐贤则去之可也故曰焉能心怏怏只是走踆踆又将入海而去秦也然其去也必有迟迟不忍之意故曰尚怜终南山回首清渭滨则所知不可以不别故曰常拟报一饭况怀辞大臣夫如此是可以相忘于江湖之外虽见素亦不得而见矣故曰白鸥没浩荡万里谁能驯终焉此诗前贤録为压巻葢布置最得正体如官府甲第防堂房室各有定处不可乱也韩文公原道与书之尧典葢如此其它皆谓之变体可也葢变体如行云流水初无定质出于精微夺乎天造不可以形器求矣然要之以正体为本自然法度行乎其间譬如用兵竒正相生初若不知正而径出于竒则纷然无复纲纪终于败乱而已矣原道以仁义立意而道徳从之故老子舍仁义则非所谓道徳继叙异端之汩正继叙古之圣人不得不用仁义也如此继叙佛老之舍仁义则不足以治天下也如彼反覆皆数叠而复结之以先王之敎终之以人其人火其书必以是禁止而后可以行仁义于是乎成篇若尧典自若稽古帝尧至格于上下则尧之大畧也自克明峻徳至于于变时雍言尧修身以及天下也于是乃命羲和言天事若予采若时登庸言人事洪水方割言地事三才之道既备继之以逊位终焉然则自古有文章便有布置讲学之士不可不知也又云诗有一篇命意有句中命意如老杜上韦见素诗布置如此是一篇命意也至其道迟迟不忍去之意则曰尚怜终南山回首清渭滨其道欲与见素别则曰常拟报一饭况怀辞大臣此句中命意也葢如此然后顿挫高雅又有意用事有语用事李义山海外徒闻更九州其意则用杨妃在蓬莱山其语则用邹子云九州之外更有九州如此然后深稳健丽山谷云天育骠骑歌首句云吾闻天子之马走千里乃穆天子传云天子之马走千里天子之狗走百里示从孙济诗刈葵莫放手放手伤葵根此引前汉永平诏权门请托残吏放手之放手戏赠阌乡秦少府短歌云昨夜邀欢乐更无多才依旧能潦倒注引嵇康传浅陋乃魏天保以后重吏事谓容止蕴借者为潦倒出此也南朝何季山居若邪溪云门寺与二兄求防并栖遁世号三高敕给白衣尚书禄不受故山水障图末云若邪溪云门寺吾独胡为在泥滓青鞋布袜从兹始葢有隐遯之兴也百忧集行云只今倐忽已五十旧本云只今年才五六十此语似方六七十如五六十也宴戎州杨使君东楼云重碧拓春酒轻红擘荔支拓春酒擘荔支此主人用歌妓为乐者渼陂行菱叶荷花静如拭拭训净杂记雍人拭羊注拭净也自京赴奉先县咏怀云朱门酒食臭路有冻死骨孙子新书云楚庄攻宋厨有臭肉尊有爼肉而三军有饥色也注引孟子殊非是北征诗天吴及紫凤颠倒在短褐天吴水兽八首八足尾背青黄出山海经赠李白云飞扬跋扈为谁雄葢用贺六浑论侯景专制河南十四年有飞扬跋扈之志事指禄山而言也至日云愁日愁随一线长释者谓嵗时记云宫中以红线量日影至日日影增一线而唐杂録谓宫中以女工揆日之长短冬至后日晷渐长比常日増一线之功此説为是解闷诗云侧生野岸及江浦不熟丹宫满玉壶云壑布衣鲐背死劳生重马翠眉踈侧生荔支见左太冲蜀都赋张九龄亦云陋下泽之沮洳恶层崖之崄巇彼前志之或妄何侧生之见疵云壑布衣临武长唐上书谏荔支也见后汉和帝纪生当作【而邻切】武后改人为因而误写重当作害踈当作湏别本如此翠眉谓妃子也秋日防府咏怀寄郑监李宾诗有羽翼商山起蓬莱汉阁连葢用太子賔客秘书监事也峡束苍江起岩排石树圎石树石楠也杜位宅守嵗诗旧本作守嵗阿咸家当以此为是广文到官舍置马堂阶下旧本系马堂阶下系马乃合诗人之语时时乞酒钱乞与也【丘既切】杜诗凡言建已建子者月用当时厯法野艇恰受两三人别本作航航是大舟当以艇为正看题减药囊一作检检字乃合诗意女轻烽燧胡儿制骆驼制读与掣同俗音作彻耳臣子忧四畨当作忧思畨空城白日长当作城空白日长蜀人谓柂师长年三老谓衫领为舡杜诗皆用之
　　东坡云七言之伟丽者子美云旌旗日暖龙蛇动宫殿风微燕雀高五更鼓角声悲壮三峡星河影动揺尔后寂寥无闻焉直至永叔云苍波万古流不尽白鸟双飞意自闲万马不嘶听号令诸畨无事着耕耘可以并驱争先矣小生亦云令严钟鼓三更月野宿貔貅万灶烟又云露布朝驰玉闗塞捷书夜到甘泉宫亦庶几焉耳石林诗话云七言难于气象雄浑句中有力而纡余不失言外之意自老杜锦江春色来天地玉垒浮云变古今与五更鼓角声悲壮三峡星河影动揺等句之后常恨无复继者韩退之笔力最为杰出然每苦意与语俱尽和裴晋公破蔡州回所谓将军旧压三司贵相国新兼五等崇非不壮也然意亦尽于此矣不若刘禹锡贺晋公留守东都云天子旌旗分一半八方风雨会中州逺而大体也
　　西清诗话云杜少陵云作诗用事要如禅家语水中着盐饮水乃知盐味此説诗家秘密藏也如五更鼓角声悲壮三峡星河影动揺人徒见凌轹造化之工不知乃用事也祢衡传挝渔阳撡声悲壮汉武故事星辰动揺东方朔谓民劳之应则善用事者如系风捕影岂有迹邪
　　诗眼云世俗喜绮丽知文者能轻之后生好风花老大即厌之然文章论当理与不当理耳茍当于理则绮丽风花同入于妙茍不当理则一切皆为长语上自齐梁诸公下至刘梦得温飞卿辈往往以绮丽风花累其正气其过在于理不胜而词有余也老杜云緑垂风折笋红绽雨肥梅岸花飞送客樯燕语留人亦极绮丽其模冩景物意自亲切所以妙絶古今言舂容闲适则有穿花蛱蝶深深见防水蜻蜓欵欵飞落花游丝白日静鸣鸠乳燕青春深言秋景悲壮则有蓝水逺从干涧落玉山高并两峰寒无边落木萧萧下不尽长江滚滚来其富贵之词则有香飘合殿春风转花覆千官淑景移麒麟不动炉烟转孔雀徐开扇影还其吊古则有映阶碧草自春色隔叶黄鹂空好音竹送清溪月苔移玉座春皆出于风花然穷尽性理移夺造化又云絶壁过云开锦绣疎松夹水奏笙篁自古诗人巧即不壮壮即不巧巧而能壮乃如是也
　　苕溪渔隐曰老杜和早朝大明宫诗贾至为唱首王维岑参皆有之四诗皆佳絶贾至诗云银烛朝天紫陌长禁城春色晓苍苍千条弱柳垂青百啭流莺绕建章劒佩声随玉墀步衣冠身惹御鑪香共沐恩波鳯池里朝朝染翰侍君王老杜诗云五夜漏声催晓箭九重春色醉仙桃旌旗日暖龙蛇动宫殿风微燕雀高朝罢香烟擕满袖诗成珠玉在挥毫欲知世掌丝纶美池上于今有凤毛王维诗云绛帻鸡人送晓筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到凤池头岑参诗云鸡鸣紫陌曙光寒莺啭皇州春色防金鏁晓钟开万戸玉阶仙仗拥千官花迎劒佩星初落柳拂旌旗露未干独有凤凰池上客阳春一曲和皆难今苏台闽中杜工部集本皆不附此三诗惟钱唐旧本有之后山诗话云子美怀薛据云独当省署开文苑兼泛沧浪学钓翁葢省署开文苑沧浪学钓翁据之诗也王摩诘云九天阊阖开宫殿万国衣冠拜冕旒子美取作五字云阊阖开黄道衣冠拜紫宸而语益工苕溪渔隐曰子美与王维同和贾至早朝大明宫诗即此一聨也子美宁肯取同时之人诗句以为已用岂不为当时流辈之所讥诮乎无已遽以为説何不知子美之甚邪蔡寛夫诗话云唐自景云以前诗人犹习齐梁之气不除故态率以纎巧为工开元后格律一变遂超然越度前古当时虽李杜独据闗键然一时辈流亦非太和元和间诸人可跂望如王摩诘世固知之矣独贾至未见深称者余尝观其五言如极浦三春草高楼万里心楚山晴霭碧湘水暮流深忽与朝中旧同为泽畔吟停杯试北望还欲泪沽襟又越井人南去湘川水不流江边数杯酒海内一孤舟岭峤同迁客京华即旧游春心将别恨万里共悠悠如此等类使置老杜集中虽明眼人恐未易辨也
　　东坡云解忧诗云减米散同舟路难思共济向来云涛盘众力亦不细呀帆瞥眼过飞橹本无蒂得失瞬息间致逺思恐泥百虑视安危分明曩贤计兹理庶可广拳拳期勿替杜诗固无敌然自致逺以下句真村陋也此取其瑕瓋世人雷同不复讥评过矣然亦不能掩其美也





　　渔隐丛话前集巻十
　　钦定四库全书
　　渔隐丛话前集巻十一
　　宋　胡仔　撰
　　杜少陵六
　　西清诗话云树萱录云子美自负其诗郑防妻病疟过之云当诵予诗疟自避初云日月低秦树乾坤绕汉宫不愈则诵子章髑髅血模糊手提掷还崔大夫又不愈则诵虬须似太宗色映塞外春若又不愈则卢扁无如何矣此唐末俗子之论少陵与防结交义动死生若此乃昨暮小儿语耳万无此理虬须似太宗乃八哀诗谓汝阳王璡虽死先扵防八哀诗乃郑防軰没后同时作则防不及见此诗明矣
　　隐居诗话云李光弼代郭子仪入其军号令不更而旌旗改色及其亡也杜甫哀之云三军晦光彩烈士痛稠叠前人谓杜甫之为诗史葢为是也非但叙尘迹摭故实而已
　　石林诗话云长篇最难晋魏以前诗无过一韵者葢常使人以意逆志初不以叙事倾倒为工至述懐北征诸篇穷极笔力如太史公纪传此古今絶唱然八哀八篇本非集中髙作而世多尊称之不敢议此乃揣骨聴声耳其病葢伤扵多也如李邕苏源明诗中极多累句余尝痛刋去仅取其半方尽善然此话不可为不知者言也少陵诗总目云八哀诗维古风中最为大笔崔徳符尝论斯文可以表里雅颂中古作者莫及也两纪行诗发秦州至鳯凰台发同谷县至成都府合二十四首皆以经行为先后无复差舛昔韩子苍尝论此诗笔力变化当与太史公诸赞方驾学者宜常讽诵之
　　唐子西语録云秦中纪行诗如江间饶竒石未为极胜到瞑色帯逺客则不可及也
　　苕溪渔隐曰余读史传及旧闻扵知识间得少陵诗事甚多皆王原叔所不注者如冬狩行云自从献寳朝河宗穆天子传天子西征至阳纡山河伯冯夷之所居是为河宗天子乃沉璧礼焉河伯乃与天子披圗视典以观天下寳器秋日防府咏懐云穰多栗过拳西京杂记上林苑峄阳栗大如拳又云门求七祖禅传灯録北宗神秀门人普寂立其师为第六祖而自称七祖秋日题郑监湖上亭云髙唐寒浪减髣髴识昭丘荆州圗记当阳东南七十里有楚昭王墓登楼即见所谓昭丘也防府书懐云藻绘忆逰睢魏文帝与曹洪书游睢涣者学藻缋之防注云睢涣之间出文章枯柟诗冻雨落流胶楚词使冻兮洒尘注云江东呼夏月暴雨为冻音东八哀张九龄诗仙鹤下人间独立霜毛整张九龄家传九龄初生母夣九鹤从天而下恐少陵用此事西京杂记元封中雪大寒牛马皆巻缩如猬故前苦寒行云汉时长安雪一丈牛马毛寒缩如猬述古诗邪赢无乃劳张平子西京赋邪赢优而足恃注云邪伪之利自饶足恃也一作嬴一作羸非是腊日云口脂面药随恩泽翠管银罂下九霄唐制腊日赐北门学士口脂盛以碧镂牙筩酉阳杂爼亦云灔滪堆云如马戒舟航水经白帝山城门西江有孤石冬出二十余丈夏即没有时不出又十道志曰灔滪大如马瞿塘不可下秋兴云昆吾御宿自逶迤事见杨防传武帝开广上林南至宜春鼎湖御宿昆吾旧唐书郭子仪上言吐蕃党项不可忽宜早为备广徳元年遣李之芳等使于吐蕃为虏所留二年乃得归故哭李之芳诗云奉使失张骞葢此事也代宗自楚王徙封成王洗兵马云成王功大心转小代宗时为元帅故也自京赴奉先县咏懐云君臣留懽娯乐动殷樛嶱半山老人刋作胶葛未详其事所出后读上林赋张乐乎胶葛之防防屋也胶葛旷逺深貎乃出此也梅雨云南京犀浦道四月熟黄梅今本犀作西非是犀浦在成都府二十五里太守李氷作五石犀沉江以压水怪因以名县出成都记赠射洪李四丈云丈人屋上乌人好乌亦好六韬武王登夏台以临殷民周公曰爱人者爱其屋上乌憎人者憎其储胥和贾至舍人早朝大明宫云五夜漏声催晓箭顔氏家训或问一夜五更何所训答云汉魏以来谓甲夜乙夜丙夜丁夜戊夜又谓之五鼔亦谓之五更皆以五为节也风疾舟中伏枕书懐云疑惑樽中弩乐广乃弓影此云弩影事见风俗通应抑为汲令夏至日赐主簿杜宣酒北壁上有悬赤弩照杯中形如蛇因得疾抑知之使宣扵旧处设酒犹有蛇抑指曰此弩影耳觧闷云复忆襄阳孟浩然清诗句句尽堪传即今耆旧无新语谩钓槎头缩项鳊襄阳耆旧传岘山下汉水中出鳊鱼味极肥美常禁人采捕以槎断水因谓之槎头鳊宋张敬儿为刺史作六橹船献齐髙帝曰奉槎头缩项鳊一千八百头孟浩然尝有诗云试垂竹竿钓果得槎头鳊用此事也饮中八仙歌云天子呼来不上船按范传正李太白墓碑云明皇泛白莲池召公作序公已被酒命髙将军扶以登舟恐少陵用此事或云蜀人呼衣襟纫为船有以见太白醉甚虽见天子披襟自若其真率之至也
　　苕溪渔隐曰李杜畵像古今诗人题咏多矣若杜子美其诗髙妙固不待言要当知其平生用心处则半山老人之诗得之矣若李太白其髙气葢世千载之下犹可叹想则东坡居士之赞尽之矣半山老人诗云吾观少陵诗谓与元气侔力能排天斡九地壮顔毅色不可求浩荡八极中生物岂不稠丑妍巨细千万殊竟莫见以何雕锼惜哉命之穷颠倒不见收青衫老更斥饿走半九州瘦妻僵前子仆后攘攘盗贼森戈矛吟哦当此时不废朝廷忧尝愿天子圣大臣各伊周寜令吾庐独破受冻死不忍四海赤子寒飕飕伤屯悼屈止一身嗟时之人我所羞所以见公像再拜涕泗流推公之心古亦少愿起公死从之游东坡居士賛云天人几何同一沤谪仙非谪乃其逰麾斥八极隘九州化为两鸟鸣相酬一鸣一止三千秋开元有道为少留縻之不可矧肯求西望太白横峩岷眼髙四海空无人大儿汾阳中令君小儿天台贺季真平生不识髙将军手污吾足乃敢瞠作诗一笑君应闻
　　东坡云桃竹杖引江心蟠石生桃竹斩根削皮如紫玉桃竹叶如椶身如竹密节而实中犀理痩骨天成拄杖也岭外人多种此而不知其为桃竹流传四方视其端有眼者葢自东坡出也
　　东坡云仆尝问荔支何所似或曰荔支似龙眼坐客皆笑其陋荔支实无所似也仆云荔支似江瑶柱应者皆怃然仆亦不辨昨日见毕仲游仆问杜甫似何人仲游言似司马迁仆喜而不答葢与曩言防也
　　后山诗话云永叔不好杜诗子瞻不好司马迁史记余每与黄鲁直怪叹以为异事
　　学林新编云赠李太白诗岂无青精饭使我顔色好注诗者曰梁书安成康王秀传或橡饭菁羮惟日不足或葭墙艾席乐在其中某按青菜为羮谓之菁羮字书菁蔓菁也书所谓菁茅礼所谓菁蒩即此物也子美诗葢用道书中陶隐居登真诀有干石青精防饭防音迅谓食也其法即南烛草木浸米蒸饭暴干其色青如珠食之可以延年却老此子美所谓青精饭也神农本草木部有南烛枝叶人服轻身长年令人不饥益顔色取汁炊饭名为乌饭又名黑饭草在道书谓之南烛枝叶葢一物也以菁羮为青精则误甚矣
　　学林新编云匡山读书处头白好归来注诗者曰匡山未详某案汉郡国志庐江郡寻阳县刘昭注引释惠逺庐山记曰有匡俗先生出商周之际居其下受道扵仙人时谓所止为仙人之庐又引豫章旧志曰匡俗先生字君平夏商之苖裔又建康实録曰隆安六年亘元遗书于匡山惠逺法师然则匡山者庐山也李太白游庐山旧矣子美既不得志而太白复以譛出故子美诗曰头白好归来葢欲招隐为庐山之游也
　　苕溪渔隐曰缃素杂记学林新编二家辨证乗槎事大同小异余今采摭其有理者共为一说按张茂先博物志曰旧说天河与海通近世有人居海上者每年八月见浮槎来不失期赍一年粮乗之而去十余日中犹观星月日辰自后茫茫亦不觉昼夜奄至一处有城郭屋舍甚严遥望宫中有妇人织见一丈夫牵牛渚次饮之惊问曰何由至此其人说与来意并问此是何处答曰君至蜀郡访严君平则知之因还后以问君平君平曰某年月日有客星犯牵牛宿计年月正是此人到天河时也所载止此而已而荆楚嵗时记直曰张华博物志云汉武帝令张骞穷河源乗槎经月而去至一处见城郭如官府室内有一女织又见一丈夫牵牛饮河骞问云此是何处答曰可问严君平织女取榰机石与骞而还后至蜀问君平君平曰某年月日客星犯牛斗所得榰机石为东方朔所识并其证焉案骞本传及大宛传骞以郎应募使月氏为匈奴所留十余嵗得还骞身所至者大宛大月氏大夏康居而传闻其旁大国五六具为天子言其地形所有并无乗槎至天河之说而宗懔乃傅防以为武帝张骞之事又益以榰机石之说何邪子美防府咏懐诗曰途中非阮籍槎上似张骞又秋兴诗曰奉使虚随八月槎如此类前贤多用之恐非实事学林新编云世传织女嫁牵牛渡河相防某案史记晋天文志河鼓星在织女牵牛二星之间世俗因傅防为渡河之说媟渎上象无所根据淮南子云乌鹊填河成桥而渡织女荆楚嵗时记云七夕河汉间奕奕有光景以此为候是牛女相过也其说皆怪诞不足信子美牵牛织女诗曰牵牛出河西织女处其东万古永相望七夕谁见同神光竟难候此事终朦胧观子美诗意不取世俗说也七夕乞巧见扵周处风土记乃后人编类成书大抵初无稽考不足信者多矣
　　苕溪渔隐曰余观注诗史是二曲李歜述其自序云歜上书之明年言狂意妄圣天子不赐镬樵全生弃逐岭表东坡先生亦谪昌化幸沗门下青氊又扵疑误处授先生指南三千余事防之编简聊自记其忘遗尔然三千余事余甞细考之史传小说殊不略见一事寜尽出扵异书邪以此騐之必好事者伪撰以诳世所谓李歜者葢以诡名耳其间又多载东坡语如草黄骐骥病则注云陈畯卧疾梁拘过门曰霜经草黄骐骥病矣驽骀何以快駃葢言君子不得时小人自肆也少游一日来问余曰某细味杜诗皆扵古人语句补缀为诗平稳妥贴若神施设不知工部腹中几个国子监邪余喜此谭遂笔寄同叔【子由一字同叔】使知少游留心扵老杜意欲铲叠嶂则注云袁盎曰诸侯欲铲连云叠嶂而造物夫复如何余因舟中与儿子迨同注检书倦先卧余继烛至晓遂疏之似此等语甚众此聊举其一二言之当亦是伪撰耳近时又有笺注东坡诗句者其集刋行号曰东坡锦绣段者是也亦随句撰事牵合殊无根蒂正与李歜注诗史同科皆不可信也闽中近时又刋诗话总此集即阮阅所编诗总也余扵渔隐丛话序中已备言之阮字闳休官至中大夫甞作监司郡守庐州舒城人其诗总十巻分门编集今乃为人易其旧序去其姓名略加以苏黄门诗说更号曰诗话总以欺世盗名耳世所传眼儿媚词楼上黄昏杏花寒斜月小栏干一防燕子两行归鴈畵角声残绮人在东风里无语对春闲也应似旧盈盈秋水淡淡春山亦闳休所作也闳休甞为钱唐幕官眷一营妓罢官去后作此词寄之










　　渔隐丛话前集巻十一
　　钦定四库全书
　　渔隐丛话前集巻十二
　　宋　胡仔　撰
　　杜少陵七
　　潘子真诗话云北岳碑后汉光和二年立苦县老子庙亦汉碑其字刻极劲杜诗所谓苦县光和尚骨立书贵痩硬方通神苦县光和谓二碑也顔之推论文章云至扵陶冶性情从容讽谏入其滋味亦乐事也老杜陶冶性灵存底物葢本扵此可叹诗云丈夫正色动引经丰城客子王季友羣书万巻常暗诵孝经一通看在手贫穷老痩家卖履好事就之为携酒豫章太守髙帝孙引为賔客敬颇久元结箧中集载季友数诗殊髙古髙帝孙者李勉也葢郑惠王元懿生安徳郡公琳琳生择言择言生勉勉自河南尹徙江西观察使按唐河西新幢子记题名云使兼御史中丞兼监察御史王季友陆士衡伤逝赋云托末契扵后生杜诗云晩将末契托年少瑞应图曰王者宴不及醉则银瓮出洗兵马诗云不知何国进白环复道诸山出银瓮舜时西王母进白环见宋书志逰子久在外门户无人持古乐府陇西行健妇持门户亦胜一丈夫焉知肘腋祸自及枭獍徒肘腋是赵灭智伯事苏秦激张仪相秦以马韀席坐之人来坐马韀之句出扵此也古人造语俯仰纡余各有态小麦青青大麦枯谁当获者妇与姑丈夫何在西击胡凡此句中每函问答之词大麦干枯小麦黄问谁腰防胡与羗句法实有所自刘孝标广絶交论云王阳登则贡公喜罕生逝而国子悲故老杜诗云窃效贡公喜
　　苕溪渔隐曰遣懐诗昔我游宋中惟梁孝王都忆与髙李軰论交入酒垆两公壮藻思得我色敷腴气酣登吹台懐古视平芜桉新唐书甫从李白及髙适过汴州酒酣登吹台慷慨懐古人莫测也吹台即梁孝王歌台今谓繁台矣而西清诗话乃云质之少陵昔游诗昔者与髙李同登单父台则知非吹台三人皆词宗果登吹台岂无雄词杰唱着后世邪予窃哂其弗细考前诗而妄为云云故具载之以显其误也
　　洪驹父诗话云世谓兄弟为友于谓子孙为诒厥者歇后语也子美诗曰山鸟山花皆友于退之诗谁谓诒厥无基址韩杜亦未能免俗何也苕溪渔隐曰老杜诗云六月旷抟扶按荘子抟扶揺而上者九万里疏云抟鬬扶揺旋风也今云抟扶亦是歇后语耳
　　隐居诗话云唐人咏马嵬之事者多矣世所称者刘禹锡云官军诛佞幸天子舍夭姬羣吏伏门屏贵人牵帝衣低回转美目风日为无辉白居易云六军不发争奈何宛转娥眉马前死此乃歌咏禄山能使官军叛逼迫明皇明皇不得已而诛杨妃也岂特不晓文章体裁而造语惷拙抑亦失臣下事君之礼老杜则不然其北征诗曰忆昨狼狈初事与古先别不闻夏商衰中自诛褒妲乃见明皇鍳夏商之败畏天悔过赐妃子以死官军何预焉唐阙史载郑畋马嵬诗命意似矣而词句凡下比托无状不足道也苕溪渔隐曰予观冷斋夜话所论与此相同但隐居诗话乃魏泰道辅所撰道辅于明白为前軰必明白窃其说耳然老杜谓夏商衰诛褒妲褒姒周幽王后也疑夏字为误当云商周可也
　　桐江诗话云魏道辅泰襄阳人元祐名士也与王介甫兄弟最相厚初以谓有隐徳不仕及试院中因上请主文道辅恃才豪纵不能忍一时之忿敺主文几死坐是不许取应尝有荆门别张天觉诗云秋风十驿望台星想见氷壶照坐清零雨已回公旦驾挽须聊聼野王筝三朝元老心方壮四海苍生耳已倾白髪故人来一别却归林下看升平诗律峻峭今人不可到也
　　潘子真诗话云道辅少与徐忠愍及山谷老人友善博极羣书尤能谈朝野可喜事亹亹终日作诗自成一家有集二十巻号汉上丈人其间有博山烧沉水烟烬气不灭日暮白门前杨花散成雪不减江左诸人语诗眼云孙莘老尝谓老杜北征诗胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定时曽子固曰司马迁学荘子班固学左氏班马之优劣即荘老之优劣也公又曰司马迁荘子既造其妙班固学左氏未造其妙也然荘子多寓言架空为文章左氏皆书事实而文词亦不减荘子则左氏为难子固亦以为然
　　唐子西语録云古之作者初无意于造语所谓因事以陈辞如北征一篇直纪行役耳忽云或红如丹砂或黑如防漆雨露之所濡甘苦齐结实此类是也文章只如人作家书乃是
　　后山诗话云裕陵常谓杜子美诗勲业频防镜行藏独倚楼谓甫之诗皆不迨此
　　冷斋夜话云诗句有含蓄者如老杜勲业频看镜行藏独倚楼郑云叟曰相防临逺水独自上孤舟是也有意含蓄者如宫词曰银烛秋光冷畵屛轻罗小扇扑流萤天街夜色凉如水卧防牵牛织女星又嘲人诗曰怪来妆阁闭朝下不相迎总向春园里花间语笑声是也有句意俱含蓄者如九日诗曰明年此防知谁健醉把茱茰子细防宫怨诗曰玉容不及寒鸦色犹帯朝阳日影来是也
　　山谷云余读周书月令云反舌有声佞人在侧乃解百舌诗过时如发口君侧有防人之句
　　东坡云自平宫中吕太一世莫晓其义而妄者以谓唐时有自平宫偶读宗实録有中宫吕太一叛于广南杜诗葢言自平宫中吕太一故下文有收珠海南之句见书不广而以意轻改文字鲜不为人笑后出塞诗我本良家子出师亦多门将骄益愁思身贵不足论跃马二十年恐辜明主恩坐见幽州骑长驱河洛昏中夜间道归故里但空村恶名幸脱免穷老无儿孙详味此诗葢禄山反时其将校有脱身归国而禄山虏执其妻子者不知其姓名可恨也余在岐下见秦州进一马騣如牛项垂胡侧立颠倒毛生肉端番人云此肉騣马也乃知邓公骢马行肉骏碨礧连钱动当作肉騣咏懐诗杜陵有布衣老大意转拙许身一何愚窃比稷与契子美自比稷契人未必许也然其又有诗云舜举十六相身尊道更髙秦时用商鞅法令如牛毛自是稷契軰人口中语也又云知名未必称局促商山芝又云王侯与蝼蚁同尽随丘墟愿闻第一义回向心地初乃知子美诗尚有事在也
　　唐子西语録云舜举十六相身尊道更髙秦时用商鞅法令如牛毛其扵治道深矣
　　西清诗话云同谷县七歌其四云呜呼四歌兮歌四奏竹林为我啼清昼近有一士人自同州来笼一禽大如雀色正青善鸣问其名曰此竹林鸟也今本作林猿非也
　　冷斋夜话云笋根稚子无人见沙上鳬雏旁母眠世不解稚子无人见何等语唐人食笋诗稚子脱锦绷骈头玉香滑则稚子为笋明矣賛寜杂志曰竹根有防大如猫其色类竹名豚亦云稚子余以问子苍子苍曰笋为稚子老杜之意也不用食笋诗亦可
　　漫叟诗话云笋根稚子无人见当为野雉之雉或以为童稚非也
　　桐江诗话云冷斋以稚子便作笋引唐人诗为证何谬之甚也此诗葢为笋之脱箨如小儿之解绷便以稚子为笋则非也少陵诗本笋根雉子无人见今误以雉为稚葢笋生乃雉哺子之时言雉子之小在竹间人不能见故也
　　吕氏童防训云雕虫防记忆烹鲤问沉绵不说作赋而说雕虫不说寄书而说烹鲤不说疾病而云沉绵颂椒添讽味禁火卜欢娯不说嵗节但云颂椒不说寒食但云禁火亦文章之妙也
　　三山老人语録云登慈恩寺塔诗讥天寳时事也山者人君之象防山忽破碎则人君失道矣贤不肖混殽而清浊不分故曰泾渭不可求天下无纲纪文章而上都亦然故曰俯视但一气焉能辨皇州扵是思古之圣君不可得故曰回首呌虞舜苍梧云正愁是时明皇方耽于淫乐而不已故曰惜哉瑶池饮日宴昆仑丘贤人君子多去朝廷故曰黄鹄去不息哀鸣何所投惟小人贪窃禄位者在朝故曰君防随阳鴈各有稻梁谋
　　苕溪渔隐曰家家养乌之句余观诸公诗话其说葢有四焉漫叟诗话以猪为乌蔡寛夫诗话以乌野神为乌冷斋夜话以乌蛮为乌沈存中笔谈缃素杂记以鸬鷀为乌今具载其说焉漫叟诗话云家家养乌顿顿食黄鱼世以乌为鸬鷀言川人养此取鱼予崇寜间往兴国军太守杨鼎臣字汉杰一日约饭乡味作蒸猪头肉因谓予曰川人嗜此肉家家养猪杜诗所谓家家养乌是也每呼猪则作乌声故号猪为乌蔡寛夫诗话云或言老杜诗家家养乌顿顿食黄鱼乌乃鸬鷀谓养之以捕鱼予少时至巴中虽见有以鸬鷀捕鱼者不闻以为乌也不知防州圗经何以得之然元微之江陵诗云病赛乌称巫占瓦代注云南人染病则赛乌则乌之名自见扵此巴楚间甞有捕得杀人祭者问其神名曰乌野七头神则乌乃所事神名尔或云养字乃赛字之讹理亦当葢为其杀人而祭之故诗首言异俗吁可怪斯人难并居若养鸬鷀捕鱼而食有何吁怪不可并居之理则鸬鷀决非乌宜当从元注也冷斋夜话云川峡路民多供事乌蛮以临江故顿顿食黄鱼耳俗人不解便作养畜字读遂使沈存中白差乌为鸬鷀也沈存中笔谈云士人刘克博观异书杜诗有家家养乌顿顿食黄鱼世之说者皆谓防峡至今有户乃夷人也其主谓之然不闻有乌之说又户者夷人所称又非人家所养克乃按防州圗经称峡中人以鸬鷀绳系其颈使之捕鱼得鱼则倒提出之至今如此予在蜀中见人家养鸬鷀使捕鱼信然但不知谓之乌耳缃素杂记云笔谈甞论杜诗家家养乌顿顿食黄鱼峡中人谓鸬鷀为乌饲养之以取鱼者也又按东斋记事云蜀之鱼家养鸬鷀十数者日得鱼可数十斤以绳约其吭才通小鱼大鱼则不可食时呼而取出之乃复遣去甚驯狎指顾如人意有得鱼而不以归者则押羣者啄而使归比之放鹰鹘无驰走之劳得利又差厚所载止此而已然范蜀公亦不知鸬鷀乃杜诗所谓乌也按夷貊传云倭国水多陆少以小环挂鸬鷀项令入水捕鱼日得百余头则此事信然余尝细考四说谓鸬鷀为乌是也其谓猪与乌野神乌蛮为乌者非也余官建安因事至北苑焙茶扁舟而归中途见数渔舟每舟用鸬鷀五六以绳系其足放入水底捕鱼徐引出取其鱼目覩其事益可验矣

　　渔隐丛话前集巻十二
　　钦定四库全书
　　渔隐丛话前集巻十三
　　宋　胡仔　撰
　　杜少陵八
　　漫叟诗话云呌怒索饭啼门东又云用激壮士肝说者谓庖厨之门在东肝主怒非偶就韵也可谓至论秋雨叹禾头生耳黍穗黑今所行印本皆作木字事见齐民要术云秋雨甲子禾头生耳木当作禾往在诗白间剥画虫初不知其何等语也及观何平叔景福殿赋云皎皎白间微微列钱注谓白间也余尝以白间对黄里姜七少府设鲙戏赠长歌首章云姜侯设鲙当严冬昨日今日皆天风乃知悭风澁雨之句自古有之偏劝腹腴媿年少山谷谓腹下肥处为腴丹青引意匠惨淡经营中事见陆机文赋意司契而为匠飰抄云子白之句说者多以学林所记云事母风子云汉武外传云神仙之食有风实云子当出扵此按本草崖蜜石蜜也故老杜逸诗有崖蜜松花白山杯竹叶新之句萤火诗幸因腐草出敢近太阳飞说者云为李辅国作
　　隐居诗话云夏郑公竦评老杜初月诗微升紫塞外已隐暮云端以为意主肃宗也郑公善评诗也吾观退之煌煌东方星奈此众客醉其顺宗时作也东方谓宪宗在储也
　　瑶溪集云诗之六义后世赋别为一大文而比少兴多诗人之全者惟杜子美时能兼之如新月诗光细欲上影斜轮未安位不正徳不充风之事也微升古塞外已隐暮云端才升便隐似当日事比之事也河汉不改色闗山空自寒河汉是矣而闗山自凄然有所感兴也庭前有白露露是天之恩泽雅之事暗满菊花团天之泽止及扵庭前之菊成功之小如此颂之事说者以为子美此诗指肃宗作
　　三山老人语録云姜少府设鲙歌云姜侯设鲙当严冬昨日今日皆天风或谓讥姜之悭唐人已有悭风澁雨之语非也葢言严冬天寒又连日有风黄河冰益厚矣当此时而凿冰取鱼为鲙其意勤甚故曰黄河美鱼不易得凿冰恐侵河伯宫
　　石林诗话云病柏病橘枯椶枯柟四诗皆当时事病栢当为明皇作与杜鹃行同意枯椶皆民力之残困其篇中自言矣枯柟云犹含栋梁具无复云霄志当为房次律之徒作惟病橘始言惜哉结实小酸澁如棠梨末以比荔支劳民疑若指近幸之不得志者自汉魏以来诗人用意深逺不失古风惟此为然不但语之工也蔡寛夫诗话云江湖多白鸟天地有青蝇人遂以白鸟为鹭而礼记月令羣鸟养羞郑氏乃引夏小正丹鸟白鸟之说谓白鸟为蚊蚋则知以对青蝇意亦深矣不然江湖多白鹭有何说邪
　　山谷云好作竒语自是文章一病但当以理为主理得而辞顺文章自然出羣拔萃观子美到防州后诗退之自潮州还朝后文皆不烦绳削而自合矣
　　蔡寛夫诗话云诗语大忌用工太过葢链句胜则意必不足语工而意不足则格力必弱此自然之理也红稻啄余鹦鹉粒碧梧栖老鳯凰枝可谓精切而在其集中本非佳处不若暂止飞乌将数子频来语燕定新巢为天然自在其用事若宓子弹琴邑宰日终军弃繻英妙年虽字字皆本出处然比今日朝廷须汲黯中原将帅忆亷颇虽无出处一字而语意自到故知造语用事虽同出一人之手而优劣自异信乎诗之难也
　　苏子由云大雅緜九章诵太王迁豳建都邑营宫室而已至其八章廼曰肆不殄厥愠亦不陨厥问始及昆夷之怒尚可也至其九章廼曰虞芮质厥成文王蹶厥生予曰有防附予曰有先后予曰有奔奏予曰有御侮事不接文不属如连山断岭虽相去絶逺而气象联络观者知其脉理之为一也葢附离不以凿枘此最为文之髙致耳老杜防贼时有哀江头诗曰少陵野老呑声哭春日潜行曲江曲江头宫殿鎻千门细栁新蒲为谁緑忆昔霓旌下南苑苑中万物生顔色昭阳殿里第一人同辇随君侍君侧辇前才人帯弓箭白马嚼囓黄金勒翻身向天仰射云一箭正坠防飞翼明眸皓齿今何在血汚游防归不得清渭东流剑阁深去住彼此无消息人生有情泪沾臆江水江花岂终极黄昏胡骑尘满城欲往城南防南北予爱其词气如百金战马注坡蓦涧如履平地得诗人之遗法如白乐天诗词甚工然拙于纪事寸歩不遗犹恐失之此所以望老杜之藩垣而不及也
　　迂叟诗话云唐曲江开元天寳中旁有殿宇安史乱后其地尽废文宗览杜甫诗云江头宫殿鏁千门细栁新蒲为谁緑因建紫云楼落霞亭嵗时赐宴又诏百司于两岸建亭馆太宗扵西郊凿金明池池中有台榭以阅水戏而士人防观无存泊之所若两岸如唐制设亭馆即逾曲江之盛也
　　西清诗话云唐书列女传王珪微时母卢氏尝云子必贵但未见汝与游者珪一日引房龄杜如晦过之母曰汝贵无疑所载止此而已质之少陵诗事未究也送重表侄王砅云我之曽老姑尔之髙祖母尔祖未显时归为尚书妇则珪母杜氏非卢氏也又云隋朝大业末房杜俱交友长者来在门荒年自糊口家贫无供给客位但箕箒俄顷羞颇珍寂寥人散后入怪鬓发空吁嗟为之久自陈剪髻鬟鬻巾充沽酒上云天下乱宜与英俊厚向窃窥数公经纶亦俱有次问最少年虬髯十八九子等成大名皆因此人手下云风云合龙虎一吟吼愿展丈夫雄得辞儿女丑秦王时在坐真气惊户牖及乎贞观初尚书践台斗夫人常肩舆上殿称万夀六宫师柔顺法则化妃后至尊均嫂叔盛事垂不朽其上下详谛如此且一妇人识真主扵侧微尤伟甚史缺失而缪误独少陵载之号诗史信矣
　　桐江诗话云西清诗话辨王珪母姓杜不姓卢引少陵诗为证今观其诗不特不姓卢乃王珪之妻非母也史氏之讹如此少陵诗云我之曽老姑尔之髙祖母尔祖未显时归为尚书妇即知王珪之妻也
　　三山老人语録云唐人好饮甜酒殆不可晓子美云人生几何春已夏不放香醪如蜜甜退之云一罇春酒甘若饴文人此乐无人知
　　东坡云退之诗百年未满不得死且可勤买抛青春国史补云酒则郢之富水乌程之箬下荥阳之土窟春富平之石冻春剑南之烧春子美诗亦云闻道云安麴米春裴铏作传竒记裴航事亦有酒名松醪春乃知唐人名酒以春则抛青春亦必酒名也
　　苕溪渔隐曰严氏溪放歌云劒南嵗月不可度邉头公卿仍独骄按王原叔注云郭英乂代严武镇蜀麄暴不能容甫故有公卿独骄之句予谓是说殊无所据质之唐书及小说严武卒郭英乂代之未几有崔旰之乱甫未尝为英乂幕客何为不见容唐史云严氏以世旧待甫甚善甫尝醉登武牀瞪视曰严挺之乃有此儿武虽暴猛外若不为忤中衔之一日欲杀甫集吏扵门武将出冠钩于帘三左右白其母奔救得止以此知邉头公卿仍独骄之句当为此也
　　三山老人语録云杜子美送严武还朝诗公若登台辅临危莫爱身劝以仗节死义也魏野赠王文正公诗西祀东封都了毕好来相伴赤松防赠寇莱公诗好去上天辞将相却来平地作神仙劝之使退也近世士人与上官诗无非谀词未闻有规劝之语如此者
　　苕溪渔隐曰先君平日尤喜作诗手校老杜集所正舛误甚多句法暮年深得其意味尝泛歙溪用老杜诗青惜峰峦过为韵作五诗其一云港净千寻碧峯回两岸青鹭飞烟漠漠猿啸竹鸡犬闻声地云霞蔽隐扄桃源疑此是时复问渔舲其二云溪山美有余自古神仙宅筑室隐宣平题诗来李白至今负薪人间是餐霞客不向此寻真飘蓬端可惜其三云万山回合处葱郁钓台峯道义髙千古箪瓢敌万钟羊裘甘寂寞鳯阙肯从容勿谓狂奴态清风激懦庸其四云草木纷纷落江山正薄寒云蔵桐子宅波急沈郎滩回首家林逺多愁革草寛青枫知客恨涂血防林峦其五云观山如走马倐忽千羣过水从云际来舟疑天上坐羁孤猿失羣往复蚁旋磨五韵写中肠悲词成楚些
　　遯斋闲览云杜甫赠髙适诗云脱身簿尉中始与捶楚辞韩愈赠张功曹诗云判司卑官不堪说未免捶楚尘埃间杜牧寄小侄阿宜诗云叅军与簿尉尘土惊劻勷一语不中治鞭捶身满疮以此明唐之叅军簿尉有过即受笞杖之刑犹今之胥吏也
　　三山老人语録云桥陵诗先帝昔晏驾兹山朝百灵先帝即睿宗也忆昔诗忆昔先帝廵朔方千乗万骑入咸阳先帝即肃宗也舞剑器行先帝侍女八千人公孙劒器初第一遣懐诗先帝正好武寰海未雕枯先帝即明皇也
　　苕溪渔隐曰唐史张垍尚寜亲公主明皇眷垍厚即禁中置内宅故子美赠之诗云天上张公子宫中汉客星又长安志拾翠殿在大明宫翰林门外望云亭在太极宫景福殿西故次联云赋诗拾翠殿佐酒望云亭皆禁中事也
　　后山诗话云孟嘉落帽前世以为胜絶子美九日诗云羞将短髪还吹帽笑倩傍人为正冠其文雅旷达不减昔人故谓诗非力学可致正须胷中度世耳
　　吕氏童防训云潘邠老言七言诗第五字要响如返照入江翻石壁归云拥树失山村翻字失字是响字也五言诗第三字要响如圎荷浮小叶细麦落轻花浮字落字是响字也所谓响者致力处也予窃以为字字当活活则字字自响
　　洪驹父诗话云刘路左车为予言尝收得唐人杂编时人诗册有送惠二归故居诗云惠子白驹痩归溪惟病身皇天无老眼空谷滞斯人崖蜜松花白山杯竹叶新柴门了生事黄绮未称臣真子美语也白驹或作驴字王直方诗话云蛟室围青草龙堆隐白沙防江蟠古木迎棹舞神鸦破浪南风正收帆畏日斜云山千万叠何处上仙槎此老杜过洞庭诗也李希声云得之江心一小石刻又云老杜遗诗二十九篇而哭台州郑司户苏少监一首山谷云语似不类予最爱其叶叶自开春之句
　　漫叟诗话云老杜诗云麟角鳯觜世莫识煎胶续弦竒自见又杜牧之诗云天上鳯凰难得髓世间那有续弦胶尝见李商老云事载太平广记后读东方朔十洲记鳯麟洲其洲多鳯麟亦多仙家煮鳯喙及麟角合煎作胶为集弦胶或名连金泥以能续连弓弩断弦也劒折以此胶粘之



　　渔隐丛话前集巻十三
　　钦定四库全书
　　渔隐丛话前集巻十四
　　宋　胡仔　撰
　　杜少陵九
　　苕溪渔隐曰戏作花卿歌云成都猛将有花卿学语小儿知姓名用如快鹘风火生见贼唯多身始轻绵州副使着柘黄我卿扫除即日平子章髑髅血模糊手提掷还崔大夫李侯重有此节度人道我卿絶世无天子何不唤取守京都细考此歌想花卿当时在蜀中虽有一时平贼之功然骄恣不法人甚苦之故子美不欲显言之但云人道我卿絶世无既称絶世无天子何不唤取守京都语句含蓄葢可知矣山谷云花卿家在丹棱之东馆镇至今有英气血食其乡
　　陈辅之诗话云荆公尝言世间好语言已被老杜道尽世间俗言语已被乐天道尽然李賛皇云譬之清风明月四时常有而光景常新又似不乏也
　　诗眼云山谷常言少时曽诵薛能诗云青春背我堂堂去白发欺人故故生孙莘老问云此何人诗对曰老杜莘老云杜诗不如此后山谷语传师云庭坚因莘老之言遂晓老杜诗髙雅大体传师云若薛能诗正俗所谓叹世耳
　　山谷云子美入蜀下峡年月则诗中自可见其曰九鑚巴噀火三蛰楚祠雷则往来两川九年在防府三年可知矣苕溪渔隐曰老杜又有十暑岷山葛三霜楚户砧之句诗谱以谓公以乾元已亥冬至蜀不以暑计起明年庚子至是为十暑时已在湖南独言岷山永泰乙已秋至云安云安荆湖皆楚地至是合为五霜而云三者独以峡中言之
　　东坡云悲陈陶云四万义军同日死此房琯之败也唐书作陈涛不知孰是琯既败犹欲持重有所图而中人邢延恩促战遂大败故此次篇悲青坂云焉得附书与我军忍待明年莫仓卒北征诗云桓桓陈将军仗钺奋忠烈此谓陈元礼也元礼佐宗平内难又从幸蜀首建诛杨国忠之防洗兵马云张公一生江海客身长九尺须眉苍此张镐也忆昔诗云闗中小儿坏纲纪谓李辅国也张后不乐上为忙谓肃宗张后也为留猛士守未央谓郭子仪夺兵柄入宿卫也明皇虽诛萧至忠然尝懐之侯君集云蹭蹬至此至忠亦蹭蹬者邪故子美亦哀之云赫赫萧京兆今为时所怜
　　蔡寛夫诗话云洗兵马云张公一生江海客身长九尺须眉苍征起适防风云除扶颠始知筹防良说者以为张公镐也镐虽史称有王霸大略然当为相收复两京时不闻别有竒功但有防史思明欲以范阳归顺为伪知许叔冀临难必变二事耳然当时亦不果用也岂史氏或有遗邪唐书房琯传上皇入蜀琯建议请诸王分镇天下其后贺兰进明以此谗之肃宗琯坐是卒废不用世多悯之予读司空圗房太尉汉中诗云物望倾心久凶渠破胆频注谓禄山初见分镇诏书拊膺叹曰吾不得天下矣非琯无能画此计者葢以乗舆虽播迁而诸子各分统天下兵柄则人心固所系矣未可以强弱争也今唐史乃不载此语圗博学多闻尝位朝廷且修史其言必有自来夫身以此废而功之在时乃若是扵其人之利害岂不重哉惜乎史臣不能为一白之也漫叟诗话云命轩亭名最难事近世士大夫取幽事颇相闗命亭曰闗幽取半夜水明楼命楼曰水明皆失诗人之本意余尝爱竹间有亭曰聼雪曰细香面西有轩曰可月莲池上有亭曰观心禅房竹间有亭曰通幽皆取古人诗句此为得体也
　　唐子西语録云东坡赴定武过京师馆扵城外一园子中余时年十八谒之问余观甚书余云方读晋书卒问其中有甚好亭子名余茫然失对始悟前軰观书用意葢如此
　　苕溪渔隐曰功业多归马伏波功曹非复汉萧何李公彦刘贡甫皆云汉功曹曹参非萧何也余读髙祖纪萧何为主吏孟康曰主吏功曹也然则子美岂误用事也蔡寛夫诗话云子美题道林岳麓寺诗云宋公放逐登临后物色分留与老夫宋公之问也此语句法清新故为杰出其后唐扶题诗复云两祠物色采拾尽壁间杜甫真少恩意虽相反而语亦秀拔乃知文章变态初无穷尽惟能者得之扶即沈传师所谓唐侍御者也其诗他语亦称此如泉清或戏蛟龙窟殿豁数尽髙防掀即今异鸟声不断闻道防花春更烦之类与子美寺门髙开洞庭野殿脚插入赤沙湖五月寒风冷佛骨六时天乐朝香炉之句防不相上下
　　潘子真诗话云楚国先贤传孙隽字文英与李元礼俱娶太尉栢叔元女时人谓桓叔元两女乗龙言得壻如龙也杜诗云门防多喜色女壻近乘龙宋景文亦云承家男得鳯择壻女乗龙事而不如宋之切当至造语则杜浑厚而有工是知文章当以韵为胜也
　　后山诗话云杜牧云南山与秋色气势两相髙最为警絶而子美才用一句语益工云千崖秋气髙
　　钟山语録云杜甫固竒就其分择之好句亦自有数李白虽无深意大体俊逸无踈缪处刘禹锡操行极下内结宦官外结桞子厚作赋甚佳诗但才短思苦耳王直方诗话云潘惇尝以诗呈山谷云凡作诗须要开广如老杜日月笼中鸟乾坤水上萍之类惇云那便到此山谷云无此只是初学诗一门戸耳
　　蔡寛夫诗话云文章变态固亡穷尽然髙下工拙亦各系其人才子美以盘涡鹭浴底心性独树花发自分明为吴体以家家养乌顿顿食黄鱼为俳谐体以江上谁家桃树枝春寒细雨出踈篱为新句虽若为戏然不害其格力李义山但觉防蜂饶舞蝶岂知孤鳯忆雏鸾谓之当句有对固已少贬矣而唐末有章碣者乃以八句诗平侧各有一韵如东南路尽呉江伴正是穷愁暮雨天鸥鹭不嫌斜雨岸波涛欺得送风船偶逢岛寺停帆看深羡鱼翁下钓眠今古若论英达算鸱夷髙兴固无邉自号变体此尤可怪者也
　　苕溪渔隐曰余纂集丛话葢以子美之诗为宗凡诸公之说悉以采摭仍存标目各志所出今更拾遗类次为一以便观览焉江畔独歩寻花絶句云黄四娘家花满蹊千朶万朶压枝低齐鲁大臣二人而史失其名黄四娘者独何人哉因托此诗以得不朽世间幸不幸类如此论画云更觉良工心独苦用意之妙有举世人莫知之者此其所以独苦也何十一覔桤木栽云饱闻桤木三年大与致溪边十畆隂桤木惟蜀中有之散林而美防易长而可薪又老翁须地坐细细酌流霞今本地坐改作地主可谓狗尾续也天育骠骑歌云遂令大奴守天育东坡题此歌于天育骠骑圗后写作大奴字天育则天育为大奴字也矫矫龙性合变化合字亦写作含字定武有此石刻防拂子云不堪代白羽有足除苍蝇山谷言事见新唐书适从何处来者是也注乃引营营青蝇其义安在哉余谓此説误矣此乃元稹事在子美后子美以对白羽皆前代事信乎不行一万里不读万巻书不可看老杜诗葢谓此也社日云尚想东方朔恢谐割肉归东方朔传割肉事乃伏日非社日也史记六国表秦徳云二年初作伏社祠磔狗邑四门自秦汉以来伏腊祠社疑子美借用此事耳忆昔行云落日初霞闪余映倐忽东西无不可王屋山中日西落而人影或在西日东出而人影或在东不可致诘南邻诗云锦里先生乌角巾园收芋栗不全贫旧本栗字今作粟子美以其园犹有芋栗可收所以为不全贫若园更以收粟是岂得为贫也兵车行云君不闻汉家山东二百州千村万落生荆杞唐十道有河北无山东唐都长安自太行以东皆山东也哀王孙云长安城头头白乌夜飞延秋门上呼头字当作颈字葢乌无头白者李潮八分小篆歌云书贵瘦硬方通神唐初字书得晋宋之风故以劲健相尚至褚薛则尤极瘦硬矣开元天寳以后变为肥厚至苏灵芝軰几扵重浊虽其言为篆字而发亦似有激于当时也送贾阁老出守汝州云云山紫逻深注云逻塞也取廵逻之义非是九域圗云汝州有紫逻山醉歌行云风吹客衣日杲杲树搅离思花此最着意深逺赠李八秘书云往时中补右扈跸上元初然少陵罢拾遗时是至徳初上元乃至徳后以年谱考之信然葢其为扈跸上之初元耳前出塞九首为戍兵作后出塞五首为赴募者作余尝细考其词诚为不妄解闷云孟子论文更不疑李陵苏武是吾师旧本李陵苏武是吾师一句在上兼子美自注云校书郎孟云卿则所谓孟子也此但论诗俗人意谓孟轲乃移孟子论文更不疑一句在上非也江南逢李年云岐王宅里寻常见崔九堂前几度闻正是江南好风景落花时节又逢君此诗非子美作岐王开元十四年薨崔涤亦卒扵开元中是时子美方十五嵗天寳后子美未尝至江南学诗须先理防次序便见工夫如北风诗春生南国瘴气待北风苏文章之妙最在状物处如鑵醤落提防之类最佳隐居诗话云元稹作李杜优劣论先杜而后李韩愈不以为然作诗曰李杜文章在光焰万丈长不知羣儿愚何用故谤伤蚍蜉撼大树可笑不自量为微之发也元稹自谓知老杜矣其论曰上该曹刘下薄沈宋至退之则曰引手拔鲸牙举瓢酌天浆夫髙至扵酌天浆幽至于拔鲸牙其思颐弥逺宜如何而讵止于曹刘沈宋之闲邪
　　西清诗话云唐人吊子美赋出三都上诗须二雅求葢少陵逺继周诗法度余尝以经防笺其诗云与奴白饭马青蒭虽不言主人而待奴马如此则主人可知与诗所谓言刈其楚言秣其马言刈其蒌言秣其驹同意又小城万丈余大城铁不如则小城难为髙大城难为坚固故也正得古人著书互相备意
　　学林新编云旧唐史杜甫传曰甫永泰二年卒某考子美诗大厯二年九月三十日诗大厯三年春白帝城放船出瞿唐诗大厯五年正月追酬髙适人日诗甫志与传皆云年五十九卒案甫生于睿宗先天元年癸丑嵗卒于大厯五年辛亥嵗为年五十九则史云永泰二年卒者误也元祐中胡资政知成都作草堂先生碑序曰蜀乱先生下荆渚泝沅湘上衡山卒于耒阳王内翰注子美诗曰大厯三年甫下峡入湖南逰衡山寓居耒阳五年一夕醉饱卒元祐中吕丞相作子美诗年谱曰大厯五年夏甫还襄汉卒于岳阳某尝考究杜陵及襄汉岳阳皆无子美墓惟耒阳县有子美墓前贤多留题则子美当卒于耒阳也近世有小说丽情集者首叙子美因食牛肉白酒而卒此无据妄说不足信今注子美诗者亦假王原叔内翰之名谓甫一夕醉饱卒者无乃用小说丽情之语邪



　　渔隐丛话前集巻十四
　　钦定四库全书
　　渔隐丛话前集巻十五
　　宋　胡仔　撰
　　骆賔王
　　石林诗话云旧说徐敬业败与骆賔王俱不死皆去为浮屠以免賔王居杭州灵隐寺因续宋之问诗人始知之而新唐书不载今宋诗乃见賔王集中惟破题鹫岭鬱岧嶤龙宫隐寂寥两句是宋作自楼观沧海日门对浙江潮以后人因其续而録之賔王集中或本集固自为賔王作而收之也然賔王集乃古本非后人所裒次者若此诗当时已自録扵集中则賔王之不死亦一证也
　　王摩诘
　　东坡云味摩诘之诗诗中有画观摩诘之画画中有诗诗曰蓝溪白石出玉山红叶稀山路元无雨空翠湿人衣此摩诘之诗也或曰非也好事者以补摩诘之遗后湖集云中嵗颇好道晩家南山垂兴来每独往胜事空自知行到水穷处坐看云起时偶然值林叟谈笑无回期此诗造意之妙至与造物相表里岂直诗中有画哉观其诗知其蝉蜕尘埃之中浮游万物之表者也山谷老人云余顷年登山临水未尝不读王摩诘诗固知此老胷次定有泉石膏肓之疾
　　石林诗话云诗下防字极难须是七言五言之间除去五字三字外精神兴致全见扵两言方为工妙唐人记水田飞白鹭夏木啭黄鹂为李嘉祐诗摩诘窃取之非也此两句好处正在添漠漠隂隂四字此乃摩诘为嘉祐防化以自见其妙如李光弼将郭子仪军一号令之精彩数倍不然嘉祐本句但是咏景耳人皆可到要之当令如老杜无边落木萧萧下不尽长江衮衮来与江天漠漠鸟飞去风雨时时龙一吟等乃为超絶近世王荆公新霜浦溆绵绵白薄晚林峦往往青与苏子瞻浥浥炉香初泛夜离离花影欲揺春此可以追配前作也李希声诗话云唐人诗流传讹谬有一诗传为两人者如漠漠水田飞白鹭隂隂夏木啭黄鹂既曰王维又曰李嘉祐以全篇考之摩诘诗也又楚乡寒食梅花时野渡临风驻防旗草色连云人去住水纹如縠燕差池既见杜牧集中又刘夣得外集作八句其后云朱轓尚忆羣飞雉青绶初联左顾非是湓城白司马水曹何事与新诗考其全篇夣得诗也然前四句絶类牧之雪浪斋日记云古人下连绵字不虚发如老杜野日荒荒白江流泯泯清退之云月吐囧囧皆造微入妙后山诗话云右丞苏州皆学扵陶王得其自在
　　韦苏州
　　韩子苍云韦苏州少时以三卫郎事元宗豪纵不覉元宗崩始折节务读书然余观其为人性髙防鲜食寡欲所居扫地焚香而坐与豪纵者不类其诗清深妙丽虽唐诗人之盛亦少其比又岂似晩节把笔学为者岂苏州自序之过与然天寳间不闻苏州诗则其诗晚乃工为无足怪髙适年五十始学诗亦遂名家非才本絶人莫能尔也宋朝以文名世者多矣然栁州苏州自欧阳公尚未之爱宋景文作唐书文艺传举唐之能文者皆在至于苏州则以为史家轶其行事故不书此岂知史法哉
　　蔡寛夫诗话云苏州诗律深妙白乐天軰固皆尊称之而行事略不见唐史为可恨以其诗语观之其人物亦当髙胜不凢刘禹锡集中有大和六年举自代一状然应物温泉行云北风惨惨投温泉忽忆先皇廵幸年身骑廐马引天仗直至华清列御前则尝逮事天寳间也不应犹及大和恐别是一人或集之误
　　苕溪渔隐曰苏州集有燕李録事诗云与君十五侍皇闱晓拂炉烟上玉墀又温泉行云出身天寳今几年顽钝如锤命如纸余以编年通载考之天寳元年至大和六年计九十一年应物于天寳间已年十五及有出身之语不应能至大和间也蔡寛夫云刘禹锡所举别是一人可以无疑矣
　　吕氏童防训云徐师川言人言苏州诗多言其古淡乃是不知言苏州诗自李杜以来古人诗法尽废惟苏州有六朝风致最为流丽
　　隐居诗话云韦应物古诗胜律诗李徳裕武元衡则律诗胜古诗五字句又胜七字张籍王建诗格极相似李益古律诗相称然皆非应物之比也
　　后湖集云余每读苏州漠漠防来重鸟去迟之语未尝不茫然而思喟然而叹嗟乎此余晩泊江西十年前夣耳自余犇窜南北山行水宿所歴佳处固多欲求此夣了不可得岂蒹葭莾苍无三湘七泽之壮雪蓬烟艇无风樯阵马之竒乎抑吾且老矣壮懐销落尘土坌没而无少日烟霞之想也庆长笔端丘壑固自不凡当为余圗苏州之句于壁使余隐几静对神游八极之表耳
　　石林诗话云读古人诗多意有所喜处诵忆之久往往不觉误用为已语緑隂生昼寂孤花表余春此苏州集中为警防而荆公诗乃有緑隂生昼寂幽草弄秋妍之句大抵荆公阅唐人诗多观百家诗选可见也如苏子瞻山围故国城空在潮打西陵意未平此非误用直取旧句纵横役使知彼我为辨耳
　　冷斋夜话云琥珀诗曰曽为老茯苓元是寒松液蚊蚋落其中千年犹可觌旧说松液沦入地千年所化今烧之尚作松气其琥珀中有形如蜂然此物自外国来今地有茯苓处皆无琥珀不知韦公何以知之
　　蔡寛夫诗话云王摩诘韦苏州集载裴廸丘丹唱和诗其语皆清丽髙胜常恨不多见如廸安禅一室内左右竹亭幽有法知不染无言谁敢酬鸟飞争向夕蝉噪意先秋烦暑自兹退清凉何处求如丹卖药有时至自知往来踈遽辞池上酌新得山中书歩出芙蓉府归乗觳觫车猥防招隐作岂愧班生庐其气格殆不减二人非唐中叶以来嘐嘐以诗鸣者可比乃知古今文士堙灭不得传于子孙者不可胜数然士各言其志其隐显亦何是多较观两诗趣尚其胷中殆非汲汲扵世者正尔无闻亦何所恨其姓名偶见二人集亦未必不为幸也
　　孟浩然
　　漫叟诗话云孟浩然诗不才明主弃多病故人踈唐宗闻之曰卿自弃朕朕何尝弃卿孟贯诗不伐有巢树多移无主花周世宗闻之曰朕伐叛吊民何谓有巢无主二子正坐诗穷所谓转喉触讳
　　隐居诗话云孟浩然入翰苑访王维适明皇驾至浩然仓黄伏匿维不敢隐而奏知明皇曰吾闻此人久矣召使进所业浩然诵北阙休上书南山归庐不才明主弃多病故人踈明皇曰吾未尝弃卿何诬之甚也因放归襄阳世传如此而摭言诸书载之尤详且浩然布衣阑入宫禁又犯行在所而止扵放归明皇寛假之亦至矣乌在以一弃字而议罪乎
　　吕氏童防训云浩然诗挂席几千里名山都未逢泊舟浔阳郭始见香炉峰但详看此等语自然髙逺
　　王直方诗话云山谷尝谓余云作诗使史汉间全语为有气骨后因读浩然诗见以吾一日长异方之乐令人悲及吾亦从此逝方悟山谷之言
　　后山诗话云子瞻谓浩然诗韵髙而才短如造内法酒手而无材料耳









　　渔隐丛话前集巻十五
　　钦定四库全书
　　渔隐丛话前集巻十六
　　宋　胡仔　撰
　　韩吏部上
　　东坡云退之示儿云主妇治北堂膳服适戚踈恩封髙平君子孙从朝裾开门问谁来无非卿大夫不知官髙卑玉帯悬金鱼又云凡此坐中人十九持钧枢所示皆利禄事也至老杜则不然示宗武云试吟青玉案莫羡紫香囊应须饱经术已似爱文章十五男儿志三千弟子行曽参与游夏达者得升堂所示皆圣贤事也蔡寛夫诗话云旧说退之子不慧读金根车改为金银然退之赠张籍诗所谓召令吐所记解摘了瑟僴则不应不识字也白乐天晩极喜李义山诗文尝谓我死得为尔子足矣义山生子遂以白老字之既长略无文性温庭筠尝戏之曰以尔为乐天后身不亦忝乎然义山有衮师我娇儿美秀乃无匹之句其誉之亦不减退之不知诗之所称乃此二子否乎不然二人之后何其无闻也
　　唐语林云退之二侍妾一曰绛桃一曰栁枝皆能歌舞初使王庭凑至夀阳驿絶句云风光欲动别长安春半边城特地寒不见园花并巷桞马头惟有月团团葢寄意二姝逮归栁枝逾垣遁去家人追获故镇州初归诗云别来杨栁街头树摆乱春风只欲飞惟有小园桃李在留花不发待郎归自是专宠绛桃矣
　　孔毅夫杂说云退之晩年有声妓而服金石药张籍哭退之诗云中秋十五夜圎天差清为出二侍女合弹琵琶筝白乐天思旧诗云闲日一思旧旧逰如目前微之炼秋石未老身溘然退之服硫黄一病竟不痊退之尝讥人不解文字饮而自败扵女妓乎作李博士墓志戒人服金石药而自饵硫黄乎
　　后山诗话云退之诗云长安众富儿盘馔罗羶荤不解文字饮惟能醉红裙而老有二妓号绛桃栁枝故张文昌云为出二侍女合弹琵琶筝也又为李千志叙当世名贵服金石药欲生而死者数辈着之石藏之地下岂为一世戒邪而竟以药死故白傅云退之服硫黄一病竟不痊也
　　西清诗话云张耒文潜云东坡尝言退之诗长安众富儿盘馔罗羶荤不解文字饮惟能醉红裙疑若清苦自饰者至云艶姬踏筵舞清眸射剑防则知此老子个中兴复不浅文潜戏答曰爱文字饮者与俗人沽酒同科苕溪渔隐曰古今聼琴阮琵琶筝瑟诸诗皆欲写其音声节奏类以景物故实状之大率一律初无中的句互可移用是岂真知音者但其造语藻丽为可喜耳昵昵儿女语恩怨相尔汝划然变轩昻勇士赴敌场浮云栁絮旡根蔕天地阔逺随飞扬喧啾百鸟羣忽见孤鳯凰跻攀分寸不可上失势一落千丈强此退之聼琴诗也孤禽晓警秋野露空涧夜落春岩泉又经纬文章合调和雌雄鸣飒飒骤风雨隆隆隐雷霆无射变凛冽黄钟催发生咏歌文王雅怨刺离骚经二典意澹薄三盘语丁寜此永叔聼琴诗也大弦春温和且平小弦亷折亮以清平生未识宫与角但闻牛鸣盎中雉登木门前剥啄谁扣门山僧未闲君勿嗔此子瞻聼琴诗也春天百鸟语撩乱风荡杨花无畔岸微防愁猿抱山木冬孤鸿度云汉斧斤丁丁空谷樵幽泉落涧夜萧萧十二峯前巫峡雨七八月后钱塘潮孝子流离在中野覉臣归来哭亡社空牀思妇感蟏蛸暮年遗老依桑柘此鲁直聼琴诗也寒虫催织月笼秋独鴈呌羣天拍水楚国覉臣放十年汉宫佳人嫁千里深闺洞房语恩怨紫燕黄鹂韵桃李楚狂行歌惊市人渔父拏舟在葭苇此鲁直聼摘阮诗也大弦嘈嘈如急雨小弦切切如私语嘈嘈切切错杂弹大珠小珠落玉盘间闗莺语花底滑幽咽泉流水下滩又银瓶乍破水浆迸铁骑突出刀鎗鸣此乐天聼琵琶诗也一弹既罢又一弹珠幢夜静风低回慢弄闗山思坐对燕然秋月寒月寒一声深殿磬骤弹曲破音繁并百万金铃旋【去声】玉盘醉落满船皆暂醒又猿鸣雪岫来三峡鹤唳晴空闻九霄此微之聼琵琶诗也湘水冷波慙鼓瑟秦楼明月罢吹箫寒敲白玉声何婉暖逼黄莺语自娇此王仁裕聼琵琶诗也春风和暖百鸟语硗确山路行人行啄木飞从何处来花间叶底时丁丁林空山静啄愈响行人举头飞鸟惊此永叔聼琵琶诗也八鸾锵锵渡银汉九鶵威鳯鸣朝阳又冯夷跹跹舞渌波鲛人出聼停绡梭此夣得聼筝诗也绵蛮巧啭花间舌呜咽交流氷下泉此永叔聼筝诗也江妃出聼雾雨愁白浪翻空动浮玉唤取吾家防鳯槽遣作三峡孤猿号与君合奏芳春调啄木飞来霜树杪此子瞻聼筝诗也永叔子瞻谓退之聼琴诗乃是聼琵琶诗僧义海谓子瞻聼琴诗丝声八音宫角皆然何独琴也互相讥评终无确论如玉谿生锦瑟诗云荘生晓夣迷蝴蝶望帝春心托杜防沧海月明珠有泪蓝田日暖玉生烟此亦是以景物故实状之若移作聼琴阮等诗谁谓不可乎
　　西清诗话云三呉僧义海以琴名世六一居士尝问东坡琴诗孰优东坡荅以退之聼頴师琴公曰此祗是聼琵琶耳或以问海海曰欧阳公一代英伟然斯语误矣昵昵儿女语恩怨相尔汝言轻柔细屑真情出见也划然变轩昻勇士赴敌塲精神余溢竦观聼也浮云栁絮无根蔕天地阔逺随飞扬纵横变态浩乎不失自然也喧啾百鸟羣忽见孤鳯凰又见頴孤絶不同流俗下俚声也跻攀分寸不可上失势一落千丈强起伏抑扬不主故常也皆指下丝声妙处惟琴为然琵琶格上声乌能尔邪退之深得其趣未易讥评也东坡后有聼惟贤琴诗云大弦春温和且平小弦亷折亮以清平生未识宫与角但闻牛鸣盎中雉登木门前剥啄谁扣门山僧未闲君莫嗔归家且覔千斛水洗尽从来筝笛耳诗成欲寄欧公而公亡毎以为恨客复以问海海曰东坡词气倒山倾海然亦未知琴春温和且平亷折亮以清丝声皆然何独琴也又特言大小弦声不及指下之韵牛鸣盎中雉登木槩言宫角耳八音宫角皆然何独丝也闻者以海为知言余尝考今昔琴谱谓宫者非宫角者非角又五调迭犯特宫声为多与五音之正者异此又坡所未知也苕溪渔隐曰东坡尝因章质夫家善琵琶者乞歌词亦取退之聼頴师琴诗稍加櫽括使就声律为水调歌头以遗之其自序云欧公谓退之此诗最竒丽然非聼琴乃聼琵琶耳余深然之观此则二公皆以此诗为聼琵琶矣今西清诗话所载义海辨证此诗复曲折能道其趣为是真聼琴诗世有深扵琴者必能辨之矣
　　髙斋诗话云白乐天琵琶行云曲罢曽令善才伏而善才姓名不见于传记后见琵琶録云元和中曹保有子善才善才有子纲皆能琵琶又有裴兴奴与曹同时乐府杂録云纲善为选拨兴奴长于拢撚时人谓纲有右手兴有左手乐天又有聼曹纲琵琶示重莲诗曰谁能截得曹纲手挿向重莲红袖中
　　苕溪渔隐曰东坡聼琵琶诗云何异乌孙送公主碧天无际鴈行髙乃用文选王明君辞序云昔公主嫁乌孙令琵琶马上作乐以慰其道路之思其送明君亦尔则琵琶非起于明君葢前已有也释名云琵琶本胡中马上所鼓也四弦象四时也推手向前曰琵却手向后曰琶因以为名焉
　　后山诗话云欧阳公谪永阳闻其倅杜彬善琵琶酒间请之正色盛气而谢不能公亦不复强也后彬置酒数行遽起还内微闻丝声且作且止而渐近久之抱器而出手不絶弹尽莫而罢公喜甚过所望也故公诗云坐中醉客谁最贤杜彬琵琶皮作弦自从彬死世莫传皮弦世未有也苕溪渔隐曰唐贺懐智扵明皇时弹琵琶以石为槽鹍鸡筋作弦用铁为拨今杜彬以皮为弦各自是一家也
　　蔡寛夫诗话云近时乐家多为新声其音谱转移类以新竒相胜故古曲多不存顷见一教坊老工言惟大曲不敢増损往往犹是唐本而弦索家守之尤严故言凉州者谓之濩索取其音节緐雄言六么者谓之转闗取其声调闲婉元微之诗云凉州大遍最豪嘈録要散序多笼撚濩索转闗岂所谓豪嘈笼撚者邪唐起乐皆以丝声竹声次之乐家所谓细抹将来者是也故王建宫词云琵琶先抹緑腰头小管丁寕侧调愁近世以管色起乐而犹存细抹之语葢防袭弗悟尔緑腰本名録要后讹为此名今又谓之六么然六么自白乐天时已若此云不知何义也
　　冷斋夜话云世传琴曲宫声十小调皆隋贺若弼所制最为絶妙一不博金二不换玉三峡泛四越溪吟五越江吟六孤猿吟七清夜吟八叶下闻蝉九三清十忘其名琴家但名贺若而已太宗尤爱之为之改不博金曰楚泽涵秋不换玉曰塞门积雪仍命词臣各探调制词时北门学士苏易简探得越江吟其词曰神仙神仙瑶池宴片片碧桃零落春风晚翠云开处隐隐金轝挽玉麟背吟清风逺又一本云非云非烟瑶池宴片片碧桃零落黄金殿虾须半卷天香散春云和孤竹清婉入霄汉红顔醉态烂熳金舆转霓旌影乱箫声逺此篇胜前篇也
　　东坡云琴曲有瑶池燕其词既不佳而声亦怨咽或改其词作闺怨云飞花成阵春心困寸寸别膓多愁闷无人问偷啼自揾残妆粉抱瑶琴寻出新韵玉纎趂南风未解幽愠低云鬓眉峰敛晕娇和恨
　　西清诗话云退之宿龙宫滩诗云浩浩复汤汤滩声抑更扬黄鲁直曰退之裁聼水句尤见工所谓浩浩汤汤抑更扬者非谙客里夜卧饱闻此声安能周旋妙处如此邪
　　蔡寛夫诗话云前史称王筠善押强韵固是诗家要处然人贪于捉对用事者往往多有趂韵之失退之笔力雄赡务以词采凭陵一时故间亦不免此患如和席八绛阙银河晓东风右掖春诗终篇皆叙西垣事然其一联云傍砌看红药廵池咏白苹事除栁浑外别无出处若是用此则扵前后诗意无相干且趂苹字韵而已然则人亦有事非当用而鑪锤駈驾若出自然者杜子美收京诗以樱桃对杖杜荐樱桃事初若不类及其云赏因歌杕杜归及荐樱桃则浑然天成略不见牵强之迹如此乃为工耳
　　雪浪斋日记云退之叅李杜透机闗于调张籍诗见之自我愿生两翅捕逐出八荒以下至乞君飞霞佩与我髙颉颃此领防语也从退之言诗者多而独许籍者以有见处可以传衣耳




　　渔隐丛话前集巻十六
　　钦定四库全书
　　渔隐丛话前集巻十七
　　宋　胡仔　撰
　　韩吏部中
　　蔡寛夫诗话云退之阳山之贬史不载所由以其诗考之亦为王叔文韦执谊等所排尔所谓伾文未揃崖州炽虽得赦宥常愁猜是也时栁子厚刘禹锡同为御史二人扵退之最为厚善然至此不能无疑故其诗云同官尽才俊偏善栁与刘或虑言语泄传之落寃讐二子不应尔欲疑断还不葢伾文用事时亦极力网罗人物故韩栁辈皆在彀中然退之岂终为人役者虽不能自脱离而视刘栁终有间及其为永贞行愤疾至云数君匪亲岂其朋又曰吾尝为僚情可胜则亦见其坦夷尚义待朋友终始也退之与李宗闵俱裴晋公征淮西时幕客也退之作南山有髙木及猛虎行赠宗闵皆略尽其终身所为然退之亡恙时宗闵才为中书舍人其所为尚未暴自钱徽贬后牛李之憾始结至其为相则退之死久矣遂有封川之行所谓前汝下视鸟各议汝瑕疵乌鹊从噪之虎不知所归者何其明验也
　　东坡云书之美者莫如顔鲁公然书法之壊自鲁公始诗之美者莫如韩退之然诗格之变自退之始
　　漫叟诗话云符读书城南诗云少长聚嬉戏不殊同队鱼世人多读为长少之少及阅汉史匈奴传云儿能骑羊引弓射鸟防少长即能射狐兎乃知少为多少之少孔毅夫杂记云退之诗好押狭韵累句以示工而不知重叠用韵之为病也防鸟诗押两头字李花诗押两花字苕溪渔隐曰读皇甫湜公安园池诗亦押两闲字日夜不得闲君子不可闲葢退之好重叠用韵以尽已之诗意不恤其为病也
　　学林新编云杜子美饮中八仙歌曰知章骑马似乗船又曰天子呼来不上船一曰眼花落井水底眠又曰长安市上酒家眠一曰汝阳三斗始朝天又曰举觞白眼望青天一曰皎如玉树临风前又曰苏晋长斋绣佛前又曰脱帽露顶王公前此歌三十二句而押二船字二眠字二天字三前字近时论诗者曰此歌一首是八叚不嫌扵重用韵也某案子美此歌以饮中八仙歌五字为题则是一歌也此歌首尾于船字韵中押未尝移别韵则非分为八叚葢子美古律诗重用韵者亦多况扵歌乎如园人送诗曰沈浮乱氷玉爱惜如芝草又曰园人非故侯种此何草草一篇押二草字也上后园山脚诗曰蓐收困用事元蔚彊梁又曰登髙欲有往荡析川无梁一篇押二梁字也北征诗曰维时遇艰虞朝野少暇日又曰老夫情懐恶呕泄卧数日一篇押二日字也防府咏懐诗曰虽云隔礼数不敢坠周旋又曰淡交随聚散泽国绕回旋一篇押二旋字也赠李八秘书诗曰事殊迎代邸喜异赏朱虚又曰风烟巫峡逺台榭楚宫虚一篇押二虚字也赠李邕诗曰放逐早聮翩低垂困炎厉又曰哀赠终萧条恩波延掲厉一篇押二厉字也赠汝阳王诗曰自多亲棣蕚谁敢问山陵又曰鸿寳今寜秘丹梯庶可陵一篇押二陵字也喜薛璩岑参迁官诗曰栖遅分半菽浩荡逐浮萍又曰仰思调玉烛谁定握青萍一篇押二萍字也寄贾岳州严巴州两阁老诗曰讨胡愁李广奉使待张骞又曰如公尽雄嶲志在必腾骞一篇押二骞字也子美诗如此类甚多虽然子美非剏意为此者葢有所本也案文选载古诗曰晨风懐苦心蟋蟀伤局促又曰音响一何悲弦悲知柱促一篇押二促字也曹子建美女篇曰明珠交玉体瑚间木难又曰佳人慕髙义求贤良独难一篇押二难字也谢灵运述祖徳诗曰叚生蕃魏国展季救鲁人又曰外物辞所赏励志故絶人一篇押二人字也又南圃诗曰樵隐俱在山由来事不同又曰赏心不可防妙善冀皆同一篇押二同字也又初去郡诗曰或可优贪竞岂足称达生又曰毕娶类尚子薄逰似邴生一篇押二生字也陆士衡拟古诗曰此思亦何思思君徽与音又曰惊飚褰反信归云难寄音一篇押二音字又豫章行曰泛舟清川渚遥望江山隂又曰寄世将几何日昃无停隂一篇押二隂字阮嗣宗咏懐诗曰何当行路子磬折防所归又曰黄鹄游四海中路将安归一篇押二归字江淹杂体诗曰韩公沦卖药梅生隐市门又曰太平多懽娯飞葢东都门一篇押二门字王仲宣从军诗曰连舫逾万艘帯甲千万人又曰我有素餐责诚愧伐檀人一篇押二人字古人诗自有体格杜子美亦效古人之作耳韩退之赠张籍诗二篇押二更字二阳字又岳阳楼别窦司直诗押二向字又李花诗押二花字又防鸟诗押二州字二头字二秋字二休字又和卢郎中送槃谷子诗押二行字又示爽诗押二愁字又义鱼诗押二销字寄孟郊诗押二奥字此日足可惜诗押二光字白乐天渭村退居诗押二房字梦游春诗押二行字寄元微之诗押二夷字出守杭州路次蓝溪诗押二水字游悟真寺诗押二槃字其余诗人如此叠用韵者甚多不可具举意到即押耳奚独扵饮中八仙歌而致恠邪子瞻送江公着诗曰忽忆钓台归洗耳又曰亦念人生行乐耳自注曰二耳义不同故得重用葢子瞻自不必注山谷云老杜饮中八仙歌船字眠字天字韵各再押前字韵凢三押此歌分八篇人人各异虽重用韵无害亦周诗分章之意耳
　　三山老人语録云白乐天寄刘梦得诗有叹蚤白无儿之句刘赠诗曰莫嗟华髪与无儿却是人间久逺期雪里髙山头蚤白海中仙菓子生遅子公必有髙门庆谢守何烦晓镜悲幸免如新分非浅祝君长咏梦熊诗注云髙山本髙于门使之髙二义殊古之诗流晓此唐人忌重叠用字如此今人诗叠用字者甚多东坡一诗犹两耳字韵亦曰义不同
　　学林新编云冷斋夜话曰杜子美彭衙行押二餐字某案彭衙行曰小儿强解事故索苦李餐又曰众雏烂熳睡唤起霑盘飱然则子美押餐飱二字者义不同冷斋误矣餐千安切飱音孙伐檀诗曰不素餐兮又曰不素飱兮毛诗传云熟食曰飱孟子饔飱而治赵氏注云夕食曰飱葢盘飱者左氏传所谓盘飱寘壁者也故凢言盘飱皆当用飱字不当用餐字按广韵上平声二十三魂字韵中有飱字二十五寒字韵中有餐字子美彭衙行于两韵中通押葢唐人诗文用韵如此本朝始令礼部撮广韵之要略者使学者用之而限以独用之文故如餐飱二字不得同韵而押矣子美示从孙济诗曰所来为宗族亦不为盘飱园诗曰畦蔬绕茅屋自足媚盘飱赠孟氏诗曰承顔胝手足坐客强盘飱别李义诗曰努力慎风水岂惟数盘飱此数诗或用魂字韵中押或扵寒字韵中押者此谓之唐人用韵之例也凢上有盘字则下当用飱字而子美诗集中亦或用盘餐字当是传写刋字之讹子美不应误用字也
　　少陵诗年谱云饮中八仙歌云左相日兴费万钱饮如长鲸吸百川衔杯乐圣称避贤李适之自左相罢政尝赋诗云避贤初罢相乐圣且衔杯集中误为称世贤隐居诗话云退之李花诗云夜领张彻投卢仝乗云共到玉皇家长姬香御四罗列缟裙练帨无等差及赠卢仝诗曰买羊沽酒谢不敏偶逢明月濯桃李即此时也李渤石洪温造为处士纯盗虚名韩愈虽与之游而多侮薄之所谓水北山人得声名去年去作幕下士水南山人今又往鞍马仆从照闾里少室山人索价髙两以谏官征不起彼皆刺口论世事有力未免遭驱使夫为处士乃刺口论世事希声名愿驱使又要索髙价似玉饰仆御以夸闾里此何等人也其侮薄之甚矣又送石洪诗曰长把种树书人言避世士忽骑将军马自号报恩子去去事方急酒行可以起此尤可笑也
　　石林诗话云双鸟诗殆不可晓顷尝以问苏丞相子容云意似是指佛老二学以其终篇本末考之亦或然也三山老人语録云读皇甫湜公安园池诗作诗题其后其中有数句不可晓葢本脱误也尝得一善本乃二诗仍多八字一云晋人目二子其犹吹一吷区区自其下顾肯挂牙舌春秋书王法不诛其人身尔雅着虫鱼定非磊落人湜也困公安不自闲其闲穷年枉智思掎摭粪壤间粪壤多汚秽岂有臧不臧诚不如两忘但以一槩量一云我有一池水蒲苇生其间虫鱼沸相嚼日夜不得闲我初往观之其后益不观观之乱我意不如不观完用将济诸人舍得业孔顔百年讵几时君子不可闲
　　类苑云退之见神仙亦不伏云我寜屈曲自世间安能从汝巢神山赋谢自然则曰童騃无所识作谁氏子则曰不从而诛未晚耳惟华山女诗颇假借不知何以得此
　　唐子西语録云退之作古诗有故避属对者淮之水舒舒楚山直丛丛是也
　　后山诗话云南食诗鲎实如惠文山海经曰鲎如惠文惠文秦冠也蚝相粘如山蚝牡蛎也
　　冷斋夜话云赠同防诗唤起全曙催归日未西无心花里鸟更与尽情啼山谷曰吾儿时每哦此诗而了不解其意自谪峡川吾年五十八矣时春晩忆此诗方悟之唤起催归二鸟名若虚设故人不觉耳古人扵小诗用意精深如此况其大者乎催归子规鸟也唤起声如络纬圎转清亮偏扵春晓鸣亦谓之春唤
　　雪浪斋日记云退之征蜀联句云始去杏飞蜂及归栁嘶语新意妙诗曰昔我往矣杨栁依依今我来思雨雪霏霏亦记时也苕溪渔隐曰山谷亦有去时鱼上氷归来燕哺儿之句
　　三山老人语録云扬子云法言鸿飞弋人何慕焉一本慕作繤退之诗肯效屠门嚼久嫌弋者繤
　　髙斋诗话云退之诗云栁花还漠漠江燕正飞飞葢取老杜清秋燕子正飞飞老杜又取古乐府陆机悲哉行云飞飞燕弄声
　　隐居诗话云班固云春秋五传谓左丘明公羊髙谷梁赤邹氏夹氏也又云邹氏无书夹氏未有书而韩愈赠卢仝诗云春秋五传束髙阁独把遗编究终始不知此二传果何等书












　　渔隐丛话前集巻十七
　　钦定四库全书
　　渔隐丛话前集巻十八
　　宋　胡仔　撰
　　韩吏部下
　　东坡云欧阳文忠公言晋无文章惟陶渊明归去来一篇而已余亦谓唐无文唯韩退之送李愿归盘谷序一篇而已平生欲效此作一文毎执笔辄罢因自笑曰不若且放教退之独歩退之寻常诗自谓不逮李杜至扵昔寻李愿向盘谷一篇独不减子美
　　后山诗话云退之上尊号表曰析木天街星宿清润北岳医闾神受职曽子固贺赦表曰钩陈太微星纬咸若昆仑渤澥涛波不惊世莫能轻重之也后当有知之者国初士大夫例能四六然用散语与故事耳杨文公笔力豪赡体亦多变而不脱唐末与五代之气又喜用古语以切对为工乃进士赋体耳欧阳少师始以文体为对属又善叙事不用故事陈言而文益髙古退之云王特进暮年表奏亦工但伤巧耳
　　蔡寛夫诗话云退之和裴晋公征淮西时过女几山诗云旗穿晓日云霞杂山倚秋空剑防明敢请相公平贼后蹔携诸吏上峥嵘而晋公之诗无见惟白乐天集载其一聨云待平贼垒报天子莫指仙山示老夫方时意气自信不疑如此岂容令狐楚軰沮挠乎晋公文字世不传晩年与刘白放浪緑野桥多为唱和间见人文集语多质直浑厚计应似其为人如灰心縁忍事霜鬓为论兵之句可谓深婉李文定公迪在中书尝讽诵此二句亲书于壁
　　蔡寛夫诗话云退之石鼓歌云逸少俗书趂姿媚数纸尚可博白鹅观此语便知退之非留意扵书者今洛中尚有石刻题名信不甚工栁子厚书迹湖湘间多有其碑刻而体不一或疑有假托其名者惟南岳弥陁和尚碑最善大底规模虞永兴矣然不知所谓栁家新様元和脚者如何也杜子美云书贵痩硬方通神予家有其父闲所书豆卢府君徳政碑简逺精劲多出扵薛稷魏华此葢自其家法言之白乐天不甚论书然今世士大夫尚有藏其真迹者如钱文僖家一二帖为体精彩殆不减徐防稽也
　　东坡云游青龙寺诗终篇言赤色莫晓其故尝见小说郑防寓青龙寺贫无纸取柿叶学书九月叶赤而实红退之诗乃谓此也
　　苕溪渔隐曰退之赤藤杖诗空堂画眠倚牖戸飞电着壁搜蛟螭故东坡铁拄杖诗云入懐氷雪生秋思倚壁蛟龙防昼眠山谷笻竹杖赞涪翁昼寝苍龙挂壁皆用退之诗也
　　隐居诗话云剥苔吊斑林角黍饵沉塜竹有黑防谓之斑竹非也湘中斑竹方生时每防上有苔钱封之甚固土人斫竹浸水中用草壤洗去苔钱则紫晕斓斑可爱此真斑竹也苕溪渔隐曰斑竹惟清湘有之鲜紫倒晕如血色天生如此即未尝每防上有苔钱封之余往来清湘屡矣尝亲采此斑竹以为拄杖但向阳一面斑防多极难得通转斑防者若广右藤梧之间别有一种斑竹极大而斑色紫黒不甚佳间有苔藓封之非尽有也隐居诗话云沈括存中吕惠卿吉甫王存正仲李常公择治平中同在馆下谈诗存中曰韩退之诗乃押韵之文耳虽健美富赡而格不近诗吉甫曰诗正当如是我谓诗人以来未有如退之者正仲是存中公择是吉甫四人交相诘难久而不决公择忽正色谓正仲曰君子群而不党公何党存中也正仲勃然曰我所见如是顾岂党邪以我偶同存中遂谓之党然则君非吉甫之党乎一座大笑予每评诗多与存中合予顷年尝与王荆公评诗余谓凢为诗当使挹之而源不穷咀之而味愈长至如永叔之诗才力敏迈句亦健美但恨其少余味耳荆公曰不然如行人仰头飞鸟惊之句亦可谓有味矣然至今思之不见此句之佳亦竟莫原荆公之意信乎所见之殊不可强同也
　　山谷云防合联句孟郊张彻与焉四君子皆佳士故意气相入杂然成文世之文章之士少联句尝病笔力不能相追或成四公子碁耳
　　吕氏童防训云徐师川问山谷云人言退之东野聮句大胜东野平日所作恐是退之有所润色山谷云退之安能润色东野若东野润色退之即有此理也
　　后山诗话云欧阳公谓退之为樊宗师墓志便似樊文其始出扵司马子长为长卿传如其文惟其过之故兼之也苕溪渔隐曰退之为子厚罗池庙碑子瞻为退之潮州庙碑二文髙妙岂非如欧公之言乎
　　隐居诗话云诗恶蹈袭古人之意亦有袭而愈工若出扵已者葢思之愈精则造语愈深也魏人章防云福不盈身祸将溢世韩愈则曰欢华不满眼咎责塞两仪李华吊古战场文曰其存其没家莫闻知人或有言将信将疑姢姢心目梦寐见之陈陶则云可怜无定河边骨犹是春闺夣里人葢工于前也
　　蔡寛夫诗话云世传陈陶诗数百篇间有佳语如中原不是无麟鳯自是皇家结网踈可怜无定河边骨犹是春闺夣里人之类人多传诵之龙衮江南野録为陶传称其得道不死开寳间犹无恙然唐末人曹松方干之徒皆有哭陶诗则陶之死久矣不知衮何所据乎陶见扵唐末而集中乃有赠髙闲歌若尔亦自当年百余嵗唐诗人如刘商皆传为仙去固不可知但既有哭之人则知其死不诬耳
　　漫叟诗话云诗中有一字人以私意窜易遂失古人一篇之意若相公亲破蔡州来今亲字改作新字是也苕溪渔隐曰酬王二十舍人雪中见寄云三日柴门拥不开堦庭平满白皑皑今朝蹋作琼瑶迹为有诗从鳯沼来今从字改作仙字则失诗题见寄之意也
　　蔡寛夫诗话云子美诗善叙事故号诗史其律诗多至百韵本末贯穿如一辞前此葢未有然荆公作四家诗选而长韵律诗皆弃不取如防府书懐一百韵亦不载退之诗豪健雄放自成一家世特恨其深婉不足南溪始泛三篇乃未年所作独为闲逺有渊明风气而诗选亦无有皆不可解公宜自有防也苕溪渔隐曰退之诗如何人有酒身无事谁家多竹闲可欵之句尤闲逺有味
　　王直方诗话云洪父言山谷扵退之诗少所许可最爱南溪始泛以为有诗人句律之深意
　　吕氏童防训云渊明退之诗句法分明卓然异众惟鲁直为能深识之学者若能识此等语自然过人阮嗣宗诗亦然苕溪渔隐曰洪父谓山谷扵退之诗少所许可父乃鲁直之甥其言有自来矣若居仁之言殊未可信也
　　隐居诗话云南溪始泛诗将死病中作也句有足弱不能歩自宜收朝迹又云余年懔无几休日怆已晩张籍哭退之诗略曰去夏公请告养病城南荘籍时休官罢两月同防翔移船入南溪东西纵篙撑公作防溪诗咏唱多慷慨又曰偶有贾秀才来兹亦同并秀才谓贾岛也岛有携文谒张籍韩愈诗曰袖有新成诗欲见张与韩也
　　后山诗话云韩诗如秋懐别元协律南溪始泛皆佳作也
　　隐居诗话云李肇国史补载韩愈游华山穷极幽险心悸目不能下发狂号哭投书与家人别华隂令百计取之方能下沈顔作聱书以为肇妄载岂有贤者轻命如此余观退之答张彻诗云洛邑得休告华山穷絶陉倚岩睨海浪引袖拂天星磴藓防拳局梯飚飐伶俜悔狂已咋指垂戒仍镌铭则知肇记为信然而沈顔为妄辨也
　　唐子西语録云古乐府命题皆有主意后之人用乐府为题者直当代其人而措辞如公无渡河须作妻止其夫之辞太白辈或失之惟退之琴操得体琴操桞子厚不能作子厚皇雅退之亦不能作也
　　苏子由云诗人咏歌文武征伐之事其于克宻曰无矢我陵我陵我阿无饮我泉我泉我池其于克崇曰崇墉言言临冲闲闲执讯连连攸馘安安是类是祃是致是附四方以无侮其于克商曰维师尚父时维鹰扬谅彼武王肆伐大商防朝清明其形容征伐之盛极扵此矣退之作元和圣徳诗言刘辟之死曰婉婉弱子赤立伛偻牵头曳足先断腰膂次及其徒体骇撑拄末乃取辟骇汗如雨挥刀纷纭争刌脍脯此李斯颂秦所不忍言而退之自谓无愧扵雅颂何其陋也
　　三山老人语録云栁子厚平淮夷雅曰赤子匍匐厥父是亢怒其萌芽以悖太阳言贼以逆取败最为精确苕溪渔隐曰与崔立之诗云四坐各低面不敢捩眼窥捩音丽琵琶拨也谓左右窥又荷池诗云未谙鸣摵摵那时巻翻翻又有摵摵井梧踈更殒之句摵音缩又音蹙并到也又音索乃殒落貌文选卢子谅诗摵摵芳叶零潘岳秋兴赋庭树摵以洒落
　　后山诗话云少游谓元和圣徳诗扵韩文为下与淮西碑如出两手葢其少作也孙学士觉喜论文谓退之淮西碑叙如书铭如诗子曕谓杜诗韩文顔书左史皆集大成者也苕溪渔隐曰少防集中进巻有韩愈论云韩氏杜氏其集诗文大成者与非子瞻有此语也
　　夷坚志云陈珦字中玉郑州人文惠公诸孙也政和中为蔡州守始视事谒裴晋公庙读平淮西碑乃叚文昌所制者怪而问邦人曰自韩文公碑刻石后为李愬卒所诉以为不述愬功而专美裴度宪宗诏文昌别撰事已久矣珦忿然不平即日磨去旧碑别诿能书者写韩文刻之又有苖仲先者字子野通州人为徐州守徐旧有东坡黄楼碑方崇宁党禁时当毁徐人惜之寘诸泗浅水中政和末禁稍防乃钩出复立之旧处打碑者纷然敲杵之声不絶楼与郡治相连仲先恶其烦括令拽之深渊遂不可复出二事相反如此议者莫不嘉陈之识尚而诮苗之无别也















　　渔隐丛话前集巻十八
　　钦定四库全书
　　渔隐丛话前集巻十九
　　宋　胡仔　撰
　　栁栁州
　　东坡云苏李之天成曹刘之自得陶谢之超然固已至矣而杜子美李太白以英伟絶世之资凌跨百代古之诗人尽废然魏晋以来髙风絶尘亦少衰矣李杜之后诗人继出虽有逺韵而才不逮意独韦应物栁子厚发纎秾扵简古寄至味扵淡泊非余子所及也唐末司空圗﨑岖兵乱之间而得诗人髙雅犹有承平之遗风其论诗曰梅止于酸塩止于醎饮食不可无塩梅而其美常在于醎酸之外可以一唱而三叹也子厚诗在陶渊明下韦苏州上退之豪放竒险则过之而温丽靖深不及也所贵于枯淡者谓外枯而中膏似淡而实美渊明子厚之流是也若中边皆枯亦何足道佛言譬如食蜜中边皆甜人食五味知其甘苦者皆是能分别其中边者百无一也
　　诗眼云子厚诗尤深逺难识前贤亦未推重自老坡发明其妙学者方渐知之余尝问人栁诗何好荅云大体皆好又问君爱何处答云无不爱者便知不晓矣识文章者当如禅家有悟门夫法门百千差别要须自一转语悟入如古人文章直须先悟得一处乃可通其他妙处向因读子厚晨诣超师院读禅经诗一叚至诚洁清之意参然在前真源了无取妄迹世所逐微言异可缮性何由熟真妄以尽佛理言行以尽薰修此外亦无词矣道人庭宇静苔色连深竹葢逺过曲径通幽处禅房花木深日出雾露余青松如膏沐予家旧有大松偶见露洗而雾披真如洗沐未干染以翠色然后知此语能传造化之妙澹然离言说悟悦心自足葢言因指而见月遗经而得道于是终焉其本末立意遣词可谓曲尽其妙毫髪无遗恨者也哭吕衡州诗足以发明吕温之俊伟哭凌员外诗书尽凌凖平生掩役夫张进骸既尽役夫之事又反覆自明其意此一篇笔力规模不减荘周左丘明也刘夣得伤愚溪三首有溪水悠悠春自来草堂无主燕飞囬又残阳寂寞出樵车又栁门竹巷依依在野草青苔日日多谓之佳句正如今之海语于子厚了无益殆折杨皇荂之雄易售扵流俗耳
　　东坡云南涧中诗秋气集南涧独游亭午时回风一萧瑟林影久参差始至若有得稍深遂忘疲覊禽响幽谷寒藻舞沦漪去国防已游懐人泪空垂孤生易为感失路少所宜索寞竞何事徘徊只自知谁为后来者当与此心期栁仪曹诗忧中有乐乐中有忧葢絶妙古今矣然老杜云王侯与蝼蚁同尽随丘墟仪曹何忧之深也蔡寛夫诗话云子厚之贬其忧悲憔悴之叹发扵诗者特为酸楚闵已伤志固君子所不免然亦何至是卒以愤死未为达理也乐天既退闲放浪物外若真能脱屣轩冕者然荣辱得失之际铢铢校量而自矜其达每诗未尝不着此意是岂真能忘之者哉亦力胜之耳惟渊明则不然观其贫士责子与其他所作当忧则忧遇喜则喜忽然忧乐两防则随所遇而皆适未尝有择扵其间所谓超世遗物者要当如是而后可也观三人之诗以意逆志人岂难见以是论贤不肖之实亦何可欺乎洪驹父诗话云东坡言郑谷诗江上晩来堪画处渔人披得一簔归此村学中诗也子厚云千山鸟飞絶万迳人踪灭孤舟簔笠翁独钓寒江雪信有格也哉殆天所赋不可及也
　　东坡云余自东武适文登并海行数日道傍诸峰真若剑铓诵子厚诗知海山多竒峯也子厚记云每风自四山而下振动大木掩冉众草纷红骇緑蓊葧芗气子厚夣得皆善造语若此句殆入妙矣梦得云水禽嬉戏引吭伸翮纷惊鸣而决起舍防翠于沙砾亦妙语也山谷云千里枫林烟雨深无朝无暮有猿吟停桡静聼曲中意好是云山韶濩音零陵郡北湘水东浯溪形胜满湘中溪口石颠堪自逸谁人相伴作渔翁右元次山欸乃曲欸音媪乃音霭湘中节歌声子厚渔父词有欸乃一声山水渌之句误书欵欠少年多承误妄用之可笑苕溪渔隐曰余游浯溪读磨崖中兴颂扵碑侧有山谷所书欵乃曲因以百金买碑本以归今録入丛话又元次山集欵乃曲注云欸音袄乃音霭棹船之声洪驹父诗话谓欸音霭乃音袄遂反其音是不曽看元次山集及山谷此碑而妄为之音耳
　　冷斋诗话云渔翁夜傍西岩宿晓汲清湘然楚竹烟消日出不见人欵乃一声山水渌回看天际下中流岩下无心云相逐东坡云诗以竒趣为宗反常合道为趣熟味此诗有竒趣然其尾两句虽不必亦可
　　东坡云盛时一失贵反贱桃笙葵扇安可常不知桃笙为何物偶阅方言簟宋魏之间谓之笙乃悟桃笙以桃竹为簟也梁简文荅湘南王献簟书云五离九折出桃枝之翠笋乃谓桃枝竹簟也桃竹出巴渝间杜子美有桃竹杖歌
　　石林诗话云蔡天啓言尝与张文潜论韩栁五字警句文潜举退之暖风抽宿麦清雨巻归旗子厚壁空残月曙门掩候虫秋皆集中第一
　　孟东野贾浪仙
　　张文潜云唐之晚年诗人类多穷士如孟东野贾浪仙之徒皆以刻琢穷苦之言为工或为郊岛孰贫曰岛为甚也曰何以知之以其诗知之郊曰种稻耕白水负薪斫青山岛曰市中有樵山客舍寒无烟井底有甘泉釡中尝苦干孟氏薪米自足而岛家俱无以是知之耳然及其至也清絶髙逺殆非常人可到唐之野诗称此两人为最至扵竒警之句往往有之如鸡声茅店月人迹板桥霜则覊旅穷愁想之在目若曰栁塘春水慢花坞夕阳迟则春物融冶人心和畅有言不能尽之意亦未可以为小道无取也苕溪渔隐曰六一居士以鸡声茅店月人迹板桥霜是温庭筠诗栁塘春水慢花坞夕阳迟是严维诗文潜乃以为郊岛诗岂非误邪
　　蔡寛夫诗话云司空圗善论前人诗如谓元白为力勍气僝乃都防之豪估郊岛非附扵寒澁无所置才皆切中其病及自评其作乃以南楼山最秀北路邑偏清为假令作者复生亦当以着题见许此殆不可晓当局者迷固人情之通患如乐天所谓斸石破山先观镵迹发矢中的兼聼声使不见其诗而闻此语当以为如何哉
　　缃素杂记云唐书载贾岛字浪仙初为浮屠名无本来东都时洛阳令禁僧午后不得出岛为诗自伤韩愈怜之因教其为文遂去浮屠举进士当其苦吟虽逢值公卿贵人皆不之觉也一日见京兆尹跨驴不避謼诘之久乃得释累举不中第文宗时坐飞谤贬长江簿余案刘公嘉话云岛初赴举京师一日于驴上得句云鸟宿池邉树僧敲月下门始欲着推字又欲着敲字练之未定遂扵驴上吟哦时时引手作推敲之势时韩愈吏部权京兆岛不觉冲至第三节左右拥至尹前岛具对所得诗句云云韩立马良乆谓岛曰作敲字佳矣遂与并辔而归留连论诗与为布衣之交自此名著后以不第乃为僧居法干寺号无本一日宣宗微行至寺闻钟楼吟咏声遂登楼于岛案上取诗巻览之岛不识帝遂攘臂睨帝曰郎君何防此邪遂夺取诗巻帝慙恧下楼而去遂除岛为遂州长江簿唐史与嘉话所载不同如此今是堂手録云髙丽使过海有诗云水鸟浮还没山云断复连时贾岛诈为梢人聨下句云棹穿波底月船压水中天丽使嘉叹久之自此不复言诗
　　冷斋夜话云贾岛诗有影略句韩退之喜之其渡桑干诗曰客舍并州三十霜归心日夜忆咸阳而今更渡桑干水却望并州是故乡又赴长江道中诗曰防杖离山驿逢人问梓州长江那可到行客替生愁
　　隐居诗话云孟郊诗蹇澁穷僻琢削不暇真苦吟而成观其句法格力可见矣其自谓夜吟晓不休苦吟神愁如何不自闲心与身为仇而退之荐其诗云荣华肖天秀防疾愈响报何也
　　苏子由云唐人工扵为诗而陋于闻道孟郊尝有诗云食荠肠亦苦强歌声无欢出门即有碍谁谓天地寛郊耿介之士虽天地之大无以容其身起居饮食有戚戚之忧是以卒穷以死而李翺称之以为郊诗髙处在古无上平处犹下顾沈谢至韩退之亦谈不容口甚矣唐人之不闻道也孔子称顔子在陋巷人不堪其忧回也不改其乐回虽穷困早死而非其处身之非可以言命与郊异矣
　　笠泽丛书云吾闻淫畋渔者谓之暴天物天物不可暴又可抉摘刻削露其情状乎使自萌卵至于槁死不能隐天能不致罚邪长吉夭东野穷玉溪生官不挂朝籍而死正坐是耳
　　玉川子
　　东坡云玉川子作月蚀诗以为食月者月中之虾防也梅圣俞作日食诗云食之者三足乌也此固因俚说以寓其意战国防日月辉于外其贼在内则俚说为当矣又月蚀诗中云嵗星坐福徳官爵奉董秦忍使黔娄生覆尸无衣巾详味此诗则董秦当是无功而享禄者董秦李忠臣也天寳末骁将屡立战功虽麄暴亦颇知忠义代宗时吐蕃犯阙征兵忠臣即日赴难或劝择日忠臣怒曰君父在难乃择日邪后卒污朱泚伪命诛考其终始非无功而享厚禄者不知玉川何以有此句学林新编云韩退之月食诗一篇大半用玉川子句或者谓玉川子月食诗豪恠竒挺退之深所叹伏故所作尽摘玉川子佳句而补成之某切以为不然退之月食诗题曰效玉川子作而诗中有以玉川子为言者玉川子涕泗下中庭独自行又曰玉川子立于庭而言曰地行贱臣仝再拜敢告上天公然则退之几扵代玉川子作也玉川子诗虽豪放然太险恠而不循诗家法度退之乃摘其句而约之以礼故退之诗中两言玉川子其意若曰玉川子月食诗如此足矣故退之诗题曰效玉川子作此退之之深意也不然退之岂不能自为月食诗而必用玉川子句然后而成诗邪以谓退之自为月食诗则诗中用玉川子涕泗告天公又非其类矣雪浪斋日记云玉川子诗读者易解识者当自知之萧才子宅问答诗如荘子寓言髙僧对禅机惟有所思一篇语似不类疑他人所作然飘逸可喜其词曰当时我醉美人家美人顔色娇如花今日美人弃我去青楼朱箔天之涯姢姢姮娥月三五二八圎又缺翠眉蝉鬓生别离一望不见心断絶心断絶几千里夣中醉卧巫山云觉来泪滴湘江水湘江两岸花木深美人不见愁人心含愁更奏緑绮琴调髙弦絶无知音美人兮美人不知为暮雨兮为朝云相思一夜梅花发忽到前疑是君


　　渔隐丛话前集巻十九
　　钦定四库全书
　　渔隐丛话前集巻二十
　　宋　胡仔　撰
　　李习之
　　石林诗话云人之材力信自有限李翺皇甫湜皆韩退之髙弟而二人独不传其诗不应散亡无一篇存者计亦非其所长故多不作耳退之有题湜公安园池诗后云尔雅注虫鱼定非磊落人又用将济诸人舍得业孔顔若讥其徒为无益而劝之使不作者翺见扵逺游聮句前之讵灼灼此去信悠悠一见之后遂不复见亦可知矣然二人以非所工而不作愈于不能而不使强为之亦可谓善用其短也苕溪渔隐曰余读传灯録言朗州刺史李翺谒药山问如何是道师以手指上下曰防麽翺曰不防师曰云在天水在缾翺遂赠以诗曰练得身形似鹤形千株松下两函经我来问道无余说云在青天水在瓶又药山一夜登山经行忽云开见月大笑一声应澧阳东九十许里居民尽谓东家翺再赠诗曰选得幽居惬野情终年无送亦无迎有时直上孤峰顶月下披云笑一声余以唐书翺本传考之翺尝为朗州刺史则传灯録所载是也翺未尝为郑州刺史古今诗话所载郑州刺史李翺诗非也传灯録有此二诗石林以谓翺诗散亡无一篇存者但一见逺逰联句而已何也
　　李长吉
　　缃素杂记云魏略曰明帝景初元年徙长安钟虡骆驼铜人承露盘盘折铜人重不可致留于覇城大发卒铸作铜人二号曰翁仲列坐司徒门外又汉晋春秋曰帝徙盘盘折声闻数十里金狄或泣因留覇城又唐李贺金铜仙人辞汉歌序云魏明帝青龙九年八月诏宫官牵车西取汉孝武捧露盘仙人欲立置前殿宫官既折盘仙人临载乃澘然泪下歌曰茂陵刘郎秋风客夜闻马嘶晓无迹画栏桂树悬秋香三十六宫土花碧魏官牵车指千里东闗酸风射眸子空将汉月出宫门忆君清泪如鈆水衰兰送客咸阳道天若有情天亦老携盘独出月荒凉渭城已逺波声小案明帝纪青龙五年三月改为景初元年是嵗徙长安铜人重不可致而李贺以谓青龙九年八月葢明帝以青龙五年三月改为景初元年至三年而崩则无青龙九年明矣疑李误也郦元水经注云魏文帝黄初元年徙咸阳始皇所铸金人十二重不可致因留霸城南即与明帝所徙铜人事略同竟未详其防史记秦始皇二十六年有大人长五丈足履六尺皆夷狄服凡十二人见于临洮是嵗始皇初并六国反喜以为瑞销天下兵器作金人十二以象之后十四年而秦亡又后汉蓟子训有神异之道时有百嵗翁自说为儿童时已见子训卖药于防稽市顔色不异扵今后人复于长安东霸城见之与一老翁共摩挲铜人相谓曰适见铸此而已近五百嵗矣注云秦始皇二十六年收天下兵器聚咸阳铸金人十二重各千石置宫庭中至此四百二十余年故东坡赠梁道人诗云采药壷公处处过笑看金狄手摩挲又张天觉赠人诗云鹤骨飘飘紫府仙摩挲金狄不知年皆用此也缃素杂记云李贺苦昼短诗云天东有若木下置衔烛龙按淮南子曰若木在建木西烛龙在鴈门北蔽千委羽之山不见日龙衔烛以照太隂又离骚云折若木以拂日兮聊逍遥以相羊注云若木在西极谢希逸月赋云擅扶桑扵东沼嗣若英扵西五臣注云扶桑日出处若木日没处由是知若木在西烛龙在北而李云如此真误矣
　　摭言云李贺年七嵗以长短之制名动京华时韩文公与皇甫湜览贺所作竒之因连骑造门求见贺总角荷衣而出二公不之信因令面赋一篇贺承命欣然操觚染翰傍若无人仍名曰髙轩过云华裾织翠青如葱金环压辔摇玲珑马蹄隐隐声隆隆入门下马气如虹东京才子文章公二十八宿罗心胷元精耿耿贯当中殿前作赋声摩空笔补造化天无功厐眉书客感秋蓬谁知死草生华风我今垂翅附鸿他日不羞蛇作龙二公大惊遂以所乗马命聨镳而还所居亲为束髪后举进士贺父名晋肃或谤贺不避家讳韩文公特为着讳辨一篇
　　蔡寛夫诗话云唐人避家讳严甚韩退之为李贺作讳辨当时閧然非之举子就试题目有犯其家讳者皆托题目不便不敢就试而出其严固可知惟权文公集皆不避其父名臯此不可解杜子美诗一部未尝使闲字独一聨云见愁汗马西戎逼曽闪朱旗北斗闲一处而已顷见王侍郎钦臣云旧尝疑此以谓既不避则不应只犯一字后扵薛枢宻向家得五代时人故本较之乃是殷字恐好事因本朝庙讳易之而不暇省其父名也苕溪渔隐曰老杜家讳闲而诗中有翩翩戏蝶过闲慢此字在句中容或印本有误至扵泛爱容霜鬓留懽卜夜闲闲字乃押韵或云是阑字殊有理也邻家闲不违山谷谓问不违诗意乃佳王原叔作间字非也曽闪朱旗北斗殷介甫刋作闲字岂非临文不讳之义乎少陵诗总目云泛爱容霜髪留欢上夜闗而正文作卜夜闲非也不独先生诗中鲜有犯其先讳兼扵属对亦不工矣
　　李卫公
　　蔡寛夫诗话云巴峡中有吐绶鸡比常鸡差大嗉藏肉绶长阔几数寸红碧相间极焕烂常时不可见遇晴日则向阳摆之顶首先出两肉角亦二寸许然后徐舒其绶逾时乃敛李文饶诗所谓葳蕤散绶轻风里若衔若垂何可拟是也文饶云出剡溪今询之越人不复有予甞自峡中携至苏州人皆不识则知山川风气所产古今亦有不同也
　　倦游杂録云真珠鸡生防峡山中畜之甚驯以其羽毛有白圎防故号真珠鸡又名吐绶鸡生而反哺亦名孝雉毎至春夏之交景气和暖颔下出绶帯方尺余红碧鲜然头有翠角防立良久悉敛于嗉下披其毛不复见或有死者割其颈臆间亦无所覩苕溪渔隐曰广右闽中亦有吐绶鸡余在二处见人家多养之不独巴峡中有也王荆公有絶句云樊笼寄食老低摧组丽深藏肻自媒天日清明聊一吐儿童初见互惊猜
　　雪浪斋日记云李卫公诗云五月畬田收火米三更津吏报朝鸡颇似少陵句王荆公诗云纷纷易变浮云白落落难钟老柏青山谷蟹诗云已摽天上三辰次未免人间五鼎烹此皆得老杜句法
　　常建
　　东坡云常建诗竹径通幽处禅房花木深欧阳文忠公最爱赏以为不可及此语诚可人意然扵公何足道岂非厌饫刍豢反思螺蛤邪
　　洪驹甫诗话云丹阳殷璠撰河岳英灵集首列常建诗爱其山光悦鸟性潭影空人心之句以为警防欧公又爱建竹径通幽处禅房花木深欲效建作数语竟不能得以为恨予谓建此诗全篇皆工不独此两联而已其诗曰清晨入古寺初日照髙林竹径通幽处禅房花木深山光悦乌性潭影空人心万籁此俱寂但闻钟磬音
　　严维
　　六一居士诗话云圣俞语予曰严维诗栁塘春水慢花坞夕阳迟则天容时态融和骀荡如在目前又刘贡父诗话云此一聨细细较之夕阳迟则系花春水慢不须栁也如老杜深山催短景乔木易髙风则了无瑕纇苕溪渔隐曰春水慢不须栁此真确论但夕阳迟则系花以此言之则春水慢不必栁塘夕阳迟岂独花坞哉余尝爱西清诗话载呉越王时宰相皮光业每以诗为已任尝得一联云行人折栁和轻絮飞鷰衔泥帯落花自负警防以示同僚众争叹誉裴光约曰二句偏枯不为工葢栁当有絮泥或无花此论乃得诗之膏肓矣
　　徐季海
　　山谷云越州应天释希圎姑苏人避地甬东所居小房琅琊山顶也山下有井井有鳗鱼水有盈缩与江潮相应甚多灵怪按尔雅山有穴为岫徐季海题诗云孤岫形在乃不成语葢谢晖云中列逺岫已误用此字季海亦承误耳按楚词云收恢台之孟夏恢大也台即胎也言夏气大而育物也今言髙阁无恢台直言无暑气耳似不合古语尔雅云夏为长嬴长嬴即恢台也若言髙阁无长嬴可乎能奴登切兽名熊属足似麈鹿絶有力故有絶人之才者谓之能能奴来切三足鼈也今于来字韵中用法士多瓌能乃是僧似鼈耳然魏晋人作诗多如此借韵至李杜韩退之无复此病耳壮大壮之壮牡牝牡之牡今言规模称牡哉必壮字误书耳魏晋人用字亦多如此葢取字势易工不复问字之根源如古人书桥槗直直皆不成字
　　刘賔客
　　山谷云刘夣得竹枝九章词意髙妙元和间诚可以独歩道风俗而不俚追古昔而不愧比之杜子美防州歌所谓同工而异曲也昔子瞻尝闻余咏第一篇叹曰此奔轶絶尘不可追也淮隂行情调殊丽语气尤稳切白乐天元防之为之皆不入此律也唯无耐脱菜时不可觧当待博物洽闻者说也三阁辞四章可以配黍离之诗有国存亾之鉴也大槩夣得乐府小章优扵大篇诗优于它文耳
　　吕氏童防训云苏子由晩年多令人学刘禹锡诗以为用意深逺有曲折处后因见夣得历阳诗云一夕为湖地千年列郡名霸王迷路处亚父所封城皆历阳事语意雄徤后殆难继也
　　洪驹父诗话云山谷至庐山一寺与群僧围炉因举生公讲堂诗末云一方明月可中庭一僧率尔云何不曰一方明月满中庭山谷笑去
　　隐居诗话云人岂不自知邪及自爱其文章乃更大缪何也刘禹锡诗固有好处及其自称平淮西诗云城中喔喔晨鸡鸣城头鼓角声和平为尽李愬之美又云始知元和十四载四海重见升平年为尽宪宗之美吾不知此两联为何等语也贾岛云独行潭底影数息树邉身其自注云二句三年得一吟防泪流知音如不赏归卧故山秋不知此两句有何难道至于三年始成而一吟下泪也杨衡自爱其句云一一鹤声飞上天此尤可笑也
　　隐居诗话云杜甫善评诗其称薛稷诗云驱车越陜郊北顾临大河美矣又称李邕六公篇恨不见之皇甫湜题浯溪颂云次山有文章可惋只在碎亦善评文者若白居易殊不善评诗其称徐凝瀑布诗云千古长如白练飞一条界破青山色又称刘禹锡雪里髙山头白早海中仙果子生迟沉舟侧畔千帆过病树前头万木春此皆常语也禹锡自有可称之句甚多顾不能知之耳雪浪斋日记云荆公喜唐人枫林社日鼓茅屋午时鸡书扵刘楚公第或以为此即储光羲诗苕溪渔隐曰此一聨乃夣得秋日送客至潜水驿诗非储光羲也















　　渔隐丛话前集巻二十
　　钦定四库全书
　　渔隐丛话前集巻二十一
　　宋　胡仔　撰
　　香山居士
　　王直方诗话云古今人作昭君词多矣余独爱白乐天一絶云汉使却回凭寄语黄金何日赎蛾眉君王若问妾顔色莫道不如宫里时盖其意优游而不迫切故也然乐天赋此时年甚少
　　桐江诗话云乐天与弟敏中行简三人相继皆中第乐天作诗云自怜郡姓为儒少岂料词场中第频桂折一枝先许我杨穿三箭尽惊人其自言兄弟中第曲折尽矣乐天自作墓志以白起为祖故曰自怜郡姓为儒少也
　　鸡肋集云予幼时读太平广记见唐太宗遣萧翼购兰亭叙事盖谲以出之辄叹息曰兰亭叙若是贵邪至使万乘之主捐信于匹夫传称子贡诈而全鲁髙诞而存郑遗一言之细建二国之业犹不可以为常以太宗之贤巍巍乎近古所无奈何溺小嗜好而轻防其所常之宝异于得原失信不围而去矣晚多闲居颇屏世好独于古人笔墨之遗爱而不能置顾甚于少年喜官爵迟莫营田宅者与前论异矣因诵白居易七德歌曰功成理定何神速速在推心致人腹怨女三千放出宫死囚四百来归狱复叹曰太宗以一旅取天下惟信尔夫不吝三千女而放出宫自信也不约四百囚而来归狱人信也晋舍原何足道哉
　　蔡寛夫诗话云唐制百官服色不视职事官而视其阶官九品与今制特异乐天为中书舎人知制诰元宗简为京兆少尹官皆六品故犹着緑其诗所谓鳯阁舎人京兆尹白头犹未着绯衫南宫啓请无消息朝散何时复入衔是也后与元防之同制加朝散大夫始登五品故其诗曰命服难同黄纸上官班不共紫防前青衫脱早差三日白发生迟校九年中书舎人虽正五品必待加朝散而后易绯此知其不系于职事官也前辈记张嘉贞为中书令着绯傅游艺为相着緑盖以此也唐借服色皆并鱼假之乐天自江州司马除忠州刺史有谢裴常侍赠袍鱼袋诗云鱼缀白金随步跃鹘衔瑞草绕腰飞其后除尚书郎复有脱刺史绯诗云便防朱绂还铃阁却着青袍侍玉除无奈娇痴三嵗女绕腰啼哭觅银鱼此与今制特异也其特赐者疑亦不相越唐书载牛丛为陆州刺史赐金紫辞曰臣今衣刺史所假绯即赐紫为越等乃赐银绯
　　东坡云予年十二先君自防州为予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发后台见上界钟清下界闻遥想吾师行道处天香桂子落纷纷笔势竒逸墨迹如新今四十七年矣予来访之则诗巳亡有刻石存耳故有诗云空咏连珠吟叠璧巳亡飞鸟失惊蛇盖谓是也
　　蔡寛夫诗话云诗人用事有乘语意到处輙从其方言为之者亦自一体但不可为常耳吴人以作为佐音淮楚之间以十为忱音不通四方然退之非阁复非桥可居兼可过君欲问方桥方桥如此作乐天緑浪东西南北水红栏三百九十桥乃皆用二音不知当时所呼通尔或是姑为戏也呼儿为囝【音蹇】父为郎罢此闽人语也顾况作补亡训传十三章其哀闽之词曰囝别郎罢心摧血况善谐谑故特取其方言为戏至今观者为之发笑然五方之音各不同自古文字曷尝不随用之楚人发语之辞曰曰蹇平语之词曰些一经屈宋采用后世遂为佳句但世俗常情不能无贵逺鄙近耳今毗陵人平语皆曰钟京口人曰兜淮南人曰坞犹楚人曰些尝有士人学为骚词皆用此三语闻者无不拊掌苕溪渔隐曰老杜诗有主人送客无所作【音佐】行酒赋诗殊未央之句则老杜固巳先用此方言矣
　　苕溪渔隐曰富贵于人造物所靳自古以来多不在于少年尝在于晚景若少年富贵者非曰无之盖亦鲜矣人至晩景得富贵未免置第宅售妓妾以偿其平生所不足者如乐天诗云多少朱门锁空宅主人到老不曽归司空曙诗云黄金用尽教歌舞防与他人乐少年读此二诗使人凄然诚不必为此也
　　东坡云乐天为王涯所谗谪江州司马甘露之祸乐天在洛适游香山寺有诗云当君白首同归日是我青山独往时不知者以乐天为幸之乐天岂幸人之祸也哉盖悲之也
　　蔡寛夫诗话云刘禹锡柳子厚与武元衡素不叶二人之贬元衡为相时也禹锡为靖共佳人怨以悼元衡之死其实盖快之子厚古东门行云赤丸夜语飞电光徼巡司眠如羊当街一叱百吏走冯敬胷中函匕首虽不着所以当亦与禹锡同意古东门用袁盎事也乐天江州之谪王涯实为之故甘露之祸乐天亦有当君白首同归日是我青山独往时之句
　　蔡寛夫诗话云乐天听歌诗云长爱夫怜第二句请君重唱夕阳闗注谓王右丞辞秦川一半夕阳闗此句尤佳今摩诘集载此诗所谓汉主离宫接露台者是也然题乃是和太常韦主簿温阳寓目不知何以指为想夫怜之辞大抵唐人歌曲本不随声为长短句多是五言或七言诗歌者取其辞与和声相叠成音耳予家有古凉州伊州辞与今遍数悉同而皆絶句诗也岂非当时人之辞为一时所称者皆为歌人窃取而播之曲调乎缃素杂记云苏鹗演义云今人以酒巡匝为啉尾即再命其爵也云南朝有异国进贡蓝牛其尾长三丈一云蓝頴水牛其尾三丈时人仿之以为酒令今两盏从其简也此皆非正行酒巡匝即重其盏盖慰劳其得酒在后也又啉云者贪也谓处于座末得酒最晩腹痒于酒既得酒巡匝更贪婪之故曰啉尾啉字从口是明贪婪之意此説近之余观宋景文公守嵗诗云迎新送故只如此且尽灯前婪尾杯又云稍倦持螯手犹残婪尾觞又东坡寒食诗云蓝尾忽惊新火后遨头要及浣花前注引乐天寒食诗云三杯蓝尾酒一楪胶牙饧乃用蓝字盖婪蓝一也
　　东坡云与郭生游寒溪主簿吴亮置酒郭生善作挽歌酒酣发声坐为凄然郭生言恨无佳词因改乐天寒食诗歌之坐客有泣者其词曰乌啼鹊噪昏乔木清明寒食谁家哭风吹旷野纸钱飞古墓累累春草緑棠梨花映白杨路尽是死生离别处冥寞重泉哭不闻萧萧暮雨人归去每句杂以散声
　　后史补云河中桑落坊有井每至桑落时取其寒暄得所以井水酿酒甚佳故号桑落酒旧京人呼为桑郎盖语讹耳庾信诗云蒲城桑落酒灞岸菊花秋白居易诗云桑落气薰珠翠暖柘枝声引管弦髙
　　隐居诗话云乐天题海圗屏风诗略曰或者不量力谓兹鼇可求赑屭牵不动纶絶沈其钩一鼇既顿颔诸鼇齐掉头喷风激飞廉鼓波怒阳侯遂使江汉水朝宗意亦休吾读此诗感刘隗李训薛文通等事为之太息东坡云吴元济以蔡叛犯许汝以惊东都此岂可不讨者也当时议者欲置之固为非防然不得武裴二杰事亦未易办也乐天岂庸人哉然其议论似亦欲置之者其诗有海图屏风者可见其意且注云时方讨淮蔡吾以是知仁人君子之于兵盖不忍轻用如此淮蔡且欲以徳懐况欲所恃以勤无用乎悲夫此未易与世士谈也二说未知孰是
　　缃素杂记云唐故事中书省植紫薇花歴世循用之不以为非至今舍人院紫薇阁前植紫薇花用唐故事也乐天诗云独坐黄昏谁是伴紫薇花对紫薇郎按天文志紫薇大帝之坐也天子之常居也主命主度也何闗紫薇花事
　　王直方诗话云东坡平日最爱乐天之为人故有诗云我甚似乐天但无素与蛮又我似乐天君记取华颠赏徧洛阳春又他时要指集贤人知是香山老居士又定似香山老居士世縁终浅道根深而坡在钱塘与乐天所留歳月略相似其诗云在郡依前六百日者是也蔡寛夫诗话云官名有因人而重遂为故事者何逊为水部员外郎以诗称至张籍自博士复拜此官乐天诗贺之云老何殁后吟诗絶虽有郎官不爱诗今日闻君除水部喜于身得省郎时籍答诗亦云幸有紫薇郎见爱独称官与古人同自是遂为诗人故事刘原甫尝以郑谷戏梅圣俞为梅都官然谷诗有云都官虽未是名郎践歴曾闻薛许昌复有李公陪雅躅岂宜郑子忝余光其自序以为薛能李频皆尝歴拜其曹由之振盛则都官之重自谷时已云然也
　　洪驹父诗话云世传乐天诗云文夸盖世徒为尔命压人头不奈何予见李侍郎家收得乐天墨迹诗草乃云病压人头
　　蔡寛夫诗话云唐人饮酒必为令以佐欢其变不一乐天所谓闲征雅令穷经史韩退之令徴前事为者今犹有其遗习也尝有人举令云马援以马革裹尸死而后已答者乃云李耳指李树为姓生而知之又鉏麑触槐死作木边之鬼答者以豫让吞炭终为山下之灰皆可谓精的也复有举经句字相属而文重者曰火炎昆冈乃有土圭测影酬之此亦不可多得也
　　王直方诗话云帝与九龄虽吉梦山呼万歳是虚声此乐天作开成大行挽词对事亲切少有其比也
　　苕溪渔隐曰江南人家造红酒色味两絶李贺将进酒云小槽酒滴真珠红葢谓此也乐天诗亦云燕脂酌蒲萄蒲萄酒名也出太原得非亦与江南红酒相类者乎王直方诗话云韦苏州云谁知风雨夜复此对牀眠乐天招张司业云能来同宿否听雨对牀眠意亦相类然不为人所称也老杜云眼前无俗物多病也身轻而乐天有眼前无俗物身外即僧居之句世亦独称老杜苕溪渔隐曰乐天次楞伽寺诗云照水姿容虽巳老上山筋力未全衰陈子髙病起诗云照水姿容非复我上楼腰脚不如人时称为佳句殊不知乃体乐天诗也














　　渔隐丛话前集巻二十一
　　钦定四库全书
　　渔隐丛话前集巻二十二
　　宋　胡仔　撰
　　唐彦谦
　　洪驹父诗话云山谷言唐彦谦诗最善用事其过长陵诗云耳闻明主提三尺眼见愚民盗一抔千古腐儒骑痩马灞陵斜日重回头又题沟津河亭云烟横博望乘槎水月上文王避雨陵皆佳句
　　石林诗话云杨大年刘子仪皆喜彦谦诗以其用事精巧对偶亲切黄鲁直诗体虽不类然不以杨刘为过如彦谦题髙庙云耳闻明主提三尺眼见愚民盗一抔毎称赏不巳多示学诗者以为模式三尺一抔虽是着题然语皆歇后一抔事无两出或可略土字如三尺则三尺律三尺喙皆可何独剑乎耳闻明主眼见愚民尤不成语余数见交游道鲁直语意不可解苏子瞻有买牛但自捐三尺射防何劳挽六钧亦同此病六钧可去弓字三尺不可去剑字此理甚易知也
　　西昆体
　　蔡寛夫诗话云国初防袭五代之余士大夫皆宗白乐天诗故王黄州主盟一时祥符天禧之间杨文公刘中山钱思公专喜李义山故昆体之作翕然一变而文公尤酷嗜唐彦谦诗至亲书以自随景祐庆厯后天下知尚古文于是李太白韦苏州诸人始杂见于世杜子美最为晚出三十年来学诗者非子美不道虽武夫女子皆知尊异之李太白而下殆莫与抗文章隐显固自有时哉今太白诸集犹兼行独彦谦殆罕有知其姓名者诗亦不多格力极卑弱仅与罗隐相先后不知文公何以取之当是时以偶俪为工耳老杜诗既为世所重宿学旧儒犹不肯深与之尝有士大夫称杜诗用事广傍有一经生忽愤然曰诸公安得为公论乎且其诗云浊醪谁造汝一酌散千忧彼尚不知酒是杜康作何得言用事广闻者无不絶倒予为进士时尝舎于汴中逆旅数同行亦论杜诗旁有一押粮运使臣或顾之曰尝亦观乎曰平生好观然多不解因举白也诗无敌飘然思不羣相问曰既言无敌安得却似鲍照庾信时座中虽笑之然亦不能遽对则似亦不可忽也苕溪渔隐曰庾不能俊逸鲍不能清新白能兼之此无敌也武弁何足以知之
　　隐居诗话云杨亿刘筠作诗务故实而语意轻浅一时慕之号西昆体识者病之欧公云大年诗有峭帆横度官桥栁叠鼓惊飞海岸鸥此何害为佳句余见刘子仪诗句有雨势宫城阔秋声禁树多亦不可诬也
　　古今诗话云杨大年钱文僖晏元献刘子仪为诗皆宗义山号西昆体后进效之多窃取义山诗句尝内宴优人有为义山者衣服败裂告人曰吾为诸舘职挦撦至此闻者大噱然大年咏汉武诗云力通青海求龙种死讳文成食马肝待诏先生齿编贝忍令乞米向长安义山不能过也
　　石林诗话云欧公诗始矫昆体专以气格为主故其诗多平易踈畅律诗意所到处虽语有不伦亦不复问而学之者往往遂失于快直倾囷倒廪无复余地然公诗好处岂专在此如崇徽公主手防诗玉顔自昔为身累肉食何人与国谋此是两段大议论而抑扬曲折发见于七字之中婉丽雄胜字字不失相对虽昆体之工者亦未易比言所防处如是乃为至到
　　蔡寛夫诗话云王荆公晩年亦喜称义山诗以为唐人知学老杜而得其藩篱惟义山一人而已每诵其雪岭未归天外使松州犹驻殿前军永忆江湖归白髪欲回天地入扁舟与池光不受月暮气欲沈山江海三年客乾坤百战场之类虽老杜亡以过也义山诗合处信有过人若其用事深僻语工而意不及自是其短世人反以为竒而效之故昆体之适重其失义山本不至是云
　　冷斋夜话云诗到义山谓之文章一厄以其用事僻澁时称西昆体然荆公晩年亦或喜之而字字有根蒂如试问火城将策探何如云屋听防知未爱京师传谷口但知乡里胜壶头其用事琢句前軰无相犯者
　　蔡寛夫诗话云义山诗集载有感篇而无题自注云乙卯年有感丙辰年诗成其中有如何本初軰自取屈牦诛又苍黄五色捧掩遏一阳生之语按李训郑注作乱实以冬至日是年嵗在乙卯则是诗盖为训注作也唐小説记此事谓之乙卯记大抵不敢显斥之云
　　隐居诗话云欧阳文忠公诗话称谢伯景之句如园林换叶梅初熟不若庭草无人随意緑也池馆无人燕学飞不若空梁落燕泥也盖伯景句意凡近似所谓西昆体而王胄薛道衡峻洁可喜也
　　资治通鉴云隋炀帝善属文不欲人出其右薛道衡死帝曰更能作空梁落燕泥否王胄死帝诵其佳句曰庭草无人随意緑复能作此语邪苕溪渔隐曰人君不当与臣下争能故炀帝忮心一起二臣皆不得其死哀哉然为人臣者亦当悟其防防如宋孝武欲擅书名王僧防遂不敢显迹常以拙笔书宋文帝好文章自谓莫能及鲍照于所为文章遂多鄙言俚句故二君者亦无得以嫉之终见容于二世岂非明哲保身之要术乎西清诗话云义山杂纂品目数十盖以文滑稽者其一曰杀风景谓清泉濯足花上晒裈背山起楼烧琴煮鹤对花啜茶松下喝道晏元献庆厯中罢相守颍以惠山泉烹日注从容置酒赋诗曰稽山新茗緑如烟静挈都蓝煮惠泉未向人间杀风景更持醪醑醉花前王荆公元丰末居金陵蒋大漕之竒夜谒公于蒋山驺唱甚都公取松下喝道语作诗戏之云扶衰南陌望长楸灯火如星满地流但怪传呼杀风景岂知禅客夜相投自此杀风景之语颇着于世
　　三山老人语録云唐人以对花啜茶谓之杀风景故荆公寄茶与平甫诗有金谷看花莫谩煎之句
　　缃素杂记云义山锦瑟诗云锦瑟无端五十弦一弦一柱思华年庄生晓梦迷蝴蝶望帝春心托杜鹃沧海月明珠有泪蓝田日暖玉生烟此情可待成追忆只是当时已惘然山谷道人读此诗殊不晓其意后以问东坡东坡云此出古今乐志云锦瑟之为器也其弦五十其柱如之其声也适怨清和案李诗庄生晓梦迷蝴蝶适也望帝春心托杜鹃怨也沧海月明珠有泪清也蓝田日暖玉生烟和也一篇之中曲尽其意史称其瑰迈竒古信然刘贡父诗话以谓锦瑟乃当时贵人爱姬之名义山因以寓意非也
　　诗眼云文章贵众中杰出如同赋一事工拙尤易见余行蜀道过筹笔驿如石曼卿诗云意中流水逺愁外旧山青脍炙天下久矣然有山水处便可用不必筹笔驿也殷潜之与小杜诗甚健丽亦无髙意惟义山诗云鱼鸟犹疑畏简书风云长为防储胥简书盖军中法令约束言号令严明虽千百年之后鱼鸟犹畏之也储胥盖军中藩篱言忠谊贯神明风云犹为防其壁垒也诵此两句使人凛然复见孔明风烈至于管乐有才真不忝闗张无命欲何如属对亲切又自有议论他人亦不及也马嵬驿唐诗尤多如刘梦得緑野扶风道一篇人颇诵之其浅近乃儿童所能义山云海外徒闻更九州他生未卜此生休语既亲切髙雅故不用愁怨堕泪等字而闻者为之深悲空闻虎旅鸣宵柝无复鸡人报晓筹如亲扈明皇写出当时物色意味也此日六军同驻马当时七夕笑牵牛益竒义山诗世人但称其巧丽至与温庭筠齐名盖俗学只见其皮肤其髙情逺意皆不识也漫叟诗话云尝见曲中使柳三眠事不知所出后读玉溪生江之嫣赋云岂如河畔牛星隔嵗止闻一过不比苑中人栁终朝剩得三眠注云汉苑中有栁状如人形号曰人栁一日三起三倒
　　桐江诗话云近时人士作四六颂德多用辞林枝叶学海波澜殊不知出处乃崔珏哭义山诗也诗云辞林枝叶三春尽学海波澜一夜干非佳语耳
　　雪浪斋日记云玉溪生牡丹诗锦帐佳人乃越絶书中事退之灯花诗全似老杜所用黄里事见前汉黄屋注中荆公诗曰溪边饮啄白浮鸠浮鸠出晋志
　　王建
　　西清诗话云欧阳永叔归田録言王建宫词多言唐宫中事羣书阙纪者往往见其诗如内中数日无呼唤传得滕王蛱蝶图滕王元婴髙祖子史不着所能独名画记言善画亦不云工蛱蝶所书止此殊不知名画记自纪嗣滕王湛然善花鸟蜂蝶又段成式酉阳杂俎亦云尝见滕王蝶图有名江夏班大海眼小海眼菜花子盖湛然非元婴孰谓张彦逺不载邪又建宫词云鱼藻宫中鏁翠娥先皇行处不曽过如今池底休铺锦菱角鸡头积渐多事见李石开成承诏録文宗论德宗奢靡云闻得禁中老宫人每引流泉先于池底铺锦则知建诗皆摭实非凿空语也
　　陈辅之诗话云王建宫词荆公独爱其树头树底覔残红一片西飞一片东自是桃花贪结子错教人恨五更风
　　唐王建宫词旧跋云王建太和中为陜州司马与韩愈张籍同时而籍相友善工为乐府歌行思逺格幽初为渭南尉与宦者王守澄有宗人之分因过饮以相讥戏守澄深憾曰吾弟所作宫词禁掖深防何以知之将奏劾建因以诗解之曰先朝行坐镇相随今上春宫见长时脱下御衣偏得着进来龙马每教骑尝承密防还家少独奏边情出殿迟不是当家频向説九重争遣外人知事遂寝宫词凡百絶天下传播效此体者虽有数家而建为之祖耳




　　渔隐丛话前集巻二十二
　　钦定四库全书
　　渔隐丛话前集巻二十三
　　宋　胡仔　撰
　　杜牧之
　　石林诗话云杜牧诗清时有味是无能闲爱孤云静爱僧拟把一麾江海去乐游原上望昭陵此盖不满于当时故末有昭陵之句江辅之谪官累年后知防州谢表有云清时有味白首无能蔡持正为御史引牧诗为证以为怨望遂复罢
　　潘子真诗话云顔延年阮始平诗云屡荐不入官一麾乃出守盖谓山涛三荐咸为吏部郎武帝不能用荀朂一麾之即左迁始平太守也杜牧清时有味是无能闲爱孤云静爱僧乞得一麾江海去乐游原上望昭陵山谷云爱闲爱静求得一麾而去也别本作欲把一麾非是麾之训即汉严助汲黯招之不来麾之不去
　　缃素杂记云笔谈云今人守郡谓之建麾盖用顔延年诗一麾乃出守此误也延年谓一麾者乃指麾之麾如武王右秉白旄以麾之麾非旌麾之麾也延年为阮始平诗云屡荐不入官一麾乃出守者谓山涛荐咸为吏部郎三上武帝不用后为荀朂一挤遂出始平故有此句延年被摈以此自托耳自杜牧为登乐游原诗云拟把一麾江海去乐游原上望昭陵始谬用一麾自此遂为故事凡此以上皆存中之语以余意测之杜樊川之意则善矣而谓之拟把则尤谬也葢自作太守而谓之一麾于理无碍但不可以此言赠人作太守耳宋景文公诗云使麾得请印垂腰又云一封通奏领州麾又云乞得一麾行又云竟获一麾行是真得延年之意未尝谬用也髙斋诗话云牧之和裴杰新樱桃诗云忍用烹骍酪从将玩玉盘流年如可驻何必九华丹唐人已用樱桃荐酪也苕溪渔隐曰摭遗载唐新进士尤重樱桃宴刘覃及第大防公卿和以糖酪人享脔尽一小盎则唐人用樱桃荐酪此事又可验矣
　　诗服云老杜樱桃诗云西蜀樱桃也自红野人相赠满筠笼数回细写愁仍破万颗匀圆讶许同此诗如禅家所谓信手拈来头头是道者直书目前所见平易委曲得人心所同然但他人艰难不能发耳至于忆昨赐霑门下省退朝擎出大明宫金盘玉筯无消息此日尝新任转蓬其感兴皆出于自然故终篇遒丽韩退之有赐樱桃诗云汉家旧种明光殿炎帝还书本草经岂是满朝承雨露共看转赐出青冥香随翠笼擎偏重色照银盘写未停食罢自知无补报空然慙汗仰皇扃盖学老杜前诗然搜求事迹排比对偶其言出于勉强所以相去甚逺若非老杜在前人亦安敢轻议
　　隐居诗话云古乐府中木兰诗焦仲卿诗皆有髙致葢世传木兰诗为曹子建作似矣然其中云可汗问所欲汉魏时夷狄未有可汗之名不知果谁之词也杜牧木兰庙诗云弯弓征战作男儿梦里曾惊与画眉几度思归还把酒拂云堆上祝明妃殊有美思也
　　洪驹父诗话云古乐府木兰篇愿驰千里明駞足千里送儿还故乡明字多误作鸣駞卧腹不帖地屈足漏明则行千里苕溪渔隐曰余读古乐府木兰篇云愿驰千里足送儿还故乡止此而已驹父乃云如此疑其误也潘子真诗话云庾信宇文盛墓志铭云受图黄石不无师表之心学剑白猿遂得风云之志牧之题李西平宅诗云受图黄石老学剑白猿翁亦即旧为新之一端也潘子真诗话云南丰先生曾子固言阿房宫赋鼎铛玉石珠瑰金砾弃掷逦迤秦人视之亦不甚惜瑰当作块葢言秦人视珠玉如土块瓦砾也又言牧赋宏壮巨丽驰骋上下累数百言至楚人一炬可怜焦土其论盛衰之变判于此矣又言津阳门诗长恨歌连昌宫词俱载开元间事防之之词不独富艳至长官清平太守好拣选皆言由相公委任责成治之所兴也禄山宫里养作儿虢国门前闹如市险诐私谒无所不至安得不乱稹之叙事逺过二子隐居诗话云杜牧好用故事仍于事中复使事若虞卿防璧截肪鲜是也亦有趁韵而撰造非事实者若珊瑚破髙齐作婢舂黄糜是也李绚得瑚其母令衣青衣而舂初无糜字
　　隐居诗话云杜牧晩晴赋忽引舟子深湾覩八九之红芰姹然如妇嫣然如女芰菱也牧乃指为荷花阿房宫赋长桥卧波未雩何龙牧谓龙见而雩故用龙以比桥殊不知龙者龙星也春秋书龙鬭于郑之时门退之诗云庚午憩时门临泉观鬭龙韩自河阳还汴但道经时门岂复覩当日之鬭龙邪
　　洪驹父诗话云牧之未雩何龙鲍钦止谓予言古本是未云何龙当以此为是
　　遯斋闲览云杜牧华清宫诗云长安回望绣成堆山顶千门次第开一骑红尘妃子笑无人知道茘支来尤鲙炙人口据唐纪明皇以十月幸骊山至春即还宫是未尝六月在骊山也然荔支盛暑方熟词意虽美而失事实
　　温庭筠
　　三山老人语録云六一居士喜温庭筠诗鸡声茅店月人迹板桥霜尝作过张至秘校庄诗云鸟声梅店雨野色柳桥春效其体也
　　雪浪斋日记云温庭筠小诗尤工如墙髙蝶过迟又蝶翎胡粉重鵶背夕阳多又过苏武庙诗云归日楼台非甲帐去时冠剑是丁年
　　苕溪渔隐曰温飞卿晩春曲云家临长信往来道乳燕双双拂烟草油壁车轻金犊肥流苏帐晓春鸡报笼中娇鸟暖犹睡帘外落花闲不扫衰桃一树近前池似惜容顔镜中老殊有富贵佳致也
　　杜荀鹤
　　六一居士诗话云唐之晚年诗人无复李杜豪放之格然亦务以精意相髙如周朴者杼思尤艰每有所得必极雕琢故诗人称朴诗月锻季炼未及成篇巳播人口其名重当时如此而今不复传矣余少时犹见其集其句有云风暖鸟声碎日髙花影重又云晓来山鸟閙雨过杏花稀诚佳句也苕溪渔隐曰余读隐居诗话云此一聮非朴诗也乃杜荀鹤之句然犹未敢以六一居士诗话为误后又看幕府燕闲録云杜荀鹤诗鄙俚近俗惟宫词为唐第一云早被婵娟误欲糚临镜慵承恩不在貎教妾若为容风暖鸟声碎日髙花影重年年越溪女相忆采芙蓉故谚云杜诗三百首惟在一聮中风暖鸟声碎日髙花影重是也
　　髙斋诗话云山谷尝云杜荀鹤诗举世尽从愁里老正好对退之诗谁人肯向死前休
　　韩致元
　　西清诗话云韩偓诗鹅儿唼啑栀黄觜鳯子轻盈腻粉腰事见崔豹古今注云蛱蝶大者为鳯子
　　遯斋闲览云笔谈谓香奁集乃和凝所为后人嫁其名于韩偓误矣唐吴融诗集中有和韩致元侍郎无题二首与香奁集中无题韵正同偓叙中亦具载其事又尝见偓亲书诗一巻其袅娜多情春尽等诗多在巻中偓词致婉丽非凝言余有香奁集不行于世凝好为小词洎作相专令人収拾焚毁然凝之香奁集乃浮艳小词所谓不行于世欲自掩耳安得便以今香奁集为凝作也
　　借对
　　东坡云沈佺期回波词云姓名虽防齿録袍笏未换牙绯杜子美诗饮子频通汗懐君想报珠以饮子对懐君亦齿録牙绯之比也
　　漫叟诗话云荆公和人诗以庚桑对五柳黄耇日对白鸡年此名借对不特此也如李白诗水冲云女碓风扫石楠花皆此类也
　　禁脔云根非生下土叶不坠秋风五峰髙不下万木几经秋以下对秋盖夏字声同也因寻樵子径偶到葛洪家残春红叶在终日子规啼以子对洪以红对子皆假其色也闲听一夜雨更对栢岩僧住山今十载明日又迁居以一对栢以十对迁假其数也
　　蔡寛夫诗话云诗家有假对本非用意盖造语适到因以用之若杜子美本无丹灶术那免白头翁韩退之眼穿长讶双鱼断耳热何辞数爵频借丹对白借爵对鱼皆偶然相值立意下句初不在此而晩唐诸人遂立以为格贾岛巻帘黄叶落开户子规啼崔峒因寻樵子径得到葛洪家为例以为假对胜的对谓之髙手所谓痴人面前不得説梦也
　　半夜钟
　　王直方诗话云欧公言唐人有姑苏城下寒山寺半夜钟声到客舡之句説者云句则佳也其如三更不是撞钟时余观于鹄送宫人入道诗云定知别往宫中伴遥听缑山半夜钟而白乐天亦云新秋松影下半夜钟声后岂唐人多用此语也傥非递相防袭恐必有説耳温庭筠诗亦云悠然逆旅频回首无复松防半夜钟庭筠诗多纉在白乐天诗后
　　石林诗话云此唐张继题姑苏城西枫桥寺诗也欧公尝病其半夜非打钟时盖未尝至吴中今吴中寺实夜半打钟继诗三十余篇余家有之往往多佳句
　　诗眼云欧公以夜半钟声到客船为语病南史载齐武帝景阳楼有三更五更钟丘仲孚读书以中宵钟为限阮景仲为吴兴守禁半夜钟至唐诗人如于鹄白乐天温庭筠尤多言之今佛宫一夜鸣铃俗谓之定夜钟不知唐人所谓半夜钟者景阳三更钟邪今之定夜钟邪然于义皆无害文忠偶不考耳
　　学林新编云世疑半夜非打钟时某案南史文学传丘仲孚吴兴乌程人少好学读书常以中宵钟鸣为限然则半夜钟固有之矣丘仲孚吴兴人而庭筠言姑苏城外寺则半夜钟乃吴中旧事也
　　熟食清明
　　迂叟诗话云周礼四时变国火谓春取榆栁之火夏取枣杏之火季夏取桑柘之火秋取柞楢之火冬取槐檀之火而唐时唯清明取榆栁之火以赐近臣戚里本朝因之唯赐辅臣戚里帅臣节察三司使知开封府枢宻直学士中使皆得厚赠非常赐例也
　　本事诗云唐德宗时制诰阙人中书两进名御笔不防又请之上批曰与韩翃时有与翃同姓名者为江淮刺史又具二人同进上复批曰春城无处不飞花寒食东风御栁斜日暮汉宫传蜡烛青烟散入五侯家与此韩翃
　　西清诗话云张籍寒食内宴诗朝光瑞气满宫楼防纛鱼龙四面稠廊下御厨分冷食殿前香骑逐飞毬千官尽醉犹教坐百戏皆呈未放休共喜拜恩侵夜出金吾不敢问行由乃知唐清明宴百官亦皆冷食又至夜而罢
　　缃素杂记云刘梦得嘉话云为诗用僻字须有来处宋考功诗云马上逢寒食春来不见饧尝疑此字因读毛诗郑笺説吹箫处云即今卖饧人家物六经惟此注中有饧字后軰业诗即须有据不可学常人率尔而道也至宋朝宋子京寒食诗云草色引开盘马路箫声吹暖卖饧天亦用郑笺吹箫卖饧之义然词致骚雅胜考功逺矣余比因阅沈云卿咏驩州不作寒食诗云海外无寒食春来不见饧洛阳新甲子何日是清明花柳争朝发轩车满路迎帝乡遥可念肠断报亲情是时沈谪驩州故有是诗但未见宋考功全篇耳考其词意似是云卿之诗盖沈宋同仕武后朝故所传容有讹缪所未详也寒食清明多用饧粥事如李义山诗云粥香饧白杏花天宋子京途中清明诗云漠漠轻花着早桐客瓯饧粥对禺中苕溪渔隐曰六一居士诗云杯盘饧粥春风冷池馆榆钱夜雨新又云多病正愁饧粥冷东坡诗云新火发茶乳温风散粥饧皆清明寒食诗也



　　渔隐丛话前集巻二十三
　　钦定四库全书
　　渔隐丛话前集巻二十四
　　宋　胡仔　撰
　　阳闗霓裳
　　东坡云旧传阳闗三叠然今世歌者毎句再叠而已若通一首言之是四叠皆非是或每句三唱以应三叠之説则丛然无复节奏余在宻州有文勋长官以事至密自云得古本阳闗其声宛转凄断不类乃知唐本三叠盖如此及在黄州偶读乐天对酒诗云相逢且莫推辞醉听唱阳闗第四声注云第四声劝君更尽一杯酒以此验之若一句再叠则此句为第五声今为第四声则一句不叠审矣
　　山谷云古乐府有巴东三峡巫峡长猿鸣三声泪霑裳但以抑怨之音和为数叠惜其声不传余自荆州上峡入黔州备甞山川险阻因作前二叠传与巴娘令以竹枝歌之前一叠可和云门闗外莫言逺五十三驿是皇州后一叠可和云门闗外莫惆怅四海一家皆弟兄或各用四句入阳闗小秦王亦可歌之
　　西清诗话云欧阳公归田録论王建霓裳词弟子部中防一色听风听水作霓裳以不晓听风听水为恨余尝观唐人西域记云兹国王与臣庶知乐者于大山间听风水之声均节成音后飜入中国如伊州凉州甘州皆兹至也此説近之但不及霓裳耳郑嵎津阳门诗注叶法善引明皇入月宫闻乐归笛写其半防西凉府杨敬逺进婆罗门曲声调脗合按之便韵乃合二者制霓裳羽衣曲则知霓裳亦来自西域云
　　蔡寛夫诗话云霓裳之始世多以白乐天所记与刘禹锡王建二诗不同为疑按明皇杂録云道士叶法善尝引上至月宫聆天乐上自晓音律黙记其音为霓裳羽衣曲此説虽怪然唐人大扺如此言元防之诗云明皇度曲多新态宛转侵淫易沈着赤白桃李取花名霓裳之始自当以此为证也郑嵎津阳门诗以谓上归但记其半防西凉府都督杨敬逺进婆罗门曲与其声调相符遂以月中所闻为散序敬逺所进作腔此则与乐天之説符矣但不知禹锡建皆与此数人同时何从复得异説也唐有两霓裳曲开成初尉迟璋尝放古作霓裳羽衣曲以献诏以曲名赐贡院为题此自一曲也是嵗牓首李肱所试诗即此题其诗始言开元太平时万国贺丰嵗梨园献旧曲玉座流新制末言蓬壶事已空仙乐功无替讵肯听遗音圣功知善继则亦是祖述开元遗声耳此曲世无谱好事者每惜之江表志载周后独能按谱求之徐常侍铉有听霓裳送以诗云此是开元太平曲莫教偏作别离声则江南时犹在也
　　苕溪渔隐曰明皇游月宫事凡见于五书郑嵎津阳门诗注明皇杂録髙道传此三书皆云叶法善引明皇游月宫闻乐归作霓裳羽衣曲唐逸史云与罗公逺同游异人録云与申天师同游惟此二书为异余尝考髙道传亦有罗公逺列传无游月宫事则知唐逸史之误无欵若异人録别无以证之未遽以为误也
　　秘色
　　侯鲭録云今之秘色磁器世言钱氏有国越州烧进不得臣庶用之故云秘色比见陆防进越器诗云九秋风露越寒开夺得千峰翠色来好向中宵盛沆瀣共嵇中散闘遗杯乃知唐巳有秘色非钱氏为始
　　唐人杂记
　　蔡寛夫诗话云亭亭画舸系寒潭直到行人酒半酣不管烟波与风雨载将离恨过江南尝有人客舎壁间见此诗莫知谁作或云郑兵部仲贤也然集中无有好事者或填入乐府仲贤当前辈未贵杜诗独知爱尚往往造语警防但体小弱多一律可恨耳欧阳文忠公称其张仆射园中一聮以为集中少比恐公未尝见其全编大抵仲贤情致深婉比当时辈流能不专使事而尤长于絶句如一夜西风旅鴈秋背身调镞索征裘闗山落尽黄榆叶驻马谁家唱石州又江云薄薄日斜晖江馆萧条独掩扉梁燕不知人事改雨中犹作一双飞若此等类须在王摩诘伯仲之间刘禹锡杜牧之不足多也西清诗话云缑氏王子晋升仙之地有祠在焉郑工部文宝尝题一絶云秋隂漠漠秋云轻缑氏山头月正明帝子西飞仙驭逺不知何处夜吹笙后晏元献守洛过见之取白乐天语书其后云此诗在在处处有神物护持苕溪渔隐曰郑兵部仲贤郑工部文宝不知此果一人邪果二人邪当竢知者问之
　　苕溪渔隐曰羊士谔寻山家诗云主人闻语未开门绕篱野菜飞黄蝶余尝居村落间食饱榰笻纵歩款邻家之扉小立待之眼前景物悉如诗中之语然后知其工切也
　　迃叟诗话云唐之中叶文章特盛其姓名湮没不传于世者甚众如河中府鹳雀楼有王之美畅诸【一云畅当】二诗畅诗曰逈临飞鸟上髙谢世人间天势围平野河流入断山王诗曰白日依山尽黄河入海流欲穷千里目更上一层楼二人者皆当时贤士所不数而后人擅诗名者岂能及之哉
　　西清诗话云题华清宫一絶行尽江南数十程晓乘残月入华清朝元阁上西风急都入长杨作雨声乃杜常也又武昌阻风一絶江上春风防客舟无穷归思满东流与君尽日闲临水贪看飞花忘却愁乃方泽也二人不以文艺名世而诗语惊人如此殆不可知矣
　　西清诗话云陈传道尝于彭门壁间见书一聨云一鸠鸣午寂双燕话春愁后以语东坡世谓公作然否坡笑曰此唐人得意句仆安能道此苕溪渔隐曰余尝用此语作春日一聮云话尽春愁双紫燕唤回午梦一黄鹂摭言云李涛篇咏甚着如溪声长在耳山色不离门扫地树防影拂牀琴有声落日长安道秋槐满地花皆脍炙人口
　　苕溪渔隐曰聂夷中咏田家诗云锄禾日正午汗滴禾下土故知盘中飡粒粒皆辛苦此数语最佳其余虽有讽刺亦俚甚矣
　　蔡寛夫诗话云润州大江本与今杨子桥为对干而洲乃江中一洲耳故潮水悉通杨州城中李绅与李频诗云鸬鷀山头片云晴杨州城里见潮生以为自大厯后潮信始不通今洲既与杨子桥相连自杨子距江尚三十里洲以闸为限则不惟潮不至扬州亦自不至扬子矣山川形势固有时迁易大抵江中多积沙初自水底将涌聚傍江居人多能以水色验之渐涨而出水初谓之涂泥地已而生小黄花而谓之黄花杂草地其相去迟速不常近不过三五年者自黄花变而生芦苇则緜亘数十里皆为良田其为利不赀矣故有辨其水色即请射而悬空出税三二年者予在丹徒闻金山之南将有涨沙者安知异时金山复不与润州为一邪漫叟诗话云世俗多以乐史慈竹诗谕防谓其有补于教化有云又闻猓死终不相弃离事见十道四蕃志爱州有此兽似猴而大有仁义行则大者前小者后有为射所中则伤者拔死者箭自刺而死孰谓人而不如兽乎
　　漫叟诗话云世有青衿集一编以授学徒可以谕防若天诗云戴盆徒仰止测管讵知之席诗云孔堂曾子避汉殿戴冯重可谓着题乃东坡所谓赋诗必此诗也
　　杨凝式
　　蔡寛夫诗话云杨凝式仕后唐晋汉间落魄不自检束自号杨风子终能以智自完书法髙妙杰出五代可与顔栁继轨今洛中僧寺尚多有其遗迹题华严院一诗云院似禅心静花如觉性圆自然知了义争肯学神仙用笔尤奔放竒逸李西台建中平生师凝式书题诗于旁曰枮杉倒桧霜天老松烟麝煤阴雨寒我亦生来有书癖一回入寺一回看西台书亦自深稳老健前辈所贵重也
　　罗隐
　　蔡寛夫诗话云润州甘露寺有块石状如伏羊形制略具号很石相传孙权尝据其上与先主论曹公壁间旧有罗隐诗板云紫髯桑盖两沈吟很石空存事莫寻汉鼎未分聊把手楚醪虽美肯同心英雄已往时难问苔藓何知日渐深还有市防沽酒客雀喧鸠聚话蹄涔时钱镠髙骈徐温鼎立三方润州介处其间隐此诗比平时所作亦差婉而有味也元符末寺经火诗板不复存而石亦毁剥矣寺中有李衞公诗陆探防吴生等画亦同为煨烬惟梁天监中两鉄镬各容数石尚存苕溪渔隐曰余读五代旧史隐钱唐人工诗尤长于咏史唐宰相郑畋深器之郑有女美而才尝得隐诗讽诵至于忘寝食郑怜其意欲以妻隐一旦召隐至私第具食俾女于壁间窥之女见隐貎极陋遂焚其诗不复肯诵焉婚亦竟不成隐累举进士不第钱尚父镠辟为从事官至给事中
　　东坡云先友史经臣彦辅谓予阮籍登广武而叹曰时无英雄使竪子成名岂谓沛公竪子乎余曰非也伤时无刘项也竪子指魏晋间人耳其后予游京口甘露寺寺有孔明孙权梁武李德裕之遗迹予感之赋诗其略曰四雄皆龙虎遗迹俨未刓方其盛壮时争夺肯少安废兴属造物迁逝谁控抟况彼妄庸子而欲事所难聊兴广武叹不待雍门弹则犹此意也今日读李白登广武古战场诗云沈湎呼竪子狂言非至公乃知李太白亦误认嗣宗语与先友之意无异也嗣宗虽放荡本有志于世以魏晋间多故一放于酒耳何至以沛公为竪子乎
　　西清诗话云吴越纪事越僧处黙赋诗有竒句尝云到江吴地尽隔岸越山多罗隐见曰此我句失之久矣乃为吾师丐得识者鄙其儇薄太甚
　　桐江诗话云许浑集中佳句甚多然多用水字故国初士人云许浑千首湿是也谓如洛中怀古诗云水声东去市朝变山势北来宫殿髙若其他诗无水字则此句当无愧于作者罗隐诗篇篇皆有喜怒哀乐心志去就之语而卒不离乎一身故许浑千首湿人以罗隐一生身为对又云杜甫一生愁似优于前矣
　　五季杂记
　　东坡记唐事云韩定辞不知何许人为镇州王镕书记聘燕帅刘仁恭舎于賔馆命幕客马郁延接马有诗赠韩曰燧林芳草緜緜思尽日相携陟丽谯别后嵍山上望羡君还复见王乔郁诗虽清秀然意在试其学问韩即席酬之曰崇霞台上神仙客学辨痴龙艺最多盛德好将银笔述丽词堪与雪儿歌坐内诸賔靡不钦讶称为妙句然亦疑其银笔之譬也他日郁从容问韩以雪儿银笔之事韩曰昔梁元帝为湘东王时好学著书常记録忠臣义士及文之美者笔有三品以金银雕饰或用班竹为管忠孝全者用金管书之德行精粹者用银管书之文章赡丽者以班管书之故湘东王之誉振于士表雪儿孝宻之爱姬能歌舞每见賔僚文章有竒丽中意者即付雪儿叶音律以歌之又问痴龙出自何处曰洛下有洞穴曽有人误坠于中因行数里渐明旷见有宫殿人物凡九处又有大羊羊髯有珠人取食之不知何所复出以问张华华曰此地仙九馆也大羊名痴龙耳定辞复问郁嵍之山当在何处郁曰此隋郡之故事何谦逊而下问由是两相悦服结交而去
　　湘素杂记云杨文公谈苑载伶人王感化少聪敏未尝执巻而多识故实口谐捷急滑稽无穷防中主引李继勲严续二相游苑中适见系牛于株枿上令感化赋诗应声曰曽遭戚鞭敲角几被田单火燎身独向残阳嚼枯草近来问喘更何人因以讥二相也又中主徙豫章浔阳遇大风中主不悦命酒独酌指北岸山问舟人云皖公山愈不怿感化独前献诗曰龙舟万里驾长风汉武浔阳事正同珍重皖公山色好景斜不落夀杯中中主大悦赐束帛余读江南野録载李家明当嗣主时为乐部头能滑稽善讽谏亦载二诗首尾大同小异咏牛诗曰曽遭戚鞭敲角又被田单火燎身闲背斜阳嚼枯草近来问喘更无人龙舟诗曰龙舟轻飐锦帆风正值宸游望逺空回首皖公山色翠影斜不到夀杯中嗣主因恸俛首而过谈苑以感化为建州人野録以家明为庐州人谈苑谓中主野録谓嗣主未详孰是
　　石林诗话云五代王仁裕知贡举王溥为状元时年二十六遂相周世宗犹及本朝以太子太保归班年才四十二前此所未有也溥初拜相仁裕犹致政无恙以诗贺之云一战文场拔赵旗更调金鼎佐无为白麻骤降恩何极黄髪初闻喜可知跋勑案前人到少筑沙堤上马蹄迟立班始得遥相见亲洽争如未贵时溥在位每休沐必诣仁裕从容终日盖唐以来坐主门生之礼尤厚
　　苕溪渔隐曰小説记事率多舛误岂复可信虽事之小者如一诗一词盖亦偶尔淮隂侯庙诗筑坛拜日恩虽重之句青箱杂记谓是钱昆作桐江诗话谓是黄好谦作是一诗而有二説也小词春光好待得鸾胶续断弦是何年之句江南野録谓是曹翰使江南赠娼妓词本事曲谓是陶谷使钱唐赠驿女词冷斋夜话谓是陶谷使江南赠韩熈载歌姬词是一词而有三説也其他类此者甚众殆不可徧举











　　渔隐丛话前集巻二十四
　　钦定四库全书
　　渔隐丛话前集巻二十五
　　宋　胡仔　撰
　　本朝
　　后山诗话云王师围金陵唐使徐铉来朝铉伐其能欲以口舌解围谓太祖不文盛称其主博学多艺有圣人之能使诵其诗曰秋月之篇天下诵传之其句云云太祖大笑曰寒士语耳吾不道也铉内不服谓大言无实可穷也以请殿上惊惧相目太祖曰吾防时自秦中归道华下醉卧田间觉而月出有句曰未离海底千山黒才到天心万国明铉大惊殿上称寿
　　迂叟诗话云太祖以开寳九年中外无事始诏旬假日不坐然其日辅臣犹对于后殿问圣体而退至道三年三月二十九日旬假是日太宗犹对辅臣至夕帝崩李南阳永熈挽词曰朝凭玉几言犹在暮啓金縢事已非时称佳作至真宗朝时旬假辅臣始不入寳元中西事方兴假日视事庆歴初乃如旧
　　石林诗话云杨文公在翰林以谗佯狂去职真宗眷之不衰闻疾愈即起为郡未几复以判秘书监召既到阙以诗赐之曰琐闼往年司制诰共嘉藻思类相如蓬山今日诠坟史还仰多闻过仲舒报政列城归觐后疏恩髙阁拜官初诸生济济弥瞻望鈆椠谘询辨鲁鱼祖宗爱惜人材保全忠贤之意如此文公卒与寇莱公协定大策功虽不终其尽力于国亦无愧矣
　　石林诗话云神庙天性俭约奉慈寿宫尤尽孝道慈圣太后尝以乗舆服物未备因同天节作珠子鞍辔为寿神庙一御于禁中后藏去不复用一日与两宫幸后苑赏花慈圣辇至神庙即降步亲扶慈圣屡却不从闻者太息慈圣上仙李奉世为侍郎进挽诗有云珠鞯昔御恩犹在玉辇亲扶事已非葢纪二事神庙览之泣下
　　卢多逊
　　后山诗话云太祖幸后池对新月置酒问当直学士为谁曰卢多逊召使赋诗请韵曰些子儿其诗云太液池边看月时好风吹动万年枝谁家玉匣开新镜露出清光些子儿太祖大喜尽以坐间饮食器赐之
　　桐江诗话云曹希蕴货诗都下人有以敲梢交为韵索赋新月诗者曹诗云禁皷初闻第一敲乍看新月出林梢谁家宝鉴新磨出匣小参差盖不交盖模多逊之句也
　　漫叟诗话云希蕴颇能诗虽格韵不髙然时有巧语常作墨竹诗云记得小轩岑寂夜月移疎影上东墙此语甚工
　　徐铉
　　东轩笔録云太平兴国中吴王李煜薨太宗诏侍臣撰吴王神道碑时有与徐铉争名而欲中伤之者面奏曰知吴王事迹莫若徐铉为详太宗未悟遂诏铉撰碑铉遽请对而泣曰臣旧事李煜陛下容臣存故主之义乃敢奉诏太宗始悟让者之意许之故铉为碑但推言厯数有尽天下有归而已其警句云东邻遘祸南箕扇疑投杼致慈亲之惑乞火无里妇之谈始劳因垒之师终后涂山之防太宗览读称善异日复得铉所撰吴王挽词三首尤加叹赏每对宰臣称铉之忠义吴王挽词今记者二首曰倐忽千龄尽冥茫万事空青松洛阳陌白草建康宫道德遗文在兴衰自古同受恩无补报反袂泣途穷土德承余烈江南广旧恩一朝人事变千古信书存哀挽周原道铭旌郑国门此生虽未死寂寞已消魂吴王葬北邙江南録乃铉与汤悦奉诏撰故有千古信书之句东邻谓钱俶也
　　王元之
　　西清诗话云王禹偁元之父本磨家毕文简士安为州从事元之代其父输面至公宇立庭下文简方命诸子属句云鹦鹉能言宁比鳯元之抗声曰蜘蛛虽巧不如蚕文简曰子经纶满腹将且名世后与公接武朝廷石林诗话云姑苏南园钱氏广陵王之旧圃也老木皆合抱流水竒石参错其间为最胜处王翰林元之为长洲宰时无日不携客醉饮尝有诗曰它年我若功成后乞取南园作醉乡今园中大堂遂以醉乡名之
　　蔡寛夫诗话云元之本学白乐天诗在商州尝赋春日杂兴云两株桃杏映篱斜装防商州副使家何事春风容不得和莺吹折数枝花其子嘉祐云老杜尝有恰似春风相欺得夜来吹折数枝花之句语颇相近因请易之王元之忻然曰吾诗精诣遂能暗合子美邪更为诗曰本与乐天为后进敢期杜甫是前身卒不复易
　　张乖崖
　　西清诗话云张乖崖少与逸人傅霖同学公既显达求霖三十年不可得作忆霖诗云寄语巢由莫相笑此生终不羡轻肥晩年守宛丘有被褐骑驴叩门大呼曰语尚书青州傅霖阍吏走白公曰傅先生天下士汝何人敢呼姓名霖笑曰别子一世尚尔童心是岂知世间有我哉公问何昔隐今出霖曰子将去矣来报子耳公曰咏亦自知之霖曰知复何言后一月公薨
　　古今诗话云张忠定少谒华山陈图南图南赠诗云自吴入蜀是寻常歌舞筵中救火忙乞得金陵养闲散也须多谢鬓边苍始皆不谕后忠定更镇杭益晩年发疮于鬓移守金陵遂薨悉如其言苕溪渔隐曰余考三朝正史张咏传真宗时咏再任升州头疮甚上悯之代还不能朝谒复求领郡命知陈州卒则西清诗话之言是也其古今诗话以谓移守金陵遂薨非也
　　侯鲭録云傅逸人真庙时人赠张忠定诗曰忍把浮名卖却闲门前流水对青山青山不语人无事门外风花任往还张荅云萧萧疎苇对门墙见説新秋脍味长何事轻抛来帝里至今魂梦绕寒塘
　　陈辅之诗话云萧楚才知溧阳县时张乖崖作牧一日召食见公几案有一絶云独恨太平无一事江南闲杀老尚书萧改恨作幸字公出视藁曰谁改吾诗左右以实对萧曰与公全身公功髙位重奸人侧目之秋且天下一统公独恨太平何也公曰萧弟一字之师也
　　冦莱公
　　石林诗话云冦莱公南迁道过襄阳曽防一絶于驿亭曰沙堤筑处迎丞相驿吏催时送逐臣到了输他林下客无荣无辱自由身林下大槩言之初无主名也胡秘监旦素不为公所喜适居郡下既闻之遂以林下客公为已发且有称快之语闻者莫不皆笑
　　王文穆
　　西清诗话云王文穆钦若未第时寒窘依幕府家时章圣以夀王尹开封一日晩过其舎左右不虞王至亟取纸屏障风王顾屏间一聮云龙带晩烟离洞府鴈拖秋色入衡阳大加赏爱曰此语落落有贵气何人诗也对曰某门客王钦若上遽召之一见钦其风素其后信任颇专致位上相风云之防实基于此焉
　　丁晋公
　　冷斋夜话云韩子苍曰丁晋公海外诗云草解忘忧忧底事花名含笑笑何人世以为工及读东坡诗云花曽识面香仍好鸟不知名声自呼便觉才力相去逺矣髙斋诗话云吕献可诲尝云丁谓诗有天门九重开终当掉臂入王元之禹偁读之曰入公门犹鞠躬如也天门岂可掉臂入乎此人必不忠后果如其言
　　洪驹甫诗话云潘子真为予言晋公诗緑杨垂手舞黄鸟缓声歌乐府有大垂手小垂手前缓声后缓声故丁用之其属对律切如此
　　唐子西语録云张文昌诗六宫才人大垂手愿君千年万年夀朝出射麋暮饮酒古乐府大垂手小垂手独揺手皆舞名也
　　潘子真诗话云晋公自朱崖内徙浮光清逸尚防侍曽祖母夀安县君归宁陶商翁其族侄也亦自义郴来晋公一日循江湄散步见舡行戏为语曰舟移水面凹令诸甥对之陶应声云云过山眉展丁以谓水实有面眉以况山虚实不等当作云过山腰细规模虽出一时不甚超卓然前辈属词之切教导后生亦自有方
　　夏英公
　　东轩笔録云夏郑公竦以父殁王事得三班差使然自少好读书攻为诗一日携所业伺宰相李文靖沆退朝拜于马首而献之文靖读其句有山势蜂腰断溪流燕尾分之句深爱之终巻皆佳句翊日袖诗呈真宗及叙死事之后乞与换文资遂改润州金坛主簿
　　陈恭公【生朝附】
　　东轩笔録云陈恭公执中以衞尉寺丞知梧州驿递上疏乞立储贰真宗嘉其敢言翊日临朝袖其疏以示执政叹奬久之召为右正言然为王冀公所忌一日真宗赋御沟栁诗宣示宰相两省皆和进恭公因进诗曰一度春来一度新翠光长得照龙津君王自爱天然色恨杀昭阳学舞人
　　东轩笔録云陈恭公初罢政事判亳州年六十九遇生日亲族往往献老人星图以为夀独其侄世脩献范蠡五湖图且賛曰贤哉陶朱霸越平吴名遂身退扁舟五湖恭公甚喜即日表纳节明年累表求退遂以司徒致仕
　　西清诗话云周邦彦美成上家公生日诗云化行禹贡山川外人在周公礼乐中时称警防
　　髙斋诗话云汪彦章上蔡元长诗云班立青云腰佩玉手持洪造印涂金
　　漫叟诗话云近世士大夫作献夀诗秘藏函谷闗中子来献蓬莱阁上仙愿得鬓须如此老却教鹤羡长年时献混元图又诗云邠州教授贫希有献夀无花亦无酒惟有新诗三百篇一年一度献一首后人多窃其意
　　杜黙
　　隐居诗话云李文定廸八月十五日生杜黙作中秋月诗以献仅数百言皆以月况文定其中句有蟾辉吐光育万种我公蟠屈为心胷老桂根株撼不折我公得此为清节孤轮辗空周复圆我公得此为机权余光烛物无洪细我公得此为经济终篇大率如此虽造语麄浅然亦豪爽也黙少以歌行自负石介谓之豪于歌者如此晩节益纵酒落魄文章尤狂鄙熈宁末以特奏名得同出身一命为临江军新淦县尉年近七十卒
　　东坡云石介作三豪诗略云曼卿豪于诗永叔豪于文杜黙豪于歌也永叔亦赠黙诗云赠之三豪篇而我滥一名黙之歌少见于世初不知之后闻其篇云学海波中老龙圣人门前大虫推倒杨朱墨翟扶起仲尼周公皆此等语甚矣介之无识也永叔不欲嘲笑之者此公恶争名且为介讳也吾观杜黙豪气正是京东学究饮私酒食瘴死牛肉醉饱后发者也作诗狂怪至卢仝马异极矣若更求竒便作杜黙


　　渔隐丛话前集巻二十五
　　钦定四库全书
　　渔隐丛话前集巻二十六
　　宋　胡仔　撰
　　晏元献
　　西清诗话云红梅清艶两絶昔独盛于姑苏晏元献始移植西冈第中特称赏之一日贵游赂园吏得一枝分接由是都下有二本公尝与客饮花下赋诗曰若更迟开三二月北人应作杏花看客曰公诗固佳待北俗何浅也公笑曰顾伧父安得不然一坐絶倒王君玉闻盗花事以诗遗公云馆娃宫北旧精神粉瘦琼寒露蘂新园吏无端偷折去鳯城从此有双身自尔名园争培接遍都城矣苕溪渔隐曰王介甫红梅诗云春半花才发多应不奈寒北人初未识浑作杏花看与元献之诗暗合然介甫句意俱工胜元献逺矣
　　漫叟诗话云江为有诗吟登萧寺防檀阁醉倚王家玳瑁筵或谓作此诗者决非贵族或人评轴装曲谱金书字树记花名玉篆牌乃乞儿口中语苕溪渔隐曰青箱杂记亦载此事乃元献云此诗乃乞儿相未尝识富贵者故公每言富贵不及金玉锦绣惟説气象若楼台侧畔杨花过帘幕中间燕子飞梨花院落溶溶月栁絮池塘淡淡风之类是也公自以此句语人曰穷人家有此景否云斋广録载近时人诗一聮云珠帘绣户迟迟日栁絮梨花寂寂春虽用珠绣其气象岂不富贵不害其为佳句也归田録云晏元献喜评诗尝曰老觉腰金重慵便玉枕凉未是富贵语不如笙歌归院落灯火下楼台此善言富贵者也人皆以为知言
　　后山诗话云白乐天云笙歌归院落灯火下楼台又云归来未放笙歌散画防门前蜡烛红非富贵语看人富贵者也黄鲁直谓白乐天笙歌归院落灯火下楼台不如杜子美落花游丝白日静鸣鸠乳燕青春深也后山诗话云王岐公诗喜用金璧珠碧以为富贵而其兄谓之至宝丹也闽士有好诗者不用陈语常谈写投梅圣俞荅书曰子诗诚工但未能以故为新以俗为雅尔
　　王直方诗话云王禹玉诗世号至宝丹以其多使珎宝如黄金必以白玉为对有人云诗能穷人且试强作些富贵语看如何其人数日搜索云止得一聮曰胫挺化为红玳瑁眼睛变作碧琉璃为之絶倒
　　石林诗话云旧中书南防壁间有晏元献题咏上竿伎一诗云百尺竿头袅袅身足腾跟倒骇傍人汉隂有叟君知否抱瓮区区亦未贫当时必有谓文潞公在枢府尝一日过中书与荆公行至题下特防诵诗久之亦不能无意也荆公它日复题一篇于诗后云赐也能言未识真强分机械枉天真桔橰俯仰何妨事抱瓮区区老此身
　　隐居诗话云晏元献殊作枢宻使一日雪中退朝客次有二客乃欧阳学士脩陆学士经元献喜曰雪中诗人见过不可不饮也因置酒共赏即席赋诗是时西师未解欧阳脩句有主人与国共休戚不惟喜乐将丰登须怜铁甲冷彻骨四十余万屯边兵元献怏然不悦尝语人曰裴度也曽燕客韩愈也防做文章但言园林穷胜事钟皷乐清时却不曽恁地作閙
　　潘子真诗话云永叔颇闻晏因赋雪诗有语其后欧守青社晏亦出殿宛丘欧乃作啓叙生平出处以致谢悃其略曰伏念曩者相公始掌贡举脩以进士而被选抡及当钧衡又以谏官而防奬擢出门馆不为不旧受恩知不为不深晏得书即于书尾作数语授掌记誊本荅之甚灭裂坐客怪而问焉晏徐曰作荅知举时一门生书也意终不平
　　西清诗话云元献初罢政事守亳社每叹士风雕落一日营妓曰刘苏哥有约终身而寒盟者方春物暄妍驰骏马出郊登髙塜旷望长恸遂卒元献谓士大夫受人眄睐随燥湿变渝如飜覆手曽狂女子不若为序其事以诗吊之云苏哥风味逼天真恐是文君向上人何日九原芳草緑大家携酒哭青春
　　东轩笔録云曽布以翰林学士权三司使坐言市易事落职知饶州舎人许将当制颇多斥词制下将往见曽曰始得词头深欲缴纳又思之衅隙如此不过同贬耳于公无所益也遂僶勉为之然其中语言颇经改易公他日当自知也曽曰君不闻宋子京之事乎昔晏元献当国子京为翰苑晏爱宋之才雅欲旦夕相见遂税一第于旁近延居之其亲密如此遇中秋晏啓宴召宋出妓饮酒赋诗达旦方罢翌日罢相宋当草词颇极诋斥至有广营产以殖私多役兵而规利之语方子京挥毫之际余酲尚在左右观者亦骇叹盖此事由来久矣何足校邪许亦抚然而去苕溪渔隐曰元献吊刘苏哥诗序盖指宋子京而言也吾故録此事以附益之宋子京笔记云天圣初元以来搢绅间为诗者益少惟丞相晏公殊钱公惟演翰林刘公筠数人而巳至丞相王公叅知政事宋公绶翰林李公淑文章外亦作诗而不专也其后石延年苏舜钦梅尧臣皆自谓好为诗不能自名矣晏丞相末年诗见编集者乃过万篇唐人以来未有然晏不自贵重其文凡门下客及官属解声韵者悉与之酬和
　　钟山语録云晏相善作小词诗篇过于杨大年大年虽称博学然颠倒少可取者
　　诗眼云晏叔原见蒲传正云先公平日小词虽多未尝作妇人语也传正云緑杨芳草长亭路年少抛人容易去岂非妇人语乎晏曰公谓年少为何语传正曰岂不谓其所欢乎晏曰因公之言遂晓乐天诗两句云欲防年少待富贵富贵不来年少去传正笑而悟然如此语意自髙雅尔
　　侯鲭録云熈宁中郑侠上书事作下狱悉治平时往还厚善者侠家搜得晏叔原与侠诗云小白长红又满枝筑毬场外独支頥春风自是人间客主张繁华得几时裕陵称之即令释出
　　宋莒公
　　西清诗话云二宋俱为晏元献殊门下士兄弟虽甚贵显为文必手抄寄公恳求雕润尝见景文寄公书曰莒公兄赴镇圃田同游西池作诗云长杨猎罢寒熊吼太一波闲瑞鹄飞语意惊絶因作一聮云白雪久残梁复道黄头闲守汉楼舡仍注空字于闲之傍批云二字未定更望指示晏公书其尾曰空优于闲且见虽有舡不御之意又字好语健盖前辈务求博约情实纯至盖如此也
　　西清诗话云宋元宪为内相望临一时且大用矣同列有譛其姓宋名郊非便公奉诏更名庠意殊怏怏防用新名移书与叶清臣仍呼同年叶戏荅云清臣是宋郊第六中选徧阅小録无宋庠不知何许人公因寄一絶自解云纸尾勤勤问姓名禁林依旧玷华缨莫惊书録题臣向即是当时刘更生石林诗话云许昌西湖与子城宻相縁附而下可防杖往来不涉城市云是曲环作镇时取土筑城因以其地导潩水潴之略广百余亩中为横堤初但有其东之半耳其西广于东増倍而水不甚深宋莒公为守时因起黄河春夫使浚治之始与西相通则诗所谓凿开鱼鸟忘情地展尽江湖极目天者也其后韩持国作大亭水中取其语名之曰展江然湖水面虽濶西边终易堙塞数十年来公厨规利者遂涸以为田嵗入才得三百斛以佐酿酒而水无几矣余为守时复以还旧稍益开濬渺然真有江湖之趣莒公诗更有一篇中云向晩旧滩都浸月过寒新木便生烟尤风流有味而世不传往往但记前聮也
　　西清诗话云许昌西湖展江亭成宋元宪防题有凿开鱼鸟忘情地展尽江湖极目天之句皆以谓旷古未有此语然本于五代马殷据潭州时建明月圃命幕客徐仲雅赋诗云凿开青帝春风圃移下姮娥夜月楼用古句摹拟词人类如此但有胜与否耳
　　西清诗话云长沙徐仲雅宫词曰内人晓起怯春寒轻掲珠帘看牡丹一把栁丝收不尽和风搭在玉栏干其富贵潇洒可爱苕溪渔隐曰余尝作春寒絶句云小院春寒闭寂寥杏花枝上雨潇潇午牕归梦无人唤银叶龙涎香渐销聊效其体也
　　西清诗话本朝状头入相者吕文穆防正王文正曽李文定迪宋元宪元宪登庸知制诰石扬休贺以诗曰皇朝四十三龙首身到黄扉止四人副枢王伯庸尧臣曰何不道已四人而特言止惜哉盖伯庸继元宪魁天下士然未几薨于位自庆厯距今迄未有先多士而后大拜者异哉
　　宋景文
　　东轩笔録云嘉祐中翰林诸公皆入二府时包拯为三司使宋祁守郑州二公乆次着人望而不见用京师谚语云拨队为参政成郡作副枢亏他包省主闷杀宋尚书明年包亦为枢密副使而徐以翰林承防召景文景文以诗寄梁丞相略曰梁园赋罢相如至宣室厘残贾谊归盖谓差除两府足方被召也为承防又作诗曰粉署重来忆旧游蟠桃开尽海山秋宁知不是神僊骨上到鼇山更上头
　　苕溪渔隐曰包孝肃拯合肥人及出守本郡不肯少屈法以阿乡曲之好故流俗稍稍谤议公乃为诗以见意其间一聮云直干终为栋衠刚不作钩其守正不回如此
　　石林诗话云子京不甚为韩魏公所知故公当国子京多补外嘉祐中始再入为翰林学士偶朝防子京因疾谒告以表自陈云不获预率舞之列魏公见之殊不乐类苑云韩魏公知定州日作阅古堂自为记刻于石后人又画魏公像于堂上子京知定州作乐歌十阕其一曰听説中山好韩家阅古堂画图真宰相刻石好文章魏公闻之不喜唐子西语録云晚学遽读新唐书輙能坏人文格旧唐书賛语云人安汉道之寛平不厌髙皇之嫚骂其论唐亡云决江海以捄焚焚収而溺至引鸩爵以止渴渴止而身亡亦自有佳处
　　东轩笔録云子京博学能文章天资醖借好游宴以矜持自喜晩年知成都府带唐书于本任刋修每宴罢盥潄毕开寝门垂帘燃二椽烛媵婢夹侍和墨伸纸逺近观者皆知尚书修唐书矣望之如神僊焉多内宠后庭曵罗绮者甚众尝宴于锦江偶防寒命取半臂诸婢各送一枚凡十余枚皆至子京视之茫然恐有厚薄之嫌竟不敢服忍冷而归
　　王君玉
　　缃素杂记云西清诗话言王君玉谓人曰诗家不妨间用俗语尤见工夫雪止未消者俗谓之待伴尝有雪诗待伴不禁鸳瓦冷羞明常怯玉钩斜待伴羞明皆俗语而采拾入句了无痕纇此防瓦砾为黄金手也余谓非特此为然东坡亦有之避谤诗寻医畏病酒入务又云风来震泽帆初饱雨入松江水渐肥寻医入务风饱水肥皆俗语也又南人以饮酒为软饱北人以昼寝为黒甜故东坡云三杯软饱后一枕黒甜余此亦用俗语也西清诗话云王琪君玉咏秋莲诗曰蚕寒氷玺瘦蜂老露房空闻角曰陇鴈半惊天在水征人相顾月如霜又有诗曰鱼寒不食清池钓鹭静频惊小阁棋
　　钟山语録云或歌王琪诗者荆公曰琪诗虽时有竒句然雕鑴不自在
　　陈辅之诗话云王君玉有望江南十首自谓谪僊荆公酷爱其红绡香润入梅天之句
　　石林诗话云晏元献守南都王君玉时巳馆阁校勘公特请于朝以为府签判朝廷不得已使带馆职从公外官带馆职自君玉始賔主相得日以赋诗饮酒为乐佳时胜日未尝辄废也尝遇中秋隂晦斋厨夙为备公适无命既至夜君玉宻使人伺公曰已寝矣君玉亟为诗以入曰只在浮云最深处试慿弦管一吹开公枕上得诗大喜即索衣起径召客治具大合乐至夜分果月出遂乐饮达旦前辈风流固不凡然幕府有佳客亦自如人意也
　　王直方诗话云吕申公在杨州日因中秋令秦少游预作口号少游遂有照海旌幢秋色里激天皷吹月明中之句然是夜却防隂公云使不着也少游乃别作一篇其末云自是我公多惠爱却回秋色作春隂真所谓飜手作云也
　　漫叟诗话云南唐僧谦明中秋得句云此夜一轮满清光何处无先得上句次年秋方得下句尝见使燕録云惟中秋天色隂晴与夷狄同苕溪渔隐曰东坡中秋月诗云尝闻此宵月万里同隂晴注云故人史生为余言尝见海贾云中秋有月则是嵗珠多而圆常以此之虽相去万里他日防合相问隂晴无不同者是説与使燕録相合因附之


　　渔隐丛话前集巻二十六
　　钦定四库全书
　　渔隐丛话前集巻二十七
　　宋　胡仔　撰
　　陈文惠
　　张文潜云陈文惠有题松江诗落句云西风斜日鲈鱼香言惟松江有鲈鱼耳当用此乡字而数处见皆作香字鱼未为羮胾虽嘉鱼直腥耳安得香哉
　　东轩笔録云李淑在翰林奉诏撰陈文惠公神道碑李为人髙亢少许可其文章尤尚竒澁碑成殊不称文惠之功烈文章但云平生能为二韵小诗而已文惠之子述古等恳乞改去二韵等字荅已经进呈不可刋削述古极衔之防李出知郑州奉时祀于恭陵而作恭帝陵诗曰弄楯牵车挽皷催不知门外倒戈回荒坟断垅才三尺犹认房陵半仗来述古得其诗遽讽寺僧刻石打墨百本传于都下俄有以诗上闻者仁宗以其诗送中书翰林学士叶清臣等言本朝以揖逊得天下而淑诬以干戈且臣子非所宜言仁宗亦深恶之遂褫李所居职自是连蹇于侍从垂二十年竟不用而卒
　　蔡文忠
　　类苑云蔡文忠公齐擢进士第一以将作丞倅兖将母之官年少气鋭日沈酣以酒色废务贤良贾公餗居郡中屡谒不得见因书一絶屏间云圣君宠厚龙头选慈母恩深鹤髪随君宠母恩俱未报酒如为患悔何追文忠见之亟往泣谢自是终身不饮酒苕溪渔隐曰余旧记一小诗云京师素号酒色海溺者常多济者稀吾子堂前有慈母布衣须换锦衣归不知谁氏作规诲之言惜其散逸故附于后
　　韩魏公
　　迃叟诗话云韩魏公罢相守北京新进多陵慢之魏公郁郁不得志尝为诗云风定晓枝蝴蝶閙雨匀春圃桔橰闲时人称其防婉
　　类苑云魏公在北门重阳燕诸曹于后园有诗一聮云不羞老圃秋容淡且看黄花晩节香公居尝谓保初节易保晩节难故晩节尤着【阙】所立特完又作喜雪诗一聮云危石盖深盐虎陷老枝擎重玉龙寒人谓公身虽在此自任以天下之重如此公为诗用意深非详味之莫见其指皆此类也
　　苕溪渔隐曰鲁直诗云黄花晩节尤可惜青眼故人殊不来与魏公且看黄花晩节香皆于黄花用晩节二字盖草木正揺落之时惟黄花独秀故可用此二字石林诗话云庆厯八年王则叛贝州既诛始析河北大名真定髙阳为四路各置帅更命儒臣以缉边魏公自郓州徙镇则大兴方略事无不自亲尝有题养真亭诗云所期清防虑不是爱精神吏民还解否吾岂茍安人其志可见矣郡圃号众春防嵗饥涉春未尝一游陈荐在幙府以诗请公云水底鱼龙思鼓吹沙头鸥鹭望旌旗公亟答之云细民沟壑方援手别馆莺花任送春在镇五年政声流闻天下遂属以为相
　　桐江诗话云陈舎人荐彦升有彭城八韵为人所称多以燕子楼为絶唱殊不知子房庙诗最为警絶诗云博浪沙中触副车潜游东夏识真符风云智略移秦鼎星斗功名啓汉图商老已来宁少海赤松还约访僊都雍容进退全天道凛凛髙风万古无燕子楼诗并载于后识者自知其优劣也诗云仆射新阡狐兎游侍儿犹住水边楼风清玉簟慵欹枕月好珠帘懒上钩寒梦觉来沧海阔新诗吟罢紫兰秋乐天才思如春雨断送残花一夕休燕子楼即张建封侍儿所居其事具载丽情集彦升髙祖庙诗云尘静山川狂鹿死雷惊天地老龙飞范増墓诗云忿失壮图撞玉斗岂知天命与金刀皆佳句也八咏今不传于世惜哉
　　杜祁公
　　石林诗话云杜正献公自少清羸若不胜衣年过四十鬓髪即尽白虽立朝孤峻凛然不可屈而不为竒节危行雍容持守不以有所不为为贤而以得其所为为幸欧公素出其门公谢事居宋欧适来为守相与甚欢公不甚饮酒惟赋诗唱酬是时年八十然忧国之意犹慷慨不已每见于色欧公尝和诗有貎先年老因忧国事与心违始乞身公得之大喜常自讽诵当时以谓不惟曲尽公志虽其形貎亦在模写中也
　　蔡寛夫诗话云张文孝公观性端谨一生未尝作草字故其诗有保心如止水为行见真书之句世多以谓人之所为可于书体见之此殆不然亦适然耳今书吏自少即学楷法往往自不解破体其人岂皆端愿者邪人物之髙下要自其书之气韵观之盖精神所寓有必不可掩者初不在真与草也杜正献公以直谅端方名天下平生践履未有一事少出礼法年过七十谢事始学草书遂尽其妙今使人每见之则其英特秀爽无所降屈之气犹若可想见者此其所以异乎
　　林间録云杜祁公衍张文定方平皆致政居睢阳里巷相往来有朱承事者以医药游二老之间祁公劲正未尝杂学每笑安道佞佛对賔客必以此嘲之文定但笑而已朱承事乘间谓文定曰杜公天下伟人惜未知此事公有力盍不劝发之文定曰君与此老縁熟胜我我止能助之耳朱应之而去一日祁公呼朱切脉甚急朱谓使者曰汝先往白相公但云看首楞严未了使者如所告驰白祁公黙然久之乃至隐几揖令坐徐曰老夫以君疏通解事不意近亦例阘茸如所谓首楞严者何等语乃尔躭着圣人防言无出孔孟舍此而取彼是大惑也朱曰相公未读此经何以知不及孔孟以某观之似过之也袖中出其首巻曰相公试阅之祁公熟视朱不得已乃取黙看不觉终轴忽起大惊曰世间何从有此书邪遣使尽持其余来徧读之捉朱手曰君真我知识安道知之久而不以告我何哉即命驾见文定叙其事文定曰譬如人失物忽已寻得但当喜其得之而已不可追悔得之早晩也仆非不相告以公与朱君縁熟故遣之耳虽佛祖化之亦必借同事也祁公大悦
　　张文定
　　冷斋夜话云张文定方平庆厯中尝为滁州游琅琊山藏院俛仰久之呼左右取梯升梁得经函发之即楞伽经余半巻未冩忽悟前身盖知藏僧也冩楞经未毕而化因续书残轴笔迹宛然如昔因号二生经常以经首四句偈发明心要其偈云世间离生灭犹如虚空华知不得有无而兴大悲心公后以此经授东坡东坡为序其事代写此经刻于浮玉山龙游寺苕溪渔隐曰楞伽经文字简古读者或不能句近时有闽人杨彦国深究宗乗遂笺注此经仍析为七十一分每分以偈賛之读之其义晓然可见彦国临终谓其家曰即以此经徇葬久之其冡间神光发现村夫疑其所藏珍宝谋刼其冡其家知之即发出此经神光遂灭因传此经于世石林诗话云安道未第时贫甚衣食殆不给然意气豪迈未尝少贬与刘潜李冠石曼卿往来山东诸郡任气使酒见者皆倾下之沛县有汉高祖庙并歌风台前后题诗甚多无不推颂功德独安道髙庙诗云纵酒疎狂不治生中阳有土不归耕偶因世乱成功业更向翁前与仲争又歌风台曰落魄刘郎作帝归樽前感慨大风诗淮隂反接英彭族更欲多求猛士为盖自少已不凡矣
　　东坡云因嗟萍梗才名客自叹匏老病身一榻从兹还倚壁不知重扫是何人元丰三年家弟子由谪官筠州安道口占此诗为别已而涕下安道平生未尝出涕向人也
　　陈亚
　　迃叟诗话云陈亚郎中滑稽尝为药名诗百首其美者有风月前湖夜轩窓半夏凉不失诗家之体其鄙者有赠乞雨日曝僧云不雨若令过半夏定应晒作葫芦巴漫叟诗话云尝见近世作药名诗或未工要当字则正用意须假借如日仄栢隂斜是也若侧身直上天门东风月前湖夜湖东二字即非正用孔毅夫有诗云鄙性尝山野尤甘草舎中钩帘隂巻栢障壁坐防风客土依云实流泉驾木通行当归老矣巳逼白头翁此地龙舒国池隍兽血余木香多野橘石乳最宜鱼古瓦松杉冷旱天麻麦疎题诗非杜若牋腻粉难书
　　西清诗话云药名诗起自陈亚非也东汉已有离合体至唐始着药名之号如张籍荅鄱阳客诗云江臯嵗暮相逢地黄叶霜前半夏枝子夜吟诗向松桂心中万事岂君知是也
　　苕溪渔隐曰禽言诗当如药名诗用其名字隐入诗句中造语稳贴无异寻常诗乃为造防入妙如药名诗云四海无逺志一溪甘遂心逺志甘遂二药名也禽言诗云唤起窓全曙催归日未西唤起催归二禽名也梅圣俞禽言诗如泥滑滑苦竹冈之句皆善造语者也
　　林和靖
　　山谷云欧阳文忠公极赏林和靖疎影横斜水清浅暗香浮动月黄昏之句而不知和靖别有咏梅一聮云雪后园林才半树水边篱落忽横枝似胜前句不知文忠何縁弃此而赏彼文章大概亦如女色好恶止系于人苕溪渔隐曰王直方又爱和靖池水倒窥疎影动屋檐斜入一枝低以谓此句于前所称真可处伯仲之间余观此句畧无佳处直方何为喜之真所谓一蟹不如一蟹也
　　蔡寛夫诗话云林和靖梅花诗疎影横斜水清浅暗香浮动月黄昏诚为警絶然其下聮乃云霜禽欲下先偷眼粉蝶如知合断魂则与上聮气格全不相类若出两人乃知诗全篇佳者诚难得唐人多摘句为图盖以此大抵和靖诗喜于对意如伶伦近日无侯白奴仆当时有衞青破殿静披韲臼舌斋房闲试酪奴春之类虽假对亦不草草故气格不无少贬然五言如夕寒山翠重秋静鸟行疎长句如桥横水木巳秋色寺倚云峯更晚晴烟含晩树人家逺湿春蒲燕子低等何害为工夫太过
　　雪浪斋日记云为诗当饱叅然后臭味乃同虽为大宗匠者亦然月观横枝之语乃何逊之妙处也自林和靖一叅之后叅之者甚多
　　陈辅之诗话云唐人牡丹诗云红开西子糚楼晓翠揭麻姑水殿春若改春作秋全是莲花诗林和靖梅花诗云疎影横斜水清浅暗香浮动月黄昏近似野蔷薇也遯斋闲览云凡咏梅多咏白而荆公诗独云须撚黄金危欲堕蒂团红腊巧能糚不惟造语巧丽可谓能道人不到处矣又东坡咏梅一句云竹外一枝斜更好语虽平易然颇得梅之幽独闲静之趣凡诗之咏物虽平淡巧丽不同要能以随意造语为工公后复有诗云遥知不是雪为有暗香来盖取苏子卿诗只言花似雪不悟有香来之意公在金陵又有和徐仲文颦字韵咏梅诗二首东坡在岭南有暾字韵梅诗三首皆韵险而语工非大手笔不能到也
　　东坡云驿使前时走马回北人初识越人梅清香莫把酴醾比只欠溪边月下杯此梅二丈京师逢卖梅花絶句吾虽后辈犹及与之周旋览其亲书诗如见其抵掌谈笑也
　　苕溪渔隐曰林和靖言余顷得宛陵葛生所茹笔毎用之如麾百胜之师横行于纸墨间所向无不如意惜其日夕且弊作诗以録其功云神锋虽缺力终存架琢瑚欠策勲日暮闲牕何所似灞陵憔悴故将军殊有悯劳念旧之意
　　遯斋闲览云林逋诗草泥行郭索云木呌钩辀钩辀格磔谓鹧鸪声也诗话笔谈皆美其善对然鹧鸪未尝栖木而鸣惟低飞草中孙莘老知福州有荔枝十絶句云儿童窃食不知禁格磔山禽满院飞盖谱言荔支未经人摘百禽不敢近或已经摘飞鸟蜂蚁竞来食之或谓鹧鸪既不登木又非庭院之禽性又不嗜荔支夏月即非鹧鸪之时语意虽工亦诗之病也
　　宋子京笔记云孙炎作反切语本出于俚俗常言尚数百种故谓就为鲫溜凡人不惠者即曰不鲫溜谓团曰突栾谓精曰鲫令谓孔曰窟笼不可胜举而唐卢仝诗云不鲫溜钝汉国朝林逋诗云团栾空绕百千回是不晓俚人反语逋虽变突为团亦其缪也
　　蔡寛夫诗话云吴中陂湖间茭蒲所积嵗久根为水所冲荡不复与土相着遂浮水面动辄数十文厚亦数尺遂可施种植耕凿人据其上如木筏然可撑以往来所谓葑田是也林和靖诗云隂沈画轴林间寺零落棋枰葑上田正得其实尝有北人宰苏州属邑忽有投牒诉夜为人窃去田数亩者怒以为侮巳即苛系之巳而徐询左右乃葑田也始释之然此亦惟浙西最多浙东诸郡巳少矣



　　渔隐丛话前集巻二十七
　　钦定四库全书
　　渔隐丛话前集巻二十八
　　宋　胡仔　撰
　　范文正
　　泠斋夜话云范文正守鄱阳有书生献诗甚工文正延礼之书生自言平生未尝饱天下之至寒饿无在其右时盛习欧阳率更字荐福寺碑墨本直千钱文正为具纸墨打干本使售于京师纸墨巳具一夕雷击碎其碑故时人为之语曰有客打碑来荐福无人骑鹤下扬州东坡作穷措大诗曰一夕雷轰荐福碑韩魏公客有郭注者才而美然求室即病行年五十未有室家韩公怜之百计赒恤为求婚恐其人必死公以侍儿赐之未及门而注死注殆可与范公客同科也
　　隐居诗话云诗岂独言志往往防终身之事希文小官时作十四夜月诗云天意将圆夜人心待满时巳知千里共犹讶一分亏希文负人望世期以为相而止于参知政事介甫为殿中丞羣牧判官时作郢州白雪楼诗略云折扬皇荂笑者多阳春白雪和者少知音四海无几人况复区区郢中小千载相传始欲慕一时独唱谁能晓古心以此分俚耳至今徒扰扰及作相更新天下之务而一时沮毁之者蜂起皆如白雪之句也后山诗话云文正为岳阳楼记用对语説时景世以为竒尹师鲁读之曰传竒体耳传竒唐裴硎所着小説也
　　文潞公
　　东轩笔録云嘉祐中文潞公彦博富郑公弼为相刘沆王尧臣为参政始议立皇嗣而事秘不传虽英宗亦莫知也元丰中王公之子同老上书言先帝之立乃先臣在政府时始议也其始终事并藏于家及宣取上惊叹久之是时富刘王三公皆巳薨独潞公留守西京遽召至阙慰藉恩礼隆厚册拜太尉及还西都上作诗送行有报在不言功之句两府并出饯皆有诗王禹玉诗云功业特髙嘉祐末精神如破贝州时葢谓是也王直方诗话云苏黄门送潞公诗云遍阅后生真有道欲谈前事恐无人葢潞公官爵年徳难为形容非此两句不能见也
　　石林诗话云贾文元曲水园在许昌城北有大竹三十余亩潩河贯其中以入西湖最为佳处初为本州民所有潞公为守买得之潞公自许徙镇北门而文元为代一日挈家往游题诗壁间云画舡载酒及芳辰丞相园林潩水濵虎节麟符抛不得却将清景付闲人遂走使持寄北门潞公得之大喜即以地劵归贾氏文元亦不辞而受然文元居京后亦不复再至园今荒废竹亦残毁过半矣
　　王岐公
　　侯鲭録云元祐中元夕上御楼观灯有御制诗时王禹玉蔡持正为左右相持正叩禹玉云应制上元诗如何使故事禹玉曰鼇山凤辇外不可使章子厚笑曰此谁不知后两日登对上独赏禹玉诗云妙于使事诗云雪消华月满仙台万烛当楼宝扇开双凤云中扶辇下六鼇海上驾山来镐京春酒沾周宴汾水秋风陋汉才一曲升平人尽乐君王又进紫霞杯是夕以髙丽进乐又添一杯
　　石林诗话云元丰既行官制准唐故事定宰相上事仪以御史中丞押百官班于阶下而宰相答拜于阼阶上时王禹玉除左仆射蔡持正右仆射神宗命尚书省行之二人力辞帝不可曰既以董正百官不得不正其名分于始此国体非为卿设也二人乃受命时元厚之已致仕居吴以诗贺禹玉有前殿听宣中禁制南宫看习外朝班星辰影落三阶上桃李隂成四海间之句时最为盛事自是相继入相者不复再讲此礼信不可常行也
　　王直方诗话云禹玉既亡有无名子作诗嘲之云太师因被子孙煎身后无名只有钱喏喏佞飜王介甫竒竒歆杀宋韶宣常言井口难为戏独坐中书不计年东府自来无土地便应正授不须权其家经府指言是张山人作府中追张山人至曰你怎生作诗嘲他大臣张山人曰其自来多作十七十六字诗着题诗其吟不得府尹笑而遣之
　　隐居诗话云温成皇后初薨防立春进诗帖子是时欧阳修王珪同在翰苑以其虚閤故不进俄有防令进温成閤帖子文忠未能成诗禹玉遽口占一首曰昔闻海上有仙山烟琐楼台日月闲花下玉容长不老只应春色胜人间文忠深叹其敏丽
　　赵清献
　　石林诗话云赵清献以清徳服一世平生畜雷氏琴一张鹤与白各一所向与之俱始除帅成都蜀风素侈公单车就道以琴鹤自随蜀人安其政治声借甚元丰间既罢政事守越再移蜀公将老矣过泗州渡淮前巳放鹤至是复以投淮中既入见先帝问闻卿前以匹马入蜀所携独琴鹤亷者固如是乎公顿首谢故其诗有言马寻旧路知归去放长淮不再来自纪其实也
　　范蜀公
　　迃叟诗话云范景仁镇喜为诗年六十三致仕一朝思乡里遂轻行入蜀故人李才元大临知梓州景仁枉道过之归至成都日与乡人乐饮散财于亲旧之贫者遂游峨眉青城山下巫峡出荆门凡期嵗乃还京师在道作诗凡三百五篇其一聨云不学乡人夸驷马未饶吾祖泛扁舟此二事他人所不能用也
　　后山诗话云元祐初起范蜀公于家固辞其表曰六十三而致仕固不待年七十九而造朝岂云知礼是时文潞公年八十余一召而来人各有所志也
　　司马温公
　　东坡云晁无咎言司马温公有言吾无过人者但平生所为未尝有不可对人言者耳予亦记前辈有诗云怕人知事莫萌心皆至言可终身守之
　　石林诗话云温公熙宁间自长安得请留台而归始至洛中尝有诗言懐云三十余年西复东劳生薄宦等飞蓬所存旧业惟清白不负明君有朴忠早避喧烦真得策未逢危辱好收功太平触处农桑满赢取闾阎鹤髪翁出处大节世固不容复议是时虽论事不合而去而神宗眷礼之愈厚然犹以避烦畏辱为言况其下者乎元祐初起为相至是十七年矣度公之意初葢未尝以自期也
　　王直方诗话云温公尝题赵舍人庵曰清茶谈话难逢友浊酒狂歌易得朋
　　韩持国
　　潘子真诗话云韩子华自相府以病乞补外出镇北门韩持国时以论事不当罢犹带职名以诗寄其兄有移病暂休丞相府坐谩犹着侍臣之句移病谓移书言病见杨敞传坐谩免见孝武功臣表谩诳也【音漫】
　　石林诗话云韩持国虽刚果特立风节凛然而情致风流絶出时辈许昌崔象之侍郎旧第今为杜君章所有防后小亭仅丈余有海棠两株持国毎花开辄载酒日饮其下竟谢而去嵗以为常至今故吏犹能言之余尝于小亭柱间得公二絶句其一云濯锦江头千万枝当年未解惜芳菲而今得向君家见不惜春寒雨湿衣尚可想见当时气味韩忠献公尝帅蜀持国兄弟皆侍行尚少故前句云尔其二云长条无风亦自动柔艳着雨更相宜漫其后句苕溪渔隐曰郑谷海棠诗云秾丽最宜新着雨妖饶全在欲开时前辈以谓此两句説尽海棠好处今持国柔艳着雨更相宜之句乃用郑谷语也至于东坡作此诗则词格超逸不复蹈袭前人其诗有嫣然一笑竹篱间桃李漫山总麄俗自然富贵出天姿不待金盘荐华屋朱唇得酒晕生脸翠袖巻纱红映肉林深雾暗晓光迟日暖风轻春睡足雨中有泪亦凄怆月下无人更清淑元丰间东坡谪黄州寓居定惠院院之东小山上有海棠一株特繁茂毎嵗盛开时必为携客置酒巳五醉其下矣故作此长篇平生喜为人写葢人间刋石者自有五六本云轼平生得意诗也
　　石林诗话云开帘风动竹疑是故人来与徘徊花上月空度可怜宵此两聨虽唐人小説其实佳句也郑谷诗睡轻可忍风敲竹饮散那堪月在花葢与此同然论其格力适堪揭酒家壁与为市人书扇耳天下事毎患自以为工处着力太过何但诗也
　　王直方诗话云韩持国尝有诗云青烟几人家緑野山四抱当时无不传之
　　雪浪斋日记云韩持国谢师厚诗絶妙莘老亦亹亹逼人韩云数亩家园荒杞菊一池秋水沸鱼前人评此诗云沸字直钱谢师厚诗云倒着衣裳迎戸外尽呼儿女拜灯前莘老云尚想紫芡盘明珠出新烹又云千里暮山横紫翠一钩新月破黄昏
　　王直方诗话云山谷对余言谢师厚七言絶类老杜但人少知之耳如倒着衣裳迎尸外尽呼儿女拜灯前编之杜集无愧也师厚方为其女择对见庭坚诗乃云吾得壻如是足矣庭坚因往求之然庭坚之诗竟从谢公得句法故尝有诗曰自往见谢公论诗得濠梁
　　后山诗话云谢师厚废居于邓王左丞存其妹壻也奉使荆湖枉道过之夜至其家师厚有云倒着衣裳迎戸外尽呼儿女拜灯前
　　石林诗话云元厚之知荆南梦至僊府三人者聨书名旁有告之曰君三人葢兄弟也觉而思之莫知所谓未几入为学士韩持国维杨元素绘先已在院一日书名三人名皆从绞丝始悟梦中兄弟之意岂神僊以为是戏邪巳而持国元素外补厚之尹京后三年复与元素还职而邓文约绾相继为直院则三人之名又皆从绞丝葢始终皆同决非偶然者以此推之仕宦升沉进退亦何可以人力计许大夫尝作四翰林诗记其事厚之和云聨名适似三株树传玩惊看五朶云亦一时之异也
　　韩玉汝
　　东坡云韩缜为秦州酷暴少恩以贼杀不辜去官秦人语曰宁逢暴虎莫逢韩玉汝玉汝缜字也孙临最善滑稽尤善对或问曰莫逢韩玉汝当以何对临应声曰可怕李金吾天下以为口实可怕李金吾乃杜子美诗也石林诗话云元丰初北人来议地界玉汝自枢宻都承防出分画玉汝有爱妾刘氏临行遽饮通夕且作乐府词留别翌日神宗巳宻知忽诏歩军司遣兵为般家追送之玉汝初莫测所因久之方知其自乐府发也刘贡甫玉汝姻党即作小诗寄以戏之云票姚不复顾家为谁为东山久不归巻耳幸容擕婉娈皇华何啻有光辉玉汝之词由此亦盛传于天下
　　石林诗话云江干初雪图真迹蔵李邦直家唐蜡纸本世传王摩诘所作末有元丰王禹玉蔡持正韩玉汝章子厚王和甫张邃明安厚卿七人题诗建中靖国元年韩师朴相邦直厚卿同在二府前七人所存唯厚卿而巳持正贬死岭外禹玉追贬子厚方贬玉汝和甫邃明谪死久矣故师朴继题其后云诸公当日聚岩廊晩谪南荒半巳亡唯有紫枢黄阁老再开图画看潇湘是时邦直在门下厚卿在西府紫枢黄阁谓二人也厚卿复题云曽游沧海困惊澜晩涉风波路更艰从此江湖无限景不如祗向画图看而邦直亦有题云此身何补一毫芒三辱清时政事堂病骨未为山下土尝寻遗墨话存亡余家并録诸公诗毎出读之慨然自元丰至建中靖国几三十年诸公之名宦亦巳至矣然始皆有愿共为图中之游而未暇得故禹玉云何日扁舟载风雪将蓑笠伴渔人玉汝云君恩未报身何有且寄扁舟梦想中其后废谪流窜有虽死不得免者而江湖间此景无处不有皆不得一偿厚卿至为危辞葢有激而云岂此景真不可得亦自不能践其言耳苕溪渔隐曰江湖之景天付闲人今诸公居宰辅享富贵如此又欲兼有江湖之乐贪而不止世间岂有扬州鹤邪















　　渔隐丛话前集巻二十八
　　钦定四库全书
　　渔隐丛话前集巻二十九
　　宋　胡仔　撰
　　六一居士上
　　石林诗话云前辈诗文各有平日得意不过数篇然它人未必能尽知也毗陵正素处士张子厚善书余尝于其家见欧公子棐以乌丝栏绢一轴求子厚书文忠公明妃曲两篇庐山髙一篇略云先公平生未尝矜大所为文一日被酒语棐曰吾诗庐山髙今人莫能为惟李太白能之明妃曲后篇太白不能为惟杜子美能之至于前篇则子美亦不能为惟吾能之也因欲别録此三篇藏之以志公意余在汝隂见棐问之亦然今阅公诗者盖未尝独异此三篇也
　　王直方诗话云郭功父少时喜诵文忠公诗一日过梅圣俞曰近得永叔书方作庐山髙诗送刘同年自以为得意恨未见此诗功父为诵之圣俞击节叹赏曰使吾更作诗三十年亦不能道其中一句功父再诵不觉心醉遂置酒又再诵酒数行凡诵十数遍不交一谈而罢明日圣俞赠功父诗其略曰一诵庐山髙万景不得藏设令古画师极意未能详苕溪渔隐曰余阅宛陵集圣俞于此诗自注云郭来诵欧阳永叔庐山髙
　　西清诗话云欧公守滁阳筑醒心醉翁两亭于琅瑘幽谷且命幕客谢某者杂植花卉其间谢以状问名品公即书纸尾云浅深红白宜相间先后仍须次第栽我欲四时携酒去莫教一日不花开其清放如此
　　苕溪渔隐曰永叔送原甫出守永兴诗云酌君以荆州鱼枕之蕉赠君以宣城防须之管酒如长虹饮沧海笔若骏马驰平坂黄鲁直送王郎诗云酌君以蒲城桑落之酒泛君以湘累秋菊之英赠君以黟川防漆之墨送君以阳闗堕泪之声酒浇胷中之磊落菊制短世之頽龄墨以传千古文章之印歌以写从来兄弟之情近时学者以谓此格独鲁直为之殊不知永叔已先有也西清诗话云刘原甫敞再婚永叔以二絶戏之云平生志业有谁先落笔文章海内传明日都城应纸贵开帘却扇见新篇仙家千载一何长浮世空惊日月忙洞里新花莫相笑刘郎今是老刘郎原甫不悦
　　髙斋诗话云祖无择晚娶徐氏有姿色议亲之时无择为馆职徐氏必欲訾相其人而无择貎寝恐不得当也同舎冯当世丰姿秀美乃谕媒妁竢冯出局杨鞭跃马经过徐居曰此祖学士也徐窃窥甚喜成婚始寤其非竟以反目离婚欧公尝作诗云无择名声重当世早嵗多竒晩乃偶盖为此也
　　桐江诗话云永叔送李留后知郓州诗乃士君子之处富贵非庸鄙有力者所可为诗云北州能事蔼佳声东土还闻政有成组甲光寒围夜帐防旗风暖看春耕金钗坠鬓分行立玉麈髙谈四坐倾富贵常情谁不爱羡君潇洒有余清李名愿李都尉长子先曽知相州东坡云顷嵗孙莘老识文忠公乘间以文字问之云无他术唯勤读书而多为之自工世人病作文字少又懒读书每一篇出即求过人如此少有至者疵病不必待人指擿多作自能见之此公以其尝试者告人故尤有味苕溪渔隐曰旧説梅圣俞日课一诗寒暑未尝易也圣俞诗名满世盖身试此説之效耳
　　宋子京笔记云余毎见旧所作文章憎之必欲烧弃梅尧臣喜曰公之文进矣仆之诗亦然
　　后山诗话云永叔谓为文有三多看多做多商量多也侯鲭録云东坡作雪诗云冻合玉楼寒起粟光揺银海生花后见荆公云道家以两肩为玉楼目为银海是使此事否坡退曰惟荆公知此出处
　　石林诗话云诗禁体物语此学诗者类能言之欧公守汝隂与客赋雪诗于聚星堂举此令往往坐客皆阁笔但非能者耳若能者则出入纵横何可拘碍郑谷乱飘僧舎茶烟湿宻洒歌楼酒力微非不去体物语而气格如此之卑苏子瞻冻合玉楼寒起粟光揺银海生花超然飞动何害其言玉楼银海退之两篇力欲去此虽冥搜竒谲亦不免缟带银杯之句杜子美暗度南楼月寒深北渚云初不避云月字若随风且开叶带雨不成花则退之两篇殆无以过之也
　　苕溪渔隐曰六一居士守汝隂日因雪防客赋诗诗中玉月梨梅练絮白舞鵞鹤银等事皆请勿用诗曰新阳力防初破蕚客隂用壮犹相薄朝寒棱棱风莫犯暮雪绥绥止还作驱驰风云初惨淡炫晃山川渐开廓光芒可爱初日照润泽终为和气烁美人髙堂晨起惊幽士虚窓静闻落酒垆成径集缾罂猎骑寻踪得狐貉龙蛇扫起断复续猊虎围成呀且攫共贪终嵗饱麰麦岂恤空林饥鸟雀沙墀朝贺迷象笏桑野行歌没芒屩乃知一雪万人喜顾我不饮胡为乐坐看天地絶氛埃使我胷襟如洗瀹脱遗前言笑尘杂搜索万象窥冥漠颍虽陋邦文士众巨笔人人把矛槊自非我为发其端冻口何由开一噱其后东坡居士出守汝隂祷雨张龙公祠得小雪与客防饮聚星堂忽忆欧阳文忠公作守时雪中约客赋诗禁体物语于艰难中特出竒丽尔来四十余年莫有继者仆以老门生继公后虽不足追配先生而賔客之美殆不减当时公之二子又适在郡故辄举前令各赋一篇诗曰窓前暗响鸣枯叶龙公试手行初雪映空先集疑有无作态斜飞正愁絶众賔起舞风竹乱老守先醉霜松折恨无翠袖防横斜秪有孤灯照明灭归来尚喜更皷暗晨起不待铃索掣未嫌长夜作衣棱却怕初阳生眼缬欲浮大白追余赏幸有回飚惊落屑模糊桧顶独多时厯乱瓦沟裁一瞥汝南先贤有故事醉翁诗话谁续説当时号令君听取白战不许持寸铁自二公赋诗之后未有继之者岂非难措笔乎漫叟诗话云王纶女为所凭有雪诗云何事月娥欺不在乱飘端叶向人间説云天上有端木开花六出苕溪渔隐曰东坡雪诗有薝卜无香散六花之句注云薝卜栀子花也与雪花皆六出盖亦犹王纶女雪诗以端木开花六出遂以比雪花之六出耳山谷乃谓东坡未极其趣曰薝卜花即今山栀子花染栀子花六出虽香不浓郁山栀子花八出一株可香一园佛説譬如入薝卜林中惟齅薝卜不齅余香于此可验余谓山谷此説殊穿凿东坡止言栀子花六出以比雪花六出而巳初不论其香之有异兼栀子花只有一种即无染栀子山栀子二种但其地有肥瘠故开花有大小皆是六出亦无八出者其香悉浓郁佛书止言如入薝卜林中何尝分一株之异乎
　　冷斋夜话云盛次仲孔平仲同在馆中雪夜论诗平仲曰当作不经人道语曰斜拖阙角龙千丈澹抹墙腰月半棱坐客皆称竒絶次仲曰此句甚佳惜其未大乃曰看来天地不知夜飞入园林总是春平仲乃服其工苕溪渔隐曰东坡雪诗有飞花又舞谪仙檐之句余读李谪仙诗好鸟迎春歌后院飞花送酒舞前檐恐或用此事也应慙落地梅花炽故作漫天栁絮飞世传王淡交雪句似梅花落地如栁絮因风与坡诗全相类岂偶然邪遗蝗入地应千尺宿麦连云有几家葢蝗遗子于地若雪深一尺则入地一丈麦得雪则资茂而成稔嵗此老农之语也故东坡皆收拾入诗句殆无余蕴矣余亦尝有春雪鄙句润资宿麦两歧秀寒勒新花几信风遯斋闲览云罗可尝作百韵雪诗其间有斜侵潘岳鬓横上马良眉诚佳句也
　　苕溪渔隐曰罗隐雪诗云晓窓呵笔寻诗句一片飞来纸上消格虽不髙亦小巧可喜
　　石林诗话云至和嘉祐间场屋举子为文尚竒澁读或不成句欧公力欲革其既知贡举凡文涉雕刻者皆黜之时范景仁王禹玉梅公仪韩子华同事而梅圣俞为参详官未引试前唱酬诗极多欧公有无哗战士衔枚勇下笔春蚕食叶声最为警策圣俞有万蚁战酣春画永五星明处夜堂深亦为诸公所称及放榜平时有声如刘晖辈皆不预选士论颇汹汹未几诗传遂哄然以为主司惟酬唱不暇详考且言以五星自比而待我曹为蚕蚁因造为丑语自是礼闱不复作诗终元丰末几三十年元祐初虽稍稍为之要不如前日之盛然是牓得苏子瞻为第二人子由与曽子固皆在选中亦不可谓不得人矣
　　西清诗话云世传欧公掌贡闱举子问尧舜是几种事公曰疑事不用使此乃南唐汤恱杨鸾问荅见郑文宝江表志非欧公之言也
　　蔡寛夫诗话云故事春试进士皆在南省中东厢刑部有楼甚宏壮旁视宣徳直抵州桥锁院毎以正月五日至元夕例未引试考官徃往窃登楼以望御路灯火之盛宋宣献公在翰林时上元以修史促成书特免扈从尝赋诗云属书不得陪春豫结客何妨事夜游还胜南宫假宗伯重扉深锁暗登楼葢谓此至嘉祐中欧阳文忠公知举梅圣俞作莫登楼诗诸公相与唱和自是遂为礼闱一盛事予崇宁初为防检试巻官尝亦屡登壁间犹有前辈题字甚多然无复数公之乐矣今省废为开封府楼亦随毁
　　东轩笔録云范希文守邉日作渔家傲乐歌数阕皆以塞下秋来为首句颇述邉镇之劳苦永叔尝呼为穷塞主之词及王尚书素守平凉永叔亦作渔家傲一词以送之其断章曰载胜归来飞防奏倾贺酒玉阶遥献南山夀顾谓王曰此真元帅之事也








　　渔隐丛话前集巻二十九
　　钦定四库全书
　　渔隠丛话前集巻三十
　　宋　胡仔　撰
　　六一居士下
　　苕溪渔隠曰欧公花品序云牡丹初不载文字自则天已后始盛如沈宋元白之流皆喜咏花当时有一花之异彼必形于篇什而寂无传焉惟刘夣得有咏鱼朝恩宅牡丹但云一丛千朶而巳余谓欧公此言非是观刘梦得元微之白乐天三人其以牡丹形于篇什者甚众乌得谓之寂无传焉刘梦得乃是咏浑侍中牡丹非咏鱼朝恩宅者此亦欧公误记耳其诗云径尺千余朶人间有此花今朝见顔色更不向诸家又赏牡丹诗云庭前芍药妖无格池上芙蕖净少情唯有牡丹真国色花开时节动京城又云有此倾城好顔色天教晩发赛诸花其诗若是非独但云一丛千朶而巳元微之看牡丹古诗云蝶舞香暂飘蜂牵蘂难正笼处防云合露湛红珠莹又西明寺絶句云花向琉璃地上生光风转紫云英自从天女盘中见直至今朝眼更明若白乐天凡有此诗数十首其牡丹芳长篇云千片赤英霞烂烂百枝綘艶灯煌煌照地初开锦绣段当风不结麝脐囊映叶多情隠羞面卧丛无力含醉妆又看浑家牡丹戏赠李二十云香胜烧兰红胜霞城中最数令公家人人散后君须看归到江南无此花又买花诗云灼灼百朶花戋戋五束素又云一丛深色花十户中人赋则当时此花之贵断可知矣花品序又云牡丹自则天已后始盛欧公此言信然余今因以开元时牡丹二事验之葢开元正是则天巳后也其一事即李翰杯集后序云开元中禁中初重木芍药即今牡丹也得四本红紫浅红通白者上因移植于兴庆池东沈香亭前防花方繁开上乘照夜车太真妃以步辇从诏选棃园弟子中尤者得乐十六色李龟年以歌擅一时之名手捧檀板押众乐前将歌之上曰赏名花对妃子焉用旧乐词为遽命李龟年持金花牋赐翰林供奉李白立进清平调辞三章白欣然承诏犹若宿酲未解因援笔赋之其一曰云想衣裳花想容春风拂槛露华浓若非羣玉山头见防向瑶台月下逢其二曰一枝红艶露凝香云雨巫山枉断肠借问汉宫谁得似可怜飞燕倚新妆其三曰名花倾国两相欢长得君王带笑看解释春风无限恨沈香亭北倚防干龟年以歌辞进上命梨园弟子略约调抚丝竹遂促龟年歌之太真妃持玻瓈七宝杯酌西凉州蒲萄酒笑领歌辞意甚厚上因调玉笛以倚曲每曲徧将换则迟其声以媚之太真妃饮罢敛绣巾重拜上自是顾李翰林尤异于诸学士其一事即松防杂录云明皇内殿赏牡丹问侍臣曰牡丹诗谁为首奏云李正封诗曰国色朝酣酒天香夜染衣帝谓妃子曰糚台前饮一紫金盏酒则正封之诗可见矣余尝谓二李之诗词格骚雅真可压倒元白欧公亦遗之而不言独称刘梦得有此诗殊不可晓也花品序又云予居府中时尝谒思公见一小屏立坐后细书字满其上思公指之曰欲作花品此是牡丹名凡九十余种然予所细见而今人多称者才三十许不知思公何从而得之多也思公即钱惟演东坡云惟演为西都留守始置驿贡洛花识者鄙之此宫妾爱君之意也故于茘支叹亦云洛阳相君忠孝家可怜亦进姚黄花葢为思公惜之也
　　西清诗话云欧公谢人寄牡丹诗迩来不觉三十年歳月才如熟羊胛用史载海东有国曰骨利干地近扶桑国人初夜煮羊胛方熟而日已出言其疾也苕溪渔隠曰余读资治通鉴云唐太宗时骨利干遣使入贡骨利干于铁勒诸部为最逺昼长夜短日没后天色正曛煮羊脾适熟日已复出矣所纪与史载小异此作羊脾欧公作羊胛仄声押韵未知孰是唐子西语录云凡为文上句重下句轻则或为上句压倒昼锦堂记云仕宦而至将相富贵而归故乡下云此人情之所荣而今昔之所同也非此两句莫能承上句居士集序云言有大而非夸此虽只一句而体势则甚重下乃云学者信之众人疑焉非用两句亦载上句不起韩退之与人书云泥水马弱不敢出不果鞠躬亲问而以书若无而以书三字则上重甚矣此为文之法也
　　王直方诗话云寄江十学士诗云白髪垂两鬓黄金腰七镮又有当宿直诗万钉宝带烂腰镮刘贡父云永叔这条腰带几次道着也
　　雪浪斋日记云或疑六一居士诗以为未尽妙以质于子和子和曰六一诗只欲平易耳西风酒旗市细雨菊花天岂不佳晩烟寒橘柚秋色老梧桐岂不似少陵王直方诗话云澄心堂纸乃江南李后主所制国初亦不甚以为贵自刘贡甫首为题之又邀诸公赋之然后世以为贵重贡甫诗云当时百金售一幅澄心堂中千万轴后人闻名宁复得就令得之当不识文忠公诗云君不见曼卿子美真竒才久矣零落埋黄埃君家虽有澄心纸有敢下笔知谁哉梅圣俞云寒溪浸楮舂夜月敲氷举帘匀割脂焙干坚滑若铺玉一幅百金曽不疑东坡云诗老囊空一不留一畨曽作百金收又从宋肈求此纸云知君也厌雕肝肾分我江南数解愁
　　漫叟诗话云欧公有诗与王荆公云翰林风月三千首吏部文章二百年荆公答诗云他日若能窥孟子终身何敢望韩公文忠所谓吏部乃谢吏部也后人疑荆公有韩公之句遂以为韩吏部非也此二聮政不相参涉苕溪渔隠曰齐吏部侍郎谢眺以清词丽句动于一时长五言诗与沈约友善约尝谓二百年来无此诗也欧公所用乃此事见南史
　　西清诗话云丹青吟咏妙处相资昔人谓诗中有画画中有诗者葢画手能状而诗人能言之唐人有盘车图画重冈复岭一夫驰车山谷间永叔赋诗坡长坂峻牛力疲天寒日暮人心速又南唐画俗号四畅图其一剔耳者曲肘仰面作挽弓势一搔首者使小青理髪趺坐頫首两手置膝作轮指状鲁直题云剔耳厌尘喧搔头数归日且画工意初未必然而诗人广大之乃知作诗者徒言其景不若尽其情此题品之津梁也
　　侯鲭录云永叔闲居汝隂时一妓能尽记公所为歌词公戏云他日当来作守后自维扬移汝州其人已不复见题撷芳亭云栁絮巳将春去逺海棠应恨我来迟后二十年东坡来作守见之曰此乃杜牧之绿叶成隂之句也
　　西清诗话云欧公语人曰修在三峡赋诗云春风疑不到天涯二月山城未见花若无下句则上句不见佳处并读之便觉精神顿出文意难评如此要当着意详味之耳
　　冷斋夜话云人意趣所至多见于嗜好欧公喜士为天下第一常好诵孔北海坐上客常满樽中酒不空范文正清严而喜论兵常好诵韦苏州诗兵卫森画防燕寝凝清香东坡友爱子由而味着清境每诵宁知风雨夜复此对床眠山谷寄傲士林而意趣不忘江湖其作诗曰九陌黄尘乌帽底五湖春水白鸥前又曰梦作白鸥去江湖水粘天又作演雅诗云江湖野水碧于天中有白鸥闲似我
　　王直方诗话云欧公盘车图诗云古画画意不画形梅诗咏物无隠情忘形得意知者寡不若见诗如见画东坡作韩干马图诗云韩生画马真是马苏子作诗如见画世无伯乐亦无韩此诗此画谁当看又云论画以形似见与儿童隣赋诗必此诗定知非诗人诗画本一律天工与清新又云少陵翰墨无形画韩干丹青不语诗此画此诗今已矣人间驽骥谩争驰余以为若论诗画于此尽矣每诵数过殆欲常以为法也
　　王直方诗话云荆公云凡人作诗不可泥于对属如欧阳公作泥滑滑云画帘隂隂隔宫烛禁漏杳杳深千门千字不可以对宫字若当时作朱字虽可以对而句力便弱耳欧阳公归田乐四首只作二篇余令圣俞续之及圣俞续成欧阳公一简谢之云正如杂剧人上名下韵不来须副末接续家人见诮好时节将诗去人家厮搅不知吾辈用以为乐真所谓一时之雅戏也
　　侯鲭录云欧公自扬州移汝州作西湖诗云绿芰红莲画舸浮使君那复忆扬州都将二十四桥月换得西湖十顷秋后东坡复自汝移扬作诗曰二十四桥亦何有换此十顷玻璃风用欧公诗也
　　苕溪渔隠曰储光羲诗云蒲叶日巳长杏花日已滋老农要看此贵不违天时永叔诗云田家何所乐籉笠日相亲桑条起蚕事菖叶候耕辰用前诗之意而益工也唐子西语录云谢固为绵州推官推官之廨文忠公生焉谢作六一堂求余赋诗余雅善东坡以约辞纪事防搜竟夕仅得旬云即彼生处所馆之与周旋然深有愧于东坡矣


　　渔隠丛话前集巻三十
　　钦定四库全书
　　渔隠丛话前集巻三十一
　　宋　胡仔　撰
　　梅圣俞
　　隠居诗话云梅尧臣赠邻居诗有云壁隙透灯光篱根分井口徐铉亦有喜李少保卜邻云井泉分地脉砧杵共秋声此句尤闲逺也
　　孔毅夫杂记云永叔称圣俞河豚诗云春洲生荻牙春防飞杨花河豚于此时贵不数鱼鰕以谓河豚食栁絮而肥圣俞破题两句便説尽河豚好处乃永叔褒誉之词其实不尔此鱼盛于二月至栁絮时鱼已过矣石林诗话云欧公谓河豚出于暮春食栁絮而肥殆不然今浙人食河豚于上元前江隂最先得方出时一尾直千钱然不多得非富人大家预以金噉渔人未易致二月后日益多一尾才百钱耳栁絮时人已不食谓之斑子或言其腹中生虫故恶之而江西人方得食葢河豚出于海初与潮俱上至春深其类稍流入于江西公吉州人故所知者江西事而巳
　　苕溪渔隠曰东坡诗云竹外桃花三两枝春江水暖鸭先知蒌蒿满地芦芽短正是河豚欲上时此正是二月景致是时河豚已盛矣但欲上之语似乎未穏
　　东坡云先君与梅二丈游时轼与子由甚少未有知者梅公独深知之家有老人泉公作诗曰泉中有老人隠见不可常苏子居其间饮水乐未央泉中必有鱼与子日徜徉泉中茍无鱼子特玩沧浪歳月不知老家有雏凤凰百鸟戢羽翼不敢呈文章去为仲尼叹出为盛时祥方今天子圣母滞此泉旁圣俞没今四十年矣南迁至合浦见其门人欧阳晦夫出其诗藁数十幅其遗晦夫诗云我家无梧桐安得久留凤晦夫年六十六尚少余一歳然白髪苍顔略相似困穷亦不相逺执手大笑曰圣俞所谓凤者岂例皆穷如此乎
　　东轩笔录云张尧佐以进士擢第累官至屯田员外郎知开州防其侄女有宠于仁宗册为脩媛尧佐遂骤迁擢一日中除宣徽节度景灵羣牧四使是时御史唐介上疏引天宝杨国忠为戒不报又与諌官包拯呉奎等七人论列殿上既而御史中丞留百官班欲以廷诤卒夺尧佐宣徽景灵两使特加介五品服以旌敢言未几尧佐复除宣徽使知河阳唐谓同列曰是欲与宣徽而假河阳为名耳我曹岂可中已耶同列依违不前唐独争之不能夺仁宗谕曰差除自是中书介遂极言宰相文彦博以灯笼锦媚贵妃而致位宰相今又以宣徽使结尧佐请逐彦博而相富弼又言諌官观望挟奸而言渉宫掖语甚切直仁宗怒趣召两府以疏示之介廷诤不已枢密副使梁适叱介使下殿介诤愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳諌容言人主之美徳必望全贷遂贬春州别驾翊日御史中丞王举正救解之改为英州别驾始上怒未已两府窃议曰必重贬介则彦博不安彦博去则吾属递迁矣既而果如其料当是时梅尧臣作书窜诗曰皇祐辛夘冬十月十九日御史唐子方危言初造膝曰朝有巨奸臣介所愤疾愿条一二事臣职敢妄率宰相文彦博邪行世莫匹曩时守成都委曲媚贵防银珰插左貂穷腊使驰驲邦媛将夸侈中金赍十镒为我寄使君竒纹织纎宻遂倾西蜀巧日夜急鞭抶红经纬金缕排科鬬八七比比双莲华篝灯戴心出几日成一端持行如鬼疾明年观上元被服穏称质璨然惊上目遽尔有薄诘既闻所从来佞对似未失且云奉至尊于妾岂能必遂囬天子顔百事容丐乞臣今得粗陈狡猾彼非一偷威与卖利次第推甲乙是惟隂猾雄仁断宜勇黜必欲致太平在列无如弼弼亦昧平生况臣不阿屈臣言天下公奚以身自恤君傍有侧目喑哑横诋叱指言为罔上废汝还蓬荜是时白此心尚不避斧锧虽令御魑魅甘且同饴蜜既知弗可惧复以强词窒帝声亦大厉论奏不容毕介也容甚闲猛士胆为栗立贬岭外春速欲为异物内外官恟恟陛下何未悉即敢救者谁襄执左右笔谓此傥不容盛美有所咈平明中执法懐疏又坚述介言或似狂百岂无一实恐伤四海和幸勿苦仓卒亟许迁英山衢路犹嗟咄翊日宣白麻称快口盈溢阿附连諌官去若懐絮虱其间因获利窃笑等蛇鹬英州五千里瘦马行防防毒蛇喷晓雾昼与岚气没妻孥不同途风浪过蛟窟存亡未可知雨馆愁伤骨饥仆时后先随猿拾橡栗粤林多蔽天黄甘杂丹橘万室通酿酤抚逺无禁律醉去不须钱醒来弄鸣瑟山水仍竒怪已可消忧郁莫作楚大夫懐沙自沈汩西汉梅子真出为呉市卒市卒且不慙况兹别乗秩始尧臣作此诗不敢示人及欧阳修为编其集时有嫌避又削去此诗是以少人知者故今全录焉
　　缃素杂记云郑谷与僧齐已黄损等共定今体诗格云凡诗用韵有数格一曰葫芦一曰辘轳一曰进退葫芦韵者先二后四辘轳韵者双出双入进退韵者一进一退失此则缪矣余按倦游杂录载唐介为台官廷疏宰相之失仁庙怒谪英州别驾朝中士大夫以诗送行者颇众独李师中待制一篇为人传诵诗曰孤忠自许众不与独立敢言人所难去国一身轻似叶高名千古重于山并游英俊顔何厚未死奸谀骨已寒天为吾君扶社稷肯教夫子不生还此正所谓进退韵格也按韵略难字第二十五山字第二十七寒字又在二十五而还字又在二十七一进一退诚合体格岂率尔而为之哉近阅冷斋夜话载当时唐李对答语言乃以此诗为落韵诗葢渠伊不见郑谷所定诗格有进退之説而妄为云云也
　　东轩笔录云唐介始弹张尧佐諌官皆上疏及弹文彦博则呉奎畏缩不前当时谓拽动阵脚及唐争论于上前遂并及奎之背约执政又黜奎而文潞公益不安遂罢政事时李师中诗送唐有并游英俊顔何厚未死奸谀骨已寒之句为奎发也
　　后山诗话云周盘龙以武功为散骑常侍齐武帝戏之曰貂蝉何如兠鍪对曰貂蝉生于兠鍪外大父颖公罢相建节出帅太原其诗曰兠鍪却自貂蝉出敢用前言戏武夫李待制师中以相业自任尝帅秦以事去其诗曰兠鍪不胜任犹可冠貂蝉
　　隠居诗话云楚州有官奴王英英善笔札学顔鲁公体蔡襄顷教以笔法晚年作大字甚佳梅尧臣赠之诗曰山阳女子大字书不学常流事梳洗亲传笔法中郎孙妙画蚕头鲁公体英英貌甚陋故有不事梳洗之句中郎孙君谟也
　　王直方诗话云山谷尝称圣俞声喧釜且裂防疾盎蠒立之句谓追古作者陈无巳喜圣俞诗独诵其两句云胡地马牛归陇底汉人烟火起湟中苕溪渔隠曰临川集荆公次韵元厚之平戎庆捷诗即是此两句王直方称陈无巳喜圣俞诗独诵此两句余徧阅宛陵集无此两句乃直方之误
　　西清诗话云晏元献守汝隂梅圣俞往见之将行公置酒颍河上因言古人章句中全用平声制字穏帖如枯桑知天风是也恨未见侧字圣俞既引舟遂作五侧体寄公云月出断防口影照别舸背且独与妇饮颇胜俗客对月渐上我席暝色亦稍退岂必在秉烛此景已可爱
　　王直方诗话云圣俞在礼部考校时和欧公春雪诗云有梦皆蝴蝶逢袍只纻麻诸人不复措手葢韵恶而能用事如此可贵也苕溪渔隠曰余阅宛陵集圣俞此雪诗即非和欧公韵乃是倡首此诗圣俞自注云闻永叔谓子华曰明日圣俞若无诗修输一杯酒欧公集中亦有和圣俞春雪诗皆在礼部时唱和以此可见矣王直方不切审细遂妄有韵恶而能用事之语葢其诗话中似此者甚众吾故辨证之
　　隠居诗话云马遵谪守宣州及其去也郡僚军民争欲驻留至以铁锁絶江遵于饯筵倚醉令官妓剥榧实而食眷眷若留连状又以所乗騘马寄圣俞家郡人皆不疑其去也遵夜使人絶锁解舟以水沃防牙使之不鸣逮晓舟去逺矣圣俞寄遵诗云三更醉下陵阳峯仙舟江上去无踪杈牙铁锁漫横絶防湿不惊潭底龙断肠呉姬指如笋欲剥玉榧将何从短翎水鸭飞不逺那经细雨山重重却顾旧埓病騘马尘沙歴尽空龙钟隠居诗话云吕士隆知宣州好以事笞官妓妓皆欲逃去而未得也防杭州有一妓到宣其色艺可取士隆喜之留之使不去一日郡妓复犯小过士隆又欲笞之妓泣诉曰某不敢辞罪但恐杭妓不能安也士隆愍而舍之圣俞因作莫打鸭一篇曰莫打鸭打鸭惊鸳鸯鸳鸯新向池北落不比孤洲老秃鸧秃鸧尚欲逺飞去何况鸳鸯羽翼长葢谓此也


　　渔隠丛话前集巻三十一
　　钦定四库全书
　　渔隐丛话前集巻三十二
　　宋　胡仔　撰
　　苏子美
　　东轩笔录云苏子美谪居呉中欲游丹阳潘师旦深不欲其来宣言于人欲拒之子美作水调歌头有拟借寒潭垂钓又恐沙鸥猜我不傍青纶之句为是也遯斋闲览云李太白诗清风明月不用一钱买欧阳文忠题子美沧浪亭诗乃云清风明月本无价可惜只卖四万钱二人者致词虽异然皆善谈风月者也
　　苕溪渔隠曰子美独歩沧浪亭絶句云花枝低欹草生迷不可骑往步是宜时时防酒只独往醉倒惟有春风知真能道幽独闲放之趣也
　　石林诗话云姑苏州学之南积水弥数十顷傍有小山高下曲折相望葢钱氏时广陵王所作既积土为山因以为池潴水瑞光寺即其宅而此其别圃也庆厯间子美谪废以四十千得之为居旁水作亭曰沧浪欧公诗所谓清风明月本无价可惜祗卖四万钱者也子美既死其孤不能保遂屡易主今为章子厚家所有广其故地为大阁又为堂山上亭北跨水复有山名洞山章氏并得之既除地发其下皆嵌空大石又得千余树亦广陵时所藏益以増累其隙两山相对遂为一时雄观土地各有所归也
　　王直方诗话云子美尝作春睡诗云身如蝉蜕一榻上梦似杨花千里飞欧公见之惊曰子美可念未几果卒隠居诗话云苏子美以诗得名学书亦飘逸然其诗以奔放豪健为志梅尧臣亦能诗虽乏高致而平淡有工世谓之苏梅其实正相反也子美尝自叹曰平生作诗被人比梅尧臣写字比周越良可笑也周越为尚书郎在天圣景祐间以书得名轻俗不近古无足取也东坡云旧读子美六和寺诗防桥待金鲫竟日独迟留初不喻此语及倅钱塘乃知寺后池中有此鱼如金色也昨日复游池上投饼饵久之乃略出不食复入不可复见自子美作诗至今四十余年子美已有迟留之语茍非难进易退而不妄食安能如此寿邪
　　西清诗话云丹阳焦山断崖有瘗鹤铭或传为王逸少自晋迄唐论书者未尝及之而碑言华阳真逸撰欧公集古跋云顾况道号子美诗云山隂不见换鹅经京口空传瘗鹤铭真作右军书矣余读道藏陶隠居外传号华阳真人晩号华阳真逸道书言华阳金坛之地第八洞天东北门俱润州境也丹阳与茅山地相犬牙又三茒陶故居则瘗鹤铭为隠居不疑
　　西清诗话云薛许昌答书生赠诗云百首如一首巻初如巻终讥其不能变态也大抵屑屑较量属句平匀不免气骨寒局殊不知诗家要当有情致抑扬高下使气宏拔快字凌纸又用事皆破觚为圜剉刚成柔始为有功者昔人所谓防虎手也如子美穷居和长安帅叶清臣见寄玉帐夜严兵似水茅斋春静草如烟东坡尝作诗天边鸿鹄不易得便令作对随家鸡又有坐驱猛虎如羣羊之句真佳语也
　　王直方诗话云山谷爱子美絶句云春隂垂野草青青时有幽花一树明晩泊孤舟古祠下满川风雨看潮生山谷累书此诗或真草与大字
　　石曼卿
　　东坡云诗人有写物之功桑之未落其叶沃若他木不可以当此林逋梅花诗疎影横斜水清浅暗香浮动月黄昏决非桃李诗皮日休白莲诗无情有恨何人见月冷风清欲堕时决非红莲诗此乃冩物之功若石曼卿红梅诗认桃无绿叶辨杏有青枝此最陋语葢村学中体也
　　苕溪渔隠曰裴璘咏白牡丹诗云长安豪贵惜春残争赏先开紫牡丹别有玉杯承露冷无人起就月中看时称絶唱以余观之语句凡近不若胡武平咏白牡丹诗云璧堂月冷难成寐翠幄风多不奈寒其语意清胜过裴璘逺矣如皮日休咏白莲诗云无情有恨何人见月冷风清欲堕时若移作咏白牡丹诗有何不可弥更亲切耳曼卿咏小桃二絶句云生色深红绶帯长宫帘寒在井栏香母家升上瑶池品先得春风一面妆本分桃花寒食前小桃长是上春天二乔二赵俱倾国女弟娇彊意自先其模冩命意岂不佳哉
　　隠居诗话云石延年长韵律诗善叙事其他无大好处筹笔驿铜雀台留侯庙诗为一集之冠五言小诗如海云含雨重江树帯蝉疎平芜逺更绿斜日寒无晖者几矣白居易亦善作长韵叙事诗但格制不高局于浅切又不能更风操虽众篇之意只如一篇故使人读而易厌也
　　王直方诗话云曼卿以书名世然大字愈妙尝读龟山寺三佛名榜最为雄伟张文潜有诗云煌煌三佛榜铁贯金石钮开张宫室正浑实山岳厚井水骇龙跧蚁封观骥骤真能道尽其妙处
　　桐江诗话云曼卿一日春初见堦砌初生之草其屈如钩而顔色未变因得一句云草屈金钩绿未囬遂作早春诗一篇旬日方足成曰檐垂氷筯晴先滴草屈金钩绿未回其不逮先得之句逺甚始知诗人一篇之中率是先得一聮或一句其最警拔者是也
　　西清诗话云曼卿官册府时五鼓趍朝见二举子系逻舍望曼卿号呼请救因驻马召卒长问之曰昨夕里闬间有纳妇者二子穴隙以窥夜分乃被执曼卿力为挥解卒长勉从之二子叩头拜于马前曼卿按辔口占絶句诗调之云司空怜汝汝须知月下敲门更有谁叵耐一双穷相眼得便宜是落便宜
　　王直方诗话云或有称咏松句云影摇千尺龙虵动声撼半天风雨寒者一僧在坐曰未若云影乱铺地涛声寒在空或以语圣俞圣俞曰言简而意不遗当以僧语为优
　　鸡肋集云曼卿以天圣四年来令金山故诗为此邑人作者多如题张氏园亭诗云乐意相闗禽对语生香不断树交花尤为佳句













　　渔隐丛话前集巻三十二
　　钦定四库全书
　　渔隐丛话前集巻三十三
　　宋　胡仔　撰
　　半山老人一
　　漫叟诗话云荆公定林后诗精深华妙非少作之比尝作歳晩诗云月映林塘静风涵笑语凉俯窥怜净渌小立伫幽香携幼寻新的扶衰上野航延缘久未已嵗晩惜流光自以比谢灵运议者亦以为然
　　后山诗话云鲁直谓荆公之诗莫年方妙然格高而体下如云似闻青秧底复作龟兆坼乃前人所未道又云扶与度阳熖窈窕一川花虽前人亦未易道也然学三谢失于巧耳
　　王直方诗话云陈无已言山谷最爱介甫扶舆度阳熖窈窕一川花谓包含数个意
　　石林诗话云蔡天启言荆公每称老杜钩帘宿鹭起丸药流鸎转之句以为用意高峭五字之模楷他日公作诗得青山扪虱坐黄鸟挟书眠自谓不减杜诗以为得意然不能举全篇余顷尝以语薛肇明肇明时被旨编公集徧求之终莫之得或云公但得此一聮未尝成章也
　　冷斋夜话云荆公在钟山有一道士来访因与碁辄作数语曰彼亦不敢先此亦不敢先惟其不敢先是以无所争惟其无所争故能入于不死不生荆公笑曰此持碁隠语也
　　遯斋闲览云或传一诗谜云佳人佯醉索人扶露出胷前白雪肤走入绣帏寻不见任他风雨满江湖乃贾岛李白罗隠潘阆四诗人名也云是荆公所作苕溪渔隠曰世传霞头隠语是半山老人作云生在色界中不染色界尘一朝解纒缚见性自分明
　　夷坚志云元祐间士大夫好事者取达官姓名为诗谜如长空雪霁见虹蜺行尽天涯遇帝畿天子手中执玉简秀才不着麻衣谓韩绛冯京王珪曽布也又取古人名而传以今事如人人皆戴子瞻帽君实新来转一官门状送还王介甫潞公身上不曽寒谓仲长统司马迁谢安石温彦博也
　　遯斋闲览云荆公碁品殊下每与人对局未尝致思随手疾应觉其势将败便敛之谓人曰本图适性忘虑反苦思劳神不如且已与叶致逺敌手尝赠致逺诗云垂成忽破壊中断俄连接是知公碁不甚高又云讳输宁断头悔悮仍搏颊是又未能忘情于一时之得丧也苕溪渔隠曰介甫有絶句云莫将戏事扰真情且可随缘道我赢战罢两奁收黒白一枰何处有亏成观此诗则图适性忘虑之语信有证矣若鲁直于棊则不然如心似蛛丝游碧落身如蜩甲化枯枝则苦思忘形较胜负于一着与介甫措意异矣
　　僧宝传云浮山法逺禅师欧公闻其竒逸造其室未有以异之与客棊逺坐其傍欧公收局请逺因棊説法乃鸣鼓升坐曰若论此事如两家着棊相似何谓也敌手知音当机不让若是缀五饶三又通一路始得有一般底只解闭门作活不防夺角冲闗硬节与虎口齐彰局破后徒劳逴斡所以道肥边易得瘦肚难求思行则往往失粘心麁则时时头撞休夸国手谩説神仙赢局输筹即不问且道黒白未分时一着落在甚麽处良久云从前十九路迷悟几多人欧公嘉叹久之东坡云南岳李岩老好睡众人食饱下棊岩老辄就枕阅数局乃一展转云我始一局君几局矣东坡曰岩老常用四脚棊盘着一色黒子昔与边韶敌手今被陈抟饶先着时自有输赢着了并无一物欧公诗云夜凉吹笛千山月路暗迷人百种花棊罢不知人换世酒阑无奈客思家殆类是也
　　归田录云真宗朝嵗嵗赏花钓鱼羣臣应制尝一嵗临池久之而御钓不食丁晋公谓应制诗云莺惊凤辇穿花去鱼畏龙顔上钓迟真宗称赏羣臣自以为不及西清诗话云仁庙嘉祐中开赏花钓鱼燕介甫以知制诰预末坐帝出诗示羣臣次第属和末至介甫日将夕矣亟欲奏御得披香殿字未有对时郑毅夫獬接席顾介甫曰宜对太液池故其诗有云披香殿上留朱辇太液池边送玉杯翌日都下盛传王舍人窃栁词太液波翻披香帘卷介甫颇衔之
　　王直方诗话云荆公有诗云端能过我论竒字亦复令君见异书而东坡亦尝云未许中郎得异书且共扬雄説竒字陈无巳又以竒字对秘方
　　东轩笔录云王介性轻率语言无伦时人以为心风与荆公旧交熙宁中自省判出守湖州荆公作诗送之曰呉兴太守美如何栁恽诗才未足多遥想郡人迎下檐白苹洲上起苍波其意以水值风即起波也介谕其意遂和十篇盛气而诵于荆公其一曰呉兴太守美如何太守从来恶祝鮀生若不为上柱国死时犹合代阎罗荆公笑曰阎罗见阙速赴任石林诗话云王介字中甫衢州人博学善讥谑尝举制科不中与荆公游甚款然未尝降意少相下熙宁初荆公以翰林学士被召前此屡召不起至是始受命介以诗寄云草庐三顾动春蛰蕙帐一空生晓寒葢有所讽荆公得之大笑它日作诗有丈夫出处非无意猿鹤从来自不知之句葢为介发也
　　苏子由云今州县之间随其大小皆有富民此理势之所必至所谓物之不齐物之情也然州县赖之以为强国家恃之以为固非所当忧非所当去也能使富民安其富而不横贫民安其贫而不匮贫富相恃以为长久而天下定矣介甫不忍贫民而深疾富民志欲破富民以惠贫民不知其不可也方其未得志也为兼并之诗其诗曰三代子百姓公私无异财人主擅操柄如天持斗魁赋予皆自我兼并乃奸囬奸回法有诛势亦无自来后世始倒持黔首遂难裁秦王不知此更筑懐清台礼义日以媮圣经久烟埃法尚有存者欲言时所咍俗吏不知方掊克乃为才俗儒不知变兼并可无摧利孔至百出小人私阖开有司与之争民愈可怜哉及其得志専以此为事设青苖法以夺富民之利民无贫富两税之外皆重出息十二吏缘为奸至倍息公私皆病矣吕惠卿继之以手实之法私家一毫以上皆籍于官民知有夺取之心至于卖田杀牛以避其祸朝廷觉其不可中止不行仅免于乱然其徒世守其学刻下媚上谓之享上有一不享上皆废不用至于今日民遂大病原其祸出于此诗葢昔之诗病未有若此酷者也
　　王直方诗话云送呉仲庶守潭诗云自古楚有材醽醁多美酒不知樽前客更得贾生否葢贾谊初为河南呉公召置门下而后谪长沙其用事之精如此苕溪渔隠曰上元戏刘贡甫诗云不知太一游何处定把青藜独照公此诗用事亦精切刘向校书天禄阁夜有老人着黄衣植青藜杖叩阁而进向请问姓名我是太一之精天帝闻夘金之子有博学者下而观焉乃出懐中竹牒授之见王子年拾遗此事既与贡甫同姓又贡甫时在馆阁也
　　冷斋夜话云山谷尝言天下清景初不择贵贱贤愚而与之然吾特疑端为我辈设荆公在钟山官牀与客夜坐作诗云残生伤性老躭书年少东来复起予各据槁梧同不寐偶然闻雨落堦除东坡宿余杭山寺诗云暮鼓朝钟自击撞闭门欹枕对残缸白灰旋拨通红火卧听萧萧雪打防人以山谷之言为确论
　　山谷云尝见荆公于金陵因问丞相近有何诗荆公指壁上所题两句一水护田将绿绕两山排闼送青来此近所作也
　　冷斋夜话云唐诗有曰长因送人处忆得别家时又曰旧国别多日故人无少年而荆公东坡用其意作古今不经人道语荆公诗曰木末北山烟冉冉草根南涧水泠泠缲成白雪桑重绿割尽黄云稻正青东坡曰春畦雨过罗纨腻夏垅风来饼饵香如华严经举果知因譬如莲花方其吐花而果具蘂中造语之工至于荆公山谷东坡尽古今之变荆公江月转空为白昼岭云分暝作黄昏又曰一水护田将绿绕两山排闼送青来东坡海棠诗曰只恐夜深花睡去髙烧红烛照新糚又曰我携此石归袖中有东海山谷曰此诗谓之句中眼学者不知此妙韵终不胜
　　石林诗话云荆公诗用法甚严尤精于对偶尝云用汉人语止可以汉人语对若参以异代语便不相类如一水护田将绿绕两山排闼送青来之类皆汉人语也此法惟公用之不觉拘窘卑凡如周颙宅作阿兰若娄约身归窣堵波皆以梵语对梵语亦此类尝有人面称公诗自喜田园归五栁最嫌尸祝扰庚桑之句以为的对公笑曰君但知栁对桑为的然庚亦自是数葢以十干数之也
　　蔡寛夫诗话云荆公居中山一日昼寝梦有服古衣冠相过者貌伟甚曰我桀也与公论治道反覆百余语不相下公既觉犹汗流被体若作气剧因笑语客曰吾习气尚若是乎乃作小诗识之有尧桀是非犹入梦因知余习未能忘之句
　　苕溪渔隠曰介甫居金陵作谢安墩絶句云我名公字偶相同我屋公墩在眼中公去我来墩属我不应墩姓尚随公或云介甫性好与人争在庙堂则与诸公争新法归山林则与谢安争墩此亦善谑也









　　渔隐丛话前集巻三十三
　　钦定四库全书
　　渔隐丛话前集巻三十四
　　宋　胡仔　撰
　　半山老人二
　　遯斋闲览云莆阳通应子鱼名著天下葢其地有通应侯庙庙前有港港中之鱼最佳今人必求其大可容印者谓之通印子鱼故荆公亦有诗云长鱼爼上通三印此传闻之讹也苕溪渔隠曰韩子苍谢泉州连使君寄子鱼絶句曰驿骑持书自海傍开篮剰喜子鱼香红螺紫蛤俱羞避独许渠侬近酒觞子鱼味咸止可噉水饭若作酒品之物殊无风味子苍之言误矣
　　渑水燕谈录云荆公之时学者得出其门自以为荣一被称与往往名重天下公之治经尤尚解字末流务为新竒寖成穿凿朝廷患之诏学者兼用旧传注不专治新经禁援引字解于是学者皆变所学至有著书以诋公之学者又讳称公门人故张芸叟为挽词曰今日江湖从学者人人讳道是门生盛传士林及后诏公配享神庙赠官赐諡俾学者复治新经用字解昔之学者稍稍复称公门人有无名子改芸叟诗卒章云人人却道是门生
　　张文潜云余自金陵月堂谒蒋帝祠初出北门始辨色行平野中时暮春人家桃李未谢西望城壁壕水或絶或流多防防白鹭迤逦近山风物夭秀如行锦绣图画中旧读荆公诗多称蒋山景物信不诬也
　　遯斋闲览云唐人诗浓绿万枝红一防动人春色不须多不记作者名氏邓元孚曽见介甫亲书此两句于所持扇上或以为介甫自作非也
　　王直方诗话云荆公作内相时翰苑中有石榴一丛枝叶甚茂但只发一花故荆公题此诗余每以不见全篇为恨二説未知孰是
　　石林诗话云荆公少以意气自许故诗语为其所向不复更为涵蓄如天下苍生待霖雨不知龙向此中蟠又浓绿万枝红一防动人春色不须多又平治险秽非无力润泽焦枯是有才之类皆直道其胷中事后为羣牧判官从宋次道尽假唐人诗集博观而约取晩年始尽深婉不迫之趣乃知文字虽工拙有定限然必视其幼壮虽公方其未至亦不能力强而遽至也
　　高斋诗话云荆公题金陵此君亭诗云谁怜直节生来瘦自许高才老更刚宾客每对公称颂此句公辄颦蹙不乐晩年与平甫坐亭上视诗牌曰少时作此题榜一传不可追改大抵少年题诗可以为戒平甫曰此扬子云所以悔其少作也
　　洪驹父诗话云荆公诗防明两不借按史游急就章云裳韦不借为牧人顔师古注云不借小屦也以麻为之其贱易得人人各自有不须假借因而为言又出扬雄方言亦曰麻履谓之不借惟崔豹古今注云不借草屦也漫叟诗话云荆公尝在欧公坐上赋虎图众客未落笔而荆公章巳就欧公亟取读之为之击节称叹坐客阁笔不敢作苕溪渔隠曰西清诗话中亦载此事云此乃体杜甫画鹘行以纾急解纷耳吾今具载二诗读者当有以辨之荆公虎图诗云壮哉非罴亦非防目光夹镜当坐隅横行妥尾不畏逐顾盻欲去仍踌躇卒然一见心欲动熟视稍稍摩其须固知画者巧为此此物安肯来庭除想当槃礴欲画时睥睨众史如庸奴神闲意定始一扫功与造化论锱铢悲风飒飒吹黄芦上有寒雀惊相呼槎牙死树鸣老乌向之俛噣如哺雏山墙野壁黄昏后冯妇遥看亦下车杜甫画鹘行云高堂见老鹘飒爽动秋骨初惊无拘挛何得立突兀乃知画师妙功刮造化窟写此神俊姿充君眼中物乌鹊满樛枝轩然恐其出侧脑看青霄宁为众禽没长翮如刀劒人寰可超越乾坤空峥嵘粉墨且萧瑟缅思云沙际自有烟雾质吾今意何伤顾歩独纡郁
　　隠居诗话云熙宁庚戌冬王荆公安石自参知政事拜相是日官僚造门奔贺者相属于路公以未谢皆不见之独与余坐于西庑之小閤荆公语次忽颦蹙久之取笔书防曰霜松雪竹钟山寺投老归欤寄此生放笔揖余而入元丰癸亥公巳谢事为防灵观使居金陵白下门外余谒公公欣然邀余同游钟山憩法云寺偶坐于僧房是时正当霜雪而虚防松竹皆如诗中之景余因述昔日题防并诵此诗公怃然曰有是乎领畧微笑而已
　　高斋诗话云舒州三祖山金牛洞山水闻于天下荆公尝题诗云水泠泠而北去山靡靡而旁围欲穷源而不得竟怅望以空归后人凿山刋木寖失山水之胜非公题诗时比也鲁直效公题六言云司命无心播物祖师有记传衣白云横而不度高鸟倦而犹飞识者云语虽竒亦不及荆公之自然也
　　王直方诗话云李希声言荆公罢政事时居于州东刘相宅于书院小防题当时诸葛成何事只合终身作卧龙数十处苕溪渔隠曰此乃薛能诗山屐经过满径踪隔溪遥见夕阳舂当时诸葛成何事只合终身作卧龙唐百家诗选中有之或云荆公诗非也
　　王直方诗话云荆公集中有落星寺诗其末云胜概惟诗可收拾不才羞作等闲来落星寺在彭蠡湖中刘咸临尝亲见寺僧言幼时目覩闽中章传道作此诗其前六句皆同其末云胜概诗人尽收拾可怜苏石不曽来苏石谓子美曼卿也后人爱其诗者改末句作荆公诗传之遂使一篇之意不完其体与荆公所作诗亦不类苕溪渔隠曰直方所言非也余细观此诗句语体格真是荆公作余人岂能道此今具载全篇识者必能辨之诗云窣云台殿起崔嵬万里长江酒一杯坐见山川吞日月杳无车马送尘埃鴈飞云路声低过客近天门梦易回胜槩惟诗可收拾不才羞作等闲来
　　冷斋夜话云荆公言前辈诗风定花犹落静中见动意鸟鸣山更幽动中见静意山谷云此老论诗不失解经旨趣亦可怪耳唐人诗有曰海月生残夜江春入暮年者置早意于残晩中又曰惊蝉移别树鬬雀堕闲庭者置静意于喧动中东坡作眉子研诗君不见成都画手开十眉横云却月争新竒游人指防小颦处中有渔阳胡马嘶用此微意也
　　遯斋闲览云唐人题西山寺诗云终古碍新月半江无夕阳人谓冠絶古今以其尽得西山之景趣也金山寺留题者亦多而絶少佳句惟寺影中流见钟声两岸闻又天多剰得月地少不生尘最为人传诵要亦未为至工若用之于落星寺有何不可乎熙宁中荆公有句云天末海门横北固烟中沙岸似西兴尤为中的
　　西清诗话云荆公云李汉岂知韩退之缉其文不择美恶有不可以示子孙者况垂世乎以此语门弟子意有在焉其文迄无善本如春残叶密花枝少睡起茶多酒盏踈吾皇英睿超光武上将威名得隗嚣皆王元之诗也金陵独酌西江雪浪来天际寄刘原甫翰林放逐蓬莱殿皆王君玉诗也临津艶艶花干树天末海门横北固不知朱户锁婵娟皆王平甫诗也苕溪渔隠曰遯斋闲览以天末海门横北固烟中沙岸似西兴之句为荆公题金山寺诗尤为中的王直方诗话以临津艶艶花千树夹径斜斜栁数行却忆金明池上路红裙争看绿衣郎之句仍载永叔戏介甫曰谨厚者亦复为之邪以二説考之则西清诗话以为元之平甫诗恐误也冷斋夜话云荆公诗曰道人北山来问松我东岗举手指屋脊云今如许长今误作问松防东岗王元之诗云春残叶密花枝少睡起茶亲酒盏疎今误作睡起茶多酒盏疎
　　西清诗话云欧公嘉祐中见王荆公诗黄昏风雨暝园林残菊飘零满地金笑曰百花尽落独菊枝上枯耳因戏曰秋英不比春花落为报诗人子细吟荆公闻之曰是岂不知楚词夕餐秋菊之落英欧阳九不学之过也高斋诗话云荆公此诗子瞻跋云秋英不比春花落説与诗人子细看葢为菊无落英故也荆公云苏子瞻读楚词不熟耳予以谓屈平餐秋菊之落英大槩言花衰谢之意若飘零满地金则过矣东坡既以落英为非则屈原岂亦谬误乎坡在海南谢人寄酒诗有云漫绕东篱嗅落英又何也苕溪渔隠曰秋英不比春花落为报诗人子细吟此是两句诗余于六一居士全集及东坡前后集徧寻并无之不知西清高斋何从得此二句诗互有讥议亦疑其不审也








　　渔隐丛话前集巻三十四
　　钦定四库全书
　　渔隐丛话前集巻三十五
　　宋　胡仔　撰
　　半山老人三
　　漫叟诗话云荆公诗红梨无叶庇花身黄菊分香委路尘嵗晩苍官才自保日高青女尚横陈苍官事见唐刺史樊宗师所作绛守居园亭记中云苍官青士权列与槐朋友横陈事见宋玉风赋云横自陈兮君之前若楞严经所谓于横陈时味如嚼蜡乃房融笔用其语也冷斋夜话云木落冈峦因自献水归舟渚得横陈山谷谓余曰自献横陈见相如赋荆公不应用耳予以楞严经语对之山谷云荆公暮年作小诗雅丽精絶脱去流俗每讽味之便觉沆瀣生牙颊间苕溪渔隠曰荆公小诗如南浦随花去回舟路已迷暗香无觅处日落画桥西染云为栁叶翦水作梨花不是春风巧何缘见嵗华檐日隂隂转床风细细吹倐然残午梦何许一黄鹂蒲叶清浅水杏花和暖风地偏缘底绿人老为谁红爱此江边好留连至日斜眠分黄犊草坐占白鸥沙日净山如染风暄草欲薫梅残数防雪麦涨一川云观此数诗真可使人一唱而三叹也
　　西清诗话云熙宁初张掞以二府初成作诗贺荆公公和曰功谢萧规惭汉第恩从隗始诧燕台以示陆农师农师曰萧规曹随高帝论功萧何第一皆摭故实而请从隗始初无恩字公笑曰子善问也韩退之鬬鸡聮句感恩惭隗始若无据岂当对功字也乃知前人以用事一字偏枯为倒置眉目返易巾裳葢谨之如此苕溪渔隠曰荆公春日絶句云春风过栁绿如缲晴日蒸红出小桃余尝疑蒸红必有所据后读退之桃源图诗云种桃处处惟开花川原逺近蒸红霞葢出此也
　　石林诗话云京师职事官旧皆无公廨虽宰相执政官亦僦舍而居毎遇出省或有中批外奏急速文字则省吏徧持于私第呈押既稽缓又多漏泄元丰初始建东西二府于右掖门之前每府相对为四位俗谓之八位裕陵幸尚书省回尝特临幸驻辇环视久之张侍郎文裕以诗庆宰执元防政厚之和云黄阁势连双凤阙紫枢光直右银台葢东府与西阙角相近西府正直右掖门崇宁以后宰相皆赐第例于私第治事而二府往往多虚位或为书局官指射以置局与元丰本意稍异矣冷斋夜话云山谷言诗意无穷而人才有限以有限之才追无穷之意虽渊明少陵不得工也不易其意而造其语谓之换骨法规摹其意形容之谓之夺胎法如郑谷诗自缘今日人心别未必秋香一夜衰此意甚佳而病在气不长西汉文章雄深雅健其气长故也曽子固曰千花百卉雕零后始见闲人把一枝东坡曰万事到头都是梦休休明日黄花蝶也愁又李翰林曰鸟飞不尽暮天碧又曰青天尽处没孤鸿其病如前所论山谷达观台诗曰瘦藤挂到风烟上乞与游人眼豁开不知眼界阔多少白鸟去尽青天回凡此之类皆换骨法也顾况诗曰一别二十年人堪几回别其诗简缓而意精确荆公与故人诗曰一日君家把酒杯六年波浪与尘埃不知乌石江头路到老相寻得几回乐天诗临风杪秋树对酒长年身醉貌如霜叶虽红不是春东坡诗儿童悮喜朱顔在一笑那知是酒红凡此之类皆夺胎法也学者不可不知苕溪渔隠曰飞鸟不尽暮天碧之句乃郭功甫金山行冷斋以为李翰林诗何也
　　西清诗话云元丰中王文公在金陵东坡自黄北迁日与公游尽论古昔文字闲即俱味禅説公叹息谓人曰不知更几百年方有如此人物东坡渡江至仪真和游蒋山诗寄金陵守王胜之益柔公亟取读之至峰多巧障日江逺欲浮天乃抚几曰老夫平生作诗无此二句又在蒋山时以近制示东坡东坡云若积李兮缟夜崇桃兮炫昼自屈宋没世旷千余年无复离骚句法乃今见之荆公曰非子瞻见谀自负亦如此然未尝为俗子道也
　　潘子真诗话云东坡得请宜兴道过钟山见荆公时公病方愈令坡诵近作因为手写一通以为赠复自诵诗俾坡书以赠已仍约坡卜居秦淮故坡和公诗云骑驴渺渺入荒陂想见先生未病时劝我试求三亩宅从公已觉十年迟
　　西清诗话云王文公见东坡醉白堂记云此乃是韩白优劣论东坡闻之曰不若介甫防州学记乃学校防耳二公相诮或如此然胜处未尝不相倾慕元祐间东坡奉祠西太一宫见公旧诗云杨栁鸣蜩绿暗荷花落日红酣三十六陂春水白头想见江南注目久之曰此老野狐精也
　　雪浪斋日记云荆公诗草深留翠碧花逺没黄鹂人只知翠碧黄鹂为精切不知是四色也又以武丘对文鹢杀青对生白苦吟对甘饮飞琼对弄玉世皆不及其工小杜以锦字对琴心荆公以带眼对琴心谢夷季以镜约对琴心比荆公为最精切近时洪驹父以青奴对黄妳出念楼子青奴山谷所名也予读国史补得银鹿后以对子建集中金瓠湿萤出李长吉集干鹊出西京杂记予以湿萤对干鹊又王存以河鱼对海鸟人以为工西清诗话云荆公诗以故事纪实事如韩魏公挽词云木稼尝闻达官怕山颓果见哲人萎用孔子及唐宁王事时熙宁中华山圯氷成木稼已而魏公薨如追伤陆子履诗云主张寿禄无三甲收拾文章有六丁用管辂及退之诗事初日者王生相子履云学士无背不寿仕宦龃龉巳而子履蚤世如日者之言子履既死家人悉梦云帝命同宋次道修官制凡吾平生所着职官书可尽焚之未几朝廷果修官制焉
　　雪浪斋日记云陆龟防以二酉对六丁荆公以三甲对六丁发机自陆子也
　　石林诗话云前辈诗材亦或预为储蓄然非所当用未尝强出余尝从赵徳麟假陶渊明集本葢东坡所阅者时有改定末有手题两聮云人言卢杞似奸邪我觉魏公真妩媚又槐花黄举子忙促织鸣懒妇惊不知偶书之也或将以为用也然子瞻不见有此语则固无意于必用矣荆公作韩魏公挽词云木稼曽闻达官怕山頺今见哲人萎或言亦是平时所得魏公之薨是嵗雨木氷前一嵗华山崩偶有二事故不觉耳
　　唐子西语录云凡作诗平居须收拾诗材以备用退之作范阳卢殷墓铭云于书无所不读然正用资以为诗是也诗防不可不阅诗材最多其载谚语如络纬鸣懒妇惊之类尤宜入诗用乐府解题须熟读大有诗材余诗云时难将进酒家逺莫登楼用古乐府名作对也遯斋闲览云俗语有之曰槐花黄举子忙谓槐之方花乃进士赴举之时而唐诗人翁承賛有诗云雨中糚防望中黄勾引蝉声送夕阳忆得当年随计吏马蹄终日为君忙乃知俗语亦有所自也
　　遯斋闲览云荆公集句诗虽累数十韵皆倾刻而就词意相属如出诸已他人极力效之终不及也如老人行云翻手为云覆手雨当面论心背面笑前句老杜贫交行后句老杜莫相疑行合两句为一聮而对偶亲切如此又送呉显道云欲往城南望城北此心烱烱君应识胡笳十八拍云欲往城南望城北三步回头五步坐此皆集老杜句也按杜诗哀江头云黄昏胡骑尘满城欲往城南忘南北荆公两用皆以忘南北为望城北始疑杜诗误其后数善本皆作忘南北或云荆公故易此两字以合已一篇之意然荆公平生集句诗未尝改古人字观者更宜详考苕溪渔隠曰余闻洪庆善云老杜欲往城南忘南北之句楚词云中心瞀乱兮迷惑王逸注云思念烦惑忘南北也子美葢用此语也
　　吕氏防童训云为诗文常患意不属或只得一句语意便尽欲足成一章又恶其不相称若未有其次句即不若且休养鋭以待新意若尽力须要相属譬如力不敌而苦战一败之后意气沮矣荆公好集句尝于东坡处见古砚东坡令荆公集句荆公云巧匠斵山骨只得一句遂逡巡而去山谷尝有句云麒麟卧葬功名骨终身不得好对
　　王直方诗话云荆公始为集句多者至数十韵往往对偶亲于本诗葢以诵古今人诗多或坐中率然而成始可以为贵也其后多有效之者孔毅甫尝集句赠东坡东坡戏次韵云羡君戏集他人诗指呼市人如使儿天边鸿鹄不易得便令作对随家鸡退之惊笑子美泣问君久假何时归世间好句世人共明月自满千家墀冷斋夜话云集句诗其法贵速巧如前辈曰晴湖胜镜碧衰栁似金黄人以为巧然疲费精力积日月而后成不足道也山谷以集句名曰百家衣百家衣今小儿文褓也
　　西清诗话云集句自国初有之未盛也至石曼卿人物开敏以文为戏然后大着尝见手书下第偶成诗云一生不得文章力欲上青云未有因圣主不劳千里召姮娥何惜一枝春凤凰诏下虽霑命豺虎丛中也立身啼得血流无用处着朱骑马是何人又云年去年来来去忙为他人作嫁衣裳仰天大笑出门去独对春风舞一塲至元丰间王荆公益工于此人言起自荆公非也后山诗话云荆公莫年喜为集句唐人号为四体黄鲁直谓正堪一笑尔司马温公为武定从事同幕私幸营妓而于公讳之常防僧庐公往迫之使妓逾垣而去度不可隠乃具道公戏之曰年去年来来去忙暂偷闲卧老僧房惊回一觉游仙梦又逐流鸎过短墙杭之举子老中牓第其子以绯让之客贺之曰应是穷通自有时人生七十古来稀如今始觉为儒贵不着荷衣便着绯寿之医者老娶少妇或嘲之曰偎他门户傍他墙年去年来来去忙采得百花成蜜后为他人作嫁衣裳真可笑也
　　蔡寛夫诗话云荆公晩多喜取前人诗句为集句诗世皆言此体自公始予家有至和中成都人胡归仁诗已有此作自号安定八体其间如一第知何日无端意不移欲为青桂主谁与白云期傍架齐书帙翻瓢作酒巵文明终有托休把运行推又白沙溪绕白云堆但有何人把酒杯专慕圣贤知志气可怜谈笑出尘埃碧山终日思无尽清世难羣好自猜风满老松门昼掩可怜高尚仰天才之类亦自精密但所取多唐末五代人诗无复佳语耳不知公尝见与否也









　　渔隐丛话前集巻三十五
　　钦定四库全书
　　渔隐丛话前集巻三十六
　　宋　胡仔　撰
　　半山老人四
　　三山老人语录云荆公诗云细数落花因坐久缓寻芳草得归迟六一居士诗云静爱竹时来野寺独寻春偶过溪桥二公皆状闲适荆公之句为工
　　石林诗话云荆公晩年诗律尤精严造语用字间不容髪然意与言会言随意遣浑然天成殆不见有牵率排比处如含风鸭绿鳞鳞起弄日鹅黄袅袅垂读之初不觉有对偶至细数落花因坐久缓寻芳草得归迟但见舒闲容与之态耳而字字细考之皆经櫽括权衡者其用意亦深刻矣尝与叶致逺诸人和头字韵诗往返数四其末篇云名誉子真居谷口事功新息困壶头以谷口对壶头其精切如此后数月取本追改云岂爱京师传谷口但知乡里胜壶头今集中两本并存
　　苕溪渔隐曰六一居士诗云静爱竹时来野寺独寻春偶过溪桥俗谓之折句卢賛元雪诗云想行客过梅桥滑免老农忧麦陇干效此格也余亦尝云鹦鹉杯且酌清浊麒麟阁懒画丹青
　　唐子西语录云荆公诗得子美句法其诗云地蟠三楚大天入五湖低
　　苕溪渔隠曰半山老人题双庙诗云北风吹树急西日照牎凉细详味之其托意深逺非止咏庙中景物而巳葢巡逺守睢阳当时安庆绪遣突厥劲兵攻之日以危困所谓北风吹树急也是时肃宗在灵武号令不行于江淮诸将观望莫救之所谓西日照牎凉也此深得老杜句法如老杜题蜀相庙诗云映堦碧草自春色隔叶黄鹂空好音亦自别托意在其中矣
　　遯斋闲览云荆公百家诗选序云予与宋次道同为三司判官次道出其家所藏唐百家诗请予择其善者废目力于此良可悔也虽然欲观唐人诗观此足矣今世所传百家诗选印本已不载此序矣然唐之诗人有如宋之间白居易元稹刘禹锡李益韦应物韩翃王维杜牧孟郊之流皆无一篇入选者或谓公但据当时所见之集诠择葢有未尽见者故不得而徧录其实不然公选此诗自有微旨但恨观者不能详究耳公后复以杜欧韩李别有四家诗选则其意可见
　　西清诗话云百家诗选余读之见其取张祐惠山寺诗泉声到池尽山色上楼多而不取孤山寺诗楼台耸碧岑一径入湖心不雨山长润无云水自隂断桥荒藓澁空院落花深犹忆西窓月钟声在北林又贾岛平生得意句独行潭底影数息树边身复不取而载写留行道影焚却坐禅身不知意果如何耳
　　石林诗话云王荆公从宋次道借本编百家诗选中间有瞑色赴春愁次道改赴字作起字荆公复定为赴字以语次道曰若是起字谁不能之次道以为然苕溪渔隐曰余观钟山语录云暝色赴春愁下得赴字最好若下起字即小儿言语也所云止此不知石林之説何从得之
　　冷斋夜话云用事琢句妙在言其用而不言其名此法惟荆公东坡山谷三老知之荆公曰含风鸭绿鳞鳞起弄日鹅黄袅袅埀此言水栁之名也东坡荅子由诗曰犹胜相逢不相识形容变尽语音存此用事而不言其名山谷曰管城子无食肉相孔方兄有絶交书又曰语言少味无阿堵氷雪相看有此君又曰眼看人情如格五心知外物等朝三格五今之蹙融是也后汉注云常置人于险恶处耳苕溪渔隠曰荆公诗云缲成白雪桑重绿割尽黄云稻正青白雪则丝黄云则麦亦不言其名也余尝效之云为官两部喧朝梦在野千机促妇功蛙与促织二虫也
　　蔡寛夫诗话云鴈有小而善鸣者谓之鴈奴鴈毎羣宿鴈奴辄往来巡视不瞑微闻人声则长鸣以惊葢亦物之能爱其类者以故江湖间捕鴈必先以计杀鴈奴然后羣鴈可得宋景文公尝着其説王荆公亦有诗曰人将伺其怠奴辄告之亟举羣寤而飞机巧无所得此与乐天所赋雉媒者异也
　　石林诗话云荆公诗有老景春可惜无花可留得莫嫌栁浑青终恨李太白之句以古人姓名藏句中葢以文为戏或者谓前无此体自公始见之余读权徳舆集其一篇云藩宣秉戎寄衡石崇势位言纪信不留弛张良自愧樵苏则为惬李斯可畏不顾荣官尊每陈农亩利家林类岩巘负郭躬敛积忌满宠生嫌养防恬胜利踈钟皓月晓晚景丹霞异涧谷永不变山梁冀无累论自王符肇学得展禽志从此直不疑支离疎世事则权徳舆已尝为此体乃知古今文章之变殆无遗蕴徳舆在唐不以诗名然词亦雅畅此篇虽主意在别立体然不失为佳制也
　　禁脔云沙草则众人所谓水边林下之物所与之游处者牛羊鸥鸟耳而荆公造而为语曰眠分黄犊草坐占白鸥沙其笔力高妙殆若天成凡贫贱则语言不为人所敬信嵗寒则无如松竹鲁直造而为语曰语言少味无阿堵氷雪相看有此君其语便韵
　　类苑云荆公题王昂霄水亭云萧萧抟黍声中日漠漠舂锄影外天事实人多不知抟黍葢黄鹂也黍方熟时鸣于桑间或谓之黄鹂见诗疏舂锄鹭也尔雅曰鹭舂锄亦取其鹭之行步云皮日休诗云数防舂锄烟雨微葢言此耳
　　苕溪渔隐曰荆公诗客舍黄梁今始熟鸟残红柿昔曽分事见传灯录沩山与仰山游行次鸟衔一红柿落前祐将与仰山仰山接得以水洗了却与祐祐曰什麽处得来寂曰此是和尚道徳所感祐曰不得空然即分半与寂
　　后山诗话云荆公诗力去陈言夸末俗可怜无补费精神而公平生文体数变莫年诗益工用意益苦故言不可不谨也
　　西清诗话云王师吊伐江左城将破或梦丱角女子行空中以巨簁簁物散落如豆着地皆成人问其故曰此当死于难者后见一贵人盛冠服当堕于地云此徐舍人也既寤闻徐锴死围城中王文公兄弟在金陵和王微之晢登高斋诗押簁字韵平甫云当时徐氏擅笔墨夜围梦堕空中簁此事竒谲而盘屈就强韵可谓工矣倦夜杂录云平甫熙宁中判官告院忽于秋日作宫词防绛唇一解以示魏泰泰曰断章有流离之思何也明年果得罪废归金陵其词曰秋气微凉梦回明月穿帘幕井梧萧索正绕南枝鹊宝瑟尘生金鴈空零落情无托鬓云慵掠不似君恩薄
　　隐居诗话云苏丞相颂尝云馆中见平甫题壁有宫殿影摇河汉外江湖梦断鼓钟边使人吟想不巳平甫尤工用事而复对偶亲切在京师有病中荅予秋日诗曰忽吟佳句诗消暑逺胜前人檄愈风又曰北海知天谕牛马东方傲俗任龙虵王绎学士以九月平甫为挽词云九月清霜送陶令千年白日见滕公时挽词甚多无出此句
　　王直方诗话云平甫直宿馆中梦一人与之同至海中有楼台榜曰灵芝宫其间笙箫声妓甚众其人欲与俱往俄闻有告之者曰未当来今非其时也平甫惊觉禁中鸣钟矣乃自作诗云万顷波涛木叶飞笙箫宫殿号灵芝挥毫不似人间世长乐钟声梦觉时数年果卒曽子固为传其事甚详
　　王直方诗话云郭功甫方与荆公坐有一人展刺云诗人龙太初功甫勃然曰相公前敢称诗人其不识去就如此荆公曰但且请来相见既坐功甫曰贤道能作诗为我赋乎太初曰甚好功甫曰只从相公请个诗题是时方有一老兵以沙擦铜器荆公即曰可作沙诗太初不顷刻间诵曰茫茫黄出塞白铺汀鸟过风平篆潮回日射星功甫遂阁笔太初缘此名闻东南
　　渔隐丛话巻三十六
　　钦定四库全书
　　渔隐丛话前集巻三十七
　　宋　胡仔　撰
　　王逢原
　　王直方诗话云王逢原见知于王荆公一时附丽之徒日满其门进誉献谀初不及文字间也逢原厌之乃大署其门曰纷纷闾巷士看我复何为来即令我烦去即我不思意当有知耻者而请谒不衰
　　桐江诗话云逢原集中佳句颇多如读老杜诗镌劖物象二千首照耀乾坤四百春洲渡云风力引云行玉马水光连日动金虵谢满子权寄诗云九原黄土英灵活万古青天霹雳飞
　　蔡天启
　　王直方诗话云夏畸道言蔡天启初见荆公荆公坐间偶言及卢仝月蚀诗人难有诵得者天启诵之终篇遂为荆公所知
　　苕溪渔隠曰东坡集中有申王画马图诗即天启作气格有类东坡世因悮收入其后姑苏屠世英家刋东坡前后集遂删去今录之云天宝诸王爱名马千金争致华轩下当时不独玉花骢飞电流云絶萧洒两坊岐薛宁与申凭陵内厩多清新肉骢汗血尽龙种紫袍玉带真天人骊山射猎包原隰御前急诏穿围入扬鞭一蹙破霜蹄万骑如风不能入鴈飞兎走惊弦开翠华鞍辔从天回五家锦绣徧山谷百里舄珥遗尘埃青骡蜀栈西超忽高准浓娥散荆棘苜蓿连天鸟自飞五陵佳气春萧瑟
　　雪浪斋日记云天启诗城响涛头入江昏雨脚斜栁间黄鸟路波底白鸥天皆佳句松江诗最竒云断蓬帆影天平入夹镜波光水倒流
　　石林诗话云王荆公在钟山有马甚恶蹄啮不可近一日两校牵至庭下告公请鬻之天启时在坐曰世安有不可调之马苐久不骑骄耳即起捉其騣一跃而上不用衔勒驰数十里而还荆公大壮之即作集句诗赠之蔡子勇成癖能骑生马驹者后有身着青衫骑恶马日行三百尚嫌迟心源落落堪为将却是君王未备知士大夫自是盛传荆公以将帅之材许之绍圣初章申公当国首欲进天启侍从防执政有不悦者乃出为永兴军路提举常平因欲稍迁为帅防丁内艰不果犹是用荆公遗意也
　　俞清老秀老
　　潘子真诗话云俞紫芝字秀老善作诗人未知之荆公爱焉手写其一聮有时俗事不称意无限好山都上心于所持扇众始异焉弟清老亦修洁可喜俱从山谷游山谷所书钓鱼船上谢三郎一帖石刻在金山寺鸡林每入贡辄市模本数百以归亦秀老词也
　　冷斋夜话云荆公食宫使禄居蒋山时时往来白下门西庵草堂法云止以一黥挟蹇驴门人乗间讽笋舆宜老者公曰古之王公至不道未尝以人代畜一日与俞秀老至报宁公方假寐秀老私跨公驴入法云谒宝觉禅师有顷秀老至公睡起遣秀老下堦曰为士子乃敢盗跨吾驴秀老叩头愿有以自赎公徐曰罚松声诗一首秀老立就其词极佳山中之人忘之余为补曰万壑摇苍烟百滩渡流水下有跨驴人萧萧吹冻耳
　　诗选云秀老高士非可下堦诘责者荆公尝云暮年要得君携手处处相颊作好歌仍况其诗如红蕖碧水元栁陶谢之流且与书云当营理报宁庵舍以伫游愒荣从何时如约一至乎则钦重之意槩可见矣大扺惠洪多谈冷斋夜话中数事皆妄
　　山谷云清老金华俞子中也三十年前与余同学于淮南元丰甲子相见于广陵自云荆公欲使脱缝掖着僧伽黎奉香火于半山寺所谓报宁禅院者也予之僧名曰紫琳字清老清老无妻子之累去作半山道人不废入俗诙谐优游以卒嵗似不为难然生龟脱筒亦难堪忍后数年见之儒冠自若也因戏和清老诗云索索叶自雨月寒遥夜阑马嘶车铎鸣羣动不遑安有人梦超俗去髪脱儒冠平明视清镜政尔良独难子瞻屡哦此诗以为妙也
　　石林诗话云俞紫芝扬州人少有高行不娶得浮屠氏心法所至翛然而工于诗王荆公居中山秀老数相往来尤爱重之每见于诗所谓公诗何以解人愁初日芙渠映碧流未怕元刘争独步不妨陶谢与同游是也秀老尝有夜深童子唤不起猛虎一声山月高之句尤为荆公所赏和云新诗比旧仍増峭若许追攀莫太高秀老卒于元祐初惜时无发明者不得与林和靖一流槩见于隐逸其弟澹字清老亦不娶滑稽善谐谑洞晓音律能歌荆公亦喜之晚年作渔家傲等乐府数阕每山行即使澹歌之然澹使酒好骂不若秀老之恬静一日见公云吾欲为浮屠但贫无钱买祠部耳公欣然为置祠部澹约日祝髪既过期寂无耗公问其然澹徐曰吾思僧亦不易为公所赠祠部已送酒家偿旧债矣公为之大笑黄鲁直赠澹诗其一有云有客梦超俗去髪脱儒冠平明视清镜正尔良独难葢述荆公事也苕溪渔隠曰鲁直与清老同学所谓后数年见之儒冠自若也则清老实曽为僧可知而此以为祠部送酒家偿旧债石林之言非也
　　袁世弼
　　隠居诗话云王斻游金陵升元寺僧房见壁有绘一金紫大夫上题诗一絶云阵前金防生无愧鼓下蛮奴死合羞三尺呉缣暗尘土凛然苍鹘欲横秋斻不能辨巻画归示其父王安国平甫曰此刘仁瞻像袁世弼诗也袁汝洲人庆厯初登进士第官止太常博士寿不满四十少有文学古诗尤佳惜乎蚤死文章多流落此诗在袁未为佳句然亦俊拔可喜防实音蠙袁误呼也王直方诗话云世弼能为诗慕韦应物而遒丽竒壮过之王介甫尝手书世弼赠郭功父诗云方山忆共泛金船屈指于今五六年风送棃花吹醉面月和溪水上归鞯浮生聚散应难料末路穷通尽偶然欲问故人牢落事鹿裘深入白云眠世弼自号遯翁临死一篇尤佳青霭千峰瞑悲风万古呼其谁挂宝劒应有奠生刍皎月东方陨长松半壑枯山泉吾所爱声到夜台无
　　潘子真诗话云渺洞庭野萧萧黄鹤楼水通云梦浦人渡沔阳舟广泽侵呉壤孤城接郢丘山分三楚断溪入九江流寂寞休兵月纷纭战国秋呉生来赤壁魏武失荆州六代凭形势羣雄死冦雠凄凉帝子宅浩荡祢衡洲万里浮云暮千年故国愁武昌宫不见麋鹿自羣游蜀人张俞所赋也客有自荆湘传此诗时世弼尚未冠见之笑曰此笔力不难到因过金陵遂作谒呉大帝庙诗云人苦曹瞒虐天悲汉禄终山河分鼎峙气象发江东一旦墟京洛弥年豢幼冲炎精竟灰烬紫葢出艨艟长防资公瑾雄才得吕防招延师友议继述父兄忠旧府峨双阙惊涛涌半空风云龙虎势日月帝王宫地力因时险神谋与意通屈伸思所济逆顺审于骏足嗤交货灵牙耀即戎司盟界函谷独断保蚕丛定霸葵丘劣推心建武同长沙兆生识典午頼余风战守遗踪在登临四望中陵迁成万古世异想羣雄歌舞居民祀干戈逐虏功征帆来浦外久客怆途穷精鋭销孤劒飘零若断蓬裴回堂庑下暮叶乱江枫其词不减于张而叙事曲折过之荆公居金陵为功甫手写所赋诗一轴有从来多病王僧祐自小能文谢惠连各厌尘劳思物外莫辞携手访林泉又曰雪后姑溪水更深防防寒雨作连隂旅懐未可顿消遣思与洛生溪上吟此两篇世弼赠功甫诗也世弼年十七题百丈山诗云琼田收防玉溜注琅玕读书最苦因尔癯瘠没时才三十四嵗自作墓铭叙其平生有诗文十巻号遯翁集
　　郭功甫
　　王直方诗话云郭祥正字功父自梅圣俞赠诗有采石月下闻谪仙以为李白后身缘此有名功父有金山行鸟飞不尽暮天碧渔歌忽断芦花风大为荆公所赏东坡守钱塘功父过之出诗一轴示东坡先自吟诵声振左右既罢谓坡曰祥正此诗几分来坡曰十分来也祥正惊喜问之坡曰七分来是读三分来是诗岂不十分也
　　苕溪渔隠曰功甫金山行造语豪壮世多不见全篇今录于左方金山杳在沧溟中雪崖氷柱浮仙宫乾坤扶持自今古日月髣髴纒西东我泛灵槎出尘世搜索异境窥神工一朝登临重叹息四时想像何其雄卷帘夜阁挂北斗大鲸驾浪吹长空舟摧岸断岂足数往往霹雳捶蛟龙寒蟾八月荡瑶海秋光上下磨青铜鸟飞不尽暮天碧渔歌忽断芦花风蓬莱久闻未成往壮观絶致遥应同潮生潮落夜还晓物与数防谁能穷百年形影浪自苦便欲此地安微躬白云南来入我望又起归兴随征鸿
　　遯斋闲览云功甫曽题人山居一聮云谢家庄上无多景只有黄鹂三两声荆公命工绘为图自题其上云此是功甫题山居诗处即遣人以金酒钟并图遗之潘子真诗话云袁世弼南昌人宦游当涂时功甫尚未冠也世弼爱其才荐于梅圣俞自尔有声功甫尝谓吾大父清逸云教载汲引袁二丈力也蒿埋三尺不敢忘其赐功甫既壮颇恃其才力下笔曽不经意论者或惜其造语无刻励之功清逸云如功甫岂易得但置作者中便觉有优劣耳正如晋楚之轻剽不当威文之节制也清逸尝有诗戏之云休恨古人不见我尤喜江东独有君尽怪我戎从幼异人疑太白是前生云间鸾凤人间现天上麒麟地上行诗律暮年谁可敌笔头谈笑扫千兵
　　苕溪渔隠曰圣俞采石月赠功甫云采石月下访谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鱼上青天青山有冡人谩传却来人间知几年在昔孰识汾阳王纳官贳死义难忘今观郭裔竒俊郎眉目真似攻文章死生往复犹康庄树穴探环知姓羊李白从永王璘之辟璘败当诛郭子仪请解官以赎有诏长流夜郎圣俞用此事尤为亲切若非姓郭亦难用矣
　　张子野
　　遯斋闲览云张子野郎中以乐章擅名一时宋子京尚书竒其才先往见之遣将命者谓曰尚书欲见云破月来花防影郎中乎子野屏后呼曰得非红杏枝头春意閙尚书邪遂出置酒尽欢葢二人所举皆其警防也古今诗话云子野尝作天仙子词云云破月来花弄影士夫夫多称之张初谒见欧公迎谓曰好云破月来花弄影恨相见之晚也二説未知孰是
　　高斋诗话云子野尝有诗云浮萍断处见山影又长短句云云破月来花弄影又云隔墙送过秋千影并脍炙人口世谓张三影
　　后山诗话云尚书郎张先善着词有云云破月来花弄影帘压卷花影堕轻絮无影世称诵之号张三影介甫谓云破月来花弄影不如李冠防胧淡月云来去也冠齐人为六州歌头道刘项事慷慨雄伟刘潜大侠也喜诵之
　　古今诗话云有客谓子野曰人皆谓公张三中即心中事眼中泪意中人也公曰何不目之为张三影客不晓公曰云破月来花弄影娇柔懒起帘压卷花影栁径无人堕风絮无影此余平生所得意也苕溪渔隠曰细味三説当以后山古今二诗话所载三影为胜
　　东坡云子野诗笔老徤歌词乃其余波耳湖州西溪诗云浮萍断处见山影野艇归时闻草声与予和诗云愁似鳏鱼知夜永懒同蝴蝶为春忙若此之类亦可追配古人而世俗但称其歌词昔周昉画人物皆入神品而世但知有周昉士女葢所谓未见好徳如好色者也
　　石林诗话云子野能为诗及乐府至老不衰居钱塘苏子瞻作倅时年已八十余视听不衰家犹蓄声妓子瞻尝赠以诗云诗人老去莺莺在公子归来燕燕忙葢全用张氏故事戏之
　　贺方回
　　王直方诗话云贺铸字方回尝作一絶题于定林寺云破氷泉脉潄篱根壊衲遥疑挂树猿蜡屐旧痕寻不见东风先为我开门荆公见之大相称赏缘此知名方回尝作望夫石诗云亭亭思妇石下阅几人代荡子长不归山椒久相待微云防髪彩初月辉娥黛秋雨叠苔衣春风舞罗带宛然姑射人矫首尘防外陈迹遂无穷佳期从莫再脱如鲁秋氏妄结桑下爱玉质委渊沙悠悠复安在交游间无不爱之
　　后山诗话云望夫石在处有之古之诗人共用一律惟刘梦得云望来已是几千嵗只似当年初望时语虽拙而意工黄叔达鲁直之弟也以顾况为第一云山头日日风和雨行人归来石应语语意皆工江南有望夫石每过其下不风即雨疑况得句处也
　　吕氏童防训云徐师川言作诗自立意不可蹈袭前人因诵其所作慈母溪诗且言慈母溪与望夫山相对望夫山诗甚多而慈母溪古今无人题诗末两句云离鸾只説闺中事防犊那知母子情
　　王直方诗话云方回言学诗于前辈得八句云平澹不流于浅俗竒古不邻于怪僻题咏不窘于物象叙事不病于声律比兴深者通物理用事工者如已出格见于成篇浑然不可鑴气出于言外浩然不可屈尽心于诗守此勿失
　　漫叟诗话云尝见陈本明论诗云前辈谓作诗当言用勿言体则意深矣若言冷则云可咽不可漱言静则云不闻人声闻履声之类本明从何得此
　　潘子真诗话云世推方回所作梅子黄时雨为絶唱葢用寇承公语也寇诗云杜鹃啼处血成花梅子黄时雨如雾

　　渔隐丛话前集巻三十七
　　钦定四库全书
　　渔隐丛话前集巻三十八
　　宋　胡仔　撰
　　东坡一
　　石林诗话云苏明允至和间来京师既为欧阳文忠公所知其名翕然韩忠献诸公皆待以上客尝遇重阳忠献置酒私第惟文忠公与一二执政而明允乃以布衣参其间都人以为异礼席间赋诗明允有佳节屡从愁里过壮心还傍醉中来之句其意气尤不少衰明允诗不多见然精深有味语不徒发正类其文如读易诗云谁为善相应嫌瘦后有知音可废弹婉而不迫哀而不伤所作自不必多也
　　后山诗话云世语云苏明允不能诗欧阳永叔不能赋曽子固短于韵语黄鲁直短于散语苏子瞻词如诗秦少游诗如词苕溪渔隠曰后山谈何容易便谓老苏不能诗何诬之甚观前二聮岂愧作者
　　东坡云余昔为凤翔幕过长安见刘原父留吾剧饮数日酒酣谓吾曰昔陈季弼告陈元龙曰闻逺近之论谓明府骄而自矜元龙曰夫闺门雍穆有徳有行吾敬陈元方兄弟渊清玉洁有礼有法吾敬华子鱼清修疾恶有识有义吾敬赵元达博闻彊记竒逸卓荦吾敬孔文举雄姿杰出有王霸之略吾敬刘徳所敬如此何骄之有余子琐琐耳安足录哉因仰天太息此亦原父之之雅趣也吾后在黄州作诗云平生我亦轻余子嵗晚谁人念此翁葢记原父语也原父既殁久矣尚有贡父在每与语今复死矣何时复见此俊杰人乎悲夫冷斋夜话云东坡海棠诗曰只恐夜深花睡去高烧银烛照新糚事见杨妃外传云明星登沈香亭诏妃子妃子时夘酒未醒命力士从侍儿扶掖而至妃子醉欹残糚钗横鬓乱不能再拜明皇笑曰是岂妃子醉耶海棠睡未足耳尼童诗曰应将白练作仙衣不许红膏汚天质事见则天长寿二年诏书应天下尼当用白练为衣橄榄诗云待得微甘回齿颊已输崖蜜十分甜事见鬼谷子照夜清萤也百花醴蜜也崖蜜樱桃也赠郑秀才诗云年来万事足所欠惟一死事见梁僧史云世祖宴东府诏跋陁罗世祖戏之曰不负逺来惟有一死在跋陁应声曰贫道客食陛下三十载恩徳厚矣所欠者一死尔苕溪渔隠曰崖蜜本草云石蜜也老杜逸诗有崖蜜松花白之句冷斋谓鬼谷子云崖蜜樱桃也其説非是所欠惟一死事出北史刘聪时陈休卜崇为人清直素恶王沈等侍中卜干谓休崇曰王沈等势力足以回天地卿辈亲贤孰与窦武陈蕃休崇曰吾辈年逾五十职位已崇惟欠一死耳死于忠义乃为得所安能俛首低眉以事阉竖乎此事在前乃梁僧史用其语耳王直方诗话云东坡喜韦苏州诗宁知风雨夜复此对床眠之句故在郑别子由云寒灯相对记畴昔夜雨何时听萧瑟又初秋子由与坡相从彭城赋诗云误喜对牀寻旧约不知飘泊在彭城子由使辽在神水馆赋诗云夜雨从来对榻眠兹行万里隔湖天坡在御史狱有云他年夜雨独伤神在东府有云对牀定悠悠夜雨今萧瑟其同转对有云对牀贪听连宵雨又曰对牀欲作连夜雨又云对床老兄弟夜雨鸣竹屋此其兄弟所赋也相约退休可谓无日忘之然竟不能成其约其意见于逍遥堂诗叙云
　　漫叟诗话云东坡最喜用事既显而易读又切当若招持服人游湖不赴云却忆呼卢袁彦道难邀骂坐灌将军栁氏求字荅云君家自有元和脚莫厌家鸡更问人天然竒作贺人洗儿词云犀钱玉果利市平分霑四座深愧无功此事如何到得侬南唐时宫中尝赐洗儿果有近臣谢表云猥防宠数深愧无功李主曰此事卿安得有功尤为亲切苕溪渔隠曰世説元帝生子普赐羣臣殷羡谢曰皇子诞育普天同庆臣无勲焉而猥颁厚赉中宗笑曰此事岂可使卿有勲邪二事相类聊录于此但深愧无功之语东坡乃用南唐事也
　　冷斋夜话云王文公居钟山有客自黄州来公曰东坡近日有何妙对曰东坡宿于临臯亭醉梦中而起作宝相藏记千余言才防定一两字而已有墨本适留舟中公遣健步往取而至时月出东方林影在地公展读于风檐喜见须眉曰子瞻人中龙也然有一字未穏客请愿闻之公曰日胜日负不若日胜日贫耳东坡闻之抚掌大笑以公为知言
　　潘子真诗话云东坡作表忠观碑荆公寘坐隅叶致逺杨徳逢二人在坐有客问曰相公亦喜斯人之作也公曰斯作絶似西汉坐客叹誉不已公笑曰西汉谁人可拟徳逢对曰王褒葢易之也公曰不可草草徳逢复曰司马相如扬雄之流乎公曰相如赋子虚大人洎喻蜀文封禅书耳扬雄所着太法言以准易论语未见其叙事典赡如此也直须与子长驰骋上下坐客又从而賛之公曰毕竟似子长何语坐客悚然公徐曰楚汉以来诸侯王年表也
　　蔡寛夫诗话云白乐天杨虞卿之姑夫故世言与李文饶不相能文饶藏其文集不看以为看则必好之文饶镇京口时乐天正在苏州元微之在越州刘禹锡在和州元刘与文饶唱和往来甚多谓之呉越唱和集乐天惟首载和文饶薛童觱栗歌一篇后遂不复有亦可见情也苕溪渔隠曰熙宁间介甫当国力行新法子瞻讥诮其非形于文章者多矣介甫岂能不芥蒂于胷次想亦未必深喜其文章今冷斋与子真所笔恐非其实然子瞻文章岂待介甫誉之然后传于世哉观李文饶之与白乐天其事亦可见古今人情不逺余是以辩之东坡云宋玉对楚王此独大王之雄风也庶人安得而共之讥楚王知已而不知人也栁公权小子与文宗聮句有美而无箴故为足成其篇云人皆苦炎热我爱夏日长薫风自南来殿阁生微凉一为居所移苦乐永相忘愿言均此施清隂分四方
　　陈辅之诗话云旧唐史栁公权应制聮句薫风自南来殿阁生微凉然当暑居广殿高阁南风之来不止微凉而已新史易曰殿桷生余凉葢屈桷丛椽受风劲快此两字有功于修词也
　　东坡云吾有诗云日日出东门步寻东城游城门抱闗卒怪我此何求我亦无所求驾言写我忧章子厚谓参寥曰前步而后驾何其上下纷纷也仆闻之曰吾以尻为轮以神为马何曽上下乎参寥曰子瞻文过有理似孙子荆子荆曰所以枕流欲洗其耳
　　王直方诗话云谢眺尝语沈约曰好诗圆美流转如弹丸故东坡答王巩云新诗如弹丸又送欧阳季弼云中有清圆句铜丸飞柘弹葢诗贵于圆熟也余以谓圆熟多失之平易老硬多失之枯干能不失于二者之间则可与古之作者并驱耳
　　石林诗话云古人论诗多矣吾独爱汤惠休称谢灵运为初日芙蕖沈约称王筠为弹丸脱手两语最当人意初日芙蕖非人力所能为而精彩华丽之意自然见于造化之外然灵运诸诗可以当此者亦无几弹丸脱手虽是输写便利动无违碍然其精圆快速发之在手筠亦未能尽也然作诗审到此地岂复有余事韩退之赠张籍云君诗多态度霭霭空春云司空图记戴叔伦语云诗人之辞如蓝田日暖良玉生烟亦是形似之微妙者但学者不能味其言耳
　　东坡云黄州东南三十里为沙湖余将置田其间因往相田得疾闻麻桥厐安常善医而聋遂往求疗安常虽聋而颖悟絶人以指画字不尽数字辄深了人意余戏之曰余以手为口君以眼为耳皆一时异人也疾愈与之同游清泉寺寺蕲水郭门外二里许有王逸少洗笔泉水极甘下临兰溪溪水西流余作歌云山下兰芽短浸溪松间沙路净无泥萧萧暮雨子规啼谁道人无再少时君看流水尚能西休将白髪唱黄鸡是日极饮而归
　　西清诗话云东坡谪黄冈与陈慥季常游季常自以为饱禅学而妻栁颇悍忌季常畏之故东坡因诗戏之曰龙丘居士亦可怜谈空説有夜不眠忽闻河东狮子吼拄杖落手心茫然
　　潘子真诗话云呉瑛徳仁襟情高逺遵路之子淑之孙也未五十以虞部员外郎致仕归隠蕲春元祐间朝廷闻其高聘之不起稽山不是无贺老我自兴尽回酒船恨我不识元鲁山恨君不识顔平原铜駞陌上防相见拍手一笑三千年东坡为徳仁作也
　　苕溪渔隐曰寄呉徳仁兼简陈季常诗全篇云东坡先生无一钱十年家火烧凡鈆黄金可成河可塞只有霜鬓无由龙丘居士亦可怜谈空説有夜不眠忽闻河东狮子吼拄杖落手心茫然谁似濮阳公子贤饮酒食肉自得仙平生寓物不留物在家学得忘家禅门前防防十顷田清溪绕屋花连天溪堂醉卧呼不醒落花如雪春风颠我游兰溪访清泉已办布韈青行纒稽山不是无贺老我自兴尽回酒船恨君不识顔平原恨我不识元鲁山铜駞陌上防相见握手一笑三千年诗中所云龙丘居士即陈季常也濮阳公子即呉徳仁也又云我游兰溪访清泉已办布韈青行纒稽山不是无贺老我自兴尽回酒船葢欲往访徳仁未成也李白诗云稽山无贺老却棹酒船回用此事也又云恨君不识顔平原东坡自谓也恨我不识元鲁山谓徳仁也铜駞陌上防相见握手一笑三千年葢言终当相见如苏子训之徒此一篇诗意本末次序有伦有理可谓精致矣潘子真但只言稽山不是无贺老以下六句为徳仁作不知濮阳公子复是何人无乃与诗题相戾乎
　　侯鲭录云鲁直戏东坡云昔右军字为换鹅字韩宗儒性饕餮毎得公一帖于殿帅姚麟换羊肉数斤可名二丈书为换羊书矣公在翰苑一日以生辰制撰纷冗宗儒继作简以图报书来人督索甚急公笑曰传语本官今日断屠
　　东坡云仆行年五十始知作活大要是悭耳而文以美名谓之俭素然吾侪为之则不类俗人真可谓淡而有味者又诗云不戢不难受福不那口体之欲何穷之有毎加节俭亦是惜福延寿之道此似鄙俗且出于不得已然自谓长防不敢独用故献之左右住京尤宜此防也苕溪渔隠曰此东坡与李公择书爱其语有理故录入丛话余连嵗忧患生理益微此防诚不可不用若更以雪堂画义竹筒之法兼行之当益佳耳
　　东坡云余在黄州与陈慥季常往来每往过之辄作汁字韵诗一篇季常不禁杀故以此讽之季常既不复杀而里中皆化之至有不食肉者皆云未死神已泣此语使人凄然也苕溪渔隐曰余忧患之余久亦戒杀细味东坡此诗欣然防意故录全章益以自警诗曰我哀篮中蛤闭口护残汁又哀网中鱼开口吐微湿刳肠彼交病过分我何得相逢未寒温相劝此最急不见卢懐慎烝壶似烝鸭坐客皆忍笑髠然发其羃不见王武子毎食刀机赤琉璃载烝豚中有人乳白卢公信寒陋衰髪得满帻武子虽豪华未死神已泣先生万金璧护此一蚁缺一年如一梦百嵗真过客君无废此篇严诗编杜集
　　缃素杂记云世俗相传古诗不必拘于用韵余谓不然如杜少陵早发射洪县南途中作及字韵诗皆用缉字一韵未尝用外韵也及观东坡与陈季常汁字韵一篇诗而用六韵殊与老杜异其他侧韵诗多如此以其名重当世无敢訾议至荆公则无是弊矣其得子固书因寄以及字韵诗其一篇中押数韵亦止用缉字一韵他皆类此正与老杜合苕溪渔隠曰黄朝英之言非也老杜侧韵诗何尝不用外韵如戏呈元二十一曹长末字韵一篇诗而用五韵南池谷字韵一篇诗而用四韵客堂蜀字韵一篇诗而用三韵此特举其二三耳其他如此者甚众今若以一篇诗偶不用外韵遂为定格则老杜何以谓之能兼众体也黄既不细考老杜诸诗又且轻议东坡尤为可笑六一居士云韩退之工于用韵其得韵寛则波澜横溢泛入傍韵乍还乍离出入回合殆不可拘以常格如此日足可惜之类是也得韵窄则不复傍出而因难以见巧愈险愈竒如病中赠张十八之类是也譬夫善驭良马者通衢广陌纵横驰逐惟意所之至于水曲蚁封疾徐中节而不蹉跌乃天下之至工也且退之于用韵犹能如此孰谓老杜反不能之是又非黄所能知也
　　王直方诗话云与王庆源诗云青衫半作霜叶枯遇民如儿吏如奴吏民莫作官长看我是识字耕田夫妻啼儿号刺史怒时有野人来挽须拂衣自注下下考芋魁饭豆吾岂无山谷云庭坚最爱此数韵




　　渔隐丛话前集巻三十八
　　钦定四库全书
　　渔隐丛话前集巻三十九
　　宋　胡仔　撰
　　东坡二
　　东坡云与可画竹初不自贵重四方之人持缣素而请者足相蹑于其门与可厌之投诸地而骂曰吾将以为韈材士大夫传之以为口实及与可自洋州还而余为徐州与可以书遗余曰近语士大夫吾墨竹一派近在彭城可往求之韈材当萃于子矣书尾复写一诗其略曰拟将一段鹅溪绢扫取寒稍万尺长余谓与可竹长万尺当用绢二百五十匹知公倦于笔砚愿得此绢而已因答其诗云世间亦有千寻竹月落庭空影许长与可笑曰苏子瞻辩则辩矣然二百五十疋吾将买田而归老焉与可尝令余作洋州三十咏筼筜谷其一也予诗云汉川脩竹贱如蓬斤斧何曽赦箨龙料得清贫馋太守渭滨千亩在胷中与可是日与其妻游谷中烧笋晩食发函得诗失笑喷饭满案
　　石林诗话云文同字与可蜀人与苏子瞻厚为人靖深不撄世故善画墨竹作诗亦过人熙宁初时论既不一士大夫好恶纷然同在馆阁未尝有所向背时子瞻数上书论天下事退而与宾客亦多以时事为讥诮同极以为不然每苦口力戒之子瞻不能听也出为杭州通判同送行诗有北客若来休问事西湖虽好莫吟诗之句及黄州之谪正坐杭州诗语人以为知言
　　东坡云予在广陵与晁无咎昙秀道人同舟送客山光寺时客去予醉卧舟中昙秀作诗云扁舟乗兴到山光古寺临流胜槩藏慙愧南风知我意吹将草木作天香予和之云閙处清游借隙光醉时真境发天藏梦回拾得吹来句十里南风草本香予昔对欧公诵文与可诗云美人却扇坐羞落庭下花公曰此非与可诗世间原有此句与可拾得
　　冷斋夜话云世徒知与可扫墨竹不知其高才兼诸家之妙诗尤精絶戏作鹭鸶诗曰颈细银钩浅曲脚高绿玉深翘防上水禽无数有谁似汝风标
　　东坡云世传王子敬帖有黄柑三百颗之语此帖乃在刘季孙家景文死不知今在谁家矣韦苏州有诗书后欲题三百颗洞庭须待满林霜葢苏州亦见此帖也余亦尝有诗与景文云君家子敬十六字气压邺侯三万籖刘季孙景文平之子也慷慨竒士博学能诗仆荐之得隰州以殁哀哉尝有诗寄仆云四海共知霜鬓满重阳能插菊花无死之日家无一钱但有书三万轴画数百幅耳
　　石林诗话云刘季孙能诗善用事送孔宗翰知扬州诗云诗书鲁国真男子歌吹扬州作贵人人多称其精当季孙初以右班殿直监饶州酒王荆公为江东提举刑狱巡歴至饶按酒务始至防事见屏间有题小诗曰呢喃燕子语梁间底事来惊梦里闲説与旁人应不解杖黎携酒看支山大称赏之问专知官谁所作以季孙对即召与之语嘉叹升车而去不复问务事既至传舍适郡学生持状立庭下请差官摄学事公判监酒殿直一郡大惊遂知名云
　　山谷云韦苏州诗云怜君卧病思新橘试摘犹酸色未黄书后欲题三百颗洞庭须待满林霜余往时以为右军帖中赠子黄甘三百者比见右军一帖云奉橘三百枚霜未降不可多得苏州葢取诸此
　　王直方诗诂云顾子敦有顾屠之号以其肥伟也故东坡送子敦奉使河朔诗云我友顾子敦躯胆多雄伟便便十围腹不但贮书史又云磨刀向猪羊酾酒防邻里至于云平生批勑手亦皆用屠家语也子敦读之颇不乐东坡遂和前篇末句云善保千金躯前言戯之耳钱穆父眉宇秀整东坡云穆四莫乱呼他名字是时穆父已有九子东坡遂以九子母丈夫呼之有诗云九子羡君门户壮八州怜我往来频苕溪渔隐曰东坡送子敦诗有防当勒燕然廊庙登劒履之句山谷和云西连魏三河东尽齐四履或云东坡见山谷此句颇忌之以其用事精当能押险韵故也然东坡复自和云我以病杜门商颂空振履葢诸公饯子敦以病不往押韵用事岂复不佳山谷亦再和有发政恐伤民天步薄氷履之句押韵又似牵彊也
　　东坡云绍圣间人得二诗于防流馆中不知何人作也今录之以益箧笥之藏淮西功徳冠吾唐吏部文章日月光千载断碑人脍炙不知世有段文昌李白当年流夜郎中原无复汉文章纳官赎罪人何在壮士悲歌泪万行苕溪渔隠曰或云此二诗乃东坡窜海外时作葢自况也不知其果然否
　　王直方诗话云东坡跋米元章所收书画云画地为饼未必似要令痴儿出馋水又云锦囊玉轴来无趾山谷和之云百家传本略相似如月行天见诸水又云拙者窃钩辄斩趾皆谓元章患净病及好取人书画也苕溪渔隠曰东坡次韵米黻二王书跋尾诗云怪君何处得此本上有桓寒具油刘公嘉话云晋书有饭食名寒具者后于齐民要术并食经中检得是今所谓镮饼桓尝盛陈书画召客观之客有食寒具不濯手而执书因有汚处不怿自是命宾不设寒具半山老人诗云呼童羁我果下骝欲寻南冈一散愁欧阳永叔絶句云绿隂深处闻啼鸟犹得追闲果下骝陈无已絶句云借子翩翩果下驹春原随处小踟蹰汉书霍光传皇太后御小马车张晏曰汉廐有果下马高三尺以驾辇顔师古曰小马于果树下乗之故号果下马
　　王直方诗话云前辈戏语有西湖风月不如东华软红之语故东坡和钱穆父蒋頴叔从驾景灵宫诗有云半白不嗟垂领髪软红犹恋属车尘之句
　　东坡云乖崖公在蜀有录曹参军老病废事公责之曰胡不归明日参军求去且以诗留别其略曰秋光都似宦情薄山色不如归兴浓公惊谢之曰吾过矣同僚有诗人而吾不知因留而慰荐之予幼时闻父老言恨不闻姓名今都曹路君以小疾求致仕予诵此语留之不可乃采前人意作诗送之有积雪困桃李春心谁为容淮光酿山色先作归兴浓子意亮已成我言宁复从恨无乖崖老一洗芥蔕胷之句
　　遯斋闲览云诗人类以弃官归隠为高而谓轩冕荣贵为外物然鲜有能践其言者故灵彻荅韦丹云相逢尽道休官去林下何曽见一人葢讥之也赵嘏云早晚粗酬身事了水边归去一闲人若身事了则仕进之心益炽愈无归期矣王易简云青山得去且归去官职有来还自来是岂能须臾忘情于轩冕邪张乖崖在蜀有一幕职官不为乖崖所礼遂献诗云秋光都似宦情薄山色不如归兴浓公谢而留之彼葢有激而云岂诚心哉笔谈言有武人忽作诗云人生本无累何必买山钱遂弃官归此最勇决予尝于驿壁见人题两句云谋生待足何时足未老得闲方是闲予深味其言服其精当而愧未能行也此与夫所谓一日看除目三年损道心者异矣
　　石林诗话云苏子瞻尝两用孔稚圭鸣蛙事如水底笙歌蛙两部山中奴隶橘千头虽以笙歌易鼓吹不碍其意同至巳遣乱蛙成两部更邀明月作三人则成两部不知谓何物亦是歇后葢用事宁与出处语小异而意同不可尽牵出处语而意不显也
　　冷斋夜话云东坡自海南还至赣上以水涸舟不可行逗遛月余时过一僧舍浴其长老魁梧如世所画慈恩然丛林不以道学称之东坡作偈戏之曰居士无尘堪洗涤道人有句借宣扬举头但见蝇鑚纸抚背时闻佛放光偏界难藏真薄相一丝不挂但逢塲却须更説圆通偈千眼熏笼是法王又尝与刘器之同参玉板和尚器之毎倦山行闻见玉板欣然从之至帘泉烧笋而食器之觉笋味胜问此何名曰名玉板此老僧善説法要令人得禅悦之味于是器之方悟其戏东坡作偈曰丛林真百丈法嗣有横枝不怕石头路来防玉板师聊凭栢树子与问箨龙儿瓦砾犹能説此君那不知
　　东坡云江南人好作盘游饭脯鲊鲙炙无不有然皆埋之饭中故里谚云阙【其厥切】得窖子罗浮頴老取凡饮食杂烹之名谷董羮坐客皆称善诗人陆道士遂出一聮云投醪谷董羮锅内阙窖盘游饭盌中东坡大喜录之以付江秀才收为异时一笑
　　王直方诗话云苏黄门以已夘生故东坡有夘君之语其以檀香观音像遗黄门云持是寿夘君其出局偶书云倾杯不能饮待得夘君来其送王巩诗云泪湿粉牋书不得凭君送与夘君看
　　山谷云东坡道人在黄州作卜筭子云缺月挂疎桐漏断人初静谁见幽人独往来缥缈孤鸿影惊起却回头有恨无人省防尽寒枝不栖寂寞沙洲冷语意高妙似非吃烟火食人语非胷中有数万巻书笔下无一防尘俗气孰能至此苕溪渔隠曰拣尽寒枝不栖之句或云鸿鴈未尝栖宿树枝惟在田野苇丛间此亦语病也此词本咏夜景至换头但只説鸿正如贺新郎词乳燕飞华屋本咏夏景至换头但只説榴花葢其文章之妙语意到处即为之不可限以绳墨也
　　西清诗话云东坡在北扉自以独步当世与一时侍从更唱迭和莫不称厚曽子开赋扈跸诗押辛字韵韵窘束而往返络绎不已坡厌之复和云读罢君诗何所似捣残姜桂有余辛顾问客曰解此否谓唱首有辣气故耳
　　东坡云仆初入庐山山谷竒秀平生所未见殆应接不暇遂发意不欲作诗已而山中僧俗皆言苏子瞻来矣不觉作一絶云芒鞋青竹杖自挂百钱游可怪深山里人人识故侯既自哂前言之谬复作两絶云青山若无素偃蹇不相亲要识庐山面他年是故人又云自昔懐清赏神游杳蔼间而今不是梦真个在庐山是日有以陈令举庐山记见寄者且行且读见其中有云徐凝李白之诗不觉失笑旋入开元寺主僧求诗因为作一絶云帝遣银河一派垂古来惟有谪仙词飞流溅沫知多少不与徐凝洗恶诗往来山南北十余日以为胜絶不可胜谈择其尤者莫如漱玉亭三峡桥故作二诗最后与总老同游西林又作一絶云横看成岭侧成峰逺近高低各不同不识庐山真面目只缘身在此山中仆庐山之诗尽于此矣
　　冷斋夜话云东坡游庐山东林作二偈云溪声便是广长舌山色岂非清净身夜来八万四千偈他日如何举似人横看成岭侧成峰逺近高低各不同不识庐山真面目只缘身在此山中山谷云此老人于般若横説竖説了无刺语非其笔端有口亦安能吐此不传之妙仇池笔记云余一日醉卧有鱼头鬼身者自海中来云广利王请端明予被褐草履黄冠而去亦不知身步入水中但闻风雷声有倾豁然明白真所谓水精宫殿也其下骊目夜光文犀尺璧南金火齐不可仰视瑚琥珀不知几多也广利佩劒冠服而出从二青衣余曰海上逐客重烦邀命有顷东华真人南溟夫人造焉出绞绡丈余命余题诗余赋曰天地虽虚廓惟海为最大圣王皆祀事位尊河伯拜祝融为异号恍惚聚百怪二气变流光万里风云快灵旗摇虹纛赤虬喷滂湃家近玉皇楼彤光照世界若得明月珠可偿逐客债写竟进广利诸仙迎看咸称妙独广利旁一冠簮者谓之鼈相公进言苏轼不避忌讳祝融字犯王讳王大怒余退而叹曰到处被相公厮壊苕溪渔隠曰此事恍惚怪诞殆类传竒异闻所载又其诗亦浅近不似东坡平日语疑好事者为之以附托其名耳





　　渔隐丛话前集巻三十九
　　钦定四库全书
　　渔隐丛话前集巻四十
　　宋　胡仔　撰
　　东坡三
　　缃素杂记云刘公嘉话云晋谢灵运须美临刑因施为南海祗洹寺维摩像须寺人宝惜初不亏损中宗朝安乐公主五日鬬百草欲广其物色令驰驿取之又恐为他所得因剪弃其余今遂无其集所载止此而已及观东坡次韵景文听琵琶诗云犹胜江左狂灵运共鬬东昏百草须乃以安乐公主为东昏侯按东昏侯是齐明帝第三子虽昏虐暴乱实未尝取灵运须以鬬百草岂非误与又陈后主时张贵妃名丽华尤见宠幸隋遣韩擒虎平陈后主与丽华俱见收而东坡譔虢国夫人夜游图诗云当时亦笑潘丽华不知门外韩擒虎又误也盖齐东昏侯有潘淑妃未尝名丽华亦与韩擒虎事无干淑妃又左传昭公二十八年贾大夫娶妻美御以如臯射雉获之杜预注云为妻御之臯泽如训之则非地名明矣而东坡和人防猎诗云不向如臯闲射雉归来何以得卿卿真误也
　　苕溪渔隐曰和子由使契丹至涿州见寄诗云始忆庚寅降屈原旋看蜡凤戏僧防晋书王与兄弟防集任子孙戏僧达跳下地作虎子僧绰正坐采蜡烛珠为凤凰僧达夺取打坏亦复不惜僧防累十二博棊既不坠落亦不重作则蜡凤凰戏乃僧绰也又立春日与李端叔诗云丞椽颇哀亮定武有此碑本坡自大字写之作亮字后汉马援为陇西太守务开恩信寛以待下任吏以职但总大体而已诸曹时白外事援辄曰此丞椽之任何足相烦颇哀老子使得遨游若大姓侵小民黠吏不从令此乃太守事耳则亮字当作援也又次韵钱舍人病起云何如一笑千疴散絶胜仓公饮上池史记扁鹊遇长桑君曰我有禁方年老欲传与公乃出其怀中药予扁鹊饮是以上池之水三十日当知物矣则非太仓公也
　　西清诗话云唐人以诗为专门之学虽名世善用故事者或未免小误如王摩诘诗卫青不败由天幸李广无功縁数竒不败由天幸乃霍去病非卫青也去病传云其军尝先大将军军亦有天幸未尝困絶意有大将军字误指去病作卫青耳李太白山隂道士如相访为写黄庭换白鹅乃道德经非黄庭也逸少尝写黄庭经与王修故二事相紊杜牧之尤不胜数前辈每云用事虽了在心目间亦当就时讨阅则记牢而不误端名言也石林诗话云古今人用事趂笔快而悮者虽名辈有不免苏子瞻石建方欣洗牏厠姜厐不解叹蟏蝛据汉书牏厠本作厠牏盖中衣二字义不应可颠倒用黄鲁直啜羮不如放麋乐羊终愧巴西巴西本是西巴见韩非子盖贪于得韵亦不暇省耳
　　后山诗话云眉山长公守徐常与客登项氏戏马台赋诗云路失玉钩芳草合林亡白鹤野泉清广陵亦有戏马台其下有路号玉钩斜唐髙宗东封有鹤下焉乃诏诸州为老氏筑宫名以白鹤公盖误用而后所取信故不得不辨也
　　隐居诗话云刘禹锡诗贾生王佐才卫绾工车戏同遇汉文时何人居重位贾生当文帝时流落不偶而死是也卫绾以车戏事文帝为郎及景帝立稍见亲用久之为御史大夫封建陵侯景帝末年始拜丞相在文帝时实未尝居重位也
　　西斋话纪云古人作诗引用故实或不原其美恶但以一时中的而已如李端于郭暖席上赋诗其警句云新开金埒教调马旧赐铜山许铸钱乃比邓通耳既非令人又非美事何足算哉引用故事多以事浅语熟更不思究率尔用之往往有误如李商隐路逢王二十入翰林诗云定知欲报淮南诏急召王褒入九重汉武帝以淮南王安善文辞尊重之每为报书常召司马相如视草乃遣王褒自是宣帝时人王禹偁笋诗云稚川龙过频回首诏得青青数代孙稚川即葛洪之字投杖葛陂化龙乃费长房也孙僮傅岩诗云刑人一旦起幽深功业煌煌照古今盖当时有胥靡修筑岩道而傅说在困约中代之以假其资是为胥靡佣赁也岂可谓説为刑人哉苕溪渔隐曰路逢王二十入翰林诗乃刘梦得诗非李商隐诗也
　　缃素杂记云韩熙载本髙密人后主即位颇疑北人鸩死者多而熙载且惧愈肆情坦率不遵礼法破其财货售集妓乐迨数百人日与荒乐蔑家人之法所受月俸至即散为妓女所有而熙载不能制之以为喜而日不能给遂弊衣屦作瞽者持独弦琴俾舒雅执板挽之随房歌鼓求丐以足日膳旦暮亦不禁其出入或窃与诸生糅杂而淫熙载见之趋过而笑曰不敢阻兴而巳及夜奔客寝者其客诗云苦是五更留不住向人头畔着衣裳时人议谓北齐徐之才豁达无以过之故东坡诗云欲教乞食歌姬院故与云山旧衲衣盖用熙载求丐事也苕溪渔隐曰余读北梦琐言裴休常披毳衲于歌姬院持鉢乞食自言不为俗情所染可以説法为人盖东坡以玉带施元老元以衲裙相报即用此事为是若缃素杂记谓用前事非也
　　东坡云仆游吴兴有游飞英寺诗云微雨止还作小窓幽更妍盆山不见日草木自苍然非至吴越不见此景也
　　冷斋夜话云对句法诗人穷尽其变不过以事以意以出处具备谓之妙如荆公曰平日离愁寛带眼迄今归思满琴心又曰欲寄荒寒无善画頼传悲壮有能琴乃不若东坡微意特竒如曰见説骑鲸游汗漫也曽扪虱话酸辛又曰龙骧万斛不敢过渔舟一叶从掀舞以鲸为虱对以龙骧为渔舟对大小气熖之不等其意若玩世谓之秀杰之气终不没者此类是也
　　王直方诗话云东坡尝令门人辈作人不易物赋或人戏作一联曰伏其几而升其堂曽非孔子袭其书而戴其防朱是苏公盖元祐之初士大夫效东坡顶短檐髙桶防谓之子瞻様故云
　　后山诗话云熙宁初有人自常调上书迎合宰相意遂丞御史苏长公戏之曰有甚意头求富贵没些巴鼻便奸邪有甚意头没些巴鼻皆俗语也某公用事排斥端士矫饰为行范蜀公咏伯房假山曰倐忽平为险分明假夺真盖刺之也
　　石林诗话云李廌阳翟人少以文字见苏子瞻子瞻喜之元祐初知举廌适就试意在必得以冠多士及考章援程文大喜以为廌无疑遂以为魁既坼号怅然出院以诗送廌归其曰平时谩説古战场过眼终迷日五色盖道其本意荐自是学亦不进家贫不甚自爱尝以书责子瞻不荐已子瞻后薄之终不第而卒
　　冷斋夜话云余游儋耳见黎氏为余言东坡无日不相从常从乞园蔬出其临别归海北诗云我本儋耳民寄生西蜀州忽然跨海去譬如事逺游平生生死梦三者无劣优知君不再见欲去且少留其末云新酿甚佳求一具谩写此诗以折菜钱又谒姜唐佐唐佐不在见其母母迎笑食余防榔余问母识苏公乎母曰识之然无奈好吟诗公尝杖而至问秀才何往我言入村落未还有包灯心纸公以手拭开书满纸嘱曰秀才归示之今尚在余索读之醉墨欹倾曰张睢阳生犹骂贼嚼齿穿龈顔平原死不忘君握拳透爪
　　东坡云仆在徐州王子立子敏皆馆于官舍而蜀人张师厚来过二王方年少吹洞箫饮酒杏花下作诗云杏花飞帘散余春明月入戸寻幽人褰衣步月踏花影炯如流水涵青苹花间置酒清香发争挽长条落香雪山城酒薄不堪饮劝君且吸杯中月洞箫声断月明中惟忧月落酒杯空明朝巻地春风恶但见緑叶栖残红明年予谪黄州对月独饮尝有诗云去年花落在徐州对月酣歌美清夜今年黄州见花发小院闭门风露下盖忆与二王饮时也张师厚久已死今年子立复为古人哀哉
　　冷斋夜话云世人之诗例多禁忌富贵中不得言贫贱事少壮中不得言衰老事康强中不得言疾病死亡事脱或犯之谓之诗防谓之无气是大不然诗者妙观逸想之所寓也岂可限以绳墨哉如王维画雪中芭蕉诗眼见之知其神情蹔寓于物俗论则诚以为不知寒暑荆公方大拜贺客盈门忽防笔题其壁云霜筠雪竹钟山寺投老归与寄此生东坡在儋耳作诗曰平生万事足所欠惟一死岂可与世俗论哉余尝与客论至此而客不然吾论余作诗自志其畧曰东坡醉墨浩淋浪千首空余万丈光雪里芭蕉失寒暑眼中骐骥略黄王直方诗话云东坡在定武作松醪赋有云遂从此而入海渺翻天之云涛盖自定再谪惠州自惠而迁昌化人以为语防秦少游绍圣间请外以校勘为杭倅方至楚泗间有诗云平生逋欠僧坊睡准拟如今处处还诗成之明日以言者落职监处州酒好事者以为诗防陈无已赋髙轩过诗云老知书画真有益却悔岁月来无多之句不数月遂卒或以为诗防苕溪渔隐曰人之得失生死自有定数岂容前逃乌得以防言之何不达理如此乃庸俗之论也如东坡自黄移汝别雪堂邻里有词云百年强半少来日苦无多盖用退之诗年皆过半百来日苦无多之语然东坡自此脱谪籍登禁从累帅方面晩虽南迁亦几二十年乃薨则来日苦无多之语何为不成防耶
　　后山诗话云东坡居惠广守月餽酒六壶吏尝跌而亡之坡以诗谢曰不谓青州六从事翻成乌有一先生夷坚志云燕邸莱州洋川公家装褫古今画为十册东坡过之因为书籖仍题其后云髙堂素壁无舒巻之劳明窓浄几有坐卧之安又题王霭画如来出山相云头鬅鬙耳卓朔适从何处来碧色眼有角明星未出万象闲外道天魔犹奏乐错不错安得无上菩提成等正觉山谷诗云萧寺吟双竹秋醪荐二螯破尘归骑速横日鴈行髙又拥膝度残腊攀条惊浅春皆洋川公养浩堂故事而集中不载家君在北方宗室子伯璘言如此予家有大年画小景二幅山谷亲书两絶句其上曰水色烟光上下寒忘机鸥鸟恣飞还年来频作江湖梦对此身疑在故山轻鸥白鹭定吾友翠栢幽篁是可人海角逢春知几度卧游到处总伤神今豫章所刻集及他本皆无
　　石林诗话云诗之用事不可牵强必至于不得不用而后用之则事辞为一莫见其安排鬭凑之迹苏子瞻尝作人挽诗云岂意日斜庚子后忽惊岁在已辰年此乃天生作对不假人力温庭筠诗亦有甲子相对者云风巻蓬根屯戊已月移松影守庚申两句本不相类其题云与道士守庚申时闻西方有警事解后适然固不可知然以其用意附防观之疑若得此句而就之为题者此蔽于用事之弊也苕溪渔隐曰予尝有一联云雨天逢甲子夜坐守庚申
　　冷斋夜话云客来茶罢浑无有卢橘杨梅尚带酸张嘉甫问曰卢橘何种果类荅曰枇杷是也又问何以验之答曰事见相如赋嘉甫曰卢橘夏熟黄甘橙榛枇杷橪柿亭奈厚朴则卢橘果类赋不应四句重用应劭注曰伊尹书曰箕山之东青马之所有卢橘常夏熟不据依何也东坡曰意不欲耳









　　渔隐丛话前集巻四十
　　钦定四库全书
　　渔隐丛话前集巻四十一
　　宋　胡仔　撰
　　东坡四
　　东坡云吾昔在钱塘一日昼寝宝山僧舍题其壁云七尺顽躯走世尘十围便腹贮天真此中空洞浑无物何止容君数百人其后有小子亦题名壁上见者乃谓余诮之也周伯仁所谓君者乃王茂之流岂此等辈哉冷斋夜话云东坡在儋耳有姜唐佐者从乞诗唐佐朱崖人亦书生东坡借其手中扇书其上云沧海何曽断地脉朱崖从此破天荒又题司命宫杨道士息轩曰无事此静坐一日似两日若活七十年便是百四十黄金几时成白发日夜出开眼三千秋速于驹过隙是故东坡老贵汝一念息时来登此轩目送过海席家山归未能题诗寄屋壁又尝醉插茉莉花嚼防榔戏书姜秀才几上云紫麝着人簪茱莉红潮登颊醉防榔其超放如此
　　苕溪渔隐曰菊以黄为正余皆可鄙此朱逊之之语东坡印可作诗赠之有识真似渊明之句余顷岁居泗上假馆官舍小圃中有一亭牓曰秋香环植以黄菊别无他物必好事者原东坡之意而作也
　　先君题诗云骚人足竒思香草比君子况此霜下杰清芬絶兰茝气禀金行秀德备黄中美古来鹤发翁餐英饮其水但恐蓬藋伤课仆加料理
　　东坡云余尝浴泗洲雍熙塔下戏作如梦两阕云水垢何曽相受细看两俱无有寄语揩背人尽日劳君挥肘轻手轻手居士本来无垢又云自浄方能洗彼我自汗流呀气寄语澡浴人且共肉身游戏但洗但洗俯为世间一切曲名本唐庄宗制一名忆仙姿嫌其不雅改云如梦庄宗作此词卒章云如梦如梦和泪出门相送取以为之名
　　冷斋夜话云海南城东有两井相去咫尺而异味号双井井源出嵒石罅中东坡酌水异之曰吾寻白龙不见今知家此水中乎同游者怪问其故曰白龙当为东坡出请徐待之俄见其脊尾如生银蛇状忽水浑有云气浮水面举首如插玉筯乃泳而去余至二井太守张子修为造庵井上号思逺亭名泂酌岸有怪树树枝之腋有诗曰岩泉末入井防然冒沙石泉嫩石为厌石老生罅隙异哉寸波中露此横海脊先生酌泉笑泉香神龙蛰举首玉筯插忽去银丁掷大身何时布夭矫翔霹雳谁言鹏背大更觉宇宙窄字画如顔书无名衘年月此诗气格似东坡而言泉嫩石老似非东坡又语散漫疑学者为之也龙如蛇形小如玉筯
　　东坡云眉州青神县道侧有小佛屋俗谓之猪母佛云百年前有牝猪伏于此化为泉有二鲤鱼在泉中盖猪龙也蜀人谓牝猪为母而立佛堂其上故以名之泉出石上深不及二尺大旱不竭而鲤莫有见者余一日偶见之以告妻兄王愿愿深疑余之诞也余亦不平其见疑因与愿祷于泉上曰余若不诞者鱼当复见已而二鲤复出愿大惊再拜谢罪而去二事相类故并録之苕溪渔隐曰东坡诗云图书跌宕悲年老灯火青荧语夜深山谷诗云弓刀陌上望行色儿女灯前语夜深葢皆出于老杜厨人语夜阑之意王直方诗话以谓三诗当以先后分胜负非也
　　东坡云轼倅武林日梦神宗召入禁中宫女围侍一红衣女童捧红靴一只命轼铭之觉而记其一联云寒女之丝铢积寸累天步所临云蒸雾起既毕进御上极叹其敏使宫女送出睇眎裙带间有六言诗一首云百叠猗猗风绉六铢縰縰云轻植立含风广殿微闻环佩揺声又云轼自蜀应举京师道过华清宫梦明皇令赋太真妃裙带词乃前六言诗也觉而记之今书赠柯山潘大临邠老二説不同故并録之
　　王直方诗话云东坡与孙巨源同防于王晋卿花园中晋卿言都敎喂饲了官员辈马着巨源云都尉指挥都喂马好一对适长主送茶来东坡即云大家齐吃大家茶葢长公主呼大家也山谷尝以卖菜卖生菜对磨刀磨剪刀东坡以洞庭春色为扫愁帚山谷以水晶脍为醒酒氷余谓正好作一对
　　后山诗话云苏公居颍春夜对月王夫人曰春月可喜秋月使人愁耳公谓前未及也遂作词曰不似秋光只与离人照断肠而老杜云秋月解伤神语简而益工也侯鲭録云东坡在汝隂初春庭梅盛开月色鲜霁夫人曰春月胜如秋月秋月令人惨凄春月令人和悦坡笑曰子诚知言即召客饮作减字木兰花云春庭月午影落春醪光欲舞步转回廊半落梅花婉娩香轻风薄雾都是少年行乐处不似秋光只与离人照断肠
　　潘子真诗话云古有行道人陌上见三叟年各百余岁相与鉏禾莠住车问三叟何以得此寿上叟前致词量腹节所受中叟前致词室内妪麄丑下叟前致词暮眠不覆首要哉三叟言所以能长久又少壮面目泽长大色丑麄丑麄人所恶拔白自洗苏平生发完全变化似浮屠醉酒巾帻落秃顶赤如壶此应璩三叟词也吴兢古乐府及艺文类聚所载语皆不完予得此本于临淄晏公家以示周元翁元翁笑曰登徒子之妻蓬头挛耳又疥且痔便有五子东家之女登墙见窥今三年矣玉未之许也乌在其为麄丑也哉
　　东坡云昨日太守扬君采通判张君规邀余出游安国寺坐中论风气养生之事余曰皆不足道难在去欲张曰苏子卿齧雪防毡缩背出血无一语少屈可谓了死生之际矣然不免为胡妇生子患难且然而况洞房绮疏之下乎乃知此事不易消除众客皆大笑余爱其语有理故为记之
　　苕溪渔隐曰子由奉使契丹寄子瞻诗云谁将家集过幽都每被行人问大苏莫把文章动蛮貊恐妨谈笑卧江湖此栾城集中诗也渑水燕谈録云张芸叟奉使大辽宿幽州馆中有题苏子瞻老人行于壁间者闻范阳书肆亦刻子瞻诗数十篇谓之大苏集子瞻名重当代外至夷蛮亦爱服如此芸叟题其后曰谁传佳句到幽都逢着行人问大苏此二句与子由之诗全相类疑好事者改之也
　　冷斋夜话云苏子由谪髙安时云庵居洞山时时相过有聪禅师者亦蜀人居圣寿寺一夕云庵梦同子由出迓五祖戒禅师既觉私怪之以语聪聪曰吾亦梦同迎戒禅师子由抚掌大笑曰世间梦乃有同者异哉俄东坡书至曰吾已至奉新旦夕可相见子由携两衲候于城南建山寺东坡至坐定理梦事以语坡坡曰轼八九岁时时时梦身是僧往来陜右乂先妣方娠梦一僧来托宿瘠而眇云庵惊曰戒陜右人也失一目暮年弃五祖来游髙安终于大愚逆数葢五十年而东坡时年四十九矣后与云庵书其略曰戒和尚不识人嫌强顔复出亦可笑矣既是法器愿痛加磨励使还旧观自是常着衲衣哲宗问右珰陈衍曰苏轼衬朝章何衣对曰是道衣哲宗笑之及谪英州佛印云庵遣书至坡不复答但引纸大书曰戒和尚乂凿脱也后七年归自海南有玉局之除作偈荅南华长老云恶业相纒五十年常行八棒十三禅今着衲衣归玉局可怜化作五通仙王直方诗话云杭有西湖而颍亦有西湖皆为游赏之胜而东坡连守二州其初得颍也有颍人在坐云内翰但只消游湖中便可以了郡事葢言其讼简也秦少章因作一絶献之云十里荷花菡萏初我公所至有西湖欲将公事湖中了见説官闲事亦无后东坡到颍有谢执政启亦云入防两禁每玷北扉之荣出典二邦辄为西湖之长
　　王直方诗话云为程筠作归真亭诗云会看千字诔木杪见趺趺是碑坐不应见于木杪也
　　石林诗话云学者多议苏子瞻木杪见趺以为语病谓跌不当出木杪也殊不思此题程筠先墓归真亭也东南多葬山上碑亭往往在半山间未必皆平地则自下视之趺出木杪何足怪哉
　　诗眼云句法之学自是一家工夫昔尝问山谷耕田欲雨刈欲晴去得顺风来者怨山谷云不如千岩无人万壑静十步回头五步坐此专论句法不论义理盖七言诗四字三字作两节也此句法出黄庭经自上有黄庭下关元巳下多此体张子平四愁诗句句如此雄健稳惬至五言诗亦有三字二字作两节者老杜云不知西阁意肯别定留人肯别耶定留人耶山谷尤爱其深逺闻雅盖与上七言同
　　冷斋夜话云东坡在惠州作梅词云玉骨那愁瘴雾氷肌自有仙风海仙时遣探芳丛倒挂緑毛么凤素面常嫌粉汚洗妆不退唇红髙情已逐晓云空不与梨花同梦时侍儿朝云新亡其寓意为朝云作也苕溪渔隐曰王直方诗话载晁以道云説之初见东坡梅词便知道此老须过海只为古今人不曽道到此须罚教去此言鄙俚近于忌人之长幸人之祸直方无识载之诗话宁不畏人之讥诮乎
　　髙斋诗话云髙情已逐晓云空不与梨花同梦后见王昌龄梅诗云落落寞寞路不分梦中唤作梨花云方知东坡引用此诗也
　　王直方诗话云橄榄诗纷纷青子落红盐正味森森苦且严待得微甘回齿颊已输崖蜜十分甜范景文言橄榄木髙大难采以盐擦木身则其实自落此所以有落红盐之语也苕溪渔隐曰余居岭外七年备见土人采橄榄初未尝以盐擦树身亦只以梯采之或以杖击之而东坡落红盐之语当自别出小説也
　　隐居诗话云王禹偁橄榄诗云南方多果实橄榄稍珍竒北人将就酒食之先嚬眉皮核苦且澁歴口复弃遗良久有回味始觉甘如饴盖六句説回味欧阳脩云甘苦不相入初争久方知极快健也
　　苏子由云东坡居士谪居儋耳寘家罗浮之下独与幼子过负檐渡海葺茅竹而居之日防藷芋而华屋玉食之念不存于胸中平生无所嗜好以图史为园囿文章为鼔吹至是亦皆罢去犹独喜为诗精深华妙不见老人衰惫之气苕溪渔隐曰凡人能处忧患盖在其平日胸中所养韩退之唐之文士也正色立朝抗疏谏佛骨疑若杀身成仁者一经窜谪则忧愁无聊槩见于诗词由此论之则东坡所养过退之逺矣
　　石林诗话云诗篇当有操纵不可拘用一律苏子瞻诗林行婆家初闭户翟夫子舍尚留关始读殆不可测其意葢下有连娟缺月黄昏后缥缈新居紫翠间系闷岂无罗带水割愁还有劔铓山四句则入头不怕放行宁伤初拙也然系闷罗带割愁劔铓之语大是险诨亦何可屡打也
　　三山老人语録云自来九日多用落帽事独东坡云破防多情却恋头尤为竒特
　　缃素杂记云旧唐书载唐明皇时宰相李林甫自以无学术仅能秉笔有才名于时者尤忌之林甫典选时选人严迥判语杕杜二字林甫不识谓韦侍郎曰此谓枤杜何也韦俛首不敢言又太常少卿姜度妻诞子林甫手书庆之曰闻有弄麞之庆客视之掩口故东坡贺人生子诗云甚欲去为汤饼客却愁错写弄麞书盖用此也惜乎新史不载其事
　　东坡云儿子迈尝作林檎诗云熟颗无风时自落半腮迎日鬬鲜红于等辈中亦号有思致者今已老无他技但亦时出新句也尝作酸枣尉有诗云叶随流水归何处牛载寒鸦过别村此句亦可喜也
　　苕溪渔隐曰苏叔党过赋鼠须笔云太仓失陈红狡穴得余腐既兴丞相叹又发廷尉怒磔肉餧饿猫纷髯杂霜兎插架刀槊健落纸龙蛇骛物理未易诘时来即所遇穿墉何卑微托此得佳誉其歩骤气格殊有父风也


　　渔隐丛话前集巻四十一
　　钦定四库全书
　　渔隐丛话前集巻四十二
　　宋　胡仔　撰
　　东坡五
　　唐子西语録云东坡作病鹤诗尝写三尺长胫瘦躯阙其一字使任德翁辈下之凡数字东坡徐出其藁盖阁字也此字既出俨然如见病鹤矣东坡诗叙事言简而意尽惠州有潭潭有潜蛟人未之信也虎饮水其上蛟尾而食之俄而浮骨水上人方知之东坡以十字道尽云潜鳞有饥蛟掉尾取渴虎言渴则知虎以饮水而召灾言饥则蛟食其肉矣
　　后山诗话云诗欲其好则不能好矣王介甫以工苏子瞻以新黄鲁直以竒而子美之诗竒常工易新陈莫不好也
　　王直方诗话云东坡尝以所作小词示旡咎文潜曰何如少游二人皆对云少游诗似小词先生小词似诗陈无已云荆公晩年诗伤工鲁直晩年诗伤竒余戏之曰子欲居工竒之间耶
　　遯斋闲览云苏子瞻尝自言平生有三不如人谓着棊饮酒唱曲也然三者亦何用如人子瞻之词虽工而多不入腔正以不能唱曲耳
　　吕氏童防训云老杜歌行最见次第出入本末而东坡长句波澜浩大变化不测如作杂剧打猛诨入却打猛诨出也三马赞振鬛长鸣万马皆瘖此记不传之妙学文者能涵泳此等语自然有入处
　　王直方诗话云邢惇夫言扫地焚香闭閤眠簟纹如水帐浮烟客来梦觉知何处挂起西窓浪接天此东坡诗也尝题于余扇山谷初读以为是刘梦得所作
　　后山诗话云苏诗始学刘禹锡故多怨刺学不可不谨也晩学太白至其得意则似之矣然失于粗以其得之易也
　　缃素杂记云东坡于金门寺中见李留台与二钱唱和戏用其韵跋之有云欲问君王乞符竹但忧无蟹有监州注云皆世所传钱氏故事事见归田録云国朝自下湖南始置通判既非副贰又非属官故常与知州争权每云我是监郡朝廷使我来监汝举动为其所制太祖闻而患之下诏书戒励自此稍绌然至今州郡往往与通判不和往时有钱昆少卿者家世饶杭人也杭人嗜蠏昆尝求补外人问其欲何州昆曰但得有螃蠏无通判处可矣至今士人以为口实
　　蔡寛夫诗话云学士院旧与宣徽院相邻今门下后省乃其故地玉堂两壁有巨然画山董羽水宋宣献公为学士时燕穆之复为六幅山水屏寄之遂置于中间宣献诗所谓忆昔唐家扃禁地粉壁曲龙闻曩记承明意象今顿还永与銮坡为故事是也唐翰林壁画海曲龙山故诗引用之元丰末既修两后省遂移院于今枢宻院之后两壁既毁屏亦莫知所在今玉堂中屏乃待诏郭熙所作春江晓景禁中官局多熙笔迹而此屏独深妙意若欲追配前人者苏儋州尝赋诗云玉堂昼掩春日闲中有郭熙画春山今遂为玉堂一佳物也
　　苕溪渔隐曰才调集有无名氏絶句云春光冉冉归何处更向樽前把一杯尽日问花花不语为谁零落为谁开东坡吉祥寺花诗云太守问花花有语为君零落为君开遂与前诗畧同岂偶然耶古今诗话载太上隐者人莫知其本末好事者从之问姓名不答留诗一絶云偶来松树下髙枕石头眠山中无厯日寒尽不知年东坡赠梁道人诗云寒尽山中无厯日用此事也又行琼儋间肩舆坐睡梦中得句云千山动鳞甲万谷酣笙钟觉而遇清风急雨戏作数句云幽怀忽破散永啸来天风千山动鳞甲万谷酣笙钟葢风来则千山草木皆动如动鳞甲万谷号呼有声如酣笙钟耳
　　王直方诗话云东坡送杨孟容诗云我家峩眉隂与子同一邦相望六十里共饮玻瓈江江山不违人徧满千家窓但苦窓中人寸心不自降子归治小国洪钟噎微撞我留侍玉堂弱步欹丰扛后生多髙才名与黄童双不肯入州府故人余老厐慇懃与问讯爱惜霜眉厖何以待我归寒醅发春缸盖效山谷体作也山谷云子瞻诗句妙一世乃云效庭坚体退之戏效孟郊樊宗师之比以文滑稽耳恐后生不解故次韵道之曰我诗如曹郐浅陋不成邦公如大国楚呑五湖三江赤壁风月笛玉堂云雾窓句法提一律坚城受我降枯松倒涧壑波涛所舂撞万牛挽不前公乃独力扛诸人方嗤防渠非晁张双但怀相识察牀下拜老厐小儿未可知客或许敦厖诚堪壻阿巽买红纒酒缸欧阳文忠亦尝效圣俞体作一篇有云嘉子治新园乃在太行谷题刘羲叟家园也
　　后山诗话云昔之黠者滑稽以玩世曰彭祖八百岁而死其妇哭之恸其隣里共解之曰人生八十不可得而翁八百矣尚何尤妇谢曰汝辈自不喻耳八百死矣九百犹在也世以痴为九百谓其精神不足也又曰令新视事而不习吏道召胥魁问之魁具道笞十至五十及折杖数令遽止之曰我解矣笞六十为杖十四耶魁笑曰五十尚可六十犹痴耶苏长公取为偶对曰九百不死六十犹痴
　　苕溪渔隐曰东坡送人守嘉州古诗其中云峨眉山月半轮秋影入平羌江水流谪仙此语谁解道请君见月时登楼上两句全是李谪仙诗故继之以谪仙此语谁解道请君见月时登楼之句此格本出于李谪仙其诗云解道澄江净如练令人还忆谢晖盖澄江净如练即晖全句也后人袭用此格愈变愈工
　　东坡云昔年过洛见李公简言宋真宗既东封访天下隐者杞人杨朴能为诗召对自言不能上问临行有人作诗送卿否朴曰惟臣妻有一首云更休落魄耽杯酒且莫猖狂爱咏诗今日捉将官里去这回断送老头皮上大笑放还山余在湖州坐作诗追赴诏狱妻子送余出门皆哭无以语之顾谓妻子曰子独不能如杨处士妻作一诗送我乎妻子不觉失笑余乃出
　　桐江诗话云杨朴字契先一日秋晴戏钓于道傍溪涧中值漕台陈文惠出巡按从者诃之契先竟不顾文惠怒命从者摄至前路邮亭中诘之契先风神村野宛然一耕夫也文惠益怒欲加以刑契先丐毫楮供析乃作絶句云昨夜西风烂熳秋今朝东岸独垂钩紫袍不识蓑衣客曽对君王十二旒文惠谢遣之
　　王定国甲申杂记云天下之公论虽仇怨不能夺也李承之奉世知南京尝谓余曰昨在从班李定资深鞠子瞻狱虽同列不敢辄啓问一日资深于崇政殿门忽谓诸人曰苏轼竒才也众莫敢对已而曰虽三十年所作文字诗句引证经传随问即荅无一字差舛诚天下之竒才也叹息不已苕溪渔隐曰余之先君靖康间尝为台端台中子瞻诗案具在因録得其本与近时所刋行乌台诗话为尤详今节入丛话以备观览
　　腊月游孤山诗云兽在薮鱼在湖一入池槛归期无误随弓旌落尘土坐使鞭棰环呻呼追胥连保罪及孥百日愁叹一日娱白云旧有终老约朱绶岂合山人纡人生何者非蘧庐故山鹤怨秋猿孤何时自驾鹿车去扫除白发烦菖蒲麻鞋短后随猎夫射弋狐兎供朝晡陶潜自作五栁传潘阆画入三峰图吾年凛凛今几余知非不去慙卫蘧岁荒无术归亡逋鹄则易画虎难摹此诗云误随弓旌落尘土坐使鞭棰环呻呼以讥新法行后公事鞭棰多也又云追胥连保罪及孥以讥盐法收坐同保妻子移乡法太急也又云岁荒无术归亡逋鹄则易画虎难摹意取马援言画鹄不成犹类鹜画虎不成反类狗言岁既饥荒我欲出竒擘画赈济又恐不从恐似画虎不成反类狗也
　　戏子由诗云宛丘先生长如丘宛丘学舍小如舟常时低头诵经史忽然欠伸屋打头斜风吹帷雨注面先生不愧傍人羞任从饱死笑方朔肯为雨立求秦优眼前勃蹊何足道处置六凿须天游读书万巻不读律致君尧舜知无术劝农冠盖閙如云送老虀盐甘似蜜门前万事不挂眼头虽长低气不屈余杭别驾无功劳画堂五丈容旂旄重楼跨空雨声逺屋多人少风骚骚平生所慙今不耻坐对疲氓更鞭棰道逢阳虎呼与言心知其非口诺唯居髙志下真何益气节消缩今无几文章小技安足程先生别驾旧齐名如今衰老俱无用付与时人分重轻此诗云任从饱死笑方朔肯为雨立求秦优意取东方朔传侏儒饱欲死臣朔饿欲死及滑稽传优旃谓陛楯郎汝虽长何益乃雨立我虽短幸休居言弟辙居贫官卑而身材长大故以比东方朔陛楯郎而以当今进用之人比侏儒优旃也又云读书万巻不读律致君尧舜知无术是时新兴律学某意非之以谓法律不足以致君尧舜今时人专学法律而忘诗书故言我读书万巻惟不读法律葢知法律之中无致君尧舜之术也又云劝农冠葢閙如云送老虀盐甘似蜜以讥所差提举官所至苛碎生事发摘官吏惟学官无吏责也乂云平生所慙今不耻坐对疲氓更鞭棰是时多徒配犯盐之人例皆饥贫言鞭棰此等贫民平生所慙今不复耻以讥盐法太急也又云道逢阳虎呼与言心知其非口诺唯是时张靓俞希旦作盐司意不喜其人不敢与争讥故毁诋之为阳虎也
　　山村诗云烟雨蒙蒙鸡犬声有生何处不安生但敎黄犊无人佩布谷何劳也劝耕意言是时贩私盐者多带刀杖故取前汉龚遂令人卖劒买牛卖刀买犊曰何为带牛佩犊意言但得盐法寛平令民不带刀劔而买牛犊则民自力耕不劳劝督以讥盐法太峻不便也又云老翁七十自鎌慙愧春山笋蕨甜岂是闻韶解忘味尔来三月食无盐意言山中之人饥贫无食虽老犹自采笋蕨充饥时盐法峻急僻逺之人无盐食用动经数月若古之圣贤则能闻韶忘味山中小民岂能食淡而乐乎以讥盐法太急也又云杖蔾裹饭去怱怱过眼青钱转手空赢得儿童语音好一年彊半在城中意言百姓请得青苗钱立便于城中浮费使却又言乡村之人一年两度夏秋税及数度请纳和预买钱今来更添青苗助役钱因此庄家幼小子弟多在城市不着次第但学得城中人语音而巳以讥新法青苗助役不便也











　　渔隐丛话前集巻四十二
　　钦定四库全书
　　渔隐丛话前集巻四十三
　　宋　胡仔　撰
　　东坡六
　　开运盐河诗云居官不任事萧散羡长卿胡不归去来滞留愧渊明盐事星火急谁能防农耕薨薨晓鼓动万指罗沟坑天雨助官政然淋衣缨人如鸭与猪投泥相溅惊下马荒堤上四顾但湖线路不容足又与牛羊争归田虽贱辱岂失泥中行寄语故山友慎勿厌藜羮是时卢秉提举盐事擘画开运盐河差夫千余人某于大雨中部役其河只为般盐既非农事而役农民秋田未了有妨农事又其河中间有涌沙数里意言开得不便自叹泥雨劳苦羡司马长卿居官而不任事乂愧陶渊明不早弃官归去也农事未休而役千余人故云盐事星火急谁能防农耕又言百姓已劳苦不易天雨又助官政之劳民转致百姓疲弊役人在泥水中辛苦无异鸭与猪又言某亦在泥中与牛羊争路而行若归田岂至此哉故云寄语故山友慎不可厌藜羮而思仕宦以讥开运盐河不当又妨农事也
　　王诜送韩干画马十二疋求跋尾作诗云南山之下汧渭之间想见开元天宝年八坊分屯隘秦川四十万疋如云烟骓駓骃骆骊骝騵白鱼赤兎骍皇防龙颅凤颈狞且妍竒姿逸德隐驽顽碧眼番儿手足鲜岁时剪刷供帝闲柘袍临池侍三千红妆照日光流渊楼下玉螭吐清寒往来蹙踏生飞湍众工防笔和朱铅先生曹霸弟子韩廏马多肉尻脽圆肉中画骨夸尤难金覊玉勒绣罗鞍鞭棰刻烙伤天全不如此图近自然平沙细草荒芊緜惊鸿脱兎争后先王良挟策飞上天何必俯首服短辕意以骐骥自比讥执政大臣无能尽我才如王良之御者何必折节干求进用也
　　李清臣因沂山龙祠祈雨有应作诗云南山髙崚嶒北山亦崷崪坐看两山云出没行如驶归若呼始觉山中有灵物郁郁其焚兰覃覃其击鼓祝屡云云巫屡舞我民无罪神所怜一夜雷风三尺雨岭木兮苍苍溪泉兮央央云散诸峯互明灭东阡西陌农事忙庙闲山空音响絶某和云髙田生黄埃下田生苍耳苍耳亦已无更问麦有几蛟龙睡足亦解慙二麦枯时雨如洗不知雨从何处来但闻吕梁百步声如雷试上城南望城北际天菽麦青成堆饥火烧肠作牛吼不知待得秋成否半年不雨坐龙慵但怨天公不怨龙今朝一雨聊自赎龙神社各言功无功日盗太仓粟嗟我与龙同此责劝农使者不汝容因君作诗先自劾此诗言本因龙神懒惰不行雨却使人怨天公以讥执政大臣不任职不能调理隂阳却使人怨天子以天公比天子以龙神社比执政大臣及百执事某自言无功窃禄与大臣无异当时送与李清臣后得一两日李清臣来相看笑言承见示诗只是劝农使者不管恁地事弟辙时在徐州李清臣与诗于诗后批云可求子瞻共和其诗云已饭盘蔬彊少留相逢何物可消忧縁君未得酒中趣与我谩为方外游草乱不容移马足山雄全欲逼城楼济时异日须公等莫狎翩翩海上鸥某和云五斗尘劳尚足留闭门聊欲治幽忧羞为毛遂囊中頴未许朱云地下游无事防须成好饮思归时亦赋登楼羡君幕府如僧舍日向城西看浴鸥朱云汉成帝时乞斩张禹汉成帝欲诛之朱云曰臣得下从龙逢比干游足矣龙逢夏桀臣比干商纣臣皆因諌而死某为屡言新法不防施行不合以朱云自比意言圣明之世必无诛戮之事故未许与朱云地下游及王粲是魏武帝时人因天下乱离故粲在荆州依托刘表作登楼赋赋中有怀乡思归之思意亦欲作此赋也又用辙韵赠李清臣云城南短李好交游箕踞狂歌总自由尊主庇民君有道乐天知命我无忧醉呼妙舞留连夜注云邦直家有舞者甚妙又云闲作清诗断送秋潇洒使君殊不俗樽前容我揽须不后李清臣再次元韵云东来常叹尠朋游得遇髙人苏子由已誓不言天下事相看俱遣世间忧新诗定及三千首曩别几成二十秋南省都台风雪夜问君还记剧谈不后李清臣差修国史赋诗送之云珥笔西归近紫宸太平典册不縁麟付君此事宁论晋载我当时旧过秦门外想无千斛米墓中知有百年人看君两眼明如镜休把春秋坐素臣某于仁宗朝曽进论二十五首皆论往古得失贾谊汉文帝时人追论秦之过失作过秦论史记载之某妄以贾谊自比意欲李清臣于国史中载所进论
　　章传作诗见寄某次韵云并生天地宇同阅古今宙视下则有髙无前孰为后达人千钧弩一防难再彀下士沐猴冠已系犹跳骤欲将驹过隙坐待石穿溜君看汉唐主宫殿悲麦秀而况彼区区何异一醉富爰居非所养俯仰金奏髑髅有余乐不博南面后嗟我昔少年守道贫非疚自从出求仕役物恐见囿马融既依梁班固亦事窦效嚬岂不欲顽质谢镌镂仄闻长者言婞直非养寿唾面慎勿拭出胯当俛就居然成懒废敢复齿豪右子如照海珠网目疎见漏宏才乏近用巧舞困短袖坐令倾国容临老见邂逅吾衰信久矣书絶十年旧门前可罗雀感子烦屡叩愿言歌缁衣子粲予还授此诗云马融既依梁班固亦事窦效嚬岂不欲顽质谢镌镂所引梁冀窦宪并后汉时人因时君不明骄暴窃威福用事马融班固皆儒者并依托之此诗诋毁当时执政大臣引梁冀窦宪骄暴窃威福用事以比执政大臣言我不能效马融班固依托此人也
　　赴杭州通判弟辙送至颍州作初别诗云征帆挂西风别泪滴清颍留连知无益惜此须臾景我生三度别此别尤酸泠念子似先君木讷刚且静寡词真吉人介石乃机警至今天下士去莫如子猛嗟我久病狂意行旡坎井有如醉且坠幸未伤辄醒从今得闲暇黙坐消日永作诗解子忧持用日三省此诗云至今天下士去莫如子猛为弟辙曽差在制置三司条例司充检详文字争议新法不合而罢既美弟辙去之果决则意亦是讥新法不便也某初到杭州寄子由诗云眼看时事力难任贪恋君恩退未能迟钝终须投劾去使君何日换聋丞此诗云眼看时事力难任时事谓新法青苗助役等事也言已才力不能胜任意亦是讥新法事烦难了办也
　　游径山留题诗云众峯来自天目山势若骏马奔平川中涂勒破千里足金鞭玉相回旋人言山住水亦住下有万古蛟龙渊道人天眼识王气结茅宴坐荒山巅精诚贯山石为裂天女下试顔如莲寒窓暖足来朴握夜盋呪水降蜿蜒雪眉老人朝扣门愿为弟子长防禅尔来废兴三百载奔走吴会输金钱飞楼涌殿压山破朝钟暮鼓惊龙眠晴空仰见浮海蜃落日下数投村鸢有生共处覆载内扰扰膏火同烹煎近来愈觉世议隘每到寛处差安便嗟余老矣百事废却寻旧学心茫然问龙乞水归洗眼欲看细字销残年龙井水洗病眼有效此诗云近来愈觉世议隘以讥近日进用之人多是刻薄议论褊隘不容人过失故见山中寛闲之处为乐也
　　八月十五日观潮作诗云吴儿生长狎涛渊冒利忘生不自怜东海若知明主意应教斥卤变桑田时新有防禁弄潮故云吴儿生长狎涛渊冒利轻生不自怜葢言弄潮之人为贪官中利物致其间有溺死者故朝旨禁断某为主上好兴水利因作此诗言东海若知明主意应敎斥卤变桑田意言东海若知此意当令斥卤地尽变桑田此事之必不可成者以讥兴水利之难成也黄庭坚寄书并古风诗与某其书云伏惟阁下学问文章度越前辈大雅岂弟博约后来立朝以直言见排补郡辄上课最可谓声实相中内外称职其古风诗云江梅有佳实托根桃李场桃李终不言朝露借恩光孤芳忌皎洁氷雪空自香古来和鼎实此物升庙廊岁月坐成晩烟雨青巳黄得升桃李盘以逺初见尝终然不可口掷弃官道傍但使本根在弃捐果何伤又云长松出涧壑十里闻风声上有百尺丝下有千岁苓自性得久要为人制頽龄小草有逺志相依在平生医和不并世深根且固蔕人言可医国何用太早计小大才则殊气味固相似某答书云观其文以求其为人必轻外物而自重者今之君子莫能用也今之君子谓近日朝廷进用之人意言黄庭坚轻外物而自重以讥讽当今进用之人不能援引庭坚而用之也及依韵和答古风诗云嘉谷卧风雨稂莠登我塲陈前谩方丈玉食惨无光大哉天宇间美恶更臭香君看五六月飞蚊殷回廊兹时不少假俛仰霜叶黄期君蟠桃枝千载终一尝顾我如苦李全生依路傍纷纷不足愠悄悄徒自伤此诗云嘉谷卧风雨稂莠登我场陈前谩方丈玉食惨无光以讥世之小人轻君子如稂莠之夺嘉谷也又云大哉天宇间美恶更臭香君看五六月飞蚊殷回廊兹时不少假俛仰霜叶黄期君蟠桃枝千载终一尝顾我如苦李全生依路傍纷纷不足愠悄悄徒自伤意言君子小人进退有时如夏月蚊蝱纵横至秋自息比黄庭坚于蟠桃进用必迟自比苦李以无用自全又取诗云忧心悄悄愠于羣小皆以讥当今进用之人为小人也又云空山学仙子妄意笙箫声千金得竒药开视皆豨苓不知市人中自有安期生君今已度世坐阅霜中蔕摩挲古铜人岁月不可计阆风安在哉要君相指似此诗即无讥讽刘攽通判泰州作诗送之云君不见阮嗣宗臧否不挂口莫夸舌在牙齿牢是中惟可饮醇酒读书不用多作诗不须工海边无事日日醉梦魂不到蓬莱宫秋风昨夜入庭树莼丝未老君先去君先去几时回刘郎应白发桃花开不开此诗云君不见阮嗣宗臧否不挂口莫夸舌在牙齿牢是中惟可饮醇酒言当学阮籍口不臧否人物惟可饮酒勿谈时事意以讥新法不便不容人直言也熙宁四年赴杭州通判到扬州有刘攽孙洙刘摰皆在本州偶然相聚数日别后作诗三首各用逐人字为韵内寄刘攽诗云去年送刘郎醉语已惊众如今各漂泊笔砚谁能弄我命不在天羿彀未必中作诗聊遣意老大慵讥讽夫子少年时雄辨轻子贡尔来再伤弓戢翼念前痛广陵三日饮相对怳如梦况逢贤主人白酒拨春瓮竹西已挥手湾口犹屡送羡子去安闲吾邦正喧閧此诗云羡子去安闲吾邦正喧哄言杭州监司所聚是时初行新法青苗助役事多故云吾邦正喧哄以讥新法事多不便也熙宁九年刘攽寄秦字韵诗与某寻和云白发相望两故人眼看时事几畨新曲无和者应思郢论少卑之且借秦岁恶诗人无好语夜长鳏守向谁亲少思多睡无如我鼻息如雷撼四邻此诗云眼看时事几番新以讥近日更立新法事多也刘攽闻人唱某小词作诗相戏某和云十载漂然未可期那堪重作看花诗门前恶语谁传出醉后狂歌自不知刺舌君今犹未戒炙眉我亦更何词相从痛饮无余事正是春容最好时此诗引贺拔惎以锥刺其子舌戒以言语事以戏攽又不合引王舒狂言为王敦炙其眉事以自比以讥时人不能容狂直之言也













　　渔隐丛话前集巻四十三
　　钦定四库全书
　　渔隐丛话前集巻四十四
　　宋　胡仔　撰
　　东坡七
　　任杭州通判日转运司差往湖州相度堤岸利害因与知湖州孙觉相见作诗与孙觉云嗟余与子久离羣耳冷心灰百不闻若对青山谈世事当须举白便浮君某是时约孙觉并坐客如有言及时事者罚一大盏虽不指言时事是非意言时事多不便不得説也又云天目山前渌浸裾碧澜堂下看衔舻作堤捍水非吾事闲送苕溪入太湖某为先曽言水利不便却被转莲司差相度堤岸又云作堤捍水非吾事意言本非兴水利之人以讥讽水利之不便也
　　钱藻知婺州临行馆阁同舍旧例饯送席上众人先索钱藻相别诗欲各分韵作送行诗钱藻作五言絶句一首分得英字韵作古诗送之云老手便剧郡髙怀厌承明聊纡东阳绶一濯沧浪缨东阳佳山水未到意已清过家父老喜出郭壶浆迎子行得所愿怆恨居者情吾君方急贤日旰坐迩英黄金招乐毅白璧赐虞卿子不少自贬髙义空峥嵘古称为郡乐渐恐烦敲搒临分敢不尽醉语醒还惊此诗言朝廷方急才多士并进子独逺出为郡不少自勉强求进但守髙义意讥时人之急进也又言青苗助役既行百姓输纳不前则为郡者不免用鞭棰催督醉中道此醒后却惊恐得罪以讥新法不便也
　　张方平陈乞得南京留台有诗送之云我公古仙伯超然羡门姿偶怀济物志遂为世所縻黄龙游帝郊箫韶凤来仪终然反防极岂复安笼池出入四十年忧患未尝辞一言有归意阖府谏莫移吾君信英睿搜士及茆茨无人长者侧何以安子思归来扫一室虚白以自怡游于物之初世俗安得知我亦世味薄因循鬓生丝出处良细事从公当有时此诗云无人长者侧何以安子思意以子思比方平之贤言朝廷当坚留本人要任不可令闲也元丰元年王巩来徐州方平令王巩将书一封诗一巻封题曰乐全堂杂咏开看是方平旧诗一巻某作诗题巻末云人物一衰谢微言难重寻殷勤永嘉末复闻正始音清谈未足多感时意殊深少年有竒志欲和南风琴荒林蜩蜇乱废沼蛙蝈淫遂欲掩两耳临文但噫瘖萧然王郎子来自缑山隂注云其壻王巩携来又云云见浮丘伯吹箫明月岑遗声落淮泗蛟鼍为悲吟愿公正王度祈招继愔愔此诗云人物一衰谢微言难重寻殷勤永嘉末复闻正始音清谈未足多感时意殊深晋元帝时卫玠初过江左王导见之曰昔王辅嗣吐金声于中朝今此子复玉振于江左不意永嘉之末复闻正始之音某意言晋元帝之时人物衰谢不意复见卫玠之清谈风流亦如今时人物衰谢不意复见方平之文章才气以讥今时风俗浮薄人物衰谢也意以卫玠比方平故云清谈未足多感时意殊深言我非独多卫玠之清谈但感时之人物衰谢微言难继此意殊深逺也又云少年有竒志欲和南风琴荒林蜩蜇乱废沼蛙蝈淫遂欲掩两耳临文但噫瘖意言少年本有志欲和天子薫风之诗因见学者皆空言无实或杂引佛老异端之书文字杂乱故以荒林废沼比朝廷新法屡有变改事多荒废致风俗虚浮学者诞妄如蜩蜇蛙蝈之纷乱故遂掩耳不复论也又云萧然王郎子来自缑山隂云见浮丘伯吹箫明月岑遗声落淮泗蛟鼍为悲吟意以王子晋比王巩浮丘伯比方平也又云愿公正王度祈招继愔愔据左传楚灵王欲求九鼎于周求地于诸侯其臣右尹子革谏王言昔周穆王欲巡行天下皆将有车辙马迹祭公谋父作祈招之诗以谏王其诗曰祈招之愔愔式昭德音思我王度式如玉式如金形民之力而无醉饱之心楚灵王不能用以及于难意欲方平勿为虚言之诗当作诗讽諌朝政阙失如祭公谋父作祈招之诗也
　　李常寄来字韵诗某依韵和云何人劝我此间来弦管生衣甑有埃渌蚁濡唇无百斛蝗虫扑面已三回磨刀入谷追穷宼洒涕循城拾弃孩为郡鲜欢君莫叹犹胜尘土走章台此诗讥新法减刻公使钱太甚及造酒不得过百石致弦管生衣釡甑有尘及言蝗虫盗贼灾伤饥馑之甚以讥朝廷政事阙失及新法不便之所致也赴杭州通判到扬州有刘摰为作台官言事责降湖南孙洙刘攽皆在扬州偶然相聚数日别后作诗三首各用逐人字为韵其作刘摰诗云江陵昔相遇幕府称上賔再见明光宫峩冠揖搢绅而今三见子坎轲为逐臣朝游云霄间欲分丞相茵莫落江湖上遂与屈子邻了不见喜愠子岂真可人邂逅成一欢醉语出天真士方在田里自比渭与莘出试乃大谬刍狗难重陈岁晩多霜露归耕当及辰此诗云暮落江湖上遂与屈子邻意取屈原放逐湘潭之间而非其罪今刘摰亦谪官湖南故言与屈子相邻近也縁是时闻説刘摰为言新法不便责降既以屈原非罪比摰即是谓挚所言为当意以讥新法不便也又云士方在田里自比渭与莘出试乃大谬刍狗难重陈庄子诋毁孔子言孔子所陈先王之陈迹譬如巳陈之刍狗难再陈也意亦以讥当时执政大臣在田里之时自比太公伊尹出而试用乃大谬戾当便罢退不可再施用也
　　知徐州日僧道潜来相看同在河亭上坐见人打鱼其僧买鱼放生作诗某依韵和云法师説法临泗水无数天花随麈尾劝将净业种西方莫待梦中呼起起哀哉若鱼竟坐口逺愧知几穆生醴况逢孟简对卢仝不怕校人欺子美疲民尚作鱼尾赤数罟未除吾颡泚法师自有衣中珠不用辛苦沙泥底左传云如鱼頳尾横流而方杨裔注云鱼劳则尾赤是时徐州大水之后夫役数起言民之疲病如鱼劳而尾赤也数罟谓鱼网之细密者又言民既疲病朝廷又行青苗助役法不为除放如密网之取鱼也皆以讥讽朝政阙失及青苗助役新法不便致大水为灾也
　　杭州一僧寺内秋日开牡丹花数朶陈襄作絶句某和云一朶妖红翠欲流春光回照雪霜羞化工只欲呈新巧不放闲花得少休此诗讥当时执政以化工比执政以闲花比小民言执政但欲出新意擘画令小民不得蹔闲也
　　司马君实在西京葺一园名独乐园作诗寄之云青山在屋上流水在屋下中有五亩园花竹秀而野花香袭杖屦竹色侵盏斝樽酒乐余春棊局消长夏洛阳古多士风俗犹尔雅先生卧不出冠盖倾洛社虽云与众乐中有独乐者才全德不形所贵知我寡先生独何事四海望陶冶儿童诵君实走卒知司马持此欲安归造物不我舍声名逐吾辈此病天所赭抚掌笑先生年来效瘖哑此诗言四海望光执政陶冶天下以讥见任执政不得其人又言儿童走卒皆知其姓字终当进用縁光曽言新法不便某亦曽言新法不便既言终当进用光意亦是讥朝廷新法不便终用光改变此法也又言光却瘖黙不言意望光依前上言攻击新法也
　　曽巩通判越州临行馆阁同舍旧例饯送众人分韵探得燕字韵作诗送之云醉翁门下士杂遝难为贤曽子独超轶孤芳陋羣妍昔从南方来与翁两联翩翁今自憔悴子去亦宜然贾谊穷适楚乐生老思燕那因江脍美遽厌天庖羶但苦世论隘聒耳如蜩蝉安得万顷池养此横海鳣此诗云但苦世论隘聒耳如蜩蝉以讥近日朝廷进用多刻薄之人议论褊隘喧乱如蝉又云安得万顷池养此横海鳣者以比曽巩贤才也后汉黄宪汪汪如万顷陂言安得有度量如黄宪者以容养此宏才也熙宁五年某写书简寄曽巩言赋役毛起盐法峻急民不堪命以讥新法青苗助役繁碎如毛及盐法峻急不堪也
　　游杭州风水洞节推李佖知轼到来在彼等待轼到彼于壁上留题诗云春山磔磔春禽鸣此间不可无我吟路长漫漫傍江浦此间不可无君语金鲫池边不见君追君直过定山村路人皆言君未逺骑马少年清且婉风岩水穴旧闻名只隔山溪夜不行溪桥晓溜浮梅蕚知君系马岩花落出城三日尚逶迟妻孥怪骂归何时世上小儿夸疾走如君相待今安有此诗云世上小儿夸疾走意以讥讽世之小人多务急进也当年再游风水洞又留题诗云山前乳水隔尘凡山上仙风舞桧杉细细龙鳞生乱石团圑羊角转空岩冯夷窟宅非梁栋御宼车舆谢辔衔世事渐艰吾欲去永随二子脱讥谗此诗云世事渐艰吾欲去永随二子脱讥谗意谓朝廷行新法后来世事渐以艰难小人多务谗谤故欲去官隐居也
　　和刘道原寄张师民诗云仁义大捷径诗书一旅亭相夸绶若若犹诵麦青青腐鼠何劳吓髙鸿本自防颠狂不用唤酒尽渐须醒此诗讥近日朝廷进用之人以仁义为捷径诗书为逆旅但为印绶爵禄所诱则假捷径以进如庄子所谓儒以诗礼发冡故云麦青青又言小人之顾禄位如鸱鸢以腐鼠吓鸿鹄其溺于利如人之醉于酒酒尽则自醒也又和刘道原见寄诗云敢向清时怨不容真嗟吾道与君东坐谈足使淮南惧归去方知冀北空独鹤不须惊夜旦羣乌未可辨雌雄庐山自古不到处得与幽人子细穷意谓刘恕有学问性正直故作此诗美之因以讥讽当今进用之人也敢向清时怨不容是时恕自馆中出监税言非敢怨时之不容子也马融谓郑康成吾道东矣故以比之汲黯在朝淮南寝谋又以比恕之直也又使韩愈云冀北马羣遂空言馆中无人也嵇绍昂昂如独鹤在鸡羣又淮南子鸡知将旦鹤知夜半又以刘恕比鹤谓众人为鸡也诗云具曰余圣谁知乌之雌雄意言当今朝廷进用之人君子小人杂处如乌不可辨雌雄也
　　蔡冠卿知饶州作诗送之云吾观蔡子与人游掀豗笑语无不可平生傥荡不惊俗临事迂阔乃过我横前坑穽众所畏布路金珠谁不裹尔来变化惊何速昔号刚强今亦颇怜君独守廷尉法晩岁却理鄱阳柁莫嗟天骥逐羸牛欲试良玉湏猛火世事徐观真梦寐人生不信长轗轲知君决狱有隂功他日老人酬魏颗此诗云横前坑穽众所畏以讥当时用事之人有逆其意者则设坑穽以陷之也又云布路金珠谁不裹以讥当时用事之人有顺其意者则以利诱之如金珠布道路也又云尔来变化惊何速昔号刚强今亦颇以讥士大夫为利害所诱胁变化以从之虽旧号刚强者今亦然也又云怜君独守廷尉法晩岁却理鄱阳柁言冠卿独能守旧法屡与朝臣争议刑名以致不进用却出守小郡也又云莫嗟天骥逐羸牛轼以冠卿比天骥以进用而不才者比羸牛意以讥讽朝廷进退人不当也又云欲试良玉须猛火良玉经火不变然后为良言冠卿经歴艰难险阻折挫节操不改如良玉也又云世事徐观真梦寐人生不信长轗轲为冠卿屡与朝廷争议刑名致不进用言人事得丧去来譬如梦幻当时执政必不常进冠卿亦不常退故云人生不信长轗轲













　　渔隐丛话前集巻四十四
　　钦定四库全书
　　渔隐丛话前集巻四十五
　　宋　胡仔　撰
　　东坡八
　　杭州知録杜子方司戸陈珪司理戚秉道各为曽承勘本州姓裴人家女使夏沈香投井及姓裴人家小女孩在井内身死不明事当时夏沈香只决脊杖放后来本路提刑陈睦举駮上件公案差秀州通判张若济重勘决杀夏沈香上件三员官因此冲替轼意谓提刑陈睦及勘官张若济駮勘不当致此三人非罪失官轼作诗送之云秋风摵摵鸣枯蓼船阁荒村夜悄悄正当逐客断肠时君独歌呼醉连晓老夫平生齐得丧尚恋微官失轻矫君今憔悴归无食五斗未可秋毫小君言失意能几时月啖虾蟇行复皎杀人无验中不快此恨终身恐难了徇时所得无几何随手已遭忧患绕期君正似种宿麦忍饥待食明年麨此诗云君言失意能几时月啖虾蟇行复皎意取卢仝月食诗云传闻古老説月食虾蟇精卢仝意以比朝廷为小人所防蔽也某亦言杜子方等本无罪为陈睦张若济防蔽朝廷冲替逐去后当感悟牵复又云徇时所得无几何随手已遭忧患绕意谓张若济不久自为公事故也
　　钱顗在秀州监税旧曽作台官始于秀州与之相见后钱顗作诗送茶来某作诗谢之云我官于南今几时尝尽溪茶与山茗胷中似记故人面口不能言心自省为君细説我未暇试评其畧差可听建溪所产虽不同一一天与君子性森然可爱不可慢骨清肉腻和且正雪花雨脚何足道啜过始知真味永纵复苦硬终可録汲黯少戆寛饶猛草茶无赖空有名髙者妖邪次顽犷体轻虽复强浮泛性滞偏工呕酸冷其间絶品岂不佳张禹纵贤非骨骾葵花玉不易致道路幽险隔云岭谁知使者来自西开缄磊落收百饼嗅香嚼味本非别透纸自觉光炯炯粃糠团凤友小龙奴日注臣双井收藏爱惜待佳客不敢包裹鑚权幸此诗有味君勿传空使时人怒生瘿此诗云草茶无赖空有名髙者夭邪次顽犷以讥世之小人若不谄媚夭邪须顽犷狠劣也又云体轻虽复强浮泛性滞偏工呕酸冷亦以讥世之小人体轻浮而性滞泥也又云其间絶品岂不佳张禹纵贤非骨骾亦以讥世之小人如张禹虽有学问细行谨饬终非骨骾之人也又云收藏爱惜待佳客不敢包裹鑚权幸此诗有味君勿传空使时人怒生瘿以讥世之小人有以好茶鑚求富贵权要者见此诗当大怒也范镇往西京游山作诗送之云小人真闇事闲退岂公难道大吾何病言深听者寒忧时虽早白住世有还丹得酒相逢乐无心所遇安去年行万里蜀路走千盘投老身弥健登山意未防西游为樱笋东道尽鹓鸾杖屦携儿去园亭借客看折花脩竹寺弄水石楼滩鬻马衰怜白惊雷怯笑韩藓书标洞府松葢偃天坛试与刘夫子重寻靖长官此诗云小人真闇事闲退岂公难意以讥今时之小人闇于事理以进为荣以退为辱范镇贤者难进而易退小人不知也又云言深听者寒谓范镇旧日多论时事其言深切听者为恐意言范镇所言为当时事多不便也
　　知密州日因祭常山回与同官习射放鹰作诗云青葢前头防皂旗黄茅冈下出长围弄风骄马跑空立趂兎苍鹰掠地飞回望白云生翠巘归来红叶满征衣圣朝若用西凉簿白羽犹能效一挥意取西凉州主簿谢艾本是书生却善用兵意以自比言圣朝若用轼为将不减谢艾也
　　知徐州日作观百步洪诗云平明坐衙不暖席归来闭閤闲终日卧闻客至倒屣迎两眼防笼余睡色城东泗水步可到路转河洪飜雪白安得青丝络骏马蹙踏飞波柳隂下奋身三丈两蹄间振鬛长鸣身自干少年狂兴久巳谢但忆嘉陵绕剑闗剑闗大道车方轨君自不去归何难山中故人应大笑筑室种栁何时还教授舒焕和云先生何人堪并席李郭相逢上舟日残霞明灭日脚沈水面浮空天一色磷磷石若铁林兵翻激奔冲精甲白岸头旌旗簇五马一橹飞艎信东下入夜寒生波浪间汗衣始逐秋风干相忘河鱼互出没得性沙鸟鸣间闗委蛇二龙乃神物游乐诸溪诚为难筑亭种栁恐不暇天下雷雨须公还此诗意并无讥讽
　　寄刘述诗云君王有意开疆土椎破铜山铸铜虎联翩三十七将军走马西来各开府南山伐木作车轴东海取鼍漫战鼓汗流奔走谁敢后恐乏军兴污质斧保甲连村团未遍方田讼牒纷如尔来手实降新书抉剔根株穷脉缕诏书恻怛信深厚吏能浅薄空劳苦平生学问正流俗众里笙竽谁比数忽令独奏凤将雏仓卒欲吹那得谱况复连年苦饥馑剥齧草木啖泥土今年雨雪颇应时又报蝗虫生翅股忧来洗盏欲强醉寂寞虚斋卧空甒公厨十日不生烟更望红裙踏筵舞注云近日斋厨索然可笑可笑又云故人屡寄山中信只有当归无别语犹将雀鼠偷太仓未肯衣冠挂神武吴兴丈人真得道平日立朝非小补自从四方冠葢閙归作二浙湖山主髙踪已自杂渔钓大隐何曽弃簮组去年相从殊未足问道已许谈其粗逝将弃官往卒业俗縁未尽那得覩公家只在霅溪上上有白云如白羽应怜进退苦皇皇更把安心教初袓此诗云君王有意开疆土椎破铜山铸铜虎联翩三十七将军走马西来各开府某为是时朝廷遣使诸路防检军器及置三十七将官谓今上有意征讨北边以讥朝廷遣使及置将官张皇不便也又云南山伐木作车轴东海取鼍漫战鼓汗流奔走谁敢后恐乏军兴污质斧保甲连村团未遍方田讼牒纷如雨尔来手实降新书抉剔根株穷脉缕诏书恻怛信深厚吏能浅薄空劳苦以讥讽朝廷法令屡变事目烦多吏不能办也又云况复连年苦饥馑剥齧草木啖泥土今年雨雪颇应时又报蝗虫生翅股忧来洗盏欲强醉寂寞虚斋卧空甒公厨十日不生烟更望红裙踏筵舞注云近日斋厨索然可笑可笑又云近来屡得山中信只有当归无别语犹将雀防偷太仓未肯衣冠挂神武意言近日饥馑蝗虫之甚以讥讽朝廷政事阙失并新法不便之所致也又言酒食无备斋厨索然以讥讽朝廷新法灭削公使太甚也公事既多旱蝗又甚公使窘迫所以言山中故人寄语令归某贪禄未能便挂衣冠而去也又云自从西方冠葢閙归作二浙湖山主以讥讽近日提举官所至苛碎生事故刘述乞宫观归湖州也
　　在杭州日因往诸县季防至临安县有知县大理寺丞苏舜举来相接某与本人同年自来相识本人相见便言我数日前入州却被训狐押出我来某问其故舜举言我擘画人户供通家业役钱规例一本甚简便前日将去呈本州诸官皆不以为然呈转运使王廷老等不喜差急脚子押出城来轼取其规例看详委是简便因问训狐事舜举言自来闻人説一小话云燕以日出为旦日入为夕蝙蝠以日入为旦日出为夕争之不决防于凤皇凤皇是百鸟之主至路次相逢一禽鸟谓燕云不须往防凤皇在假或凤皇渴睡今不记其详却是训狐权摄舜举意以此话戏诮王廷老等不分明别是非隔得一日有周邠李行中二人亦来与同游径山苏舜举亦来山中相见周邠作诗某次韵和答兼赠苏舜举云年来战纷华渐觉夫子胜欲求五亩宅洒扫乐清净学道恨日浅问禅惭听莹聊为山水行遂此糜鹿性独游吾未果覔伴谁复听吾宗古遗直穷达付前定餔糟醉方熟洒面呼不醒奈何效燕蝠屡欲争晨瞑不如从我游髙论发犀柄溪南渡横木山寺称小径幽寻自兹始归路微月映南望功臣山云外盘飞磴二更渡锦水再宿留石镜缅懐周与李能作洛生咏明朝三子至诗律严号令篮舆置纸笔得句轻千乗玲珑苦竒秀名实巧相称九仙更幽絶笑语千山应空岩侧破罋飞溜洒浮罄山前见虚迹吏铙鼓竞我生本艰竒尘土满釡甑山禽与野兽知我久蹭蹬笑谓吏还御虎吾有命径山虽云逺行李稍可并颇讶王子猷忽起山隂兴但报菊花开吾当理归榜此诗云餔糟醉方熟洒面呼不醒奈何效燕蝠屡欲争晨瞑轼意以讥讽王廷老等昬闇如醉不从苏舜举擘画简便规例如训狐不分明别是非也
　　知湖州日周邠作长韵律诗见寄依韵和答云俯仰东西阅数州老于岐路岂伶优初闻父老推谢令已见儿童迎细侯政拙年年祈水旱民劳处处避嘲讴河吞巨野那容塞盗入防山不易搜仕道固应慙孔孟扶颠未可责求由渐谋田舍犹懐禄未脱风涛且傍洲罔罔可怜真丧狗时时相触是虚舟朅来震泽都如梦只有苕溪可倚楼斋酿酸甜如蜜水乐工零落似风瓯逺思顔栁并诸谢近忆张陈与老刘风定轩窓飞豹脚雨余栏槛上蜗牛旧游到处皆苍藓同甲惟君尚黒头忆昔湖山共寻胜相逢杯酒两忘忧醉看梅雪清香过夜掉风船骇汗流百首共成山上集三人俱作月中游海南未起垂天翼涧底仍依径寸庥已许秋风归过我预忧诗笔老难酬此生嵗月行飘忽晩节功名亦缪悠犀首正縁无事饮冯驩应为有鱼留从今便踏青州麴薄酒知君笑督邮此诗云俯仰东西阅数州老来岐路岂伶优初闻父老推谢令已见儿童迎细侯政拙年年祈水旱民劳处处避嘲讴河吞巨野那容塞盗入防山不易搜仕道固应慙孔孟扶颠未可责求由意自言迁徙数州未防朝廷擢用老于道路并所至遇水旱盗贼夫役数起民劳以讥朝廷政事阙失并新法不便之所致也言已仕而道不行则非仕道也故有慙于孔孟孔子责仲由冉求云危而不持颠而不扶则将焉用彼相矣颠谓倾仆也意以讥当今朝政阙失而执政大臣不能扶正倾仆也
　　后杞菊赋云天随生自言常食杞菊及夏五月枝叶老硬气味苦澁犹食不已因作赋以自广始余常疑之以为士不遇穷约可也至于饥饿嚼齧草木则过矣而余仕宦十有九年家日益贫衣食之奉殆不如昔时及移守胶西意且一饱而斋厨索然不堪其忧日与通守刘君廷式循古城废圃求杞菊食之扪腹而笑然后知天随之言可信不缪作后杞菊赋以自嘲且解之云吁嗟先生谁使汝坐堂上称太守前賔客之造请后掾属之趍走朝衙达午夕坐过酉曽杯酒之不设揽草木以诳口对案嚬蹙举箸噎呕昔隂将军设麦饭与葱叶井丹推去而不齅怪先生之眷眷岂故山之无有先生忻然而笑曰人生一世如屈伸肘何者为贫何者为富何者为美何者为陋或糠覈而瓠肥或梁肉而黒痩何侯方丈庾郎三九较丰约于梦寐卒同归于一朽吾方以杞为粮以菊为糗春食苗夏食叶秋食花实而冬食根庶几乎西河南阳之寿此赋云及移守胶西意且一饱而始至之日斋厨索然不堪其忧以讥新法减刻公使钱太甚斋醖厨膳皆索然无备也















　　渔隐丛话前集巻四十五
　　钦定四库全书
　　渔隐丛话前集巻四十六
　　宋　胡仔　撰
　　东坡九
　　王定国闻见近録云王和父尝言苏子瞻在黄州上数欲用之王禹玉辄曰轼尝有此心惟有蛰龙知之句陛下龙飞在天而不敬乃反求知蛰龙乎章子厚曰龙者非独人君人臣皆可以言龙也上曰自古称龙者多矣如荀氏八龙孔明卧龙岂人君也及退子厚诘之曰相公乃覆人家族邪禹玉曰此舒亶言尔子厚曰亶之唾亦可食乎
　　石林诗话云元丰间苏子瞻系御史狱神宗本无意深罪子瞻时相进呈忽言苏轼于陛下有不臣意神宗改容曰轼固有罪然于朕不应至是卿何以知之时相因举轼桧诗根到九泉无曲处嵗寒惟有蛰龙知之句陛下龙飞在天轼以为不知已而求知地下之蛰龙非不臣而何神宗曰诗人之词安可如此论彼自咏桧何预朕事时相语塞子厚亦从旁解之遂薄其罪子厚尝以语余且以丑言诋时相曰人之害物无所忌惮有如是也二説未知孰是
　　东坡云余家有歙研底有欵识云吴顺义元年处士汪少微铭之松操凝烟楮英铺雪毫颖如飞人间五絶所颂者三物耳葢研与少微为五邪
　　苕溪渔隐曰东坡凤咮古研铭云帝规武夷作茶囿山为孤凤翔且嗅下集芝田啄琼玖玉乳金沙散虚窦残璋断璧泽而黝治为书研美无有至珍惊世初莫售黒眉黄眼争妍陋苏子一见名凤咮坐令龙尾羞牛后余至富沙按其地里武夷在富沙之西崇安县去城二百余里北苑在富沙之北建安县去城二十五里北苑乃龙焙每嵗造贡茶之处即与武夷相去逺甚其言帝规武夷作茶囿者非也想当时传闻不审又以武夷山为凤皇山故有山为孤凤翔且嗅之句其实北苑茶山乃名凤皇山也北苑土色膏腴山宜植茶石殊少亦顽燥非研材余屡至北苑询之土人初未尝以此石为研方悟东坡为人所诳耳若剑浦黯淡有一种石黒眉黄眼自旧人以为研余意凤咮研必此滩之石然亦与武夷相去逺矣又荔枝叹云君不见武夷溪边粟粒芽前丁后蔡相笼加亦误指其地武夷未尝有茶茶之精絶者乃在北苑自有一溪南流至富沙城下方与西来武夷溪水合流东去剑浦固亦不可雷同言之东坡云昨夜梦参寥师携轴诗见过觉而记其饮茶两句云寒食清明都过了石泉槐火一时新梦中问火固新矣泉何故新答曰俗以清明淘井当续成诗以记其事
　　三山老人语録云五代时郑遨茶诗云嫩芽香且灵吾谓草中英夜臼和烟捣寒炉对雪烹罗忧碧粉散尝见緑花生最是堪珍重能令睡思清范文正公诗云黄金碾畔緑尘飞碧玉瓯中翠涛起茶色以白为贵二公皆以碧緑言之何邪
　　学林新编云茶之佳品造在社前其次则火前谓寒食前也其下则雨前谓谷雨前也佳品其色白若碧緑者乃常品也茶之佳品芽蘖细微不可多得若取数多者皆常品也茶之佳品皆防啜之其煎啜之者皆常品也齐已茶诗曰甘传天下口贵占火前名又曰髙人爱惜藏岩里白瓿封题寄火前丁谓茶诗曰开缄试新火须汲逺山泉凡此皆言火前葢未知社前之品为佳也郑谷茶诗曰入坐半瓯轻泛緑开缄数片浅含香郑云叟茶诗曰罗忧碧粉散尝见緑花生沈存中论茶谓黄金碾畔緑尘飞碧玉瓯中翠涛起宜改緑为玉翠为素此论可也而举一夜风吹一寸长之句以为茶之精美不必以雀舌鸟觜为贵今案茶至于一寸长则其芽叶大矣非佳品也存中此论曲矣卢仝茶诗曰开缄宛见谏议面手阅月团三百片薛能谢刘相公寄茶诗曰两串春团敌夜光名题天柱印维阳茶之佳品珍逾金玉未易多得而以三百片惠卢仝以两串寄薛能者皆下品可知也齐已诗角开香满室炉动緑凝铛丁谓诗曰末细烹还好铛新味更全此皆煎啜之也煎啜之者非佳品矣唐人于茶虽有陆羽为之説而持论未精至本朝蔡君谟茶録既行则持论精矣以茶録而覈前贤之诗皆未知佳味者也
　　蔡寛夫诗话云唐以前茶惟贵蜀中所产孙楚歌云茶出巴蜀张孟阳登成都楼诗云芳茶冠六情溢味播九区他处未见称者唐茶品虽多亦以蜀茶为重然惟湖州紫笋入贡每嵗以清明日贡到先荐宗庙然后分赐近臣紫笋生顾渚在湖常二境之间当采茶时两郡守毕至最为盛防杜牧诗所谓溪尽停蛮棹旗张卓翠苔栁村穿窈窕松涧渡喧豗刘禹锡何处人间似仙境春山携妓采茶时皆以此建茶絶亡贵者仅得挂一名尔至江南李氏时渐见贵始有团圏之制而造作之精经丁晋公始大备自建茶出天下所产皆不复可数今出处壑源沙溪土地相去丈尺之间品味已不同谓之外焙况他处乎则知虽草木之微其显晦亦自有时然唐自常衮以前闽中有未读书者自衮教之而欧阳詹之徒始出而终唐世亦不甚盛今闽中举子常数倍天下而朝廷将相公卿每居十四五人物尚尔况草木微物也顾渚涌金泉每造茶时太守先祭拜然后水渐出造贡茶毕水稍减至贡堂茶毕已减半太守茶毕遂涸葢常时无水也或闻今龙焙泉亦然苕溪渔隠曰北苑官焙也漕司嵗以入贡茶为上壑源私焙也土人亦入贡茶为次二焙相去三四里间若沙溪外焙也与二焙相去絶逺自隔一溪茶为下山谷诗云莫遣沙溪来乱真正谓此也官焙造茶常在惊蛰后一二日兴工采摘是时茶芽已皆一枪葢闽中地暖如此旧读欧公诗有喊山之説亦传闻之譌耳龙焙泉即御泉也水之増减亦随水旱初无渐出遂涸之异但泉味极甘正宜造茶耳
　　东斋记事云蜀中数处产茶雅州防顶最佳其生最晩在春夏之交其地即书所谓蔡防旅平者也方茶之生云雾覆其上若有神物防持之
　　遯斋闲览云茶古不着所出本草云出益州唐以防山顾渚蕲门者为上品尚杂以苏椒之类故李泌诗云旋沫翻成碧玉池添苏散出琉璃眼遂以碧色为贵止曰煎茶不知防试之妙大率皆草茶也陆羽茶经綂言福建泉韶等十州所出者其味极佳而已今建安为天下第一
　　髙斋诗话云郑可简以贡茶进用累官职至右文殿修撰福建路转运使其侄千里于山谷间得朱草可简令其子待问进之因此得官好事者作诗云父贵因茶白儿荣为草朱而千里以从父夺朱草以予子譊譊不已待问得官而归盛集为庆亲姻毕集众皆賛喜可简云一门侥幸其侄遽云千里埋寃众皆以为的对是时贡茶一方骚动故也苕溪渔隐曰余观东坡荔支叹注云大小龙茶始于丁晋公而成于蔡君谟欧阳永叔闻君谟进小龙团惊叹曰君谟士人也何至作此事今年闽中监司乞进鬬茶许之故其诗云武夷谿边粟粒芽前丁后蔡相笼加争新买宠各出意今年鬭品充官茶则知始作俑者大可罪也
　　苕溪渔隐曰诗云谁谓荼苦尔雅云槚苦荼注树似栀子今呼早采者为荼晚采者为茗一名荈蜀人名之苦荼故东坡乞茶防诗云周诗记苦荼茗饮出近世初縁厌梁肉假此雪昏滞葢谓是也六一居士尝新茶诗云泉甘器洁天色好坐中防择客亦佳东坡守维扬于石塔寺试茶诗云禅窓丽午景蜀井出氷雪坐客皆可人鼎器手自洁正谓谚云三不防也
　　西清诗话云叶涛诗极不工而喜赋咏尝有试茶诗云碾成天上龙兼凤煮出人间蟹与虾好事者戏云此非试茶乃碾玉匠人尝南食也
　　唐子西鬭茶记云唐相李衞公好饮惠山泉置驿传送不逺数千里而近世欧阳少师作龙茶录序称嘉祐七年亲享明堂致斋之夕始以小团分赐二府人给一饼不敢碾试至今藏之时熈宁元年也吾闻茶不问团銙要之贵新水不问江井要之贵活千里致水真伪固不可知就令识真已非活水自嘉祐七年壬寅至熈宁元年戊申首尾七年更阅三朝而赐茶犹在此岂复有茶味哉苕溪渔隐曰壬午之春余赴官闽中漕幕遂得至北苑观造贡茶其最精即水芽细如针用御泉水研造社前已尝贡余每片计工直四万钱分试其色如乳平生未尝或啜此好茶亦未尝尝茶如此之蚤也
　　苕溪渔隐曰鲁直诸茶词余谓品令一词最佳能道人所不能言尤在结尾三四句词云凤舞团团饼恨分破教孤伶金渠体净只轮慢碾玉尘光莹汤响松风早减了二分酒病味浓香永醉乡路成佳境恰如灯下故人万里归来对影口不能言心下快活自省
　　东坡云余幼时里人程建用杨咨家弟子由防草舍中大雨联句六言程云庭松偃葢如醉杨云夏雨凄凉似秋仆云有客髙吟拥鼻子由云无人共吃馒头坐皆絶倒今四十余年矣
　　三山老人语録云苏子由尝作省事诗云早嵗读书无甚解晩年省事有竒功葢省事即省念入道之门也夷坚志云绍兴二年防寇谢达陷惠州民居官舍焚荡无遗独留东坡白鹤故居并率其徒葺治六如亭烹羊致奠而去次年海寇黎盛犯潮州悉毁城堞且纵火至吴子野近居盛登开元寺塔见之问左右曰是非苏内翰藏图书处否麾兵救之复料吴氏嵗寒堂民屋附近者赖以不爇甚众是皆剧贼而知尊敬苏公如此彼欲火其书者可不愧乎



　　渔隐丛话前集巻四十六
　　钦定四库全书
　　渔隐丛话前集巻四十七
　　宋　胡仔　撰
　　山谷上
　　洪驹父诗话云山谷父亚夫诗自有句法山谷书其大孤山宿赵屯两诗刻石于落星寺两诗警拔世多见之矣余记其怪石一絶句云山水怪着薜荔天禄辟邪眠莓苔钩帘坐对心语口曽见汉唐池馆来老杜祖审言与沈宋同时诗极工不在沈宋下故老杜诗云吾祖诗冠古同年防主恩是也山谷句法髙妙葢其源流有所自云
　　漫叟诗话云山谷诗云遣闷闷不离眼前避愁愁亦知人处乃出庾子山愁赋云深藏欲避愁愁已知人处山谷云竹夫人乃凉寝竹器憩臂休膝非夫人之职而冬夏青青竹之所长故为名曰青奴尝作诗曰秾李四弦风拂席昭华三弄月侵牀我无红袖堪娱夜正要青奴一味凉秾李昭华贵人家二女奴也苕溪渔隐曰吕居仁咏秋后竹夫人诗云与君宿昔尚同牀正坐西风一夜凉便学短檠墙角弃不如团扇箧中藏人情易变乃如此世事多虞祗自伤却笑班姬与陈后一生辛苦望专房晁无咎诗不见班姬与陈后宁闻衰落尚专房居仁用此语也
　　禁脔云鲁直换字对句法如只今满坐且尊酒后夜此堂空月明清谈落笔一万字白眼举觞三百杯田中谁问不纳履坐上适来何处蝇秋千门巷火新改桑柘田园春向分忽乗舟去值花寄得书来应麦秋其法于当下平字处以仄字易之欲其气挺然不羣前此未有人作此体独鲁直变之苕溪渔隠曰此体本出于老杜如宠光蕙叶与多碧防注桃花舒小红一双白鱼不受钓三寸黄柑犹自青外江三峡且相接斗酒新诗终日疎负盐出井此溪女打鼓发船何郡郎沙上草阁栁新暗城边野池莲欲红似此体甚多聊举此数联非独鲁直变之也余尝效此体作一联云天连风色共髙运秋与物华俱老成今俗谓之拗句者是也
　　张文潜云以声律作诗其末流也而唐至今诗人谨守之独鲁直一扫古今出胷臆破弃声律作五七言如金石未作钟磬声和浑然有律吕外意近来作诗者颇有此体然自吾鲁直始也苕溪渔隐曰古诗不拘声律自唐至今诗人皆然初不待破弃声律诗破弃声律老杜自有此体如絶句漫兴黄河江畔独步寻花夔州歌春水生皆不拘声律浑然成章新竒可爱故鲁直效之作病起荆州江亭即事谒李材叟兄弟谢答闻善絶句之类是也老杜七言如题省中院壁望岳江雨有懐郑典设昼梦愁强戏为吴体十二月一日三首鲁直七言如寄上叔父夷仲次韵李任道晩饮锁江亭兼简履中南玉寥致平送緑茘支赠郑郊之类是也此聊举其二三览者当自知之文潜不细考老杜诗便谓此体自吾鲁直始非也鲁直诗本得法于杜少陵其用老杜此体何疑老杜自我作古其诗体不一在人所喜取而用之如东坡在岭外游博罗香积寺同正辅游白水山闻正辅将至以诗迎之皆古诗而终篇对属精切语意贯穿此亦是老杜体如岳麓山道林二寺行追酬故髙蜀州人日见寄入衡州奉赠李八丈判官晩登瀼上堂之类槩可见矣
　　石林诗话云蜀人石翼黄鲁直在黔中时游从最久尝言见鲁直自矜诗一联云人得交游是风月天开图画即江山以为晩年最得意每举以教人而终不能成篇葢不欲以常语杂之然鲁直自有山围燕坐图画出水作夜窓风雨来余以谓气格当胜前联也
　　山谷云诗词髙胜要从学问中来后来学诗者虽时有妙句譬如合眼摸象随所触体得一处非不即似要且不是若开眼全体见之合古人处不待取证也又云诗文不可凿空强作待境而生便自工耳每作一篇先立大意长篇须曲折三致意乃可成章
　　后山诗话云乞猫诗秋来鼠辈欺猫死窥瓮翻盘搅夜眠闻道狸奴将数子买鱼穿栁聘衔蝉虽滑稽而可喜千嵗而下读者如新
　　西清诗话云鲁直少警悟八嵗能作诗送人赴举云送君归去明主前若问旧时黄庭坚谪在人间今八年此已非髫稚语矣
　　桐江诗话云世传山谷七嵗作牧童诗云骑牛逺逺过前村短笛风吹隔陇闻多少长安名利客机闗用尽不如君
　　王直方诗话云山谷谓洪父云甥最爱老舅诗中何语父举蜂房各自开戸牖蚁穴或梦封侯王黄流不解涴明月碧树为我生凉秋以为深类工部山谷云得之矣肠字韵茶诗山谷自和云曲几团蒲听煮汤煎成车声绕羊肠东坡见之云黄九怎得不穷张文潜尝谓余曰黄九似桃李春风一杯酒江湖夜雨十年灯真是竒语苕溪渔隠曰汪彦章有千里江山渔笛晩十年灯火客毡寒之句效山谷体也余亦尝效此体作一联云钓艇江湖千里梦客氊风雪十年寒
　　吕氏童防训云或称鲁直桃李春风一杯酒江湖夜雨十年灯以为极至鲁直自以此犹砌合须石吾甚爱之勿使牛砺角牛砺角尚可牛鬭残我竹乃可言至耳然如鲁直百里大夫冢诗与快阁诗巳自见成就处也侯鲭録云熈宁中黄鲁直为宫教五开府者酒余脱浅色香罗袄衣之鲁直醉中作诗曰叠送香罗浅色衣着来春气入书帷到家慈母惊相问为説王孙脱赠时苕溪渔隐曰山谷诗焉知冶容子掩袂泣前鱼事见文选中山王孺子妾歌注魏王与龙阳君共船而钓得十余鱼而弃之泣下曰臣始得鱼甚喜后得益多而大欲弃前所得也今臣得拂枕席爵至人君四海之内美人甚多闻臣得幸毕褰裳而趋臣亦同所得鱼将弃矣得无涕乎王乃令曰敢言美人者族
　　山谷云江南野中有一种小白花木髙数尺春开极香野人谓之郑花王荆公尝欲作诗而陋其名予请名曰山矾野人采郑花以染黄不借矾而成色故名山矾海岸孤絶处补陀山译者以谓小白花予疑即此花尔不然何以观音老人端坐不去邪诗曰北岭山矾取次开清风正用此时来平生习气难料理爱着幽香未拟回又咏水仙花有山矾是弟梅是兄之句
　　髙斋诗话云唐人题唐昌观玉蘂花诗云一树珑松玉刻成飘廊防地色轻轻女冠夜覔香来处唯见堦前碎月明今玚花即玉蘂花王介甫以比玚谓当用此玚字葢玚玉名取其白耳鲁直又更其名为山矾谓可以染也庐陵段谦叔多闻士也家藏异书古刻至多有杨汝士与白二十二帖云唐昌玉蘂以少故见贵耳自来江南山山有之土人取以供染事不甚惜也则知玚花之为玉蘂断无疑矣傅子容见此帖乃作絶句云比玚更矾总未佳要须博物似张华因观异代前贤帖知是唐昌玉蘂花苕溪渔隠曰余放浪林泉之日久矣屡从樵夫野叟问所谓郑花者指其木谓余曰此郑木也其叶如冻青髙二三丈或有小者亦丈余暮春开花如冻青花虽香而甚烈全不旖旎但山谷云江南野中有一种小白花木髙数尺春开极香与余所见全不类今江浙山野间别有一种其木髙二三尺或五六尺初春开小白花极香而有逺韵土人谓之白丁香花但其叶不能染黄耳未知孰是
　　蔡寛夫诗话云李衞公玉蘂花诗云玉蘂天中树金銮昔共窥注以为禁林有此木吴人不识自文饶赏玩始得名此为润州招隠山作也碑今裂为四段在通判防中而招隠无复此花矣询之土人皆莫知为何物或云即今扬州后土祠琼花乃是自王元之始易其名晏元献尝以李善文选注质之云琼乃赤玉与花不类也苕溪渔隠曰余顷嵗往来湘中屡游浯溪徘徊磨崖碑下读诸贤留题惟鲁直文潜二诗杰句伟论殆为絶唱后来难复措词矣鲁直诗云春风吹船着浯溪扶藜上读中兴碑平生半世看墨本摩挲石刻鬓成丝明皇不作包桑计颠倒四海由禄儿九庙不守乗舆西万官奔窜鸟择栖抚军监国太子事何乃趣取大物为事有至难天幸耳上皇局蹐还京师内间张后色可否外间李父頥指挥南内凄凉几茍活髙将军去事尤危臣结舂陵二三策臣甫杜鹃再拜诗安知忠臣痛至骨后世但赏琼琚词同来野僧六七辈亦有文士相追随断崖苍藓对立久冻雨为洗前朝悲文潜诗云玉环妖血无人扫渔阳马厌长安草潼闗战骨髙于山万里君王蜀中老金戈铁马从西来郭公凛凛英雄才举旗为风偃为雨洒扫九庙无尘埃元功髙名谁与纪风雅不继骚人死水部胷中星斗文太师笔下蛟龙字天遣二子传将来髙山十丈磨苍崖谁持此碑入我室使我一见昏眸开百年废兴増叹慨当时数子今安在君不见荒凉浯水弃不收时有游人打碑卖
　　洪驹父诗话云记梦诗云众真絶妙拥灵君晓然梦之非纷纭窓中逺山是眉黛席上榴花皆舞裠借问琵琶得闻否灵君色庄妓揺手两客争棊烂斧柯一儿壊局君不呵杏梁归燕空语多奈此云窓雾閤何余尝问山谷云此记一段事也尝从一贵宗室携妓游僧寺酒防剧诸妓皆散入僧房中主人不怪也故有晓然梦之非纷纭之句
　　冷斋夜话云鲁直元祐初昼卧菩提寺时新秋雨过凉甚梦与一道士牵衣升云而去望见云涛际天梦中问道士无舟可济且公安之道士曰与公游蓬莱即袜而履之鲁直意不欲行道士强邀之俄觉大风吹鬓毛骨为战慓道士令但敛目惟闻足底声如松风猎猎忽有犬吠开目不见道士惟见宫殿千门万戸鲁直徐入有两玉人导升殿主者衣绛折仙冠执麈尾仙女拥侍之中有一女方整琵琶鲁直爱其风韵顾之忘揖主者主者色庄故其句云试问琵琶可闻否灵君色庄妓揺手顷与余同宿九江舟中亲为余言之二説不同未知孰是
　　漫叟诗话云山谷晩年草字髙出古人余尝收得草书陶渊明结庐在人境一篇纸尾复作行书小字跋之云往时作草殊不称意人甚爱之惟钱穆父苏子瞻以为笔俗予心知其然而不能改数年百忧所集不复玩思于笔墨试以作草乃能蝉蜕于尘埃之外然自此人当不爱耳又荣衰无定在一篇跋云陶渊明此诗乃知阮嗣宗当敛袵何况鲍谢诸子邪诗中不见斧斤而磊落清壮惟陶能之又题大云仓达观台一首痩藤柱到风烟上乞与游人眼豁开不知眼界濶多少白鸟飞尽青天回又甲子春过杨州芍药未开一首春风十里珠帘卷髣髴三生杜牧之红药梢头初茧栗扬州风物鬓成丝
　　王直方诗话云酴醿本酒名也世以其开花顔色似之故以取名山谷所以有名字因壶酒风流付枕帏之句又云风流彻骨成春酒梦寐宜人入枕囊韩持国絶句云平生为爱此香浓仰面尝迎落絮风长恐春归有遗恨典刑犹在酒杯中
　　冷斋夜话云前辈作花诗多用美女比其状如曰若教解语应倾国任是无情也动人尘俗哉山谷作酴醿诗曰露湿何郎试汤饼日烘荀令炷炉香乃用美丈夫比之特出类也而吾叔渊才作海棠诗又不然雨过温泉浴妃子露浓汤饼试何郎意尤佳也
　　吕氏童防训云义山雨诗摵摵度园依依傍水轩此不待説雨自然知是雨也后来鲁直无已诸人多用此体作咏物诗不待分明説尽只髣髴形容便见妙处如鲁直酴醿诗云露湿何郎试汤饼日烘荀令炷炉香苕溪渔隠曰诗人咏物形容之妙近世为最如梅圣俞猬毛苍苍磔不死铜盘矗矗钉头生吴鸡鬭败绛帻碎海蚌扶出真珠明诵此则知其咏芡也东坡海山仙人绛罗襦红纱中单白玉肤不须更待妃子笑风骨自是倾城姝诵此则知其咏茘支也张文潜平池碧玉秋波莹緑云拥扇青揺柄水宫仙女鬭新妆轻步凌波踏明镜诵此则知其咏莲花也如唐彦谦咏牡丹诗云为云为雨徒虚语倾国倾城不在人罗隠咏牡丹诗云若教解语应倾国任是无情也动人非不形容但不能臻其妙处耳苏黄又有咏花诗皆托物以寓意此格尤新竒前人未之有也东坡谢杜沂游武昌以酴醿见惠诗云凄凉吴宫阙红粉埋故苑至今微月夜笙箫来絶巘余妍入此花千载尚清婉山谷咏水仙花诗云凌波仙子生尘袜水面盈盈步微月是谁招此断肠魂种作寒花寄愁絶咏桃花絶句云九疑山中萼緑华黄云承袜到羊家真筌虫蚀诗句断犹托余情开此花余尝因庭下黄白菊花相间开遂效此格作诗咏之曰何处金钱与玉钱化为蝴蝶夜翩翩青丝网住芳丛上开作秋花取意妍金玉钱事见杜阳杂编唐穆宗时禁中花开夜有蛱蝶数万飞集花间宫人以罗巾扑之无有获者上令张网空中得数百迟明视之皆库中金玉钱也古人有咏玉簮花诗云燕罢瑶池阿母家飞琼扶上紫云车玉簮坠地无人拾化作东南第一花称此格也













　　渔隐丛话前集巻四十七
　　钦定四库全书
　　渔隐丛话前集巻四十八
　　宋　胡仔　撰
　　山谷中
　　后山诗话云黄词云断送一生惟有破除万事无过葢韩诗有云断送一生惟有酒破除万事无过酒才去一字遂为切对而语益峻又云杯行到手莫留残不道月明人散谓思相离之忧则不得不尽而俗士改为留连遂使两句相失正如论诗云一方明月可中庭可不如满也
　　王直方诗话云宗室大年名令穰喜微行而善画小景山谷赠之以诗云挥毫不作小池塘芦荻江边落雁行虽有珠帘笼翡翠不忘烟雨罩鸳鸯葢有所讥也冷斋夜话云秦少游责雷州诗曰南土四时都热愁人日夜俱长安得此身如石一时忘了家乡黄鲁直责宜州诗曰老色日上面懽悰日去心今既不如昔后当不如今轻纱一幅巾小簟六尺牀无客尽日静有风终夜凉少游钟情故诗酸楚鲁直学道故诗闲暇至东坡则云平生万事足所欠唯一死英特迈往之气可畏而仰哉苕溪渔隠曰老色日上面懽悰日去心今既不如昔后当不如今乃白乐天东城寻春诗也轻纱一幅巾小簟六尺牀无客尽日静有风终夜凉亦白乐天竹窓诗也二诗既非鲁直所作冷斋何为妄有学道闲暇之语邪
　　苕溪渔隠曰荆公诗秪向贫家促机杼几家能有一钩丝山谷诗云莫作秋虫促机杼贫家能有几钩丝荆公又有小立伫幽香之句山谷亦有小立近幽香之句语意全然相类二公岂窃诗者王直方云当是暗合亶其然乎
　　后山诗话云唐人不学杜诗惟唐彦谦与今黄庶谢景初学之鲁直黄之子谢之壻其于二父犹子美之于审言也然过于出竒不知杜之遇物而竒也三江五湖平漫千里因风石而竒耳
　　隠居诗话云黄庭坚喜作诗得名好用南朝人语专求古人未使之一二竒字缀葺而成诗自以为工其实所见之僻也故句虽新竒而气乏浑厚吾尝作诗题其编后畧曰端求古人遗琢削手不停方其得玑羽往往失鹏鲸葢谓是也
　　苕溪渔隠曰吕居仁近时以诗得名自言传衣江西尝作宗派图自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革李錞韩驹李彭晁冲之江端本杨符谢薖夏傀林敏功潘大观何觊王直方僧善权髙荷合二十五人以为法嗣谓其源流皆出豫章也其宗派图序数百言大畧云唐自李杜之出焜燿一世后之言诗者皆莫能及至韩栁孟郊张籍诸人激昂奋厉终不能与前作者并元和以后至国朝歌诗之作或传者多依效旧文未尽所趣惟豫章始大出而力振之抑扬反覆尽兼众体而后学者同作并和虽体制或异要皆所传者一予故录其名字以遗来者余窃谓豫章自出机杼别成一家清新竒巧是其所长若言抑扬反覆尽兼众体则非也元和至今骚翁墨客代不乏人观其英词杰句真能发明古人不到处卓然成立者甚众若言多依效旧文未尽所趣又非也所列二十五人其间知名之士有诗句传于世为时所称道者止数人而已其余无闻焉亦滥登其列居仁此图之作选择弗精议论不公余是以辨之
　　吕氏童防训云学古人文字须得其短处如杜子美诗颇有近质野处如封主簿亲事不合诗之类是也东坡诗有汗漫处鲁直诗有太尖新太巧处皆不可不知东坡诗如成都画手开十眉楚山固多猿青者黠而寿皆穷极思致出新意于法度表前贤所未到然学者专力于此则亦失古人作诗之意苕溪渔隠曰童防训乃居仁所撰讥鲁直诗有太尖新太巧处无乃与江西宗派图所云抑扬反覆尽兼众体之语背驰乎
　　冷斋夜话云山谷南迁与余防于长沙留碧湘门一月李子光以官舟借之为憎疾者腹诽因携十六口买小舟余以舟迫窄为言山谷笑曰烟波万顷水宿小舟与大厦千楹醉眠一榻何所异道人缪矣即解繂去闻留衡阳作诗写字因作长短句寄之曰大厦吞风吐月小舟坐水眠空雾窓春晓翠如葱睡起云涛正涌往事回头笑处此生弹指声中玉牋佳句敏惊鸿闻道衡阳价重时余方还江南山谷和其词曰月仄金盆堕水雁回醉墨书空君诗秀絶雨园葱想见衲衣寒拥蚁穴梦魂人世杨花踪迹风中莫将社燕笑秋鸿处处春山翠重山谷云诗者人之情性也非强谏争于廷怨忿诟于道怒邻骂坐之为也其人忠信笃敬抱道而居与时乖逢遇物悲喜同牀而不察并世而不闻情之所不能堪因发于呻吟调笑之声胷次释然而闻者亦有所劝勉比律吕而可歌列干羽而可舞是诗之美也其发为讪谤侵陵引颈以承戈披襟而受矢以快一朝之忿者人皆以为诗之过是失诗之防非诗之过也
　　山谷云尝作得两句云清鉴风流归贺八飞扬跋扈付朱三未知可赠谁遂不能成章又尝嘲一浴浊者人云浊气扑不破清风倒射回东坡言无以复加
　　类苑云鲁直善用事若正尔填塞故实旧谓之防簿今谓之堆垜死尸如咏猩猩毛笔诗云平生几两屐身后五车书又云管城子无食肉相孔方兄有絶交书精妙隠密不可加矣当以此语反三隅也
　　吕氏童防训云东坡诗云赋诗必此诗定知非诗人此或一道也鲁直作咏物诗曲当其理如猩猩笔诗平生几两屐身后五车书其必此诗哉
　　苕溪渔隠曰正法眼藏云石头一日问药山曰子近日作麽生山曰皮肤脱落尽惟有真实在鲁直别杨明叔诗云皮毛剥落尽惟有真实在全用药山禅语也王直方诗话云谢王炳之惠玉版纸诗云王侯鬓若縁坡竹此出髥双传炳之大以为憾送零陵主簿夏君玉诗末云因行访幽禅头陁烟雨外葢君玉头甚大故以此戏之
　　冷斋夜话云王荣老尝官于观州罢官渡观江七日风作不得济父老曰公舟中必有竒异此江神极灵当献之得济荣老顾无有止有黄麈尾以献之风如故又以端石研献之风愈作又以宣包虎帐献之皆不验夜卧念曰有鲁直草书扇头子题韦应物诗曰为怜幽草涧边行上有黄鹂绕树鸣春潮带雨晩来急野渡无人舟自横公取视慌惚之势曰我犹不识宁识之乎持以献之香火未收天水相照如两镜对展南风徐来帆一饷而济予谓观江神必元祐迁客之不然何嗜之深耶
　　东坡云鲁直作渔父词云新妇矶头眉黛愁女儿浦口眼波秋惊鱼错认月沈钩青蒻笠前无限事緑蓑衣底一时休斜风细雨转船头其词清新婉丽闻其得意自言以水光山色替却玉肌花貌此乃真得渔父家风也然才出新妇矶又入女儿浦此渔父无乃太澜浪也王直方诗话云读书头欲白相对眼终青身更万事已头白相对百年终眼青看镜白头知我老平生青眼为君明故人相见尚青眼新贵即今多白头江山万里将头白骨肉十年终眼青白头逢国士青眼酒樽开此坡谷所作也其用青眼对白头者非一而工拙亦各有差耳老杜亦云别来头并白相对眼终青
　　苕溪渔隠曰鲁直观伯时书马诗云仪鸾供帐饕虱行翰林湿薪爆竹声风帘官烛泪纵横木穿石槃未渠透坐窓不遨令人瘦贫马百菣逢一豆眼明见此玉花骢径思着鞭随诗翁城西野桃寻小红此格禁脔谓之促句换韵其法三句一换韵三叠而止此格甚新人少用之余尝以此格为鄙句云青玻瓈色莹长空烂银盘挂屋山东晩凉徐度一襟风天分风月相管领对之技痒谁能忍吟哦自恨诗才窘扫寛露坐发兴新浮蛆琰琰抛青春不妨举醆成三人
　　山谷云人生嵗衣十匹日饭两盂而终嵗薾然疲役此何理邪男女婚嫁縁渠侬随地自有衣食分齐所谓诞寘之隘巷牛羊腓字之其不应冻饿沟壑者天不能杀也今蹙眉终日正为百草忧春雨耳青山白云江湖之湛然可复有不足之叹邪










　　渔隐丛话前集巻四十八
　　钦定四库全书
　　渔隐丛话前集巻四十九
　　宋　胡仔　撰
　　山谷下
　　后山诗话云学诗当以子美为师有规矩故可学退之于诗本无解处以才髙而好耳渊明不为诗写其胷中之妙耳学杜无成不失为功无韩之才与陶之妙而学其诗终乐天耳
　　唐子西语録云六经之后便有司马迁三百五篇之后便有杜子美六经不可学亦不须学故作文当学司马迁作诗当学杜子美二书亦须常读所谓不可一日无此君也
　　苕溪渔隠曰近时学诗者率宗江西然殊不知江西本亦学少陵者也故陈无已曰豫章之学博矣而得法于少陵故其诗近之今少陵之诗后生少年不复过目抑亦失江西之意乎江西平日语学者为诗防趣亦独宗少陵一人而已余为是説葢欲学诗者师少陵而友江西则两得之矣
　　吕居仁与曽吉甫论诗第一帖云宠谕作诗次第此道不讲久矣如本中何足以知之或励精潜思不便下笔或遇事因感时时举扬工夫一也古之作者正如是耳惟不可凿空强作出于牵强如小儿就学俯就课程耳楚词杜黄固法度所在然不若徧考精取悉为吾用则姿态横出不窘一律矣如东坡太白诗虽规摹广大学者难依然读之使人敢道澡雪滞思无穷苦艰难之状亦一助也要之此事须令有所悟入则自然越度诸子悟入之理正在工夫勤惰间耳如张长史见公孙大娘舞剑顿悟笔法如张者专意此事未尝少忘胷中故能遇事有得遂造神妙使它人观舞剑有何干涉非独作文学书而然也和章固佳然本中犹窃以为少新意也近世次韵之妙无出苏黄虽失古人唱酬之本意然用韵之工使事之精有不可及者第二帖云诗巻熟读深慰寂寞防问加勤尤见乐善之切不独为诗贺也其间大概皆好然以本中观之治择工夫已胜而波澜尚未濶欲波澜之濶必须于规摹令大涵养吾气而后可规摹既大波澜自濶少加治择功已倍于古矣试取东坡黄州已后诗如种松医眼之类及杜子美歌行及长韵近体诗看便可见若未如此而事治择恐易就而难逺也退之云气水也言浮物也水大则物之浮者大小毕浮气之与言犹是也气盛则言之长短与声之髙下皆宜如此则知所以为文矣曹子建七哀诗之类宏大深逺非复作诗者所能及此葢未始有意于言语之间也近世江西之学者虽左规右矩不遗余力而往往不知出此故百尺竿头不能更进一步亦失山谷之防也宋子京笔记云文章必自名一家然后可以传不朽若体规画圆准方作矩终为人之臣仆古人讥屋下架屋信然陆机曰谢朝花于已披启夕秀于未振韩愈曰惟陈言之务去此乃为文之要苕溪渔隠曰学诗亦然若循习陈言规摹旧作不能变化自出新意亦何以名家鲁直诗云随人作计终后人又云文章最忌随人后诚至论也
　　苕溪渔隠曰元祐文章世称苏黄然二公当时争名互相讥诮东坡尝云黄鲁直诗文如蝤蛑江珧柱格韵髙絶盘飱尽废然不可多食多食则发风动气山谷亦云葢有文章妙一世而诗句不逮古人者此指东坡而言也二公文章自今视之世自有公论岂至各如前言葢一时争名之词耳俗人便以为诚然遂为讥议所谓蚍蜉撼大树可笑不自量者邪
　　东坡云读鲁直诗如见鲁仲连李太白不敢复论鄙事虽若不适用然不为无补于世
　　王直方诗话云山谷旧所作诗文名以焦尾弊帚少游云每览此编辄怅然终日殆忘食事邈然有二汉之风今交游中以文墨称者未见其比所谓珠玉在傍觉我形秽也有学者问文潜模范曰看退听藳葢山谷在馆中时自号所居曰退听堂
　　后山诗话云黄诗韩文有意故有工老杜则无工矣然学者先黄韩不由黄韩而为老杜则失之拙易矣吕氏童防训云读庄子令人意寛思大敢作读左传便使人入法度不敢容易二书不可偏废也近世读东坡鲁直诗亦类此
　　漫叟诗话云王侯文采似于莬洪甥人间汗血驹相将问道城南隅无屋止借船官居或云当作官船居非也庾子山赋云风吹云梦冻合船官注船官官船也凡读人诗不可以臆见擅改字
　　王直方诗话云蜡梅山谷初见之作二絶一云金蓓鏁春寒恼人香未展虽无桃李顔风味极不浅一云体薫山麝脐色染蔷薇露披拂不满襟时有暗香度縁此蜡梅盛于京师然交游间亦有不喜之者余尝为作解嘲云纷纷红紫虽无韵映带园林正要渠谁遗一枝香最胜故应有客问何如苕溪渔隐曰东坡亦有蜡梅诗云天工防酥作梅花此有蜡梅禅老家蜜蜂采花作黄蜡取蜡为花亦其物不独山谷有诗也余尝和人咏蜡梅絶句因纪其事云新诗湔拂自苏黄想见当年喜色香草木无情遇真赏岂知千载有余芳
　　石林诗话云外祖晁君诚善诗苏子瞻所谓温厚静深如其为人者也黄鲁直尝诵其小雨愔愔人不寐卧听羸马龁残蒭爱赏不已他日得句云马龁枯萁喧午枕梦惊风雨浪翻江自以为工以语舅氏无咎曰吾诗实发于乃翁前联余始闻舅氏言不解风雨翻江之意一日憩于逆旅闻旁舍有澎湃鞺鞳之声如风浪之歴船者起视之乃马食于槽水与草龃龉于槽间而为此声方悟鲁直之好竒然此亦非可以意索殆适相遇而得之也
　　山谷云贾天锡作意和香自然有富贵气觉诸人家和香极寒气也天锡屡惠此香惟要作诗因以兵衞森画防昼寝凝清香为韵作十小诗赠之犹恨诗语未工未称此香耳然余甚宝此香未尝妄以与人城西张仲谋为我作寒计惠送骐骥院马通薪二百因以香二十饼报之或笑曰不为公诗为地邪应之曰诗或能为人作祟岂若马通薪使氷雪之辰钤下马走皆有挟纩之温邪学诗三十年今乃大觉然见事亦太晩也苕溪渔隠曰十诗中如险心游万仞躁欲生五兵隠几香一炷灵台湛空明诚佳句也
　　漫叟诗话云谚云去家千里勿食萝摩枸杞山谷尝赋道院枸杞诗云去家尚勿食出家安用许时同赋者服其用事精确
　　髙斋诗话云山谷诗云山椒欲雨好云气湖面逆风生水纹
　　汪彦章诗云野田无雨出兆湖水得风生縠纹山谷云古人有言并敌一向千里杀将要须心地收汗马之功读书乃有味弃书册而游息书味犹在胷中久之乃见古人用心处如此则尽心于一两书其余如破竹皆迎刃而解耳古人尝喻植杨杨天下易生之木也倒植之而生横植之而生然一人植之一人拔之虽千日之功皆弃此最善喻也
　　苕溪渔隠曰食笋诗云甘葅和菌耳辛膳胹姜芥菹酢菜也亦作葅侧鱼切胹音而煮熟也
　　潘子直诗话云霜威能折绵之句予问折绵所从来山谷曰劲气方凝海清威正折绵庾肩吾诗也
　　后山诗话云退之以文为诗子瞻以诗为词如教坊雷大使之舞虽极天下之工要非本色今代词手惟秦七黄九耳唐诸人不迨也
　　王直方诗话云洪父常有诗云琅玕严佛界薜茘上僧垣山谷改云琅珰鸣佛屋父前后作诗惟有一朝厌蜗角万里骑鹏背一联最为妙絶山谷亦尝叹赏此句
　　雪浪斋日记云槐夏枣花纂纂麦秋椹子离离不羡十干美酒难忘三百枯棋两部池蛙当妓千山飞鸟催沽引睡直须黄妳曲肱正要青奴此洪驹父少作也又诗云背秋转觉山形痩新雨还添水面肥山形痩之语古今少有道者
　　吕氏童防训云山谷尝谓诸洪言作诗不必多如三百篇足矣某平生诗甚多意欲止留三百篇余者不能认得诸洪皆以为然徐师川独笑曰诗岂论多少只要道尽眼前景致耳山谷回顾曰某所説止谓诸洪作诗太多不能精致耳







　　渔隐丛话前集巻四十九
　　钦定四库全书
　　渔隐丛话前集巻五十
　　宋　胡仔　撰
　　秦少游
　　王直方诗话云少游尝以真字题月团新碾瀹花磁饮罢呼儿课楚词风定小轩无落叶青虫相对吐秋丝一絶于邢敦夫扇上山谷见之乃于扇背复作小草题黄叶委庭观九州小虫催女献功裘金钱满地无人费百斛明珠薏苡秋一絶皆自所作诗也少游后见之复云逼我太甚
　　王直方诗话云山谷避暑城西李氏园题诗于壁云荷气竹风宜永日氷壶凉簟不能回题诗未有惊人句防唤谪仙苏二来少游言于东坡曰以先生为苏二大似相薄少游极怨山谷和寄寂斋诗云志大畧细谨言蔡州事少人知者因此句使人吹毛耳
　　髙斋诗话云少游在蔡州与营妓娄婉字东玉者甚密赠之词云小楼连苑横空又云玉佩丁东别后者是也又赠陶心儿词云天外一钩横月带三星谓心字也叶致逺屡对荆公称秦少游诗公尝有别纸云秦君之诗清新婉丽鲍谢似之又云公爱秦君数口之今得其诗手之而不释然闻秦君尝学至言妙道无乃笑吾二人嗜好异乎葢少游尝为道士书符呪水故公有是语苕溪渔隠曰东坡尝有书荐少游于荆公云向屡言髙邮进士秦观太虚公亦粗知其人今得其诗文薮十首拜呈词格髙下固已无逃于左右此外博综史传通晓佛书若此类未易一一数也荆公答书云示及秦君诗适叶致逺一见亦以谓清新妩丽鲍谢似之公竒秦君口之而不置我得其诗手之而不释又闻秦君尝学至言妙道无乃笑我与公嗜好异乎二书所云如此髙斋以谓叶致逺屡对荆公称秦少游诗尝有别纸真误也东坡谓少游通晓佛书故荆公有秦君尝学至言妙道之语髙斋以谓少游尝为道士书符咒水又诬也
　　冷斋夜话云少游到郴州作长短句云雾失楼台月迷津渡桃源望断无寻处可堪孤馆闭春寒杜鹃声里斜阳暮驿寄梅花鱼传尺素砌成此恨无重数郴江幸自绕郴山为谁流下潇湘去东坡絶爱其尾两句自书于扇曰少游已矣虽万人何赎
　　诗眼云或问余东坡有言诗至于杜子美天下之能事毕矣老杜之前人固未有如老杜后世安知无过老杜者余曰如一片花飞减却春若咏落花则语意皆尽所以古人既未到决知后人更无好语如画马诗云玉花却在御榻上榻上庭前屹相向则曹将军能事与造化之功皆不可以有加矣至其他吟咏人情模写景物皆如是也老杜谢严武诗云雨映行宫辱赠诗山谷云只此雨映两字写出一时景物此句便雅健余然后晓句中当无虚字后诵淮海小词云杜鹃声里斜阳暮公曰此词髙絶但既云斜阳又云暮则重出也欲改斜阳作帘栊余曰既言孤馆闭春寒似无帘栊公曰亭传虽未必有帘栊有亦无害余曰此词本模写牢落之状若曰帘栊恐损初意先生曰极难得好字当徐思之然余因此晓句法不当重叠
　　王直方诗话云少游为黄本钱穆父为戸书皆居东华门之堆垜场少游春日尝有诗遗穆父云三年京国鬓如丝又见新花发故枝日典春衣非为酒家贫食粥已多时穆父以米二石送之
　　冷斋夜话云东坡初未识少游少游知其将复过维阳作坡笔语题壁于一山寺中东坡果不能辨大惊及见孙莘老出少游诗词数十篇读之乃叹曰向书壁者定此郎也后与少游维阳饮别作虞美人曰波声拍枕长淮晓隙月窥人小无情汴水自东流只载一船离恨向西州竹隂花圃曽同醉酒未多于泪谁教风鉴在尘埃醖造一场烦恼送人来世传此词是贺方回所作虽山谷亦云大观中于金陵见其亲笔醉墨超放气压王子敬葢东坡词也
　　王直方诗话云少游尝因晩出右掖门有诗云金爵觚棱转夕辉飘飘宫叶堕秋衣出门尘涨如黄雾始觉身从天上归识者以为少游作一黄本校勘而衒耀如此必不逺到
　　冷斋夜话云少游在黄州饮于海桥桥南北多海棠有老书生家于海棠丛间少游醉宿于此明日题其柱云唤起一声人悄衾暖梦寒窓晓瘴雨过海棠晴春色又添多少社瓮酿成微笑半破瘿瓢共舀觉倾倒急投牀醉乡广大人间小东坡爱其句恨不得其腔当有知者桐江诗话云少游汝南作教官日郡将向宗回团练有登城诗少游次韵两篇云沄沄汝水抱城根野色偷春入烧痕千防湘妃枝上泪一声杜宇水边魂遥怜鸿隙陂穿路尚想元和贼负恩粉堞朱垣都过了恍如陶侃梦天门庖烟起处认孤村天色清寒不见痕车辋湖边梅溅泪壶公祠下月销魂封疆尽是春秋国庙食多懐将相恩试问李斯长叹后谁牵黄犬出东门又尝于程文通防间赋牵牛花诗云银汉初移漏欲残步虚人倚玉栏干仙衣染得天边碧乞与人间向晓看又一嵗太呼王左丞二月十一日生日程文通诸人前期袖寿诗草谒少游问曰左丞生日必有佳作少游以诗草示之乃压小青字韵俱尽首云元气钟英伟东皇赋炳灵蓂敷十一荚椿茂八千龄汗血来西极抟风出北溟诸人愕然相视读毕俱不敢出袖中之草唯唯而退
　　王直方诗话云参寥言旧有一诗寄少游少游和云楼阙过朝雨参差动霁光衣冠分禁路云气绕宫墙乳絮迷春濶嫣花困日长平康在何处十里带垂杨莘老尝读此诗至末句云这小子又贱发也少游后编淮海集遂改云经旬牵酒伴犹未献长杨
　　石林诗话云元祐初驾幸太学吕丞相微仲有诗中间押行字韵馆阁诸人皆和秦学士观一联云法天璧水遥迎仗映月深衣不乱行诸生闻之亦閧然观为人喜傲谑然此句实于趂韵未必有意也
　　桐江诗话云畅姓惟汝南有之其族尤奉道男女为黄冠者十之八九时有女冠畅道姑姿色妍丽神仙中人也少游挑之不得作诗云瞳人剪水腰如束一幅乌纱裹寒玉超然自有姑射姿回看粉黛皆尘俗雾閤云窓人莫窥门前车马任东西礼罢晓坛春日静落红满地乳鸦啼
　　吕氏童防训云雨砌堕危芳风轩纳飞絮之类李公择以为谢家兄弟得意不能过也少游过岭后诗严重髙古自成一家与旧作不同
　　冷斋夜话云少游南迁宿防亭湖庙下登舟纵望久之归卧舟中闻风声侧枕视微波月影纵横追忆昔尝宿乗云老借竹轩见西湖月色如此俄梦美人以维摩像来求賛少游极爱其画念曰非道子不能也此美人以诗戏少游曰不知水宿分风浦何似秋眠借竹轩闻道诗词妙天下庐山对岸可无言少游梦中题其像曰竺仪华梦瘴面囚首口不能言十分似九应笑舌覆大千作师子吼不如抟取妙喜如陶家手余过雷州天宁与戒香道人夜话问少游字画戒香出此传示少游笔迹也
　　雪浪斋日记云少游诗甚丽如翡翠侧身窥緑醑蜻蜓偷眼避红妆又海棠花发麝香眠又青虫相对吐秋丝之句是也
　　冷斋夜话云少游小词竒丽咏歌之想见其神清在绛阙道山之间词曰栁边沙外城郭春寒退花影乱莺声碎飘零踈酒盏离别寛衣带人不见碧云暮合空相对忆昔西池防鸳鹭同飞葢携手处今谁在日边清梦断镜里朱顔改春去也落红万防愁如海余兄思禹使余赋崔徽头子词因次韵曰半身屏外睡觉唇红退春思乱芳心碎空余簮髻玉不见流苏带试与问今人秀韵谁宜对湘浦曽同防手弭青罗葢疑是梦中犹在十分春易尽一防情难改多少事都随恨逺连云海
　　后山诗话云王斻平甫之子尝云今语例袭陈言但能转移耳世称秦词愁如海为新竒不知李国主已云问君能有几多愁恰似一江春水向东流但以江为海耳雪浪斋日记云吊辩才诗云沧海尽头人灭度乱峯深处塔孤圆忆登夜阁天连雁同看秋崖月上烟刘僴云天连雁前人有古戍天连雁之句
　　冷斋夜话云少游元丰初梦中作长短句曰指防虚无征路醉乗班虬逺访西极正天风吹露满空寒白织女明星迎笑何苦自淹尘域正火轮飞上雾巻烟开洞观金碧重重观阁横枕鼇峯水面倒衔苍石随处有竒香幽吹窅然难测好是蟠桃熟后阿鬟偷报消息在天碧海一枝难遇占取春色既觉使侍儿歌之葢雨中花也王直方诗话云东坡作藏春坞诗有年抛造物甄陶外春在先生杖屦中而少游作俞充哀词乃云风生使者旌旄上春在将军俎豆中余以为依彷太甚
　　漫叟诗话云髙唐事乃楚懐王非襄王也若古人云莫道无心便无事也应愁杀楚襄王少游词云不应容易下巫阳只恐翰林前世是襄王皆误用也濠州西有髙唐馆俗以为楚之髙唐也御史阎钦爱题诗云借问襄王安在哉山川此地胜阳台有李和风者亦题诗云若向此中求荐枕参差笑杀楚襄王前人既误指其人后人又误指其地可笑苕溪渔隠曰文选髙唐赋云昔者楚襄王与宋玉游云梦之台望髙唐之观其上独有云气王问玉曰此何气也玉对曰所谓朝云者也昔者先王尝游髙唐怠而昼寝梦见一妇人曰妾巫山之女也李善注云楚懐王游于髙唐梦与神遇则漫叟诗话之言是也然神女赋复云楚襄王与宋玉游于云梦之浦使玉赋髙唐之事其后王寝梦与神女遇其状甚丽以此考之则楚襄王亦梦与神女遇但楚懐王是游髙唐楚襄王是游云梦以此不可雷同用事耳
　　后山诗话云宋玉为髙唐赋载巫山神女遇楚两王葢有所讽也而文士多效之者又为传记以实之而天地百神举无免者余谓欲界诸天当有配偶其无偶者则无欲者也唐人记后土事以讥武后耳
　　冷斋夜话云秦少游在处州梦中作长短句曰山路雨添花花动一山春色行到小溪深处有黄鹂千百飞云当面化龙蛇夭矫挂空碧醉卧古藤隂下杳不知南北后南迁久之北归逗留于藤州遂终于瘴江之上光华亭时方醉起以玉盂汲泉欲饮笑视之而化
　　王直方诗话云秦少章初登第成亲后和余夜坐絶句云帏幔髙深夜漏长颇从诗酒傲冰霜烛花渐暗人初睡金兽无烟却有香读者无不笑其贫富之顿异王直方诗话云秦觌字少仪好为诗初亦不甚工既而以所业献山谷山谷作诗赠之云乃能持一镞与我箭锋直又云我自得此诗三日卧向壁才难不其然有亦未易识当时交游间皆以此言为过然少仪縁此诗思大发

　　渔隐丛话前集巻五十
　　钦定四库全书
　　渔隐丛话前集巻五十一
　　宋　胡仔　撰
　　后山居士
　　后山诗话云余登多景楼南望丹徒有大白鸟飞近青林得句云白鸟过林分外明谢眺亦云黄鸟度青枝语巧而弱杜诗云白鸟去边明语少而意广余每还乡里每觉老复得句云坐下渐人多杜诗云坐深乡党敬而语极工乃知杜诗无不有也
　　冷斋夜话云余问山谷今之诗人谁为冠曰无出陈无已其佳句可得闻乎曰吾见其作温公挽辞一聨便知其才不可敌曰政虽随日化身已要人扶
　　王直方诗话云乐天有诗云醉貎如霜叶虽红不是春东坡有诗云儿童悮喜朱顔在一笑那知是酒红郑谷有诗云衰鬓霜供白愁顔酒借红老杜有诗云发少何劳白顔衰肯更红无已诗云发短愁催白顔衰酒借红皆相类也然无已初出此一聨大为当时诸公所称赏王直方诗话云邢惇夫以诗寄无已无巳和云汉廷用少公何在不使羣飞接羽翰今代贵人湏白发挂冠髙处未宜弹盖元祐之初多用老成故也又除官一篇云扶老趋严诏徐行及圣时端能几字正敢恨十年迟肯复金根缪宁辞乳媪讥向来忧畏断不尽鹿门期或云才得一正字亦未须云趋严诏后作谢啓复云名虽文字之选实为将相之储又云头童齿豁敢辞乳媪之讥闻浅见轻益畏金根之谬
　　苕溪渔隐曰无已诗云学诗如学仙时至骨自换山谷亦有学诗如学道之句若语意俱胜当以无已为优王直方议论不公遂云陈三所得岂其苗裔邪意谓其出于山谷不足信也
　　王直方诗话云无已甞作小放歌行两篇其一云春风永巷闭娉婷长使青楼悮得名不惜卷帘通一顾怕君着眼未分明其一云当年不嫁惜娉婷傅白施朱作后生说与傍人须早计随宜梳洗莫倾城山谷云无巳他日作诗语极髙古至于此篇则顾影裴回衒耀太甚王直方诗话云陈留市中有刀镊工随其所得为一日费醉吟于市负其子以行歌江端礼以为达者为作传而要无已作诗有闭门十日雨吟作饥鸢声之句大为山谷所爱山谷亦拟作有云养性霜刀在阅人清镜空后山诗话云晁无咎言眉山公之词短于情盖不更此境也余谓不然宋玉初不识巫山神女而能赋之岂待更而知也余他文未能及人独于词自谓不减秦七黄九苕溪渔隐曰无已自矜其词如此今后山集不载其小词世亦无传之者何也
　　石林诗话云余居吴下一日出阊门至小寺中壁间有题诗一絶云黄叶西陂水漫流籧篨风急送扁舟夕阳暝色来千里人语鸡声共一丘意极喜之初不书名氏问寺僧云吴县冦主簿所作今官满去矣归而问吴下士大夫云冦名国宝盖与余同年然亦莫知其能诗余与国宝牓下未尝往来亦漫不省其人已而数为好事举此诗始有言国宝徐州人久从陈无已学乃知文章渊源有所自来亦不难辨恨不得多见之也
　　晁无咎
　　王直方诗话云曹辅字子方甞为省郎交游间多以为有智数者故晁无咎赠诗有兵甲胷中无敌国之语苕溪渔隐曰余纂集丛话歴览羣贤诗说并无评议无咎诗者止有此一句不知当时羣贤偶遗之邪
　　苕溪渔隐曰摸鱼儿一词晁无咎所作也满江红一词吕居仁所作也余性乐闲退一丘一壑盖将老焉二词能具道阿堵中事每一歌之未甞不击节也买陂塘旋栽杨柳依稀淮岸江浦东臯新雨轻痕涨沙觜鹭来鸥聚堪爱处最好是一川夜月光流注无人独舞任翠幙张天柔茵借地酒尽未归去青绫被空忆金闺故步儒冠曾把身误弓刀千骑成何事荒了召平圃君试觑满青镜星星鬓影今如许功名浪语便似得班超封侯万里归计恐迟暮此摸鱼儿也东里先生家何在山阴溪曲对一川平野数间茅屋昨夜冈头新雨过门前流水清如玉抱小楼回合柳防天摇新緑疎篱下丛丛菊虚檐外萧萧竹叹古今得失是非荣辱须信人生归去好世间万事何时足问此春春醖酒何如今朝熟此满江红词也
　　苕溪渔隐曰余观鸡肋集惟古乐府是其所长辞格俊逸可喜如行路难云赠君瑚夜光之角枕玳瑁明月之雕牀一秋蝉之丽縠百和更生之宝香秾华纷纷白日暮红顔寂寂无留芳人生失意十八九君心美恶谁能量愿君虚怀广末照听我一曲闗山长不见班姬与陈后宁闻衰落尚専房
　　张文潜
　　王直方诗话云文潜先与周翰公择辈来饮余家作长句后数十日再同东坡来读其诗叹息云此不是吃烟火食人道底言语盖其间有潄井消午醉扫花坐晚凉众緑结夏帷老红驻春妆之句也故山谷次韵亦云张侯笔端世三秀丽斋房扫花坐晚吹妙语益难忘苕溪渔隠曰文潜此诗首句云朝衫冲晓尘归帽障夕阳日月马上过诗书箧中藏造语极工后又有一诗云归防见新月扑衫暮尘红似不及前两句也
　　苕溪渔隐曰东坡云茶笋尽禅味松杉真法音山谷云鱼游悟世网鸟语入禅味文潜云鸟语演实相饭香悟真空此三聨语意相类然山谷一聨最为优
　　王直方诗话云文潜人物魁伟故无已有诗云张侯便然腹如鼓雷为饥声酒为雨山谷有诗云六月火云蒸肉山皆戏语也
　　潘子真诗话云文潜次张逺韵有襄王坐上徽词客子建车前步水妃瞥过低鬟留盼处争先凝笑独来时东边日下终无雨阙上题诗合有碑肠断吴王烟水国扁舟何日逐鸱夷或问无雨有碑何等语也予荅以东边日出西边雨道是无情却有情刘梦得竹枝歌也别后常相思顿书千丈阙题碑无罢时宋华山畿词也事见匠智古今乐録
　　王直方诗话云文潜赋虎图诗末云烦君卫吾寝振此蓬荜陋坐令盗肉鼠不敢窥白昼或云此却是猫儿诗也又大旱诗云天边赵盾益可畏水底武侯方醉眠时人以为几于汤燖右军也
　　王直方诗话云元祐中诸公以上已日防西池王仲至有二诗文潜和之最工云翠浪有声黄防动春风无力彩旗垂至秦少游即云帘幕千家锦绣垂仲至读之笑曰此语又待入小石调也然少游有已烦逸少书陈迹更属相如赋上林之句诸人亦以为难及
　　王直方诗话云舟人占云若炮车起辄急避之乃大风也东坡有云今日江头天色恶炮车云起风欲作文潜有云喜逢山色开眉黛愁对江云起炮车
　　石林诗话云顷见晁无咎举文潜斜日两竿眠犊晚春波一眼去鳬寒自以为莫能及苕溪渔隠曰文潜夜直舘中诗云苍龙挂斗寒垂地翡翠浮花暖作春亦佳句也
　　王直方诗话云白头青鬓隔存没落日断霞无古今此文潜过宋都诗气格似不减老杜也千山送客东西路一树照人南北枝此王康功诗语意新竒
　　吕氏童防训云文潜诗自然竒逸非他人可及如秋明树外天客灯青映壁城角冷吟霜浅山寒带水旱日白吹风川坞半夜雨卧冷五更秋之类逈出时流虽是天姿亦学可及学者若能常玩味此等语自然有变化处也
　　王直方诗话云文潜常因过仓前作输麦行有云塲头雨干塲地白老稚相呼打新麦半归仓廪半输王免教县吏相煎迫输王北农语也


　　渔隐丛话前集巻五十一
　　钦定四库全书
　　渔隐丛话前集巻五十二
　　宋　胡仔　撰
　　徐仲车
　　东坡云徐积字仲车古之独行也于陵仲子不能过然其诗文则怪而放如玉川子此一反也耳聩甚画地为字乃始通语终日面壁坐不与人接而四方事无不周知其详虽新且密无不先知此二反也苕溪渔隐曰余甞记仲车二诗有云淮之水淮之水春风吹春风洗青于蓝緑染指鱼不来鸥不起潋潋滟滟天尽头秖见孤防不见舟残阳欲落未落处尽是人间今古愁今古愁可奈何莫使骚人闻棹歌我曹尽是浩歌客笑声酒面春风和又咏蒲扇诗云妾有一尺绢以为身上衣自织青溪蒲团团手中持朝擕麦陇去暮汲井泉归无人不看妾不使见蛾眉皆佳作也
　　谢无逸
　　漫叟诗话云谢无逸学古髙洁文词煅炼篇篇有古意尤工于诗予甞爱其送董元达诗云读书不作儒生酸跃马西入金城闗塞垣苦寒风气恶归来面皱须眉班先皇召见延和殿议论慷慨天开顔谤书盈箧不复辨脱身来看江南山长江衮衮蛟龙怒扁舟此去何当还大梁城里定相见玉川破屋应数间又寄隐居士诗云处士骨相不封侯卜居但得林塘幽家藏玉唾几千巻手校韦编三十秋相知四海孰青眼髙卧一庵今白头襄阳耆旧节独苦只有厐公不入州淮南潘邠老与之甚熟二公皆老死布衣士议惜之
　　冷斋夜话云谢逸字无逸临川县人胜士也工诗能文黄鲁直读其诗曰晁张流也恨未识之耳无逸诗曰老鳯垂头噤不语枯木槎牙噪春鸟又曰贪夫蚁旋磨冷官鱼上竹又曰山寒石髪瘦水落溪毛雕皆为鲁直所称赏
　　潘邠老
　　王直方诗话云潘大临字邠老有登汉阳江楼诗曰两屐上层楼一目略千里说者以为着屐岂可登楼又甞赋潘庭之清逸楼诗有云归来陶隐居拄颊西山云或谓既已休官安得手板而拄之也洪氏勌殻轩邠老作诗云封胡羯末谢龟驹玉鸿洪千载望四谢四洪天壤同谓龟父驹父玉父鸿父也时人以为急口令又寄人诗有思君带移孔之句惟和张文潜痛字韵诗颇有佳语其云文章迩来气焰低圣经颇遭余子弄公归除【阙】荆舒之说惩应痛盖王介甫始封于舒后封于
　　荆故邠老云耳邠老作诗多犯老杜或若邠老为之不已老杜亦难为存活使老杜复生则须共潘十厮炒潘子真诗话云白鸟没飞烟微风逆上舡江从樊口转山自武昌连日月悬终古乾坤别逝川罗浮南斗外黔府古河边波浪三江口风云八字山断崖东北际虚艇有无间卧柳堆生岸跳鱼水弯悠然小轩冕幽兴满乡闗西山连虎穴赤壁隠龙宫形胜三分国波流万世功沙明拳宿鹭天濶退飞鸿最羡鱼竿客归舡雨打蓬落日春江上无人倚杖时私蛙鸣鼔吹官柳舞腰支猎逺频翻臂渔深数治丝我犹无彼是风岂有雄雌此邠老江间所赋也邠老唐太仆卿季荀之后衢之曾孙鲠之子寓居齐安得句法于东坡顷与洪驹父徐师川洎予友善山谷甞称邠老天下竒才也其为诗文他皆称是年未五十以没良可惜也
　　冷斋夜话云黄州潘大临工诗有佳句然贫甚东坡山谷尤喜之临川谢无逸以书问近新作诗否潘答书曰秋来景物件件是佳句恨为俗气所蔽翳昨日清卧闻搅林风雨声遂起题壁曰满城风雨近重阳忽催税人至遂败意止此一句奉寄闻者莫不笑其迂阔
　　邢敦夫
　　王直方诗话云双井黄叔达字知命初自江南来与彭城陈履常俱谒法云禅师于城南夜归过龙眠李伯时知命衣白衫骑驴縁道摇头而歌履常负杖挟囊于后一市大惊以为异人伯时因畵为图而邢敦夫作长歌云长安城头乌欲栖长安道上行人稀浮云巻尽暮天碧但有明月流清辉君独骑驴向何处头上倒着白接篱长吟搔首望明月不学山翁醉似泥到得城中灯火閙小儿拍手拦街笑道旁观者那得知相逢疑是南山皓龙眠居士畵无比摇毫弄笔长风起酒酣闭目望穷途纸上轩昻无乃似君不学长安游侠夸年少臂鹰挟弹章台道君不能提擕长劒取灵武指挥猛士驱貔虎胡为脚踏梁宋尘终日飘飘无定所武陵桃源春欲暮白水青山起烟雾竹杖芒鞋归去来头巾好挂三花树惇夫时年未二十也
　　王直方诗话云邢居实字惇夫年少豪迈所与游皆一时名士方年十四五时甞作明妃引末云安得壮士霍嫖姚防取呼韩作编戸诸公多称之既卒余收拾其残草编成一集号曰呻吟惇夫自少便多憔悴感慨之意其作秋怀诗云髙歌感人心心悲将奈何其作枣阳道中诗云有意问山神此生复来否已而果卒于汉东惇夫之卒也山谷以诗哭之云诗到随州更老成江山为助笔纵横眼看白璧埋黄壤何况人间父子情盖谓惇夫与其父歆向也蔡天启亦有诗云人物于今叹眇然孤坟宿草已生烟日暮行人道傍舎应逢年少共谈其余作者甚众皆载于呻吟集后
　　雪浪斋日记云崔子方喜作五言诗如白日行空阔青灯耿夜阑真佳句也惇夫自少即为壮语如移牀听秋雨是也李汉老题败荷云紫荷虫篆霜叶枯褭啼垂房裂青肤造语甚新
　　髙子勉
　　雪浪斋日记云髙荷字子勉上谷诗云防检金闺彦飘零玉笋班尚令清庙器犹隔门闗大为山谷所喜石林诗话云髙荷荆南人学杜子美诗颇得句法黄鲁直自戎州归荷以五十韵见鲁直极爱赏之甞和其六言有云张侯海内长句晁子庙中雅歌髙郎少加笔力我知三杰同科张谓文潜晁谓无咎也无咎闻之颇不平荷晚为童贯客得兰州通判以死既不为时论所与其诗亦不复传云
　　雪浪斋日记云佳树冬不雕横塘春更緑此徐师川诗颇平淡无雕镌气辞源江海浩奔忙句法风骚森出入此赵鼎臣诗极为雄伟沙软緑头相并鸭水深红尾自跳鱼此髙子勉诗怪丽之甚苕溪渔隐曰予甞有一聨云霞抹晚空鱼尾赤水生春渚鸭头青
　　胡少汲
　　山谷云胡少汲与刘邦直诗梦魂南北昩平生解后相逢意已倾楚国山川千叠逺隋堤烟雨一防轻我无健笔翻三峡君有长才肃五兵同是行人更分首不堪风树作离声少汲后生中豪士也读书作文殊不尘埃使之不倦虽竞爽者未易追也同是行人更分首佳句也邂逅相逢意已倾已道了刘三十一矣
　　桐江诗话云少汲宣和间在河朔作漕日同官陈亨伯辈唱和山字韵诗少汲最后和成人皆叹服诗云章句飘飘续小山古风萧瑟笔追还海鹏共击三千里铁马同归十二闲功业会看钟鼎上声华已在搢绅间他年记忆怜衰老为报西川引一班苕溪渔隠曰元丰间王平甫有海鹏未撃三千里天马须归十二闲之句甚为一时诸公所称道今少汲乃云海鹏共撃三千里铁马同归十二闲岂非剽平甫之句但易此三字以为已作邪
　　张芸叟
　　东坡云张舜民芸叟邠人也通练西事稍能诗从髙遵裕西征回中作诗二絶一云灵州城下千株柳摠被官军斫作薪他日玉闗归去路将何攀折赠行人一云青铜峡里韦州路十去从军九不回白骨似沙沙似雪将军莫上望乡台为转运判官李察闻奏得罪贬郴州监税
　　杨公济
　　王直方诗话云杨蟠字公济甞为莼菜诗云休说江东春日寒到来且觅鉴湖舡鹤生嫩顶浮新紫龙脱香髯带旧涎玉割鲈鱼迎刃滑香炊稻饭落匙圎归期不待秋风起漉酒调羮任我年时人以为读其诗不必食莼羮然后知其味也
　　后山诗话云杨蟠金山诗云天末楼台横北固夜深灯火见杨州王平甫云庄宅牙人语也解量四至吴僧钱塘白塔院诗曰到江吴地尽隔岸越山多余谓分界堠子语也
　　王仲至
　　西清诗话云王仲至召试舘中试罢作一絶题云古木森森白玉堂长年来此试文章日斜奏罢长杨赋闲拂尘埃防畵墙荆公见之甚叹爱为改作奏赋长杨罢且云诗家语如此乃健
　　王直方诗话云有以长韵诗上王正仲者其间一聨云狗监新传赋鸡林购近诗属对颇工又有人以百韵诗献晏公公读毕曰真所谓佳作但恨却一百一韵耳其人归家数其藁果然
　　崔徳符
　　漫叟诗话云颍昌崔鶠徳符博学能诗甞恵予三诗其一潜心斋诗双扉掩余香一榻下凉幔前人嗟不死万古映黄巻时时撷英华一一诣微逺鼎食姑置之此味良不浅止遽轩诗我如万斛舡嵗久腰已懒谁能逐相师终日问手板去谋一寸安辄被三尺挽怜公谢蛮触鼔卧旗亦偃丈室诗此家英妙姿玉雪照冠冕新诗一何似鸾鹄见萧散蹑屣往从之宁复念重趼
　　雪浪斋日记云徳符诗所谓食鲸老气横九州庐山诗云遥知金刹近林表飏幡尾滕王阁诗云小艇元从天上来白云自向杯中落颍昌富文物崔鶠陈恬犹为下士
　　赵循道
　　髙斋诗话云赵企循道以长短句得名所为诗亦工恨不多见甞记其警句云愁从竹叶杯中去老向菱花镜里来几夜已生蝴蝶梦三年辜负鹧鸪班青镜不览一两日白发又添三四茎苕溪渔隠曰愁从竹叶杯中去老向菱花镜里来乃用雍熈闲杨黎州诗刚肠欺竹叶衰鬓怯菱花之语也余亦甞有一聨云愁随竹叶消春盏喜入灯花缀夜釭大观间循道甞宰绩溪绩溪乃余桑梓之邦因此传録得赵循道诗多大率体格全学白乐天故句语皆平易如青灯影冷碁三战红火炉温酒一杯四山来不断一水去无穷余不及此者亦多
　　任子固
　　潘子真诗话云任大中子固三衢人老于儒学作诗寒苦赵清献喜之其集中有莫管流年一掷梭花前对酒且髙歌命中若有终须有到底无时不奈何甞从清逸老人游西山夜宿翠岩聨句苍龙夭矫西北来凿破明珠成碧岫【任】何人架空起楼阁地灵不敢藏余秀【潘】锁窻云重衣巾润梳木风清肌骨透【任】客来一夜与僧谈气觉浩然充宇宙【潘】














　　渔隐丛话前集巻五十二
　　钦定四库全书
　　渔隐丛话前集巻五十三
　　宋　胡仔　撰
　　无尽居士
　　雪浪斋日记云无尽防稽楼诗云天连逺水三吴阔人倚危楼万象低又湖上青山一抹髙烟中草木细如毫语甚竒壮
　　雪浪斋日记云予先人仪真府君甞于无尽席上赋诗云隔浦鱼龙惊烛影近人鸥鹭惯歌声时置席近水无尽得之大惊激赏不已
　　唐子西
　　唐子西语録云子美诗云天欲今朝雨山归万古春盖絶唱也予恵州诗亦云雨在时时黑春归处处青又云片云明外暗斜日雨边晴山转秋光曲川长暝色横皆闲中所得句也
　　苕溪渔隠曰子西诗多佳句如儿馁嗔郎罢妻寒怨槀砧十年驹局促万事燕差池脱使真能去穷自量无以致钱神此用事对属精切者又有造语极工者如水裁偏岸直云截乱山平破窻灯熖走冻砚笔锋迟手香橙熟后发脱草枯时皆清竒可爱子西尤工对属佳句不可尽举姑言其大概如此
　　韩子苍
　　苕溪渔隠曰李伯时畵太一真人卧一大莲叶中手执书巻仰读萧然有物外思韩子苍有诗题其上云太一真人莲叶舟脱巾露发寒飕飕轻风为防浪为檝卧看玉宇浮中流中流荡漾翠绡舞穏如龙骧万斛举不是峰头千丈花世间那得叶如许龙眠画手老入神尺素幻出真天人恍然坐我水仙府苍烟万顷波粼粼玉堂学士今刘向禁直岧荛九天上不须对此融心神防植青藜夜相访子苍此诗语意妙絶真能咏尽此畵也
　　陈去非吕居仁
　　苕溪渔隠曰陈去非诗平淡有工如疎疎一帘雨淡淡满枝花官里簿书何日了楼头风雨见秋来客子光阴诗巻里杏花消息雨声中吕居仁诗清駃可爱如树移午影重帘静门闭春风十日闲往事髙低半枕梦故人南北数行书残雨入帘收薄暑破窻留月缕微明去非墨梅絶句云含章帘下春风面造化功成秋兔毫意足不求顔色似前身相马九方臯后徽庙召对称赏此句自此知名仕宦亦寖显陈无已作王平甫文集后序云则诗能达人矣未见其穷也故葛鲁卿于去非简斋集叙遂用此语盖为是也居仁有絶句云敌国安知鼎重轻指踪元自汉公卿襄阳耆旧惟厐老受禅碑中无姓名此诗有谓而作可以意逆也
　　汪彦章
　　桐江诗话云程进道绍兴初帅闽中殄灭诸冦以武库为止戈堂一时诸公题咏甚多汪彦章二诗最为絶唱诗云此老胷中百万军暂劳试手犬羊羣山头不复望廷尉柱后何须用恵文解带为城聊戏剧卖刀买犊便耕耘三山胜处开华屋千载人传旧史君千里闽山驲骑飞天书趣解海边围异军方逐苍头起元帅徐将白羽挥翻就铙歌春举酒收还烽火夜开扉向来不事关兵气都作风光坐上归
　　苕溪渔隠曰石敏若橘林文汪彦章龙溪集今并行于世二集之诗相犯甚众不可概举如鸟声应为故人好梨雪欲将春事空山色摠兼溪色好松声长作雨声寒负郭生涯千亩作长年心事四愁诗千里江山渔笛晚十年灯火客氊寒日边人去鴈行断江上秋髙风叶寒天阔双鸟下山寒人独归及阻风余干渡咏水晶数珠次苏养直韵寄黄元功阻风雨辟邪渡寄王仲诚客至夏夜示友人等诗皆全篇见于两集未知果谁作邪设或此诸诗皆彦章作则橘林文中好诗本来无多子偿去此遂空冀北之羣矣夷坚志云钱塘闗景仁子开为税官为其下告讦郡守械之狱子开弟子东径往防稽告急于兵部侍郎汪彦章汪为驰书属杭守事遂释子开具启谢汪未达而死子东为致之汪书其后曰解晏子之骖昔曾伸于贤者挂徐君之劒今有感于斯文
　　苏养直
　　东坡云属玉双飞水满塘菰蒲深处浴鸳鸯白苹满棹归来晩秋着芦花一岸霜扁舟繋岸依林樾萧萧两鬓吹华发万事不理醉复醒长占烟波防明月此篇若置李太白集中谁疑其非者乃吾家养直所作清江曲也苕溪渔隐曰养直后湖集又有后清江曲云层波山苍苍轻霜陨木莲叶黄呼儿极浦下笭箵社瓮欲熟浮蛆香轻蓑浙沥鸣秋雨日暮乗流自相语一笛清风万事休白鸟翩翩落烟渚殊不及前篇也
　　谢薖
　　雪浪斋日记云谢薖初夏诗云挼挲蕉叶展新緑从便榴花舒小红句虽雕刻而事甚新苕溪渔隐曰江西宗图中有谢薖恐须别有佳句若只此一聨固无甚髙论也
　　雪浪斋日记云谢夷季江左知名士也其诗云平生忠义寸心赤万里风波双鬓斑其弟幼槃诗云覔句每从山色外发机元是鸟声中二人以布衣死贾长江云贤人无官死不亲者亦悲信哉苕溪渔隠曰夷季幼槃容或谢薖之字乎当竢知者问之
　　杨察
　　隐居诗话云前辈诗多用故事其引用比拟对偶亲切亦甚有可观者杨察谪守信州及其去也送行至于境上者十有二人察于饯筵作诗以谢皆用十二故事其诗曰十二天人数今宵席客盈位如星占野人若月分卿极醉巫峯倒聨吟嶰琯清他年为舜牧协力济苍生
　　徐忻
　　西清诗话云徐忻作诗有唐人风气游剑池诗曰劒去池空一水寒游人到此凭栏干年来是事消磨尽只有青山好静看又和雪诗云着衣轻有晕入水淡无痕
　　詹存中
　　漫叟诗话云詹黙存中防稽人博极羣书文词髙古陆农师列为上客元符中在临川作法椽游从甚久甞爱其诗曰茅屋不闻雪纸窻宜读书又曰山人误采枪旗信却怪枝头雪未消又祷雨诗曰下僚窃有随车喜遥见枝头少女风又送髙彦应诗曰莫似公家三十五时来不寄一行书皆竒作
　　周明老
　　王直方诗话云周知微字明老为晋州县尉到官不数月不告于州而径来京师人问其故云我欲求教授至京求之不得大醉一夕而卒然为诗有可喜者如观临双头白莲图云君不学叔隗季隗南归晋又不学大乔小乔东入吴一种桃根与桃叶若为化作双芙蕖临淮政成有余暇坐令华室生萧洒鹅溪一幅万里寛移得浙川入图畵天空水阔江茫茫想见女英与娥皇九疑云深苍梧逺冰姿泣露不成糚苦心抱恨何时了香骨应甘没秋草不如回首谢秋风分作尹邢来汉宫又上已日寒食有句云疾风暴雨悲游子峻岭崇山非故乡亦为可赏而其狂未见其比也
　　的对
　　归田録云冦莱公在中书与同列戏云水底月为天上月未有对而大年适来白事因请其对大年应声曰眼中人是面前人一坐称为的对
　　迂叟诗话云李长吉歌天若有情天亦老人以为竒絶无对石曼卿对月如无恨月长圆人以为勍敌
　　王直方诗话云东坡云与我周旋宁作我真一好句只是难对时直言在坐应声云只消道因郎憔悴却羞郎漫叟诗话云晁次膺甞即席赠歌舞妓云寻常自是司空惯只尺宁忧丞相嗔雅不减张杜骰子裹手之句后山诗话云唐语曰二十四考中书令谓汾阳王也而无其对或以问平甫平甫应声曰万八千戸冠军侯不惟偶对精切其贵亦相当也
　　苕溪渔隠曰政和间先君赴调京师馆于景徳寺夜步月庭中指月为对云圆少缺多天上月同赴调者应声戏云员多缺少部中官字虽假借不甚亲切亦一时之实事彼时尚尔而况今乎
　　水晶宫
　　苕溪渔隠曰吴兴谓之水晶宫不载之于图经但吴兴集刺史杨汉公九月十五夜絶句云江南地暖少严风九月炎凉正得中溪上玉楼楼上月清光合作水晶宫因此诗也







　　渔隐丛话前集巻五十三
　　钦定四库全书
　　渔隐丛话前集巻五十四
　　宋　胡仔　撰
　　宋朝杂记上
　　东坡云余官鳯翔见村邸壁上书此数句爱而诵之曰人间无漏仙兀兀三杯醉世上无眼禅昬昬一枕睡虽然没交涉其奈略相似相似尚如此何况真个是唐子西语録云蜀道舘舍壁间题一聨云天不生仲尼万古长如夜不知何人诗也
　　东坡云欲挂衣冠神武门先寻水竹渭南村却将旧斩楼兰劒买得黄牛教子孙余旧见此诗于闗右寺壁上爱之不知其何人作也蔡寛夫诗话云是王嗣宗诗苕溪渔隠曰余甞于驿舍壁间见有人题云悠悠前途莫问荣枯得之本有失之本无此达者之言也又南史顾恺之云人禀命有定分非智力所移唯应恭已守道信天任运而闇者不达妄意侥幸徒亏雅道无闗得丧余甞爱其言极有理故附益于此可为躁进者之戒漫叟诗话云吴民载甞和予诗有一聨云条风着野方蚕月髙树移阴又麦秋甞记前辈诗云麦秋晨气润槐夏午阴清此二聨未易优劣
　　雪浪斋日记云予家翰林公诗云万壑松声山雨过一川花气水风生极为作者叹伏予祖湘潭公皖城诗云江涵秋潦鲈鱼美岸入春风荻笋斑荆公和此诗今集中云送某如皖城者是也
　　诗眼云友人称一士人诗云西出潼闗客路迷一胡芦酒一篇诗胡芦酒尽兴未尽坐看春山春尽时余曰唐人尤用意小诗其命意与所叙述初不减长篇而促为四句意正理尽髙简顿挫所以难耳故必有可书之事如王摩诘云西出阳闗无故人故行者为可悲而劝酒不得不饮阳闗之词不可不作若客路迷则潼闗之东亦可矣且潼闗之西乃通衢非有山林曲折所谓迷者果何谓邪沈存中言蕙肴烝兮兰借奠桂酒兮椒浆必相错成文则语势矫健太史公淳于髠传云操一豚蹄酒一盂夫叙事犹尔所谓一胡芦酒一篇诗自有七言无此句法也或曰李白不云乎一杯一杯复一杯余曰古者豪杰之士髙情逺意一寓之酒有所感发虽无意于饮而饮不能自已则又饮至于三杯五斗醉倒而后已是不云尔则不能形容酒客妙处夫李白意先立故七字六相犯而语势益健读之不觉其长此句才叠用一字已觉其萎弱重复若不胜其长矣惟第三句若有意而语亦不工陶渊明云采菊东篱下悠然见南山矣于是摹冩景物则曰山气日夕佳飞鸟相与还吟咏情性则曰此中有真意欲辨已忘言于是成篇古诗犹下看春山春尽有何意味而遽成诗乎闻者皆服
　　隠居诗话云至和中阮逸为王宫记室王能诗多与逸唱和逸有句曰易立防山石难枯上林柳有言其事者朝廷方治之防逸坐他事因废斥之
　　王直方诗话云东坡甞曰吾乡有一谚云富因校些子贫为不争多此极有理
　　髙斋诗话云国初有名人作座右铭云避色如避雠避风如避箭莫吃空心茶少餐中夜饭有驿舍壁间题诗云逢桥须下马遇夜莫行船此语可为道途之戒苕溪渔隠曰世间俚语往往极有理者如闻事莫说问事不知闻事莫管无事早归若能践此言岂有不省事乎又少吃不济事多吃济甚事有事坏了事无事生出事若能守此戒岂复为酒困乎
　　漫叟诗话云谢举防字民师余建中靖国中与同寓兴国寺诗律尤古甞记其有西捷口号云圣明陛下如先帝辟国谋臣似召公不遣毛嫱嫔漠北只将魏尚守云中百年境土逡巡复万里窠巢指顾空今日版图非昔日玉闗西有岭名防章端明西捷乞致仕云虎头壮士雪髭须欲灭西啓懋圗先遣槛车传妺勒却分禆将定天都莫年投笔真男子得意归田亦丈夫饱食自惭还自责一毫曾有报君无
　　苕溪渔隐曰剽窃他人诗句以为已出终当败露不可不戒如近时吴可晚春诗云小醉初醒过别村数家残雪拥篱根枝头有恨梅千防溪上无人月一痕亦洒落可喜余偶于一达官处见谭知柔所献诗文一编试取阅之即吴可之诗在焉但易其题曰晚醉口占仍改诗中三四字而已晚醉扶笻过竹村数家残雪拥篱根风前有恨梅千防沙上无人月一痕然知柔诗文编中小诗极有可喜者今举其尤者二絶麦陇风来翠浪浮霏微小雨似深秋野亭终日卷帘坐清樾对啼黄栗留漫郎无处覔归田江北江南水拍天斗擞十年尘土梦秋风吹上钓鱼船又诗文编中有印累累古风一篇与余旧所传吕居仁诗亦有印累累古风一篇略不异一字未知竟谁作也
　　后山诗话云曹南院为秦帅唃氏方兴举国入冦公自出御之战于三都谷大败之唃氏遂衰其幕府献诗云贤守新成盖代功临危方始见英雄三都谷路全师入十万羌尘一战空杀气尚疑横塞北捷音相继徧寰中君王降看如纶命旌节前驱马首红
　　石林诗话云髙丽自太祖后久不入贡至元丰初始遣使来朝神宗以张诚一馆伴令问其复朝之意云其国与契丹为邻每困契丹诛求陵借不能堪国主王徽常诵华严经祈生中国一夕梦至京师备见城邑宫阙之盛觉而慕之为诗以记曰恶业因縁近契丹一年朝贡几多般移身忽到中华里可惜中宵漏滴残余大观间伴丽人甞见诚一语録备载此事
　　迃叟诗话云大名进士耿仙芝以诗着其一聨云浅水短芜调马地淡云微雨养花天为人所称
　　侯鲭録云张公庠自少能诗一絶云一年春事又成空拥鼻微吟半醉中夹道桃花新雨过马蹄无处避残红苕溪渔隐曰云斋广録只载此诗后两句云是李元膺游春诗未知孰是郑毅夫代探花郎一絶与前诗格调殊相类今録于此诗云嫩緑轻红相向开一番走马探春回青衫不管露痕湿直入乱花深处来
　　桐江诗话云颍昌曹纬彦文弟组彦章俱有俊才彦文释褐即物故彦章多依栖中贵人门下一日徽庙苑中射弓左右荐至对御作射弓词防绛唇一阕云风劲秋髙顿知斗力生弓面弝分筠簳月到天心满白羽流星飞上黄金椀胡沙鴈云边惊散压尽天山箭今人但知彦章善谑不知其才良可惜也彦章后字元宠兄弟幼孤母王氏教养成就王氏亦能诗甞有雪中观妓诗云梁王宴罢下瑶台窄窄红靴步雪来恰似阳春三月暮杨花飞处牡丹开苕溪渔隠曰余顷嵗过湘中邮亭壁间有左鄯絶句云叠叠山腰繋冷云疎疎雨脚弄黄昬松声更带溪声急不是行人也断魂又于苕溪道观中壁间有郑子覃絶句云纷纷红雨入苍苔宻荫新成莺友来拟逐幽人梦蓬岛一声裂竹故惊回皆佳作也壬午嵗过三衢于驿舍壁间见题一聨云不知何处雨便觉此间凉自在无峭急之态不知何人诗也
　　鲭录云长安北禅寺笋石郑天休题十字云春至不择地路旁花自开苕溪渔隠曰余有句云飞花红千防芳草緑万里
　　雪浪斋日记云李成季诗清丽然时有不工处日边鴈带腊寒去雪底梅将春信来非不佳而末句云心绪都成一寸灰殆未工也
　　王直方诗话云丹阳陈辅每嵗清明过金陵上冢事毕则过蒋山谒湖阴先生嵗率为常元丰辛酉癸亥两嵗访之不遇因题一絶于门云北山松粉未飘花白下风轻麦脚斜身似旧时王谢燕一年一度到君家湖阴归见其诗吟赏久之称于荆公荆公笑曰此正戏君为寻常百姓耳湖阴亦大笑盖古诗云旧时王谢堂前燕飞入寻常百姓家
　　雪浪斋日记云晁以道诗云清霜下牛斗凛然北固秋全似选诗又有谢公樽俎烟霞外庾信文章涕泪前极为佳句
　　西清诗话云华州狂子张元天圣间坐累终身每托兴吟咏如雪诗战退玉龙三百万败鳞残甲满空飞咏白鹰云有心待搦月中兎更向白云头上飞怪谲类是后窜夏国教元昊为边患朝廷方厌兵时韩魏公抚陜右书生姚嗣宗献崆峒山诗有云踏碎贺兰石扫清西海尘布衣能办此可惜作穷鳞顾谓僚属曰此人若不收拾又一张元矣因表荐官之
　　西清诗话云家公在玉堂春日贴子云三十六宫人第一玉楼春困梦熊罴龙烛影中犹是腊鳯箫声里已吹春世传蒋颍叔作非也
　　苕溪渔隠曰余宣和间居泗上于王周士处见张仲宗诗一巻因借録之后三十年于钱塘与仲宗同馆谷初方识之余因戏谓仲宗曰三十年前已识公于诗巻中仲宗请余举其诗渠皆不能记殆如隔世反从余求之向伯恭仲宗之舅也仲宗有香林九咏其间雍熙堂诗云鼎彛勲业推元老文采风流及后昆家世从来耐官职百年犹见典刑存麦秋亭诗云东坡喜雨事如此吾舅名亭思不羣不问两岐何许秀且看十顷巻黄云皆可喜也
　　侯鲭録云崇宁初特奏名状元徐遹诗曰白髪青衫晚得官琼林顿觉酒肠寛平康夜过无人问留得宫花醒后看









　　渔隐丛话前集巻五十四
　　钦定四库全书
　　渔隐丛话前集巻五十五
　　宋　胡仔　撰
　　宋朝杂纪下
　　髙斋诗话云章子厚甞与刘子先定有场屋之旧又颇相厚善子厚居京口子先守姑苏以新醖洞庭春寄之子厚答诗云洞霄宫里一闲人东府西枢老旧臣多谢姑苏贤太守殷勤分送洞庭春其后隔阔十年子厚拜相亦不通问寄书诮其相忘逺引之意子先以诗谢曰故人天上有书来责我疎愚唤不回两处共瞻千里月十年不寄一枝梅尘泥自与云霄隔驽马难追徳骥才莫谓无心向门下也曾终夕望三台公得诗大喜即召为宰属遂迁户部侍郎
　　苕溪渔隠曰余卜居苕溪日以渔钓自适因自称苕溪渔隠临流有屋数椽亦以此命名僧了宗善墨戏落笔潇洒为余作苕溪渔隠图览景摅怀时有鄙句皆题之左方既久益多不能尽録聊举其一二云溪边短短长长柳波上来来去去船鸥鸟近人浑不畏一双飞下镜中天秋云漠漠烟苍苍芦花初白莲叶黄钓船尽日来往处南村北村秔稻香巻起纶竿撇櫂归短蓬斜掩宿渔矶日髙春睡无人唤撩乱杨花绕梦飞又满江红一阕云泛宅浮家何处好苕溪清境占云山万叠烟波千顷茶灶笔牀浑不用雪蓑月笛偏相称争不敎二纪赋归来甘幽屏红尘事谁能省青霞志方髙引任家风舴艋生涯笭箵三尺鲈鱼真好脍一瓢春酒宜闲饮问此时懐抱向谁论惟箕颍
　　王直方诗话云王崇极之与先君同在熙河作诗送先君入京云渭城杨柳已青青强驻行人听渭城不问使车归路逺且从樽酒满杯倾相逢洮塞休兵后此去秦川照眼明若立螭头借前箸且教充国事春耕先君诵于吴冲卿丞相縁此知名
　　隐居诗话云杨文公谈苑载本朝武人多能诗若曹翰句有曾经国难穿金甲不为家贫卖宝刀刘吉甫云一箭不中鹄五湖归钓鱼大年称其佳近世有张师正本进士及第换武为遥郡防御使亦能诗有升平词云旧将封侯尽降王赐姓归又蜗角功名时不与涧松才干老甘休分鹿是非皆委梦落花贵贱不由人他句皆类此
　　苕溪渔隐曰余旧览倦游杂録言桂州左右山皆平地拔起竹木蓊郁石如黛染阳朔县尤竒四面峯峦骈立故沈水部彬甞题诗曰陶潜彭泽五株柳潘岳河阳一县花两处争如阳朔好碧莲峯里住人家余初未之信也比嵗两次侍亲赴官桂林目覩峯峦竒怪方知倦游杂録所言不诬因诵韩柳诗云水作青罗带山为碧玉篸又云海上羣峯似劒芒春来处处割愁肠之句真能纪其实也山谷老人谪宜州道过桂林亦甞有诗云桂岭环城如鴈荡平地苍玉忽嶒峨李成不生郭熙死奈此百嶂千峯何
　　东轩笔録云陶谷久在翰林意希大用乃俾其党因事荐引言谷在词禁宣力实多微伺上防太祖笑曰翰林草制皆检前人旧本改换词语所谓依様画葫芦耳何宣力之有谷闻之作诗曰官职须由生处有文章不管用时无堪笑翰林陶学士年年依様画葫芦太祖薄其怨望遂决意不用矣
　　西清诗话云国初宋琪沈义伦俱在黄阁时久旱既雨复不止广陌泥淖琪厌之谓义伦曰可谓爕成三日雨义伦遽对云调得一城泥艺祖知而鄙大臣不学杨徽之闻而抵掌曰不意中书再生沈宋也
　　东轩笔録云彭乗为翰林学士文章诰命尤为可笑有边帅乞朝觐仁宗许其秋凉即途乗为批答之诏曰当俟萧萧之爰兴靡靡之行王琪性滑稽多所侮诮及乗死也琪为挽词云最是萧萧句无人继后风盖为是也
　　西清诗话云髙英秀者吴越国人与賛宁为诗友口给好骂滑稽每见眉目有异者必噂短于其后人号恶喙薄徒甞讥名人诗病云李山甫览汉史云王莽弄来曾半破曹公将去便平沉定是破舩诗李羣玉咏鹧鸪云方穿诘曲﨑岖路又听钩辀格磔声定是梵语诗罗隐云云中鸡犬刘安过月里笙歌炀帝归定是见诗杜荀鹤云今日偶题题似着不知题后更谁题此卫子诗也不然安有四蹄賛宁笑谢而已
　　东轩笔録云程师孟知洪州于府中作静堂自爱之无日不到作诗题于石曰每日更忙须一到夜深长是防灯来李元规见而笑曰此乃是登溷之诗
　　蔡寛夫诗话云唐末五代俗流以诗自名者多好妄立格法取前人诗句为例议论锋出甚有师子跳掷毒龙顾尾之势览之每使人拊掌不已大抵皆宗贾岛辈谓之贾岛格而于李杜特不少假借李白女娲弄黄土抟作愚下人散在六合间蒙蒙若埃尘目曰调笑格以为谈笑之资杜子美冉冉谷中寺姢姢林外峯栏干更上处结缔坐来重目为病格以为言语突兀声势蹇澁此岂韩退之所谓蚍蜉憾大木可笑不自量者邪
　　苕溪渔隠曰刘义落叶诗云返蚁难寻穴归禽易见窠满廊僧不厌一片俗嫌多郑谷柳诗云半烟半雨溪桥畔间杏间桃山路中防得离人无限意千丝万絮惹春风或戏谓此二诗乃落叶及柳谜子观者试一思之方知其善谑也
　　王直方诗话云东坡有言世间事忍笑为易惟读王祈大夫诗不笑为难祈甞谓东坡云有竹诗两句最为得意因诵曰叶垂千口劒干耸万条枪坡曰好则极好只是十条竹竿一个叶儿也
　　东坡云蜀人任介郭震李畋皆博学能诗晓音律相与为莫逆之交游荡不覊礼法之士鄙之然皆才识过人李顺之将乱震游成都东郊忽赋诗云今日出东郊东郊无好色青青原上草莫放征马食遂走京师上书言蜀将乱不报朞年其言乃效震竟不仕介为陜西一幕官而死畋稍达仕至尚书郎震将死其友往问之侧卧欹枕而言其友曰子且正身震笑曰此行岂可复替名哉虽其平生诙谐之余习然亦足以见其临死生不乱也
　　后山诗话云杨大年傀儡诗云鲍老当筵笑郭郎笑他舞袖太琅珰若教鲍老当筵舞转更琅珰舞防长语俚而意切相传以为笑
　　遯斋闲览云李廷彦献百韵诗于一达官其间有句云舍弟江南没家兄塞北亡达官恻然伤之曰不意君家凶祸重并如此廷彦遽起自解曰实无此事但图对属亲切又许义方之妻以端洁自许义方甞出经年始归妻曰自君之出惟闭门自守义方咨叹问何以自娱答曰时作小诗以适情耳义方欣然取诗观之首篇云月夜招邻僧闲话
　　东轩笔録云刘攽性滑稽喜谑玩王汾口吃攽嘲曰恐是昌家又疑非类不见雄名惟闻艾气以周昌韩非扬雄邓艾皆吃也又同趍朝闻呌班声汾谓攽曰紫宸殿下频呼汝攽应声曰寒食原头屡见君各以其名为戏也吕嘉问提举市易务三司使曾布劾其违法王荆公惑党人之说反以罪三司曾既隔下朝请而嘉问治事如故攽闻而叹曰岂意曾子避席望之俨然望之嘉问字也王平甫盛夏入舘中下马流汗浃衣攽见而笑曰君真所谓汗淋学士也马黙为台官弹攽轻薄不当置在文舘攽曰既云马黙岂合驴鸣
　　石林诗话云刘贡甫天资滑稽不能自禁遇可谐谑虽公卿不避与王荆公素厚荆公当国亦屡谑之虽每为絶倒然意终不能平也元丰末为京东转运使贬衡州监酒虽坐他累议者或谓甞以时相姓名为戏恶之也元祐初起知襄州淳于髠墓在其境内甞以诗题云微言动相国大笑絶冠缨流【阙】有余智滑稽全姓名师儒坐稷下衡益【阙】南荆赘壻不为辱旅坟知客卿又有续谢师厚善谑□诗云善谑知君意何伤睿武公盖记前事以自解云
　　王直方诗话云璧门金阙倚天开五见宫花落古槐明日扁舟沧海去却将云气望蓬莱此刘贡甫诗也自舘中出知曹州时作旧云云里荆公改作云气又云五见宫花落古槐此诗法也
　　桐江诗话云元祐间东平王景亮与诸仕族无成子结为一社纯事嘲诮士大夫无间贤愚一经诸人之目即被不雅之名当时人号曰猪觜闗吕恵卿察访京东吕天资清瘦语话之际喜以双手指画社人目之曰说法马留又凑为七字曰说法马留为察访社中弥嵗不能对一日邵箎因上殿氛泄出知东平邵髙鼻鬈髯社人目之曰凑氛狮子仍对曰说法马留为察访凑氛狮子作知州恵卿衘之讽部使者法以他事举社遂为虀粉冷斋夜话云吾叔渊材曰平生死无所恨所恨者五事耳人问其故渊材敛目不言久之曰吾论不入时听恐汝曹轻易之问者力请说乃答曰第一恨鲥鱼多骨二恨金橘太酸三恨莼菜性冷四恨海棠无香五恨曾子固不能作诗闻者大笑而渊材瞠目答曰诸子果轻易吾论也
　　隐居诗话云昨夜阴山吼贼风帐中惊起紫髯翁平明不待全师出连把金鞭打铁骢不知何人之诗颇为边人传诵有张师雄者居洛中好以甘言恱人晩年尤甚洛人目为宻翁翁防官于塞上一夕传胡骑犯边师雄苍皇震恐衣皮裘两重伏于土穴中神如痴矣秦人呼土窟为土空遽为无名子改前诗以嘲之曰昨夜阴山贼吼风帐中惊起宻翁翁平明不待全师出连着皮裘入土空
　　王直方诗话云王禹锡行第十六与东坡有婣连甞作贺知县喜雨诗云打叶雨拳随手重吹凉风口逐人来自以为得意东坡见之曰十六郎作诗怎得如此不入规矩禹锡云盖是醉中所作异日又持一大轴呈坡坡读之云尔复醉邪
　　东轩笔録云陈绎晚为敦朴之状时谓之热熟顔回孔文仲举制科廷试对策言时事有可痛哭太息者执政恶而黜之绎时为翰林学士语于众曰文仲狂躁直杜园贾谊也王平甫笑曰杜园贾谊可对热熟顔回合坐大噱绎有慙色杜园热熟皆当时鄙语
　　遯斋闲览云西头供奉官钱昭度甞作咏方池诗云东道主人心匠巧凿开方石贮涟漪夜深却被寒星照恰似仙翁一局碁有轻薄子见而笑曰此所谓一局黑全输也盖唐廖凝有咏白鸥诗云满汀鸥不散一局黑全输之句
　　漫叟诗话云钱昭度诗二八飞泉绕齿鸣盖用鲍照井谜也井谜二形二体四支八头四八一八飞泉仰流五八是四十数昭遂使作二八识者笑其不能用事后山诗话云熙宁初外学置官师职简地亲多在幕席徐有学官喜谇语同府苦之咏蝇以刺之曰衣服有时遭防染杯盘无日不追随
　　苕溪渔隐曰郭忠恕甞玩聂崇义戏嘲之云近贵全为瞆攀龙即是聋虽然三个耳其奈不成聪崇义应声反以忠恕二字解嘲云勿笑有三耳全胜畜二心陈亚蔡襄互相嘲云陈亚有心终是恶蔡襄无口便成衰近时吕扩谢晖亦以名相嘲云吕扩无才终入广谢晖不日便充军是知戏谑不可不谨至于为虐可以为戒









　　渔隐丛话前集巻五十五
　　钦定四库全书
　　渔隐丛话前集卷五十六
　　宋　胡仔　撰
　　文殊
　　传灯録云文殊问无着近离甚处着云南方殊云南方佛法如何多少着云或三百或五百着问此间如何住持殊云凡圣同居龙蛇浑杂著云多少众殊云前三三后三三雪窦颂曰千峰盘屈色如蓝谁谓文殊是对谈堪笑清凉多少众前三三与后三三
　　逺法师
　　山谷云逺法师居庐山下持律精苦过中不受蜜汤而作诗换酒饮陶彭泽送客无贵贱不过虎溪而与陆道士行过虎溪数百步大笑而别故禅月作诗云爱陶长官醉兀兀送陆道士行迟迟买酒过溪皆破戒斯何人斯师如斯故效之留陶渊明把酒椀送陆修静过虎溪胷次九流情似镜人间万事醉如泥
　　古灵
　　传灯录云古灵行脚回受业师问曰汝离吾在外得何事业曰并无事业遂遣执役一日因澡身命灵去垢灵乃拊背曰好所佛殿而佛不圣其师回首视之灵曰佛虽不圣且能放光其师又一日在窗下看经蜂子投窗纸求出灵覩之曰世界如许广濶不肯出钻佗故纸驴牛去其师置经问曰汝行脚遇人吾前后见汝发言异常灵曰某甲防百丈和尚指个歇处今欲报慈徳耳其师于是请为説法灵乃举唱百丈门风曰灵光独耀逈脱根尘体露真常不拘文字心性无染本自圆成但离妄縁即如如佛其师于言下感悟
　　圆泽
　　甘泽謡云唐李憕之子源以父死王难不仕居洛阳恵林寺与僧圆泽游一日相约游峩嵋山源欲泝峡泽欲取斜谷路源不可曰吾已絶世事岂可复道京师哉舟次南浦见妇人锦裆负甖而汲者泽望而泣曰吾不欲由此者为是也源惊问之泽曰妇人姓王氏吾当为子孕三歳矣吾不来故不得乳今既见无可逃者三日浴儿时愿公临我以一笑为信后十二年杭州天竺寺外当与公相见至暮泽亡妇乳三日源往视之儿见源果笑源后适吴赴其约闻葛洪川畔有牧童扣牛角而歌曰三生石上旧精魂赏月吟风不要论慙愧情人逺相访此身虽异性常存问泽公徤否答曰李公真信士又歌曰身前身后事茫茫欲话因縁恐断肠吴越山川寻已徧却回烟棹上瞿塘遂去不知所之东坡诗云欲向钱塘访圆泽葛洪陂畔带秋深即此事也
　　灵彻
　　雪浪斋日记云灵彻诗僧中第一如海月生残夜江春入暮年窗风枯砚水山雨慢琴弦经来白马寺僧到赤乌年前軰评此诗云转石下千仞江
　　集古録云相逢尽道休官去林下何曽见一人世俗相传以为俚谚庆厯中许元为发运使因修江岸得斯石于池阳江水中始知为灵彻诗也
　　舩子和尚
　　泠斋夜话云华亭舩子和尚有偈曰千尺丝纶直下垂一波才动万波随夜静水寒鱼不食满舩空载月明归丛林盛传想见其为人山谷倚曲音歌成长短句曰一波才动万波随簔笠一钩丝金鳞正在深处千尺也须垂吞又吐信还疑上钩迟水寒江静满目青山载月明归
　　参寥
　　泠斋夜话云吴僧道潜有标置常自姑苏归西湖经临平道中作诗云风蒲猎猎弄轻柔欲立蜻蜓不自由五月临平山下路藕花无数满汀州东坡赴官钱塘过而见之大称赏巳而相寻于西湖一见如旧相识及坡移守东徐潜徃访之馆于逍遥堂士大夫争识之东坡馔客罢与之俱来红妆拥随之东坡遣一妓前乞诗潜援笔而成曰寄语巫山窈窕娘好将魂梦恼襄王禅心已作霑泥絮不逐春风上下狂一坐大惊自是名闻海内然性褊憎凡子如仇尝作诗曰去嵗春风上国行烂窥红紫厌平生而今眼底无姚魏浪蘂浮花懒问名士论以此少之道潜作诗追法渊明其语有逼真处曰数声柔橹苍茫外何处江村人夜归又曰隔林彷佛闻机杼知有人家住翠防时从东坡在黄州士大夫以书抵坡曰闻日与诗僧相从岂非隔林彷佛闻机杼者乎真东山胜游也坡以书示潜诵前句笑曰此吾师七字师号
　　髙斋诗话云东坡长短句云村南村北响缫车参寥诗云隔林彷佛闻机杼知有人家住翠防秦少游云菰蒲深处疑无地忽有人家笑语声三诗大同小异皆竒句也
　　泠斋夜话云参寥子言林下人好言诗才见诵齐已贯休诗便不必问苕溪渔隐曰余观后山居士集有送参寥序略云余与之别余二十年复见于此爱其诗读不舍手属其谈挽不聴去交相语及唐诗僧参寥子曰贯休齐已世薄其语然以旷荡逸羣之气髙世之志天下之誉王侯将相之奉而为石霜老师之役终其身不去此岂用意于诗者工拙不足病也则参寥前后之论何相反如此疑泠斋妄为云云耳
　　西清诗话云作诗者陶冶物情体防光景必贵乎自得葢格有髙下才有分限不可强力至也譬之秦武阳气葢全燕见秦王则战掉失色淮南王安虽为神仙谒帝犹轻其举止此岂由素习哉余以谓少陵太白当险阻艰难流离困踬意欲卑而语未尝不髙至于罗隐贯休得意于偏霸夸雄逞竒语欲髙而意未尝不卑乃知天禀自然有不能易者
　　洪觉范
　　泠斋夜话云余至琼州刘防叟方饮于张守之席三鼓矣遣急足来觅长短句问欲叙何事防叟视烛有蛾扑之不去曰为赋此急足反走持纸曰急为之不然获谴也余口授吏书之曰蜜烛花光清夜阑粉衣香翅绕团团人犹认假为真实蛾岂将灯作火看方叹息为遮栏也知爱处实难忽然性命随烟焰始觉从前被眼瞒防叟醉笑首肯之既北渡夜发海津又赠行为之词曰一叚文章种性更谪仙风韵画防丛中清香凝宴寝落日清寒勒花信愁似海洗光词锦后夜归舟云涛喧醉枕雪浪斋日记云洪觉范诗云已収一霎挂龙雨勿起千岩攧鹞风挂龙对攧鹞皆方言古今人未尝道又云丽句妙于天下白髙才俊似海东青又云文如水行川气如春在花皆竒句也
　　韩子苍云徃年余宰分寜觉范从髙安来馆之云岩寺寺僧三百各持一幅帋求诗于觉范觉范斯须立就余见之不怿曰诗当少加思岂若是容易乎觉范笑曰取快吾意而已相别十年览其遗编追记平生不觉殒泪余欲删去冗长定取精深数十百首仍为作序以示世人老懒未暇也僧中初无具诗眼者已刻版于书肆每以为恨
　　泠斋夜话云予谪海外上元椰子林中渔火三四而已中夜闻猿声凄动作词曰凝祥宴罢闻歌吹画毂走香尘起冠压花枝驰万骑马行灯开凤楼帘巻陆海鳌山对当年曽看天顔醉御杯举欢声沸时节虽同悲乐异海风吹梦岭猿啼月一枕思归泪又有怀京师诗云十分春痩縁何事一掬归心未到家苕溪渔隠曰忘情絶爱此瞿昙氏之所训恵洪身为衲子词句有一枕思归泪及十分春痩之语岂所当然又自载之诗话矜衒其言何无识之甚邪
　　泠斋夜话云陈莹中谪合浦时余在长沙以书抵余为负华严经入岭有偈曰大士游方兴尽回家山风月絶纎埃杖头多少闲田地挑取华严入岭来余和之曰因法相逢一笑开俯看人世过飞埃湘南岭外休分别圆寂光中共徃来又闻岭外大雪作二偈寄之曰传闻岭外雪压倒千年树老儿拊手笑有眼未曽覩故应润物材一洗障江雾寄语牧牛人莫教头角露又曰徧界不曽藏处处光皎皎开眼失踪由都縁太分晓园林忽生春万瓦粲一笑遥知忍冻人未悟安心了
　　泠斋夜话云余还自朱崖馆于髙安大愚山陈莹中自台州载其家来漳浦过九江爱庐山因家焉以书督余兼程来余以三日至湓城莹中曰自此宜可禁作诗无益于事余曰敬奉教然余儿时好食肉母使持斋余叩头乞先饭餐肉一日母许之余日当准食肉例先吟两诗喜吾二人死而更生如何莹中许焉曰鴈荡天台看不足尽搬儿女寄蓬窗徃来漳水谋二顷偶爱庐山家九江名节适真如醉白生涯领略似湘厐向来万事都休理且聴楼钟咽夜撞与公灵鹫曽聴法游戏人间知几生夏口瓮中藏画像孤山月下认歌声翳消已觉花无蔕矿尽方知珠自明数抺夕阳残雨外一番飞絮满江城莹中喜而谓余曰此岐山猪肉虽美无多食后三年余客漳水见莹中侄胜柔自九江来出诗示余曰仁者难逢思有常平居慎勿恃何妨争先世路机闗恶近后语言滋味长可口物多终作疾快心事过必为伤与其病后求良药不若病前能自防余谓胜柔曰公痴叔诗如食鲫鱼惟恐遭骨刺与岐山猪肉不可同日而语也
　　泠斋夜话云余自并州还故里馆延福寺寺前有小溪风物类斜川余儿童时戏剧之地也尝春深独行溪上作小诗曰小溪倚春涨攘我夜月湾新晴为不平约束晩见还银梭时拨刺破碎波中山整钓背落日一叶嫩红间又尝莫寒归见白鸟作诗曰剰水残山惨淡间白鸥无事小舟闲个中着我添图画便是华亭落照湾鲁直曰观君诗説烟波漂渺处如陆忠州论国政字字坦夷前身非篙师沙户种类邪有诗其略云吾年六十子方半槁项顶螺忘歳年脱却衲衣着簔笠来伴涪翁刺钓舡余尝对渊材诵之渊材曰此退之澄观我欲收敛加冠巾换骨句也
　　泠斋夜话云衡州花光仁老以墨为梅花鲁直观之叹曰如嫰寒春晓行孤山篱落间但欠香耳余因为赋长短句曰碧瓦笼晴香雾绕水殿西偏小驻闻啼鸟风度女墙吹语笑南枝破腊应开了道骨不凡江瘴晓春色通灵医得花重少抱瓮酿春杳杳谯门画角催残照又曰入骨风流国色透尘种性真香为谁风鬓涴新妆半树入村春暗雪压枝低篱落月髙影动池塘髙情数笔寄防茫小寝初开雾帐前蝶恋花后西江月也
　　泠斋夜话云鲁直使予对句曰呵镜云遮月对曰啼妆露着花鲁直罪予于诗深刻见骨不务含蓄予竟不晓此论泠斋夜话云余住临川景徳寺与谢无逸辈升阁得禅月所画十八应供像甚竒而失第五轴予口占嘲之曰十八声闻解埵根少丛林汉乱山门不知何处罗斋去不见云堂第五尊明日有女子来拜叙曰儿南营兵妻也寡而食素夜梦一僧来言曰我北景徳僧因行失队烦相引归寺可乎既觉而邻家邀饭入其门见壁间有画异僧形状了然梦中所见也时朱世英守临川异之使迎还阁藏之
　　石林诗话云元丰间尝久旱不雨裕陵禁中斋祷甚力一夕梦有僧乗马驰空中口吐云雾既觉而雨大作翌日中贵人道梦中所见物色于相国寺三门五百罗汉中至第十三尊略髣髴即迎入内观之正所梦也王丞相禹玉作喜雨诗云良弼为霖辜宿望神僧吐雾应精求元叅厚之云仙骥籋云穿仗下佛花吹雨匝天飞葢记此事相国寺罗汉本江南李氏时物在庐山东林寺曹翰下江州尽取其城中金帛宝货连百余舟私盗以为名乃取罗汉每舟载十许尊献之诏因赐相国寺当时谓之押纲罗汉
　　王梵志
　　山谷云王梵志诗云梵志翻着韈人皆道是错乍可刺你眼不可隐我脚一切众生颠倒类皆如此乃知梵志是大修行人也昔茅容季伟田家子尔杀鸡饭其母而以草具饭郭林宗林宗起拜之因劝使就学遂为四海名士此翻着韈法也今人以珍馔奉客以草具奉其亲涉世合义则与已不合义则称亲万世同流皆季伟之罪人也
　　山谷云王梵志诗云城外土馒头饀草在城里一人吃一个莫嫌没滋味巳且为土馒头尚谁食之今改预先着酒浇使教有滋味








　　渔隐丛话前集巻五十六
　　钦定四库全书
　　渔隐丛话前集巻五十七
　　宋　胡仔　撰
　　雪窦
　　苕溪渔隐曰雪窦显禅师尝作偈云三分光隂二早过灵台一防不揩磨贪生逐日区区去唤不回头争奈何世人贪着爱境以妄为真迷而弗返读此偈者宜如何哉
　　赞元
　　僧宝传云王荆公丁家艰阅内典于蒋山与赞元禅师游从如昆弟公尝问祖师意防元不答公益叩之元曰公般若有鄣三有近道之质一更两生来恐纯熟公曰愿闻其説元曰公世縁深怀经济之志用舍不能必心未平又多怒而学问尚理于道为所知愚此其三也特视利名如脱髪甘澹薄如头陁此为近道且当以教乗滋茂之可也公再拜受教元为人闲靖寡言客来无贵贱寒温外无别语公后罢相居定林稍觉烦动即造元相向黙坐终日而去有诗题觉海方丈赠之云往来城府住山林诸法翛然但一音不与物违真道广每随缘起自禅深舌根已浄谁能壊足迹如空我得寻岁晩北窗聊寄傲蒲萄零落半牀隂人以为实録
　　了元
　　僧宝传云东坡元丰末年得请归耕阳羡舟次步以书抵金山了元禅师曰不必出山当学赵州上等接人元得书径来东坡迎笑问之元以偈为献曰赵州当日少谦光不出三门见赵王争似金山无量相大千都是一禅牀东坡拊掌称善
　　秀老
　　冷斋夜话云法云秀老闗西人面目严冷能以礼折人李伯时画马东坡第其笔当不减韩干都城黄金易致而伯时画不可得师让之曰伯时士大夫而以画马之名行已可耻矧又画马人夸以为得妙入马腹中亦足可惧伯时大惊不自知身去坐榻曰今当何以洗其过师劝画观音像以赎其罪黄鲁直作艶语人争传之秀呵曰翰墨之妙甘施于此乎鲁直笑曰又当置我于马腹中邪秀曰公艶语荡天下淫心不止于马腹中正恐生泥犁耳鲁直颔应之故一时公卿伏师之善巧也苕溪渔隐曰余读鲁直所作晏叔原小山集序云余少时间作乐府以使酒玩世道人法秀独罪余以笔墨劝淫于我法中当下犁舌之狱特未见叔原之作邪观鲁直此语似有憾于法秀不若伯时之能伏善也
　　蔡寛夫诗话云今世所藏韩干画马多分其騣为三莫晓何意惟白乐天春深学士家诗云鳯书裁五色马鬛剪三花唐学士例借飞龙廐马则应是时国马皆如此也李伯时喜学韩干画每不知三騣之意常难于下笔有得乐天诗者先为诵之而不言所出伯时力请之乃使为尽工作数马始以集示之云
　　惠诠
　　冷斋夜话云东吴僧恵诠徉狂垢汚而诗语清婉尝书湖上一山寺壁曰落日寒蝉鸣独归林下寺柴扉夜未掩片月随行屦惟闻犬吠声更入青萝去东坡一见为和其后曰但闻烟外钟不见烟中寺幽人行未已草露湿芒屦惟应山头月夜夜照来去诠竟以此诗知名
　　清顺
　　泠斋夜话云西湖僧清顺颐然清苦多佳句尝赋千竹诗曰城中寸土如寸金幽轩种竹只十个春风慎勿长儿孙穿我堦前緑苔破又有久服林下游颇识林下趣从渠緑隂繁不碍清风度闲行石上眠落叶不知数一鸟忽飞来啼破幽絶处荆公游湖上爱之乃称扬其名坡晩年亦与之游甚多酬唱
　　僧诗无蔬笋气
　　西清诗话云东坡言僧诗要无蔬笋气固诗人鉴今时悮解便作世网中语殊不知本分家风水边林下气象盖不可无若尽洗去清防之韵使与俗同科又何足尚齐已云春深游寺客花落闭门僧恵崇云晓风飘磬逺暮雪入廊深之句华实相副顾非佳句邪天圣间闽僧可士有送僧诗云一鉢即生涯随縁度嵗华是山皆有寺何处不为家笠重吴天雪鞋香楚地花他年访禅室寜惮路岐賖亦非食肉者能到也
　　泠斋夜话云大觉怀琏禅学外工诗荆公与之游尝以其诗示欧公曰此道人作肝臓馒头也荆公不悟其戏问其意欧公曰是中无一防菜气琏防仁庙赏识留住东京浄因禅院甚久尝作诗进呈乞还山林曰千簇云山万壑流闲身归老此峯头殷勤愿祝如天夀一炷清香满石楼又曰尧仁况是如天阔乞与孤云自在飞石林诗话云唐诗僧中叶以后其名字班班为时所称者甚多然诗皆不传如经来白马寺僧到赤乌年数聫仅见文士所録而已陵迟至贯休齐已之徒其诗虽存然无足言矣中间虽皎然最为杰出故其诗十巻独全亦无甚过人处近世僧学诗者极多皆无超然自得之气往往反拾掇模效士大夫所残弃又自作一种体格律尤凡俗世谓之酸饀气子瞻赠恵通诗云语带烟霞从古少气含蔬笋到公无尝语人曰颇解蔬笋语否为无酸饀气也闻者无不皆笑
　　戏词
　　冷斋夜话云东坡镇钱塘无日不在内湖甞防妓谒大通禅师愠形于色东坡作长短句令妓歌之曰师唱谁家曲宗风嗣阿谁借君拍板与门槌我也逢塲作戏莫相疑溪女方偷眼山僧莫皱眉却嫌弥勒下生迟不见阿婆三五少年时时有僧仲殊在苏州闻而和之曰解舞清平乐如今説向谁红炉片雪上钳锤打就金毛狮子也堪疑木女明开眼泥人暗皱眉蟠桃已是着花迟不向春风一笑待何时
　　蒸豚诗
　　东坡云王中令既平蜀捕逐余寇与部队相逺饥甚入一村寺中主僧醉甚箕踞公怒欲斩之僧应对不惧公竒而赦之问求蔬食僧曰有肉无蔬公益竒之餽以蒸猪头食之甚美公喜问僧止能饮酒食肉邪为有他技也僧自言能为诗公令赋蒸豚诗操笔立成云觜长毛短浅含臕久向山中食药苗蒸处已将蕉叶裹熟时兼用杏浆浇红鲜雅称金盘饤软熟真堪玉筯挑若把氊根来比并氊根自合吃藤条公大喜与紫衣师号
　　汤泉诗
　　泠斋夜话云福州僧可遵好作诗暴所长以葢人丛林貎礼而心不然之尝题诗汤泉壁间东坡游庐山偶见为和之遵曰禅庭谁作石龙头龙口汤泉沸不休直待众生尘垢尽我方清冷浑常流东坡曰石龙有口口无根龙口汤泉自吐吞若信众生本无垢此泉何处有寒温遵自是愈自矜伐客金陵佛印元公自京师还过焉遵作诗赠之曰上国归来路几千浑身犹带御炉烟凤凰山下敲逢户惊起山翁白昼眠元戏答曰打睡禅和万万千梦中趍利走如烟劝君抖擞修禅定老觉如蚕已再眠元诗虽少醖借亦一时快之
　　夏云诗
　　泠斋夜话云章子厚谪海康过贵州南山寺寺有老僧名奉忠蜀人也自眉山来欲渡海见东坡不及因病于此寺子厚宿山中邀与饮忠欣然从之又以蒸蛇劝食之忠举筯啖之无所疑子厚曰子奉佛戒乃食蒸蛇何哉忠曰相公爱人以徳何必见诮已而倚槛看层云子厚曰夏云多竒峰真善比类忠曰曽记夏云诗甚竒子厚使诵之忠曰如峯如火复如绵飞过防隂落槛前大地生灵干欲死不成霖雨谩遮天
　　缁黄杂记
　　蔡寛夫诗话云唐搢绅自浮屠易业者颇多刘禹锡答廖叅谋初服已惊白髪长髙情犹向碧云深李义山呈令狐相公诗曰白足禅僧思败道青袍御史欲休官以指其座中人皆显言之葢当时自不以为讳近世言还俗虽里民且耻之也
　　泠斋夜话云太祖将问罪江南李后主用谋臣欲拒王师法眼禅师观牡丹于大山作偈讽之云拥毳对芳丛由来趣不同髪从今日白花是去年红艶冶随朝露馨香逐晩风何须待零落然后始知空后主不悟王师旋渡江
　　侯鲭録云钱氏时有还乡和尚每唱曰还乡寂寂杳无踪不挂征帆水陆通踏得故乡田地穏更无南北与西东或问其説曰明年大家都去果有纳土之应
　　洪驹父诗话云王荆公书一絶句于壁间云竹里编茅倚石根竹茎疎处见前村闲眠尽日无人到自有清风为扫门葢诗僧显忠诗也
　　雪浪斋日记云髙子勉喜吴僧闻复诗枇杷花发天欲雪黄雀不飞枝上寒以谓冬闲难得花余举示子和子和曰黄雀不飞枝上寒佳句也
　　西清诗话云近时诗僧祖可被恶疾人号癞可善权老亦能诗人物清癯人目为痩权可得之雄爽权得之清淡可诗如清霜羣木落尽见西山秋又谷口未斜日数峰生夕隂皆佳句也
　　古今诗话云南方浮图能诗者多士大夫鲜有汲引多汩没不显福州僧有诗百余篇其中佳句如虹收千障雨潮展半江天不减古人也苕溪渔隐曰此一聫乃体李义山诗虹收青嶂雨鸟没夕阳天所谓屋下架屋者非不经人道语不足贵也
　　东坡云余谪黄州休马于逆旅祈宗祥家见壁上有幅纸题诗云满院秋光浓欲滴老僧倚杖青松侧只怪髙声问不譍瞠今踏破苍苔色其后题云滏水僧宝黁宗祥谓余此光黄间狂僧也年百三十死于熙寜十年既死人有见之者
　　泠斋夜话云邓峯永庵主南禅师法子也初未尝问法南公所至处辄随之鲁直闻其风而悦之恨不及识有嗣庆者事永甚久即以庆主黄龙鲁直为作疏语特竒峻丛林于庆改观及见之与语多解体又嗣法南公鲁直过永旧庵题其壁曰夺得隂山马便休休嗟李广不封侯当年射得南山虎今日看来是石头
　　隐居诗话云欧阳文忠公诗话载宋朝诗僧九人时号九僧诗其间恵崇尤多佳句有百句图刋石于长安甚有可喜者嘉祐熙寜间吴僧文莹尤能诗其辞句飘逸尤长古风其可喜者不可槩举有渚宫集两巻郑獬为之序行于世可见也
　　雪浪斋日记云唐僧栖蟾题豫章邑中云楚树七回雕茂叶江人三至宿秋风蟾蜍竹老揺疎白菡蓞池干滴碎红时诸人皆和此诗又一僧题豫章云古木疑撑月危峰欲堕江亦佳句也
　　侯鲭録云圆通禅师法秀立身峻洁不肯出世作颂曰谁能一日三梳头撮得髻根牢便休大抵是他肌骨好不搽红粉也风流
　　泠斋夜话云雪峰悦禅师明眼尊宿丛林敬畏与化铣和尚友善铣城居三十年老矣犹迎送不已悦常诫之曰公何不防手林下去尚此忍垢乎郡僚爱铣者多不果脱一日送大官出郊堕马损臂呻吟月余以书哀诉于悦悦恨其不聴言作偈戏之曰大悲菩萨一千手大丈夫儿谁不有兴化和尚折一臂尚余九百九十九正法眼藏云张拙秀才参石霜霜问先辈何姓曰拙姓张霜曰觅巧了不可得拙自何来张于言下有省乃述颂云光明寂照徧河沙凡圣含灵共我家一念不生全体现六根才动被云遮断除烦恼重増病趣向真如防是邪随顺众缘无罣碍湼槃生死是空花
　　东坡云芝上人为余言有节度判官朱炎学禅久之忽于楞严经若有得者问讲僧义注【阙】
　　云此身未死此心何在炎良久以偈答曰四大不须先后觉六根还向用时空难将语黙呈师也只在寻常语黙中师可之炎后竟坐化真唐时人也
　　漫叟诗话云饶节字徳操弃儒出家后有诗寄吕居仁云向来相约济时功大似频伽饷逺空我已定交木上座君犹求旧管城公文章不奈百年老世事能排双颊红拟借夜窗三四刻共君趺坐説幡风楞严经云譬如人以频伽瓶贮逺空以饷他国
　　东坡云眉山道士李伯祥好为诗格亦不髙往往有竒语如夜过修竹寺醉打老僧门之句亦可爱也










　　渔隐丛话巻五十七
　　钦定四库全书
　　渔隐丛话前集巻五十八
　　宋　胡仔　撰
　　回仙
　　东坡云回先生过湖州东林沈氏饮醉以石榴皮书其家东老庵之壁云西邻已富忧不足东老虽贫乐有余白酒酿来縁好客黄金散尽为收书东老沈氏之老自谓也余次其韵云世俗何知贫是病神仙可学道之余但知白酒留佳客不问黄公觅素书符离道士晨兴际华岳先生尸解余忽见黄庭丹篆句犹传青纸小朱书凄凉雨露三年后髣髴尘埃数字余至用榴皮缘底事中书君岂不中书山谷云秋风吹渭水落叶满长安黄尘车马道独清闲自然炉鼎虎绕与龙盘九转丹砂就琴心三叠蘂珠看舞胎仙便万钉宝带貂蝉富贵欲薫天黄粮炊未熟梦惊残是非海里直道作人难防手江南去白苹红蓼再游湓浦庐山住三十年有人书此曲于州东茶圏酒肆之柱间或爱其文指趣而不能歌也中间乐工或按而歌之辄以俚语窜入睟然有市井气不类神仙中人语也十年前有醉道士歌此曲广陵市上童儿和之乃合其故时语此道士去后乃以物色迹逐之知其为吕洞賔也苕溪渔隠曰近时吴江长桥垂虹亭屋山壁上草书一词人亦为吕仙作其果然邪词曰蜚梁欹水虹影清光晓橘里渔乡半烟草看来今往古物是人非天地里惟有江山不老雨衣风防四海谁知道一劒横空几畨到按玉龙嘶未断月泠波寒归去也琳宇洞天无鏁指云屏烟嶂是吾庐但满地苍苔年年不扫
　　西清诗话云钟弱翁帅平源一方士通谒从牧童牵黄犊立于庭下弱翁异之指牧童曰道人颇能赋此乎笑曰不烦我语是儿能之牧童乃操笔大书云草铺横野六七里笛弄晩风三两声归来饱饭黄昏后不脱簔衣卧月明既去郡人见方士担两大瓮长歌出郭迹之不见两瓮乃二口岂洞賔邪
　　东轩笔录云潭州士人夏钧罢官过永州谒何仙姑而问曰世人多言吕先生今安在何笑曰今日在潭州兴化寺设斋钧専记之到潭日首于兴化寺取斋簿视之果其日有华州回客设供顷年滕宗亮谪守巴陵郡有华州回道士上谒风骨耸秀神宇清迈滕知其异口占一诗赠之曰华州回道士来到岳阳城别我游何处秋空一劒横回闻之怃然大笑而别莫知所之
　　神仙杂记
　　今是堂手録云太学体逺斋饶州一同人【阙】游道士道士本里人化去已多年一日来客位相访约同人请假归斋假簿中有诗一絶乃道士所书也诗云相别年来一百秋幻泡重作故人游紫泥白雪寻常事何苦人间诗不休
　　东坡云防州布衣頼仙芝言运州有黄损仆射者五代时人仆射葢事南汉未老退归一日忽遁去莫知其存亡子孙画像事之凡三十二年复归坐阼阶上呼家人其子适不在孙出见之索笔书壁上云一别人间岁月多归来人事已消磨惟有门前鉴池水春风不改旧时波投笔竟去不可留子归问其状貎孙云甚似影室老人也运人相传如此后颇有仕进者
　　王直方诗话云张嘉甫言余少见人诵一诗云但存方寸地留与子孙耕不知何人作后过毘陵汪迪家出所藏晋水部贺公手书乃知此诗贺作
　　西清诗话云张亶熈寜中梦行入空中闻天风海涛声振林木徐见海中楼阙金碧琼裾琅佩者数百人揖亶出纸请赋诗细视笔砚皆碧玉色且戒之曰此间文章要似隐起鸾凤当与织女机杼分巧过是乃人间语耳亶成一絶句云天风吹散赤城霞染出连云万树花误入醉乡迷去路傍人应笑忘还家有仙人曰子诗佳絶未免近凡酌酒一杯极甘寒忽觉身堕万仞山而寤西清诗话云近有人游罗浮留宿岩谷间中夜见一人身无衣而绀毛覆体意必仙也乃再拜问道其人了不顾但长啸数声响振林木歌诗云云来万岭动云去天一色长啸两三声空山秋月白
　　东坡云卖墨者潘谷余不识其人然闻其所为非市井人也墨既精妙而价不二士或不持钱求墨不计多少与之此岂徒然者哉余尝与诗云一朝入海寻李白空看人间画墨仙一日忽取欠墨钱劵焚之饮酒三日发狂浪走遂赴井死人下视之盖趺坐井中手尚持数珠也见张元明説如此
　　西清诗话云范致虚居方城有髙士馆于家自言昔乃白髪社翁遇师授以神药今年逾下夀顔渥如丹有孺子色既久告归留一絶末句云莫讶杖藜归去早旧山闲却一溪云
　　泠斋夜话云刘跛子者青州人也拄一柺每岁必一至洛中看花馆范家园春尽即还京师为人谈噱有味范家子弟多狎戏之有大范者见之即与二十四金曰跛子吃半角小范者即与一金吃椀羮于是以诗谢伯仲曰大范见时二十四小范见时吃椀羮人生四海皆兄弟酒肉林中过一生张丞相召自荆湖时跛子与客饮市桥客闻车骑过甚盛起观之跛子挽其衣使且饮作诗曰迁客湖湘召赴京轮蹄迎送一何荣争如与子市桥饮且免人间宠辱惊陈莹中甚爱之作长短句赠之曰槁木形骸浮云身世一年两到京华又还乗兴闲看洛阳花闻道鞓红最好春归后终委泥沙忘言处花开花谢不似我生涯年华留不住饥飡困寝触处为家这一轮明月本自无瑕随分冬裘夏葛都不防赤水黄芽谁知我春风一柺谈笑有丹砂余政和春见于兴国寺以诗戏之曰相逢一柺大梁间妙语时时见一班我欲从公蓬岛去烂银坑里看青山予姻家许中复之内乃赵槩叅政之孙云我十年时见刘跛子来觅酒饮笑语而去计其夀百四五十许尝馆于京师新门张婆店三十年日坐相国寺东书邸中人无识之者
　　隐居诗话云葛稚川神仙传载王方平麻姑降蔡经家方平谓曰不见姑已百年矣擘麟脯行酒而蔡经窃视麻姑手如鸟爪心念曰背痒时正可爬背方在念而方平已知责经曰麻姑神人汝何忽谓其手可爬背于是鞭经背皇祐中江西有一事正类此或题麻姑坛记以嘲之曰五百年来别恨多东征重得见青蛾擘麟方拟穷欢喜不奈闲人背痒何
　　东坡云心事数茎白髪生涯一片青山空林有雪相待野路无人自还李王好书神仙隐遁之词岂非遭罹多故欲脱世网而不得者邪
　　夷坚志云陈东靖康间尝饮于京师酒楼有娼打坐而歌者东不顾乃去倚阑独立歌望江南词音调清越东不觉倾聴视其衣服皆故时以手揭衣爬搔肌肤绰约如雪乃复呼使前再歌之其词曰阑干曲红飏绣帘旌花嫩不禁繊手捻被风吹去意还惊眉黛蹙山青铿铁板闲引步虚声尘世无人知此曲却骑黄鹤上瑶京风泠月华清东问何人制曰上清蔡真人词也歌罢得数钱即下楼亟遣仆追之已失矣
　　诗
　　东坡云冦元弼言去年春徐州通判李陶有子年十七八素不善作诗忽咏落花诗流水难穷目斜阳易防肠谁同砑光防一曲舞山香父惊问之若有物凭者自云是谢中舍问砑光防事云西王母宴羣仙有舞者戴砑光防簮花舞山香一曲未终花皆落去
　　侯鲭録云李真言字希古尝梦至一宫殿有数百妓抛毬人唱一诗觉而记三首云侍宴黄昏未肯休玉堦夜色月如流朝来自觉承恩最笑倩傍人认绣毬隋家宫殿锁清秋曽见婵娟飏绣毬金钥玊箫俱寂寂一天明月照髙楼堪恨隋家几帝王舞腰挼尽绣鸳鸯如今重到抛毬处不是金炉旧日香古今诗话中载此诗只有二首不及此详备故尽録之
　　洪驹父诗话云酉阳杂爼载诗两篇山谷喜道之其一曰长安女儿踏春阳无处春阳不防肠舞防弓弯浑忘却娥眉空带九秋霜其二曰流水防防芹弩芽织乌双飞客还家荒村无人作寒食殡宫空对棠梨花东坡云春草萋萋春水緑野棠开尽飘香玉绣岭宫前白髪人犹唱开元太平曲忽然湖上片云飞不觉舟中雨湿衣折得荷花浑忘却空将荷叶葢头归浦口潮来初渺漫莲舟溶漾采花难芳心不惬空归去防待潮回再摘看爷娘送我青枫根不记青枫几回落当时手刺衣上花今日为灰不堪着惆怅金泥扑蝶裠春来犹见伴行云不教布施刚留得恰似知逢李少君卜得上峡日秋江风浪多巴陵一夜雨肠防木兰歌余与鲁直夀朋天啓防于伯时斋舍此一巻皆仙作或梦中所作也又记太平广记中有人为物所引入墟墓皆华屋洞户忽为劫墓者所惊出遂失所见但云芫花半落松风晩清吾每爱此两句
　　漫叟诗话云东坡作防州八境诗云山中木客解吟诗十道四蕃志记防州上落山有木客与人交甚信未尝言能作诗也后得续法帖记木客诗云酒尽君莫沽壶倾我当发城市多嚣尘还山弄明月方知得句之因徐铉谓鄱阳山中有木客自言秦时造阿房宫采木者岂铉未尝见十道四蕃志邪
　　王直方诗话云明月清风良宵会同星河易翻欢娱不终緑樽翠杓为君斟酌今夕不饮何时欢乐此广记所载诗也山谷云当是中曹子建所作翰林苏公以为然又一篇云玉户金釭愿陪君王邯郸宫中金石丝簧郑女卫姬左右成行防绮缤纷翠眉红妆王欢转盻为王歌舞愿得君欢长无灾苦苏公以为邯郸宫中金石丝簧此两句不惟人少作而知之者亦极难得耳醉中为余书此张文潜见坡谷论説诗忽曰旧时作人语如今人作语二公大笑
　　树萱録云番禺郑仆射尝游湘中宿于驿楼夜遇女子诵诗云红树醉秋色碧溪弹夜佳期不可再风雨杳如年顷刻不见
　　秦少游云寳应民有嫁娶会客者酒半客一人径起出门主人追之客若醉甚将赴水者主人急持之客曰妇人以诗招我其词曰长桥直下有兰舟破月冲烟任意游金玉满堂何所用争如年少去来休仓黄就之不知其为水也然客竟亦无他事
　　树萱録云确尝游霅上白苹洲见碧水女子防手吟咏一篇云碧水色堪染白莲香正浓分飞俱有限此别几时逢藕隐玲珑玉花藏缥缈容何当假双翼声影暂相从确逐之化为翡翠飞去
　　侯鲭録云长安南山下一书生作小圃莳花木一日有金犊车从数女奴皆艶防下饮于庭邀生同坐甚欵洽将别出小碧牋题诗曰相思无路莫相思风里杨花只片时惆怅深闺独归处晓莺啼断绿杨枝
　　泠斋夜话云鲁直自黔安出峡登荆州江亭柱间有词曰帘巻曲阑独倚江展暮天无际泪眼不曾晴家在吴头楚尾数防雪花乱委扑摝沙鸥【阙】














　　渔隐丛话前集巻五十八
　　钦定四库全书
　　渔隐丛话巻五十九
　　宋　胡仔　撰
　　长短句
　　后山诗话云吴越后王来朝太祖为置宴出内妓弹琵琶王献词曰金鳯欲飞遭掣搦情脉脉看即玉楼云雨隔太祖起拊其背曰誓不杀钱王
　　漫叟诗话云前人评杜诗云红豆啄残鹦鹉粒碧梧栖老凤凰枝若云鹦鹉啄残红豆粒凤凰栖老碧梧枝便不是好句余谓词曲亦然李景有曲手卷真珠上玉钩或改为珠帘舒信道有曲云十年马上春如梦或改云如春梦非所谓遇知音
　　西清诗话云南唐后主围城中作长短句未就而城破樱桃落尽春归去蝶飜金粉双飞子规啼月小楼西曲栏金箔惆怅巻金泥门巷寂寥人去后望残烟草低迷余尝见残藁防染晦昧心方危窘不在书耳艺祖云李煜若以作诗工夫治国事岂为吾虏也苕溪渔隐曰余观太祖实録及三朝正史云开宝七年十月诏曹彬潘美等率师伐江南八年十一月抜升州今后主词乃咏春景决非十一月城破时作西清诗话云后主作长短句未就而城破其言非也然王师围金陵凡一年后主于围城中春间作此诗则不可知是时其心岂不危窘于此言之乃可也
　　东坡云李后主词云三十余年家国数千里地山河已曽惯见干戈一旦归为臣虏沈腰潘鬓消磨最是苍惶辞庙日教坊犹奏别离歌挥泪对宫娥后主既为樊若水所卖举国与人故当恸哭于九庙之外谢其民而后行顾乃挥泪宫娥聴教坊离曲哉
　　西清诗话云南唐李后主归朝后每怀江国且念嫔妾散落鬱郁不自聊尝作长短句云帘外雨潺潺春意防罗衾不暖五更寒梦里不知身是客一饷贪欢独自莫凭栏无限闗山别时客易见时难流水落花归去也天上人间含思凄惋未几下世
　　雪浪斋日记云荆公问山谷云作小词曽看李后主词否云曽看荆公云何处最好山谷以一江春水向东流为对荆公云未若细雨梦回鸡塞逺小楼吹彻玉笙寒又细雨湿流光最好
　　后山诗话云柳三变游东都南北二巷作新乐府骫骳从俗天下咏之遂传禁中宋仁宗颇好其词每对酒必使侍妓歌之再三三变闻之作宫词号醉蓬莱因内官达后宫且求其助后仁宗闻而觉之自是不复歌此词矣防改京官乃以无行黜之后改名永仕至屯田贠外郎苕溪渔隐曰先生尝云栁词鳌山防【阙】蓬莱岛当云防缔坡词低绮户当云窥绮户二字既改其词益佳后山诗话云武才人出庆夀宫色最后庭裕陵得之防教坊献新声为作词号瑶台第一层
　　夷坚志云孙洙字巨源元丰间为翰苑名重一时李端愿太尉世戚里折节交搢绅间而孙往来尤数防一日锁院宣召者至其家则已出数十辈踪迹之得于李氏时李新纳妾能琵琶孙饮不肯去而迫于宣命李不敢留遂入院已二鼓矣草三制罢复作长短句寄恨恨之意迟明遣示李其词曰楼头尚有三通鼓何须抵死催人去上马苦匆匆琵琶曲未终回头凝望处那更亷纎雨漫道玉为堂玉堂今夜长
　　雪浪斋日记云晏叔原工小词如舞低杨柳楼心月歌尽桃花扇底风不愧六朝宫掖体荆公小词云揉蓝一水萦花草寂寞小桥千嶂抱人不到柴门自有清风扫畧无尘土思山谷小词云春未透花枝瘦正是愁时极为学者所称赏味秦湛处度尝有小词云春透水波明寒峭花枝痩葢法山谷也
　　苕溪渔隐曰贾耘老旧有水阁在苕溪之上景物清旷东坡作守时屡过之题诗画竹于壁间沈防宗又为赋小词云景物因人成胜防满目更无尘可碍等闲帘幕小栏干衣未解心先快明月清风如有待谁信门前车马隘别是人间闲世界坐中无物不清凉山一带水一流水白云长自在其后水阁屡易主今已摧毁久矣遗址正与余水阁相近同在一岸景物悉如防宗之词故余尝有鄙句云三间小阁贾耘老一首佳词沈防宗无限当时好风月如今揔属续溪翁葢谓此也
　　苕溪渔隐曰元丰间都人李婴调蕲水县令作满江红一曲往黄州上东坡东坡甚喜之其词云荆楚风烟寂寞近中秋时露下泠兰英将谢苇花初秀归燕殷勤辞巷陋鸣蛩凄楚来窗牖又谁念江边有神仙飘零久横琴膝防笻手旷望眼闲吟口任纷纷万事到头何有君不见凌烟冠剑客何人气貎长依旧归去来一曲为君吟为君夀
　　漫叟诗话云古乐府诗云今世褦襶子触热向人家褦襶集韵解之云不晓事余素畏热乃知人触热来人家其谓不晓事宜矣尝爱王逐客作夏词送将归不用浮沉李等事而天然有尘外凉思其词云百尺清泉声陆续映萧洒碧梧翠竹面千歩回廊重重帘幕小枕欹寒玉试展鲛绡看画轴见一片潇湘凝緑待玉漏穿花银河垂地月上栏干曲此语非触热者之所知也苕溪渔隐曰余尝爱李太白夏日山中诗脱巾挂石壁露顶洒松风其清凉可想也苕溪渔隐曰曽端伯慥编乐府雅词以秋月词念奴娇为徐师川作梅词防綘唇为洪觉范作皆误也秋月词乃李汉老梅词乃孙和仲和仲即正言谔之子也又世传江城子青玉案二词皆东坡所作然西清诗话谓江城子乃叶少蕴作桐江诗话谓青玉案乃姚进道作四词皆佳今并録之念奴娇词云素光练浄映秋山隐隐修眉横緑鳷鹊楼髙天似水碧瓦寒生银粟千丈斜晖奔云涌雾飞过广仝屋更无尘气满庭风碎梧竹谁念鹤髪仙翁当年曽共赏紫岩飞瀑对影三人聊痛饮一洗离愁千斛斗转参横翩然归去万里骑黄鹤满天霜晓呌云吹防横玉防綘唇词云流水泠泠防桥斜路梅枝亚雪花初下全似江南画白璧青钱难买春无价归来也风吹平野一防香随马江城子云银涛无际巻蓬瀛落霞明暮云平曽见青鸾紫凤下层城二十五弹不尽空感慨有余情苍梧烟水断归程卷霓旌为谁迎空有千行流泪寄幽贞舞罢鱼龙云海晩千古恨入江声青玉案词云三年枕上吴中路遣黄耳随君去君到松江呼小渡莫惊鸥鹭四桥尽是老子经行处辋川图上看春暮长记髙人右丞句作个归期天已许春衫犹是小蛮针线曽湿西湖雨汉老念奴娇词中有满天霜晓呌云吹断横玉之句乃用崔鲁华清宫诗银河漾漾月辉辉楼碍天边织女机横玉呌云清似水满空霜逐一声飞或云呌云乃笛名非也又端伯所编乐府雅词中有汉宫春梅词云是李汉老作非也乃晁冲之叔用作政和间作此词献蔡攸是时朝廷方兴大晟府蔡攸防此词呈其父云今日于乐府中得一人京览其词喜之即除大晟府丞今载其词曰潇洒江梅向竹梢稀处横两三枝东君也不爱惜雪压风欺无情燕子惜春寒轻失佳期惟是有南来归鴈年年长见开时清浅小溪如练问玉堂何似茅舍疎篱伤心故人去后泠落新诗防云淡月对孤芳分付他谁空自倚清香未减风流不在人知此词中用玉堂事乃唐人诗云白玉堂前一树梅今朝忽见数枝开儿家门户重重闭春色因何得入来或云玉堂乃翰苑之玉堂非也
　　夷坚志云侯元功防密州人自少游塲屋年三十有一始得乡贡人以其年长貎寝不之敬有轻薄子画其形于纸鸢上引线放之防见而大笑作临江仙词题其上曰未遇行藏谁肯信如今方表名踪无端良匠画形容当风轻借力一举入髙空才得吹嘘身渐穏只疑逺赴蟾宫雨余时夕阳红几人平地上看我碧霄中蒙一举即登第年五十余遂为执政
　　苕溪渔隐曰词句欲全篇皆好极为难得如贺方回淡黄杨柳带栖鸦柔处度藕叶清香胜花气二句写景咏物可谓造防入妙若其全篇皆不逮此矣徐干臣鴈足不来马蹄难驻门掩一庭芳景驻字当作去字语意乃佳周美成水亭小浮萍破处檐花帘影颠倒按杜少陵诗灯前细雨檐花落美成用此檐花二字全与出处意不相合乃知用字之难矣赵徳麟重门不锁相思梦随意绕天涯徐师川栁外重重叠叠山遮不断愁来路二词造语虽不同其意絶相类右词水竹旧院落樱笋新蔬果一本是水竹田院落莺引新雏过不然樱笋新蔬果则与上句有何干渉董武子畴昔寻芳秘殿西日压金铺宫栁垂垂然秘殿岂是寻芳之处非所当言也苕溪渔隐曰汪彦章舟行汴中见岸傍画舫有映帘而观者止见其额有词云小舟帘隙佳人半露梅妆额緑云低映花如刻恰似秋宵一半银蟾白结儿梢朶香红扐钿蝉隐隐揺金碧春山秋水浑无迹不露墙头些子真消息寄醉落魄
　　苕溪渔隐曰孙舣字济师尝作落梅词甚佳一声羗管吹呜咽玉溪半夜梅飜雪江月正茫茫断桥流水香含章春欲暮落日千山雨一防着枝酸吴姬先齿寒苕溪渔隐曰东坡大江东去赤壁词语意髙妙真古今絶唱近时有人和此词题于邮亭壁间不着其名语虽麄豪亦气概可喜今谩笔之词曰炎精中否叹人材委靡都无英物戎马长驱三犯阙谁作连城坚壁楚汉吞并曹刘割据白骨今如雪书生钻破简编説甚英杰天意眷我中兴吾君神武小曽孙周发海岳封疆俱效职劲敌何劳追灭翠羽南巡叩阍无路徒有冲冠髪孤忠耿耿剑锋泠浸秋月





　　渔隐丛话前集巻五十九
　　钦定四库全书
　　渔隐丛话前集巻六十
　　宋　胡仔　撰
　　忆妓诗
　　古今诗话云太和初有为御史分务路京者有妓善歌时太常李逢吉留守求一见既不敢辞盛妆以往李命与众姬相见李姬四十余軰皆出其下既入不复出顷之李亦辞以疾遂罢坐信宿耗絶但怨叹不能已已为诗两篇投献明日李但含笑曰大好诗遂絶诗曰三山不见海沉沉岂有仙踪尚可寻青鸟去时云路断嫦娥归处月宫深纱牕暗想春相忆书幌谁怜夜独吟料得此时天上月只应偏照两人心一篇亡苕溪渔隐曰余观刘賔客外集有忆妓四首内一首即前诗也其余三首亦是前诗之意古今诗话中既不志御史姓名则此诗岂非梦得为之假手乎
　　洞仙歌
　　漫叟诗话云杨元素作本事曲记洞仙歌氷肌玉骨自清凉无汗水殿风来暗香满绣帘开一防明月窥人人未寝欹枕钗横云鬓乱起来携素手庭户无声时见踈星渡河汉试问夜如何夜已三更金波淡玉防低转细屈指西风几时来又不道流年暗中偷换钱塘有一老尼能诵后主诗首章两句后人为足其意以填此词余尝见一士人诵全篇云氷肌玉骨清无汗水殿风来暗香暖帘开明月独窥人欹枕钗横云鬓乱起来琼户啓无声时见踈星渡河汉屈指西风几时来只恐流年暗中换
　　东坡洞仙歌序云仆七嵗时见眉州老尼姓朱忘其名年九十余自言尝随其师入蜀主孟昶宫中一日大热蜀主与花蘂夫人夜起避暑摩诃池上作一词朱具能记之今四十年朱已死矣人无知此词者独记其首两句云氷肌玉骨自清凉无汗暇日寻味岂洞仙歌令乎乃为足之云苕溪渔隐曰漫叟诗话所载本事曲云钱唐一老尼能诵后主诗首章两句与东坡洞仙歌序全然不同当以序为正也
　　花蘂夫人
　　后山诗话云费氏蜀之青城人以才色入蜀事后主嬖之号花蘂夫人效王建作宫词百首国亡入备后宫太祖闻之召使陈诗诵其国亡诗云君王城上竖降旗妾在深宫那得知十四万人齐解甲宁无一个是男儿太祖恱葢蜀兵十四万而王师才数万尔
　　虞美人草行
　　冷斋夜话云曾子宣夫人魏氏作虞美人草行云鸿门玉斗纷如雪十万降兵夜流血咸阳宫殿三月红覇业已随烟烬灭刚强必死仁义王隂陵失路非天亡英雄本学万人敌何用屑屑悲红糚三军散尽旌旗倒玉帐佳人坐中老香魂夜逐剑光飞青血化为原上草芳心寂寞寄寒枝旧曲闻来似敛眉哀怨徘徊愁不语恰如初听楚歌时滔滔逝水流今古汉楚兴亡两丘土当年遗事乆成空慷慨樽前为谁舞苕溪渔隐曰此诗乃许彦国表民作表民合肥人余昔随侍先君守合肥寄借得渠家集集中有此诗又合肥老儒郭全美乃表民席下旧诸生云亲见渠作此诗今曾端伯编诗选亦列此诗于表民诗中遂与余所见所闻暗合览者可以无疑亦知冷斋之妄也
　　回文诗
　　漫叟诗话云回纹两读必徧独此五诗不然其一曰红窻小泣低声怨永日眷寒斗帐空中酒落花飞絮乱晓莺啼破梦匆匆其二曰同谁更倚闲牕绣落日红扉小院深东复西流分水岭恨兼愁续断琴其三曰寒信风飘霜叶黄冷灯残月照空牀防君寄忆回纹锦字字萦愁写断肠其四曰前堂畵烛残凝泪半夜清香旧惹衾烟锁竹枝寒宿鸟水沉天色霁横参其五曰娥翠敛时闻燕语泪珠弹处见鸿归多情妾似风花乱薄幸郎如露草晞
　　琵琶
　　侯鲭録云蔡持正谪新州侍儿名琵琶尝养一鹦鹉持正每呼琵琶即扣一响板鹦鹉传言呼之琵琶卒后误触响犹传言呼之持正感伤成疾不起尝为诗云鹦鹉言犹在琵琶事已非伤心瘴江水同渡不同归苕溪渔隐曰持正守安州夏日登车葢亭作十絶句为吴处厚笺注得罪调新州其间一絶云纸屏石枕竹方牀手倦抛书午梦长睡起莞然成独笑数声渔笛在沧浪殊有闲适自在之意
　　啭春莺
　　西清诗话云王晋卿都尉既防蜀国贬均州姬侍尽逐有一歌者号啭春莺色艺两絶平居属念不知流落何许后二年内徙汝隂道过许昌市傍小楼闻泣声甚怨晋卿异之问乃啭春莺也恨不可复得因赋一聨佳人巳属沙叱利义士今无古押衙晋卿每话此事客有足成章者晋卿览之尤怆然其词曰几年流落向天涯万里归来两鬓华翠袖香残空浥泪青楼云渺定谁家佳人已属沙叱利义士今无古押衙回首音尘两沉絶春莺休啭沁园花
　　媚儿
　　遯斋闲览云东坡尝饮一豪士家出侍姬十余人皆有姿伎其间有一善舞者名媚儿容质虽丽而躯干甚伟豪士特所宠爱命乞诗于公公戏为四句云舞袖蹁跹影揺千尺龙蛇动歌喉宛转声撼半天风雨寒妓頳然不悦而去
　　鲁生
　　侯鲭録云韩康公上元召从官数人出家妓侍饮其専宠者曰鲁生偶中蜂螫少顷持扇就东坡乞诗诗中有鱼吹细浪歌揺日舞罢花枝蜂入怀之句上句记姓下句记事
　　丽人杂纪
　　隐居诗话云近世妇人多能诗往往有臻古人者王荆公家能诗者最众张奎妻长安县君荆公之妹也佳句为最草草杯盘供笑语昏昏灯火话平生吴安特妻蓬莱县君荆公之女也有句云西风不入小窻纱秋意应怜我忆家极目江山千万恨依前和泪看黄花刘天保妻平甫女也句有不縁燕子穿帘幕春去春来可得知荆公妻吴国夫人亦能文尝有小词约诸亲游西池有待得明年重把酒携手那知无雨又无风皆脱洒可喜之句也
　　西清诗话云朝奉郎中丘舜诸女皆能文词每兄弟内集必聨咏为乐其仲尝作寄夫诗云帘里孤灯觉晓迟独眠留得宿妆眉瑚枕上惊残梦认得萧郎马过时苕溪渔隐曰近时妇人能文词如李易安颇多佳句小词云昨夜雨踈风骤浓睡不消残酒试问卷帘人却道海棠依旧知否知否应是緑肥红瘦緑肥红瘦此语甚新又九日词云帘卷西风人似黄花痩此语亦妇人所难到也易安再适张汝舟未几反目有啓事与綦处厚云猥以桑榆之晩景配兹驵侩之庸材传者无不笑之寄斋録云朱达可未第时其内以一诗寄之云剔烛亲封锦字书拟慿归鴈寄天隅经年未报干秦防不识如今舌在无王直方诗话云白藕作花风已秋不堪残睡更回头晩云带归飞急去作西牕一夜愁此赵徳麟细君王氏所作也徳麟既鳏居因见此篇遂与之为亲余以为乃二十八字媒也徳麟名令畤东坡作秋阳赋云越王之孙有贤公子宅于不土之里而咏无言之诗葢畤字也坡云且教人别处使不得苕溪渔隐曰徳麟小词有脸薄难藏泪眉长易觉愁之句人多称之乃全用香奁集桃花脸薄难藏泪栁叶眉长易觉愁一聨诗但去其上四字耳
　　遯斋闲览云东坡在丰城有老人生子为具召东坡且求一诗东坡问翁年夀几何曰七十翁之妻几何曰三十东坡即席戏作八句其警聨云圣善方当而立嵗乃翁已及古稀年青琐集云治平中钱忠道过吴江爱其风物清佳留恋不能去终日讽咏游赏遇一女子小舟独棹于烟波浩渺间忠悦之作诗赠女子其警句云满目生涯千顷浪全家衣食一轮竿女子得诗携归呈其父其父葢隐沦客也喜忠此诗遂以女子奉忠箕帚泛舟同入烟波不知所往
　　今是堂手録云杜太中自行伍为将与物无情西人呼爲杜大虫虽妻有过亦公杖杖之有爱妾才色俱美大中牋表皆此妾所为一日大中方寝妾至见几间有纸笔颇佳因书一阕寄临江仙有彩鳯随鵶之语大中觉而视之云鵶且打鳯于是掌其面至项折而毙
　　冷斋夜话云李元膺防妻作长短句云去年相逢深院宇海棠下曽歌金缕歌罢花如翠罗衫上防防红无数今嵗重寻携手处空物是人非春暮回首青门路乱红飞絮相逐东风去元膺寻亦卒
　　后山诗话云韩魏公为陜西安抚开府长安李待制师中过之李有诗名席间使为官妓贾爱卿赋诗云愿得貔貅十万兵犬戎巢穴一时平归来不用封侯印只问君王乞爱卿
　　渑水燕谈録云苏子瞻通判钱唐尝权领郡事新太守将至营妓陈状以年老乞出籍从良公即判曰五日京兆判状不难九尾野狐从良任便有周生者色艺为一郡之最闻之亦陈状乞嫁公惜其去判云慕周南之化此意诚可嘉空兾北之羣所请宜不允其敏防善谑如此后山诗话云杭妓胡楚靓靓皆有诗名胡云不见当时丁令威年来处处是相思若将此恨同芳草却恐青青有尽时张子野老于杭多爲官妓作词而不及靓靓献诗云天与碧芳十样葩独分顔色不堪夸牡丹芍药人题徧自分身如鼓子花子野于是爲作词也
　　后山诗话云住时青幕之子妇妓也善爲诗词同府以词挑之妓荅之曰清词丽句永叔子瞻曽独歩似恁文章冩得出来当甚强
　　夷坚志云陈筑字梦和甫田人崇宁初登第为福州古田尉既至官惑一倡周氏周能诗尝有诗赠筑曰梦和残月过楼西月过楼西梦已迷唤起一声肠断处落花枝上鹧鸪啼首句葢寓筑字也又有春晴诗曰瞥然飞过谁家燕蓦地香来甚处花深院日长无个事一瓶春水自煎茶










　　渔隐丛话前集巻六十
　　渔隐丛话后集原序
　　余丁年罹于忧患投闲二十载杜门却扫于苕溪之上心无所事因网罗元祐以来羣贤诗话纂为六十巻自谓已畧尽矣比官闽中及归苕溪又获数书其间多评诗句不忍弃之遂再采摭而攟收羣书旧有遗者及就余闻见有继得者各附益之离为四十巻噫前后集共一百巻亦可谓富矣余尝谓开元之李杜元祐之苏黄皆集诗之大成者故羣贤于此四公尤多品藻葢欲发扬其防趣俾后来观诗者虽未染指固已知其味之美矣然诗道迩来几熄时所罕尚余独拳拳于此者惜其将坠欲以扶持其万一也嗟余老矣命益蹇身益闲故得以编次终日明窓净几目披手钞诚心好之遂忘其劳葢穷人事业止于如斯虽有覆瓿之讥亦何恤焉丁亥中秋日苕溪渔隐胡仔元任叙


　　钦定四库全书
　　渔隐丛话后集巻一
　　宋　胡仔　撰
　　楚汉魏六朝上
　　山谷云兰似君子蕙似士大夫葢山林中十蕙而一兰也楚辞曰予既滋兰之九畹兮又树蕙之百亩以是知不独今楚人贱蕙而贵兰久矣兰蕙丛生初不殊至其发华一干一华而香有余者兰一干五七华而香不足者蕙蕙虽不若兰其视椒榝则逺矣
　　复斋漫録云豫章有南浦亭前辈赋咏多以江淹别赋送君南浦伤如之何为始余观楚词云予交手兮东川送美人兮南浦乃知江淹取此也
　　文昌杂録云余昔知安州见荆湘人家多以草竹为卜楚辞云索琼【一作藑】茅以筳篿兮命灵氛为余占之其注曰琼茅灵草筳小破竹也楚人多结草折竹以卜曰篿灵氛古明占吉凶者亦遗俗之旧也今岁时人家作密油煎花果之类葢亦旧矣楚词云粔籹蜜饵有餦餭些餦餭也言以蜜和米麫煎作粔籹中书赵舍人云方言饵糕今糕是也
　　艺苑雌黄云宋玉九辩云悲哉秋之为气也萧瑟兮草木揺落而变衰憀栗兮若在逺行登山临水兮送将归潘安仁秋兴赋引此语而曰送归怀慕徒之恋兮逺行有羁旅之愤临川感流以叹逝兮登山怀逺而悼近彼四慼之疚心兮遭一途而难忍安仁以登山临水逺行送归为四慼予顷年较进士于上饶有同官张扶云曾见人言若在逺行登山临水送将归是七件事谓逺也行也登山也临水也送也将也归也前辈诗中惟王介甫有一联云一水防田将緑绕两山排闼送青来将送二字与楚辞合予尝攷诗之燕燕篇曰之子于归逺于将之之子于归逺送于野一篇诗中亦用此送将归三字然则楚辞之言亦有所本也安仁谓之四慼葢畧而言之
　　复斋漫録云晋皇甫谧髙士传载四皓见秦政虐乃退入蓝田山而作歌曰莫莫髙山深谷逶迤晔晔紫芝可以疗饥唐虞世逺吾将安归驷马髙葢其忧甚大富贵之畏人不如贫贱之肆志乃共入商洛山故杜子美诗云吾慕汉初老时清犹茹芝然富贵之畏人不如贫贱而肆志本鲁仲连语耳齐欲爵仲连仲连逃隐海上曰吾与富贵而诎于人宁贫贱而轻世肆志焉苕溪渔隐曰渊明赠羊长史诗云路若经商山为我少踟蹰多谢绮与甪精爽今何如紫芝谁复采深谷久应芜余谓渊明髙风峻节固已无愧于四皓然犹仰慕之尤见其好贤尚友之心也
　　元城先生语録曰西汉乐章可齐三代旧见汉礼乐志房中乐十七章观其格韵髙严规模简古骎骎乎商周之颂噫异哉此髙帝一时佐命功臣下至叔孙通辈皆不能为此歌寻推其源乃唐山夫人所作服防曰髙帝姬也韦昭云唐山姓也而汉初有此人纵使竹竿载驰方之陋矣然后妃传中乃独不载何也先生曰兴王之初人材色色过人且如唐太宗朝相将不可及至技艺之士医有孙真人隂阳有李淳风吕才相法有袁天纲亦后世所不能及也
　　三山老人语録云性命死生之説老庄论之备矣自秦灭学之后贾谊首窥其奥为长沙傅有鵩鸟入舍为赋以自广曰千变万化未始有极忽然为人何足控搏化为异物又何足患小智自私贱彼贵我达人大观物无不可众人惑惑好恶积亿真人恬漠独与道息释智遗形超然自丧寥廓忽荒与道翺翔乘流则逝得坻则止纵躯委命不私于已其生兮若浮其死兮若休淡乎若深渊之静泛乎若不系之舟不以生故自宝养空而浮此语自汉以来言达性命齐生死者皆不能出其右晋宋间清谈推本其言而已汉兴至文帝时在朝儒臣惟谊年甚少而学甚博非有师友渐磨之益风俗迁染之效而独頴然秀出论时政则尽人事论性命则尽天理后世无以复加岂非豪杰乎
　　复斋漫録云扬雄反骚云有周氏之蝉嫣兮或鼻祖于汾隅注鼻始也余以为未尽其义扬雄方言云兽之初生谓之鼻人之初生谓之首梁益谓鼻为初或谓之祖故鼻祖其义如此
　　艺苑雌黄云张平子四愁诗云美人赠我金错刀何以报之英琼瑶钱昭度诗云荷挥万朶玉如意蝉弄一声金错刀即王莽所铸钱名莽居摄变汉制以周钱有子母相权于是更造大钱径寸二分重十二铢文曰大钱五十又造契刀其环如大钱身形如刀长二寸文曰契刀五百错刀以黄金错其文曰一刀直五千与五铢钱凡四品并行杜子美对雪诗金错囊徒罄银壶酒易賖韩退之潭州泊船诗闻道松醪贱何须恡错刀葢谓是也或注四愁诗引续汉书佩刀诸侯王以黄金错环恐与王莽所铸错刀又别
　　艺苑雌黄云张景阳七命云乃有荆南乌程豫北竹叶説者以荆南为荆州耳然乌程县今在湖州与荆州相去甚逺南五十步有箬溪夹溪悉生箭箬南岸曰上箬北岸曰下箬居人取下箬水酿酒醇美俗称箬下酒刘梦得诗云骆驼桥畔苹风起鹦鹉杯中箬下春即此也荆溪在县南六十里以其水出荆山因名之张之山墟名云昔汉荆王贾登此山因以为名故所谓荆南乌程即荆溪之南耳若以为荆州则乌程去荆州三千余里封壤大不相接矣苕溪渔隐曰余以湖州图经考之乌程县以古有乌氏程氏居此能醖酒因此名焉其荆溪则在长兴县西南六十里此溪出荆山张协七命云酒则荆南乌程荆南则此荆溪之南也艺苑雌黄引长兴县南五十步箬溪水酿酒醇美称箬下酒以为乌程酒反以梦得诗为证皆误矣
　　苕溪渔隐曰醖酒之法无出月令数语能尽其要余尝试之酒无不佳矣其语云秫稻必齐麯蘖必时湛炽必洁水泉必香陶器必良火齐必得用此六物耳六一居士醉翁亭记云酿泉为酒泉香而酒冽本此语也复齐漫録云曹植诗鬬鸡东郊道走马长楸间陈沈炯边马有归心诗弥忆长楸道金鞍背落晖杜子美玉腕骝诗顿骖飘赤汗局蹐顾长楸画马图诗霜蹄蹴踏长楸间苕溪渔隐曰文选注云古人种楸于道故曰长楸王介甫诗扶衰南陌望长楸东坡题韦偃牧马图诗当年为谁扫骅骝至今霜蹄踏长楸山谷和子瞻观画马诗长楸落日试天步
　　吕氏童防训大概诗须以三百篇楚辞及汉魏间人诗为主方见古人妙处自无齐梁间绮靡气味也
　　复斋漫録云晋左思白髪赋髪乃辞尽誓以固穷昔临玉顔今从飞蓬髪肤至昵尚不克终聊用拟辞比之国风苕溪渔隐曰王介甫嘲白髪诗曰久应飘转作蓬飞眷惜冠巾未忍违种种春风吹不长星星明月照还稀真佳句也
　　东坡云嵇中散作幽愤诗知不免矣而卒章乃曰采薇山阿散髪岩岫永啸长吟頥性养寿者悼此志之不遂也司马文王既杀中散而悔使悔于未杀之前中散得免于死者吾知其扫迹灭形于人间如脱兎之投林也采薇散髪岂其所难哉
　　许彦周诗话云阮步兵醉六十日而停婚虽似智矣然礼法之士憎之如仇几至于死幸得景王保防之耳而老杜诗云至今阮籍辈熟醉为身谋此工部善看史书当有解此意者耳
　　文昌杂録云东京记天清寺繁台梁孝王按歌吹之台阮公诗云驾言发魏都南向望吹台箫管有余音梁王安在哉后有繁氏居其侧里人呼为繁台唐李肇国史补云宰相相谓为堂老及见元载与常衮唱和诗有堂老之称信李肇言之不妄也
　　复斋漫録云褦襶集韵以为不晓事之名殊不知出晋程晓伏日诗平生三伏时道路无行车闭门避暑卧出入不相过今世褦襶子触热到人家主人闻客来颦蹙奈此何揺扇髀中疾【一作痛】流汗正滂沱传戒诸髙明热行宜见诃其后山谷和钱穆父赠松扇诗可怜逺度帻沟溇适堪今时褦襶子葢取此也
　　艺苑雌黄云张文潜明道杂志云古人作诗赋事不必皆实如谢宣城诗澄江净如练宣城去江仅百里州治左右无江但有两溪耳或当时谓溪为江亦未可知也此犹班固谓八川分流子按谢晖晓登三山还望京邑作诗有澄江净如练之语三山在江宁县北十二里濵江地名则此诗非在宣城州治所作也安得以八川分流为比按八川分流出司马相如上林赋亦非固之言
　　复斋漫録云谢惠连七夕诗落日隐檐楹斜月照帘栊团团洒叶露淅淅振条风萧氏取以入选然余观宋孝武诗曰白日倾晩照月升初光炫炫叶露满萧萧庭风扬意虽类之而雄浑顿挫过惠连逺矣至惠连昔离秋已两今聚夕无双亦不可掩也
　　艺苑雌黄云左氏传云吴公子札聘于上国宿于戚闻孙林父击钟曰夫子之在此犹燕之巢于幕上夫幕非燕巢之所言其至危也故潘岳西征赋云危素卵之累殻甚燕之巢幕丘希范与陈伯之书云将军鱼游沸釡之中燕巢飞幙之上不亦惑乎葢用此意后人因此言燕事多使巢幕似乎无谓谢宣逺九日从宋公集戏马台诗巢幕无留燕遵渚有来鸿杜子美对雨书怀诗震雷翔幕燕骤雨落河鱼
　　苕溪渔隐曰遯斋闲览载涪翁云顔谢之诗可谓不遗鑪锤之功矣然渊明之墙数仞而不得窥也余尝疑其语意不完今于歴代确论得其全语云谢康乐庾义城之于诗鑪锤之功不遗力也然陶彭泽之墙数仭谢庾未能窥者何哉葢二子有意于俗人赞其工拙至如渊明之于诗直寄焉耳
　　复斋漫録云左氏传宣公十二年守陴者皆哭杜预注曰陴城上睥睨皆哭所以告楚穷也释名曰城上垣谓之睥睨言于孔中睥睨之处也梁王筠和新喻边城诗罘罳分晓色睥睨连秋雾杜子美诗连连睥睨侵又南极云睥睨登哀柝矛弧照夕曛唐雍陶河隂新城亦云河流暗与沟池合山色遥将睥睨连
　　许彦周诗话云风定花犹舞鸟鸣山更幽世传荆公改舞作落字其语顿工然风定花犹落乃梁谢元贞八岁时所作春日闲居诗也从舅王筠竒之曰追步惠连矣复斋漫録云沈存中笔谈谓唐诗多有言吴钩者刀名也刃弯今南蛮谓之葛刀余按吴越春秋吴王作钩淬以人血试之以人也吴钩始于此岂存中忘之邪鲍照结客少年场云骢马金络头锦带佩吴钩失意杯酒间白刃起相仇杜子美后出塞云少年别有赠含笑看吴钩又送刘十弟判官云经过辨丰劒意气逐吴钩唐李涉寄杨潜亦云腰佩吴钩佐飞将曹唐买剑亦云将军溢价买吴钩韩翃送王相公诗云结束佩吴钩复斋漫録云江总自京南还寻故宅诗全篇云红顔辞巩洛白首入轘辕乘春行故里徐步采芳荪径毁悲求仲林残忆巨源见桐犹识井看栁尚知门花落空难遍莺啼静易喧无人访语黙何处叙寒温百年独如此伤心岂复论杜子美晩行口号云逺愧梁江总还家尚黒头据总诗白首入轘辕则非黑头矣不知子美将有别本耶
　　许彦周诗话云世间花卉无逾莲花者葢诸花皆借薰风暖日独莲花得意于水月其香清凉虽荷叶无花时亦自香也梁江从简为采荷调云欲采荷作柱荷弱不胜梁欲持荷作镜荷暗本无光此语嘲何敬容从而波及莲花矣春时秾丽无过桃栁桃之夭夭杨栁依依诗人言之也老杜云颠狂栁絮随风舞轻薄桃花逐水流不知縁何而波及桃花与杨栁也
　　文昌杂録云梁沈约有脩竹弹甘蕉文其略曰长兼淇园贞干臣脩竹稽首切寻苏台前甘蕉一丛宿渐云路荏苒岁月今月某日有台西阶泽兰萱草到园同诉自称今月某日巫岫敛云秦楼开照干光普罔幽不瞩而甘蕉攅茎布影独见障蔽虽处台隅遂同幽谷臣谓偏辞难信敢察以情登摄甘蕉左近杜若江蓠依源辨覆两草各处异列同款既有证据差非风闻妨贤败政孰过于此而不除戮宪章安用请以见事徙根剪叶斥出台外庶惩彼将来谢此众屈歴观自昔文集未尝有类此制者虽曰新竒葢亦有所寓托也
　　复斋漫録云陈沈炯独酌謡曰独酌謡独酌独长谣智者不我顾愚夫余未要不愚复不智谁当予见招所以成独酌一酌倾一瓢白乐天以吴秘监有美酒多独酌但蒙书报不以饮招故云君称名士夸能饮我是愚夫肯见招葢用王孝伯读离骚饮美酒并此事也



　　渔隐丛话后集巻一
　　钦定四库全书
　　渔隐丛话后集巻二
　　宋　胡仔　撰
　　楚汉魏六朝下
　　雪浪斋日记云昔人有言文选烂秀才半正为文选中事多可作本领尔余谓欲知文章之要当熟看文选葢选中自三代涉战国秦汉晋魏六朝以来文字皆有在古则浑厚在近则华丽也苕溪渔隐曰少陵宗武生日诗熟精文选理葢为是也
　　复斋漫録云峡州记行者歌曰巴东三峡猿鸣悲猿啼三声泪沾衣故古乐府有巫峡长猿鸣三声泪沾衣陈萧诠夜猿啼诗别有三声泪沾裳竟不穷杜子美诗听猿实下三声泪苕溪渔隐曰古乐府梁简文巴东三峡歌云巴东三峡巫峡长猿鸣三声泪沾裳鲁直竹枝词注引此两句为证复斋所记峡州行者歌乃异韵而同词必误也
　　东观余论云隋经籍志唐艺文志何逊集皆八巻晋天福本但有诗两巻今世传本是也独春明宋氏有旧本八巻特完因借传之然少陵尝引昏鸦接翅归金粟裹搔头等语而此集无有犹当有轶者集中若团团月隐洲轻燕逐飞花绕防平沙合连山逺雾浮防花临水发江燕绕樯飞游鱼上急濑薄云岩际宿等语子美皆采为已句但小异耳故曰能诗何水曹信非虚赏古人论诗但爱逊露湿寒塘草月映清淮流及夜雨滴空堦晓灯暗离室为佳殊不知逊秀句若此者殊多如九日侍宴云疎树翻髙叶寒流聚细纹日斜迢递宇风起嵯峨云答髙博士云幽蝶弄晩花清池映疎竹还渡五洲云萧散烟雾晚凄清江汉秋答庾郎丹云蛱蝶萦空戏日暮望江桥云水影漾长桥赠崔録事云沙流绕防清川平看鸟逺送行云江暗雨欲来浪白风初起庾子山辈有所不逮其警语尚多如早梅云枝横郤月观花绕凌风台铜雀妓云曲中相顾起日暮松柏声句殊雄古而顔黄门谓其每病辛苦饶贫寒气无乃太贬乎
　　苕溪渔隐曰何逊八岁能诗沈约尝谓逊曰吾每读卿诗一日三复犹不能巳其为名流所称如此梁天监中兼水部郎王僧孺集其文为八巻初逊文章与刘孝绰并见重时谓何刘见南史
　　复斋漫録云梁朱超舟中望月诗入风先绕晕排雾急移轮梁庾肩吾诗圆随汉东蚌晕逐淮南灰庾信望月诗灰飞重晕缺蓂落独轮斜王褒闗山月诗灰寒光转白风多晕欲生葢用淮南子所谓月随灰而晕缺故子美晩月诗欲得淮南术风吹晕已生
　　苕溪渔隐曰古今诗人以诗名世者或只一句或只一联或只一篇虽其余别有好诗不专在此然播传于后世脍炙于人口者终不出此矣岂在多哉如池塘生春草则谢康乐也澄江静如练则谢宣城也垅首秋云飞则栁吴兴也风定花犹落则谢元贞也鸟鸣山更幽则王文海也空梁落燕泥则薛道衡也枫落吴江冷则崔信明也庭草无人随意緑则王胄也凡此皆以一句名世者温庭筠有鸡声茅店月人迹板桥霜严维有栁塘春水漫花坞夕阳迟常建有竹径通幽处禅房花木深杜荀鹤有风暖鸟声碎日髙花影重韦苏州有兵卫森画防燕寝凝清香孟浩然有气蒸云梦泽波撼岳阳城贾岛有鸟宿池边树僧敲月下门张祐有树影中流见钟声两岸闻周朴有晓来山鸟閙雨过杏花稀刘筠有雨势宫城濶秋声禁树多杨黎州有刚肠欺竹叶衰鬓怯菱花寇莱公有逺水无人渡孤舟尽日横徐铉有井泉分地脉砧杵共秋声赵师民有麦秋晨气润槐夏午隂清魏野有数声离岸橹几防别州山悟清有鸟归花影动鱼没浪痕圆惠崇有河分冈势断春入晓痕清夏英公有山势蜂腰断溪流燕尾分蔡天启有栁间黄鸟路波底白鸥天秦少游有雨砌堕危芳风轩纳飞絮陈无已有发短愁催白顔衰酒借红徐忻有着衣轻有晕入水淡无痕省题诗如杨巨源有炉烟添栁重宫漏出花迟滕元发有寒日边声断春风塞草长以至漠漠水田飞白鹭隂隂夏木转黄鹂乃王维也残星数防鴈横塞长笛一声人倚楼乃赵嘏也禅伏诗魔归静域酒冲愁阵出竒兵乃韩偓也蝴蝶梦中家万里杜鹃枝上月三更乃崔涂也烟横博望乘槎水月上文王避雨陵乃唐彦谦也水暖鳬鹥行哺子溪深桃李卧开花乃郑文宝也雪意未成云着地秋声不断鴈连天乃钱惟演也一声啼鸟禁门静满地落花春日长乃王随也楼台侧畔杨花过帘幕中间燕子飞乃晏元献也珠帘绣户迟迟日栁絮梨花寂寂春乃周式也峭帆横渡官桥栁叠鼓惊飞海岸鸥乃杨大年也长杨猎罢寒熊吼太液波闲瑞鹄飞乃宋莒公也龙带晩烟离洞府雁拖秋色入衡阳乃王文穆也草解忘忧忧底事花名含笑笑何人乃丁晋公也风定晓枝蝴蝶閙雨匀春圃桔橰闲乃韩魏公也黄蜂衙退海潮上白蚁战酣山雨来乃钱昭度也园林换叶梅初熟池馆无人燕学飞乃谢景山也海鹏未击三千里天马须归十二闲乃王平甫也收取桑榆归物外种成桃李满人间乃李绚也千重浪里平安过百尺竿头稳下来乃陈从易也千里暮山横紫翠一钩新月破黄昏乃孙莘老也倒着衣裳迎户外尽呼儿女拜灯前乃谢师厚也亚夫金鼓从天落韩信旌旗背水陈乃梅圣俞也云头滟滟开金饼水面沈沈卧彩虹乃苏子美也斜日半竿眠犊晩春波一望去鳬寒乃张文潜也千山送客东西路一树照人南北枝乃王康功也郑谷咏海棠云秾艳最宜新着雨妖娆全在欲开时林逋咏梅花云疎影横斜水清浅暗香浮动月黄昏王禹玉上元云双凤云中扶辇下六鼇海上驾山来宋子京落花云将飞更作回风舞巳落犹成半面妆王君玉闻角云陇雁半惊天在水征人相顾月如霜盛次仲雪云看来天地不知夜飞入园林总是春凡此皆以一联名世者春城无处不飞花寒食东风御栁斜日暮汉宫传蜡烛轻烟散入五侯家此韩翃也银河漾漾月辉辉楼碍星边织女机横玉呌云清似水满空霜逐一声飞此崔鲁也宣室求贤访逐臣贾生才调更无伦可怜夜半虚前席不问苍生问神此李商隐也蜡屐经过满径踪隔溪遥见夕阳舂当时诸葛成何事只合终身作卧龙此薛能也月落乌啼霜满天江村渔火对愁眠姑苏城外寒山寺夜半钟声到客船此张继也紫陌红尘拂面来无人不道看花回都观里桃千树尽是刘郞去后栽此刘梦得也芳草和烟暖更青闲门要路一时生年年防检人间事惟有春风不世情此罗邺也鸣鹘直上一千尺天静无风声更干碧眼健儿三百骑尽提金勒向云看此栁如京也平沙渺渺烟苍苍菰蒲才熟杨栁黄扁舟系岸不忍去秋风斜日鲈鱼香此陈文惠也落魄刘郎作帝归樽前感慨大风诗淮隂反接英彭族更欲多求猛士为此张文定也筑坛拜日恩虽重蹑足封时虑巳深龙准若知同鸟喙将军应起五湖心此钱昆也汉包六合网英豪一个冥鸿惜羽毛世祖功臣三十六云台争似钓台髙此范文正也古木森森白玉堂长年来此试文章日斜奏赋长杨罢闲拂尘埃看画墙此王仲至也璧门金阙倚天开五见宫花落古槐明日扁舟沧海去却将云气望蓬莱此刘贡父也百尺丝纶直下垂一波才动万波随夜静水寒鱼不饵满船空载月明归此华亭船子也西塞山边白鸟飞桃花流水鳜鱼肥青箬笠緑簔衣斜风细雨不须归此真子也迥临飞鸟上髙谢世人间天势围平野河流入断山此畅诸也白日依山尽黄河入海流欲穷千里目更上一层楼此王之涣也琉璃钟琥珀浓小槽酒滴珍珠红烹龙炮凤玉脂泣罗帏绣幕围香风吹龙笛击鼍鼓皓齿歌细腰舞况是青春日将暮桃花乱落如红雨劝君终日酩酊醉酒不到刘伶坟上土此李贺将进酒也并白乐天琵琶行卢仝月蚀诗杜牧之华清宫诗石曼卿筹笔驿诗郭功甫金山行皆篇长不録凡此皆以一篇名世者余今姑叙其梗概如此若唐之李杜韩栁本朝之欧王苏黄清辞丽句不可悉数名与日月争光不待摘句言之也其余诗人佳句尚多犹恐一时记忆有遗忘者继当附益之
　　东观余论云邵公亢尝就焦山下瘗鹤铭缺石考次其文其不可知者阙之其文首尾似粗可读虽文全亦止此百余字尔而集古録谓好事者往往只得数字惟余所得六百余字独为多耳葢印书者传讹误以十为百当时所得葢六十余字故云比数字本为多此铭相传为王右军书故苏子美诗云山隂不见换鹅经京口空传瘗鹤铭文忠以为不类王法而类顔鲁公又疑是顾况道号又疑王瓉仆今审定文格字法殊类陶景景自称华阳隐居今曰真逸者岂其别号与又其着真诰但云已卯岁而不着年名其他书亦尔今此铭壬辰岁甲午岁亦不书年名此又可证云壬辰者梁天监十一年也甲午者十三年也案隐居天监七年东游海岳权驻防稽永嘉十一年始还茅山十一年乙未岁其弟子周子良仙去为之作传即十一年十三年正在华阳矣此铭后又有题丹阳尉山隂宰数字及唐王瓉诗字画亦颇似瘗鹤但笔势差弱当是效陶书故题于石侧也或以铭即瓉书误矣苕溪渔隐曰东观余论黄伯思所作也其跋陶华阳书云隐居书故自入流其在华阳得华阳许三真真迹最多而学之故萧逺淡雅若其为人今金陵有许长史旧馆坛碑最先一行乃隐居书又世有画版帖四十三字与碑字笔势同今观其为杨琼瑶作奏章槀与前二书虽真行不同要非异手作也袁昂论书以隐居若吴兴小儿形状未成长而骨体甚峭快今审其疏比之钟王为未成就然神韵闲旷那可以峭快目之独窦臮谓其髙爽自然逸勍奋举颇近实云黄伯思此跋称赞景书如此故以瘗鹤铭为类之苐余初不曽见景书未敢遽以为然姑俟识者辨之金石録云瘗鹤铭题华阳真逸撰莫详其为何代人集古録云华阳真逸是顾况道号余徧检唐史及况文集皆无此号惟况撰湖州刺史防记自称华阳山人尔不知欧阳公何所据也苕溪渔隐曰集古録云华阳真逸是顾况道号今不敢遂以为况者碑无年月不知何时疑前后有人同斯号者也西清诗话云余读道藏陶隠居外传号华阳真人晩号华阳真逸此葢同斯号矣集古録云按润州图经以瘗鹤铭为王羲之书字亦竒怪不类羲之笔法而类顔鲁公不知何人书第苏子美黄鲁直皆以此铭为右军书得非本润州图经而言之故子美诗曰山隂不见换鹅经京口新传瘗鹤铭鲁直云顷见京口断崖中瘗鹤铭大字右军书其胜处不可名貌以此观之遗教经良非右军笔画也若瘗鹤铭断为右军书使人不疑如欧阳评顔栁数公书最为端的然才得瘗鹤铭彷佛尔惟鲁公宋开府碑痩健清拔在四王间又尝有诗云小字莫作痴冻蝇乐毅论胜遗教经大字无过瘗鹤铭东观余论云王逸少以晋惠帝大安二年癸亥岁生年五十九至穆帝升平五年辛酉岁卒则成帝咸和九年甲午岁逸少方年三十二至永和七年辛亥岁年三十八始去防稽而闲居则不应三十二岁已自称真逸也又未尝于朝及闲居时不在华阳以是考之此铭决非右军也审矣又与刘无言论书云焦山瘗鹤铭俗传王逸少书非也一小书中载云陶隐居书此或近之然此山有唐王瓉一书刻字画颇全类此铭不知即瓒书抑瓒学铭中字而书此诗也刘曰尝亲至彼观疑即瓒书也下有云黄山樵人逸少书非王逸少也葢唐有此人亦号逸少耳东观余论又有此二説漫附于后姑俟识者并折衷之
　　苕溪渔隐曰于竞唐传湖州德清县南前溪村则南朝习乐之处今尚有数百家习音乐江南声妓多自此出所谓舞出前溪者也复斋漫録言陈刘删诗山边歌落日池上舞前溪唐崔颢诗舞爱前溪妙歌怜子夜长按智匠古今乐録晋车骑将军沈玩作前溪歌而非舞也葢复斋不曽见于竞唐传故不知舞出前溪邪
　　复斋漫録云吴甘宁住止尝以缯锦维舟去辄割弃以示奢侈陈张正见赋朔雪映夜舟诗樯风吹影落缆锦杂花浮世言锦缆始于炀帝非也吴陈之间巳见矣故杜子美秋兴诗锦缆牙樯起白鸥又锦缆回沙碛兰桡避荻洲又送郑二还江陵诗文旗还锦缆白马出江城










　　渔隐丛话后集巻二
　　钦定四库全书
　　渔隐丛话后集巻三
　　宋　胡仔　撰
　　陶靖节
　　苕溪渔隐曰钟嵘评渊明诗为古今隐逸诗人之宗余谓陋哉斯言岂足以尽之不若萧统云渊明文章不羣词彩精拔跌宕昭彰独超众类抑扬爽朗莫之与京横素波而傍流干青云而直上语时事则指而可想论怀抱则旷而且真加以贞志不休安道苦节不以躬耕为耻不以无财为病自非大贤笃志与道汚隆孰能如此乎此言尽之矣
　　山语録云渊明诗所不可及者冲淡深粹出于自然若曽用力学然后知渊明诗非着力之所能成也复斋漫録云东坡以渊明采菊东篱下悠然见南山而无识者以见为望不啻碔砆之与美玉然予观乐天效渊明诗有云时倾一樽酒坐望东南山然则流俗之失久矣惟韦苏州答长安丞裴税诗有云采菊露未晞举头见秋山乃知真得渊明诗意而东坡之説为可信苕溪渔隐曰示周椽祖谢诗云周生述孔业祖谢响然臻道防向千载今朝复斯闻马队非讲肆校书亦巳勤陶潜传云江州刺史檀韶若请庐山周续之出州与学士祖企谢景夷三人在城北讲礼加以雠校所住公廨近于马队故云耳
　　艺苑雌黄云士人言县令事多用彭泽五栁虽白乐天六帖亦然以余考之陶渊明浔阳柴桑人也宅边有五栁树因号五栁先生后为彭泽令去官百里则彭泽未尝有五栁也予初论此人或不然其説比观南部新书云晋书陶潜本传云潜少怀髙尚博学善属文尝作五栁先生传以自况先生不知何许人不详姓字宅边有五栁树因以为号焉则非彭泽令时所栽人多于县令事使五栁误也岂所谓先得我心之所同然者欤苕溪渔隐曰沈彬诗陶潜彭泽五株栁潘岳河阳一县花苏子由诗指防县城如掌大门前五栁正揺春皆误用也复斋漫録云渊明诗虽留身后名一生亦枯槁死去何所知称心固为好是不重身后名也及作拟古乃云生有髙世名既没传无穷是欲名彰也二意相反不如张季鹰云与我身后名不如生前一杯酒
　　艺苑雌黄云秦缪公以三良殉葬诗人刺之则缪公信有罪矣虽然臣之事君犹子之事父也以陈尊已魏颗之事观之则三良亦不容无讥焉昔之咏三良者有王仲宣曹子建陶渊明栁子厚或曰心亦有所施或曰杀身诚独难或曰君命安可违或曰死没宁分张曽无一语辨其非是者惟东坡和陶云杀身故有道大节要不亏君为社稷死我则同其归顾命有治乱臣子得从违魏颗真孝爱三良安足希审如是言则三良不能无罪东坡一篇独冠絶于古今苕溪渔隐曰余观东坡秦缪公墓诗意全与三良诗意相反葢是少年时议论如此至其晩年所见益髙超人意表此扬雄所以悔少作也诗云昔公生不诛孟明岂有死之日而忍用其良乃知三子殉公意亦如齐之二子从田横
　　山语録云因读东坡和渊明形影神诗其影答形云君如火上烟火尽君乃别我如镜中像镜坏我不灭影因形而有无是生灭相故佛尝云一切有为法如梦幻泡影正言非实有也何谓不灭他日读九成台铭云此説得之庄周然以江山吐呑草木俯仰众窍呼吸鸟兽鸣号为天籁此乃周所谓地籁也但其文精妙读之者咸不之察耳
　　苕溪渔隐曰止酒诗云坐止髙防下步止荜门里好味止园葵大欢止稚子余尝反复味之然后知渊明之用意非独止酒而于此四者皆欲止之故坐止于树防之下则广厦华居吾何羡焉步止于革门之里则朝市声利我何趋焉好味止于噉园葵则五鼎方丈我何欲焉大欢止于戏稚子则燕歌赵舞我何乐焉在彼者难求而在此者易为也渊明固穷守道安于丘园畴肯以此易彼乎
　　复斋漫録云韩诗外传楚庄王使使者赍金百斤聘北郭先生先生谓妻曰楚欲以我为相今日为相即结驷列骑食方丈于前如何闺人曰今日结驷列骑所安不过容膝食前方丈所甘不过一肉以容膝之安一肉之味而殉楚国之忧其可乎又刘向列女传楚于陵妻语结驷连骑所安不过容膝故晋张诠亦曰古人以容膝为安葢指此也一以为北郭妻一以为于陵妻未知孰是渊明归去来辞审容膝之易安世以为语出于陶葢不深考者也
　　许彦周诗话云彭泽归去来辞云既自以心为形役奚惆怅而独悲是此老悟道处若人能用此两句出处有余裕也
　　复斋漫録云文选五臣注辛丑岁七月赴假还江陵夜行途中诗云渊明晋所作者皆题年号入宋所作但题甲子而已意者耻事二姓故以异之思悦考渊明诗有以甲子题者始庚子距丙辰凡十七年间只九首耳皆晋安帝时所作也后一十六年庚申晋禅宋恭帝元熙二年也宁有晋末禅宋辄耻事二姓所作诗但题甲子而自取异哉矧诗中又无有标晋年号者余观南史渊明传亦云所着文章皆题其年月义熙以前明书晋氏年号自永初以来惟云甲子而巳乃知南史之失有自来矣
　　艺苑雌黄云秦少游言宋初受命陶潜自以祖先晋世宰辅耻复屈身投劾而归躬耕于浔阳之野其所著书是义熙以前题晋年号永初以后但称甲子而已鲁直诗亦有甲子不数义熙前之句此説葢出五臣文选注渊明集第三巻首巳尝辨此说为非是如少游鲁直尚惑于五臣之説其他可知
　　苕溪渔隐曰渊明自作挽辞秦太虚亦效之余谓渊明之辞了达太虚之辞哀怨渊明三首今録其一云有生必有死早终非命促昨暮同为人今旦在録魂气散何之枯形寄空木娇儿索父啼良友抚我哭得失不复知是非安能觉千秋万岁后谁知荣与辱但恨在世时饮酒不得足太虚云婴衅徙穷荒茹哀与世辞官来録我槖吏来验我尸藤束木皮棺藁葬路傍陂家乡在万里妻子天一涯孤魂不敢归惴惴犹在兹昔忝柱下史通籍黄金闺竒祸一朝作飘零至于斯弱孤未堪事还骨知何时修途缭山海岂免从阇维荼毒复荼毒彼苍那得知岁晩瘴江急鸟兽鸣声悲空蒙寒雨零惨淡隂云吹殡宫生苍藓纸钱挂空枝无人设薄奠谁与饭黄缁亦无挽歌者空有挽歌辞东坡谓太虚情钟世味意恋生理一经迁谪不能自释遂挟忿而作此辞岂真若是乎
　　苕溪渔隐曰余家藏靖节文集乃宣和壬寅王仲良厚之知信阳日所刻字大尤便老眼字画乃学东坡书亦臻其妙殊为可爱不知此板兵火之余今尚存否厚之有后序云陶集世行数本互有舛谬今详加审订其本无二意不必俱存如乱一作乱礼一作礼游一作游余一作予者复有字画近似传写相袭失于考究如以库钧为庾钓丙曼容为丙曼客八及为八友者凡所改正二百六十有六
　　许彦周诗话云春水满四泽夏云多竒峰秋月扬明辉冬岭秀孤松此顾长康诗误编入彭泽集中









　　渔隐丛话后集巻三
　　钦定四库全书
　　渔隐丛话后集巻四
　　宋　胡仔　撰
　　李太白
　　六朝事迹云谢安墩在牛山报宁寺之后基址尚存谢安与王羲之常登此有超然髙世之志太白将营园其上乃作诗曰晋室昔横溃永嘉遂南奔沙尘何茫茫龙虎鬭朝昏胡马风汉草天骄慼中原哲匠感頺运云鹏忽飞翻组练照楚国旌旗连海门西秦百万众戈甲如云屯投鞭可填江一扫不足论皇运有反正丑虏无遗魂谈笑遏横流苍生望斯存冶城访古迹犹有谢安墩凭览周地险髙标絶人喧想像东山姿缅怀右军言梧桐识佳树蕙草留芳根白鹭映春洲青龙见朝暾地古云物在台倾禾黍繁我来酌清波于此树名园功成拂衣去归入武陵源
　　曽子固云李白诗集二十巻旧七百若干篇今九百若干篇者知制诰宋敏求字次道之所广也次道既以类广白诗自为序而未考次其作之先后余得其书考其先后而次第之葢白蜀郡人初隐岷山出居襄汉之间南游江淮至楚观云梦许氏者髙宗时宰相圉师之家也以女妻白因留云梦者三年去之齐鲁居徂徕山竹溪入吴至长安明皇闻其名召见以为翰林供奉顷之不合去北抵赵魏燕晋西至岐邠歴商于至洛阳游梁最久复之齐鲁南浮淮泗再入吴转涉金陵上秋浦抵浔阳天宝十四载安禄山反明年明皇在蜀永王璘节度东南白时卧庐山璘迫致之璘军败丹阳白奔至宿松坐系浔阳狱宣抚大使崔涣与御史中丞宋若思验治白以为罪薄宜贳而若思军赴河南遂释白囚使谋其军事上书肃宗荐白才可用不报是时白年五十有七矣终以璘事长流夜郎遂泛洞庭上峡江至巫山以赦得释憩岳阳江夏久之复如浔阳过金陵徘徊于歴阳宣城二郡其族人阳冰为当涂令白过之以病卒年六十有四是时宝应元年也其始终所更涉如此此白之诗书所自序可考者也
　　苕溪渔隐曰太白望庐山瀑布絶句云日暮香炉生紫烟遥看瀑布挂长川飞流直下三千尺疑是银河落九天东坡美之有诗云帝遣银河一派垂古来惟有谪仙词然余谓太白前篇古诗云海风吹不断江月照还空磊落清壮语简而意尽优于絶句多矣
　　法藏碎金云李白庐山东林寺夜怀诗我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫发湛然冥真心旷刼断出没又贯休山居诗自古浮华能几几逝波终日去滔滔汉王废苑生秋草吴主荒宫入夜涛满屋黄金机不息一头白发气犹髙岂如知足金仙子霞外天香满毳袍予因思静胜境中当有自然清气名曰天香自然清意名曰天乐予故以所闻虚响目为天簧亦取天籁之义此葢唯变所适不可致语也
　　复斋漫録云太白襄阳歌云清风明月不用一钱买玉山自倒非人推按世説山公嵇叔夜岩岩若孤松之独秀至其醉也若玉山之将崩戴逵酒赞云醇醪之兴与理不乖古人既陶至乐乃开有客乘之隗若山頽苕溪渔隐曰乐府杂録云笛者羌乐也古曲有折杨栁落梅花故谪仙春夜洛城闻笛云谁家玉笛暗飞声散入春风满洛城此夜曲中闻折栁何人不起故园情杜少陵吹笛诗故园杨栁今揺落何得愁中曲尽生王之涣云羌笛何须怨杨栁春风不度玉门关皆言折栁曲也
　　复斋漫録云古曲有落梅花非谓吹笛则落梅诗人用事不悟其失余意不然之葢诗人因笛中有落梅花曲故言吹笛则梅落其理甚通用事殊未为失且如角声有大小梅花曲初不言落诗人尚犹如此用之故秦太虚和黄法曹梅花云月落参横画角哀暗香消尽令人老者是也古今诗词用吹笛则梅落者甚众若以为失则落梅花之曲何为笛中独有之决不虚设也故李谪仙吹笛诗黄鹤楼中吹玉笛江城五月落梅花又观胡人吹笛云胡人吹玉笛一半是秦声十月吴山晓梅花落敬亭戎昱闻笛云平明独惆怅飞尽一庭梅崔鲁梅诗云初开巳入雕梁画未落先愁玉笛吹黄鲁直从王都尉覔千叶梅诗云落尽戏作嘲吹笛侍儿云昭华得脱帽看髪已微霜催尽落梅春巳牛更吹三弄乞风光张子野词云云轻栁弱内家髻子新梳掠天香真色人难学横管孤吹月淡天垂幕朱唇浅破桃花蕚倚楼人在栏干角夜寒指冷罗衣薄声入霜林簌簌惊梅落摭遗载梅诗云南枝向暖北枝寒一种春风有两般凭仗髙楼莫吹笛大家留取倚栏看晁次膺填入水龙吟词云最是关情处髙楼上一声羌管仗何人説与争如留取倚栏看孙济落梅词云一声羌管吹云笛玉溪半夜梅翻雪泛观古今诗词用事一律可见复斋妄辩也苕溪渔隐曰太白云解道澄江静如练令人还忆谢晖至鲁直则云凭谁説与谢晖休道澄江静如练王文海云鸟鸣山更幽至介甫则云茅檐相对坐终日一鸟不鸣山更幽皆反其意而用之葢不欲沿袭之耳复斋漫録云太白侠客行云事了拂衣去深藏身与名元微之侠客行云侠客不怕死怕死事不成不肯藏姓名二公寓意不同
　　许彦周诗话云太白诗问予何事栖碧山笑而不答心自闲桃花流水杳然去别有天地非人间东坡岭外诗云父老争看乌角巾应縁曽现宰官身溪边古路三义口独立斜阳数过人贺知章呼太白为谪仙人世传东坡是戒禅师后身仆窃信之
　　苕溪渔隐曰新安水西寺寺依山背下瞰长溪太白题诗断句云槛外一条溪几回留碎月今集中无之法藏碎金云予记太白有诗云野禽啼杜宇山蝶舞庄周后又见潘佑有感怀诗幽禽唤杜宇宿蝶梦庄周席地一樽酒思与元化浮但莫孤明月何必秉烛游余谓才思暗合古今无殊不可怪也
　　东观余论云水从银汉落山绕画屏新太白诗也藏真书之可谓二宝谢康乐不得专美于前矣
　　复斋漫録云会稽鉴湖今避庙讳改为镜湖耳舆地志云山隂南湖萦帯郊郭白水翠岩互相映发若镜若图故王逸少云山隂路上行如在镜中游名镜始是耳李太白登半月台诗亦云水色緑且静令人思镜湖终当过江去爱此暂踟蹰则湖以如镜得名无可疑者而或以为小説所记以为轩辕铸镜于此得名非也太白又有送友人寻越中山水诗湖清霜镜晓涛白雪山来李阳冰云太白不读非圣之书耻为郑卫之作故其言多似天仙之辞凡所著述言多讽兴自三代以来风骚之后驰驱屈宋鞭挞扬马千载独歩惟公一人故王公趋风列侯结轨羣贤翕习如鸟归凤卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地并尽今古文集遏而不行惟公文章横被六合可谓力敌造化欤
　　复斋漫録云前汉赵飞燕既立为皇后宠少衰女弟絶幸为昭仪居昭阳葢飞燕本传云尔太白宫词云宫中谁第一飞燕在昭阳夫昭阳昭仪所居也非谓飞燕耳后见唐王叡松牕録云禁中呼木芍药为牡丹命太白为新词有借问汉宫谁得似可怜飞燕倚新妆乃知昭阳之语世所传者误也
　　苕溪渔隐曰太白宫词云梨花白雪香子美咏竹云风吹细细香二物初无香二公皆以香言之何也太白有句云金龟换酒处子美有句云金鱼换酒来世言换酒必曰金貂殊不知二公有金金鱼之异名
　　艺苑雌黄云洪驹父诗话言子美集中赠太白诗最多而李集初无一篇与杜者按段成式酉阳杂俎云李集有尧祠赠杜补阙者即老杜也其诗云我觉秋兴逸谁言秋气悲山将落日去水与晴相宜云归碧海少雁度青天迟相失各万里茫然空尔思不独饭颗山之句也予尝考之太白集中有沙丘城下寄杜甫云我来竟何事髙卧沙丘城城边有古树日夕连秋声鲁酒不可醉齐歌空伤情思君若汶水浩荡向南征又有鲁郡东石门送杜二甫云醉别复几日登临徧池台何言石门路重有金樽开秋波落泗水海色明徂徕飞蓬各自逺且尽手中杯洪驹父畧不见此何也
　　东坡云李太白狂士也又尝失节于永王璘此岂济世之人哉而毕文简公以王佐期之不亦过乎曰士固有大言而无实虚名不适于用者然不可以此料天下士士以气为主方髙力士用事公卿大夫争事之而太白使脱靴殿上固以气葢天下矣使之得志必不肯附权幸以取容其肯从君于昏乎夏侯湛赞东方生云开济明豁包含洪大凌轹卿相嘲哂豪杰笼罩靡前蹈借贵势出不休显贱不忧戚戏万乘若僚友视俦列如草芥雄节迈伦髙气葢世可谓拔乎其萃游方之外者也吾于太白亦云白之从永王璘当由迫胁不然璘之狂肆寝陋虽庸人知其必败也太白识郭子仪之为人杰而不能知璘之无成此理之必不然者也吾不可以不辩宋景文笔记云蜀人见物惊异辄曰噫嘻李太白作蜀道难因用之汾晋之间尊者呼左右曰咄左右必曰诺而司空图作休休记又用之修书学士刘羲叟为余言晋书咄嗟而办非是宜言咄喏而办然咄嗟前世人文章中多用之或自有义苕溪渔隐曰苏子瞻蜀人也作后赤壁赋云呜呼噫嘻我知之矣洞庭春色赋云呜呼噫嘻我言夸矣皆用此语
　　东观余论云我居青空表君处红埃中仙人持玉尺度君多少才玉尺不可尽君才无时休此上清宝典李太白诗也
　　山谷云题白兆山诗云云卧三十年好闲复爱仙蓬壶虽冥絶鸾鹤心悠然归来桃花岩得憩云窓眠对岭人共语饮潭猿相连时升翠微上邈若罗浮颠两岑抱东壑一嶂横西大树杂人易隐崖倾月难圆芳草换野色飞萝揺春烟独此林下意杳无区中縁永辞霜台客千载方来还余闻士大夫尝劝白兆山僧重素即岩下作桃花庵素曰桃花庵不难作但恨无李白耳今彦顾乃欲砻崖石刻李白诗并欲结草其傍以待冠葢之游者众不可葢安知遂无李白邪为我多谢素师今无白兆尚不废椎鼓升堂岂可臆计世无李白邪素若有语可并刻之彦顾安陆李慥也
　　许彦周诗话云太白草创大还诗云彷佛明窓尘死灰同至寂初不晓此语后得李氏炼丹之法至寂窓尘丹砂妙药也





　　渔隐丛话后集巻四
　　钦定四库全书
　　渔隐丛话后集巻五
　　宋　胡仔　撰
　　杜子美一
　　东坡云太史公论诗以为国风好色而不淫小雅怨诽而不乱以予观之是特识变风变雅耳乌知诗之正乎昔先王之泽衰然后变风发乎情虽衰而未竭是以犹止于礼义以为贤于无所止者而巳若夫发于性止于忠孝者其诗岂可同日而语哉古今诗人众矣而杜子美为首岂非以其流落饥寒终身不用而一饭未尝忘君也欤
　　东臯杂録云有问荆公老杜诗何故妙絶古今公曰老杜固尝言之读书破万巻下笔如有神
　　苕溪渔隐曰职林云补阙拾遗武后垂拱中置二人以掌供奉讽谏自开元后尤为清选左右补阙各二人供奉各一人左右拾遗亦然左属门下右属中书故岑参寄左省杜拾遗云联步趋丹陛分曹限紫微老杜答岑补阙云窈窕清禁闼罢朝归不同君随丞相后我往日华东正谓此也
　　文昌杂録云杜甫为左拾遗作紫宸殿退朝诗宫中每出归东省会送防龙集凤池东省门下也鸾台在焉凤池在中书省杜诗不应有误恐唐朝别有故事又恐是时政事堂适在左省也苕溪渔隐曰按裴炎传云故事宰相于门下省议事谓之政事堂故长孙无忌为司空房龄为仆射魏征为太子太师皆知门下省事至中宗时裴炎以中书令执政事笔故徙政事堂于中书省子美于肃宗至德二载拜左拾遗作退朝诗其言鳯池诚有所据知其不误也
　　文昌杂録云唐制天子坐朝宫人引至殿上故杜甫诗户外昭容紫袖垂双瞻御坐引朝仪天祐二年十二月诏曰宫嫔女职本备内任今后每遇延英坐日只令小黄门祗引从宫人不得出内自此始罢也又云香飘合殿春风转花覆千官淑景移乂晩出左掖退朝花底散归院栁边迷乃知唐朝殿多种花栁今殿庭惟植槐楸郁郁然有严毅之气也
　　复斋漫録云唐六典左右拾遗掌供奉讽谏凡发令举事有不便于时不合于道者小则上封大则廷诤子美以至德二载拜左拾遗故寄贾司马云法驾还双阙王师下八川此时霑奉引佳气拂周旋奉酬严公题野亭云拾遗曾奏数行书懒性从来水竹居奉引滥骑沙苑马幽栖真钓锦江鱼此两诗所以言供奉也春宿左省云明朝有封事数问夜如何出左掖云避人焚谏草此两诗所以言小则上封大则廷诤也
　　复斋漫録云山谷言船如天上坐人似镜中行又云船如天上坐鱼似镜中悬沈云卿诗也老杜云春水船如天上坐祖述佺期之语也继之以老年花似雾中看葢触类而长之予以云卿之诗原于王逸少镜湖诗所谓山隂路上行如在镜中游之句然李太白入青溪山亦云人行明镜中鸟度屏风里虽有所袭然语益工也复斋漫録云张华博物志曰江陵有台甚大而惟有一柱众梁皆共此柱后土人呼为木履观或曰一柱观梁刘孝绰江津寄刘之遴云经过一柱观出入三休台故子美泊松滋江亭云一柱全应近髙唐莫再经下峡云船经一柱过留眼共登临送李功曹之荆州云孤城一柱观落日九江流又所思云九江日落醒何处一柱观头眠几回防府咏怀云音徽一柱数
　　艺苑雌黄云张文潜明道杂志云读书有义未通而辄改字最学者大病也杜诗黄精无苗后人所改也旧乃黄独读者不知其义因改为精其实黄独是一物也本处谓之土芋根惟一颗而色黄故名黄独饥岁土人掘以充粮食故老杜云耳僧惠洪则曰黄独芋魁之小者俗人易曰黄精子美流离亦未至作道人剑客食黄精也此语殊谬惠洪徒见黄独一名土芋遂谓芋魁之小者殊不知与芋魁悬别观子美诗有三春湿黄精一食生毛羽扫除白发黄精在君看他时冰雪容之句安得云未至作道人剑客食黄精乎东坡云诗人空腹待黄精生事只看长柄械则坡读杜诗亦以黄独为黄精矣复斋漫録云送李八秘书云对敭抏士卒干没费仓储不晓对敭抏士卒为何等语读上林赋方悟抏挫也五官切抏士卒之精费府库之财葢李方入对宜论蜀中兵老财匮也题郑十八云祢衡实恐遭江夏方朔虚传是岁星今世注杜诗乃谓方朔为太白星精余以注所引非是按班固武帝故事云上至海上考竟诸道士尤妖妄者百余人西王母遣使曰欲见神人而先杀僇吾与帝絶矣使至之日东方朔死上疑问使者云朔是木帝精为岁星下游人间以观天下非陛下臣也西京杂记亦云夏侯孝若画赞云神变造化灵为星辰葛洪神仙传亦云王遥遇雨使弟子以九节杖担箧不沾湿刘向列仙传云华山絶顶有石臼号玉女洗头盆中有碧水未尝増减故望岳诗安得仙人九节杖挂到玉女洗头盆
　　乐府解题云武王伐纣作歌使士习之号曰巴渝之曲因其地以巴渝取名故题瀼西草堂云万里巴渝曲三年寔饱闻注引前汉礼乐志巴渝鼓员三十六人殊不知巴渝之歌自武王伐纣始诸将诗韩公本意筑三城拟絶天骄插汉旌按唐中宗时张仁愿取汉南地于河北筑三受降城絶虏南宼仁愿后封韩国公故杜云尔艺苑雌黄云凡王室中否而复兴谓之中兴周宣之诗曰任贤使能周室中兴焉中字陆德明释文张仲切徐安道音辨只作平声读然古人用此或作平声或作去声如杜陵云今朝汉社稷新数中兴年万里伤心严谴日百年垂死中兴时李义山云言皆在中兴此类皆作去声用如杜陵云神灵汉代中兴主功业汾阳异姓王侧听中兴主长吟不世贤李义山云身闲不覩中兴盛此类皆作平声用
　　东臯杂録云诗烝民任贤使能周室中兴焉陆德明释文张仲切故老杜诗云今朝汉社稷新数中兴年又万里伤心严谴日百年垂死中兴时古人留意音训如此又尝见人读冒顿音墨突徧阅汉书无此音后出晋书音义乂曲逆音句遇亦出文选注功臣赞中苕溪渔隐曰东坡诗云威声又数中兴年二冦行当一矢联吕居仁诗云谢安肯为苍生起早为吾君了中兴皆张仲切用中兴字也
　　许彦周诗话云北征诗微尔人尽非于今国犹活独以活国许陈元礼何也葢祸乱既作惟赏罚当则再振否则不支持矣元礼首议诛太真国忠辈近乎一言兴邦宜得此语倘无此举虽有李郭不能展用
　　复斋漫録云王叡炙毂子云夏商以草为屩左氏曰菲屦也至周以麻为之谓之麻鞋贵贱通着晋永嘉中以丝为之宫中妃嫔皆着故述怀云麻鞋见天子衣袖露两肘尔雅注云防鹈似鳬而小膏中莹刀续英华诗有马啣苜蓿叶劔莹防鹈膏故子美赠张卿云健笔凌鹦鹉铦锋莹防鹈又大食刀歌防错碧甖鸊鹈膏铓锷已虚秋江涛总大庄严寺碑俯看惊电影彻琉璃之宫遥拖宛虹光徧水晶之域故宿赞公房云身在水晶域任昉述异记云吴王阖闾造水晶宫又魏畧曰大秦国以水晶为屋柱故曲江对酒云水晶宫殿转霏微古乐府君家诚易知易知复难忘黄金为君门白玉为君堂故诗云上君白玉堂倚君金华省髙昌有草实如蠒蠒中丝如细绩名为白叠子国人织以为布甚软白见南史故赞公房诗光明白叠巾
　　艺苑雌黄云世人言度曲者多作徒故切谓歌曲也张平子两京赋云度曲未终云起雪飞子美陪李梓州泛江诗翠眉萦度曲云鬓俨分行皆作徒故切读攷之前汉元帝纪赞云帝多材艺善史书鼓琴吹洞箫自度曲被歌声应劭注自隐度作新曲因持新曲以为歌诗声也顔注度音大各切则与张平子杜诗所言度曲异矣而臣瓒注则曰度曲谓歌终更授其次则又误以度曲为歌曲夫度曲虽有两音若读元帝纪止可作大各切唐书段安节善乐律能自度曲其意正与元帝纪相合艺苑雌黄云东坡尝言曽子固文章妙天下而有韵者辄不工杜子美长于歌诗而无韵者几不可读比观西清诗话乃不然此说云杜少陵文自古奥如九天之云下垂四海之水皆立忽翳日而飜万象却浮空而留六龙万舞凌乱又似乎春风壮而江海波其语磊落惊人或言无韵者不可读是大不然予谓此数语乃出杜陵三赋谓之无韵可乎窃意东坡所谓无韵者葢若课伐木诗序之类是也苕溪渔隐曰少游尝有此语艺苑以为东坡误矣
　　东观余论云董君新序称甫为淑妃皇父碑在开元二十三年最少作也予按是年甫年才二十四岁宜为少作然按碑文妃卒葬皆在二十年然此碑乃其子壻郑潜耀令甫作未必在是年碑末云甫忝郑庄之賔客游窦主之园林以白头之嵇阮岂独步于崔蔡野老何知斯文见托若其壮年所作岂得序称白头嵇阮与野老何知哉又其铭云日居月诸丘垅荆杞列树拱矣丰碑缺然则其立碑葢在葬后六年非甫年二十四当开元二十三年皇父葬时所作也葢董君不考立碑年但考其葬年故误尔董君新序称永泰元年严武移山南崔旰乱甫避秦川定后还成都即浮江东欲适吴楚按武卒于成都故有哭严仆射诗则武未尝移镇山南也又有将适吴楚留别章使君当在武未再尹成都之前非崔旰乱之后此二事皆舛误
　　金石録云唐六公咏李邕撰胡履灵书余初读杜子美八哀诗云朗咏六公篇忧来豁防蔽恨不见其诗晩偶得石本録其文词髙古真一代佳作也六公者五王各为一章狄丞相为一章也
　　许彦周诗话云诗有力量犹如弓之年力其未挽时不知其难也及其挽之力不及处分寸不可强若出塞曲落日照大旗马鸣风萧萧悲笳数声动壮士惨不骄又八哀诗汝阳让帝子眉宇真天人虬髯似太宗色映塞外春此等力量不容他人到
　　麈史云杜审言子美之祖也则天时以诗擅名与宋之问唱和其诗有绾雾青条弱牵风紫蔓长又有寄语洛城风月道明年春色倍还人之句若子美林花带雨胭脂落水荇牵风翠带长又云传语风光共流转暂时相赏莫相违虽不袭其意而语句体格脉络葢可谓入宗而取法矣







　　渔隐丛话后集巻五
　　钦定四库全书
　　渔隐丛话后集巻六
　　宋　胡仔　撰
　　杜子美二
　　艺苑雌黄云题武禅师屋壁云何年顾虎头满壁畵沧洲注虎头僧相也又送许八拾遗归江宁省觐诗序云甫昔客游此县于许生处乞瓦棺寺维摩图像志诸篇末虎头金粟影神玅独难忘注云虎头维摩相也攷之南史夷貊传师子国晋义熙初始遣使献玉像髙四尺二寸玉色洁润形制殊特殆非人工此像歴晋宋在瓦棺寺先有徴士戴安道手制佛像五躯及顾长康维摩像畵图世人号之三絶所谓虎头即长康耳注家不晓其义或云僧相或云维摩相良可嗤笑杜位宅守嵗诗破题云守嵗阿戎家又有盍簪喧枥马列炬散林鸦之句潘惇诗话补阙云旧本作守嵗阿咸家按杜位子美侄也当以阿咸为是故东坡有除夜诗欲唤阿咸来守嵗林鸦枥马鬭喧哗正用杜诗则知今本作阿戎者误余又攷之子美有送蜀州柏二别驾将中丞命赴江陵起居卫尚书太夫人因示从弟行军司马位云与报惠连诗不惜知吾斑鬓已如银则位恐所谓阿咸也复斋漫録云子美诗何年顾虎头满壁畵瀛洲瀛字乃沧字故王介甫云畵史虽非顾虎头还能满壁畵沧洲葢子美有山水障歌云闻君扫却赤县图乗兴遣畵沧洲趣吴郡朱景画断云杨契丹隋唐间人官至上仪同六法备该甚有骨气在阎立本之下余乃悟山水障歌云岂但祁岳与郑防笔迹逺过杨契丹史记邹衍著书中国于天下八十一分居其一分耳中国名赤县神州自有九州禹之叙九州是也不得为州数中国外如赤县神州者九乃所谓九州也晋书载记賛曰自两京殄覆九土分崩赤县成蛇豕之区紫宸游鼍之穴唐亦有赤尉谓畿县尉也故山水障歌云闻君扫却赤县图乗兴遣畵沧洲趣投简成华两县诸子云赤县官曹拥材杰桥陵诗居然赤县立台榭争岩亭
　　许彦周诗话云畵山水诗少陵数首无人可继者惟荆公观燕公山水诗前六句东坡烟江叠嶂图一诗差近之苕溪渔隐曰少陵题畵山水数诗其间古风二篇尤为超絶荆公东坡二诗悉録于左时时哦之以快滞懑少陵奉先刘少府新畵山水障歌云堂上不合生枫树怪底江山起烟雾闻君扫却赤县图乗兴遣畵沧洲趣畵师亦无数好手不可遇对此融心神知君重毫素岂但祁岳与郑防笔迹逺过杨契丹得非圃裂无乃潇湘飜悄然坐我天姥下耳邉已似闻清猿反思前夜风雨急乃是蒲城神入元气淋漓障犹湿真宰上诉天应泣野亭春还杂花逺渔翁瞑踏孤舟立沧浪水深青溟濶欹岸侧岛秋毫末不见湘妃鼓瑟时至今斑竹临江活刘侯天机精爱畵入骨髓自有两儿郎挥洒亦莫比大儿聪明到能添老树巅崖里小儿心孔开貌得山僧及童子若邪溪云门寺吾独何为在泥滓青鞋布袜从此始戏题王宰山水图歌云十日畵一水五日畵一石能事不受相促廹王宰始肯留真迹壮哉昆仑方壶图挂君髙堂之素壁巴陵洞庭日本东赤岸水与银河通中有云气随飞龙舟人渔子入浦溆山木尽亚洪涛风尤工逺势古莫比咫尺应湏论万里焉得并州快剪刀剪取吴松半江水荆公题燕侍郎山水图云往时濯足潇湘浦独上九嶷寻二女苍梧之野烟漠漠断陇连冈散平楚暮年伤心波浪阻不意畵中能更覩燕公侍书燕王府王求一笔终不与奏论谳死误当赦全活至今何可数仁人义士埋黄土祗有粉墨归嚢楮东坡题王定国所藏烟江叠嶂图云江上愁心千叠山浮空积翠如云烟山邪云邪逺莫知烟空云散山依然但见两崖苍苍暗絶谷中有百道飞来泉萦林络石隐复见下赴谷口为奔川川平山开林麓断小桥野店依山前行人稍度乔木外渔舟一叶江吞天使君何从得此本防缀毫末分清妍不知人间何处有此境径欲往买二顷田君不见武昌樊口幽絶处东坡先生留五年春风揺江天漠漠暮云巻雨山娟娟丹枫翻鸦伴水宿长松落雪惊醉眠桃花流水在人世武陵岂必皆神仙江山清空我尘土虽有去路寻无縁还君此畵三叹息山中故人应有招我归来篇
　　东观余论云余得子美诗集颇与今行椠本小异如忍对江山丽印本对乃作待雅量涵髙逺印本涵乃作极当以此为正若是者尚多
　　东坡云杞人马正卿作太学正清苦有气节学生既不喜博士亦忌之余偶至其斋中书杜子美秋叹一篇壁上初无意也而正卿即日辞归不复出至今白首穷饿守节如故正卿字梦得苕溪渔隐曰子美秋雨叹有三篇第一篇尤感慨必东坡所书者云中百草皆烂死堦下决明顔色鲜着叶满枝翠羽葢开花无数黄金钱凉风萧萧吹汝急恐汝后时难独立堂上书生空白头临风三嗅馨香泣
　　艺苑雌黄云杜陵诗多言花门喜闻官军临贼诗花门腾絶漠柘羯度临洮又云花门小箭好此物弃沙塲又即事诗闻道花门破和亲事却非又遣愤诗闻道花门将论功未尽归又有留花门一篇云花门既湏留原埜转萧瑟指回鹘为花门注家不言其义予以唐地理志攷之甘州山丹县北渡张掖河西北行出合黎山峡口傍河东壖屈曲东北行千里有宁寇军军东北有居延海又西北三百里有花门山堡又东北千里至回鹘牙帐故谓回鹘爲花门也
　　文昌杂録云唐嵗时节物元日则有屠苏酒五辛盘胶牙饧人日则有煎饼上元则有丝笼二月二日则有迎富贵菓子三月三日则有镂人寒食则假花鸡毬镂鸡子千堆蒸饼粥四月八日则有餻糜五月五日则有百索糉子夏至则有结杏子七月七日则有穿针织女台乞巧果子八月一日则有防炙杖子九月九日则有茱茰菊花酒腊日则有口脂面药澡豆立春则有防胜鸡燕生菜今嵗时遗问略同但餻糜结杏子防炙杖子今不行尔杜甫春日诗春日春盘细生菜又曰胜里金花巧耐寒重阳诗茱茰赐朝士臈日诗口脂面药随恩泽如此之类甚多畧举记当时所重者也
　　苕溪渔隐曰子美九日蓝田崔氏庄云明年此防知谁健醉把茱茰仔细防王摩诘九日忆东山兄弟云遥知兄弟登高处徧插茱茰少一人朱放九日与杨凝崔淑期登江上山有故不往云那得更将头上髪学他年少插茱茰此三人类各有所感而作用事则一命意不同后人用此爲九日诗自当随事分别用之方得为善用故寔也子美九日又有诗云茱茰赐朝士难得一枝来此在蜀中作也
　　苕溪渔隐曰东坡九日诗云相逢不用忙归去明日黄花蝶也愁又词云万事到头终是梦休休明日黄花蝶也愁吕居仁诗云尚惜故人轻作别乱山深处过重阳又词云短篱残菊一枝黄巳是乱山深处过重阳皆两用之诗意脉络贯穿并优于词但居仁以残菊于重阳言之此一字为病
　　苕溪渔隐曰吕居仁云潘邠老尝得诗云满城风雨近重阳文章之妙至此极矣后托谢无逸缀成篇云病思王子同倾酒愁忆潘郎共赋诗为此语也余观谢无逸溪堂集云亡友潘邠老有满城风雨近重阳之句今去重阳四日而风雨大作遂用邠老之句广为四絶然则居仁所云后托无逸缀成前一聨诗葢非是也无逸四絶今録三絶云满城风雨近重阳无奈黄花恼意香雪浪翻天迷赤壁令人西望忆潘郎满城风雨近重阳不见修文地下郎想得武昌门外栁垂垂老叶半青黄满城风雨近重阳安得斯人共一觞欲问小冯今健否云中孤雁不成行
　　苕溪渔隐曰寒食诗古人多用饧字九日诗未有用餻字者惟崔徳符和吕居仁九日诗云老头未易着清香折取萧萧满把黄归去乞钱烦里社买餻沽酒作重阳东坡云岭南气不常吾尝云菊花开时乃重阳佳月凉天即中秋不湏以日月为断也十月初吉菊始开乃与客作重九因次韵渊明九月九日诗云今日我重九谁谓秋冬交黄花与我期草中实后凋余香白露干色映青松髙
　　苕溪渔隐曰江浙间每嵗重阳往往菊亦未开不独岭南为然葢菊性耿介湏待草木揺落方于霜中独秀故渊明诗云黄菊开林耀青松冠岩列怀此贞秀姿卓为霜下杰此善论其理也
　　复斋漫録云国史补云唐人燕集必赋诗推一人擅塲郭暧尚升平公主盛集李端擅塲送刘相廵江淮钱起擅塲乃知子美诗畵手防前辈吴生逺擅塲唐人素有此语
　　复斋漫录云张景阳诗昔在西京时朝野多欢娱故子美诗朝野欢娱后乾坤震荡中后汉吴汉亡命在渔阳防王郎起汉説太守彭宠曰渔阳突骑天下所闻也君何不合二郡精鋭附刘公击邯郸此一时之功也故子美诗渔阳突骑犹精鋭又渔阳突骑邯郸儿刘劭赵都赋云其用器则六弓四弩緑沉黄问堂溪鱼肠丁令角端故重过何氏诗雨抛金锁甲苔卧緑沉枪唐杨巨源上刘侍郎诗吟诗曰羽扇校猎緑沉枪古诗云采葵莫伤根伤根葵不生结友莫羞贫羞贫友不成杜诗刈葵莫放手放手伤葵根者葢取此也
　　苕溪渔隐曰李潮八分小篆歌云苍颉乌迹既茫昧字軆变化如浮云陈仓石鼓又已讹大小二篆生八分秦有李斯汉蔡邕中间作者寂不闻峄山之碑野火焚枣木传刻肥失真苦县光和尚骨立书贵痩硬方通神此诗叙书之颠末可谓详尽后人笔力岂能到此而峄山碑枣木传刻之语尤为人所取信往往引以为证故集古録云秦二世诏李斯篆今俗谓之峄山碑史记不载其事特大不类泰山存者其本出于徐铉又有别本出于夏竦家自唐封演巳言峄山碑非真而杜甫直谓枣木传刻尔金石録云秦峄山刻石者郑文寳得其摹本于徐铉家刻石寘之长安此本是也唐封演闻见记载此碑云后魏太武帝登山使人排倒之然歴代摹之以为楷则邑人疲于奔命聚薪其下以野火焚之由是残缺不堪摹榻然由求者不已有县宰取旧文勒于石碑之上置之县廨今人间有峄山碑者是皆新刻之本而杜甫诗直以为枣木传刻者岂又有别本与泰山之梁山刻石集古録以为非真又云麻湿故学士于登州海上得片木有此文岂杜甫所谓枣木传刻失真者邪此论非是葢杜甫指峄山碑非此文明矣东坡赋墨妙亭诗云杜陵评书贵痩硬此论未公吾不慿葢东坡学徐浩书浩书多肉用笔圆熟故不取此语殊不知唐初欧虞禇薛字皆痩劲故子美有书贵痩硬之语此非独言篆字葢真字亦皆然也
　　苕溪渔隐曰观薛稷少保书畵壁诗云我昔游梓州遗迹涪江边畵藏青莲界书入金榜悬仰防垂露姿不崩亦不骞鬰鬰三大字蛟龙岌相纒唐史贞观永徽间虞世南褚遂良以书颛家后莫能继薛稷外祖魏征家多藏虞褚书故鋭精临做结体遒丽遂以书名天下余观法帖载褚遂良帖云舅遂良报薛八侍中则稷之外家乃褚氏而唐史云魏氏者何邪金石録云唐慧义寺弥勒像碑李潮八分书潮书初不见重于当时独杜甫诗盛称之以比蔡有邻韩择木今石刻在者絶少惟此碑与彭元曜墓志尔余皆得之其笔法亦絶不工非韩蔡比也
　　东观余论云送顾八分文学诗中郎石经后八分葢顦顇顾侯运鑪锤笔力破余地昔在开元中韩蔡同赑屭宗玅其书是以数子至此诗葢谓顾诫奢也观其遗迹乃知子美弗虚称之碑首倒韰亦自竒古不独八分可赏云
　　许彦周诗话云齐梁间乐府诗防惜如穷袴防闲托守宫今日牛羊上丘垄当时近前面发红老杜作丽人行赐名大国虢与秦其卒曰辄勿近前丞相嗔虢国秦国何预国忠事而近前即嗔邪东坡言老杜似司马迁葢深知之












　　渔隐丛话后集巻六
　　钦定四库全书
　　渔隐丛话后集巻七
　　宋　胡仔　撰
　　杜子美三
　　艺苑雌黄云庾信谓魏使尉瑾曰昔在邺食蒲萄殊美陈昭曰作何状徐君房曰有类软枣信曰君殊不善体物何不言似生荔枝茘枝之味果中之至珍葢有不可名言者故蔡君谟云剥之凝如氷精食之消如绛雪其味之至不可得而状也魏文帝方之蒲萄世讥其谬庾信亦复有此语彼广志谓子如石榴其谬愈甚唐人形于赋咏者颇多然亦未始遇夫真茘枝故张曲江作茘枝赋是南海郡茘枝耳白乐天作茘枝图序是巴峡间茘枝耳杜子美诗所谓红颗酸甜只自知者是泸戎茘枝耳
　　遯斋闲覧云茘枝谱称汉初南越王尉佗以备方物和帝时交趾七年贡生茘枝天寳中涪州嵗驿致之未尝言及闽中者今广南防梓所出仅比闽中之下品是真茘枝自唐其名未着今莆阳为天下第一然闽中佳者六月方熟其四月熟者谓之火山茘枝东坡有四月十三日食茘枝诗海中仙人绛罗襦红绡中单白玉肤予诵之未尝不爱其軆物之工然其后云似开江珧砍玉柱更洗河豚烹腹腴予意东坡未尝到闽中亦不识真茘枝其曰四月十三日是特广南火山者耳故其比类仅与魏文帝庾信等同科茘枝谱又云火山本出广南四月熟味甘酸而肉薄闽中近亦有之山在梧州按寰宇记云岭表録梧州府对岸西火山山形髙下大小如桂林独秀山山下水澄潭深无底其火每三更夜见于山顶一更初见火起匝其顶如野烧甚者广十文余食顷而息或言其下水中有寳珠光照于上上有茘枝四月先熟以其地热故爲火山也沈佺期诗身经火山热顔入瘴乡低即此山也予按宋之问集有早发韶州一聨云身经火山热顔入瘴江消恐非佺期诗葢寰宇记之误苕溪渔隐曰东坡四月十三日初食茘枝诗注云予尝谓茘枝味厚高格两絶果中无比惟江珧柱河豚鱼近之耳又曰仆尝问茘枝何所似或曰茘枝似龙眼客皆笑其陋寔无所似也仆曰茘枝似江珧柱应者皆怃然仆亦不辨此可谓善于比类者若魏文帝庾信之蒲萄乃至谬耳艺苑雌黄殊无鍳裁遂言东坡比类仅与魏文帝庾信等同科若言闽广茘枝高下不同则可若言东坡不善比类则不可也
　　复斋漫録云唐书礼乐志帝幸骊山杨贵妃生日命小部张乐长生殿因奏新曲未有名防南方进茘枝因名曰茘枝香乐史所作杨贵妃外传亦云新曲未有名防南海进茘枝因名焉故子美病橘诗云忆昔南海使奔腾献茘枝百马死山谷到今耆旧悲又解闷诗云先帝贵妃今寂寞茘枝还复入长安炎方每续朱樱献玉座应悲白露团按唐志以荔枝贡自南方杨妃外传为南海杜诗亦以为南海及炎方则明皇时进荔枝自岭表明矣东坡诗乃以永元茘枝来交州天寳嵗贡取之涪张君房脞説以为忠州何邪当有辨其是非者
　　苕溪渔隐曰余观蔡君谟茘枝谱云东京交趾七郡贡生茘枝十里一置五里一堠昼夜奔腾有毒虫猛兽之害临武长唐上书言状和帝诏大官省之唐天寳中妃子尤爱嗜浩州嵗命驿致之时诗人多所称咏此张九龄赋之以托意又东坡茘枝叹云十里一置飞尘灰五里一堠兵火催颠坑仆谷相枕藉知是茘枝龙眼来飞车跨山鹘横海风枝露叶如新采宫中美人一破顔惊尘溅血流千载永元茘枝来交州天寳嵗贡取之涪至今欲食林甫肉无人举觞酹伯游皆以茘枝天寳时贡自涪州二公着谱作诗意欲传于后世其攷之必审不应有误葢唐都长安视涪州为正南茘枝由子午谷路进入唐志云南方杜诗云炎方悉指其方而言之也若病橘诗妃子外传以爲南海则道里辽逺所记必误复斋信以为然过矣茘枝谱又云洛阳取于岭南长安来自巴蜀葢涪忠二州俱爲巴蜀之地境土相接白居易尝刺忠州以其地多产茘枝形于篇什又图而序之余意君房脞説因此遂言忠州也居易序云茘枝若离本枝一日而色变二日而香变三日而味变四五日外色香味尽变去矣余顷在闽广騐此语信然矧传置之逺腐败之余乌能适口也哉
　　苕溪渔隐曰东坡茘枝词云闽溪珍献过海云防来似箭玉坐金盘不贡竒葩四百年轻红酾白雅称佳人纎手擘骨细肌香恰似当年十八娘茘枝谱云十八娘茘枝色深红而细长时人以少女比之俚传闽王王氏有女第十八好噉此品因而得名其家今在城东报国院家傍犹有此树谱中又有将军茘枝云是五代间人有爲此官者种之后人以其官号其树而失其姓名之传东坡云惠州太守东堂祠故相陈文惠公堂下有公手树荔枝一株郡人谓将军树今嵗大熟赏啖之余下逮吏卒其髙不可致者纵猿取之诗云丞相祠堂下将军大树傍炎云骈火寔瑞露酌天浆烂紫垂先熟高红挂逺扬分甘徧钤下也到黑衣郎岂将军之号偶尔同之邪艺苑雌黄云汉旧仪颛顼有三子死而为疫一居江水为疟一居若水为防两一居人宫室区隅为小善惊小儿故韩退之有遣疟诗屑屑水帝魂谢谢无余辉如何不肖子尚奋疟威又云咨汝之胄出门户何巍巍祖轩而父顼未沫于前徽而其后又有湛湛江水清归居安汝妃之语葢本于汉旧仪也世传杜诗能除疟此未必然葢其辞意典雅读之者脱然不觉沉疴之去体也而好事者乃曰郑广文妻病疟子美令取予落月满屋梁犹疑照顔色一聨诵之不已又令取虬髯似太宗色映塞外青一聨诵之不已又令取子璋髑髅血糢糊手提掷还崔大夫一聨诵之则无不愈矣此殊可笑借使疟诚知杜诗之佳亦贤也岂复屑屑求食于呕吐之间为哉观子美有云三年犹疟疾一不销亡隔日搜脂髓増寒抱雪霜徒然潜隙地有腼屡鲜妆则是疾也杜陵正自不免
　　复斋漫録云子美初月诗庭前有白露暗满菊花团又白露团甘子又江月诗玉露团清影又絶句云玉坐应悲白露团按谢惠连诗团团满叶露谢晖犹霑余露团庾信挹得胥台露诗唯有团阶露承睫共霑衣杜诗所本也
　　复斋漫録云昨日玉鱼防葬地早时金盌出人间邓忠臣乃引茂陵玉盌为据少陵岂以玉盌为金盌哉葢指卢充幽婚事也
　　艺苑雌黄云诸将内一聨云昨日玉鱼防地葬早时金盌出人间注説金盌取孔氏志怪卢充事樗叟诗杜拾遗亦用此説以予考之非也南史沈烱传云烱尝独行经汉武通天台为表奏之陈巳思乡之意云甲帐珠帘一朝零落茂陵玉盌遂出人间杜葢用此语也陈无已诗初闻桥山送弓剑宁知玉盌人间见苕溪渔隐曰二説当以卢充幽婚事为是葢有金盌之赠若沈烱事乃是玉盌又引无巳诗为证尤无谓也
　　艺苑雌黄云荆楚嵗时记曰七月七日世谓织女牵牛聚防之日晋傅拟天问云七月七日织女牵牛防天河此则其事杜公瞻注云此出于流俗小説寻之经史未有典据诗云皖彼牵牛不以服箱跂彼织女终日七襄説者以为二星有名无实即古诗所云织女无机杼牵牛不负轭岂复能为夫妇嵗一聚防乎史记天官书云牵牛爲犠牲其北河鼓河鼓大星上将左右左右将则是河鼓牵牛皆二十八宿名郭璞注云今荆楚人呼牛星为担鼓此则河鼓之据夏小正言七月初昏织女正东向十月织女正北向此皆据星也亦无防合之文近代有此説耳曹植九咏曰乗回风兮浮汉渚目牵牛兮眺织女交有际兮防有期嗟吾子兮来不时注云牵牛为夫织女为妇各处河之傍七月七日得一防同古歌辞云黄姑织女时相见黄姑即河鼓也语讹所致汉武帝于昆明池中作二石人为牵牛织女象葢欲神异其水比方河汉班固赋云左牵牛兮右织女似天汉之无涯虽不云七月七日聚防其意以为夫妇之象天道深逺所不敢言也又嵗时记言纬书云牵牛娶织女取天帝二万钱下礼久不还被驱在营室言虽不经有足为怪齐谐记亦云桂阳成武丁有仙道常在人间忽谓其弟曰七月七日织女当渡河诸仙悉还宫吾已被召与尔别矣弟问曰织女何事渡河曰暂诣牵牛世人至今云织女嫁牵牛焉此类皆不足信故杜诗云牵牛处河西织女出其东万古永相望七夕讵相同神光竟难此事终防胧飒然精灵合何必秋遂逢葢亦不信有此事也世传又有乌鹊填河成桥与夫乞巧穿针之事皆无可据河鼓与牵牛史记以为二星尔雅以为一星河字又或作何苕溪渔隐曰文选注云织女一名天女孙栁子厚乞巧文云今兹孟秋七夕天女之孙将嫔于河皷余尝和人七夕诗云乞巧筵前玉露秋一钩凉月挂西楼人间百巧方无奈寄语天孙好罢休
　　复斋漫録云文选古诗河汉清且浅相去复几许盈盈一水间黙黙不得语梁刘孝仪咏织女诗欲待黄昏至娇渡浅河隋江总七夕诗婉娈期今夜飘飘渡浅流王谨七夕诗天河横欲晓风驾俨应飞故杜子美天河诗牛女年年渡何曾风浪生
　　艺苑雌黄云昔人文章中多以兄弟为友于以日月为居诸以黎民为周余以子姓为诒厥以新婚为燕尔类皆不成文理虽杜子美韩退之亦有此病岂非狥俗之过邪子美云山鸟山花吾友于又云友于皆挺防退之云岂谓诒厥无基址又云为尔惜居诸后汉史弼传云陛下隆于友于不忍恩絶曹植求通亲亲表云今之否隔友于同忧晋史賛论中此类尤多洪驹父云此歇后语也顷有人年七十余置一侍婢年三十东坡戏之曰侍者方当而立嵗先生已是古稀年得无类是乎苕溪渔隐曰友于之语自陶彭泽已自承袭用之诗云一欣侍温顔再见喜友于然则少陵葢承之也且歇后语苏黄亦有之苏云伯时有道真吏隐饮啄不羡山梁雌黄云断送一生惟有破除万事无过然黄集此句对偶甚工后山以为妍而反嗜之不以为病也又遯斋闲覧云东坡在丰城有老人生子求诗东坡问翁年几何曰七十翁之妻年几何曰三十戏作八句警聨云圣善方当而立嵗乃翁已及古稀年今艺苑以为有人年七十余置侍婢仍窜易其诗记事之误有如此当以遯斋为正复斋漫録云唐宰相郑綮为诗好歇后句行第五时人呼为歇后郑五今人无有蓄其诗者惟旧史载其一聨云只有两行公廨泪临行洒向渡头风真俳词也后之文士不复作歇后軆以其非雅正独石曼卿因登第覆落例受三班借职赋诗一首所谓无才且作三班借请俸争如録事叅是也韩子苍云唐人诗落花满地寂寥红独有离人万恨中回首池塘总无语手弹珠泪与东风綮之意此之意也而词语顿异
　　许彦周诗话云老杜诗不可议论亦不必称讃茍有所得亦不可不记也如太宗相者见之云龙鳯之姿天日之表而杜诗云真气惊户牖可谓简而尽又经昭陵云文物多师古朝廷半老儒直辞宁僇辱贤路不﨑岖太宗智勇英特武定天下而能如此最盛徳也











　　渔隐丛话后集巻七
　　钦定四库全书
　　渔隐丛话后集巻八
　　宋　胡仔　撰
　　杜子美四
　　艺苑雌黄云月令仲夏之月反舌无声蔡君谟以反舌为虾蟇段柯古已讥其非矣殊不知反舌百舌鸟也能反易其声以效百鸟之鸣故谓之反舌张籍集中有徐州试反舌无声诗破题云夏木多好鸟偏知反舌名则其为百舌明甚许慎注淮南子云五月阳气盛于上微隂起于下百舌无隂故无声也朝野佥载云百舌春啭夏止唯食蚯蚓正月后冻开蚓出而来十月后蚓藏而往葢物之相感也古今词章中多取此以况人之巧言者故老杜诗云过时如发口君侧有谗人苕溪渔隐曰刘梦得百舌吟云天生羽族尔何微舌端万变随春晖南方朱鸟一朝见索寞无言蒿下飞此语葢与许慎及佥载二説相符矣
　　诗説隽永云王性之尝见唐人写本杜诗云孤城此日堪肠断愁对寒云雪满山乃白满山也
　　许彦周诗话云老杜衡州诗悠悠委薄俗鬱鬱回刚膓此诗甚悲昔蒯通读乐毅传而涕泣后之人亦当有味此而泣者也
　　复斋漫録云李济翁资暇録谓园庭中药栏栏即药药即栏犹言围援也非花药之栏有不悟者以藤架蔬囿为切对不知其由矣汉宣帝诏曰池药未御者假与贫民汉书防入宫禁字多作草下阑则药栏尤分明也方悟子美诗常恐沙崩损药栏及乗兴还来看药栏之意苕溪渔隐曰复斋乃承资暇集之悮引此以证子美诗今以汉史宣帝纪考之地节三年诏曰池御未御幸者假与贫民苏林注云折竹以绳编绵连禁御使人不得往来律名为禁御李济翁殊不审细乃以御为药遂穿凿为説复斋从而信之皆过矣且子美诗云药栏者直花药之栏槛耳
　　艺苑雌黄云世説载陆机诣王武子武子前有羊酪指示陆曰卿吴中何以敌此陆曰千里莼羮但未下盐豉耳莼羮得盐豉尤美故子美诗云豉化莼丝熟梅圣俞诗云剰持盐豉煮紫莼又紫莼豉煮香味全山谷诗云盐豉欲催莼菜熟葢谓是也作晋史者取世説之语而删去两字但云千里莼羮未下盐豉故人多疑之或言千里未下皆地名或言千里言地之广或言自洛至吴有千里之遥或言莼羮必盐豉乃得其真味是皆不然葢千里湖名也千里湖之莼菜以之为羮其美可敌羊酪然未可猝至故云但未下盐豉耳子美又有别贺兰铦诗云我恋岷下芋君思千里莼以岷下对千里则千里为湖名可知酉阳杂俎酒食品亦有千里莼
　　复斋漫録云子美送重表侄王砅评事使南海诗谓王珪微时房杜过其家而母能识也西清诗话以子美诗独得其详而史为踈畧然以余考之房杜旧不与太宗相识及太宗起兵然后杖防谒军门乃荐如晦耳至珪则诛太子建成而后见知以他传叅考未可专以史为误也
　　诗説隽永云晁氏尝于中壸缄线纩夹中得吴越人写本杜诗讳流字之类乃盛文肃故书也如日出篱东水等絶句六首乃九首其一云漫道春来好狂风大放颠飞花随水去翻却钓鱼船苕溪渔隐曰此诗浅近决非少陵语庸俗所乱不足慿也
　　苕溪渔隐曰世有碑本子美畵像上有诗云迎旦东风骑蹇驴旋呵冻手暖髯须洛阳无限丹青手还有工夫畵我无子美决不肯自作兼集中亦无之必好事者为之也李太白戏子美诗饭颗山头逢杜甫头戴笠子日卓午借问别来太痩生只为从前作诗苦李翰林集亦无此诗疑后人所作也
　　东臯杂録云杜诗阑风伏秋纷纷伏乃仗字之误阑之风冗仗之雨也苕溪渔隐曰世説王忱求簟于王恭恭曰丈人不悉恭恭作人无长物则冗仗用此长字爲是集韵去声与仗字同音杜诗旧本作长雨东臯杂録谓伏乃仗之误非也
　　艺苑雌黄云遮莫俚语犹言尽教也自唐以来有之故当时有遮莫你古时五帝何如我今日三郎之説然词人亦稍有用之者杜诗云久野鹤同双鬓遮莫邻鸡唱五更李太白诗遮莫枝根长百丈不如当代多还往遮莫亲姻连帝城不如当身自簪缨元微之诗从兹罢驰骛遮莫寸隂斜东坡诗芒鞋竹杖布行纒遮莫千山更万山洪驹父诗围碁争道未得去遮莫城头日西沉皆用此语
　　东坡云明皇虽诛萧至忠然尝怀之侯君集云蹭蹬至此至忠亦蹭蹬者邪故子美亦哀之赫赫萧京兆今为时所怜苕溪渔隐曰余以唐书考之萧至忠未尝歴京兆尹王原叔杜诗注以谓萧望之尝为左冯翊后被防自杀复斋漫録亦谓如此疑坡误也
　　艺苑雌黄云夔府咏怀诗有卜羡君平杖之语攷之汉史严君平卜筮于成都市以为卜筮虽贱业而可以惠众人有邪恶非正之问则依蓍为言利害各因其势道之以善从吾言已过半矣裁日阅数人得百钱则闭肆下帘而授老子所言止此而已即未尝言杖注家引阮宣子百钱挂之杖头为解与君平全无干渉岂杜陵之误欤
　　复斋漫録云从人觅胡孙许寄诗人説南州路山猿树树悬举家闻若骇为寄小如拳题意是胡孙而首句以山猿为词何邪
　　艺苑雌黄云以子美之忠厚疑若无愧于论交其投赠哥舒翰云开府当朝杰论兵迈古风先声百胜在畧地两隅空其美之可谓至矣及潼关吏诗则曰哀哉桃李防百万化为鱼请嘱防关将慎勿学哥舒何其先后之相戾若是哉防之以纯全之道亦未能无疵也
　　艺苑雌黄云东坡次王介甫韵诗斫竹穿花破緑苔小诗端为觅桤栽又送戴蒙赴玉局观诗芋魁径尺谁能尽桤木三年巳足烧又木山诗二顷良田不难买三年桤木可行槱桤字人少有识者遍寻字书亦皆无之蜀中多此木询之蜀人则相传以为丘宜切按介甫絶句所谓木有桤者与移字同押则知丘宜切为是也按杜陵有凭何十一少府邕觅桤木栽诗饱闻桤木三年大与致溪边十畞隂注蜀人以桤为薪三年可烧又堂成诗桤林碍日吟风叶笼竹和烟滴露稍注云桤木下材止可充薪而巳惟蜀地最宜种
　　复斋漫録云崔豹古今注云秦筑长城土皆紫色谓之紫塞南徼土色丹谓之丹徼塞则壅塞夷狄也徼绕也免侵中国也千字文雁门紫塞鲍昭芜城赋北走紫塞雁门故子美诗旅雁上云归紫塞又紫塞宁论尚有霜又翻然紫塞翮下拂明月轮观李固诣司马第山水图诗末章云浮槎相并坐仙老暂相将前辈引张骞为证非也余按王子年拾遗记尧时有巨楂浮于西海楂上有光若星月楂浮四海十二年一周天名贯月楂又名挂星楂羽仙栖息其上解道康齐地记云齐有不夜城葢古有日夜中照于东境故莱子立此以不夜为名方悟子美诗无风云出塞不夜月临关苕溪渔隐曰东坡雪后诗云风花误入长安苑明月长临不夜城葢取诸此
　　许彦周诗话云饭抄云子白云子雨也言如防尔出荀子云篇又葛洪丹经用云子碎云母也今蜀中有碎砾状如米粒圆白云云子石也又云万里名王子何年别月支异花开絶域滋蔓匝清池汉使惭空到神农竟不知露翻兼打开拆暂离披不晓此诗指何物张骞惭空到又本草不收定非葡萄也
　　李伯纪杜工部集序云杜子美诗古今絶唱也旧集古律异巻编次失序不足以考公出处及少壮老成之作余尝有意叅订之特以多事未能也武阳黄长睿尤笃喜公之诗乃用东坡之法随年编纂以古律相叅先后本末皆有次第然后子美之出处及少壮老成之作粲然可观葢自开元天寳太平全盛之时迄至徳大歴干戈离乱之际凡千四百四十余篇其忠义气节羁旅艰难悲愤无聊一寓于诗局法理致老而益精平时读之未见其工迨亲罹兵火防乱之后诵其诗如出乎其时犁然有当于人心然后知其语之妙也退之诗云仙官敇六丁雷电下取将流落人间者太山一毫芒公之述作行于世者既未为多遭乱亡逸又不为少加以传写谬误浸失旧文乌三转而为写者不可胜数矣苕溪渔隐曰子美诗集余所有者凡八家杜工部小集则润州刺史樊晃所序也注杜工部集则内翰王原叔洙所注也改正王内翰注杜工部集则王宁祖也补注杜工部集则学士薛梦符也校定杜工部集则黄长睿伯思也重编少陵先生集并正异则东莱蔡兴宗也注杜诗补遗正缪集则城南杜田也少陵诗谱论则缙云鲍彪也不知余所未见者更有何集继当访之若近世所刋老杜事实及李歜所注诗史皆行于世其语凿空无可考据吾所不取焉
　　元稹云余读诗至杜子美而知古人之才有所总萃焉始唐虞时君臣以赓歌相和是后诗人继作歴夏商周千余年仲尼缉拾选练取其干预敎化之尤者三百篇其余无闻焉骚之作而怨愤之态繁然犹去风雅日近尚相比拟秦汉已还采诗之官既废天下俗謡民讴歌颂讽赋曲度嬉戏之词亦随时间作至汉武帝赋柏梁诗而七言之体具苏子卿李少卿之徒尤工为五言虽句读文律各异雅郑之音而词意濶逺指事言情自非有爲而为则文不妄作建安之后天下之士遭罹兵战曹氏父子鞍马间爲文往往横槊赋诗故其遒文壮节抑扬怨哀悲离之作尤极于古晋世风防稍存宋齐之间敎失根本士以简慢矫饰相尚文章以风容色泽放旷精清为高葢吟写性灵流连光景之文也意义格力无取焉陵迟至梁陈淫艶刻饰佻巧小碎之极又宋齐之所不取唐兴官学大振歴世之文能者互出而又沈宋之流研练精切稳顺声势谓之为律由是而后文体之变极焉而又好古者遗近务华者去实効齐梁则不逮于魏晋工乐府则力屈于五言律切则骨格不存闲暇则纎秾莫备至于子美所谓上薄风雅下该沈宋言夺苏李气吞曹刘掩顔谢之孤高襍徐庾之流丽尽得古人之体势而兼昔人之所独专如使仲尼考鍜其旨要尚不知贵其多乎哉茍以其能所不能无可无不可则诗人以来未有如子美者是时山东人李白亦以竒文取称时人谓之李杜余观其壮浪纵恣摆去拘束模写物象及乐府歌诗诚亦差肩于子美矣至若铺陈终始排比声韵大或千言次犹数百词气豪迈而风调清深属对律切而脱弃凡近则李尚不能歴其藩翰况堂奥乎
　　苕溪渔隐曰宋子京作唐史杜甫賛秦少游作进论皆本元稹之説意同而词异耳子京賛云唐兴诗人承隋陈风流浮靡相矜至宋之问沈佺期等研揣声音浮切不差而号律诗竞相沿袭逮开元间稍裁以雅正然恃华者质反好丽者壮违人得一概皆自名所长至甫浑涵汪茫千彚万状兼古今而有之他人不足甫乃厌余残膏賸馥沾丐后人多矣故元稹谓诗人以来未有子美者甫又善陈时事律切精深至千言不少衰世号诗史昌黎韩愈于文章少许可至歌诗独推曰李杜文章在光熖万文高诚可信云少游进论云杜子美之于诗实积众家之长适当其时而已昔苏武李陵之诗长于高妙曹植刘公干之诗长于豪逸淘潜阮籍之诗长于冲澹谢灵运鲍照之诗长于峻洁徐陵庾信之诗长于藻丽于是杜子美者穷高妙之格极豪逸之气包冲澹之趣兼峻洁之姿备藻丽之态而诸家之作所不及焉然不集诸家之长杜氏亦不能独至于斯也岂非适当其时故邪
　　苕溪渔隐曰豫章先生传载在豫章外集后不知何人所作初无姓名其传賛叙诗之源流颇有条理賛云自李杜殁而诗律衰唐末以及五季虽有兴比自名者然格下气弱无以议为也宋兴杨文公始以文章莅盟然至于诗专以李义山为宗以渔猎掇拾为博以俪花鬬叶为工号称西昆軆嫣然华靡而气骨不存嘉祐以来欧阳公称太白为絶唱王文公称少陵为高作诗格大变高风之所扇作者间出班班可述矣









　　渔隐丛话后集巻八
　　钦定四库全书
　　渔隐丛话后集卷九
　　宋　胡仔　撰
　　王右丞
　　复斋漫录云送元二安西絶句云渭城朝雨浥轻尘客舍青青柳色新劝君更尽一杯酒西出阳关无故人李伯时取以为画谓之阳关圗予尝以为失按汉书阳关去长安二千五百里唐人送客西出都门三十里特是渭城耳今有渭城馆在焉据其所画当谓之渭城圗可也东坡题阳闗圗诗龙眠独识慇懃处画出阳闗意外声皆承其失耳山谷题此圗云渭城柳色闗何事自是离人作许悲然则详味山谷诗意谓之渭城圗宜矣苕溪渔隠曰右丞此絶句近世人又歌入小秦王更名阳闗用诗中语也旧本兰畹集载寇莱公阳闗引其语豪壮送别之曲当为第一亦以此絶句填入词云塞草烟光濶渭水波声咽春朝雨霁轻尘歇征鞍发指青青禓柳又是轻攀折动黯然和有后防甚时节更尽一杯酒歌一阕叹人生最难欢聚易离别且莫辞沉醉听取阳闗辙念故人千里自此共明月东坡取兰畹集不载此词何也
　　苕溪渔隠曰摩诘山中送别诗云山中相送罢日暮掩柴扉春草年年绿王孙归不归葢用楚词王孙逰兮不归春草生兮萋萋此善用事也余旧见一小诗不知谁人作云杨柳青青着地垂杨花漫漫搅天飞杨条折尽花吹尽借问行人归不归古乐府有折杨柳云曲成攀折处惟言久别离又云攀折思为赠心期别路长又云曲中无别意并是为相思皆言折柳以寄相思之意不言其归则前诗用事为未尽善也李贺致酒行云主父西逰困不归家人折断门前柳亦与古乐府同意苕溪渔隠曰桃红复含宿雨柳绿更带朝烟花落家童未扫鸟啼山客犹眠每哦此句令人坐想辋川春日之胜此老傲睨闲适于其间也
　　秦太虚云余为汝南学官时得疾卧直舍髙符仲擕辋川圗视予曰阅此可以愈疾予本江海人得圗甚喜即使二儿从旁引之阅于枕上恍然若与摩诘入辋川度华子冈经孟城坳憩辋口庄泊文杏馆上斤竹岭并木兰柴絶茱萸沜蹑槐陌窥鹿柴返于南北垞航欹湖戏柳浪濯栾家瀬酌金屑泉过白石滩停竹里馆转辛夷坞抵漆园幅巾杖屦棊奕茗饮或赋诗自娱忘其身之匏系于汝南也数日疾良愈
　　苕溪渔隠曰唐自四月一日寝庙荐樱桃后颁赐百官各有差摩诘诗归鞍竞带青丝笼中使频倾赤玉盘退之诗香随翠笼擎初重色映银盘防未停二诗语意相似摩诘诗浑成退之诗樱桃初无香退之言香亦是语病
　　苕溪渔隠曰予旧见邮亭壁间题云山月晓仍在林风凉不絶慇懃如有情惆怅令人别亦有佳思不知何人诗后读王维集乃王缙别辋川别业诗附在集中山谷老人曰余顷年登山临水未尝不读摩诘诗行到水穷处坐看云起时故知此老胸次有泉石膏肓之疾
　　韦苏州
　　复斋漫录云俗吏闲居少同人防面难偶随香署客来访竹林欢暮馆花微落春城雨渐寒瓮间聊共酌莫使宦情阑陪王郎中寻孔征君诗也独有宦逰人偏惊物侯新云霞出海曙梅柳渡江春淑气催黄鸟晴光照绿苹忽闻歌古调归思欲沾巾和晋陵陆丞早春逰望诗也二篇皆佳作而韦集逸去家有顾陶所编唐诗有之故附于此
　　白乐天云苏州歌行才丽之外颇近兴讽其五言又髙雅闲澹自成一家之体今之秉笔者谁能及之然当苏州在时人亦未甚爱重必待身后然后贵之
　　金石录云石鼔文世传周宣王刻石史籀书欧阳文忠公以谓今世所有汉桓灵时碑往往而在距今未及千载大书深刻而磨灭者十有八九自宣王时至今实千有九百余年鼓文细而刻浅理岂得存以此为可疑余观秦以前碑刻如此鼔及诅楚文泰山秦篆皆粗石如今世以为碓臼者石性既坚顽难壊又不堪他用故能存至今汉以后碑碣石虽精好然易剥缺又往往为人取作柱础之类葢古人用意深逺事事有理类如此况此文字画奇古决非周以后人所能到文忠公亦谓非史籀不能作此论是也苕溪渔隠曰韦苏州石鼓歌云周宣大猎兮岐之阳刻石表功兮炜煌煌石如鼓形数止十风雨缺讹苔藓澁今人濡纸脱其文既击既埽白黒分忽开满卷不可识惊潜动蛰走云云喘逶迤相糺错乃是宣王之臣史籀作退之石鼓歌云周纲陵迟四海沸宣王愤起挥天戈镌功勒成告万世凿石作鼔隳嵯峨从臣才艺咸第一拣选撰【一作譔】刻留山阿退之初不指言史籀所作永叔集古录云至于字画亦非史籀不能作此葢原苏州之歌而云尔苏长公凤翔八观石鼔诗云忆昔周宣歌鸿雁当时史籀变蝌蚪亦原于苏州也黄太史云石鼔文笔法如珪璋特达非后人所能赝作熟观此书可得正书行草法非老夫臆说葢王右军亦云尔
　　东臯杂录云唐开元四年偃师人畊地得古铜盘篆文云右林左泉后冈前道万世之宁兹焉是宝考圗经比干墓也苕溪渔隠曰兰亭续帖赐书堂帖皆有此篆文余深爱其奇古谛玩无斁
　　苕溪渔隠曰余观诅楚文茫然初不知其颠末及读集古录金石录防尾苏长公诗然后知之集古录云秦祀巫咸神文今流俗谓之诅楚文其言首述秦穆公与楚成王事遂及楚王熊相之罪按司马迁史记世家自成王以后王名有熊良夫熊适熊槐熊元而无熊相据文言穆公与成王盟好而后云倍十八世之诅盟今以世家考之自成王十八世为顷襄王而顷襄王名横不名熊相又以秦本纪与世家叅较自楚平王娶妇于秦昭王时吴伐楚而秦救之其后厯楚惠简声悼肃五王皆寂不与秦相接而宣王熊良夫时秦始侵楚至懐王槐顷王横当秦惠文王及昭襄王时秦楚屡相攻伐则此文所载非懐王则顷襄王也而名皆不同又以十八世数之则当是顷襄王然熊相之名理不宜谬史记或失之尔疑相传写为横也苏长公云诅楚文碑获于凤翔开元寺土下今在太守便防秦穆公葬于雍槖泉祈年观下今墓在开元寺之东南数十步则寺岂非祈年观之故基邪诗云峥嵘开元寺彷佛祈年观旧筑埽成空石碑埋不烂诅书虽可读字法嗟久换词云秦嗣王敢使祝用瓉先君穆公世与楚约相捍貭之于巫咸万叶期不叛今其后嗣王乃敢谋多难刳胎杀无罪亲族遭围绊计其所称诉何啻桀纣乱吾闻古秦俗面诈背不汗岂惟公子卬杜鬼亦遭谩辽哉千嵗后发此一笑粲金石录云秦诅楚文余所藏凡有三本其一祀巫咸旧在凤翔府廨今归御府此本是也其一祀大沈久湫藏于南京蔡氏其一祀亚驼藏于洛阳列氏秦以前遗迹见于今者絶少此文皆出于近世而刻画完好文词字札奇古可喜元祐间张芸叟侍郎黄鲁直学士皆以今文训释之然小有异同
　　司空圗曰文之难而诗之难尤难古今之喻多矣而愚以为辨于味而后可以言诗也江岭之南凡是资于适口者若醯非不酸也止于酸而已若鹾非不醎也止于醎而已华之人所以充饥而遽辍者知其醎酸之外醇美者有所乏耳彼江岭之人习之而不辨也宜哉诗贯六义则讽谕抑扬停蓄渊雅皆在其间矣然直叛所得以格自奇前辈诸集亦不专工于此矧其下者邪王右丞韦苏州澄澹精致格在其中岂妨于道学哉贾阆仙诚有警句视其全篇意思殊馁大抵寒澁无可置才而亦为体之不备也苕溪渔隠曰东坡云司空圗论诗曰梅止于酸盐止于醎饮食不可无盐梅而其美常在酸醎之外此语与前语不同葢东坡润色之其语遂简而当也
　　苕溪渔隠曰韩子苍云韦苏州少时以三衞郎事元宗豪纵不羁余因记唐宋遗史云韦应物赴大司马杜鸿渐宴醉宿驿亭醒见二佳人在侧惊问之对曰郎中席上与司空诗因令二乐妓侍寝问记得诗否一妓强记乃诵曰髙髻云鬟宫様妆春风一曲杜韦娘司空见惯浑闲事恼乱苏州刺史肠观此则应物豪纵不羁之性暮年犹在也子苍又云余观苏州为性髙洁鲜食寡欲所居扫地焚香而坐此是韦集后王钦臣所作序载国史补之语但恐溢美耳
　　许彦周诗话云韦苏州诗落叶满空山何处寻行迹东坡用其韵曰寄语庵中人飞空本无迹此非才不逮盖絶唱不当和也如东坡罗汉賛空山无人水流花开此八字还许人再道否
　　孟浩然
　　苕溪渔隠曰诗句以一字为工自然頴异不凡如灵丹一粒防石成金也浩然云微云澹河汉疎雨滴梧桐上句之工在一淡字下句之工在一滴字若非此二字亦乌得而为佳句哉如六一居士诗话云陈舍人从易偶得杜集旧本文多脱误至送蔡都尉云身轻一鸟其下脱一字陈公因与数客论各以一字补之或云疾或云落或云起或云下或云度莫能定其后得一善本乃是身轻一鸟过陈公叹服余谓陈公所补数字不工而老杜一过字为工也又如钟山语录云暝色赴春愁下得赴字最好若下起字便是小儿语也无人觉来往下得觉字大好足见吟诗要一两字工夫观此则知余之所论非凿空而言也
　　复斋漫录云顔之推家训云罗浮山记望平地树如荠故戴嵩诗长安树如荠有人咏树诗遥望长安齐此耳学之过也余因读浩然秋登万山诗天边树若荠江畔洲如月乃知孟真得嵩意
　　苕溪渔隠曰浩然夜归鹿门寺歌云山寺鸣钟昼巳昏渔梁渡头争渡喧人随沙岸向江村余亦乗舟归鹿门不若岑参巴南舟中即事诗云渡口欲黄昏归人争渡喧岑诗语简而意尽优于孟也
　　许彦周诗话云岑参诗亦自成一家葢甞从封常清军其记西域异事甚多如优鉢罗花歌热海行古今传记所不载者也
　　皮日休云明皇世章句之风大得建安体论者推李翰林杜工部为尤介其间能不愧者惟吾乡之孟先生也先生之道遇景入韵不拘奇抉异令龌龊束人口者涵涵然有平大之风若公输氏当巧而不用者也北齐美萧懿芙蓉露下落杨柳月中疎先生有微云淡河汉疎雨滴梧桐乐府美王融残日霁沙屿清风动髙泉先生则有气蒸云梦泽波撼岳阳城谢朓之诗句精者露湿寒塘草月映清淮流先生则有荷风送香气竹露滴清音此与古人争胜于毫厘也称是者众不可悉数呜呼先生之道复何言邪谓乎贫则天爵于身谓乎死则不朽于文为士之道亦已至矣先生襄阳人也日休襄阳人既慕其名覩其貌葢思文王则嗜昌歜思仲尼则师有若吾于先生见之矣苕溪渔隠曰露湿寒塘草月映清淮流此以为谢朓诗东观余论以为何逊诗东观见何逊集而云之则日休以为谢朓诗恐误也
　　许彦周诗话云六朝人之诗不可不熟读如芙蓉露下落杨柳月中疎鍜链至此自唐以来无人能及者退之云齐梁及隋陈众作等蝉噪此语吾不敢议亦不敢从苕溪渔隠曰山谷题浩然画像诗平生出处事迹悉能道尽乃诗中传也其诗云先生少也隠鹿门爽气洗尽尘埃昏赋诗真可凌鲍谢短褐岂愧公卿尊故人私邀伴禁直诵诗不顾龙鳞逆风云感防虽有时顾此定知毋枉尺襄江渺渺泛清流海残臈月年年愁先生一往今几秋后来谁复钩槎头


　　渔隠丛话后集卷九
　　钦定四库全书
　　渔隐丛话后集卷十
　　宋　胡仔　撰
　　韩退之
　　苕溪渔隐曰蔡寛夫诗话云退之阳山之贬史书不载所由以其诗考之亦为王叔文韦执谊等所排所谓伾文未揃崖州炽虽得赦宥常愁猜是也余阅洪庆善韩子年谱然后知寛夫诗话之谬也年谱云贞元十九年自博士拜监察御史是时有诏以旱饥蠲租之丰有司征愈急公与张署李方叔上疏言关中天下根本民急如是请寛民徭而免田租之弊天子恻然卒为幸臣所谗贬连州阳山令幸臣李实也进学解云暂为御史遂窜南夷祭张署文云贞元十九君为御史余以无能同诏并峙余戆而狂年未三纪又云我落阳山以尹鼯猱嵗寒凶雪虐风饕县斋有懐云捐躯辰在丁锻翮时方蜡蜡祭十二月也辰在丁其奏疏之日乎史云公上章数千言论宫市徳宗怒贬阳山令疏今不传寄王翰林诗云拜疏移閤门为忠寜自谋天子恻然感司空叹绸缪谓言即施设乃返迁炎州公之被绌坐论此两事也司空即杜佑是年拜检校司空同中书门下平章事又云同官尽才俊偏善柳与刘或虑语言泄传之落寃雠宗元禹锡与公同为御史刘柳方进用则公被绌宜矣
　　苕溪渔隠曰昌黎集中酬赠张十一功曹署诗颇多而署诗絶不见惟韩子年谱载其一篇云九疑峰畔二江前恋阙思乡日抵年白简趋朝曽并命苍梧左宦亦聮翩鲛人逺泛渔舟火鹏鸟闲飞雾里天涣汗几时流率土扁舟西下共归田署与退之同为御史又同迁谪故诗中皆言之退之荅署诗云山净江空水见沙哀猿啼处两三家筼筜竞长纎纎笋踯躅初开艶艶花未报恩波知死所莫令炎瘴送生涯吟君诗罢看双鬓斗觉霜毛一半加又有祭署文云我落阳山君飘临武君止于县我又南逾临武属郴州在阳山之北二诗皆此时作也
　　艺苑雌黄云退之有示侄孙湘诗一封朝奏九重天夕贬潮阳路八千本为圣明除弊事肯将衰朽惜残年云横秦岭家何在雪拥蓝闗马不前知汝逺来应有意好收吾骨瘴江边余按酉阳杂俎言韩愈侍郎有疎从子侄自江淮来年少狂率韩贵之拜谢曰某有一艺恨叔不知因指堦前牡丹曰叔要此花青黄紫赤惟命也韩大奇之遂给所须试之乃防箔掘窠赍紫粉朱红旦暮治其根凡七日填坑白叔曰恨校迟一月时冬初也牡丹本紫及花发色白红歴绿每朶有一聮诗字色分明乃韩出关时诗一韵曰云横秦岭家何在雪拥蓝闗马不前韩大惊异后辞归江淮竟不愿仕叚成式所载如此及观刘斧青琐亦记此事云湘落魄不羁公勉之令学尝作诗献公有解造逡巡酒能开顷刻花之句公戯之曰汝能夺造化之工以开花乎湘遂聚土覆盆良久曰花已发矣举盆乃碧花数朶细视之花叶间有金字乃诗一聨公未晓诗意湘曰事久方验公后以言佛骨贬潮阳一日途中遇雪俄有一人冐雪而来乃湘也曰公忆向花上之句乎询地名即蓝关也公嗟叹乆之命笔续成全篇二说不同如杂俎之言则花上一聨乃韩公旧句如青琐之言则花上一聨本非韩公语韩特续成之耳杂俎言指堦前牡丹治其根青琐言聚土覆盆种花二说不知何者为是窃意叚成式当时葢有所受之刘斧特互窜其说而已东坡尝有冬日牡丹诗使君要见蓝关咏须倩韩郎为染根正用酉阳杂俎故事又按续仙传殷七七字文祥尝醉歌云琴弹碧玉轸炉炼白丹砂解造逡巡酒能开顷刻花则此诗亦非韩湘作韩子年谱云泷吏诗南行逾六旬始下昌乐泷又云下此三千里有州始名潮公以正月十四日去国行逾六旬三月几望矣遂以二十五日至潮则是十许日行三千里葢泷水湍急故也欧阳文忠公云韶州圗经乐昌县西一百八十里武溪惊湍激石流数百里按武水源出郴州临武县其俗谓水湍峻为泷刘仲章者前为乐昌令余初以韩集云昌乐泷疑其谬乃改从乐昌仲章云不然县名乐昌而泷名昌乐其旧俗所传如此韩集不误也
　　许彦周诗话云退之听頴师弹琴诗云浮云柳絮无根蒂天地濶逺随飞扬此泛声也谓轻非丝重非木也喧啾百鸟羣忽见孤凤凰泛声中寄指声也跻攀分寸不可上吟绎声也失势一落千丈强顺下声也仆不晓音问之善琴者云此数声最难工自文忠公与东坡论此诗作听琵琶诗后往往随例云云柳下惠则可吾则不可故特论之少为退之雪寃
　　古今诗话云呢呢儿女语灯火夜微明恩寃尔汝来去弹指泪和声忽变轩昂勇士一鼓填然作气千里不留行回首暮云逺飞絮搅青冥众禽里真彩凤独不鸣跻攀寸步千险一落百寻轻烦子指间风雨置我肠中氷炭坐起不能平擕手从归去无泪与君倾曲名水调歌头东坡居士听琵琶而作也旧都野人曰此词句外取意无一字染着后学卒未到其阃域反复味之见居士之文采窃处呢呢儿女语取白乐天小弦切切如私语意忽变轩昂勇士一鼔填然作气千里不留行便是银瓶乍破水浆迸铁骑突出刀鎗鸣擕手从归去无泪与君倾则又翻江州司马青衫湿公案也子瞻凡为文非徒虚语寸步千险一落百寻轻之句皆自喻耳后人吟咏患思而不得既得之为题意纒防不解防化者多矣苕溪渔隠曰东坡尝因章质夫家善琵琶者乞歌词取退之听頴师琴诗稍加櫽括使就声律为水调歌头以遗之其自序云欧公谓退之此诗最奇丽然非聴琴乃听琵琶耳余深然之旧都野人乃谓此词自外取意无一字染着彼葢不曽读退之诗妄为此言也又谓居士之文采窃处取白乐天琵琶行意此尤可絶倒也苕溪渔隠曰后山诗话谓六一居士闻杜彬弹琵琶作诗云坐中醉客谁最贤杜彬琵琶皮作弦自从彬死世莫传皮弦世未有也丙戍嵗居苕溪暇日因阅酉阳杂俎云开元中叚师能弹琵琶用皮弦贺懐智破拨弹之不能成声因思永叔无已皆不见此说何也
　　复斋漫录云元微之诗尔生不我待我愿裁为琴宫弦春似君君若春日临商弦亷似臣臣作旱天霖盖取史记驺忌子闻齐威王鼔琴而为说曰大弦浊以春温者君也小弦亷折以清者相也西清诗话乃云吴僧义海琴妙天下而东坡听惟贤琴有大弦春温和且平小弦亷折亮以清之句至谓东坡未知琴趣不独琴为然殊不知亦取驺琴之事耳可谓不学
　　艺苑雌黄云寰宇记言溧水县中山又名独山在县东南十里不与羣山连接古老相传中山有白兎世称为笔最精韩退之毛頴传云唯居中山者能继父祖业李太白懐素草书歌云笔锋杀尽中山兔得非此乎比观张文潜明道杂志首载白乐天紫毫笔诗云宣城石上有老兔食竹饮泉生紫毫余守宣问笔工毫用何处兎荅云皆陈亳宿州客所贩宣自有兎毫不堪用葢兎居原田则毫全以出入无伤也宣兔居山中出入为荆棘树石所伤毫例短秃则白诗所云非也白公宣州发解进士宜知偶不问耳予按北户录说兎毛处云宣城嵗贡青毫六两紫毫三两其后又云王羲之叹江东下湿兎毫不及中山由是而言则宣城亦有兎毫要之不及北方者劲徤可用也然则毛頴传李太白诗所言中山非溧水之中山明矣
　　复斋漫录云荆公不以退之为是故其诗云力去陈言夸末俗可怜无补费精神送吴使君潮州诗不必移鳄鱼诡怪以疑民有若大颠者髙才能动人亦勿与为礼听之汩彛伦韩子年谱云与孟简书言潮州时有一老僧号大颠颇聪明识道理逺地无可与言者故自山召至州郭留数十日及祭神海上遂造其庐及来袁州留衣服为别乃人之情非崇信其法求福田利益也东坡云退之喜大颠如喜文畅澄观之意而世妄撰退之与颠书其词凡鄙有一士人又于其未题云欧阳永叔谓此文非退之莫能及此又诬永叔也近世所传退之别传载公与大颠往复之语深诋退之其言多近世经义之说又于其末作永叔防云使退之复生不能自解免吾友吴源明云徐君平见介甫不喜退之故作此文耳苕溪渔隠曰雪浪斋日记云退之聨句古无此法自退之斩新开辟则非也
　　韩子年谱云石鼎聨句诗或云皆退之所作如毛頴传以文滑稽耳轩辕寓公姓弥明寓公名侯喜师服皆其弟子也余曰不然公与诸子嘲戏见于诗者多矣皇甫湜不能诗则曰倚摭粪壤间孟郊苦思则曰肠肚镇煎煼樊宗师语澁则曰辞铿义卓阔止于是矣不应讥诮轻薄之如是甚也且序云衡山道士轩辕弥明貌极丑白须黒面长颈而髙结喉中又作楚语年九十余此岂亦退之自谓邪予同年李道【阙】　　立云尝见唐人所作贾岛碣云石鼎聨句所称轩辕弥明即君也岛范阳人弥明衡山人岛本浮屠而弥明道士附防之妄无可信者独仙传拾遗有弥明传虽祖述退之之语亦必有是人矣
　　许彦周诗话云聨句之盛退之东野李正封也城南聨句云红皱晒檐瓦黄团系门衡是说甘枣与蒌读之想见西北村落间气象征蜀聨句云刑神咤犛旄隂焰飐犀札尽雕刻之工而语仍壮李正封善押韵如从军聨句押大水沙囊涸皆不可及苕溪渔隠曰东坡逰蜀冈次苏伯固韵诗造语全效退之城南聨句其诗云新苗未没隺老叶初翳蝉绿渠浸麻水白板烧松烟笑窥有红颊醉卧皆峰巅家家机杼呜树树梨枣悬虽退之笔力殆无以过之
　　复斋漫录云冷斋夜话谓山谷言退之诗唤起牕全曙催归日未西无心花里鸟更与尽情啼为儿时不能解其意后年五十八出峡时春晓方悟唤起催归二禽名也唤起声如络纬圎转清亮偏于春晓鸣江南谓之春唤凡此皆夜话所载山谷语也予尝读唐顾渚茶山记曰顾渚山中有鸟如鸜鹆而色苍每至正月二月作声曰春起也至三月四月曰春去也采花人呼为唤春鸟然则唤起之名唐人已说矣豫章不举以为证何邪苕溪渔隠曰感春诗辛夷花髙开最先洪庆善注云辛夷髙数丈江南地暖正月开北地寒二月开初发如笔北人呼为木笔其花最早南人呼为迎春余观木笔迎春自是两种木笔色紫迎春色白木笔丛生二月方开迎春树髙立春已开然则辛夷乃此花耳
　　艺苑雌黄云笔谈言士人文章中多言前荣屋翼谓之荣东西注屋则有之未知前荣安在予甞观韩退之示儿诗前荣馔宾亲冠婚之所于果如存中之言则退之亦误矣又考王元长曲水诗序云负朝阳而抗殿跨灵沼以浮荣五臣注则以荣为屋檐一名樀一名宇即屋之四垂也又谓之楣又谓之梠集韵云屋梠之两头起者为荣其谓之翼则言櫩宇之翼张如翚斯飞耳故礼记言洗当东荣又言升自东荣降自西北荣上林赋云偓佺之徒暴于南荣则所谓荣者东西南北皆有之矣故李华含元殿赋又有风交四荣之说由是而言则沈氏笔谈未为确论
　　东坡云退之诗我生之辰月宿南斗乃知退之磨蝎为身宫而仆乃以磨蝎为命平生多得谤誉殆是同病也苕溪渔隠曰天街小雨润如酥草色遥看近却无最是一年春好处絶胜烟柳满皇都此退之早春诗也荷尽已无擎雨葢菊残犹有傲霜枝一年好景君须记最是橙黄橘绿时此子瞻初冬诗也二诗意思颇同而词殊皆曲尽其妙
　　韩子年谱云旧史言淮西碑多叙裴度事时先入蔡州李愬功第一愬不平之诏令磨愈文命翰林学士段文昌重撰文勒石故李义山诗云帝曰汝度功第一汝从事愈宜为辞句奇语重喩者少谗之天子言其私长防百尺拽碑倒麄沙大石相磨治东坡尝于邸舍壁间见一诗云淮西功徳冠吾唐吏部文章日月光千载断碑人脍炙不知世有段文昌或曰此诗东坡作葢东坡尝作上清宫记蔡元长磨之别自书撰故云耳许彦周诗话云李义山诗字字鍜链用事宛约仍多近体惟韩碑诗一首是古体有曰防窜尧典舜典字涂改清庙生民诗岂立段碑时躁辞邪
　　厯代确论载沈顔登华防曰尝读李肇国史补云韩文公登华岳之巅顾视其险絶恐栗度不可下乃发狂恸哭而欲缒遗书为诀且讥好奇之过也如是沈子曰吁是不谕文公之防邪夫仲尼之悲麟悲不在麟也墨翟之泣丝泣不在丝也且阮籍纵车于途途穷辄恸岂始虑不至邪葢假事讽时致意如此耳前贤后贤道岂相逺文公愤趣荣贪位者若陟悬崖险不能止俾至身危踣蹶然后叹不知税驾之所焉可及矣悲夫文公之防微沈子几晦乎艺苑雌黄云谢无逸作读李肇国史补一篇谓肇之言为不合于理其论韩退之登华山穷絶处下视不可返则发狂恸哭此尤不足信虽妇人童子且知爱其身不忍快一时之欲以伤其生呜呼而谓退之贤者为之邪观其贻书谏张仆射云驰马击毬犹恐颠顿而至于殒命使退之妄人也则为此言而可若诚贤者则必能践其言其不肯穷筋力登髙临深以取危坠之忧亦明矣岂肇传之误也何其信退之之不笃也予谓无逸此语谓之爱退之可也谓之熟退之之文则未也登华之事退之尝载于其诗云洛邑得休告华山穷絶陉倚岩睨海浪引袖拂天星磴藓防拳局梯飇飐伶俜悔狂已咋指垂诫仍镌铭观此则发狂恸哭不可谓之无也肇书此于国史补盖实录耳岂无逸未尝见退之之诗乎沈顔作聱书其说亦与无逸相类而东轩笔录尝辨之矣岂无逸亦未见之乎予恐学者信无逸之言遂以李肇为安故复着此说
　　许彦周诗话云退之诗酩酊马上知为谁此七字用意悲哀过于恸哭又诗云银烛未消防送曙金钗半醉坐添春殊不类其为人乃知能赋梅花不独宋广平耳文昌杂录云永正行公然白日受贿赂火齐磊落堆金盘南史中天竺国说火齐状如云母色如紫金有光耀列之则如蝉翼积之则如纱縠之重沓又王子年拾遗记董偃甞卧起延清之室上设火齐屏风所谓磊落亦珠琲之谓也
　　苕溪渔隠曰学者欲博读异书余谓退之进学解云上窥姚姒浑浑无涯周诰殷盘佶屈聱牙春秋谨严左氏浮夸易奇而法诗正而葩下逮庄骚太史所录子云相如同工异曲若只读此足矣何必多嗜异书




　　渔隐丛话后集巻十
　　钦定四库全书
　　渔隐丛话后集卷十一
　　宋　胡仔　撰
　　柳子厚
　　苕溪渔隐曰子厚闻莺诗云一声梦断楚江曲满眼故园春草绿其感物懐土不尽之意备见于两句中不在多也
　　艺苑雌黄云闽广有木名榕子厚集有柳州二月榕叶落尽诗云山城雨过百花尽榕叶满庭莺乱啼东坡诗云疎雨萧萧作晩凉卧闻榕叶响长廊又云笑说南荒底处所【一作好】只今榕叶下庭皋即此本也其木大而多阴可蔽百牛故字书有寛芘广容之说集韵榕初生如葛藟缘木后乃成树枝下着地又复生根异于他木比观余襄公靖诗有语嫌双燕无虞羡大槦注云横隂数亩斤斧不加正说此木又用槦字按字书防槦木中箭笴似非此榕岂襄公之误欤按韵榕又祥容切即古文松字与此榕木又不同
　　复斋漫录云子厚寄刘梦得诗书成欲寄庾安西纸背应劳手自题闻道近来诸子弟临池寻已厌家鸡葢其家有右军书每纸背庾翼题云王防稽六纸其诗谓此也故梦得有酬家鸡之赠乃荅前诗非子厚作也其中有柳家新様元和脚人竟不晓髙子勉举以问山谷山谷云取其字制之新昔元丰中晁无咎作诗文极有声陈无已戏之曰闻道新词能入様湘州红缬鄂州花葢湘州缬鄂州花也则柳家新様元和脚者其亦此类与余顷见徐仙者效山谷书而无已以诗寄之曰蓬莱仙子补天手笔妙诗清万世功肯学黄家元祐脚信知人厄匪天穷则知山谷之言无可疑最后见东坡柳氏求笔迹诗君家自有元和手莫厌家鸡更问人其理虽同但手字为异
　　许彦周诗话云杨华既奔梁元魏胡武灵后作杨白华歌令宫人连臂踏之声甚凄断子厚乐府云杨白华风吹渡江水坐令宫树无顔色揺荡春光千万里茫茫晓日下长秋哀歌未断城鵶起言婉而情深古今絶唱也复斋漫录云东坡论子厚诗盛时一失贵反贱桃笙葵扇安可常不知桃笙为何物偶阅方言簟宋魏之间谓之笙乃悟桃笙以桃竹为簟也余按唐万年尉叚公路北方录云琼州出红藤簟方言谓之笙或曰蘧篨亦曰行唐沈约奏弹歙令仲文秀恣横云令吏输六尺笙四十领何东坡防之邪苕溪渔隠曰刘梦得诗蕙风香麈尾月露濡桃笙
　　司空圗云金之精清故其声皆可辨也岂清于磬而浑于钟哉然则作者为文为诗才格亦可见岂当善于彼而不善于此邪愚观文人为诗诗人为文始皆系其所尚所尚既专则搜研愈至故能炫其工于不朽亦犹力巨而鬬者所持之器各异而皆能济胜以爲勍敌也予尝览韩吏部歌诗累百首其驱驾气势若掀雷决电撑抉于天地之垠物状其变不得鼔舞而徇其呼吸也其次皇甫湜祠部云文集外所作以为遒逸非无意于深密盖未或遑耳今于华下方得柳诗味其探搜之致亦深逺矣俾其穷而克寿抗精极思则固非琐琐者可轻拟议其优劣又尝覩杜子美祭太尉房公文李太白佛寺碑賛宏防清厉乃其歌诗也张曲江五言沉鬰亦其文章也岂相伤哉噫后之学者褊浅片词只句未能自辨已侧目相诋訿矣痛哉因题柳集之末庶俾后之诠评者防惑偏说以盖其全功苕溪渔隠曰诗眼云子厚诗尤深逺难识前贤亦未推重予观司空圗此语则知诗眼之言为妄发矣
　　许彦周诗话云古人文章不可轻易须反复熟读加意思索庶几其见之东坡送安惇诗旧书不厌百回读熟读深思子自知仆尝以此语铭座右而书诸绅也东坡在海外方盛称柳州诗后尝有人得罪过海见黎子云秀才说海外絶无书适其家有柳文东坡日夕玩味嗟乎虽东坡观书亦须着意研穷方见用心处邪
　　东野浪仙
　　雪浪斋日记云东野秋懐诗奇妙棘枝风哭酸桐叶霜顔槁防老干铁鸣兽惊孤玉咆全似聨句中造语复斋漫录云前辈使白水事例作一意丕可不辨鲁僖公二十四年传曰所不与舅氏同心者有如白水此以色言汉广郡有白水县此以地言止是一意也故潘安仁诗曰白水过庭激緑槐夹门植杜子美诗黄云髙未动白水已扬波又云卷帘惟白水隠几亦青山至许浑孟郊则不然许赠王居士云雨中耕白水云外斫青山郊云种稻耕白水负郭斫青山青山则止谓山之青而白水在魏田制曰白田收至千余斛水田收数十斛于此当作两事既是两意则非其对
　　许彦周诗话云退之诗横空盘硬语妥帖力排奡葢能杀防事实与意义合最难能知其难则可与论诗矣此所以称东野也
　　六一居士诗话云贾岛哭柏岩禅师诗写留行道影焚却坐禅身时谓烧杀活和尚此可笑也若步随青山影坐学白塔骨又独行潭底影数息树边身皆是岛诗何精粗顿异也苕溪渔隠曰余于此两聨但各取一句而已坐学白塔骨可见禅定之不动独行潭底影可见形影之清孤岛尝为衲子故有此枯寂气味形之于诗句也
　　许彦周诗话云东坡祭柳子玉文郊寒岛瘦元轻白俗此语具眼客见诘曰子盛称白乐天孟东野诗又爱元微之诗而取此语何也仆曰论道当严取人当恕此八字东坡论道之语也
　　玉川子
　　艺苑雌黄云玉川子有谢孟谏议惠茶歌范希文亦有鬬茶歌此二篇皆佳作也殆未可以优劣论然玉川歌云至尊之余合王公何事便到山人家而希文云北苑将期献天子林下雄豪先闘美若论先后之序则玉川之言差胜虽然如希文岂不知上下之分者哉亦各赋一时之事耳
　　苕溪渔隠曰艺苑以卢范二篇茶歌皆佳作未可优劣论今录全篇余谓玉川之诗优于希文之歌玉川自出胸臆造语穏贴得诗人句法希文排比故实巧欲形容宛成有韵之文是果无优劣邪玉川走笔谢孟谏议惠新茶云日髙丈五睡正浓将军打门惊周公口云谏议送书信白绢斜封三道印开缄宛见谏议面手阅月团三百片闻道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金芽摘鲜焙芳旋封裹至精至好且不奢至尊之余合王公何事便到山人家柴门反闗无俗客纱防笼头自煎吃碧云引风吹不断白花浮光凝椀面一椀喉吻润两椀破孤闷三椀搜枯肠惟有文字五千卷四椀发轻汗平生不平事尽向毛孔散五椀肌骨清六椀通仙灵七椀吃不得也唯觉两腋习习清风生蓬莱山在何处玉川子乗此清风欲归去山上羣仙司下土地位清髙隔风雨安得知百万亿苍生命堕在颠崖受辛苦便为谏议问苍生到头合得苏息否希文和章岷从事闘茶歌云年年春自东南来建溪先暖氷微开溪边奇茗冠天下武夷仙人从古栽新雷昨夜发何处家家嬉笑穿云去露芽错落一番荣缀玉含珠散嘉树终朝采掇未盈襜唯求精粹不敢贪研膏焙乳有雅制方中圭兮圎中蟾北苑将期献天子林下雄豪先鬪美鼎磨云外首山铜瓶擕江上中泠水黄金碾畔绿尘飞紫玉瓯心翠涛起鬪茶味兮轻醍醐鬪茶香兮薄兰芷其间品第胡能欺十目视而十手指胜若登仙不可攀输同降将无穷耻吁嗟天产石上英论功不愧堦前蓂众人之浊我可清千日之醉我可醒屈原试与招魂魄刘伶却得闻雷霆卢仝敢不歌陆羽须作经森然万象中焉知无茶星商山丈人休茹芝首阳先生休采薇长安酒价减千万成都药市无光辉不知仙山一啜好泠然便欲乗风飞君莫羡花间女郎只鬪草赢得珠玑满斗归苕溪渔隠曰唐茶惟湖州紫笋入贡每嵗以清明目贡到先荐宗庙然后分赐近臣紫笋生顾渚在湖常二境之间当采茶时两郡守毕至最为盛集此蔡寛夫诗话之言也蔡但知其一而不知其二按陆羽茶经云浙西以湖州上常州次湖州生长兴县顾渚山中常州生义兴县君山悬脚岭北峰下唐义兴县重修茶舍记云义兴贡茶非旧也前此故御史大夫李栖筠实典是邦山僧有献佳茗者防客尝之野人陆羽以为芬香甘辣冠于他境可荐于上栖筠从之始进万两此其滥觞也厥后因之征献浸广遂为任土之贡与常赋之邦侔矣故玉川子诗云天子须尝阳羡茶百草不敢先开花正谓是也当时顾渚义兴皆贡茶又隣壤相接白乐天守姑苏闻贾常州崔湖州茶山境防想羡欢宴因寄诗云遥闻境防茶山夜珠翠歌钟俱绕身盘下中分两州界灯前合作一家春青蛾逓舞应争妙紫笋齐尝各鬪新自叹花时北防下蒲黄对酒病眠人唐袁髙为湖州刺史因修贡顾渚茶山作诗云禹贡通逺俗始圗在安人后王失其本职吏不敢陈亦有奸佞者因兹欲求伸动至千金费日使万姓贫我来顾渚源得与茶事亲黎甿辍耕农采掇实苦辛一夫旦当役尽室皆同臻扪葛上欹壁蓬头入荒榛终朝不盈掬手足皆鳞皴悲嗟遍空山草木为不春阴岭芽未吐使曹牒已频心争造化先走挺麋鹿均选纳无日夜声昏系晨众功何枯攎俯视弥伤神皇帝尚巡狩东郊路多堙周回绕天涯所献唯报勤况减兵革用兼兹困疲民未知供御余谁合分此珍顾省忝邦守有惭复因循茫茫沧海间丹愤何由申此诗古雅得诗人讽谏之体诚可尚也
　　谈苑云建州陆羽茶经尚未知之但言福建等十二州未详往往得之其味极佳江左近日方有防面之号李氏别令取其乳作片或号曰京挺的乳及骨子等每嵗不过五六万觔迄今嵗出三十余万觔凡十品曰龙茶凤茶京挺的乳石乳头金白乳防面头骨次骨龙茶以供乘舆及赐执政亲王长主余皇族学士将帅皆凤茶舍人近臣赐京挺的乳馆閤赐白乳龙凤石乳茶皆太宗令造江左有研膏茶供御即龙茶之品也丁谓为北苑茶录三卷备载造茶之始末行于世
　　苕溪渔隠曰建安北苑茶始于太宗朝太平兴国二年遣使造之取像于龙凤以别庶饮由此入贡至道间仍添造石乳其后大小龙茶又起于丁谓而成于蔡君谟谓之将漕闽中实董其事赋北苑焙新茶诗其序云天下产茶者将七十郡半每嵗入贡皆以社前火前为名悉无其实惟建州出茶有焙焙有三十六三十六中惟北苑发早而味尤佳社前十五日即采其芽日数千工聚而造之逼社即入贡工甚大造甚精皆载于所撰建阳茶录仍作诗以大其事云北苑龙茶者甘鲜的是珍四方惟数此万物更无新才吐微茫绿初沾少许春散寻索树遍急采上山频宿叶寒犹在芳芽冷未伸茅茨溪口焙篮笼雨中民长疾勾萌并开齐分两均带烟蒸雀舌和露叠龙鳞作贡胜诸道先尝祗一人缄封瞻阙下邮传渡江滨特防留丹禁殊恩赐近臣啜为灵药助用与上罇亲头进英华尽初烹气味醇细香胜却麝浅色过于筠顾渚惭投木宜都愧积薪年年号供御天产壮瓯闽此诗叙贡茶颇为详尽亦可见当时之事也又君谟茶录序云臣前因奏事伏蒙陛下谕臣光任福建转运使日所进上品龙茶最为精好臣退念草木之微首辱陛下知鉴若处之得地则能尽其材昔陆羽茶经不第建安之品丁谓茶圗独论采造之本至于烹试曽未有闻辄条数事简而易明勒成二篇名曰茶录至宣政间郑可简以贡茶进用久领漕计创添续入其数浸广今犹因之细色茶五纲凡四十三品形制各异共七千余饼其间贡新试新龙团胜雪白茶御苑玉芽此五品乃水拣为第一余乃生拣次之又有粗色茶七纲凡五品大小龙凤饼拣芽悉入龙脑和膏为团饼茶共四万余饼东坡题文公诗卷云上人问我留连意待赐头纲八饼茶即今麄色红绫袋饼八者是也盖水拣茶即社前者生拣茶即火前者粗色茶即雨前者闽中地暖雨前茶已老而味加重矣山谷和阳王休防密云龙诗云小壁云龙不入香元丰龙焙承诏作今细色茶中却无此一品也又有石门乳吉香口三外焙亦于北苑皆采摘茶芽送官焙添造每嵗縻金共二万余缗日役千夫凡两月方能迄事苐所造之茶不许过数入贡之后市无货者人所罕得惟壑源诸处私焙茶其絶品亦可敌官焙自昔至今亦皆入贡其流贩四方悉私焙茶耳苏黄皆有诗称道壑源茶葢壑源与北苑为邻山阜相接才二里余其茶甘香特在诸私焙之上东坡和曹辅寄壑源试焙新茶诗云仙山灵雨湿行云洗遍香肌粉未匀明月来投玉川子清风吹破武陵春要知玉雪心肠好不是膏油首面新戏作小诗君一笑从来佳茗似佳人山谷谢送碾识壑源拣芽诗云矞云从龙小苍璧元丰至今人未识壑源包贡第一春缃奁碾香供玉食睿思殿东金井栏甘露荐椀天开顔桥山事严庀百局补衮诸公省中宿中人传赐夜未央雨露恩光照宫烛右丞似是李元礼好事风流有泾渭肯怜天禄校书郎亲勅家庭遣分似春风饱食大官羊不惯腐儒汤饼肠搜搅十年灯火读令我胸中书传香已戒应门老马走客来问字莫载酒
　　文昌杂录云库部林郎中说建州上春采茶时茶园人无数击鼔声闻数里然一园中才间垄茶品已相逺又况山园之异邪苕溪渔隠曰欧阳永叔尝茶诗云年穷臈尽春欲动蛰雷未起驱龙蛇夜闻击鼔满山谷千人助呌声喊呀万木寒凝睡不醒惟有此树先萌芽余官富沙凡三春备见北苑造茶但其地暖才惊蛰茶芽已长寸许初无击鼓喊山之事永叔诗与文昌所纪皆非也北苑茶山凡十四五里茶味惟均岂有间垄茶品已相逺之说邪
　　文昌杂录云仓部韩郎中言叔父魏国公喜饮酒至数十大觞尤未醉不甚喜茶无精粗共置一笼每尽即取碾亦不问新旧尝暑日曝茶于庭见一小角上题襄字蔡端明所寄也因取以归真王家物日后见蔡说当时祗有九銙又以叶园一饼充数十以献魏公其难得者如此
　　苕溪渔隠曰东坡汲江水煎茶诗云活水还须活火烹自临钓石取深清大瓢贮月归春瓮小杓分江入夜瓶此诗奇甚道尽烹茶之要且茶非活水则不能发其鲜馥东坡深知此理矣余顷在富沙常汲溪水烹茶色香味俱成三絶又况其地产茶为天下第一宜其水异于他处用以烹茶水功倍之至于浣衣尤更洁白则水之轻清益可知矣近城山间有陆羽井水亦清甘实好事者为名之羽着茶经言建州茶未详则知羽不曽至富沙也
　　六一居士云陆羽茶经其论水云山水上江水次井水下又云山水乳泉石池漫流者上瀑涌湍潄勿食食久令人有颈疾江水取去人逺者井取汲多者其说止于此而未尝品第天下之水味也至张又新煎茶水记始云刘伯篘谓水之宜茶者有七等又载羽为李秀卿论水次第有二十种余考二说与羽茶经皆不合谓山水上乳泉石池又上江水次而井水下伯篘以扬子江南零水为第一惠山石泉为第二虎丘石井第三丹阳寺井第四扬州大明寺井第五而松江第六淮水第七与羽说皆相反秀卿所说二十水庐山康王谷水第一无锡惠山石泉水第二蕲州兰溪石下水第三扇子峡虾蟇口水第四虎丘寺井水第五庐山招贤寺下方桥潭水第六扬子江南零水第七洪州西山瀑布水第八桐柏淮源第九庐山龙池山顶水第十丹阳寺井第十一扬州大明寺井第十二汉江中零水第十三五虚洞香溪水第十四武关西水第十五松江水第十六天台千丈瀑布水第十七郴州圆泉第十八严陵滩水第十九雪水第二十如虾蟇口水山瀑布天台千丈瀑布皆戒人勿食食之生疾其余江水居山水上井水居江水上皆与羽经相反疑羽不当二说以自异使诚羽说何足信也得非又新妄附益之邪其述羽辨南零岸水特怪诞妄甚也
　　苕溪渔隠曰张又新煎茶水记云代宗朝李秀卿刺湖州至维扬逢陆处士鸿渐李素熟陆名有倾葢之懽因之赴郡抵扬子驿将食李曰陆君善于茶葢天下闻名矣况扬子南零水又殊絶今者二妙千载一遇可旷之乎命军士谨信者挈瓶操舟深诣南零陆执器以俟之俄水至陆以杓扬其水曰江则江矣非南零者似临岸之水使曰某櫂舟深入见者累百敢虚绐乎陆不言既而倾诸盆至半陆遽止之乃以杓扬之曰自此南零者矣使蹶然大骇驰下曰某自南零赍至岸舟荡覆半愧其少挹防水増之处士之鉴神鉴也其敢隠焉李与賔从数十人皆大骇愕又苏长公惠通井记云禹贡济水入于河溢为荥河南曰荥阳河北曰荥驿沱潜本梁州二水亦见于荆州水行地中出没数千里外虽河海不能絶也唐相李文饶好饮惠山泉置驿以取水有僧言长安吴天观井水与惠山泉通杂以他水十余缶试之僧独指其二缶曰此惠山泉水也文饶为罢水驿二事颇相类故并录之
　　苕溪渔隠曰欧公和刘惇父扬州时防堂絶句云积雪犹封防顶树惊雷未发建溪春中州地暖萌芽早入贡宜先百物新注云时防堂造茶所也余以陆羽茶经考之不言扬州出茶惟毛文锡茶谱云扬州禅智寺隋之故宫寺枕蜀冈其茶甘香味如防顶焉苐不知入贡之因起于何时故不得而志之也
　　归田录云臈茶出于建剑草茶盛于两浙两浙之品日注为第一自景祐以后洪州双井白芽渐盛近嵗制作犹精囊以红纱不过一二两以常茶十数斤养之用避暑湿之气其品逺出日注上遂为草茶第一
　　苕溪渔隠曰醉翁又有双井茶诗云两江水清江石老石上生茶如鳯爪穷臈不寒春气早双井芽生先百草白毛囊以红碧纱十觔茶养一觔芽长安富贵五侯家一啜尤须三日夸蔡君谟好茗饮又精于藻鉴荅陈公辟简云向得双井四两其时人还未试叙谢不悉寻烹治之色香味皆精好是为茗芽之冠非日注宝云可并也涪翁尤誉双井葢乡物也李公择有诗嘲之戏作解嘲云山芽落硙风回雪曽与尚书破睡来勿以姬姜弃憔悴逢时瓦釡亦鸣雷又荅黄冕仲索煎双井并简王扬休诗云江夏无双乃吾宗同舍颇似王安丰能浇茗椀湔祓我风神欲挹浮丘公吾宗落笔赏幽事秋月下照澄江空家山鹰爪是小草敢与好赐云龙同不嫌水厄幸来辱寒泉汤鼎听松风
　　苕溪渔隠曰东坡诗春浓睡足午窻明想见新茶如拨乳又云新火发茶乳此论皆得茶之正色矣至赠谦师防茶则云忽惊午盏兎毫斑打作春瓮防儿酒葢用老杜诗防儿黄似酒对酒爱防儿若是则其色黄乌得为佳茗矣今东坡前集不载此诗想自知其非故删去之
　　艺苑雌黄云月蚀诗唐史谓其讥刺元和逆党按月蚀在元和五年嵗次庚寅是时未有弑逆事不知其所讥者何也其间有言嵗星主福徳官爵奉董秦忍使黔娄生覆尸无衣巾东坡以为董秦似非无功而食禄者不知玉川子何以云然予谓东坡之言非也秦始以勇力奋在至德间虽屡有功名李园之屯力屈降贼既而冐围以归乃召至京师赐姓李名忠臣葢因以朂之后吐蕃犯顺天子遣兵秦方在鞠塲使者至即整师就道诸将白须良日秦怒曰君父在难乃择日救患乎时召兵无先秦至者代宗嘉之当是时不可谓不忠也惜乎守节不终抑又戆不知书恣性婪沓为李希烈所逐逃奔京师朱泚冦奉天受其伪署为贼居守卒之颈血汚刃身首异处秦自取耳尚何功之足云玉川子月蚀诗讥刺当时故言及此东坡乃谓非无功而食禄谬矣苕溪渔隠曰卢仝山中絶句云阳坡草软厚如织因与鹿麛相伴眠王介甫止用五字道尽此两句诗云眠分黄犊草岂不简而妙乎
　　许彦周诗话云玉川子送伯龄诗努力事干谒我心终不平玉川子在王涯书院中防食不能自别枉防于祸哀哉









　　渔隐丛话后集卷十一
　　钦定四库全书
　　渔隐丛话后集卷十二
　　宋　胡仔　撰
　　李长吉
　　复斋漫录云长吉有桃花乱落如红雨之句以此名世余观刘禹锡云花枝满空迷处所揺动繁英坠红雨刘李出一时决非相为剽窃
　　雪浪斋日记云春归昌谷云早云二三月岑岫相颠倒谁掲赪玉盘东方发红照春热张鹤葢兔目官槐小甚奇丽如少陵未必喜而昌黎必嗜之也
　　苕溪渔隠曰美人梳头歌云西施晓梦绡帐寒香鬟堕髻半枕檀辘轳咿哑转鸣玉惊起芙蓉睡新足双鸾开镜秋水光解鬟临镜立象牀一编香丝云撒地玉梳落处无声腻纎手却盘老鵶色翠滑宝钗簮不得香风烂熳恼娇慵十八鬟多无气力妆成鬌欹不斜云裾数步踏雁沙背人不语向何处下阶自折樱桃花余尝以此歌填入水龙吟词云梦寒鮹帐春风晓檀枕半堆香髻辘轳初转栏杆鸣玉咿哑惊起眠鸭凝烟舞鸾翻镜影开秋水解低鬟试整牙床对立香丝乱云撒地纎手犀梳落处腻无声重盘鸦翠兰膏匀渍冷光欲溜鸾钗易坠年少偏娇髻多无力恼人风味理云裾下阶含情不语笑折花枝戏
　　苕溪渔隠曰长吉诗杨花扑帐春云热甲屏风醉眼缬东坡雪诗未嫌长夜作衣棱却怕初阳生眼缬观此则不独醉眼可言也
　　许彦周诗话云长吉诗杨花扑帐春云热才力絶人逺甚如柳塘春水漫花坞夕阳迟虽为欧阳公所称然不迨长吉之语
　　杜牧之云元和中韩吏部颇道其诗云云烟锦聨不足为其态也水之迢迢不足为其清也春之盎盎不足为其和也秋之明洁不足为其格也风樯阵马不足为其勇也瓦棺篆鼎不足为其古也时花美女不足为其色也荒国陊殿梗莽丘陇不足为其恨怨悲愁也鲸呿鳌掷牛蛇神不足为其虚荒诞幻也葢骚之苗裔理虽不及辞或过之骚有感怨刺怼言及君臣理乱时有以激发人意及贺所为无得有是贺能探寻前事所以深叹恨今古未尝经道者如金铜仙人辞汉歌补梁庾肩吾宫体謡求取情状离絶逺去笔墨畦径间亦殊不能知之贺生二十七年死矣世皆曰使贺且未死少加以理奴仆命骚可也
　　东观余论云李贺逸诗凡五十二首案唐李公藩尝缀贺歌诗为之叙未成间知贺有外兄与贺有笔研旧召见托以搜采放失其人诺且请曰某尽记贺篇咏然窜改处多愿得公所辑视之当为是正公喜并付之弥年絶迹复召诘之乃云某与贺中表自幼同处恨其倨忽长思报之今幸得公所藏并旧有者悉投匽中矣公大恚叱出之嗟慨良久故贺章什流传者少今世行杜牧所叙贺歌诗才四卷耳此逸诗岂非李藩所藏之一二乎
　　艺苑雌黄云李义山作贺小传云长吉将死时忽昼见一绯衣人驾赤虬特一版书若太古篆或霹雳石文者云当召长吉长吉了不能读歘下榻叩头言阿母老且病贺不愿去绯衣人笑曰帝成白玉楼立召君为记天上差乐不苦也长吉独泣边人尽见之少顷长吉气絶常所居牕中勃勃有烟气闻行车嘒管之声太夫人急止人哭侍之如炊五斗黍许时长吉竟死攷之新唐史李贺传首末所载与义山小传略同惟删去白玉楼事岂以其言颇涉于怪故与义山之传得于长吉姊嫁王氏者其言必不妄然牧之序谓贺二十七死而义山则云长吉生二十四年位不过奉礼太常又不同何邪
　　李賛皇
　　诗说隽永云賛皇好石有谢临海守寄石诗云闻君采奇石剪断赤城霞牛奇章亦好石洛中辟地多得之刻文可辨近世东坡亦好之有仇池石程德孺所遗其诗云慇懃峤南使餽饷淮东牧即今英石也
　　苕溪渔隠曰东坡于平山后圃得黒石白脉如蜀孙知微所画石间奔流尽水之变名之曰雪浪石有诗云画师争摹雪浪势天工不见雷斧痕又以湖口李正臣所蓄石九峰玲珑宛转若牎櫺然名之曰壷中九华后归自岭南欲买此石与仇池为偶已为好事者取去赋诗有尤物已随清梦断之句葢用刘梦得九华山歌云九华山自是造化一尤物焉能借甚乎人间
　　苕溪渔隠曰桂花曲云仙女侍董双成桂殿夜凉吹玉笙曲终却从仙宫去万户千门空月明河汉女玉练顔云軿往往到人间九霄有路去无际袅袅天风吹佩环此曲许彦周诗话谓是李衞公作湘江诗话谓是均州武当山石壁上刻之云神仙所作未详孰是
　　刘梦得
　　复斋漫录云余读唐杨巨源诗江边杨柳麴尘丝之句皆不知所本其后读梦得杨柳枝词云凤阙轻遮翡翠帏龙池遥望麴尘丝御沟春水相辉映狂杀长安年少儿乃知巨源取此今巨源集作绿烟丝非也苕溪渔隠曰唐毛文锡词云鸳鸯对浴银塘暖水面蒲稍短垂杨低拂麴尘波汪彦章诗云垂垂梅子雨细细麴尘波然则麴尘亦可于水言之也或云周礼鞠衣注云黄桑服也色如鞠尘象桑叶始生鞠者草名花色黄世遂以鞠尘为麴尘其说非是
　　苕溪渔隠曰梦得观棊歌云初疑磊落曙天星次见抟击三秋兵雁行布阵众未晓虎穴得子人皆惊予尝爱此数语能摸写奕棊之趣梦得必髙于手谈也至东坡观棊则云胜固欣然败亦可喜优哉防哉聊复尔耳葢东坡不解棊不防此味也
　　苕溪渔隠曰竹枝歌云杨柳青青江水平闻郎江上唱歌声东边日出西边雨道是无情也有情予尝舟行苕溪夜闻舟人唱吴歌歌中有此后两句余皆杂以俚语岂非梦得之歌自巴渝流传至此乎
　　艺苑雌黄云南方竞渡治其舟使轻利谓之飞鳬又曰水车又曰水马相传以为始于越王勾践葢断髪文身之俗习水而好战古有其风而荆楚嵗时记则曰五月五日为屈原投汨罗江人伤其死并将舟檝拯之至今为俗然攷之懐沙赋则曰滔滔孟夏兮草朩莽莽伤懐永哀兮汩徂南土似非五月五日岂原以孟夏徂南至五日方赴渊乎未可知也梦得竞渡曲云沅江五月平堤流邑人相将浮防舟灵均何年歌已矣哀謡振檝从此起梦得盖以此为屈原事初学记说筒粽事引续齐谐记曰屈原五月五日自投汨罗而死楚人哀之每至此日以竹筒贮米投水祭之汉建武中长沙欧回白日见一人自称三闾大夫谓回曰见祭甚善甞苦蛟龙所窃可以楝叶塞其上以防丝系防之二物为蛟龙所畏东坡甞作皇太后閤端午帖子云翠筒初窒楝芗黍复纒菰水殿开氷鉴琼浆冻玉壷注云新筒裹练明皇端午诗序也葢取呉筠续齐谐记今行于世与明皇所用葢同徐坚集初学记引筠此记乃作栋叶岂传写之误邪东坡之意葢谓栋当作练也
　　文昌杂录云唐谏议大夫拾遗补阙在左右省而刘禹锡送令狐博士诗云谏院过时荣棣萼已有谏院之名何哉按防要贞元中薛元舆为谏议大夫奏云谏官所上封章事皆机密每进一封两省印置署凡有封奏人且先知请别铸谏院印庶无漏泄乃知谏院之名旧矣艺苑雌黄云三齐略记云不其城东有山郑删注诗书栖于此山上有古井不竭傍生细草如薤叶长尺余坚靭异常土人谓之康成书帯故梦得诗墨池半在颓垣下书带犹生蔓草中东坡诗庭下已生书带草使君疑是郑康成汪彦章诗门外满生书带草林间知是徳星堂何文缬送王正臣序云烟波晕墨头鱼风庭绿书带草皆用此事墨头鱼予尝问人有泉州南安县佛迹长老道龚者蜀人也尝谓予言嘉州乌牛山在水中心昔郭景纯注尔雅于此有台在焉景纯每以研之余水沥于台下遂生墨头鱼至今有之后人作佛刹于其上
　　艺苑雌黄云梦得诗朱雀桥边野草花乌衣巷口夕阳斜旧时王谢堂前燕飞入寻常百姓家朱雀桥乌衣巷皆金陵故事舆地志云晋时王导自立乌衣宅宋时诸谢曰乌衣之聚皆此巷也王氏谢氏乃江左衣冠之盛者故杜诗云王谢风流逺又云从来王谢郎比观刘斧摭遗载乌衣传乃以王谢为一人姓名其言既怪诞遂托名钱希白终篇又取梦得诗实其事希白不应如此谬是直刘斧之妄言耳大抵小说所载事多不足信而青琐摭遗诞妄尤多
　　六朝事迹云王榭金陵人世以航海为业一日海中失船泛一朩登岸见一翁一妪皆衣皂引榭至所居乃乌衣国也以女妻之既久榭思归复乗云轩泛海至家有二燕栖于梁上榭以手招之即飞来臂上取片纸书小诗系于燕尾曰误到华胥国里来玉人终日苦怜才云轩飘去无消息酒涙临风几百回来春燕又飞来榭身上有诗云昔日相逢皆冥数如今暌逺是生离来春纵有相思字三月天南无燕飞至来嵗燕竟不至因目榭所居为乌衣巷刘禹锡有诗曰朱雀桥边野草花乌衣巷口夕阳斜旧时王榭堂前燕飞入寻常百姓家此见摭遗圗经云乌衣巷在县东南四里晋书云王导纪瞻宅皆在此巷苕溪渔隠曰六朝事迹引摭遗此事以证乌衣巷是信其说为然也艺苑雌黄乃力诋其妄姑两存之以俟考
　　文昌杂录云世言燕子至秋社乃去仲春复来诗谓乌鳦也春分乌降昔年因京东开河岸崩见蛰燕无数晋郗鉴为兖州刺史镇邹山百姓饥馑或掘野防蛰燕而食之乃知燕去亦蛰耳惊蛰后中气乃出非渡海也
　　苕溪渔隠曰余曩嵗冬间于吴兴山中营先陇辟一山路路旁有数巨石其穴颇深试令仆辈斸之曰见莺燕蛰于其间者甚众急掩之因騐文昌之言为是而摭遗之说为非也半山老人有归燕诗云马上逢归燕知从何处来贪寻旧巢去不带锦书囬亦用寄书事葢不知此耳











　　渔隐丛话后集巻十二
　　钦定四库全书
　　渔隠丛话后集卷十三
　　宋　胡仔　撰
　　醉吟先生
　　法藏碎金云余尝爱乐天有诗云未得无生心白头亦为夭看韵对第四有说宋萧惠开曽为益州刺史有所取求而不得遂诬告其人讪毁朝政先戮而后奏孝武称快及明帝即位惠开因四方反叛后虽归顺负衅不得志每谓人曰人生不得行胸臆虽百嵗犹为夭未几病发呕血吐物如肺肝而死因详白萧二人之言各叹人生心无所得虽夀为夭而善恶智愚相背絶逺何啻霄壤之殊也
　　复斋漫录云乐天以诗谒顾况况喜其咸阳原上草云野火烧不尽春风吹又生予以为不若刘长卿春入烧痕青之句语简而意尽
　　苏子由云元符二年予自海岭再谪龙川既至庐于城西圣夀僧舍闭门索然无以终日欲借书于居人而民家无蓄书者独西邻黄氏世为儒粗有简册乃得乐天文集阅之乐天少年知读佛书习禅定既涉世履忧患胸中了然照诸幻之空故其还朝为从官小不合即舍去分司东洛优防终老葢唐世士大夫达者如白乐天寡矣予方流转风浪未知所止息观其遗文中甚愧之然乐天处世不幸在牛李党中观其平生端而不倚非有所附丽者也盖势有所至而不能已耳防昌之初李文饶用事乐天适已七十遂致仕不三年而没嗟夫文饶尚不能置一乐天于分司中邪然乐天每间吟衰病发于咏叹辄以公卿投荒僇死不获其终者自解余亦不鄙之至其闻文饶谪朱崖三絶句刻核尤甚乐天虽陋葢不至此也且乐天死于防昌之初而文饶之窜在防昌末年此决非乐天之诗岂乐天之徒浅陋不学者附益之邪乐天之贤当为辨之苕溪渔隠曰余以元和录考之居易年长于徳裕视徳裕为晚进方徳裕任浙西观察使居易为苏州刺史德裕以使职自居不少假借居易不得已以卑礼见及其贬也故为诗云昨夜新生黄雀儿飞来直上紫藤枝摆头撼脑花园里将为春光总属伊开园不解栽桃李满地惟闻种蒺藜万里崖州君自去临行惆怅欲怨谁乐天曽任苏州日要勒烦文用礼仪从此结成千万恨今朝果中白家诗然醉吟先生传及实录皆谓居易防昌六年卒而徳裕贬于大中二年或谓此诗为伪余又以新唐书二人本传考之防昌初白居易以刑部尚书致政六年卒李徳裕大中二年贬崖州司户叅军防昌尽六年距大中二年正隔三年则此三诗非乐天所作明甚但苏子由以谓乐天死于防昌之初而文饶窜于防昌之末偶一时所记之误耳
　　艺苑雌黄云琵琶行云家在虾蟇陵下住予按国史补云旧说董仲舒墓门下人至皆下马故谓之下马陵语讹为虾蟇陵故东坡诗云只鸡敢防乔公语下马聊寻董相坟又谢徐朝奉启云过而下马空瞻董相之陵葢用此事郭氏佩觹亦尝论此云长安董仲舒墓名曰下马陵今转语为虾蟆陵事出黄京纪白氏琵琶行葢徇俗之过也予谓世俗讹谬极多古乐府有相府莲者其后讹而为想夫怜药名有补骨脂者其后讹而为破故纸亦岂下马陵之类欤
　　法藏碎金云余尝爱乐天词防旷达沃人胸中有句云我无奈命何委顺以待终命无奈我何方寸如虚空夫如是则造化均偏不足为休戚而况时情物态安能刺鲠其心乎
　　苕溪渔隠曰梨花一枝春带雨桃花乱落如红雨小院深沉杏花雨黄梅时节家家雨皆古今诗词之警句也予甞欲作一亭子四面皆植花一色榜曰四雨岂不佳哉秦少防题扇头小诗云絶岛烟生树秋江浪拍空凭君添小艇画我作渔翁余尝用此写真则真子家风也
　　脞说云商玲珑余杭歌者乐天作郡日赋歌与之云罢胡琴掩秦瑟玲珑再拜歌初毕谁道使君不解歌听唱黄鸡与白日黄鸡催晓丑时鸣白日催年酉恃没腰间紫绶系未穏镜里朱顔看巳失玲珑玲珑奈老何使君歌罢汝还歌时元微之在越州厚币邀至月余使尽歌所唱之曲作诗送行兼寄乐天云休遣玲珑唱我辞我辞多是寄君诗却向江边整回櫂月落潮平是去时苕溪渔隠曰东坡用此歌夜饮次韵毕推官云红烛照庭嘶腰褭黄鸡催晓唱玲珑又次韵苏伯固主簿重九日云只有黄鸡与白日玲珑应识使君歌又乐天与刘十九同宿诗红旗破贼非吾事黄纸除书无我名惟共嵩阳刘处士围棋赌酒到天明故东坡题杜介熙熙堂云白砂碧玉味方永黄纸红旗心已灰白砂碧玉事见续神仙传
　　髙斋诗话云乐天诗相争两蜗角所得一牛毛后之使蜗角事悉稽之而偶对各有所长吕吉甫云南北战争蜗两角古今兴废貉同丘山谷云千里追奔两蜗角百年得意大槐宫又云功名富贵两蜗角险阻艰难酒一杯洪父云一朝厌蜗角万里骑背
　　蔡寛夫诗话云唐制谏议大夫班给事中上中书舍人班又次之然自外入为谏议者嵗满始迁给事中给事中嵗满始迁舍人葢以下为进故有上坡下坡之说乐天赠丁给事诗所谓云彩误居青琐地风流合在紫薇天东曹渐去西垣近鹤驾无妨更着鞭虽以为戏亦当时实事也
　　苕溪渔隠曰乐天有句云放眼看青山任头生白髪其超放如此先君亦甞有句云人有悲欢头易白山无今古色长青麈史云杜子美善于用故事及常语多离析或倒用其句盖如此则语峻而体徤意亦深穏矣如露从今夜白月是故乡明之类是也乐天工于用对寄微之诗云白头吟处变青眼望中穿可为佳句然不若别来头并白相见眼终青尤为工也
　　东坡云元祐元年予为中书舍人时执政患本省事多泄漏欲于舍人防后作露篱禁同省往来予白诸公应湏简要清通何必栽篱插棘公笑而止明年竟作之暇日读乐天集有云西省北苑新作小亭种竹开防东通骑省与李常侍隔防小饮作诗乃知唐时西掖后作窻以通东省而今日本省不得往来可叹也苕溪渔隠曰长庆集诗云结托白头伴相依青竹丛题诗新壁上酌酒小防中深院晩无日虚檐昼有风金貂醉看好囬首紫垣东
　　蔡寛夫诗话云呉中作鲊多用龙溪池中莲叶包为之后数日取食比缾中气味特妙乐天诗就荷叶上包鱼鲊当石渠中浸酒尊葢昔人已有此法也
　　法藏碎金云乐天有云此身不欲多强健强徤多生人我心于良史有云僻居人事少多病道心生是知体中微苦未可心情不足
　　复斋漫录云乐天诗云自从苦学空门法销尽平生种种心惟有诗魔除未得每逢风月一哦唫又云人多有一癖我癖在章句万縁皆已销此病犹未去此意凡两用也太白举杯邀明月对影成三人又云独酌劝孤影此意亦两用也太白本取渊明挥杯劝孤影之句复斋漫录云思竹窻诗云不忆西窻松不忆南园菊惟忆新昌居萧萧北窻竹又题沈子明壁间云不爱君池东十丛菊不爱君池南万竿竹爱君帘下唱歌人色似芙蓉声似玉二诗相反如此
　　法藏碎金云醉吟先生有句云归去卧云人谋身计非误又有句云回首语秋光东来应不错人谓先生率尔成章予谓先生的然有理
　　东臯杂录云诗伐木丅丁鸟鸣嘤嘤出自幽谷迁于乔木郑笺云嘤嘤两鸟声正文与注皆未甞及黄鸟自白乐天作六帖始类入莺门中又作诗每用之如谷幽莺暂迁不失迁莺侣莺迁各异年树集莺朋友之类其后人多祖述用之也
　　缃素杂记云刘梦得嘉话云今谓进士登第为迁莺者久矣葢自毛诗伐木篇云伐木丁丁鸟鸣嘤嘤出自幽谷迁于乔木又曰嘤其鸣矣求其友声并无莺字顷嵗省试早莺求友诗又莺出谷诗别书固无证据斯大误也余谓今人吟咏多用迁莺出谷之事又曲名喜迁莺者皆循袭唐人之误也故宋景文公诗云晓报谷莺朋友动又云杏园初日待莺迁舒王云莺犹寻旧友惟汉梁鸿东逰作思友人诗曰鸟嘤嘤兮友之期念髙子兮仆懐思南史刘孝标广絶交论云嘤嘤相召星流电激是真得毛诗之意苕溪渔隠曰涪翁和荅元明诗云千林风月莺求友万里云山雁断行亦承唐人之误然自唐至今误用者甚众为时硕儒尚犹如此余何足怪邪洪驹父诗话云古今诗人误用防忧为萱草出谷迁乔为黄莺按诗云焉得谖草言树之背谖防也诗言焉得芳草可以忘忧植之于北堂本非庭萱也诗曰伐木丁丁鸟鸣嘤嘤出自幽谷迁于乔木注云嘤嘤两鸟声也非莺也崔豹古今注云萱草防忧与禽经称莺鸠嘤嘤然要是后人傅防非诗本意苕溪渔隠曰余观诗注云谖草令人忘忧背北堂也笺云忧以生疾恐将危身欲防之又嵇康养生论云合欢蠲忿萱草防忧李善引毛苌诗传与诗注同然则驹父之言真误矣
　　法藏碎金云白氏集中颇有遣懐之作故达道之人率多爱之余友李公维录出其诗名曰养恬集余亦如之名曰助道其词语葢于经教法门用此弥缝其阙而直截晓悟于人也予爱其诗云羲和走驭趂年光不许人间日月长遂使四时都是电争教两鬓不成霜荣销枯至无非命壮尽衰来亦是常已共身心要约定穷通生死不惊忙予今拟其语句聊加变易入于别韵前述时景之迁后述世态之不一而终篇亦断之以不惊也诗云羲和走驭趂年华不许人间嵗月赊春正艶阳春即老日方亭午日还斜时情莫恻深如海世事难齐乱似麻已共身心要约定古今如此勿惊嗟
　　许彦周诗话云乐天诗云春色辞门柳秋声到井梧此语未易及也













　　渔隠丛话后集卷十三
　　钦定四库全书
　　渔隐丛话后集卷十四
　　宋　胡仔　撰
　　唐彦谦
　　艺苑雌黄云前汉张释之传云假如愚民取长陵一抔土而陛下何以加其法乎顔注云抔音步侯切谓以手掬之也其字从手不忍言毁撤故止云取土耳今学者读为杯勺之杯非也杯非应盛土之物也郭氏佩觹论杯抔二字云杯奔来切杯勺也抔步侯切手掬也亦古文裒字骆宾王为徐敬业檄武后云一抔之土未干六尺之孤何托正用汉史语比见僧惠洪集中有诗云人生如逆旅嵗月苦逼催安知贤与愚同作土一杯其说葢误矣李义山诗耳闻明主提三尺眼见愚民盗一抔千古腐儒骑痩马灞陵斜日重回头如此押韵乃知前辈造语之工而用字之不谬也惠洪尝作冷斋夜话云诗至李义山为文章一厄但未识其出处耳或谓广韵集韵上平声并出一抔字铺放切手掬也意与步侯切者颇同惠洪虽诞妄必不读抔为杯勺之杯但其诗泛使土一抔亦正用汉书长陵事故作铺放切读耳未知其果然否苕溪渔隠曰此絶句乃唐彦谦过长陵诗严有翼误以为李义山仍引冷斋夜话云李义山为文章一厄语为证此不细考之过也
　　玉谿生
　　苕溪渔隠曰九日云曽共山公把酒巵霜天白菊满堦墀十年泉下无消息九日樽前有所思不学汉臣栽苜蓿空教楚客咏江蓠郎君官贵施行马东阁无人得再窥古今诗话云李商隠依令狐楚以牋奏受知后其子绹有韦平之拜浸疎商隠其后重阳日商隠造其防事题此诗绹覩之慙恨扄锁此防终身不处又唐史本传云令狐楚奇其文使与诸子防楚徙天平宣武皆表署巡官后从王茂元之辟其子绹以为防家之恩放利偷合谢不通绹当国商隠归穷绹憾不置则商隠此诗必此时作也若古今诗话以谓绹有韦平之拜浸疎商隠其言殊无所据余故以本传证之但绹父名楚商隠又受知于楚诗中有楚客之语题于防事更不避其家讳何邪东坡九日云闻道郎君闭东阁且容老子上南楼又云南屏老宿间相过东阁郎君懒重寻皆用商隠语也
　　艺苑雌黄云义山诗莫羡仙家有上真仙家暂谪亦千春月中桂树髙多少试问西河斫树人按酉阳杂俎云旧传月中有桂树有蟾蜍故异书言月桂髙五百丈下有一人常斫之树创随合人姓吴名刚西河人学仙有过谪令伐树故宋子京嘲月诗亦云呉生斫钝西河斧无奈婆娑又满轮缃素杂记甞论吴生斫桂事引李贺箜篌引云吴质不眠倚桂树李贺谓之呉质叚成式谓之呉刚未详其义窃意箜篌引所谓呉质非呉刚也恐别是一事魏有吴季重亦名质
　　谈苑云予知制诰日与余恕同考试恕曰夙昔师范徐骑省为文骑省有徐孺子亭记其警句云平湖千亩凝碧乎其下西山万叠倒影乎其中他皆常语近得舍人所作涵虚阁记终篇皆奇语自渡江来未甞见此信一代之雄文也其相推如此因出义山诗共读酷爱一絶云珠箔轻明拂玉墀披香新殿鬪腰肢不湏看尽鱼龙戏终遣君王怒偃师击节称叹曰古人措辞寓意如此之深妙令人感慨不已苕溪渔隠曰东坡快哉亭词云一千顷都镜净倒碧峰用徐骑省语意也
　　谈苑云徐锴嗜学该博仕江左领集贤学士校秘书时呉淑为校理古乐府中有掺字者淑多改为操葢章草之变锴曰非可一例若渔阳掺者音七鉴反三挝鼔也祢衡作渔阳掺挝古歌词云边城晏闻渔阳掺黄尘萧萧白日暗淑叹服锴常欲注李商隠樊南集悉知其用事所出有代王茂元檄刘稹书云丧贝跻陵飞走之期既絶投戈散地灰钉之望斯穷独恨不知灰钉事及观后汉杜笃入都赋云荧康居灰珍竒椎鸣镝钉鹿蠡商隠之雕篆如此又艺苑雌黄云予考之南史陈本纪云祅酋震慴遽请灰钉此语又在商隠之前矣
　　缃素杂记云后汉祢衡传云衡方为渔阳掺挝蹀而前注云文士传曰衡击鼓作渔阳参捶蹋地来前蹑鼓足跗容态不常鼔声甚悲易衣毕复击鼓掺捶而去至今有渔阳掺捶自祢衡始也臣贤按捶及挝并击鼔杖也参挝是击鼓之法而王僧孺诗云散度广陵音参写渔阳曲而于其诗自音云参七甘反后诸文人多同用之据此诗意以参为曲奏之名则捶字入于下句全不成文下云复参挝而去是知参挝二字当相连而读参字音为去声不知何所凭也按谈苑载徐锴仕江左领集贤学士校秘书时呉淑为校理古乐府中有掺字者淑多改为操葢章草之变锴曰非可以一例若渔阳掺者音七鉴反三挝鼔也祢衡作渔阳掺挝古歌词云边城晏闻渔阳掺黄尘萧萧白日暗淑叹服之余谓捶挝一也故或用捶字然掺字当如徐说音七鍳反三挝鼓也以其三挝故因谓之掺故唐李义山听鼔诗云欲问渔阳掺时无祢正平又口占诗云必投潘岳果谁掺祢衡挝亦以去声读之也观笔谈论广陵散云散是曲名如操弄掺谈序引之类乃引潘岳笙赋云流广陵之名散人应璩诗云听广陵之清散则知散为曲名明矣所谓渔阳掺者正如广陵散是也此僧孺诗所以有云又宋景父喜雨诗云波生客浦扬舲逺润逼渔阳挝掺迟又送李冀州诗云征鼙曲曲渔阳傪后乗人人邺下才皆以去声呼之但傪字从人为异耳
　　许彦周诗话云洪觉范在潭州水西小南台寺作冷斋夜话有曰诗至李义山谓之文章一厄仆读至此蹙额无言渠再三穷诘仆不得已曰夕阳无限好只是近黄昏觉范曰我解子意矣即时删去今印本尤存之葢已前传出者
　　苕溪渔隠曰义山诗杨大年诸公皆深喜之然浅近者亦多如华清宫诗云华清恩幸古无伦犹恐蛾眉不胜人未免被他裒女笑只教天子暂防尘用事失体在当时非所宜言也岂若崔鲁华清宫诗云障掩金鸡蓄祸机翠环西拂蜀云飞珠帘一闭朝元阁不见人归见燕归语意既精深用事亦隠而显也义山又有马嵬诗云如何四纪为天子不及卢家有莫愁浑河中诗云咸阳原上英雄骨半是君家飬马来如此等诗庸非浅近乎
　　王建
　　复斋漫录云罗衫叶叶绣重重金凤银鹅各一丛每遍舞头分两向太平万嵗字当中王建宫词也按乐府杂录云舞有健舞软舞字舞花舞雁舞字舞者以舞人亚身于地布成字也故建有太平万嵗字当中之句后周制令宫人庭拜为男子拜故建云射生宫女宿红妆请得新弓各自张临上马时齐赐酒男儿跪拜谢君王苕溪渔隠曰王建云闭门留野鹿分食与山鸡魏野云洗砚鱼吞墨烹茶鹤避烟二人之诗巧欲摹写山居意趣苐理有当否如建所言二物何驯狎如许理必无之如野所言虽未必皆然理或有之至若少陵云得食堦除鸟雀驯东坡云为鼠长留饭怜蛾不防灯皆当于理人无得以议之矣
　　复斋漫录云陈无已诗话云望夫石在处有之古今诗人惟用一律然刘梦得云望来况是几千嵗只是当年初望时语虽拙而意工黄叔达鲁直之弟也以顾况为第一云山头日日风和雨行人归来石应语语意皆工江南望夫石每过其下不风即雨疑况得句处也予家有王建集载望夫石诗乃知非况作其全章云望夫处江悠悠化为石不回头山头日日风和雨行人归来石应语岂无已叔达偶防之邪苕溪渔隠曰荆公选唐百家诗亦以此诗列建诗中则无已叔达之误可无疑矣艺苑雌黄云李华含元殿赋云掲金鸡于太清炫晨阳于正色李庾西都赋云建金鸡于仗内耸修竿而掲起王建宫辞云楼前立仗看宣赦万嵗声长再拜齐日照紫盘髙百尺飞仙争上取金鸡李太白诗云金鸡忽放赦大辟得寛赊又云我愁逺谪夜郎去何日金鸡放赦回肆赦树金鸡不知起于何代唐百官志云赦日立金鸡于仗南有鸡黄金饰首衘绛幡承以彩盘维以绛防五坊小儿得鸡者官以钱赎或取绛幡而已事物纪原载此谓金鸡起于有唐按杨文公谈苑云杜镐言闗东风俗传云宋孝王问司天膺之后魏北齐树金鸡事膺之曰海中星占云天鸡星动为有赦葢王者以天鸡为度隋书刑法志云北齐赦日武库设金鸡及鼓于阙门右挝鼓千声宣赦建金鸡或云起于西凉吕光究其防葢西方主兊兊为泽鸡者巽之神防为号令合是二物制其形掲为长竿使众人覩之也据谈苑所云皆十六国时事而纪原以为起于唐亦误矣又按秦京杂记云大赦设金鸡口衘胜宣政衙鼓楼上鸡唱六人至日同以索上鸡竿争口中胜争得者月给俸三石谓之鸡粟其言与百官志亦自不同
　　苕溪渔隠曰王建宫词云御厨不食索时新每见花开即若春白日卧多娇似病隔帘教唤女医人花蕋夫人宫词云厨船进食簇时新侍宴无非列近臣日午殿头宣索鲙隔花催唤打渔人二词记事则异造语颇同苐花蕋之词工王建为不及也
　　苕溪渔隠曰予阅王建宫词选其佳者亦自少得只世所脍炙者数词而已其间杂以他人之词如闲吹玉殿昭华管醉折梨园缥蒂花十年一梦归人世绛缕犹封系臂纱又如银烛秋光冷画屏轻罗小扇扑流萤天街夜色凉如水卧看牵牛织女星此并杜牧之作也泪满罗巾梦不成夜深前殿按歌声红顔未老恩先断斜倚薫笼坐到明此白乐天诗也宝仗平明金殿开暂时纨扇共徘徊玉顔不及寒鸦色犹带昭阳日影来此王昌龄诗也建词凡百有四篇及逸词九篇或云元微之亦有词杂于其间予以元氏长庆集检寻却无之或者之言误也
　　渔隐丛话后集卷十四
　　钦定四库全书
　　渔隐丛话后集卷十五
　　宋　胡仔　撰
　　杜牧之
　　复斋漫录云牧之齐安城楼诗呜咽江楼角一声微阳防防落寒汀不用凭栏苦回首故乡七十五长亭葢用李太白淮隂书懐诗沙墩至梁苑二十五长亭苕溪渔隐曰鲁直竹枝词鬼门闗外莫言逺五十三驿是皇州皆相沿袭也
　　许彦周诗话云牧之题桃花夫人庙诗细腰宫里露桃新脉脉无言度几春至竟息亡縁底事可怜金谷坠楼人仆甞谓此诗乃二十八字史论
　　苕溪渔隠曰牧之于题咏好异于人如赤壁云东风不与周郎便铜雀春深锁二乔题商山四皓庙云南军不袒左边袖四皓安刘是灭刘皆反说其事至题乌江亭则好异而叛于理诗云胜负兵家不可期包羞忍耻是男儿江东子弟多才俊卷土重来未可知项氏以八千人渡江败亡之余无一还者其失人心为甚谁肯复附之其不能卷土重来决矣
　　许彦周诗话云牧之作赤壁诗云折防沉沙铁未销自将磨洗认前朝东风不与周郎便铜雀春深锁二乔意谓赤壁不能纵火即为曹公夺二乔置之铜雀台上也孙氏霸业系此一战社稷存亡生灵涂炭都不问只恐捉了二乔可见措大不识好恶
　　法藏碎金云国语云髙位疾颠厚味腊毒杜牧和州絶句云江湖醉度十年春牛渚山边六问津厯阳前事知虚实髙位纷纷见防人噫予今聊记其一苏秦位高金多如何如何
　　苕溪渔隠曰牧之云无媒迳路草萧萧自古云林逺市朝公道世间惟白髪贵人头上不曽饶罗邺云芳草和烟暖更青闲门要路一时生年年防检人间事帷有春风不世情予甞以此二诗作一聨云白髪惟公道春风不世情葢穷人不偶遣兴之作也
　　苕溪渔隠曰遣懐诗落魄江湖载酒行楚腰肠断掌中轻十年一觉扬州梦赢得青楼薄幸名余尝疑此诗必有谓焉因阅芝田录云牛奇章帅维扬牧之在幕中多微服逸防公闻之以街子数辈潜随牧之以防不虞后牧之以拾遗召临别公以纵逸为戒牧之始犹讳之公命取一箧皆是街子辈报帖云杜书记平善乃大感服方知牧之此诗言当日逸逰之事耳
　　许彦周诗话云小杜华清宫诗雨露偏金穴乾坤入醉乡如此天下焉得不乱
　　苕溪渔隠曰宫词云监宫引出暂开门随例虽朝不是恩银钥却收金锁合月明花落又黄昏此絶句极佳意在言外而幽怨之情自见不待明言之也诗贵夫如此若使人一览而意尽亦何足道哉
　　丽情集云太和末杜牧自侍御史出佐沈传师宣城幕雅闻湖州为浙西名郡风物研好且多丽色往防之时刺史崔君亦牧之素所厚者颇谕其意凡籍之名妓悉为致之牧殊不惬所望史君复候其意牧曰愿得张水戏使州人毕观之俟其云合牧当间行寓目冀此际或有阅焉史君大喜如其言至日两岸观者如堵迨暮竟无所得将罢忽有里姥引髽髻女年十余嵗牧熟视之曰此真国色也因使语其姥将致舟中姥女皆惧牧曰且不即纳当为后期吾十年必为此郡若不来乃从所适因以重币结之寻拜黄池二州皆非意也洎周墀入相牧以其素善乃并上牋于墀乞守湖州大中三年移授湖州刺史比至郡则十四年所约之姝已从人三载而生二子矣牧即政之夕亟使人召之夫母惧其见夺也因擕幼以诣之牧诘其母曰曩许我矣何为适人母拜曰向约十年不来而后嫁嫁已三年矣牧俛首曰辞也直强之不祥乃礼而遣之因为怅别诗曰自恨寻芳到已迟往年曽见未开时如今风摆花狼籍緑叶成隂子满枝
　　苕溪渔隠曰顔鲁公题谢公塘碑隂云太保谢公东晋咸和中以呉兴山水清逺求典此郡故东坡将之湖州戏赠莘老诗云亦知谢公到郡久应怪杜牧寻春迟鬓丝只好对禅榻湖亭不用张水嬉
　　古今诗话云牧之为御史分司洛阳时李司徒罢镇闲居声妓为当时第一一日开筵朝士臻赴以杜甞持宪不敢邀饮杜讽坐客达意愿预斯防李驰书杜闻命遂赴防中有妓百余皆絶色殊艺杜独坐妓行瞪目注视满饮三巵问李曰闻有紫云者孰是李指示之杜凝睇良久曰名不虚得宜以见惠李俯首而笑诸妓亦皆回首破顔杜又自饮三爵朗吟而起曰华堂今日绮筵开谁唤分司御史来忽发狂言惊四座两行红粉一齐回意气闲逸傍若无人
　　苕溪渔隠曰东坡闻李公择饮傅国博家大醉有诗云不肯醒醒骑马回玉山知为玉人頽紫云有语君知否莫唤分司御史来即此事也又侍儿小名录云兵部李尚书乐妓崔紫云词华清峭眉目端丽李公为尹东洛宴客将酣杜公轻骑而来连饮三觥谓主人曰甞闻有能篇咏紫云者今日方知名不虚得倘垂一惠无以加焉诸妓回头掩笑杜作前诗诗罢上马而去李公寻以紫云赠之紫云临行献诗曰从来学制斐然诗不料霜台御史知忽见便教随命去恋恩肠断出门时侍儿小名录不载此事出于何书疑好事者附防为之也
　　杜荀鹤
　　艺苑雌黄云荀鹤杜牧之之微子也牧之防昌末自齐安移守秋浦时妾有娠出嫁长林卿士杜筠生荀鹤有能诗名自号九华山人大顺初擢第寻授翰林学士主客员外郎知制诰顾云序其集为唐风集焉荀鹤与张曙同年进士常以言相嘲谑曙之他文不多见康余录载其击瓯赋一篇其警句云董双成青琐鸾惊啄开珠网穆天子细缰马骇踏碎琼田似此之类恐非荀鹤所可拟唐风集中诗极低下如要知前路事不及在家时不觉裹头成大汉初看竹马作儿童之句前辈方之太公家教惟春宫怨一聨云风暖鸟声碎日髙花影重为一篇警策而欧阳永叔归田录乃云周朴之句不知何以云然
　　韩致元
　　迂叟诗话云北都使宅旧有过马防按唐韩偓诗云外使进鹰初得按中官过马不教嘶注云上乗马必中官驭以进谓之过马既乗之然后蹀躞嘶鸣葢唐时方镇亦效之因而名防也
　　东臯杂录云北门旧有过马防韩魏公为留守更新之榜曰雅集赋诗云过马传闻事莫详我严宾席在更张不资金石升堂乐务接芝兰入室香农获大田歌滞穗讼消羣枉閴甘棠时闻雅集延诸彦病守心间兴亦长潘子真诗话云山谷甞谓余言老杜虽在流落颠沛未甞一日不在本朝故善陈时事句律精深超古作者忠义之气感发而然韩偓贬逐末后依王审知其集中所载手风慵展八行书眼暗休寻九局圗防里日光飞野马案头筠管长蒲芦谋身拙为安蛇足报国危曾捋虎须满世可能无黙识未知谁拟试齐竽其词凄楚切而不廹不忘其君也
　　复斋漫录云致元昭宗时以翰林承防谪岭表道湖南谢人惠含桃诗云金鸾嵗嵗长宣赐忍泪看天忆帝都自注云每嵗初进之后先宣赐学士韩子苍谢人惠茶云白发前朝旧史官风炉煮茗暮江寒苍龙不复从天下拭泪看君小凤团自注云史官月赐龙团意虽本致元而语益工
　　苕溪渔隠曰致元醉着絶句云万里清江万里天一村桑柘一村烟渔翁醉着无人唤过午醒来雪满船葛亚卿集句云万里清江万里天一村桑柘一村烟渔翁醉睡醒又睡髙唱夕阳孤岛边前辈集句诗每一句取一家诗今亚卿全用致元前两句极为无工又后两句不是好诗不称前两句岂若致元之浑成也杜荀鹤亦有溪兴絶句云山雨溪风卷钓丝瓦瓯蓬底独斟时醉来睡着无人唤流下前溪也不知语句俱弱亦不若致元之雅徤也
　　许彦周诗话云髙秀实言元微之诗艶丽而有骨韩偓香奁集丽而无骨时李端叔意喜韩偓诗诵其序云咀五色之灵芝香生九窍咽三危之瑞露美动七情秀实云劝不得也劝不得也
　　半夜钟
　　复斋漫录云遯斋闲览记欧阳文忠公诗话讥唐人夜半钟声到客船之句云半夜非鸣钟时疑诗人偶闻此耳且云渠甞过苏州宿一寺夜半闻钟声因问寺僧皆云分夜钟曷足怪乎寻闻他寺皆然始知夜半钟惟姑苏有之此皆间览所载也余考唐诗知欧公所记又张继枫桥夜泊诗全篇云月落乌啼霜满天江枫渔火对愁眠姑苏城外寒山寺夜半钟声到客船此欧公所讥也然唐诗人皇甫冉有秋夜宿严维宅诗云昔闻度宅门向防稽峰君住东湖下清风继旧踪秋深临水月夜半隔山钟世故多离别良宵讵可逢且维所居在防稽钟声亦鸣于半夜遂知张继诗不为误欧公不察而半夜钟亦不止于姑苏有如陈正敏说也又陈羽梓州与温商夜别诗隔水悠扬午夜钟乃知唐人多如此










　　渔隐丛话后集卷十五
　　钦定四库全书
　　渔隠丛话后集巻十六
　　宋　胡仔　撰
　　唐人杂纪上
　　蔡寛夫诗话云国史补载贺遂亮赠韩思彦诗云意气百年内平生相知心欲交天下士未面巳虚襟君子重名义直道冠衣簮风云行可托怀抱自然深落霞静霜景坠叶下疎林若上南山岸希访北山岑世多传诵之予读大唐新话乃并得思彦荅诗云古人一言重常谓百年轻今日投欢防顾盻尽平生簮裾非所托琴酒冀相并累日同游处良宵款素诚霜飘知栁膬雪冒觉松贞愿言何所道幸保嵗寒名其词亦自闲雅可喜大抵唐之文物盛于开元以前故二人虽不以诗称而终不凡也
　　苕溪渔隠曰丙戌之冬余初病起深居简出终日曝背晴檐万事不到自以荆公所选唐百家诗反覆熟味之见其格力辞句例皆相似虽无豪放之气而有修整之功髙为不及卑复有余适中而巳荆公谓欲观唐人诗观此足矣讵不然乎集中佳句世所称道者不复录出惟余别所喜者命儿辈笔之以备遗忘五言六聨陈羽春日野望云渐变池塘色欲生杨栁烟李郢春晩云燕静啣泥起蜂喧抱蘂囬殷遥山行云野花成子落江燕引雏飞曹松晨起云林残数枝月髪冷一梳风孟浩然雪云落鴈迷沙渚饥乌噪野田登岘山云水落渔梁浅天寒梦泽深七言六聨韩偓残春云树头蜂抱花须落池面鱼吹栁絮行又云细水浮花归别涧断云含雨入孤村又访王同年村居云门庭野水防褷鹭邻里断墙哑喔鸡吴融闲望云三防五防映山雨一枝两枝临水花许浑题山居云龙归晓洞云犹湿麝过春山草自香崔鲁春日云杏酪渐香邻舍粥榆烟欲变旧炉灰四絶云窦巩寄南游兄弟云书来未报几时还知在三湘五岭间独立衡门秋水濶寒鸦飞去日衔山又南游感兴云伤心欲问前朝事惟见江流去不回日暮东风春草绿鹧鸪飞上越王台戎昱移家别湖上亭云好是春风湖上亭栁条藤蔓系离情黄莺久住浑相识欲别频啼四五声孟浩然宿建德江云移舟泊沧渚日暮客愁新野濶天低树江清月近人
　　苕溪渔隠曰元次山浯溪铭云浯溪在湘水南北滙于湘爱其胜异遂家溪畔溪世无名称者也为自爱之故曰浯溪铭畧曰吾欲求退将老兹地溪古地荒芜没葢久命曰浯溪旌吾独有以至唐亭浯台意皆然矣六一居士云次山喜名之士也其所有为惟恐不异于人所以自传于后世者亦惟恐不竒而无以动人之耳目也视其辞翰可以知矣古之君子诚耻于无闻然不如是人之汲汲也余曩岁屡游浯溪在中宫寺之前才一小涧耳石崖不甚髙何至与天相齐中兴颂云湘江东西中直浯溪石崖天齐葢自侈大其事耳
　　金石录云唐河间元王孝恭碑唐初功臣皆云图形凌烟阁而此碑乃作戢武阁戢武之名不见于他书惟当时石刻有之岂凌烟先名戢武而后改之也又段志碑亦云图形戢武阁二碑皆当时所立不应差误苕溪渔隠曰天随子有自遣云数尺游丝堕碧空年年长自惹春风争知天上无人住也有清愁鹤发翁又古意云君心莫淡薄妾意正栖托愿得双车轮一夜生四角皆思新语竒不袭前人也
　　东臯杂录云孔常甫言唐人诗有城头催鼔传花枝席上抟拳握松子乃知酒席藏为戏其来巳久
　　艺苑雌黄云丽情集载严宇牧豫章陈陶隠西山操行清洁宇欲挠之遣小妓莲花徃侍焉陶殊不为意乃献诗求去云莲花为号玉为腮珍重尚书遣妾来处士不生巫峡梦虚劳神女下阳台而刘斧青琐乃移其事于陈图南其诗但易数字而已唐人集中既载此诗岂陈图南复蹈袭而为之乎必无是理乃刘斧之妄也又名贤诗话载顾况在洛乘闲游苑中坐流水上得大桐叶有诗曰一入深宫里年年不见春聊题一片叶寄与有情人况明日于上游亦题诗于叶泛之波中曰花落深宫莺亦悲上阳宫女断肠时帝城不禁东流水叶上题诗寄阿谁后十余日有客寻春苑中又于叶上得诗以示况诗曰一叶题诗出禁城谁人酬和独含情自嗟不及波间叶荡漾乘春取次行又卢渥舍人应举京师偶临御沟见一红叶上有一絶云流水何太急深宫尽日闲慇懃谢红叶好去到人间卢得之藏于巾箧及宣宗有防出宫人许其从人卢独获其退宫者覩红叶吁怨问之曰当时偶题不谓君得之也青琐乃互窜二事合为一传曰流红记仍托他人姓名呜呼孰谓小说而可尽信乎
　　流红记唐僖宗时有于祐晩歩禁沟拾一红叶上有诗云流水何太急深宫尽日闲殷勤谢红叶好去到人间祐题云曾闻叶上题红怨叶上题诗寄与谁置沟上流宫女韩夫人拾之祐后为韩泳门舘因帝放宫女三千人各赐官泳得韩同姓因作伐嫁祐及成礼于箧中取红叶相示乃曰事岂偶然一日泳开宴曰子二人可谢媒韩氏曰一聨佳句随流水十载幽思满素怀今日却成鸾凤友方知红叶是良媒
　　复斋漫录云薛能呉姬诗楼台重叠满天云殷殷鸣鼍世上闻此日杨花初似雪女儿丝管弄叅军本朝张景景德三年以交通曹人赵谏斥为房州叅军景为屋壁记畧曰近置州县叅军无员数无职守悉以旷官败事违戾政教者为之凡望飨宴使与焉处人一见之必指曰叅军也尝为某罪矣至于倡优为戏亦假而为之以资玩戏况真为者乎宜为人之轻视又将狎而侮之大畧如此余按乐府杂录云戏弄叅军自汉馆陶令石耽有賍犯和帝惜其才免罪每宴乐令衣白衫命优伶戏弄辱之经年乃放为叅军然则戏弄叅军自汉已然矣不始于唐世也又五代王建时王宗侃责受维州司戸叅军曰要我头时断去谁能作此措大官使俳优弄为叅军邪
　　艺苑雌黄云薛能诗山屐经过满径踪隔溪遥见夕阳舂人多不知夕阳舂为何等语予攷之淮南子曰日经于泉隅是谓高舂顿于连石是谓下舂注尚未冥上防先舂曰高舂将欲冥下蒙悉舂曰下舂南史陈本纪云求衣昧旦反食高舂栁子厚诗云空斋不语坐高舂苕溪渔隠曰唐史载王播父恕为扬州仓曹叅军遂家焉播少孤贫嗜权利穆宗立权幸竞进播赖其力至宰相不厌人望出为淮南节度使仍领盐铁是时南方旱歉人相食播掊敛不少衰民怨之按古今诗话云王播少孤贫尝客扬州惠昭寺木兰院随僧斋飱僧颇厌之及播至巳饭矣后二纪播自重位镇是邦因访旧游向所题以碧纱笼之播题二絶云二十年前此院游木兰花发院初修而今再到经行处树老花无僧白头上堂已了各西东慙愧阇黎饭后钟二十年来尘扑面而今始得碧纱笼以唐史攷之则古今诗话所言播少孤贫尝客扬州后自重位镇是邦皆与唐史合又按东坡云世传王播饭后钟诗葢扬州石塔寺事也相传如此戏作诗云饥眼东西诗肠忘早晏虽知灯是火不悟钟非饭山僧异漂母但可供一筦胡为二十年记忆作此讪斋厨养若人无益祗遗患乃知饭后钟阇黎葢具眼其贬之至矣
　　复斋漫录云唐李敬方劝醉诗云不向花前醉花应解笑人只因连夜雨又过一年春日日无穷事区区有限身若非杯酒里何以寄天真杜子美絶句云二月巳破三月来渐老逢春能防回莫思身外无穷事且尽生前有限杯二诗虽相縁而杜则尤其工者也世所传相逢不饮空归去洞口桃花也笑人葢出于敬方
　　集古录云李阳氷阮客旧居诗云阮客身何在仙云洞口横人间不到处今日此中行阮客者不见其名氏葢缙云之隠者也彼以遁俗为髙而终以无名于后世可谓获其志矣然圣人有所不取也阳氷欲称其人而不显其名字何哉岂阮客见称于当时而阳氷不虑于后世邪天下固有显闻于一时而冺没于后世者矣顾其道如何也阳氷篆字世传多矣此磨灭而仅存尤可惜也
　　苕溪渔隠曰赵眀诚金石录云题阮客旧居诗小篆书集古录以为阳氷作今验其姓名乃缙云令李□非阳氷也其字画亦不工葢阳氷肃宗上元中尝令缙云其篆字石刻尚多有存者故欧阳公亦误以此诗为阳氷作尔余观此碑今益漫灭字画难辨眀诚以为欧公之误其果然邪
　　苕溪渔隠曰秦系寄韦使君诗云久卧云间已息机青衫忽着狎鸥飞诗兴到来无一事郡中今有谢元晖韦应物答秦十四校书诗云知掩山扉三十秋鱼须翠碧弃牀头莫道谢公方在郡五言今日为君休系能诗与刘长卿善以诗相赠答权德舆曰长卿自以为五言长城系用偏师攻之虽老益壮故应物有五言今日为君休之句葢谓此也系有诗集散逸不多如流水闲过院春风与闭门上帘宜晩景卧簟觉新秋碍冠门栁长惊梦院莺啼逰鱼牵荇没戏鸟踏花摧皆闲逺有味系天宝末客泉州南安有九日山大松百余章俗传东晋时所植系结庐其上以大石为研注老子积岁不出姜公辅为宰相以直言黜泉州别驾见系辄穷日不能去筑室与相近遂忘流落之意公辅卒妻子在逺系为山下其好贤尚义为何如哉
　　文昌杂录云元防之诗松下待制应全逺药树监搜可得知葢唐宣政殿为政衙殿庭有四松松下待制官立班之地旧图至今犹存按开成元年正月诏以入阁日次对官班退立于东阶松树下湏宰臣奏事毕齐至香案前各言本司事虽紫宸殿亦有松树为待对官立位云殿门外有药树监察御史监搜之位在焉唐制百官入宫殿门必搜监察所掌也太和元年诏曰自魏晋以降叅用伯制虚议搜索因习尚存朕方推表大信置人心腹况吾台宰又何问焉自今以后坐朝众寮旣退宰臣复进奏事其监搜宜停元昆驾部比自长安擕药树数枝至京师其叶葱翠可爱于今关右颇多人罕识焉许彦周诗话云段成式与温庭筠云蓝纸诗序曰予在九江出意造云蓝纸辄分送五十枚其诗曰三十六鳞充使时数番犹得表相思葢龙八十一鳞鲤三十六鳞也至宋景文诗云君轩结恋萧萧马尺素愁凭六六鱼又使六六三十六也







　　渔隠丛话后集巻十六
　　钦定四库全书
　　渔隠丛话后集巻十七
　　宋　胡仔　撰
　　唐人杂纪下
　　苕溪渔隠曰六一居士谓沈传师游道林岳麓寺诗题云酬唐侍御姚贠外而二人之诗不见不知何人也独此诗以字书传于世而诗亦自佳蔡寛夫谓唐扶者即沈传师所谓唐侍御也诗语秀防余已于丛话前集载之矣今但录传师诗于左方承眀年老辄自论乞得相守东南奔为闻楚国富山水青嶂迤僧家园含香珥笔皆眷旧谦抑自忘台省尊不令执简亭馆直许擕手游山樊忽惊列岫晓来逼雪洗尽烟岚昏碧波回屿三山转舟槛缭郭千艘屯华镳躞蹀绚砂歩大斾错综辉松门樛枝竞骛龙蛇势折榦不灭风霆痕相重古殿倚岩腹别引新径萦云根目同伤楚虞帝魂多情思逺聊开樽危弦细管逐歌飏画鼓綉靴随节翻锵金七言凌老杜入木八法蟠髙轩嗟余絶倒久不知忍复感激论元元又东臯杂录云潭州道林寺沈传师亲书诗版遒劲妙絶与今石本逺矣又有欧阳询书道林之寺四大字额笔势欲飞动
　　苕溪渔隠曰阅古今诗话得四诗皆材格相肖语亦清新今并录之以备披阅刘长卿题余干旅舍云揺落暮天迥丹枫霜叶稀孤城向水闭独鸟背人飞渡口月初上邻家渔未归乡心正欲絶何处捣征衣张籍宿江上云楚驿南渡口夜深来客稀月明见潮上江静觉鸥飞旅宿今已逺此行殊未归离家乆无信又听捣寒衣潘阆暮归钱塘云久客见华发孤棹桐庐归新月无朗照落日有余晖鱼浦水风急龙山烟树防时闻沙上雁一一背南飞李建中题望湖楼云野艇闲撑处湖天景亦防春波无限绿白鸟自由飞栁色浓垂岸山光冷照衣时擕一樽酒恋到晚凉归青箱杂纪以李建中诗是蘓为知呉兴日所作未知孰是
　　复斋漫录云上官仪咏雪诗幸因千里映还绕万年枝谢晖中书省诗风动万年枝晏元献诗万年枝上凝烟动百子池边瑞日长卢多逊诗太液池边月上时好风吹动万年枝王维史馆山池云春池百子外芳树万年余晏用此也万年枝江左人谓之冬青惟禁中则否韩子苍冬青诗离宫见尔近天墀雨露常私养种时惆怅一枝岚雾里无人识是万年枝百子池见西京杂纪戚夫人传髙祖七月七日临百子池
　　夷白堂小集云钱起考功诗世所藏本皆不同宋次道旧有五巻王仲至续为八巻号为最完然如牛羊下山小烟火隔云深鸟道挂踈雨人家残夕阳穷通恋明主耕桑亦近郊长乐钟声花外尽龙池栁色雨中深此等句皆当时相传为警絶而八巻无之知其所遗多矣东臯杂录云江南自初春至初夏有二十四风信梅花风最先楝花风最后唐人诗有栋花开后风光好梅子黄时雨意浓晏元献有二十四番花信风之句苕溪渔隠曰徐师川一聨云一百五日寒食雨二十四番花信风
　　江夏辨疑云州之有楼著称于江湖之间如江之庾公岳之岳阳鄂之黄鹤是也然则黄鹤多以为费袆升仙之地故永防初阎伯珵为之记曰州城西南隅有黄鹤楼者图经云费袆登仙驾黄鹤返憇于此遂以名楼事列神仙之传迹存述异之志予按蜀志费袆为魏降人郭循所害则袆固不得其终安有驾鹤而憇此者也梁任昉述异记曰荀瓌字叔伟潜栖却粒尝东游憩江夏黄鹤楼上望西南有物飘然降自霄汉俄顷巳至乃驾鹤之仙也鹤止戸侧仙者就席羽衣红裳宾主欢对已而辞去黄鹤腾空渺然而灭虽然昉有是说而亦未尝言袆也不知伯珵何以为防州城之东十里许其最髙耸而秀者是为黄鹤山祥符中所修图经称方舆记云昔有仙人驾黄鹤于此山因以为名今自楼以西可六七步有矶焉即庾子山赋所谓落帆黄鹤之浦也故魏彦渊注引荆州记曰江夏郡西大江有黄鹤矶后人建楼既俯矶上故不更别名耳苕溪渔隠曰崔颢题黄鹤楼诗亦以为费袆升仙之地承袭谬误不复考正故其诗云昔人已乘白云去此地空余黄鹤楼黄鹤一去不复返白云千载空悠悠东坡因李公择求黄鹤楼诗以旧记所闻于冯当世者与江夏辨疑全异故录于后云黄鹤楼前月满川抱关老卒饥不眠夜闻三人笑语言羽衣着屐向空山非非人意其仙石扉三扣声清圎洞中铿鈜落门关缥缈入石如飞烟鸡鸣月落风驭还迎拜稽首愿执鞭汝非其人骨腥羶黄金乞得重莫肩持归包裹敝席氊夜穿茅屋光射天闾里来观已变迁似石非石铅非铅或取而有众忿喧讼归有司今几年无功暴得喜欲颠神人戏汝真可怜愿君为考然不然此语可信冯公传
　　江夏辨疑云大江过江夏郡之西稍北既受汉水而滙为大湾郡人传以为烟波江其傍之村曰烟波村今属汉阳县按郦元注水经最为详洽而求所谓烟波江者竟无其说岂江之名得于善长注图经之后邪余谓图经多载俚俗所传之事而求之亦无是说也独唐人崔颢黄鹤楼诗云日暮乡关何处是烟波江上使人愁是直晚景所寓者如此而已岂复别有江邪
　　苕溪渔隠曰摭言载杨汝士侍郎在杨嗣复宴集坐上与元白同赋诗汝士诗后成有文章旧价留鸾掖桃李新隂在鲤庭之句元白览之失色汝士归谓子弟曰我今日压倒元白古今诗话载裴令公夜宴半酣索聨句元白有得色时公为破题次至杨侍郎曰昔日兰亭无艶质此时金谷有髙人元白自知不能加遽裂纸曰笙歌鼎沸勿作此泠淡生活古今诗话不载杨侍郎之名得非摭言所载杨汝士侍郎乎杨在当时不以诗名此二聨即席所作并为佳句其传于后世者恨不多见之复斋漫录云唐顾陶编唐诗类选载杨郇伯作妓人出家诗云尽出花钿与四邻云鬟剪落向残春暂惊风烛难留世便是莲池不染身贝叶乍翻迷锦字梵声初学误梁尘从今艶色归空后湘浦应无解佩人湘山野录乃谓本朝国长公主为尼掖庭嫔御随出者三十余人太宗诏两禁各以诗送之陈彭年作诗八句今考其诗与杨郇伯所作一同第首句云尽出花钿散宝津一句为异岂后人改郇伯诗而托以彭年之名文莹不复考之邪
　　山谷云礼部员外裴说寄边衣诗云深闺乍冷开香箧玉筯防防湿红颊一阵霜风杀栁条浓烟半夜成黄叶垂垂白练明如雪独下闲阶转凄切祗知抱叶捣秋砧不觉髙楼巳无月时闻塞雁声相唤纱窓只有灯相伴几展齐纨又懒裁离肠恐逐金刀断细想仪容执牙尺回刀剪破澄江色愁捻银针信手缝惆怅无人试寛窄时时举袖匀残泪红牋漫有千行字书中不尽心中事一半殷勤托边使裴说诗句甚丽零陵总记载说诗一篇尤诙诡也
　　苕溪渔隠曰裴说诗读书贫里乐搜句静中忙此二句乃余日用者甘贫守静自少至老饱谙此味矣
　　复斋漫录云北梦琐言谓李逺诗云人事千杯酒流年一局棋唐宣宗以非牧人之材不与郡守及观幽闲鼔吹乃云宣宗坐朝令狐相进李逺知杭州上曰逺诗长日惟消一局棋岂可临郡哉二书所着虽同而诗则异苕溪渔隠曰温庭筠湖隂曲警句云呉波不动楚山逺花压阑干春昼长庭筠工于造语极为绮靡花间集可见矣更漏子一词尤佳其词云玉炉香红蜡涙偏照画堂秋思眉翠薄鬓云残夜长衾枕寒梧桐树三更不道离情正苦一叶叶一声声空阶滴到明
　　许彦周诗话云司空图唐末竟能全节自守其诗有绿树连村暗黄花入麦稀诚可贵重又云四座宾朋兵乱后一川风月笛声中句法虽可及而意甚委曲

　　渔隠丛话后集巻十七
　　钦定四库全书
　　渔隠丛话后集巻十八
　　宋　胡仔　撰
　　罗隠
　　艺苑雌黄云江东集中有泪诗云自从鲁国澘然后不是奸人即妇人未详其所出及观孔丛子言子髙游赵平原君客有邹文李节者与子髙相友善临别文节流涕交颐子髙徒抗手而巳其徒疑之子髙曰始吾谓二子丈夫乃今知其妇人也曰二子之泣非邪曰二子良人也有不忍之心其于敢断必不足矣曰凡泣者一无取乎子髙曰有二焉大奸之人以泣自信妇人懦夫以泣着爱观此始解其说
　　艺苑雌黄云唐人作后土夫人传予始读之恶其凟慢而且诬也比观陈无已诗话云宋玉为髙唐赋载巫山神女遇楚防王葢有所讽也而文士多效之又为传记以实之而天地百神举无免者予谓欲界诸天当有配偶有无偶者则无欲者也唐人记后土事以讥武后耳予谓武后何足讥也而托之后土亦太防矣后之妄人又复填入乐章而无知者遂以为诚是也故小説载髙骈事云骈末年惑于神仙之说吕用之张守一诸葛殷等皆言能役使神变化黄白骈酷信之委以政事用之等援引朋党恣为不法尝云后土夫人灵佑遣使就某借兵马并李筌所撰太白阴经骈遽下两县率百姓以苇席千领画作甲马之状遣用之于庙庭烧之又以五彩牋写太白阴经十道置于神座之侧又于夫人帐中塑一绿衣年少谓之韦郎故罗隠诗有韦郎年少今何在端坐思量太白经之语今勅令中亦常禁止淫媟之祠然蕃厘观中所谓韦生者犹在故伊川先生力欲去之岂非恶其凟神邪
　　苕溪渔隠曰余旧见顔持约所画淡墨杏花题小诗于后仍题持约二字意谓此诗必持约所作也比因阅唐宋类诗方知是罗隠作乃持约窃之耳诗云暖气潜催次第春梅花巳谢杏花新半开半落闲园里何异荣枯世上人古之诗人如王维犹窃李嘉祐水田飞白鹭夏木啭黄鹂僧惠崇为其徒所嘲云河分冈势司空曙春入烧痕刘长卿不是师兄多犯古古人诗句犯师兄皆可轩渠一笑也
　　许彦周诗话云罗隠诗云只知事逐眼前过不觉老从头上来此殊有味
　　五李杂纪
　　苕溪渔隠曰裴防余云满额鹅黄金缕衣翠翘浮动玉钗垂从教水溅罗襦湿疑是巫山行雨归广韵集韵韵畧垂与归皆不同韵此诗为落韵矣韩熙载云风栁揺揺无定枝阳台云雨梦中归他年蓬岛音尘絶留取尊前旧舞衣此诗既言阳台又言蓬岛何用事重叠如此二诗并载小说称为佳句余谓疵病如此殆非佳句也又学林新编谓字有通作他声押韵者泛引诗及文选古诗为证殊不知蔡寛夫诗话尝云秦汉以前字书未备既多假借而音无反切平仄皆通用自齐梁后既拘以四声又限以音韵故士率以偶丽声调为工然则字通作他声押韵于古诗则可若于律诗诚不当如此余谓裴防余之诗落韵又本此耳
　　文昌杂录云梁均帝晋天福中始故妃张氏独存考功员外商鹏为志文曰七月有期不见望陵之妾九疑无色空余泣竹之妃后唐武皇还师渭北不获入觐幕客李袭吉作违离表云穴禽有翼听舜乐以犹来天路无梯望尧云而不到五代之季工翰墨者无以过此也南唐书云韩熙载自江南奉使中原为感怀诗题于馆壁云仆本江北人今作江南客再去江北游举目无相识秋风吹我寒秋月为谁白不如归去来江南有人忆苕溪渔隠曰余家有韩熙载家防图图中题此诗后四句尝以问相识间云是古乐府今览此书方知其误也南唐书云李家眀诙谐敏给善为讽辞元宗赏花后苑率近臣临池垂钓臣下皆登鱼惟元宗独无所获家明因进诗曰玉甃垂钩兴正浓碧池春暖水溶溶凡鱼不敢吞香饵知是君王合钓龙元宗大喜赐宴极欢尝见牛晩卧美防元宗曰牛且热矣家明乗问诙谐曰曾遭戚鞭敲角又被田单火燎身闲向斜阳嚼枯草近来问喘更无人相辅皆慙宋齐丘无子晚年一子輙死逾月犹哭齐王景达勉之不止家明曰臣能止之矣乃作大纸鸢署其上云欲兴唐祚革强呉尽是先生起庙谟一个孩儿不得让王百口合如何尹延范族呉氏齐丘为谋因以诮焉乘风放之故坠齐丘中庭齐丘见之哭亦止从元宗迁南都时巳失江北十四郡舟楫多行南防至赵屯因辍乐停觞北望皖公山谓家明曰好青峭数峰不知何名也家明应声对曰龙舟轻飐锦帆风正值宸游望逺空回首皖公山色翠影斜不到夀杯中元宗惭之俛首而过苕溪渔隠曰缃素杂纪云杨文公谈苑以苑中咏牛诗及皖公山诗为王感化作江南野录以前二诗为李家明作谈苑以感化为建州人野录以家明为庐州人谈苑谓中主野录谓嗣主未详孰是余以南唐书考之则谈苑所纪皆误也惟野录与南唐书合家明庐州南昌人前二首皆其所作俱不载感化为何处人江南李氏建国传三世而灭中主即嗣主也谥号元宗缃素杂记不曾见南唐书故未详孰是今正是之南唐书云感化善于讴歌声韵悠扬清振林木系乐部为歌板色元宗嗣位宴乐击鞠不辍尝乘醉命感化奏水调词感化惟歌南朝天子爱风流一句如是者数四輙悟覆杯叹曰使孙陈二主得此一句不当有啣璧之辱也感化由是有宠元宗尝作浣纱溪二阕手冩赐感化曰菡蓞香消翠叶残西风愁起碧波间还与容光共憔悴不堪看细雨梦回清漏永小楼吹彻玉笙寒潄潄泪珠多少恨倚防干手卷珠帘上玉钩依前春色鎻重楼风里落花谁是主思悠悠青鸟不传云外信丁香空结中愁回首绿波春色暮接天流后主即位感化以其词札上之后主感动赏赉感化甚优
　　南唐书云金山寺号为胜景先张祐吟诗有僧归夜船月龙出晓堂云之句自后诗人阁笔孙鲂复咏云山载江心寺鱼龙是四邻天多剩得月地少不生尘过橹访僧定惊涛溅佛身谁言张处士诗后更无人时号絶唱苕溪渔隠曰张祐诗云一宿金山顶防茫水国分僧归夜船月龙出晓堂云树影中流见钟声两防闻因悲在朝市终日醉醺醺祐诗全篇皆好鲂诗不及之有疵病如惊涛溅佛身之句则金山寺何其低而且小哉谁言张处士诗后更无人仍自矜衒如此尤可嗤也
　　艺苑雌黄云缃素杂纪载江南野录云江为者宋世淹之后先祖仕于建阳因家焉余观南史江淹传淹济阳考城人宋少帝时黜为建安呉兴令终于梁天监中左卫将军又吴均传云济阳江洪工属文为建阳令坐事死竟陵王子良开西邸招文学洪时为太学生以善辞藻游焉淹与洪俱系家考城又俱仕齐梁间淹为建安呉兴令而后他迁洪为建阳令而死于建阳疑为之系出于洪非出于淹为工于诗如天形围泽国秋色露人家之句极脍炙人口少游江南有诗云吟登萧寺旃檀阁醉倚王家玳瑁筵后主见之曰此人大是冨贵家而刘夜坐夏江城并就句法后以谗死今建阳县之西七里有靖安寺即为之故居留题者甚众惟陈师道洙一篇最佳云处士亡来几百年旧居流落变祗园诗名长伴江山秀寃气上迷星斗昏台榭几人留雅句渔樵何处问曾孙当时泉石生涯地日暮云寒古寺门苕溪渔隠曰南唐书云江为其先宋人避乱建阳遂为建阳人为有题白鹿寺诗云吟登萧寺旃檀阁醉倚王家玳瑁筵元宗南迁驻于寺见其诗称善久之为由是傲肆自谓俯拾青紫乃诣金陵求举屡黜于有司为怏怏不能自已欲束书亡越防同谋者上变按得其状伏罪余以二书考之艺苑谓后主见为诗有富贵之语及为后以谗死其言悉非是当以南唐书为正也
　　南唐书云夏宝松与诗人刘洞俱显名陈德诚以诗美之曰建水旧传刘夜坐螺川新有夏江城葢刘洞尝有夜坐诗最为警防而宝松有宿江城诗云雁飞南浦砧初断月满西楼酒半醒故德诚纪之苕溪渔隠曰余观刘洞传不载夜坐诗乃孙鲂耳鲂与沈彬李建勲为诗社彬好评诗建勲匿鲂于斋中伺彬至以鲂诗访之彬曰此非有风雅但得田舎翁火炉头之作尔鲂遽出让彬曰非有风雅固闻命矣拟田舎翁无乃太过乎彬笑曰子夜坐句云划多灰渐冷坐久席成痕此非田舎翁火炉上所作而何阖坐大笑







　　渔隠丛话后集巻十八
　　钦定四库全书
　　渔隐丛话后集巻十九
　　宋　胡仔　撰
　　本朝
　　蔡寛夫诗话云南京髙辛庙制度甚雄世传太祖龙潜时尝以木杯珓占已名位自小官以渐数之至极品皆不应忽曰过是则为天子乎一掷而契至今父老犹能言之晏元献为留守日尝以诗题庙中曰炎宋肇英主初九方潜鳞尝因蓍蔡占来决天地屯庚庚大横兆謦咳如有闻葢纪此也
　　蔡寛夫诗话云故事进士朝集尝择榜中最年少者为探花郎熙寜中始罢之太平兴国三年胡秘监旦榜冯文懿拯为探花是歳登第七十四人太宗以诗赐之曰二三千客里成事七十四人中少年始唐于礼部放榜故座主门生之礼特盛主司因得窃市私恩本朝稍欲革其即更廷试前一歳吕文穆防正为状头始赐以诗葢示以优宠之意至是复赐文懿然状头诗迄今时有探花郎后无继者惟文懿一人而已此科举之盛事也
　　复斋漫録云农桑不扰歳常登边将无功吏不能四十二年如梦觉东风吹泪洒昭陵此诗题于寝宫不着姓名宜表而出之
　　元城先生语録云先生尝曰贤主言笑嚬呻足以移风俗庆厯中广州有死番商没官珍珠有司贱佑其值十分才及一分羣官分买之为本路监司按劾计賍以珍珠赴京师具案既上仁宗阅之且命取所估珠上与后宫同阅爱其珠是时张贵妃在侧有欲得之色上依所估值出禁中钱买之以赐时因同列有求于上有司被防和市縁此珠价腾涌上颇知之一日于内殿赏牡丹贵妃最后至以所赐珍珠为首饰欲夸同辈上望见以袖掩面曰满头白粉粉更没些忌讳贵妃慙赧遽起易之上乃大恱令人各簪牡丹一朶自是禁中不带珍珠珠价大减
　　艺苑雌黄云前辈论诗有夺胎换骨之说信有之也杜陵谒元庙其一聨云五圣聨龙衮千官列鴈行葢纪吴道子庙中所画者徽宗尝制哲庙挽诗用此意作一聨云北极聨龙衮西风拆鴈行亦以鴈行对龙衮然语意中的其亲切过于本诗不谓之夺胎可乎不然徒用前人之语殊不足贵且如沈佺期云小池残暑退髙树早凉归非不佳也然正用栁恽太液防波起长杨髙树秋之句耳苏子美云峡束沧州深贮月岩排红树巧装秋非不佳也然正用杜陵峡束沧江起岩排石树圆之句耳语虽工而无别意
　　诗话隽永云光尧初幸钱塘有诗云六龙转淮海万骑临吴津王者本无外驾言苏逺民瞻彼草木秀感此疮痍新登堂望稽山怀哉大禹勤大哉王言布于天下汉祖大风之歌唐宗劲草之句不足道也
　　王黄州
　　蔡寛夫诗话云国初州郡设官尚少小郡不过四五员复多武弁故非雄藩都防仕者率少官况王元之自掖垣谪滁州尝以诗寄旧僚云要见滁州谪宦情信縁随俗且营营不夸两制词臣贵多伴三班奉职行楼堞倚空乗月上樽罍有酒对山倾升沉得丧何须问况是浮生已半生闻者颇怜之然元之在滁阳四方文士持文就谒者甚众有郑褒者最知名留数月而去元之为买马办装后有劾其亏贯直者太宗览之曰是能却李继迁事例者元之尝草继迁制继迁送润笔数倍于常而以面签书送元之却之不受故也
　　艺苑雌黄云文人用故事有直用其事者有反其意而用之者元之谪守黄冈谢表云宣室神之问岂望生还茂陵封禅之书惟其死后此一聨每为人所称道然皆直用贾谊相如之事耳李义山诗可怜夜半虚前席不问苍生问神虽说贾谊然反其意而用之矣林和靖诗茂陵他日求遗藁犹喜曽无封禅书虽说相如亦反其意而用之矣直用其事人皆能之反其意而用之者非识学素髙超越寻常拘挛之见不规规然蹈袭前人陈迹者何以臻此苕溪渔隐曰艺苑以元之直用贾谊相如事不若李义山林和靖反用之然元之是谢表须直用其事以明臣子之心非若作诗可以反意用此语殊非通论也
　　苕溪渔隐曰锡宴清明日絶句云宴罢回来日欲斜平康坊里那人家几多红袖迎门笑争乞钗头利市花清明絶句云无花无酒过清明兴味萧然似野僧昨日邻家乞新火晓窗分与读书灯二诗何况味不同如此亦可见其老少情懐之异也
　　山谷云或传王荆公称竹楼记胜欧阳公醉翁亭记或曰此非荆公之言也庭坚以为荆公出此言未失也荆公评文章先体制而后论文之工拙盖尝观苏子瞻醉白堂记戏曰文词虽极工然不是醉白堂记乃是韩白优劣论耳以此考之优竹楼记而劣醉翁亭记是荆公之言不疑也
　　苕溪渔隐曰元之文集家藏本有之今録竹楼记于此云黄冈之地多竹大者如椽竹工破之刳去其节用代陶瓦比屋皆是以其价亷而工省也予城西北隅雉堞圯毁榛莽荒秽因作小竹楼二间与月波楼通逺吞山光平挹江瀬幽阒辽夐不可具状夏宜急雨有瀑布声冬宜密雪有碎玉声宜鼓琴琴调幽畅宜咏诗诗韵清絶宜围棋子声丁丁然宜投壶矢声铮铮然皆竹楼之所助也公退之暇披鹤氅衣戴华阳巾手执周易一巻焚香黙坐消遣世虑江山之外苐见风帆沙鸟烟云竹木而已待其酒力醒茶烟歇送夕阳迎素月亦谪居之胜概也彼齐云落星髙则髙矣井榦丽谯华则华矣止于贮妓女藏歌舞非骚人之事吾所不取吾闻竹工云竹之为瓦仅十稔若重覆之得二十稔噫吾以至道乙未歳自翰林出滁上至丙申移广陵丁酉又入西掖戊戌歳除日有齐安之命已亥闰三月到郡四年之间奔走不暇未知明年又在何处岂惧竹楼之易朽乎幸后之人与我同志嗣而葺之庶斯楼之不朽也
　　许彦周诗话云元之诗可重大抵语迫切而意雍容如云身后声名文集草眼前花月簿书堆又云泽畔骚人正憔悴道傍山莫揄揶大类乐天也
　　张复之
　　蔡寛夫诗话云乖崖少喜任侠学击剑尤乐闻神仙事为举子时常从陈希夷欲分华山一半希夷以纸笔蜀牋赠之公笑曰吾知先生之防矣殆欲驱我入閙处乎然性极清介居无媵妾不事服玩朝衣之外燕处惟纱帽皂縧一黄土布裘而已至今人传其画像皆作此饰始及第时甞以诗寄傅霖逸人云前年失脚下渔矶苦恋明时不忍归为报巢由莫相笑此心非是爱轻肥李顺之乱乖崖帅蜀有诗寄陈希夷云性愚不肯住山林刚要清流拟致君今日星驰剑南去回头惭愧华山云皆见其素志也
　　本朝名臣传云钱若水额有异骨山庭月角姿仪英秀少过华山见陈抟大加赏叹以为目如防漆有仙风道骨且语若水明日再来若水往则抟与一僧对僧倚地炉蒲团坐睡防开目盻若水揺首而已若水别抟抟曰昨僧栢阁道者宗裔也本以先辈异禀可作神仙欲留共学僧云无此形骨但能急流中勇退尔
　　复斋漫録云傅霖乃乖崖之友也交甚密开宝中尝防于干城终夕谈话邻有病痁者为之不作公每有书与傅傅必先梦之故傅有诗云剧谈驱疟幽梦得乡书叙实事也
　　无尽居士云乖崖公题庭竹诗小桃遮不得深雪放教青在睢阳书懐诗曰每思旧隐归何计或问前程笑指空句清词古与郊岛相先后


　　渔隠丛话后集巻十九
　　钦定四库全书
　　渔隠丛话后集巻二十
　　宋　胡仔　撰
　　冦忠愍
　　苕溪渔隐曰忠愍诗思凄惋葢冨于情者如江南春云波渺渺栁依依孤村芳草逺斜日杏花飞江南春尽离肠断苹满汀洲人未归又云杳杳烟波隔千里白苹香防东风起日落汀洲一望时愁情不断如春水观此语意疑若优柔无断者至其端委庙堂决澶渊之防其气锐然奋仁者之勇全与此意不相类盖人之难知也如此苕溪渔隐曰澶渊之役王介甫以为丞相莱公功第一张文濳则谓可能功业尽莱公大抵人之议论各有所见故尔不同今具载二诗识者当能辨之介甫澶州诗云去都二百四十里河流中间两城峙南城草木不受兵北城楼橹如边城城中老人为予语契丹此地经抄虏黄屋亲乗矢石间辽马欲踏河氷渡大发一矢敌无酋河冰亦破沙水流欢盟从此至今日丞相莱公功第一文濳听客话澶州事诗云忆昔冦来动河朔渡河饮马吹笳角澶渊城下冰载车边风萧萧千里余城上黄旗坐真主夜遣六丁张猛弩雷惊电发一矢飞横射辽人贯车柱北塞无尘大漠空归来封禅告成功自是乾坤扶圣主可能功业尽莱公元城先生语録云安世之北归与东坡同途两舟相啣未尝一日不相见尝记东坡言少年时与其父并弟同读富郑公使北语録至于说大辽国主云用兵则士马物故国主受其害爵赏日加人臣获其利故凡北朝之臣劝其用兵者乃自为计非为北朝计也辽主明知其利害所在遂罢兵三人叹其言以为明白而切中事机时老苏谓二子曰古人有此意否东坡对曰严安亦有此意但不如此明白老苏笑以为然先生又曰前辈读书例皆如此故谓之学问必见于用乃可贵不然即腐儒且武帝时严安上疏谏用兵其略云今徇南夷朝夜郎深入匈奴燔其龙城议者美之此人臣之利非天下之长策也郑公之言其源盖出于此
　　苕溪渔隐曰余读莱公神道碑云公及雷阳吏以图经献阅视之首载郡东南门抵海凡十里公恍然悟曰我少时有到海祗十里过山应万重之句乃今日竟尔人生得丧岂偶然邪青箱杂记以为莱公少时作此句遂兆晚年之防复斋漫録以为非是乃莱公效于武陵诗过楚水千里到秦山万重三书所云徒为纷纷当以碑言为正也
　　蔡寛夫诗话云莱公自永兴被召魏野以诗送之曰好去上天辞富贵却来平地作神仙王文正从东封回野亦寄以絶句云西祀东封今已了好来相伴赤松游文正袖此诗求退遂得谢莱公晚歳南迁世多言文正见几知止莱公不能用野言葢志士仁人亦各有志观莱公末年所为岂愧文正之退哉山人处士其言不得不如此或用或不用各系其人要之不溺于富贵与贪得则一也野有子亦父风宋景文尝赠以诗云姓名髙士传父子少防星人多称颂之
　　苕溪渔隠曰余读仁宗政要云章圣既倦政而丁谓迎合太后之意有临朝之谋寇准便殿请对言太子睿徳天纵足以任天下之事陛下何不协天人之系望讲社稷之丕谟引登大明敷照重霄若丁谓恃才而挟奸曹利用持权而使气皆不可辅幼主恐乱陛下家事因俯伏呜咽流涕真宗命中人掖起慰谕之谓之党以急变闻飞不轨之语以中准坐是罢相干兴元年二月贬雷州司户防军
　　迂叟诗话云太尉旦从车驾过陜魏野遗诗曰昔时宰相年年替君在中书十二秋西祀东封俱巳了如今好伴赤松游王袖其诗以呈上累表请退上不许苕溪渔隠曰余按三朝正史云旦登柄用十八年为相仅一纪素羸病又以名位太重忧畏不自安连歳拜章求解上素重其徳望闻其引退甚不乐优诏褒答继以面谕旦一日独对滋福殿令左右扶掖而升复求逊位上覩其瘦瘁悯然许之则迂叟诗话以为上不许葢误矣其蔡寛夫诗话云遂得表谢此言良是
　　晏元献
　　复斋漫録云元防之诗蘃珠深处少人知网索西临太液池浴殿晓闻天语后步廊骑马笑相随注网索在太液池上学士对歇于此故元献和宋子京召还学士院有云网索轩窗邃銮坡羽卫重鹢舟还下濑星使出飞龙赋待三英集词须五吏供防看边燧息横霈紫泥封者为此也
　　复斋漫録云豫章事实王勃序之详矣题咏此邦者往徃采之元献云望斗气沉龙已化置刍人去榻尤悬陶邕州云剑待张华时已晚榻延徐孺礼应疎此二聨全是龙光射斗牛之墟徐孺下陈蕃之榻也宋公绶云江涵帝子翚飞阁山际真君鹤驭天不袭陈迹甚可嘉也蔡寛夫诗话云人梦中作为诗文觉多不省设有能省者其事往往皆验理固不可诘岂祸福将至精神自有感通者乎王元之商州诗有节及登髙忽嗟叹经年憔悴到京华贰车何事拨蓬鬓九日樽前见菊花之句第四句乃梦中得也初元之在掖垣忽梦赋诗御座前既觉独记此句未几至贬以十月到郡而菊花盛开恍然如诗语也元献公守亳始至亦尝梦赋诗云一年为客未归去笑杀城东桃李花初莫省谓何已而因春出游则州之园馆皆在城东公留亳逾年而后移睢阳无不合者元之自从班谪散秩先为之兆固宜矣若元献但日月淹速之间亦有预告之者则世间万事何尝不有定数邪
　　复斋漫録云元献早入政府迨出镇皆近畿名藩未尝逺去王室自南都移陈留离席官奴有歌千里伤行客之辞公怒曰予平生守官未尝去王畿五百里是何千里伤行客也苕溪渔隐曰昭陵诸臣传云天圣三年晏殊为枢密副使坐以笏击折从者齿出知宣州后数日改应天府召拜御史中丞除叅知政事罢知江寜府未行改亳州徙陈州庆厯四年罢集贤殿大学士同平章事出知颍州徙陈州复徙应天府未赴任改许州以观文殿大学士知永兴军徙河南府蔡寛夫云公留亳逾年而后移睢阳复斋云自南都移陈皆与本传不合复斋又载公曰予平生守官未尝去王畿五百里然永兴军乃长安也去王畿千有余里则二书所言误矣复斋漫録云唐人诗有意效承平无功答盛明灰心縁忍事霜鬓为论兵道直身还泰恩深命转轻塩梅非拟议葵藿是平生白日长垂照青蝇谩发声嵩阳旧田地终拟自归耕中书后堂北轩西壁有题灰心霜鬓之句者騐其笔迹旧相李公迪之书也李入相时边兵未动意在忍事之语元献中书即事诗叙其事云惨惨髙槐落凄凄余菊寒粉墙多记墨聊为拂尘看正为此也苕溪渔隐曰蔡寛夫诗话以灰心縁忍事霜鬓为论兵之句是裴晋公作李文定尝亲书于中书壁间
　　宋子京
　　复斋漫録云景文咏叔孙通云马上成功不喜文叔孙绵蕞擅经纶诸生可笑贪君赐便许当时作圣人王逢原咏叔孙通作亦用此意云弟子由来学未纯异时得失亦频频一官所【一作货】买知多少便拟先生作圣人其用意正同今荆公集所载宋诗非也
　　苕溪渔隠曰夏文庄守安州莒公兄弟尚在布衣文庄异待之命作落花诗莒公一聨云汉臯佩冷临江失金谷楼危到地香子京一聨云将飞更作回风舞巳落犹成半面妆余观南史宋元帝妃徐氏无容质不见礼于帝帝眇一目每知帝将至必为半面妆以俟之此半面妆所从出也若回风舞无出处则对偶偏枯不为佳句殊不知乃出李贺诗花台欲暮春辞去落花起作回风舞前辈用事必有来处又精确如此诚可法也
　　三山老人语録云余襄公有落花诗云金谷巳空新步障马嵬徒见旧香囊可亚于二宋
　　东观余论云小宋太乙宫诗瑞木千寻竦仙图几防开注云真诰以一巻为一吊殊不知真诰所谓防即巻字盖从省文真诰音亦尔非吊字也岩虚子陈景元据真诰以此字即篇字亦误也
　　王君玉
　　复斋漫録云晏元献赴杭州道过维扬憇大明寺瞑目徐行使侍史读壁间诗板戒其勿言爵里姓氏终篇者无几又俾诵一诗云水调隋宫曲当年亦九成哀音已亡国废沼尚留名仪凤终陈迹鸣蛙秪沸声凄凉不可问落日下芜城徐问之江都尉王琪诗也召至同饭饭已又同步池上时春晚已有落花晏云每得句书墙壁间或弥年未尝强对且如无可奈何花落去至今未能对也王应声曰似曽相识燕归来自此辟置馆职遂跻侍从矣山谷南迁还至南华竹轩亦令侍史诵诗板有一絶云不用山僧供帐迎世间无此竹风清独拳一手支颐卧偷眼看云生未生称叹不巳徐视姓名曰果吾学子葛敏修也苕溪渔隠曰昭陵诸臣传元献不曽知杭州复斋乃云元献赴杭州道过维扬豫章先生传山谷崇寜四年卒于宜州路所纪皆误也













　　渔隐丛话后集巻二十
　　钦定四库全书
　　渔隐丛话后集巻二十一
　　宋　胡仔　撰
　　杜正献
　　蔡寛夫诗话云正献公以清徳直道闻天下而风姿尤竒古年近七十髪鬓皓然无一茎黑者居相位未几以嵗旦请老上章得谢退居睢阳欧阳文忠公未显时正献推荐特厚及文忠为留守日与公酬唱文忠有答公见赠卒章云报国如乖愿归耕寜买田期无辱知已肯逐利名迁熙寜中文忠致政归汝隂时正献捐馆已十有五年矣文忠复用前诗题其祠堂云门生今白首墓木已苍烟报国如乖愿归耕寜买田此言今始践知不愧黄泉
　　苕溪渔隠曰昭陵诸臣传云庆厯四年正献拜中书门下平章事每内降与恩泽者积数十而面纳上前上尝谓谏官欧阳修曰外人知衍封还内降吾居禁中有求恩泽者每以衍不可告之而止者多于所封还也由是侥幸者不恱出知兖州明年正旦上表曰臣年七十愿上印绶乃以太子少师致仕议者谓故相一上章得请以三少致仕皆非故事葢宰相贾昌朝嫉之也蔡寛夫云正献居相位未几以歳旦请老不言出镇东鲁葢阙文也
　　东坡云杜正献公为相蔡君谟孙之翰为谏官屡乞出外仁宗云卿等审欲得郡当具所欲乞奏来于是蔡除福州孙除安州正献云諌官无故出终非美事乞且仍旧上可之退书圣语时陈恭公为执政不肯书曰吾初不闻正献惧遂焚之由此罢相议者谓正献当候明日审奏不当遽焚其书也正献言始在西府时上每访以中书事及为相中书事不以访公因言君臣之间能始终者葢难也苕溪渔隐曰东坡所记正献罢相事与昭陵诸臣传不同葢正献在相位既沮抑恩泽疑侥幸不恱者因此譛之遂罢相则不可知诸臣传遗之而不载故笔之
　　东坡云王公送行诗凡六十有六人庆厯皇祐间朝廷号称多士光禄卿王公因挂冠归江陵作诗纪行者多一时之杰呜呼唐虞之际于斯为盛非独以见王公取友之端亦足以知朝廷得士之美也苕溪渔隠曰送行诗正献有之句法殊髙古今録入丛话云早修天爵邀人爵才近耆年便引年出处对扬多称职始终操履众推贤鉴湖贺老非陈迹荆渚朱公合比肩此去优游益吟咏枝江集外别成编
　　东观余论云髙适年五十始为诗而与李杜抗行正献公暮年乃学草书笔势翩翩遂逼魏晋孰谓秉烛不迨昼游哉苕溪渔隐曰正献有和孙珪秘丞说草书云老来楷法不如初试向闲斋习草书落笔何曽见飞动雕章早已过吹嘘伯英比圣功难到怀素称狂力有余若谓伊余堪继踵只应縁木可求鱼黄鲁直蔡寛夫皆言正献草书之工苐今无蓄之者恨不一见之
　　复斋漫録云贾黯廷试第一往谢祁公公独以生事有无为问贾退谓祁公门下士曰黯以鄙文冠天下而谢于公公不问而独在扵生事岂以黯为不足冠乎公闻而言曰凡人无生事虽为显官不能无俯仰依违进退不轻今贾君名在第一则其学不问可知其为显官则又不问可知衍独惧其生事不足以致进退不轻而道不行耳何怪焉贾为之叹服
　　西湖处士
　　艺苑雌黄云和靖诗惟应数刻凄凉梦时曲顔肱兴未厌按论语云饭疏食饮水曲肱而枕之乐亦在其中矣孔子自谓也至如顔子箪食瓢饮在陋巷人不堪其忧回也不改其乐贤哉回也不改其乐即无曲肱之说又按南史刘之遴尝堕车折臂周舍戏之曰虽复并坐可横正恐陋巷无枕则此谬亦已久矣张子野过和靖隠居诗一聨云湖山隠后家空在烟雨词亡草自青注云先生尝着春草曲有满地和烟雨之句今亡其全篇予按杨元素本事曲有防绛唇一阕乃和靖草词云金谷年年乱生春色谁为主余花落处满地和烟雨又是离歌一阕长亭暮王孙去萋萋无数南北东西路此词甚工子野乃不见其全篇何也
　　苕溪渔隠曰秦太虚和黄法曹忆梅花诗但只平穏亦无惊人语子瞻继之以唱首第二韵是倒字故有西湖处士骨应槁只有此诗君压倒亦是称韵而已非谓太虚此诗真能压倒林逋也林逋踈影横斜水清浅暗香浮动月黄昏之句古今诗人尚不曽道得到苐恐未易压倒耳后人不细味太虚诗遂谓诚然过矣
　　复斋漫録云汉臯诗话谓杜诗东阁官梅动诗兴还如何逊在扬州今本传不见扬州事逊早梅诗云兎园标物序惊时最是梅啣霜当路发映雪拟寒开枝横却月观花绕凌风台朝洒长门泣夕驻临卬杯应知早飘落故逐上春来此诗见初学记杜诗所用非为此也三辅决録云逊在扬州见官梅乱发赋四言诗人争传写故东坡诗云何逊扬州又几年官梅诗思故依然
　　复斋漫録云范蔚宗与陆抗相善自江南折梅一枝诣长安与蔚宗并诗曰折梅逢驿使寄与陇头人江南无所有聊赠一枝春余见说苑记越使诸发执一枝梅遗梁王梁王之臣韩子谓左右曰恶有以一枝梅以遗列国之君者乎则知遣使折梅已具刘向说苑矣范诗出荆州记
　　复斋漫録云东坡和杨公济梅花诗月地云阶谩一樽玉奴终不负东昏又四时诗玉奴纎手嗅梅花南史齐东昏侯妃潘玉儿有国色牛僧孺周秦行记遇薄太后戚夫人王嫱杨贵妃潘淑妃緑珠太后曰牛秀才逺来谁与为伴潘妃辞曰东昏侯以玉儿身死国除不拟负他注云玉儿妃小字东坡盖用此而两以儿为奴者误也
　　苕溪渔隠曰东坡梅词云花谢酒防春到也离离一防防酸已着枝张右史集有梅花十絶后山集有梅花七絶其无已七絶乃文潜十絶中诗但三絶不是未知竟谁作者其间有云谁知檀萼香须里已有调羮一防酸用东坡语也苕溪渔隠曰予先君尝秉烛赏梅有絶句云蜡烟青绕雪培堆神女疑乗香雾来绰约仙姿明醉眼横斜疎影入樽罍
　　苕溪渔隐曰陈敏政遯斋闲览云荆公在金陵有和徐仲元颦字韵咏梅诗二首东坡在岭南有暾字韵咏梅诗三首皆韵险而语工非大手笔不能到也余以临川集东坡后集细细味之颦字韵二首亦未是荆公平日得意诗其一云额黄映日明飞燕肌粉含风冷太真其一云肌冰绰约如姑射肤雪参差是玉真其余亦别无竒特句至若东坡暾字韵三首皆摆落陈言古今人未尝经道者三首并妙絶第二首尤竒诗云罗浮山下梅花村玉雪为骨冰作魂纷纷初疑月挂树耿耿独与参黄昏先生索居江海上悄如病鹤栖荒园天香国艳肯相顾知我酒热诗清温蓬莱宫中花鸟使緑衣倒挂扶桑暾抱丛窥我方醉卧故遣啄木先敲门麻姑过君急洒扫鸟能歌舞花能言酒醒人散山寂寂惟有落蘂黏空樽注云岭南珍禽有倒挂子緑毛红喙如鹦鹉而小自海东来非尘埃间物也又有西江月梅词云海仙时遣探芳丛到挂緑毛么凤亦谓此耳
　　东臯杂録云介甫梅花诗有额黄映日明飞燕肌粉含风泠太真后改曰肌冰绰约如姑射肤雪参差是玉真庄子藐姑射之山有神人肌肤若冰雪绰约若处子长恨歌中有一人字玉真雪肤花貎参差是全用古字只易一若为如耳
　　苕溪渔隠曰古乐府云行胡从何方到国持何来毺五木香迷迭艾纳与都梁广志云艾纳香出西国似细艾东坡和杨公济梅花云天教桃李作舆台故遣寒梅第一开凭仗幽人收艾纳国香和雨入莓苔艾纳香名名芷松上莓苔也出本草及沈氏香谱又红梅诗云玉人頳颊固多姿頳怒色普庚切见神女赋妇人怒则面赤
　　苕溪渔隠曰古乐府梅花落苏子卿云祗言花似雪不悟有香来王介甫咏梅云遥知不是雪惟有暗香来韩子苍咏梅云那知是花处但觉暗香来介甫子苍虽袭子卿之诗意然思益精而语益工也东坡诗云去年今日闗山路细雨梅花正断魂子苍诗只度闗山魂已断何须疎雨湿梅花此盖反东坡之意但为闗山断魂却无佳思也
　　东臯杂録云陈天锡有诗云舍南舍北雪犹存山外斜阳不到门一夜冷香清入梦野梅千树月明村
　　王禹玉
　　复斋漫録云嘉祐七年冬宴羣臣于羣玉殿英宗以皇子预坐在舍人待制之后岐公诗云翠辇生香容扈跸黄金涂纸看挥毫介甫云何不言翠玉装舆岐公改之以进
　　司马文正公日録云神庙时经月每夕有赤气见西北隅如火至人定乃灭人以为皇子生之祥故禹玉作大燕乐词云未晓清风生殿阁经旬赤气照乾坤未几皇子生大燕羣臣于集英殿
　　许彦周诗话云外祖父邵安简公布衣时上平元昊防又尝劝仁宗早立太子晚年自枢府出知越州又移知郓州其薨也岐公作挽词云披褐曽陈破羌策汗青犹着立储书春风泽国吟牋落夜雨溪堂宴豆疎前辈诗不独句语精錬且是着题
　　蔡寛夫诗话云苏参政易简取开封府解时宋尚书白为试官是歳状头登第后十年白为翰林学士易简亦继召入故易简赠白诗云天子昔取士先俾分嗤妍济济俊兼秀师师鳞与鸾小子最承知同辈寻改观甲第叨荐名髙飞便凌烟遂使拜扆坐果得超神仙迄今才七歳相接乗华轩庆厯二年欧阳文忠公为别头试官王文防公预荐至嘉祐初文忠在北门文防亦同院仍同知贡举故文防公诗有十五年前门下客最荣今日预东堂之句座主门生同列固儒者盛事而玉堂尤天下文学之极选国朝以来惟此二人前此所未有也归田録云嘉祐二年余与端明韩子华翰长王禹玉侍读范景仁龙图梅公仪同知礼部贡举辟梅圣俞为小试官凡鏁院五十日六人者相与唱和为古律歌诗一百七十余篇集为三巻禹玉余为校理时武成王庙所解进士也至此新入翰林与余同院又同知贡举故禹玉赠余云十五年前出门下最荣今日预东堂余答云昔时叨入武成宫曾看挥毫气吐虹梦寐闲思十年事笑谈今日一樽同喜君新赐黄金带顾我宜为白髪翁天圣中余举进士国学南省皆忝第一人荐召其后景仁相继亦然故景仁赠余云淡墨题名第一人孤生何幸继前尘圣俞自天圣中与为诗友余尝赠云独喜共量天下士亦胜东野亦胜韩而子华笔力豪赡公仪文思温雅而敏捷皆勍敌也前此有南省试官者多窘束条制不少放懐余六人者懽然相得羣居终日长篇险韵众制交作笔吏疲于写録僮吏奔走往来间以滑稽嘲谑加于风刺更相酬酢徃徃哄堂絶倒自谓一时盛事前此未之有也
　　复斋漫録云杜阳杂编言舒元舆举进士既试脂炬人皆自将以余考之唐制如此耳故广记云唐制举人试日既暮许烧烛三条韦永贻试日先毕作诗云三条烛尽钟初动九转丹成鼎未开明月渐低人扰扰不知谁是谪仙才而旧说亦言举人试日已晚试官权徳舆于帘下戏云三条烛尽烧残举子之心而举子遂答曰八韵赋成惊破侍郎之胆乃知唐制许举子见烛三条而本朝着令不许见烛则又甚矣
　　蔡寛夫诗话云礼部淡墨书榜首不知始何时或曰李程应举时尝遇隂府吏于贡院前问其登第人姓名则有李和而无程乃祈之苍黄中用淡墨笔加王字于和下果得第后为相因命凡榜书人名皆用淡墨遂为故事此固不可考然相传至今据此则所当书者乃登第人姓名也范蜀公诗淡墨题名第一人孤生何幸继前尘葢得之今贡院放榜但以黄纸淡墨前书礼部贡院四字余皆浓墨岂流传既久遂失其本邪
　　学林新编云西京记曰隋无漏寺在长安唐武徳初废无漏寺贞观二十年髙宗在春宫为文徳皇后立寺于无漏寺故基以慈恩为寺名西院浮图髙三百尺永徽五年沙门元楚所立国人谓之雁塔唐故事进士及第列名于慈恩寺塔因此谓之雁塔题名塔以石为壁唐人游观留题甚多不特进士题名而已而塔屡遭火防石遗字犹有存者近时好事者裒其遗字作十巻镌之石进士题名仅存数处余皆唐贤游观留题也贾公谈録曰唐李仲侍郎知贡举夜放榜书榜未毕而书吏得疾暴卒遂更呼一善书吏而吏方醉磨墨卤莽或淡或浓一榜之字浓淡相半反致其妍遂成淡墨故事本朝礼部贡院放榜亦以淡墨书榜首葢循唐故事也因此贺人及第用雁塔题名淡墨题名以为事实苕溪渔隠曰淡墨题名二事不同未详孰是今两存之摭言曰进士及第赐宴曲江状元置司处谓之团司年最少者谓之探花郎皆唐故事也
　　唐书欧阳詹传曰詹举进士与韩愈李观李綘崔羣玉王涯冯宿庾承宣聨第皆天下选时称龙虎榜故先达诗曰一举首登龙虎榜十年身到凤凰池世以为荣文昌杂録云唐慈恩题名按刘公嘉话起自进士张莒于长安慈恩寺闲游题其姓名于塔下后书之于板遂为故事本朝进士题名皆刻石于相国兴国两寺亦慈恩之比也
　　蔡寛夫诗话云唐举子既放榜止云及第皆守选而后释褐选未满而再试判为防萃于吏部或就制举而中方谓之登科韩退之所谓四举于礼部乃一得三选于吏部卒无成盖退之未尝登科也自闻喜宴后始试制两节于吏部其名始曹谓之闗试犹今之参选关试后始称前进士故当时诗曰短行书了属三铨休把新衔献必先从此便称前进士好将春色待明年故事放榜后贡院小吏多録新及第人姓名以献士大夫子弟之求举者至是始止而诸科所试皆在明年故也古今沿革不同事之琐末者皆史氏所不记惟时时于名辈诗话见之
　　复斋漫録云文之所以贵对偶者谓出于自然非假于牵强也潘子真诗话记禹玉元丰间以钱二万酒十壶饷吕梦得梦得作启谢之有白水真人青州从事禹玉叹赏为其切题后毛达可有谢人惠酒启云食穷三载曽无白水之真人出饯百壶安得青州之从事此用梦得语尤为无功非惟出于剽窃亦是白水真人为虚设也至若东坡得章质夫书遗酒六瓶书至而酒亡因作诗寄之云岂意青州六从事化为乌有一先生二句浑然絶无斧凿痕更觉真切
　　许彦周诗话云王丰父岐公之子也其诗精密人鲜知者如白髪衰天癸丹砂养地丁意脉贯串尚胜三甲六丁之语此所谓参禅中参活句也又作拄杖诗云老境得为丘壑伴醉乡还胜子孙扶其风味雍容如此













　　渔隠丛话后集巻二十一
　　钦定四库全书
　　渔隐丛话后集巻二十二
　　宋　胡仔　撰
　　迂叟
　　张文潜云泠于陂水淡于秋逺陌初穷到渡头赖是丹青不能画画成应遣一生愁右行色诗故待制司马公所作也公讳池以某年中尝监安丰酒税实作此诗距今若干年其孙宏知县事刻此篇于石属予记之惟公以文学风节为时名臣是生丞相温公以盛徳名世以直道立朝名闻华夷功施社稷其完节美行既载在天下而著书立言皆足以师范来世葢尝评古今诗句着诗话一巻亦载此诗以其甚工不敢以父子之嫌废也梅圣俞以诗名一时尝言诗之工者写难状之景如在目前含不尽之意见于言外此诗有焉
　　苕溪渔隐曰洛中尚齿防起于唐白乐天至本朝君实亦居洛中遂继为之谓之真率防好事者写成图传于世所谓九老图者也长庆集云防昌五年三月二十一日履道弊居同宴胡果年八十九吉昉年八十六郑据年八十四刘贞年八十二卢真年八十二张浑年七十四白居易年七十四已上七人合五百七十歳成尚齿之防七老相顾既醉甚欢静而思之此防甚稀秘书狄兼谟河南尹卢真以年未七十虽与会而不及列赋诗云七人五百七十歳拖紫纡朱垂白须手里无金莫嗟叹樽中有酒且欢娱诗吟两句神还旺酒饮三杯气尚粗嵬峩狂歌教婢拍婆娑醉舞遣孙扶天年髙过二疏传人数多于四皓图除却三山五天竺人间此防更应无温公集云三月二十六日作真率防伯康与君从七十八嵗安之七十七歳正叔七十四歳不疑七十三歳叔达七十岁光六十五岁合五百一十五岁用安之韵招诸子西园为防云榆钱零乱栁花飞枝上红英渐渐稀莫厌啣杯不虚日须知共力惜春晖真率春来频宴集不过东里只西家小园容易邀佳客馔具虽无已有花防约云一序齿不序官一为具务简素一朝夕食不过五味一莱果脯醢之类各不过三十器一酒巡无算深浅自斟主人不劝客亦不辞逐巡无下酒时作莱羮不禁一召客共作一简客注可否于字下不别作简或因事分简者聴一会中早赴不待促一违约者每事罚一巨觥而七人合五百一十五岁再成诗用前韵云七人五百有余嵗同醉花前今古稀走马闘鸡非我事纻衣丝髪且相晖经春无事连翩醉彼此徃来能几家切莫辞斟十分酒尽教人笑满头花真率防中止有七人而九老图像有九人不知彼二人者果何人集中不载也
　　笔谈云唐白乐天居洛与髙年者八人游谓之九老洛中士大夫至今居者多继而为九老之防者再矣元丰五年文潞公守洛又为耆年防人为一诗命画工郑奂图于妙觉寺凡十三人守司徒致仕韩国公富弼年七十九守太尉判河南府潞国公文彦博年七十七司封郎中致仕席汝言年七十七朝议大夫致仕王尚防年七十六太常少卿致仕赵丙年七十五秘书监刘几年七十五卫州防御使冯行已年七十三大中大夫充天章阁待制楚建中年七十三朝议大夫致仕王慎言年七十二宣徽南院使检校太尉判大名府王拱辰年七十一大中大夫张问年七十龙图阁直学士通议大夫张焘年七十端明殿兼翰林侍读学士大中大夫司马光年六十四苕溪渔隠曰温公集有洛阳耆英防序正纪此事笔谈以为耆年防非是
　　苕溪渔隐曰余读迂书见温公自于书中或称迂夫或称迂叟葢通称之也其释迂云或谓迂夫曰子之言太迂于世无益也迂夫曰子知迂之无益而不知其为益且大也子知迂之有益而不知其为损亦大也子不见夫树木者乎树之一年而伐之则足以给薪苏而已二年而伐之则足以为桷五年而伐之则以为楹十年而伐之则足以为栋夫以为收功愈远而为利愈大乎古之人惟其道宏大而不狭也其志防奥而不迩也其言崇髙而不卑也是以所适龃龉而或穷为布衣贫贱困苦以终其身然其遗风余烈直至数百年而人犹以为法向使其人狭道以求容迩志以取合卑言以趋功虽当时贵为卿相利止于其躬荣尽于其生恶得余泽以及后世哉如余者患不能迂而已矣迂何病哉故东坡谢二鲜于君诗云迂叟向我言青齐歳方艰因取以为称也
　　东臯杂记云温公居洛阳有诗云四月清和雨乍晴南山当户转分明更无栁絮随风起惟有葵花向日倾爱君忠义之志概见于此
　　复斋漫録云江公着初任洛阳尉久旱防雨作诗云云叶纷纷雨脚匀乱花柔草长精神雷车却碾前山过不洒原头陌上尘温公于士人家见之借纸笔修刺谒江且为称荐由此知名
　　苕溪渔隐曰进资治通鉴表云臣之精力已尽于书余观温公与宋次道书然后知其言之不诬也其书云某自到洛以来耑以修资治通鉴为事于今八年仅了得晋宋齐梁陈隋六代以来奏议唐文字多托范梦得将诸书依年月日编次为草巻每四丈截为一巻自课三日为删一巻有事故妨废则追补自前修始删到今已二百有余巻才至大厯末年耳向后巻数须倍此共计不减六七百巻更须三年方可粗成编又须细删所存不过数十巻而已其费工如此盖温公闲居于洛凡五年故能成此书倘不尔亦未必能成也
　　复斋漫録云司马文正尝铭范蜀公所恵布衾云藜藿之甘绨布之温名教之乐徳义之尊求之孔易享之常安绮绣之奢膏粱之珍权宠之盛利欲之繁苦难其得危辱旋臻取易舍难去危就安至愚且智寜不其然顔乐一箪万世师模纣居琼室死为独夫君子以俭为徳小人以侈丧躯然则斯衾之陋其可忽诸侍读范公淳父为之防曰温国文正公所服之布衾隶书百有十字曰景仁恵者端明殿学士范蜀公所赠也曰尧夫铭者右仆射髙平公所作也元丰中公在洛蜀公自许往访之赠以是衾先是髙平公作布衾铭以戒学者公爱其文义取而书于衾之首及寝疾东府治命欲以深衣而覆以是衾公于物澹无所好惟于徳义名利欲其清如水而澄之不已其道直之如矢而端之不止故其居处必有法动作必有礼其被服如陋巷之士一室萧然羣书盈几终日正坐淡如也又以圎木为警枕少睡则枕转而觉乃起读书葢防俭勤礼出于天性自以为适不勉而能与二范为心交以善道相与以忠告相益凡皆如此其诚心终始如一将殁而犹不忘祖禹观公大节与其细行虽不可遽数然本于至诚无欲天下信之故能奋然有为超絶古今于洛十五年若将终身焉一起而泽被天下内之儿童外之蛮夷戎狄莫不钦其徳服其名惟至诚无欲故也公兄子宏得公手泽纸本于家属祖禹叙其本末俾后世师公之俭云
　　复斋漫録云范淳父乃伯禄之子伯禄夫人将生子梦邓太传谓曰我邓禹也来为尔子故淳父生名曰祖禹字梦得元丰末司马文正易之以淳父淳父极为文正奬识尝为进论求教于公公每见有不喜之色淳父自以每见喜于公而于此不喜疑而质于公公久而言曰子之进论非不美也顾念世人获甲科者絶少而子既已在前列而复习进论求应贤良以光观之但有贪心耳光所不喜非不喜子之进论也不喜子之有贪心也淳父于是焚去进论不复应贤良
　　吕氏童防训云李君行自防州入京师至泗上其子弟请先行问其故曰科塲近先欲至京师贯开封户籍取应君行不许曰汝防州人而贯开封欲求事君而先欺君可乎寜迟数年不可行也
　　文昌杂録云司门范郎中云叔父蜀郡公镇居许昌作髙庵以待司马公累招未至庵极髙在一台基上司马公居洛作地室坠而入以避暑故蜀公作髙庵以为戏也北京留守王宣徽洛中园宅尤胜中堂七间起髙楼更为华侈司马公在陋巷所居才能庇风雨又作地室尝读书于其中洛人戏云王家鑚天司马入地然而道徳之尊彼亦不知顔氏子之乐也苕溪渔隠曰麈史云王公拱辰于洛营第甚侈中堂起屋三层最上曰朝元阁时司马君实亦在洛于私第穿地深丈余作壤室邵雍尧夫见富郑公公问洛中新事尧夫云近有一巢居一穴处者富为之大笑
　　元城先生语録云先生呼温公则曰老先生呼荆公则曰金陵老先生居洛先生从之葢十年先生于国子监之侧得故营地创独乐园自伤不得与众同也以当时君子自比伊周孔孟公乃以种竹浇花等事自比晋唐间人以救其弊也独乐园子吕直者性愚鲠故公以直名之有草屋两间在园门侧然独乐园在洛中诸园最为简素人以公之故春时必游洛中例看园子所得茶汤钱闭园日与主人平分之一日园子吕直得钱十千肩来纳公问其故以众例对曰此自汝钱可持去再三欲留公怒遂持去回顾曰只端明不爱钱者后十许日公见园中新创一井亭问之乃前日不受十千所创也公颇多之
　　苕溪渔隐曰东坡有诗云士方在田里自比渭与莘出试乃大谬刍狗难重陈与元城所云当时君子自比伊周孔孟意皆诮金陵也
　　司马文正日録云翰林书待诏请春词以立春日剪贴于禁中门帐皇帝阁六篇其一曰漠然大造与时新根着浮流一气均万物不须雕刻巧正如恭已布深仁皇后阁五篇其一曰春衣不用蕙兰薫领縁何烦刺绣纹曽在蚕宫亲织就方知缕缕尽辛勤夫人阁四篇其一曰圣主终朝亲万机燕居専事养希夷千门永昼春岑寂不用车前插竹枝
　　东臯杂録云世传温公有西江月一词今复得锦堂春云红日迟迟虚廊转影槐隂迤逦西斜彩笔工夫难状晚景烟霞蝶尚不知春去漫绕幽砌寻花奈猛风过后纵有残红飞向谁家始知青鬓无价难飘零官路荏苒年华今日笙歌丛里特地咨嗟席上青衫湿透算感旧何止琵琶怎不教人易老多少离愁散在天涯
　　复斋漫録云绍圣初黜逐元祐之臣时舍人林公希作敕榜云人材淆混莫难于品流党与纵横无分于胜负章申公惇视之不恱
　　许彦周诗话云宣和癸卯仆游嵩山峻极中院法堂后檐壁间有诗四句一团茅草乱蓬蓬蓦地烧天蓦地空争似满炉煨榾柮漫腾腾地热烘烘字画极草草其旁隶书四字云勿毁此诗寺僧指示仆曰此四字司马相公亲书也嗟乎此言岂有感于公耶又于柱间大书隶字云旦光颐来其上一字公兄也第三字程正叔也又壁间题云登山有道徐行则不困措足于实地则不危皆公隶书
　　邵康节
　　复斋漫录云邵尧夫居洛四十年安贫乐道自云未尝皱眉故诗云平生不作皱眉事世上应无切齿人所居寝息处为安乐窝自号为安乐先生其西为瓮牖读书燕居旦则焚香独坐晡时饮酒三四瓯防醺便止不使至醉也尝有诗云斟有浅深存爕理饮无多少系经纶莫道山翁拙于用也能康济自家身喜吟诗作大字书然遇兴则为之不牵强也大寒暑则不出每出则乗小车为诗以自咏曰花似锦时髙阁望草如茵处小车行温公赠以诗曰林间髙阁望已久花外小车犹未来尧夫每出随意所之遇主人喜客则留三五宿又之一家亦如之或经月忘返虽性髙洁而对賔客接人无贤不肖贵贱皆欢然相亲自言若至重疾自不能支其有小疾有客对话不自觉疾之去軆也学者从之问经义精深浩博应对不穷思致幽逺妙极道数间有相知之深者开口论天下事虽久存心世务者不能及也朝廷常用大臣荐以官起之不屈及其死以著作佐郎告赐其家邦人请易其名于朝太常考行諡之曰康节吕氏童防训云康节先居卫州共城后居洛阳有商州太守赵郎中者康节与之有旧常往从之章惇子厚作令商州赵厚遇之一日赵请康节与章同防章以豪俊自许论议纵横不知尊康节也语次因及洛中牡丹之盛赵守因谓章曰先生洛阳人也知花为甚详康节因言洛人以见根拨而知花髙下者知花之上也见枝叶而知髙下者知花之次也见蓓蕾而知髙下者知花之下也如公所说乃知花之下也章黙然惭服赵守因谓章曰先生学问渊源世之师表公不惜从之学则日有进益矣章因从先生游求传数学先生谓章十年不仕宦乃可学葢不许之也苕溪渔隐曰童防训吕居仁作也复斋漫録不载姓名不知何人作也二书所记有二十余事全篇相同莫辨谁作然童防训已锓板行世姑取以为证耳
　　复斋漫録云康节自言四不出所谓大寒大热大风大雨是也然余观国初孔拯侍郎朝回遇雨避于坊叟之廐下延入防事叟乌防纱衣逢迎甚防因备酒馔为待孔公借油衣叟曰某寒不出热不出风不出雨不出未尝置油衣也孔公不觉顿忘宦情然则自孔拯侍郎时已有四不出矣不始于康节也
　　邵氏闻见録云温公判西京留司御史台遂居洛濵买园于尊贤坊以独乐名之始与先君康节游尝曰光陜人先生卫人今同居洛即乡人也有如道学之尊当以年徳为贵官职不足道也公一日着深衣自崇徳寺书局散步洛水之上因过康节天津之居谒曰程秀才既见乃温公也问其故公即曰司马出程伯休父故曰程因留二絶云拜罢归来抵寺居解鞍纵马免传呼紫衣金带尽脱去便是林间一野夫草软波清沙路防手防笻杖着深衣白鸥不信忘机久见我犹穿岸栁飞康节和云冠葢纷华塞九衢声名相轧在前呼独君都不将为事始信人间大丈夫风背河声近亦防斜阳淡泊隔云衣一双白鹭在烟外将下沙头却背飞
　　韩持国
　　吕氏童防训云持国闲居颍昌程伯淳自洛往访之时范中丞纯礼亦居颍昌持国作诗示二公云闭门读易程夫子清坐焚香范使君顾我未能忘世味緑樽红妓对西曛
　　师友谈记云东坡言王实王寜见访实韩持国之婿也因问持国安否实寜皆曰自致政尤好饮尝自谓人曰吾已癃老且将声乐酒色以娱年不尔无以度日东坡曰惟其残年正不当尔君兄弟至亲且旧愿为某传一语于持国可乎寔寜曰诺东坡曰顷有一老人未尝叅禅而雅合禅理生死之际极为了然一日置酒大防亲友酒阑语众曰老人即今且去因摄衣正坐将奄奄焉诸子乃惶遽呼号曰大人今日乃与世决乎愿留一言为教老人曰本欲无言今为汝恳只且第一五更起诸子未喻曰何也老人曰惟五更可以干当自家事日出之后欲自干当则不可矣诸子曰家中幸丰何用早起举家诸事皆是自家事也岂有分别老人曰不然所谓自家事者是死时将得去者吾生平治生今日就化可将何者去诸子颇悟今持国果自以为残年请二君言于持国但言某请持国干当自家事与其劳心声酒不若为可以死时将得去者计也坡又曰范景仁平生不好佛晚年清谨减节嗜欲一物不芥蔕于心真却是学佛作家然至死常不肯取佛法某谓景仁虽不学佛而达佛理即毁佛骂祖亦不害也
　　复斋漫録云子华兄弟皆为宰相其家呼为三相公呼持国为五相公又京师人呼为桐木韩家盖公家门有梧桐木取为称以别魏公子华殁陆农师为挽章以纪之所谓棠棣行中排宰相梧桐名上识韩家是也子华以辰年辰月辰日辰时死农师又诗云非闗庚子曽占鵩自是辰年并值龙曽子宣以亥年亥月亥日亥时生故章子厚以四亥公子呼之
　　东臯杂録云子华玉汝相继命相未几持国拜门下侍郎甚有爰立之望其家建堂榜曰三相俄持国罢遂请老东坡闻之曰既不成三相堂可且名为二相公庙苕溪渔隐曰复斋漫録称子华兄弟皆为宰相观此则知其言误矣
　　苕溪渔隐曰石林诗话云许昌雀象之旧第柱间有持国海棠诗濯锦江头千万枝当年未解惜芳菲韩忠献尝帅蜀持国兄弟皆侍行尚少故前句云尔又复斋漫録云持国家门有梧桐木京师人呼为桐木韩家以别魏公又韩忠献别録云得请乡郡起堂于北池上以效乐天名曰醉白堂五月堂成赋诗三章其一卒章云霓裳旧舞非吾事且事醺酣石上眠自尔寝疾六月遂薨此诗为絶笔此相州韩家也兼别录止载忠献歴帅中山维扬大名及守相台不言帅蜀石林乃谓韩忠献尝帅蜀持国兄弟皆侍行俱误矣
　　复斋漫録云郑谷蜀中海棠诗二首前一云秾艶最宜新着雨妖娆全在欲开时一云浣花溪上堪惆怅子美无情为发扬故钱希白海棠诗云子美无情甚郎官着意频欧公以郑诗为格卑近世陈去非常用郑意赋海棠云海棠黙黙要诗催日暮紫绵无数开欲识此花竒絶处明朝有雨试重来虽本郑意便觉才力相去不侔矣山谷亦有紫绵揉色海棠开之句
　　复斋漫録云仁宗朝张冕学士赋蜀中海棠诗姚立取以载之海棠记中云山木开千颗颗水林檎发一攅攅注云大约木林檎花初发皆与海棠相类若冕言江西人正谓棠梨花耳惟紫绵色者始谓之海棠按姚立记云其花五出初极红如胭脂防防然及开则渐成缬晕至落则若宿妆淡粉审此则似木林檎二花者非真海棠明矣晏元献云已定复揺春水色似红如白海棠花然则元献亦与张冕同意邪
　　苕溪渔隠曰闽中漕宇修贡堂下海棠极盛三面共二十四丛长条修干顷所未见每春着花真锦绣段其间有如紫绵柔色者亦有不如此者葢其种类不同不可一概论也至其花落则皆若宿妆淡粉矣余三春对此观之至熟大率富沙多此官舍人家徃徃皆种之并是帚子海棠正与蜀中者相似斯可贵耳今江浙间别有一种柔枝长蔕顔色浅红垂英向下如日荐者谓之垂丝海棠全与此不相类葢强名之耳
　　复斋漫録云元祐中丞相韩玉汝帅长安修石桥督责甚急民急于应期限率皆磨石碑以代之前人之碑用是尽失议者谓是石刻之一厄防也
　　苕溪渔隐曰予旧尝记一小说云王溥尝荐向拱讨凤翔有功拱后镇京兆思有以报溥询其所欲溥曰长安故都碑篆髙文愿悉见之拱至分遣吏督匠摹打深林邃谷无不诣之凡得石本三千余以献溥命善书者分为琬琰集一百巻当拱之访求石碑或蹊田害稼村民深以为害镵凿其文字或为柱础帛砧畧尽亦金石刻之屯防也然则长安石刻既经此二事谅所存者亦少矣好古博雅之君子莫不叹息于斯焉又金石録云唐何进滔徳政碑进滔事迹固无足取而柳公权书法为世模楷此碑尤为雄伟致和中大名尹建言磨去旧文别刋新制好古者为之叹惜今鄱阳有此板本乃再刋者失真为多但尚有典刑耳










　　渔隐丛话后集巻二十二
　　钦定四库全书
　　渔隐丛话后集巻二十三
　　宋　胡仔　撰
　　六一居士
　　东坡云大川虽有神淫祀亦其俗石马系祠门山鸦噪丛木潭潭村鼓隔溪闻楚巫歌舞送迎神画舡百丈山前路上滩下峡长来去江水东流不暂停黄牛千古长如故峡上侵天起青嶂崕崩路絶无由上黄牛不下江头饮行人惟向舟中望朝朝暮暮见黄牛徒使行人过此愁山髙更逺望犹见不见黄牛滞客舟右文忠公为峡州夷陵令日所作黄牛庙诗也轼尝闻之于公云昔以西京留守推官为馆阁校勘时同年丁寳臣元珍适来京师梦与予同舟泝江干入一庙中拜谒堂下予班元珍下元珍固辞予不可方拜时神像为起鞠躬堂上且使人邀予上耳语乆之元珍私念神亦如世俗待馆阁乃尔异礼邪既出门见一马只耳觉而语予固莫识也不数日元珍除峡州判官已而余亦贬夷陵令日与元珍处不复记前梦矣一日与元珍泝峡谒黄牛庙入门惘然皆梦中所见予为县令固班元珍下而门外镌石为马缺一耳相视大惊乃留诗庙中有石马系祠门之句盖私识其事也元丰五年轼谪居黄州宜都令朱君嗣先见过因语峡中山水偶及之朱君请书其事与诗当刻石于庙使人知进退出处皆非人力如石马一耳何与公事而亦前定况其大者公既为神所礼而犹谓之淫祀以见其直气不可回如此感其言有味故为録之
　　六一居士传云居士初谪滁州自号醉翁既老而衰且病将退休于颍水之上则又更号六一居士客有问曰六一何谓也居士曰吾家藏书一万巻集録三代以来金石遗文一千巻有琴一张有棋一局而常置酒一壶客曰是为五一尔奈何居士曰以吾一翁老于此五物之间是岂不为六一乎客曰子欲逃名者乎而屡易其号此庄生所谓畏影而走乎日中者也余将见子疾走大喘渇死而名不得逃也居士曰吾固知名之不可逃然亦知夫不必逃也吾为此名聊以志吾之乐耳苕溪渔隐曰石林诗话云欧公一日被酒语其子斐云吾诗庐山髙今人莫能为惟李太白能之明妃曲后篇太白不能为惟杜子美能之至于前篇则子美亦不能惟吾能之也近观本朝名臣传乃云欧阳修为诗谓人曰庐山髙惟韩愈可及琵琶前引韩愈不可及杜甫可及后引李白可及杜甫不可及其自负如此则与石林所纪全不同琵琶引即明妃曲也此三诗并録于此庐山髙赠同年刘凝之归南康其诗云庐山髙哉几千仞兮根盘几百里嶻然屹立乎长江长江西来走其下是为扬澜左蠡兮洪涛巨浪日夕相舂撞云消风止水镜净泊舟登岸而逺望兮上摩云霄之晻霭下压后土之鸿厐试往造乎其间兮攀縁石磴窥空硿千岩万壑响松桧悬崖巨石飞流淙水声聒聒乱人耳六月飞雪洒石矼仙翁释子亦往往而逄兮吾常恶其学幻而言哤但见丹霞翠壁逺近映楼阁晨钟暮鼔杳霭罗旛幢幽花野草不知其名兮风吹露湿香涧谷时有白鹤飞来双幽寻逺去不可极便欲絶世遗纷厖羡君买田筑室老其下插秧盈畴兮酿酒盈缸欲令浮岚暖翠千万状坐卧常对乎轩君懐磊砢有至寳世俗不辨珉与玒防名为吏二十载青衫白首困一邦宠荣声利不可以茍屈兮自非青云白石有深趣其气兀硉何由降丈夫壮节似君少嗟我欲説安得巨笔如长杠明妃曲和王介甫作其一云胡人以鞍马为家射猎为俗泉甘草美无常处鸟惊兽骇争驰逐谁将汉女嫁胡儿风沙无情貌如玉身行不遇中国人马上自作思归曲推手为琵却手琶胡人共听亦咨嗟玉顔流落死天涯琵琶却传来汉家汉宫争按新声谱遗恨已深声更苦纎纎女手生洞房学得琵琶不下堂不识黄云出塞路岂知此声能断肠其二云汉宫有佳人天子初未识一朝随汉使逺嫁单于国絶色天下无一失难再得虽能杀画工于事竟何益耳目所及尚如此万里安能制夷狄汉计诚巳拙女色难自夸明妃去时泪洒向枝上花狂风日暮起飘泊落谁家红顔胜人多薄命莫怨春风当自嗟余观介甫明妃曲二首辞格超逸诚不下永叔不可遗也因附益之其一云明妃初出汉宫时泪湿春风鬂脚垂低回顾影无顔色尚得君王不自持归来却怪丹青手入眼平生未曽有意态由来画不成当时枉杀毛延寿一去心知更不归可怜着尽汉宫衣寄声欲问塞南事只有年年鸿雁飞家人万里传消息好在氊城莫相忆君不见咫尺长门闭阿娇人生失意无南北其二云明妃出嫁与胡儿氊车百辆皆胡姬含情欲语独无处传与琵琶心自知黄金捍拨春风手弹着飞鸿劝胡酒汉宫侍女暗埀泪沙上行人却回首汉恩自浅胡自深人生乐在相知心可怜青冢已芜没尚有哀留至今复斋漫録云文忠诗小雨斑斑作燕泥东坡诗小雨斑斑亦作泥山谷六言诗润花小雨斑斑
　　艺苑雌黄云送刘贡父守维扬作长短句云平山栏槛倚晴空山色有无中平山堂望江左诸山甚近或以谓永叔短视故云山色有无中东坡笑之因赋快哉亭道其事云长记平山堂上欹枕江南烟雨杳杳没孤鸿认取醉翁语山色有无中葢山色有无中非烟雨不能然也
　　苕溪渔隐曰欧公云身行南雁不到处山与北人相对愁汪彦章云路行归雁不到处家在长江欲尽头彦章虽体欧公诗然终不及欧之自在也
　　蔡寛夫诗话云文忠与赵康靖公概同在政府相得欢甚康靖先告老归睢阳文忠相继谢事归汝隂康靖一日单车特往过之时年几八十矣留剧饮逾月日于汝隂纵游而后返前軰挂冠后能从容自适未有若此者文忠尝赋诗云古来交道愧难终此防今时岂易逄出处三朝俱白首凋零万木见青松公能不逺来千里我病犹堪嚼一钟巳胜山隂空兴尽且留归驾为从容因牓其游从之地为防老堂明年文忠欲往睢阳报之未果行而薨两公名节固师表天下而风流襟义又如此诚可以激薄俗也
　　苕溪渔隐曰欧公作诗盖欲自出胷臆不肯蹈袭前人亦其才髙故不见牵强之迹耳如六月十四夜飞盖桥玩月云天形积轻清水徳本虚静云收风浪止始见天水性澄光与粹容上下相涵映乃于其两间皎皎挂寒镜余辉所照耀万物皆鲜莹矧夫人之灵岂不醒视听而我于此时翛然发孤咏纷昏忻洗涤俯仰恣涵泳人心旷而闲月色髙愈逈惟恐清夜阑时时瞻斗柄麈史云文忠早朝诗云月在苍龙阙角西甚为美句然予按汉之四阙南曰朱雀北曰武东曰青龙西曰白虎今欧之诗意盖以当前门阙状苍龙故云月在西也不用汉阙也
　　夷白堂小集云中秋夜待月诗和者数人赵承之一聨云古来此景叹经嵗今夜谁家不倚楼孙平父一聨云坐待银盘生海底俄惊金饼上云头尤为佳也苕溪渔隐曰余评前一聨自在语意俱到后一聨用银盘金饼止是咏月何独中秋吾无取焉
　　苕溪渔隐曰古人赋中秋诗例皆咏月而已少有着题者惟王元之云莫辞终夕看动是隔年期苏子瞻云暮云收尽溢清寒银汉无声转玉盘此生此夜不长好明月明年何处看盖庶几焉如杜子美刘梦得皆有八月十五夜诗祗是咏月然亦佳句也子美云满目飞明镜归心折大刀转蓬行路逺攀桂仰天高水路疑霜雪林栖见羽毛此时瞻白兎直欲数秋毫梦得云天将今夜月一遍洗寰瀛暑退九霄浄秋澄万里清星辰譲光彩风露发晶英能变人间世翛然是玉京
　　苕溪渔隐曰永叔喜雪云常闻老农语一腊见三白是为丰年占騐胜蓍防三白事古人不曽用自永叔始遂为故实如鲍钦止雪霁云三白嵗可期一饱分已定吕居仁雪诗云看取一年三白喜欢共入新年皆本此也
　　刘贡甫诗话云永叔与江邻几论韩雪诗以随车翻缟帯逐马散银杯为不工而谓防中初葢底凸处遂成堆为胜未知真得韩意否也永叔云知圣俞诗者莫如修尝问圣俞平生所得最好句圣俞所自负者皆修所不好圣俞所卑下者皆修所称赏盖知心赏音之难如是其评古人诗得无似此乎
　　复齐漫録云退之喜雪献裴尚书诗喜深将防试惊宻仰檐窥又云气严当酒暖洒宻听知荆公全用以为一聨云借问火城将防试何如云屋听知
　　法藏碎金云韩诗外传云凡草木花多五出雪花独六出予之所居有迎春花桃花因闲观之二花多五出亦有六七出者百中之一耳譬如千万人中或有一人生六指物理如此不足怪庄子云枝指是也万一有反常之事固当无执定之理
　　艺苑雌黄云南史张融作海赋成示顾凯之凯之曰此赋实超虚但恨不道盐耳融因命笔益之云漉沙成白熬波出素积雪中春飞霜暑路东坡雪诗押盐字一聨渔蓑句好真堪画栁絮才髙不道盐学者徙知栁絮撒盐用谢安故事殊不知不道盐三字亦有来处也苕溪渔隐曰鲁直雪诗试寻髙处望双阙佳气葱葱寒妥贴洪觉范雪诗一川秀色浩凌乱万树无声寒妥贴二诗当以觉范为优句意俱工
　　六一居士云牡丹花之絶而无甘实茘枝果之絶而非名花昔乐天有感于二物矣是孰尸其赋予邪然斯二者惟一不兼万物之美故各得极其精此于造化不可知而推之至理宜如此也余少游洛阳花之盛处也因为牡丹作记君谟闽人也故能识茘枝而谱之因念昔人尝有感于二物而二人者适各得其一之详故聊书其所以然而附君谟谱之末焉
　　艺苑雌黄云罗隠牡丹诗云自从韩令功成后辜负秾华过一春余考之唐元和中韩宏罢宣武节制始至长安私第有花命斸去曰吾岂效儿女辈耶当时为牡丹包羞之不暇故隠有辜负秾华之语
　　复斋漫録云东坡雨中明庆赏牡丹云霏霏雾作清妍烁烁明灯照欲燃明日春隂花未老故应未忍着酥煎又云千花与百草共尽无妍鄙未忍污泥沙牛酥煎落蕋孟蜀时兵部尚书李昊每将牡丹花数枝分遗朋友以牛酥同赠且曰俟花雕谢即以酥煎食之无弃秾艶其风流贵重如此
　　东坡云扬州芍药为天下冠蔡繁卿为守始作万花防用花十余万株既残诸园又吏因縁为奸民大病之余始至问民疾苦以此为首遂罢之花本洛阳故事亦必为民害也防当有罢之者钱惟演为留守始置驿贡洛阳花识者鄙之此宫妾爱君之意也故次韵林子中春日见寄诗云为报年来杀风景连江梦雨不知春以此也
　　东臯杂録云韩魏公守维扬王荆公王岐公为幕客公爱重之方春作芍药防有四枝正紫重跗累蕚中有金蕋绕之号腰金紫每嵗不过一二公召二幕赏之尚少一客俄报陈太博入境秀公也即召之后皆为宰相故荆公作魏公挽诗云幕府少年今白发伤心无路送灵輀
　　复斋漫録云东坡言古今七言伟丽之句永叔一聨云苍波万古流不尽白鸟双飞意自闲上句取李太白长波泻万古之句东坡一聨云令严钟鼔三更月野宿貔貅万灶烟上句取杜子美中天悬明月令严夜寂寥之句也
　　苕溪渔隐曰永叔有句云黄栗留鸣桑椹美紫樱桃熟麦风凉先君有句云含桃红紫莺声老宿麦青黄燕子飞皆初夏诗也
　　本朝名臣传云初仁宗以唐书浅陋命官刋修在职五年而修至分撰纪表志七年书成宰相韩琦素不悦宋祁以所上列传文采雕饰太过又一书出两手诏修看详改归一体修受命叹曰宋公于我前軰人所见不同讵能尽如已意遂不易一字又故事修书进御惟书官崇者是时祁守郑州修位在上修曰宋公于此日乆功深吾可掩其长哉遂各列其姓名宋庠闻而喜曰自昔丈人相凌掩斯事古未有也
　　三山老人语録云旧唐史蒋伸从容言于上曰近日官颇易得人思徼幸上惊曰如此则乱矣对曰乱则未乱但徼幸者多乱亦非难上称叹再三新史易其语云比爵赏稍易人心且偷帝愕然曰偷则乱矣伸曰否非遽乱但人有觊心乱由是生不若旧史词畅而理顺也桐江诗话云永叔作韩忠献昼锦堂记开石了以碑本寄张安道安道嗟叹乆之云惜乎不先寄老夫使此记遂有小纇以武康之节来治于相两句中可去一字不然以武康之节来治相又不然以武康节来治于相本朝名臣传云欧阳公知开封府丞包拯政猛之后一切循理不事风采或以拯之政励修者荅曰凡人材性不一各有长短用其所长事无不举强其所短政必不逮吾亦任吾所长尔闻者服其言
　　司马文正公日録云欧阳公坐擅止青苗钱特放罪上表谢曰敢不戒小人之遂非思君子之改过
　　许彦周诗话云防老堂口号曰金马玉堂三学士清风明月两闲人初谓清风明月古今通用语后读南史谢譓传曰入吾室者但有清风对吾饮者惟当明月文忠公文章固优辞亦精致如此






　　渔隐丛话后集巻二十三
　　钦定四库全书
　　渔隐丛话后集巻二十四
　　宋　胡仔　撰
　　梅都官
　　艺苑雌黄云河豚新附本草云味甘温无毒日华子云有毒予按倦游杂録云河豚鱼有大毒肝与卵人食之必死暮春栁花飞此鱼大肥江淮人以为时珍更相赠遗脔其肉杂蒌蒿荻芽瀹而为羮或不甚熟亦能害人嵗有被毒而死者然南人嗜之不已故圣俞诗春洲生荻芽春岸飞杨花河豚当此时贵不数鱼虾而其后又云炮煎茍失所转喉为莫邪则其毒可知本草以为无毒盖误矣及观张文潜明道杂志则又云河豚水族之竒味世传以为有毒能杀人余守丹阳及宣城见土人户食之其烹煮亦无法但用蒌蒿荻芽菘莱三物而未尝见死者若以为土人习之故不伤苏子瞻蜀人守扬州晁无咎济南人作倅每日食之了无所觉南人云鱼无颊无鳞与目能开阖及作声者有大毒河豚备此四者故人畏之而此鱼自有二种色淡黒有文防谓之斑子云能毒人土人亦不甚捕也子聸在资善堂尝与人谈河豚之美者云也直那一死其美可知或云子不可食其大才一粟浸之经宿如弹丸人有中其毒者以水调炒槐花末及龙脑皆可解予尝见渔者説所以取之之由曰河豚盛气易怒每伏水底必设网于上故以物就而触之彼将奋怒而上遂为所获吴人珍之月其腹腴为西施乳予尝戏作絶句云蒌蒿短短荻芽肥正是河豚欲上时甘美逺胜西子乳吴王当日未曽知虽然甚美必甚恶河豚味之美也吴人嗜之以丧其躯西施色之美也吴王嗜之以亡其国兹可以为来者之戒诗説隽永云福州岭口有蛤属号西施舌极甘脆其出时天气正热不可致逺吕居仁有诗云海上凡鱼不识名百千生命一杯羮无端更号西施舌重与儿曹起妄情
　　六一居士诗话云郑谷诗名盛于唐末号雪台编而世俗但称郑都官诗其诗多佳句但格不甚髙予为儿时诵之今其集不行于世矣梅圣俞晚年官亦至都官一日防饮刘原父戏之曰圣俞官必止于此坐客皆惊原父曰昔有郑都官今有梅都官也圣俞颇不乐未几圣俞病卒余为序其诗为宛陵集而今人但谓之梅都官一言之谑后遂果然斯可叹也
　　苕溪渔隐曰欧阳永叔宛陵集序晁无咎海陵集序二序皆论诗人之多穷余尝爱之故兹并録宛陵集畧云予闻世谓诗人少逹而多穷夫岂然哉盖世所传诗者多出于古穷人之辞也凡士之蕴其所有而不得施于世者多喜自放于山巅水涯之外见虫鱼草木风云鸟兽之状类往往探其竒怪内有忧思感愤之郁积其兴于怨刺以道羁臣寡妇之所叹而冩人情之难言盖愈穷则愈工然则非诗之能穷人殆穷者而后工也海陵集序畧云文学不足以发身春秋时士大夫显名诸侯人称之至今者皆有他事业举大而任重排难而解纷其用如谷帛药茗而文章者特以縁饰而行之耳战国异是一切趋合抵防无春秋时事业矣而文学尤为不急诗又文学之余事至唐始盛然为之而工不足以取世资故世称少逹而多穷自苏李而下枚数之至唐皆孙樵所论相望于穷者也以其不足以发身而取世资又多穷如此而士或千一好焉惟恐其学之不至营度雕琢防其得意不啻如钟鼎之获顾他好嗜无足以易此者虽数用以得诟病犹不悔曰吾固有得于此也呜呼非诚心好之孰能困而坚往而忘返如此哉
　　苕溪渔隐曰圣俞诗工于平淡自成一家如东溪云野鳬眠岸有闲意老树着花无丑枝山行云人家在何许云外一声鸡春隂云鸠鸣桑叶吐村暗杏花残杜鹃云月树啼方急山房人未眠似此等句须细味之方见其用意也
　　许彦周诗话云圣俞诗句句精錬如焚香露莲泣开磬清鸥迈之类宜乎为欧阳文忠公所称其他古体如朱弦疏越一唱三叹读者当以意求之
　　梅圣俞宠嬖曹氏作一日曲为曹氏也苕溪渔隐曰余阅宛陵集见一日曲味其辞意乃为南阳一娼语离而作然则谨厚者亦复为之耶其曲云妾家邓侯国肯愧邯郸姝世本富缯绮娇爱比明珠十五学组紃未尝开户枢十六失所适姓名倾里闾十七善歌舞使君邀宴娱自兹着乐府不得同罗敷凉温忽荏苒屡接朝大夫相欢不及情何异逄路衢昨日一见郎目色曽不渝结爱从此笃暂隔尤恐踈如何遂从宦去涉千里途郎跨青騘马妾乗白雪驹送郎郎未逺别妾妾仍孤不如水中鳞双双依緑蒲不如云间鹄两两下平湖鱼鸟尚有托妾今谁与俱去去约春华终朝怨日赊一心思杏子便拟见梅花梅花几时吐频搯阑干数东风若见郎重为歌金缕
　　苕溪渔隐曰圣俞云南岭禽过北岭呌髙田水入低田流鲁直云野水自添田水满晴鸠却唤雨鸠归诗意皆相类然鲁直造语有工优于圣俞
　　苏子美
　　苕溪渔隐曰元次山集自释云帯笭箵而画船注云上郎丁下桑荒切竹器也故唐书音训云读作郎桑见结本集音训又音上力丁切下息拯切取鱼笼也盖有平仄两音自释又云能帯笭箵全独保生能学聱【五交切】齖保宗全家声也如此漫乎非邪其语虽协韵然广韵集韵于庚清青三韵中不收此箵字并于上声逈字韵中收之苏子美松江长桥观渔诗鸣榔莫触蛟龙睡举网时闻鱼鳖腥我实宦游无况者拟来随尔帯笭箵黄鲁直雨睛过石塘诗长虹垂地若篆字晴岫插天如画屏耕夫荷锄解袯襫渔父晒网投笭箵秦少游徳清道中还寄子瞻诗丛薄开罗帐沦漪冩镜屏踈篱窥窅窕支港泛笭箵皆于青字韵中押真误也
　　复斋漫録云子美诗云笠泽鲈肥人脍玉洞庭橘熟客分金吕吉甫诗鱼出清波庖脍玉菊含寒露酒浮金吕胜于苏盖人客两字虽无亦可
　　苕溪渔隐曰吴江长桥诗世称三聨子美云云头灔灔开金饼水面沉沉卧防虹杨次公云八十丈虹晴卧影一千顷碧玉无瑕郑毅夫云插天防蝀玉腰阔跨海鲸鲵金背髙永叔谓子美此句雄伟余谓次公毅夫两聨粗豪较以子美之句二公殊少蕴借也
　　山谷云二苏送梁子熙聨句云大荣大辱能生死人【叔才】二物不并以挠厥真【子美】之子病闷肠如车轮【叔才】劳忧到母饥寒着身【子美】世俗卤莽輙置莫亲【叔才】文彩光艶伏不得伸【子美】凄吟哀号酸入四邻【叔才】夜计破午若燕作秦【子美】腹愤轧轧胷竒陈陈【叔才】淮国晚岭吴渠春津【子美】去谢夙蕴归逄故辛【子美】雌火在丑刮凿遯屯【叔才】驾风鞭霆以脱凡鳞【子美】景祐元年仲春子美于蜀纹纸上楷冩字极端劲可爱叔才盖才翁旧字此篇不见于家集略计雄文妙墨流落人间者必千数百纸二苏文章豪健痛快如此潘陆不足吞也复斋漫録云田家汩汩水流浑一树髙花明逺村云意不知残照好却将防雨送黄昏郑毅夫诗也春隂垂野草青青时有幽花一树明晩泊孤舟古祠下满川风雨看潮生苏子美诗也第二句相类然皆清絶可爱
　　石曼卿
　　六一居士诗话云曼卿自少以诗酒豪放自得其气貌伟然诗格竒峭又工于草书笔画遒劲体兼顔栁为世所好余家尝得南唐后主澄心堂纸曼卿为余草书其筹笔驿诗曼卿平生所自爱者至今藏之号为三絶真余家寳曼卿卒后其故人有见之者云恍惚如梦中言我今为神仙也所主芙蓉城欲呼故人往游不得忿然骑一素骡去如飞后又云降于亳州一举子家欲呼举子去不得因留诗一篇与之余亦记举子一聨云莺声不逐春光老花影长随日脚流神仙怪事不可知然其诗颇类曼卿平生语举子不能道也
　　括异志云庆厯中有朝士将晓赴朝见美女三十余人靓妆防服两两并马而行丁度观文按辔于其后朝士惊曰丁素俭约何姬之众耶有一人防后行朝士问曰观文将宅眷何往曰非也诸女御迎芙蓉馆主俄闻丁卒
　　苕溪渔隐曰东坡言世传王逈子髙与仙人周瑶英游芙蓉城元丰元年三月余始识子髙问之信然乃作此诗云芙蓉城中花冥冥谁其主者石与丁珠帘玉案翡翠屏云舒霞巻千娉婷中有一人长眉青炯如防云澹踈星往来三世空錬形竟坐误读黄庭经天门夜开飞爽灵无复白日乗云軿俗縁千劫磨不尽翠被冷落凄余馨因过缑山朝帝廷夜闻笙箫弭节听飘然而来谁使令皎如明月入櫺忽然而去不可执寒衾虚幌风泠泠仙宫洞房本不扄梦中同蹑鳯凰翎径度万里如奔霆玉楼浮空耸亭亭天书云篆谁所铭绕楼飞步髙竛竮仙风锵然韵流铃蘧蘧云开如酒醒芳卿寄谢空丁寕一朝覆水不返瓶罗巾别泪空荧荧春风花开秋叶零世间罗绮纷羶腥此生流浪随沧溟偶然相值两浮萍愿君收视观三庭勿与嘉谷生蝗螟从渠一念三千龄下作人间尹与邢东坡此诗最为流丽故秦太虚与东坡简云素纸一轴敢兾醉后挥扫近文并芙蓉城诗时得把玩以慰驰情许彦周诗话云诗人冩人物态度至不可移易元防之李娃行云髻鬟峩峩髙一尺门前立地看春风此定是娼妇退之华山女诗云洗妆拭面着冠帔白咽红颊长眉青此定是女道士东坡作芙蓉城诗亦用长眉青三字云中有一人长眉青炯如防云淡踈星便是神仙风度




　　渔隐丛话后集巻二十四
　　钦定四库全书
　　渔隐丛话后集卷二十五
　　宋　胡仔　撰
　　半山老人
　　复斋漫録云西清诗话荆公赏花钓鱼诗披香殿上留珠辇太液池边送玉杯都下人以公用柳耆卿太液波翻披香帘卷之句余读唐上官仪初春诗云歩辇出披香清歌临太液乃知荆公取仪诗岂谓柳词邪庾信暮春诗云宜春苑中春巳归披香殿里作春衣长安有宜春宫此又以宜春对披香矣
　　六朝事迹云半山报宁禅寺荆公故宅也其地名白塘旧以地卑积水为患自荆公卜居乃凿渠决水以通城河元丰七年公病愈乃请以宅为寺因赐寺额由城东门至蒋山此半道也故今亦名半山寺陈轩金陵集载荆公半山诗凡十五首苕溪渔隐曰山谷称荆公为半山老人故防胡笳集句云湓城王寅拟半山老人集句胡笳十八拍是也
　　蔡寛夫诗话云荆公尝云诗家病使事太多葢皆取其与题合者类之如此乃是编事虽工何益若能自出已意借事以相发明情态毕出则用事虽多亦何所妨故公诗如董生只为公羊感岂肯捐书一语真桔橰俯仰何妨事抱瓮区区老此身之类皆意与本题不类此真所谓使事也
　　复斋漫録云荆公诗静憇鸠鸣午荒寻犬吠昏学者谓公取唐诗一鸠鸣午寂双燕语春愁之句余尝见东坡手写此诗乃是静憇鸡呜午读者疑之葢不知取唐诗枫林社日鼔茆屋午时鸡
　　陈子髙云庚辰三月十日与关圣渊陈明信集太平寺明信诵介甫三品石句以为介甫善论古今如国亡今日顽无耻自谓当年不与谋后之诗人不复措词矣圣渊云介甫但是融化石笋行旧语且陈亡江总軰皆北靣雠仇岂如此石之耐久邪圣渊及余作诗以反介甫明信终守已说争论纷然日暮罢去诗竟不就后十四年当癸巳寒食重寻昔游羣石巉然固在圣渊明信死巳久矣苕溪渔隐曰子髙三品石诗云临春结绮今何在屹立巉巉终不改可怜江总负君恩白头仍作北朝臣此反介甫诗意也
　　苕溪渔隐曰谜字自鲍照始以字体解释为之井字谜云二形一体四支八头四八二八飞泉仰流干之一九从立无偶坤之二六宛然双宿故介甫用字谜云一月又一月两月共半边上有可耕之田下有长流之川一家有六口两口不团圆
　　艺苑雌黄云予顷与荆南同官江朝宗论文江云前軰为文皆有所本如介甫虎图诗语极遒徤其间有神闲意定始一扫之句为此只是平常语无出处后读庄子宋元君画图有一史后至儃儃然不趋受揖下立因之舍解衣盘礴嬴君曰是真画者也郭象注内足者神闲而意定乃知介甫实用此语也又言杜陵有王十五阁防诗病身虚俊味何幸饫儿童俊味亦有来处本草葫注中云此物煮为羮臛极俊羙除风破冷足为馔中之俊又言韩退之义鱼诗骈首类同条骈首虽是常语然考之周易贯鱼以宫人宠王弼注贯鱼谓五隂骈头相次似贯鱼也退之葢取此又杜诗赠李校书众中每一见使我潜动魄按文选江淹杂体诗序云蛾眉讵同貌而俱动于魄芳草宁共气而皆悦于防则动魄之说杜亦有所本也
　　元城先生语録云仆尝问先生曰神庙必欲变法何也先生曰天下之法未有无弊者祖宗以来以忠厚仁慈治天下至嘉祐末年天下之事似乎舒缓委靡不振当时士大夫亦自厌之多有文字论列至神庙即位富于春秋天姿絶人见两蕃不服及朝廷州县多舒缓不及汉唐全盛时每与大臣论议有怫然不悦之色当时执政从官有识者不敢承当独金陵揣知上意以一身当之以激切奋怒之言发动上心遂以前朝为不治之朝神庙一旦得之以为千载防遇改法之初以天下公论谓之流俗内则太后外则顾命大臣等尚不能回何况台谏侍从州县乎祗增其势耳虽天下之人羣起而攻之而金陵不可动者葢有八字吾友宜记之仆因问八字曰虚名实行强辨坚志当时天下之论以金陵不作执政为屈此虚名也平生行已无少许点涴言者虽欲诬之人主不信此实行也论议人主之前贯穿经史古今不可穷诘故曰强辨前世大臣欲任意行一事或可以生死祸福恐之而回此老实不可动故曰坚志因此八字新法所以必行也故得君之初与主上若朋友一言不合已意则靣折之反覆诘难使人主伏辨乃巳及元丰之初人主之徳巳成大臣尊仰将顺之不暇天容毅然正君臣之分非熙宁之初比也
　　司马文正公日録云介甫初为政每赞上以独断上专信任之苏轼为开封试官策问进士以晋武平吴以独断而克苻坚伐晋以独断而亡齐桓专任管仲而霸燕哙专任子之而败事同而功异何也介甫见之不悦轼弟辙辞条例司言青苖不便介甫尤怒乃定制策登科者不得与馆职皆送审官与合入差遣以轼辙兄弟故也
　　龟山语録云或谓荆公晩年诗多有讥诮神庙处若下注脚尽做得谤讪宗庙他日亦拈得出曰君子作事只是循一个道理不成荆公之徒笺注人诗文防人以谤讪宗庙之罪吾辈也便学他昔王文正公在中书冦莱公在宻院中书偶倒用了印莱公湏勾吏人行遣他日宻院亦倒用了印中书吏人呈覆亦欲行遣文正问吏人汝等且道宻院当初行遣倒印者是否曰不是文正曰旣是不是不可学他不是更不问如今日所罪谤讪宗庙毁谤朝政者自是不是先王之时惟恐不闻其过故许人规諌至如舜求言乃立谤木是真欲人之谤已也书曰小人怨汝詈汝则皇自敬徳葢圣人之于天下常惧夫在已者有所未至故虽小人怨詈亦使人主自反诗三百篇经圣人删过皆可以为后王法今其所言讥诮时君者几半不知当时遭谤讪之罪者几人矣禁止谤讪自出于后世无道之君不是美事何足为法复斋漫録云荆公旣排退之后而喜扬雄故着说以明剧秦非雄所作又为诗以辨之曰岂常知符命何苦自投阁长安诸愚儒操行自为薄谤诮出异已传载因疎畧孟轲劝伐燕伊尹干说亳叩马触兵锋食牛要禄爵史官蔽多闻自古喜穿凿葢以投阁剧秦等事比伊尹干汤伯夷叩马百里奚饭牛为不足信也人之嗜好一有所惑如此然其后又作絶句以咏雄云他年未免投天禄虚为新都着剧秦又古诗云歳晚天禄阁强顔为剧秦者何邪
　　艺苑雌黄云僧惠洪冷斋夜话载介甫诗云春残叶宻花枝少睡起茶多酒盏疎多字当作亲世俗传写之误洪之意葢欲以少对宻以疎对亲予作荆南敎官与江朝宗滙者同僚偶论及此江云惠洪多妄诞殊不晓古人诗格此一聨以宻字对疎字以多字对少字正交股用之所谓蹉对法也
　　复斋漫録云荆公诗日髙青女尚横陈横陈事见相如赋及楞严经云青女者主霜雪之神也故淮南子云至秋三月青女乃出降霜雪髙诱注云青女乃天神青腰玉女主天霜雪荆公以青女为霜于理未当杜子美秋野诗云飞霜任青女乃为尽理梁昭明博山香炉赋云青女司寒红光翳景亦皆为霜雪神矣
　　许彦周诗话云荆公爱看水中影此亦性所好如秋水泻明河迢迢藕花底又桃花诗云晴江春涨緑周遭俯视红影移渔舠皆观其影也其后云攀条弄芳畏腕脱巳见黍雪盘中毛事见家语
　　复斋漫録云前軰以荆公诗功谢萧规惭汉第恩同隗始诧燕台以台为失史记云为隗改筑宫而师事之然太白诗云何人为筑黄金台然则承袭之误其来久矣艺苑雌黄云予与乡人翁行可同舟泝汴因谈及诗行可云介甫善下字如荒埭暗鸡催月晓空场老雉挟春骄下得挟字最好如孟子挟贵挟长之挟子谓介甫又有紫苋凌风怯苍苔挟雨娇陈无已有寒气挟霜侵败絮賔鸿将子度微明其用挟字亦与前一聨意同苕溪渔隐曰王驾晴景云雨前初见花间蕋雨后兼无叶底花蛱蝶飞来过墙去应疑春色在邻家此唐百家诗选中诗也余因阅荆公临川集亦有此诗云雨来未见花间蕋雨后全无叶底花蜂蝶纷纷过墙去却疑春色在邻家百家诗选是荆公所选想爱此诗因为改七字使一篇语工而意足了无镵斧之迹真削鐻手也四六谈麈云荆公在金陵有中使传宣抚问并赐银盒茶药令中外各作一表旣具藁无可于公意公乃自作今见集中其词云信使恩言有华原隰寳奁珍剂增贲丘园葢五事见四句中言约而意尽众以为不及也司马文正公日録云介甫在朝每有中使宣召及赐予所赠之物常倍旧例隂结内侍都知张若水押班蓝元振因能固上之宠上使中使二人潜察府界青苖还皆言民便之故上坚行不疑
　　复斋漫録云乌石岗距临川三十里荆公外家呉氏居其间故诗云不知乌石岗边路到老相寻得几回盐歩门在荆公旧居之前故诗云曲池丘墓心空折盐歩庭闱眼欲穿临川郡学在州治之东城隅之上其门庭之间有池不广而旱暵不竭世传以为王右军墨池每当贡士之歳或见墨汁防滴如泼出于水靣则次春郡人必有登科者荆公送和甫奉使江南诗为我聊寻逸少池皆纪实也
　　复斋漫録云陈无已诗话谓平甫以杨蟠金山诗为庄宅牙人语解量四至诗云天末楼台横北固夜深灯火见扬州然余观荆公金山诗前四句亦类此天末海门横北固烟中沙防似西兴巳无船舫犹闻笛远有楼台祗见灯苕溪渔隐曰平甫游金山诗云北固山连三楚尽中水入九江深平甫讥杨蟠诗反自作此等语何也
　　复斋漫録云平甫年十三登滕王阁赋诗云滕王平日好追游髙阁依然枕碧流胜地几经兴废事夕阳偏照古今愁城中树宻千家市天际人归一叶舟极目烟波吟不尽西山重叠乱云浮时郡守张侯见而异之为啓宴张乐于其上其后建中靖国元年其女识之于石云平甫元丰初以交郑侠遂废于家作诗云三见齐王不一言湏知自古致君难纷纷齐虏夸迂濶口舌从来易得官
　　复斋漫録云刘禹锡嘉话谓唐延英殿即灵芝殿也谓之小延英余见云斋广録载平甫熙宁六年冬直宿崇文院梦有人邀至海上见海中宫殿甚盛其中乐作题其宫曰灵芝平甫有诗纪之畧云万顷波涛木叶飞笙箫宫殿号灵芝则灵芝之号不特世间也余又观平甫女名茂者石刻云曾子固旧有梦纪以述其事然子固之文世竟无蓄之者
　　东臯杂録云荆公在钟山兴国寺见一尼入寺使蔡天啓集句嘲之云不住薫炉换好香为他人作嫁衣裳因过竹院逢僧话始觉空门气味长又集句咏百行池鱼云门前流水清粼粼赤鲤腾出如有神君欲钓鱼湏远去慎勿近前丞相嗔
　　许彦周诗话云钟山有一诗云当年睥睨此山阿欲恋红楼贮绮罗今日重来无一字却骑羸马下坡陀此王雱诗雱讦直不为荆公所喜然此诗实可传也
　　贺方回
　　复斋漫録云方回词有雁后归云巧剪合欢罗胜子钗头春意翩翩艶歌浅笑拜娇然愿郎宜此酒行乐驻华年未至文园多病客幽襟凄断堪怜旧游梦挂碧云边人归落雁后思发在花前山谷守当涂方回过焉人日席上作也腔本临江仙山谷以方回用薛道衡诗故易以雁后归云唐刘餗传记云隋薛道衡聘陈作人日诗曰入春才七日离家巳二千南人嗤之及云人归落雁后思发在花前乃曰名下无虚士














　　渔隐丛话后集卷二十五
　　钦定四库全书
　　渔隐丛话后集卷二十六
　　宋　胡仔　撰
　　东坡一
　　东坡云余在頴州梦至一官居人物与俗无异而山川清远有足乐者顾视堂上榜曰仇池觉而念之仇池武都氐故地杨难当所保余何为居之明日以问客客有赵令畴徳麟者曰何为问此此乃福地小有洞天之附庸也杜子美诗云万古仇池穴潜通小有天神鱼人不见福地语真传近接西南境长怀十九泉何时一茆屋送老白云边他日工部侍郎王钦臣仲至谓余曰吾尝奉使过仇池有九十九泉万山环之草木鲜丛可以避世如桃源也
　　苕溪渔隐曰东坡送范景仁游洛中诗藓书标洞府松葢偃天坛注云欧阳永叔尝游嵩山日暮于絶壁上见苔藓成文云神清之洞明日复寻不见又六一居士集有戏占唐山隐者诗我昔曾为洛阳客偶向岩前坐盘右四字丹书万仞崖神清之洞楼台葢纪此事余谓二公人物文章俱为天下第一自是神仙中人应居紫府阆苑固宜所梦所见之异也
　　苕溪渔隐曰子由作子瞻墓志云公谪黄州幅巾芒屦与田夫野老相从溪谷之间筑室于东坡自号东坡居士
　　元城先生语録云士大夫只看立朝大节如何若大节一亏则虽有细行不足赎也东坡立朝大节极可观才意迈峻惟已之是信在元丰则不容于元丰人欲杀之在元祐则虽与老先生议论亦有不合处非随时上下人也
　　苕溪渔隐曰余观子瞻墓志云元祐二年君实方议改免役为差役差役行于世法久多弊编户充役不习官府吏虐使之多以破产而狭乡之民或有不得休息者先帝知其然故为免役君实为人忠信有余而才智不足知免役之害而不知其利欲以差役代之方差官置局公亦与其选独以实告而君实始不悦矣尝见之政事堂条陈不可君实忿然公曰昔韩魏公刺陜西义勇公为谏官争之甚力魏公不乐公亦不顾某昔闻公道其详岂今日作相不容某尽言邪君实笑而止公知言不用乞补外不许君实始怒有逐公意防其病卒乃巳艺苑雌黄云东坡端午帖子皇帝阁云微凉生殿阁习习满皇都试问吾民愠南风为解无原其意葢欲圣君推南风之徳以及于黎庶也唐文宗与柳公权聨句东坡以为公权有美而无箴因续四句其作端午帖子用此意也然洪驹父谓公权巳含箴规之意虽不必续可也故吕氏家塾广记云说者谓公权有讽諌之意以文宗乐广厦之凉而不知路有暵死也此语良是观公权尝以笔谏葢造次不忘纳君于善者岂于此而无箴邪又陈辅之以殿桷生余凉此两字有功于脩辞予谓辅之此语无甚意义今世所传多只用公权旧语故东坡诗微凉生殿阁习习满皇都又云卧闻踈滴梧桐雨独咏微凉殿阁风不闻有殿桷余凉之说
　　苕溪渔隐曰东坡所记汤泉秦州之骆谷渝州之陈氏山居与秦君之所赋东坡及匡庐汝水尉氏骊山后谪居惠州游白水山佛迹岩浴于汤泉共有其八矣余之所见新安之黄山闽中之劒浦亦有其二矣苐汤泉多作硫黄气浴之则袭人肌肤惟骊山是礜石泉李贺诗云华清源中礜石汤徘徊百凤随君王黄山是硃砂泉图经云黄山旧名黟山黟山东峰下有硃砂汤泉热可防茗春时即色微红昔人题诗云三十六峰髙倚天瑶台金阙贮神仙嵩阳若与黄山比犹少灵砂一道泉葢为是也余尝谓汤泉其理不可致诘故东坡白水山汤泉诗云积火焚大槐蓄油灾武库惊燃丞相井疑浣将军布自怜耳目隘未测隂阳故鬱攸火山裂觱沸汤泉注岂惟渴兽骇坐使痴儿怖安能长鱼鼈仅可燖狐兔山中惟木客户外时芒屦虽无倾城浴幸免亡国污唐子西汤泉记云佛迹院中涌二泉其东所谓汤泉其西雪如也二泉相去歩武间而东泉热甚殆不可触指以西泉解之然后调适可浴意山之出二泉专为浴者计哉或说炎州地性酷烈故山谷多汤泉或说水出硫黄地中即温初不问南北今临潼汤泉乃在正西而炎州余水未必皆热则地性之说固巳失之然以硫黄置水中水不能温则硫黄之论亦未为得吾意汤泉在天地间自为一类受性本然不必有待然后温也凡物各求其类而水性尤耿介得其类则虽千万里而伏流相通非其类则横絶径过十字旁午而不相入故二泉之间不能容寻常而炎凉特异如此葢亦无足怪者吹气为寒呵气为温而同出于一口此其证也
　　六朝事迹云建康圣汤延禅寺隷汤山下旧有汤泉十所今存者六唐徳宗时韩滉为浙江观察使滉小女有恶疾浴于汤应时而愈乃以女妆奁建精舍于汤山之右
　　艺苑雌黄云吟诗喜作豪句湏不畔于理方善如东坡观崔白骤雨图云扶桑大茧如瓮盎天女织绡云汉上往来不遣凤啣梭谁能鼓臂投三丈此语豪而甚工石敏若咏雪诗有燕南雪花大于掌氷柱悬檐一千丈之语豪则豪矣然安得尔髙屋邪虽豪觉畔理或云咏雪非敏若诗见鲍钦止夷白堂小集苕溪渔隐曰东坡集载此诗是题赵令晏崔白大图幅径三丈故云往来不遣凤啣梭谁能鼓臂投三丈可谓善造语能形容者也画品中止有李营丘骤图从无崔白者兼东坡此诗又云人间刀尺不敢裁丹青付与濠梁崔风蒲半折寒雁起竹间的皪横江梅乃是崔白冬景图艺苑以为骤雨图误矣余又观李太白北风行云燕山雪花大如席秋浦歌云白发三千丈其句可谓豪矣奈无此理何如秦少游秋日絶句连卷雌蜺拱西楼逐雨追晴意未休安得万籹相向舞酒酣聊把作纒头此语豪而且工复斋漫録云送顾子敦诗人间一好汉谁是张长史旧史张柬之为荆州长史则天问狄仁杰曰安得一好汉用之狄因荐柬之新史易好汉为竒男子
　　苕溪渔隐曰余阅旧史云则天问仁杰曰朕要一好汉仕使有乎仁杰曰荆州长史张柬之其人虽老真宰相才也温公通鉴云太后尝问仁杰朕欲得一佳士用之新史云武后谓仁杰曰安得一竒士用之孙之翰唐史论断云武氏问仁杰曰我要一好人任使并不云竒男子复斋误矣
　　东臯杂録云顾子敦肥伟号顾屠故东坡送行诗有磨刀向猪羊之句以戏之又尹京时与从官同集慈孝寺子敦凭几假寐东坡大书案上曰顾屠肉案同防皆大笑又以三十钱掷案上子敦惊觉东坡曰且快片批四两来
　　复斋漫録云内翰顾子敦身体魁伟与山谷同在馆中夏多昼寝山谷俟其耳热熟寐即于子敦胸腹间写字子敦苦之一日据案而寝旣觉曰尔亦无如我何及还舍夫人诘其背字脱衣观之乃山谷所题诗云緑暗红稀出凤城暮云楼阁古今情行人莫听宫前水流尽年光是此声此乃市廛多用此语以文背故山谷因以为戏
　　东臯杂録云东坡善嘲谑以吕微仲丰硕每戏曰公真有大臣体坤六二所谓直方大也后拜相东坡当制有云果艺以达有孔门三子之风直方而大得坤爻六二之动又尝谒微仲值其昼寝久之方见便坐昌阳盆畜一緑龟坡指曰此易得耳唐庄宗时有进六目龟者敬新磨献口号云不要閙不要閙听取龟儿口号六只眼儿睡一觉抵别人三觉微仲不悦
　　苕溪渔隐曰送小本禅师赴法云云是身如浮云安得限南北此二句乃老杜别赞上人诗中全语岂偶然用之邪题碧落洞诗云小语辄响荅空山白云惊此语全类李太白今印本误作自雷惊不惟无意味兼与上句重叠也后自岭外归次韵江晦叔诗云浮云时事改孤月此心明语意髙妙参禅悟道之人吐露胸襟无一毫窒碍也
　　东坡元丰五年十二月十九日东坡生日也置酒赤壁矶下踞髙峰俯鹘巢酒酣笛声起于江上客有郭石二生颇知音谓坡曰笛声有新意非俗工也使人问之则进士李委闻坡生日作新曲曰鹤南飞以献呼之使前则青巾紫裘腰篴而巳旣奏新曲又快作数弄嘹然有穿云裂石之声坐客皆引满醉倒委袖出嘉纸一幅曰吾无求于公得一絶句足矣坡笑而从之诗曰山头孤鹤向南飞载我南游到九嶷下界何人也吹笛可怜时复犯龟兹
　　苕溪渔隐曰西清诗话云余尝观唐人西域记言龟兹国王与臣庶知乐者于大山间听风雨之声均节成音后翻入中国如伊州凉州甘州皆龟兹至也又学林新编云前汉地里志上郡有龟兹县应劭注曰龟兹音丘慈某案字书龟居逵切又居求切葢居求音鸠亦收在鸠字韵中然则龟兹当音鸠慈而应劭音龟作丘者于字书居求切误调入丘音也其余史书并音龟兹作丘慈实应劭唱其误耳番夷名号有它音不读如本字故可汗音榼寒阏氏音烟支谷蠡音禄黎狝氏音权精浩亹音阁门畨汗音盘寒允吾音鈆牙先零音铣怜冐顿音墨特凡此皆变为它音诸名山藏及各书亦不载者苕溪渔隐曰后山诗话谓退之以文为诗子瞻以诗为词如敎坊雷大使之舞虽极天下之工要非本色余谓后山之言过矣子瞻佳词最多其间杰出者如大江东去浪淘尽千古风流人物赤壁词明月几时有把酒问青天中秋词落日绣帘卷庭下水连空快哉亭词乳燕飞华屋悄无人桐隂转午初夏词明月如霜好风如水清景无限夜登燕子楼词楚山脩竹如云异材秀出千林表咏笛词玉骨那愁障雾冰肌自有仙风咏梅词东武南城新堤固涟漪初溢宴流杯亭词冰肌玉骨自清凉无汗夏夜词有情风万里卷潮来无情送潮归别参寥词缺月挂疎桐漏断人初静秋夜词霜降水防収浅碧鳞鳞露远洲【阙】　　凡此十余词皆絶去笔墨畦径间直造古人不到处真可使人一唱而三叹若谓以诗为词是大不然子瞻自言平生不善唱曲故间有不入腔处非尽如此后山乃比之敎坊司雷大使舞是何每况愈下葢其谬耳
　　复斋漫録云肉芝诗序曰顷在京师有凿井得如婴儿手以献者臂指皆具肤理如生余闻之隐者曰此肉芝也与子由烹而食之按仙传拾遗载进士萧靖之掘地得物类人手肥嫩色微红烹食之后遇异人曰尝食仙药因告之曰肉芝食之者多寿何东坡忘此邪
　　复斋漫録云万松亭在关山始麻城县令张毅植万松于道用以庇行者且以名其亭云未十年而松之存者十不及三四东坡元丰二年谪居黄州过而赋诗云十年种木百年规好徳无人助我仪县令若同仓庾氏亭松应长子孙枝天公不赦斧斤厄野火解怜冰雪姿为问几株能合抱慇懃记取角弓诗崇宁以还坡文方禁故诗碑不复见而过往题咏者不可胜纪鄱阳倪左司涛伤之以诗云旧韵无仪字苍髯有恨声谓此也苕溪渔隐曰柳子厚王介甫以道傍大松人多取以为用各以诗惜之子厚意虽自谓语反成晦不若介甫语显而意适也子厚云孤松停翠葢托根临广路不以险自防遂为明所误介甫云虬甲龙髯不可攀亭亭千尺防南山自嗟无地逃斤斧岂愿争明爝火间余顷过衡岳夹道古松最盛正有此患虽岳祠相近官不能禁也苕溪渔隐曰吾家有二画马乃陆远所摹伯时旧本其一则子瞻诗龙膺豹股头八尺奋迅不受人间羁其一则黄鲁直诗西河聨作蒲萄锦目光夹镜耳卓锥止哦此二诗虽不见画图当如支遁语道人怜其神俊也复斋漫録云明皇杂録言上所乘马有玉花騘照夜白又异人録言玉花騘者以其靣白故又谓之玉面花骢故杜子美丹青引云先帝天马玉花騘画工如山貌不同观曹将军画马图歌云曾貌先帝照夜白龙池十日飞霹雳苕溪渔隐曰李伯时亦尝画照夜白图蔡天啓题诗云天上房星不下来连山蒭粟饱驽骀龙姿逸驾飞腾尽頼尔毫端力挽回畧似坡云
　　复斋漫録云东坡笔记谓李将军思训作明皇摘图嘉陵山川帝乘赤骠起三騣与诸王嫔御十数骑出飞仙岭下初见平陆马皆若惊而帝马见小桥不进正作此状不知三騣谓何今乃见岑参诗有卫尚书赤骠马歌云赤髥胡雏金剪刀平时剪出三騣髙乃知唐御马多剪治而三騣其餙也以上皆东坡说也余读白乐天诗云舞衣裁两叶马鬛剪三花杨巨源观打毬诗云玉勒回时露赤汗花騣分处拂红缨严维作勅命赐宁王马诗亦有云镜防黄金眼花开白雪騣何东坡独忘乐天等诗邪余又尝见小说言开元天寳间世尚轻肥多爱三花餙马郭若虚家藏韩干画贵戚阅马图中有三花马苏大参家有韩干画三花御马晏元献家张一画虢国出行图其上亦有三花马葢三花马剪騣为三辫耳
　　苕溪渔隐曰东坡题伯时画马云龙眠胸中有千驷议者谓讥其无徳而称余意其不然如文与可善作墨竹故和筼筜谷云料得清贫馋太守渭濵千畆在胸中岂亦是讥之邪又山谷咏伯时虎脊天马图亦云笔端那有此千里在胸中葢言画马之妙得之于心应之于手若轮扁之斵轮也
　　复斋漫録云山谷次韵子瞻和子由观韩干马因论伯时画天马云曹霸弟子沙苑丞喜作肥马人笑之李侯论干独不尔妙画骨相遗毛皮翰林评书乃如此贱肥贵瘦渠未知葢谓东坡尝作孙莘老墨妙亭诗云峄山传刻典刑在千载笔法留阳冰杜陵评书贵痩硬此论未公吾岂凭短长肥痩各有态玉环飞燕谁敢憎意属此也
　　苕溪渔隐曰山谷题伯时天育骠骑图云明窻盘礴万物表写出人间真乘黄邂逅今身犹姓李可非前世江都王山谷用此事于伯时尤为亲切姓与艺皆同也江都王画马今犹有存者陈去非尝防以小诗云天上房星空不动人间画马亦难逢当年笔下千金鹿此日窻前八尺龙
　　麈史云古之善作诗者工用人语浑然若出于已予于李杜见之顔延年赭白马赋云旦刷幽燕昼秣荆越子美骢马行云昼洗湏腾泾渭深夕趋可刷幽并夜太白天马歌云鸡鸣刷燕晡秣越皆出于顔赋也退之云李杜文章在光熖万丈长信哉
　　许彦周诗话云老杜作曹将军丹青引云一洗万古凡马空东坡观呉道子画壁诗云笔所未到气巳吞吾不得见其画矣斯评也二公之句各可以当之
　　复斋漫録云老杜赠曹将军霸诗云开元之中尝引见承恩数上南薫殿凌烟功臣少顔色将军下笔开生靣良相头上进贤冠猛将腰间大羽箭褒公鄂公毛发动英姿飒爽来酣战鄂公谓尉迟敬徳褒公谓段志也故东坡赠写真何充诗云黄冠野服山家客意欲置我山岩中勋名将相今何限往写褒公与鄂公葢用此也鲍钦止亦作谢传神蔡景直云驰誉丹青有古风笔端及我未宜蒙云台麟阁遥相望往写褒公与鄂公用东坡语尤为无功
　　东观余论云阁中集名画记唐志皆作韦鶠子美有韦偃画马诗偃当作鶠葢传写之误曹将军画马神胜形韩丞画马形胜神鶠从容二人间苐笔格差不及耳






　　渔隐丛话后集卷二十六
　　钦定四库全书
　　渔隐丛话后集卷二十七
　　宋　胡仔　撰
　　东坡二
　　复斋漫録云古乐府张正见雉子斑云惟当渡弱水不怯如臯箭毛处约雉子斑云能使如臯路相迎巧笑间葢用贾大夫事耳而黄朝英缃素杂记乃谓东坡错用如臯事故云不向如臯闲射雉归来何以得卿卿葢承古乐府之误耳若潘安仁射雉赋云昔贾氏之如臯试解顔之一笑山谷南园记云可尽记子之言我将镵之南园之石他日御以如臯虽不获雉尚期一笑哉若二公者真可谓得传意
　　复斋漫録云虢国夫人夜游图诗当时亦笑张丽华不知门外韩擒虎葢全用小杜台城曲两句云门外韩擒虎楼头张丽华凡此取陈后主张贵妃名丽华尤见宠幸隋遣韩擒虎平陈后主与丽华俱被収今之坡诗为误作潘丽华遂致黄朝英缃素杂记以东坡为误葢彼不记小杜诗也
　　艺苑雌黄云前汉龚遂传有令民种一百本薤五十本葱之说坡和段逢诗云细思种薤五十本大胜取禾三百防则误以一百本为五十本矣陈孔章为袁绍檄豫州又言曹操之罪云特置发丘中郎摸金校尉所过隳突无骸不露游圣女山诗云纵令司马能镵石奈有中郎解摸金则误以校尉为中郎矣卢氏杂说郑余庆召亲朋呼左右曰处分厨家烂蒸去毛莫抝折项诸人以谓蒸鹅鸭良久就食毎人前粟米饭一盂烂蒸葫芦一枚赠陈季常诗曰不见卢怀慎蒸壶似蒸鸭则又以郑余庆为卢怀慎雪诗押檐字一聨云败屦尚存东郭指飞花又舞谪仙檐东郭指正用雪事出史记滑稽传谪仙檐葢取李太白诗所谓飞花送酒舞前檐者即无雪事矣赠王子直诗云水底笙歌蛙两部山中奴隷橘千头谁不爱其语之工然南史孔徳彰门庭之内草莱不剪中有蛙鸣或问之曰欲为陈蕃乎曰我以此当两部鼔吹何必效蕃即无笙歌之说次韵滕元发寄诗云坐看青丘吞泽芥自惭黄潦荐溪苹按子虚赋云秋田乎青丘徬徨乎海外吞云梦者八九于其胷中曾不蔕芥蔕芥刺鲠也非草芥之芥西湖诗亦有青丘巳吞云梦芥之说皆非也
　　谷庵铭云孔公之堂名虚白苏子堂后作圆屋堂虽白矣庵自黒知白守黒名曰谷老子曰知其雄守其雌为天下谿知其白守其黑为天下式知其荣守其辱为天下谷然则知白守黑不可谓之名曰谷也又诗中言宋广平为铁心夏仲御为木肠亦皆与本处不合
　　复斋漫録云玉仙观在京城东南宣化门七八里间仁宗时陈道士所脩葺花木亭台四时游客不絶东坡诗所谓玉仙洪福花如海是也和徐积诗杀鸡未肯邀季路裹饭应湏问子来按庄子书子祀子舆子犁子来四人相与为友然无裹饭之事庄子书又载子舆子桑友而霖雨十日子舆曰子桑殆病矣裹饭而往食之方知裹饭者子舆子桑非子来也东坡此诗为误观退之赠崔立之诗云昔者十日雨子来寒且饥其友名子舆忽然忧且思褰裳触泥水裹饭往食之好事漆园吏书之存雄辞然其失自退之矣
　　艺苑雌黄云老杜房公池鹅诗凤凰池上应回首为报笼随王右军山谷题刘将军画鹅诗还似山隂书罢举羣驱向王家而前軰诗又有鹅费羲之墨书罢笼鵞去数纸尚可博白鹅山隂不见换鹅经白鹅曾换右军书皆不斥言所书者何经西清诗话载李白诗山隂道士如相访为写黄庭换白鹅考之晋史逸少所写乃道徳经非黄庭也太白葢误用此事比观梅圣俞谢宋元宪赠鹅诗昔居凤池上曾食凤池萍乞与江湖去从敎飬素翎不同王逸少辛苦写黄庭圣俞此语岂亦承太白之误欤又观白氏六帖所载亦言黄庭经则古人误用此事非独太白为然也苕溪渔隐曰吕居仁寄朱希真诗云主人鹅可换更为写黄庭亦沿袭误用也余谓太白又有诗云扫素写道经笔精妙入神书罢笼鹅去何曽别主人则又谓道徳经矣
　　东观余论云世传黄庭经为逸少书仆尝考之非也按陶隐居真诰翼真检论上清真经始末云晋哀帝兴宁二年南岳魏夫人所授弟子司徒公府长史杨君使作字写出以传防军长史许君及子上计掾以付子黄民民以传孔防后为王兴先窃写之度江飘沦惟有黄庭一篇得存葢此经也仆按甲子歳逸少以晋穆帝升平五年卒是年歳在辛酉后二年即哀帝兴宁二年始降黄庭于世安得逸少预书之又案梁虞龢论书表云山隂昙村飬鹅道士谓羲之曰久欲写河上公老子缣素早办而无人能书府君若能自屈书道徳经两章便合羣以奉于是羲之便停半日为写毕擕鹅去而晋书本传亦着道士云为写道徳经当举羣相赠耳初未尝言写黄庭也以二书考之即黄庭非逸少书无疑然陶隐居与梁武帝啓云逸少有名之迹不过数首黄庭劝进告誓等不审犹有存否葢此啓在着真诰前殆未之考证耳至唐张怀瓘作书帖云乐毅黄庭但得几篇即为国寳遂误以为逸少书李太白承之作诗山隂道士如相访为写黄庭换白鹅茍欲随之耳初未尝考之而韩退之苐云数纸尚可博白鹅而不云黄庭岂非觉其谬欤
　　苕溪渔隐曰世传黄庭经乐毅论遗敎经兰亭序皆为王防稽书余观诸公评论各有区别今悉着于篇葢欲其知是否耳永叔云黄庭经二篇皆不著书人姓名余初得石本巳爱其不俗遂録之旣而又得前本于殿中丞裴造造好古君子也自言藏此本数世矣世传王羲之尝写黄庭经此岂其遗法欤鲁直云黄庭经王氏父子书皆不可复见小字残缺者云是永禅师书旣刓缺亦难辨真伪差大者是呉通微书字形差长而痩劲笔圆胜徐浩书也二公虽不明言黄庭经为王防稽书然亦疑似其语葢牵于世俗之传故耳永叔云乐毅论石在高绅学士家绅死好事者往往就阅或模传其本其家秘藏渐为难得后其子弟以其石质钱于富人家而富人家失火遂焚其石今无复石本矣金石録云集古録言乐毅论石巳焚之非也元祐间故郎官赵竦常挈石随行巳断裂用木匣贮之沈存中云王羲之书旧传惟乐毅论乃羲之亲书于石其他皆纸素所传唐太宗裒聚二王墨迹惟乐毅论是石本其后随太宗入昭陵朱梁时耀州节度使温韬发昭陵得之后传人间或云公主以伪本易之元不曾入圹本朝藏髙绅学士家皇祐中绅之子安世为钱塘主簿乐毅论犹在予尝见之时石已破缺末后独有一海字者是也后十余年安世在苏州石巳破为数片以铁束之安世亡不知所在或云苏州一富家得之今之乐毅论皆其摹本也鲁直云乐毅论旧石刻轶其半者字痩劲无俗气后有人复刻此断石文摹传失真多矣其完书者是国初翰林侍书王着写用笔圆熟亦不易得如富贵人家子弟非无福气但病在韵耳观此则乐毅论时所珍爱如此但旧本今难得耳永叔云遗敎经相传云羲之书伪也葢唐世写经手所书耳唐时佛书今在者大抵书体皆类此苐其精粗不同耳近有得唐人所书经题其一云薛稷一云僧行敦皆与二人所书不类而与此颇同即知写经手所书也然其字亦可爱子瞻云欧公言遗敎经非逸少笔以其言观之信不妄然自逸少在时小儿乱真自不解辨况数百年后传刻之余而欲必其真伪难矣顾笔画精稳自可为师法鲁直云遗敎经不知何世何人书或曰右军书黄庭坚曰吾评此书在楷法中小不及乐毅论耳清劲方重葢度越萧子云数等顷见瘗鹤铭大字右军书其胜处乃不可名貌以此观之良非右军笔画也则诸公之论如此其遗敎经非王防稽书审矣永叔云兰亭脩禊序世所传本尤多而皆不同葢唐数家所临也其转相传摹失真弥远然时犹有可喜处岂其笔法或得其一二邪想其真迹宜如何也世言真本葬在昭陵唐末之乱昭陵为韬所发其所藏书画皆剔取装轴金玉而弃之于是魏晋传授以来诸贤墨迹遂复流落于人间太宗时搜访所得集为十卷俾摹传之数以分赐近臣今公卿家有法帖是也然独兰亭真本巳失故不得列于法帖以传子瞻云唐太宗访晋人书自二王以下仅千轴兰亭文以玉匣葬昭陵世无复见故孙莘老咏墨妙亭诗云兰亭茧纸入昭陵世间遗迹犹龙腾鲁直云王右军禊饮序草号称最得意书宋齐以来似藏在秘府士大夫间未闻称述岂未经大盗兵火时葢有墨迹在兰亭右者及萧氏宇文焚荡之余千不存一永师晩出其妙迹惟有兰亭故为虞禇軰道之所以太宗求之百方期于必得其后公私相盗今竟失之书家晚得定武石本葢彷佛存古人笔意耳又云兰亭序草王右军平生得意书也反复观之畧无一字一笔不可人意摹写或失之肥痩亦自成妍要各存之以心防其妙处耳余性亦嗜古刻所得兰亭序亦数本肥痩不同并存之聊为佳玩洪庆善顷知宪江左以黄庭经乐毅论见遗残缺过半云得之鄱阳余观秘阁旷帖有此二刻皆完好无一字残缺则知此为旧本矣艺苑雌黄云古人诗押字或有语颠倒而于理无害者如韩退之以参差为差参以玲珑为珑玲是也比观王逢原有孔融诗云虚云座上客常满许下惟闻笑习脂黄鲁直有和荆公西太一宫六言诗云啜羮不如放麑乐羊终愧巴西按后汉史有脂习而无习脂有秦西巴而无巴西岂二公之误邪汉臯诗话云字有颠倒可用者如罗绮绮罗图画画图毛羽羽毛白黑黑白之类方可纵横惟韩愈孟郊軰才豪故有湖江白红慨慷之句后人亦难仿之若不学矩歩而学奔逸诚恐麟麒凰凤木草川山之句纷然矣
　　复斋漫録云韩子苍言作语不可太熟亦湏令生近人论文一味忌语生往往不佳东坡作聚远楼诗本合用青江緑水对野草闲花以此太熟故易以云山烟水此深知诗病者予然后知陈无巳所谓宁拙毋巧宁朴毋华宁粗毋弱宁僻毋俗之语为可信
　　许彦周诗话云季父仲山在扬州时事东坡先生闻其敎人作诗曰熟读毛诗国风与离骚曲折尽在是矣仆尝谓此语太髙后年齿益长乃知东坡之善诱人也复斋漫録云钱穆父试贤良对策日东坡晚往迓其归置酒相劳各举为文穆父得傀儡除镇南军节度使制首句云勤劳王家出入幕府东坡见此两句大加叹赏葢世以傀儡起于王家也
　　师友谈苑云东坡令门人軰作人不易物赋或戏作曰伏其几而袭其裳岂惟孔子学其书而戴其防未是苏公葢当时士大夫仿东坡桶髙檐短防名曰子瞻様焉因言之公笑曰近扈从燕醴泉观优人以相与自夸文章为戏者一优曰吾之文章汝軰不可及也众优曰何也汝不见吾头上子瞻乎上为解顔顾公久之
　　艺苑雌黄云予与潘伯龙食榧子乃言诸处榧皆不及玉山者予方悟东坡诗有彼美玉山果粲为金盘实之语恐是上饶玉山县潘云玉山地名在婺之东阳县所生榧子香脆过它处予考集韵榧字注云木名有实出东阳诸郡而本草榧实注亦云今出东阳诸郡
　　东坡云无事静坐便觉一日似两日若能处置此生常似今日得年至七十便是百四十歳人世间何药能有此効旣无反恶又省药钱此方人人収得但苦无好汤使多咽不下坡题息轩诗云无事此静坐一日如两日若活七十年便是百四十正此意也苕溪渔隐曰余连蹇选调四十年在官之日少投闲之日多固能知静坐之味矣苐向平婚嫁之志未毕退之啼号之患方剧正所谓无好汤使多咽不下也
　　苕溪渔隐曰吴兴泽国也春夏之交地尤卑湿仍多蚊蚋子瞻作守日有诗云风定轩窻飞豹脚雨余栏楯上蜗牛真纪实也旧说秦州西溪濵海多蚊范文正为监塩题诗云饱去樱桃重饥来柳絮轻但知离此去莫要问前程想与呉兴同患也
　　龟山语録云因论苏明允衡书权书观其著书之名巳非岂有山中逸民立言垂世乃汲汲于用兵如此所见安得不为荆公所薄曰大苏以当时不去二冦之患则天下不可为又其审敌篇引晁错说景帝削地之策曰今日夷狄之势是亦七国之势其意葢欲扫荡二冦然后致太平且曰才以用兵为事只见骚扰何时是天下息肩时节以仁宗之世视二冦岂不胜如战国时然而孟子在战国时所论全不以兵为先岂以崇虚名而受实弊乎亦必有道矣
　　苕溪渔隐曰龟山谓老苏为荆公所薄余观张安道作老苏墓表老苏亦自鄙荆公葢道不同不相为谋宜其矛盾如此墓表云嘉祐初王安石名始盛党友倾一时其命相制曰生民以来数人而巳造作语言至以为几于圣人欧阳脩亦与之善劝先生与之游而安石亦愿交于先生先生曰吾知其人矣是不近人情者鲜不为天下患安石之母死士大夫皆吊之先生独不往作辨奸论一篇当时见之者多不谓然曰嘻其亦太甚矣先生旣殁三年之后而安石用事其言乃信
　　苕溪渔隐曰题呉江三贤堂内陆龟蒙诗云千首文章二顷田囊中未有一钱看却因飬得能言鸭惊破王孙金弹丸谈苑云陆龟蒙居笠泽有内飬自长安使杭州舟经舍下弹緑头鸭龟蒙遽从舍出大呼云此緑鸭有异善人言适将献天子今将此死鸭以诣官内飬少长宫禁信然厚以金帛遗之因徐问龟蒙曰此鸭何言龟蒙曰常自呼其名内飬愤且笑龟防还其金曰吾戏耳苕溪渔隐曰游道塲山何山诗云白水田头问行路小溪深处是何山高人读书夜达旦至今山鹤鸣夜半汪彦章何山何氏书堂记云寺有何氏书堂图记相承以何氏为晋何楷楷尝读书此山后为吴兴太守以其居为寺而名其山
　　许彦周诗话云燕燕于飞差池其羽之子于归远送于野瞻望弗及泣涕如雨此真可泣鬼神矣张子野长短句云眼方不知人远上溪桥东坡送子由诗云登髙回首坡垅隔惟见乌防出复没皆远绍其意











　　渔隐丛话后集巻二十七
　　钦定四库全书
　　渔隐丛话后集卷二十八
　　宋　胡仔　撰
　　东坡三
　　东坡云黄州西山麓斗入江中石色如丹传云曹公败处所谓赤壁者或曰非也曹公败归由华容路路多泥泞使老弱先行践之而过曰刘公智过人而见事迟华容夹道皆葭苇若使纵火吾无遗类矣今赤壁少西对岸即华容镇庶几是也然岳州复有华容县竟不知孰是今日李委秀才来因以小舟载酒饮于赤壁下李善吹笛酒酣作数弄风起水涌大鱼皆出山上有栖鹘亦惊起坐念孟徳公瑾如昨日耳
　　江夏辨疑云周瑜败曹公于赤壁三尺之童子能道其事然江汉之间指赤壁者三焉一在汉水之侧竟陵之东【竟陵今复州】一在齐安郡之歩下【齐安今黄州】一在江夏西南二百里许【今属汉阳县】予谓郡之西南者正曹公所败之地也按三国志建安十三年七月曹公南征刘表表卒其子琮代屯襄阳刘公屯樊旣而琮降刘走夏口冬操自江陵征刘至赤壁战不利又周瑜传曰备进住夏口孙权遣瑜等与备并力逆曹公遇于赤壁夫操自江陵而下备与瑜由夏口往而逆战则赤壁明非竟陵之东与齐安之歩下者也故郦道元水经注云江水又东左迳百丈山南右迳赤壁山北昔周瑜与黄葢诈魏武大将军处也江水又东迳大军山南由是观之以大军山而考合其处所可以无疑矣此嘉鱼图经所谓赤壁山在县西北歩道七十里者也夫山川土地异处而同名者宁复少哉如熊耳山为导洛所自者乃在于虢而败赤眉积甲与山齐者自在洛矣比见诗人所赋赤壁多指在于齐安葢齐安与武昌相对意以孙氏居武昌而常为曹公所攻即战于此者邪客亦有谓予曰今九江之下有散花洲乃瑜战胜犒燕军士散花于此也呜呼是信习俗之过也
　　东坡云烂蒸同州羔灌以杏酪食之以匕不以筯南都拨心面作槐芽温淘糁以襄邑抹猪炊共城香稻荐以蒸子鹅吴兴庖人所斫松江鲈鲙继以庐山康王谷水烹曾抗鬬品茶少焉解衣仰卧使人诵东坡赤壁前后赋亦足以一笑也
　　苕溪渔隐曰东坡于饮食作诗赋以写之往往皆臻其妙如老饕赋豆粥诗是也又寒具诗云繊手搓来玉数寻碧油煎出嫩黄深夜来春睡无轻重压褊佳人纒臂金寒具乃捻头也出刘禹锡佳话过子忽出新意以山芋作玉糁羮色香味皆竒絶添酥则不可知人间决无此味也诗云香似龙涎仍酽白味如牛乳更全清莫将北海金虀鲙错比东坡玉糁羮
　　上庠録云两学公厨例于三八课试日设别馔春秋炊饼夏冷淘冬馒头而馒头尤有名士人得之往往转送亲识询前軰云元丰初神庙留神学校尝恐饮食菲薄未足以飬士一日有防诣学取学生食以进其日食馒头神庙甞之曰朕以此飬士可无愧矣自是饮食稍丰洁而馒头遂知名
　　唐子西语録云余作南征赋或者称之然仅与曹大家争衡耳东坡之赤壁二赋一洗万古欲髣髴其一语毕世不可得也
　　苕溪渔隐曰赤壁后赋云适有孤鹤横江东来翅如车轮裳缟衣戞然长鸣掠予舟而西也湏臾客去予亦就睡梦一道士羽衣翩跹过临臯之下揖予而言曰赤壁之游乐乎问其姓名俛而不答呜呼噫嘻我知之矣畴昔之夜飞鸣而过我者非子也邪道士顾笑予亦惊悟此赋初言适有孤鹤横江东来中言梦二道士羽衣翩跹未言畴昔之夜飞鸣而过我者前后皆言孤鹤则道士不应言二矣余尝见陆远画赤壁二赋因以此诘之渠为之阁笔髙道传言天寳十三年重阳日明皇猎于沙苑云间有孤鹤徘翔上亲射之其鹤帯箭翥于西南众极目久之不见益州城西有道观徐佐卿尝自称青城山道士一歳凡三四至观一日忽自外归携一箭谓人曰吾行山中偶为此矢所中巳无恙矣然此箭非人间所有越明年箭主至此当付之复题其时云十三载九月九日也明皇狩蜀至观见其箭命取阅惊异之乃知沙苑所射之鹤即佐卿也此赋指道士为鹤正暗用此事
　　复斋漫録云东坡谪居黄州五年赤壁有巨鹘栖于乔木之上后赋所谓攀栖鹘之危巢俯冯夷之幽宫是也韩子苍靖康初守黄州三月而罢因游赤壁而鹘巢巳亡作诗示何次仲云缓寻翠竹白沙游更挽藤稍上上头岂有危巢尚栖鹘亦无陈迹但飞鸥经营二顷将归老眷恋羣山为少留百日使君何足道空余诗句在江楼次仲和荅云儿时宗伯寄吾州讽诵髙文至白头二赋人间真吐凤五年江上不惊鸥蠏当见水人犹怒鹘有危巢孰敢留珍重使君寻故迹西风怅望古城楼二首皆言鹘巢葢推赋而言也
　　艺苑雌黄云古人文章中多言卢橘李白诗卢橘为秦树蒲桃出汉宫宋之问诗芙蓉秦地沼卢橘汉家园又云冬花扫卢橘夏果摘杨梅戴叔论诗卢橘花开枫叶衰而蔡君谟茘枝谱亦云道里辽絶曾不得班于卢橘江橙之右皆不显言卢橘为何物东坡集中言真觉院有洛花花时不暇往四月十八日与刘景文同往赏枇杷作诗有魏花非老伴卢橘是乡人之句葢指卢橘为枇杷也故僧惠洪冷斋夜话载此意而筠谿甘露集中有甞卢橘一絶云皮似椑柿松而剥核如龙眼味甘鲜满盘的皪如金弹丛子分甞忆去年此正谓枇杷然山谷以谓防湘间有一种色黑而夏熟者疑其为卢橘则与东坡之意相戾予尝考之伊尹书曰果之美者箕山之东青鳬之所有卢橘其夏熟吴録曰朱光禄为建安庭有橘冬覆其树春夏色变青黒味絶美上林赋曰卢橘夏熟近是也魏书花木志曰蜀土有给客橙似橘而非若柚而香冬夏花实相继通歳食之亦名卢橘则卢橘似非枇杷故上林赋旣言卢橘夏熟又言枇杷橪柿不应如此重复不知东坡何所据而言复斋漫録云唐庚子西李氏山园记云枇杷卢橘一也而上林赋曰卢橘夏熟黄柑橙榛枇杷撚柿亭奈厚朴则一物为二物矣然予观张勃呉兴録云建安郡中有橘冬月于树上覆褁之至明年春夏色变青黑味尤絶美上林赋云卢橘夏熟卢黑也葢近是乎张勃之说旣如此则相如之赋殆未可以为失也
　　苕溪渔隐曰东坡书刘景文所藏王子敬帖云家鸡野鹜同登俎春蚓秋虵总入奁君家两行十二字气压邺侯三万籖此帖乃右军帖云奉橘三百枚霜未降未可多得东坡以为子敬帖误矣韦应物荅郑骑曹青橘絶句云怜君卧病思新橘试摘尤酸亦未黄书后欲题三百颗洞庭湏待满林霜应物尝为苏州刺史所言洞庭即太湖中洞庭山或云用洞庭湖橘洲事非也鲁直谢檀君寄黄柑云色深林表风霜下香着尊前指爪间书后合题三百颗频随驿使未为悭右军又一帖云奉黄柑二百不能佳想故得至耳鲁直误用为三百豫章集又载鲁直语余往时以为右军帖中赠予黄柑三百者亦误也右军前一帖在赐书堂法帖中后一帖在刘次庄法帖中皆墨本也
　　苕溪渔隐曰东坡帅定武和曾仲锡元日见寄云燕南异事真堪纪三寸黄柑擘永嘉宋武帝子义康时四方献馈皆以上品荐之而以次者供御文帝尝冬月噉柑叹其形味并劣义康在坐曰今年殊有佳者遣还东府取柑供御大者三寸见南史
　　复斋漫録云去杭十五年复游西湖诗断章云谁怜寂寞高常侍老去狂歌忆孟诸高适有两诗言孟诸其一云朝临孟诸上忽见芒砀间赤带终巳矣白云长不还其后又有封丘诗云我本渔樵孟诸野一生自是悠悠者乍可狂歌草泽中宁堪作吏风尘下东坡所用乃后一篇也
　　苕溪渔隐曰雪诗云纷纷儿女争所似碧海长鲸君未掣用杜诗或看翡翠兰苕上未掣鲸鱼碧海中又云泥干路稳放君去莫倚马蹄如踣铁用杜诗腕促蹄髙如踣铁交河几蹴层冰裂书李公择白石山房云偶寻流水上崔嵬五老苍顔一笑开若见谪仙烦寄语匡山头白早归来用杜诗不见李白云匡山读书处头白早归来东坡尝作李氏山房藏书记云余友李公择少时读书于庐山五老峰下白石庵之僧舍公择旣去而山中之人思之指其所居为李氏山房藏书凡九千卷此诗虽言谪仙实指公择以事与姓皆同故也又济南和公择诗云敝裘羸马古河濵野阔天低糁玉尘自笑飡毡典属国来看换酒谪仙人为苏李也东坡作诗用事亲切类如此它人不及也
　　苕溪渔隐曰谒告絶句云心有何求遣病安年来古井不生澜祗愁戏瓦闲童子却作泠泠一水看事见楞严经月光童子室中安禅我有弟子窥窻观室惟有清水徧在室中了无所见童稚无知取一瓦砾投于水内激水作声顾盻而去我出定后顿觉心痛尔时童子捷来我前说如上事我则告言汝更见水可即开门入此中除去瓦砾童子奉敎我后出定身质如初古乐府云昔有行道人陌上见三叟年各百余歳相与锄禾莠中叟前致辞室内妪粗丑故薄薄酒云丑妻恶妾寿乃公用此意也次韵李邦直感旧云婉娩有时来入梦温柔何日听还乡用退之旅宿梦婉娩之句温柔乡事见飞燕外传
　　东坡云世之蓄某诗文者多矣率真伪相半又多为俗子所改窜读之使人不平然亦不足怪识真者少葢从古所病李太白韩退之白乐天诗文皆为庸俗所乱可为太息苕溪渔隐曰东坡文集行于世者其名不一惟大全备成二集诗文最多诚如所言真伪相半其后居世英家刋大字东坡前后集最为善本世传前集乃东坡手自编者随其出处古律诗相间谬误絶少如御史府诸诗不欲传之于世老人行题申王画马图非其所作故皆无之后集乃后人所编惜乎不载和陶诸诗大为阙文也山谷亦有两三集行于世惟大字豫章集并外集诗文最多其间不无真伪其后洪玉父别编豫章集李彤朱敦儒正是诗文虽少皆择其精深者最为善本也
　　复斋漫録云东坡作谏论云魏郑公以苏张之辨而为諌诤之术且云郑公之初实学纵横之术其所以与苏张异者心正也世或以东坡之论为不然余读郑公出闗诗云申原还逐鹿投笔事戎轩纵横计不就慷慨志犹存策杖谒天子驱马出关门请缨羁南越凭轼下东蕃郁纡陟髙岫出没望平原古木鸣寒乌空山啼夜猿旣伤千里目还惊九折魂岂不惮艰险深怀国士恩季布无二诺侯嬴重一言人生感意气功名谁复论东坡实不见此诗葢识见之明有以探其然耳乃知读书未博未可以轻议前軰也
　　苕溪渔隐曰余读三苏文有谏论上下二篇其间云吾观昔之臣言必从理必济莫若唐魏郑公其初实学纵横之说此所谓得其术者也其言止此而巳复斋乃云郑公以苏张之辨而为谏诤之术其所以与苏张异者心正也谏论中初无此等语不知复斋何从得之邪余观諌论殆是老苏作格力辞旨可以见矣非东坡所作也
　　复斋漫録云东坡初登第以书谢梅圣俞以示欧文忠公公荅圣俞书畧云不意后生能逹斯理也吾老矣当放此子出一头地故东坡送晁美叔诗云醉翁遣我与子游翁如退之蹈孔孟尚欲放予出一头酒醒梦断四十秋葢叙书语也
　　文昌杂録云余见光禄卿解賔王说登舟每晴霁烟雾中有城阙楼阁人物车马鸡犬往来之状彼人谓之海市苕溪渔隐曰东坡言予闻登州海市久矣父老云尝出于春夏今歳晩不复见矣予到官五日而去以不见为恨祷于海神广徳王之庙明日见焉乃作此诗云东方云海空复空羣仙出没空明中荡揺浮世生万象岂有贝阙藏珠宫心知所见皆幻影敢以耳目烦神工歳寒氷冷天地闭为我起蛰鞭鱼龙重楼翠阜出霜晓异事惊倒百歳翁人间所见容力取世外无物谁为雄卒然有请不我拒信我人厄非天穷潮阳太守南迁归喜见石廪堆祝融自言正直动山鬼岂知造物哀龙钟信眉一笑岂易得神之报汝亦巳丰斜阳万里孤鸟没但见碧海磨青铜新诗绮语亦安用相与变灭随东风






　　渔隐丛话后集卷二十八
　　钦定四库全书
　　渔隐丛话后集卷二十九
　　宋　胡仔　撰
　　东坡四
　　东坡云世谓乐天有鬻骆马放杨柳枝词嘉其主老病不忍去也然梦得有诗云春尽絮飞留不得随风好去落谁家乐天亦云病与乐天相伴住春随樊子一时归则是樊素竟去也予家有数妾四五年相继辞去独朝云者随予南迁因读乐天集戏作此诗朝云姓王氏钱塘人尝有子曰干儿未朞而夭诗云不似杨枝别乐天恰如通徳伴伶元阿奴络秀不同老天女维摩总解禅经卷药炉新活计舞衫歌扇旧因缘丹成逐我三山去不作巫阳云雨仙苕溪渔隐曰诗意佳絶善于为戏略去洞房之气味翻为道人之家风非若乐天所云樱桃樊素口杨柳小蛮腰但自咤其佳丽尘俗哉
　　艺苑雌黄云朝云者东坡侍妾也尝令就秦少游乞词少游作南歌子赠之云霭霭迷春态溶溶媚晓光不应容易下巫阳秪恐翰林前世是襄王暂为清歌住还因暮雨忙瞥然归去断人肠断人肠空使兰台公子赋髙唐何其婉媚也复斋漫録云洛阳伽蓝记言河间王有婢名曰朝云善吹箎诸羌叛王令朝云假为老妪吹箎羌人无不流涕后降语曰快马徤儿不如老妪吹箎然则名婢曰朝云不始于东坡也
　　苕溪渔隐曰李太白浔阳紫极宫感秋云何处闻秋声翛翛北窻竹回薄万古心揽之不盈掬东坡和韵云寄卧虚寂堂月明浸疎竹泠然洗我心欲饮不可掬予谓东坡此语似优于太白矣大率东坡每题咏景物于长篇中只篇首四句便能写尽语仍快徤如庐山开元潄玉亭首句云髙岩下赤日深谷来悲风劈开青玉峡飞出两白龙谷林堂首句云深谷下窈窕高林合扶疎美哉斯堂成及此秋风初行琼儋间首句云四州环一岛百洞蟠其中我行西北隅如度月半弓藤州江上夜起对月首句云江月照我心江水洗我肝端如径寸珠堕此白云盘此聊举四诗其它甚众又栖贤三峡桥诗有清寒入山骨草木尽坚痩之句此等语精研絶韵真他人道不到也
　　复斋漫録云洗玉池铭始予读之皆不得其说其后得伯时石刻序防乃能明其意葢元祐八年伯时在京师居红桥子第得陈峡州马台石爱而置之斋中一日东坡过而谓曰断石为沼当以所藏玉时出而浴之且刻其形于四傍予为子铭其唇而号曰洗玉池而所谓玉者凡一十有六双琥璏三鹿卢帯钩琫珌璊瑑杯水苍佩螳蜋帯钩佩刀柄珈瑱珙璧珥玤防璩防等是也伯时旣下世池亦湮晦徽宗尝即其家访之得于积壤中其子硕以时禁苏文因潜磨去铭文以授使者于是包以裀褥栖以髹匣舁致京师置之宣和殿中其十六种玉惟鹿卢环从葬龙眠余者咸归内府矣东坡铭刻与伯时序防昔虽有之今皆亡去而池亦归天上惜其本末不着因存之苕溪渔隐曰洗玉池铭云惟伯时父吊古啜泣道逢玉人解骖推食剑璏鏚珌错落其室旣获拱宝遂空四壁哀此命也久就沦蛰时节沐浴以幸斯石则此铭固巳叙其事矣复斋乃谓始予读之皆不得其说者何也
　　苕溪渔隐曰和道潜放鱼诗云况逢孟简对卢仝不怕校人欺子美左传襄公二十五年命子展子产帅车七百乘伐陈宵突陈城遂入之子美入数俘而出注子美即子产也东坡诗用此或云孟子所言有馈生鱼于郑子产校人烹之疑非子美葢不曾见此耳
　　苏子由凤咮石砚铭云北苑茶冠天下歳贡龙凤团不得凤凰山咮潭水则不成潭中石苍黑坚致如玉以为研与笔墨宜世初莫知也熙宁中太原王颐始发其妙吾兄子瞻始名之然石性薄即厚者不及径寸最后得此长博丰硕葢石之杰也子瞻方为易传日効于前与有功焉故特援笔凝神而为之铭曰陶土涂凿崖石元之蠧頴之贼涵清泉閟重谷声如铜色如铁性滑坚善凝墨弃不取长叹息招伏羲揖西伯发秘藏与有力非相时谁为出苕溪渔隐曰予为闽中漕幕常被檄于北苑脩贡葢熟知其地矣造茶堂之后凤凰山之麓有一泉覆以华屋榜曰御泉其广三四尺深五六尺石甃其底止留泉眼特一小井耳泉之东西二十余歩间两山回抱各有小浅涧水流出其水皆可造茶即无深水潴蓄滙以为潭者子由所言咮潭其地初无之又安得潭中石苍黒坚致如玉以为研乎又云歳贡龙凤团不得凤凰山咮潭水则不成此言愈误也子瞻亦云建州凤凰山如飞凤下舞之状山下有石声如铜铁作研至美如有肤理此殆玉徳也疑其太滑然至溢墨熙宁五年国子博士王颐始知以为研而求名于余余名曰凤咮又云仆好用凤咮石研然议者异同葢少得真者皆为黯黮滩石所乱尽出于逐利之所为余于丛话前集巳辨凤咮研非出于北苑乃劔浦黯黮滩石苏氏伯仲为王颐所绐信以为然故反以此滩之石为乱真耳苕溪渔隐曰新安龙尾石性皆润泽色俱苍黒缜宻可以敌玉滑腻而能起墨以之为研故世所珍也石虽多种惟罗纹者眉子者刷丝者最佳东坡为孔毅甫作龙尾研铭云澁不留笔滑不拒墨肤而縠理金声而玉徳此罗纹石也又诗云君不见成都画手开十眉横云却月争新竒游人指防小颦处中有渔阳胡马嘶又不见王孙青横双碧肠断浮空远山色书生性命何足论坐费千金买消渴迩来丧乱愁天公谪向君家书砚中小窻虚愰相妩媚令君晓梦生青红此眉子石也汪彦章诗云氷蚕吐茧抽银忽仙女鸣机号月窟云绡裂断掷残繻沦入空山作尤物中书君老不任事蛛网陶空俗骨故令玉质傲松腴万缕秋毫聊出没此刷丝石也研谱云歙石出于龙尾溪其石坚劲大抵多发墨故前世多用之较其优劣龙尾远出端溪上砚録云歙石其最可尚者每用墨讫以水涤之泮然尽去不复留渍于其间是足过于端石矣端溪石则色贵青紫声欲清越向日视之有芒入水渍之无瑕备此四者乃为佳品也李长吉诗云端州石工巧如神踏天磨刀割紫云佣刓挹水含满唇暗洒苌宏冷血痕刘梦得荅唐秀才赠紫石砚诗云端州石砚人间重赠我应知正草元阙里庙中空旧物开方灶下岂天然玉蠩吐水霞光净彩翰揺风绛锦鲜
　　东坡铭云与墨为入玉灵之食与水为出隂鉴之液葢言其发墨与滋润也研谱云端石有鸜鹆眼为贵眼石病也余谓不然若犀象之有文皆物之竒也乌得以病言之旧见士人王尧佐所蓄端砚其一眼正圆大若芡实青緑黄相重其色鲜美自外至心凡六七重诚为罕得也惟端石乃有眼流传四方以此为辨若唐州紫石有絶佳者与端石乱真特以其无眼故得以辨之研谱又云青州紫金石文理粗亦不发墨独不云唐州紫石葢出于近歳余尝侍亲之官合肥合肥与唐邓相去匪遥商人多贩此紫石研来因置得之虽色泽可爱然腻甚不发墨计世间必多有此研往往人皆以为端石矣緑石出于洮河研谱云性愞不起墨不耐久磨山谷与文潜皆云坚可磨刀劒余未尝见之故莫能定其是否也山谷从人觅緑石研云久闻岷石鸭头緑可磨桂溪龙文刀莫嫌文吏不知武要试饱霜秋兔毫文潜和鲁直惠洮河緑石冰壶研诗云洮河之石利剑矛磨刀日解十二牛千年羌地困沙砾一日见宝来中州黄子文章妙天下独驾八马森幢旒平生笔墨万金值竒煤利翰盈箧収谁持此研参几案风澜近手寒生秋抱持投我弃不惜副以清诗帛加璧明窻试墨吐秀润端州歙州无此色铜雀台瓦研以古物而见贵于世瓦颇有青色其内平莹厚有及寸许者上多印工人姓氏皆八分隷书也六一居士荅谢景山遗古瓦研歌畧云高台巳倾渐平地此瓦一坠埋蓬蒿苔纹半灭荒土蚀战血曾经野火烧败皮敝絮各有用谁使镌镵凸与凹东坡作山谷铜雀砚铭云漳濵之埴陶氏我厄受成不化以与直隔人亡台废得反天宅遇发邱将复为麟获頴濵遗老云客有游河朔登铜雀废台得其遗瓦以为研甚坚而泽归以遗余为之铭畧云土生万物而能长存铜雀初成万瓦云屯得水而涎得火而坚水干火冷而土不迁石质金声水火则然台毁栋摧谁使独全披榛得之如见古人来为吾研明窻细氊东观余论云研谱言相州真古瓦朽腐不可用世俗尚其名尔今人乃以澄泥如古瓦状埋土中久而研之然近有长安民献秦武公羽阳宫瓦十余枚若今之筩瓦然首有羽阳千歳万歳字其瓦殊不朽腐其比相州瓦又增古矣则知相州古瓦未必朽腐葢传闻之误耳砚録云红丝石出于青州黑山其理红黄相参二色皆不甚深理黄者其丝红理红者其丝黄其纹上下通彻匀布渍之以水则有滋液出于其间以手摩拭之久而黏着如膏若覆之以匣至开时数日墨色不干经夜即其气上下蒸濡着于匣中有如雨露自得兹石而端歙之石皆置之巾笥不复视矣研谱云红丝石研者君谟赠余云此青州石也得之唐彦猷云湏饮以水使足乃可用不然渴燥墨为之干彦猷甚竒此砚以为发墨不减端石东坡云唐彦猷以青州红丝石为甲或云惟堪作骰盆葢亦不见佳者今观云庵所藏乃知前人不妄许尔余今折衷此三说东坡之说与彦猷合而永叔之说太过余尝见此石亦润泽而不枯燥但坚滑不甚发墨彦猷如青社日首发其秘故着砚録品题为第一葢自竒其事也至永叔乃谓红丝石研湏饮之以水使足乃可用不然渴燥若是则非砚材矣因记谈苑云徐铉工篆好笔研归朝闻邺人耕地时有得铜雀台古瓦琢为砚甚佳会所亲调补邺令嘱之经年寻得古瓦二絶厚大命工为二砚持归而以授铉铉得大喜即注水将试墨瓦瘗久燥甚得水即渗入旋注旋竭有声啧啧焉铉笑曰岂铜雀之渴乎终不可用与常瓦无异然则永叔之说毋乃类此乎苕溪渔隐曰遯斋闲览云苏易简作文房四谱以砚为首务谓纸笔墨皆可随时搜索其可与终身俱者惟砚而巳此语极当余以文房四谱徧寻初无此语惟砚録云余生十五六歳即笃喜砚墨纸笔四者之好皆均若墨纸笔居常求之必得其精者任取用之不乏至于可与终身俱者独研而巳则知遯斋所云误也
　　东坡云阮生言未知一生当着几两屐吾有嘉墨七十枚而尤求取不巳不近愚邪是可嗤也石昌言蓄李廷珪墨不许人磨或戏之云子不磨墨墨将磨子今昌言墓木拱矣而墨故无恙李公择见墨辄夺相知间抄取殆遍近有人从梁许来云悬墨满堂此通人之一蔽也余尝有诗曰非人磨墨墨磨人此语殆可凄然云苕溪渔隐曰东坡前诗乃和舒敎授观所藏墨其畧云世间有癖念谁无倾身障簏尤堪鄙一生当着几两屐定心肯为微物起此墨足支三十年但恐风霜侵发齿非人磨墨墨磨人缾应未罄罍先耻又云吾蓄墨多矣其间数枚云是庭珪所造虽形色异众然歳久墨之乱真者多皆疑而未决也又陈履常云晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜云真廷珪所作也世惟王四学士有之与此为二矣嗟乎世不乏竒珍异宝乏识者耳诗云秦郎百好俱第一乌瓦如漆姿如石巧作松身与镜靣借美于外非良质潘翁拜跪摩老眼一生再见三叹息了知至鉴无遁形王家旧物秦家得君今所有亦其亚伯仲小低犹子侄
　　遯斋闲览云唐末墨工李超与其子廷珪自易水渡江迁居歙州本姓奚江南赐姓李氏廷珪始名庭邽其后改之故世有奚庭珪墨又有李廷珪墨或有作李廷邽字者伪也墨亦不精庭珪之弟庭寛庭寛之子承晏承晏之子文用文用之长子尔明次子尔光尔光之子丕基皆能世其业然皆不及庭珪祥符中治昭应宫用庭珪墨为染餙今人所有皆其时余物耳有贵族尝误遗一丸于池中疑为水所坏因不复取旣逾月临池饮又坠一金器乃令善水者取之并得其墨光色不变表里如新其人益宝藏之然墨喜精坚多珍宝之愈久而愈妙也
　　东坡云潘谷作墨所以精妙轶伦堪为世珍者惟杂用髙丽煤故也以是诗云徂徕无老松易水无良工珍材取乐浪妙手惟潘翁鱼胞熟万杵犀角盘双龙苕溪渔隐曰余谓李墨旣为难得则潘墨亦非易求然今世无二人佳墨终不乏固不必爱竒也






　　渔隐丛话后集卷二十九
　　钦定四库全书
　　渔隐丛话后集卷三十
　　宋　胡仔　撰
　　东坡五
　　龟山语録云作诗不知风雅之意不可以作诗诗尚讽諌唯言之者无罪闻之者足以戒乃为有补若諌而渉于毁谤闻者怒之何补之有观苏东坡诗只是讥诮朝廷殊无温柔敦厚之气以此人故得而罪之若是伯淳诗则闻者自然感动矣因举伯淳和温公诸人禊饮云未湏愁日暮天际乍轻隂又泛舟云只恐风花一片飞何其温厚也
　　元城先生语録云子弟固欲其佳然不佳者亦未必无用处也元丰二年秋冬之交东坡下御史狱天下之士痛之环视而不敢救时张安道致政在南京乃愤然上疏欲附南京逓府官不敢受乃令其子恕持至登闻鼓院投进恕素愚懦徘徊不敢投其后东坡出狱见其副本因吐舌色动久之人问其故东坡不荅后子由亦见之云宜吾兄之吐舌也此事正得张恕力或问其故子由曰独不见郑崇之救葢寛饶乎其疏有云上无许史之属下无金张之托此语正是激宣帝怒尔且寛饶正以犯许史軰有此祸今乃再讦之是益其怒也且东坡何罪独以名太髙与朝廷争胜耳今安道之疏乃云其文学实天下之竒才也独不激人主之怒乎但一时急欲救之故为此言耳仆曰然则是时救东坡宜为何说先生曰但言本朝未尝杀士大夫今乃开端则是杀士大夫自陛下始而后世子孙因而杀贤士大夫必援陛下以为例神宗好名而畏议疑可以止之
　　苕溪渔隐曰东坡在御史狱狱吏问云双桧诗根到九泉无曲处世间惟有蛰龙知有无讥讽答曰王安石诗天下苍生待霖雨不知龙向此中蟠此龙是也吏亦为之一笑
　　许彦周诗话云东坡受知神庙虽谪而实欲用之东坡微解此意论贾谊谪长沙事葢自况也后作神庙挽词云病马空嘶枥枯葵巳怯霜此非深悲至痛不能道此语在元祐间获鬼章作告裕陵文云将帅用命争酬未报之恩神灵在天难逃不漏之网后人辄谓其微文谤讪天乎宁有是哉
　　司马文正公日録云熙宁三年三月春放榜韩秉国吕惠卿初考阿时者皆在髙等讦直者皆在下等宋次道刘贡父覆考皆反之吴冲卿陈述古多从初考叶祖洽策言祖宗多因循茍简之政陛下即位革而新之冲卿等奏从初考李才元苏子瞻编排上官均第一祖洽第二陆佃第三上令陈相靣读均祖洽策擢祖洽第一又问卷所在者佃卷号也擢第三子瞻退拟进士对策而献之且言祖洽诋祖宗以媚时君而魁多士何以正风化
　　苕溪渔隐曰唐昌观玉蘂鹤林寺杜鹃二花在唐时为盛名闻天下玉蘂花尤有词人赋咏唐百家诗选载王建诗云一树笼松玉刻成飘廊防地色轻轻女冠夜觅香来处惟见堦前碎月明剧谈録云上都安乐坊唐昌观旧有玉蘂花甚繁每发若瑶林琼树元和中春物方盛车马寻翫者相继忽一日有女子年可十七八衣緑绣衣乘马峩髻双鬟无簪珥之餙容色婉约出于众从以二女冠三小仆旣下马以白角扇障靣直造花所伫立良久令小仆取花数枝而出将乘马回谓女冠曰曩有玉峰之约自此可以行矣时观者如堵皆见举辔百歩有轻风拥尘随之而去须臾尘灭望之巳在半天方悟神仙之游刘賔客有诗云玉女来看玉树花异香先引七云车攀枝弄雪时回首惊怪人间日易斜续仙传云鹤林寺有杜鹃花寺僧相传云正元中外国僧自天台鉢中以药养其根来植此寺人或见女子红裳艶色游于花下俗传花神也一日周宝谓殷七七曰鹤林寺花天下竒絶常闻汝能开顷刻花此花可副重九乎曰可也乃前二日往鹤林寺宿中夜女子来谓七七曰妾为上苍所命下司此花非久即归阆苑今为道者开之来日寺僧讶花渐拆至九日烂熳后经兵火其花遂亡信归阆苑矣余求之唐人诗集寂无咏此花者惟东坡守钱塘观菩提寺南漪堂杜鹃花云南漪杜鹃天下无披香殿上红氍毹鹤林兵火真一梦不归阆苑归西湖又和述古冬日牡丹云当时只道鹤林仙能遣秋光发杜鹃谁信诗能回造化直敎霜枿放春妍又云安得道人殷七七不论时节遣花开皆用此故事也余尝谓小说载事好为附防以耸动人观听使读之者忘倦每窃疑之凡言花卉必须附会以妇人女子如玉蘂花则言有仙女来游杜鹃花则言有女子司之又摭遗云蜀州郡阁有红梅数株方盛开有二妇人髙髻大袖倚栏而观题诗于壁曰南枝向暖北枝寒一种春花有两般慿仗髙楼莫吹笛大家留取倚栏看诗思清丽岂非神仙乎又龙城録云隋开皇中赵师雄迁罗浮一日天寒日暮于松竹林间见美人淡妆素服出游时巳昏黒残雪未消月色微明师雄与语言极清丽芳香袭人因与之叩酒家共饮少顷一绿衣童来歌舞师雄醉寝但觉风寒袭人久之东方巳白起视乃在梅花树下上有翠羽啾嘈相顾月落参横但惆怅而巳凡此之类其言怪诞无可考据诚是虚撰不足信矣
　　艺苑雌黄云维扬后土祠有琼花防白而香天下惟此一株故好事者剏亭于其侧曰无双韩魏公诗维扬一株花四海无同类葢谓是也比观晏元献集有翰林盛谏议借示扬州后土祠玉蘂花诗序云此花因王禹偁更名琼花案李善文选注琼赤玉也葢王之误故晏集有拒霜花诗江城嘉号木芙蓉金蘂琼房绽蓼风又红梅花诗巧缀雕琼绽色丝三千宫靣宿朋脂又红蓼诗绛英琼粒傲霜前冷落池台亦自妍又泛濠至祁氏园诗素花皎霜雪红艶比琼皆注云琼赤玉也其意葢欲辨证世俗之谬案许慎说文亦以琼为赤玉然琼花之名至今不改岂其相承之久欤又王彦辅麈史云说文以琼为赤玉比见人咏白物多用琼退之雪诗云若非燖鹄鹭定是屑琼瑰又有今朝踏作琼瑶迹为有诗从凤沼来等句将别有所稽邪岂用之不审也
　　苕溪渔隐曰东坡作惠州白鹤新居上梁文叙幽居之趣葢以文为戏自此老啓之也其后叶少蕴作石林谷草堂上梁文孙仲益作西徐上梁文皆效其体格然不能无优劣矣余亦尝效之有云春风雨足耕陇首之晓云秋日鲈肥钓波心之寒月
　　苕溪渔隐曰杜牧之九日齐安登髙云江涵秋影鴈初飞与客携壶上翠微又有诗云烟深隋家寺殷叶暗相照独佩一壶游秋毫防山小东坡用其语作诗云明日南山春色动不知谁佩紫微壶以牧之曽作中书舍人故言紫微壶又牧之诗何如钓船篷底卧秋江又忆齐安郡云平生睡足处云梦泽南州一夜风欺竹连江雨送秋东坡用其语作诗云客睡不妨船背雨又云平生睡足连江雨尽日舟横拍防风
　　苕溪渔隐曰东坡守汝隂作择胜亭以帷幕为之世所未有也铭略云乃作斯亭檐楹栾梁凿枘交设合散靡常赤油仰承青幄四张我所欲往十夫可将与水升降除地布牀又云岂独临水无适不藏春朝花郊秋夕月塲无胫而趋无翼而翔敝又改为其费易偿榜曰择胜名实允当观此铭则其制度亦可备见也子由亦云子瞻为汝隂守以幄为亭欲往即设不常其处名曰择胜为作四言一章辙爱其文故继之畧云我兄和冲塞刚立柔视身如传茍完不求山磐水嬉习气未瘳岂以吾好而俾民忧頴尾甚清頴曲孔幽风有翠幄雨有赤油匪舟匪车亦可相攸近时呉傅朋以东坡此铭改数字更为择胜阁铭而书之不知者乃以为傅朋作极可笑也
　　苕溪渔隐曰吕丞相防杜子美年谱云考其笔力少而锐壮而肆老而严非妙于文章不足以至此余观东坡自南迁以后诗全类子美防州以后诗正所谓老而严者也子由云东坡谪居儋耳独喜为诗精链华妙不见老人衰惫之气鲁直亦云东坡岭外文字读之使人耳目聪明如清风自外来也观二公之言如此则余非过论矣
　　苕溪渔隐曰东坡作胶西超然台记其畧云园之北因城以为台者旧矣稍葺而新之时相与登览放意肆志焉南望马耳常山出没隐见若近若远庻几有隐君子乎而其东则卢山秦人卢敖之所从遁也西望穆陵隐然如城郭师尚父齐威公之遗烈犹有存者北俯潍水慨然太息思淮隂之功而吊其不终此语葢效习凿齿之书其后汪彦章作京口月观记又从而效之造语皆可喜也凿齿与弟秘书云吾以去歳五月三日来逹襄阳触目悲感畧无懽情痛恻之事故非书言之所能尽也每定省家舅从北门入西望隆中想卧龙之吟东眺白沙思凤雏之声北临樊墟存邓老之髙南睠城邑怀羊公之风纵目檀溪念崔徐之友肆睇鱼梁追二徳之远未尝不徘徊移日惆怅极多抚策踌躇慨然而泣曰若乃魏武之所置酒孙坚之所陨毙裴杜之故居繁王之旧宅遗事犹存星列满目璅璅常流碌碌凡士焉足以感其方寸哉彦章月观记云尝与子四顾而望之其东曰海门鸱夷子皮之所从遁也其西曰歩魏佛貍之所尝至也若其北广陵则谢太傅之所筑埭而居也江中之流则祖豫州之所击楫而誓也计其一时英雄慷慨愤中原之未复反虏之未擒欲吞之以忠义之气虽狭宇宙而隘九州自其胷中所积亦江山有以发之四六谈麈云东坡岭外归与人啓云七年远谪不意自全万里生还适有天幸所衬字皆汉人语也又黄门谢复官表云一毫以上皆出于上恩累歳偷安有慙于公议秋毫皆帝力也用张敖语
　　苕溪渔隐曰东坡祭徐君猷文云平生彷佛尚陈中圣之觞厚夜渺茫徒挂初心之剑因其姓而用事尤为中的
　　苕溪渔隐曰次韵沈长官诗云莫道山中食无肉玉池清水自生肥天庆观乳泉赋云锵琼佩之落谷灔玉池之生肥澄迈驿通潮阁诗云杳杳天低鹘没处青山一发是中原伏波将军庙碑有云南望连山若有若无杳杳一发耳皆两用之其语倔竒葢得意也
　　东坡泗州大圣传云和尚河国人也又曰世莫知其所从来不知何国人也近读隋书西域传乃有河国余在惠州忽被命谪儋耳太守方子容自携告身来且语余曰此固前定无可恨吾妻沈素事僧伽谨甚一夕梦和尚告别沈问所往荅云当与苏子瞻同行后七十二日当有命今适七十二日矣岂非前定乎予以谓事之前定者不待梦而知然予何人也而和尚辱与同行得非夙世有少缘契乎苕溪渔隐曰参寥有诗志此事云临淮大士亦无私应物长于险处施亲防舟航渡南海知公盛德未全衰
　　苕溪渔隐曰子由古史云二世屠戮诸公子殆尽而后授首于刘项余按史记二世为赵髙所杀子婴立降汉王汉王以属吏项王至斩之则授首于刘项者乃子婴非二世也又云陆逊之于孙权髙颎之于隋文言听计从致君于王伯矣而忮心一起二臣不得其死可不哀哉余按呉志陆逊上疏諌孙权不宜易太子权不听因愤恚卒又按北史炀帝以髙颎谤讪朝政诛之二人非孙权隋文所杀其抵牾如此子由讥司马迁作史记浅近而不学疎畧而轻信故因迁之旧而作古史乃反若是宁不畏后人之讥乎
　　苏少公云吾兄子瞻谪居儋耳琼州进士姜唐佐往从之游气和而言道有中州士人之风子瞻爱之赠之诗曰沧海何曾断地脉白袍端合破天荒且告之曰子异日登科当为子成此篇君游广州州学有名学中崇宁二年正月随计过汝阳以此句相示时子瞻之丧再逾歳矣览之流涕念君要能自立而莫与终此诗者乃为足之云生长茅间有异芳风流稷下古诸姜适从琼管鱼龙窟秀出羊城翰墨塲沧海何曾断地脉白袍端合破天荒锦衣今日千人看始信东坡眼力长苕溪渔隐曰冷斋夜话载此句乃云沧海何曾断地脉朱崖从此破天荒遂以姜唐佐为朱崖人附防为说今当以子由诗为正也
　　复斋漫録云子瞻子由门下客最知名者黄鲁直张文潜晁无咎秦少游世谓之四学士至若陈无已文行虽髙以晚出东坡门故不及四人之着故无已作佛指记云余以词义名次四君而贫于一代是也而无咎诗云黄子似渊明城市亦复真陈君有道泽化行闾井淳张侯公瑾流英思春泉新髙才更难及淮海一髯秦当时以东坡为长公子由为少公无已荅李端叔书云苏公之门有四客人黄鲁直秦少游晁无咎则长公之客也张文潜则次公之客也然而四客各有所长鲁直长于诗词秦晁长于议论鲁直与秦观书曰庭坚心醉于诗与楚辞似若有得至于议论文字今日乃当付之少游及晁张无已足下可从此四君子一一问之其后张文潜赠李徳载诗亦云长公波涛万顷海少公峭防千寻麓黄郎萧萧日下鹤陈子峭峭霜中竹秦文倩丽纾桃李晁论嵘峥走珠玉乃知人才各有所长虽苏门不能兼全也
　　复斋漫録云张芸叟诗夕阳牛背无人卧带得寒鸦两两归与东坡所记苏叔党诗叶随流水归何处牛载寒鸦过别村下句与张相合
　　东臯杂録云李廌方叔祭东坡云道大不容才髙见忌皇天后土明一生忠义之心名山大川还千古英灵之气




　　渔隐丛话后集卷三十
　　钦定四库全书
　　渔隐丛话后集巻三十一
　　宋　胡仔　撰
　　山谷上
　　山谷云八月十七日与诸生歩自永安城入张寛夫园待月以金荷叶酌客客有孙叔敏善长笛连作数曲诸生曰今日之会乐矣不可以无述因作此曲记之文不加防或以为可继东坡赤壁之歌云断虹霁雨净秋空山染修眉新緑桂影扶踈谁便道今夕清辉不足万里青天嫦娥何处驾此一轮明玉寒光零乱为人偏照醽醁年少随我追凉晚城幽径绕芳园森木共倒金荷家万里难得樽前相属老子平生江南江北最爱临风曲孙郎防笑生来声歕霜竹苕溪渔隐曰山谷谓此词可继东坡赤壁之歌余故列东坡之词于左方大江东去浪淘尽千古风流人物故垒西边人道是三国周郎赤壁乱石穿空惊涛拍岸巻起千堆雪山上如画一时多少豪杰遥想公瑾当年小乔初嫁了雄姿英发羽扇纶巾谈笑间樯艣灰飞烟灭故国神游多情应笑我早生华髪人生如梦一樽还酬江月
　　苕溪渔隐曰余读豫章先生传云公尝游皖乐山谷寺石牛洞之林泉因自号山谷道人天下皆称曰山谷而不名字以配东坡云
　　复斋漫録云无已呼山谷为金华仙伯故题李白真诗金华仙伯哦七字好事不复千金模苏养真诗亦云但见金华仙伯语笔端丘壑饱经心苕溪渔隐曰葛洪神仙传云皇初平年十五家使牧羊有道士见其良谨将至金华山石室中其兄初起入山索之累年不得后随一道士归初起见而问曰羊何在初平曰近在山东兄往见白石初平叱之白石皆起为羊后易姓为赤松子不知无巳呼鲁直为金华仙伯若取其同姓皇固非黄矣
　　复斋漫録云山谷谪涪州别驾因自号涪翁按益部耆旧传广陵有老翁钓于涪水自号涪翁然则涪翁之称古有之矣
　　苕溪渔隐曰后汉逸民传云初父老不知何出常渔钓于涪水人因号涪翁复斋不取于此乃取益部耆旧传以为异书耶
　　苕溪渔隐曰鲁直以双井茶送孔常父常父荅诗有煎防径须烦緑珠之句因戏荅云知公家亦阙扫除但有文君对相如政当为公乞如愿作书远寄宫亭湖録异传云庐陵欧阳明道彭蠡以船中所有投湖中云以为礼积数年复过有数吏来候明云青洪君相邀且曰感公有礼且厚遗公愿勿取独求如愿耳明既见遂求如愿如愿者青洪君婢也明将归所愿辄得数年大富东坡云眼恶剔抉齿便嗽防治眼如治民治齿如治军治民如曹参之治齐治军如商鞅之治秦此语本出鲁直云
　　吕氏童防训云作文必要悟入处悟入必自工夫中来非侥幸可得也如老苏之于文鲁直之于诗盖尽此理也
　　苕溪渔隐曰前軰讥作诗多用古人姓名谓之防簿其语虽然如此亦在用之何如耳不可执以为定论也如山谷种竹云程婴杵臼立孤难伯夷叔齐食薇瘦梅花云雍也本犁子仲由元鄙人善于比喻何害其为好句也
　　冷斋夜话云徐师川言予于东坡山谷莹中三君子但知敬畏者然其瑕疵予能笑之如东坡议论谏诤真所谓杀身成仁者也其视死生如旦暮不尔安能为哉而反欲学长生不死山谷赴官姑熟既至未视事闻当罢去俯就之七日符至乃去问其故曰不尔无舟吏可还士之进退本末欲分明不可茍也岂以舟吏为累哉莹中大节昭著其能必行萁志者视爵禄如粪土然时时对日者谈命此皆颠倒也吾故得而笑之
　　苕溪渔隐曰鲁直少喜学佛遂作发愿文云今日对佛发大誓愿从今日尽未来世不复婬欲饮酒食肉设复为之当堕地狱为一切众生代受其苦可谓能坚忍者也其后悉毁禁戒无一能行之于诗句中可见矣以酒渇爱江清作五诗其一云廖侯劝我酒此亦雅所爱中年刚制之常惧作灾怪连台盘抝倒故人不相贷谁能知许事痛饮且一快嘲小德云中年举儿子漫种老生涯学语啭春鸟涂窓行暮鸦欲嗔主母惜稍慧女兄夸解着潜夫论不妨无外家谢荣绪割獐见贻二首云何处惊麕触祸机烦公遣骑割鲜肥秋来多病新开肉粝饭寒薤得解围二十余年枯淡过病来筋下剧甘肥果然口腹为灾怪梦去呼鹰雪打围传云饮食男女人之大欲存焉若戒之则诚难节之则为易乃近于人情也东臯杂録云鲁直嘲小德有学语春莺啭书窓秋雁斜后改曰学语啭春鸟涂窓行暮鸦以是知诗文不厌改也
　　苕溪渔隐曰题磨崖碑后诗云事有至难天幸耳上皇局蹐还京师内间张后色可否外间李父颐指挥南内凄凉几茍活高将军去事尤危臣结春秋二三防臣甫杜防再拜诗安知忠臣痛至骨后世但赏琼琚词观诗意皆是言明皇末年事余以唐史考之明皇幸蜀还居兴庆宫李辅国迁之西内居甘露殿继流高力士于巫州诗云南内误矣又以元结本传及元次山集考之但有时议三篇指陈时务而巳初无一言以及明皇肃宗父子间不知鲁直所谓臣结春秋二三防者更别出何书也鲁直以此配臣甫杜防再拜诗子美杜防诗正为明皇迁居西内而作则次山春秋二三防亦当如杜防诗有为而言若以时议三篇为是则事无交涉乃误用也或云鲁直盖用孟子吾于武成取二三防之语然于元结果何预焉如顔鲁公湖州放生池碑载其上肃宗表云一日三朝大明天子之孝问安视膳不改家人之礼东坡谓鲁公知肃宗有愧于此乎孰谓公区区于放生哉此事若用之却为亲切
　　复斋漫録云韩子苍言张文潜集中载中兴颂诗疑秦少游作不惟浯溪有少游字刻兼详味诗意亦似少游语也此诗少游号杰出苐玉环妖血无人扫之句为病盖李遐周诗云若逢山下环上系罗衣贵妃之死高力士以罗巾缢焉非死兵刃也然余以杜诗有血汚游魂归不得之语亦指妃子张盖本杜也苕溪渔隐曰余游浯溪观磨崖碑之侧有此诗刻石前云读中兴颂张耒文潜后云秦观少游书当以刻石为正不知子苍亦何所据而言邪
　　东臯杂録云中兴颂刻南崖石鉴江之南北数里草木人物毫髪毕见僧云昔有人凿取去行数驿梦山神追取即载还龛置崖上但方二尺许尔余偶命从者洗其旁二丈余皆光莹可鉴僧惊云未见也
　　苕溪渔隐曰吾乡乳溪有石崖亦光能鉴物与浯溪崖石政相类人因呼为石照苏黄门甞题诗云云开石照政新磨鸟度攀野老过忽见尘容应笑我年来底事白须多
　　苕溪渔隐曰予官闽中见其风俗呼父为郎罢呼子为囝顾况有诗云郎罢别囝囝别郎罢及至黄泉不得在郎罢前乃知顾况用此方言也山谷送秦少章往余杭从苏公诗斑衣儿啼真自乐从师学道也不恶但使新年胜故年即如常在郎罢前唐子西诗儿馁嗔郎罢皆用顾况语也
　　复斋漫録云题子美浣花图云隣家有酒邀皆去得意鱼鸟来相亲按世说简文入华林园曰会心处不必在远翛然林水便自有濠濮间趣觉鸟兽禽鱼自来亲人又赠晁无咎诗鸡苏胡麻留渇不应乱我官焙香按拾遗记晋有人姚馥字世芬充圉人每醉中好言王者兴亡事但言渇于酒羣辈呼为渇也
　　苕溪渔隐曰真诰云昔有傅先生者其少好道入焦山石室中积七年而太极老君诣之与之木鑚使穿一石槃厚五尺许云穿此槃便当得道其人乃昼夜穿之积四十七年鑚尽石穿遂得神丹乃升太清故观伯时画马诗云木穿石槃未渠透坐窓不遨令人痩即前事也北史云齐高欢在勅勒川命斛律明月奏琵琶作歌应诏曰勅勒川隂山下天似穹庐笼罩四野天苍苍沙范茫风吹草低见牛羊故题阳闗图诗云想得阳闗更西路北风低草见牛羊此语殊有所本也
　　苕溪渔隐曰笔谈云嘉祐中扬州有一珠甚大天晦多见初出于天长县陂泽中后转入甓社湖又后乃在新开湖中凡千余年居民行人常常见之余友人书斋在湖上一夜忽见其珠甚近初防开其房光自吻中出如横一金线俄顷忽张殻其大如半席殻中白光如银珠大如拳烂然不可正视十余里间林木皆有影如初日所照远处但见天赤如野火倐然远去其行如飞浮于波中杳杳如日古有明月之珠此珠色不类月荧荧有芒熖殆类日光崔伯易甞为明珠赋伯易高邮人盖甞见之近岁不复出不知所往樊良镇正当珠往来处行人至此往往维舟数宵以待现名其亭为玩珠又文昌杂録云礼部李侍郎说秘书少监孙莘老庄居在高邮新开湖边一夕隂晦庄客报湖中珠见与数人同行小草径中至水际见防有光彩俄而明如月隂雾中人面相覩忽见蚌蛤如芦席大一殻浮水上一殻如帆状其疾如风舟子飞小艇竞逐之终不可及既远乃没故呈孙莘老诗云甓社湖中有明月淮南草木借光辉故应剖蚌登王府不若含沙弄夕霏莘老又是高邮人用此事以拟之大为切当
　　复斋漫録云自贺方回为青玉案词山谷尤爱之故作小诗以纪之及谪宜州山谷兄元明和以送之云千峰百嶂宜州路天黯淡知人去晓别吾家黄叔度弟兄华髪旧山修水异日同归处尊罍饮散长亭暮别语丁宁不成句已断离肠知几许水村山馆酒醒无寐滴尽空堦雨山谷和云烟中一线来时路极目送归鸿去一曲阳闗云外度山胡声转子规言语正是人愁处别恨朝朝连暮暮忆我当筵醉时句度水穿云心已许晚年光景小窓南浦共卷西山洪觉范和云緑槐烟柳长亭路恨耿耿分离去日永如年愁难度高城回首暮云遮尽目断人何处解鞍旅舍天将暮暗忆丁宁千万句一寸危肠情几许薄衾孤枕梦回人静彻晓潇潇雨复斋漫録云唐朱昼喜陈懿老至诗云一别一千日一日十二忆苦心无闲时今日见玉色乃知山谷五更归梦三千里一日思亲十二时之句取此
　　苕溪渔隐曰水仙花诗云借水开花自一奇氷沈为骨玉为肌暗香已压酴醿倒只愧寒梅无好枝苐水仙花初不在水中生虽欲形容水字却反成语病
　　山谷云野人采郑花以染黄不借矾而成色故名山矾海岸孤絶处补陀山泽者以谓小白花予疑即此花尔不然何以观音老人端坐不去邪苕溪渔隐曰余阅华严经合论云观世音住居补陀洛迦注云小白华山观世音菩萨居之为诸菩萨说慈悲经此山多有小白花甚香山谷所言即此事也
　　艺苑雌黄云种竹者多用辰日山谷所谓根须辰日斸笋看上飜成是也又用腊月杜陵所谓东林竹影薄腊月更须栽是也非此时移之多不活惟五月十三日古人谓之竹醉日栽竹多茂盛按笋谱云民间说竹有生日即五月十三日也移竹宜用此日或隂雨土虚则鞭行明年笋茎交出故晏元献诗云苒苒渭濵族萧萧尘外姿如能乐封殖何必醉中移宋景文诗云除地墙隂植翠筠纎茎润叶与时新赖逢醉日终无损正似得全于酒人黄元明诗云夏栽醉竹余千个春粪辰满百区复斋漫録云谚云情人眼里有西施又云千里寄鹅毛物轻人意重皆鄙语也山谷取以为诗故荅公益春思云草茅多奇士蓬荜有秀色西施逐人眼称心防为得谢陈适用惠纸云千里鹅毛意不轻

　　渔隐丛话后集巻三十一
　　钦定四库全书
　　渔隐丛话后集巻三十二
　　宋　胡仔　撰
　　山谷下
　　苕溪渔隐曰零陵郡澹山岩秦周贞实之旧居余往岁甞游之因见李西台黄太史诗刻爱其词翰双美因搨墨本以归真佳玩也西台诗石刻漫灭九字不可辨因阙之诗云常思羽衣人宅此岩崖傍【阙】　通大道闗掩中黄古朴宫殿【阙】偃亚松桂香洞戸漏夕月木罅生【阙】阳叠齿上层巅露井连曲房断壁横广幕矗石排吟【阙】蛰痕燕穴空乳溜虬鳞张清泉弄春【阙】灵草经冬芳自笑老倒容谁【阙】刀圭霜金版佩上籍玉音歌洞章【阙】夜森立绛节朝飞扬咫尺仙路高喧嚣机世忙浮埃
　　走车马奔迸多事塲真地拥烟霞根本无为乡不到久叹息一来徒悲伤但听铿华钟所得心耳凉太史诗二首其一云去城二十五里近天与隔断俗子尘春蛙秋蝇不到耳夏凉冬暖縂宜人岩中清磬僧定起洞口緑树仙家春惜哉此山世未显不得雄文镵翠珉其二云澹山澹姓人安在徴君避秦亦未归石门竹径几时有瑶台琼室至今疑洞中明防坐十客亦可呼乐醉舞衣阆州城南果何似永州澹岩天下稀
　　六一居士云余甞与蔡君谟论书以为书之盛莫盛于唐书之废莫甚于今余之所録如于頔高骈下至楷书手陈游环等皆有之盖唐之武夫悍将暨楷书手辈字皆可爱今文儒之盛其书屈指可数者无三四人非皆不能忽不为耳
　　苕溪渔隐曰本朝能书者有李西台宋宣献东坡谓李俗而宋寒殆是浪得名又谓建中书虽可爱终可鄙虽可鄙终不可弃余于西台书不多见独见其永州澹山岩诗清劲简远不减晋唐间人书则东坡之论有不然者矣惟六一居士云五代之际有杨少师建隆已后称李西台二人笔法不同而书名为一时之絶山谷云李西台出羣拔萃肥不剩肉如世间美女丰肥而神气清秀者则二公之论得之矣山谷因李君贶借示其祖西台草圣并书赋诗云当时高蹈翰墨塲江南李氏洛下杨二人殁后数来者西台惟有尚书郎篆科草圣凡几家奄有汉魏跨两唐纸摹石镂多彷佛曾未得似君家藏侧理数幅氷不及字体欹倾墨犹湿明窓棐几开巻看坐客失床皆起立新春一声雷未闻何得龙蛇已惊蛰仲将伯英无后尘迩来此公下笔亲使之早出见李卫不独右军能逼人山谷此诗许可如此真不虚美矣余素未曾见宣献书不知其果如何但山谷云近世士大夫书富有古人法度惟宋宣献公耳能用徐季海书意莫年摆落右军父子规模自成一家当无遗恨矣又其书清瘦而不弱亦古人所难则坡谷之论异同如此余欲折衷之以未见其书故不敢尔东坡云欧阳文忠公论蔡君谟书独步当世此为至言君谟行书第一小楷第二草书第三就其所长而求其所短大字为少疎也天资既高又辅以笃学其独步当世宜哉近世论君谟书者颇有异论故特为明之山谷云蔡君谟行书简札甚秀丽可爱至于作草自云得苏才翁屋漏法令人不解又云顷年观庙堂碑摹本窃怪虞永兴名浮于实及见旧刻方知永兴得智永笔法为多又知蔡君谟真行简札能入永兴之室也迩来士大夫惟荆公书有古人气质而不端正然笔间甚逸士大夫学荆公书但为横风疾雨之势至于不着绳尺而有魏晋间风气不复彷佛甞观王蒙书想见其人秀整所谓毫发无遗恨者荆公甞自言学蒙书东坡赋孙莘老墨妙亭诗云徐家父子亦秀絶字外出力中藏棱山谷云书家论徐会稽笔法怒猊抉石渇骥奔泉以余观之诚不虚语如季海少令韵胜则与稚恭并驱争先可也季海长处正是用笔劲正而心圎若论工不论韵则王着优于季海季海不下子敬若论韵胜则右军大令之门谁不服膺往时观怒猊抉石渇骥奔泉之论茫然不知是何等语老年乃于季海书中见之如观人眉目也三折肱知为良医诚然哉季海暮年乃更摆落王氏规摹自成一家所谓卢蒲嫳其发甚短而心甚长惜乎当时君子莫能以短兵伐此老贼也前朝翰林侍书王着笔法圎劲今所藏乐毅论周兴嗣千字文皆著书墨迹此其长处不减季海所乏者韵尔沈传师道林岳麓寺诗字势豪逸真复奇倔所恨工巧太深耳少令巧拙相半使子敬复生不过如此东坡盖学徐浩书山谷盖学沈传师书皆青过于蓝者然二公深讳之故东坡云见欧阳叔弼云余书大似李北海余亦自觉其如此世或谓似徐浩非也山谷云予比来极爱顔鲁公书时时辄有其气骨而人以为殊未得其彷佛写我心耳岂可谓众目哉二公当时自言如此自今观之人固不信也山谷跋东坡书云如华岳三峰卓然参昴虽造化之鑪锤不自知其妙也中年书圎劲而有韵大似徐会稽晚年沈着痛快乃似李北海此公天资解书比之诗人是李太白之流士大夫学子瞻书但卧笔取妍至于老大精神可与顔杨方驾则未之有也山谷自云余书姿媚而乏老气自不足学学者辄萎弱不能立笔虽然笔墨各系其人工拙要须其韵胜耳病在此处笔墨虽工终不近也
　　六一居士云石曼卿工于书笔画遒劲躰兼顔柳东坡言苏子美兄弟书俱秀俊山谷言苏才翁兄弟皆喜作大字笔力豪壮此三人亦近世能书者恨未尽见之独见子美所书岳阳楼碑虽清痩劲健然乏风韵余不甚喜之东坡云近日米芾行书王巩小草亦颇有高韵虽不逮古人亦必传于世也山谷云余甞评米元章书如快劔斫阵强弩射【阙】千里所当穿彻书家笔力亦穷于此然似仲由未见孔子时风气耳秘阁续帖刘无言笺题便不类【阙】今人书使之春秋高江东又出一羊欣薄绍之矣余居苕溪阅无言书多矣晚年虽用笔圎熟然乏秀气殊不逮山谷之题评也余今苐取欧阳苏黄之论具着于篇若古今诸家书评世多有之不复载之云苕溪渔隐曰涪翁晚年再迁宜州道出祁阳草书靖节诗四首清晨闻叩门倒裳往自开者其一也栖栖失羣鸟日暮犹独飞者其二也昔欲居南村非为卜其宅者其三也春秋多佳日登高赋新诗者其四也并镵石于嘉会亭余昔经由摹得墨本爱其笔法之妙自成一家涪翁甞言元祐中与子瞻穆父饭宝梵僧舍因作草数纸子瞻赏之不已穆父无一言问其所以但云恐公未见藏真真迹庭坚心窃不平绍圣贬黔中得藏真自序于石扬休家谛观数日恍然自得落笔便觉超异回视前日所作可笑也然后知穆父之言不诬且恨其不及见矣今祁阳草圣正是涪翁黔州以后作诚佳絶也东坡甞跋之云昙秀来海上见东坡出黔安居士草书一轴问此书如何东坡云张融有言不恨臣无二王法恨二王无臣法吾于黔安亦云然他日黔安见之当捧腹轩渠也藏真又有千字文真迹旧蓄于江南李氏纸尾有后主错金书题云怀素僧草圣戴叔伦诗云诡形怪状飜合宜诚哉是言其后此真迹又转蓄于董令升家绍兴间归天上矣桂林有此石刻余甞得摹本因取古人书评疏于后见东坡于此书且褒且贬深窃怪之其言曰僧藏真书七纸开封王君巩所藏君侍亲平凉始得其一二而两纸在张邓公家其后冯公当世又获其三虽所从得者异不可考然笔势奕奕七纸意相属也君邓公外孙而与当世相善乃得而合之余甞爱梁武帝评书善取物象而此公尤能自誉观者不以为过信乎其书之工也然其为人倜傥本不求工而能工如此如没人之操舟无意于济否是以覆却万变而举止自若其近于道者邪张长史草书頽然天放畧有防画处而意态自足号称神逸此其褒之也又其诗云颠张醉素两秃翁追逐世好称书工何曾梦见王与钟妄自粉饰欺盲聋有如市娼抹青红妖歌嫚舞儿童此其贬之也至于涪翁则云张长史书郎官防壁记楷法妙天下故草圣度越诸家无辙迹可寻怀素见顔尚书道张长史书意故独入笔墨三昧怀素草工瘦而长史草工肥瘦硬易作肥劲难工此两人者一代草书之冠冕也详味其言真确论矣然二人草圣之工在当时已自李杜有歌诗推许之不特后世也谪仙赠怀素草书歌云少年上人号怀素草书天下称独步墨池飞出北溟鱼笔锋杀尽中山兎八月九月天气凉酒徒辞客满高堂牋麻素绢排数箱宣州石砚墨色光吾师醉后倚绳牀须臾扫尽数千张飘风骤雨惊飒飒落花飞雪何茫茫起来向壁不停手一行数字大如斗怳怳如闻神惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此艺不师古古来万事贵天生何必要公孙大娘浑脱舞少陵因殿中杨监见示张长史草书图赋诗云斯人巳云亡草圣秘难得及兹烦见示满目一凄恻悲风生防绡万里起古色锵锵鸣玉动落落羣松直连山蟠其间溟涨与笔力有练实先书临池真尽墨俊抜为之主暮年思转极未知张王后谁并百代则呜呼东吴精【旭苏州人也】逸气感清识杨公拂箧笥舒巻忘寝食念昔挥毫端不得观酒德苕溪渔隐曰山谷诗雪里过门多恶客自注云不饮者为恶客出元次山集余以元集捡寻其诗云将船何处去送客小回南有时逢恶客还家亦少酣注云非酒徒即为恶客山谷又一絶云破卯扶头把一杯灯前风味唤仍回高阳社里如相访不用闲携恶客来
　　复斋漫録云唐吴子华诗云暖漾鱼遗子晴游鹿引麛乃悟山谷诗河天月晕鱼分子槲叶风防鹿养麛所自苕溪渔隐曰山谷此诗乃是河天月晕鱼分子槲叶风防鹿养茸非麛字韵复斋误矣
　　苕溪渔隐曰后山谓鲁直作诗过于出竒诚哉是言也如和文潜赠无咎诗本心如日月利欲食之既王圣余二亭歌絶去薮泽之罗兮官于落羽洪玉父云鲁直言罗者得落羽以输官凡此之类出奇之过也
　　艺苑雌黄云宿观音院诗云相戒莫浪出月黒虎防藩予不解此语防字不知作何训甞读老杜课伐木诗序云维条伊枚委积庭内我有藩篱是阙是补则旅次于小安山有虎知禁防人屋壁列树白菊镘焉墙实以竹示式遏为虎近此序所谓防人正谓防府之人耳不知山谷用此意否
　　复斋漫録云薄薄酒云吾闻食人之肉可随以鞭扑之戮乘人之车可加以铁钺之诛按老莱子妻云妾闻之可食以酒肉者可随以鞭捶可授以官禄者可随以斧钺今先生食人之酒肉受人之官禄此皆人之所制也山谷云今俗书庵字既于篆文无有又庵非屋不当从广三国志焦光传云居蜗牛庐中意今庵也后汉皇甫规为中郎持节监闗中兵会军大疫死者十三四亲入庵庐巡视三军感悦即用此庵字为有依据苕溪渔隐曰广韵云庵小草舍也庵庵防果又庵罗果也集韵云庵圜屋曰庵或从草庵庵防草名或作葊鲁直以庵非屋不当从广然与广集二韵全不合殆亦难用殊不知汉史从省文借用为庵字耳
　　艺苑雌黄云荆楚岁时记春节悬长绳于高木士女袨服坐立其上推引之名秋千楚俗谓之施钩涅槃经谓之罥索古今艺术图曰秋千北方山戎之戯以习轻趫者或云齐威公北伐山戎此戯始传中国然考之字书则曰秋千绳戯也今其字从革实未甞用革按王延寿作千秋赋正言此戯则古人谓之千秋或谓出自汉宫祝寿词也后人妄易其字为秋千而语复颠倒耳山谷诗未到清明先禁火还依桑下系千秋又云穿花蹴踏千秋索挑菜嬉游二月晴皆用千秋字盖得其实也苕溪渔隐曰杜牧之诗云蔫红半落平池晚曲渚飘成锦一张又云平生五色线愿补衮衣裳鲁直皆用其语诗云菰叶苹花飞白鸟一张红锦夕阳斜又云公有胷中五色线平生补衮用功深
　　艺苑雌黄云李济翁资暇集云假借书籍云借一痴借二痴索三痴还四痴又玉府新书杜元凯遗其子书曰书勿借人古谚借书一还书二后人更生其辞至于三四因讹为痴焉缃素杂记载此二事云痴之与其义畧同或曰佣书者之误予谓此二字皆非按广韵云瓻丑饥切酒器大者一石小者五斗古之借书盛酒瓶则借书一瓻当用此字或又用鸱字者鸱夷亦盛酒器也所谓鸱夷滑稽腹大如壶尽日盛酒人复借沽盖此物也山谷诗云愿公借我藏书目时送一鸱开鏁鱼莫惜借行千里远他日还君又一鸱然则借书一鸱用鸱字为胜
　　苕溪渔隐曰余读豫章先生传賛云山谷自黔州以后句法尤高笔势放纵实天下之奇作自宋兴以来一人而已矣此语盖本吕居仁江西宗派图叙而言叙云国朝歌诗之作或传者多依效旧文未尽所趣惟豫章始大出而力振之抑扬反覆尽兼众体以此也
　　复斋漫録云荆公咏淮隂侯诗将军北面师降虏此事人间久寂寥山谷亦云功成千金募降虏东面置坐师广武虽云晚计太踈畧此事亦足埀千古二诗意同荆公送望之出守临江云黄雀有头颅长行万里余山谷黄雀诗牛大埀天且剖烹细防黄雀莫贪生头颅须复行万里犹和盐梅傅说羮二诗使袁谭事亦同许彦周诗话云淮隂胜而不骄乃能师李左车最奇特事荆公诗将军北面师降虏此事人间久寂寥李广诛霸陵尉薄于德矣东坡诗今年定起故将军未肻先诛霸陵尉用事当如此向背
　　苕溪渔隐曰鲁直过平舆怀李子先诗世上岂无千里马人中难得九方臯题徐孺子祠堂诗白屋可能无孺子黄堂不是欠陈蕃二诗命意絶相似盖叹知音者难得耳
　　复斋漫録云豫章甞自賛其真云似僧有发似俗无尘作梦中梦见身外身盖亦取诗僧淡白写真诗耳淡白云巳觉梦中梦还同身外身堪叹余兼尔俱为未了人苕溪渔隐曰山谷以今时人形入诗句盖取法于少陵少陵诗云不见高人王右丞蓝田邱壑蔓寒藤又云复忆襄阳孟浩然清诗句句尽堪传之类是也故山谷云司马丞相骤登庸诏用元老超羣公又云闭门觅句陈无已对客挥毫秦少游之类是也近世风俗谀甚悉以大相呼更不复知其字畴敢形入诗句必相顾而失色也礼记云年长以倍则父事之十年以长则兄事之五年以长则肩随之今不问其长防悉以丈呼之是不曾读礼记宁不羞乎
　　复斋漫録云潘子真诗话云霜威能折绵之句余问山谷所从出山谷曰劲气方凝酒清威正折绵庾肩吾诗也余读晋阮籍大人先生歌畧曰阳和防弱隂气竭海冻不流绵絮折呼吸不通寒冽冽乃知折绵之事始于阮籍庾肩吾用此耳岂山谷偶忘之耶
　　复斋漫録云东坡和山谷嘲小德末句云但使伯仁长还兴络秀家盖伯仁乃络秀子耳洪驹父哭谢无逸诗但使添丁长终兴谢客家此学东坡语尤无功添丁卢仝子气骨不相属也络秀本伯仁父浚之妾小德亦庶出故坡用事其切如此山谷诗解着潜夫论不妨无外家更觉其工【王符传云安定俗鄙庶孽而符无外家为乡人所贱隐居著书以讥当世得失又欲彰显其名故号潜矢论　晋周顗字伯仁母络秀少时在室顗父浚为安东将军甞出猎遇雨止络秀家会其父兄不在络秀闻浚至与一婢具数十人馔甚精办而不闻人声浚因求为妾其父兄不许秀曰门户殄瘁何惜一女若连姻贵族将来庶大有益矣父兄许之后生顗及嵩谟并列显位络秀谓顗曰我屈节为汝家妾门户计耳汝不与我家为亲吾亦何惜余年顗等从命由是李氏遂得为方雅之族】







　　渔隐丛话后集巻三十二
　　钦定四库全书
　　渔隐丛话后集巻三十三
　　宋　胡仔　撰
　　秦太虚
　　艺苑雌黄云程公辟守会稽少游客焉馆之蓬莱阁一日席上有所悦自尔眷眷不能忘情因赋长短句所谓多少蓬莱旧事空回首烟霭纷纷也其词极为东坡所称道取其首句呼之为山抺防云君中间有寒鸦万防流水绕孤村之句人皆以为少游自造此语殊不知亦有所本予在临安见平江梅知録云隋炀帝诗云寒鸦千万防流水绕孤村少游用此语也予又甞读李义山效徐陵体赠更衣云轻寒衣省夜金斗熨沈香乃知少游词玉笼金斗时熨沈香与夫睡起熨沈香玉腕不胜金斗其语亦有来歴处乃知名人必无杜撰语苕溪渔隐曰晁无咎云少游如寒景词云斜阳外寒鸦万防流水绕孤村虽不识字人亦知是天生好言语其褒之如此盖不曾见炀帝诗耳
　　复斋漫録云少游别苏子由于斗野亭作诗云古埭天连雁荒祠木蔽牛不堪春解手更为晚停舟子由和云饮食逢鱼蠏封彊入斗牛予观其意上句取杜诗青青竹笋迎船出白白江鱼入馔来其下句乃取庾兰成路已分于湘汉星犹看于斗牛也
　　复斋漫録云少游为千秋岁世尤称之秦既没藤州晁无咎甞和其韵以吊之云江头苑外常记春朝退飞骑轧鸣珂碎齐讴云绕扇赵舞风回带严鼔断杯盘借草犹相对洒涕谁能会醉卧藤隂盖人已去词空在兎园高宴悄虎观英游改重感慨惊涛自巻珠沈海中云醉卧藤隂盖者少游临终作词所谓醉卧古藤隂下了不知南北故无咎用之山谷守当涂日郭功甫寓焉日过山谷论文一日山谷云少游千秋岁词叹其句意之善欲和之而海字难押功甫连举数海字若孔北海之类山谷颇厌未有以郤之次日功甫又过山谷问焉山谷荅曰昨晚偶寻得一海字韵功甫问其所以山谷云羞杀人也爷娘海自是功甫不论文于山谷矣盖山谷用俚语以郤之
　　许彦周诗话云黄鲁直爱与郭功甫戏谑嘲调虽不当尽信至如曰公做诗费许多气力做甚此语切当大有益于学诗者不可不知也
　　苕溪渔隐曰和东坡金山诗云云峰一隔变炎凉犹喜重来饭积香维摩经云维摩诘往上方有国号香积以众香鉢盛满香饭悉饱众会故今僧舍厨名香积二字不可颠倒也太虚乃迁就押韵殊不成语小词云落红铺径水平池弄晴小霏霏杏园憔悴杜防啼无奈春归用小杜诗莫怪杏园憔悴去满城多少揷花人春日云却憇小庭才日出海棠花发麝香眠语固佳矣苐恐无此理香谱云香中尤忌麝唐郑注赴河中姬妾百余尽骑香气数里逆于人鼻是岁自京兆至河中所过尽一蒂不获然则海棠花下岂应麝香可眠乎同子瞻端午日游诸寺云双溪贯城郭暝色带孤禽用老杜秦中纪行诗暝色带远客之语也
　　许彦周诗话云元撰作树萱録载有人入夫差墓中见白居易张籍李贺杜牧诸人赋诗皆能记忆句法亦各相似最后老杜亦来赋诗记其前四句云紫领寛袍漉酒巾江头萧散作闲人悲风有意摧林叶落日无情下水濵吁嗟若数君子者皆不能脱然高蹈犹为邪殊不可晓也若以为元撰自造此诗则数公之诗尚可庶几而少陵之四句孤韵出尘非元所能道也苕溪渔隐曰余阅淮海后集秦少游有秋兴九首皆拟古人如韩退之李贺杜牧之白居易李太白杜子美玉川子孟郊韦应物内拟子美诗云紫领寛袍漉酒巾江头萧散作闲人悲风有意摧林叶落日无情下水濵车马憧憧谁道义市朝衮衮共埃尘觅钱稚子啼红颊不信山翁箧笥贫前四句与树萱録同竟谁作邪
　　诗说隽永云秦湛处度为韩膺胄作枝巢诗建炎间在会稽一日语伋云先得两句大胜商山老同居一木奴杌危中垒高耸垜中雏未知后成篇否苕溪渔隐曰恠録云巴卬人家有橘园霜后诸橘尽收余二大橘如三四斗盎巴人异之即令攀摘轻重亦如常橘剖开每橘有二老人相对象戏谈笑自若一叟曰橘中之乐不减商山但不得深根固蒂为人摘耳处度此诗殊不善用事此但言橘中之乐不减商山乌得便谓商山老每橘有二老人亦乌得谓之同居也若东坡洞庭春色赋云吾闻橘中之乐不减商山岂霜余之不食而四老人者游戏于其间谢无逸咏橘诗云巴卭清霜后独余两大橘一朝剖而食四老欣然出乃知避世士退藏务深密皆善用事无疵病可指擿也
　　陈履常
　　复斋漫録云书当快意读易尽客有可人期不来世事相违每如此好怀百岁几回开其后又寄黄充前四句云俗子推不去可人废招呼世事每如此我生亦何娱盖无已得意故两见之
　　复斋漫録云晁无咎玉山过彭门而无已废居里中无咎出小鬟舞梁州佐酒无已作木兰花云娉娉袅袅芍药梢头红样小舞袖低埀心倒郎边客已知金樽玉酒劝我花前千万寿莫莫休休白发簮花各自羞无咎云人疑宋开府铁心石肠及为梅花赋清艳发殆不类其为人无已清适虽铁石心肠不至于开府而此词清艳发过于梅花赋矣苕溪渔隐曰乙酉岁余归苕溪上才获复斋漫録见无已小词因笔之
　　苕溪渔隐曰履常絶句云此生精力尽于诗末岁心存力已疲与温公进呈资治通鉴表云臣之精力尽于此书之语共相脗合岂偶然邪
　　复斋漫録云荆楚岁时记正月七日剪防为人或镂金薄贴屏风上亦戴之像人入新年形容改新无已立春诗云巧胜向人真耐老衰顔从俗不宜新更觉其工苕溪渔隐曰余阅荆楚岁时记云正月七日剪防为人或镂剪金薄为人贴屏风亦戴之头鬓以识新岁更始所云止此即无像人入新年形容改新九字复斋以无已诗有衰顔从俗不宜新之句遂牵合撰此九字亦诬甚矣
　　文昌杂録云立春日赐三省官采胜各有差谢于紫宸殿门杜台卿说正月七日为人日家家剪防或镂金薄为人以贴屏风亦戴之头鬓今世多刻为华胜像瑞图金胜之形引释名华像草木华也胜言人形容止等一人着之则胜又引贾充李夫人典诫曰每见时人月旦花胜交相遗与谓正月旦也今俗用立春日亦近之然公卿家尤重此日莫不镂金刻缯加饰珠翠或以金银穷极工巧交相遗问焉
　　许彦周诗话云无已赋宗室画诗滕王蛱蝶江都马一纸千金不当价又作曾子固挽词丘园无起日江汉有东流近世诗人罕匹其俦
　　苕溪渔隐曰寄送定州苏尚书云枉读平生三万巻貂蝉当复作兠牟齐武帝戏周盘龙曰貂蝉何如兠鍪对曰貂蝉生于兠鍪履常反用此事意言苏公之才学不当临边然颇牧出于儒林古人以为美谈履常之言殊觉非也
　　苕溪渔隐曰杜牧之早雁诗云仙掌月明孤影过长门灯暗数声来六一居士汴河闻雁云野岸柳黄霜正白五更惊破客愁眠皆言幽怨羁旅闻雁声而生愁思至后山则不然但云远道勤相唤羇怀悮作愁则全不蹈袭也
　　复斋漫録云汉臯张君诗话谓鲍当吟孤雁云更无声接续空有影相随当时号为鲍孤雁凡物有羣而孤者皆然何独雁乎然予观司马文正诗话乃谓当为河南府法曹常忤知府薛映因赋孤雁诗所谓天寒稻梁少万里孤难进不惜充君庖为带边城信薛大嗟赏时号鲍孤雁与张君所记不同而词意亦大非前句可及当以张君所记为失也
　　晁无咎
　　复斋漫録云无咎评本朝乐章不见诸集今録于此云世言柳耆卿曲俗非也如八声甘州云渐霜风凄惨闗河冷落残照当楼此唐人语不减高处矣欧阳永叔浣溪沙云堤上游人逐画船拍堤春水四埀天緑杨楼外出秋千要皆絶妙然只一出字自是后人道不到处东坡词人谓多不谐音律然居士词横放杰出自是曲中防不住者黄鲁直间作小词固高妙然不是当家语自是着腔子唱好诗晏元献不蹈袭人语而风调闲雅如舞低杨柳楼心月歌尽桃花扇影风知此人不住三家村也张子野与柳耆卿齐名而时以子野不及耆卿然子野韵高是耆卿所乏处近世以来作者皆不及秦少游如斜阳外寒鸦万防流水绕孤村虽不识字亦知是天生好言语
　　苕溪渔隐曰无已称今代词手惟秦七黄九耳唐诸人不迨也无咎称鲁直词不是当家语自是着腔子唱好诗二公在当时品题不同如此自今观之鲁直词亦有佳者苐无多首耳少游词虽婉美然格力失之弱二公之言殊过誉也
　　苕溪渔隐曰雪浪斋日记谓晏叔原工于小词舞低杨柳楼心月歌尽桃花扇影风不媿六朝宫掖体无咎评乐章乃以为元献词误也元献词谓之珠玉集叔原词谓之乐府补亡集此两句在补亡集中全篇云彩袖慇懃捧玉钟当年却醉顔红舞低杨柳楼心月歌尽桃花扇影风从别后忆相逢几回魂梦与君同今宵剩把银缸照犹恐相逢是梦中词情婉丽
　　李易安云乐府声诗并着防盛于唐开元天宝间有李八郎者能歌擅天下时新及第进士开宴曲江榜中一名士先召李使易服隐名姓衣冠故敝精神惨沮与同之宴所曰表弟愿与坐末众皆不顾既酒行乐作歌者进时曹元谦念奴为冠歌罢众皆咨嗟称赏名士忽指李曰请表弟歌众皆哂或有怒者及转喉发声歌一曲众皆泣下罗拜曰此李八郎也自后郑卫之声日炽流靡之变日烦巳有菩萨蛮春光好莎鸡子更漏子浣溪沙梦江南渔父等词不可徧举五代干戈四海分豆剖斯文道熄独江南李氏君臣尚文雅故有小楼吹彻玉笙寒吹皱一池春水之词语虽奇甚所谓亡国之音哀以思也逮至本朝礼乐文武大备又涵养百余年始有柳屯田永者变旧声作新声出乐章集大得声称于世虽协音律而词语尘下又有张子野宋子京兄弟沈唐元绛晁次膺軰继出虽时时有妙语而破碎何足名家至晏元献欧阳永叔苏子瞻学际天人作为小歌词直如酌蠡水于大海然皆句读不葺之诗尔又往往不协音律者何邪盖诗文分平侧而歌词分五音又分五声又分六律又分清浊轻重且如近世所谓声声慢中花喜迁莺既押平声韵又押入声韵玉楼春本押平声韵又押上去声又押入声本押仄声韵如押上声则协如押入声则不可歌矣王介甫曾子固文章似西汉若作一小歌词则人必絶倒不可读也乃知别是一家知之者少后晏叔原贺方回秦少游黄鲁直出始能知之又晏苦无铺叙贺苦少典重秦即专主情致而少故实譬如贫家美女虽极妍丽丰逸而终乏富贵态黄即尚故实而多疵病譬如良玉有瑕价自减半矣苕溪渔隐曰易安歴评诸公歌词皆摘其短无一免者此论未公吾不凭也其意盖自谓能擅其长以乐府名家者退之诗云不知羣儿愚那用故谤伤蚍蜉撼大树可笑不自量正为此辈发也
　　东臯杂録云予昔为太学生暇日游西池过道者院池上壁间见东坡题诗下马逢佳客携壶傍小池清风乱荷叶细雨出鱼儿井好能冰齿茶甘不上眉归途更萧瑟真个解催诗后有诸公和独记无咎一聨云雨园鸠逐妇风径燕将儿亦佳句也
　　复斋漫録云元丰已未廖明畧晁无咎同登科明畧所游田氏者丽姝也一日明畧邀无咎晨过田氏遽起对鉴理髪且盼且语草草妆掠以与客对无咎以明畧故有意而莫传也因为下水船一阕云上客骊驹至鹦唤银屏睡起困倚籹台盈盈正解螺髻凤钗坠缭绕金环玉指巫山一段云委半窥镜向我横秋水斜领花交镜里淡拂铅华匆匆自整罗绮敛眉翠虽有愔愔意空作江边解佩情何寄
　　张右史
　　复斋漫録云文潜诗云新月已生飞鸟外落霞更在夕阳西盖用郎士元送杨中丞和畨诗耳郎诗云河阳飞鸟外雪岭大荒西
　　复斋漫録云东坡泗州僧伽塔诗耕田欲雨刈欲晴去得顺风来者怨若使人人祷辄遂造物应须日千变文潜用其意别为一诗云南风霏霏麦花落豆田漠漠初埀角山边夜半一犂雨田父高歌待收获雨多潇潇蚕簇寒蚕妇低眉忧茧单人生多求复多怨天公供尔良独难
　　苕溪渔隐曰夜凉江海近天濶斗牛防张右史集中佳句也备成集中亦有之盖误收入非东坡所作李太白有云天清一雁远文潜有云天形一雁高二句俱工未易分优劣也
　　金石録云唐昭陵六马賛初太宗以文德皇后之葬自为文刻石于昭陵又琢石像平生征伐所乘六马为賛刻之皆欧阳询八分书世以为殷仲容书非是至诸降将名氏乃仲容书耳苕溪渔隐曰文潜有昭陵六马诗云天将刬隋乱帝遣六龙来森然风云姿飒爽毛骨开飚驰不及视山立俨莫回长鸣视八表扰扰万驽骀秦王龙凤姿鱼鸟不足摧腰间大白羽中物如风雷区区数竪子缚取如提孩手持扫天帚六合无尘埃艰难济大业一一非常材惟时六骥足绩与英卫陪功成锵八鸾玉辂行天街荒凉昭陵阙古石埋苍苔文潜得意笔也
　　溪堂居士
　　复斋漫録云无逸甞于黄州闗山杏花村馆驿题江城子词云杏花村里酒旗风烟重重水溶溶野渡舟横杨柳緑隂浓望断江南山色远人不见草连空夕阳楼外晚灯笼粉香融淡眉峰记得年年相见画屏中只有闗山今夜月千里外素光同过者必索笔于馆卒卒颇以为苦因以泥涂之
　　复斋漫録云晋许逊为旌阳令时江西有蛟为害旌阳与其徒吴猛仗劔杀之遂作大铁柱以镇压其处今豫章有铁柱观而柱犹存也无逸甞赋诗云豫章城南老子宫堦前一柱立积铁云是旌阳役万夜半舁来老蛟穴插定三江不沸腾切勿揺撼坤轴裂苍苔包裹鳞皱皮我欲摩挲肘屡掣旌阳挈家上天去只留千夫应门户西山高处风露寒兹事恍惚从谁语安得猛士若朱亥袖往横山打狂虏
　　张芸叟
　　复斋漫録云芸叟尝评诗云永叔之诗如乍成春服乍热酦醅登山临水竟日忘归王介甫之诗如空中之音相中之色人皆闻见难可着摸石延年之诗如饥鹰夜归岩冰春拆迅逸不可言苏东坡之诗如武库初开矛防森然不觉令人神仔细检防不无利钝梅圣俞之诗如深山道人草衣葛履王公见之不觉屈膝郭功甫之诗如大排筵席二十四味终日揖逊求其适口者少矣世以为知言余谓芸叟之论公否未敢必然观东坡所记芸叟西征途中诗止云张舜民通练西事稍能诗而已则东坡盖不以善诗待芸叟邪
　　苕溪渔隐曰西清诗话蔡百衲绦所撰也巳甞行于世矣余旧録得百衲所作诗评今列于此云柳子厚诗雄深简淡逈抜流俗至味自高直揖陶谢然似入武库但觉森严王摩诘诗浑厚一段覆盖古今但如久隐山林之人徒成旷淡杜少陵诗自与造化同流孰可拟议至若君子高处廊庙动成法言恨终欠风韵黄太史诗妙脱蹊径言谋神唯胸中无一防尘故能吐出世间语所恨务高一似防曹洞下禅尚堕在妙窟里东坡诗天才宏放宜与日月争光凡古人所不到发明殆尽万斛泉流未为过也然颇恨方朔极谏时杂以滑稽故罕逢醖借韦苏州诗如浑金璞玉不假雕琢成妍唐人有不能到至其过处大似村寺高僧奈时有野态刘梦得诗典则既高滋味亦厚但正若巧匠矜能不见少拙白乐天诗自擅天然贵在近俗恨如苏小虽美终带风尘李太白诗逸态凌云照映千载然时作齐梁间人体段畧不近浑厚韩退之诗山立霆碎自成一法然譬之樊侯冠佩防露粗疎柳柳州诗若捕龙蛇搏虎豹急与之角而力不敢暇非轻荡也薛许昌诗天分有限不逮诸公远矣至合人意处正若刍豢时复咀嚼自佳王介甫诗虽乏丰骨一畨出清新方似学语之小儿酷令人爱欧阳公诗温丽深稳自是学者所宗然似三馆画手未免多与古人传神杜牧之诗风调高华片言不俗有类新及第少年畧无少退藏处固难求一唱而三叹也右此十四公皆吾生平宗师追仰所不能及者留心既久故闲得而议之至若古今诗人自是珠聨玉映则又有不得而知也已
　　王仲至
　　复斋漫録云仲至与少游谒恭敏李公饭于闲燕堂即席聨句云黄叶山头初带雪緑波尊酒暂回春【钦臣】已闻璧月琼枝句更看朝云暮雨人【观】老愧红籹翻曲妙喜逢佳客放怀新【钦臣】天明又出桃源去此境何时再问津【观】
　　复斋漫録云仲至使辽回谒恭敏李公席中赋诗云穹庐三月已淹留白草黄云见即愁满袖尘埃何处洗李家池上海棠洲



　　渔隐丛话后集巻三十三
　　钦定四库全书
　　渔隐丛话后集巻三十四
　　宋　胡仔　撰
　　张天觉
　　复斋漫録云天觉既相谢表有云十年去国门前之雀可罗一日还朝屋上之乌亦好徽宗亲题于所御扇然丁晋公诗固甞云屋可占乌曾贵士门堪罗雀称衰翁矣王元之黄州上任谢表云宣室神之问敢望生还茂陵封禅之书已期身后亦出于杜子美竟无宣室召徒有茂陵求之语前軰不以为嫌者盖文势事情自须如此也苕溪渔隐曰东坡有云怒移水中蟹爱及屋上乌亦佳对也
　　苕溪渔隐曰梅圣俞有续金针诗格张天觉有律诗格洪觉范有禁脔此三书皆论诗也圣俞金针诗格云有内外意内意欲尽其理外意欲尽其象内外含蓄方入诗格如旌旗日暖龙蛇动宫殿风防燕雀高旌旗喻号令日暖喻明时龙蛇喻君臣言号令当明时君所出臣奉行也宫殿喻朝廷风防喻政教燕雀喻小人言朝廷政教才出而小人向化各得其所也如岛屿分诸国星河共一天言明君理化一统也天觉律诗格辨讽刺云讽刺不可怒张怒张则筋骨露矣苦庙堂生莽卓岩谷死伊周之类也未如花浓春寺静竹细野池幽花浓喻媚臣秉政春寺比国家竹细野池幽喻君子在野未见用也沙鸟晴飞远渔人夜唱闲沙鸟晴飞远喻小人见用渔人比君子夜不明之象言君子处昏乱朝廷而乐道也芳草有情皆碍马好云无处不遮楼芳草比小人马喻势利之軰云喻謟佞之臣楼比钧衡之地若此之类可谓言近而意深不失风骚之体也其说数十悉皆类此觉范禁脔云杜子美诗言山间野外事意在讥刺风俗如三絶句曰楸树馨香倚钓矶斩新花蘂未应飞言后进暴贵可荣观也不如醉里风吹尽可忍醒时雨打稀言其恩重材薄眼见其零落不若未受恩眷时比天恩以雨多故致花易坏也门外鸬鷀久不来沙头忽见眼相猜言贪利小人畏君子之讥其短也自今已后知人意一日须来一百回言君子蒙以养正瑾瑜匿瑕山薮藏疾不发其恶而小人未革面謟谀不知媿耻也无数春笋满林生柴门宻掩断人行会须上畨看成竹客至从嗔不出迎言唯守道为岁寒也前軰多法其意作之如韩稚圭诗曰风定晓枝蝴蝶閙雨匀春圃桔橰闲又蔡持正诗曰风揺熟果时闲落雨滴余花亦自香以雨比天恩也桔橰比宰相功业之就已退闲矣时公在相州作熟果比大臣黜落时公在安州觉范旧游天觉之门宜其论诗之相似也余谓论诗若此皆非知诗者善乎山谷之言曰彼喜穿凿者弃其大防取其发兴于所遇林泉人物草木鱼虫以为物物皆有所托如世间商度隐语者则诗委地矣
　　唐子西
　　苕溪渔隐曰上张天觉内前行云内前车马拨不开文德殿下宣麻回紫防侍郎拜右相中使押赴文昌台此语善于叙事质而不俚又云周公礼乐未要作致身姚宋亦不恶向来两翁当国年民间斗米才四钱此语善于讽诵当而有理皆可法也湖上云佳月明作哲好风圣之清栖禅暮归云草青仍过雨山紫更斜阳语意俱新矣
　　苕溪渔隐曰晚春云水国春深梅子雨江天日暮鲤鱼风用李贺江楼曲云楼前流水江陵道鲤鱼风起芙蓉老子西有云素知行路恶敢厌在家贫乐天有云始知为客苦不及在家贫二聨语意絶相类并佳句也复斋漫録云辨蜀论云自顷诸公议论颇以蜀人为疑茍可以防闲沮遏无不为矣吾不知其说也以公孙述甞有蜀乎是时王郎据邯郸卢芳据九原刘永据梁宋隗嚣据秦陇而秦丰李宪之属不可胜数何独蜀也以刘氏甞有蜀乎是时曹氏据河南袁绍据河朔袁术据九江刘表据荆州孙氏据江表而公孙度吕布之属不可胜数何独蜀也以王孟甞有蜀乎是时刘隐称南汉李景称南唐钱镠称吴越刘崇称东汉而马殷王审知高季兴之属不可胜数何独蜀也其大畧如此余后因读外史梼杌见五代时后唐魏王伐蜀之后朝廷颇疑蜀人凡有势力赀产之族悉令遣入洛隐士张立为诗以讽曰朝廷不用忧巴俗称伯何曾是蜀人乃知子西用其意凡子西数百言而立以十四个字尽之可谓简而当矣
　　复斋漫録云禹贡华阳黒水惟梁州岷嶓既艺沱潜既道蔡防旅平和夷底绩则蜀道与中国通久矣蜀主本纪载秦惠王谋伐蜀刻五石牛置金其后绐蜀人云能粪金蜀主信之发卒千人使五丁力士开道致牛于成都秦因遣张仪随石牛以入蜀遂夺蜀焉此事尤近诬蜀人吴师孟醇翁金牛驿辨之以诗云唱奇腾怪可删修争奈常情信谬悠禹贡已书开蜀道秦人安得粪金牛万重山势随坤顺一勺天波到海流自哂据经违世俗庶几同志未相尤醇翁以通议大夫致仕享年九十
　　韩子苍
　　诗说隽永云吕居仁作江西宗图置子苍其间韩不悦而苏黄门初见韩诗自云恍然再见储光羲也苕溪渔隐曰余阅栾城集有题韩驹秀才诗巻一絶云唐朝文士例能诗李杜高深到者稀我读君诗笑无语恍然再见储光羲
　　复斋漫録云子苍甞言作诗文当得人印可乃自不疑所以前軰汲汲于求知也
　　复斋漫録云火树银花合星桥鐡锁开暗尘随马去明月逐人来游妓皆秾李行歌尽落梅金吾不禁夜玉漏莫相催唐苏味道上元诗也韩子苍和馆中上元游葆真宫观灯诗云开巻爱公如李益解言明月逐人来多情好共春流转刻烛题诗又一回子苍以苏诗为李益何邪然苏意乃取梁朱起望月诗耳朱云唯余故楼月远近必随人
　　苕溪渔隐曰东坡续丽人行诗注云李仲谋家有周昉画背面欠伸内人极精戏作此诗云深宫无人春昼长沈香亭北百花香美人睡起薄梳洗燕舞莺啼空断肠画工欲画无穷意背立春风初破睡若教回首更嫣然阳城下蔡俱风靡子苍用此意题伯时所画宫女云睡起昭阳暗淡妆不知縁底背斜阳若教转盼一回首三十六宫无粉光终不及东坡之伟丽也
　　复斋漫録云皮日休谢人送酒云门巷寂寥空紫苔先生应渇解酲杯醉中不得相亲问故遣青州从事来晋桓温有主簿善别酒味以好者为青州从事谓青州有齐郡言到脐也子苍谢信守连鹏举送酒云上饶借甚文章守曾共紫防花下杯铃阁昼闲思老病故敎从事送春来意思颇同当有辨其优劣者
　　诗说隽永云王咸平黼为校书郎日甞梦龙降其室故子苍作咸平生日诗云昔年亲擢校书郎夜梦苍龙绕屋梁异事那知今日应六龙深驻载赓堂又云已向丛霄侍玉宸朅来端为付经纶不须更说人间事曾是仙中第一人黄和固陵御制诗云君王龙记赭加卿即其事也
　　复斋漫録云晁元忠西归诗安得龙山潮驾回安河水水从楼前来中有美人泪子苍取其意以代葛亚卿作诗云君住江濵起画楼妾居海角送潮头潮中有妾相思泪流到楼前更不流唐孙叔向有经昭应温泉诗云一道泉回绕御沟先皇曾向此中游虽然水是无情物也到宫前咽不流子苍末句又用孙语也苕溪渔隐曰余以陵阳集阅之子苍十絶为葛亚卿作皆别离之词必亚卿与妓别子苍代赋此诗其诗云妾愿为云逐画樯君言十日看归航以此可知也又云初合双鬟触事羞离筵酌酒强回头纵言眼软偏饶泪莫道心痴不解愁亦佳句也徐师川跋云夏木隂隂欲放船黄鹂啼了落花天十诗说尽人间事付与风流葛稚川
　　苕溪渔隐曰子苍题明皇上马图云翠华欲幸长生殿立马楼前待贵妃尚觅君王一回顾金鞍欲上故迟迟余旧观蔡天启集中有此诗竟谁作邪
　　复斋漫録云李彭商老有建除躰赠子苍云满朝以诗鸣何独遗大雅平生黄叶句摸索便知价盖是时子苍自馆职斥宰分宁县时也子苍有和李上舍冬日诗最为世所推故商老有黄叶之句全篇云北风吹日昼多隂日暮拥堦黄叶深倦鹊绕枝翻冻影飞鸿摩月堕孤音推愁不去如相觅与老无期稍见侵顾借防官年少事病来那复一分心
　　苕溪渔隐曰郑谷等共定今体诗格一进一退韵如李师中送唐介七言八句诗是也子苍于五言八句近体诗亦用此格其诗云盗贼尤如此苍生困未苏今年起安石不用笑包胥子去朝行在人应问老夫髭须衰白尽痩地日擕鉏盖苏夫在十虞字韵胥鉏在九鱼字韵诗说隽永云子苍和人诗云穷如老防穿牛角拙似鮎鱼上竹竿苕溪渔隐曰余蹭蹬铨选四十载拙固有之贫亦宜然每以子苍自泛屡哦此一聨真余着题也以陵阳集徧寻无之因足成一章云执防老人双鬓班陆沈三世不迁官穷如老防穿牛角拙似鮎鱼上竹竿岂有葡萄博名郡空余苜蓿上朝盘荣华气象无丝许正坐平生骨相寒
　　苕溪渔隐曰汪彦章自吴兴移守临川曾吉甫以诗迓之云白玉堂中曾草诏水精宫里近题诗先以示子苍子苍为改两字白玉堂深曾草诏水精宫冷近题诗逈然与前不侔盖句中有眼也
　　苕溪渔隐曰子苍谢人寄茶筅子诗云看君眉宇真龙种尤解横身战雪涛卢骏元亦有此诗云到底此君高韵在清风两腋为渠生皆善赋咏者然卢优于韩
　　陈去非
　　苕溪渔隐曰去非旧有诗云风流邱壑真吾事筹防庙堂非所知其后登政府无所建明卒如其言九日词云九日登临有故常随晴随雨一传觞用退之淮西碑欲事故常之语又忆洛中旧游词云忆昔午桥桥上饮坐中多是豪英长沟流月去无声杏花踈影里吹笛至天明此数语奇丽简斋集后载数词惟此词为优
　　诗说隽永云京师葆真宫埀杨映沼有山林之趣去非将罢尚符日题其池亭云聊将两鬓蓬起照千文镜防波喜揺人小立待其定
　　苕溪渔隐曰去非诗云一官成一集尽付古沙头葢用王筠事而杨大年亦如此南史王筠自撰其文章以一官为一集自洗马中书中庶吏部左佐临海大府各十巻尚书三十卷凡一百卷行于世本朝名臣传杨亿为文每官成一集所着括苍武夷颍隂韩城退居汝阳蓬山辞荣冠鼇等集
　　四六谈麈云去非草故相义阳公起复制云眷予次辅方宅大忧为言者令贴麻陈改云方服私艰说者又以为语忌王初寮草郑华阳持余服麻云矧君臣相与之际当谅乃心顾忠孝两全之难重违所请
　　周明老
　　复斋漫録云荆楚岁时记云冬至一百五日即有疾风甚雨谓之寒食王君玉诗疾风甚雨青春老痩马肥牛緑野深又见明老诗藁云疾风甚雨悲游子峻岭崇冈非故乡苕溪渔隐曰余亦云飞絮落花春向晚疾风甚雨暮生寒









　　渔隐丛话后集卷三十四
　　钦定四库全书
　　渔隐丛话后集巻三十五
　　宋　胡仔　撰
　　本朝杂记上
　　蔡寛夫诗话云唐学士院在右银台内含光殿宴罢归院多经叡武楼故郑畋酬通义刘相瞻诗曰刘刚暗借飙轮便叡武楼中似去年盖以甞与瞻同为学士侍宴故也故事凡禁中有燕设则学士院备食以延从官宋宣献公罢禁林后因宴日再至以诗寄故院云云间乍阕仙韶曲禁里还过叡武楼盖用唐事前辈立意命辞皆不草草此尤精确云
　　元城先生语録云先生言玉堂故事人多不解太宗甞飞白题翰林学士院曰玉堂之庐【正字以英庙讳】盖此四字出于汉李寻传且玉堂殿名而待诏者有直庐在其侧李寻待诏黄门故云久汚玉堂之庐至夫英庙嗣位乃行撤去及元丰中有翰林学士上言乞摘上两字复榜院门以为臣下光宠诏可是乞以殿名名其院也不逊甚矣仆退而检汉书盖汉之待诏者或在公车或在金马门或在宦者或在黄门时李寻待诏黄门哀帝使侍中往问灾异对曰臣寻位卑术浅偶遇众贤待诏食大官衣御府久汚玉堂殿之庐师古曰玉堂殿在未央宫然制度不见其详独翼奉传畧载之奉甞上疏曰汉德隆盛在于孝文皇帝躬行节俭外省徭役其时未有甘泉建章及上林中诸离宫馆也未央宫又无高门武台麒麟凤凰白虎玉堂金华之殿独有前殿乃武帝所造也仆后以问先生先生曰然苕溪渔隐曰金坡遗事云淳化二年十月翰林学士苏易简有劄子乞御书玉堂之署太宗飞白四字付宰臣李昉于中书面赐之以光禁林事始于此也
　　复斋漫録云钱内翰希白昼景诗云双蜂上帘额独鹊袅庭柯一袅字寂其所用意处然韦苏州听莺曲有时断续听不了飞去花枝犹袅袅已落第二矣
　　许彦周诗话云钱希白作拟唐诗百篇备诸家之体自序曰今之所拟不独其词至于题目岂欲抛离本集或有事疏斯亦见之本传故其拟张籍上裴晋公诗曰午桥庄上千竿竹緑野堂中白日春富贵极来惟叹老功名高后转轻身严更未报皇城里胜赏时游洛水濵昨日庭趍三节度淮西曾是执戈人又作拟卢仝诗云门前飞杨花屋后恶水鸣青蛙案上两巻书尧典与舜典留与添丁作生涯拟古当如此相似方可传
　　苕溪渔隐曰沈存中笔谈云真宗时向文简敏中拜右仆射麻下日李昌武为翰林学士当对上谓之曰朕自即位以来未甞除仆射今日以命敏中此殊命也敏中应甚喜对曰臣今日早候对亦未知宣麻不知敏中何如上曰敏中门下今日贺客必多卿往观之明日却对来勿言朕意也昌武候丞相归乃往见丞相谢客门阑悄然无一人昌武与向亲径入见之徐贺曰今日闻降麻士大夫莫不欢慰朝野相庆公但唯唯又曰自上即位未甞除端揆此非常之命自非勲德隆重眷倚殊越何以至此公复唯唯终未测其意又歴陈前世为仆射者勲劳德业之盛礼命之重公亦唯唯终无一言既退复使人至庖厨中问今日有无亲戚賔客饮食宴会亦寂无一人明日再对上问昨日见敏中否对曰见之敏中之意何如乃以其所见对上笑曰向敏中大耐官职故吕居仁寄向县丞诗云耐官丞相风流在坐守箪瓢不诉穷张仲宗作向伯恭雍熙堂诗亦云家世从来耐官职百年犹见典刑存然本朝名臣传乃云李文靖沆其初相也真宗密使中人觇之曰朕首命沆为相汝私往观其忻戚中使还言其门无车马萧然如常上叹曰李沆大耐官职岂非名臣传所记之误邪
　　幕府燕闲録云韩魏公初罢相出镇长安或献诗云是非莫问门前客得失须凭塞上翁引取碧油红斾去邺王台畔醉春风公以为然即请守相州苕溪渔隐曰先君有言近世士人与上官诗无非防词未闻有规劝之语者或者献诗于魏公劝其辞分陜之重而为昼锦之荣可谓能规劝矣
　　文昌杂録云太师潞公西归开封推官赵君锡作小诗二十篇纪恩宠以送行其尤为人传诵者如乐人都用教坊家席上羣公换口夸内里宣来蕉叶盏御前赐出缕金花坐上才初佳句传中官写得便闻天圣人含笑搜寻了依韵当时赐和篇西苑重排饯会时新篇御制降彤墀明朝上巳无公事赴宴臣僚总进诗虽王建宫词无以过此也
　　法藏碎金云予壮岁歴官之日甞见公馆壁上有题诗云猛风拔大树其树根已露上有寄生草青青犹未悟不知何人之作也因知物理自昔而然先觉形言警戒多矣
　　复斋漫録云云斋广録记冯当世庆歴中以鄂州荐至大江风涛汹涌几至沈没来春廷试第一还过大江风防浪稳舟楫安然公题诗江亭云江神也世情为我风色好余读唐文粹见施肩吾及第后过扬子江诗云忆昔将贡年抱愁此江边鱼龙鬭闪铄黒浪高于天今日步春草复来经此道江神也世情为我风色好乃知当世取肩吾末句题于江亭耳非自作也
　　东臯杂録云吕文穆防正少年读书西京龙门利涉院壁间题诗云怪得池塘春水满夜来雷雨起南山状元宰相之兆已见于此诗矣
　　苕溪渔隐曰荆楚岁时纪云立春日悉剪防为燕子以戴之故欧阳永叔诗云不惊树里禽初变共喜钗头燕已来郑毅夫云汉殿鬬簮双防燕并知春色上钗头皆立春日帖子诗也
　　艺苑雌黄云修真入道秘言曰以立春日清晨北望有紫緑白云者为三元君三素飞云三元君以是日乘八舆上诣天帝子候见当再拜自陈某已乞得给侍轮毂三过见元君之辇者白日升天岁时广纪载此事云臣锴按举塲甞试立春日望三素云诗取此事故苏子容作皇太妃阁春帖子云万年枝上看春色三素云中望玉宸许冲元作皇帝阁春帖子云三素云飞依北极九农星正见南方
　　法藏碎金云世间人中年二颠倒者十有七八其一少而当勤以图身计而反自放逸老而无成故古人有诗云少年轻岁月不解早谋身晚岁成无益低眉向世人其一老而当逸以就便安而反自劳役老而弥苦故古人有诗云可怜八九十齿堕双眸昏朝露贪名利夕阳忧子孙惟此二事知之不难而知者尚少何况深妙之事乎
　　上庠録云胡先生瑗湖州人以德行名于时州人遣子弟从之学者数百人庆厯四年仁宗兴太学有司乞下湖州取先生法以为太学法遂着为令传者谓今五等斋规是也后数年先生始来居太学四方之士闻先生名自远而至太学不能容遂傍取官舍以为学舍太学西庑即御书阁所在祖宗以来严火禁而斋不许灯先生请于朝乞勿禁灯惟遗火者以皇城法论自是士始便之
　　四六谈麈云熙宁间邓润甫作邢妃制云周南之咏巻耳无险诐私谒之心齐诗之美鸡鸣有警戒相成之道后王荆公退居金陵屡用之孙巨源作除太尉制云秦官太尉汉代上公语典而重
　　蔡寛夫诗话云唐制中书舍人六贠皆预省事甞以其间一人专掌书画故谓之知制诰阙则用他官兼知其后翰林置学士遂分内外制学士自外官拜者贞元初皆召试制书批答诗各一首张仲素后有加赋一首名曰五题惟自中书舍人拜则免试为其甞已掌外制故也李文正公显德中以主客贠外郎迁屯田郎中为学士窦俨以诗贺之曰新衔锦帐连三字旧制星垣放五题盖以此也贞元以前学士职尤未重故满三岁始迁知制诰元和后自学士入为相者十七人故自舍人拜者皆以为优然制诰本中书正职事何用更入衔元丰官制行虽以六舍人分六房事命词书画皆随其房掌之贠阙则事简者兼遂削去知制诰而惟学士带之盖制命本出中书学士特掌之故耳此所以为称也蔡寛夫诗话云唐两省官上事皆宰相亲送之上事官设床几面南判案三道宰相别施一床坐于西隅谓之压角不知何义亦不知所从起此礼今不复存惟中书舍人上事设氊褥于庭下北向再拜阁老一人别设褥位立于东北隅候上事官拜毕则相与揖而升阶亦谓之压角盖有余风也吴正宪诗云压角旧仪烦阁老濡毫逋责费公移宋龙图次道诗云圣世建官追茂制唐家压角失前规皆以记此宰相不亲送或曰冯瀛王为相时判纸尾罢之后遂不讲旧制辞皆有润笔随官品定数以谓当制官辞头疎数不同其所得亦有多寡不均因请集而分之故晏元献有润毫均厚薄之句其后有当送而不至者往往牒催是以正宪公诗并及之此皆西垣旧事元丰官制行遂罢润笔今惟石刻官品物数尚龛于舍人防壁云
　　文昌杂録云余记中书舍人礼上压角未详何义按唐裴坦传载令狐绹荐坦为知制诰裴休持不可不能夺故事舍人初诣省视事回丞相送之施一榻于堂上压角而坐坦见休重愧谢休咈然曰此令狐丞相之举休何力顾左右索肩舆出宋次道乃云舍人上事必设紫褥于庭面北拜阁长立褥之东北隅谓之压角宋丞相作掖垣丛志亦不解其事未知何者为是又唐国子祭酒李涪作刋误云两省官上事日宰相临焉上事者设床几面南而坐判三道案宰相别施一牀连上事官南坐于西隅谓之压角自常侍以下以南为上差误相承实乖礼敬何不为丞相设位于众官之南常侍谏议给事舍人循次而坐于丞相之下尊卑有序足以为仪由此观之不独中书舍人凡两省官礼上宰相皆压角也至五代冯道为宰相判状尾罢之应自此阁长立于东北隅犹谓之压角如宋次道所纪也又五代会要晋天福五年三月勅中书门下五品已上两省上事宰相压角之礼宜废
　　复斋漫録云亭亭画舸系春潭只向行人酒半酣不管烟波与风雨载将离恨过江南张文潜诗也王平甫甞爱而诵之然余谓张特取东坡长短句无情汴水自东流只载一船离恨向西州之句苕溪渔隐曰余以张右史集徧寻无此诗蔡寛夫诗话以谓此诗甞有人于客舍壁间见之莫知谁作或云郑兵部仲贤也然集中无之二说竟未知孰是
　　苕溪渔隐曰余于丛话前集云郑兵部仲贤郑工部文宝不知其果一人邪果二人邪今观欧阳永叔诗话云郑工部文宝于张仆射园吟诗一聨防为警絶云水暖鳬鹥行哺子溪深桃李卧开花蔡寛夫诗话云郑兵部仲贤欧阳文忠公称其张仆射园中一聨以为集中少比即前一聨诗是也以此考之则文宝仲贤盖是一人名与字耳但工部兵部之称不同西清诗话云缑山王子晋祠诗是郑工部文宝题则工部之称与欧公同但蔡寛夫误作兵部耳余又于前集云夷季幼槃或谢薖之字乎比见临川谢幼槃文集方知幼槃是谢薖之字无逸之弟也其谢夷季却别是一人
　　四六谈麈云王荆公拜相麻世所称工然脑词乃云若砺于舟世莫先于汝作有衮及绣人久伫于公归或以为先后失伦王初寮作宣德门成赏功制云阁道穹隆两观搴翔于霄汉阙庭焕丽十户开阖于隂阳时谓工则工矣但唤下句不来
　　复斋漫録云古今诗话美方谔上广守诗鳄去溪潭韩吏部珠还合浦孟甞君不知珠还合浦乃后汉孟甞不可以孟甞君迁就也
　　苕溪渔隐曰淮北之地平夷自京师至汴口并无山惟隔淮方有南山米元章名其山为第一山有诗云京洛风尘千里还船头出没翠屏间莫能衡霍撞星斗且是东南第一山此诗刻在南山石崖上石崖之侧有东坡行香子词后题云与泗守逰南山作字画是东坡所书小字但无姓名崇观间禁元祐文字遂镌去之余顷居泗上皆打得此二碑至今尚存其词云北望平川野水荒湾共寻春飞歩孱顔和风弄袖香雾萦鬟正酒酣人语笑白云间飞鸿落燕相将归去淡婵娟玉宇清闲何人无事宴坐空山望长桥上灯火乱使君还
　　上庠録云世称太学聚天下士既知道理又无持禄固宠之累故其品藻人物皆合公议于是以太学为无官御史台神宗谓舒亶曰颇闻太学生好雌黄人物虽执政官亦畏其口何也然则无官御史台之号恐自此始
　　东臯杂録云蔡忠怀秉政日呉处厚数千以差遣得知汉阳不如意忠懐俄出守安陆赋诗十絶处厚乃笺注文致其怨望疏于朝宣仁大怒遂窜新州处厚改知卫州素饵硫黄至是疽发于脑自嚼其舌断而死苕溪渔隐曰余于丛话前集已载持正因呉处厚笺注其诗而得罪今录此事以附益之姑为小人之戒也
　　四六谈麈云四六全在编类古语李义山有金钥宋景文有一字至十字对句司马文正有金桴王岐公在中书极久生日例有礼物之赐集中谢表其用事多同而语不蹈袭李卫公作文箴云譬诸日月虽终古甞见而光景甞新宣和末罪已诏如天变谴见而朕不悟百姓怨怼而朕不知乃用陆宣公语宇文叔通词也吕成公求退表云侵寻甲子六十有三补报朝廷万分无一乃出于李黄门邦直
　　东臯杂録云熙宁中章子厚奉诏城沅州时陶弼知辰州赠诗云善战无如新息侯汉兵才渡緑萝州爱君挽我陶溪粟直到牂牁水口头诗刻今在沅州洪江寨寨正与牂牁水相直
　　复斋漫録云熙宁六年冬建昌军城北五里间甘露降于进士徐上交别业松上浓厚如酒泽其味甜香上交折松枝献于太守张子方子方率僚属就观之欲以上闻路过凤凰山下牧童见车马相叫呼曰此山上亦多甘露何独徐家地分乎羣童各持松叶吮弄甚多时有野叟卖药于市者语人曰太守不察耳何物为甘露露自天降而偏于数亩间乎吾甞客华隂县民亦有以甘露降告县者县令因出自按之有道人笑焉县令怒械系之道人曰譬如人身精液流通均布六七十年中若其寿短促则涌并于未死之前矣此木盖将槁故耳官人不信请留我以待明春此松必不复荣也县令如其说果验焉元祐丙子潭城西天庆观松一株有甘露郡人皆以为祥及闻此野夫之说有诣天庆观观之昔时甘露所降之松果巳先枯矣
　　上庠録云熙宁间有福州洪浩居太学累年其父以诗寄之云太学何蕃且一归十年甘防误庭闱休辞客路三千逺应念人生七十稀腰下虽无苏子印箧中幸有老莱衣归期定约春前后免使高堂咏式防浩得诗感泣于是揖诸生遂归闻而归者十五六焉逮绍圣间始着归省之令然犹九年为限崇宁二年推行三舍有司以学法进呈徽宗曰兴学校以厚人伦申孝弟而学生有祖父母父母不归省侍立法有九年之久考之人情颇为未安因改为三年之限苕溪渔隐曰云斋广録亦载前诗以洪浩为余杭人
　　复斋漫録云庐山瑞香花古所未有亦不产他处天圣中始称传东坡诸公继有诗咏岂灵草异芳俟时乃出故记序篇什悉作瑞字讷禅师云山中瑞采一朝出天下名香独见知张祠部图之强名佳客以瑞为睡焉其诗曰曾向庐山睡里闻香风占断世间春窃花莫扑枝头蝶惊觉南柯半梦人苕溪渔隐曰余观元祐羣公集并无咏瑞香花诗惟东坡次韵曹子方龙山真觉院瑞香花云幽香结浅紫来自孤云岑骨香不自知浅色意殊深移栽青莲宇遂冠檐卜林结为楚臣佩散落天女襟又有西江月词三首其一云领巾飘下瑞香风惊起谪仙春梦其一云更看防月转光风归去春云入梦东坡词意亦与张祠部诗意相类但能含蓄之耳
　　苕溪渔隐曰陈子高九日瑞香盛开有诗云宣和殿里春风早红锦薫笼二月时流落人间真善事九秋霜露却相宜俚俗因此诗遂号瑞香为锦薫笼余甞嫌其名不雅未能易之也兼此诗亦浅近子高别有古诗一篇意含讽刺语加防婉得骚人之体格其诗云佳人在空谷双星思银河契濶不有命盛时岂蹉跎姢姢匡庐秀如此粲者何香密缀红糁宝薫罩宫罗幽窓下团栾防风自婆娑寂寥千年初戢戢蓬艾多何阶托方便百金聘倚傩赤栏青篾舫丁宁防根窠泥沙亦天幸扳聨入宣和谁令兰蕙徒憔悴守岩阿
　　许彦周诗话云陈克子髙作赠别诗云泪眼生憎好天色离觞偏触病心情虽韩偓温庭筠未甞措意至此苕溪渔隐曰木樨闽中防多路傍往往有参天合抱者土人以其多而不贵之漕宇门前两径自有一二百株至秋花盛开篮舆行清香中殊可爱也古人赋咏惟东坡倅钱塘八月十七日天竺送桂花分赠元素诗云月缺霜浓细蘂干此花元属桂堂仙鹫峰子落惊前夜蟾窟枝空记昔年破戒山僧怜耿介练裙溪女鬬清妍顾公采撷纫幽佩莫遣孤芳老涧边陈去非有词云黄衫相倚翠葆层层底八月江南风日美弄影山腰水尾楚人未识孤妍离骚遗恨千年无住庵中新梦一枝唤起幽禅万俟雅言有词云芳菲叶底谁会秋江意深緑防轻黄怕青女霜侵憔悴开分早晚都占九秋天气花四出香七里独步珠宫里佳名岩桂却是因遗子不自月中来又那得萧萧风味霓裳旧曲休问广寒人飞大白酬仙蘂香外无香比
　　文昌杂録云京师贵家多以酴醿渍酒独有芬香而已近年方以榠楂花悬酒中不惟馥郁可爱又能使酒味辛冽始于戚里外人盖未知也
　　文昌杂録云李冠卿说扬州所居堂前杏一株极大花多而不实适有一媒姥见如此笑谓家人曰来春与嫁了此杏冬深忽擕酒一樽来云是婚家撞门酒索处子裙一腰系杏上巳而奠酒辞祝再三家人莫不笑之至来春此杏结子无数江淮亦多有嫁橘法不知是何术也
　　上庠録云贡士举院其地本广勇故营也有文官花一株花初开白次緑次绯次紫故名文官花花枯经年及更为举院花再生今栏槛当庭尤为茂盛
　　文昌杂録云兵部杜贠外言今闗中有白蕤棫朴也芃芃丛生民家多采作薪且言烟与他木异甞取试之其烟直上如线高五七丈许不絶诗所谓薪之槱之物虽防可以升燎于上帝亦苹蘩蕰藻之类邪





　　渔隐丛话后集巻三十五
　　钦定四库全书
　　渔隐丛话后集巻三十六
　　宋　胡仔　撰
　　本朝杂记下
　　吕氏童防训曰徐仲车山阳人小许榜登科初从安定先生学潜心力行不复仕进仲车一日因具公裳见贵官因思曰见贵官尚具公裳岂有朝夕见母而不具公裳者乎遂晨夕具公裳揖母事母至孝山阳人化之司马文正公日録云朱寿昌父任谏议大夫寿昌母素微生寿昌歳余遣出之因是不知所在寿昌既长求之不得乃弃官寻之刺血书懴以散与人至是得之于同州迎以归钱子飞知永兴军奏其事乞加旌赏故召之王介甫方以李定为至孝故送寿昌赴审官而寿昌以同母弟妹皆在同州乃折资授河中通判苕溪渔隐曰东坡云朱寿昌郎中少不知母所在刺血冩经求之五十年去歳得之蜀中以诗贺之云嗟君七歳知念母怜君壮大心愈苦羡君临老得相逢喜极无言泪如雨不羡白衣作三公不爱白日升青天爱君五十着防服儿啼却得偿当年烹龙为炙玉为酒鹤发初生千万寿金花诏书锦作囊白藤肩舆帘蹙绣感君离合我酸心此事今无古或闻长陵谒来见大姊仲孺岂意逢将军开王善桃空记面建中天子终不见西河郡守谁复讥頴谷封人羞自荐日録又云淮南转运司体量李定嘉祐八年四月母亡不曽丁忧介甫以李定为至孝何其蔽邪
　　复斋漫録云番阳张吉父介方娠时父去客东西川不还张君自为儿时怆然有感其言语声息未尝不在蜀也与尚书彭公器资同学作诗云应是子规啼不到致令我父未归家闻者皆怜之既长走蜀父初无还意乃还省母复至涪阆往返者三其父遂以熙宁十三年三月至自蜀乡人迎谒叹息或为感泣一时名士皆赋诗以记其事器资诗略云河可以竭山可徙我翁不归行不巳三往三复翁归止翁行尚壮今老矣儿昔未生今壮齿郭功甫诗略云父昔离家子方孕子得其父今壮年胡弗归兮死敢请慰我慈母心悬悬三往三复又十载孝子执鞭方言还
　　四六谈麈云四六施于制诰表奏文檄以便于宣读多以四字六字为句宣和间多用全文长句为对习尚之乆至今未能全变前辈无此体也此起于王咸平翰苑之作人多效之兼四六之义在于裁剪若全句对全句亦何以见工以经语对经语史语对史语诗语对诗语方妥帖太祖郊祀陶谷作赦文不以笾豆有楚对黍稷惟馨而曰豆笾陈有楚之仪黍稷奉惟馨之荐近世王初寮作寳箓宫青词云上天之载无声下民之虐匪降时人许其裁剪
　　宋景文笔记云文有属对平侧用事供公家一时宣读施行似健快然不可施于史传余修唐书未尝以唐人一诏一令载者惟舍对偶之文近髙古者乃可着于篇大抵史近古对偶宜今以对偶之文入史如粉黛饰壮士笙匏佐鼙鼓非所施也
　　吕氏童防训云龚殿院彦和清介自立少有重名元祐间签判瀛州其弟大壮尤特立不羣曽子宣帅瀛欲见不可得一日径过彦和邀其弟出不可辞也遂出相见即为置酒从容终日乃去因题诗壁间云自惭太守非何武得向河阳见两龚近时贵人如子宣之能下士亦难及也
　　东臯杂録云青社表海亭取太公表东海之义元祐初曽子宣为守鼎新之赋诗云表海风流旧所闻青冥飞观一畨新山河十二名空在簮履三千迹已陈极目烟岚九霄近满川楼阁万家春由来兴废南柯梦且喜登临属后人
　　文昌襍録云工部王侍郎云昨谪守单州后圃有宓子贱琴台为一郡之胜独此可以销忧且有诗云琴声久逐秋云去台势空随古堞髙既召还见于垂拱殿与吕资政同班殿庐因话琴台后数日吕遂知单州甚可异也
　　许彦周诗话云苏太监作文饶敖作鸿沟诗云置俎均牢彘峩冠信沐猴方矜几上肉巳堕幄中筹海岳归三尺衣冠閟一丘路人犹指似山下是鸿沟
　　四六谈麈云綦叔厚草蜀将制曰巳失秦川之险敢云蜀道之难辛炳为中司遽作弹文曰川犹未失也綦自辨其语上曰朕知之矣卿所言者我能往冦亦能往复斋漫録云刘伟明赠熊待制诗云西清寓直荷为槖在蜀宣风绣作衣葢南史刘香传着紫荷槖事见张安世传持槖簮笔之意而伟明乃以荷为芰荷之荷何邪东臯杂録云李诚之才致髙妙守边有威信熙宁初荆公用事议论不合退居汶上题诗云燕子知时节还寻旧宇归新人方按曲不许傍帘飞尝作昭陵挽词云尧民丧考无生意杞国忧天有壊时闻道宗祧归圣嗣一时收泪贺重熙其他佳句甚少
　　东坡云过太平州见郭祥正言尝从章惇入梅山溪洞中说降其首领见洞主苏母家有神画被服如士大夫事之甚严问之云此知桂州李大夫也问其名曰此岂可名哉扣头称死罪数四卒不敢名徐考其年月本末则李师中诚之也诚之甞为提刑桂府尔吾识诚之知其为一时豪杰也然小人多异议不知夷獠乃尔畏信之彼其利害不相及尔
　　许彦周诗话云晁无咎在崇宁间次李诚之长短句韵以吊诚之曰射虎山边寻旧迹骑鲸海上追前约便与江湖永相忘还堪乐不独用事的确其措意髙古深悲而善怨似离骚故特録之
　　复斋漫録云王公韶少日读书于庐山东林裕老庵庵前有老松因赋诗云緑皮皱剥玉嶙峋髙脚分明似古人解与乾坤生气概几因风雨长精神装添景物年年换摆捭穷愁日日新惟有碧霄云里月共君孤影最相亲王荆公为宪江东过而见之大加称赏遂为知巳苕溪渔隐曰蔡寛夫诗话云卢龙图秉少豪逸熙宁初游京师乆不得调尝作书曰青衫白发病叅军旋粜黄粱置酒樽但得有钱留客醉何湏骑马傍人门荆公一见曰此亦非碌碌者即荐用之前此葢未尝相识也又石林诗话云刘季孙初以右班殿直监饶州酒荆公为宪江东廵歴按酒务始至防事见屏间有题小诗曰呢喃燕子语梁间底事来惊梦里闲说与傍人应不解杖藜携酒看支山大称赏之即召与语嘉叹之乆升车而去不复问务事荆公以三诗而取三士其乐善之心今人所未有也吾故表而出之
　　许彦周诗话云鲜于子骏作九诵东坡大称之云友屈宋于千载之上观尧祠舜祠二章气格髙古自东汉以来鲜及前辈称賛人略縁寔也
　　复斋漫録云王防辅道观文韶子也徽宗朝妄奏天神降于家卒以此受祸人以其父熙河妄杀之报耳尝为渔家傲词云日月无根天不老浮生总被消磨了陌上红尘常扰扰昏复晓一塲大梦谁先觉洛水东流山四绕路傍几个新华表见说在时官职好争信道冷烟寒雨埋荒草
　　诗说隽永云孙伯野宣和间为中书舍人论丽人入贡所过骚动贬散官居于蕲州许崧老时为给事中乃封駮曰孙传山东野人乞从末减杨时可时为省郎以诗送孙曰清议岂徒光四户直声应巳到三韩黄门有手能批敇太学无人为举幡四六谈麈云孙伯野论丽人搔扰中批云至乃用苏轼语全无顾忌孙表云不知言语之合前人但见裔夷之负中国
　　苕溪渔隐曰宣政间京师置四辅郡拱州东辅也先君时为宗学官从兄孝着游学拱辅因有书来先君寄之以诗曰东辅书初至西宫夜正寒感时嗟阻濶喜汝报平安学耨知兼力辞淳发巨澜三冬文史足轩翥未应难
　　复斋漫録云韩子苍喜吴可小诗东风可是闲来往时送江梅一阵香殊不知张芸叟荼防诗云晩风亦自知人意时去时来管送香吴取此耳
　　苕溪渔隐曰胡宿诗风花飞有态烟絮坠无防张先词柳径无人坠飞絮无影二人诗词颇相类
　　三山老人语録云孙元中启事云好事多载酒殽时念扬雄之句诸公尽登台省谁怜郑老之穷对偶亦新竒复斋漫録云翟嗣宗尉临淮颇为监司所窘遂于临淮馆驿题蜘蛛诗其序云偶见蜘蛛因成四韵织丝来往疾如梭长爱腾空作网罗害物身心虽甚小漫天纲纪亦无多林间宿鸟应嫌汝帘外飞蛾亦惧他莫学螳螂捕蝉勇湏知黄雀奈君何林子中时为发运过而见之召而诮责且戒以无为浮薄因荐之于朝云
　　复斋漫録云王直方诗话记徐师川早朝诗内一聫云黄气逺临天北极紫宸住在殿中央以余观之乃全是杜子羙玉几犹来天北极朱衣只在殿中央一聨也诗说隽永云徐师川赠郑公寔谌诗云平生不喜刘蕡策色色人中自有人又云字得苏黄妙文薫班马香郑有诗集其间与张嘉父唱酬颇多苕溪渔隐曰师川因郑谌而进致身枢府东湖集中与郑唱酬亦多如谁家竹可欵何处酒难忘皆一时唱酬之诗也赠张仲宗云诗如云态度人似柳风流题于生画云故山黄叶下梦境白鸥前此集中好句也
　　诗说隽永云丁未之春汴清淮浊钱逊叔登淮山楼诗云华戎变气俗淮汴倒清浑徐师川诗云淮流涨后浊汴水浅来清
　　吕氏童防训云吕与叔尝作诗云文如元凯徒称僻赋似相如止类俳唯有孔门无一事只传顔氏得心斋横渠读诗诗云置心平易始知诗杨中立云知此诗则可以读三百篇矣
　　复斋漫録云吴丞相敏十歳时游山寺赋诗云古未霜根重残僧雪顶深栋梁元剥落香火半消沉在真州时赠吴正仲诗先生古人风文字祖西汉不令万钱食亦合五花判
　　四六谈麈云汪退传初坐陈东欧阳澈事降官后复以启谢庙堂时相作荅启云一男子之上书人何足道诸大夫曰可杀公岂容心熊太学叔雅之词也陆逸中德先宣和间再为中执法甞弹蔡绦范丞相建炎间荅其启云乆居言路评弹多权贵之臣屡掌文衡登拔皆纯正之士范射策陆曽谓其不纯正舒起居清国之词也师友谈记云友人董耘馈长沙猫笋荐以享太史公太史公辄作诗为贶因笋寓意且以为赠尔其诗曰穿云斸石逺林空来涉烟波万万重实比梧桐能食鳯箨翻风雨便成龙一枝未许尘鞍挂千畆终留渭水封陋巷菜羮知不称君王玉食愿时供荐即和之亦以寓自兴之意且述前相知之情焉其诗曰节藏泥滓气凌空荐俎宁知肉味重未许韦编充简册也胜丝缕诳蛟龙短萌任逐霜刀重羙榦湏烦雪壤封他日要令髙士爱不应常奉宰夫供秦少游亦和之曰楚山春笋斸云空北客常嗟食不重秀色可怜刀切玉清香不断鼎烹龙论羮不愧莼千里入贡常随传一封薄禄奉亲甘防少满苞时赖故人供苕溪渔隠曰李方叔称范淳父为太史公以其为国史修撰故也
　　苕溪渔隐曰诗选云朱乔年絶句春风吹起箨龙儿戢戢满山人未知急唤苍头斸烟雨明朝吹作碧参差葢前人有咏笋诗云急忙且吃莫踟蹰一夜南风变成竹乔年防化乃尔精巧余观鲁直巳先有此句从斌老乞苦笋云烦君更致苍玉来明日风雨皆成竹前诗并蹈袭鲁直也
　　诗说隽永云晁冲之叔用乐府最知名诗少见于世政和末先公为御史朱深明为郎官其谢先公寄茶兼简深明诗曰諌议茶犹寄郎官迹已踈斜封三道印不奉一行书防逺长安去终临顾渚居大江清见底为问渇如何
　　诗说隽永云蔡攸入燕其父鲁公寄诗云百年盟誓宜深虑六月王师盍少休缁衣堂下清风满早早归来醉一瓯苕溪渔隐曰蔡京知伐燕之役为不可胡不以告于上但形于诗句以沽名其不忠之甚欤
　　复斋漫録云西清诗话记其父蔡元长喜周邦彦祝寿诗云化行禹贡山川外人在周公礼乐中余以为此乃摸写东坡藏春坞诗年抛造物甄陶外春在先生杖履中是也
　　四六谈麈云靖康间刘观中逺作百官贺徽庙还京表云汉殿上皇本是野田之叟唐朝肃帝又非揖逊之君何防文缜索笔涂之用此二事别作一聨云拥篲却行陋未央之过礼执鞚前引笑灵武之曲恭康执权平仲在扬州草宗开封制云想望夷门未冺葱葱之佳气顾瞻淮甸安能鬰而乆居
　　苕溪渔隐曰闽中近时刋行诗话总即舒城阮阅所编诗緫也余家有此集今总不载此序故録于此云余平昔与士大夫游闻古今诗句脍炙人口多未见全本及谁氏所作也宣和癸卯春来官郴江因取所藏诸家小史别传杂记野録读之遂尽见前所未见者至癸卯秋得一千四百余事共二千四百余诗分四十六门而类之其播扬人之隠慝暴白事之暧昧猥陋太甚雌黄无寔者皆略而不取至其本惟一诗而记所取之意不同如栗爆烧氊破猫跳触鼎翻春洲生荻芽春岸飞杨花载所作之人或异如几夜碍新月半江无夕阳斜阳如有意偏傍小窓明如此之类皆两存之若爱其造语之工而举一聨如风暖鸟声碎日髙花影重不知其全篇亦有喜其用字之当而论一字如惠和官尚小师达禄须干不知其所引自误如此之类咸辨证之然皆前后名公钜儒逸人达士传诸搢绅间而着以为书不可得而増损也但类而总之以便观阅故名曰诗总倦游归田幅巾短褐松窓竹几时巻舒之以销闲日不愿行于时也世间书固未尽于此后有得之者当续焉宣和五年十一月朔舒城阮阅序
　　苕溪渔隐曰王周士和人诗云人情千里白头浪世事几番黄叶风宋大观题严子陵祠堂云英姿禀凛都如在盛夏钓台风月寒石敏若新蝉云满身美防抱髙柳问汝适从何处来初寮集载其父投壶云势如髙捧金徒箭声似连铿玉殿籖皆善造语亦可喜也
　　了斋集云余读左经臣诗编有招友人之句云一别又经无数日百年还得几多时非特词意清逸可玩味也老于世途幻景迅速读此二语能无警乎
　　许彦周诗话云杨舜韶名友防长仆十余歳向同在姑苏时盗贼发孙坚墓杨作诗云阖庐城边荒古丘昔谁葬者孙豫州乆无行客为下马时有牧童来放牛呜呼舜韶今亡矣他诗皆工必传于世也
　　复斋漫録云东鲁孔传字圣传先圣之裔而中丞道辅之孙也为人博学多闻取唐以来至于吾宋诗颂铭賛竒编奥録穷力讨论纎芥不遗撮其枢要区分彚聚有益于世者续唐白居易六帖谓之六帖新书韩子苍为篇引以为孔侯之书如富家之储材栋榱枅拱云委山积匠者得之应手不穷其用岂小至贪多务得晦而不出幸人之不知以成已之名者此侯之所耻也苕溪渔隐曰六帖新书出于东鲁兵火之余南北隔絶其本不传于江左使学者弗获増益闻见惜哉近时有缃素杂记学林新编艺苑雌黄此三书皆相类辨正古今讹舛校定史传得失诚有补于学者吾于丛话固甞采摭云司马文正公日録云章郇公得象为职方知洪州罢归丁晋公与杨文公博召数人皆不至丁以为二人博无欢杨曰有章职方者善博可召之既至丁不胜输银器数百两章初无喜色亦不辞他日又博章输银器数百两亦无吝色丁由是佳其有度量援引以至清显杨亦尝称邭公他日必为公台厚遇之
　　苕溪渔隐曰三朝正史云杨亿祖文逸为唐玉山令亿将生文逸梦一道士自称懐玉山人未几亿生有紫毛披体长尺余经月乃落本朝名臣传云母章氏始生亿梦羽衣人自称武夷君托化既诞则一鹤雏尽室惊骇贮而弃之江其叔父曰我闻间世之人其生必异追至江濵开视则鹤蜕而婴儿具焉体犹有紫毳尺余既月乃落二书所纪不同予谓名臣传其言怪诞良甚当以正史为是也
　　东臯杂録云时邦美阳武人父为郑州牙校补军将吏部差押纲至成都时年六十四妇方四十余未有子谓其夫曰我有白金百星可携行至蜀求一妾归兾得子为身后计父至成都输纳毕访牙侩见一女甚端丽诘其家世不对窥见以布总发怪问之悲泣曰父本都下人为雅州掾官卒扶防至此不能归鬻妾欲办装耳父恻然擕金往见其母以助其行又为干行计同上道路中谨事掾妻如部曲至都下僦居菆殡毕方辞归妻迎问买妾状具以寔告未几妻有孕一夕梦有数人披衲袄舆一金紫人留堂中及旦邦羙生后堂犬亦生九子故小字十狗后登进士第一官至吏部尚书
　　四六谈麈云靖康间京兆尹程伯起谢赐出等牙简表云看山拄颊敢为晋士之清狂上马投囊岂有唐贤之风度汪彦章词也翟公巽以陈通之乱自越援杭其谢降官表云岂比越人坐视秦人之瘠欲安刘氏固知晁氏之危李汉老坐其兄防稽失守落职谢表云包胥不食而哭秦素心犹在李陵得当而报汉后效难期席大光罢参政为潭帅谢表云暴扬之恶初过于共兜播告之词忽同于方召
　　诗选云苏庠养直尝盛夏追凉方与客对棋有衣褐者特谒云罗浮山道人江观潮未及起迎道人直造就坐旁若无人养直惊愕问所从来荅曰罗浮黄真人以公不好世人之所好炁母巳成令某持丹度公可服之袖中出一小盒药黄色而膏融养直迟疑间道人曰此丹非金非石乃真炁燎成疑即且止俟有急服之出门径去俄顷不见养直以丹置佛室后与客饮醉后食蜜雪和以龙脑一夕暴下而卒所亲记道人之言亟取丹视之其坚如石磨以饮之即苏自是康强异常齿落者复生发白者再黒目枯者更明绍兴十七年歳旦日与家人酌别且告辞邻里二日东方未明披衣曳杖出门行步如飞妻孥奔逐仅能挽其衣则已逝矣苕溪渔隠曰洪庆善与养直皆丹阳人予以问庆善庆善云初无此事乃曽端伯得之传闻之误耳余于后湖集序尝言之云不待访丹砂于嵝依羽人于丹丘而罗浮之客九转之丹至矣仆驰书问之且丐录近诗居士荅言顷得方士神药夺命手中服食以来哦诗结字无复余习矣养直后以寿终亦无他异端伯之言不可信也司马文正公日録云刘贡父言李宥知江宁府遭火疑军士为变不救遂燔市里寺观府库皆尽宥令幕职方年作表奏内曰不意祸起萧墙衅生回禄时新有卫士之变朝廷恶其言由是州官得罪皆重以宥年老直除分司
　　元城先生语录云先生平日皆庄语有一雅谑漫记之先生为諌议大夫日值除一执政姓胡名不欲记之先生再三论列文字不降出时刘贡父为给事中先生于朝路见之问曰昨晚有甚文字降出贡父曰岂非器之于新除有异闻乎先生曰然若迟回不去当率全台谏攻之孔子所谓鸣皷而攻之者贡父应声曰将谓是暗箭子元来是鸣鼓儿闻者皆启齿先生素严毅亦有笑容又曰贡父好谑然立身立朝极有可观故某与之交游
　　复斋漫録云王直方诗话记陈辅题湖隂先生壁诗云身似旧时王谢燕一年一度到君家荆公见而笑曰此戏君为寻常百姓耳然余观山谷有诗荅直方送并蒂牡丹云不如王谢堂前燕曽见新妆并倚栏若以荆公之言则直方未免为山谷所戏正苦不自觉耳
　　诗说隽永云石藏用刘寅俱擅医名石喜用热药刘喜用凉药京师为之语曰藏用箧中三斛火刘寅匣内一壶氷龙川略志云彭山有隐者通古医术与世诸医所用法不同人莫之知单骧从之学尽得其术遂以医名于世治平中予与骧过广都论古今术同异骧既言其略复叹曰古人论五脏六腑其说有谬者而相承不察欲以告人人罕信者古说左肾其腑膀胱右肾命门其腑三焦丈夫以藏精女子以系胞以理推之三焦当如膀胱有形质可见而王叔和言三焦有藏无形不亦大谬乎葢三焦有形如膀胱故可以藏有所系若其无形尚何以藏系哉其所以谓之三焦者何也三焦分布人体中有上中下之异方人心湛然欲念不起则精气散在三焦荣华百骸及其欲念一起心火炽然翕撮三焦精气入命门之脏输防而出故号此腑为三焦耳世承王叔和之谬而不悟可为长太息也予甚异其说后为齐州从事有举子徐遁者石守道之壻也少尝学医疗病有精思予为述骧之言遁喜曰齐甞大饥羣凶相脔割而食有一人皮肉尽而骨脉全者遁以学医故往观其五脏见右肾下有脂膜如手大者正与膀胱相对有二白脉自其中出夹脊而上贯脑意此即导引家所谓夹脊双闗者而不悟脂膜如手大者之为三焦也单君之言与所见悬合可以正今人之谬矣
　　上庠録云元祐间马防张庭坚等四人擅名太学时号四俊刘焘湖州人年少亦自负初补太学生闻而慕之以刺谒曰不识可当一俊否防等哂之焘复曰何得是名防等设诡计以困之曰每试当预约一字限于程试中用之善者乃预既而私试之焘请字防曰第一句用将字其时策问神宗实録焘对曰秉史笔者权犹将也虽君命有所不受而况其它乎后果为第一闻者服之因目焘曰挨尸俊
　　复斋漫録云刘韐始为尉于洪之丰城性不饮酒饮则面色为之烘然时郡推官防檄抵邑能饮啖与公同防以谚语戏公曰小器易盈真县尉荅曰穷坑难满是推官
　　诗说隽永云李伯纪为行营使时王仲时张仲宗俱为属王颀长张短小白事相随一馆职同在幕下戏云启行营大鸡昂然来小鸡竦而待
　　东臯杂録云叶祖义少游太学有俊声滑稽无穷尝戏作诗云醉来黒漆屏风上草冩卢仝月蚀诗
　　上庠録云政和丙申殿试何防为状元潘良贵次之皆年少有丰貌而第三人郭孝友颇古怪唱名日呵出御街观者皆曰状元真何郎榜眼真潘郎第三人真郭郎也
　　文昌杂録云昔见故老言有一朝士好为谐谑尝云近求得一对的似有理曰躁因修贺刺怒为荅空书闻者无不大噱




　　渔隠丛话后集巻三十六
　　钦定四库全书
　　渔隐丛话后集巻三十七
　　宋　胡仔　撰
　　大梅
　　传灯録云师住天台山梅子贞旧隐一僧入山迷路问曰和尚在此山多少时也师曰只见四山青又黄又问出山路什麽处去师曰随流去僧归说似盐官盐官令僧去请师出山师有偈云摧残枯木倚寒林几度逢春不变心樵客遇之尤不顾郢人那得苦追寻大寂闻师住山乃令一僧到问云和尚见马师得个什麽便住此山师云马师向我道即心是佛我便向这里住僧云马师近日佛法又别师云作麽生别僧云近日又道非心非佛师云这老汉惑乱人未有了日任汝非心非佛我只管即心即佛其僧回举似马祖祖云大众梅子熟也苕溪渔隐曰韩子苍送僧住梅山诗寺门岑寂知何许想对千岩万壑开待得梅山梅子熟不辞先寄一枝来用前事也
　　天衣
　　僧寳传云懐东游至翠峯翠峯众盛懐当营炊自汲涧折担悟防显公印可以为竒辞去乆无耗有僧自淮上来曰懐出世铁佛矣显使诵提唱之语曰譬如雁过长空影沉寒水雁无遗踪之意水无留影之情显激赏久之
　　端师子
　　僧寳传云端师子始见弄狮子者发明心要则以彩帛像其皮时时着之因以为号秦少游闻其道髙请升座端以手自指曰天上无双月人间只一僧一堂风冷淡千古意分明少游首肯之能诵法华经必得钱五百乃开帙日诵数句即持【阙】　坐去其缺薄者易之而去好歌渔父词月夕必歌之达曙有狂僧回头和尚以左道鼓动流俗士大夫亦安其妄方对丹阳吕公肉食端径至指曰正当与麽时如何是佛回头不能遽对端捶其头推倒乃行又有妖人号不托掘秀州城外地有佛像建塔其上倾城敬信端见揕住曰如何是佛不托拟议端趯之而去章相子厚请升座使俞秀老撰防叙其事曰推倒回头趯翻不托七轴之莲经未诵一声之渔父先闻端听僧官宣至此以手揶揄曰止乃引声吟曰本是潇湘一钓客自东自西自南北大众襍然称善端顾笑曰我观法王法法王法如是下座
　　山谷云钓鱼船上谢三郎双鬓巳苍苍莎衣未必贵不肯换金章汀草畔浦花傍静鸣桹自来往好个渔父家风一片潇湘金华俞秀老作此篇道人多传之非道意岑寂其语不能如是苕溪渔隐曰传灯録云沙福州闽县人姓谢氏防好垂钓泛小船于南台江狎诸渔者年甫三十忽慕出尘乃弃钓艇投芙蓉山训襌师落髪秀老用其事也
　　参寥
　　复斋漫録云参寥诗可人惟有秦淮月出没防防波浪中子瞻送蜀僧诗当时半破峩嵋月还在平江水中二意偶同
　　复斋漫録云唐僧皎然荅李季兰诗天女来相试将花欲染衣禅心竟不起还捧旧花归乃悟参寥荅妓诗禅心已作沾泥絮肯逐东风上下狂之意
　　苕溪渔隐曰冷斋夜话谓道潜作诗追法渊明其诗有逼真处曰数声柔橹苍茫外何处江村人夜归又曰隔林彷佛闻机杼知有人家住翠微余细细味之句格固佳但不类渊明语岂得谓之逼真处若东坡和陶诗前山正可数后骑且勿驱此方是逼真处惠洪不善评诗其言岂足凭哉
　　洪觉范
　　苕溪渔隐曰僧寳传觉范所撰也但欲驰骋其文往往多失事实至于作賛又襍以诗句此岂史法示褒贬之意乎其诗有云行尽湘西十里松到门却立数诸峰崇公事迹无寻处庭下春泥见虎踪又云庐山殿阁如生成食堂处处禅床折我比三门似冷灰尽日长廊巻风叶又为竒语云如月照众水波波顿见而月不分如春行万国处处同时而春无迹但其才性嶷爽见于言语文字间若于禅门本分事则无之也
　　冷斋夜话云予留南昌乆而防归独行无侣意绪萧然偶登秋屏阁望西山于是浩然有归志作长短句寄意其词曰城里乆偷闲尘浣云衫此身已是再眠蚕隔岸有山归去好万壑千岩霜晓更凭栏减尽晴岚微云生处是茅庵试问此生谁作伴弥勒同龛
　　复斋漫録云临川距城南一里有观曰魏坛葢魏夫人经游之地具诸顔鲁公之碑以故诸女真嗣绪不絶然而守戒者鲜矣陈虚中崇宁间守临川为诗曰夫人在兮若氷雪夫人去兮仙踪灭可惜如今学道人罗裙带上同心结洪觉范尝作长短句赠一女真云十指嫩抽春笋繊繊玉软红柔人前欲展强娇羞微露云衣霓袖最好洞天春晩黄庭巻罢清幽凡心无计奈闲愁试撚花枝频嗅
　　许彦周诗话云近时僧洪觉范颇能诗其题李愬画像云淮隂北面师广武其气岂止吞项羽公得李祐不肯诛便知元济在掌股此诗当与黔安并驱也顷年仆在长沙相从弥年其他诗亦甚佳如云含风广殿闻碁响度日长廊转柳隂颇似文章巨公所作不类衲子又善作小词情思婉约似秦少游至如仲殊参寥虽名世皆不能及
　　清顺
　　复斋漫録云冷斋夜话记西湖僧清顺诗乆从林下游颇识林下趣从渠緑隂繁不碍清风度闲来石上眠落叶不知数一鸟忽飞来啼破幽寂处予见子苍言后四句不同云困即蟠石眠莫省落花数惟闻犬吠声更入青萝去后两句虽不同无害苐落叶不知数一句不可葢初夏间未应落叶之多耳苕溪渔隐曰惟闻犬吠声更入青萝去乃惠诠诗东坡尝和之云惟应山头月夜夜照来去者是也子苍之言复斋之记皆误也
　　缁黄襍记
　　复斋漫録云前軰好称僧悟清诗鸟归花影动鱼没浪防圎以为句意皆新然余读后梁沈君攸临水诗云花落圆纹出风急细流翻乃知鱼没浪防圆之句出于此麈史云刘氏传记载炀帝既诛薛道衡乃云尚能道空梁落燕泥否葢道衡诗尝有是句杨公谈苑载僧希昼北宫书亭云花露盈虫穴梁尘随燕泥予以为錬句虽工而致思不逮于薛矣
　　复斋漫録云元丰末张诜枢言龙圗之守杭也一日宴客湖上刘泾巨济僧仲殊在焉枢言命即席赋诗曲巨济先唱云凭谁妙笔横扫素缣三百尺天下应无此是钱塘湖上图仲殊遽云一般奇絶云淡天髙秋夜月费尽丹青只这些儿畵不成枢言又出梅花邀二人同赋仲殊即作前章云江南二月犹有枝头千防雪邀上芳樽却占东君一半春巨济不复继也后陈袭善云我为续之曰尊前眼底南国风光都在此移过江来从此江南不复开
　　古今词话云东坡守钱塘刘巨济赴处州道过钱塘东坡留饮于中和堂僧仲殊与焉时堂之屏有西湖圗东坡遽索牋管作减字木兰花曰凭谁妙笔横扫素缣三百尺天下应无此是钱塘湖上圗以后叠属巨济辞逊再三遂以属仲殊继曰一般竒絶云淡天髙秋夜月费尽丹青只这些儿画不成东坡大称赏之苕溪渔隐曰此词首句云凭谁妙笔横扫素缣三百尺则是初无此西湖图姑言之耳词话乃云中和堂屏有西湖图可见其附防为说全与词意不合以此騐之其以为东坡作亦必妄言当以复斋为正也
　　许彦周诗话云晦堂心襌师初退黄龙院作诗云不住唐朝寺闲为宋地僧生涯三事衲故旧一枝藤乞食随縁过逢山任意登相看莫相笑不是岭南能此诗深静平寔道眼所了非世间文士诗僧之所能彷佛也诗说隽永云泉州僧庆老有诗云交情老去淡如水病骨秋来瘦似松真方外语也
　　苕溪渔隐曰予甞爱政黄牛山中偈云桥上山万层桥下水千里惟有白鹭鹚见我长来此造语平易不加雕斵而清胜之景闲适之意宛然在吾目中矣
　　复斋漫録云西清诗话取瘦权谷口未斜日数峯生夕隂之句然宋之问诗云日落西山隂众草起寒色权意取此沈约登鹤楼诗亦云云来片岭黒日下半溪隂苕溪渔隐曰癞可东溪集有诗云伛步入萝径绵延趣防深僧居不知处彷佛清磬音石梁邀屡度始见青松林谷口未斜日数峯生夕隂凄风薄乔木万窍作龙吟摩挲緑苔石书此慰幽寻复斋以为瘦权诗误矣苕溪渔隐曰汪彦章龙溪集有霜余溪上四絶癞可东溪集亦有霜余溪上五絶内四絶即龙溪集中诗但一絶不是所谓故人江北江南岸者余皆同之不知竟谁作邪四絶中其一云水似秋蛇巧作蟠山如浓翠拥髙鬟清风明月元无主乞我烟萝茅数间殊清駃可爱笔谈云知道者茍未至脱然随其所得浅深皆有效騐尹师鲁自直龙圗阁谪官过梁下与一佛者谈师鲁自言以静退为乐其人曰此犹有所系不若进退两忘师鲁顿若有所得自为文以记其说后移邓州是时范文正公守南阳少日师鲁忽手书与文正别仍嘱以后事文正极讶之时方馔客掌书记朱炎在座炎老人好佛学文正以师鲁书示炎曰师鲁迁谪失意遂至乖理殊可怪也宜往见之为致意开譬之无使成疾炎即诣之师鲁巳沐浴衣冠而坐见炎来道文正意尹笑曰何希文惟以生人见待洙死矣与炎谈论顷时遂隐几而卒炎急使人驰报文正文正至哭之甚哀师鲁忽举头曰早巳与公别安用复来文正惊问所以师鲁笑曰死生常理也希文岂不达此仍问其后事师鲁曰此在公耳乃揖希文复逝俄顷又举头顾希文曰亦无神亦无恐怖言讫遂长往师鲁所养至此可谓有力矣尚未能脱有无之见何也得非进退两忘犹存于胷中欤苕溪渔隐曰余读刘兴朝悟道发真集其言曰余少治儒术长登仕版葢未甞信佛也三十有二歳见东林长老緫公与之语七日始生信焉即取其书读之三年葢恨其信之之晚也然循其理而体防则似悟还迷依其法而行持则蹔静还扰既而阅传灯録始知佛有法眼妙心宻相付嘱而达摩西来单传此事众生悟者可以见性而了心其后发明此事但觉境界非常取证道歌读之句句尽是吾之心地读至六般神用空不空一颗圆光色非色如是希奇之事吾今已得现前任是千圣出来也须退步始得示人以偈曰世间多少英雄汉终日迷头没人唤可怜眼底黒漫漫不见骊珠光灿烂过今晡又来旦不觉年华暗中换急擡头髙着眼径寸不在蚌中产灵利男儿荐得时好笑教渠肠欲断又有诗云今古堂堂此事同归因处处获圆通片心豁去沧溟窄双眼开来宇宙空出海银蟾光动地离金镞疾追风湏知佛祖埋藏后坐断千崖是此翁
　　苏子由云聦禅师昔以讲诵为业晩游浄慈本师之室诵南岳思大和尚口吞三世诸佛语迷闷不能入一日为本烧香本曰吾畴昔为汝作梦甚异汝不悟将死不可不勉师茫然不知所谓既而礼僧伽像醒然有觉知三世可吞无碍也趋往告本本曰向吾梦汝吞一世界吞一剃刀汝今日始从迷悟是始出家真吾子也乃击鼓升座为众説此事聦作礼涕泣而罢聦往髙安圣寿禅院余尝从之问道聦曰吾师本公未尝以道告人皆听其自悟吾今亦无以告子余从不告门乆而入道乃为颂曰道不可告告即不得以不告告是真告敕香严辞去得之瓦砾临济不喻至愚而悉非愚非瓦皆汝师力有不至此是非出家梦吞剃刀发落如花游行四方物莫能遮终亦不告独障其邪弟子度者数如恒河沙苕溪渔隐曰禅门湏是悟入方为究竟倘不尔亦安能七纵八横去处自在也哉余观刘兴朝见惠林冲老冲为焚香设誓曰我法中自有悟门若也以无为有即是诳汝吾当永堕无间地狱吾将此身设大誓愿愿汝此去坚信不退他日有见方表斯言又龙门言有李提刑者将传灯録白先师云某素留心此道每看此録多有不防处望一一开示先师云此事不如是理防湏有省悟始得若有省悟无有不防者自不消问人若无省悟袛那防处亦未是在二大士之言真得其要矣
　　苕溪渔隐曰陈体常荅黄冕仲二书叙学佛之防深切着明余尝三复其言叹其有理恨未能尽行也体常又有颂六首今録二首其一云宻坐研穷省细微到头湏是自忘机应无祖佛能超越岂有寃亲更顺违歴歴孤明尤认影巍巍独步尚披衣翻嗟防得昭灵者也道寻师得防归其二云个中端的有谁知知者归来到者稀即见即闻还错防离声离色转乖违山青水緑明防鹤唳猿啼显妙机有意觅渠终不遇无心到处尽逢伊冷斋夜话云陈莹中北归过南昌言邹志完在韶州极精进闭门诵华严经舍利生袖间此真入信位日诵华严经于观音像前有修竹三根生像之后志完掲茅出之不可乃垂枝覆像如世所画寳陀岩竹今尤无恙韶人扄鏁之以为过客游观北还至永州澹山岩有驯狐凡贵客至则鸣志完将至而狐辄鸣寺僧出迎志完怪之僧以狐鸣为言志完作诗曰我入幽岩亦偶然初无消息与人传驯狐戱学仙伽客一夜飞鸣报老禅法藏碎金云太白夜懐有句云宴坐寂不动大千入毫发潘祐独坐有句云凝神入混茫万象成虚空予爱二子吐辞精敏之力入道深宻之状合而书之聊资已用苕溪渔隐曰余观志公十二时颂自非深悟上乗同佛知见岂能作此语也是时达磨犹未西来志公已明此理所谓先得我心之所同然者志公没于天监十三年而达磨以普通八年至金陵由此之魏传佛心印禅宗方兴近世学佛者往往忽此颂而弗观葢贵耳而贱目耳予尝手书此颂置之座右朝夕味之尤爱其最后一首云鸡鸣丑一颗明珠圆已乆内外推寻觅緫无境上施为浑大有不见头又无手世界壊时终不朽未了之人听一言只这如今谁动口以至三祖信心铭永嘉证道歌皆禅学之髓初地之人其可弗观乎
　　东臯杂録云涟水天长寺娄道者塔灵爽甚着行状云观音化身也太祖太宗真宗仁宗皆尝召至京师欲留之不可曰臣与涟水人有宿縁不归淮水必为暴涟人鱼矣许之皆赐御笔至今匣藏寺中真宗召入禁中时欲立章献未决命嫔御出见师阅之凡二百许人皆无语至章献挽之曰陛下可善遇此人能与陛下主家计真宗奇之意遂定及章献垂帘又召至锡赍不赀复归有新知军入境雅不喜师遂告其徒縁尽当灭知军疑其诈死命焚之凡三日衣祴不动其徒祷曰师不违众愿不若应火化忽雷雨骤作水满庭薪火皆灭口中出白烟自焚立尽而目晴舌根不壊舍利无数邦人葬其骨淮岸目晴舌根舍利藏塔下至今淮水涨溢至塔即止后赐塔额许歳度两僧
　　僧寳传云言法华者莫知其所从来相传言诵法华经故以为名至和三年仁宗始不豫国储未立天下寒心諌官范镇首发大议乞择宗室之贤者使摄储贰以待皇嗣之生退居藩服典宿卫尹京邑以系天下之望并州通判司马光亦以为言凡三土疏一留中二付中书上夜焚香黙祷曰翌日化成殿具斋防请法华大士俯临无却清旦上道衣凝立以待俄驰奏言法华自右掖门径趋将至寝殿侍衞呵止不可上笑曰朕请而来耳有顷至辄升御榻跏趺而坐受供讫将去上曰朕以储嗣未立大臣咸以为言侵寻暮晚嗣息无有期一决之师索笔引纸连书曰十三十三凡数十行掷笔无他语皆莫测其意其后英宗登极乃濮安懿王第十三子方騐前言也
　　东臯杂録云裴休与黄蘖为忘年友一日同行宛水上见有驾柴车过隄下泥深牛惫鞭之不巳休方止其鞭者蘖遽曰不可不重打两脚时劝不得四脚时不肯行也好打
　　三山老人语録云明州妙音僧法渊为人佯狂日饮酒市肆歌笑自如丐钱于人得一钱即欣然以为足得之多复与道路废疾穷者能言人祸福无不騐人疑其精于术数故号渊三命发言无常及问之掉头不顾惟云去去有丧之家必往哭之葬则送之无贫富皆往莫测其意人以为狂又号曰颠僧大觉禅师初住育王开堂僧倔然出问话人莫不窃笑大觉问颠僧是颠了僧僧了颠荅云大觉是大了觉觉了大大觉嘿然众皆惊骇一日忽于市相别擕酒一壶至郡守宅前据地而饮观者千余人酒尽懐中出颂一首欲化去众皆引声大呼云不可于此遂归妙音趺坐而化颂曰咄咄平生颠蹶欲问临行炉中大雪真相至今存焉
　　东臯杂録云蓬州道士贾善翔字鸿举能剧谈善琴嗜酒士大夫喜与之游东坡甞过之戏书问曰身如芭蕉心如莲花百节踈通万窍玲珑来时一去时八万四千末云鸿举下语贾荅曰老道士这里没许多般数张天觉防其后云去时八万四千不知落在那边若不斩头觅话谁知措大叅禅
　　东臯杂録云元丰中髙丽遣一僧入贡颇辩慧赴筵设荤酒自如命杨次公接伴一日出令曰要两古人姓名争一物沙门曰古人有张良有邓禹争一良曰凉伞禹曰雨伞次公曰古人有许由有晁错争一葫芦由曰油葫芦错曰醋葫芦四六谈麈云政和间以僧为德士冠服如道士有一长老升堂云石霜夺得裴休笏用在今朝曹溪留下祖师衣巳为陈迹又一长老乞入道表云一入蛮夷之风教遂亡父母之发肤几同去国之人忽见指天之斗倘得回心而向道便当合掌以擎拳


　　渔隐丛话后集巻三十七
　　钦定四库全书
　　渔隠丛话后集巻三十八
　　宋　胡仔　撰
　　回仙
　　回仙自作传云吾乃京兆人唐末累举进士不第因游华山遇钟离传授金丹大药之方复遇苦竹真人方能驱使神再遇钟离尽获希夷之妙防吾得道年五十第一度郭上灶第二度赵仙姑郭性顽钝只与追钱延年之法赵性通灵随吾左右吾惟是风清月白神仙聚防之时甞游两浙京汴谯郡尝着白襴衫角带左眼下有痣如人间使者筯头大世言吾卖墨飞剑取人头吾闻哂之实有三剑一断烦恼二断贪嗔三断色欲是吾之剑世有传吾之神不若传吾之法传吾之法不若传吾之行何以故为人若反是虽擕手接武终不成道苕溪渔隠曰回仙有沁园春一阕明内丹之防语意深妙惜乎世人但歌其词不究其理吾故表而显之云七返还丹在人先湏炼已待时正一阳初动中宵漏永温温铅鼎光透帘帏造化争驰虎龙交合进火功夫犹鬬危曲江上看月华莹静有个鸟飞当时自饮刀圭又谁信无中养就儿辨水源清浊木金间隔不因师指此事难知道要微天机深逺下手速修犹太迟蓬莱路仗三千行满独步云归
　　陆元光回仙録云吴兴之东林沈东老能酿十八仙白酒一日有客自号回道人长揖于门曰知公白酒新熟逺来相访愿求一醉实熙宁元年八月十九日也公见其气骨秀伟跫然起迎徐观其碧眼有光与之语其声清圎于古今治乱老庄浮圗氏之理无所不通知其非尘埃中人也因出酒器十数于席间曰闻道人善饮欲以鼎先为寿如何回公曰饮器中惟钟鼎为大屈巵螺杯次之而梨花蕉叶最小请戒侍人次第速斟当为公自小至大以饮之笑曰有如顾恺之食蔗渐入佳境也又约周而复始常易器满斟于前笑曰所谓尊中酒不空也回公兴至即举杯浮白常命东老鼓琴回乃浩歌以和之又甞围棋以相娱止奕数子辄拂去笑曰祗恐碁终烂斧柯回公自日中至暮已饮数斗了无醉色是夕月微明秋暑未退蚊蚋尚多侍人秉扇敺拂偶灭一烛回公乃命取竹枝以余酒噀之插于逺壁湏臾蚊蚋尽栖壁间而所饮之地洒然东老欲有所叩先托以求驱蚊之法回公曰且饮小术何足道哉闻公自能黄白之术未尝妄用且笃于孝义又多隂功此予今日所以来寻访而将以发之也东老因叩长生轻举之术回公曰以四大假合之身未可离形而顿去惟死生去住为大事死知所往则神生于彼矣东老摄衣起谢有以喻之回公曰此古今人所谓第一最上极则处也此去五年复遇今日公当化去然公之所钟爱者子偕也治命时不得见之当此之际公亦先期而致谨勿动懐恐丧失公之真性东老颔而悟之饮将达旦则瓮中所酿止留糟粕而无余沥矣回公曰乆不游浙中今巳为公而来当留诗以赠然吾不学世人用笔书乃就擘席上榴皮画字题于庵壁其色微黄而渐加黒故其言有回仙人题赠东老诗西隣已富忧不足东老虽贫乐有余白酒酿来縁好客黄金散尽为收书凡三十六字巳而告别东老启闗送之天渐明矣握手并行笑约异时之集至舍西石桥回公先度乗风而去莫知所适后四年中秋之吉东老微恙乃属其族人而告之曰回公熙宁元年八月十九日尝谓予曰此去五年复遇今日当化去予意明年今乃熙宁之五年也子偕又适在京师干荐回公之言其在今日乎及期捐馆凡回公所言无有不騐龙川杂志云予治平末沂峡还蜀泊舟仙都山下有道士以隂真君长生金丹诀石本相示予问之曰子知金丹诀邪道士曰不知也然士大夫过此必以问之庶有知之者予佳其意试问以烧炼事对曰养生有内外精气内也非金石所能坚凝四支百骸外也非精气所能变化欲事内必调养精气极而后内丹成则不能死矣然隠居人间乆之或托尸解而去求变化轻举不可得也葢四大本外物和合而成非精气所能易也惟外丹成则可以防瓦砾化皮骨飞行无碍矣然内丹未成内无以交之则服外丹者多死譬积枯草絮而置火其下无不焚者予甚善其说告之曰昔人有服金丹不幸赴井而死既而五脏皆化为黄金者又有服玉屑死于盛夏而尸不败壊者皆无内丹以主之也子之说信然哉后十余年馆于南京张公安道家有一道人陜人也为公养金丹其法用紫金丹砂费数百千期年乃成公喜告予曰吾药成可服矣予谓公何以知其药成公曰抱朴子言药既成以手握之如泥出指间者药功真成也今吾药如是以是知其成无疑矣予为公道仙都所闻谓公曰公自知内丹成则此药可服若犹未也姑俟之公笑曰我姑俟之
　　龙川畧志云予兄子瞻尝从事扶风开元寺多古画而子瞻少好画往往疋马入寺循壁终日有一老僧出揖之曰小院在近能一相访否子瞻欣然从之僧曰贫道平生好药术有一方能以硃砂化淡金为精金老当传人而患无可传者知公可传故欲一见子瞻曰吾不好此术虽得之将不能为僧曰此方知而不可为公若不为正当传矣是时陈希亮少卿守扶风而平生溺于黄白尝于此僧求方而僧不与子瞻曰陈卿求而不与吾不求而得何也僧曰贫道非不悦陈卿畏其得方不能不为耳贫道昔尝以方授人矣有为之即死者有遭丧者有失官者故不敢轻以授人即出一巻书曰此中皆名方其一则化金方也公必不肯轻作且勿轻以授人如陈卿谨勿传也子瞻许诺归视其方每淡金一两视其分数不足一分而以丹砂一钱益之杂诸药入甘锅内煅之镕即倾出金砂俱不耗且其色斑斑相杂当再烹之色匀乃止后偶见陈卿语及此僧遽应之曰近得其方矣陈卿惊曰君何由得之子瞻具道僧不欲轻传人之意不以方示之陈固请不巳不得巳与之陈试之良验子瞻悔曰某不惜此方惜负此僧耳公谨为之陈姑应曰诺未几坐受隣郡公使酒以賍败去子瞻疑其以金故深自悔恨后谪居黄州陈公子慥在黄子瞻问曰少卿昔时尝为此法否慥曰吾父既失官至洛阳无以买宅遂大作此然竟病指痈而殁乃知僧言诚不妄也后十年余谪居筠州有蜀僧仪介者师事文禅师文之所至辄为修造所费不赀而莫知钱所从来介秘其术问之不以告人介与聪禅师善密为聪言其方大类扶风开元寺僧所传者然介未尝以一钱私自利故能保其术而无患苕溪渔隠曰洞微志载叶生者与前事相类亦以得干银术妄费而受祸故回仙谓沈东老云闻公自能黄白之术未尝妄用葢嘉之也此真可为贪者之戒
　　苕溪渔隠曰回仙于京师景德寺僧房壁上题诗云明月斜秋风冷今夜故人来不来教人立尽梧桐影相传此词自国初时即有之柳耆卿词云愁绪终难罄人立尽梧桐碎影用回仙语也古今词话乃云耆卿作倾杯秋景一阕忽梦一妇人云妾非今世人曾作前诗数百年无人称道公能用之梦觉说其事世传乃謡也此语怪诞无可考据葢不曽见回仙留题遂妄言耳复斋漫録云异闻集载沈既济作枕中记云开元中道者吕翁经邯郸道士邸舍中以囊中枕借卢生睡事此之吕翁非洞賔也葢洞賔甞自序以为吕渭之孙仕德宗朝今云开元则吕翁非洞賔无可疑者苕溪渔隠曰回仙尝有词云黄果犹未熟梦惊残尚用枕中记故事可见其非吕翁也灵怪集载南柯太守传与枕中记事絶相类浮世荣枯固巳如梦矣此二事又于梦中作梦既可笑亦可叹也
　　神仙杂记
　　许彦周诗话云唐清逺道士同沈恭子游虎丘诗曰余本长殷周遭罹歴秦汉计之至唐则二千余歳矣顔鲁公爱而刻之且有诗曰客有神仙者于兹雅丽陈葢指为神仙也李衞公追和鲁公刻清逺道士诗曰道人缀清藻前哲留篇翰则道人指清逺前哲谓鲁公也其后皮日休陆防軰皆和之仙邪邪则不必问然仆独爱其诗中数旬云吟晩川之隂步上仙之岸山川共澄澈光彩交凌乱白云蓊欲归青松忽消半呜呼借使非神仙亦一才也
　　髙道传云唐末有狂道士不知何许人又晦其名氏游成都忽诣紫极宫谒杜光庭先生求寓泊之所先生诺之而不与之通道士日货药于市所得钱随多少沽酒饮之惟唱感庭秋一词其意感蜀之将亡如秋庭之衰落然人未之晓但呼为感庭秋道士凡半年人亦不知其异一夕大醉归夜将防尚闻唱声愈髙有讶之者隔户窥之见灯烛防绣筵具器皿罗列甚盛狂道士左右二青童应侍时斟酒而唱窥者具以白先生先生乃欵其户曰光庭识量肤浅不意上仙降鉴深为罪戾然不揆愚昧而匍匐门下冀一拜光灵以消尘障道士曰何辱勤奉之若是当出奉见乃令二童收筵具器皿及陈设致于前揲之则随手而小如符子状置冠中又将二童按之如木偶可寸许又置冠中乃启户光庭欣然而入但空室而已
　　山谷云新安聂师道宗微少事道士于方外发迹游名山数见异人杨行宻开府于扬州宗微实辅佐之葢为国师三十年杨氏末解化而去弟子葬之举棺惟衣履存焉顺德七年杨溥赠问政先生方外之兄德诲为新安太守乃于郡之东山筑室以居方外号为问政山房问政之名或得于此苕溪渔隠曰问政山去新安郡城十许里岩谷幽防今有琳宇在焉国初黄台留题诗云千寻练帯新安水万仞花屏问政山自少云霞居物外不多尘土到人间壶悬仙岛吞舟罢椀浸星宫咒水闲草暗碧坛思句曲松昏紫气度函闗成钱甲毛犹緑鹤化黳翎顶更丹阮洞神仙分药去蔡家兄弟寄书还笻枝健拄菖蒲节笋帻髙簮玳瑁斑新隠渐闻侵月窟旧隣犹说枕沙湾黄精苗倒眠青鹿红杏枝低挂白鹇海上使频青鸟黠箧中藏乆白驴顽手踈俗礼慵非傲肘后灵方秘不悭寳箓匣垂金缕帯绛囊绦鏁玉连环常寻吴穴通三楚拟过流沙化百蛮容易煮银供客用辛勤栽果与猿攀静张棋局铺还打防考仙经补又删床并葛鞋寒兎伏横柽几老龙跧溪童乞火朝敲竹山听琴夜撼花气薫心香馥馥涧声聆耳响潺潺髙坟自掩浮生骨短晷难凋不死顔蚤晚重逢萧坞客愿随芝葢出尘寰余以续仙传髙道传二书考之诗中所用事多出师道本传
　　东坡云吾八歳入小学以道士张易简为师童子几百人师独称吾与陈太初者太初眉山市井人子也予稍长学日益防第进士制策而太初乃为郡小吏其后予谪居黄州有眉山道士陆惟忠自蜀来云太初已尸解矣蜀人吴师道为汉州太守太初往客焉正旦见师道持衣食钱物且告别持所得尽与市人贫者反坐于防门下遂寂师道使卒舁往野外焚之卒骂曰何物道士使我正旦舁死人太初微笑开眼曰不复烦汝步自防门至金雁桥下趺坐而逝焚之城中人见烟焰上眇焉有一陈道士也
　　复斋漫録云李定记宣和中太学士人饮于任氏酒肆忽有一妇人妆饰甚古衣亦穿肌肤雪色而无左臂右手执拍板乃铁为之唱词曰防千曲红飏绣帘旌花嫩不禁繊手捻被风吹去意还惊眉恨蹙山青诸公怪其辞异即问之曰此何辞也答曰此上清蔡真人法驾道引也妾本唐人遭五季之乱左手为贼所断今游人间见诸公饮酒求一杯之适耳遂与一杯饮毕而去诸公送之出门杳无所见苕溪渔隠曰夷坚志所记与此小异此仍少词一半未详孰是
　　复斋漫録云周贯自言胶东人常称木雁子善属文游于洪州西山嗜酒不覊布衲粗全人或赠之钱则诣酒家取醉余皆散坠不顾西山之人见贯往来者五十余年而顔色如初至有以道术访之则必报以恶声使之亲近不得也熙宁元年至豫章石头市遇故人栖止张生为具酒食而宿中夜逆旅之主人闻户外有车马合沓声起而视之无有也唯贯所卧室户正开犹奄奄然喘息就而察之贯已死矣明日告新建县尉吴果卿往按之贯身洁如生扶而转之腹中汩汩如浪鸣焉县主簿刘纯臣使人棺敛埋于地云张生还家其弟迎门曰周翁凌晨见过今往双岭矣众乃知贯非寔死者也贯所着华阳三篇坐卧不离袖人莫得见死之日纯臣取而观之纯臣称其险絶而有条理纯臣以诗纪之曰八十西山作酒仙麻鞋孔断布衫穿形骸一脱尘縁尽太极光隂不记年洪觉范冷斋夜话尝记之互有不同复斋漫録云熙宁中王廸为洪州左司理叅军一日有道人来磨镜因俾廸自照乃自星冠羽帔缥缈见镜中廸问其故曰此汝前身也由汝悮念堕此勉自修行勿沦苦海既去廸具以告其妻妻然之遂弃官与妻隠去郡寮挽留不可皆作诗以饯行时新建主簿刘纯臣有诗虽非警拔可以记其实云发如抹漆左叅军脱去青衫从隠沦世上更无羁绊事壶中别有自由身躬烹玉兎山前药花看金鳌背上春莫怪少年能决烈蓝田夫妇总登真后归姑苏不知所终
　　文昌杂録云知制诰李大临西川人有门人背伛不能仰视因药市罢见一道士云秀才有钱丐一二百为酒赀书生曰家贫无钱所居有薄酿同一醉可乎道士欣然便往酒半道士问何背伛书生曰不幸遇此疾无如之何道士因出药三十粒云来日五更向东以新汲水下觉微燥不足怪书生如所教既服药燥甚不可胜展转于榻上亦甚悔之然每一伸缩渐觉舒快比明身巳直矣蜀人重药市盖常有神仙之遇焉
　　复赍漫録云髙尚处士刘臯谓士大夫以嗜欲杀身以财利杀子孙以政事杀人以学术杀天下后世非神仙中人不能作此言也
　　诗
　　复斋漫録云东坡记徐通判李绹有子年十七八不善作诗忽咏落花云流水难穷目斜阳易断肠谁问砑光帽一曲舞山香人惊问之若有物凭者云是谢中舍问其砑光帽事自云西王母宴羣仙有舞者戴砑光帽帽上簮花舞山香一曲未终花皆落去余读唐羯鼓録见汝阳王璡明皇爱之每随游幸璡常戴砑绢帽子打曲上自摘红槿花一朶置于帽上遂奏舞山香一曲花不落坠上大笑此事与前极相类
　　见闻録云吕申公夷简尝通判蜀中忘其郡名廨宇中素有物号榆老姑乃榆木精其状一老丑妇常出厨间与羣婢为偶或时不见家人见之乆亦不以为怪公呼问之即下堦拜云妾在宅日乆虽非人然不敢为祸公亦置而不问甞谓公他日必大贵一日忽妊羣婢戏之自云非乆当产遂月余不见忽出云巳产矣请视之后园榆木西南生大赘乃是视之果然
　　文昌杂録云余读江南録丘孟阳有赋名甞梦一官人延入一第中具饮其傍几上有书一巻孟阳展读谓曰斯乃吾所述赋藁何至兹乎其人曰昔公焚之时吾得之矣孟阳因就求之答曰他日若至衡山必当奉还后官至衡州茶陵令乞致仕卒于衡州今世言焚故书必毁而后燔之葢可信也
　　复斋漫録云东坡记秦少游言寳应民有嫁娶防客者酒半客一人径赴水曰有妇人以诗招我诗云长桥直下有兰舟破月冲烟任意游金玉满堂何所用争如年少去来休余读张君房脞说进士谢朏寓居寳应晓至县桥忽见女郎自舟中出曰某楚小波也可见访舟中懐中出诗二首其一云画桥直下是兰舟抢月冲烟任意游金玉满堂无处用蚤随年少去来休其二云妾貌君才两不常君今休苦更思量儿家自有清溪水饮到方知气味长前篇与少游所言不同者七字更有二首为异至谓寳应亦同君房着脞说在真庙时不应东坡少游忘之也
　　复斋漫録云鲁直记江亭所题词有泪眼不曽晴之句余以此剽东坡乐章秋雨晴时泪不晴之语苕溪渔隠曰云斋广録载司马槱官于钱塘梦苏小小歌蝶恋花词一阕其词颇佳词云妾在钱塘江上住花开花落不记流年度燕子啣将春色去黄昏几度潇潇雨蝉鬓犀梳云半吐檀板新声唱彻黄金缕酒醒梦回无覔处凄凉明月生秋浦
　　艺苑雌黄云谈苑载金陵之防有卢绛者收散卒由宣歙长驱入福建以图兴复李氏至歙州州将龚仪先巳降王师闭门不给薪水绛击破杀仪将至建州败于松溪麾下散亡朝廷以节镇招之遂自归时仪兄子颍上言求复季父之仇召颍与绛面质曲直颍举手版击绛遂按诛绛初绛举事梦一白衣妇人酌酒劝之歌菩萨蛮词以送之歌毕谓绛曰他日当相见崓子陂绛私记之及是伏法于京之西崓子陂之地南唐近事及本事曲所载皆同惟江南埜録独异谓白衣妇人为玉真姓耿氏以崓子陂为孟家陂无菩萨蛮词而有诗一首云清风良月夜深时箕帚卢郎尚恨迟他日孟家陂上约再来相见是佳期二说不同未知孰是
　　苕溪渔隠曰余观南唐书云卢绛少病痞夜梦白衣妇人颇有姿色歌菩萨蛮劝绛巵酒其词云玉京人去秋萧索画檐雀起梧桐落欹枕悄无言月和清梦圆背灯惟暗泣甚处砧声急眉黛小山攅芭蕉生暮寒歌毕谓绛曰子之疾食蔗即愈诘朝求蔗食之果瘥迨数夕又梦曰妾乃玉真也他日相见于崓子陂绛仕江南后归朝防龚颍上言求复季父之仇乃命诛绛绛临刑问其受刑之地即崓子陂有白衣妇人姿貌宛如所梦姓耿名玉真其夫死与前夫之子通当极法与绛同斩焉洞微志所记亦与此同南唐书三十巻马令所撰成一代之史所记必审当以为正也
　　许彦周诗话云请紫姑神大抵能作诗然不甚过人旧传一士人家请之既降偶书院中子弟作雨诗因率尔请笺顷刻书满纸其警句曰帘卷滕王阁盆翻白帝城诚可喜也
　　文昌杂録曰昔年陈州有女妖自云孔大娘每昏夜于鼓腔中与人语言尤知未来事时晏元献守陈方制小词一阕修改未定而孔大娘已能歌之矣亦可怪也许彦周诗话云长安慈恩寺有数女仙夜游题诗云黄子陂头好月明强踏华筵到晓行烟波山色翠黛横折得荷花逺恨生化为白鹤飞去明夜又题一首云湖水团团夜如镜碧树红花相掩映北斗防干移晓柄有似佳期常不定亦婉约可爱




　　渔隠丛话后集巻三十八
　　钦定四库全书
　　渔隠丛话后集巻三十九
　　宋　胡仔　撰
　　长短句
　　南唐书云王感化善讴歌声韵悠扬清振林木系乐部为歌板色元宗尝作浣沙溪二阕手冩赐感化曰菡萏香销翠叶残西风愁起碧波间还与容光共憔悴不堪看细雨梦回鸡塞逺小楼吹彻玉笙寒簌簌泪珠多少恨倚防干手卷珠帘上玉钩依前春恨锁重楼风里落花谁是主思悠悠青鸟不传云外信丁香空结雨中愁回首緑波三峡暮接天流后主即位感化以其词札上之后主感动赏赐感化甚优苕溪渔隠曰元宗即嗣主李璟尝作此二词古今词话乃以为后主作非也后主名煜
　　南唐书云冯延已着乐章百余阕其鹤冲天词云晓月坠宿云披银烛锦屏帏建章钟动玉绳低宫漏出花迟又归国谣词云江水碧江上何人吹玉笛扁舟逺送潇湘客芦花千里霜月白伤行色明朝便是闗山隔见称于世元宗乐府辞云小楼吹彻玉笙寒延巳有风乍起吹皱一池春水之句皆为警策元宗甞戏延巳曰吹皱一池春水干卿何事延巳曰未如陛下小楼吹彻玉笙寒元宗恱
　　苕溪渔隠曰古今诗话云江南成文幼为大理卿词曲妙絶尝作谒金门云风乍起吹皱一池春水中主闻之因案狱稽滞召诘之且谓曰卿职在典刑一池春水又何干于卿文幼顿首又本事曲云南唐李国主尝责其臣曰吹皱一池春水干卿何事葢赵公所撰谒金门辞有此一句最警策其臣即对曰未如陛下小楼吹彻玉笙寒若本事曲所记但云赵公初无其名所传必悮惟南唐书与古今诗话二说不同未详孰是
　　复斋漫録云顔氏家训云别易防难古人所重江南饯送下泣言难北间风俗不屑此事岐路言离懽笑分首李后主葢用此语耳故长短句云别时容易见时难苕溪渔隠曰旧词髙雅非近世所及如扑蝴蝶一词不知谁作非惟藻丽可喜其腔调亦自婉美词云烟条雨叶緑遍江南岸思归倦客寻芳来较晚岫边红日初斜陌上飞花正满凄凉数声羌管怨春短玉人应在明月楼中画眉懒蛮牋锦字多时鱼雁断恨随去水东流事与行云共逺罗衾旧香犹暖
　　苕溪渔隠曰先君顷尝丐祠居射邨作感皇恩一词云乞得梦中身归栖云水始觉精神自家底峭帆轻棹时与白鸥游戏畏途都不管风波起光景如梭人生浮脆百歳何妨尽沉醉卧龙多事漫说三分竒计筭来争似我长昏睡又尝江行阻风作渔家傲一词云几日北风江海立千车万马鏖声息短棹峭寒欺酒力飞雨息琼花细细穿窓隙我本緑蓑青箬笠浮家泛宅烟波逸渚鹭沙鸥多旧识行未得髙歌与尔相寻觅
　　苕溪渔隠曰先君尝云古词有绛都春有鳌山防构蓬莱岛之句当云防缔余于前集误以古词为柳词今正是之
　　艺苑雌黄云柳三变字景庄一名永字耆卿喜作小词然薄于操行当时有荐其才者上曰得非填词柳三变乎曰然上曰且去填词由是不得志日与獧子纵游娼馆酒楼间无复检约自称云奉圣防填词柳三变呜呼小有才而无德以将之亦士君子之所宜戒也柳之乐章人多称之然大概非羁旅穷愁之词则闺门淫媟之语若以欧阳永叔晏叔原苏子瞻黄鲁直张子野秦少游辈较之万万相辽彼其所以传名者直以言多近俗俗子易恱故也皇祐中老人星现永应制撰词意望厚恩无何始用渐字终篇有太液波翻之语其间宸游鳯辇何处与仁庙挽词闇合遂致忤防士大夫惜之余谓柳作此词借使不忤防亦无佳处如嫩菊黄深拒霜红浅竹篱茅舍间何处无此景物方之李谪仙夏英公等应制辞殆不啻天冠地履也世传永尝作轮台子蚤行词颇自以为得意其后张子野见之云既言匆匆策马登途满目淡烟衰草则巳辨色矣而后又言楚天濶望中未晓何也柳何语意颠倒如是
　　东坡云吾昔自杭移髙宻与杨元素同舟而陈令举张子野皆从余过李公择于湖遂与刘孝叔俱至松江夜半月出置酒垂虹亭上子野年八十五以歌词闻于天下作定风波令其略云见说贤人聚吴分试问也应傍有老人星坐客懽甚有醉倒者此乐未尝忘也今七年耳子野孝叔令举皆为异物而松江桥亭今歳七月九日海风驾潮平地丈余荡尽无复孑遗矣追思曩时真一梦耳
　　苕溪渔隠曰吴兴郡圃今有六客亭即公择子瞻元素子野令举孝叔时公择守吴兴也东坡有云余昔与张子野刘孝叔李公择陈令举杨元素防于吴兴时子野作六客词其卒章云尽道贤人聚吴分试问也应旁有老人星凡十五年再过吴而五人者皆巳亡之矣时张仲谋与曹子方刘景文苏伯固张秉道为坐客仲谋请作后六客词云月满苕溪照夜堂五星一老鬬光芒十五年间真梦里何事长庚对月独凄凉緑鬓苍顔同一醉还是六人吟笑水云乡賔主谈锋谁得似看取曹刘今对两苏张
　　复斋漫録云翰林学士聂冠卿尝于李良定公席上赋多丽词云想人生美景良辰堪惜问其间赏心乐事就中难是并得况东城鳯台沁苑泛晴波浅照金碧露洗华桐烟霏丝柳緑隂揺曳荡春一色画堂逈玉簮琼佩髙防尽词客清欢乆重燃绛蜡别就瑶席有翩若惊鸿体态暮为行雨标格逞朱唇缓歌妖丽似听流莺乱花隔慢舞萦回娇鬟低軃腰肢纎细困无力忍分散彩云归后何处更寻觅休辞醉明月好花莫漫轻掷蔡君谟时知泉州寄良定公书云新传多丽辞述宴游之娱使病夫举首增叹耳又近者有客至自京师言诸公春日多防于元伯园池因念昔游辄形篇咏緑渠春水走潺湲画阁峰峦映碧鲜酒令巳行金盏侧乐声初认翠裙圎清游胜事传都下多丽新词到海边曽是尊前沉醉客天涯回首重依然苕溪渔隠曰冠卿词有露洗华桐烟霏丝柳之句此正是仲春天气下句乃云緑隂揺曳荡春一色其时未有緑隂真语病也
　　古今词话云东坡在黄州中秋夜对月独酌作西江月词曰世事一塲大梦人生几度新凉夜来风叶巳鸣廊看取眉头鬓上酒贱常愁客少月明多被云妨中秋谁与共孤光托盏凄凉北望坡以防言谪居黄州不得志凡赋诗缀词必写其所懐然一日不负朝廷其懐君之心末句可见矣苕溪渔隠曰聚兰集载此词注曰寄子由故后句云中秋谁与共孤光把酒凄凉北望则兄弟之情见于句意之间矣疑是在钱塘作时子由为睢阳幕客若词话所云则非也
　　苕溪渔隠曰中秋词自东坡水调歌头一出余词尽废然其后亦岂无佳词如晁次膺緑头鸭一词殊清婉但樽俎间歌喉以其篇长惮唱故湮没无闻焉其词云晩云收淡天一片琉璃烂银盘来从海底皓色千里澄辉莹无尘素娥澹伫浄可数丹桂参差玉露初零金风未凛一年无似此佳时回坐乆踈星时度乌鹊正南飞瑶台冷栏干凭暖欲下迟迟念佳人音尘隔后对此应解相思防闗情漏声正永暗断肠花影潜移料得来宵清光未减隂晴天气又争知共凝恋如今别后还是隔年期人纵健清樽素月长愿相随
　　苕溪渔隠曰凡作诗词要当如常山之蛇救首救尾不可偏也如晁无咎作中秋洞仙歌辞其首云青烟羃处碧海飞金镜永夜闲阶卧桂影固巳佳矣其后云待都将许多明付与金樽投晓共流霞倾尽更擕取胡床上南楼看玉做人间素秋千顷若此可谓善救首尾者也至朱希真作中秋念奴娇则不知出此其首云揷天翠柳被何人推上一轮明月照我藤床凉似水飞入瑶台银阙亦巳佳矣其后云洗尽凡心满身清露冷浸萧萧发明朝尘世记取休向人说此两句全无意味收拾得不佳遂并全篇气索然矣
　　苕溪渔隠曰曹元宠本善作词特以红窓迥戏词盛行于世遂掩其名如望月婆罗门词亦岂不佳词云涨云暮卷漏声不到小帘栊银河淡扫澄空皓月当轩髙挂秋入广寒宫正金波不动桂影朦胧佳人未逢叹此夕与谁同望逺伤懐对景霜满愁红南楼何处想人在长笛一声中凝泪眼泣尽西风此词病在霜满愁红之句时太早耳曽端伯编雅词乃以此词为杨如晦作非也侍儿小名録云钱思公谪汉东日撰玉楼春词曰城上风光莺语乱城下烟波春拍岸緑杨芳草几时休泪眼愁肠先已断情懐变成衰晚鸾镜朱顔惊暗换往年多病厌芳樽今日芳樽惟恐浅每酒防歌之则泣下后阁有白发姬乃邓王歌鬟惊鸿也遽言先王将薨预戒挽铎中歌木兰花引绋为送今相公亦将亡乎果毙于随州邓王旧曲亦尝有帝乡烟雨锁春愁故国山川空泪眼之句
　　苕溪渔隠曰东坡别参寥长短句云有情风万里巻潮来无情送潮归问钱塘江上西兴浦口几度斜晖不用思量今古俛仰昔人非谁似东坡老白首忘机记取西湖西畔正暮山好处空翠烟霏筭诗人相得如我与君稀约他年东还海道愿谢公雅志莫相违西州路不应回首为我沾衣晋书谢安虽受朝寄然东山之志始末不渝形于顔色及镇新城尽室而行造北海之装欲须经畧粗定自海道还东雅志未就遂遇疾笃还都寻薨羊昙为安所爱重安薨后辍乐弥年行不由西州路尝因大醉不觉至州门左右白曰此西州门昙悲感以马策扣扉诵曹子建诗曰生存华屋处零落归山丘因恸哭而去东坡用此故事若世俗之论必以为防矣然其词石刻后东坡自题云元祐六年三月六日余以东坡先生年谱考之元祐四年知杭州六年召为翰林学士承防则长短句葢此时作也自后复守颍徙扬入长礼曹出帅定武至绍圣元年方南迁岭表建中靖国元年北归至常乃薨凡十一载则世俗成防之论安可信邪苕溪渔隠曰唐初歌辞多是五言诗或七言诗初无长短句自中叶以后至五代渐变成长短句及本朝则尽为此体今所存止瑞鹧鸪小秦王二阕是七言八句诗并七言絶句诗而巳瑞鹧鸪犹依字易歌若小秦王必须杂以虗声乃可歌耳其词云碧山影里小红旗侬是江南踏浪儿拍手欲嘲山简醉齐声争唱浪婆词西兴渡口帆初落渔捕山头日未欹侬送潮回歌防曲樽前还唱使君诗此瑞鹧鸪也济南春好雪初晴行到龙山马足轻使君莫忘霅溪女时作阳闗膓断声此小秦王也皆东坡所作
　　苕溪渔隠曰古今词话以古人好词世所共知者易甲为乙称其所作仍随其词牵合为说殊无根蒂皆不足信也如秦少游千秋歳水边沙外城郭春寒退末云春去也飞红万防愁如海者山谷尝叹其句意之善欲和之而以海字难押陈无巳言此词用李后主问君那有几多愁恰似一江春水向东流但以江为海耳洪觉范尝和此词题崔徽真子云多少事都随恨逺连云海晁无咎亦和此词吊少游云重感概惊涛自巻珠沉海观诸公所云则此词少游作明甚乃以为任世德所作又八六子倚危亭恨如芳草萋萋刬尽还生者浣溪沙脚上鞋儿四寸罗者二词皆见淮海集乃以八六子为贺方回作以浣溪沙为涪翁作晁无咎盐角儿开时似雪谢时似雪花中竒絶者为晁次膺作汪彦章防绛唇新月姢姢夜寒江静山啣斗者为苏叔党作皆非也苕溪渔隠曰东坡云龙丘子自洛之蜀载二侍女戎装骏马至溪山佳处辄留数日见者以为异人后十年筑室黄冈之兆号静庵居士作临江仙赠之云细马逺防双侍女青巾玉帯红靴溪山好处便为家谁知巴峡路却是洛城花面旋落英飞玉蕋人间春日初斜十年不见紫云车龙丘新洞府铅鼎飬丹砂龙丘子即陈季常也秦太虗寄之以诗亦云侍童双瓘玉鬟发光可照骏马锦障泥相随穷海峤暮年更折节学佛得心要鬻马放阿樊幅巾对沉燎西清诗话云季常自以为饱禅学妻柳颇悍忌季常畏之故东坡因诗戏之有忽闻河东狮子吼拄杖落手心茫然之句观此则知季常载二侍女以逺游及暮年甘于枯寂葢有所制而然亦可悯笑也
　　复斋漫録云邹志全徙昭陈莹中贬廉间以长短句相谐乐有个番儿模様别满颈颔发髭生得浑如漆见说近来头也白髭须那得长黒黒【逸忘一句】籋子镊来须有千堆雪莫向细君容易说恐他嫌你将伊摘此莹中语谓志全之长髭也有个头陀修苦行头上头发身披一副□裙衫纒双脚苦苦要游南闻说度牒朝夕到并除颔下髭髯鉢中无粥住无庵摩登伽处只恐却重叅此志全语谓莹中之多欲也广陵马推官往来二公间亦尝以诗词赠之有才何事老青衫十载低徊北斗南肯伴雪髯千日醉此心真与古人叅不见故人今几年年来风物尚依然遥知闲望登临处极目江山万里天志全完语也一樽薄酒满酌劝君君举手不是亲朋谁肯相从寂寞濵人生如梦梦里惺惺何处用盏到休辞醉后全胜未醉时莹中语也初自志全元符间贬新州徽宗即位以为中书舍人乃未几谪零陵别驾龙水安置未几徙昭焉
　　复斋漫録云政和中一中贵人使越州回得辞于古碑隂无名无谱不知何人作也録以进御命大晟府填腔因词中语赐名鱼游春水云秦楼东风里燕子还来寻旧垒余寒初腿红日薄侵罗绮嫩草初抽碧玉簮细柳轻窣黄金缕莺啭上林鱼游春水几曲防干遍倚又是一番新桃李佳人应念归期梅妆泪洗鳯箫声絶沉孤雁目断清波无双鲤云山万重寸心千里古今词话云东都防河卒于汴河上掘地得石刻有词一阕不题其目臣僚进上上喜其藻思绚丽欲命其名遂摭词中四字名曰鱼游春水令教坊倚声歌之词凡九十四字而风花莺燕动植之物曲尽之此唐人语也后之状物冩情不及之矣二说不同未详孰是
　　复斋漫録云王逐客送鲍浩然之浙东长短句水是眼波横山是眉峰聚欲问行人去那边眉眼盈盈处才始送春归又送君归去若到江南赶上春千万和春住韩子苍在海陵送葛亚卿用其意以为诗断章云明日一杯愁送春后日一杯愁送君君应万里随春去若到桃源记归路苕溪渔隠曰山谷词云春归何处寂寞无行路若有人知春去处唤取归来同住王逐客云若到江南赶上春千万和春住体山谷语也
　　苕溪渔隠曰东坡言如梦令曲名本唐庄宗制一名忆仙姿嫌其不雅改云如梦庄宗作此词卒章云如梦如梦和泪出门相送取以为之名古今词话云后唐庄宗修内苑掘得断碑中有字三十二曰宴桃源深洞一曲舞鸾歌鳯长记欲别时残月落花烟重如梦如梦和泪出门相送庄宗使乐工入律歌之名曰古记但词话所记多是臆説初无所据故不可信当以坡言为正复斋漫録云邓肃谓余言宣和五年初复九州天下共庆而识者忧之也都门盛唱小词曰喜则喜得入手愁则愁不长乆忻则忻我两个厮守怕则怕人来破鬬虽三尺之童皆歌之不知何谓也七年九州复陷岂非不长乆邪郭药师契丹之帅也我用以守疆启敌国祸者郭耳非破鬬之验邪
　　苕溪渔隠曰鲁直书荆公集句菩萨蛮词碑本云数间茅屋闲临水窄衫短防垂杨里花是去年红吹开一夜风姢姢新月偃午醉醒来晩何许最闗情黄鹂三两声因阅临川集乃云今日是何朝看余度石桥余谓不若花是去年红吹开一夜风为胜也
　　夷白堂小集云山谷道人向为余言张志和渔父词雅逺韵志和善丹青必有形于圗画者而世莫之传也尝以其词增损为浣溪沙诵之有矜色予以告大年云我不可不成此一段竒事乆之乃以烟波圗见归其致思深处不减昔人词云西塞山边白鹭飞散花洲外片帆微桃花流水鳜鱼肥自庇一身青箬笠相随到处緑蓑衣斜风细雨不须归
　　苕溪渔隠曰张仲宗有渔家傲一词云钓笠披云青嶂绕緑蓑雨细春江白鸟飞来风满棹收纶了渔童拍手樵青笑明月太虚同一照浮家泛宅忘昏晓醉眼冷看城市閙烟波老谁能忍得闲烦恼余往歳在钱塘与仲宗从游甚乆仲宗手冩此词相示云旧所作也其词第二句元是撅头雨细春江渺余谓仲宗曰撅头虽是船名今以雨衬之语晦而病因为改作緑蓑雨细仲宗笑以为然
　　古今词话云苏子瞻守钱塘有官妓秀兰天性黠慧善于应对湖中有宴防羣妓毕至惟秀兰不来遣人督之须臾方至子瞻问其故具以发结沐浴不觉困睡忽有人叩门声急起而问之乃乐营将催督之非敢怠忽谨以实告子瞻亦恕之坐中倅车属意于兰见其晩来恚恨未已责之曰必有他事以此晩至秀兰力辩不能止倅之怒是时榴花盛开秀兰以一枝借手告倅其怒愈甚秀兰收泪无言子瞻作贺新凉以解之其怒始息其词曰乳燕非华屋悄无人桐隂转午晩凉新浴手弄生绡白团扇扇手一时似玉渐困倚孤眠清熟门外谁来推绣户枉教人梦断瑶台曲又却是风敲竹石榴半吐红巾蹙待浮花浪蕋都尽伴君幽独浓艶一枝细看取芳心千重似束又恐被西风惊緑若待得君来向此花前对酒不忍触共粉泪两两簌子瞻之作皆目前事葢取其沐浴新凉曲名贺新凉也后人不知之误为贺新郎葢不得子瞻之意也子瞻真所谓风流太守也岂可与俗吏同日语哉苕溪渔隠曰野哉杨湜之言真可入笑林东坡此词冠絶古今托意髙逺宁为一娼而发邪帘外谁来推绣户枉教人梦断瑶台曲又却是风敲竹用古诗卷帘风动竹疑是故人来之意今乃云忽有人叩门声急起而问之乃乐营将催督此可笑者一也石榴半吐红巾蹙待浮花浪蕋都尽伴君幽独浓艶一枝细看取芳心千重似束葢初夏之时千花事退榴花独芳因以中冩幽闺之情今乃云是时榴花盛开秀兰以一枝借手告倅其怒愈甚此可笑者二也此词腔调寄贺新郎乃古曲名也今乃云取其沐浴新凉曲名贺新凉后人不知之误为贺新郎此可笑者三也词话中可笑者甚众姑举其尤者苐东坡此词深为不幸横遭防污吾不可无一言雪其耻宋子京云江左有文拙而好刻石者谓之詅嗤符今杨湜之言俚甚而锓板行世殆类是也
　　上庠録云政和元年尚书蔡薿为知贡举尤严挟书是时有街市词曰侍香金童方盛行举人因其词加改十五字作懐挟词云喜叶之地手把懐儿摸甚恰恨出题厮撞着内臣过得不住脚忙里只是看得斑驳骇这一身冷汗都如云雾薄比似年时头势恶待检又还猛想度只恐根底有人寻着














　　渔隠丛话后集巻三十九
　　钦定四库全书
　　渔隠丛话后集巻四十
　　宋　胡仔　撰
　　丽人杂记
　　韩子苍昭君图叙云汉书竟宁元年呼韩邪来朝言愿壻汉氏元帝以后宫良家子王昭君字嫱配之生一子株累立复妻之生二女至范晔书始言入宫乆不见御积怨因掖庭令请行单于临辞大防昭君丰容靓饰顾影徘徊竦动左右帝惊悔欲复留而重失信夷狄然晔不言呼韩邪愿壻而言四五宫女又言字昭君生二子与前书皆不合其言不愿妻其子而诏使从其俗此是乌孙公主非昭君也西京杂记又言元帝使画工图宫人宫人皆赂画工而昭君独不赂乃恶图之既行遂按诛毛延寿琴操又言本齐国王穰女端正闲丽未尝窥看门户穰以其有异人求之不与年十七进之帝以地逺不幸欲赐单于美人嫱对使者越席请往后不愿妻其子吞药而卒葢其事杂出无所考正自信史尚不同况传记乎要之琴操最抵牾矣按昭君南郡人今秭归县有昭君村村人生女必灼艾灸其面虑以色选故也昭君卒塟匈奴谓之青塜晋以文王讳昭故号明妃云复斋漫録云韩子苍题昭君图诗寄语双鬟负薪女灸面谨勿轻离家余考唐逸士传云昭君村至今生女必灸其面白乐天诗至今村女面烧灼成瘢防乃知灸面之事乐天巳先道之矣苕溪渔隠曰古今词人作明妃辞曲多矣意皆一律惟吕居仁独不蹈袭其诗云人生在相合不论胡与秦但取眼前好莫言长苦辛君看轻薄儿何殊胡地人
　　艺苑雌黄云石季伦王明君词云延我于穹庐加我阏氏名阏氏单于妻也上乌前下章移切前汉匈奴传曰冒顿后有爱阏氏生少子顔注阏氏匈奴皇后号刘贡父云匈奴单于号其妻为阏氏耳顔便以皇后解之大俚俗也西河旧事云失我祁连岭使我六畜不蕃息失我焉支山使我归女无顔色葢北方有焉支山山多作红蓝北人采其花染绯取其英鲜者作胭脂妇人妆时用作颊色殊鲜明可爱匈奴名妻阏氏言可爱如胭脂也钱昭度作王昭君诗云阏氏才闻易妾名归期长似河清则误读氏字为姓氏之氏矣
　　太平广记云緑珠井在白州双角山下昔梁氏之女有容貌石季伦为交趾采珠使以真珠三斛买之梁氏之居旧井存焉耆老云汲饮此井者诞女必多美里闾以美色无益于时遂以巨石镇之苕溪渔隠曰山谷诗云欲买娉婷供煮茗我无一斛明月珠用此事也
　　复斋漫録云古今诗人咏妇人者多以歌舞为称梁元帝妓应令诗云歌清随涧响舞影向池生刘孝绰看妓诗云燕姬臻妙舞郑女爱清歌北齐萧放冬夜对妓诗云歌还团扇后舞出妓行前执恭观妓诗云合舞俱回雪分歌共落尘陈隂铿侯司空宅咏妓诗云莺啼歌扇后花落舞衫前陈刘删亦云山边歌落日池上舞前溪庾信赵王看妓诗緑珠歌扇薄飞燕舞衫长江总看妓诗云并歌时转黛息舞暂分香隋卢思道夜闻邻妓诗怨歌声易断妙舞态难双陈元璪春园听妓诗云红树摇歌扇緑珠飘舞衣释法宣观妓诗云舞袖风前举歌声扇后娇王勣咏妓诗云早时歌扇薄今日舞衫长刘希夷春日闺人诗云池月怜歌扇山云爱舞衣以歌对舞者七以歌扇对舞衣者亦七虽相縁以起然详味之自有工拙也杜子美取以为艶曲云清江歌扇防旷野舞衣前
　　许彦周诗话云南齐杨侃性豪侈舞人张静婉腰围一尺六寸能掌上舞唐人作杨柳枝词曰认得杨家静婉腰后人却除家字只使杨静婉误矣李太白云子夜吴歌动君心李义山云莺能子夜歌晋有子夜女善歌非当时可及也
　　苕溪渔隐曰唐逸史言有李生者其舅姓卢有道术邀诣其居曰求得一妓善箜篌令侍饮箜篌上有朱字曰云中辨江树天际识归舟后娶陆长源女乃所见于卢家者果善箜篌朱字宛然李生具说旧事女曰往尝梦为仙官所追如生所言余观吴兢乐府解题云箜篌者汉武帝灭南越祠太一后土令乐人侯晖依琴造坎言坎坎节应也侯工人之姓后语讹坎为空也又段安节乐府杂録云箜篌乃郑衞之音权舆也以其亡国之声故号空国之侯亦曰坎侯吴兢所言有据而段安节出于臆説则箜篌之始当以汉武为是而空国为非也乐府有箜篌引云霍里子髙晨起刺船有一白首狂夫被发擕壶乱流而渡其妻止之不及遂溺死于是其妻援箜篌而鼓之作歌曰公无渡河公竟渡河堕河而死当奈公何声甚凄怆曲终亦投河而死子髙还以其声语丽玉丽玉伤之引箜篌冩其声闻者莫不堕泪饮泣丽玉以其声传邻女丽容名曰箜篌引
　　侍儿小名録载璇玑圗叙云前秦安南将军窦滔有宠姬赵阳台歌舞之妙无出其右滔置之别所妻苏知之求而获焉苦加挞辱滔深恨之阳台又专伺苏之短防毁交至滔益忿苏氏年二十一滔镇襄阳与阳台之任絶苏氏之音问苏悔恨自伤因织锦回文题诗二百余首计八百余字纵横反覆皆为文章名曰璇玑圗遣苍头赍至襄阳滔览锦字感其妙絶因送阳台之关中而具车从迎苏氏恩好愈重
　　苕溪渔隠曰王初寮有防绛唇一词送韩济之归襄阳云岘首亭空劝君休堕羊碑泪宦游如寄且伴山翁醉说与鲛人莫解江臯佩将归思晕红萦翠细织回文字初寮用前事以其汉上故事然于送人之词似难用也东观余论云苏蕙织锦廻文诗所传旧矣故少常沈公复传其画由是若兰之才益着然其诗廻旋书之读者惟晓外绕七言至其中方则漫不可考矣若沈公之博古亦谓辞句脱畧读不成文不知此诗织成本五色相宣因以别三四五七言之异后人流传不复施采故迷其句读非辞句之脱畧也政和初余在洛阳于王晋玉许得唐程士南效此诗并申诚所释而后晓然是诗初不舛脱葢沈公未尝见此本耳然申诚所释但依士南之设色其七言数火其色反黄四言数金其色反緑于五行为弗类意苏氏诗图之色为不尔今因冠诗于画遂别而正之三四五七言之诗各随其行而为之色观者见其色则诗之言数可知已至于士南之文既有释者则赋采自从其旧而并録于弁首云
　　苕溪渔隠曰东坡后集有题织锦图上回文三首其一云春晩落花余碧草夜凉低月半枯桐人随逺雁边城暮雨映踈帘绣阁空其二云红手素丝千字锦故人新曲九回肠风吹絮雪愁萦骨泪洒缣书恨见郎其三云羞看一首回文锦锦似文君别恨深头白自吟悲赋客断膓愁是断弦琴淮海集载东坡跋云余少时见一江南本其后有人题诗十余首皆竒絶今记其三首然则此诗非东坡所作也少游又云子瞻记江南所题诗本不全尝见之记其五絶今以补子瞻之遗即丛话前集所载回文诗五首是也世以为少游所作亦非也许彦周诗话云唐髙宗宴羣臣赏双头牡丹诗上官昭容一聨云势如连壁友情若嗅兰人计之必一英竒女子也
　　缃素杂记云周世宗时陶尚书谷奉使江南韩熙载遣家妓以奉盥匜及旦有书谢畧云巫山之丽质初临霞侵鸟道洛浦之妖姿自至月满鸿沟举不能领防其辞熙载因召家妓讯之云是夕忽当浣濯焉
　　王平甫云熙宁间奉诏定蜀楚秦氏三家所献书得一弊纸所书花蕋夫人诗共三十二首乃夫人亲笔而辞甚奇与王建宫词无异自唐至今诵者不絶口而此独遗弃不见取前受诏定三家书者又斥去之甚可惜也谨令缮冩入三舘而归口诵数篇于丞相安石明日中书语及之而王珪冯京愿传其本于是盛行于世夫人伪蜀孟昶侍人事具国史苕溪渔隠曰余阅此词如龙池九曲逺相通杨柳丝牵两岸风长似江南好风景画船来往碧波中黎园弟子簇池头小乐擕来宴游试炙银笙先按拍海棠花下合梁州月头支给买花钱满殿宫人近数千遇着唱名多不语含羞走过御床前内人追逐采莲时惊起沙鸥两岸飞兰棹把来齐拍水并船相鬬湿罗衣厨船进食簇时新侍座无非列近臣日午殿头宣索脍隔花催唤打鱼人皆清婉可喜花蕋又别有逸诗六十六首乃近世好事者旋加搜索续之篇次无伦语意与前诗相类者极少诚为乱真矣聊摘其一二云罗衫玉带最风流斜插银笓漫理头闲向殿前骑御马掉鞭横过小红楼春日龙池小宴开岸边亭子号流杯沉檀别作神仙女对捧金杯水上来
　　苕溪渔隠曰余观古今诗话翰府名谈皆载冦莱公侍儿倩桃诗二首和章一首并同翰苑名谈仍益以怪辞吾所不取今但笔其诗云公自相府出镇北门有善歌者至庭下公取金钟独酌令歌数阕公赠之东防歌者未满意倩桃自内窥之立为诗二章呈公云一曲清歌一束绫美人犹自意嫌轻不知织女萤下几度抛梭织得成其二云夜冷衣单手屡呵幽轧轧度寒梭腊天日短不盈尺何似妖姬一曲歌公和云将相功名终若何不堪急景似奔梭人间万事君休问且向樽前听艶歌
　　东臯杂録云王定国岭外归出歌者劝东坡酒坡作定风波序云王定国歌儿曰柔奴性宇文氏眉目姢丽善应对家世在京师定国南迁归余问柔广南风土应是不好柔对曰此心安处便是吾乡因为缀此词云常羡人间琢玉郎天教分付防酥娘自作清歌传皓齿风起雪飞炎海变清凉万里归来年愈少微微笑笑时犹带岭梅香试问岭南应不好却道此心安处是吾乡苕溪渔隠曰陆敦礼藻有侍儿名美奴善缀词出侑樽俎每丐韵于坐客顷刻成章卜筭子云送我出东门作别长安道两岸垂杨锁暮烟正是秋光老一曲古阳关莫惜金樽倒君向潇湘我向秦鱼雁何时到如梦令云日暮马嘶人去船逐清波东注后夜最髙楼还肯思量人否无绪无绪生怕黄昏踈雨
　　复斋漫録云刘伟明既丧爱妾而不能忘为清平乐词云东风依旧着意隋堤柳搓得鹅儿黄欲就天色清明厮勾去年紫陌先问今朝雨魂断送一生憔悴知他几个黄昏与唐阿灰之词有间矣
　　苕溪渔隠曰山谷戏闻善遣侍儿来促诗云日遣侍儿来报嘉草鞋十里踏堤沙鸠盘荼様施丹粉只欠一枝莴苣花其丑陋可想山谷亦善戏也
　　诗説隽永云今代妇人能诗者前有曽夫人魏后有易安李李在赵氏时建炎初从秘阁守建康作诗云南来尚怯吴江泠北狩应悲易水寒又云南渡衣冠少王导北来消息欠刘琨
　　四六谈麈云祭文唐人多用四六韩退之亦然故李易安祭赵湖州文云白日正中叹厐翁之机防坚城自堕怜杞妇之悲深妇人四六之工者
　　苕溪渔隠曰江宁章文虎其妻刘氏名彤文美其字也工诗词尝有词寄文虎云千里长安名利客轻离轻散寻常难禁三月好风光满堦芳草緑一片杏花香记得年时临上马看人眼泪汪汪如今不忍更思量恨无千日酒空断九廻肠又云向日寄去诗曲非敢为工葢欲道衷肠万一耳何不掩恶辄示他人适足取笑文虎也本不复作然意有所感不能自巳小草二章章四句奉寄其一云碧纱窓外一声蝉牵断愁肠懒昼眠千里才郎归未得无言空拨玉炉烟其二云画扇停挥白日长清风细细袭罗裳女童来报新篘熟安得良人共一觞东臯杂録云文潞公守洛富郑公致政司马温公宫祠范蜀公自许下来同过郡防出四玉杯劝酒官妓不谨碎其一潞公将治之温公请书牍尾云玉爵弗挥典礼虽闻于往记彩云易散过差可恕于斯人潞公乃笑而释之
　　东臯杂録云东坡自钱塘被召过京口林子中作守郡有防坐中营妓出牒郑容求落借髙莹求从良子中命呈东坡坡索笔为减字木兰花书牒后云郑庄好客容我楼前先堕帻落笔风生籍籍声名不负公髙山白早莹骨球肌那解老从此南徐良夜清风月满湖暗用此八字于句端也苕溪渔隠曰聚兰集载此词乃东坡赠润守许仲涂且以郑容落借髙莹从良为句首非林子中也
　　复斋漫録云姑苏官妓姓苏名琼行第九蔡元长道过苏州太守召饮元长闻琼之能词因命即席为之乞韵以九字词云韩愈文章葢世谢安情性风流良辰美景在西楼敢劝一巵芳酒记得南宫髙第弟兄争占鳌头金炉玉殿瑞烟浮髙占甲科第九葢元长奏名第九也诗説隽永云夏均文尝言诗之比类直要相停尝与客泛舟载肥妓而饮浊酒其诗曰蚁浮金椀浊妓压画船低
　　苕溪渔隠曰广汉营妓小名僧儿秀外惠中善填词有姓戴者忘其名两作汉守宠之既而得请玉局之祠以归僧儿作满庭芳见意云团菊苞金丛兰减翠画成秋暮风烟使君归去千里倍澘然两度朱幡雁水全胜得陶侃当年如何见一时盛事都在送行篇愁烦梳洗懒寻思陪宴把月湖边有多少风流往事萦牵闻道霓旌羽驾看看是玉局神仙应相许冲云破雾一到洞中天许彦周诗话云作诗押韵是一巧中秋夜月诗押尖字数首之后一妇人云蚌胎光透殻犀角晕盈尖又记人作除夕诗押尼字众人竟和无成诗者仆时不曾赋后因读藏经呼喜鹊为刍尼乃知读书不厌多





　　渔隠丛话后集巻四十
