　　钦定四库全书　　　　　集部九
　　提要
　　余师録　　　　　　　诗文评类
　　【臣】等谨案余师録宋王正徳撰正徳宋史无传其爵里皆未详此书前有自序称绍熈四年则光宗时人也其书辑前代论文之语自北齐下迄乎宋虽习见者较多而当时遗籍今不尽传者亦往往而在宋人论文多区分门户务为溢羙溢恶之辞是録采集众説不参论断而去取之间颇为不茍尤足尚也征引时有小悮盖传冩之讹序称疲于酧答録此以代口述故时代先后畧不诠次此书宋志不着録亦久无传本惟载于永乐大典中首尾虽完具而不分巻数今约畧篇页定为四巻各考其譌缺注于句下序次则仍其旧云乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　余师录原序
　　余不肖无所用于世承先人绪业惧弗克负荷故于斯文窃有志焉早从当世大君子游走天下防半穷困来归独坐墙根曝晴景翻故书以娯日或以其虚名来问为文正法余旧学荒落口塞不得对慨念前軰论文章利病甚具散在方册时举一二以告之久輙忘去问者繦属老嬾疲于醻应而仆仆寻检又不可以应猝因记忆平时所诵令儿軰抄录以遗或者使归而求之有余师因题曰余师录若夫嵗月之后先字画之谬误彼此之是非名称之不伦皆不复次第推择观者以意求之余之志也绍熈四年冬至日海陵王正徳引





　　钦定四库全书
　　余师录巻一　　　　　　宋　王正徳　撰陈后山
　　陈后山送邢居实序云始吾得生年十五六识度气志巳如成人有其质也如木之始生玉之始琢顾其所成就何如尔生可不勉乎夫学以明理文以述志思以通其学气以达其文古之人导其聪明广其见闻所以学也正志完气所以言也王氏之学如脱墼耳案其形模而出之不待修饰而成器矣求其为元璧彞鼎其可得乎昔者子孔子谓阙党童子非求益乃欲速者也坐则居位行则先人其志盈矣无以复加矣而阙党童子后无闻焉子韩子谓张童子曰长与少异有成人之礼焉童子之所学不足尚之宜息其已学而勤其未学可也童子以数嵗通二经则竒矣使四五十而不加又何竒而张童子后无传焉吾年如邢生时见子曽子于江汉之间献其説余十万言髙自誉道子曾子不以为狂而报书曰持之以厚吾之不失身子曽子之赐也吾以为三君子之言可法
　　答江端礼书云学始于身而成于性欲善其身而不明于善所谓徒善者也徒善者非善之正也是故学者所以明善也学外也思内也学以佐行思以佐学古之制也若其自得则在子矣言以述志文以成言约之以义行之以信近则致其用逺则致其传文之质也大以为小小以为大简而不约盈而不余文之用也正心完气广之以学斯至矣
　　答秦观书云仆于诗初无师法然少好之而老不厌数以千计及一见黄豫章尽焚其藁而学也豫章以为譬之奕焉弟子髙师一着仅能及之争先则后矣仆之诗豫章之诗也豫章之学博矣而得法于杜少陵其学少陵而不为者也故其诗近之而其进未巳也
　　答晁深之书士之好为师旧矣子问而不以告岂其有所不足于师而莫知所以告耶士能致诚殚敬刳其心以求于师未有不告者也不诚不敬则不足以得之有以得之而心不至焉则又不足以受之也虽然教自外至者也外以导内于是有以自得之则至矣自是而观士何以教子子何待于士耶士方盛时气血动于内容色佻于外得之则感失之则悲气冐其心性乱于习百废一存惟欲之知夫才如水焉窒而挠之不浊牛马汚秽日滋而科斗生焉可不畏乎夫少而好色仆与子同而今悔之以仆之悔故不愿子为之也
　　章善序云名在于善而实不至谓之盗身在于善而意不至谓之伪意在于善而义不至谓之徒善徒善者非古之制也【案此条系送邢居实序中语章善序三字误】
　　诗话云杜之诗法韩之文法也诗文各有体韩以文为诗杜以诗为文故不工尔苏子瞻曰子美之诗退之之文鲁公之书皆集大成者也学诗当以子美为师有规矩故可学退之于诗本无觧处以才髙而好耳渊明不为诗冩其胷中之妙耳学杜不成不失为工无韩之才与陶之妙而学其诗终为乐天耳
　　余以古文为三等周为上七国次之汉为下周之文雅七国之文壮伟其失骋汉之文华赡其失缓东汉而下无取焉
　　诗欲其好则不能好矣王介甫以工苏子瞻以新黄鲁直以竒而杜子美之诗竒常工易新陈莫不好也退之作记记其事尔今之记乃论也少游谓醉翁亭记亦用赋体
　　庄子荀卿皆文士而有学者其説剑成相赋篇与屈骚何异
　　孙莘老喜论文谓退之平淮西碑叙如书铭如诗秦少游谓退之元和圣徳诗于韩文为下与淮西碑如出两手盖其少作也
　　韩退之上尊号表曰析木天街星辰清润北岳医闾神受职曾子固贺赦表曰钩陈太防星纬咸若昆仑渤澥波涛不惊世莫能轻重之也
　　国初士大夫例能四六然用偶语与故事尔杨文公笔力豪赡体亦变而不脱唐末五代之气又喜用古语以巧对为工乃进士赋体耳欧阳公始以文体为对属又善叙事不用故事陈言而文益髙次退之云
　　范文正公为岳阳楼记用对语説时景世以为竒尹师鲁读之曰此传竒体耳传竒唐裴铏所着小説也魏文帝曰文以意为主以气为辅以词为卫子桓不足以及此其有所传乎
　　鲁直与方防书云近世少年多不肯治经术及精读史书乃纵酒以助诗恐致逺则泥想生自追之琢之离此语病也
　　章子厚谓屈氏楚词如骚乃效颂其次效雅最后效风鲍昭诗华而不弱陶潜诗切于事情但不文耳
　　皇甫湜
　　皇甫湜谕业云燕公之文如楩木楠枝缔造大厦上栋下宇孕育气象可变隂阳而阅寒暑坐天子而朝羣后许公之文如应钟鼖鼓笙簧錞磬崇牙树羽考以宫县可以奉神明享宗庙李北海之文如赤羽元甲延亘平野如云如风有防有虎阗然鼓之吁可畏也贾常侍之文如髙冠华簮曵裾鸣玉立于廊庙非法不言可以望为羽仪咨以道义李员外之文则如金轝玉辇雕龙防鳯外虽丹青可掬内亦肌体不充独孤尚书之文如危峯絶壁穿倚霄汉长松怪石倾倒溪壑然而略无和畅雅徳者避之杨崖州之文如长桥新建铁骑夜渡雄震威厉动心骇魄然而鼓作多容君子所戒权文公之文如朱门大第气势宏敞廊庑廪廐户牖悉周然而不能有新规胜槩令人竦观韩吏部之文如长江秋注千里一道冲飇激浪污流不滞然而施诸灌溉或寡于用李襄阳之文如燕市夜鸿华亭晓鹤嘹唳亦足惊聼然而材力偕鲜瞥然髙逺故友沈谘议之文则如隼击鹰厉灭没空碧崇兰繁荣曜光扬蕤虽迅举秀擢而能沛艾絶景
　　作韩文公铭文云先生之作无员无方至是归工扶经之心执圣之权尚友作者敺邪觝异以扶孔氏存皇之极茹古防今无有端涯浑浑灏灏不可窥校及其酣放凌纸怪发鲸铿春丽震燿天下然而栗宻窈章妥句适精能之至出神入天呜呼极矣后人无以加之矣自姬氏以来一人而巳矣
　　功不十倍不可以果志力不兼两不可以角敌号猿贯虱彻札饮羽必非一嵗之决拾仰马出鱼理心顺气必非容易之搏拊浅辟庸种无嘉苖纇絇疎织无良帛夫欲利其获不若优其为获之方若欲显其能不若优其为显之道求诸人不若求诸巳驰其华不若驰其实彼则趦趄于卿士之门我则婆娑于圣贤之域彼则巾车于名利之场我则冠履于文史之囿道寝而后进业勤而后索以其劳于彼曷若勤于此以其背于路曷若赍于家鲔可荐也不虑网罟之不逢橘可贡也不虑包匦之不入务出人之名安得不厉出人之器战横行之阵安得不振横行之略书不千轴不可以语化文不百代不可以知变体无常轨言无常宗物无常用景无常取在覃其理覈其微赋物而穷其致咏歌者极性情之本载述者遵良直之防触类而长不失其要此大略也
　　苏明允
　　苏眀允上欧公书云孟子之丈语约而意尽不为巉刻斩絶之言而其锋不可犯韩子之文如长江大河浑灏流转鱼鼋蛟龙万怪惶惑而抑遏蔽掩不使自露而人望见其渊然之光苍然之色亦自畏避不敢廹视执事之文纡余委备徃复百折而条达疎畅无所间断气尽语极急言竭论而容与闲易无艰难劳苦之态此三者皆断然自成一家之文也惟李翺之文其味黯然而长其光油然而幽俯仰揖逊有执事之态陆贽之文遣言措意切近的当有执事之实而执事之才又自有过人者盖执事之文非孟子韩子之文而欧阳子之文也与孙叔静书云所示文字巳细观必欲求所未至如中正论引舜为正此时文之病凡作论但欲意立而理明不必覔事应副诚未之思尔
　　类要序云晏元献公出东南起童子入秘阁读书遂膺召命入翰林为学士真宗特宠待之每进见劳问及所以任属之者羣臣莫能及皇太子就学公以选入侍太子即皇帝位是为仁宗公遂筦国枢要任政事位宰相其在朝廷五十余年常以文学谋议为任所为赋颂铭碑制诏册命书奏议论之文传天下尤长于诗天下皆吟诵之当真宗之世天下无事方辑福应推功德修封禅及后土山川老子诸祠以报礼上下左右前后之臣非工儒学妙于语言能讨论古今润色太平之业者不能称其位公于是时为学者宗天下慕其声名人皆见公应于外者之不穷而不知公之得于内者何也及得公所为类要上中下帙总七十四篇凡若干门皆公所手抄廼知六艺太史百家之言骚人墨客之文章至于地志族谱佛老方伎之众説旁及九州之外蛮夷荒忽诡变竒迹之序録皆披寻防绎而于三才万物变化情伪是非兴壊之理显隐细钜之委曲莫不究尽公之得于内者在此也公之所以光显于世者有以哉观公之所自致者如此则知士不素学而处从官大臣之列备文儒道徳之任其能不馁且病乎此公之书所以为可传也
　　曾子固
　　曾子固作苏眀允哀词云为文少或百字多或千言其指事析理引物托谕侈能尽之约逺能见之近大能使之微小能使之着烦能不乱肆能不流其雄壮隽伟若决江河而下也其辉光眀白若引星辰而上也
　　逸事云陈后山初携文巻见南丰先生先生览之问曰曾读史记否后山对曰自防年即读之矣南丰曰不然要当且置它书熟读史记三两年尔后山如南丰之言读之后再以文巻见南丰南丰曰如是足也
　　作王容季文集叙云叙事莫如书其在尧典述命羲和宅土测日晷星气揆民物缓急兼蛮夷鸟兽其财成辅相备三才万物之理以治百官授万民兴众功可谓愽矣然其言不过数十其于舜典则曰在璿玑玉衡以齐七政盖尧之时观天以歴象至舜又察之玑衡圣人之法至后世而益备也曰七者则日月五星曰政者则羲和之职无不在焉其体至大盖一言而尽可谓微矣其言微故学者所不得不尽心能尽心然后能自得之此所以为经而歴千余年盖能得之者少也易诗礼春秋论语皆然其曰测之而益深穷之而益逺信也世既衰能言者益少承孔子者孟子而巳承孟子者扬子而巳扬子之称孟子曰知言之要知德之奥若扬子则亦足以防乎此矣其次能叙事使可行于逺者若子夏左邱明司马迁韩愈亦可谓防出之材其言庶乎有益者也与王介甫书云欧公更欲足下少开廓其文勿用造语及模拟前人韩孟之文虽髙不必似之也取其自然耳又作王子直文集序云至治之极教化既成道徳同而风俗一言理者虽异人殊世未尝不同其指何则理当故无二也是以诗书之文自唐虞以来至秦鲁之际其相去千余嵗其作者非一人至于其间尝更衰乱然学者尚防余泽虽其文数万而其所发眀更相表里如一人之説不知时世之逺作者之众也呜呼上下之间渐摩陶冶至于如此岂非盛哉自三代教养之法废先王之泽熄学者人人异见而诸子各自为家岂其固相反哉不当于理故不能一也由汉以来益逺于治故学者虽有瓌竒防出之材而其文能驰骋上下伟丽可喜者甚众然是非取舍不当于圣人之意者亦巳多矣故其説未尝一而圣人之道未尝眀也士之生于是时其言能当于理者亦可谓难矣由是观之则文章之得失岂不系于治乱哉
　　作王平甫文集序云王平甫既殁其家集其遗文为百巻属余序平甫自少已杰然以材髙见于世为文思若决河语出惊人一时争传诵之其学问尤敏而资之以不倦至晩愈笃博览强记于书无所不通其明于是非得失之理为尤详其文闳富典重其诗愽而深矣自周衰先王之遗文既防汉兴文学犹为近古及其衰而陵夷尽矣至唐久之而能言之士始防于汉及其衰而遂泯泯矣宋受命百有余年天下文章复侔于唐汉之盛盖自周衰至今千有余嵗斯文濵于泯灭能自防起以追于古者此三世而巳各于其盛时士之能以特见于世者率常不过三数人其世之不数其人之难得如此平甫之文能特见于世者也
　　宋景文
　　宋景文答许判官书云近文一编研览数日足下以韩氏为归善矣退之介孟而追孔者也凡文章于论著应用有二体所谓论著者必贯穿质正分明是非拾前人所遗以寤后觉非如应用一时窃取古人语句茍而成也足下既曰论著愿精思之无令有遗恨则韩之徒矣
　　晁补之
　　晁补之序变离骚谓宋玉亲原弟子髙唐既靡不足于风大言小言义无所宿至登徒子靡甚矣谓上林子虚甘泉羽猎之作赋之闳衍于是乎极然皆不若大人反离骚之髙妙然犹归之于正义过髙唐云谓李夫人长门赋皆非义理之正然辞浑丽不可弃谓曹植赋最多要无一篇逮汉者赋卑弱自植始然植文于魏诸子中特出而植好古自汉而上遗文皆一一防模之九愁九咏仿楚词者也然巳繁促呜呼离骚自此益变矣谓王粲诗有古风登楼之作去楚词逺又不及汉然犹过潘岳陆机闲居懐旧众作晋之文上不逮汉而下愧唐陆云与兄机自吴入晋张华一见大赏之然华文亦谢汉唐未足称于后来也陆云九愍之作盖仿九辨而下思而不贰差近楚词非若机之叹逝止爱生而悲死文赋止翰墨事而巳舍曰体弱则其义亦可取也谓晋宋而下文益破碎而鲍昭以诗鸣长于杂兴浑厚近古盖五言始于苏李而成于昭芜城之作不愧其诗故独出宋世又以刘濞事讽刘瑱有心哉于此者谓江淹用寡而文丽又梁文益卑弱然犹防虎之皮尚区区楚人歩骤云谓唐李白诗文最号不袭前人而鸣臯一篇首尾楚词也王维生韩桞前才数十年虽浅鲜未足与言义然低昂宛转颇有楚人之态元结振竒自成一家其辞义幽约譬古钟磬不谐于里耳而可寻玩要曰羣言之异味亦可贵也顾况文不多约而可观问大钧理胜招北客词胜阿房宫赋云亦使后人而复哀后人皆唐赋之不可废者也皮日休九讽专效离骚其反招魂靳靳如影守形然如畵者谨形而失貌呜呼离骚自此散矣序续楚词云息夫躬絶命词甚髙谓韩愈慱极羣书竒辞奥防如取诸室中以其渉慱故能约而为十操夫孔子于三百篇皆歌之操亦歌之词也愈操词取兴幽眇怨而不言最近离骚离骚本古诗之衍者至汉而衍极故离骚亡操与诗赋同出而异名盖衍复于约者约故去古不逺然则后之欲为离骚者惟约故近之十操取其四以近楚词也
　　又云文者气之形太史公周览四海名山大川与燕赵间豪杰逰故其文章疏荡颇有竒气然未尝役意学为如此之文也气充乎其中而动乎其言也譬顔鲁公性忠烈故虽字画亦刚劲类其为人皆未可求之笔墨蹊迳间也
　　补之见鲜于大夫侁于汶上大夫曰文辞欲平不欲怒如诗曰维北有斗不可以挹酒浆而后人因云援北斗兮勺桂浆又云北斗勺美酒此皆其平者也用北斗以勺盖夸矣又张之则怒至有云上天掲取北斗柄则怒且竭矣此大夫修辞之意也
　　张嵲
　　张嵲序管子云余读管子然后知庄生晁错董生之语时出于管子也不独此尔凡汉书之雅驯者率多本管子管子天下之竒文也所以着见于天下后世者岂徒其功烈哉及读白心心术上下内业诸篇则未尝不废书而叹益知其功业之所本然后知世之知管子者殊浅也
　　刘跂
　　刘跂与孙秀才书云辞章之变随世损益故前人谓英华出于情性贾生峻发则文洁而体清子政简易则趣昭而事博子云沉寂则志隐而味深平子淹通则虑周而藻宻
　　刘禹锡
　　刘禹锡序栁子厚文云八音与政通而文章与时髙下三代之文至战国而病渉秦汉复起汉之文至列国而病唐兴复起夫政厖而土裂三光五岳之气分大音不完故必混一而后大振初贞元中上方向文章昭回之光下饰万物天下文士争执所长与时而奋粲然如繁星丽天而芒寒色正人望而敬者五行而巳栁子厚其望而敬者欤子厚之防韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也皇甫湜于文章少所推让亦以退之之言为然
　　又云天以正气付伟人必饰之使光耀于世粹和絪緼积于中铿锵发越形乎文文之细大视道之行止故得其位者文非空言咸系于訏谟宥宻庸可不纪惟唐以神武定天下羣慝既詟骤示以文韶英之音与钲鼓相袭故起文章为大臣者魏文贞以諌诤显髙常侍以智畧奋岑江陵以润色闻无草昩汗马之劳而任遇在功臣上唐之贵文至矣防
　　汉廷以贤良文学征有道之士公孙宏条对第一席其势鼓行人间取丞相且侯使汉有得人之声伊宏发也皇唐文物与汉同风天后朝燕国公说以词标文苑征元宗朝曲江公九龄以道侔伊吕徴徳宗朝天水姜公辅杜陵韦公执谊河东裴公垍以贤良方正征宪宗朝河南元公稹京兆韦公谨以才识兼茂征陇西牛公僧孺李公宗闵以能直言极諌征咸用对策甲于天下继为有声宰相古今相望落落然如骑星辰与夫起版筑饭牛者异矣
　　栁子厚
　　栁子厚谓列子文辞类庄子而尤质厚少伪作好文者可废耶谓文子十二篇其传曰老子弟子其辞时若有可取其防意皆本老子然考其书盖駮书也其浑而类者少窃取他书以合之者多凡孟子軰数家皆见剽窃峣然而出其类其意绪文辞义牙【案牙字原本作互盖因互字本作防而误古书徃徃皆然今改正】相抵而不合不知人之増益之欤或者众为聚敛以成其书欤然观其徃徃有可立者又颇惜之悯其为之也劳今刋去谬恶乱杂者取其似是者又颇为发其意藏于家
　　谓谷子要为无取汉时刘向班固録书无谷子谷子后出而险盭峭薄学者宜其不道而世之言纵横者葆其书尤甚晩廼益出七术怪缪异甚不可考校其言益竒而道益陿使人狙狂失守而易于陷坠
　　读贾谊鵩赋嘉其词而学者以为尽出鹖冠子余徃来京师求鹖冠子无所见至长沙始得其书读之尽鄙浅言也唯谊所引用者为美余无可者
　　答杨京兆书谓世之言士者先文章文章士之末也然立言存乎其中即末而操其本可十七八未易忽也宗元自小学为文章中间聮得甲乙科第至尚书郎専百官章奏然未能究知为文之道自贬官来无事读百家书上下驰骋乃少得知文章利病去年呉武陵来美其齿少才气壮健可以兴西汉之文章日与之言因为之出十数篇庶防铿锵陶冶时时得见古人情状然彼古人亦人尔夫何逺哉凡人可以言古不可以言今桓谭亦云亲见扬子云容貎不能动人安肯传其书诚使愽如庄周哀如屈原奥如孟轲壮如李斯峻如马迁富如相如眀如贾谊専如扬雄犹为今之人则世之髙者至少矣由此观之古之人未始不薄于当世而荣于后世也读国语云予病其文胜而言厖好讦诡以反伦其道舛逆而学者以其文也咸嗜悦焉服膺呻吟者至比六经则溺其文必信其实是圣人之道翳也余勇不自制以当后世之讪怒輙乃黜其不臧究世之缪凡为六十七篇命之曰非国语
　　与杨诲之书云足下所为书言文章极正其辞奥雅后来之驶于是道者吾子且为蒲梢駃騠何可当也但用庄子国语文字太多反累正气果能遗是则大善矣与严厚舆书云吾子文甚畅达恢恢乎其辟大路将疾驰也攻其车肥其马长其策调其六辔中道而行大都舍是又奚师欤谋于知道而考诸古师不乏矣
　　与袁秀才书云文以行为本在先诚其中其外者当先读六经次论语孟轲书皆经言左氏国语庄周屈原之辞稍采取之谷梁子太史公甚峻洁可以出入余书俟文成异日讨也其归在不出孔氏此古人贤士所懔懔者求孔子之道不于异书秀才志于道切勿怪勿杂勿务速显道茍成则勃焉尔乆则蔚焉尔源而流者嵗旱不涸蓄谷者不病凶年蓄珠玉者不虞殍死矣然则成而乆者其术可见虽孔子在为秀才计不过如此答杜温夫书云见生用助字不当律令唯以此奉答生所谓乎欤耶哉夫者疑辞也矣耳焉也者决辞也今生则一之宜考前闻人所使用与吾言类且异详思之则一益也
　　作西汉文类序云商周之前文简而野魏晋以降则荡而靡得其中者汉氏汉氏之东则衰矣当文帝时始得贾生明儒术武帝尤好焉而公孙宏董仲舒司马迁相如之徒作风雅益盛敷施天下自天子至公卿大夫士庻人咸通焉于是宣于诏防达于奏议讽于辞赋传于歌謡由高祖讫哀平四方之文章盖烂然矣班固修其书防其尤者充于简册则二百三十年间列辟之达道名臣之大范贤能之志业黔黎之风美列焉
　　作杨评事集序云文有二道辞令褒贬本乎著作者也扬讽谕本乎比兴者也著作者流盖出于书之谟训易之象繋春秋之笔削其要在于高壮广厚词正而理备谓冝藏于简册者也比兴者流盖出于虞夏之咏歌商周之风雅其要在于丽则清越言畅意羙谓冝流于謡诵者也兹二者考其防意乖离不合秉笔之士常偏胜独得而罕有兼者焉厥有能而专美命之曰艺成虽古文雅之盛世不能并肩而生唐兴以来称是选而不怍者梓潼陈拾遗其后燕文正以述作之余攻比兴而莫能极张曲江以比兴之隟穷著述而不克备其余各探一隅相与背驰于道者其去弥逺文之难兼斯亦甚矣





　　余师録巻一
　　钦定四库全书
　　余师録巻二　　　　　　宋　王正徳　撰韩退之
　　韩退之答刘严夫书云【案昌黎集作刘正夫樊汝霖注云正夫或作岩夫字子耕给事刘伯刍之子元和十年登第今作严疑误】或谓为文宜何师必谨对曰宜师古圣贤人曰古圣贤人所为书具存辞皆不同宜何师必谨对曰师其意不师其辞又问曰文宜易宜难必谨对曰无难易惟其是而已矣如是而巳非固开其为此而禁其为彼也夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘向扬雄为之最然则用功深者其收名也逺若皆与世沉浮不自树立虽不为当时所怪亦必无后世之传也足下家中百物皆頼而用也然其所珍爱者必非常物夫君子之于文岂异于是乎今后进之为文能深探而力取之以古圣贤人为法者虽未必皆是要若有司马相如太史公刘向扬雄之徒出必自于此不自于循常之徒也若圣人之道不用文则已用则必尚其能者能者非他能自树立不因循者是也有文字来谁不为文然其存于今者必其能者也顾常以此为説耳
　　送陈彤序云读书以为学纉言以为文非夸多而鬬靡也盖学所以为道文所以为理耳
　　作孟郊墓铭云其诗刿目鉥心物迎缕觧钩章棘句搯擢胃肾神施设间见层出唯其大翫于词而与世采掇人皆劫劫我独有余
　　作柳宗元墓铭云少年巳自成人能取进士第崭然见头角隽杰亷悍论议证据古今出入经史百子踔厉风发率常屈其座人名声大振
　　作樊绍述墓铭云愈从其家求书得书号魁纪公者三十巻曰樊子者又三十卷春秋习传十五巻表牋状防书序传记纪志説论今文讃铭凡二百九十一篇道路所遇及器物门里杂铭二百二十赋十诗七百又十九曰多矣哉古未尝有也然而必出于巳不蹈袭前人一言一句又何其难也必出入仁义其富若生蓄万物必具海含地负放恣从横无所统纪然而不烦于绳削而自合也呜呼绍述于斯术其可谓至于斯极者矣铭曰惟古于词必巳出降而不能乃剽贼后皆指前公相袭从汉迄今用一律寥寥乆哉莫觉属神徂圣伏道絶塞既极乃通发绍述文从字顺各识职有欲求之此其躅作进平淮西碑文表云窃惟自古神圣之君既立殊功异徳卓絶之迹必有竒能辩愽之士为时而生持简操笔从而写之各有品章条贯然后帝王之美巍巍煌煌充满天地其载于书则尧舜二典夏之禹贡商之盘庚周之五诰于诗则元鸟长发归美商宗清庙臣工大小二雅周王是歌辞事相称善并美具号以为经从始至今莫敢指斥向使撰次不得其人文字暧昩虽有美实其谁观之辞迹俱亡善恶惟一然则兹事至大不可轻以属人
　　送王埙序云吾常以为孔子之道大而能愽门弟子不能徧观而尽识也故学焉而皆得其性之所近其后离散分处诸侯之国又各以所能授弟子原逺而末益分盖子夏之学其后有田子方子方之后流而为庄周故周之书喜称子方之为人荀卿之书语圣人必曰孔子子弓子弓之事业莫传惟太史公着弟子传有姓名字曰馯臂子弓子弓受易于商瞿孟轲师子思子思之学盖出曽子自孔子没羣弟子莫不有书独孟轲氏之传得其宗故余少而乐观焉太原王埙示予所为文好举孟子之所道者与之言信悦孟子而屡賛其文辞夫防河而下茍不止虽有疾迟必至于海如不得其道也虽疾不至终莫得而止焉【按今昌黎集作虽疾不止终莫幸而至焉】故学者必谨其所道道于杨墨老庄佛之学而欲之圣人之道犹航断港絶潢以望至于海也故求观圣人之道者必自孟子始今埙之所由既几于知道如又得其船与檝知防而不止呜呼其可量也哉
　　黄鲁直
　　黄鲁直与洪驹父书云如甥才器笔力当求配于古人勿以贤于流俗遂自足也然忠信孝友是此物之根本极须加意涵养以敦厚醇粹使根深蒂固然后枝叶茂也
　　又云学诗工夫以多读书贯穿自当造平淡可勤读董贾刘向诸文字学作论议文字更取蘓明允文字读之古文要气质浑厚勿太雕琢
　　与徐师川书云学有要道读书湏一言一句自求巳事方见古人用心防如此则不虚用功又欲进道须谢去外慕廼得全功古人云纵此欲者防人善事置之一处无事不辨
　　又云读书须精治一经知古人闗捩子然后所见书传知其指趣观世故在吾术内古人所谓胆欲大而心欲小不以世之毁誉爱憎动此胆欲大也非法不言非道不行此心欲小也文章乃其粉泽要须探其根本本固则世故之风雨不能漂揺古之特立独行者用此道耳与王立之书云刘勰文心雕龙刘子元史通二书所论虽未极髙然讥评古人大中文病不可不知也
　　又云作赋要须以宋玉贾谊相如子羙为师略依仿其歩骤乃有古风老杜咏吴生畵云畵手防前軰吴生逺擅塲盖古人于能事不独求夸时軰要须于前軰中擅塲耳
　　又云思义理则欲精知古今则欲博学文则观古人之规模孔子曰觚不觚觚哉觚哉
　　又云欲作楚词追配古人直须熟读楚词观古人用意曲折防讲学之然后下笔譬如巧女文绣妙絶一世欲作锦必得锦机乃成锦耳
　　答曹荀龙书云读书勿求多要须贯穿使义理融畅下笔时庻不蹇吃也
　　与赵伯充书云学老杜诗所谓刻鹄不成尚类鹜也学晚唐诸人诗所谓作法于凉其敝犹贪作法于贪敝将若之何要须读得通贯因人讲之百许年来诗非无好处但不用学亦如书字须要以钟王为法耳
　　答洪驹父书云凢为文须熟读司马子长韩退之文毎作一文皆须有宗有趣终始闗键有开有阖如四渎虽纳百川或汇而为广泽汪洋千里要自发源注海耳骂犬文虽雄竒然不作可也东坡文章妙天下其短处在好骂切勿袭其轨也
　　又云治经欲钩其深观史欲防其事二者皆须精熟渉猎而巳无此功也
　　又云文章以理为主
　　答王云书云陈履常正字天下士也读书如禹之治水知天下之络脉有开有塞而至于九川涤源四海防同者也其作诗渊源得老杜句法今之诗人不能当也至于作文深知古人之闗键其论事救首救尾如常山之蛇时軰未见其比公有意于学不可不徃扫斯人之门古人云读书十年不如一诣习主簿端有此理
　　答王周彦书云元祐初与秦少防张文潜论诗二公初谓不然乆之东坡先生以为一代之诗当推鲁直二公遂舍旧而圗新其初改辕易辙如枯弦敝轸虽成声而疎阔跌宕不满人耳少焉遂能使师旷忘味钟期改容也如足下之作深之以经术之义味宏之以史氏之品藻合之以作者之规模不但使两川之豪士拱手也答王观复书云新诗兴寄髙逺但语生硬不谐律吕或辞气不逮初造意时此病亦只是读书未精愽耳长袖善舞多财善贾不虚语也南阳刘勰【案梁书刘勰本传作东莞莒人此作南阳未详所本】常论文章之难云意翻空而易竒言徴实而难巧此语亦是沈谢軰为儒林宗主时好作竒语故后生立论如此【案文心雕龙云方其搦翰气倍词前暨乎篇成半折心始何则意翻空而易竒言征实而难巧也此乃谓为文者言不能足志此引之失其本防何焯尝讥其误】好作竒语自是文章一病要当以理为主理得而辞顺文章自然出羣观杜子美到防州后诗韩退之自潮州还朝后文章不烦绳削而自合矣徃年尝问东坡先生作文章之法东坡云但熟读礼记檀弓当得之既而取檀弓二篇读数百遍然后知后世作文章不及古人之病如观日月也文章盖自建安以来好作竒语故其气象萎薾其病至今犹在惟陈伯玉韩退之李习之近世欧阳永叔王介甫蘓子瞻秦少防乃无此病耳
　　又云所寄诗多佳句犹恨雕琢功多耳但熟观杜子美到防州后古律诗便得句法简易而大巧出焉平淡如山髙水深似欲不可企及文章成就更无斧凿痕乃为佳作耳
　　与何静翁书云所寄诗醇淡而有句法所论史事不随世许可取明于已者而论古人语约而意深文章之法度盖当如是以足下所巳得者而能充其所未至生乎千载之下可以见千载之人也然江出汶山【按汶山即岷山山海经江出汶郭之东南迳蜀郡史记夏本纪汶嶓既艺今蜀中犹称汶川也韵防云岷通作汶六书故别作防防防】水力才能泛觞至于并大川三百小川三千然后徃而与洞庭彭蠡同波下而与南溟北海同味今足下之学识汶山有源之水也大川三百足下求之师小川三千足下求之友方将观足下之水波能徧与诸生为徳也
　　又云或传王荆公称竹楼记胜欧阳公醉翁亭记或曰此非荆公之言也某以谓荆公出此言未失也荆公评文章常先体制而后工拙盖尝观苏子瞻醉白堂记戯曰文辞虽极工然不是醉白堂记乃是韩白优劣论耳以此考之优竹楼记而劣醉翁亭记是荆公之説不疑也
　　又云曽舍人作髙安学记极道学之所由废兴论士大夫之师友渊源常出于一世豪杰之士至于长育人才而成就之则在当涂之君子其言有闗系可以为法戒又云欧阳公谓退之为樊宗师志便似樊文其始出于司马子长为长卿传如其文惟其过之故兼之也又云龙圗孙学士觉喜论文谓退之淮西碑叙如书铭如诗子瞻谓杜诗韩文顔书左史皆集大成也
　　又云蘓子由云诗人歌咏文武征伐之事其于克宻曰无矢我陵我陵我阿无饮我泉我泉我池其于克崇曰崇墉言言临冲闲闲执讯连连攸馘安安是类是祃是致是附四方以无侮其于克商曰维师尚父时维鹰扬凉彼武王肆伐大商防朝清眀其形容征伐之事极于此矣退之作元和圣徳诗言刘辟之死曰婉婉弱子赤立伛偻牵头曵足先断腰膂次及其徒体骸撑拄末乃取辟骇汗如雨挥刀纷纭争切脍脯此李斯颂秦所不忍言而退之自谓无媿于雅颂何其陋也
　　范文正公
　　范文正公作尹师鲁集叙云予观尧典舜歌而下文章之作醇醨迭变代无穷乎惟折末扬本去郑复雅左右圣人之道者难之近则唐贞元元和之间韩退之主盟于文而古道最盛懿僖以降寖及五代其体薄弱皇朝桞仲涂起而麾之髦俊率从焉仲涂门人能师经探道有文于天下者多矣洎杨大年以应用之才独歩当世学者刻辞镂意有希髣髴未暇及古也其间甚者専事藻饰破碎大雅反谓古道不适于用废而弗学者乆之洛阳尹师鲁少有髙识不逐时軰从穆伯长防力为古文而师鲁深于春秋故其文谨严辞约而理精章奏疏议大见风采士林方耸慕焉遽得欧阳永叔从而大振之由是天下之文一变其深有功于道欤
　　陈长文
　　陈长文歩里客谈云张思叔绎云王介甫虎图诗只説一个似字老杜只一句道尽临轩忽觉无丹青
　　余尝疑三器论非退之文章又疑下邳侯传是后人拟作退之传毛頴以文滑稽耳正如伶人作戯初出一诨语满场皆笑此语岂再出耶毛頴传賛赏不酬劳以老见疎秦真少恩哉甚似太史公笔势董晋行状书廻纥李懐光二事似左氏文字通觧非退之文之乎者也下皆未当其诬退之多矣
　　范蔚宗黄宪传最佳宪初无事迹蔚宗直以语言橅写叔度形容体叚使后人见之此最妙处其他传即冯衍马援胜盖得二人文字照映便觉此传不同以此知班固前书不可及者亦得太史公司马相如贾谊董仲舒晁错刘向诸人文字作皮草尔
　　东坡志林云晋无文章只归去来一篇唐无文章只盘谷序一篇尝欲仿盘谷序一篇文字竟不能成文章态度如风云变灭水波成文直因势而然必欲执一时之迹以为定体乃欲系风搏影也苏公恐不如此
　　罗池庙碑古本以渉有新船为歩有新船春与猿吟兮秋与鹤飞作秋鹤与飞欧阳永叔以歩有新船为是而秋鹤与飞为不然説者以是为欧韩文字之分盖笃论也陈无已诗云睿思殿里春夜半灯火防残歌舞散自书细字答边臣万国风烟入长筭灯火阑残歌舞散乃村镇夜深景致恐睿思殿不如是也李白畵像诗曰醉色欲尽玉色起分明尚帯金井水乌纱白纻真天人不用更着山岩里真竒语也至言平生潦倒向邱壑禁省不识将军尊则与东坡所谓平生不识髙将军手涴吾足乃敢嗔不侔矣
　　栁子厚先友记廼用孔子七十弟子传体若贞符及雅则以盘诰诗人之文为祖矣
　　退之进学解云沈浸酿郁【案酿郁今本韩文作醲郁此作酿字盖据魏仲举五百家注本所载】含英咀华作为文章其书满家上规姚姒浑浑无涯周诰殷盘诘屈聱牙春秋谨严左氏浮夸易竒而法诗正而葩下逮庄骚太史所録子云相如同工异曲此退之作文章法也记事者必提其要纂言者必钩其元是亦学文术也
　　或曰东坡作富郑公神道碑铭学商颂温公神道碑铭学鲁颂此论近之
　　苏子由代兄作赵阅道神道碑云臣尝逮事仁宗皇帝未尝观也万世无不见未尝为也万世无不举子瞻笑曰尚答制科防耶
　　老杜作诗笔力可方太史公如郭元振故宅等诗便是与之作传如桃竹杖引一种文章则又未易髣髴也退之效玉川子月蚀诗乃删卢仝冗语耳非效玉川也韩虽法度森严便无卢仝豪放之气
　　下字有倒用语格力胜者如吉日兮辰良必我也为汉患者
　　贾谊鵩赋文章源流自檀弓来【案此条不甚可解疑有脱文误字】古人作断句輙旁入他意最为警防如老杜云鸡虫得失芜了时注目寒山倚江阁是也黄鲁直作水仙花诗亦用此体云坐对真成被花恼出门一笑大江横至陈无已云李杜齐名吾岂敢晚风无树不鸣蝉则直不类矣
　　刘器之
　　刘器之谓马永卿云吾友后生未可遽立议论以褒贬古今盖见闻未广渉世浅故也且如孔子万世师也方孟僖子且死戒其嗣懿子师孔子时孔子年尚少也又齐景公与晏子适鲁问礼时孔子方年三十其后孔子年五十余方歴聘诸国十有四年而归鲁时孔子年六十八嵗乃始删诗书系周易作春秋只数年间了却一生著述盖是时学问成矣渉世深矣故其述作始可爲万世法譬如积水千仭之源一日决之滔滔汩汩直至于海其源深矣若夫潢潦之水乍盈乍涸终不能有所至者其源浅也古人著书多在暮年盖爲此也
　　又云西汉乐章可齐三代旧见礼乐志房中乐十七章观其格韵髙严规模简古骎骎乎商周之颂噫异哉此髙帝一时佐命功臣下至叔孙通軰皆不能爲此歌寻推其源乃唐山夫人所作服防曰髙帝姬也韦昭曰唐山姓也而汉乃有此人纵使竹竿载驰方之陋矣【按唐山歌在乐府中诚爲髙古然与三百篇岂可同日而语至谓竹竿载驰方之陋矣论似过当】
　　又云新唐书叙事好简略其词简故其事多欝而不明此作史之也且文章岂有繁简必欲多则文冗而不足读必欲简则僻涩令人不喜假令新唐书载卓文君事不过止曰少尝窃卓氏如此而已而班固载此事乃近五百字读之不觉其繁也且文君之事亦何补于天下后世哉然作史之法不得不如是故谓文如风行水上出于自然也若不出于自然而有意于繁简则失之矣唐书进表云其事则増于前其文则省于旧且新唐书所以不如两汉文章者其病正在此两句也而反以爲工何哉
　　沈括
　　沈括云穆修张景尝同造朝待旦于东华门方论文次适见有奔马践犬以死二人各记其事以较工拙穆修曰马逸有黄犬遇蹄而以毙景曰有犬死奔马之下时文体新变二人之语皆拙涩当时自谓之工传之至今
　　张芸叟
　　张芸叟尝语诸子曰孔安国序书谓伏羲神农黄帝之书谓之三坟言大道也即今素问与灵枢经十八篇是也【按素问灵枢其书虽古亦非黄帝之本文芸叟谓即是三坟未免臆説】学者以爲医书置而不讲何浅缪哉夫是书也穷天地之原总五行之变指性命之根柢识鬼神之情状近可以养一身逺可以治天下小可以袪疾病大可以致神仙大易相爲表里自非圣人孰能与于此哉夫爲学而不知坟典是犹好髙而不登山好水而不临海好乐而不闻英茎韶濩终蔽士也
　　关中前軰有叚延龄者始见于皇祐嘉祐间与姚嗣宗防爲文法欧阳永叔气格范模似是深切好事者有所不能辨其言汪洋浩慱从容溜亮敛而蓄之不可测其深决而放之不可穷其逺若春夏之敷华秋冬之闭藏时亦有顿挫拂欝裂眦冲冠不平之气大抵摭取唐人之菁华集而爲已用余尝患学者空言而屈行事汉之诸儒若董仲舒贾谊皆一时之冠仲舒専经术贾谊谙世务谊所陈之防当时大臣指以爲疎濶歴千七百年今实行其事享其利若合符契然中间非无佼佼之才【按佼佼原夲误作铰铰今改正】譊譊之口与驾虚说而惑世者良有间矣唐末有刘蜕者励志爲文非斋戒祓除未尝落笔多至十数万言叹世之人莫我知藏之椟中埋之地下号曰文塜今叚君之文幸不在土中又不传于世人胡不凿终南山之石锢以北山之铁以待后人之知者哉刘都官其先防稽人诗仅百篇古律相参明著者较然可见含思者求之愈深凄切则不可复观平淡则防于无味至于华藻组绣豪肆放荡众体具备而卒归于雅正醒醉沐浴于山水间与种太质軰爲诗酒友真所谓五陵之豪客也
　　世谓乐天之文闲和夷畅任其自然当其立意命辞必得之容易予今再见乐天藁草虽四句诗必加涂抹有至十数字者何也岂其良玉必加雕琢大匠不敢废斤斧耶不然魁纪公应是一挥而成文不加防也
　　本朝自明道景祐间始以文学相髙故子瞻师鲁兄弟欧阳永叔梅圣俞爲文皆宗主六经发爲文采脱去晚唐五代气格直造退之子厚之阃奥故能浑灏包含莫测涯涘见者皆晃耀耳目天下学者争相矜尚谓之古文皆以不识其人不习其文爲深耻乃不知君子之言本来如此也今执笔之士虽名家自负亦系当时诸公爲之倡率楷模风流渐渍之所成故相距七八十年长老之人犹能传诵以敎人其爲泽也厚哉今笔迹粲然腑肺倾倒于师鲁至矣予得以终日反复于衡茅环堵之中有如促膝坐谈揖让之不暇借使诸公皆无恙又安得比肩接袂踵门而过我哉其爲观也盛矣呜呼孟轲尚友所恨者殊时楚子用贤实取于他国傥使九原之可作何居十世之犹存笔札在前叹息何巳
　　予之先人大夫君植性勤强孜孜好学接物之外手不舍巻每见子弟惰防必切责之且曰我老尚如此在汝等方学爲人顾已优防虚过日月汝不见市井百工之爲乎先鸡而起四体不贷其劳如此者终嵗犹不能逃饥冻汝将学圣人事业志图富贵而茍简暇日天岂汝假耶
　　退之诗惟虢园二十一咏爲最工语不过二十字而意思含蓄过于数千百言者至爲石鼓歌极其致思凡累数百言曾不得鼓之彷佛岂其注意造作求以过人与夫不假琢磨得之自然者遂有间邪由是观之凡人爲文言约而事该文省而防逺者爲嘉
　　司马迁年二十南逰江淮上防稽探禹穴窥九疑浮沅湘北渉汶泗讲业齐鲁之郊过梁楚西使巴蜀天下靡所不至晚年方敢论次前世之事著书成文地理古今治忽无所不总故学者居一室之内守简防胶旧闻任独见以决天下事鲜有不谬者
　　司空图
　　司空图题桞桞州集云金之精麄效其声皆可辨也岂清于磬而浑于钟哉然则作者爲文爲诗格亦可见岂当善于彼而不善于此耶观文人之爲诗诗人之爲文始皆系其所尚所尚既専则搜研愈至故能炫其工于不朽亦犹力巨而鬭者所持之器各异而皆能济胜以爲勍敌也愚常览韩吏部歌诗数百首其驱驾气势若掀雷抉电于天地之间物状竒怪不得不鼓舞而徇其呼吸也其次皇甫祠部文集所作亦爲遒逸非无意于渊宻盖或未遑耳今于华下方得桞诗味其探搜之致亦深逺矣俾其穷而克夀玩精极思则固非者轻可拟议其优劣义尝观杜子美祭太尉房公文李太白寺碑賛【按李白集无寺碑賛惟化城寺太钟铭系七言体类歌诗寺碑賛三字当是寺钟铭之误】宏防清厉乃其歌诗张曲江五言沉欝亦其文笔也岂相伤哉噫后之学者褊浅片词只句未能自办已侧目相诋訾矣痛哉因题桞集文末庻俾后之诠评者无或偏说以盖全工
　　孔毅甫
　　孔毅甫杂说云唐房元龄与中书侍郎禇遂良受诏重撰晋书于是奏取太子右庻子许敬宗中书舍人来济著作郎陆亢仕刘子翼前雍州刺史令狐徳棻太子舍人李义府薛元超起居郎上官仪等八人分功撰録以臧荣绪晋书爲主参考诸家甚爲详洽然史家多是文咏之士好采诡谬碎事以广异闻又所评论竞爲绮艶不求笃实由是颇为学者所讥惟李淳风深明星歴善于著述所修天文律歴五行三志最可观采太宗自着宣武二帝及陆机王羲之四论于是总题云御撰余以为史之失自陈夀始观吴志诸葛恪传载题驴谢马事乃知晋史冗记有自来矣晋张辅云司马迁叙三千年事惟五十万言班固叙二百年事乃八十万言故谓固不如迁自昔史氏所书两人一事必曰语在某人传晋书载王隐谏祖纳奕棋一叚几二百字两传俱出此为文烦矣观魏志管寜传注胡昭脱晋帝于死而口终不言以为贤于丙吉又观晋载记慕容超传呼延平之活超也与丙吉事正相类而史氏文不足以起之故奄奄如此可为长太息也晋书隐逸夏仲御传史臣欲效太史公乐书文章而不知笔力短弱乃失事情使人读而觉之为可笑也许迈当在隐逸传而以缀王羲之之后失次矣
　　李泰伯
　　李泰伯荅李观书云来书谓孔子之后有孟荀扬王韩桞国朝桞如京王黄州孙丁【按孙丁是孙何丁谓宋史孙何传十嵗识音韵十五善属文在贡籍中甚有声与丁谓齐名时軰号为孙丁是也原本作十字误】张晦之及今范欧阳皆其继者也而自谦让以为畚土壌筑太山欲登于前贤之阃而问其何如足下年少初仕不汲汲于进取而转从寂寞之道此非今人之心古人之心也曽子曰尊其所闻则髙明矣行其所知则光大矣茍取之以明守之以诚尚可为圣人之徒矧曰前贤之阃哉然谓之贤者岂非所论列十数公乎足下欲以为法当考其所为工拙不宜但徇其名也孟氏荀扬醇疵之説闻之旧矣不可复轻重文中子之书已泯絶唯中説行然出于门人所记观其意义往徃有竒奥处而陷在虗夸腐脆之间隋书无本传又不得案其行事退之之文如大飨祖庙天下之物茍其可荐者莫不在焉佐平淮西解深州围功徳卓荦在聼闻者不可揜诚哉其命世也子厚得韩之竒于正则劣矣以党王叔文不得为善士于朝近者如京先倡古道以志气闻黄州学而未之得然其人谔谔有风标彼孙丁之文举人之雄者耳其立朝不闻有所建明而胎天下之祸为吾徒羞晦之之辞不竒诸所着文未足可嘉至于议论则识精才徤无逺不到若洪范王霸篇笼络夭人锤鍜古今虽子厚好为论尚未及也先朝文士唯此人耳惜其疎俊得罪于世故立身不可不谨若子厚晦之皆非凢人被恶名虽欲自新而死期至矣范公欧阳盖为贾谊刘向之事业穷髙致逺未易量也足下以愚言为不妄则可法与否昭昭然矣
　　作延平集序云世俗见孔子不用而作经乃言圣贤得志则在行事不在书也噫孔子诚不用矣尧舜禹汤时圣贤有不得志者乎奚其为典谟训诰哉成王周公时有不得志者乎奚其为雅颂哉心之志志之言言之文若冻馁然孰谓得志而不衣食哉用之大其言者愈大虞书之歴象日月星辰夏后之赋贡九州周人之职三百六十官不已大乎今之君子固多靳儒至于布衣闾巷尚曰贤者行而已不必文也彼顔闵氏时夫子在盖无可复言非为有徳行不著书也防夏之徒不在徳行科亦不措一辞子思孟轲岂无徳行乎是皆不才子无功于文而雷同此説以自慰耳
　　作陈公燮字序云夫子多能鄙事以博奕为贤乎已词人之作或因于物或发乎情虽不有用幸愈乎博奕也而俗儒必非之五子之歌韵矣繋辞首章对矣使今世为之将以声律坐矣礼有本末用有先后本末副焉固醇矣有其本以慢其末古人或不免焉略其本而详其末今人岂少哉虽然自治可也父兄之于子弟师之于徒亦可也欲以区区之有而齐天下之人汰哉见人一动作一笑语衣冠裳履之间则断夫贤不肖张目大言以不恤强御为烈此今人之蔽也道之不行盖儒者自取之秦燔书汉钩党使典章沦陷人士闉厄到今恨之岂唯在上者之过有由然也夫知道者无古无今无王无覇无治无乱惟用与不用耳














　　余师録巻二
　　钦定四库全书
　　余师录巻三　　　　　　宋　王正德　撰顔之推
　　顔之推家训云夫文章者原出五经诏命策檄生于书者也序述论议生于易者也歌咏赋颂生于诗者也祭祀哀诔生于礼者也书奏箴铭生于春秋者也朝廷宪章军旅誓诰敷显仁义发明功德牧民建国不可暂无【一本作施用多途】至于陶冶性灵从容讽诵入其滋味亦乐事也行有余力则可习之然而自古文人多陷轻薄屈原露才扬已显暴君过宋玉体貎容冶见遇俳优东方曼倩滑稽不雅司马长卿窃赀无操王褒过章僮约扬雄德败美新李陵降辱夷虏刘歆反覆莽世傅毅党附权门班固盗窃父史赵元叔抗踈过度冯敬通浮华摈压马季长佞媚获诮蔡伯喈同恶受诛吴质诋忤乡里曹植悖慢犯法杜笃乞假无厌路粹隘狭已甚陈琳实号麤踈繁钦性无检格刘桢屈强输作王粲率躁见嫌孔融祢衡诞傲致殒杨修丁廙扇动取毙阮籍无礼败俗嵇康凌物凶终傅元忿鬬免官孙楚矜夸凌上陆机犯顺履险潘岳干没取危顔延年负气摧黜谢灵运空踈乱纪王元长凶贼自贻谢元晖侮慢见及凡此诸人皆其翘秀者不能悉纪大较如此至于帝王亦或未免自昔天子而有才华者唯汉武魏太祖文帝明帝宋孝武帝皆负世议非懿德之君也自子防子夏荀况孟轲枚乘贾谊苏武张衡左思之俦有盛名而免过患者时复闻之但其损败居多尔每甞思之原其所积文章之体标举兴防发引性灵使人矜伐故忽于持操果于进取今世文士此患弥切一字惬当一句清巧神厉九霄志凌千载自吟自赏不觉更有旁人加以砂砾所伤惨于矛防讽刺之祸速乎风尘深宜防虑以保元吉
　　学问有利钝文章有巧拙钝学累功不妨精熟拙文研思终归蚩鄙但成学士自足爲人必乏天才勿强操笔也吾见世人至无才思自谓清华流布丑拙亦已众矣江南号为詅【力正反】痴符近在并州有一士族好为可笑诗赋誂撆【上音窕相呼诱也下音瞥】邢魏诸公众共嘲弄戱相赞说便击牛酾酒招延声誉其妻明鉴妇人也泣而谏之此人叹曰才华不为妻子所容何况行路至死不觉自见之谓明此诚难也
　　学为文章先谋亲友得其评裁知可施行【一本无此四字】然后出手慎勿师心自任取笑旁人自古执笔为文章何可胜言然至于宏丽精华不过数十篇尔但使不失体裁辞义可观便称才士要须动俗盖世亦俟河之清乎或问扬雄曰吾子少而好赋雄曰然童子雕虫篆刻壮夫不为也余窃非之曰虞舜歌南风之诗周公作鸱鸮之咏吉甫史克雅颂之羙者未闻皆在防年累德也孔子曰不学诗无以言自卫反鲁乐正雅颂各得其所大明孝道引诗证之扬雄安敢忽之也若论诗人之赋丽以则辞人之赋丽以滛但知变之而已又未知雄自为壮夫何如也着剧秦美新妄投于阁周章怖慴不逹天命童子之为尔袁亮以胜老子【按袁亮今本作桓谭】葛洪以方仲尼使人叹息此人直以晓筭术解隂阳故着太元经为数子所惑其遗言余行孙卿屈原之不及安敢望大圣之清尘且太元今竟何用乎不翅覆醤瓿而已
　　齐世有辛毗者清干之士官至行台尚书嗤鄙文学嘲刘逖云君軰辞藻譬若朝菌须臾之翫非宏才也岂比吾徒十丈松树常有风霜不可凋悴刘应之曰既有寒木又发春华何如也辛笑曰可哉凡为文章犹乘骐骥虽有逸气当以衘防制之勿使流乱轨躅放意填阬岸也文章当以理致为心肾气调为筋骨事义为皮肤华丽为冠冕今世相承趋末弃本率多浮艳辞与理竞辞胜而理伏事与才争事繁而才损放逸者流宕而忘归穿凿者补缀而不足时俗如此安能独违但务去太甚尔必有盛才重誉改革体裁者实吾所希古人之文宏才逸气体度风格去今实逺但缉缀疎朴未为宻致尔今世音律谐靡章句偶对讳避精详贤于往昔多矣宜以古之制裁为本今之辞调为末并须两存不可偏弃也
　　沈隐侯曰文章当从三易易见事一也易识字二也易读诵三也邢子才常曰沈侯文章用事不使人觉若胷臆语也【按易见事以下原本脱去今据家训添入】深以此服之祖孝徴亦尝谓吾曰沈诗云崖倾护石髓此岂似用事耶邢子才魏收俱有重名时俗凖的以为师匠邢赏服沈约而轻任昉魏爱慕任昉而毁沈约每于谭防辞色以之邺下纷纭各为朋党祖孝徴尝谓吾曰任沈之是非乃邢魏之优劣也
　　吴均集有破镜赋昔者邑号朝歌顔渊不舎里名胜毋曾参敛襟【按淮南子云墨子非乐不入朝歌邹阳书亦云邑号朝歌墨翟廻车今作顔渊盖据论语譔考防】盖忌夫恶名之伤实也破镜乃是凶逆之兽事见汉书为文幸避此名也比世往往见有和人诗者题云敬同孝经云资于事父以事君而敬同不可轻言也梁世费旭诗云不知是耶非殷澐诗云飖飏云母舟简文曰旭既不识其父澐又飖飏其母此虽悉古事不可用也世人或有引诗伐鼔渊渊者宋书已有屡游之诮如此流比幸须避之北靣事亲别舅摛渭阳之咏堂上养老送兄赋栢山之悲皆大失也举此一隅触涂宜谨凡代人为文皆作彼语理宜然矣至于哀伤凶祸之辞不可輙代蔡邕为胡金盈作母灵表颂曰悲母氏之不永倐委我而夙防又为胡颢作其父铭曰葬我考议郎君袁三公颂曰猗欤我祖出自有嬀王粲为潘文则思亲诗云躬此劳瘁鞠予小人庻我显妣克保遐年而并载乎邕粲之集此例甚众古人之所行今世以为讳也陈思王武帝诔遂深永蛰之思潘岳悼亡赋乃怆手泽之遗是方父于虫譬妇为考也蔡邕杨秉碑云统大麓之重潘尼赠卢景宣诗云九五思飞龙孙楚王骠骑诔云奄忽登遐陆机父诔云亿兆宅心谨叙百揆姉诔云伣天之妹今为此言则朝廷之罪人也王粲赠杨德祖诗云我君饯之其乐泄泄不可妄施人子况储君乎挽歌辞者或云古者虞殡之歌或云出自田横之客皆为生者悼往告哀之意陆平原多为死人自叹之言诗格既无此例又乖制作大意
　　凡诗人之作刺箴羙颂各有源流未尝混杂善恶同篇也陆机为齐讴篇前叙山川物产风教之盛后章忽鄙山川之情殊失厥体其爲吴趋行何不陈子光夫差乎京洛行何不述赧王灵帝乎
　　自古宏才博学用事误者有矣百家杂説或有不同书傥湮灭后人不见故未敢轻议今指知决纰缪者略举一两端以为诫云诗云有鷕雉鸣又曰雉鸣求其牡毛传亦曰鷕雌雉声又云雉之朝雊尚求其雌郑元注月令亦云雊雄雉鸣潘岳赋曰雉鷕鷕以朝雊是则混杂其雌雄矣诗云孔懐兄弟孔甚也懐思也言甚可思也陆机与长沙顾母书述从祖弟士璜死乃言痛心防脑有如孔懐心既痛矣即爲甚思何故方言有如也观其此意当谓亲兄弟爲孔懐诗云父母孔迩而呼二亲爲孔迩于义通乎异物志云拥劔状如蟹但一偏大尔何逊诗云跃鱼如拥劔是不分鱼蟹也汉书御史府中列栢树常有野鸟数千栖宿其上晨去暮来号朝夕鸟而文士往往误作乌鸢用之抱朴子説项曼都诈称得仙自云仙人以流霞一杯与我饮之輙不饥渇而简文诗云霞流抱朴椀亦犹郭象以惠施之辨为庄周言也后汉书囚司徒崔烈以锒铛鏁【上音狼下音当】锒铛大鏁也世间多误作金银字武烈太子亦是数千巻学士尝作诗云银鏁三公脚刀撞仆射头为俗所误
　　李朴
　　李朴送徐行中序云吾尝论唐人文章下韩退之为桞子厚下桞子厚为刘梦得下刘梦得为杜牧下杜牧爲李翺皇甫湜最下者爲元稹白居易盖元白以澄澹简质爲工而流入于鄙近譬如哇滛之歌虽足以快心便耳而类乏韶濩翶湜优柔泛滥而词不掩理杜牧清深劲峻而体乏歩骤梦得俊逸丽缛而时窘邉幅子厚雄健飘肆有县崖峭壑之势不幸不发于仁义而发于躁诞至退之而后淳粹温润骎骎乎爲六经之苖裔何则文章者天地之竒气造物者常啬于与人故愚者终身而不得智者得其幽微之思勇者得其果敢之气辨者得其玲珑之声巧者得其藻绘之容是数者虽能得而不能尽然犹足以取髙于斯世盖必有兼是数者之才而后得其纯全中正之气经纬五藏雕镂万化明以寓物象之形容幽以露神之竒怪小而歌咏乎虫鱼鸟兽之情大而羽翼乎礼乐刑政之具随时抑扬为歌颂讥刺之音以舒发其懽愉愁叹堙郁之志而终始出入于仁义为禹稷之谟伊周之训箕子之畴伏羲之易孔子之春秋而天地之蕴始尽矣
　　书桞子厚集云子厚文辞淳正虽不及退之至气格雄絶亦退之所不及然子厚论著大抵非怨愤必刺毁辨论语下篇尤害道论天地隂阳犹果蓏草木不能赏功罚罪虽诙谐之词施于仁义教化其蟊螣欤至若传河间李赤事以讥切当世属意明白而卒身自蹈其弊岂所谓工于诃人而拙于用已耶吾不寳夫论之如是也与杨宣德书唐人称子羙为诗史者谓能纪一时事耳至于安得广厦千万间为茅屋歌安得壮士提天纲为石犀行安得壮士挽天河为洗兵马又安在其不相袭也故论文者当论其是与否不必以好异夸世俗为能六经不以文论后之洸洋奔肆不见邉幅莫如马迁荀况之书言辞相似者十三四迁载赵武灵王欲胡服与商君论变法百余言间不同才数字如传苏秦説六国见魏王而曰魏天下之强国也王天下之贤王也见楚王又曰楚天下之强国也王天下之贤王也执事能谓二人者浅狭无他有耶
　　书钟陵集云文章取足于辨理词有余而意不足者如人之附赘愈多而愈病非有简质者乏歩骤泛滥者夸侈丽也蓄之厚则径省而不浮养之薄则乱杂而无统不可以相能也张元淳出其父仲通钟陵集若干巻以示余余见而异之曰斯文也其辨理之文欤粹而温简而严径直而优游辨析而有体不爲虗辞滥说以取世俗之嗜好而终始曲折要必出入于仁义以扶导于教化因物寓意发爲歌诗可讽可劝可兴可感至五言古风尤澄澹峻防读之如与幽人烈士正冠而道古使人竦然生爱敬之意表奏论议切情近事以道人之所难言与夫治乱安危之隐而未见者无不审订规画而反覆之凛凛乎忠义之气溢于中而形于外者也
　　谒顾子敦侍郎书云文章渉秦汉而病夫六经之于道譬犹一气之运产出万化孟轲扬雄爲之五行四时之用盖书道治乱兴废之迹故其辞显春秋赏善絶恶归诸正故其辞微易以四象告吉凶故其辞深而通礼以斋荘恭敬之心逹于笾豆玉帛故其辞典而严诗以君臣父子之情咏于竹弦于丝故其辞婉而顺下三代而道德之意不传在战国则蘓秦张仪以纵横病韩非申商以刑名病荘周列御冦又取仁义法度而捶提絶灭之爲窈茫荒怪之说汉司马迁得其汪洋峻逸之气以驰骋上下数千载而颠倒横斜识不逮理歴晋魏齐梁而光沉气塞埋蔵腐蚀颓波横流滛靡一辙唐兴三光五岳之气不分文风复起韩愈得其温淳深润以爲贯道之器桞子厚得其豪健雄肆飘逸果决者仅足窥马迁之藩键而类发于躁诞下至孙樵杜牧峻峯激流景出象外而裂窘边幅李翺刘禹锡刮垢见竒清劲可爱而体乏雄浑皇甫湜白居易闲澹简质斵去雕篆而拙迹每见回宫转角之音随时间作类乏韶夏皆滛哇而不可听某驽钝窃亦有志于古者侧闻閤下以德行文章取名于时士之有志于道者争出所长来筮驽骏聼于下风窃自増气不识龙门之下可以衽草褐而一叩乎
　　蘓籀
　　蘓籀叙蘓辙子由遗言云公爲籀讲老子数篇曰髙于孟子二三等矣【按蘓氏父子皆尊孟子此或非辙之言疑因辙有老子注而附防之】公言仲尼春秋或是令邱明作传以相发明
　　东坡防年作却防刀铭公作缸砚赋曾祖称之命佳纸缮冩装饰钉于所居壁上
　　公曰子瞻之文竒余之文但稳耳
　　张十二之文波澜有余而出入整理骨格不足秦七波澜不及张而出入径健简防过之要知二人后来文士之冠冕也
　　贾谊宋玉赋皆天成自然张华鹪鹩赋亦佳妙子瞻诸文皆有竒气至赤壁赋髣髴屈原宋玉之作汉唐诸公皆莫及也
　　公曰余少年苦不逹爲文之节度读上林赋如观君子佩玉冠冕还折揖让音吐皆中规矩终日威仪无不可观
　　公曰予少作文要使心如旋床大事大圆成小事小圆转每句如珠圆
　　公曰余黄楼赋学两都赋体晚年来不作此工夫之文公曰申包胥哭秦庭一章子瞻诵之得爲文之法公曰范蜀公少年仪矩任真爲文善腹藁作赋场屋中黙坐至日晏无一语及下笔顷刻而就同试者笑之范公遂魁成都
　　公曰荘周养生主一篇诵之如龙行空爪趾鳞翼所及皆自合规矩可谓竒文
　　唐储光羲诗髙处似陶渊明平处似王摩诘
　　欧阳公碑版今世第一集中怪竹辩乃甚无谓非所以示后世
　　唐皇甫湜论朝廷文字以燕许爲宗文竒则怪矣公曰李方叔文似唐萧李所以可喜韩驹诗似储光羲公曰读书须学爲父余事作诗人耳
　　公曰读书百遍经义自见
　　族兄在廷问学文如何曰前軰但看多做多而已公言班固诸叙可以爲作文法式
　　公曰李太白诗过人其平生所享如浮花浪蘂其诗云罗帏巻舒似有人开明月直入无心可猜不可及公论唐人开元燕许云文气不振倔强其间自韩退之一变复古追还西汉之旧然在许昌观唐文粹称其碑颂徃徃爱张蘓之作又览唐皇甫湜持正谕业云所誉燕许文极当文竒则渉怪施之朝廷不须怪也盖亦取燕许矣
　　汪藻
　　汪藻作蘓魏公文集序云所贵于文者以能明当世之务达群物之情使千载之下读之者如出乎其时如见其人也若夫善立言者不然文虽同乎人而其所以爲文有非人之所得而同者孟子七篇之书叙战国诸侯之事与夫梁齐君臣之语其辞极于辩博若无以异乎战国之文也扬子之书数万言言秦汉之际爲最详简雅而闳深若无以异乎西汉之文也至其推性命之隐发天人之微粹然一归于正使学者师用比之六经则当时所谓仪秦犀首谷永杜钦軰岂惟无以望其门墙殆冠履之不侔也宋兴百余年文章之变屡矣杨文公倡之于前欧阳文忠公继之于后至元丰元祐间斯文几于古而无遗恨矣盖吾宋极盛之时也
　　作鲍钦止小集序云古之作者无意于文也理至而文则随之如印印泥如风行水上纵横错综粲然而成者夫岂待绳削而后合哉六经之书皆是物也逮左氏传春秋屈原作离骚始以文章自为一家而稍与经分汉公孙宏董仲舒萧望之匡衡以经术显者也司马迁相如枚乗王褒以文章著者也当是时已不能合而爲一况凌夷至于后世流别而爲六七靡靡然入于流连光景之文哉其去经也远矣本朝自熈宁元丰士以谈经相髙而黜雕虫篆刻之习庻几其复古矣学者用意太过文章之气日衰钦止少从王氏学又尝见眉山苏公故其文汪洋闳肆粹然一本于经而笔力豪放自见于驰骋之间深入墨客骚人之域于二者可谓兼之自黄鲁直张文潜没钦止之诗文独行于世而诗尤髙妙清新每一篇出士大夫争相读熟余尝恨未见其全书今得此集读之曰嗟乎钦止于斯文可谓豪髪无遗恨矣作永州桞先生祠堂记云周衰言文章之盛者莫如汉唐贾谊驰骋于孝文之初时汉兴才二十余年耳谈治道述骚辞追还三代之风如此其速自是踵相蹑有人末而至于刘向扬雄益精深不可及去古未逺故也唐承贞观开元习治之余以文章显者如陈子昂萧颖士李邕燕许之流固不爲无人而东汉以来猥并之气未除也至元和始粹然一返于正其所以臻此者非先生及昌黎韩公之力欤故以唐三百年世所推尊者曰韩桞而已岂非盛哉
　　吕居仁
　　吕居仁作逺游堂诗集序云顷嵗尝与学者论学诗当识活法所谓活法者规矩备具而能出于规矩之外变化不测而卒亦不背规矩也是道也盖有定法而无定法无定法而有定法知是者则可以语活法矣世之学者知规矩固已甚难况能遽出规矩之外而有变化不测乎谢元晖有言好诗流转圆美如弹丸此真活法也元晖虽未能实践此理言亦至矣近世黄鲁直首变前作之而后学者知所趋向毕精尽知左规右矩庻几至于变化不测而逺与古人比盖皆由此道入也然予区区浅末之论皆汉魏以来有意于文者之法而非无意于文者之法也孔子曰兴于诗又曰诗可以兴可以观可以羣可以怨迩之事父逺之事君多识于鸟兽草木之名今之爲诗者果可以使人读之而能兴观羣怨矣乎果可以使人读之而能知所以事父事君而能识鸟兽草木之名乎爲之而不能使人如是则如勿作虽然文犹质也质犹文也君子于文有不得已焉者也吾友夏均父蕲人也贤而有文章其于诗盖得所谓规矩备具而出于规矩之外变化不测者其天才于流軰独髙众苦不足而均父常用之若不尽也
　　潘邠老语饶徳操云作长诗须有次第本末方成文字譬如做客见主人须先入大门见主人升阶就坐说话乃退今人作文字都无本末次第缘不知此理也孟子或问百里奚自鬻于秦一章与韩退之论思元賔而不见见元賔之所与者犹吾元賔也及曾子固答李防书最见抑扬反覆处如此等类宜皆详读
　　论语礼记文字简淡不厌似非左氏所可及也列子气平文缓亦非荘子歩骤所能至也东坡晚年叙事文字多法桞子厚而豪迈之气非子厚所能及也
　　左氏之文语有尽而意无穷如献子辞梗阳人一叚所谓一唱三叹有遗音者也如此等处皆是学文养气之本不可不深思也
　　班固叙事详宻有次第专学左氏如叙霍上官相失之由正学左氏记秦穆晋惠相失处也
　　孙子十三篇论战守次第与山川险易长短小大之状皆曲尽其妙推髙发隐使物无遁情此尤文章妙处读三蘓进防防养吾气他日下笔自然文字滂沛无吝啬处韩退之文浑大广远难闚测桞子厚文分明见规模次第初学者当先学桞文后熟韩文则工夫自易古人文章一句是一句句句皆可作题目如尚书可见后人文章累千百言不能就一句事理只如选诗有髙古气味自唐以下无复此意此皆不可不知也
　　徐师川云爲诗文常患意不属或只得一句语意便尽欲足成一章又恶其不相称但能知意不属则学可进矣凡注意作诗文或得一两句而止若未有其次句即不若且休养锐以待新意若尽力须要相属譬如力不敌而苦战一败之后意气沮矣
　　文气不分明指切从容委曲而意以独至惟左传爲然如当时诸国徃来之辞与当时君臣相告相让之语盖可见矣亦是当时圣人余泽未远涵养自别故辞气不廹如此非后世人专学言语者也
　　文章大要须以西汉爲宗此人所可及也至于上面一等则须审已才分不可勉强作也如秦少游之才终身从东坡歩骤次第止宗西汉可谓善学矣
　　陆士衡文赋云立片言以居要乃一篇之警防此要论也文章无警防则不足以传世盖不能竦动世人如老杜及唐人诸诗无不如此但晋宋间人专致力如此故失于绮靡而无髙古气味老杜诗云语不惊人死不休所谓惊人句即警防也
　　载驰诗反覆说尽情意学者宜考蒹葭说得事理明白尤宜致思也
　　汉髙纪诏令雄健孝文纪诏令温润去先秦古书不远后世不能及至孝武纪诏令始事文采文亦寖衰矣老杜歌行最见次第出入本末而东坡长句波澜浩大变化不测如作杂剧打猛诨入却打猛诨出也
　　东坡云意尽而言止者天下之至言也然而言止而意不尽尤爲极至如礼记左传可见
　　韩退之答李翊书老蘓上欧公书最见学文养气妙处西汉自王褒以下文字专事词藻不复简古而谷永等书杂引经传无复已见而古学远矣此学者所宜深戒檀弓与左氏纪太子申生事详略不同读左氏然后知檀弓之髙远也
　　刘勰辨骚云叙情怨则郁伊而易感述离居则怆怏而难懐此知文者也言以述志文以宣言覩此可知但其间自有逺近髙下抑扬微显
　　作文必要悟入处悟入必自工夫中来非侥幸可得也如老蘓之于文鲁直之于诗盖尽此理矣
　　老杜云新诗改罢自长吟文字频改工夫自出近世欧公先贴于壁时加窜定有终篇不留一字者
　　学者须做有用文字不可尽力于虚言有用文字议论文字是也议论文字须以董仲舒刘向等爲主礼记周礼及新序说苑之类皆当贯穿熟考则做一日便有一日工夫近世文字如曾子固诸序尤须详味
　　左氏景公欲更晏子之宅一叚反覆再三至于辞理俱尽无复余蕴此当深考也
　　医书论脉之形状病之证騐无一字妄发乃于借物爲谕尤见工夫大抵见之既明则发之于言语自然分晓观此等书可见
　　刘知几云叙事之省其流有二焉一曰省句二曰省字如左传宋华耦来盟称其先人得罪于宋鲁人以爲敏夫以钝者称敏【鲁人爲钝人也记中有注解】则明焉者所嗤此爲省句也春秋经曰陨石于宋五夫闻之陨视之石数之五加以一字太详减其一字太略求诸折中简要合理此爲省字也其反于是者若公羊称却克眇季孙行父秃孙良夫跛齐使跛者逆跛者秃者逆秃者眇者逆眇者盖宜除跛者已下字但云各以其类逆者必于事皆再述此于文殊费尤爲烦句也汉书张苍传云年老口中无齿盖于此一句之中去年及口中可矣此六文成句而三字妄加此爲烦字也然则省句爲易省字爲难吕氏家塾广记云欧阳文忠公每爲文既成必自窜易至有不留本初一字者其爲大文章则书而傅之屋壁出入观省之至于尺牍单简亦必立藁其精审如此每一篇出士大夫皆传冩讽诵唯覩其浑然天成莫究斧凿之迹也【曽于诸子学舍中见与刘原父书一书十数本】
　　刘摰作张文定玉堂集叙云甚哉辞之不可以已也夫万事异理非言不命四方异情非辞弗通诗不云乎辞之辑矣民之洽矣传亦有之子产有辞诸侯頼之是以君天下者必使其臣赞爲辞而后出之周御史掌赞书汉尚书作诏文此其官之见于古者歴代因之其任愈重夫以堂宁之一言行乎四方万里之外不髙深简严不足以重王体又欲其诚之宣不优柔曲折不足以究民聼又欲其言之约三代而上经圣人所定不可尚已三代而下作者污隆随时屡变其间承平之时训词深厚号令温雅有古风烈而倾侧之际书诏所下武夫悍卒挥涕感动终于享好治之誉建持危之功则润色之效岂小补哉自庆歴至于熈宁惟仁祖恭俭寛大英祖克笃前烈主上长驾远驭略不世出三朝政绩巍巍焕焕非寻常耳目所能观聼而于斯时典册吿命多出公手上之仁心德意国之威福所指明布谕下昭如日星学士大夫都邑野人莫不晓然知治道之所以然虽政绩固自卓越而述作之妙知有助哉至于供奉歌颂祠祝赞戒勒之金石播之乐府多者千百少数十言体制纷纷各得其度众人不给我独赢余又何其富也
　　唐子西
　　唐子西论文云古乐府命题皆有主意后之人用乐府爲题者直代其人而措辞如公无渡河须作妻止其夫之辞太白軰或失之惟退之琴操得体
　　六经已后便有司马迁三百五篇之后便有杜子美六经不可学亦不可不学故作文当学司马迁作诗当学杜子美二书亦须常读所谓不可一日无此君也司马迁敢乱道却好班固不敢乱道却不好不乱道又好是左传乱道又不好是唐书八识田中若有一毫唐书亦爲来生种业
　　晩学遽读新唐书輙能壊人文格旧唐书赞语云人安汉道之寛平不厌髙皇之嫚骂其论唐亡云决江海以救焚焚收而溺至引鸩爵以止渴渴止而身亡亦自有佳处
　　近世士大夫习爲时学忌博闻者率引经以自强余谓挟天子以令诸侯诸侯必从然谓之尊君则不可挟六经以令百氏百氏必服然谓之知经则不可
　　东坡赴定武过京师馆于城外一园之中余时年十八谒之问余观甚书余云方读晋书卒问其中有甚好亭子名余茫然失对始悟前軰观书用意盖如此
　　上蔡司空书云文章于道有离有合不可一槩忽也前世韩退之桞子厚近世欧阳永叔尹师鲁王深父軰皆有文在人间其词何尝不合于经其防何尝不入于道行之于世岂得无补而可以忽略都不加意乎窃观閤下辅政既以经术取士又使习律习射而医筭书畵悉皆置博士此其用意岂独遗文章乎而自顷以来此道防废塲屋之间人自爲体而立意造语无复法度宜诏有司取士以古文为法所谓古文虽不同偶俪而散语之中暗有声调其歩骤驰骋亦皆有节奏非但如今日茍然而巳今士大夫间亦有知此道者而时所不尚皆相率遁去不能自见于世宜稍稍收聚而进用之使学者知所趋向不过数年文体自变使后世论宋朝古文复兴自閤下始此亦閤下之所愿也
　　魏文帝即位求孔融之文以为不减班扬晋武帝践阼诏定诸葛亮故事而比之周诰融既魏武之雠恨而亮亦晋宣之仇敌二人之言宜非当时之所欲闻而并见收録惟恐其坠失荡然无忌犹有先王大公至正之道存焉此吾所以特有取于魏晋也
　　叶梦得
　　叶梦得云古书多竒险或谓当时文体云尔然列子字古而辞平老子字与辞俱平偶俪音谐略同秦汉间工于文者而视古则稍异乃知竒险未必皆其体亦各自其为之者至孟子荘周雄辨闳衍如决江河如蒸云雾殆不可以文论盖自其为道出之商书伊训説命等非不平而盘庚特异周诗雅颂非不平而鸱鸮云汉二篇殆不容读岂非系其人乎使西汉之文不传后世乃见太元谓西汉皆然亦不可矣文章自东汉后顿衰至齐梁而扫地岂惟其文之衰观当时人物立身谋国未有一特然出羣者何以独能施之于文至唐终始三百年仅能成一韩退之使退之如王杨卢骆之徒亦不能为矣
　　许顗
　　许顗云古人文章不可轻易反覆熟读加意思索庶几其见之东坡送安惇落第诗云故书不厌百囘读熟读深思子自知仆尝以此语铭座右而书诸绅也
　　潜溪诗话云老坡作文工于命意必超然独立于众人之上如赵清献碑世间称治人者曰寛立朝者曰直盖已大矣则进于二者又有説焉故曰其于治郡不专于寛时出猛政严而不残其在朝廷不专于直为国爱人掩其疵疾如吾家蜀公坚卧不起人知其高而不称其用则为碑铭曰世皆谓公贵身贱名孰知其功圣人之清然后知其有功于世也又曰君实之用出而时施如彼水火寜除渴饥公虽不用亦相其行如彼山川出云相望然后知其相为表里废一不可也此皆非世人所能到者平日得意处多如此其源盖出于荘子故其论刘伶荘子阮千里阎立本皆于世人意外别出眼目其平日取舎文章亦多以此为法晚年乃言之曰词逹而已词至于逹则疑于不文是不然求物之妙如系风捕影能了然于心者千万人而不一遇也况能了然于手与口乎是之谓词逹词至于逹则文不可胜用矣
　　王彦辅
　　王彦辅麈史楚词招魂大招其末盛称洞房翠帷之饰美顔秀领之列琼浆胾羮之烹新歌郑卫之娱日夜沉湎与象棋六愽之乐夫所以訾楚者深矣其卒云魂兮归来正始昆只言徃者既不可以正尚或以解于后耳又曰赏罚当只尚进士只【案楚词今本作尚贤士只】国家为只尚三王只皆思其来而反其政者也
　　梁任昉集秦汉以来文章名之始目曰文章縁起自诗赋离骚至于势约【案势约原作艺约昉此编终于崔瑗草书势王褒僮约共八十五也今改正】八十五题可谓愽矣既载相如喻蜀不録扬雄剧美録解嘲而不取韩非説难取刘向列女传而遗陈夀三国志评至韩柳元结孙樵又作原如原道原性之类又作读如读仪礼鹖冠之类又作书如书叚太尉逸事讼如讼风伯订如订乐等篇呜呼文之体可谓极矣今略防之续彦升之志也任昉以三言诗起晋夏侯湛唐刘存以为始于鹭于飞醉言归任以颂起汉之王褒刘以始于周公时迈任以檄起汉陈琳檄曹操刘以始于张仪檄楚任以碑起于汉惠帝作四皓碑刘以管子谓无怀氏封太山刻石纪功为碑任以铭起于始皇登会稽山刘以蔡邕铭论黄帝有金几之铭其始也若此者尚十余条或讨其事名之或因其成篇而论虽有不同然不害其多闻之益
　　顔氏家训亦足以为良至论文章以游夏孟荀枚乗张衡左思为狂而又诋忤子云吾不取焉唐柳冕常言文章当以气为主而世以谓赋者古诗之流亦足以观其志如王沂公作状元为殿试有物混成赋其间曰得我之小者散而为草木得我之大者聚而为山川此有陶镕万物之度后果为相范文正赋金在镕曰若令区别妍蚩愿为轩鉴傥使削平祸乱请就干将人以谓有出将入相之器果为名臣
　　王履道
　　王履道答吴检法书云辱枉书并近诗伏承吏事简少雍容文史乐道无闷起居休胜感慰不巳某废放之久虽非幻未证而诸幻巳空无还尚隔而可还略尽公独以文何耶少小之过不由师授妄作文果何物哉向上诸圣虽寓此以见仁义道徳之意然文非仁非义非道非徳实则辞也易有圣人之道四而以言者尚其辞辞之为尚欲以行逺不工则不逹谓文曰道吾不求工此非某之所敢知将求天下之工于辞者斯则有以验之辞必工而可出愈出而不穷屈原以来作者皆覩此秘而可操以驭者窃尝有得于荘周司马相如周之论风其辞若与风俱鸣于众窍掩巻而坐犹觉翏翏之逼耳其论真人曰与乎其觚而不坚也张乎其虚而不华也邴邴乎其似喜乎崔乎其不得巳乎凡累数十句危如易转之卵而层起曼如独缲之蠒而不絶相如赋大人有言曰低昂夭矫反以骄骜诎折隆穹躩以连巻沛艾赳螑汔以佁儗兮放散畔岸骧以孱顔如此等甚多则夫乗云气御飞龙之状亦可想见架空凿坚刋陈趋新何其来之亹亹也有得于此则太史公防日者传可识其机杼韩退之南山诗柳子厚晋问不能以汪洋屈河伯顷在京国毎以语人固有不以为难者指事而拟之率不过三数语则重复宕跌不复从顺而识职年来窜身荒逺斗絶之地意谓文人胜士所不游近徙舂陵有以公壶中五如石诗相示者輙诵剜苔掬月激电浮瀛之句数过侏儒观一节若专车焉则必枕鼓之士某虽未多见公它作必知公之不穷也
　　作鄄城杜泽之诗集序云诗于文章虽止一端而律度至严资取至广写景状物之作无穷尽天地造化四时月星雨雪江河涛波草木华实风土之宜鸟兽羽毛鸣声之辨耳闻而目及者皆吾诗之所取登高望逺感慨欣戚别离酬赠兴寄辗转发于人情而逹于世故哀思而不伤和乐而不流要必合于理义之归掎摭故实追咏当时之事则又欲意到辞逹不类后世所作而观者至于太息流涕若身亲见之诗之工其难如此故天下之书虽山经地志花谱药録小説细碎当无所不读古今之诗虽岩栖谷隐漏篇缺句众体瓌怪当无所不讲前辈长老以此用心至苦终身不以为易谡谡然常若有所思惟恐见闻之不富句法之不逮古人也盖专于诗者毎如是李太白杜子美它文不多见于世韩退之柳子厚刘梦得文冠百代其诗皆天下之竒作而言诗者终不以先李杜则李杜于诗专故也论人者以全论诗者以专全者不千一而专者吾何疾焉鄄城杜公泽之某不及见其人而见其诗精深婉约华而不绮清而不癯刋陈而趋新出险而掇竒人所甚啬而公独裕然拟古诸篇尤得唐人格法至其贯穿该洽熟复殚尽则前辈长老多闻慱识之风犹可想见盖公自熈寜中擢进士第及与先生长者游至老手不释书平居作诗不一日辍故某探言公用志之专以序公诗且以风吾党之士工未尽而力有余者使尚勉焉





　　余师録巻三
　　钦定四库全书
　　余师録巻四　　　　　　宋　王正德　撰朱少章
　　朱少章云欧公在颍上日取新唐书列传令子棐读而公卧聼之至藩镇传叙嗟赏曰若皆如此传其笔力亦不可及也
　　东坡尝谓刘壮舆曰三国志注中好事甚多道原欲修之而不果君不可辞也壮舆曰端眀曷不爲之坡曰某虽工于语言恐不是当行家
　　吕原眀
　　吕原眀杂记云杜子美诗云文章一小技于道未爲尊文者载道之器安得谓之小技顾所用何如耳韩退之诗曰文章岂不贵经训乃菑畬此説有可取焉
　　潘子真
　　潘子真诗话云东坡作表忠观碑荆公寘坐隅叶致逺杨德逢二人在坐公曰斯作絶似西汉德逢曰司马相如扬雄之流乎公曰相如赋子虚大人洎喻蜀文封禅书耳雄所着太元法言以凖易论语未见其叙事典赡若此也直须与子长驰骋上下坐客又从而賛之公曰毕竟似子长何语坐客悚然公徐曰楚汉以来诸侯王表也又云南丰先生曽子固言阿房宫赋鼎铛玉石金瑰珠砾弃掷迤逦秦人视之亦不甚惜瑰当作块盖言秦人视珠玉如土块瓦砾也又言此赋宏壮巨丽驰骋上下累数百言至楚人一炬可怜焦土其论盛衰之变判于此矣
　　刘知几
　　刘知几史通云夫人枢机之发亹亹不穷必有余音足句爲其始末是以伊惟夫盖发语之端也焉哉矣兮断句之助也去之则言语不足加之则章句获全
　　又云李陵集有答苏武书词彩壮丽音句流靡观其文体不类西汉人殆后人所爲假称陵作也缺而不载良有以焉迁史编于李传中斯爲谬矣【按答苏武书梁萧统始收之文选班固时尚未之见非有意缺之也至史记李陵传仅附李广后并不载是书知几之论误矣】
　　又云章句之言有显有晦显也者繁词缛説理尽于篇中晦也者省字约文事溢于句外然则晦之与显优劣不同较可知也夏书云啓呱呱而泣予弗子周书云前徒倒戈血流漂杵虞书云四罪而天下咸服此皆文如阔畧而语实周赡故览之者初疑其易而为之者方觉其难既而邱明授经师范尼父虽烦约有殊而隐晦无异故其纲纪而言邦俗也则有士防为政鲁国之盗奔秦邢迁如归衞国忘亡其欵曲而言大事也则有使妇人饮之酒以犀革褁之比及宋手足皆见师人多寒王廵而拊之三军之士皆如挟纩斯皆言近而防逺辞浅而义深虽发语巳殚而含意未尽晦之时义不亦大哉洎班马二史亦时有斯语至若髙祖亡萧何如失左右手汉兵败绩濉水爲之不流董生乗马三年不知牝牡翟公之门可设雀罗此皆用晦之道也
　　又云左传叙晋败于邲先济者赏而云上军下军争舟【按邲战中军下军争舟时上军固未动也此云上军误】舟中之指可掬夫不言攀舟乱以刄断指而曰舟指可掬则读者自覩其事矣至王劭齐志述髙季武破敌于韩陵追奔逐北而云夜半方归槊血满袖夫不言奋勇深入击刺甚多而但称槊血满袖则闻者亦知其义矣盖二者文虽缺畧理甚昭著
　　李方叔
　　李方叔云文章之不可无者有四一曰体二曰志三曰气四曰韵述之以事本之以道考其理之所在辨其义之所宜庳髙巨细包括并载而无所遗左右上下各有其职而不乱者体也体立于此折其是非去取其可否不狥于流俗不谬于圣人抑扬损益以称其事弥缝贯穿以足其言行吾学行之力从吾制作之用者志也充其体于立意之始从其志于造语之际生之于心应之于口心在和平则温厚典雅心在恭敬则矜庄威重大焉可使如雷霆之奋鼔舞万物小焉可使如络脉之行出入无间者气也如金石之有声而玉之声清越如草木之有华而兰之臭芬芗如鸡鹜之间而有鹤清而不羣犬羊之间而有麟仁而不猛如登培塿之邱以观崇山峻岭之秀色渉潢污之泽以观寒溪澄潭之清流如朱弦之有遗音太羹之有遗味者韵也文章之无体譬之无耳目口鼻不能成人文章之无志譬之虽有耳目口鼻而不知视聼臭味之所能若土木偶人形质皆具而无所用之文章之无气虽知视聼臭味而血气不充于内手足不卫于外若奄奄病人支离顦顇生意消削文章之无韵譬之壮夫其躯干枵然骨强气盛而神色昏瞢言动凡浊则庸俗鄙人而已有体有志有气有韵夫是谓成全四者成全然后于其间各因天姿才品以见其情状故其言迂踈矫厉不切事情此山林之文也其人不必居薮泽其间不必论岩谷也其气与韵则然也其言鄙俚猥近不离尘垢此市井之文也其人不必坐廛肆其间不必论财利也其气与韵则然也其言丰容安豫不险不陋此朝廷卿士之文也其人不必列官寺其间不必论职业也其气与韵则然也其言寛仁忠厚有任重容天下之风此庙堂公辅之文也其人不必位台鼎其间不必论相业也其气与韵则然也正直之人其文敬以则邪谀之人其言夸以浮功名之人其言激以毅茍且之人其言懦而愚捭阖从横之人其言辩以私刻核忮忍之人其言深以尽则士欲以文章显名后世者不可不谨其所言之文不可不谨乎所养之德也如此
　　东坡教人读战国策学说利害读贾谊晁错赵充国章疏学论事读庄子学论理性又须熟读论语孟子檀弓要志趣正当读韩桞令记得数百篇要知作文体面宋子京笔记云余每见旧所作文章憎之必欲烧弃梅尧臣喜曰公之文进矣
　　又云常言俗语文章所忌要在斵句清新令髙妙出羣须众中拈出时使人人读之特然竒絶者方见工夫也又不可使言语有尘埃气唯轻快玲珑使文采如月之光华尝见先生长者欲爲文时先取古人者再三读之直须境熟然后沉思格体看其当如何措置却将欲作之文暗里铺摹经画了方敢下笔踏古人踪迹以取句法旣做成连日改之十分改就见得别无瑕疵再将古人者又读数过看与所作合与不合若不相悬逺不致乖背方冩净本出示他人贵合众论非独耐看兼少问难耳人之爲文切忌尘坌须是一言一句动众骇俗使人知其妙意新语中心降叹不厌讽味方成文字也
　　秦防之
　　秦防之示孙云曽南丰辟陈无巳邢和叔爲英宗皇帝实録检讨官初呈藳无巳便防许可至邢乃遭横笔又防声数称乱道邢尚气跽以请曰愿善诱南丰笑曰措辞自有律令一不当即是乱道请公读试爲公櫽括邢疾读至有百余字南丰曰少止渉笔书数句邢复读南丰应口以书畧不经意旣毕授归就编归阅数十过终不能有所増损始大服自尔识闗键以文章轩轾诸公间初南丰未冠从欧阳公游又先以道义友王荆公间擕王文编示欧公公曰文不如是反累正气荆公闻痛自洒濯终不能脱晩嵗掉头揆路栖迟邱壑始有萧散气象然犹琢句曰木落山林成自献水归洲渚得横陈一水防田将緑绕两山排闼送青来雕篆之士虽脍炙谈薮而于公则未为老成也山谷髙吟交臂老杜至古文不自谓所长每推无巳但云得句法于曽太史故荆公诗曰曽子文章世无有水之江汉星之斗无已诗曰向来一瓣香敬为曽南丰盖南丰渊源西汉无巳亲炙南丰射策始西汉而董相为举首平津踵武擢为第一无巳虽不事举业而拟试二篇论正似董辞严过公孙而乃困于颍尾不知饱味每有良朋况也永叹而巳
　　范元实
　　濳溪范元实诗眼云孙莘老尝谓老杜北征诗胜退之南山诗王平甫以为南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定时曽子固曰司马迁学庄子班固学左氏班马之优劣即庄左之优劣也公又曰司马迁学庄子旣造其妙班固学左氏未造其妙也然庄子多寓言驾空为文章左氏皆书事实而文词不减庄子则左氏为难子固亦以为然
　　裴度
　　裴度寄李翺书云昔人有见小人之违道者耻与之同形貎共衣服遂思倒置眉目反易冠帯不知其倒之之非也故文之异在气格之髙下思致之浅深不在磔裂章句隳废声韵也人之异在风神之清浊心志之通塞不在于倒置眉目反易冠帯也
　　洪觉范【按僧惠洪字觉范姓喻氏后易名德洪此以洪为姓非是然晁氏读书志标目亦称洪觉范云】
　　洪觉范冷斋夜话云李格非善论文章尝曰诸葛孔明出师表刘伶酒德颂陶渊明归去来辞李令伯乞养亲表皆沛然如肺肝中流出殊不见斧凿痕是数君子在后汉之末两晋之间初未尝欲以文章名世而其辞意超迈如此是知文章以气为主气以诚为主
　　蔡绦
　　蔡绦西清诗话云王文公见东坡醉白堂记云此乃是韩白优劣论东坡闻之曰不若介甫防州学记乃学校策耳二公相诮或如此然胜处未尝不相倾慕元祐间东坡奉祠西太一宫见公旧时诗云杨栁鸣蜩緑暗荷花落日红酣三十六陂春水白头想见江南注目久之曰此老野狐精也
　　陆士衡【案此条前引陆机之言后引孙觌之言文不相属以陆士衡标题疑有脱误】
　　陆士衡文赋云诗縁情而绮靡赋体物而浏亮碑披文而相质诔纒绵而凄怆铭愽约而温润箴顿挫而清壮颂优游以彬蔚论精防而通畅奏平彻以闲雅説炜晔而谲诳孙仲益云某见前軰文字褒赏一时名士如东坡最多可徃徃过其实惟荆公未尝以言假人而南丰为尤严比见郭祥正得荆公数帖皆称道其诗者中一帖云子固之言不知所谓岂非足下天才超轶尚当绳以古诗之法乎是知祥正者荆公所予而南丰不予也
　　张説
　　张説与徐坚论近世文章説曰李峤崔融薛稷宋之问之文如良金美玉无施不可富嘉謩如孤峯絶岸壁立万仭浓云郁兴震雷俱发诚可畏也若施于廊庙骇矣阎朝隐如丽服靓妆燕歌赵舞观者忘疲若类之风雅则罪人矣坚问今世奈何説曰韩休之文如太羹元酒有典则而薄滋味许景先如丰肌腻体虽秾华可爱而乏风骨张九龄如轻缣素练实济时用而窘边幅王翰如琼杯玉斚虽烂然可珍而多玷缺坚谓笃论云
　　魏文帝
　　魏文帝典论云夫文本同而末异盖奏议冝雅书论宜理铭诔尚质诗赋欲丽此四科不同故能之者偏也唯通才能备其体文以气为主气之清浊有体不可力彊而致譬诸音乐曲度虽均节奏同检至于引气不齐巧拙有素虽在父兄不能以移子弟
　　苏东坡
　　苏东坡与秦太虚书云太虚未免求禄仕方应举求之应举不可必窃爲君谋宜多著书如所示论兵及盗贼等数篇但似此得数十首皆卓然有可用之实者不须及时事也但旋作此书亦不可废应举
　　答李廌书云恵示古赋近诗词气卓越意趣不凢甚可喜也但微伤冗后当稍收敛之今未可也足下之文正如川之方増当极其所至霜降水落自见涯涘然不可不知也
　　答张文濳书云恵示文编三复感叹甚矣君之似子由也子由之文实胜仆而世俗不知乃以为不如其为人深不愿人知之其文如其为人故汪洋澹泊有一唱三叹之声而其秀杰之气终不可没作黄楼赋乃稍自振厉若欲以警发愦愦者而或者便谓仆代作此尤可笑是殆见吾善者机也文字之衰未有如今日者也其源实出于王氏王氏之文未必不善也而患在于好使人同已自孔子不能使人同顔渊之仁子路之勇不能以相移而王氏欲以其学同天下地之羙者同于生物不同于所生惟荒瘠斥卤之地弥望皆黄茅白苇此则王氏之所同也
　　答防倅俞括书云孔子曰辞逹而已矣物固有是理患不知知之患不能达之于口与手所谓文者能逹是而已文人之盛莫如近世然私所敬慕者独陆宣公一人家有奏议善本顷侍讲读尝缮写进御区区之忠自谓庶几于孟轲之敬王且欲推此学于天下使家藏此方人挟此药以待世之病岂非仁人君子之至情也哉今观所示议论自东汉以下十篇皆欲酌古以驭今有意于济时之用而不志于耳目之观美此正平生所望于朋友与凡学道之君子也然去嵗在都下见一医工颇艺而穷慨然谓仆曰人所以服药为治病耳若适于口莫如刍豢何以药为今孙氏刘氏皆以药显孙氏期于治病不择甘苦而刘氏専务适口病者宜安所去取而刘氏冨倍孙氏此何理也使君斯文未必售于世然售不售岂吾侪所当挂口哉
　　答王庠书云所示著述文字皆有古作者风力大畧能道意所欲言者孔子曰辞逹而已矣辞至于逹止矣不可以有加矣经説一篇诚哉是言也西汉以来以文设科而文始衰自贾谊司马迁其文已不逮先秦古书况其下者文章犹尔况所谓道徳者乎若论周勃则恐不然平勃未尝一日忘汉陆贾为之谋至矣彼视禄产犹几上肉但将相调和则大计自定若如君言先事经营则吕后觉悟诛两人而汉亡矣某少时好议论古人既老渉世更变往往悔其言之过故乐以此告君也儒者之病多空文而少实用贾谊陆贽之学殆不传于世老病且死独欲教子弟岂意姻亲中乃有王郎乎
　　答谢民师书云所示书教及诗赋杂文观之熟矣大略如行云流水初无定质但常行于所当行常止于不可不止文理自然姿态横生孔子曰言之不文行之不逺又曰词逹而巳矣夫言止于逹意则疑若不文是大不然求物之妙如系风捕影能使是物了然于心者盖千万人而不一遇也而况能使了然于口与手乎是之谓词逹词至于能逹则文不可胜用矣扬雄好为艰深之词以文浅易之説若正言之则人人知之矣此正所谓雕虫篆刻者其太元法言皆是物也而独悔于赋何哉终身雕虫而独变其音节便谓之经可乎屈原作离骚经盖风雅之再变者虽与日月争光可也可以其似赋而谓之雕虫乎使贾谊见孔子升堂有余矣而乃以赋鄙之至与司马相如同科雄之陋如此比者甚众可与知者道难与俗人言也因论文偶及之耳欧阳文忠公言文章如精金美玉市有定价非人所能以口舌贵贱也纷纷多言岂能有益于左右愧悚不已
　　答刘沔都曹书云识真者少盖从古所病梁萧统集文选世以为工以轼观之拙于文而陋于识者莫统若也宋玉赋髙唐神女其初略陈所梦之因如子虚亡是公相与问答皆赋矣而统谓之叙此与儿童之见何异李陵苏武赠别长安而诗有江汉之语及陵与武书词句儇浅正齐梁间小儿所拟作决非西汉文而统不悟刘子元独知之范蔚宗作蔡琰传载其二诗亦非是董卓巳死琰乃流落方卓之乱伯喈尚无恙也而诗乃云以卓乱故流入于胡此岂真琰语哉其笔势乃效建安七子者非东汉诗也李太白韩退之白乐天诗文皆为庸俗所乱可为太息
　　南行诗叙云夫昔之为文者非能为之为工乃不能不为之为工也山川之有云草木之有华实充满勃郁而见于外夫虽欲无有其可得邪自少闻家君之论文以为古之圣人有所不能自巳而作者故轼与弟辙为文至多而未尝敢有作文意
　　鳬绎先生诗集叙云昔吾先君适京师与卿士大夫逰归以语轼曰自今以徃文章其日工而道将散矣士慕逺而忽近贵华而贱实吾巳见其兆矣以鲁人鳬绎先生之诗文十余篇示轼曰小子识之后数十年天下无复为斯文者也先生之诗文皆有为而作精悍确苦言必中当世之过凿凿乎如五谷必可以疗饥断断乎如药石必可以伐病其逰谈以为髙枝词以为观美者先生无一言焉其后二十余年先君既没而其言存士之为文者莫不超然出于形器之表防言髙论既以鄙陋汉唐而其反复论难正言不讳如先生之文者世莫之贵矣
　　王定国诗集序云太史公论诗以为国风好色而不滛小雅怨诽而不乱以余观之是特识变风变雅耳乌覩诗之正乎昔先王之泽衰然后变风发乎情虽衰而未竭是以犹止于礼义以为贤于无所止者而巳若夫发乎性之忠孝者其诗岂可同日语哉古今诗人众矣而杜子羙为首岂非以其流落饥寒终身不用而一饭未尝忘君也欤
　　乐全先生文集叙云孔北海志大而论髙功烈不见于世然英伟豪杰之气自为一时所宗其论盛孝章郄鸿豫书慨然有烈丈夫之风诸葛孔明不以文章自名而开物成务之姿综练名实之意自见于言语至出师表简而尽直而不肆大哉言乎与伊训説命相表里非秦汉以来以事君为悦者所能至也
　　钱希白【按青箱杂记马氏晁氏俱云呉处厚撰宋志作黄朝英误朝英所撰系缃素杂记此作钱希白亦误希白所撰系洞微志】
　　钱希白青箱杂记云范文正公防孤随母适朱氏因冐朱姓名悦后复本姓以啓谢时宰曰志在投秦入境遂称于张禄名非霸越乗舟乃效于陶朱以范睢范蠡亦尝改姓名故云又僞蜀翰林学士范禹偁亦尝冐张姓复姓有啓谢郡守云昔年上第误标张禄之名今日故园复作范睢之裔然不若文正公之精巧
　　余皇祐壬辰歳取国学觧试律设大法赋得第一名时枢宻邵公【亢】翰林贾公【黯】宻直蔡公【抗】脩注江公【林】并为考试官【按蔡抗宋史有二人此乃蔡挻之兄抗为枢宻直学士非枢宻院编脩直秘阁之蔡抗也江林当作江休复判盐铁院脩起居注者是也】江公尤见知语余曰满塲程试皆使萧何唯足下使萧规对汉约足见其追琢细腻又所问春秋防对答详备及赋押秋荼之宻用唐宗赦受缣事诸君皆不见云只有秦法繁于秋荼宻于凝脂然则君何出余避席敛衽因对曰文选防秀才文有解秋荼之宻网唐宗赦受缣事出杜佑通典唐书即不载公大喜又曰满场使次骨皆作刺骨对凝脂惟足下用杜周传作次骨又对吹毛只这亦堪作解元
　　本朝夏英公亦尝以文章谒盛文肃文肃曰子文章有馆阁气异日必显后亦如其言然余尝究之文章虽皆出于心术而实有两等有山林草野之文有朝廷防阁之文山林草野之文则其气枯槁憔悴乃道不得行著书立言者之所尚也朝廷防阁之文其气温润丰缛乃得位于时演纶视草者之所尚也故本朝杨大年宋宣献宋莒公胡武平毎撰制诏皆婉羙淳厚过于前世燕许卢杨逺甚卜其为人亦各类其文章王安国尝语余曰文章格调须是官样岂安国言官样亦谓有馆阁气耶又今世乐艺亦有两般格调若教坊格调则婉媚风流外道格调则麄野嘲至于村歌社舞则又甚焉兹亦与文章相类
　　杨文公为执政所忌母病谒告不俟朝防径归韩城与弟倚居逾年不调公有启谢朝中亲友曰介推母子愿归绵上之田伯夷弟兄甘受首阳之饿后除知汝州而希防言事者攻议不巳公又有启与亲友曰巳挤沟壑犹下石而未休方困蒺藜尚闗弓而相射胡武平尝奉勑撰温成皇后哀册文受防以温成尝因禁卒窃发捍卫有功而秉笔者不能文其实公乃用西汉莽何罗触瑟冯媛当熊二事以状其意曰在昔禁闱谁何弛卫触瑟方惊当熊巳厉览者无不叹服王禹偁尤精四六有同时与之在翰林而大拜者王以启贺之曰三神山上曽陪鹤驾之游六学士中独有渔翁之叹以白乐天尝有诗云元和六学士五相一渔翁故也
　　李宗谔【按倦防杂录八巻宋艺文志及马氏晁氏俱云张师正撰此云李宗谔似误】
　　李宗谔倦游杂录云终慎思大名人家贫苦学衣冠故敝风貌寝陋始来应举魏之举人视之蔑如也既就试遂为觧首其谢觧启曰三年于此众人悉指于毛生一军皆惊大将果归于韩信又董储郎中慜其穷尝以书荐于士人之富者庻濡涸辙而士人殊无哀王孙之意终复取书归而具啓纳于董曰鲁箭髙飞谓聊城之必下秦都不割懐赵璧以空归人多嘉其切当
　　张君芳【按湘山野录六巻宋艺文志马氏通考晁氏读书志俱题僧文莹撰张君房所撰系乗异记脞説云笈七籖也此误又以房为芳更误】
　　张君芳湘山野录云真宗即位之次年赐李继迁姓名而复进封西平王时宋湜宋白苏易简张洎在翰林俾草诏册皆不称防惟宋公湜深顺上意必欲推先帝欲封之意因进辞曰先皇帝早深西顾欲议真封属轩鼎之俄迁逮汉坛之末建故兹遗命特付躬尔宜望弓劔以拜恩守疆场而効节上大喜不数月叅大政晏元献公撰章懿李太后神道碑破题云五岳峥嵘昆山出玉四溟浩丽水生金盖言诞育圣躬实系懿后奈仁宗夙以母仪事明肃刘太后膺先帝拥佑之托难为直致然论者则爱其善比也独仁宗不悦谓晏曰何不直言诞育朕躬使天下知之晏公具以前意奏之曰此等事卿宜直之区区不足较当更别改晏曰已焚草于神寝上终不悦逮升祔二后赦文孙承防抃当笔协圣意直叙曰章懿太后丕拥庆羡实生冲顾复之恩深保绥之念重神御既徃仙游斯邈嗟乎为天下之母育天下之君不逮乎九重之承顔不及乎四海之致养念言一至追慕増结上览之感泣弥月明赐之外悉以东宫旧玩宻赉之嵗余叅大政
　　欧阳永叔
　　欧阳永叔归田录云夏英公竦父官于河北景徳中契丹犯河北遂殁于阵后公为舍人丁母忧起复奉使契丹公辞不行其表云父殁王事身丁母忧义不戴天难下穹庐之拜礼当枕块忍闻禁韎之音当时以为四六偶对最为精絶
　　杨亿
　　杨亿谈苑云陶谷晋开运中为词臣时北戎来侵而杨光逺以青州叛大将马节卒少帝召谷草文以祭之谷立具草以奏曰汉北有不賔之虏山东屯伐叛之师云阵未収将星先落少帝甚激赏
　　僧文莹
　　僧文莹玉壶清话云王状元君贶天圣庚午甲科及第元丰戊午垂五十年方有重金之赐谢表特优略云横金三纪未佩随身之鱼赐帯万钉改观在廷之目岂伊散任得拜恩章车服以庸品仪辨等国朝故事惟二府刻毬路之花【按梦溪笔谈宋太宗创方团毬帯赐二府文臣其后枢宻使兼侍中张耆王贻永皆特赐宋史拱辰传元丰初转南院使赐金方团帯邵氏闻见录云拱辰出判北京时赐笏帯毬露金帯佩鱼以路作露而范成大诗苔架尘侵毬路暗花书墨渍笏头斑又仍作路盖毬路是花様之名故费氏蜀锦谱有毬露锦齐东野语载御府临六朝唐人法帖用毬露锦本系俗呼不必有定字也】文武近班通一例号羣仙之様特承面命越度朝规此盖陛下宠厚老臣礼加常例悯事三朝之旧俾偕四辅之荣奉以垂腰既表重镠之丽寳之在体更増上笏之华【按江淹拟袁太尉淑从驾诗和惠颁上笏恩渥浃下筵疑用此】
　　李翺
　　李翺答皇甫湜书仆近冩得唐书史官才薄言词鄙浅不足以发扬髙祖太宗列圣明徳使后之观者文采不及周汉之书仆以为西汉十一帝髙祖起布衣定天下豁逹大度东汉所不及其余唯文宣二帝为优自惠景以下亦不皆明于东汉明章两帝而前汉事迹灼然传在人口者以司马迁班固叙述髙简之工故学者悦而习焉其读之详也足下读范蔚宗汉书陈夀三国志王隐晋书生熟何如左邱明司马迁班固书之温习哉故温习者事迹彰而罕读者事迹晦读之疏数在词之髙下理必然也唐有天下圣明继于周汉而史官叙事曽不如范蔚宗陈夀所为况足拟望左邱明司马迁班固之文哉仆文采虽不足以希左邱明司马子长足下视仆叙髙愍女杨烈妇岂尽出班孟坚蔡伯喈之下耶又答朱载言书行已莫如恭自责莫如厚接众莫如宏用心莫如直进道莫如勇受益莫如择友好学莫如改过此闻之于师者也相人之术有三廹之以利而审其邪正设之以事而察其厚薄问之以谋而观其智与不智则贤不肖分矣此闻之于友者也列天地立君臣亲父子别夫妇明长防浃朋友六经之防也浩乎若江海髙乎若邱山赫乎若日火包乎若天地掇章称咏津润怪丽六经之词也创意造言皆不相师故其读春秋也如未尝有诗也其读诗也如未尝有易也其读易也如未甞有书其读屈原庄周也如未尝有六经也故义深则意逺意逺则理辩理辩则气直气直则词盛词盛则文工如山有恒华嵩衡焉其同者髙也其草木之荣不必均也如渎有济淮河江焉其同者出源到海也其曲直浅深色之黄白不必均也如百品之杂焉其同者饱于腹也其咸酸苦辛不必均也此因学而知者此创意之大归也天下之语文章有六説焉其尚异者则曰文章辞句竒险而已其好理者则曰文章叙意茍通而巳其溺于时者则曰文章必当对其病于时者则曰文章必不当对其爱难者则曰文章宜深不当易其爱易者则曰文章宜通不当难此皆情有所偏滞而不流未识文章之所主也义不深不至于理言不信不在于教劝而词句怪丽者有之矣剧秦羙新王褒僮约是也其理徃徃有是者而词章不能工者有之矣刘氏人物志王氏中説傅氏太公家教是也古之人能极于工而已不知其辞之对与否易与难也诗曰忧心悄悄愠于羣小此非对也又曰遘闵旣多受侮不少此非不对也书曰堲防説殄行震惊朕师诗曰菀彼桑柔其下侯旬捋采其刘瘼此下民此非易也书曰允恭克让光被四表格于上下诗曰十畞之间兮桑者闲闲兮行与子旋兮此非难也学者不知其方而称説云云如前所陈者非吾之敢闻也六经之后百家之言与老聃列御防庄周鹖冠田穰苴孙武屈原宋玉孟轲吴起商鞅墨翟谷子荀况韩非李斯贾谊枚乗司马迁相如刘向扬雄皆足以自成一家之文学者之所师归也故义虽深理虽当词不工者不成文宜不能传也文理义三者兼并乃能独立于一时而不泯灭于后代能必传也仲尼曰言之无文行之不逺子贡曰文犹质也质犹文也虎豹之鞹犹犬羊之鞹此之谓也陆机曰怵他人之我先韩退之曰唯陈言之务去假令述笑哂之状曰莞尔则论语言之矣曰哑哑则易言之矣曰粲然则谷梁子言之矣曰攸尔则班固言之矣曰冁然左思言之矣吾复言之与前文何以异也此造言之大归也
　　孔臧
　　孔臧与子琳书云闻汝与诸友讲肄书传孜孜昼夜衎衎不怠善矣人之进道唯问其志取必以渐勤则得多山涧至柔石为之穿蝎虫至弱木为之然而能以微脆之形陷坚刚之体岂非致之有渐乎
　　胡孜
　　胡孜渔隐丛话云髙适年五十始学为诗而与李杜抗衡正献公杜衍暮年乃学草书笔势翩翩遂逼晋魏孰谓秉烛不逮夜游哉
　　韩子苍
　　韩子苍上宰相书云某防而喜为文至今二十年矣于文无所不观始诵其言中探其义卒明其道其言则自简编以来凡可以使人骇心动目者皆是也其义则学士大夫类能言之矣故缺而不论而独论其道焉夫文者何为也圣人所以探深索隐而化天下者也是故神而明之者君也辅而翼之者相也辅而陈之者卿大夫也而士不预焉夏商以前其文逸矣然见于后世者非宓羲尧舜禹汤之所为则臯陶益稷伊傅之所作也当是时不闻有卿大夫以文显于世而况于士乎彼非有所不能也文事兴于上则在下者无事乎此也今夫易之彖象则是圣人所以开物成务者也诗之风谕则是圣人所以移风羙教者也书之训誓则是圣人所以发号敷命而春秋之纪事则是圣人所以劝善惩恶者也此数者皆圣人所操持以为化天下之具则士安得预其间哉周衰开物成务之道不行于上而后孔子彖而象之劝善惩恶之道不行于上而后孔子笔则笔削则削以至移风美教之道不行而后三百五篇定焉发号敷命之道不行而后百篇叙焉凡孔子之所修皆上述尧舜禹汤而下述益稷伊傅以示后世而已非有意乎自为文也后之学者不求其道而求其义不求其义而求其言求其言者斯为下矣而尚有不能尽则其余道岂万分之一乎呜呼自六经而后文体何其多变也其源皆出于六经而寖失其体是故学彖象者其流则为论为义学笔削者其流则为传为记学三百五篇者其流则为箴铭赋赞学百篇者其流则为表啓疏檄又于其间増之以浮夸杂之以靡丽则文之用于下者多而施于上者寡矣故后世工文者率皆布衣穷居之士而时君国相以是为虚饰凡先王所以化天下之具至是而为一小技尔岂不深可惜哉宋以文徳为治今上睿文益髙赫赫昭昭已髙出五帝三王之右矣又选于众而用相公伏惟相公以大儒经世之文当元宰秉钧之任以昌言则益稷以赓歌则臯陶以对扬则傅説其设于政事则又兼前代之轨模耸逺方之瞻聼盖道之不行千有余嵗矣于此时而吾君神明之于上吾相辅翼之于下则是万世之一时也以今凖古虽无预于文然上既责学者以古圣人之道而士困于余习文不能近六经至有汉晋之有志之士咸知患此而独未有推言之者某不佞以为当万世之一时而不言则古道当何时而兴耶方今去孔子已千嵗而去夏商则又逺矣如欲恢复古道必将自其言始使立言者其体稍近六经则于道或得其一二下焉不为汉晋之文上焉有以助吾君吾相化天下之道甚非小补也
　　洪迈
　　洪迈作楚东詶倡序云次韵作诗于古无有春秋时列国以百数聘问相衔于道拜赐告成责言蒇事周旋交际盖未尝不赋诗然所取正在三百篇中初非抒意作也苏李河梁之别建安之七子潘陆顔何陶沈二谢洞庭潇湘之阕池草澄江之句曲水斜川之集聫翩迭出重酬累赠防声叠韵浮音切响法度森严圆转流丽独未闻以韵为工者髙蜀州严郑公韦近【按韦氏见于杜集最多可指名者洹济见素宙偃渎班讽有夏之晋匡赞迢等是也不载名者尹书记评事赞善司直郎官侍御少府等是也独不见有韦近而诸韦中惟迢自潭移韶杜以诗徃复者数四疑近乃迢字之譌】郭受来徃杜少陵间有唱必报率不过和意而已韩诗三百七十一唯陆浑山火一篇曰次韵而与孟东野变化上下者廼四之【按韩诗唐李汉编者三百八十一首宋五百家注魏仲举所集者三百九十　本朝顾嗣立集注三百八十七篇益以集外者为四百十三此云三百七十一恐误陆浑山火诗集作用韵洪兴祖云作次韵者非是刘贡父谓用其韵者不必次然湜此诗不见于世贡父何所据而云耶韩孟聨句见韩集者十篇尚有有所思遣兴赠劒客三篇见于孟集盖居酬和诸诗十之四云】十聨句中使其以工韵为胜吾知其神施设百出而百不穷磊隗舂容靡紫青而撠胶葛也自梦得乐天微之诸人兹体稍出极于东坡山谷以一吟一咏转相简答未尝不次韵妍词秘思因险见竒搜罗防出争先得之为快潏潏乎舟一叶而杭灔滪也岌岌乎其索骊龙之睡也盎盎乎朝华之舞春琅琅乎朱弦之三叹也翼乎雕鹗之戞秋空也渊乎其色倾国也诗至是极矣





　　余师录巻四
