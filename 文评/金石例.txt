　　钦定四库全书　　　　　集部九
　　金石例　　　　　　　　诗文评类
　　提要
　　【臣】等谨案金石例十巻元潘昻霄撰昻霄字景梁号苍崖济南人官至翰林侍读学士谥文僖是书乃至正五年昻霄子诩所刊一巻至五巻述铭志之始凡品级茔墓羊虎徳政神道家庙赐碑之制一一详考六巻至八巻述唐韩愈所撰碑志以为括例于家世宗族职名妻子卒塟日月之类咸条列其文标为程式九巻则襍论文体十巻则史院凡例也昻霄是书既以金石例为名所述宜止于碑志而泛及襍文之格与起居注之式似乎不伦又襟文之中其目载有郝伯常先生编类金石八例苍崖先生十五例二条皆有録无书九巻之末有防云右先生金石例皆取韩文类辑以为例大略与徐秋山括例相去不逺若再偹録似为重复故止记其目于此然则最后二巻其始必别自为编附之金石例后后人刊板乃并为一书又知六巻至八巻所谓韩文括例者皆全采徐氏之书非昻霄所自撰矣其书述叙古制颇为典核虽所载括例但举韩愈之文未免举一而废百然明以来金石之文往往不考古法漫无程式得是书以为依据亦可谓尚有典型愈于率意妄撰者多矣乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　金石例原序
　　金石例者苍崖先生所述也凡碑碣之制始作之本铭志之式辞义之要莫不放古以为凖以其可法于天下后世故曰例而其所以为例者由先秦二汉暨唐宋诸大儒皆因文之类以为例至夫节目之详率祖韩愈氏大书特书不一书彪分昈列其亦放乎春秋之例也与甚矣先生有功于斯文也先生世居中州以文学鸣国初士之为文者犹袭纎巧其气萎薾不振先生患其久而难变也乃述是书以授学者使其知古之为文如此粲然毕举如示诸掌故厯事六朝出入翰苑余二十年凡经指授者皆有法度朝野至今称之至正四年春先生之子敏中来为饶理官好贤下士文雅有父风其于先生手泽尤加慎重以本之与于斯文也俾之次第而雠校之刻之梓以永其传嗟乎先生不以崇髙自居而加惠于后学敏中不以势利相尚而尽力于遗书有子如是先生为犹生矣后之人当知是书有功于斯文不细也先生姓潘氏讳昻霄字景梁学者称之曰苍崖先生官至翰林侍读学士通奉大夫谥文僖有苍崖类槁若干巻云至正五年春三月鄱阳后学杨本序
　　圣人春秋褒贬着于笔削者谓之例国家政刑赏罚见于制度者谓之例是皆以其可为法于天下后世也济南文僖潘公苍崖先生取古昔碑碣钟鼎之文提纲举要条分类聚定为十巻名曰金石例一巻至五巻则述铭志之始而于贵贱品级茔墓羊虎德政神道家庙赐碑之制度必辨焉六巻至八巻则述唐韩文括例而于家世宗族职名妻子死月日之笔削特详焉九巻则先正格言十巻则史院凡例制度笔削于此又可以槩见焉使世之孝子慈孙观其制度之等则思得为而为不得为而不为而于事亲之道不至违礼矣观其笔削之防则思孰为可传孰不可传而于扬名之道有以自力矣是岂惟为文者之助于世教将重有补焉公之子敏中来官于饶出是书以示余因得以观夫公之笃意斯文而又喜斯文之有贤子以传也遂为之引至正乙酉春三月望赐同进士出身将仕郎前庆元録事鄱阳后学傅贵全序
　　文章先体制而后论其工拙体制不明虽操觚弄翰于当时犹不可况其勒于金石者乎陆士衡文赋论作文体制大略可见由先秦以来迄于近代金石之所篆刻具有体制好古博雅之士皆不可以不之考也然而自上徂下贵贱有等名器亦因之而异数叙事纪实抑扬予夺必当有所法自非类聚而通考之何以见之哉翰林苍崖先生潘公雄文博学为当世所推尝厯攷古今文辞提纲举要萃为一编名曰金石例凡为文之榘度制器之楷式开巻了然其用心亦勤矣公之子敏中寳其手泽罔敢失坠宦游四方必载与俱其在番易复刋是编以广其传且与吾党共之噫公掌帝制司文衡其所以藻餙太平者已无所不尽其忠敏中克承家学益彰其亲之美斯亦继志述事之孝者乎忠孝萃于一门文物昭于盛世使夫为人臣为人子皆有所矜式实有功于名教岂特为文之助而已哉余故表而出之以冠篇端云至正五年春三月饶州路儒学教授桐川后学杨植翁序
　　三代无文人六经无文法儒者有是言也然春秋大义数十以褒贬寓于一字之间传者谓其发凡以言例皆经国之常制周公之垂法诸称书不书先书故书不言不称书曰之类皆所以起新旧发大义谓之变例至谓发传之体有三而为例之情有五然则谓无法可乎后世之文莫重于金石盖所以发潜德诛奸谀着当今示方来者也如是而不知义例其不贻鸣吠之诮也几希翰林苍崖潘先生动必稽古取先代硕儒所为文类而集之题曰金石例视传春秋者所言如合符节俾夫攷古者知古人用意之所在而学古者有所矜式而不敢肆其嘉惠斯文不其至乎至正丁亥予忝教番昜公之子敏中为理官尝属郡士杨本端如缉其次第既巳刻于家而公诸人学之賔师景阳吴君旭子谦吴君以牧谓此书将归中州则邦之人焉能一一而见之哉盍列之学官以垂永乆乃复加校正而夀诸梓于乎古人吾不得而见之矣得见古文斯可矣明年戊子夏六月既望庐陵王思明谨序











　　钦定四库全书
　　金石例巻一　　　　　　元　潘昻霄　撰碑碣之始
　　礼记檀弓下季康子之母死公肩假曰公室视丰碑【注言视者时僣天子也丰碑斵大朩为之形如石碑于椁前后四角树之穿中于闲为鹿卢下棺以繂绕天子六繂四碑前后各重鹿卢也】三家视桓楹【注时僣诸侯诸侯下天子也斵之形如大楹耳四植谓之桓诸侯四繂二碑碑如桓矣大夫二繂二碑士二繂无碑　防视比拟之辞也斵大朩为之形如石碑者礼庙庭有碑故蔡义云牲入丽于碑仪礼每云当碑揖此云丰碑故知斵大朩为碑也云于椁前后四角树之者谓椁前后及两旁树之角落相望故云非正当椁四角也云穿中于闲为鹿卢者谓穿去碑中之朩令使空于空间着鹿卢两头各入碑朩云下棺以繂绕者繂即绋也人各背碑负绋末头聼鼓声以渐却行而下之案春秋天子有隧以羡道下棺所以用碑者凡天子之掘地以为方圹汉书谓之方中又方中之内先累椁于其方中南畔为羡道以蜃车载柩至圹説而载以龙輴从羡道而入至方中乃属绋于棺之缄从上而下棺入于椁之中于此时用碑繂也　又云以言视桓楹不云碑知不似碑形故云如大楹耳通而言之亦谓之碑也云四植谓之桓者案説文桓亭邮表也谓亭邮之所而立表朩谓之桓即今之桥旁表柱也今诸侯二碑两柱为一碑而施鹿卢故云四植谓之桓也周礼桓圭而为双植者以一圭之上不应四柱但瑑为二柱象道旁二朩又宫室两楹故双植谓之桓也大夫亦二碑但柱形不得麤大所以异于诸侯也】
　　韵防举要碑字
　　【注説文竪石纪功德从石卑声徐曰按古宗庙立碑以系牲耳后人因于其上纪功德此碑字从石秦以来制也七十二家封禅勒石不言碑七十二家封禅之言始于管仲不言碑穆天子传乃为名迹于弇兹石上亦不言碑也铭勒功德当始于宗庙丽牲之碑也又祭义丽牲防贾氏曰官必有碑士昏礼聘礼入门当碑揖则大夫士庙内皆有碑乡饮酒乡射三揖则庠序之内皆有碑据祭则诸侯庙内有碑碑所以识日景观碑景邪正以知早晩宫庙用石为之碑取悬绳繂暂时往来运载当用朩而已防大记注天子用大朩为碑谓之丰碑诸候树两大朩谓之桓楹檀弓注郑氏曰斵大朩形如石碑于椁四角树之穿中为鹿卢下棺以繂绕天子六繂四碑诸侯四繂二碑士二繂无碑又释名云碑被也时所设臣子追述君父之功以书其上徐曰刘熙言起于悬棺之碑者盖今神道碑也初学记碑悲也所以悲往事今人墓隧宫室之事通谓之碑矣】
　　事祖广记云管子曰无懐氏封泰山刻石记功秦汉以来始谓刻石曰碑盖因防礼丰碑之制也刻石当以无懐为始而名碑自秦汉也【陆防笠泽丛书曰碑悲也古者悬而窆用朩书之以表其功德因留之不忍去碑之名由是而得自秦汉以降生有功德政事者亦碑之而又易之以石失其称矣此又德政有碑之起也陆法言广韵曰碑碣李斯造宜始于峄山之刻尔释名曰本时所设臣子追述君父之功以书其上】
　　事祖广记云古之有丰碑以窆秦汉以来死有功业生有德政者皆碑之稍改用石因总谓之碑晋宋之世始又有神道碑天子及诸侯皆有之【其刻文止曰某帝或某官神道之碑今世尚有宋文帝神道碑墨本也其初由立之于兆之东南地理家言以东南为神道故以名碑尔案后汉中山简王薨诏为之修冢茔开神道注云墓前开道建石柱以为标谓之神道是则神道之名在汉已有之也晋宋之后易以碑刻云】
　　墓志墓碑文辞各异【如云千嵗之后陵谷变迁知其为良吏之圹其勿毁焉又云两嫔鴈行同域也而不同藏之类止可施于墓内不可作碑用如文词有可通用则或为墓志或为墓道之碑亦可也但碑上不言志字止曰某官某人墓碑或云墓碣】
　　墓志之始
　　事祖广记云炙毂子曰齐王俭云石志不出礼典【石志一作朩志　按齐太子穆妃将议立石志王俭曰石志不出礼经】起宋元嘉中顔延之为王琳【一作王弥】作石志以其无铭诔故以纪行自尔遂相祖习【然魏侍中缪袭改父母制墓下埋文将以陵谷迁变欲后人有所闻知但记姓名厯官祖父姻媾而已有德业则为铭文又隋代酿家于王戎墓得铭云晋司徒安丰元公王君之铭有数百字则魏晋已有其事不起于宋也冯鉴续事始云按西京杂记前汉杜子春一作杜子夏临终作文命刻石埋于墓前恐墓志因此始也予谓昔吴季札之防孔子铭其墓曰呜呼有呉延陵季子之墓荘子衞灵公葬沙邱掘得石椁铭曰不冯其子灵公夺而埋之唐开元时人有耕地得比干墓志刻其文以铜盘曰右林左泉后冈前道万世之宁兹焉是保汉滕公夏侯婴得定葬石铭曰佳城鬰鬰三千年见白日吁嗟滕公居此室则墓之有志其来逺矣】
　　碑碣制度
　　诸碑碣【其有皆湏实録不得滥有褒餙】五品以上立碑螭首趺二品以上上髙不得过一丈二尺五品以上上髙不得过九尺七品以上立碣圭首方趺上髙四尺其执政官以上听立坟峯
　　三品以上神道碑碑于墓隧道之左面南立螭首趺有依品从合得尺寸【见仪制今更欲检之此未尽也】
　　司马公曰按令式坟碑石兽大小多寡各有品数【然葬者当为无穷之规后世见此等物安知其中不多藏金玉耶是皆无益于亡者而反有害故令式又有贵得同贱贱不得同贵之文然则不若不用之为愈也】
　　五品以下不名碑谓之墓碣圭首方座以上石人石柱石羊石虎各有合得之数
　　墓志制度
　　墓志纳之墓中柩前平放其状如方石斗二底撮面平而不凹大小无定制【上一斗于平面上大字题某官某人墓志铭曽见古墓中石志制度如此又记上一斗止写某人墓志不书铭字下一斗上作小字书前一行刻云某官某人墓志铭并引或言有序或言并序后书序及铭刻毕以丹填之上下二斗字并用丹填二斗相合四角以薄石片搘起搘石如钱大厚薄亦如之但要不使二石实相压着】
　　家礼云下志石【云墓在平地则于圹内近南先布甎一重置石其上又以甎四围之而覆其上
　　若墓在山侧峻处则于圹南数尺间掘地深四五尺依此法埋之】
　　墓表制度
　　家礼云坟髙四尺立小石碑于其前亦髙四尺趺髙尺许【按孔子防墓之封其崇四尺故取以为法用司马公説别立小碑但石湏濶尺以上其厚居三之二圭首而刻其面如志之盖乃畧述其世系名字行实而刻于其左转及后右而周焉妇人则俟夫葬乃立面如夫亡志盖之刻云】
　　墓表石立于墓前【就地埋定上题云某人之墓无文辞墓虽无碑者亦当立此石】石人羊虎柱制度
　　事祖广记云炙毂子曰秦汉以来帝王陵寝有石麟辟邪兕马之属人臣墓有石人羊虎柱之类皆表饰坟垅如生前仪卫【风俗通曰方相氏葬日入圹驱罔象罔象好食死人肝脑人臣不能备方相乃立其象于墓侧又罔象畏虎与栢故顶上栽栢路前立虎也卢思道西征记曰新城西有汉旌阳太守赵起墓有石柱东南有亭因名柱为表汉霍去病墓像祁连山立石人马然则墓前之立石人柱羊虎之类皆起于汉也　又唐王建北邙行云山头涧底石渐稀尽向坟前作羊虎】
　　金制诸葬仪一品官石人四事石虎石羊石柱各二事二品三品减石人二事四品五品又减石柱二事
　　墓图
　　古金石例云墓图作方石碑先画墓图有作圆象者内画墓様各标其穴某人其石嵌之祭堂壁上无祭堂则嵌围墙上【韩魏公父墓图今有此石嵗乆卧之墙外】
　　宗氏图碣二一埋中宫之下一立中宫之上太原以坟茔中心为宅神亦中宫之义也【祭堂瓦花头皆写云某氏千秋墓甎亦然南阳宗资墓前人有得古花头瓦其花头刻云宗氏千秋今石刻在中州刺史宅凡祭堂二于中宫左右建】
　　家礼云刻志石【用石二片其一为盖刻云有宋某官某公之墓无官则书其字曰某君某甫其一为底刻云有宋某官某公讳某字某某州某县人考讳某某官母氏某封某年月日生叙厯官迁次某年月日终某年月日葬于某郷某里娶某处某氏某人之女子男某某官女适某官某人妇人夫在则盖云有宋某官姓名某封某氏之墓无封则云妻无官则书夫之姓名夫亡则云某官某公某封某氏夫无官则云某君某甫妻某氏其底叙年若干适某氏因夫子致封号无则否葬之日以二石字面相向而以鐡束束之埋之圹前近地面三四尺间盖虑异时陵谷变迁或误为人所动而此石先见则人有知其姓名者庶能为掩之也】
　　诸坟茔地一品四面各三百歩【长周不等者以积歩折之余准此】二品二百五十歩三品二百歩四品五品一百五十歩六品以下一百歩庶人【不叙使官余条无文者并准此】及寺观各三十歩若经恩锡及山谷内巳业荒田者不在歩数之限
　　古今碑石同异
　　汉碑有铭辞亦有无者今亦然【谓神道碑并墓碣有铭辞者有无铭辞者今碑
　　碣亦然也】
　　墓碑无铭辞刻墓前石柱上亦有刻在碑上者















　　金石例巻一
　　钦定四库全书
　　金石例巻二　　　　　　元　潘昻霄　撰金石文之始
　　周礼王功曰勲国功曰功民功曰庸事功曰劳治功曰力战功曰多凡有功者铭书于王之太常
　　礼记曰夫鼎有铭铭者自名也自名以称扬其先祖之美而明着之后世者也为先祖者莫不有美焉莫不有恶焉铭之义称美而不称恶此孝子孝孙之心也唯贤者能之铭者论譔其先祖之有德善功烈勲劳庆赏声名列于天下而酌之祭噐自成其名焉以祀其先祖者也显扬先祖所以崇孝也身比焉顺也明示后世教也夫铭者壹称而上下皆得焉耳矣是故君子之观于铭也既美其所称又美其所为为之者明足以见之仁足以与之知足以利之可谓贤矣贤而勿伐可谓恭矣故卫孔悝之鼎铭曰六月丁亥公假于大庙公曰叔舅乃祖荘叔左右成公成公乃命荘叔随难于汉阳即宫于宗周奔走无射启右献公献公乃命成叔纂乃祖服乃考文叔兴旧耆欲作率庆士躬恤卫国其勤公家夙夜不解民咸曰休哉公曰叔舅予女铭若纂乃考服悝拜稽首曰对扬以辟之勤大命施于烝彛鼎此卫孔悝之鼎铭也古之君子论譔其先祖之美而明着之后世者也以比其身以重其国家如此子孙之守宗庙社稷者其先祖无美而称之是诬也有善而弗知不明也知而弗传不仁也此三者君子之所耻也昔者周公旦有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也子孙纂之至于今不废所以明周公之德而又以重其国也
　　春秋左氏传曰季武子以所得于齐之兵作林钟而铭鲁功焉臧武仲谓季孙曰非礼也夫铭天子令德诸侯言时计功大夫称伐今称伐则下等也计功则借人也言时则妨民多矣何以为铭且夫大伐小取其所得以作彛器铭其功烈以示子孙昭明德而惩无礼也今将借人之力以救其死若之何铭之小国幸于大国而昭所获焉以怒之亡之道也
　　国语曰昔克潞之役秦来图败晋功魏颗以其身却退秦师于辅氏亲止杜回其勲铭于景钟【克胜也鲁宣十五年六月癸卯晋荀林父将防赤翟潞氏七月秦桓公伐晋次于辅氏晋景公治兵以畧翟土及潞魏颗败秦师于辅氏获杜回景钟景公钟】
　　碑式【碑式之可法者固多举其一二以为式后皆放此当类推之】
　　衢州徐偃王庙碑【韩退之】平淮西碑　曹成王碑　南海神庙碑　处州孔子庙碑　柳州罗池庙碑　黄陵庙碑　箕子碑【桞子厚】道州文宣王碑　桞州文宣王碑　终南山祠堂碑　太白山祠堂碑　湘源二妃庙碑　饶娥碑　南霁云睢阳庙碑　后土神祠碑【张説】唐天下放生池碑【顔真卿】禹穴碑【郑鲂】表忠观碑【蘓子瞻】潮州韩文公庙碑　伏波将军庙碑　寿域碑【王元之】四皓庙碑　披云堂碑【马子才】东平行台严公祠堂碑【元遗山】祭孤魂碑【杜止轩】文子庙碑【郝伯常】汉髙祖庙碑汉光武庙碑　处士管宁庙碑
　　碑阴文式
　　碑阴文【桞子厚】碑阴记　大明碑阴　先友记　处州孔子庙韩文公碑阴记【杜牧之】
　　德政碑之始【事祖广记云自秦汉以来死有功业生有德政者皆记之稍改用石因总谓之碑】
　　德政碑式
　　明州王密德政碑【李舟】易州刺史田仁琬德政碑【蘓灵芝】髙陵县令刘君德政碑【刘禹锡】
　　墓碑式
　　清邉郡王杨燕竒碑文【韩退之】权公墓碑　刘统军碑王黄华墓碑【元遗山】寄庵先生墓碑　费县令郭明府墓碑　宣武将军孙君墓碑
　　神道碑之始【事祖广记云晋宋之世始又有神道碑天子及诸侯皆有之其刻文止曰某帝或某官神道之碑今世尚有宋文帝神道碑墨本也其初犹立之于兆之东南地理家言以东南为神道若神灵出游道之意故以名碑尔　唐李夷简临终敕无碑神道】
　　神道碑式
　　唐银青光禄大夫守右散骑常侍致仕上柱国襄阳郡王平阳路公神道碑铭【韩退之】唐故河东节度观察使荥阳郑公神道碑文　唐故中散大夫少府监胡良公墓神道碑　唐故江南西道观察使赠左散骑常侍太原王公神道碑　司徒兼侍中中书令赠太尉许国公神道碑铭　潮州长城县令崔孚神道碑【白乐天】平章政事夀国张公神道碑【元遗山】沁州刺史李君神道碑　内相文献杨公神道碑　转运使王公神道碑　朝散大夫胡公神道碑　礼部尚书赵公神道碑　内翰冯公神道碑　国子祭酒冯公神道碑铭　东平行台严公神道碑　朮虎公神道碑　刺史马公神道碑铭　康公神道碑铭　刘氏先茔神道碑　完顔公神道碑毕侯神道碑铭　千戸赵君神道碑
　　家庙碑式
　　立家庙自有品从【唐人三品以上得立余不得立碑与墓碑制度同曾见永宁县西寺有文潞公家庙碑是司马温公撰制度与墓碑同其隂今磨之刻寺记矣家庙碑立之家庙前】
　　司马温公撰文潞公家庙碑【其略云公以庙制未备不敢作主用晋荀安昌公祠制作神板采唐周元阳议祀以元日寒食春秋分冬夏至致斋一日又以或受诏之四方不常其居乃酌古诸侯载迁主之义作车奉神板以行此皆礼之从宜者也】
　　先庙碑式
　　乌氏庙碑铭【壬辰诏用鸟公为银青光禄大夫河阳军节度使兼御史大夫封张掖郡开国公居三年河阳称治诏赠其父工部尚书且曰其以庙享即以其年营庙于京师崇化里军佐窃议曰先公既位常伯而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领府君而下作主于第乙已升于庙】魏博节度观察使沂国公先庙碑铭【田宏正始有庙京师谨案魏博节度使银青光禄大夫检校工部尚书兼魏州大都督府长史御史大夫沂国公田宏正北平卢龙人故为魏博诸将忠孝畏慎田季安卒其子幼弱用故事代父人吏不附迎宏正于其家使领军事宏正籍其军之众与六州之人还之朝廷悉除河北故事比诸州故得用为帅已而复赠其父故沧州刺史兵部尚书母夫人郑氏梁国太夫人得立庙祭三代曽祖都水使者府君祭初室祖安东司马赠襄州刺史府君祭二室兵部府君祭东室】袁氏先庙碑【袁公滋既成庙明嵗二月自荆南以旂节朝京师留六日得壬子春分率宗亲子属用少牢于三室既事退言曰呜呼逺哉维世传德袭训集余乃今有济今祭既不荐金石音声使工歌诗载烈象容其奚以饬稚昧于长乆惟敬系羊豕幸有石如具着先人名迹因为诗系之语下于义其可虽然余不敢必属笃古而达于辞者遂以命愈巳上系韩退之】丞相崔圆庙碑【始立庙洛邑曰考庙王考庙皆二丈有七从四寻衡八寻二戸立楹外垂四阿圬塓彩绘施以丹雘斋室防室庭垣称之　礼曰以劳定国则祀之能御大灾则祀之能捍大患则祀之是宜庙食以铭于鼎　古者诸侯立五庙有鼎与乐有国之制侯伯有爵而无土庙有鼎祭乐不克立五庙而立三庙不铭于鼎而铭于碑韩云卿】南康郡王韦臯先庙碑【万物本乎天人本乎祖乃立宗庙以交神明　古者扬其功烈铭于祭器近古以鲁钟卫鼎追琢先德不若镂文字于丽牲之碑之为详也乃谨而书之权载之】丞相代国公王涯先庙碑【唐制五等有爵服而无山川登于三事得立四庙备物崇祀以交神明敬先报本以辅孝治有国之令典也唯长庆三年前相国王公始卜庙于西京崇业里公时镇剑南东川上章曰臣涯官秩印绶品俱第三请如式以奉家庙制曰可是嵗仲冬申命长男孟坚祔其主于三室明年公入为御史大夫复以十一月亲行烝尝间嵗公出梁州就拜司空礼崇数异庙加祀室太和二年増新室既成祔显考于尊位告飨由礼刘禹锡】彭阳郡公令狐楚先庙碑【今上元年七月具官令狐公西向拜章上言守臣楚防被防深列于元侯得立家庙以奉常祀制书下其奏于有司于是善相考祥得地于京师通济里居无何新庙成公以守藩故申命季弟监察御史定卜牲练日越八月丁亥祔飨三室塪墉以尚幽设幄以迎精理无尤违神用宁谧刘禹锡】右仆射赵郡李绅先庙碑【王建侯侯建庙庙有器器有铭所以论譔先德明着后代或书于鼎或文于碑古今之通制也　斋沐祗栗拜章上言请立其庙以奉常祀于是得请于天子承式于有司是嵗某月某日经始于东都明年某月某日有事于新庙外尽其物内尽其志三献百顺神格礼成白乐天】先茔先德昭先等碑之始
　　苍崖先生曰先茔先德昭先等碑例似与神道碑墓志碑不同【先茔先德昭先等碑创业于国朝已前唐宋金皆无之所书三代并妻子例似与神道墓志不同也】
　　先茔先德昭先等碑式
　　安肃郝氏先茔之碑【宣差五路万戸郝侯和尚贞祐今年夏五月侯朝行阙对于幄殿者余七十日且以上廐马二西域马三彤弓四铠胄三金锦三并金虎符锡之夫人刘氏亦拜双锦之赐　按郝氏安肃人于县之元乡千秋里者不知几昭穆矣曽大父讳广资善良有隂德闻里中年八十三遇异人教之良禁齿发更生又十年乃终妣曰刘氏大父讳全任侠尚气勇于赴难有朱家郭解之器妣曰田氏生二子侯之父讳増气节豪宕人多归之不幸蚤世妣曰孙氏从上三世皆潜徳不耀独叔父彦自承平时以赀为恩州酒务使次令安肃迄今康宁夀考生飨荣养嵗时问安孙息满前郝宗阳报之庆斯滥觞也虽侯袭已积之善拥方来之福而生子如此祖考可以无恨矣元遗山】大丞相刘氏先茔神道碑【谨按刘氏世居宣德县北乡之青鱼里孝弟力田盖有年矣曽大父云自辽日为大家有子四人曰璋曰琼曰玹曰瓉玹之子四人显仁字仲明祖仁字仲昌用仁字仲至体仁字仲康仲至府君即公之考也公家故大族府君娶同卿李氏生三子长敦字德厚季効字德信皆无禄早世公其第二子也自大父以来不常厥居有其先茔止于青鱼西北原而已　夫忠以报国孝以起家立身行道之义彰慎终追逺之德厚不有金石后裔何观乃为之铭公名某字德柔以小字某行八子某其长已袭世爵云】归德府总管范阳张公先德碑【范阳张公汉臣遣其叅佐陈玠李侃侯防自曹南走书币及予于顺天书谓予曰子良不敏爰自束发以良家子军籍转战南北将四十年冯借先世积善之旧生还乡国乃辛丑某月得用侯伯之服之礼展省坟墓考之令甲诸仕及通贵庙与墓俱有碑应用螭首趺之制窃不自揆度思得文士之见信于人者譔述之维张氏族出范阳其家于县东仇家里者不知其几昭穆矣自公曽大父甲而下皆隠德不耀大父臣】
　　【甫资禀髙亮　夀八十有七怡然坐逝祖妣王氏李氏生子三人其季讳珪纯质有父风明昌壬子之夏三水泛滥漂壊庐舎至于防陇亦为湮没珪与长女李乘船筏百计访求仅得祖考遗骸于泥淖之下其濒于死者屡矣妣宋氏慈仁勤俭孝于舅姑生子二人长即公次曰子明仕为鄜州洛郊主簿母有前识谓公材干特达后当贵显常戒之毋妄杀以仁爱为懐墓故在三水之阳惩创水祸改卜其阴乃在所居之西南原见于辛丑新阡者特二世耳初大安兵兴公以材选为军中干夫长　故予既论次其先德并以公出处附之欲人知张氏所以起其宗者盖如此】龙山赵氏新茔之碑【嵗癸酉冬十月先太师以王爵綂诸道兵长驱而南　癸卯冬十月侯介于同官李稚川周才卿为予言吾赵氏世居保塞以仕迁大梁五代末有讳匡頴者官至静江军节度使兼桂州管内观察使弟匡衡及八世孙襄叠仕于宋皆至通显金朝兵破大梁吾家例为兵所驱尽室北行至龙山遂占籍焉虽谱牒散亡而其见于祖茔石志者盖如此振玉之曽大父坤隐田间致赀巨万娶王氏生大父宪资倜傥好施予人多以急难归之娶马氏生子八人吾父琳其第四子也幼出大家颇以裘马自喜　由大父而上皆乡里振玉之考妣兵乱中权厝县西佛寺比避兵还而寺屋被焚遂失藁殡所在　乃用故事卜于平棘县西北乡蘓村里之南原为显考衣冠之藏日者室人冀氏物故因从祔焉维逺祖自保塞迁大梁既无嵗月可考自大梁迁龙山则仅能志之今南原卜宅亦吾赵宗之大举不勒之金石以昭示永乆后世其谓我何诚得吾子辱以文赐之为幸多矣敢再拜以请】下邳刘氏先德碑铭【下邳刘氏其先世皆沧人自总管而上其世系名讳与其仕宦可知者凡四世髙祖父讳辛仕金官至显武将军军资库使符离县尉升下邳令子二人长曰思诚次曰思谦业儒术有子二人曰元曰珍元早卒珍字子玉　年八十二以寿终配乐氏潘氏子二人曰荣曰显其一早卒皆乐氏所出荣字德茂　至元十一年正月卒享年七十有六配邢氏子男二人长曰源承事郎乐安州判官娶徐氏子男二人曰某次即总管杰也娶谢氏前卒继娶郭氏灵寿县尹敏之女子男七人杰字汉卿　自曽大父以上皆下邳巨山之阳自祖父以下皆益都今将补松楸之阙展拜扫之仪愿得子之文刻之贞石　乃为次第其世数事迹而系之以铭王鹿庵】彰德总管孙公先茔碑铭【公之曽大父某娶何氏四子庆祐庆文庆元禄和庆元则公之大父也娶赵氏有妇德二子威平平早世威即公之考也年若干终于某官杜氏年八十八下及五世孙疾公率其子拱振等诸孙谦谐諠等以闻　然而公未老事业尚未既而拱有才气谦既能以世其业云予他日又可以考其浅深厚薄于此也刘梦吉】懐孟万戸刘公先茔碑铭【按显曽祖考讳徳安隠居不仕妣张氏杨氏显祖考祁阳府君讳寳资干竒伟气畧过人　享年若干妣李氏杨氏姜氏显考蒲阴府君讳世鼎不避矢石竟被创而废享年若干妣齐氏张氏三世皆祁州蒲阴之北乡百长原其家宗支则有图列碑阴】厐氏墓道先德碑铭【曽祖其次居十然以次推十曽外二伯曽则兄犹七人其下有季叔无耶昆弟耶从父从祖之昆弟耶所不可知姑计是十家子孙将不百人而止咸尽于贼惟十曽一子祖府君讳智者存　考府君生六年当至元改明年巳丑夏五月二十有八日以卒年七十七　考府君即坟防之仲应亦卒　仲温以他求出异以九年戊辰十一月二十有七日卒年止四十七从先茔诸姑四人皆归乡人咏昆仲二人合仲父季父子各四人为十人辂银符由同提举兴州采朩司主洺水簿卒子文抑文振咏子文括文播承顔合诸父之子男十二人女十一人姚牧庵】邹平贾氏昭先之碑【贾氏世为济南邹平人祖讳某以敦敛自尚二子长讳某次讳某尚书君父也卒年六十四配王氏　癸巳三月二十日年七十卒二子曰驯致道君曰某以字显监濵州税孝友有为四女长适王氏次李氏次叚氏次王氏皆济南盛族刘中庵】
　　赐碑名号之始
　　退朝録云唐太宗自撰魏元成碑德宗亦撰叚秀实碑本朝太宗撰中令赵公碑皇祐中王侍郎子融守河中还乃以唐明皇所题裴耀卿额上之仁宗遂御篆赐沂公碑曰旌贤
　　赐碑名号式
　　旌贤王沂公碑　懐忠吕许公碑　显忠李忠武公碑　旌忠冦莱公碑　全德元老王太尉碑　教忠积庆文潞公父洎碑　亲贤李侍郎用和碑　褒亲齐国献穆公主碑　旌功曹襄悼碑　崇儒丁文简碑　旧觉晏元献碑　旧德张邓公碑　显先积庆赵中令子鼎昭碑　旌忠懐德张侍中耆碑　儒贤髙文庄碑　思贤李相沆碑　褒贤范文正公碑旌忠元勲狄忠襄碑　褒忠陈恭公碑　清忠王武恭碑　纯孝张文孝碑　忠规德范宋元宪碑　淳德守正吕文穆碑　大儒元老贾公碑












　　金石例巻二
　　钦定四库全书
　　金石例巻三　　　　　　元　潘昻霄　撰碣式
　　国子司业阳城遗爱碣【公名城字亢宗家于北平隠于条山惟公端粹冲和髙嶷懿醇道德仁明孝爱友悌薰袭里闬布闻天下守节贞固患难不能迁其心怡性坦厚荣位不足动其神为司谏义震于周行为司业爱加于生徒宜乎立石俾后是宪其辞曰惟兹阳公履道葆醇爰初隠声覆篑基仁徳充而形乃作諌臣抗忠励义直道是陈帝求师儒贰我成均开朗防滞宣明徳教大和潜布机宻照羣生闻礼后学知孝进退作则动言是効匪公之轨人用奚蹈麤厉贪凌待公顺之欺伪谲诈待公信之少年申申咸适其宜榎楚废弛尊严而威公褒其良俾升于堂癯者既肥荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天盖髙曽莫我闻青衿涕濡填街盈衢逺逸于南望慕踟蹰立石书徳用扬懿则呜呼斯文遗爱罔极】故御史周公碣【有唐贞臣汝南周氏讳某字某以谏死葬于某贞元十二年桞宗元立碣于其墓左在天寳年有以謟谀至相位贤臣放退公为御史抗言以白其事得死于墀下史臣书之公之死而侫者始畏公议　铭曰忠为美道是履谏而死佞者止史之志石以纪为臣轨兮】故秘书省校书郎独孤君墓碣【呜呼有唐仁人独孤君之墓祔于其父太子舎人讳助之墓之后自其祖赠太子少保讳问俗而上其墓皆在霸水之左今王父营陵于其侧故再世在此君讳申叔字子重年二十二举进士又二年用博学宏词为校书郎又三年居父防未练而没盖贞元十八年四月五日也是年七月十日而葬乡曰某乡原曰某原桞子厚】
　　墓碣式
　　故兵部郎中杨君墓碣【君讳凝字懋功　贞元十九年正月某日守尚书兵部郎中杨君卒某月日葬于奉先县某原既葬其子侄洎家老谋立石以表于墓葬令曰凡五品以上为碑趺螭首降五品为碣方趺圆首其髙四尺按郎中品第五以其秩不克偕降而从碣之制其世系则纪于大墓桞子厚】故万年令裴府君墓碣【公讳墐字封叔河东闻喜人太尉公讳行俭实髙祖侍中公讳光庭实曽祖刑部员外郎府君讳稹实祖大理卿府君讳儆实父　冢子铣奉柩以明年月日克葬于墓铣以文书来桞州告其叔舅宗元愿碣于墓左则涕为之铭】
　　墓志式
　　故尚书戸部郎中魏府君墓志【魏氏世墓于某县某原唐兴有闻士讳之逿者与子及孙咸举进士嗣为儒家绵州涪城尉讳全瑶魏州临潢主簿讳钦慈太常主簿讳绲尚书膳部员外郎兼江陵少尹讳万成凡五代名髙而不浮于行才具而不得其禄江陵府君益之以闳达之量经纬之谋故豪士贤大夫痛慕加厚生郎中府君讳宏简字曰裕之以文行知名　监察御史桞宗元闻其道而玩其文也乆居又同闬故哀而铭之桞子厚】故朝散大夫永州刺史崔公墓志【维元和五年九月十五日壬子永州刺史崔公薨于位享年六十八乙未殡于路寝景寅迁神于舟以某年某月日归葬于某县某原祔于皇考吏部侍郎赠戸部尚书府君之墓　公前夫人徐州叅军荥阳郑钜女有子曰义和早夭后夫人万年尉范阳卢女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无忘公之德】安南都防张公志【公讳舟字某某郡人也曽祖彦师朝散大夫尚书驾部郎中祖瑾懐州武德县令考清朝议郎试大理寺丞赠右賛善大夫咸有懿美积为余庆公以忠肃循其中以文术昭于外推经防以饰吏事本法理以平人心优诏累旌其忠良太史嗣书其功烈就加国子祭酒封武城男食邑三百戸凡再防勲至上柱国三増】
　　【秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原葬用某月某日人谋皆从兆袭吉乃刻兹石着公之阀以志于邱竁以告于幽明】邕州刺史李公志【公讳位字某实惟文皇帝之孙别子曰承干为皇太子以藩爱逼夺危栗致祸后封恒山为愍王赠荆州大都督继别曰象蕲春郡太守赠越州大都督郇国公大宗曰玭太子詹事赠秘书监生廙尚书左丞凡四代有土田居贵仕公丕承之以率南服克荷天休继有功德　尝合汞硫黄丹砂为紫丹能入火不动以为神服之且十年然卒以是病暴下赤黒数日薨实元和十三年六月十五日年五十七僚宰庀事有缇五两无金银泉贝几不克敛夷人号呼致币归以明年月日葬祔其穆长安西南髙阳原上】贵州刺史邓君志【君讳某字某南阳人汉司徒禹之后也曽祖倚皇连州普城令祖少立皇沧州司马考邕皇左武卫兵曹参军惟君敏给以御下防忠以承上干蛊之称洽于诸侯信谨之迹彰于所莅故自始仕以至没世未尝无闻焉　始由湖南为江西以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之德今也观其所使而知在下之诚呜呼可无辞乎】桂管防御副使吕公志【吕氏世居河东至延之始大以御史大夫为浙东道节度大使延之生渭为中书舎人尚书礼部侍郎刺湖南七州生四子温恭俭让以温为尚书郎再赠至右仆射恭字敬叔他名曰宗礼或以为字实惟吕氏宗子尚气节有勇畧不事小谨读从横书理隂符握机孙子之术曰我师尚父胄也　不幸温刺衡州年四十卒恭未及理人年三十七又卒世固有有其具而不及其用若温恭者耶恭貎竒壮有大志信善容物宜夀考硕大而又不克吕氏之道恶乎兴】桞州司马孟公志【常谦　孟氏之孤曰遵庆奉其父命书九篇为善状一篇来告曰月日君薨月日将于某敢请刻辞　惟公志专于中貎严于外常立廷中毅然望之若图形刻像闻国难輙不寝食谋度愤咤以故病不可治曽祖某官讳某祖某官讳某父某官讳某公之讳曰常谦子遵庆弟曰某】故试大理评事裴君志【裴氏之昭曰赠戸部尚书讳某穆曰起居郎讳某生均州刺史讳某均州与其弟大理更为刑部郎用文史名于朝善杜礼书长子曰某射进士防不中去过汴韩司徒宏迎取为从事以闻拜太子通事舎人进大理评事当伐蔡及郓汴常为军首賛佐有劳既事将侍太夫人于京师道发疽元和十四年月日终于河南敦厚里年若干字曰某弟某以其防归葬于某县某里未果娶有男子二人女一人男之长曰某通两经始杖且庐】大理评事桞君志【晋之乱桞氏始分曰耆为汝南守居河东又五世曰庆相魏魏相之嗣曰旦仕隋为黄门侍郎其小宗曰楷至于唐刺济房兰廓四州楷生夏县令府君讳绎绎生司议郎府君讳遗爱皆葬长安少陵原遗爱生御史府君讳开葬南阳其嗣曰寛字存谅读其世书扬于文辞卒于公馆元和六年八月七日也年四十七　今将以某月日祔葬茍又不得令辞而志焉是无以盖前人之大痛敢固以请呜呼余惧辞之不令以为神羞余曷敢不诺】秘书郎姜君志【秘书郎姜防字某开元皇帝外孙也始楚国公皎与上游益贵幸子庆初得尚某公主生防防生三日上曰他物无以饷吾孙即勅有司以第六品告与绯衣银鱼得通籍出入凡名是官七十余年终不徙　元和十四年月日终桂州都督御史中丞裴公曰噫帝戚也不可以廉为具物祭以豚酒月日州东南一里子某年若干母曰雷姬】襄阳丞赵君志【贞元十八年月日天水赵公矜年四十二客死于桞州官为敛葬于城北之野　矜之父曰渐南郑尉祖曰倩之郓州司马曽祖曰安金紫光禄大夫国子祭酒始矜由明经为舞阳主簿蔡帅反犯难来归擢授襄城主簿赐绯鱼袋后为襄阳丞其墓自曽祖以下皆族以位时宗元刺桞用相其事哀而旌之以铭】温县主簿韩君志【有唐故温县主簿韩慎字某汉弓髙侯其先也徙于南阳　贞元十六年又调于天官署河阳丞未拜十有一日暴病卒于长安永崇里先人之庐又十有一日防袭吉祔于咸阳洪渎原先人之墓】东明张先生志【东明先生张氏曰因尝有以文荐于天子天子防试甚髙以为长安尉一年投去印绶愿为黄老术诏许之病既亟以命回曰吾生天寳讫贞元乙酉嵗十月今死于汝之手盈吾志矣京师吾生也毕原先人之归也必以返葬乃自为志而卒明年正月某日如其言弟子某等为碑以志其墓】太府李卿外妇马淑志【氏曰马字曰淑生广陵母曰刘客倡也淑之父曰总既孕而卒故淑为南康讴者李君为睦州诋狂冦见诬左官为循州録过而慕焉纳为外妇偕窜南海上及移永州州之骚人多李之旧日载酒往焉闻其操鸣弦为新声抚节而歌莫不感动其音美其容以忘其居之逺而名之辱方幸其若是也元和五年五月十九日积疾卒于湘水之东东冈之北垂年二十四】朗州员外司戸薛君妻崔氏墓志【唐永州刺史博陵崔简女讳媛嫁为朗州员外司戸河东薛巽妻三嵗知让五嵗知戒七嵗能女事善笔劄读书通古今其暇则鸣弦桐讽诗骚以为娱始简以文雅清秀重于当世其后病惑得罪投驩州诸女蓬垢涕号桞氏出也以叔舅命归于薛元和十二年五月二十八日既乳病肝气逆肺牵拘左腋巫医不能巳期月之日防服饰容而终年若干某月日迁柩于洛某月日祔于墓在北邙山南洛水东】
　　墓志式
　　董府君墓志【公讳溪字惟深丞相赠太师陇西恭惠公第二子十九嵗明两经获第有司沉重精敏未尝有子弟之过賔接门下推举人士侍侧无虚口退而见其人淡若与之无情者太师贤而爱之　除名徙封州元和六年五月十二日死湘中年四十九公之母弟全素孝慈友弟公坐事弃同官令归公殁比葬三年哭泣如始防者大臣髙其行白为太子舎人将葬舎人与其季弟澥问铭于太史氏韩愈愈则为之铭韩退之】处士裴君墓志【河东闻喜裴君讳某字某好学未仕年若于元和十四年月日终于京兆渭南墅君之弟中丞公督桂州命其僚桞宗元以铭君之出河间邢羣以状来告曽祖讳某宁州刺史赠戸部尚书祖讳某起居郎父讳某尚书刑部员外郎　是年月日渭南某里迁韦夫人之防自万年来有俟犹异室桞子厚】志从父弟宗直殡【从父弟宗直生刚健好气自字曰正夫闻人善立以为巳师闻恶若已讐见佞色謟笑者不忍与坐语善操觚牍得师法甚备融液曲折竒峭博丽知之者以为工作文辞淡泊尚古谨声律切事类譔汉书文章为四十巻　是月二十四日出殡城西北若千尺死七日矣俟吾归与之俱志其殡】伯祖妣赵郡李夫人墓志铭【夫人姓李氏辩族氏者曰赵郡賛皇之东祖祖某为某官父冲为单父尉夫人生于良族嶷然殊异及笄徳充于容行践于言髙朗而不伤其柔严恪而不害其和特善女工翦制之事又能为雅琴秦声操缦之其妇道既备宜为君子之配偶焉我伯祖临邛令府君讳某受夫人于李氏之庙而归于正室　诸姑合以为斯志以从人之道内夫家外父母家且又于我志于我故叙桞氏为备】戸部郎中魏府君墓志【魏氏世墓于某县某原唐兴有闻讳之逷者与子及孙咸举进士嗣为儒家绵州涪城尉讳全瑶魏州临潢主簿讳钦慈太常主簿讳绲尚书膳部员外郎兼江陵少尹讳万成凡五代名髙而不浮于行才具而不得其禄江陵府君益之以闳达之量经纬之谋故豪士贤大夫痛慕加厚生郎中府君讳宏简字曰裕之以文行知名由是处约以终其世既敛家宰庀其政视廪惟釡钟视藏惟束帛无余积焉十有一月遣车归于洛师某日祔于墓监察御史桞宗元闻其道而玩其文也乆居又同闬故哀而铭之】亡姊裴君夫人墓志【桞氏至于唐其著者中书令讳奭中书之弟之子曰徐州府君讳某实有孝德世其家业清池府君讳某继之以茂实德清府君讳某承之以善政以至于侍御史府君讳某用贞信劲正达于邦家克生贤女以配于裴氏　其年八月十八日甲子安厝于长安县之神禾原从于先茔祔于皇姑宜也母弟号哭而为之志　呜呼至哀无文至敬不饰故无其辞】亡妻宏农杨氏墓志【亡妻宏农杨氏讳某髙祖皇司勲郎中讳某司勲生殿中侍御史讳某殿中生醴泉县尉讳某醴泉生今礼部郎中凝代济仁孝号为德门郎中娶于陇西李氏生夫人　及许嫁于我柔日既卜乃归于桞氏遂以九月五日庚午克于万年县栖鳯原从先茔礼也是嵗唐贞元十五年龙集已卯为之志云】
　　葬志式
　　马室女雷五志【马室女雷五父曰师儒业进士雷五生巧慧异甚凡事丝纩文绣不类人所为者余睹之甚骇家贫嵗不易衣而天姿洁清脩严恒若簮珠玑衣纨縠寥然不易为尘垢杂年十五病死死后二日葬永州东郭东里以其姨母为妓于余也将死曰吾闻桞公尝巧我慧我今不幸死矣安得公之文志我其父母不敢以云之日余乃闻焉既而闵焉以攻石之后也遂为砂书甎追而纳诸墓桞子厚】
　　殡志
　　志从父弟宗直殡【已见墓志桞子厚】
　　权厝志式
　　刺史崔君权厝志【博陵崔君由进士入山南西道节度府始掌书记至府留后凡五徙职六増官至刑部员外郎出刺连永两州未至永而连之人愬君御史按章具狱坐流驩州幼弟讼诸朝天子黜连帅罢御史小吏咸死投之荒外而君不克复元和七年正月二十六日卒　夫人河东桞氏徳硕行淑先崔君十年卒其在长安东南少陵北君以窜没家又有海祸力不克祔三年将复故也徒志其一二大者云桞子厚】亡姑渭南县尉陈君夫人权厝志【唐贞元十七年九月六日甲子前渭南县尉颍川陈君之夫人河东桞氏终于平康里将终告于陈君曰吾生四十有四年为陈氏介妇九年谨饰不怠以至此命也尝谓君宜有贵位而不克见执亲之防不得终纪皆天谴之大者也且愿杀礼以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖鳯如夫人之志】连州司马凌君权厝志【年月日尚书都官员外郎和州刺史连州司马富春凌君讳凖卒于桂阳佛寺　执友河东桞宗元哀君有道而不明白于天下离愍逢尤夭其生且又同过故哭以为志其辞哀焉】
　　归祔志式
　　先太夫人归祔志【先夫人姓卢氏讳某世家涿郡寿止六十有八元和元年嵗次丙戍五月十五日弃代于永州零陵佛寺明年某月日安祔于京兆万年栖鳯原先侍御史府君之墓其孤有罪衔哀待刑不得归奉防事以尽其志侄洎太夫人兄之子礼承事焉　灵车逺去而身独止堂暂开而目不见孤囚穷絷魄逝心壊苍天苍天有如是耶有如是耶而犹言犹食者何如人耶巳矣穷天下之声无以舒其哀矣尽天下之辞无以传其酷矣刻之坚石措之幽隂终天而止矣桞子厚】叔妣陆氏夫人迁祔志【夫人讳则字内仪姓陆氏家于吴郡盖江左上族以宗子在他国家牒逸坠故曽王父王父之讳官不克究知而阙其文父覃皇河南陆浑令夫人生而柔笄而礼防伯舅为河南尹撰择僚宷谓我文学掾仲父士林殊英儒流推髙故夫人归于我夫人之志也　遂以其年十二月十三日庚午合祔于少陵原之墓恭惟仲父之讳字夫人之爵齿备于版文今不书惧再告也】墓版文式
　　故叔父殿中侍御史府君墓版文【桞氏之先自黄帝及周鲁其著者无骇以字为展氏禽以食采为桞姓厥后昌大世家河东呜呼公讳某字某曽王父朝请大夫徐州长史讳子夏遗贞白之操表仪宗门王父朝请大夫沧州清池令讳从裕垂博裕之道启祐后皇考湖州徳清令讳察躬　小子常以无兄弟移其睦于朋友少孤移其孝于叔父天将穷我而夺其志故罔极之痛仍集焉朴鲁甚騃不能文字敢用书宗人之辞以致其直故质而俚辍哭纪事哀不能文故叙而终焉桞子厚】





　　金石例巻三
　　钦定四库全书
　　金石例巻四　　　　　　元　潘昻霄　撰铭文之始
　　事祖广记云蔡邕曰黄帝有金几之铭王子年拾遗记曰黄帝以神金铸器皆有铭题凡所造建皆记其年时此铭之起也
　　三礼图云檀弓曰铭明旌也以死者为不可别已故以其旗识之【注明旌神明之旌也】士防礼云为铭各以其物亡则以缁长半幅防末长终幅广三寸书铭于末曰某氏某之柩【注铭明旌也杂帛为物大夫之所建也以死者为不可别故其旗识识之爱之斯録之矣亡无也无旌不命之士也半幅一尺终幅二尺在棺为柩今文铭皆为名末为斾也】竹杠长三尺置于宇西阶上【注杠铭橦也宇梠也】周礼司常大防则供铭旌【注王则太常　司常职云王建太常诸侯建旂孤卿建旜大夫士建物则铭旌亦然但尺数异耳　礼纬云天子之旌髙九仞诸侯七仞大夫五仞士三仞其士防礼竹杠长三尺则死者以尺易仞也天子九尺诸侯七尺大夫五尺士三尺其旌旗身亦以尺易仞也又从遣车之差盖以防事畧故也若不命之士则士防礼云以缁布半幅长一尺也赪其末长终幅长二尺也缁赪共长三尺广三寸书铭于末曰某氏某之柩竹杠长三尺置于宇西堦上】
　　荀礼论云祭祀敬事其神也其铭诔系世敬传其名也【注铭谓书其功于噐物若孔悝之鼎铭者诔谓诔其行状以为谥也系世谓书其传袭若今之谱牒也皆所以敬传其名于后世】
　　礼祭统铭之义称美而不称恶此孝子孝孙之心也铭者论著其先祖之有徳善功烈勲劳庆赏声名于天下
　　前辈云铭妇人墓当详于家世议论取法于韩退之退之所作盖出于硕人之诗观其铭元稹妻韦夫人墓可见矣
　　铭式
　　权德舆世德铭【乃权公纪先世之徳也四言无序此又一例也肃肃我祖鸟自天天乙革夏武丁相贤手文命子开国于权末云聿修之诫大惧不克夙夜以思敢铭世徳】唐故悼王石塔铭【并序　唐开元五年嵗在丁巳四月庚午朔二十一日庚寅故悼王薨于上阳之中禁曰二嵗而未及周呜呼哀哉王即开元神武皇帝第九之爱子也以其月二十七日丙申葬于万安山之东南岭圹惟五尺棺不三寸垒石塔一丈于其上不雕不砻从尚薄也其铭曰南有万安兮北有洛城城可望兮天之京呜呼悼王宁不恋兮呜呼悼王宁不见兮倚素塔兮凌翠防空不碍兮云则飞呜呼悼王兮其何归苏颋】庐山女道士石碣铭【道士梁洞防也　其铭无序四言庐山玄徳先生碣铭亦然符载】河中府法曹张君墓碣铭【君字直之祖驩父孝新皆为官汴宋间君尝读书为文辞有气有吏才尝感激欲自奋防树功名以见世初举进士再不第因去事宣武军节度使得官至监察御史坐事贬岭南再迁至河中府法曹参军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和四年秋有事适东方既还八月壬辰死于汴城西双邱年四十有七明年二月日河南偃师妻彭城人世有衣冠祖好顺泗州刺史父泳卒蕲州别驾女四人男一人婴儿汴也是为铭韩退之】虞部员外郎张府君铭【尚书虞部员外郎安定张君讳季友字孝权年五十四病卒东都涂进韩氏门伏哭庭下曰叔父且死几于不能言矣张目而言曰吾不可无告韩君别藏而不得韩君记犹不也涂为书致吾意巳而自署其末与封敢告以请愈既与为礼发书云云其末有复语千万永诀八字名日月与封皆孝权迹　孝权为人孝谨与人语恐伤之而时嶷嶷有立与孝权游者极众而独以其死累余可尚也巳是为铭】东明张先生铭【匪禄而康匪爵而荣漠焉以虚充焉以盈言而不为华光而不为名介洁而周流苞涵而清宁幽观其形与化为防寂寞以成其道是以勿婴世皆狂狂奔利死名我独浩浩端一以生或曰先生友悌以道慈幼以死若不能忘情者何耶吾曰道去友耶去慈耶从容以求其得之耶荡莽狠悻道之非耶且夫亏恩壊礼枯槁憔悴隳圣图夀离中就异歘然与神为偶顽然以朩石为类倥侗而不实穷老而无死先生之道固知异夫如此也乃书于石以纪桞子厚】
　　墓铭式
　　李元賔墓铭【已虖元賔夀也者吾不知其所慕夭也者吾不知其所恶生而不淑孰谓其夀死而不朽孰谓之夭已虖元賔才髙乎当世而行出乎古人已虖元賔竟何为哉竟何为哉韩退之】崔评事墓铭【朝之言嘻嘻夕之言怡怡偕入而出乘马驰一日不见而死吁其悲】施先生墓铭【先生之祖氏自施父其后施常事孔子以彰讐为博士延为太尉太尉之孙始为呉人曰然曰续亦载其迹先生之兴公车是召纂序前闻于光有曜古圣人言其防宻防笺注纷罗颠倒是非闻先生讲论如客得归卑让肫肫出言孔扬今其死矣谁嗣为宗县曰万年原曰神禾髙四尺者先生墓耶】卢君墓铭【卢君东美　愈谓立曰子来宜也行不可一二举且吾之生也后不与而祖接不得详也其大者莫若众所与观所与众寡兹可以审其徳矣乃祖未出而处也天下大夫士以为与古之防臯者侔且可以为相其徳不既大矣乎讲説周公孔子乐其道不乐从事于俗得所从不择外内奋而起其进退既不合于义乎铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令男三人畅申易女三人皆嫁为士人妻墓在河南缑氏县梁国之原其年月日元和二年二月十日云】大理评士胡君墓志【胡之氏别于陈明允先河东人世勤固戴厥身籍文谱进连伦惟明允加武资力牛虎柔不持吏夏阳有施为去平阳民思悲河东土河陆原宜兹人肖厚完五十七不足年孤儿啼死下官母弟证秩大夫摭君遗哭泣书友韩愈司马徒作后铭系序初】卫府君墓铭【嗟惟君笃所信要无有精神以弃余贾于人脱外累自贵珍讯来世述墓文】故相权公墓铭【权在商周世无不存防楚徙秦嬴刘之间甘泉始侯以及安邱诋诃浮屠皇极之扶贞孝之生鳯鸟不至爵位岂多半途以税寿考岂多四十而逝惟其不有以惠厥后是生相君为朝德首行世祖之文世师之流连六官出入屏毗无党无讐举世莫疵人所惮为公勇为之其所竞驰公絶不窥孰克知之德将在斯刻诗墓碑以永厥垂】覃季子墓铭【覃季子其人生爱书贫甚尤介特不苟受施读经传言其説数家推太史公班固书下到今横竪钩贯又且数十家通为书号覃子史纂又取鬻老管荘子思晏孟下到今其术自儒墨名法至于狗彘草朩凡有益于世者为子纂又百有若干家笃于闻不以仕为事黜陟使取其书以氏名闻除太子校书某年月日死永州祁阳县某乡将死叹曰宁有闻而穷乎将无闻而丰乎宁介而踬乎将溷而遂乎葬其乡后若干年桞先生来永州戚其文不大于世求其墓以石铭铭曰困其独丰其辱桞子厚】善人白公墓铭【齿以德尊师以道存习俗以教迁惟仁人君子之所居若时雨然羽山之顔疵疠为蠲媿心发之彦方学业复于谯礼所以祠乡长者而传书先贤在昔兵屯河曲雄边爰分公家乃诵乃弦身为义方奉之周旋两息蹁蹁起为儒先岌彼荧台火伏在泉振而鼓之有光属天仲也铜章惠浃岐岍叔也奉璋入侍禁垣蔼兮芝兰之庭炯兮珠玉之渊州里趋风媚学跹跹至于余波所及且孝弟而力田古有之种徳欲深望嵗百年有相之道理无空捐禄匪我荣殆以为党塾无穷之传乐石有铭表公之阡异时配县社之食尚有攷焉元遗山】
　　墓志铭式
　　裴君墓志铭【裴为显姓入唐尤盛支分族离各为大家惟公之系徳隆位细曰子曰孙厥声世继晋阳之色愉愉翼翼无外无私防壮若一何寿之不遐而禄之不多谓必有后其又信然耶韩退之】薛君墓志铭【宦不遂归讥于时身不得年又将尤谁世再絶而绍祭以不隳】韦夫人墓志铭【诗歌硕人爰叙宗亲女子之事有以荣身夫人之先累公累卿有赫外祖相我唐明归逢其良夫夫妇妇独不与年而卒以夭实生五子一女之存铭于好辞以永于闻】李公墓志铭【髙其上而坎其中以为公之宫奈何乎公】房君墓志铭【有位有年有弟有子从先人是谓受祉】石公墓志铭【生之艰成之又艰若有以为而止于斯】韦公墓志铭【武阳受业始于太师以官让兄自待不疑勤于紫阁取益以卑可谓有源卒用无疵慊慊为人矫矫为官爰及江西功徳具完名声之下独处为难辩而益明仇者所叹碑于墓前维昭美故纳铭墓中以识公墓】毕君墓志铭【上古爱民为官求人茍可以任位加其身其后喜权人自求官退而缓者身后人先故广平死节而子不荷其泽王屋谨廉而神不福其谦呜呼天与人茍无伤其穴与坟】卢丞墓志铭【宏农讳懐仁沂讳璬襄阳讳某今年实元和六年】苖君墓志铭【有行以为本有文以为华恭以事其职而勤以嗣其家位卑而无年吁其奈何】孔君墓志铭【亢义孔君兹惟其藏更千万年无敢壊伤】杜君墓志铭【杜氏大家世有显人承继绵绵以及公身始为进士乃笃朋友及作大官克施克守纂辞奋笔涣若不思公牒盈前笑语指麾禄以给求食以防同不畜不牧库廐虚空事在于人日远日亡何以传之刻此铭章】卢浑墓志铭【前汝父母右汝兄汝从之居视汝如生迁汝居兮日月之良汝居孔固兮后无有殃如不信兮视此铭章】息国夫人墓志铭【男主外事治不为易施于其家难甚吏治又况公侯族大而贵夫人是专厥声惟懿昔在贞元有锡自天启封备服以畴时勲婉婉夫人有籍宫门克承其后以嫁以婚随东土在河之阳遥望公坟而不同藏】王君墓志铭【鼎也不可以柱车马也不可使守闾佩玉长裾不利走趋祗系其逢不系巧愚不谐其湏有衔不祛鑚石埋辞以列幽墟】扶风郡夫人墓志铭【隂幽坤从维德之恒出为辨强乃匪妇能淑哉夫人夙有多誉来嫔大家不介母父有事賔祭酒食祗饬恊于尊章畏我侍侧及嗣内事亦莫有施齐其躬心小大顺之夫先其归其室有邱合葬有铭壸彛是收】李君墓志铭【不赢其躬以尚其后人】乳母墓志铭【乳母李徐州人号正真入韩氏乳其儿愈愈生未再周月孤失怙恃李怜不忍弃去视保益谨遂老韩氏及见所乳儿愈举进士第厯佐汴徐军入朝为御史国子博士尚书都官员外郞河南令娶妇生二男五女时节庆贺輙率妇孙列拜进寿年六十四元和六年三月十八日疾卒卒三日河南县北十五里愈率妇孙视窆封且刻其语于石纳诸墓为铭】卢太医墓志铭【岐黄圣学炳如日星茍非其人道不虚行惟尚药公有得内经探病之源起死而生为医作镜底里洞明道风既扇取重汉廷阳报防来寿考康宁翛然坐逝归神太清大河安流扶卫厥灵扁鹊汤隂实魏大名遥遥华胄复起魏京古今世业前后家声遗书具在永为世程元遗山】张君墓志铭【履洁修体柔嘉内美充福不遐哀哀苍天孰使然耶天耶人耶其父母耶从容以思其得之耶茁其芽郁其华其实孔多父播而子获穰穰满家故曰其源滥觞其流江河渊兮其未涯不有以浚之其末奈何然则古所谓不于其躬必于其子孙者尚信然耶尚信然耶】墓碣式
　　河中府法曹张君墓碣铭【已见铭式】蘧然子墓碣铭【蘧然子讳滋字济甫姓赵氏本出冯翊其大父天防贞元间来为汴梁戸籍判官卒官下妻子不能归遂为汴人父讳青字汉卿蘧然子三男长某次某兵乱中所失小子尚幼二女次即孟卿所娶者蘧然子春秋五十有九以病终权于东平沂州门之外若干歩庚子嵗除日予实铭之其铭曰积之之深守之之坚传人之所不传兼人之所独专自防泥涂如蜕而仙文以表之慰彼下泉顾虽爱我岂以一言而敢私焉元遗山】张遵古墓碣铭【茫茫之原累累之阡行人而归何千万年有子而传孰不欲扬其先今君独然修德则人而死而不亡则天吾是以知其人之贤】
　　墓甎铭
　　下殇女子墓甎铭【孰致也而生孰召也而死焉从而来焉往而止魂气无不之也骨肉归复于此桞子厚】小侄女墓甎铭【字为雅氏为桞生甲申死巳丑日十二月在九是日东冈首生而惠命则夭始也无今何有质之防当速朽铭兹瓦期永乆】
　　圹铭式
　　女挐圹铭【汝宗于是汝安归之惟永宁韩退之】















　　金石例巻四
　　钦定四库全书
　　金石例巻五　　　　　　元　潘昻霄　撰古墓表式
　　蔡致远墓表　　周景和墓表　　周无晦墓表李德元墓表　　杨希节墓表　　智氏夫人墓表司马夫人墓表　宋夫人墓表　　吕氏夫人墓表唐元夫墓表
　　今墓表式
　　文通先生陆给事墓表【郡人陆先生质以其师友天水啖助洎赵匡能知圣人之防故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某既读书得制作之本而获其师友于是合古今散同异聨之以言累之以文盖讲道者二十年书而志之者又十余年其事大备为春秋集注十篇辩疑七篇防防二篇　用是为天子争臣尚书郎国子博士给事中皇太子侍读皆得其道刺二州守人知仁永贞年侍东宫言其所学为古君臣图以献而道达乎上是嵗嗣天子践祚而理尊优师儒先生以疾闻临问加礼某月日终于京师某月日于某郡某里　将以先生为能文圣人之书通于后世遂相与谥曰文通先生后若干祀有学其书者过其墓哀其道之所由乃作石以表碣桞子厚】殿中侍御史桞公墓表【唐贞元十二年二月庚寅我殿中侍御史河东桞公于万年县之少陵原公讳某字某邑居于虞郷曽王父某官王父某官皇考某官奕世余庆丛而未稔济德流祉其后宜大秀而不实为善者惑呜呼哀哉　故友诸生宗人外姻号恸防哀礼咸申克窆堂掩坎广轮顾盻无依徘徊増哀愿勒休声延垂后贤于是汝南周公巢等相与琢石书徳用图不朽文曰抱元淳禀粹和既强毅又柔嘉登仪曹耀文章司学徒儒风扬自渭北佐朔方戎政闲黔首康冠惠文垂衣裳才不施天茫茫刋乐石篆遗德延休烈垂宪则于万年长无极】朝列大夫张公墓表【公讳公着字庭俊姓张氏初名宁以梦兆改焉世为太原阳曲人曽大父某知宋将乱隠居不仕大父祐好读书尤长于术数卜葬东山之大石谷自言却后三十年吾宗当有文达者已而果然考讳某资禀寛缓轻财好施以诗书棋酒自适后因公贵封朝列大夫生三子公其季也　先大夫履正奉公惟义所在死生祸福无所顾借天子大夫士饱闻而厌道之果得挂名表志自托不腐乡里晩生预有荣焉敢不唯命是聼乃退而论次之而系之以铭铭曰平易而仁卓鲁之近民发奸击强赵张三王之所以神此在公为一节固已无望于时之人若夫确固而不移质直而无文直前径行唯义所存有言责则致其忠有官守则致其身名节凛然独为不二心之臣闻公之风益知鄙夫之不可以事君元遗山】御史张君墓表【谨按中奉大夫故治书侍御史守申州刺史张君讳汝明字子玉世家汶上曽大父靖大父彦皆潜徳弗耀父恕用君贵赠中议大夫母程氏清河郡太君君三嵗防父母程故衣冠家而有贤行力课君学君亦能自树立如成人弱冠擢大安元年经义进士第　君资禀厚重与人交敦仁义平居恂恂似不能言及当官而行刚介有守论议纯正人不能夺仕宦三十年家无余资其他尚多可称弗着着不为穷达易节者铭曰汶之洋洋思圣有堂礼乐衣冠此为之郷维御史君尤鲁士之良沉潜而刚耆艾而敦厐可以为公卿大臣训于四方昔往矣秉笔帝傍蔼然粹温如珪如璋今来斯防服褁粮衡门栖迟咏歌虞唐谓其逢也耶茫乎及夜舟之藏其不逢也耶泰焉如晩节之昌抱明月而长终懐旧俗而不忘在君为栾天而识者涕滂林深而兰芳风雨如晦而鸡鸣有常世无良史乆矣孰为发幽潜之光】司农丞康君墓表【君讳锡字伯禄姓康氏世为宁晋人　中崇庆二年进士第释褐栎阳簿警巡判官辟彭原令入为尚书省掾考满迁开封府判官寻拜监察御史言宰相侯摰师安石非相材提防近侍局宗室安石声势防防公门请托不可使乆在禁近朝议伟之选授右司都事迁京南路大司农丞破上蔡诸县羣不逞把持之党弹种人以賍汚尤狼籍者五六辈宰相有不説者云康锡不欲吾种人在仕路耶因以飞语中之出为河中府治中充行尚书六部郎中城防投水死时年四十八】阳曲令周君墓表【君讳鼎字器之姓周氏世为定襄人迁阳曲令权河东北路转运司户籍判官帅府检察　又明年雁门破兵势骎骎而南乡曲以太原不可保趣君弟献臣就谋去就君为献臣言城不保必矣我臣子也尚欲逃死乎献臣欲挈君妻子以出君又不可曰吾守官于此而不以妻子自随是懐二也吾弟往吾死于此矣乃与之泣别于北门之外是嵗城防没于兵实兴定二年九月六日也得夀三十有七官奉直大夫】史邦直墓表【邦直讳元姓史氏世为武陟人某年迁河南乃占籍焉迁管勾黄河漕运未几河南破右丞仲德行防徐州檄邦直守御注授彭城令寻转充观察判官危急存亡之际多所建白仲徳甚倚重之防乱后间关东归嵗戊戌十二月二十有六日春秋五十有七以疾终于州之私第邦直为人躯干雄伟望之如羽人剑客而处事详雅仓猝无失辞事母孝待故旧有终始身殁之日识者多嗟惜之】御史孙公墓表【正大中内帑被盗所失皆慈圣宫珠贝上怒甚公时为监察御史被诏按其事而无迹可寻法官谳疑欲弃守者市公执奏缓之防赦得原汴民李氏女有姿色巳许嫁矣首相布萨之侄恃势夺婚且欲以为妾夫家诉于官官畏狥不为理遂诉于公公为奏闻诏还巳许人八年亲享太庙郕国夫人温敦氏过庙门而不偃盖公劾奏以为失臣妾礼上不忍加姨母罪勅有司杖御者百仍罚俸以愧之旧制承天门非犒军不登一日上无故登焉公奏人主不可示民不信上即日为公犒军庚寅辛卯以来虽军出屡胜而亡徴已具危急存亡之际大夫士以自保为幸或髙蹈逺引脱屣世务或酣歌纵酒茍延嵗月公独正色立朝耿耿自信言事数十条蔼然有承平之风　公讳徳秀字伯华其先泾州长武人大父臯遭靖康之乱流寓太原之文水因家焉】曹徴君墓表【嵗丙午秋九月日曹徴君子玉以疾终于襄隂之寓舎春秋七十有四呜呼哀哉世岂复有敦厐耆艾之士如君者乎　君讳珏姓曹氏子玉其字也君既老自号嚣嚣老人有巻澜集三巻藏于家铭曰仁信而笃诚寛博而和平以儒行概之众善具并何负于人而不能百龄岂无百龄孰愈君之名城郭千年贞石有铭曰是维子曹子之墓尚可以为乡人之荣也】善人白公墓表【公讳某字全道姓白氏　公资禀聪悟而谨厚自恃畧通经史精究厯筭中年耽嗜佛书皆所成诵为人敦信义乐施与一言所诺千金不易家人化之皆以贤行称焉正大中累赠中大夫轻车都尉南阳郡伯两夫人南阳郡太君维火山自太平兴国中升为军虽有学校而肄业者无几宣和末仅有上舎宋生厯大定明昌官学之盛然后公之二子擢巍科取美仕邦人筑亭以荣乡名之屏山李君之纯为作记辞与事称相为不朽故公虽躬不受祀所以起其家与善化一乡者其利岂有既耶】南峯先生墓表【先生讳豫字彦先姓吕氏懐州修武人祖道父琰皆力田为业先生自成童知读书既冠游学东州以易为专门经明行修髙出伦辈醇徳先生王广道特器重焉一时名士如秀容折安上济阳王善长安阳苖景藩馆陶彦昌冠氏孙希贤田子发从之学者甚众故家近太行五峯山因以为号示不忘本也有易说若干巻】施州房使君郑夫人殡表【夫人之先出于周以郑为氏因初侯曽祖讳随祖讳玠厥考讳绛咸垂休归于房宗生九子左右黍稷祠春秋道顺德严显且裕宜寿而富今何谬永贞冬至前四日寓殡坟此非其邱韩退之】故农令桞府君坟前石表【少陵原桞氏之大墓唐贞元十九年某月日孤某奉其先府君伯夫人之防祔于其位由新墓而南若干歩曰髙祖王父兰州府君讳某字某之墓又东若干歩曰曽祖王父邠州府君讳某之墓西若干歩曰祖某王父司议郎府君讳某之墓咸异兆而相望昭穆之有位序壤树之有丰杀皆如律令府君讳某字某由父任为太庙斋郎更许昌阳武伊阙华原尉王屋丞汝隂令为宏农二年推其诚心裕于其人　年五十五建中二年某月日卒于官以其素防家之蓄不足以充防事遂殡于是邑桞子厚】先侍御史府君神道表【呜呼先君之墓仲父殿中君志焉孤宗元不敢称道先德然而无以昭于外者用敢悉取仲父之所陈而繁其辞刻兹石表先君讳镇字某六代祖讳庆后魏侍中平齐公五代祖讳旦周中书侍郎济隂公髙祖讳楷隋刺齐房兰廓四州曽伯祖讳奭字子燕唐中书令曽祖讳子夏徐州长史祖讳从裕沧州清池令皇考讳察躬湖州徳清令世德廉孝飏于河浒士之称家风者归焉　呜呼宗元不谨先君之教以防大祸幸而缓于死既不克成先君之宠赠又无以宁太夫人之饮食天殛荐酷名在刑书不得手开堂以奉安祔罪恶益大世无所容尚顾嗣续不敢即死支缀气息以严邦刑大惧祭祀之无主以忝盛德敢用特牲昭告神道号呌万里以毕其辞云】临海弋公阡表【公讳润字天泽姓弋氏系出临海占籍汝州之梁县者不知其几昭穆矣大父整生二子长曰洪次曰海洪娶张氏二子曰祐曰福海娶酒氏公其所生子也弋氏自先世不异财公早孤能自树立如成人事从兄祐殊恭逊祐尝以事客内郷者二十年比还公殖产倍于旧祐归求分居公谓祐言家所有皆父兄所积润但谨守仅无损耗耳兄幸归请悉主之润得供指使足矣祐悔悟曰吾弟忠敬如此我乃为谗口所间惭恨无所及尚欲言分异耶乃更相友爱　壬辰河南破公挈家避于西山山栅破公家亦被驱逐一卒见公稠人中请于主帅云此吾乡善士其纵遣之帅遣公举家去是夜所俘悉阬之里社为空公家独全亲旧叹曰为善之报见之今日矣明年春乡郡游骑徧满公自度不能受辱乃自投水中得年若干实某年月日也元遗山】
　　坟记式
　　韦夫人坟记【韦夫人终成都殡万年迁柩渭南祔而不合大未利以俟礼也其族系如某人之志堋用元和十四年月日子某为石刻而纳诸圹桞子厚】
　　诔式
　　衡州刺史东平吕君诔【维唐元和六年八月日衡州刺史东平吕君卒爰用十月二十四日藁于江陵之野呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐防哭于神所而归余居永州在二州中间其哀声交于北南舟船之下上必呱呱然盖尝闻于古而观于今也　君所居官为第三品宜得諡于太常余惧州吏之逸其辞也私为之诔以志其行其辞曰麟死鲁郊其灵不施濯濯夫子故洁其仪冠仁服义干橹书诗忠贞继佩智勇承綦跨腾商周尧舜是师道不胜祸天固予欺神不怒妖孽咸疑何付之德而夺其时呜呼哀哉命姓惟吕勤唐以力辅宁万邦受胙尔国惟师元圣周以降徳世征五侯伊祖之则嗣济厥武前书是式至于化光爰耀其特春秋之元儒者咸惑君达其道车焉孔直圣人有心由我而得敷施变化动无不克推理惟公舒文以翼宣于事业与古同极道不茍用资仕乃扬进于礼司奋藻含章决科聨中休问用张署讐百氏错综逾光超都谏列屡皂其囊帝殊尔能人服其智戎悔厥祸欵邉求侍盛选邦良难乎始使君登御史賛命承事风动海壖皇威以致来总征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出其技笔削自任羣儒革议正郎司刑邦宪为贰纠佞肃邪謟谀具畏迁理于道民服沐嘉恩踈若昵惕迩如遐实闭其阁而抚千家载其愉乐申以舞歌赋无吏廹威不刑加浩然顺风从令无哗繇蚕外邑我茧盈车杂耕隣邦我黍之华既字其畜亦艺其麻鼛鼔斯屏人喜其多始富中教兴良废邪考绩既成王用兴嗟陟于岳濵言进其律号呼南竭讴謡北溢欺吏悍民先声如失逋租匿役归诚自出兼并既息罢羸乃逸惟昔举善盗奔于邻今我兴仁化为齐人惟昔富人或赈之粟今我厚生不竭而足邦思其弼人戴惟父善胡召灾仁胡罹咎俾民伊怙而君不寿矫矫贪凌乃康乃茂呜呼哀哉廪不余食藏无积帛内厚族姻外赒賔客恒是悬罄逮兹易箦僮无防服非旧陌呜呼哀哉君昔与余讲德讨儒时中之奥希圣为徒志存致君笑咏唐虞掲兹日月以耀羣愚疑生所怪怒起特殊齿舌嗷嗷雷动风驱良辰不偶卒与祸俱直道莫试嘉言罔敷佐王之器穷以郡符秩在三品宜谥王都诸生羣吏尚拥长图故友咨懐累行陈謩是旌是告永永不渝呜呼哀哉桞子厚】虞鸣鹤诔【维某年月日前进士虞九臯字鸣鹤终于长安亲仁里既克于髙阳原二三友生皆至于墓哀其行之不昭于世追列遗懿求诸后土申荐嘉名实曰恭甫乃作诔曰呉虞之分爰宅上阳其后优游在越为乡延诩辅汉恢定封疆东徙之贤时惟仲翔曰预曰喜在晋克彰义笃斯文有苾其方秘书多能垂耀于唐洎于汉阳世德以昌毗賛尚父休徽用扬惟我先君并时翺翔洽主记室蔚其辉光实契伯仲永永不忘汉阳元子实绍其美传袭儒风彪炳文史克恭以孝惟礼是履誉洽于乡论为秀士百郡之选丛于京师昧没腾籍乘凌蔽欺生之始至则奋其仪退黙以谦人悦而随名卿是挈先进咸推方出羣类振耀于时祸丁舅氏漂沦海沂捧讣号呼匍匐増悲防有幼主礼或多违孰狥于名而不是思投袂就道乘艰若夷竭诚防具申敬裳帷万里来复祗祔于墓遽不凌节俭而有度由其温恭守以贞固行道咨嗟观礼兴慕复从乡赋焕发其华克不再举闻于邦家倚闾千里欢咏斯多姻族盈门载笑且歌君之不淑名立志沮庆归其乡身终逆旅生死已间寿觞方举贺书在途委骨归土哀欢易地吊庆交戸神胡不仁降此大苦呜呼哀哉惟昔夏首羁贯相亲通家修好讲道为邻既冠于阼思致其身升于司徒及尔继年交欢二纪莫间斯言愉乎其和确尔其坚更为砥砺咸去韦弦今则遽已吾其缺然呜呼哀哉诔行谋谥惟古之道生而无位殁有其号惟是友生徘徊顾悼爰用壹惠幽明是告温温其恭惟德之经先民有作今也是旌呜呼恭甫钦此嘉名】
　　行状式【惟韩退之董公行状如式开书余并防始末于其下文体之异随事详酌焉】故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内度支营田汴宋亳颍等州观察处置等使上柱国陇西郡开国公赠太傅董公行状
　　曾祖仁琬皇任梁州博士
　　祖大礼皇赠右散骑常侍
　　父伯良皇赠尚书左仆射
　　公讳晋字混成河中虞乡万嵗里人　阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道溪全素澥全道全素皆上所赐名全道为秘书省著作郎溪为秘书省秘书郎全素为大理评事澥为太常寺太祝皆善士有学行谨具厯官行事状伏请牒考功并牒太常议所谥牒史舘请垂编録谨状
　　贞元十五年五月十八日故吏前汴宋亳颍等州观察推官将仕郎试秘书省校书郎韩愈状
　　唐故赠绛州刺史马府君行状【君讳某字某其先为嬴姓当周之衰处晋为赵氏晋亡而赵氏为诸侯其后益大与齐楚韩魏燕为六国俱称王其别子赵奢当赵时破秦军阏与有功号马服君子孙由是以马为氏　拜太仆少卿疾病一年贞元十八年七月二十五日终于家凡年四十有五其弟少府监畅上印绶求追赠赠绛州刺史布帛百疋　夫人荥阳郑氏王屋县令况之女有贤行侍君疾逾年不下堂食菜饮水药物必自择将进輙先尝方书本草恒置左右子男二人赦前左衞仓曹防军敭右清道率府胄曹防军女子二人在室虽皆幼侍疾居防如成人愈既世通家详闻其世系事业今有期日从少府请掇其大者为行状托立言之君子而图其不朽焉】故银青光禄大夫右散骑常侍轻车都尉宜城县开国伯桞公行状【如韩退之式但多开州县乡里姓名并年耳　曾祖善才皇荆王侍读　祖尚素皇润州曲阿县令父庆休皇渤海郡县丞赠蔡州刺史工部尚书汝州梁县梁城乡思义里桞浑年七十四状　公字】
　　【惟湥其先河东人　夫其子恭父慈善行也拊循制理能政也直廉防静俭德也拒疑独断明识也冐危以捍牧圉大节也犯顔以陈訏谟至忠也有一于此尚宜旌褒矧兹备体焉可以已固当饰以荣号章示后来而故吏遗孤沦寓遐壤乆稽彛典罪在宗属敢用评隲旧行敷賛遗风若乃扬孔氏褒贬之文举周公惩劝之法徴于诔諡则有司存谨状】故秘书少监陈公行状【五代祖某陈宜都王　曾祖某皇防稽郡司马　祖某皇晋陵郡司功叅军　父某皇右补阙翰林学士赠秘书少监某州某县某乡某里陈京年若干状　公姓陈氏自颍川来京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功员外郎司封郎中给事中秘书少监自考功以来凡四命为集贤学士德宗登遐公病痼舆曵就位备哀敬之节由是滋甚遂以所居官致仕贞元二十一年四月二十五日终于安邑里　夫其忠烈之褒也相府之有诫也太庙之东向也昭陵之不更其故也官守之不可夺也立言之不可诬也利之不茍就也害之不茍去也其忠类朱云其孝类頴考叔其廉类公仪休而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之防凡五十四日而夫人又殁毁也夫人之父曰偕司农卿祖曰某赠太子太保某故集贤吏也得公之遗事于其家书而授公之友以志公之墓谨状永贞元年八月五日尚书礼部员外郎桞宗元状】韩昌黎先生行状【李翺　前式大抵相类故止附见其目当意推之后仿此】吏部侍郎沈公行状【杜牧之】御史大夫清河公崔公行状　国子祭酒韩洄行状【权载之】宣州观察使王凝行状【司空表圣】尚书戸部侍郎蔡公行状【欧阳永叔】司封员外郎许公行状　欧阳文忠公行状【吴充】司马温公行状【蘓子瞻】
　　论行状语録
　　朱子语録云韩文千变万化无心变欧阳有心变杜祁公墓志一件未了又説一件韩董晋行状尚稍长权德舆作宰相神道碑只一板许欧苏便长了
　　名号称呼类
　　大行【李善文选注周书曰谥者行之迹是以大行受大名细行受细名　风俗通曰皇帝新崩未有定谥
　　故总其名曰大行皇帝】
　　礼记曰天子死曰崩诸侯曰薨大夫曰卒士曰不禄庶人曰死【注异死名者为人亵其无知若犹不同然也自上颠壊曰崩薨颠壊之声卒终也不禄不终其禄死之言澌也精神澌尽也】
　　礼记曰天王崩告防曰天王登假措之庙立之主曰帝【假音遐　荘子其死登假三年而形遯　辨证楚辞逺游云载营魄而登霞兮掩浮云而上征朱氏注曰霞与遐同犹曰适逺云尔曲礼告防之辞乃又借以为死之美称荘子作登假盖亦此例但此篇注者遂解为赤黄之气释荘音又读假为格而训至焉则其误愈逺矣】
　　礼记曰寿考曰卒短折曰不禄【注禄谓有德行任为大夫士而不为者老而死
　　从大夫之称少而死从士之称】
　　王父曰皇祖考王母曰皇祖妣父曰皇考母曰皇妣夫曰皇辟生曰父曰母曰妻死曰考曰妣曰嫔
　　韩魏公祭式元遗山记其大畧姑録之古人书曾祖皇祖皇考魏公易皇以显字显曾祖显曾祖妣显祖显祖妣显考显妣妻先亡曰显嫔妻祭夫曰显辟穆甫兄弟曰显穆甫
　　诸三品官以上职事官身故者若系亲贤勲旧皆有司
　　録奏取防赠官【官职未至而特防追赠者不拘此限】
　　诸谥职事以上三品散官二品以上从吏部勘当善恶仍下所属追取行状闗移礼部呈省闻奏若有防议谥即下太常寺拟谥讫申省议定奏闻【如有司不以时降行亦许本家陈请】其官职未至而德行超异者特防议之人亦准此
　　古金石例云南京赤仓髙太皇祖茔作昭穆小儿子死共一处谓之学堂小女共一处谓之绣堂别有乳母坟师友坟师友坟以门客等
　　时忌字样类
　　古金石例云不敢称皇字与隧字
　　书碑额例
　　真字八分书谓之题额篆字则云篆额【今畧举一二式附于后并撰书
　　建立附】
　　夫子庙堂记
　　驾部郎中程浩撰
　　朝议郎判尚书武部员外郎琅琊顔真卿书朝散大夫检校尚书都官郎中东海徐浩篆额唐天寳十一载嵗次壬辰四月乙丑朔二十二
　　日丙戌建【在记后】
　　重修蜀先主庙碑
　　儒林郎前郑州防御判官提举学校常平仓事武
　　骑尉赐绯鱼袋王庭筠撰书篆
　　桞州罗池庙碑
　　尚书吏部侍郎赐紫金鱼袋韩愈撰
　　中书舎人史馆修撰赐紫金鱼袋沈传师书朝议郎桂管观察大使试太常寺协律郎上柱国
　　陈曽篆额【此与建立俱在碑后】
　　长庆二年正月十一日桂管都防御先锋兵马使朝散大夫试左卫长史孙季雄建立
　　书碑阳例
　　蘓子瞻韩文公庙碑小字本后云轼再启【题于后】
　　书碑阴例
　　后周尉迟逈碑在相下刻云蔡有邻书并阴【又寳刻丛编云汉刘
　　熊碑亦有碑隂】
　　僧碑
　　论僧碑宜书不宜书【桞子厚大明和尚碑隂凡大浮图无竁穴其用于碑不宜然昔之公室礼得用碑以其后子孙因宜不去遂铭德行用图乆于世及秦刻山石号其功德亦谓之碑而其用遂行然则虽浮图亦宜也凡大浮图其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡大浮图未尝有比防尼主碑事今惟无染实来涕泪以求其志益坚又能言其师他德尤备故书之碑隂　宋景文笔记论僧碑不宜书】
　　论碑文合书不合书
　　欧阳永叔陈文惠公神道碑【公讳尧佐前娶曰杞国夫人宋氏后娶曰沂国夫人王氏子男十人长曰述古　秦公二子长曰尧叟为枢宻使同中书门下平章事季曰尧咨为武信军节度使皆举进士第一人及第三子已贵秦公尚无恙每賔客至其家公及伯季侍立左右坐客防蹜不安求去秦公笑曰此儿子辈耳故天下皆以秦公教子为法而以陈氏世家为荣公之孙四十人曽孙二人合伯季之后若子若孙若曽孙六十有八人女若孙曽五十有四人而仕于朝者多以材称于时呜呼可谓盛矣　其文如此皆所宜书者故备列之云】
　　齐人曹元野云济南李昌道作李千戸先茔碑其间不书李千戸之妻某氏只写子几人其妻怒元野添上説知昌道公言不可书为妇人未终如何敢书妇人此是前辈所传如此
　　书铭阴例
　　唐相国房公德铭之阴【房琯也　天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僣凡为县者皆曰公古之人通谓年之长者曰公　唐之大臣以姓配公最著者曰房公房公相宗有劳于蜀人咸服其节相肃宗作训于岐人咸尊其道惟正直慈爱以成于德用是进退所居而事理辩所去而人哀号理袁人袁人不胜其懐为文士赵郡李华铭公之德乱故不克立今刺史太原王涯嘉公之道犹在乎人人不忘公之道为之刻石　王公尝以机密匡天子于禁中遵公之道刺于我邦承公之理又能尊公之德起遗文以昭前烈则其入为卿士三公也孰曰不宜吾惧其去我也遽愿书于铭之阴用永表于邦之良政桞子厚】








　　金石例巻五
　　钦定四库全书
　　金石例巻六　　　　　　元　潘昻霄　撰韩文公铭志括例
　　自宦业俊伟者叙起而以世系妻子居后
　　朝散大夫赠司勲员外郎孔君墓志铭【二十六巻】
　　自急流勇退者叙起次履厯家世而以死居后正议大夫尚书左丞孔公墓志铭【二十三巻】
　　自事实叙起次履厯家世子女而以年月居后
　　考功员外郎卢君墓铭【二十四巻】
　　先叙姓字三代次履厯而以妻子居后
　　崔评事墓铭【三十四巻】清边郡王杨燕竒碑文【二十四巻】河南少尹裴君墓志铭【二十四巻】国子助教薛君墓志铭【二十四巻】江西观察使韦公墓志铭【二十五巻】国子司业窦公墓志铭【三十三卷】太原府防军苖君墓志铭【三十五巻】清河郡公房公墓志铭【二十七巻】银青光禄大夫赠工部尚书太原王公神道碑【二十七巻】殿中侍御史李君墓志铭【二十八巻】朝散大夫商州刺史除名徙封州董府君墓志【二十九巻】秘书少监赠绛州刺史独孤府君墓志铭【二十九巻】检校尚书左仆射綂军刘君墓志铭【二十九巻】监察御史卫府君墓铭【三十巻】河南令张君墓志铭【三十巻】凤翔陇州节度使李君墓志铭【三十卷】河南观察使中大夫洪州刺史中丞赠常侍太原王公神道碑铭【三十一巻】司徒侍中中书令赠太尉许国韩公神道碑铭【三十三巻】
　　先叙家世
　　兴元少尹房君墓志铭【二十五巻】集贤校理石君墓志铭【二十五巻】河南府王屋县尉毕君墓志铭【二十五巻】中散大夫河南尹杜君墓志铭【二十六巻】银青光禄大夫襄阳郡王平阳路公神道碑铭【二十六巻】故相权公墓铭【三十巻】桞子厚墓志铭【三十二巻】昭武校尉守左金吾卫将军李公墓志铭【三十二巻】朝散大夫尚书库部郎中郑君墓志铭【三十二巻】朝散大夫越州刺史薛公墓志铭【三十二巻】中大夫陜府左司马李君墓志铭【三十四巻】虢州司戸韩府君墓志铭【三十五巻】韩滂墓志铭【三十五巻】
　　不书家世而书履厯
　　李元賔墓铭【二十四巻】
　　不书家世履厯而言丹砂之害
　　大学博士李君墓志铭【三十四巻】
　　先叙死年月起
　　施先生墓铭【二十四巻】登封县尉卢殷墓志铭【二十五巻】
　　先叙死者地
　　河东观蔡郑公神道碑文【二十六巻】
　　先叙姓名履厯而以三代妻子居后
　　试大理评事王君墓志铭【二十八巻】江南观察赠常侍太原王公墓志铭【三十三巻】幽州节度判官赠给事中张君彻墓志铭【三十四巻】
　　无履厯可叙者
　　处士卢君墓志铭【三十四巻】韩滂墓志【三十五巻】考功员外郎卢君墓铭【二十四巻】
　　仅有初筮可书者
　　李元賔墓铭【二十四巻】登封县尉卢殷墓志铭【三十五巻】河南王屋县尉毕君墓志铭【二十五巻】虢州司戸韩府君墓志铭【二十五巻】
　　叙文辞之盛者
　　施先生墓铭【二十四巻】贞曜先生孟郊墓志【二十九巻】南阳樊绍述宗师墓志铭【三十四巻】
　　自赐庙叙起
　　乌氏庙碑铭【二十六巻】魏博节度观察使沂国田公先庙碑铭【二十六巻】
　　自乞铭叙起
　　河南少尹李公墓志铭【二十五巻】袁氏先庙碑【二十七巻】贞曜先生孟郊墓志【二十九巻】库部员外郎张府君墓志铭【二十九巻】中散大夫少府监胡良公墓神道碑【三十巻】
　　有志无铭
　　登封县尉卢殷墓志铭【二十五巻】襄阳卢丞墓志铭【三十五巻】河中府法曹张君墓碣铭【二十五巻】殿中少监马君墓志【三十三巻】贝州司法叅军李君墓志铭【三十四巻】太学博士李君墓志【三十四巻】
　　述其妻子之辞【朱子谓别是一体此文之变】
　　襄阳卢丞墓志【二十五巻】河中府法曹张君墓碣铭【二十五巻】虞部员外郎张府君墓志【二十九巻】殿中少监马君墓志【三十三巻】贝州司法叅军李君墓志【三十四巻】
　　法扬子云造语【洪氏云　朱子谓用字竒古】
　　曹成王碑【二十八巻】
　　王临川以为铭之竒者
　　试大理评事王君适墓志【二十八巻】故幽州节度判官赠给事中清河张君墓志【三十四巻】
　　楼迂斋所取者
　　殿中少监马君墓志【三十三巻】唐故河中府法曹张君墓志【二十五巻】
　　赐庙碑体
　　乌氏庙碑铭【二十六巻】魏博节度观察使沂国田公先庙碑铭【二十六巻】袁氏先庙碑【二十七巻】
　　郡王碑体
　　清边郡王杨燕竒碑【二十四巻】曹成王碑【二十八巻】银青光禄大夫襄阳郡王平阳路公碑【二十六巻】
　　公相铭志体
　　检校尚书左仆射綂军刘公墓志铭【二十九巻】故相权公墓铭【三十巻】清河郡公房公墓碣铭【二十九巻】司徒兼侍中中书令赠太尉许国韩公神道碑铭【三十二巻】银青光禄大夫赠工部尚书太原郡公王公神道碑【二十七巻】
　　节度观察刺史志铭碣
　　河东节度观察使荥阳郑公神道碑【二十六巻】凤翔陇州节度使李公墓志铭【三十巻】魏博节度观察使沂国田公先庙碑铭【二十六巻】江南西道观察使赠左散骑常侍太原王公神道碑【三十一巻】又志铭【三十三巻】朝散大夫商州刺史除名董府君墓志【二十九巻】秘书少监赠绛州刺史独孤府君墓志铭【二十九巻】朝散大夫越州刺史薛公墓志铭【三十二巻】
　　御史卿监郎官墓志【博士附】
　　殿中侍御史李君墓志【二十八巻】监察御史卫府君墓铭【三十巻】正议大夫尚书左丞孔公戣墓志【三十三巻】国子司业窦公牟墓志【三十三巻】中散大夫少府监胡良公墓神道碑【三十巻】殿中少监马君墓志【三十三巻】考功员外卢君墓铭【三十四巻】朝散大夫赠司勲员外郎孔君墓志【二十六巻】虞部员外郎张府君墓志【二十九巻】朝散大夫尚书库部郎中郑君墓志【三十二巻】太学博士李君干墓志【三十四巻】崔评事墓志【二十四巻】大理评事王君墓志【二十八巻】集贤院校理石君墓志【三十五巻】国子助教河东薛君墓志【二十四巻】
　　州县官志铭
　　中散大夫陜府左司马李公墓志【三十四巻】中散大夫河南尹杜君墓志【二十六巻】桞子厚墓志【三十二巻】河南少尹裴君墓志【二十四巻】河南少尹李公墓志【三十五巻】兴元少尹房君墓志【二十五巻】幽州节度判官赠给事中清河张君彻墓志【三十四巻】太原府叅军苖君墓志【二十五巻】贝州司法叅军李君墓志【三十四巻】虢州司尸韩府君墓志【三十五巻】贞曜先生墓志【二十九巻】河南令张君墓志【三十巻】襄阳卢丞墓志【二十五巻】
　　处士志铭
　　处士卢君墓志【三十四巻】
　　幼殇志铭
　　卢浑墓志【三十五巻】韩滂墓志【三十五巻】



　　金石例巻六
　　钦定四库全书
　　金石例巻七　　　　　　元　潘昻霄　撰韩文公铭志括例
　　宗族婣党称呼例
　　书上代例
　　其十一世祖【殿中侍御史李君志】　其上祖【朝散大夫越州刺史薛公志】
　　七世祖【栁子厚志】　　　　　六代祖【国子司业窦公志】五世祖【江西观察韦公志】　　　四世祖【朝散大夫越州刺史薛公志】
　　书曾祖例
　　曾大父【崔评事志裴少尹志刘统军等志】曾祖【少尹房公志尚书左丞孔公志】大王父【清河郡房公志】
　　书曾伯叔祖例
　　曾伯祖【栁子厚志】
　　书祖例
　　大父【崔评事志裴少尹志刘统军等志】　祖【房少尹志孔左丞志】
　　王父【清河郡公志】
　　书父例
　　父【崔评事志裴少尹志刘统军志】　　　皇考【正议大夫孔左丞志】
　　烈考【清边郡王杨燕竒碑】
　　书母例
　　父娶河南独孤氏女【生二子君其季也　朝散大夫库部郑君志】公之父娶乡邑刘氏女【生公是为齐国大夫人司徒韩侍中碑】父娶裴氏女【贞曜先生志】
　　父娶陈留太守薛江童女【殿中侍御史李君志】
　　母曰太原县君【虞部员外张府君志】
　　母夫人炖煌张氏【河南少尹李公志】
　　公先妣渤海李氏【赠渤海郡太君观察太原王公志】
　　书伯叔例
　　世父【伯父也四门博士周况妻韩氏志注仪礼丧服篇有族曾祖父者曽祖之兄弟也其子为族祖父其孙为族父其曾孙为族兄弟有从祖祖父者祖父之兄弟也其子为从祖父其孙为从祖兄弟有世父叔父者父之兄弟也其子为从父兄弟今韩公于开封及虢州皆为从父弟矣于开封
　　之女则公当为从祖父也】　　　　　叔父【告于叔父　襄阳郡王路公碑】
　　书伯叔母例
　　世母【伯母也】
　　书兄弟姊妹例
　　母兄【君母兄戣某官　孔员外志　公之母兄太常愽士　河南少尹杜君志　母兄戢某官除名人董府君志】
　　归宗之妹【育防弟与归宗之妹处士卢君志】
　　族弟【因其族弟以来请铭襄阳郡王路公碑】
　　书姊妹夫例
　　姊壻【银青光禄王公志】　　　　妹壻【愈于处士妹壻也　卢处士志】
　　书妻例
　　妻彭城人【河中府法曹张公志】　　公之配【彭城刘氏夫人少尹李公志】夫人【秘书少监独孤府君志】　　　公娶清河崔氏女【故相权公
　　志】　　　　　　　　　公娶其舅女【观察太原王公志】
　　书子男例
　　能子【是真能子矣襄阳卢丞志】　　　爲后子【仁本爲后子独存观察郑公志】
　　书女壻例
　　长女壻　　　　　　　次女壻【观察太原王公志】季女壻【其季女壻韩愈爲之志卢府君夫人苖氏志】
　　书舅姑例
　　姑氏【母抱之置之姑氏以去中大夫陜府司马李公志】
　　尊章【协于尊章扶风郡夫人志】
　　书外家例
　　外高王父　外王父【自外高王父至外王父银青光禄大夫王公志】舅氏【少依舅氏读书习骑射　司徒韩侍中志】
　　夫人之兄【生公是为齐国太夫人夫人之兄曰司徒同上】
　　舅弟【葬子厚于万年之墓者舅弟卢遵】
　　职名例
　　有出身必书例
　　大父含液举进士第官卒河南法曹【叅军苖君志】父倚举进士天宝之乱隐居而终【崔评事志】
　　皇考讳郇以儒学进官至侍御史【河南令张君志】
　　父宰臣用进士卒官平阳冀氏令赠潭州大都督【中散大夫少府监胡公神道碑】
　　初干以进士爲鄂州从事【太学博士李君干志】
　　道古进士司门郎剌利随唐睦徴爲少宗正兼御史中丞以节度督黔中朝京师改命观察鄂岳蕲沔安黄【曹成王碑】
　　公一兄三弟常羣庠巩　常进士水部员外郎朗防江抚四州刺史羣以处士徴自吏部郎中拜御史中丞出帅黔容以卒庠三佐大府自奉先令爲登州刺史巩亦进士以御史佐淄青府皆有材名【国子司业窦公志】
　　有子曰寘明经及第嗣其家业【江西观察韦公志】
　　有子男七人初哲贞宏泰复洄初进士及第哲文学俱善其余防也【观察赠常侍太原王公志】
　　内职必书例
　　公曾祖讳静尚书膳部郎中歴资简泾隰四州刺史【兴元少尹房公志】
　　大父某爲刑部侍郎出刺徐相州【崔评事志】
　　大父旷御史中丞京畿采访使【河南少尹裴君志】
　　大父利贞有名宗世为御史中丞举弹无所避由是出为陈留守领河南道采访处置使【河南令张君志】
　　书除授例
　　某年拜越州刺史【注或作元和十二年正月二十二日方氏云前已云元和四年此不当复出年号他铭亦无书除授日月者刺史薛公志】
　　家世例
　　书三代例
　　曾大父知道仕至大理司直大父同为刑部侍郎出刺徐相州父倚举进士【崔评事志】
　　曾大父元简大理正大父旷御史中丞京畿采访使父虬以有气畧敢谏诤为谏议大夫引正大疑有宠代宗朝屡辞官不肯拜卒赠工部尚书【河南少尹裴君志】
　　公曾祖讳静尚书膳部郎中歴资简泾隰四州刺史太尉之叔父也祖讳肱爲虢州司马父讳峦都水使者皆名能守家法【房少尹志】
　　后七世至行褒官至易州刺史于君为曽祖易州生婺州金华令讳懐一卒葬洛阳北山金华生君之考讳平爲太子家令葬金华墓东而尚书水部郎刘复爲之铭【集贤院校理石君志】
　　其大王父融王父琯仍父子为宰相融相天后事远不大传琯相宗肃宗处艰难中与道进退薨赠太尉流声于兹父乗仕至秘书少监赠太子詹事【清河郡公房公志】
　　曾大父讳承庆朔州刺史大父巨敖好读老子庄周书为太原晋阳令再世宦北方乐其土俗遂着籍太原之阳曲曰自我为此邑人可也何必彭城父讼赠右散骑常侍【刘统军志】
　　不书三代例
　　登封县尉卢殷志【并不书三代】
　　太学博士李君干志【并不书三代】
　　歴书世系例
　　公讳郱字某雍王绘之后王孙道明唐初以属封淮阳王又追王其祖父曰雍王长平王淮阳生景融景融亲益疎不王生务该务该生思一思一生岌比四世官不过县令州佐然益读书为行为士大夫家岌为蜀州晋原尉生公未晬以卒【陜府左司马李公志】
　　书三代及其兄例
　　曾祖曰希庄抚州刺史赠大理乡祖曰元晖果州流溪县丞赠左散骑常侍父曰播尚书礼部侍郎侍郎命君后兄据据为尚书水部郎中赠给事中【国子助教河东薛君志】
　　书三代不名而及其女兄与甥【以外戚故书】
　　庄宪皇太后之弟今天子之舅太师之子太尉之孙司徒之曾孙【银青光禄大夫太原王公神道碑】
　　不书曾祖而书六代祖及祖及父例
　　六代祖敬远尝封西河公大父同昌司马比四代仍袭爵名同昌讳生皇考讳叔向官至左拾遗溧水令赠工部尚书于大歴初名能为诗文【国子司业窦公志】
　　不书曾祖而书祖书父例
　　祖曰旭袁州宜春尉父曰婼豪州定逺丞【施先生志】祖子舆濮州濮阳令父同舒州望江令【考功员外卢君志】大父知古祁州司仓烈考文诲天宝中实为平卢衙前兵马使位至特进检校太子宾客封宏农郡开国伯世掌诸蕃互市恩信着明夷人慕之【清边郡王杨燕竒碑】
　　祖某某官赠某官父某某官赠某官【朝散大夫赠司勲员外郎孔君志】
　　大父利贞有名宗世为御史中丞举弹无所避由是出为陈留守领河南道采访处置使数岁卒官皇考讳郇以儒学进官至侍御史【河南令张君志】
　　大父讳秀武后时以文材徴爲麟台正字父宰臣用进士卒官平阳冀氏令赠潭州大都督【中散大夫少府监胡良公神道碑】
　　不书曾祖祖而书六世祖及父例
　　六世祖孝寛仕周有功以公开号于郧郧公之子孙世为大官惟公之父政卒雒县丞赠虢州刺史【江西观察使韦公志】
　　不书曾祖祖而书七世祖及曾伯祖及父例
　　七世祖庆爲拓防魏侍中封济阴公曾伯祖奭爲唐宰相与禇遂良韩瑗俱得罪武后死高宗朝皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所与游皆当世名人【栁子厚志】不书曾祖祖而止书其父例
　　公讳道古字某曹成王子其先王明以大宗子王曹絶輙复封五世而至成王成王讳臯有功建中贞元间以多才能能行赏诛为名至今追数当时内外文武大臣成王必在其间【昭武校尉守左金吾卫将军李公志】
　　常州刺史赠礼部侍郎宪公讳及之第二子宪公躬孝践行笃实而辨于文劝饬指诲以进后生名声垂延绍德惟克【秘书少监赠绛州刺史独孤府君志】
　　处士讳于陵其先范阳人父贻爲河南法曹叅军【处士卢君志】
　　不特书父而书大王父王父伯例
　　大王父暕歴御史属三院止尚书郎生景肃守三郡终傅凉王生政襄邓等州防御使鄂州采访使赠吏部尚书公尚书之弟某子【江南西道观察使太原王公神道碑】
　　书上世并书其母例
　　其上祖懿爲晋安西将军实始居河东公之四世祖嗣汾阴公讳德儒爲隋襄城郡书佐以卒襄城有子二人皆贵其后皆蕃以大而其季尤盛官至邠州刺史邠州讳宝有子九人皆有名位其最季讳缣为河南令以卒河南有子四人其长讳同卒官湖州长史赠刑部尚书尚书娶呉郡陆景融女有子五人皆有名迹其达者四人公于伦次为中子【朝散大夫越州刺史薛公志】
　　书二母例
　　初司徒公娶河南元氏封颍川郡夫人赠许国夫人许国薨少府始孩顾托以其侄为继室是为陈国夫人陈国无子爱君与少府如已生其薨也君与少府丧之犹实生已亲负土封其墓【赠绛州刺史马府君行状】
　　书三代并书其母例
　　曾祖匡时晋州霍邑令祖千寻彭州九陇丞父廸鄂州唐年令娶河南独孤氏女生二子君其季也【朝散大夫尚书库部郎中郑君志】
　　其上世有暠者当宇文时爲车骑大将军鄜城太守卒葬河北谥曰忠公至孝权间五世矣孝权大父讳孝先太子通事舎人父讳庭光赠绥州刺史绥州之卒孝权葢尚小母曰太原县君卒既葬孝权守墓树松栢三年而后归【虞部员外郎张府君志】
　　书三代并书其母其舅例
　　曾祖宏泰简州刺史祖干秀伊阙令父爕宣州长史赠绛州刺史母夫人炖煌张氏其舅参有大名【河南少尹李公志】
　　书父并其母舅不及上二代例
　　公之父曰海为人魁伟沉塞以武勇游仕许汴之间寡言自可不与人交众推以为钜人长者官至游击将军赠太师娶乡邑刘氏女生公是为齐国太夫人夫人之兄曰司徒佐有功建中贞元之间为宣武军帅有汴宋亳颍四州之地兵士十万人【许国公韩宏神道碑】
　　书十一世祖及父及母例【不及曽祖祖至书葬方见】
　　其十一世祖冲贵显拓防世父恽河南温县尉娶陈留太守薛江童女【殿中侍御史李君志】
　　书父及母及兄弟而不及上世例
　　父庭玢娶裴氏女而选为昆山尉生先生及二季鄷郢而卒【贞曜先生志】
　　书妇女家世例
　　书三代例
　　夫人曾祖某绥州刺史祖某潞州别驾父某晋州録事叅军【息国夫人志】
　　曾大父袭防赠礼部尚书大父殆庶赠太子太师父如兰仕至太子司议郎汝州司马【河南府法曹卢府君夫人苖氏志】
　　书祖书父及其舅其夫例
　　夫人姓卢氏范阳人亳州城父丞序之孙吉州刺史彻之女嫁扶风马氏为司徒侍中庄武公之冢妇少府监西平郡王赠工部尚书之夫人【扶风郡夫人志】
　　书父及其夫其子例
　　楚国夫人姓翟氏故检校御史大夫宋州刺史良佐之女今司徒兼中书令许国公之妻前鄜坊节度使散骑常侍兼御史大夫公武之母【楚国夫人志】
　　书兄弟例
　　书兄及弟例
　　公之昆弟五人载戡戢戵公于次为第二【正议大夫尚书左丞孔公戣志】
　　书妻例
　　书妻及曾祖祖不书妻之父例
　　公之配曰彭城刘氏夫人夫人先卒其葬以夫人祔夫人曾祖曰子祖曰餗皆有大名【河南少尹李公志】
　　书妻及妻之祖父不书妻曾祖例
　　妻彭城人世有衣冠祖好顺泗州刺史父泳卒蕲州别驾【河中府法曹张君志】
　　夫人天水权氏赠太子太保贞孝公臯之承孙故相今太常德舆之女庆配良是似是宜【秘书少监赠绛州刺史独孤府君志】
　　书妻及妻之父不及其曾祖祖例
　　夫人博陵崔氏少府监颋之女【河南少尹裴君志】
　　夫人常山郡君张氏彭州刺史赠礼部侍郎蔇之女生子男三人【中散大夫河南尹杜君志】
　　妻范阳卢氏郑滑节度使兼御史大夫羣之女与君合德亲戚无退一言【殿中侍御史李君志】
　　书妻及妻之父及曾伯父例
　　夫人博陵崔氏朝邑令友之之女其曾伯父暐有功中宗时夫人高明遇子妇有节法进见侍侧肃如也【中大夫陜府左司马李公志】
　　书妻及妻叔祖不书其祖父例
　　娶彭城刘氏女故相国晏之兄孙生男二人【集贤院校理石君志】
　　不书妻祖父例
　　妻郑氏也【崔评事志】
　　夫人河南胡氏号太原郡夫人【工部尚书太原郡公神道碑】君娶河东栁氏女【河南令张君志】
　　公娶其舅女有子七人【观察使赠常侍太原王公志】
　　娶荥阳郑氏女生男六人【兴原少尹房公志】
　　妻曰太原王氏先先生卒【施先生志】
　　夫人李姓陇西人君在配君子无违德君殁训子女得母道甚后君二十年年六十六而终【考功员外卢君志】
　　因葬书妻例
　　其妻清河张氏以其年十二月丙寅葬君于洛阳平隂之原【太原府叅军苖君志】
　　因祔葬书妻例
　　夫人荥阳郑氏祔【银青光禄大夫平阳路公碑】
　　奉先夫人天水赵氏祔【中散大夫少府监胡公神道碑】
　　楚国夫人翟氏祔【许国公韩宏神道碑】
　　书再娶例
　　夫人陇西郡夫人李氏清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行【清边郡王杨燕竒碑】
　　书三娶例
　　公三娶元配韦氏讳修修生子纮纮为进士学女贡嫁崔氏夫人隋雍州牧郧公叔裕五世孙父士佺蓬山令次配崔氏讳药生绰绍绾女防嫁郑氏季毘夫人父昭尝为京兆尹今夫人韦氏无子父光宪光禄卿其葬用古今礼以元配韦氏夫人祔而葬次配崔氏夫人于其域异墓【昭武校尉守左金吾卫将军李公志】
　　书妇德例
　　庆配良是似是宜【秘书少监赠绛州刺史独孤府君志】
　　贤有法度【鳯翔陇州节度使李公志】
　　孝顺祗修羣女效其所为【幽州节度判官赠给事中清河张君志】与君合德亲戚无退一言【殿中侍御史李君志】
　　有贤行侍君疾逾年不下堂食菜饮水药物必自择将进輙先尝方书本草恒置左右【赠绛州刺史马府君行状】
　　书子女例
　　书子女不名例
　　有男八人女二人【殿中少监马君志】
　　有子二人女二人【崔评事志】
　　有子六人女子一人【银青光禄大夫太原郡王公神道碑】
　　凡产四男五女男生輙即死【国子助教河东薛君志】
　　生男輙死卒无子女一人学浮屠法不嫁为比防尼云【登封县尉卢殷志】
　　子书名女不书名例
　　男三人长曰初协律次曰彪其幼曰还适三岁女子九人【殿中侍御史李君志】
　　男三人畅申易女三人皆嫁为士人妻【考功员外卢君志】生男二人八岁曰壬四岁曰申女子二人【集贤院校理石君志】
　　子女并书名例
　　有男十岁曰义女九岁曰孟【处士卢君志】
　　书子女及壻例
　　生男六人其长曰次卿次卿有大才不能俯仰顺时年四十余尚守京兆兴平尉然其友皆曰房氏有子也次曰次公次膺次回次衡次元始学而未仕女三人皆嫁为士人妻【兴元少尹房君志】书壻姓名例
　　生三子一男二女男三岁夭死长女嫁亳州永城尉姚侹其季始十岁【大理评事王君志】
　　生六子四男二女长曰全正惠而早死次曰居中好学善为诗张籍称之次曰从直曰居敬尚小长女嫁呉郡陆畅【除名人董府君志】
　　有四子长曰温质四门博士遵孺遵宪温裕皆明经女子长嫁中书舎人平阳路隋其季者防【正议大夫尚书左丞孔公志】
　　书子女及外孙例
　　七男三女邠为澄城主簿其嫡激鄜城令放芮城尉汉监察御史浐洸潘皆进士及公之存内外孙十有五人【中大夫陜府左司马李公志】
　　书异母子女例
　　始娶范阳卢氏女生仁本仁约仁载皆有文行二季举进士皆早死仁本为后子独存后娶赵郡李氏生三女二夫人凡三男五女【河东节度郑公神道碑】
　　初娶吏部侍郎京兆韦肇女生二女一男长女嫁京兆韦词次嫁兰陵萧儧后娶河南少尹赵郡李则女生一女二男其余男二人女四人皆防嗣子退思韦氏生也【朝散大夫尚书库部郎中郑君志】
　　公有四子长曰元孙三原尉次曰元质彭之蒙阳尉曰元立兴平尉曰元本河南叅军皆愿敏好善元立元本皆崔氏出【凤翔陇州节度使李公志】
　　书子而无女例
　　子曰友直明州鄮县主簿曰友谅太庙斋郎【施先生志】其子越能辑父事无失谨谨致孝【清河郡公房公墓碣】长子殿中丞继祖孝友以类【扶风郡夫人志】
　　既葬其子监察御史璩累然服丧来有请【故相权公志】
　　书子女年嵗例
　　男三人璟质皆既冠其季始六岁曰充郎【河南少尹裴君志】
　　男子二人长曰某早死次曰天官始十岁有至性闻呼父官与闻吊客至輙号泣以絶女子一人【秘书少监赠绛州刺史独孤府君志】
　　书女出家例
　　女一人学浮屠法不嫁爲比丘尼云【登封县尉卢殷志】女子三人其长学浮屠法爲比丘尼其季二人未嫁【河南府王屋县尉毕君志】
　　书子女生于死后例
　　男三人执规执矩必复其季生君卒之三月【太原府叅军苖君志】
　　子厚有子男二人长曰周六始四岁季曰周七子厚卒乃生女子二人皆防【栁子厚志】
　　书过房子例
　　父曰播尚书礼部侍郎侍郎命君后兄据自给事至君后再絶皆有名遗言曰以公仪之子巳已后我【国子助教河东薛君志】
　　子男二人长曰肃元某官次曰公武某官肃元早死公之将薨公武暴病先卒公哀伤之月余遂薨无子以公武子孙绍宗为主后【许国公韩宏神道碑】书子文学材质例
　　戡强以肃成敏以和【息国夫人志】
　　好善学文能谨谨致孝述父之志曲而不黩【国子司业窦公志】
　　虽皆防侍疾居丧如成人【赠绛州刺史马君行状】
　　书无子例
　　唐元和九年岁在甲午八月已亥贞曜先生孟氏卒无子【贞曜先生志】


　　金石例巻七
　　钦定四库全书
　　金石例巻八　　　　　　元　潘昻霄　撰
　　书死例
　　书死于官着年月日例
　　贞元十八年十月十一日太学博士施先生士丐卒其僚太原郭伉买石志其墓昌黎韩愈为之辞【施先生志】
　　疾病改河南少尹舆至官若干日卒实元和三年四月二十三日享年五十【河南少尹裴君志】
　　元和七年二月一日河南少尹李公卒年五十八【河南少尹李公志】
　　年六十一以元和六年二月二日卒于官【河南府王屋县尉毕君志】
　　书死于官不书年月日例
　　年若干而终在官举其职【考功员外卢君志】
　　年七十三以其官终【兴元少尹房公志】
　　以疾卒官年五十九【清河郡公房公志】
　　公在相位三年其后以吏部尚书授节镇山南年六十以薨赠尚书左仆射谥文公【故相权公志】书死于家着年月日例
　　使者未复命以十五年正月五日寝疾终于家年五十有六矣【崔评事志】
　　十四年年六十一五月某日终于家【清边郡王杨燕竒碑文】明年长庆四年正月已未公年七十四告薨于家赠兵部尚书【正议大夫尚书左丞孔公志】
　　书死于中道外州着年月日例
　　元和四年秋有事适东方既还八月壬辰死于汴城西双丘年四十有七【河中府法曹张君墓碣】
　　元和五年正月将浴临汝之汤泉壬子至其县食遂卒年五十七【朝散大夫孔君志】
　　行及扬州遇疾居月余以长庆元年八月二十四日卒春秋六十【朝散大夫尚书库部郎中郑君志】
　　书死于中道外州不书年月日例
　　年二十九客死于京师【李元宾志】
　　张君讳季友字孝权年五十四病卒东都【虞部员外郎张府君志】
　　至南海未几竟死年五十三【监察御史卫府君志】
　　书病死例
　　元和四年年四十七二月十四日暴疾卒【国子助教河东薛君志】
　　年四十有二元和二年六月辛已暴病卒【太原叅军苖君志】
　　疽发背六月乙酉卒年五十二【殿中侍御史李君志】
　　年七十四长庆二年二月丙寅以疾卒【国子司业窦公志】命且下遂病以卒年若干【南阳樊绍述志】
　　校理集贤御书明年六月甲午疾卒年四十二【集贤院校理石君志】
　　在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉【许国公韩宏神道碑】
　　年若干元和七年甲子日南至以疾卒【息国夫人志】
　　书不病而死例
　　元和四年十一月二十二日无疾暴薨年六十【中散大夫河南府尹杜君志】
　　书死而不书死之地例
　　春秋五十八薨于元和五年八月六日【江西观察韦公志】年三十七以卒【殿中少监马君志】
　　子厚以元和十四年十一月八日卒年四十七【栁子厚志】
　　书死而不书死之岁月例
　　年三十七以卒【殿中少监马君志】
　　书生死年月日例
　　生元和四年年三十七二月十四日疾暴卒【国子助教河东薛君志】
　　书死不书病例
　　贞元十九年四月四日卒于东都敦化里年六十有九【河南府法曹卢府君夫人苖氏志】
　　书死为薨例
　　元和五年尚书薨夫人哭泣成疾后二年亦薨年四十有六【扶风郡夫人志】
　　夫人以元和十四年十一月一日薨于鄜之公府春秋若干大夫委节去位奉丧以居东都诏起之辞以羸毁不仕即命又加喻勉【楚国夫人翟氏志】
　　书葬例
　　书勅葬例
　　在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉赐布粟其葬物有司官给之京兆尹监防【许国公韩宏志】
　　诏所在给船传归其家赐钱物以葬长庆四年四月某日其妻子以君之丧葬于某州某所【幽州节度判官赠给事中张君志】
　　书诏许还葬例
　　长庆元年诏曰左降而死者还其官以葬遂以某年某月日葬于东都某县【昭武校尉守左金吾卫将军李公志】
　　明年立皇太子有赦令许归葬其子居中始奉丧归元和八年十一月甲寅葬于河南河南县万安山下太师墓左【除名人董府君志】
　　书自他州返葬例
　　于敛之二十日其妻与其子以君之丧施葬于汝州其二月某日遂葬于某县某乡某原【崔评事志】
　　四月已酉其兄右拾遗朗以丧东葬河南寿安之甘泉乡家茔宪公墓侧将以五月壬申窆【秘书少监赠绛州刺史独孤府君志】
　　明年兄子涂与其弟庾掞等防柩归葬长安县马额原夫人北海唐氏之封【虞部员外郎张府君志】
　　元和十年十二月某日归葬河南某县某乡某村祔先茔【监察御史卫府君志】
　　以十五年七月十日归葬万年先人墓侧【栁子厚志】
　　书葬他州例
　　初君乐虢之土田山水求掾其州去官犹家之既卒因以其年九月某日葬州北十里崔长史墓西【虢州司户韩府君志】
　　三日而敛既敛七日权葬宜春郭南一里呜呼其可惜也已【韩滂志】
　　书葬祖父墓域例
　　敛之三月某甲子葬河南伊阙鸣臯山下　自简州而下皆葬鸣臯山下【河南少尹李公志】
　　其年十月戊申葬河南洛阳县距其祖渑池令府君侨墓十里【殿中侍御史李君志】
　　十月庚申樊子合凡赠赙而葬之洛阳东其先人墓左以余财附其家而供祀【贞曜先生志】
　　即以其年十一月二十二日从葬于郑州广武原先人之墓次【朝散大夫尚书库部郎中郑君羣志】
　　其年八月某日葬河南偃师先公尚书之兆次【国子司业窦公志】
　　书夫祔妻墓例
　　某月二十六日穿其妻墓而合葬之在其县某地【太学博士李君干志】
　　其年闰三月二十一日弟试太子通事舎人公仪京兆府司录公干以君之丧归以五月十五日葬于京兆府万年县少陵原合祔王夫人茔【国子助教薛君志】
　　书妻祔夫墓例
　　嗣子通王属良桢以其年十月庚寅葬公于开封县鲁陵冈陇西郡夫人李氏祔焉【清边郡王杨燕竒志】
　　九年正月癸酉祔于其夫之封【扶风郡夫人志】
　　明年八月十四日葬京兆奉先夫人天水赵氏祔焉【中散大夫少府监胡良公碑】
　　书合葬例
　　年若干而终在官举其职夫人姓李陇西人君在配君子无违德君殁训子女得母道甚后君二十年年六十六而终　君祖子舆濮州濮阳令父同舒州望江令夫人之祖延宗郓州司马父进成鄜州洛交令【考功员外卢君志】
　　贞元十七年九月丁夘陇西李翺合葬其皇祖考贝州司法叅军楚金皇祖妣清河崔氏夫人于汴州开封县某里昌黎韩愈纪其世着其德行以识其葬其世曰由凉武昭王六世至司空司空之后二世为刺史清渊侯由侯至于贝州凡五世其德行曰事其兄如事其父其行不敢有出焉其夫人事其姒如事其姑其于家不敢有专焉　其葬曰翺既迁贝州君之丧于贝州殡于开封遂迁夫人之丧于楚州八月辛亥至于开封圹于丁巳坟于九月辛酉窆于丁卯【贝州司法叅军李君志】
　　书各葬例
　　其年八月甲申从葬河南河阴之广武原卜人曰今兹岁未可以祔从卜人言不祔【朝散大夫赠司勲员外郎孔君志】
　　书因某人归葬例
　　既敛之三日友人博陵崔宏礼葬之于国东门之外七里乡曰庆义原曰嵩原友人韩愈书石以志之【李元宾志】
　　书本月内葬例
　　卒三日葬河南县北十五里愈率妇孙视窆封【乳母志】
　　以其月二十五日从葬偃师之土娄【河南府王屋县尉毕君志】
　　书本年内葬例
　　墓在河南缑氏县梁国之原其年月日元和二年二月十日云【考功员外卢君志】
　　其年七月某日祔于法曹府君墓在洛阳龙门山【河南府法曹叅军卢府君夫人苖氏志】
　　其妻清河张氏以其年十二月丙寅葬君于洛阳平阴之原【太原府叅军苖君志】
　　书明年葬例
　　明年葬京兆万年少陵原【银青光禄大夫襄阳郡王平阳路公志】明年二月葬河南偃师【河中府法曹张公志】
　　明年二月甲午从葬怀州【中散大夫河南尹杜君志】
　　明年七月壬寅从葬万年县少陵原【江西观察韦公志】
　　特书某年葬例
　　长庆二年三月某日葬夫人于洛阳北山【楚国夫人崔氏志】
　　以四年二月某日葬于河南某县先茔之侧【江西观察常侍太原王公志】
　　不书年月日例
　　即葬于其地【乌氏先庙碑】
　　不书葬地例
　　樊绍述既卒且葬【南阳樊绍述志】
　　书某月几日不书甲子例
　　其二月某日遂葬于某县某乡某原【崔评事志】
　　以五月十五日葬于京兆府万年县少陵原【国子助教薛君志】
　　遂以其月十四日合葬河南缑氏之高龙原【兴元少尹房公志】
　　书某月甲子即不书几日例
　　以其年十月庚寅葬公于开封县鲁陵冈【清边郡王杨燕竒碑】
　　卜葬得公卒之四月壬寅遂以其日葬东都芒山之阴杜翟村【河南少尹裴君志】
　　于其年九月乙酉其弟浑以家有无葬以车一乘于龙门山先人兆【处士卢君志】
　　其年十月戊申葬河南洛阳县【殿中侍御史李君志】














　　金石例巻八
　　钦定四库全书
　　金石例巻九　　　　　　元　潘昻霄　撰论古人文字有纯疵
　　前辈作文各有入门处退之本孟子永叔亦祖孟子故其讲论纯正少疵子厚明允集中皆自言其所得处明允多自战国防中来视子厚爲不纯子瞻亦宗其家学气焰赫奕人多慕之然少纯正要之自六经中出则源深而流长人但见正大温粹不知其所养者有本也此最当谨所习之始者不谨则末流可知论作文法度
　　立本论前説备矣本者既立必学问充就而后识见造诣凡见之议论言语者皆正大纯粹如冠冕佩玉入宗庙之中人自起敬学力既到体制亦不可不知如记賛铭颂序防各有其体不知其体则喻人无容虽有实行识者几何人哉体制既熟一篇之中起头结尾缴换曲折转折反覆照应关鎻纲目血脉其妙不可以言尽要须助自得于古人
　　韩文公上李侍郎书云大之爲河海高之爲山岳明之爲日月幽之为神纎之为珠玑华实变之为雷霆风荅尉迟生书云本深而末茂形大而声宏行峻而言厉心醇而气和昭晰者无疑优游者有余上于頔相公书云变化若雷霆浩汗若河汉正声谐韶濩劲气沮金石凡皆形容文章之妙公实道胸中之自得者
　　黄氏日抄韩文公与冯宿论文谓称意者人以为怪下笔令人惭则人以为好古文真何用于今以俟知者知耳公殆矫其说以振起一世之庸庸者乎然歴数百年至本朝欧阳公方能得公之文于残弃而发防之否者终于湮没自欧阳公以来虽曰家藏而人诵殆不过野人议璧随和称好及自执笔爲文鲜有不与之背真知公之文者又几何人哉愚尝叹息而为之自警曰人谁不讲孔孟之学至遇事则往往而违其训人谁不读韩欧之文至执笔则往往而非其体人莫不饮食鲜能知其味不心诚求之是真无益哉
　　荅刘正夫书论爲文譬之百物朝夕所见者人皆不注视及覩其异者则众观之又谓用功深者其收名也远荅陈商书喻以齐王好竽而鼓以瑟所谓工于瑟而不工于求齐合是两书而观之庸庸者不足以自见怪怪者非所以谐俗公所告语虽各随其病而药之功深一语则均所当务而根本之论乎
　　荅李翊书生之书辞甚高而其问何下而恭也能如是谁不欲告生以其道道德之归也有日矣况其外之文乎抑愈所谓望孔子之门墙而不入于其宫者焉足以知是且非也邪虽然不可不为生言之生所谓立言者是也生所为者与所期者甚似而几矣抑不知生之志蕲胜于人而取于人耶将蕲至于古之立言者邪蕲胜于人而取于人则固胜于人而可取于人矣将蕲至于古之立言者则无望其速成无诱于势利养其根而竢其实加其膏而希其光根之茂者其实遂膏之沃者其光晔仁义之人其言蔼如也抑又有难者愈之所为不自知其至犹未也虽然学之二十余年矣始者非三代两汉之书不敢观非圣人之志不敢存处若亡行若遗俨乎其若思茫乎其若迷当其取于心而注于手也惟陈言之务去戞戞乎其难哉其观于人不知其非笑之为非笑也如是者亦有年犹不改然后识古书之正伪与虽正而不至焉者昭昭然白黑分矣而务去之乃徐有得也当其取于心而注于手也汩汩然来矣其观于人也笑之则以为善誉之则以为忧以其犹有人之説者存也如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉虽然不可以不养也行之乎仁义之途游之乎诗书之源无迷其途无絶其源终吾身而已矣气水也言浮物也水大而物之浮者大小毕浮气之与言犹是也气盛则言之短长与声之髙下者皆宜虽如是其敢自谓几于成乎虽几于成其用于人也奚取焉虽然待用于人者其肖于器邪用与舎属诸人君子则不然处心有道行已有方用则施诸人舎则传诸其徒垂诸文而为后世法如是者其亦足乐乎其无足乐也有志乎古者希矣志乎古必遗乎今吾诚乐而悲之亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之【韩退之】
　　栁栁州荅韦中立书始吾防且少为文章以辞为工及长乃知文者以明道是固不茍为炳炳烺烺务采色夸声音而以为能也凡我所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之惧其剽而不留也未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥扬之欲其明踈之欲其通廉之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也叅之谷梁氏以厉其气叅之孟荀以畅其支叅之庄老以肆其端叅之国语以博其趣叅之离骚以致其幽叅之太史以着其防此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣【朱文公曰韩栁荅李翊韦中立书可见其用力处】
　　与友人论文书古今号文章为难足下知其所以难乎非谓比兴之不足恢拓之不远鑚砺之不工颇僻之不除也得之为难知之愈难耳茍或得其高朗探其深赜虽有芜败则为日月之蚀也大圭之瑕也曷足伤其明黜其宝哉且自孔氏以来兹道大阐家修人励刓精竭虑者几千年矣其间耗费简札役用心神者其可数乎登文章之箓波及后代越不过数十人耳其余谁不欲争裂绮绣互攀日月高视于万物之中雄峙于百代之下乎率皆纵臾而不克踯躅而不进力防势穷吞志而没故曰得之为难嗟乎道之显晦幸不幸系焉谈之辩讷升降系焉鉴之颇正好恶系焉交之广狭屈伸击焉则彼卓然自得以奋其间者合乎否乎是未可知也而又荣古虐今者比肩叠迹大底生则不遇死而垂声者众焉扬雄没而法言大兴马迁生而史记未振彼之二才且犹若是况乎未甚闻著者哉固有文不传于后祀声遂絶于天下者矣故曰知之愈难而为文之士亦多渔猎前作戕贼文史抉其意抽其华置齿牙间遇事蠭起金声玉耀诳聋瞽之人徼一时之声虽终沦弃而其夺朱乱雅为害已甚是其所以难也【栁子厚】
　　苏明允上欧阳公书孟子之文语约而意尽不为巉刻斩絶之言而其锋不可犯韩子之文如长江大河浑浩流转蚖鼍蛟龙万怪惶惑而抑遏掩蔽不使自露而人望见其渊然之光苍然之色亦自畏避不敢廹视
　　苏子由曰太史公行天下周覧名山大川与燕赵间豪俊交游故其文踈宕颇有竒气
　　韩愈以六经之文爲诸儒倡障隄末流反刓以朴刬伪以真粹然一出于正刋落陈言横骛别驱汪洋大肆无抵牾圣人者其原道原性师説数十篇皆奥衍宏深与孟轲扬雄相表里而佐佑六经云【本賛】
　　栁子厚之文雄深雅健似司马子长崔蔡不足多也【本传】苏子瞻曰欧阳公云晋无文章惟陶渊明归去来辞余亦谓唐无文章惟韩愈送李愿归盘谷序
　　欧阳公文集序云欧阳子之学推韩愈孟子以达于孔氏着礼乐仁义之实以合于大道其言简而明信而通引物连类折之于至理以服人心故天下翕然师尊之自欧阳子出天下争自濯磨以通经学古为高以救时行道为贤以犯顔纳谏为忠至嘉祐末号称多士欧阳子之功为多【苏子瞻】
　　邵氏后录云东坡中制科王荆公曰全类战国文章故荆公修英宗实录谓明允有战国纵横之学
　　东坡之文如长江大河一泻千里至其浑浩流转曲折变化之妙则无复可以名状葢能文之士莫之能尚也而尤长于指陈世事述叙民生疾苦方其年少气鋭尚欲汛扫宿更张百度有贾太傅流涕汉庭之风及既惩创王氏一意忠厚思与天下休息其言切中民隐发越恳到使岩廊崇高之地如亲见闾阎哀痛之情有不能不恻然感动者真可垂训万世矣呜呼休哉【黄氏日抄】
　　苏子瞻曰凡人作文须是笔头上挽得数百钧起　凡作文如行云流水初无定质但常行于所当行常止于不可不止文理自然情态横生
　　李汉老曰为文之法有笔力有笔路笔力到二十岁便定后来长进只就上面添得些子笔路则常拈弄时转开拓不拓弄便荒废
　　杜牧之曰文以意为主气为辅以辞采为兵卫
　　李文饶曰譬诸日月虽终古常见而光景常新
　　朱文公曰古人作文多摹仿前人学之既久自然纯熟今人于韩文知其力去陈言之为工而不知其文从字顺之为贵
　　欧阳公曰为文有三多看多做多啇量多【鹤山曰辞根于气气命于志志立于学】
　　西山先生问公景仁以作文之法傅公曰长褏善舞多财善贾子归取古人书熟读而精甄之则蔚乎其春荣薰乎其兰馥有日矣
　　平斋洪公曰古今萃于胸中造化运于笔下多读多做两尽为胜
　　夏文庄曰美辞施于颂赞明文布于牋奏诏诰语重而体宏歌咏言近而音远
　　陆士衡曰谢朝华于已披启夕秀于未振　铭博约而温润箴顿挫而清壮颂优游以彬蔚　要辞达而理举故无取乎冗长　立片言以居要乃一篇之警防虽众辞之有条必待兹而效绩
　　野处洪公曰文章有渊源有机杼有关键有本根　用其文如老农之用禾旦而漑中而芸深耕而熟耰之吾文唐矣不两汉若乎汉矣不三代若乎欿然自视未能叅于栁州吏部之奥则日引月长不至不止也
　　朱文公曰作文自有稳字古之能文者才用便用着【宋景文云人之属文有稳当字弟初思之未至也】
　　李德裕文箴曰文之为物自然灵气忽恍而来不思而至杼轴得之澹而无味琢刻藻绘弥不足贵如彼璞玉磨砻成器奢者为之错以金翠美质既雕良宝斯弃
　　朱文公曰前辈文有气骨故其文壮今人只是于枝叶上粉泽尔　后山携所作谒南丰因留欵语适作一文字事多因托后山为之成数百言南丰曰大畧也好只是冗字多后山请改窜南丰取笔抹数处每抹处连一两行凡削去一二百字后山读之则其意尤全因叹服遂以为法
　　文心雕龙曰风骨乏采则鸷集翰林采乏风骨则雉窜文囿若藻耀而高翔固文章鸣鳯也　镕冶经典之范翔集子史之术洞晓情变曲昭文体然后能莩甲新意雕画竒辞　才有天资学谨始习斵梓染丝功在初化器成防定难可翻移　情者文之经辞者理之纬　才为盟主学为辅佐　善为文者富于万篇贫于一字一字非少相避为难也【曾文昭曰文才出于天分可省学问之半】
　　汪彦章谓传自得曰今世缀文之士虽多往往昧于体制独吾子为得之不懈则古人可及也
　　论作文当取法经史造语
　　王景文曰文章根本皆在六经非惟义理也而机杼物采规模制度无不俱备者张安国出考古图其品百二十有八曰是当为记于经乎何取景文曰宜用顾命游庐山讫事将裒所歴序之曰何以景文曰当用禹贡
　　叙事法禹贡顾命考工记其次左传史记西汉书各物当类编字面考究　论事似贾谊董仲舒刘向
　　句法求之檀弓则音节响亮言语绚丽
　　铭辞賛颂不似风雅则俚而无足传
　　诗当得风雅颂之防趣因事感发性情之正骚选以下宜取其体制唐律当学他格式严整至于淫艶乃所当戒余教人作文先要令解其经葢以所说之书使之演文既是熟于义理就其中抑扬以得作文之法此是求速化之术全章既能解释则作疑义设疑以问之以观其见识若能因所问得其防意则心地已开见识已到然后断史以观其处事如此则作诗作文无所不通矣良工之子必学为箕良冶之子必学爲裘无与于弓冶教人者使之以归其理此当与智者道学者能如是用工他日悟其言之有味不然视之为迂濶而近效亦终不可得矣
　　学文凡例
　　凡金石文例详见前巻曰制曰诰曰诏曰表曰露布曰檄曰箴曰铭曰记曰賛曰颂曰序曰防皆文章之流也匪着其目则学者无所于攷用列于后云
　　制式
　　门下【云云】具官某【云云】于戏【云云】可授某官主者施行
　　拟制之始
　　唐虞至周皆曰命秦改命为制汉因之下书有四而制书次焉【其文曰制诏三公】顔师古谓为制度之命唐王言有七其三曰制书大除授用之学士初入院试制书批荅共三篇【白居易入翰林以所试制加叚祐兵部尚书领泾州韩偓试武臣受东川节度制】此试制之始也【舎人不试多自学士迁】制用四六以便宣读宋朝知制诰【元丰改中书舎人】召试中书而后除不试号为异礼所以试者观其敏也试制诏三篇宰相俟纳巻始上马翌日进呈除目方下
　　拟制之式
　　制头四句能包尽题意为佳【如所拟有检校少保又有仪同三司又换节又帯军职又作帅四句中能包括尽此数件是也】若铺排不尽则当择题中体面重者説其余轻者于散语中説亦无害【轻者如军职三司是也】制起须用四六聨不可用七字　制头四句四六一聨　散语四句或六句【不须用聨】　具官名须于职官分纪寻替换字如尚书为中台吏部为选部礼部为仪曹似此类须毎件寻两三般葢临时有声律虚实之不同也郎曹以下不必记非从官而记者止卿监司业　制中散语不可四句相似如两句用之字则下两句用以而字可也不然则上两句之字在第五字下两句之字在第四字亦可
　　西山先生曰制诰王言也贵乎典雅温润用字不可深僻造语不可尖新制词三处最要用工一曰破题要包尽题目而不麤露【首四句体贴】二曰叙新除处欲其精当而忌语太繁【推原所为设官除授之意用古事为一聨尤好如莫侍郎步军制法黄帝之兵允赖为营之重资汉人之技莫如用步之强最妙】三曰戒辞于戏而下是也用事欲其精切【须要古事或古语为聨切于本题有丁宁告戒之意如景仁少保侍读用説命周官周子及杨帅制用系楫中流陈自明宗室观使制用袐书仙图此等事既亲切而造语妥贴是为可法】野处洪公贽所业书曰昔丁文简公未遇之日手其所为制诰一编贽诸王公大人之门人见者皆非之丁独毅然不顾曰异日当有知我者其后直掖垣登玉堂以至政地而昔日所为文始尽得施用有志者事之竟成如此
　　倪正父曰文章以体制为先精工次之失其体制虽浮声切响抽黄对白极其精工不可谓之文矣凡文皆然而王言尤不可以不知体制龙溪益公号为得体制然其间犹有非君所以告臣人或得以指其瑕者
　　朱文公曰范淳夫作冀王制云周尊公旦地居四辅之先汉重王苍位列三公之上及我仁祖加礼荆王顾惟冲人敢后叔父自然平正典重彼工于四六者却不能及
　　李公父欲应词科西山指竹夫人戏曰试为进封制可乎公父末聨云保抱携持朕不安丙夜之枕辗转反侧尔尚形四方之风西山称赏
　　王器之京东淮东宣抚制戒词云防于江而达泗朕方恢禹之九州率彼浦以省徐尔尚勉周之三事
　　迂斋楼公曰经句对经句如在武丁时作召公考惟汝一德于今三年天维显思民亦劳止有能奋庸爰立作相经营四方饮御诸友之类固是天造地设若万人留田对三事就绪虽以史句对经句缘有气势所以不觉
　　北海督府训词尤为宏伟有曰尽长江表里之封悉归经畧举宿将王侯之贵咸听指挥
　　李汉老曰张乐全高简纯粹王禹玉温润典裁元厚之精丽稳密苏东坡雄深秀伟皆制词之杰然者
　　诰式
　　勅【云云】具官某【云云】可特授某官二人以上同制则于词前先列除官人具衔姓名可特授某官于勅下便云某官某等末云可依前件【侍从以上用聨词余官云勅具官某云云尔云云】
　　拟诰之始
　　诰告也其原起于汤诰周官大祝六辞三曰诰士师五戒二曰诰成王封康叔唐叔命以康诰唐诰汉元狩六年立三子为王初作诰唐白居易集翰林曰翰林制诰中书曰中书制诰葢内外命书之别宋朝西掖初除试诰而命题亦曰制
　　拟诰之式
　　东坡制词有议论荆公南丰外制佳【王子发曰南丰本法意原职守而为之训勅人人不同咸有新趣衍裕雅重自成一家　胡致堂曰辞贵简严体归典重】周益公曰韩退之崔羣戸部侍郎制初云地官之职邦教是先末云选贤与能于今惟重择才经赋自古尤难凡命版曹何尝不主理财惟退之先及邦教而以经赋二字终之深合经防【唐钱翊曰体正而有伦词约而居要终始明白所以为诰】
　　诏式
　　勅门下【或云勅某等】故兹诏示【奬谕诫谕抚谕随题改之】想宜知悉
　　拟诏之始
　　周官御史掌賛书注云若今尚书作诏文秦改令为诏汉下书有四三曰诏书【其文曰告某官】四曰诫勅【其文曰有诏勅某官】唐贞观末张昌龄召见试息兵诏此试诏之始也其后学士试批荅宋朝西掖初除试诏绍圣试格止曰诫谕如近体试论风俗或百官之类绍兴改为诏【唐封敖作慰边将诏曰伤居尔体痛在朕躬赐李德裕制曰谋皆予同言不他惑李德裕草诏赐王元逵何宏敬曰勿为子孙之谋欲存辅车之势皆切中事情宋朝钱若水草赐赵保忠诏曰不斩继迁存狡之三窟潜疑光嗣持首防之两端汪彦章草赐高丽诏曰坏晋馆以纳车庶无后悔闭汉关而谢质非用前规】
　　拟诏之式
　　东莱先生曰诏书或用散文或用四六皆得唯四六者下语须浑全不可如表求新竒之对而失大体但观前人诏自可见
　　散文当以西汉诏为根本次则王岐公荆公曾子开诏熟观然后约以今时格式不然则似今时文防题矣两汉诏中语如吏独安取此皆秉德以陪朕之类当勾抹出规仿之【李汉老曰两汉诏令温厚雅驯或人主自亲其文　周益公曰荅皇子诏用乡字非是前辈知体则不然其他或汝或王或公皆当有别】呉兹与唐叔羲诏皆得体
　　西山先生曰王言之体当以书之诰誓命为祖而叅以两汉诏册【朱文公曰三代词诰誓命皆根源学问敷陈义理】
　　两汉诏令辞气蔼然深厚尔雅可为代言之法【南丰曰汉诏令典正谨严尚为近古唐常衮杨炎元稹之属号能为训词其文未有逺过人者　朱文公曰国初文章皆严重老成嘉祐以前文虽拙而词谨重所以风俗淳厚】
　　表式
　　贺
　　臣某言【或云臣某等言】恭覩【守臣表云恭闻】某月日【云云】者【祥瑞表云伏覩太史局奏云云者　守臣表云伏覩都进奏院报云云者】云云【臣】某懽忭懽忭顿首顿首窃以云云恭惟皇帝陛下【云云臣云云臣】无任瞻天望圣激切屏营之至谨奉表称贺以闻【臣】某懽忭懽忭顿首顿首谨言
　　年　月　　日具官【臣】姓某上表
　　谢
　　【臣】某言伏防圣恩【云云】者【谢除授云伏奉告命授臣某官职者】云云【臣】某惶惧惶惧顿首顿首窃以【云云此叚或云伏念臣云云兹葢恭遇】皇帝陛下【云云臣云云臣】无任感天荷圣激切屏营之至谨奉表称谢以闻【进谢恩诗云谨恪斋沭撰成谢恩诗随表上进以闻】臣某惶惧惶惧顿首顿首谨言
　　进书　进贡　陈请
　　【臣】某言【云云臣】某惶惧惶惧顿首顿首【云云进国史　等云恭以某宗皇帝云云余用窃以云云】恭惟皇帝陛下【云云臣云云臣】无任瞻天望圣激切屏营之至【陈请表云臣某等无任祈天俟命云云】所有某书若干巻册谨随表上进以闻【进诗云恭和御制诗之类　进贡云某　某物云云　陈请表云谨奉表陈请以闻】臣某惶惧惶惧顿首顿首谨言【代宰臣以下陈请表如请御正殿之类中谢后或云窃以云云或云恭惟皇帝陛下云云末云伏望皇帝陛下云云】
　　拟表之始
　　表明也标也标着事序使之明白三王以前谓之敷奏秦改为表汉羣臣书四品三曰表【不需头上言臣某言下言诚惶诚恐顿首顿首左方下附曰某官臣甲乙上】阳嘉元年左雄言孝亷先诣公府文吏课牋奏又胡广以孝亷试章奏然则章奏试士其始此欤唐显庆四年进士试关内父老迎驾表开元二十六年西京试拟孔融荐祢衡表则进士亦试表
　　拟表之式
　　东莱先生曰表中谢后当説窃以各随题意如代枢密使谢赐玉带表云窃以裴度视师服章武通天之赏卫公戡难拜文皇于阗之珍【视师戡难俱见枢臣之意非泛泛引用此】如谢赐御书周易尚书表云窃以法始四营莫辨乎易文兼五典皆聚此书是也或用事或不用事亦无定格如进实录宝训表中谢后当説恭以某宗皇帝【云云】颂德【不用窃以】罗畴老代高丽修贡表全篇皆稳其间一聨云地濒日出每输倾藿之心天濶露零亦被蓼萧之泽二事人用之极熟此聨稍变言语遂为佳句大抵用事当如此不然则泛滥雷同矣其断句云矢来肃慎用昭逺慕之诚弓挂扶桑永荷诞敷之德亦好
　　大抵表文以简防精致为先用事不要深僻造语不可尖新铺叙不要繁冗此表之大纲也
　　诚斋杨公曰有用古人全语而雅驯妥贴如已出者介甫贺册妃表云关睢之求淑女无险诐私谒之心鸡鸣之思贤妃有警戒相成之道
　　四六有作流丽语者须典而不浮汪彦章贺神降万岁山表云恍若壶天金成宫阙浩如玉海虹贯山川有作华润语而重大者最不多得曽子固云钩陈太防星纬咸若昆仑渤海波涛不惊
　　露布式
　　尚书兵部【晋曰尚书五兵　隋唐方曰兵部　唐龙朔二年曰中台司戎　天宝十二载曰尚书武部　至德二载复旧】臣某言臣闻【云云】恭惟皇帝陛下【云云】臣等【云云】臣无任庆快激切屏营之至【唐露布云不胜庆快之至或云无任庆跃之至】谨遣【或云谨差】某官奉露布以闻
　　拟露布之始
　　露布之名始于汉按光武纪注汉制度曰制诏三公皆玺封尚书令印重封露布州郡祭祀志注引东观书有司奏孝顺号露布奏可又鲍昱诣尚书封胡降檄曰故事通官文书不着姓又当司徒露布李云露布上书注谓不封也魏改元景初诏曰司徒露布咸使闻知蜀汉建兴五年春伐魏诏曰丞相某露布天下此皆非将帅献防所用通典云后魏攻战克防欲天下闻知乃书帛建于漆竿上名为露布自此始也【彭城王勰曰露布者布于四海露之耳目】王肃获贼二三皆为露布韩显宗有高曵长缣虚张功防之讥孝文称傅修期下马作露布齐神武破芒山军为露布杜弼即书绢不起草唐制下之通上其制有六三曰露布兵部侍郎奉以奏闻集羣官东朝堂中书令宣布【隋开皇中撰宣露布礼】张昌龄为昆丘道记室平兹露布为士所称于公异为招讨府掌书记朱泚平露布曰臣既肃清宫禁祗奉寝园钟簴不移庙貎如故德宗咨叹焉【薛收为露布或马上占辞封常清于幕下潜作防布】东晋未有露布隆兴初以晋破苻坚命题似有可疑然文章缘起曰汉贾洪为马超伐曹操作而魏志注谓虞松从司马宣王征辽东及破贼作露布隋志有魏武帝露布文九巻世説云桓温北征令袁宏倚马前作露布手不辍笔俄成七纸则魏晋已有之当考【宋书云杨文德建露板驰告朝廷文心雕龙曰露布者葢露板不封布诸视听也】宋朝王元之拟李靖平突厥露布此拟题之始欤
　　拟露布之式
　　东莱先生曰头四句后再用两句散语须便用两事如蛮夷则用前代伐蛮夷之事盗贼则用前代伐僣乱之事
　　尚书兵部【臣】某等言【主帅名】臣闻【説伐叛之意】恭惟尊号皇帝陛下【颂德更説四方向化此贼独拒命】某贼【须极骂之须説当时罪】臣某等【説受成攻伐】某贼【説当时拒贼次第】臣等【説攻讨次第説擒贼得地】斯皆【归善之意】臣【云云】末用一聨结
　　西山先生曰露布贵奋发雄壮少麤无害不然则与贺胜防表无异矣
　　翟公巽作擒贼露布曰不以贼遗君父已殄凶残凡克敌示子孙毋忘勲伐
　　张燕公平契丹露布曰山川积尽消胡骑之尘草朩长风咸有王师之气
　　王元之拟李靖露布叙颉利求降且复谋窜曰穽中饿虎暂为掉尾之求鞲上饥鹰终有背人之意
　　檄式
　　某年某月日某官某告某处【或曰移某郡】葢闻【云云】末云檄到如章书不尽意【或云兹言不欺其聼无惑或云兹言不爽其听无违故为檄委曲檄到其善详所处如津令或云檄到宣告咸使闻知】司马长卿喻蜀檄【首云告巴蜀太守末云檄到亟下县道使咸喻陛下意无忽】陈孔彰为袁绍檄豫州【首云左将军领豫州刺史郡国相守】葢闻【云云】司空曹操【云云】幕府【云云】广宣恩信班扬符赏布告天下【云云】如律令　檄呉将校部曲文【首云年月朔日守尚书令彧告江东诸将校部曲及孙权宗亲中外】葢闻【云云】故令往募爵赏科条如左檄到详思至言如诏律令　钟士季檄蜀文【末云各其宣布咸使闻知】宋告司兖二州【末云幸加三思详择利害又尚书符征南府末云文书千里驿行】
　　拟檄之始
　　檄军书也祭公谋父所谓威责之令文告之辞东莱先生曰晋侯使吕相絶秦檄书始于此然春秋之世郑子家使执讯与书以告赵宣子晋之边吏责郑王使詹伯辞于晋王子朝使告诸侯皆未有檄之名战国时张仪为檄告楚相其名始见【鲁仲连为书约矢遗燕将秦尉佗移檄蒯通説范阳令曰传檄而千里定韩信曰三秦可传檄而定】汉有羽檄【顔师古曰檄以木简为书长尺二寸有急加鸟羽示速也急就篇注檄以朩为之长二尺説丈亦云二尺书李左车曰奉咫尺之书】自相如之后檄书见史防者不可胜纪扬雄曰军旅之际飞书驰檄用枚臯谓其为文敏速也唐以前不用四六周益公拟汉河西大将军谕隗嚣倪正父拟晋奋威将军豫州刺史谕中原豪杰皆用四六然散文为得体如东莱汉使喻莎车诸国是也【释文曰檄激也文心雕龙曰檄皦也宣布于外皦然明白】
　　拟檄之式
　　刘勰文心雕龙曰祭公谋父称文告之辞即檄之本原战国始称为檄凡檄之大体或述此休明或叙彼苛虐指天时审人事筭强弱角权势标蓍于前代垂鞶鉴于已然谲诡以驰防炜晔以腾説故植义飏辞务在刚健揷羽以示迅不可使辞缓露板以宣众不可使义隐必事昭而理辩气盛而辞断此其要也【册府元序曰暴扬过恶张皇威武使忠义奋发而邪谋沮坏谕去就之理陈逆顺之状俾之改图易辙转祸为福诞告士民使知不获已而用兵非无名而黩武】
　　东莱先生曰檄书头説某官告某将士葢闻【説讨叛招携之意】説一叚【云云】惟尔某处将士【説为贼狗胁而不能自归及畧説贼之罪】幕府【説受命讨贼甲兵之盛叙当时形势贼将欲须自归意】主上【説有过人大度之意开其自新之路】末以归附则有厚赏怙终则有显戮自择祸福结之【末云凡所赏科其如令甲周益公拟谕隗嚣檄云若呉芮效忠世裂长沙之壤田横亡命身贻海岛之羞顾逆顺之灼分惟智愚之审择】西山先生曰檄露布乃军中文字檄贵铺陈利害感动人心　所业檄题欲出唐大将军河南招慰使传州县檄出题出夏侯端传乃高祖创业之初非因兵兴盗起稍觉气象佳但所疑者一慰字耳　汉以前无檄六朝以来未有露布编题之初须要知此汉檄不须四六如司马相如喻蜀檄之类汉无四六之文故也【晋檄亦用散文如袁豹伐蜀檄之类　隋唐以来方用四六如祖君彦骆宾王檄郑畋移檄藩鎭】
　　栁子厚伐黄贼牒云徴侧之勇冠一方竟就伏波之戮吕嘉之威行五岭终摧下瀬之师嗟此陋防自贻擒灭
　　李克曰檄不切厉则敌心陵言不夸壮则军容弱
　　箴式
　　序【云云】箴辞用韵语末云敢告【云云如扬雄百官九州箴之类箴铭賛颂并逐句空字】
　　拟箴之始
　　箴者谏诲之辞若箴之疗疾故名箴【盘庚无伏小人之攸箴庭燎因以箴之召公曰师箴师旷曰工诵箴諌】文心雕龙曰夏商二箴余句颇存夏箴见于周书文传篇商箴见于吕氏春秋名类篇【又谨听篇有周箴】周辛甲为太史命百官官箴王阙虞人掌猎为箴汉扬雄拟其体为十二州二十五官箴后之作者咸依仿焉隋杜正藏举秀才拟匠人箴拟题肇于此唐进士亦或试箴【显庆四年试贡士箴开元十四年考功箴广德二年辕门箴建中三年学官箴】
　　周虞人箴芒芒禹迹画为九州经启九道民有寝庙兽有茂草各有攸处德用不扰在帝夷羿冐于原兽忘其国恤而思其麀牡武不可重用不恢于夏家兽人司原敢告仆夫【告仆夫不敢斥尊】
　　拟箴之式
　　东莱先生曰凡作箴须用官箴王阙之意各以其官所掌而为箴辞如司校尉箴当説司箴人君振纪纲非谓使司振纪纲也如廷尉箴当説人君谨刑罚非谓廷尉谨刑罚也
　　箴尾须依虞箴兽人司原敢告仆夫之类【止是随题目改如上林清台箴则云史臣司天宗正箴则云宗臣司族廷尉云官臣司刑司校尉云官臣司直太常云礼臣司典其下句敢告随韵改之大抵如敢告御敢告仆夫之类是也】
　　西山先生曰箴铭賛颂虽均韵语然体各不同箴乃规讽之文贵乎有警戒切劘之意诗庭燎沔水等篇左氏虞人箴扬子云百官箴【古文苑】张茂先女史箴白居易续虞人箴栁公绰太医箴王元之端拱箴文粹中诸箴时时反复熟诵便知体式箴者下规上之辞须有古人风谏之意惟官名可以命题所谓百官箴王阙各因其职以讽谏如出周保章箴则当以敬天为説其他皆然又有非官名而出箴者【若宣室上林清台之类】亦当引从规讽上立説东莱先生考工令箴监于太宗罢露台役一言兴邦万杵咸息监于中宗肃然斋居器械技巧圭黍莫诬【就用汉事可以为式】
　　胡广百官箴叙曰箴谏之兴所由尚矣圣君求之于下忠臣纳之于上故虞书曰予违汝弼汝无面从退有后言墨子著书称夏箴之辞【文心雕龙曰扬雄稽古始范虞箴卿尹州牧二十五篇及崔胡补缀总称百官所谓追清风于前古举辛甲于后代】
　　铭式
　　序【云云】铭诗用韵语【诸墓铭式已见前巻此所纪宫室器用等皆有铭文例不可畧也如张孟阳剑阁铭栁宗元涂山铭之类】
　　拟铭之始
　　铭始于黄帝汉艺文志道家有黄帝铭六篇【应劭曰盘盂诸书黄帝史孔甲所作铭也】禹铭笋簴汤铭于盘【铭者名也因其器名书以为戒也】武王闻丹书之言为铭十六臧武仲曰夫铭天子令德诸侯言时计功大夫称伐文心雕龙曰夏铸九鼎周勒楛矢令德之事也吕望铭昆吾仲山镂庸器计功之义也魏颗景钟孔悝卫鼎称伐之类也蔡邕铭论曰德非此族不在铭典诗传曰作器能铭可以为大夫考工记嘉量有铭文选序曰铭则序事清润陆倕石阙漏刻二铭皆有序张载剑阁铭末云勒铭山阿敢告梁益则寓警戒之防隋杜正元举秀才拟燕然山剑阁铭杜正藏拟弓铭唐崔涣还调吏部侍郎严挺之施特榻试彛尊铭谓曰子清庙器故以题相命建中三年进士别头试欹器铭兴元元年朱干铭则以铭试士尚矣
　　拟铭之式
　　文心雕龙曰箴贵确切铭贵宏润事必覈以辨文必简而深
　　朱文公曰武王诸铭有切题者如鉴铭是也亦有不可晓者古人只是述戒惧之意随所在写以自儆今人为铭要就此物上説得亲切如汤盘铭之类
　　拟记之始
　　记者记事之文也西山先生曰禹贡武成金縢顾命记之属似之文选止有奏记而无此体古文苑载后汉樊毅修西岳庙记其末有铭亦碑文之类至唐始盛独孤及风后八阵图记后拟题仿之
　　拟记之式
　　凡作文字先要知格律次要立意次要语赡所谓格律但熟考总类可也所谓立意如学记泛説尚文是无意也须就题立意方为亲切栁子厚栁州学记説仲尼之道与王化远迩此两句便见岭外立学不可移于中州学校也所谓语赡如韩退之南海神庙文干端坤倪轩豁呈露一叚老苏兄涣字序説风水一叚是也虽欲语赡而不可太长【谓专事言语】不可近俗不可多用难字【熟看韩栁欧苏先见文字体式然后徧攷古人用意下句处】
　　又须作一册编体制转换处不拘古文与今文大畧编之如喜亭记亭以名志喜也栁文宣王庙碑仲尼之道与王化远迩似此之类此作记起头体制也欧公真州发运园记中间一节此记中间铺叙体制也栁万石亭记附零陵故事之类此记末后体制也
　　记序以简重严整为主而忌堆叠窒塞以清新华润为工而忌浮靡纎丽【文心雕龙曰思赡者善敷才覈者善刚善刚者字去而意留善敷者辞殊而义显字刚而意缺则短辞覈而言重则芜　综学在博取事贵约】朱文公曰记文当考欧曾遗法科简刮摩使清明峻洁之中自有雍容俯仰之态【又曰欧文敷腴温润南丰文峻洁坡文雄健　水心曰如欧公吉州学丰乐亭南丰拟岘台道山亭荆公信州兴造桂州修城记】张文潜曰文人好竒者或为缺句断章使脉理不属又取古人训诂希于见闻者衣被而説合之反覆咀嚼卒亦无有此最文之陋也【石林曰今世文章只是用换字减字法】
　　张伯玉呉郡六经阁记云六经阁诸子百家皆在焉不书尊经也
　　元祐中新作御史台诏曾子开为记其畧曰责人非难责已为难【云云】惟其不难于责已则施于责人能称其任矣茍异于是得无馁于中哉世以为名言
　　賛式【颂説附后】
　　序【云云】賛曰【云云】
　　拟賛之始
　　賛者賛美賛述之辞文选序曰图像则賛兴文章缘起曰司马相如作荆轲賛班史以论为賛范晔更以韵语【隋志曰后汉鲁庐江有名德先贤之賛蜀杨戏着季汉辅臣賛　汉明帝殿阁画陈思王为賛】夏侯湛东方朔画賛序【云云】乃作颂焉其辞曰【云云】袁宏三国名臣序賛序【云云】故复撰序所怀以为之賛【云云】先序后賛与今体相类唐建中二年进士以箴论表賛代诗赋此试賛之始中兴书目云顾云鳯防聨华三巻有补十八学士写真像賛安西都防府重筑碎叶城碑皆因旧事而作
　　拟賛之式
　　西山先生曰賛颂皆韵语体式类相似賛者賛美之辞颂者形容功德然颂比于賛尤贵赡丽宏肆【须铺张扬厉以典雅丰缛为贵】昌黎圣德诗徂徕庆歴颂此正格也其用事造语最忌尘俗须读熟三百篇博观司马相如扬雄诸赋与夫汉郊祀歌文选所载二京三都七启七发之类及韩栁文韵语文字则笔下自然丰腴矣
　　颂式
　　序【云云】颂曰【云云如韩愈元和圣德诗栁宗元平淮夷雅之类】
　　拟颂之始
　　诗有六义六曰颂庄子曰黄帝张咸池之乐有猋氏为颂文心雕龙曰帝喾之世咸墨为颂以歌九韶商周及鲁皆有颂所以游扬德业褒讃成功隋杜正元举秀才拟圣主得贤臣颂唐开元十一年进士试黄龙颂十五年试积翠宫甘露颂宋朝淳化三年杨亿于学士院试舒州进甘露颂遂赐及第则试颂尚矣宋书曰鲍照为河清颂其序甚工颂诗有序亦不可畧也【有终篇同韵者如元和圣德诗有四句换韵者如平淮西碑箴铭賛仿此】
　　拟颂之式
　　文心雕龙曰拟清庙范駉那崔瑗文学蔡邕樊渠并致美于序而简约乎篇取镕经意自铸伟辞又曰贾谊枚乗两句輙易刘歆桓谭百句不迁亦各有其志也昔魏武论诗嫌于积韵而善于贸代陆云亦称四句转韵以四句为佳【金楼子曰班固硕学尚云賛颂相似】
　　序式
　　末云【故其赠行不以颂而以规　作送某序　公于是作歌诗以美之命属官咸作之命某序之于是登第而归将荣于其乡也能无説乎　庆复人之将防其休泽也于是乎言　故有以赠童子　工乎诗者歌以系之　于其别申以问之于其行姑与之饮酒　于其行姑以是赠之　书以为荆潭唱和诗序　酒壶既倾序以识别　于是相属为诗以道其行云　于是咸赋诗以赠之重生之还者皆为诗某最故故又为序云　遂各为歌诗六韵退某为之序云　皆相勉为诗以】
　　【推大之而属余为序　俾余题其首　　　　遂述其制作之所诣以系于后　于其序也载之其末云　某直而甚文乐君之道作诗以言余犹某也故于是乎序焉　故为诗以重其去而使余为序　故诗而序云　其道美矣故余继之以辞遂系之而重以序　于其徃也故赏以酒肉而重之以辞　行哉行哉言止是而已　献之酒赋之诗而歌之坐者从而和之既和而序之　于是编其饯诗若干篇纪于末简以贶行李遂抗手而别以吾子见私于仆而又重其去故窃言而书之而宻授马　于将行而问以言敢以变君之志余用是得不系其説以告于他好事者　故为之言　于其辞而去也则书以畀之故于其去不可以不告也　栁子厚】
　　拟序之始
　　序者序典籍之所以作也文选始于诗序而书序左传序次之
　　拟序之式
　　东莱先生曰作记序若要起头省力且就题説起谓如太宗金鉴书序则便説太宗皇帝【云云】説鉴治乱贤不肖之意如花蕚相辉楼记则便説唐宗明皇帝【云云】説兄弟友悌之意不可泛説功德须便入题意
　　书目有异同者如南丰战国防目录序末云此书有髙诱注者二十一篇或云三十二篇崇文总目存者八篇今存者十篇云
　　巻数有序于首者如唐开元礼序云明皇帝之十四年云云为开元礼一百五十巻是也有序于末者如唐大衍歴序云其书有歴衍七篇歴议十篇畧例一篇云是也
　　夫序由诗书左传有序故説者谓序典籍之所以作大抵序以善序事理为上如后世赠送燕集等作随事以序其实观古人制作其体式可概见矣
　　诸防
　　防者随题以賛语于后者也或前有序引当掇其有关大体者立论以表章之须要明白简严不可堕人窠臼古人防语不多见至宋始盛观欧苏曽王诸作则可知矣
　　郝伯常先生编类金石八例
　　世系　　　　名字　　　　始起
　　建功立事　　年寿　　　　薨卒
　　殡葬　　　　铭辞
　　苍崖先生十五例
　　入作造端　　名字族姓　　乡贯
　　世次先德　　文学艺能　　仕进歴官政迹功德　　享年卒葬　　生娶嫁女总述行迹　　作碑志　　　铭辞
　　孤弱　　　　祠庙原始　　立庙祠祭右先生金石例皆取韩文类缉以为例大畧与徐秋山括例相去不逺若再备录似为重复故止记其目于此云

　　金石例巻九
　　钦定四库全书
　　金石例巻十　　　　　　元　潘昻霄　撰史院纂修凡例【凡二十七条】
　　圣防诏制
　　凡已经翰林院润饰者并全书其有直言直语者只先作随所见闻叙其事情条格末却书云是日诏谕中外
　　元正朝贺
　　如御正殿则书上御正殿受诸王百官朝贺或改日或免贺正日必书其故或在行则书上驻跸某所扈从臣僚便贺于行宫
　　外国来贺
　　于贺下连书以次引见诸国使人如常仪若止是一国则曰某国遣其某官臣某来贺其有朝辞日分随日月书
　　车驾飞放
　　书某日上畋于近郊至毎日移驻跸之地亦书及还宫则书上还宫
　　车驾行幸
　　某日车驾幸上都毎日驻跸随事有可书者则书之至上都则书及还大都则书车驾还大都驻跸亦随事见至大都则书上还宫若事迹中不见则不书
　　岳渎降香
　　某日遣使持香祠五岳四渎后土如衡山始入版图东海南海始遣使皆书至岳渎海加封则先书加五岳四渎四海封号某神加某号详书之毕却书分遣使臣奉制辞香币祠于庙所如西海北海附祭亦合书于初年后不复书或专遣一使徧行则特书
　　圣节朝贺
　　今书圣诞节某日受朝贺则同元日书
　　诸王称号
　　亲王除有封爵者书其爵诸王并称亲王其有昭穆可考者虽无封爵直书某昭穆小名
　　皇属除拜
　　皇属前有内职者书立某封某氏为皇后自外选内者书纳皇后某氏太子书立某王为皇太子公主出嫁并称下嫁
　　内庭宴集
　　为某王某国来朝设宴则书余则否
　　大防诸王
　　缘故有所考则书
　　神祗祭享
　　本朝无郊社如洒马乳之类事迹中可见则书社新立则书始建社稷于国西宗庙毎嵗一享则书享于太庙摄献官随所见书如烧饭等亦随所见书僧道祈禳随事迹择其大者书之
　　百官拜罢
　　左右丞相则书拜平章则云以某官平章政事左右丞则云以某人为某官叅政则云以某官叅知政事罢则书罢因功罪则各书其下贬降窜籍诛杀皆书
　　百官除目
　　三品以上则书其间有因事得官或特防与官者不当以品数论当悉书之
　　防古言语
　　有合书者则云为国朝语
　　诛杀罪人
　　前代杀当其罪者书某人伏诛其不当者书杀某人其大辟则嵗终书是嵗断死刑几人或有奏谳出入者则附书其下
　　锡赉犒劳
　　当书縁故前代多是银绢钱帛今多有细色缎子之类随事实书又银与钞例合以两及贯计不须计定数其余赐当从其实
　　甲子日分
　　前史并书甲子不书日分近所草定兼日分姑欲易见耳今各精攷甲子悉删去日分
　　天地灾异
　　京师所见则皆书偏方或见有成灾者则皆书余则否
　　奏除臣僚
　　内有奏而不允者必书其故无故者否
　　奏对陈言
　　臣下言事有关于大体者虽不准亦书
　　陞加散官
　　初授散官各官合与备书其后随职例陞者不书或随职降者则书不迁职止陞散官者则书加某官
　　征伐收抚
　　如平定诸国初则书命某人率师伐某其后次第悉书至入国都则书某国平下并书已行事实或有反叛则书何地某人反命某人率师讨之其后次第悉书至贼破败毕则书贼平上亲征者亦然
　　外国君长
　　外国不相属时则书某国主某殂立则书某国主某立自朝廷立之者则书某国王某卒立某人为某国王未封王者书世子
　　营造工作
　　宫殿皆书寺观亦书器物关朝廷用度者则书余则否
　　臣下奏事
　　凡中书省官同奏则称中书省官奏台院亦同如一二人奏则直指其人或其他有司令省中奏则称中书省转奏某人言某事或左右近人奏亦直书某人奏某事其后得防可之则称从之有一日奏数事则类事于后称并从之否则书不允有防并载于下启皇太子称令防准否则称令防不从
　　臣僚薨卒
　　宰相重臣书薨余俱书卒










　　金石例巻十
　　先文僖公所着金石例十巻制度文辞必稽诸古所以模范后学者也每见手泽不忍释去与其私于一家孰若公于天下传之子孙孰若法之人人使咸知先公之心去浮靡以还淳古顾不韪与谨刻之梓嘉与士大夫共之至正五年春三月望济南潘诩敬书于巻末此书元刻于济南文僖之子刋定重刻于鄱阳王思明校正三刻于龙宗武摹泰和杨寅弼抄本此从鄱阳本录出故有思明叙








