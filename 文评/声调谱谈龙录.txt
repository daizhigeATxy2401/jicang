　　钦定四库全书　　　　　集部九
　　提要
　　声调谱　　　　　　　诗文评类
　　【臣】等谨案声调谱三巻
　　国朝赵执信撰执信字仲符号秋谷晚号饴山老人益都人康熙己未进士官右春坊右赞善执信尝问声调于王士祯士祯靳不肯言执信乃发唐人诸集排比钩稽竟得其法因着为此书其例古体诗五言重第三字七言重第五字而以上下二字消息之大抵以三平为正格其四平切脚如李商隠之咏神圣功书之碑两平切脚如苏轼之白鱼紫蟹不论钱者谓之落调柏梁体及四句转韵之体则不在此限焉律诗以本句平仄相救为单拗出句如杜甫之清新庾开府对句如王维之暮禽相与还是也两句平仄相救为双拗如许浑之溪云初起日沈阁山雨欲来风满楼是也其他变例数条皆本此而推之而起句结句不相对偶者则不在此限焉其説颇为精密惟所列李贺十二月乐府所标平仄不可解巻末附以古韵通转其説尤谬盖其门人所妄増者今特加刋削焉乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　声调谱论例
　　古乐府须知其题意眀其比兴使气味音节皆得古人之致可矣其诗有转韵一韵长短句近体絶句之不同不可选也须细防之
　　新乐府皆自制题大都言时事而中含美刺所谓言之者无罪闻之者足以为戒此诗家眞实本领近代名公亡之久矣亦宜全读不必选也其体同古乐府少近体读少陵所作自见
　　汉人歌謡之采入乐府者如上防田霍家奴罗敷行之类多言当世事少陵所作新题乐府题虽异于古人而深得古人之理元白以后此体纷纷矣縂而言之制诗以协于乐一也采诗入乐二也古有此曲倚其声为诗三也自制新曲四也拟古五也咏古题六也并少陵之新题乐府而为七古乐府尽此矣唐末有长短句宋有词金有北曲元有南曲今有北人之小曲南人之吴歌皆乐府之余裔也乐府不难知而今人都不觧请具言之太白祖述骚雅下逮梁陈七言无所不包奇之又竒而字字有本讽刺沉切自古未有也后人宜以为法乐府本词多平美晋魏宋齐乐府取奏多聱牙不可通由乐人于不合宫商者增损其文又或有声无文声词混填至于不可通者非本诗如是也李于鳞乃取晋宋齐隋乐志所载截而句拟之生吞活剥谓之拟乐府而宗子相所作全不可通陈子龙效之读之使人失笑王元美论歌行云有奇句夺人魄者直以为歌行而不知其为拟古乐府也乐府词体不一汉人承离骚之后故歌謡多奇语魏武悲凉慷慨与诗人不同而史志所载亦有平美者班媫妤团扇青青河畔草皆乐府也钟伯敬承于鳞之说遂谓竒诡聱牙者为乐府平羙者为诗至谓古诗某句似乐府乐府某句似古诗谬之极矣古来言乐府者惟宋书最详整其次则隋书及南齐书晋书乐志不及也郭茂倩乐府诗集为诗而作删诸家乐志作序甚明白而无遗悮作歌行乐府者不可不读律诗后谱畧采数首不外于前所谓举一隅也
　　集中所选虽不尽当要须熟读以接风骚遗则













　　声调谱论例
　　钦定四库全书
　　声调谱巻一
　　右赞善赵执信撰
　　五言古诗
　　秦越人洞中咏【于鹄】
　　扁鹊得【拗字】仙处传是西南【三平声字】年年山下人【下句是律上句第五字必平○第三字平亦拗以别律】长见骑白龙【上注言凡下句是律之调如此非谓此句而此句亦非律也】洞门黑无底【拗句同律】日夜惟雷风【三平】清斋将入时【平】戴星兼抱松【拗律句○拗在第一字仄第三字平】石径隂且寒【平】地响知逺钟【古句】似行山林【三平】外闻叶履声重【上句不律下句可律○此句律】底碍更俯身【平○上四字仄】渐逺昼夜【四仄】同时时白蝙蝠【律句】飞入茅衣中【三平】行久路转窄【四仄】静闻【平○不平则为律矣】水淙【平】淙但愿逢一人【平】自得朝天宫【三平】
　　縂之两句一聮中断不得与律诗相乱也
　　息舟荆溪入阳羡南山游善权寺呈李功曹【羊士谔】
　　结缆兰渚晓紫嵓【平】上【仄】连【平】冈晏温值初霁【二四平○起句二四仄得此句调甚恊】去绕山河长【三平】献嵗氷雪尽细【仄在律诗则为失调】泉在路傍行披松杉【四平】入激澜横石梁层阁表精庐【律】飞甍切云翔冲襟得髙歩清眺极逺【三仄】方潭嶂积【仄】佳气荑英多【平】早芳【二句律中拗救句可用】具观泽【仄】国秀重使春心伤【三平】念遵烦【平】促涂【与泽国句并拗律】荣利骛隙光勉君脱冠意共匿无何乡【三平】
　　七言古诗
　　西山诗和者三十余人再次前韵为谢【苏轼】
　　朱顔发过如春醅胸中梨枣初未裁丹砂未易扫白发赤松却欲催黄梅寒溪本自逺公社【拗律句】白莲翠竹依崔嵬当时石泉照金像神光夜发如五防饮泉鉴面得真意【亦拗律】坐视万物皆浮埃欲収暮景返田里【亦拗律】逆防江水穷离堆还朝岂独羞老病自叹才尽倾空罍诸公渠渠若夏屋吞吐风月清隅隈我如废井久不食古甃缺落生隂苔数诗徃复相感发汲新除旧寒光开遥知二月春江濶【律句】云浪倒卷云峯摧石中无声水亦静云何觧转空山雷欲就诸公评此句【律】要识忧喜何从来愿求南宗一勺水徃与屈贾湔余哀
　　和蒋防寄茶
　　我生百事常随縁四方水陆无不便【第五字平第六字仄便非律句】扁舟渡江适吴越【仄此字不可轻用平声】三年饮食穷芳鲜【此三字平第四字必仄如第四字平则第六字必仄以救之此法人多不知】金虀玉脍饭炊雪【拗律句】海螯江柱初脱泉临风饱食甘寝罢一瓯花乳浮轻圆自从舍舟入东武沃野便到桑麻川剪毛胡羊大如马谁记鹿角腥盘筵厨中蒸粟埋饭瓮大杓更取酸生涎柘罗铜碾弃不用脂麻白土须盆研故人犹作旧眼防谓我好尚如当年沙谿北苑强分别【拗律】水脚一线争谁先清诗両幅寄千里【上句虽不论亦宜少拗乃健○拗律句此正谓苐五字拗也】紫金百饼费万钱【即六字仄独令末一字平亦可】吟哦烹噍两竒絶【拗律】只恐偷乞烦封纒老妻稚子不知爱【拗律】一半已入姜盐煎人生所遇无不可南北嗜好知谁贤死生祸福久不择更论甘苦争媸妍知君穷旅不自释因诗【此二字不论】寄谢聊相镌
　　乐词
　　正月【李贺】
　　上楼迎春新春归【六字皆平】暗黄【平】着栁宫漏【仄】迟薄薄淡霭防野【六字皆仄】姿【第七字用平下句可律】寒绿幽风生【平】短丝【律句第五字用平少拗以叶之】锦床晓卧玉【拗字】肌冷露脸未开【平】对朝【仄】暝官衙栁带不【拗字】堪折蚤晚菖蒲胜绾结
　　三月
　　东方风来满眼春花城栁暗愁煞人复宫深殿竹风起新翠舞衿浄如水光风转蕙百【拗】余里暖雾驱云扑天地军妆宫妓扫【拗】蛾浅揺揺锦旗夹城暖曲水飘香去不归梨花落尽成秋苑【此二句亦宜少拗乃健○谓二句俱律也】
　　五月
　　雕玉押帘额轻縠笼虚门井汲铅华水【律句】扇织鸳鸯纹【三平】回雪舞凉殿甘露洗空绿【第一句同此二句皆拗律也】罗袖从徊翔【三平】香汗沾寳粟
　　七月
　　星依云渚冷【律句】露滴盘中圎【三平】好花生朩末【律句】衰蕙愁空园【三平○第三字不平亦律句矣】夜天如玉砌池叶极青钱【二句律】仅厌舞【仄】衫薄稍知花【平】簟寒【二句拗律】晓风何拂拂【律】北斗光栏杆
　　九月
　　离宫散萤天似水竹黄池冷芙蓉死【律句】月缀金铺光脉脉凉院虚庭空淡白【二句亦律】露华飞飞风草草翠锦斑斓满层道【拗律】鸡人罢唱晓珑璁鸦啼金井下疎桐【二句亦律】
　　十月
　　玉壶银箭稍难倾【律】缸花夜笑凝幽明碎霜斜舞上罗幕【拗律】烛龙两行照飞阁珠帏怨卧不成眠【律】金凤刺衣着体寒【第五字仄与拗律少异】长眉对月闘弯环【律】
　　五言律诗
　　句溪夏日送卢霈秀才归王屋山将欲赴举【杜牧】
　　野店正【宜平而仄】分泊茧蠺初【宜仄而平○第一字仄第三字必平】引丝【第三字救上句○亦可不救○二句律句中拗】行人碧【宜平而仄】溪【宜仄而平】渡【拗句○第四字拗平第三字断断用仄今人不论者非】系马緑杨枝【不对格而实对】苒苒迹始去【五字俱仄○中有入声字妙】悠悠心【此字必平救上句】所期【此必不可不救因上句第三第四字皆当平而反仄必以此第三字平声救之否则落调矣上句仄仄平仄仄亦同】秋山念君别【拗同第三句】惆怅桂花时
　　落花【李商隐】
　　髙阁客竟去【拗句起】小园花【此字拗救】乱飞【此二句同前第五第六句】参差连曲陌迢逓送斜晖肠断未忍扫【同起句】眼【此字仄妙】穿仍欲归【同次句】芳心向春尽【同前第三句第七句】所得是沾衣
　　平平仄仄仄下句仄仄仄平平律诗常用若仄平仄仄仄则为落调矣盖下有三仄上必二平也
　　律诗平平仄仄平第二句之正格若仄平平仄平变而仍律者也【即是拗句】仄平仄仄平则古诗句矣此格人多不知者由一三五不论二语误之也
　　七言不过于五言上加平平仄仄耳拗处搃在第五第六字上七言之五六字即五言之三四字可以类推
　　起句第二字仄第四字平者如仄仄平平仄或平仄平平仄或平仄仄平平俱可若平仄平仄仄则古诗句矣
　　起句仄仄仄平仄或平仄仄平仄唐人亦有此调但下句必须用三平或四平【如仄平平仄平平平平仄平是也】
　　上句第三字平下句第三字可仄若上句第三字仄下句第三字断宜平此在首聮唐人亦有不拘者若二聮则必不容不严矣




　　声调谱巻一
　　钦定四库全书
　　声调谱巻二
　　右赞善赵执信撰
　　五言古诗
　　与髙适薛据同登慈恩寺塔【岑参】
　　塔势如涌出【拗句】孤髙耸天宫登临出世界磴道盘虚空突兀压神州【律句】峥嵘如工四角碍白日【五仄】七层摩苍穹下窥指髙鸟俯听闻惊风连山若波涛奔凑争朝东青槐夹驰道【拗律句】宫馆何玲珑秋色从西来苍然满闗中五陵北原上万古青蒙蒙静理了可悟【五庂】胜因夙所宗【拗句】誓将挂冠去觉道资无穷【结四句文选体】
　　无一聮是律者平韵古体以此为式前谱中亦具矣
　　崔濮阳兄季重前山兴【王维】
　　秋色有佳兴况君池上闲【起二句在律诗中则为用古调○即是拗律】悠悠西林下自识门前山千里横黛色数出云间嵯峨对秦国【拗律句】合沓藏荆闗残雨斜日照夕岚飞鸟还【拗律句】故人今尚尔叹息此頺顔【末二句入律盛唐人时有之○亦粘拗律句调也】
　　青谿
　　言入黄花川毎逐青谿水【律句】随山将万转【律句】趋途【不粘】无百里【律句】声喧乱石中色静深松里【二句律粘】漾漾泛菱荇【拗律句】澄澄映葭苇【拗律句】我心素已闲清川淡如此【拗律句】请留盘石上【律句○上字仄合下句便非律体】垂钓将已矣
　　近体有用仄韵者仄韵古诗却自不同只在粘聮及上句落字中细玩之
　　秋登万山寄张五【孟浩然】
　　北山白云里【我心素已闲并此俱是天然古句】隐者自怡恱【拗律句】相望试登髙【律句】心随雁飞防【拗律句】愁因薄暮起【仄字○此句落字仄合下律句仍是古调】兴是清秋发【律句】时见归村人平沙渡头歇【拗律句】天邉树若荠【仄字○第三字用仄亦拗律调也上薄暮句同】江畔洲如月【律句正以上句第三字第五字用仄而调协清秋句同】何当载酒来共醉重阳节【末二句入律】
　　平平仄平仄为拗律句乃仄韵古诗下句之正调也
　　夏日南亭懐辛大
　　山光忽西落【第五字仄】池月渐东上髪乗夜凉开轩卧闲敞【同起句俱拗律句】荷风送香气【第五字仄○拗律句】竹露滴清响【第三字仄亦拗律句】欲取鸣琴弹恨无知音赏感此懐故人中心劳梦想【律句】
　　开元天寳之间钜公大手颇尚不循沈宋之格至中唐以后诗赋试帖日严古近体遂判不相入然盛唐诸公诗亦无四句纯律者今人不得借口也
　　七言古诗
　　扶风豪士歌【李白】
　　洛阳三月飞胡沙洛阳城中人怨嗟天津流水波赤血【古句】白骨相撑如乱麻【辣句】我亦东奔向吴国浮云四塞道路賖东方日出啼早鸦城门人开扫落花梧桐杨栁拂金井来醉扶风豪士家【将转韵处微入律参之○第四句与此二句俱拗律调】扶风豪士天下奇【转仍用平韵】意气相倾山可移【拗律句】作人不倚将军势【律句】饮酒岂顾尚书期雕盘绮食防众客吴歌赵舞香风吹原尝春陵六国时【叠韵参之】开心写意君所知堂中各有三千士明日报恩知是谁【二句近律然音调妙絶参之○上句律下句拗律】抚长剑一扬眉清水白石何离离脱吾防向君笑【忽二短句改仄韵】饮君酒为君吟张良未逐赤松去【拗律句】槗邉黄石知我心【结以张良自寓方与篇首相闗】
　　此歌行之极则神变不可方物矣
　　同族弟金城尉叔卿烛照【通首在此二字着眼】山水壁画歌
　　高堂粉壁圗蓬瀛烛前一见沧洲情洪波汹涌山峥嵘皎若丹丘隔海望赤【四仄字】城【九字句只以下七字为主】光中乍喜岚气【仄】灭谓逄山隂晴【四平字】后雪回溪碧流寂无喧又如秦人月下窥桃源【调法见上注】了然不觉清心魂【叠韵妙絶】祗将叠嶂鸣秋猿与君对此欢未【仄】歇放歌行吟达明发【完烛照】却顾海客扬云防便欲因之向溟渤【拗律句也】
　　末句亦是仄韵七言古诗正调与五言同
　　梦逰天姥吟防别
　　海客谈瀛洲烟涛微茫信难求越人语天姥云霓眀灭或可覩【覩此可知转韵元无定格也】天姥连天向天横势防五岳掩赤【六字仄】城天台四万八千丈【拗律句】对此欲倒东南倾我欲因之梦吴越【拗律句】一夜飞度【仄】镜湖月湖月照我影送我至剡【四仄字】溪谢公宿处今尚在渌水荡漾清猿啼脚着谢公屐【拗律句】身登青云梯【五平字】半壁见海日【五仄字】空中闻天鸡【五平字】千岩万转路不定迷花倚石忽已暝熊咆龙吟殷岩泉栗深林兮惊层巅云青青兮欲雨水澹澹兮生烟列缺霹雳丘峦崩摧洞天石扇訇然中开【六字句四字句细玩之】青浩荡不见底日月照耀金银防霓为衣兮风为马云之君兮纷纷而来下虎鼓瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞【此四句皆六言若非下句用三平则失调参之】世间行乐亦如此【拗律句】古来万事东流水【律句】别君去兮何时还且放白鹿青崖间须行即骑【四字字法句法俱妙】访名山【多一句用韵宕甚妙甚味之】安能摧眉折腰事权贵使我不得开心顔
　　乐逰园歌【杜甫】
　　乐游古园崒森爽烟緜碧草萋萋长【律句】公子华筵势防髙秦川对酒平如掌【二句律诗调】长生木瓢示真率更调鞍马狂欢赏【律句】青春波浪芙蓉园白日雷霆夹城仗【拗律句】阊阖晴开詄荡荡【用仄字妙】曲江翠幕排银牓【律句】拂水低徊舞袖飜缘云清切歌声上【律诗调】却忆年年人醉时只今未醉已先悲数茎白髪那抛得【拗】百罚深杯亦不辞【纯用律调六句却妙絶】圣【可平】朝亦知贱士丑一物自荷皇天慈此身饮罢无归处独立苍茫自咏诗【二句律】
　　渼陂行
　　岑参兄弟皆好竒擕我逺来游渼陂【拗律句】天地黯惨忽异色【六仄字】波涛万顷堆琉璃琉璃汗漫泛舟入【拗律句】事殊兴极忧思【仄字】集鼍作鲸吞不复知恶风白浪何嗟及【二句律】主人锦防相为开舟子喜甚无氛埃鳬鹥散乱棹讴发丝管啁啾空翠来【二句拗律诗调】沉竿续缦深莫测菱叶荷花浄如拭【拗律句】宛在中流渤澥清下归无极终南黑【二句律诗调】半陂已南纯浸山动影窈窕冲融间【此处平下转韵用平】船舷暝戞云际寺水靣月出蓝田闗此时骊龙亦吐珠冯夷击鼓羣龙趋湘妃汉女出歌舞【拗律句】金支翠旗光有无咫尺但愁雷雨至苍茫不晓神灵意【二句律】少壮防时奈老何向来哀乐何其多
　　已尽转韵之格调矣
　　丹青引
　　将军魏武之子孙于今为庶为清门英防割据虽已矣文采风流今【平】尚存【律句少拗】学书初学卫夫人【律句】但恨无过王【平】右军【律句少拗】丹青不知老将至富贵于我如浮云开元之中常引见承恩数上南薰殿【律句】凌烟功臣少顔色将军下笔开生面【律句】良相头上进贤冠猛将腰间大羽箭褒公鄂公毛髪动英姿飒爽来酣战【律句】先帝天马玉花骢画工如山貎不同是日牵来赤墀下【拗律句】迥立阊阖生长风诏谓将军拂绢素意匠惨淡经营中斯须九重真龙出一洗万古凡马空玉花却在御榻上榻上庭前屹相向【转韵句要○拗律句】至尊含笑催赐金圉人太仆皆惆怅【半律句○以第一字第三字皆仄也】弟子韩干早入室【六仄】亦能画马穷殊相【半律句】干惟畵肉不画骨【六仄】忍使骅骝气凋防【拗律句】将军画善盖有神每逢佳士亦写真即今飘泊干戈际【律句】屡貎寻常行【平最要】路人【律句亦拗】途穷反遭俗眼白世上未有如公贫但防古来盛名下【拗律句】终日坎纒其身
　　寄韩諌议注
　　今我不乐思岳阳身欲奋飞病在牀美人娟娟隔秋水濯足洞庭望八荒鸿飞防日月白青枫叶赤天雨霜玉京羣帝集北斗或骑麒麟翳凤凰芙蓉旌旗烟雾乐影动倒景揺潇湘星宫之君醉琼浆【叠韵】羽人稀少不在旁似闻昨者赤松子【拗律句】恐是汉代韩张良昔随刘氏定长安【落字用平○律句】帷幄未改神惨伤国家成败吾岂敢色难腥腐餐枫香周南防滞古所惜南极老人应夀昌羙人胡为【平声语辞也】隔秋水焉得置之贡玉堂【通篇比兴】平韵不转格妙不板排
　　陆浑山火和皇甫湜用其韵【韩愈】
　　皇甫补官古贲浑时当冬泽干源山狂谷狠相吐吞风怒不休何轩轩摆磨出火以自燔有声夜中惊莫原天跳地踔颠乾坤赫赫上照穷厓垠截然髙周烧四垣神焦烂无逃门三光弛隳不复暾虎熊麋猪逮猴猿水龙鼍龟鱼与鼋鸦鸱雕鹰雉鹄鹍燖炰煨孰飞奔祝融告休酌卑尊错陈齐【去声】玫辟华园芙蓉披猖塞鲜繁千钟万鼔咽耳喧攅杂啾嚄沸箎埙彤幢綘旃紫纛旛炎官热属朱冠裈髹其肉皮通防臀穨胸垤腹车掀辕缇顔韎股豹两鞬霞车虹靷日毂轓丹防縓盖绯繙防红帷赤幙罗脤膰池波风肉陵屯谽砑巨壑颇黎盆豆登五山瀛四罇熈熈釂醻笑语言雷公擘山海水翻齿牙嚼齧舌腭反电光防磹赪目暖顼寘収威避根斥叶舆马背厥孙缩身潜喘拳肩跟君臣相怜加爱恩命黒螭侦焚其元天闗悠悠不可援梦通上帝血面论侧身欲进叱于阍【律句】帝赐九河湔涕防【拗律句】又诏巫阳反其魂徐命之前问何寃火行于冬古所存我如禁之絶其飱女丁妇壬传世婚一朝结雠奈后昆时行当反愼蔵存【律句】视桃着花可小骞月及申酉利复怨助汝五龙及九鲲溺厥邑囚之昆仑皇甫作诗止睡昏辞夸出真遂上焚要予和增怪又烦虽欲悔舌不可扪古诗平韵句法尽于此中矣柏梁句句用韵杂律句其中犹不用韵之句偶入律调下句救之也
　　此篇各种句法俱备然中有数句虽是古体止可用于柏梁至于寻常古诗断不可用转韵尤不可用用之则失调当细辨之如仄仄平平平平平仄仄仄平平平平是也又如平平平平仄平平亦当酌用之转韵中不宜以其乖于音节耳
　　石鼓歌
　　张生手持石鼓文【起句不押韵】劝我试作石鼓歌少陵无人谪仙死才薄将奈石鼓何周纲陵迟四海沸宣王愤起挥天戈大开眀堂受朝贺诸侯剑佩鸣相磨搜于岐阳骋防俊万里禽兽皆遮罗镌功勒成告万世凿石作鼓隳嵯峨从臣才艺咸第一拣选譔刻防山阿雨淋日炙野火燎鬼神守防烦防呵公从何处得纸本毫髪尽偹无差讹辞岩义宻读难晓【拗律句】字体不类与蝌年深岂免有缺画快剑斫断生蛟鼍鸾翔鳯翥众仙下【拗律句】珊瑚碧树交枝柯金绳鐡索鎻纽壮古鼎跃水龙腾梭陋儒编诗不収入二雅褊廹无委佗孔子西行不到秦【平○律句】掎摭星宿遗羲娥嗟予好古生苦晚对此涕泪双滂沱忆昔初防博士徴【平○律句】其年始改称元和故人从军左右辅为我量度掘臼科濯冠沐浴告祭酒如此至寳存岂多氊包席裹可立致十鼓祗载数骆驼荐诸太庙比郜鼎光价岂止百倍过圣防若许防太学诸生讲觧得切磋观经鸿都尚填咽坐见举国来奔波剜苔剔藓露节角安置妥帖平不颇大厦深檐与【仄】盖覆【律句少拗】经厯年逺期无它中朝大官老于事讵肯感激徒媕娿牧童敲火牛砺角谁复着手为摩娑日销月铄就埋没【拗律句】六年西顾空吟哦羲之俗书趂姿媚数纸尚可博白鵞继周八代争战罢无人収拾理则那方今太平无事日柄任儒术崇丘轲安能以此上论列愿借辩口如悬河石鼓之歌止于此【拗律句】呜呼吾意其蹉跎
　　雪后寄崔二十六丞公
　　蓝田十月雪塞闗我兴南望愁羣山攅天嵬嵬冻相映君仍寄命于其间秩卑俸薄食口众岂有酒食开容顔殿前羣公赐食罢骅骝蹋路骄且闲称多量少鉴裁宻【拗律句】岂念幽桂遗榛菅防欲犯严出荐口【第四字平近律而拗】气象硉兀未可【六仄】攀归来陨涕掩闗卧【拗律句】心之纷乱谁能删【六平】诗翁憔悴劚荒棘【拗律句】清玉刻佩聮玦环脑脂遮眼卧壮士大弨挂壁无由弯乾坤施万物遂独于数子懐偏悭朝欷暮唶不可觧我心安得如石顽押韵强稳开宋人法门
　　韩碑【李商隐】
　　元和天子神武姿彼何人哉轩与羲誓将上雪列圣耻【六仄】坐法宫中朝【平】四夷【律句少拗】淮西有贼五十载封狼生防防生罴【七平】不据山河据平地【拗律句】长戈利矛日可麾帝得圣相相曰度【七仄】贼斫不死神扶持腰悬相印作都统【拗律句】隂风惨淡天王旗愬武古通作牙爪【拗律句】仪曺外郎载笔随行军司马智且勇十四万众犹虎貔入蔡缚贼献太庙【七仄】功无与譲防不訾帝曰汝度功第一汝从事愈宜为词愈拜稽【上声】首蹈且舞【七仄】金石刻画臣能为古者世称【平】大手笔【近律而拗】此事不繋于职司当仁自古有不譲言讫屡颔天子颐【拗律句】公退斋戒坐小阁濡染大笔何淋漓防窜尧典舜典字涂改清庙生民诗文成破体书在纸清晨再拜铺丹墀表曰臣愈昧死上咏神圣功书之碑碑髙三丈字如手【拗律句】负以灵鼇盘以螭【二句拗律相俪】句奇意重喻者少谗之天子言其私长防百尺拽碑倒【拗律句】麤砂大石相磨治公之斯文若元气先时已入人肝脾汤盘孔鼎有述作今无其噐存其辞呜呼圣皇及圣相相与烜赫【此字必仄】流淳熈【此处注明第四字必仄以前句同调者可以知矣】公之斯文不示后曷与三五相攀跻愿书万本诵万遍口角流沫右手胝传之七十有二代以为封禅玉检眀堂基
　　七言古不转韵平声格已尽矣仄韵可推
　　齐梁体
　　和杜麟台元志春情【沈佺期】
　　嘉树满中园氛氲罗秀色不见【不粘上句】仙山云倚琴空太息沉思若在梦缄怨似无忆青春【不粘上句】坐南移白日忽西匿蛾眉【不粘上句】返清镜闺中不相识【末二句古体亦兴古诗相入】
　　宿东亭晓兴【白居易】
　　温温土炉火耿耿纱笼烛独抱一张琴夜入东斋宿【折腰】声度残漏【此句却粘不折腰正调】帘影浮初旭头痒晓梳多眼昏春睡足负暄檐宇下【第五字用仄】散歩池塘曲南雁去未回东风采何速雪依瓦沟白【第五字仄】草绕云根緑何言【不粘上句】万户州太守常幽独
　　若上句末字平及下聮与上聮相粘便是仄韵律诗也
　　边笳曲【温庭筠】
　　朔管迎秋动【末字仄】雕隂鴈来早上郡【不粘】隠黄云天山吹白草嘶马【不粘】渡寒碛【末字仄】朝阳照雪堡江南戍客心门外芙蓉老
　　晴云【李商隐】
　　缓逐烟波起如妬栁绵飘故临飞阁度欲入回波销【三平】萦歌怜画扇敞景弄柔条更奈天南位牛渚宿残宵【次句与末句上下不粘只本句调】
　　半格诗
　　小阁闲坐【白居易】
　　阁前竹萧萧【第五字平】阁下水潺潺【律句】拂簟巻帘坐清风生其间【五平字】静闻新蝉鸣逺见飞鸟【可平○惟此诗此字以独仄见律】还【以上古体】但有巾挂壁【第古字仄○古句】而无客叩闗二疏返故里【第五字仄】四老归旧山【古句】吾亦适所愿【第五字仄】求闲而得闲【后六句齐梁○第二字上下粘末字上下谐】
　　五言律诗
　　月夜【杜甫】
　　今夜鄜州月闺中只独防遥怜小儿女【拗句】未觧忆长安香雾云鬟湿清辉玉臂寒何时倚虚幌【拗句】双照泪防干
　　春宿左省
　　花隠掖【拗字】垣【平】暮啾啾栖【平】鸟过星临万户动月傍九霄多不寝听金钥因风想玉珂明朝有封事【拗句】数问夜如何
　　送逺
　　带甲满天地【拗句】胡为君【平】逺行亲朋尽【可仄】一哭鞍马去孤城【四句与前首起四句同调】草朩岁月晚【五仄字○朩月二字入声妙五仄无一入声字在内依然无调也】闗河霜【此字必平】雪清别离已昨日【拗句中唐后无】因见古人情
　　登裴秀才小台作【王维】
　　端居不出戸满目望云山落日鸟邉下秋原人外闲遥知逺林际【落日下三句皆拗】不见此檐间好客多乗月应【平声】门莫上闗
　　与诸子登岘山【孟浩然】
　　人事有代谢【四仄】徃来成【平】古今江山防胜迹我軰复登临水落鱼梁浅天寒梦泽深羊公碑尚在读罢泪沾襟
　　广陵逢薛八
　　士有不得志【五仄】栖栖吴【必平】楚间广陵相遇罢彭蠡泛舟还樯出江中树波连海上山风防白日逺何处更追攀与前谱合防尽之矣
　　七言律诗
　　望岳【杜甫】
　　西岳崚嶒竦处尊诸峯罗立如儿孙【拗句】安得仙人九节杖【安得二字不粘】拄到玉女洗头盆【拗句】车箱入谷无归路箭括通天有一门稍待西风凉冷后髙寻白帝问真源前四句抝后四句谐正体也抝律上下句亦湏带粘和裴廸登蜀州东亭送客逢早梅相忆见寄
　　东阁官梅动诗兴【起句即拗今俗云必拗第三句方可误也】还如何逊在扬州此时对雪遥相忆送客逢春可自由幸不折来伤嵗暮若为防去乱乡愁江邉一树垂垂发朝夕催人自白头
　　所思
　　苦忆荆州醉司马【同上】谪官樽酒定常开九江日落醒何处一柱观头眠防回【观字仄眠字必平此字救上句亦救本句】可怜懐抱向人尽欲问平安无【平】使来故凴锦水将双泪好过瞿塘灔滪堆【第七句本是正粘因第五句不粘此句亦不粘矣】
　　此种诗不可不学不可专学不学则无格专学则滑矣
　　小寒食舟中作
　　佳辰强饮食犹寒隠几萧条戴鹖冠春水船如天上坐老年花似雾中防娟娟戱蝶过闲幔片片轻鸥下急湍云白山青万【此字可仄○第五字仄上二字必平若第三字仄则落调矣五言亦然】余里愁看直北是长安
　　凡拗律诗无八句纯拗者其中必有谐句如上四拗下四谐上六拗下二谐或中间拗前后谐若不粘不谐定是古诗
　　五言絶句
　　古怨【孟郊】
　　试妾与君泪两处滴池水看取芙蓉花今年为谁死【此四句齐梁体】
　　送别
　　丈夫未得意行行且低眉素琴弹复弹防有知音知【此古絶句】
　　两句为聮四句为絶始于六朝元非近体后人误以絶句为絶律诗故致多此一门
　　七言絶句
　　横江词【李白】
　　横江馆前津吏迎向余东指海云生郎今欲渡縁何事如此风波不可行【乐府也】
　　山中问答
　　问余何事栖碧山笑而不答心自闲桃花流水杳然去别有天地非人间【古诗也】
　　山中与幽人对酌
　　两人对酌山花开一杯一杯复一杯我醉欲眠君且去明朝有意抱琴来【拗体也后二句谐】









　　声调谱巻二
　　钦定四库全书
　　声调谱巻三
　　右赞善赵执信撰
　　乐府
　　怨诗行【曹植】
　　明月照髙楼流光正徘徊上有思愁妇悲叹有余哀【一觧】借问叹者谁自云荡子妻夫行逾十载贱妾常独栖【二觧】念君过于渴思君剧于饥君作髙山柏妾为浊水泥【三觧】北风行萧萧烈烈入吾耳心中念故人泪堕不能止【四觧】浮沉各异路防合当何谐愿作东北风吹我入君懐【五觧】君懐常不开贱妾当何依恩情中道絶流止任东西【六觧】我欲竟此曲此曲悲且长今日乐相乐别后莫相忘【七觧】乐府惟汉魏中着觧者多盖乐府自三百篇出一觧犹风雅中一章耳大都不着觧者通为一章意句不得重复前后绾应森细着觧者词意循环相生如我之弃妇词第二首亦可四句为一觧也
　　欲知乐府源流非检郭茂倩乐府不可
　　杂言
　　寄杜拾遗【任华】
　　杜拾遗名甫第二才甚竒任生与君别来已多时何甞一日不相思杜拾遗知不知昨日有人诵得数篇黄绢词吾怪异竒特借问果然称是杜二之所为势攫虎豹气腾蛟螭沧海无风似鼓荡华岳平地欲奔驰曺刘俯仰惭大敌沈谢逡廵称小児昔在帝城中盛名君一个诸人见所作无不心胆破郎官丛里作狂歌丞相阁中常醉卧前年皇帝归长安承防濶歩青云端积翠扈游花匼匝披香寓直月团栾英才特达承天睠公卿无不相钦羡只縁汲黯好直言遂使安仁却为掾如今避地锦城隅幕下英寮毎日相随提玉壶半醉起舞捋髭须乍低乍昻旁若无古人制礼但为防俗士岂得为君设之乎而我不飞不鸣亦何以只待朝廷有知已亦曽读却无限书拙诗一句两句在人耳如今看之总无益又不能﨑岖傍朝市且当事耕稼岂得便徒尔南阳葛亮为友朋东山谢安作邻里闲常把琴弄闷即擕尊起莺啼二月三月时花放千山万山里此时幽旷无人知火急将书凴驿使为报杜拾遗
　　此诗题上元有杂言二字
　　杂言所以不列于谱者以其句法即同于五七言古诗句法也八九十一字句不过因七言古诗扩而充之亦只在末四字中寻筋节其转韵防与转韵歌行同三四字句不拘可以意防耳
　　既无定局字句多寡长短皆任意从何谱之举一隅以一隅反可也
　　蜀道难【李白】
　　噫吁危乎髙哉蜀道之难难于上青天蚕丛及鱼鳬开国何茫然尔来四万八千嵗不与秦塞通人烟西当太白有鸟道可以横絶峨嵋巅地崩山摧壮士死然后天梯石栈相钩连上有六龙回日之髙标下有冲波逆折之回川黄鹤之飞尚不得过猿猱欲渡愁攀援青泥何盘盘百歩九折萦嵒峦扪参厯井仰胁息以手抚膺坐长叹问君西游何时还畏途巉巗不可攀但见悲鸟号古木雄飞呼雌绕林间又闻子规啼夜月愁空山蜀道之难难于上青天使人听此凋朱顔连峰去天不盈尺枯松倒挂倚絶壁飞湍瀑流争喧豗砯崖转石万壑雷其险也如此嗟尔逺道之人胡为乎来哉剑阁峥嵘而崔嵬一夫当闗万夫莫开所守或非亲化为狼与豺朝避猛虎夕避长蛇磨牙吮血杀人如麻锦城虽云乐不如蚤还家蜀道之难难于上青天侧身西望长咨嗟青莲集他作尚多此种实鼻祖也
　　柏梁体
　　箜篌引【王昌龄】
　　卢溪郡南夜泊舟夜闻两防戎讴其时月黒猿啾啾微雨沾衣令人愁有一迁客登髙楼不言不寐弹箜篌弹作蓟门桑叶秋【拗律句】风沙飒飒青塜头将军铁骢汗血流深入匃奴战未休【律句】黄旗一防兵马収乱杀敌人积如丘疮病驱来役邉州仍披漠北羔羊裘顔色饥枯掩面羞【律句】眼眶泪滴深两眸思还本乡食牦牛欲语不得指咽喉或有强壮能吚嚘意说被他邉将讐【拗律句】五世属蕃汉主防碧毛氊帐河曲游槖驼五万部落稠勅赐飞乌金兠鍪为君百战如过筹静扫隂山无鸟投【律句少拗】家蔵铁劵特承优【律句】黄金千斤不称求九族分离作楚囚【律句】深溪寂寞弦苦幽草木悲感声飕飕仆本东山为国忧【律句】眀光殿前论九畴簏读兵书尽搜为君掌上施权谋洞晓山川无与俦【律句少拗】紫宸诏发逺懐柔【律句】揺笔飞霜如夺钩【律句少拗】神不得知其由怜爱苍生比蚍蜉朔河屯兵湏渐抽尽遣降耒拜御沟【律句】便令海内休戈矛何用班超定逺侯【律句】史臣书之得已不
　　此诗正同陆浑山火句法假借处此诗更同

　　声调谱巻三
　　钦定四库全书
　　谈龙録
　　提要
　　【臣】等谨按谈龙録一巻
　　国朝赵执信撰执信为王士祯甥婿初甚相得后以求作观海集序不得遂至相失因士祯与门人论诗谓当如云中之龙时露一鳞一爪遂着此书以排之大防谓诗之中当有人在其谓士祯祭告南海都门留别诗卢沟河上望落日风尘昏万里自兹始孤懐谁与论四句为类覊臣迁客之词又述吴修龄语谓士祯为清秀李于鳞虽忿悁著书持论不无过激然神韵之説不善学者往往易流于浮响施闰章华严楼阁之喻汪琬西川锦匠之戒士祯亦尝自记之则执信此书亦未始非预防流弊之切论也近时扬州刻此书欲调停二家之説遂举録中攻驳士祯之语概为删汰于执信著书之意全相乖忤殊失其真今仍其原本着録而附论其纰缪如右乾隆四十三年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　谈龙録原序
　　余防在家塾窃慕为诗而无从得指授弱冠入
　　京师闻先达名公绪论心怦怦焉每有所不能惬既而得常熟冯定逺先生遗书心爱好之学之不复至于他人新城王阮亭司寇余妻党舅氏也方以诗震动天下天下士莫不趋风余独不执弟子之礼闻古诗别有律调往请问司寇靳焉余宛转窃得之司寇大惊异更覩所为诗遂厚相知赏为之延誉然余终不背冯氏且以其学绳人人多不堪间亦与司寇有同异既家居久之或搆诸司寇浸见疎薄司寇名位日盛其后进门下士若族子侄有借予为谄者以
　　京师日亡友之言为口实余自惟三十年来以疎直招尤固也不足与辨然厚诬亡友又虑流传过当或致为师门之辱私计半生知见颇与师説相发明向也匿情避谤不敢出今则可矣乃为是録以所借口者冠诸篇且以名焉赵执信序
　　钦定四库全书
　　谈龙録
　　右赞善赵执信撰
　　钱塘洪昉思【升】久于新城之门矣与余友一日并在司寇宅论诗昉思嫉时俗之无章也曰诗如龙然首尾爪角鳞鬛一不具非龙也司寇哂之曰诗如神龙见其首不见其尾或云中露一爪一鳞而已安得全体是雕塑绘画者耳余曰神龙者屈信变化固无定体恍忽望见者苐指其一鳞一爪而龙之首尾完好故宛然在也若拘于所见以为龙在是雕绘者反有辞矣昉思乃服此事颇传于时司寇以告后生而遗余语闻者遂以洪语斥余而仍侈司寇往説以相难惜哉今出余指彼将知龙
　　阮翁律调盖有所受之而终身不言所自其以授人又不肯尽也有始从之学者既得名转以其説骄人而不知已之有失调也余既窃得之阮翁曰子勿妄语人余以为不知是者固未为能诗仅无失调而已谓之能诗可乎故辄以语人无隐然罕见信者
　　声病兴而诗有町畦然古今体之分成于沈宋开元天寳间或未之遵也大歴以还其途判然不复相入由宋迄元相承无改胜国士大夫浸多不知者不知者多则知者贵矣今则悍然不信其不信也由于不明于分之之时又见齐梁体与古今体相乱而不知其别为一格也常熟钱木庵【良择】推本冯氏着唐音审体一书原委井然名流问辨咸不及
　　顷见阮翁杂著呼律诗为格诗是犹欧阳公以八分为隶也
　　诗之为道也非徒以风流相尚而已记曰温柔敦厚诗教也冯先生恒以规人小序曰发乎情止乎礼义余谓斯言也真今日之针砭也夫
　　或曰礼义之説近乎方严是与温柔敦厚相妨也余曰诗固自有其礼义也今夫喜者不可为泣涕悲者不可为欢笑此礼义也富贵者不可语寒陋贫贱者不可语侈大推而论之无非礼义也其细焉者文字必相从顺意兴必相附属亦礼义也是焉能以不止耶
　　昆山吴脩龄【乔】论诗甚精所着围炉诗话余三客吴门徧求之不可得独见其荅万季野书一篇中有云诗之中须有人在余服膺以为名言夫必使后世因其诗以知其人而兼可以论其世是又与于礼义之大者也若言与心违而又与其时与地不相防也将安所得知之而论之
　　脩龄又云意思犹五谷也文譬之炊而为饭诗譬之酿而为酒饭不变米形酒形质尽变噉饭则饱可以养生可以尽年饮酒则醉忧者以乐喜者以悲有不知其所以然者如凯风小弁固不可以文章之道平直出之也知言哉
　　司寇昔以少詹事兼翰林侍讲学士奉使祭告南海着南海集其首章留别相送诸子云卢沟桥上望落日风尘昏万里自兹始孤懐谁与论又云此去珠江水相思寄断猿不识谪宦迁客更作何语其次章与友夜话云寒宵共杯酒一笑失穷途穷途定何许非所谓中无人者耶余曽被酒于吴门亡友顾小谢【以安】宅漏言及此坐客适有入都者谒司寇遂以告也斯则致踈之始耳客有问余者曰小説家所记观人之诗可以决其年夀禄所至有诸荅曰诗以言志志不可伪托吾縁其词以觇其志虽传所称赋列国之诗犹可测识也矧其所自为者耶今则不然诗特传舍而字句过客也使前贤复起乌测其志之所在
　　徳州田侍郎纶霞【雯】行视河工至髙家堰得诗三十絶句南士和者数人余适过之亦以见属余固辞客怪之余曰是诗即我之作亦君作也客曰何也曰徒言河上风景徴引故实夸多鬭靡而已孰为守土孰为奉使孰为过客孰为居人且三十首重复多矣不如分之诸子客怃然而退
　　凡一题数首者皆须词意相副无有缺漏支赘其先后亦不可紊也顾小谢毎举少陵两过何将军园林诗以示学者余谓此诗家最浅近处不见文选所録魏晋人诗分章者寻其首尾如贯珠然近人试为二首都无次第不潜心也
　　小谢有消夏録其自叙颇诋阮翁阮翁深恨之然小谢特长于机辨不説学其持论彷佛金若采耳不足为阮翁病然则阮翁奚为恨之曰阮翁素狭脩龄亦目之为清秀李于鳞阮翁未之知也
　　山阳阎百诗【若璩】学者也唐贤三昧集初出百诗谓余曰是多舛错或校者之失是亦足为选者累如王右丞诗东南御亭上莫使有风尘御讹卸江淮无缷亭也孟襄阳诗行侣时相问涔阳何处边涔讹浔涔阳近湘水浔阳则辽絶矣祖咏诗西还不遑宿中夜渡京水京讹泾京水正当圃田之西泾水已入闗矣余深韪其言寓书阮翁阮翁后着池北偶谈内一条云诗家惟论兴防道里逺近不必尽合如孟诗暝防何处泊遥指落星湾落星湾在南康云云盖潜解前语也噫受言实难百诗考据精核前无古人好为诗自谓不工然能知其指余与申论三昧集曰右丞云人闲桂花落夜静春山空诸家曲为之解当阙疑也储光羲云山云拂髙栋天汉入云流下句云字定误不轻改正可也漫而取之使人学之可乎李颀缓歌行夸炫权势乖六义之防梁锽观美人卧直是淫词君子所必黜者百诗大以为然比嵗阮翁深不欲流布三昧集且悔池北偶谈之刻其亦久而自知乎
　　诗人贵知学尤贵知道东坡论少陵诗外尚有事在是也刘賔客诗云沈舟侧畔千帆过病叶前头万木春有道之言也白傅极推之余尝举似阮翁荅云我所不解阮翁酷不喜少陵特不敢显攻之每举杨大年村夫子之目以语客又薄乐天而深恶罗昭谏余谓昭谏无论巳乐天秦中吟新乐府而可薄是絶小雅也若少陵有听之千古矣余何容置喙
　　青莲推阮公二谢少陵亲陈王称陶谢庾鲍隂何不薄杨王卢骆彼岂有门户声气之见而然惟深知甘苦耳至宋代诗人始于前辈有过情之论未若明人之动欲扫弃一切也今则直汩没于俗情积习中无有是非矣后人复畏后人将于何底乎
　　清新俊逸杜老所重要是气味神采非可涂饰而至然亦非以此立诗之标凖观其他日称李又云笔落惊风雨诗成泣神其自诩亦云语不惊人死不休则其于庾鲍诸贤咸有分寸在司空表圣云味在酸咸之外盖槩而论之岂有无味之诗乎哉观其所第二十四品设格甚寛后人得以各从其所近非苐以不着一字尽得风流为极则也严氏之言宁堪并举冯先生纠之尽矣唐贤诗学类有师承非如后人苐凭臆见窃尝求其深切着明者莫如陆鲁望之叙张祜处士也曰元和中作宫体小诗辞曲艶发轻薄之流合噪得誉及老大稍窥建安风格读乐府録知作者本意短章大篇往往间出讲讽怨谲与六义相左右善题目佳境言不可刋置别处此为才子之最也观此可以知唐人之所尚其本领亦略可窥矣不此之循而蔽于严羽呓语何哉
　　攻何李王李者曰彼特唐人之优孟衣冠也是也余见攻之者所自为诗盖皆宋人之优孟衣冠也钧优也则从唐者胜矣余持此论垂三十年矣和之者数人皆力排规橅者余曰亦非也吾苐问吾之神与形其若衣冠听人之指似可矣如米元章者着唐人衣冠故元章也茍神与形优矣无所着而非优也是亦足以畅曩者谈龙之指也
　　始学为诗期于达意久而简淡髙逺兴寄微妙乃可贵尚所谓言见于此而起意在彼长言之不足而吟歌之者也若相竞以多意已尽而犹刺刺不休不忆祖咏之赋终南积雪乎
　　句法须求健举七言古诗尤亟然歌行襍言中优柔舒缓之调读之可歌可泣感人弥深如白氏及张王乐府具在也今人防不知有转韵之格矣此种音节惧遂亡之奈何
　　长篇铺张必有体裁非徒事拉杂堆垜余昔在都下与徳州冯舍人大木【廷櫆】并得名日事倡和防有得诸葛铜鼓者大木先成长句二十韵余继作四十韵盛传于时皆为阁笔江都汪主事蛟门【懋麟】王门髙足也内崛强阮翁适得浯溪磨厓碑蛟门亟为四十韵以呈阮翁赞之不絶口以示余余览其起句云杨家姊妹顔妖狐遽掷之地曰咏中兴而推原天寳致乱之由虽百韵可矣更堪作尔语乎阮翁为失色者久之
　　奬掖后进盛徳事也然古人所称引必佳士或胜已者不必尽相阿附也今则善贡谀者斯赏之而已后来秀杰稍露圭角盖罪谤之不免乌覩夫盛徳
　　文章原本六经诗亦文也余意尤重春秋非春秋则取舍乖而体不立矣昔人所为致严于一字者取诸春秋也余曽为先叔祖清止公行实中间颇有所讳阮翁为益数行余自是甘自踈
　　本朝诗人山左为盛先清止公与莱阳宋观察荔裳【琬】同时继之者新城王考功西樵【士禄】及其弟司寇而安丘曹礼部升六【贞吉】曲阜顔吏部修来【光敏】徳州谢刑部方山【重辉】田侍郎冯舍人后先并起然各有所就了无扶同依傍故诗家以为难秀水朱翰林竹垞【彛尊】南海陈处士元孝【恭尹】蒲州吴徴君天章【雯】皆云然诗家用字最忌乡音今吴越之士每笑北人多失黏而乡音之失南中尤甚是小节也而殊费淘汰阮翁昔尝谓余曰吾乡若老夫与子与修来庶免于伧之诮也相与一笑
　　余门人桐城方扶南【世举】尝问曰阮翁其大家乎曰然孰匹之余曰其朱竹垞乎王才美于朱而学足以济之朱学博于王而才足以举之是真敌国矣他人髙自位置强顔耳曰然则两先生殆无可议乎余曰朱贪多王爱好
　　尝与天章昉思论阮翁可谓言语妙天下者也余忆钟嵘诗品目陈思王云如三河少年风流自赏冯先生以为无当请移诸阮翁
　　次韵诗以意赴韵虽有精意往往不能自由或长篇中一二险字势难强押不得不于数句前预为之地纡回迁就以致文义乖违虽老手有时不免阮翁絶意不为可法也
　　元白皮陆并世颉颃以笔墨相娱乐后来效以倡酬不必尽佳要未可废至于追用前人某诗韵极为无谓犹曰偶一为之耳遂有専力于此者彼其思钝才庸不能自运故假手旧韵如陶家之倚模制渔猎类书便于牵合或有蹉跌则曰韵限之也转以欺人嘻可鄙哉强为七言长古诗者如瞽者入市倡呌不休强为五言短古诗者如贫士乞怜有言不尽皆足以资笑噱若近体诗之涂朱傅粉搔头弄姿者勿与知可也
　　千顷之波不可清浊天姿国色粗服乱头亦好皆非有意为之也储水者期于江湖而必使之潆洄澄澈是终为溪沼耳自矜容色而故毁其衣妆有厌弃之者矣免于此二者其惟吴天章乎
　　天章絶口不谈诗独与余细论甚相得也出诗巻属余评隲余以饥驱少暇俟诸异日今天章已下世其诗巻余不可得而见矣愧负良友悲夫
　　昉思在阮翁门每有异同其诗引绳削墨不失尺寸惜才力窘弱对其篇幅都无生气故常不满人亦不满于人





　　谈龙録
