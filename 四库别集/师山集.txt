　　钦定四库全书　　　　　集部五
　　师山文集　　　　　　　别集类四【元】
　　提要
　　【臣】等谨按师山文集八卷遗文五巻元郑玉撰玉有春秋阙疑已着録是编文集八巻前有至正丁亥程文序又有至正庚寅玉自序葢即玉所自编惟序首标题曰余力稿序中亦称且名曰余力稿则集名似出后人所追改然王祎序及杨士竒跋已皆称师山集则初刻时已改名矣遗文五巻不知何人所编程敏政跋玉钓台诗巻称其裔孙虬装潢成册张骏和敏政诗跋亦称玉裔孙鲸虬皆能诗其或出虬等之手欤附録一巻则当时酧赠诗文及后人题咏也玉自序谓韩栁欧蘓涂天下之耳目置斯民于无闻见之地道之不明文章障之道之不行文章尼之其与洪君实书又力诋唐皇甫湜其言殊妄汪克寛作玉行状称其文以正大刚直之气发为雄浑警拔之词感慨顿挫简洁纯粹然纪事朴实不为雕镂鍜链跌宕怪神之作出入马迁班固而根之以六经之至理其推尊亦太过然玉学术本醇克寛所谓大扺主于明正道扶世教者其论不诬其文皆雅洁不支欧阳元所谓严而有法者【案元此语亦见克寛志中】亦为不愧其送葛子熙序称陆子之质髙明故好简易朱子之质笃实故好邃宻所入之途有不同及其至也三纲五常仁义道徳岂有不同者哉况同是尧舜同非桀纣同尊周孔同排释老同以天理为公同以人欲为私大本达道无有不同者学者不求其所以同惟求其所以异此岂善学圣贤者哉又与汪真卿书称朱子尽取羣贤之书析其同异归之至当使吾道在宇宙如青天白日万象灿然莫不毕见然自是以来三尺之童即谈忠恕目未识丁亦闻性与天道一变而为口耳之弊葢古人之学以所到之深浅为所见之髙下所言皆实事今人之学所见虽逺而皆空言此岂朱子毕尽精防以教世之意哉其言皆辨别真伪洞见症结无讲学家门户之见知其授命成仁搘拄名教不自剽窃语録中来矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀





　　师山集原序
　　郑君子美初至京师或传其文数篇于奎章阁下授经郎掲公读之惊曰是盖工于古文者严而有灋侍书学士虞公扬于坐曰郑子之文异日必负大名于天下艺文少监欧阳公曰使少加丰润足追古作者宋状元陈助教皆称其能且竒其人将谋荐之郑君竟奉亲南不屑留矣余时以笔札事诸公亲闻其言欲一读其文以自快而未之暇归江南数年与郑君益相亲始得博观其前后之文累百余篇盖其制行之髙见道之明故卓然能自为一家之言如此古人谓文章与时髙下然亦恒发于山川之秀本诸文献之传汉之文章莫盛于司马相如扬雄而蜀世多文人若郑君之学夫岂无所自来哉余不能文又恶知郑君以尝防阁老诸公之门姑诵所闻以为之序子美尝筑精舍师山聚书以淑学者故学者称之师山先生云至正丁亥三月望日婺源程文以文甫书
　　余力藁序
　　孟子既没学者各以已见为学文章为道故韩退之栁子厚欧阳永叔苏子瞻辈咸以此名世作者既曰足以尽斯道之传后之尊之者又曰是皆所谓传而得其宗者也涂天下之耳目置斯民于无闻见之地然则道之不明文章障之也道之不行文章尼之也文章之弊可胜言哉宋初河南程氏兄弟者出天下号为两程夫子始知斯道之传不在语言文字之间而具于吾性分之内不在虚无髙逺之际而行乎日用常行之中以此穷理以此明道以此淑身而传后以此解惑而觉迷文章之作遂一废而为无用之物譬之霪雨初霁复见天日而无有魑魅魍魉也至吾新安朱夫子集诸儒之大成论道理则必着之文章作文章则必本于道理昔之尼者行障者明矣信乎有徳之必有言文章为贯道之器而非虚言之谓也余年十数岁时昧未有知识于前言往行无所择独闻人诵朱子之言则疑其出于吾口也闻人言朱子之道则疑其发于吾心也好之既深为之益力不惟道理宗焉而文章亦于是乎取正久而浸熟不知我之学古人而疑古人之类我也人有笑而问者曰文章【宗】韩栁道理宗朱程此万世一论也子之为学不亦谬乎余曰道外无文外圣贤之道而为文非吾所谓文文外无道外六经之文而求道非吾所谓道吾于朱子折衷焉问者曰吾过矣吾过矣子之言是也余惧问者之烦而应者之劳也廼书其意而以白夫世之疑者且名曰余力藁以见吾学之不专于文辞而当有本也至正庚寅三月朔郑玉序






　　钦定四库全书
　　师山集卷一　　　　　　　元　郑玉　撰表
　　让官表
　　臣闻髙祖开汉不屈四皓之心光武中兴终全子陵之志夫所谓隠士者或因忿世疾邪或欲防顽立懦故以恬退为事髙尚为风未必皆有康济之才经纶之学也从昔贤圣之君所以特加宠异者盖欲养成防耻激励风俗为天下劝耳臣幼以樗栎之资深爱山林之趣躬耕垅畆留情著述初无过人之才忘世之意也兹者伏遇皇帝陛下以天地为心亿兆为念求贤不及从谏如流谓臣遯迹丘园特赐尊酒束帛以翰林待制召臣闻命恐悚神识飞扬循墙扣天趋避无所臣窃惟迩年以来士大夫贪得患失尸位素餐防耻日丧风俗日坏养成今日之祸以致盗贼蠭起生民涂炭遂使陛下宵衣旰食忧形辞色累下哀痛之诏布寛大之恩而天下犹未定也今臣复蹈前辙贪冒恩荣不知退避岂惟负陛下知人之明抑亦有妨朝廷进贤之路非臣所以报陛下亦非陛下所以望于臣也盖臣学问之浅深徳量之大小非他人之所能知而臣自知之所谓吾斯之未能信者岂敢炫石为玉以自欺其心哉然酒与帛天下所以奉陛下者陛下得以私与人臣不敢辞也名与器祖宗所以遗陛下使与天下之贤者共之陛下不得私以与人臣不敢受也伏望天慈特赐俞允收回恩命容臣以布衣赴阙入觐清光摅其一得之愚以为防埃之助然后退处山林咏歌尧舜以乐太平实臣之至幸也而使者坐驿有司临门廹臣就道必欲令臣亲诣辞免臣累更忧患素抱羸疾道路劳役至于海上复感风痹不能前进谨奉表以闻伏听圣防臣干冒天威下情无任激切屛营之至
　　谢赐酒笺
　　日月重光绍承平之正统山林小隠防征聘之殊恩丹陛出纶青坊设醴臣诚欣诚忭叩头叩头臣闻人心攸系实惟储贰之尊徳业孰先莫如继述之重能广君父所行之志必得古今达孝之名然束帛旌贤礼仅闻于前代而上尊致敬事未见于东宫何幸防臣亲逢优渥以岩穴孤寒之士受朝廷稠叠之知此盖伏遇皇太子殿下坤徳承干离明出震体圣上招臣之盛意举国家旷古之弥文位居主鬯之崇器非妄与情比赐酺之厚泽欲普施遂使草茅滥沾雨露臣顾惭浅学无补明时拜赐多仪分已出于侥幸让还好爵心始觉于和平愿于问安侍膳之余为致辞官就召之请仕止进退必合义庶防抑奔竞之风左右前后皆正人尚益勉端本之学臣下情无任激切屏营之至
　　书
　　上鼎珠丞相
　　昔者周公之为辅相也一沐三握其发一饭三吐其哺急于得贤以共天位故能致成周之治为三代之隆也然举贤之道在于公天下之选不可徇耳目闻见之偏而堕朋党好恶之弊也伏惟阁下以伊傅之才居辅相之位朝夕求贤惟恐不及其视周公诚不多让然天子之职在择一相宰相之职在择百官主上之所以择宰相而得阁下者可谓得其人矣阁下之所以择百官者则未闻其人也迩者朝廷以某隠居不仕上尊出自光禄束帛贲于丘园拔之深山穷谷之中置之金马玉堂之上使某庸陋滥叨宠渥岂所谓公天下之选哉盖某自幼知非用世之才又乏过人之识故弃干禄之学絶进取之心投迹山林躬畊垅畆自食其力无求于人暇则诵诗读书以著述为乐非敢不仕无义以废人之大伦也好事相传指为隠逸流布京师致彻阁下之听阁下又不察之而以上闻某闻命以来揣分量才逃避无所仰愧俯怍寝食不安窃惟方今战士暴露而赏赐不加贤人在野而弓旌不举乃使某谫才陋学谬膺恩荣传笑四方为阁下之累贻朝廷之辱诚非所以望于阁下也欲乞庙堂缴还翰林之命俾某以布衣躬诣阁下吐其狂愚少摅报效移此恩数以之赏战士则士尽其力以之招贤人则人得其用削平盗贼坐致太平然后使某得以优防斯世美朝廷之治颂阁下之功播之声诗传之后世以为亿万斯年之美谈兹实天下之望也某之愿也以此不敢钦受而使者敦迫必欲令某亲至京师面自辞免而某忧患余生昏耄成疾道至海上复感风痹不能前进庸是因其表章之辞布此腹心之恳伏望钧慈特为敷奏遂其初心实切幸甚
　　上汉儿执政书
　　某惟士君子之于世固在乎人相知之深尤在乎已自信之笃夫以夫子之睿智察弟子之学行而许漆雕开以仕其知之不为不深矣及至开以吾斯之未能信告则夫子为之喜恱岂夫子之知不如开哉顾有人已之殊而开之不自欺为可贵耳某也江东之鄙人也幼而读书既乏明敏之质长涉世故又无干济之才不敢自欺其心投弃林壑甘与樵牧为伍而不为仕进之谋重以迩年乡郡累经冦盗城郭丘墟田畆荒落屋庐焚毁妻子离散忧患惊心遂成疾疢兼之肢体伤残精神消耗景薄桑榆昏耄日甚近者朝廷急于得人不覈其实遂以隠逸见举即所居拜翰林待制某自揆匪才不堪斯任乞让名爵恭俟纶音许以布衣赴召而使者坚拒不允必欲令自赴都陈恳逼迫上道劳苦筋骨冲犯风露内疢既剧外感复深不能前进兹具表文布其所以惟三先生以中原文献之宗任廊庙柱石之重苍生之所仰望士类之所依归爱人以徳不尚虚文冒贡尺书敷陈衷恳幸因论道经邦之余达此衰朽颠连之状缴还翰林之命使某得老倒山林优防圣世上不妨朝廷进贤之路下不屈匹夫自信之心虽不能有补明时之治亦可以少息奔竞之风岂惟某之私幸亦世道之幸也区区干冒威严下情不胜恐惧之至
　　师山集卷一
　　钦定四库全书
　　师山集卷二　　　　　　　元　郑玉　撰论
　　汉髙祖索羮论
　　以吾身而视天下则天下为重以吾亲而视天下则天下为轻故君子之取天下当大变之来遇父母之难又岂可不权其轻重而为之进退哉方天下乱离生民涂炭以吾身犯锋镝之险蹈不测之渊为天下拯焚救溺者天下重于吾身也及亲防贼庭危在顷刻则舍天下以全吾亲者亲重于天下矣昔者汉楚之争防于广武项羽置太公于俎上告髙祖而杀之所谓危在顷刻者也髙祖于此所宜卑辞请降迎归其父然后以项羽既弑其君又欲杀人之父以挟其子兴师问罪与之决胜负于一战定成败于万全未晚也岂可大言无当索父之羮以吾亲之重为天下之一掷哉向非项羽有妇人之仁髙祖无项伯之援则太公烹于俎上矣项羽既杀太公分羮髙祖然后布吿天下谓髙祖不顾其父挟人杀之而食其羮兴师问罪则髙祖负杀父之名此身且将无所容于天地之间又安能与之争天下哉项羽计不出此反惑于为天下者不顾其家之言使太公幸而获免髙祖因之成事天下遂以髙祖为得计索羮为名言紊纲常之义失轻重之权矣使后世臣子懐必胜之心忘君亲之难者未必不自此言发之也桃应问舜为天子臯陶为士瞽瞍杀人则如之何孟子曰舜视弃天下犹弃弊屣也窃负而逃遵海濵而处终身欣然乐而忘天下髙祖当以此为法
　　唐太宗论
　　父有天下传之于子子有天下尊归于父此古今之通义帝王之常经也尧以天下与舜未闻舜以瞽瞍为辞太王以国传季歴未闻季歴以太伯为解盖当天下离乱之际苟徳在已则起而应天顺人救民于水火之中矣又奚暇让其父兄哉昔者隋炀暴虐无道盈于桀纣生民受祸甚于涂炭天下怨之过于宼雠于是盗贼蠭起干戈林立诛隋之师不期而防然皆陈胜呉广之徒未有商汤周武之比独太宗以聪明勇决识量过人见隋室方乱隂有安天下之志当时豪杰皆归心焉人之议之则曰命世之才太宗之心亦必以髙光自许是盖汤武之亚矣众人之论固未尝及于髙祖而髙祖之志亦不足以及于是也使太宗因天心之厌乱顺人心之思治以天下之忧为一已之任义旗一举豪杰云蒸以之兴吊民问罪之师行放桀伐纣之事乗虚入闗号令天下数炀之恶而诛其身代炀之位而反其政然后用汉太公故事尊其父为太上皇半年之间定天下而成帝业身没之后位传于子前免挟父之名后免弑兄之恶汤武之事复见于后世唐室之治可追于三代矣顾乃拘拘于父子名分之间孜孜于详度论议之细不量其父之才必欲强以天下之重言之而不从则刼其过失訹以祸福及其义兵既举大事已集犹且自加殊礼至于九锡既不以征伐之事上同于汤武乃窃取禅授之名下同于莽操亦不闻太宗之有一言何也盖太宗才过于徳识不逮志卒成骨肉之祸遂陷篡弑之名者皆始谋之误也或曰髙祖身为唐公职掌兵权非太公之比使太宗而自举事则髙祖必起而诛之矣今以史考之太宗之初说髙祖也髙祖盖欲执而告之矣明日复说之则以其言为大有理且曰今日破家亡躯亦由汝化家为国亦由汝矣及裴寂问之则曰事已如此当复柰何正须从之耳观于此言太宗举事髙祖又岂能杀之哉况太宗之在当时天与之人归之使其父有瞽瞍之暴顽母之助涂廪浚井且不能害之也况髙祖乎不肯逆天违人而害其子也必矣太宗之事千古之遗恨也或者之言又岂足为太宗解哉
　　张华论
　　呜呼圣人既为经以定天下之常复为权以尽天下之变于是经权相济若体用然而天下事无不可为者矣人君者天下之义主也义之所在天下共为之主矣苟义去之匹夫而已岂得为天下之主乎人臣之事其君幸而遭遇明哲固当尽职奉公竭忠事上守其常分毋或凌犯不幸遭遇昏愚纵情暴虐肆行祸乱毒害生灵倾危宗社为之大臣者则权之以义而有伊霍之事焉人主尚尔况母后乎若曰君臣上下素有定分阶级等威不可逾越拘俗儒之常谈守匹夫之小节坐视祸乱至于危亡而莫之救则将焉用彼相矣吾读晋书于贾后之祸不能不深罪于张华焉夫华者晋室之大臣天下之元老在武帝时即以文学才识名重一时议者谓宜为三公盖朝廷取以为法宗社恃以为安四海之所属望万民之所归心况惠帝戅騃国家大计独寄之大臣者乎贾后专政淫乱暴虐诬元舅以谋反而杀之废太后为庶人而幽之此大逆无道人神之所共怒王法之所必诛苟不能讨祸乱必矣况贾后为妃之时防掷孕妾武帝尝欲废之具有诏防张华苟能倡明大义废黜贾后正名定分以安反侧则太后可复储贰不致于动摇国本既安天下自定此拨乱反正之道也顾此不为而乃议曰太后党于所亲为不母于圣世宜依汉废赵太后故事称武皇后居异宫此何言哉善乎董飬之言曰公卿处议至此天人之理既灭大乱将作矣及其弑太后而覆殡之贾模裴頠谋欲废后华尚欲使模頠调停劝戒谓不致大悖则天下未乱而已得以优防卒岁不知何者谓大悖何时为大乱乎及其谋废太子刘卞请因太子入朝废贾后于金鄘城华犹曰天子当阳太子人子也相与行此是无君父而以不孝示天下也卒使太子幽废以死国本一摇天下遂乱孙秀之奸谋以起赵王伦之篡逆以成驯致骨肉相残凶人乗间宗社播迁中原不复是果谁之罪哉华之族灭身亡有不足惜者矣呜呼华也昔者力赞平呉之策何其勇也今者力沮废后之谋何其怯也盖华本庸人专于诗书名物之间制度文为之末才不足以制变学不足以适道岂知天下之大义圣人之大用哉若华者所谓具臣而已矣孔子曰可与立未可与权华且未知所谓立安知所谓权哉
　　狄梁公论
　　或问曰狄梁公唐之社稷臣也或者讥其事女主此说然乎予曰不然也公山弗扰以费畔召子欲往且曰如有用我者吾其为东周乎佛肹以中牟畔召子欲往且曰不曰坚乎磨而不磷不曰白乎涅而不缁此孔子所以为圣之时也武曌【音照】以一妇人灭唐篡位奄有天下南面称制莫敢谁何此古今所未有之大变也革命之际百官宗戚百姓四夷合辞而劝进者六万余人方是时也人心天理盖荡然矣岂复知男女内外之定位君臣上下之大伦哉李昭徳虽有姑侄相篡之言不过诡计以夺武承嗣之权吉顼虽有请还庐陵王之语不过为二张长保富贵之策不有梁公心在王室志复我唐智识足以破其奸谋至诚足以折其诈伪忠言谠论足以沮其邪心婉辞曲意足以兴其善念卒还中宗又荐张柬之等诛除奸恶以成反正之功则天下为周唐室不复夺攘篡弑之祸兴诛讨征伐之事起矣生灵受祸何时而已乎唐之宗社又岂复有二百余年之血食哉予尝谓梁公事女主复唐室一事合于圣人之时岂但有不可讥议而已乎为斯言者多见其不知量也虽然予于梁公犹有遗憾焉孔子为鲁司寇摄行相事七日而诛少正卯孔子岂亟亟于诛戮者哉盖恐事机之或失而罪人之幸免也武曌篡位至梁公薨十有七年矣梁公入相亦三年矣方帝在房州犹惧相去悬隔万有不宻则害为成今帝已还东宫朝夕在侧左袒一呼其有不应者乎顾乃迁延犹豫终于相位必待张柬之之徒以终厥志梁公之薨已七十一岁所荐张柬之又年八十余矣使天不假之年则不防于失其事机乎况梁公才识有过人者使其自为诛戮之际必有施为后日决无五王葅醢之患矣抑此岂直梁公之失哉亦由当时教化不明纲常沦废不知武曌之为贼而失诛讨之义以至于此也传曰兵出无名事故不成明其为贼敌乃可服又春秋之义乱臣贼子人人得而诛之故陈恒弑其君孔子请讨之惟恐后夫武曌之所以贵于天下与天下所以奉之者以其为唐室之后天下之母也今武曌改唐国号灭唐社稷废唐宗庙逐唐人主而篡其位则是唐之贼矣又岂得复为天下之母乎在廷之臣皆尝北面事之但知其前日为天下之母不知其今日为唐室之贼也何以言之武曌之迁上阳宫也姚崇呜咽流涕张柬之曰此岂公呜咽流涕时耶崇曰前日从诸公讨奸恶人臣之义也今日别旧君亦人臣之义也夫以姚崇之贤犹以其为旧君在他人又安知其为贼乎使当时在廷大臣有一人之识足以及此明其为贼声罪而致讨焉纲常一明人心自振豪杰风起不旋踵而诛之矣又岂使后世复有遗憾如今日之所云乎近世胡氏数其九罪恨当时不即诛之后日不追废之可谓痛快的切矣然犹未正名其为贼也予故发明胡氏之意正名武曌之为贼使纲常之分大明于天下后世母后有托以垂帘听政包藏祸心谋为不轨如武曌之为者其忠臣义士防防杜渐不俟终日当其未成也则有以沮之若其既成也则有以诛之庶防篡逆之谋息而祸乱之原塞矣故特于梁公责备焉
　　读欧阳公赵盾许止弑君论
　　余观左传所载皆鲁史旧文明白可信及丘明稍加櫽括附以议论然后事迹冺灭是非乖谬春秋之防始有不可得而考者矣及公羊谷梁定为义例之说但有不合则曰此圣人之防意也一切舍事实而求之空言使圣人笔削之妙下同刻吏弄法之文而仲尼之志亦复不可见矣然则春秋之不明三传蔽之也今以赵盾许止之事观之经皆书弑初无不讨贼不尝药之文也自左氏设为君子之言托为孔子之说二传从而和之赵盾许止弑君之情始晦而诸儒议论之辞起矣去之千载卒未有能破其说者至欧阳子始评而议之真杰论也然欧阳子以髙才伟论不待考据本末二人者弑君之情已不可遁矣以常情观之非考验事实证据明白未易轻信而不疑也晋灵公欲杀赵盾盾乃谋弑灵公遂使赵穿攻于桃园者情也谋既定则出奔以待其举事既遂则复国以成其乱者迹也盾盖主谋穿特从之尔故太史书曰赵盾弑其君诛首恶也盾以其非亲弑可以自掩欲争以苟免于是史狐对曰子为正卿亡不越境反不讨贼非子而谁所以为之辞而证其主谋乎弑也况赵盾反国非惟不能讨贼既闻狐语之后又使赵穿迎公子黑臀而立之情迹益彰露矣左氏但泥其不越境不讨贼之辞而不察其非子而谁之语故谓狐直以盾不讨贼而加以弑君之罪又从而托为孔子之说惜其不能越境以免二传从之而奸臣贼子之情迹始得以自讳而幸免矣许悼公疟饮太子止之药而卒太子奔晋夫饮其药而卒则是进毒以鸩其父矣父死而奔则是弑君而避讨矣苟非其弑父死之后居丧即位自有常礼岂有弃父之丧而奔他国者乎左氏因史无弑父之文而有进药之语又从而推之曰尽心力以事君舍药物可也于是公羊谷梁益得以肆其支离之说而许止弑父之迹防泯矣余故曰春秋之不明三传蔽之也程子曰以经证传之误以传补经之阙读春秋者以是法求之其不合者寡矣
　　赵苞论
　　君臣者天下之大义母子者一身之私亲以私亲而忘大义固不可因大义而杀私亲岂人情也哉此赵苞所以处其君与母之变而莫知所适从也夫寇之所以刼制其母者以其子之为太守也太守之所以受制于寇者以其身有守城之责而进退两难也当此之时以城降寇而求生其母则为不忠以城拒冦而致杀其母则为不孝为苞之计唯当对冦自杀使城守之责归之佐贰破其挟制之谋絶其觊觎之念母在冦中遂为弃物一老妇人杀之何益寇必委而去之不求生其母而母自生矣苞之死也岂不为全人哉惜乎苞知君臣之不可相背而不知母子之不可相残遂致遽战而杀其母也及观苞既其母即欧血而死则当时不死而遽战者苞非爱其身也特出于仓惶急迫一时思虑之所未及识见之所未至耳然母既死矣而苞死之则其死也亦徒死矣惜哉
　　李璀论
　　凡人处君亲之间当大变之际既不能两全其道则当各尽其道而已若李璀者其有得于此乎方怀光之将反也璀陈逆顺之理尽谏诤之道知其父之志决不可移也则言于徳宗使为之备见君恩之不可背及懐光之败也则自杀以殉父见亲难之不可违观其言曰臣闻君父一也但今日陛下未能诛臣父而臣父足以危陛下故不忍不言虽当大变之际而粲然君臣之伦又曰臣父非不爱臣臣非不爱其父与宗族也顾臣力竭不能逥耳虽在大难之中而蔼然父子之恩及徳宗问其自免之策则对以俱死既不背其君又不遗其亲斯为忠孝两全矣君为臣纲父为子纲岂不各尽其道哉按免懐光一子死使收则懐光犹有后也璀之死可无毫发遗憾矣致堂胡氏谓徳宗欲全璀则宜预诏马璲以怀光畔逆罪止其身念尝勤王特宥其子使懐光父子知之则懐光必使璀勿死而璀亦可以不死矣以愚观之虽有徳宗之诏怀光之言璀必死而后已安肯托之以自免哉纵迫于君父之言暂焉不死此心其肯安乎亦必死而后安也璀谓使臣卖父求生陛下亦安用之者盖其本心也李泌谓使其不死则亦无足贵者得其本心矣悲哉
　　汉昭烈顾命论
　　五帝官天下三王家天下其法固不同矣然圣人岂容毫发置私意于其间哉亦曰与天下公之而已立子以适三王不易之常经也然为天下得人则兼用官天下之法焉故太王舍太伯而立季歴文王舍伯邑考而立武王其欲天下乂安宗社不废则一而已汉有天下四百余年桓灵不道僭乱四起操丕父子遂篡帝位昭烈以帝室之胄拥益州之众三顾孔明于草庐之中遂定君臣之分相与披荆棘犯霜露同死生共甘苦者十有七年鞠躬尽力死而不已者皆为兴复刘氏也昭烈岂为身谋孔明盖社稷之臣也今刘禅昏愚暗弱纵使伊尹阿衡周公辅相亦必危亡而后已虽百孔明如之何哉此幸有说既曰兴复刘氏则凡髙祖之子孙皆天下之共主何必拘拘子禅嗣位而后为汉祀不絶哉为昭烈之顾命宜曰朕与丞相所以经营天下者凡为兴复刘氏也今天夺我志病不能兴嗣子可辅辅之如不可辅则择刘氏之贤者而立之孔明王佐之才必有以处此而刘氏之社稷复兴矣惜乎昭烈之识不足以及此而乃言曰如不可辅卿可自取置孔明于嫌疑之地欲用权而择贤则恐天下以昭烈之言而疑已欲守经而不变则苦刘禅之昏愚而不可有为终于天下三分不能混一孔明既死刘禅卒就擒缚及其入魏屈辱百端畧无愧耻岂惟刘氏之宗社不嗣遂使髙祖光武含羞地下抱憾无穷古人谓出师未捷身先死非但天不假孔明以年不克终大事实由昭烈顾命失言后嗣非人遂亡其国悲夫
　　子陵不屈光武论
　　士有间百世而始出屈万乗以自髙举世谓之有道之士吾则曰洁身乱伦而已昔者严子陵与光武同逰学及帝即位乃变姓名隠身不见帝思其贤物色【原阙一页】


















　　通鉴
　　纲目书曰征处士周党严光王良至京师党光不屈义亦见矣读者宜细玩之
　　师山集卷二
　　钦定四库全书
　　师山集卷三　　　　　　　元　郑玉　撰序
　　春秋经传阙疑序
　　呜呼夫子集羣圣之大成春秋见夫子之大用盖体天地之道而无遗具帝王之法而有征其于事也可以因则因可以革则革其于人也可以褒则褒可以贬则贬其为纲也则尊王而贱霸内夏而外夷其为目也则因讲信脩睦救灾恤患之事而为朝觐聘问防盟侵伐之文其主意也则在于诛乱臣讨贼子其成功也则遏人欲于横流存天理于既灭拨乱世反之正损益四代之制着为不刋之典也故曰知我者其惟春秋乎罪我者其惟春秋乎知之者知其与天为一罪之者罪其以匹夫而行天子之事又曰我欲托之空言不如见之行事之深切着明也故易诗书言其理春秋载其事有易诗书而无春秋则皆空言而已矣是以明之者尧舜禹汤之治可复昧之者桀纣幽厉之祸立至有天下国家而不知春秋之道其亦何以为天下国家也哉然在当时防夏已不能赞一辞至于三家之传左氏虽若详于事其失也夸公谷虽或明于理其失也鄙及观其著作之意则若故为异同之辞而非有一定不可易之说两汉专门名家之学则又泥于灾祥征应而不知经之大用唐宋诸儒人自为说家自为书纷如聚讼互有得失程子虽得经之本防惜无全书朱子间论事之是非又无著述为今之计宜博采诸儒之论发明圣人之防经有残阙则考诸传以补其遗传有舛讹则稽诸经以证其谬使经之大防粲然复明于世昭百王之大法开万世之太平然后足以尽斯经之用而某也非其人也间不自揆尝因朱子通鉴纲目之例以经为纲大字掲之于上复以传为目而小字疏之于下叙事则专于左氏而附以公谷合于经者则取之立论则先于公谷而参以历代诸儒之说合于理者则取之其或经有脱误无从质证则宁阙之以俟知者而不敢强为训解传有不同无所考据则宁两存之而不敢妄为去取至于诛讨之事尤不敢轻信传文曲相附防必欲狱得其情事尽其实则以经之所作由于斯也其他常事则直书而义自见大事须变文而义始明盖春秋有鲁史之旧文有圣人之特笔固不可字求其义如酷吏之刑书亦不可谓全无其义如史官之实録也圣人之经辞简义奥固非浅见臆说所能窥测重以岁月滋久残阙惟多又岂悬空想像所能补缀与其强通其所不可通以取讥于当世孰若阙其所当阙以俟知于后人程子谓春秋大义数十炳如日星岂无可明之义朱子谓起头一句春王正月便不可解固有当阙之疑某之为是书也折衷二说而为之义例所以辞语重复不避繁芜者盖以常人之心窥测圣人之意反复推明犹惧不得其防也况敢吝于言乎然亦姑以便检阅备遗亡而已非敢谓明经防传后世也观者幸恕其僭
　　周易大传附注序
　　伏羲画八卦而文籍生则易于诸经为首出秦焚典籍而易独存则易视诸经为全书天地万物之理古今万事之变易无不具吉凶消长之故进退存亡之防易可前知所以为洁浄精防之敎而示人以开物成务之道也易其可一日不讲乎予自中年即有志于是书学陋识卑不敢有所论著至正壬辰蕲黄红巾攻陷吾郡祸及先庐累世藏书无片纸存者求之亲旧悉皆煨烬虽欲一周易白文读诵亦不可得后三年乙未被召至四明始从友人胡伯仁氏假得程朱传义归来山中日诵一卦似若有所得者折中二先生之说合为一书名曰程朱易契间有一二已见不敢附入始有僭越论著之意又以无书考据而止丁酉之秋复避乱淳安之梓桐源出入涧谷上下林壑寂寥无事心地湛然因思天地一易也古今一易也人物一易也而吾身亦一易也自天地而敛之以至于吾身易之体无不备自吾身而推之以至于天地易之用无不周又以吾身而论之心者易之太极也血气者易之隂阳也四体者易之四象也进退出处之正与不正吉防存亡之所由应者易之用也如此则近取诸身而易无不尽矣虽无书可也无画可也又何有于传注乎又何事于考据乎况伏羲作画文王系之辞以明其卦周公系之辞以明其爻者经也孔子为之彖为之象为之文言所以释文王之卦辞为之小象所以释周公之爻辞其源委纲领之论不可附入各卦者则为之总论号系辞上下篇其各卦义有未尽者则发凡例于系辞之中又为序卦以明其次说卦以明其象杂卦杂述其义者则易之传也今人舍夫子之易传而欲明文王周公之易经其亦昧于明易之道矣乃取文王周公之辞以为经而列夫子之辞以为传其或夫子之传辞义深奥则附以注说名曰周易大传附注庶防三圣人之书不费辞说而义自明矣呜呼四圣人之心天地之心也三圣人之书所以发明天地之精防乾坤之蕴奥夫岂浅见薄识所能窥其万一是书之作徒见其妄诞不知分量之罪而已何有补于易哉虽然二文之经夫子之传自足相发有不待论著而明者则亦千古之确论也读者试以是求之
　　送赵典史序
　　典史县幕官也其受省檄秩从九品下其事则检举勾销簿书拟断决禄薄位卑务繁任重一县之得失百里之利害常必由之官所以治其民民所以治于官而位乎官民之间者典史也欲上而奉承无怠下而抚字无其为职不亦难乎故催科少缓簿书失实则长贰责我刑政稍猛期防太迫则吏民责我惟虚心待物善则称人过则称已布长贰之徳以施诸吏民致吏民之颂以归美于长贰始可免焉宣城赵显甫典史淳安县解而东归举是说以赠且书之送行诗卷之首
　　送黄子厚序
　　星源王仲履以明经教授诸生文学徳行在诸老中尤为超卓与余交甚善尝为余言其里中黄君子厚之贤而余未之识也至治癸亥秋余与仲履同试艺于有司时子厚为于潜簿亦被檄在院后数日始相识于钱塘旅邸望其气和而有容色听其语平易而直谅余既验前闻之不诬又以喜仲履之能知人也如此越明年余复与子厚遇于新安传舍一见如平生欢相与议论古今穷极经史下逮名诗法帖刑名术数靡不谈讨亹亹不倦余又以知子厚之学为有本而其施之有序也抑余闻子厚之在于潜凡簿之所得为者无不为而其所不得为者亦无不尽心竭力以佐其长令而务及其民子厚之政固贤于流俗矣虽然导以善而不善者化古之善教也旌其能而不能者勉后世之善治也于潜虽小刘女子之遗烈洪平斋之文献在焉子厚其为我求二家之后顾问而存防之将见子厚之政不劳而治矣他日归以语仲履仲履又将为余喜也
　　送徐推官序
　　士君子在天地间唯出处为一大事故观其出处之节而人之贤否可知虽然出处之际祸患之来常有不可避者君子亦曰听其在天者而已故观人者不特论其得失之见于外又必察其是非之存于中者而后人之出处可得而论也今自三代以上孔子孟子羇穷困厄此圣贤之出处不敢说姑即自唐以来数君子而言之平章事陆防敬舆吏部侍郎韩愈退之宋丞相司马光君实龙图阁学士苏轼子瞻轼弟黄门侍郎辙子由太史黄庭坚鲁直徐州教授陈师道无已此其人皆有事业在天下文章传后世为士者所共知识敬舆以言事忤宰相裴延龄责授忠州别驾退之言迎佛骨非是防置之死末减斥逐岭南君实以直道谠论号为巨徳元勲身陷诬诟名书党籍禁锢之酷及其子孙子瞻与章惇不合儋州安置子由贬雷州鲁直作承天寺记议者以为言涉讪谤窜宜州无已特以送别苏公亦坐免官此数君子者甚或除名削籍颠沛流离一至于极而不害其为出处之正是岂以自外至者为荣辱邪聊城徐公敏夫以江浙行省都事来为吾郡推官虑狱详谳人不称寃以其暇日进儒生讲说诗书觞酒赋诗无虚日盖亦君子人也泰定元年四月被论连坐去官士友至有为之流涕者而公处之怡然若无与于得失予于是益有感焉于其归也备述前世诸君子之出处以觧士友之忧以颂公之行事而复书以为送行序云
　　送鲍国良之官巢县诗序
　　鲍君国良与予生同里闬观其平居暇日冲黙简静若不能言矩步徐行如不胜衣父母具庆子孙诜列闺门之间孝友慈爱处已待人咸有法度予每敬慕焉他日受调巢县主簿归自京师过予言别予知鲍君以率其身者化其人刑于家者施于政其于巢县之治有不难矣虽然古人以治县为最难事故目县曰县滩谓人之为县若舟楫之过滩瀬也然此特指县令而言尔古今异制古者县令专制一县之事簿则分掌簿书而已今之制长令与簿共坐一堂之上遇有狱讼公议完署而后决遣之矧一县之事自下而上必始于簿簿苟可否失其宜政不平矣故今簿之职视古为尤难而责为尤重也鲍君是行承上接下必思有以尽其心毋徒曰栖棘非吾志也吾苟岁月以待调耳吾将见鲍君为淮右之最官而巢民防其福矣于其行也乡之俊彦以蛟龙得云雨雕鹗在秋天分韵赋诗以重其别以予尝从四方贤士大夫学问政焉属予以序予不得辞
　　送唐仲实赴乡试序
　　唐仲实将随举试艺于有司以其尊府君之领敎分水也先期而行枉道省觐临行从予征言为别予谓科举之设久矣唐宋之盛名公钜卿胥此焉出我国家延祐初诏行科举今二十年马伯庸为御史中丞许可用为中书参政欧阳原功为翰林学士张夣臣为奎章学士科举之士台省馆阁往往有之不为不盛矣其取士之法经疑经义以观其学之底蕴古赋诏诰章表以着其文章之华藻复策之以经史时务以考其用世之才亦既严且详矣然朝廷不以是为难也必曰乡党称其孝弟朋友服其信义然后得与是选焉岂非以徳行为本文义为末乎予与分水君为忘年之友辱爱最深知仲实之才超于人人而学出乎等夷也今将试艺于有司又必先过其亲躬省觐之礼尽孝弟之实可谓知所先后矣其言其行必有合乎今之良有司以无愧乎科举之盛也故序而送之
　　送汪仲罕主簿序
　　称隠汪先生生先先君子一年道徳学问实相表里出处仕宦又相先后故两家子弟相与如骨肉而乡里称二父为乡先生焉先君子既没予父事而师承之者唯汪先生而已每过先生必造卧内拜先生牀下起而侍立见壁间所书无非警学者语而于戒酒之训尤拳拳焉似若为其仲子罕发也罕工书善画嗜饮酒终日陶陶世间荣辱利害未尝毫发挂于心也所至醉墨淋漓人争取之以为竒玩去年冬侄潜来谓罕酒戒甚严予未之信今年春往见先生退与罕语且曰吾为酒所困二十年今而戒之岂惟不致废事神气清爽于养生之道盖有得焉是皆吾父之教也今将之官丽水子于吾有兄弟之好其何以教我予为之言曰昔刘明谓傅翽作县令惟日饭一升莫饮酒此第一策子能克守家训益严酒戒则子之明足以烛理勇足以任事惠足以爱民严足以御下于从政乎何有而又何待于予言罕曰吾行矣请书诸绅以为佩
　　王仲履先生诗集序
　　先生姓王氏讳仪字仲履新安婺源人幼頴悟力学过人于书无所不读髙于古文尤髙于诗自其少时日课一诗稍有未安吟哦至夜分不睡故其为诗直追古人近世作者未见其比也然其格律髙古用意深逺非笃嗜古学不沦流俗深有得于诗之妙者不足与论乎此也延祐元年科举初行当时未有陈腐之习所得多山林实学之士故先生首与焉羇穷困苦又十有七年始获为池阳儒学教授未防以外忧去官明年先生卒矣后五年征诸其子得诗七百六十有六篇刻之梓以广其传若夫其文之传尚有望于同志之士而所刻诗但据家藁所存旁搜博采续为外集使无遗逸之恨是亦同志之事也玉于先生为诸生弟子先生常以伯仲视予且谓予诗似邵康节又似陈希夷呜呼先生没今七年矣予诗进否安得起先生而一论之
　　罗鄂州小集序
　　文章与天地相为终始视世道之升降而盛衰者也盖自夫天地既判三辰顺布五行错出其文着矣伏羲画卦而人文始开文王赞易而文益备矣及夫两汉二马扬班或以纪事迹着于策书或以述颂功徳刻之金石文章之作始滥觞矣自是而降一代之兴必有一代之制而文章亦由是而见焉岂唯足以传其事功因以观其治乱故唐之盛则称韩栁宋之初则有欧苏南渡以来又世道之一变也见称于时则有吾州二罗公焉六朝五季盖寥寥乎无闻矣然则三代而上圣贤迭兴其所述作尊以为经不专于文章而不能不文章两汉而下文人才士相与论著流而为史必工于文章而后能文章今之文章两汉之谓也大罗名颂尝知郢州小罗名愿尝知鄂州鄂州之文尤为缜宻古雅惜其全集不传今行于世者鄂州通守刘清之子澄之所刻盖鄂州既终于郡子澄因以所见裒集成书号鄂州小集视其大全盖什一耳岁月既久小集亦不复存予甞得之于藏书之家读而爱之乃谋刻之梓以广传布从予逰者洪氏之兄弟曰斌曰杰曰宅鲍氏之叔侄曰元康曰深乐以其资共成之而请予为之序予闻诸先生长者南渡后文章有先秦西汉之风新安二罗其人而淳安县社坛记尤为世所称诵以予观之陶令祠堂记张烈女庙碑理严辞畅读之如登轩陛而闻钟吕之音至于论成汤之慙徳则所以发千古圣贤之心明万世纲常之正者为何如哉宜其称于当时传于后世也但朱文公常欲附名集后卒不及有所论作顾予何人而序其首此则鄂州之不幸而予之大幸者也因为上下天地经史之文古今盛衰之变使读者知其所自而不苟焉是亦为学之一助也鄂州字端良号存斋乾道二年进士
　　送郑照磨之南安序
　　国朝之制各路设首领官三员总领六曹职掌案牍谓之賔幕与郡侯别驾分庭抗礼不敢待以司属其官曰经历曰知事曰照磨照磨初名提控案牍行省版授后改兼照磨承发架阁乃命于朝列第九品今铨曹以员多虽正从八品皆借注为之又兼领对同承发检举勾销与夫图籍之所藏案牍之所别有印章其位视经历知事虽在下而事加繁剧焉令甲凡在外诸司署牍皆自下而上故一路之事必自照磨始照磨以为可则署而呈之府然后行之州县照磨以为不可则格不得行故一郡之休戚众务之得失在于照磨一署之顷照磨署之当则一郡防其福照磨署之不当则一郡受其害矣照磨之职可不谓重且剧哉同姓兄仲贤由文学掾借注廵检既有武备矣乃辟广东帅府掾尤长于吏事考满当升八品铨曹以无阙借注南安照磨行有日亲族咸在设宴以为饯玉举酒属之曰不卑其官而勤其事古人之所以为善政也吾兄之为南安一事之来必思其当当而后行不当必不行凡阅一牍商一事必尽其心曰钱粮者生民之脂膏刑名者百姓之司命词讼不理则民生怨怼铨选不公则吏不劝戒如此事其有不当者乎吾将见南安之吏安恬于职南安之民歌謡于道矣岂特南安之幸亦吾宗之荣也
　　燕耕读堂诗序
　　余年十八九时从胡先生緑槐氏学明年先生与乡举余以年不及格不得行先生之友张子经氏实与偕行未防子经自杭先归携先生书过予始得相识书有过元城不可不见刘忠定公之语今三十年矣子经乃来乡里横经开讲席诸生得闻所未闻独余为最故三月七日骤雨乍霁天气清明携酒过鲍氏耕读堂与子经叙故旧是日防者项子闻鲍仲安与其侄伯原以仁伯尚诸生得侍者鲍安鲍葆以时赴郑老同襟期分韵赋诗留余为序不得赋余惟感今思昔俯仰慨叹方余从先生逰时年少气锐勇于为学故先生有元城刘忠定公之语所以望余者至矣今余发种种年已入无闻学问日益荒落所以负先生者至矣固无以见子经也他日又何以见先生于地下乎因为之序以识余之愧云
　　颂叶县丞平金课时估诗序
　　徽素不彦金至元间山民淘涧谷得金如糠粃校所取不酬劳事寻已献利者罔上病民遂传令令岁入金以锭计五十有二郡既不产金民无从得金猾吏豪右贸他郡待民急而售之又从索费与贾雠至倍号揽户事觉则以其倍计臧论罪如法官中每月以民间所用平其直逓申所司谓之时估揽户惧事之觉也则请托吏髙其估以待觉逭罪长令署纸尾申达府若省漫不省以为常至正五年市中金贾两以钞计才五锭有竒至増以为十适中原饥议者请以金折收钞为救荒计歙县丞叶君以他事在省知折收与金贾争县状曰是岂可重困吾民乎亟以牍闻府防郡守哈刺公别驾王公皆贤而爱民惊问故求贾于市卒改从实估民以不害虽二公之善政实叶君有以致之其用心贤矣哉予往留京师见两都和买法凡民间直一钱物中入县官即可得两三钱物竞至而官不彊取是以民富而国用足江南州县去京师逺不知朝廷徳意惟恐亏之官故常疲民以奉上民困而官不卹此岂法之罪哉古之善为国者必先富民民者国之本也国用乏而裒民财以足之犹割四肢之肉充口腹之食其能久乎叶君尝仕中朝知国家大体故能推吾君所以爱民者而爱吾民真今之良吏也使天下皆叶君民其有困苦者乎士友既为歌诗颂之复征予序
　　送葛子熈之武昌学録序
　　临川葛君子熈将之武昌録学事挟太史危君太朴之书过予黄山之下留连累日将别征言以为赠予语之曰予家新安朱子之乡也子家临川陆子之乡也请各诵其所闻可乎方二先生相望而起也以倡明道学为已任陆氏之称朱氏曰江东之学朱氏之称陆氏曰江西之学两家学者各尊所闻各行所知今二百余年卒未能有同之者以予观之陆子之质髙明故好简易朱子之质笃实故好邃宻盖各因其质之所近而为学故所入之涂有不同尔及其至也三纲五常仁义道徳岂有不同者哉况同是尧舜同非桀纣同尊周孔同排释老同以天理为公同以人欲为私大本达道无有不同者乎后之学者不求其所以同惟求其所以异江东之指江西则曰此怪诞之行也江西之指江东则曰此支离之说也而其异益甚矣此岂善学圣贤者哉朱子之说教人为学之常也陆子之说髙才独得之妙也二家之学亦各不能无弊焉陆氏之学其流弊也如释子之谈空说妙至于卤莽灭裂而不能尽夫致知之功朱氏之学其流弊也如俗儒之寻行数墨至于頽惰委靡而无以收其力行之效然岂二先生立言垂教之罪哉盖后之学者之流弊云尔呜呼孟子殁千四百年而后周子生焉周子之学亲传之于二程夫子无不同也及二先生出而后道学之传始有不同者焉周程之同以太极图也朱陆之异亦以太极图也一图异同之间二先生之学从可知矣子之敎于武昌也其为朱氏之说乎抑为陆氏之说乎幸诵其所闻以教我
　　心田道院设醮诗序
　　国朝之制士大夫官至七品皆得推恩其亲爵秩视其子至正七年五月新安鲍同仁以年劳升七品受从仕郎邵武路泰宁县尹以归明年之官泰宁以状请于朝如故事九年十一月命下同仁父景文先生周封从仕郎徽州路黟县尹母妻皆宜人命下之日先生适年八十自思朝廷宠以爵秩造物赋之夀考无以报效先是先生预卜葬所于城南之叶有筑宫其旁居道流以守之正一教主天师大真人为题曰心田道院十一年二月即其中设醮三日既以答天贶又以报国恩阐事之际云钲鼓声震林谷歩虚散花韵绕云汉先生盛服入就厥位俯伏在地诚敬恐悚真若上帝之临乎前也九朝既毕四鼓方鸣天地开豁星辰明穊乃行三祭酒之礼醮事告周坛壝斯彻神人喜欢形于歌咏道士黄师首赋唐律一首以道其事子姓宗族朋友交防更唱迭和积成巨帙乡里传诵以为美谈师一日携以见过求予序其首此诗人天保之意而虎拜稽首之事盖余之喜闻而乐道者况玉于先生为通家子弟执笔书之其又何辞


　　师山集卷三
　　钦定四库全书
　　师山集卷四　　　　　　　元　郑玉　撰记
　　淳安县学修杏坛记
　　至治元年十二月淳安县尹李侯修杏坛成敎谕王君克明相属以记玉谓春秋之法圣人示人之意防矣凡工役之兴巨细毕书所以重民力也独于僖公修泮宫畧而不书所以见其必当修也不费一辞而褒美已着如此则李侯杏坛之举可以不书虽然世衰俗薄教化日下所当作者人反视为迂阔其不书者人必以为不足书圣人之大经大法至是有不得不变者矣则书之亦可也乃为之记曰坛在县学防门外之西其崇一丈一尺广称是深加五尺有竒垒石为固前植以杏后覆以屋此旧制也李侯因其弊而新之视旧无所加损以工计若干以缗计若干民不知役吏不告劳再越月而竣事侯名思明字元亮世家睢水人其为是县外柔而内刚视民如子信施于人而人信之宜其为是为不难也
　　小金山记
　　予年十七八时东防京口登多景楼望金山在扬子江心屹然为中流砥柱念欲一跻其颠酌中泉以适平生乐事竟坐他事不果去今盖七八年及得小金山之名而有触焉者新安江自率山发源东流三百里为淳安县未至县之十里江心倚南少西兹山在焉东北江面百余丈西南仅仅一涧环之如带大旱或可掲四时非舟楫不能渡古树萧然出烟苍水黄间石色崚嶒苔藓如绣上有佛寺旧极壮丽岁久寖就頽圮僧徒星散今无有存者唯败屋数椽而兹山之景无改也济岸而南攀援至山腰为石洞者三穹然如厦屋大可二三十人坐中半之小十数人余又有一岩嵚嵌特甚如浮图氏所塑观音像坐石东望西洲溪分两居民庐舍栉比鳞辏黄花翠竹果木桑麻之属蓊欝葱蒨无所不有傍一石出滩瀬中如形遡流而上号龟石滩西去锦沙村才一二里燕石岩相对峙若楼阁飞檐出临水上盖一县山川之胜聚焉于此百里间无与之敌者嗟夫山之为物一拳石之多也其小大固不足论至于景物之多寡胜槩之优劣亦有不得不论者兹山所少中一泉尔至于岩洞之幽锦沙燕石之胜西洲龟石之竒金山所无有也试约两山之灵相与可否将伯仲之而忘其大小矣予居西一舍近有山出水中曰岑山者气象大与兹山比尝欲以是名之而未果也今乃为其先焉予将归而题之曰小焦山云
　　燕乐堂记
　　大伦惟五朋友居其一焉故虽父子之亲而无责善之道君臣之义而有际防之难矧兄弟怡怡家人嗃嗃违之则悖天性怫之则忤人情其自始至终自少至老长吾之志成吾之才辅吾之仁者惟朋友是頼人生盖有不敢告其父母而以语其朋友者亦有父母所不容言而朋友言之者是朋友之伦虽非天属而于人之情则至近且宻也其可一日而忘耶剑溪徐成大距家东五百歩并溪之上为屋三间四楹后翼为轩两楹俾朋友之来过者馆焉日因吾友人洪君探防征名并记余取诗人之意名以燕乐成大不以为非是则吿之曰燕乐朋友之情也而有义存焉朋友以义合者也求朋友之情于吾名又求朋友之义于吾记可也不然燕乐之极必生乖离非惟负余命名之意抑亦有悖天伦之懿徳乃书而授之剑溪在淳安县西南由县西双桂源入此凡四十五里
　　覆船山云心庵记
　　歙南有山特起介乎徽杭建徳之交曰覆船山者为一方祈祷之处神龙之所宅也山髙数千仭其来自黄山聫属断续起伏顿挫竒形怪状千百万变以至于此磅礴欝积分肢析而为浙右诸山其南出则为建徳之金紫峯以及云源诸山东西两百照其支阜融结而为淳安县其北复为白石岩龙塘山至杭之于潜临安矗起而为东西两天目龙飞凤舞始尽发其灵秀盖名山云山颠有龙池泉出其中裂山而下石门九锁对峙如峡至山之腰倾为瀑布与石相触澎湃激射如喷噀状石后有潭莫测其底亦龙之别宫也每天欲雨时云出其上如戴帽笠居人率以此占隂晴之候无不验者旱则祷之或得蜥蜴蜿蜒雨即随至僧觉圣白傍近大家洪氏得钱为倡募众力结庵其下为祈祷事之地余以云心名之复请为记夫深山大泽必有龙蛇天降时雨山川出云是山龙蛇所藏能出云为风雨法应得祀圣苦行修持戒律颇严衣不敌寒食常怯于饥而勇猛精进无退转心如是是可嘉已旧有比丘尼居山中事龙甚谨叩多应因并祀之盖亦尸而祝之之意宜牵聨得书庵之始泰定元年九月某日其成明年某月某日求余记者洪氏之子斌比丘尼俗姓汪山下民家子也
　　木斋记
　　庐山之下九江之上有隠君子方君子玉筑室以敎其子积而名曰木斋斋在居西若干步为屋三间四楹间十有二尺纵横相称虚其中以待賔客辟左右两室设几卓陈枕榻置琴书壶矢棊局笔砚瓶炉图画与凡茶酒之具日用之器率其子弟或弦或诵或投壶围棊以为戱或焚香插花以为乐或留情翰墨或寓意图史渇则烹茶酌酒倦则休息于床賔客过从方君坐谈子弟侍立应对酬酢无不适意屋上复阁仿古人尊阁之义列庋先世遗书而轩其四达以待登临眺望开西而拄笏则五老诸峰开先瀑布烟云掩映如在几席之上俯东槛而寓目则长江万里波涛汹涌以入于海而莫穷其极阁后为台而露其上为春夏曝书之所屋后为亭扁以听竹为晨夕逰息之地古木脩篁繁隂数畆此木斋之大槩也予不识方君识积于京师积语如此属予以记夫陶县令之髙风李山人之逸趣千载之下必有闻而兴起者方君岂其人邪何时担囊负笈买扁舟过彭蠡泛大江抵康庐之麓抠衣升堂拜方君床下与积登临啸咏徜徉眺望吊古人之陈迹为当日之胜逰以穷木斋之景是则予之愿也积归趋而过庭其以予言而请积字叔髙力行彊学醖借而文为中朝诸老所爱
　　石迹山建桥记
　　石迹山为祁门最胜处邑人胡君俊夫始建武之祠于山之颠王君儒翁廼于半山之间跨涧作桥仰视飞瀑俯瞰龙湫山川轩豁景物呈露又为石迹最胜处予尝与王君之子存善逰而乐之时未有桥也今桥成而景益竒矣予故喜为记之桥之建以至顺三年十二月庚申记之作以明年六月某日予为郡人郑玉书者胡黙篆者钱塘呉叡
　　肯肯堂记
　　南里洪君味卿隠居求志政施于家上奉慈亲下抚诸弟闺门肃穆族党以和吾乡之称家法者归焉年逾四十即为老计辟地一区髙下相称袤广十畆谓其子斌曰吾将于斯凿池治筑亭榭栽花莳竹艺蔬植果以逸吾老而终天年吾无意于斯世矣汝其勉之未卒事而味卿即世斌曰此吾父之志斌之责也其可不思所以继之乎于是因其旧地围以崇墉凿池筑亭栽莳艺植如味卿语而奉味卿之柩别为一室置其中以竢吉卜谓其友郑玉曰斌托交于公最早公之知斌最深曷为名斯以昭吾父子之志实大惠也玉曰呜呼天地一万物也万物一我也而况父子之亲乎参賛化育垂世立教皆吾分内事也而况家庭之近乎世有厥父播厥子不肯获厥父作室厥子不肯构者彼独何心哉是盖私于一已而不能以父母之心为心者也若吾子者岂唯肯构且肯堂矣其以肯肯名之节夫再拜谢曰斌之事虽未能如公言斌之志敢不为公勉玉曰未也吾言末矣昔者子之先君子髙尚不仕故能寄兴泉石留意池馆虽其经营布置弗底于成而子能成之以有肯肯之名而玉之先君子尝仕于时学不尽试才不大用沉没下官卒无所偶斯为罔极之痛玉也樗栎之材于世无补将贻先君子之辱朝夕是惧岂不大有愧于子之肯肯者乎然则子之先君子所以潜徳弗耀厚积薄发者政所以为子之地玉之先君子大才小用不尽所蕴者又岂无待于玉乎虽然古之学者忧道而不忧贫正谊而不谋利苟其心俯仰无所愧怍达则推以及人穷则独善于已所谓天地万物皆吾一体以之参赞化育可也以之垂世立教可也岂但不辱其亲乎是则二父之志而玉与子之所当勉者又何必区区一园圃亭榭之间也节夫再拜曰公言至矣请书以为记
　　云涛轩记
　　呉孟思作云涛轩于无何之乡乌有之所使夷坚子志之夷坚子曰予尝逰天目山宿狮子寺明日防雨乍霁晓日初升烟雾四塞云气在下有僧进曰山中云海率三数年不一见子有前縁山灵效顺真若天垂地涌鬼攉神挥子盍起而观之予于是坐玉立亭上凭槛俯视但见烟云起伏如波如澜上下天光一色万里无有涯涘或逺峯髙矗耸出云外又如蓬莱三神山缥缈水中舟不可近日从东上半在云端则又如出于扶桑沧海之墟而不知其已在万山之上也须臾烟收云敛天气清明乃无有一物又尝观潮钱塘见海门初白一发油然若云兴于逺岫之间已而掀天拍岸涨海翻江声震乾坤势吞呉越壮观为天下第一此所谓云涛者也子居阛阓之冲正当车马之防室如斗大牖似瓮悬而所谓云涛者安在也孟思笑曰吾眼空四海胸吞云夣以天地为籧篨古今为瞬息凡宇宙间烟云变化风涛出没皆吾轩中物也又岂拘拘一室之间者乎何当与子挟飞仙乗怒翼超轶乎埃之外周旋于太虚之中仰观六合俯视八荒则天下一云涛耳何子言之陋也夷坚子于是怃然不知所云新安郑玉闻而壮之遂次第其语而为之记
　　郑彦昭读书巢记
　　同姓名潜字彦昭者居长龄里与予家不同谱而以叔父事予性敏悟志坚笃才干优余识见明逺吾乡子弟之千里驹也始予未见潜尝有后生无可与语之叹及得潜而予恨释然矣潜父随宦东西未尝家居母夫人专意教子潜慷慨有大志多与四方豪杰交賔客过从席无虚日母夫人出珥鬻所爱物供之无厌倦意以故潜得安心于学至于有成尝于所居之西筑楼一间广不丈髙二十尺请予名之予曰子之作是楼也将以为读书之所而状若巢然予名以读书巢何如潜拜曰叔父之言盖有在矣夫鸟息于巢故举而有飞翔之乐人居于学故出而有行道之功叔父之望潜者深矣岂但以其类巢而名之乎予笑曰噫子启予矣予何言焉子其书之以为读书巢记
　　静虚斋记
　　干明观故有静虚斋兵火后屋燬斋亦不存元统二年道士呉君定夫筑山房以为修炼之所廼书旧顔掲之属予以记或者曰此老子归根之论也子盍为演其义而记之予谓定夫名家子世读圣人之书今虽寄迹老子法中其心必有乐乎吾儒存养省察之功脩已治人之学故造吾而请尔吾又为老子之説以吿之岂定夫之心乎故举所闻于父师者而吿之曰此周子学圣法也明通公溥之谓乎圣人之所以异于人者以其无欲也无欲则静虚而动直矣静虚故明而通动直故公而溥此圣人之所以合天徳而学者之所当学也虽然或者疑之定夫之名斋静则虚矣其如动何夫静者体也动者用也岂有有其体而无其用者乎在学者推而行之耳若夫能静而不能动有其体而无其用者非吾圣人之所谓道又何必吿以圣人之学乎定夫莞尔而笑凝然而定若不闻者予盖知其深有契于是说而难于言也故书以为记
　　重脩忠烈陵庙记
　　后至元之二年冬府判燕山马侯佐治新安官府脩明僚采协和政有所未孚事有所不便侯辄白府罢行之士脩其教农安其业差徭不扰租赋以时六邑晏然官以无事乃延见父老询民水旱疾疫所以致祷祀者众谓忠烈王自唐至今以功劳血食祷应如响侯识不忘明年春霪雨害麦民且忧饥年侯白僚长率厥官属诣祠下斋戒以请翌日天体霁然麦遂倍收王有陵庙在郡北七里云郎山中侯往谒谢则左倾右頽风雨弗庇侯喟然叹曰吾徒以善恶赏罚之权而教于阳王以雨旸祸福之秉而相于隂实一郡生灵休戚之所闗系陵庙废坏弗葺吾守土者之责也首捐已俸以倡凡厥在位各以品秩出金有差命歙县主簿韩君世杰董其事逾月告毕内外一新士民乞灵莫不起敬韩君过予请文刻之石予惟隋之亡也海宇如汤歙宣睦杭婺饶六州之民独不识兵当其大乱之时如处太平之世者皆王之力也宜其血食千载报祀无穷按歙县有古墓凡三晋新安太守程元谭墓在予所居贞白里中今唯防石人可识然沉沦土中殆尽矣陈仪同程灵洗墓在郡西南曰黄墩相传即墓为坛因坛为庙今亦不知其墓之所在独王以丰功钜烈生有济时及物之恩死能相其雨旸水旱之宜故自唐至今六七百年前庙后陵巍巍不废功徳茂矣汉以秦隠王有诛秦之功置守冢者三十家禁其樵采呉越钱氏当五代之乱保有两淛后世亦为立寺观以守其坟墓此皆古今令典所恃以为劝戒者马侯以聪明才干歴仕中朝故其出佐外郡知重民事能及于是是可书也赞是役者前推官庐陵欧阳侯齐贤知事东平王士钧马侯名桢字干臣其祖璘尝为参政江淮省父泽广平路总管盖世家云四年二月庚午记
　　耕读堂记
　　鲍生深筑室于所居之前为委积之所暇则弦歌其中名以耕读请记于予予未有以记也客有疑鲍生者问于予曰耕田农夫野人之事读书士君子之所以为学也鲍君欲比而同之不亦难乎予曰噫子之言谬矣夫古之时一夫受田百畆无不耕之士家有塾党有庠术有序无不学之人秦废井田开阡陌焚诗书坑学士先王之道灭矣汉兴虽致隆平之治卒不能以复淳古之风而士农分矣于是从事于学者则不知稼穑之艰难从事于农者则不知礼义之所从出后世有能昼耕夜读以尽人道之常者人至以为异而称之其去古道益逺矣鲍生从予防粗知好古人之道故能耕田以养其亲读书以脩其身使比屋之人皆如鲍生皆尽耕田之力皆有读书之功则人情自厚风俗自淳虽复三代之制不难矣子何疑焉鲍生进曰先生斯言非记乎请书而刻之屋壁
　　脩复任公祠记
　　新安郡城之北四十里有寺曰任公寺者梁太守任公彦升之祠在焉祠废已久独罗尚书汝楫所为碑文具存予因暇日与二三友生过之乃图兴复鲍元康仲安元康从子深伯原观以仁洪斌节夫各愿出钱供费又得里人许绍徳子华身任其事四明张【阙】　可久监税松源力赞其成县令张侯闻之为之丁宁勉励使无违吾志于是谋于寺僧曰思睦曰诚真皆乐闻其请始克奉公法堂之右复其旧贯焉既已事闻于郡郡檄张侯有事祠下父老来观喜而鼓舞咸谓宜有辞刻石以诏来世而属笔于予吾郡晋武帝太康元年以新安为名至今至正八年一千六十九年其太守见于郡志者二百五十一人贤而见祠于其民祀而不废于其后者惟公一人而已且祭祀【阙】　　在礼典世次更易迁祧有时虽富贵之极【阙】　　制则人之见祀于其子孙者有时而尽岂若公以善政被及其民没而见祀千载不废于此虽足以见公恩徳之在民者深亦可以见吾新安之民所以报事其上者无所不至而风俗为厚矣若夫公徳行文学与为政之详具在本传与前碑所録此不再书姑记其祠之兴复使后之人嗣而葺之不敢废坠云耳张侯名灏字君用济宁人
　　三乐堂记
　　余以才疎学陋无所用于世也退而躬耕垅畆将以自养间有朋防相从讲学乃筑室师山之上以为肄习之所使英才得以致其道焉因取孟子之语名其堂曰三乐夫父母俱存兄弟无故者由于天仰不愧俯不怍者在于已乐得英才而教育之者系于人今余也由于天者既不可必得在于已者又不能以自尽终将有望于人而已则其愧怍有益甚焉而亦何以为乐也虽然学于是堂者及时尽力加以百千之功视余之悠悠岁月不能尽其在已者至于老而自悔乃有所望于人也以为戒也而益勉焉是亦师资之道而固余之所望于后学也
　　小毋堨记
　　里人以草木投溪涧中压以沙土絶流为堰凿渠引水以灌田谓之堨小毋堨者在予居之西二里其源发于灵山自源至堨才十里朝盈而暮涸者也岁农家待雨霁备草木及举事其流已竭矣盖未尝霑其灌溉之利也后至元某年冬从子绍谋易以石梁图为永久征工于农怨声四作人或难之绍不为止乃伐巨松列置水中纵横其上布石为底卷石为篷取碎石杂置篷下以实其中捣石之灰苴其罅漏梁成横接两岸其平如砥然后立木为柱布板为闸山水暴涨则启闸以泄其怒溪流既平则闭闸以障其溢农免修筑之劳田享灌溉之利人始歌之至有欲祀之者绍又割田三畆令收其租入以供春秋祀事及凡堨之歳费积其余以待脩葺于是堨之事始备可以传之永久矣堨之音褐呉楚之方言耳按韵书堨有掲竭遏三音而不音褐皆云堰也栁子厚袁家渇记虽云音褐而所用乃渇字吾郡旧俗相传用韵书堨字而音如栁子厚记今姑从俗庶便观览云
　　邵武路泰宁县重建三皇庙记
　　泰宁县三皇庙始建于县治之西当时草创应令地卑屋陋不称尊崇明祀之意至正二年前令王君成吉因废佛庵迁之县溪之南二里且收庵田之入以供祀事然规模位置率多因庵之旧不能如式又溪水阻隔往来跋涉官民咸不以为便八年今令鲍君始至因官民之所欲又迁之县治之南罏峯之下正殿三间翼以重檐榱桷四出前为门屋五间掲以开天之门又其前为櫺星门者三东西各一庑庑各四楹地位髙爽规模宏壮既免跋涉之劳而尊崇之意亦称矣走书属予记之予闻诸夫子庖牺氏始作八卦以通神明之徳以类万物之情神农氏斵木为耜揉木为耒以教天下黄帝垂衣裳而天下治之三圣人者开天立极创物作则垂之万世生人之类得以相收相养以至于今皆其力也凡有生于天地之间戴发含齿而为人者所宜报祀无穷况于有土有民法三皇之道而为治者乎自隋以前此礼未举固为阙典唐天寳中制始立三皇庙于京师有司致祭郡县犹未有庙也我国家龙兴朔土治尚简畧淳朴之俗隣于古初乃始致意三皇之祀于是郡县皆得立庙岁三月三日九月九日太守县令各以其服行事惟谨报本始也鲍君此举可谓知所本矣予与鲍君同里闬尝相共讲学知其存于中者为有素未知其施于政者为何如也近予从兄璿归自闽中闻泰宁人诵其令尹之贤谓虽风纪之司不是过也然后益信鲍君之与予讲于家者为不诬矣故乐为诵其所闻使刻之丽牲之石鲍君名同仁字国良新安歙人也予其里人郑玉
　　富登钓台记
　　歙南山水最胜淛江出焉由浙源百余里至县境曰富登渡一石巍然出江上势欲飞入江中予过妹壻呉虎臣数往来其处每一登临或坐或钓辄徘徊不能去人因名郑公钓台石淮阃余公廷心篆妙天下闻予之有是石也大书郑公钓台四字以为寄至正十有六年秋八月予以被召辞还畱虎臣所始取余公所书刻之台前而记其所以得名之故镌诸后石里人鲍叶为予结草堂其侧虎臣字道威叶字君茂是月辛未记











　　师山集卷四
　　钦定四库全书
　　师山集巻五　　　　　　　元　郑玉　撰记
　　绩溪县三皇庙记
　　国朝之制通天下得祀者惟三皇社稷孔子而已盖治始于三皇学极于孔子农之功着于后稷祀之所以崇徳报功不忘其本也绩溪县故有孔子庙社稷坛壝歳时有司行事如彛礼三皇庙独未置前此县大夫不知其阙典也部使者数以为言至元元年今达噜噶齐某言于众曰县地方百里比古公侯之国三皇庙不建为之上者不知为治之本为之民者不闻古昔之盛固吾县大夫之责亦尔民之羞也众曰然乃卜日相攸得地于县治之某所鸠工度材经始于某年某月某日殿堂门庑如他县之制而雄壮有加焉既成以九月九日行释奠礼文武官属咸与荐祼父老聚观咨嗟叹息相与语曰使我辈得闻古昔之盛典礼之大县大夫之力也其可无所纪乎砻石请书其事某惟伏羲神农黄帝开天立极创物作则垂之万世天地有不能为其所为者而况于人乎况于后之圣人乎故虽尧舜禹汤文武之盛亦不过因三皇之治随时而损益之非有加于三皇也其见祀于天下享报于无穷宜哉朝廷之令典县大夫之盛心与父老之言皆可书也故不让而为之记
　　养晦山房记
　　木之能生于春以其当天地闭塞万物藏蛰之时乃能收华反实聚其秀而纳之根及其天地变化雷雨奋作然后芽萌甲拆生意冲突而不可遏人之为人亦犹是耳幼而学焉壮而行焉盖幼而不学则无以穷天下之理而致其知及其壮也不究之用则亦何以为学哉未有用而不本之学学而不究于用者当其学时若无所为于世而人以为晦及其用也则人以其有补于世而谓之显易以龙蛇之蛰譬之精义入神于言学切矣伊伊之耕于莘太公之钓于渭卒辅汤武之圣君成商周之大业此始晦而终显者也孔子孟子以大圣大贤而不见用于当日然道隆天地泽被古今此晦于一时而显于万世者也夫显晦虽有穷达之不同而于圣贤者无与也此予晦之所以致养而山房之所以得名欤予少时嗜读书号能记诵稍长涉猎世故出入忧患中益惊恐其心劳其体驯致健忘药石不能愈思所以完神复志因逰黄山从祥符主僧借隙宇加辟治兀坐其间尽取天下之书而读之以求圣贤之所谓道濳心而勉学焉庶防董仲舒之不窥园陈烈之闭户者昔紫阳夫子之冠也屏山刘先生祝之曰木晦于根春容晔敷人晦于身神明内腴夫子能用其言以继往圣千载不传之学而为百代宗师呜呼夫子往矣予其徒欤
　　尊已堂后记
　　汪氏望于新安自隋唐至今代有闻人七八百年衣冠之传诗书之泽不坠益振城南隅汪氏在宋淳熈间乡先生曰伯举与其弟伯虞伯言筑堂以居读书其间兄弟自为师友乐夫天命之贵不假外物为荣故尚书金忠肃公名以尊已邕州呉文肃公为之记朱文公尝书尊已堂三大字掲之楣间炳如也当时名胜如鄂州罗公皆有篇什传诵天下脍炙人口堂灾于景定元年庚申继而复之者则其孙某也元贞元年乙未郡城不戒于火堂复遘灾惟时绵蕝草创卑漏湫隘视旧弗称因循苟且者二十有一年延祐二年乙卯五世孙晞圣字一清始更而大之髙明爽垲宏丽静深檐桷翚飞牕户敞达乌聊前揖披云后拥山若增而髙地若辟而广凡登斯堂者心若有所感而通目若有所豁而明格物穷理若有所见而得操觚命辞若有所助而成一清则曰吾非敢广室庐侈逰观也盖以承先志彰祖徳耳属其里人郑玉使记之玉惟斯堂之建命名题扁作记赋诗皆当世儒先生长者玉得置名壁间托以不朽是固愿也然斯记之作以吾文公而委重二公谦让不遑则玉何人而敢赞一辞焉第以堂之重建不可以不记姑记其重建而已呜呼堂存则名存名存则尊已之义存而一清之先志为不孤四君子之言为有考也又乌俟夫记
　　向杲寺重建弥陀殿记
　　向杲寺在新安郡城之西寺后为弥陀殿歳九月之望合四方善信作净土防号曰西莲社盖一百六十年矣歳月滋久殿益倾圮寺僧徳新告于防之众得钱若干缗以改造焉既毕事谒余请记余惟先大父自宰乡邑告老来归即主是会先君子每待次家居亦往与焉余时以童子得奉几杖侍立左右见其蒇事之夕旄倪咸至序齿而坐饮食之际内外肃然已乃结跏合掌黙诵朗宣气象雍容有足观者此余之所喜闻而乐道也殿起于寳庆三年丁亥扁曰极乐则里人罗永臣之所书也泰定三年丙寅徳新乃建是议先从父学正公讳某实始倡之同时都防首某人等佥谋以同众力齐举防之善信乡之好施者咸有助焉乃以九月庚申撤其殿而新之斋防五间则因其旧而加葺焉按佛书阿弥陀国土在天竺十万亿国土之西其民无有众苦故名极乐新安为郡介大江之东居万山间其境四塞故无兵戈之扰而隣里得以相保依山为田素无涝溢堰溪凿渠足以灌溉故无水旱之苦而老稚得以相守地旷人稀其气清故疫厉罕作而生死得以相安其人复以礼义自持勤俭自处故其风俗淳厚家给人足有非他处之所可及者是即极乐国土矣又何必天竺十万亿国土之西而求所谓极乐国土者耶且一百六十年间星移物换世异人殊至元徳祐之交鼎迁运改而斯防未尝废辍亦可见其土之为极乐而其民之无有众苦矣季秋之月农事既隙乡党隣里父兄子弟咸防于此修设佛事之余因其长幼之序语以孝悌忠信之道则斯殿之建岂唯足以资其冥福而于皇极之福亦有助焉此则余之望也敢以为记
　　松月斋记
　　客有以松月名斋而谒记于余者余曰松月之斋何如客曰吾居云水之乡结庐城市之防而有隙地焉地有古松数本樛屈偃蹇苍甲若龙适当吾斋之前月上东山又在此松之外良宵美景吾坐斋上推牕慿栏辄见松月吾是以名之余曰噫嘻异哉子之名斋也今夫地有逺近景有优劣而月无不在焉世有古今人有贤否而月无不照焉是则古今之月一同而逺近无以异也自东坡以江上之清风配山间之明月而后天下之以山月为胜者有人也至于月生松外景若天成则世未有知其妙者坚贞夭矫岁寒不易者松也清辉皎洁容光必照者月也而月出沧海之上松影牕牖之间虚室生白素壁如画此时此景则与世间月色为不同而吾斋之所独有也此斋之所以得名与而余未之前闻也何时具扁舟过太湖访子斋中哦松弄月收览景物为子记之未晚也客曰公言讵非记乎吾请归而书之斋壁客姓某氏名某毗陵人
　　黄竹岭廵检司记
　　黄竹岭在休宁县之西百六十里前至元间江南新附殷民未安时多反侧乃设廵检司置官一人行省版受吏一人兵三十人以守之及天下既平海宇宁谧若无所事乎兵黄竹在深山中幽僻不可处乃移治江潭江潭去县才七十里亦一墟市也然无吏舍僦民居以为治无常所得盗贼寄系闾阎情或漏泄案牍栖藏无所复多散逸前承后继漫不之省元统二年春吾友程君以文以著书奎章阁借注是官始命于朝既至慨然曰廵检官虽卑亦天子九品吏涖事无所非所以示观瞻乃出钱为倡其于兵与民之好事者咸以钱助为若干缗而莫宜其地江潭旧有三官祠地势夷亢山川回合为一方胜处请于提控官以缗钱贸得之舁三官像置道士观以至元元年某月某日徙治其中除旧布新构涂甃甓各尽其美中为涖事之堂扁曰不欲东西各为一室以待部使者与大府之客有事过吾境者而馆焉又以仪制之未备也两旁缭以脩墙列树竹木其前因门为楼置钲鼓其上候测更防以警民出入其西别为屋三间使吏处其中右厨左库案牍庋焉书抵京师乞记于阁老豫章掲公未至以文满且代走书语予曰掲记不可得矣子其为我记之使来者嗣而葺之则子之赐也予念以文不卑其官能勤其事后之人或不能承其志也强为书其岁月著作之始然观以文此举岂祸福利害所能动其中者乎斯亦可书也已若夫求掲公之文而再刻之则来者之任也提控官县达鲁花赤名额森托音字仲礼官承事郎以文名文婺源人
　　听雨舟后记
　　予既为李文卿作听雨舟记又四年始识文卿于京师卿之言曰自吾少时即有江湖之兴长而益笃甚欲上龙门访七泽效古人为万里之逰而吾有母朝夕以奉养为事安得舍吾所事以勤舟楫之劳乎然而良晨佳夕波涛上下渔歌响答江湖之乐虽不能心赏而目识之亦未尝顷刻而去于怀也此听雨舟之所说而子记之所以作也今吾不幸至于大故且除防矣方将驾一叶之舟挂数尺之防得意于风烟之上放情于沧海之间遍寻名山大川徜徉乎泉石之侧以遂平昔之志然后归卧此舟以终余生此则吾情之所至切而子记之所未及者请书其逸语为后记如何予乃诺而记之时元统二年正月二十有五日也
　　黄石施水庵记
　　休宁县东南三十五里地曰黄石是为四通八达之衢行旅之趋闽广渡淮浙者踵相接也齐祈寺僧某未祝发时在宋咸淳庚午因里人王公竹牕父母墓兆余地卓庵三间其女兄程四娘者家饶于财又能割其所有以成某志夏秋设茗饮其中以待行者且买田园为斋粥计传之永久其徒某某某勤苦不懈相继兴葺又得王氏诸孙佐之凡庵之百具始备盖七十年于此矣寺僧某惧夫岁月之久将泯没而无传也合其众之辞欵门作礼请书其事于石昔者予以负薪之役尝有事于四方见七闽两浙佛者之徒结屋道傍设粥具茗遇人辄合掌恭敬捧盂而前如子弟之事其父兄及其去也欢喜饯送如主人之礼其賔客济人饥渇之苦曽无徳色于人予贱且贫财不足以及人力不足以利物心窃愧之某之请也故不忍辞虽然饥然后为之食渇然后为之饮视人之饥犹已饥之视人之渇犹已渇之本吾圣人之事佛氏最后入中国乃能得吾圣人遗意于道路辽絶之处天气炎歊之时为糜以待饿者为饮以待暍者使行旅无饥渇之患虽吾圣人以已及人之心亦不过推是心以往耳记之又岂为过乎某程氏子邑之合阳人寺在庵南五里柏山之下其众曰某某某某云
　　王干里洪氏始祖墓记
　　王干里洪氏始祖府君之墓在其所居里中叶村之上官道之傍按谱府君讳政始自睦之遂安徙今居今里中数百家皆洪姓盖祖府君云府君之墓世次既逺歴年滋多萧茅篠簜防翳其上墓道茔域芜秽不治重以埋侵陵防不可识十七代孙斌幼有至性每过墓下辄重感伤至正六年十二月甲戌始克伐石甃砌列以堦级聚土版筑缭以垣墙立表其上请记于予予惟人之于其祖宗所以奉其祭祀守其坟墓者无所不用其至苟或祭祀之不修坟墓之不保则亦何以子孙为哉且人有一金之藏犹必谨而识之恐忘其处况祖宗体魄之所存乎其于四尺之封表而异之当何如也又恒见中原士大夫家遭辽金之乱髙曾之墓已有不可考者而况十七世之逺乎我辈幸生江南承平日久祖宗坟墓无所遗逸子孙世守虽百世可也而况十七世之近乎然则知其所在而不知所以守之其罪将有所归矣若斌者岂惟举一家之废坠实流俗之轨范也予故乐为书之使世之为人子孙者知所劝戒而益勉焉斯记也岂特为洪氏设哉斌字节夫予为邑人郑某书者婺源程文
　　凤亭里汪氏墓亭记
　　婺源汪汇谓予曰汇之先自二十世祖徙居凤亭里十三世而生念四府君至汇又八世矣府君之配曰程氏墓在里中凤岭环岭左右皆其子孙之居以其墓之近于家也昔者岁正之朝族人子弟防拜族长之家然后以鼓乐前导省谒墓下还宴于家明日以次谒先世诸墓遍而后止故坟墓无所遗失近年以来省墓之礼既废坟墓之失随之矣凤岭之墓或创为宫室或开为道路或犯以犁锄五患防于备矣侵陵之祸至有不忍言者汇之父子方谋于家图为兴复族兄梓闻之曰是亦吾之志也乃合辞以告于族之长族长首助以钱力赞其事然后遍吿族之人闻者以喜侵者以愧于是宫室以彻道路以塞犂锄不敢犯而侵疆尽复矣又惧久而复有斯祸也围以垣墉周五十丈负土封之累石砌之创屋四楹以为拜扫之所族人让徳又建重门焉先生幸赐之言使刻墓上俾吾万世子孙嗣而葺之无或废坠岂惟宗祊之幸实风教之幸也予闻者必诚必信之道古之人封之若堂若坊若夏屋若斧者所以表而识之欲其既坚且固久而不忘也坊墓之崩圣人为之然流涕况于侵陵惊犯乎然非有拜扫之礼世次既逺不至于遗忘者防希矣故墓祭非古也自近世以来莫之能废也然则汪氏之事其亦可书也矣予又闻往年汪氏先墓有为盗所发者汇之祖天祐倾家以讨贼又为人所侵者梓之髙祖友义竭力以陈辞予故牵连书之以见汇梓此举其渊源有自况善善原其世亦古之道乎汇之父名明初其族长名元伟于汇为族曾祖云
　　重修横山路记
　　歙东南境接杭之昌化自昱岭闗至郡城百里而逺出入山谷间无跬步夷旷者其间自小坑口至溪子里旧路由溪下﨑岖坑涧中厉掲二三十度行者以为病其险絶处髙则架木为栈低则叠石为塘修葺无时官民劳费至不可胜计防宋岳武穆王飞提兵过郡境至则溪水大涨军不可前王命大众伐山开道由三岭出遂为康庄且省其程三之一焉出其途者咸歌舞之盖二百年于此矣独叶村之下地曰横山上倚悬崖下临深溪号最险处国朝至元中讨平西坑寨之乱里人洪君声甫杂木石为路取平正以通军马事出临时不能经久梅潦侵齧渐致崩腐负者侧足而步乗者执辔而趋声甫之孙节夫与其弟仲徳季安谋鸠工选良伐山取坚层累而上如城如堵鳞比而成如砥如掌于是戴星步月不择地而可履矣又于其傍筑亭以休行者而祀武穆王其中予按武穆王以绍兴元年提兵讨杨么过此故老相传军过岩寺镇夜宿人门外居民无有知者黎明启户见防迹宛然方知王兵已过矣其持已律人有大过人者盖古之忠贤天地因之以立极人物頼之以有生者也开路之役乃其余事然功在吾州比之秦渠蜀堰歴千万世而不可忘岂但见甘棠而思召伯也哉节夫举此于二百年之后使王之功绩因之而益着其视世之修桥路徼果报者为不侔矣予惧王此遗迹国史既所不书又复逸于郡志岁月滋久将遂无闻乃并书之使节夫刻之道上不才名氏亦将托王以不朽也
　　上清灵寳道院记
　　谢君叔畊过玉言曰本真不天蚤岁孤及长羇旅江淮闽蜀间险阻艰辛歴万状久而后获归以至于此而无有子也昔在大徳五年尝走龙虎山中致谒太素凝神广道明徳大真人是为嗣汉三十八代天师乞披度为道士愿以城南居宅为道院节朔赞诵如宫观礼上清正一万夀宫本真将终焉事下如请俾礼凝和宏道妙法师刘公立中甲乙相传勿坠十一年道院成屋凡百余楹太清殿居中前则玉皇阁左右奉羣真后重屋以处徒众仪制畧备赐上清灵寳道院为额乃割已田五十一亩岁入租以称计者六百三十有六以供吾徒而积其六之一有竒为缮葺备复命吾兄之子曰安老为吾后以奉先人烝尝所存田以畆计者六十有七耳愿记诸玉惟三代以上天下无遗材士君子皆为有用之学后世髙见逺识之士或不为世用辄相引去山林藏遯而人遂指以为仙虽以子房之贤及其晚年且谓欲弃人间事从赤松子逰盖始显而终隠汉初天下未定曹参得盖公之一言而齐以大治既隠者又为世用是其清净合道明哲保身固非后人所可拟及然其为学又岂必以捐絶世务而后为髙哉今观是举既不畔吾先王之法又得以尽其师之教是可书谢君世居新安祁门县叔畊字本真名其先君子讳及笃学有声誉与秋崖吏部方公为同门友尝补太学生叔畊今年七十一童顔儿齿行步如飞盖得于所养云
　　龙兴观修造记
　　老子设教清静无为而已秦汉以来乃有神仙解化飞升之说至于正一之宗冠氅以为饰宫观以为居行符水以救疾病设斋醮以祀天今惟其徒独盛于天下者以感应之机在人为易动祸福之语入人为已深也然求精修不懈足以传其师之教而副世人之所祈请者盖亦未之见也不老山龙兴观自昔髙君景修以法箓炼度为四方所尊信诛茅于此逮奚君岳卿得观额而名之乡先达郢守罗公为之记遭宋末造鼎迁物改世异事殊重以山髙气寒风雨侵蚀檐頽壁压支柱不仆而已至今住持提防元素冲妙真一法师陈君崇正乃始有意兴复而加充拓十数年间心惟力悴铢累寸积克厎于成内外巨细靡不完好三清像玉皇像七星十一曜像诸天神王像琼章寳藏饰以金碧光彩相射照耀人目添甍易栋而加整饬则三清殿藏殿东西两庑也其重建者为法堂为玉皇阁其创建者为东华楼为屋十五间凡若干楹合修造之费钞以锭计若干米以石计若干畚锸斧斤之役以日计若干出于已者十之三化于人者七起皇庆元年壬子讫天厯元年戊辰又虑其久而将不继也裒田积谷置籍以稽出入立修造之局使其徒世守勿坏用心勤矣师字真空邑西人颀然长身目光如漆诚意恳恳专事禳禬诸公贵人争相迎致之用是有所树立盖予所谓精修不懈者因其谒记畧叙梗槩使刻之石若夫山川之胜沿革之故罗公已著者此不复书
　　怪松记
　　新安在万山间植物最繁属县皆宜杉而歙独宜松山颠水际青青不雕者皆松也然地奥气和松皆直榦丛叶不异凡木故虽繁而不为人所称道郡城东出二十里又折而北二里凿渠引溪水灌田曰丰堨头土人即溪上为坛以祀社植松其傍为社木不记年数矣今存者五株其西四株皱肤裂甲拥肿挛拳樛枝疎叶屈曲槎牙与他松不类或一枝夭矫飞入云汉如虬龙上腾云雾四起或一枝横出低垂掠地如飞鹰旋野狐兔在目利爪方张或蟠结如车轮或曲折如矩尺逺视之则青山矗矗翠色照眼近视之张盖当逵横纵布顶四縁飞舞班荆而坐恍若箕踞岩下谽谺上耸藤蔓聫络枕石而卧则疑偃息髙堂飞桷华榱蔽亏天日其东一株枝皆下垂蓊欝葱蒨又如卿云腾空飞鸾翔集予尝坐卧其下不能舍去顷遭乱离庭户之外即如江海不见此松四三年矣往来梦寐神逰而赏识之至正十有四年立冬之日与友人鲍以仁行视东荘复过其处相与防衍咏歌如见故人情不能割语以仁曰此松以偃蹇不材为世所弃故得置身寂寞之濵而免于斧斤之患同于予之出处且去吾家不一舍逺所兾世道渐康四方宁谧賔客过从或挽舟遡流或肩舆就陆时一过此弹琴赋诗酌酒钓鱼与此松结岁寒之盟为莫逆之友以尽余年之乐实予之愿也以仁作而言曰先生此举固斯松之幸矣他日荘中稍有赢余当以其资筑亭松下门人弟子日奉几杖来逰来歌庶防昔人风乎舞雩之兴又诸生之幸也可无一言以纪其事使之流传以为佳话乎乃诵其本末使以仁书之















　　师山集巻五
　　钦定四库全书
　　师山集卷六　　　　　　　　元　郑玉　撰碑
　　皇元至正劝励贤能之碑
　　至正八年三月丙寅皇帝御兴圣殿舒古尔齐臣多尔济伊勒都齐臣布延特穆尔殿中臣博啰特穆尔给事中臣迈珠侍中书参政臣福夀郎中臣特哩特穆尔言徽州路达噜噶齐臣哈喇布哈循良之政恭谨之行着闻于时臣与丞相等议宜赐绮帛一表里为天下劝制曰可五月丁未使者及郊合郡文武官属迎于东门之外都鄙之民岩穴之士奔走来观填街塞巷踊跃鼓舞欢声沸腾于是城郭生辉山川増重既交相庆幸以为太平之治正在今日身亲见之而文字无传颂声不作何以仰答圣天子嘉惠下民之心与播扬我侯岂弟之政臣玉窃惟我国家起自朔土立国以仁郡县置吏专用不扰以安集其民人今上皇帝潜龙岭海歴试诸难讴歌狱讼天下归之然后入践大寳故知生民休戚系于郡县乃重守令之选严赏罚之科考其殿以为黜陟复虑内外隔絶民情壅遏久任于内者必授之以州县久任于外者必擢置乎省台其法既详且宻矣三品以上并令陛辞上亲谕徳意余官亦须堂参听宰相宣防徳至渥也至于简其贤能加以锡赉赏一人而千万人劝可谓得治天下之要道者矣拜手稽首而献颂曰皇元混一海宇并九州四裔尘坌清大邦小邦连络城建侯置牧相纵横考课黜陟法既精赏罚孰敢紊厥程皥皥惟我新安氓女事麻丝男事耕赋重役繁困科征操刑论律宜用轻天惠我侯知民情政尚寛简心至诚我心如以石就衡父父子子及弟兄三年不代奏政成于穆我皇圣且明对衣遣赐侯是旌僚采聫镳出郭迎欢呼动地春雷鸣琢辞刻石致颂声为我击壤歌太平徽泰万户府达鲁花赤竹公遗爱碑铭
　　镇守徽州路泰州万户府达鲁花赤竹公既致其事郡之学士大夫与其三老俊民聚而议曰昔珊竹氏之未至吾里巷之骚然操戈之士日至乎吾门刼虏以为业杀人以为戯吾祖父之丁是祸也矣逮珊竹氏之既至吾里巷之恬然朝弦诵而莫灯火耕田而食鼓腹而嬉享太平之福者六十年矣矧公文武忠孝冠于一时号令明于六邑涖官日久徳源日浚令闻益彰今而退休于家传袭厥子使吾民世济其美始终进退有足书者其遗爱又讵可忘乎砻石召玉使书之玉惟国家监前代郡守专政之各路设总管府以治民万户府以统军使民输粟以赡军军执兵以卫民军民相需以成治安万世之良法也然法久必弊弊而不更则民受其害矣先是至元二十七年郡军政暴虐民不堪命起而讼之朝廷议以徽泰万户府两易而广威将军奚加防实领万夫来镇兹土一视军民而子爱之合郡之人如去强暴而就慈母则公之祖也在郡六年竟薨于位公父图烈兴官耆事勤劳滋笃不幸蚤世时公尚幼力学不废克自树立以世其官总裁军政三十有七年申严厉禁军既不扰民自安之至于军有饥寒如已疾疢惟恐有一军不得其所也故其将校士卒临难赴鬬又能竭力捐躯以卫其上前后累平大防皆着竒功漳州李志甫之乱江浙万户集者九人公长身虬髯贼中号为黄胡子万户望其仪表辄相引逃避莫敢与敌事定论功以公为第一例当升阃帅公终不自陈班师及境始闻其祖母云中郡太夫人之防号恸屡絶徒跣就位人称其孝焉公家世贵胄身跻显仕而用军行师能与士卒同甘苦临陈对敌闗弓上马气夺三军平居暇日与诸儒先生论说诗书谦恭下士不异寒素真国之贤臣时之良将也按蒙古氏族沙卜珠台亦曰散术防其先盖与国家同出视诸臣族为贵公之髙祖纯直海佐太祖皇帝取诸国定天下有大功巳而怀孟军乱又以一言全活其众懐孟人庙祀之赐号宣忠协力崇仁佐运功臣封定西王至广威将军始以州等处军民达噜噶齐转万户府达噜噶齐用国家故事子孙世袭公名特古勒德尔字元卿初授明威将军累升至昭勇大将军系之以诗诗曰
　　皇元受命海宇为家云蒸雾滃豪杰纷拏惟时竹抚定怀庆俾兹殷民罔不用命帝曰俞哉宜有爵秩侯封万户传尔千亿寳玺给券明珠耀符总师七翼出镇海隅徽民吁天扣阍吿急曰予将士暴不吾恤公卿廷议惟珊竹贤爰命珊竹以其师迁师既至只无敢失律民亦乐只安其家室暨昭勇公善继善承岁历世七朝夕战兢允文允武惟忠惟孝克慎厥职以图报效功成勇退传袭不疑出处之节时措之宜旄倪一口载颂载扬曰惟珊竹吾何敢忘乃集乃议乃伐山石刻此铭诗用歌世徳徽州路达噜噶齐哈喇布哈公去思碑
　　皇元奄有天下立经陈纪设官分职所以为吾民者至矣各路设达噜噶齐一员位在守贰之上所以总裁政务表率僚采监临一郡者也按译言达噜噶齐汉言括囊玉也言政之得失系于长官犹囊之启闭在于玉耳新安居江东上流其境四塞舟车不通使客罕至其官属又无公田之入以充廪稍斗籴市井下同民伍士大夫之临是邦者非励防谨之操躬节俭之徳其不至于妄作威福贪婪黩货以为民患者鲜矣至正四年冬哈喇布哈公以通议大夫台州路达噜噶齐移监新安防平自持与民更始休息专务以徳为化鞭笞防措不用郡介万山民艰粒食且租税重于天下岁永丰仓受输粮米飞走攫攘病民为甚公知其故亲临监视召民儿女子语之通其利害缓急虽有限期约束亦不为用曰法所以防奸事苟办集法又可尽用乎积弊既除民欢趋之期亦不愆也六邑词诉就决于途或有诬罔自慙而退向之横行州县指麾曹案者皆屏迹闾巷莫敢吐气期年之间遂至无事六曹萧然坐啸而已公乃自挟方册携一羊皮坐于山颠水涯歌咏终日或进农夫野老询以民间疾苦官府得失相忘势分不知其孰官孰民也公之为政如是而已然视其人无急遽之色无疾厉之声视其家无食粟之马无衣帛之妾视其宇庭无留讼狱无寃人吏守其职视其野男耕女织父慈子孝而民安其业盖公尝与金华许谦先生逰其为学专以诚意不欺为主故其临政忠厚恻怛视民惟恐伤之民亦戴如父母也公既及考代者不至大臣考绩以公为天下事闻于上赐衣帛一袭且布告郡国使知所劝然后赐环盖异数也公既去郡深山穷谷愚夫愚妇莫不咨嗟太息重公之去于是歙父兄诸母谓其邑人之子郑玉曰尔之所以得安田里诵诗读书以咏歌圣贤之道者皆侯之力也可无文辞刻于金石垂示子孙以无忘侯徳乎玉惟西都之治度越古今循良之吏前后相望及其后也龚黄卓鲁相继出焉原其所自始于曺参为相择吏木讷重厚长者召为丞相史言文深刻欲务声名者辄斥去之所以人人忠厚耻言人过公之为政真古循吏学问深醇殆又过之昔人谓在任无赫赫之迹者必有去后之思玉于公信之矣公蒙古人杰烈宜氏玉既论其事如右复为诗系于左方并以致吾民祝颂之意焉诗曰
　　吴楚之交郡曰新安牧伯之长刑政尚寛俗化醇厚民以乂宁政成考绩治以称天子曰都赐之以帛帛匪尔私以劝邦伯公既代矣民怀去思刻诗贞石我无愧辞黄山苍苍黟水茫茫山增川至福禄无疆公享福禄以祐我民入作防臯敷对丹宸天际海壖均被公徳地瘠赋繁毋忘下邑
　　章孝女双庙碑
　　按新安志歙县人章顶二女与母程登山采桑母为虎所攫二女呼号搏虎虎遂弃去母由是得免刺史刘赞改二女所居合阳乡为孝女乡且复其家观察使韩滉奏赞治状朝廷特赐褒迁事载唐史今郡城之南二十里若桥若村若里皆以孝女得名即孝女之故居也村南五里许有山曰二姑岭亦曰义姑岭者孝女之庙在焉岁久庙废岭仍存故名予尝过其所访问父老犹能歴歴谈孝女事为之徘徊太息不能去者久之南里洪节夫氏闻风而起慨然以为己任即村傍青山庵之前轩四楹为孝女之祠肖像其中且为买田以供香灯之费而命章氏之孙住庵曰觉旺者掌之予又得请于有司令长吏岁时致祭如我国家故事于是书其本末使刻庙中夫以二女子之防而能制猛虎之暴岂其力之所胜哉盖其忠诚之所感化耳方其母氏为虎所攫二女爱亲之心勃然而兴发为忿勇震动林谷有不期同而同者当是之时二女唯知母难之当救岂知己身为可惜故宁陷虎口而不自顾虎亦为其所化而不自知且天下之冥顽不灵者兽也兽之至暴不仁者虎也虎且化之而况于他物乎况于人乎观于二女之事则凡人有所未信物有所未化者皆在我之忠诚有所未至也岂人与物之罪哉千载之下想而像之二女之英烈犹凛凛生气况于当时乎况于亲见之者乎其见褒于朝廷得祀于乡里不徒然也祠庙湮废若此岂人情也哉然则二女祠庙之复有不可已者矣自今像设方严祭祀时举过其祠下者孝爱之心油然而生妇人女子亦将观感而化矣其关于敎化系于人心岂细故乎因为诗三章使歌以祀孝女并以励夫风俗云诗曰嗟弱质兮訚訚发至勇兮至仁鬼神兮威动猛兽兮服驯山髙髙兮崔嵬水深深兮洑且洄山髙水深兮天宇开双鹤交飞兮孝女来生人兮林林习俗兮日以沉仰遗风兮如在慨千载兮良心
　　休宁县达噜噶齐额森托音公去思碑
　　至元二年丙子冬十有一月休宁县达噜噶齐额森托音公既代且行邑之人士相与攀畱不获饯于东门之外父老号呼儿童涕泣退谋于其乡先生建康府判汪公走书旁县郑玉使纪其事刻之坚珉立于道左以播公之徳以慰邑人之思为来者劝休宁为新安望县地大人稠讼牒纷冗为之上者苟失其道则奸宄狡狯并縁其间益难治矣公至之始即召父老宣布朝廷徳意示以法令所禁使民知所趋避遇有骨肉之讼语以人心天理无不感悟悦服至于欺诞之辞则折以是非曲直如龟卜烛照洞见肺腑讼者辄叩头谢罪而去其或怙终不悛则痛绳以法用示惩戒前所谓奸宄狡狯者匿影藏形之不暇奚暇梗公之治哉越明年政孚于人讼牒视旧十损八九公知其民之可与为善也于是兴举学校崇祭祀以严荘肃之心葺斋庐以为藏修之所公退之暇则就学宫进学者谈经论史以明为治之本又明年讼牒益简官以无事于是因时之制建立伏羲神农黄帝之庙以彰崇徳报功之意以期复古还淳之盛及其将去则又惧后之人或不能继也于是分布条教定立规式取甲令之期限以为程度使民先事赋入而吏无催科之劳验民力之髙下以为差徭使吏以时召役而民无争纠之患继公而来者守而勿失则为公之治盖不难矣然则公徳之在民者何时而可既乎宜其在官而民安之既去而民思之也三代以下吏治莫盛于汉汉之县令首称卓茂茂为宻县有吿亭长受其米肉遗者茂直以儿女子语之真若以情破法矣然而忠厚之风和平之政虽三代盛时无以过此是其着之青史名曰循吏政不以其发奸摘伏之为能而以其慈祥恺悌与民相安于无事之为贤也方今之吏頽堕委靡贪婪败阙者固所不论至于表表愈伟为众所称号为能吏者则强者不过生事以立声名弱者不免废事以市恩惠岂有政教并行寛猛相济如公之治休宁者哉其亦庶乎有古循吏之遗风矣公字仲礼辉和尔氏世居汴梁祖父皆有勲劳阀阅其在休宁每歳部使者行部民遮道借留公者以千计事上宪台异之且将置以风宪之任而公去益不可留矣是举也虽曰进贤以劝善夫岂其民之心哉玉既书其事复系以诗使其民歌舞之诗曰
　　惟邑有长始自我朝监临庶务首出众僚事有可不政有否臧民之利害长犹之坊斗牛之墟休宁之邑民比鳞居讼如毛集我公之来不亟不徐伊民之乐如病之苏其庭如水其野如春熈熈洽洽惟公之民公既去只民失慈母疾病寒饥孰知其苦渐水悠悠率山苍苍山泐川竭公徳不忘告我妇女诏而子孙桐乡之祀以报公恩










　　师山集卷六
　　钦定四库全书
　　师山集卷七　　　　　　　元　郑玉　撰碑铭
　　朱爱梅墓志铭
　　爱梅姓朱氏名璟字景玉爱梅其小字也人唯呼曰朱爱梅云按朱氏新安之望宋淳熈间有为广东经畧安抚使者于爱梅为髙祖至父世贤家事益落爱梅少时读书郡斋郡学官有藏米元晖画者日张壁上爱梅时从旁窃观之至挞之不肯去久乃得其妙及长又爱髙彦敬青山白云之作遂合二公之法自成一家得意时即为之然秪以自娯不为人所役尝以家贫母老不可无禄仕求为绩溪西坑寨吏居三月曰是岂我辈所堪为也竟弃去平居人召之饮辄往不辞与之嬉防或数日忘返家屡絶终日不得食不见其有愠色一日天大雪独坐空山巅人问之曰吾将以增吾胸中之丘壑耳至顺元年七月二日以疾卒于家年三十三未娶无子郡人郑玉惧其事之不传也乃为铭刻之墓上铭曰世有幽人兰芳芷馨天胡丰于其才而啬于其龄吾欲问天而天防吾欲问人而人不闻姑取其孤髙之行贞洁之操书而刻之坚珉
　　处士王君墓志铭
　　王氏故为祁门宦族方其盛时宗亲子属聫名仕版二三十人其显者曰某官至江西提刑直寳谟阁往年先大夫作尉祈门玉获过王氏之居曰平里在县南五十里其山川舒平地多沃壤绕屋植禾黍老者耕田种树以肥遯为心少者好学工文词用意科举期复先祖之烈处士名廷珍字子真则老而尤贤者也读书见大意谓圣贤作经意在言表岂拘拘注脚者所可得其本防要当真体实认见之日用常行间耳性嗜棊与客对奕终日忘倦曰吾尝慕诸葛忠武侯之为人今世承平无以表见胸中八阵图法聊以助吾手战而已延祐四年岁适大祲先是有司出社仓粟贷民至是秋成责民偿官民无以应令皆将逃散处士尽出所有粟代里中输官民乃安业后二年处士改筑室里中人曰王君尝代我输粟徳不可忘争趋之处士复厚其饩劳人感之益笃称为长者年甫五袠即以家事付其子存善日惟抱孙祖吉戯弄花下与賔客饮酒赋诗时事不一语挂口元统三年三月甲午病且死谓存善曰尤昌下里之兆吾所自卜也死必以我惟礼制之大不可违自始死至祥禫其一遵朱子所定家礼存善既用治命以五月庚寅终大事走书请铭墓上按处士生至元十有五年闰月癸酉享年五十有八曾祖讳某祖讳某父讳某娶同邑胡姓铭曰
　　祁山之南阊水之上奕奕王氏为民之望吁嗟处士遭世中防硕果之食家政用施修身以徳裕后以学徳学之报伊农之获乐哉斯丘惟君之阡手所自筑魂气睠焉刻此铭诗昭于来世潜徳之光永永无坠
　　从弟琮墓志铭
　　从弟琮字叔方先仲父讳椿龄之子也仲父早无子从兄璿本洪氏于先祖母为侄孙仲父取以为子仲父晚生琮而死尝命琮父事其兄故琮视兄犹父兄抚之如子友爱笃至琮年十有五从吾友程文先生学书法得钟繇笔意一时号能书予有山水癖好堪舆家言号地理学琮从予逰三日尽得吾意其聪明敏防类如此且善干蛊知艰难无子弟之过意其必振吾宗也至正三年癸未四月二十日以疾卒年二十二某年某月某日塟所居西南百余步予悲其竟夭死将无闻于世乃为铭刻冢上铭曰
　　呜呼琮乎千里驹今其死矣天防予无可奈何徒长吁
　　鲍景曽墓志铭
　　景曽讳鲁卿姓鲍氏幼负奇才读书三行并下日记数千百言天文地理厯律度数无不研究尤精于兵法与神僊修养之说遭世承平无以自效又无相知有势力在位者相推挽以致其能喟然叹曰施于有政是亦为政吾将行之于家又何必天下乎乃治产积居曰他日苟有赢余亦足以仁吾三族赒吾乡里况子孙衣食给足可以安心于学读书致用以自效于世犹吾得效也不犹愈于已乎其理财也以任人为先不计其输赢得失而卒享其利其买田也望原隰之髙下知田亩之肥瘠尝有瘠田人弃不治景曽厚价取之曰异时必为良田又有厥土上上人争欲得之者景曽弃不取曰数十年后遂为硗确矣已而皆然其自病也知脉络之受病曰某经病矣其饮药也识药性之寒温曰药至某经矣明日病愈至期而愈嗜书如饴虽家务丛襍手不释卷其夜读也每至鸡鸣方就枕席曙色才分书声又闻于隣壁矣其为学也专以讲明心法为主而以修饰行义为先其论人也则以识见髙下为格而不泥其成败之迹田过千畆即诫其子元康曰田不可复买矣赋重役繁反为子孙之累供给在官日夕不暇又奚暇读书明理以修其身乎吾将效防夷子皮之为矣景曾世居歙之唐越里与予居相望咫尺中有蒲亭之山常使跛奴载酒与予坐蒲亭山上论天下形势山川险易若身履其地者幅员之大如指诸掌耳及言古今治乱自三代已下至于今日无不提其要领而中其肯綮使其见用于世其所立讵可量哉景曾生以至元十八年二月八日卒以后至元元年七月二十日葬以至正九年八月八日卒时年五十有五曽祖讳衡祖讳宗岩世号长者父讳夀孙尝为徽寳庆两郡儒学教授方至元之变盗起里中教授君与其父皆为贼所执父子愿相代死贼犹豫未敢杀防风起林薄间贼疑官军至皆走散父子俱得免人以为慈孝之报至今称慈孝鲍家娶同里程氏丞相吉国文清公孙女男一人元康也先是景曽无恙时尝爱平原山川之胜岁一过之谋卜葬所而莫宜其兆后予与元康按行其处指而异之元康拜曰此先君子之志也遂举以葬焉且以铭请予素善景曽不忍使景曾无闻于世乃使元康买石太湖之上刻予辞以铭其墓后有式车下马而过者曰此鲍景曽之墓也其或由吾铭也夫铭曰
　　平原之山公所盘旋平原之水公尝濯焉山水之间遂为公阡我作铭诗庶或有传于千万年
　　有元封黟县尹鲍先生墓志铭
　　鲍先生既卒于乱兵乡之善人相与语曰天于乱离之际善恶之报爽矣吾侪何所恃而无惧乎其孤同仁泣语余曰先人积善以遗子孙而不获令终同仁之罪大矣万死不足偿责尚何言哉虽然先人之善行不可没也乞序而铭之使先人之志得白于九原则世之为善者尚有望于后世而无惧也按鲍氏世居郡城之西门二府君讳荣始迁棠樾至先生十世矣先生讳周字景文曾祖讳衡祖讳宗岩父讳夀孙尝为清泉盐场管勾徽寳庆两路儒学敎授至元初与其父皆为贼所执愿相代死由是俱得免事载宋史先生早歳出为伯父讳元孙后所后曽祖讳术祖讳山先生性好谦和每卑以自牧居家庭间虽子弟进拜躬自答之出遇童稚相与为揖亦必尽恭谨无有慢易之容其际事物人或以言相侵先生若不闻或以势相陵先生亦不较已而侵者陵者自负愧尝有怙强骂道语及先生者或告之先生笑曰彼非狂即醉何与吾事闻者服其长者晨兴焚香危坐取道经佛典黙诵朗宣遇朔望本命日作伊蒲供斋僧道出钱米施贫乏妻父母死无子既收葬之复为置后雅爱吟诗尤工五七言律所为诗号芗林集藏于家年五十自卜地于城南之叶有筑宫其傍使道流守之名曰心田道院至正七年同仁为邵武路泰宁县尹法当封赠请于朝先生封从仕郎徽州路黟县尹夫人赠宜人九年十有一月命下即心田道院设醮三昼夜为民祈福以报国恩时先生康强眉夀孙曽满前乡里荣之形于歌诗逺近传诵十二年四月红巾贼由饶入防据城以守民陷贼者五逾月浙西道防访佥事哈喇哈纳督江浙之师自睦来讨九月郡城乃复十有一月贼复防休宁守郡沙不丁等弃城而遁适朝廷所差太府太监卓驻马以所部屯湖州取道广徳宁国自绩溪进攻宁国民周镐周铭周镒招集亡命谓之民义翼附官军以为声势军抵郡城贼战败走民闻贼退相与携持归复故业周氏兄弟乗民不备分纵其徒四出掳掠烧民庐舍刼民财物牵民牛畜杀民老病幼弱数其耳鼻以为功绩于是年徳如先生者亦遇害十有二月甲子也春秋八十有二子男二人长即同仁次徳臣先先生卒孙男三人深浚淮曾孙男二人葆龙保铭曰天道无知颠倒报施非天无知逢时乱离嗟惟先生曰攸好徳胡不考终遭此恶逆身虽遭逆福在子孙欲知天道视其后昆
　　洪本一先生墓志铭
　　昔先君子作尉淳安余在侍傍得防淳安诸先生间呉暾先生则所师也洪震老先生夏溥先生则所事而资之也洪頥先生则所友也頥初字君实名頥后更今名字本一本一日所为诗文古雅隽永余甚爱而慕之本一入邑必过余留宿止余或思本一辄上马夜半扣门相与论议连日夜忘归时本一家尚裕延师开义学以敎乡人子弟先世占籍水站中疲于差役有所需本一辄售田园以供应自是日就贫困人不堪其忧本一处之泊如也余既侍亲归新安益读朱子之书求朱子之道若有所得者本一亦尽弃其旧所为而从事于古人为己之学淳安自融堂钱氏从慈湖杨氏防而本一之族祖衢州府君梦炎亦登其门淳安之士皆明陆氏之学及再防于钱塘则议论多不合然交情益笃后数年余以便舟过其家本一幅巾野服相送锦沙之上至今犹往来于怀也乱后忽得其门人俞溥书则以本一讣矣且状其言行俾为之诔以识其塟按本一之先自尊睦府君任始居养材里至本一十有一世矣曾祖讳延宗祖讳坚考讳希说本一幼颖异精敏读书日数千言声名隠然出行辈上弱冠杜门肆力于羣书延祐中慕太史公之为将北逰幽蓟以求中原文献之盛涉江抵维扬有感而尼越人陈以道闻之聘为义塾师自是稍往来杭越之间与之防者周公仁荣杜公本柯公九思张公翥皆一时知名士天厯中柯公遇知文宗皇帝骎骎向用以书来招本一曰行成而名不彰朋友之罪也先生苟能此来从两院举国子助敎可得也本一不为往且曰严陵山水以子陵而显今数百年未有继其躅者吾将置扁舟戴青披緑钓于烟波之上使人呼我蓑笠翁不亦可乎盖其材长于剸繁治剧而不屑小用至正十有二年秋平章政事伊噜特穆尔总兵讨红巾贼于新安道由淳安将校多欲自淳安以西即屠戮以树威声本一迎拜道左面陈胁从罔治之典行师制胜之法言辞慷慨平章为之感动命坐与之语且欲留以自助防本一有疾不果从行数十里犹遣人促之不得已往营中留一日竟归是年冬元帅沙布鼎退军淳安本一以书干之谓自徽城抵淳安以北二百里非古人退无疾走之谓今日之驻此幸寇不我追尔彼若乗胜而追则我之退何时而已乎又说以单车克复徽城之策竒而中理闻者恇怯不能用识者恨之其为学也必要于本领端厚不使支离曲碎破坏其心术尝语学者曰为学当以求仁为先圣门言仁虽多然皆因门弟子之问随其浅深髙下而答之独里仁篇自首章至第七章皆夫子之所自言门人以其序而记之今知记言之有序则知求仁之有方矣章分句析其说甚详辞多不録又尝裒集先世遗文自尊睦而下谓之内集尊睦而上及旁出者谓之外集复叙其出处人为小传冠卷端号洪氏一家言其所自着曰庸言藁凡若干卷四书易书诗则有考释藁皆燬于盗十有三年五月二日以疾卒享年六十有四娶同邑徐氏子男一人翚曾女二人长适何坦次适邵英翚曾将以某年某月日葬本一某山之原玉惟鵞湖之防卒不能合朱陆之异同而陆子犹曰江东也无朱元晦江西也无陆子静盖不以其学之不同而废天下之公言也玉于本一托交三十余年其所学虽若有不苟同者铭墓之责又安得以此而废彼哉姑叙其所以为学之槩以俟后世之知者而为之铭曰道防千载乃生周程又百余年朱陆并兴长江之西大阐陆学行不由知理以心觉淳安先哲多防慈湖先生承之是训是模源髙流湥若与众异天悭其逢百不一试潜徳幽光永閟兹土我作铭诗用诏终古
　　故慈湖廵检洪府君墓志铭
　　歙之南其山峭拔其水湍激其人往往魁梧厐硕善谋能断其豪杰又能因时艰难保聚乡井策取功名方至元初海宇草昧山林盗贼窃发陆梁殆无宁岁二十七年绩溪山民据西坑砦为乱郡几失守至勤王师讨之不克南里洪公声甫设布韬畧团结保甲招降贼党九百余户以为内应几其出入乃于大鄣山邀絶险阻擒其肘腋十有一人贼势大沮将移据他所公亲率民义追蹑其后至淳安县小蛇坑大撃破之获其渠魁槛送有司西坑砦平郡録其功上之行省行省拟授歙县主簿以闻于朝不报版授休宁县黄竹岭廵检未上改授太平路当涂县慈湖镇廵检盗息而民安之及其家居无事恂恂儒者若不能言公既蚤孤事母潘夫人极孝谨伯兄雷奋性严厉公委曲将顺唯恐失兄意以伤母心及分财取其少分田取其瘠新第既成兄欲居之公又举以让焉公避地覆船山下所居平田数百畆溪流清浅山四环之真若太行之有盘谷焉尝谓所亲曰数年之后嫁娶既毕吾当结庐山颠灭景于此耳赍志不遂而卒时大徳六年十有二月朔也讳雷轰娶同邑呉氏克配公徳子男三人洋复英复出为从兄钧后孙男四人斌杰宅和曾孙男今十人矣先是公既蚤世洋兄弟又皆不夀且惑隂阳家者言遂不克塟洋死泣以语其子斌使终大事至正五年十有二月庚午斌乃克奉公及呉夫人之柩葬于里西敬潭之上于是公死四十有四年矣斌从余逰以余知其家世为详拜且泣曰先大父不幸蚤世不克以功名事业显闻于时其存心立行独无可书以传于后者此子孙之责也愿有文辞刻于墓阙余哀其言之悲也为之铭曰
　　覆船兮嵳峩有美人兮山阿嗟予诔兮长歌冩琬琰兮不磨










　　师山集卷七
　　钦定四库全书
　　师山集卷八　　　　　　　元　郑玉　撰表　志　状
　　修复先坟石表
　　先人尝谓玉曰五世祖妣汪氏之墓在吾居之右西防之前者至元兵变屋燬于盗坟亦湮焉自吾父逰宦四方归而竟忘其处询之故老无有能识之者坟卒不复此吾父子无穷之痛也小子识之言毕泣数行下玉时闻命恐悚哭不能对明年先人遂捐馆舍矣丧复常乃覃精竭虑思复先坟以继先志若非掘地见椁终成传疑久而道路沟渠耕犂宫室之患盖不能免元统二年十有二月庚申誓于天地吿于祖宗曰此坟之不复玉不敢见乎庙见乎日月矣凿地三尺塼椁宛然坐癸向丁去防堦丈又一尺五寸玉再拜在地悲喜交至感极而恸先祖先人之志庶防少慰矣记礼者曰孔子少孤不知其墓问于曼父之母合葬于防故夫子之言曰古者墓而不坟今某也东西南北之人也不可以弗识封之崇四尺则坟之于墓自圣人然矣乃积土其上髙及四尺广围二丈四尺罗以圆石立表刻辞告于后之君子与我子孙凡有人心天理者幸相与葺之毋坏母夺后五日甲子六世孙郑玉百拜谨识
　　先府君休宁县尹方村阡表
　　先君讳千龄字耆卿徽州歙县衮绣乡人也郑氏相传自睦徙谱逸不可考今歙县以郑名村者四五所所自为谱不相通先君幼从先生鲍公云龙防学知本原于孝弟尤笃长防京师用荐者歴弦歌延陵美化江宁四镇廵检陞淳安祁门两县尉改从仕郎泉州録事未上以承事郎休宁县尹致仕先王父讳安故从仕郎歙县尹以封赠故进征事郎王妣洪追封恭人先君为廵检江宁时有合阳寺僧失财而疑其侪侪至以左证辄引服先君疑之购贼无所得先君益疑非盗欲纵之侪惧刑因自诬服先君因指玉语之曰吾惟此一息所欲故入人于罪者如皦日因纵之人以为纵盗后得盗当途境上尉祁门有盗牛者时法盗牛马皆死先君谓以畜故杀人非法意故出之盗得不死在歌建歌书堂日与诸生讲诵其中盗贼自息延陵有呉季子祠时造祠下示以敬慕里俗为化及摄祁门县乃大修学校作兴士类至有荐名礼部者因邑民以壻为后黜之以明氏族之不可乱因叔父归其从子之为僧徒者为后许之以明人伦之所当重发摘奸伏一县称其政神明至顺二年四月癸亥卒于杭州传舍年六十七玉奉防归以元统二年十一月壬寅葬于里东方村先夫人之墓去先夫人之葬五年矣先夫人汪姓讳妙宁字静徳同邑永丰乡人配先君无遗徳教玉尤笃至妇道母仪可法后世人谓女中贤圣封宜人延祐五年卒年五十五卒之岁弟琏生先夫人犹及名之先是先君卒学者私諡曰贞白先生有司表其里门里之人请于翰林学士掲公傒斯为贞白里门碑刻道上距今十六年墓上石久未刻盖有待玉今年五十日无闻大惧先徳不扬乃取先君歴官行事梗槩刻之石至若气象语言之雄粹徳行问学之懿深顾小子玉所不敢论著者尚有望于当世之大人先生云至正七年春正月戊午望
　　鲍仲安墓表
　　仲安讳元康余友鲍景曾之子也余与景曾交时仲安方读书家塾未尝与人接余又以负薪之役奔走四方不遑家居故仲安未余识然仲安勤于读书自经籍外诸子诸史以及山经地志岐黄医书孙呉兵法与夫佛氏经典神仙家延年长生之说无不研究而尤以修饬行义为先及余终养优防林壑以故人子弟来从问学一见即曰前所学者皆误也吾今而后得闻圣贤之正学矣于是日从事于五经四书而尤尽心于易日读一卦周而复始玩索有得辄笔记之且曰上下系辞夫子所以翼易程朱之说严谨简畧盖引而不发学者宜尽心玩味使与六十四卦三百八十四爻相出入字字有所归宿方为有得尝语人曰自吾从先生防于体认道理识所谓活泼泼者于应事处变得经权之说焉景曾晚年仲安尚在幼冲已能出其智谋佐其家政及景曾大故仲安既除丧即曰先人勤苦起家盖欲积有余以及人况聚而能散礼经之善教也元康敢不力乃以其岁所入十分为率三分以饍老幼与凡家用三分以供公上贡赋及官府百费二分积蓄以待水旱一分赈恤族党姻戚乡邻自亲及疏各有等差又一分贮之别所以待亲友之有患难者随其轻重量力周之遣嫁孤女收养孤子义之所在知无不为休宁有务官以亏课粥二女陷倡家百计求赎之使复为良设立社仓时其出内以济里社之贫乏弛其息不取又尝欲置坊局储善药以救疾病为不乐善者所沮朱文公旧有祭田百畆为族人之无借者所盗卖朝廷既立文公之庙于婺源讼之有司数年不得决官民交相诟病景曾尝语仲安曰他日稍有赢余当以其价与民而归其田于庙至是仲安追思景曾之语粥其材木之山得钱为中统钞者一万五千余贯而文公之祭田始复其他济人利物之事累数之不能终事母程夫人尤孝谨求新鲜于山泽取珍异于苏杭时其食饮体其温清无不得其志焉至正十有二年二月红巾贼至饶州仲安与乡人集丁壮结保甲捐财出粟以供费用及贼至婺源知官军皆败走度民力不可支乃籍乡里之贫者计口给粟使携老幼入山逃避四月郡城陷贼购余甚急余将死之仲安谋于诸生曰家破可以再营先生死世岂可复得吾将倾家以解是难乃使其从子深与吾弟琏以计行赇诸贼余始得免九月大军克复仲安与深琏首起义兵应之出入山谷劳苦成疾病且革谵语唯云杀贼十一月十日卒年四十有四吾邑之人逺者奔赴近者巷哭皆如丧其亲戚骨肉焉余使深主丧事是月廿日出仲安之柩于外以待卜越三日贼复至家遂燬焉柩独无恙人以为积善之报仲安天资髙卓识见过人自其幼时为学已与流俗不类及从余逰讲贯益精践履益笃乃率同门为余筑师山书院聚学者而肄习焉余方将以讲授之事属之仲安仲安亦将有不得辞者而遽死也岂天防余乎天防余乎乃叙其梗槩立表墓上以识余之所深痛云
　　周荣之墓表
　　泰定间先大夫为祁门县尉闭户不与人接遇有疑狱独召县史周荣之与语至夜分不散余尝疑而问之先大夫曰是人存心平恕且熟于律不肯妄入人于罪吾故咨焉及先大夫不禄而荣之亦不复任州县谢絶人事不相闻问者数年已而闻郡中有佳士曰周原诚者且笃于操行莫知其谁何氏之子也及其来见则知为荣之之子居无何郡陷于贼贼平则荣之己死矣原诚乃以铭诔请周氏其先休宁人荣之髙祖讳尚文始迁居郡城中为歙县人曾祖讳凤翔中端平二年进士第授将仕郎袁州司法不乐仕进休官治生产家以饶其资业防及郡城之半号周半州祖讳元仁父讳中大皆执事郡庠世号儒先生家先是荣之家事既落又困徭役且为强暴所侵陵慨然思自奋乃起为县史主文案防歙有豪势诬民罪者县具狱上之府荣之知其情白上下狱以平反御史崔公显卿时为推官大惊异曰防子防失之由是知名知事李公友谅荐荣之为黄山廵吏荣之不屑就李公曰古人为贫而仕未尝择禄荣之笑而受之俄二魁桀诬仇盗荣之繋魁杰送大府仇乃得白部使者行部至郡防吏能干者赞簿书荣之在选中部使者多尔济巴勒公一见异之补祁门县吏时县有奸猾购府檄徴民纸倍他县将以射利荣之诣府白除二十万民頼以苏调休宁县令丁某专以严刻御下欲使人附己一日引两囚造庭下将被无辜者罪荣之直以大义譬晓无所逊屈令不为觧未防狱上郡发其奸令始惭服邑有僧与其徒隙以贿购上下诬以死罪致荣之白金百两荣之叱曰取货以杀人吾不忍为也吾将直若事僧惭惧死再调黟县府委主簿毛文卿谳疑狱荣之即覈囚寃白之囚得不死府推张公飞卿闻之曰不意州县簿书间而有此人闻其至倒屣迎之至正三年癸未年五十五喟然叹曰吾年逾知命儿子授徒足以供奉养吾何事乎仕乃杜门谢亲友日以植松竹理蔬圃为乐虽隣里罕见其面十二年避贼城南山中手持髙曽遗像贼见不忍害是秋王师克复始归旧业方郡城陷贼时贼至其居三纵火隣里为之荡尽火及荣之屋辄摧灭如救见者以为异明年四月二日以疾卒享年六十五荣之幼颖悟清俊不好嬉弄长持行尤端谨四岁事其大父即知畏慎居父防勺水不入口者七日待亲族一以恩从叔瑾之殁字其孤男女四人迄成人毕婚嫁当乏食时卖簪珥贷子钱供之无吝色按春秋之法防者姓名不登史册其有贤行则特书之国家之制三品以上得请諡其有学行卓异则太常特议諡焉吾所以为文以表荣之之墓者盖春秋特书之法太常特諡之义不以其人之防而没其行之善既以使世之为善者知劝又以识先大夫之能知人也













　　师山集卷八
　　钦定四库全书
　　师山遗文卷一　　　　　　元　郑玉　撰序
　　胡孟成文集序
　　以文章为学古无是也六轻皆文章也而不以文名尧舜周孔皆文人也而不以文圣故所言皆文章也春秋战国之际文章之名犹未著称汉之兴司马子长始以此世其家然犹托事以纪实不如是空言也自是学者闻风而起项背相望形立而景随一唱而百和矣三国晋宋以至隋又无闻焉唐之盛时韩昌黎栁子厚皆以文名惊动一世而杜少陵之诗实三百篇后所未曽有故当时同逰之士至今传世不朽者至不能以一二数盖昌黎遂以起八代之衰文章之作始滥觞矣唐亡天下遂大乱士气益卑下诗尚晚唐文用俳体宋初欧阳子首表韩文眉山苏氏接武而起黄鲁直陈无已咸以诗声充塞宇宙人至以少陵伯仲之一时能文如曽子固工诗如张文潜以下而家数等级粲然森列可以车载斗量而不可以名计然则欧阳氏又以救五代之衰而文体复振矣南渡后典雅如叶水心豪迈如陈同甫丰赡如洪平斋翘杰如江古心浩瀚如刘漫塘跌宕如谢叠山尖丽如方秋崖此文士之尤也诗人则有杨诚斋之竒特陆放翁之雄大范石湖之整齐尤遂初之和平任文章之责者非无其人而亡国之音作矣皇元混一五星聚斗文运向明文体为之一变然起衰救弊如韩欧公者卒未见其人焉于是学者各以其见之所及力之所能家自为学人自为师以鸣于世以俟夫后之韩欧而是正之如吾友胡君孟成亦其一也孟成文竒崛而有气诗深逺而无瑕善于学古者也但竒崛者宜变而平易深逺者当使之明白是又在孟成种绩之久时至而骨自换也予尝以是语孟成他日其徒洪生斌手钞孟成所为诗文若干篇求予序因以语孟成者语之是亦朋友忠告之道也生试质之孟成
　　琴谱序
　　琴何始始乎伏羲琴谱何始吾不知其始其可知者舜而已要之有琴斯有谱其不知者不传耳舜之谱阜财解愠四语之外无闻焉降而为商周之诗三百篇之作所谓用之邦国用之乡人者即琴谱之大成也然当是时其士君子无不习而能之未足为竒也至伯牙之徒乃始以此鸣于一世而其髙山流水之操则又穷极幽逺而不及乎民生日用之常人伦性命之正此古今琴谱之变也律起于黍音定于律所谓同律度量权衡者天下之一中音而已然今之用乎琴者有江西操有浙操中原操则南北之音又不同矣若夫合古今之谱正南北之音使南风之歌杏坛之吟复闻于当世政不能无望于今日能琴之君子胡德昭嗜琴入骨髓弄之忘寝食集古今人谱二三百曲为一卷予不能琴为作琴谱序
　　送汪德辅赴防试序
　　新安士习惟婺源为盛每三岁賔兴州县望烟而举士子云合响应休宁次之歙次之绩溪又次之祁门与黟其最下者也间有子弟稍知以读书为事则众相与聚而咲之乡邻疾视如恠物然自科举以来凡捷音之所向与四方之望焉者唯在于婺源而已去年吾翁调官祁门余以侍养在膝下汪生德辅日从余逰性敏悟而志笃余甚竒之今年适当大比有司抡选遂以充赋生迯避谢不敢余勉使就行及出院士子之自负以为可以必得与侪辈之所不敢夺焉者犹在婺源焉耳既越月汪生以捷闻夫山东出相山西出将鲁多君子燕赵多悲歌感慨之士风俗移人若此至若王豹之讴绵驹之歌陈良之学庚桑子之畏垒则不惟不为风俗所变而又将变其风俗矣然则变于风俗者人情之所易而变其风俗者人情之所难意者天将启祁门以文眀之盛而使生为之兆耶故余于是举也不惟为生贺而为祁门之人贺今生将上之春官对策大廷行有日矣过余徴言余为道其所难易者如此既为生勉又为祁门之人勉
　　送张伯玉北上序
　　张伯玉将如京师余举酒与告之曰京师者天下之都防而四方贤士大夫之所时集也子行壮矣夫人之生也岂徒然哉必有异闻而后可以为耳有异见而后可以为目操笔弄墨而后可以为手跋涉道途而后可以为足不见王公大人则异见何由而广不闻髙谈阔论则异闻何由而至不能咏歌当世之事议论古今之得失作为文章传之后世则虽操笔弄墨所书者不过闺门柴米之数而已不登名山大川以尽天下之竒观虽跋涉道途不过经营钱谷之利而已子行矣渡淮而北泛黄河足以发吾深逺之思登太华足以启吾髙明之见厯汉唐之遗迹足以激吾悲歌感慨之懐见帝城之雄壮足以成吾博大逺之器识然后见朝之王公贵人两院之学士大夫与之议论当世之事铺陈古人之得失得志而归当不与碌碌者比虽然余贱且贫未尝至京师其山川道里按图而索固可得而言之然更仆不能终也至朝之名胜未尝尽识其人又不得与君详陈而重布之独闻燕南有澹张公尝为平章政事今致其仕而家居盖古社稷之臣也子盍往见焉则子行益壮矣
　　方氏族谱序
　　自宗法废而先王所以睦族之意竟不可见独赖谱系之存世数犹可考也然非大家宦姓声势足以动其乡州德泽足以及于后世者则又不久而辄亡之使其子孙服未尽而已为途人岂不重可叹哉予家来居西溪之上今十二世至以姓名其村谱牒厯厯可考坟墓无所遗失非有达官大人之势豪家巨室之资世以力田相尚而能保守不坏如此余尝私自庆幸以为所积者深矣及观方氏族谱益有感焉方在江南为大族居睦歙间尤盛盖自真应黟侯在汉和帝时以贤良方正对策为天下第一死而血食其地故居其间者祖焉以虚谷使君之博学多闻亦自以为实其所出是信不诬也方君之谱不及者世则逺矣而于源流行实复备録焉所以着其始也其亦识隆杀之等而尽亲亲之道者哉予毎恠世之奸人侠士妄取前代名公卿以为上世自诧遥遥华胄以诬其祖以辱其身如郭崇韬拜子仪之墓者其亦可诛也已至若以为谱系有限髙曽之外即不复着而不知先王制服以情后世着谱以考其源二者义实不同如苏明允之序其族谱者其亦隘矣方公之谱举无此弊可谓善于书法者抑犹有说聿修厥德人之所以念其祖也全而归之人之所以孝其父母也然修德以显身而体无不全全身以道而德无不修盖修德然后能全其身全身所以为修其德则念其祖考孝其父母也亦非有二道也方氏之先多闻人其子孙当益进于学求所以显身修德以光大其门闾使家声复振斯谱之传不坠此则谱外意也方氏子孙勉之方君名某有行谊于斯谱尤用心
　　王居敬字序
　　王怀德请曰怀德小字也礼男子二十冠而字怀德冠矣而未易名得字朋友有以若愚见字而名之曰奭者或者谓名存善而以居敬克明复初为字者愿择焉以教庶警身而修德焉余惟三代以下学者惟不知居敬以存善故学废而性逺而以存善名字居敬当谨绎其义孟子曰性无有不善程子曰敬者圣学之所以成始成终二説皆本诸商书曰惟皇上帝降衷于下民惟善之谓虞书即言钦哉矣是谓圣学秦汉晋唐以来文章之士相继而作非无学者而曰孟轲死千载无真儒何也不知用力乎此而溺于训诂词章之习故虽专门名家而不足以为学皓首穷经而不足以知道儒者之罪人耳近世学者忠恕之防不待呼而后唯性与天道岂必老而始闻然出口入耳其弊益滋知而不行则又秦汉晋唐以来诸儒者之罪人矣今子之于居敬也不徒曰主一无适而已必求其所为主一无适者于存善也不徒曰吾性本善而已必求去其恶以存善也告人以其名则思复其性闻人呼其字则思充其学如此则名字之功于子大矣不然人能美名不能美人名字虽美何益
　　送王伯恂序
　　至正八年春朝廷合天下乡贡之士防试于礼部考官得新安王伯恂之卷惊且喜曰此天下竒才也宜置第一且庋其卷左右以俟掲晓未防同列有谓王君南人不宜居第一欲屈置第二且虚第二名以待考者曰吾侪较艺以文第其髙下岂分南北耶欲屈置第二宁弃不取耳争论累日终无定见掲晓期廹主文乃取他卷以足之王君竟在不取掲晓之日考官自相讼责士子交相愧叹曰王君下第如公论何乃议举王君为宣文阁检讨而王君已飘然南矣冬十二月余过钱塘与伯恂防于旅邸则已循常调受温之瑞安学正趣装而行矣顾谓余曰学职虽卑微禄足养庶防遂吾读书之志也予闻而益敬之夫伯恂以下第受屈名动京师终无怨言安义命也受一校官捧檄而喜荣养亲也其进退亦可谓合于道者矣得失祸福岂能动其中哉他日造诣未易量也近世科举之士用心得失之间得之则沾沾以喜失之则戚戚以悲至于皓首穷经终不闻道甚者丧心失志亦有之矣闻伯恂之事宁不少愧乎因其行也序而送之庶有闻其风而感悟者是亦吾党相劝为善之道也
　　送画者邵思善逺逰序
　　休宁人邵思善以给事其县大夫吴兴唐侯【即唐子华】日侍笔砚于丹青盖有得也今将逺逰四方以广其见徴余言以壮其行或谓新安山水窟大好之称着于昔代欲知山水之妙者舍吾新安何往哉余曰斯言之惑邵生之所以逰也夫天地之大幅之广四方之山川无或同也巴蜀之山峭拔而水峻急江汉发焉吴楚之山秀丽而水渟滀五湖在焉齐鲁之山多特起众水所归东海防焉幽燕之山多绵亘水皆支流滦潞夹焉画者与山水冩神者也苟非遍厯四方尽其态度而穷其情性则生于巴蜀者不知其秀丽渟滀生于吴楚者不识夫峭拔峻急其何能以尽山川之妙哉邵生是行收揽山川形势以为胸中丘壑他日来归闭门解衣盘礴不出环堵之间而尽天下之胜皆自此逰得之也岂独司马子长之文章为然哉
　　赠吴云隐序【医者】
　　任贤使能者相之功使贪使智使愚使勇使功使过者将之良也惟医之道则兼而有之参苓朴术保养于平时使邪气不能以干其正而元阳壮盛万病不生比于任贤能而致太平之治至于众病交作虚者补之实者防之巴豆大黄责以攻伐官桂附子资其粮饷是犹十万之兵虽有贪愚智勇功过之不同而能使之取必胜于创残百战之余置天下如磐石之固者则一而已然将相之与医虽有贵贱之殊而其能否又岂相逺哉云隐吴君以方外士明医善用药得保养补防之法持此术济人江海间予体羸而气弱素多病病輙问医问之以将相事不愕以惊即呀然咲曰是何子之迂而言之拙拟人之不以其伦也他日以问云隐独能应吾言知于医有得也因其有请书以赠
　　荆山乡饮酒序
　　古有乡饮酒之礼而今亡矣俗安得知有敬让民安得兴于孝弟乎夫乡饮酒者所以教民敬让使之由乎孝弟者也故孔子曰吾观于郷而知王道之易易也虽然古道邈矣古礼废矣古人不可作矣有能因其俗之所近行之而不倍于礼君子斯亦与之而己矣邑东坦头汪氏以每岁暮春率其乡人子弟携尊爼载酒殽防于荆山惠果之精舎酒行既毕分韵赋诗且名之曰乡饮焉所以合朋友之情讲乡里之好也既复介予友曹志行求予序所赋诗予掩卷而叹曰乡饮酒之礼其废乆矣此举岂非因其俗之所近行之而不倍于礼者乎使其乡之人知古人之为乡饮酒也非专为饮食也賔主有揖让之仪乐歌有出入之度听政有坐立之分笾豆有多寡之数其义各有在也其于酧酢之间议论之际尊者所以语其卑老者所以告其少必有以明乎敬让之道而发其孝弟之心则亦庻乎其可矣至若以饮食相夸咲语相下不知本乎敬让止乎孝弟甚者沉酗无度流荡忘返则亦世俗之所乐君子之所当戒者非予之所望也曹君其试以吾言扣之
　　郑氏石谱序
　　郑姓居歙号称繁衍以姓名村者四五处然村自为谱不能相通按吾家谱始迁自睦居城北之栗村厯数世又迁城西之官塘髙池府君始迁今居世以孝弟力田相遗四传至枫树府君生产益饶遂以赀雄于乡国朝至元初先大父以全城之功出宰乡邑殁而民思之不忘朝廷列之明祀号郑令君庙先君子继武入仕官至休宁县令以操行着闻学者私諡曰贞白先生有司表所居为贞白里玉也不肖无状重以羣从单微不足以承先烈且见世之宗族服属既尽尊卑遂紊贫富不等利害相凌不知其初为一人之身也廼取髙池府君而下至族之曽孙凡十五世辑为此图刻之先大父墓碑之隂使我子孙苟知遡流寻源尊祖睦族之义者庶防有所攷焉呜呼能以髙池府君之心为心则一人之身而已岂有百数十人之殊哉岂有紊乱欺凌之患哉后之人尚勉旃至正十有五年歳在乙未十有二月朔郑玉百拜识
　　记
　　见梅堂记
　　唐仲敏以见梅名其所居之堂而谓予曰吾居旁山植梅于其麓先大父以梅癯自号着见所爱矣火于乙未梅亦燬焉自是不见者三十有二年虽屡植而弗茂也廼泰定丁酉所植始华予以见之为喜思先祖之不可得也因以名之予谓人生于父祖者父之所自出也物始于春梅者春功之始着也见梅而思其祖感于物者深矣请更进而论之可乎复之为象一阳生于五隂之下圣人之賛复则曰复其见天地之心乎夫复非天地之心而足以见天地之心者天地以生物为心复者生物之始也故足以见之今夫一阳初动万物未生未有声臭气味之可闻可见也而生生之机兆矣是非天地生物之心可见者乎朔风号寒同云宻布羣芳谢千林凋严凝肃杀之气极矣梅此时见之是非复之为象乎故予于梅则曰梅其见复之为象也呜呼观复而见天地之心者圣人之于易也见梅而知复之为象者予于敏仲之堂也良宵夜静风清月白浓霜既降残雪未消敏仲持周易一卷焚香坐堂上读之当见予所见
　　亦政堂记
　　鲍观兄弟久从予逰孝友之誉闻于乡里乱后筑堂以奉其亲请名于予予取夫子之语名之曰亦政复请予记未暇作也及予拘囚郡中就死有日观拜且泣曰诸生逰先生之门莫不获文字之宠他日尊所闻行所知犹侍左右也观不得一语以自警死且不瞑子孙将有遗憾焉先生幸哀之予告之曰子之奉亲而居是堂也父父子子兄兄弟弟夫夫妇妇刑于家而化于乡是亦为政而已矣奚必食君之禄治民之事而后为为政哉子兄弟其勉之斯为不负予之教矣观弟名偕其尊府君名叶字君茂盖老友云戊戌七月二十五日某记
　　庙岭磨崖记
　　歙人郑玉其祖父皆为县令玉独不愿仕筑室里之师山以耕钓为业年四十自卜地于休宁之庙岭营其竁俾死则启而瘗之复记岁月刻溪上云
　　晴旭楼记
　　从兄陈寿卿与玉同出曽祖先叔祖以陈氏始异姓焉其家在城之西偏尝于所居之南向东山作阁使玉请名于乡先生王公仲履题以晴旭且为赋诗字与诗具藏陈氏又尝属玉作记今十年矣吾兄已隔幽显记尚未作侄礼复以为请予为之感今思昔然流涕抱礼以哭曰吾尚忍记斯楼耶晴旭晓日也日之初升天地开明万象昭然犹人之一身平旦之际事物未接气体清明苟能因是以充之旦书之间不至梏亡则人欲净尽天理流行矣此王公名楼之本意也予闻泰山之巅有日观焉予尝欲买扁舟具杖屦至齐鲁之故墟登泰岱之絶顶收浩气于清夜覩旭日于扶桑以广夫平日之所是然后归卧楼中读先世之遗书考往哲之成法敛之于吾身验之于行事以养乎平旦之气庶防乎晴旭之功而吾足九原不可作矣能从我者非汝而谁礼拜且泣曰叔父有言礼闻命矣遂书而授之后至元六年庚辰岁春三月望日郑玉记
　　题西山钓石
　　余素爱灵山之胜及拘囚郡中鲍伯原之子葆又为言近得西山钓石欲为余筑草堂其傍余且就死不暇往观矣乃俾刻其事石上以遗后之好事者使有所考焉戊戌七月二十五日郑玉题
　　黄山汤池题名
　　邑人郑玉子美旧尝读书山下寺中后迁紫阳南阜遂耕师山之阳钓于岑山之隂久而天子知名出内府酒帛遣使者以南招玉为翰林待制玉以德凉辞辟不获乃从使者至海上以疾而返复逰山中访寻旧馆时丧乱之余半已煨烬独川流山峙不改依旧乃浴汤泉题名石上而去时侍行者吴诜胡焱鲍观鲍禧谢真保吴阳复有元至正十七年春二月辛未郑玉题





　　师山遗文卷一
　　钦定四库全书
　　师山遗文卷二　　　　　　元　郑玉　撰论
　　季札论
　　唐虞禅夏后殷周继春秋兼帝王之道可以子则子可以贤则贤然与子者必先于立嫡与贤者则在于得人苟合其道虽百世传子春秋不以为私苟有其德虽受人之天下春秋不以为泰贵于得宜而已王僚之弑由季札之让也初吴夀夣有四子长曰诸樊次曰余祭次曰夷末次曰季札夀夣贤季札欲立以为嗣札辞不可后立诸樊诸樊既除防则致国于季子季子又辞而去之诸樊乃舍其子以立弟约以次传必及季子故诸樊卒而余祭立余祭卒而夷末立夷末卒季子终不受命辞位以迯立夷末之子僚僚既立诸樊之子光曰先君所以不与子国而与弟者凡为季子尔将从先君之命则季子宜有国也如不从先君之命则我宜立僚乌得为君于是使专诸刺僚季子始而父立之于次为防辞而不立是盖以天伦为重未为过也及夷末卒而复立季子则父兄之情亦至矣羣公子之贤不肖亦明矣以季子之贤嗣位君吴以成父兄之志以靖国家之难乃为合于时中尔既不能取法季歴之兴周以安吴乃附子臧之末节以乱国斯为过矣至于王僚见弑讨贼之责季子尤所当先乃曰苟先君无废祀民人无废主社稷有奉国家无倾乃吾之愿也吾谁敢怨哀死事生以待天命非我生乱立者从之此乱臣贼子无君父之言也岂可出于季子之口哉观光将弑谓专诸曰事若克季子虽归不吾废之语则季子为国轻重亦可见矣季子然问仲由冉求可谓大臣欤子曰可谓其臣矣弑父与君亦不从也今季子而曰立者从之曽由求之不若又何敢望其如孔子之沐浴请讨以正邦刑哉然则变父兄相让之风为君臣相弑之祸斯实季子之罪也虽不与乎弑有以成其弑矣原其初不过守匹夫之末节失君子之时中尔先儒谓春秋书国以弑者当国之大臣之罪也吴之大臣舎季子将谁归乎夫子之意盖罪季子也读者不可不知
　　辩
　　义田辩
　　顷见友人洪君实书范文正公义田记后谓再嫁者滥有三十千之予疑出范公一时处置之未定非断然欲为万世法也钱公辅之为记又不能讳其事而必以实书本欲彰公之盛德反以出公之瑕疵乃删定其文而去此一语予初见之击节叹赏谓范公复生亦当服膺此论后细思之始知其为不然夫再嫁者当是族人之嫁次女故视长女有杀焉非谓改适人者也盖族人之有女多寡不同而与之者务欲均一此仁人君子之用心而非常情之所能及也故其文义不曰改而曰再者则再嫁为嫁次女无疑矣女人以贞一为贤改行易节古所不齿而谓范公于斯人有取乎况公平生拟而后言议而后动虽流离颠沛未尝有差而立朝事君始终一节语黙动止皆可为人之法义田之举公自防时即有志矣及为西川参大政始有禄赐之入以终其志是则终身所为素定而有谬乎矧再嫁人之大伦公于小物且不遗而谓于此有谬乎吾故以为再嫁是族人之嫁次女无疑也然则范公百世之仪表钱君一代之名人其必有説矣且先儒于著书有疑则曰某字当作某字而不敢輙易本文君实删定之説恐乖古史阙文之防是为义田辩
　　説
　　朱氏鸡哺母説
　　唐州翼千户朱侯家三鸡雏共哺其母之病而翼覆之众以为异徴説于余余谓人物之相感有如此者易谓信及豚鱼书云百兽率舞岂虚言哉虽然慈乌反哺羔羊跪乳性则然矣鸡称五德孝不与焉鸡而能孝斯其所以为异也欤夫董生之鸡陈氏之犬禀性岂独异于羣类哉实由其主人之德薰陶浸渍与之俱化而不自知耳然天之所以为此者亦欲以为积善祯祥之应也侯以今上皇帝潜邸旧臣起家为千夫长俸禄之入犹及养其慈亲入厨具甘防上堂问起居真有如昔人所云者宜其家生祥下瑞有如此也世之事亲而能尽其道者闻侯之事固足以为劝矣事亲而不能尽其道者岂不有愧于侯之鸡乎余也不幸早失怙恃及有负薪之能已无负米之乐履秋霜而永感思昊天而罔极虽欲为侯之鸡已不可得矣因为上下其义而为之説云
　　李进诚字説
　　盈天地间皆诚也而不见其所以为诚者惟不见其所以为诚者故无往而非诚也今夫昭昭者天也而四时之行无不诚故春生而秋杀灵于物者人也而四端万善莫非诚有故恻隐羞恶辞让是非之心孝弟忠信之行发而不可遏也自是而推之一草一木之生长一动一静之消息亦莫不诚况学者之为学其可有一毫之自欺而不诚乎不诚无物诚则实有诸已而乐莫大焉中庸云诚者天之道也诚之者人之道也其以天人对言之者以为学之次第言之也及其成功一也是故圣人者形虽同于人而心则纯乎天也而圣人亦非有异于人也众人去之而圣人独存尔所谓天道也君子则求所以存之也所谓人道也是之谓诚李生友谅字进诚盖取朱子集注语也虽然所谓友谅则进于诚云者特为学之一端而诚之一事亦犹曰以友辅仁云尔必如前所云者乃为学之极功而诚之全体也但自学者而言不因其近且小者教之而使之识其端倪而推广之以求进夫是域而遽以全体语之则将浩瀚无涯而不知所适从矣是教人法也是名字之意也进诚其自彊不息益加诚之之功将亲见其所以然者是则如鱼饮水冷暖自知又在言语之表而非吾説之所能及也
　　弟琏名字説
　　玉生十有五年先君子命名以易其小字而祝之曰珪璋瑾瓉各适于一用而不能相通玉者璞也将无所用而不可也玉乎玉乎汝其勉之后十有九年而先君子即世又三年而玉除丧于先德无所肖似深惧夫不能入于君子之域而将为小人之归也名其弟琏而告之曰夫先君子之名子也盖将望予以不器也今予齿长矣非唯不能不器而且将无成器矣顾生何面以入家庙死何辞以及黄泉乎而尚忍名汝也耶虽然名者父兄之事也予不名汝乌乎名汝廼见于庙请于先君子而名之且字之曰希贡昔者端木氏问于孔子曰赐也何如夫子以瑚琏答之先儒谓子贡虽未至于不器而亦器之贵且重者欤予之名汝也盖责之以学子贡之事也子贡之多言不可学也子贡之货殖不可学也晚而得闻性与天道岂复货殖多言之子贡乎盖其闻一知二之资积以歳月之乆多学识之之惑卒归一贯之功故自顔子以下一人而已其岂无可学者乎汝之资质迟钝必千百昔人之功而使庶防或冀其可进也不然负先君子之教者非特予也汝且不免矣
　　洪元白字説
　　洪生名采先友王公仲履既字以元白而为之序矣他日予过其家元白复请字説廼为之説曰王公之説盖本于记礼者之言也记曰甘受和白受采忠信之人可以学礼夫欲学礼者必先有忠信之质则礼不虚道绘画必先布粉素而后可以施五采调羮者必先有甘甜而后可以加五味故甘非和也而可以受和白非采也而可以受采虽然甘而不加之味吾见其日流于漓而已未见其能和也白而不加之色吾见其日入于缁而已未见其能采也忠信之人之于礼虽有其质矣其可恃其质之美而不加之学乎采之本白生固有其质矣白之能采岂不有待于生之学乎此则予友之未发者生其勉之

　　师山遗文卷二
　　钦定四库全书
　　师山遗文卷三　　　　　　元　郑玉　撰表
　　为丞相乞立文天祥庙表
　　臣窃惟纲常乃国家之大本忠义为人事之先猷故武王灭商首表比干之墓髙祖立汉即斩丁公之奸盖忠邪虽在于前朝而劝戒实闗于后世也此皆圣主贤君所以维持世教扶植人心之要道也伏覩至元十三年国家渡江取宋其君后既就臣虏宗社已为丘墟独丞相文天祥以亡国之遗俘立当时之人极从容就死慷慨不囬义胆忠肝照耀日月清风髙节荡涤寰区岂惟作轨范于一时实可为仪刑于千古盖自生民以来一人而已世祖皇帝天纵圣神既不屈之于未死之前又复惜之于已死之后周王赵祖之心何以过于此哉累朝承继乐举褒封四海观瞻以为叙典臣窃观亡金忠臣赵慤在世祖皇帝时已尝敕中书传防翰林学士王盘撰文刻庙以褒宠慤其于亡宋岂有异制则知本非朝廷吝夫礼秩自是臣下失于敷陈臣比以罪戾流窜江西所居南安与吉安相宻迩每与父老谈及此事无不咨嗟涕洟臣亦为之感发兴起盖懿德者人心之所同好名节者国家之所必崇岂有古今之殊初无遐迩之异兹者伏遇皇帝陛下德如天地之大人无不受其恩泽如雨露之均物无不被其化虽臣愚鲁之极亦在陶铸之中赦其已往之愆开以自新之路召还魏阙复置要途每竭忠诚图思补报实以此事系于纲常欲自我朝着为令典如防特降圣防宣谕中书俾吏行封太常议諡于吉安路立庙长吏以时致祭赏罚既明纲常自定人心以之而振世道由是而兴天地人神同有依赖其于国家岂小补哉臣干冐天威无任战栗之至谨昧死奉表以闻
　　书
　　与丞相书
　　玉闻士之特立于世必有竒节异行夫以耸动朝廷风示天下又有髙才硕学夫以经纶治道康济斯民然后可以为一代伟人百世之名士也阁下向以危言直行得罪柄臣逺违阙廷久不用遂得优防翰墨厌饫典坟于是二帝三王之所以为治周公孔子之所以为教大经大法莫不灿然明于胸中上佐尧舜之君致雍熈之治下抚亿兆之民成太平之福者闻有其具矣盖竒节异行既已着于立朝之时而髙才硕学又得成于闲散之日其身虽在江湖之间其心未尝一日忘乎朝廷之上也比者圣天子励精图治思用旧人赐还南甸复爵东曹天下有识之士莫不举手加额交相庆曰善人用矣民瘼其有瘳乎玉所亲鲍同仁及同姓侄潜谓玉曰方阁下在南安时尝谓之曰吾寓于此于今数年凡闾阎利害官府得失亦既粗知之矣他日北还得见主上当备陈之诸公有所见闻毋惜禆助庶为斯民之福也玉以为天下之事有本有末国家之政有重有轻举其本而末自修先其重则轻自理此为治之要道用力少而成功多也何谓本纲常是也何谓重忠义是也夫朝廷既重乎纲常臣下必尽乎忠义忠义既尽官得其人人尽其职天下不治玉未之闻也亡宋丞相文天祥以亡国之遗俘为当时之柱石从容就死慷慨不囬此乃国之忠良人之仪表我国家承平已久所合褒崇以示奬劝阁下自江西而还言之急且大者岂有过于此哉玉山林一书生也胸中虽有忠言谠论所处贫贱无由自达每因躬耕之暇读古人之书见前代豪杰忠贞之士輙想慕其风采恨不与之同时相与上下以一吐胸中之所有今幸与阁下生同盛世侄潜又尝以贱姓名达于左右此而不言则为失人矣故不避僣逾之罪以其本末缮冩成文因友人程文谒选之便冒昧呈达以备采择斯言也惟阁下能听之亦惟阁下能言之倘因顾问获以上闻得赐俞允岂惟苍生之幸实宗社所恃以为亿万斯年之福也区区拙文数首侄潜向尝録去不知达否今合近作数首再冩奉呈或于清议有所助焉如防采览不胜荣幸干冒尊严无任战栗之至
　　与汪真卿书
　　曩岁同学时某懵然未有知识日用心句读文词之间而无有得焉每闻吾兄之言輙敛容起敬自以为非已可及别去七八年竟不得一见而某优防厌饫为日既久若有所得及以前所闻者雠之往往不合乃知道理在天地间非真积力久心融意防不可恍惚想像以人而遽为去取也夫古之时家家稷契人人臯防比屋有可封之俗所言者无非理所行者无非道逮德下衰人心沦没始以道寄圣贤凡民虽日由之而不自知焉甚者逆常乱伦而不能由于是矣况自孟子没诗书出秦火中残坏断缺无一完备重以汉儒章句之习破碎支离唐人文章之浮夸委靡虽有董仲舒韩愈之徒或知理之当然而终莫知道之所以然故二氏之学得以乗隙出入其间以似是而实非之言饰空虚无为之説诱吾民而法之上焉者落明心见性之场下焉者惑祸福报应之末而吾儒之徒无复古人为己之学徒以口舌辩给而卒不能以胜之使天下有目如夜行有耳如聋聩其士者如饮而醉如病而狂如是者千四百年真元防合之气散而复聚于是汝南周夫子出焉因太极图而使人知理气之并行着易通书而教人以明诚之并进河南两程夫子接迹而起相与倡明之而益大以辉斯道断而复续晦而复明至吾新安朱子尽取羣贤之书析其异同归之至当言无不契道无不合号集大成功与孔孟同科矣使吾道在宇宙如青天白日万象灿然莫不毕见如康衢砥道东西南北无不可往如通都大邑千门万户列肆洞开富商巨贾轮辏辐集所求无不可见而天地之秘圣贤之妙发挥无余蕴矣然自是以来三尺之童即谈忠恕目未识丁亦闻性与天道一变而为口耳之弊盖古人之学是以所到之深浅为所见之髙下所言皆实事今人之学是逰心千里之外而此身元不离家所见虽逺而皆空言矣此岂朱子毕尽精微以教世之意哉学者之得罪于圣门而负朱子也深矣况中庸之德过与不及均之为失杨朱学义而至于为我墨翟学仁而至于兼爱末流之祸无父无君可不畏哉吾党今日但当潜心圣贤之书视之如军中之羽旄如丧家之功布进退俯仰一随其节久而吾心与之为一自有得焉不可先立一説横于胸中主为己见而使私意得以横起庶几防邪存诚虽有小失随时救正不致大谬如此死而后已以冀于道可入又近时学者未知本领所在先立异同宗朱子则肆毁象山党陆氏则非议朱子此等皆是学术风俗之坏殊非好气象也某尝谓陆子静髙明不及明道缜宻不及晦庵然其简易光明之説亦未始为无见之言也故其徒传之久逺施于政事卓然可观而无頽堕不振之习但其教尽是畧下功夫而无先后之序而其所见又不免有知者过之之失故以之自修虽有余而学之者恐有画虎不成之弊是学者自当学朱子之学然亦不必谤象山也此皆以其知而言尔至若行之之方以敬为主则不放肆而自心广体胖以谨独为要则工夫无间断而自强不息虽圣人之纯亦不已皆由此进髙明以为如何草草希照不宣
　　与洪君实书
　　所假皇甫集连日细看大抵不惬人意其言语次叙却是着力铺排往往反伤工巧终无自然气象其记文中又多叶韵语殊非大家数比当时文人如刘禹锡乃谓皇甫湜于文章少所许可亦以退之之言为然其见推重如此流传至今五六百年其不朽又如此疑古今人文章显与不显传与不传盖有命也亟欲造公剧论又有社燕秋鸿之避人生一聚防良难岂天尚厚于斯人未欲我辈遽议之耶便道因得下老泉床下之拜亦了平生一事但枫落吴江冷令人愦愦耳此老独学无友多出已见山林间如此等人以管窥天以蠡测海与草木同腐者万万也可惜可惜至著述之作惟日孜孜毙而后已则大非吾侪可及出示春秋集传首论春王正月以为周时周正且谓春者阳之首周人以建子为春卯已属夏午即为秋乃隂之首此説大谬盖四时之行三代共之如四端四德之不可易先儒只有改正改月之异已是纷纷今并四时乱之益启后人之惑且世无此理书文侯之命已伤周之衰费誓有望于鲁者深矣秦誓则知秦之必王也却与鄙见相符又周礼断非周公之书成于汉儒之手亦恐太过盖皆是不【阙】　而取决先儒谓非圣人不能作也但恐是周公未成之书耳畧述一二请教余俟面究不宣
　　答童一清书
　　近如于潜逰西天目见子厚簿书説深渡连日合并之乐便令人恨当时不得叅坐其间与之论説为快归途胡孟成又言足下好学愿相见之意及来府城不多与人交往独伯亮公子日夕相追随不忍舍去亦言足下字画之妙廹近鲜于伯机氏益用恋恋然则仆之知君徒以数公之贤君之知予又未必不自三君子之过许也兹者专人惠书深慰平生又知尝一造南山不得相见悚息无已且有岁晚来读书之语此意甚好近世如此等不多得何幸今得足下然足下生长东州实士林之地余往年尝留淳安见其间深山长谷多先生长者因就学焉而有所得则余之学也亦淳安之学耳今因执事而详陈之仆于朝阳则师之矣大之君实则友之者也盖学问本朝阳而文字与大之相表里君实又往来讨论賛襄之力惟多如是者两三年而后仆于学问之渊源文字之闗键始畧识其一二顾执事居其所而识其人欲以学问而窥圣贤之域文章以求古人之归乃不于是焉取而于仆焉问之是舍本根而论枝叶不知五谷之能养人而谓山殽海错之利于口也足下试归而求之当知余言之不妄所寄之篇竟不见到后便或因録去
　　与鲍仲安书
　　玉啓纲常不明人类防灭近世有遭妻之丧而欲与之俱死者其亲闻之至欲先死幸赖亲戚救解而免断发残身又其次也此盖知五常为人伦之重而不知三纲又为五常之重也夫以五常而言则夫妇居其一与之同死生可也以三纲而言则夫为妇纲妇为夫死可也然亦必要死得是乃可夫为妇死易天地之位失轻重之权矣况贻亲之忧已死则亲必死之不孝之罪又孰大焉而夫妇之间或发于情欲之私者乎毫厘之差祸流族灭可不惧哉此学者所当明辩而审察之也且如遭妻之丧防致灭性他日又何以居亲之丧乎大凡取友有可交者则交之至于无人则上交千古下求知于百世之后可也又岂可以无友之故輙与人交不成辅我之仁成我之德适足以为我之累亦所当戒也不识贤友以为如何相望既重相责亦深谅能察此不多讶玉再拜
　　与程以文帖
　　玉再拜应奉相公以文先生尊兄玉二月防黄山从行者三四十人二童子抱琴持纶歌诗前导玉黄冠野服出入山水之间真若神仙之临乎人世所欠者尊兄同行耳留寺中十余日题名刻石而还此黄山前古所未有也尊兄闻之宁不为之动山林之思乎南归之约去冬既未得遂得代即行之説今冬须当如约也防聚之乐岂惟小弟思之师山今两山之神日夕望之近得吕亚珉书知尊嫂以下安好及孟成兄来又云招隐山房已有次第然尊兄之归只留歙县与小弟同住却不必囬婺源盖婺源今次凋弊特甚又隣境时有警报不能安居况此间士友思慕之切亦不容尊兄去也吾二人者相与老此又何不可乎更近得上南孤山作俭德山房贲趾斋翰林泉作卧龙精舍尽足优防也云云谢仲悦便草此不备玉再拜
　　与逢辰拱辰
　　我兄弟孝友终身卒全节义兄死报国弟生保家此万世法程也逢辰拱辰宜守吾兄弟之志益笃孝友之风如浦江郑氏岂止吾地下之荣实吾祖宗之荣也勉之勉之戊戌七月二十五日
　　与族孙忠
　　我之死也所以为天下立节义为万世明纲常应在亲族所宜自勉为臣尽忠为子尽孝以不辱为亲为族足矣又何必区区悲慕邪族孙忠自防相从师山讲学故特书此以遗之使以此意告夫宗族焉戊戌七月三十日郑玉书
　　属王季温刋春秋阙疑
　　婺源王季温初从其乡先生程君以文逰已而以文先生俾助教于师山出则讲授诸生入见予执弟子礼惟谨相从五六年交防同骨肉戊戌七月复自婺源来且知以文先生已南还留寓越中适防予被擒入郡自始拘囚至从容就死未尝一日相舍去因告之曰予所注春秋阙疑幸已脱藁若夫梓而行之是则诸生之责也且予始与程先生同讲学而所见无大异者是书之成拟从先生质正之而予且死不得见矣他日先生归季温幸以此告之为序其端使天下后世晓然知圣人作经之防与予著述之意以慰吾地下之望是则季温之责也故书以遗之是月廿五日郑玉书
　　题跋
　　跋太极图西铭解后
　　为学之道用心于枝流余裔而不知大本大原之所在者吾见其能造道者鲜矣周子太极图説张子西铭其斯道之本原欤然太极之説是即理以明气西铭之作是即气以明理太极之生隂阳隂阳之生五行岂有理外之气天地之塞吾其体天地之帅吾其性岂有气外之理然则天地之大人物之繁孰能出于理气之外哉二书之言虽约而天地万物无不备矣婺源胡季时因朱子所注诸书表二书而出之且发明朱子之意而为之解其亦知为学之本原者欤尝出以示予属予题其后今五年矣未有以复其命也因阅家中故书复见季时所着伏读之余因书所见如此将以质于季时
　　题石鼎诗卷后
　　齐君子和携其从子伯善石鼎诗卷属余赋诗开卷读之则吾友程太史之诗在焉太史盖衡山道士之流也卷留山中半年累尝入思每营度欲出口吻声鸣益悲操笔欲书将下复止余盖侯喜之不若也喜谓愿为弟子不敢更论诗余又敢诗赋邪但道士便旋恠久不返应在玉堂深处安得从之防问其解何书也至正十一年九月十日郡人郑某题
　　题朱公士谦告理文公祖茔行卷
　　先师朱文公凡其讲道莅政之所人犹必建立书院百世祀之以示不忘况其祖乎凡一人一物曾经先师之所题品者人犹称道爱敬以为世重况于其祖先之所藏乎有人心天理读先师之书行先师之道者过其庐墓必敬式之况忍夺之乎至于侵凌废坏刍牧不禁虽路人亦为之泣下况其族之子孙乎是宜百岁之后有如士谦者复其庐舍坟墓也然则士谦此举固人情所当为而其忍贫刻苦志在必直卒遂所志则人情所甚难也予病卧田里士谦将又以其未得直者防于大府相过出示此则乡先生滕公序引也故为书其后府推欧阳公文章政事时流第一使其见之当无不得直矣
　　跋赵子昻字后
　　书法至唐精妙极矣顔鲁公字天下共习之四五百年卒莫有得其彷佛者往时松雪老人号能书其夫人亦能书其家子弟无不能书士大夫争学之市井纷纷相售至数字以为贾然真赝莫辩矣吾友鲍仲安从胡黙先生得松雪所书少陵楠树叹笔意宛转骨肉匀停观于此真赝又若不能相混也识者必有感于吾言后至元乙卯十月二十四日
　　跋山谷字卷后
　　秦子敬好古雅多畜名公诗帖暇日持此示余盖山谷道人所书龙防遍参歌也观其融防佛书如炉铸铁而笔力遒劲字势飞飏猊虎闘争龙蛇变化莫测去来之迹是殆日月星辰彰于天山川草木形于地而不知孰使之然也古今人诗句字画称唐宋唐之盛诗如李杜书如顔栁无加矣至宋元祐熈丰间乃有道人者出不唯可以追驾古人遂至兼取众长集之一已可不谓盛乎呜呼近世诸公诗句如村店酒望字画如妓馆歌儿而去古人益逺矣吾于是卷盖三叹云






　　师山遗文卷三
　　钦定四库全书
　　师山遗文卷四　　　　　　元　郑玉　撰传
　　日者尧民传
　　予往来钱塘十年时切切有功名志欲从髙艺术讯之皆以尧民荐访之累日不知其所后得明庆寺侧大书掲其门曰尧民五星天地盘及门坐问者数十辈咸以先后进无敢差尧民执笔据案洋洋如有德色气岸岸欲凌人起五行躔度如常法且曰某可纡金紫某死绯某止命士耳虽吏部铨曹及格有所不敢必尧民许之无难色薄暮不得便留八字其家或一二日或四三日始办因以吾尊防十余命扣之往事亦验七八至治三年春再造焉其门寂以闭其室阒以空问其人客南广死骨阻乱不得归家人徬徨无计余出而同行者曰人之从尧民者皆欲知吉凶祸福而预为之备也今其人乃身亡财散为他乡之鬼而不自测岂其术之谬邪抑其人之谬也前之从而问焉者皆谬也中者偶中耳夫吉凶祸福有一定数非人之所能逃者然则奈何亦曰居易俟命夭夀不贰而已呜呼修天要人趋利避害者举世皆是也闻尧民之事其亦可以少戒矣尧民姓氏名字不及知姑者所闻为传
　　猿鹤主人传
　　至顺初元予在京师客居甚无事欲访故人曽澹谷于保定云同作雪车马不行道絶人迹竟不果往澹谷乃以此时乗兴命驾访予所寓相见絶倒剧谈平生因问其所与逰者则曰有猿鹤主人神气飘逸志趣清髙身不离乎泉石之间手不释乎花木之事啸歌终日以吟咏其性情倦则徙倚庭除或枕臂而睡家藏古今人名书法画客至玩弄以为乐出酒酧酢不入夜不听去尝买鹤东海之上置之家圃人有自云南来者携一猿以归割所爱寳玩百计得之拍手则鹤舞于庭长啸则猿呼于树起居饮食盖未尝离乎猿鹤也因自号猿鹤主人脱身于富贵利禄之场寓情乎烟云泉石之外不既贤乎为作猿鹤主人传主人姓李氏字卿文尝仕于朝光肤宠命年未四十即退去作传者南人郑某
　　外家汪氏遗事
　　外祖汪公讳淑字德融新安歙人新安汪氏自越国公华以六州归唐其后始蕃以大六邑之间号十姓九汪衣冠相望代有显者惟公家世不仕公性坦率不为诡异态遇人无亲踈贵贱一以寻常好饮酒终日陶陶至忘寝食每饮輙醉醉輙醒醒輙又饮或一斗或二三斗无筭又好防川山甲先取其血入酒饮之乃食其肉及与其季分财田取其瘠屋取其痹一无所校人或侮慢即走避不与竞由是益为乡闾所敬服或以长者目之外祖妣同里胡氏柔嘉明敏所谓半街胡家实甲姓夀至八十有一发漆黒齿而完初先公议昏众论摇摇外祖妣独曰吾女贤宜归仕族舍是他安所择议乃定舅氏讳祥翁字仁甫善静仁柔世其家读书能文累应进士试玉从兄某尝逰淮西与舅氏乡人胡贤同旅中夜品论其乡人物之善称者且曰汪仁甫外无人焉盖一时无心之言千里至公之论有如此者亦足以见善之不可掩矣内兄二人长曰某通济有材能处斯世者不幸竟夭死今唯其次懋诸侄劣防只影无俦家道坐是亦废舅母鲍在堂犹尔强健先夫人既不可作渭阳之思痛切懐抱谨摭所闻知为外家汪氏遗事
　　铭
　　梳铭
　　予一木梳用之甚久既坏不忍弃之乃为埋之后园
　　铭曰乱兮汝理执兮汝通寒暑十易兮出处汝同肤裂齿脱兮汝职之供啓土汝兮以慰我之衷
　　唐氏砚铭
　　新安唐先生家藏古砚百余年矣元贞乙未郡城不戒于火屋燬而砚独无恙人以为文字之祥也郡人郑玉为之铭曰
　　一拳石兮为祥俾翰墨兮增光出煨烬兮不坏伊唐氏兮其昌
　　賛
　　汪先生小像賛
　　观其衣冠俨然若拱立乎岩廊之上容貌萧然若放迹乎沧海之濵故蚤年而忧勤为国晚岁而恬澹安贫意惟所适情任其真是之谓退宻之老人
　　岑山钓鱼像賛
　　顔色憔悴形容槁枯昔为西畴之牧竖今作岑山之钓徒出有愧于周家之尚父处有愧于汉世之狂奴何当持任公之巨犗而从事于东海之上乎
　　自賛二首
　　尔貌甚陋尔才匪长尔行多僻尔性大刚违世忤物动輙中伤有客过我问尔行藏逺志小草尔自主张毋贻林涧之愧而为一身之光也
　　希孔明徒有其志学朱子莫知其方谈天论地都成话枋登山临水遂为膏肓或者谓斯人之所造其圣门之所谓狂也欤
　　辞
　　招隐辞
　　吕亚珉为程太史筑室山中余名以招隐山房且为之辞云
　　羌生长兮遐陬与鹿豕兮为俦陆居兮渠渠之厦屋水行兮泛泛之杨舟朝采白云兮逺岫夜钓明月兮长洲秔炊兮玉灿秫酿兮蛆浮起居兮得以自适荣辱兮不足为忧嗟山中之乐兮可卒岁而优防繄朝市兮地大人稠扰扰终日兮进取是谋米珠薪桂兮价莫酧僦居斗室兮缩蜗牛得失萦身兮如醉利害纒身兮如囚嗟朝市之劳苦曽何足以淹留

　　师山遗文卷四
　　钦定四库全书
　　师山遗文卷五　　　　　　元　郑玉　撰五言古诗
　　谢伯亮同子厚过
　　可人不易致二妙胡为来南山此絶顶着屐踏崔嵬许翁不知处遗迹惟苍苔去之五百载乃有此竒哉风平池水静月上山窓开笋蕨有真味几案无纎埃明朝遂分手作恶心欲摧最苦短主簿一苇竟东囬
　　过忠显双庙
　　巍巍此双庙皎皎两忠防一朝誓节义千古血食存孤城日向危罗雀供晨昏老弱食殆尽少壮相噬吞攻守既有定死生何足论岂知有后世但愿唐室尊死者如可作尚须起九原我来一瓣香再拜祠下门
　　汪叔简过师山不相遇留诗二首因次其韵
　　读书明执中诵诗存大雅乐以感神人礼以严上下易发天地蕴春秋诛乱者是在天地间神光秘欲閜后圣相继作大将庭户奓众人拭目观俨立如羣堕嗟我山中人樵归成独坐六籍在几案日夕自翻簸划然有所思如得时洒
　　风日天地和草木江山丽有人来幽谷为我发神秘姓氏出汪芒名字尚简易好事毎难成可人不易致参商发浩叹何时一再诣喜闻车马音却扫门前地见我窓前草皆是自家意鸢飞鱼跃间无处不相值相视竟忘言乃是乐之至
　　七言古诗
　　逰湖山次汪子盘韵
　　湖光山色相舒卷斯逰佳兴元不浅长堤犹以苏公名孤山亦托逋仙显涧中水落石层出坞底峯廽路千转好句光华动瑶草断碑凄怆生苔藓谁言泉壑少烟霞我厌山林有鸡犬一声欵乃眼界寛万古登临心地展茅茨小饮莫迟留山径多岐不能辩逰人争羡竹舆轻倦客不嫌驴足蹇遣怀细读乐天诗题名欲刻秦斯篆爽鸠齐景几何人寒暑四时迭相钱
　　次韵王仲履先生
　　浙江往复浮轻舸此事先生曽共我客中不识羇旅懐两月光隂弹指过身如脱屣喜脱舟又向沙头问白鸥大人堂上动喜色稚子门前话别愁练溪渺渺黄山碧诗情便欲洗尘臆屋角啾啾众鸟鸣树杪瑟瑟寒风声老农自诧穷多艺况是山田足秋雨稻粱方割麦苗抽生意循环宁有已平生此乐自有余何必人间五府居山中白酒酿初熟未觉归来生计疎
　　题洪氏舫轩
　　山人爱舟屋亦舟山中便作沧海逰何须风防冒险逺东西南北穷遐陬向来此是荆棘地今日遂作江湖秋门前岚雾霭苍翠浑疑江上烟波浮云旋日动屋移影舟行岸转曲江头主人自是济川手坐令涉险如安流复有佳客天下士作记写出清絶幽王先生诗继二雅五字万里争追求徐公翰墨妙当世夜深光采射斗牛世间尤物自足贵安用航海珠玉谋谁当共此乐朝夕牕外忘机两白鸥
　　送府判北还
　　君家严正门前土开门望天才尺五隣里相继取郎官惟我腰鎌获南畆君才大似璵与璠蚤年便作青琅玕荐之廊庙方小试如列簠簋尊罍间四方万国咸混一语言不通烦諟译君善国语能国书奏事枫宸先百辟宰辅鹓行立殿前谏官执法绳过愆至尊都俞可所请写作尺一天下传考书便合作御史云何低囬州县里固知天降大任人使察民情知治体三年出佐此山州相忘势分日与逰嗟予乆不入城市时勤马迹临荒丘君今考满当入觐宰相贤明天子圣九重侧席待英贤防向朝端拜新命
　　五言律诗
　　次韵胡叔仁庐坑道中
　　感慨庐坑事何情到酒杯雨过山径湿风静野花开发我临流叹因君陟岵来白云长在望谁与赋归哉
　　黟坑桥亭次以文韵
　　擢笔题髙柱披襟挹好风剖苏渇客采药识仙翁飞鸟连云白幽花防水红相从问归路疑悮入崆峒
　　又
　　结屋依山麓衣冠上古风醉人千日酒扶杖百年翁云起山松緑风回野烧红谁云避世者犹自在崆峒
　　大人夀诗
　　夀相挺竒骨精神炯两眸常为官府计不作自家谋德政喧黄口功名未白头人言晏平仲不办一狐裘
　　又
　　婉容惭我养爱子有吾亲今日逢初度明年又六旬功名留晚节诗礼法前人无屋蔽风雨有儿能负薪
　　送家严赴杭
　　严父趋南省儿曹入北山极知忧国切不是爱身闲定省疎朝暮功名费往还无能为代老深自愧愚顽
　　冬暖
　　近臈无寒气穷山已放梅龙蛇忘嵗晚草木已春囬不虑衣无褐何烦炉拨灰彭城早逢此当不死郊台
　　寄别黄子厚
　　连日过从处清谈两不疑山中有真乐余子未能知悮在初相识难为去后思几囬明月夜起坐读君诗
　　南山读书
　　爱此南山南携来万卷看晓书窓纸湿夜读月华寒山水心为祟功名兴未防因渠三沼洁故向此中蟠
　　又
　　不解儿曹事来寻数畆山已知非隐逸岂为弄潺湲城郭依稀见烟云欵乃间此时看不尽留取待予闲
　　题皆山楼
　　万山最深处楼亦以山名山绕郡如障郡因山作城开牕排闼入对坐画屛横要识楼中趣山青眼倍明
　　许益之先生挽诗
　　斯文在宇宙人道得菑畬流水无今古闲云有卷舒前言端可识后死竟何如乡里多才彦千金为购书
　　又
　　宗朱徧寰海婺水独渊源学悟文辞陋人知德性尊丘原今若此洙泗复谁论赖有遗风在能令薄俗敦
　　吕孔彰挽诗
　　学行推先辈文章淑后生世情方软熟师道喜尊荣遽谢人间事空遗身后名传家幸有子时听读书声
　　送志道
　　因君此行役良有感吾心两载曾同学三余惜寸隂江南春已老渭北水方深寒鴈来时节相烦寄好音
　　病中寄兄弟
　　苦热已无计那堪与病俱过从无好客遣兴有新书世事炎凉态人生骨肉躯何当见伯仲相与问何如
　　七言律诗
　　题天目山
　　势压东南万象低溟蒙空翠望中迷龙飞凤舞川原秀地下天髙日月齐武肃百年钟覇气文忠千古欠留题客来欲问青云路凿破崚嶒便作梯
　　慈溪观瀑布
　　路入慈溪景更幽共传漈水在髙头岩前风卷珠帘细涧底雷翻雪浪浮林宻日防堪避暑山深雨过易为秋去年曽到非生客今日题诗记再逰
　　婺源胡氏屛山楼
　　楼外青山列翠屛矮牕放入眼増明丹青花草春描画水墨林泉秋写成变化四时无俗韵登临千古有余清髙人对此不容语独倚防干看晚晴
　　次韵黄竹隠心田设醮
　　簮插星冠露玉尖新裁法服彩霞纎五千道德开黄卷百万神灵在黒甜春展緑茵明别墅将银竹入空檐心思幽静丹田暖姹女婴儿意自恬
　　又用韵寄之
　　雨余洗出碧岑尖春半抽齐緑草纎富贵视同槐下梦清闲自得蔗根甜门前东郊通城市屋外南山入画檐肯学众人长扰扰焚香黙坐独安恬
　　竹隠携诗过山中不遇三用韵谢之
　　桃李芬芳笋送尖化工元不间洪纎呻吟我独为心苦纷扰蜂应为口甜客至山翁才入市诗来喜鹊正当檐平生出处无机事兴尽知君意亦恬
　　寄赵云心先生
　　泥泞无由问起居先生为况近何如穷居水北钟声逺独望江南鴈影疎床笏已空先世物灯牕且读后身书明朝风雨开晴霁愿防长笻过草庐
　　游黄山题祥符寺
　　十年不到此丛林问旧堂头叹陆沈石老不知苍藓变山幽惟觉白云深藏书有室还当筑伏鼠何时为指寻相欵尚多耆旧在相携杖屦与登临
　　师山书楼成唐长孺先生赋诗见寄次韵
　　居山日夕见山容环堵萧然一畆宫我喜烟云来几上人看楼阁出空中夜深月色偏明朗晓起岚光更郁葱若比羊裘轩上景临江惟欠一丝风
　　汪仲鲁以诗见寄颇及道理因述鄙见以次其韵
　　人生学业莫参差勇进方知得意时义利路头须要辩重轻权度更宜思好从道理求原本莫向文辞学蔓枝自愧平生无所得聊将鄙语答君诗
　　次韵述怀
　　家住江南黄叶村绳枢瓮牖席为门自罹盗贼人传死重见交逰我幸存焦土更无遗简册供厨惟有旧匏尊黄巾迎拜何为者自愧疎庸不足论
　　书懐
　　自愧疎庸一腐儒赘疣天地欲何如渔樵到处相来往守令逢时问起居头白深知忧国事身闲且复寄精庐何时四海收兵甲还向师山理旧书
　　庚寅中秋诸生载酒过师山邀余赏月皆有诗因次韵
　　照人沙际晚霞明独上师山杖屦轻夜后朋从如至坐中议论欲风生比来从有登临兴老去那堪力役征为问嫦娥天上事银河风浪几时清
　　依稀河汉照溪明皎洁蟾光着地轻天上波涛何处起人间光彩一时生吹云元献当时乐掷杖明皇午夜征见説广寒宫殿里霓裳歌罢不胜清
　　八月十四夜玩月岑山次鲍伯原韵
　　夜深云散碧天开月影沈沈入酒杯风露半天成灏气干戈满目起尘埃分明沧海浮防岛隠约严滩见两台今夕有懐须尽兴明朝无雨约重来
　　中秋无月次周彦明韵并懐潘大尹
　　嫦娥底事苦多忧独掩寒门度一秋明月自知天上好浮云遮断世间愁举觞莫阻登临兴秉烛聊为赏玩逰有约不来潘令尹捍城方欲事吴钩
　　用前韵寄竹伯坚
　　扁舟东下解吾忧囬首归来春复秋毎忆当时多乐事翻思相见不胜愁此行乆絶城闉梦何日重为林下逰某水某丘俱在望敲针共作钓鱼钩
　　次韵周亷使
　　邻封久矣慕英名况是同为戊戌生此日相看成感慨他时话旧忆澄清法书端可为时寳好句当令坐客惊能使野人増重处绣衣扶杖共山行
　　极目川原野烧青深知圣主念生灵干戈交战川流血灾异频书夜殒星盗贼纷纭身自灭皇明亿万德惟馨但看八月秋风起照夜何曽见一萤
　　绣衣暇日访师山隠显如何若是班野叟相扶观使节山猿孤啸震柴闗俯临流水沧浪急仰视飞云自在闲荷篑归来明月好白沙翠竹碧江湾
　　程仁和兄弟过师山归而赋诗传至山中诸生和者甚众且多佳句因次韵二首鼓舞诸生
　　细雨霏防湿野埃客过林下履穿苔髙山不用肩舆上归路何妨戴笠来夜后舟师呼渡过灯前稚子候门开倾尊共话怡怡乐缓缓杯行莫要催
　　不踏康衢野马埃却来石上坐苍苔耕田野老牵牛去采药仙翁荷篑来得句有时应自遣好懐还复为谁开乱余正苦无衣褐怕杀床头蟋蟀催
　　予还自四明留寓淳安之劒溪徐君士毅将为予筑书堂相延讲学鲍伯原过之有诗因次其韵
　　天遣黄华赐御衣山人何事苦西归不能四海为霖雨还向三台作少微得傍严陵徐孺宅便同练水郑公矶他年学子闲来往两地相望草木辉
　　用前韵示诸生
　　好风天外拂吾衣且喜闲身得放归涧底水声雷隠约山头雾气霏微扳縁盘岭新开路行到岑山旧钓矶何日担簦相聚处奎躔应自发光辉
　　寄祥符诸老
　　几囬清梦到天都彷佛何能记有无白鹿仙人眠不语青莲大士咲相呼风声月色山房静涧愧林惭景物孤惟有塘头老尊宿时将机语答樵苏
　　次仲贤明府兄师山雨霁韵
　　雨洗晴光出翠岑云将好月到天心池涵灯火星明水树动笙簧风满林台榭巍巍宜逺眺防干曲曲不临深挂冠何日归来好相共持竿练水隂
　　七言絶句
　　野菊
　　岩壑无人采落英西风时为送芳馨只縁落寞空山里却是黄花真性情
　　逰覆船山宿草堂
　　眠云石下屋三间瀑布当檐坐卧看恠底岩前龙忽起夜来风不胜寒
　　自从结屋此山隈十载相携几度来寄语山公牢着屐莫教踏破旧苍苔
　　舟中
　　举头有矶篷如压攲枕无眠梦不成谁道乾坤九万里不能着我一书生
　　登师山诸生有诗
　　城上钟声度逺溪扶桑破曙海云低披衣欲起还攲枕山下晨鸡四面啼
　　逡巡老境入无闻曳杖縁山自看云书册满前谁料理起予日夕正烦君
　　山前村落乱髙低云意糢糊逺近迷万叠峯峦如画展黄山正在小楼西
　　覆船山樵歌
　　行客初登半岭间石门深锁路廽环若将泉水论髙下应是东南第一山　　　右小石门
　　路入黄茅劒断蛇疎篱石磡野人家山深地冷春难老五月岩前见落花　　　右童家磡
　　巨灵斫断此崔嵬好事题名几度来不用碧纱笼石上但令风雨长莓苔　　　右断岩
　　歴尽﨑岖上碧岑髙山流水似鸣琴何须水乐寻幽洞自有岩前太古音　　　右响泉
　　常忆当年武肃王金婆店里月华光山中十月桃应熟未荐仙人不敢甞　　　右金婆店
　　书怀寄节夫
　　园林正好炫春光一夜东风括地狂明日风平春事在园林依旧自芬芳
　　白石岩髙入眼频慈溪水暖易为春平生最爱洪文学相视何殊骨肉亲
　　元宵诗用仲安韵
　　鬬簇鳌山十万人皇都今夕几分春六街三市浑如昼寄语金吾莫夜巡
　　神前儿女舞妖娆社下逰人弄管箫到处人家説元夕不知元夕是今宵
　　贫家一盌碧琉璃未必丰年便噬脐行乐人生如此耳何须富贵说征西
　　元宵正欲尽吾欢又恨尊前酒易防莫咲刘伶坟上土清名留与后人看
　　赏罢花灯步月归自将拄杖叩柴扉囬头形影惊相吊但觉从前百事非
　　天下承平近百年歌姬舞女出朝鲜燕山两度逢元夕不见都人事管
　　市上灯张玉井莲门前箫皷更喧天先生懒向儿童语闭户髙居但欲眠
　　蘓字
　　未须好古谈顔栁当代争夸赵子昻写出眉山元祐脚世人都道是疎狂
　　汪先生岫云图【六言】
　　云无心而作雨人有意而作霖观此图之变化知先生之为心
　　黄山
　　一片巉岩石几乎接着天有时云气起天与石相连













　　师山遗文卷五
　　钦定四库全书
　　师山遗文附録
　　元史忠义传
　　郑玉字子美徽州歙县人防敏悟嗜学既长覃思六经尤防春秋絶意仕进而勤于教授门人受业者众所居至不能容学者相与即其地搆师山书院以处焉玉文章不事雕刻煅炼流传京师掲傒斯欧阳咸加称赏至正十四年朝廷除玉翰林待制奉议大夫遣使者赐以御酒名币浮海徴之玉辞疾不起而为表以进曰酒与币天下所以奉陛下陛下得以私与人臣不敢辞也名与噐祖宗所以遗陛下使与天下之贤者共之陛下不得私以与人待制之职臣非其材不敢受也玉既不仕则家居日以著书为事所着有周易纂注十七年大明兵入徽州守将将要致之玉曰吾岂事二姓者耶因被拘囚久之亲戚朋友携具饷之则从容为之尽欢且告以必死状其妻闻之使语之曰君苟死吾其相从地下矣玉使语之曰若果从吾死吾其无憾矣明日具衣冠北面再拜自缢而死
　　师山先生郑公行状
　　先生讳玉字子美世居徽州之歙县衮绣乡贞白里十二世祖讳球以赀雄其乡号双桥郑氏曽大父文政大父安至元初闻大兵讨李世达将屠城即杖策诣军门言动主帅全活郡民遂授徴事郎歙县尹没而民思其徳言于有司请立祠省府嘉歙民之志下其事如请俾列之典祀号郑令君庙父千龄累官承事郎休宁县尹以操行著称学者集士友私諡曰贞白先生有司表所居为贞白里大徳二年戊戌贞白公调官太平县之歌镇七月一日母夫人汪氏生先生于歌火光照室隣里惊駴贞白公心异之尝指语汪夫人曰吾为吏治狱不任苛刻人蒙吾力脱罪罟者不尠天或报施是儿其大吾门乎先生自髫齓不与凡子伍稍长颖敏不治细务唯嗜读书禁无以家政闗我才十岁闻人诵朱子之言则喜其契于吾心也闻人论朱子之道则喜其切于吾身也于是日诵四书玩味朱子之说而防绎之沉潜反覆久而融防贯通得其防趣数从乡先生学意不适輙易师既而载书入黄山祥符寺又迁紫阳南山观处已以澹薄自持立心以诚敬为本攻苦殖学靡替寒暑尝因同郡进士王君仪过之欲烹鸡供具僮逐鸡飞鸣蹢躅遂不忍烹王君拊其背曰子美长养此心因是于恻隐之发体认涵养造诣益深矣再应进士举不利即弃举子业求圣人之道于六经研精覃思优防涵泳蕲必至古人之域至顺初侍贞白公防京师阁老诸公览其所为古文将交章荐之先生竟奉亲南归不屑也贞白公卒于杭先生扶榇数百里归殡于家哀毁逾礼及葬门人士友相执綍者数百人见先生祖载遣奠躃踊相侑一循古典大敬恱之除防或劝先生筮仕咲而不答筑室里之师山将著述以见意学者从先生问学绅佩寖盛门人鲍元康等因其地剏师山书院殿堂门庑庖湢咸具讲肄有斋登眺有亭先生日与诸生论说春秋而通其大用间被短蓑防钓岑山之阳乡之人目岑山曰郑公钓矶元统初有司以先生徳行文学纯备才识达于治体滋欲试之以政上荐章于浙省若江南行御史台先生谢絶不就至正十二年春先生闻蕲黄红巾兵防江州郡守李公黼死之西乡恸哭三月闻饶州继防语门人曰主上未有失徳兹不过乌合之众然承平日久将骄卒惰莫克御之耳四月蕲兵繇婺源破徽城据之先生避地南石耳山五月蕲黄主帅搜求先生先生欲死之门人鲍元康语从子深曰家可再有今先生世不可得深与先生弟琏冒刃入城内贿以免九月大军克复时州里豪侠多禽胁从者以献为名爵计先生叹曰杀人以干禄仁者不为也是冬蕲黄兵再防郡先生窜灵山山中其徒百计访先生将至先生所先生亟避之攀磴堕地折臂气絶复苏明年淛省平章萨木丹巴勒公率大军来讨郡邑悉平平章素知先生名徳欲举而用之先生以手病辞十四年逺近宁谧门人以师山精舎岿然存迎先生讲学其中删定所注春秋或往来岑山手不释卷六月天子以大臣荐遣使者谢嘉卿赍内府酒帛以翰林待制奉议大夫召先生于家使者浮海而达九月至郡监郡阿敦哈雅公率僚属至山中先生卧病不起监郡强起之乃拜受酒帛固辞宣命请以布衣入觐是冬偕使者至淛省而番阳余孽复防郡城丞相塔失铁木儿公见先生驩甚剧论时事便宜至暮弗勌明日将燕先生先生语丞相曰敝邑为江淛屏翰生民葅醢丞相不亟拯救而宠然燕礼何心欤言既泣数行下丞相为之改容即调建徳路元帅刘公某防合徽泰翼官军征讨先生复请给饟馈十六年三月进兵克之挽漕无乏监运婺源判官曹子学谓军士曰此郑待制之泪所致也若属知之不乎四月先生行至海上疾作草谢表授使者而归六月舟过建徳之淳安邑之梓桐源士族徐氏王氏迎先生登览河山之胜徐氏将建书堂留先生讲道其中是秋门人鲍深自淛来防遂与俱归隐于郡南孤山之麓时淛东元帅巴尔斯布哈公监郡呼都克岱尔太守郑公傅翼歙县尹潘君从善旬朔省起居咨问安民御寇方略孤山之傍富登渡钜石屹立溪浒先生畴昔钓防其所淮南省平章余公阙大书郑公钓台先生自为文记之里人吴虎臣刻诸石十七年还师山纂注周易是时先生竹冠野服一僮抱琴一僮持纶相羊山水间忽忆黄山旧逰偕诸生寻访故舘浴于丹砂泉磨崖纪嵗月而还秋七月天兵遽至郡城失守先生率昆弟子侄复往梓桐源仍舘徐氏十八年淳安建徳相继亦破先生间道归隐休宁山中七月朔旦初度晨起熏沐东向再拜不自胜语弟琏曰夜来达旦不寐何也明日闻郡中大小人言于主帅欲罗致之先生曰吾知死期至矣二雉飞入吾室此其兆也弟琏惧伤先生奋身往主帅拘之不得还令以书招先生亟出先生曰吾荷国厚恩偷生苟容何面目立于天地间耶欲亟死而吏卒猝至急如星火逼迫至郡主帅引见命左右拽之跪拜先生不为礼问尔何不出先生曰昔元朝授以隆赐命之显秩尚辞不出今何出耶又问尔隐山中曷不为用先生曰我前日不仕今复仕耶抗辞愈厉主帅命左右拽之出覊留郡城先生闭户髙卧不食七日犹赋诗为文从容若平时手为书喻诸生曰人言食人之食则死其事未食其食奚死然揆之吾心未获所安先哲论殷三仁胥获本心士临事恶可不尽其本心哉吾初欲忼慨杀身以敦风化既不获遂志今将从容就死以全节义耳复为书戒弟琏屈志以存宗祀戒子逢辰与从子拱辰义居以纉孝友之风夫人闻之使语之曰君苟死吾其相从地下矣八月一日沐浴更衣北乡再拜入寓舘自经而死闻者见者贤与不肖咸唶唶叹息曰男子哉男子哉弟琏奉柩归殡于家明年己亥十有二月庚午休宁县庙岭上尊治命也先生娶程氏有贤行克相厥徳子男二人长祖泽早卒次逢辰女二人黄庭坚吴宗其婿也惟先生质防清古襟度坦夷卓行特立应机能断天性孝友自贞白公既殁终身一闻其讳或其遗事輙泣下霑襟每过贞白里门然流涕莫能仰视母夫人汪氏病痈若石榴然以没终身不食榴实弟琏蚤失怙恃先生尽意训育底于成人从兄国英实祖母洪氏之兄子子也眎如同气既卒抚其遗孤尤极勤笃每过先茔必下车伏谒自十世祖而下悉立石大书深刻以表其墓复为族谱圗列始祖以下十五世羣从子侄名字刻诸征事公墓碑之隂敦孝友也为人质直耿介重然诺于人少许可一介不妄取与故逺近学士大夫以孝防目之每与名公大夫论及为政必以树纲常厚风俗为急先务其为学大槩本朱子尝谓学者曰斯道之懿不在言语文字之间而具于性分之内不在髙虚广逺之际而行乎日用常行之中以此穷理以此淑身以此治民以此觉后庶乎无愧于古之人矣晚年以师道自任诱掖后进无厌怠意门人有过面折之不少贷有善则奨借而汲引之成材者居多其于经则曰易于诸经为首出而独为完书天地万物之理古今万事之变易无不具而吾身心四体出处进退易无不在是故不可一日而不讲者于是取文王周公之辞以为经列夫子十翼之辞以为传其或十翼辞义简奥则附以注说命曰周易大传附注既又折程朱二夫子之说合为一书命曰程朱易契谓春秋损益四代之制为百王不刋之典所以着圣人之大用体天地之道而无遗具帝王之法而有徴其功足以遏人欲于横流存天理于既灭明之者帝王之治可复有易诗书而无春秋殆皆空言而已惜夫传之者不知经之大用言人人殊纷如聚讼程传得经本防恨无全书朱子间有论著未及作传于是稽诸经以证传之谬因朱子通鉴纲目凡例以经为纲以传为目凡诸说之合于理者则取之其或经有脱误无从质证则宁阙之以俟知者命曰春秋传阙疑于礼经则屡欲与友人汪某叅互考订因朱子师友仪礼通觧厘析经传因卫氏集义删定注说以成一家之言值干戈骚屑而志弗克遂其为文以正大刚直之气发为雄浑警防之辞感慨顿挫简洁纯粹然纪事朴实不为雕镂锻链跌宕恠神之作出入马迁班固而根之以六经之至理大抵主于明正道扶世教语子以孝语臣以忠初入京师或传数篇于奎章阁下侍书学士虞公集授经郎掲公傒斯艺文少监欧阳公惊以相眎曰是盖工于古文严而有法晚与平章余公阙吏部侍郎危公素南台监察御史程君文最相知而公之文名大振于朝野间矣先生雅好登临酷嗜山川泉石佳致搜竒选胜极峻穷幽南防淛左右北上燕蓟跨齐鲁之墟瞻岱宗凫峄碣石居庸之秀如石门金华西山南山佳处尝一再往焉登天目山宿狮子寺盘桓玉立亭上睹云海之竒观郡南覆船山防深险异为吾郡之甲先生甚爱之每夏携书避暑山中门人洪斌为构招隠草堂于眠云石下尝偕程君文湖南佥宪郑君潜前进士胡君南华同防赋诗以咏歌之尤且察山水之情性而黙识其理虽未读郭氏书而议论妙与临川吴先生所着如合符契尝喜休宁庙岭溪山环拱扶舆清淑之气凝粹于是属弟琏曰吾没则于是焉因讲道师山学者尊之曰师山先生缙绅称谓率以字行所着诗文若干卷自题曰余力藁藏于家尝论先生平生梗槩大抵学有本原而忠义大节处之有素观其撰汉髙帝索羮论章孝女双庙碑及献书乞立故宋文丞相祠以旌节义则先生涵养志趣已皦然于胸中矣故能辞翰林之聘而不受拘囚之辱劲气耿耿充塞两间易于困之象曰君子以致命遂志身可危而志不可夺也繄先生之谓矣克寛蚤嵗与先生相知惟深比年往来师山剧谈要道不翅异姓兄弟世故抢攘遽成契阔谨以所闻于先生门人弟子者摭其大槩如此庶备朝廷太史氏之采择云戊戌嵗八月望日祁门汪克寛谨状
　　宣命
　　皇帝圣防里中书省至正十五年六月二十五日雅克科尔集赛第二日水晶殿里酉时分舒固尔齐道通萨敦布哈等有来省官商量了曼济右丞相实勒们叅政巴延特穆尔叅议额森布哈都事直省舍人善财努等徽州路郑玉有名的秀才晦迹隠居有为不仕今将他委付做翰林国史院待制教征聘将来呵怎生麽道皇太子根底上位根底奏圣防识也者麽道奏呵奉圣防那般者钦此除依外今差本役赍宣命一道御酒二壶段子二表里驰驿前来
　　贺郑子美先生受诏命书　　　赵　汸
　　汸自闻先生被诏命即欲一见左右称贺病甚不能去此月八日舆曳至中途见道路东行皆却走言苗军且至仓卒莫知其实輙亦引归一二日来讹言甫定而病复作恐旬月不能亟见故敢道其所欲言者以书先生幸加察焉汸闻乡里之论有谓可为先生贺者有谓当为吾郡贺者有谓当受命即行者有谓先生可毋行者此四者非唯不知朝廷之意抑亦不知先生之心也国家自世祖以来不惜髙爵显位以起山林之贤诚令典也曩者如汴梁吴彦晖闽中杜原甫皆尝被斯命矣然则特谓可为先生贺者未为知朝廷也吾郡先达众矣以布衣召入翰林诚未有如先生者当四方多故宵旰求贤如渇岂无意哉然则特谓可为吾郡贺者亦未为知朝廷也若愚则非唯不敢为先生贺亦不敢为吾郡贺直以谓当为天下贺尔前辈谓士大夫惟出处一事不可谋于人盖以时义不齐而士之自处者异也自处者异则其与人谋也难乎其适中矣矧可以轻议哉然则谓先生当受命即行者未为知先生也昔之以处士征而不至者盖有之矣若夫言论风防漠然无闻徒使上之人谓贤者不为世用而弓旌为虚器岂君子之志哉然则谓先生可毋行亦未为知先生也若愚则非唯不敢以賛先生以必行而亦不敢尼先生以毋行直以谓先生当有以报朝廷尔夫天下之大患莫患于下言之而上不信也今也士大夫一言而丞相信之丞相一言而天子信之此先生所以有今日之命夫以公卿大夫图天下事而皆若此何治平之不易而寇乱之足忧也其可不为天下贺哉且士大夫言于丞相者必曰郑先生唯不出尔出则天下事可平也丞相言于天子亦然天下事先生与有责矣其可不思所以报朝廷哉夫谓当为天下贺众人之情也谓当有报朝廷者先生之志也公卿大夫不计天下利害者五十余年是以至于今日今其敝事虽多以先生之明虑之如烛照而龟卜尔事固有难于口陈而易道者古之君子欲有言于上而遽数之能终其物者未尝不以书事之敝者防何其所以致敝者何也救之之道当何如以先生素所积蓄出而书之如辩苍白数一二尔窃谓先生当条列治安之防极言无隠通为一书如果行也则以献于天子不行则上之中书先生言之而朝廷行天下被其赐先生虽不仕犹仕矣朝廷固无负于先生矣先生固无负于天下矣先生言之而朝廷不为行而天下不被其赐先生虽仕犹不仕矣先生固无负于士大夫矣士大夫无负于君相矣是仕不仕犹不足计也而况于行不行哉昔苏明允以诏书召试不起犹且以为君命不可虚辱于是有十通万言之献今朝廷之所以待先生者至矣先生其可但已乎然则所报朝廷莫善乎是明矣果若是将见先生之道措之天下而有功垂之百世而无穷然则须为先生贺可也岂惟天下哉须为吾郡贺可也岂惟先生哉汸之所以为先生贺者如此虽然非以为先生虑不出于此也盖欲探先生之志以觧众人之惑尔若夫可行而行可止而止则先生固久定于胸中矣愚诚不敢賛一辞书不尽言伏惟亮察
　　贺郑子美先生被徴命启　　　徐大年
　　横经讲道方遵白鹿洞之规侧席求贤不意金马门之召光前絶后腾实蜚声昔者明王莫不以贵而下贱古之贤士亦皆藏器而待时夫洁清髙尚非以钓名仕止久速必求合义若稽前史具有其人安车蒲轮纁束帛或一徴而遂起或屡聘而不来周党严光竟全髙节黄琼杨厚卒立事功所志不同各适其可仰昭代承平之典礼尤隠居行义之表章刘因蒙召于春宫吴澄登名于翰苑今来古往千载一时伏惟待制师山先生规矩前修范模后学钟白水黄山之间气得紫阳朱子之正传不暇窥园唯思经史未尝入府絶意功名近看岩穴之成书大究春秋之宗防溉根食实肆外闳中康成学贯古今政尔化行通徳子真躬耕岩石居然名震京师受丹扆之深知来白麻之宠命置诸清要俾防金匮石室之藏慎尔优防毋尚空谷白驹之志比之开广文舘以延礼与夫赐尚书禄以终身公家前闻于焉嫓美然出处之际惟从容为难逃名遯世之节固甚髙洁身乱伦之士亦无取峣峣者易缺所贵居夷恵之间屑屑不惮烦讵致贻往来之诮以先生讲明之有素必此身进退之得宜尊生猥辱见知曷胜賛喜当时推毂尝蒙奨借之言贡禹弹冠遂起夤縁之想第愧南州髙士之后尚如西家愚夫之云敢措鄙辞少旌诚意君臣之义不废愿推兼善之心中庸之道可能勿厉过髙之行式肩此举以栋斯文
　　御酒师山燕诸生致语　　　　徐大年
　　伏以束帛贲丘园举昭代求贤之典伐木燕朋友昭先生推己之心承雨露于九天接云霄于万里自昔懐材而抱艺必加苦节以清修惟山林之日久而道徳之功深故歌之声起而信从之士众筑精舎以处四方之学者考遗经而师往古之圣贤盖藏器所以待时而经徳非以干禄考槃在涧虽云其乐之弗谖鼔钟于宫难免厥声之闻外渊源有在名实自孚恭惟师山先生徳业深天资英迈薰陶渐染复还文公阙里之风正大髙明突过康成传注之学即师山之佳处建鹿洞之成规道术天开生徒云集蜀日越雪不顾流俗之是非蜾臝螟蛉率皆因材而成就模范方行于后进声名遂达于朝廷天诏丁宁来金马玉堂之召山林震动増花屏练带之辉是惟盛时明扬侧陋之心夫岂诸生先后奔走之力敢期丈席嘉惠及门并分天上之恩光徧被门前之桃李防矣有矣开黄封之上尊饮之食之宴青衿之小子爰醉流霞之美悉沾湛露之浓江公请歌骊驹谁敢轻逾于师训桓荣猥陈车马彼哉犹志于功名爰赋致辞用贻同志辞曰
　　胜日师山式宴新九天分送九霞春诸生莫忘君师赐四座同沾徳泽醇
　　送郑徴君应诏入翰林诗序　　赵　汸
　　至正十五年冬诏以新安郑子美先生为翰林待制时先生卧疾精舍使者与郡监守致朝廷之意甚厚先生坚辞不能拜命者久之适宪使番阳周公在郡亲劝之驾其门生子弟进而言曰今圣天子举羣防以清海内大丞相集众思以图治功不惜禁苑次对之职起先生于山林岂惟以先生业觚翰攻文章哉先生学通古今以诗书礼乐为教于史长于治乱兴衰之说正谊直言不忘忧世先生不出如朝廷何时先生疾良已乃翻然曰欲报朝廷者吾素志也吾将辞官赴召亲见圣主陈所欲言尔即命促装诹日偕使者北行郡长贰县大夫与寓公缙绅之士于郡南门之外设祖道为先生别里中耆俊文学诸生又相与作为歌诗以咏叹其行休宁赵汸病不能陪缙绅之后又不善为诗则献言曰先生应诏入朝得极言天下事此千载一时也今为患者贼盗而已自淮蔡发难延于江湖所在蜂起为祸尝烈矣然雄杰怙众有名力足以横骛四出者亦无闻焉视前代中世巨贼不能什一疑若不足平者国家以四海全盛之力命将出师今五六年民力已屈而盗犹未息何也不举天下大势以定攻守之宜而所在浪战不求智勇之士真可任将兵者而使台省贵人与郡县俗吏纷然羣起共军旅之权自轩辕氏以来用武之世未有以是而能全师制胜者也仗行省讨贼御史台督视如平时而贾凶鬻顽诛求刼夺之偾军杀将反覆壊烂之由朝廷终无自知之兵财两匮郡县之间繁征横敛一切以矫假病民而上官大吏方且拘文法守故常不思变通长久之道赏罚者用兵之大权也赏罚不明而是非淆乱天下之士不复以功名自期而中世以来治安拨乱之术行军克敌之方皆废不讲吾未知其所以为天下国家者何也今羣盗大者跨郡邑小者据一城植根固矣苟不尽反前失而欲以嵗月削平安可得哉为国家计欲并两淮而南尽江湖之间求要害形便之地为五巨镇镇各屯精兵二万选士大夫公防有威信方畧能抚士爱民招纳降附可为大将者付以一镇之权慎简中外有文武才学者为之副凡辟士募兵刑赏律令训练程式进退节度土功城守禁防约束皆自朝廷考求故事为法以授之郎官博士出入觇视以资庙谟而事无大小皆得专达列镇屯军屹然相望脉络贯通首尾为一内可以尊京师之势外可以销奸雄之心鼠窃狗偷进退无据者将不战而自服其尤倔强者四镇出兵掎而攻之无不破矣其要在得人而已郡邑之间皆什伍其民以相守防毋使散越于下一家而三男子则简尤壮一人为郡守之兵以大户之税衣食之郡皆选贤守以防御系衘各将其兵以固封圉盖郡守必兼有军民之权而后缓急可望不然虽重其失地之罪无益也此制一定则列郡有备而民心不揺矣夫使诸郡各制其兵以保一郡之民而四五大藩皆控成军据形势以扫清羣盗奠安东南诚当今之急务也若夫知人之明任使之术在朝廷矣昔汉以六万人讨西羌防族赵充国定计必分兵屯田以待其敝贵万全也周亚夫将三十六将军击吴楚终不肯与梁分兵审于势也李徳裕平泽潞军中利害有将帅不知而庙堂輙知之得中制外之宜也今羣盗么麽非有汉七国唐藩镇之强而充国亚夫徳裕之故智则有今日所当师者矣汸无谋夫策士之术也当其间闗朝不谋夕每恨民间利害不得上闻以至于此是以于乡先生之行窃致其畎亩之思焉先生倘以为然虽言之可也若夫本源深切有非草茅所知知无不言言无不尽在先生矣使朝廷收得士之効于一时而先生之功及乎天下则虽铭彛鼎而被弦歌可也岂惟一时一乡之所咏叹者哉
　　与子美先生书　　　　　　　余　阙
　　阙稽防再拜去嵗闻贼防徽州漫不知尊兄何在日夜县县后得帖元帅报始乃下懐不知书院如何去春寇迫乡城仆始走六合道数遇贼防防者再客居卧病又为淮帅所捉使从军合肥合肥气数上下雷同贼至即为走计一有言守御者众輙相视如讐人大恐沦胥以败寻得调戌安庆私窃自幸以为颇得展布矣到镇以来丁贼之衰一战却之往时贼月一再至今不至者八月余矣诸军且防汉鄂九江蕲贼大窘度不久当成擒惟濠夀主将未甚得人未见涯涘耳仆平生以亲故奔走四方近终养将谓可遂覊鸟故林之愿不意际此欃枪殆命也乱注易说廿余年不得成顷在行间又大病常恐身先朝露徒费心力今幸不死且粗脱藁何时盍簮以求正其遗缺临风倾注王仲温行谨附承动静不觉多言如此相见当如何余惟自重不次七月三日阙谨启子美聘君先生阁下病后有心疾作书多错皇恐
　　又　　　　　　　　　　　　余　阙
　　阙拜启子美聘君先生执事王仲温还自新安领所荅书忧悬方置闻师山书院又独存尤以为喜仆自前嵗冬寇退之后即大病不饮食者廿余日自以为战不死即病死矣其后幸愈而气体觉甚衰因念平生虽忝登仕版而甚竒不偶未尝少得展布所学之一二而易者五经之原自以为颇有所见其说草具而未成书遂取至军中脩改今友生辈录出或者后有子云好之亦不徒生也比日贼势浸有澄清之象贱体又颇强尚冀可以少进未敢示人也寒舍书籍在荘上乱后散失者十七八闻舘中书籍亦然甚可惜徽有鹤山易集义吾家有之比归防视止存三五册其版在否若亦燬得劝有力之家刻之为好以文屡有书观其字画恐亦有老态叶景渊闻知婺源有政声此人甚有治才若益加勉当不在人后望时有以教之徽人之来舒者时恵书为望旦晚洗甲即告退念欲南逰一畨未知得所愿否未见自重不具二月五日阙再拜
　　又　　　　　　　　　　　　余　阙
　　阙启程客还附书并令取王仲温处大字去此时想至左右矣秋清隣壤计定山林得安处可以为慰敝邑粗守然未见大定之日何时释此重负消揺以奉清言如双溪时也以文在翰林尝苦差遣近除助教可无此苦此左右所欲闻漫以为报乡人施子有家童往婺源【阙】淮椒一褁奉寄未见千万保重不具九月四日阙拜启子美聘君先生执事
　　与子美先生帖　　　　　　　汪　彬
　　廼者既见极不忘念其朽槁也而沃之孔融樽悯其羇寒也而眠之陈蕃榻知其贫苦也而赠之以孔方兄子美于兰交厚矣其如彬之不足以披襟何赋别言旋感塞弥腔偶值便翔言不尽谢
　　与郑子美先生论春秋阙疑书　徐大年
　　承録示春秋集传阙疑序知先生所以著述之意甚公且平如此只阙疑二字所见已自过人世儒说春秋其病皆在乎不能阙疑而欲凿空杜撰是以说愈巧而圣人之心愈不可见也赵盾许止之弑君独剟取左氏之实録而剔去其浮词以羽翼欧阳子之说可谓美矣然则许悼公必不得从公谷之义陈止斋谓悼公书葬所以甚世子之恶窃谓经书世子弑君者楚商臣蔡般许止三人君弑贼不讨不书葬春秋大例蔡般许止以世子弑君父其恶尤甚故特变常例而书葬以甚其恶后传之说殆不可易楚君不葬乃避其号而不葬之例尊见以为如何
　　寄郑子美二首　　　　　　　唐筠轩
　　郑君熊虎姿痼疾居烟霞老夫畏竒崛而乃敛爪牙四大愿安稳观妙维摩家趋庭近朝夕勿药岸乌纱但恨逰吴人孤此云窻茶
　　中年爱岩栖跬歩不出户谁能驱使之乃向吴门路平生郑公贤作尉歌来暮是父生是儿问字满户屦语别遽相违怅望烟中树
　　题郑子美师山精舍　　　　　唐筠轩
　　师冈有待閟脩容耻构人间媚佛宫十里溪光浮席上千年道脉寓山中岩呀径绕栽松竹饭白厨香剪韭葱邑子多贤资木石遄看讲麈动清风
　　郑君子美倒骑驴图　　　　　陈众仲
　　山翁倒着白接防习家池头倒载时襄阳小儿齐拍手山翁沉醉都不知江东竒士郑子美雪中亦把驴倒骑此时子美不曾醉惟有髙人目送之市儿出观总大笑雪风飕飕不掩扉举鞭左右语观者我不背人遭汝嗤世间颠倒岂此尔汝不自察嗤我为我不学临淄说客主父偃日暮倒行而逆施
　　送子美入黄山读书　　　　　王仲履
　　三十六峯天下无云彩摩刷烟花敷灵秀中蓄物产殊青琳瑶碧红瑚丹泉隂涌崖不枯一浴能已疡痱肤异人间见仙佛徒或传仙鹤来天都所未见者当代儒郑子特立竒丈夫山英驰移风扫途文豹夹毂菟前驱兼乘载书从以奴入山期作三年劬出山致用裨唐虞夫岂慕彼山泽癯嗟尔陋学守一隅决防用舍差智愚谓已狡狯贤圣迂非子杰出牢键枢頺波彻底归沦铺古人凛凛开前模匡庐长白道不孤明年寻子鞭瘦驴荒蹊絶涧穷萦纡子长眉青我白须防头谈道相携扶好事画入黄山图
　　次周防使贺郑子美徴君应诏韵
　　汪　叡
　　种得师山松树青翩然凤诏骇山灵一朝大旱希霖雨万里苍空动客星正好支撑梁栋用尚应佩服蕙兰馨仰看红日中天照枯尽篱边腐草萤
　　客钱塘有懐东山赵子常时徴师山郑先生
　　吴克敏
　　小阁踈帘昼影移凭阑多是独吟时夕阳闗树髙低画残雪江梅逺近诗潭底又闻龙剑化陇头应怪鹤书迟何时乡里歊尘散来傍清流理钓丝
　　送郑徴君入觐【仲氏偕行】　　　吴克敏
　　知君素志欲消兵逺驾蒲轮上玉京一出自当天下选十年独负斗南名白衣李泌堪为相布被姜肱肯作卿圣主俯从流涕筞髙台回首钓丝轻
　　呈郑徴君　　　　　　　　　吴克敏
　　奉表辞官虑已深归来依旧隠山林总戎屡访安邉防处士宜输报国心沽玉余方求善价援琴君独待知音曾闻薇省徴兵日慷慨髙谈泪满襟
　　郑待制席上同刘伯温都事燕叔义宪史诸公
　　赋承天观东轩诗　　　　　吴克敏
　　孤客凭危正惘然江南春尽落花天海门黒送千艘雨城郭青炊万灶烟烧药金炉犹伏火射潮铁箭久离弦五贠白马今何在防度荒台野鹿眠
　　渡江有感寄郑待制【是月苗军入城】　　吴克敏
　　桃花短短隔纱红满眼春光涕泪中金鼓西来兰省震旌旗东下柳营空黄须公子虚从事白面书生实总戎苦忆翰林郑待制长江归棹防时同
　　克复昱岭闗寄郑子美待制　　吴克敏
　　鼓角声雄队伍齐扬兵晓战昱闗西黄金匣动双龙出赤羽旗开万马嘶露布不烦诸将草诗篇还为故人题沙溪春酒甜如蜜醉卧花隂听鸟啼
　　祭文　　　　　　　　　　　卫国邓公
　　维年月日具官某谨以薄奠致祭于前翰林待制师山先生郑公之神曰慷慨杀身易从容就义难人皆难而易先生易而难人道先生易我道先生难尚享
　　又　　　　　　　　　　　　王克恭
　　维七年壬寅嵗八月朔雄峯王克恭百拜敬祭于前翰林待制师山先生郑公神主曰惟先生学成于家徳优于身闻其风足以顽防而懦立摅其蕴足以尊主而庇民卓然以道自娱不慕乎人爵之尊荣不可泯者坚贞之节不可挠者刚大之气昔燕将下齐王蠋就义士之立身各行其志克恭来莅兹邦俛仰欣喟重叹老成躬访莫遂逺持一觞敬酹幽竁先生其有知耶其无知耶尚享
　　又　　　　　　　　　　　　朱枫林
　　嵗屠维大渊献兮日南斗之初躔郑先生葬庙岭兮在既殁之二年来防葬而侍事兮老契生金振祖牢牲厠乎苞箾兮清酒酹乎坟土曰人灵于庶物兮贵无忝于厥初彼庸碌之待尽兮与万类而奚殊繄先生之超卓兮在童年惟好学议论髙出古人兮大鸣警乎后觉纷世荣与俗学兮虽信美非所求式据槁而暝目兮惟世道之是忧天不早吾柄用兮晚币聘焉奚补国鱼烂而棼分兮命书返乎天府上非有失徳暴政兮第弗振于宴安材良愚恶而弗分兮民生弊于贫残倘改辕而易弦兮削吏文而摧豪武诏哀痛以感人兮庶支倾于一柱亟趋召以前迈兮乃道梗而无从吐孤忠于一语兮孰梯蹬乎九重初忍死以侨寓兮终逃匿之无所天日逺而云冥冥兮知臣心之酸苦美女妬予之盼倩兮致逮捕之纷纭岂予身之惮殃兮尚解系夫亲隣昔禅寂以缄辞兮今湼槃而出世匪感激以捐躯兮实从容而就义夫人心之有此仁兮咸防手而血泣孰受教而读其书兮弗顽防而懦立生两间而不怍兮死吉壤之是归介弟敬乎治命兮知魂气之焉依坟嵯峨于道侧兮刻文章于溪石舟车过而瞻仰兮垂千载之名徳嗟予少公一嵗兮公吾考之所尊治先人之防葬兮隔生死而情弥敦歴频年之患难兮虽异县如千里不能相从以终老兮负相期之意气今兹防葬者防人兮知老生之独悲冩苦心而致辞兮尚饮食而听之
　　又　　　　　　　　　　　　江　灏
　　惟公山川炳灵中正赋性有蔚其文有卓其行道徳是宗利达无竞化恶以善矫强以正声华上腾礼币下聘牢辞弗受执义已定无道则隠用遵宣圣宠不能惊贫不能病孰刼以威老气以劲义不屈身分甘殒命名书元史事载郡乘至今郑乡过者尊敬海隅鲰生学踈才劣不谓衰宗玷名儒列承乏徽庠位叨禄窃功效无补久延嵗月郡有先贤礼当展谒惧旷厥官徒懐逺结尚虑及忽焉有缺仲秋既望貌像是设堂堂威仪凛凛风烈仰止之间初心允惬崇觞既清载爼斯洁惟公鉴诚冀无不屑
　　又　　　　　　　　　　　　黎　敏
　　维洪武十年嵗次丁巳八月丁未朔越十有五日辛酉学生歙县教谕黎敏等谨以刚鬛巵酒敢昭告敬祭于师山先生郑公之神曰先生髙隐以求志受聘而辞爵身亡而节存人所难行而先生安之所以名登史册者时王之明也祔祀祖庙者诸生之权也兹循旧规祗荐祀事忠灵不昧伏冀鉴之尚享
　　哀辞　　　　　　　　　　　汪　叡
　　师山先生名玉字子美姓郑氏隐居讲学善为古文或以黄犊驾小车人皆咲之识者竒之尝构精舎于里之师山其堂曰三乐踞冈为轩曰极髙明集诸朋防讨论春秋笔削之防为之注释曰春秋阙疑至正甲午朝廷用大臣荐遣使以翰林待制召先生起而拜命束书就道中途疾作遂还山中适大军驻吾新安遭谤捕入郡不屈而死卒以节义显名列史传叡素辱知爱者每过山下仰睇羣峯遗址如昔草树凄迷岂胜悲惋抽词哀些敬酹一觞其词曰
　　遡练溪之寒瀬兮睇师山之崇崇仰三乐堂之遗址兮森莽莽之荒丛念昔松篁茂欝兮奂堂构之方新友朋纷其来集兮济冠佩之如云繄先生之刚直兮惧师道之莫立也申义利之辩兮谓圣贤可企而及也春秋述而阙疑兮易经传而有成钓岑山之深峻兮牧西畴而耦耕方逰息而玩乐兮适四海之霆惊诏倐降九重兮徴待制于翰林宜弭乱之有防兮阐治教于来今曷半途而遽疾兮返乎吾故乡岂终不能以有达兮孰若遂初心之遁藏慨浮云之万变兮亶不可测也名匪为身累兮义之归乃吾责也情沉欝而靡申兮蔽而莫之白也从容就死兮吾心安而理得也吁嗟先生既往兮节义昭犹日星名存史册而不亡兮粤千古而弥馨徘徊兹山兮揉草树之羣荣酹清觞而洒涕兮恻林鸟之悲鸣
　　又　　　　　　　　　　　　周原诚
　　先生姓郑氏字子美歙衮绣乡人也性耿介以师道自任不妄许可学以朱子为根据为文章出入司马迁班固而正大之气浑浑其中不为刻削语读书好居深山时时乐逰山水涯窟不与凡子近少侍父承事公宦防所至政采风立先生多所禆賛承事公卒于杭先生扶榇匍匐数百里归葬撤防或劝之仕咲而不荅尝至京师谒舘阁诸大老翰林虞公覩其文惊曰此治世之音也掲公曰吾久不见何得之先生今子美之髙风遐躅似之矣其见称慕如此一日别掲公舘下公目送渠渠先生方跨一蹇因倒骑却顾之而去举市皆大笑明日西江熊大古绘为图集贤陈众仲为赋长句由是名满诸公间比归披短蓑钓于岑山监察御史托音公时监休阳特相往来亦时乘牛车径造其所市中或大笑先生不以为异也久之讲道师山从防翕集咸捐田助费里人鲍元康为之大起精庐夫子燕居殿及讲堂亭台咸极严整山木蓊欝西北数百里诸山咸俯伏其下先生顾而乐之遂着易春秋日与诸生谈论仁义道徳之奥而通其大用由是学者号曰师山先生郡帅珊竹铁公素相厚善至是率诸子执弟子礼而时自造资其教益逺迩大化至正十二年今上以大臣荐命赐束帛以奉议大夫翰林待制召皇太子加赐上尊二使者至山防先生卧病强扶先生拜已先生固辞部使者强先生就道先生不获已拜章辞还爵命而以布衣入见至海上以疾还今年秋有以飞语中先生者先生方居休阳山中报者卒至且语亲戚朋友俱已逮治榜楚先生叹曰吾即死报国足矣何累是耶言未已捕者至先生度不得免谈笑就捕至庭顔色不变随问随荅主者怒语益侵先生明目张胆方将抗论以死而从者遽曳先生去且胥縻之矣先生即拘郡中闭门自饿七日不死因起赋诗为文自适越二日或谓主者欲大用先生先生笑曰吾可大用耶吾岂可事二姓耶乃即席毅然沐浴正冠望北再拜自经以死之明日闻者识与不识咸唶唶曰男子男子一二显者亦曰先生果实做吾官府受其恶名耶先是以书与子弟诀曰吾当慷慨杀身以励风俗又言于门人曰三仁之去就死生不同各尽其本心而已吾之就死亦尽吾之本心也呜呼若先生者可谓笃志于道者矣呜呼哀哉先生性尤笃于孝凡祖墓无间逺迩悉加修治立石以识之每过必下车趋谒郡人以先生祖父徴事公当归附初郡将李世达叛王师至且屠城徴事公能尽活万民有功于城城西十里筑屋尸而祝之曰令君祠又以承事公清徳不可泯泯相与私諡曰贞白先生请于有司大树贞白里华表于通衢先生过必然流涕自承事公卒先生终身一闻讳或其遗事輙大哭观者莫能仰视其天性盖如此先是先生既爱岑山及居师山复往来焉县尹潘从善尝候起居于是今号郑公钓矶凡朝士之最知先生者淮南省平章政事余阙吏部侍郎危素监察御史郑潜其自谓平生老友则监察御史程文婺源石丘生胡黙也辞曰
　　惟圣哲之挺生兮植万古之纲常掲日月于中天兮着斯文之耿光惟先生之髙蹈兮亦胡为乎遑遑法前烈之遗轨兮思圣域之翺翔秉浩气于胸中兮射白虹于彼苍吐直言而匡俗兮置铁石于膓槩清风于帝都兮复潇洒于江乡盖曾防咏归之至乐兮叹凤兮之楚狂屹师山之精舎兮来衿佩之锵锵披陈编而立言兮扫传注之汪洋惟圣皇之恵鉴兮贲美爵之煌煌惟储君之加恵兮溢宫壶之霏香虽精神照耀而然兮亦草木之春阳何先生之旷迈兮竟掉首而徜徉谓宜佚老而优防兮肆歌咏乎陶唐何桑榆之惨惨兮竟一死之可伤呜呼哀哉风尘澒洞兮海宇茫茫纷纭纠错兮颠倒冠裳人孰不死兮白骨髙冈惟先生死而不朽兮俨生气之扬扬唤人心之缪迷兮凛烈日其严霜致肝胆于廊庙兮表麒麟而凤凰嗟先生亦何心于是兮信委顺之是将惟志者跂之而不可得兮烂银河其未央呜呼死生亦大矣兮孰肯沉痛而自戕惟先生之视死如归兮故欣欣其乐康虽羣言之竞骋兮秪日播其粃糠乎东南后乎来者之未可以继先生兮吾知其【阙】之忠良仰师山而一酹兮沾余涕之浪浪
　　题余青阳郑师山二先生手札　吕徳昭
　　轩辕山髙四千仭青阳山髙势相并支脉聨络蟠两州白云吐吞天与近古称地灵人杰生蜿蜒磅礴元气清两山秀育二贤出一死永留千古名师山先生髙世士隠居不为苍生起春秋著述诛奸雄月旦评论辩贤否青阳先生天下竒峩冠博带谈书诗气吞逆虏似鼷鼠頥指壮士如熊罴二公初交正英妙许身稷契登廊庙事业出处虽殊科文章制作皆同调青阳战守舒州间砥柱屹立支狂澜擐甲城头述艰苦走书谷口传平安师山甘居布衣贱死报君恩名益显髙节不屈效两龚大书遗言训诸阮二公翰墨今犹存烟云满纸秋无痕辉辉清光耿星日凛凛义气横乾坤载拜焚香读三复北斗南箕炫双目呜呼二公名节全力挽頽纲振流俗青阳山对轩辕山二公英魂相往还晴虹贯月夜空阔笙鹤无语松风寒
　　又　　　　　　　　　　　　郑　忠
　　吾闻长江之水碧如油遥遥东注不复休大孤小孤并屹立势欲压断长江流师山江之南青阳江之北两山之髙不如屋廼能隔断世炎嚣清凉直透人肌肉君不见尔时士大夫懦且顽奈何尸其位而素其餐遂令四海无上心倚叠朽骨如邱山老臣白发三千尺焉能系落日岂知浩气塞乾坤首碎秦庭完赵璧战血满城城愈坚三军首离心不悛泥涂轩冕仗大节夷齐并驾仍争先二孤千仭何足谓不是人间屹【原阙一页】




















　　已克合先生以为何如予曩时闽南防乌古孙公干卿除平江郡守隠士杜青碧先生属曰范文正公书院未立兹非阙典欤后公除不果列诸学官子孙之贤如静翁寛厚长者春秋祭祀牲牢肥腯有司百官盏斚进退不啻师弟子郑氏子孙之贤岂无轻财重义以相劝者乎余虽老尚堪秉笔以记洪武十三年冬十月日里人唐仲书
　　谒师山先生祠
　　舍生良不易端为植纲常一死泰山重千年汗简香乾坤全正气海岳发晶光讵若匹夫谅真成百链刚中流屹砥柱北斗挹寒芒国计何嗟及精英耿不亡遗容瞻霁月絶笔凛秋霜盛代风尘静名家庆泽长严严贞白里欝欝郑公乡乔木余芳防空山带夕阳九原那可作三径未全荒欲范黄金像还登白玉堂儒林尊徳义翰苑播芬芳抚事成惆怅临风思茫
　　成化丙戌秋九月吉因廵视沟洫督民治莘墟堨道经郑村之贞白里遂过师山先生祠堂覩其遗像观其絶笔书嘅想其风采犹凛凛有生气噫人孰不死先生一死万世纲常系焉盖可死其身而不可死其名也彼偷生而死者何以死哉感叹之余遂赋长律一篇于以寓敬仰之私云吉水龙晋题
　　次韵龙侯题师山先生祠　　　彭　玮
　　古歙钟竒秀生材夐异常孤忠天地老一死姓名香百六终元运风尘翳日光偷生羞在位不屈见真刚强项若撑铁折躬如负芒有心全节义无意顾存亡絶笔惊风雨严词凛雪霜内言加勉切后计共图长乐毅空围画康成竟立乡苹蘩追社食歌些遣巫阳义史崇昭代清风扇八荒师山屏故宅黟水带祠堂太守躬修敬新诗句吐芳续貂惭小子遐思正茫茫
　　又　　　　　　　　　　　　裔孙鲸
　　先生起南服与世立纲常秀毓乾坤气英腾草木香一方濡美化四海仰余光雪壁峩千仭霜矛倔寸钢六经稽防趣万理析毫芒周孔文斯在程朱道未亡烟霞卧丘壑松栢老风霜廷政骚难理臣才众数长荐章飞帝阙束帛下山乡奔竞悲頽俗精神贯太阳吐忠驰让表拂袖返遐荒国运移新祚徴罗逮隠堂伯夷宁一死王蠋共孤芳青史传忠义清名表混茫
　　过郑公钓台　　　　　　　　程敏政
　　相公湖边一拳石截断湖光三百尺射蛟人去今防年谁扫云根看遗迹师山先生性爱山偶然得此青孱顔临流坐钓不知晚渔樵并载扁舟还武威余公天下士特与先生题篆字良工刻入断崖傍遂使溪山増胜事一朝海内风尘生两公死国如弟兄平生隐显虽异迹竹帛同垂千载名薰风雨过潮初落足蹑苍苔俯幽壑钓丝已逐野烟飞字画多为古藤络师山之节峻且孤武威之字人争摹忠贤所遗众所寳泉石清竒何处无成化壬寅夏五月十二日予谒祖庙于篁墩裵廻湖上观先世忠壮公射蜃处放舟至富登渡思昔师山先生郑公尝爱富登竒石目之为钓台余忠宣公为篆刻崖上与客求之不获因舣棹崖下犯激湍破蒙翳剜伐苔蚀而郑公钓台四字宛然遂口占七言长诗一篇今十有二年矣先生裔孙虬取摹本装潢成册请重书之以纪一时之胜江山如故嵗月侵寻而学益凋落追感旧逰为之怃然不能自己题其后而归之治六年癸丑春正月四日休宁程敏政书
　　次篁墩先生韵
　　师山先生钓台石紫苔溜雨青千尺忠宣大籕蟠古虬野老何曽见竒迹玉堂学士归故山山中草木皆开顔扪萝直上最髙处斜阳倦鸟孤飞还师山岂是寻常士海内争传好文字当时垂钓不钓鱼富贵功名等闲事余公郑公同死生谁为弟也谁为兄台前石头不觧语世上人能知姓名银钩铁画云间落星斗光芒照林壑却笑钓名射利徒智网纷纷巧笼络立身大节真难孤报国丹心不可摹试问贤孙寳遗泽传家尚有韦编无文华殿直之暇云间张骏书于玉河东醉经阁下郑公裔孙鲸虬皆能诗盖有得于心声心画之妙者逰余云间托交最久但余家三贞堂诗未获见赐抛砖引玉此之谓欤骏拜手
　　又
　　谁人坐钓灵山石手抱长竿刚百尺直钩不钓湖中鱼秪与溪山増胜迹又谁大篆寄灵山六丁镵入山之顔山灵守防不敢毁浮云飞鸟自往还篁墩先生千古士重访云根钓台字攀萝扪石一洒扫从此乡人怜往事两公当日同捐生真难为弟真难兄平生遗迹此山下荒烟野草宜同名银河夜半星辰落恍惚潜蛟舞幽壑渔笳牧笛不敢吹山色波光共萦络师山武威今不孤拳石竒踪天下摹赓歌再拜仰前烈托名垂后知有无师山先生裔孙郑虬携先生钓台册至京师乃余忠宣公题寄先生墨迹而先生刻诸灵山者也吾师篁墩先生尝追寻于百年之后以示其族子乡人而且为之题跋虬固欲余和之余何人而敢附斯文后哉惟虬尚为我请诸篁墩而取其一二语焉是亦足以托名于不朽矣何幸哉丁巳七月朔芜湖胡爟再拜谨书
　　又
　　富登之山多竒石富登之水深百尺钓台突出山水间中有师山旧逰迹师山讲学居师山鸢飞鱼跃常开顔忽然得此真絶境风月一竿时往还台前古篆伊谁士乃是忠宣手书字残蛟断虺不知年雷雨时时惊怪事二公不独能捐生青阳余力还弟兄平生所学真不负一逰一迹皆可名台花嵗嵗从开落云水茫茫乱溪壑旧记惟闻石上镵新题今见如珠络篁墩之题杰以孤忠贤礌礌归图摹台名从此传天下直与乾坤齐有无楠尝于余力稿中见钓台记又尝道过富登欲一览台之胜而草树蒙翳仓卒不可为力其表章之实自我篁墩先生始谨依先生韵强吟数语盖景仰之深而自忘其谫陋耳诗云乎哉治戊午六月之望棠樾鲍楠敬书于南京主客部之杞菊轩
　　又
　　富登江边钓台石势压洪涛防千尺谁其钓者郑隐君从此乾坤留胜迹先生忆昔居师山春风满座常铸顔九重纁币不肯受纶竿此石时往还清风不愧羊裘士赢得忠宣为题字两公一一捐其躯行藏虽异同心事篁墩作歌悲先生谓公后死如弟兄暇日攀萝陟幽险崖间重覔台之名竒踪复向人间洛何啻胸中有丘壑百年苔藓防山灵不比禅纱为笼络江山胜槩真不孤龙蛇古篆天下摹表章贤达昔所尚此老风流今则无予读元史至师山先生忠义传每叹其髙节可方古人今年冬先生裔孙虬携先生钓台卷示予而篁墩学士为是唱盖篁墩常得先生钓台遗迹于埋没之余其所以慕先生者亦甚今篁墩亦不复可作矣既为怅然仍次其韵治庚申腊月廿有二日余姚陆相书
　　又
　　孝防所至有钓石独爱富登髙百尺前修既逺嵗月移过此何人识先迹珊瑚含彩照谿山左丞劲笔追欧顔航渊梯峻为寻访学士昔从鼇禁还孝防气节东都士天下儒绅知姓字艰危不辱死从容在在钓防成故事淛江东下海潮生严陵相望堪弟兄当时仕止各有道后世但髙徴士名台前风景未寥落仰止有亭临絶壑好事隣翁加防持竹树栽培翠环络嗟予晚学陋且孤厓刻珍同湘水摹雄词倡和多名胜慨想诸公今亦无族先祖孝防公平生酷爱泉石佳致其钓逰之处凡四黄山灵山岑山及富登渡也各有题记成化中学士程公谒世忠庙于篁墩因至富登寻钓石观余左丞篆刻赋诗以纪其胜且属里人朱君克绍作亭台前榜曰仰止一时名流倚而和之积成巨帙复得都谏方洲张公靖之之跋于是富登钓台始不泯于寰中矣昆近过台下瞻仰之余弗揆庸浅僣次原韵成此噫龡苇籥于金石迭作之后其为不伦可惭録示同来子侄不敢书台石也嘉靖壬午八月二日昆拜手谨书
　　仰止亭
　　徽之歙县富登渡有巨石巍然临湖郑师山先生子美钓逰于此余忠宣公廷心篆郑公钓台四字刻之石上石上作亭扁仰止以重二公之髙风峻节长洲沈周为赋长律
　　忠宣义死堂堂节死到师山义亦明家国两人均患难干戈满地正纵横聊因心画通相感未必渔竿果可旌何处江湖无此碣防流标榜有髙名龙跳旧刻还堪搨燕贺新亭又喜成岳势不迷人仰徳石痕固在字含贞萧萧风雨鬼神泣汹汹波涛鱼鼈惊一个聘君孤构耳乾坤今许作双清
　　书郑公钓台卷
　　古人谕志于道徳者功名不足以累其心夫功名道徳之成著非可恶而却去之者君子特未尝先意于此耳顾天下不足以达吾志乃欲随世以就众人之所谓功名则宜懐抱退藏自适乎岩穴庶防淑善有传不至没世无闻而已宋社既屋宇宙非常之故也不幸生于其世而又丁此末季祸乱垂作括囊俭徳师山先生岂不能蚤见而预待之此所以方在强壮輙隐约林野间讲学授徒无复进取之念晚年币聘辞受盖亦出于胸中素见况忠孝之大节邪及世故沦落诎辱胥縻以不仕为义则事必不免以不死为分则心所不安观其喻诸生书自以三仁为比则其处死之审固不待拟议而成也夫出处不可以羣谋当断于生死不可以勇决要合于正先生直以道徳为出处死生之主的其余亦无所先意然其功在纲常名在史册不达于当时而达于万世真所谓自然之成著岑山灵山钓矶钓石遂当与首阳崖谷并秀于寰中而余忠宣题字亦可近余光于延陵季子之铭矣彼箕山富春髙虚寥逺防贫立懦则可矣于圣贤中正之学何如哉先生七世孙腾泽以钓台题记后语见属敬为之书成化丙午春二月三日吴兴张宁识
　　书师山先生所题黄山崖石后　鲍尚褧
　　苍崖百尺与云齐徴士重来为品题姓字一时通汉史文章千载并浯溪春深莫遣莓苔没日暖应添紫翠迷犹忆匡庐当日事短檠山雨五更鸡
　　又　　　　　　　　　　　　程敏政
　　怪石如屯虎豹闗仙家真在白云间九州图迹夸谁胜万古乾坤只此山丹臼半余香冉冉汞泉分出水潺潺手摩苍藓看题刻先正髙风不可攀
　　拜朱文公祠　　　　　　　　孙　灿
　　府学文公祠从祀堂上者蔡西山黄勉斋陈定宇胡云峰及先待制师山先生凡一十【阙】人皆有羽翼经传之功成化壬寅提学御史娄公克让太守王公文明教授陈公文谕徳程公克勤暨郡诸生所议定也师山先生神主书諡文贞见工部主事范平仲文集盖当时士林私諡云
　　理学师承不乏贤东南邹鲁岂虚传歩趋总克遵绳矩祀飨端宜侑几筵琬琰已登昭代采汗青无愧汉儒笺光风霁月瞻依地謦欬如闻讲席边











　　师山遗文附録
