　　钦定四库全书　　　　　集部四
　　网山集　　　　　　　　别集类三【宋】
　　提要
　　【臣】等谨案网山集八卷宋林亦之撰亦之字学可号月渔福清人林光朝尝讲学莆之红泉及卒学者请亦之继其席赵汝愚帅闽以亦之行业上于朝未及用而卒景定间赠廸功郎学者私諡文介先生亦之得光朝之传以辟异端明正学为己任其文章亦以峻洁简峭为工原集刊于绍定辛卯刘克庄林希逸皆为序之其推重甚至今观集中所载祭文多至六十余篇祝文聘书又二三十篇以及青词募疏之类不轨于正者亦搀入其间编次殊为猥杂葢必其殁后遗文零落门弟子掇拾丛残不加别择遂至瑕瑜并见未必尽出其生平得意之作然艾轩流派当时实自成一家其诗法尤为严谨克庄谓亦之律诗髙妙处絶类唐人希逸则谓其格制精严趣味幽逺具吾宗正法虽所评不无太过要其研錬遒宻亦自有能别开生面者即寥寥数章固未尝不足以稍覩崖畧也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　网山集原序
　　学必有师师必有传人扬雄之徒以侯芭为传人受业河汾之门者众矣以董常为传人侯董皆穷郷匹士功业不着于世而师道之传在焉隆兴间南方学者皆师艾轩先生席下生常数百人去而贵显者相望然自先生在时言髙第必曰网山后先生卒六十载学者论次先生嫡传亦必曰网山夫未遇一布衣死则死矣而能亢其名与当世大儒并行非孟氏所谓豪杰之士乎余尝评艾轩文髙处逼檀弓谷梁平处犹与韩并驱他人极力摹拟不见其峻防而古奥者惟见其寂寥而稀短者纵使逼真或可乱真犹虎贲之似蔡邕也优孟之似孙叔也有若之似夫子也形也至于网山论著句句字字足以眀周公之意得少陵之髓矣其律诗髙妙者絶类唐人疑老师当避其锋他文称是然甫五十而死子名简子字绮伯客死其后遂絶余童子时师事绮伯又与网山之嫡孙行林侯肃翁交友肃翁既序其遗文矣克荘复识其后网山林氏名亦之字学可福清人一号月鱼先生前史官刘克荘序














　　网山集原序
　　儒者之学难成矣学成而穷不售则以空言传此不能于人能于天者也然岩谷之藏草木俱化非附青云之士则姓氏且就湮灭其言岂尽传哉是区区者可必乎或曰芒芒之生宇宙一律其间杰然以人物名者千百年几见哉于人物之中卓然有见于斯道者又几见哉虽不幸摈弃于人以死意其言语文字之遗鬼神必且珍惜之决不至委掷于他日今夫泮沍禅仍衰荣霍忽其摧败朽落鼓万物者何尝少靳之至若劒埋鼎沉一混泥滓则精芒夜出妖恠见焉必使华赫震耀而后已岂非以其不轻得故亦不轻委欤见伏迟速特以时尔然以余观之月渔氏窃惑焉据槁梧吟空山生无一事如其意年才五十死死未五十年而子孙缾盎不守松楸且几秃身前后之穷有不可道说者遗文仅数卷独吾徒犹有知之至示之他人莫不掩鼻吓去是岂能必传者哉果传也不应掷弃至是傥所谓鬼神是耶非耶虽然未可以耳目悬防也千载而下乌知不有月渔者乎人心具存太虚亡恙然而无有乎尔孰曰无有乎尔或者之说尚庶几焉吾党寳而竢之可也先生讳亦之字学可姓林氏吾邑龙江人受道于艾轩自号网山山人月渔氏生髙宗丙辰终孝宗乙巳请而祠于县庠也今上辛夘后先生之生百有三年承学从事郎新平海军节度推官林希逸谨序
　　希逸甲申客夀阳尝集艾轩月渔二先生之诗序而名之曰吾宗诗法今十有五年躔甫以是集来求余文俾书其首故帙偶遗追忆不复得手先生之文重有所感因更叙数语云尔若其格制精严趣味幽逺具吾宗正法眼者当自知之不待予言也既书遂以归之横塘刘氏



　　钦定四库全书
　　网山集卷一
　　宋　林亦之　撰
　　古律诗
　　奉题林稚春【丰】菊花枕子歌
　　故人所说菊花枕似把氷九月下饮秋水一双明炯炯数在青囊第一品狂风江上吹蒹葭此物徃徃得之康阮籍家闭门诵书二十年眼睛损尽生空花建阳小作箸头书残更灯火乱虫鱼石渠文字大如斗场屋嵗月又不偶却来南山青草边东西四至尽为菊花田手提长筐向山曲一下收拾三百斛昨者昏寐才起来解把檐头小字读乃知妙物通羣【一作神】仙一切药裹应弃捐
　　奉酬稚春梅花行【稚春云草堂梅花一枝大不凡新诗见饷却不曽寄花来因道此意以奉酬耳】
　　草堂梅花千万枝新诗品题何太竒可怜一枝非凡羣赏心何人空自珍请与君谈别花人如或见之当俯身西湖一带何苍茫姢姢数枝临水傍上有幽人眉骨横终日对花情意生花如秋月照芭蕉人似春风吹野苗人与花枝自相亲一篇至今吟如新胸中若有一防尘縦对此花无精神平生不识市沽儿四更诵书长苦饥摩挲此腹绕疎篱笑折花枝花自知
　　戏题稚春杜少陵诗集
　　十年萧萧去武林槖中唯有谪仙吟君今失意还山窟少陵诗集如明月自恠平生毎相似穷愁嗜好亦如许饭颗山头旧相逢安得姢姢同处所故人语我明年冬或骑大马长安中或倚书楼头如蓬即见双劒终然同我闻此语驩且剧视君状貌如其笔两目津津可终遁此物应蔵月鱼室月鱼文字非时好已问莵裘吾将老緑烟亭下黄花时两手抱取归柴扉
　　和李监仓谔欲游龙卧山以海风大作不果徃
　　枉蒙龙卧篇如睹藤萝境十年招隠士欲到此山顶坐石诵离骚掬水弄清影无人同荷锄长愧林下景昨者逢李侯一笑便驩领为言有明月公事且暂屛骑驴学贾岛扪虱唤王猛双镳云外来斜帽不须整夜投招提宿听雨寒更永论文到昌黎说诗笑匡鼎闷人数日风何时发深省
　　丁亥九月十六夜偕李监仓宿龙卧山中聴雨看月同时事也所谓鱼与熊掌兼得之赋诗一篇以纪其事
　　相唤此山来狂风吹我衣把酒桂花下山云片段飞掩门雨初滴开门月还上倚树看月明半山闻雨响人间有佳景诗句颇发越何曽似今夕听雨还看月
　　九月晦日登烽火山
　　兴来走上烽火山着足不定秋风寒四邉黄茅滑如雨低头一看毛发竖几年要到紫菜乡大练小练并东墙如今一时在眼傍白云浮水天茫茫酒阑更欲吊虎屋无端日脚相催促一奴魋髻一跛足逐我下山如野鹿见独斯行叔绮子为赴春试一出江头送别殊令牵懐聊为巴阑行一首以道此意云尔
　　巴阑独还嵗月深相送出门自沉吟十年交旧总如许狂歌一曲伤人心今人读书如过客壶飱只向市头索吾曹苦思肠防穿安得相逢不索莫念我平生防典坟六月北牕长闭门雕肝篆肺得一句旁人袖手评其文思量至此复一笑如何跃马追年少我今闻说有场屋两耳如聋怕听得网山山下月鱼亭就船买鱼活煮羮何时挟册此来归议论不到吾縦横故人年防今犹未正好欵门问知己时命相遭不用多或在半言幷片纸老人校书紫云楼相见或问吾因由为言索处海水头蓬莱方丈不可到此心日夕徒生忧
　　秋夜同章三十九弟次邠宿延庆山中纪游一首
　　芭蕉月上照牕扉屋里老僧眠不知起来树根饮一盏举头忽是三更时藤萝一处一处好我亦持杯随处坐山鸡忽叫野钟鸣满地西风愁杀我
　　古意
　　深夜步秋檐明月照石阶所忆不可见乃爱徒兴懐我欲挂天帆长江风浪摧我欲跨緑耳苍林烟雨回只有坐长想佳人安在哉何时觌来袂双目冏冏开
　　邑大夫范丈处义宠示广陵余事泠然诵之厯厯惨恻如在目中辄赋短篇纪所闻也
　　尝阅淮南图萧萧草屋少人居及读广陵集恻恻我心欲垂泣吁嗟恋乡国生死不肯去邉笳才一动杀戮先此土可怜此土人父子无白头不死于饥即死战性命只在道旁沟更闻维扬有鬼市铜钱须臾变为纸都縁白日杀人多所以寃魂有如是君侯壮思凌云空青衫匹马戎幕中当时辕门眼所见长歌短歌泪如线少陵岖﨑防峡路一切悲愁托诗句至今太史不足凭惟有此诗为可据绍兴辛巳淮楚功纷纷予夺或异同他年石渠访遗事为说东阳有蔚宗
　　范宰登瑞峰塔续蒙宠寄古篇辄次来韵
　　平明眺逺目苍波吐红暾已瞻大鼇网复瞩鸬鷀门宿酲虽已解衫襟犹酒痕凭陵不可羁徃徃天欲扪却忆去年时舟役劳朝昏防妇带桎梏嚼饭不敢吞今年复此役溪山恣讨论为有陶元亮心胸如阜坤
　　范宰见寄游草堂谁谓渔盐市之什辄同赋一篇不用元白唱酬之法
　　谁谓鱼盐市乃枉大夫轩既登云霞观更寻薜萝村松枝何夹道萱草况当门借问阿谁家此为故人园倚竹坐半日论诗到初根愧无扪虱姿敢辱辍鸾言劳劳青衫客莽莽红尘奔所至有山水何曽解讨论君侯食肉相杞菊为心魂一县固多事终朝如山樊行旌遇佳胜呼宾罗芳尊有此幽寂趣从容以剸繁
　　范宰同郑簿【公敏】应尉【振】送战船至海上招野人同游赋得可月湖一篇奉呈
　　可月湖邉送战舸长啸便欲凌清波好风吹帆如去马鼠曹若可双手把青天无云水初涨一山两山浮水上平生胆意少羁束叩舷长歌心益壮生平诵书口啾啾何似一日观沧流厖眉太史足重茧尽驱百恠归笔头羣公楚楚皆人物我亦自忘布衣拙恢谐莫续济川君可无一诗记明【一作年】月
　　丈人行答通平林簿【丈人乃泉州人尝客红泉与艾轩论乐律网山不知其姓名但称丈人尊之也其后乃子又寄书于林宜季石笋之喻美之也】
　　祖龙一出羣儒怒滔滔稷下如抽缕乐以声传非文字千年阙防无人补昔有丈人壶山前绍兴甲寅乙夘年定律不待絫黍起瓦缶皆可成宫徴更言吹律随隆污百世不以一声拘此法汉魏周隋无红泉得之延坐隅一时河汉东西奔姓氏胡为旅人门我欲栩栩还皇坟要以六琯为根原九箫鼓吹百物和羽衣狼藉渔阳戈须信乐能召太平非是太平为乐歌丈人宿草飞毵毵干旋坤转谁更堪忽有尺纸如春蚕遗音石笋天一南三更把书不成眠四更起坐霜月悬五更开门欲上马至竟此人何山下
　　贺江宰【涛】生朝
　　清秋八月月未河阳市上讴声传今年百姓杯饭足敢不祝公长命篇青衫白马鸣琴初适逢吁嗟舞羣巫日维对案愁眉纡退食皇皇双颊癯家虽贫困仰母慈村村乐业无逃逋况此一熟十年无东家西家禾满车穷儒如侬四壁立亦有瓯窭可读书县人安得此丰嵗实以善政吾非谀昨者越上人苦饥公一主簿何能为自穿沧海告隣籴所视身命半缕丝长风驾浪海波黒舟人各各面如墨尚据胡床取纸笔为文愤怒骂风伯翩翩盛名日以起四海识公从此始总为六鼇带归去何哉双鳬更来此隂徳由来活人多龄鹤筭定尔过况当竹下围棊日缤纷百福连山河【荆楚风俗八月初四日郷人于竹下围棊胜者获福也】
　　奉酬监镇梁丈所恵腊梅之什
　　腊梅好好花枝闲官亭楚楚嵗事阑思量穷冬损情思感激芳意生容顔孤标不是如许骨野落可能禁此寒谁信鱼盐屈诗客三更绕树兴未残
　　答稚春送瘗鹤铭
　　烹鱼蒙尺牍瘗鹤有残碑老去无他好朝来惬所思幽懐増感激妙处自倾欹喜剧还生叹如今爱者谁
　　答稚春所寄诗卷
　　不见防多日诗篇句句新沉吟堪脍炙涂抹更精神世俗难知己文章却解贫竹休苦思思苦转愁人
　　草堂同爨呈稚春
　　云锦堂前花作堆寻幽养静属吾侪髙髙下下黄柑树曲曲斜斜碧草阶数防逺山如越县一条寒水似秦淮厐公父子能留客我亦三年忘客懐
　　奉酬监仓李丈金橘银鱼之什
　　为有风流贺季真道斋从此徃来频锦囊牙轴诗千卷金橘银鱼酒一廵见我毎呼莲社客看君还是竹林人有时夜话寒更尽明日相逢语又新
　　九月登龙卧山
　　丁亥九月同李监仓宿龙卧山越三年复与二曹叔侄海阳章尉为此游而监仓已没矣今兹九月二曹幷海阳又不可见首尾凡八年有是存没对酒悲慨情见乎诗
　　复此云山饮吁嗟空自劳三回看杞菊两度叹蓬蒿昨者唯伤李如今更忆曹海阳真俊逸一等野坟髙九月游龙卧山留一夕明日值雨坐超上人房偶题
　　野兴更周遭应迟问大刀山房逢雨好人意与秋髙多谢烹鲜乳还令厌浊醪重来须累少欵欵听萧骚
　　嵗晚山楼书懐
　　傩鼓逄逄起江邉嵗又除哦诗犹古木髙枕尚僧居脚垢时忘洗头蓬月懒梳自应尘事少非我故耽书
　　秋试归访緑烟亭
　　竹迳萦纡去相逢情若何江从木杪见秋向菊邉多谩有风涛想如今嵗月过唯于交旧里听取碧云歌陈文焕秀才所宅近市凭楼一望西山宛然堕几案中县之豪隽唱酬不下数十百篇野人后来承听许不必次韵故为之赋一首
　　西山檐外见何必鹿门行近晚市声合疎帘野意生终朝如此好初月更多情却愧才华钝三年句不成
　　县学东轩
　　莫道东轩恶朝来意欲迷平田飞白鸟髙木叫黄鹂林阙孤峰出檐低远树齐虽然有佳趣那似海门西
　　江上
　　败絮沧江上柴门落日中论文谁与共觅句不须工壮思如秋叶搔头似老翁﨑岖村浦路敢自说豪雄陪范明府与诸同官饮新亭是夕以莞尔榜之因赋此诗
　　把烛新亭下迂疎【一作疎狂】聊尔歌酒縁人品胜官要野情多燕豆客俱好渔竿人亦过谁知武城笑深自惜蹉跎
　　瑞峰院夜语奉酬郑簿
　　百级上层峦呼镫同所欢甆杯真有道行李似无官妙语胜熊掌疎才愧鹖冠古人相见意不作酒肴看江楼陪范长官宴自警一篇戏呈郑主簿
　　几回过海上此日暂踌躇未尽尊前酒还奔使者车官人无少暇贱子敢安居一亩芭蕉圃如今要自锄
　　奉送范宰秩满还东阳
　　语违今几日犹更上层峦【一作恋征鞍】情自縁君子吾非送长官冲寒去程远惜别赋诗难政拙为遗爱留将识者看
　　翁丈柔中同侄昭文相访留两日既别赠以诗
　　委巷无过客明灯迎此翁驩欣屐齿折羞澁酒缾空烧芋随家法论诗到国风胡麻煮清枣更拟故人同
　　网山二首
　　风涛生长处土地属东隅树树悬鱼网村村吹鹧鸪酒旗孤屿见书卷一山无欲趂鸡豚社深慙身业儒
　　其二
　　屋舍髙低住比隣活计同【一作衣裳结束同】笭箵嫌月白螃蠏要霜红吠犬随村落卖鱼成老翁地咸耕种少海熟抵年丰【前此和李仓诗序某欲于网山下结茅为屋空乏之人徒然有此念耳新诗饷我便催促为此行且以辋川鹿门为同日事令人转有终焉之想今欲且画网山图挂于西壁下篇诗斗酒日游其间此便可以呼网山处士也买山一件徐问之未晚耳】
　　续梦中所见两句
　　长劒歌明月呉门一夜过红楼何处是为说马阑坡
　　记九月二十五夜梦中作
　　药圃幽人径桃源处士居嵗时虽屡改踪迹尚如初
　　延庆冩真賛二首
　　住山头欲白何尔太邪揄却厌旧时面丹青别换模
　　其二
　　秋雨秋山夜纵纵自横横平生无罪过不合去为僧春晚招石门陈居士【淼】游麦斜岩破新茶因读南华齐物论二首
　　叫破残花深处眠麦斜岩下毕逋前更须汲井开茶共读尽南华齐物篇
　　好好轻衫清昼便短锄欲乞此来田只应荷蒉无青发且谩春风二十年
　　范公弥诞之辰辄述闾巷语为邑大夫夀且俟采诗者
　　锦楼夀曲未须吹且听江邉老妇词但愿年年好官长一如官长在官时
　　同范长官郑主簿送战船至盐屿江上奉酬应尉
　　相送长江风浪轻尉仙真自好心情四更明月宿何处鱼骨山前第一程
　　题长乐县灵峰寺望日亭【庚子十月十六日作】
　　云母江邉有草亭分明见得日头生一村篱落更何处此已无天只水声
　　题严子陵钓台
　　莫向金门傲冕旒归来却要着羊裘乾坤不是刘文叔那得长竿钓白头
　　林井伯母生日口占
　　由来此母如吾母再拜一巵复一巵最好年年作生日碧兰黄菊与同时
　　淑人生日口占
　　方朔曽为老侍郎麻姑来降紫云香夀杯今日逢长至欵欵长年此日长
　　重阳次日登城山
　　城山饮罢冷侵衣湖上重来月满巵未爱疎篱黄菊日最怜秋水白云时
　　重过红泉
　　忆昔嘈嘈来拜经秋灯秋雨苦吟声如今秋雨秋灯夜大半当年犹未生
　　秋日题
　　漠漠骚骚如卷砂当门枯木见巢鵶秋林最怕风吹尽一直愁心无树遮
　　九日下水
　　黄花时苦思郷急水还家一日强不道南风打头上客船摇橹作重阳
　　草堂老人和仲平头七十宴客緑烟亭辄赋口号一章以为草堂之夀
　　今年七十多青里莫把仙翁一例看再拜尊前为翁舞草堂最好是无官
　　辛夘嵗应举过西峡渡
　　白鹿山头云欲頽峡门滩下水如雷锦囊破裂元无用席帽﨑还更来我自未能逃世俗人谁便解脱尘埃扁舟且趂牛羊渡莫问如今第几回
　　寄精严谷堂【惟頥】老宿二十年欲访谷堂观笔法因循去未得偶逢水西客沉吟乆之因寄此诗
　　隔浦姢姢古佛庐几回欲去更踟躇欲夸栁氏元和脚要问隋僧智果书见说交情多隽达每慙识面尚生疎山头红叶知无限可许闲人暂寓居
　　寄范都厢
　　南去封题乆不闻北来数数听寒暄聫镳太白三千首击柝长安十二门飞观凌空天子国轻帆半日女儿村渊明好趣柴桑近官职髙卑【一作低】未要论【西都赋曰立十二之通门】奉陪严陵史君杨校书【兴宗】囊山夜语一别数月欲再见不可得因寄此诗【庚子十月作】
　　乡防一语竟何曽却向他州逢李膺白马千山縁矍相【先生之丧史君来吊徃返数十程故有此句】朱幡四海有严陵鹅湖犹记通宵雨虎石还同半夜灯素发相看才两度不知再见防时能【杨校书云要得一书藏石室为縁新说自金陵】
　　秋试后再寄林井伯
　　方国三年一合围圜门屡战定髙飞人如我友无青眼天岂斯文厌紫微苦县老聃终遁去敬亭小谢未须归丈夫谋宦非身计茘子山前有防衣
　　送井伯赴上庠
　　紫微巷口送征鞍白社村前荳叶寒一赋雕虫如癸水【井伯曽作桂林赋】千山羸马上长安短檠已自甘投老健笔胡为未得官凤阁起家縁六馆州人更欲祝东峦【井伯自号东峦子】
　　得舍弟行可【云之】盐官病后书
　　荷花开尽蓼花红游子今年秋又穷千里病眠鸿鴈影一书愁杀月鱼翁天寒好处予煨芋日落何山汝转蓬名利不成作归计先生已老海门东
　　舍弟客临平
　　凭谁为问鹡鸰原灯火三更殒泪痕天逺未知萍梗迹书来说在藕花村年华似汝宁为未场屋如吾已懒言璧水【井伯时为国子生】故人今北去短长门戸好同论【呉僧道潜诗云风蒲猎猎防轻柔欲立蜻蜓不自由五月临平山下路藕花无数满汀洲故诗人以名其地如栁恽云汀洲生白苹日暮江南春后人因号白苹洲】
　　借册井伯
　　吉贝城邉寄此身【一作冬复春】故郷归少异郷亲蜀无担石雄何苦洛有书船孟不贫緑水孤村何处客白头双阙老门人令狐冒雪成图画还【一作可】许渠侬续【一作接】后尘
　　忆浮家洞
　　万竹苍苍乌鸟啼一江薜萝西幽懐动处兰初长好句来时月已低年嵗却从为客尽家书长是倩人题疎钟日落孤村立秋燕梁空归思迷
　　寄表弟章由之为理曲堆屋庐
　　苦来为客竟何为宅舍荒村谁与治别墅虽无辋川画生涯堪入杜陵诗身如燕子年年去家似渔舟处处移丹井西头曲堆下更烦嵗晚定疎篱
　　送林子方袐书【枅】赴广东提举
　　乗轺岭外丈人回奉使天南学士来万里家声蛮子洞一门旌节越王台驿辞濑口初逢菊界入潮州定折梅莫恠襄阳负韩约芸香又好睗环催
　　次韵奉酬致仕通直呉七丈上元所寄之什
　　空斋自合冷如灰何物龙钟似不才日日读书无处用年年作客几时回君为诸老先生行我在当初最后来可忍残春对耆旧不携斗酒去相陪
　　次韵致政呉丈【悦之】和林县丞【褒】丹桂非特之什
　　青山湖上宅丹桂月邉枝菊蘂元同日桐花却并时笼鹅翁不俗蜡凤子多竒须信三秋好先从数月期蓝田一防壁黄卷五男儿问礼当年事芹宫未颂僖
　　次韵奉酬林仲雨
　　年去又来三月强诗成未了寸心狂已无精力能穿鹄尚有头颅可牧羊老柏纵教逢嵗晚幽兰本不为人香东胶待补犹堪战莫道今无识绕梁【仲雨次韵云万事不成嗟画虎一官那得似驱羊】
　　谢林守【元仲】架艾轩先生祠堂
　　双阙已嗟秋草邉两楹谁作麦堆前幸逢皂盖行春日如见红泉讲道年工部先生天下士莆阳太守大夫贤斯文直待斯人出千载名声与共传【林守诗云原上卧龙无起日柱头化鹤见何年】
　　再用前韵和林守
　　清咏重重画防邉芳题短短竹篱前政如美稷西河日诗到黄初正始年滕国已歌慈父爱韩门更感使君贤铜鱼好句闗风教巴岭赓酬只浪传
　　奉寄云安安抚寳文少卿林黄中【栗】
　　泥封欵欵下青冥却许麾幢换使軿夔子城头开幕府杜陵诗卷作图经十年去国未还国万里长亭更短亭可信明时好人物乱猿啼处是州防
　　滕王阁懐古奉呈抚州别驾兼简戸曹
　　城连帝子阁西头水绕南昌故郡流山短天长鸥鹭小夜深云浄月星浮澹台墓暗竹根古孺子亭荒荷叶秋漠漠沧江无了日哦诗莫苦替人愁
　　江西试罢还故里八月二十九日过飞猿岭连日遇雨
　　万里﨑岖愁不禁飞猿更听雨淋淋剰将暑药凉无用未着秋衣寒已深刻鹄雕虫成底事牧羊餧鸭负初心还家渐近病渐好得句自题时自吟
　　秋试罢重九过沧峡
　　野濶村归如暮鸦路沿溪曲似春蛇不谙水土愁多病【一作屡眠野馆愁为客】忽听乡谈喜近家一带青山将屋绕数行【一作茎】緑竹倚门斜年年逆旅逢重九今嵗须看篱下花同安抚赵子直【汝愚】饯朱晦庵于懐安二首得重字
　　祖帐寒梅白未空已看新叶緑重重八州斧钺送行客十里旌旗绕暮峰北斗独髙韩吏部南州争慕郭林宗一时宾主俱豪杰敢道招要到野农
　　虎夷长想蕙兰踪螺渚幸修桑梓恭诗造本情天下诵学传正统世儒宗三山过客日无数四海闻人此一逢官烛行行送归路半村无月海云重
　　别莆阳史君林宗丞二首
　　下笔翩翩如史君年过五十始朱轮蜀山乆托无家客滕国曽为负耒人【先任福倅】脱印忽闻过我里攀辕尤更甚州民乍晴乍雨黄梅道好听泥封下紫宸
　　扶羸十日行期叶初生荷满池别袖难禁须进酒离情未足更题诗飞鸾渡口还家后老防梯前到阙时士论民谣如皦日甘泉直上岂容迟
　　别林黄中帅湖南
　　清秋缓辔马如云论定忠邪黒白分湘水传呼新刺史霸陵改观旧将军平生孤节人难到自此一畨名愈闻定有诏书催入觐不劳下担楚江濆
　　代上陈给事【岘】二首
　　谢安旧宅翠云环复见新墙月様弯市近岂容三岛客楼居须向九仙山去天尚郁金门步计日催归玉笋班好与衣冠添盛事一门三府照人寰
　　云锦轩楹兰玉阶暂从仙仗下蓬莱良辰歌馆声声起明月妆楼夜夜开天上李藩批敇手蜀中严武搃戎才【曽知成都】可教问舍悠然去即下红泥促召回
　　暂还网山井伯以诗送别次韵
　　暂着芒鞋归故丘新诗吟罢恍如秋麦堆去后惟君胜茘子红时送客愁好句合教吾北面生年长恨海东头如今别袂应须惜一日能留便少留














　　网山集卷一
　　钦定四库全书
　　网山集卷二
　　宋　林亦之　撰
　　挽词
　　艾轩先生侍郎
　　典刑还似鲁人初四海衣冠归坐隅涕落寒芜嗟不见月明蠏井白云孤
　　菖蒲对客尚从容明月红泉梦已空纵是千年有豪杰六经人物只斯翁
　　绣衣曽出黄梅岭金印还游红药阶勲业至今人道说幽懐长是在空斋
　　黄柑时曲堆村长忆篮舆到荜门恰是今年去年日野萤衰草吊寒原
　　青龙陈君【次膺】四首
　　明月青灯合浦村北人惟此读书园窦家风义人牢落多少衡门欲防魂
　　谁解题封忠敬堂长安白发紫微郎斯名似不縁渠作却最闗渠泪数行
　　胡为春渚梦初回却是行舟恰到来数尽长亭过闽岭夕阳愁杀落花台
　　欲哭刍灵何日时长江望防涕沾衣夜香楼下如重到鹤叫三更人已非【君尝以合浦书堂谒名于艾轩老人老人目之为忠敬堂盖取武城之人其待先生如此忠敬也斯名不縁我而生实以丈人视此事为无愧色夜香楼落花台谓君之东园也】
　　鲍待用【明之父】四首
　　一经教子已青裾况又行年七十余恰好遭逢身却死北风门外只长嘘
　　去年一笑茘枝园今嵗重来是墓门纵有青青旧时树已看斜日照黄昏
　　寒村夜雨防人烟却有累累哭野田一饭谁能吊衰草似君此事至今传
　　读尽东床一卷书不妨踪迹向来疎劒津红帐为门戸想得多多送车
　　光泽朱君【讳赓字师言一字少裴】四首
　　诸老萧萧似卷尘不堪再见素旌新白头县尉笭箵浦夜雨寒牕是旧人
　　长记前回过我庐艰难步履唤儿扶莫将马棰敲门去寒水无人野屿孤
　　为官长者得声名唯诺公堂如父兄欲作汝南耆旧传不须多语尽平生
　　乃翁飞旐过前村一妇随车一在门何处人家有三柩髑髅山下合销魂
　　赵路分【丞相汝愚之父】三首
　　三月余干花草春天遥莫问谪仙坟长箫不要吹哀些愁杀江东日暮云
　　苦学声名闻搢绅传家况复有麒麟汉廷玉牒先多士数尽慈恩只一人
　　每夸爱子对人言东观同游有艾轩我向筑场闻此语敛襟西望转销魂
　　林校尉绍老三首
　　落日平田何处村竹墙缭绕是髙门莫言鸡黍未相识一听悲歌自防魂
　　白浪漫天眼自惊呉儿一见欲飞鸣何人为述胶西事十万楼船有姓名
　　华屋共言清浄想长途还作去来縁念君隂徳有如此何事春风却短年
　　林少朋三首【海阳四十弟屡约为海棠之集斯人不可见而公亦云亡因赋此诗不觉澘然两悼之】
　　年年二月看花时野笛小园长短吹谁道今年看花日秋千门外鼔声悲
　　闻说当年歌鹿鸣黄花八月牡丹生何人为续夷坚志好向桥东问姓名
　　几回欲去醉花傍此事如今转茫不独哦诗吊金谷更令掩袂忆刘郎
　　余倅父子【凤】二首
　　庐陵别驾有慈闱到处官亭见防衣总为青山能送老不知黄壤却同归
　　谁唱双棺薤曲悲前声未防后声随人间父子情何限可忍长箫逐个吹
　　卢氏母二首
　　为语歌铃过野田不须泪眼更悬悬人间催促如风叶谁是平头八十年
　　小径幽幽竹绕门闺楼终日总无言若教诵得维摩句应愧平生费讨论
　　哭故人曹十九秘校叔明海阳四十弟自潮州送归柩未有哭诗故人于海阳为甥舅也沉吟感涕因并以吊之
　　海阳天外已伤懐【海阳章辟之】白水墙头转自哀却是人生难得好两年只见哭声来
　　泪眼才干更哭君残阳破寺起愁云故人海上能多少已见江南有两坟
　　小练林承事【文炳父】二首
　　薤歌才唱已堪嗟莫道生平隔海涯曽向网山图上见蛇门东去是君家
　　生前莫问刘郎浦死后还看孟母隣遥想刍灵穿海出浪头如屋自愁人
　　曹不占二首
　　年年除莫即相呼夜语如君不可无为报嵗寒同社客今年不要作紫炉
　　有时街上防行人犹见敲门访子云一种伤心向谁语夜阑灯火只思君
　　郑氏母二首
　　片片花飞上已村谁将双泪哭寒原明朝况是初三日好把流杯为续魂
　　画楼最好緑波前萱草还看白发生更说列卿太常老吁嗟一曲与人传
　　曹廷辅二首
　　里巷相闻长者声春风更有女萝情殷勤为作愁肠曲白日西頽月又生
　　緑水白鸥三月天哀箫长短使人怜草鞋踏雨同归去此事如今十五年
　　卢助教质夫二首
　　山中香火今谁在那听残春薤曲新第一伤心惟此老父时诸客已无人
　　毗耶钞轴五千卷浄几焚香心自闲蜡烛烧残春梦防逄逄哀鼔吊空山
　　方提举公美
　　马上姿容河朔风吁嗟不见夕阳红长江自小为隣舍昨日归来无此翁
　　横路林少臯
　　十年骑马画桥归长记朱楼傍水湄今日悲吟想君屋一如骑马十年时
　　郑唐仲
　　三闾未死已招魂却是狂夫不要论谁肯将身縁问道十年卧病菊花村
　　夏循矩先生
　　叹惜青灯下偏旁古字通读残五车去赢得一生穷末俗轻前辈何人念此翁伤心旧时宅飒飒已如空
　　林伯谟
　　幽情千木外巧思百花前好事如吾子伤心叹蚤年桃蹊亲意悦薤曲里人怜半夜悲笳起凉天野月悬
　　古龙孺人曹氏【林髙举母】
　　寒原何处哭下马欲销魂白日数行泪黄柑十里村传家犹墨绶聘妇尽朱门似此何多恨空沤不要论
　　孺人郑氏【林牧之母】
　　国子先生宅相传此母贤一哀孤屿下再拜十年前防犊贪书卷飞鸾慰暮年夕阳聊寓曲终要到新阡
　　丹井陈子白母二首
　　哀曲梧桐夜何年苜蓿盘敬夫前辈重好客妇人难十月明朝尽孤坟落日寒鹿门催作黍此意竟长叹
　　其二
　　嫁娶比隣近门庭古木幽藁砧旧相好兰玉乆从游双鹤来何处孤鸾不到头通家丘防行愁涕白云浮【陶侃母忧尝有二客来吊不哭而退化为双鹤冲天而去时人异之】
　　松林林岩叟
　　谁学陶朱去梅花古戍旁平生疎几杖哀曲损肝肠稚子青衿隽东床緑袖长四更笳鼔动月白水茫茫
　　杨严州母
　　生长大夫宅来归御史门吾儿天下寳此母里人尊九岭三江外孤云片月村同乡无见日他国赋招魂
　　宜人姚氏【余倅之母】
　　别驾归来日连年哭九原白头如此母丹旐只诸孙灯火槟榔市箫笳梅子村比隣恼鹅鸭还阻吊幽魂
　　林义夫母
　　孟母何曽憾生前锦轴横东征凤毛好西府玉昆荣贝叶忘言处金床冩水声十年堂上客一曲自悲鸣
　　方士登母
　　伤心来讣日各各为【一作泪】沾衣慈母夜长诀郎君客未归短山长笛惨青草素旗飞料得楚人些连篇说防机
　　清逺尉林昭逺【孔章】
　　一宦辞南海萧然百念枯里闾称长者门巷似穷儒死日分明去生年尔汝无伤心哀鼔动寒月野园孤
　　迎仙致政王修职【卫】
　　晦徳香泉下秋风知【一作今】防回襟懐如阮达门阀自唐来立马曽交语寒蛩重一哀生前双锦轴亦足慰苍苔
　　黄司业【定】
　　未作鹏飞万里程一时英俊已铮铮只应傲雪凌云气合得惊天动地名明月酒杯如李白暮年官职似阳城秋风癸亥古祠下多少行人泪眼盈【韩退之癸亥年守潮本朝陈文忠尧佐及黄魁并以是年出守故此郡有三癸亥祠】
　　戴少美【晦之父黄石人】
　　一声哀管水邉闻忽忆秋风留月轩洛下书生来问字襄阳耆旧亦过门游梁无限通宵话访戴如今何处村纵使鸾封到幽垅白云荒草不堪论
　　陈伯顺夫妇
　　晴春相【一作一】见未多时忽叹霜芜雪屋非僵瑟楼前方悼徃吹箫台下竟同归读书厯厯向秋树织锦悠悠空晓机须信人间伉俪重生年死日不相违
　　陈仲罕母
　　橘林霜后欲寒天【一作黄柑时候欲霜天】多记陶家作客年碧水青山如昨日白云红旐是新阡鸤鸠七子母恩重寡鹄孤巢妇徳贤最苦哀箫老松下漫漫瞿麦雪平田【洞箫赋孤巢寡鹄娱嚘乎其下】
　　稚春母郑氏
　　他谁天外哭声长有客归程何太忙同爨情亲如五服升堂义重比诸郎昔人浇薤蒸梨事即我浮家泛宅傍叹息白头陶母意中秋三日转凄凉
　　蔡以之母
　　隣母悲歌长短声客牎闻此梦魂惊新乡谁共鸡豚社先世由来香火情薤曲纵教如宋玉里丧终是愧陈平伤心起望秋云乱愁防千山防日程
　　章徽之妻卢氏
　　蒿里歌蒿里曲长箫悲奈何短草叹不足少年欵欵嫁夫婿今夜屋檐何处宿蒿里歌蒿里曲








　　网山集卷二
　　钦定四库全书
　　网山集卷三
　　宋　林亦之　撰
　　论
　　舜
　　古今之论圣人者莫不以圣人为生知非自于学问而然也窃谓此言乃祸天下之言也舜为圣人矣舜无一日而不学此舜之所以为舜也舜之所学无书传可见孟子论舜谓如深山野人吾尝即是而知舜之所学夫人小富贵则容色更改非如曩时意气扬扬不可拘束又况朝而茅檐暮而黄屋夜而藜羮昼而玉食而气象常如深山野人非其所学有至于是岂无所动其心此而不足以动吾之心则凡而一切皆不能动吾之心非其所见有大于尧之天下乌能如是乎古人之学必至于此然后谓之至学未至于此其英雄豪杰虽出于百王之上亦不足道也已舜之微时所谓耕稼陶渔莫不自为之是舜于此时已防防然终其身不复有他想矣耕田捕鱼可以老可以死无有余不足之事及其为天子也我犹夫人也我何所加益焉故处天下之极贵而其心常如在田舍时也是穷亦舜也贵亦舜也穷之与贵一去一来而舜则无穷也古今人物如巢许长沮桀溺荷蓧文人四皓严子陵陶渊明之徒是亦无所动其心者彼以山林为可慕轩裳为可恶有慕之之心又有恶之之心是动其心者也舜则无所慕亦无所恶故无所动其心是之谓圣人也舜之此心盖与天地鬼神为同本愚夫愚妇为同出朽枝槁叶为同根至乎此者谓之圣人知乎此者谓之贤人同此宇宙谁独且无是心哉学者能于一食息之顷静而存之则舜之此心去之千载有如皦日也作舜论
　　文王
　　古之人有不幸而处君臣杌陧之际而终焉无可愧之事者其唯文王乎商之季年天地如膏火生民如麋鹿父食子之骸兄饮弟之血仁人君子痛心疾首孰不引领而属之文王也文王之化自北而南江汉之国汝坟之域莫非文王之民也文王一举手则易死而为生更乱而为治去憔悴而为欢欣文王何惮而不为之乎文王之事纣方且如舜之事尧战战惕惕不敢少慢徳弥盛而身弥屈民愈归而心愈畏君益昏而臣益恭者文王之心也文王之心茍或不然则天地其易位也乆矣曹操司马懿刘裕髙欢之徒不独见于后世矣君臣之道经也非权也谓之经则万世一定而不可易也使经而可乱则足可以为首裳可以为衣功屦散屦可以为毋追委貌老妇之盆可以寘于室之西南隅也或曰文王诚是也汤武其非也耶曰不然民饥则死民渇亦死民饥而必食之民渇而必饮之汤武之心也民饥而不敢食之民渇而不敢饮之文王之心也汤武之心如四时必至于变焉而后已文王之心如夏暑冬寒无时而可变也文王之于纣东西南北唯命之从虽羑里之囚亦所不拒也后之为人臣者功髙业钜事涉可疑则有不朝者有召之而不至者况欲杀之而可致之乎文王者诸侯也人臣也生死之际非文王所敢知也如范蠡之扁舟遁去张子房之闭门谢事虽或可以保身然亦非文王所敢知也范蠡之去似可全身然卒使后世君臣猜忌百出无一日相安者其患自范蠡始也越王之不可与处想未必如纣之甚也纣而可事则天下无不可事之君文王之事盛德之事也舜不以天下而动其心文王亦不以天下动其心故尝谓武王似汤文王似舜其是之谓也非其所学俱至于是则其出处何以如是之同也作文王论
　　周公
　　人心一也有所谓限量之心有所谓天地之心限量之心大小虽不同而终归于有所极天地之心无大无小茫乎不知其所极也世有终嵗饥寒容貌可悲一日遽然而饱则率尔髙言轻侮闾巷此固愚甚不足道者有终身检束不出乎绳墨不违乎六经亦似有所识者及夫禄盈位崇则隄防愈密忧惧愈多患得患失无所不至是人也谓之非君子固不可也惜夫限量之心极于是矣安得不为爵禄累乎安可以语周公之事乎周公者文王之子武王之弟成王之叔父天下之贵至此极矣而公之自视不啻如布衣故处人臣之崇荷天下之重而公之心无有余及四国流言之变且以公为不利于孺子天下之祸亦至此极矣公乃东征以避之公之视去相位如土委地故当患难之冲履危险之丛而公之心无不足以无有余无不足之心而论之是公之心天地之心也非限量之心也限量之心譬如舟焉有可以胜百斛者可以胜千斛者又其大至于万斛者过此则不能胜其任也天地之心汪洋汗漫无所纪极春夏之生百物丰萃不见其多秋冬之杀百物凋落不见其少公之心天地之心也天地之心公之心也故处富贵渉患难无有余不足之义也尧舜禹汤文武生而为帝王未尝有所喜以偶然所遇之时如是也于吾何所喜仲尼生无一日如其意未尝有所悲亦以偶然所遇之时如是也于吾何所悲尧舜禹汤文武仲尼之心天地之心也周公之心天地之心也故亦何所喜何所悲云尔学者欲学周公当先求夫此心则周公不难到也不然位愈崇而身愈屈势弥盛而礼弥卑人谓其似周公吾见其去周公愈逺矣此不可不审也作周公论
　　孔子
　　以一世为事业者尧舜禹汤文武是也以万世为事业者孔子是也夫数圣人者生而为帝王及夫异代则血食所不及孔子生无尺土死之日宫庙徧天下以栖栖旅人何为而有是耶唐虞之世臯夔稷契同时并出汤之世有一伊尹者周之世有太公召公闳夭太颠散宜生者如云蒸雨至飒沓而出是有天下者乃可以收天下之士洙泗之人藜羮不饱一时英杰何所慕而俱至耶况顔渊闵子骞曽参原宪冉伯牛之徒是不独为三代人物所谓唐虞氏人物也以匹夫寒馁而羣贤并集是岂不贤于尧舜者乎故尝谓尧舜事业夫子其优为之夫子之事业虽尧舜不能自必也孔子之道可以寒而死可以馁而死或侥幸为一饱之计仲尼不为也以是而施之尧舜事业何所不可以一身为万世法以空言为万世法尧舜其能自必乎故尧舜禹之道禹之后则无传焉汤之道汤之后亦无传焉文武之道文武之后亦絶而不传夫子恐吾道之絶于后于是聚天下之豪杰而传其所传此夫子之道所以至于今而未絶也夫子之道不絶则数圣人之道有所托是岂不贤于尧舜者乎虽然千载之日知其道者几人哉或索之简牍之上或求之簠簋之间呜呼是皆所求者末也夫子之道不在乎是也予不意夫子不遇于一时又不遇于后世也然则夫子何求者乎哉曰夫子之不遇于鲁庶乎后世有知我者或后世无知我者吾又待乎后世也终此天地岂无知我者乎此夫子之本心也此夫子以万世为事业者也人于少年不得志则悲愁无聊若不可以生况能待其老乎又况此生之不遇而能待其后世乎又况后世之不遇而复待其后世乎此夫子之道所以空天地穷古今前乎此无有也后乎此无有也作孔子论
　　伊川子程子
　　孔子之后百有余嵗而七篇之书出孟子之后千有余年而程子之学兴大道之传盖亦有时非人力可为也然孔孟生于衰世当时无有识者此无足恠也伊川生于明时一代人物炳然如华星虽东坡之贤尚窃非之况许其知道者谁乎乃知天下随俗之人多而独见之人少也尧舜禹汤文武周公仲尼之道吾于程子不敢有毫厘异同之论然伊川之门谓学文为害道似其说未必然也盖自有天地以来文章学问并行而不相悖周公仲尼其兼之者乎自是而后分为两涂谈道者以子思孟轲为宗论文者以屈原宋玉为本此周公仲尼之道所以晦而不明阙而不全者也请以六经言之六经之道穷情性极天地无一毫可恨者六经之文则舂容蔚媚简古险恠何者为耳目易到之语是古之知道者未尝不精于文也茍工于文章而不知学问则大道根源必闇然无所识通于学问而不知文章则古人句读亦不能无窒碍是皆未可以谈六经也故太史迁司马相如扬子云韩愈之徒文非不工也而道德之奥茫昧无所见其不可以谈六经也明矣程子以学文为害道则于六经渊源虽极其至而鼔吹天地讴吟情性又将何所托也是安得谓之集大成者乎故六经句读亦不能无窒碍也孟轲氏以来千有余年乃得一程子惜夫耻于论文故六经事业亦或有阙而未备者信乎此道之难也学者欲无愧于六经无慙于周公仲尼则学问固为大本而文章亦不得为末技也作伊川程子论
　　浮屠氏
　　孟子辩杨墨而杨墨之害熄韩子攻释氏而释氏之学炽杨墨之学儒者之学也杨墨之贤孟子之所深知也偶其所见之偏故孟子一鍼其蔽虽杨墨之辩亦且无所容其喙况学杨墨者乎韩子之不知释氏徒以空言乱人视聴适所以为赘也中国之教西方之俗是本不同此不足辩也韩子乃合中国夷狄而并论之宜乎不足破释氏也西方之俗予已置之勿论矣所可悲者中国之人而为西方之俗也西方之俗岂无父子岂无夫妇浮屠氏者西方之豪杰也其始亦有父子夫妇如人家室然也其终则逃父割妻毁灭形骸邈如浮云不复为人世之想虽其须发必且尽去而后已是浮屠氏之见偶然如是也彼学浮屠氏者亦去其须发不娶妻不长子此何为者也谓须发为吾之累则天下百物何者非累乎谓去须发为得道则有须发之人皆谓之害道可乎西方之俗本无礼乐故西方之学者一切寓之无礼乐此不必论也中国之人亦何所见乃裂其衣冠去其须发其无知也抑甚矣故常不恠夫浮屠氏亦不恠夫西方之学浮屠氏者而深恠吾中国之人学之者之过也楚狂接舆歌而过孔子下车欲与之言是接舆者乃吾儒之所谓狂者故夫子欲与之语也六合之外王者所不治况以口舌辩之乎故韩子之强辩适所以为赘也曽子谓如得其情则哀矜而勿喜至哉斯言也吾于浮屠氏亦云作浮屠氏论









　　网山集卷三
　　钦定四库全书
　　网山集卷四
　　宋　林亦之　撰
　　志铭
　　吉州通判余府君墓志
　　余之受姓谱逺而阀髙自建阳令以来伯仲散处或家于杉洋或安固黄陂杉洋【古田县】之系是为相家余后又有所谓莆田黄石屯者在今古楼山下或曰若庐山绕山作屋门随村成生男即为儒而他无所杂用其心故朝奉郎庐陵郡丞即其来裔也以淳熈六年夏四月甲寅卒年五十有五祖讳某保义郎父讳某累封奉议郎母宜人姚氏君读书不草草持身慤厚与人交有情而不忘左朝议大夫文安公于君为族父【文安孙开国男讳祖奭】君年未冠一日见君所为文骤长失喜谓人曰吾家校书郎自唐干符时弃官不仕拂衣去且二百年而惠安公以词赋起家未几吾继之自此寥寥无人即有人其此郎乎嵗辛未君果第进士调长溪主簿有政迹闗升左从政郎改左承奉郎知宁徳县遇覃霈转左宣义郎县有陈姓为多赀忽有夜半鼔噪挝门索其庐得死人防圃下走告之县谓陈杀吾弟也君谇之汝弟奚在曰初更漏且尽犹在俄而且出君曰夜深遇杀尔何为即知之其人不能对遂论杀此囚而一县凛凛不敢欺两税所出为文书递移郭落人不见吏官之囷满矣有廷讼尔汝可不令其言必得其情莆为名邦闻人才大夫诸老先生论议有定价皆谓季鸾宁徳之政可以为作县者法而君之声名自此出矣磨勘转左宣教郎充广南东路经畧安抚司主管机宜文字迁左奉议郎通判吉州转左承议郎赐五品服君在庐陵凡两摄郡事狱情纎悉一寓目必得人情于人之肝胃所不能遁者故死囚而更活者数十人经总制累嵗逋积为钱缗数十万官无所须惟民须君慨然为白之不得防再白之卒以君言为然蠲其半是为庐陵乆长无穷之利君为政毅而慈慈而不可犯抚民如家人视同寮如兄弟用公财如其私江西一带帅及部使者多钜人交口荐誉之转朝奉郎已逮戍还里门适西淮总领以州纲运为缓例降秩主管台州崇道观命未下而君没矣吁嗟乎君君子也其心于是乎可哀也已君讳凤所配为白社方氏封孺人二子东卿南卿从我学一女许嫁孙曰珤志我生异县每以不识为恨及见君在宁徳时以文劝民耕所谓县令世为农家故喜为父老道农事语朴而情至余每诵此虽未识君面已识君心也卜以九年夏五月丙申葬之嘉禾里双牌之原东卿来速铭于乎君之阶郎阶也可以遗其后而竟【一有也字】不及其后以是为君憾君曰命也无憾也遂铭之其词曰
　　君子之泽其施远何哉一夕阙而防芸香一脉本不短翩翩有观来者惋刻尔冈头其勿叹
　　宜人姚氏墓志
　　淳熈八年秋八月戊午奉议郎致仕余君夫人卒是日也余偶肩舆过红泉市见市之人尔汝杂杂蹙眉相吁嗟余因停辀问之曰庐陵别驾之母死矣奚哉之母之死而能使一市人悲耶夫人为姚姓故左文林郎知永春县讳安仁之女初来归不得姒氏欢而夫人事之如事所尊乆之姒氏知其贤相好无间言为家俭朴有以饥寠来告即然之无不可之语所出惟一子年尚防听从师于空山阒然之庐积月裁一归其子亦卒能力学擢进士第所谓朝奉郎庐陵别驾是也族党女嫁其父母送之必属之曰若以夫人为法则终而身为良妇为良母嵗在庚寅以郊霈封孺人自后建储闱及庆夀封宜人实千载一日也别驾在庐陵时奉议年八十夫人七十有五尝防日合管弦持觞酒为夀老孺欢合官寮叹慕四海耆旧如端明胡公者且以笔作仁者夀三大字题其堂既而别驾去而归即没矣没之逾时奉议死再嵗夫人亦亡焉吁嗟乎乐哀喜悲其迭见互出使人不得睹其倪如是矣乎以十年春正月十有六日壬午合其匶于湖头山之原速我铭从吾学承重孙东卿也女嫁朱笧次孙南卿曽孙珤志铭之曰
　　有丘莫莫天一方子隔莽孙来蔵冩之终古幸勿伤
　　余府君埋铭【艾轩葬麦堆】
　　出莆之东门二十里是为红泉余毎过此即惨心况于我为怆甚焉者君之降也以甲午其没也又后于麦堆凡八月以是我心为怆甚君余姓讳某字宋寔金紫光禄大夫之裔孙也尝以荆南辟书为松滋县簿尉意劲而官下有志者窃悲之所配柯氏子三人隲骙骧女嫁柯羔以七年冬十月甲申合其柩窆之上林之原来请铭郷者骧也从我防其可辞余始识君于拜经年为壮者及谒我留月萧骚一翁矣隔一嵗过双阙闻君且死于嗟乎君一见而壮再见而老三不及见而死于嗟乎君乃铭之其词曰
　　惟彼年同我所敬伤哉莫见耿何定谷城可讹其炯炯
　　光泽尉朱府君墓志
　　七年秋九月癸亥迪功郎光泽县尉朱君卒于乎悲夫红泉耆旧自此无几存者于乎悲夫余弱嵗走红泉从艾轩子林子学一时同舍生有父行兄行子若孙行秀眉苍发飒沓一堂君时貌已老执经怡怡无惰容问其年先于先生者数嵗余以是知先生之道尊而君为可敬矣君少警卲耽书不好狎蚤嵗即与里选隆兴更元以覃恩补文学再嵗调横州军事推官改初秩乃尉光泽防有死囚县檄召之夜泊一村虚有遽走前裹兼金以为属君笑而遣之或谓是宜以白不则为君累又笑谓之人畏死幸以赂免人之情事吾不曲贿吾不入吾勿慙足矣奚必为是沽激皦皦者乎哉又尝获强猾三数十辈该赏格君曰何须此头颅耶弃不顾闻者叹异之君讳赓字师言或字少裴父讳汝舟尝以巵酒别所识闻其寠甚乃推席上饮具一賮之君在党巷以长者闻性嗜礼晨莫子侄来谒必整冠乃见之人有寸能说之不离口闻人恶未尝辄以语人所配呉氏其子为伯枢伯秬叔总季牟从我于小孤之下最后得子曰阿恩女嫁宋确以八年冬十月甲子出殡且将撰日加窆焉属我以铭不可辞乡也我来小孤君年七十二以足疾不出毎旬时或三二日犹且呼诸孙左凭右扶过我闼未几我还我还而君没嗟哉夫君亡矣夫不再见矣夫乃铭之其词曰
　　弗以御人而张其门铭也有是郁郁乎三尺之坟
　　陈氏母林氏埋铭
　　林之受姓派系濶逺其在吾县又疏为七林子孙多禄仕夫人者即其裔也年十八嫁同郡涔水君陈氏五十一而嫠其治产若教子不翅如男子所为者郷也彻菆适有当世大人工部侍郎来曲堆夫人之孙卣也谒诸涂且涕泣求薤歌或谓先生毎下笔累嵗不即得尔何其夫人年八十六来寄之母之卒也如是【艾轩母葬来寄山】故此曲不待迫促而怆焉悲夫子二人处厚处仁女长适朝请郎泉州别驾黄廷瑞次适秉义郎清逺县尉林孔彰孙曰云庚云卣云鼎从我于空山无人之处其防云弁云几也夫人以耆年每遇良夕即呼子若孙若曽孙若外孙持杯团栾老稚驩合里巷所喜道嵗庚子冬十月甲午之长乐县江田村石鼻头之原处厚来速铭夫人年八十时余尝以巵酒至奥隅为夫人夀其又忍为是铭也呜呼悲夫其词曰
　　有窈者虚谁其役何哉百年皆过客夫人言之我戚戚十里穹岑化为碧
　　处士朱君埋铭
　　小孤山朱氏粤若来三百年其析处林井有处士讳亷者以淳熈五年二月二十有三日无憾而终越四年五月其甥林恺修职郎永春县丞之子来谒铭尝于永春见尺纸其道简叔甚矣宛然笔画如千年雨落破壁先生之言为百世模矱后乎我生欲识斯人者其讯诸斯言矣所配承奉郎致仕赐绯鱼袋林国钧之女子三人拱扬抑拱于吾为红泉旧防扬蚤卒是日也因徐林之原而坎之其旁孙凖从网山学年十五已捉笔能为千言之初为壬辰既而趣之日甲申斯铭也谆谆乎镌已其眀焉其词曰
　　西陌东阡古民之纯岂谓待夫见见闻闻若游若息陊叶浮云是非我言闾巷之言
　　孺人郑氏墓志
　　百丈林氏自国子司业齐州使君以来为闻家有将作监主簿讳某其孙曰某嗜学敏笃未及仕而死死三十九年夫人乃卒夫人年八十有六故枢宻院编修夹漈郑樵渔仲之伯姊也以淳熈八年冬十月庚申彻殡越明日辛酉之马坑之原来乞铭昔者网山读书城南时尝一拜故人之母于城隅精舍转臂十八年恍如昔者讣来重山酸怆累夕其又忍为是铭也夫人家于游洋山之陬有子曰询齿长于我每携二子呻吟我庐已白残灯未灭且竟嵗而后去其应当门戸惟白头一母耳吾党闻此事所喜道说淳熈三年遇庆夀以其子与乡书封孺人夫人嫁时逮事舅姑无阙徳执夫之丧瘠甚且终其丧惟防食女子四人长嫁陈某次左承议郎致仕赐绯鱼袋陈公讳则之子曰某次尚书郎李公讳某次未及嫁而没其嫁者又皆前夫人没孙二人曰舒直舒长夫人于族党若丘里有以寠乏欵门者必为之涕下有所恤无厚薄疏戚不之辞虽僮婢使令见之必问其饥饱寒暖于意若母与人也有恩遇下也以情事舅姑也事夫也致其恭其古者所谓良妇慈母也与于是据梧叹息而为之铭其词曰
　　若容也闲言也讷伤哉貍首我纡郁平林西去转水出有石梦梦老而桀
　　林东之埋铭
　　嵗癸夘嘉平之月余适上钓螺江逢东峦生语数日咄咄未休而孤青东之讣来握手共哭之既而唁其家若妇若孥闻我来尽哭几仆嗟哉东之余初识子于来寄山下身颀而长面腴而方是岂其年不及五十者耶齿方壮好驰马饮酒一日折节读书便能向秋山倚槁梧呻吟不出戸东之讳浦于工部侍郎故艾轩先生为族子余与子乆处每见子之事先生也件件为尽情先生徃矣事其夫人如先生之存余是以于子益乆而益不厌大父讳国钧承奉郎致仕赐绯鱼袋父讳充迪功郎南安军司戸参军娶顔氏子男三人学古希古师古女二人长嫁金紫光禄大夫余公讳毅之裔孙某次未笄孙曰应翁子生富佚盘豆简俭裘袴麤质人或以为诮而子处之栩栩尔学古卜以十一年冬十月庚午彻殡且以书致我曰父卒日晨起尚乗舟下金山更呼客亟来防蒱防向午臂小战扶起亡矣今其兆即为此山幸乞我铭埋之余于子为有情者闻是语泪防防其忍为之铭乎铭曰
　　呼尔舆出尔庐俄尔之我而非俄尔之吾铭以幽墟奈何乎其吁
　　海阳尉章府君墓志
　　县之东郭二十里有水汗漫百年无禄仕者隆兴改元粤有二人擢进士第又三年丙戌曲江题名同时五人于是衣冠知有此土矣潮州海阳县尉于五人者年裁二十有一井里之人所独诵慕焉辟之龀而孤自刻削读书长七尺子林子艾轩过渔溪一见之甚瞩目辟之到海阳仅逾嵗所获强猾十余辈于赏法合改秩辟之若罔罔无所闻者且语其母曰取他人项领以为髙车大马之计次郇所不忍为也其母矍然曰有是哉吾复何所患潮阳一带传舍多破壊及是数百里为之一新然竟以是卒潮之人有怆焉出涕者曽祖讳某祖父讳某并不仕府君以二十九卒辟之二十六而卒无子有指其府君之墓曰是宜改窆其母闻是语且涕曰呜呼短长其在是乎辟之之死也母每哭之即瞑絶从父之兄次邠无以慰其母所产唯一子曰印丑眉目照耀诵书揖客栩栩如成人母忍悲一言之遂以为之后嗟嗟乎难矣哉越明年次邠又生男方弥月其家有老媪梦海阳谓之曰吾必复生于是生之日以頥之似我为徴及生宛如媪之所言者闻者异之辟之有吏才不茍取在海阳颇有能声惜乎其不能骋也如是母夫人曹氏所配为林氏也淳熙元年夏四月壬午之大湖橘坑之原母老子弱妻穉其亦可哀也已辟之为章姓于余外弟也昨者从我游且有嵗寒缱绻之意又忍为是铭也悲夫其词曰
　　有陨其葩有菀其牙讯之占梦是耶非耶掲阳之荒白羽冥冥阖戸三思有如此铭
　　邕州左江提举方公墓志
　　吾隣有方姓讳与者以五年夏六月七日卒秋八月壬寅葬于山之原余时客红泉其孤以书来涕语悲酸且属我铭其墓是为乆故隔墙者不可辞建炎多事君以海舟发身丞相魏国张公来帅吾闽以君为骁健通练尝遣至政事堂白海上可否事潮南有强猾据海岛积嵗为剽卤南粤帅辟以徃一鼔而勦其窟穴得舟三十六又闽有剧贼已成禽复突而去府趣君捕之君为一二鐡绳且语人曰殆将穿其颈以来踪迹至南海卒获之同事尚未之知君为酒酒半行而出其贼各带乡者鐡绳跪来前一坐惊畏余蚤嵗所闻有此一二事后此二十年绍兴三十二年也两淮治兵君起家从魏公幕府岛屿散处如异时屠狗君举手一麾而千人顷刻为可集遂随舟师鼔行而至于东牟即墨之下以是积劳至武节郎差邕州提举左江兵马贼盗公事沿邉溪洞廵检使父某累赠武义郎母安人陈氏二子长曰知万次曰知彰知万以从军胶西自能致身今为修武郎魏公尝目之曰尔貌何癯而胆之壮也知彰遇郊禋补官女五人未毕嫁君凡四娶曰郑曰陈曰赵最后又为陈氏封安人君年且八十上马下马一如少年时卧地上跃其身可二尺许每抚刀斩其屦屦防而趾不伤尝遇贼槊中其腹复裹之以纩鸣鼔鏖战呜呼悲夫吾里有若人而竟死于萧疎江浦岂不为壮士惜也呜呼悲夫乃铭其词曰
　　哭之胡为此水湄男儿等死死无时吁嗟尺石涕沾衣
　　曹子不占坎志
　　余同学于莆阳子林子之门有曹不占者年裁四十而死是为可吊也已不占长于我一嵗每于客阶则肃我先其坐也坐其下乡者刻意不止为世俗之所蕲好者惜夫已焉此志也二年春三月壬寅乃窆于烽火山之原其子无作来请铭余湛吟不忍捉笔一防思即涕下不占名繇父昻监梧州元丰监年不逮三十不占以其父逝之九日而生伤夫君也生不见其父死遗其母哀伤夫君也乃铭之曰
　　于嗟乎北山之禽结巢生子不得力空尔顦顇涕沾襟欲冩铭歌愁我心【陈渉言父母生我不得力吾试凭三尺逐秦鹿使羣儿看享富贵见逐客碑】
　　郑氏母坎志
　　余姑妹其嫁郑氏者郷于犀斜把余袂而哭曰悲夫有是夫他日其有是夫余尝寘之心胸【或作骨】弗敢忘淳熙元年春正月姑妹且死其子璋来谒丧事余以原上之语不去耳故惕惕然仅以卒事也其夫讳朝昌字元吉亡之十五年于是合窆焉次子俊二女已嫁涂其坎二年正月乙酉也某于是道其所以然礲甓而铭之其词曰
　　双林之脊晻然荒棘昔者之言如此坟也三尺
　　陈氏母坎志【仲罕】
　　夫人李氏故处士陈文刚之妻从我于犀斜坡也之母也既祥之嵗日南至又七日丙午合于后陂之原来请铭处士再娶蚤逝羣子俱幼夫人长之糈之嫁之昏之教之各尽情里之诸母伙言之不独一人诸母辞也是宜铭遂铭之其词曰
　　有怃者巢其子七三其母兮母心一我尔敬之砻尔甓来者欲谇此其实
　　曹叔明窆铭
　　某所识曰叔明所遇人必尽情其死之日人亦共为之哀以九年冬十有一月甲寅窆于太湖中峰精庐之北隅叔明讳晟曹姓年四十有六其配长乐陈氏其伯兄昻承信郎监梧州元丰监仲兄昺吉州助教君于我有嵗寒绸缪之意其子彖从我游吾于是铭之铭之曰车之驰其轮亏悠悠大窽无停思以是息足者其谁书之尺石不可遗
　　曹氏母窆铭【子微】
　　曹氏子彖以元年冬十有一月来告期且乞铭去年是月二十有五日余铭尔父矣今年是月二十有六日余又铭尔母于乎悲夫人世之促促也如是尔于乎悲夫乃为之铭曰
　　江之南长尔思掩之七日恍其萎安得青囊无支辞
　　孺人曹氏坎志【陈氏母】
　　夫人曹氏葬有日处士谓庚卣鼎是弗志也恶可志之其惟网山乎尝及见闻是语慨然一惨心遂铭之其词曰
　　缩缩尔事其姑婉婉尔循其夫有造其除驩以洗腆亟以趣我其冩之烽火之隅年为执徐其月日也实在于析木之虚
　　章徽之妻卢氏坎志
　　海阳之章有曰次邴者卜以十一年冬十有一月乙未日南至越十四日戊申为其妇卢氏彻殡涂卒之逾月而彻殡涂礼也二子印昺印渌俱穉齿呜呼悲夫嫁之日嵗甲午卒之日嵗甲辰自甲至甲其十年伉俪之情乎余闻是语怆于心遂以志诸石也呜呼悲夫
　　国子生林氏坎志
　　麦堆双阙之西南隅是为艾轩先生中子同季之墓冬十一月庚申朔乃掩土中子字防康尝补国子生卒且三年矣娶陈氏其子为科斗于乎悲夫吾悲斯坟也才易月其又忍志斯石也于乎悲夫
　　章由之防殇坎志
　　章三十九弟由之有子曰印鹿生且郷晬矣丰防而儇好元年冬至十有三日乙亥卒越明日日下稷埋于疎野之西陬其去我彖也尺有咫于乎悲夫余以是心重伤焉志之者谁网山山人月鱼氏也
　　防殇小坎志
　　悲哉吾耑而彖阿翁之死裁两旬汝乃接其死吾哭汝于草山吾何心汝之生日有几袌而坎之空岑吾何心初其堕地亟郷之火双目炅炅又阖而微笑是恶得为眉子也于意






　　网山集卷四
　　钦定四库全书
　　网山集卷五
　　宋　林亦之　撰
　　祭文
　　艾轩先生成服
　　淳熙五年夏五月癸夘门人林亦之以酒浆鸡豚之奠敬告于工部侍郎故艾轩先生子林子之灵呜呼先生而止是耶昔之人哭其师如哭其父谓其师之可以尽吾情如其父则哭之如其父呜呼先生其吾父也抚棺大叫有所不可忍伤哉痛哉痛哉伤哉轲之死千载而有伊水伊水不可见又寥寥乎有吾先生一等谈论徃徃自六经絶笔此为独悟是轲之后有伊水六经之后而有吾艾轩先生也呜呼百年宇宙而有君子者吾得而师事之百年宇宙而亡君子者我不得而师事之吾又恨何如也呜呼痛哉三日之殓门人之绖者出亦之又帅红泉诸生再哭之亦之之来红泉以其隣为东井也先生尝至其庐而诸生列拜于堂下先生受其拜且诲之曰如其诸孙行也呜呼古道阙落非先生其孰起之先生且死斯文斯道何所托此亦之所以仰天痛哭涙且尽而眼眶裂也呜乎痛哉
　　艾轩先生大祥
　　七年夏五月五日越明日丁巳侍郎先生以是日大祥祥事告已门人林亦之敬以酒浆鱼脍之奠再拜哭酹于堂下呜乎麦堆三年倐尔徂尽门人治任纷纷去轸我于此邦有如并州来时弱齿今焉白头可忍一日言复故丘绕坟长号其鸣啾啾天地无人六经无师何土可留何山可依昔人何为抚膺痛哭亦谓四海莫顿此足当年河洛不絶如带赖有羣子晚嵗犹在红泉之道岂曰终僵愿我同学宇宙斯张日月不返疑服告终沽酒寓情悲来无穷自此重趼痛连心脾年年是日黄梅雨飞呜乎悲夫
　　艾轩先生祠堂告成
　　淳熙癸夘二月丁酉日故工部侍郎艾轩先生祠堂告成门弟子近逺至者数百人郡侯祭已迪功郎致仕呉悦之在诸生以齿先敬酌酒告于祠下呜乎大道根源畀诸圣贤千年百年乃见一人孟子无传发于洛川洛有程氏莆生艾轩于嗟先生皜皜谁匹六经脉络神解心得同堂相叹胡不著书交臂难言纸上何如四海学者始知孔子不在训诂不在文字莆人四世祖孙父子殆数百人皆门下士不独致身蝉聨簮组一时楚楚如齐如鲁忽尔梁壊哀沉痛深有来贤侯式慰我心一国之师天下所慕防彼明祠血食兹土七闽都督义重交友买田以祀邈乎不朽吉日维戊侯来执斚冠履杂沓有泪如冩先生之道自此长存愿究遗言勿絶此根
　　父大殓
　　乾道七年冬十月庚戌孤子某敬以巵酒家飱致酹于处士考君呜呼昨者食于斯今者酹于斯举声一哭心魄俱防薾然杖绖兹焉乃具是必仿诸古盖力之所至惟是耳若谓我生汝汝今头欲白而终无一事为称吾心又何必仿诸古此我不肖子也槌胸大叫其将何辞以对也呜呼苍天呜呼痛哉
　　父大祥
　　乾道九年冬十月庚申朔越四日癸亥孤子某谨以巵酒鸡鱼之奠敬告大祥于考君处士之灵结巢莽苍去日不可返摧涕一出心溃血零百年号慕其将与此身俱灭也耶
　　犀斜
　　乾道八年冬十月十有一日丙午孤子某自三十里奉考君处士之柩卜于犀斜之原日向中乃掩坎而以杯酒盘飱敬酹之呜呼伤哉贫也养生送死焉得而无憾虽然数尺之垄可以固蔵盖亦行其所闻者如是耳扪心涕絶千古永极
　　南山墓
　　三十年十有二月二十有五日孤子某谨以觞酒盘飱之祭敢昭告于考君承事墓下呜呼十年松楸有如昨日如是一杯又将隔嵗敢告
　　外舅大殓
　　六年夏五月丁巳吾妇翁评事以是日大殓甥网山林某敢以巵酒鱼豚之奠敬告之曰呜呼悲夫吾家去此相望数驿一日为此来而妇翁死伤心何可言翁之死故人亲戚翕然为予悲虽欲勿悲焉得而勿悲也翁自病至死沉瞑无一言每睹我来即以目视我亦了无一语阿女以是故敂胸呕血其声呼呼翁之不肯出一语岂其于我有所凄然者耶吾来此三十日翁之见我不翅如三十年知我者我又何可恨幽明之隔不可复见生死数语如此巵酒
　　又祭外舅
　　八年夏四月戊申甥网山林某谨以斗酒一食自三百里致酹于惠安丈人陈公之灵呜呼昨者拜公未有旬月岂谓诀去及我未发一见而死耿恨何穷茍不有是孰为妇翁适以衰衣奠哭刍灵计程南首心涕零何年重来万松苍苍前度刘郎苦为肺肠
　　林公执
　　三年冬十月壬子同郡生林某并姓名三十人以巵酒盘飱敬致酹于故承事卜丈林公之灵呜乎八十之老故国乔木有此雕零云胡不哭街南巷北生事如麻垂帘市中所谓君家君家何如教子一经十年声名机云弟兄国人于是谓公有子问诗问礼来者楚楚我辈小子陈良之徒斗酒哭公义其然乎死而有知聊听吾语有子如此公其不死
　　李监仓
　　四年夏五月甲寅曲堆林某敬以杯酒盘飱哭故监仓李君之柩于龙山塔下呜乎十年戸外足迹可数公一见我如所未睹我亦何能而相尊俎反覆念此涕零如雨龙山之巅上入云霓公居其旁我居其西日则一至夜则一来谈笑无限欲去徘徊人皆谓我咄咄【丁忽反】恠事公闻我语喜而不寐天下所难难于知己不谓君子知我如此公于文律所长俪偶加之数年可以不朽公之防已有似氷壶阖馆之夕晻然弊裾如公所为知之者谁公所敬我谓其相知视公之貌万斛之舟岂谓一死乃如转喉刍灵所居向者书帷于此酹公触目生悲百年隔濶有酒一巵肺肝之言而尽于斯
　　陈以中
　　五年秋九月二十有一日甲戌林某合丹井羣居来哭吾友陈生而告之曰呜呼昨者无端纷纷行李子来语离亦自知其谬也而不知此行乃为死期呜呼痛哉子之胸腹粲粲可数所视羣居有缓急即推身出力以相助胡为一死千里冥蒙言之怆心也呜呼子平生于人吐肝出肺相视如骨肉子之死于呉门也谁收汝骨谁尸汝丧吾党不得一抚棺而哭子今夕何夕子之兄弟招汝魂魄吾得以哭子呜呼痛哉吾党有若人者其死之日无骸可哭望影而吊何者为心目也呜呼痛哉
　　陈旦中
　　六年二月十日日向夕林某合吾党十数人以巵酒豆肉致酹于吾友陈生先辈之灵呜呼汝兄之死方感予心今复哭汝悲惜弥深汝于一辈有如兰芽姢姢数茎其标已佳不谓一疾髐然把骨此岂乆长言之涕絶今夕何夕曲堆之旁浇酒地上举目凄凉虽然今夕聊道欵曲明日重来夕阳空屋
　　林斯容
　　癸巳之嵗春正月十有三日丁巳林某合徒友二十人以巵酒盘飱致酹于故林生二十四秀才之灵呜呼痛哉汝走儋耳曰哭其父岂谓乃身复死于是按彼图经此为何处尔父尔子于焉俱死岌然伯兄累累病躯乃自朱崖随一蛮奴骸骨两函出入﨑岖十日五日行店俱无夜所投宿路傍草峬我听此语累夕惊吁亦有灾丧可曽似此等为死耳况有若苦勿谓鲸波邈焉已隔所闻哭声乃其故集一杯招汝亟其来止无为天末羇愁之鬼呜呼哀哉
　　友人稚春同爨兄
　　年月日林某敬以斗酒一食哭酹于吾友稚春同爨兄之灵呜呼稚春朋友道阙唯君为尽之抚膺长恸伤如之何自防结交便同襟袍于今白头不见其过曩遭巨浸吾妇初产四更呼我即来并爨奴婢鸡犬各安所馆宇宙斯人命一何短我虽共庐身常作客门戸短长妻孥纎悉有来家书皆君手迹阿谁弟兄如此用力呜呼稚春君死十日我始闻讣逆旅一号魂惊魄惧父无丁男妻抱防嗣天下单孑此情何措呜呼稚春尔之阿翁即吾之翁尔子可教当发其蒙君能先施我敢负君割心一巵敬寓斯文
　　曹声之
　　呜呼故人有子故人有孙胡为一巢一雏不存我近客还过我纷纷人各谓汝非昔郎君我喜未已哭声忽闻三世孀嫠防防一门伯道无嗣可续其传李宻祖母曷终余年质之苍天天其愈髙唯是朋俦相对悲号新凉雨过月明秋毫亡者已矣未亡奈何
　　光泽朱尉
　　年月日同舍生林亦之林通平以巵酒一食哭酹于故县尉二十二丈朱君之灵呜呼昨者识君红泉之上义为朋友齿则父行今者哭君小孤之下当时厐艾其存已寡先生初出羣英沓至金簧银瓮照耀天地又有羣老故木苍松鴈行升堂执礼甚恭于嗟丈人是为一数每视我辈连心并肺不谓偃斧忽尔木拱欵欵旧游累累新垄同州秋浦一水蝉聫昔造其庐今吊其阡一杯长号转臂陈迹百年永诀有如此夕
　　曹子微母
　　淳熙改元春正月丙午林某谨以清酒殽蓛之奠致酹于故孺人陈氏之灵呜呼昨者故人坟土初毕去之七日又吊乃室茫茫太空孰为短长遂令支蔓其说多方通家之集如今几年刘郎去后孟母复捐岂堪逝者如此翩翩追旧酸摧泪防双悬貍首一巵亦云有子勿谓幽壤卒焉若是况乃贤淑一门之懿视此酹辞可以勿愧
　　陈夀夫
　　元年春三月乃日上越明日乙未同舍三十人谨以觞酒鸡豚之奠致酹于夀夫陈君之灵呜呼三二年来吁嗟吊文两悲瘴魂今复哭君所谓南陬莫非死客有来行李何必此域乃如结屋万竹幽幽可以长子可以白头何事翩翩却为此游黄茅客舍尸骨谁收君死之夕不知其时于此一哭即为死期知生者吊知死者伤杂然来聚沉痛中肠隔海苍茫烟雨生狂为语行人好还故乡
　　海阳章尉
　　甲午之嵗夏四月壬午外兄林某以斗酒一食致酹于故海阳县尉章四十弟辟之之墓呜呼辟之日已向中泉闗永隔伤心可奈何伤心可奈何一年凡几日而吾两渉江以送人欲乆不老何可得耶呜呼秋风网山明月疎野此意防絶如今防年每一防寻即头晕而眼花乱矣呜呼悲夫他日其有知我之悲者乎江南一带吾不忍视之长号一声防马而去满山松栢相思何处
　　曹不占
　　年月日林某合徒友三数十人以巵酒豆肉致酹于故友人曹不占子之灵嗟哉不占昌阳一饮去之防日而乃捉笔为子酹辞人其无情则已若其有情则此情何时而已耶嗟哉不占了无是非了无可否故人无徳于已者亦无怨于已者二十年来我之所以友子者唯是耳嗟哉不占花蹊西偏有宅一区子以是为嵗寒切磋不可缓者而子乃止于是数日沉吟出门入门有所不可忍乃知昔人于西州门啾唧痛心之言茍非我辈何从有此等语耶呜呼哀哉欵欵故游有如兄弟平生胸腹寓此一涕
　　夏循矩先生
　　年月日某人以酒浆鱼豕之奠致酹于故循矩先生柩下林某为之辞曰呜呼先生百年党巷于焉解惑樵车过市安得不哭呜呼白头读书卖屋而黔娄君平所可道者唯是尔先生又何憾耶近远毕集里门之隅乃如陈相盍循其初空亭一巵聊道欵曲魂如可招敢后宋玉
　　林伯谟
　　呜呼伯谟其死矣乎昔人于昆弟父母无间言乃谓之孝君之事亲唯谨尔其视诸弟壶浆豆肉寒袍暑衣盖有人之所难者而君无难色呜呼君乎恶可谓之世人而已乎緑烟之下花竹如昼君不可见伤如之何悲酸数语道此胸腹勿谓泉闗闇无白日
　　林斯行
　　二年秋九月朔日己夘同舍三十人谨以巵酒盘飱之奠致酹于故友人斯行林生之灵嗟哉斯行其于羣处姢姢可怜胡为一死不逮中年所嗜雕虫不险不俗岂谓嵗月一等埋伏乃如菜畦便可终老何必去来苕霅古道嗟哉斯行日者双棺来自儋耳今者东呉复哭吾子人生惨祸萃于一门首尾五年三度招魂行道相语已自惊吁况乃故游悲寃何如嗟哉斯行华亭水乡鹤叫三更夜航船上歌声短长欲吊羇魂跂莫之徃白日一巵其或可想
　　郑唐仲
　　呜呼人生灭没百世同辙君其长逝我所深惜君于壮嵗刻意问津以是得病岂为俗人茫茫宇宙安有斯病穷海得此敢不起敬再拜柩车是为里门勿即遽去聊寓一尊我为此文不独吊君想得九原亦喜斯言
　　青龙陈君
　　六年秋八月既望越某日网山林某敬以千里一食致酹于故提干二丈青龙陈君之灵呜呼旧故一别所懐无数孰谓雕零乃如此遽我縁长者一下钱塘君闻我来数程宿粮逆旅一见便如曩昔义薄层空身才五尺欵欵谓我淛人读书哿矣富人伤哉寒癯欲为数椽芙蕖秋浦有来馆我不间尔汝愿凭指画为之凖绳我敬此言我愧非人粲粲髙致曽是满堂适我南归君其云亡吁嗟旧游零落一方向时射圃草如人长视人子弟若其子弟想彼州闾谁不出涕我有巵酒哭君何处船下姑苏华亭东去不知何年问津于此凭髙一恸落霞千里
　　章氏妇
　　呜呼嫁车何年车在门嫁衣何年殓衣已陈人命朝露人世浮沤反覆叹息短长勿论惟是朋友便如闺壸今日之义一杯敢后
　　林司法
　　年月日司法林先生讣来学生某聚哭于里门佛屋且以巵酒一食敬酹之呜呼先生少年场屋姓字辚辚里闾模楷脱屦莘莘白头一官雷州参军尺寸未骋丛祠招魂南为儋耳北是鬼门安得不死吾党悲寃不独一身旅骸数人经渉半年凶问初闻六月炎海万里故园莽不可见徒有此尊哀哉
　　林稚春母
　　呜呼空山晚嵗寄巢一枝可忍长诀交横涕洟王珪之家周瑜之母千年百年旷哉天宇缟衣数程来赴丧期未曰有子有母如斯故于栖息欲托情重书曰网山浮家之洞秋风落叶丹旐翩翩全家哭送巵酒何年
　　陈监场夫人
　　四年仲冬之月丙申越九日甲辰某以斗酒一食致酹于故监场夫人林氏之柩吾里有母年滨九十如此灭没行道伤惜母也教子唯是择隣与其子游耆老数人母馈之食无或难色至今党巷谓是母徳嵗时亲戚夜或宴【一作与】聚母也衰年端坐无倨此来涕泪曩尝登堂百年女法一夕云亡羣孙恺慈各自读书诸婿豪华亦有悬鱼萧骚海畔如母者鲜母也且死复何所恨里有故母古昔可闻嗟哉莫见瑟瑟伤魂立冬大招逺日不来巵酒长诀华屋苍苔
　　谷堂赜和尚
　　四年孟春之月人日戊申网山林某以香茶果子致祭于故精严长老谷堂禅师之灵吾里精蓝一千五百本色道人此为巨擘昨者浦西尚及一见惜哉已老使我心诸方谈禅拈椎竖拂何如谷堂无句可说嚼蔬吞饭一等真实即此真实是谓古佛豪杰杂杂交朋不知其人视其所亲胡为一日寄我短札题其年月欵欵话别天寒日暮快我行客平生草鞋这回得力芝山之下松径成行所谓伊人在水一方浮屠不哭我岂无情聊寓杯茶有泪纵横
　　陈子白母
　　呜呼昨者死丧井陌共叹矧于我辈尤切凄防嗟嗟夫人良妇贤母丝调凤鸣兰芳芝秀何为一疾遽隔莽渺年过五十已不为夭王珪之客梁鸿之宾风雨盘豆义如家人行矣刍灵同是一哭孤坟屋角痛注心目
　　清逺林尉
　　呜呼里闾老大如晓星寥落君不可见伤如之何君之胸中了如童儿一物不留况乃是非门庭庳隘人嗤其俭君则甚安不动一念以此所积富而且夀以此不惑死生如昼纷纷来哭视君前辈岂为一哭无从而溃十月寒原衰草残云情寓此酒悲视斯文









　　网山集卷五
　　钦定四库全书
　　网山集卷六
　　宋　林亦之　撰
　　祭文
　　代惠安陈仲鳞祭父
　　乾道六年夏五月辛亥朔越七日丁巳虡虙璆诸孤谨以酒浆殽防之奠敢昭告于考君承事呜呼吾父之年不为短吾父之死而吾兄弟哀号痛裂若不得活吾兄弟平时未尝厯事只谓百年如是而已今每一遇事茫然无依惟举声欲哭呜呼明朝后日百事萦肠此哭也何有穷已也耶呜呼苍天不孝苍天
　　代髙德庸祭外舅
　　元年冬十有二月既望越四日庚午髙某曹某谨以觞酒鸡豚之奠哭于妇翁承事林丈柩下嗟嗟丈人胡为此来耶吾两人阿翁俱弃去所视妇翁即吾翁也吾每扁舟到岸头家人未即来而翁已来江上招手喜见眉髪一年十个月我如飞蓬防梗南北无定居唯是嵗残薄言来还妇翁女婿银杯团栾谁谓今嵗每年时而为此道旁噫呜一酹耶呜呼吾宁忍言之耶死生之隔伤心无数何以告哀有泪如雨
　　代陈钧叔祭墓
　　二年冬十月某日衡卣诸孤奉考君处士之柩卜于西隠之原以是日掩坎而以杯酒盘飱敬酹之呜呼昔者死丧我尚童稚瞿然叫号曽莫可使十年佛屋寂厯空菆此念一来摧剥肺肝岂谓残喘尚及吾母他山落日防防累土铭彼懿石松栢不死其有来者曰阿爷之墓
　　代陈景韦祭李监仓
　　四年夏四月既望越九日甲寅陈处厚以巵酒一食敬致酹于故监仓从事李丈之灵呜呼人命危脆如草头露顷刻可翫忽焉灭去所蕲如公岂曰寸尺一日不见便为陈迹公来海渚曽是通家上堂拜母情好无涯哭公之丧不独余身吾母吾妇涕泪沾巾公之嗜好曽非世俗所得俸钱买书满屋如此人物所谓金玉不愧昔人可以瞑目我来哭公龙山之旁追念昔游厯厯悲伤壁上新诗手迹未干胡忍视之摧析肺肝平生之懐寓以杯酒公不忘旧公其来否
　　代章由之外妗大殓
　　呜呼死丧之戚是为可吊所谓无憾斯焉盖鲜一封鸾诰【一作锦】来自日邉天下妇人盖亦有焉寒溪一带环村而流兄弟亲戚团栾白头女子之嫁胡为有是今其有是是亦可已所愧【一作恨】我辈异县他郷终诀之夕渺渺茫茫百年此念何时可忘长号一酹我心欲狂
　　代章由之祭外妗
　　年月日谨以觞酒豆肉哭吾丈母宜人于古龙道下呜呼賛皇公昨焉南渡携其甥以来为之择对而配以夫人夫人之生何者为可恨也空村六月岌然之柩将走故墟我辈一二甥哭此道上【一作下】肺肝如裂呜呼百年之母暂焉不得面即心魂飞去况如是一掩土而泉闗杳杳无有晓时耶悲痛之语所不忍道唯有一哭哭之而乂哭也已
　　代众人祭林美政
　　七年夏四月辛亥故承事林君以是日大招王仁合徒友二十人以杯酒盘飱敬酹之网山林亦之为之词曰呜呼君于井闾所谓善人平生好事相见情亲儿郎莘莘一皆业文独力当门不惮苦辛胡为晚嵗若有促迫朱崖万里只身羇客生无来书死不知日只凭南风收召魂魄人生惨裂何者可说所幸诸子屹然自立槟榔海头蒙蒙岛居旅骸何寄举目悲呼二子徒跣穷渉号慕长途归魂须一相遇知生者吊知死者伤巵酒登堂乃君家郷
　　代卢国寳祭母
　　呜呼人生一世如风之奔有母八十哭之何言我虽无憾我心不然凭棺大叫不孝苍天呜呼苍天奈何此心灵车且逺不可追寻唯是巵酒长号拜跪子母平生如此已矣
　　代髙子羽祭清叔
　　呜呼相见未几有是来哭不知死捐一何其速所视亲戚涕零不足亦谓肝肠了无一曲昨于未病乃如催促伯姊仲妹一至其屋悲痛此语厯厯死别有来巵酒恍如面目
　　代从弟履之祭外舅父
　　五年秋九月十有三日丙寅女孙婿林士端谨以酒浆鱼蓛之奠哭故承事翁之柩于道上呜呼阿翁之死莫然其顺也此为不憾吾又何悲翁之作室寸寸辛劬頽波突出隠然晏涂如是防年去如转臂昔闻此语伤人肝肺呜呼水南草木秋风萧条自此而逝杳不可招亦有巵酒行行挥涕翁勿遽去吾其为翁女孙之婿也
　　代余师春祖母大殓
　　八年八月既望越六日甲子亡祖母宜人以是日大殓承重孙余东卿敬以酒浆鸡豚之奠哭酹于柩下呜呼庐陵一归乃哭吾父未及数月而祖父弃去所恃祖母如百年大树胡为一夕复尔僵仆呜呼痛哉为人子为人孙三年而哭三丧人世何以为活也前之衰斩也后之衰齐也质之古不敢以轻者易重者惟是仍其杖绖抚棺大叫敂胸沥血哭且尽而无声可哭也哀哉
　　代祭稚春
　　年月日亡男九郎以是日大殓汝之子尚防阿爹使汝侄孟同小同随汝妻以巵酒酹汝呜呼天乎吾老矣吾有三子曩者哭其二焉今又哭汝呜呼天乎予何辜有是夫予年七十五而无子汝之子年五嵗而无父老者老防者防汝何遽弃我而没也闻之昔人丧尔亲无所闻丧尔子丧尔明吾今而后乃知此言之悲也子哭亲丧不敢自毁庶乎可以当大事子之死父骨无所托是安得不斵絶耶尔子藐然未能杖吾举声一号尔妻尔子随我后而哭幽明道絶汝或闻此哭声其亦何肠可防也
　　代友人祭稚春
　　年月日陈日益等以酒浆鱼豚之奠敬哭吾亡友稚春于緑烟亭下陈与机以齿长酌酒以告林亦之为之词曰嗟嗟我里有如吾友平生义重千金尘垢胡为一夕倐尔雕逝交游拊心行道挥泪艾轩之门杂还瑶琨一时朋俦知有稚春即谓嵗月可以横骛岂为屡跌尺寸不遇李贺无夀孟郊竟穷昔人遗恨乃萃尔躬草堂数亩所谓鹿门杞菊孤标尽室逃喧生无杂念死亦先言此尚不乱他皆浮云父丧良子儿失良父况我金石悲情转苦缱绻一巵哭君何处当门白水寸寸愁绪
　　代曹子微祭父
　　年月日孤子彖以觞酒鸡豚之奠敢告于考君呜呼灾祸之来乃如转臂吾父生无一疾一疾遂不可救苍天苍天毋乃太酷耶母氏弥年抱病藐然子女况俱未有所识而父也弃去吾携吾妹随吾母哭吾父吾何以为活也杖绖既具敢以告哀吾父闻此语其亦痛不可忍肝肠寸裂也耶
　　代友人祭曹叔明
　　九年冬十一月日南至越十有六日癸丑同舍三十人以巵酒殽之奠致酹于故曹十九叔明之灵呜呼曲堆防年逝者如许遽失海阳复哭吾子岂为故人俱止于是情之所钟不可排弃君有家室岂无所累悠悠终嵗若无一事人生头白无时休息如君一日乃为一日昨者徃还亦惟有君可是侯芭便识子云柴炉情语厯厯俱存恍焉莫睹落涕伤魂来朝空山日短天寒君有令子何复可寃于嗟今夕有来哭者十年交情明烛之下
　　代章由之祭弟海阳尉
　　冬十月既望越浃日乙丑海阳县尉四十弟之柩归殡于疎野原头三十九兄以杯酒家飱哭酹之呜呼痛哉呜呼哀哉汝不縁寸禄汝视南潮阳数百千里知为何处而乃死于是福无丝发灾如丘山呜呼痛哉呜呼寃哉人孰不有死而汝如之何其死也汝母老矣汝妇防藐复无所字汝如之何其死也凶问之来吾哭之累夕即招汝之魂魄为汝之主谓丧有无后无无主也亲戚闾巷朋友姻旧来者哭于我所视灵坐之旁阒然无杖者莫不长嗟痛涕以是为深寃也吾走两驿得汝之柩汝母见我一哭几絶汝妇凭棺而立而已不能哭呜呼痛哉天之祸人无乃太甚耶既而阿母呼我言曰吾与防妇两身一命惟汝生死之汝能生我我即活不则吾二人不待及门而死也语毕拊膺大哭吾亦哭如是三呼我皆哭卒不晓其语汝之两舅乃从其旁而申予予固不敢逆母之命然予惟有一子如之何其续汝也母曰汝夫妇尚少此非所当虑吾之子死矣吾今无所依倚汝其许我即令丑子杖绖随以入汝不许我则速持我之柩来我亦不顾此命也呜呼痛哉吾无父母阿母即吾母也吾母以生死诅我吾其敢逆之哉质之古人有名其从弟之子为防者盖取其两家共此一子也昔有是言吾其敢逆之哉虽然汝妇今有遗娠茍男也即以丑子归于我或我更得男也则以此男为汝之后而阿丑亦归于我皇天后土实闻此言不然则吾谁欺欺天乎吾惟有一子如之何其续汝也呜呼痛哉呜呼寃哉
　　代陈仲罕祭女兄
　　九年冬十月壬申林氏孺人十八姊以是日出殡柩车过吾屋弟陈防敬以酒浆鸡豚之奠于此哭酹之呜呼父没之年我尚遗腹曽是数嵗伯兄奄没一门惸惸孤儿稚女况以病母生何处所吾母劬瘠羣姊及嫁慰母目前姊为隣舍诸孙緜蛮明灯夜阑尚来母旁戯笑未还胡为一疾倐尔捐徂母之哭之泪防眼枯我之哭姊复忧吾母若是衰年其何以处柩车所经是为屋隅子母之情于此何如勿谓雕落此懐长毕野菆咫尺恍如昨日
　　代朱季牟祭父县尉
　　年月日亡父县尉以是日出殡伯枢诸孤谨以酒浆豚鱼之奠敢昭告于柩下呜呼空村送死肺裂胃伤岂为祸故来不可当一柩在堂两柩两旁【一作房】蚤哭夜叹欲死未亡私丧奈何父为巨创刍灵即去防魂茫天乎不孝终古此觞
　　代曹子微祭母二首
　　九年冬十有一月五日癸酉孤子彖敬以巵酒豚鱼之奠敢昭告于亡母孺人呜呼空山送柩日其有防曽是灾祸飒焉又至天之降殃如不克毙乃者屠裂尚有母氏含辛茹苦同是哀死今则与谁号敛吾母零丁一身单弱一女大叫空堂其何忍处三日而敛哭者毕聚所视前丧寃乎已矣
　　又代
　　于乎未及半年乃送双柩生人惨祸尽此于身况兹一杯是为永诀眼枯无泪沥血以告
　　代陈敦夫祭弟夀夫
　　元年春三月乙未十四兄以酒浆鱼蓛之奠致祭于故夀夫十五弟之灵呜呼汝何促迫乃为此役竟灭其身无尸可哭亦有敝庐于斯百年谁是客死汝乃不反九十之母悬悬汝归一日南风防回倚门岂谓汝死已阅数月聚屋一号眇视天末汝有防妇汝有弱子我不敢哭恐恸其母堂之左辟招汝魂魄无限伤心寓此巵酒
　　代章由之又祭弟海阳尉
　　元年夏四月既望越十有二日壬午故海阳四十弟以是日掩土从父之兄三十九兄以巵酒家餐哭之墓下且谇之曰少年登科少年宦游少年而死于汝无所憾一区之墓阿雏未能祭而吾为之祭此汝妻汝母所以捶胸裂肺欲呕其血者也
　　代方士登祭母
　　呜呼吾母竟止是耶防机之训严阖棺之夕隔千寃万恨吐肠唾血晨朝日东灵车且发纵有巵酒累累儿女何情而为此一诀也耶呜呼苍天不孝苍天
　　代林家仲祭母
　　呜呼吾母之柩车未出门我则不敢即死吾母之柩车既出门吾又思所以毕吾母之念我亦不敢即死号天叫地情不逮语呜呼寃哉呜呼痛哉
　　代林耀卿祭丈母
　　于乎夫人偶来未还竟尔不起夫岂终焉盖亦有地生则敬事死其敢负置棺我屋哭之如母吁嗟白头嫁夫育男一夕瞑目各东西南唯暮之春逺日斯至子来逆柩归祀故里一杯长诀魂无悠悠义随子归我不敢留
　　代陈敦夫祭母
　　于乎吾母九十如百年巨木今其云亡何可告诉呜呼哀哉昔先人未死乃如门戸一出母手况吾父既没而门戸纎悉非母其谁故我自童騃及今莫齿长子抱孙惟母是恃而不知有一日辛苦也言念及此涕血俱下呜呼哀哉涂车既饬刍灵即逺平生母子如此巵酒呜呼哀哉
　　代陈子圭祭外舅
　　呜呼百年姻娅其来也旧何哉后进复生【一作出】华胄园则共蹊屋焉并霤岂谓一疾而不可救一官南海归则拂袖人有是非我如童防所以死生皎皎如昼闾井共哀矧余甥舅追念曩昔双涕如溜福也每哭心狂目瞀莫春雨寒薄薄醆豆虽则寓情此情曷究
　　代曹敬曽祭父
　　年月日亡父以是日成服孤子敬曽随曽祖母祖母及母以酒浆鱼豚哭酹于柩下丧礼不二斩谓天惟一天而父惟一父也三世嫠母乃属之藐孤抑不知此身可以事三世之母如父之欲瞑目忍死出一语者否乎长号大叫天乎哀絶
　　代友人祭陈伯顺
　　呜呼伯顺朋俦心髙场屋意健平生未骋竟死寒牎昨者同堂子亦脱屦早闻警防葩卉初抽岂其能殃竟不克夀子以妙年伉俪俱殒有子而婴有母而老双柩嵯峨何者心目官桥西行晓月东上一巵永诀千古摧心
　　代郑释卿祭妹夫伯顺
　　呜呼吾妹夘也死之百有二十六日而伯顺死人世悲寃今昔殃咎未有如是其甚也吾与尔比隣与尔朋友与尔亲戚平生胸腹岂一哭可了夘也事尔嵗月未乆男在稚齿女为乳下儿呜呼哀哉少年夫妇同时雕殒乃留孩婴堕人眼泪吾父母及尔母也各已白头每一哭汝即肠寸防而心缕裂也天寒双柩惨惨一巵百年未死痛不可尽呜呼哀哉





　　网山集卷六
　　钦定四库全书
　　网山集卷七
　　宋　林亦之　撰
　　祝文
　　试妆
　　年月日曽孙某敬昭告于曽祖考妣某之女卜以是日辛夘适于邓氏槃有酒浆几有殽蓛曰有鬼神是用以告
　　惠安亲迎
　　年月日曽孙某谨以酒浆鸡豚之奠敬昭告于曽祖考承事妣太孺人某适某卜以是日亲迎乃如斯笾盥手以荐示不忘所由始也敢告
　　陈子白醮妇
　　乃涤斯缶乃蠲斯爼乃告于尔神此为庶人之礼也敢告
　　章徽之醮妇
　　乃仲次邴乃防良日乃以其妇卢氏见是虽非古是安得为非古也
　　曹子微醮妇
　　阿季之子彖以是日授之室所谓枣栗于物则微于礼则重也
　　丹井罢斋
　　惟是春月一来丹井山泉不枯夜灶无恐兹岂无相之道耶嵗行尽矣羣居谢去曰有巵酒以告于神神其必赐之饮此酒也
　　红泉堂集
　　昨者羣居尝于此乎假馆一嵗之福唯神之锡今复为是集敢有告于神礼也敢告
　　孔子庙上额
　　年月日具官某谨以清醴之奠致告于庙门之神孔子门墙周徧六合乃如此土亦有宫庭祠题一新士气十倍盥栗以告示不敢専也
　　神祠
　　年月日网山林某谨以果酌告于祠下昨者湘郷尝一至乎此而此里衣冠灿灿可数今兹且来又何敢望先达亦以假馆信宿必谒于神祠此为古道也
　　聘书
　　邹子西
　　一门所出有如兄弟之驩百里相期还遂婚姻之请顾兹结好不待费辞惟于羣从之中曽是两言而决载瞻萱草敢陈束帛之仪更把茱萸即听双鱼之赐
　　修仲
　　去家十里夙闻矍铄之翁有宅一区敢拜绸缪之问以夫妇之前定非卜筮之可凭谓阙然阡陌之殊而有此婚姻之好托丹青于束帛愿走下风结忠信于百年请从今日
　　曹子微
　　登堂拜母不惟结好于一朝纳采问名盖亦托昏于两世岂谓老大尚许后来实惟乆要之不忘遂使请谒之如旧东床坦腹蚤闻二子之贤舅氏同心更借片言之重
　　章徽之聘卢氏
　　官塘一带有如杜鄠之间盐海杂居敢辱崔卢之族况千里还家而事非曩昔岂束帛通好而语及绸缪为慕广平之才名深愧嗣宗之子侄盟虽前定盖縁合席之驩吉有他来更赖大家之训
　　方徽之
　　载瞻华裔是为百乗之家岂为荜门敢拜俪皮之问盖慕贤者之必有后益慙稚子之未能文爰及仲春即谐佳偶三山可想已闻不日之盟一水非遥况是同邦之好
　　陆提干聘呉氏
　　季札何其君子弗改前言陆逊未有逺名敢希贵胄实由数世之托遂合二姓之欢伏承某官第防小娘子夙蕴妇仪防闲姆训某第防学生某箕裘未习诗礼愿依幸因匪斧之言辄拜委禽之请虽齐非偶也礼必在于固辞唯郑有请焉盟敢忘于如旧
　　陈子牙
　　早以交情遂凭媒妁唯有取于丹青之托故不谋于筮之言岂邕南使者之家乃如姻偶实汶上故人之好素辱绸缪此虽借于乆要盖亦归于前定少陈菲币即听俞音
　　回邓氏
　　结言而退尚賖半纸之书修好乃来还拜双鱼之赐自惟孱弱敢辱谦冲以不忘夫绨袍恋恋之心而又有此束帛戋戋之宠宁逡廵而弗听当缱绻以如初亦以老夫欲男女婚嫁之毕请从今日有草木臭味之同
　　惠安纳采
　　曽是生男唯欲婚娶之毕岂为择对要先人物之求以贱息于城南读书之时而名家有东床坦腹之问乃言缱绻不计道涂茍非同心之如兰奚敢出疆而载质问名纳采盖一从于先生之言自始及终若无预于乃翁之事
　　回邓氏请期
　　恵而好我莫非秋实之言终焉允臧当卜嵗寒之月
　　髙子羽请期
　　卜云其吉是惟十月之交我不敢知更借一言之决
　　陈子白请期
　　长筮短皆言暮嵗以相期橘緑橙黄况是一年之好处
　　林履之请期
　　冬十月欲修秣马之仪黄发一言即听扺之决
　　回邓氏定日
　　五礼已备又传闻于尺牍之来十日为期当再拜于大门之外

　　网山集卷七
　　钦定四库全书
　　网山集卷八
　　宋　林亦之　撰
　　青词
　　真君生日
　　槖籥何私凡有求而皆至乾坤未毁如常睹于始生敢凭秘章少露微悃伏念臣某等同此宇宙杂然憃愚为血光之所蒙去道体而益逺惟是巨灵弥诞之月乃为暮春祓除之时斾遥临常恐六合之隘长剑所指即看五岳之摧有是神明接于耳目爰抽防于仙笈用报答于良辰伏愿邈尔苍翩然黎驷虽莫测于莽眇之际若有观于胚胎之初白日青天茍于斯而不老紫袍金带宜与是以长存
　　祈雨
　　吁嗟求雨适当仲夏之时肤寸合云敢起崇朝之望是虽人欲其亦天心窃惟并海而耕可以为田者少雨不时降嵗其多荒矧是懐新之苗已如蕴崇之蔓非呼天而有祷即望霓之无由爰跻龙蟠以救坼伏愿羣仙并下列圣洞昭扫蕴隆于须防望阡陌而沾足无逺不被沛然三日之霖可祝而来倐尔一念之顷
　　李监仓【希彭】祈安
　　同此太空孰是隂阳之患蠢然有物莫逃疾病之攻身不自由天其可问伏念臣爰自初仕唯知有公官虽贱而薾尔忘疲日不足而继之以火以是雕惫忽如沉冥海角无医途人试药几顷刻而莫救偶喘息之仅存寡过未能殆去生于一发扪心自咎恐获谴于三官乃罄单辞庶通鉴念星辰之不逺问罪垢之自来微妙难穷敢恃有涯之养生成可托莫如无祸之长
　　又代
　　厯官三十年敢后简书之畏去家二千里遽纒风木之忧辄自内慙岂为天谴伏念臣赋性褊急为人憃愚何疾病之相婴有手足而无用闭门养疴于臣之身固无不可隳官旷职于公之事窃所未安爰借科仪式禳垢祸大空所聚若混沌而无知一物虽微实生成之是托
　　陈监场夫人
　　观乎宇宙不逃转徙之中适尔形骸敢作乆长之想幸延嵗月莫谢穹旻伏念妾林氏依村结庐去嚣逺市以此为寡过之道庶防有残息之留大化茫岂微尘之或数行年八十偶斜日之尚存念人世之防何于中夀而盖鲜或顷刻须防之已灭或春秋晦朔之不知孰谓畸人有如晚嵗敢凭真笈之语用答皇天之慈伏愿翩翩云軿粲粲月御唯是一念之顷有来万里之遥风烛逡廵偶有余年之幸乾坤浩博难名报徳之私
　　赵县丞【伯达】
　　三月聚粮曽有茫之请一年好处敢忘槖籥之私辄罄丹衷仰酬鉴伏念臣某江湖短褐杞菊枯肠空山矻矻以为劳青云悠悠而不偶非敢望于金闺之彦殆有同于山泽之癯昨者微官本自太上重熙之日终焉中第又惟隆兴旷世之恩自视无他技焉莫非有造物者敢凭真诰用欵苍灵谓千年有此遭逢岂一艺得于鞶帨兹大徳以罔报愧单辞之甚微白马青袍已见长年之有托双松钜竹更祈他日之无慙
　　曹钱监夫人
　　大化晦冥奚有万殊之辨至仁恻怛或怜匹妇之愚俯尽微衷仰投鉴窃念妾陈氏未过壮嵗早丧良人顾只影以自怜防此生之长毕谓是嫠独庶无咎殃岂为残朽之年有此疕疡之苦雄黄石胆已尽索于方书倍阿鲑蠪恐或侵于梦寐无所告诉徒切呻吟敢凭仙笈之琅琅有覩明星之皓皓伏愿帝车遥降魁象来临于有无恍惚之间得璀璨翩跹之状人情不逺穷必至于呼天道体难名福莫长于无祸
　　王县丞夫人
　　至精莫睹孰穷字物之心防女何知敢有呼天之请盖言悲痛曽是欵求伏念妾亡母林氏少虽宦游壮而嫠处唯田亩经营之念无毫毛过当之思不谓三年有药裹闗心之苦胡为一夕隔泉台长夜之悲自怜儿妇之愚莫知罪垢之故敢凭素简用扣朱陵是为度人之津梁故起念母之梦想伏愿泠然雨带恍若云裳虽相去于杳冥若有接于耳目莫言五女于缓急以无能即见九幽在顷刻而得度
　　张景言为父母
　　问死而问鬼神孰制短长之命呼天而呼父母莫胜号裂之情祗叩瑶坛兴陈丹恳伏念臣某亡父从政郎可逺向从壮嵗叨窃微官盖有时而为贫故不惮于渉远戍欲去书筒亟来臣适造门母已隔世臣之血方继臣泣而尽臣之父复枕臣膝而亡况弟妹之两捐兼奴婢而同逝嶆峨载柩缥缈还家下三水之孤舟瘴来似墨出万里之巨海浪髙如天夫何罪愆有此凶谴爰借超生之科笈用为度死之津梁伏愿列圣洞垂羣真并下听歩虚之冩水去防梗之羇魂地北天南岂在大空而或异防肝虫臂一归至道之不言
　　疏
　　重建山塔院
　　螺纹江头乃万家之繁市山塔下有百年之精庐不惟此桑邦祈福之场况是古莆庵行道之处何忍毁瓦忽如故墟有欲发一念之微似又非只手之力敢求诸檀施同结此善縁
　　福真观开堂
　　丹井名区都胜地有来儌福曽是问津茍为蔬食之弗充即见香火之或废敢求檀施有开倒廪之懐勿谓神仙自多辟谷之术
　　众人祈雨
　　吁嗟求雨已无望于雩坛翻覆为云更有祈于龙井谓人事之已尽庶佛力之可凭即见巨灵有来膏泽记
　　游罗汉院记
　　九月二十日月鱼子同吾党十有二人游钟山日向夕幽趣未足更登一小垤望其下有破屋一区或识为罗汉故院四邉无尺椽惟中夹一古殿倾﨑仅存殿中有数只几子尘埃一色睨而视纵横皆佛躯或防其臂或阙其鼻壁之西北角有圣僧椎子一枚虫食其半屋梁上挂一片破甑翩翩欲堕而世尊尚巍然于髙坐上开目微笑如乡者说法时也同游见之伤嗟不已予遂以手摩挲虫注椎子生賛叹心云此真所谓法王法如是也又有语我者此去大湖十数里有一院目之为大蓝南北西东固无篱壁佛殿上头亦无屋子萧然数柱防防而立下有大藏经一柜柜板已壊烂而经巻所寄乃在风雨草露中半为蚁窠半为朽壤耳又西过横塘一带有如东林不惟薪石既毁所谓故基徃徃莫辨前后沙门惟指一草峬为住持予闻此语不觉失笑只履西归谓佛法即灭所赖有此生生无灭也月鱼子平生不学佛偶闻此语便欲冩之碑隂而草莽无有刻之处入门已昏黒即促灯书之聊以补传灯録之阙弥勒下生当有肯吾语者不也
　　上梁文
　　海口夫子庙
　　伏以虎符十里有严爼豆之容鳬舄一同爰重簠簋之事奚为煮海乃获升堂窃縁曩昔之时有是神明之像既不可毁所宜更新况防垣败壁之犹存有故国乔木之可想行人怵惕过者悲吁若是榱题或迁延于嵗月之后吾恐貌像已破壊于尘埃之中兹诚痛心所恨无力恭惟判府安抚节使大丞相当文翁之寄负周公之才访祀典之有无参曲台而斟酌仍其故址易以新檐岂以礼而许人盖縁情而起义宫墙未改即观百堵之成草木肃然如对两楹之奠凡兹里巷所谓衣冠敢不骏奔有同执役适已防于良日爰用跨于修梁请奏驩谣以为盛事
　　儿郎伟抛梁东从此弦歌清夜同想得螺蚊添好语近来龙爪又花红
　　儿郎伟抛梁西两两画梁如防霓重见二年春二月五人同日上云梯【乾道二年海口有五人登科明年又为淳熙二年也】
　　儿郎伟抛梁南八月黄花秋意酣况是圃边曽学射曲江好好看头衔
　　儿郎伟抛梁北万木苍蒙耸山脊未说桥边驷马归里闾已自生顔色
　　儿郎伟抛梁上海内元戎旧丞相不有主盟如此翁斯文安得今无恙【史丞相浩】
　　儿郎伟抛梁下牛刀去袂何时把它年欲作舞雩碑记取祠边曽下马【县大夫刘敦昨尝走海上经营故祠也】
　　伏愿上梁之后乡田忠美风俗康淳即见海涯有同沂水青云隽士已绕月以齐飞黄巻逸才更摩空而直上同是沾丐以极驩欣

　　网山集卷八
