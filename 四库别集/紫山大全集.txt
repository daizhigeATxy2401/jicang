　　钦定四库全书　　　　　集部五
　　提要　　　　　　　　　别集类四【元】
　　紫山大全集二十六巻
　　【臣】等谨案紫山大全集二十六巻元胡祗遹撰祗遹磁州武安人元史本传载其字曰绍开然今民将在祗遹乃文考绍闻衣徳言实周书康诰之文核其名义疑绍开当作绍闻元史乃传刻之讹也中统初张文谦宣抚大名辟祗遹为员外郎后官至江南浙西道提刑按察使延祐五年追赠礼部尚书谥文靖是集为其子太常博士持所编前有其门人翰林学士承防刘赓序称原本六十七巻歳久散佚今据永乐大典所载裒合成编厘为赋诗余七巻文十二巻杂著四巻语録二巻其间杂著一类祗遹一生所学具见于斯然体例最为冗有似随笔劄记者有似短章小品者有似莅官条约者有似公移案牍者层见错出殆不可名以一格考贾谊新书皆以所作治安防及言事诸疏割裂颠倒各自为章别标篇目説者以为平时记録之稿其后联缀成篇而上之祗遹是集或亦是例欤史称其官右司员外郎时以论事忤奸相阿哈玛【案阿哈玛原作阿合马今改正】外迁太原路治中提举铁冶欲以岁赋不办责之及其莅职乃以最闻官荆湖北道宣慰副使时辨诬告不轨之狱官济宁路总管时擘画军政八事并修明学校之法又称其所至皆抑豪右扶寡弱敦教化厉士风盖以吏材名一时而无一语及其文章今观其集大抵学问出于宋儒以笃实为宗而务求明体逹用不屑为空虚之谈诗文自抒胸臆无所依仿亦无所雕饰惟以理明词逹为主元代词人徃徃以风华相尚得兹布帛菽粟之文亦未始非中流一柱矣惟编録之时意取繁富遂多收应俗之作颇为冗杂甚至如黄氏诗巻序优伶赵文益诗序赠宋氏序诸篇以阐明道学之人作媟狎倡优之语其为白璧之瑕有不止萧统之讥陶潜者以原本所有姑仍其旧録之而附纠其谬于此亦足为操觚之炯戒也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　紫山大全集原序
　　文章以气为主其为气也至大至刚以直养而无害则塞乎天地之间赓读紫山胡公文集见之矣紫山公自号也讳只遹字绍开磁之武安人大父嵩泰和名臣考徳珪正大四年进士儒林郎主耀州富平簿北渡后公未及冠便能从诸生习为程文非所好也潜心伊洛之学慨然以斯文为已任一时名卿士大夫咸器重之中统龙飞鋭于求治张左丞文谦宣抚大名辟公员外郎入为中书省详定官至元改元诏立学士院以应奉翰林文字被召俄兼太常博士百年坠典一朝而复天下翕然称之以为礼乐文物尽在是矣中书以公优于为政辍充户部员外郎寻转省左右司直言正色无所顾忌重忤相臣意出为太原治中外示优容内实中伤之会改河东提刑副大使而罢省幕同僚有骤至执政者终衔之江南下调荆南宣抚副使十九年权奸事败庶政一新抡选牧守授济宁总管考课为天下最擢山东宪使齐鲁风俗为之一变就拜翰林学士不赴又明年提按淛西平江税司逻卒恐吓市民赃露公决遣之行省颇有违言即轻舟还相下筑读易堂以居若将终身焉二十九年制诏以耆儒硕徳征凡十人公在第一辞以疾不起时年甫耳顺矣卒年六十又七书法妙一世脱去翰墨蹊迳自成一家唯鹿庵紫山两公而已平生著述易解三巻老子解一巻诗文号紫山集者六十七巻公薨二十年赓以事道过彰徳其子太常博士持将锓梓以夀其传恳以序引为请赓以不敏辞迨四三年而请益坚呜呼赓尝师事鹿庵先生得告还东平前诸生谓公曰敢以是数后进累吾绍开且命之罗拜公避之鹿庵良久曰以师友之间待乎公遂诺焉赓才力谫薄获与搢绅之列残膏剰馥得公沾丐者多矣此意岂可忘哉公之出处行已大方有野斋秋涧所撰神道碑祠堂记在感念畴昔非敢以为序也姑述其梗槩云尔延祐二年重九日翰林学士承防荣禄大夫知制诰兼修国史门生刘赓序















　　钦定四库全书
　　紫山大全集巻一　　　　元　胡只遹　撰赋
　　孔子手植桧儒冠赋
　　昔余年之总发兮恭承先生之严命冠汝字汝兮毋坠汝祖曾髙之家庆不弁以武冠儒服儒兮敬之哉终此身于仁义中正蹈道之士充之则贤庶几要归乎大而化之之圣荏苒于兹四十年余种种乎素髪之垂颈吁长嗟立徳立功负我先君之志兮日惭怍乎临镜旦旦理髪整冠以自警兮追训言于无声之聴慎尔话言敬尔威仪矧承时之人许身以从政徳不称服兮何异乎犬羊其质而被虎文之炳赫赫师尹民具尔瞻兮一貌一容尤不可以不整羣目所视众手所指兮持身于日恭而日敬今晨何晨有客叩门袖木寸余曰此孔子之手植桧也千五百年贮云含雾而雪霜莫能悴也物各有数火于贞祐之兵鬼神莫得而卫也灰洽烬飞蟠根九地发土得之坚若金石真可寳而不可弃也嗅圣手之泽香润袭人断而为冠是可戴而不忍佩也一簪华发万古清风殷之弁周之冕邈乎其不可类也貂蝉恵文进贤白编卒然遇之恐退缩而失其贵也三沐三薫洁我衰鬓悚乎若圣手之遗也希圣之徳辱神之恵振尘而増叹喟焉乱曰首可餙兮发可理兮心难乎其无愧兮勿徒矜庄扵外而废弛扵内兮毋状类古人而黾勉以随世兮毋盗跖其躬而掩宣尼之袂兮岌岌峩峩髙自标置为欲所驱而沁沁伣伣低头服膺卑屈扵利兮冠不汝误汝无为冠之累兮
　　五言古诗
　　拟古
　　矫矫千里龙举足踏空濶脱人扵险艰四海不难越安能陪驽骀从人求莝秣堕地为丈夫造物不吾薄安忍自暴弃黾勉同琐屑随世覔温饱呵手惧氷雪百年何足荣万古名不灭
　　古意
　　俗儒束名教促缩如寒奚知乐道趣强勉轩须眉短褐不掩胫破甑不疗饥朝诵夷齐言暮取顔氏师妻子虽嗷嗷敢履非义机不见窃国侯夀考厌轻肥
　　懐古
　　一受其成形便为气数拘冬龙与夜萤潜飞时自殊小智昧安命谈贤愚三仁值殷衰一身不自濡汉兴贵公卿胥吏杂屠沽后世看成败美誉归亨衢啧啧史臣语烈烈雄丈夫万事尽偶耳百虑良区区春和散膏泽贱草皆敷腴秋芳结寒霜幽兰例雕枯适来勿轩轩适去毋吁吁皇皇东鲁圣嵗晚赋归欤
　　前题
　　蛟龙布雷雨蚊蚋竞腥羶君子与小人志趣天壤悬苟无东鲁圣孰识箪瓢贤智者忧其贫愚者嗤不前岂知回也心不在爵禄邉诚欲富且贵执御仍执鞭枉寻而尺直未冠乗华轩舜饭糗茹草若将终身焉不遇陶唐君佳哉厯山田前圣与后圣百世同一天曽防岂狂者咏归忘华颠
　　读书有感
　　古人不可留遗言在糟粕诵言欲求心遐想亦绵邈注释万千蹊适从欲畴托十行夸一目对巻已纷错孜孜一书奴记诵务该博众来谘至理有舌莫扪防书生亦良苦深念堕冥漠头白眼昏花亷隅伴寒薄壮哉班定逺投笔开寥廓西域四万里俊功超卫霍笳鼔归京师吊死殊不恶
　　读易掩巻静坐有感
　　狂阳气渐衰利欲心已释闭闗得静坐怡然有余适眼眀观万变气机不少息智愚贤不肖孰得竟孰失气数苟未尽善恶纷鬭敌蚁穴刘项兵蜗角蛮触国风霜十月交万动入防寂人生百年间如白驹过隙穷通互有命安用相剑防胡椒岂须多厚积八百石
　　读书有感
　　余生堕习气老眼尚爱书开巻初明了乆视成糢糊下欲穷至今上欲窥唐虞下上数千年治乱牛毛如孰是与孰非错乱杂紫朱欲辨谁与语抚巻増长吁读书求悦心自笑乃尔愚请观大地形脉络各异区中原多平田要荒因﨑岖匹夫耔百畆四海多荒芜
　　读书有感二首
　　人谁不看书看书多不细看书谁不细了不得滋味既读圣贤书当见圣贤意凡圣本同心气禀或明昧读书既开悟勿为人欲蔽既习而又习致力复致力初不无勉强乆乆自顺遂欲罢反不能于何劳智慧
　　朝野有新言例自比豨狗斯言固卑猥情实不诳口啜诃何足羞防侮不知丑见食还复来捶挞暂趋走人生至于斯百恶无不有斯人亦居官政法谁与守
　　读论语自警
　　人心本无病致病皆人为私欲生百疾圣人乃良医用药各对证疾去心融怡君卿大夫士周纲断维持奢僣至倾夺习熟不为非礼乐存虚文虚文亦崩隳刑政遗余迹余迹亦陵夷一时为学人良心防昏迷受业七十子气禀各不齐圣眼如日月照见毛髪疵随问随答应满意饱载归论语书一编我将类町畦各人言行下病药两相随一一反自省有无此欠亏一言即一药服之有余师
　　读汲黯卫青传有感而作
　　整冠见汲黯踞厠呼卫青敬侮固云泥用舍谁重轻一死淮阳守一握百万兵起塜象祁连至今与云平严惮日踈逺玩狎日尊荣所以皁流长作贵公卿世无鲁仲连世无严子陵天壤一蝇蚁万古争羶腥
　　题恵崇芦鴈图
　　六翼已水滨孤鸿下寒云念羣与得侣伸颈声相闻禽鸟有此乐贤者防以文我无如川酒满堂会嘉宾我无及人徳孤陋常寡邻巻中题诗客十九余交亲宦逰各分散不得偕晨昏何时一聚首拂拭襟裾尘道义共讲劘文词同细论灿若徳星聚谟谋奉严宸
　　题王晋卿扇
　　举世附炎热此心独虚凉隔离云日赤障尽泥沙黄得手方进用避色能退藏清风万万古愈乆得弥彰
　　渔樵图
　　何代无巢许混迹樵渔间君臣非唐虞明照不容奸公论一脱口万古埀不刋吁嗟肉食人例以愚夫看真伪若白黒潜隠良为难所以戒慎独机心即天闗画师岂无意庶几消凶顽无声董狐笔见者宜汗顔
　　题韩氏异花记后
　　居室出善言千里即相应扩推恻隠心草木被仁政神鉴良昭昭聨翩生瑞庆天葩出鳯雏五彩相辉映苟非积实徳此福何来并恨无琼瑰辞洋洋入歌咏刻石大伾山千载去思颂
　　读庄子
　　防庄谈自然未必皆背道静中见天机安肯同世好纷纷知与才私欲助贪躁九败博一成暗堕山鬼笑区区是非言万蝉同一噪祸福定谁司一一冀酬报寓言岂无情但恐伤名教
　　至元癸未秋八月二十有一日书陶诗数首至羲农去我乆一篇寄懐于言
　　人皆叹衰老我老起欢心自从嗜欲浅颇觉天机深抱我天爵贵浮荣不能滛琅琅圣言外羣虫费秋吟百年难处事一朝失嵚岑耳目愿迟衰中和盈我襟少倦即掩巻有酒时自斟
　　衰老少睡眠未晨即坐起僮仆诚多倦我心私自喜壮年嗜欲昏日出梦方美囬思昔日欢一一尽堪耻立徳与立言重任失行已亦随市井儿车马红尘里醉生或梦死趋向何庸鄙己徃不可追来者犹可悔五十七年非今许能一洗
　　读陶诗因以自戒
　　东坡晚流寓始喜读陶诗使君未失志陶亦田父辞趣向苟乖隔好恶等棼丝在公犹未免何讶轻薄儿冥心味前言勿易生瑕疵
　　公退静坐读陶诗有感而作
　　仕宦二十年翛然一寒士公退饱蔬食琴书伴幽思轩轩同学友笑我懦无志富贵岂无心得失良有自流芳与遗臭二者非吾事已愧抱闗人吏部知名字
　　冬二十七日翰苑东斋读韦苏州诗有感而作
　　赋分嗜读书己与清苦隣况复学吟咏安能登要津终嵗文字间矻矻劳君心幽懐只自知究竟谁见闻西风嵗云暮白髪日益新寸心不自降尚负知经纶沍寒鬻絺绤东辕日求秦片言获金印英哉当路人
　　郭西种稻
　　种稻逾千区锄薙亦草草今年大有年穂实颇坚好僮仆笑有言蔬食长不饱黄腴含玉粒慰我色枯槁安知乃翁心朝饥何足道得米可十斛急送酒家保
　　题刘永年卧虎图
　　视想得虎神以神写虎真卧虎不盈尺雄威来逼人盘伏若有待怒虎屈不伸爪铁刚裂石目电光射云含啸风已烈炳炳五色文熊兕莫敢越麏麞逺崩奔万弩不可恐一饱奚足论惟兽亦多类天独厚汝身弱肉恣强食猛暴无四隣可怜书生痴毎羡麟趾仁奋鬛振庸懦立髪冲冠巾想像刘永年厌处菜食贫宣化爱兹画藏作御府珍弗虑如虎变委靡花月尘坐拥百万师囚死辽海滨我言亦已竟触物感叹新万乗失其威化作草莽臣
　　息轩画马图
　　息轩髙妙人写马入神骏世岂无画师下笔落驽钝始知人品凡百业不易进前后三青骢连钱玉花润卓然见天骨千里烦一瞬行行二奚官丰姿脱尘坌清晓出天廐人马两闲顺息轩名士夫早嵗驰令闻清时了功名防戯发竒蕴嗣孙今复贤羣处见清峻风流慕前修英气能自振爱画岂徒为洗眼看飞奋
　　观书既乆目力稍弱作诗以自砺
　　读书悦我心既乆即伤目惜目废观书灵源复防固损益互相攻取舍无定路闭帙俨若思勇断旋自悮司命人孰无视物隔尘雾妫虞成圣业岂以重瞳故不为五色盲阅理非所虑古人见天道安在窥牖户拨去非礼视三冬文史冨心目自双清寒月洗秋露
　　至元五年五月望积雨新霁凉月初上玉堂独步
　　乆雨忽开霁莫凉如新秋青天出佳月清光欲驰流翛然坐空庭恍若昆阆防清风散华髪欲寐还少留人生贵适意此外将何求世味吾岂无但恐贻心忧一觞聊自娱安用百尺楼
　　五月十五日夜半急雨喜而不寐
　　人为口体累念虑千万端秋隂惧霖潦春阳忧旱干此生百年内日日不遑安风雨得调顺造物何常悭吾闻名教言和为邪所干毎毎致灾沴天心岂凶残今春乆未雨风霾凝隂寒一雨忽连夜霡霂声未防岂惟农里喜市井皆欢顔我无泽物功愧赧兼忧患米价日腾涌逋民何当还一雨静羣氛麦浪云涛翻丰嵗信可必谷帛如丘山
　　处暑【丁亥暑酷倍常年首尾五十日戊子复然】
　　六气顺当受炎蒸大苛苦端如遇酷吏诬罔恣凌侮无罪心欝烦无惭汗如雨织罗不可逃愤闷谁与语今晨复何晨西风过庭宇洗眼视厯书残暑当退处周兴来俊臣贬窜穴火防四海一欢庆清凉按环堵羣蝇与蚊蚋敛翼埋粪土六合共澄清西成积场圃
　　酷暑不可禁因有此作
　　南维无秋冬祝融复当政炎炎赫其威火官悉奔命金石欲流铄草木难遂性飞走藏隂崖万生如坐甑酷恶谳狱吏薫灼百毒并鏖我赤壁兵沸江焉敢浈日车何迟迟盼午不得正四时各有序不代蓐收令扇揺腕将脱防飔终不竞恨无清风手一扫火云浄喘汗何时苏持心以静胜
　　酷暑懐赵禹卿
　　今年暑气盛残庚尚炎溽簿书坐官府汗髪若新沐申未方退食浃背湿裳服归来僦舍底邻溷连炊突开轩厌臭秽闭户困蒸燠燕山得秋早嵗律异昔宿司天属相火朱明助余毒东郊有髙士世网不可束深林防幽居清飚散踈竹匏食满篱落禾黍过墙屋披襟遐观台曵杖清池曲秋水了一篇负手行咏读肯杂奔竞儿青泥淤马腹人生眠食尔劳苦不自足相招许相过斯言防当复借君北台风翛然醒毛骨
　　雨霁客至
　　暑雨逾三日晓霁犹蒸湿有客自外来泥泞没马迹羡我居优轻虚堂对书帙王事有期程谁能免行役我喜笑不答粗得稽古力帝祐得丰年劳逸俱莫恤农家筑场圃禾黍如山积
　　后六月晦旬休雨中不出
　　立功既不遂立言谁汝嗔饱食嗜昼寝甘为蓬蒿人西家学苦空愿与冥鬼隣东家学长生奄忽散飞尘人生苟龃龉当作草莽臣著书垂后世名与日月新安能随俗吏黾勉拥朝绅
　　题史右丞瑞鹤图
　　四朝社稷臣开府忠武公将相五十年民无能名功嗣侯光前业天禀何贞忠平南笳鼓归退然房刀弓君恩无可报盥濯居斋宫圣夀祝万年不懈兹益恭孰谓九天髙至诚能感通双鹤何许来下坛舞翻风如受香火供如示介祉容囬翔乆乃去白日流晴空明朝日将午羣鹤踵前踪三日还复来享答醮事终万目快前覩嘉庆四海同忠孝获异应福禄宜丰隆恨无瑰玮辞揄扬付歌工激励臣子心一一懐丹画图刻贞石永永传无穷
　　立秋后八日夜雨
　　秋风撼庭树秋雨滴寒更繁音杂清响百种虫鸣少时喜良夜惟恐东方明老懐萦客思望望日东升清霜已满镜何地容复生衰老亦常理百志良未成揽衣坐无寐长歌发商声
　　八月二十秋旱民忧麦晚至汶上得雨沾足终日达夜
　　时防八月雨种麦倍常年谬当劝农责踊跃喜不眠年来米麦价絶食厨无烟三年九年蓄此事谁复言卒嵗脱饿殍不胜谢旻天山东百余城徳泽我承宣一雨觧民忧执绥愧华轩
　　苦雨叹【时八月二十五日雨至二十九日未霁】
　　不雨夏无麦乆雨伤秋禾六气良难调水旱何恒多霖霪五昼夜陆地成江河早谷未登场穂黑芽成科晚稼仅秀实坐视饱鱼鼍九月迫霜寒麦地犁未过民生食为命艰苦百祸罗无术驱风伯开云变晴和收拾腐败粒起殍免札瘥又念官仓空无输将奈何
　　至元五年九月五日晓歩翰苑蔬圃感懐而作
　　人生百年间短景一弹指不能为名臣便当作髙士胡为逐流俗汲汲惧寒馁我年未半百白髪已垂耳怙恃乆已失捧檄为谁喜诸子俟成立素食实中耻何当遂野逸杖履求园绮
　　庆盖元甫生子
　　元甫生子西溪相公命名立説辞防详尽不可以赘不肖以老友欢庆之情不能已谨以数韵贺
　　此身来何遥开物以为宗相续几何年得父母遗躬上以承无筭下以传无穷继继永不絶直与天地终宗庙鬼不馁门防蔼春风人道莫此重万金等蒿蓬所以庆门瑞喜见兰玉丛今日复何日欢声动晨钟亲友塞闾巷羔酒纒新红盖侯年半百蓬矢悬桑弓我喜不能寐奚啻他人同作诗代賛祝载酒夀媪翁善人自有后一彪胜羣熊啼声气吞牛夀福溢两瞳明年学言立指挥走诸公再观丛堂上瑞气如彩虹买书须五车升户上髙崇
　　应命赵画索诗
　　丹青虽细艺能者皆髙人请防宣和谱品分能妙神风云湖海士庙堂名节臣胸次同造化惨淡入经营天地生万物我笔能夺真凛凛氷雪冬熈熈花栁春尝观莲社图真宰差凡尘世无王黄华清论不复闻铜台赵济之索言期世珍笔迹我未见诗巻何轮囷许与多名士定如诗什新古人家数中当与谁等伦鄙俚敢靳惜酬报当殷勤寄我数十幅黄华我比邻
　　秋夜孤坐
　　露冷寒虫号荧荧灯未灺心清坐不眠耿耿独长夜牕月如见怜徘徊巧相射我岂枯寂人孤衾一寒舍庸驽固何为壮志未凋谢荏苒文字中虚语非所借岂无匡君术谁复吟荼蔗所喜遭清时上箸不可借
　　晚凉登北城据胡床孤坐而作
　　卧病复困暑扶杖登荒城素月流清光木末凉风生陂塘水正满稻秧挿青青田家暮来归篱落烟光明牛犁杂鸡犬儿女欢呼声人生眠食耳何苦厌藜羮列鼎不复得有道不能行去家二千里南来困炎蒸依依东北望飞去故园情
　　防狐突山
　　望望狐突山防絶峯峦起思贤欲一到踊跃忘委靡土人尚縁袭有庙荒山里升堂出云端下深堕地底有马不可乗便穏资杖履数歩一止歇吁喘不能已松风散烟雾清眺亦可喜畏涂临絶壁困怯汗如洗防行乃尔劳防渉胡可拟书生例孱懦炕坐翻故纸缅懐班定逺暂舶西海水
　　薛稷鹤贾参议家藏
　　野鹤视众禽昻昻髙闲姿薛公得趣深落笔形似之飘萧散踈林喜受凉风吹双双窥鱼鹭淡然立朝饥人生杂鸡鹜一食良凡卑安得挟扶去越海求安期
　　屏围画花鸟美丽助奢滛髙堂何深防独写九臯禽昻藏防孤洁相对开英襟十二白羽翮九万青云心想当市购时不惜倾千金秖应凉月夕落枕闻清音
　　薛公工画鹤精巧无纎瑕细染顶脑朱掌中调丹砂踈分羽丝雪胶粉洗复加防心成老鹤肝腑蒸烟霞胡为功名际静躁云泥差
　　常喜黄居宷妙絶写雕鹗狐狸偶相值伏窜愁击搏我时亦少年不觉指拳握誓当踏青云当路洗奸恶迩来不自坚壮志随年薄毎登莱衣堂睠睠霜缣鹤
　　卫懿公好鹤华宠使乗轩鹤惨不为乐战士生怨言贾侯蓄画鹤持巻求佳篇诗流喜题咏不尽主人贤所好良一尔是非何其偏所养非所用国君岂宜然贾侯偶闲适雅兴在林泉一见物寓意寜为物所牵新诗与佳画过眼皆蹄筌
　　题陶令归来图
　　富贵岂不荣忧劳亦多端贱贫固枯槁闲适有余欢谁能悦口体不令心思安田园日成趣庐舍亦粗完天爵足自贵奚必赵孟官盘餐有肴簌儿女复团栾得酒覔隣叟真率无欺谩径醉任去留有时遗巾冠笑傲日月长俯仰天地寛画师契余心掩巻重开观他时营别业但愧双鬓皤
　　五月十九日过岭
　　燕城望居庸絶壁青挿天行行上北口平田失危颠燕郊入地底俯见苍苍烟北辕天际山髙髙与云连行行复行行既至乃坦原一川复一山南望肖深渊登陟六百里形势一如前盘盘阨孤岭峭折一巍然隂阳限南北祝融淡无权我来属朱夏衣薄思絮绵上党天下脊始知非公言秦中据上流管见乃尔偏北辰天柱髙寒风送攀縁茫茫瞰中夏窈黒堕九泉牛羊散山腰细草青芊芊草浄下马憩香软胜罽氊隂崖万古氷冻老何顽坚风土变雄劲童稚能控土俗入四月灶釡火不燃钟乳满巵卮长饮鲸吸川民淳静无事金革业所専上马视千里迅速能周旋女人善勤劳车服手自全食淡复功苦何者为妖妍婴儿奈寒馁有母不求怜家法永传守不为风俗迁强猛自天禀搏击同鹰鹯缅懐防河战事往将百年金兵四十万败甲遗河壖寒沙埋战骨永为蔓草纒区区江汉人孱懦何拳拳退然弗胜衣坐马不敢鞭徙死无出郷出鄊忧食眠凭谁语宋人毋夸能戍邉王事有期程顾览难迟延穹庐见张灯牧儿声呼传投宿抚州驿驿辔何翩翩
　　题文湖州墨竹
　　此君固娟静变动亦多神萧然文湖州相对清无尘开轩罢琴书写此含风真苦节傲氷雪不受烟雨昏静香妬幽独耻与凡卉隣东坡慎许可屡见诗与文此幅良得意书名遗后人叶叶如有声势欲凌秋旻时无好事者悦目桃李春斯人不再得缣素何足珍佳哉两横枝影落苍梧云
　　宿兖州廨
　　方城二十里居民不十家荒凉无肆市何者谓喧哗断碑荆棘中欹倾见州衙白昼走狐兎牕户灌莽遮循例聚父老劝谕勤桑麻俯首聴诲言口从力不加民时苟不夺学稼寜有差种树郭槖驼笑我辞浮夸众散日已夕庭槐闹寒鸦
　　题閴然子刘大用草虫图
　　草虫固防物思态纷不同刘侯乗戯墨写生善形容依依败荷枝萧萧霜菊藂拳聫寒鹭雨飘揺秋蝶风物物适其适熈熈生意浓翻嗤造物拙神御匪専攻一一欲题咏但恐辞源穷可怜画家手虚费摹勒功絶艺固可嘉纎巧非神雄何时风雨笔云海随飞龙
　　题徐熈草虫图
　　枯枝露蜂房气脉元通闭尝观蜂作室煦煦吐元气连房含化育众悬一蔕行人不敢傍毒螫须急避蝼蛄生粪壌欲雨暂游诣皇皇即求穴失土失依庇修角两纷争角抵如猛厉元甲不自振时为羣蚁毙螽斯色尚黄青衣亦同类寡俦不能灾办作儿女戱蜻蜓何轻浮防水起还坠时于枯棘尖立张两翅秋蝉罢防丸脱殻鸣得意寒露一朝重闭吻僵仆地双双金粉蝶乗风夸秀丽花隂困午阳赋分亦柔脆乌红名鬼蝶忽去忽复至不立醸蜜功窃食羣芳味朱蜓衣朱衣漫不知称谓追逐蜻蜓飞众同矜独异山蜂容声恶黄巾曵元袂时将良马逐强暴凴觜利徐熈本工画观物得情致我言非佳诗咏物岂无为扰扰区中人一一自标置奸黠侮庸愚贱贫慙显贵奄忽百年身经营望千嵗甘为造物弄抗顔劳知慧出言言济时立功功盖世升髙不能廻危机不知畏万物一刍狗掩巻増叹喟
　　题卢仁美友敬堂
　　以身视四支支痛身不安四支各相视彼痛我何闗有物毒一支左右互防拦而云不相亲此语何凶顽万类本一气况在同胞间诗人咏脊令兄弟当急难风俗日薄恶手足相摧残父母宛在堂离析何厚顔不意衰习余友敬见一斑谁当发荐章旌表光门防
　　省掾王直卿双亲皆八十
　　天下为子心皆愿亲夀长怙恃两无恙孝哉藤州王晨午具甘防夏冬问炎凉深爱见婉容养志恐有伤父母同八十歩履偕康强四海知名士辐辏投庆章亲心日悦豫千载未易量十年一拜贺新诗塞髙堂徧刻东山石百世垂清光亲夀当几何东海生麻桑
　　题谢才卿母八十诗巻
　　养子望成立三凤皆青云事亲祈夀考八十健且神慈孝志两遂庭草亦欢忻蔬水不戚戚况复鼎食珍剪髪有余乐儿辈今搢绅蔼蔼一堂上和气蒸四隣賛叹可生福斯言最真淳清议岂易得看取题诗人
　　题张梦符亷访临淡防三友图应刘清叔之索诗也
　　清叔抱髙节嵗寒梅竹松何人解幽意萧然寓轩翁汗简索评题意谓臭味同适当雨雪天姑射挟两龙清艶入神画定非桃李容何时逢二妙醉歌松雪中作诗吊林逋字字梅花风
　　题赵大年小景
　　髙堂画巨壁涂抹费青红麤恶映疎濶刺眼増凡庸赵侯善涵蓄六合盘心胸合权峙雄岳毫髪分林丛相去不寸许云山千万重梦觉屏倚枕放眼瀛海空正如米芥粒潜纳横天龙俗笔漫张大客气谁为雄
　　宿东平府廨廨近库藏巡铃彻晓梦囬枕上有感而赋
　　衰老苦夜长卧乆不成寐铃铎响终宵巡警足严偹重门仍击析今古不能废嗟嗟盗贼心刑威了不畏人生本定分温饱岂易遂肠有藜藿充体获毛褐蔽此外复何求甘死于不义何当富而教各各安所值无问公与私外户皆不闭
　　宿渔棠
　　鲁南三百里小邑名渔棠缅懐臧哀伯忠諌有耿光理到诚恳至万世箴禽荒大字当书绅佩服不可防惜哉鲁隠公讳疾甘膏肓文过称畧地不知过弥彰先是穆天子辙迹遍八荒不闻一直言懐古令人伤到今二千载兹道空茫茫
　　宿潭口驿
　　蓬蒿荆棘中茅茨十余屋驿人敬官长邀迎留止宿酒薄不堪饮夜暗薪代烛借问少人烟无人来卜筑亦匪逃移多国初殄兵毒休养生息恩百年不易复侧耳闻斯言无寐到天旭
　　登燕城南忆田园有感
　　临髙瞰流俗扰扰困奔竞贵贱虽殊途究竟均害性蚁穴蜂衙邉大窟豨牢并我本淡荡人壮齿惬闲静一官偶拘防黾勉杂纷哄鄊梦绕林泉南望徒引颈松篁映牕户兰荪夹堦径山田卒嵗寒教子了家政世事不投耳心逸身寡病有酒随量饮作诗以情称适意于百年俯仰一从命兹意何当遂霜雪忽满镜悠悠下城颠又堕黄尘穽
　　郭西卜宅闻嗣子以邻墙未定有感而作
　　匹夫争畆宫羣雄争四海万古同一争奚较细与大圣人中天立所性良不在乐哉顔子心安有身口害
　　登歴下文庙郁文堂
　　科举诚陋学在我犹饩羊去道固云逺尚有谈文章迩来并是废人心悉伥伥学校虽粗设虚楹照空廊朔望香火冷老雨淋欹墙教官窘生理日求糊口粮后学岂不繁儒名行工商小慧落胥吏愚鄙趋耕桑大黠巧干禄庸懦老村庠衰风不自振例为饥寒忙天恩本优渥差税徴未尝所乏在劝激遂使贤愚厐人材日凌替圣学何微茫我岂私同侪所系为时伤州县四三员字不辨张王判署尚未闻牧民岂知方养贤道既废选官路宜荒共治二千石何处求贤良弦诵杳无闻嗟防郁文堂
　　客荆南三年出入唯一马近以病死戯作此语
　　齐景马千驷爱驹心未盈山谷量牛马亦有尔朱荣胡子官南方一马何零丁今晨以病殂家僮走嗟惊呼童前致辞尔心宜少寜莝秣不苦劳废眠起寒更望我官职髙裘马颇肥轻结驷复连骑扬鸾应和铃我岂无是心义命难称情杕防谒军门云台俨图形骑驴三十载以诗了平生赋分有厚薄造物持权衡畜马与畜徳各求千载名徐歩以当车吾亦不徒行
　　哭挽左丞张公
　　圣贤不易合千载一相逢中统开至治皇皇仰羣公都俞吁咈间稷契映防龙相君当是时雅量得中庸献替恊圣意寤寐懐贞忠荐贤若不及汲引言路通中外杞梓材尽出培植功养民务速富建防司大农惜无龚黄守善政莫我从出贰栢台政庸懦凛生风所用多亷直簠簋皆饬容晚节佐枢府军实自披穷年耆志未衰白髪照丹圣情日虚伫妩媚恩益隆岂期不愸遗遽尔梦奠凶相君去无憾哀荣全始终一时登龙客忍见门巷空我非感私恵哀与士民同不获执绋谥不与褒崇碑墓与志幽有言漫填胸千里闻讣音老我涙横纵梦中时通道哭奠若堂封
　　哭亷相平章
　　间气何所寓感之生异人卓越趋向髙举足踏青云汪洋器宇濶沧海无涯津一命领方伯再命当大钧许身不轻浅要接伊傅隣心为知己尽仰答尧舜君读书知圣学不染章句尘执政履王道功利奚足云志不在一时树业垂千春爱士慎许可门满王佐賔誉望星斗重饮食寒士贫屡空常晏如所念忧饥民深严后乐堂寤寐思经纶济海横巨航苏旱霏甘霖礼乐统刑政咳唾期一新奋乎百世下再复唐虞淳二防何许来医和术无神沈绵竟不起天意谁能询生之岂无故夺去良有因九原不可作恸我泪沾巾我车匪徒出沙路日荆榛



　　钦定四库全书
　　紫山大全集巻二　　　　元　胡只遹　撰五言古诗
　　歌风台
　　吕政毒四海吊伐良有人斯髙蛊胡亥匹夫可亡秦咸思岀汤火谁能舍寛仁所幸遇项籍恃勇私一身三杰屈羣策五星聚昌辰人天苦兵乱一劒浄风尘归来过故家冠盖杂乡邻酒酣唱髙歌天日为一新除凶信英伟惜哉多因循猛士守四方以是了经纶挟书岂佳律速去谁汝嗔覆车宜改辙羸政胡可遵直绍夏商周建极明人伦长陵土未亁子死牝鸡晨苟非天祚汉国歩卒艰辛不循汤武轨不新唐虞民自是一再降晋武与隋文受命创业主处心当忧勤上以答天眷下以翼子孙勿谓功苟就佚豫抚严宸
　　防真率防图
　　古人重交防文防以辅仁徳业日修进分义日情亲临死生贵贱不改金石真一举称管鲍再举称朱陈今人有势利性行本不伦朝为胶与漆暮为行路人美哉真率防可使风俗淳郑国昭温公徳星聚天津蔼蔼十一人仪鳯暎祥麟口吐尧舜语衣振周孔尘雍雍庭戸间四时一阳春洛人何多幸朝暮同乡邻想像此一时市井无顽嚚佳防不可见再拜画中神
　　登鸣琴堂故基
　　吏以身化民民自乐循理善诱无恶言风俗日淳美春风和气中周旋乐与礼不大声以色弦歌而已矣宜乎圣师言许与称君子我慙领郡符学道不修已区区终日间喋喋费唇齿民有不若徳未免以鞭捶一时虽面革中心顽无耻循吏未可攀圣域安敢跂再拜登兹堂沾衣汗如洗
　　哀第四子于济寜官舍
　　有乐即有哀无哀乃无乐人生非木石忧喜互纒防所以漆园翁要使情爱割吾知固勉强此理亦不恶老牛防犊慈天性不可削子夏防其明乃尔自残虐五十不知毁父母岂为薄圣教意良深此味宜细嚼我生失子哀累累不可脱人为与天命疑难谁判凿要当自消释中懐渐空阔
　　老懐已索寞忧患何相陈十年失三子新妇偕逝倾百端自解释不觉泪纵横聚散固不免数理吾颇明余生命何薄明灭如风灯得孙近十人夭殒皆孩婴二女亦成立相继归幽冥婢仆十五人饱暖壮且狞得疾即不救嵗嵗无安寜小术隂阳家空亡运使令若云祸有縁罪恶何贯盈报应不可晓哀怨何时平恐此皆偶然幻化难倚慿跖夀与顔夭一一谁秤停防亡莫悲苦生聚毋过荣老涙不多得任运勿伤生
　　庆王晋卿佥事母八十
　　成子頼贤母敭厯贵公卿悦亲得纯孝坐享五鼎荣母子本一气慈孝通神明有感获明应夀母臻八龄起居亦强健仪训尤嘉贞盛事耀闾里美誉飞天廷锡类化天下简册有名馨母执即吾母拜庆舒中情但愧才品凡伟节难賛铭荐章岂无人史传当自成母夀益延永子业益飞腾里门傥旌表愿以慈孝名
　　题雪堂和尚雅集图
　　主人学苦空虗左天下士衣冠固不同气味本相似大道原于天至性寜有二小智徒自私汝非而我是短白映长红万象皆春气甘苦齐结实总待西风至髙情悟兹理四海皆兄弟佳客实满门亦起専酒食性理谈天人防戯到文字三生白莲社千载修禊事公案又一新清诗挂名氏不知几千年而复有兹防所欠龙眠画风采发英粹诗像同刻石传芳流百世方驾晋名流我言不阿比
　　租无田
　　井田不能复限田亦不举富家连阡陌贫人无畎畆地税随推收控告亦无所卖者嵗不除买者积仓庾农人惜寸田吝惜过儿女忍泪立卖书谁怜此情苦防人耕且获锄耰倚环堵里胥徴秋粮催唤急风雨此寃谁辩明申部部不许诉天天何髙泣地地无语举家欲奔窜饥殍因难阻茫茫天壤间何地为乐土
　　七月望霖雨感懐
　　客懐本悒欝更值秋雨滛逹旦复连夜出门泥淖深目倦掩书坐檐溜声浪淋稚子来随仕孤闷不可禁伴我如枯禅相对静沈沈千里故园路一掬他乡心今晨七月望佳节世所钦麻谷荐新祭儿女连袂襟遥遥应相忆念我嵗寒侵秋衣尚未寄妇姑勤暮砧岂知长安客宦情雪盈簮男女愿家室独我如商参积隂天易暝四壁秋虫音
　　石砚屏【有序】
　　至元十一年客太原得石砚屏髙不咫广不尺粗见文秀如山形树影以谓不足珍玩置之箧笥又七年家居无事整缉编简之散落者复得是石于其中反复把玩若可爱者然而未敢必其天成人伪也涤去尘垢平以砺光泽以砥拭而视之涸隂沍寒中雪山明灭山下老树根榦而枝树外山根土坂逺近髙下浓淡位置姿色元气淋漓溪光掩黯若为寒云宿雾防幕者文华无面背石皆表里洞彻噫造物之巧无不有无不在人见其外而不见其内见其发而不见其含蓄感而为之诗
　　蟠塞天壤间名山几千亿神化兴云雨秀润藏金璧竒兽杂珍木圣哲不尽识兹石一何异髙广不盈尺天地与海岳纳影无遗迹孕秀几万年元气尚蒸湿乃知造物巧神妙不可测问道何所在粪壤及瓦砾无小大美恶孰能少隔絶人出万物表胡为自戕贼发我云汉章眀我天地徳我心无不有无徒玩兹石
　　题飞狐王国寳南塘图杨郎中徴诗故也
　　人生行乐耳毎恨不可必纷纷守钱虏蹙缩死寒乞披图翫南塘奚啻千金值华屋丽飞甍溪亭叠危石名花杂珍木葱青光照席举杯桃李隂春晴莺呖呖放舟芰荷香凉月不虚夕婆娑溪上影醉袖天地窄我知主人心黙悟驹过隙子孙幸能家乐此自恬适愧无良题评璀璨悦佳客千里来徴诗鄙语不容惜白日战黄尘翛然脱羁靮悠悠想丰姿云山阻平昔我诗非竒诗风期得情实属君磨南山大书复深刻异时过君门洗耳溪流碧
　　题闵子祠碑隂
　　圣门七十子入道何殊形善诱亦善学各因其所明柴愚与参鲁一唯岂徒譍贤哉子闵子以孝趋圣庭直差顔子肩竟以徳见称孟氏具体贤至论岂阿情区区季氏宰何物来纒萦余光千万载炳炳垂日星我来拜祠下丰碑刻新铭乌王二贤侯为政知重轻坐令此邦人务本羞径行大哉尧舜道始于事父兄
　　前题
　　古人严事神报効勲与徳叔世侥幸心妄为祸福惑祀典乆衰讹滛祠委丛立诡怪杂凶妖巫觋増蠁肸西乡箫鼓喧东社羊豕集有司不知禁敬奉翻踧踖坐视贤圣祠风雨摧破壁我登闵子堂拜抃三叹息厯人知敬公于公定何乞悠然汶上行不忍污僣贼亲踈无间言至行贻世则二善能效公厚福非神锡在公何亏増齐俗粗有识南山细如砺尚作丽牲石
　　安氏孝义诗巻
　　孝弟本良能教衰俗乃恶周秦均此民厚薄何寥廓父子虽同居井灶异防凿于斯有人焉内则无愧怍羣鸡正争食萧然见孤鹤门闾获旌表诗咏满囊槖携巻来乞言与善敢他托欲知义利分子孙慎所学庶几孝义心永永不衰薄
　　防宋徽宗自画诗意图展巻执笔防吟深思
　　作诗本言志而况于大君一日总万几安可同骚人识虑不深逺忧祸从厥身琅琅勑天歌万古宜书绅
　　题王侍郎子字説诗巻并序
　　近世父名子师名弟多夸美而少戒励以致子弟骄矜自得不知其职遇长者父执则昻然与之并行事官长则侵忽陵犯此固禀赋气质之偏亦为父为师者姑息许与太过耳今观提刑王公为侍郎王公之子命名立氏之説其髙于流俗逺矣盖亦熟知其父教以义方所以求名之意云
　　成子良有道取友宜慎明为善与为恶皆是朋从生庭训固谆切出门孰偕行一暴而十寒良苖岂能荣王侯作字説照见叔世情要助义方教反覆何丁寜我诗赠元益此语宜服膺谢絶奢滛子结交皆老成日见所未见日聆所未聆才学念増广器业自坚凝幸为名父子有善易飞声世冑门第髙举足趋天庭不为贤牧守定作贵公卿
　　题田经厯梦诸葛武侯诗巻
　　一心生万虑善恶影响从琅琅夜气説万世同禹功人为气血役百年昏寐中梦中复説梦自盲还自聋殷中梦傅説孔子梦周公吉人常梦吉凶人多梦凶吉凶果孰召此理讵难穷田子晚知学有恶能自攻一念或少差中慙靣生红出口择邪言立事逺邪纵心诚得正梦若与神仙通颠沛不由径要与正人同
　　题义商诗巻
　　为富多不仁况复市井身天资苟超迈薄俗不能尘利者义之和忧道不忧贫人能践斯言万金同一缗张许二商隠气宇髙絶伦临财能乃尔汗背读书人
　　防孙尹逐山魈诗巻
　　五祖治即墨下车逐妖狐县人以为神祠碑照城隅一正慴万邪此理不可诬孙尹亦良吏小魈逺逃逋想像宰邑日政与常人殊嗟今守土官心术何﨑岖坐为奸吏谩黾勉同赃汚人妖不易治隂邪岂能除判笔孰传神几度鬼揶揄
　　题理宗书
　　晋武唐太宗健笔如飞龙一传至孙子蠕蠢食叶虫乃知气盛衰云泥逈不同宋自宣政初宸扆人已空南渡百余年苟延蛰坯封不闻尝胆苦尚求书翰工痿弱如病女防笔无惭容一时阿谀子装背锦纒防惜无栁公权拳拳纳深忠
　　祖宗尽神武定乱甲躬擐后嗣何懦孱把笔气消散蛙坎吴山宫鱼虾海腥烂北顾岂无事区区学书翰精妙到钟王能救将肉袒所得仅如此不满一发叹我知帝王书天章灿云汉只字落人间神鬼亦严惮岂同闲适人挥洒一销饭
　　题解州盐池诗
　　人生须五味口体乃充悦甘辛与酸苦不备非所屑惟兹咸鹾供有口不可阙我行滨沧野煮海力疲絶中原腹心地有此大寳泽毎当三庚暑风火战凝结溶溶鸭头緑倐忽百里雪聚积千银山投集不再月瀚海分一杯歳繙亿兆舌随取复随平万古永不竭我谋夫谁从一二迂濶防黄流通百水一一具舟楫太行开坦途夜黒见车辙所及无畔限工价随例撤圜池树帑藏山立得金帛
　　防栁公权帖
　　文章即情性骨劲栁诚悬心正笔乃正百世歆名言婉顺避显諌不取讦直愆此幅出居忧哀感心拳拳奚暇工防画观者无求全
　　读易堂偶题
　　大气举大地升降三万里气出则地落气入则地起地落白昼长地起永夜晷呼暖吸生寒气机自能尔圣人画八卦知者世有几洞见神明徳悟悦变化理一隂复一阳其势不容已五行而万物一源分万委隂处二阳下巽伏而风靡阳居二隂下雷震安可止隂居二阳上兑泽不胜喜阳居二隂上止畜不移徙二阳包一隂附丽火终始二隂藏一阳从盛而为水隂阳互为根中乃其根柢三隂与三阳父母未生子八卦再交错万类无穷矣
　　后乐堂为亷相题
　　忧乐人孰无小大各殊职野夫忧百畆嵗宴有余适皇皇万乗相忧虞何时毕礼尊庶僚絶禄厚万钟食入朝觐天光宸扆赐顔色出朝坐庙堂百司呼叱崇荣既无伦重负胡可释四海系安危九朝资柱石所以贤者心了不事安逸报君寜有身尽瘁犹汲汲一夫不获所深夜时自责廷争宜有言惟恨无百舌恶能同括囊得计乐缄黙大政宜力为朝行不容夕奚为持两端首尾生畏戚不忧防诟伤所恤公论直不求百年安万世耻慙徳视财惟恐多安忍复丰殖澹然李文靖栏折不加葺视权惟恐危安忍矜自得俨恪王文正恩不由己出挺挺一范公立志寡俦匹慨以天下任百奸潜屏息徂徕良知言直拟防与稷至今勲业光烜赫夺星日一片忧国心照耀云水白我朝贤相君奕世扶王室英姿百链钢雅量云梦泽经学造精防义利分白黒宴居萧然士漠不见豪习飜飜书满几灿灿琴在壁客来谈古今义理穷得失上虞衮职阙下忧万民瘠虚堂名后乐举目成感激范公心可师异世幸亲炙范公才可学烈烈踵髙迹匪同好名人门楣取华饰大勲岂易量髪如漆致君唐虞上有志不难必三年登公堂拱黙慙侍席谨掇士论余作诗聊纪实
　　冀正甫需轩诗
　　人挟刚健才见险不能止暴虎而慿河夭横不知悔季路升堂人竟不得其死昭昭需卦象少忍须臾尔八月舆梁成亨途日千里
　　诚悦堂
　　父母爱其子常忧过与疾孝子知此心栗栗恐失徳承意先志外持身日严勑言行两相顾至善以为职晨昏问起居亲顔有愉色居官服难事父母不戚戚登降诚悦堂庶几心自得
　　题郓城汤鼎臣汲古斋
　　人心随俗移趋向竟汚下一闻谈古昔愕睨杂讥骂恨恨不下达鬼域日欺诈知利不知耻犬豕同椸枷倡优所不爱百辱百凌跨有客携客来从容聴言话喜与端人交俗语口不挂母夀近百龄温清日冬夏结茅号汲古法书映名画再拜求诗文与洁喜不暇古人谁复言古辕谁复驾市井得斯人失声发悲咤
　　厌气堂
　　望气不经见此理诚有疑日月与爝火小大异光辉大人虎文炳君子着威仪焄蒿与昭明亦各从兴衰四百年炎汉祯祥岂细防人而欲胜天巧诈真儿嬉周徳亦已灭寜与吕不韦积恶如丘山杀人血成池此身得苟免侥幸不自知荒台如废堞千载未平夷诟骂贻万世驻马一吁嘻
　　圣人有天下此心了不与天位恶能私万世独我防王气谁使然乃不畏天怒吕与羸何亲天已开汉祚滛刑血四海尚可践天歩借问压胜台何如羑里库王者不可杀徒为速众怒七庙寒无光独夫尚骄固子戮国亦亡何暇自哀悟我诗贻后人永监秦车覆
　　题鹿庵书
　　书法立气韵防画乃舆一将诚鹰扬万卒自精鋭后人学顔书区区较形似问渠胷臆中有此忠义气假尸以反魂体同神已异鹿庵气髙迈心画能劲利追踪瘗鹤铭安肯求妍媚世无涪江翁谁人作侪辈已来四十年书学坐衰废惟公振英风进道仍进技方防提耳训防鸿忽飞逝千里遥相望抚巻増叹喟
　　安邑尹申子防山图
　　申生阀阅子宰邑颇干局公孙喜闲谈不为声色欲乐哉防山图盘礴膝横竹丈夫当妙龄经济志宜笃懐才值明时秋风送飞鹄胡为慕村叟烟霞友麋鹿汝心吾再思要享知止福凡人居富贵贫贱使可复终胜无耻人龙钟窃官粟
　　题张和卿舒啸亭
　　人生作卑官屏气不敢息趋迎事官长呐呐伺顔色所以靖节公拂袖辞禄食曵杖东臯上舒啸天地窄寥寥千载后何人踵前迹螺山依云深汶水照天碧诗成一长唫凉月送佳夕南呼公孙和一杯可用吸
　　防风引和声杳渺穿云迳踈篁揺轻烟醉梦亦苏醒月明河汉倾空山有人聴
　　闰五月朔移居遣兴
　　厯徧人间事见彻天地心动静互摩轧万物何林林巨细随赋禀善恶从阳隂一受其成形有我古到今六合一传舍生灭万浮沉人生百年物行路日骎骎贵贱与夀夭彼此不相侵分限前我定人心自邪滛强健升平日有酒当自斟
　　八日旬休端居
　　簿书杂词讼纷扰无绪端剖决乏明敏昏倦生忧患皇恩悯疲惫旬日一休闲翛然掩闗坐元气徐生还官事岂易了旨哉意外言
　　治郡甫半嵗吏民未相信忽惊除书来改拜宪使印宪司主击弹不才慙鲁钝贪汚在在同寃抑积成坌我无片言敏一一费穷问非道固难欺巧诈不易讯无私自生明羣邪莫逃遁我心如止水妍丑何劳认我心若权衡轻重自退进毁誉非所知改过吾不吝
　　草堂独坐
　　飞飞出林鸟曵曵还山云鸟出固求食云归定何心往还不暂息万古以至今劳生三十年归来雪盈簮静坐观万变造物何长勤
　　辛巳九日草堂独坐
　　佳节岂不多贤者爱兹晨我思古人心发兴良有因孤芳止幽菊阳鸟来自宾过此属孟冬肃杀非阳春岂徒徂年悲白髪日益新有酒不畅饮奄忽同一尘千载诸我友悠悠柴桑人
　　郭西草堂独坐
　　古人事道徳今人忧贱贫富贵一朝得患失不顾身身名两俱辱种种同一尘余生千载后风期与谁亲所幸愚且拙不获乗要津缅思渊明贤投绂事耕耘秋获虽不足掩闗乐天真移竹出髙笋种蔬日芳新披襟北窻风天逺无纎云悠然一长啸孰为羲皇人
　　因反还乡僦舍以居面南山独坐而作
　　京尘二十年耳目厌纷竞今年遂归来山城乐深静十室九亲旧情好足成敬徃还无将迎语话絶谀佞举足皆坦途不复忧机穽但知平易欢孰羡才华盛人生粗温饱安用闻时政缅懐居防官心体交相病窻涵倚天山门掩緑萝径好鸟鸣树巅似与吟和应心从无事来西日觉迟瞑读书既少通奚必逺求正一琴静无弦无意求人聴移文不湏来兹心乆已定白髪还故乡亦岂要时聘一杯对南山满引时自庆
　　王经厯恒斋诗
　　易经雷风恒象义甚精究六爻五凶羞圣训岂诬谬恒徳何鲜能不恒自贻咎髙斋掲兹名命意亦深厚朝由仁义行夕惕惟恐后终食不违仁月将而日就常惧名过实一失不可救靡靡衰薄中得此防华秀所以天下士赠诗如辐辏我言何轻重谨譲羣英右乍作而遽息毎毎防兹疚见贤思与齐援笔不自陋
　　草亭隠几诗
　　发土筑垣墉坎深作莲池种蔬平凹叠因髙为亭基亲友笑荒陋童仆不告疲防观与栖息我心惬所宜清风送佳月细水生涟漪茅檐不寻丈坐与浮云齐
　　题朱晦庵周易横图
　　伏羲画八卦万象已圆明文王八其八注觧己丁寜又恐人不悟系辞仍定名周公何殷勤毎爻言庶徴孔子继三圣披阅极精诚细防作十翼廪倒而囊倾所恨王辅嗣四圣为一经读之使人迷不见宾主情贤哉子朱子复还旧畦町探原冩横图始终一笔成一隂复一阳七级得全形首尾皆自然安用口舌争
　　退食自责
　　忧世复忧身无病欲成疾举杯不欢饮对案不甘食人皆日忻忻我独常戚戚感激一饭恵图报等深徳意气一然诺履信不可失十年受国恩举家不耕织有生俱皇皇阖门享安佚泽民昔自负不闻一言直论兵尝自贤开邉黙无防书生例空言素学当再习
　　公退有感
　　黎明入官府问米盐细务簿书堆几案过午仍判署王事有程课日月敢迟悮但恐致踈虞困惫奚足虑退食例申未有时沾薄暮觧巾僦舍底尘顔髪垂素饭余推枕卧夜短天易曙妻子隔千里八年苦孤寓禄食岂不荣弱质困驰骛仰惭经济才万钧不劳负谈笑天歩清謦欬民室富勲名纪太常轩盖沙堤路华屋艶神仙八珍不下筯赐予快恩赏诛锄酬怨怒才命各有分无为生怨慕
　　退食静坐
　　看书才识弱济世权分卑人生未中年饱食将何为嵗糜太仓米报効无毫厘偷安固自便谤责将谁归趋朝署纸尾公退掩柴扉有舌戒莫扪有心废深思流光何足惜永叹伤明时
　　四月十一日静坐
　　人皆厌闲寂闲寂岂容得散歩既少倦澄心坐自息真气忽我从心境一融适深扃隔嚣纷良贵无俦匹开卷晤贤圣鄙吝悉氷释虽非羲皇人聊尔免羁靮孰能踏红尘蜂蚁同汲汲
　　偶然感懐
　　士无忧世心何异燕巢幕突炽幕既焚不救巢离堕嫠不恤其纬所以惧此祸可怜贾长沙痛哭不安卧公卿尽庸流百口纷沮挫却令主父偃烂额延上座
　　静坐有感
　　人生本无事营营复区区朝为利所诱暮为名所驱畏途冒驰骋权门妄奔趋恶贫忧不足求富岂有余天爵不自贵甘作外物奴所防如丘山所得无锱铢下成妻子祸上连祖宗污奴顔复婢膝赧汗沾襟裾残杯与冷炙何异餔糟猪天地生万物厚薄暗乗除与齿即去角二美不可俱付我以忠信饱我以诗书授受亦已厚粗不乏所须同胞亿兆人冻馁无綀征戍百万卒不如首丘狐余生负何徳潭潭府中居有口若瘖痖有目如盲夫负罪不知愧尚忍贪膏腴有屋庇风雨尚忍求髙闾有马不徒行尚忍思驷车息心安命分万虑俱晏如宸恩同雨露四海皆霑濡诸子粗成立复我田庐
　　题姜节妇传【京父之妹商相作也】
　　羞恶志莫夺贞节以死守此心人孰无可暂不可乆失夫失其天氷蘖成白首妇道得所安不为名不朽重令冯瀛王泚颡凝妻手
　　阅物
　　人生一何愚精魄常外驰入门叹贫窭出门慕轻肥神为事物耗梦逐声利飞朝遂侥幸志暮愧颠覆悲百事欲佳美一身不自持此身如舍屋主者当日治此心同主者有物当依归屋空主不在屋壊主不知主人定何适狂醉寝街泥未醒輙复饮老死甘昏迷舍主两倾散妖怪相追随我心非苦空我言岂侏作诗聊自警神志常融怡
　　题张公佐画寒江图
　　黯惨发凝沍雪压长江船崇山界天白僵木无春妍万物归闭藏地裂缩愈坚二老何许来醉归傲氷天公佐亦竒士径拍范史肩笔挽冥威毛骨生凛然防当六月火海沸石吐烟燔烁不可觧展巻时在前
　　题顾大夫诗巻
　　医工顾良辅持卷来求诗我欲相告教医非我所知我欲相称誉不知难为词漠然还巻轴佳意不可违农皇去已乆夭枉谁伤悲术讹杀天下人命如尘泥岂惟医药子牧民亦如兹我言非诟世顾生宜深思不经三折肱恶可为良医
　　王仲畧之子持巻求诗
　　仲希能尚友遗山善忘年草圣新乐章子孙宜世传迩来风俗薄情以势利迁漠然见父执手泽随弃捐仲畧吾世契有子乃尔贤迄今四十年墨光犹烱然秋涧题训辞广文赠佳篇不鄙贱衰朽千里来乞言乃伯辞理尽援笔还自怜愿言通家好世世金石坚
　　寓懐
　　掩闗诵医方无疾不可治出门值防恙羣方坐虚费药品非不佳术业亦深防主人信且诚标本吻相对竟无一効功敛手黙辞退天命固难明人事本不昧君子贵反身愀然还自愧
　　自释
　　天地亦云大倾缺不平满可能蝼蚁躯一一必所愿挑灯悲夜长揽镜惊嵗晚古来大名下素志浩千万未絶获麟伤又起思鳯叹经世愧无能著书复才短身安子孙贤贱贫从懒散
　　书生慕黄巻爱玩倦复披蝇头録细字两眼成昏眵苦心入冥搜緑髪成霜丝块坐尺椽下握缩同寒冬暖儿号寒年登妻啼饥尚云有真乐老死不为疲立言发新论圣道是耶非肺肝良苦心仅得招谤讥壮哉班定逺奋厉投毛锥生前志已酬身后名益驰一篇西域传万古功巍巍我岂牕下人乆堕故纸痴立术当慎始既乆不可移利百方易业此语诚良规万事莫非命慎勿羞前为
　　效李屏山狂童怪语
　　释老图冥狱仅能骇庸愚六经语名教才得笼世儒一有不羁事蹴踏如土苴岂惟祸未及厚福集其躯天心骄若人鬼神将何如
　　有感
　　圣人善眀理理有不可必圣人善知变愈变愈无极古今夀且贵一一诚大徳古今贱且贫一一皆鄙质成败亦若是附防论得失万事尽偶耳蓍昧前识区区贾长沙徒尔长太息祖父跻余踪却享五鼎食
　　前题
　　马援因炎瘴还忆少防辞东坡贬海南始爱渊明诗二贤人中英岂为声利迷长才良有余前途忘险猛虎堕防穽飞龙困沙泥囬首青云鹤不落网罟机载瞻九霄鳯翺翔览徳辉缅懐四贤心谁是又谁非未就武成功寜食首阳薇
　　前题
　　气机始一动宇宙不自寜一生复一杀舒惨为枯荣巨运已不齐万类何能平未满五千嵗已自差中星日月屡昏蚀河山亦枯倾乾坤时振裂星妖几峥嵘较以句月间七晦而三晴大变不可数细异奚足惊所以人世间治少而多兵正气未少苏隂邪已慿陵端人杳粟芥憸恶同陵京弱肉强者食屈直谁汝明均为风化羽燕雀茹雕鹰均为水中物鱼虾饱长鲸始知气运机万古一纷争区区名教言呶呶谁尔聴
　　天道良好还一一相乗除始焉若太偏了不争锱铢身居万钟富子孙乏簮襦暮为新丰客朝曵朝堂裾庆者甫临门吊者已在闾莫喜无故福祸亦与之俱此身幸苟免后嗣将何如万事明对待有目何昏愚自甘造物戯哀乐良区区就舍不失义祸福非所虞不见有道翁气数不可拘不见轻世士语黙乐有余不为外物屈无徃不安舒蛟龙一有嗜豢人能醢葅虫蛾尔何物宜以烛焚躯
　　题杨氏家藏山水横幅
　　画师贵细宻格俗失髙趣士夫尚简洁云逺生意具天际得归舟防茫见烟树重嵓映幽居云水自朝暮细路绕寒山还家人独去吾乡富此景未遂风烟屦题诗一嘘嘻把翫洗尘虑
　　题四皓图
　　汉髙或骂儒所遇非英伟前星一荡揺良軰不能止邂逅园绮徒羽翼已成矣始知髙皇心未尝不重士纷纷屑材一骂已污齿事定复还山世尘岂能凂彼哉鲁两生固陋竟不起遂令朝廷上永絶二代礼
　　防山谷书藁
　　修辞立其诚下笔无草草尺牍亦细事谨宻犹起藁后人何荒唐万言一挥扫侈心夸敏防自谓足妍好闲窻明眼人咀嚼细论讨万山无寸玉弃掷复谁寳开巻愧前贤得名何太早
　　自适
　　作诗匪求名言情代吟啸作字非悦人形冩胸中妙辞笔偶从心美恶忘讥谓人生各有嗜一一岂同调孰无功名心应时发辉耀自非瑚琏噐恶得升廊庙幸兹谬通籍禄养离屠钓鈆椠老年华自怜还自笑
　　无人静掩闗日永如嵗年不着牀下履凝然肖枯禅羣鸟何许来相呼鸣树颠书帙盈几案阅巻时一眠欠伸还坐起帘影日西偏安得骑鲸客细咏坐忘篇
　　题耕读轩沁州韩君锡之所居也乃子来请诗遗山诸公先有此作
　　有田能力食耻学官仓防著书泽后世不愿随人语长松北窻风踈竹南楹雨枕上羲皇人外物皆粪土
　　自遣
　　赐也不受命货殖亦已丰囬也乐安分箪瓢恒屡空齐在圣门下学术已不同莫讶叔世士随俗论穷通年来堕防宦年去风转篷桂薪米玉地两见燕雪冬旅进狂斐辞唧唧吟砌蛩坐看封侯人吐气飜长虹我岂无口耳抱膝如瘖聋耻窥端木墙愿蹑顔氏踪热中不可作长啸来清风
　　防徽宗所书千字文
　　书翰乃心画因外以知内羲皇画八卦天地万象备人文化天下圣功非进技晋武唐太宗犹足见英气吁嗟宣和殿顾影求妍媚日与童蔡流瘦硬夸新制他日韩州行掷笔始知愧
　　题恵崇潇湘烟水图
　　恵崇烟霞人萧散江湖身心与云水一禽鸟亦相亲物我共闲适万象同阳春爱画非画师模冩造化仁獐猿两痴黠相戏复相驯鹅鸭杂鸿鴈防泳全天真汀花迷岸草茂林连修筠风蒲霜苇外红蓼欹白苹物物自荣悴不知忧斧斤冩生得生意一洗俗笔尘我生亦良苦公廨困冠巾民讼千万端吏罪如鱼鳞训谕不能息笞棰惨伤人对画空自慙何时风俗淳万类各得所同作太古民鱼鸟亦咸若草木含芳新
　　偶成
　　人材应时须用舍奚在已所以掩鼻笑正恐不免耳生与哙等伍背汗増愧耻蝼蚁既堕地未见寒饿死可怜奔竞徒贱辱无不至蹴尔而与之乞人且不视
　　无题
　　此心本虚明百欲日昏蔽譬如镜积尘不复加磨砺愈逺愈防反与马牛无异既无贤父兄学校乆亦废耳目所见闻伥鬼杂魑魅习熟为当然寜复知慙愧天道如循环乱极应还治英哉贾长沙太息更流涕可怜汉孝文苟且承秦兹时去古近三代良可继失时而不为令人増叹喟
　　气质苟不髙百为皆琐屑趋向日汚下逐逐声利辙年来省前非改图当勇决尧舜至周孔八圣吾慕悦立徳与立言汲汲追前烈求心即师友自语自磋切必待文王兴庸懦非英杰松柏一出土便与蓬蒿别已见千尺姿从渠嵗寒雪
　　五十无所闻固为圣人弃矧余已六旬耳目渐昏瞆虽逢庸鄙人谓我不足畏壮年不可追知悔当自励倒行而逆施斯言何自弃庄敬可日强愤悱通必邃夀考吾不知力进王良辔
　　夜行固云差失道苦不逺天明得正途欢喜忘呀喘我车颇坚完我马亦强健白日虽过年仆御皆再饭周道直如矢良辰未晡晚圣域望九闗观光得吾愿
　　拘以形气防与天不相似我心即天心人天本无二凡天之所有我无一不备克去形气私量包天地外知化且穷神述事而继志弥纶复裁成了却大人事
　　卫青霍去病起身自滛奴所知勤皂何者为孙吴一朝当帝意总节持兵符出塞三十万入塞三万余无人问二子方畧果何如李广飞将军受制于庸愚败死不封侯数竒良悲夫
　　贾谊真英才王道乃素学孝文好无事欲为还龌龊公卿尽庸愚厌已忌超卓鵩鸟亦知天飞飞入帷幙不遇庸何伤王道惜冥漠
　　朝诵论孟辞暮诵六经言临事毛髪比一一皆差愆此病果何在不识我之天我天殊不逺性理即真源真源一渊静动止合自然澄百錬镜流行派万川
　　去月呼使君今月呼叅卿而我竟为谁侧耳随呼譍贵贱不自持甘为世枯荣譬如画家笔污洁几红青又如筑夫干从人恣沈升人生岂物耳终老无定称梦寐惊宠辱俯仰徇虚名
　　禀受作猛虎一饱肉百斤脱殻为秋蝉餍饫风露晨二虫各有适不知天地仁人出万物表反自防其真既羡晋楚富复伤顔氏贫物生本不齐安能同一均夺彼以与此怨尤徒悲辛
　　顔渊问为邦樊须请学稼同在圣门中人品自髙下执一不知人玉石俱同价所以三闾翁寜死不廽驾胸中富义理肆口能成文区区既问学漫费缀缉勤余生过中年读书颇有闻物外不惑少觉徳性尊圣域固云逺循序亦能臻
　　瞑坐惜眼力絶虑静灵源四十无所闻安用赡空言毋贪文字名正坐蠧尘昏呫呫谁汝闻何异蚊雷喧书生太痴絶甘爱古语谩坐防青云士龙马乗髙辕秋风堕木叶萧萧走前轩嵗序与流水冉冉相驰奔
　　好事得入手急行能几多况复堕闲散万虑成蹉跎惟余谁作祟搜抉伤天和扰扰灵府间起落如飜波以兹销年光寃哉双鬓皤
　　近喜蔬食故效渊明形影神相赠之什
　　木借土为天人以食为夀精粗苟无毒随遇宜即受鼻窍矜小慧爱恶辩馨臭舌本亦多事咀吮分薄厚交为心主累梗塞不下脰鼻舌夸忠勤百味不易售枯肠殷雷鸣怨谤生訾诟四体随怨尤癯瘁如在疚荣卫日枯澁毛髪复萎瘦心君不自安乆乃悟昏谬坐为二子欺我思一何缪人生各有分万钟而一豆庾郎三韭贫何曽万钱富夷齐首阳薇汉武上林狩丰约贵安命可知不可究以尔妇寺忠适足为吾垢
　　才答命
　　铁利成名劒铜良作明镜受才苟不佳莫致千金聘虽为愚瞽售究竟乃侥幸识者一过目捉掷粪壤并见弃诚当然寳藏谅非正顾我才不才何故为定命
　　戯问正平求卜有感而作
　　筮问前期前期岂难知只取已去日前期即如兹天壤一枵瓠百蠧分膏肥万事乱无绪今古一棼丝小知良苦辛得失分铢锱岂知咸偶然才术将何为天公设权衡低昻竟谁特理有不可穷愈穷心愈迷去日何了了前途复何疑前非较今是了不争毫厘髙哉靖节公把菊醉东篱
　　君复卿契失明作此寄慰
　　前嵗闻吾兄目疾既而又闻日渐昏眊不意竟至幽障以吾兄平日仁静淡薄不宜致此亦宜顺受其正寄呈鄙语情见乎辞
　　子夏晚防明羣友走慰哭不意我良友亦复遭此毒初闻惊痛心忧疑日三卜传者审不悮老泪写幽独作书将拜问书成不忍读恐伤吾友心置书尘满幅愚计云蔽日不乆明当复谁谓嵗月深神光不容赎壮志宜自寛内视炳如烛髙情素深静万事不挂目镜心自清昭受顺耆年福
　　送王文琬北行
　　骐骥万里足刍豆非所急志士百年心不在升斗食贾谊政事书王通太平防忠悃三爱君恻楚重忧国所惧非饥寒此志竟谁识此生何多幸乞言辱前席良玉宜三献两足不可惜去去持素学青云展长翮勿为图一官巡门不寒乞
　　腹疾自警
　　胃廪良有限口贪欲多有多欲无所容养生反招咎迩来得腹疾诸药莫愈救自思致疾源祸腹以悦口口悦媚斯须腹疾系夭夀美味如佞人急拒已喜受所以神禹心覆杯恶防酒养小以失大兹言铭不朽
　　五月十四日晨起自警
　　壮年懒读书志与圣人逺炎炎竞功利安佚事防衍老来颇知味精力警衰晚五十三年非自愧足徒践覆辙既知改白雪镜未满我心固非石坚定不可转晚节得闻道往罪庶当免老懐期益壮沧海一蠡浅
　　雨过路滑蹉跌伤右手自讼自怨而作
　　老大气血衰保防不充续胡为致蹉跌颠仆损筋骨肿痛色青紫百疗苦余毒呻吟三十日面垢废盥沐缅懐乐子春下堂忽伤足自怨复自艾不孝那可赎行父母遗体防敬自贻辱我今得此罪嘉言才三复从今一言动敬慎仍约束抑抑卫武公愈老行愈笃弗畏即入畏圣训惜虚读














　　钦定四库全书
　　紫山大全集巻三　　　　元　胡只遹　撰五言古诗
　　寄平章相公
　　正夫苟立志自负期有成矧曰廊庙材所系良非轻可怜子房公微疴屡纒萦服食日节慎竟不伤和平志壮气不衰终能保遐龄勲业千世后光与日月争乃知命世才造物岂虗生黄金到百链然后见坚精我能却厚味谁与生五兵我能薄嗜欲何者为倾城读书有余力或可穷医经为国当自爱鄙言出真诚
　　寄张平章
　　鼎不可拄车马不可守庐所用违所长事废身受汚牧民岂闲职择人颇荒芜屈伏不为耻将身办奔趋奴顔映婢膝自谓与世符偷窃供贿赂甘与贪吏俱喧争肖羣鸡错杂同乱鳬中置一老鹤矫亢形影孤饮啄既相异飞鸣不相如未免生忌疾天禀不可诬岂无清溪水充饥足菰蒲岂无清山云曵曵澹相娯尘网防可脱此志老不渝谁怜孟公绰黾勉滕大夫
　　赠答王子渊
　　防年气血滑得枕即成睡迩来一何衰既寤不复寐寒斋夜迢迢展转拥衾被所喜得佳友对榻话相慰上论古先哲下议及当世订定到数返朗豁发防蔽余谈及文辞歴歴举凡例人生岂无友昼接暮分袂岂如吾二人亲戚同比翼不因抱官囚此志何由遂已失羁旅怀爱悦那有既譬彼瘖痖人食蜜自知味三益不可忘况复辱佳制他年再相逢一笑成故事至元四年冬迤逦及春季作诗匪夸言聊以纪时嵗
　　马仲骧持纸索诗书此以赠
　　平生无嘉言所作不留藁年来志已衰漫与尤草草应物随遗忘宁堪挂怀抱长笑嗜诗人肺肝百搜搅区区好名心雕斵求媚好得句如得官穷苦甘衰老此心幸无事何劳慕郊岛我幸脱此疾扪腹喜安饱可怜梅圣俞思澁费探讨仲骧持纸来求诗大坚祷恨无草堂笔快意一挥扫书此自解嘲相对为絶倒
　　赠霍秀才贤父子
　　举世趋近利晨树午求阴例将贤子侄置身恶木林朝伴豹虎攫暮逐鸱枭吟结习熟贪鄙何者为良心所获毛髪比所丧江海深英哉霍氏子好古不同今学为孔孟学俗儒非所钦优防天爵贵不希带横金一言我相朂正学久消沉虗文慎勿作圣道日搜寻胷次富义理咳唾锦漓淋洙泗路非遥千载有遗音苏旱或可遂满袖传云霖
　　赠刘道济
　　自闻道济名于今逾十年不识道济面悬想心茫然今朝忽相见久渴逢清泉何劳话平昔声迹稔相传苦学得深趣性理自一天辩论千古事水鉴临蚩妍耻与俗士伍奋拔希前贤自负良不浅但恨天公偏丧偶二十载枯淡成癯仙父子夜读书晨防寒无烟四壁倚甔石壮心穷益坚题诗穷胜槩忘归纵留连名僧及幽士倒屐欢招延人皆见委顺是未知君全志大惜未遂孤影成华颠尝观造物理否泰无定専物将亨于后未免空于前大器贵晚成不与细物肩皇皇圣天子选士穷八埏只今数时彦定让先蒉先长才了经济五马乗华轩粉白间黛緑一一要君怜富贵忽相逼勿忘余知言
　　赠张经歴
　　丈夫贵刚勇应物宜中节义理与血气善恶不同迹刚勇不好学狂乱交相贼失善而入恶背吉成凶徳潜心圣门学体认何细宻恶不逊为勇恶讦以为直恶居下讪上恶果敢而窒恶勇而无礼恶以刚成愎刚勇岂如是圣训甚明白改过毋少吝见善如不及利欲莫能动威武不能屈大勇与至刚坦途岂难识舍彼而取此黾勉趋圣域
　　寄王子勉侍郎
　　刘生投京师意欲求荐章位卑人望轻安能助揄扬朝廷念知识孰信朴直肠骐骥奋鬛鸣顾我非王良呶呶百称誉防何不为狂我言一脱口反恐生雌黄仕途亦多岐有之皆腾骧譬如径寸珠炯炯照夜光人皆知可宝安忍道路傍台阁富才彦举能秩所当去去振羽翮一举谁能量
　　答张经歴乞言
　　友道废已久謟媚相逢迎意气少乖忤蓄怨生怒憎三益与三损取舍谁复明接际若胶漆机穽伏戈兵嗤愚鄙不肖妬贤而病能无先后贵贱把持复侵陵常使我负人百伪不一诚厚薄无定在势利为枯荣习俗日薄恶鬼蜮纷纵横经歴清河公刮目求良朋征解索告戒庶作座右铭我师马伏波格言常服膺朋友有过恶如闻父母名闭口不可道勿妄生讥评宁使人负我有犯忘较争宗族称孝弟忠顺事公卿徳如金玉温气若芝兰馨所闻止于此清聴恕狂鸣
　　寄子裕参议
　　大贤不丛生大器不早成才学两超絶防人遇休明壮年复防何倐忽如流星古来豪杰士赍志埋幽防我辈何多幸筮仕逢升平有口得尽言有学不留行海岳无可补禄秩春阳升共兠虽杂进奚损防臯名元恶防显戮端人整朝缨近来到京阙台阁列羣英选材极精粹大厦安无倾天眷日益厚西北渐休兵元勲踵贤王无恙朝天庭闻説京师人喜剧黙无声圣贤复相合草木含芳馨人生值兹时菜食亦已荣致恳诸时彦壮心勿凋零
　　寄张郎中可与頥贞
　　高斋号頥贞敛袵难为铭不识主人面因名见幽情举世爱春华何人乐秋成此心失正鹄无异波上萍客来话高义事事喜且惊汪洋万顷陂谁能测沉防洪涛触砥柱困惫自东倾贞者事之干学易良精明真积力已久气以集义生正当服官政非君孰澄清岂同口舌儒文笔了生平何时遂愿见再拜咨易经
　　答洹溪见赠
　　先生挟雄才早以文字名古文学西汉立志不自轻天步忽改玉潮落闲长鲸栖迟镇州幕探讨益深精丰碑每旌纪有客来求铭得文蔡中郎死生两为荣胷中金石列轻重持权衡十年总雄藩理剧笔不停篇章偶防戏掷地皆金声金銮选羣彦拜诏升帝庭九制付一扫腕健秋风生人生独何幸谈锋得时聆三年侍几研神膏洗昏盲狂斐不自量恶语渎门屏岂期辱裁答愧汗沾尘膺新诗一何似练练秋江清变律出新意暗觉无刘应闲得首肯安用四壁惊世无谢晖兹言欲谁评俯慙舞篱鷃仰空望云鹏我廪亦已倒君囊未云倾愿赐起予念得与诗坛盟定应劳薫沐踏月扣深扄
　　赠画师张润之
　　造物生异人妙处不自知画师夺天巧径欲形似之以神贯彼人满纸见丰姿朱粉一融化如以印印泥我心适有在示汝横气机勿作真寔相此理谁穷推必欲得吾真刮目深窥窥
　　寄李二衎甫友旧
　　緫角慎择友似君能防人君心渊以黙我懐粹以春外若不易合中情蔼相亲聮句风雪夜并辔花栁晨相离复相覔敬慕日益新君慕我无伪我敬君无尘有失须告教接纳从具陈有美不口誉暗若获嘉珍古人不可到已脱鸡鹜隣相逢百虑消何者为贱贫年来成逺隔欲防良无因君思我应切我梦君亦频千里共明月出门望通津尺书何寥濶亦岂少鸿鳞寒温谅无益懒散任情真君闲日无事田园坐荒榛我官久不调进退两邅迍相思复相笑有愧半百身万事尽乃尔一心恒苦辛何当谢手板复我洹水濵举网得嘉鱼杯羮杂薇莼再遂林下约困羽时一伸踏云共携杖对月同岸巾有子辨温饱世作无怀民安知青云表高阁耸麒麟
　　寄李裕卿友爱
　　忆昔少年日不识分擕愁朝为闾里嬉莫为闾里防憙如同队鱼相失即相求江山为我妍日月为我留古今共掊击诗文相唱酬舣舟南塘夏戏马庐山秋入门父子欢出门朋侣稠笑谈俯仰间宇宙一蚍蝣朱顔映緑髪一官非所忧自期学业成举翮超昆丘得失道复行絶足追伊周坐信古人书嵗序闇如流龙飞启昌运仕籍粗见收随废复随起急雨水连沤朝应列宿光暮与编民俦我趋东州幕君登省郎輖我曵辞林裾君辕复西州相望五千里萍梗两悠悠相忆不相见块若鹰坐鞲碌碌逐人后不异羣飞鸥反为流俗嗤谁复信良筹夜为一无頼晨封千戸侯举国疾有口一拜防庙谋人生各有命敢欲谁怨尤念君得税驾桑梓复优游吟登舒啸台醉下饮酒楼读书复观物万象愁搜笑我宦游恶相如今白头进退良有道用舍随沉浮已慙三径草更愧五湖舟
　　荐士一章呈子方郎中飞卿侍御子裕尚书受益侍郎
　　鸷鸟虽类百一鹗不易求大厦萃羣木梓人虑何周选贤尚公举四海无朋俦同已不敢亲异已不敢仇为国而得人此心何休休羣彦入台阁有口皆謌讴下满万民望上解吾君忧我作荐士诗未审垂听不人生无全才用舍随所优洹水诚浅澁固有万斛舟一二济川手试用当急流马骧字希骥实学无虚浮论事到通方有唱而輙醻修鳞纵大壑俊鹘横清秋亦有张仲豪气压元龙楼明敏不疎放缜宻无停留耿介崔子冲县治何优防五年官炎方还家去时裘三人者如此鄙言非暗投傥遂处囊锥脱頴非悠悠
　　寄宋齐彦
　　丰度尝暂违令人生鄙吝一别十七年杳不接音问孤陋寡交游庸懦不自振看书未开巻衰思巳昏闷异时或相逢老丑劳细认阘焉成坐睡妄想俱忘尽觉来问童仆又欲黄昏近庙堂咨故老谟议发硎刄秉笔白玉堂羣贤仰清峻人来话起居徳业日升进诗文肆口成草圣电雷迅老耳闻斯言梦寐见神俊斯文天未丧付托当自信大贤不虚生晚节宜重慎
　　寄答王仲谋
　　心交义已重世契情尤亲结髪相追随嵗年偕七旬所学与践履言行颇同伦俯慙太疎懒仰慕能精勤文章妙天下更欲名千春读书老益壮立言日求新客来辱佳什字字希世珍日长正昏睡拜诵整冠巾勤厚思报复握笔不能文南望徒引领青山生暮云
　　寄伯禄继先子裕伯宣
　　泉源出山巅润下能及逺居官处庙堂长才庶可展恩泽霑四海竹帛灿华显岂同州郡职碌碌互流转传闻得荣拜清议称妙选何烦责望深自期良不浅老怀喜不寐芥蔕日消遣贪为中外贺鄙语失裁剸
　　答子昭赠笔
　　子昭喜法书能知笔工拙霜煑防须得艺到精絶纎圆见伦理遒劲傲盘折起伏应提案顿挫愈健防笔疵良多端试为一论列锋危多困弱过促亦骜桀中虚易涣散太寔伤拥结而能四者间求全得心诀学书运笔耳十笔九凡劣就能到神御终亦因防画笔人例尘俗定谓何妄説子昭非贱工英气溢眉睫轮扁老斵轮进道时自悦老防贡霜毫湘筠效竒节弄侮管城侯冠巾髪如雪老我初学书笔塜拟山叠每恨毛頴公违忤不相恊自兹可适意买纸整囊箧但恐求书人笑我阈无鐡
　　送祝仲容都事之任湖北
　　朝廷求治切仕途故平寛一言与片善暮进朝拜官况以吾弟才防刄岂多艰处囊今始得脱頴惊众观鄂岳湖北道事务固殷繁民情大可见饥者易为飡徳政一流行欢声海波翻闲登岳阳楼块视湖南山先贤文正公立志当追攀幕官非久留引领望归鞍
　　寄赠河南监司
　　不识相公面仰听相公名何时拜清光老眼昏复明近世为学人志在求禄荣所学非所用真狗苟蝇营滛辞徼宠利前学已忘情以言较行实奚啻炭与氷悖逺圣贤域絶口不谈经懦为胥吏弄强逐奸邪行甘溷泾流浊厌恶渭波清窃名实嗜利犯义仍犯刑儒学乃如此莫怨人贱轻用若辈临政何事得平宁相公出贵种世为贵公卿力学君子儒直造东鲁庭正已而物正清心照邪横事业期伊尹与世为权衡我虽老腐儒不流为流萍狂言凂清听终当拜严扄
　　迩来复斋洹斋二学士屡以五言相唱酬不鄙愚庸每成章即亦垂示赏叹诵咏赘作六章时至元四年七月也
　　致力师前言每堕词语陈冥心效前意兴寄不得新辞理舍前哲孰洗胷中尘寥寥入深心作气时自振博学以广才一引思百伸敛彼言外意养我笔底春要当青出蓝终耻随效颦英哉杜少陵作语期惊人
　　太白固豪放不受义理拘诵诗想其人飞龙呌天衢万籁不敢鸣雷霆随叱呼海江共一唾防吸四溟枯霈泻时雨余霏散玑珠甘润着万象英华散春腴王风久不振要接大雅裾俯视建安人委靡防婴姝
　　沉沉杜少陵坐笑太白豪作诗每持赠时亦示讥嘲后人定优劣汹涌如风涛二贤岂难辨口舌徒呶呶文章贵适用美恶不可逃政教苟无补辞雄亦徒劳
　　发兴如涌泉愈汲味愈清安用啜糟粕虚无剽窃名百物来扣心肆口即成声了不见牵合精粗聊称情采菊东篱下何时值渊明
　　开口论时政位卑罪言髙开口谈今古是非九牛毛开口説物理理防足讥嘲开口议文章聴者厌呶呶百虑无营为心味诗骚木落恐草稀云清金气豪得句时自娱长吟行乐郊
　　大哉风雅颂用之亦非轻至情为物激哀乐即成声民心见向背国政知瑕贞荐享拜郊庙昭假歆百灵聴聪吴季札审乐知庶徴所以孔圣训谆谆于过庭可怜千载后秖以写闲情贵达无一言穷窘恒咿嘤不为怨怒语即为寒乞鸣遂令当路人聴之等蛙蝇雅乐不复作钟鼓徒彭铿
　　赠孔子五十四世孙曲阜令
　　人为名父子尚恐寡肖似受身于圣人恶可不尚志圣徳若唐虞一传苦无嗣洋哉圣师泽无代无名士徳与天地并报享穷天地东望窃有感嘘嚱随涕泗汉唐传至今崇敬到极至袭封衍圣公賔礼贵无二百家林庙戸洒扫防千祀譬彼江与河万古流不废不意便斩絶茅茨暗堦陛兹事世共知庙算非失计人苟不自侮云谁敢相戏嗣圣既无人勿怨虚其位敢告曲阜令圣学当自致皇皇建极功安忍轻暴弃国家崇圣心日夜求英裔
　　懐康兄国材
　　君材若雕鹗海运羞宁居胡为敛长翮郊野葺园庐无乃厌官卑禄薄不腴躯请为君解嘲匪我相佞谀丈夫期济世岂以寒馁驱万钟不义受傲晲如芥珠朝为麤官怒暮聴俗吏呼一善未能行百辱相縻污人生异鸡狗衣食何足图负郭五顷田有奴代耕锄放水不劳力种藕春满湖循墙及园圃木奴养千株素候日高起甘防从妻孥容为巢许隣圣世超唐虞
　　寄复斋洹斋二学士
　　辞多亦奚为字字合精深辞理两俱胜粹若百链金口称竟何荣要使惬予心太羮无遗味大乐无遗音我师少陵语诗罢自长吟
　　送彦才参政西行
　　翩翩海东鹘举翮数千里整毛万仭山得食青防里栖栖场圃鸡寻丈不能起一饱不异营啄啄寻蝼蚁君才班定逺洗劒西海水老我马少游将迎心已矣举杯送君行兹行诚可喜长才当大用岂徒封爵美我朝际天覆车书一文轨沙碛吾近郊谁能作边鄙以君经畧材须君劳尺棰逻列拜马前防垢不烦洗西宁金气穰三钱输斗米
　　寄崔中丞
　　大臣思报国所急惟荐贤得人政乃举无人法空悬我家大忠厚轻重略衡权邪正既混杂是非亦纷然贤愚岂难辨试功不以言国人皆曰贪未尝私一钱国人皆曰亷门阑如市毁誉求善恶聴纳宁不偏执事主台政选贤少安眠聴言复观徳取长不求全为国得一士引挽恐不前因士得一语力行不留连执事持此心烱烱金石坚圣鉴照此心聴纳如转圜庙堂富梁栋台阁足龙鸾庶政无废事太平日如年归功更谁往国史青长编
　　送王録事秩满北上
　　能吏多健羡于道未为贵秪得上官怜非为细民利贤哉王録事深耻矜小慧百冗繁剧间有余求月计虽无驩忻誉亦无猛虎畏三年安阳民夜犬不闻吠叩门来告别秩满当随例愧无荐鹗书临岐但挥涕吏部清鉴明终难久沉滞
　　赠送刘济甫之大都
　　清议废已久士价一毫轻可怜荐士诗唧唧寒虫鸣人如孔文举虚文尚谁聴况我老腐儒素与才无名爱汝有用姿送行岂无情一言亦不惜系汝何枯荣丈夫当自奋去去投帝京作文谢浮辞论事令世惊仕途太平寛自荐鸣不平壮志已弃繻长才宜请缨望望追电足万里不留行
　　送佥事清甫应都省勾请
　　天下一大厦完宻资羣材巨细各识职永永无倾摧古来知人难明哲慎鉴裁拔萃岂易得灌莽杂蒿莱百围梁栋资寒暑防往囬良匠失时遇偃蹇倚岩隈大臣佐明时求贤不忘怀遴选得一士拔擢超资阶都省总大政谕议须全才徴书照齐鲁揽辔勿徘徊
　　寄王枢府
　　一嵗凡三迁台院争荐举通才切时用岂与哙等伍疾邪发竒章谈兵示英武正言满乌台婉画鸣枢府长翮得雄风摩云日骞翥纷纷庸俗子黾勉困规矩老眼见竒特衰懦成鼔舞今春饯君行有言未能吐鲁钝留至今负罪那可补鄙俚聊谢贺粗代寒温语
　　赠送安郎中仲容还吏部
　　古今世禄家例为豪习误富贵可坐得竒偶不知数翩翩安公子拔萃能頴悟学语知好学誓不勤师傅裘马如土芥取受脂粉汚诗文字画余精敏识时务一片经济心耿耿无寐寤天官乏中郎元豹难隐雾笔端山谷启轩豁快呈露乃见仁者心善恶公好恶愿君持此志絶足得长路功名正黑头努力未迟暮
　　寄杜提学
　　前年得君诗似亦怨枯槁作诗欲裁答恐君嗤草草念君瓌玮志奚啻图温饱致身青云上举措伸斯道谏章烂云锦万类遂安好竒勲映佳名晓日同杲杲人谁无是心衡门坐空老古今怀材人立身苦不早宣尼果何心俯黙蕴天藻甘防阳货讥迷邦独怀宝一食鲁仓粟安危不自保车辙满天下皇皇伤潦倒岂知千载后世变益纷扰一正敌万奸能为不倾挠我怀素餐忧我言非佞巧有子幸克家心闲世縁了著书贻后人什袭珍遗藁俯视论功人沧海一行潦寄诗命安斋热中应一扫
　　赠孔子五十七代孙曲阜尹
　　身为圣人后责任良非轻朱均固自汚亦匪尧舜荣圣人不可阶贤堂宜力升一编中庸后代代多名卿浅深固有间咳唾循典刑金尘与玉屑赋禀异精英衍圣人絶袭梦寐当忧惊百余香火戸近亦编氓此诚奸吏计奚伤日月明奉先思尽孝宁可同凡情身先笃为善英誉升天庭诚敬率诸生行修益明经作成三数子张主斯文盟洙泗续遗响师表佐升平
　　送赵季明赴召北上
　　气质万不同圣凡系所受天禀何高迈得造物神秀日记数千言一览不劳又胷中九经笥字字无遗漏前言与往行知识若亲旧以兹穷义理何事不详究以兹吐文章笔落风雨骤譬如日月光天地河山透又如春风生川谷成锦绣圣训多见闻所恨窘愚陋囬也其庶防哀哉夭不夀所以叹才能惧乏斯民救异人岂易生圣贤千载遘天生瑞圣世奚欲专句读朝夕备顾问置之宜左右上谈唐虞盛下及五季后所问无不知所知日敷奏防诏令疾趋玉殿开清昼一封政事书四海防深厚嗟嗟老病身不及诗擕袖侧耳聴佳音扶杖起衰谬







　　钦定四库全书
　　紫山大全集巻四　　　　元　胡只遹　撰七言古诗
　　昊天观羣鹤图歌【并序】
　　晋祠之北五里山曰龙山山巅有观曰昊天殿阁金碧松桧隂森行人望之如在半空翠岚晴润白云晩闲钟磬歩虚之声散落人间实为国祈天永命之福地也窃尝思之敬鬼神事天地斋洁严肃诚一防恭之心人皆有之然不择其地杂于阛阓市井之间鸡犬声迹之外明神鉴之亦莫之临若昊天观之地灵境胜髙爽幽寂超出尘表宜乎百灵之降集羣仙之游厯也至元十三年清明后三日羣鹤自西南来翔舞于坛墠飞鸣于殿墀前后颉顽各有行列移时方相率冲云表入碧虚由东北而去河东士大夫赋诗成巨轴道士以为瑞应绘图请序其端仍随例韵语以歌之
　　龙山昊天万夀宫栋宇直欲摩苍穹尘世殿阁非所同岂徒目夸青红宝香牕户含天风檐牙朝暮白云封雾迷松迳不可通仙境岂许人力穷人间时得闻磬钟祥霏瑞霭常蒙蒙乗鸾翥鳯度碧空仙軿神驾相迎逢召公近奏平南功万方贺表如山崇神人咸和喜时雍羣仙集庆忻相从万鹤翔舞空明中法宫嘉宴不怱怱移时云影廻仙踪吾皇万夀居九重四海为家金四墉仙翮嵗嵗来朝宗
　　又题六鹤图
　　心非青泉白石姿掌上丹砂亦徒施髙情愈逺愈难写世无薛稷谁瑕疵常观庸笔写真李太白尘顔俗状轩昂眉目何异醉饱屠沽儿九臯清唳劳我思觚哉觚哉鳯兮鳯兮奚止于是堪嗟咨
　　农器叹寄呈左丞公
　　夜宿田家耿无寐窻外主人长叹喟叹声未絶还独言言切音哀复歔欷国家敦本知爱农特设大司专保惠分司劝谕立课程朝送农官暮迎吏诫言谆谆不敢忘榜示门墙加勉励小民衣食在田畆孰愿饥寒仍负罪火云赤日汗流土月落参横手扶耒趂时投种惜雨干泥淖耘苗恐荒秽茧丝租调仅供办众口嗷嗷忧卒歳火烧炕暖代衾裯藜藿何尝识盐味农家辛苦感国恩农具依前俱勿税木根损铧石损犂取与乡邻不难置行商到门问有无粟麦丝麻相换易有时负价卒莫偿累月经年不嗔恚农人种田争寸隂农器易求无止滞年来货卖拘入官苦窳偷浮价增倍卖物得钞钞买铧又忧官局迟开闭入城最近百余里数日迟留功漫费耕时不幸屡破损往返劳劳凡防軰往来劳苦不惮烦一刻千金惜虚废欲于农隙多置买粟帛无余百无计农官农官助我耕何异夺薪催釡沸一铧废夺十农功办与官家多少利劳形馁腹死甘心最苦官拘卖农器
　　捕蝗行【并序】
　　至元六年北自幽蓟南抵淮汉右太行左东海皆蝗朝廷遣使四出掩捕仆奉命来济南前后凡百日而絶故作是诗
　　老农蹙额相告语不惮捕蝗受辛苦但恐妖虫入田中緑云秋禾一扫空敢言数口悬饥肠无秋何以实官仓奚待里胥来督廹长壕百里半夜撅村村沟堑互相接重围曲防仍横截女看席障男荷锸如敌强贼须尽杀鼓声摧扑声不絶暍死岂容时暂歇枯肠无水烟生舌赤日烧空火云裂汗土成泥尘满睫上下杵声如捣帛一母百子何滋繁聚如羣蚁行惊湍嘉谷一叶忽中毒芃芃枝榦皆枯干无乃民劳吏无徳可能百郡俱贪残庙堂调燮亦有道胡为凶来相干圣躬爱民夜坐起遣使日驰三百里太宗吞蝗那可比愿随时雨俱为水谁怜粒食诚艰食螟螣蟊贼口中得土战勤劳血战忧田家一饱岂易求今冬斗粟直三钱力廻防嵗成丰年公私仓廪两充盈大车小车输边兵
　　后捕蝗行
　　飞蝗扑絶子复生脱卵出土顽且灵有如巨贼提羣朋羣止即止行则行过坎渉水不少停若奔期防趋逺程开林越山忘险平倍道夜走寂无声累累禾穂近秋成利吻一过留枯茎生机杀机谁控衡强梁捕取理亦明深堑百里中有坑投躯一落不可升亿万锸杵敌汝勍肝脑涂地如邱陵行人两月増臭腥咄哉妖虫竟何能火云赤日劳羣氓
　　征戍叹
　　吁嗟兵制胡不均富室益富贫益贫百丁万畆不介胄重以髙爵荣其身鞭笞卒伍等徒配暴横刮刻谁为嗔两椽茅屋一孤影妻子寒饿常酸辛终年应役欲谁代穷边刁斗昏复晨枢府哀怜立新法三家两家为一门终竟富不与贫偶扶持支助徒虚文困弱相依日词讼祗与案牍供钱缗病亡逃代奸百出勘防保结何纷纷一兵征行一夫送征人甘分嗟农民长途往返少违限追呼挞棰连比隣积年逋窜不可复官吏负罪眉亦颦我无长防拯斯弊执笔判署空忧勤
　　赵仲器冶古斋
　　古人制器藏妙趣立法取象非徒为精坚宻致乃余事象以形着义理随斵耜揉耒取诸益网罟生自明两离刳舟剡楫风水涣弧镞矢火泽暌器成借力百工手其原圣哲劳深思尝观博古图至理谁复推夏金铸禹鼎万怪不可欺汤盘及周敦形模亦多仪文章照欵识一一垂诫辞备物荐郊庙格天神地祗寳藏遗后嗣百世咸宗师唐王践祚受册命东房西序何辉辉秦汉而下不遵古诡形怪状逐意移浮华苦窳求悦目工不信度随我宜朝嗟觚不觚暮叹匜非匜干将镆铘听呼索翻以古人为拙痴下不顺物性上不循天时淫巧互凌跨小智争自私随成复随败所费恒不赀周官考工篇迂濶何足规呜呼百噐尚如此礼乐刑政良可知钟镛谁复辩惉懘击石拊石从髙卑偶因制器伤世变书作冶古斋中诗
　　和娄参议诗韵
　　困趋迎厌奔走对镜茫然慙皓首正尔无物洗恶懐百韵新诗得元九蔷薇佳酒清满壶珍重相邀一开口下榻拂凝尘却扫降敝帚人生防合难多竒而少偶我思见君莫逆交君亦期予嵗寒友风期相合不易得一笑一谈宁肯负把臂细论文举白豪吸酒忘形到尔汝苛礼不烦守玉纎琼甲送觞来筹合新欢闲袖手鳞锦駞酥厌八珍肴防杂陈集山薮余馨剰馥饱僮仆白饭青蒭及马狗兀然一醉百念销人间万事无所有晋贤诚逹人饮不论石斗岂不自贵重谁与辨禾莠潘岳一县花陶令五株栁趣向既已定百欲不可诱胷次自泾渭口不出臧否花梢红日上东轩竹影清风来北牖山鸟山花吾友于鹤唳猿吟和呼吼家奴种黍供糟床取足何须论百亩拘囚笑谢国中人放旷愿同林下叟青田飞白鹭了不受尘垢肆志轻世懐肯以事掣肘嵗穰嵗凶尽百年不贪寅卯忧申酉雨足竹生孙霜余芋依母举觞酹先酒稷为百谷后遣兴羞为李贺诗搯擢肾肠心欲呕笑傲得此生乗化从老朽自知乍可为鸡先附尾那能作牛后琴书及妻子擕抱从左右欲眠即过午思起何碍丑渔竿与耕锄自视等草绶柴闗昼掩无俗客鸡犬依依成牝牡贫贱如磐诚自乐富贵浮云非我厚坐怜门外趋迎者婢膝奴顔竞妍丑道亦非吾道气亦非吾耦多君髙志出冥鸿驷马千金还弗受归来暇日理田园菽粟丰穰积山阜床头时自酿佳醪笑防賔朋享期夀未患莫知心匪石嵗寒后知松栢乆
　　送张子政
　　君不见萧何乗时起刀笔汉室开基功第一长才变化蛇作龙安敢区区较前迹身名勲业合俱髙满眼黄金同瓦砾古人居官长子孙后人防下如防贼三年转官复转吏谁议奸生由法出法益精严情益偷治罪何如先养徳丈夫此身当自重悖得到头如顺失诫君亷慎继公勤邪正迩来分白黑松植蓬蒿易出羣木从绳墨何劳直簿书奚足老英雄举首鳯池何咫尺
　　送孙伯渊
　　衰老无事门长扄扶杖起应敲门声续孙二子来告别往应吏部三呼征人才自古应世出山公启事今公平不才废黜能者进细木为桷大为杗妍丑讵可逃明镜重轻未易欺权衡不患无位患难立二子素有亷干称但秉赤心思报国何忧不作贵公卿
　　赠刘讲师
　　灵台山下虚极观主人刘姓字子真年登八十益强健道气盎塞烟露身邻家井深二百尺凿井得水如有神志形絶学链精魄千年要作羲皇人松牕梦起笑人世蚍蜉扰扰争红尘有时随俗入城市落花飞絮长安春嗟予本非声利士常懐漉酒渊明巾急流勇退防当遂杖履径谒清渭濵
　　赠黙庵邢仙翁
　　黙庵仙翁吾不识赵佞作传求诗什仙翁髙年今防何童齿黄冠今八十无事经年不到城有胁平生不沾席养虚寥寥入至虚调息绵绵作胎息黄精肥甘松子香腐臭人间烟火食厌闻世上海飞尘饱见岩前松化石每将蝼蚁等王侯直以春秋比朝夕廻头俯视长安城哀死荣生防歌泣
　　题所翁双龙戱珠图
　　黑云涌海雷破山两龙出没烟波间不思崇朝雨天下一珠为戯何痴顽所翁何处得此态三生海贾知妖奸泽能及物尚乃尔蛇蝎豺狼虎豹磨牙吮血口舌宜澜飜
　　诅桑叶虫
　　有虫局行名歩屈有虫夜飞名黑蛛二虫有吻食桑叶緑云一扫成枯株朝才掩扑暮复盛感化生殖乃尔殊呜呼天将祐凶物繁衍不许人力除宻云抟空不为雨烁烁旱火烧八区蚕生无食满筐筥农人倚杖空咨吁公家蠒丝不易办奚忧夜腊砭肌肤里胥临门急星火天网何地能逃逋蓬蒿荆棘不一食何独兹木多甘腴我行闻是言举手招田夫语汝造物理呪诅良踈迂桃将槁毙出桃虱当烂熟生虫蛆麦米到陈腐变化虫百躯人生元气衰九虫来乗虚国家纪纲坏肘腋生奸谀有感那相应起伏随机枢慎勿增怨叹二虫素冥愚崔珏戳猛虎昌黎驱鳄鱼异政能防人热中徒忧虞圣代新来下恩诏已赐今歳疲民苏
　　寄何中丞马侍御
　　取人以言已非法言亦见废将何从正如茂林集乌鸟纷纷谁辩雌与雄于今宪台议最公镜明妍丑难为容一职得人百城治汤火息熖冰雪风
　　田师孟寄纸索鄙俚以此寄赠
　　河鱼腹疾今两冬闭门罕与人相从寄纸千里索鄙俚中心慙恧成衰慵往时冯妇善搏虎迩来袖手哀龙钟重遗雅意覔尘藁酱瓿一覆无遗踪古人立言至不苟要与天地传无终徳厚才雄出新意格言字字开盲聋正如造物气坱圠吹嘘万物纷青红岂同世儒尚剽窃抽篱徙壁西补东老来细嚼羣圣言愈觉造语难为工好名苦心续六经至今识者非王通昌黎老笔不作史自视难与春秋同今人下笔千万字屋下架屋何重重有心作文已差谬圣门正学殊无功诚身治人两无用道听途説夸辞锋不知中表自矛盾著书满屋将何庸偶临细事毛发比汗顔血指招灾凶斯文扫地何乃尔千载谁复悲麟穷
　　至元壬午秋旱米涌贵人絶食禁糜黍作酒因以除酒课焉喜为之赋诗
　　汉武穷兵酒酤糜谷渐多非法古后王踵习以为常借酒丰财成典故嵗増月办程式严亿兆门门为酒户贤愚中酒得愆尤论法从轻归过误居官嗜酒日醺酣田亩衔杯废农务竹林七贤称逹士开元八仙争效慕士风放旷亦如是四海巫风了晨暮一篇酒诰谁复读子醉父前从哕吐今年秋旱人絶粮酒禁申明严律度外方郡县内京畿不见青帘蔽街路殷周善政今复行万事防防有天数臣邻士庶总醒醒礼法从今敢移歩
　　和王诚甫村居韵
　　桑柘隂连桃李树人在翠微山下住水光林影读书堂梦里相寻时一去瘠硗莫厌山田荒不随蚁穴蜂衙忙丈夫出处岂徒尔隣野何慙緑野堂
　　糊窻感懐
　　六月开轩驱溽暑八月糊窻障风露暑寒相承一何速过眼春冬如旦暮人生得嵗数十周直与无穷鬬驰骛焉知气数不可逃以力胜天矜智虑每将得失较贤愚一片惊心乱无绪藏金郿屋未厌多八百胡椒更贪慕我生天禀钝且愚纷哄羣雄事贵富偶为饥寒驱入官情味翛然一儒素有子已课学力农不才恐被功名悮四年京师观物变造物戏人今乃悟安得心闲日月长桑麻鸡犬江村路
　　徐熙桃花牡丹图
　　武陵溪头千树花和风丽日蒸朝霞洛阳花品成谱帙魏紫色香居第一徐熈僣窃东君职晓日未晞风露湿融融谷雨三月天爱花得花长眼前锦囊玉轴莫漫开恐引舞蝶游蜂来
　　跋石曼卿古桧诗巻
　　辞希少陵古柏行字画逺过欧率更玉鸾未返芙蓉城气豪得酒河汉倾蚍蜉扰扰京尘腥世门儿女宜多惊后人有口能题评神游八表君有灵拊掌一笑苍蝇鸣
　　中统季春二十八日雨
　　亢阳不雨阳絶隂雨而不止名曰霪五日之禾十日麦过时而雨非甘霖始知天地至和之气一乖戾咎征凶嵗随相寻古之哲王贤辅洞究造物理是以财成辅相调爕賛助蚤暮承天心六气少差缪责已忧思深政平讼理无失徳嵗丰时和神亦歆此道昧已久上帝谁汝临旱干水溢竟谁恤可怜闾里空呻吟皇帝二载春夏交期雨而雨无差滛出闻田野语防滴胜万金书生习气驰寓説赓歌髙和农人舌蚕蠒成丝有余业万里黄云食新麦
　　题古木寒鹊图
　　鹊能传喜诚鄙俚每闻鹊声亦倾耳不知飞从何处来吉鸟依人良可喜画工下笔能悦人羣鹊集林惊不起飞鸣行啄各有态乌衣缟袂晨光里已宜怪石倚髙树更着脩篁照寒水荒寒雅淡真幽趣洗眼明牕仍静几不羡豪家锦翠屏金鳯碧梧夸绮美看到子孙能有防天宁寺雨【七月九日申时雨作终夜不止十日又未止至午方息】
　　周嵗雨泽有定数春少秋多相倍偿今年春夏极干旱滋养妖孽成螟蝗中使捕蝗星火急一日便欲除灾殃入秋以来大宜雨片云尺泽何淋浪垅亩透防不可入晩禾坐视成芜荒深沟巨壑水溢满官路白浪流汤汤尝闻骤雨不终日胡为此雨特异常飘风驱云九州晦雷霆霹雳飞电光须臾庭阶水三尺檐溜射日垂银枪连宵继昼尚未止时闻砰轰摧壊墙妖蝗得雨愈不死跃跃似欲忻新凉役夫无术可扑灭四体雨立尘沾裳安得西风敛云霁死与蝗鬬无憾伤
　　题未央宫瓦砚【厯下赵明叔家藏】
　　阿房三月火才灭未央凌霄耸双阙汉开贤相一鄼侯反踵亡秦遵覆辙且令后世无以加飞驷可能追逝舌中兴积甲熊耳齐不救觚棱成毁裂风吹片瓦落人间俯伴墨卿磨嵗月铅华百链烟若新璧团团疑积铁忆初创物心而岂为此设要同藻井覆冕旒孰向寒牕映方册昔随金碧生五云今奉松煤入淄湼椒壁承香梦一空痴听癯儒坐呜咽不幸而幸应自知却阅繁华几销歇千年不堕刼火灰更要坚刚全晩节人生百年未死前贵贱升沉几穷达为马为牛尽世呼跃冶索名徒自孽偶因感物数兴亡漫与成诗忘鄙拙
　　挽北山先生平浩然
　　晓书无若韩昌黎髙闲一序岂我欺古今评书当尽废就有作者皆芜辞少时诵读亦少味年来到眼不忍离劳心防画何土苴效颦学歩真奴随法虽不足意自得何害平直连倾欹文章更使似人面亿万不类尤新竒古人学书欲自适妍丑初不求人知千金一字不苟售碑榜挂名何足为有时酣醺兴寄发酒墙茶壁皆淋漓颠张醉素两寂寞千载谁复同襟期北山先生得书法巻轴屏幛生光辉早与闲闲幕賔列他人诺诺了不增毫厘
　　题济宁张仲祥家藏李龙眠贺兰仙人图
　　贺兰仙人玉为骨画工如山画不出乗风御气来人间扰扰鸡羣立霜鹄龙眠居士亦天人谪坠琼林厌凡俗晴窻弄笔一写真八表神游落长幅手持金籛悟羣愚长笛筠篮跣双足鬓发飘萧海气凉麻衣色染三山緑斯人有无世莫知何时邂逅相追逐月明清夜玉堂空谈屑珠玑三万斛
　　题亷宣仲古栢寒泉图【医学樊教授家藏】
　　千年偃蹇氷雪姿坐与泉石劘嵗时嵗寒不雕春不滋百草雨露恶能私深岩穷谷世莫知九楹重任无所施幽人静观费梦思盘根九地不可移闲窻弄笔摹写之但恐软美没严仪龙蹲防脊虎奋髭半夜山鬼声哫訾赵昌徐熙乃婴儿敛袵缩手不敢窥写真唾我琼瑰辞
　　题王黄华所画江山逺意图
　　扬休山立真天人西来观光作王賔俯招一第若拾芥文词烂漫琼瑰新玉堂东观本固有自任之重初不专虚文爱君直欲到尧舜言切岂虑撄逆鳞谪官拜官总么麽但恨所学无所伸太行首尾八千里黄华一山雄且深【按大典内此句下有脱文今无别本可校谨仍其旧】清润中表无纎尘与山作主寄深隠结茅南卧西山云十年不入相州市蜂衙蚁穴从纷纷山光慰眼无以报醉墨聊与山写真千岩万壑不可尽形状数峰逺意生云林草鞋脱却临水坐隔溪篱落巢由隣当时所遇亦不恶壮年胡为甘隠沦由来志士本为济时出斯道一屈区区文绣安足纒其身观金工娄振之小铜盒十八学士夜宴图
　　吾乡异人娄振之金工絶艺冠一时大钱围径方寸许十八学士轩须睂轩楹仆马映花竹层见叠出纷芒丝不徒纎微具形体三生梦破龙眠师专门神巧思一见落手把翫堪嗟咨画师笔力不到处神镵鬼刻全天姿斯人胷次老禅伯一芥端可藏须弥寓言蜗角隠蛮触按图却恐非虚辞人生大抵好夸诞内不自足求人知画蛇信手不自笑先师老眼寛百围却因谨细悟为学放言大笔皆痴儿
　　防苏黄米三贤帖
　　宋朝字学苏黄米鼎峙谁能加誉毁精意挥毫各不同伯夷伊尹栁下恵后人爱憎从所好直以刚强胜妍媚我于三贤之所长不学庸工专一艺或真或行或奔趋喜怒悲欢随兴寄人心秀发宁有限一气敷分生万异洪纎髙下总成文正似前贤为墨戏
　　题赤壁图
　　雪堂胷中十万兵西戎东辽何足平用违所长计已失黄州一贬良无情才长定为众所忌直词更敢相讥评霜寒木落江水清茫然万顷江月明扣舷酾酒不一醉感激俊气懐羣英千嵗一合岂易得老鹤孰与鸡争鸣不须遥想周公瑾只合移文酹贾生
　　送王佥事之任宿州
　　有面不作贫贱顔有泪不洒离别间百年无入不自得口耳未省闻长叹此别不免数日恶不为衰老伤肺肝嗟君壮志不苟就胷次万仞崔嵬山辞尊居卑作吏隠丈夫所惧非饥寒州郡之劳困奔走风尘车马同痴顽人生才术非一致心能平易无危难只今疲民困贪暴我能亷静民自安上官见怜寛指嗾三年卧治容优闲上计考功天下最别有大拜催归鞍
　　有感
　　髙堂银烛明如昼半醉玉山扶翠袖生来不读一行书阀阅遥遥出华冑画楼笙箫秋月明美人促席嫌张灯主家爱客欲达旦欢呼戏狎皆絶缨书生赋分何良苦寒夜风声虚飞舞炉灰火灭无膏油不才胡可干明主道行道塞皆在天贱非愚鲁贵非贤勿因偶遇由力学车武匡衡更可怜
　　登车行赠送陈按察
　　古人疾恶如疾雠撄鳞辩折不自谋今人附势忘怨仇合迎媚妩观者羞頽隳委靡溃不收兹时孰与分薰莸乾坤正气岂絶休张纲范滂今有俦慨然再挟千年辀英气揽辔横清秋一洗豺虎消百忧畏首畏尾绕指柔浃背赧汗沾衣流奸邪富贵到白头何如刚直卧岩丘登车行去悠悠排邪获罪非所愁卵翼山东四百州
　　题顔太师墨迹
　　太师鲁公忠义笔石刻重摹尚珍惜太师盖棺六百年清节照人如昨日平生想像望风采生不并时那可得今晨异事非偶然盥手焚香拜真迹拜君心画忆前事掩巻罢观三叹息河北名郡二十四逺识谁知复城壁当时岂无匡时言太平天子方骄佚两京流血蜀道难侥幸中兴岂人力老臣如公能几人凛节四朝持一徳杞贼奸邪四海知戏谩庸主排忠直自古如弦死道边不觉歌诗泪沾臆
　　至厯下忆子勉运使
　　故人防鞭来东方五年千里遥相望今年以事走歴下又与故人成参商吁嗟不覩故人面惟有碑榜留文章心声心画得一见恍如把臂临清光人生能消防廻别再防各怜鬓满霜始知宦游情味恶半生萍梗何奔忙谁能强健得告老杖屦乡里闲徜徉
　　赵禹卿匏斋诗
　　君不见玉杯琼斚黄金瓶玳瓯象筯乌银甖翠屏钿儿夺眼明如意醉击瑚茎一朝奴辈利财货所寳适为他人营又不见昨日见逐今客卿髙檐危栋连飞甍方花古础排七楹门楣大榜书佳称绣衣丝履杂簮缨寳鞍朱鬛光照庭夜半大厉瞰门扃黄犬追叹嗟虚鸣汚宫潴室竟何有但见腐草飞流萤羡君阅世能自宁急飞勇退鞲脱鹰纷华美丽鸿毛轻髙斋命以匏名巵匜随形各天成枵然酒尽壶自倾不将不迎来佳朋醉者自醉醒者醒去城十里上马到萧然逺隔尘泥腥盘谷图序书座右归去来辞为东铭春课儿孙多种木秋催童仆更深耕一瓢陶然时自适髙秋击壤乐升平西山罨画云间横
　　题医者王庭训素轩诗
　　素轩与予少平昔李侯【徳常】擕纸来征诗端人取友慎许可敢以不敏三致辞一篇黄帝书万世医者师素轩世医业研究心孜孜尚友啓元子毎恨不同时要当论难立新説一字废睡终夜思学医到如此人命诚所司乾坤造物或失中力与六气调安危病来闻问识源委器使百药如家儿古今方论充栋宇曲蹊方径非所知当年有无上池水徒骇视听夸神竒人生宁可食无肉不可一日无良医节食服药最我老来事安得移家相近朝暮相追随
　　哀饥民
　　天灾流行孰可御水灾何如旱灾苦秋旱十日已成灾自夏穷秋天不雨细民安敢厌藜藿谷菜无苗尽焦土谁能一日不再食火湿寒泉釡空煑义仓虚名固无用所费不赀无寸补天下常平几万间公廪空厫走饥防千家一室粗储畜亦岂有余供贷举山家入山收橡实不避林深遇熊虎平野村村食榆槐寒滑那能辞肿吐树求叶实草寻根男执斧斤妇筐筥不忧涌贵忧无籴俗吏区区定时估一年凶荒遽如此再嵗何方逃死所牧民谁作父母官尚惜一言申省府前催和籴后催粮流殍遗民今几户迩来马牛皆半价刍豆俱无难作主何时斗米复三钱山积陈陈到红腐
　　息轩画马图
　　息轩笔端生万象羣马一幅尤神竒初疑天寳汧陇地无乃汉家金粟堆腾骧饮啮各异态矫矫虎脊追龙媒云烟惨淡水清浅渥洼髣髴临天池天然闲适发神骏不比伏枥困衔羁牧儿乗髙喜蕃息长风剪剪吹貂旗先生房梦夺宿魄曹覇韩干安足希秋山春水从天仗惯赋宣王考牧诗书生驽钝例衰懒一马欵叚仍疲羸开图爱玩不忍舍壮心感激将飞驰西极南荒未治化自怜黾勉持毛锥岂知吾谋适不用棘门覇上真儿嬉安得此马二十万立缚两主趋丹墀
　　因巡按至长清县闻事自警
　　中年以前月生光中年以后月光缺年登五十无所闻圣教难施宜见絶我生倐忽夀六秩悔悟前非生内热气血虽衰志不衰链事精炎心似铁所求得路耳顺成人十能之我千百正如行人能渉猎省悟迷途改前辙去非从是易为功声入心通自澄澈
　　贞妇救夫杀虎图
　　生民之天君父夫不幸搆难当捐躯壮哉野妇非知书救夫刚胆鐡不如正气吞虎如狸狐精诚动天虎伏诛剑光怒发冲云衢英烈一日声八区夫喜复讐三日苏义士击节成画图世复租税光门闾照映史册激懦愚死节忠爱羞迟徐我朝人伦厚有余杀身成仁匪干誉当熊冯媛无时无四门穆穆云日舒祥麟瑞鳯生郊墟吏无苛政伤惸孤
　　题右军书扇图
　　中兴有才无不许英气横空无着处防稽山水足闲旷万竹青青照庭户东山谢公亦髙人一起未易湔尘土兰亭佳序写幽懐殷浩何人知肺腑闲牕弄笔作游戏虎跃龙腾走风雨髙情已自过钟张戏以百钱惊老姥当时墨妙堕渺茫画图想像开襟宇字字精严岂偶然至今池水元云吐长才伟器百未施直以书名垂万古
　　题杜君复家藏王黄华雪梅图
　　玉堂仙人饱玉食倚风咳唾成珠璧散花天女不敢前琼室瑶阶众香国却嫌太素苦清寒试手春风开玉粒欲书不书持醉笔抹画氷绡三万匹月明蓬莱水清浅偃亚寒梢几千尺退席惊竒特挥斥氷花防玉质罗浮窻户愧庸俗江妃篱落羞寒乞赵昌徐熙尘土人办与凡花逞顔色仙人飞升今几秋髙气清香尚蒸湿人间寳墨有如此锦囊玉轴加珍惜幽人不见林西湖谁有新诗能破得九原唤起花光僧茗椀分香照浓碧展巻相看洗尘臆
　　题娄叅议诗树
　　得名诗树有二説为君注解在所择作诗要使主意明根干枝梢到花叶意明辞精兴寄髙一树琼瑶万花发漫无命脉百千韵败叶飘零谁总摄正如富人号钱树乱落分飞空琐屑半山老人选唐诗一集百篇存一絶诗律贵工不贵多无使黄金杂铜铁一聨一咏堪讽咏传世谁能扪众舌我言相敬不相欺深叩草堂当得法
　　过王彦章墓【墓在汶上城西】
　　虎臣刚中胆如铁临敌誓天甘死节梁室存亡系此身铁鎗可折心不折朱温父子自枭獍可怜力尽忠贞血五季君臣真传邮假威视势懐攘窃痴顽无耻冯瀛王更夫易主同娼妾汶阳城西一丘土起予凛凛冲冠发豹死留皮皮可朽人死留名名不灭威武那能屈壮懐至死名呼邈佶烈
　　寄马徳昌
　　遗安堂深有余庆瑞世皇皇生五鳯文章官业两峥嵘庸懦闻风亦飞动丈夫堕地岂偶然白璧黄金宜自重南风过雁得新诗字字铿锵堪咏讽想当谈笑了官事髙斋坐受云山供一时交友尽豪杰万象无声自嘲弄一江风月酒满船世无谪仙谁与共大鹏扶揺九万里斥鷃蓬蒿莫攀奉人生难忘父母邦何时定作还乡梦
　　题杨秘监画裴晋公探梅图
　　晋公貌不逾中人有唐轻重系一身四朝顾命二十载千疮万孔俱弥纶功成不有若无事别业徜徉洛水濵四夷致问民戴慕祝公遐夀逾千春一游一宴入传咏到今陈迹犹如新息轩尚友志不浅思公恨不同朝绅探梅故事作横幅堂开緑野延佳賔招之不来白少傅归舟触碎波心云美人清唱梅花曲雪寒四座廻春温淮蔡诛夷太平后此乐未足酬公勲画图宜为什袭珍望之威重不敢亲俨俨元和社稷臣
　　鹿庵所藏防枝峯诗
　　鹿庵几石名防枝金碧熖熖腾光辉前峰岩岩东鲁圣杨休玉立冠峩巍后峰具体顔氏子拱手接武相追随元气纯全入涵蓄讵如髙士轩须眉世人爱山徒悦目千岩万窍夸新竒何如兹山不纎巧气象直与恒华齐竒章甲乙固多品以志徇物何足防先生玩理不玩物岱山同此石一窥筠窻书几静相对耸出物表无凡姿云烟朝暮从万变怡然坐对忘朝饥
　　题储天章菊轩诗
　　扬州红药扶桑日香满人间照天赤洛阳琼英万蝴蝶舞破霓裳羽衣白金盘一本直万钱贵戚走马争后先珠帘玉堦春昼长不烦纎手送瑶觞喷吐竒丽难再得弗念倾城与倾国奚须明眸映皓齿花妖醉人乃如此花中爱菊能几人悠然公去无后身一杯坐对南山意直到储侯知此味
　　题田御史集瑞堂
　　髙明之家鬼瞰室潇然一堂羣瑞集无情草木宁有知和气薰蒸昭令徳散满云窻月户香一日嘉声彻京国古人视履考贞祥谁谓前途黑如漆一篇嗟哉董生行不愧昌黎五色笔南邻金珠塞华屋北里朱轮照金防无徳而禄殃必酬火脐韈口嗟何及后人勿废前人光子孙世世其逢吉
　　挽许左丞鲁斋
　　忆昔朝廷求直言竒谟伟画争后先对病之药不易得大防与众殊相悬不从事事论得失清流莫若先澄源曰心曰性开圣学敷陈详悉登经筵惟先格王正厥事此心一片金石坚当年羣儒那解此迂濶讥议何绵绵陶钧髙士惜未遂沁南养疾桑麻田圣情虚伫待可起台星顿减清光圆从今大政向谁问頼有遗藁留长编
　　庆嗣能得雄
　　嗣能茂异鬓欲丝著书五车需一儿今年释褐作教官得雄佳应相追随故人侍御送诗贺劝勿过爱宜寒饥友朋相爱恐衰暮仁必有后何忧迟鳯雏骥子自有种英气已见浮修眉要于激怒听声响欲乳不与令号啼传家嗣续岂细事奚止翁媪相娱嬉诜诜绳绳自兹始桑孤蓬矢嵗嵗悬门楣
　　过平原
　　天宝之政何淫昏卵翼蛇虺无遗恩逆情已露秽已闻宠锡兵柄开防门两京流血涂帝阍二十四郡同溃奔孤城独有顔平原铁肠不挠楼橹存人心倚公不披纷池深如海城切云羯羶恶念终日焚酸辛西来迎两君老波一泻长河翻四朝苦节徳益尊贼臣奸舌孰可扪假手防逆诛耆勲太师恩礼何虚文九江不洗忠血痕到今节士哀声吞青天白日照忠魂雉堞是非余短垣野烟村树如荒村一庙血食谁与论扁题髙义张吾军一洗万古鸱枭羣
　　题三苏翰墨
　　眉山岩岩挟双峰西南陋邦岂能容地轴左转来向东直与太华争尊雄英伟惊倒六一翁京师多士为一空望尘罗拜趋下风姓名即日彻帝聪谈屑散作香雾蒙文章烂漫如长虹帝尧堂下添防龙圣贤千载一相逢三更送归莲烛红当时相业虽未终辩奸诸论万世公遗墨一字摧羣凶
　　过徂徕山
　　谪仙乗龙去不还白云空鎻徂徕山当年咳唾落岩壑至今涧草如幽兰玉堂金銮不伸肘醉游万里天风寒古风六十配风雅一唱一叹清肺肝传芳再得石守道正气髙压青云端庆厯一诗无敢作表章忠正诛妖奸兹山自从得二贤拄天万仞青琅玕书生朽骨亿万万名与秋草随霜残乾坤清气我不与坐长白发凋朱顔一言葢世不能辨自笑生死文字间王事有程前路永西风落日催归鞍读书堂基杳何许濯缨山下溪潺潺
　　题石曼卿草圣
　　烈风急雨惊四溟雷轰电掣神鬼惊万字一息笔不停九天银汉为一倾醉呼张旭不敢譍防词杰句江海声脚蹴俗扎慕兰亭刘潜佐酒飞巨觥百尺楼髙北斗横人传二仙临帝京百年厌世还青冥白云何处芙蓉城
　　燕城中秋
　　白露横空洗秋碧清辉溢地升飞壁满襟沆瀣消尘臆入地水光寒不湿孤客天涯有今夕惜无玉笋横长笛百年好月不易得忍使流光驹过隙谪仙百杯盈一息庾楼去天不盈尺二贤髙逺能自适西风回首成陈迹前我好月嵗千亿后我有月无终极人生此身非金石一刻千金良可惜古人谁得今谁失后人视今今视昔毋言酒石金几直熖熖东天海波赤
　　赠按察庆甫陈侯
　　昔闻东原号殷庶五十四城桑柘土一朝被檄入城闉见与所闻何谬误街衢十室九茅茨雨夜霜晨悲破露入云髙第十余区金碧崔嵬鎻烟雾野人君子同有分奉养相悬太逾度势如豪贵三数人丐饿百千为从御兹时四海总同风急敛暴征那计数淫荒防酗恣我为爱憎生杀夫谁惧天将悔祸良不难煌煌晓日开云路贪者废削强者诛立与贫寃除巨蠧陈侯按察来东方揽辔澄清酬所负豺狼辟易肝胆寒狐狸奔窜愁僵仆覃府髙悬一镜明市狱何须求细故州县追胥不下村荒逺农家无外户坐令悬罄积囷仓齐纨鲁缟如山阜三年诸道细论功籍籍何能脱朝誉攀辕卧辙恐难留竚看催征庙堂去





　　钦定四库全书
　　紫山大全集巻五　　　　元　胡只遹　撰五言律诗
　　寄李参政
　　屡辱哀怜语情亲意有余但知深刻骨非敢吝裁书委顺仍何怨奔趋誓不居愧非雕鹗翼风力费吹嘘自怜疎且戅与世每差池敢起连茹念空劳荐鹗辞材凡惭禄厚德薄称官卑碌碌随人后衰髯尽欲丝三载陪清论论愚复订顽云泥隔霄壤胷臆塞茅菅寒阻涂阳雁尘昏蓟北山凭髙一舒眺望眼不能还定交十稔久省幕二年同从政多迷路推诚赖发防兰荪正辉映萍梗忽西东此别何多感心交不易逢四海皆交友心期定孰亲佞柔恒接踵直谅杳无人势利偶相合戈矛暗自新从兹送君去此道向谁陈郎中辞省幕大尹拜河中渡晚铁牛壮楼无鹳鹊雄士封犹晋鄙民俗挟秦风表里河山地雍容见诏功世禄名家后千门不一存箕裘那复继豺虎共趋奔奋袂尘嚣外持身道义尊汉朝杨太尉千载有贤孙送客都门道伤离不忍歌无端成逺别更觉怆春和匪我私心重怜君正气多从今清苦影独立障狂波府尹固当选朝官岂易求苟循铨调法翻失重轻忧去去知民瘼寥寥乏庙谋却教刀笔吏启沃賛皇猷我岂儿孙泪已别复牵衣重为朝廷惜还伤徒侣稀劲强工媚合瘦软学依违所感良由此行轩去似飞
　　寄李参政【并序】
　　时禁废絶书呈负罪负罪然倾向思见之情与夫郁抑欲诉之懐不得施于语言文字日増愧闷伻来敬审钧履安佳且辱念问索鄙言感慰何极不肖平日凡作俚语以其自满意得纸起草过则随手弃去无复纪録尚何足记忆实无以奉君命感念阁下过爱之厚得鄙诗七章奉为违逺三年千里一粲
　　过爱何懃厚伻来索鄙言书呈慙阔畧问念到寒暄公退衡门晩旬休人事繁庸驽脱尘鞅无力逞腾骞叨从地官列承接有余欢鹏鷃分飞后云泥防合难非才宜速谤违众岂容安防有登龙日清灯语夜阑名位非难得风期恨寡同交情诚欵宻官事付雍容社促南飞燕霜催北去鸿如何巧相避相背不相从时事无堪説羁懐欲诉难不才劳忆问钧履喜平安诚意如金石情言出肺肝人回无报祝为国老加餐日月嗟逾迈西风又再秋鴈横寒水碛人倚夕阳楼尘坌埋佳况河山阻胜逰传闻好宾主雅集日相酬四海经纶手胡为宰一方帝心良有在物议不须忙萧相初当国曹参未治装终当复台鼎谈笑济时康著述慙先废勲功竟不前持身谁见信顾影自空怜华髪老逾壮苦心穷益坚辱防时寄问千里慰凄然
　　庆李侍郎母七十寿【并序】
　　天地人通为一气顺之则吉而莫征于孝感冠百行基万善充之则可以为尧舜而德莫大于孝礼部侍郎真定李侯敬甫事太夫人以孝闻至元辛巳慈闱夀七十视明听聪福履康强自翰林台阁京师贤大夫外及诸郡一时名笔钜公咸作歌诗以庆不肖与敬甫三十年之交以逺处侧陋既不获升堂拜贺而能无一言谨同彰德诸儒士摅诚吐辞别为一轴仰祝千嵗以申嘏颂之意云尔武安胡某顿首再拜
　　贵贱谁无母慈贤贵一时德馨浮鼎食夀域启庭闱九族传家范诸姑慕壶仪宜能服羣彦逺近送歌诗慈孝天垂报萱春七秩开夀杯承桂玉子执萃贤才市饭嗟陶母斑衣笑老莱至诚能锡类相戒咏南陔富贵诚难得多贻父母忧守身无愧怍养志乐优游意广常丹颊眉厐尚黒头满庭和气里日月为迟留甲剪金猊暖银台蜡炬红欢声动闾里瑞霭上帘栊先志求多喜承顔恐失一杯千嵗酒此乐更何穷仙李蟠根大孙枝庆有余称觞堂下拜神锡掌中珠【敬甫四十七无子太夫人明日庆七旬夜得孙】孝感来竒福史官当特书十年开八秩鴈鴈防悬弧
　　捧檄情何切陈情志亦髙前人固麟凤独我岂蓬蒿顷刻违甘防中心积郁陶慈顔常悦豫万事等秋毫髙年何最喜七十得饴孙既足延遐算终当大庆门锦防珠络庆慈语喜顔温人子除兹乐浮云何足论春满百花堂人知孝义坊途歌知咏德里语解成章薄俗皆归厚诗人发兴长佳名等滹水千古并汪洋老我无诗思因君重起予堪歌德如玉恨不唾成珠礼阙升堂拜情随赞美舒何年旌宅里疏请在宏儒
　　赵慱州九十寿
　　忽忽浮生里谁能九十身风云惟有梦部曲总无人麟阁图形旧农书到手频翛然坐终日万象与同春
　　寿姚相
　　六载持钧辖经纶百虑新退公恒过午假寐欠方晨眷注尊耆德谘诹属老臣年年黄阁外长见驻朱轮萧爽江湖质忠贞社稷臣一言能及物万象暖囬春宋璟文逾媚曹参酒更醇太平勲业盛嵗嵗贺兹晨异政疑难决须公出片言问牛能及马见委巳知源量雅能持重才雄不厌繁谁知清镜雪黾勉为宸恩广平巨族刘彦深三弟曰彦平彦元彦清事母孝至元壬午夀八十自府主以次皆作歌诗以庆武安在广平为属县有此盛事鄙懐不胜欢忭谨作五言四韵并序数语以冠其端
　　大孝天垂报萱堂八十春笑谈追往事步履耻随人四子华筵盛羣英庆语新髙门何最喜贤母出忠臣
　　上司马父八十夀
　　谁人无夀席兹席冠清时尊斚京师酒弦歌翰苑诗孝心荣乐养丹颊拜顔慈坐阅三槐影晴云百亩垂阅世日云几六龙三万周无俦思往事燕处忆前修益壮推耆德通尊埒素侯守神能独立嵗月任迟留养老明时事逢时有几人入朝容把杖赐膳得常珍右学尊殊位深衣穏称身竚防行是典何计谢蒲轮髙年时亦有晩景少康强聪听声传谷司明漆防光花时能散步月夜喜持觞福履何劳卜前途万里长纯孝心何在多端务悦亲平居恒上夀况复值兹晨厚列千壶酒思招万里宾喜随名笔后例作上诗人阅徧人间世虚心保岁年挂冠连弃谱掩巻坐忘筌酒劝髙晨起茶醒过午眠怡然天爵贵不作渭滨畋怪与常人异由来间气生年龄入髙迈神识愈清明安处中和奥那知宠辱惊生饴甘防奉几杖瑞升平庆门论第一王父福何完三嗣朱聨紫羣孙玉映兰天伦丛顺德庭宇足真欢绵算随心思汪洋万里寛乡饮谁多豆先生五福尊有方留白日无梦上青云谦抑将迎防雍容笑语温忆常图画见龟鹤绕鑪薰内禀钟仁静灵台夀域防本基先自异寒暑不能催执友邀黄髪斑衣进老莱闲情舒孝养甲子防重回
　　寄耿寿之
　　每每思交友时时屡上心俊才熊虎受衰鬓雪霜侵烜赫驰声逺经纶蓄思深朝贤如有问腰沈不胜金
　　寄李敬甫刘汉卿陈取新
　　厯厯思羣彦才如照夜珠走盘光不定鉴物烛难逾碧海三秋翼青云万里途故人汾水上白髪一癯儒
　　寄乐用之
　　别后常相忆秋风又防然人来三致问岁半两荣迁共望山公啓羣推文举贤只今世契分礼合重同年
　　寄子初
　　拜状慙疎阔懐思未少忘既能同好尚宁有异行藏老喜心懐静闲知日月长气和消百疾此药最为良
　　寄韩通甫君美昆仲暨禹卿参卿
　　僻处西南逺音书久不通去春伤作别今岁又将终矫矫皇都彦栖栖白髪翁东郊复南陌杖履几时同别离惊岁一日未尝忘毎每将情达匆匆以事妨简书防抵律韵语不成章千里幽并月流光共一觞事尘埋猥贱展转忆髙人家在京师里身如江海滨幽园随意广佳酒逐时新犹有尘縁在时污席上珍
　　寄子勉
　　儒术餙吏事精粗不相妨却笑料生拙翻为案牍忙岂知抛土苴巳足致平康坐使刑名子喧阗政事堂
　　寄赠耿寿之【从韩广道之索也】
　　倾盖犹如故同朝十载余迩来闻福履重喜拜佳除庶类劳经济通才防巻舒去人韩广道幕客李尚书【幕客一作倒屐】
　　寄髙圣举刘汉卿
　　外补求清简那知益贱繁省评甘指嗾部介亦趋奔百务如星火千忧入梦魂尘顔将俗状卑辱不堪论
　　寄王经界彦才
　　齿髪临衰境参商又七年思君常耿耿念我计悬悬老觉亲朋寡闲惊岁月迁从今相慰意莫厌尺书传
　　寄齐彦
　　俸止凡四月囊空无一钱清霜寒似水老屋夜如年卧睡翻书册迎暄坐马鞯何时辱相过一粲赋萧然
　　赵氏冰凝双井茶
　　香新出羣品题来名亦清玉纎兮凤饼檀颊袭兰英幽洁澄诗律髙严挫酒兵席中相对语佳思愈难名咽臆厌膏粱何人荐此香玉池方润溢心思已清凉句嚼澄江练懐忘饱睡乡野哉卢老子七碗搅枯肠
　　庆杨飞卿母八十
　　母贤儿立业儿孝母长年有感那无应相成定不偏三千难擅美百行孰争先一代题诗什名应万古传
　　梦岩祖母八十
　　苦节干夫蛊慈顔备母仪行无纎芥愧夀合百年期凤啄炉烟细萱堦昼晷迟清欢那有极庭树亦熙熙纯孝传家逺髙年夀北堂拜斟琼液滑起舞防衣香醉颊蒸霞润双瞳防漆光异时旌善诏防走绣衣郎厚福人多备谁如孝养荣簮缨连绮席兰玉照堦庭彻请曽参酒恩分頴叔羮无烦歌上夀剰有八千龄景邵还家作诗以送道过平阳有懐总管乌侯故篇终及焉
　　綘帐传经久慈闱入梦频诲人诚可乐爱日更情亲才藻千夫俊声华四海新轩车过平水定作李膺宾至元五年春始平御史台起宣慰张公于镇公援引旧典条示同列以老得告还家诸公作诗以饯之
　　台阁推元老何人右我公行藏随用舍持守见刚中晩节尤堪惜前途坦不穷太平方立法珍从防兼隆
　　寄陈君详经厯
　　一别岁三换相望路五千君思汉风土我忆蜀山川料敌生竒计论功惜壮年遥知刁斗夜健笔正筹邉
　　归云堂
　　出岫非无意还山岂偶然空赍苏旱志俯就润身权俗客来无路闲情益自贤杖头扶不起何害日髙眠
　　寄答衎甫
　　书问识踈懒交情岂少乖久离生逆诈过爱反多猜我巳无官况君应厌旅懐何时故乡月携手共徘徊世契情亲定那因贵贱移平生爱君厚此意只天知荐士非无语连茹正尔思诗来再三读千里一吁嘘陶铸权谁执区区亦备员淟顔随众后负责在人先秩以苞苴进人因口舌贤无穷惆怅事一简不能传造请违时好孤髙不自伸固宜招谤讪反累及交亲飘泊犹千里淹留已十春还家近慰意妻子愈能贫
　　答子勉
　　半生不家食无物扰刚肠冉冉逾中岁时时念故乡气衰多感慨才拙懒飞扬却羡农家夕团圞语话长羁懐何处冩时上仲宣楼落日千山碧长江万里流烟波迷去鸟天际得归舟欲咏登楼日翻成一笑休君衣还乡锦余歌谪楚词流年如逝水握手定何时举白千钟酒难青雨鬓丝长江写孤愤滚滚得新诗谁怜异方客一纸故人书懃恳防还读情亲巻复舒有时重把翫孤闷暂消除霜雁来何晚无由问起居南迁二千里风土异吾乡十月犹蚊蚋三飡尽桂姜河鱼能洞泄疟鬼擅炎凉所行无兹苦胜于却老方
　　得衎甫书因以寄复
　　一别再逾年音声堕杳然书来防眷眷心喜失悬悬事业红尘里情懐白髪邉何时洹水上杖屦两蹁跹鱼鴈音何阔参商路愈賖百年能几别千里动长嗟月满羁懐共山髙望眼遮所同惟直道势利不能斜寒岁縁何物驱人复此来胷懐固冰雪顔状足尘埃好友恒相逺欢悰不可开得书置衣袖字字若琼瑰河东风土劲厯下意幽居花栁春常早江山画不如荷心荐佳酒泉眼出新鱼着白两髙士无嫌下泽车【仲山衎甫二良友竒才髙节一沉下僚一隠于市故篇中及焉】
　　客懐正萧索风送古人书翘渇诚多慰寒暄愧久疎异方嗟老矣寡友念归欤富贵何时是先人有敝庐【衎甫书中有不能勇退之语甚有惬于余心者】
　　答周正平郎中韵
　　一别忽逾岁时思得好音新诗将厚意只字抵千金不作南阳卧慙为梁父吟京华尘土梦更比向来深忆昔承先训于今耳受音勿为三献玉慎畏四知金异俗嗟随俗长吟复短吟一官蝇骥尾念虑一何深清唱谁人和行歌自赏音居官良有愧遗后喜无金已失邯郸步难从泽畔吟异时公议底谤责与天深
　　题解州官廨清安堂壁
　　到今将七纪吾祖此分符细问当时事犹存旧仆夫【止存一走卒姓裴名寳年八十三矣】故基承践履老树记传呼瞻仰生悲感神逰防此都
　　课家僮织席
　　簟箦虽防物安身用最亲乗霜得秋苇变法起新纹斜侧初无谓端方卒有伦贾生千载遇前问夜将分象床诚穏宻托体借湘筠人字憎麤俗波纹促细粼温凉宜熟寐莹滑净无尘所恨清霜重乗时让锦茵缕组湘江竹含风八尺漪纱帏轻穏称玉枕净相宜固适炎蒸用毋为昼寝迷清凉无俗梦夜气有箴规再拜丹书训深严着席铭安舒恒业业反侧亦兢兢放弛非遐福恭庄得永宁临终犹易箦百世可师曽
　　孙子笻杖
　　笻杖非尤物诗人喜孝心扶持良有感衰谢莫相侵坐奉慈顔顺行随爱敬深更防承福履玉树照琼林
　　送行人
　　三百余年宋长江一苇航不知何境域更敢恃金汤威烈雷霆震仁明日月光安南吾内附使节愈皇皇
　　送韩寳之
　　更业行儒术何人识此心方膺七品授亷苦十年深我恨尘理玉谁持石试金莫辞山县小判府有佳音韩子来辞别裁诗问起居吏风差异否民俗复何如不恨才无术翻愁智有余好将弹击手摩抚防舒徐
　　送韩茂卿
　　昔汝从余学于今入仕途宁为清节吏毋作小人儒细迳虽云防通衢本不迂我言诚缪拙荣贵保无虞
　　题髙唐李侯诗巻
　　佐命开基勇除残去暴仁安荣三世将夀考百年身屈指排耆德如公有几人防幵毋小便长防应时新
　　赠答邓州刘教授和乡先辈
　　先生慎取友所友必端人细数钧台旧唯瞻下榻宾再三防手诲欵曲荷情亲傥遂趋承问甘从夜达辰父执几人在先生是故交论心惟有鲍聨句每同郊梦破邯郸黍枝分月夜巢何时从杖履吟咏防推敲圣言仁者夀八十庆髙年饮酒能终席歌诗动数篇借居文庙屋不种郭西田和气春风里行窝任醉眠先君康健日轩盖忽来过乱后相逢少灯前语旧多篇章成锦织论义发天和隅立青衿子于今双鬓皤有子传身了无官处世轻数杯消永日四海仰髙名应物聊随俗成章为写情惜无厐处士有酒可同倾
　　题醉经堂
　　名教废已久异端千万途淫辞溺浩荡正路日荒芜既以泾为浊宁分紫乱朱有人能独立闭戸阅诗书
　　流憩园
　　耘轩坐来久幽念到荒园信手拈斑杖呼童啓棘门收除松落子检防竹生孙只欠陶元亮闲情与细论流憩园中乐无人解起予甘飡胜食肉徐步当乗车不起弹冠念何妨与世疎家童知兴倦归路且篮舆人生适意尔勇退脱官囚明月九霄鹤清江万里鸥何劳求饮啄正欲任沉浮笑我黄尘里栖栖向白头
　　退食自警
　　居闲嗟弊政官守可忘心恶草不剪去嘉禾安得深察情三献玉律巳四知金千载弦歌政无人继絶音学优方入仕俯愧少知书临事羞才困通方觉智迂一诚吾自守百诡彼何如敢薄淮阳守吁嗟霜白须
　　送柴尚书云南开府三首
　　海外来威德王封拜宠光何人堪防送公议得忠良使节风雷迅皇恩雨露凉从今不毛地三万里农桑煌煌都防府安定海南夷寛猛存吾法忠勤任俗宜农商皆皥皥鸡犬亦熙熙圣鉴明于日毋言莫我知炎方几万里轩盖几来回海若惊忠节江神识俊材竒勲能独立大阃欲谁开竹帛垂名了人生亦快哉
　　投宿洪赞
　　父母悬弧庆生儿愿四方岂期无逺到浪走只空忙仆厌私装重马疲官路长慷投曽宿驿白首尚为郎
　　宿雕窠
　　道旅喜相迎胡为复此行壮心今遂否华髪可怜生欲答还无语含羞自怆情本非经济术难望贵公卿
　　送人之官
　　常令材胜职仕业日増光王业诗苦民时农事忙戸储三岁粟家植万株桑何必居台鼎甘招谤议伤农人雕瘵久邑宰实非材念念宸心切皇皇贤路开奸赃无地入雨露自天回去去推恩泽昭苏及草莱牧民如种树摩抚不须繁狱市能无扰柴荆已自安桑麻深雨露鸡犬散田园它日桐乡庙丰碑定细刋
　　赵氏东臯八题匏亭
　　赵氏园池里兹亭太出竒尊罍厌金玉匏瓠作巵匜阮籍紫椰榼渊明白接防谁能呼一起同与醉淋漓
　　宿无极县
　　土壤濒瀛海风烟自一方气交才处暑夜寂便生凉老水易蒸雨积隂常胜阳妖蝗夺农力晩稼半成荒幽青冲要地荒寂似邉城庐舍浑无几丘墟葺未平屠沽常废市鸡犬仅闻声县廨尤萧索空庭草满生周锡齐桓履兹城乃壮疆邑名仍宿昔封吏几更张地接天光逈风传海气凉因髙求故迹瓦砾照残阳
　　过阳信县
　　荆榛杂桑柘块尔一荒城市井増新屋田畴起废耕北兵知畏法南亩始聊生似喜贫无扰熙熙里巷情
　　再过居庸
　　滚滚随行旅遑遑愧此身无名垂竹帛有足走风尘路省青山旧人伤白髪新回头望南土又赏故园春再过居庸口悠悠今十年岁华何速官业却迍邅关吏几经换山家亦变迁惟余嵓下水随马响涓涓失题【案原本系无题但诗内称忠宣谥法不得谓之无题无他本可校姑以失题系之以俟考谨识】
　　佐命惟勲旧忠清三十年赤心思报国白髪要宁邉梦破乌江月神迷瘴海烟忠宣拜嘉谥未让伏波贤得死公无恨思贤民自哀方期当柱石奚想便泉台庙貌祭如在铭旌哭逺来从今调鼎手谁继作盐梅
　　留别赵讲师
　　扰扰黄冠底飘飘独此身絶飡烟火食终帯海山云爱我同乡旧乗风入市尘仙凡嗟异路携手又轻分学贯天人际同尘诵老庄我知心志逺人喜舌锋刚两袖飘仙驭双瞳隠电光中条山色里谁识吕纯阳相见乡情重相逢数日留丹砂元有术白髪莫盈头未遂归休计难同汗漫逰何时两茅屋髙卧白云秋久闻隰吉路今日细经过危径盘蚯蚓层田叠抱螺纵横千尺涧上下百寻坡防雨成泥滑行人奈若何
　　寄子勉
　　宪府虽云久门深蔓草荒檐前喧鸟雀墙外走豺貇百怪羣妖集千钧我弩强胜残何日是亦复可怜伤下马鞍未解寃民如堵墙讼更十守令文积百筐箱逗遛行移宻纷纭论议长我来片言决喜剧泪沾裳衰世已多感重重忧患深凄迷异乡梦骚屑故园心弊久奸尤宻才疎力不任愿挥宗匠手垂教示佳音
　　寄伯宣尚书
　　霍家书画后每每见新诗展玩同良语吟哦慰逺思慕君心似玉嗟我髪如丝健笔多佳作求闻絶妙词近闻荐贤状羣彦悉无遗心广非私爱人皆举所知楩楠支大厦麟凤瑞明时勿为贤臣颂无人后措辞
　　寄李受益应奉
　　溪堂分袂后转首十三年动静时知悉从防久隔悬髙轩才去暑倦客复离燕社燕秋鸿恨相望重惘然玉堂膺妙选人恨十年迟四海知名早中年得位卑升腾多援引沈滞乏阶资自有连城价端凝是所宜
　　寄子裕府尹
　　一别忽逾岁思君未少忘浪分萍梗散路隔海山长踪迹颇相似情懐亦可量不堪尘芥里迎送日奔忙
　　杜荣季北行诗寄侍御飞卿
　　身为明时起人谁无此情岂徒要富贵政欲树勲名闲竟开东阁争先识贾生翩翩杜才子好谒汉公卿
　　应步知事求诗
　　清议清声久皇恩禁网寛奸邪恃容养掊克肆贪残蹇谔忘生死忠贞出肺肝从今豺虎辈凛凛胆常寒
　　东臯
　　倚郭多农里东臯逈不凡池台面塲圃花木作篱藩鸡犬知迎客轩车屡拥门防防城市井易号管宁村
　　送柴尚书辈西南行
　　万里西南道诸夷望抚劘贤王开幕府多士助春和农里行还业邉兵坐倚戈从今炎海水风软不兴波
　　寄郭都运员从善
　　一别五年久相逢未有涯豪英才益展衰朽鬓空华富国甘劳力无心为起家附书心计士鼓枻望仙槎
　　有感
　　贵贱虽殊体劳生共一涂纷纷强暴弱扰扰知欺愚徼福谁当祸无乗岂有除白头州郡职转欲赋归欤
　　幸斋诗
　　屋漏元无愧胡为此幸名百年闲日月一芥贵公卿新酒东菑黍香羮北圃菁南轩一寄傲此乐有谁争
　　游受卿北上诗寄贤侄杜孝先台郎
　　南北人如织时时得好音亨衢才俊伟老我日侵寻莫改冰霜操常坚玉雪心丈夫期逺到富贵岂能滛
　　耘轩诗
　　僮仆知人意来耘窓外禾芟夷除冗长培植防婆娑晩练烟光润晨珠露气和公仓及私廪露积反愁多
　　济宁涖任后即事
　　老不任繁剧荒城惬所宜民淳词讼少路僻送迎稀恩泽租庸减农桑风雨时心余静无事日夕掩柴扉
　　有感
　　辞贱来逰宦遑遑已十年为郎今白首润屋只青氊戾契诚何敢依违甚可怜扬扬车盖里趋走避时贤
　　过龙门
　　不断龙门豁滔滔一水来只能流岁月不解絶尘埃行客身奔走长途几徃逥倚歌桥下柱富贵岂凡材
　　夜雨【并序】
　　荆南每苦秋雨彻数日不止至元十五年雨旸时若秋九月十二日夜雨十三日雨一昼夜而止十四日天宇晴霁气清日明行旅农人不胜庆幸得五言八句
　　余生亦多幸所向值丰年百谷成时雨平畴少废田市声传万口斗米欲三钱来岁仍无虑通宵喜不眠【客燕十年客太原三年粟麦如粪土今岁涌贵十倍故篇首及焉】
　　曹南冬至
　　今日阳生节羣隂自此消昼光行曵曵夜漏莫迢迢卦画名来复黄钟乐舞韶老年安化国白髪任萧萧
　　夜雨有感
　　衰年少眠睡秋雨滴寒更淅淅林梢响泠泠檐溜声青灯静相照白鬓岂重生念念还桑梓今宵故里情
　　至元十五年江陵重九
　　荆南两重九犹未见归期有恨诗难写无欢杯倦持遥怜故园菊开彻水东篱却恨江城鴈无书谩送悲
　　寄吏部侍郎夹谷士常
　　铨调无多法惟慿信与公傥皆从请托未免屡西东降黜因虚榜褒升匪实功传闻山吏部一啓服羣雄
　　宿济阳县廨
　　乱余公廨废独此颇安全防壁仍存记庭槐似有年河壖成市井城腹少人烟共为求盐利移家就旅船
　　寄彦良都事
　　举刺无恩怨惟君意最公豸冠重倚柱台栢凛生风白日妖氛静青云贤路通更当思报国洗眼荐才雄
　　省幕秋雨
　　雨脚悬麻黑檐流注瓦喧端居兰幕静少逺市声繁髙稼知丰岁幽荒忆故园自怜林野质无计谢华轩
　　总管国祥秩满北上
　　岁月急飞矢一瞬又三年冲要襍繁剧崇髙待俊贤加飡心益壮临政目能前老病交情重临风惜别筵
　　五言排律
　　送信县令乐平任满东还
　　县尹诚卑职烦劳责最先条条论国政一一自民编秋敛征输税春耕劝力田张灯昏理讼应限夜催钱但恐成逋欠安能问瘠捐顽嚚哀健讼水旱虑凶年赐半恩慈溥蠲征雨露偏府人同震电州介若鹰鹯星火忧违命衾帏未省眠爱民诚惨怛守职更愁煎贫窭衣鹑结逃亡室罄悬搒笞心不忍劝谕语空怜黾勉饥寒下销磨战伐前蠒丝蚕不箔商课灶无烟墙外无余地生平仅一防有肠攻苦淡无梦到荤羶壮健他乡外惸孤若个邉妇嫠何寄倚叟独更颠连身只名犹在家亡赋尚全力疲催种植体废被干鋋不疾长三叹无尤带百愆千忧恒积虑万事一呼天坐视羣黎苦慙持百里权去思那有颂遗爱若为篇赖有桐乡令依稀似昔贤宪台传防召河东山西道提刑按察使刘侯还朝同列诸公作诗张宴祖道武安胡某作诗以为诸公倡
　　时政将多问宸衷忆旧臣天威顔咫尺风节照臣隣分岂同新进言当及大钧从容论急务迤逦到疲民北顾金山表南封瘴海垠初平慎懐抚未附细经纶久兵能少息四海不全贫地阔仁和国风清战伐尘圣贤千载合文轨八荒均法尽无刋美人逢不世辰禹汤难并武尧舜亦推仁有类皆从愿无生不获伸雍雍三善乐穆穆四门宾台谏得何舌谋猷不妄陈庙蒸怡圣祖郊祀格天神百谷穰风雨羣祥集凤麟兹行期致此肯作备员人









　　钦定四库全书
　　紫山大全集巻六　　　　元　胡只遹　撰七言律诗
　　圣瑞【并序】
　　至元九年天寿节大名路得白兎一同表来献用之都事作诗以纪圣瑞要仆继作敢以不敏辞勉赋八章
　　缟服毶毶雪不如画笼眀穏称趺居忻忻知幸辞田畆望望承恩拜玉除修鬛素垂云母髪双瞳红防水晶珠凌云一赋嗟何在辛苦昌黎似少迂
　　兎因洁白作祯祥逺贡来瞻日月光却笑人生自卑辱忍将天爵陷汚赃迎逢泾渭清为浊颠倒裳衣緑作黄感物伤时不成梦玉壶天地月波凉
　　月窟髙寒桂树林元精孕秀得纯隂金乌影外自昏晓玉杵声中无古今体魄神魂防寒暑须毛皮骨尽琼琳守株痴子母相待瑶草秋风禁苑深
　　五色无如白最良仁柔孰与卯君当不劳虞吏施罝网要并嘉禾应吉祥荷外緑来瞩目花边孔雀喜生光玉鹦飞下琼华殿巧语先呼万嵗觞
　　天生仁兽出眀时愧乏琼瑰烂漫辞身带桂香余逺韵光如尺璧絶纎疵难依野菊栖霜棘合向瑶阶食玉芝更看皇朝多上瑞百僚清白吏无私
　　桂香宫阙玉阶除捣尽霜日未晡偶被天风吹俗梦戱来人世曵琼裾逺离徒侣忘奔竞爱惜丰姿恐易污一着裳作毛頴也教人道不中书
　　紫鳯苍麟瑞应频老防释褐雪衣新幸同服色生来巧要被恩光性自驯霜冷蟾宫迷去路雨晴灵囿净无尘可怜狂狡谋三穴甘与妖狐野防隣
　　眀眎僊还嗣子多孙堕地鬓霜皤匿光使物名空在入月乗蟾术己讹羣类尚迷圃草千年窃食玉山禾众同独异呈祥瑞婏防奈尔何
　　庆王直卿父母寿九十
　　由义居仁善守身八珍五鼎事双亲锦囊玉轴诗千首鹤髪朱顔寿九旬慈孝一门宜异应安荣五福萃佳晨更看万里前途逺定作忠良柱石臣
　　和许叔海仁兄寿席
　　徳修业广玉无疵五十余年句读师慰眼囊无阿堵物起家天与寜馨儿鲁侯不遇庸何害刘向传经自有时愿纵林泉闲杖屦风烟如画鬓如丝
　　庆昭文夫人寿九十
　　母仪妇徳两能全犹有尘寰未了縁共喜春新开九秩岂知天上小千年西王母防终当赴北斗城欢定再圆且饮大椿椿下酒笑看东海变桑田
　　宋总管太夫人九十寿
　　金鳯花开白玉堂慈闱九十愈康强喜生两脸丹砂润明发双曈防漆光禄养侯封纯孝志恩颁画防旧门墙古今贤女知多少不似髙门福祚长
　　庆赵总管八十寿【三首】
　　挟槊弯弧勇万夫燕居冠带一闲儒处身俭素贵如贱学道谦恭有若无钟鼎清名出偷辈乡闾遗爱及樵苏漫将八十为公寿矍铄飞鞍不用扶
　　乗时腾逹上青云致政归来有防人画防朱门诚贵宠里筵乡社更情亲战攻摩抚多奇计寿考康寜得此身门巷緑隂松竹底坐观桃李鬭鲜新
　　壮嵗亨途易着鞭晩年名节例难全不因念念子孙计即为区区妻妾妍贪俗足为廉士耻髙风谁在使君先从今受用休官乐徳齿尊荣四十年
　　寄雷彦正
　　才艺如君岂久闲可能髙洁掩云关行当冀北千羣选莫厌终南一带山壮嵗功名从造物防衣蔬食恱慈顔西南望眼三千里梦里芳踪不可攀
　　寄赵辅之
　　荒诗前月下樊川想像开缄一莞然以我梦君常耿耿知君念我亦悬悬鄙言傥惜驰千里何物相思破积年好在王雷三益乐月台风榭往来篇
　　寄朱诚甫
　　人来聴説拜嘉除夜久无眠喜有余徳立不劳求防径仕优仍好更观书调弦固合张还弛纳衲当知急与徐吾弟天资素温雅人间何处不安居
　　寄王景伯
　　江陵一见偶相逢别后相思似梦中嵗月白驹飞过隙人生社燕避秋鸿爱君磊落青云气笑我蹉跎白髪翁樽酒论文定何日恨随流水到江东
　　寄李裕卿
　　五载分飞一寄书年来更甚信音踈虽无尺牍传声迹頼有人来话起居委巷常思淹絶足俊才久合拜嘉除庙堂勿谓无知己漏网横江百尺鱼
　　寄杜缑山
　　拜君嵗久敬君深别后怜君更苦吟衰柳寒烟迷徙倚废城春水防登临都将丰嵗中年梦换却荒鸡半夜心种竹买田隣舍约自惭无计即相寻
　　诗成政恐无人读食足难为作计疎百畆未供陶令酒一区先得子云居坐闻里士来传业荣胜王门强曳裾乡社鸡豚重相访不妨骑马到阶除
　　寄谢陇西翁
　　打门问客自西来未语凡襟觉少开走卒趋传有钧命欢悰端似上春台只因眷眷防多问愈自兢兢愧不才邂逅何时接清论一江春水濯心埃
　　寄王子初
　　东南西北千余里相忆相悬五六年俗状尘顔时自笑急流勇退羡君先即时亦有一杯酒负郭谁无二顷田梦里共防溪上路藕花风露并吟鞭
　　寄张周卿
　　社燕秋鸿十五年祗争青鬓与华颠雄才宜作横秋鹗老境惟便负郭田千里关山空目断何时风雨对牀眠年来夜夜还乡梦接袂聨裾滏水边
　　寄陈济民
　　霍家书画见君诗心画清雄絶妙辞南北十年成久别关河无日不相思梦中见面髯如漆镜里嗟余鬓己丝白髪多来故人少笑谈握手定何时
　　寄西岩诸公文甫士能文举仲宣
　　年来长路苦奔驰却羡书窻静掩扉坐守冷官如旅泊出逢髙盖炫轻肥尘生南浦闲游履苔满西溪旧钓矶屈指防人麟阁像春风好在故山薇
　　宦情元薄似春氷况复重经宠辱惊敢自持才求好爵谁能努力趂虚名黄鸡空负秋成约白髪潜随夜雨生寄语山灵休见笑草堂无恙得归耕
　　寄王秋涧
　　前嵗同舟晓渡江归来相继月余强平生进退常相似老去功名有底忙喜见童孙能洒扫厌逢新进问行藏求田负郭方今遂春暖安排手植桑
　　客至谁嗔少送迎乡隣子侄要传经望前失后嗟昏耄数墨寻行甚典型执巻真成村学究隔窓羞见夜飞萤休言稽古全无力不负当年汗简青
　　锦绣文章下笔成甚无一字落柴荆青春得意新桃李白髪相看老弟兄一世爱君心不浅百年见我眼偏明从今酧唱无虚日一字当留万古名
　　衰老无能得退休有时往事上心头居官合尽人臣礼过虑常无天下忧习气不除还自笑多思无补竟何求髙情四海王秋涧幽谷鸣琴防独游
　　寄王立甫
　　短檐寒日箭逃弦梦里清谈又一年白髪衣冠俱老矣黄尘鞍马两茫然句无可咏诗难寄文不成章书懒传唯有中天一明月照人相忆共婵娟
　　寄呉蔓庆
　　经史诗文力有余晴窓游戱八分书三征不起非求价一适无边足自如按谱覔花人逺送和烟种竹手亲锄料应安乐窝中梦不与辛毗共引裾
　　寄髙道之陈介甫
　　不接清光逾十年无情日月若流川经纶汗漫随人用铨调匆忙逐嵗迁一事未成宜老矣百年何处乐终焉春风吹破黄粱梦拟买西山二顷田
　　寄傅士开
　　三十年前分袂时玉鞭骄马怯丰姿今年灯下忽聚首须髪云间似欲丝对语尚疑残夜梦一杯难慰积年思雨中驿马催人去防防伤离恨别时
　　岱岳观柏【土人以为汉柏一人抱匝者二株余二株逓小六分之一】
　　托身得地岱宗前元气先同金石坚生死便期三万嵗暑寒休数二千年上参碧落超羣木下插深根彻九泉不是挟才将傲世却因难用得天全
　　何嵗何年得此身避秦歴汉到兹晨刚中不许雪霜苦短景防看桃李春时有寿山来悦目世无良匠敢挥斤天教留在存深意梁栋眀堂负万钧
　　寿哉兹木得遐龄日月于今防晦明最小孙枝横偃蹇长生香叶不枯荣龙胪虎脊镶形质霆迅雷轰助啸鸣赋分无人询造物朝菌夜合可怜生
　　木中原有不凡材直干排云力未摧一嵗半丝増广袤三人连抱始周回穷冬大雪隂逾翠六月无风寒自来坐笑园林红与紫背隂憔悴向阳开
　　岱宗余润发清雄雷雨批崖起柏龙不放飞腾归瀚海故留夭矫防神峯影揺御路昭羣望翠锁天门闭九重应笑老松亏晩节帡幪雨雹宠秦封
　　杞梓楩楠无限多防畨生植防消劘骎骎尽放流年度挺挺其如劲节何己约山灵常健在永同月影共婆娑泰山如砺海如带才见云礽碧玉柯
　　恨我诗才乏涌泉爱君髙节碧参天月眀风细唳霜鹤日暖雨晴生紫烟碁局子声时破静石牀清防乐髙眠苍苔满地无尘迹一榻谁能养暮年
　　鲁两先生去不回无人来此共徘徊要乗眀月龙蛇影醉倒清樽文字杯深翠挂冠吹白髪长根作枕卧苍苔醒来坐倚还三匝矫首凌云万丈材
　　都省以诸路事有未集选官督问彦博郎中奉命南来事毕北还以律诗二章赠送兼谢佳制见贶
　　见君眉宇得君心辞简容庄志趣深倾葢冩诚何落落催人归辔恨骎骎难忘清话灯深夜拜辱新诗字万金寒鴈迎霜来未尽倚楼翘首望佳音
　　每因临事愧无才为国储贤路未开耆徳髙年伤老死后生随俗走尘埃岂期满眼蓬蒿里忽见凌云杞梓材去去此身当自重等闲声利不能回
　　寄王彦材郎中
　　去年秋晩过金台一醉连朝洗恶懐嵗律忽周思往事羁愁无绪坐空斋荒庭草合迷深径积雨苔凝渍古槐连檄羡君征不起晓眠花影上檐阶
　　暑退秋遥鴈过迟尺书无计寄相思长令好客时中酒犹胜空庭独咏诗昼静狼山楼醉倚暮凉鸡水棹轻移安居每念羁栖苦音问寥寥恐未宜
　　扬歴清朝仕业昌岂容袖手防人忙江山久负时聨辔风雨何当夜对牀一曲浩歌消滞思百壶清酒涴离肠那知月旦评中语公论年来话更长
　　有客南来问起居知君无日不安舒香浮玉蚁尊盈酒声散牙籖案有书镮犬韝鹰闲戱马月舷风网静观鱼人生适意忌多取但恐征书下玉除
　　十年飞散水中鱼底事年来防合疎但得清安时到耳最怜寥阔久无书不才暗愧虚叨禄壮嵗遥歆早遂初本是为贫归未得延恩新例许悬车
　　龙钟疲软列朝班却着英游袖手闲若水英风元勇退冯瀛老境更痴顽耻随窃位同招谤径要投林静掩关史笔因君定名节一时黄髪合惭顔
　　老人星
　　葱葱佳气彻南讹日月风云喜共和催起外臣华髪老拜瞻丹陛圣顔酡西王母至蟠桃熟北斗城髙彩鳯过风送山呼声未阕地祗庭下献嘉禾
　　寄答徐尚书【并序】
　　拜违钧诲倐忽十余年思见之诚虽切而拜问之礼久废负罪何言济寜东平相去不逺初来方欲贡状敬问起居又先辱诗什且以鄙言见索愈増惶愧谨继髙韵呈复兼谢某顿首再拜尚书尊叔侍史
　　阻陪钧履十三年望断西风鴈影偏屈指灯前同父执于今海内两耆贤声容亲接逾三舍礼义风流共一天珍重佳章先见贶敢稽裁答往来篇
　　玉堂清乐记当年每辱髙眀爱我偏论事直须求至理立言恨不到前贤隔篱送酒日生枕剪烛吟诗雨满天一自羣英分散后十年今日拜佳篇
　　览镜长歌惜壮年生平赋秉自知偏不因蜚鴈己求去只为鲈鱼亦自贤日上檐花梳白髪云收镜面防青天北山今嵗移文至可老狂吟废防篇
　　相君耆徳养髙年不逐时人歩履偏肆口成文非漫兴百年元气更谁贤和顔雅量娄师徳旨酒欢悰白乐天佳客满门无俗事定应日月有新篇
　　贵髙能贱富能贫肯着骄淫污此身晩寐夙兴思献纳端居深念为经纶坚持耿耿忠贞志要作堂堂社稷臣保守此心如铁石纪功书徳岂无人
　　戊辰冬至
　　云物畴能辨吉祥葭灰谁复新阳厌凭客枕寒宵永喜见书窓暖日长拨去是非闲掩卷洗开清观静焚香旅懐值节方寥索阿永来前进寿觞
　　偶成
　　退食委蛇百虑新漫夸事业在经纶乗时偶作登龙客无术慙为入幕賔莫喜肥甘润枯质曽无恩泽到斯民马前走卒休嗔咤公议潜归市井人
　　每恨平居不我知问渠今日竟何施因人碌碌漫成事举世庸庸与易谁委顺渐如随侣鴈刚棱自笑脱囊锥一杯饱食黄粱饭睡足槐庭畏日迟
　　命安斋主寄诗来把翫歌吟卷复开似厌羲皇闲日月要同俗吏走尘埃只知刍豆填牲腹不识青黄是木灾试向碧天清夜望恶云妖雾锁三台
　　七年四月上旬闭门即事时移入新居五月矣
　　九日勤劬一日闲宿隂云重雨澘澘寄身京国家千里僦舍民居屋两间仅有陈编遮老眼惜无家酒洗尘顔却如三日惓惓妇痴坐无言昼掩关
　　日月髙峯防急流功名逆水阻风舟未能瑞世如麟鳯只办随人作马牛千里暮云曕去雁一江春水梦双鸥驱人寒馁无情甚直要京尘坐白头
　　有母晨昏阙起居有儿失教废观书为贫来仕庸何害抗志违时计己踈屐齿不投言偃室官衔难挂巨源书从教一鹗无人荐袖里新书亦自如
　　湫隘喧嚣杂四隣门扄蜗室拥朝绅敢辞凡鄙哙为伍要便奔趋夜向晨一日清闲聊适意明朝伛偻又随人扪心尚喜京官贵犹免郊迎驿马尘
　　送伯禄都司之官潞州
　　幕画河东记昔年恩威公案到今传三年筹笔都司剧五马分符刺史权故吏老农趋道左过家上塜正春妍从今卧治堂前草更比隣郊雨露偏
　　可惜牛刀落彘肩内劳外逸逓推迁孝心正喜趋庭便仕版何妨得路偏暖日儿童迎竹马春风庭宇倚蒲鞭随车雨足无余事轩盖农郊谕力田
　　河山表里天下脊民俗淳俭唐遗风太守清心能省事东郊何地不勤农丰年易觉征租足无盗奚烦报狱空上计书名二千石考功上上防今冬
　　寄侯都司伯禄并简崔郎中周学士
　　燕南六月暑如汤却忆都城立晩凉塞草梳风烟作缕野芳承露锦生香朝知礼让边烽敉民乐升平昼晷长遥羡英游日无事新诗佳翰满书箱
　　退食从容日未斜读书谈道更清嘉论量往事蛇添足叹美前贤玉絶瑕每恨钟声不留客奚知林影照归鸦嗟予十畆空庭里隠几搘頥度嵗华
　　寄子勉侍郎
　　手板持来举首稀一杯燕酒又分飞西风老屋寒无客凉月空庭静掩扉馆阁岂能辞淡薄铁盐元自得轻肥大明湖上人如玉防度莲香露满衣
　　梦里同君月夜游碧莲香鎻木兰舟相防喜叙三年别一醉从教万事休麝墨香浓挥草圣宫罗扇软聴名讴觉来书几青灯畔老木萧萧客舍秋
　　十顷腴田千本桑防时不踏利名场曽抛世路风波恶细嚼农家兴味长落日牛羊来逺近接天禾黍半青黄只知丰嵗无余事睡足筠窓暮雨凉
　　揽镜翛然懒散身枉教尘土涴丰神未能勲业赤如日何苦髭须白似银牢落栖迟长作客嗫嚅伛偻每随人醉魂虚负扁舟梦万顷风烟一幅巾
　　布褐温凉锦绮同一瓢饮足了千钟初无精细为心累何贵行藏不我从此日朝衣陪后列异时藜杖伴春农生平义命安来惯不堕人间三禠凶
　　身居太史论功地性喜东家种树书直以虚名叨厚禄愧无健笔作宏儒偶陪辞客登天禄忝与经生列石渠黼黻皇猷非我事昼眠归梦绕江湖
　　田园卜筑蔼相望久负聨裾踏晩凉手植柔桑髙作树蹊分弱柳宻成行钱流鞭算犹堪喜墨抹朱涂有底芒闻説村翁时见笑瓮头新蚁防浮香
　　夕冷朝炎势利交故人久别梦徒劳倚楼长望天空濶拥鼻防吟思欝陶脱迹云林逺巢许无媒廊庙续防臯一官千里遥相忆不为西风己二毛
　　羡君随寓即安舒顾我多思不自如幸即为贫来入仕却因嚼蜡每懐居四年京国三间舍万里功名一箧书莫吝音辞数相问顺流时有北来鱼
　　不为呶呶欲作诗假辞成咏冩相思秋鸿社燕长相避飞絮流萍无定时故纸虚销天上日清霜偏照镜中丝防时不着离愁管鹅鸭相喧隔翠篱
　　谢答张梦符画梅竹扇
　　十载无从谒下风偶因便面揖清雄横斜篱落经过熟与可溪湖兴寄同清影故人来万里热中无梦拜三公恶尘挥斥元规逺嵗晩当为邻舍翁
　　送赵良卿问事毕还燕
　　老缪欢忻不自持青云人物出眀时王褒己献贤臣颂庆厯谁歌圣徳诗谷帛价随时雨减金珠市比去年迟太平十二匡时防从此河汾不费辞
　　好语先从市上来绣衣直指使君回问民疾苦宸恩重去吏奸贪贤路开喜见青天悬日月愿将白髪老蒿莱吾家贫窭无钗钏尽典琴书饯一杯
　　生来不识采时官今嵗何年拭目防鳏寡从兹无失职老癃扶杖喜冲冠隣家贷粟能充饱嵗晩单衣亦不寒执手送行无所赠一天和气满归鞍
　　常时酌别总伤情此别欢忻不自胜四海苍生思雨露一时使者尽才能只知与众除寃苦不惜浮辞起爱憎更好都堂堂上説太平有路直如绳
　　陶钧万物本无私桃李春风又一时再拜京师赐租诏髙歌田野感恩词久隂忽霁诚堪喜野鸟为鸾尚可疑羡汝英姿似雕鹗疾邪奋翼逐枭防
　　送宣抚辅之奉使日本
　　耻署随人纸尾名要陵絶险得英声精诚天日孤帆健谈笑风涛万里行海外尉佗虽倔强汉庭陆贾更忠贞片言要领来威表一使胜于十万兵
　　休矜积水怒连空利病分明合我从恃险防能延世祚畏天长得保藩封九夷余种难为勇三脊包茅亦易供己勑先驱东海若挂帆风顺静鱼龙
　　米盐细务簿书丛安得惊人葢世功直抵有名无路险招呼歴世不臣雄徳音晓入太宰府降舶晩出扶桑宫却笑张骞无伎俩久持汉节老西戎
　　送王佥事赴台
　　文武全材正气生天教发越赞升平栢台兰省争推引马走牛童识姓名外内端人増感激贪汚奸党死忧惊至寜朝野诚无事更赖嘉谟溢颂声
　　寄世昌佥事
　　私托繁来书禁严鬱陶千里共厌厌参商易地终相合李无心也避嫌花结清灯空好晕喜鸣晨鹊漫虚占禄防欢奉慈闱寿别有髙轩待孝防
　　送陈按察佥西省事
　　辛苦臯防翊庙谋雨风时若百无忧全材妙选临西极开府先封定逺侯天马蒲萄成嵗贡雪山青海入边筹细旃广厦唐虞论未信诸得久留
　　河西五郡实雄藩为地求人古亦难左顾北陲连壁垒右临南服控夷蛮防年天下无双士今日军中有一韩何待三霜词异政先声飞越贺兰山
　　自惭伛偻簿书丛喜见英材建絶功遭际真成千载遇瑰奇谁识万夫雄霜鬐横海吹髙浪云翼垂天驾逺风一举为人勲业了黒头何害作三公
　　不悲分手逺暌离器识如君更有谁文为经纶自温雅诗无雕琢亦新奇疾邪奋发千钧弩力学期为百世师明夜贺兰山上月三千里外照相思
　　寄耶律监司
　　不闻正论逾三月梦想清光若隔年老去自知多谬误人来毋惜示融圆暑寒尚不能同气花蜜如何得两全真是真非谁与辩俯惭枉矢偶当弦
　　爱君晋字与唐诗客舍寒更入梦思春草池塘氷泮后防云河汉雨余时挥毫痛快沉雄手满臆清新絶妙辞咫尺玉环泉下水濯缨歌罢浣离巵
　　送御史诚甫之任
　　奸邪屏息胆常寒霜简朱衣铁豸冠荣拜方将辞阙下英声先己过江干三吴疲敝何多幸两浙贪汚罄一弹此去豺狼莫当路栢台翘首障狂澜
　　又寄康谷才御史
　　迩来粗办买山钱去作东隣渐有縁必竟功名何日了懒陪桃李媚时妍不才无分封侯印生事终须负郭田月下敲门成夜话告闲何必待来年
　　又寄康御史
　　闻説溪亭构己成未能轻易赠佳名才移藕种开花并新下鱼儿作队行玉立晩山供逺目镜光秋水照闲情卜邻未得东偏地自笑年来尘土撄
　　又寄王立夫侍御
　　一别清光又防年相逢应讶两华颠骞骞奋举君堪慕碌碌无成我自怜激浊扬清随落笔复逃扶困劝耕田各从所遇身强健但恨西风鴈影偏
　　送张教授还职
　　坐掩斋堂再阅春寥寥后学閴无人空翻著述书盈几不啓缄封印满尘志士百年良有道先师遗训岂忧贫功名富贵宜从众奚必眀经及搢绅
　　送张肯堂教授广平
　　后生贤俊岂无人满眼师传恐少真莫讶进修多碌碌皆因训诱失循循升腾髙迈藤依栢中正方圆泥在钧吾友诲人能不倦广平桃李一番新
　　寄答许叔海教授二首
　　不见髙吟二十年一时惊堕客窓前都将去国思乡梦并在乗风下水船固喜松楸重拜扫只愁妻子苦留连因君唤起还家念北望荆山一慨然
　　朔南万里一车书何处田园不可居莫笑纥干山上雀正同淮泗水中鱼季鹰不为莼鲈羙江捴焉知鬓髪踈老去不同年少客年来吾亦梦吾庐
　　顺流东下立飞帆仕己那知三复三江水未能消客恨荆山只解耸晴岚君为楚鳯翻来北我本燕鸿复在南四海为家有今日不应迟久隔清谈
　　归潜洞
　　嚼破人间世味甜终南佳处得归潜緑萝隂合云封戸翠篠香生月满帘酒瓮四时常有醖火天三伏不知炎才名葢代陶景未信清朝许退谦
　　盘盘石磴夹松隂中有幽居避世深南牖阳和生磵草西轩秋气静云林贵交废务来投辖野鸟停声解聴琴防径移文俱有诮好名索价两无心
　　答仲谋见赠
　　打门人寄故人诗潇洒髙情絶妙辞荏苒三年成久别慇懃千里慰相思清朝未遂同升愿絶世能无奋迅时门外寒泉篱下水莫教生满镜中丝
　　卷懐长防乐田园山拥垣篱水绕村茅屋倚云诗独咏枫林月落鸟争喧器闲圭璧人皆惜敬起乡闾道愈尊祥覧相防好兄弟可能迟久掩柴门
　　寄答王仲谋
　　大器天留欲晩成斯须龃龉不须惊雄风未振排云翅健笔先驰后世名俗状尘顔人北骛闲窓髙枕日东生何时淇水西边路杖屦相从话此情
　　答李昌道
　　别来相望不相忘累辱云烟金玉章虚薄岂任多奨借情亲不觉过深长有稽拜覆増惶愧无计趋承话肺肠唯有青天一眀月清光千里照相望
　　四海文章第一流朝朝翘首望东州深岩老却千年栢枝指人修五鳯楼冠履从来多倒置薰莸不辨更何求饭蔬饮水慈闱乐一笑比邻为我忧
　　赠答洛阳杨子中
　　人生谁得洛阳田养志仍传嗣子贤诗酒乐陪賔半醉莺花喜共日髙眠韦编九絶犹穷易醤瓿三糊细草闻道孔林门弟子至今思慕日悬悬
　　寄西岩张参议
　　三年相别一相逢萍逐波流絮逐风得句倚楼空独咏举杯临水防时同自怜游玩成何事常防归心趂去鸿料得嵗寒亭下菊久思佳客防芳丛
　　寄张参议
　　一饭相辞便北来西山无计暂徘徊逡巡半百头如雪奔走十年心似灰儿女婚姻何日了短僮良马永相陪人生眠食无多事虚负生前有限杯
　　题娄参议诗树
　　敏诗谁复似参卿百韵长诗一唾成格穏律严无长句句圆字巧有奇声烂如时雨开新萼纷若秋风散落英笑杀推敲驴背客去留一字废权衡
　　武伯威持纸求鄙俚书此以赠
　　为儒便合学真儒鄙俗先当力扫除闲似孔顔传道徳用如禹稷佐唐虞权谋功利戕心贼训诂词章覆辙车留取壮年长日月细从语孟下工夫
　　赠张子素
　　圣学汪洋沧海深志哉顔子独潜心斵残万石须求玉淘尽羣沙始得金细与琢磨成羙器更加镕錬惜分隂谁知洛下杨夫子应手铿锵起絶音
　　赠杜止轩
　　胷中泾渭自清浑舌颊春风笑语温防破大方无畔岸耻居小节作篱藩百年放适诗千首四海交游酒一尊醉眼天风吹不醒倒骑箕尾阅乾坤
　　题新修州学壁
　　守成天子扩雄图郡县岩廊半老儒己聴叔孙修礼乐更从陆贾问诗书歌里咏无殊俗党序乡庠徧八区乱后吾乡有今日春风回首赋归与
　　送康御史谢病南归
　　共将口舌取轻肥独卷谈风谢病归当路无由去豺虎驻车谁欲问狐狸暂回沙路青騘马髙卧云山白版扉留在胷中治安防青云万里岂无期
　　翼翼争飞喙喙鸣谁能无意贵公卿仕途自有熈熈业众忌何须赫赫名借问铁冠朱服梦争如筠杖碧山情倚天长劒那闲得暂向西溪防晚耕
　　纳凉
　　赤日烧空万里晴人间何处避炎蒸玉湖逺水波无际髙柳清风隂万层静境洗心无用扇新泉潄齿不思氷短童亦作槐根梦鼻息如雷唤不譍
　　送防政西庵公总管覃懐
　　柱础眀堂足十年真心耿耿老逾坚引年不允三章请建节荣居百辟先士论民謡中外一天恩臣业始终全沁园春早东风软花在篮舆醉梦前
　　杨防政生朝
　　济为舟楫旱为霖四海苍生倚望深六载中台残夜梦一簪华髪济时心芬芳异政留青简洋溢余光照士林朝野太平无事日樽前难惜二疏金
　　一身四海系安危消患将萌世岂知守正弗廻心似铁爱君忧国鬓成丝浮言莫谤三缄口雅量宜为百世师千载风流谢安石佳名只合擅当时
　　十月七日南檐负暄
　　十月朝阳暖似春朔荒嵗晩得兹晨骨毛渐觉俱融浃几杖全抛一欠伸直以萧条淹壮志却应和洽属闲身徘徊顾影茆檐下犹胜权门炙手人
　　八月二十日夜半梦廻
　　梦里辞家复到家梦廻欹枕上天涯空庭老树号风叶满耳惊涛撼客槎禄食不医家四壁旅情徒染鬓双华只羞梦与妻孥语示我行堦带殻蜗
　　客窓梦廻
　　睡才成梦便还乡梦断翻愁秋夜长圆月故临羁枕白西风偏向客窓凉一官报国无多补十载离家有底忙不是风云英气少米盐尘冗鬓成霜
　　乡先生乐御史八十索诗为庆
　　汝水波翻沛水微老臣朝士晩星稀梦廻故国惊南渡目举新亭又北归谷变陆迁有今日鹤长鳬短总忘机谁思更入非熊兆里社黄鸡啄黍肥
　　庆王状元八十
　　坚辞不允老而传几杖恩光又十年勇折桓文匡故弊力扶周孔上经筵功成脚底非无地嵗晚壶中别有天丹灶河车俱弃物心空胎息自绵绵
　　塞破乾坤享重名玉堂东观又尊荣还家风采头方黒开府词章老更成因事纳言全晩节引年谢爵见髙情香山如砺泸清带才与斯文作主盟
　　庆马云汉七十
　　葛巾藤杖曵长裾扰扰鸡羣老鹤孤神贯阳精宜炯粹骨无隂滓更清臞白衣苍狗从渠变茗椀棊枰足自娱兆入非熊十年事休将金镊洗霜须
　　古台
　　何处聊堪洗欝懐东风吹袂落荒台四年北寓人惊老万里南賔雁又回故国溪山梦花柳异乡鞍马厌风埃黄金台下如川酒自为苍顔一笑开
　　赵樊川诗
　　不见英才杜紫薇樊川久矣失光辉江山秀润岂终极人物风流莫厌希恨不同时成并驾却教异代得传衣到今五百年来数竹里重开赵氏扉
　　气味俱髙出处分勿因名实不同论谁知海底红瑶露浑似南蛮荔子云此日樊川赵宣抚前身唐室杜司勲谈兵数论无人续正要瑰奇为发源
　　长清晨起
　　朝日行天又一周满庭词讼己啁啾十年浊乱成凝积一日澄清岂易酬当路豺狼虽暂息倚墙蛇蝎未全收登车揽辔平生志奚避奸贪笑白头
　　寄张左丞相公
　　书呈礼废三年久悚息心为百愧生鉴照愚诚无变易寛容踈濶赖髙明险夷纯一人争羡进退雍容世益惊中统大臣今有防好将余论赞升平
　　张右丞生朝同诸学士赋
　　夷险纷更志不渝英襟霜凛抗奸谀恩非己出怨何有议以公行私自无海外春和均煦育席前夜半防都俞等闲莫作求身计才入升平万里途
　　赠方奉御彦通
　　云龙风虎防昌辰圣子神孙结懿亲智若涌泉能慎宻徳如良玉更温淳左经右史公余晩假寐朝衣夜未晨一片丹心赤于日凌烟图像恐难真
　　满耳英名二十年欲相亲接念何縁岂期附鳯攀龙贵偶到荒城野水边不鄙腐儒垂欵曲恨无长防久留连天庭若问人间事万里农桑愿力田
　　送丁郎中致仕南归
　　贫困多因血气衰先生抗志独辞归急流勇退非今少未老甘闲自古稀祖道杯盘从落寞悬车门戸尽光辉叔孙礼乐萧何律孰与朝廷证是非
　　安车起就连三聘致仕坚持罄一辞建白更张多有法始终进退两无疵一时故老存公论七字新诗匪我私十月南方木揺落东篱正及傲霜枝
　　满面车轮马足尘龙钟伛偻拥朝绅谁知苟禄尸餐日却有辞官抗节臣贤路不惭妨絶足囊金尽可待嘉賔后来纵有悬车请终是清朝第一人
　　田讼有感
　　井田既废开阡陌万古交争啓讼门朝盛暮衰频易主吏奸文冗不胜寃务开务闭冬连夏人是人非祖到孙塞破县衙重足立草深耒耜倚荒原
　　户差有感
　　租庸调外事纷纭版籍胡为故不真贫重富轻犹黾勉彼逃我代实酸辛身亡户絶鬼应役妇寡夫鳏名累身笃疾髙年休赴诉无穷寃抑向谁申
　　适安堂
　　霜满朝衣尘满缨防人坐享素侯荣起居随意无朝暮宠辱忘懐任醉醒翠幕兰荪柚杼织碧梧雏鳯读书声题诗自笑谋身拙俯仰随人又七龄
　　虎符银印照门防梦里惊惶胆自寒眀断急流能勇退此心无日不清安喜同李愿来归早暗笑韩非苦説难前日智囊髙阁起团圞儿女劝加餐
　　命安斋睡起诗
　　洹水秋风一草亭先声塞破大都城直宜矫矫劳三辟未要区区効一鸣士贱堪羞拘薄宦人间难得是髙名年来久动还思静俗状尘顔己半生
　　十月十六日移居新都
　　侨寓移居第四迁惯移无地不怡然依依不舍闲书史恋恋相随旧席氊连杂市防成扰聒奔趋官府便呼传扫除蛛网安牀榻留在蜗牛带殻涎
　　侯门甲第屡更张赁舍那能计久长今旦国忠笼马廐昨朝李靖孝思堂幸从民屋容黔突犹胜僧牕强借牀莫道十年无所得家书收贮满囊箱【一作家具须当借车载十年安信满囊箱】
　　趵突泉
　　积厚源深伏洑洄何年择地擘山开石根怒激亭亭立海气寒催滚滚来正喜茶湔玉雪只愁风雨涌云雷尘缨汗服初公退野友来临共一杯
　　走天河汉绕天周一脉分差此逆流比借浮云未成雨要令天地便行舟六隂积气喷无尽万里溟源不可求巨浸稽天行潦水朝盈夕涸亦堪羞
　　何处伏流防万里择地于此再发源借口卧龙喷雨雪开关寳藏泄瑶琨髙能润下洪涛逝阳可兼隂沸浪喧流泽不烦天汉水洗兵苏旱净尘昏
　　送枢参娄公行【并序】
　　仆赴官太原前枢参娄公杜门乡居以诗酒自娱累以佳篇见贻每篇大者百余韵小者不下五七十韵二年于兹过数百篇自愧鲁钝畧无一字相报谢今兹奋然有京师之行不免搯擢肾肠得五十六字以饯行轩以答积年懃厚之万一云
　　辱贶佳诗数百篇逺行寜忍淡忘言人非至圣谁无过事属明时独感恩每誓真心终报国竚防老鹤再乗轩朝廷亲友如林在十手连茹百手援
　　送子卿都事之官单州
　　妙龄得路便青云脱頴都司逈出尘儒术审权精吏事仕途横槊张吾军随朝日月怜多苦典郡麾符合暂分一曲鸣琴堂上操要从千载接清芬
　　至元四年重阳登荆南城楼【楼名河山万里】
　　荆南十月始知秋闲上河山万里楼呉楚防茫平野濶防巫开豁大江流宜将緑酒催清唱勿问黄花笑白头佳节易过人易散一杯凉月更迟留
　　随人纸尾书衔毕聊为佳晨一举杯彭泽不须求莽龙山还喜见崔嵬诗从江水声中得目到呉天尽处廻三楚六朝无限事同归野马与尘埃
　　秋日忆故园
　　石为心思铁为肠底事年来易感伤十载悲秋长作客满簪华发尚为郎侯王大拜虽无分州郡徒劳不可忘遥忆故园亲种柳緑烟和雨锁新凉
　　华不注山
　　歴山岩壑尽雄豪平野孤根逈自髙脱海青莲明寳供倚天翠凤理云毛三周胜负儿童戯万古西东日月劳不大隂深不艰险好营别业结云巢
　　平波菡蓞香一峯岚玉起中央青莲出海便千尺翠凤叫云今防霜罨画楼台资外防芙蓉城阙借清光最宜金碧屏风逈流水桃源白昼长
　　女娲补天链云腴偶遗一峯投齐墟不依乱石徒相杂直矗平田只自孤朝闻九合尊王誓夕阅三周斩将车问着兴亡淡无语夕阳寒碧上城隅
　　题赵伯恭母八十诗巻
　　子服慈亲徳业昌母因子孝寿延长九旬更比八旬健十世流传百世芳玉茁兰芽供几杖锦章绮什尽贤良恨余袖乏平原手大字真书戯防堂
　　送王子勉之闗中
　　齐课涌为天下最西南超拜虎符金盈余固自纡长防举敛由来非本心盐价贵髙秦俗苦粮车艰澁劒关深更挥鞭算亷能手洋溢清光照士林
　　立法征商自贱夫止奸抑末计非踈一从酤求丰利谁与财源论复初専拜度支领盐铁细分缗算及舟车羡君独有匡时策公帑曽増民力舒
　　八政无如货食先防人心计更知权不因掊克民称疾却倚公清事不前向日是非聴物议迩来亷干独君贤殷勤调度边兵废开阔西南万里天
　　寄申同知
　　闻説轩车倅广平士农工贾总聊生即今凿井耕田乐他日攀辕卧辙情亷政共夸喧众口丰碑防见着佳声去思一颂谁能辨未信龚黄独擅名
　　十五年前识舜俞于京师后以宦游不复聚首舜俞今知濵州相去不逺邂逅有日退食之亭扁名多月托义卿来求诗故有是作
　　不羡元龙百尺楼玉壶窓戸桂香浮脱巾万里星河夜满意一帘风露秋照我举杯何坦率廻头顾影笑迟留明朝赤日红尘底吏案来前午末休
　　幽人凉夜两相宜庭宇寛闲月落迟杯尽壶倾三鼓后坐忘喧息防人知池莲寂寞香时送窓竹萧森影缓移风味渊明惟李白可怜异代不同时
　　和教授兄韵
　　墟墓兴哀宗庙钦斯人千古不磨心涓流积至沧溟水拳石崇成太华岑易简工夫终久大支离事业竟浮沉欲知自下升髙处真伪先须辨古今
　　送韩广道之燕求仕
　　仕路寛容十二车安仁何苦赋闲居俊才自有连城价羙誉何劳荐鹗书祖道乡人争饯送到京朝士共吹嘘岂同常例论资考一举青霄更有余
　　送王艾琬求仕
　　白首穷经漫苦辛片言中节便青云羡君落笔文如锦抵掌愚儒甑满尘尽防英才驾奇气更将长防张吾军何须吏部门前去富贵从今恐逼人
　　雨不必多及时者为甘霖五月十五日夜半急雨破梦喜而不寐得七言律诗二章
　　积水盈陂复满塘麦秋已毕稻抽秧年丰有望村村乐农事无妨处处忙行旅不赍长路米有司申葺万斯仓缅思喜雨亭中客一赋于今字字香【但使贫民无缺食不辞破屋屡移牀亦纪实也】
　　秋冬不雨到中春垅麦黄芽起旱尘输贩乘时祈涌贵贱贫无防救饥民谁知一雨连三日走逐羣巫谢大钧愚俗岂知皆帝力年年丰稔太平人
　　寄李运副
　　鑛山燋阜炽红炉鲁缟齐纨走贩夫袖手计然三致富笑人浪走百狂图莺花南陌饶心赏鹰犬西山足自娯肯慰老懐多酿酒到家弥月恣欢呼
　　和杜茂仲韵因以勉之
　　长松千尺不凡材大匠相逢用自谐贞节要经风雪苦妖容耻与杏桃偕万牛廻首难为力百鸟和鸣识此怀顾我期君久如此可能黄髪老寒斋
　　妙龄光景日升东莫学衰翁老更慵吾道如弦当迈往异端小术不须攻掩闗却扫终身计举足追风万里踪用舍行藏聴天命不妨种子作髙松
　　万秋节大燕
　　万国珪璋拜紫宸八荒同染御香新河山覆际乾坤阔草木恩霑雨露均圣子神孙森玉树虎臣文士曵朝绅日车烜赫中天驻圣寿宜过万万春
　　圣寿祝辞
　　海南遗老祝遐龄要助嵩呼万嵗声玉殿珠帘云瑞合金盘仙掌露华清百王起舞衣冠伟万国来同剑佩明圣寿绵绵天地并年年酺饮乐升平
　　玉露金风八月秋万年佳节瑞烟浮光揺天上双龙阙香满云间五凤楼永日再中符企望与天同寿万歌讴小臣愿献南山领长从衣冠拜冕旒
　　退食自警
　　防书才解细披寻心眼昏花力不任却恨少时痴騃态早无逺到老成心虽知改悔归来晩犹胜荒迷陷没深白髪似霜心似铁公余正好惜分隂
　　送和之之官
　　割剥奸赃四十年逃亡破屋带荒田中天日月无私照六合风雷改化权烜赫外台分数路肃清汚俗寄羣贤从今农里开门睡不聴追胥夜取钱
　　寄常提领君璋
　　还燕行李太匆匆厚意招邀愧未从去国离家非得已赏心乐事最难逢属官身世真庸保自富生涯埒素封羡杀陶朱能润屋日髙睡足尽从容
　　佚老堂
　　胡子行年五十有九谬任提刑之责故终篇有此聨佚老堂主人余不识也托昌道提学索鄙语故赋是诗
　　人生七十老而传举世区区未息肩识破黄粱梦如此闲梳白髪乐翛然四围书籍千忧散满眼儿孙五福全应命题诗还自笑衰年才读吕刑篇
　　白石榴
　　开彻朱明畏日长绛英翻作雪芬芳氷肌玉骨凉无汗月殿霓裳洗淡妆带露折来消暑气倚栏看罢失炎光红裙婢子那知爱拟冩清姿访赵昌
　　响篁扇
　　应手清风满意生随风吹落舜弦声吃喉解道不奉诏强项那能噤弗鸣颇似铿锵奏金石无劳吹鼓迈秦筝班姬幽恨诗难尽暗向骚人诉不平
　　寄廉平章
　　秋毫无犯诫狂贪清彻瑶崖及万儋得众岂多羊太傅论功奚下杜征南平生不识眀珠贵有口空缄薏苡惭按堵江淮农事了不妨书帙照黄柑
　　题王指挥赐龙头玉拄杖诗巻
　　敬友王侯四十年忠贞志操老弥坚险夷武勇皎如日诚实始终能动天汤武得臣劳圣虑伊周他日出羣贤捧持玉节皇恩重灵寿何人可比肩
　　即事感懐
　　香通鼻息熟黄粱梦觉槐隂畏日长言直更当从欵曲事来宜道细商量莫将闲笔添蛇足勿用灵名号智囊记取周生老成语快心事过必成殃
　　挽杜止轩
　　人生良苦百年身万古双眉不放颦巨眼仰天非正色欢悰无日不阳春神奇腐臭何多幸蝼蚁公侯共一尘八十康强谈笑了一襟收我泪沾巾
　　答姜中丞
　　拂云归袖谢华轩四海髙闲静乐园文雅风流孔北海賔朋杂遝赵平原得诗梅坞松窓下无意蜂衙蚁穴边人道黄台新乐府只容元李叩篱藩
　　登禹城驿台门诗
　　赤日红尘浆汗翻禹城门上一慿栏邑居户寡市声寂驿使人稀传吏闲暂喜得凉思困卧却因驰驿强加餐举头忘却炎蒸苦放眼东南看泰山
　　重午前一日新居冩懐
　　六年清洁玉堂人不识喧嚣市井尘明月良宵深院静緑隂晴昼大槐新轻闲责任惊忧少枯淡交游语话真今日黄粱炊灶畔戎夷胡越共为邻
　　静坐
　　万变来前不动心湛如秋月自清深两岐白黒朝还暮六合尘埃古到今海市蜃楼更起灭风花泥絮防升沉迩来世味俱曽嚼一刻闲情抵万金
　　送王善庆北行呈侍御飞卿
　　壮年飞奋经纶志千里悬悬父母心固愿便亲供养米敢为跃冶不祥金无施不可才堪惜较短量长议更深自有栽培桃李手嵗寒台栢贮清隂
　　赵留判八十
　　田园成趣子孙贤致仕归来又十年惊见时官皆逸进怕临乡饮少齐肩体癯神旺人争羡虎伏龙升别有传今嵗篱根种松栢更从毫末见参天
　　州廨瑞鳯图
　　瑞鸟千年不一来天风吹翮落山隈物难常见宜为怪祥出非时反召灾照耀丹青遗影在扶揺九万斫云开摩挲石刻求真迹风雨无情渍緑苔
　　赵公泉
　　泠泠清莹细涓涓灌彻园蔬到药田抱瓮浇畦惭我拙发源成委羡君贤静留明月浮丹桂深凿方池养碧莲石烂海枯千万祀佳名才唤赵公泉
　　赵侯智士喜流水自亲畚锸开云根源髙润下恩波逺势阻宅忧地脉尊不用桔橰忙俯仰肯随杯勺便清浑等闲只放潜蛟势只恐云雷半夜翻
　　奉和耶律监司柳溪别墅韵
　　市声己逺溪声大万柳风烟出奇态上客华筵罨画中锦鞯玉勒鸎花外人希召伯播清风树比甘棠有遗爱山城灯火夜归来竹马儿童引飞盖
　　长清县作
　　府州司县无良吏词讼纷纭千万端鹤短鳬长谁与辩泾清渭浊两相谩经年累嵗随衙苦虐寡欺孤饮恨寃按察征眀随马去倒悬急转防时寛
　　得雷董二公书因以成咏兼寄舍弟绍明
　　日月昏防四十春天开英主御昌辰圣功神武雄千古徳化人文灿一新草木自今多雨露乾坤无复混风尘友于为记情亲话壮嵗声名要自振
　　塔吉甫透月岭仲谋作记并诗
　　久闻塔氏蓄奇峯一记形容在目中奄鲁跨齐盘泰岱千岩万窍倚崆峒蒸腾云雨神功具限隔晨昏气象同正笑庄生齐小大又从絶顶月生东
　　寄子勉
　　分手卢沟又嵗余别来不得半行书虎符未摄新交宻雁字先从故友踈渭水緑波晴舣棹樊川红树晚停车从教富贵相忘久时冀人来问起居
　　辅岩王文甫堂南月桂花
　　王氏堂前月桂花嵗无虚月不纷葩清香暗度如脐麝紫艶光生夺海霞盛暑隆冬从荏苒野桃山杏漫交加偶因草木求征騐盛徳如君有防家
　　寄康经歴国来
　　万事纷纭尽偶然弃非愚鄙用非贤风云无路纡长防日月流光惜壮年蹭蹬蹉跎明镜里讴歌慷慨缺壶边老当益壮英雄事何物区区负郭田
　　寄文玉徳贞枢府二经歴
　　卧病荆南两嵗过老来事业更蹉跎喜同疲叟西成乐坐阅长江东逝波粗着陈言消永日恨无佳酒发髙歌玉京亲友如相问楚水枫林两鬓皤
　　吊钮祜禄平章
　　生逢昌运踏亨衢满月丰神七尺躯气压万夫轻一芥眼髙四海笑羣愚虎韬未尽罗英畧台鼎重登籍逺谟惆怅冠军楼下水作声呜咽满江湖
　　送髙书吏之大都
　　儒术通方吏业公有才如此岂终穷轻张汗漫垂天翼稳跨扶揺万里风同仕分飞伤睠睠草诗祖饯惜匆匆鳯凰池上休相忆告老将为田舍翁
　　哀诗人杨春卿
　　违奉清谈两月强岂期微疾作膏盲百年不为谋生累一语无遗便坐亡阅世惊廻黄巻梦骑龙还返白云乡从今洼下经行路忍泪慵过旧草堂
　　寄张周卿监察
　　拜辱佳诗报未曽痴鸦无力趂云鹏称誉过分徒増愧懃厚多情可服膺华月流空见顔色余霞散绮慕才能年来鄙迹无劳问秃鬓衰容一老僧
　　自贻
　　闲庭幽独乐从容细细踈帘暗度风一曲浩歌时自悦数章新韵与谁同暑残凉嫩髙空碧叶薄林疎晚照红壮嵗本无经济学正宜萧散卧儒宫



　　钦定四库全书
　　紫山大全集巻七　　　　元　胡只遹　撰五言絶句
　　题赵子昂画石林丛篠
　　不踵王右丞不参文湖州幽深写新意木老荒山秋江臯接河濒新梢已拂云石田不敏树屑杂荆榛巨幅厌豪放片纸发纎巧寸余歳寒姿生意自妍好东坡写竹石防戯亦幽闲落笔得全竹敢作画工防竹影不难写要与竹同神所知桃李妍安能比此君
　　题小隠图
　　富贵为人诎廻视妻妾羞躬耕得温饱歳宴亦优游危坐松石下长啸来松风王侯与蝼蚁究竟谁雌雄醒吟泰山月醉卧泰山云万钟不可召亦足张吾军人生失一官直欲不可活谁能抱雄才终老甘藜藿好名人所同喜逢人所共先生独何心不愿为世用鸟兽不可隣斯人吾愿与将身落荒山一啸同巢许
　　跋韩渥书
　　常爱欧阳询结无比伦不意韩公手雍容解写真
　　七言絶句
　　丁亥元日门帖子
　　白髪萧萧覆领巾今年六十一年人日髙坐受乡邻贺随例门开万象春
　　人道今年本命年侧身修行合拳拳吉凶悔吝生乎动一静由人匪自天
　　戊子元日门帖子
　　逺思深念漫伤神痛饮狂歌亦损身三叶韦编香一炷坐防花柳与时新
　　癸未元日门帖子
　　提封广袤一千里桑柘阴中十五城谨守郡符无异政静同田里乐升平
　　欢声去歳逾前歳常赋今年减去年此外不须生过望卖刀买犊防耕田
　　新令儒医皆立学跻民仁寿圣贤心汉唐良吏吾难及清俭公亷念念深
　　四维际海好江山整顿经纶亦不难闻道调元换新手休谈范富与欧韩
　　蚕连氷浴寒无病桑长明条不附枝田妇田夫宜努力更谁二月卖新丝
　　我虽不是垅头儿惯读风七月诗欲徃劝农还驻马恐将长语夺民时
　　里胥不听夜催钱文吏何须抱案眠寄语逋逃早还业今年仁政胜前年
　　白髪翛然六十翁眼将昏暗耳将聋编民案吏毋相绐卓茂年来道愈公
　　陌上东风气渐和墙阴残雪已无多官仓粮足牛肥腯伫听鸣鞭击壤歌
　　酒禁渐来无败徳奸人戮尽少残民更教吏政清如水从此升平万万春
　　题王晋卿画猿鹿图
　　长林丰草水泠泠野兽无人各称恉好去云山更深处虞官网罟益纵横
　　山猿跳踯夸轻黠野鹿闲驯意自如慧者何如痴者福朝三暮四弄羣狙
　　玉堂偶成
　　瓠篱蔬圃雨余香林影蝉声午梦凉一日闲情如两日阅书终帙未残阳
　　引行藜杖伴闲书鹤骨亭亭影亦癯忽听传呼声渐逺相君归自没阶趋
　　赐书草檄事全稀人静庭深昼晷迟时有闲人持巻轴例从纸尾索题诗
　　马闲伏枥卧空阶仆枕槐根鼻殷雷我亦将心肖秋水翠涵天影净无埃
　　不谈王道不谈兵不着无能较有能更笑庄周夸解事强将篱鷃拟云鹏
　　题射猿图
　　窃民嘉菓践民田奸黠轻跳不可怜机穽罝罗莫能制难逃裂石响惊
　　应龙虎毙乌号可笑孙生欲遁逃百步悬针能破的泰山元不大秋毫
　　题雪涧闲猿图
　　防桥驴背未回温剡水孤舟雪浪翻自古髙人例无定荒山清夜听寒猿
　　幽深惨淡战祁寒万籁无声静夜防赤日市防筝笛耳茫然过耳欲谁看
　　俗务呶呶久倦听夜深穷谷雪猿鸣罢吟倚杖三更后满耳清哀无此声
　　倚笻静听见幽情隔磵风传呌月声明镜不湏重洗耳野懐空濶六根清
　　景随题号一时新尘坌空慙巻里人莫讶画师无俗笔定应巣许是前身
　　一从脚踏利名塲梦里林泉去路长开巻题诗记前事西山留宿赞公房
　　考槃诗思一何深鸟兽同羣岂夙心只恐野猿惊漫去夜寒清啸伴孤吟
　　题猿戱图
　　老猿作戯岂真诚一食驱牵百态生安得人心不寒馁自谋自鬻总无情
　　驵侩倡优拥市一狙百戯鼓阗阗人生伎俩亦如此巧作奸回各自贤
　　题遗山赠刘济川诗巻【济川实齐王豫之孙也】
　　遗山诗笔已堪珍况复谆谆説庆门掩巻再思当自重防家世世是王孙
　　成身固不由门望到防名家足润身承借庆源宜力学不应长作白衣人
　　题梁氏无尽藏诗巻【斗南之孙家藏】
　　衣冠人物兰亭防楼观溪山辋口庄忍向牛童问遗迹野泉分水下寒塘
　　细阅梁侯自序辞故家簮绂见当时无情刼火犹忠厚留在金陵五咏诗
　　抱持手泽索题诗愧乏佳言咏孝思烜赫家声终有日刼灰焦火尚堪追
　　兴衰无刻不推迁消尽繁华到野田留在贤孙嗣前业入云髙第防他年
　　升平富贵尽风流风满珠帘月满楼独有文章更堪贵履声无处不瀛洲
　　荷舟丝竹复牲醪刘沈应徐杂谢曹惟有梁家无尽藏清风如水月轮髙
　　日炙堂楣锦半嫣春雷羯鼔震华筵满前珠翠留银烛明月清风不直钱
　　风流雅集冠当时一代名卿尽有诗多少金盘荐华屋浮云流水竟谁知
　　深陵髙谷不须伤留在佳篇名益彰一字新诗双白璧锦囊瑶轴为深藏
　　为学工夫恨不多断编残简费研磨到头于世俱无用法律诗书较防何
　　题刘仲修悠然亭诗十首
　　滹水西来始发源鳯山如画倚秋寒门前万里如林路防见行人得好官
　　何事居家最称心故园亭榭喜登临十年梦想云山供樽酒无人亦自斟
　　惯擕上策上青云不作趦趄伛偻人寄语山灵毋白眼倦防时戴华阳巾
　　紫髯翛散拂秋风逺目悠悠数去鸿勘破一生能适意山林钟鼎味初同
　　太白渊明总一身休将出处较比隣宻云未作西郊雨要与前贤继絶尘
　　右持云液左霜螯坐觉元龙气味豪醉卧黄茒檐下月枕元平与鳯山髙
　　万顷风烟指顾间夕阳西下水云闲竹窗松径无人到莫放庸儿见一斑
　　残阳淡淡鸟飞还亭上幽人未掩关勿为纷华嗟索寞防当拄笏防西山
　　万世都将静里防悠然独酌一杯残逺懐耿耿无人语新月林梢生暮寒
　　亭为新诗已得名防时擕手上峥嵘一花一草堪题咏不惜挥毫赋晩晴
　　题严东平忠止亭十一絶
　　海岱雄藩五十城舆台半作贵公卿西风吹去豪华梦留得丹心一寸明
　　鲁王忠节日争光嗣世宜如汶泗长莫把闲庭作归隠要同终始郭汾阳
　　千里桑麻十万兵列侯谁复与争荣半途身退仍何憾传到谦恭好弟兄
　　忠心一片老弥坚不为身闲自弃捐闻道荆州新内附壮懐无夜不筹邉
　　开国成家奕世侯天恩未许永归休丹诚不逐繁华歇自有元龙百尺楼
　　圣恩封拜不遗才幕府军容次第开朝请十年今改过岂同寒士老蒿莱
　　大臣报国无多巧进退升沉有一忠疑恠茅亭多种竹要防直节贯霜风
　　角巾私第不忘君昨是今非徳日新万事人间总如此豪华落尽见天真
　　四筵朱履映华簮献謟呈谀恐未深马革裹尸男子事向来柔妬莫轻心
　　贱士修身可动天贵臣悔过合安全一亭虚白藏忠俭松竹那能滞壮年
　　作诗题榜匪要名心静身闲意自诚只作故侯终老去也知原不累髙情
　　题汴州二贤堂
　　一代斯文百世师仙风道骨仰威仪同来同徃同祠宇千载如生滏水湄
　　谪仙人对坐忘身谁与髙风觧写真记得龙眠出尘手白莲社里见斯人
　　渊明擕手陆道士再到人间又防时却恨吾身生太晩无縁闻道徃从之
　　好贤奚止似缁衣词翰珍藏夜梦思图画恐难传逺久竹林松迳起新祠
　　白头自笑説文章丹灶慙无却老方早晩还鄕闲杖屦一炉香火二贤堂
　　无题
　　七十衰翁与世踈闲心永日共安舒却縁当路怜愚直时有人求介绍书
　　昏衰敢不慎许可踈散竟能谁重轻周道从来直于矢并驱九轨尽寛平
　　髙下洪纎无弃物兼收并蓄庙堂权固知沧海能容物昏耄胡为敢荐贤
　　书判身言已失人况将末法委沙尘只凭胷次悬明镜黒白妍媸总识真
　　神游八表鳯麟姿造物无私却有私种秀千年犹旦暮何妨异代不同时【按此下六首似题画诗原本列入无题疑误谨识扵此】
　　龙眠髙趣惜英材谁问先贤与后来霁月光风同一处写留人世洗尘埃
　　毎爱髙风莲社图当时果有此容无龙眠何处曽相遇梦破三生向日吾
　　黄尘扰扰万蚍蜉世事防何同一沤珍重画图联杖屦免劳神梦覔从游
　　雪压茅庐风满林野鵶寒鴈共昏阴画师暗隠无穷意何处渔舟不可寻
　　万里清江一叶舟月华西去水东流伤心不见鲁连子何物人间万戸侯
　　题赵禹卿匏斋
　　田收白黍能供酒架满黄鸡可代蔬饮食箪瓢能醉饱也胜弹铗叹无鱼
　　有客敲门起自开敝裘羸马满风埃一瓢醇酒聊相问知自黄粱梦里来
　　人道陶潜得趣髙归来已厌折腰劳何如不见官仓粟便醉秋风蟹两螯
　　人生眠食不虚言短鷃长鹏且莫论最喜心闲百无事呼儿日在掩柴门
　　小亭饮罢上髙防花栁村墟照眼开为向溪头渔子道直须风雨始归来
　　客荆南忆平阳廵按感懐
　　去年七至走荒山【按察平阳赵县】今歳荆南控百蛮南北东西成防事鬓毛又比向来斑
　　又廵按即事口号
　　罢农失业镇随衙调发行移乱似麻听讼谁能使无讼圣师愿学鲁东家
　　提刑职分刷稽违剖决如流尚恐迟五载十年出头苦下民寃抑有谁知
　　细民情伪岂难明黠吏般调起讼争巻若牛腰不能决片言折狱反堪惊
　　烦文虚检奸顽吏错判乔批糊突官宣化承流到如此翻言照刷不从寛
　　昭明条画谨钦依更向何人禀例为钞法可怜虚十倍忍令奸滑恣贪欺【觧库妄増金银价值收买金银诸人交易文契不以钞为则止写诸物不书价直】
　　圣恩雨露恤逃民虐吏科摊见累身当匠当军及当站代当重纳寔艰辛
　　年深歳久不通推贫富髙低防变移官吏坐观恬不问妄増擅减在鄕司
　　监临主典共偷钱举世无言问罪愆不劾不弹谁任责无人合在察司前
　　题雪谷横披图【有序】
　　炎暑炎溽余方退食僦舍挥汗如雨友人赵祥卿擕雪谷横披来曰此贺真笔也地古天荒岩深木老雪迷谿谷行旅艰苦涸阴沍寒之气凛凛逼人不觉烦汗之去体至于糊涂霮防如董元削古瘦硬如许道宁则非余所知也祥卿曰然请书以为防尾至元十年六月望武安胡只遹观
　　焦墨髙攒鐡树林雪岩氷谷冷云深横涂竪抹无多力散作防万里阴
　　以画名家数贺真雪山横幅意尤新题诗正倦三庚暑凛凛寒威来逼人
　　陈元达鎻树諌图
　　一寸山河百战功龙疲虎困服羣雄不思祖考艰难业忍为滛荒一旦空
　　忧国忧君不顾身甘心取死逆撄鳞一时患失逢迎子赧汗交流愧直臣
　　奸邪百欲惑君心女色迷人祸更深败徳损身无限事佞臣安忍助荒滛
　　直言逆耳怒飞扬任顗含羞吐谏章不意贤妃能引过从容廻喜活忠良
　　从人舍已古来难猛虎无情敢犯顔惟有至诚心一寸可通金石可移山
　　智明见祸如救火好内忘身在眼前四后汚滛子遭弑覆宗絶祀欲谁怜
　　四海元当奉一人力穷庶合恤疲民爱君谁似陈元逹甘为朝廷此身
　　崇防别馆又离宫财匮民残孰与供不是谏臣求美誉阿房垂鉴有遗踪
　　敦朴为先宗庙福逢迎媚合岂忠臣身将鐡鎻纒宫树死諌千年有防人
　　侈心一啓势难回汉主雄威走电雷到防忠臣元有用天顔还为直言开
　　防黄粱梦图虞城裴主簿家藏画手颇佳
　　迷人厚利复髙名一梦终天唤不譍我亦邯郸道中客醉魂虽醒尚懵腾
　　秩崇禄厚防全身万古黄粱梦里人不向急流求勇退只言黄屋忌功臣
　　百端幻化总非真珍重人间现在身蜂蚁市朝皆画笔梦中説梦更痴人
　　毎过邯郸王化店崇岗西上吕公祠到今三十年来事回首真成黍一炊
　　避祸求安共此心累人身口古犹今写真垂诫谁能辨郿坞藏金深复深
　　大亨诗人佳画加以诗僧贞庵来请题因漫兴五絶
　　万古桃源小有天仙家鸡犬白云邉隔迷山海无寻处一幅传真得郑防
　　风送飞花锦浪舟鲈鱼新得酒新篘醒来似记渔樵説辛苦当年定逺侯
　　谁挿青旂照碧流山家市井亦深幽但将鱼酒相酬对此外人间万事休
　　鸭緑溪光青黛山溪山不放酒家闲泛流回棹来时路家在云烟缥缈间
　　读书胷次静无尘万树云山下笔新流水泛花船载酒三生曽是武陵人
　　防大定奎画诗巻
　　六宫严肃圣恩融贵贱都无僭妬凶四海雍熙家道正麝烟余泽蔼芳秾
　　经筵讲散二南诗锦幕椒房荐寿巵一洗谷风淫薄恶六宫花草亦雍熙
　　霓裳按舞太滛昏灯暗长门亦少恩一曲乐歌堪讽咏可能二主与同论
　　题王晋卿驸马画
　　着色王维妙入神后身细宻弄清新天台路返三生梦岸夹桃花锦浪春
　　有感
　　毎以至诚翻召怨欲为苟合耻廻心何时谢絶人间事茅屋云山深复深
　　题韩滉牧饮牛图【有序】
　　贞元二年关中仓廪竭禁军或自脱巾呼于道曰拘吾于军而不给粮吾罪人也上忧之甚防韩滉运米三万斛至陜李泌即奏之上喜遽至东宫谓太子曰米巳至陜吾父子得生矣时禁中不酿命于坊市取酒为乐又遣中使谕神策六军军士皆呼万歳
　　漕运江淮防若神笑谈繁剧拥朝绅谁知三昧陶钧巧又在溪桥野水春
　　抚摩两浙不论兵画里农家乐太平般米入门三万斛岂徒防戯悦闲情
　　题花鸟图
　　金防风露青衣鸟花有幽香啄有声祖考江山明似画畧无一笔入经营
　　风流文采欲人知花鸟工夫善出竒当日谏官无一语君王宜画鳯来仪
　　圣明动止总成文不用丹青妙入神解办体元天地巧一花一草总生春
　　五云香里熙春阁锦绣华夷不作图白髪韩州雪如席悔将淫巧费工夫
　　题宋髙宗题唐太宗墨迹
　　天日之表龙鳯姿文绥武定见当时后王题防知瞻仰播越江淮两鬓丝
　　题米友仁墨迹
　　出竒尚气米襄阳怒虎飞龙不可当柔懦友仁来防化法衣传到雪溪堂
　　气禀髙卑既不齐才能巧拙自云泥屋中架屋何难悟愈费工夫势愈低
　　题王澹游墨迹
　　雪溪巨浪涌山丘衣带余波及澹游千古髙情王子敬不从形似绍风流
　　题双杮堂
　　题评佳什满箱囊安用荒诗作后章诗尾欲求三百颗主人毋谢未经霜
　　珍木名花品固多因人物重奈渠何到今五柳陶家宅髙节清名永不磨
　　不将桃李占庭阴久澁方甘种柿林孝子顺孙宜保防传家要识汝翁心
　　题郭先生阅庵
　　声利醉人浓似酒荣枯戯物沸于羮一轩不受黄尘汚谁似先生老眼明
　　读易琅琅了一编掩书袖手坐翛然痖人食蜜无言説坎井寒蛙自一天
　　外观物理入无穷内照灵防万虑空瞑目坐来无一事索诗徴画太痴翁
　　题江山小景图【有序】
　　佳画小而大俗画大而小世之横披巨幅长廊髙壁位置虽危濶而气韵分裂卑浅不足以起人之观览晋卿作小景髙广一便面而岩壑幽深浦溆平逺江楼耸峙渔舟晩集有千里无穷之胜槩盖规模王摩诘而温润天成不及也
　　想像王家寳绘堂古今神品入珍藏工将妙思传新法更比前贤蔚有光
　　细宻工夫气象雄幽深平逺意无穷都将大地山河影移入团团璧月中
　　玉轴牙籖足自娱兴来防戯写新图不须画史求名字一字谁言撼大蘓
　　墙外名园楼外山馆甥恩渥醉挥翰为言巻上题诗客休作酸寒画子防
　　前宋江山画不成当时谁与子争衡而今特与南冠防不见新亭泪已倾
　　富贵迷人醉不醒风流一念了平生可怜黼黻皇猷笔只向丹青要得名
　　攀龙附鳯蚤簮缨落笔闲情得趣深却笑范寛何钝滞穷深涉险老山林
　　题太白扪月图
　　谪仙还山今防春碧天秋月想丰神休从画笔论工拙巻尾留诗亦可人
　　人间万事一秋毫醉墨淋漓宫锦袍自是黄尘留不住洞庭湖濶月轮髙
　　抱持明月挟飞仙唾玉喷珠落九天何处蓬莱水清浅西风开彻万青莲
　　长衫破防读书生莫怨人防一芥轻夜静长庚望丰采玉牀消得御杯盈
　　史院冬日
　　临余晋字读唐诗未咏朱程义理辞惟有牙籖经济策蠧鱼尘冷罥蛛丝
　　题四皓闲适图
　　挟书酷律未能除母氏强梁嗣子迂一饭紫芝歌一曲且将闲适养微躯
　　泽民致主不逢辰肯着风波陷此身饭饱日长无俗客偷安输与四闲人
　　题舍馆壁四皓图
　　百歳髙年四海名汉廷风起紫芝馨到今盛徳令人慕不动声容帝业宁
　　题四皓图
　　才听羣雄洗暴秦溺冠又复得斯人前星幸有仁柔色难免长安陌上尘
　　白髪萧萧脱乱亡更谁将梦到黄粱太平日月伤难遇本亦无心薄赵王
　　垂垂鹤髪下安车汉业何烦口舌扶惊喜再三调防语髙皇元不骂真儒
　　子房髙智陈平策不及君王废嫡心足入汉庭储嗣定始知名节服人深
　　题顾亮山水图
　　焦墨糢糊信手成知君求意不求形犹胜俗软临摹手元气淋漓堕杳冥
　　题李次徴山水图
　　江生酷爱辋川图梦寐云山宅一区展巻未终还自笑黄尘辛苦白髭须
　　防子期听琴图
　　悦心初不愿人知不意知音得子期无奈良朋先去世一临弦索一吁嘻
　　絶艺休嗟少识真人能有徳自多邻一声击磬深沉意门外宁无荷蒉人
　　声随念起指随心谛听沉潜得趣深俗画那能知此意直须身世在登临
　　题仗节图
　　皇皇使节久弥坚一死防来不直钱辛苦郝经今徤否蛮烟瘴雨十三年
　　朝为梁将暮唐臣富贵繁华得防春唤起冯瀛九原梦无穷惭愧鬼为隣
　　嬴颠项蹶论功臣雍齿丁公果孰亲赐死封侯翻乃尔到头忠义不亏人
　　跖犬犹能死吠尧人生安忍失持操到今凛凛忠贞节霜气横空太华髙
　　至元十五年九月二十三日赏翟侯虚锦亭芙蓉
　　淡白轻红宫様妆醉容醒态巧低昂天寒翠防娇无頼珍重微云防晓霜
　　芙蓉临水四围栽正要佳宾数徃来不用石家金步障天教着色画屏开
　　露冷霜寒江树空西风开到锦芙蓉浑如晋武平南后越女吴姬满六宫
　　荆土藩篱尽此花北人初见入惊夸贵无贱有真堪惜回首西风化彩霞
　　吊宋海卯
　　耆旧年来似晓星先生又复閟泉扄可堪执绋都门道老树悲风不忍听
　　自从风树鼓余哀毎遇髙年去复廻一老憗遗天不许忍防旌旐向泉防
　　士林相向惨无言挽断灵车不返辕頼有五株丹桂树慰人光彩照髙门
　　逹人去住本来轻后学悲伤失老成丽泽莹深九筵在衣冠余泽俨如生
　　少日才华逈出羣老来空学得天真临行却恨无人问观化于今第防廵
　　丙吉问牛喘
　　天时人事宻相符失序乖和理不诬阘冗下材那觧此防囬抵掌笑公迂
　　下宜万物上承天凛凛长忧覆餗愆肯作区区救时相米盐细务过年年
　　襟灵重厚智深逺汉业中兴责莫逃岂为一牛劳致问鬬争杂讼漫呼号
　　鸡晨犬戸各争能百职那宜分重轻不是孝宣知此理贱人贵畜向谁明
　　见防知著惧天灾忧国真诚宰相材坐受干封诳君语何人清夜望三台
　　中秋有懐
　　少时最喜逢佳节未到晨钟已不眠何事如今成懒散只将羁思度年年
　　寒食芳时静掩门朱明佳节卧南薫慇懃细赏中秋月拥鼻清吟了夜分
　　青天素月照佳时独立空庭学咏诗千里遥怜小儿女团圞北望更相思
　　息轩雪行二图
　　著书满屋不医贫妻怨儿悲愧此身倦仆羸骖山路恶歳寒风雪逺投人
　　雪迷山径转荒村负约田家老瓦盆不是书生多强项犹胜炙手傍权门
　　题雪谷晓行图
　　不忧烽火照函关不为苍生计未安身口累人良可笑直须同犯五更寒
　　毎爱蓝关画里身万山氷雪一孤臣题诗剩为奸谀故当日元和尚有人
　　五月朔休暇午窗睡起
　　离骚读罢咏陶诗忧喜殊情孰我师留住汨罗江上月缓移花影上东篱
　　天际归舟图
　　彭蠡秋连万里江夕阳天影入防茫子昂袖有如神笔移入鹅溪咫尺长
　　武元直风雨回舟图
　　万里清江一叶舟渔家家住乱山头百年不识红尘梦风雨何妨钓碧流
　　武公胷臆净无尘喜见江湖懒散人醉墨淋漓风雨笔只应张翰是前身
　　马足车音耳倦听桃源何处棹歌声斜风细雨扁舟兴不意丹青却画成
　　王侯所藏风雨回舟图
　　水冷羣鱼不上钩直须风雨始廻舟世间名利真何物勇退无人向急流
　　木石浑如许道宁郭熙平逺不多争谁知宦逹功名兴解写江湖万里情
　　髙气难将世利拘进为卿相退樵渔贯之想亦英豪士笔底风涛任巻舒
　　读书终身而不知道不识自巳面目故有此作
　　圣人先得我心同万语千言要汝通心上眼前长错过却于纸上漫劳功
　　秋江待渡图
　　天际归帆万里流夕阳人影立沙洲我生半世黄尘路羡杀烟波一钓舟
　　题枫江晩渡图
　　秋入江枫万叶红季鹰归兴满帆风人生适口鲈鱼鲙勇退真成盖世雄
　　读范蘓二子传
　　范雎才入穰侯府蔡泽辞家已膏车得失明明相倚伏弹冠接踵竟何如
　　敝貂歳月苦毵毵金印归来日醉酣空使后人哀六国破家亡国买狂谈
　　题烟江归棹图
　　万里青江一叶舟那知尘世不王侯隔江唤是鸱夷子归棹如飞不少防
　　题张公佐江山归棹图
　　遥岑寸碧有无中逺水长空一色同写尽江湖萧散意前身应是陆龟防
　　叠嶂深岩得趣偏要从平逺弄风烟枯株拳石无多巧展尽清江万里天
　　形似非难意趣难休将细宻入惊防赏音却有张公佐唾墨秋风江水寒
　　读史有感
　　君臣髙枕卧金城螗臂何人敢弄兵白面书生夸解事一篇险语泪纵横
　　汉庭卿相自伊周年少新人枉任忧鵩鸟入门声未絶可怜晁氏议安刘
　　徙薪曲突岂无人烂额焦头反上宾逺虑安能同近效只宜主父曵朱轮
　　题赵按察四子名字巻轴
　　许可毫厘不少容一言谁得左山公赵侯四嗣新名字坐防鹏抟万里风
　　教子提孩以义方灵椿齐吐四枝芳乃翁辛苦求名意要见云梢万尺长
　　命名立字例夸矜责实谁人肯服膺铭耳铭心更铭骨我知四子不虚称
　　泯泯纷纷老此生谁能四海早知名题诗巻尾非誉佞洗耳云霄听一鸣
　　清选髙张待孝良鴈行云影防飞扬潞川剩有千寻木准备凌霄四桂堂
　　多男已是人生福那更龙驹映鳯雏到底草间留不住早教从学近皇都
　　南溟鹏鸟北溟鹍云海三山入吐吞却笑吾儿豚犬耳身长痴騃懒譍门
　　读髙祖传有感
　　吕政余防不可除天开赤帝定神区皇图不有衣冠力如意纷争起禄嬃
　　读大学中庸有感而作
　　本是自家元有物圣人提过眼前来犹然疑讶非吾有珍重天工愧不才
　　防宋人李昭珙勑牒韩富欧唐赵王诸公署纸尾
　　三咏徂徕庆厯诗一时贤俊玉无疵魏公识量如天日不许先生絶妙辞
　　邪正从来不两全阳竒阴耦数先偏终于党锢相攻击无事升平共防年
　　古今铨调防纷更黜陟贤愚岂易平安得君心如止水浊泾清渭自分明
　　休夸陶铸得人才更把黄尘老眼开不为利囬能有防只知相与反相排
　　防雪斋字轴
　　长沙庭幕久无宾今日升堂始有人从此休夸七星帖千金一字合藏珍
　　防唐段思审画拓跋他悉罗等射羱羊图【画尾题云景龙二年秋七月奉诏写蕃人拓跋他悉罗等射羱羊图朝散大夫行工部尚书兼楚州长史宫苑勾供奉叚思审写】
　　百战神功定八区太宗洪业付防躯羱羊一箭何多羡自有蕃王职贡图
　　肥城官吏擅科逃戸县俸秋税有感而作二首
　　人生莫作小民身千种饥寒万苦辛逃屋银粮幸蠲免不堪酷吏笔如神
　　破屋逃亡人未还徴粮县帖下柴关恩威究竟谁为主劝课农桑亦厚顔
　　夜半酒醒
　　客懐牢落久无聊痛饮狂歌殢酒瓢不料更深梦初醒一灯孤影更萧条
　　半牀行李半牀书一片闲心静有余四海澄清乐无事不须辛苦慕登车
　　自感
　　才觧读书无眼力始能立事少心神追思少壮不努力老作寻常庸暗人
　　题王琇睡猫图二首
　　爪利牙刚目有光威驱羣防逺奔藏买鱼穿柳恩俱报睡足花阴春昼长
　　软金红绶照衔蝉萱草丛前石竹邉唤杀玉人呼不省更教移入画图传【一作梦随彩笔弄痴妍】
　　达磨只履西归图
　　传舎投胎计巳非弃如敝屣复何疑只将只履西归去防是山僧摆落时
　　东来未了复西飞明月寒枝定孰依就是化身千百亿争如动静两忘机
　　题文防图
　　蚁羶蝇血厌朝昏揖让谁人与共论惊见画图文防客闭门鄕饮乐春温
　　颉利可汗图
　　可汗氊帐卓平沙寒入强弓力倍加坐听唐家第三主口脂靣药醉宫花
　　张果老匣出白驴图
　　孰匪乘风御气身何须妖术诳时人鼎湖就得骑龙去犹恐终为异物隣
　　题一笔百物图
　　万物生消一气中春风无意费青红画师窥破天公巧不用间关细工
　　牧牛图
　　太平万象各成欢牧竖羣牛亦可观雨后一鞭春事了緑杨烟草水云寛
　　秋山清晓图
　　一天清爽入秋山元气淋漓墨未干声利醉人如午梦直须拄笏凭危栏
　　息轩行客关山图
　　半生南北驿尘黄画里关山厌路长何日中原三万里桑麻鸡犬不离鄕
　　﨑岖山路不容车何处驱驴应逺输汉卒开邉三十万一升米价一升珠
　　或行水际或林端巇崄关山行路难好被画中人却笑三千里外一资官
　　望陟危关日未升下关投宿暝烟生都来尺楮无多地写尽行人万里情
　　过统幕
　　地髙五月似秋天便与东南防子偏漠漠山川日光薄始从土屋防炊烟
　　华亭夜归图
　　鱼跃鸢飞自一天直须幽寂始知禅无穷江月江风底不用纶竿搅夜眠
　　江水泠泠江月明縠纹轻浪尽船行息轩袖里无尘笔防破山僧此夜情
　　题郭忠恕画三首
　　青泉白石緑杨风细草芊芊逺近同放饱牛羊来下夕人间至乐两村童
　　羊牛肥腯柳阴眠沙白溪青羃晩烟县吏不来租税办直须衰暮始归田
　　异人胷次粟三山天地淋漓醉墨间却笑临摹窘邉幅漫揺长舌话荆关
　　八蛮来朝诗
　　文身雕额阻南荒稽颡来观上国光日月中天千万祀越裳荣染汉庭香
　　牂牁越嶲不须开坐享年年职贡来厚徃薄来防圣从今南海净无埃
　　芝蟾砚滴
　　毛頴尘生砚沼干芝阴蟾口吐清寒可怜润色工夫苦吏部文章不姓韩
　　不属私家不属官玉芝香里且偷安夤縁曵履陶后要并牺尊象鼎防
　　索形大冶不祥金犹在云间食月心可笑文人得余润一时褒美若为深
　　夏鼎形模物怪多老蟾见弃腹空膰赵君防戯间陶铸多少文房得寳歌
　　长生酒
　　老人致语语将防万歳声揺万歳山更进长生一杯酒五云西北望天顔
　　光凝仙掌金盘露色映蟾宫玉桂香天寿余恩沾八极百官齐拜万年觞
　　长寿香
　　至治馨香彻九天天风吹落御炉烟更防散作人间瑞共祝吾皇万万年
　　髙压龙涎品格新玉堦金鳯吐氤氲日髙不逐西风散低覆神都结庆云
　　读汉武帝传
　　丹砂百煑作黄金万里风波弱水深五谷弃捐如粪土受谩方士益甘心
　　马骑
　　飞控追风不动尘弃衔脱镫忽投身不将新伎呈竒险难称吾皇万寿春
　　人如飞虎马如龙龙虎奔腾疾若风擐甲据鞍男子事比观诸艺似为雄
　　使棒诗
　　一梃雄威敌百夫防如风雨敢前驱太平朝野无余事不得君王丈二殳
　　击搏推敲未易工防身旋转耳生风今逢四海为家日一笑供余倚舍东
　　汶上早起
　　小童初睡甜如蜜老子无眠苦夜长气血盛衰情好异披衣三起月如霜
　　百官花
　　万国懽心奉一人天顔笑语发春温六宫佳卉明于锦齐挿乌纱贺圣恩
　　冉冉清香拂鬓华帽檐欹压锦交加醉归缓辔沙堤路夹道争防御宴花
　　题盘谷图
　　幽人避世去飘扬吏部文章蔚有光秣马膏车何太晩却从炎瘴防朝阳
　　不能钟鼎不山林苟禄尸官谤议深退食归来诧妻妾岂知羞泣已沾襟
　　过鎗竿岭
　　地形西北倚云端枪岭危途更曲盘马足不知髙防许囬头井底瞰南山
　　防韩文公问大颠图
　　休言万象总虚空因果轮回却不穷识取乾坤真造化年年花柳自春风
　　从君髙妙説天人画是真空眼内尘一防长明灯不灭人生安可絶彞伦
　　题龙阳李徴君招隠图
　　尸居龙见致徴书应聘归来反故居学一编香一炷臂鸡肘柳总从渠
　　形骸土木号龙阳晦迹渊深名益彰观化一廵蝉蜕去云山留在读书堂
　　浮云流水百无情游戯韦编似近名世俗那能知此意竟从蓍草问枯荣
　　目疾有感
　　未能闻道头成雪才解观书眼已花留取草堂闲日月好香名酒送生涯
　　卓行竒勲愧已无髙情逺韵亦卑汚狗偷防窃尘埃里暮四朝三了壮图
　　八仙图
　　欢声喜气彻蓬莱闻上君王万寿杯今古仙凡那有间羽衣鹤氅莫徘徊
　　万里斯须鹤背风骈肩齐谒大明宫仙家淡薄无多愿长在君王覆帱中
　　题龙眠山阴图米南宫题其后
　　宣尼解説周公易孟子能言大舜心莫讶龙眠识前哲三生雅席防山阴
　　后贤尚友慕前贤异代何妨数百年同气同声定相似我将诗画李龙眠
　　清雄竒伟米南宫髙气无人可与同天与龙眠李居士正如古栢倚长松
　　五客图
　　青溪风外出花前饮啄飞鸣各一天何似髙梧写孤鳯徳音五采一身全
　　明妃出塞图
　　自矜絶色冠诸宫不着黄金买画工説与明妃莫惆怅世间防蔽更无穷
　　妍丑分明在笔端陛辞垂泣漫辛酸画师知以钱为计安敢深期不面谩
　　两龙雄策在山河一女区区可结和若使张敖得天下六宫脂粉只愁多
　　防徽宗画渊明夏居图
　　政和天子喜多能书画文诗要得名民愠兵骄岂无事却从闲适慕渊明
　　细咏渊明孟夏诗此身与物共熙熙熙春阁上清风起正是征人渴死时
　　题赤壁图
　　星汉文章王佐才江山如画为公开只今月白风清夜定有神灵数徃来
　　寄侯伯禄许公度二郎中
　　人人南宦富金珠唯听行轩积异书玉轴牙籖三万巻肯分余帙到堂虚
　　秋香晩蝶图
　　花鸟多从富艶防画师何事苦幽寒三生曽作陶家客饮食先生苜蓿盘
　　物类朋从各有时冷香寒翼淡相宜脱巾漉酒人何在三咏先生九日诗
　　翠鸟金盆百卉香锦屏华屋好风光须臾风雨成尘土开到东篱花傲霜
　　傲寒枝上晓霜严蝴蝶飞来过短檐莫厌芳丛香吐浅百花蜂蜜为谁甜
　　防芦鴈图
　　沙汀孤鴈正思朋回首云间嘹唳声黄苇风前水荭露不惊寒角起江城
　　云水江湖万里寛飞鸣闲适有余欢冥冥不是人间物岂是无心比鳯鸾
　　南唐李后主题诵经廻向帖
　　滛丽新词不絶声世间福乐岂无情便能正觉如梁武谁救防城不解兵
　　寄韩云卿都事
　　柏台六月午风寒雪压西山腊未残闻道杜门公退后地炉无火酒缾亁
　　薪如丹桂米如珠老马那能粟有余自古霜防例如此一襟清白要安舒
　　灵芝草
　　同頴嘉禾花正开瑞云甘露到枯荄一枝纎软灵光润宜逐商顔四皓来
　　不许幽兰擅紫庭防情呈瑞吐芳馨照人五色浮嘉瑞何事南华説楚萍
　　晋王射鴈图
　　虎搏龙拏盖世雄鉄翎鸣镝六钧弓锦囊三箭傅家了立马西风数过鸿
　　三毒图
　　毒恶相逢似宿讐并吞糜烂死忘羞细观徃古人间世更比三虫处下流
　　画工立意亦能新三毒凶锋别有神害物防身垂鉴戒争如仁瑞写麒麟
　　题霜入枫林图
　　惊起羣鸥一叶船千岩红树水浮天潇然吹去黄尘梦坐我秋江落照边
　　不才只合把鱼竿碌碌居官不自安忽喜枫江落吾手移时无事画中防
　　题冦莱公挿竹图
　　忠贞汗雨湿弓房一箭星驰挞览亡后土皇天自明鉴竹枝生死两无伤
　　无根枯竹发新娟尽道忠贞可动天辛苦雷州老司户立朝安用直如
　　大雨反风禾尽起云开衡岳鳄鱼迁更防冦相青青竹人力穷时亦有天
　　偶成
　　磈磊胷中十万兵故从皁枥黙无声惊回九合诸侯梦一曲髙歌获上卿
　　举选科亡弃实才纷纷诡售起蒿莱谁知牛口寒防一论齐疆万里开
　　小白雄开五覇原一时贤相炫乘轩只知国富兵强术不向尊周挂一言
　　青梅水仙图
　　水仙清影映青梅云里双鬟步月来只欠玉人吹玉笛更无尘梦到天台
　　梅图
　　影落氷绡万尺长坡仙已为细商量顔色已足意未足十里西湖一树香
　　写水僊
　　涪翁歌罢简齐诗肯放来人更措辞不见清姿见图画依然清露月西时
　　铜雀瓦砚
　　水飞尘髓挿丹铅百錬逾旬恐未坚若换此心扶汉祚金縢太甲有长编
　　题赵録判所造星丸漏
　　万古天行一转丸陶唐而下孰能官苦心人遇文明运数防飞星了控抟
　　举世皆从气血行谁将性徳复天明醉生梦死百年内辜负乾坤赋最灵
　　赠牡丹主张子玉
　　锥刀名利竞纷拏小圃幽庭静植花更比丹延多异种不离市井得仙家
　　诗书衾枕萦香雾篱落轩窗结绮霞洗尽满城尘土气莫辞培养长新芽
　　风雨归庄图
　　青林寂寂草芊芊千缕烟蓑任醉眠不是催归风雨急一声芦管夕阳天
　　长林丰草犊初憙雨奔风疾若飞一幅太平闲日月非因输税苦催归
　　戴松韩滉竟谁工借问三生田舍翁不似李唐风雨笔示忙还示不怱怱
　　题立雪待渡图
　　渔翁何处醉归眠雪压长江穏系船唤杀行人殊不应朔风吹耸冻吟肩
　　贺厐徳甫得雄
　　徳甫中年得子亲戚故旧无不欢庆乞名于紫山野老名之曰喜孙从众心也仍以二十八字歌之异日字説当称情设辞姑以是为张本云
　　人生最喜晩生儿掌上温明玉一枝名曰喜儿从众喜异时字説有新辞
　　题东坡墨迹
　　龙眠爱公才有神写生如生遗后人真迹于今那可得偶逢石本亦堪珍
　　题靳复亭诗二首
　　桑间濮上久哇滛更向何传得正音辛苦河东靳夫子七弦师旷草堂深
　　苦心初不愿人知何地重逢钟子期安得昌黎风雨笔一诗先赠頴琴师
　　寄韩云卿经厯二首
　　老废篇章与简书交游应讶太情疎人来口得平安报何异云鸿继锦鱼
　　秋涧安车附起居春和杖履计安舒老癃情况难相报秃髪经旬不一书
　　迓鼔
　　竹马曽迎旧使君幸逢圣诞拜佳辰至和鼔舞儿童乐翠葢青衫一様新
　　老癃幸遇太平辰不似儿童乐更真好向画图留舞态至元二载万年春
　　士雷小景图
　　漠漠青田白鹭飞桃花流水武陵溪笔端逺意无人识更在残阳西复西
　　细宻工夫意度寛桃花锦浪水云闲人生防度鲈鱼脍开巻题诗亦厚顔
　　相扑二首
　　满前丝竹厌繁浓勾引眈眈角抵雄毒手老拳毋借让助欢鼔勇兴无穷
　　臂纒红锦绣裆襦虎抟龙拏战两夫自古都人元尚气摩肩累迹隘康衢
　　题琼花八仙花图诗
　　玉天仙并蘂珠仙萼緑宫妆孰后先谁向东风争八九万红千紫媚春妍
　　雨霁山行图
　　树林沃若如膏沐晴岚翠润烟光凝画里行人应见笑簿书尘土日相仍
　　题李潜画马图
　　天骨开张八尺龙李潜何处得英风汧阳冀北非无马满眼驽骀枉费工
　　龙眠猿惊马图
　　恼乱狙翁梦不成又将良骥等闲惊孙生且莫夸奸防饥防灯前作队行
　　题显宗墨竹
　　抚军监国富才贤大定承平三十年忠孝心如贯霜竹一枝和露染秋烟
　　青宫闲暇喜芳晨静与秋筠细写真一片忠贞人莫识不教心醉百花尘
　　王母桃
　　天赐吾王万顷春人间天上庆佳辰碧云扶下青鸾驭重献蟠桃防度新
　　霞髓蒸花瑞气浮西风结实八千秋天恩特赐君王寿曼倩何人敢重偷
　　题韩干下槽马图
　　朝越晡燕未定论可能伏枥度晨昏八荒未尽提封限奋鬛天闲秣饲恩
　　题鹌鹑图
　　无人原野不惊飞禾黍秋风八月时却恨当年写真手五云不画鳯来仪
　　低昂丛薄露风清只欠求朋声唤起故庄田野兴压圏佳谷乐西成
　　再题鹌鹑图
　　拘囚幸脱小儿拳禾黍秋风大熟年所校无多争一粟光肥只办饱鹰鹯
　　鬭虾蟆
　　龙驯虎伏喜明时两部何分公与私胀腹瞠瞠夸勇决也须来戯鳯凰池
　　不须作气腹空膰圣徳如春万物和月白风清秋水濶相将好去沐恩波
　　此兴准备挂冠后西郊草堂以悦闲适
　　作文写字与吟诗老去情懐总不宜读易一篇无所咏渊明诗句稼轩词
　　题王侯所藏长生殿图四首
　　政治开元三十秋主明臣直两相投一从偃月堂中计直蹈君王到聚麀
　　奸邪苟可悦君心不计邦家祸浅深只见荒滛解亡国乱机千古竟难寻
　　建成元吉已难堪更欲谁人讲二南情在人间果何物灭天絶地不知惭
　　日暗深宫夜向分只知私语更谁闻就无长恨新词在孝子慈孙不可文
　　小儿爬竿
　　休慿口舌慢矜夸防取当场戯险家劒鞘髙竿斜复正喧声百万动京华
　　险艺呈来巳数回弄人鼓笛莫相催当筵一博天顔喜百尺竿头穏下来
　　诸宫调
　　谈锋衮衮决悬河嚼徴含宫格调多唱到至元供奉曲篆烟风细蔼春和
　　古人陈迹不须言圣代文章合剩传留着才情风调曲缓歌中统至元年
　　太平鼓板
　　三弄桓伊声正和猛风白雨战新荷歳丰民乐君恩重不让梨园法曲歌
　　乐音先自得佳名万寿筵前乐太平更倩东风扶醉袖一时繁剧防新声
　　村居图
　　不知鹰犬网罗忧迟日春风麦垅头写出无人闲态度崔生胷次亦深幽
　　塞闗雪霁图
　　朔云边雪黯闗山缰蹴鸣駞马未鞍六月南薫汗如雨好开横幅洗炎顔
　　玉泉垂钓图
　　多恨长安不可亲形留心徃欲求伸谁知咫尺京城畔却有山间林下人
　　秋江晩霁图
　　汨没黄尘三十年此心无日不林泉开图似梦还非梦坐我秋江万里天
　　岳麓幽居图
　　人人对画慕幽居防语髙闲汉二疏歌罢新诗了无事黄尘白髪竟趦趄
　　题泛海图
　　越商巴贾锦防开异贷竒珍万里来不羡黄粱梦中客长途羸马满风埃
　　刘子防野桥春水图
　　居民三四倚垂杨春水溪桥緑渺茫梦破燕南千里路解鞍欹枕待黄粱
　　仙翁阅世两甲子目光百里分秋毫更向丹青示游戯防茫林影照江臯
　　题四钓图
　　不能干羽格三苖不助天和舞九韶余事区区何足慕只宜黄髪老渔樵
　　春江晩渡图
　　青山隠隠夕阳红渡口争舟满意风画史曽为长路客笔端行李见匆匆
　　题山谷珎翰
　　梦破黄庭瘗鹤铭飘飘舞袖任纵横世间较短量长手岂识先生法外情
　　题郭千里秋江小景图
　　红入江枫两岸霜鴈行残照影防茫都来尺楮无多地楚尾吴头万里长
　　闲书
　　寒天刚直浩然气吐作盘施未雨龙金国百年论笔力一时缩手让清雄
　　题温公与刘道原书
　　先哲交游意最真雍雍辞气见情亲只今风俗何衰薄白髪相看等路人
　　题阮籍醉归图
　　醉眼逢人不下驴防回把酒笑三闾据鞍正作羲皇梦那记人讥礼法踈
　　子期善听图
　　弦声美恶即心声只有钟期识此情四海同声筝笛耳斯人一去向谁鸣
　　龙眠画渊明
　　义熙甲子有斯人李白丰神是后身不遇龙眠髙世手纷纷俗笔岂能真
　　题唐明皇观棊图
　　治平虽久不忘兵日日霓裳羯鼓声天寳错来非一着尚从脂粉较输赢
　　题张骞乘槎图
　　奉使西夷二十年同行三百一身全期君事逺无穷罪又作兹行欲诳天
　　题安梦图
　　声利迷人死不醒槐根寓説亦髙情流行坎止皆归命防得人间万事轻
　　题老子出关像
　　哲人已欲居九夷先生髙驾还西之二圣中原不留迹却从图画悯当时
　　题南华问龟图
　　元龟老鹤淡相亲丹颊厐眉百歳身懒过商岩覔园绮到头终是利名人
　　防射钓图
　　斜倚长弓把钓竿波心得隽望云间眼前山泽无穷利肯学书生袖手闲
　　题四时代谢图
　　一幅横披画四时笔端新意防人知光阴飞鸟人间世辛苦黄尘两鬓丝
　　题东坡石菖蒲赞
　　人好墙乌亦有情那堪心画更心声无穷大药堪题咏独为菖蒲细发明
　　防元遗山与怡轩先尘张仲文教授书帖
　　此书致问我先人四海交游分最亲开巻未终双泪落丰神更比梦中真
　　赠伶人赵文益
　　富贵贤愚共一尘万红千紫竞时新到头谁饱黄粱饭输与逢场作戯人
　　抹土涂灰满面尘难猜公案这畨新世间万事谁真假要学长安陌上人
　　题雪中防琴图十首
　　太素乾坤自一天乘风来访玉壶仙都将一曲桃花水写入泠泠十二弦
　　醉骑白鳯散氷花醒防瑶琴玩歳华却笑阳春太粗俗余音飞作赤城霞
　　仙人琴瑟无尘土洗心洗耳氷雪清可怜师旷真庸手促轸调弦学鳯鸣
　　雪满长松月满轩氷壶楼阁跨山巅琴声吹醒黄尘梦不到瑶防五百年
　　玉宇琳宫万里寛风生毛骨怯清寒休将九奏钧天乐轻着庸儿洗眼看
　　琴声未了步虚声巳得卢敖游太清尘土涴人王子晋碧桃花底学吹笙
　　僊家香火白云间坐看琼花泛碧澜不为鸣琴有成约懒揺吟佩玉寒
　　青衣童子抱琴随白鹤来迎恠暮迟欲向松间问前路茶烟一缕起门楣
　　不廻剡棹不骑驴拄杖敲门亦自娱取次徃还成故事出尘清兴防仙图
　　厌听云间碧玉箾寳徽声散海翻涛从教玉女天花落乱防龙鸾白锦袍
　　李升朝元图
　　地狱天堂有是言鸾声鹤背画朝元后人遂学飞升术枯槁山林不自寃
　　当时大小李将军着色山林妙入神歳月消磨俱不见朝元图子更堪珎
　　诗余
　　防绛唇【赠妓】
　　风度髙闲水仙花露幽香吐等闲尊俎细听黄金缕命薄秋娘梦断霓裳舞黄梅雨燕俦莺侣那解芳心苦
　　太常引【寄王提刑仲谋】
　　七年分袂一相逄倐南北又匆匆白髪两衰翁纵握手浑如梦中　共山如画洹溪如练空防度春风觞咏防时同休直待功名景钟
　　前调【为王奉御夫人寿日】
　　庆门华冑防千秋更名父早封侯天性自贞柔立闺范并州应州　一杯千歳嫩凉时节暑气雨前收寿酒劝金瓯记歳歳西风画楼
　　西江月【读通鉴唐太宗踣魏征碑有感而作】
　　晩食甘于粱肉徐行穏似轩车直须朝暮苦驰驱指望凌烟髙处　前日丰碑旌表今朝贬窜妻孥喜为正直怒奸谀自古忠臣良苦
　　南鄕子【宿武安李仲威家因营事】
　　梦破五更头万虑阕心不可收忧世忧心无限事多忧自笑元龙百尺楼　寒叶雨声稠百蛰无声已暮秋一歳又从流水去悠悠明日田家酒百瓯
　　前调【咏李通甫秋扇】
　　新様玉珑徧赐轻凉满汉宫记得班姬拈彩笔恩隆写入新诗字字工　残暑又西风动是经年箧笥封只欠一枝霜后叶殷红点破团团璧月空
　　鹧鸪天【甥孙以红叶扇索乐府】
　　露冷霜寒百卉腓容光来与菊花期雪香睡足青春梦晩节随时始衣绯　流水逺夕阳迟秋山敛黛让晴晖醉魂不逐西风散璧月瑶宫晩更冝
　　江城子【夜饮池上】
　　摩诃池上水风清露零零月华明玉簟铢衣清影照闲情一曲洞仙歌未阕霜叶满鳯凰城　醉魂轻举上青防閟仙扄堕沧溟散作秋香无语话三生安得青莲同把酒挥醉墨问枯荣
　　水调歌头【招友人饮】
　　人处六函内蚊睫一防尘忽忽数十寒暑驹隙等逡廵礼乐衣冠缚束文字功名汨没辱宠万悲忻雅意竟谁了含恨入荒闉　笑缁黄夸解脱保天真将心自游溟漠屈蛰不生春气化也应归尽云影白衣苍狗何处驻阳神莫听三家语来作醉鄕民
　　前调【赏白莲招饮】
　　妖娆厌红紫来赏玉湖秋亭亭水花凝竚万斛冷香浮初讶西风静婉又似五湖西子相对更风流翠润寳钗滑重整玉搔头　泛云腴歌白雪卷琼瓯尊前共花倾倒一醉洗间愁屈指秋光能防歌咏太平风景佳处合迟留更倩月为烛散髪弄扁舟
　　前调【宴乐】
　　呜咽洞箫里皓齿艶歌声同声同气相应双鳯一时鸣春昼沉香火底凉月碧桃花下握手共谁听有酒且勿醉细倩玉纎倾　白髭须縁底事为愁生尊前怨思儿女向我诉情东第贵官鼓吹北里市尘筝笛适意各忻荣老耳未聋瞆日日饮升平
　　前调【庆翰长生朝】
　　千古大名下五福防人全相如妙龄词赋一降冠羣贤姓字家传户説丰表芒寒色正星日丽青天朱服赤墀里緑髪玉堂仙　忽西风吹梦破海成田冥冥造物云龙风虎又夤縁两代斯文盟主百载中朝元老雅望更谁先好借金莲烛寿酒要如川
　　木兰花慢【赠歌妓】
　　话兴亡千古试聴取是和非爱海雨江风娇莺雏鳯相和相催泠泠一声徐起坠梁尘不放采云飞按止玉纎牙板细倾万斛珠玑　又如辨士遇秦仪六国等儿嬉防捭阖纵横东强西弱一转危机千人洗心倾耳向花梢不觉日阴移日日新声妙语人间何事颦眉
　　前调【酬宋链师赠梅】
　　爱清香踈影问谁识歳寒心称月底溪桥水邉篱落雪后园林仙家亦怜幽独羡玉堂温水静相寻写影华光醉墨招魂和靖清吟　陶潜官罢杜门深门客欲谁临谢擕酒扶花敲门见过一洗尘襟挥毫径酧雅意拚醉来忘却雪盈簪更结松筠髙防从渠桃李繁阴
　　前调【元夜宴王三舍人宅有火塔松灯之乐】
　　爱玲珑红玉光照夜满庭春更翠焰浮空朱明射月和气留人河东上元佳节念客懐谁与作情亲喜二三更雅集清欢满意慇懃　人生元夜防畨新贤主亦佳賔尽月转参横香残烛烬犹胜芳晨团圞膝前儿女放杯行到手莫辞频灯火家庭此夕明朝世务红尘
　　前调【题倪都运南塘莲社】
　　倚西风闲在谈清影玉亭亭问幽苦芳心何时解语脉脉盈盈秋香欲无还有似自怜不嫁惜娉婷好在芙蓉城阙梦回罗袜尘生　多情争似总无情残照又西倾怕去去兰舟露凉烟冷月落参横沙鴈也能留客倩溪光相照晩妆明缓按梁州丝竹听翻白苎新声【庐山社兰亭防后世图画题咏至今传玩不絶也乃知前代樽殂风流犹为人永永景慕其于善行名言丰功烈谁得而废之去歳夏仆以从百官之后走上都间南塘白莲雅某诸名公皆赋乐章自以不得一继余韵为恨今年秋席上运使倪公复寻旧盟仆忝与賔末谨赘一阕庶防异日得附南塘莲社之故事云】
　　前调【春日独防西溪】
　　爱西溪花柳红灼灼緑隂隂更细水园池修篁门巷一径幽深春风一声啼鸟道韶华一刻抵千金飞絮防丝白日忍教寂寞消沉　我来无伴独幽寻髙处更登临但白髪衰顔羸骖倦仆防度长吟人生百年适意喜今年方始遂归心醉引壶觞自酌放歌残照清林
　　前调【留题济南北城水门】
　　歴雄都大邑厌车马市尘深爱歴下风烟江湖郛郭城市山林人家水芝香里防万屏千嶂变清阴无问买山髙价休论寸土千金　偶因王事惬闲心佳处更登临万斛泉珠四围岚翠一洗尘襟强齐覇图陈迹但华山平野耸孤岑今夕髙筵清赏明朝驿骑骎骎
　　前调【殷献臣伯徳孝先奉使日本索诗送行得此三阕】
　　要声名洋溢须涉险立竒功尽万里沧溟鱼龙吹浪【按此调前段应九句今考大典所载鱼龙吹浪句下阙二十二字与前后同此调者不合既无别本可校谨仍其旧】海若能如十万兵雄　明年春暖际天东佳报定先通看倭氏称藩虾夷稽颡异服殊容都人聚肩重足喜归来朝拜大明宫寄语三吴百越休夸江水连空
　　壮骊歌慷慨望天际送君行眇月窟张骞雪山殷侑虚擅英名忠肝落落如铁要无穷渤澥伛长鲸笑指扶桑去路等闲风浪谁惊　士当一节了平生羞狗苟蝇营仗雷电神威风云圣算何徃无成佳声定随潮信报东夷重译觐来庭好个皇朝盛事毋忘纪石蓬灜
　　百年湖海气得初効处囊锥更緑鬓朱顔雄姿英发光射征衣丈夫喜伸知巳感宸恩深重此身防虎节才辞北阙丹诚巳落东垂　中天雨露彻偏禆只欠海诸夷好敷悉丁宁慇懃感悟六解疑危旸隅普霑王化更洗心懐徳径来威一降功名事了清衔史册腾辉
　　前调【庆翰长八十】
　　应飞熊佳兆年共徳两俱髙论少日才名遐龄劲节合擅中朝文章在公余事快笔端云海卷风涛四海名卿竒士百年齐入钧陶　笑将经济让儿曹万事一秋毫享内相尊荣金莲画烛宫锦朝袍投壶雅歌文防尽百杯春色醉仙桃好为升平强健賔从东岱南郊
　　摸鱼儿【玉簪】
　　问秋香都在何许堂隂暮凉风露空圆不费司花巧玊立幽闲丰度如欲语似【按原本阙二字无别本叅校谨仍旧以志阙疑】一襟清苦愁千缕长门夜雨更月暗灯昏水沉烟烬寂寞窻户　慿谁问见弃宣和花谱应为孤髙自误升平枕上温柔梦不到琳宫仙府仍为汝待安排软金罗幕重遮防秋霜良苦怕清夜无人天寒翠袖孤影更衰素





　　钦定四库全书
　　紫山大全集巻八　　　　元　胡只遹　撰序
　　篆韵序
　　六艺自折之后去圣人千八百年礼乐射御皆废所存者书数而巳嬴秦以降政烦文冗日趋乎苟简大篆减而为小篆再削而为为楷为草字至于草则荒唐无法之极承讹习谬莫知其非于此有人焉防流讨源耻同卑近舛错正较三代彛鼎金石遗文孔圣断简直升乎伏羲苍颉之堂正定以为成书吾于今两浙都转运通议李侯见之矣侯于是学参前倚衡藩墙置笔逾三十年可谓苦心豪杰之士将板本以行凡欲识字者当家置一编学者以今阅古等而上以古视今变而下侯之有力于字学夫岂浅鲜哉某年月日序
　　又序
　　字画始于鸟迹科斗再变而详悉为大小二篆又变而减削为又变而省易为楷又变而破碎为行又变而放肆寄影为草鸟迹科斗冺灭巳乆于今得见古人作字之由符许慎之説文独頼小大二篆近世士大夫公论复是书者秦一李斯唐一李阳氷金朝党竹溪寥寥二千载得三人焉其为艺也何其艰哉仲常郎中读书涖政之暇手书小篆三十余家刻梓以传世进道进技不务苟简处心力学岂浅浅哉异时攀驾前贤赏音者奚虑无人虽然苟无阳氷碧落一碑竟为风雨摧剥终不为世所重要知奇珍异寳不可以不讲其主名某年月日胡只遹题
　　怀逺公诗序
　　两汉之君知为政官人之要者其孝宣乎宣帝之言曰庶民所以安其田里而无叹息愁恨之心者政平讼理也与我共此者其惟良二千石乎故二千石有治理效酬以玺书勉励增秩赐金盖百姓之休戚利病治乱向背二千石实任其责有天下者以民为本本固则庶政百职无不具举二千石之择人可不慎欤孝宣其贤矣哉我朝典郡官中外公论贤冠一时者以彰德达噜噶齐怀逺公为称首公防古贵族祖考门阀英伟婵嫣有耳者皆知之侍御东鲁王公肯堂明鉴赏慎许可作古风三章以为赠裒美其德政本郡士大夫以见善不能扬竟为人所先乃赓唱迭和铿玉锵金锦绮绚烂然皆称情设词无溢美牵强巻轴如臂将次以甲乙某以老缪不可以衰耗辞窃自思惟昏耄健忘既不能追踪絶足以成韵语可不见善如不及而畧无一言偶乘平旦气识少暂清明再读三咏不觉击节叹赏曰非若是之雄章杰句不足以发扬怀逺公之盛德恵政非怀逺之盛德恵政不足以信实是诗照映一时传诵于后世既喜圣朝典郡择人之精又喜怀逺公生禀间气天姿之髙迈如此又喜郡贤之于人之有徳若巳有之人之彦圣其心好之不啻若自其口出喜一得三輙忘鄙陋而为之序至元辛卯秋七月十有八日平旦武安胡只遹书
　　髙吏部诗序
　　诗学至唐为盛多者数千篇少者不下数百名世者几百家观其命意措辞则人人殊亦各言其志也裁之以义理性情则浅深髙下自有等级故东坡有郊寒岛瘦元轻白俗之评王荆公工于诗者也百家诗选后贤以谓后五巻非前五巻之比精粗固有间矣或者又谓今人诗律唯学晚唐我朝吏部尚书河东髙公链诗力追前人先生为翰林学士尝曰吾之诗唐诗也元李曹杜诸人亦多称道其许可论议具备于元遗山之送行曹南湖之壬辰小藳二序又一时诸名公之诗什其子逺甫辑公平日篇什板行于世求序于不肖继志述事可谓孝矣窃尝思韩文公之自许曰使世无孔子予不当在弟子之列斯言也人无敢非之者盖自见之明所以自信笃先生之言诗自序巳竟其谁曰不然愈见先生之言为不妄不肖尚何言哉逺甫曰斯论即序也
　　许氏棣华堂诗序
　　木有本则有榦有榦则有枝枝繁则为美木独枝则近于枯株矣韩文公则自谓两世一身形单影只伤痛之甚也枝不能离榦枝披则榦伤木之情也幸而枝繁天厚其生无水火斧斤之祸而妄自披离人不为妖怪吾不信也人非草木身也者亲之枝如自厌荣盛离父母逺兄弟反天地亲亲友爱之性相雠胥怨不相往来草木禽兽之不若犹谓之人可乎郑伯克段得罪于圣笔恶名终天地司马牛以手足之不仁忧不欲生岂邈然无情也哉吾友许公叔海天资孝友一弟分飞于兵乱存没两不相知者六十年一日燕居深念一黄冠师苍顔华髪来相谒问其姓则同呼其童名则唯诺而惶骇询其支体之可騐者一一脗合究其嵗年则不差父母六亲乡党邻里凡可记忆者亦皆符契二人恸哭絶而复苏恍若长梦之觉此身之再生也居数月欲使复初则曰不孝以乱离孤苦逃死避难着道士服因自戕其身人道之常殆不可返桑榆晚景翕合于絶望何幸如之煕熙怡怡手足废而复完枝叶披而复荣相贺者门不絶宾诗什成巨轴号其堂曰棣华孝弟之诚相感相应诚百年之盛事许氏子孙繁衍世世义居居之瑞庆奚啻厚薄俗而荣一乡哉感吾身之孤枝伤叔世之薄恶不能无一言至元庚寅武安胡某序
　　送蘧录事诗序
　　遇奇疾而后见良医细民寃苦失职而后思良吏夏殷周厯年千八百嵗史册所书者君德相业汉承暴秦代残虐以寛仁而史传循吏然则三代之治岂无循吏哉圣神当宁甘露时雨润泽普徧坎井桔橰难为功也彰德当南北要冲邮传送迎百倍他郡饮食车马之费徴索应期之劳日不暇给于斯时也市防熙熙不烦不扰公务办而民安和岂非亲民之官得其人欤录事蘧公国寳在任三年无废事无寃讼不媚上凌下权衡不入吏胥手可谓干局者也秩满得代士民攀辕祖饯民有咏歌士有诗什吾其能已于言乎孔子曰如有所誉者其有所试矣然诸公之篇章非妄言也察行亷者当细询之
　　韩耀卿异花诗巻序
　　韩侯耀卿治濬州之明年至元丁亥夏五月二十日所居后圃异卉脱土孤挺而起似笋无箨茎圆紫翠防蒨不数日髙二丈余其端吐花若新莲出水未开状又一二日萼叶分披散为五花花六出修嫩如萱色正白脉理蒸红香若兰荪花开日遂有举儿之喜异防兹花虽多识博闻逺游广览之士亦莫之见莫能名焉噫感隂阳赞化育以和致祥以德动神明福祉以类而应岂偶然哉州郡之职守土牧民之官也恵政浃洽于民心明德荐享乎社稷隂阳和风雨时百谷用成至和至顺之气充塞盈溢不一而足麟子凤雏奇葩异蕊同气而应然则韩侯之德政不言而可知矣大抵善恶祸福之报毁誉恩怨之声苟有可以欺一时天地神明不可诬也桑无附枝麦秀两岐禾异亩同頴方之韩侯行年六十有二仁及于民天报之以子又以异花光馨其瑞庆足以追配古人花数五五男之兆欤天之报施善人虽影随形而响应声不若是之昭昭也善政者尚监兹哉不善者能无动于中乎工画者写生于巻轴长于歌诗者惜赞咏之一言吾不信也紫山胡某序以记其嵗月云
　　郝孝子诗巻序
　　受于天根于心不学而能者孝也然而圣门髙弟如曽参子游子夏而以孝为问孟懿子孟武伯亦以孝为问圣人之教人谆谆焉以孝为先其见于孝经语孟六经前后百有余章孟子推广孝弟之极致则曰尧舜之道孝弟而巳矣事亲若曽子不敢自以为孝而曰如参也直养者也以是观之孝岂易能哉故孔子以养犬马服劳具酒食深警乎游夏圣人去世千八百年门弟之学于师师之传授乎门弟父之诏子君之择臣者果何事耶为师虽于语孟六经中讲解圣贤之孝行不过寻章摘句随注按疏资空谈而已世变若是民不兴行卓然以孝闻于官府得旌表门闾之荣安阳郝泰其人也邦人能诗者乐道之喜称之遂成巻轴呜呼人之成德必由父兄之训诲师友之讲习学校之教养耳闻目见朝薰暮沐习与性成庶勉于善如郝某者皆无资借以孝自勉得名于世可尚也巳因读诗人赞咏起予悲慕姑以赘辞为羣诗之序紫山野老书
　　朱氏诗巻序
　　学业専攻积乆而能老于一艺尚莫能精以一女子众艺兼并危冠而道圆颅而僧褒衣而儒武弁而兵短袂则骏奔走鱼笏则贵公卿卜言祸福医决死生为母则慈贤为妇则孝贞媒妁则雍容巧辨闺门则旖旎娉婷九夷八蛮百神万灵五方之风俗诸路之音声往古之事迹厯代之典刑下吏汚浊官长公清谈百货则行商坐贾勤四体则女织男耕居家则父子慈孝立朝则君臣圣明离筵绮席别院闲庭鼓春风之瑟弄明月之筝寒素则荆钗裙布富艳则金屋银屏九流百伎众美羣英外则曲尽其态内则详悉其情心得三昧天然老成见一时之教养乐百年之升平惜乎吐林莺露兰之余韵供终目之长鸣虽可一唱而三叹恐非所以惜芳年而保遐龄老人言耄醉墨欹倾因冠羣诗以为写眞之序又庶几效欧阳文忠执史笔而传伶官也
　　斡哩监司诗巻序
　　民俗之于吏政缄黙而无诗也乆矣不惟无诗虽一歌一謡无有也所以然者非举国之人如顽石枯木无恶死好生之情无是是非非之心亦非为政者举事中理而絶无可议遂自至于无言也盖恶不可胜言也且言之则获罪防祸闻之者不惟不知惩戒而反生怨致怒以稔其恶此其所以无言也执政者民抱痛苦而不知为郡县者恣其凶恶而不畏哀哉至于为士者是非义理之不知好善恶恶之不公而清议亦废其见于诗什者例皆庆官饯行生朝不情过誉虚美之浮辞俚语实无足取邵康节谓只从删后更无诗岂空言哉某人过彰德赠土主达噜噶齐三诗士大夫从而和之遂成巨轴市井田亩之人咏其言歌其德莫不欢忻鼓舞况白髪老儒思见善政之万一者耶某年月日某谨序
　　崔雄飞父学圃亭诗序
　　樊迟请学圃吾夫子谓之小人此人人之所知也洛阳崔某以名其亭何也是心也又非固执者之所能知也好名而不务实古今之通病也惟君子为能耻声闻之过情观其取名也廉知其务实也笃唐韩文公以退为字宋朱文公以晦自号是二大贤之于德日进而不止死而后巳缉熙光明如日升天而恒中也今之人父名其子师名其门弟朋友名其堂宇例取美称求其实则不啻氷炭之相反徒使为弟子者日骄日矜废学败德非子弟者自坏为父兄师友者坏之也先进后进之范模謟妄若是然则其于自待自负也可知已余虽昧平昔定非抱瓮滞陋桔橰俯仰之人也其子某河南北道按察使书吏知父之志得诗于诸名士携巻相过似欲得言于不肖故以鄙见冠其端云
　　彰德路得雨诗序
　　奉天牧民德莫先于诚敬诚敬莫切于悔过天以生物为心政失则旱干水溢为灾遇灾而惧反求诸已凢遇夫病民者勇于改悔必敬必诚则民悦而天意顺乖戾消而和气应矣至元癸已夏五月六月不雨民有旱之忧物价增贵路官恊议曰炎日如火六旬无雨则饥馑荐臻痛自克责以祈泽于是同寅恊恭斋戒沐浴设坛于郭西道宫请谒真人文公达诚致恳以尽祷祀之法投文于洹水之渊太行青白二龙洞列百神位于祭所香烛茶菓百物所须总判黄公以月俸供具朝夕叩首百拜昼夜不离坛下不五日而雨明日又雨越一日又雨不惟西成无虞而二麦播种复有来嵗之望此无他敬诚悔过之明效大验也书曰施实德于民一雨可以活五十万口何恵之能此欤合郡士夫掇舆人之颂为之歌诗紫山野老为之序
　　黄氏诗巻序
　　女乐之百伎惟唱説焉一姿质浓粹光彩动人二举止闲雅无尘俗态三心思聪慧洞达事物之情状四语言辨利字真句明五歌喉清和圆转累累然如贯珠六分付顾盼使人人解悟七一唱一説轻重疾徐中节合度虽记诵闲熟非如老僧之诵经八发明古人喜怒哀乐忧悲愉佚言行功业使观听者如在目前谛听忘倦惟恐不得闻九温故知新闗键词藻时出新奇使人不能测度为之限量九美既具当独步同流近世优于此者李心心赵真秦玉莲今黄氏始追踪前学可喜可喜持巻轴乞言故谕之如此仍以七言四句歌之沥沥泠泠万斛珠清和圆滑啭莺雏阿娇生在开元日未信传呼到念奴
　　优伶赵文益诗序
　　醯盐姜桂巧者和之味出于酸醎辛甘之外日新而不袭故常故食之者不厌滑稽诙谐亦犹是也拙者踵陈习旧不能变新使观听者恶闻而厌见后世民风机巧虽郊野山林之人亦知谈笑亦解弄舞娯嬉而况膏腴阀阅市井丰富之子弟人知优伶发新巧之笑极下之欢反有同于教坊之本色者于斯时也为优伶者亦难矣哉然而世既好尚超絶者自有人焉赵氏一门昆季数人有字文益者颇喜读知古今趋承士君子故于所业耻踪尘烂以新巧而易拙出于众人之不意世俗之所未尝见闻者一时观听者多爱悦焉遇名士则必求诗文字画似于所学有所自得巳精而求其益精终不敢自足骄其同辈吁如斯人者伶人也尚能进进而不已窃有感五季唐庄宗之世享大名无实学居要职者无实材声闻过情不自以为耻以至九流百工莫不皆然圣人所谓觚不觚者又不可以枚数然而无有责其废事而不胜任者无有讥其有名而无实习熟见闻以为当然优伶贱艺也谈谐一不中节阖座皆为之抚掌而嗤笑之屡不中则不徃观焉是非之心人皆有之责备优伶而不责贤者可笑也夫可哀也夫
　　送杜亨甫之任兖州序
　　佥山东东西道提刑按察使事安阳杜公秩满得代挈家西还安坐两寒暑若素无宦情者省廷遣使赍恩命改除知兖州事公出郭拜受恭待前官阙满月日或曰杜公前按山东百二十城今改小州向之郊迎马首者今覃居总府坐受趋谒向之抱案牍拜伏听进退者今岸然幕下而出号令焉以公之才德勲业肯屈就否仆应之曰汝非杜公之心友欤何期公之浅也计廪禄之厚薄较官资之髙卑喜屈人而不喜屈于人妄自尊大先私而后公先身而后国世固然矣大丈夫则不尔出处进退顾道之行与否耳温饱崇贵非志也使上可以佐时政下可以福斯民虽司县下品亦屑为之上不能匡救赞成下不能润泽鳏寡惸独虽桓圭衮冕弗屑也当言责则行其言任承令则行其命令二者独頼人而恩及乎下曷若牧民之职日与编氓相接情伪利病耳闻目覩屈直是非百折心喻奸吏不得以弄笔豪强不得而肆横细民无寃苦失职一善教一佳政闻于朝廷而为法于天下仆恐杜公之志在此而不在彼也不数月或者复来相告曰杜公治装矣吾友其知人哉吾乡士夫多有歌诗以祖道吾友能无言乎又曰屠生之刀岂乆屈于鸡肋者邪奚必多文请以我二人问答之辞为赠
　　送陆绍闻之任序
　　行者必以赆言亦赆也物则助一时之路费赆言则益终身而名后世言之与物奚啻轻重之相悬也哉安阳陆绍闻以刀笔承先业明敏才干而无少恩之习故人多爱之自奉承官长廉勤畏慎故办集率先行辈凡所事官长无不信顺由是声誉日隆至元辛卯得推官天台某踵门告别赆诗满行槖矣衰老欲无言可得乎圣人谓才难不其然乎非后世所谓才也顺时以就功利不恤得罪于道义迎合以取富贵润私屋而耀里闾不恤见鄙于贤哲奉妻子而饱童仆不知贻父兄之忧此后世之所谓才者也较之圣人之所谓才也不亦逺乎哉绍闻宜思之仕而优则学官业岂易量哉敢以为送行诗序
　　送张教授肯堂之任序
　　官无冷暖才称其职得行其道者为贵禄无厚薄食之而不惭怍者为美若乃德薄才庸徼幸而致髙位不满人望不厌公议未罹折足覆餗形渥之凶则负乘致冦之祸潜伏而不能不发见诮当时遗臭万代于我何有哉此圣师所谓不义而富且贵于我如浮云孟子所谓万钟不辨礼义而受之万钟于我何加焉者也儒学教官以庸俗观之去闲凉为不逺以有道者处之实清且贵无惶愧慊怍以善及人为国育材莫此之荣舎是而得切要烦剧道可行欤才称职欤泽被民欤名声昭乎时欤四者俱不可必求荣而反辱矣吾友张兄肯堂以儒学传授乡里门生恒百余人下帷讲诵将五十年夀六十有七矣至元壬辰秋八月堂勑到门擢拜广平路儒学教授以老师宿儒年髙徳邵而有此授所谓才称其职食禄而不慙者也士夫祖道闾里饯送不肖少肯堂一嵗垂髫同几砚欢抃为诸人最乐吐狂言为送行羣言之序
　　送丁教授之官序
　　七情之有哀乐君子小人之所同然所哀所乐之事则云泥悬絶水火殊异乐富贵而哀贫贱小人之情若是而巳耳孔子曰未若贫而乐又曰饭蔬食饮水曲肱而枕之乐亦在其中矣又曰有朋自逺方来不亦乐乎其称顔子则曰箪食瓢饮不改其乐孟子曰得天下英才而教育之三乐也圣人之处已利人其乐如是非故异于人也盖小人乐口体君子则乐天谓之云泥水火之殊异不亦宜乎世之仕也计廪禄之厚薄校品秩之崇卑敬其事而后其食者千万不一二无禄而仕者其唯教官乎然有志于孔顔孟者不以为忧而以为乐推原其情岂不曰贱工商胥吏杂流而不为耻干谒趋走奔竞而不为贫乃士之常何往而不贫贱哉然而道德积于中才学富于身以仁义忠信乐善不倦为国家作养人才何乐如之矧世之人惟利是务生子侄幸而天禀俊秀不入于工商必入于胥吏不入于胥吏必入于奴能以经济为学仁义养心者几何人哉幸而得为教官且无科举之诱贤者教之以经义才者教之以治事使我朝用人如探囊取物随取而随得乐莫大焉安阳丁逢辰字适之希圣者也作教官于彰德两考矣今移益都路赁柴车载妻子以东不逺千五百里其处心可知矣岂以温饱为计耶将见自大尹以及富家巨室百千万家凡有贤子侄者岂不能敬一贤师哉人皆以此行为落寞予独以为贺知吾适之之乐为之也又岂以对属声律为文训诂章句为明经权谋功利为才学积日累月以为资考欤饯行者闻斯言请为诗序
　　送任教授之任序
　　官无美恶得行其所学泽可以及天下且不为竞权利者疾怒争夺而排斥之是为美职然恃才挟气以卑位无禄而不屑就者今之所谓儒学教授也欤或曰品次最下又无寸帛撮粟之俸勇于有为者弃而不受子以为美职何也余应之曰事无两全有似闲散而实切要舍轻就重可也士为学而志于仁岂遑遑矻矻富贵而巳耶官一品禄万钟而尸位素飱防前疐后又何荣哉乐莫乐于教育英才而兼善天下有天下者以人材为急务人材出于学校为士者一旦列羣英于席下明经论道通古今达事变讲二帝三王安宗庙保社稷治天下福斯民之大经大法可措斯世于泰山之安为国作养人材长于规画调度者教之理财长于干局通变者教之以剖烦理剧忠清端方者教之以献可替否文学笔力缛赡者教以辞命百职六卿人各有能各因其材而笃焉朝廷用人择才洪纎小大随取随得得一贤守令使人皆曰某官某人之门生也得一才大夫曰某郡某学之生员也长材硕德布满中外方之防计米盐之细务劳苦簿书之期防辩决树桑尺土汝詈我敺之纷竞其功孰大孰细其况味孰荣孰辱其得失孰厚孰薄孰轻孰重彰德儒士任某振文用提刑荐释褐东昌儒学教官予恐其馁无禄而冷官卑于其行也吐斯言以饯之
　　送朱佥事诚甫浙东之任序
　　为政之要爱民尔官人尔爱民之意诚则官人之法密两汉问民疾苦以后世观之固为善政然而民之利病生于人主好尚之得失何必问为文帝清俭无为则民自富安武帝多欲则海内虚耗户口减半二君好尚之不同民之利病捷于影响病民而问之曷若不病之无劳问也文王视民如伤鳏寡孤独有养牧民之吏从上所好煦育爱护无不得所小大庶官无有凶人纠弹之吏尚何用焉如武帝之多欲牧民者办集所须惟恐得罪之不暇虽使周召为吏亦无如之何纠弹之官腹背相望竟何为哉官制繁冗用人不精诚用而复疑御史创于秦刺史起于汉宣抚宣慰廉访之官立于唐唐虞三代无有也惟谗説殄行震惊朕师龙作纳言一人而巳大抵后世为政不求其源不究其理舎唐虞三代而循秦汉唐末法设官愈多而病民愈甚以豺狼牧羊而以犬豕救之则何益矣安阳士人诚甫朱公自监察御史以不畏权势强御直言不忌出佥浙东廉访司事中外以得人为贺诚甫以尝受学于不肖于其行也举本而告之诚甫其勉之不负圣天子爱民官人之诚意是所望于诚甫也
　　送张宾仪録判之官怀孟路序
　　亲老家贫不能躬耕又不能工贾杂类仰事俯畜无所取给句读鈆椠之师入不能偿出然则当如之何此古人所以有为贫而仕张君宾仪彰德总府知事改授怀孟录判父夀八秩子防未成立正孝心捧檄之时也所谓廪禄之厚薄官资之崇卑不惟不当择亦不暇择也然而近世为士者不明经学古虚文客气危言深论髙自标置一旦处繁剧居小官多不能折节委顺承事官长夙夜公勤公给办应遂招来不通无能为之谤余识宾仪今近十年性端直而气和平践履正而遇事通方不倚不流不固不滞以禄养为可重而不卑小官兹行也割鸡以牛刀恢恢余刄而不劳发硎矣大总管而下以及大夫士闾阎之细民自当敬礼爱慕安敢以俗士目之安肯以卑官贱之沁园春早花栁艳明秣马膏车无违吉月相下士夫饯章成巨轴武安胡某为之序
　　送霍佥事序
　　经曰工欲善其事必先利其器盖器不利则事不成虽有良工无所施其巧尽其能矣唐太宗以弓示弓人曰非良弓也木心不正脉理皆邪故发矢不直以太宗之神射弓不良则亦不能中的况余人乎以是二者譬之治天下而不先人材可乎内则省部台院百司庶府外则按察转运府州司县事务之殷繁人民之繁伙邪正纷扰情伪万端一县无一贤尹则一县乱一州无一贤太守则一州紊等而上之所掌者愈大愈重愈多则人材之责任非优于州县十倍者则不能也自中统建元政治一新劳圣虑勤圣躬宰相而下鸡鸣而兴不可谓不勤不劳无所用其心矣虽旬休假宁一嵗之中未尝三五旬休假宁也公退尝以未申或抵暮或继之以烛不可谓不専其事矣然而毎毎为口舌者讪讦曰某事不办某事错矣或钱谷防计不当或刑狱淹滞填塞或执法前后不一或进退人物不公不材既不能服众心又无以御佞人之口纷纷扰扰若此者其病安在以识者观之其失无多端择人之不精也自一品而至九品苟得其人则事无不治人无妄议矣择人得人之术其要有三一作养二程式三黜陟激劝如是而不得其人无是理也即今三者皆无才何自而成智愚贤不肖何以辨明邪正功过无以威劝所以人皆不学侥幸苟且得位得职而不劳也有能无能集事废事而见之如一也蠧民养民为国为私者莫之赏罚而无喜惧也具曰予圣谁知乌之雌雄此之谓也三要一立则无是病矣何以言之堪为用则作养之不堪者不与其数十得其六七矣程试以身言书判则十得其八九矣大明黜陟则十得其十矣如是则器利而弓良匠者射者不善其事不能中的则匠者射者之责也近嵗中外用人颇加选择然亦不免采虚誉徇亲知求名而不察实闻即令人材表表然在人屈指者省台部院互相举辟东移之西南选之北中出之于外外入之于其中未一嵗半嵗不得其终任尽其材是以少见成效而虚申禄秩佥山东东西道提刑按察司事奉训霍公清甫权以吏而经以儒有猷有为省庭公选勾请必有内除清甫处心行巳非止精一事而供一职毎以赞明兴治草弊为巳任不惟能言之而实能行之者也老缪幸得同仕二年于兹熟其为人于其行也敢以是告
　　庆博州赵总管致仕还乡八秩诗序
　　难处而易失者莫甚于富贵功名盖志得意遂视凢出于命分之外者皆可以智力取故贪愎而才者为僭乱柔媚而自憙者为淫荒恶不知止祸其可逃是以西汉功臣子孙至武帝而絶灭殆尽韩信彭越英布陈豨之流又有不能保首领于牖下是知物忌太盛君子之于持盈兢兢业业洞洞属属者岂徒然哉我朝以神武起北方幽燕以南风从云防功成事定剖符锡命列为侯伯连城数千户数十万租赋焉生杀焉一出于侯伯然而不一再世化门阀为丘墟防子孙于编氓杂类身受韩彭陈英之祸者十居四三而以嗜欲天殒者不可计数所谓功名富贵岂易处哉迹其祸福之源委所成于贫贱忧戚覆败于盈满骄佚也前后不二三十年以仆耳目之所覩记乘时身致列侯者今皆亡矣聊城总管赵侯世为安阳农家以弓矢发身与封功之列为贤诸侯嵗七十周引年谢爵优游还乡里今嵗夀登八秩耳聪目明跃马弯弧筋力犹未衰燕居静处褒衣危冠左右经史正襟端席或讲劘道义自旦达夜畧不少解虽老师宿儒有不可及者待宾客丰腆处家清俭中庭后轩少有隙地种蔬而不植花卉曰毋为富家子之嬉游也田桑粗给一生无余赀别业子孙靳靳保家不见骄豪习气仆于今之诸侯取富贵功名于妙龄保夀考康宁于晚节好贤乐善读书学道不以货财阀阅福子孙进退有度始终无愧者惟于我侯见之矣侯之甥婿武卫总管府从事王晋卿因假宁省亲拜上公夀翰林宗工钜儒皆附诗以贺里闬晚进胡某谨掇侯之等辈此得彼失再拜而为之序
　　赵博州九十夀诗序
　　五福之未易必者唯夀而巳赐不受命而货殖焉民生在勤勤则不匮是富足之可必也慎言语节饮食恬淡虚无真气从之精神内守病安从来是康宁之可必也天生蒸民有物有则民之秉彛好是懿德是好德之可必也世之不吊者三畏压溺桎梏而死者非正命也知命者不立乎岩墙之下是考终命之可必也然则有大德必得其夀又曰仁者夀夀胡为而未易必欤所谓大德者唯尧舜禹汤文武周孔为能当之三月不违仁惟顔子其庶几乎大德与仁岂易言之哉顔子犹以胎禀之衰弱而致短夭夀之在人岂若四福易得而致也然则敛时五福用敷锡厥庶民岂汗漫而无所主乎与之者必有所主受而致之者必有由矣聊城总管赵侯今九十矣而神识起居如五六十人生长兵乱中始以武功受封爵中以循廉居官守职年七十引例告老以经学义理涵养德性退休于家开国诸侯夀考康宁进退有道今所存者唯侯一人耳前此十年庆筵八十海内名士诗文成巨轴侯之德与功既咸陈而备言之矣兹不复赘视履安祥期颐遐福绵绵未艾推原其由隂隲黙相昭昭彰彰又非幸而致也唯知公之深者以鄙言为不妄谨冠数语于巻首以为吾乡立言拜庆者之倡
　　庆祝氏得孙诗序
　　有天地而有人有人而有吾祖不知传几千万年而至于吾身是则此身也当与天地相终始至我而遂絶孟子谓之不孝有三先圣以谓续莫大焉不亦宜乎祝氏父子与吾家为比邻今四世矣父子慈孝兄弟友敬人伦之间无毫发亏欠在彰德一郡人皆谓之庆门今其孙诚叔年逾三十亲戚故旧所望者一孙孤矢之庆喜得见焉能文者皆有歌诗祝赞戒训义无不尽既成巨轴诗各有序则似为重复以衰朽之于祝氏五十年隔一墙之分义其喜也于诸公为尤甚不可无一言
　　贺丁适之得教授职序
　　子曰不患无位患所以立盖以叔世好名求位之心重不求夫得名立位之实无实而得亦必不乆而失就能徼幸苟且碌碌终任尸位官谤竟莫能逃方之以不才而废逐者何以异教授之于羣有司位卑禄薄例以不知民事不通庶政短于干局委靡软熟者为之窃尝思之当时为政者何为不思之甚也有天下者以人材为先务学校者人材之所自出师范学校之宗主不模不范虽有天姿俊秀之后学步趋涕唾薰蒸染习惟范模之从三年大比偶中一第不过声律词章之士修身齐家尚不自晓以临民为政可乎易曰防以养正圣功也然则教授一职岂有自薄自贱哉不惟不慎难其人而反以不才无能者为之何思之不深而虑之不逺也居是任者不自知耻以念诵注解为通经以剽窃陈言为文章以记问为博学以浮艳小诗翰墨为才艺以狂谈诡论为气识下此一等包苴奔走于达官贵人之门邀求荐达尘顔俗状日陪父老倡伎迎饯使客于车辙马足之间若此者十盖八九至元丙戍河北河南道提刑按察使荐彰德儒士起为别路教官者三人本路一人则丁逢辰适之后学喜得良师同辈服有司举人之公传道授业务尽其法旅贺既毕退自思维适之此任难矣不革前弊则又蹈覆辙矣革前弊则必起羣议虽然守官职不恤人言可也国家命百官字各有义何谓教以身修道之谓也何谓授以我之有余赋与于不足者也又曰以身教者从以言教者讼其所令反其所好而人不从圣如孔子学不厌而后教不倦又曰温故而知新可以为师矣故七十子之服孔子观感欣慕不暇此顔子所以发喟然之叹自近世以言语记问口舌酬荅笔力新奇为教教人以孝悌而自不孝悌教人以忠信而自不忠信教人以仁义而自不仁义教人以勤学而自不勤学吁动人以言人谁我从信我从我者不过能为华世取宠之文而已谓之陶铸人材化民成俗则未也不肖行年六十五十九年之非虽不能知然近日所悟者如是敢以鄙言为贺
　　送殷献臣奉使日本序
　　奉使之任亦难矣上命下臣受命以行皆不可以率易择人之不精与夫不自揣度徒以不敢拒命为恭其于败事则一也然则辱君命者臣之罪择臣之不精者能独免天下之议乎奉使之职有二守常从权而已若夫讲信修睦吊凶庆吉送往迎来厚薄有定礼尊卑有定序和好无事规规然奉守常宪此人人能之虽然犹于临轩发命试其语言观其容止议其问学材艺数者必备而后遣及其时异事异变起非常一介可以代万兵一语可以服强梗不动声气不劳宸虑伸威定难于亿万里异域荒服之外此岂庸人之所能哉然则命使之君受命之臣宜何如哉西汉而下宇宙开斥遣使絶域世世有之如陆贾之臣南越张骞之来西域苏子卿之劲节不挠为汉廷万世之光冯奉世陈汤传介子之杀戎王奇功异烈烜赫当代照映简册千百世而下闻者莫不直发扼腕不觉失声叹美而为之一快君臣相光外内分定兹又一使之力也叔世选人不精而士气日衰无事则扬眉吐气以刚勇才干自负及委之以事则退缩畏懦而不敢前遂使时君世主以儒为副或特命以行罔有成功嵗戊辰秋殷子献臣再当日本之行京师诸公皆有诗故特举往昔不辱君命者以告之壮其气而为诸什之序
　　送冯夀卿之官无极令序
　　天子建官惟百要当以亲民者为要职民天下之本民之治乱休戚肥瘠利病控告亲接耳提面命得専抚字者县令实司之中统前四十年诸侯承制拜官率以私门走卒健儿黠胥奸吏为县长以应已之呼召指使供巳之掊克聚敛府帖下县星火奔命不知有朝廷之尊而惟府帖是惧进退俯仰死生祸福甘以奴自处呜呼尹县政者若是欲求小民之被泽防福不亦艰哉是以清慎防洁之士不惟不得进而实亦耻与若辈齿中统改元始立铨调法六品以下官咸诣中书省受勑命一洗私自署注之弊政积习既乆黜陟未行贤不肖混淆尹府治州者鲜克由礼挟贵慢下故人犹重内轻外得是职不以为荣五年冬省掾冯受卿以例除中山无极令黾勉就道因告之以言曰君子之仕也志于道而巳矣廪禄之厚薄官资之崇卑无与焉苟可以行道虽委吏乘田敝车羸马何伤哉苟道之不行髙牙大纛桓圭衮冕凡可以耀里闬而夸妻子者适足以为耻而不足以为荣也宰相尊道行乎天下县令卑道行乎百里受职有大小而道行有逺近未有道不行而尸位素餐得保令终者也是行也吾友其毋以牛刀不足以割鸡肋它日能佩符按刺之官入无极之境不觉失声而叹曰载菑载畬横纵其亩黍稷翼翼桑麻斾斾田野若是之辟矣里巷熙熙箫鼓夜闻无闭户吠狗之惊盗冦若是之息矣居者安逋者还筑新室起废垣烟火相接邻语相闻户口若是之增矣涂歌里咏仓有粟筐有帛追胥不至门两税入官赋若是之办矣父子亲长防序耕让畔行让路吏防爱而蒲鞭不施词讼若是之简矣责以五事而为最遗爱浃于民心荐章交于庙堂若然则无极之令不为卑矣吾友其勉之汝官之不调汝阶之不升有是理夫吾友其勉之
　　送梦弼髙君之官序
　　天地之气变今渐不如古今渐不如古则后当又不如今矣何以知其然也以人之气禀趋向而知之在孔子时已曰古之学者为已今之学者为人三年学不至于谷不易得也不百年而至孟子则曰古之人修其天爵而人爵从之今之人修天爵以要人爵得人爵而弃天爵自时厥后士之为学之志厯汉越唐又可见矣虽然天运极则复清和纯粹豪杰英迈之气何时而絶唐士气卑陋极矣而生韩文公李翺张籍皇甫湜陵夷于五季至宋而生周邵欧阳曽苏程张朱文公今之学者幸而无科举利禄之诱凡有城邑皆设学校树学官当此之时而不学趋末利而隳大德凡庸自弃可羞之甚也濮州儒学教授髙某今转除真定大郡学者如云梦弼巨儒循循善诱梦弼必能具为之开发
　　送胡县令之任序
　　县令之职亦难矣下抚养疲民御文法吏上奉承州府部省万无钜细一一身任其责失节则罪愆期则罪民寃不能明照伸雪则罪奔走奉事之间少失尊官贵人之意则罪位卑则人得陵侮隐忍习熟而无耻禄薄则不免求索防公廉之节节行不立愆罪稠叠故判笔一从乎胥吏办给俯仰于舆台加以嵗时伏腊吉凶庆吊少有失和则呼叱督责凶祸狎至诸如此类不可枚数宗侄某人仕积年改除泗水令踵门来告别且请相告教以里闬亲旧之情爱其谨厚防洁未尝当牧民之任不忍无片言故敢以是告
　　送韩主簿茂卿之任序
　　有天下者休养生息其民庶而富安知亲上死长之义以守则金城汤池太山磐石以战则迅雷烈风决江拥海天下无敌民之于君也所系如此故君民者爱民如子顺民之爱恶求民之利病急急于牧民之官慎难其人司县品秩虽卑日与民亲接而祸福之若州若府曰部曰省仰成于司县然则司县之官岂易得人任其职者讵可恃才挟气而忽之哉汉唐而下至于今风俗日益偷薄奸吏日益欺蔽同官者私循百端奉公者十不一二强凌弱智欺愚寃苦不得其所者不可胜计于斯时也六事办而无一民之失职岂易为之哉吾亡友韩侯之中子茂卿得官簿尉下邑告别乞言茂卿明敏过人公廉有守而于民事之艰难田野之休戚尚恐知之未尽故姑举一二切病民者为言国以民为本君天下者皆知之知之而不能固其本者徳政之不立而官非其人也官非其人岂为民父母之人簿尉之扵一县班列防薄而责任防劳苦县政之得失生民之休戚皆出于簿籍公平细密事至物来虽百冗交集一照而辨奸邪不能欺蔽民无寃枉偏重居是职而不闲书数则县政紊矣能捕盗莫若能止盗止盗有道乎曰有民之邪心未滥诲谕之以德义防闲之以法制既不忍为又不能为终三年无一盗此善为尉者也诲谕防闲无法以游手不务本作劳之人停畜招致穿窬刼夺之凶顽内邪与外邪相应羣盗猬兴责以不闲弓矢不便鞍马一二之庸懦应限获盗不亦艰哉吾亡友韩侯巨川之中子得簿尉于下邑来辞别乞言故以是告以其始亲民也
　　送髙千户之任序
　　官制之于任子念先世之勤劳推恩以及后嗣厚之至也恩施当而拜受者无愧惟军功之子孙乎何则触铦锋冒白刄逆矢石争城夺地出万死而一生与夫燕居则华屋鼎食出门则公府深严不觉寒暑不知饥渴旅进退署衔纸尾累日月为功而同福其后者宁无间欤兵马使髙侯以开国之勲其子袭爵子没而今及其孙将适任乡人荣之士大夫祖道作诗予恐读之者不知髙氏之世德故为之序
　　送刘舜钦县尉之官广宗序
　　尉于县僚以察奸捕盗为责任近世例以便骑射擅勇敢能鬭敌者充间以文吏当之人必以谓非其所长是盖见其末而不见其本救巳然而昩于未然夫挟槊弯弧擒防鬭敌以力胜力固非文吏之所长此特武夫悍将负兼人之勇贼弱则吞之以气强则或胜或负连县集众仓忙惊骇力战而后获噫前人救火之谕是亦烂额焦头之功耳是可谓销患于未形防乱于未萌奸不能生民用不扰者耶以是观之能捕盗莫若能止盗能止盗莫若使民知耻而不为盗外戸不闭犬不夜吠行旅野宿如在家庭三年之间不汗马弓是之为贤尉然而能致是者岂无其方季康子患盗孔子曰苟子之不欲虽赏之不窃传曰礼义生于富足贼盗起于贫穷为尉者宜如何哉摩抚训导激劝禁止教条威令欵曲严宻力之可及者行之不可及者移文于县申州达郡闻于所当闻之有司诚化一邑于变时雍苟不出此不教而罚坐视愚民之为非幸灾乐祸假弓兵之力以要能声以求赏赠秩宁不愧于心乎姨弟舜钦刘君以济宁府从事才能干局见知于省部改尉广宗殆世俗所谓以文吏而受武人之任也窃尝厯观古之名将百万之众如臂使指纶巾羽扇轻裘缓带意思安闲百举百胜又岂尽皆力防虎射命中之人也舜钦通方不器察民情知治体抚字防禁一邑亦游刃而有余也将见鼠窃狗偷洗心易虑必不敢为之妄动一洗文吏软靡之谤行轩驾里闬诸公诗酒祖道姑为是説嘉其巳能而勉其未至
　　送张京叔还京序
　　通方而不流有守而不固学也者学斯二者也处巳接物不外乎是人之道莫大于礼然而纯俭则从今之俗拜下则守古之道愿学圣人者能由是而充之庶免于固流之失举天下之冕皆纯而吾独以布惊世骇众反为异服者当何如君尊如天臣卑如地升地以廹天可乎众拜乎上独拜乎下人亦无敢非之者就使举朝非之举天下非之而不顾也盖人伦之定理不可不守服饰之末事不可不同知斯二者吾于京叔张子见之矣京叔以妙龄秀发登青云近黄阁贵者愿得以为用贱者愿得以为廕不通而能之乎乡人至京师者无贫富贤不肖一以诚敬相引接讲里闬家人礼事可者力为之世之人偶拜一命作九品官虽平生胶漆故友亦不之识也所知者造谒公卿不避寒暑趋迎权贵恐居人后奔走俯仰惟恐合逢之不巧在京叔则不忍为也谓之无守可乎至元壬午春以公务南来过乡里省亲为数日留北辕复命
　　赠三命张信卿序
　　君子之学三穷理尽性知命不知命则无以为君子以孔子之圣五十而知天命故垂训戒人曰三畏天命其一也小人不知天命故不知畏又不知顺其正所以犯礼义而招愆触刑辟而诛戮良可哀也穷理尽性之学既废士大夫以豪杰自负知命者鲜而况于凢民乎然畏凶喜吉之心人皆有之欲有所为不能无疑疑则质之于卜筮后世盲瞽废疾者无所养则一以筮为业司明既废不见可欲用志不分静而能虑宜于物理天命亦有所得大抵记诵陈言歌咏而不知消息盈虚进退存亡吉凶悔吝所以然之故者十盖八九多言或中既非实学以至探情以言察意以耳甘佞以悦贪躁之心危险以发愚懦之气纵横乎左右前后网罗伺候其狡狯逃遁者之情以为神异蛊惑流俗此市井货卜者之一律也紫山野老掩关燕居三人叩门引一人来谒曰斯人也吾乡张氏之子二十八嵗矣襁抱防明学卜筮暗诵周易一编三命之书多闻强记每讲人命援经析理归之于数迎合防媚之辞不出于口人以是信重之谨求教于门下愿一言以相贶紫山曰前知术数之学非余之所知也易经余所当知而未入室也子能奋防庸流诵味是书年未三十神识圣域因言以求理明理以知数已精而益精自兹以徃将见问焉而以言其受命也如响不难至矣张子曰谨受教请笔之于纸故书
　　送监司之济南序
　　守官任事所职不同至于为主忘身为国忘家则一也一心而二用焉则私意胜而公道废矣恃名爵以荣身怙权位以肥家惟利是务以私害公者皆是也彰德路总管府达噜噶齐嘉议公防古之贵种髙曽而上为开国近臣为大官以彰德乃本位汤沐邑官当设监临临涖彰德迄今三世未弱冠袭父爵防节恵政铭在民心备见于遗爱去思碑至元壬辰状申省庭曰叔父齿已壮当承世冑愿避职让爵以归之都省以情上闻皇帝嘉其忠厚孝让从其请未几御史台沙汰诸道提刑官更新司名为肃政防访公选才德有望实者首荐公防访山东东西道天下闻而荣之贤矣哉以才德让叔不恋名位可谓不私其身不私其家欤前去强仕之年尚十五寒暑而立志卓异髙出世表可尚也夫可敬也夫于其行能无一言谨同多士因邦人以遗爱去思之情而为之颂曰吏不虐民庭无滞讼我公之政强不凌弱众不暴寡我公之化外户不闭犬不夜吠我公之恵使者四至无扰于市我公之赐夏熟秋成雨旸和平我公之诚九年于兹民物熙熙云胡不思马首之东身留心从攀慕无穷民心怀悲东望依依三年来归东人得仁户户阳春愿公回顾念我西人祖考松楸邦人敬修公无乆东孝思悠悠
　　送张飞卿序
　　常德路总管府达噜噶齐张侯平南之勇将也南人畏其骁猛不敢道其官爵名字而以擒虎将军称之侯之第三子鹏翼字飞卿克肖克迈以予为父执官江陵时与侯有一日之雅自随任所来北还赵州故乡将提学京师过彰德踵门持长楮以乞言与之语则好学知儒谨就书素志而告之曰自兵农既分设科取士士命官拜爵岐文武而二之自时厥后文武之学遂分不相为用读书者不谈兵有一言之者羣聚而非之曰此武弁之职非吾事也介胄者不阅书有一慕之者羣聚而笑之曰此儒者之事非吾职也此无他从时尚也以声律诗赋道听涂説为文以抚剑疾视暴虎冯河为武其不相为用也宜矣人肖天地以生四时备而嵗功成德刑具而政治立使有春夏而无秋冬有秋冬而无春夏其何以为天地哉德政兵刑法天地分而为天地统而为一气生长肃杀虽异而其于成功则一也故庆赏以春夏而兵刑以秋冬今夫为儒者曰我知德政矣为武者曰我知刑戮矣苟如是则不得不为之氷炭然则人之法当如之何使文者知武武者知文至于授官定位又各量其偏于所长者用之求文武之本舎徇俗之末则不可忘兵农隙而讲事不至于柔懦怠堕而不振不幸有警则别其重轻不至于殄殱残忍而不仁小成小则草檄击贼大成大则伊尹吕望入相出将不偏于一能则亦庶乎其可矣子名将之子也父兄家学不习而能予所望者不废其已能而勉其未能无忘乎已知而求其未知以子好学之志所作成文武之全材以备有司之选子以余言为何如鹏翼避席曰唯请得斯言以为赆
　　送李总管序
　　寓兵于农善政也屯田以积谷良策也三代汉唐之令典复见于今日有识者能无喜乎事举而官得其人尤可为国家贺总管李侯乃一世名将灭金平宋之勲佩金虎符屯田江淮安阳诸公设供帐诗酒祖送于南薰门外衰朽以世之旧不能无一言曰兵农一民也战耕二道也牧民用兵在前人已有治目治齿之谕总管宜思之诗云星言夙驾税于桑田又曰同我妇子馌彼南亩田畯至喜又曰昼尔于茅宵尔索绹亟其乘屋其始播百谷以是观之殆非与中天明月令严夜寂不愆于五步七步四伐五伐乃止齐焉同轨而并辙也且以积年乆战父亡子继兄死弟及卒得休养生息于田亩甚可悯焉三年之内使民歌曰禾麦斾斾兮李侯之所治兮我积我仓如坻如京兮李侯之所成兮召父杜母我民之所依兮毋使我侯归兮能如是不亦善乎老谬所知者如是大篇短章称总管之世家杰句雄辞咏总管之才业铿锵炳蔚足以脍炙人口动荡人心耳难以为言
　　送田师孟序
　　自乡举里选之法废士之欲富贵利达者不勉于自进自进则必随世之所尚尚谋策则学谋策尚经术则学经术尚功利则学功利尚文藻则学文藻以韩文公之贤屡不得志于有司抚巻叹曰时时随俗作文则时人以为大好其自屈也如此况余人乎秀才田师孟能世其业通方识时将挟所学以趋京师以求富贵利达以余拜识其祖香林先生御史君友其父仲德兄告别乞言庶几或见台閤名公以代鹗荐又不龃龉于有司吁是犹问路于盲问音于聋何足以知且衰朽不材之言又何足增益师孟之声价哉虽然子不见夫桔橰乎不见夫车乎俛仰随人外圆内方是以为世所用苟强项轮角则一弃物耳故曰牛马当作牛马虎豹龙麟则为人畏异祸之招也以子之材不戾契不风岸不城府光和而尘同但恐富贵逼人一日千里何蹭蹬之忧乎敢以是告师孟请书之以别饯行之诗什
　　送马希骥序
　　秀选俊造之法废则士不耻于自售大比射防之法废则取人无程式贤不肖混淆为士者不知进身之正路挟无耻炫鬻之羞汚辔诡御殉时好尚惶惶焉惟恐其圆方之不相合见弃而退所谓二帝三王之大经大法圣经贤传之嘉谋嘉猷至大至刚之气有为有守之志未至龃龉巳索然于胷中矣是以纵横智谋功利掊克异端邪説滛刑虐政不顾义理之是非惟世好之从吁贫贱之病人也若是富贵之移人也若是此孟子所以比公孙衍张仪于妾妇杜乔李固视胡广赵戒犹粪土也至元壬午奸党既诛正人吐气典刑昭宣直道宏辟防贤任耉举直错枉田夫野老咸歌圣德黄童白叟拭目太平向之囬邪贪汚莫不缩颈屏息洗心易虑呜呼丕休哉圣天子神武明断雷霆一怒而羣妖灰灭凡有志于佐明时陈得失者莫不趋走京师以献其技能观其志亦岂止于侥幸一时之富贵而已耶亦将有以荐扂楔于明堂助涓埃于海岳者也安阳马骧希骥读书明理立言适用识时务而不诡随据安常而知通变有志有为而不得行其所学闾里亲友劝以求仕来质疑于武安胡某因告之曰孔子大圣也其所以仕者三可以仕则仕漆雕开则孔子劝之以仕韩文公送董邵南之燕曰观于市复有昔时屠狗者乎当告之曰明天子在上可以出而仕矣是知古人未尝不欲仕也恶不由其道也今子之行卜于汝心至自信之笃相时而动则君子道长小人道消矣行矣哉子其勉之何以疑为因举酒作歌以饯之士不自重亦以乆兮斵方为圆无所守兮不义富贵于我何有兮脂韦妾妇亦可丑兮防乎流俗孰我诱兮玉洁金坚当自厚兮为官择人落吾手兮竹帛功名垂不朽兮又歌曰霜寒气肃兮天宇清恶木静尽兮江山丽明五灵羣瑞兮煌煌乎帝京纫兰结蕙兮既芬既馨鸾音凤翼兮载飞载鸣洛阳才子兮忍能无声
　　送王彦才序
　　宋儒以人之少年富贵才俊为不幸尝恨此语为未公人生天壤间细密如蚁蚩蚩扰扰昏防质鲁贫窭困乏朝不及夕者比肩接武耳聪目明心思强敏髙门富室者亿兆中无一二幸而得众人之所难得亦造物者之所加厚反以不幸目之何哉长年以来涉世经事阅人既多始以前贤之言为不妄大凡人有所恃才为恶者过多而为善者过少富者恃财而骄勇者恃力而狠辩者恃舌而言艺者恃技而矜理必然也有若无实若虚人谓有余而自谓不足不务细行而涵养大德者几何人哉祢衡以猖狂而杀身王杨卢骆四子之前途竟不出于裴行俭之所料以是观之谓之不幸者真知言者哉虽然亦在人处之何如耳友人彦才郎中先世以开国有勲劳列上爵英兄才弟聨仕天朝庆门华胄照映一时彦才早年读书明敏頴悟长踏仕路径列朝班以它人处此不其难乎彦才谦退畏慎不自满假藏蓄涵养黙而不耀笃信力学积而不发事兄如事父爱弟如爱身与人交敬而有礼及其临事剖决邪正确乎其不可夺纷华美丽畧不挂目闻一善言见一善行若饥渴之得甘防焉观其志岂易量哉水之积也不厚则不能载万斛之舟云之兴也不密则不能霈三日之霖人之自期也不逺则恶能埀千载之名彦才处心行已志其大而遗其小也与夫驰骋豪习矜炫文采者何啻云泥之相万万也至是则昔人以少年富贵才俊为不幸者复将何辞以辩之中统元年秋陪识左丞公来治魏相邢洺怀卫二年春从左丞公北觐述所职也是行也抟扶揺而九万里直抵天池下视人世水黑泥腥而不复来矣仆爱其髙气雄节畧举平昔之梗概以饯之
　　送雷彦正序
　　持大纲而忽细务士之通病左氏传曰君子务知逺者大者小人务知小者近者康王之命毕公曰惟公懋德克勤小物二者孰是而孰非窃尝惑焉既而自悟二者语异而理同盖人之立志也贵乎大临事也主乎敬立志不大则以百亩不易为已忧临事不敬则以簿书词讼不屑为然而在乎所处之位何如耳孔子为委吏则谨于防计为乘田则牛羊茁壮及乎一旦为司冦不旋踵而诛少正夘以三事巨细较之特一行乎其位耳是故古之人无旷官之堕无出位之僣今之人则不然处卑则僣乎上居髙则总乎下犯分越职苟可以迎合于上而取办集才干之称无不为也故有贵为幕官而兼舆台皂之任忌前絶后惟恐其来者之轧巳噫富贵之垄断者斯人之谓欤顾兹庸鄙固不足以遗臭万代然而未免一时讥非诟骂不齿于清流富贵于巳何加焉吾友彦正卓卓孤立固穷笃学非其道未尝挿足于权贵之门非其义虽敬致厚遗而弗受家可贫而货不可动身可穷而志不可挠自浑源迁鎭阳门读书二十年经畧使侯爱其不凡以力徙家于卫中统元年夏左丞公来治魏以礼辟为幕官不肖黍与之同列日往月来愈详审其为人总大纲而不流于疎迂勤小物而不涉于琐屑每同诸公论事于左丞前非所当言则呐呐然不出诸口及其言责在巳事有当辨则直言正论衮衮可听虽聨仕诸人邪正曲直斯须不少贷左丞公尝语人曰彦正凡事有心闻者莫不悦服二年春同郎中彦才从左相北觐不肖爱其处事发言得君子之时中又愧知吾彦正之未尽也前途万里起迹于此逺业其可量也不举时人之非不足以形容吾彦正之善
　　送焦侯序
　　汉髙帝承秦苛虐思乱巳极欲以养疮痍苏困敝收人心定天下故荡尽秦法而约为三章文帝继以寛仁禁网疎濶天下乂安殷厚然人情富安贵骄则多欲多欲则为罪为恶越礼犯分而不可禁以至景帝有七国之叛诸侯子孙至武帝而絶灭殆尽昭宣知此之积弊故能吏称职民安业法度益备犯禁者寡天下翕然大治大抵创业之君立法不得不寛定纷乱也守文之君立法不得不密止奸慝也国朝树法与汉相若传祚五叶而诸侯骄横奸吏贪虐皇帝神威明断罢世官立铨调黜陟幽明至元五年内立御史台外设按察使分天下为四道某人当某路之寄陛辞就道征言于友人胡某曰不肖此行拜奉教条行莫能尽道谋舆议固非当问然以吾友告教之私诚宜何以哉某曰治道去其泰甚孟子疾当时诸侯大夫之恶曰今之诸侯五覇之罪人也今之大夫今之诸侯之罪人也及其对万章之问曰子以为有王者作将比今之诸侯而尽诛之乎亦教之不改而后诛之乎孟氏使阳肤为士师问于曾子曽子曰上失其道民散乆矣如得其情则哀矜而勿喜观此则圣人之息奸消恶教刑寛猛之渐可见矣子职在肃清欲使人之不敢为罪莫若使不能为罪使之不能为罪莫若使之不忍为罪罪一也所以不为者三法令致宻上下相钤束则不能为严猛明察毫发不贷则不敢为诲谕懃恳惩创感悟则不忍为三者俱未若不忍为之有耻也吾子诚能谆谆切切明谕吾君全功臣体羣臣难守令子庶民之意曰明天子在上为民长官位以贤职以能爵以荣名禄以厚生才不次而用秩随效而增朝廷之于用恩不为轻矣污者黜贪者圯病事者削尸位者退慢法者诛方命者废昔焉世冑而阀阅今也荒寒而衰毙始也以功终也以罪朝廷之于立法可谓密矣仁则荣不仁则辱惟荣与辱诸执事其择焉使任职之人洗心易虑羞前之为慕荣耻辱知自爱身草赃胥为良吏化汚俗为清风四海熙熙一人垂拱此按察之职也如犬之伺盗如猫之伏鼠施机设网摘细瑕起繁狱承贪污之乆弊快诟讦之谗诉乱是非于暧昧逞怨家之私怒以击抟为功以纷扰为务上致宸聪惑疑下致无端诖误使百执事局地蹐天而手足无措此吾友之必不为也遇刚而吐遇柔而茹究虮虱之党与纵豺狼之驰骛旅进退以塞责保无毁而无誉此吾友之所必耻也鄙言巳竟请登车焦侯慨然揽辔举鞭髙揖首肯而去
　　赠宋氏序
　　百物之中莫灵莫贵于人然莫愁苦于人鸡鸣而兴夜分而寐十二时中纷纷扰扰役筋骸劳志虑口体之外仰事俯畜吉凶庆吊乎乡党闾里输税应役于官府邉戍十室而九不足眉颦心结郁抑而不得舒七情之发不中节而乖戾者又十常八九得一二时安身于枕席而梦寐惊惶亦不少安朝夕昼夜起居寤寐一心百骸常不得其和平所以无疾而呻吟未半百而衰于斯时也不有解尘网消世虑熙熙皥皥畅然怡然少导欢适者一去其苦则亦难乎其为人矣此圣人所以作乐以宣其抑郁乐工伶人之亦可爱也乐音与政通而伎剧亦随时所尚而变近代教坊院本之外再变而为杂剧既谓之杂上则朝廷君臣政治之得失下则闾里市井父子兄弟夫妇朋友之厚薄以至医药卜筮释道商贾之人情物理殊方异域风俗语言之不同无一物不得其情不穷其态以一女子而兼万人之所为尤可以悦耳目而舒心思岂前古女乐之所拟伦也全此义者吾于宋氏见之矣
　　赠张秀才序
　　泥在钧而不肖其钧金在镕而不从其镕谓之不祥可也人从师而背其师之言行谓之不学可也人之生世舎农工商而学士士何师孔孟也然则欲出一言立一行当自思之曰与孔孟合乎不合乎合则由之不合则不敢出诸口又敢见之行事耶子张学干禄孔子教之以多闻见慎言行则禄在其中孟子论士之入仕所以辞尊居卑者以位卑而言髙罪也后世之为士者能是乎自孔孟没士志日卑汚急急于富贵是以权谋功利之学兴凡可以阿世取宠无不为也不惟人无非之反以大丈夫称之噫士风至此固为儒学之羞辱然而时君世主恶得贤良方正为国而不为巳为道而不为贫致君尧舜泽民仁夀者而用之成周之末士巳如此百世而下宜乎夸口舌犯分位傲乡井弃父母持不根剽窃之学吐惊世骇俗之辞以豪侠自任侥幸恩泽骈肩累迹之多也此正吾夫子所谓小人儒也呜呼处人世而以是为心巳不自羞则父母国人皆贱之吾恐其求荣而反辱求富贵而不免于贫贱曷若言忠信行笃敬有若无实若虚廹而后应不得巳而后动推称扵郷里不忧父母者之为贤欤魏人秀才张淳倾盖于南洛足至蓬门者四年之间今凡两矣持缃缣求教戒意甚懃恳余恐其才髙气盛或防于流俗也姑以是为赠






　　钦定四库全书
　　紫山大全集巻九　　　　元　胡只遹　撰记
　　翰林院防壁记
　　文辞之功亦大矣贤哲之君重之而不轻急之而不缓岂徒然哉尧舜之盛徳大业固可以泽当世而福后人然一传而得朱均不惟身坠家声而纪述传咏之辞口亦不能道向无二典三谟千百世而下冺冺焉其孰知之穷天地亘万世使人得见唐虞之美巍然焕然如白日之在青天五篇之书之力焉下至禹汤文武成康汉唐之英主纪于书歌于诗録于史册乆乆而益彰者皆是也兹特身借文辞以得名至于生前因文辞以济事如训诰如誓命耸羣聴惬羣望定大业翦大凶者又岂特以饰口舌之虚言哉尉佗之负固东西万余里万甲不易服一折简而臣之奉天之兵威不可制利不可劝一诏而士气百倍是又可以文辞为无用哉若夫奉咫尺之书传数寸之檄以代百万之众者亦文辞之力也至于太平无事发徳音布明令劝善惩恶黼黻皇猷藻饰万物丝纶一出四海耸聴又不可斯须而废也窃惟匹夫之治一身万乗之治九有言行而巳匹夫之贱犹胥顾于箴言其发有逸口万乗之言可不慎欤故伊尹之戒太甲曰俾万姓咸曰大哉王言君徳之圣则言而世为天下则然而秉笔代言之任苟非其人败事于目前贻笑于万世岂小小哉故前人谓之出纳王命王之喉舌自龙作纳言而下代不乏官歴汉至唐盛萃羣贤而以言为任谓之翰林备顾问与参决时人谓之内相我太祖神武混一区宇未遑文治太宗继体守成大比羣儒粗成文辞者赐一爵复其家定为国典崇文之志于古有光皇帝陞祚之某年立翰林院自承防而至应奉凡若干人自时厥后内则王侯之拜封百官之制诰外则遣使四夷懐柔逺人凡王命言必以文毎视草圣聪虚注宸防窜必辞理兼完而后可彬彬郁郁炳炳琅琅耸扶杖之聴拭思化之因于戯盛哉然而登瀛洲者不可以不纪其创置之始以备异日史策之采择焉某官某人月日书于院之防壁
　　国史院防壁记
　　国有史史有官尚矣周官宗伯之属太史即其司也老为柱下史汉武帝置太史令以司马谈为之谈死子迁继之故世号太史公东汉班固除兰台令父彪作东汉书因仍循习代代不废而所司之事亦各不同周礼太史掌建邦之六典以逆邦国之治掌法掌则以逆官府都鄙之治正嵗年以序事颁之于官府须告朔于邦国大祭祀其执事卜曰是盖主纪録明厯卜故凡邦国计簿及天官厯律典则礼仪皆兼之玉藻云天子动则左史书之言则右史书之汉制天子计书先上太史令副上丞相序事如古春秋兼明天官至于近世则専以纪録为职余皆不与焉然上自祖考受命之圣神天子之一起居一话言大臣百官之一举措一应对皆得耳闻而目见退而书于册下及礼乐刑政之美恶遐方异域之服叛列国风俗之疵美天象地质日月星辰风云之徴变山林川泽水火草木百物之妖祥闾里欢戚之声容云林隠逸之奇特与夫忠臣孝子节妇义夫以及弑逆之恶莫不详悉隠显原究情伪而备书之不溢美不隠恶覈实昭直善足为法恶足为戒藏之金匮秘之石室人主不可得而观诛奸谀于九原发潜徳于冥漠以耀后世而垂无穷此史官之职也秉笔者可不难其人哉呜呼政有似可缓而必不可缓贤者以为急昧者怠而弗举史笔之谓欤以礼乐刑政之实而方之以虚文似为可缓以一士大夫之家有系有谱牒有先世遗训有子孙遵奉可纪之格言成法而况奄有九有受天明命开万世无疆之洪业圣祖神宗宵衣旰食殊勲盛徳巍巍洋洋在人耳目者不可胜録而无一言以纪之此英明贤哲之嗣君所以急之而弗敢失坠也皇帝即祚之某年从翰林承防王某之奏断自宸聪勑中书省立国史院仍合翰林院太常寺三而一之一时受职者凡若干某某某窃念记事者史官之职也史院之树皇帝之孝思我朝之大典不可以不识其嵗月且前代百司廨壁皆有记记其隆替废置前后职员之名氏因以示警戒之辞噫有其名而无其实君子不可以虚居矧重以词林之清华太常之礼仪集于厥躬廪饩守官者冝无怠无忽
　　太常博士防壁记
　　经言礼乐不可斯须去身非禁戒之谓欲去而弗能也首尊而足卑首贵而足贱礼也冠虽敝不以苴履此天理人情之自然也有人于此贵足贱首人皆以为狂且病矣心平气舒百体融浃五音清和者乐也反是则为悲哀为厉怒为强梗为叱咤非乐也一人之身心礼乐不可去况有国有天下者乎故舜命伯夷典礼而防典乐成王命六卿宗伯掌礼乐古之圣王之治天下礼乐而巳越礼违和顽嚚抵冒而不可化然后纠以刑政非得巳也残暴如秦而官置奉常佐以丞属有太乐此又见礼乐之根于人心而不能巳也汉因秦制景帝更奉常为太常列之九卿而尊大之诸博士皆属焉博士掌通古今秩比六百石选通经博古者为之贠至数十人出则补守相博士之选不为不精外补也不为不重萧望之犹以为忧末忘本前人之崇礼乐重儒士槩可见矣歴唐至宋皆树焉金有中原唯国子学太常寺置博士各二员视汉唐之制亦少衰矣是盖礼乐之文而礼乐之情礼乐之功用咸无焉皇帝天禀仁孝奉太后以温敬祀祖考以诚严又以比俗朴而寡仪直而少温即祚某年朝觐防同之仪既巳略举于是立九庙奠神主太常之礼乐灿然一新牲牢酒醴粢盛菜菓洁馨肥腯鼓钟竽笙磬瑟簨簴调均和平尊罍俎豆罔不具备舞师乐工賛礼引奠奔走奉执之士无一阙陋摄官代礼登降有秩始终严肃圣夷粹神降之福一时供奉百职洎诸执事者礼成而叹曰宗庙仪音复获观聴皇帝孝敬刑于四海雍雍熙熙同享太平何事如之后某年勑宰相立太常寺官毕备仍分甸民戸四百七十以供祀事有司请议以翰林侍读学士徐某为司官长少卿则翰林直学士髙某寺丞则翰林待制杨某兼之又设两博士以应奉翰林文字周砥胡祗遹摄其事博士有印章有防宇既辱命祗遹軰私自喜愧相与语曰礼乐之为治宗庙之严焕天开圣人废五六十年而复兴使四方之人化质直而揖让易鄙野而雍和报本以归厚追逺以广孝圣教皇风不疾而速文职之臣宁可不纪其所自邪且博士之清选逈古今明典礼吾二臣者恶能当之是又不可以无言某年某月日记
　　改府判器识斋记
　　士之致逺先器识而后文艺何谓器襟宇度量是巳故前贤论人曰豁达大度又曰洞若城府又曰汪洋如万顷陂又曰陈元龙湖海之士推而至其极则包含洪大无不覆载何谓识见微而知著以将然而知巳然以吾之一世而知未来之千万世推而至其极则容光必照明烛六合故君子不学则巳学必至如是而后可识欲进则必务穷理器欲大则必务容物二者日进区区文艺可不学而能量若斗筲识如面墙虽辩若悬河才能应变不过慱闻强记拾涕唾踵陈迹而巳耳某立读书之斋于私第求名与言某器识有足尚者余恐其临下为髙狃于小成请以器识扁斋之楣而大书焉仍以是告
　　西冶记
　　民生日用斯须不可阙者五材也木水火土成不以智力随取随得智不足则成不能必力不赡则得之不饶惟五金为然鐡于五金直卑品下切用急须则反居黄白金铜锡之上世无黄白金铜锡则可铁不可无也故有铁官以其用广而利慱也为民者四而后世兵别为五兵锋镝函刀为本不坚利虽有虎旅百万与无兵同农之耘耔植获一动作一云为器之用铁十居八九百工居肆以成其事孔子曰工欲善其事必先利其器士与商技业虽不専于器用而身与家人必用者铁亦处其六七然则铁之为用岂闲缓细微之物欤虽三尺之童能知之我朝右武重农田畆日辟疆土嵗扩皷冶铸錬明不可废某年立铜冶总管府钤束诸道冶三年而上计戸曹戸曹防贮积之数可抵十二年用不必劳民呈省散冶戸于民废罢诸道冶洎其总铁官曽未三年前日所报之数支未十二三诸冶库藏空竭是盖总铁官不为研穷尽实冒从冶官之虚文省部又从而行之故有此弊兵需必不可阙致有销农器以应造作至元十一年秋复立诸冶太原在诸道为上路见于府西南七舍而近山行六十里旧冶所在唐为某宋为永利监金为大通监陈尧佐宋琪吕诲尝领其事我朝亦置积有嵗年随近例偕罢铁性刚利精坚少加淬砺则无物可敌凡冶戸千官二员提举爵五品国之为国惟农与兵铁于农兵其可无也虽然日中必熭操刀必割势使然也狃甲兵之利以贪不毛恃其有备而不戒不虞俱非中道我朝两无是弊治安巳乆而不忘兵库廪充实而立官训农忧器用不足而复置诸冶地不爱宝贡金九牧大食之刀不足以为利肃慎氏之矢不足以为劲郏氏之鼎不足以为宝惟农富兵强皇威神武而不杀是不可以不识前此冶官首尾三十余年者交城谢氏父子也属官千戸邓某与有力焉具石未文而冶废因今复兴请并其嵗月某年月日某官再拜书
　　江陵府新驿记
　　匹夫环堵之家而舍客有位人迹所通之路必有逆旅主人矧通都大郡使者旁午舍馆者不设虽三尺之童亦知其为不可然而废坠而不举阨陋而不张污秽而不治者何也急于私而怠于公耶人能以治家之心治国奉巳之心奉公虽不学无术亦可为良吏至元十一年平宋江陵当西南为冲要公廨帑藏承旧略备惟传舍为阙守土者急先务而力成之择地甓垣于万里楼下堂奥门庑井廐庖廪小大具举风轩燠室各有攸处当乎火云赤日流金烁石尘裾汗马不胜困惫倚拂云之栏槛向北风而开襟白苹红芰之末香飚送凉不觉溽暑之去体及其江涛路逺嵗寒风雪惨肤虐面坚氷在须褰帘入戸明炕暖不觉四体之回春故去者忘劳而来者如归作者之虑可谓勤矣夫成者壊之始废者兴之原其物理之必然既成而易壊者惟传舍为甚盖过之者众用之者勤也官物之不惜世人之常情也贤如子产馆于晋而犹有毁垣之怒况余人乎壊毁者不可御守土者不得乆于其职继踵为政者当随毁随葺毋坠前功余喜其落成不可以不识又不可以不戒故书
　　济南新驿记
　　朝廷之发号施令诞告万方云行雨施电掣星驰不旬日而际天所覆罔有不及万方之禀命朝贡轮蹄络绎辐辏京师山行水宿饮食车马盘薄休息所至如家亿万里之逺不知其劳此驿传舍馆不可阙者也圣天子神武仁圣混一六合往古不臣之国书传地志不载之异域来享来庭济南总府当南北东西之要冲舍馆杂于阛阓市井湫隘卑陋不容轩盖恒扰及于民家为政者踵讹袭缪因循苟且积七十余年而莫知改作至元二十一年时和嵗丰家给农隙阖府官吏恊议唱賛卜地于歴下亭故基之前背大明湖面诸南山爽垲寛平计畆若干作新驿落成于来嵗孟夏缭以周垣再分为五区区为堂为庑为庖厨为廐库凡客之所须巨细无一不备有台榭以居髙明凉炎夏燠祁寒而温风雪则室宻而明涂垩丹雘未毕属县来观者摩肩接踵两阅月而不絶城中士庶室家相庆曰自兹以往髙我门闾开我戸牖完葺我墙屋保全我器皿父母妻子早眠晏起各安其室我贤使君之惠政再世不忘矣宪司扬善纠恶人之有猷有为若巳有之政废弛而不举者宪司之罪也亷干汚慢一视而无褒贬善不能賛成恶不能惩戒唯侥幸免责宁不愧于心乎是役也守土者可谓知先务矣不可不书谨署府僚阶衔于左无废无壊纪嵗月以劝后之为政者焉
　　林州廨公生明堂记
　　牧民之政多术矣求其要则一言而尽曰明而巳凡民之所疾苦我当知之逃亡之屋我当哀之赋役之彼重此轻我当平之田畆之荒芜我当辟之狱刑之寃滞我当矜而怜之背本逐末狥一时之利我当求其情而慰勉之嵗不凶荒无聊赖而为盗贼我当求其故而拯救之强宗大姓侵害细民两辞至前我当察其情伪而抑遏之扶持之奸吏之不奉法是其所非非其所是助强挫弱见贿屈理巧讣佞辞把持官府虚文诡案愚弄判笔我当抑之人伦风俗之不美我当教之诲之而身为先之凡是数者见之审处之得其中不明则不能也明固出于学古博而经事多使私心一起则事至物来皆若面墙所谓博学经事皆不得力人不欺巳而自欺人不愚巳而自愚故曰公生明又曰公则一私自万殊理一也分而为万虽巳之一身手足耳目颠倒错缪而况治人乎郝林州名其防曰公生明可谓知本矣格物穷理正心律身可谓至矣妙龄秀发始入仕路而能若是持心以往处州郡则通物情居庙堂则照百奸是非邪正将见逃形匿影之不暇虽然白者易汚刚者易折慎母以皦皦察察为能也余既大书扁榜为主人者复求文以志诸壁敢以是告
　　益都新修庙学记
　　治民之要三庶而富富而教耳休养生息子孙蕃衍昆季强盛戸口滋殖仓有余粟笥有余帛优游卒嵗而不识寒馁之苦爱民如是而不知孝弟忠信骄奢滛佚慢上傲长犯义犯刑无所不至小则正之以法大则临之以兵必不得巳不勦灭殄絶而乱不能息圣人忧之礼乐教化防于未然此家塾乡庠遂序国学之不可一日而阙也益都控辖郡县六七城戸二十余万襟海带山广逺险固昔人谓之东秦自我朝奄奠中夏开创之始务欲息兵消暴乃即土豪之堀起效顺者世官焉大率强猛雄勇以力服人之材故于文徳教诲实不足也学校废而不举民不知礼义忠孝渐染积习既久遂生璮贼之逆事父孝故忠于君事兄悌故顺于长君子有勇而无义为乱小人有勇而无义为盗君子学道则爱人小人学道则易使也岂虚言哉岂无徴哉至元乙酉某人来治是邦观民设教知所先务庙学为之一新不可不纪石以书其美然而人能道各有其职崇殿庑严像貌香火馨洁师席斋房庖库罔不具备者守土之任也传道授业作成人材训导得法者为师者之责也任在守土者既无愧怍自今以始主善者当念我朝崇儒重道致治兴化之良法美意责望我辈賛助太平措斯世于唐虞之上而于教育之方宁可不正其本浚其源日就月将以经明行修为本以雕虫篆刻为末以穷古今达世变文经武纬调燮经济为实学以记问章句训诂为浮技一旦从政付之一县则一县治委之一郡则一郡安托以数路则数路镇静不致不通无用之谤蔼然有六卿八位之望名实相副材全徳备不器不局无施而不可使朝廷养善储材不负所望此兴学聚士之功也不然则诗如苏李赋若扬马工虚言而无实用谓之不学可也圣贤之学宁若此哉师儒门弟凡有成巳成物兼善天下之心者当以斯言为不妄某正月日某书
　　栾城县学记
　　菽米之起饿殍纩帛之活冻死人皆知之知之而不耕蚕游惰趋末者亦有之然不戒用劝务本者十六七斯见人生之必不可阙人心之自不能巳趋末者非人心也风化使然也圣人之于人甚于粟帛虽迷惑于异端而吾之君臣父子夫妇兄弟朋友自若也邪不胜正人不胜天亦明矣栾城东畿之内邑日霑圣化君子小人皆知学道而庙学火于兵草莽瓦砾将七十年辛未簿尉田茂复其旧例贤廊门庑继完于后政朔望春秋二丁有祀而学者歌有地乡贤郦某简之以不肖之言以记其学之废兴窃感而思粟帛不求于人而人知贵重者死生系焉圣人未尝以祸福诬民而民知敬奉者循圣人之道则上下和平尊荣安富生遂其性死尽其常不循则不能一朝安也所系如是宜其报祀而尊严并天地又岂一县一邑独得而私之然以甘冻饿而不知耕蚕者较之岂不贤矣哉恶可以不书
　　郑州重修庙学记
　　明主之所先庸主后之良吏之所急俗吏慢之庠序学校明主所以养贤储才化民成俗之先务也有国有天下者孰不欲令行禁止君子爱人小民易使忘身狥国亲上死长政治和平而囹圄空虚祸乱不作而贤能辈出朝廷尊隆万邦咸服然而卒不能从其所欲者盖不知清出治之源废徳教而任刑罚弃礼乐而専法令踵战国暴秦之余习忽唐虞三代之至治区区以簿书期防为先务职此之由也唐虞三代之政固多教条大经大法莫先于庶而富富而教耳自京师县邑家术乡党皆有学故能官得其人职无废事风俗成而国祚永延及列国一时卿大夫尚能以礼维持其政郑之有邦间于秦晋齐楚之强大子产以君子之道修巳事上训民治人见称于孔圣昭昭于史册当时至今皆以谓郑有人焉侨之没千八百年至元丁亥我朝望族贵臣布揆尚书公之子托克托湖北宣慰副使东昌节妇马氏之子黄廷佐君卿同守是邦革前政白科之弊垦辟荒芜务农重谷发荥阳炭山之利浚汴水以通南东之舟楫劝孝弟化凶奸百废具举乃曰我朝肈造区夏策试多士中选者复其家世世无有所与在在庙像孔圣建学立师作养贤俊训导闾里内立集贤翰院以待茂异以养耆徳国子监以教贵家子弟之俊秀者可谓急务也郑之庙学卑陋乃尔我二人实负其罪乃即汉永平之故基复修而崇起之圣宇贤庑师席生斋下及于井灶备具一新经始于是年之春二月落成于次年之秋七月躬率僚属羣士致礼常祀郑人趋拜祠下瞻仰叹嗟同声相应曰吾二贤侯为国为民忠厚勤敏忍惜一言以纪石以徳以功劝来者而垂无穷乎佥曰诺摅诚拜状以文来请谨因郑人之咏歌而为之诗曰为政有三庶富而教弗序弗庠从厥攸好臣不知忠子不知孝忠孝两亡鸟兽同道贤哉二侯布政优优以善养人庙学复修彞伦既明则民不偷熙熙郑俗礼让交游异邦之治簿书期防扺冒顽嚚苟免无愧此善彼恶学兴学废缓急后先恶可倒置我铭我诗郑人之辞二侯在官父训母慈二侯他适郑人去思刻石庙庭日拜其仪
　　磁州庙学记
　　过国入境即其闻见知政治之得失教化之浅深子游宰武城孔子过而闻弦歌子曰割鸡焉用牛刀子游对以君子学道则爱人小人学道则易使孔子以为然然则君子小人皆不可以不学后世牧民者巳既不学又不能立学择师以教人以致风俗弊壊抵冒顽嚚集诟无耻制讦官府鬭讼亲族隣里奸宄夺攘僣侈滛丽无所不至秦汉而下无数世之善治戕贼而不能庶庶而不能富富而不能教也学则人伦明知礼义亷耻耕让畔行让路以不孝不弟不忠不信为辱生不如死雍雍熙熙皥皥如也学则易治不学则易乱学校之所系岂细微哉为政之要莫先乎学校磁虽中州山水明秀世生名士人知好学某官等以兴举学校为巳任圣宇贤庑师席生斋补前功之未完成制度之当补无一不具可谓知为政之先务也欤饩羊既设兴礼者自有人焉兹择良师集子弟之俊秀者明经治事随其所长列屋而教养之一旦有成或禆大厦一甓一椽之用使天下称之曰是盖出于至元之泽贤侯某人某人承宣之力也顾不伟欤某年月日某书
　　滁州重建醉翁亭记
　　徳之感人也厚矣言出于口曰徳言事及于人曰徳政福当代而泽无穷使人旷百千世敬慕法效而不能忘此徳之所以成巳成物之效也欤故有徳者之一止息一逰歴凡论议经涉之泉石草木徳其人而被以佳名亦可以终天地而不朽古今台阁楼观亭榭宫室之美一时乗富贵挟豪势浚民之膏血而为之豪夺巧取而有之雄壮华丽得江山之形胜快风月之登览银屛珠箔盛集髙宴不为不多然而终其身而遗子孙者几何身未死而名无闻一灰寒而不见知于闾里者皆是也惟徳其物岂虚言哉不肖自儿童时得东坡大书醉翁亭记而知欧阳公之徳业自时厥后复得六一居士集五朝名臣言行録而熟公之平生毎以不得一至于滁览大贤之遗迹为恨至元巳丑冬同乡文士张君仲豪得官倅滁众皆为贺曰欧阳文忠为太守之惠政一逰一行之佳迹石刻手笔之辞翰朝见夕览三年之内何乐如之明年夏六月不肖亦以事客姑苏门者曰同知滁州事张侯来谒不肖首以懐贤为问遂出栁侯再立石醉翁亭记为防且曰亭废于兵镇守滁州万戸府达噜噶齐托欢万户厉昭勇洎仆倡率同志以月俸重起之愿得数言以纪其嵗月呜呼公之道徳勲业学术文藻亭兴亭废名并天壌泉可涸山可夷而兹亭犹在可喜者牧民者能以崇徳化民为先务如文正之祠祀严子陵而后尚徳者名州曰范公倡始于前使来者继美于后因感古人有徳有功于世虽异代辽邈如亲拜徳仪倾向报谢之罔极无徳无功者权威雄猛生巳不足恃公之神游故治智僧晤语问树亭者之姓名此记之不可以不作武安胡某书
　　襄阳重修官廨记
　　君子之居虽一日而必葺况官廨乎官廨之不可阙虽遐荒异域陋邦小夷凡有民社者皆知之矧天际所覆数万里居中处正太平久安之治世乎一县之治固狭隘也然而国家典籍图志簿书条章之所倾落兵农工贾贵贱小大贫富之所归讼承流宣化发号施令徴科供办之所指聚胥吏卒晨昏风雨之所停集所系如此虽三尺童子亦知其顷刻之不可无也居是官者恬不之问反为之语曰官不给钱役不可擅举欲有规画兴作惴惴焉惟恐其民之多言获罪于官也今日僧寮之借榻明日道宫之假楹习以成风因仍苟且日复一日至元十三年秋巡按河东过辽州襄垣官廨一新异于他邑问之盖守土者从舆望协众力而成之也询其所费则钱不取于官而民无异辞一木一甓而不敢私焉窃尝有言人能以事父之心事君爱子之心爱民治家之心治国虽不学无术亦可谓良吏卖卜货药技之贱者也尚知僦屋布席张幕先为有众留止瞻拜之地而后求售其艺五马之荣百里之寄无一宇之聴断而莫之恤是其为心卜药贱技之不若也为臣之心宁无愧乎至此而不自安异众例而力行之不可不书以劝隣邑
　　平阳府临汾县新廨记
　　平阳当河汾间为巨镇属邑五十余城临汾剧而最要经界才百里占籍者几万五千戸凡兵赋之重徭役之烦十常居其二而风声气习勤俭果谲宛然杂唐晋余俗惟其物浩壤狭且不相能故人嚚于讼必直曲乃巳聴约束俟审辨者动填里闬县旧署在府右厢康宁坊之南城易代来为土人氏豪据有司假老屋隙舍寓理漕务一嵗间輙三五易处簿书仪具坌集委积棼不可曋奔趋执事者当夏炽冬冽赭汗僵立尤实艰苦前政狃故常眄代日复一日漫不加省庶几赫令尹之威具眎瞻之媺清承宣风化之源其惟艰哉逮今县监某稔其如是适时和讼理向化有渐乃以其故询诸众佥曰念兹在兹窃有年矣第率先无自迄于今唈唈也既度其人之乐用遂经办焉应直得景行里次氏之故第凡成室一十五楹畧不加易其来如归防事适中吏舍两列彤闳前启衡达里逵于是逺湫隘处髙明委蛇安舒各有攸叙中外竦然大易观仰既而史亢渊曰其兴滞易弊之劳趋事乐成之恳公倡私应共济厥美匪劖书珉石代而县者乌能究根据而见经始防礼币来谒文予以歴官内外因知天下之治在于宰相师帅得人而巳佐天子理百官发号施令以遂物宜者宰相也推君治庇民生供事取决防归有极抚字百里间者师帅也是则宰相与师帅势虽霄壤以本末体要而言实相须成化耳故前代选重其人眘柬于清流册授于轩陛疏名殿屏盖由是也今国家条章具举百度惟贞颛任责成垂寄殊切作县者苟非恪勤官守推忠及物何以称经纬相需之望今一县之署置固匪政之大者类能若是尚何患任之不优俗之勿易责罔塞而绩用不彰于时哉予特喜县僚属达于从政有志于民得春秋悯雨之义故以所系重者告焉幸来者毋忽
　　滏水记
　　水善利万物然不择地而出或出深山穷谷无人不毛之土或污下泥淖沮洳寂寞之野虽滔滔汨汨源委深达终何益哉滏阳当中原之腹心太行左界南北要冲桑麻禾黍之沃野炭磁矾铁之奥区陆车水舟穷海南而走京师商贾如织实所谓神州赤县者也州四十里山南北而中断西来巴蜀秦晋东抵赵魏齐鲁之通轨也有泉出于山足发源渊深迤逦广濶成大川流北抵州城支别五渠灌溉阡陌园圃用其力十不一二其流经两岸取其注下推荡之势不烦相杵驱驴之劳米其粟面其麦者七十余所佳哉此泉生于有用之地居髙就下泽及无穷实天地之钟秀博施也居民行人防其利而不知敬填淤滓秽而不知浚马牛羊豕亵溷于其中前州从事马某甃以贞石嵗乆复为倾圯某年月日广平路都达噜噶齐某官乆奉朝命问滞讼于县适至泉上临流而叹曰天下之水一也得地不巧者十盖六七虽欲徳泽施于人而不能也吾郡此泉天下之名泉也守土者昧疏浚开导賛助之功不尽神之徳宁无愧乎顾谓宰邑者曰山川能兴云出雨者官为祠祀滏阳之得名者兹水也立州治者兹水也不忧旱干不雨兹水也食得精凿兹水也六月火云商旅无枯渴之苦兹水也有此数徳而无泛溢漂没昏垫之恶且庶人之祭祀报神惠也是水之惠岂特五祀之比哉主土者宜如何哉即以香火谢过焉去其壅塞洁其汚浊髙其垣墉方正其神宇曰庙而祠焉后世文崇祗敬也当俟农隙而请命于上土人不胜忻忭众口同曰我公此举不可不刻石以识其美邑宰王某来乞言以不肖州人也义不可辞某年月日大中大夫江南浙西道提刑按察使胡某书
　　新开天平水记
　　人之生也水与谷而已人不食饮七日而死者水谷俱絶也得水则犹可以活年饥避兵以药辟谷者唯水不可废养生者亦以咽玉池之水为能致夀蛇不食不死以得太阴之精而阳不能涸花木土植而生折置瓶盂养之以水则自芽而叶旬日终月不死然则水之利万物万物之秉命乎水其利漙哉故五行生成为先后而水为之冠布五气而行四时流而为江海淮汉霈而为雨露霜雪虽天地复资以荣岂特万物哉林州当太行最佳处民居圗画间五材具美唯水为艰得凿井浅者百余尺深者倍蓰绠如牛腰一人不能举嵗当暑旱泉缩居民环井而立炊时瓶罂不能满民大以为苦村落凿井尽土而无水者潴雨水以饮抚字之吏前后相承无如之何州西三十里水出天平龙洞歴山而来甫逾中路阻以巨石伏入地下不适民用至元五年春前江淮等路安抚李公汉卿来治是州下车抚民劝农问以利病教条既布询谋于众导水以东以济渴以溉枯槁众踊跃从命不督而集于是公洎同僚达噜噶齐石林竒塔特州判李让亲畚钟从命石以火堑髙湮卑顺流而行滔滔汨汨直抵城下役不再集工不三宿阖境之人以公有润物之功而感公之仁能见前后临民者之所未见而嘉公之智刻石记事求文于余因告之曰诗云岂弟君子民之父母唯岂弟之人则可以子民子民之道顺民之所好去民之所恶知天地嵗运之丰歉而预防其祸开山泽林薮富藏之閟以适民用至于办赋敛集戸口警盗贼给工役此一介里胥亦能之古人所谓循吏艮吏则非也余识李公旧矣天资岂弟疏水之政固美矣消癃闭壅肿之疾流淤塞滓秽之恶濡枯润槁其利非一虽然是才仁政之权舆也异日黄頴川龚渤海惠政良法所去见思此亦未可量也磨以嵗月汝当自知之众喜曰唯请书诸石是嵗重九日应奉大夫翰林文字胡只遹记






　　钦定四库全书
　　紫山大全集巻十　　　　元　胡只遹　撰记
　　重修羑里文王庙记
　　天地文明之运至中古而盛先圣后圣之德至文王而备文王之盛德大功皦如日之在天愈久而愈光不以庙貌香火废兴厚薄而污隆焉然千百世而下凡曰有知追慕圣人之功德自不能已或以圣人里门之所在都邑之所营建车轮马迹之所尝涉歴则必垣而宫之像貌而冠冕之时和岁丰春奠秋荐仪诚兼至不威而严不率而齐莫不鼓舞而踊跃欢忭事死如事生兹非庞恩厚泽沦浃于人心孰能使之然哉汤阴北十里道右孤城如块土人传曰羑里文王之庙在焉考其事迹盖太史公所谓羑里之库者也兵后祠宇焚荡某年某月某日邑人彰德路详议刘敬文卿倡乡里之好事者前楹后寝创为一新凝旒端冕神复以宇居者乐于祈年报本过者喜于下车瞻圣且求文石以识其岁月无知小子恶乎敢言哉至于圣人之出处则有明夷之彖辞易之大传太史公书韩文公之羑里操有耳目者孰不闻知尚何言哉所可怀而慕伤而喜者八百年文物之周赖是城以兴伏羲先天之心画赖是城以明在圣人明夷于一时而发瞽开聋垂裕后人昭昭于亿万世之无穷若然则圣人一时之不幸而为后世无穷之幸虽圣人亦不自以为不幸向使独夫恶不贯盈文王之化行乎西土不过润及于一时一隅配禹汤成三代礼乐典章贻则来世者未可知已易经之衍明亦未可知矣兹城也防囚圣之恶名后之君天下者存而弗毁良有以也刘敬以笃敬之诚复完祀事方之助淫祠崇异端处身圣人之门而张皇非圣人之法者邈矣是又可喜者也恶得而不书至元六年夏十有二日太常博士借注户部员外郎兼应奉翰林文字武安胡只遹记
　　创建三皇庙记
　　生圣人者天地成天地者圣人也天地赖圣人而成而况于人乎况于万物乎不读易诗书语孟不见圣人之功知圣人者孟子而下惟韩文公为最原道一篇详且尽焉孰为圣人由周孔而上则文武文武而上禹汤尧舜三皇尧舜之师也传天地心代天地言赞天地功立万世斯人之极天地位万物育三圣之功也人生报祀天地庙貌香火血食舎三圣孰先焉后世祀典不明不敬爱其亲而敬爱他人悖礼悖德奔走祈祷侥幸僭妄非理之祭不可禁主三皇之祭者独医巫两人耳我朝钦崇郊祀举秩废礼大都小邑皆庙三皇至元戊子彰德路宣差逺公总管少中胡公卜地之逺阛阓幽寂爽垲可以宅神妥灵卜于金凤坊之东创建而崇起之洗庸工之陋像开天日之圣仪俾万姓皆知报本崇德不独在于医巫也噫良吏惠政一方感恩戴德人犹不忘况万世永赖之圣功乎但恨无倡始开悟者自今以始因敬以求其敬之之由希慕企仰上智者圣其圣而神其神中人随气禀之厚薄各有所得爱身循理乐其乐而利其利心仁而身寿希圣之効人自知之少中大夫前山东东西道提刑按察使胡只遹譔
　　太安寺钟楼记
　　武安僧寺五太安为崇丽宏深大定明昌间僧众亦盛法鼓斋钟粥鲸经幢像大而声洪住持者戒行精严缘法福厚寺火于金亡之兵荡为灰烬五六十年不复旧观至元丙戌夏余以事还乡一至其门则法堂西庑及诸僧房焕然一新院宇清净再往过之都纲神元谓余曰自吾祖师德祚受业亲师广沂二人相继补坏起废而得至此神元等继续先业惟恐不克负荷凡院门之未备敢不竭力一一修缉近赖外护功德主宣差县令主簿以寺未有钟钟未有楼二举而二美具适幸车从之来临敢以文为请因告之曰窃惟佛之立敎亦因世人资禀清浊昏明高下之不齐设为科品以训谕各因所见所悟而入道所谓对病用药殊途而同归者也直指人心见性成佛一也因性理以立言演说千经万论日讲月究二也严列条律不可违犯三也有因有果立像开悟四也人之所以不能成佛者气血嗜欲害之也衣食温饱则安逸怠惰昏妄放肆早寝而晏起梦想顚倒无所不有沙门之义居徒侣众多非洪音警告则起居之不能齐一昏怠之不能严肃进退之不能如律讲诵之不能依时劝戒之不能徧知使声入乎耳戒生乎心律周于身性成于内然则立像之为训岂浅浅哉汝辈此举其可嘉尚然而自兹以往仰危楼之高明而能四通八达不为物欲蔽塞而堕下流听洪钟之声如聋而聪如寐而寤如醉而醒如晦而明初则知戒戒则定定则慧苟不知此虽檐楹齐云潮音沸海一虚器耳神元曰执事儒道也是说与佛法合请以斯言刻诸石
　　方山重修元魏孝文皇帝庙记
　　尧舜禹汤文武而下歴二千岁之久巍然南面者奚啻百千人知君人之职能止于仁以善养民者几何人哉立德立功立法福泽万世使人香火庙貌敬之如天地永永而自不能已者又几何人哉当其据至极之位操死生天下之权奔走听命则有之爱慕敬恭中心悦而诚服则无有也一旦长往弃世则谁复思之而况于血食香火据处庙祀乎元魏之种鲜卑也袵金革死而不厌生长见闻之恒性也自诘汾传世十二而高祖孝文皇帝立帝名宏时生五年矣有至性前年其父病痈亲吮之未冠而能亲祀七庙经谶纬巫卜诏均田自是立政置三长定民户籍制五等公服作明堂辟雍国子学分置州郡定乐章非雅者除之大旱请有司赈贷出宫人罢末作犯死刑而亲老无他子旁亲者以闻诏羣臣言事太后冯氏殂勺饮不入口者五日哀毁过礼逾年始听政进蔬食追感哀哭终日不食太和十五年更定律令亲决疑狱定庙祧之制正祀典祀圆丘明堂迎春于东郊十六年祀明堂朝日于东郊修尧舜禹及周公孔子之祀亲行拜祭养老于明堂以太后再朞哭于永固陵左终日不辍声凡二日不食十七年亲録囚徒谓司空穆亮曰自今朝廷政事日中以前卿等自先论议日中以后朕与卿等共决之是岁冬十月营洛邑明年南廵祭比干墓以太牢自为文曰呜呼介士胡不我臣三月还平城议迁都九月考绩黜陟百官十八年冬发平城至洛阳置牧场于河阳十二月易冠裳语言从汉十九年夏四月如鲁城祀孔子封其后为崇圣侯减冗官之禄求遗书法度量迁都洛阳诏州牧考官属得失以闻十一月祀圆丘二十年改姓元氏初定族姓诏羣臣听终三年丧诏诸州中正各举民望五十以上守素衡门者授以令长以久旱不食三日是夕大雨置常平仓除逋亡缘坐法以彭城王勰为宗师使督察宗室不率敎者以闻二十二年秋七月省宫掖费用以给军赏二十三年夏四月殂于谷塘原帝友爱诸弟始终无间尝从容谓咸阳王僖等曰我后子孙邂逅不肖汝等观望可辅则辅之不可辅则取之勿为他人有也亲任贤能从善如流精勤庶政朝夕不倦每出廵逻有司奏修道路辄曰粗修桥梁通车马而已勿出草刬令平也在淮南行兵如在境内禁士卒无得践伤粟稻或伐民树皆留绢偿之宫室非不得已不修衣裳浣濯而服之鞍勒铁木而已此帝之仁政之大略也平城之于洛阳南北取道彰德为直要故于府治之西多驻跸之所土人防其恩惠庙而祀之水旱祷于庙则遂不为灾风雨时若岁乃大熟若夫雄才英略混一六合之志未遂而天不假年三十三而夭惜哉使帝得伊尹周公之辅弼太甲成王眞庸主矣方山父老以庙貌久倾坏不戒用劝各出家赀新高殿宇雄壮绚丽增倍于旧垣墉门庑深严完好像设邃穆瞻仰起敬既落成相率来乞言刻石以纪其岁月以倡劝后人呜呼魏之易代帝之殂落几寒暑矣使人敬爱不忘之如此大德大功及于生前身后生为仁君没为明神此诚之所以不可掩也故备录史传之所纪而大书之仍刻诸人姓名于碑阴庶几子孙世世毋堕贤祖考事神报德之敬某年月日记
　　德州颜鲁公新祠记
　　忠臣敬君忧国之心切痛良苦者社稷宗庙将倾逆乱将大作位卑而不敢言言之而不能上达上达而不见信欲自为之备则犯分越礼职微力薄不能申明而获罪不为之备则祸于旦夕而身与国亡虚负不智不忠之耻徒鱼肉于枭獍虎狼之口于斯时也危乎艰哉唐明皇享太平三十年恃宴安纵淫逸恶直言疎斥正人宠悦媚耳目逢迎诡随之奸邪防身于聚麀肆人欲而絶灭天理安其危利其灾乐其所以亡而不恤丧心若是足致乱亡明智忠爱之心曷胜忧惧悲夫天夺其魄降天帝之尊崇而亲接粪秽亏日月之光明而喜爱萤燐豢豺狼犬豕为麟鳯纳侮招凶枭喙一鸣河北二十四郡土崩瓦裂披靡而从贼平原以块尔孤城无山河之险固无甲兵之坚利犄角常山拒贼锋缀贼后使贼不敢长驱而西庶几京师得为缓祸平贼之计深明逺虑忠勇精诚照青天贯白日数千载而下想见风采凛凛也后之有天下者莫不欲臣下之死节于我激励孱懦然则平原之庙貌血食终天地而不废争光日星可也为人臣而忠于君来守是邦闻鲁公之风宜如何哉百年以来庙火于兵故基断碑埋没于荆棘瓦砾至元乙酉知州刘某下车未几询访陈迹力起祠宇贤矣哉侯之处心也人之修已临政即其尚慕崇敬者观之则其人可知也狄梁公毁淫祠千七百所而立大禹伍员之祠乃知忠义尚贤之心千万世一心也刘侯前知蔡州鲁公死事之地而庙像焉始终惓惓于公之节义尚志者能已于言乎故书
　　汴州二贤堂记
　　金眞祐五年夏五月滏阳黄冠师威仪薛正圆坐游于赵礼部闲闲公家公葬之汴之东城作文以祭纳铭于圹厥后其徒韩忠诚徙葬于其乡至元某年道士某等立祠于州之天庆观而像事之以闲闲公金国高年之元老待正圆最深故以闲闲中堂而正圆侍坐扁其堂曰二贤且虑后人莫知二贤之为谁来征言以识其姓名窃尝闻我先人之言曰大定二十五年廷试天人相通汝祖闲闲是岁同榜登第以是思之同年家之情好分义吾乡之尚贤乐善二贤之文德人品俱不可辞闲闲之声称有耳者皆知之正圆以野服黄冠得与为友生前身后亲厚若是则其人可知矣天庆宫正圆受业之所闲闲之里门乡井二贤精爽吾知其眷也必矣矧道人庭宇松竹交荫香火清深终日无履声鸡犬迹实足以栖神妥灵若以闲闲铭威仪之圹祭威仪之灵二篇之文刻于石则二贤堂之为谁显焕暴白于千世矣奚待俚言之为赘某曰我乞言于子如子之说则记已竟矣谨受敎
　　胡氏别业记
　　彰德西南迤逦岗阜去城仅一舎村曰王佐一水西来曰羑水东过羑里之库去去渐下智者凿石为渠又因其势之趋下奔湍宂石为坎深寻丈圆径倍焉注落触激以转水硙昼夜面麦十余斛虽夏秋霖潦不为害少西二百余步复凿立一硙之巧犹天成渠湄树林阴翳屋宇篱落如画鸡犬鵞鸭不劳饮饲而鲜泽肥腯问其主人之姓居者曰此胡氏之别业也胡氏世为隆虑农家近世子孙名全者潜德不仕徙其家安阳其子元大名府开州酒税醋三务提领寿七十五终于府郭南之私第元之子名允中字信卿皆迁葬于安阳王家岗读书干局累监仓库务闲暇以才慧营生理故成此业一木石一塼甓皆手自移植虽巧匠良工弗若也余驻马久之计其功不二十年不可完问之则果然有子男五人长曰长安今为河间景州判官次曰长庆曰进德曰水兀曰山兀俱读书呜呼世衰俗薄虽农家亦皆灭裂卤莽有种木者共笑以为迂务口舌趋近利鬻风卖雨踏虚驾空知有今夕而不计明晨者皆是也背乡井弃坟庐弗恤也苟可以得温饱则就之人反以为智权若允中之用智劳力能为世之所不肯为不趋末不妄求不欲速不求近利坐遗子孙以长乐久安之业可尚也夫子孙遵守而不失百世富安可卜也抵暮入城翼日语诸亲友或曰是不可以不记贻胡氏后使知其祖考之贤余应之曰可某年月日书
　　静胜堂记
　　宿州公廨后圃连北城城高数仞直后圃雉堞因城筑土方数亩当火云赤日退食登览向明俯临民居市井里巷车马喧阗背倚轩楹城下长洲芰荷鸥鹭龟鱼川泳云飞左顾右盼阡陌村落山阜如画不知人间之有酷暑月建之当长夏帝炎帝而神祝融也堂曰静胜命名者良有旨哉升兹堂也热已无有何以胜为人于养心无学致疾而不知疾之所由生人之制心最难者静静则清凉最喜者动动则烦燥烦燥则雪楼冰殿不能解昼夜十二时心无时而静饮食中亦动梦寐中亦动才者汲汲于功业贪者孜孜于财利烈士屑屑于名誉夸者皇皇于权位处州县而慕府郡守一郡而慕台省居人臣之极贵不得于君则热中朝廷急于得贤甫霑一命而望为宰相者皆是也万思千虑如沸羹如烈火如铦锋如悍马圣训所谓人心惟危者数千年后其言愈信命斯名者欲使后人各安其分思不出其位息妄想之纷扰澄渊涵蓄恪居官次明恕生民之利病详察田里之休戚一夫失所畏惧栗栗不冬而寒外热奚足胜哉某年月日某官复新楹宇轩户请记于余老谬妄意如此未审扁门者为何如登兹堂者为何如
　　丛桂堂记
　　墅业则连阡陌箧笥则金玉满堂谓之庆门可乎此富室也非庆门也高楹甲第车骑塞闾身居大官势可炙手谓之庆门可乎此贵家也非庆门也所谓庆门者富与贵不与焉圬者王承福之言曰吾操墁以入富贵之室有年矣有一至者焉而往过之则为墟矣有再至三至者焉而往过之则为墟矣问其隣曰身死其子孙不能有也或曰死而归之官也以是观之其可因一时之富贵而遽以庆门为许乎必也子孙繁衍尽事亲敬长之职靳靳则保家超卓则亢宗孝弟婣睦才能问学处乡里称善人入仕途为名士广前人之声副高明之志是以谓庆门吾乡富贵之家不啻千百可以庆门目之者吾于盖氏见之矣盖公为总府经歴官披荆剪棘抚疮摩痍化相残为同井易草芥为桑麻以功以德富与贵固所宜有子六人珠明玉立兰薫桂芳承义方之训克自抑畏经歴君殁迨今将三十年友爱融怡与君在无异内外族属百口大小无间言凡九世遗业不唯不敢失坠而又增广焉曾孙男女三十余人然则盖氏之庆如火始炎泉始达焰焰滔滔其可量也哉六人长曰居敬字立甫次居正字元甫次居仁字义甫次居简字行甫次居寛字德甫次居实字诚甫元甫起堂于其第手足宴集不肖亦在席酒酣仰而视相顾而乐举杯见属曰吾兄弟辈固不能遂先人责望之心然堂构前业日愼一日常恐弗能光昭先人之令德所以成此堂者非止于娱悦妻孥夸耀闾里偃息此身而已也岁时伏腊聚宗族于斯会昆季友朋于斯诵常棣之诗歌鹡鸰之章笃孝友而厚亲爱毋胥逺毋胥怨以棣华相辉为可重以玉帛财利为可薄使世世子孙毋改此辙此树堂之志也愿命之以名志之以文庶几不堕其成言仆不敏请以诚吿贤昆仲之相友爱以古人自期以今人薄恶纷竞为戒诚发于中阴相于神明故能同心之言如兰桂之馨声相应气相求急难相救助如林桂丛兰之相蒸润足以照映一时而流芳百世然则揭曰丛桂又奚若佥曰唯命于是乎掇前贤观物之余议感叔世天伦之衰薄纪盖氏贤父子之实迹而为之书
　　董氏遐观亭记
　　去藁城西北三分舎之二村曰大张沃野平豁稼肥木茂聚落如画居民熙熙仰恒山于云端来滹水于天际郎中董公彦才别墅在焉筑亭水湄征名友人胡某扁之曰遐观因求立名之义曰何谓也曰此吾友顾瞻之间胷中之至乐因名以形容之奚问为是地也当战国之际而为燕赵之郊中山九门如指诸掌孰胜孰负一得一失及其智力俱困折而入秦秦不能有复归诸汉汉于恒山为王国为名郡犬牙相制小大不常陵夷至于魏晋朝汉而暮赵晨燕而夕秦暂一于隋而又为唐所有安史一乱而藩鎭以终五季之末岩然而城渊然而隍变为辽宋之疆场再变而为金元氏之中土甫百年而今为我朝之郡邑上下三千年之事歴歴在目前人陈迹烟飞云散城郭山川按图可攷长空鸟没消沉万古登兹亭也岂非遐观天地古今之变欤自吾友爲乡之奇童子以迄于今为名卿为材大夫岁未五十周前日某氏之第而今为某氏之园向也某氏之圃而今某氏之阡登兹亭也岂非遐观百年盛衰乡邑闾井及吾一身之变欤春萌夏葩秋实冬荄蚕月条桑剥枣纳禾入此室处曰为改岁兹非遐观农事氏劳四时之变欤亭臯之下通道京师车马络绎南去北来增职拜命忻忻以趋贬窜降逐惨惨而还兹非遐观仕途得丧之变欤外观物变之无穷内观此身之可惊景触于目理契于心视穷达为一致阅古今如旦暮当其阛阓喧阗人事纷扰跃马横防一临兹亭负手放目静观返视战红尘争白日皇皇汲汲蚁聚羶蝇聚血龙隆昏耋进不知退甜不知耻者为何如哉凡君子处已观物惟静也故能见百动之得失惟远也故能辨百物之纷殊古人所谓已在堂上而能辨堂下之人睫在眼前反不能见此遐观之义也吾友性静而识远故以是言之彦才曰名义昭矣吾心喻矣吾亭之记毕矣问一得三请识诸石
　　籍君玉主簿东轩记
　　前主武安簿君玉籍公中年以来优游乡里角巾私第筑屋于堂左而三楹焉楹为悬轩开豁爽垲去市井不远而喧閧尘坌不能凂轩下植小花草数本砌外穿井引水圃蔬虽隆冬青润可爱短垣仅隔鸡犬求其所以不崇墉之意当其阳旦阴伏烟収云敛朝气清爽主人晨兴东坐游目或涧溪而屋或高原而耕鸡鸣犬吠烟火篱落相接负城花柳村墟之外日光天际红翠照映诸峯屏立一重一掩莫能形状诸峯巍然矗空若青芙蓉峯顚双浮图僧宇明灭乎其下峯名紫金迤逦而南如万马奔突之状者不可胜数岁已卯余罢官来归主人置酒觞咏于轩下酒酣众宾欢适举酒见相属曰吾乡嘉山水在在如画然城居者不得见负郭卜宅者多不巧遇万一巧遇而背山起楼者十常八九籍君此区结庐人境而坐享山林丘壑之供又能闲适笑傲与佳客共之子能无一言以志之余应之曰纪事责实而立名欲清众美毕具而一辞不能罄使闻之者企慕而欲一来见之者坐赏终日而不忍去然则扁曰东轩因以为主人之号异时与东山东野东里东臯子同得名于后世未必不自此轩始皆曰可请为之书
　　杨子忠潜斋记
　　洛阳隐士杨庸子忠先生以德以学特诏起为孔林敎官先圣羣孙颜孟诸孙问道讲经于席下先生发明圣学躬行圣道尽革近代章句文词之弊学者亦洗心易虑薰沐渐摩童子冠者各知学之小大道之本末复洙泗之正亦不复有权谋功利之念岁月既久告老还乡井结庐于洛南名其斋曰潜凡敬慕先生者怪而问之曰潜之为言在易在诗其义昭昭先生之盛德升闻大名满天下江湖流而日星垂虽欲潜得乎先生曰非是之谓也吾欲潜心于圣学者也难者又曰先生之谦退不足不知老之将至则可若夫先生之于学自总角而至于今七十年矣无书不读必探其原无义不究必洞乎底炫烂乎春华成结乎秋实目击道存声入心通无事于潜紫山野老闻而叹曰学者之知先生先生之自处两尽其美然睿圣武公作抑之诗于年九十有五圣贤之于学死而后已天斯须而不行则不天地斯须而不生则不地修已以安百姓尧舜其犹病诸德不修学不讲孔子以为忧韦编三絶尚有假我数年卒以学易之叹先生可为斯世之师也欤剽窃涉猎欺世盗名闻先生之言过先生之斋必将有所兴起有所惭愧而自失焉者毋以先生之言为过自抑畏夫人才有自足之心则不进而日退曾子易箦曰啓予足啓予手吾今而后知免夫故前贤乃有盖棺事乃定之说行百里者半九十里之喻吾将以先生为法先生以书来求言敢以鄙辞复
　　泗水县重建庙学记
　　天下之治乱系乎人材之贤不肖人材之贤不肖系乎学校之废兴学校之废兴内则系乎京尹外则系乎守令故曰守令贤则主德宣子游之治武城使君子小人皆知学故君子知爱人小人则从化而易使在位者爱民市井田亩雍煕而从化非太平而何太平则天地位万物育所以植遗腹朝委裘而天下不乱然则学校之所系岂细事欤中统建元遐荒异域奉表上章皆成文理朝廷始重儒学列位杂以儒者荒域小邑皆立孔子庙兴举学校尊师重道人材辈出泗水县去曲阜不两舎洙泗遗风人易从化庙学荒废至元癸未县令李某前令乔某同心协力即其故基剪荆棘拾瓦砾圣宇讲堂前后具备邑人佥曰二贤宰化民成俗之意不可不刻石以书其美宪司提举学校故来征言不敢以不敏辞因勗之曰经不云乎虽有嘉肴不食不知其味也虽有至道不学不知其旨也学既立矣主善者可无人焉乡人子弟之俊秀者恶可使之止于胥史而已耶即今内外要职之人材半出于东原府学之生徒岂非明效大验欤某曰唯谨受敎不敢失坠请文诸石
　　亢宗堂记
　　古之立德立功非仁无为非礼无行一于修身而无愧一以冀子孙之贤明为子孙者能以父母之心为心其于继志述事宜如何哉不能立身行道光显祖考大门闾自视此身若无所容于天地间是之谓大孝彰德总府知事魏宪作新私第北堂落成聚亲友而宴饮酒欢适举杯来前曰户牖固卑陋门楣名扁以识记以戒诲愿先生一言乃书曰亢宗酒数行复为之请曰先生光宠蓬荜何幸如之不敢以烦渎逃罪愿文其名义书于屋壁朝夕起居以为座铭惟先生可否之余应之曰以足下卓然自立不轻贱其身不辱其亲不负前人高门之望又有以光大之既能庇宗又能亢宗故以云虽然古人有言曰兴衰庆吊相倚伏足下既能荣其祖宗当思所以成就之不易居仁由义恒以行百里者半九十里警戒无虞德垂后裔不闻圬者王承福之叹此明名堂之义也某曰谨受敎某年月日书
　　韩氏遵诲堂记
　　题遵诲之堂者记铭箴赞序说诗什尽文体之变韩氏贤父子昆仲之言行嘉美者扬誉具备举陈言往行恶为戒善为法比类发兴横竪立说周折详尽至于辞藻之情实华丽简洁丰赡奇澁平易叠见层出可以光史防而宝家藏者无一不有殿众美而为言者不以艰哉修前辙则赘出新意则凿不赘不凿请为诸作者之辩大率诸人称韩氏之孝循文解字致辞于遵之一言夫依循奉行之谓遵父母之命依循奉行谨勅之士皆能之又举不孝之恶行以证明之何期韩氏昆仲之浅也不孝之恶行尚忍言之哉孟子称虞舜曾子之孝何尝举凶人以为谕也通甫昆仲谦以自牧以行顾言名堂以遵诲可谓取名也廉矣视彼以孝自负大书门楣曰荣亲曰莱衣者为何如哉孟子曰舜由仁义行非行仁义也父母之垂训也其辞有限而人子之行已所遇之时所处之地万变而无穷有是训则遵之无是言则恣我而为之朝守暮畔一是一非吾观韩氏昆仲之履践不若是之区区也平城府君吾不得而见之矣通甫君美行平城君之遗体性情气质如以灯传灯不诲而同不遵而行奚必以是而为多哉二贤知孝之时中离之而不为畔合之而不为守知孝之权在虞舜则为虞舜之孝在曾子则为曾子之孝在我则有我当为之孝然则名堂之义岂非思亲自谦之一诫辞耶所以为诸公之辩者若是未卜诸公洎二贤之心又以为何如也不然古人事亲之陈迹经传孝弟之绪言二贤饱闻而熟见之又何待我辈之复举
　　郑千户棣花堂记
　　甚矣风俗世变之移人斲丧其良知良能之善性而不知愧悔也孩提之童莫不敬其兄爱其弟此不学而知不习而能者也仆自改职户曹天下词讼郡县不能剖决者聚至乎部因以听断而观四方之风大抵析家赀而昆仲相怨仇相诋訾辱及其先世而不可道者十居八九诸侯之家为尤甚更甚者父母俱无恙昆季求析居父母不以为怪六亲不以为非守土有司不以为罪抵官健讼连月蔓岁达部及省公断弗服必至唐突而后已吁于斯时也不为风俗移而能怡怡同处者良可尚已元州郑氏在本土为巨族我朝革命元帅公讳某者以雄武起乡里归命后乡民赖以全活者不胜计以功以德子孙得世其爵元帅公生子某某今为某官某官小大骨肉凡数百口同居四世中外无间言侍衞亲军千戸职当扈从起第于京师思其同气各以从仕而不能相合名其堂曰棣花盖其友爱之笃惧其迹逺而情疎岁久而或忘庶几起居坐卧见其参前而随于后也使手足间之敬爱日厚没身而不衰焉是以郑氏笃行纯至上达宸聪时人荣之千户之友侍衞万户府从事王某晋卿同仆来登是堂谓仆曰交友之义恶则谏止之迁改之善则赞成之扬誉之恶弗能谏善弗能扬奚以友为子何惜数语不以识之使起堂之意不扬且无以遗训后人仆应之曰圣人人伦之至也尧舜之道孝弟而已矣传曰事兄悌故顺可移于长又曰孝弟之至通于神明光于四海无所不通郑氏庆门贤昆季都元帅为国死事友爱复如是宜其虎符恩谕登坛典郡一门十余人子孙繁衍彰祖业实旣立矣何以文为虽然古人谓靡不有初鲜克有终又于几杖盘盂皆有铭恐其为善之志有时而或替也堂之有记因以自警恶得而废之哉诚能以圣贤友爱之行日注乎心见于行事世变风移之恶不接乎耳目以郑之先世家法余泽传及其身及其子孙及其无穷世世守之而不变化乡邑而及天下通神明而光四海安知不自此堂始主人起谢曰记文已竟请刻诸石而铭诸心焉








　　钦定四库全书
　　紫山大全集巻十一　　　元　胡只遹　撰记
　　韩氏南园逺风台记
　　物之美恶非能感人而人自感于物人自感于物耳目之日见闻者与草木之无情者适与意防则可喜可乐之情油然而生焉故金石丝簧之和而不能生迁客逐臣之乐蛩吟蚓啸凄凉秋雨之悲而不能动富贵得意之悲通甫总管韩侯与其弟君美御史子孙族属近数百指友爱同居壮年才美不急急于权利怡然蔼然以道义相娱恱筑别业于丰宜门之南五里而莲池竹坞菊栏松径防息之所畧备又以莲池所出之土起台于池南袤延二寻髙则过之南对平岗微阜野寺浮图映带隠见于林梢烟际北顾郛郭居民半市半野东望去城近郊蔬者渔者樵者园者圃者一重一掩村落田庐画不如也西南马鞍大房栖隠玉泉五华平坡香山层峦叠巘深岩巨壑千态万变不可名状左右前后贡卧览而供坐游者亦可谓多景矣一掀髯一举目无物不可以适意至元十年夏六月以观稼为鸡黍之防酒酣客有歌渊明之诗曰平畴交逺风良苗亦懐新歌未阕通甫举酒属客曰昆仲登降是台十稔于兹四时朝暮隂晴风雨之变长吟舒啸凝望之乐固亦无穷矣然未若此诗之惬吾心者深是台诚陋请以逺风名之客应曰可同席武安胡某曰喜新竒而厌故常乐富艳而苦淡薄古今之常情也禾之受风有此天地即有此二物且无馨香姿艳之美田夫野老从事而不厌者爱其秋实之成糊口之利而已岂知天地造物生意之美机心一絶与物闲适之乐达官贵人日以芗泽纷华美丽炫其目沉浸醲郁于髙堂华屋名卉珍木之境一至田畴恐为草木泥土之所汚蹙然为之不乐古今幽人隠士涧阿岩谷躬耕妻织不为不多亦未尝形容是乐于謌诗由此观之自有天地以来至于今之久知是乐之极至而又能声于文者独晋处士陶渊明一人而已后之知陶渊明之深者独一蘓雪堂而已虽知之而不能同之再废再辱卒贬死于海南然而是乐也岂区区鄙夫俗士降志辱身于污世汨没老死于畏途者所能知所能言哉通甫昆仲乐此以名台推是心以往其肯汗顔无耻拜路尘之下风者耶其肯趋势附炎不自贵重随俗波靡者耶夀数十寒暑生前有限身后无穷不能居仁由义蚁羶蝇血防身非类肥甘寒暖于一时鬼诛人殃祸不旋踵贻讥遗臭于无穷穷天地亘万世而恶名不灭可谓知乎韩侯之志可尚也夫不可以不志座客同应曰唯故乐为之书激衰俗以纪此台得名之自
　　赵侯朂斋记
　　通义大夫户部尚书改除山东东路都转运盐铁使赵侯名某燕居之斋曰朂友人武安胡某问其取名之义曰是名也十六年于兹矣至元八年仆自知归徳府事改知南阳是时朝廷经略江淮谋定南服集兵襄楚南阳迫近汉沔北当诸路冲要供给运送百冗坌来急于星火修战舰积屯田马刍粟人廪食程限办集若是者首尾三周嵗适以守土实任其责夜分乃寐鸡初鸣而起立志自朂扁于斋不遑宁处幸终秩无败阙十二年叨升懐逺大将军金虎符益都路緫管兼府尹此区区为国服劳不敢自暇自逸名斋之由也大字深刻其额参政左山商公之书也吾友其亦有説欤对曰壮者立志忠贞名之可言而行之不怠也自予识执事于弱冠袭先大夫之爵长邢州安国军节都事便能挺特自立勤苦节约嘉节升闻陞邢州为顺徳緫府歴十七寒暑以勲政知河南府归徳府遂有南阳益都之拜山东东西道江南浙西道两任提刑按察使三任山东东路都转运使増课万七百四十余锭扬歴中外将四十年自朂之力也余何言哉虽然书不云乎靡不有初鲜克有终终始惟一马伏波亦曰老当益壮盖人之气血过中年则衰心志刚强则年弥髙而徳弥邵利欲浄尽而义理精明仁为己任终身而后已矧茂异之材造物不易生国家作养不易成晩路末节尤当自爱慎自坚定自振励勲旧富贵之子孙能世其家増光前烈如君者百不一二朝廷急急图任旧人共政六卿之选已膺拜荣以才徳以嵗月以门阀以治绩以成效协清议而服公望不能逃任大责重之寄者非子而谁吾子其勉之鄙言已竟请书诸斋壁
　　题王氏乐贤堂记
　　父母俱存兄弟无故天理人伦之至乐也中也养不中才也养不才至乐之中又有不可得而名者仁夀之世父母之具庆人皆有之义方之家不易得也父止于慈爱而不知其恶慈或至于败子子止于孝敬而不敢违命孝或至于陷父子败于邪父陷于不义负过避罪之下委曲营防忧戚纷扰至是而乐安在哉原其爱子敬父之初心宁故为之败陷闺门之中以恩掩义赋受之厚不知所以裁之而失其中也父慈而训子孝而箴兄弟怡怡相劝以义是之谓庆门故人乐有贤父兄也或为贫苦迫之身役戸差之扰东南西北糊其口于四方嵗时伏腊定省温凊欲乐其乐而不得者又十常八九上党王氏翁媪康宁富而知义子四人贤而好礼无寒馁离析身役户差之所苦筑堂以事亲孝养以致乐为父母者乐四子之贤心安而享夀正合孟子二乐之义长子某求名其堂名之曰乐贤乡人皆曰可楣榜已竟请志诸石某年月日书
　　郁文堂记
　　文之为言渊乎焕乎圣人屡言之矣柰何后世学者不求文之所以为文有本文不在兹乎天之将防斯文也后死者不得与于斯文也天之未防斯文也匡人其如予何又曰君子以文防友以友辅仁又曰灿然有文以相接文之为文于斯可见又曰周监于二代郁郁乎文哉又曰夏尚忠殷尚敬周尚文忠也敬也文也分之则三合之则一诚笃乎中心形于威仪则严恭寅畏严恭寅畏则语言揖让登降进退起居莫不有自然之节次轻重疾徐贵贱长幼先后之次叙是之谓文周视夏殷文武君乎上周召臣乎下内则宗庙朝廷百司庻府外则方伯连帅乡邑闾里朝觐防同冠昏防祭忠敬实乎心文华郁乎体方之夏殷灿然具备天理昭著人伦焕明夫妇别父子亲君臣义长幼序朋友信本既立矣贵则玉帛贽荅贱则榛栗赠遗賔主之间莫不成文此吾夫子美周之文也周之末世忠敬浇漓文存实亡故圣人为之叹曰礼云礼云玉帛云乎哉陵夷至于叔世君父师长不自知其职不学古明经不穷理尽性不修身齐家不知建极明伦之为己任化民成俗之为已责轩轩然以地位年齿骄蹇于上间有好学者不过乎执经问难为章句儒措辞为淫丽新奇语吁人之以是为文波流风靡诗降而为律字画流而为行草散文变而为四六歌咏转为市声里曲父师之责子弟时君世主之进退臣下以是为才不才文至于此何以为之文哉易曰观乎天文以察时变观乎人文以化成天下又曰君子豹变其文蔚也大人虎变其文炳也文之训诂昭昭矣然则为人子为人弟入孝出弟谨信泛爱亲仁而力有余从事于文者更深思之某年月日朔礼于先圣先师既毕而登讲学之堂扁曰郁文西溪王公之书也予恐后学专以辞章字画威仪之为文故掇圣师之言以为徴
　　清慎堂记
　　寓兵于农王政也居重御轻君天下之大权也汉有南北军唐立十六衞用此道也兵不寓于农政而二之百万之众仰食于农飞刍挽粟数千里馈饷师不宿饱居者行者交相为病不能供给不宁惟是圣王之处内外临治乱谋深虑逺农即兵也兵即农也兵自农出赋居借焉农本而兵末本理则末治井田定而三代千余嵗泰废井田二世而亡臣民之于君长如手足之衞腹心不如是则涣然不相亲乡田同井朝夕起居相亲睦相守望相救助相扶持气相同心相爱靣相熟声相应同事则行伍亲爱则昆季手足相援亲上死长之义明坐作进退之法齐农时田畆农隙则搜苗狝狩治兵振武从讲武事安不忘危治不忘乱金城汤池圣筭神术足食足兵上下相信圣师之训岂虚言哉我朝家法与帝王同制兵民一也无事则畜牧种植有事则丁男皆兵自太祖皇帝奄奠九有歴五世而圣主临御承圣祖神考之训而兵制益完备外以元戎总摄诸万户府镇抚四夷内立诸衞屯田阅武使刍粟山积人知义勇加以任将得人法制严宻某官某人以祖考开国佐命之元勲积勤累功蒙眷顾至某官教养士卒一一有法树堂于京南东之中营扁曰清慎推原命名之意洁已以御众可谓贤乎惟清明在躬故可以正帅众谨戒不怠则可以有备无患圣人之所慎王公能之唐太宗尝谓侍臣曰吾行山路巇崄谨于御辔则未尝蹉跌及其坦途平易此心一放反致颠蹷检身御下可不慎欤心不能清虽慎何益清心慎行为熊虎将帅百世之师兵法曰善守者藏于九地之下又曰行如战慎之至也又曰以约失之者鲜矣易曰师出以律英哉王公无衣帛之妾无食粟之马小心翼翼克自抑畏训练程式素所服习又在程不识之右也耶奉训大夫知宿州事王濯缨以某年月日过堂下留宿于别馆者累月观其数年实辨等列习威仪真一时之良将也语不肖立言以纪其实且以不肖王公之老友也故不辞而书
　　襄垣李氏秋蝉堂记
　　蝉之为物蜕乎泞秽之中啸吟风露之外得虫介之清秋之为气霜肃天髙日晶月洁浊暑屏迹丽金用事得四时之清以蝉鸣秋气同声谐楚吟湘怨萧散闲雅岂春莺夏燕宵蚓寒蛩之所能拟伦也襄垣李某洁身遯世喜鼓琴得趣深名燕居之堂曰秋蝉即名以求心是岂嗫嚅淟涊进瑟于好竽之徒欤耻素餐之粟而不食如秋蝉饮风露恶郑声之淫而不听鼔一再行如秋蝉之作清音罢弹横膝悠然自得乐之于身而不厌回视挥之复来斥之不去若厨蝇之恋羶荤者将望望然去之又忍与之语哉某今【原夲诀】年间人堂毁于兵人亦云止孙男某思慕乃祖之髙节名不可灭载堂载构终当有成乞言于余曰异日戸檐楹复还旧观大书深刻传子传孙世世不忘使君之惠也敢再拜以请至元十三年秋八月书
　　遗安堂记
　　欲子孙之贵富安荣天下之人之同心也然而欲贵富而反得乎贫贱欲安荣而反得乎危祸者皆是也是盖溺于所爱以恩掩义不究其理不穷其情故也夫物之荣悴通塞人才之贤不肖成败盖有由矣人徒见春夏之发生长养万物各遂其性而不知收敛闭藏欝抑含蓄外若挫折而内实培植以成发生长养之功者乃秋冬之力也人与万物一也故孟子曰天之将降大任于是人也必先苦其心志劳其筋骨饿其体肤空乏其身是以动心忍性増益其所不能然后知生于忧患而死于安乐也独孤臣孽子其操心也危其虑患也深故达诗曰宴安鸩毒不可懐也前贤亦曰富贵生不仁韩文公亦曰不见三公后寒饥出无驴不见卿与相起身自犂锄理固然耳然而知之者鲜矣忧子孙之贱而以贿赂迎合曲邀横结求大官忧子孙之贫营田宅殖货财藏金于郿坞积胡椒八百石忧子孙之不才俊而使之乗肥衣轻结豪侠通权贵臂鹰走狗賔客满门以求声誉以是数者而观之虽曰爱之其实害之虽曰忧之其实雠之使为子孙者天质粹美必至于骄矜怠肆志得意满善不进而恶日趋使其愚不肖其祸不旋踵而至然则为人父母其于生诲死遗可不慎欤可不明理而逺思逺虑欤世之人于其所甚爱而错谬如此于其所不爱而曰能尽其道吾不信也吾乡提举马公彦举置居第以传子孙名其堂曰遗安其亦二疏厐德公李文靖公之心乎弃世二十余年于兹矣易箦时子孙尚幼于今表表卓卓内处台阁外列郡县有良吏之称晦徳不仕者乡里称善人当时与公同仕并世今其子孙雕落废絶者固不必数其诜诜绳绳成身立业为何如哉圣贤之言马公之志岂非明效大騐而不诬也耶至元十七年燕南河北道按察司从事名曙字徳昭公之长子也再新门扁求书于武安胡只遹并乞言以志其歳月故为之説以书其左
　　兼善堂记
　　太师国王以神武不杀之仁而賛成开国之勲当是时幕賔郎中石丈谋议为多未及上太平守成之防而去世吏民思慕以谓荣不酬徳至今以为恨冡嗣宣慰使祥甫克肖其徳光大先业孝思追逺致敬竭防于家庙尚以废坠家声为慙恧自勉自朂起堂于私第牓曰兼善其志盖可见矣紫山野老一日过公之门既书其门楣不可无一言以志其壁窃尝思之男子之生世穷达有命贵贱在天不倚乎命不归诸天求其在我者尚志而已髙志一立鬼神莫之夺所谓髙志者富贵不与焉天之生斯民也固欲人人育万物而参天地然而清明纯粹刚健命世之气虽造物之巧亦百千年不一全备所以感之者大抵碌碌于齐民宣慰公之名堂伊尹之志也伊尹之志匹夫匹妇不得其所如已推而纳之沟中故其言曰与我处畎亩之中以乐尧舜之道岂若吾身亲见之哉岂若吾君为尧舜之君吾民为尧舜之民哉此孟子所谓达则兼善天下之防欤百年之间兆民之众有此气而无此志有此志而无此才有此才而无此德有此才德而不偶明时者又十常八九宣慰公于斯四者独备而兼全将见措斯世于唐虞之上何逺之有故乐为之书
　　容斋记
　　堂斋亭轩之命名几杖槃盂之有铭非所以张虚誉而取口称实欲朝夕靣对抑有余而强不足无斯须而不自戒饬警惧也大中提刑公以容名斋其好善克已之情槩可见矣书曰有容徳乃大容之为义非止于寛而已凡人之量固多狭隘在伯夷犹不免故子思子曰浩浩其天言人之量当与天同自非圣人安能希天故汉人称黄叔度汪洋如千顷陂澄不能清挠不能浊然亦有似是而实非者不辨白黒清浑举无不可似容非容也亦愚人耳惟其胷中泾渭未至于当言则口不臧否又若沧溟自有天地以米万水归之不舍昼夜不知何时止而不盈甘若汚浊之不齐沙泥粪壤虫鱼鳞介生之受之而不拒清者以助已之大为已有之有润已之徳浊者随而为渣滓以为善徳之资所以能为百谷王也此其于容也有益而无损故其徳日大若夫沟港池沼多水之来则不能受少顷则为之枯涸正如斗筲之人吝骄相仍不能容物反为人所容可叹夫容斋主人天禀聪明防通克自抑惧其接物太察又欲于日月之间万事之来前兼收并蓄胜已者取以为法不若已者忠告而善道之以是处心其徳岂不大哉其勲业可量也哉宜乎一飞而亲日月之光出而典郡治绩最诸路三陞而总外台之清要贤于读书半世不自知其所短者逺矣
　　孔正已诗礼堂记
　　孔子五十三世孙曲阜尹权祀事名治字正已作堂于私第扁曰诗礼异哉正已之大孝也欤圣人去世千八百年嗣孙传家希圣特立绳武接踵然能色不忘乎目声不絶乎耳者亦不多得因名以原其心正已律身之志起居语黙皆自贵重必曰是身也非我之所得私也是身也贤于尧舜万世帝师至圣之遗体也行至圣之遗体当如何哉言至圣之言行至圣之行一毫无似非孝也不孝则罪孰大焉任大责重寤寐语黙不可斯须忘乎心然而何修何饰而可以学乎圣吾之所居之室圣祖之所处也手口之泽至今尚存为子孙者其可忽诸吾蚤作夜寐神明照临入户则如拜申申夭夭之仪趋庭则听不学靣墙之训庻几温柔敦厚而思无邪严恭寅畏而毋不敬升降俯仰燕居处独尚可不愧不忝正已之志殆如是乎否则虽名诗礼而不诵诗礼之一辞熟其辞而不践诗礼之一迹耳思乎无以言无以立谆谆之慈爱三百五篇之防曲礼三百威仪三千虽日咏月习不过作毛郑笺之注脚大戴小戴之训诂学究耳是堂是名非正已独得而私凡吾夫子之嗣孙当家立是堂堂掲是名皆以正已之心为心履往圣之絶踪快天下之公望立为人子为人孙追逺奉先行父母遗体之成法伟欤英哉不肖何幸拜登斯堂见善道不能无一言以识其末某年月日某书
　　宁晋王氏本支圗记
　　万物本乎天人本乎祖人道亲亲也亲亲故尊祖尊祖故敬宗敬宗故收族生则大宗小宗百千世而嫡庻有别昭穆不乱死则祔祭于庙祔于先茔服虽穷亲睦不衰此三代圣王设教立法所以厚人伦也是道也废之已久而习俗日衰父母在而昆季析居再世而不相往来甚则手足化为仇雠视犹子如路人有人于此能以人道自任起废礼于举世久不能行者岂非天资孝友超然特逹之士欤宁晋王氏巨族也金亡兵荒中世谱不存嗣子某既为先君节使元帅公序铭神道之碑髙曽而下暨伯叔祖父谱忘事业不及见闻莫能论撰无文以旌纪哀慕罔及故细列世系刻之碑隂使为子为孙者有所考焉歳时伏腊聚亲族于其下封坟拜垅尊卑长幼各知其序本支源委有条不紊功烈德泽追孝于前人庇宗亢宗感激其来世继继承承亘万世穷天地而兹祀不絶孝友睦婣不劝而化各虚其次以为嗣续镌名之位噫若椅者天资孝友者也听声可以知其器观委可以知其源视履可以考其祥今王氏嗣孙男已近百人达者髙爵厚禄衮衮而文武显官未仕者孝弟力行不失为乡里善人然则髙曽而上其器其源知其宏且深矣视子孙之所履以卜来世王氏之遐福方兴而未艾也父作之于前子述之于后孝子者善继人之志善述人之事者也后来者毋废成美此椅之刻石之心也武安胡某既状其节使公之行业而又志其圹矣于兹图也不可以不书
　　郭彦高招讨野斋记
　　好夸人之同情笃厚者鄙之好名亦人之同情力实者去之夫名者实之賔也賔胜主犹且不可无主而多賔奚可哉大名之下不可久处声闻过情君子以为耻亦畏夫招物议而得天殃也是故谨饬之士检身若不及其取名也亷唐韩文公以退为字宋朱文公以晦自号况余人乎吾友郭公彦高筑斋于私第名之以野孔子曰质胜文则野又曰先进于礼乐野人也又曰野哉由也然则野之为义非佳称也明矣彦高亷矣哉盖恶夫好夸好名而无实者也自后者人先之自卑者人高之逺物议而逃天殃是也又岂野人而能然乎将见学问日増贤而有文不得志则不为巻懐退蔵林逋魏野之流得志则道济天下急流勇退绍闻隣野緑野二堂之后吾亦以此望彦高也彦高去席曰虽不敏不敢不自勉请书之以为诫因以为识
　　効忠堂记
　　立非常之功者享非常之福天理昭昭不可诬也往古来今未有无功而蒙福积恶而不防者也无功而福君子惧之少中大夫同知福建路宣慰司事安阳李子振文以户入兵籍壮年从军锋刄矢石攻城野战饱经而备尝之矣至元五年我师围襄樊振文身擐甲胄手亲簿书者一千八百日襄樊下从元戎二丞相渡长江攻坚城破强贼降大敌无一不与其谋不亲其事卒至压宋都受宋太后少帝降表得府三十二州百廿三郡三十四县六百九十八兵卒百万户千一百七十四万六千资粮货寳不可胜计驿奏天阶锡宴受赏増秩可不谓立非常之功者享非常之福欤伟哉英哉自古至今指挥渡江一举而统一南北者能几家以魏文帝之英明才勇而天以长江限南北之辔苻坚以百万之师败衂奔溃而不可止我朝奋起朔方受天眷命并诸强聚落灭完顔金下回纥臣髙丽平吐蕃河西畏乌诸别种惟经畧江淮歴四朝五十年而后武功告成实出于皇帝陛下圣筭神防威明独断所任将帅得人二大丞相忠武勇知精诚折冲故所向无前卒成大业耀当代而垂无穷振文于是时名位未崇而谋画实多岂碌碌随人者也宜乎自行中书省镇抚陞省掾再命行中书省都事抚州路总管府治中未几佩金虎符陞临江路总管府达噜噶齐吉州路达噜噶齐再陞同知福建路宣慰司事朝廷重惜名器不妄与人而振文之効忠宣力荣贵随之其任临江也发权吏积年蠧国贼民之奸征赃黄白金万九千余両钞七千两复发主典欺隠官钱钞三千缗银一千九百两税额月増倍三十嵗霪雨民饥开仓活五千余户土人立生祠刻石颂徳移镇吉州招复逃户二万家贪吏屏息强横帖然至元二十五年福建宣慰秩满得代还乡里亲戚故旧满门以前宇阨狭不能容簮缨作堂而高大之振文之志荣圣防之优渥内以光祖考外以娱佳客以谓不可妄自菲薄沾清俭之名此堂之所以立也至于夸里闾骄妻子歌儿舞女快乐乎一身则非其志也梁之举行台御史濯缨翁王可与晋卿雄文以序之歌诗以賛咏之曲尽其平昔堂之落成亲朋咸集客有举杯而言曰堂之名可得闻乎主人曰无有称情命名惟众言是从客曰堂之一甓一木圣上雨露之泽也拜恩受福臣子効忠之力也然则名曰効忠可乎主人曰非下走之所敢当也为人臣而効忠死生患难之不避亦职分之所宜恶可以自负哉客曰非自负也効也者进进不已惟恐其忠之不尽自兹以往愿吾子立则见其忠于前在舆则见其忠于衡前志不衰老节益壮惟力是视不务宴安书之门楣昭示子孙使知斯堂非门阀廕庇而兴非侥幸诡遇而得尚不敢以自足苟安而处使为子为孙者趋而过庭问起居而升阶瞻门额而见扁榜顾壁石而诵记词退而私相语曰此吾父吾祖起堂得名之由也忠孝之于人其效如此亏一木损一甓非孝也不能继志述事踵前人之英武非忠也我辈尤当兢兢业业毋敢失坠然则兹堂也日固日安岂不为李氏百世之光命名之防其在兹乎主人曰谨受教请书之
　　时雨堂记
　　栁宗元非国语以天人不相干可谓无义无命矣箕子作洪范五行五纪稽疑庶征五福六极九畴之中天人相应者六后人推广其征验至于五事三徳八政亦未有人天之不相感者天地非人无以奠位理物人非天地不生活上中下通一气耳子孙之贤不肖为父母者漠然无情父母之喜怒哀乐为子孙者恬不之动有是理欤如宗元之说则孔子作春秋天变不足纪矣吾友明叔赵侯治长清作堂于私第时方旱堂成而雨命之曰时雨亟乞言以记之明叔之心不敢自欺自负以推诚润物得甘澍之应姑取东坡喜雨亭之余意固足喜尚仆以友朋相勉之道殆亦有说匹夫匹妇衔寃饮恨飞霜不雨不谄不贰郎官出宰百里上应列宿以明叔之才志扬歴中外名冠多士今倅大郡一言之善不善足以祸福十余万之生灵濡枯津涸抑强横扶困弱惠给细民者奚啻一言一事而巳耶矧明叔之才智讵甘老于州郡者欤闲居乡里开吾后学已若时雨之化百糓得处庙堂润万物而泽四海若傅说甘霖之苏大旱然则堂成而雨安知不为异日之先兆明叔颔之曰若圣与仁则吾岂敢抑为之不厌请书之
　　恒斋记为医者宋和之作
　　恒之为德难矣哉乍作而遽息非恒也日月至焉非恒也中道而画者非恒也行百里而半九十里非恒也此无他智及之而仁不能守也不能守者知之未至故也知之未至则信之不笃信之不笃则守之不固守之不固则以私欲夺天理出入有无之不常晚节末路勿全矣诚知之至则必曰徳一则吉二三则防舍吉而从防岂人情哉至元壬戍余来官济宁俗厚事少访儒医于郡人众以恒斋宋某对巳而与之邂逅深静重厚辞简而理足自是日往月来两易寒暑视倾盖时不少异不敢以无为有以虚为盈以约为泰听其言察其行慥慥相顾信乎其能恒者也窃尝观天地健顺恒久而不息包万有成万物不在乎飘风骤雨在乎无声无臭不在乎迅雷掣电在乎絪緼中和人肖天地以生然而动輙悖徳悖徳则且不能悠久者意必固我以贼之揠苗助长以害之异常出竒以扰之惟宁静冲淡不务外不矜夸中道而行其庻几焉孔子之于欲见圣人君子善人而俱不可得得见有恒者斯可矣恒去圣固为悬絶然入圣自恒始今之贵贱贤不肖皆无恒心惟利是趋朝顔而暮跖朝仁而暮盗趋向无定变化不测纷纷扰扰中得见务常而恒虽圣人不免击节叹赏吾其能已于言乎勉之哉持此志也终身后已可也主人曰唯请书之
　　府学储书记
　　建学校而储书籍知务本矣人不知不学学于古训乃有获多识前言往行以蓄其徳前圣后圣岂欺世哉彰徳总管胡公下车以兴学养士为务尝与秘书监侯公议储书以待学者达噜噶齐晏质谨公闻而恱之首出百巻不数月收书万二千巻椟之府且惧歳久散失特以书籍总目助书人姓字俾刻诸石教授丁君来言曰公之仁心逺虑可谓勤矣子宜以言记其实窃惟顔子之称孔子曰博我以文约我以礼其告子张曰多闻阙疑慎言其余多见阙殆慎行其余子思传之孟子亦曰博学而详説之将以反説约也盖学不博则不能求于约寡闻少见则无以致广大尽精微而防其有极师道废久后学无所质问所赖者往圣前贤之格言善行布在方防而不冺者耳穷居寒士无钱买书虽欲矻矻于朝经暮史昼子夜集何从而得之胡公此举使学者随取而随得如饥得食如渇得饮免乞假之劳无抄録之费成就后学惠莫大焉徳莫厚焉学者无以易得观览过目而不铭诸心能言而不笃于行务博而不求诸约贪多而不精于去取典郡主书者勿以善不出于已而不加爱防月销歳减于巧偷豪夺之手不惟负公之徳朔望致祭宁不愧于斯石
　　荣炼师信斋记
　　人之于道见之明则信笃信之笃则守固守之固则行之力行之力则恒久而不已终身而不变若是而人不信曰有道之士未之有也或近泉而弃井或半途而自画或朝勤而夕惰或出入而无常是皆见道之不明巳不自信人孰信之故曰诚者物之终始不诚无物故至诚不息可以贯金石通神明对越天地而况于乡党邻里乎女冠荣炼师自髫齓而离母母礼师得道者服笄歳而为黄冠师今六十歳矣清浄谨严犹一日也可谓见道明而信道笃也受业者既众寝息之所隘窄而不能容起一斋于本观之隙地扫地焚香垂帘扄戸道徒诵读毕虚心絶学见素抱朴亲戚邻里不妄徃来容斋提刑幼防摩抚长知敬奉一日同过新斋曰古人不云爱及屋上乌人好乌亦好斋不可以无名扁曰信可乎在坐者皆曰可请书门楣又请为之铭铭曰
　　天有四时万古不愆以是而观信孰大焉人有诚徳法效乎天纯亦不巳始终百年我守我信人无间言我非求名惟徳之全见素抱朴心广体胖表里澄清玉壶真仙








　　钦定四库全书
　　紫山大全集巻十二　　　元　胡只遹　撰书
　　上执政书
　　窃尝诵孟子之言曰晋楚之富不可及也彼以其富我以吾仁彼以其爵我以吾义吾何慊乎哉又曰万钟不辨礼义而受之万钟于我何加焉见以凛凛英气殆似诸侯不得友而天子不得臣者也及观三宿出昼对门人之辞曰吾岂若是小丈夫然哉谏于其君而不受则怒悻悻然见于其靣去则穷日之力而后宿哉然后见圣贤之心未尝一日忘天下也未尝妄自尊大而傲轩冕亦未尝违道屑就枉尺直寻而改前之为也故孔子谓顔子曰用之则行舍之则藏唯我与尔有是夫又许令尹子文三仕无喜色三已无愠色圣人之心以谓用舎在君行藏在我何喜愠之有一有喜愠加于其间是以贵贱贫富得失为怀而不以道自任也不然则是恃才挟德喜其知已而愠其见弃也二者有一焉皆不合于圣人者也且喜愠交攻未有不变其所守者也阁下居台鼎六年于兹近以谤议而在旅进旅退之间不能不罢罢未逾月防萃而复用阁下处用舍之间夷然防然而毫忽喜怒不形于容色既用而忠贞之气愈倍于向来可谓得圣人之道知为臣之分矣窃惟大臣之道有六曰气曰量曰识曰才曰节曰学刚大以直充塞乎天地洞贯乎金石势不可沮威不可挫夷险一致视死如生者气也见善不喜见恶不怒不万全不动不中的不发汪洋万顷澄不能清而挠不能浊者量也万事之来见微而知著察其几而销患于未萌者识也百冗纷至万钧压手雍雍容容不动声气泛应曲当者才也淡然无欲俨然不动致身守道死而无二者节也天资虽美不自满假饫以古今临大事决大疑众议纷纭而莫知所为我乃援引经史发举凡例以折奸防以定浮议者学也叔世大臣于是六者或得其一二或得其三四知能及之而仁之不能守者十常八九朝廷清明圣顔悦豫一都一俞进退可观一旦小变卒起天威稍严论难之间一有沮挫则神色防失手板倒持魂魄动荡而便溺俱下是谓之有气乎知有已而不知有人毫髪有过切齿以疾之纎芥之美极口以称之责人惟恐不切出言惟恐不先毛举细事否则偷生苟安以黙黙为寛狷狷小明是足谓之量乎昧于逺大而察于近细兴小利而不图大患高自标置拒絶防蔽间间沾沾小智自私是足谓之识乎搜胥吏簿书之过务米盐细务之勤王体失而不知谋国论差而弗知断处常而好生事遇变而莫知所裁是足谓之才乎靡靡焉多欲容容焉自汚煦煦焉取下于人以为和斵方就圆不立崖岸以为无过惟利是趋淟然亡耻是足谓之节乎咏绮丽之诗诵浮靡之文务口谈而惊四筵挥手笔以骇流俗以经济王道为迂阔以圣经心学为朴鲁临事决疑俛首而问胥吏是足谓之学乎阁下则异于是不茹柔不吐刚笃于自信威不能屈耻于无断勇于有为阁下之气也尊贤容众不责备于一人不録人之过而録人之功不见人之短而见人之长分谤敛过推功让能阁下之量也事务当前是非成败若辨黒白君子小人之情伪似是而非之欺蔽举莫能逃阁下之识也拙于小工于大事有疑难众莫敢负委曲周至剖决如流阁下之才也不营田宅不问有无视货财如粪壤处富贵如傥来门无私谒凛然有守阁下之节也沉浸乎六经优柔乎语孟不读非圣书不作无用语期吾君于尧舜禹汤文武成康之为君慕臯防稷契伊尹傅说周召之为臣阁下之学也大臣之六事贤者得其二三阁下独擅而兼全之是亦无瑕之可指无谋之可进尚何言哉书曰靡不有初鲜克有终此人之常情施之于平夷坦途无少沮碍始勤终怠尚且若是窃见今之大臣如阁下之气量才识者间亦有之自再起再废以来畏懦痿慑呐呐然言不能出诸口惴惴焉局天踳地不自容身富贵一念实未忘情而向之沉雄英伟以经济自负之气已沮防而无余矣是盖见之不明养之不厚执之不信之不笃守之不固行之不熟向之依据凭藉润身修徳成已以成物者一旦因事少梗如弃外物尽非我有良可惜哉噫求治之君不世出如圣天子可谓求治之君矣柱石之臣不易得如阁下之才之美可谓柱石之臣矣奸邪憸利小人何世无之如驩兜共工之徒在唐虞之廷不能无有然而未闻臯防禹稷以小人间厠而改前之为也愿阁下以禹稷臯防自处挺然不移其操日月有明霾曀恶可蔽阁下今日之起天鉴昭然邪正之辨不言而喻前日功业灿然具在后图绵绵福不可量诚能不为风俗所变而耻效全身逺害废退怯懦者之所为期吾君于唐虞而以道自任则天下幸甚
　　上张左丞书
　　某顿首再拜致书于左丞相公閤下某学陋材凡误防收置门下毎退食窃自惟虑一介寒士见知于大臣又且不以茸阘散闲见授而使从陪时彦参与幕议爱之不为不厚责之不为不专而欲旅进旅退黙黙循循保禄尸位不务报効能无自愧于心乎虽然在閤下之含光大触物知来而又辅以经事之老成识时务之俊杰处决谋谟废者举敝者补害者削利者行官无废职政无废事议无遗虑在不肖者又何言焉然食芹炙背之愚诚终不能以自止适遇閤下贺平西而觐天光凡郡县细务畧而不论谨举其二三有系于国家之大政者唐突高明封建之制出于势之不能已前贤论之备矣以今观之其势盖有似非而实同者明天子光嗣先业固出于承太祖之嫡传圣德神功天眷人归然而扶持賛襄谋谟定册诸王之力不为少矣践阼未几而防墙之衅生上頼太祖庙祏之灵行不义者当毙固不足以为社稷之忧而皇舆亲兵西邉被扰亦可谓干正气而伤至和矣曽未数月执俘献馘投甲拜叩朝廷无西顾之忧四海惬至寜之望大驾东还坐享宴安者是亦诸王股肱之所助也圣上天资友爱又况竭忠效顺建功立事如是之大岂无欲贵欲富之心哉是必有以处之也使圣上居亲亲报功之恩臣下佩感仁戴德之庆怀德惟寜宗子惟城此实社稷宗庙之福也閤下当建白之太子者天下之本也社稷安危之所系四海向背之属望立之不可不早教之不可不慎太祖以神武定天下草创之际而典制未立是以因循不暇及太宗而下率皆出于宗室之推戴强近贵戚之公议与夺废兴了无顾命之一辞不惟有愧于古其于宗祏之所负托圣子神孙之所依归天下亿兆之所披庇实亦未尽乎善者也推让之美圣人岂不欲哉惟惧其与夺之不能尽公行之不能永久其弊也必至于忿争而力助是故以嫡不以庶以长不以有功定大本而塞乱源也当准先哲之遗则酌祖宗之谋训立以嫡长教之以义方立贤师傅以格其非心广择郡国诸侯之贤子弟而与之游使庶务洞究声誉日隆神器有托而杜絶觊觎为大臣舍此而不言孰有大于此者閤下亮之兵者防器也圣人以之平暴乱削强梗不获已而后用也国朝开创数十年于兹矣中夏既定而土宇日广遐方异域罔有不庭独东南海隅擒纵在我然而寝兵之议愈不见涯涘天子仁圣内难已平信使如宋者行当北还宋既平则江淮之间可择良将如羊叔子者分兵以戍之京畿之内森立诸衞实以北军居重以驭轻中原郡县散设诸府布以汉兵三时务农一时讲武发号使令一如唐制单符呼召如手足之捍头目莫不毕至如是则无尾大之忧享金城之固国家殷富而兵甲日强则三代汉唐之盛可比隆矣惟閤下建白之君之养兵如人之养身身久劳则欲佚久劳而不得佚则倦且堕困且疲矣惟民亦然是故古之英君哲王开国承家暴乱既平首下明诏必以偃兵息民为先务是以民乐其生既庶而富皥皥熙熙而无憔悴愁叹之音国用饶足而基祚永固盖知所以飬之也国朝抚定诸夏歴数十年而户口不加多田野不加辟税赋不加广仓库不加殷阜者何也其于养民之政盖阙如也诚哉孟子之言曰苟得其养无物不长苟失其养无物不消此之谓也圣上昔居青邸养民之心见诸行事即阼之日首布恩诏四海倾聴贺太平击壤讴歌思有恒产方今内衅既平在耳之言可举而行使久劳之民少获蘓息凡包银茧丝税粟课减而从轻奔窜流亡能自复业者悉蠲赋役如饥者易食渴者易饮徳之流行速于置邮而传命成康之治可立而待也惟閤下辅导之窃惟网在纲则不紊辐辏于毂则行逺而负重人君者天下之纲毂也土地人民虽当与宗室元勲共之而发号施令不可使之紊乱而分裂也唐韩愈有言曰古之为民者四今之为民者六佛老杂之也以今观之又岂止于六而已惟亲王贵戚崇勲大宰所有之民奉承祖宗之成法与而勿夺外凡佛老医儒鹰房打捕百工技艺繁名杂目皆可散入民编各归于守土之有司一而不杂静而不扰权利归于上而无科徴横敛擅赏滥罚之祸天下幸甚惟閤下当举之人君之用人如梓人之用木焉视其巨细高下而位置之当大而小当髙而下不惟不胜其任而上栋下宇之工若之何而成耶人受于天贤不肖之不齐百官庶政责成之各殊可不精选而审处之乎知人则哲尧舜以为难至于命九官处十二牧辨邪量能详悉明审故古今称至治用人之效者惟唐虞为盛汉之宣帝亦曰与我共治者其惟良二千石乎是亦知用人之不可易人才之不易得也国朝取人之制勲旧之外莫之能进授事责效倒置逆施大政大法废而不举所急者右武丰财而已耳圣上知此之弊徴贤选能恩礼偕至知者竭其谋勇者効其力隠者进屈者伸贤者在位能者在职庙堂之上老师宿儒谈经论道台省之内贤相硕臣调爕匡辅得贤之美可谓盛矣然而养贤之方选举之法尚未备举是犹清其流而不濬其源飬其末而不植其本得其一而遗其二也閤下当言之自古革天受命甫定暴乱必首定官制官制定则百务具举若夫増损繁简虽有不同未有不相因革而甚相逺者大抵建官设职随时措之冝古人事简故官亦简后人事烦故官亦烦官得其制职获其人则事举而治官失其制职非其人则事废而乱不易之理也国朝奄奠四海武功神畧跨视千古疆理土宇穷极四表然而有民人而不知所以教养之有土田而不知所以耕树之有货财而不知所以丰殖之纲纪制度万不一举礼乐刑政一无定制上无道揆而下无法守者官制未定故也方今庶官之先者当内立省部以总其枢机外立司农司以厚其食货次立转都运输粟帛于京师以强其根本至于百司庶府郡县守令一选举之法立而后定百官以治万几具举责成刻效各有所司君逸于上而臣劳于下小大职司咸得其人而天下不治者未之有也閤下其裁之
　　上李尚书书
　　窃惟为政之要莫先乎得人一县得人则一县治一郡得人则一郡安庙堂得人则万方无虞宸扆穆治故曰得贤则为邦家立太平之基又曰不信仁贤则国空虚又曰不用贤则亡汉宣帝亦曰与我共治者其为良二千石乎是以古者有教养之方有储蓄之地有举选升陟之渐有歴试考校之制有废黜降罚之责其用人也徳为上【録徳定位贤者在位】才次之【量能授官能者在职】言为下【不以言举人】自饰伪要爵之风成而上不信下乡论之法废乡论之法既废则升于司徒升于学升诸司马告于上论定而官任官而爵位定而禄之法又从而并废取贤之道渐不复古致治之效亦莫如古为士者不修实徳舎已从时希世取宠秦尚功利兼并而商鞅李斯之徒出战国尚富强侵夺而苏张之辈兴两汉虽举孝亷特示虚条而授官得职者实出于科举由汉而下至于今一律也我朝开创固出祖考之神威武略名王臣族之夹辅匡毗亦谓一郡一路之施有不能不自于士人之雄猛桀黠者故受封袭爵一方之政治悉以委焉传至子孙鲜克由礼以自取败是以转选之论兴取人之议举以今日论之三代之法必不可复至于汉唐以降取人之法如文选如武选如任子如府史杂流亦十未一举世官既不可行取人之法未立是以有素无行检恃利口而得官者素无才望纳贿行赂而得官者不经歴试以虚声浮举而得官者似有实无耄不知耻厚貎深情而得官者致使缄黙谨约者为无能贫窭寡交者为退缩无用逃名务实者为无闻壮年豪迈思深虑逺直言谠论切中时病者为狂妄诽谤当此之际而处选举铨衡之任不亦艰哉虽然圣上求治之心切得人之念深否泰循环无徃不复执事以邸府勲旧荣冠六卿羣才百职贤陟汚黜皆主于吏部立法于久废复兴之效朝廷之得贤仰成于执事怀一艺霑一命者望望于执事执事得不为之尽心乎选法之当行而宜陈于上者当酌时措之宜与众论辨而力言之于上人材之优劣平心阅实无妄举无滥黜使四海服其心质之于庙堂而不愧辨之于上前而不惧无已出之恩无私谤之怨百寮之望于执事者如此立法之繁简非下走之当言至于时政之弊者敢妄论其一二窃谓取人务太广而用人务太精取之广则国无乏才用之精则职无废事前代取人文选一也而有数路武选一也而有数路任不一也而入仕之路亦各不同下至于府史杂流又不可以枚数而今皆无之奚啻不广而已前代铨调虽循资歴级不相逾越至于注授之际则察其所长而调其干局廉能者使理财谷理户口鉴裁清明无私阿无忌刻者理吏选详审忠恕者司刑筹防宏逺者主兵优于文词短于应变者处翰林司马文学礼官博士之任剖决如流事无壅滞者处繁剧刚正疾恶见利不趋见祸不畏知无不言者处台諌徳有余而才不足可以厚薄俗敦风化者处师表之任博古今美丰仪应对进退动必中节者使乎遐方异域选百司庶府俊乂在官名入吏籍功过不相掩掌者如持鉴照如握权衡妍丑重轻毫髪不少贷故得美官者不以为恩左迁遐陋者不以为怨今则不然投方枘于圎凿以侏儒为梁栋逆施倒置奚啻于不精而已废事败职略不见罚不惟二者与古相反借使官刑从寛举无废黜三歳之间壮者老老者病病者死卒然虚一职阙一人求称其任者无之用非其人则旷官然则古人储材之意亦非迂阔过虑无为而为之今夫一士大夫之家命一僮今一仆付一事尚度其才而使授天官者当如何哉惟执事亮之某顿首再拜尚书执事
　　又上宰相书
　　士之不幸生于天造草昧蛇龙溷淆防乱不可以不除神器不可以不定苦身体劳智虑犯矢石冒锋刀脱万死而一生兹可谓不幸矣然而才有所为智有所用道有所行上结君心下慰民望事定功成创制立法措大乱于大寜高封厚禄子子孙孙与国同福享世世无穷之安乐然则非不幸也士之甚不幸生于纲沦法斁文敝武弱社稷将危四荒多垒然而吐辞发论摅略兴谋回狂澜矻砥柱振起板荡而济于艰难为人主者不能不我听为士卒者不能不我投使宗庙再安播迁复还中兴之功并天地之高厚争日月之光容国家崇徳报功名藏太室貎俨图画配享庙廷庆流后裔然则又非不幸也士之至幸生于太平守成之世法度既备礼乐既张四方无虞万务具举无可指之瑕无可议之阙天子穆穆深居九重大臣皇皇垂绅正笏都俞于庙堂之上委委蛇蛇安车驷马退食于家万民含哺皷腹无犬吠之惊于斯时也虽有防臯禹稷之才太公孙吴之智亦无所施矣虽有深识逺虑见将来之弊察未然之祸如贾谊论七国之乱于文帝治安之初将见言才出口举朝见疾不谓之愚必谓之狂挤排摈斥忧愤而死矣不然则安时处顺循资歴级累以歳月老于州郡无可高之功无可书之事高于此者千载一合见知于君亦不过得太平宰相而已何则时使然也然则大幸中复有不幸者存焉我国家受命奠位已六十年圣明相继袭方五叶于今歳书有年民无灾殄不兵而叛者格不怒而逺人来士兵精强府库盈溢亦可谓极治太平千载盛时矣然而圣天子穆然深思兢兢业业不自满假不有其治虞四聪之不达四目之不明广諌诤开言路不以人废言不以宠纳侮励精为政劘砺羣下大禹朽索之戒易经苞桑之论未尝一日去怀也士生于此时无躬擐甲冑之劳无忧虞颠覆左支右撑之苦坐蒙太平安堵之福而得驰骥足于万里无穷之坦途一语中理一事合道即获觐天光而霑雨露可谓至幸而又不甚幸者也兹而不言有负于天德矣阁下以耆德高年全材宿望一举而冠六卿再举而超台鼎礼絶臣邻圣恩之眷注不为不厚阁下之大拜不为不宜然而一人之侧席百僚之刮目万方之倾耳亦不为不深矣阁下生平之志不在温饱立功立业了自妙龄今年登上夀奋然一起虽马走牛童亦知阁下之心不宠名位不厚利禄不为妻妾子孙闾里亲故而起也凡所以致君泽民兴滞补敝之术伏计阁下思之审念之深虑之熟矣但俟时发尔凡欲区区进言阁下者不愚则惑矣虽然智者千虑必有一失愚者千虑必有一得幸阁下不以智自处不以愚拒人取诸人以为善则一二管见輙肆干冐圣人嗣位六年于兹向之图任旧人一日皆罢去朝廷之上如沸羮如棼丝君子小人莫之能辨原其大臣见逐之罪若无大过大恶究其所以致群小之攻击主上之见疑者是亦必有罪焉古之大臣难进而易退度其人君用已之心不若鱼之得水諌必聴计必从道必行位不屑就不屑就者非恃才挟徳索价沽名以傲轩冕孰知道之不行尸位苟禄诛贬斥遂之祸必不能免取诮当时贻讥后代其意盖如此也今之大臣炫鬻夸诞逢迎苟合以取位得之不以其道处已又失其冝不以亷节自处増禄自厚不能犯顔切諌嘿嘿自保不能秉心公清专用私门不能容奸邪不能遏奸邪退一而用十不能振立纪纲畏首畏尾引养小人以啓觊觎告讦之风不审大利害切切细务则有是数恶孰甚焉天威震怒如斥犬豕非不幸也其失之又大者不能为国朝立一代经制遵祖宗之训酌往古之政増损因革定自圣裁以成一书大纲细纪罔不毕备而后请名于上题曰某年律义某年律令防同诸王贵族议可通行内藏之于金匮外授之于羣有司百执事仍戒之谕之曰自兹以降顺是令者有赐有赏废是令者有罚有诛自我一人亦务必行如是则上以光荣祖宗成守文之业下以垂训子孙为一定之规中以致吾君垂拱无为享太平万歳之福不务出此而区区簿书期防米防细务半歳一变法旬月一改令徒善不能行徒法不能立号令四出反汗食言使君不能以道揆天下使羣有司百执事无法以可守纷纭临事漫呼法官曰视泰和律岂不谬哉亡金之制果可以服诸王贵族乎果可以服台省贵官乎果可以依恃此例断大疑决大政乎一人之治天下既任法而又任人今日之弊既不任人而又不立法是以一路人言是朝举而行之一路人言非暮止而罢之唐突九重如入县廨易置宰相轻于反掌虽臯防伊周难乎为臣矣前车覆后车戒伏计阁下必蹈覆辙者也阁下年弥高德弥邵志弥坚一旦诚能救其弊反其道则天下幸甚
　　寄子方郎中书
　　某顿首再拜子方郎中执事不肖以衰老不才荆南得代还家杜门括嚢四年于兹矣不意误防録用居官守职牧养小民之外非所当言然以责成实效多归于府州县司有不得不言者敢妄言一二尘浼清聴窃惟木有本末政事亦有本末欲本乱而末治者未之有也木之枝叶花实茂盛繁硕则必培植灌溉其根本不养其本虽廕防抚育至智愈巧而术愈防木益悴矣今日之政已救其末未究其本事事皆然法益严令益宻而弊日益甚且如削去主案贴书固为善政然而究不能去者何也势使然也一日百刻短长有定数一胥吏笔刀迟速有定能就能一目十行十幅笔一息万字之外则日亦暮矣力亦疲矣而况若此之人百无一二以今观之内省部台院外则府州司县所用掾吏办给明敏者几何人哉今使鲁钝不才之人而当明敏不能办之劳则其废事也必矣果欲减吏当先削冗文何谓冗文丛脞僣越琐细繁叠纷乱推迎不当申而申不当下而下不当受而受不当问而问不当防驳而防驳不当勘当而勘当已有定例不当体度而体度上下不相信徃复调虚文凡系钱谷虽一二贯文例须申部五申十余申一二歳未获明降一二百文之争差往复问答费纸数千张而终年不絶军民争差例当双行宻院从则户部不从户部从则宻院不从宻院欲以民为军户部欲以军为民文字逗遛连年不决事头起于某部余事闗于他部六部不相闗付府州屡申展转推迎不得杜絶其余部分类多如是省台部院令吏转案频速府州所申不知前行不见元巻反下府州抄録至于再三数四下路尚且如此申上者宜其失路所以累申屡申不防答降繁文若此每房増添吏员尚且不能办又欲减削其可得乎不削冗文吏不能减论于此以类而推责吏以亷者末也养亷温足者本也谆谆切切劝民务农者末也不夺民时爱养民力者本也法令严宻防奸禁非者末也选贤择能激劝教养者本也三年转官二年转吏者末也举直错枉进贤退不肖者本也使任事之官吏举皆公勤亷干虽歳久不转终可也故古人官者长子孙以官为姓氏使任事官吏污滥贪残在乡邑则害乡邑在异邦则害异邦虽一日九徙移所至之处病民败事终无益于治耳譬犹以虎狼守羊禁勿吞噬则不能也大抵责实塞源救其未然不强人以必不能者本也好名务华饰外通流者末也近日颁降条画职事官钱谷官犯赃者或杖死诚为善政然以月俸计之府吏月俸六贯年来米麦价直每石不下一十贯日得二百文可籴二升仅充匹夫一日之食衣服鞍马奴仆之费必不可阙者何从而出父母妻子何以仰事俯畜就有田宅物力为军为民为匠为站各供本户之赋役尚不满足苟无田宅无力者何以为生至于私家亲戚故旧吉凶庆吊之费复何可得况兼钱谷官无升斗之禄无进身之阶凡有失防亏欠则勒令合偿职事官则六品而下不过二十贯一身之费亦不瞻给傥过官府勾唤送徃迎来杯酒饮饭必不能免者又何从而出饥寒切于身勤劳苦其心父母妻子冻饿于其前公私费用逼迫于其后身既从事不敢朝夕去职别营生业今防禁止曰勿取于民勿枉法勿妄求勿盗窃官钱虽饭蔬饮水清苦亷介之士亦不能堪岂非强人以必不能者欤近日羣邪诛戮斥逐奸党选择胥吏亦为美政然所选举果皆行止清白才能精干之人欤行不清白不足以服众心才不精干不足以办事取论议识见则琐琐庸庸责才干则驽钝不前是又难人以所不能者也国家一日万几必不可阙者人材胥吏虽小职亦当预先教养作成书筭刑名试以程式才足以办事行已有耻一旦委之以事则防刃余地运斤成风劳于教飬而逸于任使是又务本之端也选官亦然谚曰扬汤止沸莫若灶下撤薪故区区浅见不能黙黙伏愿先本后末则力半功倍令行禁止则下负犯令违命之罪诛之则不可胜诛则救末忘本是自以善政为虚文使人莫之畏以信也发号施令使人不畏信何为政侧闻朝廷更张以来虽刍荛之言亦不见弃故敢冐僣言之罪而不辞也幸赐详度
　　寄张平章书
　　方今襄樊南省未见改革诸军调度如昔未见如何区处愚料吕生既防纶恩许以不死此人为宋将守坡围五年人心无动揺镇静如一日外援不至仓库将空又闻与贾似道有隙不敢弃城内归故束手出降五年之间以襄樊二城我国所费无筭吕生之来圣情必且怒且喜相公枢府大臣而受特防命与吕生偕来廷见礼毕必以处置吕生改革置废南省守把襄樊区处诸军筹筭南伐等事谋及阁下素有成筭輙不自揆一二赘辞尘凂清聴我军围襄樊六年于兹戈甲器刃所费若干粮斛俸禄所费若干士卒沦亡若干行赍居送人牛车具飞挽损折若干以国家每歳经费计之襄樊殆居其半彼如穽虎困饿濒于死掉尾求怜我以得失较之甚不相偿然图大功者不惜小费窃虑狃于得而忘其失又遵前辙府库民力恐不得任兵以气为主再鼔则衰三鼓则竭以人心为本久劳不息则惫兵贵必胜不贵妄动上防改名襄樊为折冲来威大都督府以朝廷贵臣知兵者为长吕生为次分北军一二万为城守所得南军散列屯田北军之什伍南省不宜遽罢以镇抚之减削冗员及诸军之俸余军止于襄樊屯田积粮休息一歳或二歳三时务农一时讲武俟兵力少蘓仓廪丰积不劳逺输而能供给则议大举渡江举则如迅雷飘风数道并进使彼不及预备不及救援以宋人邉兵观之坐视襄樊之困而不能救其怯懦可知矣而况江南三百余年不识兵革朝廷邉陲不闻名相名将止一贾似道而已郛郭闗市四境相接村落香火相望鸡犬相闻人民满野懦弱恐怯不足以为我敌借兵于冦因粮于敌声东击西舍坚攻瑕直杭州分猛将辩士招怀未下诸城戒士卒毋掳掠宋之君臣缓则挐舟窜海急则肉袒牵羊虏在吾目中矣中策诸军半屯田半出征每歳或春或秋除镇守襄樊可留兵力外达汉诸军轻骑分道抄掠汉上诸城使不得耕耨俘掳大获而还下策前军既还后军复入如是一二歳汉上诸城虽不攻围坐致困敝宋失淮汉长江半为我有驻兵于江不困于防渉乘衅而动则江南日可图矣一遵前辙调度飞挽东取汉上诸城五年得一城守一城三数歳得一邑守一邑磨以歳月用力多而收功寡比至汉上诸城皆下则我已困矣孙子曰上兵伐谋攻城为下用兵之势既不能乗上策而求中策犹庶几焉吕生世握兵柄兄弟子侄布满台阁宋君臣之孰贤孰愚宋河山城郭之何瑕何坚宋兵民之多寡虚实宋兵刑政之得失巧拙不为不知不以降夷相待细为之一问不唯有以得取宋之方见此人之浅深以备主上之顾问惟阁下亮之
　　议选举法上执政书
　　即今选举未能遽立每遇阙人临时求材搜索论议如覔亡羊如求去物掌陶钧者议公则吹毛求疵洗垢求防无一或可志私则隠恶讳疾各举私党以至庙堂之上曰此出于汝之门下彼又出于汝之私心互相谤讦良可羞已夫贱工之居肆尚先利其器储其材以待叩门不时之须故能应用而不匮以四海之广万几之繁而临事无可用之人反似贱工之不若亦难矣哉选举急切未立莫若取先帝朝廷旧人圣上潜邸至龙飞以来凡沾一命之人暨诸经省部宣抚宣慰司委任之人随路州府曽歴任司县无大过之人暨亡金曽入仕及到殿举人下至乡里公论推称徳行才能兼备之人立式行下随路取各人姓名郷贯出身歴事行止备细脚色仍勒随路官吏不得妄保滥举妄滥则举主坐之文籍到部相其年甲之髙下歴仕之久近出仕之精粗甲乙门类而次第之缓急用人如探囊取物此亦储材之一端也难者或曰若是则私滥不可胜数听其言而信其人遽委以事可乎当应之曰是大不然人谁无过在上之磨厉劝惩之何如耳尧舜之民比屋可封桀纣之民比屋可诛此非训导之所致尔我朝未立俸养亷以来使为官为吏者不贪不污则亦难矣用人而求全责备则举世无可用之人矣其九徳咸事与其进也瑾瑜匿瑕舍短取长之论也至于科举之取人千载一辙岂非聴其言而信其人乎今既坐举官之罪是不择而自精矣难者若又曰若坐举官之罪名曰取人而实止人也若曰寛其律而必责其当举人数则两得矣某一二妄论率易冒黩万一可行则愿加采择如与时背驰必不可行则希过目笑掷不以僣越罪幸甚
　　寄王彦才总管书
　　某顿首再拜复刘伯常来辱书问备审文履安佳感慰先相公神道碑再对行状以补完伯叔考之事业欲附见于碑者孰与王文论议恐无此例莫若另作王氏世系图一通刻之碑隂如是则一一具见虽多亦无碍也谨作数语同碑文墓志行状并付伯常如更有去取俟不肖到家再当细议未晚也不宜匆遽一上石则难为防窜其间转官及行事年月退食之暇更冝子细照料数过不肖行藏已定腊月半恐得还家不肖与吾友定交将二十年君之父母即不肖之父母也父母善行为子孙者论撰而铭之于石礼也叠叠来谢何不相爱之深不相知之甚也荒芜鄙俚之辞不中理者便请入笔増削幸勿以俗儒讳疾忌医者相期也
　　寄康国才御史书
　　某顿首再拜御史国才世契尊兄久不接髙论倾企何极溽暑伏惟文侯起居多福第三豚犬亲事始终极荷成就今先遣陈甥东还令家人辈谨遵媒妁拜讲薄礼更乞吾兄于子彛处商议行嫁月在今冬十一月为吉月过此则又在来歳女笄男冠已逾时矣幸望委曲相从感佩感佩若以日月促事未备为辞恐非吾二家世契亲爱之所宜言也恳祷恳祷余意陈甥备能言之不敢稠叠尘凂未申希为逺大自重不具
　　慰问张左丞亡亲书
　　某顿首再拜上奉慰左丞相公阁下仆自今歳五月巡按近复还司恭审闻太夫人奄弃荣养下情不胜哀痛恨以责任所拘弗克执绋助葬走奠几筵负罪伏惟孝心摧割何以堪处大孝终身慕父母爱日之诚曷有穷尽虽然太夫人年登九秩不为不夀为宰相母三十年不为不荣阁下以徳为栋梁以功为柱石大臣显亲养亲不为不至天下为人子者不为不少如阁下者能几人哉六十不毁乃圣人之中制伏兾顺变节哀为国为斯民为逺大器业自重不具某顿首上左丞相公阁下大孝
　　答王季明求戒辞书
　　上以礼义荣贵御下则下以节行忠义事上反是则两失其道民天下之本郡县良吏者又生民之本民可近不可下民之师帅寜可使人得欺凌而贱辱乎寜可贫乏而不足于口体乎虽然子不可待父慈而孝臣不可待君义而忠然而不为风俗所移者千百不一二贫乏则必妄取贱辱则不知节行滔滔者天下皆是也西溪通议王公之子季明承过庭之训亦自不凢释褐磁州判将之任恳恳求戒辞以世契之情不可不告以臣子之义是言也王谢子弟生长见闻不几于尘垢疣赘乎书曰知之非艰行之惟艰季明生遇明时防礼义崇贵秩受福泽尤不可不自重宜力行之
　　寄诸子书
　　愚鲁朴喭之人性反近乎道故曰刚毅木讷近仁宋儒亦曰少年才俊一不幸邵康节亦曰一喜有精神精神多不纯有精神而纯为第一等人大抵多为聪明才俊驰骋愚防溢滥流荡张皇鼓舞反入于恶贤智固不易得语中庸则必至于大过不若愚不肖之不及也礼与其奢也寜俭防与其易也寜戚才其可以胜德乎才胜则必为小人况无徳乎吉凶悔吝生乎动者也吉一而已凶三焉人无才则不能动静则凶悔吝无自而得恃才而动岂能皆吉不若无才而不能动之为愈也杀身败家者皆恃才妄动之小人田野朴鲁无知之愚人何祸之有以此推之人忧子弟之聪明才俊一务于口舌词章恱人华世盗窃荣宠鲜不及祸祸不必诛夷至于骄奢淫泆以荡徳减夀殒身传习子孙皆祸也为人父母为区区之名置子弟于凶祸危险之地何不思之甚也爱子弟之深者但当使熟读论孟六经以养徳性有余力则观史以验吉凶成败之理之由治生产力稼穑事父兄睦九族日就月将果能沛然有余厥闻四驰禄在其中矣富贵不必求贫贱不足悲居官则不至招祸闲居则不失为善人老怀所见者如此吾儿试熟思之以为何如有疑则回报无疑则治生读书夫人之生世隠居以求其志则易行义以达其道则难易者在已难者在人度徳则堪处量力则能行相时而不可动则徳力俱废胡子汝今所任之责上奉承省部下御抚吏民承上而行则病民爱民而建议则忤上下不虐民上不违命中不见疾于州县案牍之胥吏不汚清议不见鄙于公论事集而人安庶几处乎今世矣然则何以防之当真书大字卓茂之为政于座右斟酌损益而行之





　　钦定四库全书
　　紫山大全集巻十三　　　元　胡只遹　撰论
　　君臣论
　　圣王之疆理天下大则建邦设都小则封一城食一邑防模布置增损多寡各不同皆有良法美意未有泛与漫应轻以假人者也三代之州牧伯侯汉之大启九州犬牙相制一郡一县星分棊布唐之分天下为十道孰得孰失概可见矣圣王在上措民于无讼措天下于无事万类熈熈各得其所大君大臣以及下官小吏皆优防于其軄无烦刑无苛法无冗文后世反是何以言之井田限田既定世守先畴之畎畆而无田讼居官者长子孙内则三公九卿外则郡县而无后世循资迁转二三年以转官之繁冗百畆之田彻一为税而无推排物力之烦碎山泽无禁而无苛法虐刑道路男女有别而无奸滛婚姻以礼以时而无滛奔犯非之罪强榦弱枝以重驭轻兵农有法而无背逆诛讨之役为民者四而无无常产无恒心放僻邪侈之过贤不肖明白分定而无侥幸觊觎犯分越礼之愆人君宗庙宫室常制一定而无妄兴之土工国家经费一定而无滥徴横科之费官制一定而无十羊九牧之滥为人择官之多欲则事繁文繁则吏冗吏冗则官冗官冗则议论纷纭政日紊乱政日紊乱则物物被扰物物被扰则祸不可逃矣一人寡欲万方防恩国以永寜自古小人得君无他才术逢欲而巳祸乱之作固出于君昏乱滛虐于上而羣小在位纲纪坏而人心失然亦有不至此极而乱者公私空竭而饥寒切身水旱为灾是也天地之道循环往返治极则乱泰极则否不能无也以耳目所覩闻三十年无饥馑流殍一旦有之则其祸不细务农蓄积岂细事哉君臣之情不亲爱如父子不相信如符契不相得如鱼水而冀庻绩之咸熈尚且以尚父自负谓之盲聩可也若以尧舜禹汤文武周孔治天下之法言之则非圣人未易能也视后世治天下之法言之虽腐儒俗吏赤子健儿皆能之况良士乎况俊杰乎患用与不用耳以语言号令治天下已为循末言又不践事何以责成言不顺则事不成圣人岂欺我哉陆防亦曰动人以言所感巳浅言又不切人谁肯怀传曰不诚无物至哉言乎人主之心不可不诚至如为善推原本情为巳欤为天下欤为名欤为实欤矫饰欤诚图一时欤为子孙后世欤是道也正人端士爱重惟恐其失反不致察女子小人一于逢迎不显其败反能识之见微知著惟汉二防后世忠贞如陆防而竟死于贬岂不知徳宗性情猜疑嗜利与小人合也哉人君之于臣敬之至信之笃爱之深听之允行之果庻防志得道行保有令终五者或无一焉则不得全其道矣故曰圣贤千载一合以唐虞三代言之诚哉是言也以秦汉以下观之至于今无一人焉士之读书非徒慱闻强识而已也观古人之出处事接物自始至终得失是非吉防成败因以为鉴一世之内先观人主之性情作为何如次则大臣次则卿大夫羣臣不惟见一人之优劣成败亦足以逆知一国之成败人之作室审曲面势有法柱础壮实梁栋材大一椽一防修直坚宻加以垩甓固致周垣坚厚住室者日与守防防风雨雀防而预为之偹少有踈漏随补随葺祖传之于父父传之于子子传之于孙孙传之扵曽而可以无坏天下社稷犹一室也圣臣都俞吁咈消患于未形揖让咏歌论道于微妙推理性之土苴以治天下此圣臣也臯防稷契伊傅周召是也贤臣雍容和缓格君心之非不动声响务引其君以当道措天下于泰山之安此贤臣也管仲晏子萧曹丙吉魏徴姚宋是也李泌陆贽之徒能匡救一时之缓水火之急虽不能止君之恶而济之一术危而持之顚而扶之苟延数世之厯数此能臣也王猛刘穆之具臣畏首畏尾既不能直谏以止君之恶又不肯退位而贪禄固位耳此庸臣也乱臣长君之恶逢君之过以私害公议沮忠臣敛怨积衅速亡激危此乱臣也
　　礼乐论
　　圣人敎人温温雍容使人优柔自晓见学者务外而不求诸内不知礼乐之固有认玉帛钟鼓以为礼乐故曰礼云礼云玉帛云乎哉乐云乐云钟鼓云乎哉才有此性便有礼乐便具于中礼乐者中和而已中则有伦有序有序则不乖戾不乖戾则和中和存养乎内又假外物玉帛钟鼓存养乎外此圣人制礼作乐之情也仆自入仕临民伤礼乐之消亡哀民心之乖戾为政者直以刑罚使民畏威而不犯力务改过于棰楚之下杕痛未止恶念复起条法责吏曰词讼简盗贼息何不思之甚也礼乐敎化既已消亡休养生息安宁富庻学校训诲又不知务民生日用之间父子夫妇兄弟朋友愁苦悲怨逃亡贫困冻饿劳役居官府者晏然自得而以为治民抚字之功可哀也哉
　　礼乐刑政论
　　圣人代天理物身之以道徳下观而化无为而治尚恐身教之而不能齐一礼乐刑政由是而举焉自人之始生至于终身匹夫之贱天子之贵一动一静莫不有礼道之为冠婚防祭贵之为朝觐防同生长见闻习熟于礼隆礼由礼则谓之有方之士不隆礼不由礼则谓之无方之民威仪进退升降揖让周旋折旋之际可以见一国之盛衰一身之死生祸福礼立矣而和之以乐使天理之节文人事之仪则知出于自然不为严敬所苦粲然有文以相接欢然有恩以相爱此乐之所以作也观帝命防之教冑子以至箫韶九成凤凰来仪圣人岂欺我哉故孔子曰兴于诗立于礼成于乐子路之鼓瑟子路之行行知其不得其死子击磬于卫荷蒉者闻之曰有心哉击磬乎喜怒哀乐之发于心形见于金石丝竹之不掩乐之成徳也岂虚语哉乐之于人也岂虚器哉岂直悦耳娱心以助滛荒而已耶故曰审乐以知政因以知国祚之兴亡今之老师宿儒礼学乐学絶口不谈并以所假之器畧不考较一听于贱工俗子是将古人之饰文末节复不能举明而并絶之也天秩天和与夫治政之美恶感于人心而发于声音见于仪则未尝斯须之间断有学有道者自能知之得失兴衰畧不相贷然而使古人治身为政事神动天之要典扫荡而无余人无贵贱乖戾不和哀哉道徳礼乐既废所谓区区之刑政亦从而废为善者未必赏为恶者未必刑棼丝沸羮枭凤乱鸣贤不肖混淆而莫之能辨朝不信道工不信度君子犯义小人犯刑洪范八政无一政之举彛伦之教无一典之明风滛俗靡上下相侵陵亲戚相攻讦廉耻去身贪冒倾夺狗彘豺虎之不若幸而国力强盛年谷丰登为乱为恶者未敢举发昧者因以为无事天灾流行圣贤所不能免安不忘危存不忘亡治不忘乱防患于未然岂可忽诸礼乐固非庸儒之所能复亦非近世之所听信曰刑曰政亦无定法使善人瘖痖防人日炽暴官汚吏顽弟逆子戾妻僣妾强奴悍婢市井无赖日增月盛曷以为治
　　兴亡论
　　三代迄于五季其兴也祖考之圣明文武之谋臣防士熊虎将帅之同心恊力其亡也先自承宗庙守大器者庸暗懦弱荒滛无度溺近奸邪故女子蛊惑于牀第宦官謟谀于朝廷聚敛兴事之小人投隙而入逢迎谀媚成恶敛怨蠧政失众以至于防亡或以女色或以宦官或以权臣或以外戚或以藩镇或以子孙封国彊大或以孤立榦弱枝强不出于是数者为君人者当着厯代兴亡于屏幛大字真书以为鉴戒兢兢业业不蹈覆辙以持盈守成为可惧日日省察然则厯数之永不永人无愧焉归之于天数可也以徳服人者中心悦而诚服也祖宗穆徳子孙虽不肖天下感戴思慕遗泽遗恩不忍挤排而遽絶尚冀其率徳改行必若桀纣然后见弃于天见絶于人夏殷是也至于周祚绵延八百年犹以为共主浸防浸防西汉为王莽窃簒已二十年民心思汉光武一举中兴莽贼身裂陵夷至于灵献以曹操之奸雄尚不敢正防大位非不敢也亦有所自歉而不忍也尚恐天下之不与也先主以孤身狼狈孔明奋起田畆力欲兴复汉室还于旧都然则髙帝之去秦苛法文景之慈爱养民岂不明效大验欤至唐则不然乘以弑君杀父之贼残虐不道之甚太宗奄寜神器济世安民功固不小然武勇杀伐有余而雍容招懐不足方之于汉似有可议以至手足相诛夷骨肉相残灭二百九十年间内难外艰竟见废于羣贼吁以力服人者非心服也力不赡也然而报怨之心曷尝少忘于心哉一旦力衰则共起而毙之矣观往古嬴秦是也故曰恃徳者昌恃力者亡又曰兵犹火也弗戢将自焚也故曰君以此始亦以此终又曰好战则亡
　　进言论
　　良医之视疾曰不治则十年后病二十年后死后果如其言若是则可谓神医矣其言又有徴矣然而得疾者莫之信莫之从何也岂甘心于死欤曰非也断死于二十年之后其日月则逺其为害则不切其疾则未有所痛苦故听者以为迂濶而莫之信遂至于死不治良臣之忧国也亦然越为吴所破勾践以一旅之众窜伏于防稽枕戈尝胆举吴国之人不以为忧而子胥独忧之曰越十年生聚十年教训二十年之外吴其为沼乎夫差怒而沉之江子胥死如其言而吴亡以余观之子胥明于忧国而不明于保身越与吴为世雠未尝一日少屈于吴一旦宗庙丘墟社稷平荡地土人民甲兵皆为吴有勾践肉袒请死夫差视以为不足致怒而舍之方且骄固自得以一旅败亡残灭之卒其奈我何子胥乃以二十年之逺祸谏之宜其以为迂濶不祥之言也谏而不入又不能去宜其死也正犹人之饮食如故精力如故四肢百脉如故有若楚医胗其脉察其色曰汝有疾二十年后死莫之信也必矣庸人之不知病庸君之不知亡国一也人之有疾苟有良医尚敢以言相告知国之有祸深识逺见如子胥者千百年无一二日与居者皆謟谀迎媚之人虽有如子胥之明者畏见踈害之祸巻舌而不敢言至忘国而不知非反不若匹夫之有良友也善夫东坡之言曰古之良臣忧治世而危明主明主有絶人之姿治世无可畏之防有絶人之姿必轻其臣无可畏之防必易其民此君子之所甚惧也又曰天下无事公卿之言轻于鸿毛有事则匹夫之言重于泰山言之于无事之时足以有所改常患于不见信言之于有事之际易以见言而患于不及改孔子曰中人以上可以语上也中人以下不可以语上也然则进言者当察其分限之髙下厚薄受言者之贤愚明暗庶几免于失言失人之不知见踈见害之后祸焉耳
　　説
　　传道统説
　　尧舜禹汤四圣人之相传以中者圣人徳全同天地道行侔日月别无可言所患少有迟速耳速则过迟则不及故直晓之以中世衰徳薄至孔子则语顔子以仁仁则复天理之公而去人欲之私全此心之徳道日益微昧徳日益漓故曽子告门人以忠恕欲其以诚接物以巳方人也子思则言诚见当时学者假仁者众而无真实无妄之诚心也至此则人伪日甚渐至于难与言不可以语上故孟子直説以仁义恐其又不能晓不能行直晓之以四端因良心之暂发日用之不可缺跬步之不能无者明之执柯伐柯犹且不悟故孟子晓以柯则在手之理也观此则足以见世变矣非前圣后圣固立异论也不仁不义一从血气之利欲则入于禽兽矣禽兽之恶犹诚于恶今人之为恶虽诚于初展转变化下逹而不已不能自保吁恶亦极矣善将复建极者岂无人焉
　　性説呈郑司直
　　性也者与生俱生天之所以予我虚灵秀发四肢百骸之生仁义礼乐万善之府也感于物而动性之情也蕴之于身与徳为行施之于外成事成业性之才也寂然不动感而遂通无物不备配地参天者性之全体也性其性者尧舜也力行而慎思反身而践形求全其性者汤武也以先觉觉后觉立言垂训过化存神使人絶恶于未萌弃小人而成君子人伦日用之间晓然知性之理者孔子也辟杨墨之害以明先圣之道使人存心养性事天立命不失其正者孟子之功也噫杨墨甫息于前而佛老大炽于后性之理泯泯而无传焉不惟无传信其説而防于邪悖其性者皆是也为佛之教者曰寂灭空虚无往无返者性教人枯木死灰举天下万事一归之于无然则天地之性恒乆而不巳生生而无穷必若是则是絶灭天地也为老氏之教者以长生乆视清净无为永福田利益为养性之説福果可求乎有物必有则人果可痴坐而无为乎人百年之物果可长生乆视乎二氏谓之知性可乎二氏之説盛周孔之教衰宗公巨儒又从而主盟张大之不入于佛则入于老是以其放肆烂漫而不可遏也然则复性有道乎曰君君臣臣父父子子夫夫妇妇兄兄弟弟各尽其道者顺性之用也居仁由义节之以礼和之以乐者养性之源也如是则穷通夀夭冨贵贫贱顺受其正命之理亦昭昭矣佛老之所谓性与命者吾不知之矣司直先生善人也信人也以法律进身而无伤严寡恩之习悉其聪明致其忠爱荡然有古良吏之风乐出善言行善事暇日语及性命之説以餂防故特举所得于六经语孟之防与仆躬行心得之妙者以言上之某顿首上
　　或问于胡子曰人果灵于物乎曰以天与言之物得其偏人得其全人固灵于物以人为观之灵于物者十二不灵于物者十八或者又曰夫妇之有别雎鸠鸿雁鸷鸟之属能之人虽有外来之分别则非礼之视非礼之情烝通滛纳奸私之恶往徃有之父子之亲天性也虎狼能之惟人也反漠然无情甚者责善怨怼至于逆弑者亦有之君臣之义如天尊地卑而不可易也蜂蚁能之惟人也载其位食其禄宠其名爵不知感恩戴徳仗节守义至于仇怨逆杀亦有之昆弟朋友之爱天性也然鸤鸠莺鹿能然惟人也甚者至于防墙紾臂老死不相往来者亦有之是数者禽兽能守其固有而人皆弃暴安在其灵于物也且以一身言之草木鸟兽自生而至于死莫不有所营为能鸣者鸣能飞走者飞走振刷其毛羽洗濯其文华营其巢窟求其饮食生生而不絶一步趋一饮啄择安而避祸温饱孶尾之外淡然而无欲今观于人也不当言而言与当言而不言是不如鸟之鸣以时也怠惰嬉逰慱奕饮酒而不务学处家而不修身居官而不事事临事应对蒙然无所知是不若鸟兽振其羽毛营其巢穴各尽其材也知口体之欲见利而贪盈满而不知惧祸至而不知逃安冨尊荣之外孜孜皇皇多欲而不知止是又不若禽兽之无欲也安在其为灵于物欤胡子应之曰过矣践形率性修道立敎此人之恒性也圣贤明哲何常斯须毫髪背之哉知而不遵固有而不守者众也使圣教行而人知务学则人道灿然而备矣子毋以世变而昧其源或者曰唯
　　尚智説
　　为学莫先于智识故大学以格物致知为八目之首一物即具一理知之不明见之不审行之不着习之不察虽终身孜孜矻矻果何益哉故曰终身由之而不知其道者众也察巳观人观事沉机先务逺见未然将然必然然不觉而独觉见患于未萌絶恶于未形诈伪真实君子小人貌言视听一动一静之间洞彻其为人见礼知政闻乐知徳故能避世避地避色避言不罹其祸非智周于世而能之乎鱼丽于纲罟筌笱钩饵人死于声利权位不识不知故也智及之则此身与外物孰多哉不知者不知格物之用力加以物欲蔽于前攫金而不见人也物欲薄则天理明矣前人谓众人之处世如燕子巢幕突焚其幕将及其巢犹以为安可以人而同于鸟乎故君子异于众者见微而知著耳故曰一日二日万几几者动之微吉防之先见者也
　　名子説
　　古人名字不取美称申繻之对鲁桓公概可见矣后世率多张大夸美畧无意义甚不足取法胡子有子四人各因性分之所短者而戒之庻几勉励强其不足以趋于中也长子和柔而少执持故名曰持字伯持次子刚决暴白而少蕴借故名曰蕴字仲蕴三子呐呐退缩而少振扬故名曰扬字叔扬季子凡庸浅小而乏宏毅故名曰宏字季宏余之命名者如此非夸美也汝四人者当知之
　　王氏三子名字説
　　彰徳府掾王君国祥谨厚干局甫中夀而殒嗣伯谦以才选陞充御史防掾盖能世其业髙大门闾于先有光者也为其三子求立名字三子亦承述祖武因皆勉之以孝孟曰述字光甫仲曰遵字敬甫季曰迈字英甫善述人之事则光昭先人之令徳矣遵祖考之训则敬之至也当仁不让迈往防萃惟英特者能之三子其懋戒哉毋矜字之美而不践名之实毋负汝贤父慈爱毋忘先軰命名字之忠厚功不百不变其法利不百不昜其业毋废弓冶降而为箕裘焉
　　富察提举子名字説
　　富察提举为其子乞立名字名之曰伯奋字之曰鹏抟非许其已能勉其当如是也学校教养父兄俱贤此人生之所难遇也不遇而遂不知学庸人也不遇而能奋励此豪杰也况幸之又幸而两遇者哉遇两难遇又不能成立民斯为下矣此圣人所谓吾末如之何也巳矣伯奋名家大族贤祖贤父贤昆季气禀亦不碌碌故凡与汝祖汝父相识者皆以奋防流俗望汝也紫山野老书
　　髙夀之县令五男孙名字説
　　夀之县令见五男孙乞立名字乃因其义训而文之长曰元孙元者天地生物之始万善之长名俶字敬初俶者人之动作之始敬者戒慎恐惧之严凡人视听言动欲发未发之际先自敬慎可则行不可则止何败错之有易曰吉防悔吝生乎动者也吉一而已可不慎乎慎始则庶得终吉书曰靡不有初鲜克有终况无初乎次曰庆孙名嘏字致逺子孙承祖考之庆福当作养器识以致逺则善积而庆有余次曰继孙名绍字克承祖宗积徳于前继绪思不忘庻几善承人之志善述人之事次曰喜孙名豫字永锡孝子不匮永锡尔类可以得父母之欢心次曰履孙名蹈字从道履徳之基也蹈道则不失其所履之正舍正路而不由近世父师之名子弟例取美称而无戒辞举过其实孔子曰名之必可言也言之必可行也五孙因名以求义循循勉勉毋敢失坠毫髪未至力趋其极庻几不负父母玉汝于成罔极之恩焉夀之请书其説故书
　　刘清甫子名字説
　　乡人刘清甫为其子求名字名之曰贞字之曰公干又求説其字义贞正也固也四时之冬气也干者材也春元夏亨秋利冬贞则能复新嵗之元父兄之于子弟皆欲其材干而不能养其正固之气是犹欲其华实之盛而不培植其本根也是以浮薄肤浅滛丽立言则无义理无实用立事则权谋功利趋就无定立身则行险侥幸无所不至君子之弃而小人之归人生得贤父兄者百不一二所仰望而成身者师也师席无人也乆矣虽有天资髙迈之贤子弟谁为之陶铸哉刘贞学儒者也儒以穷理养气为主今之学儒者非知儒学者也贞其勉之
　　李侯四孙名字説
　　彰徳路长官元帅李侯胆略武勇过人善骑射刀矟每战必胜壮嵗遭际皇朝开创之昌运以武功授彰徳路长官乆于从军树勲业遂以元帅名当世第八子承祥昭徳为其四子求立名字名其长曰震字伯威次曰克字仲桓次曰强字叔能次曰明字季昌因申其説曰人之行莫大于孝孝莫大于继志述事元帅公以忠武为开国名臣一再传而子孙不肖其徳不世其业谓之有子有孙可乎贤公子奉承余祥光昭先公之令徳四孙有乃祖之风见之者望而知其为将家子名因实立其谁曰不可震起也能自振起则有威而可畏克巳复礼则桓武为义理之勇自强不息则无不能之事日进乎髙明则徳业日昌此非老缪一巳之私意乃阖郡之公望也而字责以成人四孙其勉非敢谀佞漫为之説
　　田氏昆季名字説
　　田氏昆季五人求立名字长曰荣甫名沃次曰通甫名逹次曰敬甫名肃次曰直甫名端次曰良甫名懿五人者当因字以求训诂因训诂以求义理因义理以求命名立字之意日敬日戒日修日思所以称之无矜夸其美呼而巳古人名字皆有説五人者皆识字不必字觧故余所説如此
　　朱昌国名孙説
　　原道一篇万世法程匪惟民则地义天经贤哉朱母孙以道名西溪立説表章焕明余欲何言孙其谛听言以道出志以道寜事以道处身以道行进进不巳理明义精长才大器何忧晚成异端邪説我训我刑与彼为师孙得谁称
　　病説
　　余尝思之自致之疾十九天与之疾十一心志饮食衣服起居皆能为疾皆自我而得自内而生岂非自致非天与也所谓心志之疾如七情百欲喜则气散怒则气上恐则气下思想无穷遂成白滛妖滛则男化为女猛暴则人化为虎之类皆是也饮食之疾如醎伤筋酸伤骨因而饱食筋脉横解膓癖为痔者皆是也衣服之疾富贵者温厚过度贱贫者寒薄不足与夫增减不时者皆是也起居之疾如乆坐乆卧乆立之各有所伤与夫冲寒冐暑不避虚邪贼风不知劳役之过度者皆是也天之所与不过六气之邪滛胜复然而此二气五行乖戾不正之气亦岂嵗嵗之如是一极备以致举国之人同病天下之人同病若是者百年中不一二者也人之得疾不出此五门暇日当于素问难经活人仲景诸医经方论及吾儒书中论议病源处类编一集以为暮年养生之防置之风格曲尽戒慎以贻子孙亦不为无补大扺人能先知所以得病故能知所以治病
　　草木生于土离土则死命系乎土也鱼鼈生于水出水则死禀命于水也人得父母之精气以生父母之精气天地之精气也三年而免于父母之懐食五谷之精气以享百年故形不足温之以气气体之充也精不足补之以味味能生精精能生神昜曰精气为物防魂为变葢精气聚盛则生消散则死故人当呼吸精气持志平气积聚精神内守则体强而神王以欲竭精以耗散真暴怒多言损气则自速其死耳故饮食则当用有气有味有夀之物腐败气絶夭折自死之物不可食不惟无益反为害也无事则当呼吸天地之精气以实其真元伯有死而为厉鬼用物之精多也养生者形消而神不散者聚天地乆长之气也故曰食气者夀易于复卦曰先王以至日闭闗商旅不行后不省方者安静而无扰乎阳也孟子曰夫志气之帅也气体之充也持其志无暴其气食气之法满吸天地之气入腹至踵盈满充塞闭而勿出直至本身生气盈余不能容然后徐徐绵绵而出息息如是至于临睡収敛巻局四肢握固存神毋使气麤但觉而复如前法医家要明五运六气此治病务本之学也人赖天地气运以生天地之气和中正则人安而无疾否则随其气运之偏胜邪滛而疾知气运则思患而预防之山河大地不泄不坠发生长养万物者大气举之也大气贯之也大气包之也
　　养生有道乎日月星辰得天之气而明山川草木得地之气而荣人得天地骨肉之气而生五谷五肉者人之天也舍是而他求无是理也故古人循四气之序而度五谷五肉之宜而食之月令中语此常法也又当自忖其气之所宜而用之
　　脾土生肌肉心火生脾土心劳则气结火既先劳不能生土所以苦思癯悴服力无思之人少闲则易肥体强而夀古人多识前言往行以畜其徳以养其性以致其夀发而为文章功业不劳而成今人毎以文学事业劳悴病夭何其愚也哉是葢不养其本而力求其末是以小大无成内外交病
　　化书云形生而万物所以塞也者才有是形便有巳私拘执意必固我为血气骨肉执塞而不通所谓塞也又曰忘形以养气气得养则形夀神得养则气充养神则犹有拘执不若养虚则天地与我为一气万物与我为一体太虚与我为一灵矣葢虚者神之宅神者气之帅气者形之生培其根则榦柯枝叶花实不求荣而自荣矣人心本无忧患忧患之生始于悲贫贱而不知足终于贪欲而不知止良心一失万虑奔驰而忧患气至六气邪滛本不能病人真气失守故邪气投间而入矣阳舒阴惨舒则散缓惨则凝束散缓则弛堕凝束则坚苦故南方之人弱而懦北方之人勇而悍气使然也加以北方地髙水深脾土坚实南方土薄水浅脾土懦软至于中夏之人秋冬则病少而康强春夏则病多而困怠故伐木于冬取其津液収敛于内脉理结实圣人之教又顺天地摇落散伐之令也养生之道当闭藏培植于秋冬使精气有余以待春夏之散缓施发庻几乎康强而少疾矣在昜之复卦先王以至日闭闗商旅不行后不省方亦此意也农人安而夀者体劳而食昜消之故而又无思少欲贵人则反是身闲而坚饱苦思而多欲所以多病而年不永大扺动属阳阳胜则安且夀素问四时调神论惟冬日大寒则早卧晚起余三时皆晚卧早起又以流水不腐户枢不蠧为喻前人有云天之所以能载大地而长日乆者健而不息以致然也故圣人戒人以自强不息骄乐佚防宴闲非所以养生养徳也养生之道莫先于薄滋味味薄则欲寡欲寡则神清体强立功立事无所倦怠正理之外无邪思体少劳而心长逸一可以少病二可以延年三可以成徳性但患行之不力且乆所以未有大效世之养身者见其肥白如瓠则喜何其谬哉血盛则肥气盛则瘦血盛者安能得夀哉人之饮食当其心之劳逸而增减之余气至弱安居则不敢过食过食则必病今嵗暑天驰驿闲居所不敢食者如冷水冷酪苽菓过食之皆不为病以其冐暑而动所以胜之也
　　形不足温之以气精不足补之以味养生之家咽津纳气以真补真医家用气味之药至于五肉五谷蔬果新而有味者可食陈腐臭败不惟不能养生反能害生沽酒市脯鱼馁肉败正此意也
　　心火也火喜动则消耗人心不能斯须定静才定则便昏昧而欲卧若能于定静中不昏卧乃可入道东坡所谓无思而非木土者也故又曰丹砂伏火入颊红肾水也水停滀则汚臭流行则不腐又能润物故曰河车般水挿脑黒火无静而水欲行若火动而上泽动而下在昜卦为暌为未济养生之要无出于此医书谓心为君主之官神明出焉君主居尊处极静镇百骸从命肾者作强之官智慧出焉心欲长逸而形宜少劳能由之而不能知之者农人是也居官者反是孰夀孰夭孰安强孰多疾灼然可见伏火息心当自絶虑寡言为始絶虑则心不妄动寡言则真气不耗更加以纳气调息则尤善行水补脑当自咽津粹味进退歩趋为始咽津粹味为补精进退歩趋则实下
　　敬祝仲容病説
　　病得于心思治之以心思病得于六气治之以六气病得于饮食劳逸治之以饮食劳逸是谓以天伦和天伦以类应平类应罔有不治不以类应则终莫能平治外病则昜治内病则难治内病者心思性情是也外病者六气六味是也凡物有本有末本病而末不病治得其法尚且难愈末病而本不病不治而自愈故曰形病脉不病生脉病形不病死后世医工治形而巳殊不知虽外来之疾亦当以心性治之必不能已而后用药六气莫盛于寒热不曰静胜热躁胜寒欤不曰不火而热不水而寒欤惟圣人为能穷理尽性知本末之先后重轻内外之合而为一静生阴所以胜热动生阳所以胜寒能如是则奚必以附子干姜愈寒芒硝大黄治热哉以此知一切外病苟能以心思自治有益而无损况所病得之于心思者耶内经之首篇则曰恬淡虚无真气从之精神内守病安从来四气调神论曰春则被发缓形以使志生夏则使志无怒使气得泄若所爱在外秋则使志安宁収敛神气无外其志冬则使志若伏若匿若有私意若巳有得岂非平心志以顺四时而防未然之疾欤阴阳应象论曰怒伤肝悲胜怒喜伤心恐胜喜思伤脾怒胜思忧伤肺喜胜忧恐伤肾思胜恐此岂非疾生于心志复以心志治之乎余观仲容足下之疾以为寒耶服附子天雄亁姜大热之剂而不能愈以为热耶服芒硝大黄之剂而不能平以为脾肾之衰耶服沉香木香补精益气之药而不见效今乃神形不足顔色憔悴枯槁肌肉瘦减而不甘于饮食是葢忧恐公务之不能办不克有终思虑家事生理不能如父兄之在堂外内欲両全而进退不能果古人之处穷身老尚当益坚益壮今仲容道通而不能坚身强而不能壮病于心志者念虑丛杂身处南方湿热之地一人之身心劳形劳故得此疾今之为计既得还家和其心平其气悦其情状其志软热甘腴之饮食以补精之不足义理浩然之气温以不足之形忽然而肘为栁臂为鸡而不乱然后以对证无毒之汤药醪以助其天和则亦庻乎其可矣孔孟六经之言推扩充满积实生则为圣贤死则为神明可以配天地赞化育可以模范帝王体大用周无施不可至于长生乆视修养家之所学在孔孟视之反为土苴请试举之孔子告顔子克巳复礼视听言动告诸子之仁孝告曾子之一贯一话一言之垂戒门人无非内圣外王全天彛絶人欲知天命子思之中庸中和诚实孟子之存心养性持志养气居仁由义合乎尧舜之惟精惟一允执厥中大抵此身之主心性而巳心能仁义中正饮食有节男女有别动容周旋无不中礼应物处事中节而和不为耳目口鼻喜怒哀乐爱恶欲所动如止水明镜气安得不和身安得不夀世之所谓医经倾危而后扶病而后药防慎六气之外邪皆忘本而治末惟恬淡虚无精神内守为切身之学亦不免于枯木死灰非若吾儒举大以兼小内外交养体立用行成巳成物之集大成也
　　庄周以解牛喻养生良庖嵗更刀割也俗庖月更刀折也与物鬬敌奋争其力安能不损屠牛坦之刀十九年其刃若新发于硎以无厚之刃投有间之郤因其自然之势可开之路而施其刃故恢恢然有余地养生治事亦然不与物竞因自然之势而利药之我之神完而精力不耗事之势自利而不忤故曰事至物来泛应曲当镜明水清安静如故故曰无为而天下治笃恭而天下平
　　地以大气举之升降于大气三万里之中大气吸而入故地升上三万里昼短夜长大气呼而出故地降下三万里昼长夜短秋冬吸也万物収藏春夏呼也万物生长故人吸则腹髙呼则腹下世俗亦谓秋冬阳气在内春夏阳气在外在外地上也在内地下也地中也素问亦谓春三月之气谓之发陈天地之气絪緼而不猛暴人之养生者亦当无疾言遽色暴喜暴怒故老子戒人以调息养气绵绵若存用之不勤多言语呌呼哀笑者用之过勤也志不持则气随而耗
　　物之盛衰各随其气禀之先后先盛者先衰后成者后废五行之生成水一火二木三金四土五异时天地将坏则水始竭涸火寒不燃水火阴阳之长子长女交相防养而生万物水火絶则万物枯而不润凛而不温生意衰矣生道絶木继之而死金次之土又次之人之生死也亦然其生也首有肾其衰也天癸先竭其死也骨最后毁肾水也水气也气天一之贞也故养生者有辟谷錬气忘形养气忘气养神养虚之説良有以也然而水火之相助而成物亦自相克葢火能涸水水能防火然阴柔终不胜阳刚故水必先絶有身者旦暮昼夜百虑千思悲忧怨怒炽心火而涸肾水自取衰枯可谓智乎东坡养生之説前后数千言殊无他法要妙处只在降心火火降则水自升坎离既济内经所谓恬淡虚无真气从之精神内守病安从来前贤为至人之心如玉在渊又谓至人之息以踵者正谓此也在我圣人名教则仁者静仁者夀可谓又正大亲切矣
　　议
　　尧舜议
　　西山大学衍义帝王为治之序载尧之行事而不载舜濬哲文明温防允塞父顽母嚚象傲克谐以孝烝烝乂不格奸帝妻以二女能使二女嫔于虞受尧之命徽五典而五典克从纳百揆而百揆时序賔四门而四门穆穆主大麓而风雨弗迷受尧之禅乃即帝位诛四防而天下咸服命十二牧而庶绩咸熈以是观之舜之为治之序昭昭矣自好问而好察迩言乐取诸人以为善与书之载格物致知诚意正心修身齐家以及治国平天下节节有次【案此下永乐大典原缺无别本可以校补姑仍其旧谨附识于此】
　　喻
　　营室喻
　　尝观乎富家巨室将营大厦不忧乎羣材之不足而忧夫梁栋之不可得不虑乎众工之无人而忧梓人之不遇因是而悟为天下也亦然六卿之才难于州郡一相之任艰于六卿然而往古来今大臣之位未尝虚席何也曰世无公输子而未尝露居时无王良而未尝徒行然而欹倾无法之屋诡御纡辔之车亦无可奈何非为得人也今日朝廷为政鸡未鸣而兴晡而未退食可谓勤矣簿书不报期防之间不少容蔽可谓宻矣勤则事当办集而恒不集宻则当无踈漏而恒乆阙其故何哉举其所事又皆末世之粗法细故一切文具而巳吏部铨选求仕者骈肩累迹及其临事不足于才能京师郡县河漕上郡仓廪不足于食货军无征伐劳苦不免于窜亡民无横敛而不安于乡井胥吏填塞按房文字稽迟错缪日不暇给时和嵗丰无水旱蝗疫田野市井不闻欢乐富足之音推原其故皆于诛名而不务实故人人一例苟且假公勤以济贪竞行督责而示刚直再求其故岂非营大厦而乏梓人御六辔者非王良欤升平奠枕尚且若是或天灾或世变内忧外患不可必无瓦觧土崩势不难致吁位卑言髙罪孰大焉姑黙笔之于草藁时开巻而三叹焉使后世见之不谓秦无人也
　　萍喻
　　理一也得于细而失于大得于近而失于逺明于心目之所能包括而昧于耳目之所不能及萍生于水见者笑之曰何受形结根之薄也水增则随之而髙水落则随之而下水止则止水行则行水为物激风荡则随之而震乱分散何其不自由也若是奚不见夫大地乎力载华岳振河海生万物而不息徳可谓厚形可谓大本可谓固矣然而有时而防有时而震有时而裂升降于三万里之中假举于大气若海之浮叶是岂能为自然也何以异乎萍水哉人生于世犹是也受命于君父寓性于形气贵分贱分福我祸我者君父也我岂能为之哉饥则口驱我而求食寒则体驱我而求衣体欲安荣则驱我而求贵求富求名求利是皆莫由者也气血既衰固焉而无营无思愚者昧之而曰我能执其权固其位长其生力求其名圣人所谓外物者我能挟手以固有圣人所谓命者我何区区而为之顺受噫明于物而不明乎身诚愚也哉



　　钦定四库全书
　　紫山大全集巻十四　　　元　胡只遹　撰表
　　贺正表
　　履端正始礼莫重于三朝祈天惠民数无先于百谷八风应律万物更新钦惟皇帝陛下体元乾纲立正人统巍巍乎与天为大荡荡乎使民无名徳冠百王功垂亿代不寳逺物而逺物毕至懐柔百神而百神效灵无嵗不年有生咸遂不以富庶易恭俭之徳不以强武出争鬭之兵祚维继于守成功愈光于创业握干中之大一统彻海外而无二家太宁绵绵和气皡皡臣某等逺叨贵职遥拱圵宸欢溢赤心班阻丹陛愿祝无疆之圣夀敢陈有斐之芜辞
　　隂阳寒暑之一周斗寅参午嵗月日时之四始律应风从调元不愆履端正序实万类惟新之庆旦正一人端拱之华辰钦惟皇帝陛下徳覆尧天圣跻汤日无一物之失所煦万国以廻春雍穆九重之深提封四海之外竒珍异寳发天地之秘藏百译千言穷古今之未见度外有苖之弗率坐致蛮荆之来威质不朴而文不华兵不穷而武不黩千官之文武无敌羣工之技巧殊精闻逺近不谋之佥言有乾坤以来之圣世鸿休永頼至乐何穷某等叨任外防阻陪英列逺瞻天表喜倍恒情日月风云同四目四聪之明逹雷霆雨露尽八荒八极之沾濡福履遐龄祝后天而不老神孙圣子同旭日之方升
　　贺圣夀表五通
　　端拱圵辰顿讶新秋之光润祥蒸南海乆无今嵗之清宁天生圣人物呈异应绍皇基之千万祀恊嘉运之五百年太平初基命世斯作星光月洁天清地寕贺九龙捧日之辰实四海无疆之福钦惟皇帝陛下天地覆载雨露涵濡得万国之欢心无一物之失所分寳玉展亲于伯叔菲饮食致孝乎鬼神九族交欢百灵昭假风从雨若时和嵗丰聴击壤之歌喧息犬吠之夜警臣某幸逢庆旦喜倍恒情逺离遐域之海隅来上万年之圣夀輙伸荒颂齐助欢声
　　祚开昌运懐望者莫不知荣天祚圣人有目者畴非乐覩共是升平之臣妾洞摅欢抃之声容钦惟皇帝陛下诞集百祥光承五叶明命久符于云瑞庆源何啻于河清圣冠百王仁及四海际天所覆重译来庭好问致察于迩言大政必谘于元老纪纲法度莫不具举礼乐刑政灿然一新发挥先业功多于前人壮固洪基训明乎庆裔躬示俭徳谋懐永图不口惠而恩浃乎民心不货殖而富藏乎天下九州奠枕庻官得人大开明堂永膺遐福臣某幸逢圣诞喜倍恒情輙助欢心敬陈荒颂五星聚奎瑞应诞弥之吉月六龙捧日祥开雍睦之严宸昌运启而八风和圣人作而万物覩龙顔天表气清万里之长河乙瑞云祯庆集千年之异应实宗庙社稷无疆之福同国交欢得聪明睿智继世之君普天均庆骇星流而电绕觉地辟以天开月行金气之秋神降嵩呼之夀恭惟皇帝陛下尧仁天覆汤徳日新明四目以逹四聪采片言而求片善蓄威昭徳不矜号令于雷霆浮海逾山坐受东南之玉帛防事无虞而有备内难不怒而自消公私之仓廪俱丰礼乐与文明丕变选良吏于二千石革久于三十年和气格天欢声沸海幸逢圣旦获造丹墀愿赓击壤之歌更祝后天之筭实无任于欢抃不自揆其荒芜仰凟圣聪上陈口号
　　明命格天髙灵为之下堕昌图启祚率土莫非王臣致颂祷于佥同岂仙凡之有间河清瑞于万里山献夀于三呼百神懐柔一人有庆恭惟皇帝陛下日新圣徳天纵生知佩孝文之俭节至仁蕴太宗之英谋逺畧动无过举尚致察于万几安不防危务敦睦于九族用人不求备见善能力行风雨时而百谷登财用足而万民实防孙抱子乐郊多黄发之人坐甲休兵逺戍无緑林之警日光月洁天清地宁凡曰有知忻逢盛旦臣遐居南极遥拱北辰常思帝徳之瞻光欲进天阶而无路幸三秋之过半庆万夀之佳辰载整华簮上陈荒颂
　　金气司天开神武扩清之昌运瑞云拱日贺钦明文思之御辰不世之逢有生同庆钦惟皇帝陛下功迈禹汤而不足圣逾尧舜而弗居允执谦冲克自抑畏际日月之临照奉玉帛以来庭试厯推受命之祥未有如今日之盛克配上帝守一徳不二之恭永佑圣躬享万嵗无疆之夀臣阻尘法从出领宪司切倾葵藿之懐遐想庭墀之列身虽在外如临咫尺之威诚发于中同罄华封之祝
　　贺尊号表
　　圣徳难名乆执不居之谦让臣激切允懐仰报之忠贞溢光华之无穷岂揄扬之能罄既正徽号宜进贺章伏惟皇帝陛下徳迈唐虞功叅天地服上古不臣之土遂有生咸若之心万国交欢普天同庆天眷弥厚圣夀无疆当从容中道之年享垂拱无为之福叛王请罪圣嗣班师股肱柱石继踵而还归貔虎熊罴守边以鼔舞际天所覆同我太平臣某等职居外郡列沮庭班均防雨露之恩遥下轩墀之拜
　　贺冬至表
　　五隂方盛届一阳来复之辰八音克谐奏四海防同之乐一人有庆万顺骈臻兹盖伏遇皇帝陛下动合民心奉若天道乾纲振于神驭下情得以上通黜尸居贪禄之冗员进敢諌直言之多士政由俗革令若风行开张圣聪恢士气戒守成而不怠酌先业以増光文徳武威逺来近悦臣等叨居词职主颂圣功幸逢鼓舞之同欢敢以荒芜为自弃敬陪百辟仰祝万年
　　贺平江南表
　　天命大一统可能交质为郑周帝业不偏安岂以长江限南圵顾兹孱宋得自伪周失位中天偷生炎海以寖微而寖灭尚自大以自尊不畏天威不归王政少发雷霆之震怒奚有蛮荒之蘖芳悯念民生不忍兵取遣信使以温谕赐诗书以优容迷心累卵之危恃险一舠之水乆留我命毒我边氓诱我叛亡窃我疆土事至于此兵不能巳而命将出师以顺讨逆摧枯拉朽破竹燎毛小人浆食进于壶箪君子黄实于筐篚不下益州之鬭舰坐受石城之降幡万世峻功普天同庆钦惟皇帝陛下圣神文武顺天应人众皆曰可而行兵不得巳而用越汤武之不杀跻尧舜之至仁徳髙百代之前恩渐四海之表非平吴平陈之可比视格苖格越而益防尽地之维迈古昔区域之广际天所覆无日星雨露之偏圣祚无疆上天永眷有生万类同我太平臣某等叨列外台贺逹陛礼鼓舞余乐倍百恒情
　　题
　　题梦嵓所藏东坡帖
　　东坡手简行书为第一自得之妙虽晋唐诸贤有不能及者小楷次之大字又次之草书又次之龙图二帖非公平生致意书南方比之周鼎秦符其为大贤寳重也若此得之者宜如何哉某年月日某观
　　题懐素自叙帖
　　晋贤墨迹嵗乆腐败不存唐学士虞禇诸人临摹逼真唐贤法书宋苏米軰复临之故得流传至今懐素自叙帖余所见凡五六本帖书如出一笔不曰圣人吾不得而见之矣得见君子者斯可矣某年月日某观
　　题晦庵易卦横图
　　易图甚多不唯不能发明易之蕴奥牵强穿凿通滞合离不见伏羲画卦本末生成自然之全图惟邵康节先天图原委条贯以类相从然以圆方位置使人不易晓晦庵此图自下而上大极两仪四象八卦分隂分阳迭用柔刚而六十四卦粲然成列干一至坤八自然生成易之全体无毫发紊乱亏欠此图一出前人皆废干端坤倪轩豁呈露六子万象咸具于中原始要终不出乎一隂一阳考诸文王周孔之辞则合求诸伏羲一落笔而卦变皆备騐诸天地鬼神而不悖象辞变占不言而喻学易者当玩之终身而不可厌
　　题梵隆述古图
　　冩万象易冩人物难山水云烟昆防草木皆有定质惟人也得二五最秀最灵之精英自有生人以来而至于今后至无穷面面不同上而大圣大贤下而至愚至贱赋分禀受又复天壤每观画师冩尘俗之人则十九得真冩髙人胜士则百不得其一二盖髙人胜士又得天地之竒气虽造物不易生成画工尘臆岂能得其髣髴非李龙眠则不能形容莲社诸英贤苏东坡黄山谷米南宫李伯时苏黄门晁无咎张文潜秦少游刘巨济僧圆通王仲至陈碧虚郑靖老蔡天启王晋卿李端叔十六人想见风采一时龙鸾唯龙眠能仪形之梵隆此幅亦庶几欲造龙眠之门墙者欤
　　跋
　　防仲谋提刑家训图
　　道一也驳杂者自分之尊无二上汚下者自卑之太史公以儒杂九流汉室遂以王道覇术相杂公孙以儒术餙吏事法律为诗书自汚杂也近世遂以庸俗儒吏并称又曰儒吏兼通周官胥史供给呼召指使代笔簿书督责期防而巳非二岐也非并肩也先生当金室垂亡进则不可隠徳于法律脱免里胥之侵凌处心行巳则儒者也诸公賛称非知先生者也不可以不辨某顿首谨题
　　防临王右军帖
　　绢素经三百年则壊纸可延五百嵗晋人墨迹至唐恐不能传逺虞禇名公以硬黄纸摹之此帖不惟全不失真在右军诸帖当为得意书山谷题后后来者复何言
　　防禇遂良临黄庭经
　　唐太宗喜王右军书故一时学士大夫皆好尚以不能冩字吟诗为可耻向使太宗能以不及尧舜禹汤文武为不足笃好而祖述之观天文以察时变观人文以化成天下都俞之际咏勅天之歌垂朽索之诫立朝大臣则必以臯防稷契伊傅周召为巳任奚逰戯翰墨裁剪律诗而巳耶工书者评兰亭帖惟禇遂良临本最为得真然则所临黄庭经亦当为贞观朝士之冠惟其有之是以似之学者能舍外而工内不及人不为忧矣
　　防宋徽宗书
　　前贤有言文章字画似其为人余谓曰似不若曰是形诸外者即其中也晋武唐太之字画创业王天下之英气浩荡不可掩宋徽之柔懦纎丽欲不亡国可乎髙宗而下亦苟延嵗月者也
　　防闲闲公字
　　字画瘦劲则易肉丰满而气清雄则难闲闲公赠万松秀一帖当为顔平原大字东方朔画賛碑隂入室之賔方知任南麓如饱豨肉醉黄酒村学究耳某谨题
　　防鹿庵字
　　士大夫读书立言之暇游戱翰墨者多而气禀拔俗者寡放笔落纸凡鄙百出去胥史杂流为不逺永年王先生人品髙迈心画当为本朝独步然世无杨凝式孰以予言为不妄
　　防鲁公字
　　鲁公擘窠大字见于石四中兴颂离堆记东方朔画賛八开斋舍记画賛离堆结宻清雄防画全作书中兴颂斋舍记严正开豁防画全作二篆以四本相较画賛优于离堆中兴颂优于斋舍记窃意妄料书丹不伤其真模勒者颇失笔意嵗月风雨离堆巳十坏八九中兴颂剥裂不完又不易得但恐数百年后一再勒石去真愈逺如兹石者又不得而见之矣前人有言物聚于所好诗云蔽芾甘棠勿剪勿伐敬其人而爱其物尚且如是况贤者之心画欤珍防珍防
　　防山谷字
　　余防学山谷书先人之命也先人尝曰汝髙祖善黄书染楮以屋漏水人莫辨其真赝汝当致力故仆于黄书径窥其门墙但山谷天资髙闲冥鸿野鹤行云流水气质凡下者不可企及长年以来坐自废弃今观立之帖虽非黄氏得意书亦虎革之一斑也党竹谿防黄书以谓韵胜失之柔媚然则萧散闲雅落落不凡不出瘗鹤铭之下此黄氏之三昧也竹谿之言恐未工耳
　　防雪斋字轴
　　雪斋公学怀素书至于危不防乎目故能成就如此介胄虎雄之将与野服黄冠之人态度意韵各有所得不可以类观雪斋公书似欲不食烟火食矣
　　防王提刑书
　　明白开朗如青天白日岂弟乐易如惠风时雨正大流行如长江大河
　　防东坡储祥墨迹
　　东坡大字忠义清雄如顔平原小字韵胜紧结如李圵海储祥宫碑奉勅譔并书文理正大因事纳諌字画谨宻中雍容自若不为金注所动
　　防宋髙宗临二王帖
　　志恠者有假尸返魂之説又有人为鬼物所凭四体百骸不变而神色辞气则非其人矣以类观之在字学中临书者实似之髙宗当枕戈尝胆之际而不废翰墨异哉
　　防遗山墨迹
　　诗文字画不学前人则无防矩凖绳规规于前人陈迹则正若屋上架屋仆自儿童时见先生酒间得笔不择美恶漫不加意十幅一息迅若掣电当时止知喜其神速飘逸先生胸中自得之妙则不知也近年来时时复见先生墨妙于河东士大夫家每一展巻觉尘俗鄙吝涣若氷释此又非书奴軰所知也年月日观
　　防元遗山书槀
　　汝绛石刻法帖皆前贤与家人軰书槀所取者以瓦注之巧也
　　防张长史帖
　　以秋深不审四字比较郎官石帖若不相似此帖疑栁诚悬临二王书也
　　防元李诗轴
　　武帝欲霍去病读孙子去病曰用兵不学古兵法顾方畧何如耳士之学书亦如良将之用兵不必模冩古人之陈迹顾气韵何如耳李谪仙欲学书于张长史长史观其笔力曰此书亦不必学大扺我軰自有胸中之妙古人笔法固当徧防直至自成一家乃有真态世人于遗山皆不以知书见许是岂效颦学者所能识哉
　　防画马图
　　韩干马多为后人临摹形模虽在而百万里掣电追风神骏灭没之气则无矣此幅前马天骨开张如虎如龙负三叠之中半日百战而其气不少挫后马驯顺承衔双目后顾锦鞯玉勒喜出天廐依依于人而有良徳非韩子絶笔他人不能为也某年月日某观
　　防阳闗图
　　画至龙眠别立新意不袭朱碧故智水墨溶化而物物意态自足阳闗一图去者有离乡辞家之悲来者有观光归国拜父兄见妻子之喜挽辂援车驱马引驼祖饯迎迓一貌一容纷纷扰扰恍然在京师门外尘坌羣动中一渔父水邉垂钓悠然闲适前人以为得动中之静仆自垂髫闻有此图今得一见清甫吾友冝珍藏之某年月日某观
　　防谪仙泛舟图
　　毎观画工冩神大凡形模市井庸人则十似八九及遇髙人胜士虽加意容绘终不得其髣髴斯盖卑凡之气味相同则相得相合也亦易中人以下不可以语上也谪仙泛舟图世固多本寳之主事此幅颇有髙风絶尘之态定非庸工之所作也
　　跋杜莘老画赤壁图
　　赤壁图少见絶笔士大夫以道徳勲业而不屑为画工胷次尘俗浅陋而不能为惟髙人胜士不得志于世时一游戯能尽其妙莘老前身无乃不能相从二客之一耶
　　防李伯时孝经图
　　龙眠冩人物不惟工画者不能及虽造物之巧亦不易若是之竒伟也虽经临摹终可珍爱
　　防贺真画
　　贺真之画元气淋漓学李营丘寒峭瘦劲学许道宁虽不见收于神妙能之九列而徽宗题其端盖可爱而不可忽其亦商训周曾李茂之流未能絶俗耳年月日紫山题
　　又
　　士大夫之画如冩草字元气淋漓求浑全而遗细宻画工则不然守规矩拳拳然如三日新妇专事细宻而无浑全之气贺真画岩树苍老固隂沍寒与夫野桥平逺塞门隐见胸次自得之浑全殿阁界画近林梢际尽细宻功夫之巧置之能品可也年月某观
　　防姚安仁画山水巻
　　姚安仁画谓之名笔则不情谓之画工则太刻细宻中得闲逺趣所谓以俗为雅者也
　　防界画画语
　　界画在画学自为一科然不多见无乃非画史之髙致而不屑为也抑亦难工而学者寡也绘事冩真湏当对照范寛住终南山十有九年葢他人之笔不足凭也乃知雄楼杰阁层防危榭一木一甓自有驯度惟帝王家所有非白屋寒士可得而窥虽老于圬墁工于梓匠亦不能尽其巧况画史哉向于长春道宫见玉帝观鱼横披今观此图致宻大同而华丽过之武安胡某观题
　　防李文靖公传后
　　窃尝诵老之言吾所以大患者为吾有身也及吾无身吾有何患真名言也人心夲无忧患才有此身忧患丛至所谓身之患者饥渇寒冻疾痛劳苦耳目口鼻四肢百骸之欲一有不遂皆为心病外而至于飬父母荣妻子庇九族髙宫室广田宅子女玉帛声色轻肥之欲不可胜计过此一间者又有为学进级功业名誉者著书立言焦思劳神死而后巳然则此身一日全存诸患一日不息其嗜欲深者虽尸骸僵息魂魄游散人化而为贪厉为虎豹豺狼为伥鬼乆乆不泯然则身为心患岂虚言哉故顔子箪食瓢饮破瓦陋巷而此心之乐未尝少夺孔子许之以好学者正谓此耳不知今之为学所学者何事去圣人之学不亦逺乎冬一日读李文靖公传见公淡然无欲因以书此
　　铭
　　滴漏铭【有序】
　　惟皇践阼之元祀分天下而为十路置宣抚使以大名怀孟卫辉相磁邢洺实中夏之腹心可择望崇位重者镇抚之特命内相左丞张公莅焉公来治魏革旧弊立新政布宣敎条奸吏薄俗不严而畏不惩而劝曽未数月民安事简公庭清肃閴无告讦听断之声退食燕居申申夭夭思及日月星辰唐帝之所以精勤则之者盖以民用天时以生活兴作晏息顺之则吉逆之则防故曰百工惟时抚于五辰庶绩其凝尝观周官大而六卿细而百执事至于发一号施一令伐一木制一器无非取于天时者故有书以推其晷刻有器以占其常变成法一定万事永頼但因之由之习为耳目之常不知其为功也不知其为政之所当先也国朝抚诸夏几五十年司天有官厯像未完是以挈壶无氏为可愧也命艺人郭若恩求诸古制而制成之门士胡某识而铭之铭曰
　　天地之大畴能度之日月之行畴能穷之思古哲王徳符两仪智周万物冥黙而思寅賔寅饯仰瞻俯推竹之以管土之以圭筭数象厯玉衡璿玑测逺如迩穷髙如卑如指诸掌不差毫丝不先而速不后而迟暑寒昼夜玑衡我持朓朒薄蚀数无我违民用以生歳月日时百工庻绩以成以熈万事永頼大功巍巍成法一出视之易为爰究其理伊谁其智职非其人道亦废堕执一固守恪循矩规恶知天道与时推移神州陆沉百年于兹刼火一燎乃并弃遗动作宴息醉昏梦迷公来治魏政平讼稀吏畏其民改前之非民服其仁不忍诈欺大举废典后先合宜挈壶有氏能自得师弗缓弗棘靡倾靡欹溶溶沄沄约其増亏昼夜百刻与天同机魏人闻知如堵来窥魏人有言至而可期魏人有言我公无归我公之恩如漏之滋我公之信如刻之丽其直如矢我公之威其容如壶我公之慈趋时兴息指南元龟愿夀我公福禄如茨大书深刻识以铭诗
　　菽水堂铭
　　妇徳贞母训慈氷蘖苦守一児登上夀发半丝享禄飬逢嘉时五福备乗孝思名世士端影词钦盛徳为歌诗神报施公无私
　　扇铭
　　去溽暑如酷吏邀清风似故人洗热中于俗士觧蕴结于斯民飬正气以周徳挺直公以秉钧顺秋冬而藏智应春夏而施仁惟出处之中莭能逺害以全身
　　济宁座右铭
　　公勤亷干百事皆办私怠贪懦百事皆乱事办名荣心广体平事乱无成身辱心惊自警自铭择善而行
　　赞
　　东坡賛
　　东夷飞扬西戎陆梁时议嵗币袭为故常岂无良防虽柔必强百未一施摈死南荒孰图公像野夫冠裳公岂野人与世相防铁龙横膝雅志莫量绪余土苴云汉奎章死不可冺文正忠刚魂兮来归瘴海茫茫
　　此画极髙盖临李龙眠之冩真也东坡之文章志略具在方册后世可得而见髙风絶尘之资不可得而髣髴得见此像亦足以起敬起慕发英气而洗凡鄙仁卿当寳藏之胡某盥手书
　　王西溪画賛
　　不吐艰深言不为卓越行临深履危悉归之平易用舍行藏一安于义命无城府而人不忍欺不崖岸而人莫不敬气分四时感春也多士有九徳得寛也盛乐易百年与物无竞













　　钦定四库全书
　　紫山大全集巻十五　　　元　胡只遹　撰碑
　　懐逺大将军彰徳路达噜噶齐扬珠台公徳政去思碑
　　武勇可以折强暴而不能得匹夫匹妇之心权谋计数可以欺天下而信不孚于豚鱼此无他以力不以徳以诈不以诚也惟徳可以服万世而动天地惟诚可以感冥顽而格鬼神人之恃皇威凭帝力祸福生杀出自我手继以诡谲违道干誉纠结奸黠欺世盗名取口称张虚美立生祠树丰碑不为少矣若此者在律为严禁何足尚哉惟惠政实徳遗爱去思使人愈久而愈不能忘铭刻人心者为可尚巳此古之所谓循吏者也彰徳路达噜噶齐扬珠台公承祖考世爵监临本郡九年至元壬辰让位于其叔未几御史台上闻陞嘉议大夫山东东西道肃政廉访使士闻而荣之既适任邦人懐慕不已砻石状绩乞言于不肖颂公之徳美歌咏于无穷以厚薄俗以劝来者噫不惟今鲜斯人求之于古亦不多得谨按公到任至移官嵗时伏腊人心乐为之欢庆者枚菓升酒不入于门及其馆谷贵人延接宾友丰腆勤厚倾赀倒廪而不吝惜聴讼详审不大声色情伪既明谆谆开悟使人愧服悔过而退吏或不法惟赃私不贷公罪则以情恕之同仕官太过不及懐私相干犯亦寛容而礼貌之喜怒不形于色相爱结欢三年不改易无一言之相谤讪士大夫之年髙徳劭乐道忘势以师礼敬事之至元二十二年夏旱斋沐徒跣凡可祷祀无逺迩致诚竭防不三日甘防霑足是嵗大熟镇南王驻汴以事趋谒路值民车千余曝炙于火云赤日人牛困暍不敢进退公即白王放归二十七年奸臣横暴分遣恶党祸毒天下以追徴逋欠为名所至凶残百至虽汉唐酷吏之不为者尽其毒螫死者相望所在有司股栗屏息而不敢言亦反有助恶为奸以肥其家者彰徳例被其害公抗直不从哀诉于上一郡获免梁王往抚西南夷供奉不扰而办邻郡疑狱凡委公推决者无异辞皆得平实生长富贵不见豪习书翰得法无事则观书鼔琴以学校养才之地释奠释菜身先属吏祭器按图命工补完精致以月俸买书千巻入府学万巻堂呜呼公之徳政此其大畧也若夫以州郡不得展骥足为霖雨为舟楫者又未易言也谨因民之深爱而为之颂曰民无愆罪生瑕玼民无鬭讼牵致之片言可决留嵗时以缁为白白为缁瘠民枉法肥我私污浊苛虐相承师人民疾怒难怨咨淟涊无耻如韦脂有人于此异于斯羣蒿挺出青松枝凤凰宁与鸡同埘鹓雏岂顾腐防防清庙玉瓒朱弦丝岂弟乐易仁且慈九年惠政雨露滋抚摩黎庶母防儿呜呼宜乎碑去思呜呼宜乎碑去思
　　潞城县尹吴公去思碑
　　至元十三年秋八月巡按平阳过潞州一人持状来前将谓屈抑控讼以吏询所欲言则曰某潞城编民身无寃诉前潞尹呉君去任今九年矣遗爱民不能忘左政实绩彰彰可举偕众而议吾侪小人防呉尹徳政铭诸心者死不可劘此身百年谁其知之曷若文石以传不朽使吾贤尹之善劝来者以名后世吾郷感恩戴徳报谢忠厚之风谕子孙以及隣邑且激浊扬清使君之职分也好善疾恶使君之天资也故甘冒干凂之罪敢以状闻愿以志石之言为请聴其言而纳其状窃自喜叹我朝官制自中统建元颇慎推择州县之寄尚或非其人秩未满而为土人告讦者十三四幸免者半无毁无誉者十一二去任将十年使人思慕纪石是岂声音笑貌曲邀横结之所能致哉是人也虽不熟其平昔以舆情为可信汉史传循吏而不传能吏吾言其可以己乎尹名让字某铜鞮人饰吏事以儒术勤恪岂弟胥史有过谆谆谕悟不严而化公家货易诸物锱铢之价手自及民不为奸蠧所欺行野训农星言夙驾欵曲周至不急不徐趋事赴功劳而不怨家僮马食民禾痛绳而倍酬其直豪族强宗侵渔细民者屏气束手庭无滞讼剖决如流终考事无巨细行信板以示告村落无吠犬里胥之警去官之日裘马书册还家一无毫发携挈潞尹之政此其大畧也至于一言之可取一事之可书具在案牍异日当史笔传循吏者自有所取而详言之耳孔子曰圣人吾不得而见之矣得见有恒者斯可矣以有恒视圣人相去奚啻天壤吾夫子爱而弗弃者人之为善恒久而不己为贤为圣将有日矣贪暴邪枉中而如呉尹者亦罕矣推是心以往治一州抚一郡恒久而不易其徳业岂易量哉若夫矜小慧忘逺大患失苟禄而为衰老务得之气血所移不徒为是石之羞亦何以面潞人吾之所信者潞人之言潞尹之政已往未来者吾不知之矣
　　霍佥事世徳碑铭
　　人能种徳积善福禄来报不在其身必在子孙天理昭昭信不可诬故视人之所为而必知其有后观后人之富贵利达则知祖考之平日前人翊子孙以髙大门闾者亦岂妄自矜负言犹在耳而征应随至岂虚言哉今于霍氏见之矣佥山东东西道提刑按察司事奉训霍公改曾祖考三世于某所以不肖同仕分义之故状世徳以墓碑求铭词霍氏世为唐山人髙祖以兵乱失家谱讳字后世无传焉曾考尝监本县税祖讳嵩以法律案牍精明详审为邢州孔目官郡守性褊急以喜怒爱憎决事公抱案与守辨正是非屈直虽临以盛怒不惧不屈雍雍容容辞尽理到多所平反恐日久积忤守意年甫四十托事勇退慕黄老养真修炼之术道家所谓洞天福地厯厯游览异人仙侣日相从游遂得其法一日兵乱众皆惊惶逃死无所公笑谓人曰我当尸解仙去矣遂独饮大醉而逝时年七十有二月余兵去子孙易棺改容貌如生咸惊异之至今郷里耆旧能道其始末考讳珪字子璋登律科第以亲老永侍不仕宦者十七年父既仙去奉母夫人王氏避兵裕州帅府闻其材辟充幕官干戈扰攘文移如织使者旁午公随事应变剖决如流雍容办集若无事焉事有疑难众莫能决者一言裁处人情时宜无不允当众皆叹服每按大狱悉聪明致忠爱全活者甚众城防母殃兵乱定还郷里至南肥旧帅府属吏张君玉辈留挽因家焉未中年誓不复仕闭门以经史自娱虽里闬罕识其面生理萧条怡然泰然不恤也邦人以素学专门愿以子孙抠衣受业坚拒不纳但劝以孝弟读书一时官吏士庶莫不师尊之每以疑事咨请欵曲立决嵗甲寅五月七日以病终于正寝享年六十有几妣范氏广宗名家妇徳母仪勤俭慈爱事舅姑尽孝事夫以敬顺至元丁丑正月九日寿终享年八十有四四子长曰骍牛次曰俭徳次曰仙郎次曰肃郎即奉训公也年十六丁外艰哀毁柴立服阕以母老家贫不暇择禄降志辱身由县吏而州州陞府府保贡于部用监察御史以公廉荐补宪台掾转主宣徽院事至元丁丑奸邪用事刚正廉介不容于朝然无罪指谪议以遐荒迁注改受安庆路总管府判官明年春行省奏南选升降不公就陞镇江路总管府治中是嵗秋改充杭州总管府治中明年冬改授扬州总管府治中未之任改同知两浙总市舶司事时权宫阿哈玛特子库克新拜行省左丞专务掊克聚敛公称疾求医闲居钱塘累防行台行省保举辟召皆不赴至元癸未夏授奉训大夫佥山东东西道提刑按察司事公刚正廉介见可而进知难而退发身以吏成身以儒不十年而扬厯中外为贤大夫今才甫逾强仕前途岂易量也厯任在官政绩俟千嵗后神道一一具载兹故弗言当铭曰
　　人生两岐劳力劳智不农工商舍士奚事秦汉之交取人无艺一时豪杰随世所贵如萧如曹咸隠于吏业则刀笔志则仁义霍氏一门祖孙三世世守其业萧曹之志伟欤奉训刚正严厉许身古人脱畧时辈诗书箕裘粪土财利入仕十年扬厯中外在清流中又作泾渭御史临民亲爱而畏永言孝思罔敢失坠髙门之言炎炎奕奕吉卜先茔大碑深隧种徳増光有隆无替
　　张彦明世徳碑铭
　　公名炤字彦明为济南人祖讳全妣韩氏考讳信妣李氏吕氏两世治生商贾累资富贵郷里贫不给者出有余以周惠之称贷而不能偿者悉毁其券嵗壬辰兵荒民乏食发私廪起饿殍赖以全活者不可胜计公幼业儒以科举进士之路废改习吏事起身济南总府掾廉畏谨干考功上计十年无败失以劳能升本府从事嵗己未赴寿阳行省防计出入积年钱谷陈诉不允银一十万五千两悉得开除贫富贵贱免重征之苦民用不扰中统建元立中书省省掾难其人公首膺选擢掌边防几密就迁左司提控案牍四年出为山东东路大都督府员外郎未几改充山东东路廉访府兼转运使司防议嵗终考课最诸路至元二年宣命金符济南路诸军鄂勒总管秩满除陜西五路西蜀四川行中书省左右司员外郎八年官奉训大夫知兖州事时春夏不雨二麦将槁吏民阖境祷公入境而雨几二尺是嵗大熟属县黠吏扼持官府侵讐细民夤縁为奸利察知其尤桀暴者痛绳而除其名羣邪为之屏息二吏赴提刑司诉寃耆老七百人继状申明知州公明防为民除害此二人诬饰虚妄不可聴愿将若辈投诸水火无憾也二人者逃匿不知所在瓜代兖人刻石颂徳十一年四月改授淮西等路行中书省左右司郎中方大兵渡江攻瓜州镇江守困扬州师百余万比炎方悉平凡再阅嵗调度粮运供给器械有备无阙婉画竒计为多十三年扬州主将李庭芝弃城遁去余众据城未下公不避矢石直抵隍池谕以废兴众寡强弱形势奏谘议者四人出城从公诣军门定约降期三日朱制置以城降乗势草檄传布淮东未下诸郡髙邮真通滁相继欵服江南平丞相奏羣臣之功防旌赏锦衣鞍勒宣命金虎符官加大中大夫扬州路总管府达噜噶齐商议行中书省事炎方甫定人心反侧未安扬州立省府又当南北津要公以强明精干谨慎小心部大繁剧安集新附官府复治闾里以安十六年改授镇江路总管府达噜噶齐未半嵗以疾辞得请还家买书八万巻以归以万巻送济南府学以作养学者居闲五年怡然自得若将终身焉二十二年起受东昌路总管年始六十矣老于为政吏民畏信爱慕不大声色而优游卧治朝廷行且图任旧人共政比秩满邦人虽欲借冦恐不得矣夫人某氏某氏子男若干某某女若干某某适某人二弟曰焕将仕佐郎胶盐司副使曰耀将仕郎河南等路提举规措所事犹子四人曰时中从仕郎泰州盐使司同提举焕之子也曰执中嘉祥簿兼尉耀之子也余幼业儒至元丙戍春正月七日以状来曰先茔旌纪世徳前二十年济南路提举学校官髙翊序铭于石矣敢援古人第二碑之例为请庶几吾子吾孙知吾家积徳之渐以有今日恪慎克孝光绍先业而不敢失坠也谨因来状序而铭之铭曰
　　苦寒微兮甘富贵古到今兮情一致才不进兮时不利老冻饿兮贱无位伟张侯兮材拔萃孝父母兮友昆季不师友兮能自励奋青云兮起平地日千里兮进无退名日隆兮志日遂光祖考兮福来裔起懦夫兮发竒气参大政兮决大议坐庙朝兮厯中外耆指使兮如壮鋭总大郡兮但卧治起孝思兮封墓隧铭两碑兮传永世示后人兮毋失坠
　　成安郑氏世徳之碑
　　奉议大夫知磁州事兼知本州鄂勒事郑公以书来曰先人弃诸孤十年于兹矣每以封树未隆旌纪不石追慕哀痛得罪于天地鬼神夫复何言谨卜以至元十七年春二月二十有五日祔塟于成安县归义郷郭孟里之先茔诚得吾友譔着生平之事业刻之贞石昭示来裔庶几少舒积年愧怍之恨谨按来状序而铭之郑氏自奉议公之祖考始居成安遂占籍为县人考讳璧字君章幼孤养于姊夫张氏为儿不好弄成童有立志以儒为可学业进士举克自勤苦寒不鑪暑不扇深夜而寝鸡未鸣而起若是者有年业成将射防于有司贞祐河朔兵乱不能成其志金主去燕走梁以魏相为边陲元帅完顔惟宏握兵开府于林虑固岩邑以自守招徕流窜府州邑之可立者立之才能有用者擢用之成安令薛公文卿久知公才名推择为县功曹未几薛陞元帅府军民都弹压荐公廉慎干局改充元帅府掾史既而帅府以孤军不能立府事废而官吏散亡公以天时人事推度其彊弱废兴以定去就不可复南挺身还郷里依元帅郭侯智説以收合成安十余县户数万口数十万投欵内属是时土冦纷挐妄自尊大夺攘防刘互相胜负莫可适从公佐郭侯晓以天命示以逆顺彊弱谕以祸福成败彊暴为之受约束教条弃兵力农熙熙为乐郊公之力也有以乘时从风当自奋拔取髙爵食厚禄而问公者公曰人生富贵功名在致力于壮年岂终嵗后人所宜为也以儒术饰吏事岂余素心哉车下泽而马欵叚不为郷里所疾恶斯亦足矣乃角巾私第不入官府以耆徳年髙浮沈乡社乡人尊敬问学如父师爱慕如春雨冬日享年八十有三以至元七年冬十月二十有八日无疾而逝娶张氏有贤行母仪妇常中表为法慈顺婣睦外内无间言子男三人长曰愈字希贤即奉议公也中统建元以徳行才能选为中书省掾秩未满以随朝辛苦之劳出为某州某官四五转而至某官遗爱善政在在去思功业日隆方兴而未艾次曰愿泰州提举司知事次曰恕林州三务提领孙男九人荣祖显祖光祖绍祖继祖庆祖敬祖孝祖安祖先民有言曰人之积徳积恶固不同其以福祸报施不在其身必在子孙则一也公有徳不耀有才不尽展年登上寿子孙昌盛而笃生奉议公髙门之庆岂非明效大騐欤为子为孙者追孝于前人于光有耀又奚止如斯而已耶宜为铭以歌之铭曰
　　无胫而驰无翼而飞有进无退翕受敷施以公之材讵无可为委吏乗田能者耻之贤于尧舜黾勉卑微嗟嗟此心庸人莫知公之处己圣人是师栖鸾于棘蟠螭于泥不骞不翥自晦自怡屈久而伸三凤飞辉孝哉奉议徳业日跻敭厯中外昼锦来归松楸有光鬼神其依封树旌纪髙冢丰碑百世不磷勒以铭诗
　　大元故懐逺大将军彰徳路达噜噶齐扬珠台公神道碑铭
　　公名纳琳居准祖曰图萨博多考曰图尔哈彻尔巴图尔相承为太祖太宗图尔哈饮水扵班珠尔纳苏图开创同艰苦事定酬勲因其所居之山川防赐氏曰扬珠台图尔哈彻尔侍太上皇昼从射猎夜谨宿卫其族弟博啰罕叛入太丑军太上皇疑其有异志指天而誓曰臣以死无二心遂奋不顾身殊死以战大败太丑军灭博啰罕上皇喜其忠贞许以土地人民辞不敢受曰俱非臣所欲也臣宗族散落愿托天威聚集之得四百余家复为大族太上皇四子以公锡喇大王位下西征留公领本位诸局继受令防充本位下逹噜噶齐先帝龙飞金符授彰徳路达噜噶齐以本位汤沐邑也未几佩虎符职如故诰词曰以尔王室旧臣常着勤勣仍赐狐白裘随拜王命赐七寳大帯曰惟此可以佩金符是后绣鞍珠服织锦海青鸟恩光稠叠照映外内公以丁巳嵗夏四月到郡时适旱解鞍而雨郡当南北冲要使者旁午前政以送迎馆谷多被讥谤督责公以累圣知识位望隆重过此走谒而去市井无一钱之扰强冦数辈大奴婢小奴婢者刼民财杀捕盗官而去人畏其凶强莫敢诘捕公严责有司立获于卫州市申部下报公知其党与连结恐不测起狱为民害戮首从七人民心遂安由是经嵗外户不闭无犬吠之警先帝南征诏所经官路限一里为营盘牧地嵗己未今上六师南下公迎拜行营奏曰夺耕田而为营牧南方土壤易荒但长蒿蓬荆棘无美草莫若使民树艺五谷师行则牧马振旅弃余则令民收获军民两便上喜从之民复旧业得地万五千顷庚申建元上即位诸王议事于金帐惟公得与上欲用公于庙堂以病辞诸路积年逋欠皆令见在户代偿民不胜困乏奏防蠲免邻郡亦赖以复我朝语言精密典故极多唯公能尽其説晓其凡例虽居外郡以时备顾问故多在京师凡大宴莫不与焉在郡十有二年不置田宅戊辰得疾上遣医赐药不絶上一日宴百官于万嵗山欢甚乐奏北事未宁公奏曰愿陛下安不忘危声乐乌可以弭边患上喜谕羣臣曰旧人故多无如此人出嘉言者明年还郡是嵗十一月初二日薨于私第之正寝享年六十有三实至元六年也公忠清廉介论事雍容悉理抚民寛仁不苛暴夫人苏尔图展氏多尔沁氏子男五人长曰额哷充中书省断事官次曰雅图噶侍从贤王立功西域次曰阿固岱刚毅沈雄未及仕皆先公卒次曰伊尔图仁厚重静袭爵彰徳路逹噜噶齐授懐逺大将军有惠政民到今思之次曰伊尔布哈恭敬谦和以侍从勤恪授直省舍人迁南京治中至元二十九年以侄嘉议公让职复承先业中顺大夫彰徳路大达噜噶齐孙男二人长曰超台刚烈有父风次曰斡里袭爵九年让归于叔陞嘉议大夫山东东西道肃政防访使去任民懐思之刻石颂徳曾孙男一人幼未名铭曰
　　北冥王气开圣神鲲鹏际防乗风云黑河饮水股肱臣锡土命氏酬元勲扬珠台氏门望尊丰功茂烈多异人英哉我公难等伦三朝眷顾防殊恩珠袍锦带万金珍绣鞍海鹘白狐温忠贞谨恪益检身有隆无替光宠新临民惠政多寛仁安阳父老拜马尘祝公调鼎宜千春英灵一夕还星辰邦人追慕良悲辛寿爵不满公忠勤天报有子仍有孙孝让髙节薄夫敦才兼文武知经纶万里骏足今始伸州郡小试非要津为霖苏旱活饥民庆元千世长沄沄
　　大元故懐逺大将军懐孟路达噜噶齐兼诸军鄂勒防古公神道碑
　　太祖皇帝受天命臣万方太宗皇帝继体守文一新官制简而不繁统之有宗内则一相宅百揆赞万防外立郡县以承上接下郡县之守令例以归义效顺者就为之仍选防古人一员钤压其上谓之达噜噶齐守令以次咸聴命焉生民之休戚政治之美恶实系于达噜噶齐之贤不肖彰徳居十路之一又当南北之要冲朝廷以公为能自呼图克帐下扎萨克齐擢拜彰徳路达噜噶齐嵗丙申之四月也时金亡才三年民始脱兵疮痍者未起逃窜者未复居者犹未安禁网踈阔兵卒恃功不能无侵陵攘夺之暴虽城郭井市之间外戸或昼闭而不敢啓敞公解鞍涖政知民以是为苦即下令曰敢虐民者当以法绳之工贾居肆者各成其市门户开朗安生乐业无惊疑恐惧为农者各安畎亩趋时力田无苟且荒怠苦汝者吾能训导禁治之令下强暴者柔驯而莫敢犯野耕途行坦坦煕熙始知有生之乐嵗戊戍春二月懐州守臣王荣叛太师国王命公讨平之且有殄殱之训公对曰王师讨逆胁从者犹当宥况无辜乎国王嘉其言而从之王荣伏诛而阖境得免郡人壶浆香火攀送号泣而不忍去后四十年改治河内百姓闻而喜曰是全活我父母妻子亲族姻娅旧使君也嵗己亥相卫蝗野无青草民乏食公诉告于执政大臣呼图克分军储粮五千石以起饿者用是民无流殍嵗庚子至癸卯四年大举南伐所过官吏告病公以忠勤预备供给不匮而民用不扰嵗丁未淮汉诸城随下随叛民无所依者南北奔窜边将土官争掠以为功公以恩信招谕万余户悉以为民三尺之童不遗也间嵗比不登赋役督逼屋空十三四公命官四出告谕还业者复三年是嵗招来万七千户嵗戊申春正月辉州贼人朱葛结党逆乱兵官乗衅欲夤縁纵滥公曰国家贵我富我委兵柄于我寄一郡之命于我将以我平寇耶以我为寇耶不用汝辈妄自张皇贼不获乱不平吾任其责即率麾下以往获贼三十八人于黑鹿山郡人安堵如故秋毫无所犯嵗己酉春三月贼人薛志全乱如前防而平元戎察罕知公防明寛仁每遇诸路解送死囚即委公审问推情据法寃伸罪减前后不可计安阳农家得罪于贵人责断处女六名寄留而去至是将十年公申明于贵官阿勒楚尔悉嫁为良庚戌夏旱公斋戒祈祷甘防沾足中统三年春李璮叛遣奸党伪驲逺图不轨东西经数路官府莫能辨公发诘而服奸谋为之破散四年旱祷雨而雨是年改授明威将军中山府达噜噶齐至元七年迁河中府达噜噶齐十一年春以勲旧老臣仁政防节所去见思佩金虎符超拜懐逺大将军懐孟路达噜噶齐兼诸军鄂勒二月二十有九日以疾薨于私第之正寝享年七十有一公防古人小字防古巴尔父锡巴尔母棱拉夫人六额齐济彻辰伊苏塔海赵氏防古展子男七人淖海嘉议大夫淮东道肃政亷访使博啰武畧将军嵩州达噜噶齐自筮仕知子民之方所至政声蔼然去则民不能忘齐诺舒库尔齐能以恭勤自律扎玛哈特穆尔竒塔特未仕和拉推勒早世女六人谔都岱适大丞相忠武公之子右丞史侯阿什克适王宣差博啰展适济凖提举伊勒谨适黄头百户噶噜廸适仝宣差小女儿适肖宣差男既葬之七年其子淖海等状公之徳政以神道碑来请铭呜呼厯观古今之为政者贪者必残而防者必仁如形声影响之必然盖贪则不足不足则凡可以力取者虽以一已害天下不顾也防则不苟得不苟得则虽一介之轻不义则不取也又安肯害物以益己哉公治彰徳近四十年所居之室所食之田庇风雨取温饱而已薨之日遗子孙者无别业余财故能形而为政一以富安全活爱人利物为务方之汉唐防吏循吏亦可以无愧若夫不学而不能为风俗移是之谓尤难在一时牧民之官当为第一流人铭曰元武间气笃生异人发强刚毅渊靖沈恂大藩名邦来经来纶解鞍涖政无非至仁民始脱兵疮痍吟呻煦摩爱养时雨阳春悍将骄功侵陵贱贫徳威惟畏悔过自新市野雍煕强暴柔驯里咏途歌欢腾四邻邻人有言孰匪我民惟彼相卫乐耕乐耘我无父母恩胡不均凶逆好和贪残鼓军渠魁伏诛胁从获伸律兵而还不囊一缗吏感其防咸知爱身民懐其惠如子慕亲遗爱百世岂惟兹晨宜其有子继拥朝绅宜荷圣念锡名忠臣邦人追思日见丰神堕泪而碑不在斯文








　　钦定四库全书
　　紫山大全集巻十六　　　元　胡只遹　撰碑
　　舒穆噜氏神道碑
　　天将以神武睿圣之君开基革命则必锡以智勇雄伟之材为之将相成汤得阿衡而革夏武王获尚父而翦商秦得蒙恬白起汉得子房韩信视取万方奠九有如卷席破竹摧枯拉朽不劳力而定自是以降迄于今一废一兴修短治乱虽不同而君臣际防股肱心膂莫不皆然我太祖皇帝起朔方入中夏不数嵗而奄奠万国攻坚平险伐谋破诡固出于神武睿知之独断而其阳开隂阖鼓雷霆之先声虎搏鹰扬震风云之余勇者岂无人焉河山左界东际于海北首燕云南抵淮汉摧锋挫锷声实相应顺则抚之逆则折之一戎衣而为我有者实太师穆呼里国王忠武之功也太师之贰将曰镇国上将军御史大夫舒穆噜公公薨五十有五年公之嫡曾孙良辅状公之平生以神道之石来征言谨序而铭之公姓舒穆噜氏小字额森其先特尔格人仕辽世为大官兵乱谱牒废世次莫能考公防頴悟未冠雄勇过人以将家子弓槊鞍马不习而能及长精通吏事契丹女直两朝语言风俗政治典故耳目习熟仕金为译事未几以明辨廉干迁西北路招讨使幕官继以军功拜万夫长公请让职于族兄章达纳愿以副贰自处金帝嘉其逊悌友爱而从之今自道陵崩逆臣擅命乾纲解弛宗室贵戚素无威柄重以宴安佚乐升平日久平居无事口脂靣药软媚如妇人女子一旦内乱遽起惶骇忧惧莫知所为我太祖提兵南下所过城邑从风而靡公叹曰天时人事上下相应金徳衰矣事可知矣中扰而外溃吾以穷身孤军其将畴依天命其在北乎逆天者不祥遂同族兄率所部之众而归太祖皇帝帝以公太师穆呼里国王帐下王适欲取东京兵驻临潢髙州以公为前锋觇其虚实图攻防之策公倍道兼行距城甚迩道值新官留守来之任公袭杀之获其章服诰命遣吏绐报城守者曰新官至矣守城吏出迎即入公廨中听事谬谓僚佐曰城树以兵何也吏以边声对公曰吾新自朝廷来他郡寂无此音且俱不设备毋妄苦士民下令撒兵安以温语老防为之帖然濳遣使以告太师太师兵至不血刃而得一大郡口数十万公之用兵可谓仁且智矣太祖南伐太师奏公知兵承制以为托和伦塞勒弼之副将军事一决于公敌城之坚瑕人情之向背目中所得莫能逃其算遂自北京幽蓟益都大名皆下之以功嵗乙亥五月特恩锡虎符拜镇国上将军以御史大夫提控诸路元帅府事是嵗十月诏同左监军王守玉偕来至阙勅自滦水东辽水西土地郡邑一听公约束嵗丁丑六师复南公帅诸将攻蠡州亲执桴鼓为诸军先以死报効殒于矢石之下时年四十有一呜呼以公之才方之古良将不为过惟其忠于为国不有其躬置身于死地而不自惜竟以勇毙惜哉公天资廉洁身后家无余赀训兵持赏罚甚平不以亲戚而屈法不以仇怨而沮功夫人三长曰防古氏次肖氏耶律氏四子长曰察喇次曰辖克锡次曰博啰次曰琨察喇辖克锡博啰防古氏所出也察喇刚直有父风发矢无不中尝一日射飞雉三十嵗戊寅袭父贵从太师西征取平阳太原隰吉岢岚诸城嵗丁亥从博啰国王攻益都坚守不下力穷出降诸将以久拒命欲屠之察喇切谏以杀降不吉国王从之阖城得以免死嵗辛丑太宗皇帝以察喇功臣子能继立战功授真定路达噜噶齐兼北京路达噜噶齐嵗癸卯享年四十有四卒扵柳城辖克锡不仕博啰志大而早世琨耶律氏所出勇力兼人善射尝知兴中府后隠居不仕一女曰夀仙适辽王子孙二人长曰库噜黙气质超迈刚正善弓矢承父职兼尹兴中府中统二年皇帝思念先朝旧臣有勲于我家授黒军总管三年平李璮乱以疾卒于渔阳享年四十有三次曰彦文纯厚孝友兴中诸军鄂勒长曾孙三十余人某某孙若干人良辅库噜黙子也世父官铭曰志士有言马革裹尸不材拥肿夀考奚为维公天禀得熊虎姿风际云防贰我太师兵不师古有正有竒智信仁勇左右具宜廓清防县檄可期猛不惧险忠以忘危失我名将孰云不悲公乃夷然视殒如归英名天壤豹死留皮宜其有后若若累累世握兵柄益光前辉辽阳之野滦水之湄大书深刻有丰者碑千秋万古不劘不隳过者敛袵如拜生仪死事一传孰措其辞忠武一諡子孙孝思太常太史视此铭诗
　　李隠者墓碑
　　中大夫同知福建道宣慰司事李侯状其考妣之行踵恳谒曰先人隠徳百年不求闻逹不肖自膝下受教至粗见成立承意先志温凊甘防之养百未一遂风树之憾竟弃藐诸孤于今二十有一年矣先妣前此二载亦以疾弃世以吉卜巳得同窆惟是表封者无有石已砻矣敢百拜以请谨按君讳聚世为安阳人谨厚有襟宇完顔金未亡之二年嵗次壬辰河南北兵荒人不地着东平严侯檄君招集流散而抚安之居者宁窜移他乡者有所依頼不妄迁徙是时新获生于兵陇亩关市外内萧然足食者十不二三君能出囊箧以周给众皆感戴畧无徳色不责报偿众皆恱服长于生财不三数年益致富有君与乃兄防失怙恃兄以多疾父母怜之凡可以娱恱其心者纵使为之因是不事家人生产毬鞠博奕靡不精絶长年絶以游戏为乐君委曲承顺怡然泰然课童仆负钱币以供具兄禀赋躁急少不如意輙怒形于辞色甚则及于笞詈君敬畏卑逊承以和气婉容必致其允若欢欣而后巳兄后得风疾饮食汤药必亲尝之首尾十年犹一日也配谢氏蕲黄元帅谢公之女也亦能恭顺孝友敬夫事长如严舅姑性俭素不喜锦绣纂组惟以缉絍为务慈爱僮仆如子侄虽有大过谆谆而教口无恶言乡党邻里事上教子必举李氏夫妇以为法君享年八十至元六年十二月日以疾卒于正寝夫人享年八十有三见其子同知福建道宣慰司事以夀终至元戊子九月日同祔葬于安阳郭村之先茔一子名才郞少中公也子妻王氏妇徳毋仪一如姑徳少中公之勲业见于某州去思碑效忠堂记兹不复云孙男若干女若干铭曰
　　里仁而我亦仁未足多异民鲜而我独能庶几髙致呜呼噫嘻教衰道微兄弟为雠相怨相尤父母俱存离析乖分兹时兹辰而得斯人事兄如父敬嫂如母逄彼之怒有顺无忤孝弟之诚通于神明天报其徳乃生贤息懋建殊勲致身青云晦久而彰宗族生光松槚千章丰碑深藏绳绳继继百世其昌
　　故磁州安抚使李公神道碑铭
　　公讳平字平甫世为邯郸人祖考皆隠于农公体貎魁伟既冠喜交结豪侠轻财尚义气贞祐兵乱金自燕走汴河北不能有以隆虑险固可守命宗室惟为河北宣抚使置司事擢公为磁州判官未几陞本州刺史懐逺大将军嵗庚辰宣抚司事废无所依恃帅材勇三千人众五万口诣军投身我朝太师国王承制授公辅上将军源军节度使行元帅府事佩金虎符雄镇河朔壬辰春太师竒尔济蘓奏奉朝命以公移潼关军民千余口于磁抚绥之前职如故庚子秋公以勲旧改本州安抚使逋逃复业者踵踵不絶是嵗民乏食发仓粟千斛以给饥殍临政正已率下不可干以私嵗辛亥例罢宣抚司公髙卧不起丙辰正月十日以疾卒于私第享年六十有五祔葬于县南文庄里先茔配许氏赵氏申氏丁氏康氏子男五长曰天祐袭爵再除磁州劝农使次曰天瑞滏阳行军百户次曰天禄鄂勒百户次曰裕曰祚磁州税使犹子徳滏阳尉女二人长适行军千户王玉次适管匠达噜噶齐安祚孙男八长询大都钞库副使次谊郁钦钦行军百户次成温让义公自致政燕居奉养丰腆賔客恒满门秋冬携子弟游猎春夏课童仆种艺乡里荣之后三十有六年天禄求文士杜琪状公之徳业持状以墓碑来求铭敝邑武安磁之属县义不可辞铭曰
　　世胄所起丈夫所耻不坠门阀一举千里风虎云龙神授天啓将兵子民徳威可纪赤舄虎符煌煌炜炜英嗣贤孙世济其美开国承家似公能几遗爱流芳百世不已太行岩岩泉弥弥铭碑永年夷山涸水
　　王晋卿父王隠士神道碑
　　奉训大夫佥江东建康道提刑按察司事王可与奉监察御史张之翰之手状曰此先君生平之大畧愿吾子铭其墓碑敢再拜以请既唯命诵其辞玩其事而知其人然后知古今天禀髙迈力于为善者世不乏人特以子孙之不肖友朋之不能文有国者不尚贤是以不得褒美称扬使后世泯没无闻为可伤悼不宁唯是又因以知为善则一而得名于后者多挟权处势髙明之徒而不获见称者类皆无势位侧陋隠微之士于是而得一贤子孙继志述事不灭前人光广其声増其大业请文于朋友请传于国史得諡于太常刻之金石播之无穷可尚也夫公讳政世为上党人靖康之乱徙相之临漳祖庭父元皆濳徳不耀妣李氏贞祐中金迁汴奉父母居陈之项城时众以避兵失乡井例不聊生公买田千顷因以致富仰食役力亲依者如父母嵗久不忍相舎去金亡北渡流离顿挫之际罄囊橐以济贫乏亲戚乡里老防困病难于徒歩者车载以归既复桑梓时移世变田园庐舎已为豪强之所有因余赀以通有无再致丰厚父年髙洊经防乱以公之贤足以付托故不事家人生产日招亲友饮食欢笑道旧公能承意先志以致其乐事继母李氏尤孝谨母亦尽其慈爱虽乡井姻戚不知其为非所出也晚嵗货殖充足乐复于农耕田凿井相依者成市乡人目之曰王氏井尝戒其子可与曰吾不幸生长乱离不得读书以儒学起宗又不获务本力田晨昬具甘防夏秋供赋役以循天吾不忍复置汝于垄断之间汝当力学以成吾志故于求师取友必端必慎卒成其子为名士材大夫享年七十有一至元七年五月二十有七日以疾卒于正寝娶吕氏妇徳母仪两尽其道子一人即可与也孙男四人长曰黙侍御亲军都指挥使司令史余防未名至元甲戍二月日袝葬于安阳成村之先茔礼也铭曰
　　积而能散以财发身所居成市以徳致邻无社无民而有循吏之仁孝能养志慈能成子敬以择师诚以接士不经不史而得学道之防究其端倪天姿粹美动静语黙适义循理隆墓丰碑铭其可已百世千秋过者读之犹足以激浮薄而愧贪鄙
　　衞辉提领长官萧公神道碑
　　公讳璘字文玉姓萧氏其先祖图萨拉世辽之贵族赠奉国上将军四世祖阿萨尔仕辽为羣牧使正隆中子孙以屯戍迁清平之杏园营遂为清平人髙祖竒拉尔赠镇国上将军上骑都尉河南县开国子妣耶律氏河南县太君曽祖栢徳本赠辅国上将军轻车都尉河南县开国伯妣耶律氏河南郡太君考徳亨奉国上将军知彰徳路总管府兼行军总帅府事公警頴辨利玉色扬休勇力骑射絶人能以礼自将不敢以富贵才美骄人嵗壬寅公年未弱冠奉国君异其不凡命提领本路司县事临政明敏虽老奸巨猾亦不敢欺剖决如流事无留滞奉国君知其可用未几改授权知彰徳路总管府事南北要冲使者旁午事务殷繁代父兄之劳应期防簿书之剧虽老于吏事者不能堪公处之裕如也迁授新旧衞辉三州提领长官振领大纲简而有要诚以御下三州之内属吏效忠民用不扰朞嵗后赋税増而狱讼简上计于郡为他州最时江表未下粮饷切急民力不能支公輙立已劵称贷于富室以供其兵役故事得办集而民不告病嵗戊申南伐以材陞千夫长佩金符主将竒其军功锡以名马纁锦绮各有差用是知名诸军上乎大理以扈从忠勤蒙寳劒之赐师还叙劳定功人将以为有不次之用以是年月违疾卒时年三十有二闻者莫不哀悼呜呼公生而为贵公子畧无骄奢滛佚之习挺身立事早能有成其贤于一时阀阅子弟逺矣大勲异业其可量也哉惜乎天不假年遂以夭殒悲夫然而方诸恃财挟势以堕志不自树立不成一事荒湛于裘马酒色之娱虽康宁无事而获上夀何足贵哉夫人满扎氏幽闲贞静端庄雅重失俪以来能以礼自防膏沐容饰屏絶不事子男一人名世杰有父风释褐唐州判官自防孤以至成立皆母夫人教之之力也以至元七年某月日安厝于塾西北原丰安里又八年以公之神道碑来请铭铭曰
　　鲁庄之威仪技艺智伯之陵人五贤才则髙矣徳无有焉伟欤萧公才兼二子以徳将之世济其美鹏翼垂天一举万里岂其一疾而竟不起壮士闻之有泪如洗我思萧公虎视鹰扬劔锋一挥前驱莫当宜其佩金符之荣耀蒙寳刀之宠光一世之夭万世之长骨朽名存公为不亡
　　徳兴燕京太原人匠达噜噶齐王公神道碑
　　公讳徳真字济凖世为浑源人大父始迁隆兴之丰利考讳资荣妣史氏公生九嵗而孤太祖皇帝提兵南下败金军于野狐岭得公喜其头颅不凡命宫掖抚养之三年通蒙古语言译说辩利太祖出入提携之丁丑冬太祖巡狩于图拉河匠官史大使帅羣工恳诉于公曰吾侪小人以絶食而殍者已十七八存者亦将垂死微公其谁救之公即言于上凡所获猎兽尽以给饿者继赐以牛羊又弛塔拉布哈松实之禁得采食用是困者起瘠者肥免扵沟壑者不知其几嵗乙酉会同扵布哈绰克察太祖以官制未备凡当职分者称集赛以公汉人定名为奉御实与伊苏巴尔塔布岱扎固喇台同列三人者贵官勲臣也军国重事悉委任焉公知无不言竭忠尽瘁事关利病有犯无隠或至夜分敷陈于御榻下太祖喜其忠直多允其奏又命公兼掌二皇后宫政后抚之如子尝谓所亲曰此吾之竒凌扣也丁亥春正月太祖征西夏严李王诛之怒其负固不服欲屠其城羣臣莫敢言公谏曰犯顺效逆者既已就戮民各为其主百万之罪宜活陛下同仁一视子怜万国非敌百姓也幸寛天诛太祖恱悟遂赦之上欲伐巩公曰西夏已平巩不足防不必劳师用众臣请谕之祸福遂持节以往巩开门出降嵗庚寅太宗皇帝以公先朝旧臣服劳王家不欲劳以烦剧赐公金符授徳兴燕京人匠达噜噶齐嵗壬辰苏布特围南京城守崔立遣使纳欵情伪未可知公与来使同往立出降时有诏命公集诸匠一日应募者数千适嵗饥人相食公出已财粮以食之脱死者不可计率诸匠北来至太原较其伎艺率多畏死冒充而实不能者公亦不之罪谕以温语示以程法积以日月后皆为良工嵗丁酉后除徳兴燕京太原人匠达噜噶齐中书耶律公从容谓公曰公啓运勲旧宜侯牧一路不然公且留中相与同心协力匡辅圣政公力辞曰仆防蒙国恩抚养禁掖出入行阵粗有嵗年大政髙位实非敢居中书君知不可留乃止六皇后摄政执政者拟公为西京等路廉访使先帝南征大臣又奏公可为平阳太原等路廉访使皆以疾辞一日召诸子曰余以垂髫野竪被日月之光沾雨露之泽歴仕五朝而无纎芥之补今老矣不可厚积官谤遂上章告老朝廷怜公耆旧俾其子孙袭爵既得请燕居于太原之私第往来别业山水间读书学养生十有余年嫁妾三人放驱二十人焚毁诸人负钱劵二百余张至元九年八月甲午以夀终于正寝享年七十有一夫人四李氏张氏刘氏呼噜氏子男六人什喇哈斯张出也次曰纳延次曰居实刘出也次曰曩嘉特次曰居廉居安女四人某适某次曰某适某人孙男八人某以某年月日葬于某里铭曰
　　得君已久畏怯莫前谏听计从顾忌弗言太祖天威百王凛然公之遭际未阅几年活百万命忠恳回天扈从两朝雨雪戈鋋武成告庙定功后先三土五爵烜赫聨翩何力之有愿处卑偏缉熙百工曲尽精専优游常职百务弃捐晚年知书闻善拳拳恬淡虚静吐纳希仙夀七十一正寝归全生平手奏格言成编世虽莫闻后当有传考始要终玉润金坚汾水之湄东社之原乔木丰碑髙塜新阡陵移谷变不崩不穿
　　舒穆噜某神道碑
　　侯讳某字某姓舒穆噜氏其先辽贵族家于辽碣间髙祖阿萨尔仕为羣牧使正隆中子孙以屯戍迁清平之杏园营遂占籍焉曾祖竒拉尔妣耶律氏祖栢徳本妣耶律氏父图萨拉妣耶律氏嵗丙午行省太师统诸道兵破大名侯遂帐下拜馆陶招抚使俄迁东平大名招抚使元帅左监军留事东平行台严公以取磁州功遂兼知州事复以取林州功迁同知彰徳府总管事丁亥四月收复彰徳陞林州彰徳府事某年月日以事死于燕邦人悲之年五十有八夫人若干人子男若干人女若干人孙男若干人女若干人某年月日卜葬于某所某原铭曰
　　金亡河朔兵尘红天威张皇开四封网罗豪俊图巨功割疆自立从羣雄赵南衞北实要冲十室九罄糜铦锋失侯得将如萍蓬以暴易暴承偾踪维侯孤骞逆长风提携猛将来罴熊抚摩痍瘵濡疲癃翦夷棘莽成桑农黄金台髙心益恭幕賔济济人中龙嵗时朝觐或防同髙压羣牧声隆隆蒲鞭仁慈出天公私仓廪俱阜丰诱民以善民易从一缄幽恨埋閟宫英魂夜半号苍穹吁嗟大福濳大防髙鸟既尽藏良弓太行西峙漳水东邦人思侯哀无穷
　　故镇国上将军总管炮水手军匠元帅府清州张侯神道碑铭
　　天运人事否极则防乱极则治理固然尔然而开防定乱洗妖氛服羣雄千战千胜一清四海乘时佐命立万世太平之基苟非勇可以敌万人智可以伐羣谋矫矫烈烈出羣命世之大才则不能也清河元帅炮手张侯当我朝开创智名勇功是诸大将之一也侯世为清州人讳荣体貎雄伟智勇超迈金主走汴嵗次甲戍侯以武勇选守戍燕都太祖皇帝整师南下侯揆以天时人事率众同明安大保诣军门请受命太祖皇帝壮其材志锡虎符授懐逺大将军元帅左监军侯感荷殊遇誓効死为国立功业每战身先将校同劳苦士卒亦乐为之用战胜攻取所向无敌首平河间下大名继收东平济南益都江郡声日益振太祖皇帝征回鹘六师至莫兰河流澌湍急众莫能前侯立防战舰百艘全师毕渡直抵城下未合围侯列树危竿飞石石下如雨城不能坚回鹘请降由是忻都钦察诸国接踵纳欵西戎遂平论功最诸军未几扈从取河西河西负固坚守侯如前攻城破众溃以功陞镇国上将军总管炮水手军匠元帅防关右五路攻鳯翔勇不顾身炮伤髀近侍尚医劳问调防腹背相望疾愈嵗辛卯从太上皇由金昌取均州诸城明年壬辰以王事终于军子忠仁袭爵勇畧如父从濶出太子进讨两淮经畧江汉取川蜀嵗不家食戊午先皇帝西征师次钓鱼以将家子仍旧职防为上将冐险先驱所过战功居多圣上即祚志在平南选将居边被命戍守均房领汉军万户丁夘二月以疾卒于大都之行馆孙男君佐承职散官如前仍兼利津海道粮运管军万户用兵临政同符祖考君佐以某年某月某日迁葬于镇定县之某村从吉卜也既葬以神道碑来请铭铭曰
　　乾坤草昧昌运开乘时佐命须雄才龙拏虎抟岳麓摧除防翦暴如蒿莱喑呜叱咤生风雷廓清四海无纎埃战功稠叠宠渥偕虎符锦绶光昭回忠武壮节髙崔嵬遗恩余庆贻后来将门出将真将才子孙袭爵皆英哉鐡枪可埋名不埋丰碑髙塜西山隈彤弓家庙齐云台大元故元帅左都监曲周县令杜公神道碑铭
　　公讳泉其先潞人髙祖而上徙居广平之曲梁祖荣善植生产年逾七十优游以夀终考贵承先业増崇生息遂以财雄乡里积而不居推以济不足人多徳之交游豪贵日满门颇乐鹰犬中夀而殒公资禀俊伟防异凡儿宗族有识者曰此子必亢吾宗既长读书略通大义遇事力行卓卓自持嵗庚辰我师南下公帅众诣军门降太祖皇帝侄王承制封拜嘉其义勇即署行军提控以大将索和尔平山东下东平舎利等诸栅前锋殿后勇冠诸军辛巳秋七月征河东破青龙石家等堡越河中收抚关右定西夏招懐攻击所向无敌公之力为多壬午三月还师秋从索和尔北拜王于行帐优蒙赏慰佩金符充曲周丞兼管军民畏威慕徳不严而化甲申夏五月东山草冦奄至城下所过烧毁室庐驱掠人畜公奋身衞众手杀数十人贼退门吏白令防金符为贼盗去帅猛士百人邀其归路殄殱而还由是奸宄破胆不复侵轶戊子春二月王懋成绩复赐令防金符光宠之升爵昭勇大将军官曲周元帅监左都县职如故辛夘冬征河南克钧州平汴差次战功诸将擢焉嵗乙未武成大定皇帝受羣臣朝割茅土以赐勲亲邢洺等四州右壁万户公任职如旧嵗庚子总府荐公勲旧升曲周令立市劝耕赈乏问疾不四三年视诸邑为乐土癸卯秋八月朔遘疾越三日终于私第之正寝春秋五十有四总府赗金以葬邑人路祭巷哭夫人王氏出衣冠盛族女则母仪内外慕效再娶赵氏侯氏俱名家淑靖懿恭子男六人海源渊珪演季曰毅海袭爵治大县所在有声去则民思之今任广平路总管府判官源邢洺路鄂勒提领渊忠显校尉出军总把兼万户府都镇抚军功将畧能世其家孙男十二人世杰世英国用国才君辅云甫余防未名公殁后四十年至元壬午春正月十二日安厝于新安乡郑晏里之新茔从吉卜也公生长兵革鞍马间不资教养而践履笃至事二兄极友爱乐赴人之急难惟义所在祸患不恤也尝积粟数千嵗凶则借贷不责偿初壬辰平河南回俘以百余口父子兄弟夫妇去就聚散之可哀悯者多纵遣之仍为经纪其生理握兵临阵不妄诛戮一旦临民専务抚养齐家教子不积货财此人之所尤难者洺水簿林虑徐异状公之平生也如是总判公奉状以神道碑来请铭铭曰
　　勇不嗜杀息乱底宁惠而知政煦煦无声惜也局骥足于百里匣镆鎁于发硎夀不称徳殁有余馨用不尽才志其可平天其或者流于既滥之余发于持柄之末积厚报于贤嗣享安富而居髙荣出总大府子为名卿兰芽玉屑继继绳绳孝思起塜如岗如陵孝思刻石既坚既贞使过者拜手拊碑而叹曰有是父而有是子父种徳于子子扬名于父斯言也足为千秋百世之铭
　　同知石州事髙公神道碑
　　公讳冈字陟夫姓髙氏石州宁乡三圣里人世世孝弟力农以徳以勤遂以土田缗钱雄乡里考讳顺妣郭氏谨厚劳苦増广前业以公天资不凡不类农家儿夫妇相与谋曰教子训孙固当不易世然是子终不可以服田亩即今治平无事国家以儒学官人苟使之从师读书必能光大吾闻出幽谷而迁乔木不愈于以畎亩之不易为忧乎故公八嵗入小学十六而知为学之方自是日藏月修六经外传及羣书释老二书一一渉猎连射策于有司不合时好不中第泰和八年入粟补官监宁乡酒税事我朝兵南公帅众降太师国王承制授宁乡尉外户不闭累嵗无犬吠之警嵗戊子县陞为州就陞军判嵗庚申中统建元太原总管府申河东道宣抚司荐改授同知石州事公自等级积官知民情识时务老于吏事三年之内优游卧治不严而政举五年二月四日以寿终于私第之正寝享年六十有九闻者莫不流涕夫人李氏生子男三人孟曰鳯仲曰彦英皆早卒季曰彦萃袭爵今累官承务郞同知磁州事一女适平阳太原路巡监视运官陈政再娶冯氏无子再娶杨氏生二女长适张晖次适郭邦宁孙男四瓒璲琬僧奴瓒主家事璲监本州酒税琬本州孔目官僧奴尚防孙女四人曽孙一十五人以某年某月某日祔葬于三圣里之先茔彦萃状公之生平请铭其墓碑铭曰
　　学言有知为儿不嬉卓然秉彜晨昬趋庭自持自矜暮史朝经积而不居克谐时须起身亨衢殷墟麦秋挺身归周邦人咸庥州县翺翔春露秋霜白首冯唐中统飞龙选实论功荣拜新封载飞载扬桑梓有光死生故乡子孙绳绳绣衣珠璎克广家声故园故山松栢芄兰神灵妥安丰碑嵳峩我铭可歌百世不劘
　　王忠武墓碑铭
　　朝列大夫尚书户部侍郎王桓桓母弟奉政大夫淮东道提刑按察司副使构同状西来曰我先人忠义事君弃藐诸孤八年于兹墓木已拱而经纪寂寥敢以再拜墓铭为请谨按张泽状公之徳业曰公讳公渊字润甫其先秦将翦之苗裔也世为潍之北海人七世祖徙居东平考铎官忠显校尉妣杜氏大父瑀正隆五年登进士第官奉训大夫今妣范氏及其内皆文正公之后曽大父尚智金初登进士第官朝散大夫妣崔氏髙氏范氏兴家五年东平内属三兄避兵南迁公以死守宗祀严武惠承制授公忠武校尉从事戎幕十有余年乱定得归田里自号鳯山逸叟日课僮仆力田教子读书每戒之曰自汝逺祖令公儒素超宗登仕版者代不乏人箕裘之业不可废也三子遵之竟得成立至元十七年嵗庚辰以次子桓构共为朝官就禄养焉明年夏六月丁卯夫人薛氏以疾终命桓等归葬于东平北乘丘山阳之先茔将行戒之曰封树毕即俱来是嵗冬十月乙未与长子桢还家卒于行馆辛亥祔葬焉享年八十有四公天资诚敬纯善重厚寡言饮食不问美恶贫居晏如亦未尝有不足之念犯而不校曰柔能胜刚僮仆不率教者谕以温言终不加诃责与人交愈久愈敬平生无狎友性喜读书尤嗜古文篆遂极其趣夫人亦士族为妇为母顺姑敬夫慈子中表可法夀七十有四三男桢桓构桢为山东濵盐司勾判官女二人长适商福次适蒋起男孙二人士焕士爚女孙六人先世旧徳备于三老堂永锡堂记兹不复云铭曰
　　危樯巨舟勇回急流世继其美不忮不求积而不废双鹗横秋敭歴中外有为有猷扶揺天风一日九州云路方始朱顔黑头未见其止邈焉寡俦乘丘苍苍泉水悠悠王氏茔域羊虎松楸若堂之封累累塜丘五百年中大夫公侯表碣碑铭珠贝金璆我何人斯荒辞赘疣窃助孝思嵗时荐羞
　　大元故顺天路总管府权府事王公神道碑
　　治乱废兴之气机隠伏于冥冥而发见于昭昭惟明者见之才者因之或出或处与时偕行金主绍承世宗章宗五十年太平之绪优游践祚而识者忧之知其无人君之度非南靣之器也未几遇弑我太祖皇帝一举而金祚不守是时屈伏草莽者齐举并起云防响应顺天蔡国公羣豪之一也而权府王公实赞成之公名沂字振文童幼頴悟过人比冠通方识务金主走汴燕蓟骚然顺天迫于燕公揆以人情天意知帝王之有真天命之在北处身乱离中与人岂弟乐易不树风岸人多爱慕愿与之交遇事明敏谋议处决动合众意时虽板荡凶残侪辈或语讼纷竞必谆谆切切劝以徳义戒以法律使人和解而服罪以是人争归之所居成聚蔡国张公起闾里相帅归命我太祖皇帝谟画军事多从公出顺天既内附蔡国公承制辟公録事判官兼规措大使不再朞流窜者还佥辞以干局称舆议请命改充本路总管府判官是时四方犹未平例以长官主征伐民政悉听于倅贰公均租庸谨调度扶弱推强风雨寒暑不敢告劳属郡鄜州号为难治加以蝗旱相仍流散未集以公廉能陞知鄜州事敦本抑末笃教缓刑吏不严而畏民不戒而劝未几擢权顺天府事同僚优游仰成府治当南北要冲邮传如织而民不知扰退食雍容读书学道煮茗赋诗延接賔友晚年诗益工以老致政一日寝疾遗训诸子曰我白衣至此本无他能平日所守者报国以忠接物以诚而已言絶笑谈而逝享年七十有三夫人艾氏妇徳母仪中表可法夀七十有八四子仲仁仲义仲礼仲智仲仁即同佥公也以书自东川来谕其子宏曰吾父子兄弟蒙国家福泽既优既渥誓以死报惟光昭先人之令徳无片石以旌纪负罪何言汝当承吾之志乞文以图不朽使吾后嗣有以知祖考积徳累功之渐子孙蒙庆之自汝为我力成之宏既承命持侍衞亲军万户府从事安阳王可与之状来以神道碑请铭铭曰
　　虎頥未须遭时艰虞枕戈讲学弁武心儒众不可失藏疾纳汚识真归命振袂亨衢良二千石声流八区引年致仕左诗右书富贵夀考徳业声誉人或不足公独有余孰谓渭钓而无逺图孰谓莘耕老死犂鉏处不失义出应时须同我太平武畧文谟子孙绳绳玉佩琼裾勒铭丰石光照幽墟百世不磷过者下车

　　钦定四库全书
　　紫山大全集巻十七　　　元　胡只遹　撰碑
　　大元故明威将军同签书东川行枢宻院事王公神道碑铭
　　人才之巨细门第之兴衰福泽之可乆不可乆唯于易代之际观之则见之明断之审大率英雄豪杰起身亢宗有待而发四方无虞百揆时叙贵贱享宴安之乐而无竒勲伟绩之可为虽材智絶人既无所施无惑乎终老于庸流就能名一艺占一业三年一资五年一级而于大勲业大封拜则不可得矣时移世变崇极而圯天厌旧邦羣雄竞起草昧之间王侯将相公卿大夫士之才立见于奋迹之始天下既定新天子崇徳报功大则分茅土割方郡小则受一城封一邑治安之福与羣才共之然而或一再世而消削絶灭或三数世或与国祚同终始是岂偶然哉福泽之乆者其徳厚其功大其家法备一再传而絶灭者其徳薄其功微其家法无足取此如火之热如氷之寒不可诬也今请以同签书行枢宻院事王公为徴焉公之曾大父世为顺天人适当金季隐晦不仕兵乱家谱亡失名字不可考父沂字振文官至顺天路总管府权府事别有碑公讳仲仁起身蔡国公帐下以才勇拜百夫长再受银符镇抚诸军事岁戊午分今开府仪同三司史公部曲扈从宪宗皇帝平西南夷为上前驱数战数胜首拔定元诸嵒栅六军遂得深入继拔礼义长宁大懐苦竹钓鱼四砦以功宠赐黄金鞍勒宪宗皇帝曰为汝他日战功之验证未几宋将曹太尉李路分下嘉陵白水马湖来拒敌奉防总率战舰五战五防手刃二将于阵前宋兵溺死者无虑数千宪宗皇帝喜赐黄白金二十斤今上嗣里宣命金符充都镇府行军千戸无何改授武卫军干户璮贼搆逆东方失宁佐经畧董公抚谕青齐所至导扬圣慈使民晓知逆顺反侧遂定使还佩海青金符入巴蜀按视边事事廻入对西南山川城郭民物风俗险易虚实歴歴详说如在目前上嘉叹曰得人如此何事不济特恩陞山东路统军副使兼总管造船事未毕宣命虎符充眉州管军万户眉入南徼尤深险前官不克负荷连章乞谢职新进徼幸邀功欲得是任者交相称荐众议纷纭乆不决特防教锡喇做者锡喇盖云黄色指公而言也镇眉凡四年训练精严战守有法兵需精备小大二十余战皆以出竒取胜声闻于上赐白金重锦以荣其功就佩以降虎符改充东川副统军使宋贼冦成都入其郛焚毁大掠而去公提兵直趋嘉定半途与贼遇一战贼北五十里死伤相枕藉夺其俘而还朝廷闻而壮之至元十年以功授明威将军同签书东川行枢宻院事虎符如故明年总兵攻重庆与士卒同甘苦冲冐瘴毒卒于军中公临敌决胜智勇扬溢燕居无事则仁言严重不露圭角弟仲义武卫官鄂勒千戸仲礼百夫长兼亳州兵马仲智满城诸军鄂勒官子男五人长曰宏毅勇而文至元三年袭爵充武卫千戸八年改右卫亲军千戸九年以淮南军功陞昭信校尉职如故十一年以渡江功再陞宣武将军管军总管行三卫亲军都指挥使司事攻潭州城下十三年授明威将军中卫亲军副都指挥使十七年陞昭勇大将军东路防古汉军副都元帅次曰宁起官昭信校尉右卫亲军千户再陞宣武将军管军总管余防若侄若孙诜诜绳绳玉茁兰芽不可具纪呜呼西汉功臣子孙至武帝而絶灭殆尽岂非髙明之下难以乆处王氏庆门自权府公乘圣朝开运拜爵受封传子传孙扬歴五朝封爵日隆家声益振继继承承益炽而昌厚泽遐福方兴而未艾然则由人品巨细而知门第之兴衰视履考祥而知福泽可乆不可乆以王氏一门观之岂非明效大验欤某年某月某日袝塟于先茔神道有碑子宏以状来请铭铭曰起身有道文武二途杂流邦官志士病诸唯同签公勇废万夫忠肝义胆与生死俱出竒决胜暗合孙吴长宁大懐白水马湖古今天险勇困智愚不有其躬为上前驱统兵东川蛮逺江渔益州被冦直入其郛继以大攻驱掠前趋设伏以击夺还其俘贼骇奔窜弃甲焚舻益人于今感泣欢呼东西二川状固有余付托得人百蛮可图大邦为讐报岂宜徐矫矫仡仡壮志靡渝圣意简在超付兵枢论功受赏弓矢彤玈竭力报效岁时不虚南夷未平中道薨殂盖棺马革赍志兵墟忠臣有子益昌门闾继志述事金虎章符赠谥有日墓碑可无铭以纪实三叹而书
　　萧千户神道碑铭
　　国朝命官袭爵既优既渥子孙非有大过恶继继承承而不废絶世禄已乆日黯前人光是亦贵富之所养中才庸品之常情无足怪者不荒侈于鹰犬裘马不滛荡于声色甘肥不骄矜于父兄阀阅不陵人以威仪技艺吾于萧公千户见之矣千户姓萧讳世昌其先辽贵族五世祖阿萨尔仕辽为羣牧使四世祖竒拉尔赠镇国上将军上骑都尉河南县开国子髙祖栢德本赠辅国上将军轻车都尉河南县开国伯曾祖图萨拉赠奉国上将军河南郡开国伯祖徳亨朝廷以开国归义之勲爵奉国上将军官彰徳路总管兼行军总帅府事考某征南行军千戸公数岁而孤入小学读书不勤师友不偕羣儿戯防视聴动止端重渊静如老成人学对属即知声律物象竒辞英气精宻雄伟常胜其偶九岁袭爵受万户府劄充鄂勒千户十二岁体貎壮丽魁然一竒男子拜命金符管军正千户嵗已未扈从渡江中统建元再拜恩命千户如故三年壬戍讨平叛贼李璮复立宿州并县西城至元六年春南征五河口临敌手馘四十余人获战舰二军实不计以功为山东路统军司荐申行中书省省拟上闻迁陞不幸以明岁正月十有六日感风疾而殁年二十有六闻者莫不哀悼夫人叚氏严东平鲁王之外甥千戸君亡时年二十有四即自贬损膏腴贵习不御华饰守节教子成夫之志今其子亦袭爵有年矣以某年月日将塟于某所遣其子某奉状以公之墓碑来请铭余接见萧氏祖考子孙凡四世矣千户军不惟有出蓝良最之誉在一时世官子孙少见其比吁使天假以寿竒勲伟绩其可量也哉今既惜其才器而又哀其短天不能不为之铭铭曰
　　嗟嗟造物实艰实难万愚一贤保全或悭萧氏之子百草之兰紫庭未升风霜夜寒萧氏之子羣鸟之鸾一飞未舒疮痍羽翰嗟嗟造物知谁控抟与之不易夺之匪艰三世将门岂非其端我知斯人不尚忍残彼苍者天呼号莫攀龙韬虎畧铁衣石棺风水沄沄松柏丸丸寿短名永神其妥安
　　承直郎江西等处茶都转运司副使李公神道碑
　　公姓李氏讳瑞字君祥世恩州人父郁徙居郓城遂占籍焉祖珪仕至大名府检法曽祖玉河南府判官公防失慈侍居忧哀毁羸瘠以孝闻乡里年十七出赘于邑人续氏时明经射防贡举进身之法皆废又不能治生农工处市井中遂商贾为业知人弃我取人取我与之机且防以信视列肆贪刻者人多归之因以致富累货巨万公叹曰不过为守钱虏富家翁耳矧商居四民之下不足以污吾身于是立志读书涉猎经史东平总管府经歴司知公气宇不凡辟为书记习熟吏事至元五年本司保举充鄂啰济驸马位下人匠局知事七年制国用使司选擢通防知钱谷者以公充济宁府郓城县行用交钞库副使终任之间会计无偏失钞法流行居民行旅皆以防平称十年中书吏部符迁授平阳路收差库监支纳十二年除恩州酒税醋三务大使削苛细务寛平课额增羡而民说诵无怨谤江南平定朝廷以户口繁庶盐法不可不谨宣命金符从仕郎提举浙西盐使司事置司于平江府盐法设灶户给工本煮盐入官照引出发前政丞炎方初下新制未定夤缘苟且为欺蔽尅削灶户工本寒馁瘠乏官盐不足原额私煎不能禁公私俱扰公到官立革宿家给人足布宣教条令行禁止岁课日增十六年陞承直郎宣授江西等处茶都转运副使比署事同众公议给遽采造罢廵禁之扰验实出卖岁终课额倍增秩满得代二十年行中书省以公亷干特委会计杭州酒课二十一年后五月二十有九日不幸以疾卒年甫五十矣夫人续氏之弟徳新同夫人梁氏防柩还乡里是年十一月二十有二日祔塟于郓城宜邱之先茔公天资頴悟器宇深心计鞭算不大声色而办吏事尤精敏义于周急视货财如粪土好贤乐善与人交竭诚以敬呜呼公剖烦理剧有猷有为之才百无一施惜乎天不假年可哀也哉虽然韩文公铭李充实之墓曰生而不淑孰谓之寿死而不朽孰谓之天若公者生淑而死不朽者也徳新持里人杜亮纪公生平之状以神道碑铭并序来徴言谨序而铭之铭曰
　　智周于利志喻于义积而不居通而不器以财发身以徳御气长鲸海涛大鹏风翼进也无难退也何易数耶命耶所期力致材耶学耶有用不既中寿而殒半途而废勒铭墓碑以俟贞谥
　　故大名路徴收课税所长官耶律公神道碑
　　公姓耶律氏讳泽民字济之其本出自辽太祖族号大横帐曾祖赫噜金正隆间官辅国上将军同知北京留守事致仕卜居大兴之西安县故子孙占籍焉祖乌达噶潜徳不仕祖妣萧氏考克酬巴尔字闰之谨厚明敏善骑射知汉文章明昌六年以门资补官桓州酒监我朝兵万余掩至城下率众力敌我兵引退有司以战功闻陞髙阳尉考终无犬吠之警县人刻石颂徳迁定徳迁定兴令以防干称太祖皇帝提兵南下力穷出降授翰林待制岁戊寅赐佩金虎符行诸路便宜事乙酉扈从西征病卒妣萧氏封河南郡夫人公防頴悟洒落不羁以任子袭爵年三十壬辰南伐佩虎符提防军前桥梁刍粟事所下城邑问有士大夫被俘执者即以私财购出之全活者众士林于今称之已亥以从军之劳授大名路徴收课税所长官丁未北觐六月十有七日遘疾甍于西京之传舍享年五十夫人刘氏萧氏子男二人长曰泰亨袭公爵后用河南等路经畧使荐提领陜虢二州事中统改元复长大名路课税所事至元十年改授单州尹次曰贲亨孙男一人曰庭杰公尚气义轻货财交防日满门虽倾囊倒廪一供宴享之乐而不恤逺乡寒士受公之惠者不可计与人交乐易开豁略无贵豪习气初南征廻一时将帅车马囊槖实以子女玉帛公之所得法书名画异文秘典寳琴佳砚而巳余一无所取也公甍之某年既塟神道有石防亨纪公事业来求铭铭曰
　　世禄后昆鲜能处仁骄奢淫佚辱宗败身惟公贵胄世里支亲光耀先哲超逾等伦尚气以义润身以文好客投辖恵穷指囷逹不放旷狎不嚣纷艾服官政壮志方伸半途而殒埋恨昌辰防生贤嗣益大其门
　　大元故奉训大夫知宿州事张公神道碑铭
　　公讳裕字仲容滏阳人曾祖讳镇完顔金管军千户祖讳党敏不仕考讳演仕我朝主滏阳簿妣李氏公起身刀笔补磁州州吏岁庚戍陞本州从事以防干中统建元宣抚司荐陞滏阳令再除成安令至元二年改授沙河令县南门临沙河沙积城平每南风尘沙飞激居民不能饭公身教士人树髙栁三匝近南万株栁茂宻沙尘不能入炎夏行人困渇休息于绿隂芳草解鞍停轮移时不忍去所剥繁枝充公私薪爨不数年巨材足以充梁栋一举而四美具公平生材智类如此四年充邢台令廨宇仓库为之一新十年受承事郎武清县尹递运江南寳货身至上都无毫髪损失都堂叹赏籍记陞迁十六年改承务郎同知清州事二十三年陞承直郎西京总管府判官省部摘委应办御史防保呈二十八年陞奉训大夫知宿州事是年十月十有二日以疾卒享年六十有九配扈氏先公卒再娶李氏子男一曰防古岱管军百戸女二铭曰
　　智如流水随物赋形仁如时雨润物无声龚黄召杜四美难并大官贵客交口称能纷扰繁剧无滞无凝目中尺度意外权衡人艰以澁我和而平老当益壮奄忽佳城勒铭墓碑以永鸿名
　　守贞静散人女冠左链师墓碑
　　链师姓左氏世为安阳陵岳人故孝弟力田业进士左某之女彰徳路权府事兼安阳县令王信之妻安阳县丞王铎之母奉训大夫荆湖北道宣慰副使武安胡只遹之妻母孝慈勤俭十九岁而适王氏时贞祐后河朔兵乱彰徳当四通八逹之要冲日防干戈贵贱无宁居师干夫之蛊虽流离顿挫颠沛急遽之际善自保防未与夫一日相失也其夫自农里立军功仕至县令外府僚内助之力为多甫三十九而寡即以不再醮为誓居防三年未尝见齿服除脂粉色服屏弃不再御萧然寄心于清净寂灭时子铎未冠师曰为人之母不成其子他日何面见所天于九原遂力与二三女奴纺绩织絍训诸僮以力田教子以读书习骑射不数年而竟袭父爵次女既笄曰吾必择读书知道义家子弟而归之一时权贵媒妁慇懃问聘终莫之许遂适武安胡氏男女成立田园增其旧一日防亲戚闾里曰人生为男子功成名遂身退天之道也况予一妇人乎自兹以往儿女軰勿复以家事相闗白乃于后庭隙地筑环堵室礼天庆宫李真人受业野服黄冠赐名守寛以道自居后数岁筑庵于王氏别业梁固村之干隅手亲畚锸建老君殿西庑东庖丈室斋堂俱为之备以道行清真嘉号于长春宫曰守真净散人寿逾八十视聴筋力不衰体癯而神王晨暮香火经函益自严谨虽大风雨寒暑不废某年月日享年八十有八无疾而逝一子即铎也娶刘氏封县君三女长适厐氏次适胡氏次适马氏孙男三人长以军功拜百夫长次亦以军功拜千夫长次早卒孙女三人曾孙男三人孙女七人铭曰
　　贞干而良慈顺而刚母仪妇常徳将礼防终焉允臧男知义方仕路腾骧女从姑嫜兰玉芬芳学仙徜徉云扃雾窓麻衣野裳琅函寳章心闲岁长万虑俱忘观化四方飞空蜕囊贞骨深藏虚灵不亡我铭孔彰
　　集真观碑
　　人无贵贱家无巨细承先世之业增崇而光大者易不阶尺土片瓦以身起宗又能传守得人者难此乃四民鸡鸣而起孜孜为利者尚且若是而况以清净无为闲寂淡泊为学者欤即今老氏之流男女三十万其人之才不才千万不同有握拳衣毛褐囊无一钱不数岁之间而能建立宫观危楼杰阁大殿长廊数百楹者有借榻乞席栖栖朝夕老死而无盖头茅一把者有呼吸咳唾而聚徒百千众者亦有只身孤影而不能得一僮仆者亦有承先师富盛之业日渐寥索徒侣散亡而门阑萧条者以是观之内能成身外能成物虽刚健有为之男子千万中不十百矧女子之柔懦乎彰徳衙城外堧西康乐坊道宫一区曰集真寔女冠杨守和之创始也守和年四十有一夫李义死誓不再醮携一女受道服后得弟子曰守真同师天庆宫重真人为黄冠黙抱璞不将迎不妄求取诚实积乆人益信服争愿割财以施与买地以宇殿堂斋厨像设具备钟磬香火晨暮严肃岁癸丑受道号于真常真人曰纯素散人庵曰集真观享年七十有二日集门弟谓曰守真寛和谨厚道业日进吾有后矣厐守正宜佐之明日吾遗世矣翌旦盥栉冠服怡然而逝守真既主嗣事克绍光烈亦受无为散人之号于诚明真人守真仙去守正继之守正自七岁服道衣于今将中年信道笃戒行愈严纯素散人之夫家父母家皆无后守正感慕师徳二家坟垅岁时伏腊封树祭祀不废手植墓木合抱成列乡人嘉之至元丙戍冬吾同舍友儒医单济民踵门而言曰守正吾甥也愿乞文于子发扬师友之徳纪录集真观卜筑之勤劬使后人继继不絶大书深刻诸石惟髙明进退之济民端人也言必不妄读其所持之状聴其言而信其人若守和者可谓以身起宗能为刚健壮夫之所不能为守真守正能世其业不辱守和传守得人之明敢以朴辞较其同流之优劣而纪其实
　　磁州嘉福寺贤公讲主碑
　　僧以经明行修为本僧学佛者也佛去世乆不获亲炙诵讲佛言遵履佛行则亦庶乎其佛矣未有不读佛言不践佛法而能佛者也不苦学不精链者固为诞妄然驰骋乎记念辨博乎抄疏终身文字而实无所了悟自得者亦非善学佛者也磁州嘉福寺贤公讲主终于至元之十六年冬十有一月十日又八年门弟文庆状公之平生请铭其碑公姓武磁之武安人世业农生九年师叔父恵公和尚受僧服于嘉福得名道贤口授法华经背诵不脱一辞自是诵经读书巻帙不去手年十有八四方游学过曲阳讲习于源唯识席下年三十闻藁城观音寺濶唯识僧中之龙象趋走聴受学遂精明年髙徳劭主坛开讲唯识大论继无虚岁岁丙申复还嘉福岁丁未传法润和尚戒于大名百师会下縁法日盛建立武安固镇名刹八区前后赐法传戒讲主三十有八门弟五十人至元二年同僧统洎诸名公入内殿祝圣寿九年圣防集诸路僧受戒僧司荐公召入万寿大殿賛颂称防防赐法衣一袭受戒于国师加号吉祥十五年作水陆大会立浮图其师恵公像金佛于左域崇福寺公比长逝前三日聚门弟嘱以殡防祭仪及亲族防礼轻重一一适宜付法衣一袭于本州僧录才公遂瞑目焉其明了如此铭曰
　　口诵佛言心传佛印童受僧服不退而进徳懋年髙声闻天朝赐衣荣归光照云霄报本像佛建塔师是身了了不挂一丝自无有来复无有去摆手便行何恋何慕公无世爱人不公忘丰碑嘉福愈乆弥光
　　齐圣广祐王庙碑
　　人之诚敬油然而自不能已者昭著于祷祠祭祀不待教训刑政恳切齐一费货财苦筋骨快乐而不为疲倦原其情则生于报徳酬功不能忘本是故天子祭天地诸侯祭境内名山大川庶人则祭其祖祢非所以徼求诸利而苟免祸患也圣人因人情而定礼凡有功徳于生民天地六宗以降圣帝明王圣师大贤忠臣良吏载在祀典春秋香火血食永永不絶唐滏阳令崔府君以聪明正直诚一之徳形于政治除暴虎祛妖狐雨旱捍水恵泽一方至于幽防灵异福祐后人者又不为不厚宋景祐元符宣和绍兴嘉定增封爵前贤纪言昭著详悉金国以宋祀未絶江淮未庭奉神代享衡山之祭至元十五年中书省奏先是南岳阻于长江不获致礼以崔府君摄享金残宋灭南北五岳通祀府君封号难袭故常圣防增封齐圣广祐王勑守土偹礼告庙仍大书深刻门额州民李某等竭防致敬踵门而言曰自神灵之在祀典宋金两朝虽加崇敬而贵不过公侯未若我朝巍然封以王爵是可不纪石以歌颂皇帝之神功圣徳混一六合五岳之气不分裂隔限于南北于府君封爵极其崇髙广祐我国家敢以文为请窃唯鄙贱世居武安在磁为属邑实处神灵廕庥之下谨再拜斋沐而献颂曰
　　皇帝仁圣克享天心际天所覆柔抚照临类禋柴望无文咸秩神之封爵宜致其极神之齐圣徳符于谥神之威灵民爱而畏洋洋在上浩浩无外岂惟是州神独所在天锡皇祚与天同寿享我明荐神助其祐
　　太清宫碑
　　人生而静性也天也一受其成形而反为形气之所累智巧利欲交战于中美丽纷华百诱于外心死于臭腐形敝于尘滓然则所谓首出庶物虚灵洞彻配天地而为三才果安在哉人自失之贤者能勿防耳勿防有道乎传曰养心莫善于寡欲又曰无为而治者其舜也欤后之为臣者亦有省事清心之谏洗心而不着一物理繁而不劳有为静而与隂同徳动而与阳同波不离世法不着世法镜莹水渊万变去来了无留迹此古之衍博大真人内圣外王无臭无声者也所以老庄氏谈清浄无为恬淡自然一死生齐彭殇尘垢此生腐防轩冕岂无为而言之耶迷而不返执而不通者苟有少悟如刑人之脱桎梏疾人之去沉疴其功岂浅浅哉自性理道徳仁义之教废鱼肉于功利锋镝于诡谲糜烂汤火于得失纷竞聋瞽于声誉文采无故而病无病而死无灾而夭夭殃鬼诛人祸纷纷籍籍而莫之救有人于此而能薄口腹外形体尘视车马铢视金玉粃糠名爵观化乐道忘神养虚置身于蜂蚁蜗蝇之外虽未至于内圣外王其贤于人也不亦逺乎吾于黄冠管志通见之矣志通字和叔门宗主髙其年行赐号寿龄子世为稷山人年二十四弃家着道士服于今七十有一形癯神王目光如岩下电歩风袖飘举性朴直胷次开朗明白貎若严古无崖岸接物则岂弟乐易言直而温意诚以慈道业余暇喜以神膏异药疗疡愈疾由是人益爱慕尊敬之过市则以不得留饭请教为歉恨河东土风雄实民俗诚厚驻舄既乆得地于郛南卧龙街袤广畆六有竒囊无一钱不文疏乞贷报本事神之诚孚格有众巍然焕然神宇屹立法象昭严三清五祖前后相承东西庑寮舍庖廪井廐园圃无不序备落成揭额曰太清踵门来言曰子为我文诸石以劝来者无荒无怠非求名之为也既诺其请以谓太清之取义言教之污隆人皆知之不言而彰斯人也信道笃得趣深报本诚是宜铭铭曰
　　纷万有总一无等浮云通太虚嗟人生趋迷途心形役如老奴一念起百垢污化灵府为秽区死醉梦永不蘓伟斯人智若愚秘此身同传车志有在天为徒脱尘网钦圣谟思报本非要誉未厌世香火俱辟朱门开绮疏列琅函藏天书钟磬声穿云衢观万化泡影如阅春草青阶除

　　钦定四库全书
　　紫山大全集巻十八　　　元　胡只遹　撰墓志铭
　　耶律氏墓铭
　　辽太祖之别族号大横帐生赫噜金正隆间累官辅国上将军同知北京留守事赫噜生乌达噶潜徳不耀乌达噶生克酬巴尔佩金符行诸路便宜事实公之皇考也公以任子得官生三十嵗壬辰我师平汴佩金虎符提防军前桥梁刍粟得一城下一邑俘奴中闻有士人即以私财购出之巳亥以军功授大名路徴收课税所长官丁未北觐以病卒于官享年五十娶刘氏封涞水彭城郡君再娶萧氏子男二人泰亨甫冠袭爵授大名路徴收课税所长官佩金符嵗癸丑改授提领陜虢二州事中统二年复任前职至元十年改授单州尹越四年授同知安丰路总管府事十六年同知蕲州总管府事次曰贲亨孙男一人曰庭杰早卒重孙男郝驴尚防公生长于阀阅不凌人以贤骄人以贵轻财好施尊贤重士海内名士纳交求识者日满门居显位二十年而家无余赀至元十八年十二月五日卜塟于安阳髙穴村贲亨状公之生平请铭其墓铭曰
　　生长阀阅豪习罔闻甫冠袭爵力排青云居官三年宠命日新提本戎行时雨春阳解释囚俘不责报偿骥足甫展铁弩方张天不假年中道云亡贤哉后裔益増前光刻石埋名孝思不忘
　　正议大夫两浙都运转使李公墓志铭
　　公讳秉彛字仲常世为通州潞阳人嵗癸丑迁居于相故又为相人焉曾祖贵妣尹氏祖济妣张氏考瑀赠懐逺大将军泃州镇抚军民兼三河令妣某氏公幼頴悟以兵乱废学既长自知读书涉猎经史工书翰篆尤得法考正前人谬误作韵谱一编起身从仕平章钮祜禄公一见器重之承制授行省都事从平章公南征破唐邓下襄阳古郢婉画为多嵗巳未六师渡江诸将争趋玉帛子女公槖经传子史文集以归丁外艰中统建元除太原等路宣抚司员外郎奉官长和同列司政最诸路二年改西京等路宣抚司郎中三年迁中兴等路行中书省左右司郎中士夫南冠为奴者甚众公言于省官闻奏为良立学给田以食之四年转陜西五路四川行中书省左右司郎中值奸人费正寅之诬告申明被谮者之寃抑朝廷多之至元元年除户部员外郎三年佩金符官大中陞彰徳路转运使以课额増七年授中议大夫尚书户部侍郎八年授中书户部侍郎兼提防漕粮増运万二千三百石九年陞奉政大夫都提举漕运司事官吏坐耗损被桎梏者百人公诉之省廷咸蒙释免水灾民乏食开仓廪贷絶食以起饿殍十二年拜大中大夫西蜀按察副使兼劝农事理寃狱筑水堰溉田万顷土人刻石颂徳丁内艰十三年以墨绖起佩金虎符陞嘉议大夫江州路总管兼府尹适嵗旱下车祷雨而两部民妄以谋反相告言同僚即欲临之以兵公疑其诬罔同时大族朱陈二氏屈为同族以谋反告公欵曲审谛实无反状活万一千人九江文庙火公创为一新学田万顷为权势侵夺力复其旧十五年除湖州路总管徳化浃洽阖境大治以疾寓京口十八年起为常徳路总管筑隄防以捍水灾减租税以寛民力发粟以赈贫乏未防朝廷以理财择人拜两浙都转运使郡人遮道攀送去思不巳纪徳于石题曰李公恵爱碑两浙盐额不周嵗増万一千二百锭擢授中书工部尚书在官未三月两浙官旷复授前职不幸感疾退居京口至元二十四年四月十八日薨于寓居之正寝享年六十有五夫人孔氏车氏孔夫人妇徳母仪中表可法子男五人桢棫梓楩棣桢楩早世梓池州建徳县令女二人是嵗某月某日祔塟于临漳彰隆村之先茔公卧疾有诗云乡闗落日苍烟外樽酒寒花寂寞中以公之明逹殆知命之言欤棫等持状以圹志来求铭铭曰气和而醇言简而温临政论断有经有纶雍容慎宻应机若神鞭算心计太山一尘虽曰用知必依于仁草檄谈兵蒲鞭抚民不猛以寛义训谆谆哀矜忠爱寃苦获伸公退嗜学琴书诗文时议人望阿衡秉钧事繁食少敛翼青云赍志以殁呜呼斯人
　　怡轩先生胡徳珪墓铭
　　孝友慈祥岂弟乐易不倚不流匪凝匪滞继志述事力擢髙第可智可愚允协厥世不贪之富自得之贵六十八年俯仰无愧祔塟幽深永蔽天地泣血书石孤子只遹
　　姜氏墓铭
　　寡不再醮惟贞惟刚世衰教防冶容夫防惟此姜氏三十而孀孝养舅姑益谨于常姑怜欲嫁守节愈强不盥不栉坐以待亡姑寜怒笞义其可忘一女得壻归保榆桑壻事如母逾三十霜夀六十七卒塟夫傍诗栢舟于惟共姜假以作铭以志深藏
　　缑山先生杜君墓志铭
　　先生讳瑛字文玉姓杜氏世居霸州信安人曽祖信祖植妣张氏考时升字进之塲屋有声金走汴先生扶奉渡河寓缑山养亲读书金亡徙寄绛州洛阳取友溪南诗老辛敬之李钦止杨紫阳涵肆六经百家书兵余典籍灰烬每假一书手自抄録由是羲农唐虞以迄于今圣贤之谟训功业歴代之治乱得失歴歴成诵中书钮祜禄公开府招聘为幕宾遂家彰徳传经授业后学满门中统建元立十道宣抚司左丞张公首奏先生提举大名六郡学校事传道余暇着皇极疑事皇极引用极学等书春秋地理源委二巻经子说一巻律厯律吕礼乐杂志七巻典故三巻史説一巻语孟旁通二巻晚年知道之不行凡咏物写懐一寓于诗毎对花临水持杯自适曰风俗教化至此吾欲何为耶独诗集行于世余书未脱藁至元十年某月日以夀终享年七十塟安阳王裕村夫人孙氏谨约端静先生闲居终身奉养不失节后先生九年殁享年七十有八子男三人长曰处思警頴才学未冠元遗山赏其诗文许以大器不幸年十有八而夭次处立能世其业今以文学为乡校师季处愿济寜总管府经歴官女娥适李氏孙男三人曰坚早卒曰愚曰齐奴皆幼先生将终命二子曰吾椁中置杜诗一部余无所用书封石曰缑山杜处士墓先生仪观秀伟身长七尺美须髯望之如神人于书无所不读不精老释医药亦皆洞究二十九年秋处立乞监察御史祝慥状先生徳业以墓铭来请且以不肖拜识先生里闬往来近四十年知先生为深故也呜呼唐孟东野老于军防谋宋苏老泉仅得一文安簿天爵人爵造物者固不并耶抑天理固然而不能全耶人乖天耶天悖人耶以先生之才学老于衡门不得掌帝制润皇猷谋王体断国论赍志以殁穷理者不能无惑铭曰
　　于穆先生命世髙志乐道唐虞洗心洙泗仲舒下帷子云识字天降大任不劳以事明道传经福泽千祀闲适从容逰戏文字短咏长章逺懐遐视扰扰羣愚暮三朝四百年髙风清明纯粹若堂新封有铭有志表墓贞珉揭立昭示过者下车缑山贞士
　　武畧将军彰徳録事朱公墓志铭
　　人生所苦莫惨于兵乱耄倪柔弱固不能免武勇强悍亦百不存一二当此之际识强弱兴衰之势知顺逆向背之情去暗就明舍危从安天命人事泾渭于胷中附托得人乘风云取富贵苟非才勇仁智迈往防萃则不能也佥海西辽东道提刑按察司事朱承务手状其先君武畧将军彰徳録事行业求铭墓表武畧讳泉馆陶人考进常仕金朝嵗庚辰天兵南下公以材武智恵众心推服义立为万夫长遂帅众诣太师国王军门请命国王义其效顺以公属鲁公严东平麾下自是先后捍御左右周旋下名城畧逺疆日平月定旋以共诛彭义斌功陞忠武校尉割劄总领出入行阵歴十寒暑嵗壬辰冬超拜武畧将军彰徳録事当南北冲要兵余市井萧条官府草创躬自率下披荆榛拾瓦砾抚疮痍集市肆不四三年既庻而富四境隣邑政治莫能及以防干称累兼提防本路仓库酒税嵗加増羡邦人喜公之恵政惟恐速除又以久不得调为恨不幸以乙巳嵗春二月二十有一日遘疾而殒年甫五十有一官长朋友编民莫不哀悼呜呼公防孤而能自挺植处兵乱而能服羣豪天造草昧改代革命而能去暗附明杖策军门而能建功立业天下既定立政抚民而能以循廉见称惜乎天不假年为可伤也配赵氏胡氏先公卒再娶张氏子男二人长曰秀行军总把次曰思诚即承务君也女二人孙男二女七至元十年冬十月十有三日塟于安阳农安之西原铭曰
　　天开神武除懦孱见机而作人所难拂衣奋起羣雄间军门投策惊彭韩攻城畧地多苦艰枕戈衣铁霜夜寒功成事定四海安抚摩疮痍披榛菅门舘无私白昼闲熙熙市井民歌欢政誉有余夀乃悭徳遗贤嗣髙门防坚贞墓石如西山
　　显武将军安阳县令兼辅嵓县令李公墓志铭
　　公讳玉世为林虑人父寳孝弟力田世其业户冠乡里曾大父大父兵乱世系遗失讳字不可记公生十八嵗金主走汴河朔为藩障干戈扰攘不能安畎畆即自奋防投身懐孟等路招抚使杜公帐下以骁勇智畧受谋克未防拜千夫长兼提控爵显武将军遥受汲县尉天厌金徳杜公以谗谤引退天兵日炽金土日削嵗丁亥公挺身内属职彰徳路总帅府换授总领佩符嵗戊子东平行尚书省承制以公舍逆从顺帅众来归授武畧将军充总领嵗丙申改授林虑防山都廵检使兼辅嵓都廵检嵗丁酉兼充林虑主簿嵗壬寅陞充辅嵓县令嵗壬寅兼充安阳县令既而帅府以林虑阙官不妨本职兼充林虑县令后以本职兼铜冶申村两冶铁塲使庚申改元中书左丞兼大名等路宣抚使司激浊扬清一时久任州县者举经沙汰独公以防干如故重新恩命以宠之中统二年自以禄仕四十余年功成名遂不得勇退为恨力以病辞既得请治生教子三致丰阜鼓铁煮矾所居城市凡能佣力而无恒产者鱼聚水而鸟投林相率来归寒者得衣饥者得食穷殍者得生活卵翼子孙累世不忍相舍去頥指气使优防素封二十余年享年八十有一神识精力如五六十嵗人一日传家政于其子曰自兹事无巨细勿复相闗白吾将以闲适终天年矣私第之东即县学公倡始以建至是以外户未立身亲工力以成之子孙请代其劳曰吾非强勉要誉但心自慕乐不知其老惫时至元十七年八月也九月十二日以食少夀隆遗训明悉薨于正寝夫人五张氏景氏吕氏赵氏蔡氏子男六人长曰济部劄辅嵓商酒监次彬襄邓万户府征南百夫长不幸二十三嵗而夭其妻郑氏以少艾孀寡苦节莫夺时人以贞节称之次湜以军功爵武畧将军金符千夫长兼造作提举次天一银符彰徳路铁冶同提举次温次裕以养亲未仕女四人长适张氏次适陈氏早卒次适陈氏次适秦氏孙男一十四人楫杠咬儿千夀夀山海夀同夀福山定安长夀伯奴安夀定童玉奴孙女五人迎春适郑氏赛春适贾氏梅哥适郑氏定哥桂哥未笄曾孙男四人长孙曾孙遇僧翁惜公起身田里兵荒废读书又出入行阵一旦当牧民繁剧之任吏畏其明民懐其恵劝课字谕之暇剖决疑狱动合于古或告布缕为某人盗去公佯不为理而斥去之黙命其人诟詈所疑者盗者果以诬骂来反告不片言而伏其辜一妇抵诉头钗为某人所盗公反以告者为诬三问而遣之以旅进旅退之间而察其情状即以退先进后者为真盗不诘而请受罪农人牛舌为怨家暗夜截去公命同里近墅悉聚于庭俾人歴祝之殆徧一夫若退缩而不肯前既前牛觳觫退曵惊奔而不能挽公谓其人曰汝不仁若是夫复何言即叩首慙谢输情吐实以法当之圃者告引蔓而将实忽为人锄剪殆尽公命聚羣锄使人防而尝之坐其刃之苦者喜受其杖而不以为寃公之临政明断敏防类是者甚众至于度田畆之多寡不引寻丈策马徐步若不经意虽地形髙下之不同圆方曲直之不一往返之间先曰若干顷畆掌数者布算推之不跬步之差虽不知书老吏抱案来前听读一过是是非非详悉明辨不敢欺蔽其明敏过人又如此先世茔域皆在留马村子孙以溪涧丘壑不能増广今卜葬于前辅嵓县南某原以十二月十四日窆诸子状公之行以志公之墓请铭铭曰
　　汚白为缁持坎作离轻重髙下文深险巇此奸吏之所素习虽明经学古逹权通变者有时而陷其蒙绐之机持状按讯了不能欺摩揣不露钩距不施情见势屈不得尽其辞在公而言是之谓不学而知心计鞭算劳思苦情盐铁货食泉布流行得算胜负逋欠余赢此周于利者之不敢必材智者困于虑而弗胜目击计得如响应声可缓可急有权有衡财货丰殖义全利并积而能散随减随増在公而言是之谓不学而能奋身农里卓为能吏富贵安荣兰玉丛萃夀八十一精健明粹老而能传韬巻余智易箦之言可遵可诲盥潄虚心奄然而逝此养生理性者之未易能公防刃而有余地使公少有所学长有所养赵广汉之御吏临民刘士安之生财省费卫武公之年髙徳劭亦不难至刻石埋铭固安深防徴文责实永永无愧
　　邢洺路都总管府从事解君墓碣铭
　　君讳晏字彦明广宗人世业田勤苦节俭逢年积谷因以致富水旱嵗不登则推有余以施及邻里乡党之贫乏者谨厚而恵洺滋间为称首曽祖考某祖考某考某继继无怠纯徳积久而生从事从事防頴悟耕养读书值兵乱科举取士之法废土冦纵横强暴凌孤弱善人不能自存遂隠身县吏托官府全性命而庇宗族焉未防陞补帅府令史后帅府并于总管府辟充总府掾是时政治草创案牍无法大乱后人不知学用防谨才敏超擢府从事兼提领匠局官长暨僚属上下爱重议承制陞迁以父母夀逾六旬力辞求侍总府知其志莫能夺曲全孝养不敢复以烦细相干凂必深重难疑而咨请焉谢事后日以温凊甘防为务时年逾三十矣承意先志竭力尽欢父享年九十有四母八十有五孝养三十余年如一日也非亲戚邻里有大故则未尝顷刻离庭闱女兄二十而寡誓不再醮友敬奉养终其身年亦七十有八公天性乐善亦不迎媚取容闻人喜庆欢悦若在巳胷次泾渭甚明口不言人过恶治家训子皆有礼节配石氏广平名家内则严整子男二人长曰时次曰牧时以儒吏贡部转补御史台掾亷能有声考满出职辞以亲老孝养遵家法丁父忧哀毁如礼服阕今为懐孟路总管府经歴官女四人长适防知政事何荣祖次适迁山东东西道按察司事霍肃二公功名术业蔼然为名卿材大夫次适中书省掾赵励亦自卓越三人皆早孤公见其器质不凡后有逺到极力提诲故以子妻之今皆显逹其深识先见又如此次适郭某孙男若干人享年八十有防年月日祔葬于肥乡某所铭曰孝弟力田徳莫厚兮生长见闻能世守兮是亦为政惟孝友兮先意承欢登上夀兮至哉之乐神所佑兮富贵利逹孰可诱兮吁嗟斯人世无有兮世衰道防徳可丑兮昆季为雠忧父母兮孝子顺孙公有后兮我铭墓石传不朽兮
　　唐佥事先徳墓志铭
　　奉训大夫佥福建闽海道提刑按察司事唐珪之父享年七十有八以至元壬辰清明前二日晨起盥潄衣冠祭祖考礼毕孙满前酒数行徧谕家人曰吾醉矣诸子扶奉得枕而逝以明年正月二十七日扶柩归祔于鹤壁房子山下先茔翰林学士通议大夫江南江西道肃政防访使髙唐闫复序铭其墓碑以志圹不可以不铭奉训昆季踵门来请铭谨按碑序君讳聚世为汤隂鹤山人年十二而孤至性有为葬父及母霍氏继母华氏于南涧之先垅既冠出赘于张氏妇翁六十无子君为娶妾生子名成八月而父亡数嵗而其母亦卒君为抚字至冠昏悉以其业归之一介不取也配张氏先君卒子男三人奉训其长也读书饰吏事渡江服劳金符释褐杭州浙江渡提举歴中书省左右司员外郎陞奉训大夫同知泉州路总管府事御史台选佥福建闽海道提刑按察司事仲曰璋兴化盐司副提举季曰瑗承事郎建寜路浦城县尹女一人适建寜税使张信男孙九人居仁居吉居安余防未名女孙九人长适王鼎臣次适王茂次适黄源余在室铭曰
　　人能自致必也亲防送终大事孤童克当见得思义诚一不二继絶妇翁仁及来裔八十髙年率履不愆衣冠就枕蝉蜕飞仙编民市尘而有斯人养生学道愧汗霑巾鹤山崔嵬髙塜丰碑志圹埋铭松楸百围孝义消亡公行允臧泽弥子孙百世其昌
　　奉直大夫佥江西湖东道肃政廉访司事杜公墓志铭
　　公讳伯元字亨甫姓杜氏世为覃懐人曽祖讳延祖讳彦能仕金朝官至敦武校尉祖妣赵氏父讳杲字明之避兵北至彰徳遂占籍焉府主承制释褐判彰徳録事司俄陞军民都镇抚权彰徳府事好贤乐善一时名公大老如元遗山杜止轩主于家动为数月留歳辛亥以夀终妣胡氏勤俭敦朴公生二十五年丁卯忧服阕袭爵判本府録事司事中统建元改充録事秩未满除临漳县丞随授提领县事至元二年选陞内黄县尹省部以东平大郡民讼繁剧不得明敏才干者不能任其事以公録司事称职授开封府録事御史台择人银符从仕郎拜河东山西道提刑按察司经歴官未防拜监察御史考满陞承直郎佥山东东西道提刑按察司事寻除奉训大夫知兖州事考绩迁奉直大夫佥江西湖东道肃政廉访司事不幸得疾以至元壬辰某月日卒于吉州分司之行馆享年五十有九第四子扶柩北还以明年某月日卜塟于安阳司空村夫人柳氏一遵姑徳子男六人长曰受益字防谦次曰恵益字福谦次曰孚益字守谦次曰得益字鸣谦次曰愿益字好谦次曰显益字光谦俱才俊知读书女四人长适夏邑主簿韩茂卿次适王秋涧之犹子次适崔氏次防在室孙男三人女孙一人皆防公扬歴中外所在有声临民不干誉风宪不存諌草人莫得而称焉姑以天禀一斑謌于铭辞铭曰
　　善无近名恶无近刑中节而发识时权衡俗吏脂韦腐儒坚氷阳开隂阖公则炎蒸天不假年中夀泉扄四海英防吞声涕零为时惜才失一名卿至元流品人中之英生既不愧没胡不寜司空髙原埋勒新铭
　　隠士髙君墓志铭
　　君讳嗣荣字显之女真人姓钮祐禄氏译曰髙世居葢州金有中原徙强宗巨族分镇州郡遂处沃州之寜晋曾祖讳鸿哈从金太祖灭辽逐宋官辅国上将军祖讳索啰同知泽州事考讳某南京左警廵院使金亡以先尝任夀春防判恩泽在人移家于夀春嵗庚子北辕至彰徳乐其风土遂定居焉警使公自以亡国之大夫晦迹不仕以夀终公性至孝警使公捐馆以刀刺额血面吊者哀叹亦韬光市井识者重之不敢以流俗待课诸子读书年甫五十诫其子勿以家事相闗旬日与名士棊博笑谈轻财好施人服其义姻亲孤独者衣食之死无所归者葬埋之春秋六十有四以疾卒配任氏亳州忠翊校尉任遵之女也贞顺慈孝中表仪则事舅奉姑从夫训子四徳咸备子男三人长曰说濮州儒学教授次曰殷曰霖俱经明行修女二人长适某次适某孙男四人以至元戊子月日祔葬于安阳清流北原铭曰辽宋昏庸金源启隆惟辅国公附鳯攀龙鞭弭櫜鞬告成武功为时名卿髙朗令终有子克肖祖武是蹈倅贰州政民服其教乃生贤孙徳文润身部繁理剧钩距经纶天步改玉杂身隠沦子成父志心儒迹市慈孝贞欢各极其至不求盈余教子以书过庭诗礼为世钜儒源深流长圹铭固蔵风水贞顺松槚有光曰髙氏坟百世允臧
　　李伯宗墓志铭
　　复堂先生李公伯宗甫吾先君子须溪先生自入小学则与之防从志相好也晚归城时时问客之至自城北者伯宗何如伯宗长我十又三嵗尚健否顔貌胜我否已而郡学礼罗之为宾又寄声必来久廼来握手谈四十年前相与为欢然不可得彊留归逾年死唶唶惋惜问其子当何时葬既得地否于是者八年而先君子即世复堂之子希周与其侄自长安归者来泣且言曰痛哉吾父之遗言也谓吾弟客万里外必十年乃葬使见柩如见我孤也惟葬有期而后敢请铭也奈何乎先生弃之天乎吾父谁当知者吾子既有闻于侍侧也其着之铭亦先志也孤也不以望之他人拜又泣且恸某重拜而哭曰信先友也虽非其任傥免防不死无所辞日希周复来曰卜既吉碑谨具敢请有从季父士元所譔行实在则受言志之庐陵之北曰福唐李氏唐西平忠武王后自江西观察使宪节度广东子观业为袁州刺史迎葬于袁家焉自袁徙福唐及公巳十三世族大多儒五世祖时通贡崇寜乙酉髙祖觉民贡大观戊子曾祖茂实贡绍兴乙夘以书繇是公为书世家少试塲屋即有英声门人弟子以其余义贡于乡者六升太学第太常者又各一然不自贡仅庚子一试成均又以病不克行天性笃实读书穷理不特聪明资涉猎朱墨纷纭标注字如蚁旁通天文地理道释医药之书穴穿一贯廓然同归先鸡而起丙夜未休如是书牕者皓首焉事大父母父母养志尽欢同祖弟三视之等同气中年防一兄三弟抚其孤如子必成人不负其意笔耕纸田小腆则以班族姻之贫者或劝以稍事生产作业笑曰一经不足以遗子求益耶隣有急周之不问偿否或有劵书闻官可责入喟然曰是区区者而以失隣好非初意也听之卒不偿亦不言平生应聘择然后许时僚巨室惟恐不能致授业身通转相授者相望既屡试屡绌殆若受命庻防孝子慰吾意每诵三槐王氏语不自恨而科举者负之巳矣至元丙子二月城既降又五日湖南飞骑横冲自宜春来道掳掠季子道翔执焉五月至延安今陜西右丞夹谷公为大尹见其不羣问焉则书生也释缚以宾师礼之明年改尹京兆妻以湘潭良家汪氏又明年道翔安书从过鴈来咸谓公盛徳所致公曰祖宗之泽也书告道翔曰京兆西平王所从起也尔以逺孙数百年后复家焉慎哉其谨确类此鹭州曹山长竒教授刘国正梦荐避宾席以待举髙年有徳不求闻逹公论谓然吾家先生亦称为古所谓山林乐道之士每谓少小相从惟伯宗不欺惟伯宗澹然无求议论反覆必心所安乃止不妄疑不亿信最服善呜呼犹及公典刑今之古人古之君子也公名士甲学者称复堂先生云生嘉定巳卯九月十一日夘时殁于至元庚寅十一月初四日午时临终未尝甚病语不乱惟季子不一见为憾祝十年勿葬以俟之至大徳巳亥十年矣以十二月甲子葬庐陵延福乡东原祖起邳父宏臯母胡氏儒林郎平阳丞逢寅之女娶罗氏子男三某某女一适某孙男五某某孙女八巳嫁者五某某壻曽孙男四某某曽孙女一呜呼公所欠者一第耳然称明经者宗焉论静退者尚焉数耆旧者首焉生七十余年修身寡过孝友睦婣任防于人生大节无愧回视金张陶猗之伦岂不赫赫一时而今何如哉竟何为哉予观希周以诸生习吏周旋省闼交其贤英而道翔甫流落遇知巳以儒称闗中希周之子逺雍容和畅儒吏具宜前防访佥事赵公道清严闻南北一见之安成庭中擢试之称道之不置惟其有以得此于人也一门竞爽防公之教不及此则公之不遇者天念之矣昔东汉李固以材学奋前軰谓其父隠徳之报公其苖裔耶吾铭公墓以待铭曰
　　松耶栢耶霜雪其命苍然嵗寒既独也正衣冠巳逺孙子逾盛不在其身在后之庆
　　尔佳隠士墓志铭
　　君讳秉直字叔刚姓尔佳氏女真人也金得中原论功开国君之先得土于滑州白马县牛李村世爵千夫长祖讳石伦累次战功升大元帅考讳敢合袭世爵君防孤鞠育于从母家金亡闲居于彰徳买田安阳借田村课童仆力穑兵后惟一姊在奉养如母君自以失故家仅存此身隠徳不仕宾客来置酒尽欢邻里乡党或以事相辩讼求直于公公欵曲开释孰是孰非皆悦服拜谢而去年髙徳劭亲疎长防爱敬之府主萧侯月餽廪粟漕长耶律公起公监大名税皆不受夫人李氏汴梁巨室李仲寳之女能从公志安恬于隠处公享年六十有四至元壬辰夏五月以夀终于正寝夫人享男昉之禄养十五年至元癸巳六月一日夀七十有八终于男昉之任所子男一人即昉也起身吏部掾转补御史台掾考满例得七品欲便母养愿降髙从卑授从事郎燕南河北道提刑按察知事至元二十八年改陞徴事郎河北河南道肃政防访司知事孙男二人长曰晟今更名承次曰昱早卒以夫人捐馆之年秋七月十九日卜塟于借田之西北原铭曰
　　金源王气天东北灭辽走宋传飞檄同姓封王异姓侯子孙世世相承袭门户青云森画防百年天厌东周徳识破衰荣无定在葛巾藜杖田碧风流慷慨过残年酒炉香润茶烟湿妻借邻机儿读书谁与鸡虫论得失安时处顺乐终天墓铭不愧西山石
　　从仕郎真定阜平县尹蔡君墓志铭
　　君讳玠字庭玉安阳曲沟里人曽祖顺妣赵氏祖琛妣李氏考祺妣马氏君防孤母氏辛苦教之读书长能挺特起身彰徳府掾吏业精敏府主爱重之外幕府从事中统建元首辟中书省掾以干局称未防以得疾家食病愈起为本路运司经歴官至元十一年改濬州判官任满除真定阜平县尹年六十有八终于私第时十九年正月六日也县君冯氏次室刘氏子男五人曰铉主洧川县簿曰铎北京宣慰司奏差曰钧开黄宣慰司奏差女二人长适赵思文次适马思忠孙男九人长曰世昌余防女七人长适栗氏次适袁氏余防以二十四年十二月四日祔塟于先茔铭曰
　　孤失天母徳贤慎所习里三迁服慈训成飞骞幕府宾如经权应时须瑞建元嗟骥足病纒绵州复县空自怜命也欤谁能全祔先茔土厚坚体魄安千万年
　　奉训大夫知泗州事王伯潜墓志铭
　　伯潜讳希贤正议大夫御史中丞王博文子勉之长子太夫人申氏伯潜从父学渊源正大既冠耻以任子得官学道日笃朝士以名父贤子同辞交荐释褐翰林擢编修官以干局转充大司农司令史不逾年改授应奉翰林文字爵从仕郎兼防同馆副使接伴使至元十七年除承事郎太常博士明年陞奉训大夫陜西行中书省左右司员外郎二十年陞充知泗州事泗当东西要冲使者旁午伯潜处之裕如也而治政有声秩满省亲于扬州二十五年五月二十有七日不幸得疾卒享年四十有三是嵗十月十有八日祔塟于中丞公之墓左配胡氏少中大夫山东东西道提刑按察使胡紫山之女子男三人皆不育女五人长适滏阳侍御马中顺之子二早卒二防铭曰
　　唐李元宾宋王子立才学有余年志弗遂见知韩苏姓名不坠我于伯潜舅甥之义夀不称才闻者堕涙吞声铭墓以慰幽閟
　　魏处士墓碣铭
　　公讳仲字仲寜世为武陟人曽祖讳祯字伯祥仕金朝官至定逺大将军同知徐州事祖讳昭字克明昭武大将军汝州千户考讳璧字伯玉昭信校尉河隂渡禁门万户公体貎雄伟襟宇大少直皇朝兵南被驱执北行得放释归故乡以获嘉隣乡井遂占籍焉娶毕氏公以累世仕宦国亡家破获免俘囚乃叹曰消长盈虗衰荣废兴彼此更共安有定在我亦岂不欲贵富君子之泽亦有衰歇至于不失徳于里闬使一乡称善人斯亦足矣遂潜晦不仕以义方教子孙曰不止不行不伏不流汝軰勉力为学当大吾门享年七十有六以夀终于正寝四子长曰宪次曰宗次曰荣次曰髙明宪以辩给直谅善书数至元甲戌释褐中书户部典吏明年防省劄随路分防阿尔布哈驸马下户口又明年以亷干授彰徳路酒使至元戊寅改除岭北湖南道提刑按察司左房书吏嵗巳夘移充江西行中书省掾例罢充通政院令史嵗乙酉充中书省掾是嵗六月只授勅牒彰徳路知事彰徳北趋京师南逹海外又当天下东西之中使者旁午朝贡者腹背相望驿传车马人不胜其烦劳而能处之裕如指顾办集其才干概可见矣朔望必至文庙劝谕儒医二学成就后进自起身入仕见知于提刑钮祜禄公公薨不忘其顾遇辅导二子成立曲尽懃恳宗孝弟保家荆门安平市廵检兼水旱站提领髙明泗州税使孙男四人曰辖哩曰锡布曰哈济曰安和至元戊子冬十二月十有九日卜新茔于张俱村厚葬其考妣乃状其先世之徳业愿得铭辞而刻石焉铭曰
　　愿子孙之昌荣察化机之变更身富贵兮逾分日隆午而月盈此天道之固然何贪冐之昏防嗟魏侯之独贤甘混迹于编氓潜盛徳而不耀恐无实而有声竟终老于衡门得隠者之佳称萃兰玉于一庭从事公之最良晦既久而启明巳为世之名卿蕴孝思兮追逺树贞石而勒铭百千世而不磷表郁郁之佳城何有子兮若此岂积悳之无徴
　　什达尔夫人墓碣铭
　　夫人回纥国王哈里沙之女皇太弟位下管领内外彻辰扣苏珠克台之妻也父母钟爱命名曰什达尔中统建元奉王命送公主东嫁布达驸马以路梗不能西继闻夫亡特防命夫人廪禄庖肉春秋裳衣于大王所封之食邑遂家彰徳勤俭清慎享年四十有九以疾卒于至元二十五年冬十月二十有六日一女名托克托伦适懐逺大将军彰徳路达噜噶齐兼诸军鄂勒达噜噶齐兼管内劝农事某卜葬于彰徳郭西刻石埋志墓不可以无碣铭曰
　　父王封夫近臣富与贵终其身谨蚕麻采蘩苹徳如玉心无尘女克孝壻得人墓有碣铭千春
　　雄辨大师塔铭
　　师号徳清族出安阳王氏生七年伏犀挿脑颊颧隆起眉目清峻不凡龙岩寺僧深公见而异之乞师于其亲其亲亦以语言动作非诸儿童比终为尘网缚遂割爱以从其请弃家为释子授僧服学佛经日诵千言既长谈法持论辩若悬河诸经正言疑义闇诵讲解临众升座食顷数万言并无只字遗讹理顺义明滚滚不穷大堂广防围坐数千人师一发声倾耳屏息闻然无辩语竟无敢能继者平水坛主素慎与可赐师为讲主嵗庚戌春灵山坛主灿公付师以海云顶血所书金字大乘菩萨三聚净戒本龙文僧迦黎衣赐号妙严宣明大师中统二年冬昌童大王遣僧诠来锡恩命至元八年春皇帝赐衣一袭上都新宫成诏集天下名僧作资戒防以落落陞师为都坛主赐号妙严宣明雄辩大师师登席演法甚惬上意靣命升御榻赐白金五十星玉龙首手杖一枝一时僧俗咸以为荣师荷圣恩优渥即以赐金印大方广佛华严普贤行愿经疏四十余部流通开演仰祝圣夀至元十六年三月二十有五日声钟集众传付信具于后人汤沐更衣登座曰众僧西向立为我诵弥陀佛号少顷曲肱脇席西首加僧服而逝师住三十八年僧臈七十三弟子澄照澄志满等为师筑浮图于龙岩寺先师灿公之墓侧砻石巳竟状师之徳业来请铭师与子为方外交亦有年矣律巳清严奉教笃信毎晚济生为业行之终身无一日废辍接物谕人以和聪明过人逺甚而退然若不足以释学无不洞究不叩则不鸣不以记问为所长余之所见者如此铭曰日诵千言不泥文字戒律精严安若无事万葛千藤筌蹄讲肆象设钟鱼冥寂听视世眼识公为谈法士名僧推公得大乘志两觐天光优礼殊赐倾动一时云披川驶曲肱长往不昧不二高标倚云铭石以志凝神塔宫何千万祀
　　大圣山孝思禅院广公和尚塔铭
　　公号子广出寳定李氏少孤惸大父母鞠养成立贞祐避兵徙河南祖亡弃吏业师事南阳县弥陀院瑍首座授僧服笃志好学敬信不懈国朝平河南北度歴邢洺磁讲席受华严法戒观圆觉金刚等经深入理窟頴悟性天再防问于冠山徽公徽法中龙象也公以真积力久之学又得贤师为之依归言下顿悟目击道存不数嵗特嗣庵主隆虑纯禅师住持三阳大圣山洪济院日月既久求承嗣而乏人闻公道眼明白戒行精严命驾邀于魏与之偕来纯即退休公住持三年门风孤峻行巳髙洁亦就辞谢前钧州刺史权沁南军节度使兼懐州招抚使正奉康公隠居西山以其先茔之故买田八百畆水硙一剏立孝思禅院于大圣山南疏礼邀公团蒲容膝三十余年鼓磬钟鱼香火经律犹一日也薫沐后学入室者六人升堂者二十有三人授戒者三百余人至元十年三月五日付院事于徳坚将渊黙以终身山寳严寺文疏敦请不能辞是嵗五月二十有六日集众斋毕而言曰人之生死数莫能逃我今辞汝辈去世矣声絶而逝夀六十有七僧腊四十茶毗日僧行白衣五百余人举火而雨火亦不灭获舍利数粒豆如也门人于寳严孝思两立浮图焉公枯淡俭约衣不絮帛纸布以御寒热夜暗不火其能外形骸也如此则于外物可知矣铭曰
　　眼耳鼻舌有窍弗开镜明水止湛然灵台长逝非往阅世非来万有一空孰为形骸六十七年不挂纎埃以公为生槁木枯荄以公为死烈风迅雷生莫能喜死莫能哀门人思公塔宫崔嵬入灭出见乃优乃俳刻名丰石百世不摧
　　行状
　　龙虎卫上将军安武军节度使兼行深冀二州元帅府事王公行状
　　公祖讳载字徳厚不仕祖母张氏父讳清字正甫束鹿县窦家庄酒监母张氏公讳义字宜之世为寜晋人纯厚沉黙寡言襟量渊广喜愠不形诸容读书求意义不泥章句训诂金卫绍王遇杀天兵南下宣宗失燕走汴河北郡县虽开设守令而政治威令解弛沮防土冦四起力不能治弱肉强食互相残贼奔窜莫知所依县人羣聚相谓曰王公素寛仁材智足以保众成事吾侪小人智力寡弱纷扰无所归不有主者则将无噍类矣一唱百和同声相应遂推公为万夫长摄行县事寻号为都统嵗癸酉冬太师穆呼里国王提兵至城下公率众归命太祖皇帝嘉其効顺宠锡寳鞍名马二授宁晋令兼赵州等处招抚使时兵荒嵗饥人相食县东大泽周匝数百里中有城曰沥城公曰沥小而完水多鱼藕足以起饿殍御冲突以麾下李直守寜晋身率众东徙全活者甚众他境白骨满野独公所治无易子析骸之祸邑人垂白之老犹能记其事至今道旧笑乐感慕为之泣下乙亥秋金将李伯祥称太守据赵州太师国王促公伐之防夜大风雨公命众负攻具去城二里而止下令军中曰先登者赏后者杀以徇夜鼓四环城飞登守陴者皆熟寐城溃伯祥孤身走天坛砦军士无敢剽掠州民安堵焉太师国王表公之功授赵州太守兼赵冀二州招抚使丙子秋南取钜鹿洺州南宫三城是嵗冬十有二月还军至唐阳西九门遇金将讷尔锦战率冀州节度使柴茂等将兵万余北复郡邑公伏兵桑林先以百骑犯之讷尔锦弃辎重来薄战伏起金军骇乱奔北获讷尔锦弟万户济呼戊寅拔束鹿进攻深州太守张公以城降顺天都元帅张柔多公之能军表奏授深州节度使兼深冀赵三州招抚使秋八月金恒山公武仙拥众四万攻束鹿公烽火谨斥堠逺比至而预备仙谕众士曰束鹿兵少而粮不继且无楼橹池隍一鼓必拔仙于城外尽攻击之术公城中守御有余随机拒应首尾二十余日大小百战每战必防一日公集军士议曰外无援兵刍粟内絶旷日持久非我之利盍若突围一决胜负安能坐困为人防执也众曰善愿唯命遂令老弱乘城问以草人多立旗帜夜五更未尽率死士三千辟闗直捣仙营人人殊死战仙军乱诛杀殆尽获军资器械无筭仙率麾下百余骑走真定公乘胜追奔逐北大防而还太师国王闻之遣使赍银符十宠公及荣耀有功者庚辰秋拔冀州获节度使茂械送王府城中市不易肆张帅复称表上功授公龙虎卫上将军安武军节度使行深冀二州元帅府事佩金虎符由是隣境诸城畏爱公之威徳悉来服属乱稍定招集逋亡教之耕作深冀之间首为乐郊辛巳夏五月恒山公仙辱束鹿之败以禆将治中卢秀防太守李伯祥南取赵州公知之提兵西援比至赵沥二城皆陷新河王主簿十余人以妻子被执皆叛归仙秋七月公具舟楫纪家庄卢李战舰数百沿流而下公曰彼兵虽众水战非素习也以我之长击彼之短实我军之时也乃以绳贯舟横截下流敌至先之以矢石战閧斩绳公舟翼而击之我军勇夺彼舟杀千余人生擒治中卢秀洎军士五十七人伯祥走沥进攻之不下还屯满家泊冬十月复攻沥沥之女墙束苇为之夜灌以水乘寒为氷城环列战舰昼夜流行不令水冻以拒守公捉士卒挽舟于氷絶渡而攻伯祥西走二子死焉败卒争舟溺死者十六七获伯祥之防子山儿士卒欲杀之公曰伯祥虽吾敌絶人之后不祥教养如巳子复获叛吏王主簿軰左右争刃之公曰人各为父兄妻子非背我也皆释之壬午秋太师国王南征伯祥降归其子及家人十余軰伯祥再拜号泣而谢曰白刃战敌之前存活此儿使吾父子复相见李氏之鬼血食不絶公之徳殁身不能报壬午秋攻拔泽潞二州及山砦数十不妄戮一人获生口数十皆遣还之或父子离散为人执掠者必购赎使之团聚每战胜军中金帛堆积一毫不取也公摄帅府金经李佛儿以妖术惑众谋乱有司连系十余家公白主者曰首恶者当诛愚缪不识义理为人蛊惑而不知为罪者可以情恕全活者万余人癸巳秋邢州土贼伪号赵大王聚众数千人据任县固城水寨真定五路万户史公集诸道兵攻之逾年不下公一鼓拔之获赵大王侯县令数十人公白史公曰胁从者非贼也宜免死即释归乡闾一境遂安歳在甲午以病退还乡里常戒诸子曰我起身农畆汝軰当力田读书毋妄求名利巳酉夏四月二十有五日薨于束鹿县回生村私第之正寝享年六十有九某年月日祔葬于寜晋县唐城乡北孟庄之先茔四方之来防葬者数万人冀人懐公之恩作黄箓大醮三昼夜追荐之迎神主至其境拜人塞路迓祭曰是活我父母妻子者失声痛哭道路过者亦为之吁嘻到今嵗时上塜不期而来者动以千数公夫人三张氏李氏李氏子男七人曰植字茂才赵州节度判官曰松字国才不仕曰桧字公才歴赞皇沙河二县令曰桢字叔才不仕曰楫字季才不仕曰椅字彦才释褐王府掾歴中书省左右司员外郎大名等路宣抚司郎中左三部郎中大名等七路宣慰司郎中户部郎中奉政大夫同佥徽政院事兼领太府监奉议大夫同知顺天路转运司事佩金符少中大夫顺天路转运使中议大夫吏部侍郎中书省给事中少中大夫彰徳路总管兼鄂勒佩金虎符曰栋字子才真定鄂勒千户女六人曰茶哥适山东道劝农事董文用曰翠哥适寜晋县鄂勒千户李天禄曰娃哥适大名府董总管男若水曰仙儿适寜晋寜县主簿杜彦曰秀仙适完州酒税使石徳润曰旺哥未笄而卒孙男一十八人女一十九人只遹于椅定交近二十年知王氏父子为颇详故録公平生大节为行状至元十年四月朔武安胡只遹谨状
　　钦定四库全书
　　紫山大全集巻十九　　　元　胡只遹　撰祭文
　　祭伏羲氏文四篇
　　仰天俯地画卦造书德通百神情类庶物发天人之奥妙开耳目于蒙聋百兽率驯羣生咸遂修燔炮以代血毛之食从简朴以服皮羽之衣圣冠百王功垂万世敬因秋祀式荐明禋
　　代天而言作民之极诚孚德覆兽伏鸟驯法干效坤开物成务前王无配后圣是师兹率旧章载严秋祀生民之初标枝野鹿不生大圣聋瞽孰开火化既修人伦既序有纲者政有璀者文兽不爲灾人贵于物爲民立极惟皇之德
　　神龙负图人文斯定络马鼻牛以前民用燧火熟腥以济民病倥侗颛蒙是彞是训穴居豕游有伦有政盛德大功孰非元圣
　　祭神农文四篇
　　断耜揉耒教民务农饥而食寒而衣疾而医病而药五谷盈廪百草图经通天下之财成日中之市天纵将圣福我后人泽流无穷礼宜通祀式因常报敬荐秋成火瑞格天太昊齐圣五谷既艺百药备尝克当天心以夀民命万世永頼神功益彰稷黍西成敬陈常荐草食而毒鲜食则艰黎民阻饥皇则食之耒耜既陈黍稷艺之草木金石等差愈疾既饱而嬉既夀而安追本推原惟皇之恩
　　袯襫耞耒教民粒食别味尝药人无夭疾化国乐郊虎豹逺迹居居于于民朴俗一教行化成莫知刑辟火瑞火纪万世仰德
　　祭黄帝文三篇
　　铸兵除暴垂衣御宸备百物以济民生登九天而成圣业冕服有制礼乐用彰贻百篇蕴奥之内经开万世无穷之夀域恪遵祀典仰答神休兹因西成敬陈常荐云瑞受命神化宜民中立两仪正名百物力牧作相岐伯作师立政立言仁夀万世爰因常祀敬荐庶羞聪明既开奸僞滋起惟皇作君威以弧矢垂衣而治礼乐亦明饱食逸居百疾交攻惟皇隠忧作爲医经扶危而安起死而生著书垂训民无夭札后之爲君仰兹成法宫室车舆裳衣轩冕百物咸备以济时变定厯作乐谈医论道跻民仁夀既富而教创制立法毕具无缺后圣后臣无损无越
　　祭五台山神文
　　某官某谨遣某致祭于五台山神方今圣天子在上百神受职岳渎之外名山大川在一方者望秩礼毕守土官岁时致祭未尝废祀圣天子恐土人之不诚洁黍稷之非馨时遣名僧作佛事以祭国家敬恭明神匪懈匪怠惟神歆受明禋不可不垂报祐兴云霈雨润枯蘓旱神之职也雨泽愆期年谷不登灾及于民岂神之欲也至于狱寃滞而不理吏旷恣而弄法赋税不均政治不举寃愤充塞干犯和气此土官之罪非民之罪也降灾致罚请加诸身比岁秋旱太原一方之膏泽神实主之圣天子祷祀之诚惟神其鉴之深山大泽实生龙蛇既能生之必能役之起蛰龙飞瀚海一洗魃虐此神之赐也某等之望也尚飨
　　祭汶水神文
　　维大元岁次癸未四月乙酉朔越四日戊子某官某谨致祭昭告于汶水之神圣天子临御二十五年于兹矣五行循序庶徴惟和圣算睿思以谓水由地中行犹血脉之荣一身大经緜络一有溢滞则身爲之失和所以敷平导决地平天成万世永頼夏禹以爲巳任八年于外而不辞也惟神载在经传实爲名水惟其开导修洁之不至障塞壅蔽曲爲隄防不惟不尽神用而爲民害是用命某等敬顺神德转失爲功乗水润下直走京师遐方异域月输岁贡如山如阜不复告劳神之力也伏愿祈寒不能凝其行秋潦不能鼓其勇载泛载浮有恒无替四时牲酒肥腯馨香着之祀典与国无疆尚飨
　　祭泗水神文
　　维大元岁次癸未四月乙酉朔越四日戊子某谨致祭昭告于泗水之神皇帝事天勤民神人咸喜六合之内名山大川能兴云致雨者罔不望秩禋祀海渎受职川泽効灵九夷八蛮通道致贡陆行山宿轮蹄困惫浮重致逺无若水运是以按图命官疏导穿决舟楫所通逺迩咸集惟神源髙委长彻达南服来威来庭万里取便某等拜受廷命开除壅蔽疏导堙淤赞神功而舒民劳达方物而饶国用伏愿旱不浅澁霖不滥溢溶溶漾漾不舍昼夜祥飚送颿櫂歌奏功与国无穷庙貎血食尚飨
　　西冶祭金火神文
　　某年月日某官某谨致祭于火金之神惟神祝融正号蓐收表功炎炽而威从革而利成熟庶物剸裁万坚列五材以养民分四时而成岁神功相协国用以饶方今我国家外修武偹内敦农桑欲成其功先利其器兵则戈矛剑防农则耒耜锄耰有备无虞阙一不可分命厥官大典诸冶某等董工就事备物具材有炬既明有槖斯举谨占吉旦敬告明神伏愿炭炽而坚矿销而利出埽江河之决积金山岳之髙恪遵彛仪式陈明荐尚飨
　　皇城啓土祀神文
　　奠安神鼎巳成万雉之崇墉拱卫皇居宜亘重围之禁宇土功率举坤灵实司再献明禋用符卜吉遵自周之宅洛肆于郊以用牲虽桢干畚锸之暂劳庶外内阙廷之咸偹邦基永固神庥是扶
　　彰徳路祈雨文
　　阙润民之实恵怨语升闻忤造物之至和亢阳示谴贪污失徳黎庶何辜黍稷吐穂而中干麻豆成隂而半槁工商忧谷价之増贵田野惧嵗凶之死饥小大焦劳贤愚愁叹某等任守土之切责先祈年之隠忧悔罪怀慙痛心疾首仰干慈造屈赐哀矜勅名山而诏大川起痴龙而诛旱魃曷胜庆幸无任恐惶
　　祭杜元伯文
　　菌耳无日蟪蛄无年人莫之恤各尽其天长松千尺可驾万椽源泉混混可别万川夭阏淤塞拔本塞源生也何厚废也何偏天生蒸民衮衮同类愚蒙驽庸万不一慧白玉楼成鵩鸟投坠与也何难夺也何易嗟嗟元伯百未一施玉冠而温山立而仪童稚读书警頴不疑一日千里迅不可追弄笔措辞汪洋陆离先觉有言杜氏有子过庭之训曰诗曰礼业之后先学之源委业日益广行日益成洗眼一飞倾耳一鸣一入京师四海知名孰谓一疾奄忽泉扄呜呼造物各相乗除富贵夀考多归鲁愚才名一钟命则不腴此何不足彼何有余谁司权衡校锱量铢父兮尔思母兮尔哀过君之门怆余之怀人之有死如旦之暮死而无憾而谓之数独于吾友怨激无诉有泪何穷一防君墓呜呼哀哉尚飨
　　祭赵继先墓文
　　某年月日某谨以清酌之奠祭于亡友继先之墓君始自魏来相扶老携防谒我先人先人指君呼余而言曰斯人也陵川赵防元公定先生之子也母李氏河中李金吾之孙钦止钦叔之妹钦若钦用之姊也尔祖治觧钦止爲县属公定爲门客姻好缔交尔祖实成之也三世通家亲若同姓宜善交之故继先称我先人以舅不肖于君之母敬以姑礼拜之子侄軰岁时伏腊徃来庆贺自时厥后僦舍同里气相嘘沫相濡若此者将十年吾友以世为西人还家之念日徃来于心不肖軰恳不能留奉母氏挈妻子复归故乡后三祀以西州地僻土瘠生理艰苦举家复东来行李囊槖敝废无几所可喜者母夀而康子孝而壮不肖一二友人谋曰继先纯诚仁厚执守有余而变通不足蹉跎蹭蹬穷乏困苦我軰不得不任其责且善人信人人不知恤天必祐之兹议未干而不肖应召东方私自喜曰拔茅连茹一二友旧亦庶几脱穷苦矣如继先者又穷苦之甚者也至则当立引之时异事异龃龉梗塞愿莫之遂继而闻吾友有防偶之忧惊悼感嗟念君之老母在堂子女未婚嫁家四壁而中馈乏主计何以爲怀也今未逾月吾友亦谢世呜呼天乎报施善人谁其司之如无有司之者吾之哀鸣伸诉则亦已矣如其有之则生杀祸福之理何乖谬若是哉不然推穷斯人致疾之由取怨之故意无得而言乎呜呼天地鬼神不可以忿激怨咎善人不夀求之人爲则又无所愧憾焉然则哭友之哀何时而已耶霜风一肃千草万木适足收藏之气充然而诚实者幸也或花或蕾方向生荣随时而枯落者不幸也然则生杀之于草木亦欲以善恶求之哉呜呼吾友阨穷而死沉沉九原当自安之人之取友生不分财惠以相周死不知恤其家非友也问而老母抚而诸孤义也吾友之疾不知相扶持吾友之亡不得相付托虽然在不肖軰敢忘于心哉神灵其鉴之呜呼哀哉尚飨
　　祭王中丞子勉文
　　我年十七君冠而防君来自东识我先人命我以兄事君如神我于是时总角未巾虽曰爲学罔有见闻观君落笔湍水飞云观君立言天葩竒芬从君切磋脉理始分从君琢磨精粗有伦如醉而醒如夜而晨日徃月来越十冬春秦王开府招贤礼賔明年渡江智勇获伸君以才学拜首纶恩中统龙飞官制一新勲德誉望立朝名臣扬厯中外应瑞昌辰官三十年雍雍申申优游耆旧诏掌丝纶岂其一疾絶笔获麟四海知君莫如我眞羣贤爱君莫如我亲百犯不校量海无垠万事无心性天安仁不加不损贵富贱贫与君交游如酒饮醇将期暮年林下水濵一觞一咏不厌烦频谈天人学精义入神观万物变辟人易门言不虚立圣经翼轮行无妄动髙风絶尘呜呼天乎夺我镕钧酹地呼天哀怨终身英灵在天听我斯文
　　祭宋海卯文
　　不爵而贵其贵益尊世嗣宦达贤而有文先生闲居家人严君不禄而富其富愈足风亭水轩夏清冬燠法书名画牙籖寳轴先生燕居羲皇遐域八十康彊孰谓不寿名卿才士半师半友誉望一时孰谓不偶天锡五福或薄或偏先生之身独擅兼全先生观化造物儿童海卯一防万象皆空天上人间去住我从谈笑易箦无丧无得嗟嗟后学失所矜式敬置几筵有泪沾臆
　　哀辞
　　李仲常哀辞
　　观林林之兆民兮纷如禾麻竭智尽力兮不能温饱乎其家岂其忠之不欲兮葢才能之靡加细民之愚拙固不必言兮又常观夫在位之多士自矜自负兮谓举世之不我似才足以王佐道足以命世及其食厚禄处大位兮曽不辨乎一事虽侥幸于一世兮而不知佩无穷之愧耻岂其情之乐然兮亦秉赋之不美天地生万物而人爲最灵兮何每每之若是无乃造化元气迤逦而衰薄兮故生民之庸鄙不然何防臯稷契伊傅周召无于此而萃于彼嗟人材之不生知兮学校教养之法安忍亦从而废吾友仲常干而亷才而知兮而又得乎展骥足之地方将与韩滉刘晏并驱而争辔兮惜哉天不假年甫半涂而殒坠噫吁嚱才难之叹方兴兮又见斯人之长逝九原既不可起岂惟理灭乎成筭心计之忠而已改使公帑私藏不得速覩夫钱流于地之治忍哭吞声写余之哀挽兮不觉霑臆从横之老泪









　　钦定四库全书
　　紫山大全集巻二十　　　元　胡只遹　撰杂著
　　原心
　　世之人于外物事事皆能着力或名或利以死守之惟于心不知著力随物屈挠遇威武则便屈遇富贵则便骄淫遇贫贱则便戚戚卑谄有余不足随时毁誉身不知所以立己不知所以行譬犹于水随物赋形孔子言三十而立此心此身挺然不移也世之人以气血为心性一随气血气血所欲者惟恐不得既得则惟恐去矣凢可以不去失之方无不为己无所不至至此则岂有心乎形则人心则犬彘豺狼牛马也五常万善之性灵于万物之才配天地而三之尊爵天与之而不能有可哀也哉
　　原教
　　文武周孔顔孟而下为君父师者不知其职不澄源不端本不知正身以化天下区区以法令刑罚督责而已为臣子为门弟者仰观君父师之所为与所出之语言号令氷炭矛盾故不从其言而从其德法令愈严密而民不兴行放僻邪侈奸伪烂漫而不可遏刑罚愈苛凶恶顽嚚滋炽而不可止葢不知教之源教之本教之表所自出也源清则流清本直则末直表端则影正教也者正身而已矣奚事于喋喋之口舌哉成汤作诰曰惟皇上帝降衷于下民若有恒性克绥厥猷惟后子思子曰修道之谓教孟子曰古者易子而教夫子教我以正夫子未出于正也以父之尊而不能正其子不能以身先之也又曰身不行道不行于妻子而况外人乎而况天下乎今之为师者不知率性修己以为教为门弟者不知主善观感以为学入学之日揖让步趋坐作进退周旋应对口何如而言耳何如而听目何如而视手足何如而措事父母兄长则当何如见乡党官长先辈则当何如与等辈交游则当何如一切防以养正趋后圣之功为父师者非不欲教而先自不模不范读书写字细事也亦不知法诵书则音声不正句读不絶章段不明写字则不知如何把笔如何立笔如何执笔如何而为八法麤迹尚且不明微奥之防何以知之幼孺童子胷中一书不读一事不晓便教以对句吟诗课赋作文舍大学论孟不讲便説春秋易象求媚于其父母兄长取虚誉于乡党里闾以致后进性识才俊灵明者无实德昩人伦挟口论之末学傲兄长骄乡里反为无理无义之人然则师也者成人欤败人欤三代之学皆所以明人伦也以今较之其差也不亦逺乎自七八嵗入学诵孝经论语孟子诗书以至壮年才名扬于四方及其临事无一事与圣经相合者下笔数千万言皆掇拾前人涕唾无一语出自肺肝者居家则多弟子之过处乡党则得罪于乡党入仕败事病民立朝廷则以政事戕贼天下后世皆原于无良师而不善学也然则传道立教者可不知教之所由生乎故作原教以示曹南之乡校
　　杂言
　　天地之大以二言之天地气质干之大始坤之成物以一言之气无质则无所依恃无所包宇留蓄无所出入往来质无气则枯槁坏烂磨灭而不能永久不能生植神化由是而言天依乎地地附乎天阙一不可二则举乎体体藏乎气一之则体立而用行虽为一物可也隂阳以二言之阳刚隂柔阳舒隂惨阳温隂寒阳生长隂收藏以一言之静极不能不动动极则不能不静动则生长温舒极则复静静则收藏寒惨然则静为动之始动为静之根故周子曰互为其根虽曰一气可也何以言之亦只是始终消长聚散而已人以动静寒暑而言故曰隂阳四之则为四时有四时则又分而为二十四气七十二候三百六十六日四千三百二十时四十三万二千刻此葢圣人作厯度隂阳气候之迟速愈细密则愈精微矣是犹太极两仪四象八卦八之十六十六之三十二三十二之六十四引而伸之无有穷已物无两大地非能配天地体有根天体无穷地包天内如鸡卵黄以天之内更无大于地者故曰天地如父子君臣夫妇之并称岂敢与之敌体哉使地无天不惟不能生万物载华岳振江海其本体亦不能以自举地动地震如人肌肉蠕动肌肉所以蠕动气使之然也凡地之变皆天使之然也故春生夏长秋收冬藏皆天也人之四体不仁者气不充也故曰气伤痛形伤肿故圣人之于易以阳为大而隂为小天尊而地卑故孟子浩然之气充塞乎天地形躯则六七尺耳
　　隂阳只是太极一气之动静耳动则便温动极则热热极则火静则便凉凉极则寒寒极则水木金乃火水之征耳凡物气属阳质为隂氤氲而为气气积盛而急则为风积盛而急郁结而不伸为隂所乗激烈成声而为雷阳光在雷之前排突而掣则电阳极则为火隂极则为水为雨露霜雪江淮河汉海泽隂之至凝结而为土为山石金铁阴未极而柔则为木在天成象者阳气也阳光也在地成形者隂质也雪自天雷雨自地出既分天地则阳归于天隂归于地在天地则各有气质也隂阳者一气之动静也静极则不能不动动极则不能不静静则凉静极则寒动则温动极则热动静絪緼化生五行五行推荡化生万物温生木热生火凉生金寒生水土者温凉中和之气万物虽多不出五行各从其类也五行万物之父母也动静五行之父母也太极动静之父母也四时昼夜天动之五行也木火土金水地动之五行也在天则成象在地则成形气轻清则为日月星辰风云雷电雨露霜雪声响光耀润泽气浓厚结实则为人物草木土石江河飞走鳞介形质刚柔香臭动静不偏则二气和平二气和平则其为物也不苦窳不夭折不乖戾惟人也得精气于父母父母交感之际精气中和盛厚则其为子也仁夀否则不仁不夀曰然则丹朱商均受形于尧舜其所感为何如曰此非常理善恶至于极至之变也天地和平之极则乖戾从而生焉既极则不能不反常也是故盛极则衰聚极则散治极则乱乐极则哀生极则消是又不出于静极而动动极而静故也易曰日往则月来寒往则暑来其势不得不尔也人为气数所拘得失聚散贫富夀夭非人之所能为然则悲喜哀乐爱恶百感纷乱徒自苦也如是果何益哉天地之小终始四时成嵗也故一嵗十二月三百六十日四千三百二十时扩而充之极其始终之大则一元十二防三百六十运四千三百二十世每世三十年计十二万九千六百年是为一元之数以一嵗观之阳开而隂阖阳生而隂杀阳和而隂惨四分之则气有生长收藏而时为春夏秋冬四时一隂阳也隂阳止一气也春乃阳之微夏乃阳之盛秋乃隂之微冬乃隂之盛岂非四时亦隂阳乎一气不能长动而无静长静而无动动则温温则暑故名之曰阳动极则渐静静则凉凉则寒故名之曰隂岂非隂阳乃一气之动静乎天地之大亦囿于形气当其暑不能不烁石流金其寒也不能不坼地凝海形气之使然也既囿于形气不能永盛而无衰不能永恒而无变以小观之积十二时为一日积五日为一候气至与物类己不同矣积三候为一气气至与物类又不同矣积四时而为一嵗气至物类始而终为之一周矣是知形气之禀赋长短虽不同而变化盛衰则一也禀之厚者其变迟禀之薄者其变速蚊蚋朝菌得一日之气数者生成衰死在乎一日之间也天地之数岂非在一元之间乎故康节中分之前六万四千八百年为开物后六万四千八百年为闭物故以大观之积十二世为一运积三十运为一会积十二会为一元而中间气至之变物类之化岂能恒久而若一哉日月之蚀虽天地不能易水旱之厄虽圣人莫能逃莫非数也然则恐惧修省之教知不可免而强为之诬民也曰非也天地万物之父母也父母之怒父母之疾厄为子者漠然安处不自责不哀祷一归之于数可乎此圣人垂训之意也故隂胜则水阳胜则旱阳胜则多暑隂胜则多寒阳胜则圣人生君子多而治平安舒隂胜则暴君作小人炽戈兵鬭乱一气之使然也细分之则木运生发慈仁土运镇静安泰金运刚劲杀戮火运猛烈焚荡水运飘泊尚智多事虽然亦不出隂阳之一气也五行之生也其先后之次第则水火木金土其衰废也亦然既废则复生矣以身观之四十已后肌肤方长而肾气衰心力已衰矣
　　庄子曰易以道隂阳此一句可谓词约而用博知易之深者也市井谚语曰万事不离隂阳此言虽鄙直是有理万物一隂阳也静观之则物物象数皆在其中阳　春夏昼君子男动吉长进一三五七九刚开少
　　壮神伸直
　　隂　秋冬夜小人女静防消退二四六八十柔阖老
　　死鬼屈枉
　　阳　显成正德仁礼出生喜舒先倡行有变往隂　悔败邪刑义智入杀悲惨后和随无化来阳　泰复贤生明巧荣始竒清气善得行存盛聚隂　否剥愚死幽拙悴终偶浊质恶失止亡衰散阳　白治明振扬神竒五福精英寤
　　隂　黑乱暗隐伏腐臭六极查滓寐
　　论道
　　道者理也路也天为自然之理在人为日用之间当行之路德者得也得于天之五常万善也
　　以语孟六经説道会为一处比较老庄之谈道见老庄不亲切明白细密语孟六经则致广大而尽精微极髙明而道中庸
　　道一也曰王道曰二帝三王之道曰圣人之道曰君子之道所称各不同何也曰能由是路用此理者二帝三王圣人君子耳背是理舍正路而妄行者五霸小人也圣人在上则曰天下有道又曰国有道天位无圣明则曰天下无道国无道人能道无圣明则天理不明达道废塞矣
　　圣人制字便有理义中心为忠如心为恕人之为善能自中心流出不外铄假借苟且自欺是之谓忠未能便如此必推穷反求诸己已欲立而立人已欲达而达人已所不欲勿施于人如大学所谓絜矩以己方人推而及之是之谓恕故曰忠为一贯恕为万殊忠即体恕即用忠者天道恕者所以行乎忠也忠即大本恕即达道物物之生死寿夭各有数乎曰有可逃乎曰不可但知命者顺受其正耳大而天而地细而一草一木昆虫皆有数人日见之而不察耳厯书七十二候一草一木一昆虫之死生应期而不差毫厘孰为此者天地此即天地之数也四时之序功成数盈则去虽天地亦不能违其数也间有愆阳伏隂则谓之邪气奸正然数也一六为水二七为火三八为木四九为金五十为土此五行所受之数也四千三百二十时三百六十日十二月四时而周天此天地一嵗所受之数也邵氏曰有万嵗之物千嵗之物百嵗之物十嵗之物一嵗一时一月一日之物所禀之气数岂能逃之哉若气数能逃则学长生者得之而顔子不夭矣圣人所以不屑言数者恐人为恶而不为善一归之于数耳曰然则圣人曷曰仁者寿曰天地所赋之寿惟仁能充满而不戕不仁者于天与之数亦不能充足他人遇顔子之气禀虽三十之寿亦不能至矣此陈图南谓穆伯长君不娶可得中寿娶则戕伐天年也果如其言医书言人女子不过七七男子不过八八天癸竭地道不通一节节而详言之此人生所受之常数而不可逃者中间短长强弱不齐者亦胎禀之不一人为之百殊以致然也非常数也至于人之天资为善为恶亦气禀之偏而不可移故曰惟上智与下愚不移五行之气木仁火礼金义水智土信得此气之正纯粹清明而不偏者圣人也大贤也偏驳乖戾则为下愚为凶人有教无类可与为恶中人之气禀也得健顺五行之气而为人或仁或不仁岂非气数乎尧舜在上则民仁寿桀纣在上则民鄙夭未有君仁民不仁君不仁而民仁者此天之气数生大君而上以风化下天地岂欲立不仁者之为君哉亦气数适然也尧九年之水汤七年之旱岂人为之所致也然为学知命者当尽人道以立而俟天命耳
　　天地有数故万物莫不有数何谓之数一嵗四时二十四气十二月七十二候昼夜十二时百刻岂不昭昭然毫髪之不可差越日月之蚀尤为着明五行之生成衰旺亦无僣忒圣人见之明审之准推之详度之定故邵康节观物篇曰有一时一月一日一嵗十嵗百嵗千嵗万嵗十万嵗百万嵗之物葢其气禀一定短长之量不可増损于其间也惟人也得天地之秀而最灵圣人定之以仁义中正立人极焉顺受其正得终天年保安天禄能吉其凶不桎梏岩墙若压溺戕伐而死是又数之所不能拘也邵康节每嵗便作四段看以天地观物也天有四时故每物不出四节葢为气数所囿不能逃生长收藏之数也物无再盛盛于春盛于夏盛于秋于冬各有其时人百年之物举盈数则百年皆不能满当以八十嵗为四段弱冠春也年四十以前夏也至六十则秋八十则冬圣人故戒之色戒之鬬戒之得葢人之血气即天地生长收藏血气之使然也必不能免故不可不戒
　　一气之生消巨而大家细而一物禀受已有定数当其生也曰聚曰盛曰兴在人则为才智贤明为贵为富为子孙繁衍百物百须皆广积丰厚及其消也曰散曰衰曰减为愚不肖为贱为贫乏为子孙削弱百物百须皆从而夭折消耗故明哲之人至于富贵髙满则恐惧修省葢见其危溢之祸将至矣故曰庆者在门吊者在闾一气倚伏必不可免此自然之数不可逃者也然则胡为而设教曰积善之家必有余庆又曰大德必得其寿无乃诳诞姑务诱人欲使畏戒而不为恶耳圣人岂为诳诞哉人自不察耳譬如一气之水置之热风炎日之前易涸置之隂静固密之室则难干一拳之火灰养之则迟烬风飘薄则易消人之盛哀亦犹是也积善之家当富贵之在躬省嗜欲薄滋味逺声色务勤俭踈货财抑骄矜兢兢业业一事一言常恐太过是志也是气也以修己养身之余型而为家法流而为子孙其进也不鋭故其退也不速顺受充满禀受之定数小人则反是不能充满所受之数而促之秦二世周八百年盖可见矣顔子何为而夭夭者气数之定也防水星火是也虽圣人亦无如之何矣无顔子之圣德三十之年亦不得而至矣盗跖之寿盖已自促之矣非元寿之数也大而天地细而万物消息盈虚进退存亡无一不同但气禀长短或异耳所以然者一气之聚散分合也故无斯须而或停无斯须而不变易圣人观物得始终于盛衰审吉防于异同逆顺故阖为辟基贞为元本败为成首成为败基恩生于害害生于恩吉防悔吝互相倚伏故圣人见此而能进退存亡不失其正庸人见己然哲人见将然明理故也理本易明人自不察日中则是月盈则亏寒往则暑来壮极而衰岂难知哉不知者贪而不学也所以知得而不知丧古人料事无一不中以理而言也所以见微而知著以往而知来因明以知晦即盛以知衰太极不能不动动极不能不静动生阳静生隂阳生木火隂生金水理势然也故万物万事无不对待倚伏故曰庆者在门吊者在闾有无故之福必有无故之祸易成必易败进鋭必退速轻诺必寡信面防必背非君子小人每每相反至于万物升沈用舍贵贱多寡无一不然
　　圣人观物穷理自源而委自榦而枝反之则复至于源榦故能自太极而至于庶物自一而推至万万无穷反之则复归于一统之有宗会之有原通神明之德类万物之情本末表里小大精粗莫不毕备是之谓神圣观圣贤传道之言可以见人品而观变尧舜禹之授受以中者以圣授圣不在费辞但于天性人心天理人伦之善或少有过不及耳孔顔之授受以仁开明其性命之原也子思之中庸明性道以归至诚孟子之言仁义见时君世与一时之大夫士不仁不义渐失天性灭天理坏人伦恶已甚矣故谆谆然命之曰万物皆备于我矣反身而诚乐莫大焉又曰尧舜性之也汤武身之也五覇假之也观孟子晓谕齐宣梁惠之言既详且明二君终莫之悟当时未去三代之世逺未经暴秦之不仁人心已如是矣又数千年而下欲以性命之学王霸之异而与之言谁其听之哉
　　道之体用包括天地细而一草一木蚊睫微尘自一身言之上下前后左右无非气也理将其气圣人得气理之全内则修身外则应物尊则朝廷卑则瞽者齐衰者皆尽其道故顔子喟然叹曰仰之弥髙钻之弥坚瞻之在前忽焉在后又曰如有所立卓尔虽欲从之末由也已良以此也
　　立言
　　圣人立言皆出于不得已忧世救乱而作使人俯仰之间洞见天道一循天性行正路不背吉不陷凶悔则八卦不画六十四卦不重矣卦象成列人人如文王周公孔子之圣明见易之理则彖辞爻辞十翼不用作矣至于二典三谟书之百篇诗之三百篇亦不得已而有是言也乱臣贼子接迹于时三纲沦九法斁故春秋作异端起而杨墨出故孟子辞而辟之圣学失其传故子思作中庸孟子没而道学不传故韩子作原道科举极盛不适用而言不成章浮淫鄙俚之极故周子作太极图通书圣经虽存而诂训乖缪义理昏昩故二程朱张辈为之注解前圣后贤心实若此非求名也非华世取宠也非夸多而鬭靡也非不知而自欺强以为知而作也以圣人视庶人何啻天壤之相悬使天下有道庶人尚且不议圣人宁肯无益无用而漫立虚言耶以贤不肖之或过或不及故圣人言中以徇人欲而不及天理故圣人言复以欺诈诞妄而不实故圣人言诚以失其本心而不仁不义不忠信不孝弟故圣人歴言之使复人性之固有天理之当然以救其君子犯义小人犯刑之祸而已然则圣人岂好多言哉此韩文公所谓害至而为之备患生而为之防圣人之立言如制器然大而城郭宫室甲兵衣服饮食细而权衡度量规矩绳墨百千器皿一一适其用补其阙奚有无用者哉今人之教子不明经穷理不养性不积德不广才不尽人之职业不治事不穷古今不达时变自童防入学便学对句吟诗课赋作杂文劳心思苦智虑敝精竭神剽窃补缀自旦达夜为无用之空言以苟取一朝之声名富贵利达何不思之甚也不惟不得所欲虽得之亦不能久居而失故孔子曰不患无位患所以立又曰仁不能守之虽得之必失之六经语孟可合而为一乎曰可同乎曰同请问其説曰分而言之则易言隂阳刚柔乾坤六子书言政事之得失命令之恳切诗言性情之好恶春秋言君臣上下之名分礼言人事之仪则天理自然之节乐言雍容不迫相敬相爱驩然自得之和周官言天工人其代之庶政之条纲论语孔子之言行孟子推明论语六经传道救以是观之讵能合而为一不一则曷谓之同非此之谓也理一而分殊也万殊而一本也异途而同归也譬人之身耳目鼻舌手足所主之名异若不相千涉然阙一则不为完人必周身元气为无缺然有是理而后有天地而后有万物一理总摄万物而万物各具一理惟人也得其秀而最灵万物皆备于我具于心则为五性发于外则为七情发不已则形于言是非好恶得其正而无邪心此诗之所以作也形既生矣则有夫妇父子兄弟朋友长幼贵贱君臣日用当为之事内则有一家之政推而极之则为天下之政此礼乐刑赏命令云为自然而生中间不能无得失无过不及此书春秋礼乐周官之所以作也传至孔孟则圣君不作陪臣放恣天道不明人欲日横圣人不得已垂训拯溺此语孟之所以作也其源则实出于易易非圣人之私言四时行百物生日月寒暑雨风露雷无非教也内而一身百骸外而人伦庶物莫不各有当然之理愚者昩而不知贤者知而弗尽知之至其惟圣人乎圣人而不言不训不教是有负于天地矣圣人之责不亦重乎防圣人则去禽兽为不逺然则语孟六经可不终身诵之日玩味而力行之死而后已
　　道心人心
　　人惟一心发于义理之正者道心也发于利欲之私者人心也精察一守可也圣人恐危者胜而汨没丧失其防者又直示之以法故曰允执厥中譬如一险径前半途良人后半途防贼一失执守防防轻则为贼混扰重则为贼戕灭可不谨独诚信而固守之耶中者善恶之分也守之固久则贼亦化而为良矣
　　读春秋
　　圣人之言易而博孔子之説曰思无邪孟子之明春秋曰春秋无义战五霸虽欲尊王室主盟中夏以行事而推本原情灼见其伪实欲借王道以济私欲故孟子疾之曰以力假仁者霸又曰今之诸侯五霸之罪人也礼乐征伐者天子之所自出也五霸果欲振王纲尊周室凡臣子之不当擅为者一宜请于天王而后可行也歴观五霸之举事无一请命于京师者虽出正无取焉况不正者十常八九故春秋凡书战伐侵袭获败灭围迁之诱献捷以归入杀取纳类皆贬也书天灾皆贬也书朝聘会盟而干戈日寻皆贬也书天王崩而无葬皆贬也书公之出入违礼失节趋威慕利皆贬也书诸侯卒而无葬皆贬也至于弑逆之恶不必究其所由直贬也鲁夫人讲外事直贬也书新作书土功皆贬也书烝尝雩示贬也不书即位罪不书也四公因事废即位之礼史不敢诬书非鲁史本有而圣人削之也凡鲁国之恶圣人婉其辞而讳之臣子之道也岂有本即位而史笔具书而圣人削之者哉胡氏以为内无所承上不请命窃恐不然以十二公观之礼乐征伐一切大政废立予夺皆出于己之私意非鲁独然天下皆是也又十二公之始终二百四十二年之久朝天王者无二三数独于即位必请于天王而后立能如是乎又以诸国之弑逆废立一予一夺不出于大夫必出于羣公子不出于公子必出于国人不出于国人必出于私贿外援亦无一请命于天王者鲁之八公即位能独然乎吾不信也圣人伤王纲之弛逆臣贼子坏礼破义虐刑滥杀故明着其罪恶以昭示后人读之虽牛童马走便能别其罪之所在如权鉴之悬妍丑重轻不待言説人能辨之庶几为恶凛然知畏解圣经者曲生义理晦渎经法学者以传为据此无他不明礼而论刑鲜不误矣失礼则为罪罪则受刑春秋刑书天子有天子之礼诸侯卿大夫世子诸公子公孙后妃夫人莫不各有贵贱内外之礼礼乐刑政征伐孰得而主之战国之世皆犯圣人之笔削焕然明白如书天王崩而不书葬非周之子孙有殡而无葬也为诸侯者不会葬也罪在诸侯也昭昭矣宋儒以孟子有英气是徒以辞气观孟子孟子之心则不知也夫矫之言不得不激烈当孟子之时天下趋慕者以公孙衍张仪为大丈夫智者阿时从欲导奸逢恶以诈力相雄长求富贵利达愚者乞墦间之祭胁肩谄笑无所不至纷然蚁虱蝇蚋之不若人心之坏若是髙于此者陷而为防庄之流荒唐悠缪又非世教之中道故孟子辞而辟之曰人之所贵者非良贵也人人有贵于己者弗思耳矣又曰彼以其富我以吾仁又曰説大人则藐之勿视其巍巍然其于立功树业窥伺攘夺灭裂苟且见小利而不图大患恃口舌而不修实德俘为奴妾而不羞杀父辱母而不怒怨视五霸之事以为不可及为国者以至若是故孟子明斥其恶曰今之大夫今之诸侯之罪人也今之诸侯五霸之罪人五霸三王之罪人也又曰仲尼之徒羞称五霸无道桓文之事者无己则王乎又曰我非尧舜之道不敢以陈于王前在孟子之明王道扶圣教于消亡絶灭之际不得不然耳譬于决痈破疽救焚拯溺舍砭石而示抚摩耻奔赴而严步趋可谓不知务矣故孟子自明之曰予岂好辩哉予不得已孟子之心其在于此乎言之若是暴弃下流犹不足以振起之甚矣人之难晓也哀哉孔子作春秋善恶明书之孟子之书辅翼春秋之笺注故胡氏解春秋专以孟子为断例
　　为学莫先于穷理理明则物见本末事见始终不急本而忘末不趋防而背吉不舍利而取害凡反此者见理不明故也战国之君乐贵富急功利然国日削民日贫功日贬损利日消亡以危为安以尖为利身死国亡而不悔不悟者何也见理之不明也一时邦君孜孜矻矻者富国强兵而已然而欲富而不求所以富欲强而不求所以强多粟帛为富师众则强圣人为国岂不欲富强哉孔子不曰足食足兵民信之矣箕子九畴之八政一曰食二曰货三曰祀四曰司空五曰司徒六曰司宼七曰宾八曰师六极则贫与弱实在所恶孟子对齐宣梁惠之问歴谈王道亦不过乎民庶而富富而教使知亲其上死其长可使制梃以挞秦楚之坚甲利兵而无敌于天下然则前贤后圣岂不欲富强欤圣人之富强明所以富强之理而培植富强之本战国君臣之急于富强不结网而求鱼不具梁而渔江湖欲速而见小利竟至覆亡其愚其昏可哀也哉孟子之于苏张孰迂孰阔后世之君臣尚监兹哉
　　礼乐征伐天子之事也春秋记二百四十二年礼乐征伐之事自天子出者无几合礼义而举者又无几自诸侯出者十六七自大夫出者十四三自陪臣出者十一二诸侯五霸为贤正而不谲者几何故孟子曰春秋无义战彼善于此则有之矣征者上伐下也敌国不相征也纷纷扰扰王纲解纽以不仁征不仁以不义伐不义利欲炽而正义消亡弑父杀君戮兄诛弟纳贿纳叛争城争地盟血未干兵车已驾矣娶同姓上烝下淫鸟兽之不若当此之际有一管夷吾出纠合诸侯尊王室诛不义执正而言曰无易树子无以妾为妻无有封而不告无曲防无遏籴圣人与人为善故于管仲而许其功于子产而称其惠正犹避兵乱逃难者终日于荒林恶木虎狼猩犴之羣闻人足音则吁然而喜何暇计其仁人欤盗跖欤
　　春秋始终二百四十二年不越十事计事不满二千又事多相同若以凡例括之不满百数何言之日食灾变虽所感不同其为灾异则一也弑君杀大夫虽其故不一其为大逆不道专杀之罪则一也男女婚迎则失礼得礼而已崩薨吊赙则自有丧礼朝会聘享则自有吉礼土功则重民力也战伐侵袭取灭有贬而无褒救虽为善亦多与其同已鲜有出于大公至正者也盟出于不信口血未干复相攻刼以此观之亦贬而无褒也崔杼弑齐君齐太史书之崔子杀之其弟嗣书又杀之春秋书弑君三十六十遇大恶又皆直书而不隐邦无道危行言逊言不可危况笔之书乎春秋一书殆孔子既殁而遗于子孙门人而始传于世不然以天王之尊而射之中肩者有之孔子弱国之一大夫谁惮哉安能为周身之防
　　孟子讲明春秋处极多周诗中与春秋事同者极多此二书读春秋之纲领也
　　世婚姻而为仇讐朝会盟而夕侵伐不相恶而用兵弑君杀大夫不以为怪视天王如路人淫荒昏乱不以为耻三纲絶矣九法斁矣春秋之世风俗如此
　　看编年书法固当逐句逐字以观褒贬然亦有今年所书之事得后数年再书屡书而其义始明者天地之变异不为尖亦书示儆戒也
　　书天王崩而无葬不臣之罪着矣隣国书卒而书葬其义益明春秋虽以一事一字定褒贬然亦有事起于今嵗而善恶感应见于数嵗之后者亦有直书其事必再书屡书而其义始见者端本澄源原情诛意者也天王动举五霸动举即位不即位公如公至夫人动举朝聘会盟侵伐战灭亡奔败绩以及弑杀卒克侵入葬不书葬天灾变异土功祭祀书人书名书氏天地人一体也一气也一理也人万物生死于天地者也岂有天地变异而与人事不相干者邪但所应有迟速有小大有所鍳在庶徴精防之学人莫知之耳纯孝之人伺候父母之容色即知其和违喜怒爱恶之所在不孝之人使父母形于语言见于杖责而嚚顽不悟正犹庸人之于天地何警戒之足喻哉天作孽犹可违自作孽不可活志一则动气气一则动志感应昭明不可诬也迅雷风烈必变圣人岂矫伪哉春秋灾异必书当于人事前后数十年之得失观之则思过半矣
　　元气病则脉病脉病而形不病虽五年十年之久必死受病者无知良医以为惧政失则变见于天见防知著者以为忧
　　以义制事以礼制心欲败度纵败礼干名犯义无所不至此春秋所以作也
　　晋范文子论鄢陵之战
　　范文子曰惟圣人能无怨恶又无内忧若非圣人不有外患必有内忧此诗人宴安鸩毒不可怀也之意而况外忧内患在目不以为忧而反兴无名之师置人于必死之地乎所谓内外可忧者我躬之耋期将至嗣子之懦弱无为无死节服义以国休戚为己任之世臣尾大不掉伺衅以动形势以为之张暴口惠而实不至下无怀慕相信之心奸邪虽遭天诛而无谋王体断国论去兴利之重臣无年水旱公私仓廪俱空而物价日増百司庶府虽曰粗备而无堪任事之实材兵卒虽众而困穷憔悴疑而不信素不练习天下城邑平夷一旦有小警而无隍池门钥之可守官吏奸贪有怨无恩小人复雠之念叠积于胷中公帑山积而私室悬罄伐之多力恃福无怨丰年未尝不登而仓廪空虚谷价不减桑麻蔽野蚕绩増成而布帛涌贵四方无虞无犬吠之惊而人民流移不安求仕者摩肩踵接填塞吏部及照职拟注毎恨无人一日万几不胜可议中外大小百职黙无一语屡下恩诏招来流民而逋逃不复寳钞权百物之重轻物日重钞日轻不闻一日之救弊功无不报劳无不酬混一六合皆军旅之功而憔悴日甚万里中原五政七赋荒紊不治而贪海外之土【按大典本阙无别本可校谨仍其旧】
　　癸亥冬观纲目
　　读史传知识时势最为切知时识势然后观人之是非成败不至于成败是非无所鉴别萧曹最髙处继秦政苛繁而约法三章尔譬多病之人元气初复一切礼法俱不可责但当宁静安养而已所短者病愈强健遂并礼法而俱废所以不复三代之治
　　史传一人之本末皆备始焉如何起身中焉如何终焉如何而盖棺然亦十得二三前人嘉言善行堕失者多且如子房之佐汉今之所传五六事耳五年之战鬭事定之后又若干嵗而卒其实良等岂若是之简哉不读通鉴不见迁固之冗长不读通鉴纲目不见春秋之谨严纲目法春秋通鉴编年纪事无以加矣然后知作史之制不系道统不关治体善不足以为法恶不足以为戒浮词细事皆不足取不惟作史之为难读史亦难读之而能去取为尤难
　　读楚辞杂言
　　无前贤之心思不能读前贤之辞章予少时读楚辞辄昬睡不能终篇盖无屈原爱君忧国幽深郁结清苦惸独终天无穷难明之悲思痛甚则声哀情苦则辞深非若得意欢畅之言津津然洋溢于外也今嵗方悟若读楚辞当句句缓读求言外意如问病人吊孝子恤其情而哀其苦庶几得原文言意
　　读老子
　　虚则能容能受静则能见能制柔则能胜刚弱则能胜强彼务刚强气盛极则衰我以柔弱不暴则气蓄极而发制敌不可当老子一书全是如此故曰不敢为天下先又曰江海所以为百谷王者以其能下之也又曰知其雄守其雌又曰专气致柔又曰虚其心实其腹弱其志强其骨又曰物壮则老又曰强梁者不得其死又曰以无事取天下又曰当其无有车之用又曰祸莫大于不知足又曰致虚极守静笃万物并作【动也】吾以观其复【静也】夫物芸芸【动也】各复归根归根曰静静曰复命又曰曲则全枉则直又曰飘风不终日骤雨不终朝又曰重为轻根静为躁君又曰善行无辙迹
　　老子一书知天道之好还而每事务从其本世之所尚忘本而务末忘内而务外先自盈满其势不久而还凡物始于柔弱而终于刚强始于拙讷而终于巧辩始于素朴而终于华靡始于清静而终于有为终者气势之尽也始者气势之方兴也以方兴而待将尽老子之谋深矣
　　富贵莫大于得天下聪明莫大于为圣贤而圣人谦退而不居不义而不处其视一切外物为何如哉此老子所以屡举屡发以警学者二义在语孟六经具有之顾后学不之察耳
　　读吕惠卿庄子解
　　漆园一书何为而作也当是之时王道絶圣学废周拥虚名天下分为战国时君世主名卿大臣搢绅士大夫之流拘于形气之私汨于公利之末束于名教之土苴小智自私百伪日炽如醉生如梦死胶胶扰扰朝成而夕败乍作而遽非杨墨乱于前蘓秦公孙衍张仪之徒汨其中独一孟子而世莫之信中原之人自相血肉而不相恤甘为伥鬼而莫之悔先王之遗法余制莫之能正莫之能救故探本反朴明天理之莫非自然凡一切有为之具不足恃一小大齐彭殇此身非我有而况外物乎贵贱成败是非孰为真是是意也曹参得之哀暴秦之残酷纷若客来饮以醇酒一务于清静无事与民休息亦矫弊救时之书也施之秦末汉初则可譬犹人困于奔命虐于礼法扰于多事乏于智力昏眊疲惫致疾而病危当此之际保全防养之法莫过于万虑俱忘安眠软食恬淡虚无静以复真此书不为无功若夫身安气盛自身而家人伦日用之间百务不可一废迤逦当举而行亦欲以静以养疾之法行之一归于无事能如是乎在吾六经二者不偏废自有随时中道万世不斁长行久安之大法存焉不蝼蚁王侯不粃糠钟鼎不乐富贵而悲贫贱正其义不谋其利明其道不计其功饭糗茹草若将终身百官牛羊若固有之无入而不自得君子所性大行不加穷居不损以之持身则简而正以之齐家则顺而有法以之治天下则理而有分生则尽其常死则得其正一举措一话言无非自然无非天理无非至道无有求而不备志于道者当以论孟六经之纯正权衡鉴照老庄之矫枉过直奋激駮杂以老庄之所尚道德真朴虚无无为自然清静纯一全实道全德备则仁义在其中矣真朴则智巧无所施虚无则心不留物物莫能梗无为则一本于天不假人力自然莫非天理上下与天理同流清静则万变来前一无所有全实则万物皆备于我而无一毫之伪此数者在吾书皆有之至于践履作养自有梯级尤为细密不若老庄之漫为麤説但后世学者急于声利梗塞于物多欲有我理性天人之学畧不留意不之察耳试将语孟大学中庸六经切身句句体认玩味又从而履践之则自有所学心为物役心为事塞谓之无一学可也心本虚灵明彻如止水明镜若事至物来不留于意妍丑随见何有困弊死生寿夭贵贱贫富成败得丧祸福荣辱是非邪正喜怒爱恶哀乐强弱刚柔劳佚老少梦寐彼我公私动静语黙出处用舍常怪生杀刑赏智愚早晩迟速功过小大短长髙下若此之类不可徧举其理在吾儒书素有中和自然从容不廹之道老庄则矫枉过正虽然亦为俗儒发也
　　论庄老
　　以后世观之孔孟自孔孟老庄为老庄又唐宗以老子为祖极尊荣之号黄冠野服者师事之儒者则宗孔孟故岐而二之若氷炭之不同以当时观之老子孔子同时孟子庄子同时著书立言畧无一语相异同相是非老庄之书所以与吾儒异者特见当时愚儒俗士束缚于名教礼法而不自得惴惴戚戚于死生忧患而丧其神守死生于功名富贵而意必固我夸矜燿小知薄能而以举天下莫已若弃道德仁义之大本而徇辞章文藻之末技故矫其而为言尔但过直駮杂者有之
　　论释道
　　释氏言空寂老庄言无为自然二家之学吾儒皆有之但吾儒兼动静有无而言不失于一偏仁者静知者动寂然不动感而遂通人生而静天之性也感物而动性之欲也维皇上帝降衷于下民若有恒性克绥厥猷惟后惟天生民有欲无主乃乱为政以德譬如北辰居其所而众星拱之无为而治者其舜也欤夫何为哉恭己正南面而已矣是故君子笃恭而天下平又曰安处善乐循理又曰乐天知命故不忧又曰先天而天弗违后天而奉天时又曰禹之治水也行其所无事也近世儒者以为释氏之学识心见性吾不信也父子之道天性也释氏无父子一隂一阳之谓道有天地然后有夫妇天地絪緼万物化醇男女搆精万物化生释氏则无夫妇父子夫妇人之大伦天地赋与自然之性而释氏违天背地强絶灭之何以谓之识心见性老氏者亦然终不能违固然之性以奸淫而为夫妇以奸淫所生之人而为父子孟子曰口之于味也有同嗜焉老氏亦曰如享太牢今之为老子者不食五味酒肉矫制其性岂无为自然之道哉释氏创为祈祷求福免祸延寿益算之説蛊惑庸愚福者善之影祸者恶之响影响吾形声之应冥冥自然之天理恶得而私之神庙土木无灵之偶人恶得而有之戕伐不慎则多病夭横保身修德则病少而年长念佛天尊何能致之二氏之诞妄如此近世大君大臣闾阎细民信入心髓者何也吾儒务实循理二氏侥幸苟免终亦不能侥幸苟免然则何益矣
　　论性
　　格物穷理舍近而求逺背源而讨流学愈博而愈逺至于论性不求之于我纷纷然求之于人嚣嚣然辨之以口舌夸竒鬬异何不思之甚也性情者与生俱生才有此心便有此性未发已发真好真恶宁不自知自觉上智下愚固有等级今虽至愚之人有人称之曰汝圣汝贤汝才汝能则必喜有人短之曰汝防汝顽汝不善汝不才则必怒而不悦若然则性果好善欤好恶欤有人称之曰汝所言良是所为良是则必喜或曰汝所言所为皆非则必怒此好恶之常情也然则好是而恶非欤好非而恶是欤安在其为性恶邪安在其为善恶混邪所为上智下愚气禀清浊之不齐也非性也性即理也天地生物宁有二理哉曰然则韩文公所为尧舜朱均莫敖越椒皆非欤有常理者理也故曰恒性又曰秉彜又曰民受天地之中以生变者反常也尧舜者常之至美至善之极也中人者常之中也莫敖越椒气变之至恶者也反常之极者也且左氏立言好神怪前知者多声入心通闻声知德者莫如圣人圣人阅人多矣孔鲤顔子之声音言语孔子日闻而日听之矣何以不知其夭以死欤韩子举二人之言槩生民之性既不可信左氏之诬知其灭族断无是理夫声之喜怒刚柔心之发也啼泣有是心哉就令气禀之恶而有是声特二人感受之异又恶可以为天地之正理正气斯民之恒性也哉
　　人以毫末之身宰万物赞化育配天地者性而已以此性禀受上天之付与则曰命循性而行人伦当行之路则曰道循此性自然之理立法于天下后世则曰教此性之不偏倚无过不及则曰中发中节则曰和真实无妄则曰诚禀仁义礼智之良能万古不变则曰五常具此众美得之于天则曰德见诸行事则曰行感物而动则曰情成就功业则曰才欲有所为则曰志曰意曰念虑既有此身此性则有父子兄弟夫妇长幼朋友君臣则曰人伦合乎天理则为正性徇人欲则为气质语言者性之声也文章威仪者性之光华也气者性之徒卒也心者性之安宅也君主也郛郭也圣人得气之纯全正大灵明丰厚性之性也贤人则不能纯全愚人则物物反是一随乎气禀矣人之言行凡有不得者皆当求之于性至于礼乐刑政一切典故制度文为亦不出于各人之性情故曰生于其心害于其事发于其事于其政韶舞尽美郑衞哇淫岂不明验有唐虞之德性则有唐虞之文辞政治博闻强识学艺为易而存心养性为难道者何也此身日用当行之行也在天则为自然之理故曰身外无道性外无道物者事也万事皆自性上流出内圣外王下至于六艺百工得失巧拙莫不出于性故凡行有不得皆当求之性不求之于内而求之于外人求之于口耳手足愈劳而愈无所得此庄子所以有效颦学步之喻斵轮解牛斵垩承蜩之説
　　人性万物之灵而为百欲汨没反不灵于物何以言之有功名以感其心志事业以敝其精神嗜欲纷华甘防轻肥以其耳目纵其口腹乱其血脉甚则贪饕迷谬君子犯义小人犯刑于是醉生梦死恬而不寤然则机心见而鸥去人反不如鸟矣人得其全反陷于偏物得其偏反能全其偏是以人而不如鸟也明矣狼虎之父子蚁蜂之君臣鸿雁之夫妇豺獭之报本人则兼有之然物能全其一偏而不失其秉彝之性是反得其全也人虽兼之而为物欲所蔽而失其良心是反得其偏而又不能全之也然则所谓灵于物者果何在哉孟子不曰尧舜性之也汤武反之也此圣人教人求全其全之切言也可不思之可不勉之可不戒之畏之哉
　　人之文章事业大小工拙之不同莫不系乎德性气禀之厚薄气禀清明德性纯正不遭时则已万一遭时吐为文章发为事业焕烂盛大必有大过人者苟气禀德性偏驳发乎外者必不相掩虽学问该博言语无愧求其行事则心与舌违故先儒之言曰身外无道性外无物又曰治性之道必审已之所有余强其所不足可谓先务矣汤武所以为汤武而有汤武之事业亦由身之反之而能然也圣人所以教人格物致知正欲使人明其性分之固有也后人之博闻强记徒以外物填塞胷臆临事不为己用就能学步效颦物不能成已亦丧失故孟子教人以学贵自得资深取之左右逢其源亦穷理养性而已耳
　　论取人
　　取人之法苏东坡辈论之详矣以欲公而无私实而无伪莫如科举词赋经义制策宏词明经其次则军功劳效谋畧武艺法律省部台院诸令史杂流最髙者本路廉干官本乡有誉望之善人众口一词保举茂材异等孝弟纯备指陈实言实行最下之科任子是也舍是数路余无可议今皆无之可斟酌时宜之缓急者举而行之至于每科规模自有前人程式相时而増减之可也国家悮人愚人甚于父兄父兄之悮子孙甚于师友气血利欲之情常胜义理之性常防为国者曰有能学为程文者吾富贵之尊荣之不能者贫贱而为编氓故人一趋于国之所向虽为父为兄者不使之学而不能禁也父兄子弟同气余体不习而同亲爱天性莫知其恶师友虽欲正之而莫能也盖国家以利诱父兄以气同所以入之也易观夫学为程文者骈四俪六立题缀联之外一无所知一莫之学吉凶之礼则听命于释老之徒与所谓隂阳家者流乐学则听命于乐工才欲拈弓矢习射则互相讥议曰汝欲为武夫乎读兵书则曰汝欲为麤官乎御车之法废絶已久不复挂齿学书则曰汝欲为书写待诏乎学数则曰汝欲为壕寨之流乎谈天文则曰汝欲为司天算厯官乎论观人之法则曰汝非相者也论养生则曰汝非医师也讲经则曰汝欲为三礼学究耶言性情则曰是乃为老氏释氏耶学者之所当学内则正心修身齐家外则穷理治天下上律天时下袭水土祖述尧舜宪章文武圣人之所学凡人之所当学者皆莫之学六经语孟之学皆莫之知一旦射策偶中出而治人抚万家之邑寄百里之命物情民事一无所知走卒举案来前则一听命于胥吏颇聪明者则曰毎事自有国法反为奸黠揶揄玩侮而不满一笑国家所得之人材其愚若此欲下民之治安无寃德化治政之成立不亦艰哉升平无事苟延嵗月一旦少有不虞河北二十四郡沦胥于贼不亦宜乎然则立法取人可不慎欤不惟误人为国家者乃自误也辨人材最为难盖事有似是而非者刚直开朗似刻薄柔媚罢软似忠厚廉介有守似褊隘言讷识明似无能辨博无实者似有材迟钝无学者似渊深攻讦谤讪者似端直掩恶扬善者似阿比一一较之似是而非似非而是人材优劣真伪每混淆莫之能辨也惟圣人为能心公识明衡鉴昭设君子小人之至前察言考行视所以观所由察所安不以言举人不以人废言取德以实行取材以实效详以理悉以义虽万态亿状耀藏闭莫之或欺为人之任亦重矣上承事父母下法型妻子旁亲睦九族外和同乡党隣里有官守言责则称其任至于切己之学格物致知诚意正心一言一行务要中理仰无愧俯无怍成已及物文章政事勲德生有益于时死垂声于后如是则庶几不负天地父母之所生方能践形少尽人道不然则虽不作过恶无毁无誉总是虚负天地父母生己之恩不尽为人当然之职分与不才之樗无用之草春生秋悴无以异也人肖天地天地之所能者人皆能之天地全而生之自谓不能者孟子所谓自暴自弃张子厚所谓违曰悖德害仁曰贼济恶者不才其践形惟肖者也请以嵗功观之自一刻之积而成一时一时之积而成一嵗风以动之雨以润之日以烜之雷霆以震起之泽以説之艮以止之金以燥之霜露以结实收成之氷雪以固其本根而胚胎之日往月来斗回星布干君坤藏无斯须之停留其勤岂不劳哉其功岂不大哉故易曰大哉乾元万物资始至哉坤元万物资生人之为人自孩幼而至冠昏理性日开事业日富成己成物自强不息盖棺而后己此身虽殁又能与天地流行者以学术福万世如是而庶几谓之人矣
　　论作养士气
　　天之健气以行之地之重气以举之日月之光雷霆之震气以充之然则人之有猷有为有守羣邪不能枉众哗不能乱处则为世师表出则为国柱石爱名节如饥渴之于饮食富贵轩冕贫贱糠粃安于义命不留于心此非至大至刚仁义中正絶俗葢世之气则不能也古之人吾不得而见之求之于今内则朝廷贵显外及山林隐逸俱未见其人焉所覩所闻以寸级斗禄为初心以髙牙大纛为终愿居官守者不以不得其职为可耻负言责者不以不得尽言为可辱随可随否旅进旅退朝拜官而夕斥之非以直谏而获罪总角入仕白首保禄非以髙朗而令终大冠长裾孔行孟趋则其中文不足以华世学不足以经国问其志则泊然枵然弱水大瓠亦不自知其何处止泊一时人物雷同波流靡靡如一然则国之元气尚何頼焉万方恃之系朝廷轻重安危兆民頼之为四海之治乱祸福者果谁在哉至于拯救时轻张暂弛补苴罅漏亦皆无法朝令夕改自是而自非之不满细民之一笑者不可枚数士气至此亦可哀也朝野之人材若此一旦不能髙枕太平水旱饥馑流殍贼盗不测非常之变则何以御之作养士气以浅见视之似为迂阔愚独以为不可不急之幸试思之水之养鱼土之养木雨露之养禾饮食之养口体得之则生荣润泽不得则死至于心独无所以养之者理义者养心者也故孟子曰理义之悦心犹刍豢之悦口孔子曰志于道据于德依于仁游于艺又曰兴于诗立于礼成于乐孟子曰居天下之广居立天下之正位行天下之大道穷则独善达则兼善人不以义理涵养其心异于禽兽者几希故无恻隐羞恶辞让是非之心孟子直以为非人无集义之气则惟口体是从殆犬马之不若也尚何以为人哉义礼以养之则富贵不能淫贫贱不能移威武不能屈故能为百世之师参天地而赞化育矣
　　人之所以人欲日炽而天理日消者何也从耳目口鼻气血之私欲则炽者益炽消者益消行之以恕愧之以耻剖去意必固我之藩篱则消者日生炽者日灭孟子所谓其为人也多欲虽有存焉者寡矣庄子所谓其嗜欲深者其天机浅道听而途説德之弃也夫学所以广才也养德也才既广德既成然犹藏于中时不偶则不发故曰溥博渊泉而时出之有贱丈夫焉听之于道而説于途是自弃其德也故曰鸷鸟将击必匿其形千钧之弩不为鼷防发机此言当动而犹当慎密而不露圭角况其以不相直之小利小得可激而动欤此寗武子所以为愚之意也当愚而不愚不惟无成而反为速祸诗曰民之多辟戒其无成而速祸也独未见夫善射者耶发矢则期于必获虽有巨兽在前林木之所蔽溪涧之所隔弓力之所不及则不发也智者之于言行亦若是而已矣其人言与某谋事不三数日乃曰我何尝出此言也若责以昏眊则神识虚明断以自欺则诚实不妄然则何为而然也曰于论是也何有传不云乎视而不见听而不闻食而不知其味者心不在焉前日答汝语话皆漫应尔所谓仰面贪看鸟回头错应人宾主语话毋怪乎应答许诺之难毋喜乎言莫予违而酬答之易难者深思易者漫应深思则久要不忘漫应则出口已不记忆故谚曰轻诺必寡信非寡信也不难乎言可复也推原是心本不以事为可重故畧不留意舌音未絶而已忘之矣
　　圣人之所戒者今之学者皆犯之所先者今皆后之君子欲讷于言而敏于行敏于事而慎于言古者言之不出耻躬之不逮也巧言令色鲜矣仁予欲无言是故恶夫佞者驷不及舌多闻阙疑慎言其余今吾于人也听其言而观其行君子耻其言而过其行其言之不怍则为之也难南容三复白圭孔子以其兄之子妻之言而有信道听而途説德之弃也以是观之圣人之于言语戒欤许欤先欤后欤后世之学校师傅训诲督责不明经穷理不存心养性不敏于行自始至终唯以语言为急务为极至尚无用之空言而忘成身兼善之实德岂不悖哉
　　海上逐臭之夫久而不闻其臭风俗之移人也亦然久而不知其非今之老师宿儒文章事业且置而勿论至于言语毁誉之间漫不知轻重髙下浅深毁则微罪而论死誉则圣贤之所不敢当者加之于学之晚近至有才德兼全之语风俗昏冒浮靡以至于此良可惜哉古之所谓清论公议孰从而闻之孰从而辨之具曰予圣孰知乌之雌雄此之谓也予之所惧者不止于此暗者自以为明弱者自以为强不肖者自以为贤卑者自以为髙越理犯分冒法触刑干上凌长此风浸长恐非下无觊觎之道也
　　士辨
　　士失其道也久矣失其道则失其性失其身所失非一而已其失也始于为学之差不惟学者之差而传道授业为父兄师友当陶铸甄别作养摩励之任者从而为之差内则父兄外则师友下则乡里上则大臣教士取士既为之差承讹习缪其差愈深莫之能救差者何也盖所学所取者士道之土苴文章之糟粕衣冠语言之糠粃影响威仪动作之文饰奸伪求其志守身治家事君之节行才能则无有也孟子曰士何事曰尚志曰何谓尚志曰仁义而已矣今之为士者志在富贵声色而已耳伊尹之志耻其君不为尧舜一夫不被其泽若已推而纳之沟中又曰天之生斯民使先知觉后知使先觉觉后觉予天民之先觉者也予将以斯道觉斯民也伊尹之志岂止于成身而已乎孟子曰守孰为大守身为大非其义也非其道也禄之以天下弗顾也系马千驷弗视也今之守身者权势所在奔走趋向阿媚迎合取容求悦胁肩謟笑不以为耻立志守身凡下若此则责以居官事君之节责之者误也舍节行取文才而以为士然则仪秦商鞅李斯孔光张禹柳子厚刘禹锡王荆公吕惠卿文辞之雄照耀古今才术之优足以遂奸当时后世置之奸邪小人之流不齿清议然则不以文才取人也亦明矣而况今日之以文辞自负者剽窃补缀陈烂冗长著述数十万言而无一新语施之于时政迂阔执滞而不可行施之于名教则不足以垂训施之于金石不足以取信后世其视刘禹锡柳子厚辈若萤火之视列星欲为文章糟粕土苴而不可得所学一差豪杰莫起遂令若辈自以为贤俊知治体识时务又能藻饰皇猷品章庶物欺世盗名防昩卿相以取髙位言不顾行行不顾言一日临事手足俱露使上之人疑而莫信曰某人也世以为贤举而用之则事迹若此某人也世以为材举而用之则言行若是贤者材者若是不贤不材年未髙学未至不为人所称道者其可用欤吁吾道之不幸以至于此虽善为辞説者莫能文也岂知取士之差取其末不取其本见其文而信其实以文艺之小人而为君子大贤之流品以灭裂剽贼无用之浮辞当致主泽民之重任所学非所用所用非所学古人之用人先求其性行次择其材能学者之应用养其气识修其天爵尊德性道问学今之用人与学者之应用能如是乎以毁誉定去取以末学要时用四岳之荐舜曰克谐以孝烝烝乂不格奸子贡之称孔子曰夫子温良恭俭让以得之孔子之问子游曰女得人焉尔乎曰有澹台灭明者行不由径非公事未尝至于偃之室也古人之取人岂以浮辞虚文哉子使漆雕开仕曰吾斯之未能信孟子亦曰今之人修其天爵以要人爵犹且以孝弟忠信而要世用为士者曷尝以雕云镂月之诗抽青配白之文蓬头垢面之亷闭目忘言之谨以欺世取宠哉士道之不明士行之不立学者与传道者之罪也取人之差而不得其用以至于伤士风而败政治用人而不求其实也使其言之可取犹不以言举人况无用之空言也曹参为相取木讷于文辞重厚长者吏之言文深刻欲务声名者辄斥去之当时称治后世以为贤相然则为国择人者讵可以虚文浮誉仕久年髙者即谓之贤士而用之及委之以事而事败乃爽然自失曰士止于此士不可用噫岂知所用者非真儒硕士而皆口舌文辞欺世取宠之小人也曷亦求其本矣何谓本心术也节行也事业也最害人者临下为髙拾掇陈言自以为髙世之文剽窃念诵往事陈迹自以为命世之才主痈疽与侍人瘠环偶沾一命自以为希世之遇寸长管见自以为集大成之学行比一乡自以为全德智效一官自以为泽物之功世衰道微无与之较余所见大抵若是而不相逺世称以为元老大儒已亦自负而不耻可哀也哉孟子曰均是人也或为大人或为小人养其小体为小人养其大体为大人气禀既差性情亦异性情识见既异则事业之大小亦从而不同窃尝观于市井田野之氓鸡鸣而起孜孜汲汲营求一饱而不得遂其心者有竞朝夕锥刀之利者有为妻子田宅计者有殖货财润门第者有财货既足曲邀横结求一级半资叨窃名位而欲以荣身者至于寒文士春礼乐而冬诗书亦不过以雄文大笔华世取宠沽名吊誉以求富贵利达者就其志之髙者而论之又不过委顺迎合媚势迎君假权营私为一时富国强兵功利之谋又其大者粗知王道霸术之异救时矫弊然内无实学无大过人之材无厌世之德无铁石之心无视死生富贵寿夭贫贱祸福之来一处之以义者总是数者论之其志趣小大虽不同其归于私己苟利则一也若夫命世之材豪杰之士隐则可以处乡里为天下之师出则可致君泽民为帝王之佐成至治之功著书垂训可以继往圣而开来学若是之人虽百世无一焉数百嵗之间间有一二困苦不遇又终老于岩穴时君世主虽或闻知敬慕而不能举举而不能用用而不能尽其才尽其才而不终始如一尊敬若师弟亲信如父子终必为小人之所间絶而使前功尽废吁天下之才之难也如此才之不遇之难也又如此欲求治世不亦难乎今之为士者问有一二议时政之得失忧天下之安危必丛聚而笑又从而讥之曰不狂则迂也噫燕之巢幕回飞数日察视详审一有欹倾垫危则翻然舍之而去必其栋宇坚密主人慈祥而巢安是鸟之心必以为主人不慈祥栋宇不坚密则巢不安巢不安则身与众雏何所依乎人之处天下可以不如鸟乎天下不安则一国不安国不安则家不宁家苟不宁身与子孙安焉否也是以古人在其位任其责则竭力效死而扶持之不在位不任其责见其后祸之几而知其无可奈何而不终日安处奋然有避世之举既明且哲以保其身其是之谓乎然则为士者身修家齐之外天下安危之势虽穷居陋巷不可一日而忘诸心也以伊尹太公子房孔明之志为心则可矣
　　顔子问仁孔子告之以克己复礼善学孔子者莫如孟子著书三万言或告时君论为政论与人交莫不本于克己故曰行有不得皆反求诸己窃尝思之求诸己则心广体胖迁善改过所守者至约而所施者至博不求诸已则怨天尤人于悒愤恨无所不至君子小人之分在此二者之间耳人之读书存心养性克己复礼之功苟不能进终无自立地位忽临毫毛利害所学皆不为用虽或一二中节亦偶然耳
　　邵康节云风化物之飞露化物之草百草之死生嵗各不同今嵗此地生蓬蓼明嵗变而为蒿茅后嵗化而为苋苔又后嵗复化而为蒲芦有种者不必生无种者化之而滋殖岂知百草之生息在于所感本原之何如殊不系乎种粒至于世之治乱人材之美恶亦犹草之于露耳葢天地泰日月昌时则圣智贤哲才能美杰应类而生发而为事业则文物升明万善毕举乾坤夷而万物各得其所及其天地否日月不明气运舛逆则明主奸臣丑类恶物亦从类而生则事事物物颠倒错缪而天下大乱是理也莫非天也然求其弛张之几时出乎气数流转之当然虽天亦无如之何耳区区薄学欲以人胜天辨之以口舌御之以权谋可谓陋矣苟能观易之防得圣贤处否之道则庶几俭德避难遯世无闷危行言逊而无毁无誉矣不然则鲜有不陷于祸者也窃尝诵孟子之言曰晋楚之富不可及也彼以其富我以吾仁彼以其爵我以吾义又曰万钟不辨礼义而受之万钟于我何加焉见其凛凛英气殆似诸侯不得友而天子不得臣矣观三宿出昼之辞曰吾岂若是小丈夫然哉谏于其君而不受则怒悻悻然见于其面去则穷日之力而后宿哉然后见圣人之心未尝一日忘天下未尝苟且自尊大而傲轩冕亦未尝违道屑就枉寻直尺而变其所守也故孔子以用则行舍则藏许顔子而以三仕无喜三已无愠贤令尹子文圣人之心以谓用舍在君而行藏在我何喜愠之有一加喜怒于其间则是以身之穷达为怀而不以道自任也不然则是恃材挟德喜其知已而愠其见弃也二者皆非圣人之道且喜愠交攻未有不变其所守者也
　　庄周以此身非我有而肯以外物忧心哉未能如庄周之外形骸但能于此身必有之外淡然无欲者贤于人亦逺矣世之人劳苦其心思贱辱其躯骸丰积乎无用之长物无论不能得虽得之而不能久为我有又适用以祸身何其愚也吾尝燕居静思口体之累宫室衣食器皿必不可阙者已不胜其烦况欲区区于不适实用之外真愚人也不好胜则不能成过人之事业才好胜则不免于矜夸禹之所以不矜不伐者只是见得自身当此之时合成造化等事业何敢矜伐不成此功反得罪在天此伊尹自任所以觉斯民也今之俗儒粗有剽窃之文笔不可以及人利物骄矜自克见于顔面形于语言其去圣人奚啻天壤哉自伯夷叔齐长沮桀溺接舆荷蒉之后四皓之避秦管宁之蹈海沧海横流以及东晋中间鄙夷国步隐逸之士不为不多千载而下独推渊明何也诵其诗读其书见其为人不得不为之称道观渊明之咏贫士诸诗暨羲农去我久东方有一士先师有遗训清晨闻叩门辞家夙严驾少时壮且励诸章则渊明之所学所以自任者岂徒嗜酒傲世赏花栁醉尽江山而已耶后人之知渊明者目为闲适放旷长于作诗而已岂真知渊明者哉
　　陆宣公之学有伦有要圣经之权衡古今之治乱得失一一精究故能视天下如指掌鉴时务如家政当时君臣如父子昆弟故设谋立论用法处方如和扁之治病无不对证如羿基之善射发必破的学赡才优余每读奏议恐篇章之尽
　　悲士风
　　士之自待也不浅非徒髙自标置虚立崖岸使人不可攀跻而已也葢为此身所系不独上以光祖考下以成子孙居乡里则化居州郡则为民具瞻处朝廷则福泽天下以及后世而垂无穷圣人所谓任重而道逺者正在此耳今之士大夫居闲处独怨天尤人曰不吾知也及其居髙位食厚禄怙宠患失依阿缄黙荷眷顾防宠渥始终二十余年之久而未尝建白一言开陈一事树立一政皇皇汲汲日夜营办者广田宅多妻妾殖货财美车马聚玩好媚权贵援私党来贿赂衮职有阙而弗补纲纪坏弊而弗救人民涂炭而弗恤方且偃然自得以为通方达变轻暖肥甘夭淫艳质自娱之外而又欺世盗名翻经阅史鼔琴焚香吟诗写字以为髙雅以示闲暇使一时后学无执守者钦仰踵效而恨不能及唇吻攘夺者得以为谤讪沮毁名教之口实洁身特立之士语塞而不敢辨吁真万世之罪人也人殃鬼诛不在其身不在子孙吾不信也
　　士以器识为本器欲宏大识欲深逺器不宏大则不能容物识不深逺则不能见微而知著士大夫平居无事自负不浅忽临毛髪事则莫能承载揺唇鼓舌援引往昔动辄千万言道是非如辨白黑目前之事则不知也何以言之切身之事莫切于进退切时之事莫切于论政治之得失人材之优劣一进一退俱不中节可亦进不可亦进利亦趋害亦趋不察得丧不问义利譬如饿虎饥乌见食而不能见穽见食而不能见网罟切身之灾贪昧若此政治人材乌能辨明苟得其位阿时而行颠倒讹缪一莫之问又从而文饰之褒美之苟得其所依托迹于非类逢迎媚合惟恐不收録于门丧身败家之祸不旋踵而至终亦莫之悔悟生陷身于恶流死诛名于清论所得无铢锱所丧如丘山遗患于妻孥播恶于无穷自以为明且知可悲也夫余毎见俗儒技痒献言投策辄内省以为深戒原其意髙者不过欲行其所学卑者止于技之见售以为取富贵之媒而已贪得诱于前念虑感于中殊不知是人也可以与之言欤有可为之材欤操可致之权欤怀有为之心欤四者俱无冒昩以前不犹鼓音于聋色于盲者耶求有所得不亦愚乎而况以背驰纰缪之鄙言泥古迂阔之陈术既不足以动揺当途之权贵又不能流芳于简册徒使世人指摘若辈皆以为士夫之流我辈例从而受谤寃哉言欲讱量欲事欲密然何术而能然也曰是不难能知愧怍之过终身不敢言不敢复犯自恕自隐则三者不劳而能矣
　　论隂阳家
　　星命家以年月日时胎为命又以吉凶贵贱贫富系乎所遇之运命巧不如运巧此説亦似有理譬如千花百卉春则皆生冬则皆枯此羣木之大数也至于开花结实时各不同有春而花实者有夏而花实者有秋冬而花实者时不至则不得花实人命之于运亦犹是也命虽巧终身不得佳运正犹名木未至花实之时而先为霜雪风雨雹雷霆牛羊斤斧所夭折亦不能遂其材矣故曰苗而不秀者有矣夫秀而不实者有矣夫亦此理也
　　世所谓隂阳家以十干十二支推算人命贵贱寿夭贫富贤愚问亦能中定立门户不下千百推究其理专论五行之休囚旺相相生相尅消息盈虚轻重强弱得位失位有气无气偏驳纯粹有应无应展转推穷无有穷尽然而天壤间一日之内生生无算不过十二时所生之人止分为十二等当时岂无与圣人同时生者岂无与帝王子孙同时生者何其下愚贫贱相去若此其逺也论至于此则其术穷矣







　　钦定四库全书
　　紫山大全集巻二十一　　元　胡只遹　撰杂著
　　论治道
　　古人立言定名一字不苟不谓之百事而曰百揆不谓之万事而曰万几不谓之庶事而曰庶政又曰庶绩因事明理因理垂戒揆度也不致度则苟而已几微也小有不善则激触起发盛大而不救政正也身正则万事正绩功也不尽美尽善则何以成功不能成功则倾覆败乱矣今之从政者不师古不度理不慎微致逺而虑不及逺不正其身而以督逼急切责人以必不能行肆口从欲而行不图其成败其于前人所谓功不百不变法利不百不易业功利之效尚不信从尚不加意其于正义明道无所望矣
　　韩子曰古之为民者四今之为民者六若之何民不穷且盗也以今观之所多者奚啻佛老氏而已佛一也师异道人异徒支分别不胜其繁悖逆本宗莫之有禁老氏亦然大抵世治则车同轨书同文行同伦世乱则反是惟民生厚因物有迁生民有欲无主乃乱又曰一人元良万邦以贞又曰君子之徳风小人之徳草草上之风必偃又曰惟皇上帝降于下民克绥厥猷惟后为人君者民可以不禁身可以不修乎又曰天下有道国无幸民凡今身不在四民之列侥幸以蠧国者反以才俊有道有徳待之欲求天下之治岂不悖哉
　　士之论治者如庸医之治病不问病之虚实寒热各随其性之所好而用药已性优柔虽大实大满大热之证而不敢寒以下浚以削消导和解而已已性峻决虽至虚至羸寒弱不足之证又投以酷烈病本不死医杀之也天下之势亦然为治去其泰甚救其偏而不起之处防其将然未着之患寛猛刚柔简易具备一相其时之可否如良医之对病用药后世论治者不相其时之可否君臣之能否一随性情之好尚好有为者専振起好镇静者専苟且寛者一主于含容猛者一主于抟击正如庸医实实虚虚损不足而益有余若此之流虽不能得其中要之胷中有主不务随人降及近代専务逢迎揣摩唯恐其不工间有出一直言也则必羣聚而沮毁之多方以倾防之必使之见怒于上见恶于众不谓之诽谤必谓之妖讹不致废退获罪不已是以五年十年之久内外小大之臣略无一言之论治岂为国之福欤两汉去三代不逺为政者终能穷理尽性治民之道虽不能以躬行心得之余推以及人无为而治然亦知本而示之以好恶故刑罚清而风俗美所行者不烦今年诏曰孝弟力田者复其身明年亦然又明年亦然髙惠文景而下以至于凶国莫不皆然人伦不过内外内能事父母孝而友兄弟外而事君长则必顺交朋友则必信必让不犯上不作乱不废惰先业放辟邪侈民心至此则囹圄空虚刑措不用史书为实録岂虚言哉以后世观之愈见愈信两汉之知本末不劝激以孝弟力田已为不知急务而又纵子讼父弟诉兄妻妾言夫婢仆讦主雕文刻镂刺绣纂组嘉美而荣宠之民俗从风而靡歳歳丰穰不免冻馁糓帛收成价愈涌贵近年以来民日流移或不幸歳一不熟以不孝不弟无礼无义背本趋末之凶人而处乎困约吾恐笞杖不能禁狱犴不能容岂止于犯上作乱而已耶智者防患于将然不救患于已然区区以簿书期防不报为大务者不以我为迂必以我为狂诬妄是古非今好生事端一腐儒耳西汉言治之事不讳君恶不隠民瘼昭言天谴思患预防以秦为戒以三代为法以道徳仁义礼乐教化为君徳政几之先务以孝弟忠信修身敦本为臣民之事业以簿书期防问刑谳狱为可鄙为俗吏以后观之俗吏亦不可得鄙事亦不能办子曰齐一变至于鲁鲁一变至于道后世之政去齐太逺不知何时而可望乎鲁为君者以圣智自居为臣者以僮仆自处言何可能行此孔子所以辞尊居卑也耶又曰邦无道富且贵焉耻也为政之要大体则因依前代救滞补弊则或损或益欲轻之于唐虞三代则为貊越欲重之于唐虞三代则为桀纣为政大臣不通经学古不知后世之虐政殊不出于尧舜禹汤文武皆出于汉唐好大喜功夸侈奢滛立官无法取民无艺检身齐家临下御众无制舍三代不遵而遵秦西汉乃万世之罪人武帝之罪甚于秦始皇始皇之未尝行者武帝创行之后习熟见闻以为当然不以为虐踵踵不废有増无损若之何民不贫且病也若之何政不紊且乱也官冗则事繁欲多则财伤政紊则民病吏不循良则祸速通典一书三代之所无者十盖八九非三代之君立政立事不智不才不能如后世之详备凡后世之所有三代之所无者皆病国病民不可行之政也不可常行何以为之典哉
　　论治法
　　法者人君之大权天下之公器法立则人君之权重法不立则人君之权去矣何以言之国之立法曰杀人者当某刑伤人及盗者当某刑使为恶者畏法而不敢犯犯之则必当以法虽有奸臣老吏不能髙下其手防罪举法或失之轻或失之重则官吏抵罪是以善人有法可倚良吏有法可守奸恶有法可恐可怖可杀小大贵贱惟法之是视而不敢干越不怒而威死而不怨兹非人君之大权天下之公器欤法不立则权移于臣下小则一县一邑大则一州一郡无法可守选官择吏既不精粹多非公清循防之人民有犯罪漫无定法或性情寛猛之偏或好恶不公之弊或惑于请谒或殉于贿赂或牵于亲戚故旧之情或逼于权势或为奸吏之执持恐逼舞智弄文或为佞言之说诱欺诈暧昩之间固不胜其屈抑公明之下亦鲜有不失其平者也今既无法邑异政县异法州异文郡异案六曹异议三省异论寃枉之情无所控诉生杀祸福一出于文深之吏比获叩九重而申明则枉死者已十九矣民知畏吏而不知畏法知有县邑而不知有朝廷故曰法不立则权移于下吏而人君之权去矣余所谓法者非止刑法而已也百度百法皆是也故正人喜其法立奸人乐其无法有法则权在君无法则权在巳权在君则奉而行之畏而遵之权在已则轻重髙下以是为非以非为是放肆纵恣惟我所欲为而莫之禁使民惟我畏在一邑则势倾一邑在朝廷则势倾天下其原盖出于无法而以法授人也梓匠轮舆不以防矩不能成方圆君天下而不立法使臣下人自为之诚未见其可也后世法令刑政繁多细宻于古百倍而于天性人伦畧不加意孝友睦婣任恤美徳也反是则国有常刑今之薄俗皆犯此六恶执政者恬不知问有所厚者薄则何以为人人失本心则虎狼之不若何以为治
　　又曰法可恃乎无法则上下无所守防恃法则久无不弊弊则奸生故古人为治无无法之政无不变之法一弛一张相时救弊使奸不能生法不致弊使贤者创物不肖者守法此圣人明义达权法以情立亦以情废虑逺议公人存政举两尽其美也今日之弊法所以不能立者其原有五虑之不逺见之不明论之不公信之不笃用之不重议法者徇末而不知本泥古而不相时自以为是一人沮之则巻舌而莫之能辩岂非虑之不逺见之不明乎一念私起创置一法趋利避害鬻恩媚势自相矛盾为人据摭莫之敢言以爵塞谤补苴罅漏譬若破釡坏舟弥缝固塞左完而右裂前止而后泄愈救之而愈坏岂非论不以公曲尽私意人得而攻之者乎遂令上之人疑惑失恃曰汝等建议立法何不坚定也若是人斥其瑕而不能辩自叛其说而伏其罪朕之任卿也未尝不诚卿等负朕也动必以伪朕谁适从矣卿等既不可倚我自有以处之是用求之于道谋无稽之言弗询之谋自售自鬻者踵踵而来前以致春令而秋改夏命而冬废岂非信之不笃用之不重乎所以致此者议法者之罪也而犹不悟不能扩示大公一洗曲弊俛从众论又刀笔俗吏小智自喜之人沾沾笔削将见窥间伺隙攻瑕好讦利口长舌数倍于前日矣吁法果何时而定乎
　　法之不立其原在于南不能从北北不能从南然则何时而定乎莫若南自南而北自北则法自立矣以南从北则不可以北从南则尤不可南方事防事防则法防北方事简事简则法简以防从简则不能为治以简从防则人厌苦之设或南北相闗者各从其重者定假若婚姻男重而女轻男主而女賔有事则各从其夫家之法论北人尚续亲南人尚归宗之类是也
　　论时事
　　时弊则难救法弊则易革法弊者一政一事或至讹坏故易革也时弊者贵贱内外纲纪风俗皆坏也故难救儒生俗士所见浅近所守执滞救时与救法混而为一不能分别又不度徳量力弊不能革而祸已至身识时务者在乎俊杰时者一时务者时内之一政一事自有小大不可不别时者纲也事者纪也纲坏而区区修纪不惟无成成则亦不能为用此贤者避世藏器待时者也
　　孔子曰血气既衰戒之在得凡人血气将至而贪得之心愈甚虽贵为一人何求而不得富有四海何物而非我有如唐徳宗置琼林大盈二库于殿侧惟恐我之不能有竞为泚贼辈白昼而攘夺之鹿台之财巨桥之粟亦有是也财散则民聚财聚则民散岂不信哉
　　晋武帝之平吴隋文帝之平陈赵太祖之平唐皆以兴国初王之气人主英明谋臣策士众多加以良将精卒非不多也兵甲非不坚利也天时非不得也然而王猛临死谆谆然勿以南伐为諌君臣之间所敢言者正以晋尚有人天未厌晋二事而已所不敢言者可胜计哉苻坚之谋猷苻坚之将士岂能逃王猛之鉴哉盖以坚非混一六合之英主一时将士又非智谋雄勇料敌应变之材所恃者徒有百万乌合之众耳兵法所忌者莫难于用众以汉髙帝之驾驭羣雄韩信许以止可将十万况苻坚乎用众而不得其道只益败乱耳吴子谓能使五万人为一死贼可以无敌于天下师克不在众亦明矣胜敌之道无他知已知彼而已彼以弱昧我以强明彼以众叛亲离我以风集云防彼以不足我以有余彼以某人为谋臣为将帅我以此人为谋臣为将帅彼之甲士若干我之甲士若干彼所恃者何物我所恃者何物彼所畏者何事我所畏者何事事事物物幄谋庙算如国手碁持子不下熟计多筹万胜万全然后下子如是而不胜者未之有也大抵用兵之道阙一不可者也一人情国势二君王三将帅四徒卒五戈甲器刃六仓库供应七天时地形七事皆尽其美鲜有不胜者以孔明之材粮运不继六出祁山而无功王翦之勇非六十万众不可以伐楚兵甲不坚利是以卒与敌也士卒不精练是以将与敌也将不智勇是以国与敌也君不能驭将是以宗庙社稷与敌也然则国君之于用兵可不慎欤以数十年之蓄积涵养角胜负于一举苻坚之失足为明鉴可不慎欤
　　孔子对门人问为政者二一曰足兵兵所以平暴乱防不虞重朝廷镇四海虽九有无警亦不可一日而无兵兵不可一日而无法无事则养育训练恩威具举有事则发纵指示缓急得宜多寡悉称处事故能闲暇则不至于骄惰征伐则不至于困惫糜烂一入其籍死生有数什什伍伍等而上之至于百夫长千夫长万夫长官无冗员卒无虚数节制尽善以一当十此养兵用兵之大畧也
　　尝闻一聴讼者见负罪者当笞当杖必发忿怒疾恶之心固不可无发为忿怒则过矣有罪则有法也者惩戒报偿之心也忿怒者好恶血气之私也此心一怒不惟有伤天和既怒则心为气动轻重失宜以官府言之则谓之法法非圣人之所敢私也天理之至公圣人代天理物一死一生一祸一福顺理而已诛四凶杀管蔡人自取之也非我心之得私也然则忿怒者不亦过矣乎
　　论臣道
　　前车取覆之由不以亷节自守増禄自厚一也不能犯顔直諌嘿嘿自保二也不能秉心公正専用私门三也不能振立纪纲畏首畏尾不克恊心一力引养小人以啓告讦四也不审大利病切切细务五也大臣之道先能正已徳足以服天下才足以烛万几救乱于未萌致治于未乱不动声色怀忠贞尽瘁之节然后以义理雍容不迫格君心之非养君心之良徳将顺匡救以道事君必知其不可辅以义而去见几而作此为臣始终之义也若夫既不能正已又不能养君之德成事而说遂事而諌既徃而咎知其不可而强为身名俱辱事亦无成虽言有可采亦不足贵近世居大臣之位者不量已不知君无徳行无才学依人而进人君之视已如路人不相识漠然如貊越之不相信有无不系毫末之重轻缄黙备员窃禄事败祸至四海称快斯人也又何责焉君天下者用人如此哀哉
　　前代大臣事业有看似平易而后人不能企及者萧规曹随是也当秦之末法烦刑峻民若鼎鱼继以高帝项羽连年之兵困惫糜烂歳无定月月无寜日惨毒之气愁苦之声上彻九天下入九泉求死而不可得一旦豺虎屏迹炎祚既定汉政之所急所先应天顺人者惟在寜静简易寛仁而已虽有三代礼乐文明之政皆无所施矣譬如久患痼疾疮毒之人一日病少瘳痛少定所欠者安眠粥食耳若萧曹者可谓知先务矣起身刀笔吏而智识有守也如是兹盖天姿高逺不为学术风俗所夺者也后世为臣者喜于有为而昩于用静一秉国钧而求智名勇功是以纷纷扰扰求治而愈乱求利而生害上无定政而下无寜心直至于乱亡而后已若夫萧曹之法不惟宜施之秦亡汉兴之初虽万世守之可也大凡自古败家之子弟亡国之君臣皆非靳靳无能之愚人而悉壊于才俊骛驰之辈兹可见矣
　　古今大臣得君者其道有二君子之得君进以道合以义感以忠诚语以仁义如臯防稷契伊尹周公傅说是也小人之得君揣知其意向逢其欲迎其志导其所欲为而未能逞尽其心者必过其所期而后已笼以权术曲邀固结如哲妇妬女巧谋钳其悟先哀誓键于宠初若战国之蘓张秦之李斯赵高汉之恭石显唐之卢杞宋之王安石是也然歴观徃古君子之得君者寡小人之得君者众君子之得君也难小人之得君也易盖君子言不用道不合则纳履而去小人则不耻自售枉曲求合一履君门如油之投面胶之投漆牢不可觧宻不可间始于趋利固权终于防身败家失国而后止噫朝廷之有小人如阳之有隂昼之有夜倚伏对待何时无之窥伺人君一念之萌巧投其所欲如防之俟夜应时而发为人君者好恶取人之际可不慎欤然而为小人之所祸败者载在史册歴歴可见后来者又蹈覆辙终莫之悟者何哉吁君云者龙命律者吕则各从其类也
　　穷理治事而不造其精微受命居官而越职干分不惟纷厐紊乱将见心愈劳而事益不集故唐虞圣君贤相之相戒歌曰元首丛脞哉股肱惰哉万事堕哉庄周亦曰庖人虽不治庖尸祝不越尊爼而代之矣前人亦有以治家喻治国鸡司晨犬司户奴职耕婢軄防主人提纲振领于其上治天下亦犹是也天子择一相一相择内外百官故王臣公公臣大夫大夫臣士士臣皂皂臣舆舆臣臣僚僚臣仆仆臣台以尊统卑以卑承上各有攸司卑官专軄尊官总持专职者所掌不杂故办事服劳尊官领其勤惰察其众务故不亲小劳宰相似逸而实烦劳所司者众也卑官似劳而实省力所掌者一事也政如梓人大厦之百材成功之制度皆当照料而又使之代斤者斤代斧者斧代锯者锯代绳墨者绳墨然则一宫之规模百执事之孰工孰拙孰先孰后孰从而聴之都省者梓人也六部者羣匠之各工一能也百司庶府郡县者羣工之执役者也贼臣阿哈玛特违道干誉媚上惑众以至接受司县軄分所掌之辞状亲米盐之细务今日防仓明日防库外示公勤内畜奸贪失大臣之体辱朝廷之尊防仓库则仓库空竭而私室盈溢亲细务受词状则徒为烦扰民病増剧小大庶务百不一举徒使断政者难自辨明不敢告劳上以风化下遂致六部台院诸司百局虚文百倍欺上罔下利己虐人网罗督责奸吏因之而壊法羣小横恣以树威朝政更新以来兹弊犹存虽舆台皂所当为之事部符下州郡州郡下司县必曰委正官一员亲身监视夫正官有限公务无穷小县三员大县四员州府亦然然而不三四事则无人可委矣倦劳避事者幸有所委府州司县公廨为之一空以至簿书堆积狱犴填满民讼寃滞百务纷扰者軄此之由胥吏抱案无人判署又惧提刑司照刷稽迟不免倒提月日虚押催检以塞杖责然则何益于治欺绐益工奸伪益盛考文巻则无瑕可指责成效则废滞不前俗吏督责罔上之以至于此故六案自相戯调曰火速火速今畨火速不比前畨火速近年吏风又于文背批写曰不入逓今日四海升平内外无虑何苦如此郡官例阶三品掌户数十万朝廷略不相信每事复委断事官宣使奏差腹背相望驿尘相属使典郡者送迎只待之不暇又何政事之暇问焉兼所委吏皆贪汚荒淫下鞍则震怒嗔喝取招骂詈仗朝廷之威以为一已酒色声伎贿赂之资【按大典本阙谨仍其旧】
　　论按察失职
　　不荐善不弹恶不振励风俗不因外以知内书史书吏奏差择人不精欲精则必当程式【看原本钓巻】照刷非良法避形势而威微贱省部政委曲随从【如体覆之类一切细碎烦文一二年转吏】府州司县反为省部沮抑者不肯申明诸衙门司吏必当程试诸官吏才有善有恶不能人人周知不察民情之利病【军力不均民差发不均】水旱之灾伤【既报雨泽水旱月申随即合行检路】不察狱讼之稽迟【刑名月申漫为虗文不加诘问】提举学校有名而无实【按大典内此句下注疑有阙文四字今无从攷订谨仍其旧】
　　仁义礼乐治之本也法令刑罚辅治者也人而不仁不义不循理不平和为恶而日不足鞭挞刀锯竟何为哉抵冒顽嚚不可救药风俗至此使善人复起而治之不百年三世之久不可以胜残去杀亡宋南渡刑罚苛刻吏人犯法徃徃黥靣何不仁不智之甚也人之欲动情胜不能无过苟谆谆而教养以防耻开自新之路亦庶几改悟而耻为恶人靣一经黥湼虽欲自新人终莫之敬信揽镜一照不若速死之为愈既不能死则亦无所不至矣何不思古人先为庠序学校以教养士则乡举里选胥史必推择而得为又有官爵以尊荣之廪禄以温饱之虽于用人若此之精宻尚有幽明之不齐三载之久而一黜一陟故官得其人民被其泽此道一废取人以言不求其素行但使居民上以口舌得官放焉自肆何者为律己何者为训民苛刻严酷贪饕污滥包苴贿赂奔走于权门巧辨奸欺胁肩謟笑结为朋党一唱百和于斯时也府州司县上下如一而欲以一二似是而非者为监临弹紏之官以正攻邪尚不能胜以邪攻邪不满羣邪之一笑竟何为哉
　　论除三冗
　　文冗则吏冗吏冗则事冗不削冗文则不能减冗吏不减冗吏则不能除冗事三冗欲除大臣之中必得识时务通儒明断不烦有为之材为之纲领定立规模精选六部左右司官吏事有条不紊自上及下自内及外各有攸司遵法奉行无丛脞无推递怠堕违越必罚不贷文有典册有案牍举首见尾问无不知受授相承有行无滞人材精政要举文案明三冗不除未之有也人材不精则政要不举政要不举则文案日烦纷然沸羮日甚一日何以为治窃惟为政之方纲领节目固非一端不敢妄言至于不稽迟无违错亦非难事我朝官制内立省部台院外立府州司县高下虽殊元气宜一如人之身心思耳目手足莫不相应乃为安康之完人少有凝滞即疾痛害事省部台院者人之心思也府州司县者手足十指也一指之不可屈伸即非完人心思之不神明不君主四体百骸孰从而孰聴之即今府司之案例当申部有十年不裁决者有申至数十次而不防明降者有屡申仅得一言曰不见原行文巻或曰仰申覆若干部分或曰如何才方申覆或曰仰仔细照勘再行申来或曰不见前申事理或已申备申累申而取招问罪不絶或体覆已完而再行体覆或倒逓月日三四十日才方到路者或今日到路明日便要到大都者诸如此类不可悉数依例之事尚且若是少有疑难莫望一言此往来申报文案之弊若夫狱犴填满不防处决司县人员无人主事不防填补钱谷不得准除军民户籍交参不获开收田畆不得推税州县官或污滥或疲软不胜任或老病不能治事不加退罢似此稽迟违错罪当谁归伏乞巡按官毎次照刷有此违错开欵申台呈省问罪惩科施行
　　政事
　　国信使郝经为宋留滞当大举临江问罪索使勒和大理叛逆以左手诸兵讨平抚定国朝经制不定下无法守【如律义律令是也】王言一出不宜反汗度其未能行不宜轻发名器当靳惜不可轻授人宣命虎符今大泛滥宜以法收集居重驭轻圣王逺谋当増选精兵宿卫固本开御河立漕运丰实京师仓廪罢逺仓以纾民力南陲甲兵当务屯田农隙乘衅则南伐三时务农以富实兵力军户贫富不均宜以物力分数纳钱入官招募健卒以济实用以纾疲乏无省部宻院元帅府统军司应付饮食草料文字不得于农家求取农家亦不得应付不造作不急用工匠及一切杂户打勘见数与民一体当差谷贱货贵当重农抑末百货当以工本价相半而已立御史台兼按察司紏察汚滥防举公能以劝善惩恶以消告讦
　　仓场库务官令各处上三户入赀得爵増筹进秩无使利归于转运司上自省部官下至州县仓库同为臣子廪禄不可不均救弊如治病去其泰甚最为先务汉高帝入闗约法三章知民之所最苦者秦之苛虐耳后世陋儒不识时务徒举陈言不切之事乱人耳目言治于无事之世则其言简而易当言治于多故之际则其议繁而难工僧道伎乐不可滥赏今之世动为贾防贪冒谲诈之欺天子明照四海总天下户口止抵金朝河南二十一余县一辟举守令足以干其事府州名实不相副冗官可减百工诸府可罢百工所贵之技过于买价百工之力虚于所掌之吏伎乐头目尤可罢不可以聚敛贡献为忠勤爵禄者人主之权衡以待贤者能者使之趋事赴功而乐为吾用是故古之明智之君设为诸科不惟使人难得而贵慕之抑不使不才无能之人各安其分而杜絶觊觎今日之病失于取人无法轻以赐与故得之者不以为恩而失之者足以兴怨一人之身始以勤约武勇而成事终以侈靡安逸而败功况嗣守之人乎自古得天下莫不以祖考英武勤约而得莫不由子孙宴安逸乐怠惰而衰故兵不可不蓄养精练本不可不大末不可不小为子孙者不可忘祖考得天下之由必欲息天下之欺明万防之防驾御百寮防公畏罪如事神明莫若自冡嗣以降下及诸王之子孙皆知务学知为政知民事知吏情俗儒事实门类不切时务陈言赘语无补扵治者不足以乱视听丰本细末重内轻外莫若推恩分力扵各王之诸子诸孙诸冑子从冡嗣防学则久久敬爱畏服一旦命令则无不畏从诸宰职虽无功亦无大过语其权无笞人之威语其贪污无百金之贿纵有之不及赃吏十百之一方今无豪杰英伟可负万钧之才莫若养以防隅推以赤心使其亲旧犹胜扵无行恃口之小人用一小人不惟啓觊觎之心来防侮之口惑清明之视听抑使方外轻笑朝廷有用非其人之诮作事而不立法事终不能成治汉人必以汉法治北人必以北法择其可使而两用之叅用之亦可也未有无法而能立事者也官制之立后世有繁而无省何则恃权贪利天下之心一也苟可以得之安知所谓蠧国生事祸及其身者耶国家主持名器相事之烦简人之贤否而授之今使贪利窃权之小人自售自鬻曰我可为某官我愿为某职不惟不责其实罪其妄又从而信用之一人得之千人举而谋之万人跂而冀之然则官制何时而定乎又安得而省之哉
　　古者明四目达四聪不偏听不妄信不轻疑使端慤之人采民謡听公论国人曰贤而后用国人曰罪而后诛今则不然无稽之言弗询之谋皆得而陈之究其情则本非为国除奸一纳其言则便欲居官而食禄是以纷纷籍籍或采之防戏指以为罪甚无谓也
　　大府大州民物繁伙足以为政亦足以享崇高之贵与其令舆台皂掌一方之政令处禄食名爵之尊荣曷若从其所属分诸王之子孙弟侄慈仁爱物者主之一则习知为政之要二则防国家推恩之福三则卒有命令易使而无邪心四则亲临所有之士所有之民其霑体涂足之劳祁寒暑雨之苦各知爱防久自富贵趋利希宠之小人粗见上意明察善恶乘时竞进不过讪讦飞谤旧过小疵殊无大利害今后指称实事言不虚谬赏可赏罚可罚则言无不实刑不滥及
　　天下虽无事不可无兵备近年以来京师奉衞之兵止知服役战阵击刺之法则不知也邉陲之兵富厚者本官得钱而放散穷乏者为本官服土木之劳亦不习战一旦有警皆不为用向来萧县宿州之败岂非明效大騐欤当时差官防集精练所主非其人则易之
　　北方强劲所恃者马力近歳马极衰耗比之十五年前十去八九国家宜两平收买制官择地而蓄牧之庶复滋息以备一朝之急用
　　西南之衅不可不虞何则恩荣太重势钧力敌不相从命强梁者宜置内地渐易以他职使莫知觉疲软者冝渐振其权毋致滋养姑息以消东南此消患未萌之良图也
　　仓廪储蓄不可不广乗其丰歳包银中宜度分数收粟三之一随逺近贮积母致壊烂以备有用
　　官事在前必不得已而言者当裁减浮辞长语不惟养气亦少口过心如止水鉴物则明发言中节辞寡服众由我者当力行【修身】不由我者任自然【外事】人皆欲行善积福无权位则亦莫能也胡子尔今总治百城凡害众之事无问小大悉除去之国家既无定制当见一事行一法无厌繁也
　　提刑之职一官吏二风俗三狱讼四农桑五学校六文案七人才
　　俗儒论事不探其原不求其情用计用数矫枉救民犯罪则峻以严刑民违令则绳以急法民浇薄则防以网罟防穽殊不知法令愈宻奸恶日滋上失其道民散久矣惟圣人为能以正名为先务惧夫必至于民无所措手足也典故不可不知典故莫先于礼乐刑政然孔子乃曰人而不仁如礼何人而不仁如乐何仁则此心循序而和故礼乐为用不仁则玉帛戋戋钟鼓铿轰文具而巳文具实亡何以得万国之欢心祖考来格鳯凰来仪神人咸和百福并至者哉人之趋利如鸷鸟之求食鸷鸟之食惟食是视不知力之强弱人之趋利惟利是视不知义之当否究其原则出于人之导诱何如耳然则为人上者一喜怒一刑赏一好恶可不慎欤故曰示之以好恶而民知禁
　　铨调
　　铨之为义衡也量也次也度也调之为义因其各人之功过依法凖律宣之以言移徙也防擢也贬降也知二字之义则铨调之法思过半矣后世用人惧其贤不肖之混淆也则有移问虑其旷官弃职日月诈冒则有觧由又恐其出身入仕之欺罔奸伪则有对凭又恐其老疾不胜任假人替代因体貎应对以详其真伪优劣又察其才能宜任某职宜任某官则有引验四者既得其情然后铨次量度如衡之平而迁注升降之以歳月之累而待无功无过之庸才以升擢不次待茂才异等以左迁逺贬待有罪者非特止于南移之于北东徙之于西治州者复换授以州尹县者复对授以县如是则百职得人庶官无旷此铨调之任也今之主铨调者能如是乎能则当谨守而勿失不能则当尽其道外防移调月日虽曰旧例以今观之似为太速宜增县尹一任五十月州尹六十月散府七十月总府八十月何以言之一省送旧迎新之劳费二省铨调之虚文求仕者道途徃返到部迟滞半年一歳之日月三则新官旧吏歳久不敢欺蔽政成讼理民受其赐四职官知其责办之久不敢苟且保禄励精其职
　　铨词
　　一求仕者到部比得新除近则三月逺则半歳中间胥吏弄法调辞防驳甚则留滞经年或至再歳京师薪桂米玉加以徃返二三千里道途之困敝徃徃至于货马典衣一考之俸糜费无几不惟沮仕者之心使壮歳精力虚度日月国家用人求治亦非便利此不可不革宜令到部随即发放不中格者即丁寜明白省谕还家永不受理复有妄投词状告不以实者以诬诳抵罪如是则侥幸觊觎者不妄进流品任事者咸乐为用一即今调选立法似严而实无定法是以吏因縁而为奸侥幸无资给者有时而得迁注循资厯级以亷耻自律者龃龉而不得进至于引验有名无实中间有废疾笃疾癃老昏耄百问而百不知如此之辈有司亦不诘问选人不精已至于此不可不革
　　一徇名而不责实拘法而不求情有厯仕流内职二三十年选法未立以前本路及宣抚宣慰得以注官而末后偶居流外职者即今选法一以无例不行迁注复有素无勲业中统三年偶挂名仕版者不诘贤不肖便行迁注流内流外之废立国家之制也其名虽殊而其居官任事负利害厯勤苦则一也法之废革在乎国家其人恶可而废也均为人臣因革流外之名而并废其人岂理也哉
　　一用人与取人相须而行不可偏废前代以数路取人内外犹有阙员故与时推移三年比士多寡而取舍今取人之法未立而用人之法太拘见在职任者日老月病年衰歳死有空阙之员无可用之人是犹塞源而望其流之长无是理矣愚谓取人之法不可不立未立之间选法宜少寛凡尝经本路及宣抚宣慰委任歴职者当取其籍姓名见数以备阙员
　　一行充守试之法古人所以救滞补弊也员多阙少则守阙多员少则或行或兼是以人无废才而官无旷职假若县尹阙员数多而以县丞者权行之给丞俸权尹之任丞阙则主簿权之簿阙则尉权之若州若府凖此之例国无费财下无滞贤职无废事官无滥受一举而四得之何苦不为而令久阙其员虚滞其人而注守官何胶柱鼔瑟之甚也
　　一循资格而无黜陟东移之于西南徙之于北功过无别贤不肖混淆若是则使一吏主之亦可以办然则尚书侍郎诸郎官何为而设也有铨调而无黜陟英伟之才老死下僚庸庸之徒不失其资级即今司县或三员或四员而有俱不识一字者一县之政欲求不出于胥吏之手亦难矣宪台既立宜令监察辈分路紏察守令功过吏部得以凭黜陟庶几絶素餐尸位之侥幸一牧养小民培植根本县令之任也即今县令率皆庸流又贵贱相遇之礼未有定制州尹府尹本路总管得以喜怒詈辱捶扑之故有志有为之士皆贱之而不欲得前代省掾外除复注县令今皆耻为之良以此也此不可不革宜有定礼士之进身与古殊异三代兴学养士乡举里选未闻鬻技售能以求仕也士不求仕则其自待也重不苟就不诡随不以富贵易其守有国有天下者惟恐贤才之不我即国无仁贤则国如空虚吾谁与守故有就见者焉有币聘者焉论其位则君尊语其徳借其才则士重自射防决科之法行士求食于上而自轻为上者不以得士失士为重轻持贵人富人之权而奔走羣才曰我不汝赖汝必吾依上之轻士也日骄士之媚上也日卑日屈日謟惟恐不善逢迎以致乎龃龉而不能入为士者曰苟能富我贵我惟君欲之随枉寻而不直尺庸何伤哉是以治少乱多身名俱辱今日为吏部者亦难矣徳行才能勲劳歳月四者皆不以守何以为吏部哉前人有言铨调之法止以日月而移徙之一胥吏足以办之今并废是虽有臯陶九徳知人之明将安用之以似有实无不自信不自守之薄法而进退迁除巧宦曲结怙宠恃势贪欲无厌之小人惟敛怨聚谤辨短论长较是证非之不暇又安能为国得人哉
　　官吏稽迟情
　　稽迟害民甚于违错若词讼到官立便决断案牍之间虽欲文过饰非错失自见小民衔寃随即别有赴诉司县违错州府辨明改正州府违错按察司辨明改正小民无淹滞枉屈之寃官吏当违背错失之罪近年奸贪官吏恐负罪责事事不为断决至于两词屈直显然明白故为稽迟轻则数月甚则一年二年以至本官任终本司吏更换数人而不决断元告被论两家公共贿赂又不决断歳月既久随衙困苦破家壊产废失农务歳计不免商和商和之心本非得已皆出于奸吏掯勒延迟之计两家贿赂钱多者胜以屈为直以直为屈不胜偏倍条画虽定大小中三事限次终无明白罪责拟合照依违限条画初犯职官罚俸一月两犯罚俸两月三犯的决罢职吏人初犯的决再犯决罢因稽迟而掯勒商和者尤不可准罪责加稽迟一等伏乞申台呈省如防俯允乞赐遍示天下将此情断例省谕府州司县大字真书于各衙防壁以示惩诫
　　又稽迟违错之
　　违错之奸易见稽违之奸难明格例虽立小事中事大事之限府州司县上至按察司皆不举行纵有依格欲举行者多不通吏事奸吏倒提月日补贴虚检行移调发文饰揑合弥缝完备应对支吾恣为欺谩苦虐军民小民所争不过土田房舍婚姻良贱钱债而已是数者皆非难问难断可疑之大事有争田一二畆而稽迟不断受赂枉法巧文佞説直至三月务革十月务开又复如前动经一年二年不决按察之于司县钓巻求奸不亦踈乎所争之物不直数贯随衙经年累歳一家起讼连累数家妨废生理农功破家壊产寃抑百端然则稽迟之祸民岂为细过有司恬然不问纵遇鞫问明白者不过笞县吏一二十下不满奸顽之一笑虽立按察司与无何异又且动经二年不行照刷虎狼蛇虺何所畏惧朝廷仁爱问民疾苦使诉陈官吏奸每人每月毎年须上陈若干欵项及断讫情由牒司申台呈省
　　又责吏不责官之
　　聴讼决事之稽迟违错为总府为宪司者仅能粗责吏人不问判署之官不惟责罚偏重不能服人将见司县政日弛紊何则稽迟违错之罪不専在吏吏请倒提日月枉法决事判署官从之则其罪惟均故前人立政责罚判署官吏今罪吏而不罪官正中奸吏滥官之计虽日杖吏百政亦不举何则不耻詈骂不苦杖楚苟得贿赂甘心鞭扑者县吏之素习也颇惜防隅避责罚者司县之官也今舍司县官而责吏虽将违错改正察司总府既不亲民安得事事诘问之今后稽迟违错罪专在吏者责吏在判署者责判署官罪均者均责之吏则受杖官则罚俸降等追官解见任庶几令行而禁止
　　又司吏迁转之
　　人之所以为恶害人以利己者或赋秉贪饕或生理门户所逼二者交攻寒馁切身而能晏然安贫不务苟得二千年中惟顔子能之以顔子之行而责庸人何不恕之甚也今之县吏日俸二百一身不能飬活况父母妻子奴婢乎所頼者不离乡井特借田园产业以身在官门减薄本户差发庶能粗遣今令二年一转挈家移徙他邑赁房籴粮创置一切什物器用柴薪刍豆沿路车脚搬载脚钱一弃一置所费不轻谚语所谓无折匙良以此也穷廹如此欲不取于人其可得乎又兼二年光景三转案则年限已满以致案牍紊乱亡失前后承继不能通知不相接续虽有明敏刚断官长非吏不行中间情百端且如争田竞土一切词讼公务奸吏黙计转迁之限二三务革则稽迟之罪不在己一切违错不在己接巻承行者日月浅近罪归前吏则罪亦不在已矣为官长欲穷诘前吏则已迁别县问目今承行司吏则日月不该迁转吏人之以至于此执政者尚以为良法何不思之甚也不务选择人才专恃迁转庶不为恶不思本欲止恶反为助恶使本人贤良虽终身不迁亦不害政害民使本人贪汚顽钝无耻一日九迁所至为恶譬如松柏之刚直藤萝之委曲赋性一定虽移之万里之外岂能变易其性哉旧例省掾部掾百二十月方许出职盖为主典案牍不可不久于其事数变易则不能周知亲民之吏周知一县官政民情前后文案转迁如此之速实为不便反致奸黠因之为恶蠧政害民以此论之转迁莫若择人择人主于门第清白产业富实不贪汚慎行止之人日月深久定以出身
　　又小民词讼奸吏因以作
　　条画四欵事闗投下约防不至者从本土官断决奸吏反借约防虚调闗文累年不决诸交闗典卖文契自有公据问账正契然后赴务投税契本契尾印押方为完备中间犹有欺诈奸伪近见司县断案凭文契定屈直所立文契无公防无问账纵有正契无房亲隣佑田畆则无条叚尺寸四五经税则无契本契末印押多使木印篆文难辨明见诈伪司县官吏便为凴据实为欺枉诸词讼文契元无隣佑奸吏欲行欺诳教令诉讼人虚指隣佑干证引领作见人揑合虚词强行指证润饰文案以为屈直分明虽使明敏公直者照刷亦以为处决允当无瑕可指
　　论迁转太速
　　古之用人论定而官任官而爵位定而禄既不苟进亦不苟退才堪某职者或终身不移徙子孙能世其业者袭爵不絶故子孙以官为氏曰仓氏曰库氏司马氏太史氏羲氏和氏其才可大任者起畎畆版筑鱼盐市井屠钓而为辅弼故小材虽累歳不离于小官大才虽未乆不害为辅佐自铨调迁除之法行止以日月为功不考贤能为上庸庸碌碌汨泥扬波者反得升迁防慎公干不交权贵者沉滞降落是区区之日月又不能守专以铨调为巧宦侥幸之阶梯贪竞奔走既不守道又不守官今日得七品明日望六品五品今日除五品便望升三品二品名器有限贪欲无厌躁进易得故使人位极人臣而不以为恩官至三品者连裾接踵七品八品者十余年不得代天下司县阙员掌吏部者非不铨调白衣者不能迁得品官在官者陞迁太速不十年而至三品二品牧民急阙无人可注贵官叠积中外百人争填一阙铨调太速其弊至此可不更定其法
　　论体覆之
　　功必赏罪必罚责任专一则下以忠信事上事实而不文即今庶政赏不必罚不信责任不专下以巧伪报上事迟惰而文具者殆非一端最不实者体覆是也或出入钱谷或军民告贫乏或出入户籍或地畆争差或官吏荐举才能或水旱灾伤或和雇和买或一切造作或给散义粮例皆体覆起迹于司县申觧于州府府下别管司县体覆体覆相同复申觧至府府牒呈按察司按察司以本府官未曽体覆覆牒总府总府行移同僚曰请体覆某事同僚官体覆相同移闗总府总府再牒呈察司体覆察司移牒本司同僚官一员体覆同僚官体覆相同移牒本司按察司回牒总府曰体覆相同总府才方申部部呈省省复下部准拟施行少有疑难则反复六降而至于县再六转申而至于省又三降而才至于府每事畧无凝滞凢十六徃返而始得结絶一有疑难防驳则倍之噫若之何文不繁而吏不冗哉吏冗文繁费时乱日事久不决置而无论敢问省廷果取信者何司果责任者何人果可疑者何司何人自察司以至县司每事无不雷同安用其为体覆哉是无不可信之有司也无不可委任之人也举皆可信可任然则必须徃返曲折果孰疑而孰责之哉推原此法是盖出于执政者外示公慎详宻不敢苟且一旦事或不完上位见责明其罪之不在已也究其罪则有所归若归其罪则自上而下皆能脱免互相推逓必至于至贱至微之人而后己何以言之事闗兵农则罪在于田夫野父事闗钱帛则罪在于市井商贾行舗户牙人天下庻事有司不任其责而罪归于细民此奸邪胥吏之末技省部遵而行之寜有愧于心乎然则体覆之无用更请以实事明之且如官买诸物已赴大都送纳了毕支用尽絶体覆之文尚未至半体覆之人不见元物之形状髙下好弱漫为应答曰体覆相同非虚文而何举此一事类皆如此虽欲不同不可得矣自县司而至察司皆为虚文为政者不信仁贤而信虚文于国何益矣难者若曰如此闗防尚有欺蔽更不闗防奸伪日甚是盖不知为政之要在信赏在必罚在责任之专在择人之精又能诚赏遇下则自无此蔽不然则法愈宻而奸愈巧矣以此参详体覆虚文即宜革罢如虚妄不实奸伪欺谩者坐罪于起发事头亲临之官吏防能不欺者褒美之作奸造蔽者罪之职当紏察而失举觉者罪之如此则虚文可削冗吏可减舞文弄法之日消下以情实忠信事上事办集而无凝滞政治清明百揆时序大凢政以类而推皆当如是故姑举体覆之一端以明庶政之无不如是之漫应虚答伏乞酌斟可否而裁决之
　　论沙汰
　　沙汰二字外若刻薄内实利益食不厌精去糠粃也镜不厌磨去尘垢也金不厌链去贼铜也当今政治失于疎濶混淆而畧不程式防择失于繁冗紊乱而畧不整齐裁削何谓繁冗繁文繁政冗官冗吏是也谕如造车一毂九辋十八辐减之则阙増之则赘阙与赘俱不可行任人何以异此又如牧羊千羊一牧则太寡十羊九牧则太多不寡不多则人力得中羊亦安肥今日政治文案设官置吏选才不精署员太多不精则十不如一临事又却不得用太多则互相倚靠躭悮政事文案丛杂前后不一议论纷纭是非无定用兵亦然古之人以二三万之兵而破百万之众精与不精故也奚在乎多与寡设官置吏斟酌人民政事之多寡而増减焉今之一州一郡不若徃昔之一大县官吏无不具备而又加焉孟子曰无君子莫治野人今日府州司县为官吏者果皆成徳多材艺可以治民之人乎不材者十盖六七贪汚害民者十盖七八以贤治愚尚不能办以愚治愚乌乎治除达噜噶齐县尉外牧民者皆尝试之以身言书判而沙汰之吏民则试之以刑名算数

　　钦定四库全书
　　紫山大全集巻二十二　　元　胡只遹　撰杂著
　　宝钞法
　　凡物贵生于不足贱生于有余不足人实为之近年五糓布帛诸货百物涌贵者物不足也钞法日虚者钞有余也有余则作法以敛之不足则作法以増之方今之民以饥馑奔窜地着务农者日减日消先畴畎畆抛弃荒芜灌莽荆棘何暇开辟中原膏腴之地不耕者十三四种植者例以无力又皆灭裂卤莽五糓布帛民生日用急切之物丰年已不足少至水旱十室九空物安得为之不贵趋末利学异端奢侈滛靡衣不以蚕食不以耕游惰侥幸之人与农相半生之者寡食之者众物安得而有余哉由是观之五糓衣帛常苦于不足不足则不得不贵失胎无母之钞十巳六七加以川流海溢泛滥四出巳苦于有余有余则安得不贱为今之计可敛者钞而无法以敛可増者农而无法以増饥寒日用之物日益不足权信之楮币日益有余贵者益贵贱者益贱虽使桑羊刘士安之徒复出亦无以为计矣为机变之巧者必曰有是哉子言之迂子智之拙也农不可一日而成钞不可一日而阙今之钞即古之钱行钱之法民患轻则作重币以行谓之毋权子若不堪重则多作轻而行之谓之子权母重者行其贵轻者行其贱钞法亦然曷若改印新钞一当旧五朞年之内旧钞自废钞与百物适平愚难之曰是恐不然钞代百物之交易所恃者信而巳一失其信民莫之从新旧均为之钞何优何劣非若五金之精粗鼔冶求索之难易也难者必曰钞者国之大权大法一轻一重出自一言何不可之有是又不然汉武帝以白鹿皮币直四十万钱果可行乎以新换旧徒失其信积钞之家不胜其损破家坏产粟帛之家不肯从贱或至闭籴愚恐农工两受其祸无益于国上防莫若务农务农则地无遗利粟麦布帛如水火斗米三钱其祥自至务农之要莫先于抑末何谓抑末竒技滛巧不鬻于市冠昏丧祭吉凶庆吊之礼饮食衣服车马宫室上自公侯下及黎庶各有等差定为令式越礼逾制者有罪务从敦朴纯俭凡有力役不夺农时悉以游手不农者当之去不急之有司减冗官削冗吏沙汰僧道医儒僧道医儒其名而商贾小人其行者皆入编戸愿为农者五年无役为农者众布帛五糓丰足百物之价不劳估计均平而日自减贱不妄费赏赐支发兼以银两粟帛则钞价日实方今工农交易钞虽虚物虽实而民不甚苦者百物工价彼此称量相敌而若不相亏惟省部随朝官吏与外路无公田者曰费不足若减去冗文则冗员可削其半所谓月俸贯石相半春罗秋绫斟酌给降足以养廉有公田者不在此限前人有言无以小害大又曰功不百不变法慎不可以一二不便者轻变成法以愚观之向之耗坏钞法之如立总回易库诸路行钱以钞贵买诸物买金换银良马美女竒珍异货之贿赂贡献今皆革去但能节用务农戒奢侈去浮冗抑游惰只此数条不惟实钞一举而数得实天下无穷之福古人用钱后世易而为钞止欲便交易赍使流通糓帛均百货之价而巳非欲求利也非不欲也势不敢也何为而不敢夫物之寒可以为衣饥可以为食者贸易之际略不相信犹弃掷而不为用况无用之物乎此不难谕正如北方刻木交质以易马羊牛一失其信则刻木其足恃乎故行钞之法钞为子而百货为母母子相守内外相应货重而钞轻则敛钞钞重而货轻则收货一弛一张权以取中母子既以信相应钞货价平而不偏如此则虽行之于万世而无弊舍此之外一有营利之心则其法自坏方今钞太重而物太轻比之初年一贵一贱或至加五或至减半主权衡者利其钞价之高多发而易行不恤伤农不知务权细民所有者布帛官司所收者宝钞赍布帛赴库换钞司钞者惧其割之难托以无钞而不售布帛之价日损日减近年市价丝一斤直钞九钱官司限定百姓毎着丝一斤折纳钞一贯伍百钞价日増丝价日贱复壅滞而不售民甚苦之奸贪乘利之人市井之间又立择钞硬钞之目愈髙其价是使国家流通均平百货之寳化而为伤农刻价壅滞诸物之一虐法耳主之者不知民情所苦之为可惧不务均平其法又将随路诸库钞母辇至京师以备不测之用何不思甚也积厌苦虐法之情又示之不信傥市井唱呼曰钞无母多失吾苦虐法也乆矣又以吾民寄库金银一旦诈一片纸而巧取之所存者无用之败楮耳宝货之法民不信矣至此则虽有心计若羊鞭算如刘晏亦无如之何矣防判送讲究行用铜钱事铜钱交钞寒不可以衣饥不可以食均之二物皆非切身实用之货圣人以其丝绢绵布之不可以零分粟麦百糓之不可以逺赍假二物守之以信以便交易而巳以优劣较之则交钞优于铜钱请以今日之事言之元宝贯钞行之十有余年钞法愈实通利如流水者以其母行在贯钞独行无他货以相杂也一有他货以相杂便有优劣轻重铜钱与钞并行是以他货相杂也即今前代旧钱销费无几纵有当立法一新亦不可用铜器亦糜费无多必当设官置吏即山冶铜方得铸造工本亦不为轻至于怀挟赍擎逺近交易不若贯钞之便利兼钞法通利钱法必不能相胜少铸则不能徧及天下多铸则虚费工本堆积而无用徒杂乱钞法货立二价渐不为便亡金风俗积钱而不积钞是以钞法屡变而屡坏盖以钱钞相杂钱重钞轻又不能守之以信故也今披详通典所载天宝中铸钱一贯工本亦相近一贯废本劳力并无利息目今毎歳印钞八万余锭盖以丝线包银宣课官为收钞所以流传通行畧无凝滞今既铸新钱布散民间丝线包银宣课必当依贯钞例收钱不收则法不行假若收钱一万锭减贯钞一万锭收钱二万锭减贯钞二万锭则钞法不减而自减不澁而自澁积钱既多毎遇大支发如襄阳用兵一歳不下支铸二三万锭若全支发钞则不唯钞数不敷亦致铜钱积滞而不行必须钱钞兼支且如支铜钱一万锭毎小钱一贯重七斤五十贯重三百五十斤五百贯用车一辆计用大车一千辆岂止虚费脚力实亦失误急速支持至于西蜀四川之赏河西诸路之应办开元辽东等路之调度上都等路之和籴又不下数万余锭必须钱钞相兼似此斤重恐失措置难者若曰逺方则用钞京师近里城邑则用钱两不相妨何必搬运是大不然钱钞中停尚有偏枯有无不均必生偏若欲就彼镕铸钱法初行民未取信数处分铸鲜不为奸若为铸钱工本深重傥别立钱价则钞法随即虚坏钞虚而钱不适用两者俱失尤为不可窃恐万一徒以废工难用之钱沮乱其易造流通之钞上阻国用下惑民心铸钱之议似为未便谨具録通典天宝铸钱科例在前洪范三八政一曰食二曰货盖食者民之天民者邦之本国无民则君谁与守民一日不再食则饥又饥屡饥则死然则国无三年之食国非其国岂虚言哉饥寒切于身虽慈父不能保其子君安能以有其民哉货泉货本之轻重流通所以平百物而信万民一失其本一亏其信则百物之贵贱无凖或壅滞而弃如粪土或翔涌而重于金或物轻钱重或钱轻物重伤农伤工皆受其祸信既少亏众莫凭据古人之于货泉岂敢斯须而不为之权衡哉又钞法平百物贵贱之失中便万民交易之难准故立帛布交钞之法上下相信信以济事非欲以不可食不可衣无用之纸而易下民汗血所致有用之糓帛也为国家者度量百物交钞之孰多孰寡而散敛弛张之物重则钞轻钞轻则作法以敛之钞重则物轻钞重则作法以出之是物价与钞法两得其中农工不伤子母相借国不求利而利益大中统建元钞法初立公私贵贱爱之如重宝行之如流水交钞一贯买绢一匹钞五六十文买丝一两米石钞六七伯文麦石钞五六伯文布一端钞四五伯文近年以来价増六七倍渐至十倍以至诸物及佣工之价直亦莫不然反覆思之时和嵗丰无旱干水溢之灾米粟非不多也布帛非不广也戸丁滋壮商旅络绎百物出积然而物价日増日贵者钞虚故也钞多则物自重执政者当知其而拯救之今略举致之由陈其救之术伏乞详酌施行
　　一天下户口若干商旅卖买收税若干茶盐课程若干包银丝绵若干和买和雇造作用钞若干百官俸若干总计已上诸名项及该载未尽钱物每嵗公库收发私家消用计可用钞若干昏烂烧燬钞若干计其数度其出入多寡而印造之如此则庶有成法权衡在我不致多印妄费钞虚而物贵不致少印钞寡而物贱即今畧不防计止知多行印造更于支发供给是以钞日益虚
　　一盗臣私家盗印奸贪无厌车载船装徧行诸路回易物货假如米麦每石时估本直一贯行钞者利于得物自添价数倍如此则钞安得不虚物安得不贵以致无胎之钞遍满天下若不作法以敛之物价终不防贱钞法终不能实敛收之法无多大凡为盗臣印钱无问多寡悉皆官钞究问见数即日仰所在官司尽数拘收入官别议支发行用
　　一盗臣置立总库举放利息无赖狂贪买官之人一言片纸动辄数千万贯即今本利落空卖官者得钞复増价以易诸物自盗臣覆败总库虽罢打算征收未见立行亦合一一推验本息尽数征收入官别议区处一钞法每钞二贯文当白银一两钞一十四贯八百文当黄金一两盗臣自壊其法征金于办课官金一两收钞百两南省官卖官鬻狱止要黄金金一两卖至钞百五六十贯回易于官库则官库无金是使人明犯私买私卖之罪金价日増钞法日虚自盗臣倾覆金银虽自减价然禁人于官库不得倒换金银此尚存宜速改正
　　一盗臣嗜利贿赂公行所取者良金大珠美女名马竒珍异货求官枉法者不得此货不防得官故视钞如粪土近年京师官吏筵防饮食淡薄者费钞十余锭甚者倍之此风不可不禁苞苴交徃严行治罪酒筵奢侈勿循前愆衣服裘马务从俭素此亦宝钞之一端也
　　一诸路官钞库近年并不闗诸上司抑勒不放支发为无倒换官吏攅典闭门闲坐虚食月俸因縁移易借贷多有失防官吏既无倒换民间私自回易富者乘时以邀利贫者甘心于损折钞权重轻孰主张是今欲钞法流行诸路钞库防勘见数无失防者即委本官赴户部呈省闗支失防者勒令倍偿别委新官交代倒换流行毋致澁滞
　　一近年零钞销磨尽絶至于百文者亦絶无而仅有所以元直十文五文之防増价数倍交易之间不防割絶以致即当寄留欺谩澁滞如诸路钞库闗请十分为率百文以下零钞当发七八分以救积以便市易兼交钞所以便于交易者以其比之丝绢麻布金银縀匹防分防零也且小民日生旅求升合者十盖六七图锱铢之利者十盖七八若无零钞何以为生何以为成市宝钞法除印造诸路倒换昏钞外无多印造赏赐诸人当给见在诸物无给宝钞民间昏嫁四季衣服各一套氊被首饰外不得多索财钱妄费越分纷华美丽无官之家不得衣金锦插珠翠居第衣服车马筵宴当立贵贱定制物不妄费则百物有余百物有余则价钱日减百物价贱则钞法日实矣
　　又钞法虚之
　　一风俗奢淫于下妄费谷帛谷帛妄费则实用之物不足不足则物价日増物价増则钞日益虚婚姻防祭吉庆田宅车马衣服饮食之类畧无贵贱等级
　　一支发妄费于上则散布日广钞广物俭买物者众生物者寡钞有余而物不足不足者贵有余者贱安得不虚
　　论聚敛
　　传曰与其有聚敛之臣宁有盗臣然则为大臣而务聚敛见弃于圣人见疾于天下见絶于后世直比以为盗聚敛之恶其可为也哉以今观之欲为聚敛而材不能济其恶智不能遂其奸负盗臣之名而实非穿窬之杰何则古之聚敛之臣财聚于上民怨于下犹能使国富兵强帑藏充实而施为遂意如秦之商鞅尚功趋利汉之桑羊唐之刘晏笼络盐铁使富商大贾不得其利农民不被其害宋王荆公立新法青苖助役又刘晏之罪人尚以巧取暗夺日削月消使民陷于贫瘠罪戾而不自知聚敛之恶至此可为极矣今之聚敛则不然不规画不防计不知生财之道取财之方不量民力之重轻田力之厚薄水旱疾疫殍饿流亡举不知之直挟朝廷之威而督责号令白取于民今歳赋税百万缗石来歳加倍来歳又加倍正如竭泽而渔于我何有牛山之木旦旦而伐使天地生息之仁不能相继尚不知惧自以为忠勤吁悲夫照勘近年费用日广丝银宣课税粮民力困敝不敢増加常遇丰年蚕麦大熟尽力办集尚有逋欠量入为出之法既不敢裁减审天下之大计者宜如何哉将坐视帑藏之空乏而加征巳困之民欤抑当立法以救欤窃见开塲之利不为无补夫天地之生物南北异宜懋迁有无尧舜之所必行当时偶有以停罢闻奏者辞胜于理无有面折廷争之人圣防权依停罢今日大臣诚能款曲陈説以为当行之事公私两便解前日之惑理到言尽圣意未必不从但数年以来无人再言所以停止不复举行即今南货销镕尽絶价増数倍我家中原所出之货毎歳虚随土壤弃掷腐朽而不为用谓土产之药物人参防风甘草等物辇之而南则为宝货积之于本土则为弃物农人无地耕获不能为他艺者旬月之劳防草药三百斤可卖钱十余贯终歳差发可办商贾之有财本者以千贯之物徃返半歳之间化为数千贯何惮乎生理之不厚科差之不供货既流通转相贸易舟车流行店铺和煦居者行者有智有力者皆得养生之利自罢场巳来坐贾无所获行商无所徃舟车留停道路萧条以我所有易得致富之货废弃而为无用我之所无必用之物涌贵无所致得计失计于斯灼然倘防圣衷允许开场之法当改前辙公选品官中通钱糓廉干者数员充场官官赍宝钞我之商旅诸货至场估计元本及路费脚钱外更给加五利息给付宝钞令客旅还家买到诸货北场官与南官官为贸易仍于许州南京置局停积见数验戸口多寡分散诸路平凖库及钞库依市价官为货卖得到本息径赴中都万亿库送纳以供经费如此歳为定法场官非其人则换易别差物价随时高下慎毋致商旅之无利能使舟车如流诸货辐凑此亦钱流之一端也
　　论司农司
　　樊迟请学稼子曰吾不如老农盖学业有専攻苟以不通无用之虚言乱人耳目则不若不论之为愈也老子亦曰我无事而民自富唐栁子厚见当时劝农之弊反致劳民废夺农务故以种树为喻而作郭槖驼传诚万世不刋之名言也诚使外无兵事内无土功租赋轻薄官吏省事蚕而得一丝为农者曰此吾箧笥中物也耕而获一粟则曰此吾囷仓中物也如此则父诏其子兄勗其弟姑训其妇唯恐耕蚕之后时菑获缫织之不尽善何待劝谕而后勉焉今之为农者卖新丝于二月粜新糓于五月所得不偿所费就令丰积亦非巳有加之事役逼迫略无虚日屋宇损坏不暇修补贫苦忧戚遑遑相仍若然则虽以甘辞巧语百端训谕亦徒应命而莫之能行矣劝之以树桑畏避一时捶挞则植以枯枝封以虚土劝之以开田东畆熟而西畆荒南畆治而北畆芜就有务实者从法而行成一事而废一务必不能兼全何则力不足故也农官按治司县供报簿集数目似为有功核实农人箧笥仓廪一无实效他日以富实之虚声达于上奸臣乘隙而言可増租税矣可大有为矣使民因虚名而受实祸未必不自劝农始而况中间教条有不能行者三之二劝以亲睦而鬬讼并兴谕以力勤而伪惰百出至此则非无知小民之罪教之者致其罪也古人一夫受田百畆余夫二十五畆田畆与民力相应今欲使一夫効两人之力一日成二日之功断无是理方今之务莫若敦本抑末古人孝弟力田者别加旌表今之最苦者农民而游手好闲以口舌趋末利商贾之徒挟轻赀而无定居不占籍不应租税者甚众倡优杂类茶酒店戸饮食衣服华丽于仕宦之家而国家莫知禁遏反得纳交于王公贵人之门纎巧滛技全免差役传曰示之以好恶而民知禁以此较之今日所好所贵者何人而所恶所贱者何类也好恶相反如是而欲为农者劝不亦难乎古语曰功不百不变法利不百不易业故于变常改作之际论议思虑周折详尽询谋佥同众心乐为然后举而行之近闻司农司陈两省议分立诸路水利官某僣冒位卑言高之罪妄议以为不可者方今四道劝农号令聚集呼召教谕一夫百畆常力常业之外督责种木区田等事义社义仓民巳困于烦扰请以目今实事证之均为一水其性各不同有薄田伤禾者有肥田益苖者怀州丹沁二水相去不逺丹水利农沁水反为害百余年之桑枣梨柿茂林巨木沁水一过皆浸渍而死禾稼亦不荣茂以此言之利欤害欤似此一水不唯不可开当塞之使复故道以除农害此水姓之当审不可遽开一也荆楚吴越之用水激而使之在山此盖地窄人稠无田可耕与其饥殍而死故勤劬百端费功百倍以求其食我中原平野沃壤桑麻万里雨风时若一歳收成得三歳之食荒闲之田不蚕之桑尚十之四但能不夺农时足以丰富何苦区区劳民反夺农时一开不经騐之水求不可必之微利乎此二不可也前年在京以水上下不数里小民雇工有费钞数贯过于一歳所有丝银之数竟壅遏不能行何况越山逾岭动辄数百里其费毎戸岂止钞数贯其功岂能必成有天地以来厯数千万年之乆经千万有智之士其事既不举行足见其不可为用此三不可也且如滏水漳水李河等水河道岸深不能便得为用必于水源开凿不寛百余步不能容水势霖雨泛溢尚且为害又长数百里未得灌溉之利所凿之路先夺农田数千顷此四不可也十年以来诸处水源浅澁御河之源尤浅澁假诸水之助重船上不能过唐庄下不能过杨村傥又分众水以灌田毎年五六百万石之粮运数千只之盐船必不可行此五不可也四道劝农巳为扰民又立诸道水利官吏土功并兴纷纷扰扰不知何时而止费俸害众此六不可也愚缪所见如此伏乞详酌施行
　　论农桑水利
　　一论人无余力而贪畎畆之多诗曰无田甫田惟莠骄骄古者一夫受田百畆步百为畆比之二百四十步为畆不及其半耳地非不足而俭于百畆大扺一夫之力终歳勤动无懈无怠百畆之田犹不能办后世贪多而不量力一夫而兼三四人之劳加以公私事故废夺其时使不得深耕易耨不顺天时不尽地力膏腴之地人力不至十种而九不收良以此也
　　二论牛力疲乏寡弱而服兼并之劳地以深耕熟及时则肥能如是者牛力耳古者三牛耕今田之四十畆牛之刍豆饱足不妄服劳壮实肥腯地所以熟今以不刍不豆羸老困乏之牛而犂地二百余畆不病即死矣就令不病不死耕岂能深而岂能熟欤时过而耕犂入地不一二寸荒蔓野草不能除去根本如是而望畆收及于古人不亦艰哉
　　三论有司夺农时而使不得任南畆农以时为先过时而耕植力虽能办亦必不获况力不足耶今日府州司县官吏奸无讼而起讼片言尺纸入官一言可决者逗遛迁延半年数月以至累年而不决两人争讼牵连不干碍人四邻亲戚乡老主首大戸见知人数十家废业随衙时当耕田而不得耕当种植而不得种植当耘耨而不得耘耨当收获而不得收获掲钱举债以供奸贪之乞取乞取无厌不得宁家所以田畆荒芜歳无所入良可哀痛虽设巡按察司略不究问纵恣虎狼白昼食人谁其怜之
　　四论种植以卤莽防裂而望丰穰土不加粪耕不以时不破块种毎后期糓麦种子不精粹成熟不锄不耘虽地力膏腴畆可收两石者亦不得四之一傥不幸雨泽不时所得不偿所费
　　五论不遵古法怠惰不敏暵地社种麦皆团科种一粒可生五茎地不杀暵天寒下种子一粒止得一茎所获悬絶如此糓宜早种二月尤佳糓生两叶如马耳便锄既徧即再锄锄至三四次不惟倍收毎粟一斗得米八升毎斗斤重比常米加五今日农家人力弱贪多种糓苗髙三四寸才撮苗苗为野草荒芜不能滋旺丛茂毎科独茎小穗勤者再锄怠惰者遂废所收畆不三五斗毎斗得米五升半为糠粃
　　六论劝民务农而不使民知为农之乐古人之劝农春省耕则补不足秋省敛则助不给问民之所疾苦而哀悯子育之愚不能者则欵曲细宻教道之以法非不量其力之所不及而督迫鞭扑之一夫之力而责以当数人之任聚集期防而反废时日官吏杂沓使民供给酒食之不暇水旱风霜虫蝗之灾不恤不怜歳不登家阙食而赋税如故虐下欺上徒取文具官不得富实之利私不能免冻馁之苦弃本逐末卖田卖牛流离奔窜皇皇然无定居产业丁口众多不能移徙者代当逃户差役日就困苦贫乏寃苦失职不可枚数此其略也七论农家随俗亦皆奢侈过度而妄费糓帛匹夫匹妇终歳勤动歳终所获除纳官奉公之外不能供半歳之口体今日男婚女嫁吉凶庆吊不称各家之有无不问门第之贵贱例以奢侈华丽相尚饮食衣服拟于王侯贱卖有用之糓帛贵买无用之浮滛破家坏产负债终身不复故业不偿称贷农室既空转徙逃避农业亦废有司略不禁治岂不可叹
　　论逃戸
　　汉人凿井而饮耕田而食蚕绩而衣凡所以养生者不地着则不得也故安先世之田宅服先畴之畎畆守前人之世业十世百世非兵革易代掳掠驱逐则族坟墓恋乡井不忍移徙此汉人之恒性汉人之生理古今不易者也今也背郷井弃世业抛掷百器逺离亲戚姻娅转徙东西南北而无定居寄食于异乡异域一去而不复返此岂人之性也哉是有不得巳焉耳矣劳筋苦骨终歳勤动丰年不免于冻馁称贷无所得里胥乡吏蚤督暮逼丝银之未足两税之悬欠课程之未纳和雇和买造作之未办百色横敛急于星火糠粃藜藿百结而不能自防仰瞻父母俯顾妻子而谋曰今日尚矣明日将如何矣吾血肉不堪以充赋税吾老幼不足以供赁佣与其闭口而死曷若苟延歳月以逃于是逺徙他所废主戸为客戸分耘人田托栖檐隙皇皇焉惴惴焉惟惧刷逃窜责逋欠者之相寻也人生至此可哀之甚也今之牧民者恬不矜恤一念申呈上司之不准再念户口消耗之责巳三念照刷之劬劳四念乘人之危困乘时政之失反可因縁而为奸利今歳某乡某村逃讫某戸即将本戸抛下屋宇若干田畆若干其他产业若干防计其直督令邻里及本土主首或典或卖以充本户合该差发有余则官分其半吏分其半来歳如有典卖不尽者一遵前例田宅既尽披散逃戸分数于见在戸继有逃戸则亦然假如某村某年元抄十戸累歳逃讫六戸七戸八戸见在三戸二戸抵当十戸差发以至应当不前竟亦逼迫逃去遂成空村复将空村抛下分数普散于一县以近年见在戸所当差发较之初定元额岂止十倍而巳耶下民无所控告以至于此司县官三年一转官得解事而去复得美除以虐民之罪为进阶之功侵渔侥幸普天同风吁贪残无厌上行下效刑之则不可胜刑然则如之何其可也当立格限自某年为始巳逃窜者官为赎买元弃田宅以招来之抚安之免三年之租税而温厚之见在者除去代当他人分数以安全之有产业而三年不复者不在赎买之限无产业而愿安他所者聴从民便今后再有逃户不即申报所属者罢官治罪又踵前非擅卖民业者重行治罪
　　论复逃戸
　　三尺之童皆知有天下者以民为本不可使之不安然而去乡井舍恒产东西南北就口食而逃赋役可谓安乎为政者首以招集逃戸为亟务明示黜陟劝惩府州司县牧民之官广推恩惠复业者一年租庸调皆免二年征其半劳心画防可谓勤矣以愚观之似救其末而不救其本口惠甘美而实德未洽以此为计正犹以无枝之木来众鸟潢污行潦聚羣鱼不为不集集则何以为巢为穴乎民之去业也出于不得巳也贫苦不能自存田产物业典卖质当十去其半今日出门明日上戸隣佑坊正曰吏曰官者公明典卖即今济宁一路逃户八千而有土田官司知数者无十数户是果无所遗乎足见公私蒙蔽质典货卖无余矣然则招来复业而无业可复木之无枝尚不能集鸟水之行潦尚不能聚鱼而况童山涸辙乎愚熟思之逃民之不能还业其难有十无抛下事产来无所居欠少钱债来不能偿一也他处得生理二也元籍非本乡已得还乡漂流已久地理窎逺无力提挈移徙四也流移逺方为商贾为工匠五也元抛产业已为他人所有六也夫亡妻适他人七也父母已老死子孙不知原籍八也子孙作赘于人九也因流寓而戸絶十也复业则有此十难而况无业可复就令还家便得所遗事产舍屋推倒垣墉无有反若异乡兼一年之内能作何活来歳又复当差租税从何而出论至于此无惑乎逃窜之不复自壬子籍戸到今三十余年上防莫若再籍以籍为定中防莫若勒令守土官隣佑人供责逃戸元抛土田事产官为见数招人种佃所得子粒官为收贮复业者连产业与所收子粒并给之三年全免差役下防信从虚文今年招到复业户若干明年却报逃窜公私无益虚费纸笔为奸吏所弄
　　论积贮
　　俚语曰丰年积谷太史公食货志曰贱取如珠玉人恃食以生故视五糓为贵重以天地之视五糓亦百草之一草耳仆自垂髫记毎歳百草之荣枯品类大率不同土惟旧壤草与歳新今歳为蓬藋来歳为蓬蒿义来歳为茨棘又来歳为菰蒲又来歳为藜藿为枲耳是盖风露发生之气不同故百草随其气而荣瘁亦不一邵康节明造物之理曰露化物之草其説信有征矣五糓亦率若是农里之言曰寅夘多种田隄防申酉年盖谓丰歉相仍如画之有夜水旱相逐如环之循转百菓今歳之实繁来歳必为之减少大熟之歳五糓丰硕塲圃囷仓如京如阜盛极而衰实甚而耗气数物理定不可逃于此不取狼戾弃掷是居髙明处大位素以人材自负者反不若农里之先见一旦歳或不登使四海之人流离饿殍仓廪空虚无食以济为卿相者则曰我未甞负国家非予之罪也宁无愧于心欤常平仓既立即今空无一粟宜因今歳夏秋俱大熟粟麦如粪土万亿库丝帛堆积陈腐可支常课织造及一切经费至元八年丝银聴从民便照依时估折纳粟麦以实常平仓使农无以粟易钞贱粜之损官无髙价和籴坐为奸人之飞耗一歳积蓄得三年之储设遇凶歳可以纾忧军不缺食民无流饿敛有余贱弃之滞货补一旦急阙之实用一举而获数利当途者宜思之糓帛者人之天糓帛有余则人无冻馁饱暖易得百物皆贱人无贵贱贤不肖鸡鸣而起德业技艺虽各不同所以区区劳心劳力者养生养口体而已所以养口体者糓帛而已糓帛涌贵则百物安得而贱百物出于人力百工所以贸易谷帛耳终日勤动而不能营一饱终歳勤动而不能营一暖是以百物亦从而増价求脱冻馁耳中统建元以来三十年间无大旱大水虫蝗之灾厄近年以来糓帛愈贵者何也田蚕者日寡不田蚕而衣食者日众所以公私仓廪箧笥皆无蓄积剩余丰稔则不能支歳用若遇尧汤之水旱则人相食矣故曰饥寒切于身则慈父不能保其子君安能有其民哉韩文公曰农之家一而食粟之家六若之何民不贫且盗也以今观之农者日消日减食粟者日増日广畧具不农品类于左
　　儒　释　道　医　巫　工　匠　弓手　曳刺祗候　走解　冗吏　冗员　冗衙门　优伶　一切坐贾行商　倡伎　贫乞　军站　茶房　酒肆店　卖药　卖卦　唱词货郎　隂阳二宅　善
　　友五戒　急脚庙官杂类　盐灶戸　鹰房戸　打捕戸　一切造作夫役　淘金戸　一切不农杂戸豪族巨姓主人奴仆
　　右诸人每丁所费十农夫不能供给何则膏粱醪醴养体则絺绤罗绉绵绮裘马宫室金玉珠翠加之禁网疎阔无贵贱等级冠婚丧祭吉凶庆吊穷奢极侈而无忌惮费有用为无用里谚曰高楼一席酒贫家半月粮以今较之一席所费有至千贯者匹夫匹妇日米二升又奚啻终身一世之粮价矣为政者舎此而不恤不虑曰以聚敛为务百姓不足君孰与足何不思之甚也圣人之治天下庶富而教政举兵强泰山金城百千世而上下相安岂以此也
　　时政
　　诸仓粮腐烂【官非其人收受不精仓厫不整曝晾不时】
　　诸局织造杂作【或妨夺工役或本官侵欺造作不时】
　　一嵗会计无量入为出之数【当立籍册每嵗奏闻】
　　农司水利有名无实有害无益宜速革罢【或并入按察司】按察司今已三四嵗不过翻阅故纸鞭扑一二小吏细过而已不闻举动邪正劝激勤惰
　　吏部所举取人入仕之法止有嵗贡一科所举例皆不公兼不经程试纵非无頼小人即此无学新进又况即令六部待阙承权者已近百人一二年后不能补正歳贡可且停罢
　　吏人出身太速才离府州司县即入省部才入省部不满一考即为府州司县官
　　任子一科非取人之良法前代止以为监当官未闻便使临民为职官者如不可罢亦止可以为监当官筹増歳久防干有称则方议出职
　　钞法以信为本不可侵使以致虚无信止则钞法即壊武衞军三万当作土功以代雇夫之费
　　襄阳军可减半屯田以省餽饷之费
　　童男断没人归顺人可令习百工免致摘拨当差富戸一土功造作长川不絶兼工役日广府库毎歳所得有限支持常用尚恐不敷若更加横支比至歳终消费无余已借过钱本数万锭今后夫工不冝雇覔当用武衞军谓盐粮应役兼所拨武卫军俱于军戸中选到富强之家假令止于军前应役或亲身出军或雇人代当毎歳不下费钞一百贯今拨充武衞无锋镝矢石之苦无飞刍挽粟之劳安坐无事又食盐粮比之军前出军之人劳逸奚啻百倍出军之人歳费钞百贯又与国争城夺地出生入死无一毫犒赏武衞军不费钞一文又请盐粮安坐无事一有造作土功又令日支公价彼太劳此太逸实为偏重兼既比出军军人省钞百贯是已赐钞百贯矣今后日工不宜支价
　　即今弊政
　　一大臣当决大政不可烦劳困以细事
　　一事有定例者当各归之六部与各属有司
　　一省部台院者百司郡县之本源纲领法度所从出者也政无小大新旧乆近皆当知其本末即今毎事皆无簿籍文册自开国至累朝条例亦无纂集备细毎遇一事如戸口铨选军站工匠钱糓地土城邑等事反取问于司县不惟取天下讥笑侮玩仓卒率多悮事
　　一立功责效为官择人未闻为人择官者也故书曰任官惟贤才左右惟其人官不及私昵惟其能爵罔及恶德惟其贤又曰贤者在位能者在职又曰无旷庶官天工人其代之即今注官不问其才之可否一聴求仕者之所欲有平生不执弓矢而为县尉捕捉之职者有未具如前四字不能觧説而为首领官吏员者有孝经论语不知篇目而为学士者有众星不能辨次而主天文者何乖谬之若是也推原其人皆知之而不能革者何也请托得行而无败官责成之罚耳市井细民欲营一室欲造一器亦必问其匠之工拙未有求金工于木工之门责陶埴于织纴之手者职官则问其材之能否吏员则试以案牍然后委任一俚谚曰车无余材辐二辋一则不少不多辋一辐三则何所安顿岂惟舆辂至于衣服宫室一切百物亦莫不然何独至于设官分职而十羊九牧哉即今冗官冗职冗吏冗员多合减削一案牍者纪事代言立政而已阙则废事多则纷扰频怒则不威责人不以理则言不行即今无用之冗文十去其七则吏简政清下不烦劳矣
　　一立功立事积以歳月庶有成效孔子曰如有王者必世而后仁又曰善人为邦百年亦可以胜残去杀矣又曰如有用我三年而后有成况庸人乎故古人三考黜陟幽明即今官吏未期月而迁徙数四矣安得不为苟且侥幸哉歳月未满不宜改迁至于内外掾吏一歳之间五七转按合任歳月不三之一已行迁注是以举事不知首尾责以稽迟违错则无所诘问无所归着一生财有大道生之者众食之者寡为之者疾用之者舒则财恒足矣力田者众无游手浮技者冗官冗吏十减其半则生之者众食之者寡矣不夺农时人牛有余力则为之者疾矣罢不急之工役革奢侈之妄费则用之者舒矣若田野开辟粟众如土商贾络绎货财如山毎歳合入官者不见増羡此为政者不得其术坐视奸盗之侵欺而不知钤束也即令钤束掌钱糓官不过添増额办耳官课増一分则下民受一分之病五糓布帛百物日贵而钞法日虚矣国家收钞虽多寔利则不及上年十分之一何以言之上年收钞一贯可买防一匹丝二十両粟三石麦二石今日收钞十贯不能买上诸物百物皆然然则课额虽増果何益哉人生一日不再食则饥终歳不制衣则寒国家所用切急之物糓与帛耳糓帛不足而钞积如山不数年之后坏毁肩舆而不能博升斗之米粟尺寸之布帛矣
　　论定法律
　　即今上自省部下至司县皆立法官而无法可检泰和旧律不敢凭倚防古祖宗家法汉人不能尽知亦无颁降明文未能遵依施行去歳风闻省部取泰和律伺圣上燕闲拟定奏读愚料圣人万防岂能同书生老儒缕缕聴闻若复泛而不切闻之必致倦怠一与上意不合为臣子者不敢尘渎不能早定愚者不自揆窃谓宜先选必不可废急切者一二百条比附祖宗成法情意似同者注以防古字防古语解释粗明庶可进读庶几时定上有道揆下有法守则天下幸甚
　　革昏田弊榜文
　　一升平无事民安地着逋逃者还业五糓増价土田毎畆价值比数年前踊添百倍所以典卖之间不无诈冒昏頼以致词讼纷纭连年不絶府司今议得毎一社议令社长集众公议推保公平官牙人一名能书写知体例不枉屈写契人一名本县籍记姓名凡遇本社买卖租典土田及一切房屋事产人口头匹交易合立文契者止令官牙人作牙官立定书写人写契违法成交者此工人当罪到官毁交不经此二人成交者毁交治买主卖主罪文契分明庶革前
　　一省部明文诸交易文契虽以诸物成交止合价钱并以贯钞并不得书写金银丝绢绵布诸杂物货府司照得济宁一路诸杂交易多写丝货丝价或増或减市色不定以致词讼不絶府司遵依上司格例今后诸交易交契并不得书写杂货上写贯钞若干违者先罪牙人冩契人买主卖主同罪
　　一昏田屋宇因事到官县司両平断定各无词讼不半年一歳吏人与奸人作灭毁讫元断文巻再令翻告新官新吏不知始末根因见解处心公私不同以致欺罔百端反复无定府司拟定今后凡经官断定土田房舍事业等事随即当官出结合同公据执照令各人收执如有翻告者后官以为凴据断决公平依法者不可改防偏曲不平者或欲改防备开前防错失亦依前出结公据执给庶几杜塞纷竞及官吏作奸之弊
　　一昏田相争事关农务故有务开务停之限滥官汚吏不肯公心及早剖决反执格限以为奸是以累年不决府司拟定凡遇此事比三月务停不决者照依格例稽迟日期严行防罪
　　一作奸造伪之人务开之月不行告官直至正月尽二月初将过务停兴辞到官虽遇明敏公平官吏徃复移关勘防亦不能处决府司拟定十月初为头至正月上半月兴词赴官官为受理二月初兴词者官司不须受理是月占据争夺人土田者坐昏赖之罪
　　昏姻聘财虽有定例立格之日民已不从盖縁后有自愿者聴之一言故也又兼立格之年绢一匹直钞一贯今即绢一匹直八贯他物类皆长价八九倍十倍虽严加罪责勿喻定例民亦不从百贯宝钞能买几多縀匹里绢金银头面不若再立上中下三等嫁财定立上户嫁财縀子里绢各几匹金银头面各钱两非品官之家不得衣金衣服中下户近减一等永为定例逾越者各杖七十下
　　军政
　　本朝最偏重者无若军政最纷乱者无若军政贫富强弱百倍相悬非偏重而何大无纲统细无纪目非纷乱而何自有事江淮以来分频碎源委隔絶棼丝沸羮互相争夺内立枢府兵部无簿籍之可寻外设行省统军万戸府无一定之行伍出入进退更代逃亡无法钤制贫苦病疾事故无法悯恤作奸造罪防闲管军官鄂勒官文字徃复畧无凖则凭据试以一歳较之逃亡事故应役放还殆无虚日起遣勘当保结开申吏不停笔官吏走卒监送逓遣腹背相望失期过限呻吟捶楚之声月不空旬自开国至于今执此之政日甚一日七十余年矣夫物之刚徤者无大于天地生长于春夏而收藏于秋冬昭朗羣动于白昼而防黙安息于暮夜飘风骤雨雷轰电掣于斯须而和煦霡霂于永乆天地之动静尚且若是安有祖考子孙继继于劳苦征伐死亡杀戮无息肩之涯涘而不惫且困哉一时之战气强于一鼓再鼓而衰三鼓而竭物力之必然虽乌获贲育兼人之勇亦不能乆而况常人乎武克商归马放牛乱宁而与民休息好杀无道莫过于秦六国既平犹销锋镝汉之灭秦约法清静与民宁一一乱一治不得不尔古人有言曰贵为一人富有四海疆理天下至于四海则至矣极矣尽矣无以加矣海不可越犹天之不可阶而升洪海之内虽有一二岛夷鸟言兽形得之不可以为臣妾服食器皿皆不足用山川土地不防立斥堠而城郭之不防牧牛马而田猎之不惟不可取抑亦不足取今南方已定六合混一天意人心皆以太平安堵为可乐天下虽安兵不可忘内立诸卫外于要害设置折冲府三五十府冗员乱卒俱合省并三时务农一时讲武毋使军官憔悴而苦虐之凡困穷老弱不堪服力者一切放罢为农十去三四亦不为少苟防休养生息十年之内力可数倍舍此不务纵恣贪暴好生事之小人畧不知止非所以为宗庙社禝之福
　　又一重役一重差之苦状
　　军政本无重役重差之始于展转分拟属别管频繁细碎各无籍帐元属老役或占吞而不发或朦胧收系新管官司验名追勾鄂勒官两依来文起发督逼抑勒无所控告有父子二人两处应当兄弟三人三处应役鄂勒官吏千百中间有一二肯为分解淹延逗遛申院呈省文字徃复疏驳南北迢逓二三千里一问一答动逾半年或遇籍贯姓名元役今役少有争差奄忽一年二年不得替罢归一似此重并寃苦一家之内并起二军三军寔可哀怜又有军已为民已当丝银差发军身不得放罢又有民签为军已当军役民籍不得除差又有元系正军后为消乏贫难各并于他人户下已为贴户犹当正军身役以此极多申院申部十余年不得结絶
　　前件愚见古人军政至精至明甚易知甚易见不当若是之重并何以言之自伍人为伍十人为十累至百户千户万户元帅虽所统千万人其法不出一人所管者九人耳是以疾病死亡逃窜即时周知其数坐作进退出入起居无片时相离悉知其状无所隠伏故军前明有军籍鄂勒官有鄂勒籍军前发还鄂勒官即知其来家鄂勒官起发应役把军官即知其在军替换有时交代有法死亡患难有所存恤诈伪逃窜有所拘执防闲何为若是之纷纷也惟是数者举皆无法官吏因縁而为奸果使置籍明白归身无二属处心公正不相侵紊立法周宻无所隠伏三者既备此自除民自不寃
　　又二军前身死在逃之状
　　吴起之用兵与士卒同甘苦士病疽则亲为吮古人之爱民也如是故得人之死力安忍有违背弃絶不相亲附者哉今之管军官视军如草芥如粪土少有技艺者日程月课不得休息不许人替代无技艺者种田种菜打墙盖屋打捕牧放风雨寒暑不胜困惫十日半月一防集一出令责其所无之物令于己家贵买军无盘费不许于诸人处借贷须于己家取债不百日半年而出利过倍所以劳苦憔悴困饿愁戚疾病逃窜死亡无所不有管军官恐负逃军之罪责皆以死夭申报复来鄂勒起发补数本家执状申诉曰我家某人累有家书见于某所当役不曽身故亦有贪财喜功用兵无法军以败亡不敢以实报复申曰在逃本家执状申诉曰苟若在逃经今数年本人有家有子即今又无外国何不还家鄂勒亦无可騐明作奸之人乘此不诚相欺务为欺谩不贫难而告贫难不残疾而诉残疾不身死而告身死孔子曰上好信则民莫敢不用情岂虚言哉
　　前愚见当戒谕军官爱士卒如子侄无得以私事困苦私怨捶挞有病者善为医药必不防救而死者当明注年月日身死病证牌子头姓名身故人司县村荘籍贯姓名埋瘗处所如在逃者先罪责牌子头五十户有失闗防及移文鄂勒诘问本人何故在逃治罪起发无有欺谩不敢重并庶防不致逃窜
　　又三贫难消乏之状
　　匹夫之身不三数年之中有疾病旺衰数口之家或子侄兄弟衰旺或家业兴衰旱干水溢年嵗丰凶之无定运命吉凶人为巧拙勤惰之不一既不防长富亦不防长贫此造物消长之理故前人之为政三年一大比造户籍上计帐每造凡三本一留县一送州府一申省部覆实无伪騐其力之増减而轻重其赋役黠吏奸民不防诡伪一富一贫不待申诉如指诸掌故下无妄讼官无繁文无废事良以此也我朝之于军民一籍之后近则五七年逺者三四十年畧不再籍孰富强孰贫弱孰丁口増加孰丁口消亡皆不防知临事赋役一出于奸吏之手一聴奸民之妄诉中间亦有实是消乏独夫寡妻孤子无产业者亦不能辨明近年徒行虚文每遇或告贫难勒官吏依出军例保结从州府定拟富强者执苞苴行贿赂反以为贫乏而坐家作活贫乏者持空拳无杯酒之礼反以为富实而督勒出军强者愈强弱者愈弱若此寃抑何以能明
　　前件愚见自开国签军累至近年宜騐各签年分辟举亷干官吏分路排门防即目实在丁口事产物力符同给户帖造籍册仍细注元签起时属何属再拨属何属目今见属何属当役因而将民籍站籍匠籍诸一切户籍细细目覩手抄造籍各三本以为定例自此之后三年一籍经手官吏冒伪不实者若干户杖罪若干户处死经此一籍逃亡事故不劳招诱一一自见贫难富强不必推排一一明白难者必曰似为揺动骚扰经曰以佚道使民虽劳不怨以生道杀民虽死不怨杀者又曰不患寡而患不均不患贫而患不安一经着籍既均且安民何怨之有姑息之言恐不可聴富强奸伪隠伏狡狯者多不爱此举朝廷苟从愚计临时细立程法以防奸蔽
　　又四勾起正身之
　　签军与起军法自不同签军之时不取丁多富强之家则不能持乆应役起军之际不选踏弩挽弓负甲执殳视死如归勇徤强猛之人则无以取胜破敌用兵之意不过如此初不限以正身户头贴户雇身照得累签军户除农人服劳者正身堪以应役于内亦有老幼懦弱疾病正身必不堪充者又兼索居市井商贾工匠刀笔医药诸杂一切不曽服力之人一旦使之负重挽强搴旗斩将登城陷阵不惟徒弃人命又何以开疆胜贼取威定乱管军官吏岂不知此而每起必勾正身不容雇覔而正身未甞应役者岂忠诚为国之心哉不过恃权敛贿而已耳昔南方未平犹可托曰正身则恋妻子不投逆雇覔则何所顾借或叛或逃决不得用今日四海为一家何以借口前愚见正身之肥军官之私门削弱军人之气力不可不丁寜诫约明示责罚除自愿正身出军者聴毋得抑勒勾追聴従军便或雇覔或亲戚或奴仆取其堪充军当役者出军
　　又五印书之
　　立法防奸而不能欺者良法也可欺则不惟不能防奸而因以生奸即今军前公文起军曰在逃曰身死本家赴鄂勒官申诉曰我家某人见于某处应不身死不在逃官司不信视此近日印书鄂勒官凭准合申无印章白书则不准且如两家俱该起军一行正系乎有印无印耳即今军官自镇抚总把百户千户万户帅府招讨诸司百局大小贵贱有印章者不可胜数印章出自吏手计不难得所刻字画孰辨真伪近年省印部印尚有诈冒而况卑官小职江山遥逺安敢必其无伪又安知主鄂勒案牍之吏中间不假借以要利助奸人而为地不诈造以取赂乎兼近日起军官却不凖印书须要起遣
　　前愚见私书使公印不可为法虽有印亦不可凭防请移文军前有司毋印私书有事则公文徃来不敢欺谩实为允当
　　又六保结之
　　军无簿籍富实贫难无实可照一凭司县依刷保结由是观之是出军不出军权不出于朝廷一出于司县之手今日司县官吏果皆亷明公干之人欤私徇贪汚十盖六七习以成风死且不惧保结一言何难脱口按察司官吏虽徃来如织略不紏察举劾以富为贫以强为弱将焉是惧总府官理难一一家至户到亲身询问上司徒取文具放富差贫不胜情前件愚见军无簿籍一聴贪汚者髙下其手将防蔽日深真伪日乱造籍劾实庶革此
　　又七军官有名无实之
　　国家驾御羣才激劝军功曰名曰实耳何为名百夫长千夫长万户元帅等官是也何为实应所名之官而寔有百夫千夫万夫三五万夫之呼召指使旗旄弓矢导前拥后赏功刑罪殄冦树勲者是也自江淮用兵人立战功国家不吝名噐随即酬答昨日散军今日陞为百户再一陞而为千户又一陞而为总管又一陞而为万户一门之内父子兄弟俱为勲官锡爵既多实不副名名为万户麾下无百余人千户则不满二三十人总把百户则无一二走卒之役使负荣贵之名而无荣贵之实佩品官章服而与小夫贱无异安在其为报功也
　　前件愚见以功而贵无降黜之罪禄之可也授之以实权可也今欲足其军卒之数则无兵可与乆劳者宜享其逸照依本等换除民官何为而不可不犹愈于舆台胥史末技杂流叨居列位滥玷搢绅者乎
　　又八合并偏重之
　　古人兵农不分一夫受田百畆方里而井井九百畆八家同力公田之百畆而官入其租一井之赋兵车甲士卒均有定数三时务农一时讲武无事则为农有事则为兵自井田废阡陌开受田无法取民无制矣受田无法则贫富不均取民无制则文案为奸强益强弱益弱矣汉魏而下犹立限田近世以来限田亦废兼并削弱自不能已然而犹推物力以定赋役无物力者无赋役国制兵自兵而农自农肥瘠不相救助每次签军贫富强弱自已不同自壬子至至元十一年前后五次签军例取上户富强丁多有力之家且如某村计一十户从上签军防尾至第五次五户与第一户一例当军强弱分拨相悬奚啻数倍宻院知其偏重近年分拣军户遂为贴并官吏因法受贿富与富并则气力有余贫与贫并主客皆弱以致破家壊产举家逃窜请以各年签讫军人籍帐推排考校丁产强弱自见地数十顷亲驱数十丁又有门面营运当军一名单丁寡妇无产业当军一名如此不均寔为寃枉
　　前件愚见兵贵精而不贵多在强而不在众果能如虎如貔如熊如罴力扛鼎射命中古人已有以五千之卒战敌三十万以三万之众御百万之师者方今四方厎平鳏寡孤独疲癃残疾无产业单丁者皆宜放罢为民除去军籍此数者在仁政之所当养济虽合并十户为一户二三十户为一户亦不为用徒费文墨今年勾追明年刷勘后年起遗保结勘当止与吏人供酒食之赀苞苴之费而已其次年壮有妻室子孙田畆及顷者四丁并为一户轮畨周嵗当年或身故而子孙未成丁或凶年食不足官为赈济不得货卖土田孶畜消折气力










　　钦定四库全书
　　紫山大全集巻二十三　　元　胡只遹　撰杂著
　　县政要式
　　置军民站匠诸色户计各乡保村庄丁口产业鼠尾簿一扇各户留空纸一面于后凡丁口死亡或成丁或产业孳畜増添消乏社长随即报官于各户下令掌簿吏人即便标注凡遇差发丝银税粮夫役车牛造作起发当军检防簿籍照各家即目増损气力分数科摊不偏枯不重并使奸吏不能欺谩至于土田婚姻驱良头匹债负一切词讼一一凭籍照勘此籍如一县之大圆明镜物来即应妍丑莫逃续有分房析居复业还俗于驱为良等户亦依上标附又置交参分外来寄居别投下诸杂户计簿一扇以备互相争讼二簿一一从实无得漏落包套隣佑主首社长互相保结不实者罪之各村荒闲官地及牧马营盘亦仰于各村下标注此籍既定别写一扇申州申府顿放互相照勘事君敬其事而后其食此人臣之常分也主尔忘身公尔忘私国尔忘家志在于立功树名富贵不萌于心此人臣之常职也即今观之上自执政下及州县以掊克聚敛为通才以苞苴邀结为得计不究已之才不才甫霑一命即望台司金玉满堂愈怀贪冒出忧国之一言众指以为妖讹举爱民之一事咸疾以为狂妄虚文具于督责实效堕于杳茫败事者无罪成算者无功廉公谨敇者反谓之好名赃汚贼蠧者反谓之才干驵侩曵青紫倡优佩章印夺攘矫防布满中外长舌利口变是为非婢膝奴顔进阶増秩甚至鬻女而货妻奚啻吮痈而防痔言语煦煦相取下而戈防伏于中心同仕数年再相遇则白眼若不相识小人同恶相济结为朋党此千古之常情也今则不然相誓指天日非诚也刺血为盟言非诚也握手出肺肝非诚也出妻见子非诚也升堂拜父母非诚也通才纳贿非诚也面誉而背非朝诺而夕畔虽蛇蝎虎狼不食其类乃甘心而忍为虽鬼蜮优倡不欺其徒乃面谩而无耻诡谲不测变诈无穷人心之恶一至于此内外同风不以为怪不惟僚属友朋之若是子焉而讦其父弟焉而诉其兄妻妾讼夫主奴隶诬长上天道人伦悖逆斵丧弥漫坏烂一至于此于所厚者薄有此理欤有识者坐视而不可救固当缄口结舌亦安得不为之寒心哉圣人知民生之有欲不可不为之防故因其性之固有使仁且夀礼乐教化之功也圣人身行正人伦亦正恐逺方遐域不能见闻立五服公侯伯子男设庠序学校以训诲教养之薫陶以诗书礼乐以成徳焉教而不从董之以威刑政是也刑者救恶于已然兵亦刑也诛其长恶不悛者也后世救时宰相谋不及此事至而不为之备患生而不为之防不能积九年之蓄而为救荒开廪劝粜之法不能使比屋可封故严立不孝不悌不睦之刑不能使风俗朴素乐于务本故有抑游惰重商税贱倡优杂类之政不能定立田制一夫百亩故有限公私田之制不能使民不为非故有警夜巡捕之禁不能使死徙无出乡重祖先邱陇故有招诱捕捉殃及亲戚隣里之刑陵夷至于近世苟且弊政又不能行事至物来专以刻薄督责为言逼迫威虐为务示己之才陷人于罪归功于己嫁祸于人欺天罔上具文无实交结权贵増秩迁官谄媚士夫沽名钓誉民困瘁而不恤忧私财之不足致紊乱而反喜得纵恣而为奸加之常宪寛弛恶不必罚善不必褒以不公之毁誉定人才之黜陟以风闻之是非为功过之实迹苟且灭裂贪汚日甚一日具曰予圣孰知乌之雌雄正谓今日移牒本司遍行所属照条画节文百姓不得越诉诸衙门各有分限不得受越诉推原立法本意司县者亲民之官日与小民相亲情伪易见不能欺蔽责任不可不专不专则怠惰推递纷乱繁冗久不能决故罪有五十七十以下司县决之小民所争讼不过婚姻债负良贱土田房舎牛畜鬭殴而已所犯若无重罪司县皆当取决不合申州申府申总府申提刑司即今司县官吏贪邪每遇上项本职合断事理于元告人被论人处两下受讫贿赂或瞻徇嘱托或畏避形势欲从正归结则恐倒钱告讦欲从邪处断则恐提刑司照刷兼负寃者不肯准服所以申州申府一解释怨谤二洗雪已过嫁是非于州府为州府得此复效司县所为嫁是非于总府总府复效州县贪求厌足调发于州县以致或争地一亩价钱不直数贯上下前后官吏行求费钞数百贯逗遛七年十年不能杜絶中间两家随衙诸干连人随衙妨废农功生业不可计数随衙之间呼唤不着小吏狱卒百端凌辱小心畏法者以致饥饱劳役轻则因而成疾重则致命者往往有之家有疾病死亡之忧而不敢离衙门者有之如此怨苦皆原于妄申妄受当决不决拟合遍下照依条画司县当决而不决妄行作疑申州申府者初犯品官罚俸司吏杖罢再犯三犯则品官解任州府总府妄申妄受者亦如之合行移牒请照验申台照详乞赐明降遵依施行
　　精选县令
　　办事爱民莫亲于县令县令得人则事办而民安举非其人则事不办而民失业即今县令多非其材省部不务精选兼品秩卑下州府驱委呼召殊无礼貌英俊才气之人视不屑为十分为率大半不识文墨不通案牍署衔书名题日落笔一出于文吏之手事至物来是非缓急闭口不能裁断袖手不能指画颠倒错缪莫知其非虽有县令与虚位同今后拟注县令省部试以身言书判问以治民之方年六十已上精神才力昏眊者不可拟注身言书判不兼全者不注省防州府不得差委贱辱
　　论并州县
　　州县何为而并也户口寡而官吏繁民力不足以供掊克十羊不足以容九牧也并州县则其便有三减禄食舒民力一也每县胥吏乡司里正之徒五六十人并祗候弓手足解不下百余人每家嵗用衣食钞百贯举取足于民今皆废罢而民免蚕食之苦二也每县又得五六十家务本趋农昔为蠧民之害而今为纳差之户三也其不便者三县并则辞讼赋税遥逺一也巡盗贼尉司劳苦二也二者不难治平解纷纠警察冦盗则委商酒务主之无致生发无令起讼赋税遥逺则仰本县当丝银征纳之际各就本土置官收受无令百姓劳苦如此则省并州县实为善政不必多论俟其户口増息政繁事冗则量宜复置外户口鲜少不宜立总管府者亦当合并卫辉等处是也宜立总管府者复当合而为一东平是也难者必曰并之则头项有言是大不然土地城邑仍旧户口差拨仍旧各头项所设达噜噶齐仍旧官制礼仪既定为总府者不敢无故呼召凌辱州县然则何苦而不愿也兼自天恩列土以来众统寡大临小行之到今五六十年而无一言何独至于今日而有言哉其实一县也一州也强名之为一路是防虚名而受实费也难者必曰并之则总府权重是又不然往日诸侯世官擅生杀祸福取敛封植之权故一方愚民不知有朝廷之尊而知有诸侯也今之总管府有如是之权欤常赋之外不敢擅一钱流罪以上之刑一一申部五十月而迁徙何重权之有何过虑之甚也难者必曰乡民之情升县为州则喜降州为县则惨然不乐是又不然民可使由之不可使知之得虚美而受实祸小民之言何足恤哉难者必曰往年辩者以减并州县促削封疆恐为外人所笑是何理之言也夫所谓之促削者千里之地为他人得其九今也为百里百里之地为他人得其五今为五十里毁千雉之城为百雉是所为促削也土地如旧城郭如旧何谓促削哉使田野不辟户口不増虽升县为郡升州为京张夸名而无实用然则何益矣不知反为后人之大笑也此皆一时防昧便佞之空言今已不辩而自明亦不足恤
　　论府州县官
　　府州县官不合一例俱年老或年幼俱识字或不识字每补一人宜照已任者何人宜老幼文武间有不合勿止问此人合作刺史止有某州刺史阙便令补上不问见任诸员何人又用此人为同僚无乃偏枯否按察司最急当举府州县定功过朝廷既有五责办集者不办集者俱一律迁转何以惩有过劝有功而合周官六计弊吏之防哉
　　民间疾苦状
　　一逃户不能复业【今日离业明日官司将抛下物业便行典卖讫】
　　一见在户替代逃户差发【假令元抄十户逃讫五六户见在户包当】
　　一税屋间架【古今并无此例木植苞灰丁线已行税讫今又税屋甚为重并】
　　一税羊重并【既于每羣内不计多少抽分讫羊口又行收毛收皮纳税每遇造作复于民间取要】一本场皮货山查河泊冗事合行革罢并入税务一税物不问时估止由防头合干人等髙下价直以凭取税
　　一婚嫁之物既非买卖营利不宜收税
　　一站户既当马匹又当祗应酒食委实重并困弊一一切和雇和买造作并不得钱近年亲管官吏擅行和买亏价十九
　　一社长并不益民止助贪汚官府鸠敛钱物侵剥细民合行罢去
　　一府州司县每遇祗待使客自裀褥床榻油盐菜蔬酒肉椀碟匙筯柴炭等物一切科敛于民使客既去诸物为之一空并不还主
　　一徭民甚多正当差户极少当议减革
　　一自立竹监并巡行官以来不胜烦扰民竹十废八九官竹十损六七当罢竹监及巡行官民间许令种竹依价收税官竹委付土官一员掌管发卖
　　一巡盐官不得擅自扰民事发之家当土官鞫问一盐法颇坏斤两不足当依旧法满足民间食盐听从商旅两平货卖官司不得桩配
　　一白着无名钱宜许赴按察司陈告
　　一凡遇和雇和买夫役不问多寡即行遍科宜严加禁治
　　一亲临官和买和卖借补宜行禁断政弊
　　一冗司当罢【省部台院外酌古则无有准今则繁冗者皆当削去】
　　一冗员当减天无二日民无二王尊无二上人无二首故设官分职省部以降崇卑虽不同为长之官止合一员佐贰僚属视事之繁简则或倍蓰焉长官一员则裁决归一而不纷竞僚佐倍之则常务烦多足以代劳即今六部尚书八九员侍郎郎中员外郎及一二宣慰使七八员同知副使各一人正如人二身八首而一足贻笑千载举此一二他可类推【最不适用虐下生事虚废俸钱铺马祗待者宣司奏差等官宜十减八九】
　　一冗吏当减
　　一冗文当革冗文不革则冗吏不能减何为冗文无妄受无越诉无疏驳不法无申呈无度如是则冗文十去其七八
　　一信赏必罚则功多而过少今皆不行公勤者未必赏汚怠者未必罚按察司并不察举害民贪汚者反为良吏奉公亷洁者反为庸驽
　　一贿赂公行则百务紊乱民寃无诉宜禁治严切欲断贿赂莫若赏亷罪贪
　　一钞法已坏当行拯救拯救之法无他推其致坏之由而改之
　　一仓廪不实合行覈实
　　一取人入仕无法合行讲究【即今冗员既减十之四五有罪者罢无罪者听除亦可经数选而不阙】
　　一江南重地难得易失所任非人合行精选【仰按察司体察罪重者去轻者降留无功过者依例有功过者分别】
　　一滥官虽罢私赃富厚宜许诸人陈吿复还本主彼此俱罪者入官
　　一诸路库藏仓厫有名无实当从实防勘
　　一公家与民争利衙门宜有革罢
　　一钱谷官不宜货卖宜于随朝服劳人子弟侄选用一不经省部铨注职名如本路奏差提领騐数官知数河泊官之类宜尽行罢去
　　一官吏断事无法可守当议颁降条法不致罪一而刑异奸吏因缘髙下其手
　　一诸路户计东移西窜南徙北迁消乏者不减差兴盛者不増赋宜委本路公举廉慎官同按察使官一员从宜抄数仍具戊戍壬子两次何处附籍仍具本家见在物力除为清册以凭从实定夺差赋
　　一江南平定通为一家南民即我民南兵即我兵也既有券军使令北军宜少休息每嵗轮畨一半南戍一半还家作活资养军力
　　一不因才能劳效门阀以钱得官者宜尽行退罢即以才能劳效门阀之人代之
　　一宣使奏差一切使臣不问土官有无罪犯下马便行取招重行打发轻则土物敛及于民宜行禁断差帖上亦不得妄写恶言徒使朝廷失大体而不威官吏无耻而苟免
　　一某自起身至据台鼎专以贿赂左右迎合上意为务故能使受赂者投间抵隙交口荐誉迎合侦伺无不如意自斯人颠覆以来受惠者一无所得思慕之心追懐曷已相继为政者循覆辙则不可新易途则招谤谤言日多不惟不能施为虽欲身安其位庸可得乎当自侍御仆从有出身有赐赉以代私恩不使怨怒不惟立酬劳报功之令典亦庶几杜絶苞苴贿赂私相恩讐之罪念
　　一江南民心未甚结固不可屡失自收附以来兵官嗜杀利其反侧叛乱已得从其掳掠货财子女则入于军官壮士巨族则殄歼于锋刃一县叛则一县荡为灰烬一州叛则一州莽为邱墟然则于国何益矣申院申省反以为功朝廷不究诘所以反叛之由而惯赏其将卒定乱之勇人情孰不欲安屋粟火食夫耕妇织赋役之外养老慈幼乐享太平此亿兆之一心也今也弃此遐福去生就死甘为肝脑涂地父母妻子骈首受戮者是何心哉是葢牧民者有以激之使然前省所选人员例以贿赂得官屠沽驵侩市井无赖羣不逞之徒十居七八诗云恺悌君子民之父母使若辈之民欲民之安则不可得矣淫夺人妻子强取人财产田宅马牛羊畜听讼之间恣情枉法以是为非以非为是百计千方务在得钱民之寃抑无所控告司县州府上下一律哀声怨气郁积而不能发所以冒死而不顾国家自平金以来有事于宋五六十年而后混一岂不艰哉良将精卒经营战鬭于数世一旦以滥官汚吏恣其贪残而坏之惜哉
　　一江南陈米经嵗既久皆不可食今已水旱脚力运漕于委曲万余里之外何不思之甚也以致沈船破车夺民时废民力死损牛畜虚损盘费官吏不能交割多自经逃窜所运米石堆积水边上雨下湿腐朽败烂积今四五年间问根起发斛数若干今到某所某仓若干已十损其七八矣所存者又皆为粪土若此缪算即合停罢
　　一御史台按察司弹纠贪汚申明寃滞实省部储司之药石也省不知与己为助反视之如仇讐百端沮抑是以近年以来当是任者全身逺祸闭口不言为书吏书史者委靡贪汚与州县吏无异甚者反与之文过饰非隐比其罪恶滋长其贪冒自今以往当激励振作碌碌无称者退罢少犯赃汚视州县官吏加一等治罪终身不复叙用
　　一仓场库务诸钱谷官虽非所以处清流待英才之地亦无以市井细民赂以货财而可得者上以财赂卖之下以货贿得之上下交征利又无出身欲戒人以不盗何不恕之甚也即今赃汚之弊莫甚于此愚谓宜准往代旧例以待有功之子孙有月给有増秩拜官盗钱得罪之科如是则国无卖官之羞人絶侥幸之念钱谷入官而不入于私家人矜廉洁而有光于祖考兹事非难当革前弊凡随驾日久如集赛台等子侄弟兄户选一名补注不愿者聴责成于汉人以防古人领其事而不课其殿最
　　一前省官私心本欲贵其子孙恐人有言故每职多设冗员如六部宣慰司之类是也或以货赂或以请托不论人材不遵铨调昨日一布衣今日受三品命服日月不深资品卑下而遽陞二品宰相者股肱之寄往往皆带相衔遂使侥幸之徒视名器如拾芥卑小官而耻为曰某人尚得某官我何为而居下列曰某人尚拜某爵我何为而受斯命轻易名器以至于此当议改格一递送造作必不能无弊奸吏因缘害众合着夫匠十名乃科百名以至数多则遍科今后省部立式符下各土主者置立簿集鼠尾人民及工匠花名遇有递送造作轮次应当周而复始仍令通文墨廉慎官吏封掌凡有递送前路文字及宣使奏差到路辄不得便集人夫先差人于前路探伺到来的实月日然后集众若恐躭悮既承文字即于簿集上照勘某人今次该差计几名公文先报得知管得在家聴候续聴指挥某日须要到来应役如此则公务亦办不致稽留农工妄夺民力盗养奸吏
　　一拘刷牛皮之虐农人牛死举家哀号不经申官不敢开剥筋角皮革略有损坏又复坏钱或时值暑月入城遥逺往复之间肉已腐烂近日复有滥官下村亲行拘刷或翻挑旧事或每活牛一头摊钞五百一贯似此虐政即合罢去合用牛皮新纳包银不劳而足
　　一军人应役还家一往一来之弊军自分拨以来纷扰重并民不胜其困弊吏横恣其奸欺何以知之假如一户军户某人系某县某村元籍某年为始签作军户根脚系隶某官帐下应役到今不曽改拨如此则或有军前因事因病身故或避役在逃交替不至或贫难疾病单丁不能应役或元籍户头身故子孙更改官名及一切事故管军官照验各人乡贯姓名移文本管鄂勒官勾追补发若网在纲有条而不紊自一经分拨别隶他人所管行伍不相识官吏无籍册可照一凭本人称呼中间不无欺诈不惟如是或又于某年再经分拨或又于某年某嵗累经分拨遇有前项事故展转推求不见根脚出军吏人亦非经手旧吏是以妄行移文勾追鄂勒吏人照得与元籍姓名防画少差却行回文审问一问一答往复经嵗军前既承回文不无自疑遂于他路勾唤似此纷乱纯实谨畏者恐遭罪责或已行亲当又复雇覔或两处重当不能辨明不得交代以至坏产破家无处申诉不畏官法敢为奸欺者贿赂鄂勒官吏通同作弊或在家而云已行应役去讫或富实而妄言贫难或身在而言身故或有余丁而云户絶或妄以乡贯村庄姓名争差为问逗遛嵗月似此欺蔽不止一端究其受病之源皆出于分拨竒零隶属无定即今南方无事管军官员数太多名为万户军不满千千户军不满百降至镇抚百户有止管二三人者是所谓十羊九牧者也照得管军官员亦非皆出于累世将家勲旧武弁以一时军功得官今乃袖手痴坐无髙爵之可邀无厚禄之可得无精兵鋭卒之可管意亦颙望国家优恤莫若检照各官如根脚尚日浅年老无子侄可代者与一优便差除禄以养廉军官既减则散军可并散军可并则可复无籍可并可复则选择良将善抚驭者于要害重镇屯戍以之镇守则威重而奸乱不生缓急有用则精鋭成师而得力往复交代及一切事故则不能致肥吏而瘠民欺官而悮事
　　一钞虚之由有自来矣盗臣私印添价以买诸物一也置立总库总局举放出息轻付于无赖狂贪买官之人动辄千万锭二也钞法无定钞十四两八钱当金一两即今官买金每金一两该钞一百五十贯自坏其法三也贿赂公行执权者止要良金美女俊马竒珍百倍其价物重则钞轻四也盗臣得以私印诸路官库反不支发民间无以倒换五也近年以零钞消磨尽絶上司并不印发零钞不行物价自重六也能除六弊钞法自实一前省官自谓于国尽忠靳惜财物不敢妄支虚费遂于诸投下五户丝银嵗赐暨诸犒赐等物不肯依时应副巧计开除不满合得元数所与之物金银匹段亦皆低歹不堪使用衣着今次事发为人首告假银足为明验实失诸王心怨归于上何足以为忠古人亲亲之义分寳玉于伯叔之国时庸展亲恐不当如是
　　一硕布哷齐每户要讫钞半两或一两二两
　　一烧经排门取讫钞五钱僧道每路不下五十锭一今次贪人所积赃物不啻数万锭其实皆出于生民之膏血惟数宜与民休息免丝银或三年或二年统体受痛不立法不选人无赏罚贪货财土地取兵取民无制度御臣下法寛而不礼重易进易退百官苟且趋利无贵贱等级职员太冗俸给不足员冗则论议纷纭而事不集俸薄则生理不给而生贪汚以今观之每一司分莫若减员之半而倍其俸
　　一即今铨调之法名存而实亡近年以来贿赂公行所谓绪余土苴并自废坏钱多者其职切要其禄厚其官髙其日月经久而不迁转所用之人无行检无才能无门阀无勲劳无智识不责王事之办集废堕而不卹部民之寃苦失职提刑司恬不弹举无钱者虽负徳行才能门阀勲旧或任满而再不选叙或莅任未半嵗一嵗无罪而替罢亦不録用惟僻逺荒邑职不切要者或七八年十年无人交代然则吏部官可不精选公平廉干者躬亲考校簿书内外司分计若干孰贤孰否孰功孰过孰年老疲软不胜任孰年壮精力才干人人见来歴人人如素知识某司某分当用几人文资武资宜几人某人因某功而陞迁某人因某罪而降黜使陞迁者知非徼幸废罢者不敢怨言如此则趋事赴功得贤日广一府州县司吏所以迁转者本恐年深作弊自迁转以来其弊愈深其误事愈甚何以言之人之所趋惟名与利照得府州县司俸薄不足以利家辛苦年深不得入流品无利无名复何顾借不贪汚不枉曲何以度日兼吏人之职专主簿书案牍之首尾公勤才干者聴从本官及上司呼召指使之不暇安能经理上项所当知之事哉是以问东而不知西问首而不知尾一聴于主案贴书之所可否而况贪贿赂殖货财奉官民避强凌弱庇富虐贫非主案贴书则不能也以此论之反不若不迁之为愈也居父母之邦麤有田宅产业赖公门庇廕足以养廉人情物理彼此不能相欺谩不亲即故人非豺狼遇事岂不相悯恤案牍出于其手不劳苦而娴熟知首知尾其涖于其职每事不敢苟且恐后不能离手岂惟吏人至于职官自循末世避贯迁转之法亦不免此弊不务择人止务迁转甚非良法使为官为吏者性果廉平虽居乡党亦廉平性果贪曲虽处异乡亦贪曲避贯如以狼守羊何往而不残食之也罢迁转务择人使乡里公共推择俸足以养廉公平嵗久则得入流品庶几简易而得人不挠法不害民不误事
　　一某前任河东按察副使在任别无他能惟不妄拘钱入官吏人有罪杖而不罢一事颇异于同僚钱至彼此俱罪者入官拘收滥官汚吏以形势知术而强取民财今复入官是何异于滥官汚吏之所为哉后虽有欲诉者则曰我所以不避官吏之宿怨含怒控告于上司者庶几得吾之财耳今复官为拘管徒取怨官吏反贻后患曷若不申告之为愈也吏罪不罢者县吏革罢而陞州府州府吏革而陞于省部台院与其害天下多曷若害一县之寡害一县而得罪犹有巡按官之杖责害天下之大孰问而孰责之哉
　　一里正辈不催差抑勒上户一弓手擅拷掠作威福政令有一言而事举者不必费辞费力当一一举行一日不能书字一万者不补贴书不能装巻试案式者不补诸吏不识文字者不补县令但犯赃汚者品官落职永不叙用不能骑射者不补县尉人验嵗月宜有出身亲亲以惠与民休息立法择人射占纳租开草地恩诏罢土功立法租庸调阅实户口物力开荒免五年减免租税不任军役辟举守令五年一迁江南立王府革罢诸省宣尉司等不急诸衙门推排军力一百户为十甲验力均当买卖土田当立定制革罢中原不急诸衙门如淘金之类金玉人匠禁断奢侈淫丽定立等级聘财丧薨屋宇衣服筵宴程试僧道儒医及一切入仕官吏抽分羊马拘刷牛皮筋角抽分私家竹货之类皆宜罢去
　　吏治杂条
　　一身正无私门无杂人
　　一词讼省减【推择谨朴老吏给印冩状毋受越诉经司县断而不服者钓巻详度县断依法则反坐妄告人违法则坐官吏】
　　一不投下好尚
　　一狱无滞囚【狱囚起数置一牌面日在几案断讫则勾抹新添则标録未断者细标注缘故日日省问审断此法】
　　一六房朱销【日日省问观监断决増添日销日附】
　　一钤束吏人非事故白昼不得出离各房卯酉歴严谨如私事公务妨夺明白标附
　　一承受凿发委审慎公勤者主之与朱销簿时复相对以赏罚勤惰
　　一差拨办集推唱均平劝率怠惰务农者务农杂业者杂业精勤专一
　　一游手好闲者邻社举弹宣限不可不遵毋迟毋速迟则违限太速则二月卖丝五月卖谷矣
　　一盗贼息无不业之人无外来浮脚之户无不识姓名客寄不成户单丁之人谨慎勤苦不幸疾病死亡或凶嵗不给者官为扶持或律助口粮或减免差发毋致无赖
　　一田野辟开荒者五年勿役仍减免杂役
　　一复逃亡到任便取实在并逃讫数目申部复业者免三年差发无事产官给荒闲地土元抛产业或为他人所有官为赎付
　　一馆舎修整具备器皿全酒食美肉菜米面精致铺马肥壮馆人勤谨毋揑名项
　　一仓库完固防慎火烛巡防严密
　　一桥梁以时修葺须要五月一日拆八月一日撘一词状置簿即日便行毋落吏手
　　一街衢巷陌洁净无秽
　　一牢禁严固洁净温凉
　　一更漏分明依时夜巡如法
　　一弓兵有职分里正人毋得侵占
　　一公门人无故不得下村
　　一风俗淳俭冠婚丧祭一一从俭祈祷义社即皆住罢到任省谕
　　一强宗大姓侵凌细民体察禁治
　　一减主案贴书主案一贴书二三余并削去
　　一循分毋顾忌毋妄申毋妄下当行者即行部符不便于民者当折申即申毋便行下州县
　　一印章朱语正贴无朱语者不得题判判署官或有照料不及虽更题判若无朱语者职印不得使印
　　一不倒题日月不押虚催无益于事徒使吏人欺怠一本命刑禁日当直吏人明书于小银牌面置在几案曰今日某事某事
　　一和好隣境凡有急速使臣或不测事情差坐马人预相报知
　　一六房吏当周知其情毋为所卖铺兵有人应役频勾正身本是铺兵守把城池别无巡哨攻战管军官为本人防手艺不放交代甚为良苦近年以来军人分拨竒零辗转别隶部伍新管官并无簿籍或有逃亡事故不知乡贯及户头官名公文追勾不无差错以致吏人受贿作奸文字来往逗遛不发亦有军人小心谨慎避怕罪累重并应役此段前説备细言之合申省部宻院详察
　　一问狱以情棰楚之下何求不得弓手及尉司官吏畏避逾限罚责又本性麤暴残忍率多执平人妄恣捶挞苦楚揑合指示虚令招认狱问初情如此难以推究今后尉司获贼毋得监禁稽留擅自棰楚便当县令以次公防羣问得实止于县司牢禁申解所属有司推问之法止问今次所犯使首尾情实若犯人因推问其间情辞别有可疑説出它事者亦合鞫问如无此情节不得曲加凌虐转生余事
　　一工本管诸色当明置簿籍纪録户丁标注应役不应役遇有造作轮番斟酌勾唤毋使吏人遍行骚扰作奸受贿虚夺工力
　　一户差发夫役不均在家申逃每于逃户处敛讫差发却于见在户科摊
　　折狱杂条
　　体认所争者何事人命　盗　奸　钱债　婚姻　良贱　鬭殴明察详审元诉人辞理与事情有无相应如不相应且放从説过俾再三复説或差或否理短者折之情隐者钩之语言便利者勿便以为是蹇讷者勿便以为非肤受之诉世俗所谓情理切害者勿遽先入于心察言观色详情虑事不出乎理理明则情不能逃引问被论人明告以被论之事令一一缕细抵对时曲直真伪自见一钩一距必穷尽其情而后己大抵元告被论辞固无有不差因所差处互相详察亦自辨明每事皆有根厎旁证来歴情由当从实处一一推究干证劝和人最为切君子善人畏避官司中间别无偏向者其辞简直明白或闗亲戚或图钱物酒食或挟讐怨或避形势或受嘱托有一于此不无偏向辞理逆顺轻重不可不察与元告事饰辞増减者有之与被论人辞理或排或助者有之聴讼者若便止凭干证不无寃枉不凭干证无所依据凡引干证人便先穷问与元告被论人有无亲戚故旧钱物交往因何两家指为干证则情过半矣干证情实见则事可立决
　　仲弓问政子曰先有司不先有司则不惟越诉事繁吏人因缘为奸抑实有不可隔越而问者又曰无情者不得尽其辞若无情之辞便为受理虽有明断之材衙门必不能清简二者当从古人凡人告状官人当先熟读其文有理无理写状人中间有无润饰亦可见其过半当先引原告人当防口説所告事理一一与状文相对同则凭状鞫问不同则便引写状人与告状人对辞若有与口辞増减便决写状人亦减止无情妄告之一端耳
　　上失其道民散久矣如得其情则哀矜而勿喜民情与政通先知时政然后知民情夏尚忠殷尚质周尚文至于后世政治虽不及古岂无所尚乎所尚者民亦尚之究其源之失知其流之差不可诬也无或偏聴于狱之两辞
　　五听之法当熟知言察情明理链事四者胷中了然且无一偏之喜怒虽百冗坌集于前皆可谈笑而决何必疲精劳神怒骂挥斥搒掠捶楚然后为得也若夫情见势屈而不听命先之以正言申之以感悟无不从者柔能胜刚弱能胜强温言可以化人理到之辞不得不诎听狱之法静则明明则百奸不能逃其形切忌躁急躁急则己心先乱譬如挠水摇镜焉能鉴物哉细民之所争若无异事不过婚姻良贱钱债土田户口鬭殴奸盗而已此皆县令之职令贤则必不至于上告至府至府而又不能决决不能服人良可耻也素餐之诮孰大于是
　　当置状簿辞一册便给缝印府官押讫每日新状当直司吏随即当防附籍便令承发司布散合该人吏既毕随手朱书吏人姓名于随状条下次日便令覆説无理者便退与原告人有理者施行但凡州县可决者随即批送必不可决者状尾批令自勾此亦减吏权而除寃滞也府官五日十日一销照
　　十月一日务开三月一日务停首尾一百五十日每月先除讫刑禁假日四日计二十日又除讫冬节年节前后各一日计六日两月一小尽除讫三日立春节除讫一日进年节表一日乙亥日三日若遇二月清明节又除讫三日计二十七日中间或遇同仕上官下任吉凶庆吊迎送上司使客大约又除讫十余日总计五十日余外断决词讼者止有一百日或遇两衙门约防相闗或干证不圆或勘防不至或吏人事故【转按疾病上司勾追刷案之类】经两吏人手又虚讫十余日中间止有八九十日理问辞讼又以监视造作劝农防送递运府州追勾按察司差委得问民讼多不过五六十日聪明防通公勤廉干者能决几事若赋性愚钝禀心私徇反为奸吏愚弄文字逗遛倏忽之间又复务停所以有十年八九年不决之事此葢为十月一日兴辞到官者言也若或正月二月才方告状务停三限更甚迫促推原务停之政本恐妨农不知正堕奸吏倚法舞文之巧计以此观之不若不立务停之限止取稽迟不公之罪必不敢至于数年之不决今后品官得代计在任月日经手事久不决者降黜责罚得代之日按无不决之事者陞迁褒美
　　不遇无法而乱不见圣人之治功不值叔世之苟且而徒法不知圣人之防患而虑逺姑以田制言之三代经野有法不惟务本地着而民和至于一切纷乱词讼皆无自而起自经野无法田不隶官豪强者得以兼并游手者得自货卖是以离乡轻家无父母之邦无坟庐之恋日且一日千年田换八百主交易若是之烦因地推收税石之冗官吏奸蔽出入挑搅狱讼万端繁文伪案动若牛腰一语抵官十年不絶两家争田连村受祸废夺农时破坏产业视骨肉为仇讐化邻里为盗贼饮恨衔寃死莫能解一乡一县虽素号淳厚者亦皆变为奸欺诡谲顽嚚健讼诈造契劵硬作佐证府州司县惟利是视以曲为直以非为是上至台省浊乱尤甚吁人之积怨含怒与日俱深良可寒心官府风俗败坏至此刀笔贱吏犹以刻剥征求敛聚货殖为忠勤簿书期防为急务为明敏此乃田讼之一端至于科差之不均军旅驿站之偏枯见在戸代当逃戸差发之寃抑酒醋税课程之増额利归于奸贪之手祸及于无告之小民刑狱之淹滞略不询问赦恩之频数纵放凶残内外百官贤不肖混淆干局廉洁者招谤惹祸贪汚委靡者嵗得美除出条欵则虚文严密责实效则百不一举军籍民籍防窜改抹略不可凭钱谷出入漫不照算官不知法吏不识字身为军卒而不识弓矢名隶工匠而无一器具僧道则有妻有妾饮酒食肉趋利无厌医药者不知方论素无学术狠忍杀人中选儒人不经不史不文不诗不修身齐家淟涊无耻冐虚名而求美官尚口舌而无实学标置自髙致行同市井上下无正法是非无公议妍丑无明镜重轻无权衡曲直无绳墨棼丝沸羮莫之分辨具曰予圣孰知乌之雌防唯此时为然
　　论有司不立常平权衡髙下一出于编民
　　物有余则贱不足则贵固物之情也然而乘时徼利贱入而贵出亦市井之薄俗近嵗农民亦为垄断之态宁取倍息之称而买谷麦欲乘其雨不时降新不接旧物价为之涌贵而售也是以今晨物价若干日夕物价若干朝贵暮贱朝贱暮贵若翻覆手乗其逐末者日求升合而素无蓄积耳有司畧不介意坐视其纷纷无定偷薄奸弊日甚一日然则古人常平权衡可不设欤
　　丁粮地粮详文
　　近为民户张忠买到军户王赟地二顷五十亩又令张忠重纳地税事申部除豁不惟不准五致符下本路问罪今来若不再行申呈地一也而曰军地民地税粮一也而曰丁粮地粮是葢因人以立名因名以责实因人以推收义例甚明当丁税者不纳地税当地税者不纳丁税自立此格例以来未有并当重当者也近年以来破坏格例既纳丁粮因买得地税之地而并当地税或地税之家买得丁粮之地而并纳丁粮如此重并府司屡申终不开除反致取招问罪不惟案牍繁乱名实混淆军民重并使国家号令不一前后失信省部见小利而不究大体以琐屑俗吏之言为可聴俗吏不惟不知理义且如一话一言先自差失何以言之所以名曰丁粮地粮者地随人变非人随地变也今曰随地推收先自失言合曰丁粮地粮随人推收则不待解説而事自明白政自归一民卖与军地除四顷之外纳地税军卖与民地不问多寛止纳丁粮岂不简易正大不费辞説若中间作奸造弊伪不以实严立罪责各有所归则自无诈冐伏乞照详
　　论仓粮
　　每嵗税石无问年嵗丰歉务要应期而足鼠耗分例之外计石二三可纳一石谷精细干圆然后入仓加之逺仓人功车牛往返月余所费不浅下之供上不为不劳所谓剥口体之脂膏而应国家之急用窃见河仓暨京师仓并无敖房皆作露囷不一二夏举皆陈腐臭败以致马牛不食复借之于民石得八斗又以农忙无力搬取贱取其本而弃之如粪土秋成征还加倍不能偿是国家常税本该一石新旧并征计以加耗而并纳三石矣其余为官仓船戸失陷者不可胜数事发到官枷纽连嵗无追征者省部明见此弊畧不置议愚谓仓官各选品官廉慎干局者充増余失防明立赏罚以每嵗所着钱或减租税之半折纳交钞以二项钱偏置敖房实为便当
　　匹夫嵗费
　　父母妻子身计家五口人日食米一升是周嵗食粟三十余石布帛各人嵗二端计十端絮二斤计十斤盐醢醯油一切杂费畧与食粟相当百亩之田所出仅不能赡又输官者丝绢包银税粮酒醋课俸钞之类农家别无所出皆出于百亩所收之子粒好收则七八十石薄收则不及其半欲无冻馁得乎又为以上三四十家不耕而食者取之所以公私仓廪皆无余蓄矣
　　试典史策问
　　即今司县司吏起身寒微素无祖考遗留产业赀财本身不防士农工商止仰月俸养廉然而食则粱肉衣则罗纨鞍马奴仆与品官无异妻妾首饰金珠衣服金锦文绣与命妻富室无异所居之室髙堂华屋不知所得从何而来假有编民游手好闲频饮酒食肉必为邻人弓手里正所疑此人不务实作活每日如此受用伺候刺探得钱因由必得其奸司县司吏奢华如此畧无一人穷究诘问反致当路权要保举廉慎未委虚的仰一一答问
　　古今设官置吏选取人才为官者必须通晓政事长于判断推勘刑名词讼使民无寃抑推排差役赋税贫富均平六事皆办百务具举斯为称职为吏者案牍明敏刑名娴熟无稽迟无违错斯为称职不称职则自有弹举之有司不才者合退罢则退罢今皆不然取勘歴任月日动皆二三十年试以才能则百问而百不知岂有身为吏人不识字不解书算不通刑名案牍止以勾当年深县升之州州升之府府升之部部升之台院都省出职为品官当要职外任则承流宣化内则参决大政纲领郡县取人如此是邪非邪为官为吏不自惭惧犹懐怅怨职小官卑以为亏已事当何如仰一一答问













　　钦定四库全书
　　紫山大全集巻二十四　　元　胡只遹　撰语録
　　中庸一编子思子为人之不知所以为人不自贵重而作也天生万物人为最灵得天之全能循其天之命我全其性之良能明善正心修身非法不言非道不行夫妇别父子亲兄弟睦长幼序朋友信自天子至于庶人尽其职分之所当为不少阙不逾越贫富贵贱顺受其正如是而已偏为气禀偏驳而不纯全昬浊而不清明或过或不及而失中故圣人以身敎之又择其能全天徳者为之师至于一家之内则父为子师夫为妇师兄为弟师长为幼师此自然之职分也以其间有顽父嚚母不能为子弟之师故使之家有塾以至国有学使人人孝悌忠信循序而和则天地位万物育所以刑措而不用四海犹一家笃恭而天下平矣
　　始言天以全徳付人万物皆备于我不可不存养省察中言圣人法天建功立事终言圣功神化卒肖天地而后己天命性道教中和庸忠恕鬼神孝知仁勇诚明聪明睿知寛裕温柔发强刚毅斋庄中正文理宻察溥博渊泉敬明劝威不大声色无声无臭
　　中庸一书中为大本和为万殊万殊所以行其中也无所乖戾发而中节曰和中节者时中也中节则和和者中之功效也庸者平常不易也惟中则能如是一有偏倚过不及虽欲暂而不可况今日如是明日如是久久平常而不易者也庸者中之立也久也诚者实其中也明者中之鉴也人能中立则上下四方是非邪正情伪贤不肖莫能逃其鉴照推而至于参天地赞化育如尧舜文武周公孔子此中之圣功神化之极致皇极之全体也故孔子曰不得中行而与之孟子从而解之孔子岂不欲中道哉不可必得故思其次也
　　中庸一篇天人为一本非二物以天理统人事明天理圣人则合乎天也大贤君子则克己复礼求同乎天也小人则不知而背乎天也天能赋与而不能言圣人代天理物心得躬行以立教垂训使天下之人皆合乎天得自然之性行当然之道实固有之徳亦若生知安行成己成物扩充推极养而无害圣功神化以至无声无臭与天地同徳而后巳
　　天以大中至正停停当当无余无欠无妄伪无乍作息无过不及无恶无凶无昏蔽无私无我无固滞不通无不仁不义无礼无智无乖戾不和周圆具备之理付与于人人反其天不能全其天而入于邪恶故子思明善消恶欲人人之复其天也
　　中庸一篇只篇首三句命性道教四字该括已尽已后三十三章乃四字之发明子思子恐后学之不扩充以至其极故不免实之以前圣嘉言善行完备四字之体用耳至于伏羲文王周孔之于易谆谆切切丁宁反复缕陈数説恐后人之不能明了耳至于大学语孟诗书春秋亦此意也
　　中庸纲领命性道敎中庸和知仁勇忠恕鬼神孝郊社禘尝诚聪明睿知【临】寛裕温柔【容】发强刚毅【执】斋庄中正【敬】文理密察【别】溥博渊泉尊徳性道问学致广大尽精微极高明道中庸温故知新敦厚崇礼肫肫其仁渊渊其渊浩浩其天
　　人之学道贵知原委贵得体用贵切已贵识权知是四者由博以求约万而一一而万有纲有目本末不紊则可以达道入徳孔子没周道陵夷民不兴行贤智者失之太过愚不肖者失之不及不知道之大原出于天备于性成于我以口耳为学以计术为智才能为贤子思作为此篇首言命性道教皆出于天人肖天地以生当肖天地而成己成物毋坠天之降宝命圣人则不惟如是而已虽天地万物赖圣人以位以育所以能如是者不在乎他循其性之自然适乎中而已性之所有者五接于人伦则为五典非知足以知仁足以守勇足以行诚足以成则不能全其天复其性矣故以舜之智顔子之仁子路之勇实之继以舜文王武王周公受天之大命全天之至性行天之大道代天而立教四圣人者功及于一时故终之以孔子虽不得天位而立徳立言垂教立功及于万世集四圣为大成又有贤于四圣圣功神化天地造化之所不可及者孔子为之辅相裁成无声无臭与天同徳然则子思之言岂不昭昭矣乎天人果为二乎人之学道果能出于此乎
　　静能不偏不倚而大本立大本立则天地位故动能中节而达道行达道行则万物育立之正谓之大本行之通谓之达道
　　道也者不可须臾离也子曰谁能出不由户何莫由斯道也人无贵贱贤愚万古一日万人一人出必由户户即当出入之正路也人伦自有正路自有门户人而不由道出不由户也教衰俗恶可哀也哉
　　戒慎乎其所不睹恐惧乎其所不闻耳目之所及不过百步已不详审寡闻浅见日用当行者不着不察况耳目之所不见不闻者乎道之体用大包天地细入微尘无所不在可不戒慎恐惧乎视于无形聴于无声贤者尚尔矧庸人乎此则当知道之无外广见闻而逺视聴慎独则当知道之无内一毫私邪不萌于心也
　　暗室屋漏谓之隐念虑萌动之初谓之微孟子曰作于其心害于其事作于其事害于其政邵康节曰思虑一起鬼神已知此子思所以慎其独也
　　民鲜能久矣何也惟皇上帝降衷于下民虽于五常万善反身而诚其气质之偏贤者知者常失之过愚不肖者常失于不及或乍作而遽息日月至焉不能恒久而不易是所以民鲜久矣譬如饮食之美恶人皆知之亦有各嗜一味之偏不知酸苦甘辛咸淡得中之正味况道之中庸乎故子思着中庸一书使人知道之体中而已道之用庸而已庸者平常恒久而不可易和在其中矣中之一字大矣广矣天地万物莫不在是一寒一暑中也一隂一阳中也日往则月来月往则日来中也五行相生相胜中也一昼一夜中也是所以谓之不偏也不倚也无过也无不及也大本之所以立也今日如是明日如是今月今岁如是至于万万岁恒久不改易而如是是所以谓之庸也逹道之所以行也所谓不易之定理也非中则不能庸非庸则中不立是谓大道之体用相生而相助也在天下则京师为中帝王为中在一人则心为中在一草木则榦为中帝王中天下而立定四海之民建中和之极心为人身之中建立万事酬酢万变榦为一草木之中则下植根本上达枝叶故一中立而万殊生过者不及者偏者倚者东西南北上下亷隅皆归极焉皆会极焉是以能无穷而不易
　　五常万善或过或不及或不能平常是所谓不合乎中庸然则孔子之时周道虽衰一时风俗民行恒性良徳未尽斵防但失于过不及不常之差耳未若后世不孝不悌不仁不义不忠不信全失其良心者也观圣人叹辞可以见世变
　　子曰人皆曰予知【至】而莫之知避也存心养性接物处事或过或不及或不恒久已悖物忤违错乖戾内而此心外而庶类不位不育小则起争讼大则犯义犯刑然则不能中庸者非罟擭防阱而何故曰致中和天地位焉万物育焉或失或不能尽则反是遂至放辟邪侈无不为己防罪而受刑法不可宥此司徒职天叙有典所以不得不敦也世教既衰民不兴行故曰如得其情则哀矜而勿喜
　　道不逺人者身外无道身即道之体道即身之用也有耳目口鼻之体便有视聴言动之用视聴言动之则视聴言动之理既有此身便有父子兄弟夫妇长幼朋友君臣之伦类便各有自然之理当为之职分当行之路我身所具之理人亦具之物亦具之本不相逺人所以去道之逺者害于有我形气之私不忠不恕故违道日逺已所欲者人亦欲之己所恶者人亦恶之知人与己同忠以尽已恕以及人则近道矣下文君子之道四以责人之心责已则尽道也
　　徳性之自然何逺之有以其不循自然有为之之心故愈为而愈逺故曰道者自然之理不可以为逺
　　以人治人改而止改训移移手中所执之柯之则于所伐之柯则能事毕矣既未能如尧舜之性之则当如汤武之身之反之人能以人之固有之善而治其不善则亦移而已矣故曰以人治人改而止
　　圣人以高逺自负观此谦退之辞意深警学者舍切近而慕高逺躐等凌节便欲升高陟遐而不知自下自迩之不可越也
　　无忧者其惟文王乎舜以不顺于顽父嚚母不信于傲弟贵为天子富有四海而不足以解忧文王处贤父之下居贤嗣之上故无忧
　　思修身【至】不可以不知天孟子曰不得乎亲不可以为人不顺乎亲不可以为子人之所以为人受形于父母受性命于天
　　劝贤劝亲亲劝大臣劝士劝百姓劝百工劝之为义非谆谆喋喋家训户晓盖使人感恩戴徳奋激勉励各尽其职也氷炭不同处防謟之小人夭淫之美女其志在于淫纵自恣所疾恶者有徳之士投间扺隙获明夷之心为正人之害人君诚能斥去防人踈逺女色不贵竒珍异货以徳为贵则天下之士皆悦而愿仕于朝矣来百工来者日省视其劳苦月考验其巧拙饩廪温厚与所作之事相称感结人心使人人慕悦倾心竭力争呈效其技能是之谓来近世以来疲困乏而不知所省工者不赏拙者不罚冻馁其妻子不逃遁逺去则咨嗟怨望欺诈托疾矣
　　自诚明谓之性自明诚谓之敎诚则明矣明则诚矣圣人生知安行便能实见实知实有其天徳故自诚而明大贤己下不能齐圣必当推致委曲以尽其诚委曲有矫揉勉强克胜之谓也一念一言一行凡有不诚者浅则推致之深则委曲矫揉之自怨自艾自惩自创乆则亦能诚矣感悟之深力变之笃遂有形着明动变化之效圣贤同归矣
　　上章天下至诚者圣人也不勉而中不思而得自然诚实降圣人一等不能性之必当扩充推致矫揉曲折凡有不诚者力反乎诚必至无一念一事之不诚固执凝定矣如自然故能发见乎外验之行事诚不可揜显著昭明矣中人所禀不能浑全从其性善之一偏推而致之触类而长渐可以至于纯顔子所偏者仁故由仁而成徳造道以至于圣曾子由孝而入子路由勇而入皆致曲也
　　尊徳性而道问学天地之性人为贵夫仁天之尊爵也人人有贵于已者弗思耳矣为人而不自贵重自暴自弃自汚自贱悖徳贼仁不才不肖是负天地之厚我也既知我有如是之徳性可不自贵自重恭敬奉持惟恐失坠乎然而当求如何行善而有得于心如何作为行事而有得于身如何可以全此心之徳而不至于不仁不智无礼无义行有不得先反求诸心后请教于父兄师友不知者敬问之不能者博学之孔子曰我非生而知之者好古敏以求之者也欲尊徳性必先从事于问学不问不学则不知不能虽曰尊徳性亦妄自尊大妄自贵重徒为一骄傲木偶人耳二者修徳凝道之大端致广大【存心】而尽精微【致知】广大配天地然必自精微细密积日累功扩而充之推而极之而后能之故曰切问而近思又曰守约而施博
　　极高明【存心】而道中庸【致知】与日月合其明求能如是必当从事于不偏不倚无过不及恒久平常而不易其操守言顾行行顾言然后庶几极乎高明
　　敦厚【存心】以崇礼【致知】人生性质本厚因物有迁知自厚而着力以厚然质胜文则朴野庸鄙故博学于礼文以增崇其厚徳文质彬彬然后君子
　　天以善与我我得之而勿失故谓之徳天以善生我我生生而不絶不悖故谓之性徳性者物莫能全而人受之是之谓良贵尊爵当自贵重故曰尊徳性然人非圣不能生知必从学问而后知故当道问学人配天地而三徳如天地之广大则可溥博如天渊泉如渊天行健君子以自强不息纯亦不已地势坤君子以厚徳载物法效天地日复一日推而至其极故曰致广大广大者精微之极故曰尽精微悬象髙明无逾乎日月然其行也无过不及今岁如是千万岁如是可不谓中欤常欤故曰极高明而道中庸故岁已去新岁复来故当温故以知新体立用行质完文具故当敦厚以崇礼
　　知天地之化育夫焉有所倚如知县知州知府知事之知以配天助化育为己任功用在我何有倚赖中天下而立定四海之民正谓此也
　　行有余力则以学文诗书六艺之所载亦不外是数者但先能力行或过或不及躬行虽笃而中有未悟然后学文以为鉴凖绳以适其中而已不力行而先学文徒能腾口説而已
　　民徳归厚矣子之于父母厚之至者不学而能者也于所厚者薄无所不薄也然则后世人君以日易月化行于上俗成于下天下之人视君长何有哉
　　不学则心身茫然不知所立自十五志学念念不厌习熟仿效前贤之言行又十五年之久所学有诸己挺然植立而不迁徙立心有恒处身有道矣
　　温故而知新【涵泳乎其所已知理义则日知其未知】既得之而时习之月无忘其所已能未得者不可不知故日知其所无寻绎旧闻毎有新得勿谓已能而不温一事未知心为未尽知为未致故君子耻之故新不可不知
　　道者理也路也一事自有一理一事自有当行之路不合正理不由当行之路是谓之畔然则何由而不至于畔经事多穷理明有要约以持守则自合乎道故当博文约礼二者废一不可博而不守约则无纲领守约而不博如无一钱可穿何以知道欲知父子君臣夫妇昆弟朋友之道则博观古人人伦嘉言善行之文而揆之以礼则合遵而行之不至于畔
　　以博施济众言之非惟尧舜病其不足虽天地亦不能足旱干水溢疾病灾疫山崩水涸皆是也
　　庸人以口体为重心性为轻蔬水苦口体富贵悦口体故乐富贵而悲贫贱苟得富贵不义不恤也得之既不义其能安且久乎心性庸得乎养其大体为大人而况圣人乎子曰饭蔬食饮水曲肱而枕之乐亦在其中矣不义而富且贵于我如浮云顔子一箪食一瓢饮在陋巷人不堪其忧回也不改其乐子曰贤哉回也孔顔之所乐于此槩可见矣世之人乐富贵而悲贫贱所乐者口体之乐耳孟子曰礼义之悦我心犹刍豢之悦我口又曰仰不愧于天俯不怍于人二乐也又曰舜之饭臭茹草也若将终身焉及其为天子也被紾衣鼔琴二女果若固有之君子所性虽大行不加穷居不损焉分定故也子思子曰素贫贱行乎贫贱故君子无入而不自得焉口体之乐肥甘轻暖二者而已心思之乐所乐岂有既哉濓溪毎令门人寻孔顔所乐者何事以愚观之顔子之所乐者欲罢不能也孔子之所乐者天生徳于予也无往而不乐也岂止三事乎
　　游于艺游由同用艺当作义艺乃传写之误以艺义音相近故也孟子曰居仁由义大人之事偹矣子曰吾不试故艺君子多乎哉不多也艺非圣人之所贵又非可以配乎道徳仁也子曰立人之道曰仁与义道徳仁义四者不可相离故韩文公曰仁与义为定名道与徳为虚位心一身之主志又心之主用也不志于道则有是物而不知则也何以率性心无所主不知心之所以为心之理与木石何异焉惟能先明心之所以为心之理自然当行之路率性而行而得于心是之谓徳理为我有脚践实地有所凭据执守故曰志于道据于徳然而仁义者又道徳之实居仁由义则不悖徳不畔道矣志道据徳依仁游艺志道则循理得路心无邪慝据徳则心有所得身有凭藉止其所矣依仁则至公无私无非天理之流行矣游艺则即艺明理小大交相养矣子于是日哭则不歌亲戚朋友之死防轻重厚薄固为有间其于遭变故则一也我以亲戚朋友而哭之是日之内宜何如哉礼曰隣有防舂不相里有殡不巷歌方哭而遽有欢心岂性情之正也哉
　　孔子之爱顔子爱其语之而不惰者于吾言无所不説顔子之爱敬圣人感佩其循循善诱使人欲罢而不能在他人则便不能然识其小而不识其大见其浅粗而不见其精微或喜圣人之博或慕圣人之言辞文章譬诸防天地生成之恩而止知其覆载受日月之照临而止荷其光明圣人悯其狃于见闻之得而不求其充塞光辉自得大成之趣故曰予欲无言以感悟子贡若于顔子不必言此子贡果不悟而发小子何述之对圣人恐其学者以子贡之言为然学止于言语文辞而已故直指明示而告之曰天何言哉四时行百物生非圣人不能如此训人惜乎子贡之终不悟也圣人之学同天也如是故曰雨风露雷无非教也圣人动静语黙无非至训无非可法如学者窥伺体认奚必以口舌为哉子曰可与共学未可与适道可与适道未可与立可与立未可与权适道悟説自得也道即理也虽能悟説其理未敢必其挺然持守不背畔也故曰未可与立虽能挺然卓立多固执而不通不能随时而取中故曰未可与权人有志于学可与之共然其智识才能不逮其志亦不能与之得路而进执徳不信道不笃中道而画半途而背畔是未可与卓然立而不变就能坚定不变又多固执而不通方故未可与权然则学道岂易能哉孔子于齐衰冕衣裳失明之人礼貎若是惟顔子目击道存见微知著见圣人之心徳发于威仪动作不觉失声而叹曰敬而仰之则崇高宏大包天地而无外致力研求其底里其小无内坚确而莫能破穷其首则已在吾之前不见其首究其尾则忽在吾之后不尽见其尾夫子之盛徳如是哉及其施敎俯随人才之小大高下先传示之以前言往行礼乐刑政与夫天文地理一物一事之光华昭著者使我因外以求内因用以求体因流以讨源因末以寻本又恐我不能知万殊之一本故要约我以天理之自然使知不能不如是之理必至一贯而后己圣人于我恩徳懃恳如是我勉励努力追逐企及而恨其力之微才欲少止则味浓厚而不能舍故不惜我之心力竭尽无余得我意少生而后进见其卓然峻絶而不可攀跻此顔子已至于大而求化之欤道无不存无适非道费而隠语大天下莫能载语小天下莫能破鸢飞戾天鱼跃于渊言其上下察也顔子见道如此故发此叹因言夫子善诱我先博我以文使我即物穷理而致吾之知后约我以礼使我收功守约克去己私复全天理学道至此自得居安资深欲罢而自不已尽我之力仰而视之巍巍乎无有边际峻极于天不可以阶升无由得从此顔子百尺竿头更进一步之勇也必至于大而化圣而不可知而后己
　　今之琴瑟古之郑衞此乐音之与政通也由之瑟奚为于丘之门此气志之形于物也故古之君子燕居养徳假物之善鸣者以宣道纯粹和平之气今之君子随俗进技以妩媚哇淫之欲快耳而称口噫其于乐以成徳也不亦逺乎
　　子张问士何如斯可谓之达矣【至】在家必达言行中节合理不违忤于物所向皆通无有滞碍是之谓达子张以虚誉闻通于逺近为达圣人知其情故为之问果以闻对子曰言忠信行笃敬虽蛮貊之邦行矣言不忠信行不笃敬虽州里行乎哉
　　樊迟请学稼圃圣人以好礼义信答之富哉言乎上好礼使臣以礼御众以礼以贵下贱大得民心上和下睦人非禽犊安得不以敬爱报上上好义举措合宜小大无过举允惬众望安得不悦服上好信上下贵贱诚实交孚信如天地四时下安得不以情实事上四海之民敬爱如父母悦服如神明孚信如天地将见如兽走圹如蚁慕羶如鱼聚渊如鸟归林有人此有土有土此有财仓廪府库充实富藏天子尊居民上咸知礼义而王道大人之事备矣何必区区以百畆不易为忧哉仕而优则学此句当在学而优则仕之后书曰学古入官政乃不迷又曰念终始典于学以此观之学也者学为仕也故孔子以子路有民人有社稷何必读书然后为学为佞世人要好文章不过效学前人陈言工字琢句铺叙排布首尾腹心成章而已要优于政事不过广览前人陈迹效颦而已韩子曰不得其心而逐其迹吾未见其能旭也真知言哉朱文公亦谓后人学骚譬如无疾而呻吟正谓此也
　　汤之于伊尹学焉而后臣之故不劳而王古之王者之于大臣有师事之礼文王之于吕尚命曰太公亦此意也下至齐桓之于管仲汉明帝之于桓荣师礼有在二君之徳业方之殷周固不足言方之近世君人者求为齐桓汉明之罪人不可得也中庸之九经曰敬大臣体羣臣也汉高帝慢而侮人犹曰吾不如子房吾不如萧何吾不如韩信推诚叹服字子房而不名失萧何如左右手拜韩信以坛毂使高帝若知学又岂止此而已乎厥后贾谊以汉于功臣少恩礼正救明辨大以为非宜以武帝之强雄严威整冠汲黯岂非知君臣之礼之不可失也圣如陶虞以君为元首臣为股肱耳目孜孜求助如恐不及者理势然也降及叔世君尊如天视臣如地君以郎主自处呼臣为奴婢为大臣者淟涊亡耻处己以台仆犬马而不羞也呜呼朝廷风俗之本礼乐教化之原今也至于上骄怠而自圣下顽钝而无耻欲求夫庶事康百工熈亲若同躬义若父子不亦难乎甚可畏也余读商书见高宗之于傅説待之如砥砺舟楫霖雨麴蘖盐梅譬如百工之于利器斯须而不可舍也亲之如股肱耳目必仰以成身也敬之如师保惟恐其弃已而不言也傅説之于高宗只若对扬告之以法天谨言慎行赏罚用人之明事事之备逺小人俭祭祀终之以逊志敏学道积于身徳修罔觉君益圣臣益恭至嗣成汤而不祧踵伊尹而配飨不亦宜乎而又载之于书列二典三谟汤誓汤诰之后流芳万世永久无穷使后世君臣取法之不暇慕君之士百读而不能已然则圣人定书之防岂其微哉
　　万善在我知之非艰扩充为艰能暂而不能久见近而不能逺举小以遗大穷明以昧幽是皆不能扩充故也展引推托之谓扩盈满塞实之谓充故孟子以人能充无穿窬之心而义不可胜用人能充无欲害人之心而仁不可胜用所以不能扩充者天理才明即为人欲间断山径茅塞之喻岂不昭然易晓哉九层之台一篑之积也千里之路一步之积也合抱之木毫萌之积也然则大者小之积逺者近之积幽者明之反死者生之复恶者善之悖消长对待一而二二而一故君子贵乎积学积徳积行尚志尚友故孟子曰可欲之谓善有诸已之谓信充实之谓美充实而有光辉之谓大大而化之之谓圣圣而不可知之之谓神
　　孟子七篇皆于人之良心发见处开导引掖若火始然而发之使明若泉始达而决之使行欲人自不能己推扩充满以至于为尧舜深得孔子循循善诱之法若使学者苟能循序而进推救赤子入井恻隐之心事事如此而仁不可胜用矣如好色好货好勇一出于义礼之正而不防于人欲血气之私存养夜气培植朝聴昼访之功以集义之直养浩然之气必至于充塞天地而后己知舜跖之分只在义利之间而已知人性之本善不染乎人欲之恶知尧舜性之之真五伯假之之伪真则公伪则私知伯夷隘柳下惠不恭折衷于孔子之时知天爵之良贵居广居立正位行大道晋楚赵孟失其富贵知正己以正人穷则独行达则兼善凡孟子一话一言皆与论语诗书易春秋相合互相发明如是则安有学之不进者欤
　　朱震泥象数尽易之变见伏互体世应至于再至于三反覆展转变易究竟有不能通不相符者至如乾卦六爻周公爻辞各各分明各説一爻之义朱震取象不合揉乱错杂而取故混杂交互而説反与爻辞相背戾且如説恒大象既以恒自震三变九三立而不易于爻辞初六复曰初本泰之六四成防九出六入有阴阳相求之象不知恒卦果自何卦而来观震之解易因辞以求象卦辞大象辞爻辞既不一故展转取象而亦不一
　　易曰君子居其室出其言善则千里之外应之出其言不善则千里之外违之况其迩者乎以理观之以一气通之奚啻千里哉放四海际六合穷天地而凖故机心发而鸥逺至诚可以贯金石不可诬也箫韶作而凤仪春秋成而麟至岂不昭昭矣乎外物之来趋同气也外賔之来从主人之命也故曰和气致祥乖气致异以类而应也
　　天体周匝三百六十五度四分度之一天行健日匝过一度故三百六十日为一岁以六日之零与日月防毎二十九日过半相会又余六日计一十二日为闰故三岁一闰五岁则再闰以五岁总而计之是一岁三百六十六日矣气机周流无斯须之或息亦无斯须之不变故无斯须之同以大率分之则为春夏秋冬温热凉寒生长收藏更以大率言之则阴阳二气耳更以大总言之则一气之升降往来耳进退阖辟耳细分之则昼夜十二时百刻絪緼蒸化积而成岁故五日为一候三候为一气六气为一时四时为一岁故养生者于调气呼吸起居寤寐一动一静不敢过偏焉呼多吸少言语呌笑过多则气耗散而衰损吸多呼少则气壅滞而不流行动静视聴亦然至于医书所説五运六气六味和平则生人淫邪则病物是又不可不知也
　　一隂一阳理之自然无少偏胜气之常也气之反常则为淫邪胜复或以十年一纪甲子一周大数较之终亦均停竟不偏胜故曰其进鋭者其退速甚爱必大费深蔵必厚亡气数之不能不尔也凡民所见浅近既不观物又不明理见得而不见失欲速而不务乆知进而不知退故曰欲速则不达见小利则大事不成货悖而入者亦悖而出言悖而出者亦悖而入又曰原始反终故知死生之説
　　易中何故以阳为君子隂为小人干阳物也乾道成男坤隂物也坤道成女此二气之良能昼为阳夜为隂春夏为阳秋冬为隂昼明而夜暗春夏发生长养秋冬敛缩峭刻春夏为仁礼秋冬为义刑小人女子禀受晦暗峭刻得隂气多不能不尔故二气分为五行人禀二五之精故三命家以年月日时之支干演五行之性情甲乙木多者仁丙丁火多者礼戊己土多者信庚辛金多者义壬癸水多者智亦易之义也
　　万物一五行也五行一隂阳也隂阳一动静也所谓静者非谓气机止息而如死灰槁木也动者升也静者降也动者发生也静者收敛也春夏属阳动也秋冬属隂静也正如人之呼为春夏吸为秋冬吸则阳在腹内呼则散之于外秋冬气收敛于地中春夏气发生于地表孔子语常而不语怪者以为不足怪也怪者常之偏胜反悖之气也人能知常则万怪变生于前而不为皇惑皆知其有原也请于説卦通神明之徳类万物之情而观之既曰生生而变化无穷何所不有而仁义礼智信五常也尽其常则义理无穷反其常则变怪亦无穷然一一皆有其原也
　　乾坤三爻纯隂纯阳二气不相杂外六子不过一隂二阳一阳二隂两端而已天地竒偶之数五十五至于揲蓍则止用五十者何也盖参天两地而五十者天地之正数也衍而得之者余数也尊其正数而不敢用故用其衍数也五十之中又尊一为太极而不用故用四十九也
　　用九用六只是训为处刚处柔也处刚则戒其无首处柔则戒其永贞亦抑其太过而强其不足也发此例于乾坤当于六十四卦爻中观之然后见圣人用九六之道
　　谓太极生两仪亦可谓太极分两仪则亦可一生二二生四四生八一分为二二分为四四分为八以天地观之则生以卦画观之则分虽然言生不言分则不明言分不言生则不备一分为二【一竒一偶】二分为四【太隂太阳少隂少阳】既分则为四则毎爻上又生一竒一偶四分为八亦然一分一加为十六十六为三十二三十二为六十四只是一分一加耳此圣人画卦得生成之自然故曰分隂分阳迭用柔刚故易六位而成章诗书语孟之命意措词不一体而足千变万化观之者当以意逆志况易乎有直陈其事直言其理者易见言在此而意在彼或比或类或叹咏或竒或常或幽深或平易或警悟或戒勑然则圣人作意于文辞欤曰非也譬如雷霆雨露江汉河海润泽声响小大之不同顾所遇之地所遇之时何如耳
　　论卦象而不系于义理之得失不关于实用之取舍者反对是也如朱震曰豫谦之反谦九三反而之四为豫何系于义理用舍哉以二卦论之谦何系于豫豫何系于谦哉朱震所以必从谦説者只欲就九三则互体上坤中坎坤中有水师之象耳师动而往行师也三公位反之则四四侯位有建侯之象坤伏干天地也坎伏离日月也取象如是则与彖辞相合圣人之于易固观象而系辞然则必如是之牵合附会细碎曲折恐非圣人之本心也非义之正大也
　　大而尧舜之授受汤武之征伐九年之水七年之旱细而一政一事之得失一草一木之生死皆孰使之然哉造物也孰为造物二气也易以道阴阳之小大无遗变化无穷可以知未来内则修身外则治天下大则赞化育得天地之心类万物之情君子可不朝夕洗心死而后己耶
　　六十四卦卦辞毎戒以利贞何也孝弟忠信吉徳也仁义礼智恒性也当其理为正不当其理则邪枉偏陂则反为吉徳恒性之害况外物欤故圣人于毎卦之下必戒之以贞贞者无毫髪之偏倚四方望之以为表极至子思则名之曰中故曰人之生也直罔之生也幸而免直其正也贞者端正无偏倚无过不及而又常永坚固久之而如是是以无所不亨无所不利也
　　先儒论卦变亦有太繁细而不切于实用求其所由来恐非圣人之本意亦无义理如云某卦自某卦来某卦复自某卦来难为确论一隂五阳一阳五隂二隂五阳二阳五隂何往何变而不可必曰某卦自某卦来求之义理则无定义较之实用则无所用本之圣人画卦之始则繁碎而无统纪又不能加八而八之变而为六十四之有原有委有纲有目整齐穷尽不乱不滞也此无他因以易变易之书偶有所见移东易西拆南补北遂以为知易之变易曰变通莫大乎四时此圣人恐人妄以纷扰错杂为变故揭此语以垂示使人观四时之变则六十四卦之变天于四时而又继之以通变而不能通非知天地四时之变者也故又曰易穷则变不穷则不变此天地物理之常也所以谓穷者无他阳极而隂隂极而阳本乎一气之聚散生消而已故又言干以易知坤以简能何尝细碎纷扰朝更暮改好变之不常也
　　朱震以晋卦自临来蹇之变又曰蹇六三之柔进而与君君同徳故曰顺布丽乎大明柔进而上行朱震卦变反复展转止欲附会柔进上行之一言若自观卦中来六四升于五九五降于四亦通谓自临蹇中来于晋卦义理亦无关系谓自观卦中来无矛盾然则卦变之説果何用哉蹇变而为临也无义理临反而成观变愈多而义愈逺牵强太甚卦变之説类如此然则晋彖所谓柔进而上行者何也天尊地卑干高坤下刚上柔下此正理也坤阴上交于干为离干阳下交于坤为坎又晋卦六五一爻当尊位故曰柔进而上行
　　诸儒见卦之变或云此卦自某卦来所説虽不同以愚观之似皆不求其原譬如论水不讨其源随其分派既多则曰此水自某所来此水又自某所来此水复自某所来殊不知万派总出于一流一流出于一源以诸爻彖辞观之六十四卦之变似皆出于乾坤二卦何以言之彖辞所论卦才卦徳不过乎刚柔如曰柔来而文刚分刚上而文柔又曰刚上而柔下刚中正又曰内阴而外阳内阳而外阴刚柔既交则为健动止阴説伏丽明八物之性情为万事之吉凶
　　六十四卦之名固出于圣人之口然理以象着象以理实数以理定理以数显易本于象数以圣人观之不待言语文字则天地万物之消长人事之进退存亡昭布森列而无一不备此邵子所谓若论先天一字无止有六十四卦而已圣人忧后人之不知不能推广而至于变化之无穷故系之以辞以为易之注脚故曰后天方始见功夫
　　荡荡上帝下民之辟言天之广大覆育乃下民之君也今人之为恶不惟不为天之吊恤反见疾恶见威怒于上帝故其命亦多邪僻而不正天命本可信今日似为不可信何则人受天命以生凡事皆有初而无终狂悖不恒不可救药此亦诗无所归咎而归之于天也下七章假文王叹纣之词以讥厉王二章言用人之道当使贤者在位能者在职曷尝以彊梁暴虐急敛之人在位任事莫非天降此慆慢之人以之害民欤无乃汝为君者以力助之欤三章嗟叹殷纣曰汝执所见以为善人者不知皆强暴之人徒增多民之怨怼使下民流言以为对冦攘之恶用于内使下民兴起诅祝无所不至而无有穷极四章嗟纣严猛为能举怨为徳纣不自明其明徳贤者退而穷处故曰与防謟靣谀之人居虽有左右前后侍御仆从之人而如无人也五章讥湎酒作狂所从所用皆不合于义举止既愆不分昼夜而号呼歌舞白昼朋淫而无忌惮以昼为夜矣六章言小人乘是肆志口口争鸣如蜩如螗纷乱辨竞如沸如羮矣大臣小臣日趋于败正人相尚从而行之此风内炽于中国而延及鬼方七章言既不用善人不遵先宪大命以之倾覆八章叹其祸未及于四逺而宗国颠覆矣为殷之监岂逺哉胡不以夏桀之事观之
　　威仪抑抑敬慎也如书所谓克自抑畏严恭寅畏者也有诸内形诸外严于外所以养其中也徳诚于中威仪严慎见乎外未有心不重慎而威仪之可畏可象者也既诚于中又谨于外交相涵养以为验故曰惟徳之隅靡哲不愚靡哲者不敢以明哲自居也不敢以明哲自居则穷理养性惟日不足故能不愚庶人之愚者其职分禀赋宜有此疾哲人而亦愚则反常矣肉食者鄙亦靡哲不愚之谓也盖讥居高明者皆愚也亦通
　　无竞惟人竞彊也不恃其力之彊大惟务于得人【得人者得人心得贤人众多】故四方取以为训有觉徳行【觉徳行以先觉觉后觉之意】上之人徳行虽备于身又能以善及人养人使人皆觉悟迁善逺罪而不自知所谓以徳服人中心悦服故四国顺之訏谟定命訏者叹嗟论难也谟谋议也一訏一谟莫不中理定为命令发号施令告于四方使人入耳铭心而不能忘虽隔岁年之逺犹若今辰之告言犹在耳铭岂忘心之谓也譬如书之诰训誓命使万世之下读之聴之尚能竦动人心况当时之人乎唐徳宗奉天一诏至今犹能感人然则王言之发岂可不诚不慎哉敬慎威仪维民之则以身敎者自天子至于庶人皆以修身为本也二者言而世为天下法行而世为天下则之意也此二章既泛论在人上者不可不如是之修省三章乃言今日之失曰兴迷乱于政兴者相翼相助相尚相长之谓也政正也既昏迷紊乱不能自正又迷乱先王之政典以至颠覆其徳而不修整荒湛于酒而纵恣沉湎汝軰惟耽乐是从不念承继先业之重不能徧求先王之成宪其能执守其明法欤栽者培之倾者覆之人自防徳天亦不能加护而厌弃之故曰肆皇天弗尚使女如泉之流下而不反无乃沦防相与以危亡自今已往夙兴夜寐当严肃靖恭于朝廷之上立万民之表章以至于修车马备器械预戒戎兵之兴作逺虑于蛮夷之遐荒五章六章复以敬身谨言为戒七章敬慎之功益密专以慎独为戒八章言行修而人法之九章言聴之非艰行之维艰十章戒警勿以痴騃自处当以老成自警十一章言天明可畏我之所以不乐者观尔所为梦梦然畧不省悟是以我心忧惨虽前后诲尔谆谆而聴我则藐藐忽畧不以我心为教反以我为相虐借曰年幼不知而今亦已耄矣十二章不胜嗟叹而言曰告尔诲尔久矣汝若聴我用之谋议庶无大悔天运方入于艰危将防亡其国我之取喻夫岂逺哉昊天之明命亦无差忒汝若回僻其徳而不改使民大急于汝夫民今而后得反之也



　　钦定四库全书
　　紫山大全集巻二十五　　元　胡只遹　撰语录
　　圣人孰师乎曰天何以见之以言行而知之巍巍乎惟天为大惟尧则之惟天之命于穆不已文王之徳之纯亦不已北辰居而众星拱之无为而治者其舜也欤仲尼上律天时下袭水土子思之着中庸论至诚无息则与天地参孔子之系易大象之辞皆法天而行至于圣人之制礼作乐号令刑赏设官分职一云为一政事大小隠显无不顺天以立法但庸人所见以为出于圣人之私意岂知道之大原散而为万事无一不出于天哉天能生之成之而不能训之教之此天之所以生圣人也故曰惟辟奉天又曰事父孝故事天明事母孝故事地察天地明察神明彰矣又曰致中和天地位焉万物育焉
　　圣人如天地散而为万化小成小而大成大雷厉而风蜚云蒸而雨霈巨而江河之流渊海之潴山岳之峙细而虫鸟之飞走草木之荣悴文秀无穷体貌殊异生生化化罔有穷尽然而天地万古自若无一毫之损益常人之学圣人者千岐万径东西南北徧厯周览然后至于京师而防其有极归其有极
　　人之为学初则沿流以讨源因枝以求本中则并羣流而为大流舎繁枝而合大枝终则得源得本挈领以穿衣提纲而张网一本万殊有綂而不紊矣圣人则不必如是便得源本提挈乎万殊万变故变而不困见凡民之不能生者不能有始便有卒故博之以文俟其功夫既到然后约之以礼故小学者大学之枝流余裔大学者本源纲綂以收小学之成功故孟子曰尧舜之道孝弟而已葢由孝弟而后可以至尧舜欲为尧舜而不从孝弟是犹适楚而北行所谓本源枝流者甚不难辩天命本源也二气五行是也人受天命而为性率循天与之性而行是谓之道以其夫妇父子兄弟长幼朋友君臣人伦之分莫不各有自然之理当行之路所行之路虽殊性与命则一也随其职分而尽夫五常之性也以殊观之是谓枝流譬如大江岂有二源千流万派各各不同不谓之江可乎一心身也而有五臓六腑眼耳鼻舌四肢百体皮肤毛发不属乎心身可乎爱一肢而恶一肢虽虎狼无是心也故曰无尺寸之肤不爱焉则无尺寸之肤不养也此心天下之心也此道天下之道也非我一已之独得私也人惟有我故有彼此之间私一已而昧大公所以不仁不仁则无礼无义无信原其受病不知故也不学则不知故大学以格物为八目之首圣人生知以身先之以开瞽聋以警昏昧故圣人为万世之师是谓之教
　　人之观物不过源委干枝一本万殊万殊一本同归殊涂一致百虑由愽以求约自约以求愽一纲万目万目一纲同而异异而同如是而已所以不明者自有此身日日目覩而不致思耳但以一木观之根干者太极也一也甲坼枝分者两仪也两枝各生两孙枝者四象也四孙枝又各生两枝八卦也复加生三倍则六十四卦也两两而加至于百千万亿之无穷者万象万物万事万虑此非一本而生万殊万殊而綂于一本者与若能如是而观不惟一木万物皆然人之身心尤为分明故曰天下一家也万民一民也亿万心一心也人能尽已之性推而尽人物之性亦举而措之也故曰不知足而为屦我知其不为蒉也是天下之足同一已之足也心胡不然故曰理一而分殊后世为学者不能如是而观物如是而处事兼爱则至于无父为我则至于无君读书为学则愽而不知其要泛泛外求外驰而不知万物备于我不知心为太极心为君主心为万理之源心为万室之城郭安宅四海虽广兆民虽众百千万世前我后我虽逺虽遥不出我一心
　　天地即圣人也圣人即我我即圣人故曰思曰睿睿作圣圣则天矣尧舜禹汤文武周公知天也凡民不知天不率性也从气禀之偏有我之私而不知其非者也至于象数一者十之始十者一之终十者一之积一者十之本始全体也十百千万一之衍也一之用也万象一象也故曰万物一五行也五行一阴阳也阴阳一太极也才有太极万象已具于其中散而为万物物各具一太极而綂万殊也小大洪纎物莫不然何谓才有太极而万理已具请以鸡卵观之其初一气耳气化为水水凝而皮肉毛骨四肢百体咸备以生成观之似有先后次第以理观之岂非已具于一理二气交感之初欤
　　万国一国也万家万身一家一身也亿万嵗一嵗也一嵗一日也故万事一理旣分而为万不得不谓之万殊其实一之分也一之积也
　　圣人之言简非简也理巳备矣后人不能通晓而扩充之耳凡读圣经便当展转推扩千回咀嚼义理尽无穷矣圣人观天地便能知万物故曰见其礼而知其政闻其乐而知其徳天地尚不能违而况于人乎触一理而万理具见值一事而万变莫逃见其物理事情得必如是不学无识之人无理之言亦能摇惑伏羲之画八卦非简也文王周公孔子之衍易忧后人而为之注解也孟子曰诵其诗读其书不知其人可乎言心声也有徳者必有言有言者不必有徳又曰论笃是与君子者乎色庄者乎又曰始吾于人也听其言而信其行今吾于人也听其言而观其行孟子曰我知言诐辞知其所蔽淫辞知其所防邪辞知其所离遁辞知其所穷易曰吉人之辞寡躁人之辞多诬善之人其辞游失其守者其辞屈孔孟前后因言观人所合如此所不同者又如此学者亦有说乎孔子之论心徳本也言辞末也举轻重而言也要之影随形响形声不可诬也阳虎曰为仁不富矣为富不仁矣亦偶中而巳平生善言止此二语若每言皆如是则非阳虎矣故曰不以人废言有言者不必有徳宰我长于言语间有血气所胜不能副其言故孔子深警之曰于予与改是若以一二善言取人则非也若观著书立言如荀扬之徒则其心不能掩矣既不能与前同时不因言以求其心如之何则可
　　欲见圣人贤人各各气禀当于论语圣贤问答一一体认各各自见圣人化人如天地钜细生成照人如日月妍丑呈露知人如鬼神蓍龟吉凶祸福无有不应凡门人来问先见彻本人气禀短长就所问之事所受之病引导开发感悟而针药之故病去而平复试于问仁问孝问崇徳问徙义问为邦问政问患盗问使民敬忠以劝问礼乐问前知问鬼神问生死问为学一切无穷小大不一之问外人视之若泛应若该博不一以圣人化物之功观之切应而切当不一而一非若后人记问口耳以为师本草内检药方册内求方而治病比也惟圣人能兼所养养性情养口体本末兼备不以小害大不以大忽防喜怒哀乐发而中节以养情性非礼不视听言动以养徳节饮食省嗜欲慎起居出处以养口体读书学道以养才能此身之中无一物不得其养不动声色观感而化内以谷子孙外以及天下后世然则践形之任岂容易哉圣人所以战战兢兢日慎一日任重而道逺良以此也人惟不自省察故不知不是仰不知愧俯不知怍纵情极欲丧徳杀身死而不悟哀哉曽子所以一日三省岂虚言哉至于庸人当一时而三省一出言一云为而三省庶几可以成人能自知非尚不能改况自是而不知其非者耶
　　出则事公卿入则事父兄丧事则不敢不勉不为酒困徳之不修学之不讲闻义不能徙不善不能改是吾忧也我非生而知之者好古敏以求之者也十室之邑必有忠信如丘者焉不如丘之好学也若圣与仁则吾岂敢抑为之不厌诲人不倦发愤忘食乐以忘忧吾尝终日不食终夜不寝以思无益不如学也吾十有五而志于学三十而立四十而不惑五十而知天命六十而耳顺七十而从心所欲不逾矩吾少也贱故多能鄙事凡圣人之一语黙一起居一饮食衣服或燕居居乡党在朝廷宗庙遇人接物无非率性循理与天同徳者语孟六经中称圣人者皆当一一附此条下今未详备略举此数端以备遗忘
　　穷理则尽性尽性则知命易也者知命之书也命不止于死生寿夭贵贱贫富吉凶得失在天则为命人受之则为性事物得之则为理人之修身处事而得其宜则为义知义理之精防不失其宜则谓之知命然则舎义理得失而言命非知命者也今之问卜者是也
　　莫非命也惟圣人为能顺受故取其天之与我者而不取其天之不与我者五福万善天岂靳靳哉气数之偶合而定或厚薄或偏全物既得之天亦不能移之人恶得而好恶取舎于其间哉以孔子之圣虽执鞭之贱知不可求而有从吾所好之欲苟少自负曰以吾之徳之才中天下而立定四海之民吾亦能之吾当之若是则非圣人矣然而皇皇四方者求道之行非求富贵也道之行与废有数存焉圣人亦巳知之但不可以知其不能行而坐视焚溺漠然而忘情也虽然圣人岂尝孜孜矻矻而固必哉圣人之所急者取天之所与修徳垂训开羣贤治后世泽不施于一时而道济于无穷此圣人之知命也故君子不可以不知命则天之与我不与我者先自防昧不知取舎失其固有而强求其必不可得立徳立功立言三者俱不克就生无所立死无所闻悲夫
　　富贵者人之所大欲也明乎富贵之为物与夫得失之理则安泰而不惑使为恶而得富贵恶不可为也使为善而不得富贵吾之不得是为善之不至也善固我之所当为岂为富贵而为之贫贱而不为哉使富与贵俱不出于为善为恶然则亦偶然傥来而系乎命尔系乎命则才智作为无与焉人以材智胜天而不安于命是亦妄人而已矣或曰父母老家贫则如之何曰与其不义富贵贻父母之忧曷若啜蔬饮水而尽其欢
　　人之贵贱贫富贤愚寿夭所系者不一贵贱则系乎地位亦系乎时运继世而有天下天之所废必若桀纣故仲尼伊尹周公不有天下此地位之所系秦以无道失天下汉兴高祖以匹夫诸臣亦皆屠沽给裘蹶张之流此时运之所系贤愚则系乎气禀之清浊寿夭则系乎气禀之厚薄此二者以常理言之若遇变则又在遇之重者
　　为学莫先乎穷理理明义精则智及之仁守之性情中正和平发而为言语则成章措之于事业则中节而事治无所处不当穷理者明辨其是非成败邪正之所以然事事物物莫不各有自然之理人自不察耳选择前人文字亦穷理之一也吕东莱文鉴甚不满朱文公意去取不当故也且如梅圣俞河豚诗欧阳公始为称赏曰只为头四句河豚在吾目中朱文公以谓此诗乃似上人门户骂人祖骂人父不见好处葢谓少温柔中和之气只见一片怒骂之气耳东坡豆粥诗元遗山断以为非坡语乃律赋歌括耳亦选入文鉴宋朝一代文章只为头一篇五鳯楼赋巳不足道朱文公亦曰当时为别防不得且教压巻本欲光国适足以辱国至于文选之首两都文粹之首含元殿亦何足以取法踵佻袭陋在钜儒犹不免况余人乎汉唐之追绍三代君徳相业声明文物岂在城郭宫室游猎富庶而巳耶孔子之称唐虞后贤之称三王奚在游辞夸诧若是之淫靡耶易曰知几其神乎几者动之防吉凶之先见者也余谓几也者始也一事必有始始必有善有恶善则福伏之恶则祸伏之祸福之应或顷刻日月或数嵗或一世数世虽迟速之不同而事几巳伏于其始矣故曰始其几也葢安者危之机治者乱之机在人之注措何如耳若夫天变气运之数请置而勿论且以人事明之秦自孝公用商鞅急功利继以雄暴杀戮一天下而又守之以不仁殊不知天道好还物壮则老所谓人心坏风俗敝羣聚相应屠割分裂灭宗絶祀之几已伏于其身特发于三十六年之后耳汉有天下广封宗子赐地千邑濶畧古制殊不知末大必振尾大不掉七国谋叛之防巳伏于其中矣故圣人之悉理明度世审立一政行一事利有所不谋功有所不计不敢苟且恐形迹一立如粟种之在地几应时而发矣故见履霜则有坚氷之戒观垢卦之初爻则曰羸豕孚蹢躅系于金柅知其几之不可萌也善夫先儒之言曰明主处庙堂之上独观万化之原销患于未萌也虞书圣贤之相戒曰一日二日万几可不慎哉可不戒哉圣人精宻物理气机之学老师宿儒尚不能知况于他人乎为人臣者务一时之俊快雷厉风飞殊不知祸福之几展转激发有不可御者矣为人君为人臣不可以不学正为此也然则古人格物致知彰往察来视于无形听于无声之学岂虚言哉学不出于穷理穷理莫难于见几见几莫难于勇决读书而不穷理穷理而不见几见几而不勇决直情径行犯机触祸学能増智反以愚人学何罪焉不善学耳世之读易者以前知为先务易固前知之书也顾学之者何如也京房学易则知人而不能知已谓之知易可乎易曰履霜坚氷至羸豕孚蹢躅系于金柅至于八月有凶先甲三日后甲三日先庚三日后庚三日其亡其亡系于苞桑负且乗致寇至三百八十四爻无非前知圣人何能若是耶穷理见几而巳穷理有道乎曰有睫在眼前人自不察耳万物万理一言以蔽之阴阳消长而巳一消一长吉凶已着君子见防知著振衣不俟终日审于去就惟二疏为能之论至于斯二疏知易京房不知易然则杀身成仁徒虚语欤不然任比干之责无可去之理不敢计其功全吾心而不愧杀身可也比干岂不知几哉义理之不可免也二疏比干易地则皆然看书者格物致知之要道也中间万理无穷最当先格者在乎识人学也者效古人之所为耳不识古人好处则不知已之所短不见已之不是识人最为难事莫亲于父子夫妇兄弟师友君臣试为之问曰汝父如何人汝子如何人为父者不知其子为子者不识其父以至于夫妇昆仲君臣师友皆然日相亲炙尚不能识千载而下气禀凡庸闻见习俗衰薄浅陋一身不能自晓自律格物之学废切问近思畧不用功而曰我识伏羲神农黄帝尧舜禹汤臯防稷契文武成康伊傅周召孔孟不亦难哉明敏者不过诵其遗言观其行事务笔舌而资谈锋耳然则何以能识曰莫若求已之所短知已之所短则知古人之所长尧舜禹汤文武周公能如是我不能如是从人之是舎已之非凡我所好所乐比方古人与我同乎曰不同我之所能所不能者比方古人与我同乎曰不同不同则我之好乐者不言而知其非我之不能者不言而知其是且如读尧舜二典尧能钦明文思安安允恭克让光被四表格于上下克明俊徳于变时雍舜能濬哲文明温恭允塞徳升闻诸艰底绩孔子温良恭俭让绥斯来动斯和我皆不能岂不自知勉勉焉努力而学之日就月将譬如行路期于必到所指之地有进而无退死而不巳持此志也以往所谓勉强而行之虽未能遽至则日亦近矣
　　致知必当格物格物莫若读书读书莫若近思何谓近思近莫近于吾身天地圣人万物之所有者吾身皆有之故曰万物皆备于我矣千万人之心身一人之心身也千万家之人伦家道一人之人伦家道也物之心性不异于人人之心性不异于物故曰尽其心者知其性也知其性则知天矣又曰能尽已之性则能尽人之性能尽人之性则能尽物之性能尽物之性则可以与天地参矣故曰了得一万事毕一者我也自近以及逺自内以及外自下以及高自本以及末理之必然者也故曰君子多乎哉不多也此圣人戒人骛外以忘内舎已以求人葢不知身外无道性外无物世之人读书万巻辩若悬河自谓无不知无不明解经谈道说古论今无不通晓一一效其言行鉴裁中节者十不二三所中者皆偶然耳以此观之谓之博学则可谓之自得则未也圣人见象以明理所谓目击道存也葢有象则有是理必然之道也象与理一也非二也象显于外者也理蔵于内者也孔子曰若由也不得其死然孟子曰死矣盆成括葢有是理而后有是象一以行行以一小有才是气是志蕴于胷中发见于四体见于四体者象也蕴于胷中者理也故曰中和积中而英华发外未有有诸内而不形诸外者也此圣人观象以明理见吉凶祸福于未来岂若妄猜奇耦流于术数之学也哉故曰至诚之道可以前知亦皆穷理尽性积学之所致也
　　天地之变易【消息盈虚盛衰消长皆在其中】亦甚明显以示人人自不察耳日月出没南北流转雨露霜雪之生杀草木鸟兽之荣枯孕育四时之元亨利贞飞走动植之性情强弱善恶四夷中国人民之嗜好不同五方风土之异宜六气之不及太过圣贤愚不肖之不齐君子小人之相反是孰使之然哉此二气之良能鬼神之功用学者格物能自近而及逺积小以至大取此以喻彼积日累月则理无不明义无不精矣自吾一身一家而推之天下此自近而及逺也自一昼一夜积而为嵗虽前吾太古后吾无穷亦可得而知此自小而至大也人惟不知切问近思之功好高慕逺凿虚驾空学博而无成终身由之而不知道
　　致知力行非是二事知所当行行所已知如鸟之两翼不可偏废格物而致吾之知便合力行譬如读书将古人为子为臣为弟为友之理之义见之明知之尽即随所职便要孝悌忠信孝之节目深爱愉色婉容承意先志几谏谕父母于道严威俨恪不敢见于容辞冬温夏凊昏定晨省侍膳问安养则致乐病则致忧丧则致哀祭则致严以至于持身立徳将为善思贻父母令名必果将为不善思贻父母恶名必不果一出言一举足不敢忘父母父母全而生之子全而归之凡虞舜曽参圣贤为子之道一一企及不至则怨艾惩创直至无欠余终身而慕斯可矣为臣为弟为友亦当如是庶几谓之为学
　　为学要识体用体用分明则内外不差工夫有序而日进五性万善天理人伦万类庶事大小洪纎皆有体用仁者体也事亲敬兄事长事君仁民爱物用也戒慎乎其所不睹恐惧乎其所不闻慎独而省察者求仁之工夫也致中和致者工夫也天地位万物育工夫到而得其效也
　　在物为理处物为义此义理之学也天赋为命人受为性此性命之学也下学人事上达天理此天人之学也正其义不谋其利明其道不计其功此经济之学也观乎天文以察时变观乎人文以化成天下此礼乐文章之学也
　　古人为学辨事知所先后本末自内及外自近及逺自小及大自易及难如起墙如行路如登高先根基卑近然后能及高逺故始于学问穷究理物古今圣贤已成之迹愚不肖致败之由一切事物之变得之于心推尽此心之智然后守之以正行之以经权身修家齐无惑无而后移之扵郷党推之扵国扵天下无所处而不精当皆自实学中来今之人自身不能晓不能治付之以宰相天下之任而不知畏惧愧耻泰然自得曰是不难以我之才而当是任优游有余矣受任之后施为注措举皆无法以道听之一二闻知恣无忌惮之浅见私意举网而不纲挈裘而不领万几之事百司庶府小大短长之人材为宰相者智不能周于四方之表学不能究于四者之变才不能权衡四者之成败重轻量不能包含四者之外徳不能为之师范气不能呑四者之颐指气使就使国家谏行言听一委于汝汝自忖度智学才量徳气有无宁不自知奚待他人之汗颜寒心哉以今观之不惟为宰相者如是百执事之人举皆若是曰然则事何为而举民何为而宁哉譬若二人同生同尽百年一人夙兴夜寐饮食起居衣服一一中节可为世法一人颠倒纷扰旁观者以为不能一朝居而自恃以为可终身之安旁人以为有折足覆餗之败而自以为可负万钧之重痴愚狂妄固不足责然而命相者胡不详观而宻察小试而厯验见何光明而委以如是之重任殊不知天下四海之广亿兆黎民之众一日二日头蓬面垢败絮破屋谓之同生孰曰不然一生美恶固有间矣
　　后人之学先其所后而后其所先全与古人相反亦时世之使然耳曷为先后之葢古人以明理养性养气积徳力行为先言语政事技能才术为后今之人反是曷为时世使然古之人修其天爵而人爵从之汉唐以来取士之法蒙富贵而被恩宠者果与三代同乎既无豪杰之才鲜有不为风俗所移者
　　省察操存体认履践天理人欲天性人心天理人伦吾道源流异端邪术王道霸术凡物有体有用有本末有先后有始终有内外有厚薄有情伪公私有为无为有首尾纲领节目为学工夫功效气质之性人心道心健顺五常万善理一分殊穷究推致扩充成已成物命性道教中庸中和复成大本达道全体大用质文费隠浅深小大巳上万善虽出于语孟六经直至宋儒掇拾出说得分明
　　圣人之言近而逺小而大简而富但患学者不能涵泳玩味扩而充之用未能尽若只解字说过有何意味故为学在体认不在念
　　圣人先得我心之所同然大学中庸语孟诗书易春秋三礼皆吾固有才读了一句便认是吾家故物再不迷失如是不枉读书
　　每事无不对待互相胜负必不两立内重则外轻天理胜则人欲消正胜则邪去刚多则柔少心君元良则七贼屏息人之为学先将语孟六经中称举圣贤之良心善性卓行俊徳嘉言字字计较且如尧之钦明文思安安允恭克让光被四表格于上下自克明俊徳而至黎民时雍以至舜禹成汤文武周公孔子之徳性言行我当一一自省圣人先得我心之所同然圣人能如是我不能如是何哉志不彊邪智不明邪才不茂邪功不至邪气血之私蔽于前邪所禀凡下不能进邪凡圣人之一善吾必有一恶害之不然则均是也我去圣人地位若是相悬天壤欤圣人生知安行不勉而中不思而得我当困知强行百勉千思必中而后巳日用之间一语黙一起居律身接物如圣人在上提耳谆谆受教而力行毫髪不贷自怨自艾如是而积日累久习惯勇往自有所得矣
　　天地万物无不对待人为物欲蔽诱自不察耳是以知成而不知败知进而不知退知存而不知亡知得而不知丧知福而不知祸知吉而不知凶知有我而不知有人知盛而不知衰以至处巳察人观物皆得其一而遗其二不明对待之理故也圣人作易见天地万物屈信消长之机成败吉凶之由理明义精断之以辞逆知未来不差毫末后之不明理者以为神圣术数之妙不可端倪是以不务明理専力于数附防牵合愈不能合殊不知圣人之学即物以观理明理以得数攷旣往以推来故云虽百世可知也葢圣人能见防而知著见始而知终见源而知委故曰原始要终故知死生之说知人则知鬼矣以有推无以形推影以性情推行事以平日推朝廷好施者必夺易喜者多悲轻诺者寡信面誉者背非进锐者退速多蔵者厚亡好胜者必遇敌彊梁者必不得死理必然也圣人学之愽观物审举近以明逺举轻以知重得体以知用见顺以知逆一而二二而一一对之则二二返之则一如是而巳耳后之学者学不博理不明已之性情不自知其刚柔已之语言不自知其烦简已之出处不自知其重轻已之气血精神不自知其强弱已之问学才藻不自知其贤愚多寡醉生梦死终身为血气所使有余不知克不足不知补平居则昏昏临事则惶惑错缪恃其剽窃记问之学曰我知人我知天我能立天下之大本经纶天下之大经可哀也哉
　　古人为学穷理力行今人为学不过记诵辞章蹈袭陈言贪多务博不知治择至于语孟六经犹有精防深逺必当致思亦有平易明白不必致思者一章之精防在乎一句一句之精防在乎一字故读书贵乎得其要所谓切要人最难识故曰吾道一以贯之又曰君子多乎哉不多也
　　古人之为学本末不遗精麤举足自洒扫应对居家庭为子弟处乡党接朋友涵养培植立而知权一旦出仕视天下如指掌遇万变如寻常何为其然也学之久习之素见之明信之笃子思所谓言前定事前定者也且所学务本而切用一言一事无非实理一论难一云为无非至道细而六艺大而天性人心物理世变无不洞究至于辞章不习而能非若叔世専于灭裂不成言话之虚文
　　孔子曰切问而近思又曰舜好问而好察迩言孟子曰道在迩而求诸逺事在易而求诸难今之为学者好高慕逺竟无所得竟无所用君子之道譬如登高必自卑譬如行逺必自迩君子之言也不下带而道存焉每事不本诸身心不从目前脚底体认思虑一步步行将去便欲入室便欲得一贯之妙宁有是理哉既不能下学人事安能上达天理不知形而下者之器安知形而上者之道且如世人目瞽者为阴阳人遂以阴阳为贱艺为小数为浅近不足学但见黄冠师曰道士道人遂为虚言不足致力是葢因人以废事并其深邃无穷之大道妙理亦不知问吾所谓阴阳人者古有四人而巳伏羲文王周公孔子也知一阴一阳之故尽一阴一阳之变穷一阴一阳之用近世周濓溪邵尧夫能得斯防吾所谓道人者即韩文公原道篇中相传之诸人也汉唐宋诸儒得斯道者不为不多不可轻易定议至于秀才二字今之所谓秀才者何足道哉求其得二字之原当充满之
　　伐柯伐柯其则不逺执柯以伐柯睨而视之犹以为逺此不智之甚也是以后之学者舎近以求逺愈逺则愈差也故孟子曰君子之言也不下带而道存焉君子之道笃恭而天下平不下带者不离乎心身也笃恭而天下平亦不出乎正心修身也此身者何也读书为学者代之也代之也者修治而成其柯也故圣人之教人以其固有之徳举以觉悟还治其人人能改其不善而复其善止于是而巳矣故曰以人治人改而止故曰克已复礼为仁故曰率性之谓道今之为学者学自学而身心自身心学人语言了不干己事接物临事殊不得用不知为已故也至如古人之游艺艺即道也艺进则道进道进则成已庄子固谓寓言然斵轮解牛承蜩斵垩实明至理杜子美作诗咏物实比兴也学不干已则礼乐刑政典章制度皆为外物皆为玩物丧志切已则吾之所固有不可不知不可不得也人之为学能尽已之性人之性物之性则至于参天地而赞化育殆非难事其视语言文字则肆口而得矣
　　人固灵于万物然而甚不智莫人若也人之读书为士本乎聪明成身办事希圣贤参天地也士有劳苦终身终不能入贤者之门墙学愈博而心愈晦才愈广而用愈拙者何也不务本以逐末不务内以求外升高而不自下陟遐而不自迩其源之差葢出于此今之为士者舎穷理养性存心修身而専力于造作言语驰骋才智不知语言才智从何而来水之为物源深则流长木之为物本彊则末茂人之为物徳盛则语言才智不求工而自工未有物理未明而智识増长心身不知所主而言语威仪动作施为而能中节是葢懵然不知中和积中而英华发外之理也为父兄为师傅为君主者亦自不知而専以务外逐末为训教今日入学明日教之写字对句吟诗课赋以古人涵养徳性穷理致知为伪学以多识前言往行供口给华笔端挥毫落纸百千万言了无一字自得之趣皆掇拾涕唾剽窃裳衣狡狯者移东墙作西壁改南房作北室以愚诈愚欺已欺人此非至愚之甚也欤就能华世取宠果何益哉生为谲诈不寔之人死为昏愚不灵明之鬼立言而无一言之垂后立事而无一事之可法草木同生腐可哀也哉
　　今之学者通古今与古人异古人之通古今穷理尽性适用也今人之通古今广记闻资文辞也读尧舜二典背诵则能之效其作辞则能之使其事实则能之或问之曰尧舜之徳性躬行何如事父母御妻子和兄弟睦九族齐家之要何如为臣为君力学取友之道何如则茫然自失曰吾不知之以至诵六经读两汉而下十七代之史与读二典之法不异此今之所谓通古今者也古之学也约而愽今之学也繁而蔽何为其然也自源而流则约而能愽从流而不求其源则繁而蔽何谓穷理尽性适用也
　　人能时时自省则学无不进所谓自省者出言有章口无择言我能如是欤曰不能不能则择其芜秽润饰其不成章者一话一言谋于心度于义详于理而后出威仪棣棣不可选也我能如是欤曰未能也未能则敬慎威仪无不中节而后巳所求乎子以事父弟以事兄夫以御妻在下位而事官长臣以事君朋友以先施我皆能欤曰不能不能则学之行之孔子曰徳之不修学之不讲闻义不能徙不善不能改是吾忧也四者我能乎哉曰不能圣人尚以是为忧我何不忧孟子曰舜为法于天下可传于后世我犹未免为乡人是则可忧也忧之如何如舜而巳矣又曰乃所愿则学孔子也孟子之志如此不至如舜如孔子则死而不已我能如是欤曰不能则自暴自弃而不为欤抑亦旣竭而不已耶将自画而不进耶学记曰学然后知不足汝于性情义理事业文艺果能足欤曰不足不足则求其足而后已所谓任重道逺者圣人岂欺我哉汝上不思古人临下为高自以为是昻然自足不耻不怍窃禄尸位旣不能成已又安能以泽天下名不扬于一时又安能流芳百世圣人六十而耳顺汝今每事面墙往者不可追来者当自勉虽驽钝不才犹愈于不自知者
　　为人而不自省察虽有严父兄严师友不过革面而巳四者俱无则莫知忌惮自以为是终身莫知其非故曰人不幸不闻过大不幸无耻理性而不自体认则不足者不加勉过之者不知抑虽日夜苦学畧不切已学自学我自我然则何益矣
　　学不至于自得性理上无功虽天资高明问学该博或修辞或处事纵能偶中皆非已有掇拾记问学步效颦细碎支离终无资借文章如扬雄相如功业如五霸浮华虚伪一读而无余味屡盟而人愈疑始欲欺人终以自欺然则何益矣
　　志欲大者无见小利无狃小成识欲明者事至物来原始究终无瑕处求瑕不疑处有疑目前则若是久逺亦若是设或遇某事亦若是如此念虑则识自明逺故曰愈细宻愈高明愈诚确愈广大格物旣多经事旣广成败旣熟则耳顺从心亦庶几可到然未有不自真积力久而能声入心通不勉而中者也
　　春秋教以礼乐冬夏教以诗书此成周造士之法礼乐巳废不可防绎诗书犹在当沈潜焉咏歌国风雅颂便当见一国天下之治乱国君大臣之贤不肖礼乐政刑之修坠得失人情之向背爱恶读二典三谟便当见尧舜禹之所以为圣君臯防稷契之所以为贤臣商书周书亦然至于观史亦不出此法孟子曰诵其诗读其书不知其人可乎世之读经者不过记诵辞章拈举事实而巳于学道何与焉
　　读书学道于自己心身无悟无得圣言自圣言而我自我虽博记句解百千家畧不干巳淡乎无味视若外物虚费精神气血精神少衰亦都忘却不忘却亦止是记诵词章施之心性无所乐临事全不得用
　　顔子于孔子之言无所不悦闻一知十如谚语所谓道头知尾故能服膺力行欲罢不能仰观孔子言理上彻天表深入地底无物可隔可碍不惟得之于目前而又见彻于终天之后惟其见得如此洞彻分明故孔子以好学庶几称之
　　言以足志文以足言孔子曰辞达而巳矣孟子曰言近而防逺者善言也韩文公亦曰丰而不余一言约而不失一辞后人措辞不惟辞多理寡贪文以昧其言夸言以隠其志不肖自中年后颇防读前人诗文葢因文以求言因言以求志舎浮华而穷本实遵依孟子读诗法以意逆志后贤亦云当味言外意言尽而意无穷者也看前贤字画亦然因防画以见高情逺韵防读孟子者当开悟人心处致思扩而充之皆可以为尧舜不忍孺子之入井不忍穿窬不受尔汝此心不待思虑勉强人皆有之旣于穿窬之不忍以类而推凡取非其有者皆穿窬也但轻重小大之间耳
　　见防而知著者圣人以降莫如列国之良大夫于言语威仪观见人之祸福成败无一不验学博而理明故也学博则更事多理明则论事审威仪言语心神之发见于外也心一身之君主身家国万方之君主无主乃乱理之必然敬慎者此心之君主心无主则万事废何以长
　　今之为学者艺也志不在乎道也何谓道理也义也路也本原也道与艺异乎曰非异也一也一则何谓艺进而道不进也不探其原不究其理也礼乐射御书数此圣门之六艺也至于洪范之九畴中庸治天下国家之九经周官之法度以形迹观之亦艺也世之学者岂不能之所能者圣人之糟粕所不能者圣人之精防故学礼者威仪进退升降揖让而巳矣学乐者声容节奏蹈舞铿锵而巳矣学射者中的而巳矣学御者诡遇而巳矣学书者防画整齐姸丽而巳矣问之以理则不能也且如圣人有文事者必有武备又曰我战则胜祭则受福圣人非不学兵也所谓武备战胜亦必有道矣今之学者直以孙吴坐作进退击刺而为知兵是以争地则杀人盈野争城则杀人盈城虽如孙吴不战而屈人之兵上兵伐谋之说亦以为迂濶而不学而于圣人制兵之理无惑乎天壤之逺也学愈博艺愈进去道愈逺徳器勲业麤不成立皆不中道而不克终也
　　读前人之言辞玩前人之字画便当见各人之心性才藻刚柔邪正广狭高下彼能如是我不能如是取其可学舎其不可学以前人之高逺镕化我之卑凡以前人之工巧方圆我之拙鲁以前人之文思润饰我之鄙俚以前人之通明开豁我之固陋开巻受益如饥渇之得甘防如尘垢之遇浣濯未开巻而不能一开巻而便能钝刀而得淬励昏镜而获磨拭此谓之学古不然则费目力劳心思与不学者无以异
　　学不知为已则无真儒无善治虽学过人不过技艺功利而巳耳
　　学之差也乆矣自孔子时已曰古之学者为已今之学者为人又曰女为君子儒无为小人儒孟子亦曰古之人修其天爵而人爵从之今之人修其天爵以要人爵既得人爵而弃其天爵终亦必亡而巳矣以是观之是未得公卿大夫之位则为仁义忠信乐善不倦之人一旦得富贵则反废弃前日之所学反为不仁不义不忠不信不乐善之人有天下国家者以正道取人及其临事决政诐淫偏颇反侧无所不至而莫之问也千载而下推究当日失徳之原是葢王教消亡五霸谲诈欺伪假仁借义以为名而实欲以济其私耳上行下效不以为怪六国以诡诈权谋倾夺攘窃取士暴秦则尤甚焉汉以文字语言进退人才实徳实行畧之不问自兹以降而至于今国家所取语言文章较之董仲舒贾谊公孙贾山匡衡司马迁班固又奚啻粪秽瓦砾与黄金白璧之可比哉使若是之才而临民治事谋议防决大政无惑乎天下之不治纲纪之紊乱下民之不被膏泽君子小人杂揉不分是非邪正淆混不明也然则三代之学可复乎不可复乎曰是不难患在君父师行与不行耳使为子为弟者居家入学未冠以前日习乎洒扫应对进退升降揖让事父兄事师长如弟子职内则曲礼诸篇凡子弟之当为当行者责之以笃行与夫礼乐射御书数之六艺日课月试其勤怠精麤而进退之旣冠之后责以成人之礼凡穷理论事讲明道义修已治人之方御妻子齐家政之实迹一一务尽其道使天下后进成徳性于父兄师友成材艺于庠序学校如孔子称门人徳行言语政事文学备具习熟于身心宗族乡党有美誉而无恶声曰秀曰选曰进曰造皆中程式然后论定而官任官而爵位定而禄如是则玉石分侥幸冒为不才不学之人自无所容于内外旣仕之后明列功过黜陟幽明十年之内才不逮古政治不逮古天下治安不及古人民风俗不及古吾不信也





　　钦定四库全书
　　紫山大全集巻二十六　　元　胡只遹　撰语録
　　不勉而中不思而得従容中道圣人也必勉而中必思而得力行以中道大贤也勉而或中或不中思而或得或不得勉强以求道中人也不知所以勉所以思如盲人夜行坑堑溪谷荆棘豺虎足蹈身死而不悟者下愚也天之造物圣人不易生大贤不易得中人十三四下愚十七八人生幸免下愚然则体认省察执守涵养践履扩充之功可不务乎故当彊勉自彊人一已百人十已千不如是则亦卒归于下愚矣
　　有是理而后有是气有是物有是言故曰形而上者谓之道形而下者谓之器又曰忘言以观道妙圣人天地合徳目击道存庸人覩象而不知其理故圣人立言以明理百端开悟晓谕终不知此心即太极万物皆备于我天性人心之善天理人欲之分以记诵为才能以学人语言为事业心镜不磨日加尘垢著书满屋无一言适用亦非徳言如此看书终身目昏头白精神识见日耗日昩有何所乐有何所得而欲参天地賛化育致君泽民命世垂后不亦逺乎推原受病葢以学为学而我自我入耳出口而已终身説仁孝而不仁不孝终身説忠义而不忠不义心身既不仁孝忠义口之所言者皆他人之辞非心声也谓之无学可也故孔子曰予欲无言又曰黙而识之
　　虽有嘉肴不食不知其味也虽有至道不学不知其防也故孟子亦曰君子深造之以道欲其自得之也学不至于自得不能为有为无也人生当为之事不为则已既为则必用其极必思其周必至于达可也致广大尽精微可也余尝观养生之士凡可养生者无不为也内而心志血气外而起居衣服细而一言语一咳唾无妄费大而顺四时法隂阳和术数毫髪顷刻未尝置念庶几焉少疾延年顺受其正而已矣一思虑之害生不为也一语言之害生不为也一起居之害生不为也凡有毫髪之害生者避之如冦贼水火畏之如鬼神雷霆疾之如仇雠怨怼朝夕思忖锱计铢较精爽之昏明必先知之血气之彊弱必先知之功夫之勤惰必先知之养生未至者则加勉害生当除者则速去必臻其极而后已昩于养生者则反是縦情极欲昼与物接梦逐欲驰自幼至老小大事业无一物之不害生者饮食衣服以养口体孰不知之以饮食衣服害生致疾者十常七八衰老而不悟病疾而不悟垂死而不悟凡闻养生者之言闭而不纳蹙頞而恶言反唇而非笑拒之而不信絶之而不为衔哀将毙而犹曰命也岂不缪哉二人相去辽邈如是岂惟养生者人之有道内而修徳修身外而治家治人亦莫不然信之者惟日孜孜不至于圣贤而犹以为不足不信者日陷于小人之下达而犹以为有余上智下愚此之谓也然则生而知之者无有也闻善言见善行不能慕而学之可哀也哉然则最为害事所以下愚之归者拒之以不信而已心不在焉则食而不知其味而况圣人大道节目功夫若是之多升堂入室之艰而又先之以不信奚啻霄壤之分哉欲得其味而知其防不亦难乎
　　学者之大蔽因以目前衰风颓俗凡材下愚以古人之髙姿异禀神功圣徳举不足信良可悲也夫信道不笃尚不能有无况拒之而不信絶之而弗为岂能通其理知其味得其用臻其极哉以至縦情极欲醉生梦死也宜矣
　　人之大欲酷嗜者莫甚于饮食问其酸苦甘辛咸淡则皆不得其真正故曰人莫不饮食也鲜能知味也而况义理之精微乎性情之邪正乎今之为学者皆曰我知言我知道恐未之思也
　　论语一书贵为王侯贱为匹夫皆不可以不读大则九有小则一家之政皆不可以不知亦不能不用
　　人不可以不学不学则直情径行如瞽者夜行于深山穷谷前有髙崖深渊而不见旁有虎兕犀象而不知万一不死亦幸免耳
　　地无瘠薄粪之则髙沃人无愚鲁力学则贤智圣人之见如日月一出而六合万物无不洞照常人之见如灯烛逺不过寻丈必欲万理俱明须当步步照鉴积日累功庶得穷尽
　　孔明曰非学无以广其才伊川曰学进则识进识进则量进然则识量才三者皆従学而得不学则不穷理理不明则识何以进人无智识而不明理每事従血气所偏量何以广大惟能识地势坤故能厚徳以载物识量既无胷次无物无义理无古今临事块然何以处决其不才也亦宜矣
　　人而不学无知识无文秀无馨徳是草木禽兽之不若春和雨露则生荣秋寒霜雪则枯悴此草木之知识也一草一花有根本有身榦有枝叶开花则色香可爱文理成章不杂不乱结实则坚殻全体生意完具含蓄不絶至于禽兽尤有可观虎狼之父子蜂蚁之君臣鸿雁之夫妇鹡鸰之兄弟乌鹊之朋友鳯凰之仁雕鹗之刚豺獭之报本可以人而不如禽兽草木乎
　　记问之学不适用其病安在然则圣人诲人以多识前言往行多闻多见博学详説者将何所用哉亦岂止于助谈锋悦耳聴惊愚骇俗夸多而鬬博者耶善学则古人一话言一行事皆切于日用不善学则空言而无所施故曰可与共学未可与适道可与适道未可与立可与立未可与权
　　今人自谓识见才思不及古人因此废学此语正与非不悦子之道力不足也相似子曰力不足者中道而废今汝画近日以来深自内省圣人之言切中后学无志者之病不肖回思平生读书不惟不曾澄心净虑沉潜玩味再三体认只再读细读工夫亦不曾着力如此荒唐卤莽便欲见圣人心地岂不谬哉近日再将少年读过四书及尚书少似着意披读已自得味若如古人着意下志宁有不及人者有为者亦若是孟子岂欺我哉今人不肯读书只言不得工夫若果肯为学虽流离急遽颠沛仓卒死生忧患中亦得工夫若不肯学虽饱食无事师友在前亦虚过日月此心与学略不相干匹夫不可夺志有志则百事可成但恐无志四十五十无闻固不足畏然果能立志只活到七十嵗亦有二十嵗月日何事不可学周易最为难看一日读一卦两月读一遭一年之间可读六遭胡子今年五十有八比及盖棺当不服人虽韦编百絶可也
　　今人为学患无师傅然则何为而可孟子曰乃所愿则学孔子也孟子去孔子已近百年固不获耳提而面命口传而心授也公明仪曰文王我师也周公岂欺我哉是皆生不并世至于祖述尧舜宪章文武亦岂得亲炙者哉所赖格言髙行圣徳神功布在方册如在目前故曰诵其诗读其书不知其人可乎今日为学既无师傅即当以语孟六经为师且如欲见古今为学之方凡语孟六经中圣门君臣师弟父子夫妇朋友每説为学处萃类为一门熟读细咏宻察深省只此便与亲见圣师无异将圣人教人为学处所学者何事一一较量去圣人之后以至今日今人为学同乎不同乎舍今之非従古之是何愁不到古人地位不知出此止知近习为可宗为极致欲脱凡民不亦难乎韩文公当文衰八代之余道丧千载之后一时儒学所谓宗公钜人者亦岂无偃然自负者哉使文公所见不能尚友古人亦不过唐文而已耳惟其不狃于俗习不安于卑下使世无孔子余不当在弟子之列其志见如此故能髙出唐汉直造三代
　　古人言行备见简册后人为学足有余师设若父子之间不幸而父如瞽叟母如嚚妪弟如象我能如舜为子为兄则更不难处以类而推为人臣为人弟为人父与国人为友皆以圣人为法至于万事莫不皆然故曰诵尧之言服尧之服行尧之行亦尧而已矣今人所谓不善学者只是将圣经口舌作闲话説过于身于心了不相闗涉正如舌本不仁终日饮食而不知其味然则何益矣谓之不学可也
　　今人慕古人只是剽窃皮表不得心思务外而忘内勤苦终身竟不济用文章字画一一皆然故韩文公谓不得其心而逐其迹吾未见其能旭也苟能诵其言以求其心解悟其理笃信而力行之则用力少而収功多可一日千里矣
　　古人兴于诗立于礼成于乐诵诗三百而心无所兴起讲明曲礼三百威仪三千而无所立谈古乐而无所成谓之不学可也毎观一经使中间前言后语自相发明庶得其防大抵虽至圣大贤其气象禀赋亦有定体故言行亦不能相掩大纲细目读书当潜心焉
　　前人所到髙逺立志不卑故也以友天下之善士为未足又尚论古之人今之人临下为髙不知其不足少有过人之薄技已自矜满至于写字作诗作文信手肆口自以为是漫不加省不曰是字也是诗也是文也方之古人是耶非耶相去若干逺近古人如是我不能如是求其所以不能如是之由对病用药庶乎其有进矣贪多欲速谓之不智可也子不见夫种桃之家乎喜其繁多欲以早熟繁多则木力不及数虽多而瘠小三五不能及一丈者木力不及则反为之迟熟不一二嵗则木力竭而死矣曷若减其颗数大而甘美比之小者得利倍蓰木力不伤而可延嵗年者哉读书修身何异乎此
　　学不至于自得则不可以立言不可以立事学人言语作为终不成用自得一分只説得一分行得一分古人开得眼来以至梦寐中别无他事只与身心计较不肯分毫放过顷刻无事所以成贤成圣今人虽曰好学全与身心不相干涉只得务外学艺所以不能自得亦不能成事
　　少日不防读书以为圣人千言万论立法教人不能不尔虽入耳着心终与已不相闗涉不能悦心及其临事书自书我自我终为外物长年以来颇自省悟凡圣人之所能行所能言者吾皆有之吾皆当然吾所以不如圣人者血气物欲害之也能去其害彻其蔽即去圣人不逺矣故孔子曰予欲无言又曰吾少也贱故多能鄙事君子多乎哉不多也又曰汝以予为多学而识之者欤予一以贯之伊尹曰予天民之先觉者也予将以斯道觉斯民也孟子曰圣人先得我心之所同然耳惟圣人为能践形四端五典我固有之非由外铄我也又曰万物皆备于我矣反身而诚乐莫大焉
　　少年血气之强盛以智谋功利为至学以文华才藻为俊杰故于语孟诗书不得其味中年以来客气衰谢义理颇开兼涉世既久练事颇多始觉前非方于语孟肯细读
　　余自中年血气便衰如七八十然却有可喜者血气既衰则利欲进鬬之心亦従而衰减迩来读书渐觉义理有味识鉴亦颇增明觉圣经贤传嘉言善行义利善恶是非邪正仁与不仁一一切已向来剽窃不根为人浮学甚可愧耻乃知中才庸人读书不多涉世未深客气未除择师友未精克己无我工夫未曾着力事事皆少味贤若东坡老贬海南始喜渊明诗况余人乎
　　小人之不足者为利为恶君子之不足者为义为善孔子为学自十五而至七十十年一进各有效验如行路然今日至某所明日至某所又明日至某所六日而至其止泊之所后之为学者先无所指之前定又不知所行之正路一进一退不退则失道妄行伥伥然至于迷错老死而无定止谓之不学可也不若不学之为愈也只遹汝今六十矣能耳顺乎不惟不能声入心通遇事而随人是自无所立矣不能自立又安能不惑知命乎既自知之凡语孟六经中所谓为学一字一段细书于壁日究日行庶几未死之前少有所知不负天地父母之生汝
　　余年三十八入京师日以尘冗汨没如此三千六百日家人辈千里思慕以为逺久以日为嵗余形志俱劳得枕则惟恐天晓晨兴则不觉日夕绵厯十年疾苦旦暮回思所干之事无一事可纪录入史笔者今嵗行年五十揽镜自照苍顔白髪苟自笑之不足又何足以满识者之一笑孔子行年六十而六十化蘧伯玉行年五十而知四十九年之非余自省凡庸去圣贤若天壤昨非今是固不多争近日读庄子一受其成形不化以待尽何其愚也化而知非固未易言至于尘网世味当少觉悟庶几形志之安平性天之自得服官政以理遣处此身于无事一旦挂冠归老享暮年康强清明闲日舒长之福不陷于贪不知止衰不知谢抱声利之囚而死至元十三年冬十月五日河中寓舍无人独坐因念山谷无事静坐便觉一日似两日如此活至七十便是百四十嵗有感而书
　　舜视弃天下犹弃敝屣降至市人悲喜于锱铢之得失圣如孔子不敢自居曰徳不修学不讲闻义不能徙不善不能改是吾忧也又曰何有于我哉又曰丘未能一焉降而至于鄙儒片言寸技自以为天下之人莫己若一言一咏之少有所得沾沾自喜矜夸见于容声禹负地平天成之功不伐不矜惜寸隂而拜昌言降而至于庸人投书献状抵官辩讼曰某在某任兴水利某在某任建学校某在某任劝农桑某在某任增戸口丙吉襁抱宣帝活全性命教之读书以至于九五中兴汉室絶口不道今之人于人有一饭之恩徳色责言望百千之报杨太尉之畏四知降而至于清昼之攫金曹韩王之平南曰勾当江南公事廻降而至于武夫悍将争一矢一级之劳讼之终死而不已范文正一日不为一二善事自以为歉终夜不能寐降而至于汚吏一日不作三五恶事若病之在身亦终夜不寐以此较之圣贤愚不肖之相去若是奚啻天壤哉然而见贤思齐见不贤而内自省故大书座右庶朝夕起居坐卧饮食顷刻之间寤寐斯须之间姑以自警虽未造圣贤之域庶不堕乎下愚之趋
　　记问辩博缀作铺张之学易沉潜体认深造自得之学难学圣人之文华也易得圣人之纯粹也难今人下笔数千言尽非已意不过剽窃掇拾解红为赤注白为素而已一过目则破碎陈烂已令人厌恶又恶得而传久哉其间强引坚证澁其辞以为古难其字以为奥求其义理主意则无有也以至脉络气血支离而不相属其原葢自记问缀缉中来自身之性情漫不加察其刚柔邪正自心之才智漫不省其敏拙贤愚下笔论性理则喋喋不能休至治家睦族结友应物居官临政不知何法以自守而于臧否人物论议天下肆口而言横身而处有是理哉手足俱露不满识者之一笑而犹自以为贤哀哉
　　太史公以儒家者流博而寡要劳而少功余以谓此言当时为风俗所移习为鄙儒而不知其非者也记诵章句训诂注疏之学也圣经一言而训释百言千万言愈博而愈不知其要劳苦终身而心无所得何功之有此弊在孔子时亲炙圣人之门者已莫之悟故孔子谓子贡曰女以予为多学而识之者欤又曰君子多乎哉不多也又曰予欲无言又曰君子不以言举人又曰女为君子儒无为小人儒又曰是故恶夫佞者惟顔曾能晓此意故告顔子以克已复礼语曽子以吾道一以贯之孟子曰博学而详説之将以反説约也先儒従而释之曰将以反覆説到至约之地不博则不能求约不约则无以知其要不能以一理而贯万事则不能泛应曲当名物杂至于前则此心惑而无所处先儒识见明敏论议昔人数千年之是非无不切当及其行也悖礼违道杀身而不自悟者何也此智及之而仁不能守之失也此践履涵养之功不可不努力也故曰不践迹亦不入于室知人之智物欲不交于前不切于身行已而违道者物欲诱于前胷中之所学分而为二皆为外物不适于实用也古人之学学为人耳后人之学学能言耳义理之言至言也适用之学至学也史传之文汉六朝唐宋诸贤之诗文非不佳但适用者少不适用者多义理醲粹者寡浮淫虚诞者众学者当详择之请于文选文粹一一较之自知余言之不妄今之为学不及古人者大病有五不体认不履践不习熟不扩充不坚定何谓不体认圣人所有者吾亦有之所能者吾亦能之虽能言之不知为已有便令下笔万言亦拾人涕唾而已既不自得细较之则腐言陈语学人説话就能清新亦不过移字变文而已于巳何与焉体认尚且不能履践习熟扩充坚定皆无可下手
　　心有徳则言自嘉心者一身之主万事之君君主立而物自随心精一则文学安得不进
　　学而优则仕仕而优则学傅説告髙宗念终始典于学今之人不学而仕既仕而又不学不惟败己而又败人先儒言曰世乏良材乡无善俗又曰学不传千载无真儒道不行百世无善治岂欺我哉
　　欲学古人之言艺当先学古人之徳性心术无是心而学是艺愈劳苦而愈不近似然则何以识其心哉因言语文章行事之着于外者知其心之必若是也故曰有徳者必有言言者心之声也东坡论画竹当先得成竹于胷中执笔熟视乃见其所画者急起従之振笔直遂以逮其所见如兔起鹘落少縦则逝矣余因以类推凡学前人文章字画功业徳行皆当得古人全体于胷中与为一而无间庶几髣髴故韩文公亦曰不得其心而逐其迹吾未见其能旭也
　　立言冩字全在命意作气命意髙逺作气正大刚直则辞翰必不凡下意气复従器识中出器宏大识髙明不读语孟六经不学圣人恶能充塞天地明并日月故曰其为气也配义与道无是馁也
　　三代之学学为文辞乎曰若今之生徒执笔操纸受题措辞则不经见所见诵诗读书习礼明乐射御书数而已虽然如子夏之门人小子学洒扫应对进退应对则习其辞也进退则习其文也孔鲤过庭训以学诗曰不学诗无以言则非辞而何学礼则非文而何又曰使于四方不能専对専对非辞而何又曰言语宰我子贡言语即辞也葢古之所谓文辞者二事辞则言语应对文则威仪进退礼乐刑政父子君臣朋友宾主之间粲然可观秩然有序者皆谓之文非其辞之谓也后世指以辞语为文章则误矣文学子防子夏岂若今之所谓文学也欤古之学辞始于应对中于学诗终于専对其先后次第皆自养徳性博古今明义理以精其辞今之学不养徳性不博古今不明义理今日入学明日付以纸笔使之措辞为文岂理也哉故至老师宿儒动笔数千言而能不谬于义理精粹可采者几何人哉葢亦失其本矣
　　未立科举以前犹有讲经阅史之学科举既立节略散括不讲全经故其辞愈陋杜子美下字链句处后人下不得到者葢义理精絶除此字别下一字不得如身轻一鸟过除过字余无他字可代细看杜诗但闗鎻下字处皆然至于红豆啄残鹦鹉粒碧梧栖老鳯凰枝乃涉雕鑴作为不可学也文章固要字字作使元气防裂字语虽工只见细碎
　　碑志既以散文序其人之平生一事一言无不详尽复以铭诗乱之何也此正犹大学中庸语孟春秋先言其事必引诗以歌咏之葢言之不足嗟叹歌咏之使人读之则吟咏之间意味愈出然善为铭诗者不犯散序之言别出新意伟辞音韵铿锵褒誉激切是之谓铭诗近世范文正公作狄梁公碑铭人莫能及不然则重复赘旒一韵语歌括尔
　　文笔儒者之末事今之学者尚不能精况心学乎下笔辄千万言不自知荒秽陈俗者苦无一字従自已心肺中流出真道聴涂説耳故为傍观者戏之曰问着不知使着不错此言未尽善既是不知安得不错
　　甚的是作文法説义理话叙义理事
　　言语威仪文章政事皆心性之发见于外者故穷理守约养气尽心为为学之本故曰和顺积中而英华发外亦有不务实学矫伪饰诈而能语言威仪者故一一较之终不醇全道聴涂説之态必不能掩
　　立言用故事比证者不学才短义理不精明耳语孟六经无一语用故事唐虞以前无故事可用无前言可借立言者直出于各事各物之义理至如孟子引诗书非已意之不明已言之不能工也一如道性善继以尧舜实之以有韵之古言吟咏讽诵助人好善恶恶之兴寄耳矧立言如传神称情防实而形容之画张三之面而求李四之容貌谓之画李四则可谓之画张三则可乎凡看人文字毋妄起憎爱憎则昩其善爱则不见其恶毋以先辈而妄起敬畏毋以后进而全萌怠忽敬畏则以疵瑕为精致以浅近为髙逺以诡怪为深奥怠忽则以着力为斧凿以析理为作聪以雄迈为荒唐念虑先差藻鉴自偏大凡展巻毋首视其作文之姓字平心易气权悬鉴立字字读段段看至终篇则照首照尾察其主意了其大义明其曲折观其辞藻得其实用悟其气禀为人然后下防定其优劣髙下如此则不惟养忠厚和平之气亦可以精明善作哲之功庶合乎季札观乐之美与夫孟子诵诗读书知人之説矣然则大学所谓格物致知者奚大于是可不慎欤尝见今人诵已之文则清吟亢咏妄自夸诧读他人之文则洗垢吹毛作声口吻噫不惟以轻薄丧徳而欺蔽固陋窄狭自晦良可惜也
　　丈夫之生世必以三事自立曰立徳立功立言践形率性法天建极不言而信不动而彰以为万世天性人心天理人伦之标凖此之谓立徳明天道平水土正名百物创制立法礼乐刑政足以为万世之凖绳此之谓立功至于定一时之乱措一世于平康忠君庇民显亲泽后亦立功之亚也删诗定书系周易作春秋着七篇之书此之谓立言古之人全此三事者君则伏羲尧舜禹汤文武臣则稷契皋防益伊傅周召孔孟曾子子思三代而下迄于今岂无其人焉或得其一而遗其二或长于二而短于一不能若诸圣贤之集大全也以小大厚薄言之又岂能若上所论之巍巍荡荡焕乎郁乎与天地日月争光哉于此三者而无立志亦人形而已耳其心则无所不至无不忍为禽兽之不若也举天下之人皆为禽兽所不为之行则人道絶矣
　　世人文章政事节行事业所以不髙者不能尚友古人只以同时之人为法孟子曰天下之善士斯友天下之善士以为未足又尚论古之人故孔子师文王周公孟子师孔子故濓溪云圣希天是葢出于孔子所谓唯天为大唯尧则之文王则不识不知顺帝之则成汤则圣敬日跻周公则思兼三王今之人既不能希天又不能希圣又不能希贤临下为髙自以为是可叹也学记曰学然后知不足不学则安能知之
　　圣人既竭目力焉继之以规矩凖绳既竭耳力焉继之以六律正五音既竭心思焉继之以不忍人之政规矩凖绳者知虑详察之精方圆平直之至自作之而自守之临事执器兢兢畏慎尚恐差缪噫圣人声为律而身为度所以若是者至方至圆难矣哉奚可苟也哉后之人既无圣人之心思又无圣人之律度事至物来泛应漫与又为之舞智巧欲人之不可测度出新意于平直方圆之外智愈巧而术愈疎事愈紊矣
　　贾谊政事书素学也诸王之强弱风俗之厚薄夷夏之权衡至于教太子御羣臣汉政之疵美皆素所聴于耳明于目熟虑于中其所以施为措注锱称而铢较之如是而利如是而害如四时昼夜之必然故一旦对扬轩陛熟数之于上前无少疎濶古人之学若是而已礼经亦有曰言前定则不路事前定则不困韩信之料项王对髙祖功如其言岂苟且漫应哉萧相之入闗余人皆以金寳为计而已独収秦之图籍以知天下之阨塞戸口之繁寡仓廪之虚实是又志其大而忘其小也诸葛孔明之隠隆中刘备一席之语鼎立之势始终不能易皆素学也近世能为此学三苏父子是也今之儒者平居无事务鈆椠博学多闻洞究往古问无不知至于当世切务恬不加问窒无所闻户口之多寡政治之美恶国势之本末竟莫之知一旦乗虚名而宠召论上前掇陈编拾烂语枝离浩漫施之于今无一言之可用噫儒生俗士岂识时务良知言哉
　　世变而既下矣三代之世庶人不议为士者庸有容心于其间哉修其天爵而已矣人之生也遇乱世不幸亦多端贱贫不与焉不见文物礼乐之明盛衣冠人物之美一也不防教养之方二也日与浇风薄俗腐儒鄙吏为伍同处三也时为闾里小人相侵陵四也耳闻目见者逆天理悖人伦纷纷籍籍又不可以胜纪也
　　裘葛饮食岂无用之物哉不渴而饮不饥而食夏裘而冬葛不惟无益而反为害因以裘葛饮食为害人可乎不知时不善用之罪也道徳仁义礼乐人生日用斯须不能无儒生俗士进言于时君不深识人主之徳性不知仁义礼乐之情状体用不度时之治乱缓急我非仁义礼乐不谈于王前以至扞格龃龉而不能入是所谓不善谏之甚也人主之为政无非仁义善諌者因其心因其势因其事开悟诱引使心解意领如时雨之化物油然而生发怡然而欢顺黙合乎人如孟子之对好色好货以羊易牛之问不亦善乎后世諌臣懵不知此不知因事纳约自牖犯顔逆耳先事彊聒以水投石聴者心平气和则以为迂濶虚妄少有违忤则怒骂而废斥视以为老生之常谈而为仁义礼乐之祸者皆若辈之过也
　　了身达命常言也视之似易而行之则难歴观古人不愧于此言者十不得二三以尧舜禹汤文武周孔为学者学之得其正也非其友不友非其君不仕进身之得其正也正其义不谋其利明其道不计其功以尧舜致君以伊周自责行之得其正而功既遂矣礼貎未衰言听计从身未老告老而归退休葢棺之得其正也能此四者不失其正所谓成始成终可以谓之了身达命古之人全此四者自三代至汉歴唐而终于宋一一较之岂易得哉四徳之中最难者退以义而得其死耳近观胡致堂读史管见于杨震李固顔鲁公陆宣公李文饶之死不能无少恨异日当集古文四正皆全者别为一録或四得其二三始虽未善而终得其善者为一録以为后人之鉴
　　世之人见权贵则莫不畏慑其气索然者何也此无他于彼有所慕冀而然也其心先曰彼能贵我富我贱我生我杀我福我安敢为之不畏哉噫何不思之甚也殊不知彼之所以祸福贵贱我者何自而来哉已有才能则得富贵已有善行美徳则得福不才不徳无行则贫贱灾祸随之而至有才徳则不必謟伏无才徳则謟伏而无益富贵贫贱系乎已之才不才也謟伏何与焉故知欲心一啓则正气自消刚正英伟之志漠然而无几矣故孔子曰枨也欲焉得刚虽然近世权贵亦特以富贵及于謟伏无行者故祸福之理言人莫之信然君子则守之而不变不以一时之得失累其心
　　草创易为智治平难为才进食于苦饥者喜糠粃为膏粱进食于饱满者以八珍为常品投方于危病者易售献药于未疾者反嗤此物理人情之必然故物有美恶才无厚薄贵生于急须贱生于无用故士之穷达见用于上之求下见弃于贱之求贵然而古之进言贡防者亦莫不荣遇如主父偃之徒武帝恨相见之晩马周之言朝投而夕召使者相望傥使斯人缄黙隠居不自陈效孰得而知亦终老为废人言才之具可以自已也耶顾言才之何如耳果贤矣无往而不售嘻是见其售之之形而不究其所以售之之源使武帝太宗本无求治之材无求治之心求才而无惟恐弗得之志虽千百主父偃马周呶呶于其侧竟何为哉武帝好神仙方士得而售武帝好开邉智勇得而进武帝悔过养民务农之术得而进武帝好辞章文华得而进魏徴贤相也尤为太宗所重信髙丽之征意不能止人臣之进技如百工之抱艺求而进之可也未有不求而淟涊造门乞纳愿贡而强售之也古人之悟是道者惟子房能之未有髙祖不问不谋而切切预言之者间有不谋而先言者亦必度髙祖明有是心将有是为諌必入机必合而后言进言之道岂惟君臣之若是师之于弟主训诲也尚不愤则不啓不悱则不发不可与言而不致于失言其可以易诸然则所谓知无不言有犯无隠吾君不能谓之贼者圣人教人为大臣之正理仆之所论戒乎位卑而言髙急于自售未信而谏者也虽子房之贤不免有揣摩之习
　　乱政百端究其源则不出于任小人小人之得志遂奸其术不出于逢君之欲君心甘为小人所惑覆宗絶祀而不悔者敬畏之心亡怠肆之心炽也此孟子所以急急于格君心之非尧舜禹汤文武之自持臯防稷契之匡顺莫不以敬为主
　　奸人之壊天下可为愚矣原其处心逢迎导合不过欲上之爱已而得富贵耳殊不知人臣之有国家如鱼之得水水涸则鱼能生乎国家既壊身得富贵乎李斯赵髙迎媚二世身死族夷家与国俱亡非至愚而何有智者其肯为之哉正人端士之道其子弟従之则孝弟忠信国君従之则安富尊荣然能从者鲜乐与奸人同辙接踵安其危而利其灾乐其所以亡者又愚之愚者也自古之小人何以得志逢上之欲也君子何以失志抑上之情也狎者易亲严者易疎以汲黯整冠之敬而终老于淮南可为明验若少有毫厘之失则不获死所矣陆宣公之言裴延龄曲中其病千载而下使人读之莫不切齿扼腕欲正其罪徳宗亲覩其罪略无动心何也凡延龄之所为者皆徳宗之所欲也延龄之恶愈明则徳宗之情愈抑然则陆宣公之一书固出于忠肝义胆疾邪愤奸而徳宗读之不惟不以为忠其心必曰是岂暴延龄之恶而彰吾之恶也忠州之贬其能免乎人之禀赋识见为学行事便可卜其终身之祸福栁子厚非国语以礼乐为虚器以天下不相闗以人之动作威仪不足以卜祸福只此三者使子厚不坐贬死亦必不得其死圣人观人莫先于言语威仪子路之行行孔子防之以不得其死盆成括小有才未闻君子之大道孟子防之以必死老子以强梁者不得其死岂虚言哉岂无故妄加人以祸哉人配天地而三使天而无人豺虎徧中原灌莽塞区宇天地亦不能位矣鲧陻洪水汨陈五行帝乃震怒不畀洪范九畴斯言也孔子何以定之于书箫韶九成鳯凰来仪致中和则天地位万物育岂虚器哉安上治民移风易俗后防以之教胄子圣人以礼乐成人之徳子厚所见如此岂不缪哉
　　人之姿禀大抵多庸下反以循理为不乐以仁义为桎梏故喜谀佞亲小人遂至于安其危而利其灾乐其所以亡者终亦不悔惟上智与下愚不移此二疏所以去元帝而逺祸也中人之质安于苟且狃于小成以汉文帝之贤仅能慈俭而已不能措斯世于三代之隆养成七国之祸以遗子孙
　　人之知见志趣赋分既定苦不可移小不可使之大近不可使之逺士夫闲居不喜观书好为博奕牧猪奴之戯是葢以读书为苦而博奕为乐也衣冠则士夫见趣则牧猪奴耳居官者不以政治勲业致君泽民为乐而日与优伶女妓酒色声乐为娱其位则卿相其志趣则伶伦也唐庄宗身居九五甘杂羣优至于批颊喜不为辱此赋分之卑凡也善观人者观其趣向作为可以卜其吉凶祸福晋武帝之所为所言皆家人常事而无经国之逺谋故羊叔子之先见识晋武之易足易满故曰平吴之后方劳圣虑马援之见公孙述出曰区区脩饰邉幅如偶人形子阳井底蛙耳真知人哉使公孙述之知识才量在于混一六合若不吐餔走迎则袒帻坐迎矣凡翫细娱而不图大惠私小知而不求逺谋皆赋分使然而莫之能移矣
　　以科举诗赋为文章为儒学以知效一官办给米盐细务簿书期防折服民讼为事业以行比一乡小孝义小亷洁为徳行此今人之极致也迩来并此三者略不挂口父母不以责子弟君长不以责臣下师友则久虚其位矣
　　万物之中得为人一幸也亿万人之内而得为男子二幸也亿万男子而遇贤父兄三幸也百年而遇升平四幸也父兄教之读书五幸也耳聪目明学而知之六幸也不为兵役农征所驱迫七幸也不为寒馁所苦八幸也嵗廪月给又使之居编民之上九幸也全此九幸者四海之内几何人哉防此九幸不自知其福不务学不居仁由义不以成已泽民忠君为国为心惟髙爵厚禄之自贪惟荒淫怠惰之为务悖徳之凶将恐不逺矣亡金举子到殿免本身杂役我朝全免一家差发延及子孙恩莫厚焉求其推恩之由以谓国家之四民工执艺事以供役农出粟麦布帛以供经费商懋迁有无取有余补不足所以事上者如是而已若夫谋王体防国论上佑天子奉天惠民理隂阳顺四时下遂万物之宜者惟士为能无君子莫治野人苟不加优恤使之劳苦同于编民不得尽力为学诵习先王之训熟究二帝三王修身齐家治国平天下之大经大法亦业于农工商贾虽臣妾万方奄有四海而于政治纲纪孰従而建立维持礼乐教化赏罚命令孰従而宣布奉行此士之不可以不养也上之养士恩礼隆盛为士者不知感戴尽心力于明经修徳广才成学以待上之任用不惟负覆育之恩乃甘自弃不为君子而愿为无用之编民农工商贾之不若也而况为人师后进取为范模不范不模宁不自愧于心欤凡与士伍者皆当穷经阅史昼讲夜习以古人大学为实学四书娴熟致力于诗书春秋易礼书乐书出言则有补于政治任职则成事成功此为士之职也此朝廷之所望于士人也知此则知所学矣必待他人之勉励应命以为学非士也














