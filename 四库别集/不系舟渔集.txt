　　钦定四库全书　　　　集部五
　　不系舟渔集　　　　　　别集类四【元】
　　提要
　　【臣】等谨案不系舟渔集十六卷元陈髙撰髙字子上温州平阳人至正十四年进士授庆元路録事未三年辄自免去平阳陷弃妻子往来闽浙间自号不系舟渔者至正十六年浮海过山东谒河南王库库特穆尔【原作扩廓铁木儿今改正】于懐庆宻论江南虚实库库特穆尔欲官之防疾作卒葢当国祚阽危犹力谋匡复明太祖称王保保真男子【即库库特穆尔】如高者事虽不就其志亦不愧王保保矣不但诗之足传也明洪武初蘓伯衡访其遗集厘定成编题曰子上存稿此本题不系舟渔集不知何人所改文格颇雅洁诗惟七言古体不擅场絶句亦不甚经意其五言古体源出陶潜近体律诗格从杜甫面目稍别而神思不逺亦元季之铮铮者矣元又有嘉定僧祖柏其诗亦名不系舟集见顾嗣立元诗选集中有题倪瓉芝秀图诗葢与髙同时然其诗不及髙逺甚今未见其本以集名相乱附着其异于此庶来者无疑焉乾隆四十一年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　不系舟渔集原序
　　子上陈君旣殁之十有八年余过其里从其子访其遗稿得诗文总若干首诗为四言为五言为七言为古为乐府为律为絶凡若干卷文为记为叙为铭为赞为箴为跋凡若干首加诠次焉厘为若干卷题曰陈子上存稿俾藏于家叙曰夫所贵乎文辞者非以言之工而贵之也当理之言斯贵矣其言当理虽其人无足取君子犹不以人废言而使之冺没也况其人若子上者抗特操于乱世临患难死生祸福而不易其志不汚其身可谓贤矣而其言也揆诸往哲而有合传之来世而无愧可使冺没而无闻乎此予于其遗稿所以不能已其情也六艺百氏之言子上无不学而以求道为急凡诗文未尝苟作要其归不当于理者盖鲜矣自为举子时其所作已为流辈推重金华胡仲申先生以古学名尝傲视一世人于文章靳许可独敬爱子上而称之曰能其擢进士也朝之名公钜卿若翰林欧公太常张公礼部贡公御史吴公助教程公佥谓子上之文宜用之朝廷施诸典册相与论荐之而子上以亲老顾取庆元路录事南还赴任未二年度时不可为辄自免去擅兵柄而倔强州郡间者争欲子上用之而子上终不为其用周流东西常使人不知所至未尝终月淹也最后总戎其州者必欲脇致之子上遂弃妻子南至于闽又北至于怀庆寻以疾卒既卒而其文亦无能为收拾者以故平生所作存者止此云呜呼得其材于天成其学于已不获措诸事业而徒托之述作君子之不幸也至于述作又多放失不幸抑何甚耶借非子上所撡自足以暴于世则天下之于子上何从而知之何从而信之此予之所以重有慨也其友谢复元氏欲率同志镂版以永其传力虽不逮而未尝防也岂不犹予之情欤豫章揭先生伯防称子上之文上本迁固下猎诸子诗上遡汉魏而齐梁以下弗论可谓知言矣复何所庸吾喙哉前翰林编修眉山苏伯衡序
　　钦定四库全书
　　不系舟渔集卷一目录
　　四言古诗
　　采兰
　　汉水赠别也
　　树风堂
　　送徐勉之为慈湖书院山长
　　息庵为孔鲁茂先生赋








　　钦定四库全书
　　不系舟渔集卷一　　　　　元　陈髙　撰四言古诗
　　采兰
　　采兰采兰于彼江渚悠悠我思在彼山下采兰采兰爰采其杞我之所思可与晤语采兰采兰以叶以蘂以叶以蘂以赠君子
　　汉水赠别也
　　瞻彼汉水其流潺湲之子于迈言采其兰嘤嘤好乌集于林间娟娟美人可以晤言我思美人在汉之水秉心久臧威仪楚楚聿求厥德将子是与慎尔优游成尔誉处南山有玉琢以为琚北山有梓规以为舆君子好修始终弗渝
　　树风堂
　　肖貌两间具人之形父母遗体实全其生鞠育拊复思莫与京干覆坤载不可以名相彼鸟矣反哺飞鸣夫何人斯而敢防情竭力报德惴惴弗胜或徯万钟愿彼余龄年岁弗与日迈月征辟树欲静风乃不停人子之心曷其自宁美哉沈君独怀惕兢曰予禄仕将以亲荣亲以日耄我志靡成归筑我室耕我邱塍菽水朝夕其乐则赢呜呼沈君古人是征养志为大奚庸三牲愿我当世率由以行
　　送徐勉之为慈湖书院山长
　　北风萧萧冬日荒荒之子振辔岁暮有行子行何之于甬东乡维甬东乡慈湖汤汤有严先哲厥庙煌煌往主其祠文教以昌懿被先哲其道允臧如星如汉耿耿其明尸而祝之千载有光伊世之昧如瞽伥伥乃多其岐而亡其羊孰法孰师以祛其盲嗟嗟遗文湮郁弗扬之子之徃春秋荐飨翩翩佩琚来游来翔之子之往淑其俊良蔚彼鸣凤宜集髙冈胡戢其羽而下于伤维屈乃伸有弛必张善尔令闻终履康庄髙也作诗其言匪狂式慰子怀于以送将
　　息庵为孔鲁茂先生赋
　　维山之阿幽幽其室有美君子爰息而逸其息伊何为美实多以寝以兴以居靡他翛然忘世匪遯而逝时止则止聊以舒憇者游而驱今息我车者仕而趋今息我躯我息我交我友日逺我息我心我虑斯遣庸庶劳生我息无营羣愚逐逐我息乃宁涧有鸣泉櫩有啼鸟我息而听达彼胶扰庭有嘉树岩有停云我息而观谢彼纷纭坐则怡怡卧则熙熙如丸在区如水不波息而勿息中为物役息焉而息息乃真得人耄勿息我息是耄在古贤达或与同好行者止防倦翼知还于兹息焉永矢勿谖




　　不系舟渔集卷一
　　钦定四库全书
　　不系舟渔集卷二目録
　　骚体诗
　　南山有思友生也
　　题兰竹
　　思逺寄诸友生三首
　　菊颂为易尚贤赋
　　题道原所作墨兰蕙四首








　　钦定四库全书
　　不系舟渔集卷二　　　　　元　陈髙　撰骚体诗
　　南有山思友生也
　　南有山髙维虚矣其上伊石不可以舆兮念子之逺莫我愉兮南有水清维流矣其泮伊陆不可以舟兮念子之逺莫我俦兮盲风凄凄卉木病瘁我行吴防曷其底居二三君子眷我寡类勉进厥修始终令誉
　　题兰竹
　　怀美人兮南浦倚疎篁兮愁予佩嘉言兮同心期岁寒兮容与
　　思逺寄诸友生三首
　　水之广兮不可以涉舟则可航兮我舟无楫伐木为楫兮孰与撡我思我友兮心为忉忉
　　路之修兮不可以徒车则可载兮我车无舆伐木为舆兮孰与驾我思我友兮不防晨夜
　　翼于风兮害从以飞鳞于湍兮害羣以随我逺我友兮我友我思我思我友兮我友不知
　　菊颂为易尚贤赋
　　爰有嘉卉所性贞兮干刚坤柔中禀精兮緑叶蓁蓁丛而不蔓兮厥花伊何金英粲兮煜其婉娩怀正色兮幽淡清絶香可服兮媚于晚节守志俟命兮蹇兹孤髙不可摇兮吁嗟今人莫尔知兮説媚弃正夫何疑兮遯世无闷圣所韪兮彼美君子其德可与比兮
　　题道原所作墨兰蕙四首
　　有草维兰兮在彼中阿上防幽篁兮白石峩峩雪霰交零兮岁冉冉其几何百卉憔悴兮为忧孔多呜呼保此贞节兮其心靡他
　　兰之花兮有苾其馨兰之叶兮其色青青嗟兰之生兮独耿介而幽贞我思古人兮言掇其英
　　有草维蕙兮生于林坳与荃为类兮与兰为曹萧艾离羣兮不复混淆其敢自弃兮化而为茅
　　蕙之花兮丛生而馤蕙之叶兮可纫以佩擥芳菲兮勿使芜秽鶗鴂鸣兮不瑕有害我思灵修兮岁月其迈













　　不系舟渔集卷二
　　钦定四库全书
　　不系舟渔集卷三目録
　　五言古诗
　　寓兴二首
　　闲居四首
　　出门
　　扫室
　　送竺上人归狼山
　　戊戌新岁感怀二首
　　晚归
　　雨中有怀季申伯杨彦祥二文友
　　客吴中咏怀三首
　　山居
　　迁居
　　过俞岭
　　泊馆头步
　　夜泊临平山下有怀衍道原上人
　　岁首自广陵入高邮舟中作
　　己丑岁元正二日发高邮
　　晚步
　　近山轩燕集
　　青枫岭王贞妇祠
　　途中遇雨
　　感遇二首
　　过冯公岭
　　感兴二十五首
　　喜闻友人来访
　　送钱思复二首
　　送陆有章分题得巽山
　　汪节妇诗三首
　　寒江分韵
　　观稼
　　园
　　送朱维敬奉使还京十首
　　留别诸友分韵得日字
　　因彭仲愈归江东寄屠彦德得东字
　　题画
　　送董重仁
　　村居
　　送吴有齐提举台州医局
　　寓真华馆
　　渡沂
　　游白云山
　　怡云轩为茂上人赋
　　赠医者俞明逺
　　青田山房为刘养愚赋
　　荼防花下宴集时以古人诗莫道春归有遗恨典刑犹在此杯中为韵分得典字
　　游鸣山寺
　　登苍岘岭
　　送彭仲愈归江东
　　庚子八月游荃湖登东阜观新龙湫时同游子白修撰一初上人
　　次日同诸公游西瀬旧龙湫
　　为章以元题扇
　　濯翠亭为闲屋上人赋
　　葡萄泉
　　冩兴
　　征妇怨
　　落梅曲
　　商妇吟
　　白纻词
　　野菊花
　　题临清亭
　　题滕王阁图
　　岳阳楼图
　　行路叹
　　种药轩为孙仲诲赋
　　送孔州判得代归乡
　　惩愆
　　达观
　　题陶渊明归去来图
　　戊戌旦日方谢事闲居
　　西旅图
　　防徐元彬家食樱桃
　　读徐君云松小稿二首
　　长行歌
　　戊戌岁端午寓居慈溪有感
　　发嵊县
　　整书册
　　秋成大水伤稼悯农有作
　　过广福寺石屏山房怀曾子白修撰陈伯清侍讲
　　郊行
　　入郭
　　题髙士煮茶图
　　为农
　　择谷种
　　白露
　　治圃有感
　　同蒋伯威朱德常游育王山
　　寄张筹
　　观湖
　　蒋状元墓
　　古意
　　题山居图
　　喜雨赠林子卿陈正夫
　　兰蕙同芳图
　　己亥六月五日赵彦名郑成过寓所饮酒杂诗十首
　　怀交川诸友
　　题张子房归隐图
　　石菖蒲
　　悼慈童
　　种橦花
　　渔溪隐居为俞希声作
　　赠薛相士
　　花图
　　容春轩
　　对菊
　　题兰
　　陆景周东园隐居
　　送章錬师
　　惜别
　　大水怀何汝樵
　　松泉旧隐
　　画鹰
　　送商时雨
　　出吴门有怀声公
　　山阳访怀三首








　　钦定四库全书
　　不系舟渔集卷三　　　　　元　陈髙　撰五言古诗
　　寓兴二首
　　入山采琼瑶云深白石坚琼瑶不可采中心抱悁悁悁悁思美人青青见芳草芳草在空山美人隔长道种花种兰蕙取士取君子萧艾不馨香小人混臧否如何此芳草零落在山林古人不可见悠悠伤我心
　　闲居四首
　　今岁厌羁旅归来田里间栖迟涉春夏居幽心自闲逺市絶喧啾闭门谢衣冠无营免虑外守拙非怀安晨兴微雨霁课仆往西园嘉蔬摘翠叶时果收朱丸何能谋生理聊用致盘餐
　　近舍数亩田深耕艺黍稷黍稷日以茂青青满阡陌锄耘去稂莠经营待秋穑农事果艰辛劳生念衣食虽有服力勤庶免饥寒迫丰岁或可期优游度朝夕
　　暇日过南邻田父喜余至为余具酒浆坐间杂老稚苦言无殽馐但有园蔬味草率见真情酬酢感深意白日忽已暮頽然竟成醉所遇聊足懽何用计余事
　　陶潜冲旷士弃官乐田园于世百无营唯爱浊酒樽乗化知委运赋诗多达言我今解绂归来分所安荷锄开荒径种菊叶已繁佳辰步幽陇永日憩衡门前修讵敢企庶以避时喧
　　出门
　　出门寻微径独行绕荒村荒村居人少草屋畎亩间鸡犬隐深竹桑麻被长园方春农事兴耕者日已繁锄耘愧力弱讵知衣食原入山虎狼怒涉海波涛飜徘徊奚所适顾瞻生永叹抱拙守闾里白日如流丸念昔贤与哲栖栖不遑安怀居岂余心时乎复何言
　　扫室
　　日日扫居室既扫尘复生性癖颇爱净去尘心乃清居闲虽少事处世岂无营弱子在襁褓几时堪使令蹉跎叹光景困守限户庭非无四方志边隅未休兵遥闻官车出尽毁徐州城朱门与碧牖回首成榛荆江淮及闽越冦盗之所经人民苟全活奔走不得宁睠兹蓬庐下栖迟聊慰情但当勤洒扫读书饱藜羮万事委天命何必求荣名
　　送竺上人归狼山
　　飞云无定迹有时亦还山飘飘方外侣倦游终念安晨兴振衣袂登舟泝江湍适意且归休及此岁未阑狼山近淮楚中有屋数间燕坐古树隂濯足沧波寒时招白鸥鸟永日共幽闲
　　戊戌新岁感怀二首
　　青青庭前栢晴日照顔色枝间巢众禽朝去暮来息中有乌尾乌能生反哺雏新岁忆慈母独立意踌躇北风吹江树冉冉江云度隔江山岭髙云行过山去野鸟逐云飞力尽不能随新年忆亲友极目望天涯
　　晚归
　　西崦日初没逺树生夕隂晚步草露湿独归松径深入室载笑言稚子牵衣襟尊中有浊醪可以酌复斟坐来牖白佳月出东林幽情寄觞咏适意防华自得闲居理宁忧外患侵
　　雨中有怀李申伯杨彦祥二文友
　　幽室隐几卧觉来闻雨声开土痕湿井边春草生旅寓惜芳草闲居抱幽情美人期不至谁与共持觥相思巷南北如隔万里城
　　客吴中咏怀三首
　　岁暮旅怀深忧思怨宵永谋生计何拙悠悠去乡井百为无一成壮志欲灰冷寄形天地间冉冉度光景青年讵长留緑发变俄顷感叹起中夜危坐心耿耿幽寂无声明月照孤影
　　慈竹冬生笋内芘知其因而我为人子乃独逺其亲亲年迫衰暮问安晨昏当门惟弱子耕稼服力勤瘠土所入薄何以奉甘珍负米愧前哲漂梗惭一身忧心奚所托仰视南飞云
　　弱质难任重晚学终寡得努力希前修驽马追骥迹羇旅既荒芜衰老况侵迫为人生世间所贵能有植倐焉同物腐岂不深可惕刮摩赖友生庶几成令德羣居以游谈于我竟何益矢心苦同志愿言慰昕夕
　　山居
　　避喧林下居抱病山中卧家贫酒屡空性懒诗慵课禽声隔树啼云影当过独有采樵人时来慰衰惰
　　迁居
　　迁居城南村幽情意所适室庐颇虚敞结构自畴昔侧桧防周垣修竹防竒石防防井泉清霭霭檐云白去郭二三里逈与嚣尘隔于兹载寝兴朝暮靡所迫读书南下奉食老亲侧褰裾戏童穉煮茗待賔客身闲贫亦佳机防心已寂旋种园中蔬春叶庶堪摘时危幸安处生理宁复识虽非旷达夫翫世聊自得
　　过俞岭
　　刘山已行过俞岭仍崄巇木桥度水滑石径临涧危举目惟层峯俯首不敢窥道逢荷担者相问各言疲嗟予亦何事跋涉无已时去年此登涉今日复来兹行役岂吾愿倚门无乃思人生宇宙中劳逸谁所为既云有形累焉能息驱驰
　　泊馆头步
　　朝发芳林岭夜依馆头泊厌兹跋涉劳怀哉田园乐生理苦艰难归耕难悠邈贫窭何足忧甘旨焉所托栖栖道路中素心负邱壑行年三十余齿牙半摇落良由筋骨疲岂但质衰弱忧思耿不寐起观众星白羣鸡鸣江臯已复戒行客
　　夜泊临平山下有怀衍道原上人
　　泊舟临平下月出湖水白村墟警羣吠风林振伏翼游子多愁思仆夫倦行役开尊欲自醉对酒不能食缅怀吴中游讵念飘梗迹衍公与吾谐交谊比金石别来遥相望何以慰岑寂暂营东去棹即理西征屐
　　歳首自广陵入髙邮舟中作
　　北风吹湖水逺行当歳徂孤舟无同人相依唯仆夫遥睇髙邮城彷佛十里余落日去地逺飞雁与云俱悠悠思故乡邈在天南隅慈亲倚门望我身犹道途羇旅岂足恤但念骨肉疎何当脱行路归卧山中庐
　　己丑歳元正二日发髙邮
　　昨日初献歳今晨发髙邮飘蓬无节序此身真若浮晴日照野水好风顺行舟舟人为予祝新年无百忧自笑道路中奔走何时休朝为吴乡客暮向淮楚游安居岂不愿况乃非人谋乾坤无终极江海成淹留俯仰视黄鹄奋翅何悠悠
　　晚步
　　雨霁野色净杖防步残阳度桥寻幽径沿溪绕西庄陇麦生微秀篱菊散清香行吟来复往零落忽沾裳
　　近山轩燕集
　　至正十二年夏四月八日防于张思诚之近山轩时孔君正夫方自吴回曾伯大陈德华徐德显金士名吕敬中卢文威郑子敬咸在而髙亦与焉皆能文之士酒酣正夫言曰兹集也不可以无记乃命赋诗分韵取陶渊明孟夏草木长绕屋树扶疎之句凡为诗十首呜呼朋友防合而欢晏咏歌亦古人所重也然平居无事时而接杯觞弄笔墨此特文人才士之常耳当兹海内用武之日而吾与诸君居左邑下州得以恬然安处相与饮酒赋诗为乐岂非幸欤夫乐而不知其乐者众人之情也乐焉而不以文者荒于乐者也今也乐其乐而必以文亦可谓不失其正矣叙而録之所以不防也
　　幽轩近青山层檐防髙木兹晨天气佳凉雨破袢燠鸣蝉度新声丛蕙散余馥几席具陈列笾豆进殽防故人吴中归举酒喜相属微酣各防形起坐命棋局好乐初匪荒咲语胜丝竹人生百年内光景犹转毂况当艰虞际欢会情愈笃酒防复何言长歌紫芝曲
　　青枫岭王贞妇祠
　　峩峩青枫岭其下溪流驶昔年王贞妇抱节向兹委妇本家赤城从夫誓终始国破罹百忧囚奴戎士何哉千夫将悦色思配已良人被杀戮祸延舅姑氏残生虽无依大义安敢毁一死诚不难执缚未有以诡词吿将军妾岂负君子苟妾能事夫事君亦如此听妾衰绖除终当侍牀第军将闻兹言防虞稍为弛行行至斯地四顾行且止悲风满秋山落日啼青兕矢诗冩我心书石齧我指精神动灵祗血染石为紫跃入千仭渊魂飞魄沉水至今立祠庙镌珉着哀诔生怀贞淑姿死为节义鬼我来抚遗迹泪下不能已因悲丈夫子食禄昧亷耻堂堂防淮帅授城犹弃屣视此宁不愧生存孰如死呜呼千载下风化赖纲纪
　　途中遇雨
　　出郭天始晴入郊雨仍洒农夫且怨咨况吾行道者前途上修岭四顾迷广埜登涉极烦倦幽思何能冩躯体父母遗非敢并牛马立身若未遂劳形亦天假岂无旧田庐隐居事耕稼垂钓清水濵读书茂林下歳晚成斯愿今兹未遑暇
　　感遇二首
　　慈乌在巢时相依母与子因风出巢去顾影独千里千里何悠悠天髙露如水乌飞还故枝游子悲别离中原有髙山槛泉出其隅防防入溪涧所性良已殊奔流无日夜东去趋尾闾逝水无回波少壮能几时
　　过冯公岭
　　絶壁倚霄汉千峯势如驰何年五丁士凿石连天梯萦纡不可上髣髴登峩眉白石齧我足霜风吹我衣前途政迢递我已筋力疲寒花道傍开幽鸟林间啼彷徨俯自慰少憩日已西浮生浪奔走困踣胡尔为他年履坦道慎勿防崄巇
　　感兴
　　自汉以来五言之作多矣其善者大抵皆直致无华饰之辞简淡而意味深逺下是则雕镂绮靡不出乎风云月露花卉禽鱼之间而理趣蔑如也昔唐陈拾遗尝作感遇诗词格髙古而新安朱子则病其滛于仙佛怪妄之説故朱子斋居感兴之作乃一寓于理扶树道教而辞之要妙特其余耳殆未易于古今诗人律之也予客居无事读书余暇撡觚染翰适意于诗得二十五首亦命之曰感兴率皆托兴成章鄙俚无文固不敢窥作者之藩篱而视朱夫子之扶树道教者夫何敢望独于陈古道今引物比类意在惩劝不习于雕镂而不沦于怪妄则庶乎其万一焉或可以俟观民风者之采择云尔
　　混沌既分裂乾坤遂开陈九重不可测八纮无垠遥思天地先一气应絪緼自从开辟来不知几千春太朴一以散智巧方纷纭至化日销荡谁能反其淳吾将遗斯世泰初与为邻
　　两仪辨清浊万物纷回互斡旋造化机岂不以理故无形焉有象彷佛随所寓太极祗强名驾説无乃固谁能穷其原逝与游圃
　　茫茫上古初斯人若麋鹿野处食猩狸虎狼共驰逐皇天降神圣为氓去荼毒羲农与轩辕奋起相接足乗马穿奔牛揉耒种嘉谷皮毛作衣裳巢穴变庐屋元功被万世遂生育古来无圣人吾其久鱼肉
　　唐虞邈以逺禹汤亦悠悠周辙一东狩王纲遂漂流春秋更五霸日月寻戈矛陵夷逮七国斯民益无聊战血满沟堑杀星入云霄商君佐嬴秦变法开田畴积强至六世虎噬吞诸侯宰割天下地郡县罗九州焚书任法律儒士咸防刘汉皇起丰沛三尺诛民讐开基四百年烈烈壮鸿猷惜哉英明主不学道逺谋一时缯狗徒賛业非伊周遂使皇王政废堕不复修此机一以失余恨空千秋
　　孔孟起衰世栖迟走诸国一身邱墟斯文寄方册渊然洙泗流浩若江海泽伊人一以逺异端日滋息诱民犹埙篪竒言胜杨墨亡羊多岐径周道长荆棘举世酲既深何以挽沉溺上帝司民政而乃相滛慝天意尚如兹滔滔谁与易
　　昆仑几千仞王母当中居缥三神山尽宿飞仙徒粲琼以为粮鞭虬以为舆寿命等天地出入乗空虚此事古相传不知真有无但伤世迫阨百歳犹须防之人果可见吾欲膏吾车
　　有生必有死芸芸归其根灵魄既入土何所藏吾魂世愚不晓事妄説相循环人物互变幻形散神独存死生信如此有身乃夤縁不用男女搆躯体应自完兹理至昭晰可与智者论
　　羲和鞭灵车去去一何速乍见升扶桑俄然次蒙谷光隂既如许人世诚局促胡为有限身乃遂无涯欲夸父矜其能走逺不知复至今西海上青青邓林木
　　策马吴城西揽辔姑苏台寒林噪乌雀故址丛蒿莱登髙忍凄怆怀古思悠哉夫差借世烈起土殚民财曲木搆华馆离宫蔽层厓娇娆醉越女歌舞环吴娃观乐方未毕争霸心已灰不须百歳后已见麋鹿来兴亡虽古有穷欲乃先摧覆车不自戒长使后人哀
　　青山或可移白石尚可转志士怀苦心九死不愿返首阳饿仁贤至今激贪愞汨罗沉楚累千载悲忠蹇人生谁不死身没名贵显胡为草人美新思苟免
　　楚人废醴酒穆生不复留申公眷恩德终为楚市囚保身贵明哲知几谅寡尤后来贤达士谁能继前修豪家列华第披金饭珠玉茅屋耕田夫衣食常不足均为羲皇民胡焉异荣辱逺怀雍熙世宁复有兹俗谁与开井田吾思食其肉
　　乾坤奠髙卑设位终不易圣人定民志贵贱有常式云何世道衰习俗长奸慝舆台百金裘氓贾八珍食贾生久不作谁为长太息
　　缥浮图宫俨若王者居列徒二三千僮仆数百余饱食被纨素安坐谈空虚秋来入租税鞭扑耕田夫不惜终歳苦征求尽锱铢野人不敢怒泣涕长欷歔
　　五侯佳子弟弱冠乃髙举承籍阀阅功官爵纡青组五马跃春华一麾守王土诛求肆狼贪立威严棰楚斯民天所眷视之如草屦置官择贤才兹事由来古君防龚与黄何尝有门户
　　边城将家子十歳承华胄腰悬金虎符万夫拥前后上马未胜甲引辔犹脱肘日日驱官军指麾纵鹰狗生当太平世无复事争鬬天家赐髙爵膂力吾何有但问祖父资莫问能事否
　　客从北方来少年美容顔绣衣白玉带骏马黄金鞍捧鞭揖豪右意气轻邱山自云金张胄祖父皆朱旛不用识文字二十为髙官市人共咨嗟夹道纷骈观如何穷巷士理首书卷间年年去射策临老犹儒冠
　　步出城门道忽见羣车驰车中何所有文贝光陆离美娃载后乗销金灿裳衣问之何如人云是官满归闻者交叹息清名复奚为
　　水生隋侯珠山出和氏璧隋珠光照乗和璧白盈尺举世以为宝连城售其直寒者不可衣饥者不可食珠璧之所存莫夜寻戈防所以君子人其实在乎德
　　淳风变浇漓薄俗废直道吴女市新妆入宫擅华姣中心苟不美顔色有何好朝来枝上花日暮萎芳草怀哉空谷人贞洁以终老
　　大江日以东曜灵日以西在世阅光景倐忽流驹驰繁华向春开落叶迎秋飞荣枯有常理人生犹若兹愚夫昧逺识荒滛速其疲诞者蕲神仙不死今有谁何如安吾分委顺以从时
　　丈夫重意气不为儿女悲得丧如浮云戚戚竟何为君防松与栢歳寒青不移槐柳遇霜露憔悴无光辉怀哉古之人永与今世违
　　东风二三月桃李满名园乗时得其所独爱阳和恩英英篱间菊开花当歳寒已无雨露滋兼有风霜患君子力为善穷达宁复论纷纷竞炎热得意何足言
　　明明空中月浮云能蔽之我心忽不乐清夜有所思古人既云逺古道日以非后生采春华举世吾谁归飘风飒然至吹吾裳与衣恨无双飞翼逺逝凌风飞感伤复奋激沉吟以徘徊
　　悲风西北来树木声萧萧蟋蟀鸣四壁鸿鴈飞层霄时光忽已异四序如更徭人生无百年转瞩朱顔凋胡不崇明德早使勋业昭空悲千载下身死名寂寥
　　喜闻友人来访
　　遯迹向荒郊客身如絷维良朋不我顾出门何所之故人汉水上悠悠每怀思惠来忽有约风雨无愆期终夜喜不寐天明起披衣命仆扫齐室拂拭牀与帷临河望舟楫行道想逶迤我有一樽酒酒味甘如饴久藏待君至盥爵共君酾饮酒岂足贵真情良在兹
　　送钱思复二首
　　雨晴春正佳潮生日初上出郭送归人江臯系兰桨之子文章彦儒职困羁鞅三年留海邦声名动官长故乡忽在念束书遂长往上官再三留终焉不可强白云绕孤屿晴烟连雁荡东风花满城好鸟鸣三两子去吾独居幽景负心赏
　　见面方喜熟离别苦多情人生倐聚散犹如无根萍我从湖海归眷眷求友生子昔尚淹留今朝舍我行白驹不可絷何以能合并春江波濯濯猗兰叶青青采兰江之浒与子结同盟岂无桃李花所贵在芳馨愿子勿捐弃歳晏保幽贞
　　送陆有章分题得巽山
　　巽山如层台积翠俯城郭古来秀松槠鸟隐栖阁雨散飞素云风静语丹鹤游人日跻攀杖履相绎络陆郎吴中来雅志好邱壑哦诗松间题擕酒石上酌我性亦爱山方期结幽约兹为送子去登涉惨不乐逺别已伤怀真境况寥落伫立睇大江孤舟入防邈
　　汪节妇诗三首
　　彼美汪家妇早年丧其夫防防抱弱女上堂奉舅姑舅姑深见怜问妇意何如凛然秉大义之死矢弗渝托身事良人岂为存没殊宁持如花顔甘随秋草枯夫妇闗风化自古有孀居
　　采杞南山下杞实何离离从夫未有子夫死身曷依旁人苦相劝恳恳甘言辞自惟失所天一身将事谁伶仃奚足惜但恐节义亏白石尚可转圭璧有瑕疵此心犹松栢歳晏终不移
　　烈女无异志兹事今罕闻风俗日以降朝寡暮求姻寥寥幽谷中乃有如斯人二十守孤帏白首良苦辛旌表未及门敢劳使者勤孀居宁有为风励岂无因我歌节妇诗庶以敦彝伦
　　寒江分韵
　　冬雨昨夜霁落日江水寒天影浸澄碧霜风动微澜飞来白鸥净防防下江干更无垂钓者独立纵遐观
　　观稼
　　观稼往西郊徐步寻畎浍离离实方坚彧彧叶仍茷翠浪翻风动緑云连野霭稂莠亦尽除螟蠡幸无害功虽人力成根由甘雨大丰年在今兹一饱已堪赖
　　园
　　园有秋实引蔓亦已长蔓长实自大甘美仍内藏可以解袢热入口心清凉底言奉玉食未许他人尝
　　送朱维敬奉使还京十首
　　南风吹海水白浪如髙山张颿引大舸千里瞬息间纷纷南来使多从海上还早晚至京邑复命趋朝班桓桓朱将军丞相所抡择才过千人俊勇为百夫特征兵来海东泛舟返燕北观其磊落怀终当献竒绩重臣居省台铨衡握清选州郡富官僚将帅岂疎逺君胡招不留得非厌轩冕麒麟使可羁夫岂异羊犬将军有双剑吐气光如虹元是龙所化一雌与一雄指挥走妖魅奋击生秋风何时用神武与国成殊功盗贼起防頴延蔓梗江淮征伐六七载道途犹未开孰为豪杰士首义罗羣材共成中兴业纪功于云台昔在有虞氏修文格三苗孰知荷戈甲敌忾毗清朝行师不负粮出没如风飘寄语山西将功髙无自骄吴郡甲天下城郭何崇崇仓粟数百万惜哉饱羣凶诸将未平贼朝廷已论功将军有深计何不觅侯封庸医疾多死扁鹊废居闲羣工毁大木巧匠在傍观追奔防驽蹇击隼舍鹰鹯嗟哉朱将军怀才空自怜新垣欲帝秦鲁连思蹈海片言解羣纷髙风凛千载自古有豪雄而今竟安在君去当努力吾将逐樵采离别最伤怀况兹风尘际日日送行人为君独增嘅浮云多北飞江流向东逝执手愬青天英雄岂终滞
　　留别诸友分韵得日字
　　寒色满大江北风吹落日停舟别诸彦中怀抱湮郁夤縁结金兰深固比胶漆佳防不可常歳晏改寥栗居者成淹留行者念家室分携在俄顷东西永相失俯视流波去仰防飞鸟疾人生如浮萍乾坤萧瑟
　　因彭仲愈归江东寄屠彦德得东字
　　歳暮送行舟忧心郁忡忡因怀平生友寂寥青山中岂意松栢姿乃在樗栎丛经年羇旅别十里梦寐通边城多鼔鼙志士忧世同剧谈念终夕道逺无由逢浮云随风至江水日夜东思君何时来掻首望飞鸿
　　题画
　　天髙白露下空山秋寂寥寻真入谷口幽景如见招白石可砺齿古木堪悬瓢为爱琅玕净不知归路遥
　　送董仲仁
　　我归自京师万事成懒拙栖迟衡门下不出动经月非厌漫浪游时事与曩别世路多榛棘盗贼殊未灭淮泗天涨尘汝頴地流血元戎綂貔貅冬夏犹薄伐征需遍郡邑供亿到贫乏百物价腾涌贵籴珠玑埒持钱入虚市所索每空缺如无三月聚讵免粮糗絶斯时为羇旅章甫适诸越壮哉董氏子出门志轩豁誓览山水竒径往度西浙嗟我肩暂息羡子兴莫遏作诗送逺行极目江海濶
　　村居
　　村居逺城郭来往无杂賔读书茅屋下无营存道真羮藜饭脱粟聊以度昏晨自予入京华归来属风尘州里经变改亲旧多漂沦安全亦以幸荒僻讵敢嗔姢姢东园竹冉冉南山云虚檐噪干雀方池跃游鳞闲观契心赏静处与物亲明年系官守怀此梦应频
　　送吴有齐提举台州医局
　　崭崭天台山玉立东海湄芝草生其阿碧色甘如饴昔年刘阮辈采之疗长饥邱陵变深谷宁复思来归神仙竟何事絶物祗自怡今君捧檄去遥与猿鹤期优游百僚底白日和天倪山中固云乐民瘼当春思
　　寓真华馆
　　本性爱邱壑宦游违素心所寓得幽胜亦足散袢襟娟娟泉石净幽幽松竹深晴旭破岚影层云结崖隂谁信居城市有此佳山林虚旷情以适冲寂道所任持觞玩嘉卉欹枕听鸣禽佳时苦无防于世且浮沉
　　渡沂
　　昨日发河阳今晨渡沂水驱车逺行迈计程行未巳旷野人烟稀朔风尘沙起萧条歳华暮惨淡日色死悠悠望京国悒悒念乡里功名亦何为行役信劳止乃知达道人不慕外荣美守真始全天徇物固防已春风舞雩乐怀哉曾氏子
　　游白云山
　　青山引幽兴擕朋来游歌攀援径边树逶迤上坡陀山空林无鸟天濶北风多黄菊余秋英红叶辞霜柯入深得禅宇结构依岩阿幽僧具名馔似喜人相过淹留竟日暮谈笑仍婆娑人生苦物役适意能几何乗闲数登眺勿用悲蹉跎
　　怡云轩为茂上人赋
　　白云非可説自适静者心上人依云住过轩松近林云生从何来云归无处寻霏霏弄光影霭霭度轻隂含风乍承宇散空俄作霖终日览变态不知饥渴侵至乐得冥契宴坐豁冲襟干云岂有意寓物随所任真趣祗自解欲言遂成瘖傍人有问者微笑抚瑶琴
　　赠医者俞明逺
　　俞君昔儒冠读书四明下简册夜钻窥词章昼挥洒苦厌功効迟迂缓世所舍闭门习方伎探赜非苟且贯穿岐黄篇出入卢扁冶业成无全牛开户应求者投剂始下咽愈疾犹解瓦活人术有神利物功岂寡声名在公卿邀请致舆马养生理自足交游贵不假移家九龙山泉石趣仍雅寻山陟嵚岑采术瞰幽閜予药或焚券种杏当满埜吾衰苦多病坐久痿及骻肌肤日已枯顔色何由赭刀圭倘可分相依作邻社
　　青田山房为刘养愚赋
　　幽幽青田山积翠髙千寻大溪经其南白云在山隂下有隐者居卜筑邃以深开门面石壁结构依松林墙古薜荔长砌闲苔藓侵檐间戏驯鹿戸外鸣幽禽花卉春佳冶竹木夏萧森秋宵月照牖冬晨雪明岑尘坌讵能到车马絶过临其中何所有乃有书与琴逍遥足防世俯仰可娱心酒熟聊自醉兴来诗独吟永谢城市喧何用怀缨簮
　　荼防花下宴集时以古人诗莫道春归有遗恨典刑犹在此杯中为韵分得典字
　　名花开雨中幽姿媚春晚纷披被髙树的烁映林苑白玉巧雕镂缟素孰裁剪韶华良在兹红紫况已鲜忍防落晴雪清芬委苔藓邻酒尚可呼春衣讵辞典懽然集佳友坐席傍花展折枝挿瓶罐摘蕋泛杯盏娱情咏诗章入耳谢竽阮念兹时事艰日闻报兵燹东溟舞蛟鼍中州啸豺犬征伐劳将帅奔走困冠冕吾徒布衣士忧患聊喜免且尽花下乐亦足慰屯蹇
　　游鸣山寺
　　久闻鸣山佳近郭青可盼烟霞屡有期杖履未能办兹晨动佳兴勇往续前慢同行八九人亦有总角丱穿林入小蹊越水闯危栈维时冬十月北风歳将晏清芬兰菊在秀色松竹间枫叶黄欲落杞实红始绽石罅鸣寒蛩峯顶度鸣鴈翫览亦足欣登陟仍喜惯岩根古招提殿宇瞰溪涧粉壁苔藓蚀虚室鼯鼠瞷因观真境空愈悟浮生幻坚固非椿松逍遥等鹏鷃此身堕尘网何日逃世患懴悔始自今往者不可諌
　　登苍岘岭
　　平时爱游览客居苦局促闲擕青藜杖步绕山之麓峩峩苍岘岭跻攀信吾足苔滑石﨑岖林深径纡曲勇往指前冈忍喘出幽谷西日映衰草朔风振枯木蝉寂无声饥鼯走相逐朱实垂枸杞黄花吐寒菊徙倚憩岩端顾招友与仆须臾至絶顶太湖在我目白波何茫茫势与沧海属北望平埜濶原田布棋局澄江杯杓小句容蚁封伏天地信览广吾身渺如粟因思去年秋出游壮舆輹志将渡江湖厯览徧坤轴逶迤陟阳华迤登涿鹿蹑云上泰岱寻仙入王屋遥观峩眉云遂采昆仑玉属兹时险艰风尘满平陆羣偷起淮頴官军向曹濮淹留经春秋未遂偿所欲朝廷尚忧虞我何怨拘束回首望南越华盖倚天緑草堂在其下石田犹可菽悠然动归兴何当跨黄鹄
　　送彭仲愈归江东
　　平生湖海间求友亦云众知君苦恨晚翩然鸟中凤论心一语合结交万金重去年来吴门夜宿几回共春秋谈王霸功烈卑管仲诗章频倡和出语或嘲哢君才千里骥奔风勒飞鞚手持溪子弩百发靡不中愧我防驽骀追逐劳纵送别离每兴怀神交屡形梦闗山草木落雨雪作寒冻还家有程期舟楫清晨吾亦东南归欢防从此壅岂不念留处时节倾酒瓮风尘起淮頴干戈满梁宋萧条羁旅中日夜成忧恐鄱阳冬鱼肥盘飱足朝供读书待时清怀才岂无用深广须渟潴菑获在畬种临分出肺腑肯为儿女哄他时遥见思持此幸吟讽庚子八月游荃湖登东阜观新龙湫时同游子白修撰一初上人
　　适意访林泉寻幽入山谷縁崖上嵚披榛转屈曲俛首神龙居万丈阚坤轴空虚穴窦鏦铮溜寒瀑隂晴变须臾灵怪閟幽独穷源倦跻攀坐憩纵游目纎纎石上荃娟娟涧边竹飞云度前冈鸣禽在髙木于兹得萧散悠哉逺荣辱任达遗外纷希真企芳躅未遂琴髙期且从初平牧
　　次日同诸公游西濑旧龙湫
　　昨日涉东巘今晨穷西濑径路稍平夷岩石亦竒怪泉源从何来飞流宛如带龙居余旧迹窟穴分小大迁徙自何年讵测神灵防胡为数变化无乃厌汚秽至今迩吾室足迹未尝届清游因佳朋景物固有待又闻石瓮潭逈出烟霞外暂归憩疲倦登览明当再簮缨久已投邱壑素所爱于世复何营逍遥以终歳
　　为章以元题扇
　　章生方少年早负英鋭气凤雏非凡姿骥子有逺志出言如抽丝所好在文字访我容城下频来见真意我衰百无能悒悒处城市归田违本怀褰裳挂尘累时事属多艰交游叹疎弃念昔与若翁敦笃金兰契斯人不可见对汝亦颇慰揉木就方圆刮镞出铦利努力事诗书他年防成器
　　濯翠亭为闲屋上人赋
　　孤亭依山构松竹环萧森霏霏洒空翠翳翳生凉隂宴坐湛以寂幽栖窈而深髙人久忘世于焉防道心
　　葡萄泉
　　薄游荪草湖载观葡萄泉中流涌微沬何处通灵源出窍蛟珠迸浮波鱼目圆髣髴秋架上累累佳实悬象物形有类托名美斯传我欲醖为酒饮之应得仙勿令濯尘足汚此清且涟
　　冩兴
　　采叶莫采葛摘花莫摘李葛叶能庇根李花能结子何草不生叶何树不开花从君自采摘不怕损繁华
　　征妇怨
　　征夫出门时征妇泪垂垂把酒劝夫饮执手问归期归期今已过更无消息归朝朝倚楼望只见鴈南飞
　　落梅曲
　　梅花开满枝无奈晓风吹风吹花落尽争似未开时花开终有落非闗晚风恶愁杀爱花人城头复吹角
　　商妇吟
　　嫁夫嫁商贾重利不重恩三年南海去寄信无回言妾身为妇人不敢出闺门缝衣待君返请君防泪痕
　　白纻词
　　美人裁白纻裂为上身衣尘垢那能汚霜雪映氷肌绮罗非不贵随时变顔色何如白纻衣着破丝犹白
　　野菊花
　　野菊生篱下开花亦何迟晨霜白满野金英粲离离幽香空自媚佳色无人知不如桃与李花发正逢时
　　题临清亭
　　幽亭瞰清泚翠巘环嵚岑涵波防槛净绕檐花木深游鱼弄微影好鸟度轻音欢乐酬芳景欣然防赏心
　　题滕王阁图
　　飞阁临流构华栋凭虚起感慨古今同登眺江山美词翰忆三王笙歌怀帝子寂寞千载余长天映秋水
　　岳阳楼图
　　巴陵地殊胜洞庭波渺绵层楼碧霄上雕梁緑树边想像对画图游观阻风烟何由跨黄鹄凭髙望逺天
　　行路叹
　　禽鸟各有巢我行独无家蔓草野多露渺渺天之涯亲识不在傍四顾长咨嗟岂无故乡念兵革政交加岂无骨肉情节义乃所嘉白日照青天此身庶无瑕阳林翳柔条幽蹊破芳葩方春各自媚争姸竞繁华伫立愈伤感忧心复如麻凄凄日将夕迢迢路方賖悲风飒然至满目惊尘沙
　　种药轩为孙仲诲赋
　　层轩搆虚敞隐居山谷深绕檐种名药锄理力所任枸杞生夏苗芎防长春隂緑烟防紫术翠雨滋参幽香既可爱灵根亦易寻养性延寿命攻疾驱邪滛活人医国手济物仁者心佳卉满园植彼哉奚足钦
　　送孔州判得代归乡
　　出仕本行志去官岂沽名进退古所重礼让以为荣孔均受代归挽留车不停白驹何皎皎飞鸿独冥冥南山有丛桂东篱粲黄英念我久辞禄迟子结同盟
　　惩愆
　　生晚搆屯蹇性真离祸尤禄仕以为养反贻父母忧一身被兹累惩愆岂无由末才任冗职奔走内恒羞斯民困疮痏鞭挞忍诛求缓刑志抚字厉节怀清修独醒众所忌谗搆生戈矛夐然空屋中经月成淹留潜栖絶内外孤坐自吟讴朝看白日出夜覩明星流西风木叶下四壁蛩声愁感兹时物变萧条悲素秋念昔贤与哲艰危尚拘幽夏台曾困汤羑里乃絷周屈原忠见放杨肸贤而囚缧絏苟非罪于人吾何讐知几昧前训省躬思逺猷安得应天运吾道方悠悠
　　达观
　　古今世忽易生死人所同百年驹过隙寿考非椿松胡为极心意夸毗争长雄贵贱竟何为愚哲各有终或云树名誉可以垂无穷讵知身既没倐忽犹飘风天地防有尽人物终渐融尧桀孰是非毕竟成虚空所以达观士乗化游区中谁知契兹理吾与访崆峒
　　题陶渊明归去来图
　　荣名世所逐好爵人易縻孰防轩冕贵而有田园思陶公令彭泽明哲照几微晋室日陵替周鼎将迁移归来问衡宇幽情托姸辞松菊三径怀舟车邱壑期冲襟邈闲旷逺识超辕羲其人既云逺作者今有谁闻风夙所慕投绂方自兹览图成叹息永言以为师
　　戊戌歳旦日方谢事闲居
　　履端佳节至晴旭散寒威习俗竞来往闲居免驱驰感兹歳时返念吾筋力衰求名愧枉已遯世岂遐思讵云事高尚聊以避艰危白梅发新花翠栢长旧枝览物自适意倾觞还赋诗俯仰不愧怍沉沦宁复辞
　　西旅獒图
　　牧野定周命镐京开辟雍九服成懿德遐陬被皇风迢迢西方国语言重译通慕义不辞逺贡獒随防同四夷既賔服周道信昭融圣心岂遂移老臣敢防忠但恐九仭山亏此一篑功恳恳训诰辞灿灿简册中胡为千载下画史夸愚蒙巧将丹青笔极兹摹冩工徒启玩物志讵有责难恭愿载旅獒篇持之献九重
　　防徐元彬家食樱桃
　　含桃初夏熟繁实缀柔条映日耀晴午凝露明初朝采之青眼粲若朱唇娇玛瑙照氷椀骊珠绚红绡竒姿比闽荔美味似江珧佳人玉齿寒文园书渴消念吾困羇旅覩物心摇摇摘鲜想山圃宠赐怀天朝兵戈遘屯蹇身迹双寂寥主人酷好事有酒即见招尝许徧坐客分甘及垂髫灵丹入吾口可弭玉顔凋从此化凡骨遐征随子乔
　　读徐君云松小稿二首
　　雨霁石坛净幽篁生緑隂微风东南来凉气散衣襟拂苔坐青石焚香对碧岑细把新诗咏朱弦有遗音歌诗本情性风雅何寥寥去古益以逺众巧竞諠嚣华木镂虫篆緑裳剪氷绡邈哉云松子孤凤鸣清朝
　　长行歌
　　守节岂为名秉义不顾身于心苟无媿毁誉从他人我生发垂白干戈遘邅迍衡门久栖遯故土俄湮沦鸟逝辞旧巢鱼游避丝緍但知君臣义宁论骨肉亲行道靡朝夕知我惟苍旻王师在河上四野犹战尘南征一何缓忠愤奚由信仰防双飞翼涕泗沾衣巾
　　戊戌歳端午寓居慈溪有感
　　三载滞游宦荏苒度芳辰属兹端阳节复来慈水濵居闲谢人事过从无杂賔酒杯泛菖蒲于以寿尊亲开门青山近霁色晓来新园榴发红花堦草铺緑茵对物固可乐感时复酸辛原埜半荆棘江淮尚风尘荡涤未有期安居谅无因举世政沉湎谁为独醒人载歌哀郢章掩涕思灵均
　　发嵊县
　　行役苦昼热戒程当夜阑睡觉呼仆夫出门路漫漫明月照人影疎星挂树间流萤防衣袂零落湿巾冠朝逺剡溪水俄入新昌山属兹干戈际愈觉行路难愧无经世资何以济险艰悒悒抱逺思绵绵起忧端东方忽已白林鸟鸣间闗前瞻石岭峻喟然发长叹
　　整书册
　　闲居无所营暇日整书册蠧鱼生育蕃因悲久为客杂乱失次序损坏加补饰深好不知疲朝饥至防食在昔手所置经目犹爱惜披阅备余年岂为子孙积山妻向我语丧乱日侵迫一身尚为累挟此竟何益抚卷冁然笑欲应还复黙汝言自有理终难已吾癖
　　秋成大水伤稼悯农有作
　　农人艺黍稷生理在西畴终歳事耕耨劳勚望有秋塲圃既已筑仓庾方期收大风连日雨原野涨洪流万顷坐沦没比屋尽悲愁公私急租赋何以备征求既伏无臈储宁免沟壑忧饥馑乃荐至兵革仍未休民生病方悴天道邈以幽三复下泉诗慷慨念京周
　　过广福寺石屏山房怀曾子白修撰陈伯清侍讲
　　游行滞春雨憩息依禅林寺门闭寥閴厓石耸嵚崟幽禽飞复止修竹何森森赏寂屏尘虑观空起遐心分榻坐云影巡廊步晚隂缅怀玉堂彦曾此共登临惆怅抚遗迹石径苍苔深
　　郊行
　　郊行日迟迟风和气维穆沟渠水方涨陇麦秀以緑荒村兵燹余萧条数家屋农人重田事偶畊及春燠老妇饷其夫穉子饭黄犊我本疎散人出游靡拘束已无簮缨累但望禾黍熟逍遥乐吾生奚复忧宠辱
　　入郭
　　久矣居荒村偶然入城郭疎懒性所成俯仰心内怍物情多变迁权门势辉防交游问时事防言废酬酢壮士山中来羣行竞超跃市人尽趋避宁论髙齿爵我昔縻簮缨今兹释羁缚知止免殆危怀宠叹零落斯理世或昧遗训仰先觉相知怜契濶出酒共斟酌干戈政纵横盘餐亦萧索南山笋可甞西园麦初获何能久留滞归家且为乐
　　题髙士煮茶图
　　古皇甞草木肫肫惠我氓百药济夭死五谷养其生维茶亦地产青青柯叶荣谅非急世用以兹遗芳馨后来竞采摘纷纷事煎烹鬭品俗所尚输贡官有程竭资困民力货为国经何人绘髙士别味试鼎铛细观摹画工令我感慨并口腹岂足贵思古心怦怦
　　为农
　　代耕久辞禄为农乃劳生既有形体累讵免衣食营瘠土易荒秽锄理恐弗胜晨出露未晞夜归月已明避世敢求逸力作非取赢饥餐有脱粟美味止藜羮属餍以为贵奚必膳牢牲玩华徇物役养真防外荣陶潜信贤达千载仰其名
　　择谷种
　　力穑已就敛嘉种及时收辛勤手自择预为来歳谋秕穉悉遗弃稊稗宁复留去稿曝以日入窖藏诸幽及春农务兴荷耒向西畴持兹布陇亩可以望有秋生理在农事朝夕不遑休躬稼圣攸尚素餐贤所羞耕作信艰食俯仰庶寡尤
　　白露
　　白露凋野草天气凄以凉思亲感时节悲哽涕其旁念昔负米归曷以奉髙堂禄养岂不愿耕耘徯时康风木动哀怨溘焉以沦亡歳月东逝波幽壌路茫茫游魂何所之终古隔容光瞻彼反哺乌翩翩载飞扬蓼莪不忍读仰视天苍苍
　　治圃有感
　　晨兴荷锄出蔬圃聊自治去草絶其根勿令生蔓滋嘉蔬日以长恶草日以衰手植葱与韭青青满秋畦盘餐岂不足采摘有余悲昔为甘防具今兹将奉谁倚锄向蔬立泪下沾裳衣
　　同蒋伯威朱德常游育王山
　　春晴烟雾开地胜林泉逈杖防随诸彦寻僧访幽景古迳人影稀落日松隂冷徜徉谷鸟散临憩山房静赏讵能防尘虑从兹屏
　　寄张筹
　　逺游违亲戚慰意赖佳朋萧条荒郊外喜子来相仍虽敦诗书好恩与骨肉并夜语几废寝晚步每同行以兹故淹留靡知歳月征昨暮别我去擕琴过西坰一日为九秋咫尺有蓬瀛岂无二三子肺腑与谁明久客非所乐况兼贫病增西风吹庭树百感聚中扃盗贼满沧海官军尚纵横东归无羽翰栖栖愧微生愿子数相过庶几开吾情
　　观湖
　　胜日擕佳友出郊眺长湖积波何微茫巨浪争奔趋隐耳惊万雷喧空撼千夫上下宇宙混东西垠堮无皛淼浸百里佛彷吞三吴坤舆拆不合鳌极倾莫扶晶光照秋日簸弄琉璃珠蜿蜒吴中山黛色青糢糊夫椒据其左林屋在南隅风前渔舸竝烟际归帆孤幽浦出菱芡浅渚生葭芦濯濯见白鸟泛泛浮青鳬双眸劳应接宿酲为之苏倚树兴不浅哦诗神欲徂念昔天地辟水府开都禹功定震泽周官书具区于今几千载灌浸无时枯吴越争战地废兴等樗蒱嗟我与诸君胜览得自娱不须感今古临风且倾壶
　　蒋状元墓
　　晚步出西郊逶迟望邱亩松林何萧森流水在左右孤坟隐其中斧封犹培塿剥石苍苔深积土黄叶厚父老向我言兹墓由来久其人在前世独擅文章手较艺多士林精光动牛斗桂折蟾宫枝名冠龙榜首禄仕轩冕贵勋业汗青有不阿时相懽孤忠志自守宠荣一生前零落百年后至今存虚墓骨枯名未朽我闻增叹息怀古思尚友生虽不同时神交或可取落日啼归鸦寒烟瞑幽薮临风荐秋菊洒涕酹清酒
　　古意
　　秋风天雨髙狡鹘气方鋭白日逐飞禽肆意饱吞噬如何鸾凤姿饥鸣向林际为恶反得食焉能苦磨砺
　　题山居图
　　层峦积翠色中有嘉树林幽人此避世结屋山之隂擕琴出山去独怀千古心知音不可见归路白云深
　　喜雨赠林子卿陈正夫
　　幽轩对客坐急雨檐前落隂云破荒原凉风散林薄遥想东山下苗生青沃若与子结幽期归来防秋获
　　兰蕙同芳图
　　南国多芳草所贵蕙与兰竞秀露霜中同生厓石间青青緑叶茂蘂蘂紫英繁含风散芬馥映月澹幽闲既保贞素节永絶芟夷患我欲继骚客扬舲泝湘沅朝攀猗兰枝夕览芳蕙根虽无逺人寄佩服永勿谖
　　己亥六月五日赵彦名郑成过寓所饮酒
　　城居倚邱壑幽径类神仙佳朋得闲暇来此憇林泉布席意殊古解衣随所便兰香随风至好鸟鸣尊前髙谈杂谐谑清吟代管弦且尽今日醉聊以乐吾天
　　杂诗十首
　　凉风何萧萧吹我庭前树落叶辞旧枝飘飖逐风去时节倐已变奄忽流光骛人生少复老朱顔日非故独居待幽期思君歳将暮
　　东园有芳草丛生满平地昨日叶青青今日已憔悴荣枯岂足惜馨香委芜秽佳人在空谷轩车何时至明明天上月灿灿河边星瀼瀼白露零唧唧草虫鸣耿耿夜不寐郁郁怅多情迢迢思故乡眷眷怀友生闗河路修阻歳月忽已征安得如渑酒长醉无时醒
　　昔者子车氏西狩获麒麟麒麟乃伤死谁知此兽仁反袂泣鲁叟枭獍方成羣麟兮非时出不死奚足珍死直仗清白此道吾所敦謇謇屈大夫乃独为其难世方服萧艾谁复佩兰荃逺游怀故都抱石沈江湍身随流波游名与白日存千年汨罗水不愧首阳山
　　荆卿适燕市慷慨无人知饮酒对屠狗击筑过渐离如何田光子进贤独见推匕首入咸阳一去不复归纵使秦王死宁扶燕国危
　　豫让臣智伯报之以国士吞炭思报讐髙谊照青史丈夫千金躯一死为知己独怜齐王横众客宁同死有客山中来遗吾青色铜欲铸菱花镜空照姸媸容留之为莫邪可以斩蛟龙世无欧冶子讵忍委庸工精衞填东海衔土无时休东海填不干口血如丹流人皆叹精衞劳生何拙谋胡为反役物营营春复秋天地生众人岂无贤与愚徇名乃烈士货殖唯贪夫白日催容顔朝荣还暮枯倐然随物化处世竟何如种兰满幽室愿同君子居
　　怀交川诸友
　　积雨开霁色和气散微烟游情陟层巘凝涕望交川青天何漠漠白鸟去翩翩遥思羣彦集从之路绵
　　题张子房归隐图
　　平生三寸舌乃为帝者师韩讐既已报汉爵焉能縻归隐岂防世明哲谅知几独有鸱夷子千载共幽期
　　石菖蒲
　　石上种菖蒲盆中蓄清泉托根不待养翠叶何鲜鲜沃土生萧艾青青当路边萧艾人所恶菖蒲人所怜
　　悼慈童
　　慈童我爱子聪慧殊可怜五龄解人事头角何崭然朝餐侍我食夜宿就我眠羣儿竞嬉戏端坐舒以安有时弄笔墨涂抺笑且言我族日衰冷俟汝兴我门胡为遘疟疾奄尔归重泉防穉何所依哀哉彼苍天娟娟秀眉目梦想在吾前鲍靓寻故井羊祜忆遗环汝魂尚有知念我当来还再生为父子慰兹衰暮年
　　种橦花
　　炎方有橦树衣被代蚕桑舍西得闲园种之漫成行苗生初夏时料理晨夕忙挥锄向烈日洒汗成流浆培根浇灌频髙者三尺强鲜鲜緑叶茂灿灿金英黄结实吐秋茧皎洁如雪霜及时以收敛采采动盈筐缉治入机杼裁剪为衣裳御寒类挟纩老穉免凄凉豪家植花卉纷纷被垣墙于世竟何补争先玩芬芳弃取何相异感物增惋伤
　　渔溪隐居为俞希声作
　　幽人事隐遯结屋溪山居浮波绕防槛白鸥戏庭除沿溪尽渔者日日溪中渔东风二三月緑水泛菰蒲渔舟倚南岸垂纶得嘉鱼临流买鲂鲫无复烦招呼徐倾缶中酒旋摘舍后蔬烹鲜具盘餐举觞对妻孥懽然醉自语荣名竟何如信知轩冕贵不及隐者娱
　　赠薛相士
　　客有薛相士访我髙士庐谓我有殊态耳白面不如伊昔欧阳子有相与此符嘉名动天壤千载流声誉我闻笑且谢造化成吾躯穷通及寿夭赋子终不渝惟有文字功可以勤力图垂辉没世后照映青简书非敢望前哲庶免同下愚素心固所愿子意无乃谀兹言如果售吾生更何须
　　花图
　　嘉卉各自媚敷荣发光辉根异叶亦殊花开不同时鲜鲜映幽户一一含妍姿乃知造化功荣华俱有期芳菲如可采勿令伤暮迟
　　容春轩
　　层轩结构幽当莳花木檐云栖夕隂庭鸟鸣晨旭四时景物佳早晚风气淑主人颇解事洒扫置书轴擕琴来佳賔开尊泻醁防酣有余懽谐笑春意足宁知城南居秋风满茅屋
　　对菊
　　佳菊性所爱金英霜后敷见之开旅怀移植向庭隅岂无杯中物幽赏与谁俱今晨佳友过花下共懽娱西舍新醪熟足以供所须
　　题兰
　　幽兰石间生自与萧艾异开花霜露中顔色靡憔悴空山无人知谁擕筐筥至终焉抱国香百草不敢蔽冷风飒然来芬芳满天地
　　陆景周东园隐居
　　陆生东园隐风景一何佳既载陶潜菊亦种邵平于焉识真趣宁复慕荣华回顾殉名者簮缨何足夸
　　送章錬师
　　山城值徂歳羇思郁难宣幽人从何来笑言接清温出游同策杖相遇辄倾尊飘然忽辞去寥廓羡孤骞
　　惜别
　　江山无行人天寒况风雨出门辞友生情深别良苦褰衣感缱绻岂不念留处髙堂想归期歳月不我与停舟且勿迫倾尊出清酤酒短意更长含凄我无语
　　大水怀何汝樵
　　冬降大水髙原流白波出门无舟楫念子抱沉疴空惭乗舆友歳寒心靡他不能裹饭往孰听鼓琴歌世情日迫阨四郊鬭兵戈虽出龙蛇歳贤人犹网罗达生固委运天意竟如何我身久行役暂喜归林阿交朋各忧患蓬荜谁经过感时少娱乐索居叹蹉跎安得扁鹊术起子同婆娑
　　松泉旧隐
　　彼美嘉遯士筑室山之阳山根多松树源泉出其傍歳寒色青青雨霁声浪浪饮水解我渴餐松以为粮已无轩冕念宁复事纷攘丈夫重出处隐显各有方岂其爱松泉而与世相防怀才成濩落适意聊徜徉当知衡门隐不似接舆狂
　　画鹰
　　淮公所藏鹰年代不可校惟于素绢中彷佛见形貌骨格耸萧森神气张雄鷔古人毫端妙今世岂能到挂之空壁间檐雀不敢噪秋风天宇髙呼哨欲骞蹈我观英俊姿感激成愤懊鸱枭羽连翩狐兎影颠倒非无凤与麟潜伏在深奥借尔双翮健为我作司虣
　　送商时雨
　　昔我到黄岩日与乃翁游汝时在襁褓索栗声吚嚘到来十八年相逢向东瓯汝才正英发我已霜满头客居喜邻近朝夕慰羇愁吟诗出秀句穷经企前修将迎无虚日礼数亦何优竒毛覩鸑鷟名驹见骅骝忽来与我辞归途戒清秋前日送乃翁作恶独未瘳今晨汝复去吾亦难久留维时尚艰危武臣奋干矛王师过淮甸指日清遐陬愿言蕴竒璞磨礲待搜求崇山覆篑积源水盈科流期汝在霄汉顾我终林邱临分曷为赠愧无琛与球采兰江之浒聊以寄绸缪
　　出吴门有怀声公
　　牵舟泝沧波回首逺城郭人家烟霭佛塔倚寥廓旷埜鸿鴈飞沉吟西日落怀兹物外侣白云何悠邈
　　山阳咏怀三首
　　平生髙世志耿介无俗情自予出山来始为尘网萦强饮事俯仰内媿常交并立身自有道胡为日营营朝饮淮河水暮宿山阳城淹留非所乐羇旅竟何成
　　旅寓意多违百感中夜集本来麋鹿性谁甘白驹絷缄黙非防言枘凿恐难入荣名亦何用令德苦未立念兹日月逝少壮怀靡及归哉复归哉江湖风浪急
　　淮水清且长逺天望防邈野草正萋萋幽花何灼灼春来百物荣禽鱼亦飞跃凄然独客怀有酒共谁酌故人同乡子异县共漂泊朝夕庶往来谐笑慰寥落




　　不系舟渔集卷三
　　钦定四库全书
　　不系舟渔集卷四目録
　　七言古诗
　　题空明道人卷
　　题十八学士图
　　题取履图
　　山中读书图
　　牛图
　　题太白纳凉图
　　啄木鸟
　　赠相士王伯善
　　青山白云
　　促织鸣
　　螳蜋捕蝉
　　无弦琴与郑玉孔正夫刘景玉周元浩分题席上赋
　　白头吟
　　折杨柳
　　我马黄
　　折花词
　　食莲词寄同年诸公
　　别林文懋
　　海日出东方
　　题牛图二首
　　海水波问友人
　　元日醉歌
　　云松巢为许云隐赋





　　钦定四库全书
　　不系舟渔集卷四　　　　　元　陈髙　撰七言古诗
　　题空明道人卷
　　委羽山之东海东空明洞天山之中干开坤辟几千载异境不与人间同日月长明天澹澹风雨不到春融融丹霞翠雾相掩映琼楼玉宇开玲珑碧桃空花自结实紫芝长叶还成丛其中居者尽仙子安期羡门与韩终指挥鹿使朱凤左右玉女前金童洞门深闭隔尘土凡人欲至无由通神仙所都信幽秘灵竒诡怪谁能穷传闻当时刘道士遯世曾此收功丹成九转火候足身骑鹤背摩苍穹鹤翎飞随雨白雪至今异事惊盲聋桑田沧海几变化白鹤一去何匆匆空明道人学仙者志慕轻举追遐风生来风骨逈自别了然碧眼明方曈少年簿书逐吏役一旦衣冠随埜翁传方已尝宿王子问道直欲登崆峒黄庭诵罢白日静步虚声逺青山空饱餐朝霞饮沆瀣肌肤不老腴而丰坎离铅汞媾龙虎夜半光射泥丸宫终当羽化上仙去亲朝玉皇蹑彩虹世人纷纷浪生死追奔利欲劳其躬非无嘉禾与灵草往往蠧蚀生螟螽嗟哉斯人不可及青天万里飞冥鸿
　　题十八学士图
　　文学士十八人风流儒雅何彬彬瀛洲髙步拟仙客争依凤翼攀龙鳞一时秦府风云叶三百余年开帝业就中房杜才最优简册功名光炜赫天生英贤何代无委弃还同草木枯明良相遇古难得试观图画成长吁
　　题取履图
　　子房取履圯桥下绢素何人巧摹冩忽防图画双眼明英雄之心孰知者俯从呵责不敢嗔老人自是非常人素书一旦授兵法佐汉兴王诛暴秦忆昔报仇事狙击壮气何曾受摧抑他日运筹帷幄中方知豪侠非良策汉家三杰垂无穷萧系韩诛悲大风全身独弃人间事端借当年进履功
　　山中读书图
　　逺山如蓝近山緑前门苍松后门竹幽人读书栖石根有客拏舟访溪曲白云冉冉落虚清风泠泠散飞瀑林泉深处隔红尘便欲相依结茅屋
　　牛图
　　有牛齧草古树傍牧儿枕石眠斜阳牛驯不动牧睡稳山无猛兽烟苍茫春耕已毕政闲暇宁复驱驰勤服箱升平尔牛尚云乐何须更问民物康年中欃枪照中野原隰邱陵多虎狼食人之肉以为粮草间况有肥牛羊杨家赀产久零落渤海政治今凄凉临风览画长太息莫説桃李更断肠
　　题太白纳凉图
　　六月炎天飞火乌土焦石烁河流枯迩来衰病更畏热呼呌欲狂挥汗珠饮氷嚼藕废朝夕小室如炉眠不得闲将画图悬四壁漫想深山好泉石就中此图尤絶竒青林飞瀑吹凉飔何人展席坐苍藓乃是谪仙初醉时露顶裸裎投羽扇仰防云生成白练松隂如雨毛骨寒岂识人间袢促祗今匡庐道阻修雁荡天台近可游便欲置身邱壑里挂巾石壁继风流
　　啄木鸟
　　啄木鸟啄树枝头红如血口如锥终日啄木尝苦饥木心有虫不肯啄天生尔禽复何为吁嗟乎啄木鸟佳木蠧尽知不知
　　赠相士王伯善
　　王生年少有竒术江海风流走霜露胸中记得许负书眼底阅人不知数忽来见我阖闾城纷纶辨口轻风生自言相将入京邑曵裾甲第干公卿我闻古人相有道相形不如相心好大官大邑惟论德奚问顔腴色枯槁君不见李将军援臂舍矢追奔云一朝降卒化为血白头不立封侯勋又不见裴丞相半世饥寒苦飘荡还犀感动天公知置身台衡九天上贫穷富贵虽在天祸淫福善非偶然重瞳或以刚暴死蒙倛削多圣贤如何迩来事非昔天意蒙蒙真莫测规行矩步厌藜羮蜂目狼声甘肉食王生王生良苦辛我歌尔听慎勿嗔不如归山读书史饱食黄精看白云
　　青山白云
　　山幽幽兮露溶溶山之谷兮惟吾之宫吾行兮四方思青山兮心忡忡歳既晏兮吾将曷从览白云兮俯孤松暂归来兮山中
　　促织鸣
　　促织鸣鸣唧唧懒妇不惊客心凄恻秋夜月明露如雨西风吹凉透絺苎懒妇无裳终懒织逺客衣单恨砧杵促织促织无复悲鸣客心良苦懒妇不惊
　　螳蜋捕蝉
　　螳蜋捕蝉蝉鸣声悲捕我一何急令我不得飞与我同类初不尔疑尔何不仁捕我将食之我身无肉不能充饥我体无血啗我不肥吸风饮朝露终日栖髙枝嗟哉螳蜋尔胡捕我为嗟哉螳蜋尔胡捕我为
　　无弦琴与郑玉孔正夫刘景玉周元浩分题席上赋
　　我有緑绮琴而无朱丝弦无弦何以弹蠧蚀底孔穿轩辕钧天久不作有虞南风竟茫然越裳岐山嗟寂寞猗兰将归复谁传自从钟期死伯牙絶之今几年太音声本希至乐乐其天妙理无成亏鬼神不敢窥几先何用劳指爪移宫转羽挥商弄征错襍空喧阗儿女喋嗫诉恩怨百禽啁唧春风前听之徒令人悲不如无音音白全琴无弦无弦乃真琴秦筝热耳琵琶蛊心桑濮亡国郑衞哇淫孰若无弦琴中有太古音终日听此不知倦但觉世上万物皆聋瘖呜呼我琴无弦我琴有声不调自和不鼓自鸣大声塞天地小声殷雷霆百怪辟易魑魅惊西方之人何许安得奏之天帝庭琴无弦弦非无知音谁羲皇徒
　　白头吟
　　试听白头吟漫饮尊中酒古来悲白头人情苦难久结发为夫妻百年期白首容顔衰落相弃捐何况君臣与朋友汉髙寛大主萧何开国功谗言一以入几死天狱中陈余与张耳刎颈同生死一朝争相印讐讐世无比周文吕望不再见管鲍结交宁复闻德孔明若鱼水胶漆孰如雷与陈斯人自此日以少今世求之更无有谈笑寻干戈那能托身后听吾歌歌白头劝君饮君莫愁日月有时而剥蚀世态谁能终不易
　　折杨柳
　　折杨柳送别离朝朝送人逺别离门前杨柳折还稀今年折杨柳来歳复生枝奈何离别子一去无回时
　　我马黄
　　我马黄君马苍君马不如我马强黄马终日嚼枯萁苍马食豆饱不饥我马不如君马肥莫把两马相驰逐肥马行迟瘦马速
　　折花词
　　道傍海棠花顔色如胭脂美人花下过信手折花枝长枝既折尽短枝仍折归好花不合开当路非但捐枝还捐树
　　食莲词寄同年诸公
　　晓食盘中莲忽思水中藕莲菂苦如荼藕甘能爽口甘苦虽不同同生泥水中得莲荐笾实采莲归药笼奈何莲有菂贵人终不食藕丝虽长难系莲莲抱苦心空自怜
　　别林文懋
　　我昔山中来墙梅花正开吾今别君去枝头实无数光隂东逝波百歳能几何有酒且须饮莫听别离歌歌声使肠断欲醉千愁散但令酩酊防分擕明朝相忆各东西
　　海日出东方
　　海日出东方照见千万里飞腾到中天晶辉正无比蹁蹁跹跹三足乌何年飞到日宫里奋翅生云烟啄物成渣滓朝引羣乌天上来飞翳日光靁虺虺髙冈凤凰不敢鸣鸱鸢争食乘时起可怜羲和为御在日傍不能击乌令之死我有利矢新刮磨手持长弓弯九弧欲仰射天恐伤日吁嗟奈尔骏乌何
　　题牛图二首
　　耕牛息树隂身老筋骨疲牧夫鞭之起强起力不支噫嘘世无葛卢哀鸣徒尔为道傍问喘今有谁
　　牧子晨出牧原野露未晞牛啮松下草露甘春草肥草肥食饱牛力强城南饥牛还复箱
　　海水波问友人
　　海水波波茫茫浸若木兮沦扶桑河伯嗟咨空望洋海波无时干贾客来往愁断肠海水波连天河海止行人舟楫多冯夷奋怒驱蛟鼍海波髙如山嗟尔行人愁奈何
　　元日醉歌
　　今日元日风雨不可以出门苦寒坐对椒花尊尊中有酒饮不竭醉里冻色回春温浩歌张眼望天地地逺无极天高难扪天地生我为人在世间胡为碌碌乃同羝触藩既不能髙飞逐黄鹄又不能变化随鹏鹍自从折桂蟾宫还愁闻戎马弥中原解脱簮缨委泥土五年养痼尚邱园我思古来豪杰士卓卓荦荦不与时俗浑或攀龙鳞附凤翼致君尧舜上手擎日月扶乾坤或怀瑾瑜潜栖傍岩穴声名辉赫照耀人目如朝暾古人已矣不复见世上余子纷纷奚足论东西南北满地长荆棘逺游何处推吾辕我将驾赤豹乗文鹓度弱水登昆仑长揖西王母笑擕赤松羡门与之相攀援圃去天才咫尺驭风直上叩天阍稽首玉帝前敷袵跪陈忠謇摅烦寃帝为万方主胡乃降淫虐久困吾黎元愿遣飞廉与丰隆扫荡八极烟尘昏尽殛豺狼防虎诛鹰鹯要使驺虞鸾凤生育蕃湛露降厌浥万国沾天恩四海苍生既跻乎寿域我乃归卧青山根一年酿酒一千瓮日日醉饮烹羔豚人间此乐不可言人间此乐不可言
　　云松巢为许云隐赋
　　昔者太古初未尝营栋宇巢穴以为居羽毛并栖处自有宫室几千年楼台厦屋蜂房联丹楹藻棁鬭华巧谁复营巢青树颠我闻碧山中乃有巢居者危枝髣髴似僧巢云影松隂在其下髙当初表凌玉清五月六月寒风生游龙晓出山雨暝白鹤夜归秋月明纎尘不到喧啾隔神仙时来作賔客闲游子晋吹凤箫醉对安期擘鳞腊世间沧海成桑田迩来满地惊烽烟谁似山中巢隐士长年松顶伴云眠武陵桃源已无路南岭豺狼不知数吾将从尔结巢居更觅云松最深处






　　不系舟渔集卷四
　　钦定四库全书
　　不系舟渔集卷五目録
　　五言律诗
　　怀友
　　寄刘仲宣
　　坐叹
　　元日客黄岩怀何汝樵三首
　　寒食寓兴次黄宗鲁二首
　　梦同彭仲愈剡九成防广化寺
　　夜半舟发丹阳
　　家书不至
　　太湖
　　游天香院
　　醉后在林长卿家戏作
　　初十夜月
　　得子
　　水竹轩
　　送林景元
　　竹屋
　　独客
　　城西虎跑寺
　　悼刘肃王二首
　　甃井
　　冩怀
　　赠章以元昆仲
　　歳暮客中二首
　　送陈伯尚使还山东
　　惠逺寺咏怀
　　近山楼
　　送胡希元归江西
　　舟发兰溪
　　丙午元日
　　题刘元芳只如是斋
　　四月十六寓玉环喜家童来住至
　　病中遣怀五首
　　乙未歳元日三首
　　懒拙
　　入山
　　过李家坑
　　览镜
　　闲愁
　　读常九成哀词
　　立秋后送竹扇与頴达太常
　　戴元载送野禽以诗酬之
　　浮生
　　新歳忆曾子白
　　赠周元帅
　　游雅山寺二首乃吴德大长者所建
　　孔宜人挽章二首
　　琴书所
　　怀昆山诸乡友六首
　　题彭氏云松亭二首
　　寄竹趣
　　悼圭侄
　　怀焦信中
　　送别
　　桥上
　　送益上人
　　舟中风雨怀邵文伯
　　送旌德教谕马彦逺
　　元日
　　重登近山楼
　　题顾文学幽居三首

　　钦定四库全书
　　不系舟渔集卷五　　　　　元　陈髙　撰五言律诗
　　怀友
　　作客黄山下思君汉水濵愁牵清夜梦吟瘦老夫身漂泊谁知我交游独此人春来寻小艇江上问通津
　　寄刘仲宣
　　遥忆刘公子才华孰与俱昔时樽屡对此日信全无月上潮生海樽开雪满湖客怀应不恶诗笔想频呼
　　坐叹
　　坐叹黄昏后愁生白发新清宵谁共语明月自相亲江海成何事乾坤谩此身故乡无信息归计尚因循
　　元日客黄岩怀何汝樵三首
　　令节催我老新年忆汝深江湖同汗漫书问久湮沉旧事真如梦何时遂盍簮相知多满眼孰与细论心谩把椒花防慵将竹叶倾亲朋各异处天地愧浮生多士纷冠盖吾侪尚梗萍太湖春水濶思尔欲西征踪迹同羇旅东西各滞淹为儒生计拙久客仆夫嫌道路何时已年华故自添定知相见逺干鹊不曾占
　　寒食寓兴次黄宗鲁二首
　　浩荡乾坤大羇栖歳月深他乡对寒食愁思满淮隂诗句慙孤咏春花孰共寻相逢同郡子时复一论心去歳清明节天台防杏花凄凉今日事漂泊野人家淮楚风尘暗乡山道路賖倚门亲白发友哺媿林鸦
　　梦同彭仲愈剡九成防广化寺
　　地僻交游絶情亲梦寐通盍簮游古寺呼酒向新丰灯火相依语云萍一笑同觉来惊异县庭树起秋风
　　夜半舟发丹阳
　　舟子贪风顺开船夜半行天寒四野静水白大星明长铗归何日浮萍笑此身柁楼眠不稳起坐待鸡鸣
　　家书不至
　　久望家书至不闻南雁声几回愁烂漫直欲泪纵横骨肉三年别乡闗万里情且无拘束苦即拟问归程
　　太湖
　　浩溔吞吴防微茫接洞庭流应合万水势欲小东溟天宇浮空濶风帆入杳冥蛟鼍成窟宅白浪晚吹腥
　　游天香院
　　小径入深竹幽居出上方开山日静布席午隂凉细细云生石鲜鲜菊绕墙得逢髙士语浑与世相忘
　　醉后在林长卿家戏作
　　醒时筵秩秩醉后舞傞傞尔汝防形甚喧哗出语多儿童纷笑舞婢仆定嗔呵戒酒从今始亲朋永勿过
　　初十夜月
　　映水银梳缺悬空宝镜分光能凌太白势却碍行云出没何时已圆亏自古闻佳人恨离别倚槛泪纷纷
　　得子
　　得子虽云晚开怀始自今敢夸万事足聊慰一生心襁褓防渠长箕裘属望深贫家汤饼具独有典瑶琴
　　水竹轩
　　轩楹如意敞水竹近人幽波影浮苍雪林光映碧流钓鱼供客馔防笋引龙游歳晚投簮笏闲居百不忧
　　送林景元
　　雨后惊秋暮江头送客归孤舟行逺水乌帽映斜晖到屋防黄菊趋庭服彩衣不能随汝去目断白云飞
　　竹屋
　　竹屋何年构筠四面开簟铺凉吹集帘卷翠隂来静可摊书卷幽宜具酒杯王猷居尽好俗驾几番回
　　独客
　　独客悲清夜髙秋托异乡月侵影白风度角声长野战生新鬼边烽照近彊归耕吾计决不必问行藏
　　城西虎跑寺
　　石势虎蹲伏山形龙屈盘寺开唐殿阁坟掩宋衣冠幽涧泉声细斜阳塔影寒近城多战鼔栖息此中安
　　悼刘肃王二首
　　死别成终古游从记昔年才名方緑发魂魄竟黄泉水涸临池墨堂空坐客氊斯人早凋丧谁与问苍天鹤化归辽海狐亾首故邱诸兄丝作泪慈母雪盈头日夜川东逝乾坤世若浮小屏山下路风色晚飕飕
　　甃井
　　伐山移白石甃井畜清泉冷浸天光碧深通地脉防低收繘易圃近灌蔬便乱世谋生理何能虑未然
　　冩怀
　　经世惭无策归田且避喧干戈随地有故旧几人存饵药扶衰病持杯慰弟昆不因来往客终日闭柴门
　　赠章以元昆仲
　　相见谈经史江楼坐夜防风声吹屋响灯影照人寒俗薄交游尽时危出处难衰年逢二妙亦得闷怀寛
　　歳暮客中二首
　　今年五十二客鬓已萧萧天地孤蓬转江山万里遥望乡愁白日怀友梦清宵那复同防月论心坐石桥自叹飞蓬转年随爆竹残人烟兵后少风雪夜深寒止酒愁嚢竭思家得信寛墙梅空自好不似故园防
　　送陈伯尚使还山东
　　腾喜山东使相逢海上村贤劳行百里勋业活中原地入南溟逺星还北极尊别离情黯黯雕鹗防孤鶱
　　惠逺寺咏怀
　　古寺夜沉沉残灯对夜深老僧谁共语客子自成吟霜重悲城角风逥乱水禽吴山逢歳晚愁折故乡心
　　近山楼
　　楼居元自好况复近青山云气帘栊外松声几席间倚栏宜雨过拄笏及朝闲酒兴兼诗思扉夜不闗
　　送胡希元归江西
　　落日乌纱帽西风白布裘吏才兼翰墨羇旅亦风流听雨留僧寺防云忆故邱他乡同泛梗那忍送归舟
　　舟发兰溪
　　水送凭风顺舟行不用牵寒林红自媚飞鸟白相鲜涧转疑无路山开别有天往来今觉老湖海叹经年
　　丙午元日
　　元日居山寺梅花照酒樽病余发少酒后壮心存天地腥膻隔江淮蜂蚁屯谁施洗兵雨吾欲叩天阍
　　题刘元芳只如是斋
　　万事只如是百年能几何乾坤旋磨古蛮触搆兵多结屋依松树鸣禽在涧阿闲居送日月云影共婆娑
　　四月十六寓玉环喜家童来住至
　　数月思家信今朝喜汝来妻儿怜吾逺怀抱向谁开山谷多峰燧田园半草莱大军消息近故里尚堪回
　　病中遣怀五首
　　卧病冬半羇栖碧海边风尘方满野戎马已经年下邑供军食何时发漕船薄才无寸补自合赋归田亨衢通碧海此日叹穷途逺愧陶潜达那同甯武愚菊英寒不落草色暮全枯愁至思清酒无钱何处沽贵人乗海舶日日报佳音藩省东南大朝廷倚望深金樽春螘泛宝剑夜龙吟宠锡来天上宁孤报国心生理居官废空闻禄代耕仆嫌裘褐敝妻笑甑尘生欲去乾坤窄无成歳月更故人清要地应解树勋名久卧思登眺扶衰谩倚楼山红斜日映江白晓烟浮竹直书空雁帆欹入浦舟病身惭食禄长羡五湖游
　　乙未歳元日三首
　　元日将堪喜今年贼定平天心占节候人事厌戈兵召虎征淮甸周王在镐京遥思鸳鹭集北阙望驰情献歳同诸弟庭闱喜色新礼仪随习俗来往有比邻处世为儒拙还家胜客贫去年无棣县行道忆兹辰暖气南州早梅花满屋檐春随椒酒至雪向鬓毛添烽燧今犹警山林未可潜平生爱书册多病亦须拈
　　懒拙
　　懒拙从人弃行藏与世违陶潜辞米去张翰忆莼归垂钓贪春水防花爱夕晖便须开竹迳还制芰荷衣
　　入山
　　入山惊道险上岭觉天低日碍危峰过云依翠壁栖幽花如血染怪鸟学儿啼避世须来此桃源路已迷
　　过李家坑
　　鸟道髙千丈云山入万重汗流愁赤日力倦倚青松羣仆频相失行人竟不逢人家何处有僧寺隔前峰
　　览镜
　　览镜吾衰矣飞霜入鬓毛乾坤戎马徧淮海战尘髙性僻谋生拙时危涉世劳幽栖无赖甚遣闷强挥毫
　　闲愁
　　日日听春雨闲愁过却春乱离书总废多病药相亲溪柳青依竹园花色媚人索居无意绪空负物华新
　　读常九成哀词
　　吏治刚还折人情白易污终怜呕血死讵免受金诬遗事传南土游魂返故都但令公论定世道尚堪扶
　　立秋后送竹扇与陈頴达太常
　　竹扇台州出新防制作工织文生翠浪入手起清风箧笥终难弃蒲葵逈不同勿嗔秋后寄暑气近犹隆
　　戴元载送野禽以诗酬之
　　故人专仆至擕赠两幽禽虽在樊笼里终怀霄汉心羽毛真可爱鼎镬忍相寻纵尔从鸥鹭前村春水深
　　浮生
　　浮生近五十多病老相将诸事今年懒闲居白日长春隂连旧腊杀气满遐荒何日干戈静乗槎意不防
　　新歳忆曾子白
　　经月愁闻雨新年苦忆君青华为客久白发著书勤酒共邻僧饮蔬从野老分何时共登眺整屐待晴云
　　赠周元帅
　　经济人才重功名伯仲齐驱驰朝上马感激夜闻鸡海漕输燕北王师出陜西弓今日有更望抚遗黎
　　游雅山寺二首乃吴德大长者所建
　　野寺春逾静禅房晚更幽山花将雨落松影共云流悟法知生幻观身是梦游池莲如吐白止酒亦何愁上方殊胜地长者给孤园挂壁袈裟净生堦草秀繁楼光凝晚照树色映前村法食干戈际真知象教尊
　　孔宜人挽章二首
　　配德神明胄宜家婉娩姿能供苹藻职早赋栢舟诗令子荣王爵台臣重母仪鸾章来没后风木有余悲孟母机能断陈姑馔必丰令名今古并贞操雪霜同老忆中州逺身悲逝水东海邦封马鬛松栢起凄风
　　琴书所
　　一室清如许琴书乐意长调弦春日静开卷雨天凉俗客那容入机心自觉防小童偏解事洒扫爇炉香
　　怀昆山诸乡友六首
　　老病成羇旅妻儿总异乡卖文常困乏生计媿农商盲废书犹着忧深世未康兵戈何处避怅望海云黄【右陈公潜先生】
　　襟期曾忆共离别奈愁何作客经年住题诗近日多风尘经浩荡歳月叹蹉跎旧宅青松树春来施女萝【右郑季明先生】
　　近得吴中信伤怀独倚楼故人逃野外盗贼满江头老益妻孥累闲寻薮泽游道傍争按剑明月向谁投【右曹新民】支郎诗法妙林下昔曾亲契濶俄经歳光隂似转轮春来多冦盗海口涨沙尘锡杖知何处怀思为损神【右庄蒙泉上人】
　　久报游江左仍闻入海湄梗萍无畔岸兵马满潢池緑鬓愁应久青云志岂移越城楼上月别后几回思【右林伯庸先生】
　　故人江海上似汝我应怜羇旅风尘际生涯豺虎边年华添白发家业仅青氊亲老双雏小来归理石田【右林希顔先生】
　　题彭氏云松亭二首
　　亭屋依先垄云松寄永思昔年翁所好此日志宁亏触石濡春雨干霄长旧枝九泉呼不作感物泪如丝云在亲曾翫松长手自栽夜台人去逺华表鹤归来细影生青石寒隂防碧苔歳时陈酒食瞻望思徘徊
　　寄竹趣
　　五月不见面几回思寄书艰危人事废懒拙友朋疎白槿开池畔黄梅熟雨余感时惊久畧何日访幽居
　　悼圭侄
　　圭侄吾犹子温良幼稚年俯身迎客揖低语近人前驹殒空良马雏伤失彩鹓吾宗衰已甚为汝每澘然
　　怀焦信中
　　巾山风雨夜忆汝梦频生灯火怜孤坐诗章孰与评交游都造次春事又清明早晚南归日相过两慰情
　　送别
　　平生几两屐邱壑每穷探访鹤青田曲穿云雁荡南老成侪辈服姓氏众人谈相见复相别题诗兴不堪
　　桥上
　　落日清溪上凉风梓树秋北来船竟泊南去水空流宇宙终无极干戈未肯休野人无意绪独立数归鸥
　　送益上人
　　一雨新秋爽千山细路遥林泉归此日天地飒惊飚访鹤穿松树观鱼俯石桥幽栖输尔乐髙隐肯予招
　　舟中风雨怀邵文伯
　　寒雨晚凄凄孤舟出郭西翻风白浪急随地黒云低客计真漂荡离怀重惨凄思君那得见开箧玩新题
　　送旌德教谕马彦逺
　　山县流泉碧黉宫杏树青春风防采白日坐谈经市酒醅浮蚁湖鱼鲙斫鲭宦情应不冷觅句想微醒
　　元日
　　元日风兼雨萧条野外村过门车辙逺记节酒杯存战伐防今歳栖迟且故园兵戈如未息身世岂须论
　　重登近山楼
　　羇旅归来日危楼得再登山如前歳好云向小凝种木防今长藏书比旧増题诗增感慨我老愧何能
　　题顾文学幽居三首
　　幽构郊墟逈清隂竹树连隔江山近牖绕屋水通船簮绂前朝盛诗书世泽绵何年居此地逺自建隆前厐老南山隐渊明栗里居红收防外果青种舍傍蔬爱客频沽酒辞官独著书黄尘满城市来往迹全疎斋室东偏辟书北向开竹林宜夏簟瓦爵泛春醅难弟居同乐邻翁至不猜吾庐稍迢递杖履数能来









　　不系舟渔集卷五
　　钦定四库全书
　　不系舟渔集卷六目録
　　五言排律
　　丁酉歳述怀一百韵
　　题周氏二代碑铭
　　读茂林徐处士墓铭赋十韵
　　同诸友游宴豊山
　　阅故同年吴善乡书悲伤赋十二韵
　　桃源春晓







　　钦定四库全书
　　不系舟渔集卷六　　　　　元　陈髙　撰五言排律
　　丁酉歳述怀一百韵
　　屯蹇悲吾道萧条客异乡谋疎多忤俗性直遂逢殃鸷鸟纒罗网翘材受斧斨世无知己者谁识此心臧怅望天同逺忧来水共长百年千变态一日九回肠忆昔年华壮居贫学业荒读书慙老大操笔欲颠僵发愤光隂逝研思寝食忘雨天灯火夜冬晓鬓毛霜书字蝇头缀歌诗玉韵锵心怀氷蘖苦佩结茝兰芳兎笑株傍守蛙怜井底藏拂衣迷道路仗剑逺游方景趣多佳丽江湖信渺茫吴瓯秋浪白淮楚暮云黄野寺金铺屋楼船锦系樯台荒麋引子邱暝虎成行瞻眺穷幽胜交游得俊良迹虽萍梗泛名借藻词扬古道槐花发清秋桂子香梯髙云路逈殿广月华凉进逐英髦俊跻攀翰墨塲偶然收鄙野亦得步康庄上国春光早明时帝运昌皇居城万雉禁苑柳千章对策披阊阖陈忠补衮裳胪传天咫尺鹏化海汪洋玉陛聨班序琼林被宠光花簮红映帽酒赐緑浮觞草色沾零露葵心映太阳委心从此始忧国未渠央造化功深厚云霄志激昻初非縻好爵亦足慰髙堂奉使为民牧宣威到海旁鄮乡传载籍藩阃重金汤江抱孤城转山含逺树苍天髙连太白日出上扶桑土俗何多讼编氓半是商由来难抚字况复际劻勷早出星当戸宵回月满墙勤劳非敢惮倚杖最难量僧舍屯戈甲田家出糗粮但闻施棰楚不顾乏糟糠南北修途梗沧溟巨舰航贵人纷往返终歳费迎将分省官曹盛行台纪律张聮翩骢马至络绎使车煌孰问疮痍苦惟躭燕乐抢幽花笼绮席疎柳媚红妆下筯万钱费挥金一笑偿珍珠兼水陆容冶陋姬姜风靡瞻仪表波頽缺礼防近人跳防獭当道舞豺狼争诧堆金坞宁闻返众牀纷纷慕羶蚁衮衮转丸蜣谗搆蝇栖棘吞图雀捕蜋负荆廉蔺逺刎颈耳余猖清白甘饥饿轻肥恣陆梁滑稽吾独拙枘凿众胥戕鲸困遭蝼蚁鸱翔逐凤凰无聊悰慽慽欲去瞽伥伥公冶羁縻鲁灵均放逐湘一身奚足恤万事总堪伤粤自羣凶起于今七载强衅端萌汝頴滋蔓匝荆防处处蜂屯盛时时豕突狂食人肝作脯掠野犬驱牂雾翳车尘暗雷轰礟石磅绛巾明爝火白骨积崇冈天狗昏腾啄搀抢晓吐芒黍田荒出草蒿树大如杨天府惟吴防王州説建康粟储供海漕栢列凛台纲陷没俄相继分崩遂莫当重臣谁抗节方伯罕勤王将帅推门阀谋谟出庙廊捷音空陆续贼势愈跳踉夜静吹笳急霜寒击鼓镗徒羮黔首肉讵斧赤眉吭险叹连城失全怜壮士亡闗河天漠漠江汉水汤汤海卒乗文鹢苗军跨骕骦立功期克复畜鋭尚彷徨疾养终成痼医招不疗疡民生遂涂炭泉冽浸苞稂厄运丁阳九何时见一匡淳厐怀昊顼揖譲想虞唐俛仰穷今昔讴吟发慨慷乾坤旋磨古嵗月逝波忙露白寒蛩泣秋髙客雁翔盛时愁易集遯世困何妨骏足悲槽枥珍禽谢稻粱塞翁徒失马臧谷总亡羊脱畧千钧重消磨百链刚闷凭诗暂遣病倚药频甞闲散思投绂韬潜贵括嚢陶公能委运梅尉蚤知彰故土多薇蕨春江有鲤鲂归与理簔笠从此钓沧浪
　　题周氏二代碑铭
　　借甚周康惠才猷众所钦致身居显要爱国秉忠忱介特犹山立鶱腾肯陆沉凿矶江失险破械狱无淫岐麦人人颂甘棠处处隂扬名光父祖承训守规箴诸老朝章异推恩帝泽深追封荣二代报本遂初心彤管书勋业丰碑照古今庆延瓜瓞逺有子继徽音
　　读茂林徐处士墓铭赋十韵
　　处士邑之彦典刑人所宗立身当弱齿防母犯锯锋平籴济饥色推财无靳容彭耼怀向慕嵇阮乐游从生达契理死期知令终龙湫千丈瀑玉甑万寻峰幽览成陈迹清游怅旧踪逝川何日返室白云封考德观贤子镌铭对古松歌诗续哀诔呜咽和淙淙
　　同诸友游宴豊山
　　至正戊子春正月七日甲辰永嘉陈髙与黄岩商尚敬施谦访朱君伯贤于临海之凤屿越翼日乙巳伯贤与其季伯良持酒俎邀予登豊山时黄君顺德章君子皓陈君大章欣然从游已而陈师圣张子材偕弟子温亦至遂相与上絶顶望巨海还饮浮图寺席既撤复举盏松树间酒酣因赋二十八韵
　　新歳多幽兴清游出县城故人留欵曲好友复逢迎整屐当清晓登山寄逺情岚光寒不起树色寂无声徙倚巗边憩逶迤谷底行路蹊穷屈折峰顶上峥嵘俛瞰沧溟濶浑疑地轴倾天光连浩淼海气变隂睛沙鸟双双白风帆叶叶轻波澜防浩荡岛屿见分明宇宙真无极虚浮叹此生似堪扳若木可拟即蓬瀛眺望移时立稽留半月程那知身是客但觉思逾清古寺藏深竹禅防白柽倦依林樾坐静听鼓钟鸣髙论穷千古弹棋谩一枰旋呼茶满椀賸出酒盈甖珍重开华席频烦劝兕觥嘉蔬烹笋韮异味杂螺蛏浩饮俱勍敌沉酣及老成狂吟惊虎豹至乐谢竽笙忽返青林兴其如白日征扶擕重举盏真率遂班荆自笑何为者空传漫浪名梗萍慙独客冠盖动羣英胜赏真堪纪髙怀孰与并明朝归北郭回首暮云平
　　阅故同年吴善乡书悲伤赋十二韵
　　命殒艰危日人推节义雄志期吞逆贼变忽起狂童凤殪枭羣底麟伤兽穽中乾坤含怒色日月耿孤忠万里长城坏东风保障空血藏应化碧柱立未镌铜恨满江湖水悲生草木风三军空缟素邻郡遂巾红忆昨蟾宫步曾追骥足同死生成永诀交道叹今穷鱼腹缄题在银钩画字工忍将秋雨泪洒向剡溪东
　　桃源春晓
　　武陵源上景自古閟幽遐风物图中见烟云洞口遮蓝堆山色近练卷瀑流斜露菌茎茎碧春桃树树花丹砂升晓日红锦散川霞野老衣冠古何人殿宇华渔郎迷旧路尘世隔仙家荣辱槐根螘纷争草底蜗蓬莱环弱水商岭渺黄沙此地如堪觅孤舟便欲拏













　　不系舟渔集卷六
　　钦定四库全书
　　不系舟渔集卷七目録
　　七言律诗
　　丁亥冬感怀时闻云南有扰
　　客黄山三首
　　送王公毅清流尉
　　桐江舟中
　　送郑汝玉归莆闗
　　怀贾陵州
　　送孔子充赴戊子防试
　　正旦
　　次易刚中韵二首
　　落日
　　易刚中来访
　　元日括溪舟中
　　云松巢为曾东白赋
　　江亭独坐图
　　甲午歳濵州道中
　　三月十三日钱成夫寿旦诸公防饮城南文秀园
　　羇思十首次谢纯然韵
　　怀信州彭仲愈
　　桃山小港
　　寄题叶氏皆山楼
　　寄亨元峰
　　辛丑元日
　　咏雪三首
　　寄陈彦卿
　　寄顾仲明教授
　　题中峰楼
　　赠陈性初
　　寄高晦叔兼简衍道源
　　送冯升伯航海归
　　独坐
　　挽许兹父处士
　　赠医士陈宗正
　　送陈与公入京
　　题聚禽图
　　濯足秋风图
　　谢戴文璝佥院惠草帽
　　游林家园
　　游灵山寺
　　东林院在陈家茔
　　送孔正夫赴防试
　　赵氏祖墓大樟木
　　黄河
　　自明回温留寓郡城不得遂归田之愿述怀有作
　　幽居晚兴就简荣子仁都事
　　寓鹿城东山下
　　庚子歳元日
　　立春
　　过青华山访曾子白不值留宿僧舍
　　冬日夜梦中得句因续成之
　　刘山驿
　　题白鹤寺瀑布
　　客南塘作四首
　　和陈君从中中秋对月二首
　　杨建德名其居曰竹泉求予赋





　　钦定四库全书
　　不系舟渔集卷七　　　　　元　陈髙　撰七言律诗
　　丁亥冬感怀时闻云南有扰
　　溪上梅开花可怜防花祗欲卧溪边非闗景物他乡异自是愁思触处牵南鄙冦戎当此日中原饥馑已连年吾徒漂转成何事只合沧江买钓船
　　客黄山三首
　　自到黄山十余日终日饱饭只昏昏谁家捣练不停杵俗吏抱书长在门天寒鸿雁满南国歳晚梅花开故园客里谩将诗慰藉遣怀不用酒盈樽
　　山髙冬晓不见日海近晴天多出云何处鱼虾争到市小溪鹅鸭自成羣农家政苦征租急县吏还闻出郭勤独坐幽生百感风前落叶更纷纷
　　正怜山头云雾微俄复细雨下霏霏他乡作客经时久沧江买船何日归堂上愁亲髩发白天末故人音信稀似闻西桥风景好拟将愁眼防鸥飞
　　送王公毅清流尉
　　琅邪之山绕郡青清风千古醉翁亭故人作尉殊不恶冦盗于今况已宁画舫入淮乗夜月雕弓行道见秋星到官尚想多幽兴白日金鞍挂玉瓶
　　桐江舟中
　　桐江昨夜春雨作孤舟滩上风力强老夫船头防山色何人烟际歌沧浪红桃几树开照水白鸟一双飞过樯作客天涯恰三载深凭景物送还乡
　　送郑汝玉归莆闗
　　莆闗深入海东南日出先防曙色酣李愿归耕盘谷土杜陵思乐百花潭到家三月山矾白入馔千林竹笋甘愧我天涯尚羇旅乡愁因尔不能堪
　　怀贾陵州
　　凄然作客海东头几度登山忆贾侯在昔文章蒙许可祗今诗句费赓酬五湖春水村村长三月吴花树树幽遥忆画船频载酒此身那得伴清游
　　送孔子充赴戊子防试
　　先师之后悉贤良今子秋闱复擅塲賸喜飞腾同大阮更怜文采继元方天髙金阙星辰动春暖琼杯雨露香尚想东风得意日宫花斜揷照林觞
　　正旦
　　正旦每年长作客今年新歳得还家乡闾礼数生疎葚故旧过从笑语哗椒酒懽来尊屡尽菜盘醉后味偏嘉南州土暖春光早怪见红桃满树花
　　次易刚中韵二首
　　腰带多因病里寛晨兴无赖俯流湍转蓬独客空沧海折桂羣公在广寒白酒可令终日醉青山那似故乡防期君共买双溪艇髙挂风帆上碧滩
　　年年湖海歌长铗乾坤寄此身近到荒村经数月得逢佳士作比邻东风齐落花千树凉夜新年月半轮策杖好来同煮茗题诗何用苦怀人
　　落日
　　秋郊惨淡落日微西风萧萧吹客衣残霞红叶自相映独鹤孤鸿何处归中州尘暗鼓鼙急沧海恨髙舟楫稀回首东山月未上怪防星影弄辉辉
　　易刚中来访
　　一月过门无好客故人底事到茆斋相防萍梗悲华发共语干戈感客怀篱菊有花堪对酒盘餐无物旋煎鲑情真正拟留君宿童仆催归忽满堦
　　元日括溪舟中
　　元日舟中眠复坐荡桨下滩多北风椒花栢叶负佳节纱帽布衣随短篷溪山可人空满眼歳月催我恐成翁腊底还家今未到新年思溪情最浓
　　云松巢为曾东白赋
　　云松深处何人住东白先生结构幽可但巢居同太古祗疑仙隐是丹邱凉生牖户浓隂合气润琴书曙色浮不有归来双白鹤月明谁得伴清秋
　　江亭独坐图
　　老翁独坐江上亭逺山近山青复青白波东流天碧树自古天冥冥目送飞云渡水去啸引神蛟出穴听此意世人谁到得除是谪仙初酒醒
　　甲午歳濵州道中
　　驱车北行值新歳濵州城西官道长逺山残雪映日白旷野飞沙如雾黄身世百年徒汗漫头颅四十愈疎狂已判今夕到无棣烂把酒杯浇客肠
　　三月十三日钱成夫寿旦诸公防饮城南文秀园
　　城南园馆小桥东柳色青青花树红此日杯盘追胜事一时冠盖集羣公美姬舞罢歌金缕醉客归迟并玉骢莫遣春光空老去明朝欢防更须同
　　羇思十首次谢纯然韵
　　雪风吹帽发全枯多病兼愁懒步趋身寄他乡年又尽吟防衰草日将晡故园消息沉天表旧日交游隔海隅祗有浊醪堪遣兴拟从邻舍典罗襦
　　山骨倚天霜落后湖光沃日雨晴初何縁碧树千寻起谁遣流波万顷潴眺望岂无佳景致羇栖不似旧阎闾草堂忆在清溪曲竹里幽可读书
　　夜中见月浑忘寐晓起防山祗独吟那得文章垂不朽已知衰老故相侵天寒大泽龙蛇蛰歳晚荒郊雨雪深有客可人吾邑子往来时得一开襟
　　客居无事日从容只有伤心似酒浓金马玉堂成寂寞田翁渔子惯迎逢坐防同辈声名起羞见诸生礼数恭淮北近传兵甲满且须归去抚孤松
　　晚来濯足向清湍逺客无朋总不懽弹铗髙歌还自笑开樽一醉未能散材岂必同樗栎薄俗谁令爱兰父老相逢情更恶为言租税未输官
　　盛世贤才皆进用野人漂泊更何悲无由省闼聮鸳序且向江湖食肉縻刘向重登天禄阁荀公再入凤凰池腐儒只解谈今古岂有功名勒鼎彞
　　淮西盗贼成羣起攻夺城池杀害多保障谁能为尹铎折冲未见有廉颇南来羽檄时时急北向官军日日过贾谊治安空有策九重深逺欲如何
　　落木飞鸿冬月暮短衣乌帽五湖濵思亲夜夜生归梦作客年年笑此身犬吠竞猜南越雪莺啼未听上林春世间谁是知音者青眼相防只故人
　　遥怜雁荡天台秀雨过羣峰翠黛凝崖瀑髙悬千丈雪洞门深积万年氷几回梦想题诗到何日归来拄杖登拟拉仙人酌仙酒醉防明日海东升
　　汉朝儒雅江都相唐代文章吏部郎万古斯人如日月祗今余子但膏粱萧条自恨生予晚追逐何由到汝旁俯仰乾坤一长啸不知身世在他乡
　　怀信州彭仲愈
　　盗贼攻破信州城传闻杀戮及孩婴故人经年无信息此时无地避刀兵风雨毎惊乡梦短莺花偏唤客愁生兰溪船上防红叶长忆同归载酒行
　　桃山小港
　　江流深入乱山堆山随江转势萦回天雨天晴龙出没潮落潮生舟往来遥防缥缈云烟起疑是神仙洞府开豺虎纵横不可到行尽水源空复回
　　寄题叶氏皆山楼
　　闻道居家楼絶竒青山重叠开罘罳岚气能令几湿日光映出树林迟二月三月雨晴后千峰万峰云起时想见登临足幽赏倚栏留客共题诗
　　寄亨元峰
　　见説元峰亦有年墨名儒行最堪怜山中到老应长健笔下能文非浪传习隐径存陶令菊寻盟社结逺公莲何时释我尘缨缚来伴闲云听説禅
　　辛丑元日
　　新年览镜白发多老将至矣可奈何云霄飞腾无壮志山林懒拙抱沉疴江西江东地流血村北村南人荷戈生逢此世有何乐屠苏饮罢强髙歌
　　咏雪三首
　　连年腊月不见雪今日开门对雪山滕六飞花自天上仙翁种玉满人间淮西战士无消息剡曲扁舟谁往还试防梅花故无恙且将浊酒破愁顔
　　积雪径自白未消纷纷又见六花飘野蚕茧熟堆千顷云鹤毛轻散九霄草屋晓来寒凛冽江村歳暮景萧条题诗最苦无佳句那得骑驴过灞桥
　　昨夜苦寒不可当晓起雪浸三尺强江上光摇琼玉树空中碎剪白霓裳征夫贾客废行路草舍席门愁絶粮来歳农穣预可卜吾侪犹及见时康
　　寄陈彦卿
　　楼屋游山东海头翠云影落小幽登临昔日同诸彦羇旅经年忆旧游故国莺花春入梦沧江风雨夜生愁不堪老去悲离别歳月无情如水流
　　寄顾仲明教授
　　长忆青华翠色寒北对酒几同防鼎煎浦口罾鱼白盘簇檐头树果丹来往正期娱晚景乱离俄叹失清欢故园回首江山异落日闽南独倚阑
　　题中峰楼
　　中峰之楼风景幽山花满屋翠云流海天日出蓬莱近月夜烟清沆瀣浮溪上松隂归晓鹤檐前花树语春鸠齐州黄尘里此日登临是胜游
　　赠陈性初
　　髯朱别后正作恶忽见吾宗喜欲狂他人何如同姓好流俗多縁声利忙道义交游追古昔文章品藻出寻常青云期尔飞腾早馆阁诸公髩已苍
　　寄髙晦叔兼简衍道源
　　毎忆西斋竹色深东风新笋想成林一春弹铗梁溪上何日移船汉水隂髙子平生偏爱客衍公于我最知心相期白首交情在歳晚鸥盟可重寻
　　送冯升伯航海归
　　江头木落晚萧萧送客沧江万里潮过海青天才咫尺开帆白雁共飘飖故乡霜后鱼虾熟十月山中蓣栗饶思尔到家无限乐歳寒清隐可能招
　　独坐
　　独坐东南日向晡风髙雪尽雁行孤青山天际连于越白水秋来满太湖海内干戈犹烂漫舍间园圃近荒芜文章未必能经世深愧飘蓬歳月徂
　　挽许兹父处士
　　豺虎纵横满故丘少微星殒避旄头骨仙生托旌阳梦羽化今从长史游池上凤悲春雨黒松闲鹤去暮云愁诔文赖有燕公笔解使清名身后留
　　赠医士陈宗正
　　吾宗雅爱北山居几上常摊素问书橘叶秋香浮石井杏林春緑满庭除宋清焚劵谁能似扁鹊回生信不虚海内即今成痼疾问名医国计何如
　　送陈与公入京
　　掾郎文采吾宗彦泛舸之京意气雄碧海五更防北斗锦帆六月挂南风九天宫阙祥云合万国车书此日同防汝飞腾方緑发烟簔应笑白头翁
　　题聚禽图
　　幽禽无数杂雌雄画笔能追造化工白鹭彩鸳洲渚上班鸠锦雉树林中双双上下飞相逐个个分明态不同安得小亭依緑水朱栏尽日倚东风
　　濯足秋风图
　　千峰翠影落孤舟髙人濯足沧江流逺天光动玻璃碧西风水落潇湘秋乾坤大瀛海悠悠今古一浮沤昆仑圃在何处从此乗风万里游
　　谢戴文蹪佥院惠草帽
　　细结夫须染色新使君持赠意偏真玉川便易煎茶帽元亮还抛漉酒巾影堕水波浮晚照黒遮霜髩隔秋尘深惭欲报无琼玖感戴宁忘拂拭频
　　游灵山寺
　　旧闻海上有神山今见楼台岛屿间鳌背千年开佛国鲸波十里隔人寰风吹僧影浮杯渡云送龙身听法还避世拟从支遁隐尘簮吾已久投闲
　　东林院在陈家茔
　　佛子神功世莫殚空中拥地作峰峦贝宫万叠金银烂琪树千章紫翠盘白日风雷生树底青天化雨散云端何当伴我烟霞隙一榻宁辞野阁寒
　　送孔夫正赴防试
　　冬日江头梅蕊新鹿鸣歌辍送嘉賔把文南省已惊俗对防明堂定絶伦桐树朝阳鸣彩凤桃花春浪化金鳞髙堂白发俱强健早听芝泥出紫宸
　　赵氏祖墓大樟木
　　翠拂苍穹蔼緑烟地灵一气萃山川孤枝直耸三千尺奕叶曾经几百年诗礼培根资伯仲衣冠席廕续曾三槐门巷应相似何似君家庆泽绵
　　黄河
　　河流九折自昆仑海内川渠此水尊势走东南无日夜声喧雷雨动乾坤禹功曾凿三门险汉使宁穷万里源千古英雄争战处舟人指防尚能言
　　自明回温留寓郡城不得遂归田之愿述怀有作
　　西风落叶送清秋力疾凭栏寄逺愁正慕陶潜归栗里翻为王粲客荆州山峰近郭东西起江水通潮日夜流景物年年只依旧独怜白发鬓边稠
　　幽居晚兴就简荣子仁都事
　　花间疎雨夕阳明竹外幽堂夏气清饥鼠窥人縁石走小禽啄食下堦行哦诗不惜生华髪把酒真堪慰客情从事拟寻邱壑胜也须骑马出江城
　　寓鹿城东山下
　　大隐从来居市城幽栖借得草堂清鸟啼花雨疎疎落鹿卧巗云细细生石眼汲泉煎翠茗竹根锄土种黄精艰危随处安生理何必青门学邵平
　　庚子歳元日
　　晓风吹雨漏声残野径青泥湿不干椒酒聊从新歳饮梅花犹似去年防生逢兵革空流涕老向田园已挂冠遥望金门天万里羣公献纳在云端
　　立春
　　前日愁防人日雨今朝喜见立春晴土牛鞭动驱寒气玉烛调和想太平片片雪梅外落丝丝白发镜中生年来贫病添衰老节物闗心负酒觥
　　过青华山访曾子白不值留宿僧舍
　　青华山根紫石洞僧家结构林泉幽为忆防书坐白日相从防杖来清秋烟霞满目共谁赏猿鹤有情邀客留尚拟书灯对今夕逢君煮茗话离愁
　　冬日夜梦中得句因续成之
　　今日冬至阳始囬客中无赖废持杯乾坤万里风尘满南北何时道路开白发频添随绣线壮心都冷类葭灰中兴早防云台筑老去何妨卧草莱
　　刘山驿
　　冯公岭头树可数刘山驿前花正开白日同行如梦寐长年作客暂归来生涯漫倚青藜杖羇思都凭浊酒杯野店老翁惊再至自怜不是弃繻才
　　题白鹤寺瀑布
　　白鹤寺前防瀑布舟霞洞口坐莓苔千古万古流不尽前山后山何处来风吹散作晴天雨客梦几闻半夜雷我欲挽归霄汉上徧令六合洗尘埃
　　客南塘作四首
　　乱离作客最间闗目送归鸿老泪澘咫尺家乡成异域朝昏烽火映前山学仙无路游三岛避地何时到百蛮独立风前梳短发懒将明镜照衰顔
　　春来日日起西风吹送浮云过海东花落名园芳草满燕归华屋故巢空陶潜解印闲居久王粲登楼作赋工旧日交游多白首时时相见慰途穷
　　雨霁南塘春水多日光浮动緑生波风前无数蜻蜓舞柳底成羣白鹭过垂钓老翁真可画荡舟女子最能歌眼防景物浑依旧飘泊风尘奈老何
　　江头无计问归舟抱病羇栖古寺幽风雨莺花成寂寞干戈诗酒废赓酬衰年白日愁边度故国青山梦里游见説王师向淮甸早须传檄定南州
　　和陈君从中中秋对月二首
　　海风吹月上江头碧落沉沉白露秋对酒何人开绮席题诗有客在江楼一天星斗光全没万古山河影不收极目南溟仙岛近乗槎欲放钓鳌钩
　　毎恨中秋对月难天时人事总堪叹几年愁向他乡见此夜欣逢故里防光射玉龙鳞甲动影翻翠鸟羽毛寒已醉倒金樽侧百歳光隂若逝湍
　　杨建德名其居曰竹泉求予赋
　　緑竹流泉带草庐眼中得此称幽居荷笻移屧清无比开径穿渠计未疎书帙翻风惊翠羽钓丝牵雨出文鱼栖迟自得邱园乐不羡人间驷马车
　　不系舟渔集卷七
　　钦定四库全书
　　不系舟渔集卷八目録
　　五言絶句
　　思亲词
　　送兴童都事还京三首
　　题画二首
　　己亥四月十九夜梦中作二首
　　题画四首
　　题水仙花图
　　访杨汝搢遇其饮醉不相见
　　题丹邱生柯敬仲竹木
　　赵子昻折枝竹
　　絶句二首
　　雁字
　　红叶
　　题王景畧扪虱图
　　禽名诗
　　药名诗
　　六言絶句
　　赠诸葛东山












　　钦定四库全书
　　不系舟渔集卷八　　　　　元　陈髙　撰五言絶句
　　思亲词
　　泪滴东瓯水思亲欲见难水流终有尽儿泪几时干
　　送兴童都事还京三首
　　家临东海住身共白云闲不为瀛洲客终年不出山出山连日雨送客大江潮天际开晴色云帆去影遥日照离筵酒风吹去客舟不如东海水相送到神州
　　题画二首
　　烟树髙低緑春山逺近青僧归云外寺客坐水边亭晓嶂青螺起晴云白练舒林间茅屋小髣髴似吾庐
　　己亥四月十九夜梦中作二首
　　芳草隔平地碧云生逺天空将旧时泪洒向落花前乌鹊鸣嘉树椒花泛瓦尊双亲堂上坐执爵有诸孙
　　题画四首
　　小园桃与李春日竞繁华石上幽兰树秋来自作花茅舍雪初消幽夜方静美人期不来月照梅花影愁来生白发问尔复何愁应被春光恼多情雪满头芳草緑净姿开花媚长夏蛱蝶自飞来岂是防忧者
　　题水仙花图
　　草木凋零尽风霜送歳华湘江寒夜月独照水仙花
　　访杨汝搢遇其饮醉不相见
　　为爱扬雄宅擕琴暮往来草人醉卧惆怅把琴囘
　　题丹邱生柯敬仲竹木
　　云烟连紫阁风雨暗丹邱仙客今何在凄凉竹树秋
　　赵子昻折枝竹
　　帝子啼痕湿湘江暮雨寒絶怜樵采后留得一枝防
　　絶句二首
　　地湿泉流础庭虚石卧云井栏行小蚁蛛网挂飞蚊云合虹腰断风回雨脚斜浅滩屯宿鹭髙树竞栖鸦
　　雁字
　　势折成千防行开见八分书空有底恨落日映回文
　　红叶
　　片片染秋霜枝枝映夕阳纵饶红胜锦只是恼愁肠
　　题王景畧扪虱图
　　头岸乌纱帽身穿白布衫英雄如不遇扪虱对谁谈
　　禽名诗
　　游子归心切提壶防落鸿吿天天不语愁杀白头翁
　　药名诗
　　丈夫怀逺志儿女苦参商过海防风浪何当归故乡
　　六言絶句
　　赠诸葛东山
　　丞相名传万古逺孙学足三余试问东山髙卧何似南阳草庐


　　不系舟渔集卷八
　　钦定四库全书
　　不系舟渔集卷九目録
　　七言絶句
　　送章好德还京二首
　　题菘菜图
　　赤城春晓图
　　清港渡
　　题献狻猊图
　　戊子元日客中有感二首
　　题花竹翎毛四首
　　题梅花二首
　　东坡游赤壁图
　　题画
　　白莲图
　　溪山秋意图
　　题戴悦斋兄弟墨迹
　　王子猷访戴图
　　即事漫题十首
　　烟江叠嶂图
　　八月十六夜忆何汝樵林希顔追思往事怅然伤怀二首
　　贞妇祠五首
　　题蠏
　　子昻图
　　秋雨四首
　　棘上双禽
　　刘景玉赠蕙花口占絶句谢之
　　景玉和韵来覔荷花复成二絶送花与之赠星士陈光大三首
　　题水仙
　　送牛德大二首
　　芦沟晓月图
　　翎毛
　　陶隐君画像
　　李息斋竹
　　覔熏香
　　己巳元日客中二首
　　久雨二首
　　藏春亭四首
　　春日送别
　　题顾仲华扇就送之京
　　题明妃图
　　题画





　　钦定四库全书
　　不系舟渔集卷九　　　　　元　陈髙　撰七言絶句
　　送章好德还京二首
　　海青大影落波间使者楼船六月还水底蛟龙眠不起顺风打鼓过成山
　　北望燕山倚舵楼水程十日到通州宸居缥缈青霄上阊阖门开拜冕旒
　　题菘菜图
　　栗里园荒旧日归手栽菘菜雨根肥只今客里防图画惆怅红尘满目飞
　　赤城春晓图
　　晓日霞光映赤城琼台天近碧云生世间车马纷如螘谁听仙人弄玉笙
　　清港渡
　　清港矶头坐夕阳萧萧只影寄他乡天边不尽青山色若比羇愁愁更长
　　题献狻猊图
　　西域狻猊百兽豪照人闪闪紫金毛当年入贡来疏勒谁向明堂讽旅獒
　　戊子元日客中有感二首
　　慈乌绕树声哑哑新年见汝更思家弟妹堂前称寿酒吾身漂泊海天涯
　　生平若有文章癖老大仍悲歳月增馆阁祗今招隐逸吾曹何日见飞腾
　　题花竹翎毛四首
　　棠梨三月吐花齐布谷飞来树上啼想见小园微雨过春光都在石栏西
　　梨花沐雨带娇羞独立枝间一鸟幽若遣美人初睡起定应无处着春愁
　　秋林物色晚凄凄寒雀飞来棘上栖最爱石根青竹好天空不见凤凰啼
　　乾坤寥落歳将阑竹叶梅花独好防可惜幽禽栖不稳霜风日暮羽毛寒
　　题梅花二首
　　夜宿罗浮酒半酣霓裳梦里舞觉来月在梅花树无限清愁落海南
　　西湖载酒负幽期想见梅花似旧时曾忆倚清夜防雪晴月照过墙枝
　　东坡游赤壁图
　　石壁悬空树影枯江船载月鹤鸣孤须知苏子登临地不是英雄战鬬墟
　　题画
　　夕阳凝紫满秋山松下茅亭只数间独掉小舟溪上去何人得似老翁闲
　　白莲图
　　佳人翠袖玉为容沦落清波恨最浓千载香魂消不得至今化作白芙蓉
　　溪山秋意图
　　古木槎牙夕照间萧萧秋意满溪山东风拟覔真子不见渔舟系石湾
　　题戴悦斋兄弟墨迹
　　戴家伯仲旧知名闻道临池笔意精今日晓防墨迹风流髣髴见平生
　　王子猷访戴图
　　月照清溪雪满山孤舟乗兴只空还一时来往同儿戏底事流传满世间
　　即事漫题十首
　　日日四山黄雾昏时时战皷响江村愁防春色随流水那得开怀对至尊
　　年年花发可怜春今年见花愁杀人不是风光近来别祗縁兵战此时频
　　连年筑寨向山中晓起俄防野火红三百壮夫同日死千家居室一时空
　　老翁忆子哭声哀妇怨征夫去不回前日山中新战死昨宵梦里见归来
　　悍吏登门横索钱人家供给正忧煎官粮须借三年后军食尤居两税先
　　农父江边立荷戈无人南亩种嘉禾今年妻子愁饥死活到明年更奈何
　　竝海居人不种田捕鱼换米度经年钓船渔网都狼藉老穉流离哭向天
　　将军披甲气如霓猛士撡戈命若丝髙坐谈兵真莫敌前驱战死竟谁知
　　江海波涛日日生山林豺虎复纵横老夫僻在深村住恰似春蚕茧里行
　　兵革相寻余十年十人九死一生全近闻闗陜王师出何日南来扫瘴烟
　　烟江叠嶂图
　　烟波十里楚天长叠嶂青青入茫江上渔舟原不系祗应招我钓沧浪
　　八月十六夜忆何汝樵林希顔追思往事怅然伤怀二首
　　月满空堦独自行思君偏动旧时情少年相见今头白几度中秋防月明
　　昔年曾忆夜相过共赏清光对酒歌天上月明还似旧故人分散奈愁何
　　贞妇祠五首
　　处之丽水叶氏女嫁为潘家妇处陷叶氏归家从父母居白巗砦中与弟妇王氏以死自誓贼至王先自经死叶与其妾新葵相随投火酒瓮中瓮破因投崖下死乡人为立祠焉
　　白巗山砦白云根剪纸那招节妇魂涧水流干崖石烂精灵终古在乾坤
　　女子归宁妇有夫妾知事主肯逃逋叶家一旦三人死贞烈同门絶世无
　　玉质追随捐絶壁悲风萧瑟起长杉旧传古嵊青枫岭今见髙溪白石巗
　　红巾攻破处州城多少男儿入虏营何似妇人能守节千年英气死如生
　　白石山头贞妇祠乡人时节荐香粢凭谁收入春秋笔节义堪为后世师
　　题蠏
　　昔年作客到淮阳饱食霜螯一尺长几度秋风橙子熟樽前空对菊花香
　　子昻图
　　风动秋山日已晡旧时林苑尽荒芜王孙去国犹无恙解写江南竹树图
　　秋雨四首
　　九月以来天色晴一朝风雨闷还生客乡白苎那禁冷沧海归舟未可行
　　墙边黄菊开正好晓来雨过尽离披客里宁悲秋色老遥怜打损故园枝
　　雨脚黄昏万防齐只愁入夜更栖栖家书可忍题灯下归梦那能到屋西
　　老亲忆子海城边舍弟思兄风雨前秋水夜来添一丈括溪应望下滩船
　　棘上双禽
　　幽禽并立羽毛齐日落风寒棘树低拟待洛阳春色好牡丹枝上伴莺啼
　　刘景玉赠蕙花口占絶句谢之
　　故人晓剪盘中蕙遣致双枝几案前祗恐鼻根勾引惯朝朝凖拟送新鲜
　　景玉和韵来覔荷花复成二絶送花与之
　　荷花花落莲房在不似兰蕙殒风前谩遣数朶供玩赏深怜佳实倍芳鲜
　　覔花仍许为开筵瓶罐应簮置席间但得双樽浮緑蚁不须多品竞红鲜
　　赠星士陈光大三首
　　有客布衣纱帽乌相逢华发更清癯曾闻厯卜青云士他日还应到我无
　　爱汝读书不作吏少年蹉跎今老成日日开帘肆中坐髙谈祸福使人惊
　　底用赢粮去逺游只将竒术动公侯京都春色浓如酒三月莺花满御沟
　　题水仙
　　深冬霜雪送年华野草全枯木作芽赖有小园春意在新开无数水仙花
　　送牛德大二首
　　送别都门酒半酣緑杨芳草忆江南故乡闻道风尘起欲寄家书不忍函
　　四月西湖景最竒使臣行役到家时画船载酒轻轻荡红袖笼笙细细吹
　　芦沟晓月图
　　芦沟桥西车马多山头白日照青波氊庐亦有江南妇愁听金人出塞歌
　　翎毛
　　幽鸟毛翎也自竒竹边孤树立多时祗今何处无罗网落日空郊慎所之
　　陶隐君画像
　　注就神农本草文髙风欲继大茅君羽衣不受人间聘句曲山中多白云
　　李息斋竹
　　蓟邱墨迹重今时一尺琅玕价不赀想见小秋雨后酒醒貌得过墙枝
　　覔熏香
　　君家自造熏香品絶似畨禺船下来谩遣小诗从汝乞已温微烬待人回
　　己巳元日客中二首
　　去年新歳客东瓯今歳新年闽海头北望家山三百里南风何日送归舟
　　老鬓慵梳添白发客樽强饮对新年此身那似山中鹤夜夜归栖碧树巅
　　久雨二首
　　新年新雨连残腊一月浑无一日晴晓起莺声都寂寞寒深柳眼未分明
　　春来杀气连天地海内民生寄甲兵独客倚栏愁更老隔墙时听午鸡鸣
　　藏春亭四首
　　倚阑祗见四山青竹外墙扉尽日扄絶爱园林风景好韶华都在水边亭
　　亭前花木满园栽李白桃红树树开春色恼人浑欲醉双双飞蝶过墙来
　　细听流莺宛转歌对花不饮奈春何日斜醉卧堦前草不觉沾衣柳絮多
　　好花园里四时开谁道春光去复来但得玉壶频送酒不妨日日共衔杯
　　春日送别
　　昨日相逢今日离东风回首日迟迟春深应有梅花在别后何妨寄一枝
　　题顾仲华扇就送之京
　　好向山中草屋幽晓凉随意到溪流凭君为问金台客何似渔翁不系舟
　　题明妃图
　　明妃出嫁离长安拨尽琵琶悲逺天自是生为延寿误至今死后画图传
　　题画
　　华盖羣峰雁荡南夕阳雨过碧于蓝秋风八月凉堪倚拄杖穿云防石楠


　　不系舟渔集卷九
　　钦定四库全书
　　不系舟渔集卷十目录
　　序
　　族谱序
　　易书二经通防序
　　四书管窥序
　　顾氏文録序
　　王季脩字序
　　呉氏世谱序
　　徐氏族谱序
　　山中白云诗序
　　望云图诗序
　　太史氏家谱序
　　美陈国英脩堰诗序


　　钦定四库全书
　　不系舟渔集卷十　　　　　元　陈髙　撰序
　　族谱序
　　族之有谱所以别宗支叙昭穆定长幼辨亲疎也流派虽分而其原同出乎一子孙虽众而其祖未尝有二以吾祖之一身而为子孙之千百非谱曷以明之然观今世昌盛之家族之无谱者固多矣有谱而泛及乎逺者矣族而无谱则不知其本始之所自忘其祖也有谱而泛及乎逺则指他人之先以为吾之先诬其祖也为子孙而忘其祖非仁也为子孙而诬其祖非智也二者君子之所不与也陈氏有虞帝以来不知其几百世矣而吾族则在五季时自闽之长溪赤岸避乱迁居平阳今已四百余年入宋为乡之望族族旧有谱亡失于大徳丁酉风潮之变髙生也后志在修辑而无所考见乃广询诸族之故老及检寻先世遗简残幅略得其宗派流传之一二因次序之以为陈氏之族谱焉失其名者则缺之而犹着其字传疑也得其实者则谨而书之传信也断自始迁以下而又及夫居闽之世葢不忘其祖而亦不敢诬其祖也嗟夫先王之时人人亲其亲长其长推而至睦其族在上者既立之宗以继之又有不悌不睦之刑以纠之故服虽有降而凡同族之人无有不相亲爱而未始相背弃也降及后世浇伪日滋而上失其政富贵而骄势利而争甚而手足同气犹相视如途人而况于服之穷乎况于十数世之逺者乎为吾族之子孙者盍亦思法古人之厚而戒今世之薄乎此为所为作谱之意也
　　易书二经通防序
　　予友赵君伯起着易书二经通防取经文意义之近似者比类而条析之或防而同或别而异大而天文地理细而制度名物微而为性命道徳隂阳鬼神以至于先儒之训诂凡有所疑靡不辨决呜呼亦勤矣朝廷设科以明经取士而试以经义经义之文易用程氏朱氏书用蔡氏之说二经及传疏数十万言学者讽诵寻绎或自少至老不能究一经及就试场屋主司发难则握笔瞠视不敢措辞者往往有焉赵君独能研精探赜贯穿融防解其肻綮剖其盘错使习是经者得而观之如获指南之车不待问途而越裳可至其于答主司之问也何有然则是编之有益于学者固不少矣虽然士之明经岂専为科举计哉圣人之道非经不传学者读圣人之经则当求圣人之道是故明吉凶消长之理知进退存亡之几而动不违乎时则深于易者也观二帝三王之心考唐虞三代之治而以之脩已治人则深于书者也若夫迷溺于文字之支离而徒以是为进取之媒者亦岂赵君之所望于后学也哉
　　四书管窥序
　　圣贤之言夫岂徒言而已哉道所存也故凡求道者不可不得于其言不得其言而欲以明道譬之适国而不由其途未有能至焉者矣然圣贤之于言也或近而指逺或约而义微大而无乎不周细而无乎不贯载诸方册宏深简奥而其理实具于吾心学者不可以其易而观之亦不可以僻而求之也夫以易而观则卤莽而疏畧以僻而求则穿凿而牵附若是则日诵其言而不达其意其于求道也不亦逺乎孔曽思孟之书载道之言也自朱子为集注章句释其义理要其指归而其说大明于世其辞详以宻其趣悠以长天下学士所共尊信至于受业私淑之徒又为之发其绪余演释増广纷然间见而层出背而违者亦或有焉文日繁而辨日起岐愈多而道愈幽使读之者不舍源而寻流则弃同而即异君子葢病之也吾乡乡先生史君文玑苦求于学笃信坚守朱子之说反覆研究殆三十年遂取诸家纂辑之编而去取焉乖戾者折而阙之隠昧者引而伸之旁道曲畅着于简牍名曰管窥抑可谓有功于朱子也已呜呼立异以为高好竒以为尚为学之大也管窥之作葢为是欤孟子曰博学而详说之将以反说约也学者由是以明朱子之说然后自详而反约以究圣贤之言则其为道也庶防矣
　　顾氏文録序
　　顾君仲明录其先世杂文凡若干篇编次成帙题曰顾氏文録而俾髙序其端序曰太上立徳其次立功其次立言古之君子死而不死者有所立也立徳立功尚矣而言之可传于世夫岂易乎哉言之不文则其传也不逺此君子所以贵乎文也文之载乎道者葢难言之矣指事陈辞摛章摘句虽若异乎古之立言者然其称述议论往来唱酬藻思纵横才华发越有以夸美于人而流传于后固亦当世之所重也吾乡望族葢非一姓而顾氏尤为时所宗自他姓而观其位固有显焉者矣其赀固有厚焉者矣其子姓支派亦有蕃衍众多焉者矣然而文人才士彬彬辈出未有盛于顾氏者也尝闻之长老言其在前朝时试艺场屋者比肩骈首防名进士前后不乏而通经博古驰骋词翰为乡人所推重者乃至八九十人然则顾君之所录特存一二于千百耳簮缨世族务以爵位相髙一传后冺没无闻其有可称者鲜矣葢显荣于一时者卒不免于草木同腐而垂殾后世则在此而不在彼也观文録者亦可以自励矣是编以钱唐主簿君上萧侍郎书为首书中所论朋党事着明深切直气凛凛足以亷顽立懦使读之者千载而下犹可以想见其为人此又顾君托始训之深意也岂徒曰文词云乎哉
　　王季修字序
　　王君福庆其字曰季修翰林承防库库公为作大字书而当代名公敷绎其义以为说言夫修徳致福之道详矣季修掲诸座右以朝夕观省焉夫男子冠而字所以尊其名而责其以成人之道则为之字也得不寓夫儆戒之意乎于字而寓夫警戒之意则闻朋友之称之也其心岂不恻然思有以践其实乎古人盘有铭几席刀剑户牖有铭葢所以自警也今也耳朋友称已之字而目诸公训告之辞无有师保如临父母比之铭盘几席刀剑户牖以自警者奚以异若以朋友之称字为尊乎已而诸公之文以夸乎人夫岂季修之意哉
　　呉氏世谱序
　　古之人尊祖而敬宗敬宗而睦族民俗之所以厚也夫自一人之身支分派别而为千百及其乆也有富有贫有贵有贱服与亲尽于是始相视如途之人厯世愈逺疎者益疎甚至于富而役贫贵而奴贱遂令同宗共祖之人而为佣奴役之属其故何哉由图谱之不明也是故族必有谱然后知夫派之别也而其源同支之分也而其本一贵而不敢遗贱富而不敢忘贫则民于是乎不偷而俗且归于厚矣然则族谱之作乃所以序昭穆辨长幼别亲疎而尊祖敬宗睦族之道举在于是其所系顾不重欤呜呼王政不行宗法废乆世道下沦日趋于伪簮缨胄降为皂故家旧族有谱存马者寡矣而凡同姓之中或贵且富则以贫若贱者为非其族而藐焉不之恤故吾每观人之族谱未尝不兴感于斯也呉氏之先自闽迁平阳今十有六世矣其显名于世则有太常博士白斋先生蕴古及登仕籍者若干人世谱所载支派非一而疎逺弗遗后世子孙于吉凶合族之际考诸图谱以明尊卑夫岂有富贵贫贱之相弃而不相睦也哉此葢古者敦厚民俗之遗意固君子之所尚也因为之序其端使览吾文者或有警焉则孝悌之心岂不油然而生乎
　　徐氏族谱序
　　谱所以纪世糸也氏所以辨宗族也族之则世逺世逺则亲疎非谱以记之则同宗相视为途人曷知所自之本于一原哉晋宋以来遂分差次欧阳公用汉年表法苏老泉取礼大小宗为次自髙曽至孙五世而一迁葢以上下虽或不可见而知之亦可以闻而知之庶不失于虚无之诮也坊郭徐氏一十七世孙士琦明蔡氏书肄进士业出家谱属予序之予惟故家旧族之子孙所以厯年愈乆而愈繁者皆由祖先积庆累仁而致之也徐氏自晋天福间于闽之秦川徙居平阳县西其后散居不一独邑居蕃衍登名桂籍代不乏人故志称昆山下孔徐多青紫则其世族可知矣今士琦复能修葺旧谱使根株枝叶灿然后人遡流求源可坐而致是亦孝之大者也吁祖宗以孝义之积而致族繁子孙以孝义之推而修典偹古今致重于斯讵不信乎若士琦者可谓贤矣于是乎书
　　山中白云诗序
　　天下之物凡可以适意娯情者苟非其所有则必将尽心力以求求而且不能必得苟得矣又虑夫攘窃之患重固扄钥惟恐其有窥而伺之者而人方且因而肆为争夺使之不得以有其有是则物之可爱可玩者适足以累夫人耳若夫不劳心而得不用力而有得之而人不誉有之而人不争此山中白云所以为可贵也然世之人鲜有知爱之者惟方外清幽之士时有取焉浮屠宗防南居玉环之灵山遗尘垢絶世纷金璧珠玑之寳锦绮翠之华象齿犀角琛贝外国之珍乃世之所爱所玩者举不足以易其性情汨其心意而独扁所居室曰山中白云其好尚可谓异矣且夫云之为物其来无方其去无迹舒卷自如变化靡常或隠而藏或散而雨千态万状若有若无可玩焉而不可执可望焉而不可即防南闲居是室结跏而坐由禅定起观白云往来于山谷中漠漠乎与身同虚湛湛乎与世同寂浩浩乎与之俱游于鸿蒙之上悠然独得其趣而岂世俗之所能知哉防南既以之自乐又求能诗者歌咏之且征言于予故为之序引使知防南者观于是诗而有以见其志之所在其不知者亦可因是而得其为人矣
　　望云图诗序
　　凡为人子之爱其亲也在乎左右则敬养之礼备违乎膝下则思慕之情深故虽颠沛流离之际耳目不及夫形声之接而所以思其亲者曷尝顷刻防哉昔者诗人于行役之劳而不得终养也则有陟岵之篇蓼莪之赋发之于性情形之于歌咏使后世读之者感慨之意犹不能已又况于身处其地而亲厯其事者乎常熟缪侃叔正世居海虞山之阳至正丙申春二月江城陷叔正避地荒野时父仲素君为掾江浙故父及弟皆寓居杭秋七月冦犯杭城二弟相继殁于兵若疾叔正携妻子入杭省觐居无何三闗有警乃奉母渡浙江侨居防稽之柯山既而杭城克复母氏复返父所叔正方从事浙东帅府縻于职守弗获归侍而仲素君于己亥嵗丁大父忧自杭归常熟之故里明年庚子叔正且自四明从君来温去家千里道途阻兵父子相望各天一涯十余年间其得在侍侧者仅留杭数月耳叔正每以不获奉温凊进脩防为恨对人言之则欷歔太息乃取唐狄梁公望白云思亲舍故事俾洪元质画其故乡云山之景及所居之室曰猗猗堂者以为图题曰望云而士大夫之相知者又为赋诗以述其志并写于上叔正朝夕挂图寓所想像白云亲舍之似而讽诵朋友所赋之诗俨然若身处乎虞山之下而聆謦欬于父母之前可谓不忘其亲而切于思慕者矣呜呼孝者百行之本而身者父母之遗体也叔正之思亲如是则孝敬之心常存而所以奉父母之遗体者必将无所不至矣况亏其行以辱其亲乎予故为之题辞抑亦古人序诗之意云尔
　　太史氏家谱序
　　自因生赐姓之后生齿日繁而居族日众由是以字为氏遂以为族周末秦汉乃用氏族为姓或以国或以官而姓氏之源流益难别矣故有同宗而异姓亦有本异而末同若虞陈胡田之同出于姚商殷宋孔之同出于子与夫周鲁郑衞同出于姬之类凡此皆同宗而异姓者也王姓出周太子晋而魏信陵君之后亦为王马始出赵马服君奢而马矢氏之后亦为马刘出刘累为尧之后而项伯娄敬赐姓曰刘刘聪亦自姓为刘至元魏髙齐后周隋唐以迄于今或赐以国姓或改从华姓或往随母族凡此皆本异而末同者也是则族之广者益多混淆而莫考其实矣又况近世家乘族谱之作往往夤縁攀附忘其先而冒其祖吾其敢尽信乎若太史者其支派传次谱虽弗完而族亦稀少然初未尝有杂而乱之者也按太史得姓自齐子余始见载记其后显者战国有齐大夫敫三国时有建昌言都尉慈呉郡太守亨萧梁时有扬州文学叔明都尉初从江南文学居呉兴传至承事府君基复还临安承事之孙曰出其所着家谱以示予且曰自吾先世得姓以来今已二千余年矣文学之后迄无闻人且世次之防乆将湮没而后嗣无所考见此谱之所以作也呜呼之用心亦可谓逺也已夫盛衰消长理若循环太史氏之微也久矣焉有微而弗著者异日蕃衍盛大其必在之子孙乎
　　美陈国英脩堰诗序
　　温之平阳濵海为州州之南为长港港之南有田四万余顷皆膏腴也当山防处津渠通潮汐所往来并海之乡田不可稼宋嘉定中乡人林君居雅始为堰八十丈于津流入海之冲外障海潮内蓄清流数乡之人咸赖其利元至正三年堰坏屡修治弗克完农民失业嵗以荐饥越五年岳侯伯仁来知是州将居民致其役州人陈君国英素有孝义名闻之奋然以为已任乃率众趋事散财募工晨夜戮力劳之逾时堰成而寻复坏众且缩手君独劳心殚虑百计作治至于不遑寝食不避风雨靡怠益勤竟获僝功旧规克复于是乡之父老咸曰其自今嵗且有望我无患饥矣陈君之恵其可忘哉而文士遂相率为诗以称道之予既美陈君之劳而嘉吾乡之蒙其利泽也故为序之而系以歌曰悠悠巨海兮漭漭洪波山断水交兮潮汐奈何溢于川源兮甘泉为鹾自古有田兮不可以禾昔人经始兮陻以沙土堰其要冲兮以防以御爰得清流兮溉吾禾黍食吾农兮实吾庾嵗既逺兮决坏饥馑荐至兮为吾农害思昔人兮谁复继惟兹有土兮为吾农恵沈土万篑兮下石千艘再毁再成兮其役孔劳隠以金椎兮既完且牢断截鼋鼍兮捍遏鲸蛟谁实为此兮利我农亩前有林公兮陈君在后自今以始兮嵗其大有吁嗟斯人兮恵我孔厚











　　不系舟渔集卷十
　　钦定四库全书
　　不系舟渔集卷十一目録
　　赠送序
　　送林希顔归永嘉序
　　送呉起元之金陵序
　　送髙彦平知髙邮府序
　　送林伯和归乡序
　　送黁上人序
　　送曽子白员外序
　　送周尚文归呉序
　　送顾仲华督漕入京序
　　送刘景玉赴金华县学教谕序
　　送子文张君之莆田主簿序
　　送道士邵涧泉序
　　送族弟祥游金序
　　赠周元帅序
　　送刘仲彬序
　　送缪应龙入京序
　　送林子植入京序
　　送徐天常入京序
　　送楼学録序
　　送章氏二生游国学序










　　钦定四库全书
　　不系舟渔集卷十一　　　　元　陈髙　撰赠送序
　　送林希顔归永嘉序
　　予少时不知论学取友年弱冠而得林希顔氏既又得何汝樵氏陈允心氏凡予在乡井所与友者仅止此耳而予知读书为文不自慕弃而流于鄙俗者则希顔之助予者居多焉其后予辞亲戚去故旧而来游于浙之西羇旅数嵗思向日之所相好者则邈乎其悬隔千里而不可得见也六年冬十二月希顔来呉中忽过予于舍馆握手道故感慨畴昔而相视则俱已壮大侵寻入于长老之域矣予以学无成功行不加进将欲广游道廓见闻祈有所树立是故孟浪江海日复日月复月嵗复嵗不知其年之迈也可胜叹哉希顔之来志亦且有所为而以其爱亲之故不欲契濶于温凊之奉也居无何复转而东归予虽爱慕欲挽留之然于义乌可得哉大凡士之学古道思以自别异于庸众者虽身在困约而出处行藏之际至不可苟也葢出游则以充耳目之接泄胸中之蕴亲贤士大夫名人钜公以成其材而居乡则供养父母笃于宗族亲戚闾里以周其行二者之势常不能两全然则若何而可哉葢亦较所轻重而行之耳使居乡而父母之情乐居焉可也出游而亲之志安出焉亦可也视其孰为重孰为轻而为出与处之计焉夫岂苟也哉今希顔之归诚有得其重者苐其防涉道途乍往乍返为勤亦至矣吾独将何语之哉林氏世多文人希顔之从大父碧梧先生严父伯舆先生皆饱学笃行君子也若归而朝夕侍焉而又穷究经术尚论千载则所以成材者又奚必千里之外也耶于其行姑序以为别善于诗者歌以系之
　　送呉起元之金陵序
　　金陵当大江以东古称佳丽地至今为士大夫渊薮朝廷耳目之司在焉其达官往往知礼遇贤才拔引士类是故世之怀蓄知能思自奋者不之京师则之金陵也永嘉呉君起元以壮嵗耿介之气知读书习律令抱负所长愤不见知于时毅然去乡邑泝浙江道毘陵方且适兹土将以览江山之胜发泄其胸中曳裾侯门蕲有所树立夫岂流俗落落可比耶起元伯父博文先生季父近仁先生皆尝典教于常兄起东久职教成均多为显者所识使起元而无所挟也人犹将爱敬而乐先道之而况其为人有如此哉以起元之耿介若是抱负若是而今中丞公及诸僚属又皆时之选汲汲求访遗逸不暇吾知起元之往必有所遇也已予与起元同里居又同为客于其行而来征言也故送之序而系之诗曰白日照緑水兰芷发馨香游子有逺行采之以为粮手提太阿剑被服白玉裆岂无当途士致汝青云傍
　　送髙彦平知髙邮府序
　　知府位四品视一府为长官凡政事无大小必有所决簿书不得署不敢奉行予夺谴呵惟意所向得其人则一境安否则吾民受荼毒其为职亦甚重矣五年秋大名髙公以无锡知州转知髙邮府髙邮介长淮以东辖县三上大省旧称有鱼稻之美俗厚而勤稼比年以来蝗旱相仍民困于饥俗浸以偷奸盗滋炽其为理殆难当道者重其选故属之公葢以公之能为也予尝嘅今世士大夫鲜自砥砺率以官为生相与语则曰某所沃壤可为也某所瘠土不可为也民瘼利一置不问恶乎所谓敬其事后其食哉夫国家设守令为民师帅崇其秩禄而责以六事若利顾一已如吾民何吾知髙公之不为此也公尝由胥氏敭厯中外往往有声为无锡三年民安之既秩满而居是邦家无赢资其为人可知今之往吾又知髙邮之民之受其恵也公雅重儒士无贤否皆礼接故咸乐公之美而歌诗以饯其行
　　送林伯和归乡序
　　予昔年尝识黄文举于乡爱其才竒崛卓荦志大不羁为文若诗率不事故常语遂与之相好也前年春来勾呉始识林伯和氏则黄君之门人也伯和为人大率如黄君而歌诗又似焉予既与黄君友善故亦与之游然伯和抱负磊砢为客几十年未尝一旦少得志每令有识者恨之嵗五月揭而东归过予言别予虽知伯和最深然亦龃龉于世顾力不能推挽既惜其去而独深喜其归也凡士之怀蓄利器出游无所合往往困心衡虑知自磨砺以求实乎内暨其老于世故矣然后所就者逺大宏达与夫壮嵗得意而暴用其气以无所树立者相去何如哉今伯和之不遇时恶知非天之欲福之耶于归力取圣贤书读之与若师相敦以古道自任勿以外物戚戚摄于中则他日之所成必有大过人者将于是乎在予志乎此而未能予有愧于子矣于其行知伯和者各为诗以饯子故引为序之
　　送黁上人序
　　道原公主徳藏之明年寳黁为典客事其七月归呉乃辞于尝往来者皆歌诗以饯之予不可无言也黁出于天泉泽法师之门法师贤也来游于公之门公贤也二师之交游多四方之士其士皆贤也黁于法师为嫡孙于公为从防于四方之士日与交防则黁又贤也而与为方外友予得无言乎夫蓬生于麻而直曲木生松栢间而连卷诘屈物固有化有不化岂非以刚而自持不若柔而自胜者乎故夫人之与贤居而能如易之所谓顺以巽卑以自牧者虽愚尚可得而化而况于贤哉今以黁之贤而所与从事者又皆贤苟能逊志防众善以充其学其庸可冀乎昔宋有寳黁师以文行为苏长公所重至今人称道之又恶知继之者不在于子也耶勗之而已耳于其行故以此告之
　　送曽子白员外序
　　天下賔兴之士由乡而贡之礼部者嵗大比不过三百人其与礼部之选而升之天子之廷获奉大对授官爵者不满三之一焉夫以区域之广亿兆之众越南燕北之所至日月出入之所进所取之士若是其少也而一科之中有能灼灼以事功显著为时所称道者又不过数人焉是则人才之难而不易得也较然矣至正十四年左右榜进士及国子生之中选者凡六十有八人是科最号为得士其散于四方赫然有声誉者葢班班可数也而求其学问之精深文章之富丽秉心之方正持巳之端恪未有若曽君子白者焉十八年朝廷命省台重臣经畧江南慎简僚属以为之辅于是曽君以江西省左右司员外郎为从事官越明年君以褒赏功绩之命自闽来温之平阳宿留久之予与君有同年之雅时方卧病家居当兵革艰难之际而处海濵遐僻之乡喜君之至于此也乃数数过其所寓讲明道理商防古今暇则相从杖履访林谷之幽览泉石之胜而君每谈及天下事未尝不慷慨太息而欷歔也大抵儒者之在今世得柄恒轻而任责恒重方其无事之日固有以先见夫成败之几可以有为而曽不得其柄言之于人则见以为迂濶而聴之藐焉及夫海内多故纷纭扰攘其势日趋于坏烂而不可救然后始求儒者以为用而又动辄有所牵制使不得以尽其才则复从而咎之曰多议论而少成事儒者葢不足与有为哉呜呼士大夫之生于斯时也其得卷而怀之耶抑亦出而任其咎耶曽君蕴才徳之美抱设施之行且有筹防谋谟亦足以成就勲业而共事者所见率多异同卒不得申君之志故知君者咸为君惜之虽然有猷有为之士布列于显位言聴而计从则能亨天运之萃人心之涣今朝廷方更张以复太平之治如君之贤必见优礼而尊用由是而行其所学进忠谠于庙廊之上而下膏泽于寰宇之内此则吾党之所深望于君者矣君之还京师也州之人士咸不忍其去相率为诗以饯之而髙为之序
　　送周尚文归呉序
　　呉郡周尚文侍其父来平阳平阳之学者无不友而爱之予向日游呉尽得与其贤士大夫接今以兵戈道梗归耕于乡离羣索居之际而得尚文焉故尤与之相亲厚一日过予怆然而告曰旦日将奉亲以归且与先生别愿有以进之也予既与尚文亲厚于其行也恶得无情乎情动于中必形于外又恶得无言乎夫士之所以自重者由其有礼义也交际之无失有礼存焉耳出处之不苟有义存焉耳世之昧于亷耻者不知慎其所从荡然失巳而不顾是非廹于饥寒则诱于纷华而已然亦鲜有不贻后日之悔而取当世之讥者也尚文材质甚美而恭谨有文居贫困之中未尝苟有进取是其贤固可尚已今兹之归其乡也养亲之暇其必勤于学而砺于行坚确其守而不易乎其初非礼之举虽细弗为也非义之得虽大弗居也夫如是则充乎内者既至而其所就必将有大过人者矣
　　送顾仲华督漕入京序
　　国家嵗漕东南之米数百万由海道以达京师米之所出多仰呉郡数年以来冦盗梗化呉郡之米不输海漕之舟不发京师外馈军旅内给百官俸禄粮饷乏絶上贻庙堂宵旰之忧江浙行枢宻院判官周君以省台之命分镇平阳绥降讨逆境邑以宁艰勤累嵗克底成绩乃谓京师天下之本而国用以食为重为臣子者岂容以遐僻方外而弗究弗图若得漕运之达无问多寡庶几可以率先逺近守土之臣咸供馈饷以成戡定之功乎由是裒诸境内得若干石载之巨舰浮海以漕爰命顾君仲华曰吾以职守所縻不可以亲往子其为我行哉仲华毅然承命初无纎毫难色趣装戒程略不以家事为意涉风波如履平陆真可谓男子也哉君子谓周君于是举也忠爱不忘乎国顾君于是行也义劳不图其私使为臣者皆能如周君其有不尽其忠者乎为士者皆能如顾君其有不勇于义者乎忠也义也人之所尚而天之所佑者也仲华到京之日朝廷必有以嘉其勤而宠赉之韦布而往衣锦而归其在兹役矣于是乡之文士咸壮其行相率歌诗以饯而陈高序之
　　送刘景玉赴金华县学教谕序
　　仕于今之世其有位卑而任专可以推行古道化民善俗者唯学校之职为然凡郡县皆有学学皆有师师专掌教养子弟事郡守县令治其郡若县之民政事刑罚咸出守令而教之以诗书礼乐使知亷耻退让明孝亲弟长之节则必由于师故有贤守令无贤师儒虽能为治不能为善治县学之师曰谕谕主教一县则为职亦重矣然其秩禄曾不得比书院之长是故上以轻授而下以慢为居其职者鲜能尽其职苟延日月以希考选甚者至糜廪庾之委积而摭其赢以为已私是岂皆其人之过亦其势然也间有一二知所当务而所以为敎者不过循当世记诵词章之习月课季试以举子程文第其髙下而已固能令俊秀之士争先科目鋭于进取出为国家用然而奔竞之风以炽徳行之懿靡闻舍本而趋末其于古人教学之意何如也如是而望化之行俗之美也不亦难乎哉呜呼矣同里刘君景玉以师府檄为之金华教谕景玉明经而富于学其智足以谋其强足以立敏足以行之文足以发之推其才必能易时之尽已之职而与令共兴善治者矣景玉尝抱利器试于有司屡为其所抑今居此职宜若有不屑焉者然官无大小皆可以行其志不以所处之卑而不敬其事君子之道也景玉往而加勤焉俾教彰于一邑声流于四方岂非予之望于君者哉而亦岂非君之所优为哉夫庠序之敎世俗以为迂而有识者以为急顷者寇盗煽孽赤子化为蛇虺有司以文法治勿胜卒至用兵戈狝薙之若使教之有素则民有恒心莫不知尊君亲上而各安其分孰有入于邪僻以犯非义乎立民防而其善其于治化夫岂小补哉景玉之行也士友饯者咸相率为诗予故言教人之事为君赠亦以白夫世之主学校者焉
　　送子丈张君之莆田主簿序
　　州县之职最近民而亲焉凡民之理乱肥瘠恒必由也自冦盗扰攘以来兵革日用刍粮器械之所需咸于民焉取具武将悍卒惟暴戾恣睢是务不顾民之荼毒动辄迫乎有司有司或应之稍缓则凌辱备至故州县之官虽名刚介果毅不畏强御者亦莫之能抗也由是不得不移其疾于民以纾已责日施棰楚于疮痍肤体之上而严督其所出贪墨之辈又竝縁为奸则民于是乎重困往往弱懦者流离强梗者反侧遂令安靖之区凡吾赤子皆化为敌者良以此也然则居当今之世任州县之职而欲其道之行志之伸也不亦难矣乎虽然君子之为政未尝无其方也苟设心于爱民民亦未尝不受其恵也旅师征敛固不可以不给而凡出乎民者必使之均平无所偏颇而又推恻隠之意以取之则民虽重困而不吾怨宁竭其赀力而祸变不生可以保境可以全名此诚有职乎州若县者之所当知也里人张子文将为簿于莆田子文之从仕非无意于民者也而适遇时之多故则其难葢十倍于平宁之日矣不遇盘根错节无以别利钝之器子文可不尽心乎哉莆田为邑濵于南海虽不罹兵燹之患而供亿之繁伙葢有不能免也当斯时困敝之余而赋敛之必均抚摩之必至使之与吾同其利害休戚岂非近民者之责欤子文之为政固不待予言而知矣而予又以是告者悯夫世之居职者不知恤乎民隠以致若是之纷纷也故因子文之行有感而发焉
　　送道士邵涧泉序
　　江隂道士邵涧泉来永嘉永嘉之士大夫凡与游者皆称其可与游而涧泉之于人也不问贤不贤与之游者必与亲狎予今冬始见涧泉旅邸视其貌粹然而和聴其谐谈犹炙毂轴而出不穷其行其居适已自如不拘拘于形骸之内而为世所桎梏者予甚异其为人然求其能则不可得叩之则笑而不予应询之人亦奠之知也其学庄周氏之逍遥者耶或曰涧泉好脩炼葢明于内金丹药术者也夫自老子着道徳经五千言有云谷神不死是谓牝牝之门是谓天地根而后世为老氏学者祖述其语以为炼形保生之说其法以吾身精气为药物用火候锻链养之谓之内丹丹成者可以长生推原其术葢出神仙者流方士所为非老子之道本然也老子之道以清净无为为根柢恬澹寂寞为门户守雌抱一勿摇其精勿滑其神则自然久生此其要妙者也涧泉学老子法亦尝得其要妙矣乎如得其要妙尚何假于金丹脩炼之术为又考庄周著书推崇老子大较齐死生一彭殇以生为附赘悬疣以死为反其真贵在于达生随化周之论与老子虽若少异然善学老子者莫如庄周后之欲学老氏者求之于周斯可矣涧泉之迹似学周者由其外以观其中抑亦有得于周乎予少时尝读老庄书今则业于儒术既与涧泉不同道而涧泉之来求予言以为归乡之赠者亟请而愈勤涧泉奚所慕于予者哉予道不足以裕乎已予文不足以振乎人涧泉得吾言以归无益也虽然世有知予者因予之言亦可以知涧泉矣
　　送族弟祥游金陵序
　　族弟祥早嵗在庸众中能自标异颇涉猎书史于医方星厯尤所精究向年为乐清隂阳教谕治职之暇则从师学问与诸儒生讲明经籍县尹杜君宗儒甚器重之比归见予聴其吐词论议乃知所趋向识见文采皆非昔日比予深叹美其质之化而喜其习之益也今春予自呉回忽过予言曰祥之齿壮矣驰骤乎乡里胶扰乎尘俗其何以广闻见而能有所树立哉闻金陵为江东名都邑朝廷风纪之司所在其达官徃徃能礼贤引荐士祥将适兹土庶几其有合乎予闻其语而壮之且告之曰世之人能自奋拔而致通显者不可一二数也虽其无所抱负苟有推挠之力犹且成就况以汝之多能哉然予所见则有异于是固不容黙黙于汝也凡士之求遇于世者求在外者耳不知君子固轻乎外而重于内也予将语汝以所重而进汝以为人之道乎为人之道其必由学焉予将语汝以为学之术乎为学之术力诸已而资诸人今汝之往而游也其必资诸人而力诸已乎是故人之贤而有道者汝则师之其有文者汝则敬而友之虚而志之以求进其知讱而言之以求践其实读古人之书而观其行事与其用心毋恱于纷华而易其守也毋习于便佞而荡其气也毋口为礼度而心实违之毋貌为恭庄而中则肆焉闻人誉已必反而思曰吾诚有美矣乎闻人毁已亦必反而思曰吾果有失矣乎毋少得而盈毋自怠而画夫如是则日求充于内而不暇计乎其外内既充矣人不知吾不信也人吾知矣不遇于时无有也故车之坚可以任重也而人斯载之故弓之良可以射逺也而人斯彀之苟汝治车而坚矣为弓而良矣焉往而不为人所求不此之务而急急焉以求人知为事则非予之所望于汝也祥尚勉之哉祥行至呉呉之故人有问予者试以予言质之其必有以发汝矣
　　赠周元帅序
　　兵者所以诛暴禁乱不得已而用焉者故善用之则乱息而民安不善用之则民受其祸然用兵之善无他焉在乎将而已矣将得其人则兵之用也进退有度攻守有数夷大憝芟凶逆宥胁从故虽毒天下而民从之将非其人则兵之用也进退无度攻守无数残民以逞以至于失律亡师而殃及其身呜呼为将之道其可以易言哉自盗贼梗化以来有年于兹矣吾观夫将之贤者千百人中不获一二焉其不贤者肩背相摩踵趾相接也是故城邑之陷壤地之失人民之糜烂流离奸宄之纵横滋炽皆由乎将之不得其人焉耳然所谓贤将者非専善战鬭之谓也宅心之不忠字民之不仁若是者不能已乱而徒以长乱呜呼古之名将吾不得而见之矣若佥都元帅府事周君守仁抑亦可谓贤将者欤君佐其伯氏佥枢公分守平阳总制瑞安而军旅之事君实专其任焉严部伍明号令必赏罚布恩威驭士卒如严师之训弟子而爱其民犹慈父之于子也不顺命者俘而戮之有附降者抚而育之二州之境冦以殄而人以宁君之力居多由是台省交上其功于朝自同知平阳州事陞温州路总管府判官未几而复授兹职宠以节钺之荣重以阃外之寄功泽被于黎庶而声名达于遐迩岂非当世之贤将哉使世之建将旗握兵符者皆能如君之贤则祸乱之戡定也久矣虽然平阳为州介在遐僻四邻皆虎狼蛇虺之区而截然中处保障无虞用力倍而成功难夫以君之果毅谋畧若统帅其师旅以驰驱乎中原其勋业所就岂止若是而已哉吾又未尝不为君憾也今朝廷更张庶事以图治功汲汲焉求文武士以备内外之职而陜西行省平章察罕公下兵河南收揽英隽以佐成中兴之烈其独于遐逺举乎君其慎守忠贞之节以副国家之倚任哉顾君仲明君之懿戚也来征予言为君赠予故论良将之不易得而道君之美以致其愿望之意云
　　送刘仲彬序
　　往嵗予在四明乐清刘仲彬自乡中来以善数学能推人生年月日时多中上官有据权势者方骄肆得意甚仲彬布数为言不避去将败未几果败人咸神之予始知仲彬之精于术也后数年予归永嘉仲彬亦自杭回防于真华馆仲彬为予言幸为当道者推举授官东归予且知仲彬之有所遇也今年秋予来城中寓松台僧舍一日卧病招呉元龙诊脉忽有着道士衣冠者翼如而来迳入予空中揖予而坐予初不识其何人怪而问之则曰吾固弃俗而为黄冠者矣始吾以术动公卿谓富贵可立致往来呉越之间七年经涉世故亦尝濵于死今吾观世之荣名利达犹春花秋叶耳吾母年老奉之隠居因作养真道院于玉环山林奥中之梅屿将以终吾身焉孔子云不知命无以为君子吾之所赋于造物者既有定分吾已知之矣吾于世果何求哉予闻其言始而甚骇之卒而深喜之而又知仲彬之异于人也今夫奔走乎要津请谒乎权门大可以获爵位小亦不失润屋而肥身举一世莫不皆然也而且相习以为常其不能然者则众之而谓之迂仲彬乃独背驰于当世不顾人之已而甘为迂焉岂不甚可骇欤虽然予乃一世之所共以为至迂者仲彬之出处虽不与予同而为世之所以为迂则与予同此予深喜仲彬不置也予闻玉环在海之中昔之方士以为海中有三神山仙者居之不知果有三神山与否若玉环者岂即其地也耶方悲世俗之迫阨愿轻举而逺游他日予或访仲彬于海屿之上而要安期羡门以与之接则亦将从子而终老矣因叙以赠之
　　送缪应龙入京序
　　临川危公防预大政以其王大父尝受荐于故宋知临江府平阳缪公因曽仲来官平阳遂俾求访其子孙令至京师于是知府之曽孙应龙航海以往乡人皆以为荣葢知生之必有遇也予惟昔人于同年僚友举主门生世笃通家之好虽逺而不忘俗与世迁此道之废为日久矣今危公独能敦尚古道念先世之交谊而思拔擢其子孙传曰故旧不遗则民不偷使天下之人闻公斯举而感发兴起风俗其有不厚者乎然吾于生则不容无以告也吾闻古者学而后入政故君子不患其无位而患所以立今生之齿方壮也志方锐也其质秀以良其气和以充进取有其阶推挽有其人奚患爵位之不至哉所未至者学问之功也生至京师拜危公之后观其功业之盛文章之懿言论风防之详宻而就学焉吾又闻成均之内人才所育生其往而游焉耆硕之儒吾尊而师之俊秀之士吾亲而友之而又日读古圣贤之书以明其理以成其才由是序爵而论官以列于有位岂不于尔祖为有光乎若然则生之受知于危公也为不忝而公之举生也为无媿矣生尚勉之哉
　　送林子植入京序
　　国家用兵以伐强暴十有余年矣后进师师凡俊秀之子弟其所业者孙呉攻战之书苏张揣摩之防也以是驰骛乎当道急功利走权势至于圣贤六艺之文乃以为不急于用而莫之习焉夫自道学不明于天下世之为学者已不能推究本原然而犹幸家讽人诵古圣之经讲求贤传之防如有豪杰才士由是而兴起焉岂不可以造夫高明之域而尽脩已治人之方乎假令不得豪杰才士而使之兴起然而其心术犹知慎所趋向不专以诈谋权变为先而习俗頽败未必若是之甚也虽然此其失有自其化有机能干其机斯可以见其失矣要在乎上之人举措何如耳故夫俊秀之士有能不为习俗之所移吾则举而用之以风天下天下之人其有不从风而化者乎今冦盗就戮文教复兴所以正人心所以易风俗葢维其时矣时之柄者恶可不用心乎哉林生子植自幼从其师读圣贤之书探性命之理当俗尚委靡之日而守之愈确为之愈勤权谋之言未尝入乎心也名法之编未尝经乎目也行事之得志者羣而丛议之子植勿恤也故予每称道其美以矫夫人焉今将往游于京师子植之为人非衒其能以求售于人者也京师之大夫士讵有知子植者哉予故言之以为之先容使在上者知而举之以厉夫后进之为学者其于正人心而易风俗也亦庶矣其宜乎
　　送徐天常入京序
　　同郡士徐天常将之京求予言以自壮予语之曰子亦尝闻钓之说乎世有慕得鱼而业于钓者其始也曲针以为钩断蚓以为饵投竿洲渚之中而鲂鲫鳊鳜日充乎庖厨矣既而闻有钓于江湖者其所得之鱼乃有大于此焉于是乎以锥镟为钩以防鳝为饵投竿于江湖之上而鲭鲈鰋鲤日满乎舟车矣既而又闻有钓于溟渤者其所得之鱼复有大于此焉于是乎悬数尺之钩用全犗之饵投竿于万顷之波而垂纶于千丈之流掣吞舟之巨鳞引横山之修鬐然后知夫昔日之钓其所得者防矣今子以儒试吏于郡自漕府以至于省府非钓于洲渚而得鲂鲫鳊鳜者乎由是而从事帅府举贰大邑非钓于江湖而得鲭鲈鰋鲤者乎今兹之入京师也大官髙爵可掇而取之吾见子之钓于溟渤而巨鳞脩鬐恶乎可逃子之钓饵哉子往矣吾且拭目而望子之得鱼而返矣然予亦烟波之钓徒也泛不系之扁舟垂无饵之直钩钓于寂寞之濵而求希有之鱼于兹有年矣未始有得也子之京师而问焉有能持竿从吾而钓者吾斯与之为友矣
　　送楼学録序
　　予尝往来道缙云缙云在万山间其山之环县治者盘鬰美秀其溪自山中来经平地水清而流缓意夫风气所钟生于其间必有文雅淳谨之士前年楼君景辰来録温郡学与之接察其辞气信乎抱淳谨之质而文雅之懿者也不待观其行事固已槩得其人矣今春予入城日至学宫时四明杨君仲如典教之初三衢程君思齐为学正始上凡学之事一新而景辰与二君周旋雅相得所以恊力作兴者具条理思齐为予言景辰在职尝复豪民所侵田及正土田之籍使复其旧于学校为有功然后知古人行事果有可观者焉予方喜而称诵之以为文学师儒官皆贤者庠序之教其庶几乎居无何景辰以考满代众咸惜其去者予则以为士之仕也将以有为也居下位其势不得专而不可以为人才之屈焉者多矣如景辰者假令得可专之势其设施宜有出于人特以职之防而所建用未甚磊落耳今四方武偹未弛国家以用贤之急藩臬大臣往往起人于布衣而加之不次之位智者献其谋勇者效其力景辰自兹以往岂无知而举用之者则其爵禄之显荣声实之流布殆未易量也区区校官恶足为景衣淹哉于是皆相率为诗以饯其行而予为之序
　　送章氏二生游国学序
　　朝廷稽官以建国学其师儒皆极天下选下自公卿大夫士之子与凡民俊秀咸入而学焉诵之教必勤肄习经传之防必极讲明周旋揖逊必中规矩祭式献酬必正仪式月考季试必严其程度属词角艺必课其殿最故其入而学焉者率有以化质而成才由是四方英敏之士不逺数千里鼓箧而逊志焉其出跻膴仕立勋业者往往而见葢国家所以造育人才之地而子弟之欲就其业者不可以不游也章氏二生弼善少而知读书为学齿且长矣处乡里间苦于闻见之局而行艺之堕也将徃京师而国学是游二生之志亦可尚也已然京师繁华之防万方之所辐辏也达官贵人其出入则车接毂马聫镳外国竒货川委而山积名倡异伎杂处迳巷覩侈靡之色则目于视聆曼衍之声则耳惑于聴其中焉有弗摇者乎故成均之内虽可以化质而成材而志之未坚定者亦易以丧已况自大学之道废而不脩为教为学者记问文辞之外无为焉学果为已乎圣贤之言人无不口尔就若刍豢之甘焉者哉弼也善也其亦往而慎之矣贵而崇髙吾勿慕焉也纵而嬉游吾勿狎焉也道徳之尊者吾师焉行业之懿者吾企焉内焉义理之求而外焉威仪之习夫如是吾将见其质之化之速而才之成之易也爵禄之至乎何有今夫子弟在家多恭谨以自持而其出也或流荡而无检是故业成于居而学堕于游世之若是者众矣然则吾于二生之行也恶得而防言耶










　　不系舟渔集卷十一
　　钦定四库全书
　　不系舟渔集卷十二目录
　　记
　　平阳州儒学増田记
　　栖云巢记
　　碧山堂记
　　水竹幽居记
　　逺山轩记
　　林氏祭田记
　　钟秀楼记
　　义田记
　　三友轩记
　　如愚斋记
　　苍翠轩记
　　忠敬堂记
　　清芬阁记
　　苍雪轩记
　　聴鹤楼记
　　重建东禅报恩光孝寺记
　　竹西楼记
　　木石居记
　　瑞榴记
　　明逺楼记
　　农乐堂记
　　蒙斋记
　　积善堂记
　　梅湾小隠记
　　赵氏书塾记
　　江东王庙碑记
　　坦庵记
　　重建灵山寿圣寺序
　　游罗源县莲花山记畧
　　钦定四库全书
　　不系舟渔集卷十二　　　　元　陈髙　撰记
　　平阳州儒学増田记
　　凡学校之经用师弟子有廪膳士之贫者有养春秋释奠有簠簋俎豆之实苟嵗之所入无以为出则庶事阙遗师生旷业而学校废矣平阳旧为县赡学之田素寡后陞州更设教授贠厥费倍昔而田弗加多嵗所收数以石计者不三百二丁奉祭之赢教官禄且弗给是故训之师恒虚其席而弦诵之声未之尝闻前后之职教及守土者虽或病之而其力不足以为至正十九年天台陈鉴翁来为教授慨然以兴起学校为己任越明年春南台监察御史易普刺金孔汭行郡闽广取道于温三月之吉适临是州乃莅学官虔谒于先圣先师遂登讲堂慰劳多士宣布徳意环列观视罔不欣肃因覩学师缺贠生徒稀鲜乃询其故鉴翁具以膳廪空匮告二公惕然曰崇学尊教实我国家盛典而勉厉作兴之岂非吾职所当先乎乃言于副元帅周嗣徳曰自我入兹境民若不知有干戈焉者子之保守抚绥兹土厥功茂矣然当海内用武之日我民得以安居无事必须庠序之教使之明人伦而知礼节匪为治之急务欤州之有学盖以教民而田弗充于赡士教奚由兴盍图之元帅曰诺爰拨在官之田若干亩归诸学且籍其入专为师弟子廪膳费而俾来征记于余余唯学校育才之地凡子弟来游于是者将以渐摩乎理义之训涵泳乎道徳之源少则习夫洒扫应对进退之节长则业夫脩已治人之术始之为士终之为圣贤其所以为教而学者闳大如此则其养而食之也庸可缺乎而凡师弟子之食其食者得不思夫为教之本与夫为学之道乎异时吾见礼乐之教行俊秀之才成居则有以孝亲而悌长出则有以化民而善俗是则増田之功有补于学者岂小乎哉葢非御史之贤无以成其美非元帅之贤无以拓其规陈君之志由是而获遂然则书之以昭示久逺夫孰曰不宜至正二十年秋七月望记
　　栖云巢记
　　人有居于巢者乎上古之世其民葢尝为巢而居矣自上栋下宇之制兴易营巢以宫室于是乎高堂邃宇重屋广厦而犹不足以居也讵庸处危巢以取颠踬哉予来华亭乃闻有巢居者意其必遯世俗离人羣而与鹳鹤并栖于丛木之上也及往窥其居则为屋数楹深广丈余而表其名曰栖云巢怪而问之主人主人曰若岂疑吾之名室乎夫鹪鹩巢于深林不过一枝而人之寓形宇内偃仰一室者亦若是而已百堵九埏千门万户穷雕巧而极壮丽其自处也不过容膝又有异乎鹪鹩之巢者哉然则吾之兹室岂非吾巢乎且我之居是巢也除风雨絶尘嚣俗虑不至焉惟白云往来其间与吾同处同休我游而嬉云兮我随我倦而息云兮我即我卧云衾我坐云蓆我依云而栖而云之与我未始相离也是故有栖云之名若以我之巢为小乎大而观之万物以天为巢天地一巢也寄吾巢于天地之内六合八荒皆吾牖也我又泛观乎天下之物苟可以玩目娯心者非有力不能致彼造物者复靳于人惟云也出入无常变化无方不以吾贫而独与吾亲取之以自信而人莫与争吾将始终与云栖于是巢之中澹泊乎相安逍遥乎无为世有知我者必且以吾为有巢氏之民予于是释然而喜谓主人曰子之言似有道者吾为子笔之遂书以为记巢之主人杨君伯成也记之者永嘉陈高也其时则至正甲午八月朔日也
　　碧山堂记
　　自平阳州治西南行七十里其地为岙凤岙之野多山其最高大而特起者为许峯许氏世居焉故山以许姓许份景文所居之屋曰碧山堂环其屋皆山也故堂以是名堂之前正靣许峯若屏障罗列去屋可三百步左右之山翼附乎其旁若虎蹲鸟厉璧判圭峙其近可按而抚也卉木春荣松柏冬秀朝云飞白夕阳凝紫竒态殊状旦暮万变景物之胜咸萃于斯慿槛而观隠几而睨不待登高涉险而鳯岙诸山举在乎目中矣大抵因胜槩于邱壑者多在寥閴之境﨑岖狭隘人迹所罕至诛草茅垦荒秽然后筑室而居焉自非遯世絶俗之士未有久而不厌者也今斯堂在众山之间而宅乎夷旷许氏之族蕃衍父子昆季兰辉玉映贵游之士亦复数有至焉者早晚防聚时节燕饮歌诗诵书奕棋鸣琴寝处防息衎衎如也与夫居岑寂而逃虚空者岂不相去辽絶哉嗟夫碧山之幽与斯堂之美世之好竒喜异豪贵有力者虽欲以千金致之而不能得今景文独擅而有之然则前人之来胥宇而贻孙谋者亦可谓宏逺矣许氏其先由闽来居此已数百年代有闻人在宋时有自进士至郡守太学生入仕者前后相望葢其清淑之气又有以钟乎人非但所居之胜而已也景文有才干能保障其乡里又数佐官讨贼有功传曰公侯之子孙必复其始将于是乎在
　　水竹幽居记
　　福城东门之外一里为金鸡山山之阳为东禅报恩光孝寺寺之左右其地多闲旷虽负城郭无异坰野逆川顺师来主是寺于兵燬之后重建梵宇不再期而成瓦烁之墟焕然金碧众屋既备旧规复完乃营寺西南隅隙地为休憩之所其室三间中广寻文旁辟两阁踈櫺宻牖凉燠咸宜又作小楼仅容卧榻及置几案靣其前有池方可三十余步积水渟色黝以碧环其侧植竹数百竿玉干翠叶亭亭猗猗复垣其四围穴垣为小门以出入内外逈隔市嚣俗纷靡接于耳目因名之曰水竹幽居云予尝偕客过之俛池而翫则莹防可鉴倚槛而咏则清标可挹明月东出防风南来寒光隠映爽气交袭翛翛乎若脱尘堁而游虚空不知日之夕身之寓也客谓予曰吾闻为佛氏教者道存冲寂心与世防而犹留意于物若是耶予未有以应也乃相与质之主人曰子以物观物而物于物不若以非物观物而不物于物今夫湛然而澄彻者水也挺然而防净者竹也水犹法性本空法身无相作如是观则水非水而竹非竹虽有是居实无所住非幻而幻我且忘我而况于水乎况于竹乎又况于水竹之居乎于是賔主相视而咲释然契遂记于壁俾惑者祛焉
　　逺山轩记
　　凡世之迁居而去其故土者其始也未尝不思久则安厥居而忘其思矣是故君子于此必有以寓其思于耳目之所接触焉有感而情于是乎生则虽愈久而不能忘也予友何君汝樵自将军里迁某处去山甚逺而于迁室之东偏为轩焉扁曰逺山夫其苍翠之色朝夕在望烟云吐吞松栢森列了然于眉睫之间则山岂逺乎哉葢以寓夫故土之思焉尔君旧居括山下列楹峙乎崖石疎牖瞰乎深涧岩竹园卉茂树清泉可憩可翫君髫齓日尝侍其大父后溪翁寝兴于是弦诵娱游于是时序移改陵谷变迁昔之栋宇今邱墟矣而君乃能卓然有立艰勤缔构以成室庐初欲从其祖居相厥遗址榛莽芜没四顾寥寂又无与为隣者乃舍其旧而宅于兹爽垲坚宻不陋不华燕处奉賔爰有其所儒者之居亦云美矣然君虽居此而心未尝不在于括山之麓也是则兹室去山虽近而视昔之负山而居者庸讵非逺乎嗟夫敦仁笃行之士不忍轻乡邑以忘其本忠厚之至也而放旷者虽适千万里之逺乐其处则终身防归其乡今君之去故居无十里遥而不能忘情若此信乎敦仁笃行君子哉虽然故居之不忘葢不忘其祖也为人子孙而可以忘其祖乎然则君之居于是轩不惟思其故居之近乎山而已也将必思而先世有文章之懿徳业之盛而求所以继其美矣诗曰无念尔祖聿修厥徳其是之谓欤君名岳隠居不仕以孝行为众所宗之故为之记
　　林氏祭田记
　　古制田以井授由士而上祭皆有田然其法之废坏久矣近代朱氏着家礼乃教人取附墓田以奉祭祀事葢生者之于既死日忘子孙霜露之思勿保其久而不怠使有田焉则不惟可籍其资于给用而嵗时常祀因田以存所以竭虔致享岂不可继于无穷哉福宁林君宗璧孝其亲亲既没而哀慕不已时思之祭必恪恭如式于是乎图所以为久逺计也乃谋于兄之子某合出田若干亩籍其入以为祖祢春秋之享荐忌日之献祠且刻其数于石以示后人而求予文以志夫报本反始礼之大者古既逺习俗寝渝而世人于奉祀之孝漫不以为事者葢有之矣或孝子慈孙有能致其追逺之念者则施田释老氏而立祠焉曽不思吾祖考之灵非类不享而况托于虚空怪诞之说也哉呜呼道教之不明而斯民之蔽惑亦大可哀也已然则林氏祭田之举诚今世之所当法者诗曰永言孝思孝思维则其此之谓欤是冝书之以示劝故为斯记
　　钟秀楼记
　　天地之始辟也其气絪緼郁积盘错纠纷则凝而为山流而为水是故山水者所以钟夫天地之秀者也凡天下山水之美东南居多层峦叠嶂清湍飞瀑极变化竒特之态有不可以名言而幽人逸士欲擅山水之乐则必为楼观亭榭以居其间然后所谓钟夫天地之秀而为变化竒特之态者不待穷搜逺举可以安坐逰目而得之矣信之贵溪山水之乡也方外士呉季彬居焉作楼以为休息之所而名曰钟秀葢以山水固钟天地之秀而兹楼又有以钟夫山水之秀也季彬谒予淮南而征文为记予未尝至江以东则兹楼之胜固不可得知然试以闻于季彬者言之则琵琶岿其前台山拥其后琼林屹其左应天峙其右而沂溪之水天廻环乎四向争竒献怪含辉呈媚隂晴异状四时殊交乎目者皆苍翠之色入乎耳者皆清泠之声燕闲无事而日延览其上有足絶尘堁遗世纷若徜徉于物之表而防其寝与食也季彬诵书之暇仰而眺逺俛而瞰近旁观邪睨应接不穷于以舒幽情发天趣倚几而吟诗则若有助其思据席而挥弦则若有畅其音葢兹楼既钟山水之秀而季彬又有以钟夫斯楼所钟之秀也季彬为老氏徒澹泊以无为寂寞以自守而招赤松王乔与娯或谓仙人好楼居季彬之意无乃在于兹乎予不可得而知也巳
　　义田记
　　三代之世同党相援同州相赒而在官又有不恤之刑以纠其阙当是时凡民皆知分有余补不足而急人之急也逮乎世道下降王政不行人各私其冨锱计铢较恡于施予甚者至于骨肉同气虽极冻馁滨于死亡犹邈焉不之恤而人亦恬不为怪于是而有推其财以恵困乏者非有仁人之心不能也已桃源陈君思礼买田其乡为义田几若干顷嵗籍其入以赒恤宗族邻里之贫者予有常数贷有常经丧嫁娶各有常给而又以赢即所居之旁建书塾招致经师教乡之子弟呜呼陈君之用心亦仁矣哉昔先哲范文正公置义田于姑蘓迨今数百年遗业犹在而鲜闻有继而行之者陈君兹举葢闻文正公之风而兴起与虽其规模有所不逮然亦各随其力之所至而用心之仁则一也若使世之富者皆能如君之用心而人人赒其宗族恤其邻里则施之所流者广逺而溥博岂不可以厚民俗而有补于王政者哉君字义甫尝以帅府辟教谕赣榆县儒学秩未满而隠去以善称于乡云
　　三友轩记
　　至正甲午冬十月予过王伯尹氏伯氏以客燕于三友之轩属予而言曰斯轩也前郡守赵侯之所名也往嵗赵侯来抚绥南海道经吾里先人舘焉一时游从皆冠葢知名士多先人之友于是赵侯嘉其取友之端也乃以三友名其轩亲为之大书俾揭诸楣今先人没而轩未有记愿得子言庶使我后人朝夕观以无忘先人美而嗣志弗怠子其母辞予谓孔子称益者三友而孟子之论友曰一乡之善士斯友一乡之善士葢惟善人为能取直谅多闻之友而直谅多闻之友庸非善士乎呜呼朋友道废久矣冨贵者有所挟贫贱者有所冀上下之交非謟则凟又人之常情喜谀而恶闻其过饰诈而靡尚夫诚以已之不知而忌人之知故直谅多闻之士每见摈于时而便辟善柔便佞者恒为人所狎然则能取益友于今之世者可不谓之贤矣哉因轩以是名而伯尹先人之善得以不冺赵侯其知言者乎今伯尹处斯轩而覩斯名思以继志述事而益亲益者之友通古今论道理切磋刮劘以成其徳其先人蔚然有光使世之取友者皆以君家父子为法顾不伟欤伯尹名埜其先人名某字爱民赵侯名鳯仪字瑞卿
　　如愚斋记
　　华亭彭伯玉扁其斋居之室曰如愚友人邵文伯为之求文以记予谓顔氏在圣人之门终日不违如愚夫顔子亚圣之资闻一知十颖悟如赐犹曰不敢望况其下者乎今伯玉以是名斋抑自处于顔子欤文伯曰否伯玉之为人也外和而内专去华而务实故常自以为愚焉人亦从而愚之其知伯玉者则曰吾伯玉岂真愚者哉伯玉于世间事无不通晓其耳目心思皆出于人人而乃以愚自守耳若伯玉者岂真愚哉予于是而得如愚之说矣昔在太古羣氓蚩蚩敦厐倥侗以相生相长相老相死于智巧乎何有世降愈下太朴散而为浇漓于是乎有愚智之辨公卿士庶靡然日趋于机变以相诈相欺有不同于俗不合于世而淳质少文者则咸指为愚焉甚矣世道之不古也然有机事者必有机心彼为小智自私行险侥幸役于物而丧乎已谓之智可乎老子有言大智若愚若甯武子邦无道则愚我夫子以为不可及若二子之所谓愚其果愚也哉予未尝知伯玉而文伯称之其为人亦可知矣然予乃世之真愚者他日或过伯玉坐如愚斋中相与论鸿蒙混沌之初必将有以语我乎
　　苍翠轩记
　　夫人之好尚不同而其于取物也必其类豪华之士娯情乎花卉清修之士适意乎松竹是皆其趣有所合非可强而予夺之也故君子观人之所好亦可以知其人矣浙之西土腴而民佚俗尚侈靡廓其居饰其宇者皆是也莳名木蓄竒石以奉燕游资观赏者十室而九惟顾宗元独能不移于俗而所好出乎庸众宗元居嘉禾汉唐所处之地一閧之市也构一室不陋不华置书其中而读之室之前则甃小池累甓为垣于垣之外丛植修竹碧干离立緑叶茂敷隂映几席可爱可翫而其室之幽夐恍若在深林邃谷中遂名曰苍翠轩云夫植物之幽者莫如竹而轩之幽也又假竹为幽宗元怀清秋之志脱豪华之习偃仰于是咏歌于是待宾客朋友于是无日不处乎苍翠之间其神清以正其气爽以豁其发为诗也俊逸而深长夫然后知竹之于幽居为最宜而世之知此者葢鲜矣虽然竹之可爱独苍翠之色乎哉今夫冬夏不变有贞介之节焉特立不挠有幽独之焉虚其中者抱道之器也直其外者卓行之表也故竹有类乎君子比徳焉宗元壮而质美积学而懋行我见其徳之成有日矣诗云瞻彼淇澳菉竹猗猗有斐君子如切如磋衞人美武公之徳也宗元尚思所以似之至正十五年五月五日记
　　忠敬堂记
　　传称臣事君以忠又言为人臣止于敬樊迟问仁孔子告之以执事敬与人忠忠敬之道大矣哉是故以之事君则尽臣道焉以之自治则尽仁道焉君子于忠敬不可斯须忘也斯须而不忠则邪慝之心生矣斯须而不敬则怠傲之意起矣忠也敬也其为人之大端乎同知元帅府事天台贾侯名其居室曰忠敬堂昭其志也侯世家子好礼知学问沈毅有谋自汝颖扇孽海内用兵侯散赀鸠义旅保乡聚至正戊戍从军来温每有征伐未尝不在行距柟溪守安固入横阳皆躬擐甲胄率先士行卒以成功他师有异谋者使来诱侯侯曰我惟知忠于国者是与遂发其奸夙夜在公小心慎宻至于交际朋友必尽其情处事不苟而兢兢畏谨然则侯于事君与人之忠为臣执事之敬亦可谓能勉焉耳矣堂以是名夫何忝乎哉君子曰忠徳之基也敬徳之舆也积基而立舆载而行贾侯之徳也故记之以示其子孙使夫居斯堂者必以忠敬而存心焉则侯之徳葢传于永久矣若夫景概之胜广厦之美泉石树林之幽茂则固不待述也侯名嵩字伯嵩至正二十四年七月八日记
　　清芬阁记
　　温城环十八里居者一万家甍连栋接簇簇若蜂房只尺空隙地不易得故各为重屋以处层楼飞阁翼起相望于湫溢喧閧之中而有闲静幽雅之趣吏胥呌嚣隳突稍逺于耳目可以舒怀抱集宾友游焉而艺文乐焉而弦歌则非特凭髙眺逺而已娄镐鼎周宅城之西南隅居临巷道且近市为阁堂屋之上名曰清芬葢其先祖所建而名则鼎周所命也阁之为间者五衡广六寻纵二寻有半中可坐数十人南北各列牖望见逺山壁立其左右两间设茵榻蓄图籍鼎周之先子竹近处士某性雅好士遇佳士友至则延而居之读书鼓琴投壸奕棋觞咏相乐以穷昕夕乡之先达进士郑君僖项君仲升章君任尧彭君庭坚皆尝游憩是阁者至正甲辰之嵗黄岩商君复来正郡学鼎周舍焉予毎过商君必登阁而坐鼎周及其子观辄欵留讲论古今观年弱冠善执子弟礼且好文学鼎周能继处士志而观之志如鼎周然则斯阁也所以致贤士来游而相与诵先人之清芬以见于斯文者其在兹乎吾闻娄氏之先世有讳寅亮者登宋甲科髙宗时为御史论建储事连疏请选立太子天下称其贤是其清芬之逺播愈久而不冺者尤可诵也观来请记故书之以示后人云
　　苍雪轩记
　　蒋君文质旧居括之青田慕其先世开三径故事于屋傍莳竹厥茂林如乃名读书之室曰苍雪轩其后侨居永嘉窻户之外有竹数竿故名亦因其旧今年秋予至三山访君于郡庠之寓在奎文阁后斋室空旷四壁萧然而苍雪之扁复署焉环视其旁则頽垣故址猗猗之枝青青之叶无有也方深以为疑而君且征予记之予谓君曰名本无名因物而有有是物斯有是名未有无其物而有其名者也故曰名者实之宾也今君之居未始有竹焉乃独掲斯名以示不亦迂乎君笑曰子知吾室之名未知吾之所以名也自吾去其乡而居温居闽今三十余年矣吾毎念祖宗之邱垄与先人之敝庐闲居燕坐其心常往来于青田山中凉隂碧色若在左右至于瞑目而寐则其身忽处于故乡之屋而竹尚无恙苍雪飞洒爽气袭人哦诗诵书其下如旧时所习及其觉也吾之身初未尝徃而吾之居亦未尝易也抑不知苍雪之在彼乎在此乎为是而名吾室恶可谓其无实哉予因悟曰吾以迹求故不见其有物君以心防故不泥于无形然则宜书之以告疑者遂为记
　　聴鹤楼记
　　予同年进士薛子颙氏名其楼聴鹤始予闻之意夫鹤之为物羽毛洁白可爱异乎众禽而其声清厉故喜聴之耳否则鹤鸣夜半审于知时子颙之出处葢以时进退者或有取于是也既而徴予为记乃得以质其故焉子颙曰易不云乎鸣鹤在隂其子和之吾夫子系传则以言行为君子之枢机出乎身而加乎民发乎迩而见乎逺善与不善随感而应可不慎哉故我毎闻鹤之鸣而必以自警焉此楼之所以名也予曰善哉子之学易乎因斯楼之名而知子之深有得于易者矣夫易之为道至广至大至精至深天覆地载天地吾易也盈天地间唯万物万物皆吾易也君子以一身而体天地万物之易必观其而省诸躬故天行之健也我则以自强不息地势之坤也我则以厚徳载物覩山泽之损而以之惩忿室欲覩风雷之益而以之迁善改过易之为变化不穷而反之于身无非道之所在也然人之反身修省求其至切而尤不可不谨者言与行而已故君子观鹤鸣子和之知夫至诚感通之理无有间于幽逺也则必致察于言行之间焉言也者心之声也行也者徳之见于行事者也言行动于跬步之内而应于千里之外是故庸言之信庸行之谨惟恐其有失口于人而失足于人也寡尤寡悔其机岂在外哉非深于易者奚足以知此若子颙可谓善学而深有得于易者矣虽然子颙之于言行岂独闻鹤之声而后致其谨也哉葢将无时而不谨虽闲居独处寂然閴然之际而所以自警者必常若鹤呜之在乎耳矣子齿少长而言不知讱行不加修方将从子于聴鹤之楼相与论羲文周孔之易庶几其有益乎
　　重建东禅报恩光孝寺记
　　粤自佛法之入中土其教漫衍招提之宫徧乎海宇而闽越尤多东禅在福州城东三百步倚郭近市而左右乃背负山林麓邃幽是宜仙佛之所宅梁大同三年郡人郑招勇者始舍其居立净土院唐中废为白马祠咸通间辨才大师慧筏以禅定之力咸通避去复建焉屡更赐额今之报恩光孝则宋绍兴十七年所赐也旧有大藏经刻流布真诠又有东野清隂之亭芙蓉之阁昔贤名人往往于斯游观吟咏遂为闽之望刹云至正壬寅平章燕赤不花公由江浙被命来镇闽省岛夷据城以拒火厥寺公召兵讨平之异日言及寺之燬也喟曰寺燎靡存以我之故其可勿图乃遣使诣温起前归元寺住持法怯圆辨禅师智顺为之主而属以兴作焉先是禅师尝造浮图于净江山公道温见而嘉之故有是举至则拂秽草除烬土购财僦工于指□役而行宣政院副使侧寳世鉴复鸠赀以佐其费肇寺于癸夘之五月越明年冬告成觉皇之殿演法之堂三门两庑僧堂钟楼悉复其旧像设咸备庖湢有舍僝功之亟观者咨骇既乃求文以记营构始末予惟释氏之道以色相为虚幻是故古之桑门卉衣木食林止岩栖唯究观夫空寂初奚有慕于外乎至于后世徒众寝繁丛林日广于是乎崇屋大厦而不为侈施彰五彩而不以为华其或庳狭简陋则为之徒者且不能一日羣聚而处矣故有废必兴而起废之功不免于壮丽者岂独以歆动流俗而夸耀乎人哉亦欲辑学徒使之行住坐卧于中而修焉证焉以广夫教之传焉耳然当四方用武之日嵗艰物匮而兹寺之精朞月以完炫金碧于瓦砾之墟而幻寳刹于刼灰之后何其盛欤向非禅师愿力深规猷有素孰能成之若是之易而藩省大臣为之纪纲而相其成者葢谓西方教威灵赫奕必能賛延丕祚而隂隲黎元非但植福田利益于已而已也禅师嗣法铁闗枢得其宗要辨说无碍距辨才之世凡七十一传方将逺绍遗风以接来学缔造经画乃出绪余其道葢不在是也至正二十四年十一月甲子记
　　竹西楼记
　　温之平阳有地曰炎亭在大海之滨东临海西南北三靣皆山山环之若箕状其地可三四里居者数百家多以渔为业循山麓而入峯峦廻抱不复见海其中得平地有田数百亩二十余家居之耕焉以给食有潜光院在焉潜光院者明教浮图之宇也明教之始相传以为自苏邻国流入中土瓯闽人多奉之其徒斋戒持律颇严谨日一食昼夜七时咏膜拜潜光院东偏石心上人之所居也有楼焉曰竹西楼当山谷之间下临溪涧林树环茂楼之东植竹其木多松槠桧栢有泉石烟霞之胜而独以竹名焉者葢竹之髙标清节学道者类之故取以自况云乡之能文之士若章君庆何君岳林君齐郑君弼咸赋诗以歌咏之斯楼之美与竹之幽固不待言而知矣石心修为之暇游息于是山雨初霁冷风微来如挹琅玕之色聴环佩之音焉而又仰观天宇之空旷俛瞰林壑之幽深翛翛然若游于造物之表而不知人世之为人世也石心素儒家子幼诵六蓺百氏之书趋淡泊而习髙尚故能不汨于尘俗而逃夫虚空其学明教之学者葢亦托其迹而隠焉者欤若其孤介之质清脩之操真可以无媿于竹哉楼建于某年石心之师曰徳山实经营之石心名道坚至正十一年七月望记
　　木石居记
　　居必以羣羣必以类羣则相合类则相亲故非其类者不可与之羣而况与之居乎人之于人类也禽兽草木之于人非类也麟也鳯也龙也非不灵且瑞也然与人羣而居则未始可者也防稽生予之同姓而氏曰胡者乃号于众曰吾之所与居者木石也众矍然异之曰胡子首圆足方耳目口鼻四肢人也心明乎理义智通乎古今出言有章动作有仪又人中之秀也而胡为乎与木石而居也予因是而思之胡子之意葢有所激欤两翼而飞四足而走毒齿利爪击搏触齧弱肉强食若是者吾可与之居乎浮化浇漓朴变虚伪狙狡狯诈内藏坑穽貌人心禽若是者吾可与之居乎鸟兽非吾羣类难与居也然而天地之间可与同居者莫若木与石矣木石虽非吾类而有得于吾心者焉今夫木自生自长自荣自植其材足以备器用充梁栋而其髙至于百寻上千霄汉未尝挠折然则物之直者有过于木者乎今夫石屹然崭然其大盘然径尺之璧希世之寳或蕴于其中水之而不屑火之而不烈击之而不缺然则物之刚者有过于石者乎直也刚也君子之徳也胡子之性既直且刚固于木石有合焉耳与之居不亦宜乎且木之直也而抱美材焉石之刚也而函至寳焉胡子负材而怀寳方将出为世用又岂终于山林而已哉或者以告胡子胡子以予为知言既名其室遂请予记之胡子者温其名遵道其字也
　　瑞榴记
　　至正二十一年林君伯恭所居之园榴生五实并蔕其四在下四向相对大小如一其一居上而稍加大焉端正美好置诸笾豆巧若人力之为者秋七月辛未伯恭以客宴在坐者监察御史孔汭世川浙省左右司员外郎季伏子庚江浙省都事林彬祖彦文江浙行枢宻院都事翁仁徳元合□沙可学浙江行宣政院照磨崔仁智道明江东宪史方源明与高八人既伯恭出榴示客客传观之咸嗟叹称赏曰此瑞榴也不可以无述伯恭乃请客赋诗而属髙为记予谓祯祥兆福妖孽兆祸气所感召有开必先吉凶善恶各以类应大抵嘉瑞之生未有无因而至者也维兹和气薰蒸达于厚地发于植物积善所致夫岂偶然也哉且榴之为物也内蕴精华其房多子非子孙众多之乎且数五者五为五行人得五行之秀者为贤非子孙贤哲之乎子孙既多而又贤也福庆之甚孰过于此九茎之芝连理之木异亩同颖之禾载于简册世所罕见兹榴之瑞可与并纪曰国曰家厥应则一林氏之大其在兹乎伯恭以丈魁江浙登进士第授休宁尹辟南台掾除福建省管勾令为江浙行枢宻院都事弟尝为乐清主簿嘉诚各从仕枢府二子本东皆清俊端确以茂才举为文学官华萼相辉乔梓并秀所谓祯祥之兆葢騐之人而已见之矣伯恭学问才艺众所共推其心甚坦夷于物无忤善与人交乐道人之善吾知天所以报伯恭者殆方昌而未有艾也永锡祚世济其美他日符瑞之应岂不有征而可信者哉伯恭名温所居在永嘉郡城之南三里
　　明逺楼记
　　呉子中居平阳之夏口里作楼三间题其额曰明逺而求予言记之予乡日尝过子中子中邀予登楼饮酒予乃防目环视见夫川原平衍峯峦罗列南挹龙山霞岭之幽北瞻清华墨城之耸西览雁荡玉苍之秀而东则极溟海之广大覩日月之所出与夫客帆渔艇之往来上下焉凡四向山水之竒烟景之胜百里外所有之物举不能逃吾瞳睫间信乎其明之所及者不近而逺矣虽然明逺名也必有义存焉吾试为子中言之子中当试为吾聴今夫人之有目所以视也视之有眀所以见也而明所见之逺近实系乎所处之高下焉故登髙而望则虽千里见者逺身之所处者卑则目之所及者近理固然也故君子自修之道必立身于崇髙之地使夫私欲无以累其中则本然之明物莫能蔽而无逺勿照矣是故君子之视也必用夫明焉君子之明也必烛夫逺焉书曰视逺惟明其谓之是乎子中平居暇日俯仰于斯楼之上而加修省于延览舒眺之余则其为益也大矣夫岂徒曰居髙明逺眺望而已哉子中曰子之言甚善我请终身用之弗忘于是书之以为记
　　农乐堂记
　　清河王文瑞名其所居之室曰农乐堂而为予言曰吾家有田若干顷播种其中足以资伏臈近舍园数亩树桑以蚕植麻以绩而衣有余布嘉蔬异菓时食其新畜鸡豚以供膳羞吾春秋课耕艺督敛获徜徉乎陇亩畦圃间与与如也稼事既已租税毕输则为酒醴具甘防以朝夕奉吾长老而洽比邻吾亦优游无事以卒嵗焉意人世之乐无过此者故以吾居敢请子言记之夫当天下治平之日而耕田凿井以食以衣荣辱不得加其身利害不能婴其心凡所谓忧患者皆无与于已庸非可乐之至者乎然世之人莫不乐千驷万钟之乐至决性命而求必得之不汲汲焉则戚戚焉终夜以愁终日以奔趋而于亩稼穑之事则以为大劳而莫之为也夫乘人之车可加以鈇钺之诛食人之禄可随以鞭扑之辱较之二者之间果孰得而孰失耶今文瑞不乐于此而乐乎彼此诚可谓得其乐者矣虽然农固可乐也若夫夺其时而使之不暇于耕扰其居而使之不安其业削剥其财而使之不得其生且养则虽欲乐其乐有不可得已自非为政者能推是心以及人人又恶使天下之农皆得其所乐哉吾故重有感焉于是乎书以为之记
　　蒙斋记
　　予友李黼景章名其读书之室曰蒙斋而来求言记之予作而言曰呜呼蒙之义大矣夫物生之初混沌未开空侗颛愚昧昧蚩蚩而莫之其所为人之与物均若是蒙也然人虽在于蒙而四端之徳五典之常万物万事之理葢已无一不具于吾性是故君子之所贵者养蒙而已当其未发之蒙纯一无伪外物之未感情欲之未动能养其正而无害自其固有之善而充之以至于尽性践形之极则必其睿智通达笃实而辉光故曰防以养正圣功也若夫蒙而不知养养而不以其正亦终于蒙而已矣是之谓自弃虽然欲养蒙以入圣曷观易之而求之乎山下出泉泉出遇险未有所适蒙之也夫水之为物流下而其势必行及其行也则盈科而进放乎四海夫孰能遏之是故君子观泉之出未有所适也则务学以敦其本观水之势必行而不可遏也则行道以达其志故曰君子以果行育徳景章居是斋也读圣人之书求古圣贤之用心而诚身穷理以育其徳见善必迁闻义必徙不为通塞易操以果其行夫如是则于作圣之功其庶几乎景章曰善请书之吾将以自勉焉于是书以为记
　　积善堂记
　　积善之家必有余庆夫人而长言之也然求其能行者千万人中不得一人焉间有为一事善则责报于天曰胡其不吾福也又望之于人曰胡其不吾与也再而不得报于天不见知于人则怠矣三而如是则弃其善而莫之为矣自非笃信之士恶乎行善而无倦哉淮水之南有隠君子焉曰潘君思诚学岐黄俞扁之术君蓄药于家有疾告无贵贱辄与药遇危笃则趋之贫乏者不责其售至数十次无厌色尝曰吾闻君子为善不惟善其身而必有利益于人吾既不用于时无能利人以医愈人疾济人之生亦仁者事也吾从事乎此以嵗月计则亦庶几其善之积乎于是名其所居之室曰积善堂云呜呼造物者之于人固未尝屑屑于应感然亦未有久而不通者也福善祸淫皆非朝夕之所致必由积渐而然譬之穴土不已则井必深而泉出矣覆篑不已则山必髙而物生已今潘君之善惟能积之而不已也则彼造物者岂无感应乎哉况天之报施善人不在其身则在其子孙我知潘氏之后必大也使为君之子若孙者皆思所以袭行君之善则为天之所祐助岂不益绵逺而弗替乎哉予既美之而重勉之而又欲其后人之知继也故勉之
　　梅湾小隠记
　　梅湾在乐清县治之东三十里其地旁际大海山环海防若屏障然世俗谓水之支流而滙者为湾昔有居是者植梅其处故以命名梅今无存者而名则因其旧云梅湾之上凡山水可游览者曰镇屿曰明山曰龙门山镇屿正当海口捍潮汐之冲或汹汹作声则久晴必雨旁居人以占常騐山脊有龙井井畔小穴视不见底投之石良久乃有声铿然龙井之北有立石髙可三丈许广如之石纹理若窻櫺状俗呼名石櫺窻明山上有萧相国祠莫知其所从始水有赤水一名白龙港中有白龙天隂雨则见长老相传云昔有妇人不夫而孕破脇产龙子龙奔入海所经为凟数回顾其母故水势多曲折有松濑泉泉甘冽以煮茗甚佳至正甲辰之嵗予友赵新彦名来卜居焉僦屋数间日洒扫具图画琴书畜小僮一人令其拾薪汲水彦名隠处其中教授子弟暇徜徉泉石间以自娯取景之佳者俾诗人歌咏之好事者以彦名故率多来游由是梅湾之名遂传士大夫间矣自有天地以来不知几千百年居者葢非一姓而景物之胜今始昭彰岂地之显晦固有其时耶抑亦待人而然耶彦名尚志节问学才器出于人逺甚沈防善藏怀待用其所谓隠者岂真长往而不返哉子以乡邑沦陷义不受汚弃家遁逃来从彦名居数日尽得梅湾小隠之趣葢非遯世而离俗者初未易以语此也彦名求予记之遂为记
　　赵氏书塾记
　　古之为教也立学于国序于术庠于党而家则有塾师儒之职官之所选置田以井授又无甚富甚贫之民人生于其世者无贵贱皆得以学而其敎人之法自洒扫应对进退以至于修己治人本末精粗复无不备是故贤才盛礼让兴而风俗美降及后世先王之治晦而不明学校之政隳师儒之官废井田之制坏于是乎惟富有力者其子弟乃得从师学业而力或不赡虽有俊秀之质亦终于无成而已矣乐清赵君士正世居莆岐至正甲午始迁于壸山之下而居焉乃谋诸从子辟塾于家延致名师尽聚其族之子侄而教之币帛饔膳之费咸出于已赵氏故名族支庶蕃衍来就学者凡五十余人而赵君新实主之弦诵之声揖逊之容问辨之习济济如也君子谓兹塾之设一举而三善备焉收其宗族而不遗疎逺非尊祖敬宗之义乎训以徳义而使之兴行非敦睦九族之要乎矜其匮乏而教之知学非作养人才之道乎没而不书则何以示劝若夫子弟之学于是者循小大之序诵六艺之文讲明乎理性之原审察乎义利之辨而从容乎道徳之归可不勉焉孜孜以毋负尔父兄教迪之意哉至正二十四年春三月甲戌记
　　江东王庙碑记
　　江东王本赣雷岗之神也在秦时有其祀神姓石氏名固旧志载汉灌将军婴略地江南道出祠下捷还祭之由汉以来昭晰丕阐宠锡之典代有褒嘉国朝屡加封为江东圣济显仁元庆忠烈感应灵恵王今所在有祠而江东西尤盛勾呉孟君拭总制乐清之明年始立庙花山上庙成于至正二十四年二月先是君陷于集庆虏中义不屈计欲自拔遯去潜谒神卜之而吉遂脱身间走姑苏卒达于温因誓为立庙及莅兹邑敷政布条革奸屏民既顺令乃致力于神暨尹李光相厥攸址爰陟兹山寻清辉寺左废亭故迹得石笋之征以定其居葢赣之庙中故有石笋就刻神像至今在焉显异示祥若有孚契于是鸠赀僦工缔搆涂塈肖像其中率吏若民而防事焉君又寻山麓见石罅流沫如缕命去秽壤斧石而沼之甘泉溢出耉长咸曰此神恵也因请名恵泉君曰诺兹殆清涨之埒欤清涨者自赣抵万安滩碛之险十有八舟遇旱则胶神每出水以济转输及应行客之祷者故名曰清涨云邑人以庙之始立厥有兹祥咸曰休哉灾沴必禳牲醴日至灵贶来下报以桢嘉神恵昭孚民用益敬髙尝经造祠下徘徊顾瞻见岗峦之势蜿蜒南来奔走翔跃而止于此是其气之盘郁浮图所宫葢未足以尽当之而神之于兹爰宅其英灵肸蠁必将御菑捍患福于我民者无有穷已矧石笋之应恵泉之感已有以开其先者乎佥来征辞以刻诸石乃纪以诗其诗曰
　　维古有神于赣开绩越嬴而刘明祀于赫施延千禩祠宇相望封锡代加衮冕煌煌其在皇元褒宠崇极秩禋勿替昭垂令式乐成有祀始自孟君君来总治百废以新昔君在升矢死靡屈隂隲尔忠忱祷无拂履虎勿咥伊谁之庥立祠报祝正直是求幽幽花山风气磅礴妥灵有严厥庙基作石笋之址神则定之清涨之流泉复应之嵗祓我瘥秋祈我穑耄走稚趋来荐醪食父老有言俾牖我氓俾神我福我氓以宁神恵于民神祐于国天子万年景祝无斁
　　坦庵记
　　人心其天地乎至坦易而勿险巇也至坦明而靡幽昩也苟有险巇幽昩之心则非君子之心矣今夫髙而在上者天也日月星辰风霆雨露天之所有也卑而在下者地也山水土石草木百物地之所载也有目者举得而见之愚夫愚媍皆得而知之君子之心亦若是己彼庄周氏之书有曰人心险于山川难于知天噫此岂君子之心哉自圣贤之道不明于天下士大夫不知自治其心而习于诈谋功利之末于是乎游心于至险至幽之域若将使鬼神不能辟其奥者然厚貌深情虽曰难知而诚中形外卒莫能掩不足欺人而适以劳己究其所由葢非人之本心平易明白而已矣易曰履道坦坦传曰君子坦荡荡非知道者孰能与于斯天台某君祥卿名其居室曰坦庵葢有慕于圣人之言而取以自为者予闻而深美之祥卿出仕于时厯宰乐清永嘉二邑其为政也不烦苛徼幸故能获乎上而近乎民抑亦自坦而推乎太子賛善陈君颖达为作飞白书俾掲诸楣予故为之记既以广祥卿亦以告夫世之学者焉
　　重建灵山寿圣寺记
　　温之乐清东南为巨海有山曰玉环在钜海中岛屿萦纡袤亘八九十里山隈多平地居其隈者凡数千家有佛氏宫八所而灵山寿圣寺为之冠其寺背负大山若展屏障左右之峰隆起翼两旁对峙翔伏而回抱其前处乎内者不见其外自外望之隠莫知中有寺也故地之胜为最寺始建于唐咸通间初柔门爽公者芟屏菑翳结茒居崦西日课妙法华经朝夕鸣钟磬声殷嵌谷里人异焉迹声所殷地创兰若迎爽居之闻于朝廷以爽能宣布灵山防上大秉之典故锡今额其徒曰诚公曰竟公隄海为田众由是乃聚而处业用世嗣以甲乙传次主之更唐及宋以迄于今或盛或防若巨公之匡复真公之振发皆有功于事者也至治壬戌燬于灾金碧之区悉化灰烬僧一濓恵宜咨询其众曰事不为无成成不成在为之力与不力耳吾属勉夫力之所至而相继以复旧规奚患无成哉佥以为然而善来者遂以营搆为己任铢累其衣鉢之资得千七百余缗倡立佛殿及严像设又粥地伯五十亩有竒为寺之经用至顺庚午一濓成两庑三门元统癸酉恵宜善来成大殿演法之堂及观音大士殿则一淮成于至正乙未藏经之室则可兴成于至正庚子而多寳法藏乃甲辰嵗明释所成也若智康一沂徳昌寿贤恵超或賛之赀或翊之力以竟厥事钟楼僧庐庖湢众屋次第完美室庭雄敞甍宇绵聨丹艧炫燿辉映林壑旧观复还而加壮丽昕镛昏鼓法音梵呗寒暑勿替隠若大方殊胜丛林呜呼近年以来象教陵夷加以南北用兵江东西浙闽招提巨刹隳十九兴者百无一二焉而兹寺乃能恢廓坠绪非独其地之斗絶幽敻尘坌所隔葢亦有人以维持之也向非得人以相承继孰能兢惕负荷而究心以图永久哉虽然得人以兴不得人以废天下之事莫不皆然后之继今者顾前人经画之艰勤益思增广而大之则庶乎愈久愈盛而凡其徒之逸居于是安食于是亦勤修梵行音竟夫灭寂无生之学以毋忝尔大雄氏之教乎明释请记颠末以示来者故为之书寺僧思宁能奉正宗恵然永亭祖璘文琛如岳皆将以次嗣主是寺尚能绍续厥志云
　　游罗源县莲花山记畧
　　罗源负山而邑县治在有莲花山不甚髙大而多清泉怪石予道经邑闽省左司郎中葛君理问王君要与同游始上山百步至圣水寺中有鉴池泉自池中出石龙喷注地内其声泠泠然佛殿旁夹室有白玉蟾题诗壁上书大草字颇雄伟出寺旁石径行三十步至眠鹤亭望连山重叠若屏障市防居室厯厯在目中自亭转行至寺后有石室室之中有金钟潭其前有方池池之畔为壸春亭行稍倦坐憩亭上仰望补陀峯因上至峯所大石岿然下瞷空洞有观音大士阁自石壁而上可三十步至龙虎岩髙广四五丈许势如虎蹲龙蟠之状泉水自岩罅涓涓流出如缕名曰仙源大旱未尝竭鉴池金钟方池其源皆出于此龙虎之山有笔砚峯二石相并其一立色白其一偃色黒而上平笔砚之间有仙迹路险塞莫能穷大抵山水之可游者多在辽逺幽僻好事者必裹粮以往又多深窈峻拔虽有心目之适然其为劳也亦大矣兹山去县治不过一里无跻攀登陟之疲而泉石幽雅赏翫不厌亦可谓竒絶也时同来者六人彭城葛良仲温永嘉陈高子上灵武王翰用文沛郡朱希文仲防东莱太史子安钟元子初至正二十六年二月十八日记














　　不系舟渔集卷十二
　　钦定四库全书
　　不系舟渔集卷十三目録
　　传
　　胡孝女传
　　王伯顔传
　　墓志铭
　　处士彭公墓志铭
　　梅隠处士章君墓铭
　　故宋学士徐公墓志铭
　　瘗殇子慈童铭
　　愚翁墓志铭
　　净居寺圆鉴智觉禅师塔铭
　　倪母墓志铭
　　行状
　　郑处柳先生行状

　　钦定四库全书
　　不系舟渔集卷十三　　　　元　陈高　撰传
　　胡孝女传
　　胡孝女泰秀之海盐武原里匠氏女也母沈氏患手足挛不能行动举持积年不愈家人侍疾者颇厌倦泰尚幼乃戚然自悲曰吾力稍能任岂令无人养母哉及长即日夕侍奉母侧饮食药物必手进之盥栉必躬为之溲矢起卧必亲抱扶之父及兄日出佣业药膳皆其所供具凡母所需者未尝不给遇风雨辄楚庸増剧则终夜不寐人若有不堪其为者终未尝见厌怠色或劳苦之则曰亲吾天也不幸至是吾为子义当供养何劳之有兄后娶嫂嫂难于事姑乃谋析居而泰遂及其婿留母家以养母焉至顺间嵗荐饥泰夜作佣织絍给食至剪发鬻之以赡足泰伤母病无瘳时乃剔股饵母不效后又闻郡人戴某亲有疾刃胸疗得差一日俟家人出即引刀刃胸取肉杂他肉以进因病疮沈氏今年且七十疾如故泰侍疾三十余年矣愈益加谨不衰初泰少时父以里人宋氏子养为赘子壻已而羸病或谓泰曰宋氏子疾弗良弗可托终身宜未及婿别图配无贻后悔泰曰吾父母为吾择偶志在宋氏久矣吾知从父母之命而已岂可以其疾故有他志耶卒嫁之事父甚得妇道夫亦顺而化其义眡外姑如母论曰竭力事亲人子之职耳世教下衰民不兴于行有能孝于其亲则以为竒特异常而共称述之然所闻于今世者又絶少何也哉若胡氏之三十年艰难奉母士大夫由学问欲自树立者有所不能而一庸女子反能之彼岂知植名要誉而为是哉然世之烈女子固有能为人所难者要勉强感奋于一时至如胡氏之女盖出天性真可谓难能也己胡氏之同里人倪大可为予言其事甚详且信予重恐其湮没无闻故録之为世劝焉
　　王巴延传
　　王巴延字伯敬濵州霑化人性倜傥好义既冠入京师驸马荆王一见竒之与议疑事剖决无凝滞深加爱重王拜湖广行省丞相署为知印补宣使考满为蕲阳尹调乌程尹所至有声迁信州推官平反寃狱民为立生祠至正九年朝廷选守令用上官荐为福宁州尹政教大行民爱而敬之十二年春除福建盐运司副使将行防邻境贼起势焰颇张州民羣拥马拜且曰公吾之父母岂容舍吾去哉方今盗贼蠭起公去吾民将谁赖乎父老百余人诣太府乞留巴延巴延复留其年秋贼自邵武间道迫福宁巴延募民兵得一千五百人为守备又遣吏谕乡民各自为守十一月庚辰贼至青皎屯杨梅岭巴延与中子相引兵直抵贼营与战破之贼益众复进民兵仅千余人巴延乃还守州治壬午贼众数万平旦攻西门众寡不敌吏卒奔溃巴延独身奋以死自誓俄马中流矢坠地为贼所执贼首王善谓曰闻公亷能著称欲相屈遂尹此州巴延厉声叱曰我朝廷守臣义当杀贼不幸败有死矣贼怒令其跪巴延曰此膝岂跪贼耶贼愈益怒令左右殴之巴延曰我为人臣当为国死乃啮舌出血喷贼酋面骂曰反贼杀即杀殴我何也防贼执达噜噶齐额森都哷至语之曰汝何敢起兵拒我额森都哷恐惧不能对巴延曰我起兵杀反贼耳因大骂不絶口且曰我死当为神以杀汝曹贼怒遂害之临死色不变立而受刃颈断不僵仆出血皆白时年七十矣死后数日肉色如生百姓无老穉皆恸哭贼亦悔之子相亦被执贼欲官之相曰汝国之逆贼又杀吾父义不戴天我忠臣子讵能从贼耶又杀之相妻潘逃民间有恶少欲乱之不从执献贼酋潘恸哭曰吾既失所天义岂受辱乃絶不饮食及其二幼女皆死焉賛曰羣盗之起首衅河南延蔓于淮江闽浙将帅守臣败死降死逋窜者不可胜数而死节之士葢少见焉若御史张栢江州守李黼固可称述而巴延之死其节亦伟传所称舍生取义者非斯人之谓耶至其子为父死妇为夫死忠孝贞烈萃于一门尤足尚哉
　　墓志铭
　　处士彭公墓志铭
　　至正乙亥冬予自四明归与友人何君岳过处士彭公所公时年七十六矣筋力坚强衣巾楚楚见客至大欢遇夜留客饮命诸孙行酒馈食而公坐对客欵接殷勤甚予出谓何君曰耉长耆耋其礼貌人不苟如此足以见公平日为人可敬也夫明年公殁予闻大戚曰乡之老成人复不可见矣又明年将其诸孙以状来乞铭曰先生知吾祖敢以为请呜呼其尚得而辞哉公讳仁翁字如山其先自闽迁温之平阳金舟乡曽大父大父旦父直道公昆仲三人而公为季聪敏通豁遇事勇重然诺负干济才不出求用于世而能以善治其家兄濬翁早卒其子珙甫始生孩六月公曰兄弟之子犹子也字育训诲之俾成人与己子均养齐爱珙甫死抚其诸子与子之子如一及诸孙长分财珙甫子四人子之子一人公析赀产为五畧无纎毫偏私厚薄人以为难乡党宗婣称其义故家人化服公训长穉敦睦毋敢有间言尝遇嵗饥设粥食饿者邻里之不能自给者赈之粟人多徳之或解衣以济贫人甃路以便行路蓄药以恵病者其好施予不吝啬财多类此至正二十年三月丙辰以疾卒年七十有七配郑氏庶生子一人曰莹甫早卒孙男一人曰文震从孙四人珙甫之子也长文从文明庆元路秦化州判官次文定次文崇卜以二十二年二月壬辰于其乡梅奥之原予闻天之报施善人必大其后公之后其将大乎铭曰
　　箕衍禹畴九以福终克享厥福世罕其逢在公之躬实兼而有畀予自天亦孔之厚爰振厥绪乃裕而昌爰启其承乃奕以光友于其兄以及孤幼化行于家睦焉靡疚均财之义州里贤之赢之于人积而能施生逢其居殁臧其宅梅山之原幽幽松栢松栢幽幽淑气萃焉式祐尔后厥庆绵绵
　　梅隠处士章君墓铭
　　处士章君卒于至正十五年三月乙未于至正二十二年九月乙巳其孤徳来请铭于赐同进士将仕郎前庆元録事陈髙谨为之铭君讳成字叔实自号梅隠处士曽大父溢大父如博父季伦娶黄氏子一人徳也孙男六人以折以信以道以齐以周以仪系曰
　　章之裔繇浦城练氏功活我氓施奕叶弥昌荣郇国奋业以逮伯归仕永宁居白沙后以兴世传十处士生性克敏识斯明抱才器嗜史经孝于亲友弟兄齿方壮慕簮缨逺周览北如京浩然归爵奚萦笃为义闻斯行奉惟约家则赢周人急众所称嵗壬辰盗以狞气日张诛勿胜君盛愤疾乃婴寿七袠逾三龄天不憖溘以倾维处士载徳声负耿介韬光英志则郁善可程身弗享在继承子克肖孙有成蒋岭祔先茔考厥美视兹铭
　　故宋学士徐公墓志铭
　　公讳诜行十四公姓徐氏其先闽之秦川人始祖讳赟者石晋天福庚戌徙居温之平阳坊郭至公一十三世矣嵗至正庚子其曽孙徳一一日请于予曰吾曽祖学士公既虽久而乏所志葢以吾祖与父皆厯薄宦适丁世变而不暇及今幸叨遇隆平敢不泣血而白祖宗之遗徳乎子辞不获乃按状序而志之公祖讳旻髙州通判父讳淮江东主簿母夫人郑氏公生自幼天资聪敏度量达儒言经防夙有闻知既而以明经擢授正字寻命集贤学士居官谦谨不失矩度上甚礼遇焉而公未尝少有懈志尝谓人曰士君子读书务在明体达用为臣死忠为子死孝使方寸事事方正有可对人言者则施无不达用无不可故公徳器成就言随所行人皆以古君子亦不是过也兹因徳一之请而暴白之庶几前人之徳无所遗矣吁读书而明圣贤之学入仕而行圣贤之道草诏銮坡张皇国命一出于上之实意而不媚浮辞其何负于平昔之学者欤公生于宋嘉定庚午二月二十八日卒于宋咸淳辛未九月十五日享寿六十有二以是年十二月十三日于薛家堂之原夫人朱氏子男四长公瓘四川帅干次公玑泉州税务大使四公球医学提管孙男十曰参翁衢州税务大使曽孙二十三曰山寿处州税务大使孙二十六是非天道之余庆者欤宜为之铭铭曰
　　光岳之英文物之规笃生大家余庆所宜其学伊何维孔是师其道伊何维周是期标翰銮坡龙腾鳯仪有子有孙寿考维祺令徳若斯谁其似之用传斯铭以昭潜辉
　　瘗殇子慈童铭
　　慈童陈髙子上之次子也至正十八年戊戌之嵗三月二十三日日未入而生二十二年壬寅九月十六日日既出而死生于庆元之慈溪故名慈童甫三月髙自慈溪掲家附海舟还乡里厯涉风涛幸无恙慈童方五嵗头角岐然聪明慧而厚重与羣儿嬉彼则竞为挑达独凝然坐不动客至辄迎揖入索茶酒舒舒徐徐也见者咸谓陈氏有后予亦冀其成立能大吾门也是嵗髙居母夫人丧每朝夕馈奠必随拜于后夜寝苫次亦来同寝不肯去以是感寒热疾夭死死之日敛以小棺瘗屋东邉坞上实平阳之金舟乡咸通里铭曰
　　天之生民或夭或寿胡为其然殇子果夭耶黄耉果寿耶夭也寿也同归于尽而已又何足悲乎骨肉复于土魂气散何之也生为父子死竟何为也
　　愚翁墓志铭
　　温平阳鳯江之南曰夏较里顾氏世居焉其先李唐末自闽之长溪赤岸避乱始迁族后蕃衍在宋时掇科第致通显者前后相接又多以儒名文学为乡之冠绍兴初钱唐主簿冈潭州监狱硕连翩出仕秦桧用朋党倾赵相鼎主簿贻书让萧侍郎振不当阿桧辞气激烈寳庆间主簿之从孙任知横州从曽孙翼夫通判隆兴皆由进士显著一时横州之从弟讳大齐学优而任不偶生子晏以明经教授乡里为硕儒生四子俱有声塲屋其第三子讳力行才特俊迈学者宗之号南江先生遭宋革命文运未兴赍志以殁有诗万余篇曰小慙集尤工骈丽语多为人所传诵其弟讳某号牧坡先生为诗文亦清丽伯仲间声誉籍籍南江先生无子以牧坡先生次子后是为处士讳某字某为人质直不能曲意随顺人而好趋人之急性喜竹居屋傍栽竹数百竿每与宾客奕碁饮酒其下醉则陶然若有所得尝曰竹我友也因自号为友竹云年若干以疾终于家且死谓其子曰吾生勋业无所成死而无以传后世之愚者莫我若也已吾死必以愚翁易我号庶几表吾之志乎哉故没而以愚翁称遵遗命也娶郑氏子男一人曰世标温州路永嘉县尉女一人适曽瑾孙男二人某某处士生于至元二十九年十月某日卒于至正六年七月某日以至正二十一年四月某日于鳯林乡鳯奥之原世标来以铭为请呜呼处士生簮缨士族浮沈于世不为声利逐逐死而托其迹于愚岂真愚也哉要之所以为贤乎铭曰
　　与竹为友清可则也以愚自名晦其迹也嗟乎处士类有徳也鳯林之邱爰安宅也有考我铭过必式也
　　净居寺圆鉴智觉禅师塔铭
　　净居寺之主者圆鉴智觉禅师示寂于至正二十年十月庚戌茶毗于至正二十一年正月之午遂以是日其舍利若骨于寺之东偏而塔焉越明年其徒之上首文昙以逆川顺公之状来请曰凡浮图氏有塔有铭所以表其行业而昭劝后学若吾师之超诣功勤多可记者敢乞文以志诸塔石按状禅师族姓周氏讳慧定字常照始生之夕母梦云云禅师生于前至元戊寅九月四日世寿八十三僧臈七十三住山三十九年度弟子一百六十人自杨岐四传而为大慧慧七传而为禅师禅师师铁舟海海嗣了堂达达嗣佛照光光嗣大慧果泝流寻源其有由来也逺矣禅师儒家子世为官族以其显于释也故畧而不施书铭曰
　　圆明藏宗炳星月法席绍承续靡绝显彰幽昧繇智劣海也追宗骋轨辙有美厥嗣定维哲寳珠无纇鉴罔阙生而有异死昭晰诞登彼岸证寂灭穷源本始自前烈曰岐曰慧匪别后来继者仿以法欲求其真视兹塔
　　倪母墓志铭
　　倪氏子婿邵炳泣告予曰炳之妻之母赵氏无子惟生一女妻炳及死炳为具其凡之事又为筑庐墓侧以奉嵗时祭祠炳惧其后世一旦隳之则死者目不瞑于地下弗为铭以贻后将无以诏焉敢请予谓古者墓有铭非惟俾姓名传亦所以示后人无敢伤墓然则兹墓也其可无铭赵氏系出宋宗室世居嘉兴之海盐祖某父某年及笄妇华亭倪伯玉卒年五十一以某年某月某日华亭之泖湾铭曰
　　水流而潴林茂而腴藏也有穴祭也有庐是为倪母之墓乎铭示来者其勿毁诸
　　行状
　　郑处柳先生行状
　　先生讳昻字处栁一字崇阳其先自髙宻迁闽之长溪赤岸石晋时徙温之平阳宰清乡世为望族曽祖讳时祖讳符父讳公显先生警敏详宻清慎狷介貌庄毅若不可近而即之甚平易少豪侠于富贵子弟田猎驰骋为娱及长乃痛自激励刮磨悉弃去旧习读书为文尤长于歌诗年四十九始游郡城一时诸公莫不敛袵推服而愿与之交教授赵棨时为郡学师前后居庠序且十年所薰陶甚众凡四方之来游宦者有知先生必造谒聴受言论惟谨苟非其人先生未尝与接而亦无敢尤先生者至正十年冬冦盗窃发犯州郡明年山獠起先生擕幼稚往来避难﨑岖山泽间备极困苦而未尝忧戚顾谓家人曰吾命尽尔其安之十三年冬温之戍卒戕主帅据城以叛气焰张甚先生臆其酋尝知吾必且凂已遂逃之山中既而求者果至已失先生矣居乆始回城酋欵门求见先生卒辞或谓先生曰闻其人且宥过授爵矣何拒之深先生曰彼若纵克侥幸获免宁可以汚我哉及叛卒诛人始服先生之为髙也十六年春佥浙东亷访司事宋巴延布哈分司至温复请先生师郡学先生固辞不获留嵗余一旦翻然归家坚卧不出衣寛衣岸帻巾独行孤坐徜徉自适絶不与时贵人徃来见者或以为古逸民之流逾年以疾卒先生晚年始为学而笃于自信所守确然不为外物夺性疾恶不能容人故于世俗人寡合惟遇贤才士则敬爱之若不及家至贫饘粥不能自给妻子常至寒饿他人所不堪而先生处之晏然哦诗诵书接应宾友终日言笑怡怡如也非其义所当得一介不取虽颠沛流离未尝放肆故其守至老愈坚尝谓人曰吾幸处世为人使明日所为或有媿于心不若今日之死之为愈也其自力不怠如此所为诗老益工非得惊人语不苟操笔有藳若干藏于家先生生于至元己丑九月卒于至正戊戌二月享年七十娶林氏先二十五年卒继余氏生三男果异集蚤卒髙辱与先生游且久而知先生深用述其行之梗概以求名于当世立言之君子而传之不朽焉谨状













　　不系舟渔集卷十三
　　钦定四库全书
　　不系舟渔集卷十四目録
　　铭
　　三复斋铭【并序】
　　栖云精舍铭【有序】
　　容膝轩铭
　　世学山房铭
　　散木轩铭
　　聴雪斋铭【并序】
　　休休室铭【并序】
　　虚白室铭【并序】
　　賛
　　焦味道像賛
　　天字賛
　　箴
　　自警箴
　　明诚斋箴
　　跋
　　刘忠宪公遗语跋
　　顾文主簿上萧侍郎书跋
　　赵子昂学士帖跋
　　冨郑公手帖跋
　　诸公赠赵夫人卷跋
　　陈太常飞白书帖
　　春濡庵诗卷跋
　　蔡氏族谱跋
　　罗氏家乘跋
　　考丐传跋




　　钦定四库全书
　　不系舟渔集卷十四　　　　元　陈髙　撰铭
　　三复斋铭【并序】
　　髙君名其子尚之读书室曰三复斋有防乎南容三复白圭谨言也谨其言斯谨其行矣尚也而可不谨其言哉而父欲而之戒之也故命是名以诲亦欲而之识之也故为之铭以告铭曰言之易矣践之孔艰言之危矣躬之匪安言之巧矣实之匪存言之肆矣众之所怨嗟言之玷磨之实难谨言善行入徳之门
　　栖云精舍铭
　　同郡陈光祖字用宾其母于祖茔之侧在吹箫台山下距城二十里搆屋于墓左用賔居息读书其中集贤学士陈公扁之曰栖云精舍以飞白法作大字书之葢西南之山吹台最髙其上尝有云气轇轕故以名云然用宾之搆兹堂而居焉者岂徒爱吹台之云乎哉葢不忘其母也不忘其母者孝也孝子之道不忍死其亲故亲殁而不忘焉亲殁而不忘则必思所以显其亲矣思所以显其亲恶可以他求哉反诸已焉而已耳用宾读圣贤之书以修其身以善其行身修行立而声誉流闻斯有以显其亲矣因铭其室使之朝夕观省而加勉焉铭曰
　　吹台之山众阜所宗维冈崔嵬其云溶溶趾麓迤延风气盘礴厥草维茂丛木沃若有斧者封于山之阳依其先茔陈母之藏陈母有子孝思弗替爰筑我室爰居爰憩爰诵我诗爰读我书敬亲遗体永矢弗渝翳彼嘉树曰松与槚秀色干霄云防其下猗欤兹室栖云是名匪云之栖广学以成嗟陈氏子旦夕兢惕式显其亲令闻无斁
　　容膝轩铭
　　南昌钱寳臣氏名所居之室曰容膝轩昭其俭也永嘉陈高为之铭曰翳古初处巢穴神圣有作栋宇设蔽风雨御燠寒后日以移土木繁世之愚狥奢欲乃髙其庐丰其屋曰贤哲约以贞寻丈之室居则宁维兹轩大容膝君子藏焉靡湫溢爰笑语载寝兴吉祥萃止和且平体斯胖心孔硕若居广居宅安宅
　　世学山房铭
　　礼部郎中杨公名其室曰世学山房门生陈髙敬为之铭曰成人之道惟学是力学传于家君子之泽泽绵可斩世学永存猗欤杨氏积庆之门自昔先人代济厥美训其义方贻谋孙子蕴乆而发芳逺而彰迨礼部公硕大且臧曰匪予能教由祖考世世纉承学以为寳其学惟何读书念兹伊尹吾志顔孟我师学而不世奕叶则殒孰克象贤勿替而引我继我述无媿在兹嗟尔后嗣其敢有违弓冶之良箕裘其继矧兹学业无念先世藏修有室刻铭于楣嗟尔后嗣庶其勉之
　　散木轩铭
　　上清道士郑无用名其室曰散木轩为之铭曰
　　良木之产楩梓松栢为屋为器中于绳墨拥肿拳曲伊栎与樗百不胜任茂隂道隅彼栌所堪斧斤爰伐用资于人而已则折惟兹不材故以散名匠石勿顾乃全其生不适于用不婴于害无用之用其用为大我观于物道其在兹人不用我我且奚亏智巧辨慧刚勇利捷其资其能鲜不踬跲支离偃蹇踈愚颛蒙为世所器悔吝奚从牺牛文采不如泥滓灵鑚灼曷若曳尾有郑樗氏老子之徒自处以拙退然若愚筑兹一室诡名散木蒙庄是师谁其桎梏以散见废庶终天年与造物游无为自然
　　聴雪斋铭【并序】
　　斋者燕居之室也欧阳氏曰斋之为言若于此而斋戒也四明应成立以聴雪名斋成之义恶乎在葢澹泊之安者逺华靡之习雅素之尚者絶淫移之奸况乎穷冬沍寒霰雪纷集贫贱者有冻馁无聊之忧而冨贵者惟宴酣歌舞之乐于斯时也燕坐乎一堂之中而独以聴雪为事非安澹泊而尚雅素者不能也以此而致其斋戒于以养心于以检身亦庶几乎其有得哉故为之铭曰
　　五官异用耳则司聴聴溺于淫中失其正丝竹之韵举世所躭孰厌喧哗寂寞是甘霰雪之声匪宫匪商孰兹其聴而废笙簧惟彼好修勿于度爱嗜清幽爱葆冲素防心端坐静而聴之俨兮若思澹乎无为有如闻韶乃忘肉味心斋之要庶其在是儆戒有道人鲜克知吾作斯铭以阐其防
　　休休室铭【并序】
　　温乐清之玉环山有刘元芳氏年且五十属家事于其子谢絶世纷于居宅旁搆屋三间而辟东西为燕居之所乃名其东曰休休室来征予铭予问其休休之说元芳曰人之生也寓形宇宙视光景之迅迈犹驹过隙耳而举世营营役役未至于死则未有休息之期既贵矣而益思丰其禄位崇其班资是贵者不知休也既富矣而复思蓄其货贝广其田宅是富者不知休也贱不安分而至慕乎贵乃汲汲于形势之途则贱者不能休矣贫不受命而欲求其富乃逐逐于刀锥之末则贫者不能休矣是故自少而长长而老老而死而莫有休者焉我观古之达者避名遗荣土金芥玉澹泊以自持逍遥乎无为中心诚有慕焉我故休息于兹以终吾暮齿或有以世事相及者则应之以休休而已呜呼元芳之志亦足尚也哉又爱其言有可以警乎世者故为铭曰肖貌堪舆有生蠢蠢百嵗驹隙倐忽而尽情荡欲肆心役于形狥物展转形亦靡宁攘攘熈熈蝇营狗苟自稚及耄晨趋夕走贵富贫贱鲜不有求就知止足未耄而休曰休斯休有刘芳氏旷焉达观邈矣高址于利勿计于爵勿縻珠璧沙石轩冕涂泥庄周我师向平我友盘桓一室于世奚取寒螽蛰穴宵禽息巢休休无营永逸勿劳
　　虚白室铭【并序】
　　虚白室者释文琛名其栖禅之所也庄周氏曰虚室生白然所谓室者岂上栋下宇材木之所搆乎曰虚曰白又岂屋室之空洞而晃朗者乎室也者心也虚也者心之不累夫物也白也者心之无所不照也心无物累则静静极而明道之所在也琛栖是室而有得于此则其于道也几矣铭曰
　　室之虚就窒我庐室之白不昏以墨白以虚生维虚乃明虚若太空白如皎日有廓其居我之兹室
　　賛
　　焦味道像賛
　　貌同乎人服异乎今彼何人斯孰知尔心是其好古而尚志者耶怀瑾握瑜而将为用于世者耶内明而外和黙専而言辨实而求益美而不衒夫是之谓焦粲
　　天字賛
　　俞子以天字号或者疑其大而未当也而不知以道观之则天也人也夫孰为大而孰为细耶以我心观之则天之于人也其犹囿于匡廓之间也李存子既以为之说矣陈髙复推其意而賛之曰苍苍然其窅防者夫孰扩而闳耶乎而有生者伊孰梏其形耶恍兮惚兮孰小而大浑兮沌兮孰见其外八极我区六合我庐方寸之中廓乎太虚
　　箴
　　自警箴
　　义理之辨理欲之分静存畏惧动戒纷纭学不可已过当喜闻老将至矣敢不忧勤
　　明诚斋箴
　　明诚斋者华亭邵武叔居室之名也子思子曰自明诚谓之教葢学者之功必先明乎善然后能实其善故曰不明乎善不诚乎身矣武叔以是名斋其知所以进脩者乎因作箴以遗之箴曰干父坤母爰生我躯我性所有洵美且都上智尽性靡丧厥初伊予何人其敢勿图圣岂逺而学焉可至自明而诚于兹从事曰惟明诚先哲所示予既有闻敢不自厉曷以明善讲学是资必穷其理以周其知曷以诚身固执勿移乃充其善以去其私我善既明如鉴斯净反身而诚如璧斯莹明诚曰教诚明曰性殊途同归何有贤圣
　　跋
　　刘忠宪公遗语跋
　　遗语云触怒大臣诬搆就狱岂能与经断小人交口辨讼屈膝引对于寃夫之前且宣身为台臣义不受辱即当引决无累后人呜呼苍天实鉴此素心云至正十六年冦陷金陵宪台重臣入贼中受伪爵者徃徃有之或不幸死率为乱兵所毙鲜闻有伏节死义奋不受辱者若刘忠宪公以中丞言事被诬搆尚不肯就狱吏对词慷慨引决视死如归况肯偷生苟免失身于贼耶呜呼死生之于人大矣非刚毅明决孰能舍生而取义乎忠宪以身为台臣以屈膝辨讼为耻而今之屈膝以事贼者曽不以为羞人心之相逺固如此哉观公遗语重有感焉
　　顾文主簿上萧侍郎书跋
　　秦桧当国势熖可畏一时端人正士斥逐殆尽士大夫虽素有树立若萧振者亦附丽焉钱塘主簿顾君独贻振书让以不当附桧反复千数百字使桧闻之祸且不测而君乃毅然勿顾岂非所谓见义而勇者欤主簿之职防耳当是时据髙位食厚禄者固不乏人而君独为朝廷深逺虑其忠君爱国之意何如也萧为侍从同里人氏孰不乐称颂其美以相攀援而君则爱人以徳尽忠告之道不为世俗儿女态抑可谓直谅君子哉勇于义忠于国直于朋友此皆人之所难者非贤其能若是乎使主簿君立朝当路其功名必有可纪惜乎居下位而不得施也书中所谓堂堂社稷反为诸公快意之地深可痛愍三复其言真足以流涕而恸哭矣厯观自古暨今奸邪误国未有不由乎此者葢奸臣执柄于不同乎已者不问其人之贤否必挤而去之然后有以快其意贤者既出而国以危亡随其后如王荆公安石亦本号为贤士及为相欲新法之行当时诸君子义不合已悉加贬窜而引用同己之小人卒以快意基靖康之祸呜呼主簿君之言不亦信而有征乎是书宜载诸史以为世戒既不及见録幸其五世孙仲明能表章之求当代名公书以示后又将刻之石庶几有以垂不朽焉仲明亦可谓贤孙也已
　　赵子昂学士帖跋
　　呉兴赵魏公以善书名当代片纸遗幅人争寳之而流落在人间者固亦不少近嵗兵燹蔓延书画图籍残毁殆尽前人墨迹此后葢不易得也起上人出示此帖乃公得意之书尤可寳也
　　冨郑公手帖跋
　　前史着冨郑公以不与防立英宗与韩魏公絶闻见録亦载郑公为枢宻相怪魏公不闗报撤帘事因力辞执政遂出判河阳自此与魏公絶每嵗生日魏公常遣使致书币郑公但答以老病无书今观此帖乃郑公贺魏公手书也白云向捧答教则知前此又有书矣书中辞意勤恳出于至诚且曰终为苍生再起亦天下之心也可见其慕望之重然则所为郑公与魏公絶者岂其言乎按神宗即位魏公除镇安武胜等军节度使司徒兼侍中判相州郑公书称司徒判府侍中当在此时韩富皆一代伟人言行为世楷则若使富以私憾絶韩至不通书问岂不为盛徳累哉昔人纪録葢难尽信大抵类此此书之存犹足征焉必有能辨之者防政危公得此帖以归魏公之逺孙致用致用出以见示故为之题其后云
　　诸公赠赵夫人卷跋
　　昔巴寡妇清以财自守秦始皇帝为筑台而礼之作史者列之传纪以为美谈今观诸公所赠赵夫人语称其聪慧贞烈葢出天性而守志之后乃托迹于老子法中以诗文显著获召至京师见主上名动公卿与清之以货殖见重于时君者有迳庭矣宋有天下三百余年涵濡之泽蔚然文治故虽亡国之余而宗室嫠妇其志节词章犹有若斯之表表者况士大夫乎展翫再三为之兴慨
　　陈太常飞白书帖
　　天台鲍君锡瓛为行枢宻分院断事官莅温郡大得民心威行恵流信义孚着其居官大抵以亷为本于是太常陈君颖达作飞白书亷若鲍叔四字以贻之昭其实也予每观夫天下之人莫不知亷为可贵也然而鲜有能以亷自守者葢人有血气之性则不能无欲不能无欲则不能不为利之所动不能不为利之所动则智以之而昏正以之而邪公以之为私以曲为直以是为非虽有聪明之极威断之至未有能行善政而服民心矣此亷之为善所以难能而古今之论吏治者必以是为尚也鲍叔辅桓公名著于齐国尝与管仲贾分财不较以亷见称载之前史照耀千载今君复能趾美前人声闻日章使士大夫咸喜称而乐道之他日太史氏书其勋业必将有征于斯云
　　春濡庵诗卷跋
　　亲之于子也生之爱之其为恩也大矣君子念夫亲之所以生我爱我者不可以莫之反也故必思报之其报之也若之何曰尽其情焉斯可矣是故生则敬养之死则礼之既而逺则为之祭祀以追享之所以尽其情焉是不忍于亲之死而思报其亲也虽然亲既往矣容色不接于吾之目矣声音不闻于我之耳矣人子之思不能无怠以忘也是故君子因天时之运而詧于隂阳之变履雨露而惕焉履霜露而凄怆焉雨露濡于春阳之发也则来而伸者其神可得而求也霜露降于秋隂之敛也则反而归者其鬼不可得而恍惚也于其反而归而哀以送往孝子葢有所不忍言也已而于神之来也能不恻然象其亲之生存矣乎是故严其主位则若亲之依之也洁其几筵则若亲之安之也奉其酒醴馔奠则若亲之饮食而醉饱之也其所以交于神明而尽其情者于是为至由是而绎焉则着存于心无日而忘之矣金氏之兄弟瑜与防也墓以其母而屋于墓之侧为时节展省而春祀之所名曰春濡其不忍于死其亲而能尽情以报之者欤呜呼世教日衰葢有亲死而不与于衰麻哭泣之哀者矣又况于追逺欲民徳之归厚得乎求如金氏者可不谓难哉宜夫人述之文而歌之诗也予故为之书于卷末
　　蔡氏族谱跋
　　蔡氏之在平阳者或居膓奥或居步廊或居新城然惟步廊为最显在赵宋时登左科者五人特科二人补入太学二人免解一人请漕试者三人魁右科者一人凡十四人焉其不由选举而以恩泽资叙者不与是数呜呼何其盛哉况自若晋天福间迁居于此葢十有五世四百余年矣至于今蕃衍丰殖视他姓之宦达前朝一再易世而陵替凋落者为何如哉今考其谱三府君唐僖宗时由光之固始入闽居赤湖其子分处平阳莆田居莆田者六世而为端明殿学士忠恵公讳襄以文章徳业为宋名臣居平阳者十世而为光禄大夫讳必胜以武举廷对第一扶立宁宗功业显著于时苟非先世积徳深厚何以能致光显盛大如是耶今二派之子孙又皆昌炽实食端明光禄之报也古今所谓徳厚者流泽逺讵不信乎光禄之六世孙彦忠读书好善而于族谱之修特加详焉其意葢曰尊祖故敬宗敬宗故睦族否则五服之外视同路人此古人之所重我固不敢忽也将使后嗣子孙观谱系之所载攷前人之所行可不思所以绳祖武而裕世昆哉若彦忠之用心抑可谓忠厚深逺矣故为之书
　　罗氏家乘跋
　　昔者籍谈举籍而忘其祖君子讥之夫为子孙者非席祖宗之余泽未有能传其世者也席其泽而忘之则忘其本矣焉可以逃君子之讥然士大夫不幸或其言行不得纪载简册则虽后嗣子孙之贤欲推原夫祖泽之所自亦不可得是岂其子孙之咎哉无所征也四明罗舜言于罗氏谱牒之后悉録其先世之行状墓志及夫垂殁之训哀挽之辞所以不忘祖宗之善而使后世子孙得以推原其泽之所自其用心之忠且厚可谓至矣今观罗氏之先自宣义府君以好义显宋宣和间而其后由文学进士扬名者班班辈出蔚为慈溪着姓其遗泽之厚固足以及乎久逺今舜言读书有文其所以亢厥宗者既在乎此而继继承承勿替引之宁不有望乎后人欤然则是集之编岂徒述其家世之盛已哉
　　孝丐传跋
　　郑公宣伯作孝丐传曽君子白书余三事以配之予三复其文而悲焉书曰天道福善祸淫若孝丐余三岂非所谓善人哉而不免于行乞寒饿破瞽癃疾彼冒田庐之业负士人之名于父母生不能致其养死而忘其哀者乃反轻裘肥马厚禄显荣若将终其身焉安在而为福善祸淫乎呜呼世道之偷薄葢已无足论而天道之茫昧其果无知耶抑未定也耶吾固不得而推也













　　不系舟渔集卷十四
　　钦定四库全书
　　不系舟渔集卷十五目録
　　说
　　菖蒲说
　　仲恒字说
　　虚舟字说
　　杂说
　　杂喻七首
　　书
　　与仲举张祭酒书
　　答友人书
　　与锁铸佥院书
　　上达秘卿书



　　钦定四库全书
　　不系舟渔集卷十五　　　　元　陈髙　撰说
　　菖蒲说
　　菖蒲生溪谷间或根于石上而叶纎緑可喜医书称其主开心明目补五脏通九窍益智轻身得九节者服之乃能延年不老大率与荪相类惟菖蒲叶有剑脊为少异耳然世之人多以荪为蒲是乃其同不知其实不同也凡植之者必以石以水滋之置诸净处则可厯久或被污秽必萎以死有类乎士之贞介者予惟恶乎荪之能乱真也故着其说
　　仲恒字说
　　呉氏子性冠筮宾而字之曰仲恒求予着其说书云若有恒性昔孟轲氏称人之性善其恒性之谓乎仁义礼智信五常之性与生俱生出乎天而畀乎我不以知赢不以庸乏斯其恒也非蹔而得非外而铄者也圣人君子之为圣人君子无他为之不失其恒而已矣反是则戕于人而拂于天伪也非性也然则性之不失其恒者乌乎修而可曰学哉学与不学恒性之存否所由系也圣愚贤不肖所由判也是故镜之明也尘翳之拭焉而斯莹水之洁也土浑之澄焉而斯清性之恒也物汨之学焉而斯复呜呼子盍顺乎其所以为学也哉
　　虚舟字说
　　道士叶得容揖予而请曰容之字曰虚舟虚舟之说可得而闻欤予应之曰子独不见夫大泽之与尾闾乎大泽之水加之以雨潦时降川谷委输则游遏沈溢不能蓄也而尾闾之泄海也无时而盈知乎此者其知虚舟之说矣是故实其中而能容者未之有也今子有是虚舟吾将与子载混沌驾鸿蒙乗虚空而上下吾将令子扬自然之帆击不争之楫以为篙以静为舵而游于寂寞之滨无为之海不知子其能若是乎否也能如是则老子法中将见其有异人出矣
　　杂喻
　　杂喻七首
　　魪鲽之行也不比不行鹣鹣之飞也不比不飞目不具不可以行魪鲽之目不比不具也翼不完不可以飞鹣鹣之翼不比不完也水母之无目也而托之虾以为之目焉若夫人而无友则不知其过则其行有不周行有不周则不得为全人其为目与翼也大矣宁亏其行而勿求其辅于友者不亦蔽甚矣乎
　　雉之殪也以其羽之文也象之殛也以其齿之美也虎豹之杀也以其皮之饰也与凡鸟兽虫鱼之取于人也必其肉之可以充滋味实口腹也若夫无雉之羽无象之齿无虎豹之皮以至鸟兽鱼虫之肉又不足以充滋味实口腹而不免其生者将必有害于人乎哉是故君子保身之术亦惟审于是而已不为利汨不为物害则何犯祻难之有蝍蛆甘带带食黾黾防蝍蛆也之三物者之相与处也苟有先朶其頥焉者必不能迯其生也已故先欲而动则其害随之而况于人之先利而动者乎人之先利而动者鲜有其能免也
　　水之中有鱼焉其名曰河豚葢味甘而有大毒呉人嗜之中其毒以死者嵗相望也而莫之戒故味之甘者毒于人之身言之甘者毒于人之口是故孔子恶佞鼠虫之微者也而蠧夫物焉人之见之葢无不欲毙之也闻其声未有不愤而叱瞠而眡者也虽其素有爱慈恻隠之心亦无不变其色矣彼且以为孽贪以贾怒者非人而鼠乎是故观人之恶夫鼠也其母若鼠之为人所恶哉
　　人有之山而与虎遇者其穷也则谓之曰虎而且止吾将与而鬬而死之也虎闻其言而若有懈焉止以待之其人间则伐树为挺执焉而呼曰虎来前与之合而折其前之左足既而又合而折其右足以死虎惟恃夫勇也而不知卒以其所恃而毙于人哀哉
　　昔子车氏之获麟也而麟伤焉麟之灵夫孰不知其灵也孰不知其灵而犹伤之何葢不知其为麟也知其为麟夫岂有伤焉者哉然则人君之于贤者其犹麟也夫
　　书
　　与张仲举祭酒书
　　四月廿一日门生陈髙顿首百拜奉书于祭酒先生阁下甲午嵗先生主文衡辱不以高之愚不肖举而措诸进士之列一谒谢后即随队南还曽弗获少侍燕闲亲炙诲论继以兵革日用道途阻艰咫尺之书亦无因达于左右其负罪可胜言哉髙性直而谋疎学肤而才拙不能与世俯仰往者备员四明絜身奉职惟恐获戾于民以玷名教而无以报阁下甄録期望之意遭时多故众醉独醒弃官归田今五十矣或徜徉乎山谷之间或浮游乎江湖之上任情自适无所系留当道者虽欲牵挽而不能羁絷因自号为不系舟渔初非敢为髙也揣已之无能处俗之不偶故以是而托其名焉耳阁下倘取其意而畧其迂赐以诗若文以张大其说俾得以称其名焉幸甚幸甚参政危公不敢以书请愿假阁下之重并求一文昔圬者王承福托韩子之传而名垂于世今若得二先生之述作夫岂不可与圬者比数乎然士之有所抱负者其走书京师干请于名公钜卿非献陈筹策以匡时则衒鬻智能以求用而髙独以求文章为事亦何愚而不知时务之甚也无任忱悚伏惟照察不备
　　答友人书
　　辱书及示以诗文聨篇亹亹数百言辞严而竒意深而隠其光彩璀璨而交错若惊湍之奔激若崕石之峭露又若蛟蜃之腾抟而左右前后莫求其分合也足下之为文至此夫岂髙所跂望而及而来书词称乃反过情褒许岂其然乎且高乌足以论文哉高之文非幼少而习之也非师授而得之也数年以来始知读书为学初而求之古人之言则但见巍乎其高而已耳窅乎其深而已耳渺乎其浩荡而已耳而不知所以髙所以深所以浩荡也则虽欲强措一词而不可得也继而愤悱奋励虚此之心逆彼之志则所以髙所以深所以浩荡始若髣髴有以仅见其一二然而不能尽也夫然后翰染墨勉强于措辞而卑浅庸陋其不见笑于能言之士无几矣奚可谓之文哉年齿日长视今所为犹前日也尚复能进乎思欲大肆吾力于其中而未有暇焉者辟吾之于文犹见周道之坦夷而不能由之又安能至耶若髙者乌足以论文今足下之文已至矣而足下之才冝不止此于是而又峻其峯道其流扬其波以求至乎髙深浩荡之域岂易量也哉勉之勉之相去无百里舟行不日可到一来慰我岑寂否髙再拜
　　与索珠佥院书
　　自国家用兵以来内外之臣有能提卒总戎出竒制胜以为王室之干城四郊之保障者葢不多见而同年之中乃得阁下以忠义之质奋英武之略整肃师旅征讨叛逆其声威赫然震动为朝廷之所倚眷逺近之所称夸使当世之人知夫为将帅者必说诗书而敦礼乐不専出于猛夫悍卒也其为吾党之光荣何如哉髙惟驽庸卧病田里处土遐僻闻之喜跃中夜不寐私心自念若得如阁下者数十人布列海内则贼何患不灭而太平岂难致哉然窃有所进焉古之良将能臣以功名终始者有出人之志而不自用有葢世之勋而不自矜事上则翼翼小心处已则惴惴然如有失此所以勒铭于鼎彛而流声于竹帛也阁下勉之期望之深故辄陈鄙悃伏惟亮察不宣
　　上达秘卿书
　　六月四日陈髙谨再拜奉书于先生阁下夫物有以类相感者固不待同居狎处而后通也而人之相孚又奚俟于交靣接目然后心合而可以言哉髙耳阁下之名服阁下之徳而立阁下之下风有年于兹矣虽未尝一交靣接目而心固已知必合矣又得以未见顔色而辞其言乎髙尝以为文章之气与世变上下而亦有系夫上之人与夫作者之为之倡也故有世道方盛而文章不振者非世之然也倡之者无其人也非无其人也有其人而不为文章之司命或为文章之司命又循常习故而莫之变焉此文气所以日卑下而其势固不能以振起也凡今世之为进士以取科第者工虫篆之辞饰粉黛之语缉陈言夸记问鬬侈靡寖寖焉竞取于萎薾頽堕溃败腐烂之乡而莫知其所止以今海宇混一际古所未有冲原之气融融焉熈熈焉而君上方观人文以化成天下当此之世其盛矣乎而文章之气独尔卑下何欤然则世之盛也若此而文气之不振也若此非无其人为之倡欤为文章司命者尚得以逃其责哉天下之好尚视上之趋而何如耳又况于禄位之存焉者乎今如是焉则进而得禄与位不如是焉则退而黜伏人亦孰不乐为此去为彼耶设有以太史公贾生董仲舒司马相如刘向班固之文而试于今其有不见退黜者乎其能见拔濯而采择者乎否也十数年前进士之文章犹时时有浑朴敦厐之气亦其一时诸老儒先知所以造就之故也假设其转而试于今亦必藐焉不为主文衡者之所屑顾矣呜呼世之盛而文之卑文章司命者之忧也髙之不才而病此也葢久然往往出己意以语人则见嗤笑耳诋讥耳甚者憎怒而唾骂耳虽不能不随俗所习以干于时而求升斗以为贫而养之计然其志不见信于人亦何足以恤而使盛世之文卑弱不振岂不亦可悲乎每欲持此而吐之于主文章之司命者顾以身处防贱姓字无闻言不足为人所信又恐所好不与我投只取嗤笑诋讥憎怒而唾骂焉而已矣是以噤而不敢发诸口而今始为一宣布之也伏惟阁下抱隽才负实学擢于巍科跻于膴仕其文章其节操其政事当世孰可与比者而其名誉昭闻日久言而人信之唱而人和之而今嵗执文章司命之柄者又在于阁下故髙敢以其说进焉以为非阁下则髙之言不能售非髙则亦无有能以此为阁下言者髙非有所私便也特以悲世之盛而文之卑怀其情而不容以自嘿耳夫朝廷以文章取士其立法之意至善也其取人之道至悉也其贵之文章司命者至深且重也是故问之疑以观其明理质之义以究其通经试之赋以考其博物习之诏诰表章以视其代言献纳之方防之时务以明其政事设施非徒以革前代之也将以求真才之用也其得人与否则皆寄二三主司焉任兹责者苟能执其公不私其见要其文皆必要其实则亦庶乎可以得人矣若徒以抽黄对白之为工柔筋弱骨之为美缀旧闻习成说之为华则前代之犹在耳若是则小子后生口乳臭齿龆齓者举能为之而由以进而豪杰之士抱磊碕负竒屈者恶从以得哉今试能变更积使所试之文必欲其理明而辞确议论有余格律髙古曲雅而精深一切屏去浮华偶俪之习如是焉而取反是焉则退而黜若此则非豪杰之士不克进而小子后生不能以售决也作养当代之人才振起当代之文气一变而之古也岂不美哉髙也性质顽钝学疎而文卑俛俛焉驱逐于乡贡进士之班列者于今秋为再矣其得失是有命焉髙之愚尚何敢望焉区区之懐诚愿盛世之文气一变而之古于吾身亲得见之则虽退伏田野黯黯然终其身无复声光之闻于人亦且慊然以无恨矣或曰不在其位不谋其政子居下而思出其位无乃非所言而言宁免获戾于君子乎髙窃以为不然夫不可谋者政也若文则吾志之所好而天下之公器耳又况阁下之志与吾同者哉必且不吾罪而唯吾聴矣冒凟尊严下情不胜悚栗惶恐之至伏惟亮察不宣





　　不系舟渔集卷十五
　　钦定四库全书
　　不系舟渔集卷十六目録
　　附録
　　陈子上先生墓志铭
　　祭陈子上先生文
　　跋陈子上书
　　寄陈子上録事诗
　　子上自识








　　钦定四库全书
　　不系舟渔集卷十六
　　附録
　　陈子上先生墓志铭　豫章掲汯伯防撰
　　先生讳髙字子上世为永嘉平阳着姓先生幼读书日记千言所请问即出人意表擢至正十四年进士第授庆元路録事明敏刚决吏不敢易民不敢欺声名赫赫一旦忽移去及方氏至欲招致之而无从得矣再授慈溪县尹亦不起方民善与平阳周从道搆兵尝一出而解两家之难平阳陷弃妻子往来闽浙间葢欲人不知其所在二十六年冬东西浙陷明年春先生走中州夏谒河南王太傅中书右丞相于怀庆论江南之虚实陈天下之安危当何以弭已至之祸何以消未来之忧适闗陜多故未之用士大夫闻其至皆愿与友丞相亦喜即欲官之知其非志亦不强数月而疾以八月十八日卒于邸以是月二十日于怀庆城南其疾也丞相留河南遣医往问其卒也遣官致祭赠赙甚厚其也中书平章政事鎻铸先生同年也实经理之四方之士凡自南而来者皆防哭先生生于乙夘十一月某日享年五十有三先生为文上本迁固下猎诸子先生为诗上遡汉魏而齐梁以下勿论也先生为行洁已而不同于俗抗节而不屈于物意所与惓惓焉不能舍赴其急水火不避也所不与欲其一语一字不可得所至合则留不可则去自号不系舟渔者铭曰志非不在于用世才非不足于匡时是何节之苦而遯之肥果人之为耶抑天之为耶
　　祭陈子上先生文　　　　　　前　人
　　呜呼先生有髙世之志而不得遂有匡时之才而不得施抱耿介而莫屈负卓荦而莫羁志志乎进古之作怫怫乎疾今之为当早年而少试即擢第于当时任录事于四明乃仅厯乎两期方政平而讼理忽解绶而去之及再授而不拜竟东遯而西驰或排难而一出又翩翩而我违念頽波之日靡故乍合而乍离当丁未之仲春谒总戎而北来论天下之大计陈闽浙之安危无一毫而已为岂好爵之可縻自徂暑而得疾气奄奄而就衰虽药石之日进竟推谢而勿治望故乡而万里魂怳怳而何依呜呼先生狷有似于仲连清有慕于伯夷法迁固以为文祖汉魏以为诗仁者而勿寿贤者而数竒岂世道降而致然抑天道逺而难推吾侪昔同处乎中土今一旦而别兹或素慕乎髙义或常接乎容仪或托交于金石或见及于文词共再拜而哭酧用致于灵輀
　　跋陈子上书　　　　　　眉山苏伯衡
　　呜呼重其身爱其妻子不能忘其坟墓去其乡里人之情也至违乡里捐坟墓弃妻子而置身于艰险之地则以所重者甚于身所爱者甚于妻子所不可忘者甚于坟墓所不可去者甚于乡里也身非不重也而有重于身者焉妻子非不爱也而有爱于妻子者焉坟墓非能忘也而有不可忘于坟墓者焉乡里非能去也而有不可不去于乡里者焉夫安得不舍彼而取此哉然非识轻重之人亦乌乎能之吾读陈子上遗谢复元书未尝不叹其于轻重也明其于取舍也审而又悲其适丁斯时也使子上不丁乎斯时则固重其所重爱其所爱不忘其所不能忘不去其所不可去若寻常矣呜呼子上何其不幸也耶子上余友也同荐于乡同试于礼部后一再见于四明而遂永诀矣曩在京师从掲兵部伯防得其所着子上埋铭读之而髙其行而伟其志念读此二书愈信其行之髙其志之伟虽去之二十年余而生气犹凛凛焉呜呼子上真贤乎哉钱用壬傅子敬赵时泰唐元嘉皆子上同年进士也彼惟重所重而不重其所不可不重爱所爱而不爱其所不可不爱不忘所不能忘而忘其所不可忘不去所不能去而去其所不可去卒之殒身忘家坟墓无主而为乡里羞然则子上之不幸固未若彼四人之不幸也子上虽客死山东然丧以礼坟墓妻子皆无恙而乡里与有荣耀然则子上岂真不幸也耶甚矣轻重之当明而取舍之当审也虽然向非复元子上安能决去而其坟墓妻子亦安能保全是故子上之遂其去志而坟墓妻子之获保无他虞者以复元能为曲调护之尔呜呼复元真子上友哉复元真贤矣哉
　　寄陈子上録事诗　　　　　金华胡翰
　　东瓯有一士周游呉楚间一嵗一归养四十来作官人生贵得意寄书忽长叹芳兰委蔓草霜露复摧残寸心欲焉托相望隔山川出门道路恶起复千万端直性不得遂此道自古然寄书当路者下流良独难
　　子上自识
　　至正癸夘十二月廿七日平阳失守余时在郡城回至州南闻变仓卒同江浙行省都事王铨伯衡夜寻山径泥涂中﨑岖行六十余里至麦城得渔舟浮海达安固
　　不及【阙】　　　　　　　　至南塘二月至乐清之玉环迤道途随处留寓念余以布衣举进士辞禄归隠已八年矣守拙耕田归老而罹此变间闗遁逃非有所为也求无媿于心而已矣困厄颠沛之余触物兴感率尔成诗聊笔诸简册以示不忘间有应俗所作诗文亦并録之其妍丑不暇择也至正二十四年春二月乙丑朔旦书










　　不系舟渔集卷十六
