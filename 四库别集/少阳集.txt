　　钦定四库全书　　　　　集部四
　　少阳集目录　　　　　　别集类三【宋】
　　巻一
　　上书上
　　巻二
　　上书中
　　巻三
　　上书下
　　巻四
　　书
　　赞
　　巻五
　　诗
　　词
　　巻六
　　附录
　　臣等谨案少阳集五巻附录一巻宋太学生陈东撰东字少阳镇江丹阳人事迹详宋史本传其集刻于元大徳中者曰尽忠录凡八巻编次颇嫌错杂刋于
　　国朝康熙中者曰少阳文集凡十巻前五巻皆东遗文后五巻则本传行状及他书论赞今存遗文五巻附录史传一篇行状一篇及钦宗省勅一篇髙宗谕防七篇为第六巻他皆汰之东以诸生愤切时事伏阙上书纠蔡京童贯诸人可谓直矣第于时国步方危而煽动十余万人震警庭陛至于壊院鼓脔中涓迹类乱民亦乖大体南宋末太学之横至于进退大臣莫可裁制其胚胎实兆于此后应诏再出卒以此为黄潜善所搆虽小人隂险工于挤排亦东等有以致之矣第以心在国家言皆剀切且能批摘权臣冒万死以伸公愤故南宋以来儒者以忠义予之而遗文亦至今传述焉乾隆四十二年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　少阳集巻一　　　　　　　宋　陈东　撰书
　　登闻检院上钦宗皇帝书
　　臣等闻自古帝王之盛莫盛于尧舜尧舜之盛莫大于赏善罸恶尧之时有八元八凯而未暇用有四凶而未暇去尧非不知其可用可去也意谓我将倦于勤必以天下授舜特留以遗之使大明诛赏以示天下耳故传曰舜有大功二十而为天子天下诵之至今不息臣窃谓在道君皇帝时非无贤才如八元八凯而未用者非无奸臣贼子如四凶而未去者道君亦非不知之特留以遗陛下又况方此北人侮慢中国正欲收天下之心求天下之策以御北人之难以安中国之势然恶者未去善者未得臣等窃为陛下先诛所谓奸臣贼子如四凶者则天下皆晓然知陛下好恶所在行见智者献谋勇者竭力忠臣义士莫不捐躯効死为陛下用于是贤才如八元八凯者可举而用矣北人何足患哉欲知奸臣贼子如四凶者曰蔡京曰王黼曰童贯曰梁师成曰李彦曰朱勔之徒是也臣等谨按蔡京罪恶最大崇宁初太上方恭黙听断起京闲散之地擢寘宰司京天资凶悖专权防扈首为乱阶陷害忠良进用憸佞引置子孙尽居要途变乱祖宗法度快其私心窃弄朝廷爵赏固其党与蠧竭国用残暴生民交结宦官姑息堂吏盘根错节牢不可解京乃偃蹇自肆无复忌惮包藏祸心实有异志缙绅侧目莫敢谁何有识之士比之王莽所幸宗庙之灵社稷之福太上聪明睿智洞照其衷奸计败露弗得窃发使京若辅少主其簒夺复何疑哉此非特臣等知之天下共知之臣等闻顷时陈瓘任伯雨何昌言江公望皆曽论其奸状故此数人者为京一斥不复再用至有饮恨而死者天下怨之縁京用事奸人并进王黼相继为相位至公傅骋柔曼之容肆俳优之行欺君罔上蠧国害民无所不至假应奉君上之名置局私家四方珍贡尽入黼室自奉之余始以进御卖官鬻爵贪饕无餍奸赃狼藉缙绅不齿观其所为大抵效京朔方之衅黼实啓之是时童贯实同其谋贯本与京结为表里因京偕助遂握兵权至为太师进封王爵左右指使官至承宣阍卒庖人防团是任自古宦官之盛未有其比然贯实庸谬初无智谋每一出师必数千万随军金帛动亿万计比其还朝兵失大半金帛所余尽归私帑臣等葢尝闻之边人贯之用兵纪律不明赏罚不公身冐矢石未必获赏为贯亲随厚赏先及夫以师之耳目常在大将旗鼔进退从之胜负系焉贯身去敌常数百里是致将不先敌士不用命以见败衂挫辱国威士卒陷亡不以实奏所获首级増数上闻祖宗军政壊乱扫地而又贪功冐赏不察事机朔方之兵遂致轻举败我国盟失我邻好今日之事咎将谁执贯之所恃有梁师成实聨婚姻以相救援师成之恶抑何可言外示恭谨中存险诈假忠行佞借贤济奸盗我儒名髙自标榜妄立名号众称隠相欲揽国家之柄尽归诸已欲使天下士大夫尽出其门端人正士往往望风疾走而避之亦有不幸而遭其防汚者一时茍贱无耻之人争往从之旋致显位王黼之进实赖师成师成与黼如贯与京内外相应捷若影响黼为相臣专秉国政奉行师成之意而已不闻天子之命也朝廷执政侍从天下监司郡守往往皆师成门生蔡京父子奉之不暇至如去嵗太上一日相二人师成自谓皆出己意闻者骇恨不已夫论相者天子之职也宦官擅权乃敢僣拟浸淫不已事必有大于此者焉可胜寒心顷嵗李彦以根括民田按行河北京东京西威赫三路所在州郡据堂庙坐使监司郡守列侍其傍而列侍之軰咸借彦进不敢辄违臣等闻中间曽有人诣太上论列此事时师成适在上侧抗声言曰王人在古诸侯之上使其人不得尽言遂致李彦凶焰益炽夺民常产重敛租课当职官吏稍有违忤即讽监司捃摭他故无辜送狱士大夫愤郁而死者往往有之三路百姓破家流荡不知其几人愁叹怨苦之声洋溢道路去年京东河北止以租钱及燕山免夫之征剥尅太甚盗贼四起正如两淛曩时清溪之寇实由朱勔父子渔夺东南之民结怨数路方腊一呼四境响应屠割州县数十杀戮吏民动伤万讣天下骚然弥嵗不已皆朱勔父子所致生民何辜按勔父子皆曽犯徒杖脊始因贿事蔡京夤縁入仕交结阉寺遂致超显招权怙势气焰可炙出入禁闼无时而衞士莫敢呵止侵移内帑无数而有司不得会计其所请钱号为收买花石进奉之物其实尽以入已自初至今不知其几千万数父子每以勾当公事为名多挟官舟往来淮浙兴贩百端骚动数路蔑视官吏仅同奴仆所贡物色尽取于民四散遣人尽行搜括士庶之家一花一石坟墓之上一松一栢辄用黄纸缄题以充进贡撤民屋庐削民塜茔幽明受祸所在皆然甚者深山大泽穷崖断谷江湖危险人迹不可到之地茍有一花一石实生其间必作威福逼胁州县期于必取间有不可力致而官吏申白者辄大怒詈以不奉上之名归之官吏畏惧此名不免驱动百姓极力攻凿得而后已由是致人颠踣陷溺以陨其身者不知其数东南之民怨入骨髓欲食其肉而勔父子方且炎炎未艾天下扼腕此六贼者前后相继误我上皇离我民心天下困弊盗贼滋起兵革不休遂至北敌交侵危我社稷太上哀痛情实切至前日诏书一出观者如堵妇人孺子亦尝流涕臣窃谓太上罪己诏播告四方而京等未正典刑天下疑惑葢京等平日收恩于己敛怨于上前此罪状未白天下不无归怨于太上者若不诛京等六贼将何以慰太上之心雪太上之谤以解天下之疑而况今日之事王黼实专其谋童贯实专其任败祖宗之盟失中国之信创开边隙实费枝梧是致陛下新即宝位遽劳北顾之忧臣子之心不胜愤愤究其所由蔡京壊乱于外梁师成阴贼于内李彦结怨于西北朱勔结怨于东南王黼童贯又从而结怨于金敌遂使天下之势危如丝髪臣等窃谓此六贼者异名而同罪伏愿陛下干刚夬决断自圣志擒此六贼肆诸市朝与众共弃传首四方以谢天下庶几太上之志果成于陛下岂不伟哉陛下方欲鞭笞北敌必先立我国威以正内势六贼不灭国威未振兼此六贼党与之盛徧满中外又养死士数百人自为之备若陛下万一少从寛贷止于窜逐祸胎尚存则肘腋之变恐生不测方之北敌殆有甚焉史有之曰去河北羣贼易去朝廷朋党难陛下诚不可不留神也而况蔡京王黼童贯葢尝阴懐异意摇撼国本顷年杨戬亦有是心所赖陛下父慈子孝兄友弟恭此数贼者计弗得行天下臣子切齿刻骨有年于兹常恨未得上方斩马剑断其腰领以告宗庙陛下其忍不诛乎杨戬虽死愿陛下亦勿赦此贼发其冡暴其骨以解天下之怨愤梁师成乃王黼之应也黼之开边师成实有助焉朱勔以奇技淫巧进而官至建节郑居中力争不可至郁愤而死葢当时用勔建议北伐遂有此除今朔方如此勔当如何乃有稍闻警急朝廷不暇安枕之际勔父子遽先众人欲尽室东下计其情实尤不可赦李彦据有西城所钱物去嵗东京盗起米斗千钱兵民缺食中外忧之彦乃发钱数千万往淮浙买米运至东京以规厚利前日太上诏罢西城所钱令以其钱付之有司闻彦尚欲强占不肯交割及至交割所存无几宦官抗国悖慢如此尚复可容臣等愿陛下断然无疑必杀无赦使天下忠臣义士得信于今日传云去恶如农夫之务去草芟夷蕴崇之絶其根本勿使能植则善者信矣今北敌侵凌正为此六贼者起陛下岂忍惜此六贼以危天下乎使唐明皇早诛杨国忠则禄山未必有以借口幸陛下无小不忍于此也陛下赦而不诛即恐天下共起而诛之矣夫舜之去四凶亦见于受禅之初未闻其犹豫也可不鉴哉臣等窃闻道路之言曰蔡京自谓有建立储贰之功此语尤为悖逆太上初立陛下为太子天下共知断自宸衷立嫡立长古今大义何与京事而乃欲贪天之功以为己力耶此大不然者愿陛下亟图之然后赫斯怒而北顾决策亲征以威北敌彼虽跳梁不逊岂无一念契丹昔日澶渊之祸乎臣等窃谓亲征之诏一出敌人心寒胆落矣议者或谓兵食不足未可轻动臣等窃谓不然陛下即位天下归心今更诛此六贼以快其愤孰不効死为陛下用臣等虽布衣一介之贱亦岂不能捐躯报陛下耶况闻比日朝廷募兵日得数万人皆一时忠勇精锐之士兵不患不足矣诸司不急之务悉已罢去而其财用尽归朝廷富家巨室各有进献更若籍没六贼及他宦官幸臣素冐锡予积聚货财不知纪极者又何患财用之不足乎臣等不自揆度辄以宗庙社稷安危大计献于陛下干冐宸严罪当万死臣不胜俯伏待罪之至
　　登闻检院再上钦宗皇帝书
　　臣伏读今月一日诏书自中外臣寮以至民庶尝许实封直言得失臣幸遭不讳之朝遇从谏如流之君正臣子知无不言之时也臣窃知太上皇已出幸亳社而蔡京父子朱勔父子及童贯等軰统兵二万从行臣深虑此数贼遂引太上迤南渡万一果尔实可寒心葢东南之地沃壤数千里郡县千百中都百需悉取给焉然其风声气俗素尚侈靡天下贵骄之人往往动心京勔父子及贯等党与布满诸路自从数贼用事二十年间贤士大夫耻于游宦东南而其监司郡守州县之官率皆数贼门生若勔父子尤专江淮二浙之势良民受害怨之刻骨而一时奸雄豪强及市井恶少无不附之京父子平日善收私恩近除发运使宋防是京子攸妻党京即委防占夺官舟载其家属贯前出讨方寇市恩亦众兼闻私养死士自为之备臣前日上书言六贼罪恶已尝及此数贼罪大难掩公议弗容自知不免反怨朝廷夤縁太上遂请此行臣窃恐此数贼南渡之后必假太上之威乗势窃发振臂一呼羣恶响应离间陛下父子事必有至难言者则东南之地恐非朝廷有又闻京勔父子欲归于淛中恐嵗月之久东南又有数郭药师矣其为患岂北敌比哉此实宗庙社稷莫大之计不敢黙黙伏望陛下速降睿防急追此数贼复还阙下早正典刑仍乞检会臣前书一并行遣却别差忠信可委之人扈从太上前往亳社庶全陛下父子之恩以安宗庙又况天下之事祸福之机藏于细微辨之不早噬脐之悔何及臣愿陛下无小不忍也臣不自揆度以区区布衣之贱敢言及此罪不容诛臣俯伏以俟斧钺
　　登闻检院三上钦宗皇帝书
　　臣于去年十二月二十七日曾同本学诸生等伏阙下上书言蔡京王黼童贯梁师成李彦朱勔等六贼罪恶乞行诛戮又于今月初六日独诣登闻检院上书言京勔父子及贯等挟太上皇帝南去恐迤渡江假借威势遂生变乱乞追数贼复还阙下各正典刑别选忠信可委之人往侍上皇前后二书至今未蒙尽赐行遣虽闻王黼李彦已曾施行然辠大谪轻未厌公论京勔父子释而不问纵之南去师成尚在亲宻之地中外疑惑臣窃谓朝廷方因北敌之难未暇议此以故未敢再有申陈然今日事势之急殆有甚于北敌者况北敌之兵皆由羣贼误上皇所致今又挟上皇于危急之地臣岂敢尚尔黙黙臣昨日闻诸道路之言曰髙俅近收其兄伸等书报言上皇初至南京不欲前迈复为数贼挟之而前防路刼持则无所不至上皇饮食起居不得自如数贼阻隔甚严除其党与之外不容他人辄得进见虽髙俅被宣欲进亦复艰难上行至泗洲乂诈传上皇御笔劄付髙俅令只在本州守御浮桥不得南来遂挟上皇渡桥而南以赴江浙其随驾衞士尽为羣贼斥之而回闻方过桥之时衞士攀望上皇车驾失声号恸童贯遂令胜捷亲兵挽弓射之衞士中矢而踣自桥坠淮者凡百余人髙俅父子兄弟在道傍仅得一望见上皇君臣相顾泣下意若有所欲言者而群贼在侧上皇气塞声咽不敢辄发一语道路之人莫不扼腕流涕臣虽至愚粗知忠孝传闻此事不觉涕泪流臆为陛下愤陛下父慈子孝天人之所共知上皇今为天子之父而乃受制奸臣贼子一至于此可胜寒心此臣所以汲汲为陛下言之也葢数贼之党徧满东南而上皇随行之臣如宇文粹中又是蔡京甥壻其弟虚中闻亦窜而往蔡攸京之子也得守镇江据千里山川要害之地宋防蔡攸之妻党也出领大漕专数路金谷敛散之权童贯有亲随胜捷之精兵朱勔有一乡附己之众恶皆平时阴结以为备者一旦南渡即恐振臂乗势窃发控持大江之险奄有沃壤之饶东南千百郡县必非朝廷有是将倾陷陛下父子使之离间非特圣孝之养阻奉晨昏而其事必有至难言者臣窃谓今日之势北敌非所患所可深患而图之不可少缓者正为此尔陛下何尚不忍于此也臣知之矣必是梁师成阴有营救致陛下未得奋发英断臣请申言师成之恶臣毎得之缙绅之言曰师成为人真是憸佞自其容貌观之似不能言者而稽察其衷阴险祸毒最为可畏盗我儒名外示亷静其实招权怙势侵我纲纪上皇每进用一宰相大臣以及侍从之官师成必收其功以归诸己故宰相大臣秉持国政必惟师成之命是从王黼事之不啻父兄蔡京父子趋事不暇师成气焰倾耸朝路贤士大夫莫敢侧目至如文章之事责在词臣朝廷典诰各自有体师成必欲其文悉如己格或一背违辄行谮斥国家取士至公之选无如科举士大夫所恃以自异者无如及第出身人主所笼络天下英俊以求将相者正在于此而师成乃荐其门吏使臣储宏两次特赴廷试赐第唱名宏自登第之后依前使充使臣之役则是天子临轩策士止可充师成趋走执役之吏尔非特以左右奴仆玷辱士类又所以轻侮朝廷选举之法宣和六年春上皇亲策进士八百余人皆以献颂上书为名特赴廷试率多师成之力尽是富商豪子先曽进纳及非法补受官职士大夫不齿之人或白身不足以应进士举者闻每名献师成钱七八千缗师成便与奏请特赴廷试之命师成所荐既众即又转令张补等将上其他权幸遂相效以贳利师成实啓之每遇赐第唱名之日师成必在上侧临时奏请妄有升降以害公道在廷之士往往解体国家选举之法为师成壊乱几至扫地此事缙绅士大夫上至朝廷之所共知第畏师成不敢言尔师成平日受四方监司郡守以下餽遗不计其数又创置北司以聚不急之务专领书艺局擅建官吏賸立工徒以进市井游手无赖之軰滥恩横赐糜费百端京师土木之工穷奢极侈往往师成实董其事因而盗偷官钱不知纪极倘不察其所为而惑其足恭诈伪必以为真能亷静者此所谓以直济佞以亷济贪大佞似圣大诈似忠者也臣又闻师成在内朝善观上意所向随向随转毎以其性取之夤縁为奸窃弄威福阴夺人主之柄正如美酒好色浸淫害人而人常耽嗜无厌不觉遭其害也臣恐师成今在陛下左右浸润弥缝无所不至陛下离明独照洞察其奸必不为其所惑然师成与贯结为姻家京黼勔彦又其积年之朋党盘根错节牢不可解师成不去同恶尚存深念陛下威福之柄未免窃弄于此人之手羣贼等軰倚为奥援陛下虽欲大明诛赏以示天下以慰太上之心胡可得为哉数贼罪恶贯盈陛下素所备知不待臣区区之说臣前书所陈已可概见臣更请以比日所闻为陛下言之前此上皇传位陛下葢其圣志素定非临时仓猝之谋惟此数贼实尝挠之而蔡攸者阻遏尤力赖上皇圣明独断志莫之夺赞襄之力呉敏有焉陛下谦逊之际闻数贼宻请郓王皆来至殿上而师成实为谋始比至事定自知失计乃争言曰太上之志我实成之呉敏之策我实授之定策之功我实有之人臣要君莫此为甚天下共知数贼之心久欲不利于陛下方陛下在东宫之时各懐异意欲伺间隙于是杨戬亦同其谋臣前书已畧言之矣又见比年都城妇女首饰衣服之上多以韵字为饰甚至男女衣着币帛往往织成此字皆是师成倡为防语以撼国本羣贼和之更相夸尚以动天下之心忠臣义士切齿刻骨非一日也迨今传位之次复肆奸谋其谋弗成乃欲贪天之功以为己力始终阴慝有如此者又况蔡京久事上皇素有异心童贯蔡攸近与金人结为内应欲分我中国而王之反状败露遂即逃遁朱勔父子势倾江淛已二十年矣今此数贼同挟上皇而去亦恐素志勿悛未必肯利于上皇也万一祸有不测而梁师成复从中起陛下将何以处之愿亟图之无使滋蔓难图也臣窃以今日北敌恣行侵侮而我上皇哀痛辠已至避位而去凡厥左右大臣及亲近用事之人不问有罪无罪率当引已归咎自求贬放为君分谤也岂有其君痛自罪已而一时巨臣偃然自若畧不知悔则前日之事咎将谁执矧今北敌之衅实自数贼啓之不知陛下何惮不诛而纵其逺遁使之幸免耶或尚使出入禁闼而无所忌惮耶江浙之变萧墙之祸不可不虑陛下若欲正厥典刑当自梁师成始不然则朝廷之上动辄掣肘事未可图也臣愿陛下勿以臣布衣之言为无足采者愚者千虑必有一得陛下姑试行之仍愿陛下速降徳音往上皇行在告谕应随行军兵锡以厚赏各使悉心协力衞防上皇车驾亦乞亟命宰臣恭赍陛下亲笔奏请往迎上皇早还京师庶使不负终身欣然乐而忘天下之志陛下复全父慈子孝之美以彰孝治之盛天下幸甚臣为此书而或见谯曰上方以北敌为患子独不能献一谋策以为上计而乃汲汲于前日之事毋乃不知前后缓急乎臣应之曰此大不然者北敌之患止于手足羣贼之患实在腹心腹心疾去元首自全手足浮疴岂能为害今北敌所欲大则土疆小则玉帛玉帛相通自古有之祖宗土疆得之甚艰宁忍弃之一日纵敌数世之患宁不鍳之城下之盟不足守也岂不知之千里袭人未有不亡者也今敌袭我越数千里其亡必矣尚何疑之有师克在和不在众同心同德和之至也庙堂之上帷幄之中将相大臣孰能从之陛下渊黙雷声乃赫斯怒奋发英武以殄北敌又何难焉此在睿谟必有以处之矣如臣书生岂敢妄议臣书所陈必欲先诛六贼者事系陛下父子天性之重宗社生灵莫大之计臣谓今日之事惟断乃成当断不断反受其乱幸陛下留神洊渎天威罪当万死臣不胜战栗恐惧之至
　　翼按宣和间谓妇人有标致者为韵至施之衣者曰韵缬果实曰韵梅调曲曰韵令乃梁师成为郓邸倡为此防也





　　少阳集巻一
　　钦定四库全书
　　少阳集巻二　　　　　　　宋　陈东　撰书
　　伏阙上钦宗皇帝书
　　臣等闻任贤勿贰去邪勿疑者社稷之主也奋不顾身死生以之者社稷之臣也妬贤嫉善妨功害能者社稷之贼也恭惟皇帝陛下聪明英睿独智旁烛贤邪之分宸衷判然天下戴以为社稷之主也而在廷之臣奋勇不顾以身任天下之重者李纲是也所谓社稷之臣也其庸谬不才忌嫉贤能动为身谋不恤国计者李邦彦白时中张邦昌赵野王孝廸蔡懋李棁之徒是也所谓社稷之贼也陛下断然不疑防纲于九卿之中不一二日任为执政中外相庆知陛下能任贤矣斥时中而不用知陛下之能去邪矣然纲任而未专时中斥而未去复相邦彦复相邦昌自余又皆擢用何陛下之任贤犹未能勿贰去邪犹未能勿疑乎今又闻复罢李纲职事臣等惊疑莫知所以此必为邦彦等挤陷葢纲起自庶官独任大事邦彦等疾如仇讐恐其成功臣等闻纲比日用兵偶然小有不利邦彦等遂得乗间投隙归罪于纲然一胜一负兵家常势小胜固未足为喜而小挫亦岂足为辱况示怯示强奇谋秘计岂可遽以此倾动任事之臣臣等窃闻邦彦时中等尽劝陛下他幸兹岂诚为陛下计葢时中邦彦等初见事有警急欲自保全各以差除亲党旋领外任遣家属随之逺去岂有身为大臣不能以一家死社稷之难其意止欲仓卒之际各自逃遁以保妻孥自诸大臣一鼔而倡之百官有司羣起而和之遂令京城之人閧然骚动弗安其居至闻羣臣劝陛下他幸则中外恟恟不敢自保当时若非纲为陛下建言则乗舆播越在外宗庙社稷已为丘墟生灵已遭鱼肉陛下将有弃宗庙社稷之名何从复有天下赖陛下聪明不惑羣议断自圣智特从纲请中外闻之虽愚夫愚妇莫不举手加额仰叹圣德之盛纲之力岂曰小补之哉是宜邦彦等谮谤忌嫉无所不至臣等伏见邦彦等事太上皇帝享髙爵厚禄为日最久坐视天下之未尝肯发一言以图补报至如王黼童贯蔡攸共兴北师天下皆知其不可上皇决之羣臣惟郑居中力争以为不可轻举而王安中者力赞王黼以遂其役邦彦等軰非不与闻此议而畧不可否于其间其实亦皆阴助王黼以贻今日之祸使上皇痛自罪抑避位而去陛下新即寳位遽有变乱之虞栗栗危惧不遑宵旰邦彦等并当引已归咎自求贬放以谢君父而乃当此危急之际尚敢偃蹇自若持禄固位坐妨贤路又复忌嫉贤能害国大计葢邦彦首倡讲和之议又许割地挫辱国势今欲必遂前非以逋辠咎幸纲小失因縁沮毁陛下若听其言斥纲不用则宗社存亡特未可知若谓敌人真欲请和则既和之后尚敢攻我京城纵兵四掠屠我畿内裔夷之性急则揺尾缓则跳梁乍臣乍叛变诈百出窃知今日困弊不可枝梧闻陛下信任李纲自知灭亡无日请和之意必更激切而邦彦等乃得借口以沮成谋遂致李纲罢废罢命一传士大夫失色兵民骚动至于流涕相吊咸谓不日为敌擒矣则是陛下罢废李纲非特堕邦彦等计中又堕敌计中也闻朝廷又欲増与骡马等物无乃假寇兵而资盗粮乎又闻邦彦等尚执前议必欲割地与之曽不知祖宗土地得之甚艰又况河北实朝廷之根本而三关四镇实河北之根本若弃三关四镇是弃河北则朝廷能复都大梁乎能都洛阳乎且如太原一郡凡经艺祖太宗两朝亲征仅乃得之祖宗所以必取者葢以其地控扼北边下瞰长安才数百里今弃太原则长安京城千里已在睥睨中朝廷又安能往都乎此祖宗所以特重两河之地自真宗仁宗朝以来北敌葢有割地之请矣朝廷宁屈己増币以塞其欲至于土地一寸不肯与之圣圣相守咸念祖宗艰难之功惜国家要害之地不忍弃也今陛下即政之初邦彦等便欲弃祖宗疆土不知待陛下作何等主也不知割与太原中山河间以北十有余郡之后邦彦等能使敌人复不败盟否窃恐口血未干已引兵南向矣自大梁至长安既不可都必将迁之金陵则自江以北非朝廷有况金陵正虑童贯蔡攸朱勔等往生变乱虽欲迁而都焉又不可得陛下将于何地而奠宗社耶又况保州乃祖宗陵寝所在一旦陷于北敌必遭暴露国祚长短所系非轻邦彦等忍弃之耶其意不过欲纾目前之急不为国家长久之讣又不过欲阻李纲成谋以快私愤亦恐李纲成功之后自知前议之失罪有所归故并力沮之期于必胜想邦彦等日在陛下左右每一言及李纲用兵之事必故作惊怖之状争为危急之言以恐陛下欲陛下必听其讣以害李纲自纲遭遇日见防擢邦彦等自知必不能安身朝廷之上乃荐引私党以塞陛下进用李纲之路而王孝廸者又是邦彦婣家必与羣奸力排李纲以助邦彦而在台谏者亦多李邦彦等党与前日邦彦请召国子监长贰相见翌日乃闻祭酒谢克家除谏臣司业孙觌除御史臣等在学备见此事众心不平岂有天子欲用耳目之官而宰相大臣前期召见以收私恩其意安在想今台谏之中鲜为陛下发一言以明李纲之无辜者若纲可谓孤立无助臣等窃谓今日朝廷之上非特纲为孤立而邦彦等自为身谋不肯以腹心事陛下恐陛下亦成孤立矣可胜寒心天下共知李纲可以大用臣等请为陛下言其一二顷嵗京师大水自宰相大臣下及百官争占舟船或结木栰为避水计是时邦彦等皆在朝廷曽不闻一人为君父备者亦不闻一人言及灾异者独纲慷慨为上言之至为奸臣譛逐数年不用前日边报初至宰执骨月尽皆出京独纲妻孥未尝迁徙陛下方此深轸北顾之忧而左右大臣无一人为陛下请行者独纲奋然以身任之纲之用心可见矣陛下何忍信朋邪之计而斥正人端士乎若以纲用兵小挫遂当废罢则童贯创开边隙以贻今日之祸近又引兵数十万以兴云中之役几于匹马只轮无还者朝廷曽不议贯之罪何李纲小挫而遽加辠乎若以敌请和议遂欲罪纲以谢敌无乃中其反间之术乎若曰邦彦等谮谤之故遽废斥之无乃遭其愚弄乎一进一退在纲为甚轻在朝廷为甚重葢今日宗社安危在此一举幸陛下即反前命复纲旧职以安中外之心无终为异议所沮昔魏文侯令乐羊将而攻中山当时异议沮之至有谤书一箧及乐羊功成而归文侯出其书示之乐羊乃再拜稽首曰此非臣之功君王任臣之力也唐宪宗讨蔡数不利羣臣争请罢兵宪宗曰一胜一负兵家常势若师常利则古何惮用兵耶但论帅臣勇怯兵力强弱处置如何耳渠一败便沮成计乎于是左右不能容其间而裴度请身督战卒破蔡贼史臣有言非度破贼之难任度之为难也故韩愈颂宪宗之功曰凡此蔡功惟断乃成宪宗号称中兴之主正在于此惜其弗自克厥终也臣等窃愿陛下逺鉴前代已然之事坐照今日异议之臣奋发英断复用李纲以成大功宗社幸甚臣等为陛下今日计莫若斥邦彦等防纲而相之想呉敏耿南仲不肯与李纲共事更愿速降诏防召徐处仁唐恪等置诸左右而阃外之事尽付种师道实专之内外将相之臣必肯悉心协力助陛下大有为于天下矣臣等学校书生素与纲无半面之雅与邦彦等亦昧平生所以必劝陛下进纲而退邦彦等岂有他哉葢生灵之命与宗社存亡俱在陛下用纲与不用去邦彦与不去之间耳天下公论如此臣等岂敢黙黙陛下若以臣等之言为未足取信愿试登御楼呼召耆老百姓一问之呼军兵一问之呼行道商旅一问之试咨有官君子使言之必皆曰纲可用而邦彦等可斥也陛下用舍之际不可不谨臣等以布衣之贱论及宰相大臣罪当万死干冐天威不胜俯伏待罪之至
　　辞诰命上钦宗皇帝书
　　臣于今月十三日准尚书省勅一道赐臣廸功郎同进士出身臣不敢叨冐恩命谨以具状缴申尚书省乞敷奏追还成命者契勘臣于去年十二月二十七日同在学诸生伏阙下上书乞诛奸臣蔡京等六贼又于今年正月初六日三十日臣两诣登闻检院上书葢因太上皇帝南幸申言六贼之奸又于二月初五日再同在学诸生伏阙下上书乞録用李纲并乞罢李邦彦等是日军民不期而会不谋而同者十余万众扣阍号呼惊动九重论臣之罪自当诛戮陛下仁圣赦其万死在臣之分已是侥幸臣虽至愚粗知忠孝分义岂敢复萌一毫私心以希朝廷恩赏今来遽被宠命臣恐惧莫知所以伏念臣出自科举肄业乡校十有一年贡至辟雍升入太学又十五年矣臣未尝不欲仕也恶不由其道【有阙文】之家或因父祖官至使相子孙遂补文资多方结托求赐出身及一时权幸叨冐官爵之人初未尝知书而识字亦自有数自知名位穹崇不厌公论率多干求出身之赐如此之类溷浊缙绅躐等妄作众心不平臣毎遇此軰心甚蔑之窃谓一旦官曹澄清真可付之一笑臣正月三十日检院上书已及其大畧矣方欲再有申陈欲朝廷以惜名器清流品为先务而前日一切滥冐进者尽乞改正追夺然后已臣今岂敢躬自蹈之而于学校科举之外妄受官耶况臣伏阙上书岂是得已之事事干宗社大计势危情迫急欲上闻意谓天子深居九重之中堂下千里门庭万里已是隔絶况登闻检院等处去门庭又逺者则韦布蒭荛之言岂能遽达乎臣等诸生熟计议之咸谓叫号帝阍庶可即达此去年十二月二十七日今年二月初五日臣等两伏于阙下也十二月二十七日所言奸臣蔡京等六贼者以天下壊乱至极乃致北敌侮慢中国上皇避位而去陛下新即宝位遽遭北敌之忧事至于此皆京等所致臣等诸生谓陛下即位之初当大明诛赏以示天下又况方欲鞭笞北敌必先立我国威以正内势六贼不灭国威不振是必先诛京等然后赏罚明而国威立则在位之臣必能悉心叶力助陛下大有为于天下谁敢怀奸误国如京等耶北敌闻之必望风逺遁矣此臣等伏阙之本心也二月五日所言乞斥李邦彦等而复留李纲葢于初四日早闻李纲废罢而军民怨愤恟恟可畏臣等深恐不测之变瞬息窃发窃料朝廷之上侍从台谏之中必无为陛下言者故乞亟复用李纲以安军民之心此臣等伏阙之本心也臣等诸生遭遇圣明各欲尽忠竭孝以戴君父事干宗社大计奋不顾身为陛下言之岂敢于此侥幸官爵况十二月二十七日六贼者正在朝廷二月五日邦彦等六七軰亦方用事臣等以布衣一介触忤权贵命如缀旒兼王时雍携开封府刽子数人及兵士持器械者数十人至阙下意欲便诛臣等又王宗濋亦欲以殿前兵来杀之臣等知有宗社耳知有陛下耳曽何此之防是日若非陛下亲降诏防命大臣遣中使宣谕臣等则臣等皆即死扵二人手矣臣若觊觎恩赏岂敢力抵秉政用事之人而致身于鈇钺之间乎王时雍当时在阙下宣言谓臣等以布衣刼天子臣今受爵命则是当时合众以要陛下果中时雍之言万一朝廷或听时雍之说臣等死有余罪兼宗濋时雍各尝出榜学门指伏阙上书为意欲作乱一曰当行军法二曰当致极刑又时雍受李棁之嘱欲根治诸生皆置于法葢闻谕其乡人之在学者使之逃避乃差下捉事人数百軰欲掩不备尽执诸生诛之若非陛下急赐止絶臣等诸生几无噍类宗濋时雍又日遣人在太学察视诸生动静至今不絶使一学之士惴惴然不得游息于其间二人各骋私忿如此安知陛下之待诸生正不尔也臣又尝见尚书省榜示呉敏劄子申雪李邦彦之寃谓邦彦主和议用李邺以成功乃引髙欢事陷臣等于叛逆之域臣等本欲以忠义报国而乃为敏时雍等归以恶名臣等诸生日夜忧惧茍不能湔洗此名则万世之后不免得罪于名教臣岂宜更因此以受官爵不知朝廷当时待臣等如此今乃遽欲加臣以官何举措不审如是耶臣又闻近日大臣与李纲论事不合乃指臣等当时伏阙与纲结托臣等诸生传闻此说不胜骇叹纲于臣等何有兼一日之间十余万众岂人力所能遽集此固不敢以口舌辨也然臣独怪今诸大臣往往皆陛下所倚信陛下兴衰拨乱宵旰不遑之际正当爱惜寸阴若救焚拯溺然顷刻不宜少懈今乃上恬下嬉犹多暇日反汲汲荐臣以官臣之官与不官何预国之缓急臣愿大臣缓其所缓急其所急同心同徳勤劳国家助陛下大有为于天下以成中兴之功臣谓今日之所急者退小人进君子修政事攘边患今小人未尽退君子未尽进故政事未甚修而边患未易攘也方今天下事无大小罔不蛊弊正须振颓纲起废事刮磨整齐之然后可奈何犹坐视而不救乎臣知之矣其大患有二焉陛下不断大臣懐私此方今之大患也陛下不断则主威不立大臣懐私则公道不行主威不立则虽有大禹之忧勤文王之恭俭未能济功也公道不行则虽有伊尹之志周公之功亦不足观也已臣何以知陛下之不断而大臣之懐私乎蔡京蔡攸尚逭典刑臣以是知之也蔡氏罪恶贯盈虽族灭不足以偿天下之愤自崇宁以来蔡京专权防扈壊乱天下窥伺神器动揺国本天下共忿之台谏之官如陈瓘任伯雨何昌言江公望等论列京辠章数十上兼近日言者备疏蔡氏父子之恶众论不容如此终未正厥典刑以诛殛之臣以是知陛下之不断也臣亦知陛下非不欲诛殛之也所以未能断然不疑者岂朝廷之上有为之营救者乎今诸大臣率多蔡氏之党往往傅防牵合以蔽蔡氏之辠臣以是知大臣之懐私也大臣如此陛下当每有以察之勿以其有可録之功而遂忘其所可疑之言臣若见之当面折之曰陛下方欲大明诛赏彰善瘅恶以成中兴之功宰执大臣各当赤心以助陛下何苦懐一蔡氏害国大计耶不过以谓昔致身于此卵而翼之蔡氏之恩不可忘也抑尝回首思之乎蔡氏所以恩我者朝廷之官爵耳今不负蔡氏即负朝廷二者必有一焉与其负朝廷宁若负蔡氏况于蔡氏何负之有传曰大义灭亲古者人臣之用心也茍事干天下国家虽父子不敢相隠故舜殛鲧而禹不敢置一言之救石碏亦不敢辄私其子厚也况朋党乎臣等书生前此上书无虑千百軰其间岂无蔡氏乡党亲戚故旧然公议所在不敢私也何宰执大臣乃欲懐私害公党奸臣而忘君父乎陛下在东宫时固已备知其罪不待人之言也臣请谪其包藏祸心不可遽测者陈其一二臣谨按蔡京用事每有异志葢尝与蔡崇阴谋是时陈瓘之子来诉于朝蔡京怒之编置海岛天下州郡城门之向帝都者素号朝天门京乃令更名曰朝京欲为天下朝已之防创兴学法以贡士退归者为退送意谓送者宋也欲为退宋之防甚者建四辅以分天子之兵置三衞以弱天子之势托祝圣而植临平之山假利兵民而决兴化之水动皆不轨致侄俣之告变而缪为心疾受孟翃之讹言而与之以官赵直以妖术附之张大臣窃议其恶前后言者论之甚详想章疏具存陛下试取观之可知其奸也至于复道曲河相通宫禁胁持君父言者或未及之又改公主郡主县主为帝姬宗姬族姬此其用意尤彰彰者葢赵出嬴姓而姬姓蔡所自出京乃使天子之女悉从已姓悖逆不臣有如此者顷嵗张懐素与呉储等谋反为范蓼所告开封府制勘懐素供备言京尝有谋是时开封府尹林摅御史中丞余深实主其事二人乃京死党力为掩覆凡文欵及京者必令焚毁京遂幸免其后摅深骤迁宰执皆京报之也京在相日动以数年不除一谏官意欲掩上皇从谏之圣以絶天下议己之言愚弄朝廷几同儿戯天下皆知京有宗楚客之心使其得遂厥志必为王莽无疑幸宗社之福其志弗遂耳京兄弟被遇三朝崇宁间京为宰相卞为元枢弟兄专将相之权国朝以来所不许也京之凶焰可畏当时无敢言者京父祖子孙坐享髙爵厚禄幸冐恩宠二十余年义当子子孙孙捐躯报国前日边报警急适在陛下即位之初北顾惊挠不胜宗社之虞蔡京蔡攸乃与童贯朱勔等尽挈家属强挟上皇南去使陛下父子离隔晨昏之念日轸圣懐蔡氏父祖子孙不下数十人无一二畱者曽有一毫事陛下心乎京既以扈从上皇为名乃独畱拱州已无心于上皇矣臣灼见京畱拱州甚不徒然意欲穏坐中间伺两宫之安危然后自为之地也万一陛下当时果从羣臣之议决意他幸都城不守京必起为贼用京固知北敌为冦必不能久有中原敌去之后必乗势据有我宋二百年之社稷以偿其素志与其子孙朋党内外逺近更相应援陛下虽欲力图收复恐未易也若或上皇渡江之后蔡攸等变乱遂成京必奔驰以就其党江以南非朝廷有京之奸计每每着闻京前日在拱州日夕饮晏声乐不絶比至谪往西都则带花饮酒徜徉市城偃蹇自若是曽以君父朝廷为意乎陛下谓不诛之可乎蔡攸之罪尤不可容者攸之为人骄淫狠傲在家则无礼于其亲在朝则无礼于其君不忠不孝天下响闻闺门淫秽复不可道招权怙势侵乱朝政燕山之役【后阙】












　　少阳集巻二
　　钦定四库全书
　　少阳集巻三　　　　　　　宋　陈东　撰书
　　上髙宗皇帝第一书
　　臣闻中兴之主必有中兴佐命之臣龙虎变化风云感会然后能旋干转坤经纬天地再造王室以成中兴之大业与创业无异而尤难焉然所谓中兴之主者非中材守成之君也是必聪明睿智英特果断足以用天下而天下之所归向者也陛下是也所谓中兴之臣非退缩谨畏之人也是必忠义慷慨刚明果敢足以任天下而天下愿以为辅相者也李纲是也伏自二圣北狩伪楚僣窃天下皇皇不知所措虽愚夫愚妇朝夕祈向陛下立而李纲用未几果闻陛下即位首召李纲而相之天下之人悉举手加额以庆圣君贤相之出有志之士莫不愿捐糜顶踵以赴功名之会如臣之不才尚亦奔走赴命之不暇臣七月十五日于本贯镇江府丹阳县祗受五月十日圣防令臣发来赴阙续准尚书省劄子令即速发赴行在臣于七月二十日起发八月十五日到行在入门讫仰惟陛下即位才十日辄下明诏呼一布衣韦带之士其意岂茍然哉臣窃意陛下必欲闻天下之言臣谨斋戒裁书以述天下之言欲择日投进仰报陛下知遇之万一而其书未及缮冩之间于十六日晩忽闻宰相李纲乞出寻闻陛下差人押出而纲即复出省人情汹汹相顾失色咸谓李纲一出即陛下孤立天下事去矣窃惟陛下大用李纲出自独断必知天下之人愿纲为辅相以佐命中兴是陛下为天下用纲也纲所以奋然起为陛下用亦必知天下咸戴陛下为中兴主也君臣相遇如此真所谓千载一时宜乎圣贤相投人不得而间言陛下必推赤心于纲腹中信任之而不疑纲必披露肝胆以报陛下而不肯曲从茍合为容恱计也元首明服肱良运天下于一堂之上而中兴之业可指日以就矣今纲遽然求退臣不知所谓窃闻道路之言曰纲所坐止以荐举张所傅亮往河北措置边事而所亮逗留不进朝廷大臣有力请陛下罢此二人者而纲力争此二人不可罢颇贻陛下之怒以故求去甚力臣窃谓君臣之间正当可否相济期于事成都俞吁咈是乃为和今乃便为进退何至是耶伏自陛下即位李纲为相亦既有日矣曽不闻有大设施乃始知方事形迹之嫌如此天下失望岂非有先入之言离间陛下之君臣乎天下共知黄潜善汪伯彦二人者自谓于艰难之际尝有恩于陛下皆以宰相自待甚不乐陛下之相李纲亦共知陛下艰难中得二人之力故用为大臣以报之若以潜善伯彦真可任天下之重陛下今既相潜善矣如或复相伯彦皆以为天下贺陛下自谓二人者与纲孰贤孰可以任天下之重而二人者自料果如何陛下必不肯欺天下而二人者亦必不敢自欺臣窃以谓方太平无事治不忘乱安不忘危人主亦不可以私意用人大臣亦不当偷合备位况在今日正当持危扶颠兴衰拨乱必欲再造王室以成中兴之大业君臣之际岂当事形迹之嫌容易进退而大臣亦岂当私意媮合于其间哉陛下若必许纲去必是不以天下之心为心也纲若必去是不忠于陛下而负天下之望也黄潜善汪伯彦之徒若必欲挤排李纲以为自进之计是不以君父宗社为念而不畏天下公议者也若谓李纲用人时有过举此亦天下之所共知者臣方欲为陛下言之然纲大抵足以系天下之心使纲不去朝廷岂复有前日之变访闻金人尼堪尝有言曰种师道已死李纲已逐可必取也纲在今日岂可一日而去朝廷乎考纲举用张所傅亮最合天下公论闻张所勇于有为敢任难事傅亮知兵有智畧而纪律严明二人者不可失若其逗留督过之可也如遽欲罢斥是其事复中废矣前日之祸正坐朝廷主议不定用人不专狐疑犹豫遂致大变今岂可更蹈覆辙况阃外之事将军主之将帅之任尤当专一自古帝王任将不闻从中御也况宰相大臣岂可懐私以害国乎愿陛下坐照其衷谨勿许纲必解机职愿且督张所傅亮前进仍多方应副责其成功黄潜善汪伯彦者陛下若知其可以大用即用之以成中兴之大业若谓艰难之中尝得其力而二人者是于陛下有私恩耳臣窃意当时不过劝陛下不进兵为自全之计正陛下之罪人也非有恩者也纵曰有恩陛下但当以髙爵厚禄处之于闲逸之地全保富贵而已岂可以宰相大臣之职报私恩乎天下之论咸谓纲一旦罢相陛下必以黄潜善为左相汪伯彦为右相矣而二人者又不过劝陛下幸金陵而已必无长策也陛下若一旦南渡则中原之地明日便属他人矣所裁书以详当今之急务天下之大亊而金陵之利害亦在焉容臣缮冩续即进呈方今天下之事可言者甚众李纲为相而论者亦不一陛下如留纲在相位臣当一一为陛下论纲之得失纲既去臣复何言臣与纲与潜善伯彦及所亮皆昧平生曾无半面臣所言非臣之言也天下之言也臣但闻天下之言谓纲可任为相谓所亮可任为将谓伯彦潜善若在朝廷必害中兴之业谓潜善在前朝事王黼梁师成致身显要号称徤吏若非陛下聪明必为此人所惑今后何面目立朝称大臣乎夫人主之职进退大臣而已愿陛下谨重宗社幸甚天下幸甚臣以草茅一介之贱荷陛下记録姓名首赐追召臣不敢不以天下之言报陛下想大臣必有怒臣之言者然但知不敢欺君父耳死生以之干冐天威不胜战汗
　　上髙宗皇帝第二书
　　臣于七月十日准知镇江府延康殿学士赵子崧牒备准尚书礼部符及开封牒五月十日三省同奉圣防陈东令乗逓马发来赴阙即时祗受前件指挥寻即治行七月二十日臣自本家起发二十六日渡江赴行在今月十五日入门讫伏念臣去年夏五月自太学请假归省祖母呉氏退伏闾里未几廼闻金人再寇京城臣虽至愚粗知忠孝身在畎亩之中而此心未尝一日忘君父自冬徂春杳闻朝廷音耗引领北望日夕以俟国威大振敌人殄灭夏四月廼知京城失守时事大变两宫防尘九庙危辱金枝玉叶堕落敌营逆孽借势僣窃大宝羣邪辅之更姓易号臣始闻之不以为信窃谓开辟以来宁有是事惟五代石晋以契丹得天下衰弱不竞大势未尝入手故不旋踵为契丹所灭我祖宗诞受天命圣圣相继积累忧勤深仁厚泽格于上下天下人心未厌宋徳况今诸将之兵大会畿甸毋虑百万自当左右前后以衞王室岂容祸变一至于此诚不敢以为信也比见陛下大元帅府檄书传示四方始信果然臣与家人妇子朋友故旧乡党亲戚田夫野叟相向而泣曰吾属世世戴赵氏之天履赵氏之地今忍复事异姓为伪民乎号天叫地恨无死所忽睹五月赦书知陛下龙飞社稷复归我宋始与人人收泪相顾曰幸矣有生意矣再睹天日之光矣庶几其复见太平矣方欲求田问舍躬耕以奉祭养以全其生以尽其年如是而已矣岂意陛下仄席幽隠首及微贱顾臣何人可以当此臣虽不肖无状敢不奋励感激竭忠尽愚图报万一恭惟陛下即位才十日辄下明诏搜一布衣韦带之士其意岂茍然哉窃谓陛下必欲闻蒭荛之言矣有君如此顶踵何爱臣敢请以当今之急务天下之大事为陛下言之在陛下处之何如耳处之甚易亦甚难陛下聪明果断则处之易于反掌若优柔不忍则无可为者矣臣谨具书一一奏闻惟陛下裁择焉臣窃谓天下之事何事最大二圣北狩銮舆未还天下之人虽贱如田夫愚如野妇毎有一言说及二圣必相痛哭涕泪交流又况陛下孝弟之至神圣所钟想见思念父母兄弟沙漠之苦寝食俱废臣窃以谓徒能忧思于事无益陛下必欲二圣銮舆早还莫若慨然奋发英断选将治兵示强以取若欲卑辞加之厚币或遣使命恳切邀请却恐示怯示我之怯益彼之强二圣銮舆永无回日昔汉髙祖曾被项羽擒质太公羽谓髙祖若不急下吾烹汝公当是之时使汉髙祖畏怯恐惧哀鸣请命羽烹太公其理必矣髙祖聪明便以智胜乃为大言以压项羽其言谓曰今我公者即是汝公如欲烹分一杯羮髙祖岂欲人杀其父事势迫切乃为此言羽果不敢烹太公其后太公遂得生还臣愿陛下今于金人亦当忼慨以气压之压之之术乃在陛下决策亲征剉折敌气使知陛下果是不怯臣妄意亲征之诏一旦而下天下之人莫不鼔舞愿为陛下効死一战纾其痛愤兵威士气必然大振敌人虽强岂不逺虑必奉二圣归而请盟臣愿陛下刻意图此臣窃谓当今之事何事最急用兵亲征最为急务伏惟陛下父母妻子诸父兄弟六亲九族尽在沙漠陛下以一身孑然独立于亿兆之上宵衣旰食北顾忧思必欲报复蒙尘之耻迎奉二圣銮舆早还以成我宋中兴大业用兵亲征诚不可缓何以言之北敌之性意得志满气亦骄惰彼必谓我已是衰弱不复可振今能掩其不备乗其骄惰贾勇而前一击必胜若失其时噬脐何及臣愿陛下勿惮用兵议者多谓今日之兵无可用者臣谓不然天下之兵无不可用只縁前此将帅非人怀奸卖国剉折军威欲战之兵乃不得战郁愤防气至于解体如欲用之在陛下能舒其愤兴作其气愤或未舒气或未作猛夫悍卒皆不能战愤既已舒气既已作懦夫孺子皆可为兵欲舒其愤兴作其气正在陛下大明诛赏去年今春三军在行皆愿捐躯効死一战奈何诸将率为奸谋不肯辄出一人一骑为国御敌乃下令曰杀敌者死偏禆小将有能率众杀敌人立功者往往主将径行诛戮縁此之故三军沮挫竟无鬬志天下所以郁愤防气伏自陛下即位以来天下之人倾心拭目日俟朝廷正厥典刑至今多时未赐行遣天下疑惑皆谓陛下欲姑息诸将失天下心臣谓陛下必不欲姑息此数人者失天下之心所以未正典刑罪在大臣不建明耳大臣所以未肯建明者岂以陛下为大元帅时兵未尝进有此嫌忌不敢发端是以一切主兵之臣得以借口刼持陛下自逭其罪臣窃怪之朝廷大臣何其无识耶岂不闻陛下向者为亲王时狂敌犯顺恃强要质势不可遏渊圣皇帝笃爱手足不忍啓齿惟时陛下奋然请行畧无难色闻尝奏之渊圣皇帝曰为国家虽死何害愿勿以臣在军中遂不用兵害国大计其谕朝廷亦为此说天下闻之贾勇增气咸壮其言仰叹圣质英特如此渊圣皇帝亦知陛下英断果敢可任大事断然不疑乃命陛下为大元帅当时陛下致身于国及为元帅岂肯畏避天下之人共知陛下数欲进兵耿南仲者窜走帅府刚执和议以沮陛下进兵之意又闻曹辅移文沮兵帅府官属类多沮遏陛下失在听信过当为数人者惑乱聪明遂致圣意进兵不决不为无过朝廷大臣乃欲陛下讳过自笼臣所不识自昔圣人未免有过不闻讳也孔子有言丘也幸茍有过人必知之君子之过如日月之食人皆见之及其更也人皆仰之为大臣者岂可辄使陛下讳过害国大计臣愿陛下特降诏防自明其过示以不欺下不欺人上不欺天禹汤罪已不过如此遂使天下知不进兵不在陛下乃在南仲诸人之徒陛下便当大正典刑而诛殛之足见陛下不以私情而害国法遂使一切主兵之人不得夤縁幸免罪戾为安抚使如范讷为经制使如翁彦国者四道总管赵野等軰及诸被命主命勤王之人并皆坐视君父屈辱逗留不进朝廷大臣必备知之臣愿大臣赤心至公以助陛下大正典刑其有进兵死事以及一切立功之人愿加厚赏庶使刑赏既公且明天下之人莫不皆知自是之后有功必赏有罪必罚前日之兵不得战者继今以往竭力立功前日用命不得赏者今当必得次第受赏天下之愤何为不舒天下之气何为不作更愿陛下哀痛之诏日夕继下天下之人当知陛下坐薪尝胆顷刻不忘戴天之仇必欲一战以复其耻莫不捐躯効死以助陛下将见天下富者出财勇者出力智者献谋懦夫孺子皆可为兵更愿陛下选将治兵奋然亲征骄惰之敌一举可灭恭惟陛下聪明英睿着闻夷夏天下共戴陛下为中兴主陛下若以身狥父兄天下当以身狥陛下二圣銮舆指日可回中兴大业指日可就臣愿陛下勉之而已切勿辄为怯懦之軰茍且其说惑乱聪明宗社幸甚天下幸甚臣在外方闻之道路其言皆谓朝廷大臣力请陛下迁都金陵有识之士莫不忧骇谓中国者必据中原然后乃能经制万国号令天下自古以来帝王兴起无舍中原能立国者金陵之邦本荆楚地后世偏霸势不得已或遂都焉西晋板荡河洛沦没琅琊王者宗室疎属用王导计移镇江表愍帝既崩因而就立是为元帝初非特地迁宅于此自时厥后中原之地乃为盗有刘石慕容攘夺僣伪宋齐梁陈终不得复晋之东初席未暇暖遽有王敦起而为乱元帝乃欲归避琅琊明帝英武克清大憝未几苏峻复起歴归成康哀穆寖以衰削宗庙血食虽已百年子孙享国类皆不久刘裕二萧以及陈氏其创立也亦必艰矣子孙不能长保宗庙社稷岂数君者一无长策贻厥后人葢以金陵地薄势孤山川迫蹙不防之基此非其所矧今二圣北狩未回宗庙在京陵寝在洛陛下若听左右之言迁都江左即是陛下逺弃父兄逺弃宗庙逺弃陵寝为自安计臣窃妄意劝陛下者必皆东南之人意在自便坟墓之奉俯仰之养不为国家长久之策陷陛下于不孝不弟臣尝闻之在真宗时契丹入寇直至澶渊势已迫近当时大臣有劝幸蜀亦有劝幸江南者皆是懐土自便之计宰相寇凖独请亲征真宗皇帝深烛厥理遂从其请车驾既至登城抚军军威大振射杀契丹主帅达兰遂大破之自是契丹百五十年不敢南向葢得真皇亲征之力臣愿陛下决意亲征亦用寇凖已试之効如臣之末学智畧疎浅岂敢不揆自方前哲惟是陛下聪明英睿真可勉力以继祖宗金人二帅亦达兰耳何足道哉只前此诸将畏怯无敢当之卖国纵敌遂致大变陛下若肯决意亲征祖宗之心庶其在此祖宗在天天必相之天下之人皆知陛下坐薪尝胆不忘戴天皆愿捐躯一战自効臣谓一旦行营北顾两帅之头可致麾下窃愿陛下刻意图此勿为东晋委靡之计臣近闻朝廷遣使奉迎神主欲往江南又见宗室迁居镇江岂非朝廷必欲南去然臣又闻陛下降诏复还中原金人再来与之决战果然即是神主不当逺去自古天子岂有不奉宗庙神主而独居者陛下亲征愿载以行武王伐纣文王载之车中王乃言曰奉文王伐不敢自专臣愿陛下奉若祖宗报怨金人何为不可又闻朝廷复请陛下南自襄邓转之长安臣虽至愚不足窥测庙堂之议然而鄙见陛下顷者先归京师谒见宗庙慰安都人京师之人世世安处辇毂之地不识战阵今遭兵火复失二帝攀恋悲思不能自处日夕引领愿望陛下车驾还归陛下万一径为他幸窃恐都人必生怨心乃谓陛下弃我而去臣愿陛下早归京师以定大势镇抚中外治兵选将速图亲征若以二圣六宫九族逺征之故顾瞻宫阙难以为懐必欲他幸亦须畧到旋即他往仍须择一二重臣贤有才徳素为都人所倚仗者留守京师分兵四屯衞防宗庙然后可以保其无虞如或不然都人之心日夕惴栗安知其无英雄豪杰乘间而起畿甸之人谁不附之以求休息并或金人闻我既去谓必大怯即必拥兵冲突而至据有京师皆能坐障东南粮道未必更无南睨之意陛下虽曰已居京师岂能转输江淮之粟以饷关中是宜先图固此京师然后徐为长安之计若曰便欲渡江而南自江以北即非我有反在他人指挥之下虽有大江不足恃也纵能立国不过东晋凌迟之渐又况方欲报怨金人金陵之名以其嫌忌有类栢人为此计者何未之思臣愿陛下勿效东晋江左之行决为真皇澶渊之役宗社幸甚天下幸甚然非陛下大明诛赏以振国威未可图也臣愿陛下断然行之臣布衣一介之贱学术浅陋无所取裁悮防陛下记録首赐追召臣不敢黙黙以负陛下所愿陛下大明诛赏亟成中兴之大业而已宣和七年冬十二月二十七日渊圣皇帝即位之五日臣时在太学为诸生尝与同学生千百軰伏阙下献书亦乞大明诛赏以示天下今日遭遇陛下亦首以大明诛赏为献何也臣窃以谓诛赏人主之威柄也诛赏不明则主威不立而人无所畏将无以驱使天下不能驱使天下则安能折服北敌欲求内外无患而天下大治者其可得哉武王之伐纣乃在于毕力赏罚以定其功宣王之中兴亦以其能赏善罚恶而已此宣帝之信赏必罚宪宗之能赏罚用命不用命所以为汉唐中兴之君陛下操生杀之柄端可以赏罚靖天下而指挥四裔何惮而不为哉臣愿陛下勉之而已干冐天威罪当万死
　　上髙宗皇帝第三书
　　丹阳布衣臣陈东谨昧死再拜上书于皇帝陛下臣防恩追召已于今月十五日到行在十六日具状申尚书省讫当日晩闻宰相李纲乞出臣即于十七日诣登闻检院上书乞坚留李纲勿许去位力论黄潜善汪伯彦若在朝廷必害中兴之业又于十九日再上书乞陛下用兵亲征以邀还二圣又乞大明诛赏以振主威正前此诸将不进兵之罪以作士气又乞车驾早归京师勿幸金陵前后二书皆未防报但闻李纲被谪而出而黄潜善者专任宰司与汪伯彦等日益用事亲征之诏不下诛赏之政不行虽未闻南幸之期而亦无归京之耗是臣之言一无合于庙谟而臣之罪实难逃于国法倘防赐尽于陛下之威命臣死实甘心或恐遭害于权臣之毒手臣死不瞑目臣深虑黄潜善汪伯彦等怒臣议已必欲见害臣再三思之曷若尽言于陛下以求其死生之决庶几父母之遗体不至于暧昧而殁也臣窃以李纲之为人也责以春秋之法不无可恨然其赤心事主不敢懐奸致身殉国无所顾避天下共知李纲之忠义足以辅相陛下之圣明奈何反遭小人之挤排终以直道而废黜若黄潜善者素非端正之士而汪伯彦者葢亦柔佞之徒天下皆知二人之奸邪深嫉李纲之正直今也果能驰骋一己之私意惑乱陛下之聪明陛下既为二人之所惑乱则贤人君子自然不见信用而必不能一日安身于朝廷之上矣此李纲之所以求去而被谪也李纲既去则谁为陛下以身任天下之责者是宜亲征之诏不下则敌气不折而二圣邈无回期诛赏之政不行则国威不振而三军依然解体京师宗社之国也窃恐陛下未必得归金陵荆楚之邦也窃恐陛下未必不往然亦闻尚书省有榜示备坐李纲请都江宁奏状乃是纲被诏赴行在经由金陵之时有此启李纲之罪也然天下只知纲到行在为宰相专主归京之议而不闻坚执金陵之请如其坚执金陵之请则纲之罪不可恕矣若即更而为归京之议则金陵之说乃纲昔日之言也请以今言为正岂可遗弃其后之是而掇拾其前之非乎臣窃意朝廷大臣忌纲之得人心故特讦纲前失欲使百姓怨之耳又自度必不敢身任归京之计万一不免南幸又欲归咎于纲也是诚何心哉抑何浅鲜哉昔陈瓘谓蔡京愚弄朝廷几同儿戱臣谓今诸大臣请揭此榜无乃愚弄君父聋瞽百姓有同儿戱乎自欺可也欺人可乎欺人可也欺天可乎观朝廷出此一榜既已明知请迁都金陵为非防自今以后大臣必无劝陛下为江左之行者况陛下已有独留中原之诏亦必不肯失信于天下也况闻近日盗发钱塘擒太守杀漕臣屠戮郡官吏甚众又闻严州洞寇尚未殄灭江浙之间已大骚然严州趋江宁杭州趋镇江各不过三四百里镇江与江宁接境皆自沿江南岸要害之地万一贼势稍炽必先据此二州以为控扼则金陵之在今日岂是车驾廵幸之方乎兼闻近日东北余寇数万众散走淮甸四散防汴诸处如虹县青阳镇等已遭冦刼臣谓虽太后行宫亦未可遽往也陛下亦知国家社稷仅复于已亡之余天下恟恟人心未定而四方英雄豪杰所以不敢遽起割据自立者以陛下尚在中原而大势未去故也若车驾南渡则英雄豪杰即日并起中原之地四分五裂矣诸郡守土之臣不免弃城而遁朝廷既弃中原而去则安能责人之失守也哉又况两河之民所以孤城坚守虽困不下者想亦日望国势壮盛军威振赫庶几强敌知畏不敢必取而尚得为中原之人其属望于陛下者谅不胜其切至也陛下万一必为江南之行则北人之望絶矣谁肯孤城坚拒以就死耶两河之地又即日便归敌籍矣敌骑定须冲突而来英雄豪杰必与之极力角胜则京畿淮甸皆是血战之地自江以北陛下岂复得回首一顾乎大河不足恃则大江不足恃亦明矣金陵虽有大江之险陛下亦岂能帖帖定居此乎大江之南虽属陛下然已在他人指挥之下矣是岂社稷长久之所哉臣窃以为一旦渡江则无复更有回日又安知无刘氏萧陈之徒以相乘也凌迟之渐自此始矣臣固知陛下已断然不为此行所以尚尔譊譊以毕其说者欲陛下通知南北利害之相辽决意早归京师而已窃知都城之人已见太后为南去之计而未闻陛下有北归之期悲嗟惴恐莫知所措今幸京师城壁既已修筑复旧陛下倘能明赏罚以厉六军尽诚爱以结百姓何为而不能守臣愿陛下速归京师谒见宗庙慰安都人之心大明诛赏以示天下使军威士气奋然大振于是治兵选将决策亲征以囘二圣之銮舆然行营之迟速视事之缓急何如耳惟亲征之诏不可不速下而亲征之事不可不豫集庶几折服敌气而二圣銮舆归还有期臣窃惟戎丑之性莫可言喻趋而避之则贪噬不已逆而击之则率先逸去愿陛下勿怯也不然则二圣銮舆岂有还日秋气已髙天寒将至想见陛下思念父母兄弟漠北之苦日轸圣懐不胜痛切故不待臣区区之言也臣窃谓陛下必欲复中原以定大计再造王室以成中兴之大业非用李纲不可葢纲之所为虽未必一一皆当奈天下之人着意属望皆愿以为辅相者在纲而已纲今去国恐天下解体事难济矣苏轼有言未论行事之是非且观人情之向背其纲之谓也臣切惟进退大臣天子之职非是细事必自有体大臣乞出必须坚留不从其请若从其请即使善去而又加恩数以遣焉至于有罪为台谏论列不得已然后谪出而谪命之下必按台谏章疏摭实行词廼者李纲葢乞出也比见麻词谪语甚峻不知词臣何据而作岂朝廷大臣之恶纲者有以授之乎大臣只知欲快一时之私忿而不知有伤陛下进退大臣之体也臣窃怪台谏之官陛下用之以司耳目乃今坐视朝廷之过举而不为一言之救岂亦有所观望乎使纲之罪审如词语台谏自当预言想纲在朝廷台谏观望而不敢言也若纲之罪不至是而词臣有所授而为之则台谏亦当论列想又观望黄潜善汪伯彦之徒而不敢言也岂不辜负陛下耳目之任乎人主固当优容台谏及其懐奸观望如此尚可容乎愿陛下处之臣窃谓黄潜善汪伯彦若不速去则必坐妨贤能之路钳结忠义之口陛下将不得闻天下之言矣非社稷之福此臣所以反覆为陛下言之也伏念臣以一介疎贱仰荷陛下记録姓名即位十日首赐追召出自独断非有先容顾臣何人可以当此誓当捐躯图报万一敢以宗社大计献于陛下干冐天威辠当万死臣东昧死再拜










　　少阳集巻三
　　钦定四库全书
　　少阳集巻四　　　　　　　宋　陈东　撰书
　　答江西提举监丞蒋宣卿书
　　七月七日太学生丹阳陈东谨再拜奉提举监丞朝议阁下即日秋暑伏惟抚部多暇尊候起居百福东伏防特遣急足逺赐书翰并示到照牒一道举东应诏赴行在所仍给防子一纸计钱一百千助东路费并差兵士三人随行东恐惧莫知所措东白屋一介之贱潦倒粗疎渉世迂阔生四十二年矣未尝脩进谒之仪以干公卿大夫顷在太学为诸生时阁下佐官水衡东适有乡人校馆阁下夤缘邂逅获一望丰采然恨未足少款以露心腑岂意悮听以东姓名防汚荐墨乃取东往嵗献书之故此尤非敢当者东不肖无状暗于自揆逢时艰难辄有所论列狂妄之罪理合诛夷仰赖天子圣仁赦其万死已是大幸岂敢更有他望哉向者少宰吴公尝以区区亦请于上命之以官东于是循墙走避上章抗辞至于数四仅乃获请朝廷盖哀其诚而谅其无他也今岂敢复望以此受知于有位以侥幸进身耶阁下之意则厚矣阁下无乃过乎昔孟子所谓近臣远臣观其所主所为主则贤否可知矣东岂敢贪冒公举以累阁下之贤乎不敢不敢所有照牒钱劵谨具别状投连粘封授来价缴纳伏望提举监丞朝议阁下亦哀其诚而谅其无他而俯从之幸甚未有参见之期伏祝为国保重不宣
　　答延康殿学士知镇江府赵子崧书
　　七月十一日太学生陈东谨再拜裁书于判府安抚延康阁下自阁下下车以来东村野跧伏未遑脩进谒之仪一展桑梓之敬懈怠之罪复何所逃方此恐惧忽防专价吏颁示公牒并赐之书东拜命感激愧无以当伏念东生四十二年矣自四五嵗先君教之读书畧通大义不甚解也于时事一无所长惟爱君忧国之心愤世嫉邪之志出于天性不可强而夺年十七八先君子命事科举游学校欲令以宦学起家自初至今二十五六年矣东谨守严训蹉跎潦倒不悔也宣和七年冬孝慈渊圣皇帝登宝位时方强敌犯顺朝廷艰危宗社之势甚如累卵东在太学为诸生亲覩国难不胜切齿刻骨盖其所以致祸之端深知备见抑郁于胷中有日矣于是合在学生千百上章叩阍一吐之觊裨新政之万一狂妄之罪至于再三理合诛夷赖国恩寛大赦其大死朝廷既又命之以官东惶恐失措循墙走避辞章屡上仅乃获免旋即告归桑梓之下负米奉祭养为世幸民已是过望尚复何求日夕北面祈向国威大振狂冦殄灭侧耳捷音欲与黄童白叟酌酒相庆庶几复见太平不意朝奸稔恶纵敌为患遂至大变使我两宫防尘九庙危殆金枝玉叶堕落敌营奸逆乗势僭窃大宝天下忠臣孝子疾首痛心东虽布衣白屋之贱不足道者然世世戴赵氏之天履赵氏之地含齿戴发粗知忠孝岂忍坐视君父之危辱而安寝甘食乎号天呼地恨无死所幸新天子龙飞社稷复归我宋天下之人获再睹天日之光矣奈何二圣未有回銮之耗一人不胜宵旰之忧茍有血气之属孰不愿捐躯顶踵为国复耻如东之愚何足以为防引领朔风泣血而已岂谓仄席首及微贱阁下布宣德意敦谕谆复东虽欲恳辞固避以伸知难之义不可得矣当卜日趋赴阙下少効愚衷图报万一区区非毫楮可具旦夕俯伏堦墀诸容面陈不宣
　　家书
　　东百拜上覆婆婆姆姆十四叔婶十八叔婶三十叔婶家中骨肉上下俱安东八月十四日到南京十五日入门十六日具状申尚书省十七日诣登闻检院上书十九日又上书二十五日又上书当日晚忽有应天府吏人来追取东必是得罪恐死生未可知然东已处之定矣切恐死后家中不知仔细老儿烦恼今特写此纸恐要知东不以他故而死也新妇并二女东不暇顾卹尽教婆婆姆姆诸叔婶照顾处置新妇见怀姙或得一男即先人之后不絶东死无恨矣六五弟善事六三哥同共奉侍二老儿勿教失所想诸叔婶更不在叮咛也二弟遍诸房尊长呼名起居见姑姑亦传语四七妹今年便可与他成结了却死生天也切勿念东除随身衣服外其余行李尽付六十郎并诸仆防去且助二老儿使用大姐长成中间已许四六姐六五郎为亲如他家不悔即与不然则别作处之请将此纸送与四六姐一看自余不复言矣秋气向冷伏祝善嘉保重不备建炎改元八月廿五日东百拜上覆婆婆姆姆诸叔婶座前文字片纸已上尽令六十郎收管可一一检之六二郎诸弟妹不及一一作简防诸亲一一导意东八月二十五日晚南京神霄书
　　六十郎石青曾庆刘福赵庆吉能如将带行李至家可一一多与钱罗贵遣去梓州襄城为二嫂去秦宅下书恐月初到东又覆
　　自赞
　　生本假借谁识其真丹青所冩非吾精神天地使我与物为春终当有归髙阁麒麟












　　少阳集巻四
　　钦定四库全书
　　少阳集巻五　　　　　　　宋　陈东　撰诗词
　　大雪与同舍生饮太学初筮斋
　　飞亷强搅朔风起朔雪飘飘洒中土雪花着地不肯消亿万苍生受寒苦天公刚被阴云遮那知世人冻死如乱麻人间愁叹之声不忍听谁肯采摭传说闻达太上家地行贱臣无言责私忧过计如杞国揭云直欲上天门首为苍生讼风伯天公倘信臣言怜世间开阳阖阴不作难便驱飞亷囚下鄷都狱急使飞雪作水流潺潺东方日出能照耀坐令和气生人寰
　　翼按玉川月蚀诗昌黎风伯讼合先生此诗遂成三絶
　　律诗三十韵仅存二韵
　　山岳遭埋没乾坤着蔽防已成堆积势渐费扫除功
　　自许昌如蔡与石士繇酌别一章
　　太学诸生出许昌抱关夫子特相将轻衣短防秋风里瘦马羸童古柳傍黄叶翻翻惨离思浊醪沃沃浇愁肠欲知此别情懐恶正是平生气味长公归且作诗书伴我去还依鸿鴈行酒防径渡石桥子回首髙城挥夕阳与虞章舜卿二表弟季明游兼胜亭有作
　　危亭兼雅胜胜景足奇观湖水涵天入山云带蟠千松偃夜月万竹撼春寒玉井汲甘冷尘縁那得干野旷湖山逺林深松竹幽旧题看壁立前事逐萍浮荏苒荒三径依稀度九秋故人应念我雅会莫迟留三子皆吾弟阿章才更豪风流江左旧句法杜陵髙雅志在五马壮心连六鳌时哉偶未与日且醉金舠
　　次韵同舍李冲寿夜坐
　　时引金杯防剑看光芒髙彻斗牛寒要令世事从心淡可谓人情彻鼻酸经术岂应穷皓首文章何用苦雕肝吾徒行与功名会莫作覊人日夜叹
　　秋夜独坐有感一章奉呈师说令尹奉议光明主簿虞章
　　依依客舘夜燃膏子夜覊愁无处逃闲炷炉香聴夜快斟杯酒读离骚休惊时节云何速独吊古人殊不遭一阵晓寒催画角朝来爽气碧山髙
　　彦隽母挽章二首
　　人生五福古难全天赋夫人独不偏内行无惭诗妇孝母仪何啻穆姜贤庭帏已叹芳魂独宗族空留旧事传惟有南陔多少恨忍看松栢锁寒烟
　　少驰贤孝誉来配颍川家虽夺共姜誓曽无贤母瑕一乡防爱惠百口借生涯享福逾中寿归与勿怨嗟
　　颖川二絶
　　我家本出颖川住几世不曽归颍川今我暂来忽暂去太丘风流谁与传
　　我来颖川何所见青青古柏古城傍知是荀陈手亲植令人不觉泪行行
　　次韵士繇惜别
　　男儿自有四方志离别岂能动刚肠功名未遂身未老白眼青青频举觞
　　次韵邵予可弹琴二首
　　雷公徽玉粲明星照出师襄指下声可怜此地无人识唤作新来黒瘦筝
　　漫说朱弦大古清政无蒙瞽在周庭髙山流水本无事安用区区里耳聴
　　与士繇游金山翼日分袂二絶
　　早别金山恰晓钟离防分破一江风洲渡口波声逺后夜相思明月中
　　京口洲一水间秋风重约到金山江山自为离人好不为离人数往还
　　题吴公辅庵
　　一径萦廻屋数间我来聊欲寄清闲道人杖履知何处空鎻烟霞万叠山
　　茶
　　偏爱君家碧玉盘建溪云脚未尝亁书生自恨无金换聊以诗章乞数团
　　送友人防二絶
　　欲认青帘索酒尝俄惊丹旐送君防吕庄编戸伤心切愁对清风想杜康
　　初成大厦势巍巍有意于门驷马车未干壁土君先已贺燕翻随吊鹤飞
　　徐氏哀词代作
　　忆昔常随祖母过登堂共庆尚埀胡十年未逺皆流荡地下相逢果有无
　　和邵予可卖俸豆
　　休论斥卤与膏腴豆藿连阡稻麦无举世纷纷宝鱼目投人慎勿以明珠
　　谒王乐道之子闻方饭絶客一絶
　　晚生恨不及前軰来访诸郎观典型吐握风流何寂寞满林风竹自秋声
　　咏桃花菊一章
　　潘郎尝望尘陶令亟避俗胸中定何如清浊在一瞩河阳艶桃李彭泽郁秋菊所好邈如许二子殊品目诗人易评量忍使混衡斛当使氷鉴磨要遣须眉烛勿容脂粉姿滥入珪璋録神仙真渺茫浪说武陵谷不如临清潭饮水乐自足谁令春红防汚秋株緑寒根岂无知风霜怒应蓄令尹非安仁腰带肯轻束脱巾漉酒浆黄花泛新馥
　　春日偶题
　　驱除睡思茶瓯外收拾春光酒盏中万种穷愁浑不问世间此乐几人同
　　防黄鲁直买米帖
　　广文歌饭不足要是古来贤达人山谷有钱能买米比之鲁公殊未贫
　　尹舘作此觅酒召李顺之饮
　　今日天色恶酒壶恰已空何来进童子挈榼问主翁主翁正对客兀坐书堂中诸生功课毕鼔瑟歌醉翁爱酒欲出门杖头无青铜春衣典又尽搜索计已穷酒兴不可遏不免作诗呼进童空壶挈将纳宅库为我却致防灰红得酒须寻爱酒伴更烦与召陇西翁
　　送黄仲达归温州仍寄诸友
　　长安市上喜相逢倾葢恩情久要同几载暌违劳想梦一樽邂逅冩情衷家山柑橘正酣露江岸防樯忽饱风归去借声询旧友项髯方浪薛芹宫【项邦髯方正仲浪薛公才多遇新除齐州教授】
　　谢温州黄仲达送鄂州虀
　　黄夫子从汶上来三束送风土应知我亦困虀盐肯食沽酒与市脯食肉者鄙无逺谋甲第纷纷何足数饭蔬饮水真乐哉千古风流想尼父
　　夜饮二絶
　　笋芽鹅炙殊可口明月清风不着钱坐对青州一从事共君今夜不须眠
　　欣然有意引陶潜此意何妨俗士嫌三百青钱亦希有速将趂取夜厌厌
　　秦刷子
　　谁研碧琅玕影撼半庭风月尚有嵗寒心在留得数根华髪　龙孙爱戯碧波涛喜动清风发到得浪花深处一瓯香雪
　　西江月
　　风动一轩花竹琅玕青锦薰笼怜才自是宋墙东谁识琴心挑弄　暮雨乍收寒浅朝云又起春浓氷肌玉骨信俱融不比巫山闲梦
　　蓦山溪元夕
　　半生覊旅几度经元夜长是竞虚名把良宵等闲弃舍去年元夜道得身闲依旧是客长安寂寞孤眠者　今年元夜也则非乡社却有人约擕手灯前月下那知风此事又参差成怨恨独恓惶清泪潸然洒
　　七夕西江月词
　　我笑牛郎织女一年一度相逄欢情尽逐晓云空愁损舞鸾歌鳯　牛女而今笑我七年独卧西风西风还解过江东为报佳期入梦
　　翼按先生诗词乃百十中之一二耳然初筮斋咏雪一首直与卢韩月蚀诗并驱咏桃花菊一首体物之妙杂之苏黄集中人不能辨吉光片锦大庖一脔岂在多哉








　　少阳集巻五
　　钦定四库全书
　　少阳集巻六
　　附録【列传　行状】
　　宋史列传
　　陈东字少阳镇江丹阳人蚤有隽声俶傥负气不戚戚于贫贱蔡京王黼方用事人莫敢指言独东无所隠讳所至晏集坐客惧为已累稍引去以贡入太学钦宗即位率其徒伏阙上书论今日之事蔡京壊乱于前梁师成隂谋于后李邦彦结怨于西北朱勔聚怨于东南王黼童贯又结怨于辽金剏开边隙宜诛六贼传首四方以谢天下言极愤切明年春贯等挟徽宗东行东独上书请追贯还正典刑别选忠信之人徃侍左右金人迫京师正请诛六贼时师成尚留禁中东发其前后奸谋乃请死李邦彦议与金和李纲及种师道主战邦彦因小失利罢纲而割三镇东复率诸生伏宣徳门下上书曰在朝之臣奋勇不顾以身任天下之重者李纲是也所谓社稷之臣也其庸缪不才忌嫉贤能动为身谋不恤国计者李邦彦白时中张邦昌赵野王孝迪蔡懋李棁之徒是也所谓社稷之贼也陛下防纲列卿之中不一二日为执政中外相庆知陛下之能任贤矣斥时中而不用知陛下之能去邪矣纲任而未专时中斥而未去复相邦彦又相邦昌其余又皆擢用何陛下任贤独未能勿贰去邪犹未能勿疑乎今又闻罢纲秩事臣等惊疑莫知所以纲自起庶官独任大事邦彦等疾如仇讐恐其成功因用兵小不利遂得乗间投隙归罪于纲夫一胜一负兵家常势岂可遽以此倾动任事之臣窃闻邦彦时中等尽劝陛下他幸京城骚动若非纲为陛下建立则乗舆播迁宗庙社稷已为丘墟生灵已遭鱼肉頼聪明不惑特从其请宜邦彦等谤嫉无所不至陛下若聴其言斥纲不用宗社存亡未可知也邦彦等执议割地盖河北实朝廷根本无三关四镇是弃河北朝廷复能都大梁乎不知割太原中山河间以北之后邦彦等能使金人不复败盟乎一进一退在纲为甚轻朝廷为甚重幸陛下即反前命复纲旧职以安中外之心付种师道以阃外之事陛下不信臣言请徧问诸国人必皆曰纲可用邦彦等可斥也用舍之际可不审诸军民从者数万书闻传防慰谕者旁午众莫肯去方舁登闻鼓挝壊之喧呼震地有中人出众脔而磔之于是亟召纲入复领行营遣抚谕乃稍引去金人既觧去学官观望时宰议屏伏阙之士先自东始京尹王时雍欲尽致诸生于狱人人惴恐朝廷用杨时为祭酒复东职遣聂山诣学抚谕然后定吴敏欲弭谤议奏补东官赐第除太学録东又请诛蔡氏甚力辞官以归前后书五上既归复预郷荐髙宗即位五日相李纲又五日召东至未得对防纲去乃上书乞留纲而罢黄善汪伯彦不报请亲征以还二圣治诸将不进兵之罪以作士气车驾归京师勿幸金陵又不报善辈方掲示纲幸金陵旧奏东言纲在中途不知事体宜以后说为正必速罢潜善辈防布衣欧阳澈亦上书言事潜善遽以语激怒髙宗言不亟诛将复鼓众伏阙书独下潜善所善府尹孟庾召东议事东请食而行手书区处家事字画如平时已乃授其从者曰我死尔归致此于吾亲食已如厠吏有难色东笑曰我陈东也畏死即不敢言已言肯逃死乎吏曰吾亦知公安敢相迫顷之东具冠带出别同邸乃与澈同斩于市四明李猷赎其尸瘗之东初未识纲特以国故至为之死识与不识皆为流涕时年四十有二潜善既杀二人明日府尹白事独责其何以不先关白微示愠色以明非己意越三年髙宗感悟追赠东澈承事郎东无子官有服亲一人澈一子令州县抚其家及驾过镇江遣守臣祭东墓赐缗钱五百绍兴四年并加朝奉郎秘阁修撰官其后二人赐田十顷
　　行状【弟南】
　　公讳东字少阳镇江丹阳人也曾大父讳广大父讳思齐考讳震自五世以来以儒嗣其业皆隠徳不耀公生而性頴悟有气局未冠已如成人博学强记善属文年十七朝廷以三舍取士入学与诸生居十年以上舍贡于辟雍升太学在太学十五年屡以校定试上舍俱不利人或诱以他道进公正色谓之曰吾虽不材必欲取科第为亲荣君奈何以是污我耶政和三年朝廷大作雅乐命太学生五百人习之有司将按试于庭或谓事竟且次第推赏时诸生及缙绅子弟多以夤縁获与者人人有徳色公时以斋长与焉一日辄诣长贰白辞之长贰谓公曰乐成且官矣人咸愿与而不可得公何遽辞焉曰寜有是事万一有之吾何以侥幸进身耶同舍生力挽之卒不肯与有识者髙之俄而奔先君防以归哀毁成疾终三年不入妻室乡党称其孝服除复游太学毅然有澄清之志每与士大夫论巨奸往往怒髪冲冠见者为之竦然宣和八年金人冦河北徽宗倦于勤渊圣皇帝即位明日诏内外及士庶言时政得失公慨然曰太学贤士之关国家涵养之地岂可无应诏者乎乃率在学数百人上书阙下首论蔡京王黼等误国奸状乞正典刑以折敌气渊圣纳其言然执政者营救之犹未遽出时金人犯京城公在围城中再上书反覆论京等罪恶继而台諌亦论列京辠于是朝廷始尽黜而诛之明年春渊圣方召五路兵以拒敌用李纲种师道主其事而肉食者偷安畏慑欲为城下之盟沮罢纲师道等京师俱罢兵金人乗我不备恟恟不自安公曰事急矣于是夜复草书黎明合在学诸生伏阙下以进军民不期而防者十余万人渊圣悟即起二公于废籍中金人闻二公之复用也因遂觧去初公之与诸生伏阙军民始相聚以观俄至数万奈其书为奸人蔽塞不即通军民因毁阙前栏楯挝登闻鼓其不逞者愤宦官之前为奸也乗势鼔噪杀御药朱拱之等至揉其肤髪公止之虽甚力众怒哗不听有同舍生前谓公曰事势如此奈何盍且逃死乎公笑曰君何言之谬耶吾去则君等戮矣顾君等何罪吾今自是头已在地矣继而纲师道出谓众曰朝廷已复用我总兵矣众皆识二公丰采遂稍稍散去实靖康元年三月初五日也于是用事者遂以胁持君父为名令太学官屏公出学已而王时雍辈又欲矫制尽杀太学生上书者赖开封府聂山力救得免渊圣复降内批付山曰前日太学生陈东言事诚出忠义可令还学山同祭酒杨时出御笔率学官请公或曰君可去矣公曰吾家贫亲老欲由学校取科第今天子礼士如此吾何舍学校去乎遂还学久之宰相吴敏请以官命公实欲宠之也公再上书力辞不受夏五月因谒告归省亲公既欲以科举进是嵗秋八月应乡贡进士举预荐未行奉亲居里闬甘防之余日与亲旧把酒为乐酒后耳热往往援笔赋诗以自适冬十月金人犯京城公忧国歩艰危至寝食俱废继闻京城陷乃北向恸哭或中夜兴起恨无死所明年夏五月今上皇帝即位于南京改元大赦公闻之喜而不寝谓所亲曰吾今始有生意未防有防召公于是知镇江府延康殿大学士赵子崧移文趣公行公闻命戒严行李或劝公无行公曰新天子即大位十日而下诏呼一布衣必欲闻天下之言也有君如此顶踵尚奚惜耶遂就道以棺自随示不求生以害仁八月十五日至行在所即具状申尚书省不报因寓居神霄宫杜门不敢见賔客闻宰相汪伯彦黄潜善议欲迁都建业京师人情日益不安遂上书乞罢潜善伯彦进用贤相又上书请车驾早还京决策亲征又论迁都于国家大有利害者皆不报公知事势已不可囘欲乞归田里待罪状未及上私念之曰天子以忠言召我若不以微罪行人必以我为畏祸而去遂蔬食焚香草书再上之力论潜善伯彦等奸书上潜善以公言逼已乃与宦官康履谋以他事奏请令应天府尹孟庾追取而杀之盖康履方怒公在靖康初伏阙致军民杀其党朱御药辈而孟庾又王黼客也潜善伯彦既有杀公意二憾在焉遂置极法公自赴召至行在所凡十日而得罪死然公虽以言忤权贵见杀而书中所言多中时病朝廷往往畧施行之方应天府追吏之来也公睡正熟寤寐而见之乃徐起更衣索饭语吏曰朝廷召我来未曾得见官家尔曺不可无礼容我写家书吏曰不敢遂就食食讫索纸作书区处家事纎悉备尽字画遒劲有顔栁遗法临刑神色不变既死面如生识与不识之人莫不为之流涕随行仆夫具棺以殓乡士胡璹为防其丧以归建炎三年春车驾南幸临安大臣有以公死为言者上始惊悟即命赠承事郎仍官有服亲一人夏四月车驾囘幸建业道由镇江叅知政事王绹为上言曰昔太学生陈东尝奏封事出于忠义用事大臣私渉嫌疑力行奏请亟加诛戮上曰朕方深悔过之诚旌尽忠之士既已追赠京职仍官其子今行经其乡未忘于懐可特赠钱五十万绍兴三年再贬南京用事大臣复追赠朝奉郎秘阁修撰仍与两资恩泽赐官田一十顷诰词御笔云云初王绹既言公以忠死上即命赒其家官其子绹退而谓人曰以此见陈公之死非圣心也公被罪之日年四十二其配吴氏生二女方赴召时吴氏有娠一日昼寝梦白蛇自身外绕其身惊而觉因语家人家人皆怪之及讣音至始知梦之日乃被罪之日也遗腹后得男聚族而观之且喜且悲知公之后不絶名曰嗣宗二女长适忠翊郎杨中和次适潘好谦右迪功郎处州丽水尉皆以公恩泽故公之殁也祖母蒋氏卒继母吴氏年髙而家益窭二女未及嫁而嗣宗尚在孩抱公之配吴氏乃谋诸姑而请于朝令南受所赐有服亲恩命哀恸累日始公母蔡氏懐公七月而生六嵗而蔡氏卒鞠于吴氏公事父母尽孝事祖母尤谨而吴氏视之如己子继生二子曰坦曰南兄弟友爱人不知其异母焉公平日与朋友信其于乡党恂恂然宗族姻娅皆得其欢心家虽贫而轻财重义赒人之急虽质衣冠不靳也为文章不事华靡命意立言必合风雅有诗文数百篇经兵火多不存自少尚气节有愤世嫉邪之志当宣和末羣奸益用事公知其社稷必危尝因大雪与同舍生饮太学初筮斋酒酣聮句为乐众皆黙然不能落笔公独为古诗云飞防强搅朔风起朔风飘飘洒中土雪花着地不肯消亿万苍生受寒苦天公刚被隂云遮那知世人冻死如乱麻人间愁叹之声不忍聴谁肯采摭传说闻逹太上家地行贱臣无言责私忧过计如杞国掲云直欲上天门首为苍生讼风伯天公倘信臣言怜世间开阳阖隂不作难便驱飞防囚下酆都狱急使飞雪作水流潺潺东方日出能照耀坐令和气生人寰又为律诗三十韵有云山岳遭埋没乾坤着蔽防已成堆积势渐费扫除功其措意类如此在渊圣皇帝朝凡六上书今上皇帝临御又三上书公初上书论蔡京王黼等太学人人言殊虽平日与共腹心者然亦忌惮盖以数人者用事日久盘根错节恐未易以言破也公乃曰公等未许我我当断之于心于是闭门焚香危坐黙自计曰书上而言幸中朝廷设命我以官虽贵且显吾不受设得罪以死吾不悔如是可也继而诸生见公书翕然愿従俄而祭酒谢克家司业盖望之博士孙觌坐堂上克家曰闻尔率诸生伏阙奈何俱不敢答至觌则曰太学何蕃盖所以称于当世者独以叱六馆之士不従朱泚之乱而已未闻伏阙也上书何为公亦不答即长揖而退二公讫无所发怒诸生又以是伟公故书终得达今往往皆流传于天下公初自太学奔丧归而先君已葬矣公以丧非治命欲择迁葬蔡氏合之志未遂而公被罪以殁南后于县之尚徳乡桐村之原得吉卜焉以建炎三年十月十四日迁先君与蔡氏合以成公之志而公之丧实祔焉南重惟不肖未为公立墓隧之碑今述公平生事列于行状以备史官采择云
　　钦宗省勅
　　靖康元年四月初九日奉皇帝御批太学生陈东言事诚出忠义勅赐迪功郎同进士出身补太学正录
　　御旨
　　二月六日同奉圣旨陈东欧阳澈各赠承事郎仍与有服亲迪功郎一名令所居州县存恤其家黄潜善谪授梅州团练副使永州安置汪伯彦谪授江州团练副使英州安置
　　赐钱诏
　　建炎三年四月皇帝道由京口之丹阳叅知政事王绹奏曰昔者太学生陈东以言忤嬖臣被诛此其乡里上恻然下诏曰太学生陈东尝奏封事出于忠义用亊大臣私涉嫌疑力行奏请亟加诛戮朕方深悔祸之诚旌尽忠之士既已追赠京秩仍官其子今行经其乡未忘于怀可特赐钱五十万
　　谕宰执
　　谕宰相吕颐浩等曰张慤古之遗直陈东忠死可念二人皆塟郡境已降亲札令有司致祭卿等更恤其家
　　赐田勅
　　绍兴四年十一月一日髙宗皇帝御笔勅中书门下朕建炎即位之初昧于治体聴用非人将布衣陈东寘于极典朕深痛之虽已赠承事郎并与有服亲迪功郎一名诚未足以称朕悔枉之意可特赐朝奉郎秘阁修撰仍更与两资恩泽如无儿男许女夫承受仍与所居州军拨赐官田一十顷
　　追赠朝奉郎秘阁修撰诰
　　故赠承事郎陈东右可特赠朝奉郎秘阁修撰勅故赠承事郎陈东等呜呼古之人愿为良臣不愿为忠臣以谓良臣身荷美名君都显号忠臣已撄祸诛君陷昏恶呜呼惟尔东尔澈其始将有意于为忠臣乎繇朕不德使尔不幸而不为良臣也虽然尔借不得已不失为忠臣顾天下后世独谓朕何此朕所以八年于兹一食三叹而不能自己也通阶美职岂足为恩以塞予衷以彰予过使天下后世考古之饰非拒谏之主殆不如是魂而有知享朕兹意可依前件奉勅如右劄到奉行绍兴四年十一月八日
　　官陈东弟南省勅
　　诰赠朝奉郎秘阁修撰陈东弟南奉勅如右劄到奉行绍兴四年十一月十日
　　加赠陈东朝请郎诰
　　乾道六年十一月六日郊祀大礼赦书节文应见任文武陛朝官父母妻并与封赠右通直郎新差知滁州青流主管学事劝农营田公事陈嗣宗故父赠朝奉郎秘阁修撰东右父拟赠右朝请郎臣之竒等言谨拟王稙拟封赠父母妻如右谨以申闻谨奏乾道七年四月【缺】日





　　少阳集巻六
