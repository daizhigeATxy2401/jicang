　　钦定四库全书　　　　　集部三
　　西溪集　　　　　　　　别集类二【宋】
　　提要
　　【臣】等谨案西溪集十巻宋沈遘撰遘字文通钱塘人以防为郊社斋郎皇祐元年举进士第一执政以已官者不应先多士奏改第二歴知杭州开封府皆有能名终于翰林学士事迹具宋史本传所作西溪集本十巻南宋初有从事郎处州司理叅军髙布者与遘弟辽云巢编遘从叔括长兴集合刻于括苍名吴兴三沈集以是编为首然史称遘通判江宁还朝奏本治论十篇为仁宗所嘉赏而集
　　中竟未之载则亦非全帙矣遘以文学致身而吏事精敏一时推为轶材其知制诰时所
　　撰词命大都庄重温厚犹有古人典质之风诗亦清俊流逸不染俗韵第二巻末题杨州山光寺二诗其一有夹注称为卢中甫和诗其髙台已倾曲池平一首已见前而重出于此字句稍不同诗下亦有夹注称传自山光寺壁与集中异云云疑皆髙布校刋时所増入非原集之旧也乾隆四十三年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　西溪集巻一　　　　　　　宋　沈遘　撰奉祠西太乙宫赋
　　躬明诏以摄事兮奉祠乎太乙之灵戒前期之三日兮祗祓而造乎神庭命徒御以夕驾兮候北斗之尚明啓国门而西出兮顾旭日之既升背城阙之嵯峨兮气佳哉其可挹度川原之平逺兮风泠然其可乘方阳春之发茂兮感万物之舒荣塘氷防兮波已渌野雪消兮草欲青时嘉鱼之浮跃闲好鸟之嘤鸣池籞严以望幸兮于以见承平之多豫耒耜载以就田兮于以见黎民之乐生予心逌然其有获尚安知乎一舍之逺而遄征者乎尔乃逍遥而舒荣髙举而遐瞩氤氲兮云霞之合隠嶙兮台殿之矗钟磬之音兮砰焉而震于耳金碧之光兮煜焉而于目曾城县圃乎阆苑昆仑乎其逺也若不可到海中之神山其迩也若犹可疑汉家之甘泉巍巍乎双观沈沈乎重关鞠躬而下屏息以前趋就乎下房之次而斋严乎其间于是游心于神明致思于精粹披柱史之书玩漆园之义考星经之说合道家之记盖太乙北辰之主而天之贵神也其尊五福其行九宫上运乎枢机下监乎吉凶沿汉暨唐是类是宗圣朝因焉定畤西东盖所以逆三神接万灵致诸福绥羣氓者焉惟月孟陬惟日辛卯迎气于郊实恊吉卜侍臣焉承其祀祝史焉赞其礼牢醴兮芬芬币玉兮炜炜盖节兮葳蕤旛旍兮旖旎三陔之坛兮所以降上神八通之道兮所以宾众鬼威灵兮如在肸蠁兮受记时也太阴旣倾列宿在躔紫宫之右天极粲然帝阍兮若啓氛翳兮若褰美光之发兮赫奕而照燿休气之充兮轮囷而蜿蜒凡厥执亊之臣莫不肃然震动俯伏于地既起而赞飨曰泰一报享临示厥祥锡衍天子万夀无疆大宗小宗继承不忘于是事旣功休出而言归告仆夫以促辔吾将奏厘于太微
　　应制依韵和御制后苑赏花钓鱼
　　春入花房次第开上林先望属车来时忘万物均民乐恩许羣臣奉燕杯凤下朝阳时鼔舞鱼游太液自徘徊愚心愿献千年夀岂特欢娱一日陪
　　杭州燕思阁分题四首
　　以席间所望见为题得偃松院
　　古寺半空人迹稀老松自偃何年有濯干欲耸不及寻蟠枝却覆遂盈畆羣凤晒日相婆娑病蛟眠沙独蚴蟉五月南风翠幄凉三冬朔雪穹庐厚本知托植须冈陵岂应诎身此培塿徃来不用为叹嗟题诗调笑儿女口
　　以后圃诸亭观为题得巽亭
　　守居凤凰背兹亭压其颠苍崖当前断崩腾埶将骞洪涛从天来万鼔泻百川髙士耳目旷壮夫胸胆搴维昔孰经始蒋侯世称贤斯人去已久陈迹亦屡迁我来感且慕拂拭颇増妍尚存甘棠意善政或有传
　　探韵送完夫以送君出门归为韵得归字
　　相识已恨晚相从每嫌稀如何复相失顿与中怀违淮江风波接来云逺我圻一朝晤语隔讵能忘叹欷置酒众宾赋觞笔交横飞髙亭山气佳落日暑力微金池莫辞满后防岂易希病夫意不浅亦且倒载归
　　是日观画以画为题得胡瓌马
　　古来画马为世贵前有韩干后胡瓌干之所图独御早铸金有式易为好瓌阅众马兼汉胡遂穷能事絶代无隂山七骑实瓌造传之至今为画宝笔端神妙难尽誉【去声】防见真马腾在图真马今人亦何识但爱干马肥且泽后世复有伯乐生丹青虽渝尚典刑
　　送刘泌归建州
　　东都宦游客风尘厌已久欣然理扁舟归雁不回首身与汳流下心先淮波走何时过江望家山见孤嵝武夷天下名众溪环左右幽寻莫辞倦胜事不可负逍遥其无防官期谅难后
　　何公南秘阁公防
　　公从书阁登词掖西帅重归始五年当日诸寮半荣落后来几辈杂愚贤斋前花树多新植架上尘籖乱旧编嘉遇荣名时所贵从容感咏属觞篇
　　送沈景休知常州
　　叠鼔翻波汳流响双旌照地秋日晴兰陵使君下斋舸都门送客冠盖倾使君去从金马署顔朱髪漆意气横十年待诏困囊粟千骑乞得专城名城居虽小地乃大物众力薄俗喜争惠穷迁暴各有术从来治者难其平使君才勇固自许一州讵足烦神明从容谈笑期月尔坐听道路传能声教行民服已无事乘时豫乐与众并惠山荆溪两秀絶丹毂画隼当春行还有歌诗写髙兴宾客谁许从唱赓
　　送诗僧思齐归吴
　　西风送霜河水落东都归客不可畱囊衣巻诗载轻舸飘然独下东南州吴山木落众峰出越湖潦散孤屿浮橘丹莼紫新荐俎若下醪美不计售十年尘埃一日去猿初脱槛鹰下韝幽潜逺飏肯囬首送之却顾令人愁鲈鱼正肥张翰老田园将芜陶潜忧子归应有问予者为解区区兹有由
　　送何中复赴高陵簿
　　昔初送君向秦关君时失意多悲叹今来送君复西去君怀新命多欢语别君重见凡四年顔色如故气轩轩文章学问益老富卓然逺致信可贤长安古都今大府并防关西诸节度迩臣元老来后先贤士大夫还而聚君持利器徃从之当能一发胸中竒莫嗟须臾廷下屈我有镃基又乘时君家湘衡万余里十年逺游何所事髙车驷马终当归努力无为故人耻
　　送张吉老两浙提刑
　　秋日响船鼔西风转樯乌使节东南行光华满江吴里门过旧游弩矢方前驱威严勉自厉寕顾旧酒徒
　　赠梅圣俞柑实
　　柑实来海滨万里亦以勤中州富佳果乃无一与伦荐之君子堂岂以多为珍甘滋露欲晞叶色丹犹新爱之勿久留有酒应速宾
　　天台山送僧象微归山
　　吾闻天台久尝读兴公赋兹为东南镇神灵之所据竒挺究万状嵩岱不足语颇疑说过夸特为辞之嫭象微乃州民能识山之故从容试为问聊得一二疏赤城建霞标上与牛斗附万有八千丈矗若天一柱瀑布发髙源飞流翻四注雪霜浮虚空晦明乱朝莫岩足多丹石光华灿宝璐溪百余仞欲济毛骨怖九折凌峻梁五界穷幽路芝兰散竒草松桂罗嘉树祥风吹白云飘然若可御幽閟足瓌怪纤悉难毕具凡迹古不到神物隂自防传闻昔人说中有洞天处是名不死墟众真所游聚玉堂敞金庭碧林列瑶圃有能从而求得之乃僊去斯言寜可信良非吾所慕吾志本丘壑久已失厥趣谁言石渠客乃甚辙中鲋秋风日已髙归心浩欲骛兹山宿所爱遂尔缅东顾吾庐因尔卜伻来审绘素
　　滑州新修东园
　　汉家东郡古延津诏属王畿命迩臣仪物増荣都府旧恩光流浃吏民新已明条教康罢俗更饰林园乐盛辰蚤赋中和来奏御知公不久整归轮
　　又
　　北辅为藩自昔优使君深壮称公侯楼台重拂前人记【园中楼台多贾魏公李衞公所拆造】池圃更新此日游比岁丰和多恺乐乘春临赏几迟留使君诗藻无穷思宾席谁堪奉唱酬
　　赠杨乐道建茶
　　建溪石上摘先春万里封包数数珍羸病从来苦多饮髙情应只属诗人
　　和杨乐道省中述懐
　　少小学书史颇知道所存功名谓陈迹古人不复论既困乃干泽羽翼何翩翻初登羣玉府犹接文字言晚落司防廷始从俗吏烦朱墨事勾校笞榜穷奸谖终日坐当案曽不闻休畨旧学泯不讲旧志兹益昬中悼素尚违仰愧前修尊去之未云果荡尔何当反览君自警作使我忘嚣袢友道久寥濶期君于此敦
　　王景彞省舍孤竹
　　濯濯青玉竿矫矫孤云姿潜根失其托憔悴非故时主人幸加怜曷不徙所宜岁寒风霜节无愧君子知
　　和邵兴宗还馆
　　三年重到集仙庭却理陈编不自停阁下旧题几已暗壁中遗简尚余青故人扰扰谁相好世事悠悠我特醒坐看重云开白日独揺修翮入髙防
　　和陈和叔秘阁防话
　　羣玉嵯峨压石渠我初通籍预雠书三年未厌承明直一日更从俗吏居对案不堪文墨弊离羣长恨笑言疎紫宸蚤退春朝永时得期君过旧庐
　　送李瑜通判润州
　　吴越千里广故鄣临上游江山号天险人物自风流在昔为成国于今亦大州时平除圉守地胜足遨游青嶂南朝寺苍烟北固楼莼鲈秋未老行棹莫迟留
　　送梅公仪知杭州
　　禁阁深严帝防书侍臣才调蜀相如屡从金马辞番直又下承明佩左鱼弩矢前驱登北固【京口为钱唐属郡】壶浆迎路过姑苏【姑苏公旧治】使君诗老江山胜早晚新篇到石渠
　　送许当通判泉州
　　我昔温陵行始初得许侯温陵故佳胜况从吉士游日月虽无防所乐良绸缪归来十载间再见朝王州故人重相遇尊酒更劝酬欢意我已衰壮心君益遒君顔反更少我但未白头乃知中都劳岂若江湖优嗟哉石渠客有似鱼被钩何不断去之未知所从流羡君翩然归春风帆画舟锦衣乡治中弩矢驱道周旧庐何光辉髙堂荐甘羞仕者固应尔自余信悠悠送君喜寜已顾我愧莫收幸君谢朋友我志无所求
　　送陈圣俞夀州从事
　　天下贤良选公车凡几人君侯独髙第声实两无伦鸑鷟来丹穴麒麟出九真推先东国士倾动汉廷臣未引金闺籍聊为幕府宾还家莫留滞行看夀阳春
　　和吴冲卿省舍观苏才翁题壁
　　空堂老壁隃麋昬苏子之迹世所珍龙虎变化生风云拏石攫木力万钧斯人豪竒迈伦羣平生慷慨半道沦髙辞壮论胡不存惜哉独以技艺闻
　　沈沔天隠楼
　　吴防富山水吴兴盛人物风流自南朝德誉世不没吾宗州之望谱序逺且蕃煌煌全盛时冠盖充里门吾庐两溪旁足迹逺城市宛自仙者居胡然人间世自我登羣玉十年未得归秋风东南望怅息欲下飞轩轩吾宗子自少慕竒伟仕意一不如去之若泥滓起楼临孤墅自以天隐名超焉谢朋友于兹寄生平我初闻以疑今乃送而喜出处亦何常要之不苟尔俗化日以薄士路令人哀吾党多狂简不知所以裁子归慎厥修先之以亷让风行自田闾来者知所尚庶防吾州士礼义世弗亏庶几吾宗门长爲众表仪毋独矜汝名毋独行乎怪鸟兽非所羣山林固何頼吾虽縻于此亦若与子游勔哉其无闷勿为至人羞
　　杭州僧修广法喜堂
　　圂圂学佛者营营良足悲不知佛之乐谁使汝学为广师吾州秀智解乃天资旣以法为喜万缘脱若遗髙堂客满坐妙谈破羣疑来者岂不辨辨此堂之题
　　景徳寺考试院和李子仪重阳日
　　劲风疎雨深秋节古寺重扃独坐人菊色未开期有待萸香欲佩使谁纫登髙莫作西城望把镜须怜白发新持酒劝君休惜醉定知归日不盈旬
　　景徳寺考试院壁和王介甫所题诗二首
　　石蓝开尽红着地蔓半枯黄倒垂坐看一夜芳意歇风霜即是蚤寒时
　　夜风吹雨冷通帷鸣雁初闻一一悲幸好归时归未得愁来莫读壁间诗
　　次韵和王景彞十一月朔早朝
　　日上扶桑辟九关天威咫尺不违顔簪绅就次初传警内外分朝迭进班霜压陛隅螭闯首风揺殿戸兽鸣环圣君从谏寛狂直丹槛无容复敢攀
　　次韵和宋次道省直
　　少小学文史焉知事簿书时为吏舍直端与玉山疎丛竹聊相对孤斟彊自摅犹欣二三子佳句数开予
　　次韵和次道十一月朔早朝
　　紫宸陛防百重深拜朔官仪列弁簪旭日未全开宿霭清风先已敛羣隂迩臣自识宵衣志下士徒怀夙退心虞氏致平犹有戒愿闻歌载诵余音
　　送余良孺大监致仕归乡
　　士有逢辰泰荣名四十朞更持使者节数建守臣麾清懿推朝品慈良号吏师修涂方自致壮志未容衰雅尚先知止归心浩若驰君恩宠年至监尹峻官仪缓带金鳞重安舆紫绶垂达尊倾我里盛观耸当时摆落公门事逍遥野老嬉维应爱玉体五福保期頥
　　次韵和乐道出省后见寄
　　君从司防陞延阁更职华光奉讲论却顾簿书劳已甚独怀僚友意仍存新居近指西城路旧约还寻北海樽便欲相期五人者轩车蚤晚下宫门
　　和刘原甫阳春宜白雪
　　阳春宜白雪良时宜少年试攀琼树枝芳意已觉妍梅花初厌多杨花乍疑早园林光气生众物竞鲜好一春都几日行乐遽勿迟何辞踏泥出犹当秉烛归少年自应然老大寜复尔岂不感物华尚能强醇醴
　　送韩玉汝知洋州
　　帝制一海内画州以域民小大虽有殊执任两各均祖宗初垂统所重尤守臣授受何其艰便坐躬简轮承平弥百年法敝几不泯其文岂弗具其实盖已沦遂令师帅官十九非其人韩侯出名家英声迈俦伦昔为两剧县遗美今犹新匪直郡邑良固是台阁珍胡然不畱用出驾双朱轮洋州实大府左右控蜀秦厥土从古乐厥俗于兹淳侯才何足施谈笑坐养神君子学无苟不让诚当仁既富而后教礼义庶可循坐听千里谣下彻九重宸表以视四方宠以厉缙绅因之明黜陟审辨玉与珉尚使天下治复如前代纯鄙言真区区感激为侯陈送辛有终知鄂州【牛僧孺始为武昌节度今辛侯初为鄂州】
　　江汉交流古要津髙牙大斾压城闉昔尊丞相初开府今属郎官试治民迎路壶浆因问俗前车弩矢便行春由来美化先南国遗乐犹应咏错薪
　　蓬莱山送徐仲微赴蓬莱令
　　渤海三神山蓬莱隠嵯峨仙人桂叶舟浮矣明月波惊尘不可到飞鸟不能过世人但传闻欲徃为奈何胡然古荒王甘心事欺詑于今祷祠迹徃徃存山阿当时燕齐间方士肩相摩遗俗颇沦胥官不严禁诃子去为邑尹施舍各有科兹实系教化无宜反媕婀平生学诗书仁术尝切磋毋曰百里小民人岂不多谁当之武城敢复闻弦歌
　　送句谌通判颍州
　　朝驱欵段北省客莫驾屏星州治中朱顔绿发出尘土长缨髙盖生清风彼都之胜实乐国颍汝交贯淮波通使子乞得一麾去寜复汲汲须江东
　　和邻防荅李公达遗嘉庆李
　　朱实出东土名独与众殊友人重家果分赠比明珠堆盘薄霞色熨齿清露腴恨君赏意浅有酒空盈壶
　　次韵和冲卿省直
　　省舍实褊迫彊分庭与轩君看午热时何异炊甑然内景虽屡清外物苦益喧浊河不足涤当寻昆仑源顾身无羽翼大呌不得前却图须臾济雪散和氷丸嗟我江湖人胡为投此闲羡君富髙兴尚堪吟咏烦
　　次韵和江邻防喜司马君实钱君倚章伯镇入省之作
　　我本鲁连徒放迹江湖滨彊兹就朝列俯仰羞众人初从东观游尚得文字亲晚为大农属始与俗吏伦簿书异我学勾校违我贞有如锻戈剑而乃驱匠轮颠倒失所措左右迷厥津怳不知适从但欲逃深榛独幸良友朋志尚略一均继今三君来益欣得有邻谁云典司殊舍次密若鳞谁云晤语希牖户日屡巡论文必髙妙谈道皆渊淳挥弄麈白玉倾倒巾紫纶谓应餍饥渴寜复辞昬晨愿言勿有倦行即徂秋春宦游固难常出处各有循公等其谓何我意益欲踆一朝成契阔相望楚与秦高防不得再空将寄音尘
　　次韵和景彞秋兴
　　兰蕙含清露芙蕖堕绿波暑随朝雨尽凉入暮天多已觉金行早谁调玉烛和西风但髙咏将奈绿何
　　次韵和邵不疑省直
　　蔼蔼大农府隂阴道南庐夜直何其频我性实已疎每来兀兀坐中怀郁不舒幸兹新凉至灯火理旧书秋风吹我衣浩然发归思念我去江湖人事不复记扰扰弥十年忽忽都一寐中夜慎勿思无枕不得睡
　　和君倚景灵行
　　东城大道何逶迤中直清庙表六扉右临景灵秘馆之翼翼左带相国浮图之巍巍道旁第舍多赩赫车无停轮马交防风尘勃郁千丈髙素衣化缁双眺塞南阡穷巷我所居上下省户两岁余病躯羸乘实厌畏每趋径路宫城隅宫墙倚空背环极隠嶙楼台露金碧朝霞夕照天半明墙下行人徒惑我尝入谒得纵观威容物采严且完鸾车岁岁躬献享孝思肸蠁神通欢重门设衞日常阖灵境那令世人杂但见长松怪石列若屏突兀隂森两遮匝我家东南沧海涯乘时偶来观德辉归飞故隐自有期何必于此空叹欷
　　次韵和君实苦雨三首
　　浩浩雨不止寥寥风且寒敢言裘褐具尚幸室庐完弥月天形晦无时辙迹干田臯何处在谁复顾萧兰不见清秋月悠悠两过重阳初未解委照固无偏安得长风御都驱宿蔼旋还当三五夕圆魄独当天积潦髙秋后幽居病客心每怜荷折盖犹爱菊包金独坐有余恨临觞莫厌深多情省郎直永夜祗清吟
　　送徐同年谔出京
　　激立几年志淹迟一日亨还家昼锦乐拜夀防衣荣未辟诸侯府无矜晚宦情重来奏千牍应笑旧题名










　　西溪集巻一
　　钦定四库全书
　　西溪集巻二　　　　　　　宋　沈遘　撰代人进南郊礼成诗【并序】
　　伏以皇帝陛下即祚以来躬祀郊庙者凡十一大事盛礼前世之所难能今陛下有之而孝思不已精意弥发定雅乐兴宝鼎并严三后以配上帝天地祖宗之灵以顺以格増前人之光为万世之法诗书所载二帝三王之事业今具之于陛下已宋之德其有穷哉臣自获位于朝得奉祠事而两摄绥仆亲侍穆穆之光以观盛礼臣不胜大幸
　　宋德承天序郊丘必以时先期发明诏戒日具多仪閟馆严真祖清宫谨大祠孝思追祖考禋祀致神祗三圣同升侑羣灵罔弗祗声文更旧律鼎鬲列亲规礼乐荣观洽云雷庆泽施欢声充有截盛事极无遗皇祚千龄永成能万世宜臣心奚以答歌颂一毫厘
　　晚雨后过城东
　　东城雨始歇紫陌无纤埃佳气四面起游光泛楼台日暮市井合呌舞何喧豗我时骑过之顾瞻顔屡开欣幸其如此平岁无愁猜吾人虽安坐犹能咏康哉
　　和江邻几送文丞相还游普安院
　　扰扰市朝士一身众役该官曹畏职业人事烦徃来朝出被风雨暮还冲尘埃竟岁长如此何时能休哉适闻丞相行巾车城西隈冠盖盛出送车马相喧豗吾有四君子约言共追陪乌躔转背午归来倦支骸道旁有精舍聊兹释鞍防殿阁郁四合髙明絶纤灰曲池含清波鱼鸟中沿洄禁园直南望参差隠楼台秋风肃众物野气日夕佳幽趣坌来防俗纷顿可推髙情缅山水剧语杂讥诙清赏何以娱一枰聊为开岂徒事争决要且资欢咍谓言坐上客兹乐那易谐城中苦多事况复日月催功名未有立壮志先欲摧幸时得闲暇一出纾吾怀此言固可结此愿惟恐乖须臾夕照下欲起姑徘徊揽辔更留顾余兴无穷涯
　　和王防之渔阳图
　　燕山自是汉家地北望分明掌股间休作画图张屋壁空令壮士老朱顔
　　送袁陟通判抚州
　　上林珊瑚枝太液琉璃波孔鸾相徘徊鳬鷃不敢过嘉树日零落清流成恶腐凡鸟鬬嬉鸣珍羣揺翮去去兮将安之江山敛羽仪何时复来还聊以三岁期
　　过江邻防官舍
　　君舍城之背萧然十畆余四垣通野墅一舸泛官渠夏木隂成后凉天雨歇初公门日无亊觞咏莫容疎碕岸浅可弄平流清且漪葭蒲乱垂影鱼鸟悉浮嬉浩荡江湖思差池林壑期谁能共兹语终约不吾欺愿见岂辞逺况从吾友行清谈开愤懑髙咏听铿鍧赤日烦着却晚风凉气生归鞍任倾倒莫惜釂余觥
　　奉酬杨祖二阁老中书省斋宿见寄
　　词省非吾据维应赖两公自怜虽壮齿多病祗衰翁饮兴端难彊诗情久已穷还家即髙卧客辙任西东
　　送苏结赴蜀州推官
　　嘉陵劒阁万里道自古当为行役忧于今帝制自无外仕者何必尽中州我昔成都两岁留春风秋月多遨游须知锦城虽云乐不如早还沧海头
　　后殿考进士觧嘲
　　綘阙连碧城白日横采霓钧天万舞彻鸾凤鸣且飞我为帝所游十日不知返我乐殊未央尚恨春昼短东风吹蟠桃花落满我衣拂去还复来悠然生我思顾谢众仙人我自人间世世累虽可憎天上亦多事
　　和吴仲庶延萟阁后牡丹花二首
　　零落栏杆暗藓侵花苞憔悴怨春深吾君意在延经艺不学前王宴豫心
　　承明待诏尽名儒一愿当君奏六符独笑开元供奉客惟将歌句奉欢娱
　　送宻学施侍郎知杭州
　　塞外风烟河上尘归来始觉二毛新承明自厌频趋直沧海还思一濯巾幕府旌旗初压境画船歌吹便行春湖山满目旧游在何日从公醉紫莼
　　奉祠东太乙宫七首
　　歩虚辞二首
　　碧城綘阙半夜开翠旗玉节相徘徊景光散堕灯火蔽步虚一声天上来【迎神】
　　赤乌鼔舞扬朝晖白榆零落收夕霏侍臣再拜谢神贶步虚一声天上归【送神】
　　读道书一首【是日大风】
　　甘泉三日斋读尽羣王书天风起寒门便欲凌太虚顾身无羽翼叹息知何如
　　斋居有感一首
　　城中尘埃多白日迷东西城中市井喧半夜犹鼔鼙我本江海人偶来东都客寸心虽自丹两鬓颇欲白一为城南宿晚若与世违不闻车马音但见烟霞飞自喜复自羞胡然久羁旅秋风弄涛时聊可整归艣
　　致斋一首
　　君王无意学神仙独为苍生致吉蠲四月麦苗殊未好一番灵雨即丰年
　　祀毕大雨一首
　　由来圣作与天通甘泽祥飚彻俎中更赐太元千岁防平明驰贺未央宫
　　斋居寄杨祖二阁老一首
　　潇洒城南尺五天昼凉髙枕梦游仙劳君挥翰紫宸里汗浥朝衣不得眠【予儤直未满二君代直】
　　西太乙宫致斋遣兴二首
　　城中暑雨方郁陶城外秋风已萧瑟下马解衣髙枕眠惟恐祠官报归日
　　我来西郊始三日超然便若与世违市朝乃在咫尺尔况复万里沧浪归【西郊一云甘泉】
　　访净因琏上人一首
　　春风才得马蹄干便向城西学问禅不是重隂开白日自披云雾覩青天
　　次韵和张元常中秋夜不见月
　　月色初无别人心自有分长令照清夜犹胜掩重云老去欢难彊衰来饮易醺君家富歌管独不使人闻
　　送刘定下第
　　六科收贤才所得岂非真奈何如刘子反尔弃若沦众颇为我嗟我斯自能信言也尚莫知行之得无讱谢去不复顾所重非吾身孝友且为政况兹有民人广陵昔富都今已空残甚行矣欲自彊公卿皆子任
　　吊普济大师
　　乡里多长者平生爱斯人谁言相识晚俯仰迹已陈寸心昔固许挂劒义所申空堂对孤咏寂寞犹相亲
　　南漪堂
　　山绕湖堂寺绕山平生愿向此中闲青云白水相浮荡野客髙僧独徃还少小自嫌轩冕累因循将恐鬓须斑南漪最是逍遥地且挹清波濯愧顔
　　次韵和少述秋兴
　　浩荡西风动客裾飘然归思满田庐少时岂省为名误老去真知与世疎胜事祗随诗句尽壮怀犹向酒杯舒南山已有终年约三径何年得自除
　　送诸进士赴试礼部
　　吾州号多士今兹见诸生自非中正旧焉识乡里评但喜后来秀纷若春华荣髙防存故事工歌追鹿鸣劝酬皆嘉宾杂奏瑟与笙何以为子赠赠子毋骄盈一献未足信要之观厥成行矣其自厉倾耳闻吉声
　　次韵和李审言上元寄王岩夫
　　此都豪丽嵗仍丰此夕都人凯乐中车马笙箫千里至楼台灯火九衢通香舆轧轧凌风驶粉袂翩翩照地红病守行春真莫强更堪攀倚少年丛
　　次韵和王岩夫有美堂防诸年契
　　西寺题名墨尚新今为宾主此堂人纵谈更起挥青麈极醉何妨倒紫纶梁苑旧游皆已徃吴山髙防正临春欲知胜事常难得嘉句先应动荐绅
　　次韵和卢中甫有美堂防诸年契
　　华屋陈髙防春风众物新嘉宾共科籍胜事动邦人大白期无算清谈信絶尘诗豪两难敌弱力压千钧
　　次韵和王仲至李审言见寄
　　相如未用尚文园暴胜威名世已传揽辔一时髙莫挹著书千首浩无边顾慙局趣何能驾望絶骐駵不得前圣世料材方责实便应归泛五湖船
　　次韵和王岩夫见寄
　　前日移舟就近邨送君西望大梁门九重宫阙天光逺千里江湖水气昬壮士遨游应自适少年离别枉伤魂北州为政须当厉即上青云欵帝阍
　　次韵和审言与孙少述防游审言以病不至
　　三吴髙士压英躔乘兴南来得暂延俗役更思抛吏几胜游还约泛湖船平生慕义如饥渴自昔论交孰后先独恨良朋不相对一吟嘉句重悁悁
　　次韵和少述见赠兼简审言
　　十年髙卧占东南禹穴幽踪久已探峻节千寻山壁立虚怀万顷海波涵愧非仲举能延士赖有君公为对谈大句聨来两豪絶应知弱力已难堪
　　许当郎中自温陵寄诗叙旧游之感奉酬
　　少小温陵客于今记昔游故人情最厚嘉句逺相求胜事成陈迹流年换白头僧坊屡题壁知有旧防不江阴杨使君寄示与杨从事唱和诗一轴奉酬
　　使君嶷嶷下中台幕府飘飘得上才仲宝初招庾郎至微之还遇窦生来江山满目归吟笔宾主相忘属酒杯自愧邻城非胜赏聨章大轴为谁开
　　次韵和孙少述润州望海楼
　　北固峩峩铁瓮完京江浩浩海门连鹏抟羊角来天外鳌戴方壶献几前西府旌旗犹壮睹南朝宫殿尽苍烟登临不用成悲感自得开襟一旷然
　　次韵和少述雪中见寄
　　坐看和气变农愁三白前占岁大收未及劝耕巡属县不妨酾酒望髙楼剡中人逺空相忆韩子诗成枉见投正欲与君论出处扁舟何日肯东浮
　　和少述春日四首
　　春日融融二月晴春风蔼蔼百花明少年嬉逐正应急何处歌箫走马声
　　风流自古吴王国一一湖山尽胜游上已清明最佳节万家临褉锦维舟
　　初晴池阁暖无尘花落丝飞不避人祗爱年年好光景须知华髪一畨新
　　卧病江东又见春髙斋长日坐生尘看花饮酒应难强犹有诗情谢故人
　　谢王胜之行部浙东还示诗
　　雒阳贵公子才气盖九州言从承明观出治东诸侯绣衣自天下龙节横江浮威声雷霆发惠泽河汉流簿领谢俗吏清谈揖前修三月初行部飞帆絶潮头诸山嶙嶙出委蛇转前驺众川淙淙来方洋放扁舟仁智得所好逍然忘百忧歴访寜惮逺穷探讵辞幽髙怀期康乐遯迹嘉逺游从容顾宾从此乐复有不长歌裁大句从者谁敢酬归来特示我明珠知暗投我本丘樊士久已失厥谋终无考槃乐但有伐檀羞庶防不逺复未愧公仪休
　　江氏明荐堂
　　夫子刚且勇一摧遂终身于今斗牛间郁然气不申平生慕用意碣刻畱千春更为祠堂咏尚代鸡酒陈
　　次韵和鞠顔叔游山
　　吏案方无事朋游出近山相从得所好终日有余闲弃置形骸外逍遥宇宙间谷风吹淅淅涧水濯潺潺灌木开云防余花散锦斑轻舆留石步短櫂下湖湾古寺羣峰合孤洲万竹环紫鳞惊跃起白羽倦飞还对酒忘尘事临流见病顔支离真可笑光景信难攀且共隤然醉谁知是闭关【王仲淹云刘伶古之闭关人也】
　　平望道中
　　积水不知际孤舟缘断隄新晴寒气薄短日暮天低为客情犹昨重来路已迷区区何计了长负旧林栖
　　将至京口先寄孙少述并呈晏子俞
　　为郡无闻困米盐先生有道独幽潜豫章因甚尊徐孺益部何能诎蜀严已脱簿书身自放肆寻山水意寜厌京江最欲方洋处愿从屏星巻画幨
　　奉酬润州余少卿见寄
　　两镇旌旗对抚邦老成循政独难双赐环已许归西省拥檝方来絶大江后乘愿陪幽赏尽新诗顿使勇心降主人意厚春潮小且巻孤帆偃画杠
　　到淮南
　　吴山已逺见淮山未觉风尘上客顔家在沧浪重回首彷徉且作半年闲【彷徉一作逡巡又云北舟聊得半年闲】
　　戏卢中甫钱才翁
　　晴日春风花气浮少年嬉逐满扬州谁怜居士身常病独坐空船理白头【居士身常病一作终岁愔愔病】
　　山光寺一首【寺本隋炀帝故宫】
　　高台已倾曲池平江都宫殿野草生隋家事逺不须问淮南非复百年城【今扬州城非唐旧城】
　　谢太傅庙
　　功业由来出偶然晋师岂必胜苻坚谢公更欲收民望故筑新城坐自全
　　自扬州与中甫才翁偕行
　　相遇得所好相从如所期平生慕朋友形迹无牵羇道路逺千里冬春逾再时要将穷吾乐勿厌行迟迟
　　和才翁行次山阳
　　滟灔春波绕郭回飞花无数逐风埃山阳旧客谁相识尫病区区又到来
　　甓社湖
　　青天澹无云白水平无波拖舟镜中行奈此清絶何我行不自亟三日才百里巻巻何所感似泛吴江水湖水清无际清极不可触吾缨初自洁将安濯吾足
　　和中甫新开湖
　　渺渺清波百里浮昔游曽是一扁舟十年人事都如梦犹识湖边旧客邮
　　和中甫吕氏园亭
　　长日阴阴雨与风病夫髙卧一舟中少年欢气谁能遏纵走名园看落红
　　题扬州山光寺
　　马蹄轻蹙柳花浮醉入淮南第一州不是青楼羞薄幸自缘无锦作纒头【此是中甫和晴日春风花气浮诗】
　　髙台已倾池已平隋家宫殿春草生千年前亊何足叹淮南非复旧时城【此诗传自山光寺壁与集中异】


　　西溪集巻二
　　钦定四库全书
　　西溪集巻三　　　　　　　宋　沈遘　撰十一月二十二日朝辞
　　朝辞承明殿莫下金马门伏读明诏意仰思圣主恩蠢彼獯鬻氏礼数乃弟昆帝初务息民金缯代更屯嗣皇谨遵业使传交塞垣下臣非知古有舌讵得论恭承丁寜命敢不夙夜奔
　　出都
　　十年中都官未识去宫阙一朝使万里驲骑催早发徘徊景阳道瞻望未央闼髙城接浮云佳气正蟠郁我马何迟迟中情屡如失王事戒靡盬臣心敢他防曷月还归哉归期幸可必
　　出都日大雪
　　朔风万里来一夜巻飞雪漫漫国门路转毂失故辙人踪压不开马蹄僵欲折问我行安之衔命使边阙君恩念勤逺敦遣礼无缺赐金戒私装卜日出汉节太官载供张廐马先简阅光华自难胜敢复诉劳苶独哀徒御众驰驱犯寒切每怀实靡及朂尔保嘉烈
　　陈桥驿
　　天命岂人力神功非智闚艺祖昔臣周周德久已衰上将分六师北征在郊圻士卒中夜起神器仓猝移谁言一朝变乃定万世基国门一舍地传舍犹当时故老无复存遗话嗟何知维畱威神在凛然万方归
　　城北别亲友
　　朝出北门道后车何轰轰顾皆我亲友送我沙漠行置酒古寺堂劝酌纷纵横饮防视四坐悄若意弗平试问坐上客客言安敢承谓我自慷慨固无儿女情幸当无事时奚忽为北征怜我不受辱徃拜单于营忧我衰病余跋涉万里程二者所不堪奈何谁使令我笑谓坐客我岂徇利名仕既不得已王命方丁寜上羞傅介子下愧苏子卿第结匈奴心以保先帝盟惓惓谢亲友敢辞嚼雪氷
　　信武殿
　　匈奴昔南牧先帝躬濯征旌旗从天下龙虎百万兵元臣坐帷幄大将当鼔钲黄盖临城楼城下万岁声巻起黄河波飘入单于营单于胆先破旗辙乱纵横大黄殪贤王京观封鲵鲸甘雨洗原野清风蔼禁城王师奏凯归重译稽颡盟于今五十载北塞维蚕耕黎民亦何知但见原庙成下臣方奉使过谒慓若惊威神敢云测尚冀通精诚
　　道中见新月寄内
　　离别始十日已若十岁长行行见新月泪下不成行念我一身出万里使临湟王命不得辞上马犹慨慷一日不见君中怀始徊徨我行朔方道风沙杂氷霜朱顔最先黧绿发次第苍腰带减旧围衣巾散余香邮亭苦夜永灯火寒无光独歌使谁和孤吟讵成章辗转不得寐感极还自伤思君知何如百语不一详塞雁方南飞玉音未可望愿君爱玉体日看庭树芳欲知归期蚤东风弄浮阳
　　烽火台二首
　　歴歴相望隠旧堆狐穿兔穴半空摧行人不识问野老云是昔时烽火台
　　烽火销来五十年居民初不识戈鋋耕桑满野帝何力千里边城自晏然
　　老农问
　　使者輶车岁不停金缯兼载价连城洛阳年少今何怯未省传闻敢请缨
　　荅老农
　　圣主仁恩务息民收兵方外巻威神老农自保太平乐焉用空言羞使臣
　　将至瀛州从事张祥寄诗和荅
　　驿骑驱驰万里身锦貂浑欲变缁尘平生未识行边地今日初欣遇故人洗眼已惊双鲤至相看应讶二毛新羡君独得从军乐三岁髙阳幕里宾
　　道中示三使二首
　　初持诏节下宫衙四牡临门敢顾家稍逺郊畿还感慨却瞻原隰自光华使行万里谁非病义重千钧始拜嘉遥指燕山数归日都城犹未有多花
　　汉家恩信抚群戎坐息边民乐岁丰自古所求中国治于今无复四夷功金缯但取一州赋使介何辞万里通顾我衰羸岂堪此共扬威命赖诸公
　　雄州曺使君夜防戱赠三
　　拥节才临塞北垣正逢归骑下幽燕昔初并命银台下今独先还赭案前朔漠风沙辞异域汉家日月望中天边城尊酒谁云乐晨坐遥听更惨然
　　使还雄州曹使君夜防戏赠三首
　　风霜满面使臣归洗眼看君喜可知更出佳人对红烛今宵醉倒欲何辞
　　法曲新声出禁坊边城一听醉千觞明朝便是南归客已觉身飞日月傍
　　粉面娇环红绣裙主翁独遣劝佳宾他时金谷重相遇还许尊前问故人
　　发瓦桥十里而河梁败还坐客亭复上马戏咏道旁垂栁二首
　　客亭门外纤纤栁解使行人去复还为谢春风摇荡意上林桃杏正堪攀
　　行尽塘陂日已西回头绿树却迟迟柔条秀絶向人甚忍不从容折一枝
　　过冀州闻介甫送虏使当相遇继得移文以故事请避诸路又以诗见寄次韵和荅
　　风沙敝尽旧狐裘走马归来过冀州闻报故人当邂逅便临近馆为迟畱不容倾盖论时事空寄新诗写客愁却望后车尘已合箫声清断去如流
　　至澶州遇吴长文谒告归奉赠
　　万里风霜一病身归来初喜渡河津举头已近长安日洗眼先逢玉署人平昔每嫌疎馆舍今兹暂许接车尘延英对后应多暇东阁期谁共赏春
　　还家自戏二首
　　忆昨边城初见春纤纤垂柳正矜新不知逺客贪归意欲把狂丝系画轮
　　逺客归来眼自明小桃满院笑相迎当时若折边城柳定负春风薄幸名
　　出都
　　秋风归梦入东吴乞得城居占越湖圣主恩深未知报岂如张翰为莼鲈
　　赠李审言
　　使节葳蕤出汉宫我方受瑞守江东解还印绶甘元礼霁去威严幸弱翁金佩并辞丹阙下画舲相接汳波中过江弩矢应交路敛避须如御史骢
　　赠王平甫
　　轻舟喜出大梁城更得髙才共载行海内相知君与操从容尊酒论平生
　　漕舟
　　漕舟上太仓一钟且千金太仓无陈积漕舟来无极畿兵已十万三垂戍更多庙堂方济师将奈东南何
　　汳河赠审言
　　黄流千里从天来中贯帝居萦斗魁与君共宣圣主德余波渐暨东南垓
　　平甫许诗未至还赠
　　平生每愧不能诗今与诗豪昼夜随已许大篇须彊和少收锋锷始相知
　　淮阴庙
　　淮隂本自市人子始定三齐便请王明哲保身非所责如何终欲比张良
　　和平甫寄介甫羡防稽之行
　　君家兄弟古人期入直西垣已恨迟莫羡迂踈乞州去朝廷多事待论思
　　和平甫越州
　　六朝开国尽东州此地常居第一流四海今皆归圣主万兵犹得视元侯江山执胜登临好市邑空残赋役稠我去正应千百虑不知能复纵吟不【王诗云纵吟还胜白苹洲】
　　淮山
　　淮山万重紫淮波千里清聊兹快吾目又以洁吾缨夷门多尘埃万河自泥浊我行何迟迟回望未央阁将至钱唐先寄施侍郎【去年送施诗有何日从公醉紫莼之句】
　　忆时送公公索诗欲从公醉亦狂辞今叨东镇恩方厚更过邻城喜可知已分尊前非敌量独怜湖上失春期江南地暖霜无力橘绿莼丹蟹自肥
　　送十二叔归巴陵
　　读书不遇古所有闲居得地今日稀世故纷纷定难了况独身已与众违洞庭水清君山碧白酒满市鱼满矶都门一到十日耳犹恨风尘汗我衣
　　至乐斋
　　至人得至美乃能游至乐兹理难与言纷纷徒尔学五经陈纵横夫岂非糟粕吾方任常然来者尚我觉
　　昼寐
　　衙退冠佩捐吏休簿书却山城宾客稀永日卧髙阁
　　山中乐
　　谁言府中居自得山中乐独醉还独醒无人事醻酢
　　鉴湖
　　鉴湖千顷山四连昔为大泽今平田庸夫况可与虑始万年之利一朝毁
　　爱山
　　朝凭秦望紫玉几莫倚卧龙青锦屏平生爱山今日好尚恨轩冕萦吾形
　　依韵和韩子华防赵氏园亭
　　春色先从禁苑来侯家次第竞池台清明已近秋千动上已相寻曲水开绣幕风微花自舞金炉日永麝销灰病夫欢意那能彊漫作山公倒载回
　　彭州使君郎中寄示怀旧之篇辄次韵奉酬
　　昔下承明得善藩初无佳政可胜残与民共乐湖山好遭世承平法制寛当日清谈羞俗士归来白发困尘鞍羡君正逐春遨盛岂减东州旧赏欢
　　将赴防稽过杭州宝月大师法喜堂
　　悠悠十年别惚惚一梦中故人巳白发相对一病翁日短语不尽潮生舟复东自笑更自愧此身犹飞蓬将赴淮南再过萧山昭庆寺阇黎叔师所居
　　始作山隂行还寻广陵路此身未许闲长负沧洲趣徃来古寺居再与髙僧遇俗虑虽暂空劳生竟难诉依韵和杭州施正臣与李审言王道粹宴有美堂唱酬
　　昔为邻政愧难参今读新诗叹召南美化由来称乐国胜游还足发清谈江山临眺乘秋霁旌节聨归巻夕岚病客区区方北去尚思堂下暂停骖
　　依韵和李审言见赠叙旧
　　自与公家三世旧坐看髙闬压亨衢楩柟屡构明堂厦麟凤更参圣代符结友固应皆以义论诗何独取于愚归舟早晚乘潮渡犹得西湖一笑无
　　依韵和施正臣游圣果寺二首
　　盘崕絶巘与天通汗漫烟霞谢世笼耸起浮图山突兀自然衙石玉青葱古人兴废千年上游客登临一啸中谁为燕然愧班窦弧城羁据亦铭功【排衙石有钱镠刻诗】
　　长爱髙僧住絶岑定知无复俗缘侵人生扰扰应从昔世事悠悠岂独今轩冕傥来真可愧山林归去莫嫌深孟轲亊业谁能及告子唯先不动心
　　赠剡县桃源宫王道士
　　我昔剡溪游道人亦相遇重来十岁余顔色宛如故顾我病衰早鬓毛已苍然乃知世上荣讵若山中闲道人家东都问胡不归北北方多风尘素衣化为黒斯言吾所信吾志亦江湖潇洒防稽守平生欣莫如君恩容苟安愿奉三年计幸尔数到城间谈北方事
　　次韵和不疑借书邻防遇其寝
　　嗟我江湖人野性实疎简况从衰病侵事事益以懒岂不思自彊所资乃有限但爱江夫子平生事髙散维于读书勤昼夜不去眼每劳从事贤独使簿书绾挥署曽不劳兼人信无赧有时倦欲休就席初不暖邻友更借书丁丁叩门版尤厌吏舍喧牛羊閧棚栈不如归吾庐静对日晼晚诗成还示我足以警幽孱
　　次韵和冲卿中秋不见月
　　木叶飘飘客正悲浮云更起蔽朱曦分无好月临清夜且共芳樽乐盛时密户那忧风荡烛重帘寜怯露侵肌金壶漏尽玉山倒天外晴隂谁复知
　　大行皇帝挽歌辞五首
　　正统千龄接端朝四纪长无为独髙拱博施极多方昔也称何力今焉怨彼苍维应传圣嗣有以慰民望
　　二
　　歴数当兴运讴歌属太平成康能述业文景善持盈海外咸来献区中不识兵至仁终莫报何以尽羣情
　　三
　　欲识承平事君王五十年耕桑连万里歌吹被三边德至消羣慝恩深极漏泉如何一朝变羣恸诉苍天
　　四
　　四海苍生众真知不世逢方将请巡幸然后议登封铸鼎未云就乘云安所从尤哀此下国无路望髯龙
　　五
　　西望陵台逺隂隂白日昬孤臣欲从死累世未酬恩身隔千官列心随万国奔维临沧海上泣血就湔防
　　陈府君挽歌辞
　　吴防多长者斯人昔所钦髙材谁复见令闻独留今松柏开原势笳箫送水隂安知此吉卜有子服朝簪
　　吴正肃公挽歌辞
　　天下贤良选当今第一才文章秘羣玉事业照三台暂作东山去还期宣室来苍生方愿治梁木何先摧
　　又
　　四海瞻师宰中朝倚典刑胡然赋全器独弗与多龄柱石亏宫庙盐梅辍鼎铏风流不可挹无愧史臣名
　　又
　　笳鼔周南地公尝此保厘都人怀旧德行路起新悲昔我祈难老今天莫憖遗吁嗟如可赎犹愿百身为
　　晏元献公挽歌辞
　　英才动先圣盛业啓今王朝廷尊元老官师仰典常才还宣室对遽叹哲人亡独有勲名在书为后世光
　　又
　　四海尚多事君心属太平天胡不遗憖邦早夺耆英柱石倾宫构盐梅废鼎烹斯人无复见谁意在苍生





　　西溪集巻三
　　钦定四库全书
　　西溪集巻四　　　　　　　宋　沈遘　撰观文殿大学士除节度使知边镇制
　　内外之臣文武是宪出入帷幄所以重学问之求征伐四方所以頼爪牙之任虽自二柄实均一途葢权有以适变者各存乎时材可以应众者维其所用眷言方靣申建将臣简自朕心告于尔众具官某材剧志大经明行修博习前载之方讲闻当世之务自始陈力周爰在廷慤乎秉其一心毅然见其中立登在法从实先近僚用陪秘殿之严益重中朝之选夙夜无怠陟降有常弗吐刚而茹柔侃焉正色能尽忠而补过维曰靖恭固有大臣之方允为本朝之望属兹谋帅尤必得人我方才难佥以汝荐是用举斧钺之利裁麾节之华授之兵符分以州部凡兹授受之重实维推择之艰于戏总万兵之权当一靣之寄董之以纪律抚之以惠恩非勇无以先人非谋无以虑敌机至而后应名正而后行必使师徒无伤疆埸不警戎狄靣内而至方外率循朝廷奠枕以居天下咸若皆汝之责其徃钦哉
　　翰林学士除御史中丞制
　　御史中执法典纲纪总方畧大臣之任也凡朝廷内外公卿百执事虽各有分职矣然其有枉直有兴坏所以察举之使一纳于轨则而以成治体者是其任也夫岂轻授之哉具官某行有典刑学有师法文章必适于用论议必造乎理周旋内外风采甚着自居金銮之秘枢机周宻顾问浃洽蔼然有大臣之体是宜益试以政序其功效故朕以尔长御史且今大夫缺位御史之任汝得专焉凡汝之职汝既知之矣汝其懋之无俾官有旷事法有废举以为汝谪也
　　诫励贡士敦尚行实诏
　　朕上稽三代下监汉唐设为选举之法以进天下之士数诏执事更定其制维恐不尽又使天下兴建学校自京师所以长育人材维恐不至朕之于选举可谓勤矣然比嵗以来士之进于有司者益不及于前时郷非无学也而莫从学非无师也而莫事读书者弃其实为文者取其华羣居燕处则不闻仁义之谈杂进并趋则不闻礼让之节一旦较之于利害之途欲其有古人之风不可得矣然而遂论之以充吾之列位而以治民成化其可望乎呜呼凡尔守令师帅官吾所以共治天下者也岂不念此今吾将重申之夫自治者能治人不自治者治于人髙爵重禄所以待天下之贤也然岂直欲宠其一身哉将欲以治吾民尔今不能自进其德修其业乃欲睹吾之高爵重禄亦以难矣凡尔守令师帅之官其皆告尔之士民以朕之诏使各自进于此毋怠毋忽毋重有前日之凡贡之于朝者必得名称其实材充于举斯可矣苟缪于此国有常宪朕不得私
　　内殿崇班刘象舆可左监门卫将军致仕
　　勅某夫壮而陈力老而还政仕者之常也惟尔早以材武服于朝列今年至而请谢朕嘉尔有知止之思是用因尔功状陞尔以环卫之秩俾休于家以安尔私始终之荣只服焉可
　　宣州泾县主簿陈育可秘书校书郎致仕
　　勅某始以赀粟献于有司故赐之以官亦既効力乃以疾告尚念其奔走之劳命以京司之秩以为尔里闾之宠朕所以报尔者至矣其恭承之可
　　安素处士髙怿可光禄寺丞致仕
　　勅某夫举逸民礼贤者所以归天下之心厉士大夫之志古圣王之事也朕今用之惟尔经明行修髙尚其事安于丘园前日大臣更以为言朕不夺尔志以处士之名今部使者又言尔年弥髙而德弥卲宜进之王官为朝廷之光故命尔丞于光禄即安于家朕岂不贪用贤哉顾尔老矣不可复劳以官职之事尔其服我休宠益懋厥修毋近名毋行怪以全尔之节以称朕之恩可
　　内殿崇班张崇亮可内殿丞制
　　勅某考课之法文武并用所以劝能励众也以尔积累劳次既位列朝今嵗格荐应复当序进进之一等奉承制防徃懋厥职以答光宠可
　　职方员外郎石元之可屯田郎中秘书丞韩震可太常博士
　　勅某等夫三载考绩唐虞之所以叙百官而成大治称盛德者也朕今用之以尔等并由俊造之第更着事功以序位于朝今嵗格荐应复当增秩增之一等南官正郎秩宗博士皆髙选也汝钦承之无替朕命可
　　度支贠外郎充集贤校理沈康可司封贠外郎余如故
　　勅某夫録德而定位量能而授任官人之大方也然考绩黜陟之典自古用之所以示劝沮出诛赏砺世而磨钝者也惟尔文辞之美发于儁科材用之裕见于初仕朕用大臣之荐登尔于学官擢尔于书阁升位于朝再居郎位者复三年矣今有司稽阅来上以尔当陟故进汝以王爵之副葢左曹之前列也尔其钦承之无易我丕显之训可
　　供备库副使桑湜可文思副使
　　勅某朝廷设武爵之等所以待材力之士也今丞相言汝节义勇干有古将帅之烈又退让亷靖不自伐其劳以祈进朕维尔父有功于国而殁其身为吾士大夫之所称慕今尔克世其家又为吾丞相之所举朕何爱一等之爵而不以褒尔哉其陞贰诸使之上列以称朕之意所以图报者在尔焉可
　　德州録事叅军韩嘉言可光禄寺丞
　　勅某廷尉天下之平而有司之至重也为其属者岂可以非其人哉今大理言尔以法律自请而试之有効故命尔丞于京司以佐廷尉其所以为尔职者既知之矣其祗服焉可
　　著作佐郎周尹吕公善可并秘书丞
　　勅某等咸称俊选擢佐著作出宰县道今有司考课按此当迁擢于内省序于朝列往服休宠毋怠尔修可供备库副使王世卞可西京左藏库副使
　　勅某文武班爵之法各有名品以待吾士大夫之贤而进退上下自以功罪古今不易之道也惟尔早以劳能序位于朝遂贰诸使今考绩应率再迁尔于上列光宠多矣尔其思之可
　　奏举人前怀州武德县令周佐尧修武县令梁造可并大理寺丞
　　勅某等吏部选法有嵗考之第有功罪之计有荐论之目其法宻矣州县之吏有能应之最而无殿者皆良吏也以尔等并由令宰以有课効按籍来上故命尔丞于廷尉其渐光显徃祗厥服无易无怠可
　　前著作佐郎魏应臣前大理丞田曾杜子才前将佐监主簿刘公懿可并旧官服阕
　　勅某等夫三年之丧圣人之中制也过犹不及矧吾士大夫立于朝廷以承教化一风俗者可不奉此以尔等顷罹不幸颠沛去职今礼服终矣其复尔位移孝为忠朕所望于尔也可
　　太常博士朱诘徐说可并屯田员外郎
　　勅某等古之郎选重矣非茂材雅行简于众者未尝轻授也今虽尚书之职分异不皆署曹然其官仪地望自髙矣以尔等并用文学射策以歴位于朝今有司考绩当陟并迁尔于司田副郎夫德懋懋官功懋懋赏无易尔心无替朕命尚有显爵重禄以待汝焉可
　　内臣加恩
　　勅某等朕制礼作乐大祫宗庙既事告休推锡在位咸以周浃尔等奉事闺闼岂无劳勚均之赏渥以尽无不酬报之谊可
　　抚州奏临川县临汝郷何彧一百七嵗可本州助教
　　勅某洪范五福首夀古者有飬老之礼而天子廵狩先见百年葢老者人之所尊而为国家者可以教者也朕比诏天下博采以闻今尔本郡以尔来上朕甚嘉之故命尔以下士之秩助教于州里尔其保期頥之福承朝廷之意安于丘闾荣且逸也可
　　陇州汧阳县主簿袁衍可太子洗马致仕
　　勅某奔走州县亦既有年今其老矣愿还官政嘉尔止足録尔勤勚升秩朝序归安里闾足为宠荣其往祗服可
　　内侍省内常侍韩永文可内殿崇班
　　勅某中侍之臣出入禁闼受宣诏命至亲宻矣非小心端信能寡其过者吾弗用也以尔幼而秀毓出于羣辈周旋服事其勤不怠朕甚嘉之故稽尔嵗绩增尔之秩班于中朝以为尔宠戒之懋之无替厥素朕不忘尔也可
　　奏举人前绵州神泉县令解补之前相州永和县令吕防可并大理寺丞
　　勅某等夫有百里之地得专其政而行其志古诸侯之选也有能抚其民人使无散流平其赋讼使无偏枉以成三载之绩而又有保任之举者朕其可不赏以劝之哉以尔等并为剧县以有功状归于有司有司稽攷咸应其法书而来上肆朕擢尔丞于廷尉列于王官尔其祗畏所事无怠厥旧庻乎益进于朝永有光显也可故虞部员外郎致仕范尧佐男升卿可试将作监主簿
　　勅某夫朝廷之士生则有爵禄之宠殁则褒立其嗣吾于士大夫恩可谓至矣尔父尧佐服事陈力致位于郎老而请去始终可纪今其亡也朕尚念之故推叙及尔锡以一命试于工正之属尔其恭慎思自进于名以无忝尔考之美可
　　陈州録事叅军尚起可太子中舍致仕
　　勅某州县之职劳矣尔周旋其间至于十年而不能自奋以出今乃以老告朕甚悯之故命有司攷状来上秩尔以春官之属通籍于朝所以为尔恩者至矣尔其保之以终福禄可
　　入内东头供奉官綦元亨可内殿崇班
　　勅某内宰小臣所以给房闼之役趋走之任也故非其乆无过其劳可书者未尝輙迁焉以汝叅典禁藏四嵗于此而出纳无违钩较甚眀且有赢羡以禆少府之用籍奏前上朕甚嘉之不可遗也其增秩一等班于殿朝以为尔报其徃遵职无弃前効可
　　皇侄孙右千牛卫将军世頵可赠右屯卫大将军
　　勅某夫立爱自亲始所以教天下之孝也朕于宗室贵之富之罔有不至其不幸而沦谢者亦必褒显尊宠之所以笃始终无穷之恩也惟尔孝友恭肃有闻于家谓宜夀考以表于众奄忽而化彻于予闻何伤如之其赠以大将军之章绶使九原而可作也尚知我亲亲之德无存殁之异而歆服焉可
　　供备库副使曹任可西京左藏库副使
　　勅某延安国之西圉也吾宿师以固之谋帅以防之又择材勇之士属之麾下所以为其爪牙之任以尔早縻武爵遂贰内使实应是选以监州兵今维夏戎服命王师不出无以为尔功而累日计嵗拊循讲辑之劳不可不报也其陞诸使之前列以为尔恩尔其祗朂图有后効可
　　大理评事张太宁将作监丞王仪可并大理寺丞太常寺大祝王景纯可大理评事
　　勅某等朝廷制爵禄以待天下之士大夫其路广矣其流众矣然既试以职而质其成序以陟之则其法一焉太宁也由辞科仪与景纯也由世赏各以防能而应课最有司举三嵗之典来上肆朕并以为廷尉之属或承其长或平其法皆曰良选渐于荣阶尚有不次之赏以俟尔卓然之効尔其勉焉可
　　开封府推官祠部贠外郎充秘阁校理张刍可度支员外郎余如故
　　勅某东观吾图书之府而礼乐之原也其流至髙京兆吾大众之地而四方之则也其治至难其用人非有文学政事之实未尝轻以授也以尔资赋甚美矫然有立并应是选优有余裕实充多士之望而有司举考绩増秩之典以言故迁尔郎位一等夫特逹之士岂计其嵗月之劳而序进之哉顾三载之法朝廷之旧不可废也固有尊显光大之爵以待尔尔以懋焉可
　　江州録事参军监鄂州买纳茶埸和偓可大理评事
　　勅某大司农制天下之货财以给县官之用凡膺其事者皆有赏罚今乃言尔前领武昌茶而能遵职谨法有益于司农请以赏之肆今选尔于廷尉平以答尔劳以劝能吏可
　　东头供奉官李永庆崔昭明可并内殿崇班
　　勅某等三班武吏其取杂矣其进艰矣有能以廉自持以勤自効奋而出乎其间者可不尚之今尔等克应其法籍以为奏故命之班于殿中序于朝列其为尔宠不亦多乎徃哉只服可
　　台州寜海县令魏昂可试大理评事充山南东道节推知南剑州剑浦县
　　勅某前日天下令长多非其人始诏刺举牧守之臣詧防为之故逺近之县十七八治朕甚嘉之汝其选也汝既三嵗被代而知者尚鲜何哉虽然不可不少褒也其升职幕府复为百里益有以荐于朝者当命汝迁焉可奏举人前推武信军节推安宗谨可大理寺丞
　　勅某天下之治乆矣士大夫杂遝归吾有司者不可胜数而吏部尤众葢吾公卿之才间而自出虽然贤不肖不分溷焉一途孰从而辨之哉故设为考绩之法甚备又使刺举之臣荐其所知覆之中铨以质其成然后命之以迁所以用人者如此其慎庶几人人而得其真乎以尔端恪修洁有闻于众实应吾法故陟尔为廷尉丞列于王官以渐光显尔其服我之丕训畏于厥职以思进也可
　　陜州文学赵淑可华州别驾
　　勅某朝廷以美名丰禄宠飬士大夫者使之为政治民也尔不念此乃自投于法是宜弃而弗用矣尚矜其过或自悔复稍进于籍使处近州益观厥为以出后命可
　　礼賔使李中祐可六宅使
　　勅某朕疆理天下申画州部并建牧帅以制四方而蜀在西南一都防也故常用左右之臣以抚其地又命才武之将以佐其军其寄付之重筹选之艰固以异矣以尔功名之后能世其美厯守邉障率有成効故躐诸使之等以选尔秩领两道之兵以辅尔帅其所以为汝职者吾既授之尔帅矣尔其善助之有赏有罚待尔而出矣可
　　大理寺丞马希元魏绛耿仲履时选陈安世可并太子中舍
　　勅某等天下治安郡县众职钜细烦简皆有常法吾士大夫当其任者能遵之而勿失顺之而勿扰使官无废事民无病政吏无奸闻以至于朝者皆良吏也以尔等并有阀阅在于有司自秩廷尉于兹三嵗岂可不迁以劝之哉其升东宫之属通籍于朝亦足以显矣其益自懋以进不巳可
　　内东头供奉官廖浩然可内殿崇班
　　勅某禁闼小臣众矣非以德举而材选也特以给左右之役遵内外之事而巳故未尝轻命以迁所以异乎吾外廷士大夫之典也今尔考不幸乃有遗封以尔为请朕念尔考事我之乆位于通显汝亦谨信无咎故进汝之秩班于殿朝以为汝宠朕于汝父子可谓至矣其思所以报我者焉可
　　殿前都虞天平军节度观察留后李璋奏百姓医生王逢辰可试国子四门助教
　　勅某尔以医为技事我戚里有言于朝称厥能効愿得齿于士籍故锡尔一命以为之恩其慎厥操术无辱于官也可
　　供备库副使李诜可西京左藏库副使
　　勅某尔父端懿太主之子国之近戚而降年不永奄忽云亡朕甚哀之既以赠禭极其礼数又得其遗封乃以尔为言朕既益伤其天性之恩岂复于尔有所爱哉其陞序诸使之前列以荣尔立朝之路以慰尔考泉壤之思可
　　大理寺丞充本寺详断官王彭可太子右賛善大夫
　　勅某夫法者国之防狱者民之命也葢一失其平则天下无所措其手足矣故自唐虞三代莫不重之书不云乎钦哉钦哉惟刑之恤哉夫以舜为君而臯陶为士尚且丁宁饬戒如是之勤况后之不及乎恭惟先帝审刑之意协于唐虞故朕于法官之任益不敢轻以尔明察忠恕通律家之本故以尔为廷尉之属今有司考三嵗之绩而实称朕选可不迁以为劝哉其陞东宫之寮序于朝列尚观其后益有褒显尔其懋之可
　　将作监主簿吕昌祐可太常寺太祝
　　勅某夫考绩之法唐虞之所以驭百官而成大治称盛德者也朕今用之以尔故相之后为吏有方应于陟典故升尔于奉常之属夫世禄之子虽其进也异乎才德之举然既授之政而能奉职自効无悖于理吾亦何爱而不以褒进之乎尔其懋之可
　　荆湖南路转运使祠部贠外郎直集贤院陆诜可刑部员外郎依前职
　　勅某荆州之域其方数千里国家画为两部分命使者其南部郡县数十内抚江汉外制羣蛮吏民甚众兵食甚广克称厥任常难其人自吾得诜无复一方之忧吾诚嘉之惟诜行义之美材知之卲更职儒馆出入中外文雅政事沛焉有余自将命于南风迹尤着朕方任之以重致之于逺而有司举三载之典请以明陟朕岂以嵗月之计而待特逹之士哉顾考绩之法尧舜所用朝廷之旧不可輙废故迁尔郎位一等贰于司宪葢尚书之髙选也其徃祗服吾且图尔之功矣尔其朂哉可
　　大理寺丞冦诵可加骑都尉
　　勅某朕前以大祫之礼荐于宗庙既事告休推广庆赐罔有逺迩莫不周浃况吾士大夫服劳在位而可遗之乎其赐尔勲一等以称朕意往哉祗服可
　　皇亲太子率府率宗粹以下可并右千牛卫将军
　　勅某等棠棣之诗曰棠棣之华鄂不韡韡凡今之人莫如兄弟又曰兄弟既具和乐且孺言笃兄弟之恩以及九族也葢周公作之召公歌之而周之懿德也朕甚慕焉汝等席庆承祉蓄德扬采陟防朝邸允其藩睦实称朕之意故思有以褒宠之其各迁所秩列之禁卫呜呼汝其恭于师保服于诗礼慎修思永以享长乆之禄以协我亲亲之恩可
　　皇亲左监门卫将军克杨以下可并右领军卫大将军
　　勅某等昔关睢之化行而麟应之故公族振振信厚与礼相应无犯于非何其盛也朕上承祖宗之庆下抚宗子之众刑于袵席以御天下庶乎古先眀王之德而汝等只序上下克有礼节穆然令闻扬于外廷使我尚无愧于前人甚可嘉也肆诏宗正条上因汝故秩环卫迁于大将呜呼汝其夙夜祗饬无蹈匪彛以斁我邦家之治可
　　勅赐进士及第朱长文可试袐校守许州司户参军
　　勅某前日朕诏有司以天下所贡士来试于廷尔以文辞之美得署乙科属于吏部吏部举限年之法未即用也今既冠矣请命以官惟尔早成既登防选复归于家益修不迨而且大夫之世也其人事其吏方宜亦习而明矣往椽州服毋废毋易以启扬我休命可
　　殿中丞符拱之可太常博士
　　勅某唐虞三载考绩三考黜陟幽明朕诚迟之周礼三嵗大计群吏而诛赏之郁郁乎文吾从周审官之法是也今其以尔阀阅来上请以迁朕惟尔武功之世而能卓然自奋于文学以第隽造之选既可尚矣今出佐西帅之府而其治行又应吾有司之比顾可不以陟哉其升之春官博士以属其志往哉祗服可
　　前信州録事参军朱逄吉可太子中舍致仕
　　勅某凡士大夫之壮者吾勉以进之老者吾优以退之顾岂私于一士哉所以劝乎群臣也以尔周旋州县至于十年既不能卓然自奋以期于用今乃自列乞身以去朕岂复有爱于尔而不以励于众哉其升秩春宫之属通籍于朝以称朕意其往祗服可
　　屯田贠外郎舒昭亮可都官贠外郎
　　勅某周官太宰之八法曰官计以邦治谓三嵗而断群吏以废置之也朕方综覈名实眎以为法惟尔由俊造之第周旋外廷遂位于郎以长一州今有司上尔阀阅克应其法故进尔秩一等副子中都夫饶剧郡也甚难其才有能称厥职朕且待以不次之位尚复序而进之哉尔其懋焉可
　　屯田贠外郎李秉等可并服阕旧官
　　勅某等传曰防三年以为极亡则弗之忘矣然先王之制不可过也尔等昔者不幸至于大故以去其位今既除宜复尔旧立身扬名以显厥先吾所望于尔也可
　　太常少卿席平可光禄卿
　　勅九卿之尊法河海而通寒暑光禄之贵典宿卫而总郎吏自汉以来其选甚重本朝之制非老成乆次亦未尝轻用也具官某文学之选初无能名尝佐御史歴守大郡遂贰九列朕方以唐虞考绩之典甄序百工故陟尔为正卿夫其官仪之宠恩数之丰凡厥在廷能致于此者几希矣尔其惕畏强勉以究所职以荷我丕显之命可
　　秘书省著作佐郎王琳可秘书丞
　　勅某学者之言必曰治民今夫令长之任莫亲于民矣然既居之而能称之者何少也岂徒能言之乎吾无取焉尔今汝其学者也其所居又大县也尔之迁三嵗矣今复升尔位于朝我之所以为尔宠者至矣尔亦尝能行其所闻乎其祗聼朕命夫欲下之信者莫若躬欲众之格者莫若德劳徕之恻怛之寛则惠于吏猛则暴于民如是而巳汝其奉行无自斁壊邦有常宪可
　　内殿崇班冯天祐可左监门卫将军
　　勅某夫陈力就列不能者止岂曰能让哉亦循其分而已然视诸贪而不知败者斯可贤矣兹朕所以加优乎去位之臣也今汝之年虽未至而以疾自列亦可谓能循其分者欤其升秩环卫退安于家以励吾士大夫之意可
　　左藏库副使李赓可庄宅使
　　勅某太官之建总膳夫庖人内外饔亨人之五职在殿中六尚其为任独重而其事独丛矣非干敏之吏不能办也以尔陈力从事三嵗于兹攷防其状咸应旧典故迁尔以诸使之正以答尔劳其徃只服可
　　内殿承制周世昌可供备库副使
　　勅某广内秘府吾所以聚天下之书而延天下之才者也夫其讲论六艺是正文字则诸臣之任矣若乃筦库之责出纳之禁则命之以中侍之臣所以重其事也惟尔端信防饬更使内外咸有善称自职东观益勤不怠故吾举考绩之制命尔贰乎诸使之列尔其思我所以褒尔者毋废厥修期永终誉可
　　内殿承制唐诜等并可供备库副使内殿崇班张宗讷等并可内殿承制
　　勅某等天下乂安方外无警而兵之不试者乆矣才武之臣宁复有非常之功而取不次之赏乎然方镇有屯戍边圉有斥堠拊循讲辑讥察谁何之劳亦不可遗也尔等并以勇选而领军事按籍以迁或贰诸使或承制防皆曰显爵其往祗服益图所报可
　　入内内侍省内东头供奉官曹宗吉可内殿崇班
　　勅某北戎请和一方无警然邉常宿兵以备豫不虞而塞外之事军中之情吾所欲知故以轩闼之臣乗遽徃来以察之而尔实当其选于兹三嵗其劳可书增秩一等序于朝列报尔之宠其只服焉可
　　西京左藏库副使白均可供备库使
　　勅某五岭之南桂林之管其地千里外接夷粤常宿兵置帅以卫连城而前日鸟战之防数入以侵扰我郡邑之民故临遣使臣徃抚定之既乃荐尔之才请以督一道之兵为之贰肆迁尔于诸使之正就莅其政凡尔之职尔既巳参而知之矣其益悉乃心奋乃力毋败乃事以奸我邦宪可
　　前守汀州上杭县尉兼主簿张奎可试秘校充春州军事推官通判春州兼知本州
　　勅某春州在南海之徼﨑岖夷貊之间华人不居葢自昔记之矣国家斥有四疆声教咸暨置吏治民一视中州其德泽之所浸礼义之所揉固已变于古矣然吏之往者犹加优其恩所以慰其万里之心也今吏部调尔为州从事且总守长之任故朕命尔服章禀赐率逾常等以为尔恩虽曰逺且劳矣其亦宠而丰乎往哉祗服可
　　左侍禁田文广可行太子左清道率府副率
　　勅某夫知进而不知退辱莫甚焉知得而不知失殆莫甚焉今尔之年几于耄而既犯乎礼与律矣其免于辱且殆者几何吾所以尚加优而谢汝者以尔尚能自请尔其升秩东宫之属荣其归路呜呼吾之于小臣始终之恩其至矣哉可
　　濮州鄄城县尉郑务先可冀州枣强县令
　　勅某夫良民之为生艰矣其黠恶者乃羣行而夺扰之岂不哀哉故虽一邑之小必有尉者以此也然犹恐其或弗能称职故设为赏法以劝之今尔之所补除者实应于格有司条上迁尔邑令益有民事其往试之无忝朕命可

　　西溪集巻四
　　钦定四库全书
　　西溪集巻五　　　　　　　宋　沈遘　撰试大理评事前保信军节推郑煜可大理寺丞试秘校前兾州衡水县令丁錞可著作佐郎
　　勅某等朝廷乆安而仕者益众多故吏部之法益宻而严葢官人之慎不如是则滥而有能应其法以得进者岂非良吏哉惟尔煜暨錞阀阅効实皆最无殿是用临阅于廷并擢于王官廷尉东观之属往服于位靖共夙夜思有攸立无累我眀可
　　文思使李枢可康州刺史
　　勅某南方多事羣蛮屡扰吏民不得休息朕甚忧之故使靖守广又思得忠勇材智之将以佐其军惟尔枢前日在广能捍不虞之冦以全其城其效已试然则熟知枢贤其以枢领刺史之符往防一道之兵以为靖贰矧靖尝请尔以自辅其必能协心均力以纾朕南顾之忧矣徃惟祗服可
　　文思使郝元规可右骐骥使
　　勅某荆州北部外抚夷粤而武陵之要用武之地也治民御侮葢难其人而大臣方荐尔元规之材故朕以尔徃领郡事又躐升使列数等以重其行朕惟是大臣之信故褒用及尔其勉思所以自効者称尔所知对我眀命可
　　奏举人前太原府大谷县令王可乆奏举人前权知嘉州军事推官赵嗣宗可并大理寺丞
　　勅某等吏部选法宻矣然用以进退州县之吏尚或失之岂非难哉今尔等阀阅之状既应其法朕又躬辨于前然后进尔于廷尉之属王官之列其徃思服凡尔之奔走于役者几嵗于兹矣得之之艰未若守之之艰也如何其勿怠可
　　都官郎中杨佐可司封郎中
　　勅某水之为利害也甚矣尧舜其犹病诸故歴代建以为官莫之能废而朕用稽焉惟尔佐学行才智防正肤敏实吾士大夫之望而自领都水出入累嵗夙夜尽瘁具有厥功朕甚嘉之故因有司大比之序陟尔左曺之正以为朕宠其往宿尔业愈献厥成则亦当有以称尔矣钦哉可
　　光禄寺丞韩宗道可著作佐郎
　　勅某夫士大夫能世其家而保其禄位者固可称矣况又能自奋其名以致其身者可不尚之以尔名臣之后克笃学问以第俊造之选故今考三嵗之典擢尔于东观之属以显尔能且使在位之家有以知劝尔亦愈思厥服可
　　东头供奉官赵鼎邢几可并内殿崇班
　　勅某等有司言尔积劳计日咸应于法而当迁故朕进尔班于殿中从朝者之后夫由奔走之冗而至此者艰矣尔其徃服毋怠而旧愈自刻厉庶防有以称我之宠荣也可
　　漳州録事参军前监郢州京山县酒税申房可太子洗马致仕
　　勅某夫壮而宣其力老而休其身仕者之美也故古者皆欲褒显之以风在位然则虽尔州县之卑岂可遗乎其以房为东宫之属通籍于朝勉哉初终以称吾意可宣徽北院使镇寜军节度使判郓州充京东西路安抚使曹佾奏小方脉毉人李整
　　勅某夫医之于人不可须臾而无者也矧吾大臣而有请于尔医者其可勿许申按故事试以一命以为吾大臣之恩焉可
　　大理评事马直温可卫尉寺丞
　　勅某夫善积者身尊劳大者报丰皆有称也今尔累日考成则得迁一官使能奋然有以自出于众则吾岂不能不次而待尔乎其徃思効可
　　东头供奉官唐赟许才良可并内殿崇班
　　勅某等考绩黜陟之法朝廷之大信一均于尔臣工岂以贵贱而有间哉赟等籍于三班其巳乆矣功状无殿是应于法故迁之叙于殿朝之列顾尔之旧可谓光宠其徃自励尚克称之可
　　龙图阁直学士左司即中知河阳李兊可左谏议大夫依前充龙图阁直学士余如故
　　勅左右侍从之职股肱藩宣之寄中外之选两莫重焉然効大者必迟故考之至乎四嵗礼优者必异故进之加乎二等有国之典也具官某脩洁无玷亮直有守入备言责出殿方靣风采之美足称一时故今申按于故陟尔以正谏大夫且仍延阁之旧以临盟津之奥尔其祗服有以善其官而称我之意无忽可
　　大理评事蒋续可卫尉寺丞
　　勅某呉大县也号为难治今汝为令蔼然有声惟汝名臣之后能济其美吾甚嘉之而有司方以大比之书来上故陟汝丞于司卫汝其懋哉吾尚有以褒汝者且无爱焉尔可
　　内殿崇班李光嗣可内殿承制
　　勅某夫有内朝之籍以防一州之兵武吏亦显矣其可不勉今又以考课法增尔秩一等尔将曷以称我之宠欤其夙夜乃事思有所立岂特无蹈于咎悔而已可卫尉寺丞薛昌裔杨仲安可并大理寺丞
　　勅某等夫行逺必自迩登髙必自卑君子之道也仕者亦犹是尔今汝等能积其劳三嵗故进其秩一等使积而不已则其进也将无所不至亦在懋之而已其往无怠可
　　西京左藏库副使杨文广可供备库使
　　勅某前日南夷负恩为乱以覆坏我郡邑至于用师而后定虽朕不德不能怀服方外而亦将吏不戒不习之罪也故深察徃失而推择所遣益不敢轻惟尔文广材武忠勇更事有劳故今以尔总一道之兵戍于邕管又陞尔于诸使之正以重其行尔其祗聼朕命戒疆事习军计使南徼无警而朕为知人则时乃之功矣其徃钦哉可
　　职方员外郎萧映可屯田郎中太子中舍路谏可殿中丞
　　勅某等夫臣能奉职以効于上上能念功以报于下则万事其有隳而百工其有惰哉然则爵赏虽贵不得而吝也今吾按有司之奏各进尔等秩一等其徃祗服益思所以善其职而取报之宠者亦惟休哉可
　　内殿崇班丁政可内殿承制
　　勅某海旁诸郡夷蜑杂处夺攘侵害无时无之然则持兵徼之吏不可以不报其劳也以尔居职三嵗无有败事部使言状应以褒陟故迁尔一等以信赏法以劝武功可
　　陜府西路都转运使兵部郎中充天章阁待制彭思永可右谏议大夫依前充天章阁待制充髙阳闗路都部署兼安抚使知瀛州
　　勅河北四方之重而髙阳又河北之冲也内蓄劲兵外抗强虏则帅守之任岂轻哉具官某资赋纯茂才闻优给更佐防省参列侍从风采之美简在朕心故陟尔以谏臣之长仍廷阁之旧以临于瀛尔其往服厥事思所以息民备敌之宜以扬尔能以称朕意可
　　淮南等路都大发运使守少府监孙长卿可右谏议大夫充陜府西路诸州水陆计度都转运使兼本路营田劝农使
　　勅秦地千里古之建国莫强焉今虽郡县然犹建之五府宿重兵以制西戎则天下之重也其将命刺举葢难其人具官某行义甚修风力甚壮内佐大农京兆之防外领平刑漕食之剧勤劳不怠厥功粲然其以某秩谏大夫临使西道尔其宣我威泽足我储峙使疆事无警而百姓有裕时汝之能其徃祗服可
　　大理寺丞阎温仁公孙廸可并太子中舍著作佐郎赵庾可秘书丞太常寺奉礼郎张鼎可大理评事
　　勅某等古人有言奉职循理亦可以为治故审官之法以责士大夫者如是而已今尔等三嵗之绩既应其状可不迁以励之其各迁一等徃服尔事益思自进亦惟休哉可
　　应才识兼茂眀于体用科新授河南府渑池县主簿苏辙可试秘校充商州军事推官
　　勅某朕奉先圣之绪以临天下虽夙寤晨兴不敢康宁而常惧躬有所阙羞于前日御便坐以延二三大夫垂听而问而辙也指眀其防甚直不阿虽文采未极条贯靡究亦可谓知爱君矣朕亲览其独嘉焉其以辙为州从事以试厥功克慎尔术思永修誉可
　　西京左藏库副使夏元象可文思副使
　　勅某彭武一道西夏之吭而诸部之翰也其将吏必皆材选而尔元象既参其属今考其嵗成则又当迁焉文思之副前列之宠其思所以克称者夙夜无懈可祠部郎中判三司防铁句院吕公孺可刑部郎中
　　勅某三司主国大计葢重事也故其属皆朝廷之选精能彊力之士而公孺也出入数迁甚称其职惟尔公孺大臣之世修洁有立以自致于位朕诚嘉之故因有司之籍迁尔左曹之正以显尔名以彰朕恩其往祗服永有尔休可
　　右十牛卫长史閤门承受陆思恭可舒州桐城县主簿
　　勅某执事殿阁有年有劳按用旧典叙尔于王官之后徃服所职慎厥身修思永可
　　堂后官膳部贠外郎马千之可仓部贠外郎充堂后官
　　勅某夫三公坐大府以论道辅政故不亲小事而以尔诸吏奉行文书检察纎悉然其责亦巳重矣惟尔千之从事累嵗祗慎周宻克济其职故増其秩一等以报尔劳以劝尔类其徃服我休显之命无易可
　　西京左藏库副使髙允元可文思副使
　　勅某武吏以材勇进以功力赏古之制也方天下无事兵革不试则汝武吏安得自効以取赏哉然内外之职嵗月之劳亦不可遗也今允元最状既应陟法其增秩一等以明劝羣吏可
　　故枢宻副使赠兵部尚书王畴遗表长男太庙斋郎岠可太常寺太祝次男嵃屿嶰可并秘书省校书郎
　　勅某等朕方图尔考之材登于右府以左右枢机遂观其成而不幸即亡朕心永伤何有穷己故推恩徧于尔等其各思所以自立以绍尔家以称朕意可
　　亲侄崿可守将作监主簿
　　勅某尔之叔父朕所用大臣之良也朕哀其早世既推恩徧于其嗣又延叙及尔朕之于尔叔父可谓尽矣尔其自励无辱朕命可
　　国子博士刘舒可虞部贠外郎
　　勅某朕垂拱法宫以守四世之成嘉与士大夫共之而勿失然则内外奉职循理之吏皆朕之所与进也今有司言舒功状当陟其命增秩一等以信三嵗之典以称朕意其徃祗所服无怠可
　　大理评事宋庆曽可光禄寺丞
　　勅某朕惟尔祖先帝之大臣有勤劳于国家尔父方执史笔以事朕左右尔克承其世官簿以应审官之法来上朕诚嘉之故陟尔丞于光禄其益思厥脩无替尔服可
　　前保信军节度推官慎铎可太子中舍致仕
　　勅某夫壮而尽其力老而还其身士亦可以无愧矣今聴铎之请而进其秩于朝者之后使有以荣其归路其钦承之可
　　故太子少傅致仕赠太子太保孙抃遗表孙男永年可守将作监主簿
　　勅某朕于先帝之大臣故家恩礼无所不至今复推叙于尔永年以顺尔祖之志吾于孙氏可谓尽之矣其徃祗服可
　　仙韶副使张氏刘氏可并掌乐依旧仙韶副使
　　勅某禁省内职各有司列故迁叙尔各有品制不可逾也以尔选于乐府克善其工遂佐使事今复进尔典乐之秩以为尔恩其益慎于职无怠以永有光宠可
　　崇仪副使李克忠可六宅副使
　　勅某武爵有诸司使以赏有功以序群材葢云显矣岂易进哉今尔克忠阀阅之状既应赏法则虽显爵亦不可得而吝也其升之上列以示劝其众汝其祗服无斁可
　　空名试监簿
　　勅某水溢于河以害京西故命兴工徒以塞之而汝能献粟以佐其役朕所嘉也其锡之一命以报其忠可
　　驾部贠外郎王诲可虞部郎中
　　勅某夫公卿之世能保其家以不失其继者朕皆欲安防之以始终大臣之恩况汝诲学行纯固克济其美有闻于时而有司方言汝功状当陟实有以称朕之意其迁诲正于郎位徃祗厥服思永终誉可
　　太子中舍王永可殿中丞
　　勅某审官以三嵗羣吏之治而进退之其从来乆矣今上汝官簿无负于法当进者也其进之一等以信常典以劝在廷汝其钦哉可
　　屯田贠外郎黄照可都官贠外郎
　　勅某河东踞西北之防地险兵彊自古以为重故其守帅必吾左右文武之臣而其幕府亦必才能强济之士而汝照实被其选必有以称其任矣今有司计汝旧课故进汝秩于中都之次盖常典也吾有不次之赏须汝嘉绩于后汝其懋之可
　　右骁卫大将军龚州刺史宗瑗所生母耿氏可同安县太君
　　勅某春秋之义母以子贵葢先王之制也后世莫不仿焉具官某母氏温惠有德被选宫邸克生令子冠佩立朝乃因寿圣之庆自列丐恩朕敢忘先王之制不成尔子之志哉其封君大县以示国礼数之宠可
　　供备库副使钱适可左武卫将军致仕
　　勅某陈力就列既得班诸使之后显矣今乃自请以不能而去其位是可嘉者其进适于环卫之列使归荣宠安于家以报其劳徃维自休可
　　皇侄右武卫大将军仲林可安州观察使安睦侯
　　勅朕亲九族以协万邦其恩至矣岂复有存殁之间哉具官某孝睦恭惠有闻于家谓宜夀考终享多福奄忽物故震伤朕心不能以已其以安睦之使绶侯印赠于其第惟尔有知尚飨之以自荣可
　　磁州防御使从式所生母南阳县太君李氏可永嘉郡君
　　勅某夫人子之于其亲欲尽其心者固无穷也况有富贵之资者哉具官某母某氏躬有懿德入事宗邸有子受封既启名县今复以夀圣之恩进之大郡维尔夀考多福其享无已可
　　右骁卫大将军龚州刺史宗瑗长女可永嘉县君
　　勅某朕推亲之恩以辑九族其施博矣今复从汝父之请縁夀圣之庆封汝以大县汝其祗服可
　　殿中丞尹林可国子博士
　　勅某承平之治官有成法羣工庻士能守之而无咎者皆得以三嵗而迁其秩顾非优哉惟尔念此靖恭于位以尔禄无替于后可
　　入内内侍髙班蒋永德等二十人各加恩
　　勅某等永昭之役大矣其奔走干督之烦多吾中侍之臣也今事既礼成宜有以褒显之其各进阶若勲一等以答尔劳以称朕意可
　　空名试监簿助教各一道
　　勅某嵗饥民不自给官既为廪振之而汝能自输所有以为助朕用汝嘉赐汝一命以答汝诚其恭承命可前守桂州録亊参军胥世程可太子中允致仕
　　勅某州县之职劳矣汝奔走其间至于老而自谢以去予思所以慰汝之心使着汝之籍于朝休哉徃保尔福于家可
　　都官贠外郎勾当法酒库郑焘可职方贠外郎
　　勅某群司百工在中都者虽小大各有其业必皆以才选惟汝焘学行并懋尤有善问故使登尔于前增尔秩一等其徃率厥职愈励于进不已可
　　文思副使曹杰可左藏库副使
　　勅某秦地用武其将佐必材勇之士汝杰实充其选而有劳故迁优其使等以明劝信赏于下尚慎防哉龙图阁直学士工部侍郎李兊奏医人髙昭庆可试国子四门助教不理选限
　　勅某人情莫不欲康宁而夀考则医者其可以已乎吾既于近臣之恩无所不至而兊方以尔为请故赐汝一命以顺兊之志其徃慎尔术无废可
　　北京留司御史台正名知班驱使官李早可蓬州蓬山县主簿勒留
　　勅某大名国之别都群司百工具有故事汝执御史既有年矣视秩命士庸荅尔劳维慎厥终无辱我命可
　　前殿中丞李洙等可并旧官服阕
　　勅某等三年之防天下之逹礼不得过也汝等去位为服既复常矣其还居于旧惟孝与忠惟汝之责懋之哉可
　　右清道率府副率致仕王与权可右司御率府副率致仕
　　勅某朕受天之命承宗庙之重大赉四海暨尔臣工咸与之进故命与权升副司御往廸宠休思慎厥称可
　　中武将军侬宗旦可右千牛卫将军
　　勅某尔逺在徼外有地与众而能向义循德深报忠顺不失其守朕实尔嘉故迁尔环卫之贵其益恭畏无易以永保尔禄于后可
　　赠工中王裕长男无逸可试将作监主簿
　　勅某尔父为县擒盗奋身不顾遂至戕没朕所震嗟既已褒显赠防之甚厚又推叙及于汝等其徃祗畏思有修立无坠尔考之烈可
　　职方贠外郎致仕区法男令舆可试将作监主簿
　　勅某尔父陈力之乆自请还事而为尔祈恩故吾以尔试工正之属以报尔父之劳其夙兴夜寐思所以自立无坠厥世可
　　西上閤门使王道恭可康州刺史仍旧西上閤门使成都府利州路钤辖
　　勅蜀古之建国今虽郡县而连城数十地险以逺故常以文武之帅兵而守之又以材勇之将为其佐皆慎左右之选未尝轻也具官某功臣之世克济其美将命宣防有劳内外朕所察焉其以道恭领州刺史之符往贰成都之帅其悉乃心以绩乃考之烈无坠我丕显之命可
　　持服人前内殿承制閤门祗郭士选可礼賔副使前礼賔副使郭士逸可崇仪副使东头供奉官郭士逵可内殿崇班
　　勅某等朕惟亲亲之谊布恩于下一均无间故今并进尔士选等官以顺尔母将殁之请其各率身就礼无忘孝忠以称明命可
　　江浙等路提防铸钱公事职方贠外郎何若谷可祠部郎中
　　勅某国家置官东南采山铸钱以给县官之用通百姓之利葢非精能强力之吏不能任事朕既选于众用尔若谷又迁尔尚书左曹之正以示恩数之异其往思所以称职之効无怠可





　　西溪集巻五
　　钦定四库全书
　　西溪集巻六　　　　　　　宋　沈遘　撰都官员外郎杨异等可并职方员外郎殿中丞李之纯可太常博士屯田员外郎张宗雅可都官员外郎
　　勅某等朕综核名实信赏必罚庶几乎吏称其职民安其业如汉之全盛时故攷百工之绩而陟降之未尝不详且愼也今有司以尔等伐阅之状来上咸应于法而无殿者其可以不赏而陟之哉其各增秩一等尚书副郎秩宗博士皆清选也其各懋之与我同防于治可
　　虞部员外郎朱仲元可比部员外郎
　　勅某琼管四州在大海之中古岛夷之地也自前世防来数服数叛而尝弃之矣国家威德加乎方外故请吏纳贡得比中州然将命以往者亦以勤矣惟尔往为之守两岁而还抚辑有方王制无废申按故事是应防赏故增一等之秩以答万里之劳往哉只服可
　　梓州司户参军集贤院年满孔目官冯天锡可守婺州金华县尉
　　勅某给事秘府亦既有年其劳可书官以为报大县之佐厥职奸冦往惟勤畏无败常虑可
　　草泽国子监篆石经章友直可试将作监主簿不理选限
　　勅某夫五经之列于学官定以古而传于学者布于天下葢已乆矣然尚念其文字或失而谬也故诏使考其真而着之石以为后世法维尔友直实以小学之选而参其事今有司言尔篆体之精能尽师法又博习多识修洁有守愿以官之故朕锡尔一命试于工正之属以答尔劳防表尔能其往只服可
　　秘书丞欧世英可太常博士
　　勅某朕坐法宫出号令以制羣生之命而其所以承流而宣化者莫重于郡守葢其于民也独亲于政也独专岂非重哉其法度甚备其训告甚明有能称朕之选且不次而赏之今进尔一等之秩者葢三岁之常典非所以褒尔为州之能也其祗听朕命懋之畏之以取不次之赏可
　　御前毛诗学究及第梁舜举可守辉州司法参军
　　勅某尔前以明经来试于庭既当吾选而念尔尚少未即任以吏也今既冠矣其于人事亦已习乎往掾州郡谨奉常宪毋有奸斁可
　　前守将作监主簿曾孝雍可服阕旧官
　　勅某夫三年之防亦已乆矣先王制礼不可过也尔昔者衔恤以去位今其复常以从我还汝旧服恭我新命事亲孝者事君必忠尔其念哉可
　　太常博士郭琪可屯田员外郎殿中丞刘介可国子监博士赞善大夫石弁可殿中丞国子博士王谔臣可虞部员外郎
　　勅某等书曰知人则哲能官人葢尧舜之所难也然所以能使百僚师师百工惟时者非有考绩之典欤今夫外廷之士众矣固未尝人人而从容乎朕前也然则安得人人而辨之哉故祖述唐虞宪章三后所以损益审官之法甚备庶几乎黜陟之明劝沮之信而在位者皆得其材今乃以尔等来上皆应其法而当迁者也朕甚嘉之其各迁一等往服新命毋忝我丕显之训可奏举人前眞州録事叅军李及可著作佐郎奏举人前青州录事叅军赵亿可大理寺丞
　　勅某等州县之吏以千数吾未始一登进于前而辨其贤不肖也故命有司考其推荐之多者用质其殿最以闻朕则亲临而擢之夫岂不重且慎哉惟汝等其选也或属廷尉或佐东观往悉乃力以服乃事母俾有坏以负我重且愼之意可
　　宫苑使宋有言可南作坊使
　　勑某内朝诸使武爵之显也夫岂尝轻以命哉以尔小心寡过歴职之乆其劳可书故迁正使之列以为尔报其往悉乃力只率常宪毋忝显爵以废朕命可
　　将作监主簿任廓可奉礼郎
　　勅某筦库之守出纳之吝有司之事尔然累日计岁祈利程功亦不可不赏以为劝也故今考尔之绩迁秩一等者所以答尔三岁之勤夫能大者任重劳多者报丰维尔勉焉毋羞于后可
　　大理评事梁彦通可光禄寺丞
　　勅某河东吾股肱之地而西北之枢也故以旧相帅之其兵事之秘军书之宻葢有不得闻于外者汝实参焉克干父蛊以济厥功吾甚嘉之故命有司考绩増秩光禄益愼机画罔有隳堕可
　　防州雩都县主簿赵定可大理寺丞致仕
　　勅某夫钟鸣漏尽夜行不止古人之所耻也今汝乃以捕盗为功而自列吾方信令于天下岂可独遗于尔哉然汝之老亦不可复参吾官职之事矣其升秩廷尉归安于家足以自荣其往只服可
　　前守莫州鄚县令刘庠可著作佐郎
　　勅某匈奴慕义归服北方无事然犹宿兵积谷以备豫不虞顾漕挽之弗能给也故设平籴之法推赏募吏以辨之今有司上尔之最实应于令且察尔俊造之等治行甚美任举者众故擢尔东观之属葢文学之选也亦云宠矣其往只服可
　　奏举人前忠武节度推官杨甫可大理寺丞奏举人前河南府偃师县主簿兼县尉事甄履可著作佐郎
　　勅某等夫士之未达也不患乎不知于上患乎身之不修既知于上而发闻光显矣顾可不善始善终哉今尔等繇州县之卑而至乎朕前则擢尔于王官可谓发闻光显矣尔其夙夜以思靖共厥位益保多福可
　　著作佐郎任桶可秘书丞大理寺丞刘长年可太子中舍
　　勅某等有百里之地斯可以为政矣耕桑有时也勿夺焉贡赋有艺也勿扰焉众之所利者导之众之所害者去之先之则信劳之则悦继之以无倦如是而已今尔等所居皆大县也亦尝念于此乎有司考绩葢用常法升位于朝我恩则厚尔其服我之训夙夜以思无作官辱无起民羞无废我丕显之命可
　　故司农卿陈宗元孙男仲甫可试将作监主簿
　　勅某九卿显爵也法得任子若孙故虽其殁犹弗遗尔惟宗元实司农之正不幸殒谢故推叙及尔锡以一命试于工正之属尔其夙兴夜寐聿修厥德无忝尔祖可永兴军节度推官大理评事前知仪州崇信县事尹光臣可大理评事充山南东道节度推官知梓州东闗县事
　　勅某尔前以察亷为县未乆而以亲防去今既复常矣其还尔旧百里之地有民人焉有社稷焉惟尔为政赏罚有典尔其懋之可
　　虞部员外郎致仕滕宗愈男希孟可试将作监主簿
　　勅某夫引年谢政之臣吾所以加优其恩以及其嗣者岂特报其壮时之劳亦欲慰其归休之心而劝吾士大夫始终之礼也维尔父陈力之乆老而还亊朕甚嘉之故褒叙及尔锡以一命试于工正之属尔其愼修思永以安尔亲以称我意可
　　相州汤阴县主簿麻永图可太常寺奉礼郎致仕
　　勅某尔为州县吏者二十年矣曾不能自奋防求为可知乃尝坐法以废今既耄矣始乞身以去顾奚足以称者独哀其犇走之乆故加以京寺之属以优其归呜呼尚使仕于我者知我之仁哉可
　　溪洞鹤州知州向守兴可银酒监武余如故
　　勅某世以武烈名于南方遂有厥土而忠劳乡顺继继不怠朕甚嘉之故今命汝王官之眞以典一州之众汝其恭我职贡固我疆圉毋隳而旧以永福禄可
　　前权亳州观察推官蔡天球前唐州桐栢县令陈纮可并著作佐郎
　　勅某等夫士之难进也不患乎上之不知患乎名之不立此古之人所以难进也今汝天球暨纮皆以儒自进而任州县有闻于众有荐于朝故朕命有司登汝使前竝擢汝东观之属列于王官朕斯知汝矣其各往思夙兴夜寐图永终誉无累我明可
　　供备库副使郭琪可西京左藏库副使
　　勅某峤外五管容南都防为之守者又总监一道之兵以佐其帅其任重矣今以尔琪往夫内则吾民外则诸蛮抚之以恩接之以信皆可怀也夫何内外之有迁躐使列以为尔宠汝其戒之善辅尔帅母忝我命可
　　内殿崇班曹志可内殿承制
　　勅某功烈之世既位于朝配我宗女实维材选赐秩一等奉承制防往服优宠夙夜只戒无有败逸可
　　特奏名进士诸科可并逐州长史文学
　　勅某等朕既以延天下之士试于廷而赐甲乙之第矣又念尔等易农而学应书躬策至于歴年且老而无所成其名甚可慜也故命有司条上覆之于前均赐一命叅佐州服以为尔宠往哉只省知我之仁可
　　内殿崇班呉惟宁等可并内殿承制
　　勅某等文武班爵之法各因其材而为制不相夺伦其考绩黜陟以示劝沮则一也尔等并以劳次序位殿中从朝者之后今复以岁格迁尔一等进承制防益显于廷其各往服蚤夜只戒思称厥职尚克荷我之命可秘书省正字呉安本将作监主簿刘士劭刘士彦并可旧官服阕
　　勅某等防不过三年所以告民有终而防节制者也礼之大体于是乎在今有司举故事言汝等执防自去日月当复故申命于朝还汝于位虽曰旧物其命惟新尚使身立而名扬孝之终矣可
　　秘书丞孔宗翰可太常博士
　　勅某先圣之后四十七世世有闻人以绍厥家葢盛德之裔必当有显虽百世可知也惟尔宗翰质行之茂文辞之富能济其美然有声而自登俊造之选升位于朝三岁于兹矣有司考课迁尔于奉常博士其往率厥职益进于道尚无忝于前人无坠于我命亦惟休哉可
　　右赞善大夫苏涓可殿中丞
　　勅某夫三岁考绩唐虞之所以任百官成大治称盛德者也朕今用之以尔名卿之后克世其家文雅有余吏事兼邵故因有司大比之状命尔以迁丞于殿中渐于显仕朂哉自进于义无怠无易尚有不次之举无闻于尔也可
　　著作佐郎张元方可秘书丞
　　勅某审官羣吏之治三载而一上之有司之常法也朕总览纲纪躬亲吏治视其幽明裁以进退所以示诛赏御臣下也惟尔前实有罪故朕格有司大比之籍不即用汝使汝退而思戒今更一歳尚克自厉矣进丞旧者从朝者之后斯实优渥汝其畏之毋重往悔可
　　屯田郎中陈徽卿可都官郎中
　　勅某四海之广生民之众一受制于朕朕岂独能治之哉其所以共之者郡县守令是也然则天下之治否常必由之矣其可以失其人与以尔繇文学之选周旋于外稔有善状故以尔将一州之师今有司大比又増尔郎位一等宠益至而身益尊矣亦能承流而宣化称我之意乎其明听朕训先之劳之无倦庶几卓然之効以布不次之赏也可
　　三司度支判官工部员外郎充集贤校理宋敏求可刑部员外郎余如故
　　勅某司农制天下之财以足国用以调盈虚东观聚天下之书以育人财以出礼义士大夫之选莫重焉惟尔敏求并应厥任柔而立愿而恭直而温好学不倦彊力有余朕甚嘉之故因有司考绩之典増尔郎秩一等司刑之副尚书髙选往服于位益修不怠朕且图尔之用可
　　库部郎中宋忠臣可司农少卿
　　勅某九卿之贰为爵髙矣外廷之士计日循级而能至者几希惟尔服在朝序周旋吏事厯岁滋乆其劳亦多考绩来上迁尔于大农之副宠益至而身益尊矣其亦能卓尔而立发于事功以称我之恩乎其勉无怠可翰林侍读学士右谏议大夫环庆路安抚使兼知庆州韩绛奏进士张康可试国子四门助教不理选限
　　勅某尔以儒自名而实以毉为伎入游京师众用称焉乃有荐者愿得齿于士籍故锡尔一命为吾近臣之恩其益慎操术毋重辱也可
　　教坊使杜仁经等加恩
　　勅某等海内治安朝廷穆然朕诚与羣臣乐之而以时燕敖庶乎交其驩欣以及万民则尔等执乐之工岂无勤乎矧大礼告成泽及天下亦不可遗也其各推之宠名以示溥愽无外之恩可
　　司天监灵台郎史继庄等可并司天监主簿
　　勅某等昔先王建大中以当天心观天文以察时变故有日官以底日礼也今尔等职太史者十年于兹亦已勤矣其各增秩一等往序厥职夙夜精思母昏迷于天象以干邦法可
　　太常少卿葛宫可光禄寺卿
　　勅朝廷治定百年法制寛裕士大夫各居其位能遵职谨业以无大过累日计嵗以至髙爵者岂非承平之致欤朕方嘉之宁有爱于尔官师哉以尔具官某文学之第自防厥躬更职于外具有告状遂贰卿列今复进尔光禄之正夫九卿重禄也一州重任也羣材在廷能臻此者几希矣尔将奚以为称奚防为报耶其往思之究之身愈尊者责愈至可不畏哉可
　　逐便人宋易从可沂州参军
　　勅某有司奏尔前罪甚丑是既弃而弗收宜矣然祫庙大庆恩被动植岂独不以及尔哉其复着于籍参掾下州呜呼尔亦有知者乎尚知我之仁有以自讼无羞于我多士可
　　京东转运使祠部郎中成奕可刑部郎中权陜西转运副使金部员外郎薛向可司勲员外郎
　　勅某等四海之广郡县之众朕所以付而治之者转运使是也顾非重哉自京以东距于海兼齐鲁之制汝奕主之自陜以西至于戎尽秦汉之畧汝向主之奕也有长厚之誉向也有肤敏之实并以材选而往将命能称厥职朕甚嘉焉故各増尔秩一等以昭陟明之义尔其只服凡为吏太刚则折太柔则废尔其戒之维秉厥中毋违我所以付治之意可
　　司勲郎中充秘阁校理孙瑜可太常少卿余如故
　　勅某秘府藏室吾所以官俊能之士而四海之渊源也然迁不以时而使有流落之叹恩不异众而使有浑淆之议则士大夫何劝焉以尔瑜名儒之世学问自给参备儒省厯年之多是谓乆次故陟尔奉常之贰葢九卿之髙选也光宠多矣尔其畏服毋替我命可
　　经恩叙理追官人前内殿承制曹讽可崇班
　　勅某朕前举大祫之礼荐于宗庙既而推恩海内与物更始故虽有负罪去籍之吏亦得进而用之岂非溥博之施哉今叙讽以渐班于殿中我德厚矣汝其思厉有以自新毋重往悔可
　　堂后官右赞善大夫马千之可殿中丞余如故
　　勅某三公之府万亊之本其地势也重其枢机也严然则为之吏者亦难矣以尔端饬廉敏从事厯载益勤不怠故增尔秩一等仍其故服愈念周宻毋隳前效可
　　特除名人王方可郑州叅军
　　勅某人臣之谊守官守节不易之道也前日南徼羣獠乘边无备阙我城邑而汝摄事刺史之半不能死之遽先弃去以自遁邦有常宪故除尔吏籍与众共之今大礼之庆推恩四海故又推叙及汝参于州掾汝其自省知我之仁可
　　尚药奉御直医官院栢仲宣可医官副使
　　勅某周礼医师掌毉之政令嵗终则稽其毉事以制其食今尔仲宣执技从事为日已乆故复审覈厥能进秩增禄贰于其长尔其益慎于术以佐政令毋有怠忽可内殿承制阁门只候曹偓可礼賔副使
　　勅某元功之后戚里之属既位于朝今复缘朕诞日之庆增尔之秩贰于诸使以为中宫之恩尔其只畏修省以保宠禄无蹈咎悔可
　　将作监主簿李昭琏可大理评事
　　勅某夫考绩之法唐虞之所以熈百工而成大治称盛德者也朕今用之以尔繇俊造之选参工正之属而有司稽阅应于陟典故升尔于廷尉之平其渐光显矣往哉只服可
　　庄宅使端州刺史内侍押班石育可内侍右班副都知余如故
　　勅某中外之臣出入帷幄受宣诏命宿卫亲宻非端信廉饬小心寡过者不可用也况参总厥任当内宰之责岂可轻哉以尔服事左右多厯年所遂领近班而忠劳自资日益不懈朕甚嘉之故升尔贰于内侍之率尔其夙夜思畏毋以宠自矜毋以权自怙庶几乎永保尔禄无负我恩可
　　奉职张文简【青州】张衮臣【郑州】可逐州长史
　　勅某等三班武吏轻矣其有驱驰服事之乆而能以礼请老而去者亦可嘉也其各以参于大郡之佐归安于家有以自荣可
　　贤妃苗氏奏亲姊永安县君苗氏男习进士张士昌兖国公主奏苗贤妃亲甥习进士张阅可并试将作监主簿
　　勅某等属者朕诞日之庆均赉宫闱使得推及近戚今贤妃暨兖国公主乃以尔等为言皆苗氏之姻也其各锡以一命试于工正之属其往只服思有攸立毋辱于位可
　　三司度支判官祠部员外郎直集贤院同修起居注王安石可刑部员外郎余如故
　　勅某左右史以记言动以立书法以观后嗣其任莫重焉故朕选于众以尔安石为之惟尔安石经明行修秉君子之节材剧志大通圣人之方信其可以任重而致逺简在乎朕心者矣今迁尔郎位一等葢有司之常法亦非朕所以畜尔之意也尔其往服待我之用可
　　内殿崇班宋熙可内殿承制
　　勅某西戎即叙边无大警而执兵谁何之吏犹累日计岁以受赏岂非幸哉尔前罢鎭戎既得推恩矣今复自陈不已朕亦何爱而不以劝有劳者乎其升秩一等奉承制防往乘一鄣思有所报可
　　文思使康州刺史沈惟恭可左藏库使
　　勅某内朝诸使武爵之贵皆所以赏劳能驭材勇者也岂苟幸于人哉然前日乾元之庆均赉宫闱使得推及近戚而德妃乃以尔惟恭为言朕岂复爱数等之名而不以慰妃之意哉其升序前列国帑之正宠毂多矣尔其思服无斁常宪可
　　枢宻副使给事中包拯妻仁寿郡君董氏可进封永康郡夫人
　　勅鹊巢采蘩召南之风王教之本而公侯之事也具官某妻董氏出于盛族而有温惠之实归于良士而有辅佐之效今朕既以拯贰于公府而执机柄矣则其中壸礼命之数有常典哉其防以名郡为汤沐以称小君之宠可
　　六宅使端州刺史郭逵可果州团练使充龙神四厢都指挥使
　　勅王者六军内以宿卫京师外以威制诸夏其将帅之任莫重焉以尔具官某志节材气勇有余裕周旋疆圉其劳可书故厯选于众以尔董我连营之师且优以团结之秩尔其执军之律谨国之法以树功扬名称我所以擢尔之命可
　　司勲员外曹元举可依前官充三司盐铁判官
　　勅某国家之大计在三司而盐铁又货利之丰也任其事者必能吏乃称焉以尔元举夙用敏给明习法令治郡刺部咸有善最故以尔赞司防之剧夫多取则病于下少取则废于用维其盈虚敛散以足国裕民繄尔之能其往只服可
　　衞尉寺丞胡宗质可大理寺丞
　　勅某有司计羣吏之治三岁而后进退之所以序人材明诛赏古之道也以尔宗质自丞司衞簿状无殿协于陟法故升于廷尉以渐光显其往祗服毋怠厥修永有尔禄可
　　持服人前西京左藏库副使武永孚可依前官免持服
　　勅某夫丧以去位礼之经也起以从事政之权也古有之矣朕今用焉以尔永孚材武干用厯试既效不幸而至于大故方障戍择人之时岂得使遂其无穷之心哉其彊复尔位往守北垒事亲孝者事君必忠吾所望于尔焉可
　　秘书丞直秘阁充编修唐书官吕夏卿可太常博士余如故
　　勅某天禄石渠典籍之府礼乐之源非修洁博习之士则弗能称其任惟尔夏卿材质之美术业之卲预成唐史遂参书阁斯可谓能称其任者矣有司弊三载之治故迁尔奉常博士亦文学之选也往服厥位益进于道有以廸我显命可
　　皇侄孙故右监门衞大将军仲翘可赠眉州防御使追封通义侯
　　勅朕于亲亲之恩既无所不至矣况其殂殁岂复有所爱哉惟尔具官某孝恭端饬早有令闻谓实宗子之望奄忽凶告衋伤我心何可及已其命有司赠以州使之绶侯国之章以慰尔灵以扬我宠尔其飨焉
　　屯田员外郎王衮可都官员外郎太常博士杜保衡可屯田员外郎
　　勅某等朝廷治定士大夫幸当其时而进于位以周旋乎太平之致岂非休哉然患常生乎乆安而因循苟简之弊不能无也在乎彊勉而已矣诗曰夙夜匪懈书曰懋哉懋哉今有司弊三载之治故各增尔秩一等其各往服祗我明训思有攸立毋自斁败可
　　前简州平泉县主簿李佶可守秘校致仕
　　勅某始仕州县而已老矣乞身以去亦可嘉焉升秩京省归安闾里恩礼之厚来者知劝可
　　隰州司理参军刘安仁可光禄寺丞充大理寺详断官辽州平城县令韩晋可大理寺丞充本寺详断官
　　勅某等书曰五刑有服惟明克允然则刑者教之辅也使或不从而不信则民无所措其手足矣教何有哉俗吏不知经术亦安及此今以尔安仁暨晋卿咸以明经而进试之法律又习故并以为廷尉之属其往率厥职惟通惟平毋背于先王之训钦哉可
　　奏举人前同知郃阳县令张于可著作佐郎奏举人前权西京留守判官张宗说可大理寺丞
　　勅某等天下士大夫达于朝廷者吾既知之矣彼州县之吏动以千数卑且逺矣朕亦何从而辨之乎故设为荐任之法而取之一有汚败刑兹无赦然则荐而任之者亦已艰哉今擢尔于东观宗説廷尉并列于王官其往祗饬保尔一节毋辱于已知毋背我官训可
　　畵边花艺学澄州无虞县主簿御书院祗候马用可中岳庙令装界艺学南州三嵠县主簿御书院祗候朱懐玉可东岳庙令
　　勅某执技于府以劳自陈据其旧次宜被推赏岳鎭祠宇具有职事往服惟慎毋自隳斁可
　　内殿承制雷周辅可供备库副使
　　勅某全蜀之广制为两部各置守将以治兵民其任重矣今以尔周辅往佐军事又进尔于诸使之贰以重尔行其往周悉乃心宣乃力军有常律毋得怠废可比部员外郎致仕黄仲英可加上护军左清道率府副率致仕郑蜕洗马致仕张道可并加骑都尉
　　勅某等朕前以大祫之礼荐于宗庙既事告休推广庆赐罔有逺迩莫不周浃况吾士大夫陈力之旧归老之美而可遗乎其各赐勲一等以称朕意可
　　吏部员外郎知制诰兼侍读杨畋可依前官兼侍读充龙图阁直学士知谏院
　　勅朕总御纲纪博览兼聪庶几乎先王之治而聪有所未达明有所未烛实赖二三大夫为吾耳目朝夕纳忠以自辅然举以任其责者常难其人具官某直清之操卓尔不羣闳达之材绰然有裕出入内外简在朕心传不云乎如有所誉其有所试其以畋陞于延阁长于谏臣呜呼朕之举尔可谓尽矣尔其观古名臣所以献可替否守节狥义之烈以思自効以称朕意焉可
　　度支员外郎直秘阁同修起居注司马光可起居舍人同知谏院余如故
　　勅某朕奉祖宗之成业以临天下夙兴夜寐而欲寡其过未能也故博延亮直之臣使得禆补警戒其不迨庶几有益故察于羣臣而得尔光惟尔光学有源本行有师法方而能通直而不挠可谓卓然特达者其正秩右史叅职谏省往服乃位尽规毋隐务称朕所以举尔之意可
　　韶州乐昌县主簿兼县尉事梁师孟可太常寺奉礼郎
　　勅某天下之货聚于三司三司之法能任事者赏之岂务于多取哉足国经费而已今其言尔前采韶山之鈆以赡铸钱其利岁倍于法当赏故升尔太常之属以答尔劳其往祗服可
　　广南西路钤辖皇城使忠州刺史宋定可果州团练使旧官充广南西路安抚都监兼知宜州
　　勅某防外夷僚数叛不賔诚德不足以怀也将威不能以服也宜州在西之冲为一都防鎭御备豫尤难其才惟尔定材武忠勇有古将帅之烈周旋南鄙勤劳不怠是宜举其已试之效优以团结之秩抚辑一道专守千里有民有兵其任重矣尔其宣我德泽扬我威制尚使蠢尔之蛮靣内来化时乃之功其往只服可
　　刑部郎中充集贤校理冯浩可依前官集贤校理充三司度支判官
　　勅某三司制天下之财而度支独主国之大计其出入多寡之数则有常矣而盈虚轻重之宜岂无术哉故非精明通习之能亦不可以与也以尔某文学之选列在东观尝佐京兆又使外部更事多矣宜佐司防之剧以劝其効尔其往服夙夜自强图称服命可
　　皇亲儿男赐名四十七人可并右内率
　　勅某国家神明之后本枝百世蕃衍无疆朕既丕受上帝之祉曷敢不施于尔孙子哉故因乾元之庆申诏宗正悉奏诸孙之能胜衣者四十七人制名命官咸传之籍咨尔父兄尊尔师保慎尔威仪使幼子有所视有所闻长而无犯于非义以成乎信厚之德岂非休哉其识朕指无忽可
　　宜州乡贡进士区宋臣可本州文学
　　勅某逺人之陋学者常少有能自表于众是可进焉以尔宋臣出于岭徼而尝与计偕来今且老矣而无所成其名自陈于朝有足悯者锡尔一命归荣州里尚使海隅之俗知有所劝可








　　西溪集巻六
　　钦定四库全书
　　西溪集巻七　　　　　　　宋　沈遘　撰贺正表三首
　　伏以推二气之元求三统之法斯得天数以为王正传防千龄之期鼓舞多方之庆中贺恭惟尊号皇帝陛下稽受皇策答扬祖休克谨持盈之图坐收前世之烈中外防辑神人以宁登太平之歌方传之于不已锡皇极之福固受之以无疆臣等叅服宰司亲逢盛旦率吁官师之众钧同朝野之欢
　　伏以推六律之本以求阴阳之端考三统之元以观日月之防实得天数着为王正诞当十载之期允属一人之庆中贺恭惟皇帝陛下钦明文思神灵徇齐奉祖宗之成基兼帝皇之能事天方显相我用丕承登寿考于万年岂特比商宗之永开本枝于百世固将齐周室之隆臣等只服宰司吁先羣辟仰对罦罳之峻敢倾祈颂之防
　　伏以具物于春圣人所以抚节有为于政王者所以求端中贺恭惟皇帝陛下临教保民晋明烛蔀防年位之始浃天人之驩异俗来威百昌荐贶臣守郡于外不获进庆阙庭
　　贺冬表二首
　　伏以气复于阳数生于子日月闰积之所起寒燠风雨之所占中贺恭惟皇帝陛下独运干刚绍绳祖武拱天序之正鉴生民之康一新灵辰交荐福本孚佑逺祚坐臻太宁臣逺纡郡章隔望朝弁但驰存阙之悃莫缀充庭之聨
　　伏以日极于南考为三统之法阳生以复推见二仪之心当歴纪之开元宜帝符之锡美中贺恭惟皇帝陛下志气独茂辉光日新运神化于无为均成功于洪造天瑞来格民灵乐胥奏封禅之书方且发舆人之颂歌天保之雅固将充万寿之期臣等备位明庭逢辰大庆无以褒扬于盛德维知鼔舞于太平
　　谢春服表
　　伏蒙【云　云】春物始和恩仁下逮申诏攸思之旧匪攽在笥之衣拜赐知荣抚躬懔愧中谢恭以皇帝陛下遹熈圣绪髙拱太平宪天端以叙彛伦揭时令以垂大法乃兹仲月均锡官师臣等备位在廷逢辰多庆服之不称实畏诗人之讥禠于终朝益思易象之戒庶殚乃力以补厥尤
　　谢冬服表
　　伏蒙【云　云】大火始流清风既应告岁终于天吏发时令于王庭申命攸司匪攽在位粲然东帛之厚宠如华衮之褒臣等中谢恭惟我皇帝陛下德暨九围仁深万物感肃霜之节嘉献裘之勤思与官师并均安燠悉推在笥之惠俾无卒岁之忧臣等参服典司亲逢嘉靖功不胜禄已负素餐之尤服非称躬更招彼其之刺幸收它効得谢至恩
　　中书贺寿星见表
　　至治升闻休符协应发干文于南极告寿考于一人海县同瞻民灵胥庆中谢恭惟我皇帝陛下德音独茂仁性自然致孝于上下神祗推恩于内外夷夏若臣庶之细安能报称于万方维昊穹之灵固将保佑于千亿倬焉垂象允矣示人臣等参服近司亲逢嘉应仰望颙卬之坐俯深踊跃之欢
　　中书谢译经御筵表
　　社鸣纪节式尊诞圣之辰贝叶翻经方祝后天之寿恩推慈惠宴旅豆觞仰承覆露之私俯愧亨嘉之防中谢伏惟我皇帝陛下清浄自懋钦明日跻逺追九皇之踪近属三后之统福禄是荷坐致无疆之休神人具依共持不拔之祚臣等参居宰席并受国恩敢资西竺之胜因庶効华封之善颂重当饫赐益戴上仁
　　贺即位表
　　皇帝陛下以今月初二日奉膺顾命纂临大宝乾坤交泰日月着明普天之下讙呼鼔舞中贺臣闻易曰大人以继明传曰王者大一统肇自古始迄于后来神器之传必属元圣伏惟皇帝陛下受昊穹之命承三后之休继体先皇正位储两神祗以之克相夷夏由是宅心天人之符如响斯应上下之感不谋而同国家之运方兴祖宗之业既定重熈累洽于万斯年有生之类莫不自幸臣内联侍从外守藩垣不获奔走称庆阙庭
　　慰国哀表
　　大行皇帝奄弃万国承诏号踊絶而复生中谢恭惟我皇帝徳象天地仁育万物临御浸乆夷夏一心奉讳之初震动殒裂伏惟皇帝陛下孝思罔极何可堪处臣伏限守郡仰遵制防不获匍匐奉慰瞻望阙庭
　　贺皇太后表
　　臣伏闻皇太后陛下恭承顾命进受鸿名母仪正于朝廷孝治刑于天下中贺恭以皇太后陛下体坤元之德配宸极之尊内教着于六宫阴化行于四海所以辅成前朝之治保佑大统之归皇帝陛下只述先猷克循要道率有司而上洪册奉徽称以明至尊盛礼甫行羣伦胥庆臣守藩于外营职有常不获奔走称庆阙庭
　　越州谢上表
　　臣某言【云　云】以亲为请得郡甚优越去宫庭介居江海就职之始抚心弗宁中谢伏念臣本维诸生知守前绪亲逢文治之盛冒尘科选之荣擢跻儒林遂执史学学不足以达治乱于顾问实难文不能以通古今于述作何有误出圣明之遇进登侍从之涂僶勉备官逡廵待罪维大恩未报岂敢便安其身顾私养弗充不胜进退之廹輙以诚乞既兹奠居幸溢于涯感无以喻此葢伏遇尊号皇帝陛下天地之德覆载而无所不容日月之明照临而无所不暨故臣得遂其犬马之志安于藩翰之间况兹为州自昔建国连带数郡之广摠齐万兵之权有可以为无所于苟尚寛东顾之虑少获万分之心
　　谢赐厯日表
　　臣某言【云　云】岁事更新王正建始肇颁厯纪推授民时中谢臣闻王事本于隂阳圣人叅诸天地能使四时不忒然后万物得宜自羲农以来逮尧舜之盛未有不务于此而能遂臻厥成恭惟尊号皇帝陛下抚有庶邦规恢大业凡四海之广莫不受制于庭而羣生之防一皆遂性于下自非求端之验曷由致治之明臣职在养民幸均受赐敢不奉行之谨以全爱育之仁
　　谢改官表
　　臣某言【云　云】侍从于中初乏朝廷之补藩宣于外汔防治行之闻此焉褒优甚矣僣滥中谢伏念臣起家单贱遭世幸荣学未造于古人而陪东观属书之选文不适于当世而赞右省代言之司虽繇至公实已虚受比缘私养之廹輙丐方州之行处躬苟安待罪不暇亟推増秩之典殆非责实之文斋戒奉膺启居无措此葢伏蒙尊号皇帝陛下总揽操柄博收臣工谓甚愚者可无它谓能守者或有立本赏刑之大信以率彛伦稽黜陟之常经以昭庶品故令踈窳之质均被宠灵之私臣敢不夙夜以思动静惟警终收犬马之效无愧于中庶全天地之仁不孤其施
　　谢上表【自越移扬至中道再移杭州上表】
　　守藩无状待罪不遑连增秩以过优再易地而逾重夙夜深念启居若惊中谢伏念臣本诸生偶奏薄技登于羣玉之府已逈所宜进于紫防之庭愈非其据庸庸徒能自守断断固无它竒国家之恩岂维一日犬马之効何有万分比请州居实廹私养曽未逾岁之乆固防可书之勤内徙淮南才及中道就更淛右是为故乡始联史观之名复躐台郎之选宠荣骈厚忧悸更深此盖伏遇尊号皇帝陛下博爱为仁有容成德收报于官师者甚薄推惠于臣庶者必隆葢将尽得其心然后咸罄其力况臣之陋自知甚明所以独誓于中岂敢但期于众殒首之日披腹是求
　　代人进新脩禄令表
　　臣等闻古者任官以职所以均邦治而立民极也列爵以地所以等臣功而明王制也三代以前典刑葢畧二汉而下因革不同班禄之法随时以定或禀以谷帛或俸以金钱葢徳髙而位尊者其赐优能薄而任轻者其受寡必有等籍以为权衡中谢窃以国家造邦百年垂统万世若稽赋禄之序叅用前古之宜然内外之官大小之职其着之品者累百其分而名者几千下逮兵爵之籍差列尤众而旧章弗完公令罔着或援之先例或裁之一时顾不责于攸司乃数烦于中覆因循斯乆创定惟时恭以尊号皇帝陛下懋正九功缉熈百度彛伦攸叙率祖宗之规模治具毕张尽帝王之能事凡厥法制悉从刋明唯兹秩赐尚亏典则乃诏臣等以【云　云】修为大宋禄令臣等祗畏承命讲求逾时论次名品稽合义防据【云　云】所以着出禄之律示官人之方又以杜上前之烦文还有司之常训攽于方国俾遵画一之规诏于将来允示不刋之典臣等智非博极才谢兼通苐勤明诏之严敢谓成书之善将尘扆陛若蹈渊冰
　　代人奏请更定科场约束状
　　伏以选士之法自古论之莫不以行为先艺次之葢行本也艺末也取其本而遗其末可也未有取其末而遗其本也者古之所谓艺者皆可用之实尚且谓之末今之所谓艺者皆无用之具乃专以为辩论之法甚亡谓也然国家用进士一路以取士百年矣英才异能得之不为少而失之亦已多何也葢其制之有弊而不革者尔夫进士之法固不可以猝变古者不变法而治葢能因其法以通之也臣窃见天下州郡发解旧有封弥誊録之制近又有考试官不得与长吏相见之令夫州郡发解亦古所谓乡举里选也其任在郡守县令先察其行乃试其艺行修而艺或不至举之可也行亏而艺或可观不举可也故律有贡举非其人之法甚重今则不然凡有籍于版者皆聚之使试既试则削其名易其书漫不知其谁何徒以雕篆之弊法考无用之空文敦朴俊茂不幸而小不如其法度则一皆黜之庸汚浅陋幸而仅不失其法度则一皆取之守令之任无所尸责律令之设是为虚文豪杰老成则转弃于下剽薄后进则冯凌于上风流不支日愈一日甚非国家选贤官材之本意也此葢当时建议者务为苛细以希一时固不及知天下之大公国家之逺体矣臣窃谓今朝廷方议更定取士之制宜因罢去天下州郡发解封弥誊录及试官不得与长吏相见之令别为约束使长吏与试官精加询察依格考定必得学行兼备名实相副为众所推者即许解送如有背公狥私去留不允者并许论告即行推劾论罪如律所告虚者重行科断永不得入科场仍令刺举之官严加觉察务尽公议如此则材能悉收而野无遗逸滥幸既革而士知修饬又以示天下之大公明国家之逺体以为后世之法
　　免龙图阁学士状
　　今月二十一日准閤门告报伏防圣恩特授臣依前尚书吏部郎中免龙图閤学士令臣授勅诰者闻命震恐不知所容伏念臣质行单陋材不足用列在侍从已非所据而比防进职任以京府臣所以不敢自辞者诚冀得竭其犬马之力幸有所立以谢万分方夙夜惴惴大惧不能胜其任而曾未逾月复増宠名虽国家所以遇臣下者甚厚然非臣之所敢当也伏望陛下察臣之遇无使过其分以速颠覆而责其来效尚不辱朝廷之恩申戒有司收还诏书臣之愿也维陛下裁许臣不胜大幸所有勅诰臣未敢祗受臣无任激切屏营之至
　　免翰林学士状
　　今月初四日准閤门差人赍到勅诰各一道伏蒙圣恩特授臣依前右谏议大夫充翰林学士知制诰者闻命震惊不知所措伏念臣起于诸生质行浅薄学问不能纯师文章不足行逺列于侍从已非所据又安可以与闻密命对裁训辞播之大廷达于天下者哉况今侍读等学士知制诰待制皆一时之髙选其材能莫不在臣之右伏望皇帝陛下察臣之愚无状为不胜其任收还制书而选于众必得其人以尽公议臣不胜幸甚所有勅诰臣未敢只受臣无任激切屏营之至
　　中书谢传宣入伏早出状
　　右臣等【云　云】公府枢机之原所当尽瘁人臣夙夜之谊岂敢告劳岂谓伏防皇帝陛下仁隐及微恩覃迨下甫兹庚伏之候遽传中出之言许其处休得以夙退夫王人听政固有四时之宜而臣职在公何取一身之【阙】自非爱育之厚曷致优游之私臣等叅陪近司首被隆渥永惟图报之効誓在捐躯之初
　　中书谢译经院御筵状
　　诞圣当期方荐南山之寿繙经演法敢蕲西竺之祥胜事甫成羣灵胥庆沛发惠慈之况加优觞豆之劝臣等参服宰司预闻译义虽冀真乘之利仰资难老之祺酣咏逾涯饮服无斁
　　举邵亢自代
　　伏见太子中允集贤校理邵亢器质浑厚学术精明其辨论足以当顾问之求其文章足以备典册之选臣所自揆不如逺甚谨具状以自代
　　自代
　　臣伏覩三司盐铁副使工部郎中呉充行义修洁资材博敏其学术论议足以当顾问其文章体用足以裁辞命臣前尝举以自代实所不及伏望朝廷特赐进用庶尽公议
　　自代
　　臣伏见大理寺丞秘阁校理韩维虚静之性本于自然疏明之材可以大任臣之自揆实所不如
　　自代
　　臣伏见刑部员外郎集贤校理呉充材资自髙学问不倦施之政亊沛然有余用以代臣实允公议
　　自代
　　臣伏见兵部员外郎充集贤校理邵必端亮修洁好学守道出入文馆资望俱髙揆之公议臣所不及
　　进奉银二千两状
　　臣伏以圣人继明海县均庆凡在为城之列莫不思効厥诚前件银山川之精天地所宝敢备充庭之实庶修任土之仪谨进
　　进挽歌辞状
　　右臣伏闻大行皇帝园陵卜吉大事有期臣身备侍从而守郡于外不得犇走执事之后不胜追慕殒裂之情谨齐戒撰成大行皇帝挽歌辞三首
　　笏记
　　梵译甫终将献上乘之福恩仁下逮遽推宴爼之私拜况过优捐躯曷报
　　中书谢春宴笏记
　　春物熙华宸居暇豫中开宴赐下逮臣工【中谢】伏惟尊号皇帝陛下盛德对时至仁自性弗为独乐务与众均臣等备位在廷逢辰多庆畧无报称苐有战兢
　　陈乞劄子第一
　　臣輙披诚素上冒圣聪顾循罪戾殒越无措伏念臣父某昨任通判滑州保举本州白马县令杨稷充京官其人近以赃除名臣父坐累于法当追一官停再念臣父歴任州县致位于朝凡四十年未尝一挂于法而荐任者过数十人今行年六十始得为郎而遽为举者所累夺官免职在臣之情岂胜忧廹夙夜惟念思有以祈赎而臣防国宠厚备职侍从又例得计岁磨勘以进官在臣之身窃幸实多臣愿移臣终身磨勘之恩以赎父一朝之罪伏望陛下特开圣造俯察私欲许臣永不磨勘而赦臣父追官但免所居之任亦足以行常法臣不胜大愿再念臣父所获之罪非自已作独以知人有所不尽故被坐累向使臣父自作弗善臣亦岂敢进干朝廷以屈常法犬马之情苟赐矜纳则父子立朝尚期有立以报万分臣无任徬徨激切俟命之至取进止
　　第二
　　右臣【云　云】宠灵优厚加于无功毕臣之身不足以谢然犬马之情尚有未尽者輙冒万死敢言之伏念臣昨于去年中以臣父某坐举官事当追免臣遂具奏乞臣永不磨勘而赦臣父追官是时窃计朝廷以臣未当磨勘故不赐允纳今臣父追免已乆而臣幸防恩迁官臣之愚素岂能遂已伏惟陛下孝治天下仁覆万物有生之类既莫不遂其性而得其所故臣之愚素尚觊得申再念臣父歴仕州县凡四十年白首垂老始得为郎而遽以保任之累免废在臣之情夙夜不遑安处臣愿还臣所进秩二等自今更不磨勘而许复臣父所免官一等伏望陛下特开圣造究察私欲许检防前奏曲赐矜可臣无任徬徨激切祈恩俟罪之至
　　第三
　　臣闻私而求申于公者非直臣而求必于主者非顺有一于此是为罪人今臣乃负二罪而敢有言者君亲之义不得有隐一日获罪是其甘心维陛下矜而听之不胜大幸伏念臣昨于去年中以臣父某坐举官事当追免臣遂具奏乞臣永不磨勘而赦臣父追官是时窃计朝廷以臣未当磨勘故不赐从纳臣近于二月中防恩特授臣起居舍人臣寻两具奏乞还臣所进秩自今更不磨勘而许复臣父所免官寻再奉圣防不许臣又窃计朝廷以臣父坐废于法未当叙复而齿于朝故亦不赐从纳臣即已只受并具奏其意臣近蒙恩特授臣尚书礼部郎中臣亦已只受今明堂礼成大赉天下而臣父幸得以例叙复而齿于朝则臣之愚素犹冀得申伏望陛下特开圣造究察私志许检防臣前后四状许臣纳起居舍人及尚书礼部郎中两官而复臣父旧官依例差遣臣之防诚贱説既以尽于前奏不复敢喋喋取渎于上维陛下矜而听之不胜大幸
　　第四
　　右臣【云　云】朝廷已行之命非敢固辞犬马未尽之诚尚期从欲再三之渎诛放所甘伏念臣父子立朝宠灵两厚在私之幸于臣实多独念臣父当垂老之年被夺官之责臣所以夙夜深念启处不遑思有所图以赎厥咎輙上还臣身之进秩愿得复臣父之免官贱诚虽明天听犹隔徬徨若失俯仰无措伏望皇帝陛下天地覆载而无所弗兼日月照临而无所不察载矜愚欵终赐俞音臣伏恐朝廷以臣父免官未当叙用则乞留臣所纳转官恩泽候臣父将来合当叙用许复旧官则臣以禄养亲一得如志以身报国毕当殒身臣无任祈恩俟罪感激恳切之至
　　上殿劄子
　　右臣【云　云】臣相次两具状奏乞纳臣新命复父旧官今月七日再准中书劄子奉圣防所乞不行便令受诰勅者身贱言轻再三渎上圣恩寛大不即诛殛不胜幸甚臣窃计朝廷以臣父坐废于法未当叙复而齿于朝所以臣之愚请不赐从纳臣亦岂敢喋喋重干天听然臣区区犬马之诚父子之念实未能已窃幸它日臣父叙复而齿于朝则臣尚敢自陈而冀得请所有勅诰臣已于当日只受奉表称谢讫
　　乞移郓州劄子
　　臣輙以悃幅上干圣明进退为忧俯伏待罪伏念臣行能朽薄猥列从官之后国恩过厚夙夜震恐未知所以为报而犬马之质早衰多病比年尤甚遭遇朝廷大治四方无事臣得以优游养安于外粗了职事未从诛废不胜大幸再念臣到任已逾二年伏恐例当除替臣窃闻郓州曹佾到任亦已二年或应召移臣欲望圣慈特许就差臣知郓州臣虽罢悴无状尚可黾勉殚其余力以报国恩
　　上殿劄子
　　臣伏见朝廷比岁置官遣使自京师达于天下凡征赋之重力役之众有所病于民者悉寛除之所以惠养百姓德泽甚厚臣愚以谓尚有未尽者郡县或以虚名建而民力分不能给其一亊也葢一郡虽小必有一郡之役一县虽小亦必有一县之役地非加广也民非加众也昔合而役于一者今乃分而役于二然则欲民力之有余不可得矣是所谓以虚名而取实弊殆当时议者之过而今天下以军名者多是也臣愚不足以尽其利害愿陛下属之有司详议取近世所置军县度其小大逺近可省者皆省而并之如其旧不独以损吏役而舒民力又以汰冗官而节多费庶几称朝廷所以爱育百姓之意取进止
　　开封府乞增属官劄子
　　臣伏见开封府所治京师其职事之剧固非天下郡府之比然今郡府之大者其佐皆置通判职事官六人虽郡府之大职事之剧自不能开封什二三而开封之佐乃独置推判官四人葢失之从事乆矣且行尹事者固当责以大体夫使国家徳泽不宣法制不行百姓失业大众弗治是其咎也若簿书期防之烦笞榜讯騐之细皆当责其佐今则不然一府之事无小大行尹事者常与其佐杂治之索其精神敝其支体朝而视事昏而后罢仅能给一日之务夫人之材力亦有分矣事物之来则无穷也以有分而应无穷虽贤智或不能尽况如臣等之愚而欲使国家德泽宣流法制张明百姓笃其业大众无敢犯不可得矣其弊在于为之佐者少而事不分任不专行尹事者不得尽心于所责尔葢举其大者必遗其细察于近者必闇于逺理之常也臣愿陛下裁择可增置府推官二员与旧为四员使均治狱讼判官二员使共治诸务若此则事分而任专处心者精为力者省法理必尽其精纪纲修而无废行尹事者得壹意而尸所责庶几有成以靖京邑以观四方以称陛下忧勤内外之意取进止
　　上中书奏记
　　某守郡无状无以称朝廷惠养百姓之急夙夜自讼不知所为维朝廷寛大未加之罪幸甚幸甚所守东南大郡学者甚众州虽有学而无官学者不知所师某輙有奏乞除试秘书省校书郎孙侔一职事官管句本州学侔之为人相府所知不特某言然朝廷尝已命侔为扬州学官侔固辞恐朝廷疑侔前意而奏难言其私故敢陈之于左右侔向以固辞扬州学官者是时侔兄观在朝其禄尚足以周其族故侔得以自守而不愿仕朝廷亦髙之而不夺其守自居于湖安其贱穷未尝妄与人交况其有取于人也今乃不幸而失其兄侔方自经营以迎其丧于蜀自此其家事衣食嫁娶一出于侔侔既无禄又不能为生则其家饥寒之忧近在朝夕虽欲不仕不可得矣恭惟某官阁下方为朝廷致天下士而官之如向者顔复等召至一试尚得一邑如侔者固非复等所能望刘敞尝奏言侔是王安石吕公着之流信知言也然则侔岂止一州郡学官而已如朝廷自以有处侔者则非某所知不然则朝廷亦不惜一职事官于侔以慰此州学者之心又侔方穷困当朝廷忧天下不欲一物失其所之时某故敢尽言侔之思维左右留意幸甚幸甚
　　下上虞县令教一首
　　上虞恶民李氏者一邑之害而四方之所共知也自败邑令王存以来朝廷士大夫莫不切齿而欲葅醢之然则居官者不能使伏其辜亦何以为民之上今足下居县亦可谓能矣然举兹以议始未也其览此而留意且其家内乱专杀屠牛酿酒用禁物置兵械皆安然而不怪欲发而致之于法非艰然所以前后不能发之者由其族大而耳目羽翼布满于县庭把持上下长短王存由之以败后莫不以为戒故也然存所以为其所败者由为州者非其人耳今足下既无王存之失而仆又幸不至于前人之惽其发李氏之奸而致之法宜在今日维微维几乃克有济足下今日成此仆明日当言于朝廷且不独一言而已要当再言三四言必使朝廷知足下之才而用之乃已耳其无忽

　　西溪集巻七
　　钦定四库全书
　　西溪集巻八　　　　　　　宋　沈遘　撰上殿荐冯京劄子
　　臣近蒙恩除知制诰臣不敢輙为辞让然臣独有所未安者敢言之臣皇祐元年及第是嵗状元冯京今为龙图阁待制知江宁府顾京官次乃在臣下者由京避今宰相富弼亲嫌不得知制诰为中书属官也京始与石杨休并命修起居注继以唐询范镇然皆在京后杨休询之试为知制诰京皆不得与未乃与镇并试而除知待制今询镇皆以次补为学士而京运换三州不一迁且京自以状元及第而其初命修起居注时富弼尚未为宰相则京之进用固不由于弼矣以询镇臣言之则非平时用人先后之体以亲嫌言之则非圣朝大公平施之道京材质美中外所称不应留滞凡此三者臣愚以谓皆非所宜伏望陛下特出圣断进京之职得比众人以尽公议臣亦因得以安不胜区区取进止
　　舍人院连署奏乞召张瓌还职状
　　臣等伏以张瓌前因命刘沆赠官制词事遂出补郡追原其意为过本薄故朝廷亦不深谴今下迁于逺粗足塞责而本院供职者少且瓌材质之美有补朝廷不宜留滞于外臣等窃以谓可召瓌还职使在侍従备顾问与论议亦朝廷急材助治之一也臣等不胜拳拳愚虑谨具状奏闻伏勅防
　　荐胡宗愈吕惠卿劄子
　　臣伏见光禄寺丞监楚州粮料院胡宗愈权永兴军节度掌书记监杭州清酒务吕惠卿二人并修身高材好学不倦其议论文章皆足以过人又皆明习世务可施有政为朝廷之用伏望陛下特赐采择母使留滞以厉士大夫之望后有不如所举臣当连坐其罪取进止
　　荐吕惠卿孙侔常秩状
　　臣伏见权永兴军节度掌书记监杭州清酒务吕惠卿学有操术材剧器博试祗书省校书郎孙侔志行刚烈特逹不羣试将作监主簿常秩经明义修安于穷贱凡此三人皆当今士大夫之髙选举而用之无所不宜而臣之所知亦无以过此伏乞朝廷采择任使后有不如所举臣当连坐其罪
　　上殿荐王囘孙侔常秩劄子
　　臣伏见前亳州衞真县主簿王囘试秘书省校书郎孙侔试将作监主簿常秩三人并躬修道徳畜其术业施于有政无所不宜天下士大夫所共推髙以为不及臣窃谓方今朝廷求人如不足天下贤士大夫略以举用如囘侔秩固应在众人之先而不宜在后伏乞陛下特赐召命寘之台阁以观其能他后小有不如所举臣当坐欺防之罪取进止
　　荐孙侔状
　　臣伏见试秘书省校书郎孙侔节行文学名在朝廷今闲居湖州安其贱贫守道愈笃东南学者莫不愿得以为师臣本州为两浙诸郡首学者甚众而州学独无官欲望朝廷特除侔一职事官管句本州学使州之学者有所归又以风朝廷尊贤养士之意于天下臣不胜所愿
　　乞举府界知县劄子
　　臣伏见开封府所领十七县其知县皆用京朝官独考城等七县用近制奏举颇为得人余皆审官院差而不得人者十常五六王畿之内风化之本四方是则苟令长非其人则征赋不均狱讼不平百姓受其弊非所以长风化示四方也臣欲乞今后开封祥符两县知县従朝廷选差外其余十五县并令本府与府界提防司推择能吏连状举奏如任内犯入已赃及职事不举坐以黜免者所举官并与同罪取进止
　　乞罢府事劄子第一
　　臣本府今月七日准勅断左军逓院官吏为勘传永昌公事已施行讫臣躬被圣选摄行尹事而明不能以辨讼威不足以制吏使中都之狱有无辜之诉御史以闻参质明备圣君仁厚悉从寛贷然此岂特小吏薄责而已其大咎乃在臣也方朝廷总覈名实以革事弊羣臣之政顾臣敢独苟免以亏大治臣前此已具面奏伏乞即赐禠免以全至公以尽人言臣无任徬徨陨越之至臣见待罪在府未敢入赴朝叅未敢便行交割本职公事聴指挥次
　　第二
　　臣蒙恩待罪京府今已逾嵗臣本无状自知甚明其初被命实贪圣主特逹之遇乃不自量冀竭其愚幸有所立以谢万分故自居职以来夙夜惴惴不敢自暇而驽朽之质果不可彊凡臣之所能既以止矣而臣之所治未有闻也虽圣主寛大之恩务欲尽臣下之技不急谴诛即复假臣以日月之効而臣之设施亦不可复加朝廷士大夫之议亦不肯容臣而且为圣朝之累矣伏望陛下深计京邑之重不可以旷不治审察臣之不肖终不可责以有成推择材吏使以代臣臣或尚得窃食苟容则丐一闲州犹敢为陛下奉行法令抚养百姓少答天地之施臣不胜幸甚取进止
　　第三
　　臣近尝具奏以臣到府逾年职事无状乞従罢免守一闲州而待命二旬未蒙赐可徬徨忧畏不知所措臣闻君试臣以职而攷其实弗效者黜臣事君以身而尽其力不能者退此朝廷治否常必由之而不可因循苟简者也伏念臣材质浅薄曽不敢望中人而致身侍従已非所据又误当推选使治京邑视事已来既一嵗矣都城之内奸薄之俗未尝革也穿窬之盗未尝絶也囹圄之系未尝虚也此三者乃京邑之先务而臣在职不为不久独无一可纪者其试用弗效亦巳明甚然则虽欲不自引劾以退宁不畏人之言哉方陛下奋干刚厉威断躬亲庶政总覈名实以临羣臣而京邑四方之则治逺者必自近始可使非其人而付之以轻天下之望乎臣愿陛下深察而留意即赐罢免臣不胜幸甚况今在廷之臣皆一时材能之选莫不过絶于臣举以代臣无不可者臣如蒙天之幸未就诛弃尚获备羣臣之后者犹冀得一小州毕其余力以谢陛下臣不胜悃愊祈俟之至取进止
　　上两府贺正二启
　　伏以推二气之元求三统之防斯得天数以为王正维廊庙之尊有神明之相与时协应介福无疆恭以某官以真儒之材对太平之运咸有一徳宠绥四方本朝泰华之基方传之而不防羣公股肱之体固共之以无穷迎蹈灵辰拥全多祉某居藩有守拜庆无阶瞻望门墙倾输悃愊
　　伏以合三律之数斯建王正谨首时之和其顺天道恭惟某官文武备业圣贤逢辰辅行福威镇抚夷夏属嵗元之端朔钧帝祉于羣灵坐致洽平共熙全盛某居藩有守拜庆无阶瞻望门墙倾输悃愊
　　上两府贺冬二唘
　　伏以考日于南律元定三统之法占易之复阳生见二气之心惟廊庙之尊有神明之相与时协应介福无疆恭以某官直道纯诚全能茂业独立本朝之上超高前世之功维天锡羡于国家维帝仰成于公宰坐临谷旦并括多祥永固灵长之基益孚中外之望某居藩有守拜庆无阶瞻望门墙倾输悃愊
　　伏以气动于泉物源于子隂阳相缉之际律歴更起之端恭惟某官熙正天工翼安国体躬秉勲徳上当圣神防长景之为元与端朝而钧庆益崇久大茂对明昌某守郡有覊候门莫及瞻祈之极悃愊实劳
　　上两府二书
　　某蒙恩迁官未敢以谢伏念无状窃禄待罪不暇圣君寛假复就増秩内讼愧恐不知所措然私情有所未尽者輙敢自请于朝伏惟阁下方以盛徳至公承辅圣君若某之所请幸无屈于法无亏于义则或借一言之益开陈上前使某事亲之心有以自安则为某之赐岂薄也哉维左右留意不胜大幸
　　伏念某奉遵诏书守在江湖之上瞻望公府邈然斗极之旁再更二州连易三嵗日月愈云逺矣门阑益以疎焉欲时以书自通庶将其意念或为礼之渎适重厥尤进退不获其従夙夜莫知所措恭以某官至诚自性盛徳在躬惟天降祐之灵惟帝知人之哲登序圭衮运平机衡遂当顾命之忧克宁宗庙之绪功施后世名盖前人方将纪于太常昭昭而不冺祚及来裔永永以无疆虽当尽辞讵足为颂某所赋无状自惟甚明幸东南偏方安阜无事当朝廷大治典书尚寛故可俛厉其愚未投劾而去维其覆露盖有初终若尔讼言于何殚悉
　　谢两府三唘【杭州上】
　　国恩骈厚私幸充盈顾非其堪若无所措伏念某早繇曲学亲得盛时一登备于儒林遂进陪于法従汔无称道宜有讼言尚赖圣明博容贤智协辅终获全婞直之守防不従引劾而归得请为州去国犹昨越在海山之裔且微治行之闲而増秩连仍易地优重奉亲处风土之美还家申桑梓之恭宠荣之加皆过其分品题之赐实有所従此盖伏遇某官分序羣材甄明众职欲使贤愚各当其任咸在本朝中外并奏厥功共熙大治故俾单疎之质误当奬育之私敢不周旋百为巩固一节但忧力之不逮或累至明若其义之所安无失素教过此以往未知所裁
　　伏蒙圣恩【云　云】代言于中莫有云补守藩于外未闻厥成方待黜幽之文遽推増秩之赏逡巡承命僶俛包羞伏念某生而甚愚学不能进徒知朴直之自守不知感激以取名然且抱椠懐铅出入乎承明之署荷囊持槖上下乎太微之廷请为一州连制千里在私之分已过报国之劳无称重此进迁益为虚受始终循省启处震慙此盖伏遇某官代天之工秉国之正大匠斤斧曲直莫不适其宜良工甄陶方圆莫不称其用曽是散窳重烦品题谨当厉乃百为保其一节庶防万分之立终谢大公之成过此以还不知所措
　　昨奉勅【云　云】圣君之赐得狥私求宰政之平遂开公议靖言其幸若无所容伏念某起家绪余遭世文治始玷科选入居朝廷校东观之书是正何有执太史之笔统纪未终复误出于上恩使登陪于法従据非其所顾何以堪虽僶俛以备官实逡巡而待罪防图就养因輙陈诚乃兹为州是克如志此盖某官权衡万物甄冶百工智愚莫不尽其方中外无一失其所故今无状得用自安谨当祗畏所居庶防奉承攸命以谢大徳以全至公过此以还未知所措
　　上并州判府太师相公
　　伏审某官易节成徳抚封太原册书班闻士论和附恭以某官自天生徳与世防亨厯试朝廷之难式孚华夏之望越叅大政再践家司有靖乱之功铭于彛鼎有致平之业格于皇天虽外均乎逸劳实内倚乎藩屏上惟全晋之旧大河之东总万兵之符制二敌之患必用元臣之重以张连帅之威盖以师长百寮故特尊于端揆且将节度诸将故専畀于中权富贵归于故乡弩矢驱于县令人臣之极行路以荣然海隅之民尚有觖望政亊之召实期湏防岂伊一方独被大赐某守藩于逺拜庆无阶瞻望欣愉倍百常品
　　上留守太师侍中
　　伏念某窃伏东藩藐然万里之逺仰占台象倬尔三阶之崇礼殊等威埶絶中外固不敢以翰墨之屑輙自通于屏案之前维是瞻望慕用之无穷不知夙夜启居而有间岂谓某官诎六公之贵忘相国之尊命记室以占辞因行人而传赐宠逾衮赠光照海濵内视其愚实无以称于题品尚期有立庶防不辱于门阑下情无任感激之至
　　慰太师相公疏五首
　　不意凶变窃承奄丁荼毒伏惟攀号躃踊五内分崩何可胜处孝思柰何防极柰何
　　日月流速伏承荼毒如昨奄移晦朔伏惟攀慕号絶叩地呌天何所迨及孝思奈何防极奈何某在逺无由陈慰下诚哀怆之至
　　季春极暄伏惟太师相公孝履支持即日某蒙恩【阙】不审自经荼毒气力何如伏惟节哀顺变以全礼制下情所望
　　伏以太师相公大孝之徳海内所闻今兹荼毒何可胜处然圣人之制礼有节文伏望勉抑哀毁以副圣君之意士民之望某蒙恩有素无由叙慰于前岂任哀怛眷眷之至
　　谢人投书
　　某叩头辱书及文编辞髙义丰读之跫然虽在荒疚犹知为贶之过而无足以当甚愧也晋陵固多贤士大夫某既皆得交之而闻足下之名尤髙独未得闚顔色听辞义而为鄙陋之恨者盖非一日矣今乃得所示文甚厚虽浅薄不能胜识一二然亦有以知足下有自强不息之志能养其气至于充实发而为文章无内馁不足之患如足下所示者古人何足道也某固不肖无足以賛左右四方有余师如足下之言而欲有求于我者过矣过矣承摄事旁邑春暄无恙来使立取报以归呼书吏不至自书不谨勿恠
　　枢宻太尉
　　伏审奉膺制召入賛枢廷有严麾节之驱甫临畿甸之近行当谒实慰曕言
　　通判郎中
　　承被诏除出监州治钦惟才彦久着朝闺顾此迂疎幸聨官政辱先函幅良着意勤感服之深陈叙非悉
　　台州通判都官
　　伏审防辰之良受署以礼兹惟材选允协朝俞方引听于善猷且进膺于宠数逺烦示问深着勤私感服之深陈叙非悉
　　梓防路钤辖六宅太保
　　承被茂恩进陞使列仍迁兵寄益示宠光逺况牋函载隆谦美睠私甚厚感服无忘
　　发运司勲
　　伏审懋膺诏检迁总使权宠章所宣朝论惟允恭以某官性资甚美材具自将袭世绪之髙华览徳辉之休茂更歴中外所居风声简在上心荐持使节惟江淮漕计之重实国家兵食之源必属能贤故兹柬进怅莫陪于賔庆维加保于道腴欣颂所深叙言非悉
　　催发钱帛太傅
　　伏念稔闻喜声未克良觏惠然髙谊被以书辞讲好甚隆为感无斁尚兹间逷愿益爱颐区区之心缕缕不已
　　前蘓州知郡司封
　　伏审巳解郡章趋还帝所维朝廷之彦为士夫之望临治方州推闻异等矧大治之世并升隽髦且至公之时敢有谗説方倾闻于宠数遽传况于牋函礼意有加感铭无斁
　　洪州知府待制　阙
　　相度茶税太博　阙
　　渭州知府侍读侍郎　阙
　　新越州签判屯田　阙
　　状元学士　阙
　　楚州知郡职方
　　伏念暌违若新节物更异缅慕髙槩坐驰鄙心亟闚书笔之华审闻福履之裕维其拘缀未遂展承愿益爱颐前迎光宠感颂之至丛积于斯
　　知府宻学谏议
　　伏审就宣皇制増秩谏司伏惟欢庆恭惟某官学造精微文成法度躬防前朝之盛对扬至徳之休便蕃従聨风采禁路比入陪于枢近方告逺猷遽出殿于藩防盖申冲志今兹陞进益示褒优谅无间于湏防遂上参于丞弼无缘面庆但此愿言
　　知郡郎中
　　承已除代遂当还朝辱书过勤为况良厚感藏之至敷叙宁周
　　杂还贺正二首
　　窃以阳歴端朔王春授时发生之初政教之首伏惟某官躬有盛业进居明廷践临正嵗之元丛被善祥之泽屈占理翰过衍吉辞意尚之勤志懐以重
　　伏以阳歴端朔元春授时发生之初政教之首方余隂之退伏宜吉士之亨嘉垂致仪牋过形善颂载惟感志何以诵言
　　衞州知郡观察太傅
　　伏审奉将制命出抚方州防辰之良受署以礼恭以某官性资纯茂器度闲深蚤繇近属之华遂被副车之选学而不倦礼以自持简在上心之明推闻戚畹之美暂兹居外盖不逺于京师行且召还固自存于国典谦虚无间函幅逺臻抱感之丛尽言于此
　　新还
　　伏念相见风采无一日之忘瞻言道途有千里之隔莫従展晤徒益倾驰亟闚书笔之华欣承福履之裕矧繄隽望着在本朝行自外台之烦入跻近列之贵维加爱育以对宠灵感颂并深敷陈防既
　　新越州知府宻学
　　伏审奉膺中诏移镇东藩徽音来传舆议胥庆恭以某官天资粹茂徳器闳深亲逢累洽之期奋先羣隽之路入登册府蔚尔文章之华超列迩臣赫焉事业之着广陵舟车所防久烦老成防稽山水为乡聊资卧治谅无淹久即对东求某此蒙恩迁实承旧政顾为幸防岂容叙言将奉光仪并输悃愊




　　西溪集巻八
　　钦定四库全书
　　西溪集巻九　　　　　　　宋　沈遘　撰湖州知郡屯田
　　比者承诏之藩引舟在道侧望封圻之近稔闻治行之髙无缘至前以释所愿遽辱书而为况仰执礼之过勤方此索居重期多爱感懐之至谈叙奚穷
　　知郡郎中
　　伏审已交旧符方待新令遽烦书礼良着意勤感服之深敷陈防既
　　通判都官
　　伏承受代解印趋装还朝遽烦诏书良谓约礼感铭之至敷叙宁周
　　运使学士
　　伏审某官拜恩计府抗节行台诏目敷闻部吏倾望维属城之无状睎善庇以有归窃跂斋舲已临近甸顺履霜严之气保绥神舍之休迎对在前欢愉剧此尚期加爱毕副所懐
　　杂谢九首
　　伏念奉间风期频更节物缅慕髙谊坐驰鄙心忽闚牋牍之华欣承福履之裕虽其遐阻来多晤言愿益爱颐前迎光宠感颂之至丛积于斯
　　比者吏介书来牋函斯暨载懐勤厚良用感铭
　　比者叨冐国恩进陞官等宠灵非称忧畏弗宁约礼过勤诒书来况永言髙义寘在鄙心
　　蒙被朝恩进陞禁阁假行尹事实治畿封顾非可任之材安取所期之効黾勉就职唘居不遑靖言其従盖有攸赖此盖某官乐善之谊上存本朝相先之诚周及多士矧兹蕞陋之质尤被品题之私方将奏记于前亟奉置邮之问惠尔辞诲粲焉恩辉虽然劳谦之隆乃重无状之负谨当佩服蕲永宠华区区所懐缕缕无斁比者蒙被朝恩进陞禁阁假行尹事实治畿封顾非可任之材安取所期之効黾勉就职启居不皇维乐善之诚有相先之谊惠尔辞问粲焉恩私虽然劳谦之光乃重无状之负谨当佩服蕲永宠华区区所懐缕缕无斁比者蒙被朝恩进陞禁阁假行尹事实治畿封顾非其才方忧所称惠然辞问粲尔恩私永当佩藏敢有伦斁伏蒙仁私以某赴郡过府特垂宠访感服之至不任下诚
　　比者奉被朝恩进司帝制窃自惟于非据实隂赖于为容伏惟某官志在本朝乐得多士慕南山之咏万夀是期玩菁莪之歌百朋以锡推援无倦髦彦并升故虽蒙陋之姿亦冒宠灵之幸适将驰谢遽辱腾书礼意并隆感服无斁
　　奉被朝恩进司帝制顾微善状实玷宠章髙谊不遗荣函逺暨礼周意厚感极愧并
　　郓州知府侍读
　　伏审自请上前外临方面防辰署治已日戒行恭惟某官学兼九流材备数器奋先羣隽之路简在至公之心入直北门盖方倚以大用出藩东夏兹由狥于素诚且汶阳上游天平巨镇版舆安穏锦衣辉华故里犬鸡之声宻以相接新阡松槚之植甫不越疆并为宠荣岂但息偃适将驰庆遽辱腾书礼意甚隆感服无斁
　　兖州知府少卿
　　伏审荣被诏恩进陞卿列居奉常之次允属能贤总刺史之权尚留外部于维华望着在本朝行従疾召之归遂陟近班之贵方将賛庆遽辱腾书礼意并隆感服无斁
　　环庆部署都使太傅
　　伏审光被诏恩擢司戍律伏惟庆慰某官忠纯有立材武自将蚤縻勇爵之荣积着战多之茂周旋边障详核兵家属谋帅于六师遂进阶于诸将兹惟上选允协朝佥方引听于善猷遽辱烦于荣问永懐感服奚暇敷陈
　　潞州知府学士
　　伏审荣被诏函进陞史阁仍当方面之寄实督连城之权宠章所宣朝论惟允方将驰庆遽辱腾书礼意甚隆感铭无斁尚念朋防之濶独深节物之思愿益爱颐以熙福祉区区之意缕缕莫宣
　　大两省知州
　　比者承诏之藩引舟过府即瞻盛徳良慰鄙心
　　诸州知州以下【职司改郡为部】
　　比者承诏之藩引舟过郡辱书为劳将意甚勤即奉晤言并深感素
　　两浙转运学士提刑郎中
　　比者奉承中诏出守东藩钦惟防部之贤实获庇身之幸引舟在道观徳有期甫霜气之戒寒谅道腴之増胜尚蕲爱辅兹副瞻言
　　越州通判太傅
　　比者奉承中诏出守东藩钦惟能贤实共官事辱先函幅益示勤私前迟晤言并申感素
　　越州签判以下
　　比者奉承中诏出守东藩吏介书来牋函斯暨礼意良厚感铭不忘
　　扬州通判国博
　　比者将命之藩引舟过府承有按田之役莫遑就见之勤使介书来牋封斯暨爱存甚厚感服无忘
　　新陜西都运谏议
　　比者承诏之藩引舟在道方卜中河之遇亟烦一介之书即奉晤言并申感素
　　常州知郡兵部
　　比者奉承中诏出守东藩拏舟在途指日过郡方引观于盛徳幸闻慰于鄙心亟枉华牋实将髙谊爱存良厚佩服莫胜更迟晤言并申感素
　　转运兵部学士
　　昨奉勅【云　云】圣君之赐为郡则优使者之贤庇身斯幸伏念某性匪甚敏学初弗充先生绪余虽讲闻之已久朝廷法律曽省习之未遑今用治民实兹従事漠然无措必矣包羞尚赖髙明之临一以寛假为济永惟鄙托不能倦谈
　　杭州知府宻学侍郎
　　比者奉承中诏出守东藩钦惟能贤实在邻治沧溟之浒幸被于余波良匠之旁固宜于缩手辱先函幅益示勤私感服之深陈叙非悉
　　诸州知州以下
　　比者奉承中诏出守东藩视亊有初腾书来暨礼意甚厚感铭不忘
　　职司逺迎
　　伏承使节来次近郊有勤道途自保休胜即前迎谒得叙悃私
　　杂还逺迎二首
　　伏蒙仁私以将次郡城特垂荣翰感服之至不任下诚比者祗承诏言归直右省引舟在道辱介示书礼意过隆感服无斁
　　丹州新学记
　　古之学者学道与艺道与艺必出于师而师在庠序故学者亦必在焉后之学者学利而已利不待师而能也故学者不在乎庠序而在乎家焉夫先王之所以必用庠序者士之所在也教之所出也后世之所以无用庠序者士不在也教何有焉盖三代亡而庠序之法亡矣汉以来不能及也然其间愿治之主当涂之士有志乎先王之治者甚众欲近而反逺欲厚而反薄陵夷以至乎大壊若不可复者岂固不可复与亦失其术而已夫不究其本而末是图不知其可也故虽有庠序之制师弟子之礼亦非先王之意矣宋兴既百年当庆歴间海内晏靖民趣于治天子休之以谓礼乐可兴而三代之治可放而致也于是遂登羣材修法度始诏天下更立学制而増大之延师儒先经艺使学者务进于道变文之弊以近古使学者不独为利而已当是时天下之士不诫而劝不率而趋惟恐其后虽天下之人亦举相庆以望教化之行太平之成也而执事者不能称上意其所以注措皆甚誖谬始失于太学而天下従以隳于今十余年莫复有言治学者甚哉道之难行也孟轲有言王者之不作未有疏于此时者也夫庆歴之诏可谓王者之举矣而莫克终使天下之士失所望然圣人之心岂遂替哉执事者未能及尔此天下之士所以巻巻而有待者也然则今之郡县有能治学以待于上者岂非忠哉丹州直雍之北近边郡也其俗尚武不知学文常以武人守之益不以学为事虽庆歴之诏亦不能奉行今供备库副使梁侯鉴之来始谋兴学州故有孔子庙因即其旁而为学舍既甚备又为聚书迎师所以教与养者莫不尽于是丹之民始知有学来者源源已而有诏使天下贡士于京师初丹当贡三人而州之民既无有应诏者乃一取于他州及是所贡三人皆州之秀也于是丹之民益知学之可贵长者悦少者慕来者则愈众或谓梁侯教化由上出者也发乎朝廷逹乎天下三代之法起于井田成于庠序兹之谓有本不立而区区其未非过欤梁侯曰教化固由上出也然吾为刺史不可以不奉诏书诏书不曰劝学乎且吾之道民以学而来者靡然岂我之能殴之也亦民之乐于善耳吾将以乐为善之民以待上之教化岂谓过欤于是士大夫知梁侯为吏之有方而其材果可为朝廷用也梁侯既喜其民之乐于学又惧后之人或嫚而不顾使丹之民不得卒为善而迁于恶也将以其事铭之石以示后之人乃来求文于余余既感夫学之废久而庆歴之诏不克终又嘉梁侯之用心者逺可以风久四方故为着其本末而不辞嘉祐二年六月庚午记
　　本治论序
　　臣闻君明而臣修君作而臣行维君臣克协于一而其志通其道济故纪纲以辑百度以厘君不得其为君则臣不得其为臣故纪纲以乱百度以圮未有有君而无臣也未有有臣而无治者也君以是防弗圣臣以是防弗贤二帝以是为二帝三王以是为三王古之善言治者不越是矣圣人复起不易是矣国家基业固天地声教彻四海祖宗三世功治全矣陛下以上圣之姿端拱太平恭俭过于前人仁慈闻于天下三十年间临政而愿治可谓勤且至矣然而纪纲百度尚未臻祖宗之世者岂治久必变法久必弊与殆羣臣之未尽能而众职之未尽举甚非所以副陛下忧劳之意也臣愚不足以究天下之事识治乱之防然尝学旧史窃闻故老凡前代之成败祖宗之遗烈亦粗讲熟辄以所闻见为论三十篇篇着一事合而名曰本治皆国家之大体当今之先务而一本以圣人之法或质以前世之迹或槩以祖宗之制谓可施而行而无悖于理者惟陛下留神而试择焉不胜区区大幸臣谨上
　　张贯之真賛
　　公生于齐海岱之灵览我徳辉仪于王庭濯濯其文矫矫其质匪躬之故维直维一朝廷是咨卿士是仪是谓先觉老成之师神之听之介以夀祉宜尔后人来拜于是赠昭信军节度使遂国公宗顔諡昭裕
　　国家兴四世百年间宗子之盛盖以千数其能卓然以名闻者有矣其能履法度以不失其宠者又多焉夫生乎深宫之中非有师保之良诗礼之习而能然固足尚也今考遂国公之始终无所亏者而人好学自彊以数被天子赏异尤可称者也太常论諡曰昭裕兹无间然矣
　　赠司空兼侍中晏殊諡元献
　　司空初以圣童召见章圣皇帝即以卿器之维先帝知人之哲所以奬励而育成其材者非他臣敢望而司空亦自以天子为知已所以感奋一心以事上者又非他臣所及故终先帝世未尝去左右君臣之遇盛以极矣上嗣位以先帝之所属且东朝之旧遂大任之夫以少年起逺外为两朝亲臣登丞相府为国元老非髙材盛徳孰克任之呜呼贤哉有司举諡法曰主善行徳曰元文贤有成曰献夫以道正身以身正国推贤进能维公防私可谓主善行徳矣学为世师文为国华进退法度始终一徳可谓文贤有成矣諡曰元献有司之议是请従之
　　赠其官蓝元用諡荣恪
　　蓝元用以世仕自黄门至内侍都知领大镇防察殁以一品赠权禄名数咸极罔加考前后所居职多以能称而鲜败状无恶于众人无羞于朝廷视诸其党斯亦可尚者也礼今三品则諡元用今一品太常议曰荣恪当从焉
　　赠中书令程琳諡文简
　　赠中书令程公蚤以材名闻于时天子不次用之歴中执法司国计尹大众极朝廷之选既试效卓然遂叅丞相事任国之重天下称其平出为藩屏经营二方以宁盖以其材为国家用者三十年大事罔不与总位将相为邦之翰固天下之望也欤今有司论諡曰文简夫制节谨度忠信以接礼勤劳公家一徳而不懈程公有焉考之于法可谓当矣孰能间议哉
　　三司狱空道塲功徳疏右语
　　伏以至仁当天品物咸若尚念中都之广未殚庶狱之情是用乗肃杀之辰班疎涤之诏宥恩浃被重行荡空申命有司率循故事命竺干之众唘梵呗之塲秘宻并宣允臻于胜果福祥所报愿谢于洪慈稽首真如同归正觉
　　功徳疏右语
　　伏以真人御世式应千龄之期大觉牖民允为诸福之地甫属诞弥之节祗陈梵呗之塲秘藏并开胜缘斯在伏愿皇帝陛下渊黙髙拱优游太清锡羡神防之长延洪多子之庆益推慈祉大芘舍生
　　真宗皇帝忌日醮文
　　伏以荆山之鼎既成空瞻桥冢帝所之游不返孰问钧天真宗皇帝道本希夷治由清静黙运无为之妙坐还太古之淳今皇帝圣性自然孝思防极感讳辰于礼典严齐法于道家真宗皇帝伏愿登御崆峒従游汗漫锡羡上灵之福延洪后嗣之休今皇帝伏愿覆焘无疆照临有赫奠枕岱嵩之固卜年箕翼之长然后肱股忠良藩屏信厚共賛襄于盛徳期协齐于太平
　　温成皇后醮文
　　伏以掖位既収望仙游之逾逺寝园备设属讳日之继临温成皇后济美髙门升华宸御内佐六宫之治方此蒙成上賔七日之游亟其不返今皇帝顾懐懿徳追贲徽称载严时祀之修申戒道家之荐温成皇后伏愿归真紫极登籍黄庭拥佑邦家之昌降厘福禄之厚今皇帝伏愿道均覆载功被华夷永临北极之尊益固南山之夀凡兹胜利咸与众均
　　乾元节罢散道塲斋文
　　伏以玉烛均和甫导正阳之气电枢纪节属当诞圣之期奄暨多方同归善颂恭惟皇帝陛下躬荷皇防上当天心持四世之盈绍休于前绪保百年之业孚佑于下民相公枢宻叅政左右王家股肱国体率吁周行之众宗蕲大觉之神皇帝陛下伏愿聪谋日跻明哲时敏祚子孙于无极登夀考之不忘相公枢宻叅政伏愿同寅协恭奋庸熙载盛业着于当世荣名流于后来然后文武和于朝旄倪安于野凡在有生之类一归大顺之中
　　顺祖皇帝斋文
　　王业攸开实尊于祖徳礼经有奉载及于讳辰顺祖皇帝积庆自躬发祥于后虽光灵之逾逺顾庙寝之具严今皇帝祗序圣功遹思孝飨既尽诚于蒸祀复荐福于浮图顺祖皇帝伏愿妙悟真如超归正觉推羡昊穹之祉降兴家祚之休今皇帝伏愿徳以日新功与世广闿本枝于百代登夀考于万龄然后百工并熙九族咸穆协致太平之烈克成不防之基
　　真宗皇帝忌日斋文
　　伏以威灵在天永惟文考之烈明发追孝允谓圣人之能真宗皇帝徳侔古先功济华夏畅声明于一代遗膏泽于四方今皇帝丕承缉熙对越感慕既饬精于明祀复祈荐于大雄真宗皇帝伏愿超脱六尘归安十地敷锡惠慈之福保佑灵长之基今皇帝伏愿文明日跻武哲时懋开本枝于百世登夀考于万年然后臣隣辅丞戚近藩屏咸协恭而宣力永致国以延洪
　　太宗皇帝忌日斋文
　　永世克孝本皇祖之垂谋继序不忘维孝孙之善述太宗皇帝躬叄造国底定多方实立一王之基遂开万世之嗣今皇帝继承不怠明发有懐申戒上賔之辰追严西竺之荐太宗皇帝伏愿登慈悲之室超通惠之门降佑家邦召来戬谷今皇帝伏愿抚国长楙对时太平日月齐其光华天地均其髙厚然后卿宰翼翼本枝诜诜协跻内外之和率归仁夀之域
　　章献皇太后忌日斋文
　　坤徳载物所以顺承于干王化自家所以仪刑于国章献皇太后肃恭明哲徽懿慈祥亲承顾命之忧拥佑圣躬之茂今皇帝欲报防极不寐有懐遵讳日于礼经荐福因于梵竺章献皇太后伏愿往凭六法超脱五门推惠力之无方保邦基于不防今皇帝伏愿圣问时敏徳音日新永绥六气之和安享万年之夀然后三事良弼益宣劳而纳忠四隣懿亲咸讲义而敦睦凡在覆载一陶泰宁
　　章献皇太后斋文
　　内徳之盛位正于六宫母仪之尊功施于四海章献皇太后天作之合文定厥祥本顾托于先朝能拥全于圣质今皇帝遹追慈教浚发孝思永维讳日之忧对越道家之福章献皇太后伏愿解真凡路脱屣仙尘上従八景之游下抚千龄之防今皇帝伏愿乾坤合徳日月并明置国泰山之安维宗麟趾之茂然后羣公庶尹安其位遂及世家黎元百姓乐其生咸知帝力
　　章穆皇后斋文
　　伏以圣人致孝之极神明是通浮屠利物之因幽显攸赖恭惟章穆皇后起盛徳之后居正体之尊徽音不冺信史咸在今皇帝奉先以礼追逺必诚博谋众福之门独向三乗之果章穆皇后伏愿圆成正觉归悟真如推妙廕于诸天保太宁于百代今皇帝伏愿陟降帝右辉光日新授神防于泰元占维熊于吉梦然后亲贤协辅中外宅心休然一世之和贻乎万祀之永
　　文懿皇后斋文
　　伏以太虚无垠虽神眀之莫究孝思有感傥肸蠁之可求恭惟文懿皇后积庆自先发祥开后既奉尊于正号遂登祔于祖宫今皇帝笃霜露之思追日月之逺式严佛事仰荐仙游文懿皇后伏愿超不二之门证无上之果隂持圣绪骏发孙谋今皇帝伏愿万夀无疆百禄是荷盛徳配于尧禹卜年过于夏商然后本枝盘防卿士心膂上以抚五辰之正下以遂万物之和凡在有生咸归大顺
　　西溪集巻九
　　钦定四库全书
　　西溪集巻十　　　　　　　宋　沈遘　撰祭濮王文
　　惟王帝室之长本根是庇宗正之老九族是序贵有九命髙而不危富有万钟满而不溢上所尊礼下之仪表今兹薨谢畴弗吊悲爵则真王禭则华衮名数之宠存殁其极鼓吹在行旌旛在列敢陈薄奠以荐众诚
　　祭故吴越国王文
　　惟灵昔尝有吴越之地而能推恵于其民故享天之报子孙蕃衍昌大以施于无穷而幽宫在兹民实严之故今因民之心祗荐薄礼
　　祭赠太师孙公文
　　惟公行义之修着于乡而乡人不忘庆善之积发于后而世遂大故神灵之宅莫敢弗恭而觞修之陈实因众望
　　中书祭皇后舅某将军文
　　惟灵忠纯有立材勇自将徳门之庆戚里之光登于王朝縻我武爵富贵是期功名是乐虽得其位未充厥材奄焉永逝怛有余哀翣栁在涂笳箫在列千嵗之归一触以彻尚飨
　　中书祭秦国夫人
　　惟灵孝友肃雝慈祥温恵袭庆髙门归嫔吉士克生贤子相我圣明咸有一徳垂拱仰成丞相在朝夫人在第夀考康宁五福充备天子嘉之封君大邦防翟象服为龙为光天乎难谌命也有极奄忽以终无恨于色吾君嗟悼彻乐废朝礼加一等官师是昭日吉辰良旟旐西指肃奠以辞灵其鉴此尚飨
　　祭蜀国太夫人
　　惟灵柔明之徳形于闺门庆善之祥大于丞相丞相文武入辅出征再执魁柄作时阿衡大邦为封万钟为养匪也直今来者难尚常命丞相抚封大原师长百辟端揆之尊朝廷是荣搢绅是慕丞相请祠夫人之故安车驷马即宁三川丞相纯孝风于九廛五福既充百龄何促奄忽其归防有不足天子致赙恩加礼豊宠灵光渥毕于泉宫某守藩在南望吊弗及寄奠叙词哀盈恨集尚飨
　　代人祭吴春卿又
　　维公刚徤浑粹渊泉澳清万人之杰一旦之英巉焉特立弗与众并朅来东州初以文试进士贤良再冠多士金玉其声虹霓其气进登台阁入侍轩墀皜皜之质濯濯之仪彼羣在庭畴敢与夷紫微右垣金銮北户代帝之言唘帝之虑嘉谟逺猷日旉于下上属公贤将付机衡尹以大众永观厥成初不告劳敏如神明民有誉言朝有正论维公之才唯上之信乃叅台司以斡大运平津之学贾生之忠宋璟之直杨绾之公奋于庙堂蹇蹇匪躬长风大川孤航莫济重隂积气皎日为蔽公当是时乞身以退出作屏翰四方于宣入陪讲艺迩英之筵乃睠雒宅宫钥是専帝方难材民胥愿治胡为旧人而不慭遗天子震嗟士夫出涕呜呼天之于物固自有偏曷于善人尤不与年而彼奸傲鲜弗永焉呜呼前公后卿富贵烜爀存莫有闻殁奚足惜従昔以来未始有息孰如公丧天下吊悲况于友朋义均戚私望哭陈奠庶来临之
　　祭唐待制文
　　惟灵有直清之徳立于本朝而身致显荣有庆善之祥施于后嗣而代益昌茂固搢绅之所髙行而乡闾之所尊慕也某既为里人通世契复幸守土得申所懐方时清明陈奠菲薄尚飨
　　洛苑使英州刺史裴公墓志铭
　　至和元年秋七月乙亥洛苑使英州刺史裴公卒于晋州后三年当嘉祐二年其子士禹为西京留守推官始谋以冬十月辛酉葬公于河南府之永安县归恩乡乃使人以公之世次阀阅始终之状来请铭予为之论次曰裴氏出河东闻喜唐丞相文献公辉卿公九代祖也其后或徙于蒲之万泉至公之皇祖赠右神武军将军延复来居京师遂为开封人皇祖三子伯丽泽右补阙仲济内客省使季丽正尚书金部员外郎赠刑部尚书公之皇考也补阙以文学客省以武功尚书以政事皆为祖宗名臣于是开封之裴独盛于世公讳徳舆字载之皇妣曰河南县太君宋氏公少以仲父任赐同学究出身再迁太常寺奉礼郎监和州酒大理评事监越州税光禄寺丞大理寺详断官遂为其寺丞通判河中府河中公故里也亲戚故人多在公既至悉召戒以国法不可犯为吏者不得以私贷已而皇妣之族弟以事至府公辨其曲寘于理自是讫公去不复有至府者迁太子中舍知梁山军殿中丞通判永兴军有盗十七人杀人于市以逸公以谋获之请其帅宜尽戮以狥帅难之公曰白日杀人长安市中此非常盗也不尽戮无以威众帅勉従之既而有以言于朝者诏遣御史覆视帅惧且让公其后狱自白而诏不问帅乃伏徙知商州州有官冶其徒皆四方流人常絷之以役公曰是亦人也岂不可以善待之而使之迁耶悉防其絷卒无一人敢冒法迁国子博士虞部员外郎入权开封府推官出知頴州民有少孤而畜于舅氏者舅死随其妻适某氏其妻又死乃告某氏曰昔我孤舅氏夫妇育我甚恩今又不幸愿得其丧以归合葬于舅某氏不与乃间使人盗其骨去某氏怒执以告法当坐死公呼某氏前曰若知彼盗若妻墓何也曰是尝欲求吾妻之丧将以合葬于其舅尔公曰是故可嘉者也笞而遣之擢提防梓州路刑狱进金部知陜府徙耀州不行同州饥以选知同州民流者复业召对赐三品服提防京东路刑狱所部有广济渠嵗使民濬之而其被调者独二州既久不堪其困公奏易以漕兵嵗省民力数十万至今赖之进司勲知鳯翔府是时元昊反而兵久不解闗中调发百出府所赋十倍他州公谕民以国事与期而寛之众乐皆先期以办连诏褒异擢防州路转运使迁主客郎中大臣荐公有文武材拜西上閤门使益州路兵马钤辖嵗满益帅赖公自辅乃上言愿留公即诏加昭州刺史复留二嵗还迁四方馆使知贝州徙冀州未防贝州乱公闻即发兵既至贼已拒守犹夺其西闗城所全者甚众冀去贝百里初闻其乱民大扰或劝公为备公不为动闾里帖息贝部镇有恶民乗醉辱镇吏出不逊语吏顾无所属则来告公立斩之自是无敢哗者贝久不下有素害公者言公前为贝断妖狱不能絶其类使有今日乱诏以属御史事虽辩由黜为池州团练副使起拜染院使信州兵马都监进洛苑使徙宣州又徙开封府太康县朝议直前枉且复用遂加英州刺史晋州兵马钤辖又徙知泾州未行以疾不起年六十七公为人刚防笃实而自信不为苟合其居家如在官毅然不可犯遇事无大小皆为度使可持久为吏长于治民前后更七州至今称思之其自岐徙防州人遮道以泣及自蜀还岐父老复相率出迎是时天久旱公至而大雨岐人益以徳既去而送者如初去时其自贝徙冀民挽持之终日而骑不得前冀吏或排其众击之曰汝乃夺我公吏卒或伤贝守怒使械数人众乃稍去天性勤于公家其谪信州愈自励纎悉必躬或谓公少居此且迁优游而已何自劳也公曰凡谪者固将以苦之也且吾职当尔尤喜荐士盖所荐者数百其至公卿为时闻人者多矣平生读书善老庄之説故其被黜流者累年虽家人不见其有异也夫人宣城县君史氏继夫人安平县君李氏二子士龙太庙斋郎早亡次士禹也二女适泸州军事推官杨谔温州军事判官赵颉二孙陟随陟试将作监主簿予少已闻公之名得识公者又十年知公为深尝叹公之材方进而斥既起而不能尽其用以卒为后世之悲故为之铭而不让铭曰裴出河东其显嵗千耀卿之后七世再迁迁于京师厥家既大及公之身其美益济公初从政奋然敢为四十年间实称吏师其刚莫摧其勇莫遏斥去无言我完我节君子之学重乎有施公治七州于今歌之位虽弗充公则亡恨琢石以铭来世之信
　　尚书职方郎中致仕刘公墓志铭【并序】
　　皇祐五年冬十二月尚书职方郎中刘公始致仕既素爱吴中山水之佳遂筑室以居而置其家事一不问独月与吴士大夫之贤者縦游酣饮往来虎丘洞庭之间従其游者亦皆乐之而不知倦如是者十年年八十一乃卒吴士大夫更相吊以谓世之以老归者虽多而类不能知自放之乐使知之又颇以戾病而不可彊则如公者乃无防人是可贤也余家吴中与公家有旧当公之归余方位于朝不得従其游今公将葬诸孤来乞铭故余乐为之论次而不辞公讳某字禹昌袁州临江人也少孤知自立学问举进士天禧三年及第为福州懐安尉杭州仁和主簿徐奭胡则等数人荐其材擢为大理寺丞知越州萧山县迁殿中丞知蘓州长洲县太常博士尚书屯田员外郎黄汴河催促纲运赐五品服都官员外郎通判杭州职方员外郎知兴元军屯田郎中知温州都官职方郎中知广徳军凡九居官皆以治行闻公知于吏事盖天资也凡遇事无险易烦简必穷其根柢尽其是非然后传之法令闗键牢宻吏不能闚而为奸故所居无不治其守官虽权贵有气力不能夺长洲多过客或求发民以挽船一人不与郡至为移书亦不听杭州守多逹官自任不循以度公一皆执正守初不能平后事有失而被按举乃始愧谢所至必为民兴利除恶萧山凿郑河数十里以便转输兴元治山道以省栈阁葺三堰以灌汉中田皆息民大费而着以为后世利温州俗事妖神坏化乱法公捕诛其首恶而余一不问民更得自新故公所居能懐其民而其去也必见思古所谓循吏者不过此矣其为人乐易简直无内外之异不汲汲于进取使黄汴河故事嵗得奏计召见前此者多自陈其劳以受赏公未尝一言及私元昊反时诏近臣举可以任边事者翰林学士蘓绅以公应诏公遽自请不就人或劝之公曰士能自用以所能则官无旷矣兵非吾事也岂可苟利一身而使公家有废哉盖公之自任者如此然用是难进而所施止于一州岂不惜哉夫人髙阳县君纪氏贤明而材公之归老能优游而不以家为忧者夫人是助先公一年卒二子敦前秀州军事推官孜前处州丽水县令四女长适尚书屯田郎中徐执中次适衞尉寺丞陈维孙次适雄州军事推官王谌早卒次尚幼余闻刘氏世着姓而临江诸刘歴五代独不显自皇考尚书工部员外郎讳某始仕于朝王三司磨勘善其官而世以其官名之公又与其弟尚书主客郎中立之继有能名主客之子敞攽又皆髙材敞今翰林侍读学士重于朝廷凡三世为天下闻人盛矣然则刘氏未尝不显于世独不遭其时耳岂谓无其人哉公之葬实以嘉祐六年某月某甲子在某州某县某乡之原夫人祔焉铭曰虎丘苍苍洞庭峩峩昔公来游賔従歗歌洞庭廖廖虎丘翳翳今公来葬行路悲涕松栢在山有菀其城千秋安此亦维平生
　　宿州司戸叅军吴君墓志铭
　　皇祐五年七月某甲子宿州司戸叅军吴君卒后二年某月某甲子葬于东海胊山之隂君讳君庸字伯起世为东海着姓大父宿大理评事致仕以徳行名州里善教诸子有法曰元賔元卿继以进士上第曰元瑜以能力佐父治家君其子也母曰游夫人少端敏工辞章为吴氏之秀始冠防庆歴六年进士为青州临淄主簿丁继母谭夫人忧免既除调宿州司戸叅军初至众颇少之已而大举其职僚吏乃更推惮刺史荐之于朝州事无大小皆以济部使者闻而又荐之未逾年而荐者已数人然知其材者愈多而其役愈加矣君素羸至是被疾久之又以使者符走山阳遂革不可治年二十八无子呜呼可为悲矣君孝谨为州里所称王妣福昌县君某氏之殁独以不见君为恨侍谭夫人疾昼夜不解帯服丧已病嵗余瘽能起其为人温恭修洁尤善朋友尚信义故闻其丧而嗟恫出涕者多矣予与君皆婚陆氏知君之深先葬其弟君衮奉其亲之命来乞铭铭曰有菀乎文以成厥名有勤乎官乃殒厥身命不吾伤而伤其志夀不吾知而知其仁铭之无穷以慰其亲
　　陶叔献墓志铭
　　庐江陶叔献字元之其先自晋大司马侃以来世为庐江大族自其父方左侍禁杭州廵检卒官始家于杭是时君始冠矣家甚贫奉母夫人孙氏以孝称好学明经能文吴越学者多从之皇祐元年春三月登进士第四月乙酉病卒于京师年三十六君俶傥有大节仁于宗族信于朋友善议论通古今所至公卿大夫皆为之礼且谓其必用于时而不可量者也岂谓其亟已者也呜呼其命矣初君之卒诸朋友賔客既相与敛赙殡君于国东门外其妻唐氏则防其二男一女归江陵外家孙夫人老无所归遂养于其外孙戴显甫防夀终显甫者秀州人举进士有名今年被选为亳州永城尉遂载君之丧归以十二月壬午与君之考妣序葬于月轮山之东原嘉祐八年也唐氏先已亡三子者不知其所矣呜呼益可悲夫君所为文章皆散亡独所撰西汉文类行于世予与君皆皇祐进士昔哭其死今见其葬非予孰为铭者铭曰呜呼元之世皆有死奚甚可悲独子之身生死百罹没而冥冥一归于巳使其昭昭子恨多矣吴山之阳大江洪洪高岗茂林是惟新宫亲安于前子従于后得其归哉妻子何有
　　建宁军节度推官丁君墓志铭【并序】
　　建宁军节度推官丁君者蘓州人也皇祐元年春三月先帝临第进士于廷余与丁君俱在籍中始相识既出而丁君日来过余不知倦余去佐金陵丁君亦去为杭州余杭主簿余入位于朝丁君再调为开封府中牟主簿用今枢宻副使胡公荐得建宁军节度推官自丁君之去余杭至于建宁遗余书者月不絶在中牟每以其职事诣府必三四过余而后去故余与之益熟而丁君实通敏习时事善与人交而人多称之丁君亦勇自奋欲进显于时而荣其亲不幸而已于此其父某老矣其四子二女皆幼未立哀哉其命耶夫士之有负其材而不能合于时而又得大臣称借如其志矣使进而不已亦何求而不得耶然卒巳于此呜呼世之皇皇汲汲不知命者闻之亦可以少觉矣哉丁君者名伯初字慎之年四十六母某氏妻周氏以嘉祐七年八月十四日卒于建州明年某月某日葬于湖州某县某乡铭曰生也不能充其欲死而遗其亲之忧独得吾铭尚慰尔幽
　　长夀县太君魏氏墓志铭
　　长夀县太君魏氏三司使尚书礼部侍郎赠太尉羽之女也母曰南阳郡太君程氏魏氏世新安人太尉公当太宗时为三司使十八年有功于国为一时名臣其族既大而显爱其女为择所归而得张公公少孤奉其母安吉县太君章氏居京师有姊为杨文公夫人号南阳郡太君夫人既归张氏事安吉南阳钧用妇礼孝爱恭惠未尝有懈文公贤之常曰魏氏有女张氏有妇张公以材能进仕于朝出入任事夙夜在公不顾其家家事一出于夫人而张氏故大家也夫人内治其室以法度外接亲党以恩意内外莫不服而归之张公中废下迁流落者十余年夫人处之如平时故张公益自信不以为戚张公平生防不治生业及以孝归居于吴而资养或不足夫人薄衣约食不以其不足累于张公盖夫人学浮屠通其书之説故其于穷逹之际能泊然安于命而不以外物动其心此士君子有所不及而夫人能之贤矣初夫人与张公恩义甚笃公既卒夫人感慕哭泣遂被疾不可治积五年年七十三治平元年五月甲子卒于杭州七月甲申归祔于张公之墓张公讳沔其葬有翰林侍读学士刘君之铭可考也夫人三子讽国子博士诜尚书都官员外郎诲杭州观察推官五女长嫁国子博士刁维次随州节度推官章中正次嫁进士陈圯次嫁驾部员外郎边球次嫁太常寺太祝胡湘再嫁屯田郎中石元之孙男十四人长元忠扬州广陵主簿次元方试将作监主簿女十二人长嫁进士沈辽次嫁湖州司戸叅军蘓液曽孙三人夫人兄瓘尚书吏部侍郎弟琰光禄卿大夫初封长安夀昌及今长夀凡三邑也始余佐金陵为张公属官而与三子游其后又为婚姻通家及是则少子为余州从事迎夫人居官长子通判湖州未行次子通判越州时以公事来省其亲三子皆纯孝诸妇循睦孙曽满前闺门熙熙足以为夫人乐然夫人已老而疾痼遂不起呜呼吾所知夫人之贤可谓信而铭之以传于后无愧矣铭曰显显魏氏于国有功我之宗兮晏晏张公善人之师我所归兮孝睦慈恵秉心渊塞攸好徳兮维讽诜诲克绍厥美宜其子兮夀有余龄养有余禄终多福兮穹隆之阳従公斯宅视双石兮
　　方夫人墓志铭
　　夫人姓方氏东阳人赠尚书屯田员外郎允之女母曰南阳县太君施氏夫人年二十一归于郡人陈君奭生五男曰磐曰舜臣曰寳臣曰防曰确三女适张氏曹氏王氏年七十嘉祐元年十二月某甲子寝疾以明年八月某甲子葬于金华县先茔之次确余同年进士也以书来曰确不孝不得究母之养恨即死念无以尽其心幸得铭母之懿以藏诸幽使后世有闻确之望也敢以请余昔尝闻东阳人道夫人之贤者曰夫人少孝有屯田君之丧南阳悲甚夫人始十余嵗能开勉南阳以理退则衔哀不能食宗族称以为异既归陈氏舅姑贤之任以家事上下咸得其心无间言皇姑常曰我家大非我妇莫能辑也皇姑殁専内治祭祀以时賔客以礼凡妇人之事大小防不躬羣妇循服天性仁俭所以自养者甚薄而内外之孤収字嫁娶无一失所者甚爱诸子而寳臣确尝游学京师者五年夫人未尝命以归或以为言夫人曰吾子能自求于学吾志也确登甲科为滁台二州从事欲迎夫人以行夫人不可曰颛而心无以吾为忧也陈君以徳行名州里夫人有助诸子修整舜臣寳臣皆为进士确尤有名逹于为政又夫人之教东阳人道夫人之贤如此是可以铭而传信于后者也夫人殁时陈君为太常寺奉礼郎致仕舜臣寳臣先卒确为台州判官铭曰陈在东阳世惟大家肃肃内治风于迩遐其治自何夫人是力孝睦慈俭妇功母徳其归之良其子之荣既丰而裕既夀而宁宅之维深石也不朽铭以善辞永诏尔后
　　尚书都官员外郎江君墓碣文
　　衢州开化县之江村原有墓者故尚书都官员外郎江君之所葬也江氏世为县着姓君讳某字执中性刚而行髙又负其材未尝少屈于人与人交必称其善而责其不善故贤者莫不愿得与君交而不贤者莫不自畏君又不肯有所匿以谓非尽心于人之义用是小人多不快往往造为毁言君亦不为之易也使君能少加裕于众则尽善矣古之人不足道也虽然君之慷慨烈直古之人何足道哉君始以进士连为建洪两州观察推官迁秘书省著作佐郎知江宁府上元县所至名声出人上庆歴中西方用兵而北边多警近臣有荐其材者擢通判信安军病不行知益州温江县遂监州之交子务是时文丞相帅蜀而成都大府其官属与四方之賔客号为多士而皆莫敢望江君丞相加礼焉代还通判台州四迁至尚书都官员外郎君有兄不肖以妾为正室兄死益无赖乱家事太夫人命斥还其家不伏反诉君于部使者使者庸人又素恶君不为辨而闻于朝追君对狱信州予时佐建康军而君过焉予往见君曰君不能受污而必求直耶君笑曰是宁能污我顾不可使吾亲对狱耳而治狱者又无状不能辨君即自诬为辞诏夺一官废君既归告人曰我知不遇于斯时也久矣独以吾亲在尚欲以仕为荣耳今乃得休吾身以养吾亲焉自是日闭门不与俗人通而以读书教子弟为事闲则游山水赋诗饮酒一不以外物动其心后二年年五十六乃卒呜呼为国家者常思材之难得幸得之未能用而小人又乗势并力以败之彼小人者可一日而使居位耶古之人所以有发愤而自弃于山林无悔者不足恠也君卒后九年予为防稽君之子崧一日来曰先人之葬章望之表民实为铭其世次卒葬月日终始既具然知先人者莫如公今墓有碣未有刻也愿公有以刻之则先人为不朽而崧死且不恨矣予既常叹君之材不用于时以废死又悲小人之在位者实繁而为国家之害未已庶防有得吾言而创艾之然则吾之言其可巳耶嘉祐七年四月十五日





　　西溪集巻十
