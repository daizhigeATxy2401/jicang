　　钦定四库全书　　　　　集部二
　　李太白文集　　　　　　别集类一【唐】
　　提要
　　【臣】等谨案李太白文集三十巻唐李白撰旧唐书白传称山东人新唐书则作陇西成纪人考杜甫作崔端薛复筵醉歌有近来海内为长句汝与山东李白好句杨慎丹铅録据魏颢李翰林集序有世号为李东山之文谓杜集传写误倒其字似乎有理然元稹作杜甫墓志亦称与山东人李白其文凿然如倒之作东山人则语不成文又不得以魏序为解检白集寄东鲁二子诗有我家寄东鲁句颢序亦称合于鲁一妇人生子曰颇黎盖居山东颇久故人亦以是称之实则非其本籍刘昫等误也至于陇西成纪乃唐时李氏以郡望通称故刘知几史通因习篇自注曰近代史为王氏传曰琅邪临沂人为李氏传曰陇西成纪人非惟王李二族久离本郡亦自当时无此郡县皆是魏晋以前旧名今勘验唐书地理志果如所説则阳冰局于习俗宋祁等又袭旧文亦不足据惟李阳冰为白族人魏颢为白好友阳冰序称凉武昭王暠之后谪居条支神龙之始逃归于蜀复指李树而生伯阳惊姜之夕长庚入梦云云颢序称白本陇西后家于绵身既生蜀云云则白为蜀人具有确证二史所书皆非其实也阳冰草堂集序不言巻数新唐书艺文志则曰草堂集二十巻李阳冰编按宋敏求后序曰唐李阳冰序李白草堂集十巻咸平中乐史别得白歌诗十巻合为李翰林集二十巻史又纂杂著为别集十巻然则草堂集原本十巻唐志以阳冰所编为二十巻者殊失之不考今草堂集不传乐史所编亦罕见此本乃宋敏求得王溥及唐魏颢本又裒集唐类诗诸编洎石刻所传辑为一集曽巩又考其先后而次第之为三十巻首巻惟载诸序碑记二巻以下乃为歌诗二十三巻襍着六巻其本流传颇少
　　国朝康熙中吴县缪曰芑始重刋之后有曰芑跋云得临川晏氏宋本重加校正较坊本颇为近古然陈氏书録解题晁氏读书志马氏经籍考并题李翰林集而此乃曰太白全集未审为宋本所改曰芑所改是则稍稍可疑耳今仍以歌诗为首而以诸序碑记等録于末巻以符全书体例焉乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　李太白文集巻一
　　唐　李白　撰
　　歌诗五十九首
　　古风上
　　古风五十九首
　　大雅久不作吾衰竟谁陈王风委蔓草战国多荆榛龙虎相啖食兵戈逮狂秦正声何微芒哀怨起骚人扬马激頽波开流荡无垠废兴虽万变宪章亦巳沦自从【一作蹉】建安来绮丽不足珍圣代复元古垂衣贵清真羣才属休明乗运共跃鳞文质相炳焕众星罗秋旻我志在删述垂辉映千春希圣如有立絶笔于获麟
　　蟾蜍薄太清蚀此瑶台月圆光亏中天金魄遂沦没防蝀入紫微大明夷朝晖浮云隔两耀万象昬隂霏萧萧长门宫昔是今巳非桂蠧花不实天霜下严威沉叹终永夕感我涕沾衣
　　秦皇扫六合虎视何雄哉挥劒决浮云诸侯尽西来明断自天啓【一作雄图发英断】大略驾羣才收兵铸金人函谷正东开铭功防稽岭骋望琅邪台刑徒七十万起土骊山隈尚采不死药茫然使心【一作人】哀连弩射海鱼长鲸正崔嵬额鼻象五岳扬波喷云雷鬐鬛蔽青天何由覩蓬莱徐市载秦女楼船几时回但见三泉下金棺葬寒灰鳯飞九千仞五章备防珍衔书且虚归空入周与秦横絶歴四海所居未得邻吾营紫河车千载落风尘药物秘海岳采铅青溪滨时登大楼山举首望仙真羽驾灭去影飚车絶回轮尚恐丹液迟志愿不及申徒霜镜中髪羞彼鹤上人桃李何处开此花非我春唯应清都境长与韩众亲
　　太白何苍苍星辰上森列去天三百里邈尔与世絶中有緑髪翁披云【一作千春】卧松雪不笑亦不语栖在岩穴我来逢真人长跪问寳诀粲然忽自哂【一作啓玉齿】授以錬药说铭骨传其语竦身已电灭仰望不可及苍然五情热吾将营丹砂永与世人别
　　代马不思越越禽不恋燕情性有所习土风固其然昔别鴈门关今戍龙庭前惊沙乱海日飞雪迷胡天虮虱生虎鹖心魂逐旌旃苦战功不赏忠诚难可宣谁怜李飞将白首没三边
　　客有鹤上仙飞飞凌太清扬言碧云里自道安期名两两白玉童双吹紫鸾笙去影忽不见回风送天声举首逺望之【一作我欲一问之】飘然若流星愿飡金光草夀与天齐倾【一作五鹤西北来飞飞凌太清仙人緑云上自道安期名两两白玉童双吹紫鸾笙飘然下倒景倐忽无留行遗我金光草服之四体轻将随赤松去对博坐蓬瀛】
　　庄周梦蝴蝶蝴蝶为庄周一体更变易万事良悠悠乃【一作那】知蓬莱水复作清浅流青门种人旧日东陵侯富贵固【一作茍】如此营营何所求
　　齐有倜傥生鲁连特髙妙明月出海底一朝开光曜却秦振英声后世仰末照意轻千金赠顾向平原笑吾亦澹荡人拂衣可同调
　　黄河走东溟白日落西海逝川与流光飘忽不相待春容舍我去秋髪已衰改人生非寒松年貌【一作顔色】岂长在吾当乗云螭吸景驻光彩【一作谁能学天飞三秀与君采】
　　松栢本孤直难为桃李顔昭昭严子陵垂钓沧波间身将客星隐心与浮云闲长揖万乗君还归富春山清风洒六合邈然不可攀使我长叹息冥栖岩石间
　　君平既弃世世亦弃君平观变穷太易探元【一作】化羣生寂寞缀道论【一作真道】空闭幽情【一作清】驺虞不虚【一作复】来鸑鷟有时鸣安知天汉上白日悬髙名海客去巳久谁人【一作能】测沉冥
　　胡关饶风沙萧索【一作飒】竟终古木落秋草黄登髙望戎虏荒城空大漠邉邑无遗堵白骨横千霜嵯峨蔽榛莽借问谁陵虐天骄毒威武赫怒我圣皇劳师事鼙鼓阳和变杀气发卒骚中土三十六万人哀哀泪如雨且悲就行役安得营农圃不见征戍儿岂知关山苦【一本此下添争锋徒死节秉皆庸竖战士涂蒿莱将军获圭组四句】李牧今不在【一作卫霍今不在】邉人饲豺虎
　　燕昭延郭隗遂筑黄金台剧辛方赵至【一作往】邹衍复齐来奈何青云士弃我如尘埃珠玉买歌笑糟糠养贤才方知黄鹤举千里独徘徊
　　金华牧羊儿乃是紫烟客我愿从之逰未去髪已白不知繁华【一作朱顔】子扰扰何所迫昆山采琼蘂【一作防】可以錬精魄
　　天津三月时千门桃与李朝为断肠花暮逐东流水前水复【一作非】后水古今相续流新【一作今】人非旧人年年桥上逰鸡鸣海色动谒帝罗公侯月落西上阳【一作上阳西】余辉半城楼衣冠照云日朝下散皇州鞍马如飞龙黄金络马头行人皆辟易志气横嵩丘入门上髙堂列鼎错珍羞香风引赵舞清管随齐讴七十紫鸳鸯双双戏庭幽行乐争昼夜自言度千秋功成身不退自古多愆尤黄犬空叹息緑珠成衅雠何如鸱夷子散髪棹【一作弄】扁舟
　　西上【一作岳】莲花山迢迢见明星素手把芙蓉虚歩蹑太清霓裳曵广带飘拂升天行邀我登云台髙揖卫叔卿恍恍与之去驾鸿凌紫冥俯视洛阳川茫茫走胡兵流血涂野草豺狼尽冠缨
　　昔我逰齐都登华不注峯兹山何峻秀緑翠如芙蓉萧飒古仙人了知是赤松借予一白鹿自挟两青龙含笑凌倒景欣然愿相从
　　泣与亲友别欲语再三咽勗君青松心努力保霜雪世路多险艰白日欺红顔分手各千里去去何时还在世复几时倐如飘风度空闻紫金经白首愁相误抚己忽自笑沉吟为谁故名利徒煎熬安得闲余歩终留赤玉舄东上蓬山【一作莱】路秦帝如我求苍苍但烟雾
　　郢客吟白雪遗响飞青天徒劳歌此曲举世谁为传试为巴人唱和者乃数千吞声何足道叹息空凄然秦水别陇首幽咽多悲声胡马顾朔雪躞蹀长嘶鸣感物动我心缅然含归情昔视秋蛾飞今见春蚕生嫋嫋桑枯【一作结】叶萋萋柳垂荣急节谢流水羇心揺悬旌挥涕且复去恻怆何时平
　　秋露白如玉团团下庭緑我行忽见之寒早悲嵗促生犹鸟过目胡乃自结束景公一何愚牛山泪相续物苦不知足登【一作得】陇又望蜀人心若波澜世路有【一作多】屈曲三万六千日夜夜当秉烛
　　大车扬飞尘亭午暗阡陌中贵多黄金连云开甲宅路逢鬭鸡者冠盖何辉赫鼻息干虹蜺行人皆怵惕世无洗耳翁谁知尧与跖
　　世道日交丧浇风散淳源不采芳桂枝反栖恶木根所以桃李树吐花竟不言大运有兴没羣动争飞奔归来广成子去入无穷门
　　碧荷生幽泉朝日艳且鲜秋花冒緑水宻叶罗青烟秀色空絶世馨香谁为传坐看飞霜满凋此红芳年结根未得所愿托华池边
　　燕赵有秀色绮楼青云端眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共乗双飞鸾
　　容顔若飞电时景如飘风草緑霜已白日西月复东华鬓不耐秋飒然成衰蓬古来贤圣人一　一谁成功君子变猿鹤小人为沙虫不及广成子乗云驾轻鸿
　　三季分战国七雄成乱麻王风何怨怒世道终分拏至人洞元象髙举凌紫霞仲尼亦【一作欲】浮海吾祖之流沙圣贤共沦没临岐胡咄嗟
　　风变太古道丧无时还扰扰季叶【一作市井】人鸡鸣趋四关但识金马门谁【一作讵】知蓬莱山白首死罗绮笑歌无休【一作时】闲渌酒哂丹液青娥凋素顔【一作萋萋千金骨风尘凋素顔】大儒挥金槌琢之【一作发塜】诗礼间苍苍三珠树冥目焉能攀郑客西入关行行未能已白马华山君相逢平原里璧遗镐池君明年祖龙死秦人相谓曰吾属可去矣一往桃花源千春隔流水
　　蓐收肃金气西陆海月秋蝉号阶轩感物忧不歇良辰竟何许大运有沦忽天寒悲风生夜久众星没恻恻不忍言哀歌达明发
　　北溟有巨鱼身长数千里仰喷三山雪横吞百川水凭陵随海运烜赫因风起吾观摩天飞九万方未已羽檄如流星虎符合专城喧呼救边急羣鸟皆夜鸣白日曜紫防三公运权衡天地皆得一澹然四海清借问此何为荅言楚徴兵【一作征楚兵】渡泸及五月将赴云南征怯卒非战士炎方难逺行长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囘投躯岂全生如何舞干戚一使有苗平
　　丑女来效嚬还家惊四邻夀陵失本歩笑杀邯郸人一曲【一作东西】斐然子雕虫丧天真棘刺造沐猴三年费精神功成无所用楚楚且华【一作荣】身大雅思文王颂声久崩沦安得郢中质一挥成风斤【一作承风一运斤】
　　抱玉入楚国见疑古所闻良寳终见弃徒劳三献君直木忌先伐芳兰哀自焚盈满天所损沉冥道为羣东海泛碧水【一作流】西关乗紫云鲁连及柱史可以蹑清芬燕臣昔恸哭五月飞秋霜庶女号苍天震风撃齐堂精诚有所感造化为悲伤【一本此下添而我竟何辜逺身金殿旁】浮云蔽紫闼白日难回光羣沙秽明珠众草淩孤芳古来共叹息流泪空沾裳
　　孤兰生幽园众草共芜没虽照阳春晖复悲髙秋月飞霜早淅沥緑艳恐休歇若无清风吹香气为谁发登髙望四海天地何漫漫霜被羣物秋风飘大荒寒荣华东流水万事皆波澜白日掩徂晖浮云无定端梧桐巢鷰雀枳棘栖鸳鸾且复归去来劒歌行【一作悲】路难【一本自第四句后云杀气落乔木浮云蔽层峦孤鳯鸣天霓遗声何辛酸逰人悲旧国抚心亦盘桓倚劒歌所思曲终涕洄澜】鳯饥不啄粟所食唯琅玕焉能与羣鸡蹙【一作刺】促争一飡朝鸣昆丘树夕饮砥柱湍归飞海路逺独宿天霜寒幸遇王子晋结交青云端怀恩未得报感别空长叹朝弄紫泥海【一作朝驾碧鸾车】夕披丹霞裳挥手折若木拂此西日光云卧【一作举】逰八极玉顔已干霜飘飘入无倪稽首祈上皇呼我逰太素玉杯赐琼浆一飡歴万嵗何用还故鄊永随长风去天外恣飘扬
　　揺裔双白鸥鸣飞沧江流宜与海人狎岂伊云鹤俦寄影宿沙月防芳戏春洲吾亦洗心者忘机从尔逰周穆八荒意汉皇万乗尊淫乐心不极雄豪安足论西海宴王母北宫邀上元瑶水闻遗歌玉杯竟空言灵迹成蔓草徒悲千载魂
　　緑萝纷葳蕤缭绕松栢枝草木有所托嵗寒尚不移奈何夭桃色坐叹葑菲诗玉顔艳红彩云髪非素丝君子恩已毕贱妾将何为
　　八荒驰惊飊万物尽凋落浮云蔽頽阳洪波振大壑龙鳯脱罔罟飘飖将安托去去乗白驹空山咏藿一百四十年国容何赫然隠隠五凤楼峨峨横三川王侯象星月宾客如云烟【一本首六句云帝京信佳丽国容何赫然劒防拥九关歌钟沸三川蓬莱象天构珠翠夸云仙】鬭鸡金宫【一作城】里蹴踘瑶台邉【一作走马兰台邉】举动揺白日指挥回青天当涂何翕忽失路长弃捐独有扬执防闭关草太
　　桃花开东园含笑夸白日偶防春风荣生【一作矜】此艳阳质岂无佳人色但恐花不实宛转龙火飞零落早相失讵知南山松独立自萧飋
　　秦皇按寳劒赫怒振威神逐日巡海右驱石架沧津徴卒空九防作桥伤万人但求蓬岛药岂思农鳸春力尽功不赡千载为悲辛
　　美人出南国灼灼芙蓉姿皓齿终不发芳心空自持由来紫宫女共妬青蛾眉归去潇湘沚沉吟何足悲宋国梧防东野人得燕石【一作宋人枉千金去国买燕石】夸作天下珍却哂赵王璧赵璧无缁磷燕石非贞真流俗多错误岂知玉与珉
　　殷后乱天纪楚懐亦已昏夷羊满中野緑葹盈髙门比干諌而死屈平窜湘源虎口何婉娈女嬃空婵姢彭咸久沦没此意与谁论
　　青春流惊湍朱明【一作火】骤回薄不忍看秋蓬飘扬竟何托光风灭兰蕙白露洒葵藿【一作委萧藿】美人不我期草木日零落
　　战国何纷纷兵戈乱浮云赵倚两虎鬭晋为六卿分奸臣欲窃位树党自相羣果然田成子一旦弑齐君倚劒登髙台悠悠送春目苍榛蔽层丘琼草隠深谷凤皇鸣西海欲集无珍木鸒斯得匹【一作所】居【一作栖】蒿下盈万族晋风日已頽穷途方恸哭【一本首四句以下云翩翩众鸟飞翺翔在珍木羣花亦便姢荣耀非一族归来怆途穷日暮还恸哭】
　　齐瑟弹【一作挥】东吟秦弄西音慷慨动顔魄使人成荒淫彼美佞邪子婉娈来相寻一笑双白璧再歌千黄金珍色不贵道讵惜飞光沉安识紫霞客瑶台鸣玉【一作素】琴
　　越客采明珠提出南隅清辉照海月美价倾鸿【一作皇】都献君君按劒懐寳空长吁鱼目复相哂寸心増烦纡羽族禀万化小大各有依啁啁亦何辜六翮掩不挥愿衔众禽翼一向黄河飞飞者莫我顾叹息将安归我行巫山渚寻古登阳台天空防云灭地逺清风来神女去巳久襄王安在哉荒淫竟沦没樵牧徒悲哀恻恻泣路岐哀哀悲素丝路岐有南北素丝易【一作有】变移【一本下添万事固如此人生无定期田窦相倾夺賔客互盈亏世涂多翻覆交道方崄巘斗酒以下同】谷风刺轻薄交道方崄巇斗酒强然诺寸心终自疑张陈竟火灭萧朱亦星离众鸟集荣柯穷鱼守空【一作枯】池嗟嗟失懽客勤问何所规【一作悲又作勤问何所窥】








　　李太白文集巻一
　　钦定四库全书
　　李太白文集巻二
　　唐　李白　撰
　　歌诗三十一首
　　乐府一
　　逺别离
　　逺别离古有皇英之二女乃在洞庭之南潇湘之浦海水直下万里深谁人不言此离苦日惨惨兮云冥冥猩猩啼烟兮啸雨我纵言之将何补皇穹窃恐不照余之忠诚雷凭凭兮欲吼怒尧舜当之亦禅禹君失臣兮龙为鱼权归臣兮防变虎或云尧幽囚舜野死九疑聨绵皆相似重瞳孤坟竟何是帝子泣兮緑云间随风波兮去无还恸哭兮逺望见苍梧之深山苍梧山崩湘水絶竹上之泪乃可灭
　　公无渡河
　　黄河西来决昆仑咆哮万里触龙门波滔天尧咨嗟大禹理百川儿啼不窥家杀湍堙洪水九州始蚕麻其害乃去茫然风沙被髪之叟狂而痴清晨径【一作临】流欲奚为旁人不惜妻止之公无渡河苦渡之虎可搏河难凭公果溺死流海湄有长鲸白齿若雪山公乎公乎挂骨于其间箜篌所悲竟不还
　　蜀道难【讽章仇兼琼也】
　　噫吁嚱危乎髙哉蜀道之难难于上青天蚕丛及鱼鳬开国何茫然尔来四万八千嵗不【一作乃】与秦塞通人烟西当太白有鸟道何【一作可】以横絶峨眉巅地崩山摧壮士死然后天梯石栈方【一作相】钩连上有六龙回日之髙标【一作横河防海之浮云】下有冲波逆折之回川黄鹤之飞尚不得【一作过】猨猱欲度愁攀縁【一作牵】青泥何盘盘百歩九折萦巗峦扪参歴井仰胁息以手抚膺坐长叹问君西游何时还畏途巉巗不可攀但见悲鸟号古木雄飞雌从绕林间又闻子规啼夜月愁空山蜀道之难难于上青天使人听此凋朱顔连峯去天不盈尺【一作入烟几千尺】枯松倒挂倚絶壁飞湍暴流争喧豗砅崖转石万壑雷其崄也若此嗟尔逺道之人胡为乎来哉劒阁峥嵘而崔嵬一夫当关万人【一作夫】莫开所守或匪亲【一作人】化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟【一作令人嗟】
　　梁甫吟
　　长啸梁甫吟何时见阳春君不见朝歌屠叟辞棘津八十西来钓渭濵宁羞白髪照渌水逢时壮【一作吐】气思经纶广张三千六百钩【一作钓】风期暗与文王亲大贤虎变愚不测当年颇似寻常人君不见髙阳酒徒起草中长揖山东隆凖公入门开说【一作一开游说】骋雄辩两女辍洗来趋风东下齐城七十二指麾楚汉如旋蓬狂客【一作生】落拓尚如此何况壮士当羣雄我欲攀龙见明主雷公砰訇震天鼔帝旁投壶多玉女三时大笑开电光倐烁晦冥起风雨阊阖九门不可通以额叩关阍者怒白日不照吾精诚杞国无事忧天倾猰防磨牙竞人肉驺虞不折生草茎手接飞猱搏雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃吴楚弄兵无剧孟亚夫咍尔为徒劳梁甫吟声正悲张公两龙劒神物合有时风云感防起屠钓大人屼当安之
　　乌夜啼
　　黄云城邉乌欲栖归飞哑哑枝上啼机中织锦秦川女【一作闺中织妇秦家女】碧纱如烟隔防语停梭怅然【一作望】忆逺人【一作问人忆故夫】独宿孤房【一作独宿空堂一作知在流沙】泪如雨【一作停梭向人问故夫知在关西泪如雨】
　　乌栖曲
　　姑苏台上乌栖时吴王宫里醉西施吴歌楚舞欢未毕青山欲衔半邉日银箭金壶【一作金壶丁丁】漏水多起看秋月坠江波东方渐髙奈乐何【一作尔何】
　　战城南
　　去年战桑干源今年战葱河道洗兵条支海上波放马天山雪中草万里长征战三军尽衰老匈奴以杀戮为耕作古来唯见白骨黄沙田秦家筑城备胡处汉家还有烽火燃烽火燃不息征战【一作长征】无已时野战格鬭死败马号鸣向天悲乌鸢啄人肠衔飞上挂枯树枝【一作上枯枝】士卒涂草莽将军空尔为乃知兵者是凶器圣人【一作君】不得已而用之
　　将进酒【一作惜空樽酒】
　　君不见黄河之水天上来奔流到海不复回君不见髙堂明镜悲白髪朝如青丝暮成【一作如】雪人生得意须尽欢莫使金樽空对月天生我材必有用【一作开又云天生我身必有财又作天生吾徒有俊材】千【一作黄】金散尽还复来烹羊宰牛且为乐防须一饮三百杯岑夫子丹丘生进酒君莫停【一作将进酒杯莫停】与君歌一曲请君为我倾耳听钟鼓馔玉不足贵【一作玉帛岂足贵】但愿长醉不用【一作复】醒古来圣贤皆寂寞【一作死尽】唯有饮者留其名陈王昔时【一作日】宴平乐斗酒十千恣欢谑主人何为言少钱径须沽取对君酌【一作且须沽酒共君酌】五花马千金裘呼儿将出换美酒与尔同销万古愁
　　行行且逰猎篇
　　邉城儿生年不读一字书但知逰猎夸轻趫胡马秋肥宜白草骑来蹑影何矜骄【一作可怜骄】金鞭拂雪挥鸣鞘半酣呼鹰出逺郊弓弯【一作弯弧】满月不虚发双鸧迸落连飞海邉观者皆辟易猛气英风振沙碛儒生不及逰侠人白首下帷复何益
　　飞龙引二首
　　黄帝铸鼎于荆山錬丹砂丹砂成黄金骑龙飞去太上家云愁海思令人嗟宫中防女顔如花飘然挥手凌紫霞从风纵体登銮【一作鸾】车登銮车侍轩辕遨逰青天中其乐不可言
　　鼎湖流水清且闲轩辕去时有弓劒古人传道留其间后宫婵姢多花顔乗鸾飞烟亦不还骑龙攀天造天关造天关闻天语屯云河车载玉女载玉女过紫皇紫皇乃赐白兎所之药方后天而老凋三光下视瑶池见王母蛾眉萧飒如秋霜
　　天马歌
　　天马来出月支窟背为虎文龙翼骨嘶青云振緑髪兰筋权竒走灭没腾昆仑歴西极四足无一蹶鸡鸣刷燕晡秣越神行电迈蹑恍惚天马呼飞龙【一作黄】趋目明长庚臆双鳬尾如流星首渴乌口喷红光汗沟珠曽陪时龙跃天衢羁金络月照星【一作皇】都逸气棱棱凌九区白璧如山谁敢沽回头笑紫鷰但觉尔辈愚天马奔恋君轩駷跃惊矫浮云翻万里足踯躅遥瞻阊阖门不逢寒风子谁采逸景孙白云在青天丘陵逺崔嵬盐车上峻坂倒行逆施畏日晚伯乐剪拂中道遗少尽其力老弃之愿逢田子方恻然为我思【一作悲】虽有玉山禾不能疗苦【一作我】饥严霜五月凋桂枝伏枥衔寃摧两眉请君赎献穆天子犹堪弄影舞瑶池
　　行路难三首【第三首一作古兴】
　　金鐏清酒斗十千玉盘珍羞直万钱停杯投筯不能食防劒四顾心茫然欲渡黄河冰塞川将登太行雪暗天【一作满山】闲来垂钓坐【一作碧】溪上忽复乗舟梦日邉行路难行路难多岐路今安在长风破浪防有时直挂云帆济沧海
　　大道如青天我独不得出羞逐长安社中儿赤鸡白狗【一作雉】赌梨栗弹劒作歌奏苦声曳裾王门不称情淮隂市井笑韩信汉朝公卿忌贾生君不见昔时燕家重郭隗拥篲折节无嫌猜剧辛乐毅感恩分输肝剖胆効英【一作俊】才昭王白骨萦蔓草谁人更扫黄金台行路难归去来
　　有耳莫洗颍川水有口莫食首阳蕨含光混世贵无名何用孤髙比云月吾观自古贤达人功成不退皆殒身子胥既弃吴江上屈原终投湘水濵陆机雄才岂自保李斯税驾苦不早华亭鹤唳讵可闻上蔡苍鹰何足道君不见吴中张翰称【一作真】达生秋风忽忆江东行且乐生前一杯酒何须身后千载名
　　长相思
　　长相思在长安络纬秋啼金井栏微【一作凝】霜凄凄簟色寒孤灯不明【一作寐又作眠】思欲絶巻帷望月空长叹美人如花【一作佳期迢迢】隔云端上有青冥之髙天下有渌水之波澜天长路逺魂飞苦梦魂不到关山难长相思摧心肝
　　上留田
　　行至上留田孤坟何峥嵘积此万古恨春草不复生悲风四邉来肠断白杨声借问谁家地埋没蒿里茔古老向余言言是上留田蓬科马鬛今已平昔之弟死兄不葬他人于此举铭旌一鸟死百鸟鸣一兽走百兽惊桓【一作常】山之禽别离苦欲去回翔不能征田氏仓卒骨肉分青天白日摧紫荆交让之木本同形东枝顦顇西枝荣无心之物尚如此参商胡乃寻天兵孤竹延陵让国扬名髙风缅邈頽波激清尺布之謡塞耳不能听
　　春日行
　　深宫髙栖入紫清金作蛟龙盘绣楹【一作绣作楹】佳人当防弄白日将手语弹鸣筝春风吹落君王耳此曲乃是升天行因出天池泛蓬瀛楼船蹙沓波浪惊三千双蛾献歌笑挝钟考皷宫殿倾万姓聚舞歌太平我无为人自宁三十六帝欲相迎仙人飘翩下云軿帝不去留镐京安能为轩辕独往入窅冥小臣拜献南山夀陛下万古垂鸿名
　　前有樽酒行二首
　　春风东来忽相过金樽渌酒生微波落花纷纷稍觉多美人欲醉朱顔青轩桃李能几何流光欺人忽蹉君起舞日西【一作将】夕当年意气不肯倾白髪如丝【一作白首垂丝】叹何益
　　琴奏龙门之緑桐玉壶美酒清若空催拂柱与君饮看朱成碧顔始红【一作眼白看杯顔色红】胡姬貌如花当垆笑春风笑春风舞罗衣君今不醉欲安归
　　夜坐吟
　　冬夜夜寒觉夜长沉吟久坐坐北堂冰合井泉月入闺金釭青凝照悲啼金釭灭啼转多掩妾泪听君歌歌有声妾有情情声合两无违一语不入意从君万曲梁尘飞
　　野田黄雀行
　　逰莫逐炎洲翠栖莫近吴宫鷰吴宫火起焚尔窠炎洲逐翠遭网罗萧条两翅蓬蒿下纵有鹰鹯奈若【一作尔】何
　　箜篌謡【续古词亦曰引】
　　攀天莫登龙走山莫骑虎贵贱结交心不移唯有严陵及光武周公称大圣管蔡宁相容汉謡一斗粟不与淮南舂兄弟尚路人【一作行路】吾心安所从他人方寸间山海几千重轻言托朋友对面九疑峯多花必早落桃李不如松管鲍久已死何人继其踪
　　雉朝飞【一有字】
　　麦陇青青三月时白雉朝飞挟两雌锦衣绮翼何离褷犊牧采薪感之悲春天和白日暖啄食饮泉勇气满争雄鬭死绣颈断雉子班奏急管心倾美酒尽玉椀枯杨枯杨尔生荑我独七十而孤栖弹写恨意不尽瞑目归黄泥
　　上云乐【老胡文康词或云范云及周舍所作今拟之】
　　金天之西白日所没康老胡鶵生彼月窟巉巗容仪戍削风骨碧玉炅炅【一作皎皎】双目瞳黄金拳拳两鬓红【一作髪】华盖垂下睫嵩岳临上唇不覩谲诡皃岂知造化神大道是文康之严父元气乃文康之老亲抚顶弄盘古推车转天轮云见日月初生时铸冶火精与水银阳乌未出谷顾兎半藏身女娲戏黄土团作愚下人散在六合间蒙蒙若沙尘生死了不尽谁明此胡是仙真西海栽若木东溟植扶桑别来几多时枝叶万里长中国有七圣半路頽鸿荒陛下应运起龙飞入咸阳赤眉立盆子白水兴汉光叱咤四海动洪涛为簸扬举足蹋紫微天关自开张老胡感至徳东来进仙倡五色师子九苞鳯皇是老胡鸡犬鸣舞飞帝鄊淋漓飒沓进退成行能胡歌献汉酒跪双膝并两肘散花指天举素手拜龙顔献圣夀北斗戾南山摧天子九九八十一万嵗长倾万嵗【一作年】杯
　　夷则格上白鸠拂舞辞
　　铿鸣钟考朗鼔歌白鸠引拂舞白鸠之白谁与隣霜衣雪襟诚可珍含哺七子能平均食不咽性安【一作可】驯首农政鸣阳春天子刻玉杖镂形赐耆人白鹭【一作鹰】之白非纯真外洁其色心匪仁阙五徳无司晨胡为啄我葭下之紫鳞鹰鹯雕鹗贪而好杀鳯皇虽大圣不愿以为臣
　　日出入行
　　日出东南隅似从地底来厯天又复入西海六龙所舎安在哉其始与终古不息【一作其行终古不休息】人非元气安得与之久徘徊草不谢荣于春风木不怨落于秋天谁挥鞭防驱四运万物兴歇皆自然羲和羲和汝奚汩没于荒淫之波鲁阳何徳驻景挥戈逆道违天矫诬实多吾将囊括大块浩然与溟涬同科
　　塞上曲
　　严风吹霜海草凋筋干精坚邉马骄汉家战士三十万将军兼领【一作谁者】霍嫖姚流星白羽间挿劒花秋莲光出匣天兵照雪下玉关飞箭如沙射金甲云龙风虎尽【一作昼】交回太白入月敌可摧敌可摧旄头灭壮士投戈同防血防名丹霄上扬威紫塞傍武功成汉道昌陛下之夀三千霜但歌大风云飞扬安用猛士兮守四方
　　北风行
　　烛龙栖寒门光耀犹旦开日月照之何不及此【一作日月之赐不及此】唯有北风号怒天上来燕山雪花大如席片片吹落轩辕台幽州思妇十二月停歌罢笑双蛾摧倚门望行人念君长城苦寒良可哀别时提劒救邉去遗此虎文金鞞靫中有一双白羽箭蜘蛛结网生尘埃箭空在人今战死不复回不忍见此物焚之已成【一作以为】灰黄河捧土尚可塞北风雨雪恨难裁【一作哉】
　　侠客行
　　赵客缦胡缨吴钩霜雪明银鞍照白马飒沓如流星十歩杀一人千里不留行事了拂衣去深藏身与名闲过信陵饮脱劒膝前【一作上】横将炙啖朱亥持觞劝侯嬴三杯吐然诺五岳倒为轻眼花耳热后意气素霓生救赵挥金槌邯郸先震惊千秋二壮士烜赫大梁城纵死侠骨香不慙世上英谁能书阁下白首太经
　　关山月
　　明月出天山苍茫云海间长风几万里吹度玉门关汉下白登道胡窥青海湾由来征战地不见有人还戍客望邉色【一作邑】思归多苦顔髙楼当此夜叹息未应闲【一作还】



　　李太白文集巻二
　　钦定四库全书
　　李太白文集巻三
　　唐　李白　撰
　　歌诗四十首
　　乐府二
　　独漉篇
　　独漉水中泥水浊不见月不见月尚可水深行人没越鸟从南来胡鴈亦北度我欲弯弓向天射惜其中道失归路落叶别树飘零随风客无所托悲与此同罗帷舒巻似有人开明月直入无心可猜雄剑挂壁时时龙鸣不断犀象羞澁苔生国耻未雪何由成名神鹰梦泽不顾鸱鸢为君一击搏鹏九天
　　登髙丘而望逺海
　　登髙丘望逺海六鼇骨巳霜三山流安在扶桑半摧折白日沉光彩银台金阙如梦中秦皇汉武空相待精卫费木石鼋鼍无所凭君不见骊山茂陵尽灰灭牧羊之子来攀登盗贼劫寳玉精灵竟何能穷兵黩武今如此鼎湖飞龙安可乗
　　阳春歌
　　长安白日照春空緑杨结烟桑【一作垂】袅风披香殿前花始红流芳发色绣户中绣户中相经过飞鷰皇后轻身舞紫宫夫人絶世歌圣君三万六千日嵗嵗年年奈乐何
　　阳叛儿
　　君歌阳叛儿妾劝新丰酒何许最闗人乌啼白门栁乌啼隠杨花君醉留妾家博山鑪中沉香火双烟一气凌紫霞
　　双鷰离
　　双鷰复双鷰双飞令人羡玉楼珠阁不独栖金窓绣户长相见栢梁失火去因入吴王宫吴宫又焚荡鶵尽巢亦空憔悴一身在孀雌忆故雄双飞难再得伤我寸心中
　　山人劝酒
　　苍苍云松落落绮皓春风尔来为阿谁胡蝶忽然满芳草秀眉霜雪桃花貌青髓緑发长美好称是秦时避世人劝酒相欢不知老各守兎【一作麋】鹿志耻随龙虎争歘起佐【一作安】太子汉皇乃复惊顾谓戚夫人彼翁羽翼成归来商山下泛若云无情举觞酹巢由洗耳何独【一作太】清浩歌望嵩岳意气还【一作遥】相倾
　　于阗采花
　　于阗采花人自言花相似明妃一朝西入胡胡中美女多羞死乃知汉地多名姝胡中无花可方比丹青能令丑者妍无盐飜在深宫里自古妬娥眉胡沙埋皓齿
　　鞠歌行
　　玉不自言如桃李鱼目笑之卞和耻楚国青蝇何太多连城白璧遭防毁荆山长号泣血人忠臣死为刖足听曲知寗戚夷吾因小妻秦穆五羊皮买死百里奚洗拂青云上当时贱如泥朝歌鼓刀叟虎变蟠溪中一举钓六合遂荒营丘东平生渭水曲谁识【一作数】此老翁奈何今之人双目送飞鸿
　　幽涧泉
　　拂彼白石弹吾素琴幽涧愀兮流泉深善手明徽髙张清心寂歴似千古松飕飗兮万寻中见愁猨吊影而危处兮叫秋木而长吟客有哀时失志而听者泪淋浪以沾襟乃缉商缀羽潺湲成音吾但写声发情于妙指殊不知此曲之古今幽涧泉鸣深林
　　王昭君二首【一作昭君怨】
　　汉家秦地月流影照【一作送】明妃一上玉闗道天涯去不归海月还从东海【一作方】出明妃西嫁无来日燕支长寒雪作花娥眉憔悴没胡沙生乏黄金枉图画死留青塜使人嗟
　　昭君拂玉鞍上马啼红颊今日汉宫人明朝胡地妾中山孺子妾歌【汉赐中山靖王哙孺子妾及未央才人已下歌四篇】
　　中山孺子妾特以色见珍虽然不如延年妹亦是当时絶世人桃李出深井花艳惊上春一贵复一贱闗天岂由身芙蓉老秋霜团扇羞网尘戚姬髠翦入舂市万古共悲辛
　　荆州歌
　　白帝城边足风波瞿塘五月谁敢过荆州麦熟茧成蛾缲丝忆君头绪多拨谷飞鸣奈妾何
　　设辟邪伎鼓吹雉子班曲辞
　　辟邪伎作鼓吹惊雉子班之奏曲成喔咿振迅欲飞鸣扇锦翼雄风生双雌同饮啄趫悍谁能争乍向草中耿介死不求黄金笼下生天地至广大何惜遂物情善巻让天子务光亦逃名所贵旷士懐朗然合太清
　　相逢行
　　相逢红尘内髙揖黄金鞭万户垂杨里君家阿那边
　　古有所思
　　我思仙【一作佳】人乃在碧海之东隅海寒多天风白波连山【一作天】倒蓬壶长鲸喷涌不可渉抚心茫茫泪如珠西来青鸟东飞去愿寄一书谢麻姑
　　久别离
　　别来防春未还家玉窓五见樱桃花况有锦字书开缄使【一作令】人嗟此肠断彼心絶云鬟緑鬓罢揽结愁如回飚乱白雪去年寄书报阳台今年寄书重相催胡为乎东风为我吹行云使西来待来竟不来落花寂寂委青苔
　　采莲曲
　　若耶溪傍采莲女笑隔荷花共人语日照新妆水底明风飘香袖空中举岸上谁家游冶郎三三五五映垂杨紫骝嘶入落花去见此踟蹰空断肠
　　白头吟【又一篇与此异今两存】
　　锦水东北流波荡双鸳鸯雄巢汉宫树雌弄秦草芳宁同万死碎绮翼不忍云间两分张此时阿娇正娇妬独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心一朝将聘茂陵女文君因赠【一作赋】白头吟东流不作西归水落花辞条羞故林兎丝故无情随风任倾倒谁使女萝枝而来强萦抱两草犹一心人心不如草莫巻龙须席从他生网丝且留琥珀枕或有梦来时覆水再收岂满杯弃妾已去难重回古时得意不相负秪今唯见青陵台
　　锦衣东流碧波荡双鸳鸯雄巢汉宫树雌弄秦草芳相如去蜀谒武帝赤车驷马生辉光一朝再览大人作万乗忽欲凌云翔闻道阿娇失恩宠千金买赋要君王相如不忆贫贱日官髙金多聘私室茂陵姝子皆见求文君欢爱从此毕泪如双泉水行堕紫罗襟五起鸡三唱清晨白头吟长吁不整緑云鬓仰诉青天哀怨深城崩杞梁妻谁道土无心东流不作西归水落花辞枝羞故林头上玉鷰钗是妾嫁时物赠君表相思罗袖幸时拂莫巻龙须席从他生网丝且留琥珀枕还有梦来时鹔鹴求在锦屏上自君一挂无由【一作人】披妾有秦楼镜照心胜照井愿持照新人双对可怜影覆水却收不满杯相如还谢文君回古来得意不相负秪今唯有青陵台
　　临江王节士歌
　　洞庭白波木叶稀燕鴈始入吴云飞吴云寒燕鴈苦风号沙宿潇湘浦节士感秋泪如雨白日当天心照之可以事明主壮士【一作气】愤雄【一作寒】风生安得倚天剑跨海斩长鲸
　　司马将军歌【代陇上健儿陈安】
　　狂风吹古月窃弄章华台北落明星动光彩南征猛将如云雷【一作南方有事将军来】手中电曳【一作曳电】倚天剑直斩长鲸海水开我见楼船壮心目颇似龙骧下三蜀扬兵习战张虎旗江中白浪如银屋身居玉帐临河魁紫髯若防冠崔嵬细栁开营揖天子始知灞上为孾孩羌笛横吹阿亸回向月楼中吹落梅将军自起舞长剑壮士呼声动九垓功成献凯见明主丹青画像麒麟台
　　君道曲【梁之雅歌有五篇今作一章】
　　大君若天覆广运无不至轩后爪牙常先太山稽如心之使臂小白鸿翼于夷吾刘葛鱼水本无二土扶可成墙积徳为厚地
　　结袜子
　　燕南壮士吴门豪筑中置鈆鱼隠刀感君恩重许君命太山一掷轻鸿毛
　　结客少年行
　　紫燕黄金瞳啾啾【一作棱棱】揺緑鬉平明相驰逐结客洛门东少年学剑术凌轹白猿公珠袍曳锦带匕首挿吴鸿由来万夫勇挟此英雄风托交从剧孟买醉入新丰笑尽一杯酒杀人都市中羞道易水寒从【一作徒】令日贯虹燕丹事不立虚没秦帝宫武阳死灰人安可与成功
　　长干行二首
　　妾发初覆额折花门前剧郎骑竹马来绕牀弄青梅同居长干里两小无嫌猜十四为君妇羞顔未尝开低头向暗壁千唤不一回十五始展眉愿同尘与灰常存抱柱信岂【一作耻】上望夫台十六君逺行瞿塘滟预堆五月不可触猿声天上哀门前迟【一作旧】行迹一一生緑【一作苍】苔苔深不能扫落叶秋风早八月蝴蝶来【一作黄】双飞西园草感此伤妾心坐愁红顔老早晚下三巴预将书报家相迎不道逺直至长风沙
　　忆妾【一作昔】深闺里烟尘不曾识嫁与长干人沙头风色五月南风兴思君下巴陵八月西风起想君发扬子去来悲如何见少别离多湘潭防日到妾梦越风波昨夜狂风度吹折江头树淼淼暗无边行人在何处北客至【一作真】王公朱衣满汀【一作江】中【一作北客浮云骢经过新市中】日暮来投宿数朝不肯东自怜十五余顔色桃花红那作商人妇愁水复愁风
　　古朗月行
　　小时不识月呼作白玉盘又疑瑶台镜飞在青云端仙人垂两足桂树作【一作何】团圆白兎药成问言与谁飡蟾蜍蚀圆影天【一作大】明夜已残羿昔落九乌天人清且安隂精此沦惑去去不足观忧来其如何恻怆摧心肝
　　上之回
　　三十六离宫楼台与天通阁道歩行月美人愁烟空恩疎宠不及桃李伤春风淫乐意何极金舆向回中万乗出黄道千旗扬彩虹前军细栁北后骑甘泉东岂问渭川老宁邀襄野童但慕【一作秋暮】瑶池宴归来乐未穷
　　独不见
　　白马谁家子黄龙边塞儿天山三丈雪岂是逺行时春蕙忽秋草莎鸡鸣曲池风催寒梭响月入霜闺悲忆与君别年种桃齐娥眉桃今百余尺花落成枯枝终然独不见流泪空自知
　　白纻辞三首
　　扬清歌【一作音】发皓齿北方佳人东邻子且吟白纻停緑水长袖拂面为君起寒云夜巻霜海空胡风吹天飘塞鸿玉顔满堂乐未终馆娃日落歌吹蒙
　　馆娃日落歌吹深月寒江清夜沉沉美人一笑千黄金垂罗舞縠扬哀音郢中白雪且莫吟子夜吴歌动君心动君心冀君赏愿作天池双鸳鸯一朝飞去青云上吴刀剪防【一作绮】缝舞衣明妆丽服夺春辉扬眉转袖若雪飞倾城独立世所稀激楚结风醉忘归髙堂月落烛已防玉钗挂缨君莫违
　　鸣鴈行
　　胡鴈鸣辞燕山昨发委羽朝度闗一一衔芦枝南飞散落天地间连行接翼往复还客居烟波寄湘吴凌霜触雪毛体枯畏逢矰缴惊相呼闻虚坠良可吁君更弹射何为乎
　　妾薄命
　　汉帝重【一作宠】阿娇贮之黄金屋咳唾落九天随风生珠玉宠极爱还歇妬深情却疎长门一歩地不肯暂回车雨落不上天水覆重难收【一作难重收】君情【一作恩】与妾意各自东西流昔日芙蓉花今成断根草【一作素秋草】以色事他人能得防时好
　　幽州胡马客歌
　　幽州胡马客緑眼虎皮冠笑拂两只箭万人不可干弯弓若转月白鴈落云端双双掉鞭行游猎向楼兰出门不顾后报国死何难天骄五单于狼戾好凶残牛马散北海割鲜若虎飡虽居燕支山不道朔雪寒妇女马上笑顔如赪玉盘飜飞射鸟兽花月醉雕鞍旄头四光芒争战如蜂攅白刃洒赤血流沙为之丹名将古谁是疲兵良可叹何时天狼灭父子得闲安
　　门有车马客行
　　门有车马賔【一作客】金鞍曜朱轮谓从丹【一作云】霄落乃是故乡亲呼儿扫中堂坐客论悲辛对酒两不饮停觞泪盈巾叹我万里游飘飖三十春空谈霸王畧紫绶不挂身雄剑藏玉匣隂符生素尘廓落无所合流离湘水濵借问宗党间多为泉下人生苦百战役死托万邻北风扬胡沙埋翳周与秦大运且如此苍穹宁匪仁恻怆竟何道存亡任大钧
　　君子有所思行
　　紫阁连终南青冥天倪色凭崖望咸阳宫阙罗北极万井惊画出九衢如弦直渭水清银河横天流不息朝野盛文物衣冠何翕赩廐马散连山军容威絶域伊臯运元化卫霍输筋力歌钟乐未休荣去老还逼圆光过满缺太阳移中昃不散东海金何争西辉匿无作牛山悲恻怆泪沾臆
　　东海有勇妇【代闗中有贞女又作贤】
　　梁山感杞妻恸哭为之倾金石忽暂开都由激深情东海有勇妇何慙苏子卿学剑越处子超腾若流星捐躯报夫雠万死不顾生白刃曜素雪苍天感精诚十歩两躩【一作跳】跃三呼一交兵斩首掉国门蹴踏五藏行豁此伉俪愤粲然大义明北海李史君飞章奏天庭舍罪警风俗流芳播沧瀛志在列女籍竹帛已光荣淳于免诏狱汉主为缇萦津妾一棹歌脱父于严刑十子若不肖不如一女英豫让斩空衣有心竟无成要离杀庆忌壮夫素所轻妻子亦何辜焚之买虚声岂如东海妇事立独扬名
　　黄葛篇
　　黄葛生洛溪黄花自緜羃青烟蔓长条缭绕防百尺闺人费素手采缉作絺缝为絶国衣逺寄日南客苍梧大火落暑服莫轻掷此物虽过时是妾手中迹










　　李太白文集巻三
　　钦定四库全书
　　李太白文集巻四
　　唐　李白　撰
　　歌诗五十六首
　　乐府三
　　白马篇
　　龙马花雪毛金鞍五陵豪秋霜切玉剑落日明珠袍鬬鸡事万乘轩盖一何髙弓摧宜山虎手接太山猱酒后竞风彩三杯弄寳刀杀人如剪草剧孟同游遨发愤去函谷从军向临洮叱咤经百战【一作万战场】匈奴尽波涛【一作逃】归来使酒气未肯拜【一作下】萧曹羞入原宪室荒径隠蓬蒿
　　鳯笙篇
　　仙人十五爱吹笙学得昆丘彩鳯鸣始闻錬气飡金液复道朝天赴玉京玉京迢迢防千里鳯笙去去无穷已欲叹离声发绛唇更嗟别调流纎指此时惜别讵堪闻此地相看未忍分重吟真曲和清吹却奏仙歌响緑云緑云紫气向函闗访道应寻缑氏山莫学吹笙王子晋一遇浮丘断不还
　　怨歌行【一作长安见内人出嫁令子代为怨歌行】
　　十五入汉宫花顔笑【一作如】春红君王选玉色待寝金【一作锦】屏中荐枕娇夕月巻衣恋春【一作香】风宁知赵飞燕夺宠恨无穷沉忧能伤人緑鬓成霜蓬一朝不得意世事徒【一作信】为空鹔鹴换美酒舞衣罢雕龙寒苦不忍言为君奏丝桐肠断亦絶悲心夜忡忡
　　塞下曲六首
　　五月天山雪无花秪有寒笛中闻折栁春色未曾看晓战随金鼓宵眠抱玉鞍愿将腰下剑直为斩楼兰天兵下北荒胡马欲南饮横戈从百战直为衔恩甚握雪海上飡拂沙陇头寝何当破月氏然后方髙枕骏马如风飚鸣鞭出渭桥弯弓辞汉月挿羽破天骄阵解星芒尽营空海雾销功成画麟阁独有霍嫖姚白马黄金塞云砂绕梦思那堪愁苦节逺忆边城儿萤飞秋窓满月度霜闺迟摧残梧桐叶萧飒沙棠枝无时独不见泪流空自知
　　塞虏乗秋下天兵出汉家将军分虎竹战士卧龙沙边月随弓影胡霜拂剑花玉闗殊未入少妇莫长嗟烽火动沙漠连照甘泉云汉皇按剑起还召李将军兵【一作杀】气天上合鼓声陇底闻横行负勇气一战静妖氛
　　来日大难
　　来日一身擕粮负薪道长食尽苦口焦唇今日醉饱乐过千春仙人相存诱我逺学海陵三山陆憩五岳乗龙上三天飞目瞻两角授以神药金丹满握蟪蛄防恩深愧短促思填东海强衔一木道重天地轩师广成蝉翼九五以求长生下士大笑如苍蝇声
　　塞上曲
　　大汉无中防匈奴犯渭桥五原秋草緑胡马一何骄命将征西极横行隂山侧燕支落汉家妇女无花色转战渡黄河休兵乐事多萧条清万里瀚海寂无波
　　玉阶怨
　　玉阶生白露夜久侵罗袜却下水精帘玲珑望秋月
　　襄阳曲四首
　　襄阳行乐处歌舞白铜鞮江城回渌水花月使人迷山公醉酒时酩酊襄【一作髙】阳下头上白接篱倒着还骑马
　　岘山临汉江水渌沙如雪【一作水色如霜雪】上有堕泪碑青苔久磨灭
　　且醉习家池莫看堕泪碑山公欲上马笑杀襄阳儿
　　大堤曲
　　汉水临【一作横】襄阳花开大堤暖佳期大堤下泪向南云满春风复无情吹我梦魂散不见眼中人天长音信断
　　宫中行乐词八首【奉诏作五言】
　　小小生金屋盈盈在紫防山花挿寳髻石竹绣罗衣每出深宫里常随歩辇归只愁歌舞散【一作罢】化作防云飞栁色黄金嫩梨花白雪香玉楼巢【一作闗】翡翠珠【一作金】殿锁鸳鸯选妓随雕【一作朝】辇征歌出洞房宫中谁第一飞燕在昭阳
　　卢橘为秦树蒲桃出【一作是】汉宫烟花宜落日丝管醉春风笛奏龙鸣【一作吟】水箫吟【一作鸣】鳯下空君王多乐事何必向【一作在】回中【一作还与万方同】
　　玉树【一作殿】春归日【一作好】金宫乐事多后庭朝未入轻辇夜相过笑出花间语娇来烛下歌莫教明月去留着醉姮娥
　　绣户香风暖纱牕曙色新宫花争笑日池草暗生春緑树闻歌鸟青楼见舞人昭阳桃李月罗绮自【一作坐】相亲今日明光里还须结伴游春风开紫殿天乐下珠楼艳舞全知巧娇歌半欲羞更怜花月夜宫女笑藏钩寒雪梅中尽春风栁上归宫莺娇欲醉檐燕语还飞迟日明歌席新花艳舞衣晩来移防仗行乐好光辉水渌南薰殿花红北阙楼莺歌闻太液鳯吹绕瀛洲素女鸣珠佩天人弄防毬今朝风日好宜入未央游
　　清平调词三首
　　云想衣裳花想容春风拂槛露华浓若非羣玉山头见防向瑶台月下逢
　　一枝红艳露凝香云雨巫山枉断肠借问汉宫谁得似可怜飞燕倚新妆
　　名花倾国两相欢长得君王带笑看解释春风无限恨沉香亭北倚防干
　　鼓吹入朝曲
　　金陵控海浦渌水带吴京铙歌列骑吹飒沓引公卿捶钟速严妆伐鼓启重城天子凭玉案剑履若云行日出照万户簮裾烂明星朝罢沐浴闲遨游阆风亭济济双阙下欢娱乐恩荣
　　秦女休行【古词魏朝协律都尉左延年所作今拟之】
　　西门秦氏女秀色如琼花手挥白杨刀清昼杀雠家罗袖洒赤血英声凌紫霞直上西山去闗吏相邀遮壻为燕国王身被诏狱加犯刑若履虎不畏落爪牙素颈未及断摧眉伏泥沙金鸡忽放赦大辟得寛賖何慙聂政姊万古共惊嗟
　　秦女巻衣
　　天子居未央妾来巻衣裳顾无紫宫宠敢拂黄金牀水至亦不去熊来尚可当防身捧日月飘若萤之光愿君采葑菲无以下体妨
　　东武吟【一作出金门后书懐留别翰林诸公】
　　好古笑流俗素闻贤达风方希佐明主长揖辞成功白日在髙天回光烛防躬恭承鳯凰诏歘起云萝中清切紫霄迥优游丹禁通君王赐顔色声价凌烟虹乗舆拥翠盖扈从金城东寳马丽絶景锦衣入新丰倚岩望松雪对酒鸣丝桐因学扬子云献赋甘泉宫天书美片善清芬播无穷归来入咸阳谈笑皆王公一朝去金马飘落成飞蓬賔友日疎散玉樽亦巳空才力犹可倚【一作恃】不慙世上雄闲作东武吟曲尽情未终书此谢知巳吾寻黄绮翁【一作扁舟寻钓翁】
　　邯郸才人嫁为厮养卒妇
　　妾本丛台女扬蛾入丹阙自倚顔如花宁知有凋歇一辞玉阶下去若朝云没每忆邯郸城深宫梦秋月君王不可见惆怅至明发
　　出自蓟北门行
　　虏阵横北荒胡星曜精芒羽书速惊电烽火昼连光虎竹救边急戎车森已行明主不安席按剑心飞扬推毂出猛将连旗登战场兵威冲絶漠杀气凌穹苍列卒【一作阵】赤山下开营紫塞傍孟冬风沙紧旌旗【一作斾】飒凋伤画角悲海月征衣巻天霜挥刃斩楼兰弯弓射贤王单于一平荡种落自奔亡收功报天子行歌【一作歌舞】归咸阳
　　洛阳陌
　　白玉谁家郎回车渡天津看花东陌上惊动洛阳人
　　北上行
　　北上何所苦北上縁太行磴道盘且峻巉岩凌穹苍马足蹶侧石车轮摧髙岗沙尘接幽州烽火连朔方杀气毒剑防严风裂衣裳奔鲸夹黄河凿齿屯洛阳前行无归日返顾思旧乡惨戚冰雪里悲号絶中肠尺布不掩体皮肤剧枯桑汲水涧谷阻采薪垅坂长猛虎又掉尾磨牙皓秋霜草木不可飡饥饮零露浆叹此北上苦停骖为之伤何日王道平开顔覩天光
　　短歌行
　　白日何短短百年苦易满苍穹浩茫茫万劫太极长麻姑垂两鬓一半已成霜天公见玉女大笑亿千吾欲揽六龙回车挂扶桑北斗酌美酒劝龙各一觞富贵非所愿为【一作与】人驻頽【一作顔又作流】光
　　空城雀
　　嗷嗷空城雀身计何戚促本与鹪鹩羣不随鳯凰族提擕四黄口饮乳未尝足食君糠粃余常恐乌鸢逐耻渉太行险羞营覆车粟天命有定端守分絶所欲
　　发白马
　　将军发白马旌节渡黄河箫鼓聒川岳沧溟涌涛【一作洪】波武安有震瓦易水无寒歌铁骑若雪山饮流涸滹沲扬兵猎月窟转战畧朝那倚剑登燕然边烽列嵯峨萧条万里外耕作五原多一扫清大漠包虎戢金戈
　　陌上桑
　　美女渭桥东【一作美女缃绮衣又作游女】春还【一作还来】事蚕作五马飞如花【一作如花飞又作如飞龙】青丝结金络不知谁家子调笑来相谑妾本秦罗敷玉顔艳名都緑条映素手采桑向城隅使君且不顾况复论秋胡寒螀爱碧草鸣鳯栖青梧托心自有处但怪旁人愚徒令白日暮髙驾空踟蹰
　　枯鱼过河泣
　　白龙改常服偶被豫且制谁使尔为鱼徒为诉天帝作书报鲸鲵勿恃风涛势涛落归泥沙翻遭蝼蚁噬万乗慎出入柏人以为诫【一作识】
　　丁都防【一作督防】歌
　　云阳上征去两岸饶商贾吴牛喘月时拖船一何苦水浊不可饮壶浆半成土一唱都防歌心摧泪如雨万人系盘石无由达江浒君看石芒砀掩泪悲千古
　　相逢行【一云有赠】
　　朝骑五花马谒帝出银台秀色谁家子云车【一作中】珠箔开金鞭遥指防玉勒近迟回夹毂相借问疑【一作知】从天上来【一本更添怜肠愁欲断斜日复相催下车何轻盈飘然似落梅】邀入青绮门当歌共衔杯【一作娇羞初解佩语笑共衔杯】衔杯映歌扇似月云中见相见不得【一作相】亲不如不相见相见情已深未语可知心胡为守空闺孤眠愁锦衾锦衾与罗帷纒绵防有时春风正澹荡暮雨来何迟【一作春风正纠结青乌来何迟】愿因三青鸟更报长相思光景不待人须防发成丝当年失行乐老去徒伤悲持此道宻意无令旷佳期
　　千里思【一作千里曲】
　　李陵没胡沙苏武还汉家迢迢五原闗朔雪乱边花【一作愁见雪如花】一去隔絶国思归但长嗟鸿鴈向西北因【一作飞】书报天涯
　　树中草
　　鸟衔野田草误入枯桑里客土植危根逢春犹不死草木虽无情因依尚可生如何同枝叶各自有枯荣
　　君马黄
　　君马黄我马白马色虽不同人心本无隔共作游冶盘双行洛阳陌长剑既照曜髙冠何赩赫各有千金裘俱为五侯客猛虎落陷穽壮夫时屈厄相知在急难独好亦【一作知】何益
　　拟古
　　融融白玉辉映我青蛾眉寳镜似空水落花如风吹出门望同子荡漾不可期安得黄鹤羽一报佳人知
　　折杨栁
　　垂杨【一作杨栁】拂渌水揺艳【一作艳裔】东风年花明玉闗雪叶暖金窓烟美人结长想对此心凄然攀条折春色逺寄龙庭前【一作龙沙边】
　　鳯凰曲
　　嬴女吹玉箫吟弄天上春青鸾不独去更有擕手人影灭防云断遗声落西秦
　　少年子
　　青云少年子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿
　　紫骝马
　　紫骝行【一作骄】且嘶双翻碧玉蹄临流不肯渡似惜锦障泥白雪闗山【一作城】逺黄云海戍迷挥鞭万里去安【一作何】得念【一作恋】春闺
　　少年行二首【后一首亦作小放歌行】
　　击筑饮美酒剑歌易水湄经过燕太子结托并州儿少年负壮气奋烈自有时因声鲁勾践争情【一作博】勿相欺五陵年少金市东银鞍白马度春风落花踏尽游何处笑入胡姬酒肆中
　　白鼻騧
　　银【一作金】鞍白鼻騧渌地障泥锦细雨春风花落时【一作春风细雨落花时】挥鞭直就胡姬饮
　　豫章行
　　胡风吹代马【一作燕人攅赤羽】北拥鲁阳闗吴兵照海雪西讨何时还半渡上辽津黄云惨无顔老母与子别呼天野草间白马【一作百鸟】绕旌旗悲鸣相追攀白杨秋月苦早落豫章山本为休明人斩虏素不闲岂惜战鬬死为君扫凶顽精感石没羽岂云惮险艰楼船若鲸飞波荡落星湾此曲不可奏三军鬓成班
　　沐浴子
　　沐芳莫弹冠浴兰莫振衣处世忌太洁志【一作至】人贵藏晖沧浪有钓叟吾与尔同归




　　李太白文集巻四
　　钦定四库全书
　　李太白文集巻五
　　唐　李白　撰
　　歌诗三十三首
　　乐府四
　　髙句骊
　　金花折风帽白马小迟回翩翩舞广袖似鸟海东来
　　静夜思
　　牀前看月光疑是地上霜举头望山月低头思故乡
　　渌水曲
　　渌水明秋日南湖采白苹荷花娇欲语愁杀荡舟人
　　鳯台曲
　　尝闻秦帝女传得鳯皇声是日逢仙子当时别有情人吹彩箫去天借緑云迎心【一作曲】在身不返空余弄玉名
　　猛虎行【一作吟】
　　朝作猛虎行暮作猛虎吟【一作行亦猛虎吟坐亦猛虎吟】肠断非闗陇头水泪下不为雍门琴旍旌【一作旌旗】缤纷两河道战鼓惊山欲倾倒秦人半作燕地囚胡马飜衔洛阳草一输一失闗下兵朝降夕叛幽蓟城巨鼇未斩海水动鱼龙奔走安得宁颇似楚汉时翻覆无定止朝过博浪沙暮入淮隂市张良未遇韩信贫刘项存亡在两臣暂到下邳受兵畧来投漂母作主人贤哲恓恓古如此今时亦弃青云士有防不敢犯龙鳞窜身南国避胡尘寳书玉剑挂髙阁金鞍骏马散故人昨日方为宣城客掣铃交通二千石有时六博快壮心【一作快寸心】绕牀三匝呼一掷楚人每道张旭竒心藏风云世莫知三吴邦伯皆【一作多】顾盻四海雄侠两追随【一作皆相推】萧曹曾作沛中吏攀龙附鳯当有时溧阳酒楼三月春杨花茫茫【一作漠漠】愁杀人胡鶵緑眼吹玉笛吴歌白纻飞梁尘丈夫相见【一作到处】且为乐槌牛挝鼓防众賔我从此去钓东海得鱼笑寄情相亲
　　从军行
　　从军玉门道逐虏金防山笛奏梅花曲刀开明月环鼓声鸣海上兵气拥云间愿斩单于首长驱静铁闗
　　秋思
　　春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋
　　春思
　　燕草如碧丝秦桑低緑枝当君懐归日是妾断肠时春风不相识何事入罗帷
　　秋思
　　燕支黄叶落妾望白登台海上【一作月出】碧云断单于【一作蝉声】秋色来胡兵沙塞合汉使玉闗回征客无归日空悲蕙草摧
　　子夜吴歌【春夏秋冬】
　　秦地罗敷女采桑緑水边素手青条上红妆白日鲜蚕饥妾欲去五马莫留连
　　春
　　镜湖三百里菡萏发荷花五月西施采人看隘若耶回舟不待月归去越王家
　　夏
　　长安一片月万户衣声秋风吹不尽总是玉闗情何日平边塞良人罢逺征
　　秋
　　明朝驿使发一夜絮征袍素手抽针冷那堪把剪刀裁缝寄逺道防日到临洮
　　冬
　　对酒
　　松子栖金华安期入蓬海此人古之仙羽化竟何在浮生速流电倐忽变光彩天地无凋换容顔有迁改对酒不肯饮含情欲谁待
　　估客乐
　　海客乗天风将船逺行役譬如云中鸟一去无踪迹
　　少年行
　　君不见淮南少年游侠客白日毬猎夜拥掷呼卢百万终不惜报雠千里如咫尺少年游侠好经过浑身装束皆绮罗兰蕙相随喧妓女风光去处满笙歌骄矜自言不可有侠士堂中养来久好鞍好马乞与人十千五千旋沽酒赤心用尽为知已黄金不惜栽桃李桃李栽来防度春一回花落一回新府县尽为门下客王侯皆是平交人男儿百年且乐命何须读书受贫病男儿百年且荣身何须徇节甘风尘衣冠半是征战士穷儒浪作林泉民遮莫枝根长百丈不如当代多还往遮莫亲姻连帝城不如当身自簪缨看取富贵眼前者何用悠悠身后名
　　衣篇
　　闺里佳人年十余嚬蛾对影恨离居忽逢江上春归鷰衔得云中尺素书玉手开缄长叹息狂夫犹戍交河北万里交河水北流愿为双鸟泛中洲君边云拥青丝骑妾处苔生红粉楼楼上春风日将歇谁能揽镜看愁发晓吹员管随落花夜戎衣向明月明月髙髙刻漏长真珠帘箔掩兰堂横垂寳幄同心结半拂琼筵苏合香琼筵寳幄连枝锦灯烛荧荧照孤寝有使凭将金剪刀为君留下相思枕摘尽庭兰不见君红巾拭泪坐氤氲明年更若征边塞愿作阳台一段云
　　去妇词
　　古来有弃妇弃妇有归处今日妾辞君辞君遣何去本家零落尽恸哭来时路忆昔未嫁君闻君却周旋绮罗锦绣段有赠黄金千十五许嫁君二十移所天自从结发日未防离君缅山川家家尽欢喜孤妾长自怜幽闺多怨思盛色无十年相思若循环枕席生流泉流泉咽不扫独梦闗山道及此见君归君归妾已老物华恶衰贱新宠方妍好掩泪出故房伤心剧秋草自妾为君妻君东妾在西罗帏到晓恨玉貌一生啼自从离别久不觉尘埃厚常嫌玳瑁孤犹羡鸳鸯偶嵗华逐霜霰贱妾何能久寒沼落芙蓉秋风散杨栁以此顦顇顔空持旧物还余生欲何寄谁肯相牵攀君恩既断絶相见何年月悔倾连理杯虚作同心结女萝附青松贵欲相依投浮萍失緑水教作若为流不叹君弃妾自叹妾縁业忆昔初嫁君小姑才倚牀今日妾辞君小姑如妾长回头语小姑莫嫁如兄夫
　　长歌行
　　桃李得日开荣华照当年东风动百物草木尽欲言枯枝无丑叶涸水吐清泉大力运天地羲和无停鞭功名不早着竹帛将何宣桃李务青春谁能贳白日富贵与神仙成两失金石犹销铄风霜无久质畏落日月后强欢歌与酒秋霜不惜人倐忽侵蒲栁
　　长相思
　　日色欲尽花含烟月明欲素愁不眠赵瑟初停鳯凰柱蜀琴欲奏鸳鸯此曲有意无人传愿随春风寄燕然忆君迢迢隔青天昔时横波目今为流泪泉不信妾肠断归来看取明镜前
　　歌吟上
　　襄阳歌【襄汉】
　　落日欲没岘山西倒着接防【一作行客辞归】花下迷襄阳小儿齐拍手拦街争唱白铜鞮傍人借问笑何事笑杀山公醉似泥鸬鷀杓鹦鹉杯百年三万六千日一日须倾三百杯遥看汉水鸭头渌恰似蒲萄初酦醅此江若变作春酒垒麴便筑糟丘台千金骏马换少妾醉坐雕鞍歌落梅车傍侧挂一壶酒鳯笙龙管行相催咸阳市中叹黄犬何如月下倾金罍君不见晋朝羊公一片古碑材头剥落生莓苔泪亦不能为之堕心亦不能为之哀谁能忧彼身后事金鳬银鸭葬死灰清风朗月不用一钱买玉山自倒非人推舒州杓力士铛【一作黄金爵白玉瓶】李白【一作酒仙】与尔同死生襄王云雨今安在江水东流猿夜声
　　南都行
　　南都信佳丽武阙横西闗白水真人居万商罗阛髙楼对紫陌甲第连青山此地多英豪邈然不可攀陶朱与五羖名播天壤间丽华秀玉色汉女娇朱顔清歌遏流云艳舞有余闲遨游盛宛洛冠盖随风还走马红阳城呼鹰白河湾谁识卧龙客长吟愁鬓班
　　江上吟【一作江上游】
　　木兰之枻沙棠舟玉箫金管坐两头美酒樽【一作当】中置千斛载妓随波任去留仙人有待乗黄鹤海客无心随【一作狎】白鸥屈平词赋悬日月楚王台榭空山丘兴酣落笔揺五岳诗成啸傲凌沧洲功名富贵若长在汉水亦应西北流
　　侍从宜春苑奉诏赋龙池栁色初青听新鸎百转歌【长安】
　　东风已緑瀛洲草紫殿红楼觉春好池南栁色半青青萦烟袅娜拂绮城垂丝百尺挂雕楹上有好鸟相和鸣间闗早得春风情春风巻入碧云去千门万户皆春声是时君王在镐京五云垂晖耀紫清仗出金宫随日转天回玉辇绕花行始向蓬莱看舞鹤还过茝若听新鸎新鸎飞绕上林苑愿入箫韶杂鳯笙
　　玉壶吟
　　烈士击玉壶壮心惜暮年三杯拂剑舞秋月忽然髙咏涕泗涟【一作秋月忽髙悬】鳯凰初下紫泥诏谒帝称觞登御筵揄扬九重万乗主谑浪赤墀青琐贤朝天数换飞龙马勅赐瑚白玉鞭世人不识东方朔大隠金门是谪仙西施宜笑复宜嚬丑女效之徒累身君王虽爱蛾眉好无奈宫中妬杀人
　　笑歌行
　　笑矣乎笑矣乎君不见曲如钩古人知尔封公侯君不见直如古人知尔死道边张仪所以只掉三寸舌苏秦所以不垦二顷田笑矣乎笑矣乎君不见沧浪老人歌一曲还道沧浪濯吾足平生不解谋此身虚作离骚遣人读笑矣乎笑矣乎赵有豫让楚屈平卖身买得千年名巢由洗耳有何益夷齐饿死终无成君爱身后名我爱眼前酒饮酒眼前乐虚名何处有男儿穷通当有时曲腰向君君不知猛虎不看机上肉洪炉不铸囊中锥笑矣乎笑矣乎寗武子朱买臣叩角行歌背负薪今日逢君君不识岂得不如佯狂人
　　悲歌行
　　悲来乎悲来乎主人有酒且莫斟听我一曲悲来吟悲来不吟还不笑天下无人知我心君有数斗酒我有三尺琴琴鸣酒乐两相得一杯不啻千钧金悲来乎悲来乎天虽长地虽久金玉满堂应不守富贵百年能防何死生一度人皆有孤猿坐啼坟上月且须一尽杯中酒悲来乎悲来乎鳯鸟不至河无图防子去之箕子奴汉帝不忆李将军楚王放却屈大夫悲来乎悲来乎秦家李斯早追悔虚名拨向身之外范子何曾爱五湖功成名遂身自退剑是一夫用书能知姓名惠施不肯千万乗卜式未必穷一经还须黒头取方伯莫谩白首为儒生
　　歌行上新平长史兄粲【陜西】
　　谷稍稍振庭柯泾水浩浩扬湍波哀鸿酸嘶暮声急愁云苍惨寒气多忆昨去家此为客荷花初红栁条碧中宵出饮三百杯明朝归揖二千石宁知流寓变光辉胡霜萧飒绕客衣寒灰寂寞凭谁暖落叶飘扬何处归吾兄行乐穷曛旭满堂有美顔如玉赵女长歌入彩云燕姬醉舞娇红烛狐裘兽炭酌流霞壮士悲吟宁见嗟前荣后枯相翻覆何惜余光及棣华
　　西岳云台歌送丹丘子
　　西岳峥嵘何壮哉黄河如丝天际来黄河万里触山动盘涡毂【一作谷】转秦地雷荣光休气纷五彩千年一清圣人在巨灵咆哮擘两山洪波喷流射东海【一作箭射流东海】三峰却立如欲摧翠崕丹谷髙掌开白帝金精运元气石作莲花云作台云台阁道连窈防【一作人不到】中有不死丹丘生明星玉女备洒扫麻姑搔背指爪轻我皇手把天地户丹丘谈天与天语九重出入生光辉东求蓬莱复西归玉浆傥惠故人饮骑二茅龙上天飞
　　元丹丘歌
　　元丹丘爱【一作好】神仙朝饮颍川【一作水】之清流暮还嵩岑之紫烟三十六峰长周旋长周旋蹑星红身骑飞龙耳生风横河跨海与天通我知尔游心无穷
　　扶风豪士歌
　　洛阳三月飞胡沙洛阳城中人怨嗟天津流水波赤血白骨相撑如乱麻我亦东奔向吴国【一作来奔溧溪上】浮云四塞道路賖东方日出啼早鸦城门人开扫落花梧桐杨栁拂金井来醉扶风豪士家扶风豪士天下竒意气相倾山可移作人不倚将军势饮酒岂顾尚书期雕盘绮食防众客吴歌赵舞香风吹原尝春陵六国时开心写意君所知堂中各有三千士明日报恩知是谁抚长剑一扬眉清水白石何离离脱吾帽向君笑饮君酒为君吟张良未逐赤松去桥边黄石知我心
　　同族弟金城尉叔【一作升】卿烛照山水壁画歌
　　髙堂粉壁图蓬瀛烛前一见沧洲清洪波汹涌山峥嵘皎若丹丘隔海望赤城光中乍喜岚气灭谓逢山隂晴后雪廻谿碧流寂无喧又如秦人月下窥花源了然不觉清心魂秪将叠嶂鸣秋猿与君对此欢未歇放歌行吟达明发却顾海客扬云帆便欲因之向溟渤
　　白毫子歌
　　淮南小山白毫子乃在淮南小山里夜卧松下雪朝飡石中髓小山连【一作聨】緜向江开碧峰巉岩渌水廻余配白毫子独酌流霞杯拂花弄琴坐青苔緑萝树下春风来南窓萧飒松声起凭崖一听清心耳可得见未【一作不】得亲八公擕手五云去空余桂树愁杀人





　　李太白文集巻五
　　钦定四库全书
　　李太白文集巻六
　　唐　李白　撰
　　歌诗六十八首
　　歌吟下
　　梁园吟【一作梁园醉酒歌梁宋】
　　我浮【一作乗】黄河【一作云】去京关挂席欲进【一作往】波连山天长水阔厌远涉访古始及平台间平台为客忧思多对酒【一作醉来】遂作梁园歌却忆蓬池阮公咏因吟渌水扬洪波洪波浩荡迷旧国路远西归安可得人生达命岂假愁且饮美酒登高楼平头奴子揺大扇五月不热疑【一作如】清秋玉【一作素】盘杨【一作青】梅为君设呉盐如花皎白【一作如】雪持盐把酒但饮之莫学夷齐事高洁【一作何用孤高比云月又作咄咄书空字还灭】昔人豪贵信陵君今人耕种信陵坟荒城虚【一作远】照碧山月古木尽入苍梧云梁王宫阙【一作賔客】今安在枚马先归不相待舞影歌声散渌池空余汴水东流海沈吟此事泪满衣黄金买醉未能【一作莫言】归连呼五白行【一作投】六博分曹赌酒酣【一作看】驰晖歌且謡意方逺东山髙卧时【一作忽又作还】起来欲济苍生未应晚
　　鸣臯歌送岑征君【时梁园三尺雪在清泠池作】
　　若有人兮思鸣臯阻积雪兮心烦劳洪河凌竞不可以径度冰龙鳞兮难容舠邈仙山【一作神仙】之峻极兮闻天籁之嘈嘈霜崖缟皓以合沓兮若长风【一作虹】扇海涌沧溟之波涛猿绿罴舔舕岌【一作崟】危咆柯振石骇胆栗魄羣呼而相号峯峥嵘以路絶挂星辰于岩防送君之归兮动鸣臯之新作交鼔吹兮弹丝觞清泠之池阁君不行兮何待若返顾之黄鹤扫梁园之羣英振大雅于东洛巾征轩兮歴阻折寻幽居兮越巘防盘白石兮坐素月琴松风兮寂【一作升】万壑望不见兮心氛氲萝冥冥兮霰纷纷水横洞以下渌波小声而上闻虎啸谷而生风龙藏谿而吐云防【一作寡】鹤清唳饥鼯嚬呻块独处此幽黙兮愀【一作啼】空山而【一作兮】愁人鸡聚族以争食鳯孤飞而无邻蝘蜒嘲龙鱼目混珍嫫母衣锦西施负薪若使巢由桎梏于轩冕兮亦奚异乎防龙蹩躠于风尘哭何苦而救楚笑何夸而却秦吾诚不能学二子沽名矫节以耀世兮固将弃天地而遗身白鸥兮飞来长与君兮相亲
　　鸣臯歌奉饯从翁清归五崖山居
　　昨忆鸣臯梦里还手弄素月清潭间觉时枕席非碧山侧身西望阻秦关麒麟阁上春还早著书却忆伊阳好青松来风吹石道绿萝飞花覆烟草我家仙公爱清真才雄草圣凌古人欲卧鸣臯絶世尘鸣臯微茫在何处五崖峡【一作溪】水横樵路身披翠云裘袖拂紫烟【一作云】去去时应过嵩少间相思为折三花树
　　僧伽歌
　　真僧法号号僧伽有时与我论三车问言诵呪几千徧口道恒河沙复沙此僧本住南天竺为法头陀来此国戒得长天秋月明心如世上青莲色意清净貌棱棱亦不减亦不増瓶里千年舍利骨手中万嵗胡孙藤嗟予落泊江淮久罕遇真僧说空有一言忏尽波罗夷再礼浑除犯轻垢
　　白云歌送刘十六归山
　　楚山秦山皆白云白云处处长随君长随君君入楚山里云亦随君渡湘水湘水上女罗衣白云堪卧君早归
　　金陵歌送别范宣【金陵】
　　石头巉巗如虎踞凌波欲过沧江去钟山龙盘走势来秀色横分歴阳树四十余帝三百秋功名事迹随东流白马小儿谁家子泰清之嵗来闗囚【一作白马金鞍谁家子吹唇虎啸鳯皇楼】金陵昔时何壮哉席巻英豪天下来冠盖散为烟雾尽金舆玉座成寒灰扣剑悲吟空咄嗟梁陈白骨乱如麻天子龙沈景阳井谁歌玉树后庭花此地伤心不能道目【一作日】下离离长春草送尔长江万里心他年来访南山皓
　　劳劳亭歌【在江宁县南十五里古送别之所一名临沧观】
　　金陵劳劳送客堂蔓草离离生道傍古情不尽东流水此地悲风愁白杨我乘素舸同康乐朗咏清川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长
　　横江词六首
　　人言横江好侬道横江恶一风三日吹倒山【一作猛风吹倒天门山】白浪高于瓦官阁
　　海潮南去过寻阳牛渚由来险马当横江欲渡风波恶一水牵愁万里长
　　横江西望阻西秦汉水东连【一作楚水东流】杨子津白浪如山那可渡狂风愁杀峭防人
　　海神来过恶风回浪打天门石壁开浙江八月何如此涛似连山喷雪来
　　横江馆前津吏迎向余东指海云生郎今欲渡缘何事如此风波不可行
　　月晕天风雾不开海鲸东蹙百【一作众】川回惊波一起三山动公无【一作莫】渡河归去来
　　金陵城西楼月下吟
　　金陵夜寂【一作静】凉风发独上高【一作西】楼望呉越白云映水揺空【一作秋】城白露垂珠滴秋月【一作沾衣湿秋月】月下沈【一作长】吟久不归古来【一作今】相接眼中稀解道澄江净如练令人长【一作还】忆谢晖
　　东山吟【去江宁城三十五里晋谢安携妓之所一云醉过谢安东山】
　　携妓东土山怅然悲谢安我妓今朝如花月他妓古坟荒草寒白鸡梦后五【一作三】百嵗洒酒浇君同所懽酣来自作青海舞秋风吹落紫绮冠彼亦一时此亦一时浩浩洪流之【一作高】咏何必竒
　　秋浦歌十七首【秋浦】
　　秋浦长似秋萧条使人愁客愁不可渡行上东大楼正西望长安下见江水流寄言向江水汝意忆侬不遥传一掬泪为我达扬州
　　秋浦猿夜愁黄山堪白头青溪非陇水翻作断肠流欲去不得去薄游成久游何年是归日雨泪下孤舟秋浦锦駞鸟人间天上稀山鸡羞渌水不敢照毛衣两鬓入秋浦一朝飒已衰猿声催白发长短尽成丝秋浦多白猿超腾若飞雪牵引条上儿饮弄水中月愁作秋浦客【一作曲】强看秋浦花山川如剡县风日似长沙
　　醉上山公马寒歌戚牛空吟白石烂泪满黒貂裘秋浦千重岭水车岭【一作人行路】最竒天倾欲堕石水拂寄生枝
　　江祖一片石青天扫画屏题诗畱万古绿字锦苔生千千石楠树万万女贞林山山白鹭【一作鹇】满涧涧白猿吟君莫向秋浦猿声碎客心
　　逻人横鸟道江祖出鱼梁水急客舟疾山花拂靣香水如一疋练此地即平天耐可乘明月看花上酒船渌水净素月月明白鹭飞郎听采菱女一道夜歌归炉火照天地红星乱紫烟郎明月夜歌曲动寒川白发三千丈缘愁似个长不知明镜里何处得秋霜秋浦田舍翁采鱼水中宿妻子张白鹇结罝映深竹桃波一步地了了语声闻闇与山僧别低头礼白云
　　当涂赵炎少府粉图山水歌
　　峨眉高出西极天罗浮直与南溟连名工绎思挥彩笔驱山走海置眼前满堂空翠如可扫赤城霞气苍梧烟洞庭潇湘意渺緜三江七泽情洄防惊涛汹涌向何处孤舟一去迷归年征帆不动亦不旋飘如随风落天边心揺目断兴难尽几时可到三山巅西峯峥嵘喷流泉横石蹙水波潺湲东崖合沓蔽轻雾深林杂树空芊緜此中防昧失昼夜隐几寂听无鸣蝉长松之下列羽客对坐不语南昌仙南昌仙人赵夫子妙年歴落青云士讼庭无事罗众賔杳然如在丹青【一作霄】里五色粉图安足珍真山可以全吾身若待功成拂衣去武陵桃花笑杀人
　　永王东巡歌十一首【永王军中】
　　永王正月东出师天子遥分龙虎旗楼船一举风波静江汉飜为鴈鹜池
　　三川北虏乱如麻四海南奔似永嘉但用东山谢安石为君谈笑静胡沙
　　雷鼔嘈嘈喧武昌云旗猎猎过寻阳秋毫不犯三呉悦春日遥看五色光
　　龙盘虎踞帝王州帝子金陵访古丘春风试暖昭阳殿明月还过鳷鹊楼
　　二帝巡游俱未回五陵松栢使人哀诸侯不救河南地更喜贤王远道来
　　丹阳北固是呉关画出楼台云水间千岩烽火连沧海两岸旌旗绕碧山
　　王出三江按五湖楼船跨海次扬都战舰森森罗虎士征帆一一引龙驹
　　长风挂席势难回海动山倾古月摧君看帝子浮江日何似龙骧出峡来
　　祖龙浮海不成桥汉武寻阳空射蛟我王楼舰轻秦汉却似文皇欲渡辽
　　帝宠贤王入楚关扫清江汉始应还初从云梦开朱邸更取金陵作小山
　　试借君王玉马鞭指麾戎虏坐琼筵南风一扫胡尘静西入长安到日边
　　上皇西巡南京歌十首
　　胡尘轻拂建章台圣主西巡蜀道来剑壁门高五千尺石为楼阁九天开
　　九天开出一成都万戸千门入画图草树云山如锦绣秦川得及此间无
　　华阳春树似新丰行入新都若旧宫柳色未饶秦地绿花光不减上林红
　　谁道君王行路难六龙西幸万人欢地转锦江成渭水天回玉垒作长安
　　万国同风共一时锦江何谢曲江池石镜更明天上月后宫亲【一作新】得照蛾眉
　　濯锦清江万里流云帆龙舸下扬州北地虽夸上林苑南京还有散花楼
　　锦水东流绕锦城星桥北挂象天星四海此中朝圣主峩眉山上【一作下】列仙庭
　　秦开蜀道置金牛汉水元通星汉流天子一行遗圣迹锦城长作帝王州
　　水渌天青不起尘风光和暖胜三秦万国烟花随玉辇西来添作锦江春
　　劒阁重闗蜀北门上皇归马若云屯少帝长安开紫极双悬日月照乾坤
　　峨眉山月歌【峡路】
　　峨眉山月半轮秋影入平羌江水流夜发清溪向三峡思君不见下渝州
　　峨眉山月歌送蜀僧晏入中京
　　我在巴东三峡时西看明月忆峨眉月出峨眉【一作峨眉山月】照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌长安大道横九天峨眉山月照秦川黄金狮子承高座白玉麈尾谈重我似浮云滞呉越君逢圣主游丹阙一振高名满帝都归时【一作来】还弄峨眉月
　　赤壁歌送别【江夏】
　　二龙争战决雌雄赤壁楼船扫地空烈火张天照云海周瑜于此破曹公君去沧江望【一作弄】澄碧鲸鲵唐突畱余迹一一书来报故人我欲因【一作观】之壮心魄
　　江夏行
　　忆昔娇小姿春心亦自持为言嫁夫聓得免长相思谁知嫁商贾令人却愁苦自从为夫妻何曽在乡土去年下扬州相送黄鹤楼眼看帆去远心逐江水流只言期一载谁谓歴三秋使妾肠欲断恨君情悠悠东家西舍同时发北去南来不逾月未知行李游何方作个音书能断絶适来往南浦欲问西江船正见当垆女红妆二八年一种为人妻独自多悲恓对镜便垂泪逢人只欲啼不如轻薄儿旦暮长追随悔作商人妇青春长别离如今正好同欢乐君去容华谁得知
　　怀仙歌
　　一鹤东飞过沧海放心散漫知何在仙人浩歌望我来应攀玉树长相待尧舜之事不足惊自余嚣嚣真可轻巨鼇莫载三山去吾【一作我】欲蓬莱顶上行
　　玉真仙人词
　　玉真之真【一作仙】人时往【一作西上】太华峯清晨鸣天鼔飚歘腾双龙弄电不辍手行云本无踪几时入少室王母应相逢
　　清溪行【宣城一作宣州青溪】
　　清溪清我心水色异诸水借问新安江见底何如此人行明镜中鸟度屏风里向晩猩猩啼空悲远游子詶殷佐明见赠五云裘歌【谢朓宅在当涂青山下】
　　我吟谢朓诗上语朔风飒飒吹飞雨谢朓已没青山空后来继之有殷公粉图珍裘五云色晔如晴天散防虹文章彪炳光陆离应是素娥玉女之所为轻如松花落金粉浓似苔锦含碧滋远山积翠横海岛残霞飞丹映江草凝毫采掇花露容几年功成夺天造故人赠我我不违着令山水含晴晖【一作清辉】顿惊谢康乐诗兴生我衣襟前林壑敛暝色袖上烟霞收夕霏羣仙长叹惊此物千崖万岭相萦郁身骑白鹿行飘飖手翳紫芝笑披拂相如不足夸鹔鹴王恭鹤氅安可方瑶台雪花数千防片片吹落春风香为君持此凌苍苍上朝三十六玉皇下窥夫子不可及矫手相思空断肠
　　临路歌
　　大鹏飞兮振八裔中天摧兮力不济余风激兮万世游扶桑兮挂石袂后人得之传此仲尼亡兮谁为出涕
　　歴阳壮士勤将军名思齐歌【并序】
　　厯阳壮士勤将军神力出于百夫则天太后召见竒之授游击将军赐锦玉带朝野荣之后拜横南将军大臣慕义结十友即燕公张说馆陶公郭元振为首余壮之遂作诗
　　太古歴阳郡化为洪川在江山犹郁盘龙虎秘光彩蓄泄数千载风云何霮防特生勤将军神力百夫倍
　　草书歌行
　　少年上人号怀素草书天下称独步墨池飞出北溟鱼笔锋杀尽中山兔八月九月天气凉酒徒辞客满高堂牋麻素绢排数箱宣州石砚墨色光吾师醉后倚防牀须臾扫尽数千张飘风骤雨惊飒飒落花飞雪何茫茫起来向壁不停手一行数字大如斗怳怳如闻神惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此义不师古古来万事贵天生何必要公孙大娘浑脱舞
　　古意
　　君为女萝草妾作兔丝花轻条不自引为逐春风斜百丈托远松纒緜成一家谁言防靣易各在青山崖女萝发馨香兔丝断人肠枝枝相纠结叶叶竟飘扬生子不知根因谁共芬芳中巢双翡翠上宿紫鸳鸯君识二草心海潮亦可量
　　山鹧鸪词
　　苦竹岭头秋月辉苦竹南枝鹧鸪飞嫁得燕山胡鴈壻欲衔我向鴈门归山鸡翟雉来相劝南禽多被北禽欺紫塞严霜如剑防苍梧欲巢难背违我心誓死不能去哀鸣惊叫泪霑衣
　　和卢侍御通塘曲
　　君夸通塘好通塘胜耶溪通塘在何处宛在寻阳西青萝嫋嫋拂烟树白鹇处处聚沙堤石门中断平湖出百丈金潭照云日何处沧浪垂钓翁鼔棹渔歌趣非一相逢不相识出没绕通塘浦边清水明素足别有浣纱呉女郎行尽渌潭潭转幽疑是武陵春碧流秦人鸡犬桃花里将比通塘渠见羞通塘不忍别十去九迟回偶逢佳境心已醉忽有一鸟从天来月出青山送行子四边苦竹秋声起长吟白雪望星河双垂两足扬素波梁鸿德耀防稽日宁知此中乐事多












　　李太白文集巻六
　　钦定四库全书
　　李太白文集巻七
　　唐　李白　撰
　　歌诗四十一首
　　赠一
　　赠孟浩然【襄汉】
　　吾爱孟夫子风流天下闻红顔弃轩冕白首卧松云醉月频中圣迷花不事君高山安可仰从此揖清芬
　　赠从兄襄阳少府皓【一作晤】
　　结发未识事所交尽豪雄却秦不受赏击晋【一作救赵】宁为功托身白刃里杀人红尘中当朝揖高义举世钦英风小节岂足言退耕舂陵东归来无产业生事如转蓬一朝狐【一作乌】裘敝百镒黄金空弹劒徒激昂出门悲路穷吾兄青云士然诺闻诸公所以陈片言片言贵情通棣华傥不接甘与秋草同
　　赠张公洲革处士
　　列子居郑圃不将众庶分革侯遁南浦常恐楚人闻抱瓮灌秋蔬心闲游天云每将瓜田叟耕种汉水濵【一作濆】时登张公洲入兽不乱羣井无桔橰事门絶刺绣文长揖二千石远辞百里君斯为真隐者吾党慕清芬
　　淮海对雪赠傅霭【一作淮南对雪赠孟浩然】
　　朔雪落呉【一作潮】天从风渡溟渤海树【一作木】成阳春江沙皓明月飘飖四荒外想像千花发瑶草生阶墀玉尘散庭阙兴从剡溪起思绕梁山发寄君郢中歌曲罢心断絶【一云剡溪兴空在郢路歌未歇寄君梁父吟曲尽心断絶】
　　赠徐安宜
　　白田见楚老歌咏徐安宜制锦不择地操刀良在兹清风动百里惠化闻京师浮人若云归耕种满郊岐川光净麦陇日色明桑枝讼息但长啸宾来或解颐青槐拂戸牖白【一作碧】水流园池游子滞安邑怀恩未忍辞繄君树桃李嵗晩托深期
　　赠任城卢主簿潜【鲁中】
　　海鸟知天风窜身鲁门东临觞不能饮矫翼思凌空钟鼔不为乐烟霜谁与同归飞未忍去流泪谢鸳鸿
　　早秋赠裴十七仲堪
　　远海动风色吹愁【一作秋】落天涯南星变大火热气余丹霞光景不可回六龙转天车荆人泣美玉鲁叟悲匏瓜功业若梦里【一作中】抚【一作推】琴发长嗟裴生信【一作实】英迈崛起多才华歴抵海岱豪结交鲁朱家【一作歴游赵魏豪结交列如麻】良图竟未展意欲飞丹砂破产且救人遗身不为家复携两少女【一作妾】艳色惊荷花双謌入青云但惜白日斜穷【一作沧】溟出寳贝大泽饶龙蛇明主傥【一作必】见收烟霄路非賖知飞万里道勿使嵗寒嗟【一作时命若不防归应錬丹砂】
　　赠范金乡二首
　　君子枉清盼不知东走迷离家未几月络纬鸣中闺桃李君不言攀花愿成蹊那能吐芳信惠好相招携我有结绿珍久藏浊水泥时人弃此物乃与燕珉【一作石】齐拂拭欲赠之申眉路无梯辽东慙白豕楚客羞山鸡徒有献芹心终流泣玉【一作血】啼祗应自索漠畱舌示山妻范宰不买名歌对前楹为邦黙自化日觉氷壶清百里鸡犬静千庐机杼鸣浮人少荡析爱客多逢迎游子覩嘉政因之听颂声
　　赠瑕丘王少府
　　皎皎鸾鳯姿飘飘神仙气梅生亦何事来作南昌尉清风佐鸣琴寂寞道为贵【一作为谁贵】一见过所闻操持难与羣毫挥鲁邑讼目送瀛洲云我隐屠钓下尔当玉石分无由接高论空此仰清芬
　　东鲁见狄博通
　　去年别我向何处有人传道游江东谓言挂席度沧海却来应是无长风
　　见京兆韦叅军量移东阳二首【呉中】
　　潮水还归海流人却到呉相逢问愁苦泪尽日南珠闻说金华渡东连五百滩全胜若耶好莫道此行难猿啸千谿合松风五月寒他年一携手揺艇入新安
　　赠丹阳横山周处士惟长
　　周子横山隐开门临城隅连峯入戸牖胜槩凌方壶时作白纻词放歌丹阳湖水色傲溟渤川光秀菰蒲当其得意时心与天壤俱闲云随舒巻安识身有无抱石耻献玉沈泉笑探珠羽化如可作相携上清都【一作携手上清都】玉真公主别馆苦雨赠衞尉张卿二首【长安】
　　愁坐金张馆繁阴昼不开空烟送雨色萧飒望中来翳翳昏垫苦沈沈忧恨催清秋何以慰白酒盈吾杯吟咏思管乐此人已成灰独酌聊自勉谁贵经纶才弹劒谢公子无鱼良可哀
　　苦雨思白日浮云何由巻稷卨和天人阴阳仍骄蹇秋霖剧倒井昬雾横絶巘欲往咫尺涂遂成山川限潨潨奔澑泻浩浩惊波转泥沙塞中途牛马不可辨饥从漂母食闲缀羽林【一作陵】简园家逢秋蔬藜藿不满眼蟏蛸结思幽蟋蟀伤褊浅厨灶无青烟刀机生绿藓投筯解鹔鹴换酒醉北堂丹徒布衣者慷慨未可量何时黄金盘一斛荐防榔功成拂衣去揺曳沧洲旁
　　赠韦秘书子春
　　谷口郑子真躬耕在岩石高名动京师天下皆借借其人竟不起云卧从所适茍无济代心独善亦何益惟君家世者偃息逢休明谈天信浩荡说劒纷纵横谢公不徒然起来为苍生秘书何寂寂无乃羁豪英且复归碧山安能恋金阙旧宅樵渔池蓬蒿已应没却顾女几峯胡顔见云月徒为风尘苦一官已白发气同万里合访我来琼都披云覩青天扪虱话良图畱侯将绮季出处未云殊终与安社稷功成去五湖
　　赠韦侍御黄裳二首
　　太华生长松亭亭凌霜雪天与百尺高岂为微飚折桃李卖扬艳路人行且迷春光扫地尽碧叶成黄泥愿君学长松慎勿作桃李受屈不改心然后知君子
　　见君乗骢马知上太山道此地果摧轮全身以为寳我如丰年玉弃置秋田草但朂冰壶心无为叹衰老
　　赠薛校书
　　我有呉趋曲无人知此音姑苏成蔓草麋鹿空悲吟未夸观涛作空郁钓鼇心举手谢东海虚行归故林
　　赠何七判官昌浩
　　有时忽惆怅匡坐至夜分平明空啸咤思欲解世纷心随长风去吹散万里云羞作济南生九十诵古文不然拂劒起沙漠收竒勲老死田陌间何因扬清芬夫子今管乐英才冠三军终与同出处岂将沮溺羣
　　读诸葛武侯传书怀赠长安崔少府叔封昆季
　　汉道昔云季羣雄方战争霸图各未立割据资豪英赤伏起頽运卧龙得孔明当其南阳时陇亩躬自耕鱼水三顾合风云四海生武侯立岷蜀壮士吞咸京何人先见许但有崔州平余亦草间人【一作士】颇怀拯物情晩途值子玉华发同衰荣托意在经济结交为弟兄无令管与鲍千载独知名
　　赠郭将军
　　将军少年出武威【一云将军豪荡有天威】入掌银台护紫微平明拂剑朝天去薄暮垂鞭醉酒归爱子临风吹玉笛美人腾【一作向又作娇】月舞罗衣畴昔雄豪如梦里相逢且欲醉春辉【一云今日相逢俱失路何年灞上弄春辉】
　　驾去温泉宫后赠杨山人
　　少年落托楚汉间风尘萧瑟多苦顔自言介虿【一作管葛】竟谁许长吁莫错还闭关一朝君王垂拂拭剖心输丹雪胷臆忽防白日回景光直上青云生羽翼幸陪鸾辇出鸿都身骑飞龙天马驹王公大人借顔色金章紫绶来相趋当时结交何纷纷片言道合唯有君待吾尽节报明主然后相携【一作携手沧洲】卧白云
　　温泉侍从归逢故人
　　汉帝长杨苑夸胡羽猎归子云叨侍从献赋有光辉激赏揺天笔承恩赐御衣逢君奏明主他日共翻飞
　　赠裴十四
　　朝见裴叔则朗如行玉山黄河落天走东海万里写入胷怀间身骑白鼋不敢度金高南山买君顾徘徊六合无相知飘若浮云且西去
　　赠崔侍御
　　黄河三尺鲤本在孟津居防额不成龙归来伴【一作作】凡鱼故人东海客一见借吹嘘风涛傥相因更欲凌昆墟何当赤草使再往召相如
　　上李邕
　　大鹏一日同风起抟揺直上九万里假令风歇时下来犹能却沧溟水世人见我恒殊调闻余大言皆冷笑宣父犹能畏后生丈夫未可轻年少
　　述德兼陈情上哥舒大夫
　　天为国家孕英才森森矛防拥灵台浩荡深谋喷江海纵横逸气走风雷丈夫立身有如此一呼三军皆披靡衞青漫作大将军白起真成一竖子
　　雪谗诗赠友人【四言】
　　嗟余沈迷猖蹶已久五十知非古人常有立言补过庶存不朽包荒匿瑕蓄此顽丑月出致讥贻愧皓首感悟遂晩事往日迁白璧何辜青蝇屡前羣轻折轴下沈黄泉众毛飞骨上淩青天萋菲暗成贝锦粲然泥沙聚埃珠玉不鲜洪炎烁山发自纎烟沧波荡日起于微涓交乱四国播于八埏拾尘掇蜂疑圣猜贤哀哉悲夫谁察余之贞坚彼妇人之猖狂不如鹊之彊彊彼妇人之婬昬不如鹑之奔奔坦荡【一作皎皎】君子无悦簧言擢发续罪罪乃孔多倾海流恶恶无以过人生实难逢此织罗积毁销金沈忧作歌天未丧文其如余何妲己灭纣襃女惑周天维荡覆职此之由汉祖吕氏食其在傍秦皇太后毐亦婬荒防蝀作昬遂掩太阳万乘尚尔匹夫何伤辞殚意穷心切理直如或妄谈昊天是殛子野善听离娄至明神靡遁响无逃形不我遐弃庶昭忠诚
　　赠参寥子
　　白鹤飞天书南荆访高士五云在岘山果得参寥子肮脏辞故园昂藏入君门天子分玉帛百官接话言毫墨时洒落探元有竒作著论穷天人千春秘麟阁长揖不受官拂衣归林峦余亦去金马藤萝同所欢相思在何处桂树青云端
　　赠饶阳张司戸璲【燕魏太原】
　　朝饮苍梧泉夕栖碧海烟宁知鸾鳯意远托椅桐前慕蔺岂曩古攀嵇是当年愧非黄石老安识子房贤功业嗟落日容华弃徂川一语已道意三山期着鞭蹉人间世寥落壶中天独见游物祖探元穷化先何当共携手相与排冥【一作罝】筌
　　赠清漳明府侄
　　我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流歌咏唐尧脱落隐簪组心和得天真风俗由【一作独】太古牛羊散阡陌夜寝不扃戸问此何以然贤人宰吾土举邑树桃李垂阴亦流芬河堤绕渌水桑柘连青云赵女不冶容提笼昼成羣缲丝鸣机杼百里声相闻讼息鸟下阶高卧披道帙蒲鞭挂檐枝示耻无扑抶琴清月当戸人寂风入室长啸无一言陶然上皇逸白玉壶冰水壶中见底清清光洞毫发皎洁照羣情赵北美佳政燕南播高名过客览行謡因之颂德声【一作得颂声】
　　赠临洺县令皓弟【时被讼停官】
　　陶令去彭泽茫然太古心大音自成曲但奏无琴钓水路非远连鼇意何深终期龙伯国与尔相招寻
　　赠郭季鹰
　　河东郭有道于世若浮云盛德无我位清光独映君耻将鸡并食长与鳯为羣一击九千仞相期凌紫氛
　　邺中赠王大劝入高鳯石门山幽居
　　一身竟无托远与孤蓬征千里失所依复将落叶并中途偶良朋问我将何行欲献济时防此心谁见明君王制六合海塞无交兵壮士伏草间沈忧乱纵横飘飘不得意昨发南都城紫鷰上嘶青萍匣中鸣投躯寄天下长啸寻豪英耻学琅邪人龙蟠事躬耕富贵吾自取建功及春荣我愿执尔手尔方达我情相知同一已岂唯弟与兄抱子弄白云琴歌发清声临别意难尽各希存令名
　　赠华州王司士【陜西】
　　淮水不絶波澜高盛德未泯生英髦知君先负庙堂器今日还须赠寳刀
　　赠卢征君昆弟
　　明主访贤逸云泉今已空二卢竟不起万乘高其风河上喜相得壶中趣每同沧洲即此地观化游无穷木落海水清鼇背覩方蓬与君弄倒影携手凌星虹
　　赠新平【一作丰】少年
　　韩信在淮阴少年相欺凌屈体若无骨壮心有所凭一遭龙顔君啸咤从此兴千金荅漂母万古共嗟称而我竟胡【一作何】为寒苦坐相仍长风入短袂内【一作两】手如怀冰故友不相恤新交宁见矜摧残槛中虎羁绁韝上鹰何时腾风云搏击申所能
　　赠崔侍御
　　长劒一杯酒男儿方寸心洛阳因剧孟托【一作访】宿话胷襟但仰山岳秀不知江海深长安复携手再顾重千金君乃輶轩佐余叨翰墨林高风摧秀木虚弹落惊禽不取回舟兴而来命驾寻扶揺应借便【一作力】桃李愿成阴笑吐张仪舌愁为庄舄吟谁怜明月夜肠断听秋砧
　　走笔赠独孤驸马
　　都尉朝天跃马归香风吹人花乱飞银鞍紫鞚照云日左顾右盼生光辉是时仆在金门里待诏公车谒天子长揖防垂国士恩壮心剖出酬知已一别蹉朝市间青云之交不可攀傥其公子重回顾何必侯嬴长抱关




　　李太白文集巻七
　　钦定四库全书
　　李太白文集巻八
　　唐　李白　撰
　　歌诗三十四首
　　赠二
　　赠嵩山焦錬师【并序洛阳】
　　嵩丘有神人焦錬师者不知何许妇人也又云生于齐梁时其年貌可称五六十常胎息絶谷居少室庐逰行若飞倐忽万里世或传其入东海登蓬莱竟不能测其往也余访道少室尽登三十六峯闻风有寄洒翰遥赠
　　二室凌【一作倚】青天三花含【一作明】紫【一作緑】烟中有蓬海客宛疑麻姑仙道在喧莫染迹髙想已緜时餐金鵞药【一作金蛾蘂】屡读青苔篇八极恣游憇九垓长周旋下瓢酌颍水舞鹤来伊川还归空山上独拂秋霞眠萝月挂朝镜松风鸣夜潜光隐嵩岳錬魄栖云幄霓衣何飘飘【一作葳蕤】鳯吹【一作羽驾】转緜邈愿同西王母下顾东方朔紫书傥可传【一作铭】骨誓相学
　　口号赠阳徴君【此公时被征】
　　陶令辞彭泽梁鸿入防稽我寻髙士传君与古人齐云卧留丹壑天书降紫泥不知杨伯起早晚向关西
　　秋日錬药院镊白髪赠元六兄林宗
　　木落识嵗秋瓶氷知天寒桂枝日已緑拂雪凌云端弱龄接光景矫翼攀鸿鸾投分三十载荣枯同所懽长吁望青云镊白坐相看秋顔入晓镜壮髪凋危冠穷与鲍生贾饥从漂母飡时来极天人道在岂吟叹乐毅方适赵苏秦初説韩巻舒固在我何事空摧残
　　书情赠蔡舍人雄【梁宋】
　　尝髙谢太傅【一作尝闻谢安石】携妓东山门楚舞醉碧云吴歌断青猨蹔因苍生起谈笑安黎元余亦爱此人丹霄冀飞翻遭逢圣明主敢进兴亡言蛾眉积谗妬鱼目嗤璵璠白璧竟何辜【一作本无瑕】青蝇遂成寃一朝去京国十载客梁园猛犬吠九关杀人愤精魂皇穹雪寃枉白日开氛昏泰阶得防龙桃李满中原倒海索明月凌山采芳荪愧无横草功虚负雨露恩迹谢云台阁心随天马辕夫子王佐才而今复谁论层飚振六翮不日思腾骞我纵五湖棹烟涛恣崩奔梦钓子陵湍英风缅犹存徒希客星隐弱植不足援千里一逥首万里一长歌黄鹤不复来清风奈愁何舟浮潇湘月【一作江横罗刹石】山倒洞庭波投汨笑古人临濠得天和闲时田畆中搔背牧鸡鹅别离解相访应在武陵多
　　忆襄阳旧游赠济隂马少府巨
　　昔为大堤客曽上山公楼开碧嶂满拂镜沧江流髙冠佩雄剑长揖韩荆州此地别夫子今来思旧游朱顔君未老白髪我先秋壮志恐蹉功名若云浮【一作有意未得言懐贤若沉忧】归心结逺梦落日悬春愁空思羊叔子堕泪岘山头【一作何时共擕手更醉岘山头】
　　对雪献从兄虞城宰
　　昨夜梁园雪弟寒兄不知庭前看玉树肠断忆连枝访道安陵遇盖还为予造真箓临别留赠
　　清水见白石仙人识青童安陵盖夫子十嵗与天通悬河与防言谈论安可穷能令二千石抚背惊神聪挥毫赠新诗髙价掩山东至今平原客感激慕清风学道北海仙传书蘂珠宫丹田了玉阙白日思云空为我草真箓天人慙妙工七元洞豁落八角辉星虹三灾荡琁玑蛟龙翼防躬举手谢天地虚无齐始终黄金献髙堂荅荷难克充下笑世上事沉魂北罗酆昔日万乘坟今成一科蓬赠言若可重实此轻华嵩
　　杂言用投丹阳知已兼奉宣慰判官
　　客从昆仑来遗我双玉璞云是古之得道者西王母食之余食之可以凌太虚爱之颇谓絶今昔求识江淮人犹乎比石如今虽在卞和手【阙】正憔悴了了知之亦何益恭闻士有调相如始从镐京还复欲镐京去能上秦王殿何时逥光一相眄欲投君保君年幸君持取无弃捐无弃捐服之与君俱神仙
　　赠崔郎中宗之【金陵】
　　胡鹰【一作鴈】拂海翼翺翔鸣素秋惊云辞沙朔飘荡迷河洲【一作胡鹰度日边两龙天地秋哀鸣沙塞寒风雪迷河洲】有【一作乃】如飞蓬人去逐【一作一去】万里游登髙望浮云髣髴如旧丘日从海旁没水向天边流长啸倚孤剑目极心悠悠嵗晏归去来富贵安所求仲尼七十説厯聘莫见收鲁连逃千金珪组岂可【一作不足】酬时哉茍不防草木为我俦希君同携手长往南山幽
　　赠崔谘议
　　騄骥本天马素非伏枥驹长嘶向【一作起】清风倐忽凌九区何言西北至却是东南隅世道有翻覆前期【一作程又作途】难预图希君一【一作前又作相】剪拂【一作佛使】犹可骋中衢
　　赠升州王使君忠臣
　　六代帝王国三吴佳丽城贤人当重寄天子借髙名巨海一边静长江万里清应须救赵防未肯弃侯嬴
　　赠别从甥髙五
　　鱼目髙泰山不如一璵璠贤甥即明月声价动天门能成吾宅相不减魏阳元自顾寡筹略功名安所存五木思一掷如绳繋穷猨中骏马空堂上醉人喧黄金乆已罄为报故交恩闻君陇西行使我惊心魂与尔共飘飖雪天各飞翻江水流或巻此心难具论贫家羞好客语拙觉辞繁三朝空错莫对饭却慙寃自笑我非夫生事多契阔蓄积万古愤向谁得开豁天地一浮云此身乃毫末忽见无端倪太虚可包括去去何足道临岐空复愁肝胆不楚越山河亦衾帱云龙若相从明主防见收成功解相访溪水桃花流
　　赠裴司马
　　翡翠黄金缕绣成歌舞衣若无云间月谁可比光辉秀色一如此多为众女讥君恩移昔爱失宠秋风归愁苦不窥邻泣上流黄机天寒素手冷夜长烛复防十日不满匹鬓蓬乱若丝犹是可怜人容华世中稀向君发皓齿顾我莫相违
　　叙旧赠江阳宰陆调
　　泰伯让天下仲雍扬波涛清风荡万古迹与星辰髙开吴食东溟陆氏世英髦多君秉古节岳立冠人曹风流少年时京洛事游遨腰间延陵剑玉带明珠袍我昔鬬鸡徒连延五陵豪邀遮相组织呵吓来煎熬君开万丛人鞍马皆辟易告急清宪台脱余北门厄闲宰江阳邑剪棘树兰芳【一本自陆氏世英髦以下云夫子时峻季岳立冠人曹风流少年时京洛事游遨骖驔红阳鷰玉剑明珠袍一诺许他人千金双错刀满堂青云士望美期丹霄我昔北门厄摧如一枝蒿有虎挟鸡徒连延五陵豪邀遮来组织呵吓相煎熬君披万人丛脱我如貔牢此耻竟未刷且食绥山桃非天雨文章所祖记风骚苍蓬老壮髪长防未逢遭别君几何时君无相思否鸣琴坐髙楼渌水净牖政成闻雅颂人吏皆拱手投刃有余地廻车摄江阳错杂非易理先威挫豪强下与此同】城门何肃穆五月飞秋霜好鸟集珍木髙才列华堂时从府中归丝管俨成行但苦隔逺道无由共衔觞江北荷花开江南杨梅熟正好饮酒时懐贤在心目挂席拾海月乗风下长川多酤新丰醁满载剡溪船中途不遇人直到尔门前大笑同一醉取乐平生年
　　赠从孙义兴宰铭【亚相李公重之以能政中丞李公免罢以移官】
　　天子思茂宰天枝得英才朗然清秋月独出映吴台落笔生绮绣操刀振风雷蠖屈虽百里鹏鶱望三台退食无外事琴堂向山开緑水寂以闲白云有时来河阳富竒藻彭泽纵名杯所恨不见之犹如仰昭回元恶昔滔天疲人散幽草惊川无恬鳞举邑罕遗老誓雪防稽耻将奔宛陵道亚相素所重投刃应桑林独坐伤激扬神融一开襟歌欣再理和乐醉人心蠧政除害马倾巢有归禽壶浆君来聚舞共讴吟农夫弃蓑笠蚕女堕缨簪欢笑相拜贺则知惠爱深厯职吾所闻称贤尔为最化洽一邦上名驰三江外峻节冠云霄通方堪逺大能文变风俗好客留轩盖他日一来游因之严光瀬
　　草创大还赠柳官廸
　　天地为槖籥周流行太易造化合元符交构腾精魄自然成妙用孰知其指的罗络四季间緜防一无隙日月更出没双光岂云只姹女乘河车黄金充辕轭执枢相管辖摧伏伤羽翮朱鸟张炎威白虎守本宅相煎成苦老消烁凝津液髣髴明尘死灰同至寂铸冶入赤色十二周律厯赫然称大还与道本无隔白日可抚弄清都在咫尺北酆落死名南斗上生籍抑予是何者身在方士格才术信纵横世途自轻掷吾求仙弃俗君晓损胜益不向金阙游思为玉皇客鸾车速风雷龙骑无鞭防一举上九天相携同所适
　　赠崔司戸文昆季
　　双珠出海底俱是连城珍明月两特达余辉照傍人英声振名都髙价动殊邻岂以箕山故特以风期亲惟昔不自媒担簦西入秦攀龙九天上忝列嵗星臣布衣侍丹墀密勿草丝纶才防恵渥重谗巧生缁磷一去已十年今来复盈旬清霜入晓鬓白露生衣巾侧见緑水亭开门列华茵千金散义士四座无凡宾欲折月中桂持为寒者薪路傍已窃笑天路将何因垂恩傥丘山报徳有防身
　　赠溧阳宋少府陟
　　李斯未相秦且逐东门兎宋玉事襄王能为髙唐赋常闻緑水曲忽此相逢遇扫洒青天开豁然披云雾威蕤紫鸾鸟巢在昆山树惊风西北吹飞落南溟去早懐经济防特受龙顔顾白玉栖青蝇君臣忽行路人生感分义贵欲呈丹素何日清中原相期廓天步
　　戏赠郑溧阳
　　陶令日日醉不知五栁春素琴本无弦漉酒用葛巾清风北下自谓羲皇人何时到溧【一作栗】里一见平生亲
　　赠僧崖公
　　昔在朗陵东学禅白眉空大地了镜彻回旋寄轮风揽彼造化力持为我神通晚谒泰山君亲见日没云中夜卧山月【一作夜卧雪上月】拂衣逃人羣授余金仙道旷刼未始闻冥机发天光独朗谢垢氛虚舟不繋物观化游江濆江濆遇同声道崖乃僧英説法动海岳游方化公卿手秉玉麈尾如登白楼亭防言注百川亹亹信可听一风鼓羣有万籁各自鸣啓开七牖托宿掣雷霆自云厯天台搏壁蹑翠屏凌竞石桥去恍惚入青冥昔往今来归絶景无不经何日更携手乘杯向蓬瀛
　　游溧阳北湖亭望瓦屋山懐古赠同旅【一作赠孟浩然】
　　朝登北湖亭遥望瓦屋山天清白露下始觉【一作知】秋风还游子托主人仰观眉睫间日【一作目】色送飞鸿邈然不可攀长吁相劝勉何事来吴关闻有贞义女振穷溧水湾清光了在眼白日如披顔髙坟五六墩崒兀栖猛虎遗迹翳九泉芳名动千古子胥昔乞食此女倾壶浆运开展宿愤入楚鞭平王凛冽天地间闻名若懐霜壮夫或未达十步九太行与君拂衣去万里同翺翔
　　醉后赠从甥髙镇
　　马上相逢揖马鞭客中相见客中怜欲邀撃筑悲歌饮正值倾家无酒钱江东风光不借人枉杀落花空自春黄金逐手快意尽昨日破产今朝贫丈夫何事空啸傲不如烧却头上巾君为进士不得进我被秋霜生旅鬓时清不及英豪人三尺童儿唾亷蔺匣中盘劒装防鱼闲在腰间未用渠且将换酒与君醉醉归托宿吴鱄诸
　　赠秋浦栁少府
　　秋浦旧萧索公庭人吏稀因君树桃李此地忽芳菲摇笔望白云开帘当翠防时来引山月纵酒酣清辉而我爱夫子淹留未忍归
　　赠崔秋浦三首
　　吾爱崔秋浦宛然陶令风门前【一作栽】五杨栁井上【一作夹】二梧桐山鸟下听事檐花落酒中懐君未忍去惆怅意无穷
　　崔令学陶令【一作君似陶彭泽】北常昼眠抱琴时弄月【一作待秋月】取意任无弦见客但倾酒为官不爱钱东臯多种黍劝尔早耕田【一作东臯春事起种黍早归田】
　　河阳花作县秋浦玊为人地逐名贤好风随恵化春水从天汉落山逼画屏新应念金门客投沙吊楚臣
　　望九华山赠韦青阳仲堪
　　昔在九江上遥望【一作观】九华峰天河挂緑水秀出【一作山】九芙蓉我欲一挥手谁人可相从君为东道主于此卧云松
　　赠栁圆
　　竹实满秋浦鳯来何苦饥还同月下鹊三绕未安枝夫子即琼树倾柯拂羽仪懐君恋明徳归去日相思
　　闻谢杨儿吟猛虎词因有此赠
　　同州隔秋浦闻吟猛虎词晨朝来借问知是谢杨儿
　　宿清溪主人
　　夜到清溪宿主人碧巗里檐楹挂星斗枕席响风水月落西山时啾秋夜猿起
　　赠王判官时余归隐居庐山屏风叠【寻阳】
　　昔别黄鹤楼蹉淮海秋俱飘零落叶各散洞庭流中年不相见蹭蹬游吴越何处我思君天台緑萝月防稽风月好却绕剡溪回云山海上出人物镜中来一度浙江北十年醉楚台荆门倒屈宋梁苑倾邹枚苦笑我夸诞知音安在哉大盗割鸿沟如风扫秋叶吾非济代人且隐屏风叠中夜天中望忆君思见君明朝拂衣去永与海鸥羣
　　在水军宴赠幕府诸侍御【永王军中】
　　月化五白【一作百】龙飜飞凌九天胡沙惊北海电扫洛阳川虏箭雨宫阙皇舆成播迁英王受庙略秉钺清南边云旗巻海雪金防罗江烟聚散百万人防张在一贤霜台降羣彦水国奉戎旃绣服开宴语天人借楼舩如登黄金台遥谒紫霞仙巻身编蓬下冥机四十年宁知草间人腰下有龙泉浮云在一决誓欲清幽燕愿与四座公静谈金匮篇齐心戴朝恩不惜防躯捐所冀旄头灭功成追鲁连
　　赠潘侍御论钱少阳
　　绣衣柱史何昂蔵铁冠白笔横秋霜三军论事多引纳堦前虎士罗干将虽无二十五老者且有一翁钱少阳眉如松雪齐四皓调笑可以安储皇君能礼此最下士九州拭目瞻清光
　　赠武十七谔【并序】
　　门人武谔深于义【一作诗】者也质本沉悍慕要离之风潜钓川海不数数于世间事闻中原作难西来访余余爱子伯禽在鲁许将冐胡兵以致之酒酣感激援笔而赠
　　马如一匹练明日过吴门乃是要离客西来欲报恩笑开燕匕首拂拭竟无言狄犬吠清洛天津成塞垣爱子隔东鲁空悲断膓猨林回弃白璧千里阻同奔君为我致之轻赍涉淮源精诚合天道不愧远游魂【一作邓攸魂】




　　李太白文集巻八
　　钦定四库全书
　　李太白文集巻九
　　唐　李白　撰
　　歌诗二十九首
　　赠三
　　赠张相镐二首【时逃难病在宿松山作后一首亦作书懐重寄张相公】
　　神器难窃弄天狼窥紫宸六龙迁【一作驾】白日四海【一作九洛】暗胡尘昊穹降元宰君子方经纶澹然养浩气歘起持天钧秀骨象山岳英谋合鬼神佐汉解鸿门兴唐【一作功成】思退身【一作生唐为后身】拥旄秉金伐鼓乘朱轮虎将如雷霆【一作电】搃戎向东巡诸侯拜马首猛士骑鲸鳞泽被鱼鸟悦令行草木春圣智【一作逢圣】不失时建功及良辰丑虏安足纪可贻帼与巾倒泻溟海珠尽为入幕珍冯异献赤伏邓生歘来臻庶同昆阳举再覩汉仪新昔为管将鲍中奔吴隔秦一生欲报主百代期荣亲其事竟不就哀哉难重陈卧病古松滋苍山空四邻风云激壮志枯槁惊常伦闻君自天来目张气益振亚夫得剧孟敌【一作七】国空【一作定】无人扪虱对桓公愿得论悲辛大块方噫气何辞鼔青苹斯言傥不合归老汉江滨
　　本家【一作家本】陇西人先为汉边将功略盖天地名飞青云上苦战竟不侯当年颇惆怅世传埪峒勇气激金风壮英烈遗厥孙百代神犹王十五观竒书作赋凌相如龙顔恵殊宠麟阁凭天居【一作侍从承明庐】晚途未云已蹭蹬遭谗毁想像晋末时崩腾胡尘起衣冠防锋镝戎虏盈朝市【一作荆棘生朝市】石勒窥神州刘聪劫天子抚剑夜吟啸雄心日千里誓欲斩鲸鲵澄清洛阳水六合【一作三台】洒霖雨万物【一作六合】无凋枯我挥一杯水自笑何区区因人耻成事贵欲决良图灭虏不言功飘然陟【一作向】蓬壶唯有安期舄留之沧海隅
　　赠闾丘宿松
　　阮籍为太守乘驴上东平剖竹十日间一朝风化清偶来拂衣去谁测主人情夫子理宿松浮云知古城扫地物莽然秋来百草生飞鸟还旧巢迁人返躬耕何慙宓子贱不减陶渊明吾知千载后却掩二贤名
　　狱中上崔相涣【寻阳】
　　胡马渡洛水血流征战场千门闭秋景万姓危朝霜贤相燮元气再欣海县康台庭有防龙列宿粲成行羽翼三元圣发辉两太阳应念覆盆下雪泣拜天光
　　系寻阳上崔相涣三首
　　邯郸四十万同日防长平能回造化笔或冀一人生毛遂不堕井曽参宁【一作不】杀人虚言误公子投杼惑慈亲白璧双明月方知一玉真
　　虚传一片雨枉作阳台神纵为梦里相随去不是襄王倾国人【此一首恐非上崔相】
　　中丞宋公以吴兵三千赴河南军次寻阳脱余之囚参谋幕府因赠之
　　独坐清天下専征出海隅九江皆渡虎三郡尽还珠组练明秋浦楼船入郢都风髙初选将月满欲平胡杀气横千里军声动九区白猨慙剑术黄石借兵符戎虏行当翦鲸鲵立可诛自怜非剧孟何以佐良图
　　流夜郎赠辛判官
　　昔在长安醉花栁五侯七贵同杯酒气防遥凌豪士前风流肯落他【一作谁又作诸】人后夫子红顔我少年章台走马着金鞭文章献纳麒麟殿歌舞淹留玳瑁筵与君自谓长如此宁知草动风尘起函谷忽惊胡马来秦宫桃李向胡开我愁远谪夜郎去何日金鸡放赦回
　　赠刘都使
　　东平刘公干南国秀余芳一鸣即朱绂五十佩银章饮冰事戎幕衣锦华水乡铜官几万人诤讼清玉堂吐言贵珠玉落笔回风霜而我谢明主衔哀投夜郎归家酒债多门客粲成行髙谈满四座一日倾千觞所求竟无绪裘马欲摧蔵主人若不顾明发钓沧浪
　　赠常侍御
　　安石在东山无心济天下一起振横流功成复萧洒大贤有舒巻季叶轻风雅匡复属何人君为知音者传闻武安将气振长平瓦燕赵期洗清周秦保宗社登朝若有言为访南迁贾
　　赠易秀才
　　少年觧长剑投赠即分离何不断犀象精光暗往时蹉君自惜窜逐我因谁地远虞翻老秋深宋玊悲空摧芳桂色不屈古松姿感激平生意劳歌寄此辞
　　经乱离后天恩流夜郎忆旧游书懐赠江夏韦太守良宰【江夏岳阳】
　　天上白玉京十二楼五城仙人抚我顶结髪受长生误逐世间乐颇穷理乱情九十六圣君浮云挂空名天地赌一掷未能忘战争试涉霸王略将期轩冕荣时命乃大谬弃之海上行学剑翻自哂为文竟何成剑非万人敌文窃四海声儿戏不足道五噫出西京临当欲去时慷慨泪沾缨叹君倜傥才标举冠羣英开筵引祖帐慰此远徂征鞍马若浮云送余骠骑亭歌钟不尽意白日落昆明十月到幽州戈鋋若罗星君王弃北海扫地借长鲸呼吸走百川燕然可推倾心知不得意【一作语】却欲栖蓬瀛弯弧惧天狼挟矢不敢张揽涕黄金台呼天哭昭王无人贵骏骨緑耳空腾骧乐毅傥再生于今亦奔亡蹉【一作苍忙】不得意驱马过贵乡逢君听歌肃穆坐华堂百里独太古陶然卧羲皇徴乐昌乐馆开筵列壶觞贤豪间青娥对烛俨成行醉舞纷绮席清歌绕飞梁欢娱未终朝秩满【一作解印】归咸阳祖道拥万人供帐遥相望一别隔千里荣枯异炎凉炎凉防度改九土中横溃汉甲连胡兵沙尘暗云海草木揺杀气星辰无光彩白骨成丘山苍生竟何罪函闗壮帝居国命悬哥舒长防三十万开门纳凶渠公卿如犬羊忠谠醢与葅二圣出游豫两京遂丘墟帝子许専征秉旄控强楚节制非桓文军师拥熊虎人心失去就贼势腾风雨惟君固房陵诚节冠终古仆卧香炉顶飡霞潄瑶泉门开九江转枕下五湖连半夜水军来寻阳满旌旃空名适自误迫胁上楼船徒赐五百金弃之若浮烟辞官不受赏翻谪夜郎天夜郎万里道西上令人老扫荡六合清仍为负霜草日月无偏照何由诉苍昊良牧称神明深仁恤交道一忝青云客三登黄鹤楼顾慙祢处士虚对鹦鹉洲焚【一作樊】山霸气尽寥落天地秋【一作彤襜冠白笔爽气凌清秋】江带峨眉雪横穿三峡流万舸此中来连帆过扬州送此万里目旷然散我【一作烦】愁纱倚天开水树緑如髪【一作水渌树如髪】窥日【一作光】畏衔山促酒喜见月吴娃与越艳窈窕夸鈆红呼来上云梯含笑出帘栊对客小垂手罗衣舞春风宾跪请休息主人情未极览君荆山作江鲍堪动色清水出芙蓉天然去雕饰逸兴横素襟无时不招寻朱门【一作旄】拥虎士列防何森森剪凿竹石开萦流涨清深登楼【一作台】坐【一作入】水阁吐论多英【一作竒】音片辞贵白璧一诺轻黄金谓我不愧君青鸟【一作鸾】明丹心五色云间鹊飞鸣天上来传闻赦书至却放夜郎回暖气变寒谷炎烟生死灰君登鳯池去勿弃贾生才桀犬尚吠尧匈奴笑千秋中夜四五叹常为大国忧旌斾夹两山黄河当中流连鸡不得进饮马空夷犹安得羿善射一箭落旄头
　　江夏使君叔席上赠史郎中
　　鳯凰丹禁里衔出紫泥书昔放三湘去今还万死余仙郎乆为别客舍问何如涸辙思流水浮云失旧居多慙华省贵不以逐臣踈复如竹林下而陪芳宴初希君生羽翼一化北溟鱼
　　流夜郎半道承恩放还兼欣克复之美书懐示息秀才
　　黄口为人罗白龙乃鱼服得罪岂怨天以愚防网目鲸鲵未剪灭豺狼屡翻覆悲作楚地囚何由秦庭哭遭逢二明主前后两迁逐去国愁夜郎投身窜荒谷半道雪屯防旷如鸟出笼遥欣克复美光武安可同天子巡剑阁储皇守扶风扬袂正北辰开襟揽羣雄胡兵出月窟雷破关之东左扫因右拂旋收洛阳宫回舆入咸京席巻六合通叱咤开帝业【一作宇】手成天地功大驾还长安两日忽再中一朝让寳位剑玺传无穷媿无秋毫力谁念矍铄翁弋者何所慕髙飞仰冥鸿弃剑学丹砂临鑪双玉童寄言息夫子嵗晚涉方蓬
　　巴陵赠贾舍人
　　贾生西望忆京华湘浦南迁莫怨嗟圣主恩深汉文帝怜君不遣到长沙
　　博平郑太守自庐山千里相寻入江夏北市门见访却之武陵立马赠别
　　大梁贵公子气盖苍梧云若无三千客谁道信陵君救赵复存魏英威天下闻邯郸能屈节访博从毛薛夷门得隐沦而与侯生亲仍要鼓刀者乃是袖锤人好士不尽心何能保其身多君重然诺意气遥相托五马入市门金鞍照城郭都忘虎竹贵且与荷衣乐去去桃花源何时见归轩相思无终极肠断朗江【一作陵】猨
　　江上赠窦长史
　　汉求季布鲁朱家楚逐伍胥去章华万里南迁夜郎国三年归及长风沙闻道青云贵公子锦帆游戯西江水人疑天上坐楼船水净霞明两重绮相约相期何太深棹歌摇艇月中寻不同珠履三千客别欲论交一片心
　　赠王汉阳
　　天落白玉棺【一作天上堕玉棺】王乔辞叶县一去未千年汉阳复相见犹乘飞鳬舄尚识仙人面鬓髪何青青童顔皎如练吾曽弄海水清浅嗟三变果惬麻姑言时光速流电与君数杯酒可以穷欢宴白云归去来何事坐交战
　　赠汉阳辅録事二首
　　闻君罢官意我抱汉川湄借问乆踈索何如听讼时天清江月白心静海鸥知应念投沙客空余吊屈悲鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数无多少秪是相思秋复春
　　江夏赠韦南陵冰
　　胡骄马惊沙尘起胡驺饮马天津水君为张掖近酒泉我窜三巴九千里天地再新法令寛夜郎迁客带霜寒西忆故人不可见东风吹梦到长安宁期此地忽相遇惊喜茫如堕烟雾玉箫金管喧四筵苦心不得申一【一作长】句昨日绣衣倾緑樽病如桃李竟何言昔骑天子大宛马今乘欵段诸侯门赖遇南平豁方寸复兼夫子持清论有似山开万里云四望青天解人闷人闷还心闷苦辛长苦辛愁来饮酒二千石寒灰重暖生阳春山公醉后能骑马别是风流贤主人头陀云月多僧气山水何曽称人意不然【一作能】鸣笳按鼓沧流呼取江南女儿歌棹讴我且为君槌碎黄鹤楼君亦为吾倒却鹦鹉洲赤壁争雄如梦里且须歌舞寛离忧
　　赠别舍人弟台卿之江南
　　去国客行远还山秋梦长梧桐落金井一叶飞银牀觉罢把朝镜鬓毛飒已霜良图委蔓草古貌成枯桑欲道心下事时人疑夜光因为洞庭叶飘落之潇湘【一作流浪至潇湘】令弟经济士【一作才】谪居我何伤【一作出门见我伤】潜虬隠尺【一作斗】水著论谈兴亡遇王子乔口传不死方入洞过天地登真朝玊皇吾将抚尔背挥手遂翺翔【一作携手凌苍苍】
　　赠卢司戸
　　秋色无逺近出门尽寒山白云遥相识待我苍梧间借问卢耽鹤西飞几嵗还
　　赠从弟南平太守之遥二首【时因饮酒过度贬武陵后诗故赠】
　　少年不得意落拓无安居愿随任公子欲钓吞舟鱼常时饮酒逐风景壮心遂与功名踈兰生谷底人不锄云在髙山空巻舒汉家天子驰驷马赤车蜀道迎相如天门九重谒圣人龙顔一解四海春彤庭左右呼万嵗拜贺明主收沉沦翰林秉笔回英眄麟阁峥嵘谁可见承恩初入银台门【一作承恩侍从甘泉宫】著书独在金銮殿龙驹雕镫白玉鞍象牀绮食【一作席】黄金盘当时笑我防贱者却来请谒为交欢一朝谢病游江海畴昔相知几人在前门长揖后门闗今日结交明日改爱君山岳心不移随君云雾迷所为梦得池塘生春草使我长价登楼诗别后遥传临海作可见羊何共和之
　　东平与南平今古两步兵素心爱美酒不是顾専城谪官桃源去寻花几处行秦人如旧识出尸笑相迎
　　醉后赠王厯阳【厯阳】
　　书秃千兎毫诗裁两牛腰笔踪起龙虎舞袖拂云霄双歌【一作寄】二胡姬更奏【一作唱】远清朝举酒挑朔雪从君不相饶
　　赠厯阳褚司马时此公为稚子舞
　　北堂千万夀侍奉有光辉先同稚子舞更着老莱衣因为小儿啼醉倒月下归人间无此乐此乐世中希
　　对雪醉后赠王厯阳
　　有身莫犯飞龙鳞有手莫辫猛虎须君看昔日汝南市白头仙人隠玉壶子猷闻风动竹相邀共醉杯中渌厯阳何异山隂时白雪飞花乱人目君家有酒我何愁客多乐酣秉烛游谢尚自能鸜鹆舞相如免脱鹔鹴裘清晨兴罢【一作鼓棹】过江去他日西看却月楼【一作千里相思明月楼】














　　李太白文集巻九
　　钦定四库全书
　　李太白文集巻十
　　唐　李白　撰
　　歌诗三十二首
　　赠四
　　赠宣城宇文太守兼呈崔侍御【宣城】
　　白若白鹭鲜清如清唳蝉受气有本性不为外物迁饮水箕山上食雪首阳巅回车避朝歌掩口去盗泉岧嶤广成子倜傥鲁仲连卓絶二公外丹心无间然昔攀六龙飞今作百錬鈆懐恩欲报主投佩向北燕弯弓緑开满月不惮坚闲骑骏马猎一射两虎穿回旋若流光转背落双鸢胡人三叹息兼知五兵权鎗鎗突云将却掩我之妍多逢絶儿先着祖生鞭据鞍空矍铄壮志竟谁宣蹉复来归忧恨坐相煎无风难破浪失计长江边危苦惜頺光金波忽三圆时游敬亭上闲听松风眠或弄宛溪月虚舟信洄防顔公三十万尽付酒家钱兴发毎取之聊向醉中仙过此无一事静谈秋水篇君从九卿来水国有丰年鱼盐满市井布帛如云烟下马不作威氷壶照清川霜眉邑中叟皆美太守贤时时慰风俗往往出东田竹马数小儿拜迎白鹿前含笑问使君日【一作早】晚可回旋遂【一作还】归池上酌掩抑清风曾标横浮云【一作游云端】下抚谢朓肩楼髙碧海出树古青萝悬光禄紫霞杯伊昔忝相传良图扫沙漠别梦绕旌旃富贵日成踈愿言杳无縁登龙有直道倚玉阻芳筵敢献绕朝防思同郭泰舩何言一水浅似隔九重天崔生何傲防纵酒复谈身为名公子英才苦迍邅鸣鳯托髙梧凌风何翩翩安知慕羣客弹剑拂秋【一作青】莲
　　赠宣城赵太守恱
　　赵得寳符盛山河功业存三千堂上客出入拥平原六国扬清风英声何喧喧大贤茂远业虎竹光南藩错落千丈松虬龙盘古根枝下无俗草所植唯兰荪忆在南阳时始承国士恩公为柱下史脱绣归田园伊昔簮白笔幽都逐游魂持斧佐三军霜清天北门差池宰两邑鹗立重飞翻焚香入兰台起草多芳言防龙一顾重矫翼凌翔鹓赤县扬雷声强项闻至尊惊飚摧秀木迹屈道弥敦出牧厯三郡所居猛兽奔迁人同卫鹤谬上懿公轩自笑东郭履侧慙狐白温闲吟步竹石精义忘朝昬顦顇成丑士风云何足论猕猴骑土牛羸马夹双辕愿借羲和景为人照覆盆溟海不震荡何由纵鹏鲲所期要津日倜傥假腾骞
　　赠从弟宣州长史昭
　　淮南【一作北】望江南千里碧山对我行倦【一作尽】过之半落青天外宗英佐雄郡水陆相控带长川豁中流千里泻吴防君心亦如此包纳无小大摇笔起风霜推诚结仁爱讼庭垂桃李宾馆罗轩盖何意苍梧云飘然忽相防才将圣不偶命与时俱背独立山海间空老圣明代知音不易得抚剑増感慨当结九万期中途莫先退
　　书懐赠南陵常賛府
　　嵗星入汉年方朔见明主调笑当时人中天谢云雨一去麒麟阁遂将朝市乖故交不过门秋草日上堦当时何特达独与我心谐置酒凌歊台欢娱未曽歇歌动白纻山舞回天门月问我心中事为君前致辞君看我才能何似鲁仲尼大圣犹不遇小儒安足悲云南五月中频丧渡滤师毒草杀汉马张兵夺秦旗至今西二河流血拥僵尸将无七擒略鲁女惜园葵咸阳天地枢累嵗人不足虽有数斗玉不如一盘粟赖得契宰衡持钧慰风俗自顾无所用辞家方未归霜惊壮士髪泪满逐臣衣以此不安席蹉身世违终当灭卫谤不受鲁人讥
　　于五松山赠南陵常賛府
　　为草当作兰为木当作松兰秋香风远松寒不改容松兰相因依萧艾徒丰茸鸡与鸡并食鸾与鸾同枝防珠去沙砾但有珠相随远客投名贤真堪冩懐抱若惜方寸心待谁可倾倒虞卿弃赵相便与魏齐行海上五百人同日死田横当时不好贤岂传千古名愿君同心人于我少留情寂寂还寂寂出门迷所适长剑归乎来【一作歌归来】秋风思归客
　　自梁园至敬亭山见防公谈陵阳山水兼期同游因有此赠【宣州作】
　　我随秋风来瑶草恐衰歇中途寡名山安得弄云月渡江如昨日黄叶向人飞敬亭惬素尚弭棹流清辉冰谷明且秀陵峦抱江城粲粲吴与史衣冠耀天京水国饶英竒濳光卧幽草防公真名僧所在即为寳开堂振白拂髙论横青云雪山扫粉壁墨客多新文为余话幽栖且述陵阳美天开白龙潭月映清秋水黄山望石柱突兀谁开张【一作白柱挿星汉西崖谁开张】黄鹤久不来子安在苍茫东南焉可穷山鸟絶飞处【一作猨狖絶行处】稠叠千万峰相连入云去闻此期振防归来空闭关相思如明月可望不可攀何当移白足早晚凌苍山且寄一书札令余解愁顔
　　赠友人三首
　　兰生不当戸别是闲庭草夙被霜露欺红荣已先老谬接瑶华枝结根君王池顾无馨香美叨沐清风吹余芳若可佩卒嵗长相随
　　袖中赵匕首买自徐夫人玉匣闭霜雪经燕复厯秦其事竟不捷沦落归沙尘持此愿投赠与君同急难【一作嵗寒】荆卿一去后壮士多摧残长号易水上为我扬波澜凿井当及泉张帆当济川廉夫唯重义骏马不劳鞭人生贵相知何必金与钱
　　慢世薄功业非无胸中画谑浪万古贤以为儿童剧立产如广费匡君懐长防但苦山北寒谁知道南宅嵗酒上逐风霜鬓两边白蜀主思孔明晋家望安石时来列五鼎谈笑期一掷虎伏避胡尘渔謌游海滨弊裘耻妻嫂长剑托交亲夫子秉家义羣公难与邻莫持西江水空许东溟臣他日青云去黄金报主人
　　陈情赠友人
　　延陵有寳剑价重千黄金观风厯上国暗许故人深归来挂坟松万古知其心懦夫感达节壮气激素衿鲍生荐夷吾一举致齐相斯人无良朋岂有青云望临财不茍取推分固辞让后世称其贤英风邈难尚论交但若此有道孰云丧多君骋逸藻掩映当时人舒文振頽波秉徳冠彛伦卜居乃此地共井为比邻清琴弄云月美酒娱冬春薄徳中见捐忽之如遗尘英豪未豹变自古多艰辛他人纵以踈君意宜独亲柰何成离居相去复防许飘风吹云霓蔽目不得语投珠冀有报按剑恐相拒所思采芳兰欲赠隔荆【一作脩】渚沉忧心若醉积恨泪如雨愿假东壁辉余光照贫女
　　赠从弟洌
　　楚人不识鳯重【一作髙】价求山鸡献主昔云是今来方觉迷自居漆园北久别咸阳西风飘落日去节变流鸎啼桃李寒未开幽关岂来蹊逢君发花萼若与青云齐及此桑叶緑春蚕起中闺日出拨谷鸣田家拥锄犁顾余乏尺土东作谁相携傅説降霖雨公输造云梯戎事未息君子悲涂泥报国有长防成功羞执珪无由谒明主杖防还蓬藜他年尔相访知我在磻溪
　　赠闾丘处士
　　贤人有素业乃在沙塘陂竹影扫秋月荷衣落古池闲读山海经散帙卧遥帷且躭田家乐遂旷【一作广】林中期野酌劝芳酒园烹露葵如能树桃李为我结茅茨
　　赠钱徴君少阳【一作送赵云卿】
　　白玉一杯酒緑杨三月时春风余防日两鬓各成丝秉烛唯须饮投竿也未迟如逢渭水猎犹可帝王师
　　赠宣州灵源寺冲濬公
　　敬亭白云起秀色连苍梧下映双溪水如天落镜湖此中积龙象独许濬公殊风韵逸江左文章动海隅观【一作了】心同水月解领得明珠今日逢支遁髙谈出有无
　　赠僧朝美
　　水客凌洪波长鲸涌溟海百川随龙舟嘘噏竟安在中有不死者探得明月珠髙价倾宇宙余辉照江湖苞巻金缕褐萧然若空无谁人识此寳窃笑有狂夫了心何言説各勉黄金躯
　　赠僧行融
　　梁有汤惠休常从鲍照游峨眉史懐一独映陈公出卓絶二道人结交鳯与麟行融亦俊发吾知有英骨海若不隐珠骊龙吐明月大海乘虚舟随波任安流诗赋栴檀阁纵酒鹦鹉洲待我适东越相携上白楼
　　赠黄山胡公求白鹇【并序】
　　闻黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介尤难畜之余平生酷好竟莫能致而胡公辍赠于我唯求一诗闻之欣然适防宿意因援笔三叫文不加防以赠之
　　请以双白璧买君双白鹇白鹇白如锦白雪耻容顔照影玉潭里刷毛琪树间夜栖寒月静朝步落花闲我愿得此鸟翫之坐碧山胡公能辍赠笼寄野人还
　　登敬亭山南望懐古赠窦主簿
　　敬亭一逥首目尽天南端仙者五六人常闻此游盘谿流琴髙水石耸麻姑坛白龙降陵阳黄鹤呼子安羽化骑日月云行翼鸳鸾下视宇宙间四溟皆波澜决絶目下事从之复何难百嵗落半途前期浩漫漫强食不成味清晨起长叹愿随子明去錬火烧金丹
　　赠汪伦【白游泾县桃花潭村人汪伦常醖美酒以待白伦之裔孙至今寳其诗】
　　李白乘舟将欲行忽闻防上踏歌声桃花潭水深千尺不及汪伦送我情
　　经乱后将避地剡中留赠崔宣城
　　双鹅飞洛阳五马渡江徼何意上东门胡鶵更长啸中原走豺虎烈火焚宗庙太白昼经天頺阳掩余照王城皆荡覆世路成奔峭四海望长安嚬眉寡西笑苍生疑落叶白骨空相吊连兵似雪山破敌谁能料我垂北溟翼且学南山豹崔子贤主人欢娱每相召胡床紫玉笛却坐青云叫杨花满州城置酒同临眺忽思剡溪去水石逺清妙雪尽天地明风开湖山貌闷为洛生咏醉发吴越调赤霞动金光日足森海峤独散万古意闲垂一溪钓猿近天上啼人移月邉棹无以墨绶苦来求丹砂要华髪长折腰将贻陶公诮
　　献从叔当涂宰阳氷【当涂】
　　金镜霾六国亡新乱天经焉知髙光起自有羽翼生萧曹安屼耿贾摧欃枪吾家有季父杰出圣代英虽无三台位不借四豪名激昂风云气终协龙虎精弱冠燕赵来贤彦多逢迎鲁连善谈笑季布折公卿遥知礼数絶常恐不合并想结宵梦素心久已冥顾慙青云器谬奉玉樽倾山阳五百年緑竹忽再荣髙歌振林木大笑喧雷霆落笔洒篆文崩云使人惊吐辞又炳焕五色罗华星秀句满江国髙才掞天庭宰邑艰难时浮云空古城居人若薙草扫地无纎茎恵泽及飞走农夫尽归耕广汉水万里长流玉琴声雅颂播吴越还如泰阶平小子别金陵来时白下亭羣鳯怜客鸟差池相哀鸣各抜五色毛意重泰山轻赠防所费广斗水浇长鲸弹剑歌苦寒严风起前楹月衔天门晓霜落牛渚清长叹即归路临川空屏营
　　寄上
　　安陆白兆山桃花岩寄刘侍御绾【安陆下作春归桃花岩贻许侍御】
　　云卧三十年好闲复爱仙蓬壶虽冥絶鸾鹤心悠然归来桃花岩得憇云眠【一本云幼采紫房谈早爱沧溟仙心迹颇相误世事空徂迁归来丹岩曲得憇青霞眠】对岭人共语饮潭猨相连时升翠防上邈若罗浮巅两岑抱东壑一嶂横西天树杂日易隠崖倾月难圆芳草换野色飞萝揺春烟入远搆石室选幽开山田独此林下意杳无区中縁永辞霜台客【一作绣衣客】千载方来旋
　　淮南卧病书懐寄蜀中赵徴君蕤【淮南】
　　吴防一浮云飘如远行客【一作万里无主人一身独为客】功业莫从就嵗光屡奔迫良图俄弃捐衰疾乃緜剧古琴藏虗匣长剑挂空壁楚懐奏钟仪越吟比荘舄【一作卧束恨已久兴发思逾积】国门遥天外乡路远山隔朝忆相如台夜梦子云宅旅情初结缉【一作如结骨】秋气方寂厯风入松下清露出草间白故人不在此【一作不可见】而我【一作幽梦】谁与适寄书西飞鸿赠尔慰离析
　　寄弄月溪吴山人
　　尝闻厐徳公家住洄湖水终身栖鹿门不入襄阳市夫君弄明月灭景清淮里髙踪邈难追可与古人比清扬杳莫覩白云空望美待我辞人间携手访松子
　　秋山寄卫尉张卿及王徴君【防稽】
　　何以折相赠白花青桂枝月华若夜雪见此令人思虽然剡溪兴不异山隂时明发懐二子空吟招隠诗
　　望终南山寄紫阁隠者【长安】
　　出门见南山引领意无限秀色难为名苍翠日在眼有时白云起天际自舒巻心中与之然托兴毎不浅何当造幽人灭迹栖絶巘
　　夕霁杜陵登楼寄韦繇
　　浮阳灭霁景万物生秋容登楼送远目伏槛观羣峰原野旷超缅闗河纷错重清辉映竹日【一作水竹】翠色明云松蹈海寄遐想还山迷旧踪徒然迫晚暮未果谐心胸结桂空伫立折麻恨莫从【一作采菊竟谁举游兰恨莫从】思君达永夜长乐闻踈钟
　　秋夜宿龙门香山寺奉寄王方城十七丈奉国莹上人从弟防成令问【洛阳】
　　朝发汝海东暮栖龙门中水寒夕波急木落秋山空望极九霄逈赏幽万壑通目浩沙上月心清松下【一作里】风玉斗生【一作横】网戸银河耿花宫兴在趣方逸欢余情未终【一作咫尺世喧隔微防真理融】鳯驾忆王子虎溪懐远公桂枝坐萧瑟【一作销歇】棣华不复同流恨【一作浪】寄伊水盈盈焉可穷
　　春日独坐寄郑明府
　　鷰麦青青游子悲河堤弱栁郁金枝长条一拂春风去尽日飘扬无定时我在河南别离久那堪对此当牖情人道来竟不来何人共醉新丰酒
　　寄淮南友人
　　红顔悲旧国青嵗歇芳洲不待金门诏空持寳剑游海云迷驿道江月隐乡楼复作淮南客因逢桂树留
　　沙丘城下寄杜甫【齐鲁】
　　我来竟何事髙卧沙丘城城边有古树日夕连秋声鲁酒不可醉齐歌空复情思君若汶水浩荡寄南征闻丹丘子于城北山营石门幽居中有髙鳯遗迹仆离羣远懐亦有栖遁之志因叙旧以寄之
　　春华【一作弄】沧江月秋色碧海云离居盈寒暑对此长思君思君楚水南望君淮山北梦魂虽飞来防靣不可得畴昔在嵩阳同衾卧羲皇緑萝笑簪绂丹壑贱巗廊晚途各分析乘兴任所适仆在鴈门关君为峨眉客心悬万里外影滞两乡隔长剑复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园故园恣闲逸求古散缥帙久欲入【一作寻】名山防娶殊未毕人生信多故世事岂惟一念此忧如焚怅然若有失闻君卧石门宿昔契弥敦方从桂树隠不羡桃花源髙鳯起遐旷幽人迹复存松风清瑶瑟溪月湛芳樽安居偶佳赏丹心期此论












　　李太白文集巻十
　　钦定四库全书
　　李太白文集巻十一
　　唐　李白　撰
　　歌诗四十首
　　寄下
　　淮隂书懐寄王宗成一首【再至淮南一作王宋城】
　　沙墩至梁苑二十五长亭大舶夹双橹中流鵞鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情复此亲懿防而增交道荣防洄且不定飘忽怅徂征暝投淮隂宿欣得漂母迎斗酒烹黄鸡一飡感素诚予为楚壮士不是鲁诸生有德必报之千金耻为轻缅书羁孤意逺寄棹歌声
　　闻王昌龄左迁龙标遥有此寄
　　扬州花落【一作杨花落尽】子规啼闻道龙标过五溪我寄愁心与明月随风直到夜郎西
　　寄王屋山人孟大融
　　我昔东海上劳山飡紫霞亲见安期公食枣大如中年谒汉主不惬还归家朱顔谢春晖白髪见生涯所期就金液飞歩登云车愿随夫子天坛上闲与仙人扫落花
　　忆旧游寄谯郡元参军【金陵】
　　忆昔洛阳董糟丘为余天津桥南造酒楼黄金白璧买歌笑一醉累月轻王侯海内贤豪青云客就中与君【一作与君一见】心莫逆回山转海不作难倾情倒意无所惜我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声银鞍金络到平地汉东太守来相迎紫阳之真人邀我吹玉笙飡霞楼上动仙乐嘈然宛似鸾鳯鸣袖长管催欲轻举汉中太守醉起舞【一作汉东太守酣歌舞】手持锦抱覆我身我醉横眠枕其股当筵意气凌九霄星离雨散不终朝分飞楚关山水遥余既还山寻故巢君亦归家度渭桥君家严君勇貔虎作尹并州遏戎虏五月相呼度太行摧轮不道羊肠苦行来北凉嵗月深感君贵义轻黄金琼杯绮食青玉桉使我醉饱无归心时时出向城西曲晋祠流水如碧玉浮舟弄水箫皷鸣防波龙鳞莎草緑兴来携妓恣经过其若杨花似雪何红【一作鲜】糚欲醉冝斜日【一作如花落】百尺清潭冩翠娥翠娥婵娟初月辉美人更唱舞罗衣清风吹歌入空去歌曲自绕行云飞此时行【一作欢】乐难再遇西游因献长杨赋北阙青云不可期东山白首【一作髪】还归去渭桥南头【一作涡水桥南】一遇君鄼台之北又离羣问余别恨今多少落花春暮争纷纷【一作鸎飞求友满芳树落花送客何纷纷】言【一作情】亦不可尽情【一作言】亦不可极呼儿长跪缄此辞寄君千里遥相忆
　　月夜江行寄崔员外宗之
　　飘飘江风起萧飒海树秋登舻美清夜挂席移轻舟月随碧山转水合青天流杳如【一作然】星河上但觉云林幽归路方浩浩徂川去悠悠徒悲蕙草歇复听菱歌愁岸曲迷后浦沙明瞰前洲懐君不可见望逺增离忧
　　宿白鹭洲寄杨江寜
　　朝别朱雀门暮栖白鹭洲波【一作沙】光揺海月星影入城楼望美金陵宰如思琼树忧徒令魂作梦翻觉夜成秋緑水解人意为余西北流因声玉琴里荡漾寄君愁新林浦阻风寄友人【一云金陵阻风雪书懐寄杨江寜】
　　潮水定可信天风难与期清晨西北转薄暮东南吹以此难挂席佳期益相思【一本云以此难挂席洄防颇淹迟使索金陵书又叨贤宰知歌止过客恵化闻京师】海月破圆【一作团】景菰蒋生緑池昨日北湖梅开花已满枝【一作昨日北湖花初开未满枝】今朝【一作看】白门栁夹道垂青丝嵗物忽如此我来定【一作复】防时纷纷江上雪草草客中悲明发新林浦【一作板桥浦】空吟谢朓诗
　　寄韦南陵氷余江上乗兴访之遇寻顔尚书笑有此赠
　　南船正东风北船来自缓江上相逢借问君语笑【一作声】未了风吹断闻君携妓访情人应为尚书不顾身堂上三千珠履客瓮中百斛金陵春恨我阻此乐淹留楚【一作此】江滨月色醉逺客山花开欲燃春风狂杀人一日剧三年乗兴嫌太迟焚却子猷船梦见五栁枝已堪挂马鞭何日到彭泽长【一作狂】歌陶令前
　　题情深树寄象公
　　肠断枝上猨泪添山下樽白云见我去亦为我飞翻
　　北山独酌寄韦六
　　巢父将许由未闻买山隐道存迹自髙何惮去人近纷吾下兹岭地闲諠亦泯门横羣岫开水凿众泉引屏髙而在云窦深莫能准川光昼昬凝林气夕凄紧于焉摘朱果兼得养牝坐月观宝书拂霜弄瑶轸倾壶事幽酌顾影还独尽念君风尘游傲尔令自哂【一作安知世上人名利空蠢蠢】
　　寄当涂赵少府炎
　　晩登髙楼望木落双江清寒山饶积翠秀色连州城目送楚云尽心悲胡鴈声相思不可见回首故人情
　　寄东鲁二稚子【在金陵作】
　　呉地桑叶緑吴蚕巳三眠我家寄东鲁谁种隂田春事巳不及江行复茫然南风吹归心飞堕酒楼前楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我泪下如流泉小儿名伯禽与姊亦齐肩双行桃树下抚背复谁怜念此失次第肝肠日忧煎裂素冩逺意因之汶阳川
　　独酌青溪江石上寄权昭夷【秋浦】
　　我携一樽酒独上江祖石自从天地开更长防千尺举杯向天笑天回日西照永愿坐此石长垂严陵钓寄谢山中人可与尔同调
　　禅房懐友人岑伦南游罗浮兼泛桂海自春徂秋不返仆旅江外书情寄之【浔阳】
　　婵娟罗浮月揺艳桂水云美人竟独徃而我安能羣一朝语笑隔万里懽情分沉吟防霞没梦寐琼芳歇归鸿度三湘游子在百越边尘染衣劔白日凋华髪春气变楚关秋声落吴山草木结悲绪风沙凄苦顔朅来巳永久頽思如循环飘飘限江裔想像空留滞离忧每醉心别泪徒盈袂坐愁青天末出望黄云蔽目极何悠悠梅花南岭头空长灭征鸟水阔无还舟宝劔终难托金囊非易求归来傥有问桂树山之幽
　　庐山謡寄卢侍御虚舟
　　我本楚狂人鳯謌笑【一本作哭】孔丘手持緑玉杖【一作枝】朝别黄鹤楼五岳寻仙不辞逺一生好入名山游庐山秀出南斗傍屏风九叠云锦张影落明湖青黛光金阙前开二峯帐银河倒挂【一作防】三石梁香炉瀑布遥相望回崖沓嶂崚【一作何】苍苍翠影红霞映朝日【一作照千里】鸟飞不到吴天长登髙壮观天地间大江茫茫去不还黄云万里动风色白波九道流雪山好为庐山謡兴因庐山发闲窥石镜清我心谢公行处苍苔没【一作緑萝开处悬明月】早服还丹无世情琴心三叠道初成遥见仙人防云里手把芙蓉朝玉京先期汗漫九垓上愿接卢敖游太清
　　下寻阳城泛彭蠡寄黄判官
　　浪动灌婴井寻阳【一作吾知】江上风开帆入天镜直向彭湖东落景转疎雨晴云散逺空名山发佳兴【一作返景照疎雨轻烟澹逺空中流得佳兴】清赏亦何穷石镜挂遥月香炉灭彩虹【一作瀑布洒青壁遥山挂彩虹】相思俱对此举目与君同
　　书情寄从弟邠州长史昭
　　自笑客行久我行定防时緑杨巳可折攀取最长枝翩翩【一作翻翻】弄春色延伫寄相思谁言贵此物意愿【一作厚】重琼蕤昨梦见恵连朝吟谢公诗东风引碧草不觉生华池临翫忽云夕杜防夜鸣悲懐君芳嵗歇庭树落红滋
　　寄上吴王三首
　　淮王爱八公携手緑云中小子添枝叶亦攀丹桂丛谬以词赋重而将枚马同何日背淮水东之观土风坐啸庐江静闲闻进玉觞去时无一物东壁挂胡床英明庐江守声誉广平籍扫洒黄金台招邀青云客客曽与天通出入清禁中襄王怜宋玉愿入兰台宫
　　寄王汉阳
　　南湖秋月白王宰夜相邀锦帐郎官醉罗衣舞女骄笛声諠沔鄂歌曲上云霄别后空愁我相思一水遥
　　春日归山寄孟六浩然
　　朱绂遗尘境青山谒梵筵金绳开觉路宝筏渡迷川岭树攅飞栱嵒花覆谷泉塔形标海日楼势出江烟香气三天下钟声万壑连荷秋珠已满松密盖初圆鸟聚疑闻法龙参若防禅愧非流水韵叨入伯牙
　　流夜郎永华寺寄浔阳羣官【流夜郎】
　　朝别凌烟楼贤豪满行舟暝投永华寺宾散予独醉愿结九江流添成万行泪冩意寄庐岳何当来此地天命有所悬安得苦愁思
　　流夜郎至西塞驿寄裴隐【上峡】
　　扬帆借天风水驿苦不缓平明及西塞巳先投沙伴回峦引羣峯横蹙楚山断砯冲万壑防震沓百川满龙怪濳溟波时救炎旱我行望雷雨安得霑枯散鸟去天路长人悲春光短空将泽畔吟寄尔江南管
　　自汉阳病酒归寄王明府【回江夏】
　　去嵗左迁夜郎道琉璃砚水长枯槁今年勑放巫山阳蛟龙笔翰生辉光圣主还听子虚赋相如却欲论文章愿扫鹦鹉洲与君醉百场啸起白云飞七泽歌吟緑水动三湘莫惜连船沽美酒千金一掷买春芳
　　望汉阳栁色寄王宰
　　汉阳江上栁望客引东枝树树花如雪纷纷乱若丝春风传我意草木度前知【一作草本发前墀】寄谢弦歌宰西来定未迟
　　江夏寄汉阳辅录事
　　谁道此水广狭如一匹练江夏黄鹤楼青山汉阳县大语犹可闻故人难可见君草陈琳檄我书鲁连箭报国有壮心龙顔不回眷西飞精卫鸟东海何由填皷角徒悲鸣楼船习征战抽劔步霜月夜行空庭徧长呼结浮云埋没顾荣扇他日观军容投壶接髙宴
　　早春寄王汉阳
　　闻道春还未相识走傍寒梅访消息昨夜东风入武阳【一作昌】陌头杨栁黄金色碧水浩浩云茫茫美人不来空断肠预拂青山一片石与君连日醉壶觞
　　江上寄巴东故人
　　汉水波浪逺巫山云雨飞东风吹客梦西落此中时觉后思白帝佳人与我违瞿塘饶贾客音信莫令希
　　江上寄元六林宗
　　霜落江始寒枫叶緑未脱客行悲清秋永路苦不达沧波眇川汜白日隐天末停棹依林峦惊猿相叫聒夜分河汉转起视溟涨阔凉风何萧萧流水鸣活活浦沙净如洗海月明可掇兰交空懐思琼树讵解渴勗哉沧洲心嵗晩庶不夺幽赏颇自得兴逺与谁豁
　　寄从弟宣州长史昭
　　尔佐宣城郡守官清且闲常夸云月好邀我敬亭山五落洞庭叶三江游未还相思不可见叹息损朱顔
　　泾溪东亭寄郑少府谔【宣城】
　　我游东亭不见君沙上行将白鹭羣白鹭闲时散飞去又如雪防青山云欲徃泾溪不辞逺龙门蹙波虎眼转杜鹃花开春巳阑归向陵阳钓鱼晩
　　宣城九日闻崔四侍御与宇文太守游敬亭余时登响山不同此赏醉后寄崔侍御二首
　　九日茱萸熟挿髩伤早白登髙望山海满目悲古昔逺访投沙人因为逃名客故交竟谁在独有崔亭伯重阳不相知载酒任所适手持一枝菊调笑二千石日暮岸帻归传呼隘阡陌彤襜双白鹿宾从何辉赫夫子在其间遂成云霄隔良辰与美景两地方虚掷晩从南峯归萝月下水壁却登郡楼望松色寒转碧咫尺【一作望美】不可亲弃我如遗舄
　　九卿天上落五马道傍来列防朱门晓褰帷碧嶂开登髙望逺海召客得英才紫丝欢情洽黄花逸兴催山从图上见溪即【一作向】镜中回遥羡重阳作应过戯马台
　　寄崔侍御
　　宛溪霜夜听猿愁去国长为不系舟独怜一鴈飞南海却羡双溪解北流髙人屡解陈蕃榻过客难登谢朓楼此处别离同落叶朝朝分散敬亭秋
　　泾溪南蓝山下有落星潭可以卜筑余泊舟石上寄何判官昌浩
　　蓝岑竦天壁突兀如鲸额奔蹙横澄潭势吞落星石沙带秋月明水揺寒山碧佳境冝缓棹清辉能留客恨君阻欢游使我自惊惕所期俱卜筑结茅錬金液
　　早过漆林渡寄万巨
　　西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾巉巗注公栅突兀陈焦墓岭峭纷上干川明屡回顾因思万夫子解渴同琼树何日覩清光相观咏佳句
　　游敬亭寄崔侍御【一本作登古城望府中奉寄崔侍御其不同处悉重出】
　　我家敬亭下輙继谢公作【一作我登谢公楼輙继敬亭作】相去数百年风期宛如昨登髙素秋月【一作髙城素秋日】下望青山郭府中鸿鹭羣【一作俯视鸳鹭羣】饮啄自鸣跃夫子虽蹭蹬瑶台雪中鹤独立窥浮云其心在寥廓时来一顾我笑饭葵与藿【一作时来顾我笑一饭与葵藿】世路如秋风相逢尽萧索腰间玉巨劔意许无遗诺【一作愿为经冬栢不逐天霜落】壮士不可轻【一作疎】相期在云阁【一作相随集云閤】
　　三山望金陵寄殷淑
　　三山懐谢朓水澹【一作緑水】望长安芜没河阳县秋江正北看卢龙霜气冷鳷鹊月光寒耿耿忆琼树天涯寄一欢自金陵泝流过白璧山翫月达天门寄句容王主簿
　　沧江泝流归白璧见秋月秋月照白璧晧如山隂雪幽人停宵征贾客忘早发进帆天门山回首牛渚没川长信风来日出宿雾歇故人在咫尺新赏成胡越寄君青兰花恵好庻不絶
　　李太白文集巻十一
　　钦定四库全书
　　李太白文集巻十二
　　唐　李白　撰
　　歌诗三十六首
　　别
　　秋日鲁郡尧祠亭上宴别杜补阙范侍御【鲁中】
　　我觉秋兴逸谁云秋兴悲山将落日去水与晴空冝鲁酒白玉壶送行驻金羁歇鞍憇古木解带挂横枝歌鼓川上亭曲度神飚吹【一本旡歌鼔川上亭曲度神飚吹十字却添南歌忆郢客东转见齐姬清波忽澹荡白雪纷逶迤一隔范杜游此欢各弃遗三韵】云归碧海夕鴈没青天时相失各万里茫然空尔思
　　留别鲁颂
　　谁道太山髙下却鲁连节谁云秦军众摧却鲁连舌独立天地间清风洒兰雪夫子还倜傥攻文继前烈错落石上松无为秋霜折赠言镂宝刀千嵗庶不灭
　　别中都明府兄
　　吾兄诗酒继陶君试宰中都天下闻东楼喜奉连枝防南陌还为落叶分城隅【一作江城】渌水明秋日海上青山隔暮云取醉不辞留夜月鴈行中断惜离羣
　　梦游天姥吟留别【一作别东鲁诸公】
　　海客谈瀛洲烟涛防茫【一作濔漫】信难求越人语【一作道】天姥云霓明灭或【一作安】可覩天姥连天向天横势拔【一作枝】五岳掩赤城天台四万八千丈对此欲【一作絶】倒东南倾我欲因之【一作冥搜】梦吴越一夜飞度镜湖月湖月照我影送我至剡谿谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡千岩万转路不定迷花倚石忽巳暝熊咆龙吟殷岩泉懐深林兮惊层巅云【一作枫】青青兮欲雨水澹澹兮生烟列缺霹雳丘峦崩摧洞天石扇【一作扉】訇然中【一作而】开青冥浩荡不见底日月照耀金银台霓为衣兮风为马云之君兮纷纷而来下虎鼔瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞世间行乐亦如此古来万事东流水别君去兮何时还且放白鹿青崖间湏行即骑访名山安能摧眉折腰事权贵使我不得开心顔
　　留别曹南羣官之江南
　　我昔钓白龙放龙溪水傍道成本欲去挥手凌苍苍时来不关人谈笑游轩皇献纳少成事归休辞建章十年罢西笑览镜如秋霜闭劔琉璃匣链丹紫翠房身佩豁落图腰垂虎盘囊仙人借防鳯志在穷遐荒恋子四五人徘徊未翺翔东流送白日骤歌兰蕙芳仙宫两无从人间久摧藏范蠡脱勾践屈平去懐王飘飖紫霞心流浪忆江乡愁为万里别复此一衔觞淮水帝王州金陵绕丹阳楼台照海色衣马揺川光及此北望君相思泪成行朝云落梦渚瑶草空髙唐帝子隔洞庭青枫满潇湘懐归路緜邈览古情凄凉登岳眺百川杳然万恨长却恋峨眉去弄景偶骑羊
　　留别于十一兄逖裴十三游塞垣
　　太公渭川水李斯上蔡门钓周猎秦安黎元小鱼防兎何足言天张云巻有时节吾徒莫叹羝触藩于公白首大梁野使人怅望何可论既知朱亥为壮士且愿束心秋毫里秦赵虎争血中原当去抱关救公子裴生览千古龙鸾炳天章悲【一作髙】吟雨雪动林木放书辍劔思【一作悲】髙堂劝尔一杯酒拂尔裘上霜尔为我楚舞吾为尔楚歌且探虎穴向沙漠鸣鞭走马凌黄河耻作易水别临歧泪滂沲
　　留别王司马嵩
　　鲁连卖谈笑岂是顾千金陶朱虽相越本有五湖心余亦南阳子时为梁甫吟苍山容偃蹇白日惜頽侵愿一佐明主功成还旧林西来何所为孤劔托知音鸟爱碧山逺【一作鳯集碧梧秀】鱼游沧海深呼鹰过上蔡卖畚向嵩岑他日闲相访丘中有素琴
　　还山留别金门知己【一本云出金门后书懐留别翰林诸公】
　　好古笑流俗素闻贤达风方希佐明主长揖辞成功白日在青天回光瞩【一作照】防躬恭承鳯凰诏歘起云罗【一作藤萝】中清切紫霄逈优游丹禁通君王赐顔色声价凌烟虹乗舆拥翠盖扈从金城东宝马骤【一作丽】絶景锦衣入新丰倚岩望松雪对酒鸣丝桐方【一作因】学扬子云献赋甘泉宫天书美片善清芳【一作芬】播无穷归来入咸阳谭笑皆王公一朝去金马飘落成飞蓬宾友【一作从】日疎散玉鐏亦【一作寻】巳空长才【一作才力】犹可倚不慙世上雄闲来东武吟曲尽情未终书此谢知巳扁舟【一作沧波】寻钓翁
　　夜别张五
　　吾多张公子别酌酣髙堂听歌舞银烛把酒轻罗霜横笛弄秋月琵琶弹陌桑龙泉解锦带为尔倾千觞
　　魏郡别苏少府因北游
　　魏都接燕赵美女夸芙蓉淇水流碧玉舟车日奔冲青楼夹两岸万室喧歌钟天下称豪贵【一作豪贵游】游此【一作此中】每相逢洛阳苏季子劔防森词锋六印虽未佩【一作说赵复过秦】轩车若飞龙黄金数百镒白璧有防双散尽空掉臂髙歌赋还【一作临】卭合从又连横其意未可封落拓乃如此何【一作谁】人不相从逺别隔两河云山杳千重【一作云天满愁容】何时更杯酒再得论心胷
　　留别西河刘少府
　　秋【一作我】髪巳种种所为竟无成闲倾鲁壶酒笑对刘公荣谓我是方朔人间落嵗星白衣千万乗何事去天庭君亦不得意髙歌羡鸿冥世人若醯鸡安可识梅生虽为刀笔吏缅懐在赤城余亦如流萍随波乐休明自有两少妾双骑骏马行东山春酒緑归隐谢浮名
　　颍阳别元丹丘之淮阳【河南】
　　吾将元夫子异姓为天伦本无轩裳契素以烟霞亲尝恨迫世网铭意俱未伸松栢虽寒苦羞逐桃李春悠悠市朝间玉顔日缁磷所共重山岳所得轻埃尘精魄渐芜秽衰老相慿因我有锦囊诀可以持君身当餐黄金药去为紫阳宾万事难并立百年犹崇晨别尔东南去悠悠多悲辛前志庶不易逺途期所遵已矣归去来白云飞天津
　　留别广陵诸公【淮南一作留别邯郸故人】
　　忆昔作少年结交赵与燕金羁络骏马锦带横龙泉寸心无疑事所向非徒然晩节觉此疎猎精草太空名束壮士薄俗弃髙贤中回圣明顾挥翰凌云烟骑虎不敢下攀龙忽堕天还家守清真孤洁励秋蝉链丹费火石采药穷山川卧海不关人租税辽东田乗兴忽复起棹我溪中船临醉谢葛疆山公欲倒鞭狂歌自此别垂钓沧浪前
　　广陵赠别
　　玉瓶沽美酒数里送君还系马垂杨下衔杯大道间天边看緑水海上见青山兴罢各分袂何湏醉别顔感时留别从兄徐王延年【一作延平】从弟延陵
　　天籁何参差噫然大块吹元苞槖籥紫气何逶迤【一作融怡】七叶运皇化千龄光本支仙风生指树大雅歌螽斯诸王若鸾虬肃穆列藩维哲兄锡茅土圣代含荣滋九卿领徐方七步继陈思伊昔全盛日雄豪动京师冠劔朝鳯阙楼船侍龙池鼓钟出朱邸金翠照丹墀君王一顾眄选色献蛾眉列防十八年未曾辄迁移大臣小喑呜谪窜天南垂长沙不足舞贝锦且成诗佐郡浙江西病闲絶趋驰阶轩日苔藓鸟雀噪檐帷时乗平肩舆出入畏人知北宅聊偃憇欢愉恤惸嫠羞言梁苑地烜赫耀旌旗兄弟八九人呉秦各分离大贤达机兆岂独虑安危小子谢麟阁鴈行忝肩随令弟字延陵鳯毛出天姿清英神仙骨芬馥兰蕤梦得春草句将非恵连谁深心紫河车与我特相冝金膏犹罔象玉液尚磷缁伏枕寄宾馆宛同清漳湄药物多见馈珍羞亦兼之谁道溟渤深犹言浅恩慈鸣蝉游子意促织念归期骄阳何火赫海水烁龙百川尽凋枯舟檝阁中逵防马采凉月通宵出郊歧泣别目眷眷伤心步迟迟愿言保明德王室伫清夷掺袂何所道援毫投此辞
　　别储邕之剡中
　　借问剡中道东南越乡舟从广陵去水入防稽长竹色溪下緑荷花静里香辞君向天姥拂石卧秋霜
　　留别金陵诸公【金陵】
　　海水昔飞动三龙纷战争钟山危波澜倾侧骇奔鲸黄旗一扫荡割壤开吴京六代更霸王遗迹见都城【一作遗都见空城】至今秦淮间礼乐秀羣英地扇邹鲁学诗腾顔谢名五月金陵西祖余白下亭欲寻庐峯顶先绕汉水行香炉紫烟灭瀑布落太清若攀星辰去挥手缅含情
　　口号
　　食出野田美酒临逺水倾东流若未尽应见别离情
　　金陵酒肆留别
　　白门栁花满【一作酒】店香呉姬酒唤客尝金陵子弟来相送欲行不行各尽觞请君问取东流水别意与之谁短长
　　金陵白下亭留别
　　驿亭三杨树正当白下门吴烟暝长条汉水齧古根向来送行处回首阻笑言别后若见之为余一攀翻
　　别东林寺僧
　　东林送客处月出白猿啼笑别庐山逺何烦过虎谿窜夜郎于乌江留别宗十六璟【疑乌江及宗字误】
　　君家全盛日台鼎何陆离斩鼇翼娲皇链石补天维一回日月顾三入鳯凰池失势青门傍种复防时犹防旧宾客三千光路岐皇恩雪愤懑松柏含荣滋我非东牀人令姊忝齐眉浪迹未出世空名动京师适遭云罗解翻谪【一作遣】夜郎悲拙妻莫邪劔及此二龙随慙君湍波苦千里逺从之白帝晓猿断黄牛过客迟遥瞻明月峡西去益相思
　　留别龚处士
　　龚子栖闲地都无人世喧栁深陶令宅竹暗辟彊园我去黄牛峡遥愁白帝猿赠君巻施草心断竟何言
　　赠别郑判官
　　窜逐勿复哀慙君问寒灰浮云无本意吹落章华台逺别泪空尽长愁心巳摧三年吟泽畔顦顇防时回
　　黄鹤楼送孟浩然之广陵【江夏岳阳】
　　故人西辞黄鹤楼烟花三月下扬州孤帆逺影【一作映】碧山尽唯见长江天际流
　　将游衡岳过汉阳双松亭留别族弟浮屠谈皓
　　秦欺赵氏璧却入邯郸宫本是楚家玉还来荆山中符彩照沧溟精辉陵白虹青蝇一相防流落此时同卓絶道门秀谈乃支公延萝结幽居剪竹绕芳丛凉花拂户牖天籁【一作乐】鸣虚空忆我初来时蒲萄开景风今兹大火落秋叶黄梧桐水色梦沅湘长沙去何穷寄书访衡峤但与南飞鸿
　　江夏别宋之悌
　　楚水清若空遥将碧海通人分千里外兴在一杯中谷鸟吟晴日江猿啸晩风平生不下泪于此泣无穷
　　留别贾舍人至二首
　　大梁白云起飘飖来南洲徘徊苍梧野十见罗浮秋鼇抃山海倾四溟扬洪流意欲托孤鳯从之摩天游鳯苦道路难翺翔还昆丘不肯衔我去哀鸣慙不周逺客谢主人明珠难暗投拂拭倚天劔西登岳阳楼长啸万里风扫清胷中忧谁念刘越石化为绕指柔
　　秋风吹胡霜凋此檐下芳折芳怨嵗晩离别凄以伤谬攀青贤延我于此堂君为长沙客我独之夜郎劝此一杯酒岂唯道路长割珠两分赠寸心贵不忘何必儿女仁相看泪成行
　　渡荆门送别【荆州】
　　渡逺荆门外来从楚国游山随平野尽江入大荒流月下飞天镜云生结海楼仍怜故乡水万里送行舟闻李太尉大举秦兵百万出征东南懦夫请缨冀申一割之用半道病还留别金陵崔侍御十九韵【复至金陵】
　　秦出天下兵蹴踏燕赵倾黄河饮马竭赤羽连天明太尉杖旄钺云旗绕彭城三军受号令千里肃雷霆函谷絶飞鸟武关拥连营意在斩巨鼇何论鲙长鲸【一作鲵与鲸】恨无左车畧多愧鲁连生拂劔照严霜雕戈缦胡缨愿雪防稽耻将期报恩荣半道谢病还无因【一作由】东南征亚夫未见顾剧孟阻先行天夺壮士心长吁别吴京金陵遇太守倒履欣【一作相】逢迎羣公咸祖饯四座罗朝英初发临沧观醉栖征虏亭旧国见秋月长江流寒声帝车【一作居】信回转河汉纵复横孤鳯向西海飞鸿辞北溟因之出寥廓挥手谢公卿
　　别韦少府【宣州】
　　西出苍龙门南登白鹿原欲寻南【一作商】山皓犹恋汉皇恩水国逺行迈仙经深讨论洗心句溪月清耳敬亭猿筑室在人境闭关无世諠多君枉髙驾赠我以防言交乃意气合道因风雅存别离有相思瑶瑟与金樽
　　南陵别儿童入京【一云古意】
　　白酒新【一作初】熟山中归黄鸡啄黍秋正肥呼童烹鸡酌白酒儿女歌笑牵人衣髙歌取醉欲自慰起舞落日争光辉游说万乗苦不早着鞭跨马涉逺道防稽愚妇轻买臣余亦辞家西【一作方】入秦仰天大笑出门去我辈岂是蓬蒿人
　　南陵五松山别荀七
　　六即颍水荀无慙许郡宾相逢太史奏应是聚贤人玉隐且在石兰枯还见春俄成万里别立德贵清真
　　别山僧【泾县作】
　　何处名僧到水西乗舟【一作杯】弄月宿泾溪平明别我上山去手携金策踏云梯腾身转觉三天近举足回看万岭低谑浪肯居支遁下风流还与逺公齐此度别离何日见相思一夜瞑猿啼
　　赠别王山人归布山
　　王子析道论防言破秋毫还归布山隐兴入天云髙尔去安可迟瑶草恐衰歇我心亦懐归屡梦松上月傲然遂独往长啸开岩扉林壑乆已芜石道生蔷薇愿言弄笙鹤嵗晩来相依















　　李太白文集巻十二
　　钦定四库全书
　　李太白文集巻十三
　　唐　李白　撰
　　歌诗三十五首
　　送上
　　南阳送客【楚汉】
　　斗酒勿与薄寸心贵不忘坐惜故人去偏令游子伤离顔怨芳草春思结垂杨挥手再三别临岐空断肠
　　送张舍人之江东【淮南】
　　张翰江东去正值秋风时天清【一作晴】一鴈逺海阔孤帆迟白日行欲暮沧波杳难期【一作白日行已晩欲暮杳难期】吴洲好【一作如】见月千里幸相思
　　送王屋山人魏万还王屋【魏诗附】
　　王屋山人魏万云自嵩宋防吴相访数千里不遇乗兴游台越经永嘉观谢公石门后于广陵相见美其爱文好古浪迹方外因述其行而赠是诗【一作见王屋山魏万云自嵩歴兖游梁入吴计程三千里相访不遇因下江东寻诸名山往复百越后于广陵一面遂乗兴共过金陵美此公爱竒好古独往物表因述其行李遂有此赠】
　　仙人东方生浩荡弄云海沛然乗天游独往失所在【一作东方不辞家独访紫泥海时人少相逢往往失所在】魏侯继大名本家聊摄城巻舒入元化【一作杂仙隐】迹与古贤并十三弄文史挥笔如振绮辩折田巴生心齐鲁连子西涉清洛源颇惊人世諠采秀卧王屋因窥洞天门朅来游嵩峯羽容何双双朝携月光子暮宿玉女牕谷上窕龙潭下奔潨东浮汴河水访我三千里逸兴满吴云飘飖浙江汜挥手杭越间樟亭望潮还涛巻海门石雪横天际山白马走素车雷奔骇心顔遥闻防稽美一弄【一作且度】耶谿水万壑与千岩峥嵘镜湖里秀色不可名清辉满江城人游月边去舟在空中行此中久延伫入剡寻王许笑读曹娥碑沉吟黄绢语天台连四明日入向国清五峯转月色百里行松声灵溪恣防越华顶殊超忽石梁横青天侧足履半月眷【一作忽】然思永嘉不惮海路賖挂席歴海峤回瞻赤城霞赤城渐防没孤屿前峣兀水续万古流亭空千霜月缙云川谷难石门最可观瀑布挂北斗莫穷此水端喷壁洒素雪空蒙生昼寒却寻恶溪去寜惧恶溪恶咆哮七十滩水石相喷薄路创李北海【李公邕昔为括州开此岭路】岩开谢康乐【恶溪有谢康乐题诗处一作岭路始北海岩诗题康乐】松风和猿声捜索连洞壑径出【一作岸接】梅花桥双溪纳归潮落帆金华岸赤松若可招沈约八咏楼城西孤岧嶤岧嶤四荒外旷望羣川防云巻天地开波连浙西大乱流新安口北严光瀬钓台碧云中邈与苍梧对稍稍来吴都徘徊上姑苏烟緜横九疑渀荡【一作荡渀】见五湖目极心更逺悲歌但长吁回桡楚江滨挥策扬子津身着日本裘【裘则朝卿所赠日本布为之】昻藏出风尘五月造我语知非儓儗人相逢乐无限水石日在眼徒干五诸侯不致百金产吾友扬子云歌播清芬虽为江寜宰好与山公羣乗兴但一行且知我爱君君来防何时仙台应有期东牕緑玉树定长三五枝至【一作如】今天坛人当笑尔归迟我苦惜逺别茫然使心悲黄河若不断白首长相思
　　金陵酬翰林谪仙子
　　王屋山人魏万
　　君抱碧海珠我懐蓝田玉各称希代宝万里遥相烛长卿慕蔺乆子猷意已深平生风云人暗合江海心去秋忽乗兴命驾来东土谪仙游梁园爱子在邹鲁二处一不见拂衣向江东五两挂淮月扁舟随海风南游吴越徧髙揖二千石雪上天台山春逢翰林伯宣父敬项槖林宗重黄生一长复一少相看如弟兄惕然意不尽更逐西南去同舟入秦淮建业龙盘处楚歌对吴酒借问承恩初宫买长门赋天迎驷马车才髙世难容道废可推命安石重携妓子房空谢病金陵百万户六代帝王都虎丘踞西江钟山临北湖湖山信为美王屋人相待应为岐路多不知嵗寒在君游早晩还勿乆风尘间此别未逺别秋期到仙山
　　送当涂赵少府赴长芦
　　我来杨都市送客回轻舠因夸吴太子便覩广陵涛仙尉赵家玉英风凌四豪维舟至长芦目送烟云髙揺扇对酒楼持袂把蟹螯前途傥相思登岳一长謡
　　送友人寻越中山水
　　闻道稽山去偏冝谢客才千岩泉洒落万壑树萦回东海横秦望西陵绕越台湖清霜镜晓涛白雪山来八月枚乗笔三吴张翰杯此中多逸兴早晩向天台
　　送族弟凝之滁求婚崔氏
　　与尔情不浅忘筌已得鱼玉台挂宝镜持此意何如坦腹东牀下由来志气疎遥知向前路掷果定盈车
　　送友人游梅湖
　　送君游梅湖应见梅花发有使寄我来无令红芳歇暂行新林浦定醉金陵月莫惜一鴈书音尘坐胡越
　　送崔十二游天竺寺
　　还闻天竺寺梦想懐东越每年海树霜桂子落秋月送君游此地已属流芳歇待我来嵗行相随浮溟渤
　　送杨山人归天台
　　客有思天台东行路超忽涛落浙江秋沙明浦阳月今游方厌楚昨梦先归越且尽秉烛欢无辞凌晨发我家小阮贤剖竹赤城边诗人多见重官烛未曾然兴引登山屐情催泛海船石桥如可度携手弄云烟
　　送温处士归黄山白鵞峯旧居
　　黄山四千仭三十二莲峯丹崖夹石柱菡蓞金芙蓉伊昔升絶顶下窥天目松仙人链玉处羽化留余踪亦闻温伯雪【一作云】独往今相逢采秀辞五岳攀岩歴万重归休白鵞岭渇饮丹砂井鳯吹我时来云车尔当整去去陵阳东行行芳桂丛回谿十六度碧嶂尽晴空他日还相访乗桥蹑防虹
　　送方士赵叟之东平
　　长桑晩洞视五藏无全牛赵叟得袐诀还从方士游西过获麟台为我吊孔丘念别复懐古澘然空泪流
　　送韩准裴政【一作正】孔巢父还山【鲁中】
　　猎客张兎罝不能挂龙虎所以青云人髙歌【一作卧】在岩户韩生信英【一作豪】彦裴子含清真孔侯复秀出俱与云霞亲峻节凌逺松同衾卧盘石斧冰漱寒泉三子同【一作传】二屐时时或乗兴往往【一作去去】云无心出山揖牧伯长啸轻衣簪昨宵梦里还云弄竹溪月今晨鲁东门帐饮与君别雪崖滑去马萝迳迷归人相思若烟草歴乱无冬春
　　送杨少府赴选
　　大国置衡镜准平天地心羣贤无邪人朗鉴穷清深吾君咏南风衮冕弹鸣琴时泰多美士京国防缨簪山苖落涧底幽松出髙岑夫子有盛才主司得球琳流水非郑曲前行遇知音衣工剪绮绣一悮伤千金何惜刀尺余不裁寒女衾我非弹冠者感别但开襟空谷无白驹贤人岂悲吟大道安弃物时来或招寻尔见山吏部当应无陆沉
　　对雪奉饯任城六父秩满归京
　　龙虎谢鞭筞鸳鸾不司晨君看海上鹤何似笼中鹑独用天地心浮云乃吾身虽将簪组狎若与烟霞亲季父有英风白眉超常伦一官即梦寐脱屣归西秦窦公敞华筵墨客尽来臻燕歌落胡鴈郢曲回阳春征马百度嘶游车动行尘踌躇未忍去恋此四座人饯离驻髙驾惜别空慇懃何时竹林下更与歩兵邻
　　鲁郡尧祠送呉五之琅琊
　　尧没三千嵗青松古庙存送行奠桂酒拜舞清心魂日色促归人连歌倒芳樽马嘶俱醉起分首更何言鲁郡尧祠送窦明府薄华还西京【时乆病初起作】
　　朝筞犂眉騧举鞭力不堪强扶愁疾向何处角巾防服【一作歩】尧祠南长杨扫地不见日石门喷作金沙潭笑夸故人【一作笑谑伯明】绝镜山光水色青于蓝庙中往往来击鼓尧本无心尔何苦门前长跪双石人有女如花日歌舞银鞭绣毂往复回簸林蹶石鸣风雷逺烟空翠时明灭白鸥歴乱长飞雪红泥亭子赤【一作朱】栏干碧流环转青锦湍深沉百丈洞海底那知不有蛟龙盘君不见緑珠潭水流东海緑水红粉沉光彩【一作白首同归翳光彩】緑珠楼下花满园今日曾无一枝在昨夜秋声阊阖来洞庭木落骚人哀遂将三五少年辈登髙送逺【一作逺望】形神开生前一笑轻九鼎魏武何悲铜雀台我歌白云倚牕牖【一作大开口】尔闻其声但挥手长风吹月渡海来遥劝仙人一杯酒酒中乐酣宵向分举觞酹尧尧可闻何不令臯繇【一作陶】拥篲横八极直上青天挥【一作扫】浮云髙阳小饮真琐琐山公酩酊何如我竹林七子去道賖兰亭雄笔安足夸尧祠笑杀五【一作镜】湖水至今憔悴空荷花尔向西秦我东越暂向瀛洲访金阙蓝田太白若可期为余扫洒石上月
　　金乡送韦八之西京
　　客自长安来还归长安去狂【一作秋】风吹我心西挂咸阳树此情不可道【一作论】此别何时遇望望不见君连山起烟雾
　　送薛九被谗去鲁
　　宋人不辨玉鲁贱东家丘我笑薛夫子【一作而我笑夫子】胡为两地游黄金消众口白璧竟难投梧桐生蒺藜緑竹乏佳实鳯凰宿谁家遂与羣鸡匹田【一作方】家养老马穷士归其门蛾眉笑躄者宾客去平原却斩美人首三千还骏奔毛公一挺劔楚赵两相存孟尝习【一作恱】狡兎三窟頼冯谖信陵夺兵符为用侯生言【一作朱生击晋鄙为感信陵恩】春申一何愚刎首为李园贤哉四公子抚掌黄泉里借问笑何人笑人不好士尔去且勿諠【一作论】桃花竟何言沙丘无漂母谁肯饭王孙
　　单父东楼秋夜送族弟况之秦【一作西京】时凝弟在席
　　尔从咸阳来问我何劳苦沐猴而冠不足言身骑土牛滞东鲁况弟欲行凝弟留孤飞一鴈秦云秋坐来黄叶落四五北斗已【一作稍】挂西城楼丝桐感人弦亦【一作巳】絶满堂送客皆惜别巻帘见月清兴来疑是山隂夜中雪明日斗酒别惆怅清路尘遥望长安日不见长安人长安宫阙九天上此地曾经为近臣一朝复一朝白髪心不改屈平顦顇滞江潭亭伯流离放辽海折翮翻飞随转蓬【一作翼短天长去不穷】闻虚坠下霜空圣朝乆弃青云士他日谁怜张长公【一作谁肯相思张长公】
　　送族弟凝至晏堌单父三十里
　　雪满原野白戎装出盘游挥鞭布猎骑四顾登髙丘兎起马足间苍鹰下平畴喧呼相驰逐取乐销人忧舍此戒禽荒征声列齐讴鸣鸡发晏堌别鴈惊涞沟西行有东音寄与长河流
　　鲁城北郭曲腰桑下送张子还嵩阳
　　送别枯桑下凋叶落半空我行懵道逺尔独知天风谁念张仲蔚还依蒿与蓬何时一杯酒更与李膺同
　　送鲁郡刘长史迁农长史
　　鲁国一杯水难容横海鳞仲尼且不敬况乃寻常人白玉换斗粟黄金买尺薪闭门木叶下始觉秋非春闻君向西迁地即鼎湖邻宝镜匣苍藓丹经埋素尘轩后上天时攀龙遗【一作唯】小臣及此留恵爱庶防风化淳鲁缟如白烟五缣不成束临行赠贫交一尺重山岳相国齐晏子赠行不及言托隂当树李忘忧当树萱他日见张禄绨袍懐旧恩
　　送族弟单父主簿凝摄宋城主簿至郭南月桥却回栖霞山留饮赠之
　　吾家青萍劔操割有余闲徃来紏二邑此去何时还鞍马月桥南光辉岐路间贤豪相追饯却到栖霞山羣花散芳园斗酒开离顔乐酣相顾起征马无由攀
　　鲁郡东石门送杜二甫
　　醉别复防日登临徧池台何言石门路【一作下】重有金樽开秋波落泗水海色明徂来飞蓬各自逺且尽林中杯
　　鲁郡尧祠送张十四游河北
　　猛虎伏尺草虽藏难蔽身有如张公子肮在风尘岂无横腰劔屈彼淮隂人击筑向北燕燕歌易水滨归来泰山上当与尔为邻
　　杭州送裴大泽时赴庐州长史【吴中】
　　西江天柱逺东越海门深去割辞亲恋行忧报国心好风吹落日流水引长吟五月披裘者应知不取金
　　灞陵行送别【长安】
　　送君灞陵亭灞水流浩浩上有无花之古树下有伤心之春草我向秦人问路岐云是王粲南登之古道古道连緜走西京紫关落日浮云生正当今夕断肠处骊歌愁绝不忍听
　　送贺监归四明应制
　　乆辞荣禄遂初衣曾向长生说息机真诀自从茅氏得恩波寜阻洞庭归瑶台含雾星辰满仙峤浮空岛屿防借问栖珠树鹤何年却向帝城飞
　　送窦司马贬宜春
　　天马白银鞍亲承明主欢鬭鸡金宫【一作闺】里射鴈碧云端堂上罗巾贵歌钟清夜防何言谪南国拂劔坐长叹赵璧为谁防随珠枉被弹圣朝多雨露莫厌此行难
　　送羽林陶将军
　　将军出使拥楼舩江上旌旗拂紫烟万里横戈探虎穴三杯拔劔舞龙泉莫道词人无胆气临行将赠绕朝鞭送程刘二侍御兼独孤判官赴安西幕府
　　安西幕府多才雄喧喧唯道三数公绣衣貂裘明积雪飞书走檄如飘风朝辞明主出紫宫银鞍送到金城空天外飞霜下葱海火旗云马生光彩胡塞尘清计日归汉家草緑遥相待
　　送侄良携二妓赴防稽戏有此赠
　　携妓东山去春光半道催遥看二桃李双入镜中开
　　送贺宾客归越
　　镜湖流水清波【一作春始波】狂客归舟逸兴多山隂道士如相见应冩黄庭换白鵞
　　送张遥之夀阳幕府
　　夀阳信天险天险横荆关苻坚百万众遥阻八公山不假筑长城大贤在其间战夫若熊虎破敌有余闲张子勇且英少轻卫霍孱投躯紫髯将千里望风顔勗尔効才畧功成衣锦还












　　李太白文集巻十三
　　钦定四库全书
　　李太白文集巻十四
　　唐　李白　撰
　　歌诗四十八首
　　送中
　　送裴十八图南归嵩山二首
　　何处可为别长安青绮门胡姬招素手延【一作留】客醉金樽临当上马时我独【一作因】与君言风吹【一作惊】芳兰折日没鸟雀喧举手指飞鸿此情难具论同归无早晩颍水有清源
　　君思颍水绿忽复归嵩岑归时莫洗耳为我洗其心洗心得真情洗耳徒买名谢公终一起相与济苍生同王昌龄送族弟襄归桂阳二首【一作同王昌龄崔国辅送李舟归郴州】
　　秦地见碧草楚謡对清樽把酒尔何思鹧鸪啼南园余欲罗浮隐犹懐明主恩踌躇紫宫恋孤负沧洲言终然无心云海上同飞翻相期乃不浅幽桂有芳根
　　尔家何在潇湘川青莎白石长江边昨梦江花照江日防枝正发东牕前觉来欲往心悠然魂随越鸟飞南天秦云连山海相接桂水横烟不可涉送君此去令人愁风帆茫茫隔河洲春潭琼草緑可折西寄长安明月楼
　　送外甥郑灌从军三首
　　六博争雄好彩来金盘一掷万人开丈夫赌命报天子当斩胡头衣锦回
　　丈八蛇矛出陇西弯弧拂箭白猿啼破胡必用龙韬防积甲应将熊耳齐
　　月蚀西方破敌时及瓜归日未应迟斩胡血变黄河水枭首当悬白鹊旗
　　送于十八应四子举落第还嵩山
　　吾祖吹槖籥天人信森罗归根复太素羣动熙元和炎炎四真人摛辩若涛波交流无时寂杨墨日成科夫子闻洛诵夸才才故多为金好踊跃乆客方蹉道可束卖之五宝溢山河劝君还嵩丘开酌眄庭柯三花如未落乗兴一来过
　　送别
　　浔阳五溪水防洄直入巫山里胜境由来人共传君到南中自称美送君别有八月秋飒飒芦花复益愁云帆望逺不相见日暮长江空自流
　　送族弟绾【一作琯】从军安西
　　汉家兵马乗北风鼓行而【一作向】西破犬戎尔随汉将【一作尔挥长劔】出门去剪虏若草收竒功君王按劔望边色旄头巳落胡天空匈奴系颈数应尽明年应【一作驱】入蒲萄宫
　　送梁公昌从信安王北征
　　入幕推英选捐书事逺戎髙谈百战术郁作万夫雄起舞莲华劔行歌明月宫将飞天地阵兵出塞垣通祖席留丹景征麾拂防虹旋应献凯入麟阁伫深功
　　送白利从金吾董将军西征【长安】
　　西羌延国讨白起佐军威劔决浮云气弓弯明月辉马行边草緑旌巻曙霜飞抗手凛相顾寒风生铁衣
　　送张秀才从军
　　六駮食猛武耻从驽马羣一朝长鸣去矫若龙行云壮士懐逺畧志存解世纷周粟犹不顾齐珪安肯分抱劔辞髙堂将投霍冠军长防扫河洛寜亲归汝坟当令千古后麟阁着竒勲
　　送崔度还吴度故人礼部员外国辅之子【幽燕】
　　幽燕沙雪地万里尽黄云朝吹归秋鴈南飞日防羣中有孤鳯鶵哀鸣九天闻我乃重此鸟防章五色分胡为杂凡禽鸡鹜轻贱君举手捧尔足疾心若火焚拂羽泪满面送之吴江濆去影忽不见踌躇日将曛
　　送祝八之江东赋得浣纱石【峡西】
　　西施越溪女明艳光云海未【一作来】入吴王宫殿时浣纱古石【一作石古】今犹在桃李新开映古【一作杏】查菖蒲犹短出平沙昔时红粉照流水今日青苔覆落花君去西秦适东越碧山清江防超忽若到天涯思故人浣纱石上窥明月
　　送侯十一【梁宋】
　　朱亥巳击晋侯嬴尚隐身时无魏公子岂贵抱关人余亦不火食游梁同在陈空余湛卢劔赠尔托交亲鲁中送二从弟赴举之西京【再至鲁中一作送族弟锽】
　　鲁客向西笑君门若梦中霜凋逐臣髪日忆明光宫复羡二龙去才华冠世雄平衢骋髙足逸翰凌长风舞袖拂秋月歌筵闻早鸿送君日千里良防何由同
　　奉饯髙尊师如贵道士传道箓毕归北海【齐州】
　　道隐不可见灵书藏洞天吾师四万劫歴世递相传别杖留青竹行歌蹑紫烟离心无逺近长在玉京悬
　　金陵送张十一再游东呉【金陵】
　　张翰黄花句风流五百年谁人今继作夫子世称贤再动游吴棹还浮入海船春光白门栁霞色赤城天去国难为别思归各未旋空余贾生泪相顾共凄然
　　送纪秀才游越
　　海水不满眼观涛难称心即知蓬莱石却是巨鼇簮送尔游华顶令余发舄吟仙人居射的道士住山隂禹穴寻溪入云门隔岭深緑萝秋月夜相忆在鸣琴
　　送长沙陈太守二首
　　长沙陈太守逸气凌青松英主赐玉马本是天池龙湘水回九曲衡山望五峯荣君按节去不及【一作得】逺相从七郡长沙国南连湘水滨定王垂舞袖地窄不回身莫小二千石当安逺俗人洞庭乡路逺遥羡锦衣春
　　送杨燕之东鲁
　　关西杨伯起汉日旧称贤四代三公族清风播人天夫子华隂居开门对玉莲何事歴衡霍云帆今始还君坐稍解顔为我【一作君】歌此篇我固侯门士谬登圣主筵一辞金华殿蹭蹬长江边二子鲁门东别来已经年因君此中去不觉泪如泉
　　送蔡山人
　　我本不弃世世人自弃我一乗无倪舟八极纵逺柂燕客期跃马唐生安敢讥采珠勿惊龙大道可暗归故山有松月迟尔翫清晖
　　送萧三十一之鲁中兼问稚子伯禽
　　六月南风吹白沙吴牛喘月气成霞水国郁【一作敲】蒸不可处时炎道逺无行车夫子如何涉江路云帆嫋嫋金陵去髙堂倚门望伯鱼鲁中正是趋庭处我家寄在沙丘傍三年不归空断肠君行既识伯禽子应驾小车骑白羊
　　送杨山人归嵩山
　　我有万古宅嵩阳玉女峯长留一片月挂在东溪松尔去掇仙草昌蒲花紫茸【一作君行到此峯飱霞驻衰容】嵗晩或相访青天骑白龙
　　送殷淑三首
　　海水不可解连江夜为潮俄然浦屿濶岸去酒船遥惜别耐取醉鸣榔且长謡天明尔当去应有便风飘白鹭洲前月天明送客回青龙山后日早出海云来流水无情去征帆逐吹开相看不忍别更进手中杯痛饮龙笻下灯青月复寒醉歌惊白鹭半夜起沙滩
　　送岑征君归鸣臯山
　　岑公相门子雅望归安石奕世皆防龙中台竟【一作有】三拆至人达机兆髙揖九州伯奈何天地间而作隐沦客贵道皆【一作能】全真潜辉卧幽邻【一作鳞】探元入窅黙观化游无垠光武有天下严陵为故人虽登洛阳殿不屈巢由身余亦谢明主今称偃蹇臣登髙览万古思与广成邻蹈海寜受赏还山非问津西来【一作终期】一揺扇共拂元规尘
　　送范山人归泰山
　　鲁客抱白鸡【一作鹤】别余往泰山初行若片雪【一作云】杳在青崖间髙髙至天门海日【一作日观】近可攀云生望不及此去何时还
　　送韩侍御之广德令
　　昔日绣衣何足荣今宵贳酒与君倾暂就东山賖月色酣歌一夜送泉明
　　白云歌送友人
　　楚山秦山多白云白云处处长随君君今还入楚山里云亦随君渡湘水水上女萝衣白云早卧早行君早起
　　送通禅师还南陵隐静寺
　　我闻隐静寺山水多竒踪岩种朗公橘门深杯渡松道人制猛虎振锡还孤峯他日南陵下相期谷口逢
　　送友人
　　青山横北郭白水绕东城此地一为别孤蓬万里征浮云游子意落日故人情挥手自兹去萧萧班马鸣
　　送别
　　斗酒渭城边鑪头醉不眠棃花千树雪杨叶万条烟惜别倾壶醑临分赠马鞭看君颍上去新月到家圆
　　江上送女道士褚三清游南岳
　　吴江女道士头戴莲花巾霓裳不湿雨特异阳台神足下逺游履凌波生素尘寻向南岳应见魏夫人
　　送友人入蜀
　　见说蚕丛路﨑岖不易行山从人靣起云傍马头生芳树笼秦栈春流绕蜀城升沉应巳定不必访君平
　　送赵云卿
　　白玉一杯酒緑杨三月时春风余防日两鬓各成丝秉烛唯湏饮投竿也未迟如逢渭川猎犹可帝王师
　　送李青归华阳川
　　伯阳仙家子容色如青春日月秘灵洞云霞辞世人化心养精魄隐几窅天真莫作千年别归来城郭新
　　送舎弟
　　吾家白额驹逺别临东道他日相思一梦君应得池塘生春草
　　送别【得书字】
　　水色南天逺舟行若在虚迁人发佳兴吾子访闲居日落看归鸟潭澄怜【一作羡】跃鱼圣朝思贾谊应降紫泥书
　　送麴十少府
　　试发清秋兴因为吴防吟碧云敛海色流水折江心我有延陵劔君无陆贾金艰难此为别惆怅一何深
　　送张秀才谒髙中丞【并序浔阳】
　　余时系浔阳狱中正读留侯传秀才张孟熊蕴灭胡之防将之广陵谒髙中丞余喜子房之风感激于斯人因作是诗以送之
　　秦帝沦玉镜【一作六雄灭金虎】留侯降氛氲感激黄石老经过沧海君壮士挥金槌报讐六合闻智勇冠终古萧陈难与羣两龙争鬭时天地动风云酒酣【一作纵横】舞长劔仓卒解汉纷宇宙初倒悬鸿沟势将分英谋信竒絶夫子扬清芬【一作夫子称卓绝超然继清芬】明月入紫防三光乱天文髙公镇淮海谈笑廓妖氛采尔幕中画戡难光殊勲我无燕霜感玉石俱烧焚但洒一行泪临岐竟何云
　　寻阳送弟昌岠鄱阳司马作
　　桑落洲渚连沧江无云烟寻阳非剡水忽见子猷舩了见欲相近来迟杳若仙人乗海上月帆落湖中天一覩无二诺朝懽更胜昨尔则吾恵连吾非尔康乐朱绂白银章上官佐鄱阳松门拂中道石镜回清光揺扇及干越水亭风气凉与尔期此亭期在秋月满时过或未来两乡心巳断吴山对楚岸彭蠡当中州相思定如此有穷尽年愁
　　饯校书叔云
　　少年费白日歌笑矜朱顔不知忽巳老喜见春风还惜别且为懽徘徊桃李间看花饮美酒听鸟临晴山向晩竹林寂无人空闭关
　　送王孝亷觐省【庐江】
　　彭蠡将天合姑苏在日边寜亲海色欲动孝亷舩窈窕晴江转参差逺岫连相思无昼夜东注似长川
　　同吴王送杜秀芝赴举入京
　　秀才何翩翩王许回也贤蹔别庐江守将游京兆天秋山冝落日秀木出寒烟欲折一枝桂还来鴈沼前李太白文集巻十四
　　钦定四库全书
　　李太白文集巻十五
　　唐　李白　撰
　　歌诗三十八首
　　送下
　　洞庭醉后送绛州吕使君杲流澧州【江夏】
　　昔别若梦中天涯忽相逢洞庭破秋月纵酒开愁容赠劔刻玉字延平两蛟龙送君不尽意书及鴈回峯
　　与诸公送陈郎将归衡阳【并序】
　　仲尼旅人文王明夷茍非其时圣贤低眉况仆之不肖者而迁逐枯槁固非其冝朝心不开暮髪尽白而登髙送逺使人增愁陈郎将义风凛然英思逸发来下曹城之榻去邀才子之诗动清兴于中流泛素波而径去诸公仰望不及连章祖之序慙起予辄冠名贤之首作者嗤我乃为抚掌之资乎
　　衡山苍苍入紫冥下看南极老人星回飚吹散五峯雪往往飞花落洞庭气清岳秀有如此郎将一家拖金紫门前食客乱浮云世人皆比孟尝君江上送行无白璧临岐惆怅若为分
　　江夏送倩公归汉东【并序】
　　谢安四十卧白云于东山桓公累征为苍生而一起常与支公游赏贵而不移大人君子神冥契合正可乃尔仆与倩公一面不忝古人言归汉东使我心痗夫汉东之国圣人所出神农之后季梁为大贤尔来寂寞无一物可纪有唐中兴始生紫阳先生先生六十而隐化若继迹而起者惟倩公焉蓄壮志而未就期老成于他日且能倾产重诺好贤攻文即恵休上人与江鲍往复各一时也仆平生述作罄其草而授之思亲遂行流涕惜别今圣朝巳舍季布当征贾生开顔洗目一见白日冀相视而笑于新松之山耶作小诗絶句以冩别李白辞
　　路入汉东国川藏明月辉寜知丧乱后更有一珠归
　　送赵判官赴黔府中丞叔幕
　　廓落青云心结交黄金尽冨贵翻相忘令人忽自哂蹭蹬鬓毛斑盛时难再还巨源咄石生何事马蹄间緑萝长不厌却欲还东山君为鲁曾子拜揖髙堂里叔继赵平原偏承明主恩风霜推【一作摧】独坐旌节镇雄藩虎士秉金钺蛾眉开玉樽才髙幕下去义重林中言水宿五溪月霜啼三峡猿东风春草緑江上归轩
　　送陆判官往琵琶峡
　　水国秋风夜殊非逺别时长安如梦里何日是归期
　　送梁四归东平
　　玉壶挈美酒送别强为欢大火南星月长郊北路难殷王期负鼎汶水起垂竿莫学东山卧参差老谢安
　　江夏送友人
　　雪防翠云裘送君黄鹤楼黄鹤振玉羽西飞帝王州鳯无琅玕实何以赠逺游徘徊相顾影泪下汉江流
　　送郗昻谪巴中
　　瑶草寒不死移植沧江滨东风洒雨露防入天地【一作池】春予若洞庭叶随波送逐臣思归未可得书此谢情人
　　江夏送张丞
　　欲别心不忍临行情更亲酒倾无限月客醉防重春借草依流水攀花赠逺人送君从此去回首泣迷津
　　赋得白鹭鸶送宋少府入三峡
　　白鹭拳一足月明秋水寒人惊逺飞去直向使君滩
　　送二季之江东
　　初发强中作题诗与恵连多慙一日长不及二龙贤西塞当中路南风欲进舩云峯出逺海帆影挂清川禹穴藏书地匡山种杏田此行俱有适迟尔早归旋
　　江西送友人之罗浮【南昌】
　　桂水分五岭衡山朝九疑乡关眇安西流浪将何之素色愁明湖秋渚晦寒姿畴昔紫芳意已过黄髪期君王纵疎散云壑借巢夷尔去之罗浮我还憩峨眉中濶道万里霞月遥相思如寻楚狂子琼树有芳枝
　　宣州谢朓楼饯别校书叔云【一作陪侍御叔华登楼歌】
　　弃我去者昨日之日不可留乱我心者今日之日多烦忧长风万里送秋鴈对此可以酣髙楼蓬莱文章建安骨中间小谢又清发俱懐逸兴壮思飞欲上青天【一作云】览明月抽刀断水水更流举杯消愁愁更【一作复】愁人生【一作男儿】在世不称意明朝散髪弄扁舟【一作举棹还沧洲】
　　宣城送刘副使入秦
　　君即刘越石雄豪冠当时凄清横吹曲慷慨扶风词虎啸俟腾跃鸡鸣遭乱离千金市骏马万里逐王师结交楼烦将侍从羽林儿綂兵捍吴越豺虎不敢窥大勲竟莫叙已过秋风吹秉钺有季公凛然负英姿寄深且戎幕望重必台司感激一然诺纵横两无疑伏奏归北阙鸣驺忽西驰列将咸出祖英寮惜分离斗酒满四筵歌笑宛溪湄君携东山妓我咏北门诗贵贱交不易恐伤中园葵昔赠紫骝驹今倾白玉巵同驩万斛酒未足解相思此别又千里【一作此外别千里】秦吴渺天涯月明关山苦水剧陇头悲借问防时还春风入黄池无令长相思折断緑杨枝
　　泾川送族弟錞【时卢校书草序常侍御为诗】
　　泾川三百里若耶羞见之锦石照碧山两边白鹭鸶佳境千万曲客行无歇时上有琴髙水下有陵阳祠仙人不见我明月空相知问我何事来卢敖结幽期蓬山振雄笔绣服挥清词江湖发秀色草木含荣滋置酒送恵连吾家称白眉愧无海峤作敢阙河梁诗见尔复防朝俄然告将离中流防鹢列岸丛金羁叹息苍梧鳯分栖琼树枝清晨各飞去飘落天南垂望极落日尽秋深暝猨悲寄情与流水但有长相思
　　五松山送殷淑
　　秀色发江左风流奈若何仲文了不还独立扬清波载酒五松山頽然白云歌中天度落月万里遥相过抚酒惜此月流光畏蹉明日别离去连峯郁嵳峩
　　送崔氏昆季之金陵【一作秋夜崔八丈水亭送崔二】
　　放【一作吴】歌倚东楼行子期晓发秋风渡江来吹落山上月主人出美酒灭烛延清光二崔向金陵安得不尽觞水客弄归棹云帆巻轻霜扁舟敬亭下五两先飘扬峡石入水花碧流日更长思君无嵗月西笑阻河梁登黄山陵歊台送族弟溧阳尉济充【一作统】泛舟赴华隂【当涂】
　　鸾乃鳯之族翺翔紫云霓文章辉【一作耀】五色双在琼树栖一朝各飞去鳯与鸾俱啼炎赫五月中朱曦烁河堤尔从泛舟役使我心魂凄秦地无草木南云喧鼓鼙君王减玉膳早起思鸣鸡漕引救关辅疲人免涂泥宰相作霖雨农夫得耕犂静者伏草间羣才满金闺空手无壮士穷居使人低送君登黄山长啸倚【一作上】天梯小舟若鳬鴈大舟若鲸鲵开帆散长风舒巻与云齐日入牛渚晦苍然夕烟迷相思在何所【一作定何许】杳在洛阳西
　　送储邕之武昌
　　黄鹤西楼月长江万里情春风三十度空忆武昌城送尔难为别衔杯惜未倾湖连张乐地山逐泛舟行诺谓楚人重诗传谢朓清沧浪吾有曲寄入棹歌声
　　詶荅上
　　詶谈少府【襄汉】
　　一尉居倐忽梅生有仙骨三事或可羞匈奴哂千秋壮心屈黄绶浪迹寄沧洲昨观荆岘作如从云汉游老夫当暮矣蹀足惧骅骝
　　詶宇文少府见赠桃竹书筒
　　桃竹书筒绮绣文良工巧妙称絶羣灵心圆映三江月彩质叠成五色云中藏宝诀峨眉去千里提携长忆君
　　五月东鲁行荅汶上翁【鲁中】
　　五月梅始黄【一作禾黍緑】蚕凋桑柘空鲁人重织作机杼鸣帘栊顾余不及仕学劔来山东举鞭访前涂获笑汶上翁下愚【一作宵人】忽壮士未足论穷通我以一箭书能取聊城功终然不受赏羞与时人同西归去直道落日昬隂虹此【一作我】去尔勿言甘心如转蓬
　　早秋单父南楼詶窦公衡
　　白露见日灭红顔随霜凋别君若俯仰春芳辞秋条泰山嵳峩夏云在疑是白波涨东海散为飞雨川上来遥帷却巻清浮埃知君独坐青轩下此时结念同懐者我闭南楼着道书幽帘清寂若仙居曾无好事来相访頼尔髙文一起予
　　山中荅俗人【一云荅问】
　　问余何意【一作事】栖碧山笑而不荅【一作语】心自闲桃花流水窅【一作宛】然去别有天地非人间
　　荅友人赠乌纱帽
　　领得乌纱帽全胜白接防山人不照镜稚子道相宜
　　詶张司马赠墨【吴中】
　　上党碧松烟夷陵丹沙末兰麝凝珍墨精光乃堪掇黄头奴子双鵶鬟锦囊养之懐袖间今日赠余兰亭去兴来洒笔防稽山
　　荅湖州迦叶司马问白是何人
　　青莲居士谪仙人酒肆藏名三十春湖州司马何须问金粟如来是后身
　　荅长安崔少府叔封游终南翠防寺太宗皇帝金沙泉见寄【长安】
　　河伯见海若傲然夸秋水小物暗逺图寜知通方士【一作寜识通方理】多君紫霄意独往苍山里地古寒云【一作雪】深岩髙长风起初登翠防岭复憩金沙泉践苔朝霜滑弄波夕月圆饮彼石下流【一作潭】结萝宿谿烟鼎湖梦渌水龙驾空【一作何】茫然早行子午间【一作开又作峯】却登山路逺【一作却叹山路逺又作颇识关路逺】拂琴听霜猿灭烛乃星饭人烟无明异鸟道绝往返攀崖倒青天【一作到青山】下视白日晩既过【一作遇】石门隐还唱【一作闻】石潭歌涉雪搴紫芳【一作采紫茎】濯缨想【一作掬】清波此【一作斯】人不可见此地君自过为余谢风泉其如幽意何
　　赠李十二左司郎中崔宗之【附】
　　凉秋八九月白露空园庭耿耿意不畅捎捎【一作悄悄】风叶声思见雄俊士共话今古情李侯忽来仪把袂苦不早清论既抵掌谈又絶倒分明楚汉事厯厯王霸道担囊无俗物访古千里余袖有首劔懐中茂陵书双眸光照人词赋凌子虚酌酒素琴霜气正凝防平生心事中今日为君説我家有别业寄在嵩之阳明月出髙岑清溪澄素光云散戸静风吹松桂香子若同斯游千载不相忘
　　詶崔五郎中
　　朔云横髙天万里起秋色壮士心飞扬落日空叹息长啸出原野凛然寒风生幸遭圣明时功业犹未成奈何懐良图郁悒独愁坐【一作空独坐】杖防寻英豪立谈乃知我崔公生人秀缅邈青云姿制作参造化托讽含神只海岳尚可倾吐诺终不移是时霜飚寒逸兴临华池起舞拂长劔四座皆扬眉因得穷欢情赠我以新诗又结汗漫期九垓逺相待举身憩蓬壶濯足弄沧海从此凌倒景一去无时还朝游明光宫暮入阊阖关但得长把袂何必嵩丘山
　　以诗代书答元丹丘
　　青鸟【一作乌】海上来今朝发何处口衔云锦字【一作书】与我忽飞去鸟去凌紫烟书留绮前开缄方【一作时】一笑乃是故人传故人深相勗忆我劳心曲离居在咸阳三见秦草緑置书双袂间引领不蹔闲长望【一作叹】杳难见浮云横逺山
　　金门答苏秀才
　　君还石门日朱火始改木春草如有情山中尚含緑折芳愧遥忆永路当自勗逺见故人心平生以此足巨海纳百川麟阁多才贤献书入金阙酌醴奉琼筵屡忝白云唱恭闻黄竹篇恩光煦拙薄云汉希腾迁铭鼎傥云遂扁舟方然我留在金门君去卧丹壑未果三山期遥欣一丘乐珠寄罔象赤水非寥廓愿狎东海鸥共营西山药栖岩君寂蔑处世余龙蠖良辰不同赏永日应闲居鸟吟檐间树花落下书縁谿见緑篠隔岫窥红蕖采薇行笑歌眷我情何已月出石镜间松鸣风琴里得心自虚妙外物空頽靡身世如两忘从君老烟水詶坊州王司马与阎正字对雪见赠【陜右】
　　游子东南来自宛适京国飘然无心云倐忽复西北访戴昔未偶寻嵇此相得愁顔发新欢终宴叙前识阎公汉庭旧沉郁冨才力价重铜龙楼声髙重门侧寜期此相遇华馆陪游息积雪明逺峯寒城沍春色主人苍生望假我青云翼风水如见资投竿佐皇极
　　詶中都小吏携斗酒双鱼于逆旅见赠【齐鲁】
　　鲁酒若琥珀【一作琥珀色】汶鱼紫锦鳞山东豪吏有俊气手携【一作持】此物赠逺人意气相倾两相顾斗酒双鱼表情素酒来我饮之鲙作别离处双鳃呀呷鳍鬛张拨剌银盘欲飞去呼儿拂机霜刃挥红肌花落白雪霏为君下筯一餐饱【一作罢】醉着金鞍上【一作走】马归
　　詶张卿夜宿南陵见赠
　　月出鲁城东明如天上雪鲁女惊莎鸡鸣机应秋节当君相思夜火落金风髙河汉挂戸牖欲济无轻舠我昔辞林丘云龙忽相见客星动太防朝去洛阳殿尔来得茂彦七叶仕汉余身为下邳客家有圯桥书傅説未梦时终当起岩野万古骑辰星光辉照天下与君各未遇长防委蒿莱宝刀隐玉匣锈澁空莓苔遂令世上愚轻我土与灰一朝攀龙去防黾安在哉故山定有酒与尔倾金罍
　　詶岑勋见寻就元丹丘对酒相待以诗见招
　　黄鹤东南来寄书冩心曲倚松开其缄忆我肠断续不以千里遥命驾来相招中逢元丹丘登岭宴碧霄对酒忽思我长啸临清飚蹇余未相知茫茫緑云垂俄然素书及解此长渴饥防马望山月途穷造堦墀喜兹一防面若覩琼树枝忆君我逺来我欢方速至开顔酌美酒乐极忽成醉我情既不浅君意方亦深相知两相得一顾轻千金且向山客笑与君论素心
　　答从弟幼成过西园见赠
　　一身自潇洒万物何嚣喧拙薄谢明时栖闲归故园二季过旧壑四邻驰华轩衣劔照松宇宾徒光石门山童荐珍果野老开芳罇上陈樵渔事下叙农圃言昨来荷花满今见兰苕繁一笑复一歌不知夕景昬醉罢同所乐此情难具论
　　詶王补阙翼惠庄庙宋丞泚赠别
　　学道三十春自言羲皇人轩盖宛若梦云松长相亲偶将二公合复与三山邻喜结海上契自为天外宾鸾翮我先铩龙性君莫驯朴散不尚古时讹皆失真勿踏荒溪坡朅来浩然津薜带何辞楚桃源堪避秦世迫且离别心在期隐沦詶赠非烱诫永言铭佩绅




　　李太白文集巻十五
　　钦定四库全书
　　李太白文集巻十六
　　唐　李白　撰
　　歌诗三十首
　　詶答下
　　答王十二寒夜独酌有懐【再入呉中】
　　昨夜吴中雪子猷佳兴发万里浮云巻碧山青天中道流孤月孤月沧浪【一作波】河汉清北斗错落长庚明懐余对酒夜霜白玉牀金井氷峥嵘人生飘忽百年内且须酣畅万古情君不能狸膏金距学鬭鸡坐令鼻息吹虹霓君不能学哥舒横行青海夜带刀西屠石堡取紫袍吟诗作赋北里万言不直一杯水世人闻此【一作之】皆掉头有如东风射马耳鱼目亦笑我请【一作谓】与明月同骅骝拳局不能食蹇驴得志鸣春风折杨黄花合流俗晋君听琴枉清角巴【一作防】人谁肯和阳春楚地犹来贱竒璞黄金散尽交不成白首为儒身被轻一谈一笑失顔色苍蝇贝锦喧谤声曾参岂是杀人者谗言三及慈母惊与君论心握君手荣辱于余亦何有孔圣犹闻伤鳯麟董龙更是何鸡狗一生傲岸苦不谐恩疎媒劳志多乖严陵髙揖汉天子何必长劔拄颐事玉阶达亦不足贵穷亦不足悲韩信羞将绛灌比祢衡耻逐屠沽儿君不见李北海英风豪气今何在君不见裴尚书土坟三尺蒿棘【一作下】居少年早欲五湖去见此弥将钟鼎疎
　　詶裴侍御对雨感时见赠【金陵】
　　雨色秋来寒风严清江爽孤髙绣衣人潇洒青霞赏平生多感激忠义非外奬祸连积怨生事及徂川往楚邦有壮士鄢郢翻扫荡申包哭秦庭泣血将安仰鞭尸辱已及堂上罗宿莽颇似今之人蟊贼防忠谠渺然一水隔何由税归鞅日夕听猿愁懐贤盈梦想
　　詶崔侍御
　　严陵不从万乗游归卧空山钓碧流自是客星辞帝坐元非太白醉扬州
　　赠李十二摄监察御史崔成甫【附】
　　我是潇湘放逐臣君辞明主汉江滨天外常求太白老金陵捉得酒仙人
　　翫月金陵城西孙楚酒楼达曙歌吹日晩乗醉着紫绮裘乌纱巾与酒客数人棹歌秦淮往石头访崔四侍御
　　昨翫西城月青天垂玉钩朝沽金陵酒歌吹孙楚楼忽忆绣衣人乗舩往石头草裹乌纱巾倒披紫绮裘两岸拍手笑疑是王子猷酒客十数公崩腾醉中流谑浪掉海客喧呼傲阳侯半道逢吴姬巻帘出揶揄我忆君到此不知狂与羞月下一见君三杯便回桡舍舟共连袂行上南渡桥兴发歌渌水秦客为之揺【一作讴】鸡鸣复相招清宴逸云霄赠我数百字字字凌风飚系之衣裘上相忆每长謡
　　江上荅崔宣城
　　太华三芙蓉明星玉女峯寻仙下西岳陶令忽相逢问我将何事湍波歴防重貂裘非季子鹤氅似王恭谬忝燕台召而陪郭隗踪水流知入海云去或从龙树绕芦洲月山鸣鹊镇钟还期如可访台岭防长松
　　荅族侄僧中孚赠玉泉仙人掌茶【并序】
　　余闻荆州玉泉寺近清溪诸山山洞往往有乳窟窟中多玉泉交流中有【一作见】白蝙蝠大如鵶按仙经蝙蝠一名仙防千嵗之后体白如雪【一作银】栖则倒悬盖饮乳水而长生也其水边处处有茗草罗生枝叶如碧玉唯玉泉真公常采而饮之年八十余嵗顔色如桃花而此茗清香滑熟异于他者所以能还童振枯壮【一作扶】人夀也余游金陵见宗僧中孚示余茶数十片拳然重叠其状如手号为仙人掌茶盖新出乎玉泉之山旷古未觌因持之见遗兼赠诗要余荅之遂有此作后之髙僧大隐知仙人掌茶发乎中孚禅子及青莲居士李白也
　　常闻玉泉山山洞多乳窟仙防如白鵶倒悬深【一作清】谿月茗生此中石玉泉流不歇根柯洒芳津采服润肌骨楚老巻緑叶枝枝相接连曝成仙人掌似拍洪崖肩举世未见之其名定谁传宗英乃禅伯投赠有佳篇清镜烛无盐顾慙西子妍朝坐有余兴长吟播诸天
　　詶裴侍御留岫师弹琴见寄
　　君同鲍明逺邀彼休上人鼓琴乱白雪秋变江上春瑶草緑未衰攀翻寄情亲相思两不见流泪空盈巾张相公出镇荆州寻除太子詹事余时流夜郎行至江夏与张公相去千里公因太府丞王昔使车寄罗衣二事及五月五日赠余诗余荅以此诗【流夜郎至江夏】
　　张衡殊不乐应有四愁诗慙君锦绣段赠我慰相思鸿鹄复矫翼鳯皇忆故池荣乐一如此商山老紫芝醉后荅丁十八以诗讥予捶碎黄鹤楼
　　黄鹤髙楼巳捶碎黄鹤仙人无所依黄鹤上天诉玉帝却放黄鹤江南归神明太守再雕饰新图粉壁还芳菲一州笑我为狂客少年往往来相讥君平帘下谁家子云是辽东丁令威作诗掉我惊逸兴白云绕笔前飞待取明朝酒醒罢与君烂漫寻春晖
　　荅裴侍御先行至石头驿以书见招期月满泛洞庭
　　君至石头驿寄书黄鹤楼开缄识逺意速此南行舟风水无定准湍波或【一作成】滞留忆昨新【一作初】月生西檐若琼钩今来何所似破镜悬清秋恨不三五明平湖泛澄流此欢竟莫遂狂杀王子猷巴陵定近逺持赠解人忧
　　荅髙山人兼呈权顾二侯
　　虹霓掩天光哲后起康济应运生防龙开元扫氛翳太防廓金镜端拱清遐裔轻尘集嵩岳虚防盛明意谬挥紫泥诏献纳青云际谗惑英主心恩疎佞臣计徬徨庭阙下叹息光隂逝未作仲宣诗先流贾生涕挂帆秋江上不为云罗制山海向东倾百川无尽势我于鸱夷子相去千余嵗运濶英达稀同风遥执袂登舻望逺水忽见沧浪枻髙士何处来虚舟渺安系衣貌本淳古文章多佳丽延引故乡人风义未沦替顾侯达语黙权子识通蔽曾是无心云俱为此留滞双萍易飘转独鹤思凌厉明晨去潇湘共谒苍梧帝
　　荅杜秀才五松山见赠【五松山南陵铜坑西五六里　宣城】
　　昔献长杨赋天开云雨欢当时待诏承明里皆道扬雄才可观勑赐飞龙二天马黄金络头白玉鞍浮云蔽日去不返总为秋风摧紫兰角巾东出商山道采秀行歌咏芝草路逢园绮笑向人而君解来一何好闻道金陵龙虎盘还同谢朓望长安千峯夹水向秋浦五松名山当夏寒铜井炎鑪歊九天赫如铸鼎荆山前陶公矍烁呵赤电回禄睢盱扬紫烟此中岂是久留处便欲烧丹从列仙爱听松风且髙卧飕飗吹尽炎氛过登崖独立望九州阳春欲奏谁相和闻君往年游锦城章仇尚书倒屣迎飞牋络驿奏明主天书降问回恩荣肮脏不能就珪组至今空扬髙道名夫子工文絶世竒五松新作天下推吾非谢尚邀彦伯异代风流各一时一时相逢乐在今袖拂白云开素琴弹为三峡流泉音从兹一别武陵去去后桃花春水深
　　至陵阳山登天柱石詶韩侍御见招隐黄山
　　韩众骑白鹿西往华山中玉女千余人相随在云空见我传秘诀精诚与天通何意到陵阳游目送飞鸿天子昔避狄与君亦乗骢拥兵五陵下长防遏胡戎时泰解绣衣脱身若飞蓬鸾鳯翻羽翼啄粟坐樊笼海鹤一笑之思归向辽东黄山过石柱巘防上攅丛因巢翠玉树忽见浮丘公又引王子乔吹笙舞松风朗咏紫霞篇请开蘂珠宫歩纲绕碧落倚树招青童何日可携手遗形入无穷
　　詶崔十五见招
　　尔有鸟迹书相招琴溪饮手迹尺素中如天落云锦读罢向空笑疑君在我前长吟字不灭懐袖且三年
　　游宴上
　　游南阳白水登石激作【襄阳】
　　朝涉白水源暂与人俗疎岛屿佳境色江天涵清虚目送去海云心闲游川鱼长歌尽落日乗月归田庐
　　游南阳清泠泉
　　惜彼落日暮爱此寒泉清西耀逐水流荡漾游子情空歌望云月曲尽长松声
　　寻鲁城北范居士失道落苍耳中见范置酒摘苍耳作【鲁中】
　　鴈度秋色逺日静无云时客心不自得浩漫将何之忽忆范野人闲园养幽姿茫然起逸兴但恐行来迟城壕失往路马首迷荒陂不惜翠云裘遂为苍耳欺入门且一笑把臂君为谁酒客爱秋蔬山盘荐霜梨他筵不下筯此席忘朝饥酸枣垂北郭寒蔓东篱还倾四五酌自咏猛虎词近作十日欢逺为千载期风流自簸荡谑浪偏相冝酣来上马去却笑髙阳池
　　鲁东门泛舟二首
　　日落沙明天倒开波揺石动水萦回轻舟泛月寻溪转疑是山隂雪后来
　　水作青龙盘石堤桃花夹岸鲁门西若教月下乗舟去何啻风流到剡溪
　　秋猎孟诸夜归置酒单父东楼观妓
　　倾晖速短炬走海无停川冀飡圆丘草欲以还頽年此事不可得防生若浮烟俊发跨名驹雕弓控鸣鹰豪鲁草白狐兎多肥鲜邀遮相驰逐遂出城东田一扫四野空喧呼鞍马前归来献所获炮炙冝霜天出舞两美人飘飖若云仙留欢不知疲清晓方来旋
　　游太山六首【一作天宝元年四月从故御道上太山】
　　四月上太山石平御道开六龙过万壑涧谷随萦回马迹绕碧峯于今满青苔飞流洒絶巘水急【一作色】松声哀北眺防嶂竒倾崖向东摧洞门闭石扇地底兴云雷登髙望蓬瀛想像金银台天门一长啸万里清风来玉女四五人飘飖下九垓含笑引素手遗我流霞杯稽首再拜之自媿非仙才旷然小宇宙弃世何悠哉
　　清晓骑白鹿直上天门山山际逢羽人方瞳好容顔扪萝欲就语却掩青云关遗我鸟迹书飘然落岩间其字乃上古读之了不闲感此三叹息从师方未还
　　平明登日观举手开云关精神四飞扬如出天地间黄河从西来窈窕入逺山慿崖览八极目尽长空闲偶然值青童緑髪双云鬟笑我晩学仙蹉凋朱顔踌躇忽不见浩荡难追攀
　　清斋三千日裂素冩道经吟诵有所得众神卫我形云行信长风飒若羽翼生攀崖上日观伏槛窥东溟海色动逺山天鸡已先鸣银台出倒景白浪翻长鲸安得不死药髙飞向蓬瀛
　　日观东北倾两崖夹双石海水落眼前天光遥空碧千峯争攅聚万壑絶凌歴缅彼鹤上仙去无云中迹长松入霄汉逺望不盈尺山花异人间五月雪中白终当遇安期于此链玉液
　　朝饮王母池暝投天门阙独抱緑绮琴夜行青山月山明月露白夜静松风歇仙人游碧峯处处笙歌发寂听娱清辉玉真连翠防想像鸾鳯舞飘飖龙虎衣扪天摘匏怳惚不忆归举手弄清浅误攀织女机明晨坐相失但见五云飞
　　秋夜与刘砀山泛宴喜亭池
　　明宰试舟楫张灯宴华池文招梁苑客歌动郢中儿月色望不尽空天交相冝令人欲泛海只待长风吹
　　携妓登梁王栖霞山孟氏桃园中
　　碧草已满地与栁梅争春谢公自有东山妓金屏笑坐如花人今日非昨日明日还复来白髪对緑酒强歌心已摧君不见梁王池上月昔照梁王樽酒中梁王已去明月在黄鹂愁醉啼春风分明感激眼前事莫惜醉卧桃园东
　　观鱼潭
　　观鱼碧潭上木落潭水清日暮紫鳞跃圎波处处生凉烟浮竹尽秋月照沙明何必沧浪去兹焉可濯缨













　　李太白文集巻十六
　　钦定四库全书
　　李太白文集巻十七
　　唐　李白　撰
　　歌诗四十六首
　　游宴下
　　与从侄杭州刺史良游天竺寺【呉中】
　　挂席凌蓬丘观涛憩樟楼三山动逸兴五马同遨游天竺森在眼松门飒惊秋览云测变化弄水穷清幽叠嶂隔遥海当轩写归流诗成傲云月佳趣满呉洲
　　同友人舟行游台越作
　　楚臣伤江枫谢客拾海月懐沙去潇湘挂席泛溟渤蹇予访前迹独往造穷髪古人不可攀去若浮云没愿言弄倒景从此链真骨华顶窥絶防蓬壶望超忽不知青春度但怪緑芳歇空持钓鳌心从此谢魏阙
　　下终南山过斛斯山人宿置酒【长安】
　　暮从碧山下山月随人归却顾所来径苍苍横翠微相携及田家童稚【一作稚子】开荆扉緑竹入幽楥青萝拂行衣欢言得所憩美酒聊共挥长歌吟松风曲尽河星稀我醉君复乐陶然共忘机
　　朝下过卢郎中叙旧游
　　君登金华省我入银台门幸遇圣明主俱承云雨恩复此休浣时闲为畴昔言却话山海事宛然林壑存明湖思晓月叠嶂忆清猿何由返初服田野醉芳樽
　　侍从游宿温泉宫作
　　羽林十二将罗列应星文霜仗悬秋月蜺旌巻夜云严更千户肃清乐丸天闻日出瞻佳气丛丛绕圣君
　　邯郸南亭观妓【燕赵】
　　歌鼓【一作妓】燕赵儿魏姝弄鸣丝粉色艶月彩舞袖【一作衫】拂花枝把酒领【一作顾】美人请歌邯郸词清筝何缭绕度曲緑云垂平原君安在科斗生古池座客三千人于今知有谁我辈不作乐但为后代悲
　　春游罗敷潭
　　行歌入谷口路尽无人跻攀崖度絶壑弄水寻回磎云从石上起客到花间迷淹留未尽兴日落羣峰西春陪商州裴使君游石娥溪【时欲东归遂有此赠】
　　裴公有仙标拔俗数千丈澹荡沧洲云飘飖紫霞想剖竹商洛间政成心已闲萧条出世表防寂闭关我来属芳节解榻时相恱褰帷对云峰扬袂指松雪蹔出东城边遂游西岩前横天耸翠壁喷壑鸣红泉寻幽殊未歇爱此春光发溪傍饶名花石上有好月命驾归去来露华生緑苔淹留昔将晩复听清猿哀清猿断人肠游子思故乡明发首东路此欢焉可忘
　　陪从祖济南太守泛鹊山湖三首【齐州】
　　初谓鹊山近宁知湖水遥此行殊访戴自可缓归桡湖濶数十里湖光揺碧山湖西正有月独送李膺还水入北湖去舟从南浦回遥看鹊山转却似送人来春日陪杨江宁及诸官宴北湖感古作【金陵】
　　昔闻顔光禄攀龙宴京【一作重又作明】湖楼船入天镜帐殿开云衢君王歌大风如乐丰沛都延年献嘉作邈与诗人俱我来不及此独立钟山孤杨宰穆清飚【一作风】芳声腾海隅英寮满四座粲若琼林敷鹢首弄倒景蛾眉掇明珠新弦采【一作来】梨园古舞娇呉歈曲度绕云【一作清】汉听者皆欢娯鸡栖何嘈嘈防【一作江】月沸笙竽古之帝宫苑今乃人樵苏感此劝一觞愿君覆瓢壶荣盛【一作盛时】当作乐无令后贤吁
　　宴郑防卿山池
　　尔恐碧草晚我畏朱顔移愁看杨花飞置酒正相宜歌声送落日舞影回清池今夕不尽杯留欢更邀谁
　　游谢氏山亭
　　沦老卧江海再欢天地清病闲乆寂寞嵗物徒芬荣借君西池游聊以散我情扫雪松下去扪萝石道行谢公池塘上春草【一作风】飒已生花枝拂人来山鸟向我鸣田家有美酒落日与之倾醉罢弄归月遥欣稚子迎
　　把酒问月【故人贾淳令余问之】
　　青天有月来几时我今停杯一问之人攀明月不可得月行却与人相随皎如飞镜临丹阙緑烟灭尽清辉发但见宵从海上来宁知晓向云间没白兔药秋复春姮娥孤栖与谁邻今人不见古时月今月曽经照古人古人今人若流水共看明月皆如此唯愿当歌对酒时月光长照金罇里
　　同族侄【一作弟】评事黯游昌禅师山池二首
　　逺公爱康乐为我开禅关萧然松石下何异清凉山花将色不染水与心俱闲一坐度小劫观空天地间客来花雨际秋水落金池片石寒青锦疎杨挂緑丝髙僧拂玉柄童子献霜梨惜去爱佳景烟萝欲暝时
　　金陵凤凰台置酒
　　置酒延落景金陵凤凰台长波写万古心与云俱开借问往昔时凤凰为谁来凤凰去已乆正当今日回明君越羲轩天老坐三台豪士无所用弹醉金罍东风吹山花安可不尽杯六帝没幽草深宫防緑苔置酒勿复道歌钟但相催
　　秋浦清溪雪夜对酒客有唱鹧鸪者【秋浦】
　　披君【一作我】貂襜褕对君白玉壶雪花酒上灭顿觉夜寒无客有桂阳至能吟山鹧鸪清风动牕竹越鸟起相呼持此足为乐何烦笙与竽
　　与周刚青溪玉镜潭宴别【潭在秋浦桃树陂下予新名此潭】
　　康乐上官去永嘉游石门江亭有孤屿千载迹犹存我来憩秋浦三入桃陂源千峰照【一作防】积雪万壑尽啼猿兴与谢公合文因周子论扫崖去落叶席月开清罇溪当大楼南溪水正南奔回作玉镜潭澄明洗心魂此中得佳境可以絶嚣喧清夜方归来酣【一作莲】歌出平原别后经此地为予谢兰荪
　　游秋浦白笴陂二首
　　何处夜行好月明白笴陂山光揺积雪猿影挂寒枝但恐佳景晚小令归棹移人来有清兴及此有相思白笴夜长啸爽然溪谷寒鱼龙动陂水处处生波澜天借一明月飞来碧云端故乡不可见肠断正西看
　　宴陶家亭子【寻阳】
　　曲巷幽人宅髙门大士家池开照胆镜林吐破顔花緑水藏春日青轩秘晚霞若闻管妙金谷不能夸
　　在水军宴韦司马楼船观妓【永王军中】
　　揺曳帆在空清流【一作川】顺归风诗因鼓吹发酒为劒歌雄对舞青楼妓双鬟白玉童行云且莫去留醉楚王宫流夜郎至江夏陪长史叔及薛明府宴兴徳寺南阁【江夏】
　　绀殿横江上青山落镜中岸回沙不尽日映水成空天乐流【一作闻】香阁莲舟飏晚风恭陪竹林宴留醉与陶公
　　泛沔州城南郎官湖【并序】
　　乾元嵗秋八月白迁于夜郎遇故人尚书郎张谓出使夏口沔州牧杜公汉阳宰王公觞于江城之南湖乐天下之再平也方夜水月如练清光可掇张公殊有胜槩四望超然乃顾白曰此湖古来贤豪游者非一而枉践佳景寂寥无闻夫子可为我标之嘉名以传不朽白因举酒酹水号之曰郎官湖亦犹郑圃之有仆射陂也席上文士辅翼岑静以为知言乃命赋诗纪事刻石湖侧将与大别山共相磨灭焉
　　张公多逸兴共泛沔城隅当时秋月好不减武昌都四坐醉清光为欢古来无郎官爱此水因号郎官湖风流若未减名与此山俱
　　陪侍郎叔游洞庭醉后三首
　　今日竹林宴我家贤侍郎三杯容小阮醉后发清狂船上齐桡乐湖心泛月归白鸥闲不去争拂酒筵飞刬却君山好平铺湘水流巴陵无限酒醉杀洞庭秋
　　夜泛洞庭寻裴侍御清酌
　　日晚湘水渌孤舟无端倪明湖涨秋月独泛巴陵西遇憩裴逸人岩居陵丹梯抱琴出深竹为我弹鹍鸡曲尽酒亦倾北牕醉如泥人生且行乐何必组与珪
　　陪族叔刑部侍郎晔及中书贾舍人至游洞庭五首
　　洞庭西望楚江分水尽南天不见云日落长沙秋色逺不知何处吊湘君
　　南湖秋水夜无烟耐可乗流直上天且就洞庭賖月色将船买酒白云边
　　洛阳才子谪湘川元礼同舟月下仙记得长安还欲笑不知何处是西天
　　洞庭湖西秋月辉潇湘江北早鸿飞醉客满船歌白纻不知霜露入秋衣
　　帝子潇湘去不还空余秋草洞庭间淡扫明湖开玉镜丹青画出是君山
　　楚江黄龙矶南宴杨执防治楼【荆楚】
　　五月分五洲碧山对青楼故人杨执防春赏楚江流一见醉漂月三杯歌棹讴桂枝攀不尽他日更相求
　　铜官山醉后絶句【宣城】
　　我爱铜官乐千年未拟还要须回舞袖拂尽五松山与南陵常賛府游五松山【山在南陵铜井西五里有古精舍】
　　安石泛溟渤独啸长风还逸韵动海上髙情出人间灵异可并迹澹然与世闲我来五松下置酒穷跻攀征古絶遗老因名五松山五松何清幽胜境美沃洲萧飒鸣洞壑终年风雨秋响入百泉去听如三峡流剪竹扫天花且从傲吏游龙堂若可憩吾欲归精脩
　　宣城清溪【一作入青溪山】
　　青溪胜桐庐水木有佳色山貌日髙古石容天倾侧防鸟昔未名白猿初相识不见同懐人对之空叹息
　　与谢良辅游泾川陵岩寺
　　乗君素舸泛泾西宛似云门对若溪且从康乐寻山水何必东游入防稽
　　游水西简郑明府
　　天宫水西寺云锦照东郭清湍鸣回溪緑竹绕飞阁凉风日潇洒幽客时憩泊五月思貂裘谓言秋霜落石萝引古蔓岸笋开新箨吟翫空复情相思尔佳作郑公诗人秀逸韵宏寥廓何当一来游惬我雪山诺
　　九日登山
　　渊明归去来不与世相逐为无杯中物遂偶本州牧因招白衣人笑酌黄花菊我来不得意虚过重阳时题舆何俊发遂结城南期筑土接响山俯临宛水湄胡人呌玉笛越女弹霜丝自作英王胄斯乐不可窥赤鲤涌琴髙白道冯夷灵仙如彷佛奠酹遥相知古来登髙人今复几人在沧洲违宿诺明日犹可待连山似惊波合沓出溟海扬袂挥四座酩酊安所知齐歌送清觞起舞乱参差宾随叶落散帽逐秋风吹别后登此台愿言长相思
　　九日
　　今日云景好水緑秋山明携壶酌流霞搴菊泛寒荣地逺松石古风扬管清窥觞照欢顔独笑还自倾落帽醉山月空歌懐友生
　　九日龙山饮【当涂】
　　九日龙山饮黄花笑逐臣醉看风落帽舞爱月留人
　　九月十日即事
　　昨日登髙罢今朝更举觞菊花何太苦遭此两重阳陪族叔当涂宰游化城寺升公清风亭
　　化城若化出金牓天宫开疑是海上云飞空结楼台升公湖上【一作中】秀粲然有辩才济人不利已立俗无嫌猜了见水中月青莲出尘埃闲居清风亭左右清风来当暑隂广殿太阳为徘徊茗酌待幽客珍盘荐雕梅飞文何洒落万象为之摧季父拥鸣琴徳声布云雷虽游道林室亦【一作不】举陶潜杯清乐动诸天长松自吟哀留欢若可尽劫石乃成灰




　　李太白文集巻十七
　　钦定四库全书
　　李太白文集巻十八
　　唐　李白　撰
　　歌诗三十六首
　　登览
　　登锦城散花楼【蜀中】
　　日照锦城头朝光散花楼金牕夹绣户珠箔悬琼钩飞梯緑云中极目散我忧【一作愁】暮雨向三峡春江绕双流今来一登望如上九天游
　　登峨眉山
　　蜀国多仙山峨眉难匹周流试登览絶怪安可悉青防倚天开彩错疑画出冷然紫霞赏果得锦嚢术云间吟琼箫石上弄寳瑟平生有微尚欢笑自此毕烟容如在顔尘累忽相失傥逢骑羊子携手凌白日
　　大庭库【鲁中】
　　朝登大庭库云物何苍然莫辨陈郑火空霾邹鲁烟我来寻梓慎观化入寥天古木翔气多松风如五帝图终防没叹息满山川
　　登单父陶少府半月台
　　陶公有逸兴不与常人俱筑台像半月逈向【一作出】髙城隅置酒望白云商【一作髙】飚起寒梧秋山入逺海桑柘罗平芜水色渌且明【一作清】令人思镜湖终当过江去爱此暂踟蹰
　　天台晓望【呉中】
　　天台邻四明华顶髙百越门标赤城霞楼栖沧岛月凭髙逺登览直下见溟渤云垂大鹏翻波动巨鼇没风潮争汹涌神怪何翕忽观竒迹无倪好道心不歇攀条摘朱实服药鋉金骨安得生羽毛千春卧蓬阙
　　早望海霞边
　　四明三千里朝起赤城霞日出红光散分辉照雪崕一餐咽琼液五内发金沙举手何所待青龙白虎车
　　焦山杳望松寥山
　　石壁望松寥宛然在碧霄安得五防虹架天作长桥仙人如爱我举手来相招
　　杜陵絶句【长安】
　　南登杜陵上北望五陵间秋水明落日流光灭逺山
　　登太白峰
　　西上太白峰夕阳穷登攀太白与我语为我开天关愿乗冷风去直出浮云间举手可近月前行若无山一别武功去何时复更还
　　登邯郸洪波台置酒观发兵【燕赵时将游蓟门】
　　我把两赤羽来游燕赵间天狼正可射感激无时闲观兵洪波台倚劒望玉关请缨不系越且向燕然山风引龙虎旗歌钟昔【一作忆】追攀撃筑落髙月投壶破愁顔遥知百战胜定扫方还
　　登广武古战懐古
　　秦鹿奔野草逐之若飞蓬项王气盖世紫电明双瞳呼吸八千人横行起江东赤精斩白帝叱咤入关中两龙不并跃五纬与天同楚灭无英图汉兴有来功按劒清八极归酣歌大风伊昔临广武连兵决雌雄分我一杯羮太皇乃汝翁战争有古迹壁垒頽层穹猛虎吟洞壑饥鹰鸣秋空翔云列晓阵杀气赫长虹拨乱属豪圣俗儒安可通沈湎呼竖子狂言非至公抚掌黄河曲嗤嗤阮嗣宗
　　登新平楼【陜西】
　　去国登兹楼懐归伤暮秋天长落日逺水净寒波流秦云起岭树胡雁飞沙洲苍苍几万里目极令人愁
　　谒老君庙【梁宋】
　　先君懐圣徳灵庙肃神心草合人踪断尘浓鸟迹深流沙丹灶灭关路紫烟沈独伤千载后空余松柏林
　　秋日登扬州西灵塔【淮南】
　　寳塔凌苍苍登攀览四荒顶髙元气合标出海云长万象分空界三天接画梁水揺金刹影日动火珠光鸟拂琼檐度霞连绣栱张目随征路断心逐去帆扬露浩梧楸白风催橘柚黄玉毫如可见于此照迷方
　　登金陵冶城西北谢安墩【此墩即晋太傅谢安与右军王羲之同登超然有髙世之志余将营围其上故作是诗　金陵】
　　晋室昔横溃永嘉遂南奔沙尘何茫茫龙虎鬬朝昏胡马风汉草天骄蹙中原哲匠感穨运云鹏忽飞翻组练照楚国旌旗连海门西秦百万众戈甲如云屯投鞭可填江一扫不足论【一作投防可填江一朝为我吞】皇运有返正丑虏无遗魂谈笑遏横流苍生望斯存冶城访古迹【一作至今冶城隅】犹有谢安墩凭览周地险髙标絶人喧想像东山姿缅懐右军言梧桐识佳树蕙草留芳根白鹭映春洲青龙见朝暾地古云物在台倾禾黍繁我来酌清波于此树名园功成拂衣去归入【一作长啸】武陵源
　　登瓦官阁
　　晨登瓦官阁极眺金陵城钟山对北户淮水入南荣漫漫雨花落嘈嘈天乐鸣两廊振法鼓四角吟【一作吹】风筝杳出霄汉上仰攀日月行山空霸气灭地古寒隂生寥廓云海晚苍茫宫观平门余阊阖字楼识凤皇名雷作百山动神扶万栱倾灵光何足贵长此镇呉京
　　登梅岗望金陵赠族侄髙座寺僧中孚
　　钟山抱金陵霸气昔腾发天【一作神】开帝王居海色照宫阙羣峰如逐鹿奔走相驰突江水九道来云端遥明没时迁大运去龙虎势休歇我来属天清登览穷楚越吾宗挺禅伯特秀鸾凤骨【一作吾宗道门秀特异鸾凤骨】众星罗青天朗者独有月防居顺生理草木不翦伐烟牕引蔷薇石壁老野蕨呉风谢安屐白足傲履袜几宿一下山【一作下山来】萧然忘干谒谈经演金偈降鹤舞海雪时闻天香来了与世事絶佳游不可得春去惜逺别赋诗留岩屏千载庶不灭
　　登金陵凤皇台
　　凤皇台上凤皇游凤去台空江自流呉宫【一作时】花草埋幽径晋代【一作国】衣冠成古丘三山半落青天外一水【一作二水】中分白鹭洲总为【一作尽道】浮云能蔽日长安不见使人愁
　　望庐山瀑布二首【寻阳】
　　西登香炉峰南见【一作望】瀑布水挂流三百丈【一作三千匹】喷壑数十里歘如飞电【一作练】来隠若白虹起初惊河汉【一作银河】落半洒云天里【一作半泻金潭里】仰观势转雄壮哉造化功海风吹不断江【一作山】月照还空空中乱潨射左右洗青壁飞珠散轻霞流沫沸穹石而我游名山对之心益闲无论潄琼液且得洗尘顔且谐宿所好永愿辞人间【一作集谱宿所好永不归人间】
　　日照香炉生紫烟遥看瀑布挂长川飞流直下三千尺疑是银河落九【一作半】天【一本题云望庐山香炉峰瀑布曰庐山上与星斗连日照香炉生紫烟下两句同】
　　望庐山五老峰
　　庐山东南五老峰青天削出金芙蓉九江秀色可揽结吾将此地巢云松
　　江上望皖公山【宿松】
　　竒峰出竒云秀木含秀气青宴皖公山巉絶称人意独游沧江上终日淡无味但爱兹岭髙何由讨灵异黙然遥相许欲往心莫遂待吾还丹成投迹归此地
　　望黄鹤山【江夏岳阳】
　　东望黄鹤山雄雄半空出四面生白云中峰倚红日岩峦行穹跨峰嶂亦防密颇闻列仙人于此学飞术一朝向蓬海千载空石室金灶生烟埃玉潭秘清谧地古遗草木庭寒老芝术蹇余羡攀跻因欲保闲逸观竒徧诸岳兹岭不可匹结心寄青松永悟客情毕
　　鹦鹉洲
　　鹦鹉来过呉江水江上洲传鹦鹉名鹦鹉西飞陇山去芳洲之树何青青烟开兰叶香风暖岸夹桃花锦浪生迁客此时徒极目长洲孤月向谁明
　　九日登巴陵置酒望洞庭水军【时贼逼华容县】
　　九日天气清登髙无秋云造化辟川岳了然楚汉分长风鼓横波合沓蹙龙文忆昔传游豫楼船壮横汾今兹讨鲸鲵旌斾何缤纷白羽落酒樽洞庭罗三军黄花不掇手战鼓遥相闻劒舞转穨阳当时日停曛酣歌激壮士可以摧妖氛防踀东篱下渊明不足羣
　　秋登巴陵望洞庭
　　清晨登巴陵周览无不极明湖映天光彻底见秋色秋色何苍然际海俱澄鲜山青灭逺树水渌无寒烟来帆出江中去鸟向日边风清长沙浦霜空云梦田瞻光惜穨髪阅水悲徂年北渚既荡漾东流自潺湲郢人唱白雪越女歌采莲听此更肠断凭崖泪如泉
　　与夏十二登岳阳楼
　　楼观岳阳尽川逈洞庭开雁引愁心去【一作雁别秋江去】山衔好月来云间逢下榻天上接行杯醉后凉风起吹人舞袖回
　　登巴陵开元寺西阁赠衡岳僧方外
　　衡岳有开士五峰秀真骨见君万里心海水照秋月大臣南溟去问道皆请谒洒以甘露言清凉润肌髪明湖落天镜香阁凌银阙登眺餐恵风新花期啓发
　　与贾舍人于龙兴寺剪落梧桐枝望防湖
　　剪落青梧枝防湖坐可窥雨洗秋山净林光澹碧滋水闲明镜转云绕画屏移千古风流事名贤共此时
　　挂席江上待月有懐
　　待月月未出望江江自流倐忽城西郭青天悬玉钩素华难可揽清景不同游耿耿金波里空瞻鳷鹊楼
　　金陵望汉江
　　汉江回万里派作九龙盘横溃豁中国崔嵬飞迅湍六帝沦亡后三呉不足观我君混区宇垂拱众流安今日任公子沧浪罢钓竿
　　秋登宣城谢朓北楼【宣城】
　　江城如画里山晓望晴空两水夹明镜双桥落彩虹人烟寒【一作空】橘柚秋色老梧桐谁念北楼上临风懐谢公
　　望天门山【当涂】
　　天门中断楚江开碧水东流直北回两岸青山相对出孤帆一片日边来
　　望木瓜山
　　早起见日出暮看栖鸟还客心自酸楚况对木瓜山登敬亭北二小山余时客逢崔侍御并登此地
　　送客谢亭北逢君纵酒还屈盘戏白马大笑上青山回鞭指长安西日落秦关帝乡三千里杳在碧云间
　　过崔八丈水亭
　　髙阁横秀气清幽并在君檐飞宛溪水牕落敬亭云猨啸风中断渔歌月里闻闲随白鸥去沙上自为羣






　　李太白文集巻十八
　　钦定四库全书
　　李太白文集巻十九
　　唐　李白　撰
　　歌诗六十一首
　　行役
　　安州应城玉女汤作【安州】
　　神女殁幽境汤池流大川隂阳结炎炭造化开灵泉地底烁朱火沙傍歊素烟沸珠跃晴月皎镜涵空天气浮兰芳满色涨桃花然精览万殊入潜行七泽连愈疾功莫尚变盈道乃全濯缨掬清泚晞髪弄潺湲散下楚王国分浇宋玉田可以奉巡幸奈何隔穷偏独随朝宗水赴海输微防
　　之广陵宿常二南郭幽居【淮南】
　　渌水接柴门有如桃花源忘忧或假草满院罗丛萱暝色湖上来微雨飞南轩故人宿茅宇夕鸟归杨园还惜诗酒别深为江海言明朝广陵道独忆此倾樽
　　夜下征虏亭
　　船下广陵去月明征虏亭山花如绣颊江火似流萤
　　下途归石门旧居【呉中】
　　呉山髙越水清握手无言伤别情将欲辞君挂帆去离魂不散烟郊树此心郁怅谁能论有愧叨承国士恩云物共倾三月酒嵗时同饯五侯门羡君素书常满案含丹照白霞色烂余尝学道穷防筌梦中往往游仙山何当脱屣谢时去壶中别有日月天俛仰人间易凋朽鑪峯五云在轩牖惜别愁窥玉女牕归来笑把洪崖手隠居寺隐居山陶公链液栖其间灵神闭气昔登攀恬然但觉心绪闲数人不知几甲子昨来犹带氷霜顔我离虽则嵗物改如今了然识所在别君莫道不尽懽悬知乐客遥相待石门流水徧桃花我亦曽到秦人家不知何处得鸡豕就中仍见繁桑麻翛然逺与世事间装鸾驾鹤又服逺何必长从七贵游劳生徒聚万金产揖君去长相思云游雨散从此辞欲知怅别心易苦向暮春风杨栁丝
　　客中作
　　兰陵美酒郁金香玉椀盛来琥珀光但使主人能醉客不知何处是他乡
　　太原早秋【并州】
　　岁落众芳歇时当大火流霜威出塞早云色渡河秋梦绕边城月心飞故国楼思归若汾水无日不悠悠
　　奔亡道中五首【江东】
　　苏武天山上田横海岛边万重关塞断何日是归年亭伯去安在李陵降未归愁容变海色短服改胡衣谈笑三军却交游七贵疎仍留一只箭未射鲁连书函谷如玉关几时可生还洛川为易水嵩岳是燕山俗变羌胡语人多沙塞顔申包唯恸哭七日鬓毛斑淼淼望湖水青青芦叶齐归心落何处日没大江西歇马傍春草欲行逺道迷谁忍子规鸟连声向我啼
　　郢门秋懐【荆州江夏岳阳】
　　郢门一为客巴月三成朔风正揺落行子愁归旋杳杳山外日茫茫江上天人迷洞庭水雁度潇湘烟清旷谐宿好缁磷及此年百龄何荡漾万化相推迁空谒苍梧帝徒寻溟海仙已闻蓬岳浅岂见三桃圎倚劒増浩叹扪襟还自怜终当游五湖濯足沧浪泉
　　至鸭栏驿上白马矶赠裴侍御
　　侧叠万古石横为白马矶乱流若电转举棹扬珠辉临驿巻缇幕升堂接绣衣情亲不避马为我解霜威
　　荆门浮舟望蜀江
　　春水月峡来浮舟望安极正见桃花流依然锦江色江色渌且明茫茫与天平逶迤巴山尽遥曳楚云行雪照聚沙雁花飞出谷鸎芳洲却已转碧树森森迎流目浦烟夕扬帆海月生江陵识遥火应到渚宫城
　　上三峡
　　巫山夹青天巴水流若兹巴水忽可尽青天无到时三朝上黄牛三暮行太迟三朝又三暮不觉鬓成丝自巴东舟行经瞿唐峡登巫山最髙峰晩还题壁
　　江行几千里海月十五圎始经瞿唐峡遂步巫山巅巫山髙不穷巴国尽所厯日边攀垂萝霞外倚穹石飞步凌絶顶极目无纎烟却顾失丹壑仰观临青天青天若可扪银汉去安在望云知苍梧记水辨瀛海周游孤光晚厯览幽意多积雪照空谷悲风鸣森柯归途行欲曛佳趣尚未歇江寒早啼猿松暝已吐月月色何悠悠清猿响啾啾辞山不忍听挥策还孤舟
　　早发白帝城【一作白帝下江陵】
　　朝辞白帝彩云间千里江陵一日还两岸猿声啼不尽轻舟已过万重山【一作须防过却万重山】
　　秋下荆门
　　霜落荆门江树空布帆无恙挂秋风此行不为鲈鱼鲙自爱名山入剡中
　　江行寄逺
　　刳木出呉楚危槎百余尺疾风吹片帆日暮千里隔别时酒犹在已为异乡客思君不可得愁见江水碧
　　宿五松山下荀媪家【宣州】
　　我宿五松下寂寥无所欢田家秋作苦邻女夜舂寒跪进雕胡饭月光明素盘令人惭漂母三谢不能飡
　　下泾县陵阳溪至澁滩
　　澁滩鸣嘈嘈两山足猿猱白波若巻雪侧石不容舠渔人与舟人撑折万张篙
　　下陵阳防髙溪三门六刺滩
　　三门横峻滩六刺走波澜石惊虎伏起水状龙萦盘何慙七里濑使我欲垂竿
　　夜泊黄山闻殷十四呉吟
　　昨夜谁为呉防吟风生万壑振空林龙惊不敢水中卧猿啸时闻岩下音我宿黄山碧溪月听之却罢松间琴朝来果是沧洲逸酤酒提盘饭霜栗半酣更发江海声客愁顿向杯中失
　　宿鰕湖
　　鸡鸣发黄山暝投鰕湖宿白雨映寒山森森似银竹提携采鈆客结荷水边沐半夜四天开星河烂人目明晨大楼去岗陇多屈伏当与持斧翁前溪伐云木
　　懐古
　　西施【呉越】
　　西施越溪女出自苎罗山秀色掩今古荷花羞玉顔浣纱弄碧水自与清波闲皓齿信难开沈吟碧云间句践徴絶艶扬蛾入呉关提携馆娃官杳讵可攀一破夫差国千秋竟不还
　　王右军
　　右军本清真潇洒在风尘山隂遇羽客要此好鹅宾扫素写道经笔精妙入神书罢笼鹅去何曽别主人
　　上元夫人
　　上元谁夫人偏得王母娇嵯峨三角髻余髪散垂腰裘披青毛锦身着赤霜袍手提嬴女儿闲与鳯吹箫眉语两自笑忽然随风飘
　　苏台览古
　　旧苑荒台杨栁新菱歌清唱不胜春只今唯有西江月曽照呉王宫里人
　　越中览古
　　越王勾践破呉归义士还家尽锦衣宫女如花满春殿只今唯有鹧鸪飞
　　商山四皓
　　白髪四老人昻藏南山侧偃卧松雪间防翳不可识云牕拂青霭石壁横翠色龙虎方战争于焉自休息秦人失金镜汉祖升紫极隂虹浊太阳前星遂沦匿一行佐明两歘起生羽翼功成身不居舒巻在胸臆窅防合元化茫昧信难测飞声塞天衢万古仰遗迹
　　过四皓墓
　　我行至商洛幽独访神仙园绮复安在云萝尚宛然荒凉千古迹芜没四坟连伊昔链金鼎何言闭玉泉陇寒唯有月松古渐无烟木魅风号去山精雨啸旋紫芝髙咏罢青史旧名传今日并如此哀哉信可怜
　　岘山懐古
　　访古登岘首慿髙眺襄中天清逺峰出水落寒沙空弄珠见游女醉酒【一作月】懐山公感叹发秋兴长松鸣夜风自广平乗醉走马六十里至邯郸登城楼览古书懐【燕赵】
　　醉骑白花骆【一作马】西走邯郸城扬鞭动栁色写鞚春风生入郭登髙楼山川与云平深宫翳緑草【一作雄都半古冢】万事伤人情相如章华巅猛气折秦嬴两虎不可鬭防公终负荆提携袴中儿杵臼及程婴空孤献白刃【一作立孤就白刃】必死耀丹诚平原三千客谈笑尽豪英毛君能颖脱二国且同盟皆为黄泉土使我涕纵横磊磊石子岗萧萧白杨声诸贤【一作贤豪】没此地碑版有残铭太古共今时由来互衰荣伤哉何足道感激仰空【一作虚】名赵俗爱长劒文儒少逢迎闲从博陵【一作徒】游帐饮雪朝酲【一作雪中醒】歌酣易水动鼓震丛台倾日落把烛归凌晨向燕京方陈五饵防一使胡尘清
　　苏武
　　苏武在匈奴十年持汉节白雁上林飞空传一书札牧羊边地苦落日归心絶渴饮月窟氷饥餐天上雪东还砂塞逺北怆河梁别泣把李陵衣相看泪成血
　　经下邳圯桥懐张子房【淮泗】
　　子房未虎啸破产不为家沧海得壮士椎秦博浪沙报韩虽不成天地皆振动潜匿游下邳岂曰非智勇我来圯桥上懐古钦英风唯见碧流水曽无黄石公叹息此人去萧条徐泗空
　　月夜金陵懐古【金陵】
　　苍苍金陵月空悬帝王州天文列宿在霸【一作鼎】业大江流渌水絶驰道青松摧古丘台倾鳷鹊观宫没凤皇楼别殿悲清暑芳园罢乐游一闻歌玉树萧瑟后庭秋【一作千古不胜愁】
　　金陵三首
　　晋家南渡日此地旧【一作即】长安地即帝王宅山为龙虎盘【一作碧宇楼台满青山龙虎盘】金陵空壮观天壍【一作江塞】浄波澜醉客回桡去呉歌且自欢【一作谁云行路难】
　　地拥金陵势城回江【一作汉】水流当时百万户夹道起朱楼亡国生春草离宫没古丘空余后湖月波上对瀛洲六代兴亡国三杯为尔歌苑方秦地少【一作小】山似洛阳多古殿呉花草深宫晋绮罗并随人事灭东逝与【一作只】沧波
　　秋夜板桥浦泛月独酌懐谢朓
　　天上何所有迢迢白玉绳斜低建章阙耿耿对金陵汉水旧如练霜江夜清澄长川泻落月洲渚晓寒凝独酌板桥浦古人谁可征晖难再得洒酒气填膺
　　金陵新亭
　　金陵风景好豪士集新亭举目山河异偏伤周顗情四坐楚囚悲不忧社稷倾王公何慷慨千载仰雄名
　　过彭蠡湖【寻阳】
　　谢公入彭蠡因此游松门余方窥石镜兼得穷江源前赏迹可见后来道空存而欲继风雅岂唯清心魂云海方助兴波涛何足论青嶂忆遥月緑萝鸣愁猿水碧或可采金膏秘莫言余将振衣去羽化出嚣烦
　　入彭蠡经松门观石镜缅懐谢康乐题诗书游览之志【二篇或同或异故并録之】
　　谢公之彭蠡因此游松门余方窥石镜兼得穷江源将欲继风雅岂徒清心魂前赏逾所见后来道空存况属临泛美而无洲渚喧漾水向东去漳流直南奔空蒙三川夕回合千里昏青桂隐遥月緑枫鸣愁猿水碧或可采金精秘莫论吾将学仙去冀与琴髙言
　　庐江主人妇【宿松】
　　孔雀东飞何处栖庐江小吏仲卿妻为客裁缝石自见城乌独宿夜空啼
　　陪宋中丞武昌夜饮懐古【江夏】
　　清景南楼夜风流在武昌庾公爱秋月乗兴坐胡牀龙笛吟寒水天河落晓霜我心还不浅懐古【一作留客】醉余觞
　　望鹦鹉洲悲祢衡
　　魏帝营八极蚁观一祢衡黄祖斗筲人杀之受恶名呉江赋鹦鹉落笔超羣英锵锵振金玉句句欲飞鸣鸷鹗啄孤凤千春伤我情五岳起方寸隐然讵可平才髙竟何施寡识冒天刑至今芳洲上兰蕙不忍生
　　宿巫山下【巫峡】
　　昨夜巫山下猿声梦里长桃花飞渌水三月下瞿塘雨色风吹去南行拂楚王髙丘懐宋玉访古一霑裳
　　金陵白杨十字巷
　　白杨十字巷北夹湖沟道不见呉时人空生唐年草天地有反覆宫城尽倾倒六帝余古丘樵苏泣遗老
　　谢公亭【盖谢朓范云之所游】
　　谢亭离别处风景每生愁客散青天月山空碧水流池花春映日牕竹夜鸣秋今古一相接长歌懐旧游纪南陵题五松山【一作南陵五松山感时赠别山名铜坑村五里】
　　圣达有去就潜光愚其徳鱼与龙同池龙去鱼不测当时板筑辈岂知傅说情一朝和【一作雨】殷人光气为列星伊尹生空桑捐庖佐皇极桐宫放太甲摄政无愧色三年帝道明委质终辅翼旷哉至人心万古可为则时命或大谬仲尼将【一作其】奈何鸾凤忽覆巢麒麟不来过山蔽鲁国有斧且无柯归去来归去来【一作归来归去来】宵济越洪波
　　夜泊牛渚懐古【此地即谢尚闻袁宏咏史处】
　　牛渚西江夜青天无片云登舟望秋月空忆谢将军余亦能髙咏斯人不可闻明朝挂帆席【一作洞庭去】枫叶落【一作正】纷纷
　　姑孰十咏
　　姑孰谿
　　爱此溪水闲乗流兴无极楫怕鸥惊垂竿待鱼食波翻晓霞影岸叠春山色何处浣纱人红顔未相识
　　丹阳湖
　　湖与元气连风波浩难止天外贾客归云间片帆起游莲叶上鸟宿芦花里少女棹轻舟歌声逐流水
　　谢公宅
　　青山日将暝寂寞谢公宅竹里无人声池中虚月白荒庭衰草徧废井苍苔积唯有清风闲时时起泉石
　　凌歊台
　　旷望登古台台髙极人目叠嶂列逺空杂花间平陆闲云入牕牖野翠生松竹欲览碑上文苔侵岂堪读
　　桓公井
　　桓公名已古废井曽未竭石甃冷苍苔寒泉湛孤月秋来桐暂落春至桃还发路逺人罕窥谁能见清澈
　　慈姥竹
　　野竹攅石生含烟映江岛翠色落波深虚声带寒草龙吟曽未听凤曲吹应好不学蒲栁凋贞心常自保
　　望夫山
　　写望临碧空怨情感离别江草不知愁岩花但争发云山万重隔音信千里絶春去秋复来相思几时歇
　　牛渚矶
　　絶壁临巨川连峰势相向乱石流洑间回波自成浪但惊羣木秀莫测精灵状更听猿夜啼忧心醉江上
　　灵墟山
　　丁令辞世人拂衣向仙路伏链九丹成方随五云去松萝蔽幽洞桃杏深隠处不知曽化鹤辽海归几度
　　天门山
　　逈出江上山双峰自相对岸映松色寒石分浪花碎参差逺天际缥缈晴霞外落日舟去遥回首沈青霭




　　李太白文集巻十九
　　钦定四库全书
　　李太白文集巻二十
　　唐　李白　撰
　　歌诗四十七首
　　闲适
　　与元丹丘方城寺谈作【蜀中一作仙城山寺】
　　茫茫大梦中唯我独先觉腾转风火来假合作容貌灭除昏疑尽领略入精要澄虑观此身因得通寂照朗悟前后际始知金仙妙幸逢禅居人酌玉坐相召彼我俱若丧云山岂殊调清风生虚空明月见谈笑怡然青莲宫永愿恣游眺
　　寻髙凤石门山中元丹丘【楚汉】
　　寻幽无前期乗兴不觉逺苍崖难涉白日忽欲晚未穷三四山已厯千万转寂寂闻猿愁行行见云收髙松来好月空谷宜清秋谿深古雪在石断寒泉流峰峦秀中天登眺不可尽丹丘遥相呼顾我忽而哂遂造穷谷间始知静者闲留欢达永夜清晓方言还
　　安州般若寺水阁纳凉喜遇薛员外乂【安州】
　　翛然金园赏逺近含晴光楼台成海气草木皆天香忽逢青云士共解丹霞裳水退池上热风生松下凉吞讨破万象搴窥临众芳而我遗有漏与君用无方心垢都已灭永言题禅房
　　鲁中都东楼醉起作【鲁中】
　　昨日东楼醉【一作东城饮】还应【一作归来】倒接防阿谁扶上马不省下楼时
　　对酒醉题屈突明府防【呉中】
　　陶令八十日长歌归去来故人建昌宰借问几时回风落呉江雪纷纷入酒杯山翁今已醉舞袖为君开
　　月下独酌四首【长安】
　　花间【一作下】一壶酒独酌无相亲举杯邀明月对影成三人月既不解饮影徒随我身暂伴月将影行乐须及春我歌月徘徊我舞影凌乱醒时同交欢醉后各分散永结无情游相期邈云汉
　　天若不爱酒酒星不在天地若不爱酒地应无酒泉天地既爱酒爱酒不愧天巳闻清比圣复道浊如贤贤圣既已饮何必求神仙三杯通大道一斗合自然但得醉中趣勿为醒者传
　　三月咸阳时【一作城】千花昼如锦【一作好鸟吟清风落花散如锦又作园鸟语成歌庭花笑如锦】谁能春独愁对此径须饮穷通与脩短造化夙所禀一樽齐死生万事固难审醉后失天地兀然就孤枕不知有吾身此乐最为甚
　　穷愁千万端【一作有千端】美酒三百杯【一作唯数杯】愁多酒虽少酒倾愁不来所以知酒圣【一作圣贤】酒酣心自开辞粟卧首阳【一作饿伯夷】屡空饥【一作悲】顔回当代不乐饮虚名安用哉蟹螯即金液糟丘是蓬莱且须饮美酒乗月醉髙台
　　春归终南山松龙旧隠
　　我来南山阳事事不异昔却寻溪中水还望岩下石蔷薇縁东牕女萝绕北壁别来能几日草木长数尺且复命酒樽独酌陶永夕
　　冬夜醉宿龙门觉起言志【洛阳】
　　醉来脱寳劒旅憩髙堂眠中夜忽惊觉起立明灯前开轩聊直望晓雪河氷壮哀哀歌苦寒郁郁独惆怅傅说板筑臣李斯鹰犬人飚起匡社稷宁复长艰辛而我胡为者叹息龙门下富贵未可期殷忧向谁写去去泪满襟举声梁甫吟青云当自致何必求知音
　　寻山僧不遇作【金陵】
　　石径入丹壑松门闭青苔闲阶有鸟迹禅室无人开窥牕见白拂挂壁生尘埃使我空叹息欲去仍徘徊香云隔山起花雨从天来已有空乐好况闻青猿哀了然絶世事此地方悠哉
　　过汪氏别业二首
　　游山谁可游子明与浮丘叠岭碍河汉连峰横斗牛汪生面北阜池馆清且幽我来感意气椎炰列珍羞扫石待归月开池涨寒流酒酣益爽气为乐不知秋
　　畴昔未识君知君好贤才随山起馆宇凿石营池台星火五月中景风从南来数枝石榴发一丈荷花开恨不当此时相过醉金罍我行值木落月苦清猿哀永夜达五更呉歈送琼杯酒酣欲起舞四座歌相催日出逺海明轩车且徘徊更游龙潭去枕石拂莓苔
　　待酒不至
　　玉壶系青丝沽酒来何迟山花向我笑正好衔杯时晚酌东牕下流莺复在兹春风与醉客今日乃相宜
　　独酌
　　春草如有意罗生玉堂隂东风吹愁来白髪坐相侵独酌劝孤影闲歌面芳林长松尔何知【一作本无情】萧瑟为谁吟手舞石上月膝横花间琴过此一壶外悠悠非我心【一本云春草变緑野新莺有佳音落日不尽欢恐为愁所侵独酌劝孤影闲歌面芳林清风寻空来碧松与共吟手舞石上月膝横花下琴过此一壶外悠悠非我心】
　　友人防宿
　　涤荡千古愁留连百壶饮良宵宜清谈皓月【一作然】未能寝醉来卧空山天地即衾枕
　　春日独酌二首
　　东风扇淑气水木荣春晖白日照緑草落花散且飞孤云还空山众鸟各已归彼物皆有托吾生独无依对此石上月长歌醉芳菲
　　我有紫霞想缅懐沧洲间且对一壶酒澹然万事闲横琴倚髙松把酒望逺山长空去鸟没落日孤云还但悲光景晚宿昔成秋顔
　　金陵江上遇蓬池隐者【时于落星石上以紫绮裘换酒为欢】
　　心爱名山游身随名山逺罗浮麻姑台此去或未返遇君蓬池隠就我石上饭空言不成欢强笑惜日晚緑水向雁关黄云蔽龙山叹息两客鸟徘徊呉越间一语一执手留连夜将乆解我紫绮裘且换金陵酒酒来笑复歌兴酣乐事多水影弄月色清光奈愁何明晨挂帆席离恨满沧波
　　月夜听卢子顺弹琴
　　闲夜坐明月幽人弹素琴忽闻悲风调宛若寒松吟白雪乱纎手渌水清虚心钟期乆已殁世上无知音
　　青溪半夜闻笛【秋浦】
　　羌笛梅花引呉溪陇水清【一作情】寒山秋浦月【一作空山满明月】肠断玉关情【一作声】
　　日夕山中忽然有懐【庐山】
　　乆卧名【一作青】山云遂为名【一作青】山客山深【一作春】云更好赏弄终日夕月衔楼间峰泉漱阶下石素心自此得真趣非外借鼯啼桂方秋风灭籁归寂缅思洪崕术欲往沧海【一作岛】隔云车来何迟抚己空叹息
　　夏日山中
　　嬾揺白羽扇躶袒青林中脱巾挂石壁露顶洒松风
　　山中与幽人对酌
　　两人对酌山花开一杯一杯复一杯我醉欲眠卿且去明朝有意抱琴来
　　春日醉起言志
　　处世若大梦胡为劳其生所以终日醉頺然卧前楹觉来眄庭前一鸟花间鸣借问此何时春风语流鸎感之欲叹息对酒还自倾浩歌待明月曲尽已忘情
　　庐山东林寺夜懐
　　我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫髪湛然防真心旷劫断出没
　　寻雍尊师隐居
　　羣峭碧磨天逍遥不记年拨云寻古道倚树听流泉花暖青牛卧松髙白鹤眠语来江色暮独自下寒烟
　　与史郎中饮听黄鹤楼上吹笛【江夏】
　　一为迁客去长沙西望长安不见家黄鹤楼中吹玉笛江城五月落梅花
　　对酒
　　劝君莫拒杯春风笑人来桃李如旧识倾花向我开流鸎啼碧树明月窥金罍昨来朱顔子今日白髪催棘生石虎殿鹿走姑苏台自古帝王宅城阙闭黄埃君若不饮酒昔人安在哉
　　醉题王汉阳防
　　我似鹧鸪鸟南迁嬾北飞时寻汉阳令取醉月中归
　　嘲王厯阳不肯饮酒【厯阳】
　　地白风色寒雪花大如手笑杀陶渊明不饮杯中酒浪抚一张琴虚栽五株栁空负头上巾吾于尔何有
　　独坐敬亭山【宣城】
　　众鸟髙飞尽孤云独去闲相看两不厌只有敬亭山
　　自遣
　　对酒不觉暝落花盈我衣醉起步溪月鸟还人亦稀
　　访戴天山道士不遇
　　犬吠水声中桃花带露浓树深时见鹿溪午不闻钟野竹分青霭飞泉挂碧峰无人知所去愁倚两三松秋日与张少府楚城韦公藏书髙斋作
　　日下空亭暮城荒古迹余地形连海尽天影落江虚旧赏人虽隔新知乐未疎防云思作赋丹壁间藏书查拥随流叶萍开出水鱼夕来秋兴满回首意何如
　　懐思
　　秋夜独坐懐故山【去长安后】
　　小隐慕安石逺游学子平天书访江海云卧起咸京入侍瑶池宴出陪玉辇行夸胡新赋作諌猎短书成但奉紫霄顾非邀青史名庄周空说劒墨翟耻论兵拙薄遂疎絶归闲事耦耕顾无苍生望空爱紫芝荣寥落暝霞色微茫旧壑情秋山緑萝月今夕为谁明
　　忆崔郎中宗之游南阳遗吾孔子琴抚之潸然感旧
　　昔在南阳城唯餐独山蕨忆与崔宗之白水弄素月时过菊潭上纵酒无休歇汛此黄金花頺然清歌发一朝摧玉树生死殊飘忽留我孔子琴琴存人已没谁传广陵散但哭邙山骨泉尸何时明长归狐兔窟
　　忆东山二首
　　不向东山乆蔷薇几度花白云他自散明月落谁家我今携谢妓长啸絶人羣欲报东山客开关扫白云
　　望月有懐
　　清泉映疎松不知几千古寒月揺轻波流光入牕户对此空长吟思君意何深无因见安道兴尽愁人心
　　对酒忆贺监二首【并序】
　　太子宾客贺公于长安紫极宫一见余呼余为谪仙人因解金换酒为乐没后对酒怅然有懐而作是诗
　　四明有狂客风流【一作霞衣】贺季真长安一相见呼我谪仙人昔好杯中物翻【一作今】为松下尘金换酒处却忆泪沾巾
　　狂客归四明山隂道士迎敕赐镜湖水为君台沼荣人亡余故宅空有荷花生念此杳如梦凄然伤我情
　　重忆一首
　　欲向江东去定将谁举杯稽山无贺老却棹酒船回
　　春滞沅湘有懐山中
　　沅湘春色还风暖烟草緑古之伤心人于此肠断续予非懐沙客但美采菱曲所愿归东山寸心于此足
　　落日忆山中
　　雨后烟景緑晴天散余霞东风随春归发我枝上花花落时欲暮见此令人嗟愿游名山去学道飞丹砂
　　忆秋浦桃花旧游时窜夜郎
　　桃花春水生白石今出没揺荡女萝枝半挂青天月不知旧行径初拳几枝蕨三载夜郎还于兹链金骨






　　李太白文集巻二十
　　钦定四库全书
　　李太白文集巻二十一
　　唐　李白　撰
　　歌诗四十五首
　　感遇
　　越中秋懐
　　越水绕碧山周回数千里乃是天镜中分明画相似【一本首四句云蹈海思仲连游山慕康乐攀云穷千峰弄水涉万壑下同】爱此从防搜永懐临湍游【一作林湍幽】一为沧波客十见红蕖秋观涛壮天险望海令人愁路遐迫西照岁晚悲东流何必探禹穴誓将归蓬丘不然五湖上亦可乗扁舟
　　效古二首
　　朝入天苑中谒帝蓬莱宫青山映辇道碧树揺烟空谬题金闺籍得与银台通待诏奉明主抽毫颂清风归时落日晩蹀躞浮云骢人马本无意飞驰自豪雄入门紫鸳鸯金井双梧桐清歌古曲美酒沽新丰快意且为乐列筵坐羣公光景不可留生世如转蓬早达胜晩遇羞比垂钓翁
　　自古有秀色西施与东邻蛾眉不可妬况乃効其嚬所以尹婕妤羞见邢夫人低头不出气塞黙少精神寄语无盐子如君何足珍
　　感寓二首
　　宝劒双蛟龙雪花照芙蓉精光射天地电腾不可冲一去别金匣飞沈失相从风胡殁已乆【一作圣人殁已乆】所以潜其锋呉水深万丈楚山邈千重雌雄终不隔神物防当逢
　　咸阳二三月百鸟鸣花枝【一作宫栁黄金枝】玉劒谁家子西秦豪侠儿【一作縁帻谁家子卖珠轻薄儿】日暮醉酒归白马骄且驰意气人所仰【一作倾】游冶方及时子云不晓事晚献长杨词赋达身已老草鬓若丝投阁良可叹但为此辈嗤
　　拟古十二首
　　青天何厯厯明星白如石黄姑与织女相去不盈尺银河无鹊桥非时将安适闺人理纨素游子悲行役瓶氷知冬寒霜露欺逺客客以秋叶飞飘飖不言归别后罗带长愁寛去时衣乗月托宵梦因之寄金徽
　　髙楼入青天下有白玉堂明月看欲堕当牕悬清光遥夜一美人罗衣霑秋霜含情弄柔瑟弹作陌上桑声何激烈风巻绕飞梁行人皆踯躅栖鸟去回翔但写妾意苦莫辞此曲伤愿逢同心者飞作紫鸳鸯
　　长绳难系日自古共悲辛黄金髙北斗不惜买阳春石火无留光还如世中人即事已如梦后来我谁身提壶莫辞贫取酒防四邻仙人殊恍惚未若醉中真
　　清都緑玉树灼烁瑶台春攀花弄秀色逺赠天仙人香风送紫蘂直到扶桑津耻掇世上艳所贵心之珍相思传一笑聊欲示情亲
　　今日风日好明日恐不如春风笑于人何乃愁自居吹箫舞彩凤酌醴鲙神鱼千金买一醉取乐不求余达士遗天地东门有二疏愚夫同瓦石有才知巻舒无事坐悲苦块然涸辙鱼
　　运速天地闭胡风结飞霜百草死冬月六龙頽西荒太白出东方彗星扬精光鸳鸯非越鸟何为眷南翔惟昔鹰将犬今为侯与王得水成蛟龙争池夺凤皇北斗不酌酒南箕空簸扬
　　世路今太行回车竟何托万族皆凋枯遂无少可乐旷野多白骨幽魂共销铄荣贵当及时春华宜照灼人非昆山玉安得长璀错身没期不朽荣名在麟阁
　　月色不可扫客愁不可道玉露生秋衣流萤飞百草日月终销毁天地同枯槁蟪蛄啼青松安见此树老金丹宁误俗昧者难精讨尔非千岁翁多恨去世早饮酒入玉壶藏身以为寳
　　生者为过客死者为归人天地一逆旅同悲万古尘月兔空药扶桑已成【一作以为】薪白骨寂无言青松岂知春前后更叹息浮荣何足珍
　　仙人骑防凤昨下阆风岑海水三清浅桃源一见寻遗我緑玉杯兼之紫琼琴杯以倾美酒琴以闲素心二物非世有何论珠与金琴弹松里风杯劝天上月风月长相知世人何倐忽
　　渉江弄秋水爱此荷花鲜攀荷弄其珠荡不成圎佳期防云重欲赠隔逺天相思无由见怅望凉风前去去复去去辞君还忆君汉水既殊流楚山亦此分人生难称意岂得长为羣越鷰喜海日燕鸿思朔云别乆容华晚琅玕不能饭日落知天昏梦长觉道逺望夫登髙山化石竟不返
　　感兴八首
　　瑶姬天帝女精彩化朝云宛转入梦宵无心向楚君锦衾抱秋月绮席空兰芬茫昧竟谁测虚传宋玉文洛浦有宓妃飘飖雪争飞轻云拂素月了可见清辉解佩欲西走含情讵相违香尘动罗袜渌水不沾衣陈王徒作赋神女岂同归好色伤大雅多为世所讥
　　裂素持作书将寄万里懐眷眷待逺信竟嵗无人来征鸿务从阳又不为我栖委之在深箧尘鱼壊其题何如投火中流落他人开不惜他人开但恐生是非
　　芙蓉娇緑波桃李夸白日偶防春风荣生此艳阳质岂无佳人色但恐花不实宛转龙火飞零落互相失讵知凌寒松千载长守一
　　十五游神仙仙遂未曽歇吹笙吟松风泛瑟窥海月西山玉童子使我链金骨欲逐黄鹤飞相呼向蓬阙西国有美女结楼青云端蛾眉艳晓月一笑倾城欢髙节夺明主烱心如凝丹常恐彩色晩不为人所观安得配君子共成双飞鸾
　　朅来荆山客谁为珉玉分良寳絶见弃虚持三献君直木忌先伐芬兰哀自焚盈满天所损沈防道所羣东海有碧水西山多白云鲁连及夷齐可以蹑清芬
　　嘉谷隠丰草草深苗且稀农夫既不异孤穗将安归常恐委畴陇忽与秋蓬飞乌得荐宗庙为君生光辉
　　寓言三首
　　周公负斧扆成王何防防武王昔不豫剪爪投河湄贤圣遇谗慝不免人君疑天风拔大木禾黍咸伤萎管蔡扇苍蝇公赋鸱鸮诗金縢若不啓忠信谁明之
　　遥裔双防凤婉娈三青禽往还瑶台里鸣舞玉山岑以欢秦娥意复得王母心区区精卫鸟衔木空哀吟长安春色归先入青门道緑杨不自持从风欲倾倒海鷰还秦宫双飞入帘栊相思不可见托梦辽城东
　　秋夕旅懐
　　凉风度秋海吹我乡思飞连山去无际流水何时归日夕浮云色心断明月晖芳草歇柔艶白露催寒衣梦长银汉落觉罢天星稀含叹想旧国泣下谁能挥
　　感遇四首
　　吾爱王子晋得道伊洛滨金骨既不毁玉顔长自春可怜浮丘公猗靡与情亲举手白日间分明谢时人二仙去已逺梦想空殷勤
　　可叹东篱菊茎疎叶且微虽言异兰蕙亦自有芳菲未泛盈樽酒徒沾清露辉当荣君不采飘落欲何依昔余闻常娥窃药驻云髪不自娇玉顔方希链金骨飞去身莫返含笑坐明月紫宫夸蛾眉随手防凋歇宋玉事楚王立身本髙洁巫山赋防云郢路歌白雪举国莫能和巴人皆巻舌一惑登徒言恩情遂中絶
　　写懐
　　翰林读书言懐呈集贤院内诸学士【长安】
　　晨趋紫禁中夕待金门诏观书散遗帙探古穷至妙片言茍防心掩巻忽而笑青蝇易相防白雪难同调本是疎散人屡贻褊促诮云天属清朗林壑忆游眺或时清风来闲倚栏【一作檐】下啸严光桐庐溪谢客临海峤功成谢人君【一作间】从此一投钓
　　寻阳紫极宫感秋作
　　何处闻秋声翛翛北牕竹回薄万古心揽之不盈掬静坐观众妙浩然媚幽独白云南山来就我檐下宿嬾从唐生决羞访季主卜四十九年非一往不可复野情转萧散世道有飜覆陶令归去来田家酒应熟
　　江上秋懐
　　餐霞卧旧壑散髪谢逺游山蝉号枯桑始复知天秋朔雁别海裔越鷰辞江楼飒飒风巻沙茫茫雾萦洲黄云结暮色白水扬寒流恻怆心自悲潺湲泪难收蘅兰方萧瑟长叹令人愁
　　秋夕书懐【一作秋日南游书懐】
　　北风吹海雁南度落寒声感此潇湘客凄其流浪情海懐结沧洲【一作逺心飞苍梧】霞【一作遐】想遥【一作游】赤城始探蓬壶事【一作始采蓬壶术】旋觉天地轻澹然吟【一作思】髙秋闲卧瞻太清萝月掩【一作隐】空幕松霜皓【一作云散】前楹灭见息羣动猎微穷至精桃花有源水可以保吾生
　　避地司空原言懐【舒州】
　　南风昔不竞豪圣思经纶刘琨与祖逖起舞鸡鸣晨虽有匡济心终为乐祸人我则异于是潜光皖水滨卜筑司空原北将天柱邻雪霁万里月云开九江春俟乎泰阶平然后托微身倾家事金鼎年皃何长新所愿得此道终然保清真弄景奔日驭攀星戏河津一随王乔去长年玉天宾
　　南奔书懐【一作自丹阳南奔道中作】
　　遥夜何漫漫【一作何时旦】空歌白石烂寗戚未匡齐陈平终佐汉欃枪扫河洛直割鸿沟半厯数方未迁云雷屡【一作起】多难天人秉旄钺虎竹光藩翰侍笔黄金台传觞青玉案不因秋风起自有思归叹主将动谗疑王师忽离叛自来白沙上【一作兵罗沧海上】鼓噪丹阳岸宾御如浮云从风各消散舟中指可掬城上骸争爨草草出近关行行昧前算南奔剧星火北冦无涯畔顾乏七寳鞭留连道边翫太白夜食长虹日中贯秦赵兴天兵茫茫九州乱感遇【一作结】明主恩颇髙祖逖言过江誓流水志在清中原拔劒击前柱悲歌难重论
　　上崔相百忧章【四言时在浔阳狱】
　　共工赫怒天维中摧鲲鲸喷荡扬涛起雷鱼龙陷人成此祸胎火焚昆山玉石相磓仰希霖雨洒寳炎煨箭发石开戈挥日回邹衍恸哭燕霜飒来微诚不感犹贽【一作絷】夏台苍鹰搏攫丹棘崔防豪圣凋枯王风伤哀斯文未丧东岳岂頺穆逃楚难邹脱呉灾见机苦迟二公所咍骥不骤进麟何来哉星离一门草掷二孩万愤结缉【一作縎】忧从中催金瑟玉壶尽为愁媒举酒太息泣血盈杯台星再朗天网重恢屈法申恩弃瑕取材冶长非罪尼父无猜覆盆傥举应照寒灰
　　万愤词投魏郎中
　　海水渤潏人罹鲸鲵蓊胡沙而四塞始滔天于燕齐何六龙之浩荡迁白日于秦西九土星分嗷嗷凄凄南冠君子呼天而啼恋髙堂而掩泣泪血地而成泥狱户春而不草独幽怨而沈迷兄九江兮弟三峡悲羽化之难齐穆陵关北愁爱子豫章天南隔老妻一门骨肉散百草遇难不复相提携树榛拔桂囚鸾宠鸡舜昔授禹伯成耕犂徳自此衰吾将安栖好我者恤我不好我者何忍临危而相挤子胥鸱夷彭越醢醯自古豪烈胡为此繄苍苍之天髙乎视低如其听卑脱我牢狴傥辨美玉君收白珪
　　荆州贼乱临洞庭言懐作
　　修虵横洞庭吞象临江岛积骨成巴陵遗言闻楚老水穷三苖国地窄三湘道嵗晏天峥嵘时危人枯槁思归阻防乱去国伤懐抱郢路方丘墟章华亦倾倒风悲猿啸苦木落鸿飞早日隠西赤沙月明东城草关河望已絶氛雾行当扫长呌天可闻吾将问苍昊
　　览镜书懐
　　得道无古今失道还衰老自笑镜中人白髪如霜草扪心空叹息问影何枯槁桃李竟何言终成南山皓
　　田园言懐
　　贾谊三年谪班超万里侯何如牵白犊饮水对清流
　　江南春懐
　　青春几何时黄鸟鸣不歇天涯失乡【一作归】路江外老华髪心飞秦塞云影滞楚关月身世殊烂漫田园乆芜没嵗晏何所从长歌谢金阙













　　李太白文集巻二十一
　　饮定四库全书
　　李太白文集巻二十二
　　唐　李白　撰
　　歌诗五十三首
　　咏物
　　听蜀僧濬弹琴【蜀中】
　　蜀僧抱緑绮西下峩眉峰为我一挥手如听万壑松客心洗流水余响入霜钟不觉碧山暮秋云暗几重
　　鲁东门观刈蒲【鲁中】
　　鲁国寒事早初霜刈渚蒲挥鎌若转月拂水生连珠此草最可珍何必贵龙须织作玉牀席欣承清夜娯罗衣能再拂不畏素尘芜
　　咏邻女东牕海石榴
　　鲁女东牕下海榴世所稀瑚映渌水未足比光辉凊香随风发落日好鸟归愿为东南枝低举拂罗衣无由一攀折引领望金扉
　　南轩松
　　南轩有孤松柯叶自緜羃清风无闲时萧洒终日夕隂生古苔緑色染秋烟碧何当凌云霄直上数千尺
　　咏山樽二首【前一首一作咏栁少府山瘿木樽】
　　蟠木不凋饰且将斤斧疎樽成山岳势材是栋梁余外与金罍并中涵玉醴虚惭君垂拂拭遂忝玳筵居拥肿寒山木嵌空成酒樽愧无江海量偃蹇在君门初出金门寻王侍御不遇咏壁上鹦鹉【一作勑放归山留别陆侍御不遇咏鹦鹉】
　　落羽辞金殿孤鸣托绣衣能言终见弃还向陇西飞
　　紫藤树
　　紫藤挂云木花蔓宜阳春密叶隠歌鸟香风留美人
　　观放白鹰二首
　　八月边风髙胡鹰白锦毛孤飞一片雪百里见秋毫寒冬十二月苍鹰八九毛寄言燕雀莫相啅自有云霄万里髙
　　观博平王志安少府山水粉图
　　粉壁为空天丹青状江海游云不知归日见白鸥在博平真人王志安沈吟至此愿挂冠松溪石磴带秋色愁客思归生晓寒
　　题雍丘崔明府丹灶
　　美人为政本忘机服药求仙事不违叶县已泥丹灶毕瀛州当伴赤松归先师有诀神将助大圣无心火自飞九转但能生羽翼双鳬忽去定何依
　　观元丹丘坐巫山屏风
　　昔游三峡见巫山见画巫山宛相似疑是天边十二峰飞入君家防屏里寒松萧飒如有声阳台微茫如有情锦衾瑶席何寂寂楚王神女徒盈盈髙咫尺如千里翠屏丹崖粲如绮苍苍逺树围荆门厯厯行舟泛巴水水石潺湲万壑分烟光草色俱氲氛溪花笑日何年发江客听猿几嵗闻使人对此心缅邈疑入髙丘梦防云
　　求崔山人百丈崖瀑布图
　　百丈素崖裂四山丹壁开龙潭中喷射昼夜生风雷但见瀑泉落如潨云汉来闻君写真图岛屿备萦回石黛刷幽草曽青泽古苔幽缄傥相传何必向天台
　　见野草中有名白头翁者
　　醉入田家去行歌荒野中如何青草里亦有白头翁折取对明镜宛将衰鬓同微芳似相诮流恨向东风
　　流夜郎题葵叶
　　慙君能卫足叹我逺移根白日如分照还归守故园
　　莹禅师房观山海图
　　真僧闭精宇灭迹含达观列嶂图云山攅峰入霄汉丹崖森在目清昼疑巻幔蓬壶来轩牕瀛海入几案烟涛争喷薄岛屿相凌乱征帆飘空中瀑水洒天半峥嵘若可陟想像徒盈叹杳与真心防遂谐静者翫如登赤城里揭涉沧洲畔即事能娯人从兹得萧散
　　白鹭鸶
　　白鹭下秋水孤飞如坠霜心闲且未去独立沙洲傍
　　咏桂二首
　　园花笑芳年池草艳春色犹不如槿花防娟玉阶侧芬荣何夭促零落在瞬息岂若琼树枝终岁长翕赩世人种桃李多在金张门攀折争捷径及此春风暄一朝天霜下荣耀难乆存安知南山桂緑叶垂芳根清隂亦可托何惜树君园
　　白胡桃
　　红罗袖里分明见白玉盘中看却无疑是老僧休念诵腕前推下水精珠
　　巫山枕障
　　巫山枕障画髙丘白帝城边树色秋朝云夜入无行处巴水横天更不流
　　庭前晚开花
　　西王母桃种我家三千阳春始一花结实苦迟为人笑攀折唧唧长咨嗟
　　宣城长史弟昭赠余琴溪中双舞鹤诗以见志
　　令弟佐宣城赠余琴溪鹤谓言天涯雪忽向牕前落白玉为毛衣黄金不肯博当风振六翮对舞临山阁顾我如有情长鸣似相托何当驾此物与尔腾寥廓
　　题咏
　　题随州紫阳先生壁
　　神农好长生风俗乆已成复闻紫阳客早署丹台名喘息飡妙气步虚吟真声道与古仙合心将无化并楼疑出蓬海鹤似飞玉京松雪牕外晓池水阶下明忽耽笙歌乐顿失轩冕情终愿恵金液提携凌太清
　　题元丹丘山居
　　故人栖东山自爱丘壑美青春卧空林白日犹不起松风清襟袖石潭洗心耳羡君无纷喧髙枕碧霞里
　　题元丹丘颍阳山居【并序】
　　丹丘家于颍阳新卜别业其地北倚马岭连峰嵩丘南瞻鹿台极目汝海云岩映郁有佳致焉白从之游故有此作
　　仙游渡颍水访隠同元君忽遗苍生望独与洪崖羣卜地初晦迹兴言且成文却顾北山断前瞻南岭分遥通汝海月不隔嵩丘云之子合逸趣而我钦清芬举迹倚松石谈笑迷朝曛终愿狎青鸟拂衣栖江濆
　　题瓜洲新河饯族叔舍人贲
　　齐公凿新河万古流不絶丰功利生人天地同朽灭两桥对双阁芳树有行列爱此如甘棠谁云敢攀折呉关倚此固天险自兹设海水落斗门潮平见沙泬我行送季父弭棹徒流恱杨花满江来疑是龙山雪惜此林下兴怆为山阳别瞻望清路尘归来空寂蔑
　　洗脚亭
　　白道向姑孰洪亭临道旁前有呉时井下有五丈牀樵女洗素足行人歇金装西望白鸟洲芦花似朝霜送君此时去回首泪成行
　　劳劳亭
　　天下伤心处劳劳送客亭春风知别苦不遣栁条青题金陵王处士水亭【此亭盖齐朝南苑又是陆机故宅】
　　王子耽言贤豪多在门好鹅寻道士爱竹啸名园树色老【一作秀】荒苑池光荡华轩此堂见明月更忆陆平原扫地青玉簟为余置金樽醉罢【一作后】欲归去花枝宿鸟喧何时复来此再【一作更】得洗嚣烦
　　题嵩山逸人元丹丘山居【并序】
　　白乆在庐霍元公近游嵩山故交深情出处无间嵒信频及许为主人欣然适防本意当冀长往不返欲便举家就之兼书共游因有此赠
　　家本紫云山道风未沦落况懐丹丘志冲赏归寂寞朅来游闽荒扪涉穷禹凿夤縁泛潮海偃蹇陟庐霍凭雷蹑天牕弄景憩霞阁且欣登眺美颇惬隐沦诺三山旷幽期四岳聊所托故人契嵩颍髙义炳丹雘灭迹遗纷嚣终言本峰壑自矜林湍好不羡市朝乐偶与真意并顿觉世情薄尔能折芳桂吾亦采兰若拙妻好乘鸾娇女爱飞鹤提携访神仙从此链金药
　　题江夏修静寺【此寺是李北海旧宅】
　　我家北海宅作寺南江滨空庭无玉树髙殿坐幽人书带留青草琴堂【一作台】羃素尘平生种桃李寂灭不成春
　　改九子山为九华山聨句【并序】
　　青阳县南有九子山山髙数千丈上有九峰如莲华按图徴名无所依据太史公南游略而不书事絶古老之口复阙名贤之纪虽灵仙往复而赋咏罕闻予乃削其旧号加以九华之目时访道江汉憩于夏侯回之堂开檐岸帻坐眺松雪因与二三子聨句传之将来
　　妙有分二气灵山开九华【李白】层标遏迟日半壁明朝霞【髙霁】积雪曜隂壑飞流歕阳崖【韦权兴权作瓘】青荧玉树色缥缈羽人家【李白】
　　题宛谿馆
　　吾怜宛谿好百尺照心明【一作乆照心益明】何谢新安水千寻见底清白沙留月色緑竹助秋声却笑严湍上于今独擅名
　　题东谿公幽居
　　杜陵贤人清且亷东谿卜筑岁将淹宅近青山同谢朓门垂碧栁似陶潜好鸟迎春歌后院飞花送酒舞前檐客到但知留一醉盘中秖有水精盐
　　杂咏
　　嘲鲁儒
　　鲁叟谈五经白髪死章句问以经济防茫如坠烟雾足着逺游履首戴方头巾缓步从直道未行先起尘秦家丞相府不重襃衣人君非叔孙通与我本殊伦时事且未达归耕汶水滨
　　惧谗
　　二桃杀三士讵假劒如霜众女妬蛾眉双花竞春芳魏姝信郑袖掩袂对懐王一惑巧言子朱顔成死【一作损】伤行将泣团扇戚戚愁人肠
　　观猎
　　太守耀清威乗闲弄晚辉江沙横猎骑山火绕行围箭逐云鸿落鹰随月兔飞不知白日暮欢赏夜方归
　　观胡人吹笛
　　胡人吹玉笛一半是秦声十月呉山晓梅花落敬亭愁闻出塞曲泪满逐臣缨却望长安道空懐恋主情
　　军行
　　骝马新跨【一作夸】白玉鞍战罢沙场月色寒城头铁鼓声犹震匣里金刀血未干
　　从军行
　　百战沙场碎铁衣城南已合数重围突营射杀呼延将独领残兵千骑归
　　平虏将军妻
　　平虏将军妇入门二十年君心自不恱妾宠岂能专出解牀前帐行吟道上篇古人不唾井莫忘昔纒緜
　　春夜洛城闻笛
　　谁家玉笛暗飞声散入春风满洛城此夜曲中闻折栁何人不起故园情
　　嵩山采菖蒲者
　　神人多古防双耳下垂肩嵩岳逢汉武疑是九疑仙我来采菖蒲服食可延年言终忽不见灭影入云烟喻帝竟莫悟终归茂陵田
　　金陵听韩侍御吹笛
　　韩公吹玉笛倜傥流英音风吹绕钟山万壑皆龙吟王子停凤管师襄掩瑶琴余响渡江去天涯安可寻
　　流夜郎闻酺不预
　　北阙圣人歌太康南冠君子窜遐荒汉酺闻奏钧天乐愿得风吹到夜郎
　　放后遇恩不霑
　　天作云与雷霈然徳泽开东风日本至白雉越裳来独弃长沙国三年未许回何时入宣室更问洛阳才
　　宣城见杜鹃花
　　蜀国曽闻子规鸟宣城还见杜防花一呌一回肠一断三春三月忆三巴
　　白田马上闻鸎
　　黄鹂啄紫椹五月鸣桑枝我行不记日误作阳春时蚕老客未归白田已缫丝【一作呉人欲蚤丝】驱马又前去扪心空自悲【一作嗤】
　　暖酒
　　热暖将来宾铁文暂时不动聚白云拨却白云见青天掇头里许便乗仙
　　三五七言
　　秋风清秋月明落叶聚还散寒乌栖复惊相思相见知何日此时此夜难为情
　　杂诗
　　白日与明月昼夜尚【一作常】不闲况尔悠悠人安得乆世间传闻海水上乃有蓬莱山玉树生緑叶灵仙每登攀一食驻髪再食留红顔吾欲从此去去之无时还李太白文集巻二十二
　　钦定四库全书
　　李太白文集巻二十三
　　唐　李白　撰
　　歌诗六十二首
　　闺情
　　寄逺十二首
　　三鸟别王母衔书来见过肠断若剪其如愁思何遥知玉牕里纎手弄云和奏曲有深意青松交女萝写水山井中同泉岂殊波秦心与楚恨皎皎为谁多
　　青楼何所在乃在碧云中寳镜挂秋水【一作月】罗衣轻春风新妆坐落日怅望金【一作锦】屏空念此【一作剪防】送短书愿因【一作同】双飞鸿
　　本作一行书殷勤道相忆一行复一行满纸情何极瑶台有黄鹤为报青楼人朱顔凋落尽白髪一何新自知未应还【一作老】离居【一作君】经三春桃李今若为当牕发光彩莫使香风飘留与【一作取】红芳待
　　玉筯落春【一作清】镜坐愁湖阳水闻【一作且】与隂丽华风烟接邻里青春已复过白日忽相催但恐荷【一作飞】花晚令人意已摧相思不惜梦日夜向阳台
　　逺忆巫山阳花明渌江暖踌躇未得往泪向南云满春风复无情吹我梦魂断不见眼中人天长音信短阳台隔楚水春草生黄河【一作隂云隔楚水转蓬落渭河】相思无日夜浩荡若流波流波向海去欲见终无因【一作定绕珠江滨】遥将一防泪逺寄如花人
　　昔【一作妾】在舂陵东君居汉江岛百里望花光往来成白道【一作日日采蘼芜上山成白道】一为云雨别此地生秋草秋草秋蛾飞相思愁落晖何由一相见灭烛解罗衣【一本晖下添昔时携手去今时流泪归遥知不得意玉筯防罗衣】
　　忆昨东园桃李红碧枝与君此时初别离金瓶落井无消息令人行叹复坐思坐思行叹成楚越春风玉顔畏销歇碧牕纷纷下落花青楼寂寂空明月两不见但相思空留锦字表心素至今缄愁不忍窥
　　长短春草緑縁阶如有情巻葹心独苦抽却死还生覩物知妾意希君种后庭闲时当采掇念此莫相轻鲁缟如玉霜笔【一作剪】题月支书寄书白鹦鹉西海畏离居行数虽不多字字有委曲天末如见之开缄泪相续千里若在眼万里若在心相思千万里一书直千金美人在时花满堂美人去后余空牀牀中绣被巻不寝【一作更不巻】至今三载闻余香【一作犹闻香】香亦竟不灭人亦竟不来相思黄叶尽【一作落】白露湿【一作防】青苔【此首一作赠逺】爱君芙蓉婵姢之艶色若可餐兮难再得怜君氷玉清迥之明心情不极兮意已深朝共琅玕之绮食夜同鸳鸯之锦衾恩情婉娈忽为别使人莫错乱愁心乱愁心涕如雪寒灯厌梦魂欲絶觉来相思生白髪盈盈汉水若可越可惜凌波步罗袜美人美人兮归去来莫作朝云飞阳台
　　长信宫
　　月皎昭阳殿霜清长信宫天行乗玉辇飞鷰与君同更有欢娯处【一作别有留情处】承恩乐未穷谁怜团扇妾独坐怨秋风
　　长门怨二首
　　天回北斗挂西楼金屋无人萤火流月光欲到长门殿别作深宫一段愁
　　桂殿长愁不记春黄金四屋起秋尘夜悬明镜青天上独照长门宫里人
　　春怨
　　白马金羁辽海东罗帷绣被卧春风落月低轩窥烛尽飞花入户笑牀空
　　代赠逺【一作寄逺】
　　妾本洛阳人狂夫幽燕客渴饮易水波犹来多感激胡马西北驰香骏揺緑丝鸣鞭从此去逐北荡边陲昔去有好言不言乆离别燕支多美女走马轻风雪见此不记人恩情云雨絶啼流玉筯尽坐恨金闺切织锦作短书肠随回文结相思欲有寄恐君不见察焚之扬其灰手迹自此灭
　　陌上赠美人【一云小放歌行一首在第三此是第二篇】
　　骏马骄行踏落花垂鞭直拂五云车美人一笑褰珠箔遥指红【一作青】楼是妾家
　　闺情
　　流水去絶国浮云辞故关水或恋前浦云犹归旧山恨君流【一作龙】沙去弃妾渔阳间玉筯夜垂【一作日夜】流双双落朱顔黄鸟坐相悲緑杨谁更攀织锦心草草挑灯泪斑斑窥镜不自识况乃狂夫还
　　代别情人
　　清水本不动桃花发岸傍桃花弄水色波荡揺春光我恱子容艶子倾我文章风吹緑琴去曲度紫鸳鸯昔作一水鱼今成两枝鸟哀哀长鸡鸣夜夜达五晓起折相思树归赠知寸心覆水不可收行云难重寻天涯有度鸟莫絶瑶华音
　　代秋情
　　几日相别离门前生稆葵寒蝉聒梧桐日夕长鸣悲白露湿萤火清霜零兔丝空掩紫罗袂【一作空闺掩罗袂】长啼无尽时
　　对酒
　　蒲萄酒金叵罗呉姬十五细马防青黛画眉红锦靴道字不正娇唱歌玳瑁筵中懐里醉芙蓉帐底奈君何
　　怨情
　　新人如花虽可宠故人似玉犹来重花性飘扬不自持玉心皎洁终不移故人昔新今尚故还见新人有故时请看陈后黄金屋寂寂珠帘生网丝
　　湖边采莲妇
　　小姑织白纻未解将人语大嫂采芙蓉溪湖千万重长兄行不在莫使外人逢愿学秋胡妇贞心比古松
　　怨情
　　美人巻珠帘深坐嚬蛾眉但见泪痕湿不知心恨谁
　　代寄情人楚词体
　　君不来兮徒蓄怨积思而孤吟云阳一去以逺隔巫山渌水之沉沉留余香兮染绣被夜欲寝兮愁人心朝驰余马于青楼怳若空而夷犹浮云深兮不得语却惆怅而懐忧使青鸟兮衔书恨独宿兮伤离居何无情而两絶梦虽往而交疎横流涕而长嗟折芳洲之瑶华送飞鸟以极目怨夕阳之西斜愿为连根同死之秋草不作飞空之落花
　　学古思边
　　衔悲上陇首肠断不见君流水若有情幽哀从此分苍茫愁边色惆怅落日曛山外接逺天天际复有云白雁从中来飞鸣苦难闻足系一书札寄言叹离羣离羣心断絶十见花成雪胡地无春辉征人行不归相思杳如梦珠泪湿罗衣
　　思边【一作春怨】
　　去年何时君别妾南园緑草飞蝴蝶今嵗何时妾忆君西山白雪暗秦云玉关去此三千里欲寄音书那可闻
　　口号呉王舞人半醉
　　风动荷花水殿香姑苏台上宴呉王西施醉舞娇无力笑倚东牕白玉牀
　　折荷有赠
　　涉江翫秋水爱此红蕖鲜攀荷弄其珠荡不成圎佳人防云里欲赠隔逺天相思无因见怅望凉风前
　　代美人愁镜二首
　　明明金鹊镜了了玉台前拂拭皎氷月光辉何清圎红顔老昨日白髪多去年鈆粉坐相误照来空凄然美人赠此盘龙之寳镜烛我金缕之罗衣时将红袖拂明月为惜普照之余辉影中金鹊飞不灭台下青鸾思独絶藁砧一别若箭去有日来无年狂风吹却妾心断玉筯并堕菱花前
　　赠段七娘
　　罗袜凌波生网尘那能得计访情亲千杯緑酒何辞醉一面红妆恼杀人
　　别内赴徴三首
　　王命三征去未还明朝离别出呉关白玉髙楼看不见相思须上望夫山
　　出门妻子强牵衣问我西行几日归来时傥佩黄金印莫见苏秦不下机
　　翡翠为【一作髙】楼金作梯谁人独宿倚门啼【一作巻帘愁坐待鸣鸡】夜泣寒灯连晓月行行泪尽楚关西
　　秋浦寄内
　　我今寻阳去辞家千里余结荷见水宿却寄大雷书虽不同辛苦怆离各自居我自入秋浦三年北信疎红顔愁落尽白髪不能除有客自梁苑手携五色鱼开鱼得锦字归问我何如江山虽道阻意合不为殊
　　自代内赠
　　寳刀截流水无有断絶时妾意逐君行纒绵亦如之别来门前草春尽秋转碧扫尽还更生萋萋满行迹鸣凤始相得雄惊雌各飞游云落何山一往不见归估客发大楼【一作东海】知君在秋浦梁苑空锦衾阳台梦行雨妾家三作相失势去西秦犹有旧歌管凄清闻四邻曲度入紫云啼无眼中人女弟争笑弄悲羞泪盈巾妾似井底桃开花向谁笑君如天上月不肯一回照窥镜不自识别多憔悴深安得秦吉了为人道寸心
　　秋浦感主人归鷰寄内
　　霜朽楚关木始知杀气严寥寥金天廓婉婉緑红潜胡鷰别主人双双语前檐三飞四回顾欲去复相瞻岂不恋华屋终然谢珠帘我不及此鸟逺行嵗已淹寄书道中叹泪下不能缄
　　送内寻庐山女道士李腾空二首
　　君寻腾空子应到碧山家水舂云母碓风扫石楠花若恋幽居好相邀弄紫霞
　　多君相门女学道爱神仙素手掬青霭罗衣曳紫烟一往屏风叠乗鸾着玉鞭【一作不着鞭】
　　赠内
　　三百六十日日日醉如泥虽为李白妇何异太常妻
　　在寻阳非所寄内
　　闻难知恸哭行啼入府中多君同蔡琰流泪请曹公知登呉章岭昔与死无分崎岖行石道外折入青云相见若悲叹哀声那可闻
　　南流夜郎寄内
　　夜郎天外怨离居明月楼中音信疎北雁春归看欲尽南来不得豫章书
　　越女词五首
　　长干呉儿女眉目艶星月屐上足如霜不着鵶头袜呉儿多白晳好为荡舟剧卖眼掷春心折花调行客耶溪采莲女见客棹歌回笑入荷花去佯羞不肯来东阳素足女防稽素舸郎相看月未堕白地断肝肠镜湖水如月耶溪女如雪新妆荡新波光景两竒絶
　　浣沙石上女
　　玉面耶溪女青蛾红粉妆一双金齿屐两足白如霜
　　示金陵子【一作金陵子词】
　　金陵城东谁家子【一作金陵子】窃听琴声碧【一作夜】牕里落花一片天上来随人直渡西江水楚歌呉语娇不成似能未能最有情谢公正要东山妓携手林泉处处行
　　出妓金陵子呈卢六四首
　　安石东山三十春傲然携妓出风尘楼中见我金陵子何似阳台云雨人
　　南国新丰酒东山小妓歌对君君不乐花月奈愁何东道烟霞主西江诗酒筵相逢不觉醉日堕厯阳川小妓金陵歌楚声家僮丹砂学凤鸣我亦为君饮清酒君心不肯向人倾
　　巴女词
　　巴水急如箭巴船去若飞十月三千里郎行几岁归
　　哀伤
　　哭晁卿衡
　　日本晁卿辞帝都征帆一片绕蓬壶明月不归沉碧海白云愁色满苍梧
　　自溧水道哭王炎三首【宣州作】
　　白杨双行行白马悲路傍晨兴见晓月更似发云阳溧水通呉关逝川去未央故人万化尽闭骨茅山冈天上坠玉棺泉中掩龙章名飞日月上义与风云翔逸气竟莫展英图俄夭伤楚国一老人来嗟龚胜亡有言不可道雪泣惜兰芳
　　王公希代寳弃世一何早吊死不及哀殡宫已秋草悲来欲脱劒挂向何枝好哭向茅山虽未摧一生泪尽丹阳道
　　王家碧瑶树一树忽先摧海内故人泣天涯吊鹤来未成霖雨用先夭济川材一罢广陵散鸣琴更不开
　　哭宣城善酿纪叟
　　纪叟黄泉里还应酿老春夜台无晓日沽酒与何人【一作题戴老酒店云戴老黄泉下还应酿大春夜台无李白沽酒与何人】
　　宣城哭蒋征君华
　　敬亭埋玉树知是蒋征君果得相如草仍余封禅文池台空有月词赋旧凌云独挂延陵劒千秋在古坟













　　李太白文集巻二十三
　　钦定四库全书
　　李太白文集巻二十四
　　唐　　李白　撰
　　古赋
　　明堂赋【并序】　　　　　大猎赋【并序】
　　大鹏赋【并序】　　　　　劒阁赋
　　拟恨赋　　　　　　　惜余春赋
　　愁阳春赋　　　　　　悲清秋赋
　　明堂赋【并序】
　　昔在天皇告成岱宗改元干封经始明堂年纪总章时缔构之未辑痛威灵之遐迈天后继作中宗成之因兆人之子来崇万祀之丕业盖天皇先天中宗奉天累圣纂就鸿勲克宣臣白美颂恭惟述焉其辞曰
　　伊皇唐之革天创元也我髙祖乃仗大顺赫然雷发以首之于是横八荒漂九阳扫叛换开混茫景星耀而泰阶平虹蜺灭而日月张钦若太宗继明重光廓区宇以立极缀苍昊之頽纲淳风沕穆鸿恩滂洋武义烜赫于有截仁声馺乎无疆若乃髙宗绍兴祐统锡羡神休傍臻瑞物咸荐元符剖兮地珍见既应天以顺人遂登封而降禅将欲考有洛崇明堂惟厥功之未辑兮乗白云于帝乡天后勤劳辅政兮中宗以钦明克昌遵先轨以继作兮扬列圣之耿光则使轩辕草图羲和练日经之营之不彩不质因子来于四方岂殚税于万室乃准水臬攅云梁罄玉石于陇坂空壊材于潇湘巧夺神髙穷昊苍听天语之察察拟帝居之锵锵虽暂劳而永固兮贻圣谟于我皇观夫明堂之宏壮也则突兀曈昽乍明乍防太古元气之结空巃嵸頽沓若嵬若嶪似天阃地门之开阖尔乃划岝峉以岳立郁穹崇而鸿纷冠百王而垂勲烛万象而腾文窙愡恍以洞啓呼嵌嵓而傍分又比乎昆山之天柱矗九霄而垂云于是结构乎黄道岧嶤乎紫微络勾陈以缭垣辟阊阖而啓扉峥嵘嶷粲宇宙兮光辉崔嵬赫弈张天地之神威夫其背黄河垠漱清洛太行却立通谷前廓逺则标熊耳以作揭豁龙门以开关防翠彩于洪荒洞清隂乎羣山及乎烟云巻舒忽出乍没岌嵩喷伊倚日薄月雷霆之所皷荡星斗之所伾扢挐金龙之蟠蜿挂天珠之硉矹势拔五岳形张四维轧地轴以盘根摩天倪而创规楼台崛岉以奔赴城阙崟岑而蔽亏珍树翠草含华扬防目瑶井之荧荧拖玉绳之离离防华盖以傥漭仰太微之参差拥以禁扄横以武库献房心以开凿瞻少阳而举措采殷制酌夏步杂以代室重屋之名括以辰次火木之数壮不及奢丽不及素层檐屹其霞矫广厦郁以云布掩日道遏风路阳乌转影而翻飞大鹏横霄而侧度近则万木森下千宫对出熠乎光碧之堂炅乎琼华之室锦烂霞駮星错波沏飒萧寥以飕飗窅隂郁以栉密含佳气之青防吐祥烟之郁律九室窈窕五闱聨绵飞楹磊砢走栱夤縁云楣立岌以横绮防桷攅栾而仰天皓壁昼朗朱甍晴鲜赪栏各落偃蹇霄汉翠楹回合蝉聨汗漫沓苍穹之絶垠跨皇居之太半逺而望之赫煌煌以辉辉忽天旋而云昏迫而察之粲炳焕以照烂倐山讹而晷换蔑蓬壶之海楼吞岱宗之日观猛虎失道潜虬蟠梯迳通天而直上俯长河而下低玉女攀星于网户金娥纳月于璇题藻井防错以舒蓬天防赩翼而衔霓扶标川而罔足拟跟絓而罢跻要离欻矐而外丧精视氷背而中迷亘以复道通乎掖垣坌入西楼实为昆崘前丞后疑正仪躅以出入九夷五狄顺方面而来奔其左右也则丹陛崿崿彤庭煌煌列寳鼎歊金光流辟雍之滔滔像环海之汤汤辟青阳而启总章廓明台而布堂俨以太庙处乎中央发号施令采时顺方其阃阈也三十六户七十二牖度筵列位西八东九白虎列序而躨跜青龙承隅而蚴蟉其深沉奥密也则赤熛掌火招拒司金灵威制阳叶光摧隂坤斗主土据乎其心若乃熠燿五色张皇万殊人物禽兽竒形异模势若飞动瞪眄睢盱明君暗主忠臣烈夫威政兴灭表贤示愚于是王正孟月朝阳登曦天子乃施苍玉辔苍螭临乎青阳左个方御瑶瑟而弹鸣丝展乎国容辉乎皇仪傍瞻神台顺观云之轨俯对清庙崇配天之规钦若肸蠁惟清缉熈崇牙树羽荧煌葳蕤纳六服之贡受万邦之籍张龙旗与虹旌攅金防与玉戚延五更进百辟奉珪瓉献賝帛颙昻俯偻俨容叠迹乃洁菹醢修粢盛奠三牺荐五牲享于神灵太祝正辞庶官精诚鼓大武之隠辚张钧天之铿訇孤竹合奏空桑和鸣尽六变齐九成羣神来兮降明庭盖圣主之所以孝治天下而享祀窅防也然后临辟雍宴羣后隂阳为庖造化为宰飡元气洒太和千里鼓舞百寮赓歌于斯之时云油雨霈恩鸿溶兮泽汪濊四海归兮八荒防哤聒乎区防骈阗乎阙外羣臣醉徳揖让而退而圣主犹夕惕若厉惧人未安乃目极于天耳下于泉飞聪驰明无逺不察考神之奥推隂阳之荒下明诏班旧章振穷乏散敖仓毁玉沉珠卑宫頽墙使山泽无间往来相望帝躬乎天田后亲于郊桑弃未反本人和时康建翠华兮萋萋鸣玉銮之鉠鉠游乎升平之圃憩乎穆清之堂天欣欣兮瑞穰穰巡陵于鹑首之野讲武于骊山之旁封岱宗兮祀后土掩栗陆而苞陶唐遨游乎崆峒之上汾水之阳吸沆瀣之精英黜滋味而馨香贵理国其若梦几华胥之故乡于是元元澹然不知所在若羣云从龙众水奔海此真所谓我大君登明堂之政化也岂比夫秦赵呉楚争髙竞奢结阿房与丛台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉敢扬国美遂作辞曰
　　穹崇明堂倚天开兮巃嵸鸿蒙构瓌材兮偃蹇坱莽邈崔嵬兮周流辟雍岌灵台兮赫日星喷风雷宗祀肸蠁王化恢镇八荒通九垓四门啓兮万国来考休徴兮进贤才俨若皇居而作固穷千祀兮悠哉
　　大猎赋【并序】
　　白以为赋者古诗之流辞欲壮丽义归博逺不然何以光賛盛美感天动神而相如子云竞夸辞赋厯代以为文雄莫敢诋讦臣谓语其略窃或褊其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也上林云左苍梧右西极考其实地周袤才经数百长杨夸胡设网为周阹放麋鹿其中以搏攫充乐羽猎于灵台之囿围经百里而开殿门当时以为穷壮极丽迨今观之何龌龊之甚也但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑之小窃为微臣之不取也今圣朝园池遐荒殚穷六合以孟冬十月大猎于秦亦将曜威讲武扫天荡野岂淫荒侈靡非三驱之意耶臣白作颂折中厥美其辞曰
　　粤若皇唐之契天地而袭气母兮粲五叶之葳蕤惟开元廓海防而运斗极兮揔六圣之光熈诞金徳之淳精兮潄玉露之华滋文章森乎七曜兮制作参乎两仪括众妙而为师明无幽而不烛兮泽无逺而不施慕往昔之三驱兮顺生杀于四时若乃严冬惨切寒气凛冽不周来风防掌雪木脱叶草解节土囊烟隂火井氷闭是月也天子处乎堂之中飡八水兮休百工考王制兮遵国风乐农人之闲隙兮因校猎而讲戎乃使神兵出于九阙天仗罗于四野征水衡与林虞辨土物之众寡千骑飚埽万乗雷奔梢扶桑而拂火云兮括月窟而搜寒门赫壮观于今古嶪揺荡于乾坤此其大略也而内以中华为天心外以穷髪为海口豁咽喉以洞开吞荒裔以尽取大章按步以来往夸父振防而奔走足迹乎日月之所通囊括乎隂阳之未有君王于是撞鸿钟发銮音出凤阙开宸襟驾玉辂之飞龙厯神州之层岑逰五柞兮瞰三危挟细栁兮过上林攅髙牙以总总兮驻华盖之森森于是擢倚天之劒弯落月之弓昆崘叱兮可倒宇宙噫兮増雄河汉为之却流川岳为之生风羽旄扬兮九天绛猎火燃兮千山红乃召蚩尤之徒聚长防罗广泽呵雨师走风伯棱威曜乎雷霆烜赫震于蛮貊陋梁都之体制鄙灵囿之规格而南以衡霍作襟北以岱常作袪夹东海而为壍兮拖西溟而流渠麾九州之珍禽兮回千羣以坌入聨八荒之竒兽兮屯万族而来居云罗髙张天网密布罝罘緜原峭格掩路蠛蠓过而犹碍蟭螟飞而不度彼层霄与殊榛罕翔鸟与伏兔从营合技弥峦被岗金戈森行洗晴野之寒霜虹旗电掣巻长空之飞雪呉骖走练宛马蹀血萦众山之聨緜隔逺水之明灭使五丁摧峰一夫拔木下整髙頽深平险谷摆椿栝开林丛喤喤呷呷尽奔突于中而田强古冶之俦乌获中黄之党越峥嵘猎莽苍喑呼哮风旋电往脱文豹之皮抵熊之掌批狻手猱挟三挈两既徒搏以角力又挥锋而争先行甝号以鹗睨兮气赫火而敌烟拳封猯引巨狿枭羊应叱以毙踣防貐亡精而坠巅或碎脑以折脊或歕髓以飞涎穷遐荒荡林薮扼土狛殪天狗脱角犀顶探牙象口扫封狐于千里捩雄虺之九首咋腾蛇而仰吞拖奔兕以却走君王于是峩通天靡星旃奔雷车挥电鞭观壮士之効获顾三军而欣然曰夫何神挟摽之骇人也又命建夔鼓励武卒虽躏跞之已多犹拗怒而未歇集赤羽兮照日张乌号兮满月戎车轞轞以陆离彀骑煌煌而奋发鹰犬之所腾捷飞走之所蹉蹶攫麏麚之咆哮蹂豺貉以挂格膏锋染锷填岩掩窟观殊材与逸羣尚挥霍以出没别有白飞骏穷竒防防牙若错劒鬛如丛竿口吞殳鋋目极枪橹碎琅弧攫玉弩射猛彘透奔虎金镞一发旁叠四五虽凿齿磨牙而致伉谁谓南山白额之足覩揔八校搜四隅驰专诸走都卢趫乔林撇絶壁抄獑猢揽貊囚鼬鼯于峻崕顿豰貜于穹石养由发箭竒肱飞车巧聒更赢妙兼蒱且坠鸀鳿于青云落鸿雁于紫虚捎鸧鸹漂鸬殚地庐空神居斩飞鹏于日域摧大凤于天墟龙伯钓其灵鼇任公获其巨鱼穷造化之谲诡何神怪之有余所以喷血流川飞毛洒雪状若乎髙天雨兽上坠于大荒又似乎积禽为山下崩于林穴阳乌沮色于朝日隂兔丧精于明月思腾装上猎于太清所恨穹昊于路絶而忽也莫不海晏天空万方来同虽秦皇与汉武兮复何足以争雄俄而君王茫然改容愀然有失居安思危防险戒逸斯驰骋以狂发非至理之术且夫人君以端拱为尊妙为寳暴殄天物是谓不道乃命去三面之网示六合之仁已杀者皆其犯命未伤者全其天真虽剪毛而不献岂割鲜以淬轮解凤皇与鸑鷟兮旋驺虞与麒麟获天寳于陈仓载非熊于渭滨于是享猎徒封劳苦轩行庖骑酌酤韬兵戈火网罟然后登九霄之台宴八纮之圃开日月之扄辟生灵之户圣人作而万物覩览搜敖与狩歧何宣成之足数哂穆王之荒诞歌白云之西母曷若饱人以淡泊之味醉时以淳和之觞鼓之以雷霆舞之以隂阳虞乎神明狃于道徳张无外以为罝防大朴以为杙顿天网以掩之猎贤俊以御极若此之狩罔有不克使天人宴安草木蕃植六宫斥其珠玉百姓乐于耕织寝郑卫之声却靡曼之色天老掌图风后侍侧是三阶砥平而皇猷允塞岂比夫子虚上林长杨羽猎计麋鹿之多少夸苑囿之大小哉方将延荣光于后昆轶风于邃古拥嘉瑞臻元符登封于太山篆徳于社首岂与乎七十二帝同条而共贯哉君王于是回蜺旌反銮舆访广成于至道问大隗之幽居使罔象掇珠于赤水天下不知其所如也
　　大鹏赋【并序】
　　余昔于江陵见天台司马子微谓余有仙风道骨可与神游八极之表因着大鹏遇希有鸟赋以自广此赋已传于世往往人间见之悔其少作未穷宏达之防中年弃之及读晋书覩阮宣子大鹏讃鄙心陋之遂更记忆多将旧本不同今复存于集岂敢传诸作者庶可示之子弟而已其辞曰
　　南华老仙【一作仙老】发天机于漆园吐峥嵘之髙论防浩荡之竒言徴至【一作志】怪于齐谐谈北溟之有鱼吾不知几千里其名曰鲲化成大鹏质凝胚浑脱鬐鬛于海岛张羽毛于天门刷渤澥之春流晞扶桑之朝暾烜爀于宇宙慿凌乎昆崘一鼓一舞烟朦沙昏五岳为之震落百川为之崩奔乃蹶厚地揭太清亘层霄突重溟激三千以崛起向九万而迅征背嶪大山【一作虚】之崔嵬翼举长云之纵横左回右旋倐隂忽明厯汗漫以夭矫羾阊阖之峥嵘簸鸿蒙扇雷霆斗转而天动山揺而海倾怒无所搏雄无所争固可想像其势髣髴其形若乃足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南隅运逸翰以傍击鼓奔飚而长驱烛龙衔光以照物列缺施鞭而啓途块视三山杯观【一作看】五湖其动也神应其行也道俱任公见之而罢钓有穷不敢以弯弧莫不投竿失镞仰之长吁尔其雄姿壮观坱圠河汉上摩苍苍下覆漫漫盘古开天而直视羲和倚日而傍叹缤纷乎八荒之间掩映乎四海之半当胸臆之掩昼若混茫之未判忽腾覆以回转则霞廓而雾散然后六月一息至于海湄歘翳景以横翥逆髙天而下垂憩乎泱漭之野入乎汪湟之池猛势所射余风所吹溟涨沸渭岩峦纷披天呉为之祑防海若为之躨跜巨鼇冠山而却走长鲸腾海而下驰缩殻挫鬛莫之敢窥吾亦不测其神怪之若此盖乃造化之所为岂比夫蓬莱之黄鹄夸金衣与菊裳耻苍梧之凤耀防质与锦章既服御于灵仙乆驯扰于池隍精卫勤苦于衔木鶢鶋悲愁乎荐觞天鸡警曙于蟠桃踆乌晰耀于太阳不旷荡而纵适何拘挛而守常未若兹鹏之逍遥无厥类乎比方不矜大而暴猛每顺时而行藏防根以比夀饮元气以充肠戏旸谷而徘徊冯炎洲而抑扬俄而希有鸟见谓之曰伟哉鹏乎若此之乐也吾右翼掩乎西极左翼蔽乎东荒跨蹑地络周旋天纲以怳惚为巢以虚无为场我呼尔逰尔同我翔于是乎大鹏许之欣然相随此二禽已登于寥廓而斥鷃之辈空见笑于藩篱
　　劒阁赋【送友人王炎入蜀】
　　咸阳之南直望五千里见云峰之崔嵬前有劒阁横断倚青天而中开上则松风萧飒瑟防有巴猿兮相哀旁则飞湍走壑洒石喷阁汹涌而惊雷送佳人兮此去复何时兮归来望夫君兮安极我沉吟兮叹息视沧波之东注悲白日之西匿鸿别燕兮秋声云愁秦而暝色若明月出于劒阁兮与君两乡对酒而相忆
　　拟恨赋
　　晨登太山一望蒿里松楸骨寒草宿坟毁浮生可嗟大运同此于是仆本壮夫慷慨不歇仰思前贤饮恨而殁昔如汉祖龙跃羣雄竞奔提劒叱咤指麾中原东驰渤澥西漂昆崘断蛇奋怒扫清国步握瑶图而倐升登紫坛而雄顾一朝长辞天下缟素若乃项王虎鬬白日争辉拔山力尽盖世心微闻楚歌之四合知汉卒之重围帐中劒舞泣挫雄威骓兮不逝喑呜何归至如荆卿入秦直度易水长虹贯日寒风飒起逺讐始皇拟报太子竒谋不成愤惋而死若夫陈后失宠长门掩扉日冷金殿霜凄锦衣春草罢緑秋萤乱飞恨桃李之委絶思君王之有违昔者屈原既放迁于湘流心死旧楚魂飞长楸听江枫之嫋嫋闻岭狖之啾啾永埋骨于渌水怨懐王之不收及夫李斯受戮神气黯然左右垂泣精魂动天执爱子以长别叹黄犬之无縁或有从军永决去国长违天涯迁客海外思归此人忽见愁云蔽日目断心飞莫不攅眉痛骨抆血霑衣若乃错绣毂填金门烟尘晓沓歌钟昼諠亦复星沉电灭闭影潜魂已矣哉桂华满兮明月辉扶桑晓兮白日飞玉顔灭兮蝼蚁聚碧台空兮歌舞稀与天道兮共尽莫不委骨而同归
　　惜余春赋
　　天之何为令北斗而知春兮回指于东方水荡兮碧色兰葳蕤兮红芳试登髙而望逺极云海之微茫魂一去兮欲断泪流颊兮成行吟清枫而咏沧浪懐洞庭兮悲潇湘何余心之缥缈兮与春风而飘扬飘扬兮思无限念佳期兮莫展平原萋兮绮色爱芳草兮如剪惜余春之将阑每为恨兮不浅汉之曲兮江之潭把瑶草兮思何堪想游女于岘北愁帝子于湘南恨无极兮心氲氲目眇兮忧纷纷披卫情于淇水结楚梦于阳云春每归兮花开花已防兮春改叹长河之流春送驰波于东海春不留兮时已失老衰飒兮逾疾恨不得挂长绳于青天系此西飞之白日若有人兮情相亲去南国兮往西秦见游丝之横路网春辉以留人沉吟兮哀歌踯躅兮伤别送行子之将逺看征鸿之稍灭醉愁心于垂杨随柔条以纠结望夫君兮咨嗟横涕泪兮怨春华遥寄影于明月送夫君于天涯
　　愁阳春赋
　　东风归来见碧草而知春荡瀁惚怳何垂杨旖旎之愁人天光青而妍和海气緑而芳新野防翠兮芊緜云飘飖而相鲜演兮夤縁窥青【一作新】苔之生泉缥缈兮翩緜见游丝之萦烟魂与此兮俱断醉【一作对】风光兮凄然若乃陇水秦声江猿巴吟明妃玉塞楚客枫林试登髙而望逺痛切骨【一作咸痛骨】而伤心春心荡兮如波春愁乱兮如雪兼万情之悲欢兹一感于芳节若有一人【一作我所思】兮湘水滨隔云霓而见无因洒别泪于尺波寄东流于情亲若使春光可揽而不灭兮吾欲赠天涯之佳人
　　悲清秋赋
　　登九疑兮望清川见三湘之潺湲水流寒以归海云横秋而蔽天余以鸟道计于故乡兮不知去荆呉之几千于时西阳半规映岛欲没澄湖练明遥海上月念佳期之浩荡懐燕而望越荷花落兮江色秋风嫋嫋兮夜悠悠临穷溟以有羡思钓鼇于沧洲无修竿以一举抚洪波而増忧归去来兮人间不可以托些吾将采药于蓬丘

　　李太白文集巻二十四
　　钦定四库全书
　　李太白文集巻二十五
　　唐　李白　撰
　　表
　　为吴王谢责赴行在迟滞表
　　臣某言伏防圣恩追赴行在臣诚惶诚恐顿首臣闻胡马矫首嘶北风以局顾越禽归飞恋南枝而刷羽所以流波思其旧浦落叶坠于本根在物尚然矧于臣子臣位叨盘石辜负明时才阙总戎谬当强冦驽拙有素天实知之伏惟陛下重纽乾纲再清国步慜臣不逮赐臣生全归见白日死无遗恨然臣年过耳顺风瘵日加锋镝残骸劣有余喘虽决力上道而心与愿违贵贪尺寸之程转增犬马之恋非有他故以疾淹留今大举天兵埽除戎羯所在邮驿徴发交驰臣逐便水行难于陆进瞻望丹阙心魂若飞慙坠履之还收喜遗簪之再御不胜涕恋屏营之至
　　为宋中丞请都金陵表
　　臣某言臣诚惶诚恐顿首顿首臣闻社稷无常奉明者守之君臣无定位闇者失之所以父作子述重光叠辉天未絶晋人惟戴唐以功徳有厚薄运数有脩短功髙而福祚长永德薄而政教陵迟三后之姓于今为庶非一朝也伏惟陛下钦六圣之光训拥千载之鸿休有国之本羣生属望粤自明两光岐之阳昔有周太王之兴发迹于此天启有类岂人事欤皇朝百五十年金革不作逆胡窃号剥乱中原虽平嵩丘填伊洛不足以掩宫城之骸骨决洪河洒秦雍不足以荡犬羊之羶臊毒浸区宇愤盈穹旻此乃猛士奋剑之秋谋臣运筹之日夫不拯横流何以彰圣徳不斩巨猾无以兴神功十乱佐周而克昌四凶及虞而乃去去元凶者非陛下而谁且道有兴废代有中季汉当三七莽亦为灾赤伏再起丕业终光非陛下至神至圣安能勃然中兴乎以臣料人事得失敢献疑于陛下臣犹望愚夫千虑或冀一得何者贼臣杨国忠蔽塞天聪屠割黎庶女弟席宠倾国弄权九土泉货尽归其室怨气上激水旱荐臻重罹暴乱百姓力屈即欲平殄蝥贼恐难应期且图万全之计以成一举之策今自河以北为胡所凌自河之南孤城四垒大盗蚕食割为洪沟宇宙峣杌昭然可覩臣伏见金陵旧都地称天险龙盘虎踞开扄自然六代皇居五福斯在雄图霸迹隐轸由存咽喉控带萦错如绣天下衣冠士庶避地东吴永嘉南迁未盛于此臣又闻汤及盘庚五迁其邑典谟训诰不以为非卫文徙居楚丘风人流咏伏惟陛下因万人之荡析乗六合之诪张去扶风万有一危之近邦就金陵太山必安之成策茍利于物断在宸衷况齿革羽毛之所生楩柟豫章之所出元大贝充牣其中银坑铁冶连緜相属刬铜陵为金穴煮海水为盐山以征则兵强以守则国富横制八极克复两京俗畜来苏之欢人多徯后之望陛下西以峨嵋为壁垒东以沧海为沟池守海陵之仓猎长洲之苑虽上林五柞复何加焉上皇居天帝运昌之都储精真一之境有虞则北闭剑阁南扄瞿塘蚩尤共工五兵莫向二圣髙枕人何忧哉飞章问安往复巴峡朝发白帝暮宿江陵首尾相应率然之举不胜屏营瞻云望日之至
　　为宋中丞自荐表
　　臣某闻天地闭而贤人隐云雷屯而君子用臣伏见前翰林供奉李白年五十有七天宝初五府交辟不求闻达亦由子眞谷口名动京师上皇闻而悦之召入禁掖既润色于鸿业或间草于王言雍容揄扬特见襃赏为贱臣诈诡遂放归山闲居制作言盈数万属逆胡暴乱避地庐山遇永王东巡胁行中道奔走却至彭泽具已陈首前后经宣慰大使崔涣及臣推覆清雪寻经奏闻臣闻古之诸侯进贤受上赏蔽贤受明戮若三适称美必九锡先荣垂之典谋永以为训臣所管李白实审无辜怀经济之才抗巢由之节文可以变风俗学可以究天人一命不霑四海称屈伏惟陛下大明广运至道无偏収其希世之英以为清朝之宝昔四皓遭髙皇而不起翼惠帝而方来君臣离合亦各有数岂使此人名扬宇宙而枯槁当年传曰举逸人而天下归心伏惟陛下廻太阳之髙晖流覆盆之下照特请拜一京官献可替否以光朝列则四海豪俊引领知归不胜慺慺之至敢陈荐以闻
　　代寿山荅孟少府移文书
　　淮南小寿山谨使东峯金衣双鹤衔飞云锦书于维扬孟公足下曰仆包大块之气生洪荒之间连翼轸之分野控荆衡之逺势盘薄万古邈然星河凭天霓以结峯倚斗极而横嶂颇能攒吸霞雨隐居灵仙产隋侯之明珠蓄卞氏之光宝罄宇宙之美殚造化之奇方与昆崘抗行阆风接境何人间巫庐台霍之足陈耶一昨于山人李白处奉见吾子移文责仆以多奇叱仆以特秀而盛谈三山五岳之美谓仆小山无名无德而称焉观乎斯言何太谬之甚也吾子岂不闻乎无名为天地之始有名为万物之母假令登封禋祀曷足以大道讥耶然能损人费物庖杀致祭暴殄草木镌刻金石使载图典亦未足为贵乎且达人庄生常有余论以为斥鷃不羡于鹏鸟秋毫可并于太山由斯而谈何小大之殊也又怪于诸山藏国宝隐国贤使吾君牓道烧山披访不获非通谈也夫皇王登极瑞物昭至蒲萄翡翠以纳贡河图洛书以应符设天网而掩贤穷月竁以率职天不秘宝地不藏珍风威百蛮春养万物王道无外何英贤珍玉而能伏匿于岩穴耶所谓牓道烧山此则王者之德未广矣昔太公大贤傅説明德栖渭川之水藏虞虢之岩卒能形诸兆朕感乎梦想此则天道闇合岂劳乎捜访哉果投竿诣麾舍筑作相佐周文赞武丁总而论之山亦何罪乃知岩穴为养贤之域林泉非秘宝之区则仆之诸山亦何负于国家矣近者逸人李白自峨眉而来尔其天为容道为貌不屈已不干人巢由以来一人而已乃虬蟠息遁乎此山仆尝弄之以緑绮卧之以碧云嗽之以琼液饵之以金砂既而童顔益春真气愈茂将欲倚剑天外挂弓扶桑浮四海横八荒出宇宙之寥廓登云天之眇茫俄而李公仰天长吁谓其友人曰吾未可去也吾与尔达则兼济天下穷则独善一身安能飡君紫霞防君青松乗君鸾鹤驾君虬龙一朝飞腾为方丈蓬莱之人耳此则未可也乃相与巻其丹书匣其瑶瑟申管晏之谈谋帝王之术奋其智能愿为辅弼使寰区大定海县清一事君之道成荣亲之义毕然后与陶朱留侯浮五湖戏沧洲不足为难矣即仆林下之所隐容岂不大哉必能资其聪明辅以正气借之以物色发之以文章虽烟花中贫没齿无恨其有山精木魅雄虺猛兽以驱之四荒磔裂原野使影迹絶灭不干户庭亦遣清风扫门明月侍坐此乃养贤之心实亦勤矣孟子孟子无见深责耶明年青春求我于此岩也
　　上安州李长史书
　　白嵚崎厯落可笑人也虽然颇尝览千载观百家至于圣贤相似厥众则有若似于仲尼纪信似于髙祖牢之似于无忌宋玉似于屈原而遥观君侯窃疑魏洽便欲趋就临然举鞭迟疑之间未及廻避且理有疑误而成过事有形似而类真惟大雅含方能恕之也白少颇周慎忝闻义方入暗室而无欺属昏行而不变今小人履疑误形似之迹君侯流恺悌矜舍之恩戢秋霜之威布冬日之爱睟容有穆怒顔不彰虽将军息恨于长孙【一作孺】之前此无慙德司空受揖于元淑之际彼未为贤一言见寃九死非谢白孤剑谁托悲歌自怜迫于恓惶席不暇暖寄絶国而何仰若浮云而无依南徙莫从北游失路言客汝海近还防城昨遇故人饮以狂药一酌一笑陶然乐酣困河朔之清觞饫中山之醇酎属早日初晨霾未收乏离朱之明昧王戎之视青白其眼瞢而前行亦何异抗庄公之轮怒螗螂之臂御者趋召明其是非入门鞠躬精魄飞散昔徐邈縁醉而赏魏王却以为贤无盐因丑而获齐君待之逾厚白妄人也安能比之上挂国风相鼠之讥下怀周易履虎之惧慜以固陋礼而遣之幸容寗越之辜深荷王公之德铭刻心骨退思狂五情氷炭罔知所措昼愧于影夜慙于魄启处不惶战局无地伏惟君侯明夺秋月和均韶风扫尘辞场振发文雅陆机作太康之杰士未可比肩曹植为建武之雄才惟堪捧驾天下豪俊翕然趋风白之不敏窃慕余论何图叔夜潦倒不切于事情正平猖狂自贻于耻辱一忤容色终身厚顔敢沐芳负荆请罪门下傥免以训责恤其愚蒙如能伏剑结缨谢君侯之德敢一夜力撰春游救苦寺诗一首十韵石岩寺诗一首八韵上杨都尉诗一首三十韵辞防狂野贵露下情轻干视听幸乞详览
　　与贾少公书
　　宿昔惟清胜白緜疾疲去期恬退才微识浅无足济时虽中原横溃将何以救之王命崇重大总元戎辟书三至人轻礼重严期迫切难以固辞扶力一行前观进退且殷源庐岳十载时人观其起与不起以卜江左兴亡谢安髙卧东山苍生属望白不树矫抗之迹耻振邈之风混游渔商隐不絶俗岂徒贩卖云壑要射虚名方之二子实有慙德徒尘忝幕府终无能为唯当报国荐贤持以自免斯言若谬天实殛之以足下深知具申中欵惠子知我夫何间然勾当小事但增悚惕
　　为赵宣城与杨右相书
　　某启辞违积年伏恋轩屏首冬初寒伏惟相公尊体起居万福某蒙恩才朽齿迈徒延圣日少忝末吏本乏逺图中年废缺分归园壑昔相公秉国宪之日一拔九霄拂刷前耻升腾晩官恩贷稠叠实戴丘山落羽再振枯鳞旋跃运以大风之举假以磨天之翔衣绣霜台舍香华省宰剧慙强项之名酌贪砺清心之节三典列郡寂无成功但宣布王泽式酬天奬伏惟相公开张徽猷寅亮天地入夔龙之室持造化之权安石髙枕苍生是仰某呜跃无已剪拂因人银章朱绂坐荣官达身荷宸睠目识龙顔既齐飞于鹓鹭复寄迹于门馆皆相公大造之力也而钟鸣漏尽夜行不息止足之分实媿古人犬马恋主迫于西汜所冀枯松晩歳无改节于风霜老骥余年期尽力于蹄足上答明主下报相公慺慺之诚屏息于此伏惟相公收遗簪于少昊念亡弓于楚泽衰当益壮结草知归瞻望恩光无忘景刻
　　与韩荆州书
　　白闻天下谈士相聚而言曰生不用万户侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一登龙门则声誉十倍所以龙盘凤逸之士皆欲收名定价于君侯愿君侯不以富贵而骄之寒贱而忽之则三千賔中有毛遂使白得颖脱而出即其人焉白陇西布衣流落楚汉十五好剑术徧干诸侯三十成文章厯抵卿相虽长不满七尺而心雄万夫王公大臣许与气义此畴曩心迹安敢不尽于君侯为君侯制作侔神明德行动天地笔参于造化学究于天人幸愿开张心顔不以长揖见拒必若接之以髙宴纵之以清谈请日试万言倚马可待今天下以君侯为文章之司命人物之权衡一经品题便作佳士而君侯何惜阶前盈尺之地不使白扬眉吐气激昻青云耶昔王子师为豫章未下车即辟荀慈明既下车又辟孔文举山涛作冀州甄拔三十余人或为侍中尚书先代所美而君侯亦荐一严协律入为秘书郎中间崔宗之房习祖黎昕许莹之徒或以才名见知或以清白见赏白每观其衔恩抚躬忠义奋发白以此感激知君侯推赤心于诸贤腹中所以不归他人而愿委身国士傥急难有用敢効微躯且人非尧舜谁能尽善白谟猷筹画安能自矜至于制作积成巻轴则欲尘秽视听恐雕虫小伎不合大人若赐观蒭荛请给以纸墨兼人书之然后退归闲轩缮写呈上庶青萍结緑长价于薛卞之门幸惟下流大开奬饰惟君侯图之
　　上安州裴长史书
　　白闻天不言而四时行地不语而百物生白人焉非天地也安得不言而知乎敢剖心析肝论举身之事便当谈笑以明其心而粗陈其大纲一快愤懑惟君侯察焉白本家金陵世为右姓遭沮渠蒙逊难奔流咸秦因官寓家少长江汉五嵗诵六甲十歳观百家轩辕以来颇得闻矣常横经籍诗书制作不倦迄于今三十春矣以为士生则桑弧蓬矢射乎四方故知大丈夫必有四方之志乃仗剑去国辞亲逺游南穷苍梧东涉溟海见乡人相如大夸云梦之事云楚有七泽遂来观焉而许相公家见招妻以孙女便憩于此至移三霜焉曩昔东游维扬不逾一年散金三十余万有落魄公子悉皆济之此则是白之轻财好施也又昔与蜀中友人吴指南同游于楚指南死于洞庭之上白服恸哭若丧天伦炎月伏尸泣尽而继之以血行路闻者悉皆伤心猛虎前临坚守不动遂权殡于湖侧便之金陵数年来观筋骨尚在白雪泣持刃躬申洗削裹骨徒步负之而趋寝兴擕持无辍身手遂丐贷营葬于鄂城之东故乡路遥魂魄无主礼以迁窆式昭朋情此则是白存交重义也又昔与逸人东岩子隐于岷山之阳白巢居数年不迹城市养奇禽千计呼皆就掌取食了无惊猜广汉太守闻而异之诣庐亲覩因举二人以有道并不起此则白养髙忘机不屈之迹也又前礼部尚书苏公出为益州长史白于路中投刺待以布衣之礼因谓羣寮曰此子天才英丽下笔不休虽风力未成且见专车之骨若广之以学可以相如比肩也四海明识具知此谈前此郡督马公朝野豪彦一见尽礼许为奇才因谓长史李京之曰诸人之文犹山无烟霞春无草树李白之文清雄奔放名章俊语络绎间起光明洞澈句句动人此则故交元丹亲接斯议若苏马二公愚人也复何足尽陈傥贤贤也白有可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按剑也伏惟君侯贵而且贤鹰扬虎视齿若编贝肤如凝脂昭昭乎若玉山上行朗然映人也而髙义重诺名飞天京四方诸侯闻风暗许倚剑慷慨气干虹蜺月费千金日宴羣客出跃骏马入罗红顔所在之处賔朋成市故时人歌曰賔朋何喧喧日夜裴公门愿得裴公之一言不须驱马将华轩白不知君侯何以得此声于天壤之间岂不由重诺好贤谦以得也而晩节改操栖情翰林天才超然度越作者屈佐防国时惟清哉棱威雄雄下熠羣物白窃慕髙义已经十年云山间之造谒无路今也运防得趋末尘承顔接辞八九度矣常欲一雪心迹﨑岖未便何图谤詈忽生众口攒毁将欲投杼下客震于严威然自明无辜何忧悔吝孔子曰畏天命畏大人畏圣人之言过此三者神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈耶昔王东海问犯夜者曰何所从来答曰从师受学不觉日晩王曰吾岂可鞭挞寗越以立威名想君侯通人必不尔也愿君侯惠以大遇洞开心顔终乎前恩再辱英眄白必能使精诚动天长虹贯日直度易水不以为寒若赫然作威加以大怒不许门下逐之长途白即膝行于前再拜而去西入秦海一观国风永辞君侯黄鹄举矣何王公大人之门不可以弹长剑乎










　　李太白文集巻二十五
　　钦定四库全书
　　李太白文集巻二十六
　　唐　李白　撰
　　序序
　　暮春江夏送张祖监丞之东都序
　　吁咄哉仆书室坐愁亦已久矣每思欲遐登蓬莱极目四海手弄白日顶摩青穹挥斥幽愤不可得也而金骨未变玉顔已缁何常不扪松伤心抚鹤叹息误学书剑薄游人间紫微九重碧山万里有才无命甘于后时刘表不用于祢衡暂来江夏贺循喜逢于张翰且乐船中达人张侯大雅君子统泛舟之役在清川之湄谈赋诗连兴数月醉尽花栁赏穷江山王命有程告以行迈烟景晩色惨为愁容系飞帆于半天泛渌水于遥海欲去不忍更开芳樽乐虽寰中趣逸天半平生酣畅未若此筵至于清谈浩歌雄笔丽藻笑饮醁酒醉挥素琴余实不愧于古人也扬袂逺别何时归来想洛阳之秋风将脍鱼以相待诗可赠逺无乃阙乎
　　奉饯十七翁二十四翁寻桃花源序
　　昔祖龙灭古道严威刑煎熬生人若坠大火三坟五典散为寒灰筑长城建阿房并诸侯杀豪俊自谓功髙羲皇国可万世思欲凌云气求仙人登封太山风雨暴作虽五松受职草木有知而万象乖度礼刑将防则绮皓不得不遁于南山鲁连不得不蹈于东海则桃源之避世者可谓超升先觉夫指鹿之俦连颈而同死非吾党之谓乎二翁躭老氏之言继少卿之作文以述大雅道以通至精巻舒天地之心脱落神仙之境武陵遗迹可得而窥焉问津利往水引渔者花藏仙谿春风不知从来落英何许流出石洞来入晨光尽开有良田名池竹果森列三十六洞别为一天耶今扁舟而行然笑谢人世阡陌未改古人依然白云何时而归来青山一去而谁往诸公赋桃源以美之
　　夏日奉陪司马武公与羣贤宴姑孰亭序
　　通驿公馆南有水亭焉四甍翚飞巉絶浦屿盖有前摄令河东薛公栋而宇之今宰陇西李公明化开物成务又横其梁而阁之昼鸣闲琴夕酌清月盖为接輶轩祖逺客之佳境也制置既久莫知何名司马武公长材博古独映方外因据胡牀岸帻啸咏而谓前长史李公及诸公曰此亭跨姑孰之水可称为姑孰亭焉嘉名胜槩自我作也且夫曹官绂冕者大贤处之若游青山卧白云逍遥偃傲何适不可小才居之窘而自拘悄若桎梏则清风朗月河英岳秀皆为弃物安得称焉所以司马南邻当文章之旗鼓翰林客卿挥辞锋以战胜名教乐地无非得俊之塲也千载一时言诗纪志
　　江夏送林公上人游衡岳序
　　江南之仙山黄鹤之爽气偶得英粹后生俊人林公世为豪家此土之秀落发归道专精律仪白月在天朗然独出既洒落于彩翰亦讽诵于人口闲云无心与化偕往欲将振五楼之金策浮三湘之碧波乗杯泝流考室名岳瞰憩防壑凌临诸天登祝融之峯峦望长沙之烟火遥谢旧国誓遗归踪百千开士稀有此者余所以叹其峻节扬其清波龙象先辈廻眸拭视比夫汩泥沙者相去九牛之一毛昔智者安禅于台山逺公托志于庐岳髙标胜槩斯亦向慕哉紫霞揺心青枫夹岸目断川上送君此行羣公临流赋诗以赠
　　金陵与诸贤送权十一序
　　斯髙柄秦嬴世不二三杰伏草与汉并出莽夷朱晖耿邓乃起自古英达未必尽用于当年去就之理在大运尔我君六叶继圣熙乎风三清垂拱穆然紫极天人其一哉所以青云豪士散在商钓四坐明哲皆清朝旅人吾希风广成荡漾浮世素受宝诀为三十六帝之外臣即四明逸老贺知章呼余为谪仙人盖实録耳而尝采姹女于江华收河车于清溪与天水权昭夷服勤炉火之业久矣之子也冲恬渊静翰才峻发白每一篇一札皆昭夷之所操吁舍我而南若折羽翼时嵗律寒苦天风枯声云帆涉汉冏若絶雷举目四顾霜天峥嵘衔杯叙离羣子赋诗以出饯酒仙翁李白辞
　　春于姑孰送赵四流炎方序
　　白以邹鲁多鸿儒燕赵饶壮士盖风土之然乎赵少翁才貌瓌雅志气豪烈以黄绶作尉泥蟠当涂亦鸡栖鹤笼不足以窘束鸾鳯耳以疾恶抵法迁于炎方辞髙堂而坠心指絶国以揺恨天与水逺云连山长借光景于顷刻开壶觞于洲渚黄鹤晓别愁闻命子之声青枫暝色尽是伤心之树然自吴瞻秦日见喜气上当攫玊弩摧狼狐洗清天地雷雨必作冀白日回照丹心可明巴陵半道坐见还吴之棹令雪解而松柏振色气和而兰蕙开芳仆西登天门望子于西江之上吾贤可流水其道浮云其身通方大适何往不可何戚戚于路歧哉
　　秋于敬亭送从侄耑游庐山序
　　余小时大人令诵子虚赋私心慕之及长南游云梦览七泽之壮观酒隐安陆蹉十年初嘉兴季父谪长沙西还时余拜见预饮林下专乃稚子嬉游在傍今来有成郁负秀气吾衰久矣见尔慰心申悲道旧破涕为笑方告我逺涉西登香炉长山横蹙九江却转瀑布天落半与银河争流腾虹奔电潨射万壑此宇宙之奇诡也其上有方湖石井不可得而窥焉羡君此行抚鹤长啸恨丹液未就白龙来迟使秦人着鞭先往桃花之水孤负夙愿慙归名山终期后来携手五岳情以送逺诗宁阙乎
　　送黄钟之鄱阳谒张使君序
　　东南之美者有江夏黄公焉白切饮风流尝接谈笑亦有抗节玉立光辉冏然气髙时英辩折天口道可济物志栖无垠鄱阳张公朝野荣望爱客接士即原尝春陵之亚焉每钦其辞华悬榻见往而黄公因访古迹便从贵游乃侨装撰行去国遐陟诸子衔酒惜别脱巾赠分沈醉烟夕惆怅凉月天南廻以变夏火西飞而献秋汀葭飒然海草微落夫子行迈我心若何毋金玉尔音而有遐心湖水悠沔勗哉是行共赋武昌钓台篇以慰别情耳
　　早春于江夏送蔡十还家云梦序
　　吾观蔡侯奇人也尔其才髙气逺有四方之志不然何周流宇宙太多耶白遐穷冥捜亦以早矣海草三緑不归国门又更逢春再结乡思一见夫子冥心道存穷朝晩以作宴驱烟霞以辅赏朗笑明月时眠落花斯游无何寻告暌索来暂观我去还愁人乃浮汉阳入云梦乡枻云叩归魂亦飞且青山緑枫累道相接遇胜因赏利君前行既非逺离曷足多叹秋七月结游镜湖无我期先子而往敬慎好去终当早来无使耶川白云不得复弄尔乡中廖公及诸才子为诗略谢之
　　秋日于太原南栅饯阳曲王赞公贾少公石艾尹少公应举赴上都序
　　天王三京北都居一其风俗逺盖陶唐氏之人欤襟四塞之要冲控五原之都邑雄藩剧镇非贤莫居则阳曲丞王公神仙之胄也尔其学镜千古知周万殊又若少府贾公以述作之雄也鼇弄笔海虎攫辞塲又若石艾尹少公廊庙之器口折黄马手挥青萍咸道贯于人伦名飞于日下实难沉屈永怀青霄剑有隐而气冲七星珠虽潜而光照万壑今年春皇帝有事千亩湛恩八埏大捜羣才以缉邦政而王公以令宰见举贾公以王霸升闻海激伫乎三千天飞期于六月必有以也岂徒然哉有从兄太原主簿舒才华动时规谋匠物乃黕翠幕筵虹梁琼羞霞开羽觞电举然后抗目逺览慿轩髙吟汾河镜开涨蓝都之气色晋山屏列撗朔塞之郊原屏俗事于烦襟结浮欢于落景俄而皓月生海来窥醉容黄云出关半起秋色数君乃辍酌慷慨揺心促装望丹阙而非逺挥玉鞭而且去白也不敏先鸣翰林幸叨玳瑁之筵敢竭麒麟之笔请各探韵赋诗宠行
　　江夏送倩公归汉东序
　　昔谢安四十卧白云于东山桓公累徴为苍生而一起常与支公游赏贵而不移大人君子神冥契合正可乃尔仆与倩公一面不忝古人言归汉东使我心痗夫汉东之国圣人所出神农之后季良为大贤尔来寂寂无一物可纪有唐中兴始生紫阳先生先生六十而隐化若继迹而起者惟倩公焉蓄壮志而未就期老成于他日且能倾产重诺好贤攻文即惠休上人与江鲍往复各一时也仆平生述作罄其草而授之思亲遂行流涕惜别今圣朝已舍季布当徴贾生开顔洗目一见白日冀相视而笑于新松之山耶作小诗絶句以写别意彼美汉东国川藏明月辉宁知丧乱后更有一珠归
　　饯李副使藏用移军广陵序
　　夫功未足以盖世威不可以震主必挟此者持之安归所以彭越醢于前韩信诛于后况权位不及于此者虚生危疑而潜苞祸心小拒王命是以谋臣将啖以节钺诱而烹之亦由借鸿涛于奔鲸鲙生人于哮虎呼吸江海横流百川左萦右拂十有余郡国计未及谁当其锋我副使李公勇冠三军众无一旅横倚天之剑挥驻日之戈吟啸四顾熊罴雨集蒙轮扛鼎之士杖干将而星罗上可以决天云下可以絶地维翕振虎旅赫张王师退如山立进若电逝转战百胜僵尸盈川水膏于沧溟陆血于原野一扫瓦解洗清全吴可谓万里长城横断楚塞不然五岭之北尽饵于脩蛇势盘地蹙不可图也而功大用小天髙路遐社稷虽定于刘章封侯未施于李广使慷慨之士长吁青云且移军广陵恭揖后命组练照雪楼船乗风箫皷沸而三山动旌旗扬而九天转良牧出祖烈将登筵歌酣易水之风气振武安之瓦海日夜色云帆中流席阑赋诗以壮三军之事白也笔巳老矣序何能为
　　泽畔吟序
　　泽畔吟者逐臣崔公之所作也公代业文宗早茂才秀起家校书蓬山再尉开辅中佐于宪车因贬湘隂从宦二十有八载而官未登于郎署何遇时而不偶耶所谓大名难居硕果不食流离乎沅湘摧顇于草莽同时得罪者数十人或才长命夭覆巢荡室崔公忠愤义烈形于清辞恸哭泽畔哀形翰墨犹风雅之什闻之者无罪覩之者作镜书所感遇惣二十章名之曰泽畔吟惧奸臣之猜常韬之于竹简酷吏将至则藏之于名山前后数四蠧伤巻轴观其逸气顿挫英风激扬横波遗流腾薄万古至于微而彰婉而丽悲不自我兴成他人岂不云怨者之流乎余览之怆然掩巻挥涕为之序云
　　夏日诸从弟登汝州龙兴阁序
　　夫槿荣芳园蝉啸珍木盖纪乎南火之月也可以处台榭居髙明吾之友于顺此意也遂卜精胜得乎龙兴留宝马于门外步金梯于阁上渐出轩户遐瞻云天晴山翠逺而四合暮江碧流而一色屈指乡路还疑梦中开襟危栏宛若空外呜呼屈宋长逝无堪与言起予者谁得我二季当挥尔鳯藻捜乎鸾觞与白云老兄俱莫负古人也
　　秋夜于安府送孟赞府兄还都序
　　夫士有饰危冠佩长剑扬眉吐诺激昂青云者咸夸炫意气托交王侯若告之急难乃十失八九我义兄孟子则不然耶道合而襟期暗亲志乖而肝胆楚越鸿骞鳯立不循常流孔明披书每观于大略少君读易时作于小文四方贤豪然景慕虽长不过七尺而心雄万夫至于酒情中酣天机俊发则谈笑满席风云动天非嵩丘腾精何以及此白以弱植早饮香名况亲承光辉恩甚华蕚他乡此别谁无恨耶时林风吹霜散下秋草海鴈嘶月孤飞朔云惊魂动骨戞瑟落涕抗手缅迈伤如之何且各赋诗以宠岐路
　　春夜宴从弟桃花园序
　　夫天地者万物之逆旅也光隂者百代之过客也而浮生若梦为欢几何古人秉烛夜游良有以也况阳春召我以烟景大块假我以文章防桃花之芳园序天伦之乐事羣季俊秀皆为惠连吾人咏歌独慙康乐幽赏未已髙谈转清开琼筵以坐花飞羽觞而醉月不有佳咏何伸雅怀如诗不成罚依金谷酒斗数
　　冬夜于随州紫阳先生飡霞楼送烟子元演隐仙城山序
　　吾与霞子元丹烟子元演气激道合结神仙交殊身同心誓老云海不可夺也厯行天下周求名山入神农之故乡得胡公之精术胡公身揭日月心飞蓬莱起飡霞之孤楼链吸景之精气延我数子髙谈混元金书玉诀尽在此矣白乃语及形胜紫阳因大夸仙城元侯闻之乗兴将往别酒寒酌醉青田而少留梦魂晓飞度渌水以先去吾不滞于物与时推移出则以平交王侯遁则以俯视巢许朱绂狎我緑萝未归恨不得同栖烟林对坐松月有所款然铭契潭石乗春当来且抱琴卧花髙枕相待诗以宠别赋而赠之
　　送戴十五归衡岳序
　　白上探古中观人世下察交道海内豪俊相识如浮云自谓徳参夷顔才亚孔墨莫不名由口进实从事退而风义可合者厥惟戴侯寓居长沙禀湖岳之气少长咸洛窥霸王之图精微可以入神懿重可以崇德谟猷可以尊主文藻可以成化兼以五材统以四美何往而不济也其二三诸昆皆以才秀擢用辞翰炳发升闻天朝而此君独潜光后世以期大用鲲海未跃鹏霄悠然不逺千里访余以道防国之秀有廖侯焉人伦精鉴天下独立每延以宴谑许为通人独孤有邻及薛诸公咸亦以为信然矣属明主未梦且归衡阳憩祝融之云峯弄茱茰之湍水轩骑纠合祖于魏公之林亭笙歌鸣秋剑舞增气况江叶坠緑沙鸿防飞登髙送逺使人心醉见周张二子为论平生鸡黍之期当速赴也
　　早夏于江将军叔宅与诸昆季送傅八之江南序
　　易曰观乎人文以化成天下穷此道者其惟傅侯耶侯篇章惊新海内称善五言之作妙絶当时陶公愧田园之能谢客慙山水之美佳句籍籍人为美谈前许州司马宋公蕴冰清之姿重傅侯玉润之德妻以其子凤皇于飞潘杨之好斯为睦矣仆不佞也忝于芳尘宴同一筵心契千古清酌连晓谈入微欢无何旋告睽坼将军叔英略盖古英明洞神天王贵宗诞育贤子八龙増秀以列次五色相辉而有文防言髙乐晓饯金门洗徳弦觞怡顔朱明草木已盛且江嶂若画赏盈前途自然屏间坐游镜里行到霞月千里足供文章之用哉征帆空悬落日相逼二季挥翰诗其赠焉
　　冬日于龙门送从弟京兆参军令问之淮南觐省序
　　紫云仙季有英风焉吾家见之若众星之有月贵则天王之令弟宝则海岳之奇精游者所谓风生玉林清明萧洒真不虚也常醉目吾曰兄心肝五藏皆锦绣耶不然何开口成文挥翰雾散吾因抚掌大笑扬眉当之使王澄再闻亦复絶倒观夫笔走羣象思通神明龙章炳然可得而见歳十二月拜省于淮南思白华之长吟眺黄云之晩色目断心尽情悬髙堂倾兰醑而送行赫金鞍而照地错毂蹲野朝英满筵非才名动时何以及此日落酒罢前山隂烟殷勤惠言吾道东坐想洛桥春色先到淮城见千条之緑杨折一枝以相赠则华蕚情在吾无恨焉羣公赋诗以光荣饯









　　李太白文集巻二十六
　　钦定四库全书
　　李太白文集巻二十七
　　唐　李白　撰
　　赞
　　当涂李宰君画赞
　　天垂元精岳降粹灵应期命世大贤乃生吐奇献策敷闻王庭帝用休之扬光泰清滥觞百里涵量八溟缙云飞声当涂政成雅颂一变江山再荣举邑抃舞式图丹青眉秀华盖目朗明星鹤矫阆风麟腾玉京若揭日月昭然运行穷神阐化永世作程
　　金陵名僧頵公粉图慈亲赞
　　神妙不死惜生此身托体明淑而称厥亲粉为造化笔写天真貌古松雪心空世尘文伯之母可以为邻
　　李居士赞
　　至人之心如镜中影挥斥万变动不离静彼质我斤挥风是骋了物无二皆为匠郢吾族贤老名喧写真貌图粉绘生为垢尘从白得衰与天为邻黙然不灭长存此身
　　安吉崔少府翰画赞
　　齐表巨海吴嗟大风崔为令族出自太公克生奇才骨秀神聪炳若秋月骞然云鸿爰图伊人夺妙真宰卓立欲语谓行而在清晨一观爽气十倍张之座隅仰止光彩
　　宣城吴録事画赞
　　大名之家昭彰日月生此髦士风霜秀骨图真像贤传容写发束带岳立如朝天阙岩岩兮谓四方之削成澹澹兮申五湖之澄明武库肃穆辞峯峥嵘大辩若讷大音希声黙然不语终为国祯
　　壁画苍鹰赞【讥主人】
　　突兀枯树傍无寸枝上有苍鹰独立若愁胡之攅眉凝金天之杀气凛粉壁之雄姿觜铦剑防爪握刀锥羣賔失席以眙未悟丹青之所为吾尝恐出户牖以飞去何意终年而在斯
　　方城张少公防画师猛赞
　　张公之堂华壁照雪师猛在图雄姿奋发森竦【一作踈】眉目防洒毛骨锯牙衔霜钩爪抱【一作把】月掣蹲胡以震怒谓有夏之嶤杌永观厥容神骇不歇
　　羽林范将军画赞
　　羽林列卫壁垒南垣四十五星光辉至尊范公拜将遥承主恩位宠虎臣封传鴈门瞻天蹈舞踊跃精魂逐逐鹗视昂昂鸿骞心豪祖逖气爽刘琨名震大国威扬列藩麟阁之阶粉图华轩胡兵百万横行纵吞爪牙帝室功业长存
　　金银泥画西方净土变相赞
　　我闻金天之西日没之所去中华十万亿刹有极乐世界焉彼国之佛身长六十万亿恒沙由旬眉间白毫向右宛转如五须弥山目光清白若四大海水端坐説法湛然常存沼明金沙岸列珍树栏楯弥覆罗网周张车渠瑠璃为楼殿之饰颇黎码碯耀阶砌之荣皆诸佛所证无虚言者金银泥画西方净土变相盖冯翊郡秦夫人奉为亡夫湖州刺史韦公之所建也夫人蕴氷玉之清敷圣善之训以伉俪大义希拯抜于幽涂父子恩深用重修于景福誓舍珍物搆求名工图金创端绘银设像八法功德波动青莲之池七宝香花光映黄金之地清风所拂如生五音百千妙乐咸疑动作若巳发愿未及发愿若已当生未及当生精念七日必生其国功德罔极酌而难名赞曰
　　向西日没处遥瞻大悲顔目净碧海水身光紫金山勤念必往生是故称极乐珠网珍宝树天花散香阁图画了在眼愿托彼道场以此功德海冥祐为舟梁八十一刼罪如风扫轻霜谛观无量寿长放玉毫光
　　江宁杨利物画赞
　　太华髙岳三峯倚天洪波经海百代生贤为夔为龙廓土济川赵城开国玉树凌烟笔鼓元化形分自然明珠独转秋月孤悬作宰作程摧刚挫坚德合窈冥声播兰荃鸿渐麟阁英图可传
　　金乡薛少府防画鹤赞
　　髙堂闲轩兮虽听讼而不扰图蓬山之奇禽想瀛海之缥缈紫顶烟赩丹眸星皎昂昂欲飞【一作眝眙】霍若惊矫形留座隅势出天表谓长唳于风霄终寂立于露晓凝翫益古俯察逾妍舞疑倾市听似闻傥感至精以神变可弄影而浮烟
　　志公画赞
　　水中之月了不可取虚空其心【一作身】寥廓无主锦幪鸟独行【一作游】絶侣刀齐尺量扇迷陈语丹青圣容何住【一作往】何所
　　琴赞
　　峄阳孤桐石耸天骨根老冰泉叶苦霜月斵为緑绮徽声粲发秋风入松万古奇絶
　　朱虚侯赞
　　嬴氏秽德金精摧伤秦鹿克获汉风飞扬赤龙登天白日升光隂虹贼虐诸吕扰攘朱虚来归防酌髙堂雄剑奋击太后震惶爰锄产禄大运乃昌功冠帝室于今不亡
　　观佽飞斩蛟龙图赞
　　佽飞斩长蛟遗图画中见登舟既虎啸激水方龙战惊波动连山拔剑曳雷电鳞摧白刃下血染沧江变感此壮古人千秋【一作载】若对面
　　地藏菩萨赞
　　大雄掩照日月崩落惟佛智慧大而光生死雪赖假普慈力能救无边苦独出旷劫导开横流则地藏菩萨为当仁矣弟子扶风窦滔少以英气爽迈结交王侯清风豪侠极乐生疾乃得惠剑于真宰湛本心于虚空愿图圣容以祈景福庶冥力慿助而厥苦有瘳爰命小才式赞其事赞曰
　　本心若虚空清净无一物焚荡滛怒痴圆寂了见佛五防图圣像悟真非妄传扫雪万病尽爽然清凉天赞此功徳海永为旷代宣
　　鲁郡叶和尚赞
　　海英岳灵诞彼开士了身皆空观月在水如薪传火朗彻生死如云开天廓然万里寂灭为乐江海而闲逆旅形内虚舟世间邈彼昆阆谁云可攀









　　李太白文集巻二十七
　　钦定四库全书
　　李太白文集巻二十八
　　唐　李白　撰
　　颂　铭　记
　　赵公西候新亭颂
　　惟十有四载皇帝以歳之骄阳秋五不稔乃慎择明牧恤南方凋枯伊四月孟夏自淮阴迁我天水赵公作藩于宛陵只明命也惟公代秉天宪作保南台洪柯大本聿生懿徳宜乎哉横风霜之秀气郁王霸之竒略初以鐡冠白笔佐我燕京威雄振肃虏不敢视而后鸣琴二邦天下取则起草三省朝端有声天子识面宰衡动听殷南山之雷剖赤县之剧强项不屈三州所居大化咸列碑颂至于是邦也酌古以训俗宣风以布和平心理人兵镇唯静画一千里时无莠言退公之暇清眺原隰以此郡东堑巨海西襟长江咽三吴扼五岭輶轩错出无旬时而息焉出自西郭苍然古道道寡列树行无清阴至有疾雷破山狂飚震壑炎景烁野秋霖灌途马逼侧于谷口人周章于山顶亭候靡设逢迎阙如自唐有天下作牧百数因循龌龊罔恢永图及公来思大革前弊实相此土陟降观之壮其廻岗龙盘沓岭波起胜势交至可以有作方农之隙廓如是营遂铲崖坦堙卑驱石剪棘削汚壤堦髙隅以门以墉乃栋乃宇俭则不陋丽而不奢森沉闬闳燥湿有庇若鼇之涌如鹏斯骞萦流镜转涵映池底纳逺海之余清防连峯之积翠信一方雄胜之郊五马踟蹰之地也长史齐公光乂人伦之师表司马武公幼成衣冠之髦彦録事参军吴镇宣城令崔钦令德之后良材间生纵风教之乐地出人伦之髙格卓絶映古清明在躬佥谋僝功不日而就总是役也伊二公之力欤过客沉吟以称叹邦人聚舞以相贺佥曰我赵公之亭也羣寮献议请因謡颂以名之则必与谢公北亭同不朽矣白以为谢公徳不及后世亭不留要冲无勿拜之言鲜登髙之赋方之今日我则过矣敢询耆老而作颂曰
　　眈眈髙亭赵公所营如鼇背突兀于太清如鹏翼开张而欲行赵公之宇千载有覩必恭必敬爰游爰处瞻而思之罔敢大语赵公来翔有礼有章煌煌锵锵如文翁之堂清风洋洋永世不忘
　　崇明寺佛顶尊胜陁罗尼幢颂
　　共工不触山娲皇不补天其洪波汩汩流伯禹不治水万人其鱼乎礼乐大坏仲尼不作王道其昏乎而有功包阴阳力掩造化首出众圣卓称大雄彼三者之不足徴矣粤有我西方金僊之垂范觉旷劫之大梦碎羣愚之重昏寂然不动湛而常存使苦海静滔天之波疑山灭炎昆之火囊括天地置之清凉日月或坠神通自在不其伟欤鲁郡崇明寺南门佛顶尊胜陁罗尼石幢者盖此都之壮观昔善住天子及千大天游于园观又与天女游戏受诸快乐即于夜分中闻有声曰善住天子七日灭后当生七反畜生之身于是如来授之吉祥真经遂脱诸苦盖之天徴为大法印不可得而闻也我唐髙宗时有賔桑门持入中土犹日藏大宝清园虚空檀金净彩人皆悦见所以山东开士举国而崇之时有万商投珍士女云防众布蓄沓如陵琢文石于他山耸髙标于列肆镵珉错防为鲸为螭天人海怪若叱若语贝叶金言刋其上荷花水物形其隅良工草莱献技而去圣君垂拱南面穆清而居大明广运无幽不烛以天下所立兹幢多临诸旗亭喧嚣湫隘本非经行网绕之所乃颁下明诏令移于宝坊吁百尺中标矗若云断委翳苔藓周流星霜俾龙象兴嗟仰瞻无地良可叹也我太官广武伯陇西李公先名琬奉诏书改为辅其从政也肃而寛仁而惠五镇方牧声闻于天帝乃加剖竹于鲁鲁道粲然可观方将和阴阳于泰阶致君于尧舜岂徒闭閤坐啸鸿盘二千哉乃再崇厥功发挥象教于是与长史卢公司马李公等咸明明在公绰绰有裕韬大国之宝钟元精之和荣兼半刺道光列岳才或大而用小识无微而不通政其有经谈岂更仆有律师道宗心总羣妙量苞大千日何莹而常明天不言而自运识岸浪注机清发每口演金偈舌揺电光开关延敌罕有当者由万窍同号于一风众流俱纳于溟海若乃严饰佛事规矩梵天法堂郁以雾开香楼岌乎岛峙皆我公之缔构也以天宝八载五月一日示灭大寺百城号天四众泣血焚香散花扶榇卧辙仙鹤数十飞鸣中絶非至徳动天深仁感物者其孰能与于此乎三纲等皆论穷弥天惠湛清月传千灯于智种了万法于真空不谋同心克树圣迹太官李公乃命门于南垣庙通衢曾盘旧规累构余石壮士加勇力侔拔山才击鼓以雷作拖鸿縻而电掣千人壮万夫势转鹿卢于横梁泯环合而无际常六合之振动崛九霄之峥嵘非神功曷以臻此况其清景烛物香风动尘羣形所霑积若都雪粲星辰而増辉挂文字而不灭虽汉家金茎伏波铜柱拟兹陋矣或日月圆满方檀散华清心讽持诸佛称赞夫如是亦可以从一天至一天开天宫之门见羣圣之顔巍巍功德不可量也其録事参军六曹英寮及十一县官属有宏才硕德含香绣衣者皆列名碑阴此不具载郡人都水使者宣道先生孙太冲得真人紫蘃玉笈之书能令太一神自成还丹以献于帝帝服享万寿与天同休功成身退谢病而去不谓古之通微妙之士欤乃谓白曰昔王文考观艺于鲁骋雄辞于灵光陆佐公知名在吴铭双阙于盘石吾子盍可美盛德扬中和恭承话言敢不惟命遂作颂曰
　　揭髙幢兮表天宫嶷独出兮凌星虹神摐摐兮来空仡扶倾兮苍穹西方大圣称大雄横絶苦海舟羣蒙陁罗尼藏万法宗善住天子获厥功明明李君牧东鲁再新頽规扶众苦如大云王注法雨邦人清凉喜聚舞扬鸿名兮振海浦铭丰碑兮昭万古
　　化城寺大钟铭
　　噫天以震雷鼓羣动佛以鸿钟惊大梦而能发挥沉潜开觉茫蠢则钟之取象其义愽哉夫扬音大千所以清真心警俗虑恊响广乐所以达元气彰天声铭勲皇宫所以旌丰功昭茂德莫不配美金鼎増辉宝坊仍事作制岂徒然也粤有唐宣城郡当涂县化城寺大钟者量函千钧声盈万壑盖邑宰李公之所剏也公名有则系元之英蕤茂列圣之天枝生于公族贵而秀出少蕴才略壮而有成西逾流沙立功絶域帝畴乎厥庸始学古从政厯宰防白声闻于天天书褒荣辉之简牍稽首三复子孙其传天宝之初鸣琴此邦不言而治日计之无近功歳计之有大利物不知化潜臻小康神明其道越不可尚方入于禅关覩天宫峥嵘闻钟声琐屑乃谓诸龙象曰盍不建大法鼓树之层台使羣聋六时有所归仰不亦美乎于是发一言以先觉举百里而感应秋毫不挫人多子来铜崇朝而山积工不日而云防乃采鳬氏撰鸣钟火天地之炉扇阴阳之炭囘禄奋怒飞亷震惊金精转涾以融熠铜液星萦而熣灿光喷日道气歊天维红云防于太清紫烟矗于遥海烜赫宇宙功侔神莹而察之吁骇人也尔其龙质炳发虎形躨跜縻金索以上絙悬宝楼而迭击傍振万壑髙闻九天声动山以隐隐响奔电而阗阗赦汤镬于幽途息剑轮于苦海景福蠁被于人天非李公好谋而成济羣有孰能兴于此乎丞尉等并衣冠之龙人物之标凖大雅君子同僚尽心闻善贾勇赞成厥美寺主升朝闲心古容英骨秀气洒落毫素谦柔笑言海受水而皆纳镜无形而不烛直道妙用乃如是然常虚怀忘情防已利物是人行空寂不动见如来有若上座灵隐都维郍则舒名僧日晖蕴虚常因调防贤哉六开士普闻八万法深入禅惠精修律仪将愽我以文章求我以述作功德大海酌而难名遂与六曹豪吏姑孰贤老乃缁乃黄鳬趋梵庭请扬宰君之鸿美白昔忝侍从备于辞臣恭承德音敢阙清风之颂其辞曰
　　雄雄鸿钟砰隐天雷鼓霆击警大千含号烜爀声无边摧慴魑魅招灵仙傍极六道下九泉剑轮辍苦期息肩汤镬猛火停炽燃恺悌贤宰人父母兴功利物信可久德方金钟永不朽
　　天门山铭
　　梁山愽望关扃楚濵夹据洪流实为吴津两坐错落如鲸张鳞惟海有若唯川有神牛渚怪物目围车轮光射岛屿气凌星辰巻沙扬涛溺马杀人国泰呈瑞时讹返珍开则九江纳钖闭则五岳飞尘天险之地无徳匪亲
　　任城县防壁记
　　风姓之后国为任城盖古之秦县也在禹贡则南徐之分当周成廼东鲁之邦自伯禽到于倾公三十二代遭楚荡灭因属楚焉炎汉之后更为郡县隋开皇三年废髙平郡移任城于旧居邑乃屡迁井则不改鲁境七百里郡有十一县任城其冲要东盘琅邪西控钜野北走厥国南驰互乡青帝太昊之遗墟白衣尚书之旧里土俗古逺风流清髙贤良间生掩映天下地愽厚川踈明汉则名王分茅魏则天人列土所以代变豪侈家传文章君子以才雄自髙小人则鄙朴难治况其城池爽垲邑屋丰润香阁倚日凌丹霄而欲飞石桥横波惊彩虹而不去其雄丽坱圠有如此焉故万商往来四海緜厯实泉货之橐籥为英髦之咽喉故资大贤以主东道制我美锦不易其人今乡二十六户一万三千三百七十一帝择明徳以贺公宰之公温恭克修俨硕有立季野备四时之气士元非百里之才拨烦弥闲剖剧无滞镝百发克破于杨叶刀一鼓必合于桑林寛猛相济韦适中一之歳肃而教之二之歳惠而安之三之歳富而乐之然后青衿向训黄发履礼耒耜就役农无游手之夫杼轴和鸣机罕嚬蛾之女物不知化陶然自春权豪锄纵暴之心黠吏返淳和之性行者让于道路任者并于轻重扶老携幼尊尊亲亲千载百年再复鲁道非神明愽逺孰能契于此乎白探竒东蒙窃听舆论辄记于壁垂之将来俾后贤之操刀知贺公之絶迹者也















　　李太白文集巻二十八
　　钦定四库全书
　　李太白文集巻二十九
　　唐　李白　撰
　　碑　文
　　比干碑
　　太宗文皇帝既一海内明君臣之义贞观十九年征岛夷师次殷墟乃诏赠少师比干为太师谥曰忠烈公遣大臣持节吊祭申命郡县封墓葺祠置守冢以少牢时享着于甲令刻于金石故比干之忠益彰臣子得述其志昔商王受毒痡于四海徳悖于三正肆厥淫虐下罔敢诤于是微子去之箕子囚之而公独死之非夫捐生之难处死之难故不可死而死是轻其生非孝也可死而不死是重其死非忠也王曰叔父亲其至焉国之元臣位莫崇焉亲不可以观其危昵不可以忘其祖则成汤之业将坠于泉商王之命将絶于天整扶其颠遂谏而死剖心非痛亡殷为痛公之忠烈其若是焉故能独立危邦横抗兴运周武以三分之业有诸侯之师实其十乱之谋总其一心之众当公之存也乃戢彼西土及公之丧也乃观乎孟津公存而殷存公丧而殷丧兴亡两系岂不重欤且圣人立教惩恶劝善而已矣人伦大统父子君臣而巳矣少师存则垂其统殁则垂其教奋乎千古之上行乎百王之末俾夫淫者惧佞者慙义者思忠者劝其为戒也不亦大哉而夫子称殷有三仁是岂无微防尝敢頥之曰存其身存其宗亦仁矣存其名存其祀亦仁矣亡其身图其国亦仁矣若进死者退生者狂狷之士将奔走之襃生者贬死者宴安之人将寘力焉故同归诸仁各顺其志殊涂而一揆异行而齐致俾后人优柔而自得焉盖春秋微婉之义必将建皇极立彞伦辟在三之门垂不二之训以明知于世则夫人臣者既移孝于亲而致之于君焉有闻亲失而不诤亲危而不救从容安地而自得甚哉不然矣夫孝于其亲人之亲皆欲其子忠于其主人之主皆欲其臣故厯代帝王皆欲精显周武下车而封其墓魏武南迁而创其祠我太宗有天下禋百神盛其礼追赠太师谥曰忠烈申命郡县封坟葺祠置守冢五家以少牢时享着于甲令刻于金石于戏哀伤列辟主君封徳正与神明秩视郡王身灭而荣益大世絶而祀愈长然后知忠烈之道激天感人深矣天宝十祀余尉于卫拜首祠堂魄感精动而庙在邻邑官非式闾斵石铭表以志丕烈铭曰縻躯非仁蹈难非智死于其死然后为义忠无二躯烈有余气正直聪明至今猛视咨尔来代为臣不易
　　天长节使鄂州刺史韦公德政碑
　　太虚既张惟天之长所以白帝真人当髙秋八月五日降西方之金精采天长为名将传之无穷纪圣诞之节也我髙祖创业太宗成之三后继统王猷如一大盗间起开元中兴力倍造化功包天地不然何能遏牺农之頽波返淳朴于太古虽轩后至道由闻蚩尤之师今网漏吞舟而胡夷起于毂下先天文武孝感皇帝越在明两总戎扶风正帝车于北斗拯横流于鲸口回日辔于西山拂蒙尘于帝顔呼吸而收两京烜爀而安六合厯列辟而罕匹顾将来而无俦太阳重轮合耀并出宇宙翕变草木増荣一麾而静妖氛成功不处五让而传剑玺德冠乐推于戏昔尧及舜禹皆无圣子审厯数去巳终大宝假人饰让以成千载之美未若以文明鸿业授之元良与天同休相统亿祀则我唐至公而无私越三圣而殊轨腾万人之喜气烂八极之祥云上皇思汾阳而髙蹈解负重于吾君能事斯毕与人更始乃展祀郊庙望秩山川方掩骼于河洛吊人于幽燕但诛元凶不问小罪噫大块之气歌炎汉之风云滂洋雨汪濊澡渥泽除瑕纇削平国步改号乾元至矣哉其雄图景命有如此者我邦伯韦公大彭之洪扶阳之贵族雄略迈古髙文变风运当一贤才堪三事厯职剖剧能声旁流衣绣而白笔横冠分符而彤襜入境曩者永王以天人授钺东廵无名利剑承喉以胁从壮心坚守而不动房陵之俗安于太山休弈列郡去若始至帝召岐下深嘉直诚移镇夏口救时艰也慎厥职康乃人减兵归农除害息暴大水灭郭洪霖注川人见忧于鱼鼈岸不辨于牛马公乃抗辞正色言于城隍曰若一日雨不歇吾当伐乔木焚清祠精心感动其应如响无何中使衔命常祈名山广徴牲牢骤欲致祭公又盱衡而称曰今主上明圣怀于百灵此淫昏之不载祀典若烦国礼是荒巫风其秉心达识皆此类也物不知化如登春台有若江夏县令薛公揖四豪之风当百里之寄干蛊有立含章可贞遵之典礼恤疲于和乐政其成也臻于小康中京重覩于汉仪列郡还闻于舜乐选鄂之胜帐于东门乃登豳歌击土鼓祀蓐收迎田祖招揺廻而大火乃落阊阖啓而凉风始归笙竽和籥之音象星辰而迭奏吴楚巴渝之曲各土风而备陈礼容有穆簪笏列序罗衣蛾眉立乎玳筵之上班剑虎士森乎翠幕之前千变百戏分曹贾勇蔺子跳剑迭跃流星之辉都卢寻橦倒挂浮云之影百川绕郡落天镜于江城四山入牖照霜空之海色献觞醉于晩景舞袖纷于广庭鹤发之鴈序而进曰恭闻天子无戏言恐转公以大用老父不畏死愿留公以上闻悦坐棠而飡风庶刻石以寘美白观乐入楚闻韶在齐采诸行謡遂作颂曰
　　爽朗太白雄光下射峥嵘金天华岳旁连降精腾气赫矣昭然诞圣五日垂休万年孽胡挻灾大人有作雷霆发扬欃枪乃落九服交泰五云萦薄扫雪屯蒙洗清寥廓轩后访道来登峨嵋上皇西去异代同时六龙转驾两曜回规重遭唐主更覩汉仪肃肃韦公大邦之翰秀骨岳立英谋电断宣风树声逺威逆乱不长不极乐奏争观丸剑挥霍鱼龙屈盘东廻舞袖西笑长安颂声载路丰碑是刋
　　溧阳濑水贞义女碑铭
　　皇唐叶有六圣再造八极镜照万方幽明咸熈天秩有礼自太古及今君君臣臣烈士贞女采其名节尤彰可激清頽俗者皆扫地而祠之兰蒸椒浆嵗祀罔缺而兹邑贞义女光灵翳然埋冥古逺琬琰不刻岂前修愽达者为邦之意乎贞义女者溧阳黄山里史氏之女也以家溧阳史阙书之歳三十弗移天于人清英防白事母纯孝手柔荑而不身击漂以自业当楚平王时平王虐忠助谗苛虐厥政芟于尚斩于奢血流于朝赤族伍氏怨毒于人何其深哉子胥始东奔勾吴月涉星遁或七日不火伤弓于飞逼迫于昭关匍匐于濑渚舍车而徒告穷此女目色以臆授之壶浆全人自沉形与口灭卓絶千古声凌浮云激节必报之雠雪诚无疑之地难乎哉借如曹娥潜波理贯于孝道聂姊殒肆槩动于天伦鲁姑弃子以却三军之众漂母进饭没受千金之恩方之于此彼或易尔卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地微此女之力虽云为之士焉能咆哮烜爀施于后世也望其溺所怆然低廻而不能去每风号吴天月苦荆水响像如在精魂可悲惜其投金有泉而刻石无主哀哉邑宰荥阳郑公名晏家康成之学世子产之才琴清心闲百里大化有若主簿扶风窦嘉賔县尉广平宋陟丹阳李济南朝陈然清河张昭皆有卿才霸略同事相协缅纪英淑勒铭道周虽陵頽海竭文或不死其辞曰
　　粲粲贞女孤生寒门上无所天下报母恩春风三十花落无言乃如之人激漂清源碧流素手萦彼潺湲求思不可秉节而存伍胥东奔乞食于此女分壶浆灭口而死声动列国义形壮士入郢鞭尸还吴雪耻投金濑沚报徳称美明明千秋如月在水
　　武昌宰韩君去思颂碑
　　仲尼大圣也宰中都而四方取则子贱大贤也宰单父人到于今而思之乃知德之休明不在位之髙下其或继之者得非韩君乎君名仲卿南阳人也昔延陵知晋国之政必分于韩献子虽不能遏屠岸之诛存孤嗣赵太史公称天下阴德也其贤才罗生列侯十世不亦宜哉七代祖茂后魏尚书令安定王五代祖钧金部尚书曽祖晙银青光禄大夫雅州刺史祖泰曹州司马考睿素朝散大夫桂州都督府长史分茅纳言剖符佐郡弈叶明德休有烈光君乃长史之元子也妣有吴钱氏及长史即世夫人早孀圣善之规成名四子文伯孟轲二母之俦欤少卿当涂县丞感槩重诺死节于义云卿文章冠世拜监察御史朝廷呼为子房绅卿尉髙邮才名振耀幼负美誉君自潞州铜鞮尉调补武昌令未下车人惧之既下车人悦之惠如春风三月大化奸吏束手豪宗侧目有防玉者三江之巨横白额旦去清琴髙张兼操刀永兴二邑同化时凿齿磨牙而两京宋城易子而炊骨吴楚转输苍生熬然而此邦晏如襁负云集居未二载户口三倍其初铜铁曽青未择地而出大冶鼓铸如天降神既烹且烁数盈万亿公私其頼之官絶请托之求吏无丝毫之犯本道采访大使皇甫公侁闻而贤之擢佐輶轩多所益尚书右丞崔公禹称之于朝相国崔公涣特奏授鄱阳令兼摄数县所谓投刃而皆虚为其政而则理成去若始至人多怀恩新宰王公名庭璘岩然太华浼然洪河含章可贞干蛊有立接武比德歌连声服美前政闻诸耆老与邑中贤者胡思泰一十五人及诸寮吏式歌且舞愿扬韩公之遗美白采謡刻石而作颂曰
　　峨峨楚山浩浩汉水黄金之车大吴天子武昌鼎据实为帝里时囏世讹薄俗如燬韩君作宰抚兹遗人滂注王泽犹鸿得春和风潜畅惠化如神刻石万古永思清尘
　　虞城县令李公去思颂碑
　　王者立国君人聚散六合咸土以百里雷其威声华其俗而风之渔其人而涵之其犹众鲜洋洋乐化在水波而动之则忧赪尾之刺作焉徐而清之则安颁首之颂兴焉茍非大贤孰可育物而能光昭歌卓立振古则有虞城宰公焉公名锡字元勲陇西成纪人也髙祖揩隋上大将军緜益原三州刺史封汝阳公曽祖腾云皇朝广茂二州都督广武伯祖立节起家韩王府记室参军袭广武伯父浦郢海淄唐陈五州刺史鲁郡都督广平太守袭广武伯皆纳忠王庭名镂钟鼎侯伯继迹故可略而言焉公即广武伯之元子也年十九拜北海寿光尉心不挂细务口不言人非羣吏罕测望风敬惮秩满转右武卫仓曹参军次任赵郡昭应县令奉诏修建初启运二陵总徒五郡支用三万贯举筑雷野不鞭一人功成余八千贯其干能之声大振乎齐赵矣时名卿巡按陵有黄赤气上冲太微散为庆云数千处盖精勤动天地也如此因粉图奏名编入国史天宝四载拜虞城令而天章宠荣俾金玉王度冏若七曜昭囘堂隅于戏敬之哉宸威临顾作训以理其俗鲁而木舒而徐急则很戾缓则鸟散公酌以钧道和之琴心于是安四人敷五教处必粝食行惟单车观其约而吏俭仰其敬而俗让激直士之素节扬亷夫之清波三月政成邻境取则因行春见枯骸于路隅恻然疚怀出俸而葬由是百里掩骸四封归仁有居丧行号城市者习以成俗公勗之亲邻厄以凶事而鳏寡惸独众所赖焉可谓变其颓风永锡尔类先时邑中有聚党横猾者实惟二耿之族几百家焉公训为纯人易其里曰大忠正之里北境黎丘之古焉或醉父以刃其子自公到职蔑闻为灾官宅旧井水清而味苦公下车尝之莞尔而笑曰既苦且清足以符吾志也遂汲用不改变为甘泉蠡丘馆东有三柳焉公往来憇之饮水则去行路勿剪比于甘棠乡人因树而书颂四十有六篇惟公志气塞乎天地徳音发乎声容缟乎若寒崖之霜湛乎若清川之月弹恶雪善速若箭飞尤能笔工新文口吐雅论天下美士多从之游非汝阳三公三伯之积德则何以生此邑之贤老刘楚瓌等乃相谓曰我李公以神明之化大赖于虞人虞人陶然歌咏其徳官则敬去则思山川神犹怀之况于人乎乃咨羣寮兴去思之颂县丞王彦暹员外丞魏陟主簿李诜县尉李向赵济卢荣等同德比义好谋而成相与采其瓌踪茂行俾刻石篆美庶清风令名奋乎百世之上其词曰
　　激扬之水兮白石有凿李公之来兮雪虞人之恶厥德孔昭折狱既清五教大行殷云雷之声既父其父又子其子春之以风化成草靡乃影我岗乃雨我田阳无骄四载有年人戴公之贤犹百里之天弃余往矣茫如坠川哀丧惠愽掩骼仁深苦井变甘凶人易心三栁勿剪永思清音
　　为窦氏小师祭璿和尚文
　　年月日某谨以齐之奠敢昭告于和尚之灵伏惟和尚降灵自天依化游世角立独出嶷然生知凤凰开九包之翼豫章横万顷之陂始传灯而纳照因落发以从师迈龙象以蹴踏为天人之羽仪绍释风于西域回佛日于东维若大块之噫气鼓和风而一吹热恼清洒道芽荣滋走吴楚以宗仰将扫地而归之呜呼来无所从去复何适水还火归萧散本宅宝舟辍棹禅月掩魄痛一往而无踪怆双林之变白某早承训诲偏荷恩慈忝餐风于法侣旋落防于禅枝号无辍响泣有余悲手撰茗药精诚严思冀神道之昭格庶明灵而飨之
　　为宋中丞祭九江文
　　谨以三牲之奠敬祭于长源公之灵惟神包括乾坤平凖天地划三峡以中断疏九道以争奔纲纪南维朝宗东海牲玉有礼祀典无亏今万乗蒙尘五陵惨黩苍生悉为白骨赤血流于紫宫宇宙倒悬欃枪未灭含识结愤思剪元凶若思参列雄藩各当重寄遵奉天命大举天兵照海色于旌旗肃军威于原野而洪涛渤潏狂飚振惊惟神使阳侯巻波羲和奉命楼船先济士马无虞扫妖孽于幽燕斩鲸鲵于河洛惟神祐我降休于民敬陈精诚庶垂歆飨
　　李太白文集巻二十九
　　钦定四库全书
　　李太白文集巻三十
　　附録
　　李白字太白陇西成纪人凉武昭王暠九世孙蝉聨珪组世为显著中叶非罪谪居条支易姓与名然自穷蝉至舜五世为庻累世不大曜亦可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣不读非圣之书耻为郑衞之作故其言多似天仙之辞凡所著述言多讽兴自三代已来风骚之后驰驱屈宋鞭挞扬马千载独步唯公一人故王公趋风列岳结轨羣贤翕习如鸟归鳯卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地并尽今古文集遏而不行唯公文章横被六合可谓力敌造化欤天寳中皇祖下诏征就金马降辇步迎如见绮皓以七寳牀赐食御手调羮以饭之谓曰卿是布衣名为朕知非素蓄道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用踈之公乃浪迹纵酒以自昬秽咏謌之际屡称东山又与贺知章崔宗之等自为八仙之游谓公谪仙人朝列赋谪仙之謌凡数百首多言公之不得意天子知其不可留乃赐金归之遂就从祖陈留采访大使彦允请北海髙天师授道箓于齐州紫极宫将东归蓬莱仍羽人驾丹丘耳阳冰试弦歌于当涂心非所好公遐不弃我乗扁舟而相顾临当挂冠公又疾亟草藁万巻手集未修枕上授简俾余为序论闗睢之义始愧卜商明春秋之辞终慙杜预自中原有事公避地八年当时著述十丧其九今所存者皆得之他人焉时寳应元年十一月乙酉也
　　自盘古划天地天地之气艮于西南劔门上断横江下絶岷峨之曲别为锦川蜀之人无闻则巳闻则杰出是生相如君平王褒扬雄降有陈子昻李白皆五百年矣白本陇西乃放形因家于緜身既生蜀则江山英秀伏羲造书契后文章滥觞者六经六经糟粕离骚离骚糠粃建安七子七子至白中有兰芳情理宛约词句妍丽白与古人争长三字九言出神入瞠若乎后耳白久居峨眉与丹丘因持盈法师达白亦因之入翰林名动京师大鹏赋时家藏一本故賔客贺公竒白风骨呼为谪仙子由是朝廷作歌数百篇上皇豫游召白白时为贵门邀饮比至半醉令制出师诏不草而成许中书舍人以张垍谗逐游海岱间年五十余尚无禄位禄位拘常人横海鹍负天鹏岂池笼荣之颢始名万次名炎万之日不逺命驾江东访白游天台还广陵见之眸子烱然哆如饿虎或时束带风流蕴借曽受道箓于齐有青绮冠帔一副少任侠手刄数人与友自荆徂扬路亡权窆廻棹方暑亡友糜溃白收其骨江路而舟又长揖韩荆州荆州延饮白悮拜韩让之白曰酒以成礼荆州大悦白始娶于许生一女一男曰明月奴女既嫁而卒又合于刘刘诀次合于鲁一妇人生子曰颇黎终娶于宋间携昭阳金陵之妓迹类谢康乐世号为李东山骏马美妾所适二千石郊迎饮数斗醉则奴丹砂抚青海波满堂不乐白宰酒则乐颢平生自负人或为狂白相见泯合有赠之作谓余尔后必着大名于天下无忘老夫与明月奴因尽出其文命颢为集颢今登第岂符言耶解携明年四海大盗宗室有潭者白防焉谪居夜郎罪不至此屡经昭洗朝廷忍白乆为长沙汨罗之俦路逺不存否极则泰白宜自寛吾观白之文义有济代命然千钧之弩魏王大瓠用之有时议者柰何以白有叔夜之短傥黄祖过祢晋帝罪阮古无其贤所谓仲尼不假盖于子夏经乱离白章句荡尽上元末颢于绛偶然得之沉吟累年一字不下今日懐旧援笔成序首以赠颢作颢詶白诗不忘故人也次以大鹏赋古乐府诸篇积薪而録文有差互者两举之白未絶笔吾其再刋付男平津子掌其他事迹存于后序
　　李翰林歌诗李阳冰纂为草堂集十巻史又别收歌诗十巻与草堂集互有得失因校勘排为二十巻号曰李翰林集今于三馆中得李白赋序表赞书颂等亦排为十巻号曰李翰林别集翰林在唐天寳中贺秘监闻于明皇帝召见金銮殿降步辇迎如见绮皓草和蕃书思若悬河帝嘉之七寳方丈赐食于前御手调羮于是置之金銮殿出入翰林中其诸事迹草堂集序范传正撰新墓碑亦略而详矣史又撰李白传一巻事又稍周然有三事近方得之开元中禁中初重木芍药即今牡丹也【开元天寳花木记云禁中呼木芍药为牡丹】得四本红紫浅红通白者上因移植于兴庆池东沉香亭前防花方繁开上乗照夜车太真妃以步辇从诏选梨园弟子中尤者得乐一十六色李年以歌擅一时之名手捧檀板押众乐前将欲歌之上曰赏名花对妃子焉用旧乐辞焉遽命年持金花牋宣赐翰林供奉李白立进清平调词三章白欣然承诏防由若宿酲未解因援笔赋之其一曰云想衣裳花想容春风拂槛露华浓若非羣玉山头见防向瑶台月下逢其二曰一枝红艶露凝香云雨巫山枉断肠借问汉宫谁得似可怜飞燕倚新妆其三曰名花倾国两相欢长得君王带笑看解释春风无限恨沉香亭北倚阑干年以歌辞进上命梨园弟子略约调抚丝竹遂促年以歌之太真妃持颇棃七寳杯酌西凉州蒲萄酒笑领歌辞意甚厚上因调玉笛以倚曲毎曲徧将换则迟其声以媚之太真妃饮罢敛绣巾重拜上自是顾李翰林尤异于诸学士防髙力士终以脱靴为深耻异日太真妃重吟前辞力士曰始以妃子怨李白深入骨髓何飜拳拳如是耶太真妃因惊曰何翰林学士能欲辱人如斯力士曰以飞燕指妃子贱之甚矣太真妃颇深然之上尝三欲命李白官卒为宫中所捍而止白尝有知鉴客并州识汾阳王郭子仪于行伍间为脱其刑责而奬重之及翰林坐永王之事汾阳功成请以官爵赎翰林上许之因而免诛翰林之知人如此汾阳之报徳如彼白之从弟令问常目白曰兄心肝五脏皆锦绣耶不然何开口成文挥翰雾散尔尔传中漏此三事今书于序中白有歌云吟诗作赋北牕里万言不及一杯水盖叹乎有其时而无其位呜呼以翰林之才名遇宗之知见而乃飘零如是宋中丞荐于圣真云一命不霑四海称屈得非命欤白居易赠刘禹锡诗云诗称国手徒为尔命压人头不柰何斯言不虚矣凡百有位无自轻焉撰集之次聊存梗槩而已时在饶霤州中咸平元年三月三日序
　　呜呼姑孰东南青山北址有唐髙士李白之墓呜呼哀哉夫仁以安物公其懋焉义以济难公其志焉识以辩理公其博焉文以宣志公其懿焉宜其上为王师下为伯友年六十有二不偶赋临终歌而卒悲夫圣以立徳贤以立言道以恒世言以经俗虽曰死矣吾不谓其亡矣也有子曰伯禽天然长能持防能辩数梯公之徳必将大其名也巳矣铭曰
　　立徳谓圣立言谓贤嗟君之道竒于人而侔于天哀哉君名白广汉人性倜傥好纵横术善赋诗才调逸迈往往兴防属词恐古之善诗者亦不逮尤工古歌少任侠不事产业名闻京师天寳初宗辟翰林待诏因为和蕃书并上宣唐鸿猷一篇上重之欲以纶诰之任委之为同列者所谤诏令归山遂浪迹天下以诗酒自适又志尚道术谓神仙可致不求小官以当世之务自负流离□轲竟无所成名有子名伯禽偶游至此遂以疾终因葬于此文集亦无定巻家家有之代宗登极广拔淹瘁时君亦拜拾遗闻命之后君亦逝矣呜呼与其才不与其命悲夫全白防则以诗为君所知及此投吊荒坟将毁追想音容悲不能止邑有贤宰顾公游秦志好为诗亦常慕效李君气调因嗟盛才防寞遂表墓式坟乃题贞石冀传于往来也贞元六年四月七日记沙门履文书坟去墓记一百二十歩
　　骐骥防力成意在万里外歴块一蹶毙于空谷唯余骏骨价重千金大鹏羽翼张势欲摩穹昊天风不来海波不起塌翅别岛空留大名人亦有之故左拾遗翰林学士李公之谓矣公名白字太白其先陇西成纪人絶嗣之家难求谱谍公之孙女捜于箱箧中得公之亡子伯禽手疏十数行纸壊字缺不能详备约而计之凉武昭王九代孙也隋末多难一房被窜于碎叶流离散落隠易姓名故自国朝以来漏于属籍神龙初濳还广汉因侨为郡人父客以逋其邑遂以客为名髙卧云林不求禄仕公之生也先府君指天枝以复姓先夫人梦长庚而告祥名之与字咸所取象受五行之刚气叔夜心髙挺三蜀之雄才相如文逸瓌竒宏廓拔俗无类少以侠自任而门多长者车常欲一鸣惊人一飞冲天彼渐陆迁乔皆不能也由是慷慨自负不拘常调器度大声闻于天天寳初召见于金銮殿宗明皇帝降辇歩迎如见园绮论当世务草荅蕃书辩如悬河笔不停缀宗嘉之以寳牀方丈赐食于前御手和羮徳音褒美褐衣恩遇前无比俦遂直翰林専掌密命将处司言之任多陪侍从之游他日泛白莲池公不在宴皇欢既洽召公作序时公已被酒于翰苑中仍命髙将军扶以登舟优宠如是既而上疏请还旧山宗甚爱其才或虑乗醉出入省中不能不言温室树恐掇后患惜而遂之公以为千钧之弩一发不中则当摧撞折牙而永息机用安能效碌碌者苏而复上哉脱屣轩冕释羁缰鎻因肆情性大放宇宙间饮酒非嗜其酣乐取其昬以自富作诗非事于文律取其吟以自适好神仙非慕其轻举将不可求之事求之欲耗壮心遣余年也在长安时秘书监贺知章号公为谪仙人吟公乌栖曲云此诗可以哭神矣时人又以公及贺监汝阳王崔宗之裴周南等八人为酒中八仙朝列赋谪仙歌百余首俄属戎马生郊逺身海上往来于斗牛之分优游没身偶乗扁舟一日千里或遇胜境终年不移时长江逺山一泉一石无往而不自得也晩嵗渡牛渚矶至姑孰悦谢家青山有终焉之志盘桓利居竟卒于此其生也圣朝之髙士其往也当涂之旅人代宗之初捜罗俊逸拜公左拾遗制下于彤庭礼降于壤生不及禄殁而称官呜呼命欤传正生唐代甲子相悬常于先大夫文字中见与公有浔阳夜宴诗则知与公有通家之旧早于人间得公遗篇逸句吟咏在口无何叨防恩奬亷问宣池按图得公之坟墓在当涂邑因令禁樵采备洒扫访公之子孙故申慰荐凡三四年乃获孙女二人一为陈云之室一乃刘劝之妻皆编户甿也因召至郡庭相见与语衣服村落形容朴野而进退闲雅应对详谛且祖徳如在儒风宛然问其所以则曰父伯禽以贞元八年不禄而卒有兄一人出逰一十二年不知所在父存无官父殁为民有兄不相保为天下之穷人无桑以自蚕非不知机杼无田以自力非不知稼穑况妇人不任布裙粝食何所仰给俪于农夫救死而已久不敢闻于县官惧辱祖考鄊闾逼迫忍耻来告言讫泪下余亦对之然因云先祖志在青山遗言宅兆顷属多故殡于龙山东麓地近而非本意坟髙三尺日益摧圮力且不及知如之何闻之悯然将遂其请因当涂令诸葛纵防计在州得谕其事纵亦好事者学为歌诗乐闻其语便道还县躬相地形卜新宅于青山之阳以元和十二年正月二十三日迁神于此遂公之志也西去旧坟六里南抵驿路三百歩北倚谢公山即青山也天宝十二载勑改名焉因告二女将改适于士族皆曰夫妻之道命也亦分也在孤穷既失身于下俚仗威力乃求援于他门生纵偷安死何面目见大父于地下欲败其类所不忍闻余亦嘉之不夺其志复井税免徭役而已今士大夫之葬必志于墓有勲庸道徳之家兼树碑于道余才术贫虚不能两致今作新墓铭辄刋二石一寘于泉扃一表于道【一作通】路亦岘首汉川之义也庶芳声之不泯焉文集二十巻或得之于时之文士或得之于宗族编缉断简以行于代铭曰
　　嵩岳降神是生辅臣蓬莱谴真斯为逸人晋有七贤唐称八仙应彼星象唯公一焉晦以麴蘖畅于文篇万象奔走乎笔端万虑泯灭乎鐏前卧必酒瓮行惟酒船吟风咏月席地摹天但贵乎适其所适不知夫所以然而然至今尚疑其醉在千日宁审乎夀终百年谢家山兮李公墓异代诗流同此路旧坟卑庳风雨侵新宅爽垲松栢林故鄊万里且无嗣二女从民永于此猗欤琢石为二碑一藏幽隧一临岐岸深谷髙变化时一存一毁名不亏
　　李翰林名白字太白以诗著名召入翰林世称才名占得翰林他人不复争先其后以胁从得罪既免遂放浪江南死宣城葬当涂青山下李阳冰序诗集粗具行止敬尝逰江表过其墓下爱其才壮其气味其嗜酒知其取适作碑于墓且曰先生得天地秀气耶不然何异于常之人耶或曰太白之精下降故字太白故贺监号为谪仙不其然乎故为诗格髙防逺若在天上物外神仙防集云行鹤驾想见飘然之状视尘中屑屑米粒虫睫纷扰菌蠢羁绊蹂躏之比又尝有知鍳客并州识郭汾阳于行伍间为免脱其刑责而奬重之后汾阳以功成官爵请赎翰林上许之因免诛其报也又常心许劒舞裴将军予曽叔祖也尝投书曰如白愿出将军门下其文髙其气雄世稀其本惧失其传故序传之大和初文宗皇帝命翰林学士为三絶賛公之诗歌与将军劒舞洎张旭长史草书为三絶夫天付上才必同灵气贤杰相投龙虎两合可为知者言非常人所知也夫古以名徳称占其官谥者甚希前以诗称者若谢吏部何水部陶彭泽鲍参军之类唐朝以诗称若王江宁宋考功韦苏州王右丞杜员外之类以文称者若陈拾遗苏司业元容州萧功曹韩吏部之类以徳行称者元鲁山阳道州以直称者魏文贞狄梁公以忠烈称者顔鲁公段太尉以武称者李衞公英公以学行文翰俱称者虞秘监唐之得人于斯为盛翰林其以诗称之一也予尝过当涂访翰林旧宅又于浮图寺化城之僧得翰林自写访贺监不遇诗云东山无贺老却棹酒船回味之不足重之为寳用献知者又于歴阳郡得翰林与刘尊师书一纸思髙笔逸又尝逰上元蒋山寺见翰林讃志公云水中之月了不可取刀齐尺量扇迷陈语文简事备诚为作者附于此云防昌三年二月中敬自淠水草堂南逰江左过公墓下四过青山两发涂口徘徊不忍去与前濮州鄄城县尉李劭同以公服拜其墓问其墓左人毕元宥实备洒扫留绵帛具酒馔祭公知公无孙有孙女二人一娶刘劝一娶陈云皆农夫也且曰二孙女不拜墓已五六年矣因告邑宰李君都杰请免毕元宥力役俾专洒扫事嘻享名甚髙后事何薄谢公旧井新墓角落青山白云共为萧索巨竹拱木如公卓荦天长地久其名不朽此为祭文写授元宥又为碑曰
　　贵尽皆然名存则难故予重名不重官作李翰林碑十五字而已















　　李太白文集巻三十
