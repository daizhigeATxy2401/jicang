　　钦定四库全书　　　　　集部四
　　云庄集　　　　　　　　别集类三【宋】
　　提要
　　【臣】等谨案云庄集二十卷宋刘爚撰爚字晦伯建阳人乾道八年进士累官国子司业权工部尚书諡文简事迹具宋史本传爚与弟炳均从朱子游故尝上疏乞开伪学之禁其上史弥逺书论用人听言之道及宋史载其奏便民五事论贡举五弊诸疏尤为有用之言今书载集中而五事五弊疏集无其文则所缺佚不少矣是集为祁承防澹生堂抄本前有嘉定间李序乃明天顺间其十世孙梗所编又别一本为其十世孙稳所重刋较梗所编少文数首不如此本之完备稳序称朱子晚年以书属蔡沈以礼属爚又称爚精力在王朝礼编而杂著之文畧见于此按朱子以仪礼丧祭二门属黄干未尝属爚宋史爚本传既不载此语而王朝礼编亦未见其书不知其何所据而云然也集中青词致语诸篇俱非文章正轨今以原本所有姑録存之而并订其失于此焉乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　云庄集原序
　　公生于闽生于蜀初无一日之雅防徒以声气之感臭味之同出入风议不谋而同乙亥孟夏备官左戚奏乞依祖宗故事降诏求言上甚嘉纳降诏罪已广求忠直公正之言公曰今农事方殷旱既太甚天变见于上人心动于下愿与二三大臣至公无我躬览中外书疏付之后省条上所当行者讲究而付施行之则人心悦天意解矣凡此数十言可谓明婉切至时论韪之盖尝三复公之遗文而考其施置言论无非得于师友讲磨之素发于义理之至精人心之所同故其出则典郡刺部一意于恵爱致利除弊救灾蠲赋入则参法从辅储禁讲论经理斟酌古今章明大中抉奥义务欲纳君于轨辅太子以道其大者如劝上于诸儒讲读之时群臣进对之际必反覆问辩以求当理以诹缺政此亦人所难言而公屡言之暨长成均则首乞弛伪学之禁虽于用事大臣有所拂违亦所弗惮金人入汴中原云扰公乞于防边増筑城壁辑整民兵建制阃于淮壖移兵屯于要地絶嵗币正使命其説尤恳欵弗置盖公之爱君忧国匡时正俗惓惓之心必以古人为师不观时之好恶为趋舎议者谓公奋于儒生素以诗书为业至其于陈时政论兵事料敌应机识大体而达时变又何其明且决也位遇未极而遽以疾谂不克尽究其所蕴吾党之士莫不太息焉夫言之所以获行于后久而不冺者必其一出于义理之正而着于人心有不可废者故世亦不得而不传也鲁叔孙豹曰先大夫臧文仲其身殁矣其言立于后世此之谓死而不朽公异时虽不欲自鸣以文然其于学能尊其所闻又能深造自得于义理之至精故其文词约而防逺宜哉言立于后世而传不朽平生论著有奏议史藁经筵故事云庄外藁续藁古诗赋记序祝文祭文表笺奏劄勅书荅诏墓表墓志凡若干巻于是乎序惟子孙宝而传诸嘉定十五年壬午焕章阁待制江东制置副使李序
　　钦定四库全书
　　云庄集巻一
　　宋　刘爚　撰
　　诗
　　登南岳山
　　烟霞本成癖况复游名山举手招白云欲纳怀袖间咄哉亦痴絶有着即名悭振衣遇长风浩浩天地寛
　　题金山
　　江来朱方注之东海潮怒飞日夕相撞舂天将古来义士骨化作狂澜中央屹立之青峯孤根直下二千尺动影袅窕冲融中黄金侧布兰若地凿翠面面开防栊挠声伊轧破浪屋恍忽置我高巃嵸是时千山雪新霁水面月出天清空涛声四起人籁寂毛髪萧爽琉璃宫披衣明发蹑烟霭决眦俯入归飞鸿襟前渤澥敛暝色袖里岷峨吹晓风越南燕北但一气尘埃野马何时穷苍梧虞舜不可呌王事更恨归匆匆
　　送裘司直得请西归
　　轻舸龙山头木兰作双橹飘然裘司直乘向南昌去问君鹓鸾中脱身遽如许栖迟三十年始得官掌故小须上上考岂不登省户自言野心性眯目九衢雾修竹嵗云晚萱草秋亦暮嗷嗷投林鸟犹得返其哺江西父母邦非复昔饶裕蛮烟一腥秽乐嵗且狼顾遗黎空杼轴行旅窘刀布天门窈万里可望不可吁君今佐元帅精采系一路疮痍俟涤濯画诺归佽助先声路人喜高节懦夫慕遄当再前席一正天子度白鸥没浩荡苍鹘在指呼我亦南陔人扁舟从此具
　　泉州贡闱庆成
　　维南有州古佛国选士塲开自畴昔谁与经始梅溪翁万桂森森皆手植文风日盛贤材多粉袍立鹄肩相摩万间庇士岂不欲环视奈无余地何那知吉壤在咫尺鬼神防呵天所惜一朝幻出青瑶宫山灵献卜龙避席昔虞局促今恢舒乘黄骋足腾康衢辟新葺旧两辉暎美哉轮奂雄规模嵗直金虬大魁出賸喜庆成逢此日来春甲子又一周天相泉南真可必蝉聨四坐皆豪英一樽敬为诸君倾浮云富贵靡定态要看名节留芬馨我今归作渔樵侣清梦犹驰笋江浒鳯鸣侧耳聴朝阳把酒空山为起舞
　　壬午春社之明日讲尊老防于西山之精舍厐眉皓首奕奕相照真吾邦希阔之盛事輙成口号一首并呈诸耆夀且以坚异日恬退之约云
　　耆年自是国之珍何间衣冠与隠沦华髪共成千一嵗清樽相对十三人休谈洛社遗风旧且颂仙游庆事新三径未荒宜早退要将寿栎伴庄椿
　　长沙赠高年陈氏母子
　　陈氏春秋一百一男女年皆过七十一门慈孝更雍愉四老真堪入画图长官申闻太守喜召至阶庭加盛礼老莱防服作儿啼今视古人更过之老莱一身娱戏耳况有三儿奉甘防人言潭俗不古如君看此事天下无一门高寿何由得慈孝之人天所惜我愿湘民胥效之从此九州皆寿域
　　长沙新第诸学士
　　莫清彼潇江莫峻彼衡岳澄光挟秀气日夜相囘薄月吸珠含胎虹贯玉生璞子方有苗裔温然粹而慤一童与三何双凤两鸑鷟奋身辞草莱正论吐谔谔彤庭拜恩归天香尚盈握良才国之宝一见我心乐平生功名防万里初着脚永肩致主念更勉经世学锱铢分义利亳缕辨纯驳相期激清风与俗洗氛浊谁欤指其南是邦有先觉
　　送林自知自幙中归常寜
　　始吾与林子周旋大江东子方清且贫箪瓢屡云空劲气凛不折耿耿如长虹明年擢高科对策大明宫一尉迟五年出入无奴僮再见湘水滨凛凛复昔同招徕元戎幙泛绿依芙蓉小生敢相吏故人尚相从云胡嵗未竟决去如霜鸿挽之不可留聊复少从容老我慵且钝栽培欠深功子进未可量徳业方崇崇永怀昔君子和气填心胷濓溪霁月朗伊水春风融至今想其人犹为起敬恭天资贵强矫学力无终穷我如石之顽迟子相磨礲子质虽玉莹可废它山攻鴈峯母久留来思灵麓峯
　　题全氏三桂堂
　　唐人重科甲儗以折桂荣一登羣仙籍不羡千佛经终全嵗寒姿乃比秋香清咄彼牛李辈依阿至公卿迨今耻其人名字犹臊腥卓哉刘户曹直气霜棱棱一朝脱淡墨千古扬芬馨鳯毛出名家奕叶彯儒缨庭中三桂树屹立何亭亭西风正摇落翠葆黄金英劲节松可友孤芳梅谓兄丁寜命诸郎我岂贪浮名爱此臭味同故以书吾楹尔曹方懋学志取宫袍青要须勉植立毋但希腾陵已大外物小道充人爵轻当如燕山窦义方垂世评勿效东堂诜射策矜虚声懿哉君斯言可折末俗醒刻诗堂之楣坐观全氏兴
　　寿杨龢父
　　迅雷地中藏当此沍寒日积隂排层空初阳露微茁而曰天地心于此见机括良繇势方升犹木吐牙甲培防勿使伤茁长焉可遏此理之在人善端实初发荧荧火将燃涓涓泉欲达吁嗟道心微物欲易攻夺差之一毫芒相去舜与桀要须二者间明辨与精察见义勇必为歘如矢之决去恶谅无疑剨如刃之割坐令人伪消但觉天机活四时无非春八荒皆在闼喜君生兹辰聊为演此法愿祝君寿长莫嫌吾诗拙
　　舞鹤亭歌
　　舞鹤亭空亭无鹤胡为名亦如西山赋招鹤无鹤可招也不恶何必裳缟袖二八真娉婷想像标致便足使人毛骨清仙翁好鹤非徒尔鹤徳从来比君子坡仙自谓吾不如今翁与坡岂其殊苍苔白石有余乐一似箪瓢甘澹泊笑杀飞鸢太不灵贪腥嗜腐哗然争九臯一唳醒人耳又如片言之善应千里更笑荒林老木乌终日号毕逋説吉説凶谁听渠仙翁爱鹤爱其德我读翁诗三叹息便好从翁痛饮醉倒斯亭边振袂起舞学胎仙
　　送吴定夫西归
　　吾衰倦对客晤语惟青山修竹引清风时为掩柴闗今晨何人来踏破莓苔斑惊顾复自喜不妨伴虚闲世情重声利荣涂足趋走夫君独何为经年闯林薮东寻金坛翁南访玉峯叟借问两臞仙来时轻健否慈湖老仙伯乗云宾帝乡念之每汍澜风味不可忘其门多英特清文照缣缃为我朂诸贤佐道当自强【君槖中有赵元道袁广微钱于是陈仲和诸公之文故云】
　　麻源在何许茫茫白云端凄其一布裘何以御风寒归来有余仰兴尽当知还须好斸空谷賸种青琅玕
　　题隠者苏翁事迹
　　苏翁云卿广汉人隠东湖上魏公为相使帅漕挽其来一夕遯去不知所之
　　魏公孤忠如孔明赤手能支天柱倾苏公高节如子陵寸胶解使黄河清等是世间少不得问伴耦耕各其适后人未可轻雌黄两翁之心秋月白【巻中有诗识魏公不足与有为者故云】
　　题湖山清隠
　　西湖南山和靖庐西山东湖清隠居皇天从来具老眼胜地不肯栖凡夫眼中四时风月景胷次万古皇王书先生岂是终隠者要学川云时巻舒
　　赠小铁面王相士
　　君以铁面名自谓相人无软语我亦铁心人不把穷通来问汝独有一事欲叩君学海无底难穷寻几时铁拳透铁壁直窥千年圣贤心
　　赠岳相师
　　余方与友人论西铭而岳相师来索直书以赠
　　平生惯读横渠铭不读许负天纲书穷通欢戚若有二天之玉女元非殊但应内省无所疚何必从君问休咎北燕坐寂无言时聴幽禽弄晴昼
　　题李立父高游楼
　　君家百尺楼近在环堵室室处岂不佳暑溽厌烦鬰着脚蹑层梯心眼便超轶好风天外来佳月云端出清明湛空阔洞视了纤悉岂徒快登临抑可验学术大哉天地心昭然本无物世人庳且隘动以私见窒未能脱尘凡底处识微宻羡君有斯楼发以静春笔知崇与礼卑二义贯于一烛理要高明履道贵乎实庶防足目俱不但窥髣髴工夫妙方寸岂假身外役此境未昭融此屋空突兀君看希圣徒陋室暗蓬荜
　　赠旴江张平仲【希季】
　　去圣既云远至理日以防言道指虚语性杂精灵正传久芜没异学得魅横卓哉周程张磊隗三代英妙蕴发天地微言昭日星后来紫阳翁抑又集大成煌煌八书训【谓论孟大学中庸太极西铭易诗也】昭昭万里程学者生此时坦然有规绳但患舍康庄自趋柴与荆张公江东士颇尝得师承敝衣虽悬鹑猛志欲掣鲸袖出文一编其辞峻而清此士不易有归欤业更精勿受俗学变而为宠辱惊贫者士之常未合寜躬耕高门谨勿谒养此气峥嵘不见商歌人洋洋金石声
　　送王子文宰昭武【埜】
　　樵川古乐国谁遣生榛菅往事忍复言念之輙长叹子往字其子寄任良亦艰伤哉周余民十室九孤鳏深心察苛痒摩手苏痍瘢愿加百倍功勿作常时观
　　荧荧匣中龙烂烂岩下电纷纶挥霍间坐了百千变虽然事几微易属亦易悮从快处生理向静中现健决要安徐聪明贵韬敛潜斋有愚言或可代箴砭
　　百链或绕指粹白俄成缁有初谅非难其难在终之道心丝粟易为羣物移不有精一功谁能胜安危子今如玉雪莹洁亡少疵愿言保令徳嵗晏以为期
　　堂堂先太史一节贯初终况有寿母贤切切唯教忠承家谅匪易负任丘山崇可不日汲汲仰希前哲踪敬义两夹持师友交磨礲余事作诗人母颛锼句工
　　平时州县间上下意苦异善书肘后掣有志奚由遂子今得所从展布有余地两贤更勠力万物应吐气相期召杜功奕奕照来世不须岘首碑自有樵川志
　　防长沙十二县宰
　　从来守令与斯民都是同胞一様亲岂有脂膏共尔禄不思痛痒切吾身此邦秖似唐时古我辈当如汉吏循今夕相携一巵酒直须散作十分春
　　长沙劝耕
　　是州皆有劝农文父老聴来似不闻只为空言难感动须将实意写慇勤
　　使君元起自锄犂田野辛勤事稔知要为尔民除十害肯容苛政夺三时
　　已看三白兆年丰更喜春来雨泽通从昔楚邦农事早好将人力副天工
　　田里工夫着得勤翻犂须熟粪须均插秧更要当时节趂取阳和三月春
　　闻説陂塘处处多并工修筑莫蹉跎十分积取盈堤水六月骄阳奈汝何
　　田家取一春忙男力菑畬女课桑陇上黄云机上雪暂时辛苦乐时长
　　鞠育当知父母恩弟兄各合识卑尊孝心尽处通天地善行多时福子孙
　　千金难买是乡邻恩意相欢即至亲年若少时宜敬老家才足后合怜贫
　　健讼翻成产祸胎帯刀却是杀身媒争先好胜灾偏速退步饶人福自来
　　不教言语大艰深为要人人可讽吟把向田间歌防遍儿童亦识使君心
　　别阳升伯
　　二十年前忝旧游论交今日始从头我如潦尽寒潭水君似天空明月秋夜雨几时重话旧故山及早共归休临岐赠别无它祝莫忘邹陈为国忧
　　和赵章泉
　　天教一老立堂堂步武媻姗尽未妨元祐故家典刑在北方正学流长新恩已焕青藜照旧径行询黄髪良多谢寄诗勤问讯自怜疎懒似嵇康
　　送永嘉陈有辉
　　永嘉陈君有辉潜心易学许以所着示余余未及请而君归矣拙诗赠行且坚再防之约云
　　深山读易如康节白首谈似子云肯学时流夸末技却于圣处策竒勲二图君已窥微指十翼吾方愧浅闻【君闻水心叶公言十翼非孔子作尝质疑于某晚学不敢断其是否故云】得意春风重过我绿波清夜话羲文
　　题黄氏贫乐斋
　　濓洛相传无别法孔顔乐处要精求须凭实学工夫到莫作闲谈想像休
　　道乡曽举龙门话认作关透悟机儒佛差殊真杪忽请君参取是耶非
　　闲吟
　　闲中意趣定何如静把陈编自卷舒希圣希贤真事业潜天潜地细工夫林泉有分吾生足钟鼎无心世味疎政使一贫真到骨不妨陋巷乐顔癯
　　净豁持鉢求度为説偈言
　　一真不昧人中佛五戒俱全俗里僧必待方袍与圆顶维摩厐老又何曽
　　寿杨和甫
　　寿日将何劝寿巵不妨拈出去年诗大生皆自微阳起百善端从一念基身欲寜时须主静心才动处要先知老来自笑无新句那得仙翁一解颐
　　赠夏宗禹
　　夏君宗禹示余以阴符悟真讲义嘉叹之余为赋二絶
　　虎头自合取侯封好为明时立隽功做了玉关班定远却陪芝岭夏黄公
　　丹经千卷浩如林妙诀无多底处寻但要灵台常似水自然元海防生金
　　题黄君贫乐斋
　　饭疏饮水复何求道在胷中百不忧防取章泉克斋句底须楼上更安楼
　　赠张童子
　　虎头燕颔及鸢肩自笑都无一事全惟有数条様骨尚堪山泽作臞仙【如骨出人伦书】
　　闻君早号张童子顾我初非韩退之可惜浪抛洙泗业只看风鉴学希夷
　　寿杨和父
　　诞日娱亲始是荣如君庆事世难并名园春满三三径眉寿天开九九龄帝渥频霑新诰紫【双亲目即两膺封叙】文阶重焕旧氊青玉杯从此年年把笑劝樽前两福星
　　赋
　　鱼计亭
　　玉溪先生结庐章泉之上垂七十年无轩冕之累已有箪瓢之乐天揭鱼计以名亭绍祖风于圃田君一日饮客于斯亭之上超徜徉以自得顾万象之皆妍时也日将夕而红酣沼无风而绿净炯鯈鱼之成羣闯寒波而游泳若空行而无依涵天水之一镜俄初月之沈钩倐深潜乎翠荇其浮游也似无心而时出其远逝也似见几而知警先生忻然心旷神怡讽小宇之雄篇哦稼轩之英词客有起而问曰鱼本无情何计之为子固非鱼奚鱼之知先生笑而应曰谓鱼为有计邪子将诋予之欺谓鱼为无计邪吾亦笑子之痴盍亦两忘而俱适可也抑尝即庄生之言而试思乎粤自太古邈淳风离勇者角力以幸胜巧者矜能而衒竒苟一饷之可乐快性命而争之谓谋身之允臧卒反蹈乎危机伟南华之著论将警愚而觉迷富贵人所嗜则嫓之腐鼠纷华人所羡则况之文牺为利而鬭则争地之蜗防智而死则刳肠之独鱼之自适其适若忘情于得丧故大则述鲲化于天池小则玩鯈游于濠上盖其为物也从容夷犹逍遥闲放静则以苹藻爲室庐动则视江湖为寻丈不借润于嘘濡而乐生于沆漭任公何所投其犗豫且何所施其网此其所以为得也彼区区之虱蚁方且娱暂安于股鬛饕微腥于砧几又乌可同域而议哉嗟利欲之诱人甚香钩之饵鱼彼潜鳞之何知甘颠防于畏涂此絫棋危橦之喻宇子所以慨然而长吁也睠我生之无庸幸脱世之覊馽【知力切绊也】付万事于浮云独观鱼以终日诚作计之甚左嗟身闲而心逸于是客怃然自笑曰先生之言达矣仆何足以闚其万一乃相与釂饮浩歌不知乌轮之东出

　　云庄集卷一
　　钦定四库全书
　　云庄集巻二
　　宋　刘爚　撰
　　祝文
　　镇安庙
　　乃者吾镇秀民嵗以上春良日相率祈荐于神因饮福焉所以答鸿休而迓灵贶也某以持节过家获与斯防敢陈菲奠控诉悃忱吁自庆元龙飞以来南宫捷音不闻于镇人之耳者盖十四年于今矣岂神无意于此邦之士寥寥而弗嗣也明天子将复下求士之诏惟神其大庇兹土俾濯缨天池骧首霄路继踵而起岂非神之大赐乎仰繄明灵鉴此诚祷
　　广惠庙
　　呜呼江东之民困最甚者莫如相汭旱蝗之灾酷烈最甚者又莫如今嵗夫以甚困之民而遇甚酷烈之烖何其不化而为馁鬼不流而为饿此某之所以朝夕忧危思所以拯救者如其躬之疾疠然而赒穷赈困凡人力之所可为者有司故不敢辞其责至于均调雨旸消弭灾害凡人力之所不到者非神其曷有济惟王之威灵庙于兹土凡防百载矣民恃王以为父母虽饮食而必祭今嗷嗷之民有甚于赤子之失乳王之慈仁亦岂忍坐视其将毙防命幕僚展谒祠下所以赴愬于王者如此惟哀恫斯民而亟救之更千百年其敢忘神之大惠
　　中元水府庙
　　某自春徂冬三至采石而三谒王顾有私祷哉以王之威神欻砉霞耀能相上帝而泽下民故也今民病剧矣若冬又无雪则无麦春又无雨则无禾哀我人斯将填沟壑王其忍闻之乎乃者飞霰之祥效于日至矣惟神终此大惠使一臈三白以袪沴气而兆丰年若乃田事既兴膏泽时至兹犹农人之所跂望者王其哀恫斯民亦世世事王无怠
　　范忠宣公祠
　　维嘉定五年嵗壬申二月初四日丁亥故丞相忠宣范公祠堂成某谨率僚属以一羊一豕告祠于公曰于乎治平之元公自畿县来漕运江东曽未数月入为御史故其行事不少概见其所赋筹思堂之诗刻石犹在诚通造化念其羣生有徳之言随寓发见兹非为政者所当矜式乎是用辟堂之东楹敬祀遗像以寓高山仰止之意若夫立朝之大节行已之大方誓以没齿惟公是则明灵不泯实鉴此心
　　诸庙禳蝗
　　在诗有之去其螟螣及其蟊贼母害我田穉夫此人事也乃以祝诸田祖之神何哉盖御菑弭患在神为之则易在人为之则难昔者本道郡县以蝝生闻天子有诏俾长吏祷于山川百神之祠是亦成王先王意也惟王庙食嵗久阴威赫然霆奔风驰山岳可撼况区区虫蝗之孽乎驱之攘之以畀炎火是直噫欠间耳防共致祈立俟嘉应
　　奉范宣公祠堂
　　故丞相忠宣高平范公乃者仲春即筹思堂东楹以妥公像虽有以见区区尊贤尚徳之心其规模简陋气象卑狭每欿然为之不满也夏田告登赈廪讫事既新贡宇遂建斯堂撰日之良载严登奉冠劒山立徳容穆然煕寜立朝之英风元祐当轴之盛烈凛乎其在目也九原可作吾谁与归秋菊寒泉荐此芳洁兹诚炯炯公其鉴之
　　辞夫子庙
　　昔者先圣之门果如由艺如求然后许以从政某也器凡而学陋曽未及二子之彷佛而叨恩出使虚寄以一道生灵休戚之命宜其不足以称塞也然节用爱人之训拳拳服膺者未始一日而不敬奉诏之广遂将去誓当益尊所闻而行所知以终无负圣门之律令尚享
　　明道祠堂
　　明道先生某年未弱冠已知诵夫子之遗书虽一命之士当存心于爱物况于乘使者之车乎然学力未充其媿于民者多矣叨恩假守誓当服膺训言益求所以用力者庶防有以赎今日之过乎尚享
　　刘忠肃公祠
　　于乎公生于建水而没于金陵光明秀杰之气当已融而为乔岳灿而为列星至于议论之崈谹事业之嶲伟播在简策者又将垂千载之仪刑某以末族晚出虽不及执经于堂下然读公之书觌公之子犹彷佛公之平生朅来江左属嵗饥馑鲐背黄髪之叟诵乙未救菑之绩往往欷歔而涕零某之视公无能为役独于遗训之炳然者毎拳拳而服膺其于惠孤恤鳏之政既窃取其一二复刋梓以布之海内庶几传此方挟此药者皆足以起沉瘵而苏醒被命之广谨拜谒祠下而去继自今强学力行益当思所以自励者上以无忘于师训下以无辱于乡评尚享
　　梨山庙
　　惟神以唐名贤膺宋祀典封爵之崇极于二等威徳之盛被于一方富沙之民饮食必祭盖无异子之于父母也某承诏之广道出乡郡谊当躬谒祠下而于行役遂不克前敬驰瓣香恭布诚悃维今此行属当大夏高堂有母华髪萧然走陆浮川冲暑履湿人子之心不无忧虞伏惟神灵宻赐拥佑俾起居饮食无异平时寿禄康寜益受多祉是神有大造于某也期以代还躬伸报谢兹诚悃悃王其鉴之
　　梅山庙
　　五显王惟神封爵之崇极于二等威徳之盛被于四方睠是仙山有严庙食邦人饮戴奉祀尤防某承诏之广【以下与梨山文同】
　　谒先圣
　　某不佞幼读先圣之书至于道千乗之国敬事而信节用而爱人使民以时未尝不喟然三叹以为苟得千里之地而为之则于斯言也真药石之良规盘杅之至诫也今天子不以愚且陋擢守南土兹非推行所学之日乎夫一日之不谨不可言敬一令之非诚不可言信锱铢滥费不得为节用毛髪横取不得爲爱人一役之妄兴则非时使之义顾虽不敏敢违初心惟不得罪于此邦之民然后为无负先圣之训神灵如在尚鉴此心
　　社稷
　　某叨被恩除假守兹土载惟社稷民命所依只若故常案行封壝用严国典式对神休谨告
　　诸庙
　　惟上帝以好生为心肆命诸神以奠方域圣天子以忧民为心故环千里付之守焉幽明虽异其所以为民则一而已某猥以菲材承之兹土凡其职之所当为与力之所可任者不敢不尽其方若夫均调雨旸消弭灾害则非神乎孰頼尚惟阴相以康斯人岂惟民荷宠灵某亦与受无穷之赐
　　东岳庙
　　五方有岳祭秩畧同而岱宗之祠独周遍于天下者以其居平秩之方而主生育之事故也某猥以菲材来守兹壤凡可以致力于民者不敢不尽其方
　　赵忠简公祠
　　惟公以忠正徳闻为中兴名相第一某高山仰止于兹有年被命来此获踵公武于八十年之后缅怀遗烈凛然若存何以荐诚惟此巵酒
　　韩中令祠
　　惟公以景徳丁未来守此邦盛徳格天实生人杰是宜父子并祠至今载瞻仪刑敢不起敬
　　蔡端明祠
　　惟公以忠言惠政着于中和之世实自圻甸来守此邦以便亲舆之奉流风善政人到于今称之某之视公无能为役然间者九重假宠之意明着训词实用仁祖命公故事顾惟不佞将何以堪之唯当仰止髙风以庶巩其万一英灵如在尚闻斯言
　　姜相公祠
　　于乎公以鲠亮之资尽言于猜忌之主一斥不复没于遐陬然清风直节千载而下犹凛凛有生气彼脂韦輭美窃宠一时而遗臭无极者未知孰为失得也兹因祠事式钦幽宫酹以一巵喟然三叹
　　开沟告诸庙
　　地之有沟渠犹身之有血脉也血脉宣畅则体安而气平一或底滞则疾疠生矣某被命此来考按图志则知郡县之沟堙阏嵗久盖自林侯枅之后未有再议开濬者淤泥恶水停蓄弗流春夏之交蒸为疠疫州人病之匪一日矣顾念庸拙莅事方新惧于烦民未敢轻议而寓公同僚交相劝勉谓将兴悠久之利不可惮信宿之劳博防舆言亦以为便乃涓良日命庀工徒惟城与隍神职是主威灵赫然尚克显相使畚锸之下如移浮埃役者不劳而功以克就此州人之幸也某之愿也
　　开湖告诸庙
　　郡东有湖其来尚矣在庆元中守臣刘公颖实命开濬平畴万亩灌溉所资其利一也以固风气以壮形势其利二也广仁圣好生之徳寓臣子报上之恭其利三也而二十年间有司因循漫不省此枯浸某甚惧焉捐库缗而募功当农隙而举事庶民防其利而不知劳仰系明灵尚克隂相俾功以亟就则报其敢忘
　　修城告诸庙
　　郡之有城以蕃卫也比嵗守臣常一新之矣曽未几载复以圮闻某自玷州符即属意乎此而重用民力不敢輙举以至于今兹因农隙稍加缮治力所未及者则以竢后之人仰系明灵尚克显相俾数旬之近而成百雉之功某之愿也邦人之幸也
　　土神祠
　　守臣之职实曰扞城城圮不修咎将谁任三农之隙以渐缮完惟神其相之幸甚谨白
　　春祈祭诸祠
　　古者春秋祈报之礼惟施于社稷载芟良耜之诗是也今并及于庙貌之神盖以水旱虫螟之祷于是乎在有不可得而废者若夫先贤之祠特以寓邦人去思之意而非为祈禳设也考诸旧仪有未安者不思量其愚辄用厘正自今以始释奠于先圣之明日则遣官于祠行祈报之礼庶几于义为得惟神其幸鉴之
　　慈济庙
　　维古之制捍灾御患有功于民始在祀典神之生也以和扁之技妙起死之功飚游既升灵响益着此邦之民不幸有疾求救于神者如子之愬其亲神亦随其所苦救而疗之如亲之爱其子呜呼其可谓捍患御灾有功于民者矣嵗时常祀乃未及与非阙典欤载念此邦宻迩南土岚氛郁扰疫疠方生春夏之交多以病告断自今始着于定例一嵗两祀于神仰惟英灵鉴此诚悃俾民无疾痛之苦则吏亦免怵迫之忧将千万年承事无斁
　　东山南北岸两渡
　　间者以渡舟之多溺也深惟长利欲聨百艘而桥之盖常以谂于神矣而议者不以为便夫见其可而图之与虑其不可而遂止凡皆为民而已然新路既筑舍迂而近与钜舟更剏去危而安亦不可谓非悠久之利也惟神黙有以相之免风波冲荡之虞无鱼龙噬囓之患行者济者各适其所安民亦永永载神之赐
　　北山谢雨
　　间以旱暵有祷于神云兴雨濡旋荷嘉应芃芃之苗将稿复茂神之为赐大矣然自今至于秋成无非望雨之日惟神终此大赐使膏泽时至卒嵗丰年实邦家之庆也亦守土者之幸也
　　诸庙谢雨
　　比以甘泽久旷恳祷未孚夙夜以思不胜震惧惟神血食此方与守土之吏同任其责今兹一雨霈然万物吐气不惟为吏者得以少寛其忧神亦为不失职矣然而焦枯虽解渗漉未深若能大赫厥灵使滂沱之泽饱足民望则拜神之赐有加无已只答嘉贶輙私布之
　　诸庙祈雨
　　圣经所重惟麦与禾今禾既登场所至告稔拜神之赐腆矣乃季秋以来雨不时至高田之麦欲种而无水以耕下田之麦已种而无水以溉此农人之所甚忧况夫风高气燥则居者用虞泉枯井竭则汲者告病惟神幸哀斯民而赐之嘉泽使忧者以愉虞者以安病者以息是一举手而三患弭矣神其可无意乎
　　诸庙谢晴
　　比者洪涛山涌之日雨复甚至其势盖廪廪也使开霁少迟则平畴万顷皆将卷为巨浸矣幸神嘉惠兹土使雨随止而川不溢芃芃之苗頼以获全厥施岂浅浅哉不腆樽酒惟以告防尚惟相之迄俾有嵗
　　周真人祠
　　谨以素馔昭告于勅封冲应真人靖惠夫人曰有崇斯山作镇南浦真仙宅焉多歴年所庥吾一郡厥施甚普宝轮纶书光贲琳宇帝实命之厥职兹土维时常祠旷典是惧峩峩儒缨相师作古有飶斯馨有清斯酤俶闿其端曰嵗壬午维仙之饮玉液琳露维仙之饔豹胎麟脯岂伊区区可荐尊爼物虽甚微诚意攸寓睠是宾兴敷诏万防得防其尤贡于天府凡兹士类志在轩翥维吾真仙各傅其羽如鹏之运如鹄之举又如蛟龙得被风雨逢辰效竒立功致主岂人实能惟仙黙助若甄之陶若冶之铸洋洋文风视彼邹鲁英英人材嫓昔伊吕于乡有光于国有补兹愿甚宏非仙畴予尚惟至仁赦此覼缕
　　社神
　　维社有神实主我民曰社与民厥重惟均嵗旱民饥亦神之疚愿于未然毕力以救
　　勾龙氏
　　于维我神于社配食有功于民故莫能易雨不以时民且告瘁神其救之反掌之易
　　稷神
　　惟稷有神所主惟谷雨旸以时嘉谷乃熟芃芃者苗頼雨以济尚哀斯民俾克有嵗
　　后稷氏
　　维神之生百谷是植更千百年祀以为稷今谷方茂而雨不时哀而救之匪神孰尸
　　风师
　　在易有之雨润风散其于生物功则一贯云气凝合雨乃霶注所求于神愿霁斯怒
　　雨师
　　濒海之邦土瘠易槁润泽不时则以旱告一雨通宵已拜神赐愿更滂沱俾卒有嵗
　　雷神
　　鼓动万物惟雷之功有神司之隠隠隆隆惟霆之轰雨乃大至敬共有祈日夜以冀
　　仙游山顶祈雨【辛巳五月时居忧】
　　窃闻天以雨旸之柄付之山川百灵犹人君以刑政之事付之牧伯守宰也民有戚嗟愁叹之未伸牧伯守宰不得而専者当同心一意请于朝廷然后民瘼可蠲嵗有旱干水溢之不时山川百灵不得而専者当同心以请于上穹然后灾变可息盖推行天地之仁者山川百灵之职也推行朝廷之政者牧伯守宰之任也顾焉有幽明之间哉夫雨旸之数虽出于天然上穹至仁易以诚格今境内之旱可谓酷矣囘造化之意而救生灵之灾正斯民有望于山川百灵之时也伏惟慈仁母以定数不移者诿诸天而以为民请命者任诸已使甘泽早霈而嘉谷获全神既有辞于民民亦永永事神无斁谨白
　　南岳行宫
　　某之为学也以不欺为本虽未能至而窃有意焉屋漏之隠如对神明不敢忽也况今作屏于兹巍巍灵岳雄峙天表顾盼在目虽欲自欺得乎惟亷惟仁惟公惟勤朝夕兢兢期于无愧尚惟降鉴迄用有成
　　城隍
　　城隍之有神犹郡国之有守幽明虽殊其职于民则一而已某叨防上恩来镇此土深惟责任之重凢躬行之当勉与民瘼之当纾朝夕兢兢不敢自忽至蠲除灾害丕降福祥则神之职也尚惟加意俾宁厥居民亦永永事神无忘
　　先贤祠
　　濓溪先生周元公明道先生程纯公伊川先生程正公武夷先生胡文定公五峯先生胡公南轩先生张宣公晦庵先生朱文公圣学不明千有余载数先生相继而出遂续孔孟不传之统可谓盛矣惟时湖湘渊源最正盖濓溪之生实自舂陵而文定父子又以所闻于伊洛者设教于衡岳之下张朱二先生接迹于此讲明论著斯道益以光大然则天之生数公也所以幸天下与来世而湖湘之幸抑又多焉頖宫有祠其来尚矣某虽不敏然于数先生之学尝用力者而庸驽之资欲进未能叨恩守土用敬谒于祠下缅怀遗风当益自励冀于斯道有闻焉施之有政庶乎寡过惟先生其相之幸甚
　　汉长沙定王祠
　　传曰君子贤其贤而亲其亲小人乐其乐而利其利是以没世不忘也夫为政而没世不忘斯亦难矣王之受命国于兹土盖千有余祀而民常奉之如一日也呜呼此岂可以智力求哉某叨恩守土敢不告防尚惟嘿祐俾克用乂
　　三闾大夫忠洁侯屈公
　　某之后先生也盖千有余祀而于离骚九章一读一兴叹焉甚哉先生之忠于国也世降俗末媚佞成风过其祠者可以泚厥颡矣某虽无似愿师其人于千载之上视事之始敢不告防履洁含忠益当自勉
　　贾太傅
　　某之后先生也盖千有余载而于太息流涕之书一读一兴叹焉甚哉先生之忠于国也【下同忠洁】
　　祭胡给事墓
　　武夷先生文定胡公之墓自熙寜以还新学渐炽春秋一王之法闇而弗章公闻道伊洛慨然以尊君讨贼自任着为训传大义炳然使洙泗之道复明而荆舒之祸以熄其有功世敎可谓盛矣某读公书考观行事高山景行仰慕何穷九原不作窃用兴叹兹叨上命来镇三湘惟公生于武夷而老于衡岳既乡闾之先哲又道徳之宗师有坟其丘实在斯里属拘印□谒拜无从爰遣祠官敬陈菲荐仍禁止其樵牧且访问其后人兴起士风庶其在是英灵未泯尚鉴此心尚飨
　　祭胡侍郎
　　故致堂先生侍郎胡公之墓惟公早侍家庭实闻至道壮登侍从屡进昌言正章蔡弄权之诛斥汪黄误国之罪英风劲气独立不囘旋触权臣远摈岭海方且心潜鲁语之大训臆诵温公之遗编著为二书垂耀千古某既晚出幸同乡邦顾瞻丘茔适在郡境往致一酹慰其子孙殁而不忘鉴此诚意尚飨
　　祭胡五峯
　　故五峯先生胡公之墓昔者洙泗之门高弟甚众独曽子传之子思而子思传之孟子为得其真自余源逺末分散为异端其亦多矣某尝窃谓子思之功在圣门为最盛盖上能大其师学而下能授之英贤卒昌斯文孰与之匹维两程氏讲道河南曰谢与杨得其要防文定早嵗俱从之游既诚其身复以教子惟公之生气禀特殊玩心神明不舍昼夜优游自得抱道以终爰畀其徒曰子张子斯文有托谁之力焉仰视子思庶几无媿某以晚学缅怀遗风敬遣官僚往致一奠尚惟嘿相于道有闻尚飨
　　祈晴诸庙
　　东作方兴惟雨是仰此岂祷晴之时也哉盖气数乗除最为可畏赢于今则或缩于后此守臣之所甚惧也今沟渎川源在在充溢譬之饮食属餍而已一或过度则反为菑此又守臣之所甚忧也况积涝则麦为之伤食湿则蚕为之病休戚所关皆非细事是用斋心洁虑祷于有神扫除阴霾以焕霁景在神直易尔以神之所易解吏之所忧惟其慈仁其亟念之幸甚谨告
　　祈雪
　　考诸传记雪为五谷之精故盈尺之瑞可占丰年非苟然也昔者涓选刚辰将有所祈于祠下而诚意甫啓嘉应遽形玉霙缤纷畴不欣覩是用易祈而谢而所愿于腊前锡以三白拜神之惠其曷敢忘
　　诸龙潭祈雨
　　乃者甲寅以后之雨距今甫半月耳炎风烈日相为煽薄故虽下田之水亦有告竭者况高仰之地乎吏有从田间来者以为数日不雨则多稼可虞自闻斯言膺肺如灼盖民之窘于贵籴于兹半载矣盻盻焉惟早稼登场是望以纾其困以救其急者非常嵗比今嘉谷方苗而膏泽弗继一或失望其将奈何此某之所以痛心疾首而有祷于龙君之灵也惟龙君之神变迅速兴云雨以泽万物直一嘘吸之劳而可以捄数十里生灵之命龙君其肯靳乎敢再拜以竢
　　诸庙
　　在诗有之旱既太甚蕴隆虫虫又曰旱魃为虐如惔如焚昔盖闻之今乃亲见咎由守令民焉何辜以神之仁非无意于济物者而恳祈屡矣迄未之应毋乃天数流行有非神所得専者乎采诸众言惟碧玉之醮功力最大已涓良日只安冲科蝼蚁之诚惧艰上达愿神哀此下土亟控请于昊穹庶几囘眷佑之仁而膺润泽之赐使大田多稼不至甚损而生灵之命尚或可全所以图报于神者其曷敢忘
　　诸龙庙
　　自龙君之来境内之雨者屡矣然润泽则有之而霑洽则未也或谓龙之为神动则升霄静则安江潭公庭之烦渫非可乐也是用还于灵湫【五龙安济云灵祠】就伸祷请今旱势极矣蚤稼之伤者已不可复全而下田晚稻苟得一雨霈然充溢则尚庶几中熟之望龙君亦何靳一嘘吸之劳而不以捄千万人于沟壑乎菲荐肃陈以寓诚意尚惟歆飨亟副所期
　　社稷以下城隍山川同
　　闻道将用道家法致祷于紫微太乙之尊念蝼蚁之诚未易上达也则有谒于神愿为请命昊穹亟赐之雨越孟秋戊戌阴云鬰兴膏泽宻布实维明神阴相之力然旱干既久渗漉未深虽槁苗少苏而沟塍之水则涸竭犹昔也立秋之期近在旦暮事势亟矣及今而雨足则早稼之未损者犹可全一或少迟则晚苗之方茂者亦告病矣危机交急莫甚斯时是用不避凟烦复伸恳请以神之仁必不忍为赐之不竟也敢局蹐以俟
　　五处龙王　　上封雷池
　　比繇舛政召致旱灾数有谒于龙君之灵龙君不以为凟曰是知过而能自儆者也入秋以来屡赐之雨虽旱稼或而晚苗甚茂倘白露之前更赐一再之雨则嵗功毕矣谨命僚属且谢且祈龙君之仁其尚念之
　　佑圣祠
　　钦惟佑圣芘此一方雨旸之祈遄应如响一新殿宇庸答灵庥工役方兴不无震动惟神宻相迄用有成
　　保安敕祭诸庙
　　圣皇临御余三十年翼翼小心对越无媿兹愆调豫率土惊忧钦奉制书祷于灵岳愿言降监宻佑圣躬即遂清寜以福方夏
　　祭大仙祈雨
　　呜呼嘘风霆喷雨雾变化倐忽莫如南台百丈之山而普熙灵泽实以命典司其间夫以佛道之尊仙道之大固万灵之所以聴命岩涸之幽防湫渊之深窈又神龙之所蟠宜百数十年以旱致祷者莫不犹响之斯答未尝有如今日之艰岂佛与仙之仁无意于捄此土之厄乎抑天时之当尔而天意之未还乎呜呼昔嵗之饥民病极矣虽去冬一稔曽未苏其痍瘢倘或再歉则颠连于沟壑歗呼于山谷殆将何所不至岂容一日之少安则今兹之丰凶乃民命存亡之决而赐雨之淹速则又丰凶之所关此某之所以望云霓而涕泗瞻原野而辛酸也吾佛与仙之仁于此而不亟捄则是寘斯人于度外而坐视其涂炭昊穹至仁必不忍以万物为刍狗吾佛与仙倘为斯人而力请则天意可囘化骄旸而为霖雨殆犹反掌之非难呜呼事势迫矣民望极矣吾佛与仙真之捄不可不亟矣是用写哀诚而嘑愬敢罄竭其肺肝兴云之靉靉沛大雨之弥漫起禾稼之将枯洗疮痍而复完则某将大书深刻于岩石之上昭圣功之不刋呜呼谨告
　　朱文公祠
　　某不佞自少读先生之书知理之与事同出一源而明徳者固新民之本也二十年间洊更麾节亦知勉乎此矣然穷理未精故应事多舛明徳之功未至而求民之新得乎被命以来益深只惧尚思自勉庶乎无逭焉
　　社神
　　惟神五行之主百物所生邦之羣祀莫此为重惟春之戊只荐吉蠲嵗稔民安繄神是頼谨以后土勾龙配
　　稷神
　　惟神实生百谷育我羣黎爰以仲春恪修常祀田功方举土脉未膏泽洽嵗丰愿垂嘉应谨以后稷氏配
　　后土勾龙氏
　　惟神平易九州功垂万古其在郡国祀典有常敬共以陈岂云故事并祈灵贶膏泽下民
　　后稷氏
　　惟神播种百谷粒我烝民配天之功振古无匹恪恭修祀敢曰故常俾嵗大丰于神是望
　　春祈诸庙
　　古者祈报之礼社稷而已后世徧及于山川百神之祠盖有功于民固不容畧也惟神庙食兹土亦既有年方春致祈専为农事甲申之夕雷雨作解固足慰三农之望矣自今以往曰雨曰旸必以其时然后丰穰之庆可卜惟神其幸惠之不腆醪羞其将诚意
　　社稷神
　　古者诸侯之祭惟社稷而已盖稷非土无以生民非稷无以农重社稷所以重民某叨恩守土礼当只谒其敢弗恪尚惟嘿相俾大有年
　　风师
　　某入郡之初尝谒于社稷矣而未知风师之有坛也立春之后方修祀事而国之有防典不及躬陈盥献而以官僚代之每凛然不自安也谨涓谷旦按视坛壝且庀工徒稍加缮修惟神当此春和扇温厚之仁以成生育之化吉蠲之报其敢弗防谨告
　　雨师
　　某入郡之初尝谒于社稷而未知雨师之有坛也兹涓谷旦躬修按视之礼且命僚属稍加缮治惟今农事方兴而嘉泽未应某窃惧焉愿神赐以霡霂继以瀀渥且霑足焉俾嵗大丰而民有生焉则吉蠲之报其敢不防谨告
　　雷师
　　某入郡之初盖尝谒于社稷矣而未知雷师之有坛也兹涓谷旦躬修按视之礼且命僚属稍加缮治惟今啓蛰既久而霆声未发其窃惧焉惟神当此大壮之月诞推作解之仁俾百果草木无不奋张而泉源之窦流通衍溢耕稼以时迄成丰嵗则吉蠲之报其敢弗防谨告
　　三城隍庙
　　城隍之有神州郡之有守幽显之不同其食于民则一也夫既食民之食则当忧民之忧此某于今兹之旱所以皇惧怵迫而有求于神也守之忧民如此神之忧也其可已乎然守能忧之而不能捄之能忧而又能捄者神也今旱势极矣神于是焉而不捄则苗将枯槁以死民既乏食必将饥饿流离以死神其忍之乎夫人与天未能无间者也某之愚犹欲吁天以捄之神与天本无间神为有请于天而赐之雨顾不甚易乎以神之灵之仁必能哀恫斯民而思所以捄之者用敢顿首以请谨告
　　福远庙
　　福远庙诸位龙王乃季春以来雨不时若几于靡神弗举矣而旱气弥烈窃意庙貎之灵有当躬祷而未及者乎考按图志惟神之居于方为东所主者生于位为辰其象为龙绍兴中守臣因旱以请又有变化飞腾之异某时在嘉定亦尝致祷而有获焉昨者仅命官僚而未果亲谒此某之罪也是用涓日之良顿首庭下顾庙虽有号而封爵未崇愿神昭示威灵随祷立应霈然大雨尽起欲枯之苗转凶为丰活我黎庶则某当显白于朝衮服命圭以为神之报兹言弗爽天日实临谨告
　　北山神
　　某自仲春之六日以闵雨有祈于神信宿之间赐答如响及季春以来恳祈者至再赐答乃若少缓焉然所谓当小满而润泽丰未芒种而播艺毕则亦未尝不如所祷也荷神之休捄此民命谨再拜以谢且将相攸吉壤以严坛壝之奉焉惟神益彰厥灵俾梅雨时至载优载渥载沾载足使高原下隰无不稔之田则某之所以敬事神者其曷敢有已谨告
　　三城隍谢雨
　　间者以旱暵有祷于神越翼日遂雨又弥旬而雨大挚遂告足焉种艺之事得以及时是用俯伏坛壝以谢神之贶惟闽之俗以梅雨多寡而占嵗之丰俭愿神哀矜斯民而幸赐之俾芃芃之苗頼以防养方苞之颖迄于有成神之惠也民之福也某之大幸也其曷敢忘报谨告
　　社稷神风云雷师坛祈雨
　　六月之雨春秋书之于册盖喜之也以六月之雨为可喜则其不雨为可忧明矣比自甲寅以来雨之弗继者兼旬于此芃芃之苗无以膏润其忧固不大矣乎既以吁于天又将愬于神泂酌未伸嘉泽已霈盖为之喜而不寐明发夙兴敬拜于坛壝之下为民而谢且为民而祷焉淅玉炊芗数日以俟惟神终此大惠俾吾民均遂一饱之乐岂不休哉谨告
　　北山神祈晴
　　昔者稻方播而雨不时屡以愬于神神不以为凟而赐之雨矣今者稻方收而雨过度舍神其谁愬乎是用冐霖滛而陟嵯峨为斯民有祷焉惟山之灵开阖阴阳卷舒云雨直嘘吸间耳伏惟察其为民之诚而即赐之霁非惟大田免沦没之患而斯民亦逭昏垫之虞荷神之施岂有涯哉俯伏以请谨白
　　社稷神风云雷师城隍诸庙谢晴
　　乃者阴霖不止岌岌乎害稼之忧頼神之灵随祷而霁是神有大造于斯人也继自今愿终其赐焉讫处暑而晴入白露而雨晴不过于亢雨弗至于滛则大有之年指日可待若时秋报其敢不防谨告
　　福州谒先圣
　　惟孔门高弟若由之果求之艺圣师固尝许以从政矣而求之所愿为者方六七十如五六十而已由以千乘自许则夫子哂之盖地广则难治也民众则难安也自子路之贤犹未易胜此况于一介之末学而遽叨一道之安岂不甚可惧哉惟修已以敬之一言乃先圣示人之要指某也其敢不朝夕恪共以期无负于大训有临在上其敢或渝
　　社稷神风雨雷师城隍诸庙
　　夏秋之交雨以时至此丰年之祥也然适中则为美过度则为菑矧早稼割获方兴而霖滛弗止岂不妨良农之功而损嘉谷之实乎是用只命官僚赴愬于神伏惟赐以兼旬之霁使毕收成之事而后锡以嘉泽焉某之望也邦人之幸也敢顿首以请谨告
　　濓溪伊川明道三先生
　　濓溪先生周元公明道先生程纯公伊川先生程正公惟三先生之道实嗣鲁邹不传之统凡今学者知尊经术知慕圣贤知天理人欲之分知吾道异端之辨其功有自来矣某叨恩作宰敢只谒于祠庭高山仰止凛然兴敬
　　勉斋
　　勉斋先生黄公惟公之在考亭犹顔曽之在洙泗发幽阐微既有补于学者继志嗣事又有功于师门采诸众言奉以侑食英灵未泯必乐于斯
　　南台庙
　　惟王之功徳显于汉而祠立于唐凡闽之人尸祝而社稷之者也某昔居建山犹展敬廷下以乞灵于王况今叨职于此覆防而扶持之将惟王是頼用不敢委诸僚属而必亲拜谒焉今之所祈于王者大畧有二旱溢频年人匮于食徕千艘而平市估时甘雨而兆丰年此其一也江右之盗未平而泉建之师远戍戎功早捷而振旅以归此其二也若夫区区之心所欲为乡鄙之民兴悠长之利者亦惟王有以相之使志得以行而事得以宜使后之人曰以闽人为闽令而不孤闽人之望者某也是王不独有大惠于某而且有大造于闽岂不休哉敢再拜以请
　　东岳
　　古者诸侯祭其境内之山川而已巍巍岱宗邈在东夏而今之郡国莫不致祠毋乃与古异乎盖其位在东其徳为仁所以佐天地之发育者也覆冐群生其功大矣故虽不在封域亦得祀焉闽山有祠灵响夙着臣奉诏作牧敬谒于庭布宣上恩臣之责也若夫时雨旸弭菑患使一道元元各有生生之乐则惟帝是頼非臣所能及也用敢再拜以祈
　　诸处祈晴
　　维南山之诗有曰既优既渥既霑既足生我百谷盖雨之生物也维足是求既足而过多焉适足以为物之病此某之所以危惧怵迫而有祈于【神王帝】也夫苗方穉而窘于寒麦将黄而病于湿皆至切之忧愿【神王帝】之仁以一嘘吸之力拯而救之开丽象之清明扫积阴之沈滞俾穉者以长而实者以坚某与斯民共戴深恩其何有极
　　辞先圣
　　某仰惟先圣尝言朞月而已可也三年有成夫以圣神功化之妙犹必迟之三年之久况某之末学乎故自涖事以来孜孜汲汲日惟民隠是求尝白于朝愿久其任而上恩锡召弗容固辞凡所欲为一二有媿初心多矣然洙泗格言佩服惟谨既不获尽施以及民则当恪守以事君勿欺而犯其敢不勉
　　春祈慈济庙
　　惟神之与春祈自某焉始今兹再叨假守思所以为民蠲除疴痒匪神畴依是用以不腆殽蔬将此诚意自春徂秋寒暑风雨晦明或过其度则疾疠生焉惟神哀恫斯民有以潜弭于未病痌之先俾皆跻于仁寿之域则其有功于生灵大矣某之所以图报者其曷敢忘














　　云庄集卷二
　　钦定四库全书
　　云庄集卷三
　　宋　刘爚　撰
　　祭文
　　祭赵制置
　　惟公刚毅之资清修之节堂堂山立为世伟人卧防荆襄追迹羊陆独当一面迨逾十年如虎在山如熊当道敌人远遁边尘弗惊近世儒师殆鲜其匹宜陞枢筦遂督戎师星陨中营闻者惊叹鹰扬牧野弗究厥成某之于公钦向惟旧兹来守土实在寓乡缅怀英风遽隔泉壤载陈薄奠慨然于怀
　　祭谯大卿
　　呜呼惟干之元实始万物化育流行终始惟一存而在人则谓之仁心发之于政则谓之仁术上而有国有家所以维天命于延洪下而有民有社所以遂羣生于寜谧未有不由此焉出者猗欤谯公世之徳人温温其容则恵风爱日抑抑其仪则威凤祥麟【阙】　　　旱魃为孽大江之东防患尤烈惟公之徳视民如子戮力一心拯民于死公尤切切终食靡遑脱之沟壑寘之康庄聿来吾闽亦师是道饫饥药羸醒渴滋槁侈养为娱膴仕所同独安澹泊殽羞靡丰燕游相夸薄俗所尚独劬其躬不少怠放持牒在廷纷纶旁午康色使前若语儿女公之庇民如视其身民之安公如怙其亲疾既濒危尤勉自力朝牍方披暮箦已易仁哉谯公死不忘民世非无人谁有是心敢致一言未究设施闽人思公则无穷期呜呼哀哉昔公之来吊我倚庐今我来思哭公丧车酹此一觞千古之诀悠悠寒云相我愁絶
　　祭庆元张知县墓
　　惟公英迈之姿嶷乎其山立洁白之操凛乎其渊澄发之于文则粹然义理之正施诸有政则蔼然岂弟之称奈何进不获践清华之膴仕退不获享耆艾之修龄岂福善祸滛之训有时而不可必抑天之与人或殊其好恶之情呜呼哀哉某之于君情深义厚而遣奠之行不得以执其绋临穴之际不得以拊其柩此所以慊然于中而不胜自咎也雨露既濡怆然怀旧何以荐诚唯此巵酒虽欲见君掀髯捧腹一笑举白而不可复得徒想像其生平有哀涕其如溜
　　祭叶夫人
　　呜呼人生谁独无亲全美备福莫如夫人手教其子蚤魁斯文入从出藩蔚乎名臣距美闻孙一枝重春森其拜舞杂遝芳芬居中歴外轻轩重茵嵗时归来宴其亲姻炜如金母髪鹤龄椿防衣斓斑垂秉国钧肩舆内朝仪刑妃嫔倐焉委蛇厥恙何因卷我霖雨为泪雰雰讣音之闻畴不酸辛缄辞往奠尚鉴忱恂
　　祭果州李郎中
　　呜呼哀哉仲冬辛夘晨兴徬徨觉中情之弗怡若水炭之堆肠粤有赵子之书来从右江发而视之则吾贯之使君之讣也辍予食而惊嗟霑予襟而淋浪胡斯世之不幸而若人之云亡呜呼哀哉君之天质清明纯粹君之学问深潜笃志气夷且温而毅然有难犯之色行峻且方而泊然亡近名之累昔在芸省交情最亲及使江东同心拯民我或君违君弗以为忤君虽我从我岂以为恩君舟西旋我斾南下相与夜宿金山之上江涛轰豗风铎震撼伟劲论之英发旁森罗乎鬼神至于天理人欲消长之机吾道异端正邪之辨严毫厘之剖析极泾渭之区分方且自视欿然念穷格之未精举措之多戾期舍旧而图新盖其用志之刚进徳之勇俛焉孳孳而弗自巳者直欲古人之与隣呜呼哀哉以君之忠诚鲠亮使见用于时而居致君泽民之地则上将有禆于主徳下将有功于生人借不获用尤当著书立言阐幽扬防远以遡西洛之渊源近以续紫阳之绪业尚有光于斯文亦孰知二者之不一遂乎徒赍志以沉沦呜呼哀哉薫莸不并凿枘难入岂今独然繇古一律当众口断断之余其与君者甚寡而予独以为可恃者繄苍旻与白日又孰知天理之靡常亦若人情之难必呜呼哀哉澹乎无欲君性实然至若食太微而学太苦则某常以为言乃者鼇背之游深衣大带形臞而神秀超然山泽之仙而其饮不濡唇饭不盈掬意咀道徳之华悦理义之豢复何慕乎□羶惨别几时凶问寻至岂它疾之为乎将以斯而损年君于死生幽明之故夭寿不贰之理讲之素矣予独赍咨而弗置者为清时而惓惓呜呼哀哉君今已矣某之罢驽亡复警策之望矣唯夫平生之言垂别之赠所以丁寜告戒者敢不佩服而周旋西望隆山在天末欲拊榇一哀而弗可得空霣涕其如泉
　　祭赵经畧
　　维忠定公为国元臣如旦在周如挚在殷君为之子伊陟伯禽谓宜绍格天之功嗣建侯之宠扶尊安于庙祏垂光耀于琳珉而乃官止选曹郎位裁桂林伯彼苍者天其难知耶何以俾忠臣之有后其可恃耶抑何遽夺于斯人呜呼哀哉君之修身义以为质正直自持襮里惟一其嫉恶若仇其与善若昵其远利若洿其辟宠若疾思昔从游于羣玉之上舂容于杯酒之间开口论心抵掌剧谈凡所以发予之衷而作予之懦者真益友之言距今十年而伟然之正论毅然之劲气犹若铿乎其在耳凛乎其在顔也嵗月几何而君茫然而独游遂揜恨于泉扄然后知若人之不易有此乐之不再得前世之士所以当欢而感慨惜别而伤情呜呼哀哉善人云亡吾党益孤我怀之悲岂为私乎闻君之丧邈在海隅往奠一觞声与泪俱
　　祭谏议龚公国正
　　新天子有事于合宫推恩宇内凡忠臣义士之名迹显著者俾长吏二千石致祠焉所以风动臣节也惟公昌言直道照映青史马鬛之封近在城隅曰忠与义畴出公右是用躬致天子之命于墓下而不敢诿之有司焉呜呼公之南迁坐论蔡氏也方公持扇乞钱之日实彼秉钧颛国之时荣悴殊涂亦既甚矣嵗月几何是非大定流芳遗臭两俱亡穷咄彼凶渠埋骨兹土樵苏尤唾而弗顾而过公之墓者莫不裴囘太息想像其遗风是果孰为荣辱耶嗟夫天不使公还葬河间而葬于此又不使蔡毙于异邦而毙于此其殆欲一正一邪昭然并列为世之法戒乎虽然使君之言行则王室不至于中微蔡氏亦免于诛僇是公之论蔡也不啻忠于蔡氏而蔡之害公也不惟祸国只以自祸也欤敬仰之余并陈梗槩公之英烈尚闻斯言
　　忠节庙
　　忠节有祠自太守朱公始然公之既请于朝也命未颁而遽去其后牧臣鲜或加意故祠室之立苟简为甚而其从祀之位次亦有可议者焉某防恩此来首修谒欵裴囘顾省慨然久之谋诸同僚遂徙斯宇庀工命役焕然一新或出或升惟义之比至于近世将臣捐躯犯难之死弗顾者皆附而祀之下至戎行亦许腏食呜呼是足以彰朝廷表励之美而成朱公建白之本志矣像设告成肆陈薄奠英威未泯其鉴此诚
　　祭王侍郎母夫人
　　呜呼夫人其古之贤母欤方来嫔徳门之初宗伯之年未冠也保惠之至其犹防骊龙之珠鞠育之切又如字丹穴之雏然能养而不能教者母道之常也而夫人独知徙隣之深意欲勉经训之菑畬乃睠岳麓羣英所庐前则有五峯之遗风后则有南轩之宏摹顾谓嗣贤汝游汝居挹灵峯千仞之秀以助汝胷中之竒伟吸长江万里之澜以滋汝笔端之芬腴岂晨昏之弗怀盖深惜于居诸然其始也或以为迁其子若于慈为未足迨乎上天廷之大对魁薄海之羣儒厥声赫然如霆之迅如日之起然后知为教子之力盖于慈而有余呜呼夫人其古之贤母欤方兰陔之娱侍极防服之驩愉谓耆龄之未艾奄长夜其云徂某也从宗伯游获闻懿范之一二欲扬厉铺张以待后世乏大笔之椽如噫嗟兮今晨翣旐兮在涂朔风凛兮号空严霜惨兮洌肤怅莫留于仙驭徒泣饯于輗车
　　祭赵侍郎
　　呜呼我公遽止斯邪始疑弗信今果然耶维暮之春拜公于都樽酒笑谈神闲气舒退语于人公壮且硕谓当百年为国柱石越夏四月告别于公公时孔安有睟其容居亡几何邮命相踵乃尹神臯乃正法从喜而不寐泚笔作书书在于凃而公归欤时止时行孰非天命谓公安之不以为病御书亲赐讯公安否将命东归乃以疾告维公徳人勿药以瘳川逝飚驰奄其弗留位非不崇志则未究命非不通年则弗寿开阖抑扬果谁为之茫茫太空孰其问之呜呼兹嵗老成殄瘁梅岩云亡公亦随逝乡之学者其将谁师乡之仕者其将畴依矧惟鲰生最辱知已别去几时遽隔生死防防长夜公今何之乘云往来与汗漫期钧天清都公乐无苦唯在人情寜免嗟慕陨涕如泉莫将我悲不亡者存尚或鉴之
　　祭詹大卿
　　呜呼天乎予公以卓异之才而位不究其用赋公以醇明之徳而生不假之年方疆埸多虞宵旰太息之日而夺此老成之产经济之贤诗所谓人之云亡邦国殄瘁者也有志之士所以尽然而伤痛拊膺而问天盖公之为人得诸天者既异而充之以学又深造其渊源自羣经百氏闳深奥衍之旨靡不心融而神防下至阴阳卜筮幽微幻往往探赜而忘筌惟其所造者高明自养者刚大故虽践歴清华不以为泰屏居林泉不以为辱更荣悴而无二色处祸福不为之迁改迨公道开明善类登进乃复分太守之符持王人之节识者知公之将用莫不防然而相贺奈何人事之好乖兮驿书朝驰讣音莫传岂民之无禄不获被公之泽乎抑厌世之溷浊寜轻举而高鶱公于幽防之故死生之説既灼然昭融而洞彻宜其临絶之音琅然不乱启手足而全嗟吾乡邦人物之盛盖自昔而蝉聨比年以来诸老沦谢惟公仅存若灵光之岿然后生小子尚得窥仪刑而兴起奉教诲而周旋若某之不才顾何足以语上而公独以为可教每更以留连忆初筮之别公辱临分之赠言曰尽心则无愧平心则不偏盖拳拳服膺不敢失坠者五年于此若几杖而韦谓公年之未衰尚克拜于堂筵冀鄙吝之获锄甚沉疴之待痊孰谓公奄然而逝乎曽不及乎华颠想音容其若存冀亲炙而无缘悼前志之不修涕泣下而沦涟继自今其何如惟砥砺而弥坚誓名节之不渝以报公于九原
　　祭陈北山
　　呜呼维公世之伟人有徳有才有武有文闽洛之绪弗絶如线巍巍紫阳是续是演静涵一本动贯万微隠显相因体用弗离公游其门见谓巨擘遡流穷源研几探赜蕴而蓄之既粹以精发而舒之亦大以宏非如世儒沉溺训诂非如词人聨缉毫缕平居穆然色下言徐遇事剨然气陵万夫破贼东堆霆震电激袖手北山窈若深嘿能开能阖可缩可伸呜呼维公举世孰伦经济之谟戡定之畧愊塞通施遁藏自乐思豪力雄坌涌厥辞驾风犇云而与并驰尊爼舂容淋漓笔墨踞视冰斯为我仆役先天之秘人所莫闚公独玩心皇羲是师间者书来辱以告我谁欤共谈繄子其可千里相望数遗以诗学失传讹形于叹咨观公之志勇于任道将秩微言俾后有考我云斯文寄实在公紫阳之志盍成厥终云胡弗淑奄忽长逝朔风怒兮助我悲涕幸而有子公为不亡灵兮来思举我一觞
　　祭赵提举
　　呜呼维我圣朝天枝蕃衍号爲磐石之宗三百年间英材辈出然徳着于家者未有如笃行之行功施于国者未有如忠定之忠盖父子相承世济厥美事亲尽孝则庶几乎曽子事君尽道则无慙乎周公惟其纯诚大节昭格于上帝故锡以峻明哲艾之嗣轶高阳之八龙公之禀于天者既挺然其特异而自少暨长沈涵渐渍不离典训之中凡师门之指授与家塾之磨礲义利取舍之端必致严于决择古今成败之变亦洞究其初终故材之成者日楙而识之防者弥充节麾累持宗盟载涖介洁自将则冰壶秋月之莹刚果立防则太阿龙泉之锋掊系奸彊凛乎其霜肃惠鲜惸独熙然其春融虽愤世疾邪常若过于激烈而尊贤友善则未始不极其温恭凡声猷之可纪皆问学之余功环辙虽频不自悼其鬰握兰虽宠不自贺其逢惟及物之是期曽靡计乎庳崇早挂冠于神虎独抗志于防鸿有冕山兮峨峨有磬湖兮溶溶将卒嵗以优游胡遽罹于鞠凶呜呼哀哉我昔与公襟期实同辱婣盟之我缔永世好于无穷闻拂衣而遄返思命驾以相从未巾车于北道已洒涕于西风今公之葬莫能躬絮酒之奠徒目防乎层空想英灵之不泯冀肸蠁之潜通
　　祭左翼军吴将
　　呜呼汝之年垂老矣讨贼之役主将不欲汝而汝请行忠也同列贝旺以一舟而当贼之五舟他人不援而汝独援之义也旺获全而汝死岂不哀哉然人谁不死汝之死以忠义可谓得其所矣渠魁不日就擒当令刳肝以祭汝官汝之子防汝之家而庙于海濒以祀汝忠死之士皆从享焉汝虽云亡必能为厉以击贼也










　　云庄集卷三
　　钦定四库全书
　　云庄集卷四
　　宋　刘爚　撰
　　记类
　　建宁府重修府学记
　　建宁郡学实维本原风化之地由庆元初旷弗克修括苍叶公以显谟阁学士来牧清心劬躬以治以教固将为国毓材以竢举选寳璧玉而防椅桐奠厥攸居其可弗饬廼命属役于僚吏之能者而以郡博士董之先葺大成殿次及六斋又次及于三贤堂然后増辟小学起孟秋甲辰迄九月甲寅功用成于是府学正叶端甫等书来俾识厥事某于乡邦为后进谊不可以先长者请固辞而端甫等书再至谕勉逾力不获终辞则诵所闻而告曰诸君所以命仆者岂欲相与讲明为学之大指欤夫格物而致知昔者圣贤示人之正法也请以缮修之役明之今之学校非昔之学校乎昔之圮陋者今屹然以完昔之闇郁者今焕然以新非以修之之力故耶学者之于学亦若是而已矣葢受中而生万善咸备犹此宇之本闳且丽也私欲汨焉邪説滑焉犹其漂摇于风雨漫漶于垢氛而浸朽以敝也一日自克私胜而仁存一念之悔善章而咎泯又如圮陋者之可以复完闇郁者之可以复新也夫忠信笃敬学者立德之基刚毅木讷学者任重之实而辞章华缛特藻饰之靡尔圣门教人具有本末故曰行有余力则以学文亦何异基址之固而后栋梁可施栋梁之安而后丹雘可设也葢缮修一役耳而为学之理具焉自是推之则凡天下事事物物即器而道已存由粗而精可致而知至之功不难进矣虽然学岂徒知而已葢学问思辨而必以居行继之博学审问而必以笃行终焉断断乎不易之序也自中庸之指不明学者始以耳口为学讲论践履析为二致至其甚也以利欲之心求理义之学以理义之説文利欲之私而去道愈邈矣然则致知力行交勉并进岂非学者用力之至要哉又岂非贤邦君所望于吾州之士者哉若夫赋役之凡调度之目在政府可覆此不书
　　重迁建阳县学记
　　建阳县学在水东之浒其地湫隘偪仄逈隔大溪遇霖潦浮桥断絶士子病涉焉庆元间邑宰储公谋于识者以防国寺髙明爽垲移学易之士子咸悦未几伪学之禁兴水东人修怨于储宰由是学与寺各仍其旧文公荅潘子善书云廼者改移新学复为僧坊圣贤塑像摧毁殆尽嗟夫吾圣贤道学尚不免迍邅于此乎乆之无敢言其事者至是某具以本末白宰相乞复移学嘉定八年九月防准尚书省劄移建复以防国为学焉学成予乃记曰建阳为七闽剧治山川之秀人物之盛固非他邑所比自我朝开国以来羣贤间出如紫阳朱先生倡道考亭而四方从学之士挟策于门者歴歴可数羽翼斯文则有蔡元定父子黄勉斋辈相为讨论故我朝设科取士建阳为最吁不有学校则士之肄业者无所不有髙明则士之所趍者卑下所趍卑下则不能上达于髙明矣此建阳县学不可以不移焉予建之末学目击其事故述移学本末事迹为记庶后之君子有考云
　　昌黎濂溪二先生祠记
　　天地能自立乎曰微圣贤则天地之经不正乌乎立生民能自安乎曰微圣贤生民之极不建乌乎安天之生圣贤也其意固有在也昔为老氏之学者曰天有柱地有维若皆依形而立者吁天地果以形而立其不以形而坏乎夫人性之有五常人道之有五品此则所谓天之柱地之维而有生之类所恃以为安者也一柱倾则垫一维弛则堕若昔圣贤所谓更相扶植而不敢后者以是焉耳尧舜至于周公扶植之功见于事孔子至于孟子扶植之功见于言言之与事若或不同然春秋成而乱贼之祸熄杨墨距而禽兽之害消其有功于天地生民则一而已矣呜呼此圣贤之统纪所以不可不续与自孟子没而圣学失传汉儒若董仲舒氏扬雄氏皆尝以道自鸣而性命之源则有所未究然赖其言而世之学者犹知尊道谊尚名教天理民彜未尽泯絶则亦不可谓非其力也乡使申苏庄墨之徒独行乎中国其不胥为禽兽者几希故尝谓尧舜周孔之开皇极创造之勋也汉世诸儒则区区持守而已自汉至唐而有韩子自唐至本朝而有周子其斯道之中兴乎葢昔者圣人言道必及器言器必及道尽性至命而非虚也洒扫应对而非末也自清浄寂灭之教行乃始以日用为粃糠天伦为疣赘韩子忧之于是原道诸篇相继而作其语道德也必本于仁义而其分不离于父子君臣之间其法不过礼乐刑政之际饮食裘葛即正理所存斗斛权衡亦至教所寓道之大用粲然复明者韩子之功也自汤诰降衷诗人赋物则人知性之出于天而未知其为善也继善成性见于系易性无不善述于七篇人知性之善而未知所以善也周子因羣圣之已言而推其所未言者于图发无极二五之妙于书阐诚源诚立之指昔也太极自为太极今知吾身有太极矣昔也乾元自为乾元今知吾心即乾元矣有一性则有五常五常则有百善循源而流不假人力道之全体焕然益明者周子之功也二子之学虽所造不同而其扶持天常植立人极要皆有功于百世者嘉定六年长乐朱侯令袁之万载谓昌黎公在唐实自潮移守袁而濓溪先生亦尝摄县之泸溪镇遗风余韵在人未泯廼即学宫讲堂之东为堂三楹绘其像以祠书来曰愿有识某惟韩子之于是邦虽善政良法有以及人而世之相去葢已甚逺若周子则暂涖焉治教所施有不得而闻者然则侯之祠之也果何为耶意者天经地义之所存一或失正则民有不得其生者二子之道施之是邦者有限而播之天下者无穷此其祠之之指也学于斯者盍味其言而思其人屹乎若泰山北斗之瞻粹乎若光风霁月之挹知道之大用常流行乎天下而其全体具于吾心则知所以用力之地矣葢韩子言其用而体未尝不存周子言其体而用亦不外是也察体用之一源合知行于一致学者其思所以用其力哉若夫惟笔舌谈説是工而亡反躬践履之实甚者以惑世贾利焉是则二君子之罪人也有志之士其尚戒诸
　　铅山县修学记
　　铅山学自淳熈中蒋侯亿修之距今将五十祀矣向之修者益壊士无所于业县方疲于供亿何暇议学校事诵弦之音至或旷嵗弗闻吴兴章侯谦亨来环视太息亟思所以复其旧者居未几政修财羡廼度功而赋役焉首辟肄业诸斋更櫺星门缮藏书楼升从祀于东西厢祠先贤于某所繇内达外真奂然矣又惟廪士之储未裕则括废寺若絶家田合若干亩充入之取征钱三万佐其费士之业于斯者得以优游砥砺益富厥艺是嵗秋登名倍他日明年对大廷者凡六人士讙然曰我侯教育之效也则以书来属识厥事某惟淳熈之役子朱子寔记之格言丕训昭揭星日某何人斯而敢嗣音独尝熟读乎记之辞有曰古者以德行道艺教其民学者于日用饮食起居之间既无事而非学其于藏修游息之地亦无学而非事于虖斯言至矣试相与阐绎其义可乎葢古者学与事一故精义所以致用而利用所以崇德后世学与事二故求道者以形器为觕迹而图事者以理义为空言此古今之学所以不同也自圣门言之则洒扫应对即性命道德之微致知格物即治国平天下之本体与用未尝相离也自诸子言之则老庄言理而不及事是天下有无用之体也管商言事而不及理是天下有无体之用也异端之术所以得罪于圣人者其不以此欤世降益末为士者一以辞艺为宗内无穷理尽性之功外无开物成务之益此子朱子所为深忧而屡叹也今之学者诚知学不外乎事事必原于学讲论省察于二者交致其力则其业为有用之业及其材皆有用之材其仁足以成已其智足以成物然后无负于钜人硕师之教而亦贤大夫所蕲于士也若夫羣居终日惟雕镂琢刻是工于本心之理不暇求当世之务不暇究穷居无以独善得志不能泽民平生所习归于无用而已是岂朱子立言阐教之指亦岂吾侯所为作成尔士之意哉
　　敬思斋记
　　予友曹晋伯取曲礼首章之义命其斋曰敬思而属予为记惟此章之约不过数言而修身治国之事略备其与大学中庸盖异篇而同指也今吾晋伯能剟其大要书而扬之当槃盂之铭匪有志于学畴克尔然敬一也而贯乎动静故有思不思之异焉七情未发天理浑然此心之存惟有持养当是时也无所事乎思情之既发淑慝以分几微弗察毫末千里当是时也始不容不思矣无思所以立本有思所以致用动静相湏其功一也然圣贤所严尤在于深居燕处怠肆易萌操存之功莫此为要曰毋不敬者兼动静而言也曰俨若思则专以静言矣方静之时何思何虑而曰若思何也犹鉴之明虽未炤物能炤之理无时不存心之虚灵洞达内外思虑未作其理俱全正襟肃容俨然弗动而神明昭彻若有思然以身体之意象自见彼防庄氏之説则曰形可使如槁木心可使如死灰夫吾之不思所以为有思之地而彼之不思则欲委其心于无用焉异端误人每每如此使心而无用则参赞化育通神明何所本之弥纶万化利泽千祀何所发之故曰寂然不动感而遂通天下之故论至圣人然后亡晋伯其尚实体于兹动静循环无往非敬则其有思者寂之感其无思者感之寂涵养功深乆将自熟空言亡补其尚戒之
　　矩堂记
　　予友祝君士表取大学絜矩之义名其堂而属予以记予不佞然用力于此则有年矣始吾恶隶于己者之不忠也故其立朝宁以尽言获罪而不敢不以父事吾君恶长人者之不仁也故其居官宁以捄菑获谤而不敢不以子视吾民尝以掾属事台府矣其情不吾察吾患焉故为长吏必思所以通其下之情尝以监司临所部矣其令不吾行吾病焉故虽为一道帅而于使者之命未尝忽私居而挠公府吾尝不平之故于其所寓不敢以毫发干焉大家而朘细民吾尝咈之故于乡党隣里虽无以厚之而亦不敢伤之也凡若是者葢凛凛焉犹惧其弗蔇今君廼能揭于其居而铭之以自警乡之儒先长者又为敷析其义至矣尽矣而尚待予言之乎虽然斯道之难也乆矣昔者子贡问一言可以终身行之者夫子告之曰其恕乎已所不欲勿施于人他日又问我不欲人之加诸我吾亦欲无加诸人则告之曰非尔所及也夫以已度人而不敢施之以所恶此恕之事而仁之方所谓絜矩者也物我并观造化同量公平周溥出于自然是则仁者之事不待絜而无不矩矣此浅深髙下之分非特以厉子贡而已仲弓之贤亚于顔子至其问仁必以是语之自非圣人安不由恕而至仁者故孟氏亦曰强恕而行求仁莫近焉恕必以强言葢明用力之难学者当以强矫自厉云尔夫恕之所以难者何也道心惟微物欲易锢私见一立人已异观天理之公于是遏絶而不行矣有志于仁者当知穹壤之间与吾并生莫非同体体同则性同性同则情同公其心平其施有均齐而无偏吝有方正而无颇邪帅是以往将亡一物不获者此所谓絜矩之道也然大学既言絜矩而继以义利者岂异指哉利则惟已是营义则与人同利世之君子平居论説孰不以平物我公好恶为当然而私意横生莫能自克者以利焉尔利也者其本心之螟蟊正涂之榛莽欤大学丁宁于絶简孟子恳激于首章圣贤深切为人未有先乎此者然则士之求仁当自絜矩始而推其端又自利义之分始吾子以谓如何祝君曰然请以是为记
　　径山三塔记
　　佛行禅师主径山之六年道法兴行缁素归仰百尔废坠莫不具修廼立丛塔三以为蜕于此者归藏之所有自众而出者曰浮图氏以人世为泡幻以死生为梦觉以躯殻为罣碍委而去之不趐敝屣岂其死也乃顾朽腐之骸冀窀穸之奉邪师曰不然吾之法翳蓬以居今崇大宫宇矣持鉢以食今坐飨珍芳矣凡若是者皆与昔异独死而塟塟而塔其可已乎然死生无穷冈陇有限多为之塔乆将无地以容观今之葬者人人异穴彼世间法不得不然吾之为法本出世间况形由感生体非实有权形虽谢真体不迁方其示寂秉畀炎火视此妄躯一如无物何为瘗藏乃欲自异我今为此决破藩篱生同一堂殁共一塔不分彼我无有差殊此广大心乃佛知见于时大众闻师此言莫不忻喜师又言曰我佛之教慈悯为宗故常苦身以利人非欲役民以自奉也晋魏而降惟佛是崇世人钦依犹水赴壑睛脑可捐亦莫之惜况金钱宝货乎以故居处膳羞至于薶葬日趍于靡昧者或矜吾教之盛具眼观之适为佛法之衰何者末胜则本微养隆则道薄为吾徒者可不惧邪必也体佛之心行佛之行勇猛精进智慧光明则生而宫居死而塔葬庶乎其无愧若夫三业弗除万行俱泯非直生民之蠧实吾佛之罪人也众闻斯言且喜且惧乃属宗上人谒予请记予不得辞师名妙崧浦城人歴主浄慈灵隠诸山又主双径道行为当世第一
　　定轩记
　　震泽杨公以定名轩而贻书于某曰盍为之记予谓定一也而有老氏浮屠氏之定未知公之志果奚所属也自儒者言之则大学自定而静静而安安而虑虑而得其寂然不动者正所谓感通之体也自二氏言之则其所谓泰定所谓禅定者兀然枯槁而已尔漠然清虚而已尔人之一心与造化侔大者以其往来阖辟之不穷动静出入之俱妙也今以兀然漠然者为定则是无用之体不感之寂也其可乎公以敏达果鋭之材而为明天子所任属葢尝屛上游防天堑开大幙府制置长淮而又法从近臣而总六师之赋其志存乎立功其谊颛乎报主固非栖心无用者比也则其所属必儒者而非二氏奚疑虽然定之难能也乆矣自穷居独善之士捐百事息万虑以求之有终其身而弗获者况于履功名之涂践富贵之境凡为吾耳目之螣心志之蜮者坌至错立于前莞枯荣丑可喜可骇者日百千变其亟疾若破山之霆其震荡若飞屋之风其乱反覆又若一叶之艇而舞翻空之涛甚矣哉定之难能也若是者其患焉在曰心无主而已矣窃尝闻之敬则心有主而物听命不敬则物为主而我从之古之君子对妻子犹君师之临处幽室甚十目之睹所以养吾心而为万物之主也心有定主然后有定见有定见然后有定力酬酢万变无不可者是则儒者之定而公之所志也夫理有定而事无方随事以应之使各适其可即所谓定也若乃处义未精而猥曰吾守之不可易是直私意之锢尔乌足语定乎哉故主敬穷理交相为用东鲁西洛之正传有不可诬者公之大父紫微公受学于伊川之门人为先朝侍从公之所学自其家世且方婴繁剧而不乱遭变故而不慑其于定之一言用力深矣顾何足以发公之志姑诵所闻以复命云
　　全行可度牒田记
　　予里人全何孙字行可少放浪不自覊束俄悔且悼谓老氏之学可全生而引年于是摆弃尘累受道家法为黄冠师以仙游有林岭之胜丹台劔池之故迹遂隶籍焉而时往来于天庆道院举先畴之入悉归诸二宫从祖西岳公曰汝之背嚣哗而乡虚寂美矣然田者汝受之先人而供其祀者也今若是得无使汝祖考为若敖氏鬼乎行可曰不然何孙此举所以深为祖考地也观今之人积金钱恐不多占田宅恐不广皆曰吾将世其烝尝使万子孙毋变也然一传焉而弗失者寡矣再传三传焉而弗失则又寡矣其来也尘积其去也川溃若是者何耶子孙不能皆贤而虚盈相代者天之道也今吾悉归之二宫二宫常存则吾之田亦存吾之田存则吾先人之祀亦与之俱存其为虑顾不逺耶西岳不能止遂以谂于有司明年行可仙去西岳属予为之记予谓天下之可恃者理而不豫者事行可讥世人嗣守之不能长亦焉知常住之必可常也哉虽然行可不娶无子则其为此固有所不得已也惟主是宫者受其托而无负其约飨其利而无爽于谊于不可常之中期于可常岂非行可之志哉故书以授知观事张日隆周道珍俾刻之田之入二宫者各有籍嵗修其先之祀凡十六余则以助其徒之求为道士者焉主某约者从祖某今以训武郎主管华州西岳庙云
　　毅堂记
　　果山游侯景仁名堂曰毅而属予记之始予于侯闻其德性之美问学之力心诚乡之而欲记未能也既又闻其立朝之盛节劲挺贯金石皦厉如冰霜则竦然曰是真有志于且毅矣可无记乎维人之生具天地之性而为天地之心仁如尧舜皆可能也道如周孔皆可至也顾安有限量哉自其执德之不则志小而弗至于大曰吾非乌获不能以举百钧也用心之不刚则力小而弗及于逺曰吾非騄骥不可以至千里也噫之人也不几于自弃乎是故圣门之学必以毅为主顔子在陋巷退然一臞生尔其问仁也得克己复礼之传闻视听言动之目则奋然请事而弗辞仰钻瞻忽未领其要虽既竭吾才曽不少懈其立心之大进道之勇为何如耶继顔者曽若出一揆故其言曰士不可以不毅其见诸力行则躬三省于前不苟怠也悟一贯于后不苟止也以能问不能以多问于寡有若无实若虚虽曰属其友实以之自任也托六尺之孤寄百里之命临大节而不可夺虽泛语君子实以之自许也迨夫手足既啓之余知战兢之可免矣一闻隅坐执烛者之言即不安于大夫之箦必欲得正而后己在人有一毫可取之善虽童子不敢忽也在己有一毫未至于圣人虽垂殁弗肯已也吁此其所以能任重而致逺欤此其所以独传洙泗之道欤后之记礼者袭其辞而异其指曰仁之为器重其为道逺举者莫能胜也行者莫能致也呜呼为仁由己欲之斯至未见用力有不足者以此质彼殆非夫子之言乎士之为士苟能深味顔曽气象以广大强果自期毋安于小成毋画于中道俛焉孳孳弗毙弗止则重可胜逺可致也景仁之于斯道益信乎其有志矣虽然山成一篑之亏九十居百里之半景仁其尚敬之而尚楙之笃信践行必期底于顔曽之域则吾将举首而贺曰圣门有人天下有人
　　共极堂记
　　粤山之居故无堂嵗单阏始作堂南向又对为小堂命之曰共极焉夜气澄彻干文烂然徧瞻辰极若在咫尺则整襟肃容而再拜曰此吾先圣所谓居其所而众星共之者也按天官书中宫天极星其一明者太乙常居三公侍旁藩臣环翊璇玑玉衡髙揭衡峙文昌泰阶森布辉映其垣为紫微其象为枢纽在人则广朝路寝造命出政之廷万邦之所四靣而观仰也苍龙主东赤鸟司南于菟神龟俨列西北其舍二十有八其度三百六十有五在人则九畿五服庶邦庶尹之位上之所赖以榦方而作屏也昊穹无言示人以象在上者欲其宅心正德秉纲执要以为四方之极在下者欲其叶恭和衷并志一虑以同尊一五位之极昔之君子廸简在庭则惟主阙是禆受任于外则惟王室是卫出入不同同此心也不幸退而闲处则虽白驹空谷而毋金玉其音考槃在陆而永矢弗告斯义也惟邹孟氏知之故迟迟于出昼屈大夫知之故离骚之作一篇三致意焉用舍不同同此心也仆虽甚愚其敢忘诸嗟夫在天之极敻隔层霄在我之极炳然方寸端其在我即所以对乎在天故无愧吾心斯无愧吾君斯无愧上帝然则共极之义岂外求哉继自今惟朝夕钦钦犹师保是临志于斯堂庸以自箴
　　上饶县善济桥记
　　昔者生民之病涉也圣人忧之取象于涣以济不通于是舟楫之利兴而桥则未闻也迨周人造舟为梁厥制畧具又其后也有徒杠以通徒行有舆梁以便车载而桥之制备矣其始本于天地之自然而成于圣人之心思其终则济天下而利万世攷诸春秋之外传与孟氏之书葢以是为先王之政而非民之事也呜呼王政之弗行也乆矣溱洧济人虽未及于政然与民同患之意犹切然非若后世官与民为二凢有司之所当任悉使吾民自为之也民于斯时以其仰事俯育之余又代任有司之责可谓难矣幸而贤有力者出于其间以众人之所共任者任诸已虽其事有异于古而其义实可称于今此予之所喜闻者也距信城二里所有溪焉其源发于闽建旧为浮梁以渡遇春夏间甚雨淫潦缆絶舻解对岸千里招招舟子覆溺相寻里人叶均泽目击斯害毅然以为已忧廼相形势庇工徒叠文石以砋之架巨材以梁之经始于嘉定己巳至乙亥方告成凡为屋五十有四楹枕溪百余丈靡金钱几十万缗旁为僧庐以职守视割田立野以备缮修县大夫陶侯木浓墨大书扁以善济美其利之博也呜呼世习偷薄夫人以浚利自营豪宗右姓巧渔横猎其不为州里大蠧者鲜矣况能心于济物乎以济物为心者鲜况能发其家之积以去州里之所甚病者乎叶君此役其可谓贤也已昔阳货谓为富不仁为仁不富葢仁之与富不相为谋有富者之力无仁者之心不暇以济物有仁者之心而无富者之力不能以济物叶氏之在上饶未得以富称惟其笃于好仁故能尽力以既厥事其不尤贤矣乎天之于人无私覆也顾独有富与贫之异者财出于天而寓于人犹吏受藏于官司其出纳非能颛而有之锢而守之也心仁而施公其受任也必乆享报也必丰否则获戾于天转而他属亦犹吏之私其藏而废僇随之也故万金之家有一再传而流为饿隶者其不以是欤推君用心其泽可及百世故予喜为之书君字润卿终将仕郎子孙多且贤其兴殆未艾云
　　存斋记
　　墨庄叶清父以存名斋而属予发其义予谓存一也而易以性言曰成性存存是也孟子以心言曰操则存存其心是也二者同乎否乎曰性即理也而主是理者心也其心存则其理存易与孟子之言一而二二而一者也然易言存性者一而孟子于存心葢屡言之夫不以操舍存亡之机为甚可畏乎尧舜性之不待操而存者也然则兢兢焉业业焉不敢少肆也汤武身之则不能无事操矣故曰以礼制心惧一念之非礼而不能存也曰无贰尔心惧一念之或贰而不能存也圣犹如此学者其可以自放乎敬者所以保吾之存中庸之戒不睹曲礼之俨若思所当深体也欲者所以害吾之存孟子之寡周子之无所当渐进也虽然有儒者之存有老氏之存儒者之存存吾之实理也而老氏之为説则曰绵绵若存用之不勤其末流又有所谓存想之法则皆以气为本而非主乎理矣清父顾兼取之予惧清父之贰而失其所存也夫学莫恶于多岐莫贵于主一清父其姑舍是而颛求于吾儒之学持守之坚涵养之熟未闻心存而气不与俱者也清父其思焉
　　养正堂记
　　予友莆田王实之名其读书之堂曰养正朝夕处而思焉尝以语曰在易有之防以养正圣功也又曰頥贞吉养正则吉也天之予我者未尝不正而所以养之者则在乎人焉故合二卦之义当楹席之铭敢一言以发其指予谓防之为义取物之穉而言泉之涓涓始出于山其流未达在人则善端之萌有动于中不可以不养也养之以正天理于是乎周流一有间之其不壅阏焉寡矣此学者作圣之功终身由之而不可须防舍者若頥之为义在天地则养万物在圣人则养贤以及万民功用至博大也而象独以言语饮食为言葢已得其养然后可推以及人未有不先成吾身而能达之天下者也白圭有诗南容复之金人有铭孔门识之可不谨乎三爵之过犹为非礼万钱之奉适以贾祸可不节乎曰谨曰节云者凡皆养之之事也即二卦而言则蒙之养也察乎微頥之养也先乎近始于学终于成德则微者着矣修之身被之万物则近者逺矣虽然自内卦求之则皆止者蒙頥之所同也夫泉之出不已而山之性自若雷之动有时而山之体弗摇善学者即斯而玩焉则知寂为感之体感为寂之用动静以时循环无间操存省察交致其功则体立用行两不相悖川流厚化源源无穷矣抑实之之为人清明刚果葢不待习而能若嶷乎静止之象尤当深玩而黙体也敬哉实之勉用其力视彼卦德以进吾德然后为有得于易
　　政和县修学记
　　庆元四年秋九月政和县修学成令括苍徐君来请识予按古教法起于家而成于乡所习不过闺门子弟之职用之则为公卿大夫之材是何也闾有塾族有师亡驰骛之累以贼其良心孝友以为行中和以为德有践修之实以保其正性心存而性得故推其自成者皆足以成物后世乡里之学废士之于时蹈利者浮游四出而为战国之从衡章句文辞之学兴则又穿凿竒佹为汉之经生雕镂华靡为唐之进士昔以存心者今以荡心昔以养性者今以害性吁由后世之法而冀俗化成人材出不亦左乎故尝谓必仿古之制自闾里皆置学使惟土之安而无慕乎外必损今之獘使相楙以德而不相角以文庶乎成周之意可渐而复然岂有司所得为哉幸而有令之贤能崇其邑之学士之肄业者得无违亲去家而失其所以学之本葢在今世已有足书予于徐君之请所以屡歉也始县学圮废乆士无所于业君之至自门而殿堂两庑皆新之象设显严藻缋辉奂东西为斋四以处生徒中建阁以藏经籍射有圃先贤有祠藏修游息无一或缺又以余力稽其粮储之入吏不得干没君于是信乎其可书矣虽然士之于学岂直处庠序为然哉鸡鸣夙兴向晦宴息皆学之时微而暗室屋漏显而乡党朝廷皆学之地动容周旋洒扫应对皆学之事知无时之非学则昼而有为夜则计过者其敢懈知无地之非学则警于冥冥惕于未形者其敢忽知无事之非学则矜细行勤小物者其敢或遗教虽非古而吾之存心养性以希圣贤者未尝不古也若夫足履黉舍之阈口吟课试之文而曰吾之学如是而止则非愚所敢知
　　南雄州学四先生祠堂记
　　庆元间南雄州始立周子二程子朱子之祠于学教授三山陈应龙以书属记某曰四先生之道髙矣美矣抑某之愚未能闚其藩也将何词以记之虽然昔尝闻其畧矣道之大原出于天其传在圣贤此子思之中庸所以有性道教之别也葢性者智愚所同得道者古今共由而明道阐教以觉斯人则非圣贤莫能与故自尧舜至于孔子率五百嵗而圣人出孔子既没曽子子思与邹孟氏复先后而推明之百有余嵗之间一圣三贤更相授受然后尧舜禹汤文武周公之所以开天常立人纪者粲然昭陈垂示罔极然则天之生圣贤也夫岂苟然哉不幸战国嬴秦以后学术泮散无所统盟虽董生韩文公之贤相望于汉唐而于渊源之正体用之全犹有未究其极者故仅能着卫道之功于一时而无以任传道之责于万世天啓圣朝文治休洽于是天禧明道以迄于中兴之世大儒继出以主张斯文为已任葢孔孟之道至周子而复明周子之道至二程子而益明二程子之道至朱子而大明其视曽子子思邹孟氏之传若合符节岂人所能为也哉天也然四先生之学岂若世之立竒见尚新説求出乎前人所未及耶亦因乎天而已葢自荀扬氏以恶与混为性亦不知天命之本然老庄氏以虚无为道而不知天道之至实佛氏以刬灭彝伦为教而不知天叙之不可易周子生乎絶学之后乃独深探本源阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本于君臣父子夫妇昆弟而刬灭彜伦非教也阐圣学之戸庭袪世人之蒙瞆千载相传之正统其不在兹乎呜呼天之幸斯文也其亦至矣南雄为郡邈在峤南士习视中州号称近厚之资廸之以至正之学必将有俛焉自力于此然陈君之所望于学果焉属耶天之命我万善具全一毫有亏是旷天职昔之君子凛然渊冰没世弗懈者凡以全吾所受焉耳嗟后之世何其与古戾也利欲之风深入肺腑理义之习目为迂濶已之良贵弃置如弁髦而轩裳外物则决性命以求之弗舍也吁是可不谓之大惑乎有志于道者其将奚所用力乎缅观往昔百圣相传敬之一言实其心法葢天下之理惟中为至正惟诚为至极焉敬所以中不敬其无中也敬而后能诚非敬则无以诚也气之决骤轶于奔驷敬则其衔辔也情之横放甚于溃川敬则其隄防也故周子主静之言程子主一之训皆其为人最切者而子朱子又丁宁反复之学者傥于是而知勉焉思虑未萌必戒必惧事物既接必恭必钦动静相因无少间断则天德全而人欲冺大本之所以立达道之所以行其不由此欤陈君幸以为然则愿以此刻于祠之壁为学者观省之助若夫诵其言而不反诸躬惟其名之趍而匪实之践是岂四先生立教之意哉又岂陈君所望于南邦之士者哉
　　居思堂记
　　庆元三年莆阳叶侯日新剖吉阳之符既驱南迈矣涂未半三径之思有动于中喟然曰吾与其縻于印韨而胶胶焉营营焉于是非得防之境也曷若返吾初服与耘夫荛叟相从于陇亩之上磵谷之中以全吾志之为乐哉且吾先世以来防勲文章之箓伯父正简公以忠直相阜陵号称名辅弼今予不幸堕身【阙】　然少好学虽老而未衰吾家有居思堂水心叶公诗之复齐陈公又书其扁吾将日处于斯以读吾书教吾子续吾先世之绪业不亦可乎于是拜疏于朝匄祠官之秩以归且诒书曰吾之志如是子其为我述之予谓侯之名堂善矣然思之名一而义有二焉葢洪范之曰睿中庸之弗措诚其思也易之憧憧往来邪其思也诚其思者一于道者也邪其思者汨于欲者也故圣人于咸之九四深致其戒者非恶夫思也恶夫思之不以正也若天地之纯全圣贤蕴奥非竭吾心思其庸有得乎故学必原于思而思必本于诚此理之不可易者也然则思诚之学果何所自入耶葢尝闻之诚即天也敬者人之所以天也学而求至于诚其必由敬乎昔之君子对妻子如君师之临处幽室如十目之视凡以立吾敬也敬立而诚存矣然予于此亦习闻而未烛者也必将深研其义以啓侯之未悟则复齐其人
　　潭州重修大成殿记
　　资政殿学士清源曽公以廊庙之旧作牧于星沙厚重镇俗如岳之弗摇清明鉴物如水之不波嵗未期而百度修众志服环九郡五十城既帖帖无事则思所以驱其人于礼义之域者顾瞻黉舍先贤先师之位在焉而广殿规模殆类浮屠氏公为蹙然弗宁廼属郡学职诒书于南宫舍人钟君震考辟雍制度为图以来命掾吏之才者眡其役撤去陪厦敞为新宫凡二十有六楹昔之闇郁倏致亢爽于奉祀事为宜又谓列防之门学扁揭焉亦眡礼弗协则别为大门徙扁其上于是宫墙外内巍然焕然应图合法既又以其赢财甃旧路于学门之左复射圃于学门之南功告成州学正廸功郎钟景仁等以书来属记某曰公之斯举也徒以儒者之宫而杂浮屠之制犹思所以正之况今之世华居而貊道儒名而墨习者滔滔皆是其可熟视而莫之救乎推公之志使一日尽行其学于天下必将息邪距诐而杨墨贼仁义无君父之教不得骋也必将尊王黜伯而筦商申韩矜权智骛功利之説不得施也儒者之功必至于是而后有以为天常人纪之重非公其孰任之若夫学于斯学者亦曰审其所趋之涂谨其所择之术使粹然一出于正而已呜呼屛翳撤而虚明出岂独斯宇为然哉人之一心广大如天地清明如日月者其本体也而或弗然者物有以障之也去其障则本者复矣夫问铸金人扬雄氏所以为善啓发也因缮修之事而告之以修身之法非予所望于学者乎内外一源也精粗一致也善学者虚其心以体天下之物何往非吾进德之地又岂独是乎哉诸君幸以为然则愿告于公而刻之公以庆元抡魁尝陪辅先帝大政令名粹德搢绅宗之其治潭之政多可书今皆不书独书所以幸乎潭之士者
　　宜兴县先贤祠堂记
　　古者乡先生没而祭于社夫社者报本之事也乡先生何功而祭于此耶葢尝深思社之为羣祀首者以其产嘉谷育生民而乡先生之重于乡亦以其蹈道秉德而牖民于善也育之以保正命牖之以全正性其功一尔然圣门所论必不得已宁去食以存信而君臣父子或失其正虽有粟不得而食焉教导开明之功若是其重此所以祭于社而无惭欤后世先贤有祠亦古之遗意葢不独躬受教如师弟子然后可祠其人逺矣而言行风迹凛凛具存乡人子弟犹有所观法则虽歴千百祀不可忘也阳羡自晋以来世有显人若周孝侯迁善之勇死国之忠卓然为百代标表繇梁而唐文章事业亦或间见可观迨至国朝则有若乐安蒋公者以儒术为时所宗虽王金陵犹推尊不敢后若古灵陈公则尝守郡而卒葬于此东坡苏公则买田筑室而终于此二公之学行节守皆为一世伟人茔域所藏寝庙所寄虽非其乡而谓之乡人可也若道乡邹公则归自岭南一寄宿于道流之馆尔而邑之人至今曰吾邹公也呜呼民之秉彜好是懿德若是者耶然自晋迄今惟周侯寔有庙飨余未闻尸而祝之者庆元某年浚仪赵侯与悊来宰宜兴以扶教导人为首政居二年民用化服廼大辟祠室以尊先贤自周侯而下咸秩于位又惟内翰汪公兵部侍郎王公简惠文公二周公亦近世鸿硕或窆或寓皆用故事以祀某月某日妥侑如礼侯于斯举其欲邦人士君子相与奋发为道德之归乎瞻言数公同我桑梓有为若是今昔岂殊吝心苟亡何过弗可改壮志一立何事弗可成虽然是非必徒袭其迹也昔吾先圣之教自春秋贤大夫如史鱼之直子产之惠举以教羣弟子者非一至其亲切传授则曰仁而已苟仁矣天下万善莫不具于其中以之事君而直以之养民而惠何者非仁之功用耶学者审能服膺洙泗之训而以囘雍所从事者为指归则于前修之言行夙迹虽不规规求合吾见其无不合也祠在山川最胜处甫成而瑞应叶符异材奋兴此其兆矣侯于邑多美政皆不书独书所以幸乎宜兴之士者
　　明道先生书堂记
　　圣人之道布在方册昭然示人至矣尧之授舜曰中而已舜之授禹加三言焉其曰人心者人欲之谓也其曰道心者天理之谓也择之精守之一而后中可执也中也者天理当然之则而一毫人欲之私无所与乎其间者也大学论语孟氏指言义利之分皆同此意未尝以天理言独见于乐记曰不能反躬天理灭矣又曰物至而人化物也者灭天理而穷人欲者也世谓礼记之书类出汉儒汉儒之书传者多矣有及于是者乎自是厥后道日晦冥更千余年以及我朝治教休明风气醇厚于是始有濓溪周子出焉独得不传之妙明道先生程公见而知之阐幽发微益明益彰今观遗书所载先生论学必以达天德为本论治必以行王道为宗有天德而后可以语王道天人内外一以贯之无殊辙也故先生常语学者曰吾学虽有所受然天理二字自吾体验而表出之呜呼至哉此以上继尧舜孔孟之统绪下开万世学者之准的也欤夫维天之命于穆不已品物流形而理赋焉仁义礼智之性恻隠辞让羞恶是非之情耳目鼻口四肢百骸之为用君臣父子兄弟夫妇朋友之为伦何莫而非天也人知天之人而不知人之天物欲肆行义理汨防于禽兽奚择焉知人之天然后知性善知性善然后知穷理能穷理然后能诚意以修其身推之于治国平天下无非顺帝之则也先生之生钟乎元气之防学之所至纯乎天理故其生色也盎然若春阳之温其吐辞也泛然若醴酒之醇同设教于家而士之愿从者众同争新法于朝而天子亮其忠用事者感其诚一时忤意者皆贬而先生独卑宪节力辞不就去之而人犹见思及其殁也士大夫知与不知皆为流涕以为使时见用必将有绥斯来动斯和之效而重哀生人之不遇不得与于先生佐兴王道之泽也非先生之心之学纯乎天理其孰能与于斯乎先生之仕也尝主江宁之上元簿考其设施若均田赋兴水利息邪説正人心等事皆天理之流行着见者也中更变故乡之士罕有能言之者乾道中资政殿学士刘公珙知府事始祠先生于学宫而侍讲文公先生实为之记则既较然昭著而足以风励学者矣其主簿赵君师复即廨舍之前为屋数楹以寓尊事之意而庳隘弗称嘉定甲戌临川危君和嗣居其职始请于郡守莆田刘公榘増而大之未几豫章李公大东长乐李公珏继至咸相其役为堂三间中严像设而扁之曰春风其上为楼髙明洁清内为斋二东曰主敬西曰行恕后为小室曰读易外为斋一曰近思斋之侧为亭曰静观又将为两庑翼之而刻墓表与河南雅言于其壁危君之于斯役勤矣初刘公之经始也尝属某为之记危公又重以为请再三返而不置某以固陋力辞而不可得也顾自惟念少知诵习先生之书初葢茫然不知所向乆而粗若有见者窃谓自有载籍而天理之云仅一见于乐记先生首发挥之其説大明学者得以用其力焉所以开千古之秘而觉万世之迷其有功于斯道可谓盛矣而其所以进于此则又有二言焉毋不敬以操存于未发之先思无邪以戒谨于将发之际涵养省察动静交饬知天事天二者兼尽及其至也中外一融显微无间则虽人也而实浩浩乎其天矣若是者其于先生之道抑有合乎否也过不自料第其説以授之危君幸以为然则刻寘堂上以示来游于斯者使知先生之道虽髙而用力有要万一有可为兴起之助云尔
　　潮州贡院记
　　嘉定五年三月潮州贡院成郡学职十有四人以其绘事之图来请记余既受图于使者则进而问之曰始余读梅溪王公诗知潮之贡院乆矣今者所创将新其旧耶抑改作之也且其地焉在曰郡城之北有曰鳯啸坊者故试士之所也郡地之东有曰登云坊者今试士之所也故基之废八十有余年而今始复其旧也问其所以复之之意曰以形势言之则背负五龙前峙金鳌大江之水廻环而萦带双旌鴈塔骈罗而星列者昔人卜地之胜也旁匝庐舎后廹隍水山川清明之气逺而弗瞩市防讙嚣之声迩而狎闻者近嵗草创之陋也况夫以人物则昔盛而今歇以规橅则前敞而后隘此其复之之指也余于是竦然曰春秋大复古谓其复之而当也是役也复之而当春秋之法所宜书然余不知主之者为谁与费之所自出则又曰知是役之当为而勇以决其议者郡太守蒲阳陈公也知是役之可复而力以任其事者别驾浚仪赵侯也若夫考视工程则宾客之贤曰王君恪勾稽出纳则郡庠之隽曰方遇施仪鳯等实分任焉而吏弗与也防其费用之目为钱千三万有奇郡之所捐者百万别驾半之自余则为士者合以助焉而民弗知也予曰嘻是真宜书矣葢今之为守贰者有簿书丹墨之殷有牒诉听理之烦苟能是则曰吾之责塞而人亦莫之责也今二君子者廼独尽其心于责之所不及非贤而能之乎然使邦之大夫士不能协志并力以讫于成则君子虽有必为之志其势将有未易者然则诸君亦贤也哉虽然愿有献焉夫所为复选士之宫于旧观者非以舍庳狭而就髙明故耶学者之于学亦若是焉而已尔夫以三日之试犹必惟庳狭是去而髙明是趋则士之尚志立德以终其身者其可苟乎故莫尊于道义莫美于名节士而志乎此则上达之基也莫累于权势莫洿于货利士而志乎此则下流之委也辨是非于锱铢之间决取舍于熊鱼之际昔者潮之夫子盖有庶几乎此者矣今诸君将由科举以进于天子之廷则其于义利之分诚不可不早辨也若知媒富贵而已是岂贤守贰所望于潮之士也哉陈公名憺字伯廷由太学上舍赐第赵侯名善涟字清卿亦以文学中甲科云院为屋千有三百楹其制具于图者此不着
　　懿孝坊记
　　懿孝坊为吕氏女立也吕氏女名良子年十八父得疾濒殆女晨夕侍汤剂非口尝不敢进医屡易弗效无所归尤则祷于祖若妣拜且泣曰吾父所以属疾者意吾祖若妣欲其相从于地下耳父平生独喜耽书不善执事善执事者莫如儿儿请以身代又拜且泣夜则焚芗祝天词甚苦且刃股肉粥而进时谯门鼓再通群鹊绕屋飞噪眡空中有大星三煜煜如月正照櫩楹间精魄森然若有鬼神异物隂相之者越翌日而父瘳十日而遂复予闻而嘉之夫以身代君者金縢之事也吕氏女生深闺中未尝从师友讲学而其请父之辞乃与金縢之义叶顾不异哉君亲之身重于其身无哲愚咸知也物欲昏焉利患怵焉始防其本真尔诚之于孝者心纯而虑一心纯而虑一则其天者全天者全则其心与圣贤之心一也夫以女子而能致其一日之诚犹若是况于学道之君子终其身而从事焉则其进于圣贤之域庸可御乎始良子请代父时女弟细良年十六辄相从拜祷良子却之细良曰岂姊能儿不能耶葢二女子争相为孝如此呜呼人谁无亲有亲而不知孝孝而不一于诚者皆吕氏之罪人也昔柳子厚作孝门铭曰懿厥孝思兹惟淑灵予谓懿孝之名施之吕氏为宜称故以是表其闾父洙字鲁望世儒家居贫自力于学视其女可知其父云
　　忠孝祠记
　　忠孝祠者构堂以祀林公攒国朝皇城使赠司空忠勇苏公缄也二公何以祠曰林公以孝行称苏公以忠节显祠之所以劝臣子励风俗也昔之君子以是名于世者众矣奚独祠二公也二公泉人祠为泉人立也然则泉人以忠孝着独二公乎曰不然也泉之士多工于文而言能文者必曰欧阳生詹取其尤着焉者也二公以忠孝名犹是也二公之所以尤着然者何也曰孰不事亲林公之于亲孝之至者也孰不事君苏公之于君忠之极者也今夫冬温而夏清昏定而晨省子之职也而未可以言孝也愉色而婉容承顔而顺志可以言孝矣而未可以言至也斋戒以见君奔走以承命臣之礼也而未可以言忠也美焉而将顺之阙焉而弥缝之可以言忠矣而未可以言极也然则孰为至曰事死如生事亡如存者孝之至也孰为极曰主尔忘身国尔忘家者忠之极也吾观林公之防亲也水浆不入口五日躬自陶甓而坟之非苟以为难也亲之存也竭吾力既没而遂怠焉是死吾亲也苏公之守邕而扞寇也其子曰家可以徙乎公曰不可父老曰城可弃乎公又曰不可卒奋其力以战力不继死之其家殱焉非恶生而嗜死也吾受君之禄以荣其身以及其家临难而防其私焉是孤吾君也夫为人子而死其亲为人臣而孤其君是犯天下之大戒也二公之所不忍为也故恩之当报不以存亡贰其心义之当徇不以死生易其节所以尽臣子之分也若乃祥应之假乎天爵号之加于朝褒表于一时而焜燿于千载则非二公之所计也葢以孝而邀福其为孝必不诚以忠而望报其为忠必不笃无所慕而为之二公所以有功于名教也敢问学二公者将奚先曰事亲者人之所同事君者必得位而后可也然岂有二致哉故曰事亲孝则忠可移于君葢孝者忠之基也平居能为林公则进而委质于朝廷尽忠于官守其不愧苏公也必矣此泉之士当朝夕勉焉者也
　　龙山书院记
　　龙山书院者永丰黄君之所建也君自少以博习修洁为乡党所称名卿达人争致以诲其子弟既连蹇场屋志弗克施则慨然曰吾幸有薄田畴与其私吾子孙曷若举而为义塾聚英材教育之以乐吾志于是诹地于团原获吉壤焉五山辐辏蜿蜒如龙溪桥横其前清澈可镜前望灵峯懐玉秀峙天际君曰是宜为学者藏修之地矣廼悉其力载经载营中为堂一旁列斋六起嘉定某年六月粤十月告成君捐产之半以奉之廪给课试悉仿州县法春秋校艺以礼屈邑佐或乡之中第者司其程尺日讲月肄则君自主之青衿来游莫不竞劝君思乆其事也命族子从龙谒予记予未果作又使其从子曰宠曰应豪者相继来委请而不厌予惟周官大司徒以乡三物教万民而六德宽居其首故为名其堂曰成德而以成德之目名其斋且传以进修之义焉古昔圣人以君师为己任故其修道之教无一弗备先之以智者欲其讲学穷理以发良心之知也继之以仁者欲其笃志力行以充本心之德也而又圣以极其成义以达诸用立心以忠而制行以和道之全体具在是矣后世圣人阐教洙泗亦必以知及仁守为先与大司徒之教无异若今黄君书院之设其深得古人教学之意他日师道立善人多之效可立而待吁若黄君可谓以义举哉是为记
　　建宁府广惠仓记
　　寳谟阁直学士史公守建之明年修废植僵百度咸饬鄮山鄞水之念油然有动于中犹惠顾吾民思所以泽润于无穷者乃以书谂于朝曰维建之为州统县凡七皆山谷延袤相属田居其间才什四三嵗甚丰民食仅告足一或小歉则彊者挺为武弱者死沟隍中备豫之政在此邦尤不可后谨按故侍讲朱文公熹尝建白立仓于里社建人赖之今遗规具存郡之赋入虽狭然节用而计其赢为缗钱凡五万愿悉举以平籴散储属邑田野间其诚力惫不能任郡事请得上还印绂竢继至者卒成之于以丕阐圣主如天之仁俾人防施永永无极大臣以其书奏天子曰嘻是足以广吾之惠矣其令迄终厥事条其所当措画者公拜命然不敢言去于是颛为有司奉行之属通判府事张侯秘摠其纲观察推官郑某掌凡究察之事又惟俗利疚非乡大夫之贤者不能知则以礼屈新知信州朱侯在前知黄州谢侯汲古主其议凡七邑措置之任悉属焉诿令佐之能者各董其事而以寓士二人助之凡仓以里居之有行谊者二人职其出纳赋其境之广狭为置仓之疏密故在建安欧宁者凡十有三在建阳者二十有五在浦城二十有二在崇安者十有八松溪眡崇安之半政和又损其二焉此其大较也初议用社仓法谷贵时出以贷民至秋责其入既又虑其有督索之烦均备之扰或反以为病于是祖常平敛散之旧粜以夏籴以秋籴价视时之髙下而粜则少损焉是冬条约成公命之识曰庶来者之有考也吁公其可谓有志于民矣葢古今之法莫善于常平然其禁防密兴发难非嵗丁大祲不敢举而贷也县不禀州州不禀之部使者不敢擅而出也幸而有可急民之隠不旋踵而予之然迩者易赒逺者易遗又其势然也世之君子深思博虑以左右其所不及故社仓立焉社仓之行垂五十年复不能无而广惠出焉凡以推德意而活民命也或曰社仓既弊矣议者方欲举而废之奚以广惠为哉行之数十年殆又一社仓也是不然古今君子将有所为患已之不尽其方不虑人之莫我继社仓之弊非法之辠也使在位者有朱公之心修而复之易矣孟子曰无恻隠之心非人也己欲有为而虑人之莫我继是以不仁待人也不亦薄乎惟后之人毋忘公终始之囏续其绪于既成而杜其蠧于未兆虽以之百世可也奚弊之足忧耶若夫分画布置之详则有故府之牍在此不悉书
　　蕲州惠民仓记
　　嘉定某年某月金华李公守蕲始至曰城郭完乎有司以圮告则命缮而新之凡若干丈尺又曰城郭完矣兵械具乎有司以乏告则命为某器若干既又曰吾城坚而械良于守易矣无其人可乎则举凡兵之在籍若属于野者教之率以法期年一试咸就纪律公曰可矣犹未也夫守恃兵兵恃民民恃食故食民之大本也边之首政也蕲故号沃壤中兴以来流佣未尽复荒芜未尽治嵗所出不能当中州一大县而输于公家者才万斛焉以廪吾兵俱不给设不幸有旱溢之菑虫螟之孽其奚以相防哉予为二千石于此而奉养啬于斗食吏非矫也重民之脂膏不忍防而用也觊圭勺之赢还以遗吾甿也时防而月计之泉之在官者仅有余嵗幸比登粟之在民者亦廑有余以其余于官者易其余于民者不幸告俭则以藏之官者复散之民此备豫之善画也廼简僚吏之材者莅厥事凡乐售者优其直予之未几得粟为万石者二靡钱缗若干万千百有竒筑屋若干楹谨其出纳命之曰惠民仓者公志也夫民食足然后可固人心人心固然后可冀以死守昔者孟子谈王道于战国皆是物也彼争地争城之将纵横驰説之士未有不哂其迂卒之莫或能易者葢民未安而欲与俱危不防其生而欲责之死无是道也公之学醇以深其气刚以大葢渊源乎孟氏者故其治边之政大抵以保民为本是仓特其一尔始仓之成公既以告于朝下部使者劾其实又书来命某识之其欲以谂后人俾勿废乎予谓使继踵者有公之心虽毋识焉可也不然则金谷玉书犹弗足纪恃此以存难哉虽然仁人心也人心不泯则是仓不可废姑识之庶异时有考云
　　新建州境龙王祠记
　　嘉定七年夏六月不雨祠太一于湘心亭夜漏下且十刻遥祝于江之灵曰洋洋川流神龙是宅盍哀斯人亟霑之泽膏我田畴活我黍稷庙于湘潜维以报德越十日雨大至嵗以有秋时通守张侯国均从事王壄方被郡檄筑岳麓湘江二坛因属役焉得地于坛之左方靣苍峦俯流碧于置祠为称廼辟廼夷廼攻廼治我材孔良我工惟时冬十二月告成凡龙宫之神在境内者悉合而祠之堂皇言言貌像严严或公或王圭冕蝉聨有疑而谂者曰雨者隂阳之气和也谓龙尸之奚所据依且其静而渊潜动而天飞非鬼非幽何以庙为予曰雨非龙云弗兴在易之干取象于龙以其神变之莫测也故昌黎韩氏谓其出入人鬼之间而眉山苏公亦谓行为人飞为龙变化往来不可穷然则坛而禜之可也庙而祠之亦可也古今异宜岂必皆同苟可为民予敢弗共是役也董督惟谨靡金钱百一十万有竒弃粟六十有一石而取材于场不与焉予既叙次其事且为之辞俾歌以侑神其辞曰龙之潜兮幽幽或江而潭兮或山而湫羌何为兮安卧不我民兮顾忧旱熯兮良苦嵗将饥兮谁愬迟龙君兮不来极予目兮湘浦龙之升兮云从变化歘砉兮有雷有风腾百川兮雨四极膏大田兮稼滋殖崇崇新宫觞豆洁兮粢盛丰冀龙君兮我飨祚我民兮无穷
　　萧正肃公祠堂记
　　故参知政事正肃萧公既薨之三十年临江太守杨侯恕始祠公于学教授黄君自然以书谂于某曰盍记之某生也后不及拜正肃公而幸尝出公嗣子文之门获闻公尤甚悉葢其始也以区区郡从事婴权臣之锋坐是连蹇而不悔迨其中也登諌垣任言责正色直辞上不阿人主中不徇大臣下不怵近习贪夫小人有以非道进者公必声其罪而罄之论有弗合视去其位如去传舍而不顾其后也与闻国论尤以献替为己任尝言于上曰君所谓否而有可焉君所谓可而有否焉臣之愚忠佩此两言而已有讽其太直盍少加委曲公曰吾直道事君知任直而已何以曲为卒以是终其身不变呜呼迹公平生之大节可谓以道始终浩然而无媿矣非诚而能之乎中庸言天地之道曰其为物不二则其生物不测夫不二者诚也人之所以不纯乎道者以其二也二则不诚则与道扞格虽勉焉自守不能以期月也况终其身而弗变乎公能以道始终者岂非以其诚乎公在政府时独被孝宗非常之睠葢尝以诚实不欺称公君臣之间相与以道而相知以心可谓盛矣昔范太史论司马公之贤蔽以一言曰至诚无欲而已葢人之能存其心者未有不由于寡欲而所以放其良心者亦未有不由于多欲也公天资冲澹凡声色货利常情之所不能不嗜者皆漠然不一动其心自小官至通显苞苴无敢至其门者非诚于无欲能之乎世降俗士大夫以苟得为贤虽徼幸一时而朝荣夕悴有没未几而声沉迹泯者甚则唾詈随之公薨既三十年能使人思之不忘又能使为郡者奉而祠之于学此岂以名位势利得哉诗曰髙山仰止景行行止是邦之士苟能考公言行而服膺之本之以诚而持之以乆异时见诸事业是亦公而已矣故于黄公之请不复固辞而为之説如此使学者得以览观焉
　　潜斋记
　　金华王子文以其燕居之室求名于予予为目之曰潜斋子文请其所以名之义予曰潜之为言也岂欲使子为节信渊明之所为哉二君懐竒抱器而时焉之弗遭故皆以潜自命逡廵退遁以终其身今吾子少有当世之志又有当世之才虽求人之莫我知弗可得已然则予之所谓潜者其意果安属耶葢书有之曰沉潜刚克髙明柔克若昔圣贤之教人常眡其偏而正之使至于中而止故沉潜者则欲矫之以刚髙明者则欲胜之以柔斯言也非箕子之言禹之言也非禹之自言天之所命也而可违乎哉夫人之所得于天不能无彊弱之异而济之以人者乃所以成其天也今观子文之质葢庶几乎髙且明者也夫其质之髙且明则天之厚于子者至矣然予之望犹欲有以成其天焉葢天下之理髙常病于亢而明常患于察以干之健且有上九之悔而明夷之卦亦必以晦处之况于学者乎吾子诚欲其无亢与察也则智焉而养之以愚实焉而藏之以虚精鋭果决而行之以容与舒徐于沉潜昔者顔渊尝潜心于孔氏矣故其所就者深纯缜密去圣人之域葢无几焉汉儒惟扬子云若有见于此者其为言曰潜天而天潜地而地天地神明而不测者也心之潜也犹将见之太之养曰藏心于渊美厥灵根其防微矣至于论性则本之潜莫定是殆规其形似而非真见者岂所谓潜者异乎顔子之潜与吾子倘有志于斯盍亦即洙泗之言求当时之所以用力者朝咏而夕思之如见其人于千载之上一旦脱然犹寐之觉则天地之心圣贤之蕴皆将粲然陈前有不吾隠者是则潜心之力也

　　云庄集卷四
　　钦定四库全书
　　云庄集卷五
　　宋　刘爚　撰
　　序类
　　论语发微序
　　学者所习莫先于论语而读论语者莫先于知仁先儒有是言矣然尝思之仁者夫子所罕言当时门人弟子有问仁者有问为仁者有问人之仁者大约才十余章而夫子所自言者亦复无几学者独于是焉求之可乎曰不然夫子之所罕言仁之体而已至若求仁之方为仁之要则举凡二十篇之中莫非是也始以首章言之其论学也若无与乎仁然时习之説以熟乎仁而説也朋来之乐以辅乎仁而乐也至于不知而不愠则庶几安乎仁矣其它所论有即身而言者有即事而言者即身而言仁之成乎身者也即事而言仁之达乎事者也不特见于言者为然凡圣人之动容周旋皆仁之符也仕止乆速皆仁之则也学者而有志于仁舍是将奚先哉永嘉陈公孜少而服膺晚葢有见着为发微一编学者重之或谓此书之指自河南二先生以来阐幽析微亡复余蕴尚奚君之待邪是不然道之妙无穷而学者于道欲其自得诸老先生之于此书阐明之功可谓至矣然其措意之精深立言之简有非后学所可遽窥因其所已发而推其所未发岂非后学之事乎陈君此编大略不外乎河洛之传而其间亦有所自得者此其为可贵也然圣人之言穷而测之益深益逺有志斯道者没身而已可也陈君其尚懋之哉
　　送全永叔序
　　陈良楚产也而北学于中国近世游杨二先生亦自闽徂洛受业于程夫子之门昔之君子崇德广业不安于耳目之近大抵若此使良之徒不中变于许行之学则其传周孔之道于南方者必陈氏也龟山先生终身宗其师説故能得斯道而南卒啓延平紫阳之绪使其谨守乡党之旧闻而以间关河洛为惮顾安有是哉世习日陋后生小子所志不越簪裳之末所玩不逾程试之文百金谒书肆闭门而诵之曰吾业足矣明师良友近在州里且弗暇过焉而况逺乎全君永叔廼独慨然思广其所闻束书辞亲将北之信饶西之浙求师友以自益其志笃矣然士之于学寡闻固易以陋多闻亦易以杂夫并耕之説至浅也陈相且悦而从之况今之谈者有侈于是乎吾州子朱子之学万世之学也然其功循序而不躐其言平澹而亡竒其守据正而不媮吾子概尝闻之而未知笃信否也一旦出门众説交进无思无为坐入深窈而吾之循序者弗若也抵掌事功出入管晏而吾之据正者弗若也子能不为变迁也乎吾惧其不得为游杨而且将为陈相也子往矣异时来归吾望子眉睫而知其进与否矣呜呼其亦谨所择哉
　　论语详説后序
　　论语一书子朱子之所用力而终其身者也其始有要义焉其次有集义焉又其次则有详説而以集注终焉今集注之书家传人诵若详説则有问其名而弗知者夫圣人之道大矣善学如顔子且亲得圣人而师之犹必仰钻瞻忽乆而未获至于循循善诱之余既竭吾才而后卓然有见于道之全体况今之人即书而求道其难于顔子又倍矣故虽以子朱子之学得之于天而其进也亦必以渐沈潜玩索不知老之将至迨乎集注之出然后极其全而亡憾学者可不徧考之乎嫓之于玉集注其圭璧斚瓒也人见其温润缜栗无少瑕防以为出于天成而不知追琢磨治之功非一朝夕积也故此书之视集注章句详略往往不同而于先儒之説去取亦或小异昔若何而详今若何而畧昔奚为而取今奚为而去斟酌权量之微范镕防化之妙葢不待从游于考亭云谷之间而言论风指若亲承而靣命矣是非求道之至要耶故予欲学者以集注为之本而参之以此书观子朱子之所得月异而嵗不同庶乎知圣人之指为无穷而问学之功不可以已也
　　孟子要畧后序
　　太守陈侯既刋文公朱先生论语详説于郡斋又得孟子要畧以示学者曰先生之于孟子发明之也其全在集注而其要在此编葢性者义理之本源学者必明乎此而后知天下万善皆由是出非有假乎外也故此编之首曰性善焉性果何物哉曰五常而已尔仁义者五常之纲领也论性之次曰仁义焉心者性之主不可以无操存持养之功故论心为仁义之次事亲从兄天性之自然而本心之发见之尤切者也故孝弟为论心之次仁义者人心之所同而所以贼之者利也学者必审乎义利之分然后不失其本心之正故义利为孝弟之次义利明矣推之于出处则修吾之天爵而不诱于人爵推之于政事则纯乎王道而不杂以覇功故义利之次二者继之圣贤之学循天地之正所以尽其性也异端之学循人欲之私所以咈其性也故以是终焉先后次第之别其指岂不甚明也哉学者于集注求其全体而又于此玩其要指焉则七篇之义无复余蕴矣虽然学者之于道岂苟知而已邪昔尝闻先生与其门人论辑此书之意而诲之曰观书不可仅过目而止必时复玩味庶几忽然感悟到得义理与践履处融防乃为自得呜呼是又先生教人之要防也予之刻此书也岂苟然哉侯以序引见属退惟末学未能窥先生之门墙故于侯之命虽不敢辞而亦不敢以序自任姑论次侯本语系诸编末与朋友共讲云
　　赠相字郭道人序
　　相字知吉凶古无此法而今有之小山郭道人其尤精者也然则果可信邪曰世间万法不出隂与阳以字画求之凡其清者劲者为阳浊者輭者为隂从则上阳而下隂衡则左阳而右隂即隂阳而视彊劣吉凶判矣非惟字画为然凡世之所谓技术若簭与卜相与命莫不然非惟技术为然自吾一心之正袤推而至于世道之否泰亦莫不然故勉善而去恶者一身之吉也进君子而退小人者天下之吉也人知问相字者以吉凶而不知反诸心以求所以为吉凶者故书以遗之有问者其以是告之
　　周礼订义序
　　周礼之难行于后世也乆矣不惟难行而又难言然则终不可行乎曰有周公之心然后能行周礼无周公之心而行之则悖矣然则终不可言乎曰有周公之学然后能言周礼无周公之学而言之则戾矣孟子曰周公思兼三王以施四事其有不合者仰而思之夜以继日幸而得之坐以待旦公之心禹汤文武之心而其学则禹汤文武之学也以此之心布而为政以此之学着而为书故能为成周致太平而为万世开太平葢自古祸乱之源非一而畧有四焉君心纵于逸乐而羣下不敢言也贤才壅于疏逖而在位非其人也元元愁痛而上不闻蔽耳目之近而逺弗察也六官之属凡能导人主以侈欲者一以冢宰统之三公之论道师保氏之诏谏又皆以辅导为职而君者立于无他之地矣士之有德行道艺者民自兴之而因使长与治焉修于家者莫不达于朝廷则人才无陆沈天官弗私与矣居民有法养民有政敛民有制刑民有典举天下疲癃惸独无不乐其生者又自王畿之近至于六服之逺地之相去或千万里而情之相通如一家凡此皆禹汤文武之政公之所思而得者毕萃于此书非有公之心者其能行乎非有公之学者其能言乎新室盗也宇文狄也其所经营皆自私也志先王之道者莫如唐太宗然无端身刑家之本而欲观井田议封建宜其卒莫能行也自刘歆用之既悖儒者哗而攻之王安石用之复悖儒者又哗而攻之曰周礼不可行也吁歆之王田安石之泉府直窃其一二以自益尔安得累吾圣经邪彼何休者指以为六国隂谋之书既几于非圣无法而近世之辟荆舒者又谓其废孔子之春秋用刘歆之周礼也独不思春秋固不出于周礼邪使周礼常行于天下则春秋不作矣葢后世之行周礼者其悖如彼而言者又甚戾如此故曰不惟难行而又难言也郑贾诸儒析名物辨制度不为无功而圣人微指终莫之赌惟洛之程氏关中之张氏其所论説不过数条独得圣经精微之蕴葢程张之学公之学也有公之学故能得公之心而是书所赖以明也永嘉王君次防其学本于程张而于古今诸儒之説莫不深究着为订义一编用力甚至然未以为足也方将蚤夜以思深原作经本指以晓当世其心抑又仁矣以是心而为是学周礼一书其遂大明矣呜呼使是书而果大明在上者以周公之心行三王之事则太平之路开祸乱之源窒岂空言哉予嘉次防之志故为序于篇端而勉使益用力焉
　　刘氏传忠录后序
　　三世传忠古有之乎曰春秋之世季友行父皆忠于鲁而宿以权彊专国狐突狐偃皆忠于晋而佗以擅杀出奔春秋世家最盛以忠相继者犹无几人况后世乎汉东西都余四百年独杨氏世以谏诤正直名而彪能洁身自全于禅代之际抑又贤矣建安刘氏自忠显公杀身成仁而天下仰其忠节寳学公以身扞蜀而天下诵其忠劳至忠肃公又以昌言直道辅佐明主而天下信其忠诚由祖洎孙若出一辙自昔世家之盛鲜能及之然则三君子之忠果有异乎曰三君子之心则一而所遇不同使忠显当承平之朝则尽言抗论必能为忠肃之事寳学当危难之日则捐躯殉国必能蹈忠显之风忠肃所值与二公之时同则其所立亦必无愧所谓易地则皆然者也夫忠之为义先儒以中心释之又以尽己言之葢本诸心而无伪者忠也发乎已而必尽者亦忠也然未有本诸心而不尽于己者亦未有尽乎己而不本诸心者其亦一而已尔圣贤之言忠不颛于事君为人谋必忠也于朋友必忠告也事亲必忠养也至以善教人以利教民无适而非忠也平居有一之可媿而能尽忠其君无是道也三君子存心处己葢无一而非忠事君特其尤著者尔后进之士闻其风而慕之要必践修于平日之素而其本则在暗室屋漏之间某敢以为学者劝传之使君生于三忠之门而恂恂谨厚庶乎不辱其先者继自今子子孙孙勿替引之则气脉连续将百世而未已也诗曰惟其有之是以似之某又将以为刘氏勉
　　孝经集义序
　　孝经一书其行于世乆矣至子朱子乃始分别经传去后儒之所傅益者而经复完然未暇发挥其义也予友龚公栗笃志好学乃本朱子之意采众説之长而折衷之又以生事葬祭之礼见于他书者彚而辑之以为此经之羽翼学者所疑则设为问难曲而畅之于是圣门教人之微指始了然无余蕴矣夫孝者人心之固有也古先圣王命冢宰降德于民者不过以节文度数示之而未尝言其义也言其义则始于孔子葢三代以前理道明风俗一人皆晓然知孝之为孝圣王在上设礼教以范防之俾勿失而已至孔子时则异矣观其告游夏者犹恐以服劳能养为孝则下乎游夏者可知故不得不详其义以晓学者今之世视孔子之时则又异矣虽名为士君子有不知孝之为孝者服劳能养且有媿焉况其大者乎况凢民之狃于敝俗者乎龚公之为此书欲为士者知孝之为孝俛焉以尽其力而无不能孝之士凡民有所观法亦知孝之为孝俛焉以尽其力而无不能孝之民其用心岂不至矣乎予谓长人者宜以此书班之庠序布之乡党使为士者服习焉而力以先乎民则吾邑之俗可变推而达之将见天下之俗无不可变者岂小补云哉顾龚公于此用力甚勤辞义之间虽若小有未莹而其大指则炳然矣故为之序而切磋讲究之庶以永其传云
　　续通鉴长编要畧序
　　闽漕郑公出其所定续通鉴要畧以示仆曰予之少也受学于家庭先君一日顾谓某曰汝于前代诸史概乎有闻矣我朝治体肩虞周而跨汉唐汝亦尝考其颠末否乎某谢未能则授以此编曰读是则知本朝之所以轶乎前代者某受而读之几三十年顾尝病其巻帙之浩博欲翦繁撮要以便省阅壮而出仕晚而未休驱驰王事力有所弗暇间自尚书郎退佚林薮始得从事笔砚间葢旧书凡若干巻数百万言今所存者才三之一朅来闽中槖之与俱窃惟穷乡后进未能得全书者姑即是而熟复焉亦足以觕知其大畧故欲刻之传之以惠学者何如仆为拊巻而叹曰公之志信美矣抑此书之传岂有幸于学者而已哉诗不云乎不愆不忘率由旧章续鉴一书我祖宗之所以祈天永命植国于千万祀者莫不在焉近世儒臣有请命经筵节畧其书以奉一览者卒未之果今天子垂精典学有髙宗成王之风诚得是书日陈于前则所以发天聪而濬治源者其何可称数故愿不徒广书肆之传要必以备公车之奏公倘有意乎公曰此非予所敢言虽然食芹而思献者臣子之志也请以子意冠于篇首予将有待焉仆曰唯唯
　　送李茂先之官南恩序
　　温陵李茂先游天子学七年取上第而归不以南恩为逺且陋也往教授之曰此吾先子之所涖也始恩有学而不教有田而不廪有校官而不职其职吾先子昉廪而教之恩之士思其德至今弗衰吾之往也所以续吾先子之志也予闻叹曰中庸以善继志为孝茂先此行于是乎知孝矣抑未知茂先之所以教将俾为士者穷理反身为有用之学乎毋以脂泽其言鞶帨其技以干禄于有司也昔眉山翁为珠崖之士赋诗有沧海何曽断地脉之语葢谓苟有其人山川不能限之所以勉其力学而不自陋也虽然士于科第时以为行道之资耳若其可贵则不在是茂先往矣州之士有可与共学者进而教之曰恩诚逺且陋彼曲江日南视恩庸何愈而张文献辅国出焉二气五行钟为人物顾岂尝有岭海之限邪特患未知所以学耳继自今必以大学为戸庭以中庸为阃奥宅非仁勿居路非义勿践孝悌其缨弁忠信其履綦安知异时无能蹑二公之躅者彼以科第期之者末也若是庶乎其不负所职而于先君子有光焉然必得诸已者深而后传之人也信茂先之于学其可已乎茂先金玉人予故以是勉之因其别笔之以赠
　　皇朝编年举要备要序
　　莆田陈君均以其所辑皇朝编年举要与备要之书合四十八巻踵门而告曰均之防也侍从祖丞相正献公获观国朝史录诸书及眉山李氏续通鉴长编意酷嗜之独患篇帙之繁未易识其本末则欲删繁撮要为成一书以便省阅时方从事举子业未之能也晚滞场屋决意退藏林壑间又以出入当世名流之门得尽见先儒所纂次若司马文正公之稽古录侍郎徐公度之国纪以及九朝通畧等书亡虑十数家博攷而互订之于是辑成此编大纲本李氏而其异同详畧之际则或参以他书昔尝读朱文公通鉴纲目叹其义例之精密葢所谓纲者春秋书事之法也而所谓目者左氏备言之体也自司马公目录举要之作至是始集大成观者无复余憾均窃不自揆辄仿而依之然文公之所述前代之史故其书法或寓褒贬于其间均今所书则惟据事实录而已不敢尽同文公之法也愿一言以序之何如某读其书弥月始尽巻则喟然叹曰美哉书乎圣子神孙之功德元臣故老之事业赫赫乎煌煌乎备于此矣然综其要而求之则自艺祖以来凡所以祈天永命垂万世无疆之休者大抵弗越数者葢其以仁立国而不杂五霸权利之谋以儒立教而不溷百家邪诐之説求治宁悠缓而不为一朝廹切之计用人宁朴钝而不取小夫轻鋭之才嘉祐治平以前廊庙之訏谟搢绅之论建相与葆卫扶植如恐失之此其所以大治也自熈宁辅臣出新意改旧法髙谈古始隂祖管商而国脉病矣名为尊经实尚空寂而学术乖矣谓参苓耆术不急于起疾而一切杂进者皆决肠破胃之药根本安得而弗伤谓鼎鼐琮璧不足以便用而错然前陈者皆奇佹淫靡之具风俗安得而弗壊章吕鼓其波二蔡炽其焰更倡递述至于黼贯极矣此其所以致乱也凡百有六十七年行事可喜可慕可愕者一览而尽得之真我宋千万年之龟鉴也吁是岂独学者所当熟复哉叡明在御垂精典训有髙宗成王之风使是书获陈于前则所以启发天聪缉熈圣德者何可胜纪穷阎下士虽无由可以自进然夜光明月之珍蕴藏山海终有不可掩者安得侍从蕃宣之彦能以是闻于上者乎君逮事正献公得其家学既又从贤士大夫游以博其见闻故于是书斟酌损益皆有条理非安危所系则畧而弗书其志固将有补于世非徒区区事记览而已也君早游天子之学今以累举恩当对大廷不愿就试朝夕矻矻于此既积十年之力纂而成之又将次及于中兴之后闻四方之士可与商确者不惮千百里槖其书而从之忘其道途之艰羇旅之苦也此其用志岂世俗所可量哉愚不敏窃独嘉之故为之序如此若书之凡例则君既列之篇端矣故不复云
　　清源文集序
　　郡有志何始乎昉于古也郡有集何始乎昉近世也有志矣而又有集焉何也志以纪其事集以载其言志存其大纲集着其纤悉也志犹经也集犹纬也可以相有而不可以相无也清源郡志成于嘉泰之初元山川封域人物风俗登载葢畧备矣至若名卿钜儒之论述骚人词伯之赋咏散见于国史于家集与夫碑碣所志楹壁所显可以验贤才之众多风物之盛丽而志不能具者尚多有之新安程公来镇之明年谓郡从事武阳李君方子曰此邦号文章之薮而有志无集非阙欤子其为我辑之李君既承命则退而网罗收拾得诗赋杂文凡七百篇合为四十巻而公括田廪士之本与郡人所编岛夷志则别为之帙以附焉其纂辑之例则或以理或以事或以词而以理若事者居什之七大抵主于关教化存典法否则词虽工弗录焉集成而某至窃以谓为此邦之吏者不可忘此书葢凢昔者明哲之官忠信之长教条风俗之可尚者皆其龟鉴也有一事焉之弗逮其能自安乎为此邦之士者不可忘此书葢凡前修故老德行学术之可师者皆其矩度也有一节焉之弗似其可不自励乎若夫咀含其英华漱濯其芳润抑末尔公名卓字从元其为此州建明施置以幸吾民者班班见之集中云
　　赠萧长夫序
　　始予少时读六一居士序琴之篇谓其忧深思逺有舜与文王孔子之遗音而淳古淡泊与尧舜三代之言语孔子之文章易之忧患诗之怨刺无以异为之喟然抚巻太息曰琴之为技一至此乎其后官于都城以琴来谒者甚众静而听之大抵厌古调之希微夸新声之竒变使人喜欲起舞悲欲涕零求其所谓淳古淡泊者殆不可得葢时世风俗之变声音从之虽琴亦郑卫矣屈子有言览椒兰其若兹兮又况揭车与江蓠琴犹如此则凡世俗之乐日沦于淫邪而不可禁者固其所也三山萧长夫学琴四十年饥寒流落困悴无憀独不肯迁就其声以悦俚耳嘉定八年秋过予大江之东予与之登钟山访定林酌寒泉而拊修竹长夫听然为鼓一再行雍雍乎其薰风之和愔愔乎其采兰之幽跌荡而不流凄恻而不怨信六一之言有不吾欺者葢其尝游紫阳先生之门习闻君子之义其能穷而不变也固宜虽然游先生之门者众矣顾未闻有不变其学如君之不变其技者此予之所以重叹也于其行饮之酒而为之歌曰古音之寥寥听者欲睡兮新声之洋洋喜不知止兮自战国已然况今之世兮嗟嗟萧君娱众所弃兮琴可破志不可徙兮彼断方为圜真子所耻兮霜风翛翛裂子之袂兮子母好游从此归兮予将俟子于僊游从子于武夷兮
　　赠上饶叶宗山序
　　叶君宗山上饶人通五行书朴直自将其论人寿夭亨穷十不失一二甲戌谒予于金陵余语之曰昔孔子尝言命矣曰不知命无以为君子孟子尝言命矣曰求之有道则得之有命矣所谓命云者岂日辰支干生胜衰歇之末哉出处有道语嘿有时临死生处利害不惑不变而惟义之归此其所谓知命也余方区区诵所闻以自信君往矣见世之役役权利颠冥而弗悟者其以是告之
　　傅景裴文编序
　　清源傅君景裴以所为文编史説示予予熟复而叹曰盛哉傅氏之懿也自献简公以髙文正论为元祐正臣一传而为忠肃再传而至乐又再传而枢密大坡之弟兄文章遗箓前后相望虽前代文宗未有及之者然傅氏之学虽本于献简公而草堂先生李君汉老又其外家也草堂之文为中兴第一至乐父子实获其传而大坡蚤嵗执经于父友紫阳先生之门渊源日渐则又出于伊洛顾不逺哉景裴枢密公之嗣子也自襁褓能言固已优游诗书六艺中矣耳濡目染不习而熟其能蚤以笔墨自着也宜予昔从枢密使于建安时景裴才六七嵗娯嬉其亲之侧眉目清婉如画今几寒暑而著述之盛已如此囘视予年日以老而学弗加于初为可羞也已虽然词章之靡丽者易工而义理之精微者难究景裴其益思所以豫学乎哉夫学不可以无师而大坡者景裴之师也予昔徜徉盘谷行隠间聆公余篇葢济岱典刑之旧伊洛源流之正萃于公矣又不独景裴为当师也子盍归而求之异时造朝过予于西山精舍将必有异闻以告我景裴其勉之哉
　　送朱择善序
　　庆元四年戊午予从文公游武夷精舍即其旁剏云庄山房居一日乌程朱君来谒以书先焉予视之辞义卓然意气甚伟亟延入与语问其族出与素所师友则丞相忠靖之孙且尝游于絜斋袁先生之门者也酒数行而言曰仆之始学也闻诚意正心之説以为直易易耳今从事于此固已有年而一临利害之境则自私之念峥嵘乎其中有不可遏者夫然后知其为匪易也君将何以教我使免于是邪予曰昔人不云乎君以为难则易将至矣惟吾子前日之易也是以一念之忽而志道逺焉今而难之是子进德之机也虽然予尝闻之君子矣葢学问之道有三曰省察也克治也存养也是三者不容以一阙也夫学者之治心犹其治疾然省察焉者视脉而知疾也克治焉者用药以去疾也而存养者则又调虞爱防以杜未形之疾者也今吾子于私意之萌能察而知之其亦可谓善学者矣然知私意之为害而未能勇以去是知疾之所由生而惮于药之治者也昔者顔子问仁于夫子夫子以克己告之克去者战胜攻取之谓而非悠悠玩愒之可言也吾子诚欲絶其私意之萌盍亦感励奋发如去蟊贼如殄宼讐毋徒恃其知而已也书曰若药不瞑厥疾不瘳疾愈矣然后和平之剂施焉此存养之功所以必继于克治之后也然则亦有其要乎曰敬为要敬何所自始曰自戒惧谨独始子归取圣贤书而熟复之当有以知予言非谬也然予之于学亦所谓知之而弗能允蹈者也斯言也非独以励子葢因以自励云
　　感应篇序
　　感应篇者道家佐世书也蜀士李昌龄注释其义出入三教中凡数万言予连蹇仕涂志弗克遂故尝喜刋善书以施人以儒家言之则大学章句小学字训等书以释氏言之则所谓金刚经注者凡三刻矣然大小学可以诲学者而不可以语凡民金刚秘密之防又非有利根宿慧者不能悟而解也顾此篇指陈善恶之报明白痛切可以扶助正道啓发良心故复捐金赍粮镂之塾学愿得者摹以与之庶几家传此方人挟此剂足以起迷俗之膏盲非小补也抑尝闻伊川有言曰凡有动皆为感所感必有应所应复为感复有应动者何此心之发也人之一心虚灵洞彻众理毕具方其未发岂有不善及其既发有正有否然后善恶形焉而吉凶祸福亦各以其类应不可诬也人知殃庆之类由扵所积而不知一念之发即吉凶祸福之门李氏首章注义最为近理予故表而出之至其言有涉于幻怪者要皆为警愚觉迷而设予固未暇深论览者察其用心而取其有补焉可也
　　赠篆字余焕序
　　予尝叹世变所趋大抵自厚而薄自简质而浮华自庄重而巧媚凡文章技艺以至器用之末何莫不然即字画言之自虫鱼之体一变而为篆再变而为隶又变而为真行变之极为草习之者易成玩之者易悦而姿态百出古意荡然矣建阳余君焕工大小篆笔势竒伟不常予尝使之书圣贤言揭坐侧如正人端士服古衣冠巍坐拱手使人望之起肃敬心虽严师畏友曽不过是然余君挟此技游四方其能知之者甚少爱而悦之者又加少岂非简质而不华庄重而不媚能使人敬而不能使人喜欤此予之所以重叹也虽然天下未尝无好古之士子苐行当必有知子者
　　赠钱道人序
　　古今言善相人必以许负辈为称首予谓负辈苐能知升沉修短而已若夫辨贤愚判淑慝则未有出邹孟氏之右者葢其言曰仁义礼智根于心其生色晬然见于靣盎于背观人之法尽于此矣兰溪钱生风鉴甚髙更当于此具一只眼若但能知升沉修短而已则非予敢知
　　赠顾泾行序
　　予读诸史方技传见其以艺名者必专于一而后工若夫推歩以知天形相以观地又术之难者也上下数千年间能兼而通者惟管公明郭景纯李淳风僧一行数人而己岂不难哉庐陵顾君泾行防于隂阳五行之术以之占天则入神以之相地则不苟凡今之以术名未有能过之者也乙丑趋朝遇之于衢梁君见谓曰公之此行不满百日当归已而果然葢其验如此非神而能之乎后四年谒予两浙之间相与论考卜冈阜之法终日洒洒不穷又知其非苟于求售者也予老矣方将从君求藏骨之地属其有东淛之役故书此以遗之且坚其再至之约云
　　送周天骥序
　　上饶周君天骥笃志于学予尝因其名斋有以告之矣今又枉顾敝庐敛然自下愿闻为学之要终其身而可行者予之于学也涉猎而未醇觕浅而弗精将何以告子虽然亦尝闻其畧矣以圣贤大道为必当由异端邪径为不可蹈此明趋向之要也非义之富贵逺之如垢汚不幸而贫贱甘之如饴蜜志道而遗利重内而轻外此审取舍之要也欲进此二者非学不能学必读书然书不可以泛读先大学次论孟而终之以中庸经既明然后可观史此其序也沈潜乎理义反复乎句读以身体之以心验之循序而渐进熟读而精思此其法也然所以维持此心而为读书之地者岂无要乎亦曰敬而已矣子程子所谓主一无适者敬之存乎中者也整齐严肃者敬之形于外者也平居斋栗如对神明言动酬酢不失尺寸则心有定主而理义可入矣葢操存固则知识明知识明则操存愈固子朱子之所以教人大畧如此传曰归而求之有余师子归取子朱子之书而伏读之又从而深思之实体之则将有以自得之矣又奚以予言为哉
　　临斋遗文序
　　始予与汤君升伯游知其朴茂而文君子人也越数年又与仲能遇于都城时仲能新擢进士科观其立身持论意向已不类场屋举子予心窃独竒之比使江东而仲能适留旁郡邀而致之属以救荒之事仲能欣然弗辞事已径去自是予尤敬焉又三年过予海上文益工论益劲而进学益勇一日愀然告曰先君平生嗜古学为古文不幸赍志以没今其遗编仅存一二独易疑易説乃其玩心而有得者复未克成书公爱巾者也诚推爱巾之心以及其先人为序而发扬之则幸甚予退而伏读则其诗闲澹纾余有自适之趣其文敷畅条达而切于事情至于注释往往闚其秘奥有世儒所未及者评论古人尤多得其心术之微此岂勉强可致者葢其平时问学一本于诚间尝取上帝临汝之义而名其斋朝夕居焉以自警则其用力可知矣嗟夫士以一身之微而欲究天地万物之理生千载之下而欲考古昔圣贤之心岂易为力哉然以诚求之则无不可得者葢天地之所以为天地圣贤之所以为圣贤亦曰诚而已矣世之学者昧操存省养之实而徒事于语言文字之工是其心既不诚以不诚之心而窥天地圣贤之蕴犹持尘昏之镜而鉴万象也求其近似岂可得哉君之于学既已志其大者惜其穷居乡里未及博参于诸老先生之间以究其精微而不幸死矣其亦可叹也夫君名某字德威饶之安仁人与其兄德成俱以学行表于其乡而俱不偶君之子名于者升伯也巾者仲能也既笃学有闻余亦进进未已其尚有以成君之志也哉
　　周敬甫晋评序
　　儒者之学有二曰性命道德之学曰古今世变之学其至一也近世顾析而二焉常评世变者指经术为迂喜谈性命者诋史学为陋于是分朋立党之患兴而小人乘之借以为隂中贤者之术甚可畏也呜呼盍亦观诸圣门乎有五经以明其理有春秋以着其用而论语所纪微而性与天道显而忠信笃敬至于泰伯文王之为德三仁之为仁子产之惠卞庄子之勇莫不具论其所以然者下逮子思孟子之学亦莫不然故其言天命之性者理也言王季文王之述作以及于武王周公之达孝者用也其言仁义者理而言井田学校之政与夫三王五霸之功罪者用也然则言理而不及于用言用而弗及于理其得为道之大全乎故善学者本之以经参之以史所以明理而达诸用也近世体道不明人各以其好尚为学谈于下则以好恶相毁誉议于朝则以出入为党讐非所以为斯世用也自夫好尚之分而议论之不一适足以祸斯世其又何赖乎夫理不达诸事其为无用事不根诸理其失为无本吾未见其可相离也友人周敬甫喜观诸老先生之书间以余力研精晋氏之史着为评论往往与圣人褒贬之意合夫读史而订其事之是非正穷理之要也故予阅而嘉之虽然天下之理无穷而古人心术有未易以迹断敬甫其于六经语孟之微指葢熟复而深思焉使是是非非了然于胷中推之以考前代得失与当世利疚将有如权度概量之审者然后知用之不离乎理理之未始不宜于用道之全体葢在是矣敬甫勉乎哉它日吾将于子乎有攷也
　　钓台江公文集序
　　钓防严先生之清风更千百年未有续之者至谏议江公出然后孤标峻节仰配而无惭或曰子陵不肯为万乘故人屈褰裳去之翛然浊世之表万物莫之能撄江公间关从仕四十余年至于触权幸蹈艰险投荒万里为当世悯笑岂子陵匹耶呜呼以此论人殆以骊黄观马非能有得于形色之外者也昔者禹稷顔子之忧乐伯夷柳下惠之清和可谓异趍矣而孔子孟子葢并贤之非以其时不同所处亦异而其道未尝不一也乎由是观之子陵之不仕与江公之仕未易以迹断也葢子陵之不仕非以自洁也所以激昂节义而救西都頽靡之俗也江公之仕非以自利也所以扶持世道而弭一时朋党之祸也迹虽不同道岂异乎方其以卑官下僚自结人主精诚所移朕兆形焉岂非臣子难逢之防然是时也上虽有意乡善而志未决元祐诸贤虽稍参用而势未定正安危理乱之岐途也公恳恳尽言所以坚明主意保合善类者不遗余力使公之道得行则二蔡之奸不攻而自却绍述之説不沮而自销王室尊安戎狄退听其为国家生民之福讵可量也哉柰何正邪消长之势一介之身弗获安于朝廷之上自是二十年间疽蚀浸淫元气日以凋耗天下之患有不可胜言者事变既极公之言遂为灵蓍大蔡建炎中兴褒表遗直公身虽不及见然髙风凛凛千载而下犹足以起衰懦而羞奸谀信乎其无愧于子陵也嘉定末公之诸孙润祖出守髙安以家集曰钓防弃稾者刻之郡斋书来谓某序之某惟公之始仕也司马文正公已亟称其诗而奏议之编则近世张宣公实为之序引藐焉小子何敢复云至它所为文又多出于笑谈娱戏其论前代文士虽世所共宗者犹识其冗叶狂华不根至理其语言文字特公之弃余耳故不复道其平生大节追配古人必以告于使君而并刻之来者其尚有攷乎此
　　送髙上人序
　　道而已乃有儒释氏之不同何哉释之教以万法为空儒之教以万有为实惟其以为实也故于父子之亲君臣之义常恐锱铢不尽其道惟其以为空也大伦为假合人世为梦幻漠然不以槩诸心道之不同以是焉耳钓防髙上人予之方外友也间尝与语及此上人曰吾之教有所谓真实心地者非专以万法为空也予固未暇究其説然窃意上人既委身空寂矣不知所谓真实者果焉在耶居一日自言少防其亲贫不能治葬去年冬归自三山始幸如礼又将治精舍于其侧以思亲名之予竦然曰此则子之真实心地也子而知此则知大伦之非假人世之非幻矣昔唐元暠师以其先人之未返厥土行求仁者以冀终其心河东柳子厚取之谓为释之知道者且谓释之书有大报恩十篇皆言由孝以极其业世之诞慢者虽为其道而好违其书今吾上人未尝闻元师之事而其心廼与之合是心也从何而有哉子其即是而参焉则行住坐卧皆光明发见时也世间万法尽在是矣传贤黄汧蘖捐弃父母事缁徒以为口实上人独著论非之其言明切痛快足以订学佛者背亲乱伦之谬予以是益嘉之故为题其后以谂观者
　　赠欧阳可夫序
　　欧阳处士可夫以听声法观人百不失一二客有问予曰听声与相形异乎予曰人之类一也而哲愚丰悴修夭有万之不同者气也气有清浊故为哲愚气有盈缩故为丰悴气有浅深故为修夭相形者因形以察之听声者因声以察之术虽不同其求之气一也虽然观人之髙下犹觇师之胜负吹律而知之者上也望车旗视行列而知之者次也求于著者易而察诸微者难此听声之所以为妙欤然则因声以观人其得于天者举不可易乎曰死生有命富贵在天者数也惟圣罔念作狂惟狂克念作圣者理也数不可以力而胜理可以学而明孟子曰居移气养移体气体犹可移性其不可以复乎故夫富贵贫贱不安于定命而求以易之者惑也刚柔明闇安于所禀而不求有以胜之者贼也可夫术神而辞辨有问者以是语之庶乎其有益客曰然退笔之以为送欧阳处士序
　　赠罗一新序
　　丹丘罗君一新以星度之学推人寿夭亨穷若指诸掌予尝思之盈乎天地之间者五行而已自其成象言之则曰五纬自其成形言之则曰五材凡皆一而已矣其气则隂阳之别其质则有柔刚之异而其流行运动则或絪緼而醇醴或偏驳而舛杂故凡得之以生者其分有卑髙焉其数有赢缩焉其性有通窒焉造化岂有意于丰啬哉各随其所值焉尔然富贵贫贱一定而不可易者此气之所为无所用吾力者也至于柔刚明闇虽或不同繇学以反之皆可造其极此性之所存人之得用吾力者也世之人于其不可易者往往求多于分剂之表而于可致其力者顾漠然不以槩诸心非惑欤罗君方游闽浙间有讯于子者其试以其术质之当必有与予言合者
　　送陈宗望序
　　富沙陈宗望以写真名于人之神情意态落笔辄尽其妙故自号曰肖斋谈者弗之过也然予尝窃叹世之人于所不必肖者当责其必肖而于所当肖者或未尝求其肖焉何哉夫所为摹写形貌者特以识壮老之容而已似焉固可喜其或未深似焉吾之妍蚩丑好固无与乎彼也而好事者于其甚似则矜而赏之曰天下之良工也否则贱之矣葢凡天下之理尸其名者责其实颛其艺者蕲其工故画虽小技必肖为能此夫人之所共知也而吾之生有甚当肖者亦尝思之否乎夫父干母坤而人为之子原其所受之理未有毫分之不相似者利害汨其真欲恶迁其神于是天人之分始离矣甚者形存而理防去庶物无几岂其初之固然耶夫知绘其形之当肖而不知有践形惟肖之义其不谓之惑耶予晚而知学方惴惴焉惧不得为天地克肖之子而陈公乃写予陋质以示其肖邪否邪固所不暇问独以尝所叹者语之呜呼知予説者可与论务内之学矣
　　日湖文集序
　　日湖集者故观文殿学士长乐郑公所为文也昔河汾王氏尝谓文士之行可见因枚数而评之曰谢灵运小人哉其文傲沈休文小人哉其文冶君子哉思正其文深以典至于狷也狂也学也诡也皆以一言蔽其为人夫文者技之末尔而以定君子小人之分何耶葢尝思之云和之气不生茨棘之林仪鳯之音不出乌鸢之口自昔有意于文者孰不欲嫓典谟俪风雅以希后世之传哉卒之未有得其彷佛者葢圣人之文元气也聚为日星之光燿发为风霆之竒变皆自然而然非用力至也自是以降则眂其资之薄厚与所蓄之浅深不得而遁焉故祥顺之人其言婉峭直之人其言劲慢肆者亡庄语轻躁者亡确词此气之所发者然也家刑名者不能新孟氏之仁义祖权谲者不能畅子思之中庸沈涵六艺咀其精华则其形者亦不可揜此学之所本者然也是故致饰语言不若养其气求工笔札不若励于学气充而学粹则虽崇德广业亦自此进况其外之文乎此人之所可用力而至也持偏驳之资乏真积之力而区区以一锸拟江河宁有是哉公天资寛洪而养以静厚平居怡然自适未尝见忿厉之容于书无所不观而尤喜闻义理之説故其文章不事刻画而敷腴丰衍寔似其为人自少好为歌诗晚释政涂游里社凡岩谷卉木之观题咏殆徧真率之集倡酬逸发忘衮服之贵而浃布韦之欢又非乐易君子弗能也然则观公之文也其可不推所本哉开禧初公之子逢辰以文编见示某辄説如此葢非独发公之蕴且将使学文之士知所本云
　　赠华相士序
　　华仁仲以相与奕游缙绅间或诮之曰夫二者于工为贱工于技为小技子书生也而胡此焉嗜仁仲笑曰子徒知吾技之小而未知吾法之妙也且子亦识其所自起乎洙泗于人察其所安孟氏亦云眸子是观足不歩目目不存体昔人于此知其将毙执玉之容一傲一卑昔人于此知其俱危是非相法欤故吾之相也不求诸貌而求诸心不闚其形而闚其神嬉怡微笑妩媚可亲吾独许其不仁拱手行歩退若处女吾独许其孔武推吾之法可以知人不惟知人可以用人分丘画井有熊始之经野沟封仓箓成之车徒千乘罗布从衡入可以守出可以征关中为基力扼荥阳而项籍以亡入洛鸣鼓委梁絶饟而吴楚以防此非奕法欤故吾之奕也不近之功而逺是图必先其中而后四隅据其全势而偏安弗计要其大成而小胜勿事推吾之法可以御敌可以蹙敌吾法之妙若此子方贱而小之不亦异乎闻者怃然曰昔之人因解牛而得养生法因种树而得养人法今吾于子获此二诀姑珍藏之将以语当世之杰
　　送造墨杨伯起序
　　学者以纸为田笔为耜而墨其膏液也三者其重均尔然制作之法墨为最难予友杨伯起挟此技游四方得者寳之予尝叩其法伯起歴歴为予言烟欲浮而轻胶欲老而微均调揉治不失其剂量然后吾墨以成虽然是直其觕耳至若心悟神解超然法度之外者予亦不能评也呜呼技之进于道若是夫虽然是墨也作之难用之尤难予观昔之圣贤以其心之精粹假此而出一话一言泽润千古犹善殖者匪稷则黍也后之不贤者以其心之滓秽假此而出一防一画流毒九有犹不善殖者匪稂则莠也然则其用不亦难乎予故笔是以告吾徒之用此墨者
　　送吴正叟序
　　诗曰卜云其吉终焉允臧此择地之説也又曰天之生我我辰安在此论命之説也然则二者葢古有之矣括苍吴正叟兼此二技见称士林间或谓命不可以力而移地可求而得是不然天下万事其孰非命求地而获吉与求而弗获皆命也人力乌可与哉谓命不可移是矣谓地为可求是不知命也世间自有不可移者存而人莫之移自有可求者存而人莫之求此圣贤之所叹惜也正叟将为江湖间游求一言以别于是乎书
　　送徐元杰子祥序
　　读圣贤书而不知圣贤之道自累于俗学始何谓俗学科举之业是已然自宾兴上以是求于下下以是应之上则士之业乎此固有所不可已尔而所谓程式之文必是尧禹必非桀跖必祖仁义必尚忠孝虽士之不可已者要亦未为害道也惟其一以进取为心故于经史传记往往涉猎其辞而未尝深研其义持论虽美要以悦人之观听而非出于心之实然破碎穿穴苟求合乎有司之尺度虽违经悖道有所不恤幸而得之则以前日之技为巳足方且移畴昔之工用之于牋记以市宠质利终其身弗知止焉至于理未之穷性未之尽人之所以为人者百未究其一二则曰非吾所急也吁士之问学果为何事而遽安于此耶有志之士则不然方其从事于学也曰吾欲全吾所受于天者尔上以是取我不得不应其求而非专主于是也其是尧禹而非桀跖祖仁义而尚忠孝必躬履焉非姑为是言也至其所守则宁枉于有司不肯自屈以求合一旦得之则舍其所已能而求其所未能必穷理必尽性必学其所以为人者囘视故习方自哂其陋而敢惟是之安是业益懋推其所余亦足以及物若是者虽科举不能以病之上饶徐子祥以文艺三举于乡方将防名天子之廷顾汲汲焉以琢磨道义为事予知其不累于俗学而有志于圣贤之道也故以是告之





　　云庄集巻五
　　钦定四库全书
　　云庄集巻六
　　宋　刘爚　撰
　　书类
　　上皇子牋
　　某谨斋沐书百拜献于皇子少保国公阁下某尝闻非所当言而言谓之出位所当言而不言谓之尸位出位不可也尸位其可乎某奋自诸生本无他技公朝过听躐置清华粤自外邸肇开肆求讲席岂无鸿儒足副隆礼顾某浅陋乃在选中蚤夜以思常有望轻责重之惧皇子英姿玉格从善如流凡所开陈了无难色自是而尊所闻行所知岂直可限量计某乌得不以逢荣自喜然黾勉效职有日于兹而未能仰禆于进修随事纳忠寸心诚切而常若莫施爱助某于是又有隠忧焉某之忧非过计也千金之家有子必教苟受其托犹思无负况帝子乎宗社之所关系君相之所倚望中外之所倾属此岂细事其事钜故其责重其责重故其忧深某职思其忧者也宁过愚直以干冐犯之诛不忍循黙以诒旷瘝之咎葢尝熟思以为切于皇子之躬行者有三一曰尽孝敬二曰勤学问三曰辨淑慝敢条陈之何谓尽孝敬昔文王为世子也朝于王季日三鸡初鸣至寝门外问内侍之御者曰今日安否何如内侍曰安世子乃喜日中又至亦如之及暮又至亦如之夫其心乎爱亲无斯须敢离是不当以礼文观也是当于礼文之外思其所谓翼翼小心不敢怠遑者则得之矣愚不知皇子所以躬行乎此者能如世子之翼翼否乎朔望常仪尚多阙疎晨昏至情未必孚洽一月之内侍君亲者凡几一嵗之内侍君亲者凡几若此者皇子兢兢自省之日也子曰为人子止于孝又曰所求乎子以事父未能也道本非难行反而求之是诚在我惟皇子玩诚身悦亲之防谨先意承志之思念兹在兹无有间防则庶几可以言孝敬尔何谓勤学问古者世子之学也春诵夏弦秋学礼冬读书而又学干戈学羽籥无非修内治外之事夫其心乎务学殆无暇时是不当以诵説观也是当于诵説之外求其所谓礼乐交修养成德性则得之矣愚不知皇子所以躬行乎此者能如世子之养德否乎勤讲有时几如备礼假故无节邻于养安骛外之事比观书孰多奉道之念比崇儒孰重若此者恐未得为皇子进修之益也子曰学如不及犹恐失之又曰德之不修学之不讲闻义不能徙不善不能改是吾忧也学无正法虽天纵生知犹且汲汲惟皇子探大易问辨之义味大学正心之説是讲是究无有作辍则庶几可以言学问矣何谓辨淑慝古者世子之生也师傅明孝仁礼义以道习之逐去邪人不使见恶行葢欲其见正事闻正言行正道也愚不知朝夕趍走于皇子之先后果皆正人与俱乎书曰任贤勿贰去邪勿疑何者为贤何者为邪则贤否所宜辨某贤当亲某邪当斥则去取所宜决夫然后谓之明执狐疑之心来谗贼之口持不防之意开羣枉之门明者顾如是乎且外邸之设正在得人卫翼之严非以处邪慝之流也惟忠孝可以禔身惟恭俭可以长世惟制节谨度可以保社稷是以贤者识者能知之嘉祐中神宗以皇子伴读王陶入侍陶因读舜本纪言舜孝友事帝大爱慕之则帝之孝敬本出于所性始听讲读寻绎指义至日晐内侍言恐饥当食神宗曰听读方乐岂觉饥耶则帝之学问又根于所好然司马光于时上疏犹谓皇子虽姿性聪明端慤难移然左右前后侍御仆从或邪佞杂处其间诱之以非礼导之以非义纳之以谄谀济之以诈伪则虽有硕儒为之师傅终无益也乞专委伴读官纠举邪佞即时斥逐不令在侧葢常取其疏而读之殆与三王教世子相表里真万世之龟鉴今皇子天资素髙自能洞照邪正绎一齐众楚之言鉴一暴十寒之失祛羽冠侧媚之惑息仙书荒忽之蔽毋牵和好毋循物情毋以阿意而亲毋以逆耳而疏公其是非勿疑勿贰持此定力养此圣功是亦古世子而已矣某前三者之説实躬行大端若此其末节细故不暇枚举皇子而能行此三者则心虚而善易入诚存而乐自充必容纳谠论必只畏清议喜怒必中节而不失于躁言语必中度而不流于诞真积力乆从容中道圣贤事业夫岂甚难顔渊曰舜何人也予何人也有为者亦若是孟子曰孳孳为善者舜之徒也孳孳为利者跖之徒也欲知舜与跖之分利与善之间也间者为相去特毫厘耳然则一念其可不重于用欤用于尽孝敬则孝敬形于事君亲矣用于勤学问则学问博而智识明矣用于亲君子逺小人则君子道长小人道消矣先儒以三年天道为小成外邸肇开亦既三年此德业将成之候当思今日之德业视往日进否为何如今年之德业视往年进否为何若退自省观熟自检饬则学非徒学矣区区朴忠非曰规皇子也爱皇子之深而望皇子之切皇子矜其朴忠寘诸坐侧德日以进业日以修可以举宗社可以荅君亲可以惬中外而某庶几乎逃尸位之责一或以朴为迂以忠为讦藐藐其听又从而尤之则某可以纳印绶而去矣夫子曰知我罪我其惟春秋惟皇子所采不备
　　又
　　某昨者薰沐裁书躬趋屏下尘献以写区区朴忠爱助之情私谓皇子明善诚身之余必能洞照愚忠屈意垂听今既三宿乃知前书所谓羽冠侧媚之惑昔之已斥者今复来归矣某职在劝诵恐君相隆望为之惕然局蹐无措贵为元子与凢人殊其趋向知识自应卓然特异上焉性资天成无瑕可指如水未冰如空未云如玉未琢如鉴未尘充而大之优入圣域可也次焉者一念虑之或未纯一言动之或有差闻过若日月之更迁善如江河之决持是心而往殆庶几乎乃若公是公非规劝之已闻明知明蹈省悟之不及又从而为之辞曰非予之心也是虽凢人犹所不为而谓趋向知识之特异者为之乎且所谓羽冠侧媚者本不知其何如人然自肇建外邸外议籍籍所以汨吾清明驳吾真粹者亦不少矣使前日之去是则今日之取非使前日畏清议而屏邪慝为出于定见则今日犯清议而纳邪慝为无定力人常患于遇事之不知皇子则尝为疑似之问质之讲官矣人常患于忠规之不闻某则力以公是公非之言启皇子之听矣貌从而心违阳可而隂否某妄意皇子决不为是也今车舆倏至观者侧目美玉成瑕有识防气堂堂外邸纳兹左道异端之流果何为者耶书曰不矜细行终累大德自兹恐诞谩之説日闻孝仁礼义之教日晦不但于不矜细行而已矣使其可以率意为之则视清议不足畏讲官不必设纵肆日熟平旦真粹清明之气驷奔电游而不可收君相谓何宗社谓何天下谓何皇子而闻斯言及今改辙不俟终日犹之可也若曰一月之留未害自今有亏令闻噬脐何及某所以不避防凟之诛再伸一喙冀皇子庶几改之于万一也不然某去就之机决矣伏楮不胜惓惓
　　上相府书
　　某窃惟海内不幸先皇帝奄弃羣臣皇太后以天下之母图惟于内大丞相以社稷之臣计虑于外援立圣朝登践宸极方其始也四方万里骤奉遗诏罔知厥由惊忧疑惑往往而有未几圣德日新令闻昭著于是搢绅士夫内外军民之情尊戴惟一以为吾君之贤真足以负荷鸿业而先帝在天之灵亦庶乎其慰恱矣然而治乱安危之机犹有伏而未发者敢不为大丞相陈之葢舍兄立弟在有周汉唐之盛与隋之乱皆尝有之而安危存亡判然以异者不可不思其故也太王尝舍泰伯而立王季矣光武尝舍东海王彊而立显宗矣睿宗尝舍宋王成器而立明皇矣长少之伦疑若有所未顺而天下后世乃莫或非之者以王季之于泰伯能推因心之爱而极其友悌也显宗之于东海王彊恩遇之隆事事殊异始终无间也明皇之于宋王成器饮食起居相与同之谗间无自而入也故诗人之美王季有曰则友其兄则笃其庆葢言如是所以厚周家之福庆而永平开元之始辉映青史后世亦莫及至若秦隋之暴其于嫡嗣也废之既不以其辠遇之又不以其恩轻信谗邪卒挤之死是以天下之心莫不愤惋乱亡之患亦自是而基之然后知诗人之言信不诬也今圣上之立与王季显宗明皇之立其事虽若不同然天位之得本于无心揖逊数四勉然而就南靣此天人之所共知而不可揜也今将上承天意下结人心以为治安长乆之计其道非它亦惟于友爱天伦加之以意而已乃者真王之封外弟之锡宠数便蕃亦既备至而辞谢之日不许一望天顔而去窃度亲王之心必有所未安也近者闻诸道路狂悖之徒敢为妄举一时事变出于仓猝至自投于水以避之危廹之情可谓甚矣仰赖宗社之灵旋踵底定中外帖然亲王亦举以自免某之区区以谓此正谗间易入之时而亲王危惧不自保之日也圣上崇笃友爱朝廷顾惜事体必自有以处之所虑寡闻浅见之人有托纳忠除患之説以进者此在吾君吾相不可不致察也彼秦隋之君虽甚无道亦岂乐于戕贼骨肉者哉惟猜防之虑一入其心卒至于以亲戚为宼讐不拒絶之不已也呜呼天伦之爱自相夷灭是自絶于人道也夫既自絶于人道也而欲天心不震怒于上人心不携离于下其可得乎是以秦隋之祸最为酷烈飨国未几宗庙为墟其视有周汉唐之隆慈顺辑睦薰为嘉祥上下相安祚绵国永其孰为得失哉昔汉文帝时淮南王迁蜀袁盎进谏以为有如不幸遇雾露死是陛下以天下之大弗能容有杀弟名柰何夫淮南王者弟也又以罪迁而盎犹力争如此况今之亲王于属则兄而非有淮南之辠其可不思所以全之者也夫当其危惧不自保之时非大有以抚存之则观听之下窥伺易萌左右使令解体必甚以危惧不自保之心重之以怵廹无聊之态万一雾露之感有如盎所虑者朝廷将何以自白于天下吾君将何以胜此名于万世乎伏惟大丞相燕居而深念之又与忠厚老成之士谋之进对之间从容建白必使吾君友悌之德上侪王季而下轶汉唐凡所以待遇抚存之者务极其至使之富贵娱乐而无不足之心又为选通经术知国体者一二人从容调娱日与游处廸之以诗书礼义之言使欣然有以自得晓之以君相矜怜之意使释然而无所忧如此则亲王安亲王安则天人之心亦安而上下亦莫不安者矣某以一介迂疎防恩收召入备从列日夜惟思所以尊朝廷而弭祸乱者莫切于此方竢入见而首陈之属聆霅川之变寤寐不遑敢以一得之愚亟布之执事者丹衷皦然可贯天日惟钧慈其垂察焉不胜天下之幸
　　上丞相书【论用人听言】
　　某至愚极陋无所取材比防除书擢任要职退揆驽劣非所敢当然区区不竢驾之心则已飞驰于阙下初元之召坚辞五六不获已而后行今顾欲亟前如此诚以大丞相谦虚无我而求士自助出于真情故乐效涓尘之益尔今既未获遽前而间尝思念当今之故窃有一二愚管不敢不为大丞相陈之葢自故相颛柄以来天下大势日益岌岌尝恐一旦有溃败不可支者仰赖天地宗社之灵大丞相为时而出平居蓄德深厚故相安之不疑及圣上奋发干刚首付魁柄凡百施为皆天下所愿欲而弗获者薄海内外旷然易视仰望风采俨若神人某尝窃谓大丞相于此实有囘乾坤洗日月之功要其大者不过曰用正人开言路而已故相之所以失大丞相之所以得其不在斯乎某之愚以为诚率是道而不变则元祐司马公之相业可以无媿而嘉祐韩忠献之相业亦将驯致焉昨尝奏计欲大丞相坚守初意之善期以十年坐致太平之效钧函下逮不以为谬矣夫以大丞相之纯诚不二澹泊寡欲始初所行皆出实意非缘饰以苟悦一时之观听者其于二者必能恪守初志独恐所用者正人则憸邪将有所不便而言路四辟谗謟不得以蔽欺激作之言有时而进使吾之志虑侵寻改易而不自知此则所当豫察耳大丞相爰立之明日召三贤于逺外公论莫不谓宜而一二言事官之除职者以为四十年来所未有向之龃龉权门者相继收召可谓盛矣然正直之士忧深虑逺其间知大体者固能徐为开导而强直自许者亦或不无矫拂太甚人情将有所不堪乘不堪之情以激其不平之忿则刚劲不如软熟违忤不若顺承其意将有时而移矣况辨论似争争则有不靖之形和同似党党则有分明之迹昔者谗害忠良往往以被此名羣驱辈逐大抵由是夫争有是非正人之争以为国也邪人之争以为己也是非不辨而两绌之可乎朋有真伪正人之朋以同德也邪人之朋以同恶也真伪不分而概疾之可乎今虽未有此事亦愿大丞相谨之而已不然则激作之言入而疑惮之心生君子小人之消长于是焉分此某之所甚畏也庙堂之论不参之羣下为日乆矣大丞相博尽众谋弗任私智事之有关国体者必议而后行众言杂进岂皆当理议论不一尨难适从迂者不切事情狂者不识忌讳然异同不一之中乃至当之论所从出正如玉隠于石金混于沙琢之淘之至寳乃见其可以沙石之杂而委金玉之珍乎自昔鲠切敢言者尝病于过故赵中令有颛权之毁韩忠献有跋扈之劾文潞公有交结之谤三相勲德巍然曽不以是而少损当时亦未闻深咎言者以其职在论事不嫌过直故也若蔡若秦柄国之时则无此矣故雷德骧诸人之过直乃所以彰三相之贤能而蔡秦之世有歌颂而无箴规不问可知其为权臣矣今士无愚智孰不知大丞相之用心其何訾议之有万一草茅山野语言之发或失拣择适所以増光德美陆宣公有谓谏者之狂诬明我之能恕谏者之漏泄示我之能从若此者不惟人君当知之大臣亦不可以不知也不然激作之言入而忿嫉之意生羣下相率以苟容甚非朝廷之福此又某之所甚畏也惟大丞相坚守初意之善勿为邪説所移使正人尝聚本朝而言路常通无壅则内而强固根本外而震憺威灵必有为大丞相忠谋者姑以近事明之八陵之图来上固尝欲修朝谒之礼举恢复之师而集议之防一颁从臣防谏以及馆学羣论其未可君相亦幡然从之赖以少宽目前之忧岂非朝列有人忠言获伸之效耶况事变之兴未有底止正君相汲汲经营之时正人多则腹心有所托不然是自毁其腹心也言路开则耳目无所蔽不然是自涂其耳目也小人寡识所以激作破壊者图自利耳岂为国家计为大丞相计哉某身在闽陬去阙庭三千里事之有无所未能知冐昧一言葢欲大丞相之功业不在韩忠献司马公之下而已拳拳之懐仰祈矜察
　　上曽宣抚书
　　某恭覩邸报明天子以边隅俶扰畴咨魁彦进长枢庭宣威江淮尽获诸将人心咸奋国势自张岂胜庆幸葢自北国窥边奸盟犯顺而我军政少弛将庸卒惰溃散相望识者咸谓宜得庙堂大臣位望兼重者付之韩范之寄庶几精明有转弱为强之势今明公遂膺斯任可谓得处置之宜协中外之望矣而某区区则有为明公过虑者大凡内外相应然后能有成功权不中御然后可制外变某顷在两淮间见制垣师间每有奏报动稽旬月从者才十三否者尝七八甚而偏州小邑径申朝省画防行下制司或不预闻选辟僚属最为重事要途诸人主张荐送必如所欲而后已情意不浃谁与协谋至于区防事宜动从中覆利害之实庙堂未尝得知可否从违类取决于宰掾之口爱憎任意予夺乖宜有不胜可叹者今明公以大臣出使事体固甚不侔然文武之吉甫与孝友之张仲表里相须不可一缺往者范文正公宣抚陜西必吕申公忘仇协济用能卒服夏羌张忠献以相印督师亦必赵忠简居中相应遂成破敌之效今庙堂之上能以吕赵二公之心为心明公庶乎克成厥志不然则内外相违动辄牵掣终无可为之日矣又尝观近之处方靣者未能忘情得防之间有所建请必先伺朝廷之意向至于当然之利害必至之祸福人所共知者往往匿而不言或反私议切叹不敢尽言于朝或扣之曰此非庙堂之所乐闻也夫以顺为政者妾妇之道所居何官所任何事而可以妾妇自处乎愚谓明公此行实宗社安危之所系凡其当然之利害必至之祸福宜皆一一以闻言之不听则再三言之又不听则决去就以争之可也争之而听则明公得以展布四体为国家生民之福若终不见听则巻懐而去之以道事君不可则止者大臣之正法也虽功业未即见于时而明公所以为节义者未失也异时犹有望焉若姑循近世之辙容容唯唯听命于庙朝受制于宰掾有事不敢言言事不敢力万一至于失机而误事则天下之责将丛于公之一身虽百口无以自白矣抑又有所当言者古今事业未尝无所本诸葛武侯平生所立事业奇伟然求其所以则惟开诚心布公道集众思广忠益葢此四者乃武侯事业之本而诚之与公又其本也今明公实居武侯之任而又适当可畏之时用将非人而士卒之心不服抚御失防而忠君之志未驯变故多端天意难测于是时也傥非至公血诚质之天地而无疑则何以服未服者之心未驯者之志呜呼鹤鸣在隂其子和之鼓钟于宫声闻于外发之于心有秋毫之差物之应者有千里之缪明公其可不致意乎此至于黜臆见而取众长亲正直而逺邪佞则又其所急者明公受命逾两月矣而未闻辟士之报窃料明公必将遴选一世名流决不至如前之曲徇要途之荐然于正邪贤佞之间则愿明公之深致其审也昔李忠定公出抚河东徒以幙中多文士之故遂至将帅之情扞格不通迄不能有所济文士犹不可况庸常谀佞之辈乎武侯行事散见于史册曩嵗南轩张宣公尝辑之为传郡斋适有板本敢以一帙十二字之刻并献左右愿明公特赐览焉则其为功业之助将不少矣自得此説以来遇当世之膺受重任者则以告之葢忧时悯世之切见其任事则幸其有成故不暇择其人之可否而告之闻者往往笑其迂濶不切事情而某之自信则弗移也今又以告于明公意者其有合乎置司想在金陵张忠献公故牍犹存者幸取而观之亦足以攷其设施之本末又中兴诸将处置边事惟李忠定议论最为的确且皆当今所可行某往在朝行葢屡言之而不见省今以闽中所刋随此申献区区爱助之心可贯天日惟明公察之幸甚
　　请郑林杨三士入尊行堂书
　　某窃闻之师道立则善人多当庆厯景祐间闽之文风盛矣而研精经术则未也时则端明蔡公为守招延四先生者而启廸之于是深于经学者彬彬焉出诗书文物轶于中州岂非师道立之故邪今理义之学大明吾党之士皆知所用力非复昔年之比然致知力行二者并进自昔难之必得乡之耆艾学问践履素为月评所推敬者为之表倡庶几后生有所向慕而兴起焉采之佥言云山郑先生梅坞林先生信斋杨先生其人也尊行有堂正所以为招延耆德之地而虚席已乆非三君子孰宜居之用敢恪循众论敬有请于执事者然年髙德邵非以筋力为礼之时自今以始每月朔旦愿屈长者一临讲席发挥圣门大训俾学校之士皆得闻修身立己之要相与勉励为善人之归某将帅同僚以听焉或留止兼旬或少驻信宿一惟尊意所欲而不敢拘傥防允听非特学者之幸亦某之幸也








　　云庄集巻六
　　钦定四库全书
　　云庄集巻七
　　宋　刘爚　撰
　　文
　　漳泉科举谕士
　　某佐郡无堪已叨易地尚兹需代遂使及见秋闱之盛举顾念此邦英材辈出为士者各知以礼自将向来旁郡间有以场屋喧嚣而坐殿罚者独此邦素所未闻士习之美于斯可见今某区区犹欲少伸谕告者葢以平时自爱之心推之以及士友惟幸聴之无忽葢闻四民之中莫贵于士而士之所守莫先于礼是以圣经垂训足容欲重手容欲恭进退步趋心中规矩非独自贵其身使人知所敬亦以气之与志相为主宾未有气安静而志不宁气劳扰而志不动者也故曰志一则动气气一则动志今夫蹶者是气也而反动其心此乃治心格言修身之至要学者平时间有讲不及此涵养之功既无其素一旦就试遂以勇士赴敌场自比而不知战鬬所恃勇力场屋所主者心思战虽尚气犹有再衰三竭之惧况于文章者精神之所发见者也和平其心清明其气犹恐心手未能相应况于喧哗噭躁奔走顿撼之余精神气血交扰于内非终日不能以定而欲下笔之际词采焕然义理条达难矣尚忆某少时屡更校艺颇知深自爱惜每每缓步徐行于众人之后既坐试席他人之胷喘肤汗者未能遽定而我已安坐凝神运笔缔思矣逸劳动扰十倍不同故虽学力甚疎犹能连收科目其效往往由此今愿邑之士父兄朋友相劝勉以静重安徐为先以喧呼躁扰为戒则发之于文必将大有可观者非特文字流传四方学者皆以为法而士风之美尤足以冠絶一时岂不伟哉至于试院之所措置无非深为士子之地尚虑其间或不相察輙煽浮言亦愿老成有识之士开晓镌谕俾皆释然无惑幸甚
　　劝学
　　窃惟方今学术源流之盛未有湖湘之右者葢前则有濓溪先生周元公生于舂陵以其心悟独得之学着为通书太极图昭示来世上承孔孟之统下启河洛之传中则有胡文定公以所闻于程氏者设教衡岳之下其所为春秋传专以息邪説距诐行扶皇极正人心为本自熈宁来此学废絶公书一出大义复明其子致堂五峯二先生又以得于家庭者进则施诸用退则淑其徒所著论语详説读史知言等书皆有益于后学近则有南轩先生张宣公寓于兹土晦庵先生朱文公又尝临镇焉二先生之学源流出于一而其所以发明究极者又皆集诸老之大成理义之秘至是无复余蕴此邦之士登门墙承声教者甚众故人材辈出有非他郡国所可及今二先生虽逺所着之书俱存皆学者所当加意而南轩之论孟説晦庵之大学中庸章句或问论语集注则于学者为尤切譬之菽粟布帛不容以一日去者也颇闻迩来士子急于场屋科举之业往往视为迂缓置不复观殊不知二先生之书旁贯羣言博综世务犹高山巨海瑰材秘宝随取随足得其大者固可以穷天地万物之理知治已治人之方至于文章之妙浑然天成亦非近世作者所能彷佛葢其本深末茂有不期然而然者学者诚能诵而习之则于义理之精防既有所得发之于文亦必意趣深长议论精确以之应举直余事尔若徒讽咏肤浅之文掇拾陈腐之语见闻既陋器识可知虽使幸而获选其不能大有所立必矣今秋试之期尚逺羣居暇日正当培养义理之源务本有用之实自今以始学校庠塾之士宜先刻意于二先生之书俟其洽浃贯通然后博求周程以来诸儒所着次第熟复而温公通鉴与文公之纲目又当参考而并观焉职教导者以时叩击騐其进否上中二旬当课之日则于所习之书擿为问目俾之援引诸儒之説而以己意推明之末旬则仍以时文为课如此则本末兼举器业日充上足以追续先贤之正脉次足以为当世之实用异时英髦接武追迹于前闻人岂不盛哉顾念迂疎輙不自揆敢述其所闻惟同志相与勉之
　　谕贼
　　天地之间至贵者人人之有生当爱此身防罪薄刑尚不可犯何况甘心为乱为叛天之爱民如爱子然汝乃杀之岂不逆天天网恢恢疎而不漏莫恃汝强敢与天鬬白头之贼自古所无力能拔山终亦诛锄只观近年湖海罗李自能豪雄人莫与比横行数县十万其徒一朝被擒如戮犬猪妻儿并命财产扫地不知区区成得何事汝曹防此贼岂可为何如及早悔罪来归圣上至仁怜汝愚昧已降黄榜赦汝之罪但能改过尽洗旧愆父母可保妻孥可全而况朝廷务守防信官资赏格断不汝吝既免刑祸又得显荣何若迷执不自求生昔年戚方官至太尉见今卞整亦作边刺江西都铃友睦姓胡连年进擢防奨特殊若此数人初亦失脚一旦翻然尽改前错名称义士身被异防富贵光华福及子孙汝欲效之其力甚易杀贼来降便是知义作贼为逆杀贼为忠反掌之间祸福不同不能杀贼但只归顺防赏亦加岂不安穏白水之冯黄龙之丁才能回心便得宠名锦被金环见者欣慕何以得之改过之故圣防如天何负汝曹汝若违之祸岂可逃汝曹本心亦识利害故今谆谆汝训汝诲王师既集天讨将行莫恃汝力敢当雷霆咨尔父老为我开谕迁尔死门入此生路故兹晓谕各宜知悉
　　谕保甲
　　古者于乡田同井之义甚重出入相友守望相助疾病相扶持今之里社亦古之遗意然今人少知此义邻里相视往往皆如路人近因官司举行保甲某甚以为喜葢不惟可备不虞之患亦欲因此与里社相亲渐还古意以谕诸隅区处未定故未能行近者官司又再催促而各隅之人反生疑惑恐其别有差役故也大抵保甲之行止是隄防小窃与遗漏而已一家有盗不能自获也邻里毕至则其获也必矣一家有火不能自灭也邻里毕至则其灭也必矣若夫捍御外盗近则有尉寨之兵与召募之兵逺则有朝廷之大兵不以责之保甲也一家一名特其大纲也贫士之无仆者单丁之老弱者不强使之出也五日一防欲见其大数耳虽有拽队处营之説未必常行也此皆县官本意而外人未尽知故有疑论不知此法之行实以防民而非扰民特疑之者过矣某卜居于此倐尔数年阖邑之人皆吾邻里乡党也思一聚防而未能也今因此遍防吾同邑之人而力有所不及将以此月中旬与同社百家修祀于本坊之社牲牢酒醴皆一力自备退而分胙则百家之人皆预不以士农工商为间庶合古人崇重乡社之意其坐次则别有区处是日当为陈説邻里乡党相亲相睦之义及官司所以团结保甲之意庶防众心晓然无复疑惑今先凂隅官总首遍行告报仍为此文揭之门首庶邻里通知焉
　　漳泉劝孝
　　当职昨以事谕民首及孝悌数月以来累据诸厢申到如黄章取肝以救母刘祥取肝以救父又有承信郎周宗强者其母安人陈氏得疾防危宗强割股救疗母遂平复虽非圣经所尚然孝心诚切实有可嘉今忽据百姓呉拾同妻阿林愬其子呉良聪不孝再三审问具出其详当职忝为郡佐不能以礼义训人致使民间有此悖逆日夕惭惧无地自容周承信等除依条支赏外特请赴州置酒三行以示賔礼之意用旗帜鼔乐鞍马繖扇送归其家良聪罪该极刑姑与従轻杖脊二十髠发拘役一年仍就市引断使人知孝于其亲者有司所深敬不孝其亲者王法所必惩兼此二邦之人本来易化只縁官司不知训励故有无知而轻犯者今为尔民畧陈大义昔者圣人作孝经一书教人以事亲之道其纪孝行章曰孝子之事亲也居则致其敬养则致其乐病则致其忧丧则致其哀祭则致其严五者备矣然后能事亲孝之始终无出此矣所谓居则致其敬者言子之事亲常须恭敬不得慢易葢父母者子之天地也为人而慢天地必有雷霆之诛为子而慢父母必有幽明之谴昔太守侍郎王公见人礼塔呼而告之曰汝有在家佛何不供养葢谓人能奉亲即是奉佛若不能奉亲虽焚香百拜佛亦不佑此理甚明幸无疑然所谓养则致其乐者言子之养亲当有以顺适其意使之喜乐也大凡高年之人心尝欢悦则疾病必少中怀戚戚则易损天年昔老莱子双亲年高尝着防衣为儿童戏正以此也今贫下之民固无美衣珍膳以奉其亲但能随力所有尽其诚心父母未食子不先尝父母尚寒子不独暖父母有怒和顔开解父母有命竭力奉承则尊者之心自然快乐闺门之内盎然如春矣所谓病则致其忧者言父母有疾当极其忧虑也昔人有母病三年夜不解带者亲年既高不能无疾人子当躬自侍奉汤药必先尝若有名医不惜涕泣恳告以求治疗之法不必剔肝割股然后为孝葢身体髪肤受之父母或不幸因而致疾未免反贻亲忧若贫乏至甚无力请医许诣州自陈当为遣医诊视药粥之资与従官给至于丧祭二事皆当以尽诚为主不暇一一开陈独有两説愿因而劝戒窃闻民间不幸有丧富者则侈费而伤于礼贫者则火化而伤于防夫送终之礼称家有无昔人所谓必诚必信者惟棺椁衣衾至为要切其他繁文外饰皆不必为至为佛家追荐之説固茫昧难知然昔贤人有言天堂无则已有则君子登地狱无则已有则恶人入苟明此理则謟奉僧尼广修斋供其为无益灼然可知又闻乡俗相承亲賔送或至刲宰羊豕酣酬杯觞当此而乐尤为非礼至于贫窭之家委之火化积习嵗乆视以为常曾不思古者背叛恶逆之人乃有焚骨扬灰之戮今亲肉未寒为之子者何以付之烈焰使为灰烬乎言之犹可痛心况复为其事自今而后富者则愿其削世俗不正之礼省虚华无益之费况复为亲祈福岂若捐金谷以济饥贫施药施棺无非美事倘能行此福报自臻何必索之渺茫妄希因果贫者则愿其勿以火化为便苟稍可趁办何惜办寻丈之地以其亲必不获已仰陈乞于官地安厝但深掘坑坎筑土实封亦胜于焚尸之惨经曰孝弟之至通于神明天下万善孝为之本若能勤行孝道非惟乡人重之官司敬之天地鬼神亦将佑之如其悖逆不孝非惟乡人贱之官司治之天地鬼神亦将殛之此州素称佛国好善者多今请乡党邻里之间更相劝勉其有不识文义者老成贤徳之士当与解説使之通晓庶防人人兴起家家慕仿渐还淳古之俗顾不美欤
　　谕州县官僚
　　某近者滥职潭州尝以四事谕劝同僚曰律己以防抚民以仁存心以公涖事以勤而某区区寔身率之以是二年之间为潭人兴利除患者粗有可纪窃伏惟念所以答上防而慰民望者亦无出此四事故愿与同僚勉之葢潭之为州蛮舶萃焉犀珠宝货见者兴羡而豪民钜室有所讼愬志在求胜不吝挥金苟非好脩自爱之士未有不为所汚染者不思防者士之美节汚者士之丑行士之不廉犹女之不洁不洁之女虽巧容絶人不足自赎不廉之士縦有他美何足道哉昔人有懐四知之畏而却暮夜之金者葢隠防之际最为显著圣贤之教谨独是先顾愿同僚力循冰檗之规各励玉雪之操使士民起敬称为防吏可珍可贵孰有逾此其所当勉者一也先儒有云一命之士苟存心于爱物于人必有所济且以簿尉言之簿勤于勾稽使人无重叠追催之害尉勤于警捕使人无穿窬攻刼之扰则其所济亦岂小哉等而上之其位愈高系民之休戚者愈大发一残忍心斯民立遭荼毒之祸发一掊刻心斯民立被诛剥之殃盍亦反已而思之针芒刺手茨棘刺足举体懔然为之痛楚刑威之惨百倍于此其可以喜怒施之乎虎豹在前坑穽在后号呼求救唯恐不免狱犴之苦何异于此其可使无辜坐之者乎已欲安居则不当扰民之居已欲丰财则不当朘民之财故曰已所不欲勿施于人其在圣门名之曰恕勉强而行可以至仁矧当斯民憔悴之时抚摩爱育尤不可缓故愿同僚各以哀矜恻怛为心而以残忍掊克为戒则此邦之人其有瘳乎此所当勉者二也公事在官是非有理轻重有法不可以己私而咈公理亦不可骫公法以徇人情诸葛公有言吾心如秤不能为人作轻重此有位之士所当视以为法也然人情每以私胜公者葢徇货贿则不能公党亲昵畏豪强顾祸福计利害则皆不能公殊不知是非之不可易者天理也轻重之不可逾者国法也以是为非以非为是则逆乎天理矣以轻为重以重为轻则违乎国法矣居官临民而逆天理违国法于心安乎雷霆鬼神之诛金科玉条之禁其可忽乎故愿同僚以公心持公道而不汨于私情不挠于私请庶防枉直适宜而无寃抑不平之叹此所当勉者三也民生在勤勤则不匮则为民者不可以不勤业精于勤荒于嬉则为士者不可以不勤况为命吏所受者朝廷之爵位所享者下民之脂膏一或不勤则职业隳弛岂不上辜朝寄下负民望乎今之居官者或酣咏遨放为高以勤强勉恪为俗此前世衰败之风也盛明之时岂宜有此陶桓公有言大禹圣者犹惜寸阴至于众人当惜分阴故賔佐有以蒱博废事则取而投之于江今愿同僚共体此意职思其忧非休澣毋聚饮非节序毋出游朝夕孶孶惟民事是力庶防政平讼理田里得安其生此所当勉者四也某虽不敏请以身先毫髪少渝望加规警前此官僚之间或于四者未能无媿愿自今始洗心自新在昔圣贤许人改过故曰改而止傥见玩视而不改焉诚恐物议沸腾在某亦不容以苟止也涖事之初敢以诚告幸垂察焉
　　闽县谕俗
　　当职以安抚一县为职甲兵盗贼乃其专掌然必吏良而民安民安而后盗息盗息而后兵偃四者相闗皆当致察比年以来民穷盗起皆激于奸贪之吏又自圣上亲政之后屏斥佥佞惩治赃吏禁止苞苴诸路监司守令皆以端方廉洁者为之每一诏令之下无非为民当司奉行其敢不恪自到闽一意讲求赋输太重者首议蠲减科须病民者以次革除禁公人下乡之扰除保司代纳之害戒谕同僚官属毋滥刑毋横敛毋狥私毋黩货毋通闗节毋任胥吏相与精白一心无负明诏丁宁之意令以申饬本县行下诸都各察其属务去前六者之使斯民各安于田里尔民幸遇清平之政宜知爱身寡过务本着业毋喜鬬毋健讼圣经有言一朝之忿忘其身以及其亲非惑欤【言人一时忿怒不能忍耐生出事来丧身害命累及父母乃迷惑之人所为也】又曰讼终凶【言讼者终健必凶也】又曰好勇鬬狠以危父母此三者尔民所当戒也圣经又言用天之道【春勤于耕夏勤于耘秋勤收敛之类是也】因地之利【高田宜麦低田宜禾之类是也】谨身节用以养父母【谨身是不妄为节用是不妄费】又曰身体髪肤受之父母不敢毁伤【一毫发一皮肤皆是父母遗体不敢毁伤何况轻犯刑宪自害身命】此二者尔民所当勉也当职以本路之人为本路之令其视十二县皆如乡党其待百姓一如子弟官吏贪残者当为尔惩之豪强侵暴者当为尔戢之盗贼剽窃为汝之害当为剪除之尔既安其生宜思自保父母之身勿犯有司之法此榜到日所在耆老仁贤宜为开説使之通晓宜为观勉使之兴起自今已往家家礼义人人忠孝变七闽之俗为邹鲁之乡非惟当职于尔民是亦朝廷所望于委任也其敬之毋忽
　　福州劝农
　　仲春望日出郊劝农延见父老而告之曰福之为州土狭人稠嵗虽大熟食且不足田或两收号再有秋其实甚薄不如一获凡为农人岂可不勤勤且多旷惰复何望勤于耕畬土熟如酥勤于耘耔草根既死勤修沟塍蓄水必盈勤于粪壤苗稼必长勤而不慵是为良农良农虽苦可养父母父母怡怡妻子熈熈勤之为功到此方知为农而惰不免饥饿一时嬉游终嵗之忧我劝尔农惟勤一字若夫害农则有四事一曰耽酒二曰赌钱三曰喜争四曰好闲四者有一妨时废日四者都有即是游手游手之民必困以贫何如勤力家道丰殖更能为人孝顺二亲内敬尊长外和乡邻勤力之余勤行善事天必佑之何福不至不善之人是为逆天天必罚之悔何及焉我生田间熟知田事深念尔农辛苦不易方图多端恤汝使安凡今所言尽见肺肝咨汝父老为我开谕兴民善心还俗淳古故兹劝谕各宜知悉
　　百丈山灵泽殿迎送词
　　仙居兮岧嶤绛阙兮丹霄霓为旌兮霞幌頫人世兮讙嚣念我民兮良独苦迟真仙兮不顾旱太甚兮欲无年仙不来兮其谁愬鹤驾兮□□飞龙兮翩翩纷千里兮走百鬼风脩兮靁填风脩脩兮阴威靁填填兮雨后随不崇朝而泽万里仙澹然兮何营为挽辎軿兮小驻曰吾仙兮民之母百丈之山兮龙湫之渊仙宫于兹兮不知其防年仙毋我厌兮欲我去民思报防兮或辇而材或畚而土饰新宫兮岩之隈俨侍卫兮绘云雷瀹棕鱼兮脯穉笋冀仙灵兮长裴回别馆兮何许有鳌峯兮有白马朝嬉游兮百向夕容与兮太姥仙之乐兮未央顾我民兮毋或忘锡吾年兮大有俗欣欣兮乐康











　　云庄集巻七
　　钦定四库全书
　　云庄集巻八
　　宋　刘爚　撰
　　表
　　贺天基圣节
　　月旅孟陬允协书王之始星流华渚有开毓圣之期九庙尊安八荒凯怿恭惟皇帝陛下道由生禀性本夙成河清社鸣应天地升平之防龙行虎步有祖宗英武之姿祥纪商禖庆绵周厯臣顷缀六卿之列今陪万夀之祠虎拜万年莫预簮绅之武尧封三祝第防芗火之修
　　又
　　伏以光流华渚次王春五日之期名玷清湘上天子万年之夀欣同薄海共赞昌辰臣某实欢实忭顿首顿首臣某恭惟皇帝陛下濬哲文明刚健中正日新君德已销外侮之虞天广圣图行抚中兴之运宜用休于申命衍过厯于卜年臣身也奉祠心焉恋阙在阿在槃涧方赓卫国之诗使夀使多男请事封人之祝
　　贺皇太后庆夀
　　伏以奉册东朝已霈下天之泽称觞南面今开绕电之祥共赞与龄畴非戴后臣某实欢实忭顿首顿首恭惟夀明仁福慈睿皇太后陛下宅心澹泊体道希夷好黄老之言已跻民于仁夀禀姜任之懿毎养志于慈明掩前问而有光与上古而不老臣遥班迩列近窃真祠金母长生宜永享慈闱之奉玉巵为夀愿益増少广之年
　　谢赐衣带鞍马
　　翰苑词林方对涣恩之渥尚方天廏更惊晋锡之蕃际遇何功服乗有耀伏念臣少无縁饰老益虺隤衣敝緼袍冀无惭于季路御欵段马窃自慕于少游岂徒承乏于銮坡猥获分珍于玉陛雕锦之绫焕烂申以七环龙媒之骨权竒华之六辔兹葢恭遇皇帝陛下服惟命德爵以驭臣念其跨清切之班故俾冒轻肥之宠舜裳五色惭微补衮之能燕骏千金愿广招徕之意















　　云庄集巻八
　　钦定四库全书
　　云庄集巻九
　　宋　刘爚　撰
　　答诏
　　赐正议大夫知枢宻院事兼防知政事兼太子宾客雷孝友再上奏劄子乞归休田里不允不得再有陈请
　　朕内修经国之模外讲安边之画念端委庙堂而共政惟二三臣知折冲尊俎之需贤有十万众卿以魁垒之器雄刚之材正色立朝真后凋之松柏同心辅政有相济之盐梅当夙宵图治之秋正上下交修之日眷时迩列稀若晨星独我老成屹如砥柱俾朕躬之有赖谅天意之使然与其志在丘园冀私情之适孰若心存社稷合大义之公往佩予言勉绥尔位所请宜不允不得再有陈请赐宝谟阁直学士中大夫新知潼川府刘光祖乞提举宫观一次不允
　　朕昔在先朝有臣赵抃立朝则忠于君治郡则仁于民朕缅怀遗风谓不复见求之当世乃得其人卿以刚毅正直之资兼慈祥乐易之徳曩司言责忠诚贯于天渊比典藩维仁恵流于江汉揆诸前哲异世同心维时梓潼繄乃旧服徒得君重慰吾父老子弟之思政虽家居何以过此奉祠之请非所欲闻请宜不允
　　赐正议大夫守兵部尚书兼详定勅令官兼权吏部尚书李大性辞免除吏部尚书兼职依旧日下供职防命不允
　　朕维铨综之寄古今所难虽一定若权衡葢自有不欺之法非至明如水镜岂能胜无穷之奸政非人而莫行官以人而后重而况职亚近辅位尊文昌必得耆旧之臣乃当选用之意卿蚤列法従为时名流博贯羣书于典章尤所该洽周行万里于情伪靡不照知必能以鉴裁之公收甄别之效往共乃职称朕志焉所辞宜不允
　　赐显谟阁直学士中大夫知潼川军府事兼管内劝农使兼提举潼川府界渠州怀安等军兵巡检盗贼公事刘甲辞免除宝谟阁学士知兴元府兼本路安抚使镇见阙兼节制本路屯戍军马就送还人限一日起发之任候任满前来奏事时暂兼权四川制置司职事防命不允
　　朕顾瞻南郑屏蔽西陲邻邦多虞正保边之当急元戎新易念谋帅之孔艰非威名素着不足以慹敌心非防信乆孚不足以慰民望博参于众未有如卿故专司帅阃之雄仍暂领制垣之重庶防麾帜弗改而气自精明鈇钺未施而人自畏服此朕仰成之本意亦卿夙负之重寄屈高年于捍御之冲顾朕至怀良非获已谅以急病逊夷之素必无辞难就佚之私亟拜防命防寛吾忧所辞冝不允
　　赐资政殿学士通议大夫知潭州事兼管内劝农营田使充荆湖南路安抚使马步军都总管卫泾辞免除资政殿大学士知隆兴府江西安抚使镇见阙防命不允
　　朕惟尊方镇之权所以卫王室优大臣之礼所以重朝廷卿夙负轶才蔚为伟器参国枋于万化更新之日有弥缝辅赞之功建帅旄于一方甫定之余有镇静绥怀之畧顾方深于嘉赖乃屡丐于归休为尔相攸莫如自近大江西南绵数千里昔称防府之雄中兴牧伯余四十八半用政涂之旧申加隆委就陟宠名使周邦喜良翰之临朕志轸斯民之厚尚体兹意毋为固辞所辞宜不允
　　赐朝议大夫试尚书礼部侍郎兼中书舍人兼修玉牒官兼侍读范之柔辞免权刑部尚书日下供职防命不允
　　维我皇祖肇开邦国首除五季之淫刑寖复成周之中典俾天下元元蕃庶各保其生而国家世世康宁皆基于此顾朕凉菲敢忘纉承肆择儒英进司邦禁庶阐洽徳好生之化以为祈天永命之原卿刚毅而裕和清明而简重博参于众宜在此官昔文正除议约之刑不欲开人主以杀戮之渐忠宣争新州之狱独思为朝廷存长厚之风谅惟世臣深识此意亟其祗服副朕选抡所辞宜不允
　　赐资政殿学士通议大夫知潭州卫泾上表再辞免除资政殿大学士知隆兴府江西安抚使防命不允不得再有陈请
　　日者豫章郡以缺牧闻朕睠焉四顾曰此孝宗皇帝龙潜之旧服也襟江而带湖物众而地大非吾股肱旧人功在王室而泽在生民莫宜居之顾咨近臣咸以卿对朕于是有五月乙亥之诏焉诗不云乎在彼无恶在此无斁夫能使政孚于湖南而不能使政行于江右者非所闻也亟脂而车庸答民望所辞宜不允不得再有陈请
　　赐金紫光禄大夫右丞相兼枢宻使兼太子少师鲁国公史弥逺辞免以皇太子讲毛诗终篇特与转行一官防命不允
　　朕遹观前代之隆莫重元良之教出则有师入则有保既皆选用于正人迩之事父逺之事君欲使深明于大义惟六诗之当究在三善以尤先卿蔚以鸿儒乆陪鹤禁周旋羽翼独高园绮之功导迪性情匪颛毛郑之学属览终篇之奏偏推横帙之褒矧吾元臣可后宠秩其祗子命益既乃心所辞宜不允
　　赐金紫光禄大夫右丞相兼枢宻使兼太子少师鲁国公史弥逺辞免为进呈安奉高宗皇帝中兴经武要畧了毕提举官就差礼仪使各特与转两官依例加防令学士院降制防命不允
　　朕惟我烈祖以天授之资再造鸿业虽神机妙算不可迹窥至于整戎经武之方安边制胜之画布在方防焕如日星其在菲凉敢忘取法肆命纂辑裁为一书歴年于兹乃克登举提纲挈领卿实颛之稽诸旧章其可不赏昔下武之诗为继文而作也卿其辅朕懋建长防以明昭于前烈时乃朕志区区之秩何足固辞所辞宜不允赐宝谟阁直学士朝议大夫前知成都府路安抚使黄畴若辞免除尚书兼太子右庶子防命不允
　　维蜀万里在天一方自昔祖宗之时已隆牧守之寄当其临遣必有以宠其行越既劳还必有以旌其最卿曩繇迩列出抚逺民其威名立断有张咏之风其简易弗苛如赵抃之政使蚕丛鱼鳬之旧俗咸底乐生虽白狼槃木之诸夷亦皆効顺既寛西顾爰命东归间阔六年喜风神之尚壮谆勤三疏伟论议之可观宜登夏官常伯之联并领春宫中护之职其思美报毋事谦辞所辞宜不允
　　赐朝议大夫新除权兵部尚书兼太子右庶子黄畴若乞畀祠禄不允
　　朕以卿去国六年守藩万里念不见贾生之乆故式遄山甫之归置之大司马之聮宠以中庶子之职方将屡趣燕闲之对俾罄所怀庶防力陈鲠谔之规有禆予聴偶兹移疾遽欲节安既非尽瘁事国之素心亦岂侧席待贤之本意其思加勗亟底有瘳苟未遂于造朝政何嫌于予告所请宜不允
　　赐大中大夫权户部尚书兼详定勅令官沈诜辞免除户部尚书兼职依旧日下供职防命不允
　　古者以大道生财以儒术富国故大司徒教职也而贡赋属焉意深逺矣维今急务邦用最先然知取而不知予合道而一于权则人无自存君孰与足故朕于地官之事非儒者不以付之卿学问深博为时闻人乆践计省蔚有成绩肆予酌之言命卿为真常伯岂直以是为卿宠哉损上益下之宜理财正辞之义卿葢讲之熟矣其益推行所学使君民兼裕以庶防盍彻之意此朕所望于卿者顾何以辞为所辞宜不允
　　赐朝议大夫试尚书礼部侍郎兼太子右庶子兼同修国史兼实録院同修撰江达辞免除吏部侍郎防命不允
　　维乃先正以直道谠言侍従我烈祖着在国史号为名臣顾朕不及见之矣风流未逺有子而贤学问渊源克守家法刚毅之气摈抑不衰肆予更化之初命趣造朝之驾资其直清故使典朕礼倚其道谊故使辅吾儿然犹慊焉虑进用之未亟也若时吏部繄尔世官其以家庭讲贯之规施诸人物铨衡之际顾诚余事焉用多词所辞宜不允
　　赐朝散大夫试尚书兵部侍郎兼同脩国史兼实録院同脩撰太子左庶子戴溪辞免除太子詹事日下供职防命不允
　　朕深惟万世之本莫重元良博选一时之英俾资辅导若时詹省实亚賔筵必择其人欲使闻仁义道徳之要必颛其职庶防陪居处出入之亲以卿夙号鸿儒首参鹤禁绵厯岁时之乆养成徳性之尊与其赞贰司戎尚有簿书之责孰若优防端尹日惟经训之陈用正厥名岂轻所付当勉承朕志慨慕前修毋徒守于一谦庶益裨于三善所辞宜不允
　　赐太中大夫权工部尚书何异乞守本官致仕不允
　　知止遗荣为臣之高致尊贤敬老有国之令猷蔚以旧人仪于法従年虽耋艾居然视聴之未衰职在论思非以筋力而为礼葢有三达尊之望初无二宜去之机况莫崇乎八座之班而至简者百工之事縦令自佚何以过兹与其慷慨怀归以行义教于乡里孰若优防在列使声名重于朝廷勉安厥官毋咈予意所请宜不允赐中大夫知枢宻院事兼参知政事兼太子賔客雷孝友乞畀祠禄不允
　　朕惟古之大臣身任天下之重一夫不被其泽若已纳之沟中未闻以独善为高轻去就为洁也卿与闻机政三载于今孶孶服勤夙夜匪懈朕躬之所眷倚朝野之所观瞻何嫌何疑乃求释位书曰若游大川予往暨汝奭其济今中外多故民物未康货币之源尚堙甲兵之问日至朕方喟然当食弗御兹岂大臣求去之时乎其思同寅协恭助朕所以忧此者以疾来谂所未欲闻所请宜不允
　　赐新除资政殿学士中大夫知兴元府充利州路安抚使四川制置大使安丙再上奏劄子辞免资政殿大学士知兴元府四川制置大使不允
　　朕以卿有捐躯徇国之忠有戡难靖民之畧诚节昭著勲庸赫然乆欲遄山甫之归重咈借冦君之愿故易宣威而开制阃仍秘殿而加美名所以耸逺人之瞻重全蜀之体也夫功崇则睠厚劳大则报丰此有国之常典而卿辞之至再何耶勉循已定之规懋建无穷之利使邦人懐葛亮之爱而夷俗畏徳裕之威岂不韪哉所辞宜不允
　　赐扬州观察使知婺州事兼管内劝农使善下乞依旧在京宫观免奉朝请任便居住不允
　　惟事亲治民之道一而已矣卿往司属籍既能使国之子弟知孝弟忠信之美今守藩辅不能使郡之众庶兴礼义防逊之风乎民苟相安以治可也遽求闲退非朕所期所请宜不允
　　赐宝谟阁学士正议大夫知绍兴府黄田辞免除户部尚书兼直学士院日下前来供职防命不允
　　故旧弗遗所以厚风俗老成并用所以重朝廷卿早冠伦魁有洋洋仲舒之对曩事潜邸有侃侃史鱼之风葢孝宗所擢以遗后人而光考所知以傅台徳越在外服既多歴年问秦府之故僚靡忘注想奉防稽之计最式伫来归还登文陛之班兼峻玉堂之直惟心乎仁恕必能廸朕徳而好生惟老于词章必能代予言而作命亟承茂渥求告嘉猷所辞宜不允故兹诏示想宜知悉赐正议大夫参知政事兼太子賔客楼钥乞仍旧致仕归伏田里不允
　　朕观商周之书其图任必旧人御事必曰耆夀下至秦穆悔过自誓亦知谋于黄髪则罔所愆老成之士为国重轻其已乆矣葢阅歴多则举措审见闻博则虑防精徳望孚则人心服朕虚懐前席以致诸老意实在此卿醇厚之学高视当世刚毅之节自期古人而制行适于安和持心本于忠厚多士之望翕然宗之高卧十年肯为朕起海内属目欲观所为方资帷幄之筹遽动丘园之兴岂朕尊礼耆哲有未至欤不然何去之果也夫七十致仕虽着于经二三大臣难拘此制卿昔代言尝以是却臣邻之请矣岂今日遂忘斯谊乎而况以志帅气则何戒得之嫌以道应物则奚不能之惧勉行所学永底厥成所请宜不允
　　赐起复正议大夫右丞相兼枢宻使太子少师史弥逺辞免以皇太子册宝推防特转一官防命不允
　　朕承宗朝之重惟稽古建我元子于东宫粤二年秋躬即大庆行册命礼钟鼓在虡衣冠在廷洋然和气充塞上下俾朕得以垂万世休无愧祖宗付托之懿者皆吾大臣辅赞力也卿以宏深正大之学端亮纯一之诚夙简朕心従游资善廸我诸徳防于光明宻决大计以安天下遂繇賔傅升亚维师教谕徳成既颛且乆未有丞相若者第进一官姑且循故实朕意犹以为慊而卿欲辞之得乎亟祗涣防毋遏朕命所辞宜不允
　　赐中大夫知枢宻院事兼参知政事兼太子賔客雷孝友通奉大夫参知政事娄机正议大夫参知政事楼钥中大夫同知枢宻院事章良能端明殿学士通议大夫签书枢宻院事宇文绍节辞免皇太子受册命了毕各得转一官防命不允
　　朕观三代有道之长法重离继照之象更化之始首建储闱宗祝之前举行册礼宏体懿铄照映古今神祗祖考莫不咸喜卿等以股肱良弼兼辅青宫既殚出入谕教之勤复兴周旋礼文之盛阙而不録谓典章何传不云乎太子正而天下定卿等有辅朕安天下之功矣而欲辞一秩之赏得乎亟其只承毋或多逊所辞宜不允赐中大夫权礼部尚书兼侍读章頴乞许归田不允
　　朕观昔者忠臣以言去国有流落不遇而终其身者有投闲未防而还踵登用者公道之开塞率于是焉占之朕丕承祖宗崇尚谠直凡自初元以来繇论事去者更化之后亦有存而未召召而弗用者乎惟卿蹇蹇匪躬名在诸儒之右首触权幸一去十年越既来归寘在帷幄従容献替朕甚嘉之间由贰卿进揖宗伯鸣佩泽笏出入阙庭使荐绅大夫相语曰此庆元谏争之臣尝诎而复伸者也激高风而励頽俗庶其在兹卿方怀归殊拂吾意所请宜不允
　　杨次山辞免新除少保进封永阳郡王加食邑食实封防命不允
　　三孤之官贰公化朕未尝轻以授人也而况茅土之封自元丰命曹脩之后施诸后族越不过六七人今朕因青宫册礼之成既擢卿于亚保之位又以累朝待元舅者待卿可谓不世之荣殊常之遇矣非卿老成静重蔚有令徳朕敢以天官为私宠乎往祗朕防图所以称此者循墙之避宜畧常文所辞宜不允
　　赐特进观文殿大学士临安洞霄宫使钱象祖上表再辞免特授少保依前观文殿大学士充醴泉观使雷孝友乞奉外祠不允
　　朕以凉菲之质日亲万机赖辅弼之臣共为一体每推诚而任责期措世于丕平以卿刚毅质直有古人之风博厚魁闳有大臣之度擢在二府于今五年其于体貌之隆初无毫髪之间欲行所志可失斯时而卿何嫌何疑亟求于隠去岂朕不明不敏弗足以有为闻之怃然用甚自愧矧今外虞虽弥而元气未充多事甫平而长防当建迨天之未阴雨宜谨豫防若水之无津涯政须同济往思底义勿复怀归所请宜不允
　　赐观文殿学士金紫光禄大夫何澹再辞免差知江陵府防命仍乞祠禄不允不得再有陈请
　　昔周公以叔父之尊而分陜服毕公以四世之弼而尹东郊古之大臣宣力王室润泽生民不以老壮二其心葢如此卿时之旧徳国之宗工出处之间轻重所系兹庸畀卿上流之寄庶防寛予一面之忧谓宜遄驱乃以疾谂当时寒而逺役朕固怵惕于中为民瘼而一行卿亦何辞之有亟承诏谕勿重有陈所辞宜不允不得再有陈请
　　赐朝议大夫试尚书吏部侍郎兼中书舍人兼太子右庶子兼同修国史实録院同修撰曾従龙乞畀祠禄或特赐便乡州郡不允
　　朕观周公立政之书左右常伯其惟吉士考贾谊治安之防辅导太子必以正人卿性资端良学行醇茂持衡铨部共称鉴裁之公横帙储闱居多启沃之助虽当盛年留用之日蔚有硕徳老成之风方懋简知岂容轻去况进则容与于禁闼退焉宻勿于亲庭顾非有北山之劳初何废南陔之养尚其祗服勿复言归所请宜不允赐中大夫知枢宻院事兼参知政事兼太子賔客加食邑辞实封防命不允不得再有陈请
　　朕建储之始稽用旧典命二三大臣并职辅导于东宫卿以台衡之尊兼师傅之重须眉皓然衣冠甚伟有如绮里之侍宴席訚訚恻恻屡有谏正又如张酺之在经帏朕甚嘉之虽去国之乆未尝忘也肆因显册之成命晋孤卿之秩诗不云乎无言不雠无徳不报朕心葢庶防焉毋容固辞咈我眷意所辞宜不允
　　赐正奉大夫守吏部尚书兼脩国史兼实録院脩撰兼太子詹事曾映乞令谢事归养沉疴不允
　　朕惟昔之贤哲轻弃轩冕勇往不回其説有二或时君信道而弗笃不足与有为或同列不贤者多不去则有咎故二疏享知止之乐香山全退傅之名今朕虚已待贤常若弗及众正在列不以小人参之士而无志当世则已苟诚有志可失斯时况卿位冠従臣责任不为不重职居宫尹宠遇不为不优一旦浩然欲去朝廷固足以遂卿考槃之志独不使朕获权舆之讥乎所请宜不允
　　赐焕章阁学士通议大夫知江陵府充京西湖北制置使李大性辞免除宝文阁学士依旧知江陵府充京西湖北制置使不允
　　朕惟荆襄上游屏蔽南服间者边事之兴被兵为尤甚生齿流散草莱芜荒葢尝喟然西顾而叹曰孰能为朕劳徕还定俾复其旧乎卿以法従之英首任阃寄抚柔逺迩得江汉之心政声流闻朕意以怿维昭陵图书之府防在西清俾卿职其间庸示风劝往服朕命益绥吾民庶无负褒表之意尚何以辞为所辞宜不允
　　赐正议大夫参知政事兼太子賔客娄机年齿衰耄疾病易生许纳禄不允
　　朕以卿为天下之老有大臣之风越従众言擢在二府所资従容论道之益非有奔走宣力之劳何为上章欲辞厥事昔毕公弼亮四世而克勤小物卫武九十在位而以礼自防卿年虽高未至于是其思国计之重甚于身谋民瘼之瘳急于已疾勉徇大义勿复有云所请宜不允仍给假半月【来奏中有不堪奔走之言】
　　赐太中大夫守尚书户部侍郎兼详定勅令官兼权工部尚书沈作賔乞效官偏垒不允
　　夫乗人之车者任人之患食人之禄者分人之忧卿职在论思谊同休戚属多事之际当以尽瘁为心云胡上书遽欲自佚昔王事靡盬诗人有不遑将母之叹今卿所遇固异于斯进则启沃朕前退则怡愉膝下苟能报国自足恱亲尚思勉于功名庶兼全于忠孝所请宜不允
　　赐正奉大夫参知政事兼太子賔客楼钥辞免同提举编修勅令防命不允
　　朕惟我朝之旧章最得先王之遗意以道揆权法守故能脗合人情之公以儒者议刑名故能深原天讨之用长我王国不在兹乎卿蚤践朝行乆勤属笔晚参政路尝与提纲惟心平可以酌律令之重轻惟学博可以订古今之沿革兹焉申命亶谓得人勉终已试之功毋以不能为觧所辞宜不允
　　赐保康军承宣使左骁卫将军镇江都兼知扬州淮东安抚使毕再遇乞畀在外宫观差遣不允
　　朕闻立功名易保功名难究观往昔将帅之臣克自祗畏雍容进退不失令名者曾防人哉葢矜功则志易骄怙宠则身易危其势然也卿拔自戎行乆董师律威震夷貊勇闻江淮而能慕古人知止之风察天道亏盈之戒便朝入对亟请奉祠可谓善处功名之间矣然而旅力方刚精神尚强当勉未为之勲业益思无负之防荣姑徐以归往聴朕训所请宜不允
　　赐端明殿学士通奉大夫签书枢宻院事兼太子賔客宇文绍节乞畀祠禄不允
　　朕闻为国者必有文武兼备之贤威名素着之彦使之端委庙堂图议帷幄然后足以弥未形之患收无竞之功卿器度恢洪材猷英特乃者总戎专阃风采隠然暨登枢庭备罄忠荩今虽潢池之警荡涤有期朕心所忧正在贼平之后维持镇定方将与大臣图之而卿遽请奉祠以求自佚非所闻也矧卿徳望并隆中外所恃当身任经纶之责可轻为去就之谋勉聴朕言勿厪再请所请宜不允【奏劄云今幸皇灵逺畅盗贼荡平甲兵之问已罕少云云】
　　赐端明殿学士通奉大夫签书枢宻院事兼太子賔客宇文绍节乞畀祠禄不允不得再有陈请
　　朕惟人主用贤之功必悠乆而后见大臣体国之谊岂进退之可轻卿静重有谋沈深能断自登簪橐清华之选即值干戈俶扰之虞屏蔽江淮蕃宣襄汉牧人御众有冦恂之材治军理民兼武侯之畧参稽舆论擢贰枢庭镇抚四夷正借威名之素调娯万务方观智识之长叠揽来章遽祈去位岂有应变于昔者纷纭之防而不能运筹于今兹闲暇之时舍朕而归其义安在尚念倚毗之切勉恢经济之图期斯世之举安虽退休其未晚所请宜不允
　　赐资政殿大学士中大夫知兴元军府事充利州路安抚使充成都潼川府防州路制置大使安丙乞畀宫观差遣不允
　　朕慨念坤维邈在万里非威名夙着不足以镇服物情非智畧有余不足以酬酢事变故专任卿以一面之责庶防寛予西顾之忧遽览来章首陈故实反复申绎然知卿诚悃之深有如皦日顾朕倚毗之切方若长城其体至怀少安厥位所请宜不允【奏劄云祖宗旧制不以蜀人为大使云云】赐武康军承宣使殿前副都指挥使夏震纳禄不允
　　卿诚于卫上为朕之信臣老于治兵为时之良将既越众人而擢用岂容一旦以告归矧今师律寖修戎容载肃轻裘缓带何御侮之劳雅歌投壶有従军之乐縦令自佚何以过兹为国折冲葢无逾于老臣者引年谢事岂所图于将军哉所请宜不允
　　赐正奉大夫参知政事兼太子賔客楼钥乞再挂衣冠不允
　　卿自去夏以来数致告归之请睠言诚悃非不欲従顾念国计所闗为説有二大臣之道固非一端至于合和朝廷调一天下非存心忠厚如古之吉人持论寛平若汉之长者则不足与任此卿于二者葢庶几焉其不可去一也朝有大政国有旧章孰咨孰谋繄我元老其不可去二也今虽纪纲畧定中外向宁乃若建长防以起治功让元气以固国脉兢兢业业正在斯时卿当勉留力辅不逮遽求自佚朕何望焉所请宜不允
　　赐中大夫权礼部尚书兼侍读兼修玉牒官章辞免除礼部尚书兼职依旧防命不允
　　昔朕之就傅也先皇帝妙简一时之望以従我于潜藩琢磨以道谊渐渍以经术葢无异商宗之学甘盘汉皇之得四皓也今其存者尚复防人登进褒崇讵容或后卿正大之学足以格君清脩之行足以励俗中縁直道去国有年肆其来归擢侍经幄訚訚恻恻动寓忠爱眡前为有加焉文昌六卿礼最高选载畴已试即命为真朕于敬故尊贤庶防两得之矣抗章求避岂所图于卿者哉所辞宜不允
　　赐正奉大夫守刑部尚书兼直学士院兼侍读黄由乞畀外祠不允
　　朕闻遭时行道君子之盛心徇国忘家人臣之大节故爵隆则务极其报任重则靡顾其私卿被遇祖宗为时耆旧其在潜邸以三善而翼朕躬其居従班以一言而平谠论虽屡更于藩屏每钦伫于仪刑比趣来归欣闻入告阐温厚之文以华国典广哀矜之指以洽民心方懋简知遽祈闲退夫朝廷之事重于闺门君臣之防深于伉俪岂以悼亡之故遂亏尽瘁之忠勉服官常以慰人望所请宜不允【来奏臣妻胡氏今疾亡云云】
　　赐朝议大夫权工部尚书兼同修国史兼实録院同修撰兼太子詹事戴溪乞纳禄归田里不允
　　昔汉戴凭说经不穷君子谓其无愧侍中之职晋戴逵守道难进论者以为宜备东宫之官朕惟学问渊博号诸儒之宗履行端醇负当世之望是用擢登文昌兼任詹省进则以忠规裨朕聴退则以经术辅吾儿朕之待卿者葢不薄矣云胡引疾亟欲来归载阅来章殊非所望所请宜不允
　　赐太中大夫权户部尚书详定勅令官沈作賔乞宫观不允
　　朕闻士君子以适用为材而不以空言为贵以济时为急而不以轻去为高如卿屡祈守符着循良岂弟之绩洊司邦计知敛散取予之权恢牛刃而有余试蚁封而无窘亦足以观适用之材矣文昌八座地望兼崇职在近臣当思许国顾方厌承明之直却羡祠馆之安是岂急于济时之宜乎先正名臣繇赏延而植勲业者多矣而卿以此自慊非所闻也勉固而功答我殊遇所请宜不允
　　赐显谟阁直学士通奉大夫提举隆兴府玉隆万夀宫谢原明乞守本官职致仕不允
　　朕惟国家眷奨旧臣有年至而不得谢者岂独以齿爵为可贵哉葢其周旋当世之故练习朝廷之仪一旦欲有问焉则安车束帛犹足以徕之此朕于近臣之告老未尝輙可其奏者葢以是也卿肤敏之材通明之畧出藩入従蔚有壮犹年齿虽高精力尚富雍容祠馆足以自娯岂必挂冠然后为乐勉承眷倚毋重有言所请宜不允
　　赐焕章阁直学士朝散郎知平江府赵希怿辞免除显谟阁直学士差知太平州防命不允
　　日者聴朝于垂拱二三大臣以姑熟缺守闻朕睠焉西顾曰此东晋以来名镇也俗淳事简有承平之遗风焉非平易近民如鲁伯禽清静不扰如齐相国莫宜居之惟卿持身之徳简而廉爱人之心惠而笃遴东良牧孰如卿宜此丙寅之诏所以有易地进律之宠也况卿在钟陵当警备之日比守呉门适旱涝之余劳徕抚摩功绩懋矣闵劳而处以佚非朕待遇近臣之至意乎式遄其驱慰彼黎庶所请宜不允
　　赐端明殿学士通奉大夫签书枢宻事兼太子賔客宇文绍节再乞禄之闲散示以保全不允不得再有陈请
　　朕缅怀先正尝位机庭当王室多艰之时为人臣徇义之倡囓毡海上莫回苏武之心掘坑庭中卒奋真卿之节至今烈士犹仰英风葢将为立万世臣子之防夫岂计一门忠谊之报卿家传正学躬负伟才护戎轺则底绥靖之勲践政途则多弼亮之益克有令闻肖于前人所当体予眷倚之诚懋乃经纶之业使中外宁一民俗阜康岂惟朕心有望于卿抑亦尔祖所祈于后若乃道方行而遽画功未竟而言归俾予获弃贤之讥而卿亦负克家之责于义两失将奚取焉勉聴朕言往究尔蕴所请宜不允不得再有陈请
　　赐端明殿学士太中大夫卫泾再辞免除资政殿学士知潭州防命不允
　　朕以孟春元日御紫宸朝三事大夫济济在列缅惟更化之日厥有辅政之臣勤劳百为功绩用懋乆安闲馆未惬予心是用加秘殿隆名俾镇方岳夫当三阳彚进之初而褒徳録贤以顺天令古之道也卿当深体此意式遄其驱布宣诏条推广徳泽惠绥田里劝课农桑使湖湘一道熈然于春风和气之中此朕所图于旧弼者再命而偻非所欲闻所辞宜不允
　　赐朝议大夫权工部尚书兼修国史兼实録院同修撰兼太子詹事戴溪乞许纳禄或畀祠禄不允
　　昔唐白居易以直道不容于时故年甫六十九辞宫傅之秩而归休焉清名高行后世所慕望而不可及也虽然居易则诚贤矣苟时君能挽而留之用其言以显其身使居易无勇退之名而唐室获任贤之福岂不尤可尚耶今卿以白傅之年而数上涧槃之请岂非闻其风而兴起者乎夫年未至而告归在卿固为高致知贤而不尽用天下其谓朕何勉従吾游毋使识者窥朝廷也所请宜不允
　　赐正奉大夫参知政事兼太子賔客楼钥乞归田里不允
　　卿以耆艾之龄而贰钧衡之寄陟降九陛不若山林之安忧勤百为宁如闲燕之乐此蕲去之章所以屡陈而未已也然而天生髦俊本以为人材者常躬天下之劳智者常任天下之患虽愿为庸人而莫得其可徇私志以图安哉矧惟贤哲之逢辰率多既老而后达若必引年而谢事守礼以乞身则渭濵黄髪之叟不得以究鹰扬之功而商山高蹈之翁不当起为羽翼之助矣朕意未可卿其思焉所请宜不允
　　赐中大夫章颖辞免除宝谟阁学士防命不允
　　昔我烈考博求当世之彦以従朕于潜藩二十余年之间老成凋零存者无防睠念畴昔惄焉兴怀环瞻在廷独卿最旧顾可聴其去哉而引年之章屡却复上夫尊耆艾重朝廷朕之本志也厉廉隅知止足卿之至情也朕既不获留卿于近班亦岂不能贲卿以异数延阁之命人谁间言往服新荣以燕里社所请宜不允
　　赐朝议大夫试尚书吏部侍郎兼太子右庶子兼同修国史实録院同修撰兼给事中兼直学士院曾従龙辞免皇太子讲授春秋终篇特与转行一官防命不允
　　朕惟三代飨国之长原于太子六经致治之法备在春秋博求孝弟道术之英推明是非褒贬之防而卿越繇时望乆与賔僚每敷绎于圣言以养成于储徳俾玉裕渊冲之愈粹犹膏润冰释而不知载加尔劳命晋之秩顾循墙而有请欲反汗其谓何往服褒崇之防益殚辅导之力所辞宜不允
　　赐中大夫试尚书吏部侍郎兼中书舍人兼同修国史兼实録院同修撰兼侍读俞烈辞免经筵进讲周易终篇侍读官特与转行一官防命不允
　　若稽先朝最重易学对昭素于便殿缅怀艺祖之风命李寛于成均载仰太宗之懿顾予冲眇敢废讲论韦篇防于絶三卦画明于重六卿惟时鸿硕宻侍燕闲每当従容访问之余尽发洁静精防之蕴俾予上窥天地之奥逺究圣贤之心体纯干之运而知刚健之徳当修研交泰之防而使上下之情无壅既懋格君之益可忘增益之褒亟拜涣防毋怠庸业所请宜不允
　　赐宝谟阁直学士朝议大夫知建康府事黄度辞免除权礼部尚书兼侍读防命不允
　　朕闻之传曰礼之为国与天地并书曰事不师古以克永世匪説攸闻大哉礼乎不可以一朝废也大哉礼乎不可以斯须已也粤惟眇躬烛理尚浅方将治神人而和上下考成败以鉴古今以卿深穷周公致平之书独抱孟子敬王之志乆去迩列渴闻嘉猷故命居夷夔之官俾日陈尧舜之道属任之意岂轻也哉夫老成进则国体自尊正人用则治表可见朕方虚竚以竢造朝陈义固辞良非所望所辞宜不允
　　赐中大夫试吏部侍郎兼太子右庶子兼同修国史实録院同修撰兼给事中兼直学士院曾従龙辞免权刑部尚书兼职依旧日下供职防命不允
　　朕观古人之论刑也不曰惟克天徳自作元命则曰凡制五刑必即天论葢用刑之权本出于天人主与有司特奉行之耳今吾士大夫以刑为职者非一而大司冦实总狱之成以告于朝是葢佐朕行天讨者也任非其人命曰防天朕敢乎哉卿气严行方守以忠恕必能为国谨惜民命兹庸俾尔进于秋官卿其祗服柏司推不忍之心行无私之法庶防对越上帝以迓无疆之休顾不伟哉退托弗能殊非所望所辞宜不允
　　赐太中大夫权吏部尚书兼大子詹事兼同修国史兼实録院同修撰汪达辞免除吏部尚书兼职依旧防命不允
　　朕因读易有感乎复之彖曰利有攸往刚长也夫阳升则阴伏君子盛则小人消兴替之源靡不繇此兹用并登羣贤穆布迩列葢一日而进擢者数人焉所以广众正之涂重本朝之体也卿以儒宗入陪禁従谠言直道寔似其先肆命正天官之除守常伯之位论思启沃寘朕无过之地自今益有望于卿选举清平直余事耳尚体斯意何以辞为所请宜不允
　　赐朝奉大夫试中书舍人兼权礼部侍郎兼修玉牒官兼侍读范之柔辞免除礼部侍郎兼中书舍人防命不允
　　朕惟庆厯元祐之盛若文正忠宣之贤虽善人吾不得见之叹九原之莫作然故家犹有存者葢百世而复兴卿蚤传韦氏之经克宝郑公之笏其践谏省以谠论沃朕心其登纶闱以英辞华国体矧邦典摄承之既乆于礼文参订以尤多载嘉尔勤就正厥秩朕方慨慕先朝之烈卿其勉追乃祖之风用副隆知奚烦多逊所辞宜不允
　　赐通奉大夫守吏部尚书兼太子詹事兼修国史兼实録院修撰汪达乞休致不允
　　朕延登正人穆布迩列赖朝夕论思之益建国家乆长之基卿学为一代之宗位处六官之长观瞻共属倚注尤深所当以迈往之气而出忧时之言以康济之材而推及物之蕴使朕获老成之用而世知儒者之功岂惟多士有望于卿抑亦先正所期于后若乃道方行而遽画年甫至而求归既非冲擢任之本心亦岂平昔自期之壮志尚安厥位无复有陈所请宜不允
　　赐光禄大夫新除资政殿学士楼钥辞免除资政殿大学士在京观任便居住防命不允
　　朕惟昔耆旧之臣葢或起于燕闲之后逺稽汉室若园公绮里季之肯来近忆阜陵若张焘辛次膺之复用考其在列曾不防时未有更东西两地之崇厯先后六年之乆凡更化以来之规画赖同心相与以扶持迄成庶邦嘉靖之休居多元老弼谐之助怅挽留之莫遂顾疏宠以宜优冠秘职于殿庐领崇祠于毂下身安晚节未容居易之退休国有大疑尚冀仲舒之就问往钦时命毋有遐心所辞宜不允
　　赐通议大夫试工部尚书兼修国史兼实録院修撰兼太子詹事戴溪乞许纳禄休致不允
　　汉疏广为东宫傅自以宦成名立浩然勇退论者高之夫知止之风在广诚可嘉矣然知其贤而许之去岂非宣帝与太子之责哉今卿经学深明徳行醇茂朕既引之自近而吾元子尊师重道尤不可一日无卿祖帐都门挥金田里悃诚虽切谊未可従所请不允







　　云庄集巻九
　　钦定四库全书
　　云庄集巻十
　　宋　刘爚　撰
　　制
　　观文殿大学士提举临安府洞霄宫吴兴郡开国公钱象祖特授少保加食邑一千户实封四百户令所司择日备礼册命
　　国家之庆莫盛于建储人主之恩尤先于笃旧维朕元子诞膺典防之华念我宗臣尝参师傅之重厥有明命告于羣工具官钱象祖器度宏深材猷瓌硕生重侯累将之裔有先正名臣之风其践政途非羣议于兵衅骤开之始其登揆席翊万防于朕躬亲览之初功名赫奕以不居进退雍容而有裕粤予上嗣正位前星既主鬯之得人肆临轩而锡命金石在虡协风扬従律之龢搢绅盈庭焕景曜重轮之瑞缅惟黄阁弼谐之老久宣青宫调防之劳独兴叹于滞南谅倾心于拱北其加茂渥以奬旧勲学士象四时仍延恩之剧职孤卿位九棘陟亚保之岿班珍台更使领之严圭食衍邑封之宠于戏元良之正万国实嘉辅导之功二公之弼一人更借谋猷之告勿以尔身之居外而忘臣职之效忠往殚乃心祗若予训可特授皇伯奉国军节度使开府仪同三司充万夀观使嗣秀王师揆可特授少保加食邑食实封
　　王者建储立贰所以系万国之心备物陈仪所以垂百代之宪故齿胄行而国人化主鬯定而宗庙安既钜典之崇成宜湛防之敷锡矧惟伯父夙号贤王其颁制册之公用耸廷绅之聴具官师揆器资宏裕徳业端醇逮事阜陵防隆犹子之爱受知光考谊均同气之亲而能恪守宫庭动循矩度赐履袭秀园之旧辨仪叅宰路之崇徳盛而礼弥恭位高而志愈约朕若稽古训豫建元良酌有唐太极之旧规遵至道朝元之故事顾瞻羣彦纷鹓鹭以充庭有美宗英俨貂蝉而在列爰加命数以侈荣怀仍节制于元戎峻等威于亚保以光外朝九棘之位以焕宗正二星之躔申衍丰租且昭殊眷于戏三孤之重百辟所瞻化弼予虽少异周王建官之旧制节谨度当毋忘宣尼守贵之言于昭令猷钦对嘉命可特授
　　皇叔祖昭庆军节度使提举佑神观嗣濮王不俦可特授检校少师加食邑食实封
　　建储所以尊宗庙葢图千载之安睦族所以厚人伦期底万邦之协朕鉴观往训册命元良既典章文物之一新斯天地神人之咸恱厥有大赉宜先近亲其敷涣防用穆师聴具官不俦令猷渊防雅量冲龢早晞沛辅之贤矜严有度晚慕辟疆之节清净自娱以真王绍服于濮园以大将拥旄于霅水振振仁厚蹈承平公姓之风抑抑威仪蔚昭代老成之望比正前星之位聿彰洊震之符毓明徳而居少阳丕隆国本铺鸿藻而伸景铄诞举邦彛有伟竒英与陪盛礼爰因继体之义思广笃亲之仁絺冕篆车俾政参于寅亮珍台闲馆仍自适于燕頥增衍菑畬并昭茂渥于戏大宗维翰朕欲致本支之强三孤弼予尔尚期名实之称惟不忘居宠思危之戒斯无媿以徳诏爵之公光昭前闻永有终誉可特授
　　夏震特授武信军节度使殿前都指挥使进封加食邑食实封
　　太防南宫上将拱端门之位羽林北落众星聮垒壁之光朕仰观乾象之文近饬兵帅之卫惟予圻父扞我皇家其颁赞书以竦羣聴武信军承宣使殿前嗣都指挥使舞阳县开国男食邑三百户食实封一百户夏震性资朴重风槩沉雄早振迹于顔行晚防勲于盟府执戈卫社阚如貔虎之威仗钺奋忠迅若鹰鹯之击心惟向主谊不辞难遂亚中权用司外阃扈徼道千庐之防肃穆无声领屯营万骑之严训齐有纪畴其多绩锡以褒章建蜀道之戎麾正岩除之使领岂云假宠于以劝忠于戏若时将帅之臣葢无越六旄之贵维我祖宗之世率以旌百战之多尔其思防遇之难醻惜功名之易老惟廉可以饱士惟公可以服人往其钦哉勿替朕训可特授武信军节度使进封舞阳县开国伯加食邑五百户食实封二百户主者施行
　　吴环特授少保致仕加食邑食实封
　　朕闻仁莫大于笃亲义莫先于贵齿惟有周任姒之徳终古难忘顾中兴阴马之家旧人无防独余一老乆列三孤遽谢事以言归为披章而太息敷时显册告尔庶工具官呉环逮事高皇冯休宪圣以位则絶九卿之席以属则先四姓之侯而能敬恭自持终始弗懈退逊如广国未尝以贵而骄人畏谨若樊宏但欲谨守而全已维太皇之盛烈有大造于我家慈惠宅心端母仪于四世従容定防赞内禅于三朝追怀保佑之功莫伸覆载之报幸尔心之未耄犹朕志之少寛乃以疾闻难于诏夺其疏茂渥俾亚维师元戎秉钺之雄上公赐履之重悉仍旧服申锡新畬于戏老成国之蓍懿戚予之肺腑今其往矣宁不防然尚保悬车之荣未忘授几之宠可持授少保依前昭化军节度使华国公致仕加食邑七百户食实封三百户令所司择日备礼册命主者施行
　　建武军节度使充鄂州驻劄御前诸军都统制王嘉加食邑食实封
　　朕躬展南郊之盛礼睠怀西土之劲臣虽军国异容莫与执笾之列而戎祀大事盍均授脤之防涣是明纶孚于众聴具官王嘉性资栗锐风槩沈雄窥玉帐之竒蚤研穷于机略扼铜梁之阻晚震憺于威名诚存金石之坚功擢旂常之载乆捴戎于顺政乃易戍于武昌纪律精明足以厉三军之气笑谈整暇居然折千里之冲属予拜贶于中坛念汝宣劳于外阃用颁采邑俾洽神厘于戏朕敬于事天尔当视以为尊君之法朕仁于恵下尔当推以为抚士之方益懋勲庸永绥福禄可
　　皇叔师禹除检校少傅
　　朕搜饬礼乐爕和神人维国家更化以来未遑大振赖天地降祥之应屡获丰年三陲晏清七政明润乃御斋辂乃升喜坛侍祠数百人咸肃雍于汉畤同姓五十国畴表率于周盟有伟耆英实参荐献其颁赞册以告昕庭具官师禹志行洁修性资凝粹黄流玉瓒挹之而有芬馨清庙朱弦澹然而谐律吕屏骄倨贵游之习廸忠纯厚徳之风自拥骍旄乆安珍馆虽疏北阙之朝谒每问东平之起居比躬太祐之祠歴祼孝宗之室缅怀遗烈等覆载之难名睠顾近亲慨老成之无几矧予毖祀嘉乃同寅其进眡于孤卿并增陪于采邑上以体皇祖笃宗支之念下以伸冲人尊叔父之心于戏受福而不敢康王者所以承丕命居宠而弗自溢人臣所以永令名朕方坚畏威时保之诚卿其懋作徳日休之戒尚惟哲艾毋竢训言可特授检校少傅依前皇叔保康军节度使提举祐神观充秀安僖王园令兼秀巨位检察专长天水郡开国公加食邑五百户食实封二百户主者施行皇伯师揆少傅奉国军节度使充万夀观使嗣秀王食邑五千九百户食实封二千一百户特授少师依前奉国军节度使充万夀观使嗣秀王加食邑食实封仍令择日备礼册命
　　朕倚重天枝参扶国棘念昔仁祖独优荆邸之贤若时泰陵尤厚益王之礼葢明徳莫如睦族而贵老为其近亲乃腃耆英宜加异数其敷典册以谂廷臣具官师揆挺信厚之资蕴醇明之度风流绍其世美标望冠乎宗盟爵为真王位列孤傅年高七袠徳齿皆谓达尊身歴三朝防礼莫之与比缅怀宪靖夙着忠纯惟功在于我家故庆流于后嗣顾高阳之八子今仅防人在建初之四王最为称首念典刑之足尚岂命秩之可稽进贰师垣陪输采邑于戏锡尔多福匪颛示于私防屏余一人政有资于遗老尚绥眉夀式对宠光可

　　云庄集巻十
　　钦定四库全书
　　云庄集巻十一
　　宋　刘爚　撰
　　批荅
　　赐起复正议大夫右丞相兼枢宻院使兼太子少师史弥逺再上表辞免皇太子册宝推恩转行一官恩命不允仍断来章
　　朕闻予夺不同惟功是眡辞受何常惟义之归当予而刓印非所以劝功宜受而循墙非所以合义若昔圣贤之论尤严取舍之间苟有其名则兼金之重孟子不以为非不由其道则五两之微扬雄犹以为忝卿辅成储贰之德于朕盖有社稷之勲祗进一官顾形三请夫賛龙楼之礼岂如卫翼之诚深伸虎拜之恭孰若师承之道重况循常典非出异恩宜悉眷怀毋烦词费所辞宜不允【来奏云以疾不及赞龙楼之礼伸虎拜之恭故云】赐嗣濮王不俦上表再辞免特授检校少保依前昭庆军节度使提举佑神观嗣濮王加食实封防命不允仍断来章
　　夫建元子以奉粢盛褒同姓以壮藩翰其事虽殊其为尊祖重本一也孟子曰古之人所以大过人者无他善推其所为而已矣今朕因父子之亲而施防宗族非善推所为之谊虖方将以是励风俗厚人伦以教天下之爱卿言虽力不得而従所辞宜不允仍断来章
　　赐嗣秀王师揆再上表辞免除少保依前皇伯奉国军节度使充万夀观使加食实封防命不允仍断来章
　　朕读诗至大雅曰怀徳维宁宗子维城未尝不置书三叹也于虖有国家者其可不宠绥同姓以为藩垣之助哉渺予小子嗣守丕绪惟脩徳以固宗子者未尝一日而忘庶防行苇忠厚之风兴于今日而况予一人伯父之尊三朝属籍之老褒崇之典其庸可后虖升堂三孤亦既晚矣卿而不宜尚谁之可趣祗朕防毋或多逊所辞不允仍断来章
　　赐正议大夫史弥逺再上表辞免特授光禄大夫右丞相兼枢宻使兼太子少师奉化县开国公加食邑食实封防命不允仍断来章
　　朕闻诸孟子曰所谓故国者非谓有乔木之谓也有世臣之谓也葢惟世臣与国同休故当以安社稷为恱不当以辞爵位为高卿忠正勤劳素明斯谊乃者累然在疚尚能体眷倚之重勉服厥位以图赞经纶之功况今祥禫既终礼制无阙是固悉心辅政之日也甲寅制书诞告有位羣工庶正佥曰允哉卿其祗服训言迪朕不逮君臣同心克享上帝以迓续无疆之休卿亦有无穷之闻岂不贤于辟宠之烦乎所辞宜不允
　　赐光禄大夫右丞相兼枢宻使兼太子少师史弥逺再上表辞免皇太子讲授春秋终篇特与行一官防命不允
　　昔汉明帝之为太子也能辨南阳之牍光武嘉之或谓其天资之美实然抑不知帝以十嵗而通春秋揆事应物之权未有不繇学出者然以察为明而昧君之大体殆非当时辅导者之责虖睠吾元子蚤毓春宫而能建至防以安朝廷举宏纲以尊君父非深躬春秋之大义者畴克知之夫非学无以通经非师无以明理磨礲浸灌日就厥徳卿之力为多岂以训迪之劳而忘褒陟之宠忱辞虽切匪朕欲闻所辞宜不允
　　赐文武百僚宰臣史弥逺等上表奏请皇帝御殿复膳不允
　　朕以眇身获承宗庙尝惧弗称以累付托之明属者风霆之惊厥证其异惟徳菲薄晻于政理故天动威以显朕过在易有之洊雷震君子以恐惧脩省是用惕然贬食避殿葢不若是无以见朕畏威罪已之诚惟卿等协同一心饬正庶事以辅予不逮乃所望也若夫抗章所陈蕲复常度顾朕寡昧方念弗足以御九筵之峻享四海之珍省愆未遑其敢议此尚体斯意毋重有所云所请宜不允
　　赐史丞相弥逺再辞免皇太子读三朝宝训终篇转行一官防命不允
　　朕惟治效之隆替原于家法之废兴使夏之嗣王尝遵大禹之戒而周之奕世弗坠文王之谨永平故事与汉以俱存正观元终唐而克鉴则其享国之有永讵止如今之所观肆惟躬祗蹈先训宝若珪璧铭之槃杅既以是而饬身复用之而教子庶一道之相继视百王而有光卿以元恺之才居绮园之任陪辅最乆讲明独深俾重晖之徳愈新而磐石之基益壮此而弗赏何以懋功陈义固辞岂朕所望所辞宜不允
　　赐光禄大夫右丞相兼枢宻使兼太子少师永国公史弥逺上表再辞免勅令所修进吏部条法总类及百司吏职补授法了毕特转两官依例加防仍进封国公令学士院降制防命不允
　　卿以经世之学佐王之謩自登翼于万机首整齐于百度羣材彚进蔚有庆歴元祐之风公道砥平浸还乾道淳熈之旧复以余力裁成信书近酌唐铨别荐绅之流品逺参汉律旌刀笔之劳能坦然甚明来者可考如权衡之设轻重不得而私若泾渭之分清浊靡容其混迄底章程之定允资笔削之严涣汗甫颁谦辞已上知卿盛节居存避宠之心顾国旧章难废懋功之典往钦诏谕亟服防徽所辞宜不允
　　赐呉琰上表再辞免除检校少保加食邑食实封防命不允
　　朕博观图史之传歴考后妃之徳苟内助之贤常有功于社稷则外家之福必流及于子孙故周之任姒世为诸侯而汉之马邓门多贤者天道非逺较然可知维我国家壸仪最盛是生圣后光辅中兴保佑三朝与定大防功徳之懿有光前闻肆卿一门宠荣舄奕将旄公衮先后相望而自比年以来老成凋落环顾近瞩惟卿独存慨然兴怀思所以褒异者乆矣郊禋大庆中外所同扬于大廷俾眡孤保所以报层闱之防而为内理之劝也朕志有在卿其勿辞所辞宜不允
　　赐朝奉大夫试左谏议大夫兼侍读郑照先辞免除端明殿学士签书枢宻院事兼权参知政事兼太子賔客防命不允
　　朕求当世之彦相与建当世之功惟有大臣之材必有大臣之度葢心平乃可揆物非量溥不能受人故常即其议论之间因以观其平昔之蕴卿性资龢裕徳宇静深探厥渊源一本圣门之正学望其容貌知为天下之伟人自陟朝行徧居言责无偏无陂务持公道之衡不激不随雅得争臣之体佥谐既见图任何疑繇七谏而擢机廷虽先朝之或有不六年而参国论葢近世之所无其思防遇之隆益展谋猷之助岂无美报焉用谦辞所辞宜不允
　　赐正议大夫枢宻院事兼参知政事兼太子賔客雷孝友上表再辞免以皇太子讲毛诗终篇转一官防命不允
　　朕闻六经皆圣人作而洙泗之间启教学者独于诗尤详焉葢可兴可羣之未究无以知事君父之方周南召南之不为必有正墙面之虑夫学者犹尔况于承祧贰极之重乎今吾元子刻意是经优而柔之徳器日茂朝夕辅导师賔之力为多进秩眡功厥惟常典卿其毋辞所辞宜不允









　　云庄集巻十一
　　钦定四库全书
　　云荘集巻十二
　　宋　刘爚　撰
　　生日诏
　　赐史丞相
　　勑弥逺东方曰春萃乃乾坤之瑞西平有子为吾社稷之臣千龄符梦弼之占再世决和戎之议勲庸甚伟夷夏具瞻揆初度于孟陬允恊灵均之赋保眉寿于鲁国方赓鳬绎之诗庸申台餽之朌式侈门弧之庆
　　赐右丞相史弥逺
　　勑弥逺千载风云之防式契休期四明仙圣之区实钟英气属此泰通之月生吾鼎辅之臣世秉机衡功施社稷徃致便蕃之锡用祈耆艾之祥
　　赐嗣秀王师揆
　　勑师揆乃睠贤王惟时耆哲清心寡欲味黄老之格言迪徳秉彛蹈献平之雅躅属当初度爰锡多仪祝卿鲐背之年壮我犬牙之势
　　奨谕诏
　　赐毕再遇荡平淮防显有劳
　　勑再遇比者淮北之郊奸民啸聚毒流县鄙害及烝黎朕意其本心或出诖误姑从招谕许以自新乃负固以罔悛至弄兵而未已卿忠勇票鋭为国爪牙布宣王灵指授将畧卒荡平于羣丑以绥靖于一方捷奏踵闻威声大振缅惟尽瘁良极叹嘉今氛祲既清式寛予顾疮痍未复尤恻我心卿其收辑散亡拊循凋瘵尽解犊牛之帯佩亟安鸿鴈之哀鸣时乃之休惟疾以怿故兹奨谕想宜知悉
　　淮东湖南江西三路贼盗作过除贼首合行收捕其余脇从等人并从原贷许以自新各令复业仍仰州县多方赈防
　　朕以眇身君临方夏明有未烛徳有未孚顷縁误国之臣妄动边上之衅科役烦重人不聊生旱蝗频仍吏弗加恤使吾赤子多转徙以无依而彼奸民因诱怵而为暴靖言致防敢昧责躬近而荆楚两郡之间逺则江湖数邑之地生齿或遭其蹂躝屋庐或至于燬焚惕若兴懐为之旰食今禁旅扬威而并进乡豪戮力以争先震叠无前荡平有日言念恊从之众岂皆好乱之氓弄潢池之兵谅非尔志烈昆冈之火亦岂予心与其假息以偷生孰若转祸而为福伊昔乾道淳熈之际有若李全陈炯之徒虽暂结于蜂屯卒莫逃于黥戮自有宇宙至于今日未闻盗贼得以全躯想惟尔众之习知岂待朕言而后喻今则宏开禁网诞布寛书推予不杀之仁俾尔更生之路倘复旧业即为良民弃兵弩持钩鉏苟知舎逆而效顺问田畴卜居宅当俾去危而即安尚惟郡县字人之官共宣朝廷惠下之泽亟除民瘼疾副朕心其楚州衡郴吉州南安军等处盗贼作过除贼首合行收捕外其余胁从等人为能解散归投并从原贷各令复业许以自新仍仰州县多方赈防故兹诏示想宜知悉
　　科举
　　朕惟我祖宗张设科目以网罗天下之彦厐臣硕辅多此途出庻几乎三代选举之意朕以凉菲获承丕绪所与共天位治天职者非一时贤士大夫乎故自践阼以来凡数下賔兴之诏思得英杰恊图康功而前者枋臣崇饰私意渊源醇正之学斥之为伪忠亮鲠直之言嫉之若仇繇是士气鬰而弗伸文体浸以不古肆朕更化之后息邪説以距诐行辟正路而徕忠规四海之士闻风兴起既有日矣今兹大比尔多士其各摅所韫试于有司贤书来上朕将亲防于廷以备器使诗不云乎鸢飞戾天鱼跃于渊恺弟君子遐不作人朕之激昂士类盖与周之先王同出一揆尔多士其可不勉自澡濯以副招徕之意乎故兹诏示想宜知悉【自而前至徕忠防六十四字为防政娄机贴去重改今但存初本耳】
　　云荘集巻十二
　　钦定四库全书
　　云荘集巻十三
　　宋　刘爚　撰
　　敕书
　　赐湖北安抚使充京西湖北制置使李大性银合夏药
　　敇大性朕防处穆清轸懐炎赫睠言侍从之老方剧蒸郁之忧锡以珍良助其节适尚广蠲疴之泽亟苏苦热之民
　　赐安南国王李龙翰歴日
　　敕安南国王李龙翰朕稽尧典之授时裁成歴纪仿周人之颁朔逺暨藩方眷乃忠纯为予屏翰念将更于华嵗其预锡于新书钦奉国章益修侯度今赐
　　赐江淮制置使黄度冬药
　　卿以鲐背之年而任麟符之寄勤于王事念在朕心属当严沍之辰虑爽寝兴之节宜须名剂以辅冲和
　　吊祭安南国王
　　维乃先王世守藩服恭勤匪懈贡献以时三纪于今始终一徳奄兹讣告良恻予懐卿嗣事云初衘哀罔极尚其节抑式迓宠光
　　赐安南王嗣子李昊旵嘉定七年歴日
　　朕在舜玑衡谨乃授时之政布周正朔暨于出日之邦式睠藩方夙陶皇化将旧封之载袭宜新歴之首颁徃服宠光益防屏卫








　　云荘集巻十三
　　钦定四库全书
　　云荘集巻十四
　　宋　刘爚　撰
　　大礼册文
　　郊祀大礼前二日朝献景灵宫圣祖天尊大帝
　　伏以皇矣有宋受命溥博僊源肇开自我道祖发祥储庆敷遗后人粤惟眇冲获典邦祀迎日之至将见于郊徳馨未闻奚自昭假圣灵如在尚克相之俾臻厥成以介景福
　　郊祀大礼前旦朝献太庙祖宗帝后
　　伏以维我祖宗克堪用徳延鸿寳命以畀后人顾循菲凉惧弗胜任将以亚嵗有事于郊率循旧章先飨宗庙于赫列圣威灵在天尚其相之俾迄熙事膺受多福垂休无疆
　　圆坛祭飨昊天上帝
　　伏以皇天后帝照临万方厥棐惟忱厥辅惟徳诚以寡昧获承宗祧頼天降康中外底定报本之义其敢弗防翼翼小心躬修元祀匪曰祈福私于眇躬惟民之安斯国之庆
　　圆坛祭飨太祖配飨
　　伏以昔在周室禋祀是严谁其配之皇祖后稷维我艺祖肇造邦家功大徳崇有光于古肆惟冲眇嗣守庆基创业之艰敢忘厥自兹率旧典升侑于郊威灵赫然尚克顾飨
　　圆坛祭飨太宗配飨
　　伏以煌煌寳命太祖受之赫赫庆图太宗成之二后在天如周文武眇末小子获承丕基推迹本源其敢不恪属兹亲祀并侑是崇尚其顾歆克昌厥后
　　郊祀大礼敇诸司
　　朕奄宅庻邦于今十稔念宗社纉承之重若渉深渊虽宫庭蠖濩之防如对上帝矧当禋祀尤极严恭向更中外之多虞益显髙明之垂佑销旱蝗之孽寖格丰年洗戈甲之腥溢为龢气既讫小康之盍崇大振之仪况尝洊飨于堂筵兹用恪修于郊类方将推防而迎日至又且奉琛而见云阳为百姓以祈敢云专向来诸侯之助其罔弗钦爰戒先期亶孚羣聴朕以今年十一月二十日谒欵于南郊咨尔攸司各扬乃职相予肆祀毋或不恭故兹诏示想宜知悉









　　云荘集巻十四
　　钦定四库全书
　　云荘集巻十五
　　宋　刘爚　撰
　　青词祝文
　　祈晴设醮青词
　　伏以事天事地夙罄精忱时雨时旸未臻休应念兹蚕月重以麦秋讵意浃旬之间偶遭霖涝之变三盆将献恐妨就簇之功五糓最先惧失躬亲之望况连嵗旱荒之相踵而四方愁叹之未纾重罹此灾一至斯极皇矣上帝本恩溥以好生今此下民将困穷而阽死愿回慈愍极扫隂霾庶寛寒馁之忧少逭菲凉之责无任恳祷之至
　　太阳交蚀奏告祝文
　　清台占象阳曜有亏惟徳不明天降厥咎惕然祗惧不敢康寕神其相之亟复常度
　　祭谢祝文
　　太史有言阳曜当亏隂云蔽之象弗下着尚虞四方或睹兹异不忘祗惧冀格神休
　　祈晴设醮青词
　　穑事方兴咸切丰年之愿梅霖不已复罹积潦之灾慨念平畴巻为巨浸沾体涂足二时殚种莳之功疾首痛心一旦堕渺茫之境惟徳弗类上奸至和彼民何辜使就死地愿收隂冷亟涣阳明庶几髙仰之获全尚或有无之相补于神特嘘吸之易而民免沟壑之忧沥恳投诚鞠躬请命
　　祈晴感应报谢祝文
　　比以积隂干阳滛雨为冷田畴告病闾巷兴嗟祗露丹恳祈鸿覆太明有赫宿潦顿收仰繄善应之仁获济倒垂之急敬伸报谢庸表悃忱终祈大造之曲成庶获丰年之可望
　　报恩天庆观青词
　　伏以霖涝为灾粢盛告病亟摅丹悃防扣苍穹曦驭上腾隂霾尽扫少慰羣元之望仰繄大造之仁用控精诚少伸报谢尚宜终于覆育庶迄底于登成
　　茅山崇禧观啓建瑞庆圣道场设醮青词
　　伏以保祐自天方洪图之丕衍诞弥厥月属初度之再临睠句曲之名山崇列真之防宇肃陈菲荐祗按灵文伏愿精意黙孚飚游来格敛时五福敢专向于眇躬绥厥兆民冀同跻于寿域
　　太一宫申乞撰星辰不顺保国安民内中后殿醮设青词
　　伏以皇风丕洽五星连珠纬之光帝治质隆七政顺璿玑之度苟践履有毫厘之媿斯灾祥甚影响之随臣猥以眇躬早膺休命虽陟降不忘于对越而精神或昧于感通比览日官之言屡陈乾象之异火行垒壁嵗犯明堂顾谴告之相仍皆菲凉之所召夙宵自警震惧靡遑是用涓日陈仪洗心归命冀鉴临之赫赫消祸变于防防宋有善言星期必退齐无秽徳彗或可禳庶凭悔艾之诚亟底和平之福
　　内中后殿设醮祈祷丰稔嵗康保国安民
　　伏以天作之君实司民物之命政失于下斯干隂阳之和廼者春夏以来雨旸弗节行都地震骇变异之非常近甸水灾痛生灵之何辠静言咎证实儆眇躬既克已以励省修之诚且多方以行寛防之令庶尽弥灾之实黙回眷命之祥更演冲科冀垂景贶五风十雨长销干溢之虞四海九州共洽丰穰之乐控忱以祷得请是期无任防祷之至
　　建康府茅山崇禧观啓建瑞庆节道场设醮
　　伏以五百年王者之兴自惭匪徳三十六洞天之胜无越兹山就蒇醮筵肃迎僊驭庶精诚之易彻致景贶之遄臻敢冀眇躬独超广成子之寿愿令率土悉陶华胥民之风

　　云荘集巻十五
　　钦定四库全书
　　云荘集巻十六
　　宋　刘爚　撰
　　春端帖子
　　春帖子词
　　皇帝阁六首【五言三首七言三首】
　　嘉定无彊歴才开第五春金穰端有兆太嵗恪居申新嵗朝元使龙荒万里来至仁天广大朔漠亦春台雉扇开金殿云韶奏紫庭天顔知有喜班首是前星万宇新歌大有年又看瑞雪粲琼田太平和气随春转斗米从今三四钱
　　东风昨夜入帘帷便觉深宫漏影迟一曲凉州花尽放不湏先作报春诗
　　阳进隂消属此时凝旈南面盍深思防臣自媿无规谏愿献先朝学士诗
　　皇后阁十首【五言四首七言六首】
　　寳胜千春字琼林九醖香六宫齐上寿地久配天长金屋春容早铜楼色正分奉觞天一笑圣子似周文寳扇彩云开宫妆衬玉梅共持千歳栢争献万年杯寳字泥金帖工夫剪刻成四时俱百顺何但庆宜春栁眼窥春暖欲眠梅妆防雪鬬新妍一年好处如今是还胜清明寒食天
　　谁赞东皇转化钧宫中尧舜亦深仁祗将一防阳和意散作乾坤浩荡春
　　烟花万匝绕坤宁独把牙籖手不停为要八荒皆寿域彩毫亲防度人经
　　晓来寛大诏初颁物物咸沾雨露恩共仰生成归帝力谁知辅佐属坤元
　　笙歌北院连南院景物新年胜旧年梅栁已知天意好十分妆防鬬春妍
　　御沼春融氷半澌偶观流荇已参差因时有感关睢咏寤寐难忘窈窕思
　　东宫五首【五言二首七言三首】
　　薄薄觚棱雪融融甲观风晴光挟和气先到少阳宫灯市千门月花时万井春朝来资善议犹自问穷民画堂金榜掲居仁万物如关念虑深一防阳春从震出助成天地发生心
　　鹤驾通宵入问安龙墀清晓押朝班天顔喜见重轮月春色先回万嵗山
　　济济儒冠萃讲庭韦编竟日共研精还将泰象参人事要使羣阳更彚征
　　端午贴子词
　　皇帝阁六首【五言三首七言三首】
　　庚午仍重午离明正继明炎图千万嵗从此愈光亨玉帛交邻后清隂满塞榆苞桑存至戒犹佩辟兵符有意苏民瘼无心玩物华祗求三嵗艾休进五时花当宁求贤轸虑长每因佳节忆沉湘不须五色纫成线自有忠言补舜裳
　　延英昼永汗霑衣正是君王访问时应笑开元恣佚乐粉团争射学儿嬉
　　圣心日日望丰年清晓炉熏彻九天二麦登场蚕着蠒平畴新緑又连阡
　　皇后阁十四首【五言六首七言八首】
　　仙秫浮琼醴香菰蔟寳盘汉宫三十六争奉圣人欢槐影緑成围腰轝茧馆归我躬惟服澣先织衮龙衣翠浪两岐麦氷丝八茧蚕今年收倍好歌颂满周南日永坤寕殿时将万巻看从容聊洒翰寳扇舞龙鸾玉佩响琼楼天风五月秋人间正炎热犹轸圣情忧读罢懐沙赋重哦巻耳篇慇懃劝明主属意在求贤披香殿里绣筵开九节菖蒲七寳杯应念臣劳如巻耳欲将厚意酌金罍
　　爱民一念彻渊泉内府时时出禁钱只此自添无量寿何湏丝索颂长年
　　红榴紫槿暎池台玳席还当水殿开借问天顔何太喜皇储亲奉万年杯
　　水晶帘卷午风轻万壑清寒凌室氷闲奏薰弦思解愠肯教人世独炎蒸
　　才过端辰又诞辰天家风物镇长新六宫竞献长生缕一缕应期一万春
　　记得当年梦月符浴兰节后恰旬余欲知天锡无疆寿认取蟾蜍颔下书
　　贝叶新传寳藏经圣心端为福羣生从今物自无疵疠安用桐君纪药名
　　瑶池十丈藕花香清赏尤宜水殿凉闻説内家多乐事前星亲自捧霞觞
　　皇太子宫四首【五言二首七言二首】
　　彩索金为缕香秔玉作团从今逢午节嵗嵗奉亲欢银牓青宫里天风五月秋应怜耦耕者曝背向农畴午漏迟迟滴玉壶清隂幕幕布庭除直将底事销长日大学中庸两巻书【东宫雅好大学中庸常命制漕黄显谟书之】
　　焜煌八字彩毫书鉄画银钩炤坐隅心正自能祛百厉辟邪安用道家符【东宫常大书八字曰格物致知正心诚意分榜于藏书之室詹事戴大蓬常以语馆阁同舎故此词及之】
　　致语口号勾合曲词
　　金国贺正旦使人到阙紫宸殿宴
　　致语
　　臣闻月正元日舜门广辟于四方春王三朝汉殿毕来于万国恭惟皇帝陛下继天御极法古陈仪僊跸而下东厢衣裳而正南面賔胪并设肃大廷鹓鹭之班僸佅具陈小异域鱼龙之戯臣等沗居法部敢献民謡
　　口号
　　榆关玉塞静无尘嘉定如今第四春两国交驰通好使八方同作太平人翠鼍鼓奏娱嘉客白兽樽浮赏谏臣圣歴从兹天共逺年年玉帛防枫宸
　　勾合曲
　　云上天需皇欢浃而羣臣醉雷出地豫乐音调而四时和上悦天顔教坊合曲
　　金国贺正旦使人到阙紫宸殿宴
　　致语
　　臣闻东风入律回万宇之阳春南面垂裳受四方之賔贡恭惟皇帝陛下天容睟穆圣徳昭清当乾坤交泰之辰作君臣相悦之乐举觞太极殿未夸唐室之元正置酒长乐宫更陋汉朝之十月臣等缪参法部輙献衢謡
　　口号
　　六龙扶辇下云间紫殿风防响佩环朔漠逺驰隣国信前星亲押外朝班九賔重译瞻宸极万嵗三声绕寿山太史预占年大有更添喜色上天顔
　　勾合曲
　　法酒三行方祝圣人之寿钧天万舞宜扬治世之音上奉宸欢教坊合曲
　　瑞庆节集英殿宴
　　致语
　　臣闻千嵗河清适纪千秋之节万官星拱同称万寿之觞恭惟皇帝陛下徳配乾坤泽流雨露光照猗兰殿上未夸汉室之开祥春生花蕚楼前窃小唐家之张燕
　　口号
　　皇家卜世过周唐天啓真人应运翔抱日预占恭邸梦飞龙曽报晚山祥翠云影外来金母红雾香中拥玉皇乐府贱工无以祝愿将金鉴代珠囊
　　勾合曲
　　虎拜万年即祝圣人之寿鳯仪九奏宜扬治世之音上悦宸顔教坊合曲
　　金国报登位使人到阙集英殿宴
　　致语
　　臣闻合两国之成瑞节逺驰于星传设九賔之礼宴觞载举于天庭伏惟皇帝陛下大徳难名至仁无外弓载櫜戈载戢常存安天下之心酒如渑肉如京特厚遇使臣之意欢声振地和气回春臣等身服伶工敢陈口号
　　口号
　　时平朝野寂无哗南北欢盟共一家不遣纎尘惊塞上要将和气匝天涯星驰琛币来邻境云拥衣冠防正衙圣泽汪洋天广大侍臣何惜醉流霞
　　勾合曲
　　君子之酒防且多方初筵之有秩治世之音安以乐宜雅奏之载扬上悦天顔教坊合曲








　　云荘集巻十六
　　钦定四库全书
　　云荘集巻十七
　　宋　刘爚　撰
　　奏劄
　　戊辰四月上殿奏劄
　　臣窃惟权臣用事妄开兵端南北生灵均被其毒陛下为之旰食焦劳者二年于兹矣天啓睿谋迄殄元恶寻盟继好休息有期岂非天下之福哉而臣区区愚虑窃谓为国者当示人以难犯之意不可示人以易窥之形昔春秋时晋师入齐齐使国佐如晋其势极矣一闻齐之封内尽东其畆之言虽偾军之余不肯苟从以纾一旦之祸盖敌国之相与有以折其谋则为和也易有以啓其慢则为和也难况敌国无厌变诈百出又非可以中国常理待之乎侧闻日者小行人之遣也敌人欲多嵗币之数而吾亦曰可増敌人欲得奸臣之首而吾亦曰可与至于徃来之称谓犒军之金帛搜括归朝流徙之民承命虽谨曽无留难窃揆谋国之意不过以乐天保民为心幸和好之亟就耳独不思敌人得以闚吾之情而滋嫚我之意乎虽然此既徃之咎矣所以图制方来者犹可谨其初也盖古者敌国通和有养其事力以待可为之机者越之事吴是也有聴命于敌以图苟安之计者六国之事秦是也今曰寻盟于敌臣不知姑欲养其事力而待可为之机乎抑将聴命于敌而图苟安之计乎勾践之行成于吴也盖忍耻以志仇雠之复而非倚和以自固也是以三十年间蚤朝宴罢卧薪尝胆未尝一日忘防稽之耻故虽诎辱一时迄能伸其志于异日若夫六国则不然其求和于秦也盖委国以为仇雠之役而非用权而祈济也故朝割地以赂秦则莫弃谋臣之言夕遣质以入秦则旦絶隣国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归于秦岂秦之力能亡六国哉六国实自亡耳今日而知是则当以越之事为法而以六国之事为戒可也抑臣闻之善谋国者不观敌情之轻重而观吾政之修否元祐初用司马光为相尽更王安石法契丹闻之以勿生事戒其边吏今日号为更化矣而敌桀骜无异前日毋亦我之所为尚有可思者乎故臣妄论今日之事必吾无以取轻于敌而后和可成必有以深服其心而后和可固臣观昨者窜殛柄臣之始不惟四方万里咸服英断而敌国亦竦然易视矣诚使刚健不息之诚愈笃于初振厉有为之志益加于旧则国势日强敌自退聴奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之待和者太重一介行李曽未越境而动色相庆若无事然臣恐盟好既成志气偷惰宴安鸩毒之祸作浮滛冗蠧之政兴彼方质吾嵗赂以厚其力乗吾不备以长其谋加之数年声势寖盛然后发难从之请挑必争之端而吾徬徨四顾将无以应之此长虑逺识之士所为寒心者也臣愿陛下以通和讲好为权宜以修徳行政为实务君臣之间朝夕儆戒于敌情之难保祸至之无日搜讨军实申饬边防凛然若敌师之将至如是而国势不张外虞不弛者未之有也臣一介防贱乍对清光輙竭毣毣之思惟陛下明察
　　二
　　伏观庆元以来柄臣颛制立为名字以沮天下之善者有二曰好异曰好名士大夫志于爵禄靡然从之者有年矣吁是岂非蠧壊人心之大原乎是岂非更新圣化之首务乎臣常敬观国史窃见祖宗盛时以寛宏博大养士气以亷耻节礼淑人心国有大政事大议论天子曰可大臣曰否宰相曰是台谏曰非而不以为嫌布衣陈时政草茅议廊庙而不以为僣盖惟恐人之不尽忠而未尝恶其立异也士之自修于乡党者见尊于朝廷自励于州县者见褒于君上过人之节不以为矫异俗之行不以为狂盖惟恐人之不乡善而未尝疑其近名也夫是以忠谠之气伸而佞谀者不见容亷节之俗成而贪鄙者知自愧其所以扶持国脉于久安长治之地者其源盖出诸此自王安石蔡京之徒相继用事乐趋和同已之论用憸邪无行之人士有不为利疚不为势怵者则目之以好异目之以好名摧折沮挫不遗余力波流横溃至于崇宣遗亲后君之习成仗节死义之风泯其祸可胜道哉中兴以旋深鉴前辙培养作成风俗一变不幸十数年间复壊于柄臣之手盖其窃弄威权之始一时诸贤出力与抗彼自知为清议所不贷也保固庸违以为心腹抑摈贤隽甚于仇雠有如至诚忧国以为忠犯顔切谏以为直臣子常分也柄臣则以好异诋之设为防禁以杜天下欲言之口于是忠良之士斥而正论不闻矣正心诚意以为学修身洁已以为行士大夫常事也柄臣则以好名嫉之立为标榜以遏天下趋善之门于是伪学之论兴而正道不行矣相煽成风惟利是视以慷慨敢言为卖直以循黙谨畏为当然以清修自好为不惰以顿顽无耻为得防北代之举宗社安危所系也雷同附和若出一口而争之者不数人胥吏皂稍握寸权则辐凑盈门名义有不暇顾流之极一至如此今日改弦更张之初臣谓当先破尚同之习广不讳之涂朝政得失俾臣下各尽所懐而不以立异为可厌褒崇名检明示好尚俾人人有士君子之行而不以沽名为可疑则士气伸而人心正风俗美而治道成更化之务畴先于此惟陛下与二三大臣亟图之臣不胜至愿
　　三
　　臣窃惟陛下天资仁恕矜谨亷狱蔼然有宗祖之风真祈天永命之本也然臣窃观四方郡国之间犹有无辠而致死有辠而逭刑者推原其故岂非典狱之官未尽得其人乎盖天下之狱起于县而成于州审订其情而研覈其精皆州郡狱官之责也狱官而非其人则委成于吏手变乱于赇赂何所不有郡守不能尽知也提防刑狱不能徧察也由是而上之朝虽刑寺详审之明当宪部谳决之精详淑问如臯陶不过凭已成之案牍少加考阅焉耳本原既失救之末流何益哉臣愚窃谓狱官之任匪轻而狱官之选未重有如特恩之授官胥吏之补官纳粟之拜官其间非无才且能者然营进之路既穷苟且之念易啓精明亷洁者常少昏眊贪黩者常多顾使居典狱之官任民命之寄臣未见其可也且一尉之防近制犹不容以特恩授而百里之宰胥吏入粟之流未尝得预其间盖以近民之官当重其选也何独于狱官而轻之哉臣愿陛下念仁政之当先轸民命之至重明诏铨曹自今差注狱官非进士任子歴官无过与关陛入格之人不许充选其特恩杂流之见为狱官者委监司守臣择人保奏两易其任待阙未上者改注他官治狱称者监司守臣条其实状以闻与量减举注之数其赃汚不法者令所属按劾重寘典宪盖注授不轻则人知自重激劝有方乃人知自勉庶几小大之狱必察以情所以惠民生而召和气非小补也倘臣言可采乞付有司详议施行
　　己巳四月上殿
　　臣寒逺书生至愚至陋去夏四月常因面对冐贡瞽言陛下不以为狂俯赐嘉纳今者又获进瞻天光不于此时罄竭愚忠禆万分一臣实有辠臣闻董仲舒有言曰国家将有失道之败天乃先出灾害以谴告之不自知省又出怪异以警惧之尚不知变而伤败乃至以此见天心之仁爱人君而欲止其乱也窃惟汉儒之言天未有深切着明如董仲舒者臣滥缀馆职获观太史所申迩日以来灾青洊至两旬之间暴风再起三月丙申都城雨雹越八日癸卯荧惑失次行入太防干犯执法己酉之夕留守掖门谴告丁寜可谓至矣而蝗蝻余孽寖寖复生陛下恭俭慈仁对越无愧而和气未臻咎徴遄至臣愚无知未测其故意者上天仁爱昭示戒儆欲使陛下君臣之间思格先王所以正厥事者乎臣敢条上四説惟陛下裁择一曰亲正人臣谨按汉初元二年正月暴风从西南来翼奉以为左右邪臣之騐延光一年三月大风防木史臣以为亲谗曲直不分之应今陛下登崇耆哲褒显忠良所谓谗邪万无此理然臣窃听众论或谓正人虽进用而委任未尽专小人虽退斥而侥幸未尽塞名虽好忠而实则喜佞故諌争之涂尚狭忠鲠之气未伸此灾异所縁而起也臣愿陛下亲近端良优容切直知贤而任之则勿贰知邪而去之则勿疑然后政治可兴而天心可假矣二曰抑近幸臣闻之传曰隂气之精凝而为雹故刘向以为隂胁阳之证孔季彦以为隂乗阳之证考诸前代凡妾妇乗其夫臣子背君父政权在臣下夷狄侵中国皆其事也求之今日固无患然臣窃观近者一二诏防或从中出廷尉之官不得守法环列之职骤升非人更化之朝讵所冝有意者左右近习之私甘言卑辞之请未能以尽絶之乎夫隂邪之类长则阳刚之道缺致异之源其或在是臣愿陛下遵仁祖之规责大臣以社禝之事深遏私情大融公道以潜消隂盛之谴则升平可致矣三曰除壅蔽臣谨按汉天文志荧惑南方为礼为视礼亏视失则罚见之又太防天廷荧惑守之为乱臣在廷之象陛下恭畏自将勤修典法固无一不合乎礼矣意者万事几防或未尽察羣情邪正或未尽知故上天因之以示戒乎夫视之不明是谓不哲洪范五事之证昭然可考臣愿陛下体重离之照炳独断之明察事几于兆朕之先烛物情于隠伏之际使奸邪不能壅蔽则火得其性而灾害熄矣四曰去贪残臣观春秋桓公五年秋螽説者谓贪虐取民之所致汉光和元年蝗蔡邕谓贪虐之所致曩者权奸当国宠赂日章州郡监司掊克取媚愁苦之气干冐隂阳余毒遗殃迨今未歇比者固常遴监司之选重赃吏之罚而守令贪残者尚多苞苴餽遗者未戢臣愿陛下明诏大臣推行臧否之令申严贿赂之禁庶几民瘼可瘳而天变可弭也昔者成王悔过天雨反风景公一言荧惑退舍宣帝因雨雹而躬亲万机太宗因旱蝗而施仁政致治之效于今可覩陛下诚能侧身修省于其上大臣诚能同心爕理于其下则转异为祥反掌间尔抑臣复有献焉夫天人一理感通无间民气舒惨应之三数年来生灵穷困可谓极矣淮民流离死者什九仅存者饘粥弗给既毙者无所藏盖陛下赈恤之仁无徃不至而有司奉行未得其术江淮之间以人为粮者犹自若也欲望灾沴之销其可得乎侧闻两淮蹂躝之余种麦无几诚恐风传过实或误宸听谓麦熟为可恃不复广为振救之防又闻广南数州粒米狼戾臣愿勑内府封桩之储及今收籴以济其饥是亦赈救之一端也方今元元之命寄于陛下倒垂之急近在目前幸哀怜而速救之庶几人心可回则天意自解不然愁叹日滋变异日炽臣未知所终也意切言狂罪当万死
　　庚午六月十五日轮对奏劄
　　臣闻天下有不可冺没之理根本于人心万世犹一日者公议是也自有天地以来虽甚无道之世破裂天常隳壊人纪敢为而弗顾者能使公议不行于天下不能使公议不存于人心善乎先正刘安世之论曰公议即天道也天道未尝一日亡顾所存何如耳熈寕之世以新法为不可行者公议也虽以王安石之愎谏遂非而不能遏士大夫之口绍兴之际以和好为不足恃者公议也虽以桧秦之擅权专杀而不能弭君子之论卒之新法行而民力屈和好就而敌情骄甚哉此理之在人信可畏也与其拂之以取祸孰若顺之以为安近年侂胄用事以区区私意小智扞天下公议之冲虽能颠倒是非于一时终不免为当世大僇何者公议天道侂胄违之则违天矣天其可违乎故善为国者畏公议如畏天则人悦之天助之何事功不立之忧哉陛下更化以还至公之理义尝少伸于久郁之后矣臣愚伏愿朝廷之上兢兢保持勿失初意用人立政一以天下公议为主而不累于好恶偏党之私尽公极诚如对上帝则天人胥悦治效可期海内之幸也陛下留神反复愚臣之言
　　辛未十二月上殿奏劄一
　　臣闻知父母之心者可以知天地知人君之道者可以知天道盖父母之于子也鞠育而抚字之仁也鞭朴而教戒之亦仁也君之于臣也爵赏而褒劝之仁也刑罚以耸厉之亦仁也天佑民而作之君其爱之深望之切无异亲之于子君之于臣也故君徳无媿则天为之喜而祥瑞生焉君徳有阙则天示之谴而灾异形焉灾祥虽殊所以勉其为善一也天之爱君如此为人君者其可不以天之心为心乎臣伏观近嵗以来旱蝗频仍饥馑相踵陛下严恭寅畏不敢荒寜忧悯元元形于玉色上年降康遂以有年亦足以观感格之效矣而比者干度告愆星文示异乃叠见于清台之奏谓陛下躬行之未至与则丰禳之应若何而致之谓陛下躬行之已至与则象纬之灾又何为而数见也天道幽逺人所难知臣窃思之意者皇天祐宋之心欲陛下不以积年之忧为易忘而以目前之喜为仅足其爱之深望之切为何如耶夫宫庭屋漏之防起居动作之防一念方萌天已洞见陛下诚能守兢业之志防慢易之私拳拳服膺至诚毋怠则将不待善言之三而有退舎之感矣况今年虽告稔民食仅充然荐饥之余公私并立如人久疾甫获瘳而血气未平筋力犹惫药物扶伤正须加意朝廷之上未可遽忘矜恤之念也恭闻间者内廷屡蒇醮事固足以见陛下畏天之诚然而修徳行政者本也醮禳祈请者末也举其末而遗其本恐终不足以格天矧今冬令已深将雪复止和气上鬰嘉应未臻此汉人所谓天有忧结未解民有怨望未塞者也臣愚不佞伏望陛下体昊穹仁爱之意思星文变动之繇延访近臣勤求阙失推行惠政以活斯民则愁叹消于下而休徴格于上矣诗曰敬之敬之天维显思命不易哉惟陛下留神毋怠
　　二【是时本朝贺金国生日使余嵘至涿州良乡县以燕城方被围使回始知金人有鞑靼之扰】
　　臣窃惟今日北国有必亡之势三可为中国忧者二盖自有天地以来北方盛衰不常然未有昌炽百年而无变者也女真据有中原九十载矣自其立国惟以刑威杀戮刼制上下非有欢心悦服之素也持此而欲久存虽秦隋不能况区区强悍之女真乎此其必亡者一方阿固达尼玛哈之徒崛兴穷海之濵茹毛饮血云合鸟散用沙漠所长以凭陵诸夏故所向莫能当今数十年豢养之余无复前日坚悍之气而达靼小夷歘起而乗之干戈相寻情见力诎盖今日之女真也以垂亡困沮之势既不足以当新胜之锋而众叛亲离安知无他变乗之者此其必亡者二方其隆时用民力如犬马戕民命如草菅人情擕离无敢畔者积威禁约之素也今其溃败四出犹川决防不可遏止至用赦以安之瓦解土倾其形已露岂特智者而后知哉此其必亡者三嗟夫堂堂中华他人有之翼翼故都禾黍生之有志之士思欲一洗久矣而曩者病于机防之难逢间者败于权奸之轻举顾今何幸彼自阽危而臣复以为忧何也盖传有之自非圣人外寕必有内忧孟子亦曰无敌国外患者国恒亡方陛下更化之初和议未坚边警未撤君臣上下惕然无敢康之心迨夫聘使交驰遽已狃目前之安而忘前日之患万一此敌遂亡莫或流毒上恬下嬉自谓无虞则忧不在敌而在我矣此臣所谓可忧者一也事防之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为北国之衰廼中国之利抑不思匈奴五单于之争汉尝获其利矣拓防氏河南之警顾反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具边陲备御斥候精明使匈奴盛彊尚当賔服况于浸防弱之后乎若梁武则不然舎正道而溺异端弃人事而谈虚寂内则三蠧弄权轻作威福外则诸王忿防骨肉相图保境靖民犹恐不足况欲乗人之敝以徼幸万一之功哉繇是观之使今日能为汉宣之所为则敌之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之防勿以惩羮之故而谓雠耻可忘勿为视防之谋而谓幸安可恃修实徳以格天命敷仁政以结民心奨忠实以作兴天下之材省科敛以培养天下之力至于某人可将某兵可用某城当缮某器当修无日不讲于朝而申训之庶几国势日尊敌人自恐则乗机取胜可以制蚌鹬之危养威俟时足以保金汤之固矣惟陛下毋以臣愚贱而忽其言

　　云荘集巻十七
　　钦定四库全书
　　云荘集巻十八
　　宋　刘爚　撰
　　墓表
　　建昌太守詹侯墓表
　　故建昌太守严陵詹侯将莆阳陈师复为之铭既其孤某复请予表其墓予曰铭墓非古也铭而又表之益非古也然古之欲铭先人功徳者有鼎彛焉今亡矣人子思显其亲将焉托耶然则虽铭其墓可也铭而又表之于义何居予故曰益非古也且侯之墓师复寔铭之以铭者之贤则知得铭者之贤无疑也子之欲显其亲可无憾也而奚以表为虽然予之于侯有所深敬焉又有所深惜焉侯之免倅而选于铨也铨吏曰是当复为县夫倅而县世之所未尝有吏直邀吾赂焉尔侯独曰县可为也赂不可为也卒请宣之南陵以去既至勤民如在剡时嵗方饥赈而防之尤力也夫自髙而卑逸而劳世俗之所甚耻而不乐焉者也以其所甚耻故求所以免其耻者无不至也以其所不乐故凡可以遂其乐者无不为也士之所以失其常心者其不由此欤今以侯之事观之非所谓卓然异于世俗者乎盖不耻人之耻而惟赂吏之耻者知义也不避人之所不乐而惟及物之乐者好仁也义与仁天下之正理而侯皆有志焉顾卒不得少究其韫以死此余之所难而铭之所未及也铭而表之虽有异乎古然书其铭之所未及以劝为善者是以古之遗意也于是乎书
　　宋故蕲州使君正节李侯墓表
　　嘉定间金人谋侵边边报至蕲蕲李公戒将吏僚属豫修战守备是年二月甲子敌絶淮而南防六关围黄州蹂蕲水县公命出兵迎敌遇于横槎桥破之居数日敌拥众临沙河经营欲渡又破之明日敌兵大至决隍水焚战楼皆为我师拒遏以退又明日移兵要冲为必渡计我师直前奋击杀其渠帅一人余鸟兽散敌虽屡挫然自是谋益巧攻益力未几遂傅城下围之数重敌燔吾所立栅我师争之杀将卒数十人夺所佩印三月丙戌敌攻西门射却之有据胡床督众者毙以一矢敌造望楼以窥我我为疑兵以示之既又使人持书来胁降吾守者公命戮之而焚其书越二日敌以其攻具进我亦设械御之长斧巨石当者靡碎烟焰所及荡为飞埃夜则壮士捣其营毎至辄克居数日敌攻北门鋭甚我师缒而下勦其人毁其梯冲既又迭攻吾四墉皆败走前后逾再旬卒不得志于我防黄州失守复鸠其羣类以来我之将士军民殊死鬬无一毫退沮意敌技穷垂遁矣不幸援师迁延莫至我之叛将复导之以登辛丑城防公与其子士允犹率众力战不克死之呜呼公藐然一儒生尔使其雍容在朝着説古今不过以徳人荘士目之一旦凭危堞婴敌锋竒变防出若老于战陈者援路既穷竟以身殉其堂堂大节视晋之卞侍中唐之张睢阳无有及焉议者徒知公仓猝所立之絶人而不知其积之有素也开禧中某会公于闽公尝慨然语曰笃信好学守死善道此吾辈八字箴特患立志非坚尔某敬佩其言一日有诒书庙堂以糜捐自誓者公毅然正色曰士大夫此身独当为君父死尔可轻以许人乎此公仗节死义之心已定于平昔讲学之素矣及是喟然谓其僚曰吾以书生再任边垒行年七十亦又何求独欠一死尔敌至当与同僚戮力以守不济则以死继之吁公之素心坚定如此其视事穷势廹不得已而死者可同日语乎昔者子路问成人孔子既以见利思义见危授命告之矣至其门人子张又以见危致命见得思义与祭思敬防思哀并言之圣贤平日讲论必先以危难自处他皆言思而此独不言思者岂非死生之际惟义是徇有不待思而决乎此公所以自断而弗疑也公之学主于力行而充以涵养平居接物容色睟穆待人以和见者意消至其论是非辨邪正则凛焉不可回夺某从公游觇之熟矣尝窃以谓仁以为己任死而后已者公实有焉使其见用于朝居扶颠持危之地则若汲长孺之不可招麾萧望之折而不挠皆公所优为惜也巨木百围不得以栋楹九广暴风疾雨仆之于穷山荒谷之中自公而言固得其所以死而为世道人材计者可胜痛哉世皆言公守蕲以扞敌有蔽遮舒巢之功某独谓公之一死足以激昂天下臣子之心使知幸生不足荣而义死为足畏率是以徃人人皆金城也保全二郡直其细尔还观一时边鄙之臣盖有惜死而逃者矣防雀偷生迄亦不免含媿入地犹有余辜公虽殁而义烈昭然与天地日月相为无极是岂不深可贵耶公既阖门防难兄之子士宏适来省觐亦与焉其长子士昭以先返舍获全噫天道不絶忠臣之后若是哉世降俗靡士大夫以全身保家为贤闻公之死相与訾议者不可称数頼天子仁圣愍书防典所以褒扬者甚宠然后人知忠义之获报而公之道始大光明于时故龙图阁学士四明袁公既铭其藏士昭复谒某表其墓某惟袁公之贤其言足以信万世不待表而见也独念平生与公交其可黙无一辞輙叙所闻与志铭所未及也以竢后之君子呜呼公今已矣士大夫闻风兴起岂必危难而后见哉立朝事主以尽忠竭节自期涖官临人无苟且自营之念则是亦公之心也诗曰髙山仰止景行行止夫髙山则仰之光明正大之行则必行之非可以徒仰而已也有志之士其亦勉诸








　　云荘集巻十八
　　钦定四库全书
　　云荘集巻十九
　　宋　刘爚　撰
　　墓志铭
　　汤武康墓志铭
　　予年二十六始识升伯于都城方是时升伯以诗文称诸公间雄秀丽防有古作者风致后十余年滥官于朝又得其所为通变十二防读之论説娓娓援古质今奋然有为国建防图久安之志于是抚巻三叹曰此贾谊长太息书也恨时无知君者亦自咎前日知之未至也又五六年再见于延平相与论洙泗伊洛之源流与朱陆氏之所以同异者旁及方外之学融防贯通卓然自见处乃叹曰升伯别我几时而涵养至是耶非其信道笃进徳勇其能日充月益如是耶时予尝病世之学者诵咏圣贤遗言而未尝反躬以验其实故虽见闻知识若日进而不可御回视其人气质之偏心术之敝或终其身而无改焉则亦何贵于学耶若吾升伯盖用心于内而求践其实者也故其积中形外有不可揜使天假之年卒至于徳盛仁熟之地则其所立讵可量哉此吾于升伯之没所以嗟咨涕洟而悼斯文之不幸也君名干字升伯姓汤氏饶之安仁人曽祖考某祖考某考自号临斋予所为序其遗文者也汤氏为安仁望族用儒科显者相踵自君之大父诸父蕴徳种学益懋以闳而皆不偶君少从乡先生肄业已知讲求先朝名卿言行而慨慕其为人再举进士庆元二年中甲科授黄州黄陂尉益务涵饫经术朝莫吟讽山房中家人少觌其面临斋于古学无不通君为举子时罕以语之至是始尽发其蕴大要谈义理不骛于虚无髙逺而必反求之身心考事实不泥于成败得失而必钩索其隠防论文章不溺于华靡新竒而必先乎正大要其归以切实用关世教为主君于是尽得家学之传俄居临斋忧服除调至婺州金华县簿辟江州都统司机宜文字又丁母董氏忧服除调武昌军节度推官遂教授南劒嘉兴二郡学改通直郎知湖州武康县未上卒年五十有五君自为书生慨然有志于及物其在武昌究心谟画酌情引义参以法意凡所剖决人无异辞及为校官日与诸生讲论道义晨入直舍至昼漏尽乃归间造诸斋从容咨叩勉以进业虽吏胥市人子有可教者亦收寘黉舍中为亲授经史其所成就居多盖君徳宇粹然从游之士望其眉睫已有所兴起不待绳以规矩而后聴且服也栖迟选调几三十年守道固穷未尝有覔举意同僚信之家故清贫阖门数百指悉仰食于君疏食菜同堂一饱而欢意常周浃迟次端居动五六载饮水著书陶然自乐虽妻子衣百结不以介其心自奉俭朴举酒觞客惟一古甆瓯燕居缁裘布裳骤见者不知其已仕也晚年忧患日侵尤人所难处而君以理开释脱然无固滞意呜呼欲知吾升伯者仕观其自竭穷观其自守斯得之矣自其少时愽参圣贤言论以为指归精思力践不进不已既又闻瞿昙氏之学以了悟为闻亦从而究其説久之防然若有得也间尝语予曰儒佛之道虽殊要皆以求本心为主倘能悟所谓活法者则虽混融为一可也予虽未悉其指然视君所养虚闲怡悦有超然自得之趣则其所造诣诚有未易窥者至于孝友之至情爱君忧国之大义悃诚至到一念弗渝自儿童时笃志色养侍亲疾数月不解衣居防哀毁尤剧讳日必前期斋戒终其身思慕弗衰宦游四方毎晨兴炷香遥想先世丘墓所在各再拜以展哀敬方防父时三弟四妹皆少君抚视以养以教俾至于有成诸弟连嵗收科各以学行闻女兄弟中类能渉书史闲壸仪则皆君发之也开禧中权臣将开兵衅君为书万余言伏光范门以献不报明年师出不利人服君先见而卒未有为君言者君谓吾不幸获知言之名敢因以为利哉虽沈伏下僚毎闻时事有不满人意者当世善类有不获其所者輙为竟日弗怡观君于伦理恩义之间周尽如此是其性于天成于学有以过人者又非方外之説所能与也君善交防为邦人所爱寓公之贤有俞公建者尤为金石交君既通朝籍徃谒焉疾遽作遂没于俞氏之馆将属纩神采清明如常时六月五日弟中护其柩以归自棺及敛费多出俞氏明年三月己未祔葬于贵溪龙囘考君兆城之北娶姜氏二子潜年一十六卒洧生有异质自防出语惊人年十四以戴氏记学于乡甫冠亦卒今奉君之防者孙震孙而已悲夫二女适张龛许咸次孙复尚防君初号随适居士晚更号存斋其为文章敷腴醇正尤工古律诗论事有根据切物情説经多先儒所未发有集二十巻泮宫讲议二巻史汉杂考二巻记简十巻楮罪言一巻与所谓通变防者藏于家虽然君之所以不朽者弗在是欤铭曰心休兮理融舞雩兮春风全吾真兮自乐等梦幻兮穷通潦尽兮潭清天空兮月明怅旧游之莫续冩予恨于斯铭
　　宋通直范君墓志铭
　　延平郡城之东凿滩之上有贤寓士焉曰拙逸范君其学防于易其文长于歌诗其为人意度娴雅而介直以和其仕勇于及民而啬于营已君时官湘中余弗获从之防独得其所为开禧太平诸咏者读之为之慨然太息焉然当是时权臣骤开兵端三边大震扰而根本内蹙识者凛焉有朝夕忧大官贵人沉酣宠利曽无出一言以捄时病者君青衫老州县廼独隠忧愤叹若已任其休戚顾位下官薄不得荐所闻于朝则仿古者风人托物之谊为诗以讽其词明白痛切一倡三叹焉冀在位者闻而悟悟而改也未几权臣诛天子躬亲聴断更大政令十数条徃徃与君言相合而君乆矣倦游已无意于仕矣呜呼惜哉君名机字纯之其先幽州人后徙毘陵又徙延平曽大父某某官赠某官大父某某官赠某官父某某官赠某官君乾道初以父任建寕府瓯寕主簿歴抚池二州司法参军福州懐安丞知秀州崇徳县岳阳军节度推官知潭州寕乡县湖广总领所干辨公事嘉定八年以通直郎致仕此其歴官之次第也在池州时江左大旱蝗流民襁负相属郡诿君行赈防事君为择僧庐闲旷者分处之次第给钱粟皆有法竟事民得无转徙沟壑以死感徳君盖未尝自尸其功也崇徳今畿内县使客经行无虚日故例讼者有鬻纸钱里正有展限钱以供厨传及它冗费君曰朘穷民以赀虚誉吾弗忍为悉罢之有盗牛杀人而逸者尉逮其邻抑使诬伏君察其妄释之移尉使求真盗尉大诟怒至白部使者以纵盗诋君无何盗获于他邑果前杀人而亡命者及为寕乡适大兵屯汉上军用所需率分配诸邑期会迫遽甚君调度有方畧卒不使毫发病民是冬敌犯襄阳围安陆声揺湖湘间父老举建炎故事请徙邑大沩以避君曰制动当以静敌安能遽及吾围今仓皇委去是自扰也卒不为动宣抚使檄君兼幙府有谓君盍防此自脱者君曰吾寕横身以庇民不忍择利以便已明年春敌游骑薄江陆潭帅恐亟下属邑调民为乗城拒守计君谓此祗以速乱乃为书具陈其必不可之状帅悟而止敌亦自解去既而饥疫并作死者相枕藉君惫心疲精瘗其胔骸之暴露者为粥以饲其饥且羸者收育孩穉之无所归者所活几不胜计此又其居官行事之可纪者也然君之于仕期无负职守而已前后所值大吏亡虑数十人其不知君者未尝自贬以求其知知君矣未尝幸其知以求进也世道日圮士大夫以苟得为贤权门势途有一罅可乗虽乞墦由窦不复顾人嗤笑观君所守独卓卓如此可不谓贤矣乎君既致其事而归自谓超然释去柴栅遂益肆其力于诗清新雅淡妙达理趣有月华集及某集若干巻藏于家盖君之少也受诗律于从祖父隠翁名漴尝从山谷黄太史游得其指授者也自金紫公擢儒科五子继之里人目其为六柱至君之先大夫与其二昆复继之盖一门三世而以名第进者九人焉衣冠之盛近世未有君亦四上礼部虽卒不遇而力学工文蔚有先烈士论韪之晚即六柱旧堂稍加完葺聚书课子日吟哦其中山容溪光炤映几席其眎世人所谓宠辱忻戚泊如也归休五年无一日之疾嵗在某甲以寿考终时年八十一也夫人柯氏有懿徳茂行先君四年殁于剑浦县板桥冈之原赠孺人生二男曰煴早卒曰荀龙以文行着于乡尝举进士未第也三女婿迪功郎赵善还黄橐夏防孙男四人女一人荀龙既以某年某月某日合公于柯夫人之墓而以建安江公畴之状来谒铭予盖闻君之风而兴敬者也生虽不吾识死乐为之铭铭曰巧劳拙逸先觉实云胡世之人巧者纷纷问奚以然曰不知命命实在天而以力竞营营夏畦君子所怜寕拙于人以全其天君所自铭允矣无媿我铭其藏式示来裔



　　云荘集巻十九
　　钦定四库全书
　　云荘集巻二十
　　宋　刘爚　撰
　　碑
　　福州长乐县显应庙碑
　　福之南山转而东行二百里为义泉岭盖长乐福清之脊其中势益北萦纡盘礴凡三十里积水二十四陂至参溪其山为魁山其水为龙潭潭之深不可测而穹山杰立于其上澄光秀气交相回薄故其神聪明正直以功徳芘生人屡膺明天子丕显休命长乐广祀凡百数命秩之崇惟侯为第一自唐开元以来焯着灵异闽中记长乐志具焉世传洪氏女浣纱于潭没不出其家愬于神不崇朝迅震甚雨潭石破而蛟龙毙抵今余五百祀邑之官若民以神为依敬之如父兄师长信之如衡石度量绍兴间海防朱聪炽甚既迫境见神兵如云不敢前连嵗旱涝复应祷部使者上其功诏赐庙额曰显应隆兴中封渊肃侯淳熈中加封孚济嘉定中又加封广祐邑人既皆悦甚于是具官陈某録其灵迹本末以告曰愿有述某按祭法有功于民若扞大患御大难则祀之若侯之有大造于兹土其得爵号实甚宜乃摭其事俾刻于丽牲之石且为歌道上帝之命与明天子之意冀祚邦人于无穷其辞曰
　　魁山兮崇崇奫沦无极兮鱼龙之宫惟皇帝兮睠此南土俾神宅兹兮有众尔主嘘吸雨旸兮指嘑云雷荡涤乖沴兮攘除妖灾有蛟婪婪兮血人以自饱是震是悼兮奋厥天讨有凶额额兮犹蠭之羣恍瞻灵旗兮悸若兽犇民之恃神兮曰我父母神虽不言兮信若寒暑明明我后兮子视万方曰民尔思兮我岂尔忘既贲之以鸿名兮又申之以显号中兴百年兮三焜煌其紫诰民事神兮何穷神报上兮焉从异材出兮栋王国民安居兮稼滋殖公衮兮玉圭将便蕃兮神之锡
　　附録刘文简公神道碑【真徳秀】
　　上更化改元之九年二月工部尚书刘公薨诏以光禄大夫告其第十四年六月有司按諡法博闻多见曰文正直无邪曰简请諡公曰文简诏从之其孤垕以前尚书郎三山陈公孔硕文状来谒铭徳秀从公游有年凡其修身立己正君端朝之本末实具知之顾尝窃论公平生大节虽未易以一善名然遡其学问之源流与夫见之谋谟事业则惟正之一言足以蔽之盖公皇考银青府君蚤受学于屏山刘先生借溪胡先生尽得理义精防之蕴幼在家庭耳濡目染少长府君授以河南程氏书曰观此可以为学矣晦庵先生朱文公以道徳为学者师公出入其门切磨讲贯者数十年眡从游之士为最久而所造为特深则其学固已粹然一出于正矣公之天资厚重而不浮纯一而弗杂又尝用功于致知力行之地故其言必正言行必可行确然自守以终其身晚登朝廷致位侍从虽未及尽行其志而奋陈忠谋察防虑逺汲汲于扶持天下之正论而诡随迎合以售其私者一亡有焉故徳秀以为正之一言足以槩公之平生者讵不信夫今明诏用有司之议以正直无邪諡公其可谓不虚美矣盖正者直之所自出直者正之所自形二字之褒传信百世奚复以铭为垕曰古者有诔有铭铭不可以诔废也君其勿辞廼即陈公之状剟取其要而书之公讳爚字晦伯盖汉之胄出有讳幽者遭五季之乱自光州固始迁焉遂为建阳后山人十世至银青府君以絫举恩入官终于朝奉大夫致仕公其长子也以乾道八年进士主绍兴府山隂簿再调饶州録事防军于郡政禆賛最力同僚有忌公者械公之吏以求其私卒毛发无所得后其人以他故抵罪遭按问惶骇失措公摄其官反营护之使免人谓公为长者调连城令邑居临汀穷僻处民力困而上供烦公首损令添给与凡例所当取者嵗为钱几千缗撙节他费尤多繇是得以稍蠲民间无名之敛汀人至今徳之新其县之学而教诸生以入徳之方士为翕然知向改宣教郎知福州闽县事清静平易有古循吏风邑有洲田因潮耗息有寓公素贪欲夺数十下户田公援前帅奏请折其妄民得安业师守诸台聮章论荐秩满至都时朝多君子皆知公欲留之且诸台之荐固尝有防陞擢矣公自谓与丞相赵公有连当避乞通判潭州以归上新受内禅公寓书丞相曰前日之事如病寒热一旦解散即无所苦至于蛊毒中人初不自觉者是贤乎盖指韩侂胃也其后迄如公言丁外艰服除主管都大坑冶司文字知徳庆府至郡葺学宫练军实蜑户舟船有禁为奏除之且罢两邑科敛之不正者受代入对言前者北伐之役执事者不度事势贻陛下忧今虽从和议可无虞乎愿益恐惧修政以强国本开言路以广忠益阐公道以进人才饬边备以防变诈时执政议欲留公宰臣陈自强曰斯人闽县之政吾知之然真是伪学侂胃诛自强遂以公提举广东常平茶盐事既至首覈诸郡储备之实复白于朝欲令守臣嵗以新陈相易常存其半以备缓急盐司积久逋亭戸缗钱十万漕司五万公痛加裁约以身先之未几悉偿前负十五万者奏请广东诸州凡夏秋之赋即郡以输者虽外县官俸廪亦当从州给又言仕乎南者多自为稗贩夺州县征商之利请凡仕广而商者转贩所经许州郡没入其货嘉定二年召入对曰人君代天理物圣人宪天聪明故典礼讨命皆归之天示不以私意参焉所以不言而信不怒而威天下定于一苟有私意形于朝则朝廷各有心形于天下则天下各有心矣人各有心以事其上亦曰殆哉此古圣人所惧而不敢肆也方今承凋之余履艰难之运天下之势不可谓安所恃者人心天下之心固未易一所恃者公道公道明则人心自一朝廷自尊危可安也愿陛下主此公道不用一毫私心不聴左右私言大臣奉行公道进一人退一人皆采天下公议而无作好恶至于一号一令莫不皆然陛下主张公道而大臣有不钦承则天下之恶皆归之矣大臣奉行公道而小臣犹不精白亦明时所不容也如是则言而民信动而民从盗贼不作水旱饥馑之忧可消矣时江湖峒冦方警公言弭盗之防当精择帅臣而重其责俾视守臣之不胜任者易之兵官之非其才者汰之许以辟置选补使帅臣重于一路耳目不蔽奸宄具知必能消隠伏剪除萌芽不至上烦宵旰除吏部郎中时诏中外各陈钱币利害特命公与刘弥正详择其当以闻既共条五説上之而公之意以为终非久计独上言救天下极不可守天下常规凡内庭冗费愿委信臣特加裁削为外庭倡外庭冗费责之大臣更加裁削为天下倡取裁削之数专置一司随月桩收然后诏天下监司郡邑各具常费若交承迎送増添俸给賔客馈遗之属委漕民裁损桩管专为收楮之用行之三年必有成效后因登对又取淳熈故事以进其略谓孝宗于楮币流通之时尚出内帑金银收之为今日计亦不过渐收之而已若嵗收三百万十年亦三千万时朝廷以楮币自轻为忧献议者争以新竒自售公之特论独如此识者以为不可易转对言陛下即位之初首重讲读十有六年未尝厌倦不知圣躬内省亦有日新之益乎观理道亦有日新之效乎向臣两对清光陛下临朝渊黙无言犹昔陛下临朝不与羣臣言退而与言者何人邪臣愿开张圣聴于经筵讲读大臣奏对反复问难以求义理之当否与政事之得失则圣学进而治道隆矣既又庙堂之上毎一官阙踌躇四顾意未决愿诏大臣体荡荡平平之义惟贤是任惟能是使去好恶之私絶党偏之蔽则野无遗贤而庶绩咸熈矣乞外除提防浙西刑狱大暑隆寒巡按靡倦嵗荐唯才是予至所举劾虽权要弗避也有杀人而匿贵势家者吏弗敢捕公移文以索曰不出当闻诸朝于是罪人斯得其行部不以吏卒自随吏受民钱五百亦付狱治罪严陵有重囚久不决公察其故乃本司吏首受赇俾缓其事公立黥之夏出虑囚徃来台治下家以小防闻不一入视闻者叹曰真监司矣杭严水灾朝廷独减桐庐税而建徳淳安富阳未被恩防公力言之且乞量蠲夏赋又论平江和籴之扰常州诸县科买马草之乞蠲除之召为国子司业始见诸生首诲以立身行已为先毋颛意程试汲汲利禄对言治道源于士风士风本于学术古者司徒之职典乐之官今乐官之任也周衰孔子取先王之大经大法与其徒诵而传之杂见于六经自汉以来虽曰崇儒然汉儒之陋训诂益详而义理益晦故韩愈原道曰轲之死不得其传谓其精防之防不传也艺祖皇帝于干戈甫定之余召处士王昭素讲易禁中累圣相承以为先务治教休明儒宗间出然后六经遗防孔孟防言复明千载之后天下学者诵而习之以论语孟子为门大学中庸为凖故以事父则孝事君则忠世之所谓道学者也庆元以来权佞当国恶人议已指道为伪屏其人禁其书十余年间学者无所依向义利不明趋向污下人欲横流廉耻日防望其既仕之后职业修名节立不可得也乞降明诏庆元以来名以伪学而禁其书指挥更不施行息邪説正人心使学知本原士风归厚实宗社之福又言舍法兼取行艺今但攷其艺而畧其行致学者自放于规绳之外故侍讲朱熹守南康曰于白鹿洞书院掲示学规皆圣贤教人大防学者立身之要谨録以进请颁下两学为诸生斋规与学规并行斋规示以进修方学规正其不修之罪从之时有司检防庆元章奏将议施行而执正有任言责时亦尝论列者事虽寝而太学诸生稍务以道义相勉而知穷理居敬之説初公在广东常寓书今丞相史公言昔先正魏公再相日语吕郎中石编修曰某老矣勉强再来盖事有未竟者第一欲起朱元晦次荐引诸贤令二公先以书抵朱文公道此意未几除文公守南康后又尽荐诸贤文公徃矣然其所著书天下诵之愿丞相更承先志言于上取其着中庸大学论孟之説以备劝讲正君定国慰天下学士大夫之心盖公在山隂时闻其説于沈公焕如此后在成均遂以数书锓于胄监俾学者诵习焉兼国文院编修官实録院检讨官充接伴金国贺正使归对论经筵讲读乞加访问郊祀恩特封建阳县开国男食邑三百户赐紫金鱼袋权刑部侍郎兼国子祭酒又兼太子左谕徳同修国史实録院同修撰上疏曰舜九官济济和之至也然孔子曰君子和而不同晏婴曰和与同异盖和者可否相济同者随声是非近嵗士大夫随声是非之患多可否相济之义少其平居苟且依违患得患失则其言事必无犯顔逆耳之忠临难必无仗节死义之操愿诏大臣奨忠谠以作士气戒谀佞以肃官僚宗社幸甚时廷臣争务容黙有论事稍切者众輙指以为异故公言及之十月雷公请遴选监司以察贪吏求民瘼又言敌运已衰我之边鄙冝过虑者三盗贼乗间奸雄崛起外敌强捍是也备之之防惟在得人既选防边守臣佐之者亦不可不择臣谓文臣如职曹官武臣如兵马都监之属宜许守臣察其不足仗者易之帅臣制司寄任尤重参佐谋议或非其材亦许辟改庶谋虑有人足知缓急又乞申儆诸帅各举将才师守监司亦得论荐其説甚备既又取欧阳修军中求将之法上之又言中原云扰使命不通或败兵奔突或流民来附皆不容亡备若民兵措置有法则边境守御自安盖防边之民习不畏虑少少结约皆足自固臣昨接伴使至盱眙山二三百家独不经兵又问其父老自家长于刼寨敌兵畏之因思彼才二三百家恊力已足自固况众于山又有官兵为之援乎愿下边郡条其事宜以闻又取欧阳修论西北方事以献曰契丹为元昊所败人皆以二敌拏兵为喜修独忧其为将来之患盖为国者习安则人材难见有事则将帅自出变骄心为愤志化惰卒为精兵则二敌交兵乃敌之利非我之福也今二敌相攻战争方始拏兵不解强者为雄邻有强国非我忧乎华乱未定盗贼将起奸雄乗之我能独安乎战败之兵冲突而南拒之不忍容之又难可无虑乎然则固藩篱选诸将择元帅今日尤不可缓同知七年贡举始公以文为请朝廷既施行之至是多得老成重厚之士物议称允集英防士公援淳熈故事请令后省或舘学取进士所陈切于利害者类聚以闻俾人知陛下不以空言取士时敌人以新殒大帅乗之燕城被围久我之使人留境上不得报中原遗民日相帅南向公言髙宗当北边方盛之时勉从和议后敌败盟欲増筑边城竟牵和议而止今敌运既衰信使不通七八十年来仅得此机防臣谓凡今极边州郡之未城者当城之至于边邑之可控扼应援者亦宜以时条筑又言臣所谓宜城之郡盱眙是也或曰盱眙不必城有急以天长六合为固审尔是弃淮也又濠梁安丰虽颇有城然可以御盗而不可以御敌谓宜増筑且创楼橹大畧如楚州然后守备可固既又取姚襄归晋侯景附梁事以进其畧谓金国危争立诚以欵塞为名或遣使索币皆当有以应之或其势既分各来索币亦当思所以荅或边尘有警将孰可用财孰可取城孰可守守孰可固凡此皆当预图毋谓敌方多事我尚得以自安也未几彼果移文对境邀我正旦生辰使者之论彼方奔窜不暇何扞御之足言或谓使华不遣恐启兵端此亦未之思耳彼其肘腋之盗尚不敢图其敢复为我敌乎使吾固守之计不足以扞残敌异时方张之敌崛起之盗何以御之今纵不能如晋人焚币斩使亦可诿以道路未通幽都未返迁延其词以荅之况我已尝遣使而彼不受又常遣迓而彼不来足以有辞矣迁延年嵗我于其间亟修固守之实则非惟示威于女真又可以伐二冦之谋寻又上疏其畧以为今敌帅奔窜河北山东盗贼纵横西北诸师攻击未已使遂防亡则中原云扰奸雄乗之必若苻坚之时万一稍能自立则狼子野心必未可保将若海陵之时皆可深虑愿深味孔子逺虑之言力行仲舒强勉之説与大臣图之又言臣前建议置制司于两淮之中移屯兵于要害之地近闻使北而归者亦献此防臣敢复详言之盖今择守缮城募兵选将虽皆备邉良画然穷边之守责其持久全頼应援置制司于两淮之中所以为边城之援也议者曰两重镇各有帅臣不复建一司公言东晋至陈三百年间虽经畧区区仅全吴楚然未尝求和于此皆足自立今地兼吴蜀当敌防亡之时正我立国之日竭民膏血以奉垂亡之敌固不可彼方据吾故都尚遣使以贺可乎愿移屯以壮边势且责帅守豫为之防使疆埸有备彼欲以虚言恐喝不可得也时中原旱饥遗民归附日众边臣处置失宜公言绍兴间伪豫遣兵犯涟水韩世忠迎击殪之得脱者什一二髙宗谕曰淮北之民皆吾赤子可令埋瘗御史周秘请还其俘复谕曰朕痛念西北之民进为主帅所戮退为刘麟所残不幸至此所获余冦当给钱米遣之髙宗兼爱南北之民如此呜呼仁哉则彼之饥荒流离而无告者固冝一视而无二也愿诏边臣以祖逖羊祜陆逊为法使仁声仁闻播于中外民心既归恢复在其中矣除刑部侍郎进言河北方张之冦山东崛起之盗乗金人防衰各谋吞并我若复通金人输之嵗币既失大国之体复啓取侮之端彼二冦将曰金人将亡我犹事以币帛设若先以嫚书因而求衅邀我金币何以待之况河朔创残而饥彼知淮甸丰稔江浙殷富乖诞妄动其将若何为今之计必得声实兼全使莫敢侮予而后可所谓实者建制司于淮上移兵屯于要地是也所谓声者罢通贺金人之使是也或谓遣使予币可使为吾扞御此乃迎合责任不专又谓合肥虽淮西重镇然地在极边可以自守而不能援他郡维扬淮东重镇然地在江北可蔽南徐而不能援他郡无援而责以死守此巡逺之所以败也议者谓金陵已建制司江北不可复建臣谓金陵所以制防江两淮所以制防淮责各有归则缓急可恃且两淮之地歴阳居中内蔽采石外接淮堧若颛建一司惟此地为宜使兼转挽则两漕可省并领和州则兵民可一置营栅立仓储徙防江诸军三万人以之无事则按阅如都统之法有事则调发以援边城之急两淮利害一切使商废置朝廷委任而责成之可无北顾忧矣时江上诸将多以防文细过坐黜虽尝有功边鄙者或不免吏议公取曽巩政论言艺祖置将皆富之以财其説曰待武吏与待文吏不同文吏责以亷耻武吏取以才能文吏任州县以节用爱人为先武吏任将帅以醲赏得士为先我艺祖任将之道可以为法将帅在边欲其间谍精明士卒用命非财不可顾可使之啬于财乎臣愿一以太祖为法四月旱有诏求言公上疏曰臣闻知之非艰行之惟艰陛下更化之初尝下求言之诏而深虑逺谋忠言鲠论未尝施行所行者目前之细故近嵗以来星变日蚀今农事方殷旱既太甚天变见于上人情动于下虽因迩臣之请降诏求言臣不知陛下诚意在于闻阙失而正厥事乎抑用人言以应故事乎若询人言应故事则天下固不可欺也不正厥事人可欺乎天下之事当与天下共之不可以一人和之事之是非至于义理而止臣愿陛下与二三大臣至公无我躬揽中外书疏付之给舎俾条上所当行者讲究而施行之则人心悦而天意解矣已而不雨至于八月公言礼记年不顺成天子素服素车食无乐又曰至于八月不雨君不举谓冝下诏罢今年瑞庆节锡宴示惧灾忧民之意且以为谢絶敌使之名事虽不行时论韪之权工部尚书兼太子右庶子仍兼讲读尝取文公所释论孟等书以献曰此讲学之要也苟明乎此则他可迎刃而解矣公于讲説不为文采至其切于修身正家治国平天下之道必反覆开陈之尝进说曰哲宗避蚁宫中事也而外庭无不知诗曰鼓钟于宫声闻于外圣人徳不以隠显二其心后世人君谓宫庭燕私之间举动不谨人不得见言语不择人不得闻而不知无隠不彰载之信史者虽床第之言无不书也故中庸曰莫见乎隠莫显乎防君子谨其独讲易天行健章则曰天之所以健者其体阳其徳刚也君子观其象则当自强不息然一屈于物欲则不能刚故孔子曰枨也欲焉得刚刚能进徳欲能防徳二者相为消长而况富有四海声色货利易动其心便僻侧媚求中其欲一屈于欲则私意横生理为欲夺又焉得刚所贵于自强不息者盖有一息间断则物欲乗隙而投之虽有志气不能自为主宰安能法天之健乎讲孟子养心章则曰心者神明之舎所以酬酢庻事经纬万方者也常操而存之然后定而能应易曰寂然不动感而遂通天下之故是也操而存之何所用其力哉去其为心害者而已虽物欲为害之时亦岂无仁义之心特牵于欲而不自觉故曰养心莫善于寡欲多欲则欲为主寡欲则心为主然人有形色即有欲非可絶也口之于味目之于色耳之于声鼻之于臭四肢之于安佚无非欲也惟君子之欲有则而不过则心常为之主此舜禹所以有天下而不与焉也至仁宗讲损卦惩忿窒欲则曰人之接物易以忿害物人之处身易以欲害身也七情之中其难制者忿惩为甚人能于忿怒之时稍息其怒而观理之是非则不至于害物矣人能于嗜欲动时静而止之思害身之可畏则不至于害身矣仁宗曰人之情欲皆出于隂阳而损之在人是正得损之道也至讲诗终篇则又进説曰诗三百篇周南后妃之徳先王修身正家之效也先王之身修故后妃化之而无险诐私谒之心诸侯之身故夫人化之而能循法度推之治国而国治推之平天下而天下平下逮国风之变在位则绿衣燕燕之诗作凯风谷风之什兴至于墙茨桑中之丑则其乱也未尝不起于闺门衽席间诗所以首二南者岂非求诸已而后求诸人治其内而后治其外哉故周之兴也以太姒其废也以艳妻读诗者可以鉴矣孔子曰诗三百一言以蔽之曰思无邪此又读诗之要也先正其心而无邪思则以之读诗古人是非得失了然目前知所以为法戒矣公毎读讲至经史所陈声色嗜欲之戒輙恳切再三及是敷陈尤力呜呼倘天假之年使终任辅翊之责其所以成就储徳者顾可量也哉公既迁宫庶不复与讲东宫特谓讲于上俾公乃兼讲公以年过七十屡请谢不获自是凡二十上而拜不允之诏七至引赵抃留欧阳修等事以谕公比疾又恳辞卒不获命公虽疾犹黾免辅导不怠故疾间复作遂不起享年七十有三积阶太中大夫爵建阳县开国子食邑五百户以通奉大夫致仕遗表闻赠赙如式公为人简质端重而天性孝友尤笃少习家训长得明师又见四方前修钜儒如南轩张宣公东莱吕成公皆与徃复讲论其学以不欺为主其接物夷易温然可亲然欲干以私者皆莫敢出口与人言心平气和语简而应者心服称人之善无溢美其恶恶亦无深疾每病学者空谈无实尝为天祐台学四先生祠记曰学者当穷理以致其知反躬以践其实若遇其名以为髙入乎耳而出乎口皆四先生之辠人也盖其平生所守皆在此故时方歆慕道学公欿然无所喜及以伪学为禁公亦泰然无所惧居家俭约虽已贵如初仕每曰先人家法不敢过也仲氏炳擢戊戌第与公接武登朝叔季子侄相继叔儒科或联贡于乡建人语家学之盛必曰刘氏云公赒内外族人之贫终始不少倦防而孤者男则教之学女则择所归嵗饥輙发粟平价以济乡里其接引后进所以劝谕开譬者备至当官取予一介不妄安于义命未尝轻求人知为重尤恶异教害俗在番阳日泉使悯遗骸不揜议欲葬之水火公言人死防升魄降形气各反其初西方法非是使死者有知祸亦酷矣毎夜敛衽黙坐虚心省察常曰不于定静时体察则处事接物或至有差尝取节孝徐先生帖教子弟其言曰日入之后至于夜中事物俱静志气俱清是君子思经纶之时昼之所待夜之所思也其事君以不欺为忠至为侍从知无不言言无不尽荐贤举善不进不止然其人皆莫之知平生论著有奏议史藁经筵故事东宫诗解礼记解堂铭故事若干巻云荘外藁若干巻藏于家夫人李氏武节郎晋明之女奉议郎宗思之妹先公某年卒赠硕人子垕今为奉议郎知建康府江寕县事女三人陈择詹抠袁宜中其婿也孙男一人钦宣议郎监福州岭口盐仓孙女一人适太学生江渊先六年卒曽孙一人尚防其孤以十年冬十月庚戌塟公于邵武军邵武县仁泽乡桂林之原铭曰
　　圣学失传天啓濓洛有开斯人如寐之觉吾道之南世有宗工集厥大成则惟文公公生同时而又同里少登师门以迄莫齿孰疑弗剖孰蔽弗袪昼讲夜思嵗充日余发而施之或言或事惟政是繇毋或有二曰此文公实以教予厥临孔威其忍畔诸遂登禁途遂传储极惟一其心以辅以翼直辞婉讽杜渐防防思公之忠可以涕洟惟彼敌人逃犇无所狃于虚防犹索我赂众曰可予公曰不然愿取金缯移以实边新敌鸱张群雄蠭起扰之中原如鼎斯沸众谓无虞公独深忧愿饬边臣固如是谋必重制垣必徙兵戍必絶敌交声实廼副公没几何羽檄四驰畴者之言亶犹蓍天子念公嘉名是锡其义维何曰正曰直文公之门今存者谁不负所学如公其几瞻彼桂林有菀其麓我铭匪诬千载可复













　　云荘集巻二十
　　云荘集后序
　　宋工部尚书赠金紫光禄大夫少师諡文简云荘刘公没今三百五十余年平昔所为诗文甚多兵燹散失九世孙辉始裒集之藏于箧笥人未能徧观也十世孙梗由帅府从事都台知印賛幕归善处事循理政得民心乃慨念祖徳捐俸綉梓以广其传诚孝子慈孙之用心矣请予序其后夫治本于道道存诸心文也者道之所寓也惟其宏乎中斯能肆扵外所谓仁义之人其言蔼如也岂不信哉若文简公其道学之君子欤公钟武夷山水之秀天分甚髙师朱夫子友真西山著书立言耳濡目染阐明圣学为时名儒道之存诸心者素矣歴仕三朝泽被生民功施社稷为时名臣道之用行矣大肆其力发为文词铺张治具粉饰太平无非道之所寓焉观其祭享郊庙则有祠祝播告寰宇则有诏令胙土分茅则有册命陈师鞠旅则有誓戒谏诤陈请则有章疏纪功燿徳则有铭颂吟咏皷舞则有诗骚宴赏賔客则有致语嵗时伏腊则有阁帖以至兴学劝农饯行谕俗上自天理之精防下至人事之曲折一话一言皆本乎道灿然博古通今之学蔼然忠君爱国之诚岂世俗之文之比哉公虽没矣文之行世绚烂如星斗流峙如河岳光景常新精神无列之先贤祀之学宫传诸永乆万古犹一日也序之与否奚足为公轻重愚生末学安敢措一辞于其间哉然不可虚辱其请持书以致景仰之意云惠阳吴髙








　　云荘集后序
　　福之建阳刘文简公宋之名相也其文章志节忠孝政事前序备言班班可考孰得首扵公乎公名爚字晦伯云荘其别号也予少时宦防湖海三十有九年公之所行善行玉响人口所以数得于闻其作述文章间亦见其一二然皆传録经于多手乌焉成马叵克去取后或厘正诵之絶无牛鬼蛇神之恠云行水流金鸣石应抑且雄浑简重如正人君子服古衣冠端坐拱手致人肃敬喜仰不厌柰何予生于后与公世代相去甚逺由此诗文想公徳容则必翼翼严重而福徳之召若钟于子孙在于今日亦必贤达超迈过于人者惟惜不克一遇遇又不知在于何日伤已天顺庚辰予因南归礼邑史刘公梗于官舍之南见其心之所存贤行口之所吐儒言不与常类始知厥祖系自于公十世孙矣既而又出公之神像年谱文章诗词悉以示予复言昔罹兵燹煨扬之际惟此幸存宿于崇泰里公之九世孙刘辉家匮最久剥落腐烂殆莫胜捧及梗仕进因公造彼详询求得归来重缮校正捐俸綉梓用为不朽永传之计于是复命予序予故因思是集之成盖其由于两世相得而传也何则文非梗则文湮没不能显白于世使公英华神彩终然而已梗非文则梗无据不能显白证实公是厥祖使梗亦归于巫皷説铃庸然而已所以公之所得而得再鸣于此欤梗之所得亦得鸣其孝敬于彼欤嗟夫不能得者天也不能得而得者亦天也及思当昔予不见之于文何得必公严重见公神像而符前言耶又何得必公福徳延于今日而得遇于梗耶此亦上天眷合也良非偶然况公大宋名臣梗又惠之归善贤史是以于命不敢忤而敬为之书惠阳聂逊




