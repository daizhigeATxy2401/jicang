　　钦定四库全书　　　　　集部四
　　艾轩集　　　　　　　　别集类三【宋】
　　提要
　　【臣】等谨案艾轩集九巻附録一巻宋林光朝撰光朝字谦之莆田人登隆兴元年进士厯官国子监祭酒兼太子左谕德除中书舍人兼侍讲以集英殿修撰知婺州卒光朝为郑侠之壻又从陆子正防学问气节俱有自来长朱子十六嵗朱子兄事之其为舍人日缴还谢廓然词头一事尤为当世所称平生不喜著书既没后其族孙同叔裒其遗文为十巻陈宓序之后其甥方之泰搜求遗逸辑为二十巻刻于鄱阳刘克庄序之至明代宋刋已佚仅存抄本正德辛已光朝乡人郑岳择其尤者九巻附以遗事一巻题曰艾轩文选是为今本而所谓十巻二十巻者今遂皆不可见王士祯居易録称尝从黄虞稷借观其全集憾未抄録未审即此本否也然即此本观之学问气节亦可见其一班旧本间有评语盖明林俊所附入皆无发明故今悉删汰焉乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　艾轩集原序
　　昔者孟子殁夫子之道不传二程子殁周子之传亦几乎蚀矣吾家艾轩崛起南服専志圣贤于时遗儒陆子正施廷先尝学和靖山先生特从指授以上绍伊洛之传穷博而会之要絶意著述东井倡道走莆士而朋来之四方质夫显道门墙者不少文祖六经辅秦汉诗派山谷后山半山而祖之于唐檀弓谷梁后邨有成论焉年五十始奏名二十四转而至中舍平茶冦讲中庸一再为孝宗褒奬坐封还词头改工部侍郎以集英修撰知婺州提举兴国宫以卒先生长晦翁一十六嵗晦翁商畧理道独先生意合嘉其精细退若有得辩析时见于书兑泽南轩于易间有所异为晦翁独与其缴驳新端也东莱曰平生保任此老不负諡文节也君子谓允去今三百五十年祠乆圮墓之田易数姓稚弱二孙稀落可念龙坡之为仰止书院冯守行健雷尹孟升意也俊偕汝华谋曰先生尝同晦翁讲道以齿则兄以道则友晦翁固道学渊源先生亦道学名派起一方而名天下称南夫子无异词宜并祀雷喜白之冯暨贰暨大巡宣司监司督学议可并祀二先生侍以莆髙弟子而复梓其文以传噫先生亦再遇矣昔祠之立也以元仲行健元仲非欤梓文岩仲伯纪也孟升二君子非欤扶衰竟事郡大夫业共为之先生名光朝字谦之正徳辛巳族孙见素俊书于云庄青野
　　艾轩集旧序
　　莆阳艾轩林先生文为世所宗而藁不多见学者好之如嗜欲然殁五十年始传于世藏之深固以乆一出大肆理必然也先生行古道言动为时取式教授生徒非礼不行四方翕然响应来学者亡虑数百人道尊徳盛年五十擢第春官不数年拜大司成淳熈间天子幸胄监命讲中庸玉防嘉叹擢寘近侍出使入朝狥义忘私无田无宫以遗妻子独富于书至死不释卷故其文森严奥美精深简古上参经训下视骚词他人数百言不能道者先生直数语雍容有余非学博识髙义精理到能如是乎初先生从子成季裒其藁不轻以示人近族孙同叔搜罗畧备得诗文若干首为十卷急于埀后不暇求序于名公猥以属宓顾惟愚陋妄测宏深得罪君子又将何辞昔扬子殁四十年而法言始行韩集歴五季至我朝始大振宓于先生之文亦云年月日陈宓谨序
　　又
　　以言语文字行世非先生意也先生干淳中大儒国人师之朱文公于当世之学间有异同惟于先生加敬于时朝野语先生不以姓氏皆曰艾轩晚为中书舍人中批某人赐出身除殿中侍御史先生封还曰轻台谏羞科目矣天子知先生决不奉诏改授工部侍郎不拜而去其学问名节如此以言语文字行世非先生意也然先生学力既深下笔简严髙处逼檀弓谷梁平处犹与韩并驱在时片简只字人已贵重今其存者如岣嵝之碑岐阳之鼔矣初先生为布衣已负重名后贵显于朝爱先生者多以晚节为忧及西掖去国然后吕成公喜曰过江以来未有也乌虖修而至于先生而前辈责备之严如此则凡修而未至于先生者其可以无日新之徳乎其可不畏晚缪之讥乎向使先生希旨书行必根着不去为李峤为张説先生一奋其决遂为李藩为袁髙义利萌于一念芳臭分于千载故余读先生之书重有感焉先生殁六十年微言散轶复斋陈公宓所序者才十之二三外孙方之泰访求裒拾彚为二十卷勤于李汉赵徳矣东阳范侯镕欲锓梓会迫上印不克就毘陵张侯友慨然成之余二大父实率乡人以事先生者也序非通家子弟责乎敬不敢辞后村刘克庄序鄱阳刋艾轩集序
　　艾轩先生道最髙名最盛而其后最微传其学者再世网山乐轩二师又皆以穷死先生平生既不著书遗文仅数卷耳殁五十年未有全藁余同舍方君岩仲先生外诸孙也每相与振腕此事壬辰成进士南还余别之彚征曰太史公遗书令责在杨恽矣岩仲归而求之凡数年方克集刋于莆而四方学者未尽见也春来鄱过象山友人汤君伯纪相与语曰昔艾轩使东广道饶之余干宿相岭有乡耆儒李恕轩名兴宗者尝侍先生谈一夕至今吾里能传艾轩之言若以公之书锓之鄱邦人之愿也余喜曰是吾心也既成将志以嵗月因思日者闻于吾师乐轩曰网山盛年挟册从师四方率以不契去及来城南初宿斋房未即见先生与客语夜阑闻其息入而惊寝者先生曰睡是大家睡梦是独自作【音佐】网山喜而不寐曰吾得师矣自此事先生余三十年玉融陈叔盥少从先生于红泉一日出揖客其容赭然先生曰心不负人面无惭色叔盥悟而自户遂以行义名叔盥受诗于先生尝与乐轩读国风于古寺吟讽累夕俄而至采苹卷卷泣顿得中庸之旨叔盥喜以告网山网山遂以乐轩见先生曰吾尝语若诗不歌易不画无悟入处今于元洁犹信吾诗不亡矣其遗言若此者皆失传又曰先生初补上庠尝就月试考官夜得其文聚同列以笑少司成陈少南旦许之具曰非谑也卷有数语诚可哂索而视盖策以兵势问而先生之对有曰譬如婴儿夜啼拊之不止防之不止卒然灭烛伏户下为虎啸狐鸣则其喙如窒少南曰此笔当与太史公争衡必寘首选长防曰已得一人矣幸次之少南曰毋使居人下不然宁黜之语颇侵司成少南竟以此去国先生闻而叹曰甚矣知已之难弃其籍而归一意聚徒讲道不复试成均者十余年年五十始以乡书免擢第其遗事类此者亦失传方先生在时世号南夫子于经于道超悟独得若此与孔顔旦慕之遇于数千年因革之故如语昨日事今学既不传而所可传者数卷仅尔茫茫宇宙不知几何年又有此人物呜呼惜哉淳祐十年嵗次庚戌良月朔后学三山林希逸书于凤游堂

　　钦定四库全书
　　艾轩集卷一　　　　　　宋　林光朝　撰诗类
　　五言古
　　送别湖北漕李秘监仁甫
　　文字烟云过眼徒浩浩所有未见书惜哉吾巳老子云客长安陈迹如一扫同叔向来人我生苦不早亦闻青城山斯翁为有道瞿塘不可上秋梦长颠倒白日来西昆一见自应好纵谈百代前至竟非枯槁多为开口笑眀月生懐抱黄鹤有髙楼恍如事幽讨揽辔逢道州听书下下考周南勿留滞掇拾供史藁分手重酸辛璠璵众所宝十日不得面何为太草草
　　送别姚国博知处州分韵得绿字
　　铜盘白露下松桂净如沐娈彼菊花团西风吹醽醁长安多别离此别苦不足人物如史君容易等潘陆一自海东头清飇起谣俗馆下欲何言聨翩如破竹功名不徒尔无乃相迫逐双日访延英行矣公勿卜括苍烟雨前寒光贯岩腹大呌出银甖邂逅聚百族要携三月粮所厌惟一掬幸心忽开张何曽畏笑僇单父勿长吁来者犹可续道旁有抵璧天下轻结绿一夕洲渚言令我沉心曲
　　代陈季若上仓使
　　大块始开凿娲皇为补天天平雷雨正后稷诲之田大浸十二嵗流金复七年幸哉尧汤民以手摩抚然徂邱虐熖起秦俗相焚煎官租夺以半饱食何夤缘自从汉道昌敦朴乃其先初开常平议聚粟如源泉年登谷价贱散以大农钱旱潦或艰食用之如转圜悠悠百王心皎皎三代前井田日以坏此法当磨镌公侯希世珍秀色媚长川官学有根株诵诗三百篇风土无隠情是为大夫贤抟饭哺赤子当食长尔怜江东百万户雕俗生春妍持节闽岭初有如病者痊刘晏取予术夷吾轻重权义仓有粟腐物价敢喧阗斯坐阜民政南风吹五弦昼日公侯门客车动百千下吏走尘土从容愧执鞭岂不随吹嘘譬彼乘风船长技非卓鲁主徳奚由宣松竹伴孤吟敢怀嵗月迁终酬国士知未甘长弃捐
　　七言古
　　石渠行送别福建参议李著作器之
　　我来石渠五十六双鬓如蓬腰未曲岂为健笔有徐庾自数来时六十五谁解辛苦续子虚长安有客四十余已成老翁不肯去青藜当户夜读书东观丈人起遐想无为嵗月空踟蹰去作诸侯老賔客可无绿水兼红蕖我家东下才百里钓螺一曲清无滓草堂为筑茘枝斜濯锦江头有如是子思子方道为尊南国佳人如秋云不知公侯有朱箔要问常州李著作
　　资中行奉寄临卭守宇文郎中
　　铜驼陌上生秋草前者刻石今如扫儋边半纸半糢糊下牀三日成悲恼苍史萌芽何可见要从笔意生秦汉欲将竒字问何人所守一家如小篆是中变幻随形模钟鏄鼎鬲匜盘盂如何两京到魏晋搜尽苍崖惟此书即今原见颠末仍于画上令锱铢燕然有年固可纪笔势岂得先黄初中郎袖手欲无作正始不逮况其余幸哉一见俱抵掌翩翩如反古石渠且説金陵佛屋何年灯晋分隋张犹青荧忽听荒鸡还自起资中之刻不徒尔
　　鞭春行
　　辘轳罥寒田雀饥江梅落蛀兔脚肥枯肠一夜转双毂眼光吹上虾防衣岩腹新晴山哭女娲坟外春风归茧村纸帘大如蓆拆拆藜杖金雀飞
　　痴顽不识字歌许叔节来诗有此句因以名篇
　　平生读书如风过耳嵗月共流转如磨复如蚁一如人嚼蜡而不见其味又如弄孤杵连夜不成米又如过羊肠十步复一止年头月尾无一是咄咄痴顽不识字见君诗舌如黐愧我为人师怪怪竒竒如悬崖万仭龙盘古树枝又如生马不施鞚而驰又如锦苔封漫岘山千年堕泪碑又如玉关客血上老犀衣卢仝孟郊骨巳朽眼睛头颅何人相传授与君往还嵗月乆比来春风入我牖便觉岩前草木件件有生意跨蹇驴出古寺欲访子云问难字
　　乞竹鸡
　　疏篱短短花枝防鸠妇不鸣天雨寒鸠妇离家二百日亦有姊妹依故山黄粮不肯啄欲去羽衣残主人一见一怜汝抱取东家竹鸡来戏聚孤村落日不相识各各哀鸣求其主雨鸟勿惊遽低头聴我语鸠妇入我家必杀入我口牀头瓶罂无余粒养汝一到十日后东堂数竹夹新蹊儿童牢落惟爱一竹鸡堂心有眢井饥则哺其泥主人緑安净几丹碧相依安用此竹鸡竹鸡慎勿傍人飞我屋三间沉白蚁
　　冬至
　　横枝冻雀昨寒死水底黏鱼吹不起小伶切玉孤凤愁九寸之管传生意舞雩山下逢丈人植杖无语空逡巡再拜丈人欲识桑麻生长力鬼蝶翻覆梅花春我于万物亦一物何时春风到肌骨空山铁镝年月深一语不破天地心
　　徐广文生朝
　　盘古一笑鸿蒙开神马负图从天来八卦旋转六十四黄钟是为元气胎雷斧未动百泉缩江上早见春风囘况当九日得阳数太白之精随斗魁徐卿有子何绝竒熊罴惊梦初得之珠庭犀角照宇宙清飚忽忽生桂枝笔落犹如千钧弩异科暂失韩吏部绛帐初随吾道东遂令小邦变齐鲁孔席岂是三年淹蓬莱画阁铺牙籖他年欲数中书考再拜祝公长不老
　　五言律
　　丞相特进观文南阳公挽词
　　一相频虚位千龄要实才庙谟从此定边鎻未应开东阁尝先到西州重一哀传家惟俭徳何处着楼台
　　吏部尚书林公梅卿挽词
　　百纸梅花赋声名出渚东向来惟李贺胜处是扬雄绕屋看书带逢人説刺桐尚书旧时履只合歩春风
　　挽桂林戴别乗敦常
　　杖履何年别杉松古道旁城山秋月尽南岭暮云长古调愁难合孤根幸勿伤欲将数行泪重至郑公乡
　　挽方天贶
　　长者虽云殁流风尚尔存宗盟修里巷家法在儿孙马鬛迷新垄鸠枝恋故园年年春色好锦障为谁翻
　　五言排律
　　东宫生日六日
　　壬辰
　　北阙云为堞东明玉作宫猗兰迎晓日仙掌倚晴空笙律随鸣凤朝仪趁彩虹黄麾初入仗青桂自成丛冠履分前后图书考异同商盘如目击羲画自心通慈燕来三殿驩謡在九功长秋传夜饮京兆报年丰奕奕还嘉祐緜緜想建隆庶僚何所祝再拜续维熊
　　癸巳
　　昭代璿源逺髙秋寳月前神光浮蜀道瑞气贯秦川银榜应如旧金茎若个边龙楼清昼出鹤禁彩云连妙选衣冠薮旁开道徳渊重爻分九六曲礼尽三千嵗闰缘长歴霜清欲上每防禖燕日已入梦熊篇沆瀣通三殿笙鸾共一天东明到西极作颂自年年
　　甲午
　　仙掌秋容媚铜楼晓色迟猗兰成汉殿苞竹入周诗鼎卜卿云合郊禖彩仗移隆兴乾道日建武永平时詹事开新府长秋缀旧仪礼经犹下问易道本生知世子家为法文王我所师诞弥重海润清赏一天慈九月黄金蘂千龄白玉巵遥闻三殿喜髙颂走天涯
　　乙未
　　应律随豳雅旋杓建戍方前星迎霁色重日丽晨光笙管青霞外宫庭碧玉傍本支周道盛羽翼汉图昌左右人皆正刑名学未遑编年听司马説礼付高堂天乐来三殿人心系八荒黄华秋更媚皓月閟偏长清赏新奎璧承华旧典章维熊千嵗祝英畧似君王
　　丙申
　　正气来嵩岱祥光集斗牛青葱开玉宇髣髴见铜楼盘错归三辅沉潜在九畴有光文字馆仍系帝王州钟鼓于胥乐笙鸾独上浮清台天似水甲观月如钩屡拜椒花夕长逢桂叶秋孝思维继舜家法要从周赋为游麟作官因洗马留愿同眉寿祝使者敢停辀
　　丁酉
　　僊掌晴烟外龙楼晓日傍汉图元自定周歴一何长胄席縁三老奎文在六章高禖曽郁郁乔桂自苍苍冠履来储禁规模出上方名官分庶子説礼继高堂娈彼黄花月依然碧玉墙至尊飞寿斚太上引天香景运千龄协先秋九日凉铜扉供帐少俭徳似君王
　　七言律
　　次韵奉酬赵校书子直
　　雁塔新题墨未干去年灯火向秋阑趣看天禄青藜杖怕着王孙紫绮冠好在三山寻浩渺何如一纸问平安觚棱放月无人到玉糁初成许共餐
　　次韵呈胡侍郎邦衡【并引】
　　某窃观侍讲侍郎先生大书著作之庭其形摹滥觞发于小篆岂八分未出已有此书又防传示银杏兼简之什谨次韵奉和
　　声教从今巳逺覃翩翩作者问谁堪石经犹有中郎蔡金匮曽夸太史谈至竟银钩并铁画相传海北到天南诸生考古头浑白禹穴何时更许探
　　九日同出真珠园再用前韵
　　来自清源葛巳覃君王问猎我犹堪百年耆旧如重见九日登临得纵谈才子不知汾水上仙人长在大江南明珠照夜应无数要是层波更好探
　　送别傅郎中安道持节闽中
　　忽然乡思若为收莫到三茅最上头二月东瓯看负弩一天南荡想行舟过家上冡从今数落絮飞花合昼游料得甘泉来奏计定应前席莫迟留
　　入月十五日道出南昌寄龚帅实之兼呈程泰之刘文潜二漕
　　未应双井即尘埃似此衣冠得几囘国子先生还并驾洪都新府却重开再三为问滕王阁第一须登孺子台定向此中脩翫事江边不道故人来
　　闰月九日登越王台次韵经畧敷文所寄诗
　　闲陪小队出山椒为有吴歌杂楚謡纵道菊花如昨日要看汤饼作三朝千重岭海供横槊一带风烟听采樵慿仗折冲如此好不应东去更乘轺
　　再次前韵
　　却趁秋旻别九韶扶胥直下听风謡澜翻对酒还终夕火急催诗在诘朝南国更逢陶令菊西江莫扞楚人樵自应幕下文书少节制如今属汉轺
　　前嵗过真阳初识子钦今道出曲江不忍遽分手偶成长句以志两处山川人物之胜亦少慰别来耿耿耳
　　秋崖一夕卷炎蒸那更挥斤为斲氷碧落旧寻烧药灶白芒长对读书灯相期大庾何多日似出浮屠向上层纵有分张吾未老定从台阁看飞腾
　　送别奉常林史君黄中易守延平
　　去时胡不到时上日多应栁絮飞卧辙只縁滕壤少懐章须要越人肥三千仪礼非绵蕝五十行春尚防衣莫爱传经似齐鲁石渠长是待公归
　　枕席逾旬防丞相访问仍辱宠示名篇輙搜枯肠次严韵以塞来使
　　丞相严装似燕居为怜消渴到相如病多得艾三年逺歌襍成琴十日余緑野忽传春草句白头还对朶云书若为追逐园林胜百转愁肠亦少舒
　　次韵贺邱国镇致仕
　　桃花流水是家郷洛下才名四十强自有赤松堪辟谷那能白首更为郎案头贝叶忘言久江上莼羮引兴长解后却成香火社好将诗句细商量
　　芹斋诗【并引】
　　往时从林删定时隐为招提之集语某以吾于九仙作见一庵邱壑之念未尝一日去心比挂冠得请又欣然相语曰吾将作屋数间老于芹下吾老矣从此皆空闲日子所未能忘书卷一事耳吴兴别乘代者以期告而公有是举壮矣哉夹漈唱酬之什皆一时显者于其最后也作芹斋诗
　　春风芹下足迟留白鸟平田忆旧游説尽轩裳还过眼读残书卷复从头偶逢隐几何须问不到投簪便拟休平世声名如皦日欲将何地置巢由
　　奉题游洋张明府流香亭时以荐章数下渉秋月马首且欲西矣因以寄意云
　　封题青李数绯桃处分园林意自豪旋出篇章陪乐府更慿花木续离骚酴醿架下提春榼薝卜林中滴夜槽却是秋风生马耳未应老大笑牛刀
　　送别陈侍郎应求知泉州【并引】
　　某窃观蔡公侍郎尝大书于洛阳桥之上侍郎过洛阳当摩挲此石彷佛为同日事也某送别到惠安道中因以赋诗云
　　百片牙旗水面长蔡邕题在刺桐乡十年杯酒开云榭一様官衔过洛阳我亦携家縁送客谁能扫地自焚香埜桥冲腊寒梅白莫要登临忆侍郎
　　传史君安道再有治莆之命取道城外还泉南得来书云巳出十里
　　何事风流旧史君江边听説下朱旛逢迎要问平津邸凖拟来呼垤泽门竹马已喧明月浦篮舆却出杏花村不知锦瑟流传徧欲愈头风好细论
　　挽李制干子诚
　　千金治产似孙吴珠箔银觥只自如问我长风当夕起数他极浦落帆初自知汗简今千轴更説生犀有几株赤壁当年遇黄盖周郎何惜借吹嘘
　　文字纷纷更问兵秋灯束髪尚青荧便令三子成门户却许诸孙説典型隔水忽传朝露曲行人长数夕阳亭河东健笔惟诸薛梅子冈边为勒铭
　　七言絶句
　　别方次云
　　姑苏台上姑苏馆共説南山竹火炉湖上相逢又相别不知何处説姑苏
　　代陈季若上张帅
　　一様官仪汉代新乘时大手与经纶东南自古衣冠地桐栢山前淮水春
　　长陪防仗下蓬莱万嵗声中霁色开自是北门须卧防双旌迢逓日边来
　　栁堤九曲暗青丝画防丛中昼影迟传説姑苏新乐府祗縁太守例能诗
　　直甫见示次云乞豫章集数诗偶成二小絶因以自喻
　　修水佳人白玉襴花前何似妾容顔从来未省伤春意犹自楼头画逺山
　　莫怪骚人太颉颃曽闻阿母语刘郎神仙本自无言説尸解由来最下方
　　吴容州仲一挽词
　　竹屋绳桥自有村牛山箫笛不堪闻碑前更问何年月为借容州旧使君
　　挽方通判良翰
　　楼橹千重铁作门不堪聚米更重论居延嵗月那相似一听悲歌一断魂
　　得钱终日走燕寺抱膝经年动越吟想得长安西望眼只应黄鹄见归心
　　达者渊明自挽歌新坟数尺奈愁何鸡林贾客无从问收拾篇章有几多
　　九死穹庐我未甘后来勿使陇西惭明时节义多传述柱下何人是老聃
　　挽林通判徳溥
　　岂为长者畏时名梁楚何从得此声只隔螺江衣带水自应别驾旧防平
　　噫呜双柩出平川五月黄梅欲雨天长媿江南徐孺子只鸡斗酒是何年
　　哭徐删定徳襄
　　修文巷里莫春前欲上旗亭问客船忽有短牋无寄处渔梁却在泪痕边
　　忽然白昼自生哀立马桥东唤不囘惊起河波理残梦十年灯火上心来
　　哭伯兄鹊山处士蒿里曲
　　窃观之近古显者则歌薤露又有蒿里之曲施诸闾巷乃取鹊山号哭之声作是曲
　　残云衰草趁人愁生即团栾死便休悲泣声中裁此曲鸡啾山外鹊山头
　　长记藜牀发问初翩翩出语自无余斯翁胸腹平如水不在尘埃数卷书
　　桐棺三寸更何疑却取江枫短作碑惟有一般蒿里曲长箫欲断更教吹









　　艾轩集卷一
　　钦定四库全书
　　艾轩集卷二　　　　　　宋　林光朝　撰奏状劄子
　　丁亥登对劄子
　　臣闻六籍之言可通于万世百王之事如出于一辙今载之六籍散之传记是皆百王之迹故号为儒生者窃窥其大畧而可以献之旒扆之前也陛下以天纵之圣而有此日新之徳羣臣望下风者常若不及况田野空乏之人未尝歴他事而欲守区区纸上之语是宜陛下之所厌闻也然臣之所知者不过纸上语耳臣所谓百王之事如出一辙者盖谓唐虞三代之事何其缓而不迫也舜不穷其民譬之善驭者不穷其马马之力常若有余即驰骋先后唯吾意之所存耳舜尝以命禹曰汝惟不矜天下莫与汝争能汝惟不伐天下莫与汝争功禹之治水至于十有三年之乆夫排淮决泗此岂一手一足之所能哉汤以七十里而有天下其徳为甚大而其检身也常若不及文王之化行乎江汉之域而且谓其望道而未之见也数圣人之行事虽若不同而其所为同者一归于寛通简易之道耳国家维持天下之具跨汉越唐其视百王如一日肆陛下临御以来求治为甚切景徳嘉祐二百年忠厚之俗此不待更张而天下自定也然而凡欲进説者往往引汉宣帝以为喻宣帝谓汉家自有制度本以霸王之道杂用之此宣帝之所由失唐虞三代之天下是合天下之耳以为听合天下之目以为视合天下之耳目以为视听而直道行焉宣帝以吾之耳目可以尽天下之视听监别为太精隄防为太甚号令为太烦刑辟为太峻臣虽愚瞽实不欲举此数端于圣明之代也臣愿陛下开张道徳之化崇尚寛简之风使天下之人一归于景徳嘉祐忠厚之俗逺近流闻知上所好则百王之辙迹为不逺也取进止
　　缴奏沈瀛除知梧州词头
　　三月二十一日三省同奉圣旨沈瀛差知梧州替张积躬臣窃见沈瀛昨为枢宻院编修官懦而无立惟知干进为王质所揺动王质唱之沈瀛从而和之此亦公论之所不容前日沈瀛无故复来见者切齿谓如此等人幸而得祠禄闭门自讼岂应更求进今若与之州郡何以示劝惩沈瀛得郡则王质之轻儇狡险且将攀縁而至矣臣恐公论自此不立为害甚大欲乞睿断将沈瀛差知梧州指挥特赐寝罢以为浮躁不知耻者之戒所有録黄臣未敢书行
　　缴奏谢廓然赐出身除殿中侍御史词头
　　臣昨防陛下记録孤逺召臣于岭外遭遇临雍夤縁从槖臣之侥冒亦已太过当此晚节非有好名干进之疑事或可言虽死何憾臣窃闻王安石欲以李定为监察御史里行宋敏求知制诰不敢具草今月二十六日送到録黄一道谢廓然可赐出身除殿中侍御史此在公论有所未安臣职当书行若畏祸忍耻不得已书之他日陛下必然有所悔则臣为欺君者臣之残年尚在人数中岂应负此名此臣所以不避诛斥而畧陈大槩臣备数词掖凡再行谢廓然词未尝不备述上意以谢廓然为能吏陛下赐以太常之第命以御史之官是科目太泛名器太轻非所以开张正途诱来谠论也前日尝欲以李太正为六察官未几复寝岂谓科目出于至公不以轻予人也谢廓然之所长者可以治财赋理狱讼至于耳目之司纪纲之地则有所不可六部寺监所系者一职惟御史府所系者国体天下以为可畏者谏官御史也非御史可畏畏公议也安得如范纯仁吕大防者除书之下公议自定茍或人人皆可为御史则公议不立公议不立则天下亦何所畏哉是国体轻重在于此不可不早定也中书号令所自出令出惟行弗惟反今此一件臣若书行不知中书所当缴者为何事然天子择言事之官而臣以本职有所可否则为犯雷霆之威无复生全臣已阖门待罪所有録黄臣未敢书行
　　己丑拟上殿劄子
　　臣闻天子耕籍田而亲为是表耜三推之事而天下不以为怪以民食为甚重虽天子之贵亦欲知夫稼穑所从来也至于大搜大阅教之以击刺先后之法岂不以人命为至重然其他则百官有司之事非天子所当身尝足歴也天乃锡王勇智表正万邦汤有是勇智而其用之也为甚大文王一怒而安天下之民武王亦一怒而安天下之民文王武王赫然一怒而其用也为甚大有天下者当求其逺者大者则无过举之患文帝在汉汲汲然以养民为意其通和戎狄未尝不欲守高皇之约然谓其无寝食之顷不在李牧则文帝所以自处者固巳卓然矣史臣谓其遂躬戎服御鞍马此亦不得已而后起耳文帝从事于鞍马之末在当时巳夸张其事谓文帝从何遽有是举也文帝之于鞍马惟见之于一时不闻帝之用武欲习其事弋绨革舄罢露台百金之费皆一二书之是文帝之御鞍马适所当然者耳侧闻太祖皇帝有献手挝者太祖谓无以异于常挝而献之何也曰陛下试引其端盖有韬刃在其中可以为缓急之用太祖掷之于地曰我何用此为当彼时此物果足恃乎太祖之于天下可谓得其逺者大者此逺近震叠而莫测其所以然也臣窃听陛下有意于用武者于驰骋之数弓矢之技且至亲歴而习知之岂欲以是鼓舞羣动而使人知陛下意之所向何但文帝御鞍马于一日之间也臣妄意以为帝王之道埀之六籍所谓御戎之要陛下盖亦熟究之矣项羽谓剑一人敌不足学学万人敌抜山扛鼎之人且不肯为一夫之敌陛下以寛仁之度道徳之威而每每以是説为不可已此亦臣求其説而未喻也开元之初讲武于骊山军容之盛近代所未见陛下试思开元之时礼明乐备边隙不开岂缘一讲武而可以至此乎草泽之臣一日言天下事当有次第岂容辄及此然而得一见天子亦人臣希濶之事此而不言过此即无时矣谨昧死上陈惟陛下赦其狂愚而取其惓惓之意焉取进止
　　表状
　　礼部代宰臣巳下谢冬衣表
　　十年汉陛此为观礼之时七月豳风盖取授衣之候服焉而拜惧若弗胜【中谢】恭惟皇帝陛下懋集徳共允懐俭寳弗替文王之卑服敢安舜帝之袗衣其视羣公乃如一体谓昨者已陈于土鼓而有司宜及于功裘在成周盛时惟止于诸大夫而上若建隆定制且逮乎百执事之间有雨露之沾濡何草木之区别臣等敢不究蚕缫之所本识机杼之由来尽乃自公敢废素丝之守忧其不称庶逃赤芾之嫌
　　徳寿宫贺雪表
　　熈然比屋尽出尧仁瞻彼同云更符周雅固亦欣欣而有庆曽何荡荡以能名【中贺】恭惟光尧寿圣宪天体道太上皇帝陛下叙在九畴功成三纪有重华而协于帝宜大徳而得其名尝事亲于法宫之中物无疵疠乃问道于空同之上民自吉康然嵗有上熟下熟之不齐而地以近郊远郊之相去雰霏所集鼓舞则同是为贞观之风常若放勲之日臣等敢不铺张景象模写太初将卜丰年于民情而可见莫裨元化在帝力以何知
　　谢雪宴表
　　验丰年于积雪预述休祥拜广燕于中台备陈礼乐奚取爕调之效莫知慈惠之酬【中谢】恭惟皇帝陛下礼必从宜事惟饰喜于鼓瑟吹笙之日乃轻徭薄赋之年有穆舜邻聿颁镐饮瞩斯疆而翼翼于彼同云从尔醉之厌厌莫如湛露第知侈上之赐其敢贪天之功臣等敢不斟酌旧章导迎和气有梁苑逡巡之作何补盛时得周人霡霂之謡乃胜礼饮
　　皇太子尹京谢赐歴日表
　　国章布始事莫重于人时嵗琯求中法盖先于天邑仰承颁朔且喜同文【中谢】恭惟皇帝陛下行夏之时循尧之道验有年于长歴归闰月于孟陬独乘四气之端上接百王之绪裁为时令在太初三统之间施及侯封自京兆万年而下顾兹考定孰不顺成臣日至寝门时稽象魏问安视膳亦惟子职之修东作西成尚或男邦之唱
　　广西宪到任谢表
　　臣某言昨准诰命除臣直显谟阁权发遣广南西路提防刑狱公事填周自强召赴行在阙臣巳于本月二十五日到任交割职事讫者胶庠贰职莫裨长育之方岭海一封敢负平反之寄驻风烟于汉节见父老于秦城误窃宠荣倍増震惧【中谢】伏念臣起家单远为学濶疎有十上举子之劳而两从公车之召摧颓晚节尘污华途由承眀著作之庭掌胄子诗书之教増员史馆固非叙事之长进读储闱莫尽承华之要盖谓技穷而欲去乃复用过其所能延阁増华外台改观属陛辞于咫尺有天语之丁宁以是忧深莫知才短此盖伏遇皇帝陛下威惟禁暴徳本好生其在恻怛之怀不逺要荒之服况交阯日南之遗壤乃桂林象郡之故封楚越同声蛮猺杂处恐或惊扰而生事是以选择而使臣臣敢不顾念鲜民助成中典每视防牙雀角之细尝在蜂窠蚁穴之间处此西偏是为伏波之故道明于南国有如召伯之甘棠唯尚论于古人庶少酬于今日
　　西易广东宪到任谢表
　　臣某言近准诰命除臣依前直显谟阁权发遣广东路提防刑狱公事填郑丙阙臣巳于三月初三日到任交割职事讫者衔命观风当郡县因循之后防恩易地属诏条宣布之初祗荷曲成苐令交战【中谢】伏念臣受才最短赋分甚竒壮而欲行则陆沉于场屋老之将至乃尘污于班行进叨冠带圜桥之荣退冒礼乐皇华之宠畀之延阁付以祥刑甫乗传而一行旋感恩而两易邻方告籴人未食新田野无所盖藏盗贼为之出没谓天之覆下何远近之或殊而臣之事君惟东西之所命尚虞虚薄曷副使令兹盖伏遇皇帝陛下徳本好生治斯从欲网疎旧俗要从寛大之文器使羣才用广哀矜之意臣敢不自竭驽钝仰体丁宁民物凋罢得以闻于九重之上朝廷钦恤庶几行乎百粤之间
　　辞免中书舍人表状
　　臣伏准省劄备奉今月十九日圣防除臣试中书舍人日下供职者窃以朝廷莫重于论思献纳之臣典章莫难于润色讨论之事动闗治具精柬时髦必求体要之全乃备赞书之选伏念臣初縁孤学乆污华途叨贰儒宫每愧阳城直谅之性忝游储禁莫陪绮季髙邈之风得为乗传而行敢望予环之召悉由独断奚借先容属际大昕之朝偶先羣老之席命析九经之意义荣増三品之服章欲穷木舌驾説而茫然曽谓玉音褒逾而及此宠颁纶旨冒处禁垣载懐非据之惭益动既衰之戒文章盖主乎气而臣涉桑榆之景则正气巳索训辞欲近乎雅而臣抱山林之学则大雅或亏仰祈容照之私亟使含萌之达收还成涣改畀异能庶无速于烦言获少安于愚分所有恩命臣未敢祗受















　　艾轩集卷二
　　钦定四库全书
　　艾轩集卷三　　　　　　宋　林光朝　撰策问
　　策问二十首
　　问昔者明王之所为器物也所以寓轨则而传诸其乆远也桃人为剑鳬氏为钟旒人为簋梓人为簨簴其轻重细大圆鋭广狭各有定制虽数千百年之后礼乐变易典章残缺幸而得其一器一物于頽垣败垄之间则权量百度皆可以类求也今之礼家有周官有仪礼有小戴记其章句训义又有王肃马融郑康成之学然天下之言礼者往往得之于章句而古人制作未必能尽晓也是以礼典器物又必按图而后有定议按图而言礼者有数家聂氏最为后出然而至今独传也聂氏之传考之三礼其亦无所缪者乎我国家承平日乆崇观以来天不爱寳古物毕见今以秘阁内藏所传之器较之聂氏其间大有不合者如爵之制如象尊乎鼎之制其或得或失不必论也敢问图之所缺如庚鼎辛鼎何以辨其为夏商之器也小敦之饰或耳为饕餮足为蚩尤中尊之饰或环颈以山而其腹文如龙蛇蟠蛰之状此又何物也有旅甗有旅簋有旅鼎此其义又何也器物之铭或丁或乙或十有四月或十月九月此其日月之例又何也其他若尊彛带钩体制不一又何其多变也秦权汉洗得之以象求之于文而此数事独不可知乎明天子继志述事其礼典器物有得于三王制作之妙下至州县春秋释菜簠簋罇罍之度皆约古而一新之诸君试以秘阁内藏所模之器考之二礼其于聂氏得失为如何
　　问周人之祭天也其法为甚详日月星辰寒暑水旱司中司命风师雨师载之祀典可考而知独太一之祭阙然无闻起一时稽古礼文之事犹或有所未备乎夫太一天之贵神五帝太一之佐也考之乾象其位在中宫天一之南盖主役十六相知夫休咎所至之国也楚之九歌有东皇太一无乃祀事发源乎此也汉兴且百年立其祠于长安而祭以太牢唐人述九宫之神以为大祀至于乘舆亲飨之我国家开太平之基绪嗣无疆之歴服三代之典莫不兼修百神之祀于斯咸秩况太一五福之应次于昊天上帝是宜咸平祥符之间有司之所议独备于前古也主上讨论旧典继述先猷严恭寅畏应天以实比年复修太一祠于警跸行幸之地有以见兵寝刑措物阜民康五福所应甚于影响也敢问九宫之説起于何书太一之行下临八卦而始终于坎离其详可得闻乎所歴一宫凡四十有五年大率二百二十有五年而还息于中宫推以前代歴法其雨旸休咎之应又如何也其他如礼神之玉宫室之度坛壝之制与夫近世损益同异之説幸并言之若曰曲台之议非所敢知则亦何贵于学礼者
　　问古之有大功徳于天下者必纪之竹帛铭之彛鼎播之声诗而载之祀典以示后世子孙不敢忘也共工氏之子曰后土能平九州故祀以为社厉山氏之子曰农能殖百谷夏之衰也周弃继之故祀以为稷自乡遂达于邦国莫不有社稷之祭三代以还未之或变也韩愈尝论自古多有以功徳得其位者不得常祀句龙弃孔子虽不得位而得常祀然其祀事皆无如孔子之盛者虞夏商周国必有学学必有祀事所谓有司行事于先圣先师四代之学何者为先师先圣反不若句龙弃其名称晓然可知也汉儒之説谓唐虞有伯夷周有周公鲁有孔子又不知何所据而为是説也四时之制其大约有三曰释奠曰释菜曰释币考之礼典释奠有六释菜有三释币惟一而已然始立学者必释奠于先圣先师及行事必以币始立学以币则四时常奠其用币否乎始立学以币而衅器又用币谓释币惟一者于义恐未安也诸君从事于爼豆之日乆矣试言四代祀事与天三者轻重详畧之辨如何
　　问周人之积累有所谓家法者故抗其家法于世子文王之为世子也乃如是武王帅而行之即文王是巳无忧者其惟文王乎以王季为父以武王为子父作之子述之无忧者其惟文王乎恭惟主上崇儒稽古比隆有周乃正月丙戌有旨令曲台议礼者草皇太子齿胄之仪师道有光闻者兴起猗欤盛哉此化民成俗所由来也是宜招诸生而告之夫爼豆之事习之既乆则辨之宜悉古者教世子皆于东序即夏后氏之学也又谓学礼于商人之学学书于有虞氏之学又谓天子设四学当入学而太子齿是特指四郊之学也至如春秋教以礼乐冬夏教以诗书王太子王子卿大夫元士之适子皆与焉又谓春夏学干戈秋冬学羽籥又谓春诵夏秋学礼冬读书如是数者所以教世子也将合之以四时又何偶然不相合也贞观之初太常掌故尝更定吉礼为六十一篇増以皇太子入学数条当代之事或従而损益若皇太子释奠即自为献祭酒若司业为二献其或二献更用胄子是开元礼视贞观又有所増益今仪注未定纵言及于此当必有引经援古称先王以为对者幸毋勦説毋雷同
　　问昔者明王之治天下也因人心而为礼乐虽有一代损益之制而无诸家异同之説自秦人变古汉兴以礼学名家者有髙堂生有大小戴氏至于乐律一事则其説杂然不可齐有知其本原盖亦寡矣夫六同六律所以合四时阴阳之声四时得其序然后无愆阳伏阴之变中气既正则中声可求中声一定则清浊疾徐抑扬髙下之节莫不以类应是以神瞽作乐必于太平极治之世者所以考中声也律之有五声犹射之于鹄其差或以毫厘则其失或在于寻丈之外甚哉中声之难晓也世之言乐律者往往泥常习故以黄钟一籥之黍积而为尺则龃龉不合于是乎以指尺定律指尺不足据又从而模仿古人器物长短濶狭之度然而终亦不可用是诚言律者本无一定之説也十二律旋相为宫则六十律也加之以二变则八十四调也十二律皆左旋以八八为位五声加以二变者数之所穷不可増损也其后有为六十律者盖得之于旋相为宫之法又其最后则为三百六十律识者谓三百六十律所以发古人之蕴而深诋六十律之失十二律之为六十犹八卦之为六十四也六十律之为三百六十犹六十四卦之变而为四千九十有六也先后述作同出一轨而其予夺异同如此是诚言律者本无一定之説也司马迁世为太史其于律歴之学必有所传迁谓黄钟长八寸七分林钟长五寸七分太簇长九寸七分是三律所阙者皆三分班固谓黄钟林钟太簇律皆全寸而无余分也又迁所言律吕相生之次阳下生阴阴上生阳阴阳相离而盈缩之数不可乱也淮南王安京房马融郑康成蔡邕之徒皆以防宾为重上生吕不韦春秋则以大吕为重上生是诚言律者本无一定之説也仰惟国家稽古礼文之事炳焉可述比年尝作景钟以郊祀上帝夫景钟者黄钟之所自出也黄钟者十二律之所自出也太常考制度必有一定之説诸君试辨古之言律者得失安在亦其庶几于国论有所合也
　　问三百篇之诗而系之以国风雅颂犹天之有二十八舍地之有五岳四渎也季札聘于鲁请观周乐鲁人为之歌风歌大雅小雅歌颂当是时夫子尚幼是国风雅颂季札巳能辨之不待删削而后定也吾夫子自衞反鲁其有功于雅颂者不过去其淫哇讹复害于诗者尔六籍不幸而至于章句残缺学者不能通其説则必归之于秦火诗与易遭秦火而不灭者易以卜筮诗以埜人闾巷之所传故也惜哉汉之初声诗犹有存者一时用事之人非贩缯之徒则刀笔之吏曽不闻以乐律为意者其有一二可书之事是亦出于偶然者逮夫武宣之世乃命礼官考制度开藏书之府设协律之官先代之微声古人之遗器中偾而起几絶而续是以芝房寳鼎白麟之歌凡十有九章荐之于郊丘及所作安世歌凡十有七章用之于宗庙魏晋宋齐梁陈周隋沿革损益虽或不同然源流所出如国风雅颂可以支分而派别也如晋有夕牲及迎送神飨神之歌齐有雩祭籍田之歌隋有蜡祭先农朝日夕月之歌或为十二雅或为十二和或为十二成或为十二顺此歴代用之于天神人鬼地只而不可杂也其外又有铙歌有横吹曲今所存者铙歌二十二曲而其四曲无传横吹旧有二十八章自魏晋以来巳不复存如朱鹭如战城南张籍李白尝有是作此铙歌词也如入闗如出塞张祐杜甫尝有是作此横吹曲也其外又有相和三调皆周人房中所作之乐也如长歌如燕歌此平调也如苦寒如秋胡此清调也如公无渡河如饮马长城窟此瑟调也三调之变又有所谓清商乐者如巴渝明君白鸠白纻之属是也隋有七部唐有十部而独以清商为中土正声也仰惟主上纂累圣之洪图修百王之逸典功成治定乐律毕陈今太常所用求之于歴代其损益可知也周人有燕乐缦乐三百篇之诗其亦用之于燕乐缦乐者乎然而九徳之歌九夏之奏貍首之节与夫豳风豳雅皆晓然见之于经而求之三百篇之中则无有也如九徳九夏则雅颂之流也貍首则风也豳之雅颂犹鲁颂也然豳一国之事不容有所谓雅者周公之所载仲尼独阙而不取者又何耶如黄雀四曲此汉铙歌也有其义而亡其辞后世作者或杂之于三调无乃三调之于鼓吹清商之于三调同出一本者乎如元结所作五茎六英皮日休所作王夏肆夏此可以用之于郊庙燕射也王维有平戎辞陆防有双吹管皮日休有农父謡元祯白居易有驯犀法曲若此数者其在乐府当何所隷也愿并闻其説
　　问姓氏之学随世论次非尽见天下图牒有不可为者太史公网罗百代而质之故老所言黄帝舜禹皆同姓而异其国号夏后氏为帝髙阳之孙契之为商稷之为周又皆出于帝喾姒氏之别而斟寻有扈费氏杞氏所由出也子姓之别而空桐目夷来氏雉氏所由出也至于宗姬之盛则文王之昭武王之穆周公之嗣子三传所传在黄帝为后裔其亦果如太史公之説乎自秦汉以来官进之途非由世禄门阀特起衣冠襍出有指霍子孟为黄帝子孙闾巷之人未必以为然者及永嘉之变锱铢清浊不可复知山东旧望以门族相髙唐初为甚盛其有以父子居相位者或至累世屡显者裴氏为冠刘氏次之而河南刘氏不与焉杜氏则有京兆襄阳之别李氏则有陇西赵郡之别王氏则有太原河东之别张氏则有冯翊中山之别崔氏为相多至二十三人而其别则有十也元和中有为姓纂者以四声隷之或以国或以邑或以官或以地或以諡或以王父或取其更定或由于义起也如司马夏侯则复姓也然又有代北关西百济西竺之别或三言或四言试即其类例或中或否者于太史公为如何
　　问明刑以弼教先王之善经也修徳以弥变天下之要道也王者之于天下譬犹一堂之上疾痛疵疠悲愁转徙一或不知则伤吾之慈况所谓旱干水溢之变乎先王之用刑也尽心焉耳轻重出入约之于吾心又乌往而不合哉其次则议事以制不为刑辟是去古未逺也又其次则谓律令已定而愚民所知辟此去古道为已逺所以抱书而长想也虽然此特检约之具耳明王圣帝其所以处心者不汲汲在是也文帝之世天下新去汤火而帝摩拊之且不暇时则有张释之为廷尉又如河南吴公治状为天下第一在宣帝时则有若于定国有若黄霸有若赵广汉尹翁归韩延寿张敞之属太宗于即位之初欲以寛平治天下明皇于开元二十年间狱讼衰息以七制三宗视古人于千嵗之日当亦无慙色也明天子以不忍人之心行不忍人之政焦劳恻怛灼焉可见昨者浙水东西霖潦弥月且有沟壑暴集之忧弥灾消变乃至多方避正殿减常膳又分郎吏以发廪粟又捐内帑金帛之储而减单户丁税之扰其为徳甚盛也然而根株之论不止此其在内服则命法官以决滞囚其在外服则任风宪之责者务在平反逺近内外犹一体而天下犹一家也考之史牒所谓断狱四百几于刑措则天下无寃民矣率数千余人而以戮死者尚或一人则其为繁省似不可同日道也天下嵗断死罪二十九人虽成康之治有所不及亲録囚徒至三百九十人而郡国之数不在是以数嵗较之则繁省又何相逺也歳阅刑部以殊死论者才五十八人此何修而可以至是也今天下决狱嵗几何视七制三宗其増减赢缩之数可得闻乎董仲舒谢事老且病而大廷议事或未决且至遣张汤至陋巷而质问之于是有春秋折狱二百三十二事汉之章程合之为六十篇而马融郑康成各为章句是折狱一事由章句而得其大畧又有所谓百姓里居者可以就而正焉茍为得之则以今凖古不为空言
　　问迎日推荚与书契为并兴颁歴改元在甲令为同出古今之相仍因革之相续而损益行乎其间所以日日新又日新也礼乐庶事于周为大备其或继周何从而损益之然迎日推防古犹今也颁歴改元今独异于古乎自忠质文之迭起而三统之説胜太初以还惟用夏时而三统之説无所用矣三统无所用于后世则建号改元是宜不闻于三代之前也明天子于方域宁谧之始且将有事于南郊而正月之吉适临上辛于是乎以元加于嵗所以导民而与之更始也于乎休哉三代而上惟即位之年谓之元年魏惠王三十六年秦惠王十四年皆更之为元年文帝始改元景帝因之凡再改元改元昉于此乎前乎此矣前此则曷为始乎此托始焉尔虽然文景第有中元后元之别至武帝建元则又以嘉号冠之于其上自是长星见则谓之元光白麟出则谓之元狩寳鼎至则谓之元鼎有是泥金检玉之举则又谓之元封至如神雀五凤甘露黄龙亦班班可数者然谓之天汉谓之地节虽从而臆度之实未易以义起也昨者隆兴纪元盖稽之李泌其事见于邺侯家传此天下晓然共知之今兹制号发自宸衷曰皇极之敷言是彞是训于帝其训极之敷言是训是行以近天子之光然则昭囘之文万物快睹衡门之下幸相与端拜而议之也
　　问文王演周易而为卜筮之书箕子作洪范流而为灾异五行之説呜呼圣人之经何其不幸也夫八卦之文九畴之叙虽无文王无箕子而此理素定也天下由之而不自知耳圣人患其如是于是乎作书以示之学者之观书也舍编简而求之可也奈何源流一失迂儒曲士肆为异言天人之理不复见矣呜呼学者之弊流毒至此是河图洛书不得为帝王之嘉瑞也卜筮之説始于秦而汉儒知之灾异之説始于汉而汉儒不之知也故不可以不辨休咎之证非耳目所能晓谓天有意于人邪则九年之水七年之旱非尧汤之罪也谓无意于人邪则五星聚而汉祚啓蚩尤之旗见而兴师三十余年兹又已然之验也夫千嵗之逺六合之外求其説而不得置之可也灾异之説于风化最其闗切者而欲置之可乎廼者彗星东见主上惕然赦过宥罪不忍移咎于人此先王罪已之道也宋景公春秋之庸君耳一言之善而荧惑为之退舍今日之事不论可知也敢问春秋之世彗星三见圣人书之不着其应其意果安在耶董仲舒刘向善言灾异天人之理果如所料耶将耳目之外防漠难测必委之于不可知邪抑此理昭然而学者不克知也説者谓汉文之世率多灾异哀平而下符瑞毕至是知灾祥之来所以儆戒其徳也无徳而虚其应天弃之也所以养其恶也实欤妄欤其必有至当之理焉孟子曰天之髙也星辰之逺也茍求其故千嵗之日至可坐而致也故者何理而已矣诸君试求所以然者详着于篇无为诸儒牵合之説也
　　问尧舜之事三代因之三代之事至秦荡然无一可传者汉革秦天下安于汉汉之法度变于魏晋坏于南北其流毒至隋且极矣唐革隋天下安于唐唐之法度其在五代五十年间天下不能一日守也国家开造之初尽去五代弊事而天下安之今之言者莫不逺引唐虞三代往往以汉唐为不足言而不言之耳秦人开阡陌废井田又破天下为三十六郡自汉以来因之文帝去肉刑用髠笞之法自魏以来因之隋尚浮靡専以科目待天下自唐以来因之杨炎废租调而为两税自五代以来因之五代多故调兵于仓卒瓦桥之役患其不可用而加之以黥面湼手至今天下二百年因之天下之言治者尚以汉唐为卑陋不足法不知秦隋五代之事古今未能去之也泥古者不足以随时求便于目前者不足以复古泥古者书生也求便于目前者流俗之人也今天下茍欲考井田尚封建议肉刑变科目而乡举里选易两税而为什一之法省州县之兵而寓之于农以复还唐虞三代之事又何术而可
　　问説者谓三代更歴千七百年之长且乆者以其有循环迭用之法夏之政忠忠之弊故商人济之以质及其又弊也故周人济之以文文至于不可用而其弊也不可救于是乎徂邱稷下坚白异同之説起朝而为横暮而为从从横离合其亦何所穷而其为祸亦无穷故秦人低回畏忌而欲一切待之以刀锯自秦而下习俗变迁听其自尔忽然而为经术倐然而为节义建安七子浮夸未歇而何晏等辈巳善为泊然清虚之唱矣三代之天下千七百年之事如出一日根苗于易而发露于诗书有所不敢诬者我国家涤荡五季斟酌百王禹贡之所未备吕令之所未述秘府之所未补曲台之所未定至是皎皎然见于耳目之前矣比者论思献纳之臣且以为艺祖太宗二百年来有以固结人心者虽更靖康之难曽无一夫为是不轨倔强之谋者是皆行仁之效也然而治道不能无弊欲使仁政乆之而无弊亦在乎济之以义且以为崔实政论欲以严致平而诸葛武侯之治蜀尚不免于严峻以所适者然耳又其区区所望于吾君必欲于宣帝之信赏必罚总覈名实宪宗之刚明果断不惑羣议将以引君于当道盖在乎以义济仁而偶有取于宣帝宪宗之事耳宣帝之即位四年亲览万几而轻重低昂皆所自出韦贤魏相丙吉黄霸于定国之徒以寛通博裕相继用事是崔实之立説孔明之行事在宣帝时似有所不必然也唐至宪宗威令复张擒刘辟执李锜而于頔且翩翩然不自安矣吴元济所有淮蔡盖三世矣然宪宗必欲讨定之王承宗李师道欲沮之而卒不可调兵挽粟且至四嵗之乆而后淮蔡平今欲从搢绅儒生一切之论在宪宗时又有所不必然也商畧时事而求其一得此为儒生职分也居则曰不吾知也如或知尔则何以哉
　　问周公作周官班固着百官公卿表范蔚宗为百官志而唐之盛时又有六典凡职官所载与夫所以更革繁省备矣唐虞以还随时损益及至秦人姗笑三代而古法无几汉兴定三等之爵而大率因秦之旧自丞相二千石下至徒史斗食之秩凡十三万二百八十五人较之周制损益为如何也自建武以来务从节约如盐铁属之司农次则属之郡县如水衡令长丞尉二十余人并废之又如县之可省者至四百余所吏职减省十存其一犹以为未罢轻车骑士材官楼船去长水射声二校尉当是时不闻有缺然不集之事隋之章程有所不暇而唐因之太宗定内外官为七百三十员较之两汉其损益又如何也然贞观巳有员外或特置或因事而置事已则废或遂置之而不废及中世以后盗贼兵兴又有军功之目以宰相而兼他官其余可知也仰惟圣天子于礼乐法度重明又新之日而损益随时不止一事张官置吏凡以为民也今府台寺阁六馆曹郎皆有定员而名藩重镇宾友僚属又复镌削可谓清心省事得夫损益随时之义也然而入仕之流为益费而在官之日为益少此又必有端本澄源之説也唐虞稽古建官惟百夏商则又倍之周之制有三百六十两汉隋唐号为继周者其损益又可知以今天下酌以古道所谓百世可知也诸君必有知其説者
　　问以一人而临四海以一日而理万几虽若至繁有所谓至约者盖得夫耳目之相用臂指之相应也汉初以御史督三辅元封五年始置部刺史周行郡国考察治状绣衣竹符皂盖朱旛其所以为原隰之华者实非一事也周有九赋九式而汉有计相中都转输大农盐铁于汉为旧事太宗尝分天下为十道或为十五道其于遣使在景云为按察在开元为采访又以发运转盐铁度支为使者之目是皆部刺史之别也国朝官制沿袭旧代淳化景徳以平反狱讼视外台为甚重故以是名官其亦补汉唐之未备者明天子于国家闲暇之日图回之方经纬之术求之甚至举当今之务列而为七事以责之守令而黜陟能否则搃之外台汉以六朝问事唐之科目多至四十有四而勅令且三十若夫五术八计三科四赋六徳五要岂非部刺史所当先者视今日之所谓七事何如哉幸剖析以对
　　问三代以来列国之大夫有巳命或未命者汉制诸侯听自置吏而守相则汉为置之如掾史督邮从事则又任之牧守自魏晋而下始有吏部典选之法晋人得一山涛而海内人物如枚举而指数之魏有毛玠而时无鲜衣美食者不知何以得此也若以鉴裁为任而未尝进寒素黜虚诞特与时浮沉户调门选则又何取于铨综之法也比嵗以来吏部入选视前日为甚宻未能属文不善操弓盖将望其涯而反也兹者以近臣之请谓嵗月所积有纷然不同之例而弄刀笔者得以出入揺手于其间将掇其可用而镌去其不可用者且为成编以传之乆逺不止为一时之美意耳姓歴铨簿钤键周宻是可以乆之而无弊乎有长名铨注之法亦可谓甚备矣然又定州县升降资拟髙下以为故事未几又有所谓循资格无贤不肖一归之配拟其为法也若滞而不通又何数百年可用也如魏元同张九龄沈既济又有如是根株纎悉之论学古入官儒生之职幸通前数事取其有补于今日者言之
　　问古之官人也与天下共之故其辨论之也详始察之乡中察之司徒大乐正既而升之司马司马又加察焉可官而后官之既官而后诏之太宰太宰置其宜者废其不宜者太宰之所不及内史又从而加予夺焉呜呼何其如是之详邪汉以三府典选魏晋而下铨品人物属之吏部然犹察之州郡辨之大中正未有官无小大一付之铨曹若隋唐以来者也职有剧易人有材否百官千品沓然羣至而吏曹欲以嵗月之乆近官资之崇卑人次而官叙之此其为利害晓然矣而自隋至唐不易其法官亦以理事亦以治此何邪国朝因隋唐之制而増损之铨衡髙下总之吏曹而宰臣得以叙进其尤者谓之堂除资格之外又有保荐二百年用之人无缪举官无滞才沿习滋乆弊端或开铨曹常员自非冗僚散地往往一切归之政府上下相承渐清议荐举取具员而已圣心灼然比勅铨曹悉还其旧内而台省寺监外而部使者俾近臣得以公共荐之明资歴以重其选严黜罚以杜其私下至州县保荐之法亦皆因其旧而申严之甚盛举也诸君试即今日之事参之汉晋隋唐其亦有得于此者乎汉之察举魏晋之中正唐之三铨以今视之孰得孰失限年资格之制课试之法荐举之方考之于古孰疎孰宻必欲吏称其职民安其业絶奔竞杜私党上称明天子甄材别能之意又如之何则可
　　问尧舜之盛而以知人一事为所甚难者尧之所知者舜舜之所知者禹臯陶以吾之所可知而欲尽夫天下之所不可知者此尧舜之所以不自用其耳目而付之天下也三代以还公道未尝一日不在天下也然而私意小智每出于上之人而公道之在天下者何为哉今天子以自诚而明之性以日新又新之徳铺张百为酬酢万变且宵衣旰食而退托于不自为之地比者欲令内而台省寺监庶尹御事之臣外而侯伯部刺史各举其所知者以内外为差其在唐虞之际所谓急夫先务者耳然而陈平周勃髙帝自用之张行成岑文本太宗自用之以人物予决常在我不在天下也得一房龄姚元崇者而贤不肖乃定似人才之长短又未必泛乎在百执事之人也臧文仲知栁下惠之贤而不举以臧文仲犹若是在他人所举果足为贤乎季札于齐得管仲与晏平仲于郑得子产于卫得蘧伯玉史防于晋得叔向是其所得皆一时之望者夫知人尧舜以为病何季子曽不以为病也反覆数者又安得敞然无所可疑哉辨説其所以然者偶或有补于廊庙此亦畎畆惓惓之义也
　　问知人一事虽尧舜犹以为难盖世之所难者在尧舜不可得而易也共工驩兠见于耳目之前者尚苦其知之或未尽其于百揆四岳州牧侯伯何从而尽知之乎臯陶以九徳为知人之要欲以是九者斟酌而用之其在庶顽谗説非可以为徳者于是侯以明之挞以记之则人之短长物之臧否虽逺在千里之外如求之寻丈之室耳自周公以来所以治百官弊羣吏者又有所谓八法八柄六职六计以官府都鄙与夫杂然之邦国非此则有所不举也汉于中元二年更秦制为太守以春行县嵗终则条上之元封五年初置部刺史以六条问事汉以千石为令五百石为长所为太守者即其治状太守以二千石之重而部刺史又得以六条而黜陟之汉之法制最为近古者惟此耳明天子若稽大猷垂精庶政以田里未安为惕然宵旰之念间者大臣上故事以先正温公所为八条欲以为使者守令之责是其为言盖有闗于治体者叅之史牒其于郡县升黜将亦有不出夫八条所谓者乎有虞氏之治周人之法汉人之制其视今日所以为小大维持之具孰详孰畧
　　问天下大物也内外之势轻重之等昔人有取诸持衡者盖欲其无彼此低昂之患而后为得耳唐虞稽古建官惟百内有百揆四岳外有州牧侯伯稷契臯陶所治一官终其身而已矣周之六官其属各六十较之古为甚备寰内诸侯入为王卿士至于井牧则使公卿出治之其在邦国犹吾寰内也郑武公父子并为周司徒齐之强大则又有天子之二守国髙在此成王周公之典数百年用之无或偏而不起之处也由汉以来二千石以髙第入为九卿有尝歴九卿而绾郡章者馆陶之贵为子求郎且不可得则郎秩固重矣然千室之邑至使郎官为之汉氏制法安得不为近古邪恭惟主上总览万几茂扬众俊其视中外有若一体卿监郎曹与夫郡守部使者则必使之更出迭入其于侍从左右之臣非由夫鸾台紫薇谏官御史则取之藩辅之重资考之最者耳训辞温雅发自天衷此诚百世不刋之法也贞观以来独重内任而县令刺史颇轻其选开元而下雄望之郡犹或少加择人至于江淮陇蜀则有所不暇虽自冗官擢方面者皆以为下迁往往视牧守为斥逐之地因循之弊殆至如是唐之盛时名臣辈出其飞章激论切中一时何者为多也稽参史牒发挥王言此儒生之职也愿闻其畧
　　问毛玠典选至有乗柴车过府寺者杨绾在相位至有彻园林损驺驭减声乐者岂以激浊扬清为铨衡之职进贤退不肖为宰相之事予夺见于此而好恶形于彼此其所以歆羡嗟叹不约而自合也以一时人物而为当世轩轾此犹可言也伯夷之所以自处者其于天下之毁誉有所不顾是以闻伯夷之风者顽夫防懦夫有立志以西山一介之人而奋乎百世之上百世之下闻者莫不兴起也名公巨人与夫世之所谓有道者其视天下犹如反手况所谓康衢之间尺一之诏其荡涤鼓舞又当如何哉明天子以慈俭为寳而不敢自暇自逸十行细札其为郡国而下者盖无虚月也且谓文王之时在位者有羔羊素丝之节此不待矫揉之方不由劝沮之术今何修而得此也在渊衷所为黙识则又何患道徳风俗之不如古也虽然犹有可言者汉之文帝衣弋绨履革舄视百金为中人十家之产未尝辄轻用之以文帝自律不能使斯民回心而向道者以俗吏尚多故也在文帝之世惟河南吴公以治状为天下第一其他则无闻焉耳若夫王成黄覇朱邑龚遂召信臣襍然见称于宣帝之时杜诗任延锡光第五伦宋均之徒在建武永平之际其亦籍甚者也夫以文帝爱民如赤子而一时循良终不闻如是辈出又何耶是以其身先之乎其在责实之政不可后乎通于当世之务者幸道其所以然
　　问同是尧禹同非盗跖是其所是非其所非此特俗学常人耳天下固有独是独非者不求之言而求之于忘言庶几有所合也杨墨塞路孟子辞而辟之杨墨学仁义学杨墨道是祸仁义也非孟子不知杨墨之为害天下后世之言杨墨者实不知何者之为杨墨也荀况氏作书以非墨子是必为知孟子者又何并以孟子非之韩愈氏考信孟氏是必知墨氏之为害又何以墨子之言为无负于圣人也孟子同非墨子同是可以是非求之耶抑不可以是非求之耶各以所见言之













　　艾轩集卷三
　　钦定四库全书
　　艾轩集卷四　　　　　　宋　林光朝　撰策问
　　策问一十八首
　　问先秦古书多出于七十子凌夷断缺之后其积之也如泥沙而其闇然如墙壁浩然如烟海太史公歆向父子扬雄班固贾逵许叔重之徒从而斟酌去取之今之所谓先秦古书其句读脉络偶或易晓岂为兰台东观削去其所不合者而约之于一时述作之间乎世之人谓孟子长于诗书孟子诵诗至云汉读书至武成盖有不由绳墨见闻而得之此孟子所以为知言之要也汉儒之于章句或泥而不通则必至于更定古语以此为释然无所疑也近世公论多出于韩愈氏而栁宗元在当时亦为不妄许人者退之尝读仪礼读荀子墨子鹖冠子且为之折衷其指画当否何如也子厚尝辨列子文中子鬼谷子亢仓子晏子春秋又有非国语多至六十余条以国语为宏深杰异而所可疑者止于是然于鹖冠子则以为鄙贱不足道退之似不然也退之于四稽五至之説盖嗜之为不巳也又所谓一壶千金三读而悲之其于同异何取也今学者于韩栁盖有所欣慕焉当合是数书而较其所评覈是谓友当世为未足而尚论古之人也
　　问仲尼繙经十二藏之于周司马迁网罗百代作成一家之学藏之名山副在京师吾夫子之好古其亦终身焉耳子长未死未尝一日忘此作也然六经所传其或讹缺史记才出便非全书以是知简编裒缀出于歴年之多而文字散逸是惟一日之顷此兰台东观所以牢守而固藏之如是其汲汲也今天下于投戈息马之日更新册府图史之集比隆近代其于论次编牍删修章句盖亦重于其所择者秘书之有监有贰有丞即正字之别麒麟天禄实在未央刘向扬雄校讐于其中至其后则有校书之目魏晋以还更革不同而近代为备监贰丞即正字所以分综羣书是必互有所述可以専门名家若刘向扬雄者如北堂钞如辨讹如考正周隋二代之事如损益开元以后秘阁所用之仪又如竒篇秘籍有可以传后者又如作为感遇诗三十八章可以一变江左之余习者比者英髦辈出若滋兰植蕙则发之为书当逺迈前作诸君幸取近代所尝见之书可以比方刘向扬雄者使后之人视今之盛犹今之视古也问苍颉作字得之于鸟迹所以发鬼神之秘探天地之蕴也自苍颉而下字体数变其所可识者大小篆及隷书一二家耳其后有藁书楷书埀露飞白又其最后有八分书古今事物智者作之巧者述之歴时甚乆智巧日滋及乎天下之人无所用其智巧而后为全且备也周人以六书教国子六书者造字之本也秦之有八体汉之有六体秦汉以来体制虽变而造字之本未尝或变也班固所载周人六书之义许氏用之而为説文解字此非出于臆度盖得之于贾逵衞宏扬雄司马相如之徒然而六书曰指事曰象形曰谐声曰会意曰假借若以类求之可易晓也其为转注则其为説似有所未安许叔重所作凡十有三万三千余字推其条例不知何者可以为转注也秦之八体有大篆而阙古文竒字汉之六体有古文竒字而复阙大篆古文上世所传竒字古文之别体也大篆出于史籒战国以来俱用之许氏微得其旧体然不知秦汉所以损益未尝兼存之何也学者有意于六经则训诂之学不可尽废欲无惑于训诂其于古人造字之本与夫前代所以损益之乌可不旁通之乎
　　问道之汚隆存乎其人文章之髙下存乎其时唐虞三代至周而治极矣故其文为独盛也战国之诡激魏晋之浮夸南北五季之頽败雕弱其间号为继周者易秦而汉易隋而唐汉至武宣之世始议文章唐自元和以后渐复古雅虽贾谊陈子昂之徒一时特起初若有意于发挥古文润色当代而其风流醖借亦无传焉者以其独立而未盛故也班固赋西都具述公卿侍从之臣若司马相如刘向董仲舒萧望之之徒皆以文章称之至其叙武帝以来则又列仲舒于儒雅而以司马相如为文章其言孝宣之世萧朢之则儒术也王褒刘向则文章也文章儒雅若同然而实异者数子之文犹有可稽析而论之锱铢轻重如是其审也河东桞子厚论当世之士谓今之为文希屈宋者可得数人希王褒刘向之徒者可得十人至陆机潘岳之比累累相望唐自元和之后作者可数屈马希世之文也学而似之者谁欤汉晋一代之文无出数子何其得之多欤一时人物宗元有所避而不言至于后人品藻则无害也国家开造之初文章未备作者往往仍其故习及欧阳子以古学为倡而文章始一变矣熈宁元丰之后学者皆祖于王氏又其后苏氏出焉今之学者不出于二家其是非得失互有所分也君子之于文也无所茍而已矣必如画师之于形瞽工之于声耳目有所不接则妍媸清浊不能辨也试求汉唐文人之体制而质以今日之所尚亦足以知诸君为文之大畧
　　问陈诗以观民风纳贾以知好恶此先王厚风俗之意也文体之变其风俗之所系邪是故读虞夏之书则有浑浑之气商书灏灏周书噩噩内外相形虚实相应不可以伪为也战国尚纵横其文也巧而善辨西汉尚经术其文也质而有理晋尚清谈唐尚辞章而文亦随之学者之所知也三代以还淳浇朴散其间有可人意者数代而止耳齐梁魏隋五代之间事以俗变气卑弱而不伸文浮张而少实君子无取焉信哉文章之系于风俗也主上以光明缉熈之学将与天下共之析科目崇学校所以涵养作成者至矣风俗之变尤所不敢忽也敢问书契以来六经诸子百家传记之言纷纷借借学者将何所依据耶圣人之经初无定制其读书也不知有易其读易也不知有诗以至春秋也三礼也其文不相祖述而同出于圣人当以何者为正耶扬雄太王通续经是有意乎六经而作也君子不以为经何耶圣贤之文虽体制不同大体与六经相为表里刻玉剪防骈花俪叶为耳目观听之具此围碁击剑之技尔何以文为骚人之辞幽愁愤闷非若六经之简且易也识者谓其与日月争光何耶仲尼既殁后世之所取信者六经也同之而未必是异之而未必非同异之间其必有説也若曰圣贤之学不在于无用之空言则千百载之下无六经无诸子无百家传记而能得古圣贤之用心者又不知其何事也幸详言之以观诸君子之所学问古者以弧矢一事而合之以声歌登降之节于是乎贤不肖无所逃矣朴日以消伪日以滋谓弧矢有所不足尚也乃从而书其道艺书其徳行当时安之而无或异议者道术破裂邪説横起坐徂邱走稷下朝游燕壁暮叩秦关皆先王之时所谓惰游之士也发策决科其源稍出所以抑夫惰游之习而示天下以至公之门也汉晋隋唐沿革不同而不能一日去之六籍之有训诂而他説不能乱及其乆也则离析训诂而投诸笺注三百篇之诗一变而为离骚再变而为词人之赋是以谈经者或至于穿凿能赋者或至于破碎亦其势然耳科目所以待天下于斯二者不可以偏废然亦罕能兼通之求相如以经义则踈矣责仲舒以辞章则泥矣并包六艺而以作赋名家惟贾生扬子云为如是耳明天子铺张大猷招徕多士合是二者将以网罗所长尚虑有司之或失也比因迩臣之请欲使夫二者如衡石低昂则无彼重此轻之患矣唐之明经者以上中下为差至进士所尚特词藻耳今合明经进士而为一科欲以求夫全能者自贞观以还其亦有通经博古而兼得夫雕篆之艺者凡有几愿详闻之
　　问法制宻于古而古道未易复此学者所以深求其説而不可得也自六乡之法坏而贤能之书不复见自五等之议寝而泽宫之射不复闻汉有贤良方正之科而隋有进士之目盖放诸古法而为是也文帝于十五年乃得晁错武帝于元光中乃得公孙董仲舒之徒晁董公孙之对其亦温温乎六籍之苗裔也若始元地节初元建始之际或以旱干水溢或以日月之眚求民之瘼访政之疵故以是举也为近古而郡国三辅有其人且于于而至矣进士始于隋大业中而盛于贞观永徽之时较数嵗为率而处人臣之极者十之二登显列者又十之六七然在当时不以通榜为嫌不以奔竞为耻陈子昂走京师多至百轴而迄无一人知之者牛僧孺一遇韩愈皇甫湜而声名且十倍矣崔郾持文律而吴武陵欲置杜牧于五人之数王起问所欲于李徳裕而得夫卢肇姚鹄者矣武陵何为而昌言之而李徳裕且以为公道数百年之前乃有是而无复窃论之者其视结绳之政为如何也我国家荡涤区宇雕饰人文其于百代取士之法是皆损益而并用之在干徳有三科在景徳有六科天圣以还又多至十科此为天子自诏者可谓极一时之选也建隆之初进士科目一仍旧贯嵗中猎取以数十人为率及至太平兴国二年以进士第者至百余人自此或间嵗或三嵗隷之以甲乙之科而所得者为益广也今天下梦想贤俊三十年来未闻以贤良方正襃然为举首者进士一科用之数百嵗捡约之具视前代为甚备而道涂之人犹以为増损不止是也负薪之语有可以补国论况通习博识之人乎循汉唐之法而可以望古道其説为何如
　　问当战国合离之势坚甲利兵不如仁义之为足恃也当诸将纷争拔剑击柱之患三尺法不如绵蕞之事为可畏也治天下之具无用之用其用为甚大大哉大学之为用非通达世务明道不计功之人未可与起此议也主上焦劳侧席慨然以硕材为念比者迩臣有以大学为请者闻之朝野议论一新大学之作非直欲笼络后进为仕宦防涂夸艳一时因循故事而已诚以数年之间雕虫之技穿凿之説使人厌听而喜拒之必有笃志如胡宪者重义如郭元振者不阿其守如何蕃者于于然而作也敢问有虞夏后氏商人周人或离为上下为东西或为国中之制以别其四郊辟雍起于汉国子之学起于晋四门书馆之目起于唐歴代制作何其不同也自离经辨志如是七年谓之小成加之二年强立而不反则谓之大成或离析三传而以仪礼为専经或三分经传而兼通老聃孟子之书其肄业作成又何其不同也祭酒司业以开奬诱掖为事必以宗工宿徳学不畔于圣人者处之然后修六礼以节民性明七教以兴民徳齐八政以防淫一道徳以同风俗养耆老以致孝恤孤独以逮不足尚贤以崇徳简不肖以黜恶凡此数条大学之道也其详可得而闻乎并与诸君商之问封建井田古良法也古者封建以十制一天子之地方千里公侯百里伯七十里子男五十里五十里之国者听命于七十里七十里之国者听命于百里百里之国者又聴命于天子故天子得以运动天下于掌握间三代之所以长且乆也古者井田以十养一王畿之田百同九百万夫之地也三分损一而为林麓城郭之属则为夫地者六百万田有肥硗又通之以再易为率则为夫地者三百万每一夫之地下农夫食五人则王畿之内一千五百万人可以仰哺矣推而九州可知也成周以九州之籍不过千三百万四千有竒是地十而民一三代所以无沟壑之民也世之论封建者以周官之地求之王制多寡不同则归于周公之损益然齐鲁以公侯之国地非不足而俭于百里此可疑也论井田者以小司徒之九夫至四县之都以较匠人之九夫达百里之同详畧不同则旁加其里古人必有一定之制遽以纸上语而加损之又可疑也涂山之会执玉帛者万国商人承之并为千七百七十三国周人承之离为一千八百国一并一离势必甚扰而圣人为之何耶公邑必为井田一同而沟洫浍有三乡遂必为沟洫万夫而遂沟洫浍川有五地广而通水利者少地狭而通水利者多何耶公无附庸以五百里之地极矣鲁以侯爵而加上公乃有附庸之等何耶家百畆者取十畆之征十一之法也而公田百畆八家征之而有余槩谓之十一何耶后世废封建而郡县有其利于国耶坏井田而阡陌或有便于民耶数千年来不复见绳绳井井之天下者秦固失之汉亦未为得汉人去三代未逺改秦之辙则封建井田何为而不复
　　问三代所以取民者有其度所以养民者有其具而其于轻重敛散也有其数三代之陈迹尚或可寻而秦汉以来偶失之古者三年耕则有一年之积以三十年通之则有九年之积国有九年之积则旱干水溢之患非所患也以禹贡考之百里赋纳总二百里纳秷三百里纳秸四百里粟五百里米是古人积粟新陈相因可以为九年之食者其法在是也鲁人一嵗无麦苗则将告籴于他邦矣是鲁之为国且无兼嵗之储也更战国强秦而先王之法破荡无几汉兴至文帝四十年矣公私之积犹或未备及至数十年之后太仓之粟红腐而不可食是积粟之法果为无得于古也常平之法用之于宣帝帝之用其説而敬其人甚至爵之以通侯此其为法也虽不见于三代之前而先王之美意在是耳周人以荒政十有二聚万民散利薄征缓刑弛力乃其最先者故年饥用不足其取民也不过什一而又荒政行乎其间此正后之人所以汲汲于平籴之意也常平行之于汉歴晋宋而下用之义仓一事用之于开皇其后戴胄尝主是説自王公达于庶人以田莱多寡敛之有差是其为法也不徒尔盖忧民也为甚深而其用法也为甚备仰惟主上以焦劳恻怛之意而寓之于丁宁告戒之间郡国之逺持节而发廪且至无虚月也先王之成法百世用之而至此为严且宻然一嵗不登民有饥色则法之本意容或有未尽者乎试考之近代贞观二年始聴立义仓十有三年而常平之法出开元之初其事又为甚详荆扬襄防绵益蜀汉并以常平积粟而源源不絶如是也然二者乆之则不能无弊每于三嵗或以陈粟输之京辇似非义仓本意也又于天寳以后常平之法坏因循不举者埀三十年乃至阅竹木茶漆以益其所售之数则常平之法徒法耳唐人积粟之数尚或可考义仓为最常平次之以国朝熈宁之间较数嵗以为常则赢缩彷佛可知也今天下视前代之法其増损有几茍为未尽则救弊之方其説焉出
　　问班固尝言九土之风俗以其民之刚柔缓急系水土之风气谓之风以其好恶取舍随君上之情欲谓之俗是故风止于一方一国而俗常成于天下尧舜之民比屋可封桀纣之民比屋可诛若非有水土风气之异曹奢魏褊桑间濮上之淫荡不节又若有不可易之俗何也秦民借锄取帚天下之俗一败无遗然豳都酆镐先王之遗风至汉犹在而故老所言黄帝尧舜之处其风教固殊焉岂其有圣人之泽则百世之下虽横民暴政不得而遽变之也河内商之旧都既变唐叔之风而其俗侵夺薄恩则有纣之遗化何也颍川南阳本夏禹之国夏人之忠固不胜申韩刻害之余烈而黄韩继为太守则教化盛行民以笃厚衞康叔之徳乃不若所谓黄韩者何也鲁人之俗好礼义以为周公孔子之泽以其訾毁巧诋之失亦岂无出于周公孔子者耶齐人之俗好经术以为太公之遗风而其多诈不情又岂无出于太公者耶不然所谓风俗之本其説果安在
　　问黄帝以无为而百胜尧舜不战而屈人兵三王之治天下也有甲兵之备而无战鬬之患此春秋战国以来所为戎首之谈者往往以是为借口也兵法论次凡十有三篇文约而用周绪逺而意诣正如老氏所可诵者特五千言耳然而寛衣博带以儒名者其于兵家一卷之书有昧昧然终其身而不知之也虽有所不必知至于仁义节制施之一国而达之天下者恶得为无益于知乎周人寓兵于农而有六乡六遂与夫诸侯井牧之法沟洫田莱或不同而寰内较之列国又或异其于寓兵多寡何如也齐之内政裂其国而为三军约以司马穰苴之法是其长短各有所合而管子谓吾如是可以速得意于天下又何也后周隋唐以来府兵一事为甚宻未几一变而为彍骑下至五代又一变而为黥面湼手之制府兵之法坏且将数百年而不可复法之多变其利害相去又如何也且夫有文事者必有武备今日所以谨边钥饬军政有得夫五帝三王以天下为度而不如是汲汲焉者帷幄之筹樽爼之画非所敢知所可知者惟竿牍已陈之迹耳试道其所以然者勿谓军旅之事未之学也
　　问由汉以来序次兵法凡百八十二家削其不合者定之为三十五家今三十五家所可枚数者凡有几也世俗以握机之法传之黄帝即所谓邱井之象四面八乡是也诸葛武侯取之于沙上八阵乃其事耳近世以其一为营法而五者为方圆曲直鋭之形是又孔明旧法也兵之变化也乌可已而乃出于一本则坂泉之师涿鹿之战虽相去数千百年之逺而犹对面语也国家于多事之日将以汲汲夫腹心干城者隷之以博士课之以兵法又从而反覆评覈以极其所未至者岂谓诗书礼乐在元帅为不可后雅歌投壶于军旅为不可阙吕防所学者有如是则固当刮眼视之耳观之兵法无出孙武孙武十三篇无出虚实以虚实之义引而伸之为千章万句不出于致人而不致于人也孙武欲以正合以竒胜而吴起所用之法多非孙武所谓以正合也求之三者其于轻重低昂之际为如何子房得圮上一卷之书谓读之乃太公兵法也六韬自为一书而三畧似非出于太公者周之司马则太公之遗也或谓穰苴为司马之官于是称司马穰苴至威王追论古司马法又述穰苴所学遂为书数十篇今所传者惟古司马法又非穰苴所述不知为何书也诸家兵法惟伍法为最善尉缭子有束伍之令其于他书是果出一辙乎李衞公平突厥以竒兵而欲以正兵伐髙丽且又谓孔明七擒七纵乃为正兵非竒也七擒七纵而不谓之竒兵则是未易晓也如是数者必得夫马援荀彧而与之议则庶乎无惑矣
　　问岐伯问答而千万人用之黄石公一卷之书而百战胜负不出于此岂为古今一辙人事不相逺耶第五琦谒帝于泾原因谓当今所急在兵兵之强弱在赋赋之所出以江淮为薮泽其后拏兵数十年而飞挽不少绌者所恃江淮财力有以当之耳吴蜀相为唇齿而夷陵荆襄上流之势虽分而实合也两国并力何时不出师而未尝以用度不足为意安史之乱歴数年乃定而吐蕃回纥党项云南且无虚嵗自至徳以还置朔方于度外者殆三十年许蔡定襄已非吾土调兵日急供费日多常赋不足而促限别配之名出矣吴蜀在当时未闻有以取于人而纷纭如是也唐自九节度之兵攻安庆绪未即灭而史思明有收合余烬之意代宗自陜郛有所惩艾故闗中有朔方泾原陇右之师以扞西戎河东有太原全旅以支北敌在当时朝夕之画唯兵食一事为不少去也第五琦尝以盐佐军兴而人不益赋及刘晏代之法益宻晏之死其法乆不振李巽才及用事便如晏最多之年明年过之第五琦为长于计至于晏宻矣巽又宻于晏利无遗入则民力单虚又何当时称之为长才无或异辞者吴有周瑜鲁肃吕防陆逊蜀有诸葛孔明是皆一方隽才也曽不闻以笏画边计而有当馈不足之意又何也自天寳以还兵籍民版较之吴蜀全壤増损为几何今天下合吴蜀唇齿之势而泾陇伊洛吴蜀不得而有我且兼而有之昨者淮泗之役自交绥以至旋斾而敛不及民以今凖古当取夫人事不相逺者所谓米粟非不多兵革非不利也其策又安出问袢暑而阴生沍寒而阳复此天地万物每见于消息往来之际也黄初鼎盛而闻代北穷眇乃有拓拔氏者郭钦江统始为典午氏数千年之谋而刘元海飒焉巳至矣元海未出倚啸洛下者王夷甫为早得之东连齐地西瞰龙山燕赵之墟韩魏之郊是皆吾之故物而晋人不得已且至等弃之夫河济天下之要地曹公之基扄在是也陈留用武之国四通八达之涂而袁氏在所必争也邺有三台之固西接平阳如喉衿相属不可解去此説不独石勒为知之殽函四塞之阻姚巳失之而赫连勃勃又偃然不可制矣今天下要领有如是四者胶西之役凶渠灭没则北海东莱旋见响应吾宿兵于上蔡临汝而游兵于唐邓则开封无假息之日矣昔人欲以轻兵五千自斜谷走闗中是为幸偶一中者吾已定鼎于郏鄏且将饮马于汧阳则闗中何恃而不恐也河南全壤在吾目中则推锋越河又不可后也然闻之道涂曰敌欲挈白沟以南归之职方者使者叩塞而封人辞焉果不折一防不遗一镞而前所谓四者不可以尽得之耶是特未定也耶石勒畏祖逖乃至两通好其或至于是耶袁谭欲并力于魏而为是不得巳之举耶刘备恐曹公至汉中而遽与吴平无乃有所忌而然耶至于两阶之舞非所以来逺人而逺人格事有所不知然而然耶军戎万里有数之如一二者又不能无待于儒生也
　　问古之人不以巡狩为惮烦谓其徒御简少而供顿之易足也后世视巡狩一事为劳民殚财之举是以有观风之使汉以绣衣察郡国至东都则以御史督军唐之署诸使大约皆汉制也贞观初遣使者十有三人其后又为十道使又其后有按察采访之目又其后有度支营田劝农黜陟常平转运之号若盐铁则自第五琦始若节度则自贺拔延嗣始若宣谕太原而刘搃如兵之在其颈则宣谕又托始乎此矣今天子发徳音下明诏以两淮靡定形于宵旰遂辍论思之彦以纾忧顾之怀此为盛徳事也然田莱尚荒户口初复城筑不可废转输不可省是必劳来还定之策如昔人所谓五术八计三科四赋六徳五要者乎凡欲求民瘼要在持节一出而不独汉以来为如是在古人则有之鹿鸣之雅不过以十数而四牡则劳使臣之来也皇皇者华则君遣使臣也宣王中兴而又有鸣雁哀矜之使有四牡皇皇者华之诗而又有采薇出车枤杜之什此内外之治又安得有偏而不起之处也今輶轩一动且送之以礼乐而天语谆谆以周爰咨诹为意岂欲其田莱日辟户口日滋城筑不告劳转输有以继乎昔者叔孙穆子聘于晋尝谓□之行人曰咨才为诹咨事为谋咨义为度咨亲为询今之有是行也则于穆子之言又在次第先后而用之耳此为当世之务而吾徒必有通其説者幸并言之
　　问武王其于下车也而式商容之闾晋文公以区区伐国为意而戒之无入僖负羁之室武王以公心待天下而重耳为是剪剪不足道者此王覇之所以较然为易见耳由北海胶西则为齐鲁之乡由新蔡临汝则为陈郑之墟由武当而泝伊洛由秦陇而指闗辅是皆中州故壤衣冠爵里之所自来也昨者兵车之役日辟国百里未暇槖弓而旌旗束帛且将旁午四出矣岂为弦歌之俗乃杂于侏冠带之民乃沦于左衽是必有孤愤长叹逃名窜伏不以嗟来一饱而易吾之终身者如李谧郑修未尝有一日自售之意夸视诏书谓何足以此劳国士也张文诩尝叹老且至矣而修名不自立其于间闗百战之日而不屑不洁者又岂能无所闻于世乎或者谓新都未焚薛方于是危行而言逊逢萌又所谓见几而作者周党且托疾不出户王霸至于褫冠带谢交官及乎区宇再平天子侧席有以见求贤如不及之意又何薛方逄萌聘而不至周党王覇至而不能屈异时故人如严子陵者且或如是以今凖古鹤书所出是果有翻然而来者乎是特未定乎
　　问舜至邓之墟而有十万家太王邑于岐山之下而从之者如归市帝王之兴有以感人悟物者其来填填其至翩翩初不待约束期防而然耳无事之日四民襍出如鳬鴈之去来不知法之为便政之为谧刑之为靖禁令品式之为防通不扰也及夫更赤眉之后则有讴吟思汉者又更范阳之变则知唐之徳在人心者犹或未忘也一覩司隷喜见顔色一见官军欢呼不已人固有是心谁独无是心哉无是心则父父子子君君臣臣且将何所托也兵车之会壶浆毕来今大道之行与之更始是宜携持负戴不絶于涂也宣王之事写之声诗鸿鴈一诗为流民而发也刘琨长于招怀而短于抚御一日之中虽归者数千而去者亦或相继王浚视他人之依我者而不善存抚未几复去之比者方面之臣以是为请两淮荆襄其所以还定安集者当如鸿鴈之役得刘琨王浚而徳意且不下布况所谓悠悠者乎不知汉晋以来在两淮荆襄以循良目者其于招怀存抚之术可用于今日者凡有几端也



　　艾轩集卷四
　　钦定四库全书
　　艾轩集卷五　　　　　　宋　林光朝　撰记类
　　郭氏旌表门闾记
　　一人以孝闻而天子喟然为之改容且至大书其门以褒劝旌异之莆之东北隅惟林氏为故家双阙今无恙南北当冲道由是出凡至必立马停辀而后去三百年来有郭君孝子视昔人为无惭色者先生貌古心不杂所视惟寻丈口不论时事闻他人之过则掩耳而去以是豪隽愚暗騃愎辨佞杂然人品何所不有与之处或累刻积日弥月竟嵗或邂逅一转臂许是必以处仁为古之人古之人先生蚤时游太学以操尚称年四十余客钱塘闻母夫人之丧徒跣走二千里每一哭辄呕血家贫甚无百钱儋石之储及治葬虽故人有所馈不受聚土为坟而庐之于其旁茔兆广袤不出三数丈有甘露降赫日当中则霏霏来下晶明膏润土脉欲动乃如异时所闻者余于是吊先生于庐下先生杖而起且曰义重事亲有所不足敢以是欺吾子是嵗郡国白之朝有防旌表其闾前安绰楔门左累土髙寻有四尺垩以白而丹其旁角此故事也前代帝王法应复孝友之家玺书具存则聴复君子之泽不过五世先生所以遗其后者虽带砺不足尚也先生六试于礼部以右迪功郎补浔州司法叅军秩满再调徳庆府録事参军昔者元徳秀六十不知女色先生过六十而后委禽焉者其在他日足迹可数不必道説而人自信之每夜半尝焚香适取之贩妇已而弃去曰此但与瓦砾块土等耳余一夕梦先生踽踽然衣巾如写水旦日谇其梦有童仆自外来猝然曰先生遇夜浴何尝解衣余每怪夫梦之无从也汲直万石君父子楚之两龚李仲元管宁阳城其所以自处也瑟焉如玉铿焉如金又如氷寒火焦不必以语人先生固不待三十年而后议论乃定也隆兴更元新作门闾彦莘于先生为族子属某书其事笔不下三年矣所谓伊人在水一方溯洄从之道阻且长溯游从之宛在水中央此为先生之闾我不出戸而昔至也时乾道元年四月三日
　　五芝亭记
　　绍兴二十年春太守陆公命其堂曰三瑞盖从邦人之请且纪事也四月之吉乃与客登堂合乐张饮是日也飞觞台之东南隅有异产如婴儿之拳者凡以五酒数行客起而环观之时有通人洽识者矍然曰佳哉是所谓煌煌芝英也吾往时尝游大梁见于华原郑公之第殆犹今所见也越旬日本茂而实滋其大盈尺小者亦或数寸轮囷秀出不可名像欲翔而止欲跃而留有如环者有如臂者如蟾蜍万年而角者公由是私自异之乃为坛聚黄冠祝之三日逺近相携而观者盖如堵墙焉公之治莆也讼平而禁约化行而令随人安以舒百物顺也雨旸之祷晷刻辄应自春徂夏麦陇大熟黍穗十倍陈谷未散而新谷巳升三十年来视今为乐嵗也莆人父兄相与言曰吾为儿童既壮且老矣闻某地朱草生某郡之山出器车某嵗天马来景云集寳鼎现当其时居人日食四鬴东阡西陌相去才百步是必正衣冠束带而后往也今天下罢兵十年官赋以饶民齿以蕃慈祥之气日以沦洽灵芝五茎产于公侯之圃歴歴如曩时所传闻者太平之应自此发之愿公为福于天下而无忘此土也于是杂然以歌诗謡曲为公贺者芝初生其色如涂金旬日如凝脂又如渥丹复一变隐然而紫晕今画工所传者最后黄中之色也公乃以五芝名斯亭而命州民林某为之记时六月丙午朔也
　　丰登楼记
　　诸邑丰登絶少公事不识此语是处流布游洋为旁县县治之南有板桥实作于元祐中于是桥坏从而复作即其最上结为重屋而以是大书之此何以书以喜故书之昨者嵗且饥今者五谷俱熟为有年以喜故书之隆兴二年自三月不雨至于秋八月二浙以水涝告而闽人苦旱天子为之损膳弛乐焉左文林郎三山陆楠适治是邑以为舞雩者吁嗟而求雨也昔人尝用之乃走螺峰过百丈一登转水台披榛刜草姗而来及其既祷也不张盖不麾箑赤日当空步行八十里忽然云起肤寸即合而甘防通夕焉以邦人父兄之所为喜当有以寓其喜者是邑也日者为州治我来白马倚杖太息西林八月便索夹衣或者谓仙掌一带如湘潭其牵映数处如雁宕道出平林当趁晚风须猿吟乃去耳以五十之年一至乐郊件件为可数及同登是楼也若慿虚逺游谿云谷月乃在杖履百尺之下春而省耕民有余力秋而省敛家有余粟则长官日一登楼为无慙色石所何山麦斜何许且将负耒耜而问凃焉
　　序类
　　图经序
　　子长多爱爱竒也退之爱竒如司马子长尝过曲江借图经于张史君足迹所及不为徒然者况四海曲江至是百年矣开元人物或可以想象而得之乃知探禹穴闚九疑过齐鲁以观诸生习礼之处不独子长为如是耳莆之为邦壤地褊迫由蒜岭而南有为谏大夫者居漆林以能诗称福平山下即欧阳四门之庐又十里有水一带如寒玉刍牧走卒知有先辈徐君者异时不仕作赋夭矫如吴融今断墙破屋髣髴犹在也太史所书惟颉阳三数处陂池所自出他书可见者有壶山九仙山百丈飞鸟溪转水台其余茫昧不可知我生三十年尝一日扪藤萝直至蟹井又尝走金谿得蒲弄一席地东望海上逺山出没又尝走石门观九鲤湖髪少齿落才得一问津于石所麦斜寒逺无人之处及由铜鼎瞩大飞其秀杰之状过于他山莆之大畧唯是耳太守钟离公以淮海之隽有古昔之闻尝出河朔渉燕蓟所歴为甚多其于治郡如治剧邑穷日之力为不足以火继之公之退然自下非縁斲削每以我为知言者我有惭色偶一日道人物山川且欲按图而求之以县之北三里有故家为林氏门安绰楔出南郭可五里端明蔡公有旧第熟视双阙者不觉敛容过蔡公之门或立马低回不忍去公以南北通途数里中乃得此若求之井邑聚落所得又益多此图经所由出也前时书未成公属我叙其大畧不敢辞是书访之名山酌之故老取之佚人得之残牒遗编续藁旧志论次先后惟出一手乃为军学教授长乐陆琰也
　　泮林讨古集序
　　以沙砾之细爪髪之微故衣坏革游尘聚垢合之为本草以鳞介之竒形模之丑合之为山海经以释诂释言释训合之为尔雅以燕代之北汝颍之南车轨所交尔汝杂出合之为方言以一札累数行虽或断裂且不忍弃去合之为法书渊明达者岂欲以诗自名而甲乙次第出其手李太白杜子美羇游酒狂槖中无他物所贮篇什如贮珠玉人心之同然也乃如是我有一长必欲使天下共之此泮林讨古所为作也子曽子人品为甚髙由宜春过湘潭终于庐陵凡歴三州教授读书讨古自宋之丁氏而下凡百件其言髙帝萧何此非为偶合者以宋昌折太尉勃渭桥请问之语为见几以贾谊欲更定诸令法绛灌之属尽害之以为非必嫉贤也亦诚骇于其説尔以文帝知亚夫可以为将军以遗景帝终之破吴楚则其威断有所不施施亦无不中矣以公孙三逆人主之意不少变不可谓无所守者以董仲舒非拨烦之器真可为侯王傅有是数条可以不朽读其书见其人当如孟子之知乐正子者闻之曰见善如不及见不善如探汤子曽子为如是则其所可聴者必非肝鬲语也子曽子发字信道南丰人其子樽尝于吾叙同年
　　送徐湘赴大学试序
　　童稚之年偶然出语辄满人意此不縁积习而后得之昔者吾过妇氏有出巨轴一诗五十韵并古赋谓此吾族子湘弄笔即得之是时湘裁十五六句险而语谐若故老所出弱嵗与荐送自是浮沉且十年忽别我去游太学我年三十徒步西去今子之年又过我我不敢窃仁人之号送子以言子尝从我游今子夷犹未即去是岂无所待耶吾将以语尔所知者求所可知而言之所不知则旦旦求之如不足此吾得之吾友施廷先廷先得之王信伯春二月晦日林某序
　　策
　　召试馆职策
　　虞夏商周所传者为何道所守者为何法秦灰汉壁时有断缺而遗文大义尽在此书至于平王而止耳春秋之作始乎隠公盖自平王而下也是虞夏商周之事推之百世其可知也此吾夫子之本心而鲜有知其説者草茅孤生无所见闻遭遇明时得以一奉玉堂从容之对如臯陶所谓九徳周公所谓三宅三俊此为虞夏商周所守之法也衣冠爵里尚有所守之法以遗其后而况三王四代无一法可为经乆之用乎有所可守之法则是法也不徒尔是必有所从来者臯陶周公之书其反覆曲折固亦详矣独不曰如之何其知人也即此説以求之则知所从来者尧以是传之舜若臯陶则见而知之文武周公父子也而处若周公则见而知之庶言庶狱杂然见于前者是为有司之事惟知人一节有以见人君之心术情伪邪正盖于此乎分矣是以禹臯陶尝端拜而议之周公又从而鼓舞发挥之在知人在安民惟知人则民所由安也都俞吁咈多不过数语独于此问答穷竟有不能自巳者要其所归谓亦行有九徳亦言其人有徳古今之情盖亦不相逺非有九徳之行则安能名状是人之为有徳也言偃知有澹台灭明者龚胜知有龚舍扬雄知有蜀庄之才之令非曰茍知之盖亦了然如数一二尔周公于夏后氏则曰迪知忱恂于九徳之行以是知古之用人亦以虚名为不足贵也谓我所知者诚然乎有是九徳之行者臯陶所陈九徳而夏后氏守之以为知人之凖的在是也则知人一事岂为无法可传乎三宅三俊古书繁省虽若不同而脉络则一夏后氏不能易此説商人不能易此説其在文王武王又不能易此説文王武王又不能易此説文王武王之有是心所谓不可忽者其位也晓然可以处此者人也则克知三有宅灼见三有俊亦文王武王之心如是盖有不约而同者由禹至于汤五百余嵗由汤至于文王五百余嵗臯陶之陈谟周公之作立政去之千嵗如交一臂者其道同也道之大原圣人得之圣人达而在上则为帝为王自古以传道为帝王之事尧曰咨尔舜舜亦以命禹此发端则见于夫子而纎悉则见于孟轲之书扬雄苦心极力有以见圣人之蕴且其为説曰学之为王者事其巳乆矣扬雄以此一事为达而在上者故继之以尧舜禹汤文武汲汲仲尼皇皇谓尧舜禹汤文武汲汲然相传以是也匹夫得之此仲尼所以皇皇乎奔走半天下谓如有用我者吾其为东周乎惜哉仲尼之不得如其所欲者亦道之不幸也虞夏商周数圣人相传以是举而措之天下无过无不及因以是强名之曰中箕子又从而増益其説子思适在末流所得又愈多以圣人之道如此其中也圣人之心如此其平且正也以此为知人之具则所知亦至矣虞夏商周所传有是道则所守有是法秦汉之法此学不传而此道未尝或熄也其亦无所待乎明天子以刚健之资齐圣之徳所用者寛柔之教宵旰求治于兹八年流俗之论皆以为责治效似或太速然终未有卓然一説可以起唐虞三代之治岂不为日力可惜也哉前数嵗进言者多引汉宣帝故事宣帝以察为明者此何足法一二年来闻之道涂以为大昕视朝乙夜观书每慨然欲慕贞观之事岂为宣帝褊狭苛碎不足以有为也一时可喜莫如贞观之事然圣学髙逺度越前代岂一太宗度长絜大而止耳太宗之规摹盖有所自来者天下固知其説出于魏郑公而不知此説又有所自来三王四代之説聚于河汾有王者作而此説乃为有用之説也太宗知人而善任使盖有本者如是隋之天下若无一人为可用及贞观之初乃有不可胜用之人有天下者每患人才不给于前此不为圣哲论也圣哲之君知人而善任使人乐为之用所以乐为之用者得以尽其所长故也房龄策杖来谒军门一见如旧此以何术而知之马周尝客于中郎将为之条二十事帝问其所从来即召之未至使者数辈趣于道太宗得一布衣徒步之人如未尝得士者是其知之者亦审矣一时大将如英衞又皆出于罪亡之余而相许以气相忘于烦文末节之间则其知之者又不为不审也矣今明圣在上朝无幸位国无游民虽未能遽如贞观礼全乐备之举然而讲学光明三王四代之事固已先得之矣今欲混一区宇兼制夷狄是当取太宗之所长而畧其所短他日知太宗之所长止于是则三王四代不难到也太宗固有意于三王四代之事使其从容于商周之际得其所传之道而又知其所守之法愚恐髙宗成康未能逺过之也惜乎此学不传乆矣悠悠六合无以此説为已任者王通之在河汾知之未至者也故其所以设施不过如此耳太宗可以为三王四代之事而于道术已裂之后求其説而不得尝观宇文士及一涉巧佞太宗即正色谓之曰或者劝我逺佞人不识佞人为谁今乃信然应对唯诺而得夫所谓佞者此岂不为治世事耶此贞观之所由治也又尝因士及以一説自解且谓南衙羣臣面折廷诤天子不得一举手乃知贞观之所以治似非偶然者以太宗之威擅乎八区乃若不胜衣者以太宗之辨周乎万物乃若不能言者太宗之所自视如是缺然此贞观之所由治也虽然太宗之所闻不过行帝道而帝行王道而王耳贞观之规摹盖自此发之有于宣帝之前上论唐虞之际下及商周之盛则当以为迂濶不可用愚故曰宣帝何足法是当取太宗之所长而畧其所短如太宗之所长止于是则臯陶周公之书有如日月
　　杂著
　　幸学诏书记事
　　臣闻中和之极自古以固存帝王之兴以是而相授若黄帝尧舜之盛逮夏后商周以来虽无传道之名巳有执中之説尧尝以是传之舜舜谓是道也吾将与天下共之是以有虞氏之上庠下庠盖欲推是道而达之天下也禹汤文武皆以其所传者达之天下故夏后氏有东序西序商人有右学左学周人则兼四代之学而用之人伦以明典礼以行好恶以平习俗以成夫是数者皆由大学来也国家开造之初艺祖皇帝以峻极之模生知之性视唐虞三代之事不约而同故未及下车首幸太学逾月又幸所以破五季之荒梗拆诸藩之牙角此为王化之本天下之脉不可不早定也二百年来圣明述作同出一辙太上皇帝于投戈息马之日躬行酌献斯文有光如再开辟皇帝陛下举缛典于三十年之后春二月乙亥以大昕鼓众乃帅羣后合公卿大夫士之子国之隽秀者设席于前旁逮两庑命国子祭酒臣光朝讲中庸又以是日幸武学行肃揖之仪于戏盛哉以父子而处有此懿躅未之前闻也窃观明诏以崇劝多士是为不刋之典宜写之琬琰以风动四方臣茂良臣彦頴以是白之上前制曰可臣光朝敢拜手稽首退而纪其事
　　书余庆集古赋后
　　郭孝子义重尝游钱塘有同里人欲以一牒索逋者云某留滞客食为一驵者所绐欲借一二言于某处先生甚怜之且敬诺及得来牒所诉为郭姓也先生急令持去云尔且直彼曲矣吾安敢助子以攻吾同姓之人哉其人有愧色退而以是语人唐宰相世系所书刘氏曰彭城曰尉氏曰临淮曰南阳曰广平曰丹阳曰南华宰相十二人是若为一门所出也唯河南苗裔出于大汉不得与乃知孝子所见不因排布亦天性自尔吾读是赋也于吾心有戚戚焉者
　　读韩栁苏黄集
　　苏黄之别犹丈夫女子之应接丈夫见宾客信步出将去如女子则非涂泽不可韩栁之别则犹作室子厚则先量自家四至所到不敢畧侵别人田地退之则惟意之所指横斜曲直只要自家屋子饱满不问田地四至或在我与别人也
　　金山草堂述事
　　四兄作屋数椽于金山之下前有一水谓之金谿引水循除作方池此山发于仙人台其最上层常有云气茫蒙然旁有乌齿石鸡冠石又有石室可容十许人登髙临眺并见海上数山若莲花之状草堂当中有一轩榜之曰静俟每以酒食散比隣随鼎分送有八十来鼎此所谓粔籹人情随鼎送吾将老于蒲弄山眎金山为隣舍翁也

　　艾轩集巻五
　　钦定四库全书
　　艾轩集巻六　　　　　　宋　林光朝　撰啓
　　除舘职谢虞丞相啓
　　昨防恩授秘书省正字兼国史院编修官某涉世甚踈每愧公车之召奏篇何取遽叨册府之游敢窃荣名自多慙色惟是四象八卦之出在于参天两地之初取经纬以为文合偏傍而成字大者六籍纷然百家得非齐鲁之所传乃若江河之无极繙经十二岂徒诵説之云乎奏牍三千其亦滑稽之防者孰能削去其不合自可讲求其未闻考羣玉之所居置千金于其上卜筮全书则校之太史韬钤众説则质之步兵惟经传前后之不同以篆籀古今之相杂至于数家之学共此一札之讹有加讨论如再开辟发羣书于刘向所谓多闻访竒字于扬防其如已老世有此説古难其人某久矣覊单防而疵贱非敢友天下之善士不过诵纸上之空言筋力已衰日月云迈以七制续书为不妄以九賛象易为当然抗顔何多相与呻吟于裘氏之地过情所得且将俎豆于贤人之间属王公论荐之初以乡曲题评之素自令汗下况或弓招惟延英广内髦隽之同游而石室金匮文献之具在所幸备数于校讐之末岂容滥吹于笔削之间若陈子昂之在书林将变更乎徐庾刘知几之当史笔第叹息于荀袁即此名家谓之能事岂为文字之妙选乃反场屋之陈人有是空踈若何报塞兹盖伏遇某官道惟尽变物皆曲成当长淮倥偬不暇给之时在全蜀绸缪孰敢侮之地惟徳盛仁熟泛然而若辞则智名勇功恶乎而可见兹纂四朝之大典盖有千歳之宏模稍増载笔之员即课成书之日谓商周而下虽百世之可知然游夏之徒于一辞而莫措若为误宠奚取空餐某敢不商畧前闻温寻故习欲知古人独到之地其在平生未见之书尚能续旧简之刓何伤迟暮有可为直笔之助庶答生成
　　除广西宪谢梁丞相启
　　胶庠贰职莫助于成材岭海一封更劳于推毂曽是血气既衰之日乃为朝廷可用之人有此叨逾逮今震恐伏念某受材最短见事每迟自尘汚于华途已侵寻于暮齿储闱进读有如绮季之逄时大学备员安得阳城之遗爱技亦止此人其讥之抚病骨以自怜控危衷而有请岂为望外乃在遣中顾兹萧条场屋之余亦出礼乐皇华之选此盖伏遇某官中惟独立大实兼容于是四夷闻其风而以一相处乎内对平津贤良之防乃在盛年进宣公仁义之谈适当暇日遂令蕞质亦展防劳某敢不矜恤鲜民涤除滞讼究北流商盐之塞南州买马之萌奏牍三千或有禆于末议行年六十当无负于新书敬敷恻怛之懐庶答生成之赐
　　贺龚叅政实之啓
　　显奉制函宠陪国论方两地飞腾之日以十年供奉之班势在庙朝喜连海峤恭惟某官中而不倚大则有容惟进退若是绰绰然故言行胡不慥慥尔下坡无愧欲观南海之楼船次对有加盖示江西之襟带亟从厘席进领容防未逾旬浃之间已躐事枢之上然居任重责大之地而有私忧过计之人莫盛此时乃为吾里曽谓衣冠之可述实掩古今之所闻近若隣墙同焉列防家家稷契其是之谓乎区区汉唐固无足道者若山东之名阀可数即代北之骄气何如故天下之所以想闻正人于是乎登用企踵以俟执简而书吾亦忌此盛名人将课其后效岂黄覇不及治郡之日而谢安何如高卧之时以故长懐无嫌后贺某窃闻盛事尤激懦衷且合天下国家之谋而为邦人父兄之喜究观大臣出处之际要当一世利害之冲惟无私则众所归茍不伐则事必济天其有待我不敢知二十四考之中书岂为幸会一百五日之寒食更在爕调
　　书简
　　与叶丞相子昂
　　麻制一出洒然相贺世之所谓大臣者若未易名状然约之先秦古书殆不过三数语耳防防猗无他技其心休休焉如有容丞相每用此道略不费排布人之有善若已有之人之彦圣其心好之不啻如自其口出以一相处乎内而帖然无他者所恃惟此耳唐以来宰相谓之礼絶百僚无长防皆拜伏于其前相君平立小埀手而已又送客未尝輙下阶冨郑公在相位虽卑官及布衣皆与之抗礼送之及门视其上马乃还其中休休焉故见之于外也常若不足以此知吐哺握发不为过当事此亦丞相所喜道者闻登庸以来所执也愈下若过为忧畏者恐或者反以为疑故不待再三而后及此耳偶觉辞费悚灼之甚
　　与陈丞相应求
　　建安报政当不在数月之后锋车行且至矣宝学慈祥之目不约同辞如闻比日所见似于挝扑稍留意岂为治建安轻剽之俗要须如是然此正不足以化强梗万一如所闻幸一出旧辙当使去建安之日而强梗者犹有所顾忌耳昨过枫亭见林聘君亦欲要之一出昔之人未尝以不仕为高长防之节不可废也君臣之义如之何其废之聘君处衡茅七十年件件如其意盖为君君臣臣素定于天下故栖迟之人可以取饱满如此年事筋力尚无他何为坚卧不起而使明时有遗才之叹郡守向于真州同研席为四十年故人见此盛事如其再升第见委官敦趣亦幡然一来耳富郑公以天下人物为意最后于青州得一布衣激叹之甚如未尝得士者参政搜取遗佚防其尤者海内以为当然喜可知也濶踈之典驩声填巷恐亦欲闻之
　　忽闻师徳以痼疾竟不起殊令惊涕人事不可料乃尔耳丞相寃惜痛割有所不堪忍奈何奈何此为佳公子人品甚高生长富贵中而每每欲见古人归宿之处顷尝到东阁其所发问皆非举子习尚曽遣人来借书未尝及非圣之书简尺往来意诣而辞不费可见其为吉人君子浑然美质不待雕镌也丞相乐易每在顺境中行不知有此痛切事似闻连月不见客恐亦未应得如此以夫子之盛徳一无所可憾伯鱼亦先夫子而卒不闻夫子过当兴哀也慨予为伯兄长子逺来相依廵歴到南海即得与之相聚十日忽为厉毒所侵不可救异县悲伤触事生感师徳凶问忽歴耳唯有痛涕未縁到坐隅尚乞豁情散哀稍加飡饭此为深祷
　　与王舎人宣子
　　某老矣窃一第言之慙人不逺二千里遣书为问交旧系念如此甚深感慨不可言某初以覃恩可一例得官尝走书寄三馆故人云五十之年如何更对人称得门生何似讨取见成勑黄来僻处袖手自称曰老夫今于此语可不笑置之然从来懒见人懒作书合此二懒便应出人前不得甚欲乞一畨岳祠为歳月读书计因作书如对面语故偶及之某一生来收拾书巻每自吴中来必至空囊尽买书今旋觉目力日益短得所寄汉书善本并其他数种书虽暗中可以摸索忠信之实何可弥忘也二十年声名逺出而不改其度此为甚善水之积也不厚则其负大舟也无力玺书褒异逺近翕然以见召节之次第也舎人不患无其时而患所以自处以何者为定防区区所望唯是耳
　　某觉得早衰无他想惟贪把书卷不减少年时终日在案头翻故书以此为实歴日子然实歴殊不易得往往为俗事所分读书如饮防一日不得食便如此空薾三朝五日或不近书卷亏耗自不少每以此自警前时所寄数种书甚善一生停蓄来唯此为最每一开书巻便觉眼明此为一如意事也某亦欲集聚偶然所见处谓之六经章句得十年定坐以毕此心然日过一日扰扰不暂息十年之期无乃太自寛耳
　　与朱编修元晦
　　前此数得来书每祝耕老有五夫便人去令来取书因循如许言之愧甚去年过黄亭只相隔得三二日所欲道者亦何数唯耿耿比承除书之下此在公论以为太迟不知贤者出处自有时直道之信善类増气见教恭而安数语乃是从根株上説过来别后对此如一对靣语但所谓与虞仲达及此一节更记忆不上是日説数件话当不止此耳林用中闻以舘舎处之得质正所闻而求所未闻甚善复之到官已三月偶痰唾中有血杂出令人忧悬也
　　与薛守
　　某生长于莆今且老矣见向来二三君子皆以为易治数年来事绪繁省当非昔时然风俗如故也史君以家世根株之学遇事无留滞施之褊壤当亦不费爬梳否前畨与潘太史君相约以为吾人乃数年相知他时来乡井偶相值却有去城市七八十里一处所名麦斜可以读书终歳足迹自不当到州郡亦要先説破恐他时却相讶
　　与黄少卿仲秉
　　先儒谓三百篇之诗有出于妇人女子小夫贱之口古今人情实不相逺岂有闾巷之人卒然能为是语者此盖当世文人述而为诗所述者多出于妇人女子小夫贱一时情状以当是时有采诗之官可以转而上闻尔故诸国有风为采诗者所得若近世有道州民杜陵叟逺别离长相思贫女词征妇怨古薄命妾皆欲流入乐府使妇人女子小夫贱悲愁恨叹之声或偶然寓之一听耳
　　与查少卿元章
　　离骚去风雅为甚近一篇三致意此正为古诗体非如太史公所谓也又反复周颂不见踪由却悟离骚为太苦尝意取周颂沉之汨罗即千古滞累可以凌苍霞出紫氛如其意谓所在耳我思古人实获我心
　　与翟宪
　　前日以所闻不敢不布之凢格辱以雅故无纎毫见疑此一件岂可以世俗论也某小年时闻参政公在会稽偶有一失不忌他人言之源流深逺乃见之此耶幸甚幸甚
　　与范帅至能
　　某昨遣承局行计程当已过苍梧忽观勅目窃审紫防舎人有节制全蜀之命已专走贺牍此行甚宠料不容固辞恐前旍已出湘潭遂令去人径自郴江下长沙领近诲乃知尚在桂林欣慰之甚某歳中两至南海觉得筋力殊不堪若更宿留恐厉毒之气乗衰惫而来却如何禁当得反复思之势当乞祠禄为度岭计每见舎人处仓猝有甚深定力万里之行想规画已就亦须牵船上峡否若有一线道可去自不必起此想某两度颿海作怔忪者数年虽证候多端不可晓然縁想在是耳来书苦多病闻之悬切第以国事不应逡廵越城旧隐在江东为第一然天下闲人自应少防了锦官古迹却归来袖手亦未晚退之一生辛苦故有寻思百计不如闲之语舎人于应酬纷拏中乃如无事书巻且不废恐石湖一境不为徒然耳
　　某自到湘南首尾恰两年凡再易地今复在收召之数侥窃误恩何以论报去年五月末出凌江督捕以暑暍多生疾三十年来案头黐坐无一长进从来不知兵今乃以破贼闻不能无慙色也舎人节制全蜀事权不分为上之所倚重者如是忠武侯当倥偬之日应接不少停而天下视之常若庐中坚卧无意于事功者石湖依然幸不必多念之巫峡一带烟云澒洞当不在人境中小年时诵楚人之赋每有歳月徜徉之想所以牂柯一念见之梦寐今老且衰此念稍释反复来教唯耿耿舎人涉太行以北又望交州为接畛今乃卧防巴汉而经略中原若不使一旅人太史氏夸张所歴似亦大无谓也
　　与赵著作子直
　　诗本义初得之才卄五歳如洗涤肠胃读之三歳旋觉得有未稳处大率是欧阳二苏及刘贡父谈经多如此若补亡郑氏所序此为无用之学若鈆山坐得定当作数叚去大家评量防如何古人著书直是百世以俟圣人而不惑岂如此茍作也
　　欧阳氏诗本义初欲作数叚注脚去偶闻旌车入觐便不复作此念此一件唯林下可以过目若公余尚可耳今贺者填门何暇及此事某顷时作诗注脚乃在上庠与同舎往还今思之三十五年尚未成编亦不知去家十年顿在甚处前时欲追记髣髴第以欧阳不当谓之本义若论本义何尝如此费辞説且如闗雎云视其居则常有别此一叚却是为先儒之説所乱若在本义不应尔又云以其有不妬忌之行而左右乐助其事又云能如此则宜有琴瑟钟鼓以友乐之此皆支蔓语如引太史公周道缺而闗雎作又不然当时三家説诗各有师承今齐韩之诗字与义多不同毛公为赵人未必不出于韩诗太史公所引者乃是一家之説岂可便以此为定説古文尚书与子长并出今所引者非古文如所谓祖饥惟刑之谧此当有来处非口口传授之失也则闗雎自不当据一家为説又如卷耳云因其勤劳而宴犒之又樛木云不嫉妬则妾无怨旷又兎罝以言周南之君列其武夫以为守御此皆赘辞防然非本义如汉广汝坟意义全失麟之趾只是周南之人目之所见如公子者乃人中麒麟故以此引譬此在六诗为比比则有义兴则无义可寻也麟之趾乃以比公子于嗟麟兮此叹美之辞二章三章只是説麟已説趾又须説一件乃为角大序所谓言之不足故嗟叹之嗟叹之不足故永歌之所以一篇而三致意焉今乃云以蹄角自卫如我国君以仁徳为国犹须公族相辅卫尔如此説诗谓之本义可乎孟子谓固哉高叟之为诗如孟子见得本义甚晓然文中子以为诗者民之情性孟子谓诗亡然后春秋作人之情性不应亡使孟子复出必从斯言某每有胷臆之説文潜多以为然其次则吾兄自从去家乡他人之前更不应及此一见弃去勿以视人也
　　与范国録元卿
　　某老去无他念惟读书縁想过如廿年前时不候杯饭足不管他儿女之累但见空屋数椽去城稍逺便可读书得一日无杂念对书案谓之实歴日子囘视五十年所得实歴为几许文字如河山无终穷非悠悠者所可到前时得官本楚词爱之不去手离骚加盘诰此非他作所能乱也所谓一篇而三致意便是古诗体一夕读周颂不觉天明笺注不晓古人作文字心曲却把作文字説将去取周颂一二篇除了注脚空江好夕琅琅诵一遭使灵均听之安得不解脱也
　　与樊宪茂实
　　某比縁聚徒逺出二十里伏防颁示御书新刻跪受震恐仰惟名世钜公遭逄圣奬而有此昭囘之赐且使荜门圭窦者亦得以与沾丐之余岂为文雅治郡欲令诸生一变齐鲁之习故有是宠分邪未即随例走黄堂率尔叙谢不任凌悚
　　与宋提举去叶
　　彼黍离离彼稷之苗谓彼处有黍离离然彼处又有稷其苗勃然矣如某在斯某在斯某人在斯为甲也某人在斯为乙也如冽彼下泉浸彼苞萧所指为两处若谓彼黍离离乃彼稷之苗即彼黍离离彼稷之穗説不行苗之与穗非目中同时所见者不应説彼黍离离乃彼稷之苗又彼黍离离乃彼稷之穗以此知非一时目中所见自晓然也十五国风如周南之国召南之国盖自周召以南之国如江汉汝坟小国何数其风土所有之诗并见之二南则诗之萌芽楚人为得之又一变而为离骚耳如氓之一诗盖出于诗人所伤六礼不明不待媒妁而自相通有如此已甚者送子涉淇至于顿丘淇水也顿丘地名二章乗彼峗垣以望复闗前章谓淇谓顿丘皆指所经歴之地即复闗为处所无可疑如升彼虚矣以望楚矣乗彼峗垣以望复闗乃叙所以未乗峗垣之时不见复闗即戚嗟出涕今乗峗垣已见复闗矣乃笑语自若也又叙笑语之意为尔卜尔筮体无咎言以尔车来以我贿迁第三章谓士之躭兮犹可説也女之躭兮不可説也此诗人叙述无可疑者
　　与郑编修渔仲
　　石室料理稍稍就绪但公道难行日有龃龉三两年间无逺近笑骂今年来何止笑骂某每度与人不相闗自反已久而怨者益众从此至老死无憾也六兄去吾圣人千余歳得不传之学夫子三四十年足迹半天下自卫反鲁然后乐正雅颂各得其所于讨论之后仅无一人知制作大意某前数年间夹漈有説便心开目明第恨无成书可验耳比日仲友兄弟相聚亦许就兄处逐项借出某愚且颛年歳间须见次第想兄不于某吝其传也示喻石鼓刻己释然前辈所作大率无据某闻防师喜蓄图书六兄为此物一行而传闻者迁就其説吾曹门户絶无人六兄当为天下倡毋重他人疑心焉二侄谨畏可喜惕前时习懒今亦稍入绳墨然所见俱不俗要之当有所至某近来选数人逐畨讲礼书到乐记中庸却自为开释此数篇似董仲舒所作与大序系辞相为表里耳古文书亦易得汲冡书只少冯一本倅防抄未足并约月末间纳去
　　与丘左司文昭
　　某违离之久耿耿不去心涉秋多暑不审愒茇长道台候何似某不谓夹漈六兄仅至此海内所同惜执事绸缪骨肉之交惟夹漈为当之公侯胷中如空谷何物着不去然相看到头白者今为几人乃朋友一阙失何可复得之寝门之恸今已数月一歴丘陇哭之如新防奈何奈何古者置朋友于大伦五者之间是其情好当如父父子子兄兄弟弟今人岂复知有此传闻昨者随柩来服以缌此唯酌其情之所安者为之末縁一吊令人不满心某每读书见古人中有是事且至涕下固当以此授之后来者使视公侯无愧色乃可尔宿草未除当一见若斧者并以观礼焉言之于邑
　　与陈循州体仁
　　説诗两项善哉善哉此为第一义也六籍阙落惟此为完书縁三家以已见谈诗有牵泥不通处所以去人情为甚逺某尝向人説读风诗不解芣苢读雅诗不解鹤鸣此为无得于诗者才见二诗的然如是则三百篇之义不费辞説反覆来防有戚戚然于予心者故因以及之然吾人如此説诗却恐门外草深三尺也
　　屿坟亭前时一寓目知兄苦心毕力为此举未定数椽之居而新垄乃尔贤者所为众人固不识深欲书此事至竟以所取之名未甚稳若名之可言此但数百字一日即办耳兄之长才治一郡有余力不知者以兄为好生事愿兄作郡使有实惠及人若南来者称道不絶口即三十年之末交同受此沾丐也最不可饮酒聚食客如衲僧行却携数卷之书以自随此为却瘴第一法也药方无出此临发程更须笺注一上乃可耳
　　与陈侍郎季若
　　窃闻提宫以一疾遂不起痛甚奈何传説不真未敢即遣防今已数月犹以为不然续得曲折于潮南傅史君捉笔酸怆不知侍郎何以堪忍痛甚奈何二十年中侍郎有此贤兄每来书其中多警语必携出同防一过道由合沙尚幸一再见之凶问歴耳唯有悲切提宫曩昔本无宦情龙光所及为千载一日此在侍郎差为满意事也鸰原已矣伤涕何及某年过五十或可以斗粟平生寒苦相倚依有如吾伯兄且不得共此斗粟乃知提宫生前得一命在今日为无可憾者椎牛于墓下不如斗粟可以相及言之涕下辱侍郎他时有见母之宠因不觉及此以其念吾伯兄知侍郎所以爱兄者何有穷已也遣防稍濡滞得不以此为让幸甚
　　与钟离守
　　伯兄生长闾巷本无可述惟谨身节用以全庶人之孝其措心不欺出语不杂闾巷逺近称为长者同此宇宙五十余年未尝有恶声一到耳以故托友人龚实之畧书歳月至于言行可以为一家教戒则自书之前时得南海所寄来似于某稍假借又未敢镌出辱诲函稠防之问惟知竦矍
　　防示下林处士省劄録白本此为明时甚盛之举非史君贪贤嗜徳即希代之宝何从发露然于今为三聘矣古人贤者未尝以不仕为高夫子所谓长防之节不可废也君臣之义如之何其废之夫子此语实无渗漏自古隐者知此説为未尽欲洁其身而乱大伦此道之所以不明也萍斋于二千石为旧交在某分亦不薄州郡致羔雁敦迫上道某亦欲以一纸趣李拾遗行矣
　　与泉州李倅【迂仲之弟】
　　承见寄论语一编某三十年来为徒友所困亦稍稍见得古人大体乃知儒释之分若青天白昼退之于释氏无所见止是见得名教中要当如此耳论语问答未尝放开至如子思孟子便説出许多夫子尝谓吾无隐乎尔此必非同堂合席之语夫子呼曽子而告之以吾道一以贯之乃知他人未可与闻此耳近时説论语大率会儒释于一条不知圣人一出语无非日用饮食之事门人弟子得之知所谓有始有卒者在此耳某尝防为国以礼其言不让是故哂之盖真实见得如此是太虚中有此易简之理论语问答乃因事逐旋説出若见得太虚中真实有此理即论语乃其注脚耳今人读亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海岂不甚晓然不到错了本文本意却不知吾道一以贯之何尝是两様説话若俱从太虚中抽出不应有一叚难説一叚易晓如子路问死子曰未知生焉知死子路发此问要是羣居中无人问到此夫子所答六字只可作六字防添他一字脚不得乃知圣人所答如此无渗漏自是大人气象如羣儿听大父王大父説话必不支离及他语也又如愿闻子之志此为卒然之问子曰老者安之朋友信之少者懐之此又见得大人无渗漏处某已畧窥髙明之学自是一家然似欲通儒释为一条某之所见偶不如是又不敢不以告也
　　与杨次山【山之孙】
　　某授徒三十年不过为场屋举子之习学问一事虽稍涉其涯而所以作语及所以传授于人唯是一律岂敢輙出塲屋绳尺之外也某年近二十未知山所以遗后来者为何书及随计走都下此説一歴耳又二三年中乃得之是时有周先生尹先生谆谆然八九十歳人乃文靖公一辈流也王信伯得之于山施廷先得之于信伯廷先吾友也廷先每説洞庭之野有一人吾所畏当买舟同一见之不及见此人廷先乃吾亡友方正字次云之友某以次云六兄之故遂定交某防歳闻李太白石曼卿之为人即踊跃道其事又初读晋书见一様人物如寒蝉孤洁不入俗调此心甚乐之一日对次云説古人如此终是不俗六兄云此数人孔子之门恐一日着脚不定某乃悟夫子之门为人物凖的千歳人物要得入此窠様中乃为无愧耳惜哉千歳而上有多少豪杰可以共学入道者恨不令闻此语陈寔管宁元徳秀姿禀如许数百年中乃一见又却不闻道此为大可惜山先生有一徒弟在永嘉不知其存否一在三衢即徐成叟某旧识之前日过三衢已八十余从前不应举不应举一件自是难学近日山遗书又益出吾子求之有余师乃至逺逺以书来此数年来朋友凋落而某为独存某方深忧闻见有所未至则无所参质得吾友一纸书此心耿耿恨不得一相面以毕此説耳承所问数条岂敢有所爱试道一二吾友幸择之学而时习之不亦説乎时习如车轮运转时此尚未见得如何才顷刻推不去便觉得前者为説之义起居语黙运转不停此为时习才一失节则馁矣乃知不馁即为説一以贯之此是夫子説向曽子以曽子穷理至此夫子故以是告之曽子出门人问之是门人未知所谓故曽子告之以夫子之道忠恕而已矣忠恕云者谓夫子之道乃如是忠恕有足者皆可至也非是以忠恕説一以贯之忠恕违道不逺要当如是发语耳致知格物致知是初学第一件不当求之太深今以日用件件求之求之不已则察乎天地古人之所言皆求之日用日用是根株文字是注脚须见得日用处注脚自可晓所问数条不出此有所未尽更劳嗣音判院丈不敢上状此为山先生文靖公之爱子山之学海内沾受公之难老后来所愿也
　　与陈伯夀
　　久欲作伯夀书为不忍发语此心愧负如或坠失先大夫于宇宙中为第一流辈以特立孤处不容于谗惎者之列及公论一开死者不可作言之涕下奈何奈何先大夫甞语人我与谦之未相靣已定交于文墨中悠悠海内知我者少此念一歴心酸痛何已异时伯夀才数歳不获以尺纸道悲甚之意尝欲一出永嘉以斗酒敬酹国子先生之坟经歴家艰埋伏丘垄过十年如转臂许老矣无他念不知更可哭之荒榛野草之旁否得书闻欲逺逺一来甚善不料得尊夫人能为此数月割遣否惠然肯来当不出仲月及秋而还亦不至多时客食耳如或牵掣不果来刘司户复之不出一二月到永嘉便到先大夫墓下以某故于伯夀无隐情此为屋下人若朝夕从之游颇好耳
　　与卢仲苍
　　陈寺丞馆地恐不可就闻破头便作啓事见之此为大不着题大凡举措须当爱重卖不得货自在岂可有此忙廹气象邪此五十年布衣受用不可不使仲苍知之侍郎周丈不知曽见之否此为海内第一流也令人起敬每见説归去即闭门定坐恐时官亦无縁相见得司业刘丈书闻得早晩来青原见周丈此为壁立者他人无凑泊处若携书见之便不直一钱刘丈文字只要得不求者与之求者定不与某于刘丈事契为不薄每谙其为人恐仲苍不知此故悉言之仕宦只是静退不求知不求知之中又刻意读书此即未可量一分一寸皆有定分决非人力所可到
　　与林晋仲
　　人生一世稍稍如所欲便可做得数件好事不然读尽天下书亦是生来分得此劵不谩过此一生也前不到村后不到店乃是伥然而活者某老矣所志愿在读书不当如此扰扰过却白日偶闻有説海中一山名眉洲隔岸视之约五七里许一水可到此洲乃合两山蜿蜒之状有千家无一人读书亦有田数十顷可耕可食鱼米极易办可以卜室读书隔絶人世无賔客书尺之扰岛居之乐惟某为知之
　　与郑耕老
　　闻令弟竟止此为之伤涕累日相去小逺未及拊棺一哭之当候湘乡还时并一往耳此郎根质大好去歳数月留此羣居者未尝见其解衣惰容遣讣及门各各伤惜之近时人于父子兄弟之恩或甚薄死者肉未及寒乃投之烈熖中初不以为意古来极刑不得葬乃如此习俗移人不自觉知此一件千万痛思之墓田有近傍处作一小坎所费甚不多如棺柩易朽亦自见不得只是聚薪一火时无以为心目耳俗人多以其无后自不当作坟墓殇子何尝不以墓祭之盖古人送终之义甚不草草也
　　与林之美【充】
　　金山草堂一件悬心廿年无力及此不谓晚歳见此称心事然此意自某发之摩挲好石自不当后从今到白头稍稍能拄杖即年歳常辍数月相伴在金山以来寄为终焉之想以金山为汗漫之逰他日儿童问我者所谓蒲弄林六翁即我已摩挲之意稍发露兄以为何如蒲弄之役千端万的而丘嫂者指此为东萧扶犂之处不知公去乃不知吾人欲为扶犂儿何可得也世间惟有荣辱毁誉所不到处为建徳之国客来烧芋客未去当烹鱼酌酒客未饱又烧芋且不怕他道是过当费了官物也相聚才三十左右今五十矣要他富贵是何时惟一日享得一日快活无事为吾人实歴处此意皎皎也遣来精甚之米当以给祭者不止于口腹耳谷叔归料须一出见之不然当令贤郎一来此岂可放慢至如许也歳寒相聚湘乡揭阳已防漠眼前所有唯此翁耳
　　与林元美【褒】
　　忽闻朱简叔仅止是为之痛懐简叔为人襟抱无尘杂世间百事过而不留安得如此等人近来甚欲得与之欵曲説话又见其多病空华过眼不可把翫令人痛心吾弟一生敬慕之何以措情奈之何昔人谓四海之内皆兄弟不知海内悠悠所谓兄弟者比天伦为最狭或累数百千年不可求或偶然一二数耳若阙了直是无寻访处也某即欲还东井雨中不欲出次日闻莫给事旦夕过此须少候之人事烟绵无休歇时可是闷人小子辈欲整葺数椽之屋云是过一春遇水潦即前叚屋子亦自立不住百刻中得过半对书巻有时杯饭且放过如何得心情及此事东井一出太多时了此一件即过去学可为道意空山听雨是人生如意事听雨须是空山破寺中可以烧生柴近得一二种好芋城中不是烧芋处
　　与东之
　　司户兄葬事在甚时欲于墓傍穿一穴此説极当周人族坟墓只是要人心稍安稳此外不须问也儒者亦须自见得如此委巷之人不通今古便事事听人説何尝自有见处何处日者不説一边话何处士大夫不道他晓得风水至竟无一着实处吕伯恭办丧葬一切如礼经除朝夕奠之外无一事不焚纸钱盖其自信如此耳平时交游零落无几人生不堪把翫言之凄怆賔之无疾而死士大夫寃惜之此两叚葬事若掩土可以及此亦稍稍满一念第以许多时求去去未得才蹉过此一事寒烟宿草如何过日也
　　科塲又参差此不可晓此一件惟三折肱者得之为甚审若归咎平时所习欲改弦易调即去此愈逺矣不知命无以为君子也西轩及方正字一生来不知有举子调度亦只三十以前随例取科名此等人物数千百年偶一出胷中所存岂直为一第轻重耶比已遣人去乞祠恐必可以出岭往来山中亲旧时相从此等乐事在人间为第一但有杯饭可以过残年此外何求也
　　示成季
　　百家诗抹一过只有孟浩然诗踏着实地谢晖陶元亮辈中人名不虚得也怪见杜子美每每起敬子美岂下人者如孟东野刘賔客韩桞数家又如韦苏州刘长卿等辈皆不在百家数中却别有説




　　艾轩集卷六
　　钦定四库全书
　　艾轩集巻七　　　　　　宋　林光朝　撰祭文
　　祭叶丞相文
　　年月日具位林某及同郡二十有二人谨以牢醴致奠于故相国南阳公之灵呜呼昨者城头立马如簇昼漏未尽惊叹出屋昨者拜公长亭之上今夕何夕哭面相乡一蹑里门便为陈迹穿市出巷为之失色从古遗直杂然一辞唯知有公不知其私以是当路及此去位不待阖棺而后定谥万斛之舟常若有余异时房杜无事可书谓此东归从公緑野所视后尘去如奔马死生之顷于一转袂不及他语惟索袍带集聚殽核桑梓之恭胡不憗遗愁我心胸尚飨
　　祭宋待制材成文
　　二年夏四月庚子林某等以清酒殽防之奠致祭于故待制莆阳开国宋公之灵呜呼古之人古之人有耻独为君子者盖谓其直已而不直人此岂惟一国之所敬事也公于是人异世同调公不可见杂然相吊维是故国伤哉耆旧视公八十如弗克夀公在廹卒未尝改容亦不自知如是为恭凡所属托公则不受无一愧辞出于公口蓝田白璧索之天倪海内所宝我屋东西门无杂吊我悲填膺何年尊爼有所典型尚飨
　　祭方岳州端立
　　三年春正月既望越五日乙丑同郡郑耕老林某林褒龚茂良刘夙刘朔以觞酒盘飱敬致祭于故巴陵使君方公三兄之灵呜呼此邦之老徳义所凭胡不少留悲慨填膺维公嗜古如将弗胜役役求仁发诸友朋有钱一囊过于珠玉昏暮叩门不复停蓄其视十万如一稊粟以我当然未为骇俗故人空屋无雀可罗公每一出复此经过所遇羸疢以手抚摩惸稚得食于公为多湘乡客死要公一哭不见西轩乱我心曲寒食小蜡何为可续公有长技戞戞如抽其在巴陵乃如道州有是壮思越我数筹垂死一曲听者回头如下急坂尚此停辀尊酒来哭今者何夕一去山隂便为陈迹尚飨
　　祭曽经畧文
　　维淳熙三年春二月辛丑奉议郎直宝文阁广南东路计度转运副使林某以清酒牲牢之奠敬致祭于经畧敷文曽公之灵闽山接畛轩盖阗阗越防共事歳月翩翩公今几何曽未华颠彻我南海处此东偏帐下飞觞如卷长川是中燕颔维公则然明日渡头风絮满舩公此一去相见何年能饮此酒有泪如泉呜呼悲哉尚飨
　　祭范谏议西叔文
　　年月日同年进士具位林某等敬致祭于故諌议蜀郡范公之灵呜呼客去岷峨欲见何时况复巵酒从此长辞公下瞿塘万里孤蓬一涉防省百步生风公在时辈子云相如不得而亲焉得而踈道州有道尚或弃去公当众流截然砥柱其位愈高其貌愈下曽谓逝者乃如昼夜题名上层十年犹新一夕视公公为古人惟是余韵若撞巨钟纵有宿草蜀山万重我辈来哭殽笋维物莫问行舟痛连心骨呜呼悲哉尚飨
　　祭刘正字复之文
　　年月日国子祭酒芮瞱左司员外郎兼侍讲张栻著作佐郎林某校书郎杨兴宗太学博士吕祖谦敬为故参议正字刘君复之一觞之酹以钱引百纸为压祭钱寄衢州官库又以四十纸变易轻赍遣一力走墓下伯恭谓可无数语某亦何忍闻此然终不可已凶问初来交游哭于我即欲遣酹钱者一切谢去伯恭以为复之弟兄所与友特可一二数此安可不使之与闻之已而三衢不肯纳此説如是逡廵又复累月此説今才定于乎千金之璧一或坠地悠悠陌上孰不悲惜况所谓志念绸缪之人哉往此巵酒涕泪满衣纵有宿草如何勿哭尚飨
　　祭郑湘乡叔友文
　　林某赵伯逹方秉白刘朔以四月既浃越三日丙辰哭湘乡先生之柩于西郭以杯酒盘飱敬酹之呜呼海内豪杰没灭不返酸痛寃惜其在我辈湘乡文律如石鼔泥蟠前者不及识湘乡道真如峄山野火后来不及见湘乡之名百代凌腾屈原贾谊文非不足而蹈道则未也客有过长沙者谇之乎三先生亦欲相与破夫褊廹之度而为是冲扬眇防者乎我其大招江潭之濵一夕巵酒我思古人尚飨
　　祭陈西轩元矩文
　　元年秋八月庚申同郡林某以巵酒盘飱之奠敬致祭于故长乐大夫西轩子陈子六兄之灵呜呼讣者一来涕下满把欲语平生捉笔不下今夕何夕我辈俱来笳吹未动空壑生哀同日师友如交一臂所谓横渠子无乃是风雅胚浑文字萌芽无际可寻自出一家我酹维何寒泉秋菊三哭而返莫道胸腹宿草来时虽欲勿哭如之何其勿哭尚飨
　　祭林萍斋商卿文
　　年月日同郡林某以盘飱巵酒敬祭于教授萍斋商卿九兄之灵呜呼死而易箦谓得其正吾子之死可以言命学而干禄一世滔滔子于塲屋乃如鸿毛自防而壮今又老矣鹤书屡下坚卧不起豪杰惟子异喙同辞若为夭矫所待何时不闻古者以是为高六合一笼又将何逃解去褐衣未及三月所谓大伦无或玷缺我居柴桑子来彭泽子一及门我有重客无妄之灾行道悲伤子于崔琳异时相望开元故事如将目睹或下笔札兹焉悉数相逢戚嗟无书可传旦暮之遇是岂徒然生刍一束其人如玉亦有巵酒云何勿哭尚飨
　　祭陈抚干季时文
　　甲戌之歳六月癸未朔越六日戊子同郡林某谨以盘飱致祭于友人故抚干季时五兄之灵呜呼季时惟我知君惟君知我十年纎悉异襟同抱我学甚迂敢谓多闻直哉而谅曽是有君昔我去家手书满箧我行徂夏我旋逾月如何良朋云驶川决慨然弗及当食而噎呜呼季时兰水东西日莫鸡豚平生之言吐而复吞人事终尽短长勿论百年隔濶共此一尊呜呼季时涉世孤艰十年一折不肯低头取笑同列见恶如逃见善如奔所食者实其叶以繁将以是道贻之后昆故人有子敢不尽言尚飨
　　祭陈县丞毅夫文
　　三十年春二月庚戌朔越浃日林某以斗酒一食且百里致之故友人惠安丞君毅夫之灵呜呼吾毅夫且死矣伤哉可奈何伤哉可奈何凶问隔夕哭之庐下明日不脱衰自三十里来郭外呼一二故游聚哭之及见诸兄诸兄望我即哭嫂氏哭来前阿妇小儿俱哭哭已走其舎百年父母牵衣大呌且相面哭之不絶声既而谓我言曰我儿似欲于若家约婚今其死视此为何语某哽咽唯命隔日卢篆卜以吾仲氏之女不得卜今以神蒿一束致之柩下请遗我以繇丘嫂阿叔叩棺拊心譹呼而卜之繇曰可吾当以稚女而归之季子夬释丧之日取币五两更如是四五年且逮笄矣是为高堂末歳绸缪之念得以过杯茶此吾心也卜之而吉此数语当令他人见之其不尔当以此辞焚之灵座谨勿以语他人也夫夫妇妇决非一日偶然者我则不敢知惟鬼神能知之援笔涕下忍苦道此四十年胸腹之语其以此终诀乎尚飨
　　三十年春三月庚辰朔越五日甲申灵车东下越四日丁亥及堩林充季乔林某赵伯韶伯逹刘洵直方秉白刘夙卢篆哭之于里门徐夀仁齿且长敬酌酒以酧于柩下嗟哉毅夫宦食下邑年不逮五十此为可恨也已执防防官其道故大河汾短龄其名已长吾将何所恨嗟哉毅夫绮肠绣膺氷胆玉肺且将视黄叔度郭林宗辈无或惭色其一夕凄凉固应如是也夫人者皆得以事父母畜妻子毅夫独不得为夫人之所为者此吾党之所以寃惜毅夫所以气欲尽而目炯炯然也君子凶灾野人相吊行道且尔况乃故游憯憯西川非谓昔者百年一日如此巵酒尚飨
　　祭欧阳孺共文
　　欧阳子孺共以夏四月甲申葬之白石峬柩且及堩林充林某等揽衣而哭之充以齿先敬酌酒以告之曰呜呼孺共胡为乃尔耶哆然孤坟期以日中且勿遽去此为里门呜呼前者数年孺共无他念所视索处乃如调饥耳年过五十而以徒友问学为一日不可阙者六合之中鲜有是事孺共卒然有不可已之疾同堂而处者闻之相哭天下百事如水寒火燥名实不可乱今而掩土又相与堕泪不数他时所谓纷纷送葬车也呜呼古之人有以饿死者岂其所欲也哉孺共之嗜学死而后已且如是尺寸不得骋通塞时也长短命也然在我辈悲酸嘅叹盖有所不能自巳者耳呜呼乡井同处无他肺腑孺共且死吾何所闻吾过此又不待走墟墓而后生哀也死生契濶如此巵酒尚飨
　　祭王郎文
　　二月既望越浃日庚寅叔具位林某以觞酒殽防告汝秘校王郎孺人五十六姐之灵呜呼吾在岭海闻汝夫妇相将来归一夕逄迎春风满屋我涉里门中表毕来独汝夫妇蕞寄荒村我懐仲氏涕泪如注更须一往抚汝之孤尊酒告汝悲恨何穷尚飨
　　代祭张魏公文
　　一年秋九月既望越六日癸卯具位谨以牢醴之奠敬致祭于故丞相醴泉观使魏国公之灵呜呼当代人物飚驰弗留此声歴耳有泪如抽公归何所烂柯前头谓言乞骸将老莵裘岂曰夜壑迄无停舟今者东维一星上浮亦有巷哭寒风飕飕呜呼悲夫要知都督江淮草木虽百其身又焉可赎维公是宝丰年之玉维公是爱饥歳之粟白沟以南黄河之曲冩公赤心如空中烛孰不堕泪牛马之仆呜呼悲夫古事重名唯传一节刑维尔咎教维尔卨赤松焉往是为汉杰古之盛名与公同辙左袒一呼如彼烈烈捧日而出俄焉朝彻公以是故而不可湼人今祈公至于大耋推锋越河无乃斩絶公每从容谓之若缺呜呼悲夫安石声名喧喧百蛮当其甘寝不动如山防度来前无画可弹我非斯人若是旁观海州初定晋公乃还瞻彼緑野徜徉其间晋公之幕有陪者韩曽是屡书矫鳯翔鸾顾我才薄为之汗顔屹屹裴度堂堂谢安周郎武侯维是班班百年一息乃如惊湍行道感泣愁伤肺肝哭公百舎秋菊登槃望望凄断不逺余干呜呼悲夫尚飨
　　代祭沈提刑文
　　年月日具位樊光逺谨致祭于提刑某官之灵呜呼胶庠同日亦惟壮歳粤三十年恍如隔世公为别乗道出嘉禾一去十年歘如頺波正论初闻耆英辈出沦落仅存数焉可悉如公直道莫或蟠屈我亦何能同到宣室有诏御史磨石以书视公浑刚愧我迂愚明目张胆在公有余公来南邦盖言将母锡以延阁绣衣而斧滕也褊小间之齐楚借公为重实获我处我来三月轺车未还时有尺书来置我前旬日之外音书未絶谁谓一疾为此终诀胡不憗遗痛心如结海内所惜况此同列呜呼公乎百年心胸层氷积雪蕴抱未究如玉斯缺封人来告肃遣公车陈觞列俎再拜路隅平生之言有泪盈裾尚飨
　　代祭陈毅夫文
　　月日壻卢篆谨携阿箕以斗酒只鸡之酹致告于故丈人惠安公墓下嗟嗟我公壮歳一官三十年来如玉在山河海之润岂止乎九里之间夫人之屦日常满门而我独拜公于累然数尺之坟谓天盖高有寃莫闻顾我不肖敢言子壻公之许我亦惟先世中更祸创不合如蛎公抚鸣剑挂之而誓呜呼公不负人于死生之际而我岂负公于今日者哉惟是阿箕谁结其褵譬彼异类生而食之人亦有言生而贤明死必英灵以公之生必能祸福于人数语莫吐惟有吞声尚飨
　　代祭黄懐安季野文
　　呜呼习焉同处惟徳其依如君志行古人与归我辈弄笔啁哳未安窜易数四譬彼雕鑚呜呼籍甚时辈欿然自居云胡一命吊者在庐秋风道隅空庭酒杯昼日三哭挽之不囘呜呼哀哉
　　代祭苏子刍文
　　呜呼艾轩道子刍为后来孤出者湘乡以为然休斋得子刍文以此语为然子刍有行色出门入门马足如绊乃不知此为长年诀去者子刍无一可愧而死期且至子刍未死数日亦自怵愓以为士之未遇当如处子障靣登车乃可耳抽寻是语酸叹寃惜何复可道也仲父防弟逆其柩我辈三十人且擥衣走二十里野哭之平生尊酒所以为道款曲者如是而已耶
　　祝文
　　赴广西宪告墓文
　　年月日孙具位某谨以清酌庶羞之奠敢昭告于祖考妣墓下某逖离丘垄歘焉五年歳月改换维以凄怆比自学省防恩补外道出江潭去家为逺瞻望西郭精爽飞驰谨遣承局逺至里门【阙】嫂仲兄敬具酒醪牲醴之奠尚飨
　　年月日男具位某昭告于考来寄府君姚太孺人墓下某昔日负笈乃为禄养得官东下松柏成行鸡豚弗逮衔痛终久比自学省防恩补外道出江潭去家为逺涉彼崇岭瞻望孤云代何时方寸防折尚飨








　　艾轩集卷七
　　钦定四库全书
　　艾轩集卷八　　　　　　宋　林光朝　撰行状
　　左正奉大夫守尚书左仆射同中书门下平章事兼枢宻院使事南阳郡开国公食邑三千一百戸食实封一千户授观文殿学士致仕赠特进叶公行状
　　本贯兴化军僊游县
　　曽祖　故秘书省校书郎赠少保妣黄氏赠卫国夫人
　　祖　故保州助教赠少保妣方氏赠福国夫人继余氏赠华国夫人继陈氏赠定国夫人
　　父　故不仕赠少保妣郭氏赠瀛国夫人
　　乾道三年冬十二月尚书左仆射南阳郡叶公薨公讳颙字子昂其家牒为光州固始避地而南今为兴化之属县僊游人五世祖讳素泉州文学累赠鸿胪少卿高祖讳賔景徳二年举进士歴都官员外郎曽祖讳传复以进士第授秘书省校书郎祖讳宝臣以特奏名授保州助教父讳霆惟晦处弗仕公少游乡校性方重交游最少徒步走京师博士弟子员多所贯通不但诵空言建炎以来歳多廵幸礼部贡举分诸路公以是第进士调广州海南县主簿闗陞从事郎为建州録事叅军部使者行县遇滞讼卒未决悉以属公两税所入其为多端每当输期市中浮食者率裒掠而去主客出入粟麦折变并縁奸欺害及田里部使者欲下令禁絶此辈公以为不可郊野之人有终歳不至官府者若或轻改即其受害当数倍他日不若创为定钞则宿自去至今以为便改宣教郎遭少师忧继而有瀛国夫人之防绍兴十七年始知信州贵溪县县大而俗梗人易以抵罪公视一邑如家人唯诺邑中不敢欺偶妖贼作坐削两官后五年知越州上虞县会歳饥公白郡欲先时出赈不听公谓邑人饥且死吾亦不暇他恤乃发所储粟既而老弱流徒日益甚府县方议给食卒无以相救独上虞以故不凋减方春月劳农有遮道而拜愿一识公靣者秩既满主管南外郭宗院属太上皇帝更化之初起沉滞招豪异知枢宻院贺公允中以公端方有守静退无求荐诸朝明年迁司农寺丞即乞从外补知处州未几徙常州毘陵财计素绌而用不给公来逾月军有见粮吏无防俸客问生财有道乎公曰一州财赋可为一州之用不容更有生财之説要当量所入勿令便巧者揺手于其间何忧不足公所至必欲事事出已意以是忤上官遂乞奉祠主管台州崇道观上即位以尚书郎召已在道除右司郎官迁左司郎中拜尚书吏部侍郎四选之三悉归铨综每吏抱文书来旁午相属须防即竟七司事因循未即去甚为衣冠之蠧公乃上防曰今入仕之员日益多故注官之阙日益逺逺者五六歳幸而近者亦或三四歳行李往来庐井伏腊是皆取给于到官之日欲一概责以典选之官贯穿案牍不如吏出入条例不如吏歳月久逺不如吏典选一事衣冠清浊所由分也今乃使之入铨曹之门则与吏为市出铨曹之门则与民为市可不思其之所从来乎臣请为陛下畧陈革之説一曰隐占阙员之谓如逺近州郡所上阙员自应次第掲之令资格适相当者随即指射今乃不然留滞蔽藏有如机宻非縁货贿终不可得欲革其宜令州之按察官领其事有非泛阙员随递来上所列先后不縁吏手如是则隐占之可息二曰引例异同之谓如某事有合原减有不合原减者又如某事有应保任有不应保任者法虽一定例则百出故甲与乙事同而例则不同有所属托则无不可用之例欲革其宜令七司吏曹各以前后所引之例差次成编令逐曹一郎官搜其可用者为定格不当更引他例三曰捃摘小节之谓如或当磨勘或应注授拟所合用文书一或讹舛则沮格不行道路之相逺歳月之相去士之贫困者受害为多欲革其宜令逐曹郎官遇所受文书惟于刑寺有所妨则不可行其他节目不当更有排抑臣谓凡今铨曹随事生不但此数者特以众所共愤而胥吏以为当然者如是上意嘉纳之公与本曹徧求条例为之去取一归至公或事同例异者存其一削其一自是升降予夺始有定説上覧之以为七司事刬革无余勑吏部锓板要与法令俱行也明年春三月除吏部尚书始有用公之意秋八月引见便殿礼遇过他日且曰吏部条例朕亦置之禁中端乃纷然如此卿亦何从得之赏异再三焉八月除端明殿学士签书枢宻院事明年春拜叅知政事兼同知枢宻院事居一歳谏官御史有所论上遣近侍慰谕之明日至上前上未欲听其去公曰臣待罪政府本无善状而议者以臣私家招纳贿赇势当下吏即罪状可白臣敢意湔袚苐恐为陛下知人累耳除资政殿学士提举临安府洞霄宫即日出阙过闽岭行至合沙事连同母弟之子逮诣有司按验无迹上以为所劾大臣风闻失实有诏趣公赴阙当是时海内咨嗟谓公自徒步至为执政大臣初非勲旧一涉猜疑人情岌岌天子待以不疑乃如是公阖门数月已有田庐终焉之想及是捧诏呜咽出涕以羸疾恳辞上复出御札使者属于道公以是歳十二月入对上问劳良久公但引咎无他语除知枢宻院事未入谢拜尚书左仆射公在中防予决然否即数语可尽所当予非縁一面其不当予不复更委曲惟直道其不可耳公所推引皆州县有名迹者时治狱之吏率诋欺弄法上欲取公平不挠者寘之廷尉公奏陈弥作近自蜀地还其人独立不避事上深以为然除大理少卿大县四十常州无钖可一二数中书尝拟进上问今无钖者为何人有拨烦之具否退而语人曰一县之防乃闗圣虑如是叙进百官岂细事也哉有资格当拟县乞以县视州听二年即解去公谓其説可行而论者复多端公曰此特未尝当剧县而欲以口舌定之耳公于进贤退不肖惟知任怨不复示私恩每退朝于所亲语不及时事有闗献纳即削藁虽当国之日浅而公道开张请谒不行也中山王秬时为左司郎官谓公日来平章万务终无一件涉私喜怒毎毎对人及此事歳丁亥日南至雷未应作以汉故事宰相宜上印绶还私第公以左正奉大夫提举江州太平兴国宫溪行下镡津戒操舟者期以某日到里门昏莫来归骨肉相集聚酒数行即退就卧内觉颡中啬啬然亟取药囊来卒未及发钥乃呼从者具袍带奄然而絶得年六十有八他日登门者哭之尽哀行道之人相与悲叹以为公一世质直不下古人丘里之言为如是悠悠海内议论当自定也以观文殿学士致仕遗表闻上嗟悼久之赠特进公之师友如尚书郎林师説又其所畏者有临漳高登一生相慕尚如子云之于蜀庄也登尝投匦讥切当路者适捕之甚急公令独身走登曰得不为他人累乎公曰纵以此获罪何所憾公即出为具一舟舟移乃去公在上虞有执政大人者遭斥逐留其孥邑西或者顺时宰风防欲索其家取尝所往来者尺牍寸纸公以此宻谕之过一夕无所获公面色严冷一语不徒发尝于道中戒其子曰吾生无益于国死不应乞谥家人惊愕以为偶然及此耳一渉富沙便诣日来故馆是夕公薨方悟此语为早定岂念虑不杂善必先知之不善必先知之其配为陈氏封安人追赠庆国夫人子二人元泳宣义郎充江淮荆淛福建广南路都大提防坑冶铸钱司干辨公事元浚承事郎充镇江府排岸女四人长适迪功郎新广州南海县东尉林□次适奉议郎新提举福建常平茶事姚宗之次适文林郎添差充两浙西路转运司准备差遣方崧卿次未笄葬于县十里大旗之原实六年春二月也公既贵所食先畴惟一顷又终无数畆之宅妾器服不改其旧公所荐逹未暇及州里乃以某备数故公之二子以其行事来固辞之不可公之献纳藏于太史氏如其大书之以俟君子谨状左中大夫秘阁修撰赠光禄大夫林公行状
　　故左中大夫充秘阁修撰赠光禄大夫林公讳积仁字充美莆田人自唐邵州刺史而下所传以系牒曽大父讳泽大父讳规再世弗仕父讳逹以公故赠光禄大夫母朱氏赠永嘉郡夫人光禄尝从纵游南至广之东莞东莞令有鍳裁一见公且笑曰公纵不欲仕终当至二品公其以子贵耶公防而杰异身长七尺豊额骈齿声如钟绍圣四年举进士第补建昌南城主簿复调建州秋官歴瓯寕令瓯宁岩邑也民稍失职则窜去为盗公以人情条折之凡三歳益万五千余户时以四最六善课羣吏而瓯宁为第一徙维州北海县河歳决而幸不饥所敛才及他县之半公为之伐石障水自是有宁歳其于尫弱转徙无所归者乃至具医药视一邑若家人父子焉秩满以治状听留凡五年如古所谓循吏者玺书即下乗遽趋京师除广济河转运迁提举江南西路常平等事以内艰卒防改提举河东路常平会河东歳不熟公发廪赈饥者流人踵来生活者益众属灵夏内侮时方敛兵一隅转饷尽取之河东以是特转中奉大夫一时用事者欲减去天下常平员更用所私以公在河东独留稻熟然后听其去寻知平阳府才歴旬朔革去蠧壊及移京师提防刑狱人皆牵衣泣送之靖康元年五月平阳父老走阙下乞公为守以中大夫直秘阁再领平阳朝廷议所以褒重之遂命直龙图阁平阳至是为方面以当一道控扼之会未逾月充秘阁修撰其再至平阳也望马首者合防而拜以通帛冩公像置之未几以疾乞致仕除提举江州太平观绍兴初江西列郡以李成之变雕困已甚遂以公知筠州是年七月封长兴县男食邑三百户自筠觧去凡三更祠秩绍兴九年起家为广南东路计度转运副使以十一年至南海明年七月癸丑以疾不返年七十有二初潮阳有健令杨耆年之狱累歳不能办逮捕者至数十百人公过潮一日而牍具公之柩东下潮人酹之哭具哀公防名五十载所乡可书天性彊直若不可犯与人交必呈冩肺肝所遇僚属或过差未尝辄怒辱之故人竿牍必自其手出少嗜学虽暮齿不少衰昏戚之空乏者所入禄米至分剖而食之娶长乐王氏朝散大夫知饶州赠左金紫光禄大夫晦之女封令人以其子恩赠高安郡夫人公既葬后十年以夫人之柩来卜者谓土薄下湿遂改卜灵隐山之东冈是歳壬午八月癸酉也有八男四女元忠右奉直大夫新知肇庆府元淑故左宣教郎元膺故右从事郎元衡故右承务郎元祐右文林郎新差充广南东路提举市舶司干办公事元方右从事郎连州桂阳县尉元卿右迪功郎漳州长泰县主簿元舒以进士名故左朝散郎签书昭庆军节度判官防公事李惇正故右通直郎通判福州军州事方暲右宣教郎陈镇右承奉陈镕其壻也孙男叔谟右通直郎通判汀州叔明右迪功郎叔献故右从政郎建安县丞叔坦右从事郎叔度右廸功郎江山县主簿孙女嫁右迪功郎方傥右迪功郎方伟右从事郎王昌彦右文林郎吴瑶公以多子孙其后且蕃大凡在婴孺未冠纚者盖已楚楚然矣公之嗣适大夫能述公之志以其行事属某次第之将乞铭于当代显者惟公旧徳弗克振耀非口耳所可尽且将固避逡廵十年然不敢不识其大者谨状
　　别乗陈公行状
　　别乗陈公为古灵先生之族子也以二年夏六月癸未晦不幸至大病闻太守且来遂捉衿欲一出道亟来问疾无一语小乱以是日卒莆之父兄有悲酸出涕者其子弟走官舍哭之昨尝出合沙遇所旧谓某曰子识别乗陈元昌乎别乗且来莆欲时时访吾子于东井之上后数月某自钱塘还始得一拜公便如绸缪故人也自此旬时輙一至吾庐反覆道古终晷乃去洛下旧游各记忆所闻为语録公于此数家首尾贯穿其容俭其色平道前辈中事为无可愧者尝出家藏大笔乃古灵遗书也且曰谔于是説尝三复之有不得于吾心者子干读书城南公来过我或竟日所谓菜防食未尝不饱也公以门第补官初调潭州攸县尉有能声改承奉郎知会稽郡余姚县廷中赍牒来者日以千数每决遣无停讼仍歳凶俭独余姚之民无菜色迁潮州潮阳县以更易摄事者为一切茍简之故乃至于惮烦刷去之又捐俸钱修黉宇公之来莆视太守犹父兄视督邮从事若主簿尉犹友朋虽不为斩絶过当之举然胸中有所未安九牛不能挽之囘也公之于亲戚故人有解衣分不忍相舍之意昨者枕疾以视疾来者必具衣冠如他日故来者不知其为惫甚焉死之日县大夫敦匠竟夕而后去太守恤其孤视死者为无慙色也公之疾且革以右朝奉郎乞致仕有子翰娶右迪功郎前浙西路安抚司主管机宜文字连景先之女次干能力学次韩才数歳女子嫁乡贡进士黄槿有二女未许嫁甥张纬来谒以诸孤涕泣道舅氏之年五十有五而已矣不得聘欲借先生一二书之某所不应书又不应辞不得已抆泪而听之当世君子者有以哀诔悲些而斟酌吾言者乎古灵家世海内所道説故不书谨状
　　惠安县丞陈君行状
　　吾哭毅夫曰君子哉此国人上下同然之辞也毅夫讳士宏以左宣教郎知泉州惠安县丞歳二月四日卒于官年四十有七曽祖佐祖和孙并弗仕父显右承务郎致仕母姚氏毅夫生九龄某得之羣儿中今三十有九年矣故于其所行隐见他人未必知者某知之毅夫防而耽书不好狎十八九时自太史公所録近至欧阳氏新书皆通渉手自抄定绍兴十二年以进士第授惠州监泊头塲塩税时归善遇冦冦更出骤没流人未返其后少休息而州县责以频歳之逋以故单弱逃散人去耕耒毅夫摄邑事特以是白之部使者较以数歳去其十之七部使者所许才十二毅夫争之益强于是转徙者乃定经界之议初下博罗一邑数月无定画适毅夫解官由博罗父老遮道乞留之毅夫辞不得去乃曰试以我治经界何可以一邑属我留三月法意乃晓然且不至用一笞至今犹道説之用举者闗陞左从政郎潮州揭阳县令毅夫自为吏练习南土先是通侠者停留海上椎牛商盐如异时豪贾而实以剽卤为事每率意手刃公然纳贿无毫髪罪过毅夫来掲阳按之得其状卒以戮死去此一强猾自是舟行无恐焉两税所出人不见吏毎为文书检约之具分置之乡井令相转递所送未及门而官困已给矣囚系未遣遇歳时必脱械稍出之有来讼庭如家人予夺不出一二语学馆旧不振至是一唱之旬月课试指画评量若师弟子所为者寛通平治慈顺简厚可以杂之古循吏传中州将以其数事为海内异政悉条上之毅夫一官十七歳以交章换秩得承惠安盖以去家百里之便也海内公道有如范史君者毅夫心胸一寓目得之史君来温陵旋顷即去毅夫道别于永春无甚疾一二日而卒毅夫之死涂之人有呜呜出涕者初毅夫在泊头尚书郎永嘉陈公鹏飞以谪官一见毅夫便如三十年之旧公所学者圣贤之事其所友盖所谓端人者公得毅夫于流离单乏之处毎以书来谓毅夫吾谦之之友吾得毅夫当不至有索居之叹公有间筑室作圃遂起终焉之想毅夫以其弟士器师事之毅夫每一来必穷日纵谈而后去公忽为毅夫言若徜徉有所欲往者却立寻文许曰幸且已葬吾当于是处公才五十一感瘴暍温屯上逆疾有殆毅夫馈之药公矍然曰吾死命也所恨不一见毅夫以死也吾放下药盌又数日以毅夫所馈可不一尝之亟令进药曰此吾故人之意也言未出口而卒毅夫自泊头来为之敦匠沐椁防记后事假窆于其所指之处每一往哭之如新防及许返故丘毅夫送其柩数百里歳率走书问其子六龄者同郡李宇少跌宕解出竒语客游无定踪一日过惠安毅夫固止之将以营家室及衣食终歳之具李生骤得疾且不起时毅夫方病疡三数日不下牀命数儿浴李生之尸既而曳踵偃伛凭尸哭之自税衣巾敛已乃去过三月葬之葬之七日而毅夫死毅夫事父母常恐恐然若不足其抚视弟妹无一事为当心者在官不为仓卒可喜之名居室不为暴白难继之行与人言语惟以情与人共事惟以恕与人游处惟以自信不易者毅夫长不满六尺而有得夫养气守约之説故于其凶吉利害之际而心不杂焉盘飡防薄日中过客分剖共食者数人虽或孑然自苦而时辈不以此忌之作鲁论章句未终篇大率以谓古之人有是言约之吾身而然则古人为然也毅夫有文笔平正温深如其人娶阮氏男三曰又曰爻曰夬每从某于空山呻吟之庐毅夫遗以诗令徒步一来官舍女四一已许嫁某于毅夫有百年生死之心每相期晩歳作室婚姻同一处今其年止于是朋友之道缺不脱衰自墓下一来哭之哭之旬时士器以其行事请次第先后之且将乞铭于先生大人噫吁悲哉莆之乡有子陈子者而使后世无述焉恶乎可谨状















　　艾轩集巻八
　　钦定四库全书
　　艾轩集巻九　　　　　　宋　林光朝　撰墓志铭
　　敷文阁待制开国宋公墓志铭
　　莆之南北隅可一日而至壤地为甚狭而衣冠爼豆所自出是必有老成人者为之根柢宇宙百年幸哉一二见之故敷文阁待制莆田县开国伯宋公年七十八以疾终来歳十一月甲申葬之南郭二十里公之先系来自固始有曰骈者官至主客员外郎子为仁鲁起居舎人徙于莆自是数世有家法公于宣徳郎扬州观察推官讳堂为曽大父赠中奉大夫讳琳为大父赠通议大夫讳现为父公讳棐字裁成以政和五年擢进士第调福州士曹掾移宁徳县令人惜公之去为立祠尸祝之又歴余干卲武两县所至有名迹前时多事聚落窃发有剧贼张遇者转攻所在势欲向余干一夕谍者来以公之画为早定从间道引去又有毛湼龙范将军者各为束手不敢持兵然所遇须丁彊一不如意即裂防食之道出邵武公乃听空县逺去及其来无所取是夕鼓噪直至卧内公徐起遣譬之终不为调一夫及差主管行在官告院遂为尚书郎扈从幸建康因留搃领大军钱粮时张韩两军号百万飞书趣调不容一瞬公于迫卒应酬之地常若有余力是时通议公及母硕人陈氏为高年公乞移所迁官加通议五品服从之遂恳求补外得江南西路转运判官以忧不及赴服除主管台州崇道观未满遭内艰于是当路者多顾忌公再领祠及起家知通州移两浙东路提防刑狱公事江都被边使者日相望公处之如无事以太府少卿召迁太常少卿显仁皇太后上升斟酌典故一出公手遂权礼部侍郎防朝廷谋帅越即以公为集英殿修撰出知绍兴府兼两浙东路安抚使公之使浙东也尝摄府事唯整顿大要不事文书比再至越人安之属淮上骚动声揺近辅或欲募兵聚粟益战艘为多方之説公从容无惧色至是帖然乃力祈去除敷文阁待制提举江州太平兴国宫自此徜徉故里凡五年有为公筑第仅容旋马而公自以为太过覧书巻不停手道往古兴废悉贯穿为有用之语上辛之郊所得补任因以官其弟之子苕补泉州南安县尉居一歳以疾疢上章纳禄有诏増秩听致仕公和易寛通若可狎而不可犯卒然而问未尝不得已为缪语每恶闻人过终不肯出一辞可否州县事及当官唯吾意所出虽要人势家不能夺也公为郎时揽衣出迎客后二十年公益贵显有诣公者亟就舎公之车且及门矣公长于尺牍年且八十每自作故人书有所问吊一如少年时我数问公疾公以旦莫之人且整冠危坐一举手无弛容公未尝以私问人人亦不敢干以私故于其死之日门无杂吊者所配为朱氏封硕人二子煜右通直郎权通判南剑州军州赐绯鱼袋炳将仕郎女四人方廷贽李英仲林天觉李尹仲其壻也英仲右宣义郎尹仲右迪功郎孙曰简曰篆并将仕郎炳及简前公卒煜以公之行事属我为之铭且固辞公为先逹无缺徳而付之名位不足以动人者逺日且来乃为叙其事于乎悲夫公之出处太史所书平生之言散之州里有偶然得之者可以为终身无过之人噫吁三叹而为之铭其辞曰
　　是维可书百耳所闻其或不书听之云云斯坟三品约诸奉常尺度所出无或夸张暠暠有铭是之取耳瞒然一辞公以为耻
　　巴陵史君方公墓志铭
　　莆之耆旧彬彬可録至是凋残为可吊也已春正月巴陵郡守方公卒公讳扩字端立于莆为望姓长官有子六人公为适出工部直下孙也曽祖讳谨防赠吏部侍郎祖讳革终然晦处父讳希叔累赠右朝散大夫母宜人黄氏大夫公通三经字説为时辈所敬从之游多显者有二子长曰柔立负隽才公早歳以父兄为师友不去户庭而所学有根株绍兴二年擢进士第授南防州保昌县尉南防于汀贑为接连人多梗悍一歳不熟即去而为盗公尝一至贼壕遇莫夜不即入有来觇者公方熟寐迟明乃发栅是不过一二言而决耳左司諌韩公璜尚书郎林公説持节南海屹然不可犯独于公交口荐之循从政郎差建宁府建安县丞用荐者改宣教郎知福州闽县转奉议郎知温州平阳县转承议郎赐五品服公之为邑如治家舍竟日坐庭中听民讼如对家人可不之辞故昏田节目随意可见鞭杖无所用时州郡苛急夏税输一绢率至万钱公以为赋调倍蓰也宁忤上官此必不可及侍郎张公九成尚书王公大宝相继来永嘉而公之説为胜时有健讼者辞连州县部使者来覆验反以平阳丽水有善状同白之朝有防増秩满后且优擢之特授朝奉郎通判临安军府事累迁朝奉大夫都辇治中往往多为丞郎公唯求外补遂得知岳州前时兵兴学馆多阙士子至流寓他州荐送旧籍从而减削公为之増复其数防江表里巴陵为重地公尝条利害凡十三事以内治为急而后攻守之技可以次第施行之转朝散大夫天子受内禅覃恩转朝请大夫乾道元年主管台州崇道观明年公裁六十以疾甚顷刻即死尚捉笔为丹邱别乗欧阳君作挽柩歌辞公平生无杂想积官至二千石奉养如布衣时每得一食视之为有余必于亲戚故人分剖而食之死之日有道其事乃至出涕者故人来调赀费窘束贷之钱三十万一日闻其死以书来唁我云此季艾之友也所恨与之交甚浅可以此钱赙其防吾尝以是事寘之心骨公如先我而死当为公书之昨者秩满囊中无留钱一夕敦匠取布帛为绞紟且不足公娶通判广州蔡君元璋之女赠宜人男四人伯逹前贑州信丰县主簿仲忽前抚州司户叅军季随以遗泽当补官季騧及二女并防孙男三人孙女一人以三年冬十一月壬申葬公于八濑之西原诸孤哭而请铭我于公定交三十年则斯铭也不得为徒尔噫吁涕下而铭之其辞曰
　　维是恬风一何翩翩尺寸即上有所不然公为静者所观在是有此一编何如阿畤君山之颠白波揺揺我作斯铭如彼大招
　　正字子方子窆铭
　　子方子次云葬之西郭大平之原去之千歳当有按图而问者于乎子方子弭然而长曳然而彊弇然而张然而扬縁尺寸而下又下之而人以为髙自视若无所用而人以为简闯门见客如不欲出而人以为夸子方子长于我先我而闻道吾事之犹吾兄我于弱年邂逅得子饮酒可至数斗后五年客钱塘语及阮李白石曼卿不觉踊跃道其事子谓我翥今也不然一等人物可以同出于舞雩之下则翥也唯恐后翥今也不然我听此语如宿酲欲去是非之心盖自此分矣子东还我留苕霅见一二长者盐官施廷先吾与之定交此为子之所畏者我得一人曰陆子尝语陆子于子之前又一人蓬絫而去乃为施子之友尝寄食于洞庭之上则予忘之矣子于莆为故家即金紫光禄大夫讳峻之曽孙也其大父讳元宷故宣义郎父讳命与乡书终其身不至京都子六歳而孤多所通解书巻一过目即贯穿下笔有轶语尝于州里为首选然实非其志也有隐君子翁深父者子多往从之始调闽清县尉到官三百日自是阖门跌宕于风烟无人之处一第三十年所书裁三考有防召对除秘书省正字凡九月以风闻论事听外补子初来都下齿甚壮伊水之役有周先生者以子为豪杰子之道古非縁章句而终不肯著书有所吟冩多出于偶尔不以为长技当使孟浩然陆防恍然一见之子于羣处如覊束有寒蝉野鹤萧出俗之度子之膏肓乃在是而所得毁誉当不出是耳所配为刘氏先数月卒友陵逆其妇以来乃为天水赵徳庄之女徳庄重所以相友者今为右司员外郎从我呻吟于原上如黄景运者子以其女妻之次嫁郑樘次未嫁子之死哭之累夕来者哭于我吾有兄之防未出户子之窆有日则将齐衰以往我吊也与哉戍来趣铭噫吁涕下废一食为之铭其辞曰
　　随时三年时去我走去时三年时在我后有是言哉维子之故长松十畆下有伏兎白日何私铭子之墓
　　西轩先生窆铭
　　谷日子陈子以三年春正月已酉窆之于天竺之野客有来会葬请子之遗书夫金之良者与玉同色此书为必传子之学不縁师授其视横渠为同时独晓者子讳昭度字元矩以左奉议郎差知福州长乐县噫吁悲哉古之人如陈太丘元鲁山一等姓字不可埋没吾当志子之墓而以是铭也纳诸坎其辞曰
　　谓之笔定何纂纂独视丘樊乃无伴翩然来者铭诸欵
　　惠安丞陈君墓铭
　　三十年二月六日林某哭其友于来寄之原盖其属棺已再夕也于乎吾毅夫年裁四十有七而声名既老一时流辈多慕尚之毅夫之所忧岂为弟妹故人以夫天下一切干吾心者当其忧也曽不知胾之可以饱衾席之可以安也古者处士且有以易其名吾于毅夫出处次第而书之将以赴之范史君未易月史君且死吾不欲迁吾心故于其窆也道其所以然去南郭五里有所谓万石浮图其絫步东迤是为左宣教郎知泉州惠安县丞子陈子讳士宏之墓铭之曰
　　见人之长而不恶遇人之短而不怒望人以其新与人以其故物其哉我何忤非曰林宗其叔度后乎千歳犹旦暮
　　仙游知县赵君墓志铭
　　左朝请大夫讳士邵之后曰不冺是为濮安懿王四世孙右监门卫大将军贵州刺史天水郡开国侯讳士棫第五子也以近属赐名累官至忠训郎始用族父遗泽改授右迪功郎泉州惠安县尉覃恩循右修职郎适海上有剽卤一夕得之州上其状改右承务郎知仙游县后一歳卒于官年四十有七仙游凋废如败裘坏絮不可补剔又如乱丝不可解枯株不可斵十年文书防决者过半井邑所入并縁吏手往往不由公帑而聚之私家吏亦以此破产令长不以秩满而去者屡矣君来此数月每欲去一筹之终夕或累夕未已也竟以此得疾吁可悲也夫君之疾甚欲谒医而去邑下奔走来白郡乞留君君之治邑不事追呼而缗钱自来不费鞭抶而讼牒自减则官几何时如蹶者复张仆者卒然而起也郑东老从我防以君之治状为可法聚其文移得一编方耒以君之语来谓此直空言要之寛猛先后唯所用之耳师徳同产兄弟有六人不以两女属君令择新进士有时名者嫁之乃以归方耒君于然诺不可变每见空乏为我辈即分衣剖食惟恐后荣国太夫人自仙游还三山愁叹不肯食不敌以尚书郎乞补外乃听持节来闽部不嗄逆其柩我吊之道隅后数日以书来谓秀峰先茔之旁且得卜以弟兄于我为雅故属我以铭君娶成忠郎张鞶之女二子曰善覧善鍳并保义郎君之治邑件件为可书死之日闻有野哭者君之才具未及展此铭之不可后也吁嗟乎铭之其辞曰
　　维迫而纾维瘠而腴荆莽之虚乃为通涂是而可书以是长吁此石不枯夹之两隅
　　左承事郎方君窆铭
　　方氏绵眇盖自黄帝以来今在莆田为重姓也歴长乐尤溪古田三邑曰长官公讳庭范实生六子为一时显者长曰员外房次少监次著作次户曹次郎中次正字郎中公讳仁载有赠吏部侍郎讳谘于郎中公为门子也门子有子讳慎言右諌议大夫其后子姓因官散处有直下两孙大曰昨次曰晦从里人林某学以母忧衰麻不出户过禫数夕走三十里哭而告我以先君子堙伊纡郁有所不得骋而吾母三十年苦心之语惟先君子是似所以有待先生一二言者某昨去素冠有以干吾抱不得辞君讳冈字季山弱歳孤出去两学为闻人曽大父讳苹驾部员外郎于谏议为第四子大父讳希益将作监主簿父讳焘未及仕驾部有支子早时不慧君于诸孙合补官固避不肯受及擢进士第尚无恙君一命十二歳适当靖康建炎间闗戎马之日歴官为最浅以左承事郎充留守司检防斥候官冲寒得疾死于吴门以手书一纸遗其母道南望终诀心骨防折出语不少乱时绍兴五年正月十有八日也君以直谅闻每晏坐缓步端视屹立羣居器异之意之所不安若将凂我者海内故人是为豪杰一二辈天性友悌视其兄如父行兄既殁视寡嫂如母行君之死太夫人黄氏婴疾且数歳君之夫人朱氏事太夫人一等君之在母旁也太夫人已卒事有以导夫人者且以伯仲从此当分剖异炊矣伯氏惟一子吾有二男二女二女以当一男则析之为四夫人有其三焉夫人闻是语悲噤不能对遂以语姒氏且哭曰今兹泉下弟兄得无如他日乎曰裂其赀甲乙取之两儿各有立长女嫁郑迪次嫁李杞以三十年冬十月奉双柩合葬于松山之原呜呼有是哉铭其可已乎铭之曰
　　夫之逢妇之从维其躬殖而丰旅童童邱斯崇耿何穷
　　右承务郎致仕刘君墓铭
　　莆之为郡二百年虽以州名其实一大县也原畛如绳防里如栉十室五六无田可耕故老所传习惟以一艺诲其子如豳人之稼燕之击剑越之操舟邯郸之市门也道其所从来乃有故家乔木为之先右承务郎致仕刘君彦竒其先自麻沙徙于莆所筑之室最为近古旧劵可辨盖自唐保大以来也左宣教郎湖州乌程县丞讳佖佖之弟传以其子觉少尹赠奉议郎异时北郭以儒学闻今一区之宅犹或萧森如子云室庐也君于乌程为直下孙少游塲屋能通字説偏旁之学舎是而教子有子曰统凡三与荐送曰绰于隆兴元年擢进士第调福州永福县尉曰昭逺今为太学生君以中子引年之泽所配封孺人朝廷方以孝理发而为纶诰且及昔人谓君子有三乐今既锡友谅以文阶而又宠郑氏以命妇所以使绰得以乐其乐也于是侈上之赐即其西隅为乐乐轩女子适王汝舟次适乡贡进士郑士表次许嫁李氏君平时庄重不出一语毎遇稚子一如老成人丘里族党知其为长者有姊之防哀恸得疾竟以是不起吾于绰为曲江同年且将为同僚君尝失喜为吾伯兄道之伯兄葬之来月而君已彻宿奠矣卜其兆为佛岭之原闾巷耋艾日以凋减如晓星秋叶可为悲慨此铭之所由作也乃铭之其辞曰
　　负米哀哀来席葵所得禄米欠晨炊朝踏府门夕涕洟将母来谂歌此诗
　　承奉郎致仕囘年林府君墓碣
　　某于淳熙二年五月以提防刑狱逐捕来大庾有防移外计及是事竟自真阳到畨禺嫁反之家凶问沓来为之废一食又赴以吾族诸父致政承奉囘年府君以秋八月辛酉卒乃哭之羸墙之东逾月褒以书来酸痛满纸且属我为一碣吾数年来未尝志人之墓而此碣不可已也府君讳国钧字公秉早时游场屋率不合自三舎法罢浮湛里陌胸腹平旷无他畦畛其于酬酢惟吾意所在初无决择谓人每羡长年至饮饵丹石昔者卢链师为我言之五年五十即买棺待死耳又谓人有停柩三十年者非其力不足也将以求利逹也使是而可求即隂阳家者且自为之矣吾向者卜亲垄去吾庐无寻丈之逺他日葬我当以我为法某早歳所闻有此一二事后二十年府君且益老时或呼灯作细书奕奕可数适逄孝理之日以其子尝由里选版授廸功郎致仕是二子身为布衣而高堂已服命士之服及为九品官以赦下听加封承奉郎又于仪曹有定制且锡之绯衣银鱼此千歳一日也充调南安军司户军褒为建宁府司法参军为人父者见其子以科目进固亦不少至如耆艾之年才见二子随计吏走中都又积三十年之久乃以文学相次补官而吾之筋力尚如昨此亦人世所创见也以三年冬十月乙酉葬之囘年手植之栢已成拱把望故垄可数百歩平生一切事念虑所不到悉如所欲况其所欲者乎白湖去城三二里旧有浮梁绍兴初伐石海上欲髣髴泉之洛阳桥一时有力者又欲移此桥于木兰陂之下谓是处江流且缩而两隄突起囘年以为此説正相反唯江濶岸平则无喧豗撞击之患已而桥成今且五十年矣是役也红泉之人不受力而回年之力为多先是婚嫁裁毕即以家事属之二子杖屦徜徉惟横塘别墅耳有女子六人皆嫁士族曰国子监主簿郑耕老次朱陟次朱防次新知徳庆府高要县余武康次郑淳次宋久孙男曰浦曰恺曰恂曰怡曰忻曰縂又有曽孙数人孙女择所归又有外曽孙数人呜呼斯翁之去吾族也如百年根株一夕而蹶即前辈纯古之俗何从见此为可哀也已某自婴孩时闻城山之下有族祖年且九十四与吾曽大父大父游在族党中情合而意通此其最者回年于族祖诸父行也回年视我为有恩者临别去且祝我数以书来访问死者吾自章贡道丰城闻其葬有日歴歴出涕沾衣裾乃为之铭其辞曰
　　狂卒夕閧火延谯门儿女惊白耳如不闻人心几防发诸其面谁其造次而不为他説所变是之谓有衍其年有妥其原有瞱其镌者也
　　朴轩处士埋铭
　　衣冠行伪师法不传本真一失荡然莫返吾郡有石门丈人者如氷玉洁异不受尘泥倦游东还十年不出户逺近学者皆归之某在髫孺时邻人父兄能道説石门寝处食饮之节年更长得一见处士朴轩且与言日中不能去吾尝闻处士走百里从石门游于其所好终身不易初来石门所与俱学者以次拜先生矍然离席至处士独拜床下先生初不令止处士于莆田为林氏讳孝谨字彦信自唐邵州刺史而下更十世曰昭度实生故闽清县尉曰嗣宗即其大父闽清生考君讳圭弗克夀处士防而孤事其母无所欺墙门杂果有先熟者母所未尝食虽掇拾满户下不令儿曹輙食之伯仲早殁善视稚弱其力甚至以寛厚长者之言引凿防决使之为通才由进士第曰观盖其仲之子也初娶陈氏后娶龚氏俱为闻家有子二人曰复曰防质厚强学一女习浮屠法绍兴二十有五年年六十二矣九月辛未以疾卒未死数日曰吾旦暮人耳所欲见厐公故编又谓所亲者曰吾当自力吾淹病数月无一夕恶梦处士与客语澁讷若不足人或一见之鄙慢之色机擭之心至是都尽晏处一室于其弟为同好出入佛老穷竟防归系辞论语中庸大学有所谓晓然不可乱者叩之而声应索之而圜转其于师友所由来如是也世所传管宁遇恶风几覆舟谓我尝一朝科头三晨晏起过必在是也处士防食饮水三十余年鸡未鸣而起每至夜卧不脱巾疾既甚捉衽束带如他日乃悟管宁应有是语去止一月彻殡以来歳葬于县之平洋村其子尝学于林某因泣道逺日既得卜将托之文辞噫仁人哉所欲自埋晦来者无述焉歔欷三叹而为之铭其辞曰
　　呜呼斯人也终然宇宙而无愧者尔兮谓我闷闷兮去之五百歳其人若存兮
　　处士朱君墓铭
　　处士朱君廷实自三舍法罢去便有衡门终焉之想某来白石一日过门及去整冠不解带语家人曰子林子必然过我某以他客日向昳君见我来无减容某之徒有黄刍者君一见即洒然向之刍执母之防呻吟草草筵君使其子棠裹粮从之处且戒之曰吾非以而辈专诵説然也盖欲知有如是人者君有弟愈及子槩及仲之子防齿或先于刍毎见刍必改貌刍于人不茍合君归之食若衣则受之无他辞刍一第即死君每以语人多出涕君益老书编不去手尝卜夀藏于先父之垄他日以语我慤从先父母之命得一埋骨处使终然形影若不相离去今且累石结瓴矣前有通隙袤数步可以立两楹将谒名于吾子某以君有仁者之声无已则乐山乎从今而后宰上之木拱矣则君不得为中夀也呜噫吾尝以是名之转臂二十年殆如昨日也三十有二年夏五月已酉以君之夫人许氏之柩来遂以掩其凿某惟君故铭之其辞曰
　　君有子以君之不可见而欲有以见君者倒海而槖之桑田则山且磨矣有来者那
　　鹊山碑隂
　　呜呼悲哉吾伯兄之死三年冬十二月甲午乃出涂车越九日壬寅窆兄生无爵死无谥则斯铭也何为作古者处士送死有铭谓其死而不没者耳鹊山为六十翁通国以为长者同此宇宙至十余年未尝有卒然可否之者所谓恶声何为至哉岂谓伯兄立乎无所可争之域乃尔邪匾食豆名之所聚布防列鼎怨之所满岂为伯兄立乎无所可争之域乃尔邪富文先生尝贻我一巻书兄曰此何书曰此训俭语也兄曰人事沓来一或缺失即终其身不可补续口体过乎俭是将生疾多少厚薄唯所当然耳兄谓一家有数子当令各执一经年二十时清浊自判纵使无他长亦可以杂之衣冠中旁舍火起相去数十丈吾亟取书卷忽一见伯兄如他日无惧色且曰灾或及此何可逃吾将以五月葬伯兄又卜冬十二月壬寅兄年十二三便能衣食一家遇诸弟如父母于其子也吾多逺游或累月数歳槖中所取给惟吾兄白头一命三釡之想至此长絶尚谓斗粟可以分剖而食之及见伯兄殆不过旬时呜呼伯兄之死吾何从闻此至言也兄恬易通简见之行事似又不縁竿牍得之龚侯为同井每见吾兄必起敬又以其不茍作也吾且书其一二事以附之碑隂
　　桃支原李氏母窆铭
　　佩韦之夫人有可以特书者故文林郎汀州判官方君讳参之女也年二十余归同郡李氏结发五十载有子曰乔女嫁里人李元豫夫人有令徳在族党为摹矱先是佩韦有妾乳一女胚胎不足交映伤眦睛弗旋者累日卒以瞈蒙不得视母之爱日益弛且欲勿收之夫人内诸懐中若以为已子襁借扶负每欲出于其手昼日饮食之夜则置之寝是女殆数歳往往通人意终不知为他母所出也呜呼难矣哉佩韦讳衎字元易佩韦其号也自少业诗无一曰輙弃去最后得子曰溥一女习空竺法乔与吾防溥及乔之子苍舒景舒温舒事我者也夫人有是行莆之人所喜道所是君子者曰维尔登我心猝狂维尔出户夫人弗顾按甓而糈有懐眯女其如是可铭也铭之曰
　　匪邱者巻匪磨匪镌化为瑶琨夫有是言也哉
　　林兵部墓志铭
　　绍兴二十三年十二月癸酉大夫林公卒卜与夫人方氏合葬于铜盘不克葬隆兴元年乃改卜席麻之原以十二月甲申葬其孤若思録其状来乞铭某于义弗获辞乃叙次而铭之林氏其先光州固始人居仙游六世而公曽祖晟娶洪氏隐居行义有相之者曰骨如满月子孙封侯相也祖辉赠中奉大夫祖母洪氏封令人父豫擢进士第歴知保徳广信涟水邵武鄜邢冀七州赠正奉大夫母硕人余氏自有识公讳师説字箕仲年甚少为知名进士以次当补官推与从兄及弟既而试铨曹第一调严州司士州为岩邑土狭而民悍朝廷既平青谿盗乃作私寨聚兵为民防兵骄甚一以军律治之不得骋乃至夤縁讼之州州知其诬也欲置以法惧其有他变公请摄理官数其罪因徐至栅下经画之众皆骇服枢宻李公时为守御使公就其辟书循文林郎改宣义郎知江州徳化县道由桐庐还偶支邑有他冦州民遮道乞公以治贼郡将白之朝因改建徳县贼平转通直郎召至阙下充平秋岭统辖官遂以公为别乗措置控扼事盖防金人之南也公自新定掾及是十年不去时敌人犯二浙倪从庆以遂安叛陈通以钱唐叛石荣石元又弄兵于郛郭之外羽书之来无虚日州县不知兵仅无以应猝公少游河朔习邉事毎当缓急之冲不畏死如向时廵逺辈欲以一州一县数百千罢卒以抗滔天未易灭之敌属敌骑将畧地新定人大恐公适在他邑由间道入白郡将请静以待之乃自带十余骑出城外问其何以来曰吾受命主帅以城降者赏公叱之曰吾闻国家命不闻汝命也乃狥于市而后斩之以是新定之民婴城死守无他望累迁朝奉郎通判滁州未行差充两浙福建淮东制置司参谋官拜尚书兵部员外郎持节来闽中改朝散郎知建昌军有诏二府近臣举监司各一员丞相赵公荐之为广南东路转运判官又移江西漕事知江州累改朝请大夫公之在南海也适韩京以措置盗贼知循州颇骄愎不可制公数上章列其奸状后数歳陈士宏以檄来京知其为公同里遂反复怒骂已而曰监司直须此老第于我少恩耳汀贑谿谷盗窃时出而临漳为甚当涂者以公知漳州未到官丁太夫人忧及服除除提防两浙东路刑狱事山隂为管内逹宦贵人率占田取竹木不辨虚垄实为民害公一绳之以法不少贷以忤权近主管台州崇道观者凡六歳公曩时事塲屋不喜为新经偏傍之学晩而好易取晋宋以来京房郭璞闵子明易朱易包诸家之説而折以伊川康节之书公胷肠无留语每对客防人长短如虚舟飘瓦正欲使是人闻之而我无慙色也有四子长曰庆嗣早卒次若稽右迪功郎徳庆府司理参军次若济右修职郎柳州司法参军次若思女九人长嫁右修职郎方木次李恂防次右从政郎传漺次右迪功郎苏维次陈骧次庄褒次为小子某妇予与公为累世通家宜其铭铭之曰
　　富郑公之奏牍而公之出语有古遗直盖于是乎取之铜鞮不并世而于我实取吾将勒其大者是之谓箕仲父诊焉百世其来许
　　龚肖之窆铭【名梦良绍兴十八年登第】
　　吾党肖之胸腹无留藏维壸言可以列之他人况所谓绸缪欢甚者肖之孤眇从同郡子林子游文字胚浑章句脉络往往穷日之力有所至焉者如是数歳塲屋有新声以进士第调官南粤未逮戍遭内艰服除授筠州司户参军时太守于景文公为诸孙尝出景文公所更定旧书吴兢传以示肖之肖之书其后顷刻如人意肖之死裁四十太守哭其尸如曩时宿处者龚氏自钱唐来莆更数世先君子齐贤以儒隽称坎而死肖之尝从容语其弟曰梦良恐队先君子之志吾兄弟一日去书卷则伥伥何为者耶妻黄氏有一男一女俱穉齿从父昆弟茂良自官舍以书来治葬具姑姊妹之子林复合双棺窆之平洋之墟某于肖之定交且二十一年来趣铭于是铭之其辞曰
　　吾将骋而徜然如是哉明月抵颅华星载怃又何闯闯然如是哉往者不可作来者何可追铭之不可后也如是哉

　　艾轩集巻九
　　钦定四库全书
　　艾轩集巻十　　　　　　　明　郑岳　编附録
　　遗事
　　淳熙四年五月二十五日甲子谢廓然赐出身除殿中侍御史廓然之命自中出中书舍人林谦之疑之不肯书黄二十七日丙寅谦之改权工部侍郎谦之力求去六月三日辛未除集英殿修撰知婺州谦之老儒素有士望及在后省久未有建明吕伯恭私惜之谓所知曰未知此老若何收杀及是缴廓然除命士论始服之东井书堂郡东南二十里工部侍郎艾轩先生林光朝讲学之所中书舍人张孝祥书额有拜经堂师儒坊城南三里在永丰塘之北绍兴三年以林光朝立艾轩祠堂太守林元仲立少师魏国公记正献陈公荐充学官馆职劄子云林光朝明经博古通练世务行为一郡所推文为多士所服居乡教授从游者常数百人郡守监司顷以孝廉举于朝属多事未行
　　吕太史答潘叔度书云艾轩怕事自来如此然资质终是长者又云沈子夀缴章乃谦之第一义折其萌芽亦不为无益也又云林谦之以缴新端除目迁工侍次第须决去就此举过江后未有也平昔保任此老果不负所期
　　横渠云置心平易始知诗然横渠解诗多不平易程子説胡安定解九四作太子事云若一爻作一事只做得三百八十四事此真防易之法然易传中亦有偏解作事者林艾轩尝云伊川解经有説得未的当处此文义间事安能一一皆是若大头项则伊川底却是此善观伊川者陆子静看得二程低此恐子静看其説未透耳譬如一块精金却道不是金非金之不好盖是不识金也
　　诗之意不一求其切于大体者惟思无邪足以当之非是谓作者皆无邪心也为此説者乃主张小序之过诗三百篇大抵好事足以观恶事足以戒如春秋中好事至少恶事至多此等诗郑渔仲十得其七八如将仲子诗只是淫奔艾轩亦见得
　　这道理易晦而难明熹少年过莆田见林谦之方次云説一种道理説得精神极好听为之踊跃鼓动退而思之忘寝与食者数时好之念念而不忘及至后来再过则二公已死更无一人能继其学者也无一个会説了忠定赵公记先公行实云汝愚登第时先公无喜色后与兴化人林光朝相继入馆公闻之喜甚朱文公作笃行赵君彦逺墓碣云汝愚从属籍魁多士国朝故事所未有人为公喜而公处之如平时及汝愚入馆适与莆田林光朝谦之同舍然后喜可知也
　　二刘先生行实云乾道辛夘五月太史刘公卒艾轩谒告携家出精舍哭之周益公方以少蓬领三馆之士乃相语曰师友道防久矣新太史哭其友故太史古道一振风俗之机吾侪吊可废乎且复之之防仁父伯恭子直尝向艾轩举行斯礼矣遂缟衣哭于艾轩之前张袁州以书抵艾轩曰賔之正人闻其死重为国家惜之况相视犹父子哀哉奈何答书有云賔之爱君均于爱亲忧国过于忧身古有遗直今难其人袁州摘以示其徒陈从事符曰斯人也何可复得得斯言也可以不朽矣真西山防东莱南轩与刘著作帖云是时中外多君子二先生帖所谓圣锡者端明汪公谦之者艾轩林公元晦者新安朱公而周洪道之特立丘宗卿之尽言赵子直之好学亦见帖中皆当时名流也主徳盛明贤才林立犹阳春正中风日怡畅竒葩异植纷敷天壤间此其所以为淳熙欤
　　东莱帖云艾轩与张钦夫所居连墙日夕讲论殊以自幸南轩帖云伯恭邻墙无日不相见谦之所居亦隔一桥耳又云此间谦之时得往来盖相去数步
　　余尝评艾轩文高处迫檀弓谷梁平处犹与韩并驱他人极力摹拟不见其峻洁而古奥者惟见其寂寥而稀短者纵使迫真或可乱真犹虎贲之似蔡邕也优孟之似孙叔也有若之似夫子也形也至于网山论著句句字字足以明周公之志得少林之髓矣其律诗高妙者絶类唐人疑老师当避其锋他文称是【刘后村网山集序】初网山既得师传嗣讲席户外之屦几半艾轩于是网山之徒又推乐轩为高弟一日侍网山谒老艾艾受其拜接之如孙【刘后村乐轩集序】
　　在昔隆干间士之师道立浙东莱吕氏建晦庵朱氏湘南轩张氏江象山陆氏莆艾轩林氏皆以道师授并世而立名者也艾轩于时犹为先辈号南夫子独不喜著书门人又益防黄懐安刍最高第最早夭二刘著作正字虽暂显亦早卒世其学者网山一人再世之传则乐轩又皆以布衣死艾轩在网山以艾轩名网山在乐轩以网山名近二十年乡井闻见日陋张吕诸儒以其书在可磔裂欺世故人能言之言象山者疑信已半至若艾轩姓氏则问之晩少年漫不省乐轩虽得夀后网山死四十年衰白穷槁人以为常人矣【林希逸乐轩诗筌序】
　　神道碑
　　少傅观文殿大学士致仕益国公食邑一万五千六百户食实封五千八百户周必大撰并书
　　子贡问乡人皆好之何如孔子答以不如乡人之善者好之孟子告齐宣王以诸大夫曰贤为未可必国人皆曰贤然后察而用之是二者古今观人之要术于吾艾轩犹信初予与著作佐郎刘夙賔之为同年进士后识故相陈正献公皆莆人也賔之博洽刚介正献道徳隆重其不轻许可则均每论其乡之人物賔之曰艾轩吾师也正献曰艾轩吾友也后予官太学会诸生则亦人人推林艾轩盖其博学笃志手不释巻出入起居必中规矩事亲孝御下仁行已恭执事敬勇于义审于思善并美具宜为当世所宗然未甞著书惟口授学者使之心通理解常曰道之全体存乎太虚六经既发明之后世注解固已支离若复増加道愈逺矣文辞古雅不事雕锼如清庙朱弦可一倡而三叹也五十方奏名则有名焉于时朋游若门弟子官逹已多交贺于朝区区一第何足为公重欲其因仕行道耳夫未仕而乡人之善者以为师友通国之人皆谓之贤既仕则又为之喜由是天子察而用焉兹岂声音笑貌所能致哉诚之不可掩也如此艾轩公自号也隆兴元年调袁州司户参军未上召对改左承奉郎知永福县大臣论荐不已召试馆职乾道五年七月遂入为秘书省正字兼国史编修实録检讨官六年佐著作兼司勲司封郎官七年迁著作郎兼郎礼部八年进国子司业兼太子侍读史职如故九年请外以直显谟阁提防广西刑狱淳熙改元易使东路二年茶冦自荆湖剽江西薄岭南其锋鋭甚公自将郡兵檄摧锋统制路海本路钤辖黄进各以其军分控要害防有诏徙公转运副使公谓贼势方张留屯不去督二将遮击俘获相继贼惊惧宵遁上闻之喜曰林光朝儒生乃知兵耶加直宝文阁明年召拜国子祭酒兼太子左谕徳四年二月乙亥驾幸国子监命讲中庸上大称善面赐金紫已丑除中书舍人为诰有古风坐缴奏新御史除目改权工部侍郎请外以朝散郎充集英殿修撰知婺州引疾提举江州太平兴国宫五年五月六日卒此其出处大畧也公讳光朝字谦之世为兴化军莆田人曽祖南一祖繁父勉累赠奉议郎母恭人曽氏享年六十有五是歳十月二十日葬本县麦堆原之北娶徐氏封恭人六子今存者宜季能季宜季迪功郎福州府福清县主簿一女适太学内舍生南若砺犹子成季力学而贤为公作家传正献公又作祠堂记凡公行谊阀阅已详而其子复以先志来求铭隧道之碑予念昔在两省公适登第典贰秘书公来着庭佐春官公为郎掌史事公为僚晩忝宫端同事夀康皇帝前后五聨官曹大而性命道徳之理无不讲内而闺门寝食之私无不及读书未逹赖公析疑属文未工咨公指瑕平居相爱殆同天伦公之本末皆亲见熟察非但传闻而已是宜为铭其辞曰
　　尚贤好修志谁不勤汲古纂言业谁不精孰如林公好学而醇所持者正所勉者诚身犹布衣人曰公卿年未强仕人曰老成时雨之教其化也深水上之风涣然有文瞻彼莆中冠盖如云祭公于社过者必钦
　　平园晩作益自磨砺然散语终是洗涤词科气习不尽惟艾轩志铭极简严有古意今祠堂本乃复斋陈公所书而平园真迹藏外孙方之防岩仲家岩仲他日有佳石当并平园小楷刻之祠中后村刘克庄防
　　祠堂记
　　淳熙壬寅夏四月永嘉林侯元仲来守此邦政尚严明以厚风俗敦教化为本阅数月阖郡之士咸造于庭曰莆虽小垒儒风特盛自绍兴以来四五十年士知洛学而以行义修饬兴于乡里者艾轩林先生实作成之也先生学通六经旁贯百氏蚤游上庠已而思亲还里开门教授四方之士抠衣从学者歳率数百人其取巍科登显仕甚众先生之教人以身为律以道徳为权舆不专习词章为进取计也其出入起居语言问对无非率礼蹈义士者化之间有经行井邑而衣冠肃然有不可犯之色人虽不识望之知其为艾轩弟子也莆之士风一变岂无所自先生殁已六年人思其矩范愿得立为祠宫春秋荐以苾芬以慰邦人之慕而埀后来之劝敢以为请太守喜曰言会予心其可后乎古所谓乡先生殁而可祭于社者非斯人其谁乃择城南隙地为屋十有六楹丹雘一新像貌焕然崇徳象贤闻者兴起越明年二月丁酉太守率诸生有事于祠下一郡之人莫不奔走瞻敬因谋刻歳月谒记于予予与艾轩游四十年所谓三益之友其可辞先生讳光朝字谦之艾轩盖其自号也少有声场屋年五十始擢太常第天子闻其名召试馆职入着庭为吏部员外郎国子司业两学士人服其素行矜式惟谨出使广东以儒生平剧贼朝廷嘉其能増秩召还为国子祭酒车驾幸学命讲中庸玉音嘉奬赐以金章不旬日除中书舍人以缴驳不当为御史者迁工部侍郎请外以集英殿修撰知婺州待次逾年得疾一日不起天下之贤士大夫莫不伤之惜其才有余而用不究也况邦人羣弟子乎昔杨垕归犍为以黄老教人门人犹为之立庙严君平在蜀以忠孝训俗而郡守亦为之立祠今艾轩之学行文章为吾里宗师可无祠乎然则守侯之政亦可谓知所先后矣六月丙午少保观文殿大学士醴泉观使申国公食邑八千九百户食实封三千八百户陈俊卿记朝奉郎充集英殿修撰知福州军州事充福建路安抚使马步军都搃管赐紫金鱼袋赵汝愚书宣教郎直徽猷阁主管台州崇道观朱熹题额
　　兴化军城山三先生祠堂记
　　由熙宁桥南行可二十里城山在焉望之紫翠崒屼欲与壶山差肩其下平畴沃野清泉茂树环而家者千数百年之旧族当世之显人不在东家在西隣也其父兄隆儒而严于教其子弟力学而攻于文立声名取科级榜不絶书有贵为从槖者魁多士者人徒见其人物之极盛而未知其为师友之余泽此三先生祠之所由作也初艾轩来水南学者空郡从之而红泉东井之学闻天下艾轩去纲山嗣讲业网山卒乐轩嗣焉里中前一辈及老艾之门者众矣然数十年间更相推让卒以傍邑二士接艾单传所谓公论在人心者耶林侯肃翁受学乐轩下车首为学者言三先生之学自南渡后周程中歇朱张未起以经行倡东南使诸生涵咏体践知圣贤之心不在于训诂者自艾轩始疑洛学不好文辞汉儒未逹性命使诸生融液通贯知性与天道不在文章之外者自网山乐轩始盖网山论著酷似艾轩虽精识不能辨乐轩加防放焉其卫吾道辟异端甚严尝铭某人云佛入中原祭礼荒胡僧奏乐孤子忙里人化之使网山乐轩而用于世所立岂在艾轩下哉听者悚然如觌三先生之容侯复叹曰吾昔讲肄于是游息于是歳月几何泉石鱼鸟歴歴可识而先师已逺不可见矣则又忾然有祠三先生之意山絶巅有精舍新祠在其左俯瞰国清塘水光山色横陈乎前乃像衣冠乃集衿佩以淳祐四年甲辰躬行裸荐之礼序饮而退命余记之余惟在三之义师居其一故侯芭白首太后山瓣香曽氏所以敬接承严付授也昔网山之事艾轩也死则要绖忌则哭墓乐轩之事网山也亦然至侯则慨林陈之后防絶既祀乐于家庙又白尚书并禁二墓樵采俾乡校合祠焉歳时若逺游而归必墓祭出处必命祝史以告及牧斯土复倡邦人严奉而烝尝之彼背师而从许行与讳称京房门人者视侯宜少愧矣余不识三先生而于艾轩累世通家也于网山子绮伯童子师也于侯友也侯为余言近世诸儒流畧通体用此皆莫敢望乐轩侯尝乗华玉堂开巻迩英贵近矣顾惓惓于畴昔传道授业解惑之匹夫往往见于墙所谓心悦而诚服之者与艾轩林氏名光朝字谦之网山月鱼林氏名亦之字学可横塘乐轩初名某因读诗采苹有悟改名藻字元洁艾轩固印证之矣侯名希逸与网山俱福清人乐轩由长乐侨福清云噫以水南文物之懿守侯风化之善前辈师友之贤设遇名笔必有以发扬蹈厉之者而余累然病眊笔墨不灵仅记歳月而已主管建康府崇禧观刘克庄记
　　修复艾轩先生祠田记
　　初郡人祀艾轩先生于城南田以赡之者忠定赵公也碑以实之者正献陈公也不幸先生二子继卒犹子成季字井伯有贤名忠定客也又卒家事益落田为二姓所得诸孙曰钧者愬于计台方公大琮喟然太息曰鬻祀田非法也没价还田法也吾使乡部宁厚毋薄檄郡丞以窠名钱酬元直之半复其旧会易帅他路事格不行田既去祠益圮钧复愬于郡杨公栋亦喟然太息曰古者祀乡国之先贤以为先师艾轩非先贤乎式闾表墓自昔有之田非闾墓比乎廼新祠宇复镌二姓曰先生在不殖寸产没岂与乡人较数畆之田者虽然诿先生之廉让利故家之清贫取而有之此名不可安也方公去矣窠名钱不可觊其以郡镪十有二万酬若等二姓退听毁劵归祊公又曰是尝一鬻矣安保其不再乎覈其田凡八畆三角三十一步歳得糓十七斛有竒钱千图久逺而可托者莫如学以田学曰文都先生孙也宜主其祭钧井田孙也有劳于田令学官以其歳入分给二子焉昔孟子论善士而有一乡一国与天下之辨以陈良为楚产以仲子为齐巨擘至伯夷伊尹则不然今夫前陈后方莆人也其于先生犹曰吾东家丘云尔忠定鄱人也杨公蜀人也地如此其逺也歳如此其久也事先生如此其共也岂私于东家者乎若先生者所谓天下之善士乎杨公起伦魁由枢掾尚书郎出牧其来以风化为先务旌贤崇徳搜遗缮废于是二刘二郑城北四先生之祠皆新朝廷嘉公治行就擢刑狱使者埀发命克庄曰圯者葺侵者归矣子二大父实同閟宫其书于石克庄不敢以衰病辞某年月日某官刘克庄记
　　諡议
　　朝奉郎行太常博士兼史馆校勘牟子才撰
　　议曰国家自过江来丰芑菁莪之泽浃于人也深虽中更嫚秦挫揠而封培之久根苗未尽逮至隆干之间文章之士复振而起如玉山汪公遂初尤公梅溪王公于湖张公巽岩李公兼山黄公东莱吕公诚斋杨公后溪刘公殆不可胜数后来继踵学问如朱张二子词章如周洪诸贤并生错出亦非一人然尝论之此八九公虽出处不同用舍各异然皆挺然自立不肯少贬以求合所以光明俊伟着于时而垂于后者非以其文也以其节也盖文不髙则不传文髙矣而节不能与文俱高则虽传而不久故有文者必有节有节者不必有文君子惟其节之为贵也故工部侍郎林公光朝于八九公者皆其辈流也其真所谓有是文有是节者乎公学通六经旁贯百氏发而为文森严奥美精深简古不事雕镌下视骚词为他人数百言不能道者公直数语雍容有余所谓清庙朱弦一唱而三叹者也平生未尝著书惟于易书诗礼精通黙识间为章句口授学者使之心通理解尝曰道之全体存乎太虚六经既发明之后世注解固已支离若复増加道愈逺矣四方之士抠衣从学者歳不下数百人时论翕然有南夫子之号而吾党之士识与不识皆以艾轩尊之朱文公谓公为后学之所观仰叶水心谓公为时人之所推尊着庭刘賔之则曰艾轩吾师也故相陈正献公则曰艾轩吾友也其为人所尊敬如此公为祭酒车驾幸学命讲中庸公谓凡为天下国家有九经所以行之者一也一乃中庸孝宗嘉叹以为此説深得圣人之防盖先儒所未及天下之士固莫不知有林公之文矣及退而考其平生出处大节则有卓然大可观者龙大渊曽觌以潜邸恩宠进隆兴初公与刘复之进对颇及二人罪由是补县乾道七年三月张説再除佥书公时在着庭不肯出贺遂出为广西提刑淳熙四年为中书舍人五月谢廓然赐出身除殿中侍御史命从中出公疑之不肯书黄以为科目太泛名器太轻非所以开张正涂诱来谠论天子知公决不奉诏改授工部侍郎不拜而去隆兴迄淳熙二十年间公出使入朝狥义忘私几三仕而三已前此所未有也然则公之节为何如哉公没才六年莆之士思其矩范愿为立祠太守喜曰古所谓乡先生殁而可祭于社者非斯人其谁乃遂祠之歳慆月迈子孙湮防仅有赵忠定公所立祠堂之记犹存忠定即公之门人也其子必愿帅福遂从莆士之请具申于朝请所以易其名朝廷从之谨按道徳博闻曰文能固所守曰节公之学问溢为词章固已不可掩而高风特操表表在人尤非时贤所敢望以及者呜呼以如是之节有如是之文此公所以特立于孝宗之朝而无愧于一时诸贤之盛欤请谥公为文节谨议
　　覆諡议
　　朝请郎新除考功郎官兼玉牒所检讨官马天骥
　　议曰文以气为主气之不充文奚取焉自古以文名者多矣至若实夷险等得防劲节孤标能自防于风尘之表如古柏寒松凌霜雪而不改柯易叶者能几人哉如柳宗元刘禹锡辈其属辞比事巧丽渊博足以手揖古贤气乔时辈文则文哉而蹈道不谨昵近小人自贻大节羞此无他气馁云耳惟昌黎韩公以日光玉洁之文泽于道徳仁义佛骨一表忠犯人主之怒虽投之荒裔而不顾东坡苏公文字言语歴刼賛扬有不能尽实为我朝宗工巨擘用之则金马玉堂不用则珠崖儋耳一是一非曽不足以挽其挺挺之守此其刚大所充浩然天地间岂区区掉鞅于文章之囿者与凛凛高风孰髣髴之渡江以来而得莆之艾轩林公焉公力学讲学近沿濂洛上泝洙泗发为文辞浑然简古不事雕锼高处迫檀弓谷梁平处犹与韩并驱开门延生徒四方之士相从问文章为事者肩摩而袂接益国周公以文名一代平居相亲犹有赖指瑕之益朱文公于当世之学间有异同独于公尤加敬谓公实为后学之所观仰声名赫如也龙大渊曽觌以潜邸恩宠台谏相继论不行有负时望召为执政者鋭欲去之觉不可揺至以疾辞时公自宜春户曹赐对輙抗论二人之罪甘补县于外此亦防伟不常矣晩代言西掖有谢姓者赐出身除殿中侍御史命自中出公骇然曰是轻台谏羞科目也即以词头封还天子度公决不奉诏改授工部侍郎不拜而去彼脂韦依阿恋名位者观此宁不羞悸流汗乎噫公之文如清庙朱弦一倡而三叹公之大节如中流砥柱屹狂澜而不移是殆莆山川之英间气之钟而有此干淳中之伟人乎九原不作乡之门人想其遗风既辟堂以祠之又合辞请谥于朝所以仰景行而光潜徳也太常议以文节易名畴曰不宜谨议
　　答林谦之书　　　　　　　　朱元晦
　　兹承祗召还朝不获为问以候行李伏奉黄亭所赐教帖恭审执御在行神相起居万福感慰之至比日伏想已遂对扬从容啓沃必有以发明道学之要切中当世之病者恨未得闻至于不次之除非常之数则不足为执事道也某愚不适时自量甚审所愿不过力田飬亲以求寡过而已所谓趋赴事功自当世贤人君子事岂某所敢议哉过防谆谆荷爱之深书尾丁宁尤为切至属数日前已申祠官之请闻命不早虽欲奉教而不可得矣抑某久欲有请于门下而未敢以进今輙因执事之问而一言之盖某闻之自昔圣贤教人之法莫不使之以孝弟忠信庄敬持飬为下学之本而后博观众理近思宻察因践履之实以致其知其发端启要又皆坦易明白初若无难改者而及其至也则有学者终身思勉而不能至焉盖非思虑揣度之难而躬行黙契之不易故曰夫子之文章可得而闻也夫子之言性与天道不可得而闻也夫圣门之学所以从容积累涵飬成就随其深浅无非实学者其以此欤今之学者则不然盖未明一理即已傲然自处以上智生知之流视圣贤平日指示学者入徳之门至亲切处例以为钝根小子之学无足留意其平居道説无非子贡所谓不可得而闻者往往务为险怪悬絶之言以相高甚者至于周行却立瞬目扬眉内以自欺外以惑众此风盛行日以益甚使圣贤至诚善诱之教反为荒幻险薄之资仁义充塞甚可惧也某緜力薄材学无所至徒抱忧叹末如之何窃独以为非如执事之贤素为后学所观仰者不能有以正而救之故敢以为请执事诚有意焉则某虽不敏且将勉防驽钝以佐下风之万一不识执事亦许之否乎谨此布闻因谢先辱余惟为道自重以慰后学之望
　　祭文
　　年月日具官陈俊卿谨以酒殽之奠告于亡友谦之侍郎艾轩林公之灵惟公性廸中和躬履仁义学如伸舒文如贾谊为乡先生名重海内门人著录何止千计安贫守道白首不二年且半百才得一第人亦有言晩成大器粤从天禄始佐太史进司学政望厌多士出持使节威肃羣吏上多儒生文武兼备破贼于南厥功甚伟召还成均阶陞旧次皇帝视学以备讲对发明九经天顔悦喜以身章迁之内史一时宠涣耸动中外厌直承明以郡自诡旋即丛祠归休梓里进退出处可以无愧等类所期未登大位如何一朝遽然而蜕呜呼哀哉始公之归我方适至四纪故人心期黙契杖屦过从优游卒歳践言未乆而乃予弃呜呼哀哉寓形宇内谁者不死逹人大观又何足喟惟公晩逹百未一试失此老成邦国殄瘁呜呼屋有诗书家无储峙文章传世清白遗子不朽者存可无憾矣酹此一觞公其歆止尚飨五年夏五月甲午朔十月癸卯门人彭嵩年等聚酒为酹致告于工部侍郎艾轩先生之灵呜呼我辈不天斯文坠地其将何辞以侑斯觯尚飨
　　维淳熙五年夏五月癸卯门人林亦之以酒浆鸡豚之奠敬告于工部侍郎故艾轩先生子林子之灵呜呼先生而止是耶昔之人哭其师如哭其父谓其师之可以尽吾情如其父则哭之如其父呜呼先生其吾父也抚棺大呼有所不可忍伤哉痛哉痛哉伤哉轲之死千载而有伊水伊水不可见又寥寥乎有吾先生一等谈论往往自六经絶笔此为独悟是轲之后有伊水六经之后而有吾艾轩先生也呜呼百年宇宙而有君子者吾得而师事之百年宇宙而亡君子者我不得而师事之吾之恨何如也呜呼痛哉三日之敛门人之绖者出亦之又帅红泉诸生且哭之亦之来红泉以其邻于东井也先生尝至其庐而诸生列拜于堂下先生受其拜且诲之如其诸孙行也呜呼吾道缺落非先生而孰起之先生且死斯文斯道何所托此亦之所以俯天痛哭泪且尽而眼眶裂也呜呼痛哉
　　祠堂祝文
　　年月日具官林元仲谨以清酌庶羞之奠昭告于艾轩先生之祠呜呼世之生贤岂伊其人天实相之与兴斯文惟公之生繄道主盟行高而夷论正而平发为文章云行雨施权衡国史金玉帝制见墙奉扄洙泗河汾凡曰佳士半出公门伊昔大儒有如胡公讲学于湖翕然文风一世师表羣材楷模吁嗟我公比徳则俱惟公门人有衔不袪谓公云亡日月其逾或诣予言愿为公祠鸡豚春秋我公之思予曰嘉哉实获我心访公平生燕居城南聚徒谈经莫盛此时今兹卜筑尚其近之公灵在天散于无形凿井得泉邦人之情我闻昔贤殁祭于社振懦激廉百世之下矧公名徳在人则厚岂不永传迄于不朽我拜公像心焉孔悲堂堂我公恍然在兹酒清殽芬荔丹蕉黄呜呼公乎釂予一觞尚飨
　　维淳熙十年春二月上丁越翌日戊戌故工部侍郎艾轩先生祠堂告成门弟子逺近至者数百人郡侯祭已迪功郎致仕吴悦之在诸生以齿先敬酌酒告于祠下呜呼大道根源畀诸圣贤千年百年廼见一人孟子无传发于洛川洛有程氏莆生艾轩于嗟先生皜皜谁匹六经脉络神解心得同堂相叹胡不著书交臂难言纸上何如四海学者始知孔氏不在训诂不在文字莆人四世祖孙父子殆数百人皆门下士不独致身蝉聨簮组一时楚楚如齐如鲁忽尔梁坏哀沉痛深有来贤侯式慰我心一国之师天下所慕防彼明祠血食兹土七闽都督义重交友买田以祠邈哉不朽吉日维戊侯来执斚冠履杂沓有泪如写先生之道自此长存愿究遗言勿絶此根尚飨
　　维淳熙十年歳次癸卯四月乙未朔十六日庚戌朝奉郎充集英殿修撰知福州军州事充福建路安抚使兼马歩军都搃管赵汝愚敢昭告于故艾轩先生之祠粤刚柔之成质纷盈缩之不同嗟中行之良难眇千万而一逄惟公秉徳深厚粹冲嶷然山立温乎春融岂天赋之自尔抑学力之由充人徒见其文追盘诰诗规风雅毕多多之能事又孰知夫近沿濂洛上泝洙泗实游泳乎道徳之中人或疑其闻善则誉见恶不去若伈伈以同俗又孰知夫素位而行执义不囘凛若有古诤臣之风盖公之制行似黄宪当官似阳城而诲人则王通夫岂一已之私论诚参诸天下万世之公念江湖之漂泊幸册府之从容我扶我植在麻之蓬发覆羃于醯鸡传羽翮于冥鸿逮风洞之分骛复南浦之回从叹宦牒之悠悠而行李之怱怱曽日月之无几莽今古以奚穷自我承讣适纒哀恫慨一酹之未遑攅百念而自攻属纡闽部之绂缅想若堂之封闻邦人之起慕俨祠典之攸崇恍音尘于畴昔眷情义之初终聊持不腆之田往助明清之供愧文酸而意蹙恨报啬而施丰公其未亡不予监衷呜呼哀哉
　　城山三先生祠堂告艾轩文　　余谦一
　　我有师儒号南夫子非国非乡实天下士道在太虚书留天地考亭东莱之所严事














　　艾轩集巻十
　　防艾轩集后
　　学果待文乎六经语孟曽思至矣濂洛闗建足矣艾轩之文可无梓乎先生动必以礼专心圣贤践履之学其语道也为当世大儒所称服特以未尝著述后世无闻焉幸其遗文尚存固所谓叅乎六经渊源伊洛者也读者果能验其文于其心得其人于其文会所以动必以礼专心践履于言外是诚不可不梓而亦非徒梓矣若概诸世之所谓文者以玩耳目无梓可也正徳辛已秋七月望日后学觉轩雷应龙识
　　艾轩文选后序
　　天地开辟人文之会一见于周再见于宋周之季圣人者出吾道宗师诸贤以次授受其后散之四方各以其道鸣迨其久也寖防以絶越千余年至宋而周程夫子者出始得不传之绪倡道濂洛而山道南一遂流入闽罗仲素李愿中而有考亭由王信伯施廷先而有艾轩与象山南轩东莱并峙一时聚徒讲业时艾轩年尤高号南夫子云考亭之于张吕往来辨析注释经传象山则厌拘牵文义直以超悟为高艾轩尝曰道之全体存乎太虚六经注解固已支离若复増加道愈逺矣故不著述然至老劬书不倦文公过莆尝与讲论及再至叹曰昔见林谦之方次云説得道理极精细为之踊跃鼓动退而思之至忘寝食即是观之艾轩深造独得要未易窥抑犹在朱陆间乎莆之人士知有濂洛之学艾轩啓之文公实成之也陈复斋尝作仰止之堂以祀文公知军林元仲祀艾轩于城南旧址湮没旷然莫举兹吾郡邑大夫慨然复古表励风教因神祠改立书院以祀文公名以仰止仍其旧也而并祀艾轩以尝与文公讲道且为莆道学之祖也顾惟文公之书家传人诵艾轩以不著书后世莫考至并其姓氏而忘之幸其遗文梓行于宋者仅传録本亟图再梓而诎于力乃属予择其尤闗系者先刻之附以遗事凡若干巻非輙有去取也若其文之髙古陈复斋刘后村俱有定评晩生何敢置喙后之欲知艾轩者覧是集思过半矣正徳辛已夏六月朔日乡晩学山斋郑岳谨书













　　艾轩集巻十
