　　钦定四库全书　　　　　集部六
　　兰庭集　　　　　　　　别集类五【明】
　　提要
　　【臣】等谨按兰庭集二巻明谢晋撰晋字孔昭吴县人工山水尝自戏称为谢叠山其名明诗综作晋而集末赠盛启东一首乃自题葵丘谢缙又附见沈大本诗一首题作寄谢一缙殆一人而两名者耶集中有承天门谢恩值雨诗则明初尝以布衣应征者巻首有汝南周传浚仪张肯二序张肯称晋诗二百余篇而此集所存乃不下四五百篇考张序作于永乐甲申而集末有永乐丁酉十月既望之作丁酉上距甲申凡十四载积诗之多宜其过于张序所云矣周传谓姑苏之诗莫盛于杨孟载髙季迪而孔昭得二君之防趣张肯谓其得性情之正而深于学问虽称许不无稍过然其雅秀俊逸要亦足自成一家固不徒以绘事传也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　兰庭集原序
　　诗自国风以降言选者称汉魏言律者独称唐而已为选而不宗汉魏非选也为律而不宗唐非律也选岂易言哉自梁昭明太子选汉魏以来诸杰作者成集而诗以选称矣律亦岂易言哉自唐诸作者因时所尚分为五言七言皆以对偶切实音韵谐协者中其律而诗以律称矣则欲学诗者舎古人奚取法哉然后人拟之者不失之陈则失之浅调格似矣而音响则未然也音响似矣而意趣则未易及也由古及今以诗名家者几何人哉姑苏自我朝以来文运与时大兴以诗鸣者则有髙君季迪杨君孟载为尤二君之诗言选则入于汉魏言律则入于唐音响调格宛然相合而意趣或有过之虽识者莫能辨其异也余友谢孔昭氏自少即嗜诗得二君之旨趣故其为诗不茍必拟于古人调格似矣而音响之不入者不作也音响似矣而意趣之不佳者不作也不作则已作则必欲如古人焉是将骎骎乎汉魏唐者也今编其槀分为选诗律诗絶句凡若干首属余为序余岂知诗者哉然闻志于古者志古人也诗而逼于汉魏唐之作则虽以今之诗为汉魏唐之诗可也诗而不能效古其如古人何哉孔昭有志于古而用意若此苏人翕然称之则苏人以诗名家而不絶者将不系于孔昭乎愧余非能诗者不足以知之姑叙所闻于简以塞其请云癸未嵗七月既望汝南周传叙
　　书云诗言志心之所之之谓志诗者言其心之所之者也在心为志发言为诗有诸内而形诸外也心之所之之不同而其诗亦有忧抑伤感愤怨悲戚喜乐和悦之异观其诗则知其所志矣故穷夫出妇逐臣逆旅必多忧抑伤感愤怨悲戚之言骚人胜士富翁贵客必多和悦喜乐之语非才之优劣而诗之不同也心之所之之不同也观其志则知其人矣虽然世道有升降风气有盛衰而其诗亦因而随之者有矣其言之喜乐和悦者大抵多盛世之音也其不然者则其人有大过人而不系于时者也又岂可一于心之所之而然乎呜呼诗之言志有不同如是耶诗之言志虽不同然其同者则同乎得其性情之正也诗而不得其性情之正则不足以言诗矣欲得其性情之正非学问之功其不可得乎诗而得性情之正斯可以言诗矣余少也亦尝执笔而学言也由其志之卑陋而又无学问之功其所言恶能得其性情之正哉今观夫谢君孔昭之诗凡二百余篇其忧抑伤感愤怨悲戚而不伤也喜乐而不流也英英乎其风韵也翩翩乎其英俊也皜皜乎其洁白也而又皆得其性情之正噫非有学问之功者其能然乎余方自愧有不可企及之叹而又命余叙其篇目余非能诗者将何所言乎姑书诗之言志者以为叙云永乐元年五月十日浚仪张肯序



　　钦定四库全书
　　兰庭集巻上　　　　　　　明　谢晋　撰晚春五首用杨孟载韵
　　水淹榆荚半堆墙细雨生寒润袷裳芳草欲迷楼外眼飞花应断客邉肠风帘静卷萦春絮烟篆微销过午香睡起不知庭院晚隂隂髙柳暎斜阳
　　年来疎散任清贫藜杖荷衣白葛巾傍竹防山行怕晚对花临水坐伤春拟将兰棹为渔父未许桃源避俗人回首仙踪无处覔东风吹緑半江苹
　　移家住近阖闾城花绕衡门柳拂楹新社未来先有燕一春将尽始闻莺杯縁醉少长嫌浅巾为凉多却爱轻日暮小斋清沐罢科头闲取一琹横
　　心闲无梦到南柯惟惜残春又欲过一迳緑隂芳树合半帘红雨落花多闲吟诗到清新句坐防杯生防滟波自是经朝书倦读不闗中酒卧林阿
　　节序匆匆改嵗华满庭芳草一池蛙吟髭近为伤春白病眼长因中酒花梦里暂归凭蛱蝶江头相送忆琵琶客过尽清明日风雨昏昏噪莫鸦
　　过枫桥留别城西诸友
　　烦君逺饯意偏饶念我离羣乍寂寥祖帐雨催诗欲就邮亭风劲酒频浇舟移射渎黄昏近路转江邨碧树遥记取今宵分手处乌啼时节过枫桥
　　早春过望亭驿喜晴追次唐李嘉祐韵
　　逺望晴烟散緑苹推篷起坐整乌巾野花开处多临驿水鸟飞来似送人愁里听穷三日雨客邉吟别一分春今朝已有寻芳客来往东风陌上尘
　　洛社夜泊二首
　　沽酒新安驿停舟洛社桥家乡防渐逺愁杀是今宵风动波揺月窓开光暎灯今宵栖泊处始觉在毘陵
　　旅泊奔牛防下次钱经韵
　　收帆时日初斜旅泊奔牛近酒家风起冻云天欲雪溪流寒月浪生花连宵诗酒叨倍席明日图书拟共车且向防南同一醉任他人语夜喧哗
　　新丰港
　　嵗逼穷冬未肻晴隂寒日日阻修程云迷故里家何在潮入新丰水又生酒市有花梅作斾客舟无皿瓠为觥覊懐自是多伤感愁絶非闗听雨声
　　丹徒湾莫泊
　　浦溆春潮去复囬客舟风阻未能开半篷残雪留寒在防树斜阳送晚来望阙心随云影度思家愁听鴈声哀京师要拟明朝至先向江神酹一杯
　　腊月二十七日次江口
　　出浦望斜月隔江闻櫂歌家从今日逺愁比昨宵多野烧疑烽火乡心逐逝波一年惟两日又向客邉过
　　再过金山寺贻钱经
　　江心孤峙郁崔嵬一水中分两岸开风外晚钟随逺棹两邉春树鎻层防龙惊呪鉢山僧去鸥送供厨贾客回未及登临君莫恨更期归日拟同来
　　除夜宿茅公渡盛秀才寓舘
　　爆竹喧喧起四隣茅公渡口嵗逡廵风尘路逺难为客霜髩来朝畏见春檐外雨声催腊尽枕邉乡梦到家频遥怜堂上围炉处传饮屠苏少一人
　　元日雨中与乡友朱瑛留盛秀才舘
　　梅柳共缤纷京华又见春还持新嵗酒相劝故乡人晓雨妨来客寥郊絶去轮縁知佳节在不敢泪沾巾
　　寻陆玘值雪就宿
　　迢似山隂无舟亦见寻呼儿寒贳酒留我夜弹琴灯晕花初结壶残漏欲沉不知门外雪今夜防多深
　　久雨寄陆玘
　　到京将一月多半雨中春衣润香薰彻囊空酒贳频缄书佣乞米卧雪倦干人独赖云间友相过不厌贫
　　人日
　　风雨荒斋睡起迟拥衾无语独支頥今朝客里逢人日却忆故园梅发时
　　春日旅懐二首
　　行囊萧索総尘埃花柳参差是处开赖有平生豪兴在从教春色恼人来
　　防子思亲泪未干春来顿觉帯围寛客邉憔悴无人问空把家书日日防
　　春思二首
　　依依残梦帯余醒欹枕思量起未成应是朝来春色好街头时有卖花声
　　帘幙风防篆有香起来时已斜阳梨花云冷不成梦蛱蝶一双飞过墙
　　梦归
　　逰子思家切终宵只梦归觉来疑乍别续去可重依童稚争牵袂妻孥嬾下机他时真到日应诉见还非
　　题红梅
　　半生诗酒度年华屡醉扬州散吏家今日重来东阁里吟成方识是梅花
　　题畵
　　两树松花落迳苔一溪烟雾鎻香防多情最是林间客半启荆扉待我来
　　题谢季文梦草池诗巻
　　诗思兼春思蒙茸触处新轻随烟苒苒低拂浪粼粼清趣休文藻芳情托翠苹吟来能彷佛觉后怯逡廵风静踈帘午氷澌浅水春懐贤今总切追咏更何人
　　寄陆地
　　石头城下自分擕无复连床听晓鸡故里音书寒鴈杳空江云树暮天低春来白下喜新约梦去花间忆旧题犹念雪深留宿夜酒醒诗就小楼西
　　寄马敬
　　生涯心事两相违旧业荒凉恨未遗秋尽始看黄叶陨嵗寒惟许赤心知橘香江上思亲处鴈过灯前忆弟时赖有贤郎能继述年来能解诵君诗
　　寄钱经【经初任刑部主事因愆调察院鞫囚时疾未愈赋此以寄云】
　　闻君近滞白云司已分清贫众所知病久家人情稍薄路遥乡友问应迟空江莫雨懐同櫂孤舘寒镫忆共诗欲拟清谿寻旧约未知何日到京师
　　寄唐鸐
　　梅花清入梦夜半忽思君千里窓前月孤心江上云诗坛谁结伴酒社惜离羣何日陪吟杖寻题竹下分
　　嵗尽日冩懐
　　去年寒尽日正起故乡思今日空齐里翻思在客时
　　雨窓寒夜
　　江云黯黯夜寒生风晕镫花结未成枕畔泪珠檐外雨隔窓同滴到天明
　　送陈绍先
　　东风初解頖池氷之子今朝逺赴征故里相知惟我最少年同軰有谁能梅横水驿门前月船映江村寺里镫此去不须凭问五云多处是金陵
　　元日归城南旧居见山茶独开感而赋之
　　因循两月未还家门掩苍苔一迳斜春意不教长寂寞羣芳开到是山茶
　　早春雨中冩懐三首
　　江皋日日聴鸣鸠独卧防书嬾下楼春草何如春梦短人愁不似雨声愁
　　小阁焚香户半扃乌皮矮几素罗屏不因聴雨尘心静长日何縁学道经
　　春隂漠漠锁亭防莺未曽啼燕未来人事不知花厌雨漫盛檐溜养瓶梅
　　狂与答吴允中见寄
　　昔年曽客鳯皇州终日清狂不解愁醉咏新诗惊俗客笑扶红袖上歌楼一春每费千金赏三度都来防日游囬首故交应感慨相思同白少年头
　　送陈暹翁还白门兼简翁壻吴允中
　　东风缭乱送飞花啼鸟声中换物华梦境青山犹在客春来白下未还家一帆细雨空江暝千里平芜去路赊遥想馆甥应待久秦淮日日望归槎
　　薛彦英竹堂诗
　　瑛翁堂前清景胜緑玉隂森万余顷当年结构杳难寻于今渐得开三迳三迳苍苔厚翠茵半帘湘影隔红尘寄言尘外来观者湏到堦前问主人南阶清问疑无日北牖萧骚风雨集有时卧向石床聴薄暮不知烟雾湿八窓珑葱爽气多林声静与琴声和凉生枕簟疑秋早月到庭除觉夜过春风昨夜吹新緑粉箨飘香零簌簌飞来百鸟不敢喧畏有孤凰深处宿此君髙懐随处安我欲结交同嵗寒何当擕酒寻幽赏日日醉我青琅玕
　　城西赏梅用东坡韵
　　昔年曽居云水村暗香绕榻侵诗魂吟邉梦里长相忆清思恍到罗浮昬今年移家近西郭亦有一树开南园寒枝良僵苍藓剥冷艳落寞春风温防朝幽鸟唤人起半窓疎影交晴暾披衣起坐对觞咏何必扣遍山家门旧防已去不复醒髙歌且醉花间尊
　　杏花
　　春意竞喧嚾撩人半出垣红轻销醉色粉薄露啼痕揺动春疑閙开齐昼觉繁深蔵沽酒店斜绕劝农邨依栁莺多语偎桃坛暗翻枝寒横晓月窓白映晴暾坛静飘琴荐林幽灿药轩隔帘防雨夜香到欲消魂
　　送春二首
　　一春苦被春相恼及到春归更恼人恠底今朝轻别去空留啼鸟伴吟声
　　空庭草长燕交飞独坐闲吟昼掩扉风雨满城花落尽防人闲得送春归
　　鸳鸯
　　鸠逐妇何苦鸳鸯独可怜池塘风雨夜犹并一双眠
　　题花坞醉归圗二首
　　香熟家家酒花明处处春年来为多病愁见醉归人幽鸟唤提壶桃花映酒炉田家春社散野老醉相扶
　　调笑词二章
　　芳草芳草二月青犹未了和烟和雨路长千里万里断肠断肠断肠肠断飞絮落花撩乱
　　清镜清镜蝉髩蛾眉相映朝开暮掩少尘白髪多扵去春去春去春春去原上阮郎归未
　　樱桃
　　灿灿悬珠实埀垂拂翠苔鸎欺人不在含去又飞来
　　赋得江村送别送人起复
　　荷叶暗汀洲江村暮雨收钟声随棹逺渔父对人愁起复衣仍素行装扇及秋骊驹歌欲尽凉月在西楼
　　题焦道成画
　　何处画相闗南湖销夏湾波光浴几上颿影送窓间琴响来鹤笼开放白鹇防株霜晓叶一帯雨晴山彷佛闻樵唱依稀见牧还平生赋归兴坐对转清闲
　　寒鸦圗
　　空江隂霾断舟檝芦苇萧萧逺相接洲中栖息一羣鸦宛似梢头未飜叶髙枝翮冻吹将落低枝亚水惊涛恶上林全树多好枝何不飞去荣处乐飞不去兮争奈何流水孤村无网罗防待柔风布晴暖髙翔逺翥迎春和更愿年年黍禾熟饮啄飞鸣旹往复朝风莫雨亦不移长向田家树头宿
　　送人之京
　　西风扫云天似洗红日初升沧海底吴歈楚舞满船头相送行人渡江水江水东流燕北飞行人此别意何之不辞八月云阳路独携琴剑朝京师京师自古繁华地佳气葱葱五云际长安大道接天衢千歩廽廊连主第银鞍绣毂拥香尘蝉髩蛾眉日日新防处青楼相对起一羣娇鸟共争春春光浩浩花如锦莺啭雕窓妓犹寝云间直卖待帆归白下长干烧烛饮忆昨少年豪兴多北堂南陌遍经过云间陆玘夸词赋卢家莫愁新按歌闻卿亦是曽游客到处春风总行迹今朝应荐上天官无复追懽似畴昔
　　寄沈大本
　　每恨经年别相思隔楚江已看秋过半复见燕归双夜雨惊寒枕凉蕉近客窓身癯防露骨心静不离腔兴去诗难就愁来酒可降终当期后防谈笑对寒缸
　　题画
　　野水净无埃秋痕欲上苔自縁凉坐久不为防山来
　　题吴门四老圗【四老皆无嗣故结好以在送死云】
　　春风吹髩雪娑娑半度衣冠尚永和人比睢阳还较少图成商岭不争多樽中有酒欢湏尽身后无传老共何欲拟明朝一相访来聴林下紫芝歌
　　秋日山斋三首
　　幽独抱防疴淹留奈嵗何星霜秋髩改风雨莫愁多养素甘泉石偷生畏网罗年来城府里无事倦经过草白露零砌叶红霜满林初闻新鴈过知是已秋深病起还扶杖贫来不卖琴茅檐风日暖闲坐试孤吟寂寞无来客柴门尽日扃草根吟蟋蟀竹尾挂蜻蜓爽气岚侵席秋声叶满庭最怜窓里岫相对坐闲青
　　病起
　　卧久转无力空庭晓歩迟身癯长是病人说为吟诗帘薄风仍怯窓明日更宜床头余药在凴仗且扶持
　　江楼晚眺
　　天静波澄练江空月近楼露凉花解语烟暝栁多愁鸥送征帆逺虹随渚雨收防家官渡外灯火归舟
　　秋夜雨窓有懐葛秀才昺
　　耿耿不成寐空城寒漏迟那堪闻雨夜政是忆君时檐溜时惊梦防声暗助悲何当同剪烛重与话相思
　　秋夜
　　天髙风露凉月清桂花冷嘹嘹雁来賔防防叶堕井空斋独无寐兹夕惟念永如何床畔灯偏照离人影
　　喜陈孝防继见访
　　空山初雨歇君忽扣松闗林濶衣襟湿苔深屐齿班吟随清兴发思共白云闲自愧无兼味空留到暮还
　　重九前二日题城南书舍壁
　　潇潇风雨暗山房篱下谁能共一觞独有黄花知节近殷勤留客过重阳
　　宿刘徴小敏喜滕校理椿逺归
　　故人留宿夜逺客值归时松火鸣茶灶灯花映酒巵交防防竟少聚散本无期耿耿俱忘寐空庭月渐移
　　将之京留别马从兄敬
　　江馆西风又作寒同袍还念客衣单相思后夜苏城月独向丹阳郭里防
　　宿阊门
　　霜满乌啼夜月寒客窓灯火对愁防故园相去无多路便觉今宵睡不安
　　夏日过吴道者新居
　　低垣新筑未生苔僻近城南少客来凿就盆池移石甃起成道院乞松栽琴尊适兴随时乐窓户生凉四面开何用别寻方外住清闲只此是蓬莱
　　竹斋秋早
　　云黑树苍苍囬飚动素商髙梧鸣急雨脩竹翳残阳爽气侵书幌秋声绕石床不知今夜里添得几分凉
　　夏日闲居
　　未老先疎嬾间眠爱竹隂石邉床几净风外芰荷深嗜酒从家寠攻诗帯病吟幽居邻古寺长日有僧寻
　　夏夜
　　夏久羣嚣息开轩皓月中乱萤穿薜荔双鸟宿梧桐氷冷金盘果凉生水槛风惟愁天易晓尘事复匆匆
　　七夕咏牛女
　　天净月如钩银河澹欲流鹊桥金背穏龙驾防云稠此夜应相见平明起别愁莫嗟重防杳倐忽是来秋
　　秋夜有懐王鄜州观
　　孤馆凉生夕懐君又属秋蛩声四壁雨灯影一身愁栖泊縁覊旅飘零总宦防诗成欲脩问路逺恐沉浮
　　题画
　　侬家曾住白苹州偏堕黄尘已廿秋安得千金如畵里此身仍在钓鱼舟
　　小游仙三首
　　偶縁溪路入天台岚重霞深路不开洞口蓦闻仙乐响素娥知是有人来
　　瑶台月映彤云逈碧落风吹环佩声试逐羣仙何处去麻姑今夜宴方平
　　借得刘君一鹤骑飖飖云汉欲何之偶来暂驻长松下嬴得秦翁一局棋
　　题画为徐山人作
　　扁舟荡漾水云寛避暑曾防销夏湾好是君家亭子上卷帘直见洞庭山
　　题苏小小像
　　油碧车轻路去遥西陵松栢暮潇潇纱窓昨夜黄梅雨添得钱唐防畨潮
　　京师逢陆玘
　　朱雀桥头日未斜逢君不道在京华明朝又向江南去一路防山直到家
　　题梅花翠鸟圗
　　月堕叅横水竹西雪晴时节路髙低翠禽只恐香零落防度飞来不忍啼
　　题荔枝山鸟图
　　色欺鹤顶与鸡冠垂向枝头露尚寒山鸟飞来休恣啄遐方未贡到长安
　　柳枝词五首
　　髙出离宫覆御塘暖烟晴日闘新收舞腰妬尽东风力恨不移枝出建章
　　垂似缀旒笼似葢逺如轻雾淡如烟陶家旧日应堪羡一任春隂蔽县前
　　驿路溪桥野店傍防株揺曵复遮蔵年来频为行人折无复柔条似旧长
　　腰困舞非因态眉黛长颦岂为愁张绪料应今已老可怜无复旧风流
　　媚眼蒙茸半入春妆楼舞榭一时新谁能更近蘓台种教得吴娃尽效颦
　　闲居初夏七首次王校理韵
　　溪馆隂森夏木齐雨晴新緑覆檐低清风不为尘来扫黄鸟多因客去啼
　　竹树清清水一溪板桥南去草堂西兴来自爱寻诗到不意兼听好乌啼
　　琴为荒凉久断弦简因零落不成编醉来惟爱矶邉草留得茸茸待我眠
　　杨栁青青水满塘荷衣初试晚风凉偶来亭下防吟罢试数新篁防个长
　　云木苍苍夏雨过望中樵迳入烟萝山中惟欠流莺语花比春深也较多
　　遥遥刳木引泉过霭霭茶霏散碧萝芝涧忽闻山雨到竹窓分得夜凉多
　　寂寂荆扉竹里扄种人去雨冥冥一尊长恨无来客闲住花间自醉醒
　　夏夜
　　湘帘半卷树鸣蜩风露凄清玉漏迢素扇青奴浑不用卧防凉月上庭蕉
　　湖上
　　门轩湖水北四面芙蓉渚望望楚天遥孤帆帯飞雨
　　秋夜
　　寒蛩不可听况复起清砧落叶将飞雨潇潇又满林
　　春夜宿钱经客舍
　　听断春鸠竹外鸣客窓防雨夜初晴他乡遇旧偏多感对酒论交分有情千里归心随蝶梦半帘斜月送鸡声何时共汝还山去剪烛连床话旧盟
　　寒食旅懐
　　帘外春隂似去年异乡寒食倍凄然梨花香褪犹飘雪杨栁条长不禁烟无处追防乘欵叚谁家懽笑送秋千晚来走向东邻媪乞与新灯照客眠
　　客金陵送盛寅还吴
　　宫栁笼隂半已青俄闻归棹发金陵秦淮雪尽春潮长楚甸云开晓日升先我还家縁客久如君多艺更谁能莫辞同醉长干酒明日相思恨不胜
　　送俞立庵应湘府聘
　　鹤书逺聘到岩阿拜手幡然出薜萝天接孤帆秋水濶门开五栁夕阳多吴云渐杳乡邉树湘雨防生渚外波此去贤王应待久安车行斾莫蹉跎
　　题画二首
　　羽士清真侣斋居苍翠间偶临溪水上却望云中山日夕钟磬发应寻旧路还
　　逍遥西涧翁邂逅南垞客为解杖头瓢坐饮林下石防醉两忘还秋山竟云夕
　　清明日雨窓有懐一二同志
　　诗坛酒社久凋零每遇良辰忆旧盟四海弟兄何日防满天风雨防时晴青春有恨愁邉过白髪无情暗里生不道今朝又佳节竟无人话是清明
　　题南湖小景
　　南湖三月春水大射鸭船从菰上过邨前载耜唱歌声村后罱泥相应和红桃开处见一簇白鸥飞来时两个我家亦在此湖近惟爱垂竿对山坐
　　自述
　　疎狂浑不称儒名三十年来一未成留客未尝敎便去寻僧多半为闲行只愁酒尽黄花老任取秋深白髪生近欲衣冠如古制原头野老莫相惊
　　秋日雨中留饮千氏书楼
　　一声新雁起平川秋水弥茫接逺天人倚碧防干外雨舟横芳草渡头烟归来举世无元亮感慨斯时有仲宣今日故人皆满座不妨沉醉菊花前
　　宿开元精舍
　　落日树隂隂禅幽静客心香烟秋殿寂灯火夜厨深茗熟僧先睡诗成佛对吟自怜躭僻志只合卧云林
　　长至日喜友人见过
　　今朝风日好喜见一阳回檐鹊翻晴噪家僮报客来履长忻有贺献颂愧无才且共酬佳节深深劝酒杯
　　赋得秦淮夜泊送吴秀才归吴
　　烟雾淡笼月泊舟依浅沙且沽今夕酒听唱后庭花淮水迎归路吴山防到家乡中莫留滞慈母在京华
　　送葛南伯之洪澹廵检
　　蜀中当俊杰要剑入南闽夜逻龙溪外秋吟海岛滨青山围镇市畵防拥诗人羣盗知先遁禁书好更亲
　　早春送徐枚理还越
　　湖光逺离情奈若何花香随去舫栁色蘸青波晓雨晴吴甸春寒峭越罗云归千嶂尽雪在半篷多酒向愁邉贳诗从醉里哦行装书错襍归路岭嵳峩南度烟中望西陵月下过还家应访旧清兴莫蹉跎
　　送传世南
　　杨栁古城邉风光触处妍畵船轻似鹢春水濶于天歌断人将别帆开月正悬囬防五云际雕鹗去翩翩陪唐陆二秀才防天禧寺分韵得池字
　　同是殊乡客因闲偶暂期相携防帝里幸得到天禧境胜尘寰隔禅幽静者宜御香曾降日鸾辂每防时讲后僧归院斋余鸟下墀珠林花绰约杏阁燕参池探古廵廊久行吟出寺迟登临独惆怅后防杳难知
　　秋夜有懐金徴士潜
　　秋声随处起落叶暗庭除积雨生苔厚闲云映竹虗湿萤凉入幔黠防夜翻书遥想维摩伴安居独晏如
　　九日懐沈大本
　　茱茰红映绛纱囊旧俗犹传费长房身徤喜逢髙处饮老来不觉醉时狂已乌帽迎风落任取黄花挿髩香眼底故人惟沈约每逢佳节入他乡
　　送韩医士之京受冠帯
　　药裹诗囊共一船春风相引去朝天宫槐过雨沾行斾林杏飘香度别筵术学试趋丹阙下衣冠归拜采庭前莫言防禄亏亲养樻劵还能助俸钱
　　送朱孝亷起复
　　通波亭下水如天送子离情倍黯然读礼已终三载后辞家又向五云邉壶觞杂坐依林草箫鼓齐鸣动祖筵日暮分携凝望处风帆渐逺孝亷船
　　杨花
　　飞飞衮衮复扬扬送尽春归客路傍雪为有才曾拟咏风因无力却欺狂籹楼晓起萦奁白水郭晴时满店香莫向天涯凝望眼楚宫隋苑正迷茫
　　寄沈大本
　　幕府门西初见时一言投分即相知防年别去身多难今日归来髩有丝茂苑江山皆旧恨小齐巵酒总新期何縁蠲了遐方戍长共吟窓计较诗
　　逰西坞
　　久作还山计于今渐有縁终当来此处盘礴听风泉
　　客中嵗尽寓懐
　　江邉揺落景萧疎客里愁惊嵗暗除寒沼有氷胶破砚晚窓无雪照残书青窥栁眼迎春笑粉妬梅容待腊舒自叹新年归未得故园桃李复何如
　　早秋送刘人材
　　絺绤含风晚气清凄凄离恨似凉生伊州歌罢人初别何处飞来雁一声白露半江秋月皎青霄万里暮云平金貂换取新丰酒重醉炉头送长卿
　　中秋夜不见月
　　拟向中秋翫月来朱弦拂拭酒新醅隂云忍到今宵暗不放霜娥下玉台
　　溪居春晚
　　残红堆迳厚于苔偶与寻诗晚歩来只道春光归已尽隔溪犹有野棠开
　　题畵
　　逺汀飞尽一双鳬烟树迢迢映緑芜何似载书兼载酒樵青揺出女儿湖
　　题辋川圗
　　木兰紫近辛夷坞芳树髙髙结翠隂囬首辋川裴廸老不知谁与伴行吟
　　逢秋江钓隠
　　曾伴沧浪钓晚风如何江上又相逢莫辞同醉船头月明日烟波各万重
　　送钱经二首
　　秋云漠漠树离离孤馆俄惊雨后时明日风帆江上路防山应起故园思
　　乌府归来未白头相逢不道又深秋故园亲友知多少若个能来慰别愁
　　题桃源圗
　　细草幽花山洞春春深闲却种桃人源头不放渔舟入尘世那知有遁秦
　　江上
　　江云漠漠晓寒生出户行吟傍水行沙鸟底縁栖不定背人飞过柳邉鸣
　　题畵二首
　　黄叶西风古寺秋霅溪南去记曾防年来为减寻诗兴常对青山嬾上楼
　　碧树朝笼五色霞家家香饭熟胡麻刘郎一去无消息开尽溪头白葛花
　　北郭二首
　　小巷人家半掩扉緑隂相暎柳依依莫言飞絮身无定才得沾泥自不飞
　　纷纷车马向城间尽入朱园防牡丹独有东家林下竹更无人去扣门防
　　赋得酒瓢送陆玘
　　形质非雕琢天成贮玉浆匏尊宜作伴椰榼每同将和月悬吟杖随人入醉乡最怜临别处花底防来香
　　赋得桃坞晴霞送友人
　　城西多隙地一坞尽裁桃树暗人家少花深酒斾髙红霞晴散绮香露暖濡袍好向成蹊处停骖饯浊醪
　　赋得柳巻啼莺送景文伟应谷府聘
　　何处黄鹂语垂杨紫陌深一声初破晓千里逺流音出谷将求友迁乔欲上林叮咛如有意还感别离心
　　赋得太湖春水送华以及嵗贡
　　浩浩来天日溶溶接汉津光随征櫂逺緑染客袍新瑞气初销腊恩波总是春明朝禹门外一跃有谁论
　　赋得剑池送沈友人之京
　　巗树鳞皴生铁花一寒玉清无瑕山中有穴通海脉人间无地埋青蛇居僧往嵗不饮井防客长时来煮茶安得干将复飞出赠君佩服归京华
　　题鸿山邹校理溪山小隠
　　旧叶梁谿上青山帯草堂地形殊锦里风景似潇湘竹树踈还宻苹芜緑更香防家遥隔浦一迳别归庄鹤伴寻诗杖鸥随载酒航林霏浮墅色帘影动波光苔厚封琴荐花轻防笔床樵歌知伐木渔唱罢鸣榔吟思清秋浩书声白昼长半邨烟雨嶂两岸水云乡永望情无已频过虑共忘何当谢尘事来伴咏沧浪
　　题山钱氏家山圗与子公赋
　　闻君家住处累世山邉处士留遗泽羣郎迈等贤缉熙兵燹后謌咏太平前源废移桃补篱荒种槿编园林应昔日亭馆继当年境胜同韦曲圗清似辋川红蕉凝宿雨粉竹弄轻烟窓白云初起松寒鹤未还碓喧诸涧汇门静一峰偏客至因观谱人来或贷钱行髙乡里颂书在子孙传容我依乔木烦君置石田
　　送刘司税
　　闻説刘司税心懐更坦夷量寛无醉日俸薄有贫时近喜加新泽明当别故知城西征赋浩梅发望归期
　　秋日答沈大本见寄
　　嬾与尘嚣接端居养道心名题蕉叶遍履迹迳苔深客有投诗赠僧多索画寻知君垂访日随兴过山隂
　　【附】沈大本秋日寄谢一缙
　　未吟春草句先起忆君心黄叶闲门遍苍苔陋巷深暂违如久别欲见似难寻囬首山塘路浮云又夕隂南涧
　　空林积雨霁偶乏供晨炊行行入深杳采采南涧芝归来憇亭下浩歌无人知
　　梦中题梅花
　　湖上风吹冻雪干防枝临竹映清湍不论僧舍门常掩下马敲开也借防
　　题刘松年画仙山圗
　　羣山岧嶤紫翠封楼台缥缈烟霞重青谿逈隔红尘路玉洞遥连绛府宫溪邉洞山相隈隩蹊径深深映花竹风散花香防酒瓢日髙松影闲棋局岩前偶坐二三翁神气萧爽巾屦同玲玲緑髪稀可数皎皎双童且浓其间一仙如识面忆在芙蓉城下见曾将寳诀授长生还引瑶池间小宴别来倐忽三千秋旧踪那复更追防何当重跨轩间鹤来防诸仙领上头
　　枫桥歌送吴秀才之金陵
　　君不见枫桥水平流直下太湖来环绕阖闾城西北其间风土何佳哉层楼叠榭侵云起望处人家半临水水邉歌舞不胜春桥下帆樯停似蚁复有大道接金陵送客每来桥上行山寺钟鸣知夜半渔村月落见灯明今朝却饯吴公子解我金貂沽渌醑帆挂长洲苑外烟衣沾虎阜山头雨暮烟秋雨益凄其别绪离情无限期昔时应是今时景今人还诵昔人诗见説长干花似绮君归更莫思乡里
　　送杨水虞复官沔阳
　　忆昨移居城北陲与子舅氏先相知君初筮仕已逺出我昔素昧常嗟咨今年长夏俄婴疾一卧萧斋浃旬日空庭草色断轮蹄幽户蛛丝径蓬荜忽惊有客扣我门竹间剥啄声相闻起来倒屣出迎见知是水虞扬子云自言秩满朝京国省亲告许来亲侧今朝堂下舞莱衣明日沔阳还旧职我闻沔阳湘楚间楚波浩荡湘廽环春至遥连渚宫泽秋清逺见湘君山水邉人家半渔户唱歌捕鱼自朝暮得鱼归来先报官半售商船半输赋君今再任苦不难依先税法更宜寛莫辞防禄养亷薄尼父尝为委吏官
　　卧松轩为勾漏山人作
　　苍虬连蜷防书幙日夜奔涛吼巗壑碧窓幽迳浄无埃洞口烟霞春寂寞中有一人人中仙峩冠野服何翩翩手持黄庭入勾漏一卧松深三十年苍苔为菌石为枕偃仰防书忘飡饮万事不到心上来一生惯向云间寝有琴横几酒盈觞怡然相对傲羲皇有时沉醉不得起零落满身金粉香碧鲜寒多云影薄露滴松梢月将落梦囬酒醒谁为俦只有巢间两栖鹤自怜我本林下人偶因为客堕黄尘今朝展圗长太息何时拂枕来为邻
　　题伊宗啓望云思亲圗
　　朝望云兮云孤飞暮望云兮无依云悠悠兮无定山嗟防子兮胡不归却褰裳兮陟岵山万重兮霭烟雾虽楚尾兮吴头水惊渡兮难度聊兀坐兮徘见长干兮日暮忽云去兮空山我思亲兮如故
　　送邓司税起复
　　江城初收夜来雨荷叶荷花暗汀渚兰棹唱彻采菱歌一夕凉飚送残暑昨日立秋今日凉邓子东书还帝乡飘然长揖来告别使我顿觉心彷徨忆昔年时同里闬茂苑长洲每防翫春风载酒泛南湖莫雨谭棋向西馆一朝乡老荐佳名拜受徴书上玉京天官遴擢乃小试承恩逺赴沔阳城司税伊何未周嵗俄尔萱堂讣音至匆匆解印赋归来黙黙哀亲守防制繐帷颂彻蓼莪篇今年起复又朝天却辞吴防春防处又上秦淮夜泊船嗟尔亦是东西客相送殷勤陈祖席酒酣忽起唱阳闗离思满江秋月白君今年盛更才能鹏程万里渐飞腾莫言身为防官系鼎食由来自此升
　　题咏春轩诗巻
　　桃花一片飞吟席笔底风光生顷刻梦囬草长满池塘园栁鸣禽变晴色独邀西叟伴酬一笑东君已相识床头緑蚁浮瓮香洗盏殷勤向文墨怡然兀坐撚长须静对溪山如有得兴来不道有乾坤醉后那能较平仄深红嫩白故开迟含娇也待诗催逼须防半语发天机已漏人间好消息
　　送复虞陈孝亷自蜀还省亲囬戍
　　十年邉戍喜今还暂解征袍复衣斑供侍未终甘防后新愁又起别离间云连蜀道秋登栈月满瞿塘夜度闗此去定知乡梦在依依长绕海虞山
　　秋日江村即事有懐沈秀才
　　泾上菰蒲接渚田江村风景渐凄然西邻夜静开舂稻南浦秋深罢采莲迁客暂归仍逺别野人多病只髙眠明朝风雨重阳节依旧孤吟向菊邉
　　送卞都昌从东胜军
　　朔漠风霜过暮年独怜长路去緜緜一家数口笼沙外千里孤辀雁碛邉听断胡笳惊陇月敲残刁斗见炊烟儒冠且莫轻抛掷早晚徴书下九天
　　题昆山陈隠君玉峰清兴诗巻
　　吴门东望郁岧嶤秀色凌空近可招路转翠防知有寺地连沧海见生潮洞中景似桃源小云外踪疑石磴遥闻说诛茅栖隠者防多清兴逼尘嚣
　　送吴下陈孝亷之云南省父
　　西风昨夜动斑衣又趣行装出故扉亲舍望中云共逺家山别后梦还依渚莲秋半花全落沙树凉多叶渐稀闻说北堂萱草在明年春至待君归
　　雨中周医士邀赏牡丹
　　药轩西畔一栏花留得于今有防家开处每邀賔客赏栽时应待子孙夸苔因丛近多沾屐蜂为香防半出衙昨日雨中犹满座歌钟应不负秾华
　　濠上雨中晚眺
　　雨深云重晓来天坐对寒城野水邉杨柳为谁先自老防防无伴不成眠溪痕渐长莎间石鴈影初沉渚外田何处忽闻歌水调短簔归去钓鱼船
　　送卢孝廉志学
　　霏防冻雨滟轻尘腊尽江南又见春别酒易醺伤病久新诗多恨送行频尊前衮衮谁怜客天下滔滔莫问津此去遐方何日到相思愁絶故乡人
　　送吴文质
　　江上寒多酒易销送君将上木兰桡只愁雪遍长安路未放春风着栁条
　　寄王廷桂
　　山连罨画云烟好路入苕溪水木清如此江南好风景故人何事不归耕
　　溪山晚歩
　　一树闲云一迳苔板桥南去草堂开人生未了寻幽赏不为防山也自来
　　题晚行圗
　　云深谿谷不逢樵一蹇冲寒去更遥忆得匡庐山下路晓风残月过溪桥
　　题秋江待渡
　　鸥冲秋色去沙尾人背夕阳归渡头我亦有家湖水曲便须乘兴上扁舟
　　访严隠士
　　草香烟碧路髙低偶兴寻君水竹西情洽不知延坐久半林风雨午鸠啼
　　九月十日雨中访徐校理留宿
　　满城风雨菊开残过尽重阳客未还今夕雨窓同话处得疑剪烛在巴山
　　过徐山人居
　　寥寥犬吠屋头云寂寂莺啼谷口春莫道人间闲处少人间自是少闲人
　　登雪頥阁有感
　　昔年吴地盛繁华平屋楼居千万家今日试凴髙处望满城烟树乱啼鸦
　　初夏雨窓感懐
　　凄其风雨暗书楼病久那堪近麦秋緑遍桑田飞戴胜烟深竹墅听鸣鸠屦因晴少常悬壁帘为寒多嬾上钩自是春归情思减青山莫笑倦追逰
　　京师病归
　　婴疾还家久未瘳俄惊节序倍淹留桃花岂解迎人笑燕子还能话客愁疟去就床悬汉镜闷来欹枕防吴钩人间白髪无年少尘事萦心即上头
　　寒食村中
　　流水清清暎浅沙石林风急乱啼鸦荒村寒食无人到何处香来枳殻花
　　雨中放舟寻周傅秀才
　　舍舟登岸入松筠偶兴源头访隠沦扫榻不须延我坐满庭风雨自留人
　　归城南旧居有感
　　不到城南十载过乡园风物半消磨烟光惨澹人家少日色昏黄鸟雀多长醉覊情难对酒欲狂吟兴易髙歌邻翁问我归何事笑指空江起莫波
　　早起
　　夜永睡已足晨兴及东轩拂拭几上书静临窓卞翻茅檐日初上蒲团坐方温萧然一室内湛焉心独存僻居非索隠沉黙本无言敛帙振衣起闲度风竹喧
　　独酌
　　懐抱正纡郁麯生偶相延呼儿具尊酌坐倚长松邉风吹头上巾露滴琴中弦山禽唤提壶交交呜我前是时日亭午清隂散芳筵一弹复一觞渐觉身頽然只此谢尘俗焉知愚与贤
　　秋夜有懐陆都事玘
　　飘风从何来洒然凌我衾展转不成寐弥觉凉夜深念彼离居客幽懐盈素襟防防对余烬起坐正孤吟余亦感时迈髩飚已侵何当展良觌尽冩乖违心
　　懐葛昺昆季
　　翩翻棠棣花零乱春风里念子弟与兄飘泊正如是一逐风波迁相去各万里儒冠虽误身戎服今已矣怅望楚天遥孤云岭头起
　　懐伊庸祖
　　任賔久上国经嵗旷鳞音衡门掩苔迹日日生緑隂篇书展复巻孤坐成空吟起望发长啸清风来素襟
　　懐王校书观
　　春阳照轩厦好鸟日已喧端居覧时物嵗月循双辕岂无花下酒解此心中烦于焉再良觌相对共忘言
　　陈桓洞箫引
　　雕虫不蠧柯庭竹留得人间作鸣玉光鳯寻仙呌紫禁盘施水下桐枝宿月轮团露凝不流冷光叅差射双眸赤壁癯仙醉方醒一声吹破君山秋古龙吟水湘烟湿椎蛟潜舞波心碧曲终江上不见人凄凄妇烟中泣
　　春夜謡
　　花梢日堕房栊黒蜡炉初烧畵屏侧翠鬟重整待归筵嘶马无声桂花陌嫦娥唤月出海宫薄云碎帖鱼鳞红徘徊徐下阶瑶立下尽荼防隂转东鸎魂蝶梦芳丛底飘荡春风一千里重城漏断来不来侧卧和衣聴阍啓
　　采莲曲
　　南风挥挥水上来五月六月芙蕖开红妆緑髩谁家女青苎缝裙一色裁船头摘花歌且坐船尾夷犹揺浆和忽惊山雨过横塘撑入栁隂防雨过晴来复爱锦云柔争唱斜阳不肯休趂得落潮归又晚一弯新月在溪头
　　显曾节妇诗巻为子唐斌赋
　　繐帷梦断鸳鸯晓旅榇荒凉魂缥杳深闺少妇才及笄客邸夫君三十老夫没年年经防秋嫁时緑髩今白头膝邉有子渐成立家业峥嵘无复愁自怜年少孀居日舅老失明姑遘疾至亲骨肉皆流离终嵗户门遭叠出今防堂下舞莱衣忘郤当初辛苦时妾身若到黄泉下相见良人心不亏
　　题芭蕉仕女图
　　新凉木欺扇弱质自先怯芳思无人知金风动蕉叶
　　江南古意
　　江上摘莲花逢郎日未斜停桡闲借问何处是郎家忽遽笑回言家住横塘口南去第三家朱扉映疎栁明朝采莲出采过吃茶不只愁风浪濶不得栊船头
　　题畵送陈孝防谦还吴
　　余昔在家日闻子来观光今余防上国子欲旋故乡相逢不忍别又复留经月旅馆连秋风行装拟明发楚尾与吴头目断思悠悠如何同作客君去我仍留执手立都门都门日已暾緑芜江上路黄叶寺前村四望长干逈却念家山景亲舍白云邉野渡苍烟瞑别酒坐来醒吟余思颇清挥毫图小幅聊复继离情明朝到泉石见尽应相忆烦君好为蔵待我归添墨
　　小院
　　春云漠漠散轻隂杏子花开小院深人在碧窓初睡起数声啼鸟隔芳林
　　宿江上
　　白鹭洲邉暑气收月明凉思满书楼酒醒夜半开窓坐一鹤横江万里秋
　　移家将之金陵宿枫桥
　　山寺烟初瞑江村月又生辞家无十里不寐到三更犬逐渔灯吠钟催客棹行从兹去乡土寜得是吴氓
　　春日白门冩懐
　　兴尽春衣过却寒经旬不放酒杯干莺娇故况翻多语花恼吟情艳未残白雪词成人共接红笺书就妓偷防便老我京华客烂醉狂歌且尽欢
　　秋庭雨窓
　　纷纷黄叶下庭柯夜永隂寒袭幔罗灯影尚怜诗骨瘦雨声偏向客窓多乡闗有梦何时到亲友无书半载过坐久忽惊檐溜断鸣蛩四壁助吟哦
　　题熊大使梦萱诗巻
　　官舍思亲久庭喧入梦频长随花里蝶绕遍砌前春开落虽成幻栽培自感神芳馨忽吹散不觉一沾巾
　　雨中登甘露寺
　　多景楼前兴趣清试凴髙处散覉情香台逺映金山寺烟树斜连铁瓮城帆帯雨飞来更疾鸥随潮落去还轻却怜南北经过客谁肯停桡向此行










　　兰庭集巻上
　　钦定四库全书
　　兰庭集巻下　　　　　　　明　谢晋　撰客感醉中偶成
　　旅馆夜沉沉挑灯坐独吟不缘愁易醉那觉酒杯深
　　题滕王阁图
　　巍巍高阁瞰清波阑外时闻响佩珂蛱蝶图成人已去朱帘不卷雨来多
　　送顾掾秩满之京
　　罢阅案间牍复辞江上家千山迎白下一骑入京华
　　题画
　　苍松影静白云闲路转深谿第几湾好是雨晴秋色里杖藜随处看青山
　　晴雪轩爲李文翰赋
　　同云初散见晴空四面轩开一色中光射庭除骄夜月寒侵磵户薄春风不妨待伴长堆积还惜当阳渐化融好向尊前歌白苎与君沈醉乐年丰
　　脩竹坞访萧隐士
　　草堂寂寞西磵防隔林犬吠声寥寥幽人无事不出户送客有时还过桥溪上斜阳立将尽莎间细路归仍遥明朝秋风桂花发卧稳东山谁见招
　　送医学盛启东之京
　　欲试轩岐学相将上九天祖陈枫叶下席展杏林边暂别烧丹灶来登罨画船衣冠颁日赐雨露想承偏
　　除夕
　　客邸逢除夕惊看歴又终春囬鸡唱里寒尽漏声中畏老愁添岁安贫送穷围炉倾栢酒烧烛待东风
　　立春日喜甥陆懋至
　　客边寒已尽喜汝共春来况有乡园信能无懐抱开辛盘初试菜午馔更添杯念我本多寂匆匆莫便囘
　　送季冬科举
　　中呉贤季札射策去长安路自云边入花从马上看露分丹桂湿风飐绿袍寛防待泥金帖亲闱报捷欢
　　送人村赵九皋
　　忆昔交游日垂髫即共师年来俱老大君更美丰姿多病难为别相贻独有诗天官名著乆行斾莫迟迟
　　题汤隐君小林居
　　旧业依东郭林园仅畆余日来无俗辙岁乆似僧居不购邻边地惟添架上书何时分半榻清话夜虚
　　顾孝子林塘佳趣
　　甫里幽栖处防旧宅边闲居惟奉母高遁在希贤林麓通樵迳坡塘隐钓船氷澌鱼跃锦苔迸笋穿钱甘旨慈顔悦春风防袖翩吾将乞萱草分树北堂前
　　题松磵寒鸦图
　　松柏枯欲拆日色澹无辉双鹤高翔去寒鸦作阵飞
　　送前太守徐二丈之京
　　出守名邦两任间退居田里二毛颁更之官去非为老乞得身归便是闲兰棹又辞湖畔宅蒲轮渐逺寺前山汉庭肯遂中公志冠带应教致仕还
　　客至
　　黄叶纷纷拥砌苔柴扉寂寂面峰开庭间忽闻两鸦噪门外不速三人来烹葵致敬聊为饷短日频移且莫催知我幽居无别事不妨闲坐更徘徊
　　题高尚书彦敬画竹
　　烟稍渐长拂云端露叶高垂不可攀遗墨未干人去逺独留清节在人间
　　题沈公济山居五咏
　　缘浮入山处有石平如砥风雨长苔痕还从风雨洗【白石坡】
　　幽谷夏已深槐柳阴初合清昼落花风禽声自相荅【清阴谷】
　　山客经旬出林花日将谢风吹磵户开麋鹿眠床下【山斋】缉茅春墅中日夕乱峰绕昨夜杏开花春风吹碧草【野亭】竹绕石泉生泉流竹根出涧底有新梢山中知夏日【竹磵】
　　题宝积寺八咏
　　平湖澄碧鉴虚阁瞰清波有月心同赏无风水自磨【清镜阁】
　　楞伽千载室兰若一函经为问看经者年来防百龄【楞伽室】
　　影向湖波落青临梵宇开上人趺坐日高处作层台【青莲峰】
　　一迳萝霏襍防埽不开空中闻锡响知是有僧来【白云迳】
　　碧甃寒相对潆渟西复东不縁居一地那得两心空【双冷泉】
　　石迳穿云去山亭傍路安坐来清润积吟袂欲生寒【翠微亭】
　　层楼面沧海月出预能期想是凭阑处人间未见时【先月楼】
　　欲识古人趣当玩古人心古人既自得视古犹视今【玩古轩】
　　支硎山十二咏
　　楞伽开净域闻自道林兴山水清佳处由来半属僧【楞伽院】
　　林中禅寂地古木丛青霭当年结屋人惆怅今何在【附沈大本作下同】
　　平池澄晓鉴虚阁涵秋月时有炼形人闲来照须【南池】丙穴暗泉通清漪浸碧空白莲秋未老鱼戏叶西东
　　寒逼禅僧定凉醒醉客眠户枢从不蠧岁月任推迁【石室】凿石客趺坐还将石作床山中当夏日此处独清凉
　　凿石破苍苔青天地底来夜深寒月印疑是晓奁开【八隔泉池】
　　不作方圆甃池形似塔形云光来复去孤影湛亭亭
　　峭壁拥双扉亭亭夹翠微山灵虽解设不禁白云飞【石门】设户防来徃两崖相对青山僧无一物入夜不须扄
　　空壑积隂晦层崕沍冰雪下有清冷泉终年流不歇【寒泉】饮来如雪味入口带天香流出空山去能令天地凉
　　追风归似铁留迹向山深神力犹诃防苔痕不敢侵【马迹石】
　　支公有骏马已骋千里道留迹在空山犹恋山中草
　　日出众山窅月落众山黒朝来卷幔看气势凌秋色【南峯】回峯带秋色苍翠耸晴昊涧底有寒梅年年着花早
　　诗人一壶酒待月升东岭松壑起涛声山风吹上影【待月岭】
　　入谷路已昬逺寺钟声歇烟中人语喧归樵待明月
　　涓涓清涧中长洗山僧鉢还将鉢盛去防向玻瓶滑【碧淋泉】
　　泉流苔石下潆渟映空碧上有疎篁枝苍苍同一色
　　乆养笼中鹤如何却放归不知初放日曽别主人非【放鹤亭】
　　放鹤人何在孤亭横翠微客来亭上坐惟见白云飞
　　头角昻藏出经春卧夕曛无人来问喘嘘气自成云【牛头峯】
　　嬾随年共化独卧空山里时有牧童来长鞭驱不起夏日过陈孟敷书馆冩画诗
　　防居城北苦湫隘况复维时当九夏黄埃飞扬盈坐隅南薫不到庭轩下清晨逺策偶寻幽来访陈蕃读书舍竹树萧森风满林图史纷纭籖绕架前研具颇幽洁侍右童生亦闲雅烹茶扫榻固相延拂拭溪藤需小画嗟余尘垢乆填臆欲冩溪山未能暇对此襟懐始觉清何吝当轩恣挥洒含豪濡墨起云烟千巗万壑生虚籁一幅都无半日成持向高堂便宜挂君家舅氏严昌翁偶来见之忽惊差贤甥珎重即相惠邀我题诗继三榭坐乆吟成兴欲阑林稍逺见斜阳下明朝有意更来寻仍与君家了清债
　　画天池石壁图送马谷中还金陵
　　中呉之山何壮哉羣峯拥翠西南来就中天池秀莫比灵境逈出如天台石林青苍蔽晴昼草碧花香春雨后莲峯倒影落寒波松籁翻声作金奏兰若去空不盈尺山僧住乆甘岑寂云中犬吠有人来烟外钟鸣知日夕忆昔携君行乐时浴沂风味相追随流觞共借池边草防茗还题石上诗怜君别去金陵路嗟我穷年守芸蠧毎懐清景只依然常恐朱顔不如故今年君随春共还访我来需画里山隂崖石壁才隐起但见云雾飞间明朝持向金陵去故山移入斋居内吟余时复一披图应念当年共游处
　　送圆鉴中住杭城海防寺
　　罢纂金仙贝叶编囊衣又上浙江船呉山树色春城里萧寺钟声暮雨边智永终期追草圣贯休不独悟诗禅遥知入院谭经暇试茗还烹苐一泉
　　送观上人
　　路转长干入翠微寻幽常与道人期政忻接席听谈讲又见停桡话别离上苑莺花留住乆故山猿鹤怨归迟却怜今夜禅月更约同看定防时
　　送宗季传住檇李眞如寺
　　加禾南下旧招提唐相裴休故宅居近喜吾师开讲席正逢宾馆罢脩书闲挥尘拂天花洒静对鸳湖夜月虚别去停云如有念新缄毋吝寄双鱼
　　送彚木庵上人
　　琅函脩罢便治装咲指东呉是故乡瓶水贮来和涧月囊衣披去带天香雨新苔石跏趺静风满襟懐啸咏凉归到山中犹夏日枇杷果熟待师尝
　　送钊上人
　　鹁鸠啼断树隂隂官寺俄逢夏已临晓润行装梅雨细寒惊乡梦麦秋深穿云还认来时路见月应悬别去心安得如师归旧里孤琴擕上翠防寻
　　送呉僧游杭
　　随例编摩寄此身思家梦绕太湖滨山中坐腊辜长夏客里清斋过尽春杖锡未游天竺寺袈裟先带玉京尘明朝试屐孤山路应访梅花树底人
　　题谟上人碧梧山房
　　一院清隂仅畆余碧幢高映小禅居踈花暗堕疑香雪宻叶轻翻讶贝书雨滴秋声寒砌近月分凉影夜虚枝间栖鳯休惊起正是山僧入定初
　　题恂上人听潮轩
　　轩遥对海门开汹汹涛声入座来欹枕毎惊奔万骑凭阑时响骇千雷晨兴禅客心偏静夜语舟人梦已囘几度坐忘闻渐杳松风吹月上楼台
　　赋得雷峯落照送僧游杭
　　连山一抹映霞红妆防西湖晚景浓长送钓船归逺浦还催僧寺起疎钟浮图挿汉光相射高树悬崖影渐舂欲借鲁戈挥暂驻照师飞锡过前峯
　　寄浦山人
　　自脱登山屐便违泉石期緑封林下藓紫老涧阿芝猿鹤秋应怨烟霞暮亦思西风丛桂发要拟是归时雨中王明府招饮是夕就宿期陈士初不至
　　雨歇杏园暝纷纷客散时主能延共宿君独负幽期漫剪西烛空烹南涧葵鸟啼残酒醒达曙罢相思
　　赋得灵巗懐古送瑀上人
　　呉宫成梵刹销歇尚遗名台峙荒琴荐池存涸研绮罗无复见泉石有余清相送师归去重增吊古情
　　陌上逢琵琶女
　　朝抱琵琶出暮抱琵琶还琵琶声不改人自老容顔
　　送天界寺僧归苔溪
　　玉磬山前看驻钖龙河寺里罢闻钟苔花开遍溪南雨归去何时便得逄
　　七寳泉
　　邓尉山中七寳泉味如沆瀣色如天半清浅无穷脉一线长流不记年刳竹引归香积内试茶烹近白云边我来酒渴仍秋热嗽尽余酣就石眠
　　题画
　　黄鹤矶头望秋色霜醉寒枫照人赤西风吹鴈落衡湘天影波光共涵碧空林有客来何处狼籍壶觞各沉醉酒船横放荻花中坐对青山不归去年来我亦厌黄尘欲向沧州寄此身终当谢却尘间事同作沙鸥社里人
　　渔父词
　　水是侬乡舟是家白苹风外钓丝斜樵青自作沧浪调惊起双鳬出浪花
　　秋日雨中白门冩懐
　　秋雨长安陌经朝只闭门阴云连白昼灯火易黄昏屋漏频移席囊空乆弃樽故乡禾黍熟何日到江村与盛医紊自呉同舟次孟子河洋口四首
　　风逆舟难进潮生日又斜已知江口近岸上有人家客路行将半乡关望渐賖如何一年里两度入京华江上寒惊早秋深未授衣停桡先问酒登防试敲扉鸟下烟汀尽帆投莫岛稀榜歌声渐杳浦树逺沈晖空江烟雾里望中賖雪拥潮头白风飘雨脚斜乱蛩鸣岸草一鴈宿汀沙梦里闻歌处篷近酒家万顷苍茫际风防瞬息间赋诗同俊逸把酒对江山白鹭明秋髩丹枫照醉顔宦情兼旅况徒羡钓舟闲
　　陌上见杏花
　　赤阑桥畔粉墙东杏子花开树树红自是陌头春色好赏心不与故园同
　　春日冩懐
　　好懐无复似前时一半春过尚未知惟有白门桥下桞见人憔悴也颦睂
　　题郭宗仪半野轩
　　竹树萦回带板桥一溪流水隔尘嚣成村只有三家近去郭都无四里遥春雨楼台里岫寒宵更鼓枕边谯湖田山塘路烟月平分景倍饶
　　送任二尹复官呉县
　　考绩曽闻谒紫宸俄看征櫂别江津郎官拜去虽依旧雨露承来又一新古县花明千树晓重城桞色万家春知君德化呉民乆风俗从兹想更淳
　　中秋夜坐
　　白昼雨如注黄昏云渐开氷轮时露影金气净无埃栖泊从萍梗情懐付酒杯故山丛桂发应待逺人囘
　　送金征士问应书诰荐
　　金卿二十即能文染翰争夸遇右军用笔不愁穷兔頴临池惟爱弄鵞羣常年闭户稀曾出一日佳声逺自闻忽覩荐章从聘召为书皇诏锡功勋治装早已辞亲旧拜手明当谒帝君花底倾来杯欲尽桞边防处袂将分嗟余蠖守依环堵羡子鹏抟在五云圣代英材超徃古家鸡野防任纷纭
　　秋暮客懐
　　打风雨响天气为催寒菊到重阳绽人生几度看酒樽须放满懐抱且教寛渐老无兄弟谁能救急难
　　朝来
　　朝来重览镜白髪渐看生不畏年将老深忧业未成江山随处景松菊故园情近喜疎杯酌抄书得眼明
　　秌晚
　　乆客清溪上深秋古巷西井梧将落尽篱菊未开齐门掩潇潇雨涂深滑滑泥凭轩时引领触处暮云低
　　孤云
　　才看生石上倐在太虚中停处长依日飘来不待风既能无着碍一任自西东防见从龙去为霖建大功
　　逢沈以潜
　　何处移来一艇闲褰衣同憩树阴间自缘别乆多情话不为看山忘却还
　　荅缪防见寄
　　人间无伯乐谁识是龙媒君意青云乆吾年白髪催大寒推守火清夜只书灰消渴虽长病还思露一杯
　　元日客懐
　　四年元日客京尘孤馆今朝复见春座上青氊于我旧镜中华髪为谁新屠苏入手思儿辈萱草囘芽忆老亲浇酒愿身从此始儒冠长作太平人
　　春思
　　东风吹雨正帘纎春色和云压四檐听断莺声残醉醒杏花香底坐钩帘
　　雪晴
　　瑶华一夜满长安拂晚鹴裘愈觉寒地接阴涯全积聚路当阳处尽消残烹茶未许陶家扫咏絮从教谢女看遥望钟山霄汉际逈临金阙玉龙蟠
　　雪晴早行
　　薄雪封双井层氷沍六街马蹄声蹴蹴鸡唱韵喈喈寒切诗人骨晴舒旅客懐何时归旧里旭日卧闲斋
　　巳丑岁初度
　　缙也东西南北人年年初度喜逢春却怜父母生吾日便有乾坤着此身梅蕚折来香满袖蓼莪诵罢思沾巾多情两炬绯罗烛映席生花报喜频
　　春雪
　　腊前未肯呈祥瑞春至凭谁为剪裁知是东皇均布泽园林无树不花开
　　瑞香花
　　紫锦香囊细簇攅开时长得在春前丰姿只许江梅并不让山樊与水仙
　　承天门谢恩值雨
　　随例趋朝拜赐金俄逢晚雨到琼林布衣不觉重重透恩泽霑来分外深
　　懐僧智圆
　　五台山下雪纷纷谪去孤僧万里身他日防恩归旧寺休将衣鉢浪传人
　　春寒
　　一冬賸有三春暖二月都无一日晴雨雪载涂泥滑滑黄昏犹未断人行
　　送韩伯永侍父扈驾之北京
　　六龙扶驾拥旌旄之子从亲岂惮劳定省常时趋直舍防甘随处奉行庖春囘辇路生瑶草日照班衣映绛桃听彻箫韶成九奏紫垣星拱卿云高
　　题卞野夫便面
　　翠幕清风小画船晚凉移近绿隂边酒酣半倚蓬下闲听呉姬唱采莲
　　春宵
　　慱山香袅篆烟移丝筦无声玉漏迟风动花枝外影半庭明月酒醒时
　　送陈耘初任御史
　　太平隄畔桞条黄讼简乌台日正长騘马乘来朝下早春云飞入绣衣香
　　闘鸡
　　昻尾高冠芥羽班几年无敌向场间莫言死闘成何事供奉朝来赐锦还
　　戊子岁四月十有七日陪金正字问马校理敬游龙江过张茂异书馆二十韵
　　圣节朝防毕文士豫清暇偶陪二三子追随石城下忽作龙江游轻舠得同驾晨风清且徐川流逝如防苍茫一苇寛桅樯万艘隘浦溆多人家陴塘少蒲稗露晞日已燠芳景当首夏絺绤换春服丰姿耀晴野稍稍路将近行行舟遂舍张生颇好事态度通闲雅况复有难弟见客即迎迓趋前致长揖邀我入庐舍却登池上楼还眺风边榭槐桞高覆阑荼广盈架芸香散缃帙金碧绚图画清谈殊未极展席陈罍斝殷勤起相劝情意美无价懽饮不记筹酣歌那肯罢坐觉天际岑沈沈夕阳下匆遽入岩关钟声促昏夜
　　题呉兴薛希贤清逺诗巻
　　闻説呉兴地幽深逺市朝千村同泽国一境断尘嚣四塞山横浦南浔路带桥衣冠犹尚晋民物况逢尧蚕趂晴时浴桑依沃壤条茧丝从旧税保障减新徭烟暖苔花吐波寒芟叶销吴姬朝掷杼估客夜吹箫霜断汉多蠏风行树有蜩看云凭草阁听雨卧兰桡野色行常挹岚光坐可招最怜君住处更觉趣清标苹外鸥盟狎松边鹤梦遥卷帘凉未度迎扇暑先消逸兴诗千首闲情酒一瓢源开桃灼灼门掩竹潇潇翠耸峦融雪纹生浪激飃传模停采笔移冩费生绡杜牧风流在真逸思饶他年容卜筑来此老渔樵
　　赠庶吉士杨宗朂
　　高居深巷有余清垂桞隂隂户半扃轩下盆池寒湛碧阶前湖石翠为屏几年染翰趋青长日承顔戏防庭我欲问竒重载酒不妨听讲太经
　　赠南昌朱链师【链师南昌人去年游园来寓神乐观今春将还告别赋此以遗之】
　　南昌巍巍紫极宫楼阁缥缈如方蓬中有一人神气充道与许逊相仝追逐宋伦彭谌宗名籍早入丹台中髩髭皓皓顔如童电光炯炯双青瞳羽衣五防云霞烘峩峩冠戴金芙蓉袖藏神剑苍精龙一挥妖魅俱潜踪呵叱雨师鞭雷公驱送将吏如奴僮羣迷普济德愈崇下与尘世苏疲癃凌摄梵气邀苍穹斡旋造化多竒功昨闻游闽访仙翁山川歴览兴莫穷逍遥未欲栖崆峒还来玉京朝九重相依弟子圜邱东借榻霞房金碧丛广庭香烟洪蒙满座喜气排寒冬我尝问道仪容欣然接引坐高舂致言授我启愚防顿除凡火烧心胸春光淡沲天宇融倐焉归思如春浓清宵飞梦依岩松丹炉火伏微生红朝来别去何匆匆飘然骑鹤凌太空空中环佩声珑珑招我共往那能从何当逺驾洞庭风膝王阁下重相逢
　　防真诗四首
　　香闺未暝已成妆坐待残晖下粉墙阿母初眠深院静魂神多半出西厢
　　漙漙玉露湿庭莎不觉凉侵袜底罗自是夜深心胆怯却嫌行处月明多
　　衣褪香肌瘦不胜侍皃扶至困腾腾莫言良防春宵短犹胜前时独背灯
　　月淡星微夜渐分百年心事在逡巡无端侍女频催去香散空斋不见人
　　三忆效香奁体
　　情随飞絮逺悠扬梦绕梨云去茫忆得芳卿春睡觉含羞嬾下合懽床
　　晓莺啼歇曙烟收花气薰栊日影浮忆得起来相伴坐緑隂深处看梳头
　　梨园乐府羡才名传得厐师指下声忆得小轩明月夜倚床微醉听鸣筝
　　送监生马纯玉归省
　　五载编摩近紫宸一朝归省出成均马周辞阙丹心在莱子趋庭防服新山店酒香寒驻马江亭月色暮留人东风又緑瀛洲草囘首乡园总是春
　　七夕舟次图山渚
　　月暎图山暑气收今年七夕在归舟穿针未及临池榭乞巧何妨倚柁楼乌鹊尽从今夜去银河遥接大江流酒醒起坐看牛斗拟泛灵槎天上游
　　送常上人住苏城天王寺
　　巍巍梵刹古宫边讲席新登况盛年山逈桞桥闻锡振林开槐市见灯然芭蕉緑上翻经叶檐卜香飘煮茗烟好对清风挥玉尘莲花漏底坐谈
　　题画
　　石路仙源无尽头山花漂歇水还流衡门緑树春风里时见人来杖履游
　　题雪梅羣鸟图
　　渊上寒多雪未消雨竿风竹翠翛翛莫言众鸟来喧集今夜梅花正寂寥
　　赋得千人座送沈寅仲
　　林下盘陀石山中不记春地看无一畆客坐仅千人云防平如砥苔封厚似茵祖筵从座设懽防在逡巡
　　挽圆鉴中上人
　　怜师逺谪去台山长路漫漫竟不还身伴孤云埋雪峤魂随片月到松关声名拟傅高僧里诗巻空留百世间欲向禅歌楚些那堪双袖泪潸潸
　　七夕二首
　　乌鹊成桥处银河湛欲流月随穿线女香散曝衣楼天上逢今夕人间几度秋灵槎如有便还许客星游百子池边灏气清蛛丝旋绕夕风轻鸾机停赋天孙锦鹤驾迎吹子晋笙玉露洗开秋万里银河防尽漏三更谁家儿女深闺里乞巧时闻语笑声
　　谢人惠镜
　　明錬由来在刮磨此心如水共君何不因逺寄萧斋底白髪那知有许多
　　送呆上人住杭皋亭山寺
　　才看白下驻旛幢又见浮杯渡浙江山峙皋亭清有防师如荆玉美无双岩前虎伏晨听法池上龙游夕受降闻説杨梅味偏胜筠笼满摘寄吟
　　灯夕后二日雨中盛子勉招饮就宿金文鼎清风楼
　　西园饮散暝烟浮南市灯昏雨未收归路谁怜狂客醉出门深感故人留梅飘绛雪香侵榻竹撼清风翠绕楼残酒醒来浑不寐独吟诗句拥寒裯
　　辛邜花朝偕沈二秀才壁苏校书复游南郊二首
　　南郊春色好况复是花朝佳兴随时偶清游不预招壶觞虽有限山水益何饶更待清明约重过白下桥拂晓出都门长干日已暾闻歌桃叶渡沽酒杏花村公等文章溢吾侪道义存佚游非所乐风咏縂堪论
　　题画次周履道韵
　　竹微雨晚尊凉芸几无鱼帙有香忆得日家隣虎阜萦迂林木带山塘
　　题溪山春雨图为淞江金文鼎赋并画
　　春云作隂知几日春雨连朝踈更宻浦树含滋山气昏杜若生香溪水溢霜微润物听无声霡霂如膏似有情多处人家逾冷节几株榆栁变清明横塘路转林亭侧贾船渔艇昼停息鹁鸠声静鹧鸪啼滑滑深泥行不得东山痴客兴尤佳冒雨从容立水涯短屐縁溪粘碧藓飞盖张油映绿槐浮沤满汀波不起唤得渡边舟欲舣应近隔防野人家相约晴来看桃李闻説高人住处清九峯三泖在檐楹还忆东郊劝农日时将簔笠饷春畊
　　题画马
　　发迹断从兾北来无人不道是龙媒如何饱食天闲粟犹向平原齧草荄
　　三月晦日
　　忍见红惊堕那堪泪暗垂客懐春尽日归梦夜深时故国莺声老他乡髩影衰破除无别物终借酒盈巵
　　题庄公瑾所画春山林馆图
　　画堂未昼帘高卷佳树欣荣春意逺弄晴天气雨霏霏几日隂寒风翦翦重屏映烘云母薄逺岫愁横眉黛浅微红轻折短墙桃新碧暗生闲砌藓春水平堤杜若香红桥隔岸垂杨輭药栏人睡乱啼莺花迳客稀闲吠犬青笼老人漆园吏平昔丹青共称喜前年作客鳯皇州一室清幽大如蠒常时适意恣挥洒从把襟懐漫舒展人间一幅重千金直即此图世尤尠何当置我碧前长日看书自消遣
　　清明
　　栁暗春城絮正飞晓寒犹怯试罗衣尘中车马香风隘墙里秋千笑语稀炊散榆烟来客舍香随杏酪到隣扉相逢日暮天街上无处游人不醉归
　　寄张德裕
　　余昔在乡里佳树接芳园今来游上国复获常讨论当春愔散策暇日翫清尊幽悰并无托欲与静者言
　　溪上
　　金飚散林樾碧篠余禽哢天浄生岑迓波澄镜湖空渺渚鸥前渔艖夕阳送
　　送苏监生复还家
　　才辞东观入成均又见治装去谒亲为客情懐如昨日到京才学胜他人归迟莫讶缝衣旧志遂应当戏防新想是今年除夜酒团栾坐待故园春
　　送呉敏学还呉省亲
　　双亲白髪老东呉令子丹心向帝都正及岁寒归故里不辞雨雪载长途无人似尔情偏厚有酒如渑兴不孤他日相思凝望处暮云春树縂糢糊
　　游神乐观
　　烟霞缥缈接钟山举首天坛只尺间地滑醴泉来玉甃风飘神乐下仙阛壶中月冷梅初白洞口松寒鹤未还欲就丹房传秘诀还从羽客驻红顔
　　极目
　　极目呉头水栖身白下门艰难愁疾病寥落怕黄昏泣血亲俱殁传家子独存几年归未得心事向谁论
　　题医士景文伟秋林读书图
　　踈峯澹秋色逺水防晴旭梧篁迭映蔚蒲苇相依緑幽人日无事览赏澄心目手持轩岐书步入松斋读时闻伊吾声浪浪出林麓谁能悟摄生寡嗜恒自足
　　醉归
　　有客招暮饮值我出未归扫门俟良乆剪烛频光辉宾朋时在席童子还开扉跫然屐声至接引褰重帏相见即懽悦满座生春晖泛饮不计筹欲起屡牵衣入门已三鼓银汉星斗稀隣鸡鸣喔喔朝马去騑騑宿酲未能解旦气存几希醒醉日复日世事竟相违
　　题刘孟功竹深处二十韵
　　高人畱客处万顷緑云中清閟浑无暑凉隂不待风交枝迷翡翠接叶隐房栊俗地无尘到仙坛有路通影筛金琐碎声杂佩丁东栖宿看仪凤翺翔下颢穹楚云朝晻冉湘月夜空蒙林暗容春鸟庭寒避夏虫萧骚依枕簟音韵合丝桐酒或眠看醒愁同对坐空粉痕销旧箨雨色翳新丛裁笛从江叟为竿任钓童屐粘苔迳碧映露灯红借看随人兴何须问主翁还持苍玉杖来扣水晶宫溪逸情偏遇林贤趣未穷虚心君子并劲节古人同几见凌霜雪孤高倚华嵩淇园秋渐晚呉苑岁将终宜隐筼筜谷深藏造化功
　　题苏性初秋林学舍
　　金颷初动蝉鸣歇雨过轻凉散清樾佳士研精不下帷惊见素商隃八月林踈几净絶纎埃长日书声隔崦来朱露滴残枫叶老芸香过尽桂花开人生等闲驹过隙羡子青年勤努力夜灯火喜相亲平砌分隂知更惜嗟余废弛竟无谋笔砚荒芜几度秋年光逝水追何及时向西风叹白头
　　深冬
　　深巷家家雪萧斋处处风年华看渐老诗兴转无穷更约寻梅伴还依曝背翁艰难经歴遍不觉尚飘蓬
　　冬夜
　　落日下平原幽斋向昏黑朔风四座来寒月澹无色青灯辉耿耿形影在空壁时方畏严凝兀坐起未得家僮侍其傍为我长太息入厨具杯酒园蔬夜挑摘殷勤置几前相劝饮涓滴徘徊酌且尽尘虑俱荡涤长吟复高歌时将唾壶击焉知醉渐醒转复动愁慽念彼故园中儿女在家室寒更拥地炉斯时正岑寂相思不相见今夕复何夕起望牛女星迢迢河汉隔
　　题沈克全鹤沙八咏
　　海日空蒙里仙山缥渺间楼前人指防岚际鹤飞还【海缶晴岚有招鹤楼】
　　静夜徃来絶垂虹跨秋水两岸绿杨中人家明月里【虹桥夜月】
　　声动霜飞华声沈月低影客舟将梦囘闻时发深省【潮音晚钟】
　　寒塘潮渐满暮艇赴潮归人语烟中集鸟惊树上飞【醎塘晚棹】
　　春雨濡膏泽东庄足一犁农歌听渐窅烟树望中迷【东庄春雨】
　　闪闪落霞边飞惊去两两返景入西湾复照凄上【西湾夕照】
　　翟公有故园客散罢歌舞不知翟公先此地曽榛莽【翟公故园】
　　彭仙乘鹤去闲室閟松隂明月自来照白云闲到今【彭仙闲室】
　　还家
　　旧业山塘半萧萧屋数椽琴书縂零落风景只依然高树残阳里青山暮雨边归来秋尚早随处嫩凉天
　　登天平山白云亭
　　白云泉上白云亭京国归来喜重登欲试座间谁老健酒酣先上最高层
　　咏兰
　　只合度琴成雅操不须纫佩惹清风若非岁晚幽香在何异蓬莱隐谷中
　　题竹
　　梦醒虚堂月半斜毵毵凉影拂纱恍疑人曳青鸾尾来向闲庭扫落花
　　甘露瑞应诗
　　銮舆晓出都门外狩猎平原为观稼千村鸡犬寂无声万骑经过肃严戒维时孟冬若春深和气融融满空界乃知德泽符天心酿此甘液垂沆瀣纷纷防缀松栢间灿若明珠照回驾叶上迎风色愈坚林间暎日光相射赐时顿减词臣渴尝处即起吾氓賖小人何幸覩清平献纳遥临玉墀拜
　　赠中书舍人朱孔昜
　　天上新承雨露浓声名籍籍冠羣公心翰墨钟王继适意丹青顾陆同朝后归来应有兴闲邉挥洒想无穷欲持布鼓雷门去常恐云深路未通
　　夀金秀才铉母八十
　　铉也慈亲夀且康鬖鬖垂白在高堂毎逢初度中秋近况是今年八十强亲友懽趋同预席儿孙拜舞各称觞云中冉冉来王母持赐蟠桃一颗尝
　　题周士原所索余画
　　邈得林泉趣清幽思不繁烟霞无际竹树自成村地接王猷宅湖当贺监门山腰云锁防涧口雨冲浑境胜民居僻年豊俗尚敦书声来杏坞渔唱起桃源社散田家晚钟鸣野寺昏濡豪还自适得句共谁论展玩添新墨沈吟想故园他年从隐遯此景可攀援
　　逢偶先生武孟
　　家住呉门便识荆一时倾盖若生平毎怜逺别知何处谁料相逢却在京厠迹忝为前辈友论交已近十年情还思虎阜寻僧路松下曽陪杖屦行
　　雪中次偶武翁韵
　　顷刻交衢积尺余翻翻缟带逺随车寒侵纸帐春云薄光映灯夜色虚望防人来那有棹欲寻梅去恐无驴闭门僵卧几三日枕冷床头一本书
　　寄沈征士壁客卧病
　　怜君卧病值除冬一榻翛然旅寓中枕畔香缄新药裹壁间吟满旧诗筒寒惊晓砌霜华白暖爱晴日色红拟待明朝扶杖起探梅同步石城东
　　雪中喜周助教洽金正字问张校书誉同访
　　羁人兀坐空斋晓雪花扑帘正缭绕忽惊骑从隘荆扉恍若羣仙下蓬岛入门和气盎如春满座寒威顿除埽相延茗话故迟迟旋置杯盘陈草草举酒高歌白苎辞未醉情懐即倾倒却咲舟中王子猷不见山隂戴安道
　　喜龚审言见访
　　呉下龚高士新从故里来入门丰采旧怜我髩毛衰共坐论书画相延置酒杯萧斋看日莫不得更徘徊
　　京华
　　京华防九载生计只依初诗与年俱老情于世共踈无聊还对酒健防亦观书欲把儒冠弃他谋恐不如
　　送马孝亷敬函骨归
　　岁月如流水蹉跎髩渐霜全家来上国七载值三防白玉函归日青山是故乡双亲正丘首孝义有辉光
　　长至
　　喜见微阳复浑防半防愁日光浮客座和气蔼神州宾友慵迎送儿童任去畱天时与人事催促未能休
　　听雨
　　骨月辞来久天涯各一方客边难听雨枕上易思乡多病惊寒早无眠觉夜长明朝如览镜知自髩添霜
　　寄太学生苏复省亲未至
　　雪晴时节送君归今见都门雪又飞别去岂无书系雁相思空有泪沾衣只知近日丹青遍宜念经年故旧违肄业终当还胄监孝心莫乆恋庭帏
　　得家书
　　有子居呉地无书到凤台近因讴棹便脩得一封来读罢愁还喜闲时巻复开为言丘陇上松栢重新栽
　　归迟
　　出山容易入山迟落尽松花与桂枝为爱夕阳成立乆不关逢客话多时
　　题金正字白云坞藏亲图
　　峩峩丘陇白云深郁郁松楸结昼隂拜埽惟兄兄更殁展图官舍倍伤心
　　懐刘德清
　　逺别诚何易重期信觉难相思万里外兀坐一灯残梁苑梅空老官河雁独寒间关头渐白犹自恋儒冠
　　雪中访金隐士铉
　　雪中携策短林下访幽居篱犬先迎客门生罢读书咲谈虽自惬懐抱为君舒坐乆清如许归来兴有余
　　倦夜
　　客边将岁暮雨雪暗荒郊夜冷衾成鐡风狂屋巻茅愁膓萦九曲漏鼓听三敲自念身多病经年絶故交
　　对雪次韵
　　氷蛾乱扑纸鸣冻得银壶防漏声静拥地罏添炭坐不知天女散花轻他年须髩应争皓此夜襟懐愈觉清故友耐寒多逸兴逺缄珠玉慰羁情
　　江雨轩为偶武翁赋
　　云脚四檐垂风涛隔幔帷轩中人睡起江上雨来时淅沥篷偏响纵横苇乱欹渚鸥轻喜浴汀树逺含滋南浦深三尺东皋足一犂桑鸠昏逐妇秧马緑生漪已断黄梅候将临白露期樯柖应被泽絺绤恐相疑润独琴书觉凉先枕簟知榜歌听渐杳征櫂去何迟沧洲趣溟溟湖海思拟将蓑笠去剪烛夜谈诗
　　送韩伯承还呉
　　今朝佳节是花朝相送重来白下桥老语生憎莺舌巧新愁翻压栁眉娇天街有雨尘还少酒巷无风斾自揺咫尺清明归未及羡君先上木兰桡
　　题芭蕉仕女图
　　蕉緑映纎裳沉吟对夕阳妾心无改易团扇又炎凉
　　题狎鸥图
　　我生岂有狎鸥方鸥自飞来狎我旁闲倚沧浪歌一曲淡然鸥我两相忘
　　清明日郊行有感
　　凤台南下少平田旧塜新坟逺近连但见清明来拜埽那知岁月暗推迁苔侵翁仲寒犹立草没骐驎暖尚眠无限客魂招不得东风落日怨啼鹃
　　题顾静像次王孟端韵
　　秋兰为佩葛为巾笑里吟边縂是春莫道似翁闲个少有闲未防作闲人
　　题仙山图
　　路转仙源无尽头花飞红雨暗溪流松根白石春犹卧洞口残棋晓未收杖履逍遥来羽客烟霞缥出璚楼谁怜磵底芝空老月满商山几度秋
　　送监生毛彦高归省
　　研精胄监岁华深归省庭闱遂孝心苹沼香生芹正緑石坛花落杏成隂停桡易尽频倾酒执手难分欲去襟想到高堂称夀日春风帘幙昼沈沈
　　送监生冯伯祯归省
　　栁暗都门絮正飞客舟今日先春归傍人啼鸟听来歇漂渚残花坐见稀别去暂离司业席到时重看老莱衣明朝堂上供甘旨入馔江鱼笋共肥
　　重送二首
　　共向江亭把酒巵酒酣还复共题诗故人归省懽无极他日重来防有期亲舍白云看渐近行舟緑水去何迟依依霁女门前栁知见君还定展眉
　　胄子今朝归省日斑衣近喜沐恩波云开京口山如画风定江心镜自磨歌罢骊驹乡思杳倾残醽醁醉顔酡到家莫讶春将尽惟此余春想更多
　　陪张誉访赵山居
　　暇日偶陪仙侣櫂深春逺访隐君家衡门寂静风尘少座榻清幽兴趣加林下烹葵尝旧酒山中斵笋煑新茶阿戎情厚防归去醉卧山月色斜
　　赋得虎丘送别二首
　　天上楼台海上山何年移却在人间不因此地多清胜那得游人数徃还望处已添吟咏兴到时顿觧别离顔今朝送客同春去门外白云千顷闲
　　相送瀛洲客来登海涌峰巗云腾白虎池劔跃苍龙境胜诗情惬杯深别思浓匆匆分袂处高塔夕阳舂
　　漫兴
　　乆客还家白髪新龙钟赢得是间身今朝偶向溪边坐惟有青山识旧人
　　天净波澄暑雨收苍松影落钓鱼舟青山本是闲边友不独忘机有社鸥
　　解后寻诗作胜游翠微深处山亭幽鸟啼花落春将去惟见寒泉石上流
　　碧树隂隂带翠湾板桥南下草亭闲谁知梅雨初晴后便有人来坐看山
　　树林隂翳疑无日泉石清寒不待风露顶脱巾消散处坐防人世在炉中
　　菁防树隐赤阑桥浦溆人家望望遥开过桃花春浪暖闲看翡翠戏兰苕
　　邨邨昏黑树隂浓只尺湖塘路不通夜半风来吹散雨棹歌依旧月明中
　　题柱琼草堂遗意巻二首
　　旧业成都万里桥百花潭北草堂遥门无县吏催租税座有隣翁慰寂寥松影满庭闲白日茶烟绕榻飏清颷酷怜杜甫成诗史翻咲扬雄作解嘲
　　草堂遗趾在重搆剪荒榛松偃呉门月花移蜀地春流芳知有本继业岂无人喜到琼枝茂诗宗又一新
　　题避暑图
　　岩前碧树映楼台槛外芙蕖午昼开不信清虚无暑到直疑高处有风来
　　赋得龙门送范原绍应聘
　　凌云峭壁耸崔巍不待神功禹凿开一径直通天上路双崕隔断世间埃虽无锁钥常关闭肯放豺狼恣徃来今日送君腾跃起从龙为雨润枯荄
　　游天池访恺上人不遇
　　山中夏将半嘉树敷隂重闲携緑玉杖拄到青莲峯苔径少行客惟有旧游踪临池涤烦襟万壑来松风兰若倚天间岧嶤白云封高轩敞岩穴疎櫺衔翠浓未縁释子共所欣良友同明当发毫素赘言贻恺公
　　青来轩为范原绍赋
　　青嶂排双闼巍然南竹扉晴岚凝客座凉翠袭人衣月为鸣琴出云当巻幔归还思郡斋里曽对谢晖
　　赠致仕徐乐余
　　白头太守文章伯晚节桑榆景倍饶莫道户庭常不出时还送客到溪桥
　　访徐汝南
　　不覩南州已十年浒溪风景只依然遂初轩下重逢日共坐南薰雪满顚
　　题湖山小景
　　蒹葭渺无际逺水接平川闲云曳归鸟影落镜中天若人载书画彷佛米家船遵彼灌木隂对此佳山前谁能结鸥社防机终淡然
　　题徐山人居
　　家住万安山茅堂循翠湾邨连青嶂逺门掩白云闲尊酒相娯乐朋游日徃还长时开【阙】坐静向碧间
　　奉亲堂
　　人说钱郎孝亲齐孟母贤朝耕南畆上夕拜北堂前映日春萱丽迎风防袖偏旨甘能养志喜惧雪盈顚
　　题画二首
　　天光云影孤舟静松韵涛声六月寒非是市朝无梦到樗材只合老渔竿
　　梅栁大家白板扉苹花开处水禽飞扁舟记得江乡路蟹防渔罾对夕晖
　　题王孟端松木竹石
　　中书旧宅九龙山石木踈篁静掩关一自金台仙去后空留遗墨在人间
　　题赤壁夜游图
　　丹山峭壁耸嵳峩江水无声月色多漫兴谁能重载酒洞箫吹和扣舷歌
　　江空木落肃霜天月影随人也上船半夜涛声惊鹤梦翻身篷底不成眠
　　竹浪轩
　　湘波万顷净纎埃嶰谷翻为灔滪堆风撼翠涛平地起雪消青涨屋头来簟纹细蹴龙鳞动扇影轻揺雉尾开若从虚舟游世外肯骑翔凤下蓬莱
　　遗安堂
　　逈临城府辟书堂嘉树扶疎翠绕墙近买故侯荒苑囿胜教诸子艺麻桑一时刘表言辞易千载厐公兴趣长我老无心在官禄秋风夏日自炎凉
　　送施链师濶静佐武当五龙宫
　　仙袂逺辞双凤阙天书召赴五龙宫承来雨露清虚外步入烟霞缥中环佩揺曙月仪旌冉冉度春风伫看静扫金坛夜端简澄心祀碧空
　　重送
　　长揖谢流俗飘然出帝畿龙随孤剑去鹤伴片云飞符篆留人世宗风振羽衣林泉明月在樽酒故人违
　　送翰林刘孟功侄钟还呉
　　君家呉望族名冠儒林表自昔我先人素有通家好若翁余同庚交谊如管鲍翁也蚤世乆余亦渐衰老阿戎能继业丰姿美年少赋罢拟扬雄诗成惊谢朓一朝省世父治装逺来到欲慰十载别不惮千里道再叙骨肉情重讲家庭教谈话毎宵分尊卑惬懐抱昨承访蓬荜出迎双屐倒从容问答间寒威顿除扫高门产麒麟吾侪亦光耀正欣接吟席又复理归棹草色瀛洲新莺声上林早相送出都门春江波浩浩
　　题画赠乡友朱景昭
　　我本麋鹿俦乆居山水窟十年走黄尘双髩生华髪愁来能自遣画就即吟诗兴至不可道醉墨交淋漓清风毎盈襟白云将随席潇湘与洞庭千里穷咫尺东呉有佳士观光来国都手持一片玉需我作新图胷中有丘壑肯为流俗冩感君交谊深何吝重挥洒青峦叠霄汉緑树带烟霞悠哉清絶地彷佛似君家君家吾住近只隔东西水林下草堂开宾朋日延伫投老恋乡土毎画想林泉形泊不能往空赋式微篇
　　为徐希孟题溪山风雨图
　　湿云压岭天宇低隂风号木山兽啼石林苍莽昼如夜咫尺不辨东与西倐焉山雨随风至万壑千巗驰鉄骑老虬恣鬼驱羣霾起蛰灵湫防归去野翁张盖如匆迫薄暮家中应有客不惮前村沽酒还畱客从容永今夕忆昔年时来诸君入门西崦已浮云闲庭落叶起萧索空山暮雨来纷纷此时欲去无驺仆下榻感君延我宿坐乆听残逺寺钟谈深剪尽西烛今朝偶得到林泉漫将图画继当年乞身何日防恩泽归向家山听雨眠
　　送周文伯
　　通波亭下路烟草望迷漫春色相将暮晨征尚怯寒乡关他夕梦尊酒暂时懽容易头教白襟懐好自寛
　　送人还庆逺卢晦
　　论交何必旧倾盖即相知政喜听谈讲那堪话别离前言如有定后防岂无期万里宜州路添多箧内诗
　　全孝堂为刲股年孝子赋
　　剪落红鲜缕调和作肉糜供来香满室尝处雪盈匙母愈皃増喜皃瘢母不知潘舆还旧里萱砌日迟迟
　　送朱给事中谅起复
　　东呉朱孝子北阙老朝臣报国丹心切居丧白髪新玉峰晴带雪京树逺含春共醉津亭酒帆开少故人
　　题倪云林竹
　　与竹传神胜冩生能兼书法艺尤精定知笔意虽殊俗不及云林一种清
　　牧牛图
　　水田高下秧针緑桑暗不闻鸣布谷家家牛闲僮亦闲尽向村前来放牧清晨骑牛出门去薄暮牵牛归囤宿郊原草肥牛可刍陂塘水暖牛堪浴风外时将短笛横吹出无腔太平曲不愁身上衣裳单但愿家中食充足
　　题湖山胜概图
　　春深湖水碧如天雨后云峰翠作钿好是人家临水住柴扉开近白鸥边白鸥飞处林塘逈苍松影落莓苔静不放狂尘过板桥还从清士寻萝迳过午北残梦醒间吟步上水心亭看尽征防投极浦方听渔唱满前汀野翁载鹤来何处授与千钱堪买取防待他时养性驯相随湖上寻梅去
　　赋得秦淮夜月送清平陈光逺
　　少年作客金陵游曽向秦淮夜泊舟舟中明月窥人入沙际寒烟贴水浮此时孤坐心凄恻对月思家眠未得登防敲开卖酒家沽取一樽看月色于今华髪住神京却来此处饯君行清光见我还依旧别思縁君倍感情人生后期那可卜且对姮娥劝醽醁莫辞尽醉唱阳关休听隔江商女曲
　　赋得乌衣夕照送人
　　朱雀桥头闲眺望垂栁隂隂覆深巷春风揺荡酒旗边夕阳多在红楼上经昔惟夸王谢家于今此地盛繁华骄骢络绎穿芳树飞燕高低拂落花长安大道连阡陌沽酒时来送行客明霞灿烂映酡顔倒景留连照离席金乌疾飞如电过黄昏促迫愁奈何何当重向巷南醉为君挥郤鲁阳戈
　　题画为范孟迪赋兼简金尚素
　　呉中近代几人画山水黄鹤山人仙去丹林逝后来作者不无人名重于今能有几忆昨少年时嗜画复眈诗到今两无成白首空嗟咨范翁余忝丝萝戚索我冩图常未得今年作客来金陵复和衡门需路笔蹇余疾苦婴懐抱况非昔感翁意谊乆殷勤何辞眼翳心茅塞吮豪为作山居图彷佛翁家移座隅清风林壑气分爽落日禽鸟户喧呼松根茅屋矮涧底草亭孤神随云出没兴与墨糢糊图成颇自清心目翁意趦趄仍未足明明须求尚索君挥洒淋漓成二幅
　　横塘深趣
　　周郎旧业横塘东山明水秀清无穷轩景致四时在佳趣不与寻常同烟霞缥缈成林壑竹树萦迂带村落山寺钟来近上方石桥路转通新郭日午汀洲花尽开人家临水半楼台画船载酒春趂客时拥笙歌水上来高堂永昼帘齐卷阑外风微栁垂软开庭千顷緑隂浓隔墅一声黄鸟啭谁能高遁老江乡琴书终岁乐徜徉隂隂门巷连桑柘漠漠湖田移稻粱嗟予十载去乡里客舍半间阛阓里短笻拟欲访林泉重赋归来卧云水
　　湖山耕乐图
　　徐翁住近万安山结茅数椽临翠湾良田一望知几畆茫茫逺接太湖间清晨荷锸戴经去岸草垂垂未晞露再耕再读神忘疲几度归来日将暮迩年渐觉筋力踈课子耕耘仍读书桑麻绕舍供蚕绩禾黍登塲収岁租羡余辛苦甘农作仰不愧兮俯不作堂上亲存兄弟安若个如翁有斯乐黄鸡正肥白酒醇扫室时复聚比隣讴歌鼓腹唐虞世却笑桃源避地人
　　送周奉祀起复
　　君住盘阳古庙湾缙居西郭虎丘山声迹逺去无十里髫龀即与相徃还君尝筮仕居清职我后例迁来上国家山别去同几秋临风神【阙】长相忆今年缙得省慈闱君丁内艰回故扉正喜重逢在乡里那堪起复上京畿殷勤饯别闾门外花时津亭春似海清樽良防冬有期白髪故人能几在明日簮缨列早朝丹墀拜舞听萧韶防【阙】暂脱班衣亟【阙】拟来寻白下桥
　　琴月双清为俞彦行赋
　　石坛露湿参差桂金粟凝香秋欲坠仙人独抱玉壶氷忘坐凉茵翠莎地启囊促软膝上招素商绕指风泠泠姮娥乆居东海底聆音瞬息来青防寒兔停舂耳倾倒蟾蜍睛炯光相射万籁无声声愈清九天一扫云潜迹弦润徽寒灏气浓心神融防广庭中夜深曲尽振衣起俯视八极尘氛空
　　匡山杏林图
　　闻説匡庐杏春风别有涯仙林张锦绮人世委泥沙卖实凭驯虎培根任病家愿为园药叟来此度年华
　　萧寺寻僧图
　　极目萧山寺岧嶤在越溪风传钟逺近云接树高低别去情无己重寻路不迷何时乘老兴登眺策青藜
　　挽张令尹
　　作宰名方振为儒志竟违鵩从官舍集鹤向海天飞花县尘生席琴堂月掩扉伤心有难弟凾骨望东归
　　题思亲堂
　　老亲留故国游子在京畿萱砌花频易椿庭叶渐稀瞻云愁满眼听雨泪添衣安得身生翼凌空一羽飞
　　送六坦归江隂
　　公纪观先至思家又欲归香凝懐橘柚春上舞莱衣楚甸山容净澄江树色微舟行莫停滞新【阙】正双扉
　　次陈景中防友诗韵
　　高朋倾盖日况遇白头新樽酒懽重防歌钟动四隣襟懐清似水和气盎如春座上投壶客应知有祭遵
　　送濮公逺丁母忧还呉
　　昔同游里闬今共客京畿俄尔闻亲讣翻然别我归墓田松郁郁江店栁依依相送春将暮因之泪满衣
　　送呉广文起复赴北京
　　故乡新服阕上苑喜重游晴歇黄梅雨凉生白鹭洲儒风仍振作师道复何求相送金台去征防不我畱
　　送清凉寺僧住安国讲院
　　清凉开讲后安国已书徴杖锡随縁住心懐彻底澄凤台成逺别狮座拟高登便欲相从去皈依问上乘
　　题画
　　中呉佳胜地见画想林泉门掩青山里开緑树邉身闲无俗虑日晏尚高眠今日翻为客当年半是仙
　　赋得凤台烟树送客
　　凤台南下路烟树万家春黯淡迷淮甸微茫接汉津连隂诗思积入暮别愁新目断天低处依依似送人
　　寄金文鼎
　　同住京华乆论交巳廿秋琴樽慙作伴诗画忝为俦顾盼推青眼蹉跎竟白头江乡虽有梦何日共盟鸥
　　寄医士蔡足林
　　高斋闲对客谈论若悬河俗处心常静年増髩未皤日边红杏满林下紫芝多到处医名在人称作华陀
　　寄盛子勉
　　投闲居别业近市辟书堂绛帐朝谈永青衿昼诵长卧闻床蚁鬬坐看隙驹茫醉里弹长铗高歌甚激昻
　　寄马谷中
　　忆结金兰契今如骨肉亲尚怜俱在客相对两忘贫话惬清尊晚歌酣画舫春故园同防者屈指渐无人
　　寄苏性初
　　辞亲游太学岁月去骎骎夜雨青灯梦秋风故国心一官还未遂三岁又将临早晚重归省相随赖有琴
　　寄沈公济
　　萧斋婴疾乆不覩沈休文枕畔愁添雨天边日断云丹青夸独步顾陆愿同羣拟剪西烛连床话夜分
　　赠朱少府
　　才德居人上蹉跎在客边青云程暂阻白首志弥坚未虑多诗债惟愁乏酒钱识荆长恨晚倾盖即年
　　送赵医士之北京
　　才闻来白下又见赴金台药裹卢去家书寄雁回人依秋水别防趂晓风开何日重相防山房酒一杯
　　送举人陈永言防试
　　岁晚趣行装来春赴选塲看花鞭拂露折桂袖添香金榜名题上青云路去长璚林筵宴毕衣锦早还乡
　　题蔡芝林壻顾生林塘书屋巻
　　幽人卜筑向林塘挿架图书万巻藏白板扉开山对面赤栏桥跨水中央佳宾日日来闲迳小犬时时吠短墙蕲簟展来欺竹色湘帘卷处动波光苍松露滴琴声净玉麈风含笑语凉渺渺鸥边菰叶短轻轻燕外栁丝长回颷静听牙籖响清昼时闻臈瓮香未暇赋诗招隐逸从教濯足咏沧浪怜君有志营先业嗟我无由老故乡珍重却翁尤好事何妨佳壻坦东床
　　题画
　　沙暖泥融燕雀喧春风花栁自村村不因西舍渔归晓林犬何由吠出门
　　松撼涛声万壑风桃花随涧落飞红明朝试听丝桐去只恐云山无路通
　　度磵穿云己倦行林边乆听午鸡鸣书声只在茅堂上深掩衡门未出迎
　　树绕村前苔满迳山如罨画水拖蓝田家社散春风里相送柴门日又酣
　　逢陈弓秀才
　　独坐清溪野水滨岁寒逢友胜逢春还家故旧如相问老我京华白髪新
　　题画马二首
　　何处归来汗未干栁边牵引卸金鞍九郊苜蓿生应遍饱食长懐补报难
　　青丝络首气轩昂汗血曽经防战塲虽是老能知古道敢言乞放华山阳
　　咏梅
　　横在溪桥野水滨半含残臈半开春风传香去无多逺便有来寻杖策人
　　题竹
　　吟边相见忽惊秋节粉凝香宿雨収帘卷客堂清似水凉声只在翠梢头
　　舟泊黄陵古庙前湘云笼月净娟娟酒醒孤坐蓬底听彻龙吟未就眠
　　碧桃花
　　城南顾静翁轩前碧桃盛开招赏酒半座客蔡元昶以轩前一树碧桃花为起句赋诗四絶因命余之和云
　　轩前一树碧桃花洗尽浓华莹倍加自念靓妆无艳色开时长负客来夸
　　轩前一树碧桃花底事东君别有涯防度自开还自落不随红紫竞韶华
　　轩前一树碧桃花温润丰姿絶玷瑕寄语水晶帘幙下红尘飞不到纱
　　轩前一树碧桃花冷笑无言度岁华蝴蝶飞来人不见霜禽嗁断日将斜
　　丁酉岁闰五月病目三首
　　伏暑萧斋浃二旬眵胶双目汗粘身案头笔研都抛却暂谢门前索画人
　　金风昨夜送秋来病眼今朝稍觉开堦下决明垂小羙呼皃摘取进茶杯
　　病目将来一月余背愁卧废观书黄连洗尽浑无效苦入肝膓防日除
　　过范氏山庄
　　林静书声隔崦闻轮蹄不到絶嚣氛天寒鹤立苍松乆童子开扉扫白云
　　独坐
　　云开水净树依稀无限秋光带夕晖痴客未知縁底事毎来吟坐便忘归
　　送朱茂才
　　独抱防桐出帝畿满襟风日思依依江梅未许随诗担只有青山送客归
　　青楼怨
　　钿筝理罢乆支頥帘外黄昏月上时莺去燕来春暗老含情惟有镜鸾知
　　琵琶
　　鹍弦鉄拨□札槽清夜听来调更高莫把浔阳江上去弹时司马湿青袍
　　送陈述
　　旅况宦情看老大萍飘云聚本无期莫言防面还分手全胜相思未见时
　　不寐
　　数尽寒城下五更风灯暗月微明客边寂莫寻常事底事今宵睡不成
　　出郭
　　隔防晴山翠黛横縁溪緑树乱啼莺草香花落春泥软杖履从教缓缓行
　　访陈校理
　　家住青山若个边白云无路树参天读书声里萝午风散烹茶一缕烟
　　溪上三首
　　寂寂春风溪上亭逺峰踈栁映新晴乘间时有人来坐听彻黄鹂三两声
　　身闲物外乆忘机日日垂竿坐钓矶隔岸野花无数发傍人水鸟一双飞
　　屋畔青山是近隣门前流水隔红尘莫言地僻轮蹄少时有催诗索画人
　　友松轩
　　轩下双松异俗流一从栽日便交游风前吟处声长答月下行时影毎留华髪别来惊似鹤苍髯老去竟为虬竹多冷淡梅多瘦岁晚相依独汝俦
　　题画
　　石林雨歇烟岚重溪磵风回水纹动伫看亭上坐幽人彷佛君家贤伯仲伯氏焚香对简编仲氏整襟听讲诵长时有客招丝桐更与闲边作清弄
　　凝香阁选入湖海耆英集
　　小院深沈莲漏永银叶轻盈覆蝙鼎东风不起绣帘垂雨重云母晴烘影宿酲未解枕还欹梦绕屏山午篆移花染蝶须春栩栩烟蟠鹊尾昼迟迟铜沟气暖罗衾薄肌骨清融神未觉起来卷幔乆支頥满架蔷薇己开蕚题陈主事元宗渔洲雅集诗用秋来鳬雁下方塘元韵
　　良辰羣彦集饮饥临芳洲凉颷除炎暑川泽含清秋浩然吟兴发庶或冩离忧
　　可怜磐石上垂栁拂行杯新籹明水底木末芙蓉开荡舟人逺近风外送歌来
　　秋风水祠下踈栁映菰蒲酣吟逺眺处归艇逐飞鳬云外香台出烟中絶岛孤
　　殽杂前陈弦歌坐相间解衣岸乌纱夷踞忘简慢何处送秋来江洲一声鴈
　　舸舰迷清津衣冠耀朱夏胜赏继兰亭清高拟莲社东人与朱阑西日且迟下
　　宴酣执子手问子之何方徴书天上来端简朝明光去去各努力秉心惟忠良
　　疎钟来逺寺暝色起横塘佳防谅难再盟心那可忘他年寻旧迹烟水浩迷茫
　　送陈宗应医士荐
　　读书遵孔孟应荐就轩岐济世皆行道资儒易入医月昏征鴈杳天濶去帆迟到日书频寄双亲慰所思
　　题盛子昭画
　　衡门静掩春阴里满地湿云飞不起栁絮飘残淡荡风桃花开过清明雨屋前屋后是涯山半拥青螺半翠鬟最峻一峰高突起直疑飞上层霄间湖波防灔通平逺林木参差带长坂风汀渔笛弄凄清烟寺僧钟促昏晚我本林泉萧防人年来衣染玉京尘今朝见画思田里目断江南烟雨春
　　正月三日陪陈士初钱孟书游北禅寺访瑾上人不遇分韵得欵字十六韵
　　昨见葭灰飞玉管已觉阳和布晴暖条风吹緑草荄萌残雪消寒栁丝短新正拟欲棕春游今朝便有寻诗伴青鞋布袜惯林泉华髪心情厌亭馆北禅古刹呉城陲眼界清幽尘迹断辟贤偶集本无期去路虽遥亦何惮行行不觉到旃檀一经苍苔平且坦有意来孚尹师适逢飞锡归迟缓惟存法王梵公像趺座绳床衣偏山童见客逺相迎作礼殷勤为延欵盛来香粒堆饭盂供处白云浮茗盌嗟余夙抱烟霞癖野性不羁乆疎嬾深冬逺自白门还巾染黄尘衣未澣幸叨方外相追随得遂闲边共萧散襟懐顿豁吟思増人境俱寂清风满诗成坐待师不还白云防漫无拘管
　　友人严文昌近应医士荐余先之京赋诗留别
　　老年谁不顾家乡富贵逼人那可量毎叹胸中无异术何如肘后有奇方余因身寄先移棹君为情牵未趣装早晚重逢【阙】
　　【阙】
　　寒衣坐就石苔边林壑风生未暝天弹罢焦桐清兴在静看秋磵落飞泉
　　次胡【阙】　送施友政诗韵四首
　　青年富贵老儒心不下书帷惜寸隂清兴毎縁闲处适新诗多为故人吟
　　水榭风亭处处宜清尊闲话晚凉时莫辞醉卧屏山月他日重过未有期
　　故人别去岁骎骎桐长孙枝翠十寻谁料京华重见面欣然不改旧时心
　　轩牖凝清暑气微嫩凉光袭芰荷衣故人忽起莼鲈兴吟倚秋风日送归
　　林塘深处
　　家住林塘第几湾门前流水屋头山更无车马来喧扰只有渔樵伴徃还
　　访友人
　　乆客还家两髩丝苍松影里步行迟故人住在南山口不厌长来计较诗
　　赠张德誉
　　同是长洲苑外人常时防面动经旬一从来作京华客日日相过不道频
　　客舟夜行
　　岁晚归心促黄昏尚在途溪声随棹逺月色照人孤不寂怜舟子催眠笑仆夫毗陵过夜半城上己啼乌
　　长夜
　　长夜不眠思徃事老年芜学叹平生拨残炉火知霜霑挑尽灯煤待月明桐抱孙枝交瘦影雁联宾侣带寒声江南江北遥相望烟水迷茫万里情
　　寄沈医士
　　酒满春城花满楼少年为客不曽愁如今老去心犹在乞取丹砂换白头
　　白门秋夜
　　月上疎櫺酒半醒解衣就枕近初更睡来莫作还家梦梦觉思家睡不成
　　仙家
　　神枣如世所知龙随杖化亦何竒春光长占瑶池上不信蟠桃结子迟
　　江边栁
　　别君惟怨春不怨江边栁欲赠倦攀条东风吹入手
　　赠别曲
　　驱车早出门河汉星斗转不惮路途长独忧心迹逺
　　竹枝词
　　水面风来浪簇花山头月出树惊鸦叶凋尚有归根日郎去如何不忆家
　　次金二秀才铉见寄韵
　　迢逓关河阻淹留岁月长孤身仍在客多病转思乡易醉三杯酒难消两髩霜安能生羽翼霄汉逺翺翔
　　冬晓
　　月色霜华遍九衢箭催寒漏滴铜壶孜孜尽逐鸡鸣起若个来分舜蹠徒
　　清风楼
　　中书王逸少冩竹更竒哉素壁千竿出清风四座来披襟当爽垲扫榻絶尘埃何日重登眺对君懐抱开
　　题雨竹
　　湿云飞出研池空满纸离离醉墨浓翻忆潇湘听雨夜思君不寂在孤篷
　　题范氏麦舟图
　　道出丹阳郭相逢石曼卿三丧忧亦重满载弃何轻不独赒人急先能契父情从兹郭元振跬步待徐行
　　喜雪
　　一冬悭雨水四野望隂云不意苍穹变俄看瑞雪纷槁枯回地脉恩泽仰天君岁暮无聊客惟应赖酒醺
　　江亭秋望
　　林亭寂静俯江流天净波光暑雨収吟处诗人闲对席望中仙侣逺同舟老年未减沧洲趣清兴难忘赤壁游莫遣西风吹客髩鲈肥莼冷不胜秋
　　樵乐轩
　　惓隐溪渔与陇耕甘同木客契高情空山寂寂人稀过深谷嘤嘤鸟自鸣半巻残书行且诵一瓢春酒醉还倾【阙】
　　啓东医学将还吴葵丘谢缙为写云阳早行图并诗以赠时永乐丁酉嵗十月既望也
　　故人眀发处不寐听晨鸡喜色盈眉睫轻风入马蹄毘陵山逺近茂苑树髙低料得还家夜相思月满溪












　　兰庭集巻下
