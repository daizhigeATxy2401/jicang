　　钦定四库全书　　　　　集部四
　　提要
　　东集十六巻　　　　别集类三【宋】
　　臣等谨案东集十六巻宋张扩撰扩字彦实一字子防徳兴人宋史不为立传江西通志载其崇寜中进士授国子监簿迁博士调处州工曹召为秘书省校书郎寻充馆职南渡歴中书舎人当有所据也宋志载扩东集四十巻又诗十巻而陈振孙书录觧题不着于录则在宋末已不甚传故元明以来谈艺者罕相称引惟永乐大典尚多录其诗文其为中书舎人时所作制词尤伙大抵温丽緜宻与汪藻可以联驱谨采掇编缉厘为一十六
　　巻其为秦桧追赠祖父及万俟卨兼侍读诸制极词防颂纰缪殊深考王明清挥麈余话称扩为著作郎其兄秘书少监楚材新婚约观梅西湖扩赋诗有折归忍负金蕉叶笑挿新临玉镜台之句秦桧见之大称赏曰旦夕当以文字官相处迁擢左史再迁而掌外制是扩本因桧得进故假草制以贡媚其为人殊不足道然扩所交逰如朱翌曽慥吕本中徐俯皆一代胜流切劘有助故词采清丽斐然可观要亦未可尽没也其中赠顾景繁诗龚明之中呉纪闻仅载有五十六字厉鹗宋诗纪事遂引作絶句二首今检阅旧文乃知为七言古诗二篇明之特节录数语鹗盖未覩斯集是以传讹亦足云罕觏之笈矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　东窻集巻一　　　　　　宋　张扩　撰
　　五言古诗
　　子温侄用再闻诵新作突过黄初诗作十诗见遗辄勉强次韵
　　小人无逺谋湮没如湛辈胷中气奄奄垂尽鼓一再安知翰墨塲李杜凛然在文章作甘棠百世负遗爱退休小得计耳冷百不闻戎马叵奈何四郊尚兵氛眼中习主簿才似李将军小试未为屈有君如华勲十年功名心客枕寄归梦众中不卓立老大复何用收身入禅寂蔬茹饱僧供蛙鸣谁官私聊欲当弦诵大道昔雕防夷涂日荒榛进无活国谋俯仰多由人人生防何时夜旦互相因徃者不可作未妨来日新国风乆沦亡毛郑纷六凿譬如秋水篇破壊向与郭千年见渊明五字配前作谁传古人诀定自顾方略吾诗窘时穷章句羞拙讷君诗非吾偶齐大轻郑忽雷门不敢过西施忌唐突政当就阿戎谈天捜理窟赠篇最崛竒披读辄三过巧如娲皇手五色补天破珍宜宗庙享净戒儿女涴谁能续离骚且用追楚些达人云间鹤初不谋稻粱渠有酒百壶买舟从伯郎世间乳臭儿衣服夸黄岂识卫叔寳胷中无膏肓躬耕良苦辛十亩手自锄我穷分定耳矧复怜封胡君今未三十诗声殿黄初后生要努力勿及几杖扶连门水竹居照映麋鹿姿子戴靖节巾得我如逺师花黄催重九羽葆杂金规未能沽酒饮且赋止酒诗子温县丞侄长篇见赠并擕少卿伯父梅堂所赋絶句相示翰墨宛然叹息乆之因次其韵
　　平生张洪州豪气压羣士唾视狗防辈纷纷何足数晚登文石陛劔服峨櫑具髙论忍违时所愧罔君父至今家集中秩秩有伦次流传到诸孙谁复步亦步此翁日已逺畴昔旦暮遇何温少也爽芝兰秀而紫状貌类洪州谈笑了万事笔端见防铓妙解如削鐻精刚金百链该贯五聚俗学不足诋纷纶或殊趣斯文悬诸天字字有分付诐词颇乱真芜纇少删去吾子壮且勇政在戒逸豫昨者忽过门短袖出长句轩然祢正平坐诵鹦鹉赋洞庭莽空濶终日奏咸濩初非郭林宗岂识黄叔度但惊锦囊文及此春秋富未能赏雌霓且复説竒字吾年过半百世事亦何慕杖屦相扶擕筋骸日僵仆犹于五字中雕刻叹氷柱习气未易扫贪味如桂蠧肯借梅堂篇风流忆张绪珍藏几何时应有神物防今晨偶开展英彩照江阜后生要着鞭探讨及防处遗予真过矣娟洁忌沾污清梦春草俚谈羞杕杜慎勿索其余恐君痴叔似
　　次韵大年侄见赠古诗二首
　　人生防何时心地要平旷不须意外求辛苦寻蒟酱此郎有髙处智出百夫上禅窻接輭语眉宇春盎盎诗坛乆失律斋戒欲谋将谁専笔阵功定起太公望
　　君文秋水篇曲士羞臆度吾文元尚白穷老甘寂寞向来失宗盟士气日卑弱后生苖未秀况复病草恶如君真挺特文字兽一角头风吾何忧解后当勿药
　　大年耆年各赋长篇投名诗社中顾景蕃及伯初子温二侄传诵喜甚子温有诗因次其韵
　　诸君总能诗字字秉忠信聨章辄惊人我老终不近朝来试披读花雨乱巾衽独慙草元迂浪説周易凖至今覆瓿谤文字愧小谨昨观两雄篇词采溢肝肾髙参风雅淳俯谢边幅窘谁能报殽役怒语激先轸吾军老而怯望敌倒戈盾防看两犹子秋风横鴈阵
　　蓬莱室
　　巨鼇戴浮水屹然瀛海中断取入君手枣叶悬鍼锋君本山中人俗子那用逢犹应谒帝梦佩环揺天风子温作驱疮诗伯初与顾景蕃皆属和蕃以谓不当止酒初以谓宜錬元气予亦戯次其韵
　　小儿私化权令行错穷冬滛疡薄皴肤欲战垒块胸道人寖不平怒髪忽上冲馋夫犹收痂义士唯吮痈快无僊爪爬滥有苦剂攻坐令费讥诃沾汗文字中虎头笔有神众妖避其锋似闻以意医请用三杯通阿兄言更深细述葆链功二説俱可人而子将何从酒醇傥消忧气厚定保躬自然四体胖那复百病防吾闻栁州语祸物人犹虫旻苍厌呻呼疴痒应汝容疾去防有时未为吾道穷汝自多识者吾言犹怱怱
　　送恵子泽工曹罢官还陜右
　　关西多名流后出亦豪侠三年佐幕府论事费口頬人情易薰染乆或化为怯不如殽黾去归路马蹀虽无米千斛尚有书百箧吾曹官为家穷老漫随牒南州美风土水净山九叠子尝访之我行欲买舟楫我本江湖人妙处饱经涉谁能老作伧政恐梦为蝶
　　曾徽言学士求赋所蓄端砚曾尝避乱海陵家赀尽没于贼独擕此砚脱去
　　君家文房珍尤者一二数端溪从谁得不记嵗月古中洼隠天成外削余靁斧色羞龙尾干质陋雀台窳平生依石丈什袭费调防向来萑苇中险作百碎补脱身间道还神物逺侵侮他年沉香亭奉诏翻乐府周旋妃子手借润毛与楮
　　次韵周嘉仲刑曹简航师食笋四首
　　箨龙豢不得托根暂神竒忽化清浄供结縁贫导师回甘溢齿頬常带泉石滋要知服食功不减琼田芝此君淡难交挺挺如立玉何意昆仍中为人偿口腹羣婴脱锦褓珍胜脔项肉犹堪作味谏没齿蠲腊毒长镵太寡恩斵防东南美至今管城封滥罚及孱子例求一赦贷余润乞松髓周旋南董手骂贼到卢杞周郎清而臞菜把助严苦槃中玉离离醖酿氷雪语向来防时亡径欲就君补请读食笋篇防言皆可咀谢元龄恵猫头笋予去春曾同元龄伯初昆仲子公顾景蕃经行林间掘笋以归子公刻名竹上也
　　貍奴戴头来本是箨龙种长镵借愿力搀汝入珍供晨庖辱分甘辄应食指动令人懐旧游春服粲羣从竹间留名字小刻妙南董
　　送次公侄从辟顔拱卫军中
　　结髪事师友投身翰墨塲技成忽弃去短衣亲戎行平生万巻书岂无活国方不如口击贼对面用所长顔侯将家种勇过王铁枪蝥弧每先登裂袂裹箭创得君如敌国乳臭未易当中原干戈满貔虎政陆梁谁専发纵防坐待锥脱囊事平各分功千级歉莫偿位卑君勿言儒雅故自将防从傔籍中防见奏凯章
　　短句调子温侄
　　阿丞善谈诗眼如九方臯相马空马羣妙在遗骨毛衰老鑚不入钝愚如枣膏后生不应尔笔力生波涛黄绢幼妇语莫负秋风髙
　　与客手谈坐乆废食疟子忽作病退家人相劝从此却枰因为数语以自解甚似刘伯伦断酒文也昔孟嘉嗜酒或曰酒有何好而卿嗜之嘉曰公未得酒中趣尔予于弈棊亦云
　　棊亦有何好味如酒中天胜处要自知岂为醒者传吾身等芭蕉幻质非真坚傥无轻举诀未免忧患纒愿从烂柯叟时作坐隠僊人生防两屐不媿阮孚贤
　　诗社近日稍稍复振而顾子美坚壁既乆伯初以诗致师请于老仆无语但乞解严尔
　　宣城诗不多警句忆江练至今一斑在时许管中见顾后更难窥机锋防于电欲求换骨诀如仰射空箭近逃滑稽嘲不着毛頴传深藏品题手举市谢葵扇我知老成人别得妙方便要留一转语凖备奔北殿后生舌如铦酬荅了忘倦不须逺乞兵唾手当八面小人智谋短敢倚筋力健请驰班师檄白罢两河战
　　盛暑得竹簟甚精戯为之赋
　　南山小箨龙离立身苍苍旧任管城子脱帽栖文房诗书每误身或得败塜殃泠鸠稍知音与致雏鳯凰人云不如肉笨伯岂我当何如碎其身织翠供文章舒巻得自试作配六尺床主人氷玉洁风味如潘郎奉身无长物却暑有竒方空庭贮明月皎皎夜未央卧看河汉移使我侵肌凉床间老夫人面冷如严霜相与有葛未用或参商孤髙自可守炎热安得长君看白羽扇秋后徒悲伤
　　次韵顾景蕃和倪裘师避谤轩诗
　　大倪昔遭防中路骇车覆今人刺舌戒黙坐惴空谷小倪不类渠先见妙蓍卜闭门自澡雪巧舌欲谁讟顾侯以诗来披咏辄三复后生真可畏我亦慕前躅谤书空满箧底用展终幅逢人但称好莫问甲煎俗
　　汴中追寄吕居仁学士
　　频年如隔生相见各潦倒不闻语呫呫但怪别草草故人俄老矣零落秋叶扫徃者蘓韩辈人品岂不好时危颇頼渠惋愤尘一窖五湖在何许狼籍付鸥鸟春风掠湖尾莼丝日夜老我行望吴越尚及身检校请分十顷余迟子洗鞾帽
　　次韵出郊
　　枝头见春风恍觉光景逼人生谩拘挛且作半日适荒郊晴亦好当费防两屐防有遮我留田家甖瓮积
　　宿山寺诗
　　羸马不受鞭倦仆足生茧茫然山径间驰急路逾逺古寺翳林薄投宿日昏晩梦魔不可眠青灯照愁眼腊前五日立春天气极暄妍今复雨雹凛凛不休所居梅花方盛开一雨零落殆尽怅然为赋此诗
　　东风破残腊吹尽五日寒晴光下杨栁防影鬭鸭栏锦鳞触轻氷碎玉已日夜望鲜荣发我砌下兰寒去仍复来崛强作跳丸烂漫江梅花孤芳忽飘残落跗不可缀香雪空阑干頼有青春心养此商羮酸
　　逰天台山石桥
　　乱山云溟蒙修径石盘错声闻住世果窟宅遍岩壑我行适遇雨风籁响天乐石桥定鬼设险滑不容脚临流辄生怖政堕葱韮恶犹欣昙华供尚及荐杯勺分尝不敢余稽首谢发药
　　元龄招饮未果赴复以诗见促辄次其韵并呈景蕃
　　主人剧风味玉壶涵春氷恶客费招呼诗来委弓旌两季复可人名应处士星请从狗窦窥敢辱蒲轮迎我昨占食指似当尝鼋羮平日口腹累老穷尚蝇营百花晓无迹良辰况难并虎头政病酒渇肺怜江清未知防百盏浇肠诃靁鸣归时戒被肘防见金盆倾
　　题龚士掾防壁畵逺山【并序】
　　吾友彦承气直而勇真有用于世者林公甫吕居仁诸公相率赋畵壁之什因以勉之
　　古来终南山引手得佳处未负移文慙已遭防径语公真乐山者爽气落眉宇平生手中板不暇着頬拄叩门无俗客何碍入官府人生一缕气所愧吞不吐画山犹畵饼余习近儿女勿学好事人吾言当有取
　　逰虎丘寺诗
　　官舟转城隅十里虎丘路招提占山顶像设俨廊庑池深归寳劔石老化蹲虎晋时生法师谈辩阿佛祖至今讲经地徃徃拾花雨我行及揺落秋色侵杖屦衲僧施净供汲井荐牛乳平台俯旷野防防莽四顾累累多新塜不见真娘墓
　　次韵赵悦中防御喜雪
　　天南霜力防不洗瘴地暖穷冬雪一尺坐受坑谷满梦闻淅沥声惊起欲窥管敢倚狐貉温但愁衣带缓王孙雪争妍耿耿抱丹欵闭门不知寒髙卧腹自坦纸窻飞花集乱扑书檠短不忧诗作魔政借酒为伴忽枉郢人曲悬知和者罕犹余雪清甘味胜茶七椀
　　君山
　　乱山如羣羊合沓千里犇君山屹当前盘踞老虎蹲巨镇压坤维层巅没云屯下瞰大溪流千尺清不浑舟人落风帆挽縴系山根欲上看星斗悬崖那可扪
　　奉和朱新仲祠部六月晦日省宿用白乐天诗无波古井水有节秋竹竿十字为韵
　　漫郎省中宿展转良夜徂过雨忽催诗君诗不可无夜阑风转髙秋声倒江湖前对百尺井梦中闻辘轳六月忽已晦余月复防何纨扇暂去手簟纹欲生波诘朝天门开冠劔争巍峩驽马防不入狞劣如骑骡街鼓肃市喧炉薫起烟缕掩关一绳床坐穏得处所风前数茎竹偃蹇不受暑初无儿女姿气貌颇髙古我乃抱俗人老蛙窥坎井从君已再暑造席谩三请倒床辄靁鸣便腹费嘲哂君岂録我者胷次涵万顷玉壶贮层氷怜子清彻底对之三伏中愧我汗如水谬呼同舍郎坐席更论齿从今痛自戒子出则我止昨者东观防嵗月未觉乆对床屡忘形持论相可否君年虽减我文字称祭酒十篇亦竒伟乞我未曾有隂阳无停机百物竞时节燠寒更事尔气至自融结炎天勿怨嗟嵗晏见霜雪此时衣褐单但恨不得热爼豆能折冲儒冠或兠鍪六月早奏功岂待防髙秋俗士懐晏安所至贾人留襆被应自疏未知防宜休疾风扫蚊雷势力如破竹青奴冷侵肌此乃我所欲周旋蜗舍中未用叹跧伏亦莫问马曹防文禁离局祠曹秉史笔翰墨窥金銮灯火渐可亲蠧藁字未漫玉殿行奏书秋晖上旌竿君文永有托九庙方如盘
　　送向履方吏部提刑浙西
　　君曾仗使节恵浃东吴民岂无贤大夫平反孰与君省户昔郎潜渇见老成人赐还席未煗被遣日已新疮痍要抚摩秋荼伤吾仁掾吏熟官长定不専恵文【履方旧以省郎为本路宪】
　　括苍官舍夏日杂书五首
　　南方饶郁蒸颇厌夏日永好风从南来分我簟枕冷官曹早归休客礼疎造请读书无近功睡魔印汤饼谁家烹茶急羸缾断脩绠
　　昨日犹苦雨髙檐如悬麻今朝隂云开闪闪见日花孤城如斗大篱落无千家共迫口腹营不如市井哗日暮计锥刀辛苦良可嗟吾侪岂达者亦是蚿怜蛇
　　富者余金玉所畏盗贼攻贫人迫饥寒无奈四壁穷我今仰官给政在贫富中虽无两者忧归兴忽已浓同僚相掩覆幸此东郭踪独念素餐者幽暗弗汝容
　　狴犴深扄鐍符验剧关防老胥虵蝮心抱案鳬鹜行我无平反手补劓救阙伤但知三尺律丝髪不可攘便文真得计所愧汉于张
　　说诗如说禅妙处要悬解无人具眼目胷臆空垒块吾友吕居仁句法入三昧向者五言城精宻逼前辈教我深耕锄嵗晩识稊稗三年苦未领惭愧朋友戒
　　庭前两鸣鹊
　　庭前两鸣鹊声好色亦美曾陪织女驾或是窦家子谁云屋上乌可厌不可迩乌能逐人好鹊竟误君喜乌鹊莫爱憎鸡虫任生死
　　读试巻有感
　　巧语互一律纷然如铦锋挥笔余万言积案成千重谁令缪悠子持衡居其中两目病且昏不辨牛马踪而使视试文岂能分雌雄徃时心力彊眼明耳犹聪本欲借科举脱此文字攻一朝反自缚身随蠧书虫负郭有田园犹存荒菊丛频年秔稻熟酒贱尊不空胡不驾柴车逺揖陶令风作诗请伯氏林下相追从
　　送王賔察院提防成都府路刑狱
　　三峡占地崄风涛涨髙秋君还席未穏忽理上水舟潭潭御史府登用第一流持斧亦间遣平反要分忧岷峨接家山民瘼不待求身从日边来弹压西南州风烟乱老眼转觉诗语遒平生补衮心敢为衣锦留赋归摩刀环趣觐瞻前旒防收岩壑姿入缀鹓鹭防谁云蜀道逺笑却万里愁滟滪漫如马莫作忠臣羞
　　送韩存中侍郎赴随州
　　昔时公卿门一饭日三吐末流士自弃此道乆如土韩公昌黎裔乐善从其祖低头拜东野举颈望杜甫今年河阳归坐穏得处所开关逢俗人却走唾腐防禅房大如掌仅着范苏吕【范信中苏叔寛吕居仁】小人江湖散赋性甚愚鲁青衫挿手板舌巻纸上语曽从诸公游过聴谬见许尝闻公姓名桓桓貔与虎【公尝奉使契丹颇见畏重】乞身虽及早朝论乆未与昨日恩诏下还分一麾去风霜侵行李笳角严晓鼓汉东诸侯国文物畧近古下车访诸生徃徃得何武莫空罇前酒岂乏户外屦应还二三子雪拥一环堵诗成欲相寄黄鹄短翎羽阿连傥可借千里亦跬歩【其弟秉则侍行诸人尤惜其去故末章及之】
　　送胡德辉礼部知严州先还毗陵待阙
　　识君大梁城才逸骥千里相从十年后志节老弥厉石渠浩图史万事问伯始为郎初未伸请郡聊自试连朝风雨恶春日尚余防故山窻户接巵酒庭闱喜离别不足云得诗倘频寄
　　送邵公济校书守果州分韵得歌字
　　人物妙伊洛衣冠肩上摩君门世所髙家学承丘轲斯文晚付君自信保不磨平生眼中书五车未为多一字不借力虚名空作魔我数奉谈麈老顽君弗诃持酒欲挽君酒尽如君何百丈泝巴峡脩途接岷峨新句探古锦好风散沉疴先君果山政恵爱如春和向来窥一斑再至鬓已皤防寻竹马盟为续襦袴歌
　　周秀实监丞闻嘉禾兵乱请急归唁其亲朋还朝有作因次其韵
　　羽书剧纷纶将士媿庸懦谁扶中兴举康济湏十乱周郎人中杰表表苍栢干向来围城厄梦想音信断瞻敬防有时神明恍还观他年铨衡手抗论清月旦勿为俗人言钟鼔惊斥鷃
　　次韵伯初春日村居
　　君新御祥琴哀调写苫块夕衣怆纯素忍复向防缋春风苦撩人浪信翦刀碎试寻桃李枝红白已平配嗟予老亡聊屋角委冠佩出门如鬼絷乆不厯阛阓怜君佛屋底喜客妙占对家田半收秫掀簸出舂碓不妨酿春酒莫及春事退要观空洞腹容我数百辈















　　钦定四库全书
　　东窻集巻二　　　　　　宋　张扩　撰
　　七言古诗
　　次韵方仲运使兄游允仲花园即事
　　园中主人老书生结髪入仕今辞荣自培花栁趂时节客来时亦倒屣迎江西使者归更早功名夙戒良狗烹今晨相遇及闲暇短榻分坐如意横竹间细路元屈曲雪后诸峯自分明岂无丽人奉巾栉琼枝照眼生光晶新蔬无价手自撷浊酒有功面防頳似闻野烧出竒观风中烈熖若化城湏臾变灭了无迹何独世事遭纷更逢场作戱达者事感物入咏诗人情来篇况是氷雪语三复使人毛骨轻欲续短章却袖手偏师莫犯细栁营建炎辛亥八月二十六日夜梦舣舟江岸与梅和胜论诗梅出古诗示予极壮丽复为予作汤饼方就席视梅手中器已十裂汤饼淋漓觉而怅然作此篇
　　青灯吐吞帏幔间竹风吹衾梦初圆故人颈血化秋碧诗语尚作春花妍平生酒炙饱浇泼汤饼那用相周旋即今彊敌要电扫四海衔愤声彻天乞灵上帝真易耳底事未忘章句传
　　题长沙王祠
　　霸上真人赤龙子西灭彊秦东破楚一时佐命皆人豪崛起屠沽防行伍番君旧德江湖情不用智勇收功名抑然退让古君子坐视几爼登韩彭汉家南面属同姓公亦疏封奉朝请至今遗爱祀乡人不独当年书甲令双椿堂牡丹盛开彦绅节推弟置酒集客子温不在席中以诗乞花归赏因次其韵
　　春风不悮东君委杏苑桃蹊满行李春风好处总未忙姚花初黄魏花紫洛阳园中枝梗肥欹压帽檐如覆巵南迁终觉典刑在不数侍女夸时宜诗中了了惜花意苦覔繁枝定谁寄何如秉烛坐花傍照到夜分从堕泪子温用前韵催彦绅赏牡丹未及开罇请再作诗促之
　　后园冠盖如云委坐客其谁数程李吾家小谢自风流薄罗新染香囊紫老翁防花心已疲数负十分金屈巵君今年妙言语便爱酒惜花诸事宜春光不为主人计行色匆匆蹔如寄欲借珠玑一再酬恐君泣尽鲛人泪
　　次韵何任叟正字舘中试茶
　　金柈猥称防榔珍藿食未辨污吾唇茶丁妙冩犀銙真排方似欲骄华绅为君走碾飏防尘羊肠声干行只轮柘罗裁绢素缕匀筩丝巧织霜后筠中贮刀圭防百神乳花初幻人间春计君别品尚絶伦完璧不受敌国嗔白虹夜气干秋旻把玩自觉舌生津天衢小草搜八垠防山顾渚亦懐新香歇色壊非法身妖星森索避北辰不湏防稡权羣臣龙翔鳯翥登严宸向来防勲自有人君其问诸脩水濵
　　伯初侄谒客道傍丛竹间见梅花盛开村人不知赏嗟惜赋诗因次韵
　　少年眼似春氷滑风味最于花曲折冲泥访客竹边过邂逅寒梅照踈节不应误落野人手自赋新诗为昭雪坐怜穷腊太严苦万木如僵生意絶零丁老枿独回暖似借余波霑涸辙今君把玩不忍去吹面朔风皴欲裂还家笑我病隤豗茅屋千窻墙百穴自言亲到玉妃馆缟练分行洗纹缬诗成不费鑪锤功君防铮铮句成铁用伯初韵再和一篇请子温户曹同赋
　　孤山山下苔痕滑翠竹扶踈水方折靓妆无数招不应曾与先生防名节即今湖上荆棘满谁见穿林度飞雪道傍数本忽照眼所喜风流未中絶不嫌青女暂试粉却要风师小回辙君防万防已可怜半杂春泥封地裂版曹平生诗作史坐陋故人探禹穴惜花未忍任零落借酒生春面如缬酒醒定作返魂章笔底有丹工防铁
　　再次韵简子温
　　予诗乆媿溪藤滑佩服君诗生罄折君诗盘错见梅诗似借梅花作根节梅花元非世间种雪里开花白于雪平生和靖最知音谁是鸾胶续弦絶苦吟似君良有以我复何为怒当辙定知孤艳诉不平晓来哀笳喷窻裂明朝百蘤岂不好得鱼纵珍非丙穴春风晚赐桃杏宠琥珀调膏误成缬寒英谢去亦机警且禀严冬令如铁顾景蕃访大年侄昆仲留宿细栁轩夜论诗律辄及老朽大年作长篇调景蕃末章见称过实且欲尽借拙诗因次其韵为谢
　　平生不依南路徐斗升寄活真鱼濡了知浮名谁得防定自有数相乘除朅来云卧涧壑底槁项不减霜松臞里中能诗二三友安歩过我无庸车要湏文字赏雌霓未暇诙谑翻娵隅谈天坐聴落鐻屑蹇歩那敢争先驱顾侯风味更严苦家贫阙办三韭菹肠撑突五千巻底用防稡笺虫鱼文如楚賔醉后藁下笔应得银盆近闻昼犯细栁壁酒阑罢歌却骊驹未妨仲子工料理珠绯饯归懐不虚想当展缄疾读时新飚防防惊籧篨主人韵髙絶少可客亦未易折简呼末章字字关老朽爱我如爱屋上乌吾家兄弟俱人杰饱闻石氏多瑚莫云痴叔良不痴乆讳笔砚陪樵苏诸郎胷中气吐雾咳唾自可回春枯少年得誉似勮勃他日不愧先杨卢傥见恶诗幸掩覆人所骂讥鬼揶揄【大年之兄元龄其季耆年皆好学善属文云】
　　大年复用前韵赋诗见赠亦次韵答之
　　烛龙停边天歩徐酒薄肉干唇不濡漫郎怜我困蒸溽为送古风専扫除山头逢君日乍午作诗瘦似僊人臞展缄初疑走甘露熟读政似锵鸾车世间痴儿浪揺吻谈空説有天一隅我今顽老不入十年此路空驰驱迩来病废关药裹枵腹日厌葵菽菹窻间败毫积霜笴架上蠧帙繁书鱼钱神无耳未易使斗宿不灵那可谁门有士料理得随地驵骏吾家驹三珠连树价亡敌一鹗掣韝名不虚近闻扫径避袢暑竹杖青鞋一籧篨枕中邯郸梦不到户外孔賔渠自呼读书澜翻惜昼短防欲挽断三足乌鼎来説诗剧有味令我坐享商之瑚斯文所喜未中絶五字复见李与苏遗音当从牛铎证废律安取焦桐枯亦知大国功九合一时盟防收防卢愿持狗尾彊貂续未妨举手遭揶揄
　　次韵莫养正县丞独防钱塘南北山
　　老丞拄笏中了了坐阅云隂变昏晓何为两脚苦未停意在髙山知者少昨日春从湖上归颇觉沙鸥已驯扰逰人但迟箫皷来滓秽清虚亦何好君今独行真得计自有青螺如髻绕归来古锦开诗葩笔下纵横发天巧遨头旧属罗浮伯半夜春风鸣騕褭至今湖山索价髙妙语湏君时一扫虽然愿君且努力挂冠归休未宜早要当千户享封殖岂但全家荷温饱此时还乡头未白万钱买山慰潦倒摩挲拄杖不相忘更伴重峦细穷讨
　　读钱神论偶成【并引】
　　昔鲁褒论钱神盖嫉时而为之政如太史迁为货殖作传岂无意哉予窃隘之以谓世间贫富如人夀夭委运而已则胷中未有不释然者故即是意而赋诗欲以自广岂未能免俗耶
　　君不见王衍谈天喙三尺绕床阿堵初未识又不见阿戎自执红牙筹聚钱成癖老不休人生嗜好各殊趣盗跖孔丘更毁誉不如是非两置之万事欣然随所遇贵人见钱地上流富人钱妖声如牛醉时虽悟落帻语客至或忘障簏羞谩夸无耳可使鬼刘濞邓通皆过计崔烈得名未掩臭陈苌小黠强称美我今家徒立四壁怜渠一个也不得不愿腰纒十万上扬州安用呼卢百万供一掷但要时逢好事人恰有青铜满三百
　　次韵富季申著作对雪
　　瓮中冻蚁欲浮白主人醉呼嗔恶客到床不省雪作魔半夜扶头惊晓色因风初爱横斜好侵户更怜飘洒宻为梅洗妆却鈆粉与竹防萌封茧栗瀛州有士漫为郎要防诸郎上槐棘不妨病骨倚故絮且忍饥肠待新麦君今笔阵独横扫冷屋无人夜鸣镝快雪快晴吾弗忧君诗自有回天力
　　过龙井辩才退居
　　南山北山天接连西湖环山水涵天佛宫鳞鳞割人境胜日杖履相周旋乆闻龙井未得到神龙卧靳俗语喧脱身干戈偶不死歩屧十里沙石坚眼明见此屋突兀修廊广殿钟鼔传笋芽供羮坐取饱茶乳沃舌聴谈禅塔中老人呼不起至今墙壁尚炽然诸孙其谁嗣衣鉢但见持律俱精専吾身误落世缨网白髪未解忧患纒问龙乞地一席许作庵共结香火縁
　　题子温侄舫斋
　　江湖着身鸥作邻平生踏浪不踏尘晚从阛阓寄行李旋饰舫斋聊冩真夜阑阙月云头涌风月填窻不成梦团栾十口似浮家颠倒一生如破冡君看世事风打头奔涛溅浪何时休不如问钱多买酒万斛与君共拍浮
　　谢人恵团茶
　　春隂养芽鍼锋铓沆瀣养膏氷雪香玉斧运风寳月满宻云雨苍龙翔恵山寒泉第二品定武乌甆红锦囊乳花元属三昧手竹斋自试鱼眼汤老生酸寒极堪笑藜苋拄腹书撑肠修贡之余逺分寄怀璧其罪渠敢当应怜昼睡汤饼恶为洗一春蝴蝶狂
　　谢人送炭
　　灶烟荼毗霜后林短椽脱烟乌不黔樵童岂惜两手入市论价轻千金向来防作沟中断漫防青黄谁过眼焉知负荷鑪锤功煨烬犹堪借余暖夜阑吼空风力豪平明雪山平屋髙生柴带叶冷不焰毁车充薪车脚劳故人十缚起衰朽生遣寒灰拨红兽解衣挟纩不足云那复区区论炙手
　　秋意
　　凉颷吹树砧声急窻户玲珑秋气入井桐雕叶减清隂漙露无声金荻泣壁间唧唧虫鸣庭下衰兰送客情客懐无金酒胆薄朗月入帘魂魄惊人生万事今犹昔不独炎凉天地隔平明把镜照衰顔还有新霜助狼籍
　　景蕃还所借诗巻并辱以诗辄次韵
　　诗家难传最上路汝南雪令排盐絮至今白战亡此手我欲重参愧迟暮虎头文字逼前辈衮衮屡防分尺素天闲老骥日千里何用盐车追蹇歩向来击赏枫落句见不及闻君已误报之错刀竟坐痴他日尘昏磨不去
　　景蕃复和再次韵
　　诗坛乳臭妨贤路寄食将军惭漂絮君今自筑五言城坐遣降俘叹来暮从来白俗不入眼并案闺房累蛮素【公新遣爱姬故云也】连篇赠我刹那顷更陋建安夸七歩珍藏敢比飞鸟章字脱无人正讹误为君传冩不得辞政恐终随靁电去
　　过南美轩读汪彦章倪巨济诗用壁间韵
　　笻杖芒鞋野性驯偶寻幽歩到祗园琅玕千本日应长防影揺风清防繁未堪截管变律吕且乞汗青传子孙壁间旧有故人题妙语洒落今仍存那忧积雪折老干豫借暖律生枯根我来二子更南北惟有此君堪与言
　　允中大夫兄召客赏海棠属予赋诗
　　枝头桃李半狼籍浪説春风借顔色海棠斩新一様红锦丝欲堕娇无力主人连日被渠恼无防分疏更招客重罗作幕裙作围丽人行酒客赋诗挽定春光不得放忍看落红零乱时
　　次韵大年见贻长篇
　　莫夸儿啼赏英物莫振豺声露蠭目一朝官府生平地即是髙明鬼瞰屋夜郎穷囚罪濒死颇费故人解官赎世间万事真戯耳变化何殊臂伸缩漫郎纷华老不入坐扫降魔如破竹曾从处士学砺齿安用贵人强推毂夜防衲被生春温午馔伊蒲饱园蔌绮罗曵地初不知海陆穷珍定何族自云百念已灰冷栩栩胡为昼揺腹似闻蚁穴得侯封不借波臣讥斗粟何妨枯骨话王乐政恐三彭加谴督梦囘敢起寻鹿想谢去已深防虿毒危防何处烹五鼎佳传谁人米千斛朱轩虽享眼界荣青史那逃身后戮聊陪洗马痼烟霞自逐天随甘枸菊虽然丈夫有出处尺蠖之伸未为曲他年弓旌恐不免钓渭筑岩终梦卜防看鹏翼击天池更想于菟啸风谷此时愿君益机警堕甑欣然了荣辱脱身蝉冕归去来吴市空关隠梅福却伴山中赤松逰傥见海上蟠桃熟吾言有徴勿浪云筮亦从神所告
　　酒官张君造麴以十八仙为名作诗戱之
　　旧闻饮中有八仙日多铛杓相周旋今之十八岂其裔何为复效枕麴眠痴人但作从事呼妄起清浊分圣贤那知风味古无有名字真从天上传留侯旧与赤松防余韵到今千百年看君风骨颇似祖日酌九醖追天全我嗟谱系漫难考流落恐縁濡髪颠穷愁政在禁酒国未免口角生馋涎出门欲作一斗计谁乞三百青铜钱文之顾景蕃登子温舫斋不遇拈韵赋诗予亦和之
　　漫郎不省尘中走湖海收舟浄无垢规摹畵舫作斋馆似要窻间过山岰平生张绪本豪放人物风流记官栁不应篷底了生涯定是寓言犹十九顾侯自説虎头孙黠不论功痴已乆入门浪喜布帆在兴尽中流漫回首更将险语困嘲谑诗胆故应大如斗我穷政似老侯喜持竿覔鱼不供口爱君马上醉眼花万斛龙骧落杯酒未湏腰笏烦易于且熟他年济川手
　　送顾景蕃蹔还浙西
　　墙头飞花如雪委墙根老栁丝垂地春政浓时君不留山路晓风鸣马棰涛江入眼浪千尺想见吴侬问行李田园乆荒漫检校亲旧相逢半悲喜行朝诸公访人材故人新赐尚书履袖中有防可则陈君亦因行聊尔耳
　　次韵大年当暑午枕
　　道人曾得却暑方烈日卓午心清凉书斋长物复何有含风竹簟八尺长睡魔乆困世喧閧乍入寂境如还乡嗜茶尝胆汝药石煮饼炊饭吾津梁古来至人具法眼净秽天女犹皮囊坐禅入定了十刼睡蛇有口难螫伤要当寻师渐磨洗想子已聚三月粮
　　古律诗戯简汪彦章学士
　　湖边乐色喧丝筦湖上春风桃李晚使君招客试行乐粉面如花照金琖知君好事已数徃想见清隂集飞繖倾家共寻一日胜得醉宁论万金产谁怜有客扄户牖坐抱穷肠读书嬾登楼追望不堪东一片飞虹挂愁眼
　　清防轩诗
　　君不见楚王宫中多谀臣雌雄之说徒纷纷大空槖籥本平施安有烦寃愁庶人又不见若耶溪上帆如驶朝南暮北随人意令行由天不由人岂为舟人采薪计君今面山开两扉恬养不为居所移方床曲几净无暑有声南来清且防清似太虚无滓秽防如少女生妍媚轩中稚竹亦粲然快与主人便昼睡不湏骤吹六律管不用缓鼓五琴防当月夜君家去却扇扶座开烦襟
　　谢范信中钤辖恵笋炙
　　野人败壁屋数椽枯肠如复如蝉未忧饱死笑方朔且要臞形追列僊故园千本箨龙儿轻靁殷戸争蜿蜒冻泥封根手自斸一箸可当百味鲜朅来曹南风土恶虀饭酸呕羊酪羶君家何从得此品新馥恵我惊馋涎便当过门乞余炙未信羮釡声轑然
　　伯防给事筑漫吾亭却寄【仆乆不见伯防乃作数语问之诗不足道也】
　　漫郎昔为补衮客面如严霜心如石手披逆鳞不作难肯为俗人借顔色十年收身江湖胷中了然一事无焚香黙坐已忘我酌酒赋诗聊漫吾秋风藕花开十丈新筑危亭枕其上客来口噤不得语晚节自爱恐招谤别君戃怳不记年笈中谏纸尚防畨笭箵寄隠亦暂耳漫乎漫乎谁谓然
　　新安程昭文秀才恵子鹅菱角乳棃并鲍清笔
　　新安故人哀我贫尺素自书五朶云为怜刘毅遗鹅多烹食岂惭王右军乌蓤脱水锐芒角乳棃包裹饤座珍烧肠饥火得暂温窃食灶鬼嗟不仁来书习气径未扫十枝尚遣中书君急湏整驾诣斋阁满请尊酒重论文
　　次韵曾端伯户部初春遣兴
　　春风入手防畨雨醖酿春愁推不去琳馆道人初未忙被底掀髯聴粥皷那知春色到桃溪千树开花人掩扉路傍垂栁已如许青眼招春春不违晓来东郊信两脚折屐冲泥尚供着枝间啼鸟劝提壶君省此声何处恶平生广平心石坚未暇徐庾夸清妍句中试下一转语突过翰林诗百篇龙钟似我岂宜说不独诗穷官亦拙向来一错铸不成底用辛勤六州铁
　　老白堂
　　君不见三朝魏公拓天手旌节言归介眉夀筑堂自榜醉白名自借清风洗尘垢又不见峨眉山中谪仙人玉堂词翰生风云每评香山辄自喜欲向集贤重冩真古人名悬日杲杲千载贻人不贪寳君今诵味佚老句乞身投闲不待老草堂寂寂松桂生溪山四时供醉吟未必翛然便忘世新诗时亦过鸡林
　　灵壁石
　　十年此地征尘染谁与山川还旧观九华小様出君家要续个中消息断此郎与山对立玉几上重重见陵谷安知可备宫架悬乐府待之八音足他山岂无石一拳如琮断方璧断圆不如此峯真巧具六窻七窍俱天然君今落帆锡山近挈石寻泉丫无恨防湏潄石更枕流世事入门君勿聴
　　读李长吉集诗
　　唐家诸王滕薛亲官府白日生风云此身岂患财不足安用盈车载钱缗飘然后出有长吉冰姿鹤骨真天人锦囊不贮一个钱收拾眼中无尽春世儒强作富贵曲刻画无盐恐非真请看巻后将进酒酩酊一句了伯伦李宗系出元孙元称帝李称臣玉楼无人可作记应湏此子当此文从来不解进士语多谢昌黎为解棼
　　药名七夕行
　　云斾萎蕤霞作裾风静半天河有无同槃夜结合欢带织女新嫁牵牛夫古今此防从容少百合未谐甘草草预知仔细属明年续断犹胜弓弩弦
　　谢赐御书临晋唐帖三轴
　　上帝图书照东壁宸毫作字同羲画晋唐旧帖乆气索数本仅收煨烬厄硬黄小试毛頴功手蜕千年垂露迹巧偷豪夺防苍黄晚御清都顔咫尺钟王行草日失真神气顿还三昩力诸天防法宫殿深九虎守闗雷雨隔那知分赐下人间蝼蚁防臣亦懐璧恩均掲榜夸玉堂事陋登床攫飞白钦惟圣学自天纵嗜好从来屛声色青规文字屡防勲沾丐椒房犹翰墨彤管摛笔侈珍贶寳唾落牋留小刻从今不愧蔀屋空防有虹霓光四塞






　　钦定四库全书
　　东窻集巻三　　　　　　　宋　张扩　撰五言律诗
　　挽徽宗皇帝词五首
　　假乐兴周治无为见舜心七朝传逺业十闰纪功深厚泽沦肌骨隆名秩古今丹成自仙去黼扆不重临甚盛帝王德不言天地功皇图光永泰圣祚绍元丰化被要荒外民跻富夀中如椽谁秉笔炳炳诏无穷制作跻尧禹规摹陋汉唐方丘排异议晟府焕新章睦族民归厚临雍国有光奎文连五阁轮奂俨深藏内禅超千古恭闻脱屣轻勲髙终不伐道大自难名玉几音疑在桥山兆已成九重兴舜慕悲泣见墙羮风伯开尘雾神符八骏游夀尧方请祝归啓已兴讴万里忽清宴五兵终罢休他年北邙路王气接天浮
　　挽显肃皇后词五首
　　珍符开瑞玺象服备袆褕德盛仪千载名尊母两朝流风厚麟趾賸馥播桃夭羽卫今何处云深惨莫招俪极承平日徽音盛一时却奢崇大练纳戒上清规事逐浮云变人惊夜壑移三吴謡织女行路剧伤悲寳殿开宁德弥文更日新俭勤垂壸则慈恵配皇仁脱屣尧何圣补天娲亦神伤心东越路画翣暗龙輴箴图髙警戒风雅妙形容寳训闻钦圣徽名并显恭宫车陪素仗园寝祔新封絶胜昭灵后空归浣水踪莫状忧勤意犹存澣濯衣私恩絶外第遗爱在深闱嵗晚望重翟路长迷六騩苍梧从舜陟终陋两湘妃
　　挽懿节皇后词五首
　　丰容腾偃月骨相本天人潜邸恩辉旧中闱典册新梦犹惊鷰玺光已揜钩陈不忍瞻行殿蛛丝网暗尘作合神明王中兴欲佐周友琴懐素志脱珥谢前修行续姜任懿名方马邓优百年虽电掣千古仰芳猷内治推炎宋名参列后贤若为忧国歩遽报损天年未畅关雎化空腾炜管传六宫遵旧训女则有遗篇公桑分妇职春种劭农耕不到升平日终乖辅佐情烝尝开别庙諡诔纪徽名凄怆鸿沟路空余万嵗声万里归輼辂僊逰迹已遐猗兰成断梦素柰陨空花隧卜稽山下輴移浙水涯晚风纒落水悲咽和哀笳
　　悼程西枢母朱夫人二首
　　天性敦慈恵凝然法度中谈推道韫择配得梁鸿夀嘏无前拟安荣及令终伤心原上路哀铎咽霜风有子登严宻人髙孟母慈珍羞五鼎养象服小君宜未厌斑衣乐俄嗟露悲百年无少憾千古令名垂
　　悼主簿弟
　　吾家防兄弟君自老相依每忆离亭别俄伤旅榇归新铭聊记逺旧话总成非举目苍茫路澘然泪满衣
　　悼次东提刑侄二首
　　彊学初无敌临民早有声暮年犹补郡余事及谈兵慷慨闻髙谊艰难见老成葢棺今已矣百世漫空名妙手剸百节剧谈翻九河人皆期晚用君更患才多世路方榛棘人豪正网罗重泉无日起天意定如何
　　夫人江氏挽词
　　早嵗亲香火心通悟宿因宜家称孝妇择配得名人秩秩方贻则冥冥忽返真独慿髙士笔谆复志苍珉
　　夫人周氏挽词
　　娈彼名家女休声配孟光齐家先祭祀尽礼奉姑嫜未竟百年老空流奕世芳伤心埋玉处马鬛表深藏
　　悼頥中朝散兄
　　韬玉无人识佩兰空自芳娱亲终一世好善被诸郎梦短催驹隙声哀断鴈行英魂招不得松槚防崇冈
　　用文之嵗暮言懐韵
　　嵗事潜占雪风光暗着梅有书招隠去无地避愁来厮役聨裘马英豪困草莱谁能知许事得酒鼾如靁
　　文之暇日作诗戯用其韵
　　古事费寻检近诗关谤伤掉头无好语结舌自良方风露挟秋意帘帏生晚凉传闻市南米渐可补饥疮
　　射亭诗
　　采鹄面危亭鍧然中的声将军三箭勇男子四方名刁斗中原静车书逺塞平雕弓今罢赐何日报功成
　　赋向伯恭侍郎芗林
　　矫矫子平裔声名晚益髙归休卜僊隠题品妙宸豪小径荒松菊空庭长艾蒿闭门便午枕余事九牛毛焦复州适道于艰危中与其兄遇于三衢自云尝有异梦神明之感叙其事属予赋诗
　　南渡不忍说流离簮与裾苍黄一臂失辛苦万金书孝友剧调防神明关起居不湏春草句好梦自蘧蘧
　　题荷亭诗
　　风漾緑漪连新荷照水圆清香来洞府真色现神仙鹭影明如雪巢小似钱夜凉乘月看人在玉壶天
　　瑞华堂秋晚
　　山石乱崔嵬虚堂面石开幽香催槛菊防影转庭槐羽扇惊秋老衣砧破梦回坐看云四合奔电数声靁
　　宿温州江心寺诗
　　出城何所诣孤屿海云中寺影一拳石潮声四面风断烟迷过鸟宻叶坠丹枫咄咄劳生梦真成一洗空
　　次韵临江军向侍郎见寄
　　江头一区宅宴坐老扬雄乆阔书不到相忘心自通谁令知勇退我愧未参同定自有见处不关幡与风










　　钦定四库全书
　　东集巻四　　　　　　宋　张扩　撰
　　七言律诗
　　次韵徐端明师川清明见访小集
　　撩人春色浩无边多病清羸挽不前书舍忽陪金殿客花时犹记汉宫烟翰林剧饮赋千首焦遂髙谈惊四筵更着新声定塲屋元轻白俗浪争先
　　次韵子公舍人侄纸閤用荆公韵二首
　　清修是药别无方纸閤新糊暂着床定自中扄元洁白直教平地亦清凉布裘衲被总相称暮雪晓风浑不妨似要经营淡生活忽惊锋頴露锥嚢
　　老楮声名浃四方帡幪隠陋到藜床境空生白道所集气暖如熏徳未凉眼底咄嗟贫亦办世间滛巧行终妨只愁费尽螭头藁却向危时但括嚢
　　再和戯子公
　　棊局画行新触手帐文殻浄围床閤材近取复何好法意防贪未可凉自此铅华须痛遣疑于缟素或相妨夜阑天女来求法君看如何是革嚢
　　背人阿堵未中方纸閤文书不碍床正似复裈羞北阮絶胜斗酒换西凉来诗肯办十分赏去辙犹闗一水妨对面更看枯淡在应无儿辈紫罗嚢
　　子公复和亦次韵
　　我惭问舍未知方君亦依然卧上床有纸遮风良不恶无人炙手自生凉应怜佛屋钟鱼近【公寓居西林寺】不自官居屏障妨相去九龄今几代风流未减笏为囊
　　昨日规摹屋一方今晨诗巻已填床安知事似猬毛起自觉心如水月凉故纸有縁殊未了红尘无路畧相妨客来暖热浪自喜断却来章真智囊
　　闻伯防被召
　　朝廷下诏费捜寻梦想人豪置赤心谠论故应遗藁在片言可却四裔侵不应岩野调羮手犹作田庐抱膝吟自古忠臣由孝子海隅倾耳聴车音
　　送李去病驾部成都府路转运判官
　　昔年鴈塔看先登我亦行间托姓名半世纷纭惊似梦一官潦倒信平生含香暂借郎闱宠仗节俄分昼锦荣见説餽粮如火急扬鞭马上试经营
　　送杨元老屯田潼川等路转运判官
　　酱瓿遗文过五经有孙千载振雕零曽闻淡墨魁春榜防看中台应列星日下忽颁天语好眼中先着蜀山青归涂更挟两诗客防笔磨铅那得停【客谓西川小漕李去病怀安使君罗大全也】
　　景蕃暂如无锡不暇相寻于云间诗来问讯甚殷勤防予续至江上遂及邂逅走笔奉呈
　　故人行李剧匆匆犹向重湖遣信通七字论怀如对面片防先我渡垂虹家田收秫连云外野蟹供螯入手中犹及访君江上去夜灯火耿秋风
　　别后一日予独游山寺酌泉烹茶而去时景蕃补葺旧隠将自徳兴奉亲而归以诗追寄之
　　缾罂络绎送醍醐总是僧家饮啜余向上谁高康谷品流传恐误古人书暂来刮眼惊尤物深羡诛茅葺旧居却恐文饶渐多事他年乗传定何如
　　寄顾景蕃
　　别时犹记鼻辛酸升合妨人未得还衲被生春经嵗换羽书奔电痛时艰闻君尚富珠千斛许我时窥豹一斑莫厌侨居坐穷僻絶胜戎马閙郷关【景蕃屡寄近诗】
　　顾景蕃以诗乞西汉书于子公子公以奏议唐鉴遗之戏次其韵
　　腹中图史自纷纶况有新文似过秦犹访汲书真好事谬怜野鹜定痴人补亡疑是君过计就读未妨吾卜邻他日两家俱外府断编遗简得终身
　　次韵顾子美陪方仲兄游允仲花园后篇简允仲
　　君看树头桃李开化工浑在百花栽日迟未觉堂堂去路穏何妨得得来定是拨忙聊慰眼仍须痛饮莫论杯明朝风雨便狼藉孤负客愁肠九回
　　怪底主人襟抱开小园千本定深栽不须羯鼓催花发却要提壶唤酒来可但拨忙聊慰眼防应痛饮莫论杯诗人有戒君知否渐老逢春能几回
　　过淀山湖
　　昨日过湖风打头苇蒲深处泊官舟近人乌鸟语声碎濒海风烟日夜浮午饭腥咸半鲑菜客床颠倒一皮裘平生浪説在家好晚向波涛未肯休
　　次韵汝隂姜丞见示
　　塲屋声名二十年老犹学易诵韦编作官聊复下簿尉得酒或时中圣贤每愧青衫同拜起间从广坐得周旋来诗强欲相推挽短绠无堪浪汲泉
　　留别汪彦章符寳
　　蚤嵗相亲翰墨塲不堪迟暮屡参商无钱可办一日醉有目漫同千里光闻道新诗多格律曽从尊酒细斟量江南旧隠隣鸡犬何日青灯更对床
　　聴宣麻
　　十年中国暗征尘终挽天河浄楚氛谩説星辰犹孛彗不妨豪杰防风云江头露布传俘馘殿下丝纶看防勲从此削平真细事只忧无地録将军
　　得海陵掾吕居仁书
　　故人温饱竟何如忽寄邮筒满纸书颇愧中年犹吏隠相望千里未情踈官曹清简庭无讼淮海丰穰食有鱼见説参禅新了了几时为我痛爬梳
　　闻余元隆被命白衣校正逸书
　　余郎风姿旧臞儒酒钱不足诗有余江湖垂老漫居士馆殿忽诏行秘书从来摸索识沈谢安用科举轻严徐须君更平脱鞾气步穏即到承明庐
　　招王大初教授饭
　　闻名早愧昧平生迟暮相看眼更明满室氛埃不闗意百年文字要寻盟闗河晚阙平安报风露日催揺落声樽酒从予防倾倒莫同儿辈但平平
　　暮春舟中怀顾景蕃诸友防心堂折花几至纷纭因以问之
　　流光急急巻春归寛我都无十日期短楫轻舟余客梦斜风横雨半花时坐怀同社二三子賸有一畨酬唱诗谁向海棠花下去不妨重看挽残枝
　　曹南官舍怀诸兄弟
　　舍南舍北百花春不奈扬雄四壁贫与世周旋宁作我罢官休去亦由人有家那办録伧鬼无用犹堪托社神凖拟他年风雨夜论诗酌酒话酸辛
　　次韵晁待制喜富季申迁校书
　　郑公勲阀似汾阳人物君看同舍郎坐废衣冠谁论荐中兴文字亦生光未妨俗子轻薫沐元得诗翁妙主张闻説平戎遗防在何时目击阵堂堂
　　华亭秋日
　　隂云薄薄漏秋辉晓露含光湿翠微旁舍击牛尝社酒荒城捣练给征衣浄如扫迹蚊无几多不论钱蟹正肥定是水乡差可乐不应潦倒未成归
　　吴江舟中
　　数峯雨后蔚蓝青一水秋来镜面平大舶鱼盐通逺近居人菱芡足经营云头阙月为谁好苹末凉风时自生老矣宦游无少味欲寻张翰问莼羮
　　书鴈荡山灵岩寺壁
　　画里儿时见一斑朅来老病倦跻攀诸峯拔地上云雨万壑出泉鸣佩环图牒未闻从古有鬼神定自破天悭道人笑我杀风景不办淹留半日闲
　　次韵徐师川谢送温柑
　　剥啄谁人昼欵扉开缄词翰见精防不应更覔二王帖但要亲传六祖衣陋我分柑悭百颗烦君托意赠当归吏曹政急簿书缚忽奉新诗得觧围
　　次韵吕居仁主簿过韩存中侍郎所居
　　文章典雅似班固人物风流如谢安老去谩余公论在退休浑觉壮心阑松有月和书照云屋无氊御客寒冷淡且寻诗作活要看雷电敕僊官
　　和李元叔正字书怀崇字韵奉还所借诗巻
　　杜陵句法今谁到君自门墙数仞崇未许前人得髙处间于五字见新功淹留书馆残灯火孤负淮山旧桂丛眼看封侯谈笑覔絶胜潦倒坐诗穷
　　归来轩二首
　　当年鞍马践文塲客舍虀盐话故乡不谓休休归亦早未应栩栩梦犹狂辋川花木嵗时好莲社交游气味长便合从君就闲去藜羮麦饭自充肠
　　不爱虚名式擅塲却收余焰入寒乡于鱼得计絶人事翻手为云小子狂阅世已除三宿恋论诗兼倍百家长西风举扇谁多事君自无尘防肺肠
　　次韵括苍太守黄侍御种竹
　　先生铁面石为肝不着繁华眼底看近学仙翁夸种玉未多楚客觧纫兰穿月影蛟虵乱掠枕秋声风雨寒谁信孤根会埋没赋诗新有老方干
　　世上风花蹔鬪妍转头谁作一钱看此君抱节真如玉有客同心臭似兰密叶自怜秋日薄孙枝已挟晓霜寒蔓柔草恶宜诛屏恐向班行犯比干
　　送喻廸孺郎中知遂宁府
　　平时塲屋漫声名晩下瞿唐信此生万里不应频去国一麾聊复为専城送春杯酒侵行色上峡家山慰客情坐遣官曹顿牢落説诗谁复似匡衡
　　次韵昌时寺丞侄避暑
　　眼看平地欲流金暂借僧园数亩隂束带市朝谁刺促闭门松桧自幽深客来棊局时招隠饭罢茶瓯快洗心便静乞闲吾有味墙东诗老许同襟
　　绍兴已未七月六日被防祷雨风水洞七日清晨诣祠下是晚大雨通夕留宿慈严寺中八日始还城
　　晚谒丛祠意已通妙香来自禁城中老龙聊办一费阖境自歌终嵗功暑溽不应留枕簟秋声忽已到梧桐明朝上马五十里更乞灵君吹面风
　　次韵程伯寓司业见寄道旧
　　鸡黍新盟竟未寻杯盘旧话更关心时危闲喜尺书到老去惟忧多病侵闾巷小儿俱富贵山林处士独呻吟君今雅意在流水谁是子期知此音
　　嘲鹊
　　抵玉谁家觧汝嗔定应饶舌诳痴人平生作室自拘忌晩嵗填河良苦辛风急未妨翎翮健日长无奈语音频君看屋上乌元好何用开门延窦申
　　悼余彦敷府判
　　圭璧温然席上珍广朝通籍照簪绅论文巳许诗无敌试吏还惊笔有神少日功名聊措意暮年州县漫劳人武林旧话终成梦旅榇空归泪满巾【彦敷尝爱钱塘湖山之胜竟长往于彼】
　　悼叔玠兄
　　独抱荆珍价莫酬眼看闾巷覔封侯时开黄巻都忘老晩着青衫已倦游不説向空书咄咄但闻作记戒休休故应手泽未埋没合付六丁雷电收
　　悼余元夫朝请
　　广席谈经旧长雄豁然襟韵古人风弓刀晚试百僚底部曲黙驯三尺中幕府未闻収剧孟佳城俄已怆滕公不堪离乱死英杰所在纷纭真发防
　　悼子平侄
　　白帢曽从细栁君欲提尺棰浄烟尘声名便自当敌国露布复谁推傔人夜半忧时长抱膝生平急义几倾囷追伤万事盖棺了木笏青衫负此身
　　次韵秦秘监山中观梅二首
　　天上新骖寳辂回看花仍趂雪英开折归忍负金蕉叶笑挿谁临玉镜台女堞未须翻角调锦囊先喜助诗材少蓬自是调羮手叶底应寻旧雨来
　　莫遣寒林一片飞要看缟练粲僊衣故烦诗伯来传令为勒风师少霁威水部五言谁举似孤山一径久湮微总输桃杏快涂抹占定春光不放归
　　次韵春雪
　　春雪欺人转更豪力如彊弩射吴潮郢人有恨翻新曲蜀客无襦忆旧謡戸外莫夸盈尺好沙头已作浅痕消诗成忍冻话年少愁杀衰翁不自聊
　　送贺子忱吏部福建漕
　　矫矫中年勇退身寻盟省戸定縁贫风流未用老三径谈笑犹堪漕七闽丹荔压枝收白晒乳芽登焙荐青春不应例作粗官看下语须防笔有神
　　送许子礼吏部湖南漕
　　家传康济妙才猷祗合怀铅近冕旒漫有姓名连省戸不妨旌节案南州兵储自古难为防民瘼于今岂待求小试书生肥国手未多地上见钱流
　　欲出京寄稚子
　　去时短袖怯风寒春以为期秋未还苦语经年浑不记穷愁到处漫相闗路从驿底一双堠家在江南第一山人事不应频错迕速寻樽酒为开顔
　　寄题虎丘宜上人枝巢轩诗
　　久闻戒浄若氷渊坏衲团蒲不记年身外一枝聊尔耳眼中三界自超然可藏妙喜化城国何异壶公谪处天相见绕床狮子座未妨居士病谈禅
　　寄题黟县舒先生十栁轩诗二首
　　当年宫殿记风流濯濯青春破客愁晩觉世间全少味自从栁下覔归休嵇康嗜鍜太多事陶令醉眠终自由想见夕阳风輭处乱蝉无数咽新秋
　　十栁五栁复何为今人古人心要知百年实録先生传五字格言彭泽诗近闻收秫颇狼藉谁与结社相娱嬉我亦江湖漫浪者尚堪束带向羣儿
　　次韵朱新仲学士元日防饮馆中同舍家
　　华堂小集夀佳辰好雪萦风上舞茵珠琲相酬元富贵绮罗不设自清真近从朱墨生官府便觉方壶隔世尘纵许一斑窥妙句亦应寡和愧阳春
　　寄李天祚屯田
　　巷北巷南车殷靁怜渠襟抱向谁开苦无好梦絶江去合有短书逢鴈回省戸淹留惊白髪朝廷缓急要真材他年炙手防不免早赋柴桑归去来
　　春深遣兴
　　深院小亭花药香春来无处避风光畦蔬自种两席许溪水忽髙三尺彊冷淡不妨诗作活狂歌时以酒为乡故人南北今谁在纸尾寒暄未可忘
　　次韵谭少卿胜仲怀归
　　底用封侯老据鞍如君家世自儒冠初无妩媚追时好但有孤髙到嵗寒梦入向来招隠处诗成有味付谁看援毫欲和愧迟澁八节推舟窘上滩
　　寄大年耆年二侄
　　漫天白雨欲催诗恰似连床细栁时【细栁轩名】近悔论文多败绩不闗避谤要寻医才如伯仲世无敌学有本原人未知例着布袍随举子满聴危论上丹墀
　　文之雪霰落砚诗戱用其韵
　　璧无尘中作偏宜浄几集飞霙栁花可染巳无迹鹄羽不黔如幻成小试桑根犹耿介结为氷面更晶明痴儿呵冻为渠赋费尽壶中墨客卿
　　楼西枢出抚闗陜郑亨仲以秘监充参谋馆中咸分韵为饯得纶字
　　闗河宣慰尚儒臣賔客仍收席上珍便有威名如敌国更分筹画累同人连城簪笏官寮旧夹道壶箪诏墨新归日毛锥应好在却从丹禁演丝纶
　　谒广济军向工曹仲吉
　　水曹笔力若新硎冷屋无人诗自鸣取别未容长草草相看岂合但平平百年王谢见人物少日机云真弟兄且向陶丘问消息他时湖海莫寒盟
　　留别梅和胜侍郎
　　平日寄声天一方那知嵗晩屡登堂百年已负几罇酒一夜各添新鬓霜尘里着身空嵗月笔间应俗漫文章门庭未觉千里逺防有书来细作行
　　次韵张无隅送乌髭方与人并寄以诗
　　肘后仙方旧著名知君学道得长生烧丹自秘砂银诀染白聊分草木英两鬓尚须并检校二毛应觉顿神明他年莫向龄问李纬犹堪老作卿
　　送彦材侄还乡
　　朔风吹雪冷侵衣过我山城嵗暮时每叹吏曹长缩手防从樽酒得伸眉笑谈亹亹未更仆行李匆匆还语离莫厌吾家穷事业囊中好在几毛锥
　　檐氷
　　歴歴排檐定琢成小庵睡起眼初明药翁收乳得鹅管天女坠钗悬水晶脱手不供时把玩怯风终作泪纵横老顽不办刘义句聴尽寒堦断续声
　　笋
　　披箨游龙破地皮浪将头角长孙枝浑疑铁骑旌戈晓如趁玉班宫殿时羊酪莼羮真谩语河鲀荻笋彊相宜无人防得丛林趣尽属此君惟我知
　　再次笋韵
　　羽猎谁寻狐貉皮空林失箭已千枝遥聆春晚斧斤响不到嵗寒霜雪时喜有斋熏延上座愧无椽管付师宜平生漫作汉宫妾十指许长君未知
　　次韵子温偶书
　　门外溪光倒碧山怜君终不厌身闲直须扫迹利名里却要防勲文字间洗耳时倾髙士论转喉莫犯贵人顔百年总是一抔土且乞余生隠市闗
　　昼寝
　　翠簟轻纨腹果然午风吹梦入湖边竹奴不语専新宠水厄无功罢宿烟却要降魔时读易未须盘膝彊磨甎谁人妙觧老韶诀心印传来不记年



　　钦定四库全书
　　东集巻五　　　　　　宋　张扩　撰
　　七言絶句
　　天柱峯
　　神人断鼇立极处一柱至今余尺度摩挲嵗月不可穷防见女娲曽手补
　　展旗峯
　　何年陨石化蚩尤髣髴光芒动九斿厌乱无人识天意浓云若雾没髙秋
　　大龙湫
　　巉岩石壁倚天开何处苍龙噀雨来海上秋田半焦槁不应涧谷但空靁
　　石门瀑布
　　胷中顿有两龙湫晚向尘寰得胜游定是伏龙思逺客賸分一洗穷愁
　　天聪洞
　　危梯百级面天聪路逼青防似可通着脚未平身巳堕神仙戸漫玲珑
　　漫成
　　人声乍寂鸟声乐书舍旁通僧舍幽行尽人间硗确处吾庐自好更何求
　　暮春絶句
　　飘尽杏园红白株祗留芍药殿春余不堪风雨夜来恶地上又多枝上踈
　　地上殷红锦作衣游蜂百匝绕空枝满园緑暗莺声老正是一年春尽时
　　背人春日去堂堂无赖春风有底忙便好单衣裁白纻青天露坐试新凉
　　次韵曽徽言学士立春六絶
　　僊家庭院立春朝不记僊翁几种桃共祝风光还上苑钧天丝管换弓刀
　　剪防沾酥顷刻间开花不受雪摧残谁人试手争春巧定是僊娥下广寒
　　古县鞭牛吏谨时老农分喜上厐眉东皇一例扶衰朽不独故园桃李枝
　　青丝行菜手纎纎琖面鹅黄照舞衫萧寺馆君归未得杜鹃应合口如缄
　　丽句从君笔底翻旁观但合把降幡承明何日供春帖字字堪回玉色温
　　野人破衲度穷冬枕上余寒散晓风春事苦无闗我处茶烟药臼了防
　　次韵石倅喜江令祷雨有应三絶句
　　忱词新沐管城枯夜啓天门玉鏁鱼借得丰年三尺雨此郎那觧世间书
　　蛰龙水底未全枯睡穏终惭防额鱼聊为苍生一伸肘隂功何待玉函书
　　藜苋捜肠老欲枯年来冷釡已生鱼三钱斗米待明日预办平原乞米书
　　山居四首
　　春泥滑滑封行路春水溶溶没野蔬独坐不愁无酒饮林间山鸟自提壶
　　温风习习送蚕老晓日曈曈催麦黄新笋已添千个竹緑萌初遍数畦秧
　　山腰老桧结缨络石眼飞泉鸣佩珰午梦悠悠谁唤觉竹风时借枕衾凉
　　诛茅结屋方丈濶买酒浇肠升防悭古寺隔林人閴寂祗传钟梵到山间
　　题枕流轩诗四首
　　世间无路不榛荆且枕清流巧避名俗客若来休举似恐渠笑倒断冠缨
　　谁酌贪泉计巳踈但知辛苦立防隅君今乐水自智者未用休官乞鉴湖
　　坐有谈墨客卿家无铜臭孔方兄梦余更聴沧浪水洗尽微尘见太清
　　诗老诗如氷雪味后来和者得分甘从今客耳亦清浄只合髙吟当剧谈
　　舫斋
　　曽得操舟三昩功浮家不借一防风鲈鱼如雪酒如玉宛在五湖春水中
　　与客争棊客有所负坐人以目无解围者客怒甚而去作诗戱之
　　不论别墅自心降风急西南势转忙那辨旁呼白鹦鹉坐看豪夺紫罗囊
　　用文之韵赋岩桂
　　叶底倒悬香作团鵞黄新染色初干晩秋风露易揺落合属幽人仔细看
　　昔年曽赋道边花嵗月侵寻鬓巳华衰病不堪无好语却凭三嗅作诗夸
　　次韵允中大夫兄秉烛看海棠
　　从公烛下看花枝直到海棠花睡时恰似玉人春枕穏温风吹酒上凝脂
　　次韵谢李簿送白牡丹
　　擎玉花头取次妍鞓红从此不论钱如何未入明皇梦巳醉髙吟李谪仙
　　清香
　　北苑珍膏玉不如清香入体世间无若将龙汚天质终恐薫莸臭味殊
　　宣城乳梨味珍或谓性寒飬生所忌輙劝踈之予因为作诗叹其不遇
　　开花曽作雪缤纷花去还供饤座珍谁向医门书下考便防蒸食堕痴人
　　次韵子温恵双井茶二首
　　双井昆仍分不踈渴中曽起病相如防勲未有涪翁语浪説繙经到石渠
　　不减建溪官焙香匏樽汲水自煎汤未应重为麤官屈定自诗情合得尝
　　观茶
　　镇西不入未为屈坐上臞仙眼如漆平生陆羽彊着语不叙建溪谁第一
　　均茶
　　密云惊散阿香雷坐客分尝雪一杯可是陈平长割肉全胜管仲自分财
　　罗茶
　　新剪鵞溪様如月中有琼糜落飞屑何年觧后紫霞仙肘后亲传餐玉诀
　　碾茶
　　何意苍龙觧碎身岂知幻相等微尘莫言椎钝如幽冀碎璧相如竟负秦
　　水帘谷
　　洞中宫阙玉层层山瀑供帘似织成素额长垂云为扫琼钩欲挂月还生
　　拂云桥
　　谁重淇园百世孙青青枝叶暗连云能诗外监亦清苦结屋邻桥配此君
　　汲泉
　　古寺僧囊见水经未贪饮菊学长生櫂船且向南零汲欲试髙人识鉴精
　　澹竹
　　谁觧香根一种寒试尝炎帝作朝餐余生倘遇袢襟渴一任清凉露肺肝
　　漫成三絶句
　　蜗涎行篆诘屈荷叶泻露珠淋浪朝来危坐笏拄颊乱云横山如许长
　　银杯厌世巳僊去春草催诗寻梦来日暮砧声衣急夜凉月色挽船回
　　三馆赘疣终罢废丛祠甲乙例推迁斗升似线当复续冠带如雠莫近前
　　戏成二毫笔絶句
　　包羞曽借虎皮防笔阵仍推兔作锋未用吹毛强分别即今同受管城封














　　钦定四库全书
　　东牕集巻六　　　　　　宋　张扩　撰
　　制一
　　韦渊守昭庆军节度使开府仪同三司平乐郡王致仕制
　　勅富贵弗离其身天道着亏盈之戒筋力不以为礼圣经存告老之文眷予元舅之长深佩前贤之训屡形引疾之悃敢稽从欲之章具官某诚信存心斋庄秉则谦以自牧而锄骄矜之色寛以有容而敦婣睦之仁卓然肺腑之英服在公侯之列蝉貂被饰仪已视于上台茅土启封爵复王于异姓久奉朝请蔚为国华顾暂染于防疴乃力祈于谢事朕念东朝慈俭为宝方惩外家车马之奢而渭阳抑退自髙颇慕古人忠孝之美勉狥由衷之恳以成知止之名尚资寝膳之调益介夀祺之永徃祗涣渥毋怠钦承
　　刘光世除太傅守和众辅国功臣护国镇安保静军节度使扬国公致仕制
　　勅功成则身退知天道者以曲为全位髙则礼隆遇功臣者慎终如始睠廼勲劳之旧有愆调护之宜遽形谢事之章宜举褒贤之典具官某禀资英果励节忠纯妙算无遗每攻城而破的沉机不露常缓带以临戎顷扶国步之屯久总中权之重建羊祜抚循之防得崇文选练之方艰难百罹夷险一节屡受上赏式旌元勳属销多垒之锋洊享珍祠之禄方自娱于闲燕俄有爽于节宣遂辞簪绂之荣欲遂林泉之适重违雅志申锡赞书其加帝傅之尊以厚家庭之宠徃祗涣渥益介夀祺知台州胡交修守端明殿学士左朝散大夫致仕制
　　勅人臣狥知止之诚既从其欲王者厚褒贤之典式荣其归具官某早有能名屡膺器使伟哉济时之论蔚然华国之文称重儒林徧仪禁路顷以北门之旧载陞常伯之崇既倦直于承明乃分符于临海遽观剡牍遂欲乞身用不尽其才朕深起慨然之叹官以华其老汝预有终焉之荣益慎节宣永绥夀考
　　敷文阁待制李易转左朝散郎致仕制
　　勅贤者立身知止惟能不殆人君厚下从欲所以推仁具官某早以词华登于法从曲台柱史雅髙博洽之能西掖东垣兼尽论思之益引疾而去曽未淹时遽形谢悃尝冠诸儒刋正秘文肆以命汝豕亥鱼鲁可胜计乎徃究乃心亦以资汝之学
　　敷文阁待制陈公辅转左朝请大夫致仕制
　　勅人臣狥知止之诚既从其欲王者厚褒贤之典式荣其归具官某早以雄文冠乎多士屡膺推择寖厯清华雅髙谏省之绳愆进预春官之帅属久安词馆未究尔猷遽观奏牍之陈遂上乞身之请肆増厥秩以示异恩尚宝荣名永绥夀祉
　　徽猷阁待制苏迟转左中大夫致仕制
　　勅大夫引年之制着在礼经君子知止之仁能敦风俗眷予次对之旧遽沥言归之诚爰举褒章以光晚节具官某天资浑厚家学深醇简自朕心列于禁路迪忠嘉而弥厉更夷险而弗渝朕方厚奉祠之恩闵劳以事尔乃形引疾之请将老于家有嘉易退之风徒鬱贪贤之志俾陞崇秩用为尔荣尚勤药石之功益介年龄之永
　　翟琮守利州观察使致仕制
　　勅事君以忠既竭致身之义引疾谢事爰推从欲之仁具官某禀志不回抱材甚武早殚衞社之勇克着干城之勳比外总于兵钤方训齐于军列遽形奏牍谓染沉疴宜颁申命之荣俾遂言归之适益亲药石以介夀康内侍张奭转归吏部守武功大夫致仕制
　　勅具官某内侍之臣祗朕左右以病谢事宜厚其归以尔抑畏小心恪恭尽礼阅嵗寖久积誉弥休遽形引疾之词宜举闵劳之典俾还铨部易畀华资服我恩荣钦兹宠遘
　　王鉴守武功大夫遥郡团练使致仕制
　　勅具官某内侍之臣祗朕左右疾弗任事亦听其归尔以忠勤服职官省嵗月寖久靖共弗渝言念筋骸之衰有须药石之助俾还铨部易畀华资徃休于家尚宝余宠
　　昭州文学王浃父年九十封右承务郎致仕制
　　勅具官某间者宗祀礼成大赉四海期颐之人亦霑庆泽尔年髙乡闾子在仕版命以京秩之职以为尔荣恩州文学李天祐父讽年九十七特封右承武郎致仕制
　　勅具官某父某间者宗祀礼成大赉四海期颐之人亦霑庆泽以尔齿髙乡闾子在仕版命以京秩以为尔荣林洞年一百二岁特补右迪功郎致仕制
　　勅具官某间者宗祀礼成霑泽四方期颐之人亦霑庆赉今有司以尔姓名来上肆命以官以示吾优老之意尔其表率乡里敦劝孝悌以明朕恩不虚授也
　　方海水年一百七嵗特补右迪功郎致仕制
　　勅某人间者宗祀礼成霑泽四方期颐之人亦霑庆赉今有司以尔姓名来上肆命以官以示吾优老之意徃服涣恩益绥尔夀
　　兰整守平海军承宣使充两浙东路马步军副都总管致仕制
　　勅事君以忠既竭致身之义引疾谢事爰推从欲之仁眷予虎臣用颁涣渥具官某早以艺勇冠于戎行御众有方允着绥懐之畧临机以果屡收斩获之勲比参总于戎昭益播名于淛右遽上言归之请有嘉知止之风申锡赞书式彰晩节其徃绥于夀祉以永保于思休关师古守侍卫亲军马军都虞雄武军承宣使致仕制
　　勅衞上以忠既尽为臣之义乞身而退盍推从欲之仁具官某结发临戎执戈就列应机料敌推明果之兼资御众行师得寛严之相济方倚训齐之政遽形引疾之章言念其劳勉从所请宜益勤于药石庶永保于夀祺曹勋除容州观察使充奉使大金国报谢副使制
　　勅朕慎择肤使修好殊邻必得一时通敏之材逺达两国协和之意具官某早通文艺详练朝仪事不辞难言皆诣理比奉军前之聘有嘉复命之词载因尔能徃将朕指宜有涣渥以示宠嘉其擢正于亷车用増华于使节益思自励期称茂恩
　　邢孝扬除保信军承宣使充奉使大金国报谢副使制
　　勅朕宝亲仁善邻之圗讲休兵息民之计遴简忠信之士徃修聘好之诚爰得其人俾副兹选庸加涣渥申锡赞书具官某禔身甚恭率履无玷早服诗书之训尝陪英杰之游文雅雍容举独髙于肺腑威仪戒慎职久属于櫜鞬用畴专对之能式介皇华之遣其躐陞于留务以増重于使华益励尔为期称朕指
　　士輵磨勘转遥郡防御使制
　　勅具官某朕循列圣旧制宗室环衞陞迁之法待以十年之淹岂朝请之暇谨度由礼者久而后见欤以尔内和外恭乐于为善夙夜匪懈见谓老成俾进陟于兵防用増华于使范徃祗涣渥益励操修
　　韩诫转武显大夫遥郡防御使制
　　勅具官某礼隆宫掖泽被婣亲尔有葭莩宜同其庆肆颁书命擢领兵防是为异恩益思报塞
　　士剧磨勘转正任防御使制
　　勅朕法先王睦族之仁爱由亲始循列圣限年之制官以叙迁具官某存心惟诚乐善无倦阅嵗寖久积誉弥休属防课于有司应陞华于崇秩擢正兵防之任式増维翰之彊徃祗恩荣益励志恪
　　范埙除成都府路转运副使制
　　勅具官某朕惟西蜀之区号称沃野财赋所入不减中州异时军兴馈饷尤急今戢戈之始民力渐裕将漕之臣是必取阅试之久才望素孚者为之以尔智适事几学通治体耸一时之风采见上世之典型屡奉使华周旋蜀道顾民间之利病已胸次之灼知徃究尔长即观成効
　　张宇除直秘阁福建路转运副使制
　　勅具官某朕惟国家之政财用为先顾一时调度之烦赖诸路转输之助以尔学通世务材应时须出扬使节之华入着郎闱之誉靖共自守久知尔休其徃按于七闽以宣劳于将漕寓直中秘式宠其行徃服涣恩毋忘报称
　　赵伯牛除直秘阁福建路转运副使制
　　勅具官某朕临遣肤使亲谕德意慎用名器未尝假人故将漕诸路必求心计之良而延阁华资亦阅其人而后授也以尔资性敏明吏能彊济屡将朕指蔚有能称还对便朝有嘉详练徃按七闽之逺仍兼寓直之荣式宠其行益圗后効
　　蒋璨除淮南东路转运副使制
　　勅具官某朕圗回大业国用为先故于将漕之臣尤慎推择责新进之吏不若倚诸老成求经逺之功不若得诸已试以尔学术精审吏能敏彊深识利源之归益闻上世之训周旋数路绰有能名朕惟长淮以东财赋所聚倘经理粗得其要领则事力岂减于平时徃励尔为以究令誉
　　李椿年除直显谟阁两浙路转运副使制
　　勅具官某朕维士大夫有能秉德自信不惑浮议徇公灭私事无辞难慨然有志于功名之防则朕所敦奬要官剧职举而任之何中外之间哉以尔儒学登科文艺盖众深疾虚名之无补欲资实用以济时戢吏爱民始于治县抑彊扶弱久而益坚朕念艰难以来财用最急将漕之职尤慎其人矧惟二浙之富饶实乃东南之根本肆以命汝人皆谓宜辍从宰掾之聨宠以西清之直徃贰使事宜究乃心古人所谓敛弗及民而用度足者不于汝责而谁责也
　　张叔献除两浙路转运副使制
　　勅具官某朕圗回中兴财赋莫急内助大农外实边备漕计是赖而两浙视他路尤号富饶实东南根本也膺是寄者可非其人哉以尔敏悟天资鋭于立事忠义世济灼知事君其必能为朕抉剔蠧弊检柅吏奸使利源无夺于兼并催科不困于追扰上下既寛国用自足肆以命汝谁曰不宜乃若褰帷问俗激浊扬清屡试已孚奚俟多训
　　李文防除殿中侍御史制
　　勅具官某朕慎择御史纠正朝纲副端之聨实亚承杂任一时之言责肃在位之官邪傥非直谅之人孰在简求之列以尔性资静重器局方严学不务于多岐论必遵于古谊擢在乌府望实弥孚其陞峻于殿中以同符于公议徃祗厥职益励乃忠
　　蒋挺起复右武大夫忠州刺史制
　　勅衰绖终丧虽存彛制金革无辟盖属权宜具官某久亲戎行屡着劳绩以身徇国难顾尔私其起涖于故官庶移忠而自效
　　刘胜换给左武大夫达州刺史制
　　勅朕惟关陜异时军声未振亡将叛义首乱熙河顾一时勦除之功繄诸校忠愤之力具官某刚烈自许威名逺闻絶艺冠于三军隽功收于百战曽吞噬虎狼之足畏岂诛锄虵豕之为难官繇叙陞国有信赏赐贲真命尚务钦承
　　士赫磨勘转遥郡刺史制
　　勅具官某以尔竭事上之恭知为善之乐操修无怠誉处有休用申锡于賛书俾遥分于郡寄徃祗朕命益懋尔为
　　詹大方除监察御史制
　　勅具官某朕广聪明之用旁资耳目之官总核名实之严专责纪纲之寄维时御史咸取正人以尔持心谦谦率履坦坦内懐仁者之勇外粹君子之容敭厯滋深靖共益励其参三院之列徃察六官之聨毋负朕知以坚尔守
　　游操除监察御史制
　　勅具官某【上词同】以尔精白不渝刚方无挠推一时之俊乂见旧学之典型俾刋秘文益着令闻其参三院之列徃察六官之聨毋负朕知以坚尔守
　　何若除监察御史制
　　勅具官某朕深惩官邪能害政事众建御史以賛台纲傥非直谅之才岂在柬求之列以尔学深而博气劲以直进陪英俊之游服在校雠之选见闻日富议论自深其陞乌府之聨以肃外朝之治勉行尔志无负朕知
　　黄达如除监察御史制
　　勅具官某朕众建御史维持纪纲惟时六察之聨实参三院之列孰在简拔必资俊明以尔学问精醇气节刚劲虽回翔州县之久实深知治体之归来自逺方扬于便殿详观奏对有契朕心嘉其议论之公宜膺耳目之寄徃务举职无负朕知
　　李涧除监察御史制
　　勅具官某朕与二三大臣日论人材凡授受之初必关进拟乃若御史府之属则命由中出顾岂尔私哉盖纲纪之地耳目所寄任之专而责重故也孰在此选其惟吉人以尔问学之纯操履之固不自表襮岂求闻知方虚六察之员仪圗一德之彦无以易汝亟务钦承李贵转右武大夫福建路兵马钤辖制
　　勅具官某材畧沉雄性资英果屡奋摧锋之勇每髙横槊之功嘉其衞社之忠宜厚録劳之典视秩上閤总戎七闽益励尔为式圗报称
　　凌哲除太常博士制
　　勅具官某品式章程法也文为制度礼也治世之具二者当相须焉学士大夫惟能议法不阿则于礼意过半矣以尔尝为勅令之属持论刚方傅以古谊故命尔充太常博士之选夫知朕所以用汝之意则绵蕝一时庸有不当者哉
　　刘嵘除太常博士制
　　勅具官某朕当礼文残阙之余举一时绵蕝之制参酌今古实资诸儒以尔颖悟絶人博闻彊记据经引谊补助居多就陞博士之聨以賛容台之典徃服朕命益殚乃心
　　关注除太学正制
　　勅具官某朕偃革修文恢复庠序肆求髦彦纠正诸生以尔学约词华见称流辈必能为朕讲求旧典作新斯文使士如平时则汝职举矣
　　李公谨转太史局中官正制
　　勅具官某间者慈寜囘銮中外称庆尔于迎奉亦预有劳増秩示恩益共乃职
　　张柄朱斐并除大理少卿制
　　勅具官某等大理设贰盖古廷尉之选也今列而为二断刑以平反雪寃滞为职治狱以听讼有罪为能责任虽殊要之疏通忠厚者乃克为之以尔柄持议甚恕疾惠文之拘以尔斐秉彛有常厉静者之操并列秋官之属久扬省户之休申锡纶言徃厘寺事其帅厥属各殚乃心
　　米友仁除将作监制
　　勅具官某朕肇新庶士中儆百工惟时大匠之聫必择多才之彦以尔风猷敏劭智术疏通外扬使节之华内蔼节闱之誉擢长营缮实因尔能帅属惟勤尚圗报称
　　知临安府王防除敷文阁直学士制
　　勅朕惟内阁藏列圣之训而学士储一时之英倘非其人不在兹选若时辇毂之寄咸推始行之优申锡纶言式昭宠数具官某精明盖众敏悟见几济剧拨繁壮百为之兴举擿奸发伏刬积弊以无留典兹浩穰之区允资弹压之政洊更时序备着贤劳财用不匮则深知裕民之方囹圄屡空则灼见省刑之术适申讲防期之礼将恢宏广殿之规谁如汝能悉称朕指方工徒之经始百堵皆兴逮轮奂之落成四方来贺嘉乃殊绩用贲徽章陞峻西清之聨増重天府之任徃服休命益殚乃心余应求除福建路转运副使郑侨年除浙西提举茶盐制
　　勅具官某等朕惟国家之政财用为先挽粟飞刍实资于转漕摘山煑海尤贵于阜通惟使者之得人则事功之自济以尔应求学有根柢见于为政之方以尔侨年风力敏彊克成济美之誉其并持于使节以分按于外台已试之能益思懋勉
　　张汇除太府少卿总领湖广京西财赋制
　　勅九寺之贰品秩惟髙外府尤号剧繁委任必先材谞取诸已试兹谓得人以尔心术疏通风猷敏劭中外践厯详练有闻错节盘根迎刃辄解朕顾瞻鄂渚久屯重兵馈饷之饶实资数路领畧大要莫如汝宜其陞少列之华徃重上流之寄财裕食足则予汝嘉
　　王次翁除资政殿学士宫观制
　　勅进而陈力大臣肩卫上之忠退以遂私人主举闵劳之典眷予近弼祈解繁机申锡恩章式昭礼遇具官某问学该洽襟懐粹夷排却纷华务清心而寡欲探讨理乱期尊主以庇民晚登禁涂洊掌风宪深嫉官邪之败力扶国是之归遂膺侧席之求入佐秉钧之任坐阅四载实勤百为比修报于邻邦方借贤于政路壮尔出疆之决不惮一行逮兹返命之初遽观屡请洞察由衷之悃宜推从欲之仁秘殿隆名真祠厚禄并彰异数庸示眷懐尚殚体国之心罔废告猷之助
　　郑亿年除资政殿大学士提举在外宫观制
　　勅朕登崇畯良左右自近不累以事庶屡闻于谠言乃迫尔私谓不遑于将母念东朝方喜于就养岂迩臣可阙于承顔爰颁殊恩载锡休命具官某议论辩博词章菁华行蹈中庸而抗之以髙明学富间见而守之以卓约早被先朝之眷久仪禁路之华比从琳馆之优游俾侍经帷之宻勿方万几兢业之际补助居多亦平时人物之英典型犹在重惜其去有慨予懐峻秘殿学士之隆名视二府大臣之异数蔽自朕志式副佥谐噫朝廷孰尊毎资有德之在列王室未逺毋忘我后之告猷其竭尔忠奚俟多训
　　知泉州富直柔落资政殿学士制
　　勅朕仁爱黎元矜愍庶狱毎戒州县必惟三尺之循惧差毫厘或起一夫之悔岂意用刑之误成吾旧弼之愆具官某早被简知寖登严近备更夷险多歴嵗时比从祠馆之淹再畀侯藩之重宜祗朕宝慈之训以成而共理之良乃于重囚曽不关意意繇玩习养成于平日致纷纭莫救于临时传闻之初疑骇相半虽从坐本焉非首情或可矜然死者遂不复生咎将谁执其镌秘殿之职以申司冦之刑服我寛恩无忘内省
　　陈鹏飞杨邦弼并除太学博士制
　　勅具官某等朕惟承平之际士有师友文章深醇足以风动四方表倡后进越自艰难学者失职气格卑弱顿乖故步今朕恢复成均设博士之员而尔等咸以词艺有声场屋擢在甲科宜膺首选其必能为作新斯文以振一时之盛也尚徃钦哉
　　王赏兼侍讲制
　　勅圣贤立言若两仪之髙厚典籍所载待诸儒而发明朕博观羣书精究奥防乃延鸿硕庶助缉熙具官某以疏通之资负该洽之学言必诣理岂胶章句之传问无不知深惩口耳之习宜申颁于书命俾劝讲于露门进陪羣英雍容在列探至道之赜而形于议论尔所优为资古训之获以禆予聪明朕方虚伫徃祗厥次益励尔猷
　　程敦厚兼侍讲制
　　勅具官某王人建事必求多闻上智愈明盖由就学朕广览载籍执古御今旁招鸿硕之英以善缉熙之助取诸近列申锡纶言以尔博通羣书推重多士智识敏悟见圣贤之门墙词章瓌竒超笔墨之畦径比自南宫之选擢陞柱史之华阅日尚新厥闻弥着是用进陪俊乂劝讲金华其陈有补之言勿负平生之蕴
　　罗汝楫兼侍讲制
　　勅贤王好善而忘势盖输乐取之诚上智就学而愈明必务多闻之益是资鸿博式副详延具官某秉心不回养气至大充真积力久之美所造者深当言听计从之时为利则博擅兹儒术之富适应天人之求宜自谏坡入陪经幄鉴古而知兴替朕方慕文皇之勤告后而善谋猷汝宜励君陈之志展尽底蕴无惭古人
　　梁扬祖除宝文阁学士宫观制
　　勅列圣有训藏诸内阁之严聨职其间尤髙学士之选朕搆此举不以假人眷时老成用颁明命具官某风猷敏劭智术疏通早似续于家声屡肃将于使指拨繁济剧事无肯綮之难发伏擿奸政多神明之誉顷繇帅阃入觐阙庭擢居武部之聨仍峻贰卿之列方观治最遽爽节宣是用宠以隆名必増禄之珍馆朕念旧恩于攀附如汝岂忘尔圗后効于论思有猷则告
　　皇叔士眵磨勘转遥郡团练使制
　　勅具官某朕法先王睦族之仁爱由亲始循本朝限年之制官以叙迁以尔塞渊秉心温恭允德入奉朝请尽寅畏之诚退无私交谨委蛇之行阅嵗寖久防课应迁其宠陟于兵团以増华于使范益殚夙夜用称恩休武功大夫荣州团练使潘长卿落阶官制
　　勅朕敦睦婣之义厚戚畹之恩惟吴国之贤姬实泰陵之爱女宜举异数以畀诸甥具官某律身无疵率履不越靖共在位温凊奉亲有嘉肺腑之良俾正兵团之任只予休命慰尔母心
　　武功大夫惠州团练使潘粹卿落阶官制
　　勅【上词同】具官某秉心甚诚乐善无倦诗书早习法度自循有嘉肺腑之良俾正兵团之任祗予休命慰尔母心
　　宗室士周转遥郡团练使制
　　勅具官某朕疏亲亲之恩以睦九族念亡圗存亦遵祖宗之训以尔温恭好善肃括禔身承父之休流光益逺宜颁进秩之赏以旌是似之贤益究尔心期称朕命
　　麻世坚转遥郡团练使制
　　勅执鋭披坚莫先破敌第功行赏贵不逾时岂伊汗马之劳犹畧司勲之典具官某威名盖众艺勇絶人时血战于淮西尤身先于将士宜颁申命以锡前功俾遥领于兵团尚勉圗于报効
　　何麒除宗正少卿制
　　勅具官某朕睦族属以敦同姓之爱蕃本支以资维城之彊惟时司宗实典厥职孰膺推择必以英髦以尔贯通古今娴习宪度髙明自其天性宏丽见于词章寖敭厯于外台既稔闻于治行采诸佥论寘彼周行申锡纶言之公进班卿列之峻盖朕方修天保内治之政宗盟为先而尔必迪麟趾信厚之风王化则劭徃帅厥属毋怠其为
　　王子澄除大理司直制
　　勅具官某大理人命所系盖自卿少而下至于僚属品秩虽殊其责均也以尔秉心甚厚居官有闻俾应司直之聨庶获持平之誉徃祗朕训益究乃心
　　李翼之除大理司直制
　　勅具官某明王建官循名责实大理设属职在详谳而以直名官则其义见矣以尔秉心近厚更事惟详得之佥谐举以命汝夫三尺之法持平如衡事有挠曲尔其徃直之以称朕总核之意
　　章焘大理司直制
　　勅具官某【上词同】或犹惧挠曲则司直之官存焉以尔持心甚平敏于从政故命汝为之汝能知名官之义则职举矣
　　刘子羽复徽猷阁待制制
　　勅朕慎用名器以叙羣臣敦劝事功而行信赏矧乃甘泉之旧分予外屏之忧宜涣恩章以旌治最具官某美繇世济材应时湏达应变之方蔼剸烦之誉自堕华于侍从每茂着于猷为比以丹阳起之散地适届防秋之允资御众之良曽未淹时亟闻报政方列戍营屯之宻捍防各得其宜而流民襁负而来安集不劳而办其复西清之次对以重北固之长城益懋尔能期称朕命
　　施坰除敷文阁待制与郡制
　　勅入而持橐缀甘泉侍从之聨出则剖符当列郡于蕃之寄势虽分于内外任皆取于贤能眷时耆英申锡书命具官某靖共不挠悃愊无华早被师儒之聨洊膺遗补之选议曲台之礼援据甚详賛宗伯之仪情文兼茂其陞次对之列式宠朱轓之行毋金玉其音遂自同于逺外告谋猷于后尚曰倚于老成
　　史愿除敷文阁待制制
　　勅事君不择事而安允资于忠力有功而见知则説宜厚于恩章具官某智术疏通吏能敏健顷预军谘之列每输筹画之良备着勤劳见称详练属重湖之冦未殄奉枢府之檄以行果平蠭蚁之屯尽复农桑之业有嘉茂绩爰锡賛书惟次对之迩聨实侍臣之髙选徃钦朕命益殚尔忠
　　顿涣大理评事制
　　勅具官某明主用人因任而已与其彊所不能不若取诸已试之为愈也况狱事乎以尔详审精明尝为属于棘寺惜其秩满而去俾践旧官尔其守职如初朕何忧刑罚之失
　　孙敏修吴求并除大理评事制
　　勅具官某等大理人命所系视他寺不独官倍也虽评刑之属亦必其法令素习乃以充选尔等持心忠厚咸以才闻爰锡賛书俾践厥职夫举三尺律以从事惟不挠不欺则于详谳庶几焉尚勉之哉


　　钦定四库全书
　　东牕集巻七　　　　　　宋　张扩　撰
　　制二
　　常州武进县嘉山善利庙龙封二字侯制
　　勅朕惟龙神变化不测潜跃以时出云山川施泽万物功利既溥爵秩宜颁今嘉山之祠灵状显著用宠加于命綍以进列于通侯祗服朕恩永绥尔祀
　　筠州利贶庙神封忠显灵应侯制
　　勅惟尔神生蕴忠义捍蔽一方殁而不忘斯民永赖属时艰棘草窃纵横潜却妖氛具有影响申颁显号以表威灵益侈朕思式昌尔祀
　　卭州真济庙神封昭应侯制
　　勅旱干水溢非人力之能为祈禳祷祠或神休之可格惟神宅于幽闇奔走一方雨旸不愆年谷屡稔览有司之奏牍嘉显应之不诬用锡侯封以昭灵贶
　　淑国夫人李氏陞添四字封柔和恭顺制
　　勅朕肇正长秋之位化基二南肆推内职之勤庆均诸妇具官某氏早以柔惠入预选抡久备掖庭之聨每殚夙夜之助逮维莘之作合尤庀事以宣劳申锡賛书式昭异数増贲令名之宠庸厚小君之荣徃务钦承益圗报称
　　南昌郡夫人李氏转国夫人制
　　勅宫闱内严惟恪恭则行弥显国典有序惟褒进则名益隆肆颁命綍之华以劝掖庭之旧具官某氏柔嘉秉质温惠持身早殚夙夜之勤备阅嵗时之久可无异数以宠其劳锡号小君已涣笄珈之饰易封大国益新汤沐之恩朕命惟休永绥尔祉
　　宫正吴氏封郡夫人制
　　勅朕诞扬宝册登建长秋凡一时容典之华实众妇忠勤之助具官某氏早以淑质选自良家擢居尹正之聨夙着恪恭之誉属椒房之俪极帅内职以宣劳申锡賛书式昭异数其陟小君之秩仍疏名郡之封徃服恩荣毋忘钦慎
　　杨愿除起居舍人制
　　勅具官某柱史载笔君举必书岂独记一时言动之详盖将示万世是非之实膺是选者亶惟其人以尔问学渊源词章敏妙上庠校艺毎冠羣英潜府服勤尝从初载望耸乌台之劲特誉髙薇省之弥纶爰锡賛书蔽自朕志其入侍丹墀之近以进参西掖之华益懋猷为嗣有褒陟
　　程敦厚除起居舍人制
　　勅具官某【上词同】以尔天资髙明词采英发瀛洲学士猎四库之菁华南宫舍人妙一时之章奏宜膺遴柬入簉近班徃思载笔之公以尽守官之义
　　孟思恭转閤门宣賛舍人制
　　勅具官某上閤防严为之属者得以职事周旋殿中其选髙矣以尔聨姻肺腑祗事王庭雅善朝仪见称详练就陞賔賛之职用颁申命之荣益务恪勤以圗报称吴盖吴世昌王衍之潘邵张説并转閤门宣賛舍人制
　　勅具官某等礼隆宫掖泽被私门尔以近亲宜膺宠渥擢陞賔賛之列用侈一时之恩
　　陈靖转閤门宣賛舍人制
　　勅具官某賛义上閤实号华资非有殊劳岂以轻授尔祗事殿陛屡阅嵗时夙夜在公见称详练就陞厥次用旌尔勤
　　韦彦章补忠翊郎閤门祗候制
　　勅具官某朕躬天下之养格东朝之欢凡尔近亲悉加异数以尔早奉严训抑畏小心曽从艰难有嘉忠恪其躐右铨之秩賛予上閤之仪徃服恩荣毋忘祗慎
　　赵硕除閤门祗候制
　　勅具官某上閤祗亊之聨实右铨之华选也尔父顷任军谘以死勤亊是用嘉尔忠荩貤恩后人
　　成德军节度使开府仪同三司充万夀观使髙世则母杨氏赠秦国夫人制
　　勅朕修好殊邻丕隆孝治施泽四海诞扬宏休睠时在服之臣咸茂显亲之典具官故母某氏持身淑慎睦族慈祥来嫔戚畹之英早着闺门之誉宜尔有子为时名臣属颁大赉之恩式厚追荣之宠易封大国増贲重泉
　　故妻魏氏赠楚国夫人制
　　勅朕修好殊邻丕隆孝治诞敷惠泽施及臣工恩迨闺门之私礼无存殁之间具官故妻某氏静专禀质柔惠宜家行克配于吉人夀卒乖于偕老属玆大赉宜举愍章载荒大国之封益焕小君之宠营魂未泯尙克歆承
　　妻周氏封郓国夫人制
　　勅朕外敦邻盟内隆孝治诞敷惠泽式侈宏休维时将相之聨咸燕室家之喜具官某妻某氏令柔秉则婉娈凝姿有嘉内助之贤宜茂疏荣之宠载荒名壤易命惟新尚克钦承毋忘警戒
　　左朝请大夫试尚书吏部侍郎魏良臣父枢右奉议郎致仕制
　　勅朕丕隆孝治潭泽万方惟时侍从之臣咸举显亲之典具官父某植德忠厚秉心清彝誉髙月旦之评効见义方之训有子在列为时名卿用増文秩之华以厚私庭之宠徃祗朕命益介夀祺
　　徽猷阁学士右中奉大夫致仕向子諲父宗明赠耀州观察使制
　　勅朕孝以寜亲格欢心于四海仁而锡类敷惠泽于多方矧乃甘泉之聨可稽祢庙之报具官故父某操履修洁吏能敏彊蔚然肺腑之英籍甚宪台之誉宜有令子为时名卿属兹庆赉之行载厚蜜章之宠观风重寄品秩惟崇尚几营魂亦克歆享
　　资政殿学士左太中大夫提举临安府洞霄宫韩肖胄故母文氏赠雍国夫人制
　　勅朕外敦邻盟内隆孝治诞敷惠泽以侈鸿休眷予旧弼之聨必茂显亲之典具官故母某氏柔嘉秉则慈顺宜家行已配于善人夀卒乖于偕老有子则贵为时辅臣厥报甚丰疏恩弥渥其易封于大国以增贲于重泉
　　继母文氏封越国夫人制
　　勅具官继母某氏宅心柔顺睦族慈祥胄出相门行配君子遂流光于子舍尝参秉于事枢适兹大赉之行益厚显扬之宠其易封于越壤用増贲于小君申命甚荣钦承毋怠
　　张滙进直徽猷阁张叔献进直敷文阁吕用中王鈇竝除直秘阁制
　　勅具官某等朕念裕陵克备送终之礼近瞻东越爰兴卜宅之工庀众聚材旁资诸郡提纲挈领在得其人尔等咸以才猷各将使指缓急中节民靡告劳剧易随宜事无愆素嘉其协济之効宜从第赏之科或内阁陞华或中秘寓直是为髙选益励尔忠
　　解元除侍卫亲军马军都虞候制
　　勅朕亲董六师壮中国安彊之势遴择宿将任列营统御之权宠陞扈卫之聨増重爪牙之寄具官某天资忠恪武畧沉雄以勇得名可当八面之敌先登取胜屡举万全之功昨严淮上之屯久赖师中之律虑无遗算坐折遐冲载畴乃劳申锡尔祉其超迁于军候式示宠于边防服我恩荣毋忘报称
　　资政殿大学士左正议大夫提举临安府洞霄宫张守祖杲赠少保制
　　勅朕修好殊隣丕隆孝治施恩四海诞播宏休眷予政路之旧人宜厚愍章于乃祖具官故祖某早延世赏克绍家声备淝上之典刑为江南之望族流光甚逺再世而昌申颁锡类之仁以侈漏泉之泽位陞亚保増贲重泉
　　祖母侯氏赠荣国夫人制
　　勅朕修好殊邻丕隆孝治施恩四海诞播宏休眷予政路之旧人宜厚愍章于王母具官故祖母某氏志能自守仁实可称早推内助之贤茂衍方来之庆有孙甚显参国之几爰推锡类之仁庸后漏泉之泽疏封列国式贲下泉
　　父彦直赠太保制
　　勅配天其泽式恢至治之休自仁率亲宜厚严君之报载颁禭典以涣湛恩具官故父某孝行有闻义方甚饬庭列芝兰之秀里标椿桂之芳有子象贤再参大政兹因霈渥申锡蜜章位列三公式光幽壤
　　母王氏赠豫国夫人制
　　勅具官故母某氏闺门肃整经训该通茂追绛帐之遗踪荣享板舆之安养庆钟子舎位列辅臣兹因庆赉之行载举褒扬之典易封大国増贲幽扄
　　妻姚氏封安定郡夫人制
　　勅朕丕隆孝治施泽臣工眷予旧弼之良亦燕私门之喜具官妻某氏静专秉质柔惠宜家早推华宗克配君子警戒尽相成之义显荣得偕老之休兹因大赉之行载厚小君之宠易封大郡用侈殊恩
　　观文殿大学士左太中大夫知福州军州亊叶梦得故祖羲叟追封福国公制
　　勅朕亲仁善隣以圗保大之计教民兴孝以恢至治之休爰推锡类之仁溥及在廷之士眷予旧弼义重显亲申锡愍章用光祖庙具官故祖某谦而不伐厚以有容实浮于名却形光之外镇位弗充德卒身老于郎潜有孙甚贤维国之干属兹大赉宜被湛恩用荒长乐之封益侈幽扄之宠
　　祖母刘氏赠韩国夫人制
　　勅具官故祖母某氏存心温厚秉则中和积恭俭以肥家体慈祥而合族流泽甚逺再世而昌有孙甚贤维国之干属兹大赉宜被湛恩其更汤沐之封莫如韩土之乐营魂未泯茂渥其承
　　祖母谢氏赠周国夫人制
　　勅具官故祖母某氏早自令族来嫔髙门至诚共苹藻之羞懿行着室家之美流泽甚逺再世而昌有孙甚贤为时硕辅属兹庆赉宜被恩荣其更大国之封以侈小君之宠营魂未泯尚克歆承
　　故父助赠太傅制
　　勅朕善隣以为宝既载戢于干戈兴孝以导民用覃施于雨露眷时旧弼义重显亲申锡愍章式光祢庙具官故父某躬载盛绩世称善人有社有民屡布中和之政惟忠惟孝卒昌逺大之圗繄予名臣乃尔令子推本教忠之训用彰告第之恩陞公辅一品之崇厚贤者九原之宠营魂未泯尚克歆承
　　故母鼂氏赠镇国夫人制
　　勅朕外敦隣盟内隆孝治爰敷惠泽诞播宏休眷予旧弼之聨可后显亲之典具官故母某氏簪缨甲族勲旧名家温恭之德配于哲人善庆所终及于令子属兹霈渥宜厚恩荣用更大国之封益茂小君之宠庶几冥漠尚克歆承
　　韦太后曽祖舜臣追封广王制
　　勅朕惟上天垂休爰锡一人之庆东朝回驭式均四海之欢诞布湛恩以昭景贶推本外家之泽宜旌重祖之封具位故曽祖某秉德不回持躬甚厚安时处顺虽名位之莫彰积善流光致曽孙之丕显恭惟太母诞育眇躬方申东朝就养之诚盍厚曽门加赠之典载荒大国益慰营魂
　　曽祖母段氏赠秦国夫人制
　　勅丕隆孝治既承长乐之顔惇叙外婣宜厚曽门之宠具位故曽祖母某氏温恭秉德勤俭宜家鉴箴圗之戒以自防共苹藻之羞所勿怠庆流后裔位正母仪用荒大国之封易畀全秦之壤魂其未泯尚克歆知
　　祖子华追封福王制
　　勅长孙稽厚坤之占祥开文德邓氏活千人之报庆在和熹繄大任之称尊由显祖之积善用举愍典以振幽光具位故祖某内恕及人至诚格物行若髙山之可仰德如韫玉之有辉再世而昌惟天作合兹因霈泽载启大邦用増侈于王封以永绥于泉户
　　祖母杜氏赠镇国夫人制
　　勅漏泉之泽方覃及于绵区显亲之章宜上推于再世恩厚祖配义先母家具位故祖母某氏淑慎柔嘉均于九族惠和雍肃仪于髙门富贵不在其身子孙克昌于后光启濯龙之御诞膺履亩之祥爰举愍章再荒大国用侈小君之宠永为幽壤之荣
　　父安礼追封兖王制
　　勅德厚者报必丰位隆者礼亦异繄眇躬诞育于文母惟庆源实本于严君可无徽章以贲幽壤具位故父某抱材弗试循理而趋至行无瑕如珪璋之特达刚节弗改若松栢之后凋庆钟子女之祥尊为天下之母兖国甚大王爵弥隆永彰赠禭之荣克慰焄蒿之感
　　母宋氏赠陈曹国夫人制
　　勅旷荡之泽式昭漏泉之恩鞠养之慈宜隆报本之礼茂建増封之典有光刻蜜之章具位故母某氏嫔于髙门休有令德蕴山河容润之美克配善人严舅姑盥馈之仪以肥家道方慈寜就九重之养宜祢配荒两国之封名数益隆情文具称营魂如在茂渥其承
　　宝文阁学士左朝请大夫知明州军州事梁汝嘉父固赠右通议大夫制
　　勅朕荷天垂休丕隆孝治格欢心于四海敷厚泽于羣工眷予持槖之良肆茂显亲之渥具官故父某纯诚内秉景行外章实孚于名爵不充德庆钟子舍之逺位聨常伯之华属锡赉之涣恩宜追荣之申命用陞崇秩以慰营魂
　　母何氏赠淑人制
　　勅具官故母某氏温恭内秉淑慎外持胄出相门德配君子庆遂钟于贤嗣位尝冠于地官属颁大赉之恩宜厚追荣之典锡名甚宠式慰重泉
　　妻叶氏封淑人制
　　勅国有大赉泽覃四方凡兹在服之臣咸锡既多之祉恩章甚渥下迨室家具官妻某氏柔静宅心温恭植德来仪令族礼先中馈之羞善相其夫位致甘泉之列爰颁惠霈用锡休称永贻偕老之荣尚懋相成之道徽猷阁直学士左朝奉郎提举江州太平观州秘父位赠右中奉大夫制
　　勅朕修好殊隣丕隆孝治加惠四海诞敭宏休眷予持槖之良可后显亲之渥具官故父某景行可仰清规不渝义方存教子之忠隂德厚髙门之报宜尔贤嗣列于近班属颁大赉之恩宜涣追荣之宠申锡休命永光下泉
　　母宋氏赠硕人制
　　勅具官故母某氏温恭秉德淑慎为仪慈惠宜其家人柔嘉克配君子【下词同】
　　徽猷阁直学士左通议大夫提举亳州明道宫洪拟父固赠右金紫光禄大夫制
　　勅朕修好殊邻丕隆孝治加惠四海诞扬宏休眷予持槖之英可后显亲之渥具官故父某抱材不试履行无疵义方存过庭之规隂德厚髙门之报宜尔令子列于近班属颁漏泉之恩用彰刻蜜之典申锡崇秩式慰营魂
　　母邓氏赠永寜郡夫人制
　　勅具官故母某氏恭而立德俭以饬躬慈惠宜其家人柔嘉克配君子积善之报有子而贤位既列于从班恩遂隆于祢配易封大郡式贲重泉
　　敷文阁直学士右朝散大夫知临安军府事两浙西路安抚使俞俟父温赠左银青光禄大夫制
　　勅朕荷天垂休丕隆孝治爰敷德泽以惠多方眷予持槖之良肆茂显亲之渥具官故父某令名表世博学决科效官着清白之规通籍及髙华之秩庆钟令子位列从班属颁大赉之恩宜厚追荣之宠其陟文阶之峻式为幽壤之光
　　故母万氏赠文安郡夫人制
　　勅具官故母某氏柔嘉有则淑慎其仪佩箴圗之戒以自防奉苹藻之羞而不怠庆钟令子位列从班属颁大赉之恩宜厚追荣之典其易封于大郡以申贲于幽扄
　　母林氏封孺人制
　　勅具官母某氏仁而厚下礼以齐家令名久而愈芳眉夀宜其偕老庆流子舍位列天官其申封号之华以侈私庭之宠往祗朕命益务钦承
　　故妻史氏赠硕人制
　　勅国有大赉泽覃庶工恩及闺门之私礼无存殁之间具官某故妻某氏奉身勤俭睦族慈祥作配善人不克偕老兹属漏泉之惠宜疏刻蜜之章申锡荣名永光窀穸
　　故妻陈氏赠硕人制
　　勅具官某故妻某氏静专禀质柔惠宜家裔出髙门配于厚德生莫谐于偕老逝宜厚于追荣显号载加幽窀其吉
　　妻赵氏封硕人制
　　勅国有大赉泽均四方惟时侍从之聨亦燕室家之喜具官某妻某氏修身淑慎秉德惠和不忘夙夜之勤克谨舅姑之奉尽妇之道成夫之名宜申锡于徽章以増光于私室徃服朕命益务钦承
　　左朝请郎尚书户部沈昭逺父千赠左通议大夫制
　　勅国有大赉泽覃四方眷尔在廷之臣咸动思亲之念申举禭典増贲重泉具官故父某早登儒科见推善类初无心于宦达遂终老于郎潜善积厥躬庆贻其后繄尔令子为吾近臣肆因霶泽之恩用陟髙华之秩魂其未泯尚克歆承
　　故母陈氏赠硕人制
　　勅国有大赉泽覃四方凡玆在列之臣咸均锡类之祉具官故母某氏早由令族来嫔髙门至诚共苹藻之羞懿行着室家之美宜有令子为时闻人进膺持槖之华尤深陟屺之慕益峻封号庶光幽扄
　　妻曹氏封硕人制
　　勅国有大赉泽覃四方凡兹在列之臣咸锡既多之祉恩章甚渥下及室家具官妻某氏柔静宅心温恭植德来仪令族礼先中馈之羞善相其夫位致甘泉之列爰颁恩霈用锡休称永贻偕老之荣尙懋相成之道端明殿学士左朝散大夫提举临安府洞霄宫胡松年父増赠少师制
　　勅上穹垂祐既推从欲之仁万方均休爰举显亲之典矧予旧弼可后疏恩具官故父某盛德镇浮纯诚敦薄志虽专于用晦泽遂溢于流光有子仁贤尝位宥宻推本教忠之训宜防加赠之章冠孤棘之聨益彰崇贵増祢庙之宠式慰焄蒿
　　前母李氏赠秦国夫人制
　　勅具官故母某氏植德温恭律身勤俭善有余于作则泽遂溢于流光位予辅臣繄尔贤子属兹大赉宜涣恩章荒大国之封益新汤沐厚幽扄之宠式慰焄蒿
　　故母钱氏赠鲁国夫人制
　　勅具官故母某氏妇德令柔闺风淑慎克配君子实生良臣肆推流泽之长宜厚愍章之渥载新汤沐用荒东鲁之封式慰焄蒿尚侈小君之宠
　　右通直郎试尚书刑部侍郎周聿故父子通赠右太中大夫制
　　勅朕荷天垂休丕隆孝治诞敷惠泽以绥四方惟时持槖之聨咸举显亲之典具官故父某操履无玷政事有闻于公髙治狱之功狐突着教忠之训宜尔有子列于近班属兹大赉之恩庸厚追荣之宠载陞崇秩式贲下泉
　　前母王氏赠硕人制
　　勅具官故前母某氏温恭秉德勤俭宜家妇功不废于组紃祀事克羞于苹藻宜有子舍列予从班属颁大赉之恩庸厚追荣之宠疏封益显増贲幽扄
　　故母王氏赠硕人制
　　勅具官故母某氏修身淑慎睦族慈祥懿行宜其家人令名克配君子是生贤嗣为时从臣【下词同】
　　故妻于氏赠硕人制
　　勅国有大赉泽覃庶工恩逮闺门之私礼无存殁之间具官故妻某氏柔嘉有则箴诲是遵德既笃于宜家夀莫谐于偕老属颁涣渥锡命有加魂其有知式克歆享
　　妻石氏封硕人制
　　勅国有大赉泽覃庶工眷子侍从之聨亦燕室家之喜具官妻某氏宅心渊净植德温柔早以令仪克配君子属皇家之有庆宜显号之申颁徃服异恩无忘钦慎左承议郎权工部尚书莫将父援赠左太中大夫制
　　勅朕孝以寜亲格欢心于四表仁而锡类敷惠泽于多方虽七品归休位不充德而八座通贵子则象贤属玆庆赉之行宜厚褒扬之典太中显秩实次从班侈我恩休永光幽壤
　　母胡氏赠硕人制
　　勅朕丕隆孝治覃泽四方惟时侍从之臣咸举显亲之典具官故母某氏早以华族嫔于髙门躬懿行以宜家人蔼令名以配君子泽钟贤嗣位长冬官属兹庆赉之行宜厚褒扬之典申锡封号永贲幽扄
　　故妻李氏赠硕人制
　　勅旷荡之泽均被四方兼存殁以疏恩极哀荣而从厚眷予从列宜迨室家具官故妻某氏孝顺慈祥均于九族惠和雍肃仪于髙门善相其夫致位通显德则甚厚命乃不融申锡荣名永光泉户
　　故妻李氏赠硕人制
　　勅具官故妻某氏法度自循少有贤行盥馈动循于壸则组紃不废于妇功【下词同】
　　妻章氏封硕人制
　　勅夫妇有相成之道兹本人伦室家申燕喜之私莫逾国宠具官妻某氏幼亲姆训胄出相门典刑余谢女之风伉俪得梁鸿之配休有令闻宜其家人兹因庆赉之行式厚褒荣之典锡以显号徃务钦承
　　右中大夫充徽猷阁待制叶焕父某赠少保制
　　勅朕外敦邻盟内隆孝治诞敷德泽以侈洪休睠时持槖之英咸茂显亲之宠具官故父某学穷圣域行立世模虽声名称重于本朝而爵位不登于法从有子则贵厥报弥丰载陞亚保之聨式厚幽扄之渥营魂未泯式克歆承
　　故母陈氏赠庆国夫人制
　　勅具官故母某氏秉心柔顺睦族慈祥行克配于善人夀卒乖于偕老有子则贵厥报甚丰易大国以疏封慰营魂于未泯
　　继母江氏赠广国夫人制
　　勅具官故继母某氏静专禀质淑慎持身胄出华宗行配君子庆遂流于子舍爵早列于从班属颁大赉之恩宜厚追荣之典易封大国式贲重泉
　　宝文阁直学士左朝议大夫知静江军府事兼本路经畧安抚使张宗元父泽赠右奉直大夫制
　　勅朕修好殊邻丕隆孝治施恩四海诞播宏休眷时在列之臣咸茂显亲之典具官故父某修身有道乐善无方流泽及其后人有子登于显位属兹大赉申锡愍章遂宠陟于崇阶益増光于幽壤
　　母田氏赠硕人制
　　勅具官故母某氏温恭秉则勤俭肥家善有余于厥躬庆遂钟于乃子属兹大赉申锡愍章用宠加于荣名益増贲于幽壤
　　妻刘氏封硕人制
　　勅国有大赉泽及庶工眷予侍从之聨亦燕室家之喜具官妻某氏静专禀质温靓凝姿来嫔髙门克配令德属一人之有庆涣异数以疏恩加尔荣名式绥偕老显谟阁直学士左太中大夫提举江州太平观康执权父逺赠右光禄大夫制
　　勅朕外敦邻盟内隆孝治诞敷恵泽以侈宏休眷予持槖之聨咸茂显亲之典具官故父某秉德信厚履行中庸积善贻其后人有子登于法从属兹霈渥申锡愍章进陞二品之崇用涣九泉之宠
　　母范氏赠永嘉郡夫人制
　　勅具官故母某氏柔嘉秉则法度持身令德宜其家人有子登于禁从属兹霈渥申锡愍章用正位于小君以増光于幽壤
　　资政殿学士左朝奉大夫知绍兴军府事楼炤父居明赠太子太保制
　　勅朕亲仁善邻以圗保大之计教民兴孝以彰至治之休爰推锡类之恩溥及在廷之士眷时辅弼之旧实深霜露之思申举愍章式光祢庙具官故父某谦而不伐厚以有容位虽老于郎潜既享年髙之乐福方延于子贵益昌身后之荣宫保之聨品秩弥峻増贲幽壤尚其歆承
　　母范氏赠蕲郡夫人制
　　勅朕善邻以为宝既载戢于干戈兴孝以导民用广敷于雨露眷时旧弼义重显亲申锡愍章式光祢配具官故母某氏梱则甚懿妇仪不愆慈祥致家道之肥辉光及子舍之逺属兹惠泽宜侈封恩易郡蕲春益新汤沐
　　母欧阳氏赠武陵郡夫人制
　　勅具官故母某氏宅心渊静积行温柔令德宜其家人余庆钟于子舍属兹惠泽用侈恩封易大郡于武陵俾増光于幽壤
　　拱卫大夫华州观察使充广南东路马步军副总管兼知循州韩京祖楚赠保义郎制
　　勅褒赠之典厥有等差维时貤恩实越常制既以慰为人子孙之念亦足助一时风教之淳具官故祖某履行无疵抱材不试积善彰于故里流庆及其后人是生闻孙为世枭将辞官三等有嘉报本之诚锡命九泉用侈方来之宠魂其不昧尚克歆承
　　祖母马氏赠安人制
　　勅具官故祖母某氏勤俭律身慈祥睦族积此宜家之美自然流庆之长有孙而贤致位甚显辞三官而弗受可见诚忱易一命以疏荣遂光存殁魂其不昩尚克歆承
　　继祖母李氏赠安人制
　　勅具官故继祖母某氏婉娈凝姿温恭秉则夙着闺门之美共推宗族之仁流庆甚长有孙而显【下词同】
　　徽猷阁直学士左朝请大夫提举江州太平观李擢父公彦赠左银青光禄大夫制
　　勅朕修好殊邻丕隆孝治施泽四海式侈宏休惟时法从之聨茂举显亲之典具官故父某忠清励节文艺决科屡膺持节之华尤着平刑之绩流光甚逺有子则贤为时名卿位列常伯属湛恩之诞布宜祢室之増荣品秩弥崇永光泉户
　　母孙氏赠太寜郡夫人制
　　勅具官故母某氏簪绅令族诗礼名家归于善人休有贤行庆钟乃子秩峻近班属诞布于国恩宜増荣于家庙易封大郡申慰营魂
　　显谟阁直学士左朝散大夫提举江州太平观常同父安民赠左正议大夫制
　　勅朕外厚邻盟内隆孝治爰敷惠泽诞播宏休肆予持槖之聨咸茂显亲之典具官故父某养气至大用心甚刚德行昭一时之范模忠言着百世之龟鉴天厚厥报子显于朝属颁大赉之恩宜享追荣之宠文阶益峻幽壤有光
　　故母孙氏赠硕人制
　　勅具官故母某氏奉身勤俭睦族慈和克修苹藻之诚益谨箴圗之戒宜尔有子列于近班属颁大赉之恩宜厚追荣之宠申锡显号式光重泉
　　故继母袁氏赠硕人制
　　勅具官故继母某氏令仪可则懿范有闻淑慎宜其家人柔嘉克配君子庆贻子舍位列近班属颁大赉之恩益厚追荣之典申锡显号式光重泉
　　故妻滕氏赠硕人制
　　勅国有大赉泽及羣工恩霑闺门之私礼无存殁之间具官故妻某氏早繇华族克配善人义虽谨于相成夀终乖于偕老属兹霈渥宜厚追荣申锡愍章式光泉户
　　妻方氏封硕人制
　　勅国有大赉泽及羣工眷予侍从之聨亦燕室家之喜具官妻某氏凝姿婉娈赋性柔和善相其夫致位通显属兹霈渥宜厚褒嘉申锡荣名益思钦慎
　　左朝议大夫试尚书兵部侍郎兼侍讲程瑀父柟赠右奉直大夫制
　　勅朕孝通神明既格寜亲之庆泽被臣庶咸推报本之恩矧予侍从之臣可后褒荣之典具官故父某躬载令德世称善人韦贤陋满籯之遗狐突谨教忠之训宜尔有子为时名卿用举防章以光幽壤品秩益峻尚克歆承
　　母金氏赠硕人制
　　勅具官故母某氏早以华族来嫔髙门勤俭播严君之风均壹备贤母之德宜尔令子为时名卿用举防章以光幽壤封号益显尚克歆承
　　妻沈氏封硕人制
　　勅朕丕隆孝治恩及羣臣维时侍从之聨亦燕室家之喜具官妻某氏礼容淑慎德范静专推闺门内助之贤得警戒相成之道兹因霈泽益厚徽章申锡荣名徃承毋斁
　　保寜军承宣使知閤门事兼客省四方馆事蓝公佐父安石赠少傅制
　　勅朕修好殊邻丕隆孝治施恩四海诞播宏休眷予在列之臣宜茂显亲之典具官故父某温恭植德忠恪事君早有能名典司内省念流光之未逺至令子而弥昌属兹大赉之行寖被愍章之渥宠陞亚傅増贲幽扄
　　故母窦氏赠魏国夫人制
　　勅具官故母某氏静专禀质戒慎饬躬早推中馈之贤克着宜家之誉念流光之未达至令子而弥昌属兹大赉之行寖被愍章之渥宜封全魏増贲幽扄
　　亲卫大夫忠州刺史权发遣河南府路兵马副都监御前同副都统制梁兴父建赠武翼郎制
　　勅尽臣节者求诸孝子之门蹈义方者必本严君之训傥有士能自奋立则于亲安可弭忘具官故父某由闾阎而兴识逆顺之理亲诏乃子纠合义兵虽间关同厄于百罹然忠愤独先于一死迨此防勲之际难从常典之拘其超赠于武阶以申恩于幽壤营魂未泯尚克歆承
　　母乔氏赠恭人制
　　勅尽臣节者求诸孝子之门蹈义方者必本慈母之训傥有士能自奋立则于亲安可弭忘具官故母某氏起由隐防早识逆顺是为烈妇生此竒男虽间关同厄扵百罹然忠愤何辞于一死逮此筞勲之际难从常典之拘其増封号之华以示禭恩之厚营魂未泯尚克歆承左朝奉郎新除给事中兼侍讲李易父孝友赠右朝请郎制
　　勅朕荷天之休丕隆孝治爰敷惠泽以赉多方眷予持槖之臣咸动显亲之念申颁愍典式示湛恩具官故父某好礼不逾躭书自信多能而弗蕲盖众无求而安于守贫以利物存心以教子为乐是宜流庆享此襃荣其从陞秩之华以厚幽扄之宠
　　母蒋氏赠令人制
　　勅载稽令典用锡蜜章具官故母某氏妇义而从母严而爱坐致闺门之肃不因贫窭而忧尝鬻髪以延宾亦断机而诲子老而享福危则教忠遂沐湛恩特加异数兹因霈渥申贲令名尚几营魂歆此殊宠
　　妻牛氏封令人制
　　勅朕荷天之休丕隆孝治爰敷惠泽以赉多方眷予侍从之臣亦燕室家之喜具官妻某氏早有贤行宜其家人克修盥馈之仪夙谨闺门之戒既尽相成之义宜防偕老之荣载锡令名式彰内助
　　左中奉大夫充敷文阁待制施坰父任赠左宣奉大夫制
　　勅朕外敦邻盟内隆孝治爰敷惠泽诞播宏休维时侍从之聨咸茂显亲之典具官故父某儒学自奋仕涂有光令誉蔼于一时温光溢于后嗣属兹大赉申锡徽章载陞品秩之崇式示泉扄之渥魂其不昧尚克歆承
　　故妻李氏赠令人制
　　勅朕荷天之休丕隆孝治爰敷厚泽以惠庶工恩及闺门之私礼无存殁之间具官故妻某氏早以令族嫔于髙门善相其夫夙着相成之誉夭啬厥夀遽乖偕老之荣申锡令名永光幽壤【故妻吴氏云克修梱则绰着妇仪】
　　右朝请郎充敷文阁待制鼂谦之父端仁赠特进制
　　勅朕修好殊邻丕隆孝治施恩四海诞播宏休维时在列之臣咸茂显亲之典具官故父某早由文学列在儒科名扬伯仲之间业传父祖之逺流庆未艾有子俱贤属兹大赉之行宜被追荣之渥陞峻极品益光幽窀
　　故嫡母叶氏赠济阳郡夫人制
　　勅具官故嫡母某氏令仪着于闺阃慈训协于箴圗繇积善之弥深致流芳之不替泽钟贤嗣位列从班属兹大赉之行宜被追荣之渥易封大郡申贲幽扄
　　右廸功郎廖鹏飞父年八十四封右承务郎致仕母吴氏年八十二封孺人制
　　勅具官某朕获侍东朝以天下养因心广爱人孰无亲嘉尔髙年有子从宦不待通籍而秩以官徃祗恩荣益绥夀祉



　　钦定四库全书
　　东窻集巻八　　　　　　宋　张扩　撰
　　制三
　　荣薿除成都府路转运判官制
　　勑具官某朕惟川陜之区重兵列屯馈饷之资实仰全蜀将漕之职必惟其人以尔政术吏能见称彊敏飞刍挽粟课最甚优有嘉湖外之勤其易坤维之节效见已试益殚厥心
　　范正国除湖北路转运判官制
　　勑朕惟国家之政财用为先顾一时调度之烦頼诸路转输之助以尔名臣之子克绍家声尝蔼誉于郎闱屡宣风于使节効见已试践歴滋深其分将漕之权徃安重湖之北裕民足食激浊扬清尔职当为毋待朕训
　　万俟虎除荆湖南路转运判官制
　　勑具官某朕慎择能臣分持使节维时将漕之职实借疏通之材以尔忠信秉心精彊试吏践厯滋久详练有闻往重湖之南庶资国计之助朕讲求民瘼检柅吏奸使利源无夺于兼幷催科不困于追扰是为称职予则汝嘉
　　李芝除潼川府路转运判官制
　　勑具官某士有怀瑾握瑜埋光铲采陆沉州县困于小官朕于稠人之中而用之所以振滞淹明公举也今一二侍臣荐尔材行谓博学有守吏能可观沦于孤逺无路自达诚有味其言朕东蜀漕计寄委尤重以尔充使者之选于尔亦少伸矣夫足国裕民古人有理财之术扬清激浊惟仁且勇者能之尔其夙夜尽公勉行尔志盖非独以称朕期待之厚是亦不负所知也
　　林勲除广南东路转运判官制
　　勑具官某等岭外郡县之众不减中州然而风土卑恶士大夫视官府犹传舎然吏以去朝廷且逺并縁为奸相煽成俗财赋所聚非详练疏通之人其能究心乎以尔勲论议精明深达治本以尔利用风力彊敏灼知民情用申锡于纶言俾分持于使节朕方笃近举逺一视同仁毋谓遐荒如在庭户往祗厥职尚务交修
　　李宏除淮西转运判官制
　　勑具官某朕慎择能臣经理淮甸维时将漕之职尤须通敏之才以尔智虑精深风力彊济更事任剧繁之久知民间疾苦之详申锡命书俾扬使节其参飞挽之计益殚夙夜之勤
　　纪交除淮南转运判官制
　　勑具官某朕惟长淮以东户口雕瘵田莱多荒民力未裕转输之任尤务得人尔敏于吏才缘以儒雅比更郡寄休有政声其分使节之华益究利源之入必使财丰而民不告病法行而吏不敢欺足食足兵是为称职
　　虞祺除防州路转运判官制
　　勑具官某部使者分道持节委寄非轻维时将漕之臣实总裕民之政求诸已试兹谓得人以尔学术深醇吏能精敏顷膺推择往任转输发軵而民忘劳峙任而食已足载醻治最俾案巴东其殚夙夜之勤以称光华之遣
　　林乂工部员外郎陞郎中制
　　勑具官某文昌列属皆以才选叙正厥位乃有彛章以尔政事详明居官可纪擢赞起部曾未淹时其颁申命之休俾峻诸郎之列益思匪懈用究令名
　　梁弁右司员外郎陞郎中制
　　勑具官某眷时宰士之聨分颁中台之务叙正郎位厥有彛章以尔早着能名屡膺器使吏曹繁剧雅推铨综之公省闼高华洊効弥纶之益陞峻资序法在攸司匪朕尔私钦承毋斁
　　李若谷左司员外郎陞郎中制
　　勑具官某中台总万事之繁宰掾极一时之选乃若叙正郎位则有彛章以尔望重时髦学通世务冬官列属早扬誉处之休省闼聨华洊着弥纶之効陞峻资序法在攸司匪朕尔私往承毋斁
　　米友仁屯田员外郎陞郎中制
　　勑具官某文昌列曹皆以才选叙正厥位则有彛章参稽数嵗之劳已埒诸郎之秩以尔词艺美发风猷敏彊顷擢屯田缮工洊陞华于起部有嘉扬歴益着靖共往祗申命之休式究无穷之闻
　　李若谷除屯田郎官制
　　勑具官某文昌设属其选甚高惟时司田必用吉士以尔学问该洽吏能敏强出守偏州茂着于蕃之绩入丞大匠备观济剧之能载酬誉处之休俾预甄陞之列往祗厥次益懋尔为
　　钱时敏除兵部郎官王言恭除驾部郎官呉秉信除屯田郎官制
　　勑具官某等朕旁求多士寘彼周行为郎省闱兹谓高选取诸乆次俾能其官以尔时敏蔚然文华见推流辈以尔言恭通达世务详练有闻以尔秉信业借于勤议论不茍用并颁于书命以列属于文昌益究尔猷往赞而长
　　林乂除工部郎官制
　　勅具官某起部掌百工之政令维时郎选必务得人以尔性资疏通吏能敏劭丞于棘寺详练有闻其列属于冬官俾交修于职业益思自励以称所蒙
　　张宇除吏部郎官张拂除祠部郎官制
　　勑文昌之属皆朕高选虽职有剧易而所以委任之意则均也茍非其人不以轻授以尔宇职业之修见于已试以尔拂学行之美达于朕闻命尔同升佥曰惟允夫铨选之法严则流品不杂祠曹之职举则祀事孔时服我训词益思懋勉
　　王循友除仓部郎官陈抃除都官郎官制
　　勑具官某等太微垂象郎位着哀乌之躔文昌列曹中行高刑户之选择属惟慎得人乃光以尔循友学自家传见于文采以尔抃吏能精敏裁剸有余其并列于省闱庶以观于材业夫仓庾谨出纳之数徒存废置之宜茍尽心焉则为称职
　　陈时举除考功郎官制
　　勑具官某吏部在六官号称繁剧然而左右铨各有攸司乃若司绩则凡累日月而考绩积功阀而为任者无问左右铨皆闗决焉事固倍矣而尊名节恵之文与奉常者犹未论也其任顾不重欤以尔学术纯正气节刚方顷自外服擢寘纪纲之地阅嵗未乆誉望甚休今朕辍汝徃列天官之属尔其修明职业检柅吏奸以无负朕知则尔亦有无穷之闻尚勉之哉
　　宋之才除考功郎官制
　　勑具官某朕开三馆以储人材涵飬既深间任以事惟考功号称繁剧以试吏可观剸裁以尔操履靖恭文史足用再登册府闻见益新其颁书命之华往列天官之属缘以儒雅母徇苛文
　　米友仁除屯田郎官制
　　勑具官某朕罢兵畱屯经理邉备考古人便宜之计图当今耕殖之功惟时司田实任是责以尔风力强敏智术疏通出膺使节之华入贰缮工之剧践扬滋乆誉处弥休其列属于冬官俾交修于职业往佐而长益懋尔为
　　李景山朱斐竝除刑部郎官制
　　勑具官某等中台郎位厥选甚髙宪部持刑委寄尤重必求望实之素以膺推择之公以尔景山学行有闻明于治道以尔斐操履无玷达乎吏方宜从棘寺之聨竝列秋官之属徃赞而长益究乃心
　　李志行呉防竝除刑部郎官制
　　勑具官某等文昌设属郎位甚高秋官议刑选任尤重眷时吉士申锡纶言以尔志行通乎大方存心克恕以尔防傅以古谊用法惟平擢居棘寺之聨深得恵文之要宠陞厥次是因尔能往尽乃心式赞而长
　　王杨英周执羔竝除吏部郎官制
　　勑具官某等晋吏部郎阙文帝访其人而钟防以谓裴楷清通王戎简要皆其选也今朕得二士于图书之府使赞铨衡其庶几乎如杨英词采菁华所蕴者富如执羔操履端靖所存者诚同升著作之庭不私褒贬之实往论人物宜尔为优其图流品之清以继前贤之躅
　　王达如除吏部郎官制
　　勑具官某六官分职吏部最称剧繁诸郎得人群材頼以铨综以尔学识深逺议论详明擢陞乌府之聨休有纪纲之助申颁休命往赞天官益懋尔为以究令闻
　　李易除敷文阁待制宫观制
　　勑入而居献纳之地近臣所以尽规出而奉燕闲之祠明主所以从欲内外之势虽异待遇之礼惟均具官某学问淹该文词敏赡早飞声于多士洊扬誉于禁涂西掖代言号令得中和之气东台平奏对章推论駮之公方厚倚于老成乃力祈于引去重违尔志宜锡异恩其陞次对之华俾遂珍庭之逸母忘忠告而有遐心
　　呉芾除秘书省正字制
　　勑具官某图书之府夙号清华顾匪时髦曷膺妙选以尔学造乎理行适厥中见称士林乆而弥劭往参羣彦刋正秘文益励才猷嗣有褒陟
　　沈介洪造潘良能游操幷除秘书省正字制
　　勑具官某等朕开册府以储人材旁收拔茅之英庶资作室之用尔等咸以时望擢秀儒林或中国家词艺之科或蕴父兄渊源之学器识可以致逺议论可以济时朕尝俾尔删定律令时王之制既知之矣兹复命为判正之职抑将使尔博极羣书日新闻见尔知朕所以期尔之意则尚勉之哉
　　陈诚之除秘书省正字制
　　勑具官某去古既逺图书所传日益讹谬朕开册府设属其间岂徒然哉以尔文艺英华学问该洽大廷赐对方嘉尔能顷披请事之章欲遂挂冠之乐用增尔秩庶荣其归尚勤药石之功以厚夀祺之报
　　归正王胜等二十八人各转一官制
　　勑具官某尔等身防敌境心存本朝率众来归备尝险阻锡以命秩用劝乃忠
　　宋廸运粮有劳转一官制
　　勑具官某顷者川陜用武幕府上功尔以馈饷之劳赏预增秩尚稽直授申锡赞书服我恩荣益思报称仓部郎官王循友交割嵗币有劳特转一官制
　　勑具官某劳于王事为臣则知尽忠説于见知为君则务行赏以尔履行夷粹居官敏彊比繇郎曹出勤王事夙戒道途之役靡怀居处之安直从增秩之华以厚言归之宠往祗朕命毋怠钦承
　　户部郎官林大声特转一官制
　　勑具官某朕举湖广之赋以给上流之师总领之权亦云重矣傥馈饷之无乏岂褒劝之可忘尔比繇郎曹出任繁剧阅嵗未几以办治闻其颁增秩之恩益图善后之计
　　薛兴等大阅挽弓应格转官制
　　勑具官某等三时务农一时讲武古之制也尔等咸以大阅挽彊应格朕何爱增秩之赏以为尔劝哉
　　奉迎梓宫礼仪使司礼官呉棫转左承议郎制
　　勑具官某朕惟梓宫北归中外悲慕言念入疆之始有资迎防之劳礼官在旁实备咨访肆增厥秩用劝尔勤奉迎梓宫礼仪使司属官曹云等各转一官制
　　勑具官某等第赏有差各增尔秩朕命甚渥其务钦承宫总防使司属官朱敦儒等各转一官制
　　勑具官某等朕怆念宁神之孝有严复土之期肆命大臣俾之总防因亊设属亦惟其人尔等吏能敏彊典故详练礼无违者抑有助焉增秩示恩往承毋怠
　　宫桥道顿递使司属官王循友等各转一官制
　　勑具官某等朕怆念宁神之孝有严复土之期方輼车之载途必顿舍之如礼尔等咸以健敏列属攸司见谓贤劳宜颁信赏其增厥秩往务钦承
　　宫总防使司属官王曮等各转一官制
　　勑具官某等朕怆念宁神之孝有严复土之期肆命大臣使之总防尔等咸以材谞列属其间见谓贤劳宜颁信赏各增尔秩往务钦承
　　宫修奉司属官王滋刘皓孟逢原各于遥郡上转行一官制
　　勑具官某等朕怆念祐陵送终之礼肇兴东越因山之工肆命虎臣董兹大役尔等咸以材谞列属其间趋亊劝功迄底成绩用颁信赏以旌其勤服我恩劳毋忘勉励
　　宫按行使司复按使司属官李廙杨忞各转一官制
　　勑具官某等朕怆念宁神之孝有严复土之期爰遣近臣按行兆域尔等咸以材谞恊助惟勤肆增厥官以厚贤劳之报
　　奉迎两宫主管所官属张莘等各转一官制
　　勑具官某等朕恭惟太母囘銮中外称贺奉迎官吏趋走在途肆醻其劳各增尔秩往思勉励用称朕恩吕靖等改合入官吕大举等各转一官制
　　勑具官某等朕修奉祐陵有严大役分遣使指恊济事功庀众聚材实资其属尔等咸以健敏见谓贤劳增秩示恩往承毋怠
　　皇叔右监门卫大将军文州刺史士谙磨勘转官制
　　勑具官某等朕疏恩睦族务增本支之彊迁秩限年盖袭祖宗之旧以尔持身甚谨乐善有闻尽内朝之恭为宗子之秀积嵗滋乆于法应陞宠以兵团是为异典益思自励期称所蒙
　　两宫扈从主管官昭宣使贵州团练使内侍省副都知蓝珪转两官制
　　勑朕恭膺上帝之休获奉东朝之养凢兹祗亊之列预有奉迎之劳申锡赞书以彰宠渥具官某诚信自竭谨厚有闻典司官省之严弥励公忠之操比因临遣式副予怀龙舆在途礼无违者峻陟观风之任用增使范之华服我恩休益勤夙夜
　　垂拱殿成武徳郎高珪武经郎冯寳等各转一官制
　　勑具官某等朕申讲防朝之仪聿新广殿之制旁资众力恊济一时尔等咸以劳能遇事辄办迨此落成之始宜颁增秩之荣往服恩休益图报称
　　敦武郎陈该等奉使大金国信所转官制
　　勑具官某朕间遣辅臣修好邻国尔等从役万里防渉良劳其增一官以厚言还之报
　　垂拱殿成临安府属县方懋德王巩李份陆康民黄匪躬卫阗田钦亮范德冲章着各转一官制
　　勑具官某等朕申讲防朝之仪聿新广殿之制凢兹营缮允頼勤劳以尔等各以材能分宰诸县聚材不愆于素用民适得其均逮此落成肆增尔秩庸示劝赏往务钦承
　　李流马耆年梁抃等货务赏各转一官制
　　勑具官某等朕盐茶之赢以佐国用法详令具公私便之尔等善于其职推行有方嵗终防课以增羡闻肆颁赏秩以为趋事者之劝
　　太史局冬官正钱希杰王敦祐各转一官制
　　勑具官某等间者修奉祐陵实国大事一时官吏恊助惟勤汝等咸以能称用增厥秩往祗涣渥毋忘钦承应办中宫册寳郑璵张云裘多见于恭李炳尧吉昌汪绅龚道卢璿各转一官制
　　勑具官某等朕申讲弥文交修百度凢服饰器用咸取具焉岂一手足之力哉尔等事不辞难尽心夙夜及兹底绩予实汝嘉各增厥官式劝能者
　　黄绎等六员各转一官制
　　勅具官某等【上词同】凢兹祗事之人宜涣録劳之赏肆增尔秩往务钦承
　　武显大夫孔礼等迎防梓宫属官各转一官制
　　勑具官某等间者梓宫言还中外兴慕入境之始迎防良劳尔等来自营屯不爱其力各增厥秩用答尔劳卫茂实永祐陵宫钤辖阶官遥郡上各转一官制
　　勑朕怆念祐陵克备送终之礼近瞻东越爰兴卜宅之工乃资信臣式董大役逮兹复土用旌殊劳具官某抑畏秉心靖共就列进退可度尤严帅属之仪夙夜惟勤弥厉在公之操属因山之庀众节皷以劝功茔域肇新神灵载妥申锡异数以示湛恩其陞留务之华幷陟横阶之峻往祗朕命母忘乃忠
　　迎防梓宫礼仪使司属官唐裕等二十九员各转一官制
　　勅具官某等【上词同】凢兹祗事之人宜有录劳之赏肆增厥秩往务钦承
　　宋唐卿永祐陵宫复按副使横行遥郡上各转一官制
　　勑朕怆念祐陵克备送终之礼近瞻东越爰兴卜宅之工临遣从臣按行封域爰资内侍往介使华逮兹第赏之初宜厚録劳之报具官某塞渊内秉恭恪外持左右罔匪正人备勤夙夜动容莫不中礼尤肃宫庭属复土之告期首抨图而来上有嘉尽瘁宜锡异恩峻横列以增华陟观风之重寄往祗朕命益励乃心
　　李珪永祐陵宫复按副使阶官遥郡上各转一官制
　　勑朕怆念祐陵克备送终之礼近瞻东越爰兴卜宅之工抨图虽属于攸司复按实资于迩列往介使事尤资信臣逮兹第赏之初宜厚録劳之报具官某秉心忠恪履位靖共帅属宫庭善多仪于可则在公夙夜坚一节而不渝属届因山之期有嘉陟巘之役见知则説锡命惟新陞横列以增华陟兵团之重寄往祗殊渥益励乃心
　　玉辂黄麾仗成内侍邵鄂转一官制
　　勅【上词同】嘉乃底绩頼予信臣具官某性极疏明智无凝滞遇事辄得要领承命不忘恪恭眷兹技巧之精允借贤劳之助虽一器而工聚诚不易为然百度之鼎新孰云小补其增崇于使范以申劝于事功祗我恩休毋忘夙夜
　　右承事郎直秘阁刘尧佐右承奉郎直秘阁刘尧仁等并转一官制
　　勑具官某等朕眷遇勲旧超越等夷恩数所加不间存殁今光世之逝深慨予怀録其家人子弟中外姻党者所以昭不忘也尔等是宜抑畏小心怀忠自奋往祗朕训无愧前人
　　武翼大夫宋肇知扬州转一官制
　　勑具官某间者宿兵淮壖申严守备以尔适总兵于东路尝摄治于帅藩干城之劳宜有褒赏增秩一等往务钦承
　　吕希常奉使有劳转一官制
　　勑具官某四牡劳使臣之诗也其首章曰四牡騑騑周道倭迟又曰王事靡盬不遑啓处夫人君用人有功而见知此臣下所以説而忘劳也尔比以郎曹出将使指闻命引道匽薄良勤宜膺增秩之华以厚言归之宠往服朕命毋怠钦承
　　知池州陈桷特转一官制
　　勑王者孝格神明宜召非常之庆人臣义均休戚爰输享上之诚可无恩章以示褒劝具官某辍自甘泉之列出分南国之符治郡有方巳屡闻于报政身虽处外常不替于爱君属皇家修举于盛仪虑国计或资于调度能以支郡率先众人何爱一官亦示长才之有赏夷考平日则知善政之得民
　　武功大夫荣州防御使枢密院诸房副承防安世贤阶官上转行一官制
　　勑惟右铨横列之始实国朝上閤之聨匪有殊劳未尝轻授具官某充职枢府屡阅嵗时録其夙夜之勤宜有嘉褒之典就陞厥次仍服故官往务钦承益思报称史德赵万等横行遥郡上各转行一官制
　　勑奋身不顾将士所以效忠定功有差人主所以行赏具官某等鸷勇絶众猛驰声防阵摧锋所向莫敌比预淮壖之战有嘉斩获之多用颁信赏之优俾任廉车之重益思懋勉以称所蒙
　　右承事郎知淳安县孔括转一官再任制
　　勑具官某汉制郎官出宰百里盖重近民之官也当是时非独上重其选而为吏者亦能以治行自见班班可纪朕甚嘉之今尔令于淳安邑之士民疏尔善状闻于朝廷亦庶几乎朕尝下其章俾部使者廉之言果不妄其颁增秩之恩且申乆任之令风劝四方当自尔始尚勉之哉
　　应办中宫册寳林乂孙传苏籕施德脩刘才邵钱时敏宋贶各转一官制
　　勑具官某等朕申讲弥文交修盛典资尔羣工之助涣然百度之新尔等夙夜在公敏彊举职善提纲而振领致乐事以劝功嘉乃贤劳用增厥秩往服休命益懋尔为
　　度支郎官李椿年救火转一官制
　　勑具官某间者居民昧徙薪之计焚如遗患公私病之火道所表尔谨其防官酤之储防善调防昔乐喜为善政预戒百官各庀其守今汝官长以汝为言亦可谓能庀其守者矣事不避难于汝有焉宠进一官庸示褒劝
　　寄班祗候邵璿转一官制
　　勑具官某中侍之臣以廉靖寡过至于董率其属参古者内小宰之职而又赏延于世祖宗亲以劝之之意深固将责其尽忠以事上也以尔璿是似可嘉陟官一等既申彛则幷示恩休往服赞书益茂尔祉
　　刘福等转官制
　　勑具官某尔等顷由蜀道入扈禁严道途阻修匽薄良苦咸增厥秩往务钦承
　　提举浙东茶盐王鈇赏转一官制
　　勑具官某昔刘晏称善理财然嵗入之数盐居其太半朕以是知煮海之利有助于公家也溥矣尔以疏通之材出使浙东盗贩禁戢舟车流行防课嵗终遂溢常额奉法如此可不谓之称乎其增一官以示褒劝
　　提举浙西茶盐徐康赏转一官制
　　勑具官某【上词同】尔顷者以疏通之材将命浙西明阜通之方严盗贩之禁嵗终防课以增羡闻亦可谓善于其职者矣陞秩一等庸示褒劝
　　秉义郎程彦忠翌郎安义并赠两官各与两资恩泽制
　　勑具官某等士以忠勇捐躯行陈阅嵗滋乆可缓恩章尔等顷在泾原立功甚隽未沾信赏朕岂汝忘用增厥官幷恤其后营防不昧尚克歆承
　　程克俊除翰林学士知制诰制
　　勑禁林之地邃严密承顾问学士之职清峻専取文章必求天下之英髦以重词臣之极选具官某性资敏悟术业精深早登甲科荐歴华贯贾君房言语之妙见重一时苏廷硕制诰之优咸称大笔惟学问有功于自得故翰墨应用而不穷比由东省之聨进预北门之直书诏填委占荅輙工属邦家方厚于邻盟凡典册动闗于国体虽润色皆归汝手然曲折必当予心谁谓才难尚兹虚位之乆尔既试可岂待满嵗而真往祗申命之荣益励为儒之効
　　韦渊落致仕与在京宫观制
　　勑垂车而称耆老实哲人知止之规阖门而圗便安岂大臣尽忠之谊眷乃元舅休于明时念旅力之未愆属丹之可倚肆颁命綍用恊师言具官某敦厚近仁温恭植徳位弥髙而深存抑损之戒福愈盛而不忘满溢之忧务夙夜以在公期动容而中礼鸣玉曵组雅推肺腑之良胙土分茒超冠蝉貂之贵比上言归之悃勉施从欲之恩顾阅日之尚新谅爱君之未替起奉朝请申慰予怀仍陪真馆之游式壮大廷之列噫昏定晨省朕方啓长乐之欢内睦外婣谁复如渭阳之懿往祗异数益究令名
　　中亮大夫康州防御使程俊母邵氏特封恭人制
　　勑朕展采神祗均厘臣庶惟事君既尽其节则涣宠斯及其亲具官母某氏礼法奉身柔嘉作则积善之庆有息而贤比乖隔于封陲盖备尝于险阻岂其忠义之感遂致母子如初属熙事之告成宜湛恩之下逮申锡懿号增贲私庭服我宠荣益绥夀祉
　　左迪功郎孙朝隠母宋氏年九十一特封太孺人制
　　勑具官某母某氏朕尊礼髙年教民为孝尔为人母以夀得封锡命惟新用覃风化
　　保义郎吕定母呉氏年九十二特封太孺人制
　　勑具官某母某氏朕推崇孝治赉及期颐尔仕于朝而有夀母肆加封号风示万方
　　开州文学李由直母任氏年九十六封太孺人制
　　勑具官某母某氏间者宗祀礼成霈泽四海期颐之人亦霑庆赉矧尔有子齿于仕版锡以封号用昭恩荣左奉议郎守秘书省著作郎王扬英祖母朱氏特赠孺人制
　　勑国家封赠之典以爵为差虽吾侍从之臣恩不及于再世而尔孙以妻之封号请貤于汝岂常制哉朕方以孝治天下嘉尔年甫期颐而终及见其孙登科从事亦人间之鲜俪者也今扬英为吾太史风动四方自儒者始朕故畧格令以旌汝于汝亦可谓荣矣营魂不昧尚其歆承
　　右迪功郎冯经母年一百四嵗封太孺人制
　　勑具官某母某氏朕惟宗祀礼成故敷霈泽嘉尔百年之老适霑一时之恩肆颁丝纶益介夀祉
　　皇后姨张氏封孺人制
　　勑具官某氏礼降宫掖泽被私门尔以懿亲宜同其庆宠加封号用侈国恩
　　宫正韩氏封才人制
　　勑坤仪正则天下治位冠六宫妇职修则家道齐礼严诸御爰卜吉日肇登长秋眷时柔良实勤赞辅宜颁褒綍以示异恩具官某氏婉娈凝姿齐庄秉则若玉在璞中韫粹温之珍如兰有香静怀服媚之德早膺遴选擢在迩聨韪兹盛典之行頼尔小心之助是用躐陞华缀密侍中宸崇秩视于列卿令名参于硕媛往祗涣渥毋怠钦承
　　刘尧佐尧仁孙正平并除直秘阁制
　　勑具官某等延阁寓直号称华资以待贤能朕所购用惟勲臣有功于社稷或垂老以宠其子孙尔先世勤劳王家位至公保奉身而退雅髙知止之风力疾造朝尤见尽恭之义嘉尔有后并锡荣名汝尧佐等宜忠恪以自持益操修而罔怠克祗朕命毋坠家声
　　知秀州方滋除直秘阁制
　　勑三馆登贤无非盛选一时寓直是谓宠褒尔夙负通材能济剧务与我共理惟尔之能比大集于舟师颇宣劳于匠事其下玺书之渥俾从藏室之游毋坠能声嗣膺明陟
　　郗渐除直秘阁制
　　勑具官某朕比遣枢辅案行营屯戒边吏以守为功致人兵不战而屈觧严江浒归觐阙庭以尔早有能名曾参军议念周旋之甚乆行禆赞之云多载醻尔劳用颁茂典俾寓直于中秘以往参于俊游兹为异恩勿忘忠报
　　知潼州府赵子厚除直秘阁制
　　勑具官某朕惟爵赏之行本以砺世名器之重不可假人矧延阁之华资实公朝之遴选授受之际必惟其人以尔擢秀宗枝登名桂籍早膺任使绰有能称顷持将漕之权深晓裕民之计洊易潼川之寄蔼闻循吏之声不有褒嘉孰为旌劝其颁寓直之宠以厚承流之休往懋尔为式图报効
　　李鞉除直秘阁制
　　勑具官某朕购用名器未尝假人延阁华资实处英俊以尔老于文学见推士林比繇大匠之聨出按七闽之部寓直之宠式光其行往祗涣恩毋忘报称







　　钦定四库全书
　　东窓集巻九　　　　　　宋　张扩　撰
　　制四
　　婕妤慕氏转婉仪制
　　勅治自六宫实遴贤才之选名参一品式彰命数之崇申锡赞书宠隆邦媛具官慕氏娟靓毓质惠和秉心兰蕴国香雅髙服媚之誉玉由徳贵独厚粹温之资顷傅先朝实勤内助史贻彤管记説怿于无穷秩亚四星侈光华于近列祗朕涣渥益务钦承
　　婕妤魏氏转修容制
　　勅隂敎修明盖求端于内治宸严密勿毎称重于名流眷时硕媛之良申锡纶言之渥具官魏氏性柔而静行懿而芳进退循环佩之和妇仪甚谨居处蹈箴图之训女则惟新顷傅先朝克勤乃职礼先诸御已华弓韣之聮秩见上公益峻宫闱之列永保令闻式称异恩
　　袁柟除大理寺丞制
　　勅具官某棘寺设官众矣皆奉三尺律以从事重人命也惟时臣属厥选甚髙以尔持论之公秉心之恕见于详谳已试可观兹惟序迁时亦因任往祗朕命尚勉之哉
　　周楙除大理寺丞制
　　勅具官某惟古先哲王明慎用刑好生之仁逺迩周浃虽一时徳意之孚亦治狱之官得其人也以尔持心近厚临事不欺用因其能俾丞棘寺往服明训益尽心焉
　　呉防叶庭珪并除大理寺丞制
　　勅具官某先王盛时史以狱成告于正正聴之正以狱成告于大司冦司冦聴之夫正之为官旧矣膺是选者可非其人哉以尔防学识兼明持议不挠以尔庭珪靖共自励行已有方棘寺为丞效见已试就陞厥次往哉惟钦
　　李志行燕仰之并大理寺丞制
　　勅具官某等朕惟好生之徳期于无刑择近厚之人俾之议狱佐治廷尉莫如诸丞以尔志行持心甚平临事不茍以尔仰之吏能世济精敏有闻列职详刑効见已试就陞厥次因任尔能益究乃心以图报称
　　卫尉寺丞宋维可大理寺丞制
　　勅某等朕经啓九有宠绥黎苗妙简羣材外康庶政及劳而赏唯恐后焉以尔等隽轨飞声庆门济美当官自竭奏课居多是用进秩天台升华礼寺或参荣于棘路实并茂于朝恩更励乃诚以图来効可
　　程唐除大理寺丞制
　　勅古之君子以经术饰吏政以春秋决疑狱夫法固儒者之事也朕郑重司冦之职遴择廷尉之选欲其用律咸傅古义今汝往丞于理勉服朕训学古议事以佐而长
　　庄同孙除大理寺丞制
　　勅李寺长属不专取法家必参用士人仁哉我祖宗之心焉尔恬静之操温醇之文顷尝献言有益治道颂台列属澹然自守擢丞廷尉其选益髙曰钦恤曰审克云者皆汝所素讲否则一狱吏所决耳岂以烦儒臣哉往究乃心嗣有明陟可
　　前权雄州防御推官张天占前天平军节度推官知遂州道宁县事韩铎前权府州军事判官张禧可并大理寺丞制
　　勅具官某等或决科从仕或延赏入官并有良吏之资外从诸侯之幕台章言状铨筦条劳辨职者敏干可称字民者拊循有効用擢王官之列且丞刑寺之聮勉思后勤勿渝素守可
　　玉辂黄麾仗成莫将转左朝奉郎制
　　勅朕惟国家文物之盛时有车辂旂常之异制藏在官府用昭等威肆朕纂承礼文残阙比诏探讨稍新其仪揆日度材不愆于素匪我近列畴若予工具官某议论详明风猷敏劭参酌今古以济事宜善绵蕝于一时几鼎新于百度肃彼在列入观于庭众志惟熙盖上考周公之典羣目所视咸喜见汉官之仪用褒陟于文阶以増华于从槖往祗朕命益励乃心
　　莫将复左朝奉郎制
　　勅具官某服在近班居多令誉议论甚伟善专对于四方声猷益孚遂升华于八座
　　张子仪转右朝奉郎制
　　勅具官某以尔婉画与闻小心可倚周旋之久见谓贤劳宜颁増秩之恩以最第功之赏
　　徽宗皇帝册宝转左朝奉郎制
　　勅具官某朕钦惟徽考諡号未称无以光昭先烈乃稽故事奉上册宝一时制作繄缮工是赖以尔彊识博闻练达国典在公夙夜帅属惟勤迄玆礼成宜举明赏増秩一等用劝尔能
　　郭旦降左奉议郎制
　　勅具官某筦库之利科条浩繁检校拘催实赖能吏尔为郡丞懵不更事奉命怠忽寖失闗防使者以闻既从吏议镌秩二等尚务省循
　　赵抗转右奉议郎制
　　勅具官某朕比遣侍从将使指于京畿之西尔为之属克祗厥事宜颁信赏以旌其劳増秩之荣益思报称可
　　费植换给左奉议郎制
　　勅具官某间者屯兵陜西取给蜀道尔以健敏与有劳能俾増厥官以为趋事者之劝
　　孟子礼转右奉议郎王伯序万俟允中并转右承直郎王濩转右文林郎制
　　勅具官某【上词同】干敏得人事无不济肆増厥秩用旌尔勤
　　李汝明转右奉议郎制
　　勅具官某朕比下鬻田之令以佐国用汝能究心不扰而事集推此可以观百里之政矣何爱一官以示旌劝
　　周聿复右奉议郎制
　　勅【上词同】具官某早以才猷屡膺任使为卿棘寺议刑髙平允之称赞治民曹裕财善阜通之术【下词同】
　　李易除给事中制
　　勅言扬徳进朝廷实萃于羣贤地禁职亲东西尤严于两省矧黄扉乃出纳之地而夕郎专论駮之司傥非其人岂以轻授具官某蕴自得之学负兼人之材名先诸儒文配前哲订曲台之礼论必据经守柱史之官言皆有法进掌丝纶之久益殚润色之工其更琐闼之严以髙殿内之列往思举职奚俟予言
　　赵揆起复修武郎御前副将制
　　勅具官墨缞从戎事存典礼既狥国家之急难申人子之私以尔骁勇知名久亲行阵虽在苫块未忘艰难其起莅于故官庶移忠而自効
　　左朝议大夫赵勰等系张中孚麾下将佐特免塾减复旧官制
　　勅具官某等顷从大将入觐中朝有嘉事上之忠宜厚念劳之宠虽有司例加裁抑欲示以公然明君终务优容尽还其秩往祗涣渥无怠钦承
　　冀彦明复閤门宣赞舎人添差两浙西路兵马副都监制
　　勅具官某朕操刑赏之柄以驭羣臣视其职业之勤惰而陞黜之初无容心也以尔顷缘攀附之恩祗事左右坐累镌职亦既逾时夙夜在公有赏可録其还旧秩益务钦承
　　曽班复左朝请大夫范仲熊复右承议郎制
　　勅具官某等朕修好殊邻既获伸于孝养配天其泽用加惠于多方凡丽丹书悉从昭洗尔等顷以玷缺陷于惠文阅嵗滋深屡更赦宥其尽还于故秩宜益励于后图朕命惟休往承毋怠
　　王青阿李达竝补承信郎赵铺马赵七儿髙昌哥刘三哥并补进勇副尉制
　　勅尔等向化慕善脱身来归忠义可嘉岂无劝赏肆命尔秩益殚乃心
　　呉援任武翼郎閤门宣赞舎人换右通直郎制
　　勅具官某往嵗边事绎骚震惊川陜尔父璘捍御尤力卒以无侮朕甚嘉之比因入觐尝以尔为请朕惟尔将家子乃能好学自爱使以艺业试于有司亦中程度易畀文阶进参朝列于尔亦宠矣夫知臣莫若君知子莫若父朕知璘者也璘知尔者也尔其益自刻厉务立名节以为报上之图则朕为人君璘为人父尔为人臣为人子皆亦有辞矣
　　韩宗颜永祐陵宫用过地段特赠将仕郎制
　　勅尔子忠恕以地临陵寝愿入于官嘉乃悃诚肆颁惠泽而乃请貤恩于汝朕益谅其志而从之宠及九泉庶以旌敎忠之训也
　　贾尧民换给右通直郎制
　　勅具官某间者川陜宿师馈饷尤急尔以健敏协济惟勤承制迁官既被优赏易以真命往哉惟钦
　　史俣改右宣义郎制
　　勅具官某朕恭惟梓宫言还中外兴慕一时官属迎防良劳尔在选中尤资干略肆命更秩式旌其劳
　　呉芑特改右宣义郎制
　　勅具官某间者宿兵京口列防长江分营屯则待次舎以居蓄糗粮则须仓庾以积庀工董役尔预有劳其从更秩之华以重赴功之劝
　　王濯降右宣义郎制
　　勅具官某尔以民社之寄令于衡山纵失罪人政刑安在罚汝旷职用镌一官往祗寛恩尚务循省
　　柴存换宣义郎监周陵庙制
　　勅具官某朕存先代之后隆继絶之恩所以彰国家之深仁奉祖宗之彞训也尔周之裔孙于序应袭申锡书命俾易文阶往羞蒸尝毋废厥祀
　　张杲除荆湖南路提防刑狱制
　　勅具官某朕轸念黎元若保赤子慎择一时忠厚之士付以诸路平反之权以尔操履靖共风猷敏劭更事任剧繁之久知民间疾苦之详顷奉玺书往临淛部宜更使节逺按湖湘朕视遐方有同轩陛尔其恪遵三尺申戒攸司使斯民自以不寃则汝职是为称塞
　　晏孝纯除江西提防刑狱制
　　勅具官某明王官人因任而已用违其长则力劳而功弗济名应其实则命下而人自孚矧夫狱市之重寄一路之使指可以非其人哉以尔智术疏通吏能精敏擢由棘寺之属久列秋官之曹详谳之论胷中既已洞然仁厚之心固宜见诸行事江西虽逺吏猾民顽汝为朕行何忧之有
　　马居中除荆湖北路提防刑狱制
　　勅具官某朕体天地之好生遵国家之成宪虽恤刑之诏为民屡下承命之吏折狱为良以尔忠厚存心彊明涖法入贰上方之政出分铜虎之符洊着能称屡持使节朕惟重湖之北地广人稠平反之权繄汝是赖往恪奉三尺之律以布宣一时之恩使民自以不寃则汝斯为称职
　　呉传除两浙东路提防刑狱公事制
　　勅具官某朕惟使者之选戒用本部士人非旧制也夫所贵乎贤士大夫者谓其知分义能守法徇至公也示人以不广岂朕志哉尔气节刚方操履修洁尝为吾御史肃正朝纲雅有助焉今以母老请去朕用是举浙东刑狱之寄付之盖非独便尔私也且持议忠厚不专惠文惟儒者能之汝其尽心平反申理寃滞入有以慰其亲则尔职举矣可不勉欤
　　王鈇除两浙西路提防刑狱制
　　勅具官某朕深惩法家奉三尺律令以从事苛刻少恩故于诸路平反必择忠厚之人庶几持议寛平辅以经术以尔儒学名家直清试吏风绩之劭达于予闻煮海摘山已上裕民之最缓刑议狱宜从易节之华自淛以西皆吾辅郡往宣徳意益尽心焉
　　刘长源除湖南路提防刑狱制
　　勅具官某朕子惠黎元明慎庶狱必求忠厚之士以付平反之权以尔学术该通风猷敏劭入补霜台之属直谅有闻出膺列郡之符恩威允济往任湖湘之寄式专谳议之司使民自以不寃则汝兹为称职
　　宣徳郎宗正丞杨畏可权发遣提举夔州路刑狱公事制
　　勅某尔以经训承学而文辞可观载揆厥能宜有试擢监兹庶狱惟曰哀矜往训乃僚其慎毋忽
　　通直郎著作佐郎丰稷可权发遣提举利州路刑狱公事制
　　勅某尔以儒学有闻而颇称澹黙试之莅事其殆不烦度比祥刑训于厥属若予钦恤尔则有辞可
　　李鞉除福建路提防刑狱制
　　勅具官某朕轸念黎元若保赤子慎择一时忠厚之士付以诸路平反之权以尔操履靖共学识深逺嘉中外践扬之久知民间疾苦之详顷使岭南清节甚着狱市所寄孰如汝宜其临按于七闽庶广宣于徳意
　　王赏除权礼部侍郎兼实録院修撰制
　　勅文昌分职春官首于四时法从聮华贰卿次于八座是为髙选以待耆英具官某早中巍科见推令器襟懐冲澹雅忘声利之嚣学问淹该曲尽词章之妙顷从蜀道召寘郎闱洊陞卿寺之聮遂峻少常之列朕方举一时典册之盛谁其尸之尔乃陈六经援证之详礼无违者俾佐秩宗之治仍兼论譔之华益励尔猷无烦多训
　　王赏礼部侍郎落权字制
　　勅朕及闲暇而厚文敎之修观防通而缉中兴之治旁资耆杰摄贰秩宗详观已试之能申锡为真之命具官某惇励世之行摛华国之文非先圣之道则弗陈尝于俎豆闻之矣陋有司之事而不习岂以玉帛云乎哉擢在从班弥坚素守属家邦之有庆焕典册以惟新载畴探讨之勤宜被褒陞之宠不待秩满朕犹虑嵗月之淹往以言扬汝宜罄忠嘉之报
　　红霞帔张顽儿转郡夫人制
　　勅朕择选良家入充妇职载畴祗事之久用疏増秩之荣具官某氏柔惠宅心温恭率履早备掖庭之列居多夙夜之勤积誉弥芳涣恩斯渥筓珈被饰式彰象服之宜汤沐啓封并厚小君之宠往钦朕命益既乃心
　　皇太后侄女韦十娘封郡夫人制
　　勅朕荷上天之垂祐席列圣之储休文母言还中外协庆宜颁异数以宠近姻具官某氏赋性静专凝姿婉娈早闲姆训业不废于组紃雅佩女箴动必遵于彞则属奉慈宁之养爰疏肺腑之恩用锡号于小君仍啓封于名郡往祗涣渥益务钦承
　　资政殿大学士左朝请郎提举临安府洞霄宫郑亿年故妻韩氏赠咸安郡夫人制
　　勅朕登俊良秩视二府愍其内助之懿不及同陞之荣载举徽章以昭异数具官故妻某氏蝉貂华胄诗礼名家严恭力苹藻之羞柔顺协姑嫜之奉有嘉乃徳善相其夫寿啬于天义乖偕老属兹进拜之始宜申追赠之隆锡号小君永光幽壤
　　程瑀除兵部侍郎兼侍读制
　　勅文昌贰卿莫髙于武部金华劝读式重于儒臣我有老成克膺是选具官某器识浑厚执节刚方行兼忠孝之纯学探圣贤之奥绳愆谏省早推补衮之功平奏东台夙蔼囘天之誉践扬滋久望实益孚比走召于逺方亟对扬于便殿十年去国恍惊华发之多一节事君终念赤心之在往祗旧服益励乃猷渇闻啓沃之言伫尔清闲之燕
　　程瑀兼资善堂翊善制
　　勅朕惟宗藩就学习与性成肆求端良之人以资调防之力得诸侯列申锡赞书具官某内刚而懐君子之仁辞寡而具吉人之徳任牧养之寄则风俗为之纯厚居献纳之地则朝廷赖以尊荣进陪资善之游实借老成之助尔其夙夜匪懈辅以多闻庶几易直子谅油然而生动容周旋咸中于礼是为称职予则汝嘉
　　罗汝楫除御史中丞制
　　勅御史府寄朝纲之严任责惟重中执法居风宪之长得人尤艰傥非耆髦曷副遴选具官某天资直谅徳宇靖深谈圣经立言之微初无抵牾论治世为政之要皆可施行自膺献纳之聮益着弥缝之效渊衷简在公议攸归毎嘉疾恶好善之诚岂复吐刚茹柔之失其辍谏垣之峻往陞专席之崇夫猛兽在山何忧藜藿之采积隂闭嵗愈知松栢之坚方倚老成奚俟多训
　　冉泉起复左武大夫文州刺史秦继起复左武大夫御前将官制
　　勅干戈卫社义莫重于事君衰绖临戎礼盖存于知变具官某早亲行阵屡着勲劳适遭家艰服在苫块当徇公家之急务从一切之宜移孝为忠往祗旧服
　　李柽除太府寺丞制
　　勅具官某贡赋之法外府是司惟时丞属推择尤慎以尔学术该洽吏能敏彊畴其誉处之休俾预甄升之列往佐而长益务交修
　　谭知黙除太府寺丞制
　　勅具官某外府掌财用出入之数惟时丞属尤务得人以尔性资疏通吏事精敏俾任厥职亦因其能往究乃心以赞而长
　　严抑除秘书丞兼史院检讨官制
　　勅具官某朕惟省寺之官莫重于三丞而图书之府视奉常宗正尤为清峻倘非其人岂以轻授以尔记问赡博文词英华久膺繙校之勤弥励靖共之操就升厥次式副佥谐仍兼编摩往究余力
　　田彦章承袭银青光禄大夫检校国子祭酒监察御史知溪洞珍州制
　　勅具官某朕疏恩涣宠以懐逺人爵秩土疆聴其世袭尔父久奉职贡慕义甚勤今兹沦亡朕用怆愍参稽旧制锡尔命书往务钦承毋忘忠恪
　　叶庭珪除太常寺丞陈履除大理寺丞制
　　勅具官某等奉常礼乐之司大理人命所系寺事甚重以尔庭珪操履靖共好学忘倦以尔履材资敏劭为政有方往祗厥官宜思自励朕既得因能之要而尔等亦有事君之休
　　石延庆除国子监丞制
　　勅具官某朕投戈息马议广成均虽长贰博士未修故官然令具法详责之丞也旧矣以尔文采英发见推士林尝为师儒典敎宗属今朕命汝亦因其能往究典章以称朕恢儒右文之意也
　　马延之提举江东路茶盐李莫信提举广东西路茶盐制
　　勅具官某等朕惟茶盐之利博矣竝山濒海之家赖之以生养行商坐贾之民资之以阜通国家立为良法俾部使者推而广焉操其赢余以佐邦用其任顾不重欤以尔延之详练疏明吏能世济以尔莫信重厚笃实儒雅自修使乘轺车往按诸路夫大江之左五岭以南逺近虽殊委寄惟一其各钦于训戒以克济于事功
　　周之翰除大宗正丞制
　　勅具官某朕惇叙九族厥有攸司丞于其间事亦闗决以尔学问材术有得于时俾践厥官佥曰惟允其体朕强宗之意以助成信厚之风
　　髙闳除国子司业制
　　勅具官某朕久厌干戈善载戢之计肇复学校恢右文之图维时司业之聮实贰成均之政孰应遴选必取纯儒以尔懐静退之风得渊源之学早陞东观洊列南宫缙绅所推誉处弥劭其为朕表倡缝掖作新斯文使士如平时则汝为称职
　　常州晋陵县横山潜灵庙龙册封二字夫人制
　　勅龙善变化潜升以时出云山川施泽品彚眷功利之既溥宜爵秩之再颁横山髙庙龙母祈祷不愆灵状显著用宠加于命綍以锡号于小君祗服朕恩永绥尔祀漳州威惠庙神英烈忠泽显佑公加康庇二字制
　　勅朕慎名器非独不以假人虽鬼神之幽必其迹状暴白然后宠之以示公也惟尔神自唐以来庙食一方捍患御灾民实赖之利物之功久而弥着増崇显号以昭威灵惟神尚克享之
　　潼州府显济威惠公加普应二字制
　　勅惟神名载祀典血食一方水溢旱干有祈必应受职不废厥闻惟馨比观奏章备状灵迹申加显号用涣湛恩






　　钦定四库全书
　　东窓集巻十　　　　　　宋　张扩　撰
　　制五
　　许明转成忠郎制
　　勅具官某朕惟慈宁邃严实视膳问寝之地尔于营缮预有劳能其増一官以为尔劝
　　姚之绍换给成忠郎制
　　勅具官某尔顷以忠勤尝从羁絏防赏进秩尚稽真授申锡书命益务钦承
　　蓝安道转成忠郎制
　　勅具官某尔奉帅阃之檄防送罪人有劳道途阻脩匽薄良苦肆増厥秩其务钦承
　　刘义换给成忠郎制
　　勅具官某顷者闗陜用武帅阃第功尔执干戈尝与赏秩易以真授兹为尔荣其务钦承益图报効
　　刘深转成忠郎制
　　勅具官某煮海之利国计所资防课嵗终以増羡闻非善于其职者弗能也増秩示赏以劝其余
　　乔遵转忠翊郎杨志宁王俶并转成忠郎制
　　勅具官某尔等比从近臣将命于外道途阻脩行役良苦増秩一等以劳其还
　　陈诚之除校书郎兼吴王府敎授制
　　勅具官某朕惟图史舛讹实借校书之助宗枝蕃衍允资训导之方必得通儒乃兼是任以尔性资敦厚问学淹该桂籍登名尝先多士石渠列属洊着能称其颁申命之休俾懋居官之効往祗朕训毋怠尔为
　　郑朴除起居郎制
　　勅具官某左右置史分直螭坳谨言动于一时信是非于万世是为清切之选必取端良之才以尔学问淹该议论宏博郎闱更践省闼弥纶薫然君子之仁借甚纯儒之誉宜膺妙柬入簉近班往思载笔之公以尽守官之义
　　邹文转承信郎制
　　勅某人间者严奉梓宫实国大事尔以舟檝祗命甚防涛江之杭如过枕席増秩示赏用酬其劳
　　夏惇黄瑱南清崔之纲并补承信郎制
　　勅具官某等汉制死事之孤养于羽林盖使嗣其禄也尔以外舅殁于干戈获霑遗泽肆命以官以示吾优恤之意尔尚勉之
　　游李雄换给承信郎制
　　勅具官某尔妻之祖殁于行阵尔霑遗恩岂常格哉阃外便宜虽补尔官命易之真亦以见死事之家朕所优也
　　葛中立转承信郎制
　　勅具官某邮传在途尤戒严宻尔尝祗事遣发有劳其増厥官以示劝赏
　　耿椿年补承信郎制
　　勅某人貤恩外婣朝廷所靳惟死亊之家则得之所以劝忠也尔之补官盖用此例可不勉哉
　　赵公昙补承信郎制
　　勅某人尔以宗子顷遭沦陷脱身间闗志节可尚肆命以官以为尔劝
　　段延宪李光辅换给承信郎制
　　勅具官某等死事之孤义无不録帅阃承制秩尔以官申锡赞书俾从真授
　　杜存补承信郎制
　　勅具官某尔祗亊掖庭阅嵗寖久比因进位之庆肆颁録劳之恩命尔以官宜思报称
　　牟安礼转承信郎制
　　勅具官某朕仰惟太母还宫率土均庆奉迎之始尔预有劳増秩示恩往承毋怠
　　崔宪政补修武郎崔宪成补保义郎陈敦刘兴可并补承信郎制
　　勅具官某尔等咸蕴忠义不忘本朝脱身来归良用嘉叹肆命以秩其务钦承
　　宗子赵师道补承信郎制
　　勅朕推亲亲之仁不间疎逺所以厚宗族也以尔幼遭沦陷脱身自归年既及冠可以仕矣肆命以官往其钦哉
　　张彦补承信郎制
　　勅具官某尔奉枢筦之檄彊干有闻肆命以官以为尔劝益思自懋图报朕恩
　　戚可恭换给承信郎制
　　勅具官某朕録死亊之裔所以劝忠也尔以犹子尝预优恩申锡赞书俾从真授益思自效期称所防
　　王偁补承信郎制
　　勅朕驻跸呉防调度日繁尔伯父冲允首倾家赀以佐国用嘉其忠义命以赏延申锡赞书益图报効
　　左之刚换给承信郎制
　　勅具官某死事之典念亡録存尔以其壻尝霑遗泽之宠申锡赞书俾从真授益思自励以称所防
　　张济王戬并补承信郎制
　　勅具官某等艰难之时用命则有赏念功之际死事所宜优遗泽之加许霑其壻是为异典尔等尚勉之
　　李遵补承信郎制
　　勅朕哀亡念存不吝爵赏尔父以身抗贼殒于锋镝之下録尔以官以为尽忠者之劝尚勉之哉
　　花辛转承信郎制
　　勅具官某顷者羣丑啸聚弄兵潢池尔屡执坚擒捕自效肆颁信赏其务钦承
　　周谅补承信郎制
　　勅某人朕临遣辅臣逺修邻好出疆之始干敏是资肆命以官式昭尔宠无忘劝恪用称恩休
　　汉儿郝恕刘横并补承信郎制
　　勅具官某等夙蕴忠义不忘本朝脱身自归良用嘉叹肆颁厥秩其务钦承
　　髙靖尹进并补保义郎王浩顾宁并补承信郎制
　　勅具官某等比遣近弼案行营屯内申警备之严外广绥懐之策王灵所及人自革心既效顺以归来岂锡恩之可后肆命以秩用劝乃忠
　　郭庭俊补承信郎制
　　勅某人死事之臣朕所伤愍以尔继絶俾承其宗肆命以官宜思自励
　　李浃换给承信郎制
　　勅具官某死事之家朕所优恤尔以其壻尝预优恩申锡赞书俾从真授益思自励以称所防
　　宗室赵师敏特补承信郎制
　　勅具官某朕遵列圣之宪厚九族之仁矧当艰难之时尤优惇叙之典以尔幼遭沦陷脱身来归养于公宫年及冠矣爰锡以爵俾服官聮往励尔忠期称朕命
　　王彦雍乞得并补承信郎制
　　勅具官某尔等沦陷之久忠义不忘脱身来归有足嘉者肆命以秩其务钦承
　　茘换给从义郎制
　　勅具官某尔以死事之孤早列勇爵奋身行阵屡立战多承制迁官尚稽真授申锡书命以为尔荣
　　呉仲舒转从义郎制
　　勅具官某礼隆宫掖泽被私门尔以近亲宜霑宠渥陞秩二等庸侈国恩
　　衡门韩进等并授武翼郎郭遇等并授敦武郎宋训等并授修武郎毕焕等并授从义郎制
　　勅尔等入扈禁严阅嵗滋久临试便殿挽彊可观咸命以官俾之从政益思忠恪以称恩休
　　髙克明换给秉义郎制
　　勅具官某顷者阃外以便宜升黜尔于期防以劳获赏申锡赞书俾从真授益思自励期称恩休
　　都虞候潘立等换秉义郎制
　　勅某人等以列营之长易畀右铨虽稽嵗劳时乃优典夫解军律而服官政释介冑而从周旋绅笏之间亦足以为荣矣往服新命毋怠钦承
　　罗綂转秉义郎制
　　勅具官某间者南蛮黠酋聚众干纪帅阃承命遣兵荡除尔预有功宜膺信赏増秩一等往务钦承
　　呉俊转秉义郎制
　　勅具官某间者淮西用兵士气百倍凯旋第赏亦不逾时肆畴尔功增秩四等益思自奋以称所防
　　李谨转忠训郎制
　　勅具官某煮海之利国计之所资也推行无方则害良法尔以増羡闻于有司亦可谓能称其职者矣陞秩示劝尚勉之哉
　　杨青王琪张皋并转秉义郎马进转忠训郎制
　　勅具官某等间者淮上用兵士卒争奋尔以骁勇斩获为多载畴尔功用颁信赏肆増厥秩益励乃忠
　　钟褥牛子正并转忠训郎制
　　勅具官某间者盗发湖湘依险拒敌尔等挺身行阵斩获居多其増一官以示信赏
　　张攸彦转忠训郎制
　　勅具官某礼隆宫掖泽及外家母舅之亲宜同其庆陞秩二等庸侈国恩
　　杨千转忠训郎制
　　勅具官某顷奉大将之檄献俘于朝戒慎在涂有劳可録増秩一等是为优恩
　　李焃转承节郎制
　　勅具官某朕间遣辅臣出疆修聘尔从是役匽薄良劳俾増一官以为尔报
　　樊琏转忠翊郎樊玘转承节郎制
　　勅具官某等増秩之赏聴延其嗣盖国家之制也尔以父恩遂膺兹典申锡命书以为尔荣尔其奉公律身图难于其易则汝责塞矣
　　罗无咎转承节郎制
　　勅具官某间者羣丑啸聚官兵捕除尔以有劳应推信赏肆命増秩往其钦承
　　赵续转承节郎制
　　勅具官某尔以艺勇入卫周庐顷因霈恩例霑优赏其増厥秩用劝尔忠
　　特奏名宗室赵伯浩赵彦堪赵善渊保义郎赵续之等并授承节郎制
　　勅具官某等朕循三嵗之制临轩防士诹以当世之务虽吾同姓之亲亦必试以言而后官之示至公也尔等接武逢掖诵语于廷文采粲然有足嘉者縻尔以爵尚克勉之
　　林通林觉祥并转承节郎制
　　勅具官某等间者海道防秋广集战舰尔以材勇应募有劳其増一官以为尔劝
　　刘琦孙荣并转承节郎制
　　勅具官某士有旧忠异域帅众来归虽其部曲之卑亦忘艰险之苦嘉尔志节用锡恩荣归命以官毋忘报称
　　隂皋转承节郎制
　　勅具官某顷者坤维帅阃遣兵入卫尔护送在道匽薄良勤肆増厥官尚图报称
　　常得贤换给忠翊郎制
　　勅具官某间者闗陜用武幕府第功尔预有劳尝霑信赏易以真命益务钦承
　　刘迪转忠翊郎制
　　勅具官某尔等入卫行阙嵗月滋久进秩一等式旌其勤
　　都虞候刘徳换忠翊郎制
　　勅具官某尔以列营之候谨于虞度服职滋久有嘉忠勤爰因大赉之恩俾易右铨之列益图报効以称所防
　　阎立换秉义郎李顺换忠翊郎制
　　勅具官某等出入禁卫亦既有年畴其夙夜之勤俾正右铨之列往复官政尚勉之哉
　　吕言赠忠翊郎制
　　勅具官某江西羣丑弄兵尔以王事遇诸涂而殁赠官二等并録其孤死而有知尚歆吾宠
　　赵善蠲转忠翊郎制
　　勅具官某尔以宗支顷遭沦陷伪邦不辱志尚可嘉脱身来归宜示褒劝増秩一等益励尔忠
　　朱洵转修武郎制
　　勅具官某间者盗发武冈扰吾赤子尔亲戎行预有劳効宜増厥秩以示优恩
　　臧琳转修武郎制
　　勅具官某山阳为郡据两淮要害之地往时主将婴城自守汝在其中有足嘉者増秩二等庸示不忘
　　王贞换给修武郎制
　　勅具官某间者宿兵陜西师出屡胜尔于行阵尝立战功而帅阃以便宜补官犹稽真授兹从易畀以为尔荣
　　刘千降修武郎制
　　勅具官某国家置司市马厥费不赀尔部送在途毙者过半夺官一等姑示薄惩
　　魏葵转保义郎呉忠转承信郎彭孚转修武郎制
　　勅具官某等比遣肤使通问军前尔等尝从其役与有驰驱之劳肆増厥官以为尔宠
　　霍青换给修武郎制
　　勅具官某顷者闗陜用兵肤公屡奏尔于行阵斩获为多命秩之褒尚稽真授兹用易畀其克钦承
　　髙遇孙成竝转修武郎制
　　勅具官某等间者敌人来侵王师御侮尔居行阵斩馘执俘録尔之多増秩二等往服朕命益励乃忠
　　张令衍转敦武郎制
　　勅具官某间者淮壖有备庙算是资尔祗事机庭厥劳可録増秩示劝益励乃勤
　　尚惟寅转敦武郎制
　　勅具官某间者严奉慈宁典册以尔乃弟祗事有劳预増秩之赏援例自言请貤恩于汝往服申命图报毋忘
　　祁慤押川陜马特转敦武郎制
　　勅具官某尔役阃外积有战功驵骏西来复勤调护有功则赏朕何靳焉并颁赞书以为尔劝
　　张徳纯换给敦武郎制
　　勅具官某顷者闗陜用兵第功行赏尔于行阵预有劳能屡被优恩尚稽真授兹用易畀其务钦承
　　赵永转敦武郎制
　　勅具官某间者汝隂之战士气百倍尔于行阵斩获居多幕府防功躐陞朝秩申锡书命式劝尔忠
　　王喜转保义郎制
　　勅具官某尔顷由蜀道入扈禁严匽薄良勤宜有褒赏进官一等其务钦承
　　韦珏补保义郎制
　　勅具官某朕惟母后言还普天同庆尔以近亲之懿实从六騩之行宜有异恩以昭宠渥肆命尔秩往务钦承
　　李璋转保义郎制
　　勅具官某间者盗发岭南良民惊扰尔乃仗义首奋自备裹粮殄灭为期功状甚着増秩二等式劝尔忠
　　宋睍转保义郎制
　　勅具官某间者奉上慈宁册宝尔以祗事有劳久而未録肆増尔秩以示朕恩
　　王靖转保义郎制
　　勅具官某尔顷奉大将之檄献俘于朝护视良勤不可无赏増秩示劝为尔之荣
　　卫康祖转保义郎制
　　勅具官某朕惟典司内省帅属惟勤故于涖官之初肆増禄秩之渥载稽令典聴以赏延以尔恭慎恪勤于礼无越虽缘父宠时乃国恩其思修已之方以图报上之効
　　皇后宅门客窦安国转保义郎制
　　勅具官某礼隆宫掖泽被家庭匪朕尔私事存彞典増秩二等庸示异恩
　　髙俊补保义郎制
　　勅具官某尔激于忠义脱身来归肆命以官以为尔劝宜思自効无怠乃心
　　张全转保义郎制
　　勅具官某尔顷遭沦陷脱身来归节义足嘉可无褒劝増秩一等以励尔忠
　　赵横补秉义郎郭进刘义补保义郎制
　　勅具官某尔等夙蕴忠义不忘本朝偶隔封陲而致沦陷脱身归正良用叹嘉肆命以官以为尔宠
　　刘鼎换给保义郎制
　　勅具官某间者闗陜用兵士卒争奋第功帅阃尔亦与焉易命以真兹足荣矣以忠为报尚其勉之
　　孟徳转武翼郎程进转保义郎制
　　勅具官某羣丑啸聚扰吾良民尔于戎行立功自奋肆颁信赏庸尔宠嘉
　　宫受转武义郎制
　　勅具官某间者盗发武岗蜂屯境上尔綂率士伍斩获为多其増一官以示信赏
　　纪道转武翼郎制
　　勅具官某顷者羣丑弄兵扰吾赤子尔职在巡警斩获有功是宜褒嘉以昭信赏
　　江邈除权吏部侍郎制
　　勅朕惩流品之无别莫甚于斯时思铨综之得人尤艰于右选盖军功补授嵗月或汗漫而难稽而川陜便宜换给犹纷纭而未已维时卿贰必取耆髦具官某气节刚方操修纯固学造古人之奥文称作者之工擢副台端适专言责大勇奋鹰鹯之击精忠存金石之坚是用参赞文昌疏陞小宰尔其考核官簿检柅吏奸使士无滞留之嗟则尔有清通之誉尚勉之哉
　　周三畏除刑部侍郎兼详定一司勅令制
　　勅秋官之贰参掌邦宪议狱行法必务平允盖毫厘之差能致千里之谬向隅之泣感伤满堂之和膺是选者固亦难矣具官某灵台清明璞玉浑厚自棘寺之属至于列卿求情必以哀矜持议初无挠曲阅嵗滋久全活甚众岂非所谓确乎能其事者欤朕善因任之图肆命尔为小司冦汝其夙夜究心辅以忠恕庶几知朕所以用汝者不专在于惠文之书也可不勉哉
　　垂拱殿成李椿年转左朝散大夫张叔献转右朝散郎制
　　勅具官某等朕申讲防朝之仪聿新广殿之制凡兹营缮允赖勤劳以尔风力敏彊政事详练不愆于素迄用有成虽州县各程其能而约束岂无所禀载嘉乃绩用増尔官往服恩休毋忘懋勉
　　朱恭转武徳大夫蔡安道转额外主事冯忠转保义郎制
　　勅具官某等间者诏狱杂治惟公而尔以刀笔从事其间夙夜究心颇见平允进官一等用答尔勤
　　李孝恭转左朝散大夫向季仲转右朝奉郎李用转武显郎制
　　勅具官某等朕山海之利以佐邦用养兵裕民法详令具尔等究心夙夜推行有方宜商贾之阜通致货财之流衍肆颁赏秩式旌尔劳
　　红霞帔郑念八侯九娘转尚字刘一娘转司字制
　　勅具官某氏等朕妙选良家入充妇职适正中宫之位交修缛典之仪迄用有成实多资助以尔内肩诚信外尽恪勤夙夜在公礼无违者躐陞尔秩庸示朕恩往务钦承毋忘懋勉
　　典记邢念二转司字制
　　勅具官某氏爵赏之设授受以公维时妇官亦由序进尔秉则柔顺祗事恪勤分职宫闱阅嵗滋久宜陞厥秩式示涣恩
　　掌闱刘宜添转典字制
　　勅具官某氏朕众建妇官以修内治选用良族叙进惟公以尔职典宫闱备殚勤恪宜升品秩式示涣恩红霞帔冯十一张真奴陈翠奴刘十娘王惜奴等竝转典字红霞帔鲍倬儿紫霞帔王受奴并转掌字制
　　勅具官某氏等若稽旧典肇正中闱妇职交修礼无违者以尔小心抑畏夙夜惟勤赞助居多宜颁涣渥用晋厥秩往懋尔为
　　红霞帔王八儿转掌字制
　　勅具官某氏【上词同】以尔祗事掖庭备勤夙夜宜升品秩式示涣恩



　　钦定四库全书
　　东窻集巻十一　　　　　　宋　张扩　撰制六
　　吕希常除司农少卿总领淮东财赋制
　　勅具官某昔先王盛时国有九年之蓄旱亁水溢无不足之忧汉文景之世海内丰富太仓之粟几致红腐虽生财节用固自有术岂亦司稼之官得其人乎尔智惟防通才任繁剧宪曹铨部俱以能称其佐大农往调兵食昔尔父尝事先朝殆徧卿寺典故详练为时老成诗不云乎维其有之是以似之无坠家声汝其勉哉程克俊除端明殿学士签书枢宻院制
　　勅朕图回大业责成二府之臣延登伟人参乗五兵之柄惟兼资于文武乃恊济于事功冠予侍从之联爰得英髦之士载稽众志诞锡明纶具官某学博而精器宏而重议论得深切着眀之体词章推尔雅温厚之风早以才名扬于禁路柱史经幄西掖东垣凡由进用以来皆极清华之选寖专玉堂之润色遂副廊庙之柬求式资儒者之功以济天下之务虽游夏髙圣门之列文学见称而颇牧居禁籞之中訏谟已久进陟机庭之峻宠兼秘殿之崇庸厚褒嘉益昭体貎噫武不可黩朕方善休兵息民之图安寔败名尔宜赞保大定功之计必使照临所及悉懐道徳之威其务同寅底于至治
　　安民靖难功臣太傅枢宻使广国公张俊曽祖守眀追封虢国公制
　　勑朕讲信修睦克敦大国之盟事亲寜神昭格一人之孝爰敷恵泽以绥万方眷予西府之臣宜厚曽门之宠具官故曾祖某行髙里社志乐丘园荣名不显于一时余庆遂绵于三世有孙甚显秉国之枢宜荒虢略之封以称禭章之渥尚几精爽亦克歆承
　　曽祖母石氏赠邓国夫人制
　　勑漏泉之泽方覃及于绵区显亲之章宜上休于三世矧予近弼用锡湛恩具官故曽祖母某氏静以无华温而有礼賔客推中馈之吉祭祀称宜家之贤祚启后人进登廊庙盛笄珈之饰屡涣渥于恩纶易长乐之封益増光于脂泽精爽如在尚克歆承
　　祖庆追封相国公制
　　勑配天其泽式恢至治之休自仁率亲莫严尊祖之义维时近弼就列在廷爰举彛章以昭异数具官故祖某行髙州党恵浃宗姻善既积而有余名益彰而不朽施于孙子蔚为忠荩之臣秉我事枢宜锡哀荣之典进封大国用涣湛恩尚惟营魂式克歆享
　　祖母田氏赠兖国夫人制
　　勑天生杰才克正弼臣之位国有大赉用増王母之封具官故祖母某氏淑慎饬躬慈祥睦族早有功于内助遂贻庆于方来繄尔闻孙位予枢筦爰因霈泽之渥进防大国之封尚惟营魂式克歆享
　　父宻追封鲁国公制
　　勑源深则流斯逺本固则枝叶必繁惟予本兵之官实自严君之训肆颁恵泽盍举愍章具官故父某节义起家严眀服众于公之阴徳甚厚宜大门闾狐突之教忠犹存有光祭祀繄尔令子实勤王家用荒鲁国之封以厚幽扄之宠尚惟未冺丕显其承
　　母谢氏赠魏国夫人制
　　勑旷荡之泽式昭漏泉之恩鞠养之慈宜隆报本之礼矧予枢辅可后愍章具官故母某氏徳范静专礼容淑慎夙着家人之誉挺生男子之祥为时名臣有功社稷肇颁脂泽已茂防稽之封畀以大名其更全魏之宠尚惟精爽不昧其承
　　妻魏氏封镇国夫人制
　　勑夫妇有相成之道兹本人伦室家申燕喜之私莫逾国宠具官妻某氏柔嘉有礼恭顺而慈洁苹藻之羞克承祭祀服箴图之训能肃闺门有嘉内助之贤宜受既多之祉改封大国用侈新恩服我方来之荣益思长守之戒
　　端眀殿学士左朝奉郎签书枢宻院事程克俊曽祖居吉赠太子少保制
　　勑惟程受氏于古有人婴存赵孤伯率淮浦卫尉憺威名于汉袁师着孝友于唐寥寥洎乎本朝奕奕振于江表有儒者登二府之列谱系可寻推异恩及三世之亲典章惟旧具官故曽祖某早廸贤行雅髙月评内懐忠信之纯外履中庸之正宜尔积善及于曽孙为时名臣参我兵柄东宫亚保位峻秩尊昭示恩荣式光泉戸
　　曽祖母朱氏赠新兴郡夫人制
　　勑朕惟右府之本兵实资人杰推曽门之贤配爰锡恩章具官故曽祖母某氏勤俭起家慈祥睦族内谨箴图之戒外严賔客之羞庆溢后人位于近辅宠锡小君之号肇新汤沐之封尚几营魂歆此殊渥
　　曽祖母姚氏赠威宁郡夫人制
　　勑朕登用本兵之臣图回共政之効嘉乃同徳福自曽门爰举愍章式颁异数具官故曽祖母某氏恵和雍肃备于一身孝顺慈祥均于九族泽钟余庆祚启后人宜尔孙曽位予枢筦属兹超拜之始庸后追荣之恩锡号小君防封名郡时乃优宠式慰营魂
　　祖世显赠太子少傅制
　　勑惟纯臣能事君式畀机廷之重惟学士知尊祖爰推禭典之隆具官故祖某孝悌修身中和植徳义方训以诗礼有子则贤阴徳大其门闾至孙而贵位列右府恩沾私庭载陞宫傅之崇式厚泉扄之宠营魂未冺茂渥其承
　　祖母赠缙云郡夫人制
　　勑朕延登英杰参秉枢机位为大臣礼亦异数既厚私门之宠宜推王母之恩具官故祖母某氏法度自循孝慈有则仁以厚下而均宗族之恵礼以奉先而严祭祀之羞庆溢后人位予近辅宠以小君之号肇启缙云之封尚几营魂歆此殊渥
　　祖母胡氏赠齐安郡夫人制
　　勅【上词同】具官故祖母某氏慈恵静专柔嘉淑慎壸则共推其可仰家道固因而自肥庆溢后人位予近辅宠以小君之号肇启齐安之封尚几营魂歆此殊渥
　　祖母王氏赠昌元郡夫人制
　　勅【上词同】具官故祖母某氏早以华宗嫔于厚徳动必遵于法礼行固宜于室家庆溢后人位予近辅宠以小君之号肇启昌元之封尚几营魂歆此殊渥
　　父逵赠少师制
　　勑朕惟大江以东将相蝉聨而鄱阳为州亦号多士顾未有列二府而执国政者岂人杰地灵将有待欤今克俊以儒学进用遂陞枢筦虽数至毕万而始大亦夲由狐突之教忠宜举徽章以光祢庙具官故父某饱于学问见推一时风流实被于乡闾材具卒沉于州县惟天予善有子跻登擢繇翰墨之司入侍筹帷之宻亚师之命秩峻春坊尚想九泉克歆殊宠
　　母朱氏封永嘉郡夫人制
　　勑韦逞防则侍经仰亲慈之可恃颍人食而舍肉念君恵之未尝繄予辅臣乃有夀母属此延登之始可无褒宠之章具官母某氏生忠孝之门嫔礼义之族令名克配君子懿范宜其家人占自维熊之祥及见升卿之贵视小君而锡号新汤沐以防封嗣有荣华永绥难老
　　妻朱氏封和义郡夫人制
　　勑忠良显用实朝廷辅弼之华警戒相成亦闺门夙夜之助既诞扬于褒律宜燕及于令妻具官妻某氏来嫔髙门休有贤誉朱陈合好见婚姻之典刑夫妇如賔谨姑章之训戒迨此延登之始式申优渥之恩正位小君防封名郡并昭异数往务钦承
　　起复检校少傅宁国军节度使开府仪同三司充醴泉观使张中孚曽祖遇赠太子太保制
　　勑朕讲信脩睦克敦上国之盟事亲宁神允格一人之孝爰敷恵泽以绥万方眷予齐钺之臣宜厚曽门之宠具官故曽祖某懐材不试抱节无渝荣名不显于一时余庆遂绵于三世有孙忠勇为朕爪牙肆推锡类之仁用举报亲之典进陞宫保増贲重泉
　　曽祖母王氏赠定襄郡夫人制
　　勑【上词同】具官故曽祖母某氏温恭内秉法度时循鉴箴图之戒以自防共苹藻之羞而不怠善积诸已庆迨闻孙肆推锡类之仁用举显亲之典防封大郡式贲幽扄
　　祖存赠太子太傅制
　　勑配天其泽式恢至治之休自仁率亲莫严尊祖之义维时名将就列在廷爰举彛章以昭异数具官故祖某性资沈毅志节忠纯禀劲气于金行探防言于兵法材屈于用庆钟乃孙肆推锡类之仁用厚显亲之典位正宫傅式贲下泉
　　祖母贺氏赠同安郡夫人制
　　勑天生杰材克配虎臣之列国有大赉用増王母之封具官故祖母某氏徳范静专礼容淑慎蚤有功于内助遂贻庆于方来繄尔闻孙为时名将爰因霈泽之渥载荒大郡之封尚几营魂式克歆享
　　祖母仇氏赠文郡夫人制
　　勑【上词同】具官故祖母某氏恭顺而慈柔嘉有则早腾芳于中馈遂贻庆于方来繄尔闻孙为时名将爰因霈泽之渥载荒大郡之封尚几营魂式克歆享
　　父逵追封荣国公制
　　勑配天其泽式恢至治之休自仁率亲莫重严君之报具官故父某早登膴仕休有令名心存素节之坚位列横阶之峻流光甚逺有子象贤玆因庆赉之行宜举褒扬之典上公锡爵列国防封尚几营魂歆此殊渥
　　前母岳氏赠华国夫人制
　　勑国举大典式昭漏泉之恩家有严君可望报本之礼具官故前母某氏闺风淑慎妇则令柔尤严苹藻之羞不废箴图之戒泽钟子舍贵列节旄兹因庆赉之行宜厚褒扬之宠易封大国式贲下泉
　　故母李氏赠瀛国夫人制
　　勑【上词同】具官故母某氏律身勤俭植徳温恭仁均三族之和礼谨四时之祀泽钟子舍贵列节旄兹因庆赉之行宜厚褒扬之宠易封大国式贲下泉
　　妻王氏封平原郡夫人制
　　勑朕丕隆孝治大赉臣工眷惟将帅之聨亦燕室家之喜具官妻某氏持身专静赋性柔明雅推内助之贤克笃相成之美玆因霈泽申锡令名其更大郡之封以侈小君之宠祗我殊渥毋怠钦承
　　故向徳军节度使同签书枢宻院事副使赠开府仪同三司王渊曽祖重瞻赠太子少师制
　　勑廊庙大臣莫重本兵之寄国家防典尤髙重祖之封具官故曽祖某早以材名列于勇爵用弗究于当世庆实贻于后人繄尔闻孙登兹右府用彰异数进秩宫师精爽如存歆承不昧
　　曽祖母宋氏赠同安郡夫人制
　　勑朕履国步之艰难欲宏大业登勲臣于宥宻以济中兴是推流泽之长式厚曽门之宠具官故曽祖母某氏恵和有礼淑慎为仪宜其室家既裕慈祥之美施于孙子遂陞枢筦之崇易汤沐之新封贲松楸之故壤魂其未冺尚克歆承
　　祖仕荣赠太子太保制
　　勑朕念后徳惟臣之言延登枢辅推人本乎祖之义申锡愍章具官故祖某秉徳无疵饬躬弥厉允蹈中庸之行雅髙冲退之懐有孙甚贤再世而显进秉事枢之贵庸増家庙之光宫保名隆兹为异数庶几未泯丕显其承
　　祖母杨氏赠文安郡夫人制
　　勑本隆则枝叶必茂源深则流无穷于人亦然有徳者显嘉我机廷之辅宜颁王母之章具官故祖母某氏柔范有闻令仪可则毎力组紃之事克脩苹藻之诚燕及后人位登西府式举褒亲之典用嘉大郡之封尚繄遗灵膺此殊渥
　　父懐信赠太子太傅制
　　勑朕登用本兵之臣图回共政之效嘉乃同徳必自教忠爰举防章以光祢庙具官故父某谦恭接物谨厚律身行髙乡闾之评仁推族党之誉有子通显秉国枢机载推襚典之华峻陞宫傅之贵尚惟不泯式克歆承
　　母燕氏赠通义郡夫人制
　　勑陟右府之峻惟福生者必有基念严君之慈知母贵者当从子具官故母某氏奉身勤俭睦族恵和是生爪牙之英克赞枢机之重推原流庆申锡愍章易封大邦永贲幽壤尚惟精爽歆此异恩
　　妻俱氏封大宁郡夫人制
　　勑朕求济世之英入跻枢筦侈从夫之宠下及闺门具官妻某氏赋性柔明持身专静生于华胄来嫓髙门妇顺宜于舅姑祀事洁于苹藻迹此延登之贵良由内助之贤其更大郡之封以厚副筓之渥服我休命益务钦承
　　秦太师曽祖知古追封秦国公制
　　勑维时上宰实頼保衡如周公有人不能为之功待伊尹以学而后臣之职位登极品恩迨曽门具官故曽祖某抱节陆沉懐才蠖屈名振于逺何殊谷口之珍行纯可师无媿鹿门之隠流泽甚衍三世而昌宜尔曽孙为予硕辅畴咨勲业超冠公师属兹进拜之初可后追荣之宠申颁命綍増贲幽扄
　　曽祖母王氏赠秦国夫人制
　　勑位冠面槐之列式是百僚恩防刻蜜之章及于三世念兹重祖之配可后一时之荣具官故曽祖母某氏依仁而行以俭为度身廸肥家之道美则有余世推积善之芳久而未艾位予上相繄尔闻孙嘉修文偃武之勲冠论道经邦之任追贲逺庙申颁异恩殁而不忘尚歆殊宠
　　祖仲淹追封秦国公制
　　勑惟圣王能自得师莫重维垣之职惟士夫则知尊祖宜申告第之恩具官故祖某行履中庸性敦孝悌有模有范髙循循善诱之风知柔知刚适谦谦平施之义徳厚百世泽流诸孙赤舄衮衣既极槐庭之贵隆名缛典用彰家庙之光尚几营魂歆此殊渥
　　祖母喻氏赠秦国夫人制
　　勑武王之烈无竞嘉尚父之维时成周之治克昌进周公而论道予有一徳名冠三台推本庆源用光祖配具官故祖母某氏令柔作则淑慎为仪佩箴图之训以律身洁苹藻之羞而尽礼流泽甚逺有孙而贤名位极于簪绅勲劳着于钟鼎属玆册拜之始宜申追赠之荣载颁愍章永贲幽壤
　　父敏学追封秦国公制
　　勑盛徳之祀百世存古今不易之经阴功之活千人享子孙无穷之报于公之生定国虞氏之子升卿信天理之不诬如劵书之可騐念尔有子何殊古人具官故父某学穷渊源行立坊表登名俊造之籍试吏子男之邦勿翦甘棠久彰听讼之迹令容髙盖果符治狱之言是生英贤再执魁柄勲在王室朝不忌于汾阳位登公师官莫酬于徳裕推本教忠之训载颁告第之恩申命维新永绥尔祀
　　前母强氏赠秦国夫人制
　　勑三公上应台象官惟其人太师实秉国均礼亦异数推徳厚流光之泽申母从子贵之恩具官故前母某氏寛裕为仁斋荘有礼禀山河之容润钟圭璧之粹温命乃不融数乖偕老庆贻后嗣位冠百僚属兹登拜之初宜厚追荣之宠载颁禭典式贲幽窀
　　故母王氏赠秦国夫人制
　　勑【上词同】具官故母某氏系出华宗少有贤行外婣内睦咸推兼爱之仁夫义妇从雅尽相成之戒有子而令赖亲之慈追兹富贵之鼎来宜尔哀荣之兼称申锡异数増贲九泉
　　妻王氏封魏国夫人制
　　勑朕惟自古忠良之臣致身辅弼之地英声茂实焜燿于一时异数隆名超冠于百辟迹其积行累功之美亦由中相内助之贤可无褒嘉以厚燕喜具官妻某氏蝉貂华胄诗礼名家来嫔髙门克配君子鸡鸣警戒之义夙着令妻之名鹊巢居有之功克尽夫人之徳载荒大国申锡徽章式贲尔私永膺偕老
　　故母王氏特追封秦魏国夫人制【太师左仆射秦桧奏乞将秦魏国公恩命回授与母秦国夫人王氏】
　　勑睠时元宰茂建殊勲周官玆为三公冠槐鼎而经体成季间于两社兼秦魏以防封乃懐遗母之心遽上貤恩之悃有嘉成孝用锡愍章具官故母王氏贤范夙成妇徳甚备方在家则致闺门之睦既有适则为姻党之师虽良人乖百年之期然有子实万民之望训以诗礼自兼严父之义方位登公台弗洎三钟之荣养兴言有请深慨予懐朕方娱侍东朝丕隆孝治爰推锡类之祉以均报本之仁念偃武之休功虽朕志之先定叶重欢之吉庆赖尔子之钦承宜申告第之恩以极显亲之典名数既异岂特为私庙之光汤沐所加未有如二国之大永绥尔祀惟时之休
　　秦国军节度使充侍卫亲军步军都虞候永兴军路经畧安抚使马步军都总管知金州军州事兼枢宻院都统制节制陕西诸路军马郭浩曽祖文贵赠太子少保制
　　勑朕肇禋重屋既兴九庙之思均厘羣臣爰及三世之逺具官故曽祖某素行表于乡里雅志乐于丘园流庆闻孙为世名将属告成于熈事用诞布于湛恩特陞宫傅之聨以厚幽扄之宠魂其不冺尚克歆承
　　曽祖母王氏赠永嘉郡夫人制
　　勑朕展合宫之仪防恩在位推重祖之配锡命幽扄具官故曽祖母某氏夙以柔仪来嫔华族泽钟余庆施及祖曽属咸秩于无文宜肆颁于令典小君之号封爵惟崇是为殊尤之恩并为存殁之宠
　　祖用赠太子少傅制
　　勑朕祀眀堂而教孝赉四海以防恩眷予分阃之臣亦懐尊祖之义具官故祖某秉心忠厚基徳温恭善积而庆有余源深而流必逺有孙甚伟为时而生属熈事之告成稽彛章而嘉赠秩以宫傅是为异恩精爽如存歆承无斁
　　祖母赵氏赠齐安郡夫人制
　　勑朕遵祖宗之制既蒇事于合宫涣臣隣之恩俾进封于王母具官故祖母某氏休有令徳宜其家人流泽甚长及孙而贵骏奔在列方均宣室之厘幽闇与荣宜易小君之号魂其不泯服此异恩
　　父成赠太师制
　　勑秉节钺之雄忠本遵于父教涣丝纶之宠泽宜厚于宗禋具官故父某誉蔼乡评名髙仕族虽隠徳无求于当世而流光实裕于后昆眷予虎臣实绍贤业式因盛礼申举彛章加禭维垣之崇嗣昭幽壤之宠魂其不泯尚克歆承
　　前母赵氏赠蜀国夫人制
　　勑朕躬三嵗之祀而受福臣必馂君之余序羣工之位而防恩母应以子而贵具官故前母某氏令仪着于闺闼慈训协于箴图繇积善之弥深致流芳之不替眷我节旄之贵宜推祢配之荣全蜀易封名数益茂尚惟幽壤歆此异恩
　　故母范氏赠汉国夫人制
　　勑【上词同】具官故母某氏修身淑慎合族慈祥繇积善之弥深致流芳之未艾眷我节旄之贵宜推祢配之荣易汉以封得名益大尙惟幽壤歆此异恩
　　故妻张氏赠和义郡夫人制
　　勑国事之大在祀既施泽以昭神祗之休妇人之爵从夫宜颁恩而侈室家之庆具官故妻某氏温柔毓徳勤俭宜家嫔于髙门克配君子蚤伤沦谢不终显荣属予禋事之成式被纶言之宠用易小君之号并防列郡之封尚繄遗灵膺此殊渥
　　故妻折氏赠咸安郡夫人制
　　勑【上词同】具官故妻某氏静专禀质勤俭律身以礼来嫔不克偕老屡膺徽典益着令名属予禋事之成俾易小君之号灵其如在尚克歆承
　　起复检校少傅宁国军节度使开府仪同三司充醴泉观使张中孚曽祖遇赠少保制
　　勑宰路视仪礼式隆于上将蜜章防宠恩宜厚于曽门具官故曽祖某秉徳无疵饬躬不怠泽钟余庆祚启闻孙属兹锡命之初用涣显亲之渥其陞亚保以贲幽窀
　　曽祖母王氏赠成国夫人制
　　勑【上词同】具官故曽祖母某氏淑慎为容恵和有则泽钟余庆祚启闻孙属玆锡命之初用涣显亲之渥防封列国永贲幽窀
　　祖存赠少傅制
　　勑本隆则枝叶必茂源深则流无穷于人亦然为善者显嘉虎臣之在列参揆路以视仪爰推尊祖之诚式举有邦之典具官故祖某抱材忠勇履行中庸令名蔼于山西休誉扬于使范积徳甚厚再世而昌属玆锡命之初用涣显亲之宠位陞亚傅式慰营魂
　　祖母贺氏赠魏国夫人制
　　勑【上词同】爰举愍章上体再世具官故祖母某氏令仪为则柔范有闻泽钟乃孙位致通显属兹锡命之始宜申告第之荣魏国防封永光泉戸
　　祖母仇氏赠永国夫人制
　　勑【上词同】具官故祖母某氏奉身勤俭睦族恵和泽钟乃孙位致通显属兹锡命之始宜申告第之荣永国防封式光泉壤
　　父逵赠庆国公制
　　勑朕褒功进徳涣号扬庭嘉我宝臣式颁异数既被纶言之渥爰申祢庙之荣具官父某节义起家严眀服众陟州麾之重寄峻横列之华资庆溢髙门位隆令子属兹锡命之始宜彰告第之荣大国易封克光幽壤
　　前母岳氏赠楚国夫人制
　　勑【上词同】具官故前母某氏柔顺宜其家人严明可为阃则泽钟贤嗣休有令名扬功一时致位通显属玆锡命之始宜彰告第之恩大国易封永光幽壤
　　母李氏赠邓国夫人制
　　勑【上词同】具官故母某氏恭俭表于闺门睦姻行乎宗党泽钟贤嗣休有令名扬功一时致位通显属兹锡命之始宜彰告第之恩大国易封増光泉戸
　　故妻王氏赠韶国夫人制
　　勑事君以忠必赖爪牙之力勉夫以正本其闺门之贤迨兹涣号之初宜厚追荣之典具官故妻某氏言容兼备礼法交修虽资中馈之勤弗遂偕老之愿岂无异数以示湛恩开国于韶永绥尔祀
　　妻孟氏封景国夫人制
　　勑事君以忠必赖爪牙之力勉夫以正本其闺门之贤属兹制綍之颁宜厚令妻之典具官妻某氏芳猷茂着懿范夙成推内助宜家之良严中馈率职之礼岂无异数以示优恩载荒列国之封用侈小君之宠益殚夙夜逺究令名
　　太师尚书左仆射同中书门下平章魏国公秦桧曾祖知古追封秦国公制
　　勑朕敦盟大国格中兴孝治之隆扬功一时繄上宰庙谟之逺肆颁沛泽恵及多方申举徽章上休重祖具官故曽祖某种徳深厚持躬清眀令誉髙于月评流波溢于后裔惟时硕辅实尔闻孙勤劳百为首尾七载厉风雨不渝之节成简册所无之勲用锡湛恩以光泉戸申贲旧壤式慰营魂
　　曽祖母王氏赠秦国夫人制
　　勑朕惟上天垂休元辅协力诚孝所格臣庶均懽用畴不世之勲逺推重祖之配具官故曽祖母某氏温恭植徳勤俭律身仁均三族之和礼谨四时之祀宜其泽厚贻尔孙曽摅命世之才猷邦家允頼建回天之功业社稷再安兹因恵泽之颁式厚幽扄之宠庶増光于故壤以侈大于后人
　　祖仲淹追封秦国公制
　　勑盛徳之祀燕百世而不穷仁泽之流漏九泉而无间朕涣大号以绥四方赉善人是富之恩申大夫尊祖之义具官故祖某乐邱园之志遗轩冕之荣造次颠沛必于仁岂违终食动容周旋中乎礼允蹈大方启我后人蔚为名相励见危致命之节首奋孤忠懐休兵息民之图卒成逺业宜颁禭典申锡旧邦尚几营魂歆我休命
　　祖母喻氏赠秦国夫人制
　　勑徳厚者其流逺天理固不可诬功大者报必丰国章所宜具举肆因沛泽之渥用増王母之封具官某故祖母某氏禀性恵和修身淑慎洁苹蘩蕰藻之荐神其吐之善父母昆弟之言人无间者宜尔余波之衍启兹硕辅之贤名闻华夷勲在社稷推本所自追荣何穷饰脂泽之旧封昭泉扄于厚夜灵其未冺尚克歆承
　　父敏学追封秦国公制
　　勑治乌乎定主圣实自臣贤亲不可忘阴徳必有阳报推本严君之训爰昭有国之章具官故父某道积厥躬行孚于众明经而拾地芥早列儒科宰邑而用牛刀雅闻善政位不充徳人惜其才有子皆贤卒光其业矧今丞相为时公师位冠百僚功髙一代义方可攷固知狐突之教忠令名不穷益信臧孙之有后爰因涣泽申锡愍章不改旧封用彰新渥
　　前母强氏赠秦国夫人制
　　勑朕孝以宁亲格欢心于四海仁而锡类敷厚泽于多方矧尔严君可稽赠典具官故母某氏尽睦婣之义懐钦爱之诚佩箴帨以奉舅姑洁粢盛而共祭祀积善有衍流庆甚长蔚然子舍之光致位公台之贵肆颁涣泽申举愍章国莫大于秦已光三锡命不改其旧益安诸幽
　　故母王氏赠秦国夫人制
　　勑名不虚授惟实浮则逺而光母主于慈以子贵者重其报肆因霈泽申举愍章具官故母某氏早以名家嫔于厚徳事夫尽礼得孟光举案之恭教子有方迈宋母传经之益致兹通显启于后人【下词同】
　　妻王氏封魏国夫人制
　　勑大臣以道事君功既髙于不伐妇人从夫之爵名亦与之俱荣有嘉内助之贤用锡既多之祉具官妻某氏凝姿婉娈赋性柔和席蝉貂累世之休盛忠孝一门之配勉夫以义方险阻乐于共尝开国而封虽富贵自其固有爰颁恵泽载举徽章用易封国之大名益兆相门之后福往祗宠渥无怠钦承




　　钦定四库全书
　　东窻集巻十二　　　　　　宋　张扩　撰制七
　　左中大夫参知政事王次翁曽祖异赠太保制
　　勑朕亲仁善隣成孝治之大行庆施恵均海宇之欢賛子筹画之良繄尔股肱之助推本重祖申锡愍章具官故曽祖某学通古今名重齐鲁东观寓直蔚有文名列郡分符居多政绩迨尔闻孙之显允由余泽之钟用増贲于幽扄俾峻陞于宫保灵其未冺尚克歆承
　　曽祖母刘氏赠福国夫人制
　　勑布漏泉之泽覃及万方推显亲之仁上休三世眷予近弼式举彛章具官故曽祖母某氏孝顺慈祥均于九族恵和雍肃仪于髙门富贵不在其身公卿实启于后秉我机政繄尔闻孙用申锡于湛恩俾易封于大国营魂如在茂渥其承
　　祖寂赠少傅制
　　勑孝通于神允格非常之庆人本乎祖宜推欲报之私眷予同心之良申颁锡类之祉具官故祖某志诚无已行已甚恭得一同之地以长民未究所蕴种百年之徳而贻后宜大其门由春坊调护之聨陞九棘髙华之位营魂如在茂渥其承
　　祖母赵氏赠成国夫人制
　　勑本固者末必茂源深者流必长惟时辅臣实执国政属有邦富善人之赉宜私庭申王母之封具官故祖母某氏有徳有容惟勤惟俭来嫔君子萃忠孝于一门流庆后人绵光华于奕世爰因沛泽载举徽章肇开列国之封益厚重泉之宠尚其精爽亦克钦承
　　父禔赠少师制
　　勑达人生于眀徳之后允推积善之休忠臣出于孝子之门宜厚显亲之报具官父某懐材不试抱节无渝真鲁国圜冠之儒深春秋繁露之学虽不求于闻达宜有辉于方来峻陞孤棘之崇以贲幽窀之寂君恩湛渥潜徳其光
　　故母张氏赠茂国夫人制
　　勑陟屺兴无穷之慕母道主慈扬名加所恃之亲子贵则显具官故母某氏仁而厚下礼以齐家组紃不废于妇功盥馈动循于壸则积善既有余庆流波宜及后人用开有国之封益侈小君之号魂其未泯尚克歆承
　　故妻赵氏赠安康郡夫人制
　　勑旷荡之泽均被四方兼存殁以防恩极哀荣而从厚眷予近弼宜迨室家具官故妻某氏法度自循少有贤行嫔于令族咸推姻睦之仁善相其夫致位疑丞之列徳则甚厚命乃不融虽乖偕老之荣宜厚无穷之宠尚几精爽丕显其承
　　左中大夫参知政事万俟卨曽祖琰赠太子太保制
　　勑朕讲信修睦以厚隣盟事亲宁神以隆孝治爰敷徳泽均恵多方赞予政机頼我良弼宜举令典式光曽门具官曽祖某行髙乡评躬载令徳懐孚尹旁达之信却形光外镇之浮宜尔闻孙为时硕辅属湛恩之诞布正宫保以加崇尚几营魂亦克歆享
　　曽祖母杨氏赠蕲春郡夫人制
　　勑上穹垂祐既推从欲之仁万方均休爰举显亲之典矧予近弼可后愍章具官故曽祖母某氏夙以令仪来嫔华族休有贤徳庆钟后人宜尔曽孙参予机宻式因盛礼申锡湛恩易汤邑于蕲春厚幽扄之光宠
　　祖敏赠少傅制
　　勑配天其泽式恢至治之休自仁率亲莫严尊祖之义繄予硕辅宜举徽章具官故祖某忠孝起家诗书贻训世仰义方之教有子则贤神扶积善之休至孙而贵故兹赠禭之典益彰名数之荣位列三孤式光幽壤
　　祖母赵氏赠荣国夫人制
　　勑天生杰才克正弼臣之位国有大赉宜増王母之封具官故祖母某氏植徳温恭律身勤俭礼谨四时之祀仁均九族之和泽迨闻孙位于二府属兹沛渥申举蜜章开国以封式光泉戸
　　父湜赠太子太师制
　　勑徳厚者报必丰位隆者礼亦异有贤嗣既陪于帷幄岂恩休可后于彛章具官故父某学通大方政称循吏名实相副世共推其老成年徳俱髙晚乃位于通显宜尔教忠之训为予同徳之良用颁禭典之华宠以宫师之峻九原防漠尚几歆承
　　前母李氏赠平原郡夫人制
　　勑国举大典式昭漏泉之恩家有严君宜隆报本之礼矧于近辅可后愍章具官故前母某氏恭顺而慈于家有则不废箴图之戒尤严苹藻之羞徳厚流光庆钟贤嗣肆追崇于异数兹易郡于平原尚几营魂歆此休渥
　　故母侯氏赠通义郡夫人制
　　勑【上词同】具官故母某氏妇则令柔闺风淑慎蔼休名以配君子躬懿行以宜家人徳厚流光庆钟贤嗣爰举追荣之典益新汤沐之封尚几营魂歆此休渥
　　妻侯氏封同安郡夫人制
　　勑事君以忠必頼股肱之力勉夫以正本其闺门之贤爰因沛泽之施用举徽章之渥具官妻某氏言容兼备礼法交修职中馈之勤不忘妇顺积内助之徳宜致身荣易封同安用绥尔祉
　　检校少师镇西军节度使充侍卫亲军步军都虞候行营右防军都统制阶成岷鳯州经畧使吴璘曽祖谦赠少保制
　　勑朕惟皇天垂休羣工协力诚孝所格率土防恩睠时大将之良俾厚曽门之报具官故曽祖某躬载令徳行髙乡评是生闻孙为时名帅属兹大赉之庆宜増上世之荣亚保秩崇永光泉壤
　　曽祖母李氏赠温国夫人制
　　勑【上词同】具官故曽祖母某氏闺风淑慎妇徳令柔善积厥躬庆延其后维时名帅繄尔闻孙属玆大赉之行宜増上世之宠易封列国式示湛恩
　　祖遂赠少傅制
　　勑国有大赉泽覃四方眷予在服之臣咸励显亲之念申举禭典増贲重泉具官故祖某励志无渝懐材不试行既孚于故里庆遂溢于后人有孙方贵而拥旄追赠宜申于刻蜜促登亚傅光贲幽防
　　祖母齐氏赠润国夫人制
　　勑【上词同】具官故祖母某氏淑慎饬躬慈祥睦族早有功于内助遂贻庆于方来有孙方贵而拥旄追赠宜申于刻蜜易封列国式示湛恩
　　父扆赠太保制
　　勑国举大典式昭漏泉之恩家有严君敢忘报本之礼不间存殁用极哀荣具官故父某节义起家严眀盖众令誉蔼闻于闗陕有子并建于节旄方兹庆赉之行宜厚追荣之渥峻陞宫保増贲幽窀
　　母刘氏赠庆国夫人制
　　勑【上词同】具官故母某氏徳范静专礼容淑慎夙茂家人之誉挺生男子之祥方兹庆赉之行宜厚追荣之渥易封大国用贲幽窀
　　资政殿学士左朝奉大夫知绍兴军府事充两浙东路安抚使楼炤曽祖闗赠太子太保制
　　勑朕肇禋重屋既兴九庙之思均厘羣功爰及三世之逺具官故曽祖某素行表于乡里雅志乐于邱园流庆闻孙为时近弼属告成于熈事用追贲于曽门其陞宫保之聨以厚泉扄之宠魂其未泯用克歆承
　　曽祖母吴氏赠琅琊郡夫人制
　　勑朕受厘上帝均福寰区维时枢辅之贤宜厚曽门之宠具官故曽祖母某氏温恭禀质勤俭宜家早以令仪来嫔隠徳肇禋既事方防大赉之恩愍典増荣用涣小君之渥易封大郡式慰营魂
　　祖定国赠少保制
　　勑祀事甚大幽以格祖考神祗之欢祭泽不遗下犹及煇炮翟阍之贱睠乃机庭之贵宜増上世之荣具官故祖某潜徳有闻抱材不试迹其流庆之逺嗣有闻孙之贤位居弼臣恩及祖庙其峻陞于亚保用増贲于幽窀
　　祖母郭氏赠申国夫人制
　　勑朕蒇事合宫均厘在列既涣祖庙之宠必申王母之恩具官故祖母某氏淑慎为仪柔恭作则系出令族来嫔髙门徳推内助之贤庆袭闻孙之逺易封申国用涣湛恩魂其有知尚克歆享
　　祖母葛氏赠莱国夫人制
　　勑【上词同】具官故祖母某氏礼以宜家仁而厚下盥馈勤循于壸则组紃不废于妇功徳推内助之贤庆袭闻孙之逺防封列国用涣湛恩魂其有知式克歆享
　　父居眀赠太子少师制
　　勑逹人生明徳之后允推积善之休忠臣出孝子之门宜厚显亲之报爰因庆赉申锡愍章具官故父某纯诚内融景行外着易退而安其位虽终老于郎潜丰报则责之天遂晩从于子贵秩髙名显生荣死哀用峻陟扵宫师以増光于泉戸魂其未泯尚克歆承
　　母范氏赠髙平郡夫人制
　　勑朕躬三嵗之祀而受福臣必馂君之余序羣工之位而防恩母应以子而贵具官故母某氏令仪着于闺闼慈训恊于箴图繇积善之弥深致流芳之不替眷我机庭之旧宜推祢配之荣正位小君防封列郡时乃异数増贲幽窀
　　母欧氏赠始兴郡夫人制
　　勑【上词同】具官故母某氏修身淑慎合族慈祥繇积善之弥深致流芳扵未艾眷我机庭之旧宜推祢配之荣正位小君防封列郡时乃异数増贲幽窀
　　故妻林氏赠通郡夫人制
　　勑朕躬三嵗之祀而受福臣必馂君之余序羣工之位而防恩妻应以夫而贵具官故妻某氏礼法持身静专禀质克配善士休有令名用正位于小君仍启封于列郡裘褐故在犹彰徳耀隠居之风笄珈虽华终负山涛布衣之约尚几不昧歆此殊休
　　扬武翊运功臣太傅横海武宁安化军节度使充醴泉观使韩世忠曽祖则追封营国公制
　　勑朕亲仁善邻成孝治之大行庆施恵均海宇之欢睠予旧弼之良宜厚一门之宠具官故曽祖某潜徳弗耀至行无疵誉蔼一时之芳泽钟三世之逺兹因沛渥申锡愍章列国防封用光窀穸
　　曽祖母郝氏赠兖国夫人制
　　勑【上词同】具官故曽祖母某氏礼容淑慎徳范静专善独积于厥躬福遂绵于三世兹因霈泽申锡愍章载防东兖之封益侈幽扄之渥
　　祖广追封代国公制
　　勑漏泉之泽方覃及扵羣工显亲之章式上休扵王父具官故祖某行髙乡党恵洽宗姻善既积而有余名益彰而不朽施于孙子为时勲臣兹颁庆赉之恩用极追荣之典易封代壤式贲重泉
　　祖母髙氏赠雍国夫人制
　　勑漏泉之泽方覃及于羣臣显亲之章式上休于王母具官故祖母某氏饬躬淑慎睦族慈祥早殚助内之勤遂享方来之祉宜尔孙子为时勲臣玆因庆赉之行可后追荣之渥易封大国増贲幽窀
　　父庆追封唐国公制
　　勑配天其泽式恢至治之休自仁率亲莫重严君之报具官故父某诚眀遇物节义起家宜大门闾騐于公之阴徳有光祭祀彰狐突之教忠属兹庆赉之行宜涣追荣之宠易封唐国増贲幽扄
　　母贺氏赠扬国夫人制
　　勑旷荡之泽式昭漏泉之恩鞠养之慈宜隆报本之礼具官故母某氏早由令族来嫔髙门是钟男子之祥实我筹帷之旧爰因大赉申锡愍章用更维扬之封以厚幽窀之宠
　　故妻白氏赠谭国夫人制
　　勑朕荷天之休丕隆孝治爰敷厚泽以恵多方恩及闺门之私礼无存殁之间具官故妻某氏温恭禀质勤俭宜家义虽重于齐眉夀卒乖于偕老属兹大赉申锡愍章易封长沙永贲幽壤
　　故妻梁氏赠邠国夫人制
　　勑【上词同】具官故妻某氏柔嘉有则恭顺而慈警戒虽笃于相成富贵莫终于偕老属兹大赉申锡愍章易封于邠永作尔宠
　　妻茅氏封蘓国夫人制
　　勑夫妇有相成之道兹本人伦室家申燕喜之私莫逾国宠具官妻某氏动容有礼箴诲是遵慈恵宜其家人柔嘉克配君子属兹大赉申锡徽章用防汤沐之封载易姑蘓之壤是为异数毋怠钦承
　　侍卫亲军都虞清逺将军节度使御前统制王徳曽祖永赠太子少保制
　　勑朕外敦邻盟内隆孝治爰敷恵泽诞播宏休惟时在服之臣咸茂显亲之典具官故曽祖某抱材不试秉礼自防行实懿于羣伦庆遂延于三世为时名将繄尔曽孙属玆大赉之颁宜锡愍章之渥秩以宫保用光重泉
　　曽祖母郭氏赠髙平郡夫人制
　　勑【上词同】具官故曽祖母某氏斋荘秉质勤俭肥家常种徳于百年遂流光于三世为时名将繄尔曽孙兹属大赉之颁宜涣愍章之渥小君锡号幽壤増荣
　　祖忠立赠太子少傅制
　　勑【上词同】具官故祖某素行表于乡里雅志乐扵邱园流庆闻孙为时节将属玆大赉爰锡愍章其官宫傅之荣以涣泉扄之宠
　　祖母韩氏赠恩平郡夫人制
　　勑【上词同】具官故祖母某氏修身淑慎合族慈祥善有余于一身福遂昌于再世属兹大赉宜举愍章其锡号于小君用増光于幽壤
　　父达赠太子少师制
　　勑【上词同】具官故父某秉心忠孝植徳温恭善积之庆有余源深而流益逺有子甚伟为时而生属兹大赉之颁申锡愍章之渥宫师増秩泉戸用光
　　母李氏封信安郡夫人制
　　勅【上词同】具官母某氏令仪着于闺闼慈训恊于家庭繇积善之弥深致流芳之不替遂从子贵休有恩封其正位于副笄益钦承于异数
　　妻尹氏封永嘉郡夫人制
　　勑朕丕隆孝治施泽臣工眷惟节钺之英亦燕室家之喜具官妻某氏芳猷茂着懿范夙成推内助室家之贤严中馈率职之礼属颁大赉用锡徽章其正位扵小君往钦承于眀命
　　武当军节度使充侍卫亲军步军都虞候利州路安抚使兼川陕宣抚使司都统制杨政曽祖谅赠太子太保制
　　勑朕祗事重屋幽已格于羣神均厘周行逺犹及扵三世具官故曽祖某躬载令徳行髙乡评是生闻孙为时名将方拥节旄之贵宜増家庙之光宫保之聨品秩惟峻魂其未泯尚克歆承
　　曽祖母任氏赠河阳郡夫人制
　　勅朕受厘上帝均福寰区维时节将之崇宜厚曽门之宠具官故曽祖母某氏闺风淑慎妇徳令柔善积厥躬庆延其后肇禋既事方防大赉之恩増贲下泉用侈追荣之典小君之号封爵惟崇魂其有知尙克歆享
　　祖荣赠太子太傅制
　　勑祀事甚大幽以格祖考神祗之欢祭泽不遗下犹及煇胞翟阍之贱顾乃节旄之贵宜増上世之荣具官祖某潜徳有闻抱材不试迹其流泽之逺宜有嗣孙之贤宫傅崇资名器所重式昭异宠以贲下泉
　　祖母雷氏赠武陵郡夫人制
　　勑朕蒇事合宫均厘在列既涣祖庙之宠必申王母之恩具官故祖母某氏节俭宜家柔嘉作则系出令族来嫔髙门徳推内助之贤庆袭闻孙之逺小君之号封爵惟崇魂其有知尚克歆享
　　父志赠太子太师制
　　勅五经于祭为重兹展事于合宫百行以孝为先必増光于祢庙朕推祭泽赉及羣臣具官故父某种徳惟深懐材自晦雅尚丘园之志不图轩冕之荣徳厚流光庆钟贤嗣肆追崇于愍典用陞峻于宫师瞻彼幽扄尚歆吾宠
　　母程氏赠髙宻郡夫人制
　　勅臣馂君之余既霑于祭泽母以子而贵宜厚于恩章具官故母某氏蕴淑徳以宜家人躬懿行以配君子庆钟贤嗣髙大门闾既正位扵小君仍易封于大郡哀荣之至式贲泉扄
　　故妻侯氏赠通义郡夫人制
　　勑卫上以忠虽资将相之勇勉夫以正本其闺门之贤爰因祭泽之颁用举愍章之渥具官故妻某氏凝姿婉娈克巳俭勤族推其仁早笃宜家之庆天啬厥夀莫谐偕老之荣用锡命于小君仍防封于列郡魂其不昧尚克歆承
　　妻南氏封同安郡夫人制
　　勑卫上以忠虽资将相之勇勉夫以正頼其闺门之贤爰因祭泽之颁用举褒章之渥具官妻某氏言容兼备礼法交脩职中馈之勤不忘妇顺积内助之正宜致身荣用锡命于小君仍防封于列郡祗我殊宠毋怠钦承安荣赠三官恩泽三资张世忠赠承信郎制
　　勅具官某等顷在川陕奋身兵间义重于生卒以战陨久而未録朕岂汝忘庸増尔官并恤其后忠魂如在尚克歆承
　　李丕循右从事郎制
　　勅具官某顷者盗发江东猖獗惟甚师旋奏凯尔预有劳肆増厥官以为尔宠益思懋勉以称所防
　　赵旟循右从事郎制
　　勅具官某间者慈宁回銮中外均庆尔以使属奉迎有劳其増厥官以为尔劝
　　李璘循右从事郎制
　　勅具官某朕仰惟慈宁回銮中外称庆奉迎官吏趋走在途肆畴其劳用増尔秩往思自懋以称所防
　　霍辀循右从事郎制
　　勑具官某往嵗淮西用武防奏日闻虽一时汗马之功亦千里馈粮之助士得饱食尔预有劳其増厥官以示激劝
　　王光賔循右从事郎制
　　勅比者梓宫言还中外兴慕一时官属迎防良劳尔在选中合颁信赏进阶三等用答尔勤
　　宋许循右从事郎制
　　勅具官某顷者邕管鸠工缮修城壁尔以健敏预有劳能其増厥官以为趋事者之劝
　　黄鲤循右从事郎制
　　勑具官某朕哀矜庶狱尝着定令以一嵗禁囚瘐死之多寡为逐路理官之殿最尔膺此赏是谓能承吾钦防之意
　　玉辂成徐扬循左文林郎何几先循右从事郎制
　　勅具官某等车辂旂常之制所以昭等威也朕比诏有司讲求其制焕然百度为之一新尔预有劳可无劝赏其増尔秩往务钦承
　　陈志应循右从事郎制
　　勅具官某先王之时百工技艺咸欲精巧勒名考试以第殿最况戎器乎今嵗终防课尔劳足録其増尔秩以为趋事者之劝
　　向子广循右从事郎制
　　勅具官某间者戈船之役办集如期尔预有劳宜加优赏进阶一等往务钦承
　　王萧循右从事郎制
　　勅具官某顷者敌人南牧犯我疆陲江阴之城实当控扼攻守之备尔预有劳其増厥官以示信赏祗承朕命往哉惟钦
　　楚州通判李处经降右宣义郎制
　　勅具官某国有賔客舘御在途饔饩牲牢戒于菲薄尔摄承郡寄事得按行慢令弗防岂知体国削官二等庸示薄惩
　　欧阳焘降左宣教郎刘璞降右宣义郎黄沇降右廸功郎制
　　勅具官某等人命至重折狱惟难君子于此必尽心焉则以求生也尔等聨职州郡漫不加省视三尺为具文几误论决褫官之罚是为轻典往务循省毋重悔尤
　　刘景真降右承事郎制
　　勅具官某严保任之法所以防奸伪也尔以名家扬厯旧矣乃失详慎几误有司禠官之惩是为轻典往务循省毋重悔尤
　　李莘民降右通直郎制
　　勅具官某县令近民之官以承流宣化为职尔催科亡状奉法不防具案有司宜从薄责褫秩一等益务省循程迈降左宣义郎郭元亨降右儒林郎制
　　勅具官某尔以筦库之官奉法不恪削秩一等以为失职者之戒尚务循省体我寛恩
　　沈柄降右儒林郎制
　　勅具官某出纳之吝谓之有司尔为幕官不知守法侈用自肆背公狥私姑褫一阶是为薄罚服我眀训益务省循
　　沈绾降右承议郎制
　　勅具官某尔倅偏州专察邮传稽留之失罪在不防其镌一官以示薄责
　　杨杰降武翼郎制
　　勅具官某防酤为州利源不可不谨也尔为监官慢令弗防麴糵败恶陷失嵗课其镌一官以为隳职者之戒徐嘉问降右朝请郎耿榛降右奉议郎制
　　勅具官某等尔等顷倅长沙实分郡政故纵贪暴国有常刑其褫一官尚思循省
　　贾俊降承节郎制
　　勅具官某尔服职戎行不畏三尺聚徒蒱博规利自营姑褫一官是为轻典尔其内讼以盖前愆
　　燕仰之降右宣义郎制
　　勅具官某三尺之设如权衡然少或过差要非平允尔久居法寺专习刑书而轻重之间议罪失当褫官一等庸示薄惩往其慎哉以称朕意
　　孔立降忠训郎制
　　勅具官某尔名军籍擅去戎行姑褫一官是为轻典益务循省毋重悔尤
　　修武郎閤门祗权长阳知县胡勉降一官赵颍之降左文林郎制
　　勅具官某尔摄百里之寄不能布宣徳意而乃违法狥私恬不知惧褫官一等庸示薄惩往其钦承益务循省
　　朱芾落敷文阁待制知徽州制
　　勅奸轨败谋既申邦宪佥壬附防难逭刑章具官某早预选抡屡更任使意其详练俾参军旅之谋庶无诡随少副朝廷之委而乃阿谀希宠喑黙保身阙然裨补之劳坐阅贯盈之恶滋长稂莠遂寻斧柯致物论之沸腾岂宠荣之冒据其罢西清之职仍还南国之符服我寛恩无忘内讼
　　任叔向閤门看班祗落看班字制
　　勅具官某上閤设属所以佐其长肃班列端朝仪也朕尝使尔试之矣夙夜在公允称详练俾正厥职毋怠钦承
　　武平知县张安节降一官制
　　勑具官某顷者盗发闽中帅阃示朝廷恩信开其自新之路尔乃妄作几致纷纭其禠一官以示薄罚服我明训益务省循
　　右承议郎徐夙等各降一官制
　　勅具官某朕比遣郎吏案行诸州察财用之盈虚稽有司之出纳尔乃违法慢令纵吏为奸事状甚眀罚其可逭姑从贬秩宜务省愆
　　太史局令吴师顔降一官制
　　勅具官某间者修奉祐陵事大体重凡百执事所宜尽心而尔以厯官乃敢灭裂其为弗恭甚矣贬秩尚为轻典也
　　拱卫大夫觧州防御使马钦于遥郡阶官上各降一官制
　　勅人臣在列亷耻所以律身王者御人刑罚所以惩恶具官某擢居横列久被厚恩涓尘之报未闻宜知止足之戒丘壑之欲不满尚肆贪饕之求戚实自贻法难汝贷姑从镌秩犹示寛科往务省循毋重尤悔
　　左奉议郎赵子温左承议郎薛倞各降一官制
　　勅具官某等王者用刑莫先眀慎尔等官于棘寺乃失详谳镌秩一等庸示薄惩服我寛恩无忘循省
　　掌均都洁姜觉上官世端各降一官制
　　勅具官某等廵尉越境贼害良民朝廷付之有司所以核实也而尔等身为郡吏狥私灭公枝蔓其词不以情报此而不惩何以示戒各镌尔秩往务省循
　　知楚州武畧大夫傅延嗣降两官制
　　勅具官某国有賔客馆御在途饔饩牲牢戒于菲薄尔身试郡寄职在将迎乃罔闻知岂谓体国其从贬秩之罚以为慢令之惩
　　杨遹特改右宣教郎制
　　勅具官某尔渊源之学实卒父业孝友之行有光乡评栖迟小官晚节弥厉召对便殿论议详眀更秩甚优往图报称
　　宋苍舒转右宣教郎制
　　勅具官某往嵗闗陕用武防奏日闻虽一时汗马之功亦千里馈粮之助以尔肃将使指风力敏彊军无乏兴备着成效其颁増秩之宠以示劝赏之公服我恩荣毋忘勉励
　　陈□改右宣教郎制
　　勅具官某朕比遣枢辅视师江淮尔从其行彊敏自力宜颁更秩之宠以示贤劳之休服我优恩益思懋勉勅令书成张浚回授计有常特转右宣教郎制
　　勅具官某夫士大夫貤恩于其子孙盖常制也弗以及子孙而请遗舅氏则犹遗母也浚为朕股肱大臣出入将相富且贵矣而母在焉是真能成尔之宅相者也比因勅令书成法应进秩更以尔受赏尔其往祗成命使为人子者入有以感其亲则一官岂尔之荣毋乃尔甥之荣与
　　周荘仲转左承议郎曹绩转左朝奉郎陈最转左宣教郎制
　　勅具官某等朕惟川陕重兵连屯捍邉甚劳阅嵗寖久比遣近臣往谕徳意尔等咸以忠荩实佐其役万里言还亦良苦矣诗云有功而见知则说肆増尔秩尚往钦哉













　　钦定四库全书
　　东窓集巻十三　　　　　　宋　张扩　撰制八
　　孟忠厚知建康府制
　　勑建业名城负山川形势之胜江东会府据舟车往来之冲今为陪都尤慎居守孰膺师帅之托必借股肱之良具官某识照防微学穷今古君子之行正众髙一时肺腑之英贤牧之政近民余两郡棠隂之爱顷畴徳望入长枢庭侍帷幄之防严资谋猷之佐助属上请闲之悃用推均逸之恩肆颁赞书俾重制阃初分长乐之寄既壮其行载更金陵之符庶防未逺尚烦卧治其体眷懐
　　鲍琚除直敷文阁知镇江府制
　　勑具官某丹阳为城实控吴防北固设险下临长江肆求共理之良以任于藩之寄以尔学通世务知适事防入联宰士之华髙弥纶于省闼出总兵储之要裕财赋于上流有嘉将命之勤冝被陟明之宠寓内阁之直分辅藩之符时乃异恩往图报効
　　张宗元知静江府制
　　勑承流宣化责莫重于守臣御众牧民任尤严于帅阃矧桂林之防府作巨屏于南方是资迩联申锡休命具官某议论深有本末风力屡更剧繁入贰夏官练达五兵之要出分符竹均施千里之仁屡阅嵗隂有嘉治最其辍姑苏之政往绥岭峤之氓益懋事功式寛忧顾
　　何慤知潼川府制
　　勑侍从之臣朕所倚信分符逺服允资共理之良移节巨藩用图详试之効具官某器识宏逺学问深醇入与论思罄忠嘉而告后出膺牧养务平易以近民有嘉治最之优申锡恩章之渥朕惟西蜀大者防州尔以七年遂更三镇比隣父母之国习知风俗之冝名实已孚士吏自服奚俟朕再三之训往循汝清静之规
　　王防除敷文阁待制知临安府制
　　勑西清髙华次对为侍臣之列天府浩穰尹正居诸夏之先眷兹委任之难必求名实之副我有髦士用颁明纶具官某早以能名屡更器使縁吏事以儒雅何施不宜溢政声于严明所至称治望雅髙于郎省节屡易于外台徧仪论譔之华深见典刑之旧其辍甘泉之从以增帅阃之权夫道徳之威成安彊朕方极四方之选而辇毂之下先弹压尔其试三辅之能治最上闻朞月可待
　　张奉顔换给武略郎制
　　勑具官某尔顷在川陜立功累劳或霑覃霈迁补五官率用帅阃便宜盖从权也今列上有司请易以真夫王言作命诚有不可已者
　　张奉顔换给武略郎制
　　勑具官某顷在汉中累劳应赏率用帅阃便宜增秩今列于有司请易真命申锡赞书尚往钦哉
　　龙神卫四厢都指挥使宁州观察使王权父克常赠武经郎制
　　勑朕外敦隣盟内隆孝治诞敷恵泽以绥四方惟时在服之臣咸举显亲之典具官故父某抱才不试履行有闻积善既深有子而显属兹大赉宜厚愍章增秩之荣式光幽壤
　　吴益转右武郎制
　　勑具官某礼隆宫掖泽被私门同气之亲冝膺异宠陞副横列庸侈国恩
　　环卫宗室士忞换武节郎制
　　勑具官某朕惟环卫宗子入则奉朝请退而无私交盖亲之也或请试吏以术业自见则夷考其素而命之亦不汝违以尔修洁矜慎操行有闻俾归铨曹易阶而仕莅官行法自此始矣可不勉哉
　　魏尧臣特补右廸功郎制
　　勑具官某朕通问军前临遣敌使尔以干略实从其行肆命以官以为尔宠仕自兹始图报惟忠
　　陈靖上书特补右廸功郎制
　　勑朕广取人之门务求其实勤乙夜之览时拔其尤尔来自逺方奏篇甚富有用之学岂惊空言论事之余文采自见縻尔以爵朕将有所试焉
　　孔履常上书中书后省召诏特补右廸功郎制
　　勑某人朕数路取人犹惧失士间阅囊奏有味其言则爵以縻之所以示劝也尔以书生言达予聴试诸有司词彩粲然命尔以官往图报効
　　钟离松转右承事郎制
　　勑具官某朕间遣辅臣逺修邻好尔以干敏常从其行见谓贤劳冝颁信赏增秩二等其务钦承
　　普康郡主潘氏夫郑珙转右承事郎制
　　勑具官某尔以才华联姻肺腑叅稽旧典用涣湛恩其增一官勿忘钦慎
　　朱秉文循右承直郎制
　　勑具官某川陜市马入充廐牧所遇州县调度尤艰尔令竹山临事不茍驿舍刍秣检校惟时使者以闻不可无赏增秩一等用劝其余
　　李若川玉辂成循右承直郎制
　　勑具官某朕惟车辂旂常之制所以昭等威也艰难以来礼文残阙比诏有司修举旧仪尔预有劳其可无赏肆增厥秩往务钦承
　　尹机循右从事郎制
　　勑具官某朕内严武备戎器是资嵗案度程计功行赏尔以干敏尝预有劳其增一阶以为尔宠
　　张良臣循右从政郎制
　　勑具官某间者陈兵淮壖馈饷为急尔谨出纳见谓贤劳其陞一阶以示劝赏
　　马仲谌循右从政郎制
　　勑具官某朕惟州县租赋按籍而知艰难以来寖失其实因陋就简弊固多矣尔丞都昌究心民事逃田隠户检校无遗有补公家人不告病其陞一阶以为作者之劝
　　张峕循右修职郎制
　　勑具官某顷者关陜用兵肤公屡奏尔于行阵擒获有劳其陞一阶以昭信赏
　　丁循右修职郎制
　　勑具官某往时军兴财用是急都督府下鬻爵之令岂获已哉然而劝诱有方使一时豪右至于乐输亦由州县之官得人也其增一官以为尔宠
　　应常循右修职郎制
　　勑具官某尔顷以乡豪募众捍贼尝倾家赀忠义足录阅时虽久朕岂汝忘哉其增一阶以示劝赏
　　宗室赵公涣登科循左修职郎制
　　勑具官某朕惇叙宗族非専以恩彊于为善则必有赏以尔天资开敏好学而文羣试有司适中程度肆増尔秩用劝其余
　　宗室赵公传赵公晰登科循左修职郎制
　　勑具官某等周之宗盟异姓为后朕仿古之制惇叙族属其来尚矣矧能射防决科艺业自见乎冝增尔官以示一时之劝
　　詹如松循左修职郎制
　　勑具官某尔为尉百里莅职甚勤教阅弓兵挽彊应格增秩示赏用劝其余
　　张轩陈汝舟竝循右修职郎制
　　勑具官某等酤之利实佐国用尔能其官驯致增羡陞秩示赏式劝其余
　　富之彦循右文林郎制
　　勑具官某间者戈船之功责在近郡尔以掾属监护有劳宜增厥官以为尔宠
　　魏彦朴降右文林郎制
　　勑具官某朕宿兵上流衣欲时给尔乃慢令纵其滞留挟纩之温何赖焉其禠一官以示薄罚服我明训益务省循
　　王杞循右文林郎制
　　勑具官某间者戈船之役不扰而办尔以干敏尝预有劳其陞一阶以为尔宠
　　苏括循右文林郎制
　　勑具官某间者王师在途糗粮不乏尔典出纳备着勤劳增秩之恩庸示劝奬益思懋勉以称所蒙
　　俞召虎张濶赵沂竝循右承直郎傅侁循左儒林郎张大檝俞倓并循右文林郎制
　　勑具官某等朕比遣枢辅视师江淮尔从其行干敏有誉宜进厥秩以旌尔劳往务钦承毋忘报称
　　张允修右文林郎制
　　勑具官某比者战舰庀工如期而集尔以承属协济惟勤用颁涣恩以为趋事者之劝
　　丁循右文林郎制
　　勑具官某间者留都营缮百堵皆作尔以县佐董役良勤陞秩示恩毋忘懋勉
　　张允蹈循左儒林郎制
　　勑具官某江西羣丑啸聚偏师剪灭军无乏事尔与有劳肆颁涣恩以昭信赏
　　髙誉循右儒林郎制
　　勑具官某比者战舰庀工如期而集尔以州掾协济惟勤用颁涣恩以为趋事者之劝
　　周渊循右儒林郎制
　　勑具官某盐之利国计是资推行有方允赖能吏尔善于其职以增羡闻俾进一官庸示信赏
　　任大方循左儒林郎制
　　勑具官某间者西师野次馈饷惟艰军无乏兴尔亦协力进阶二等用畴其劳
　　赵彦换给左儒林郎制
　　勑具官某间者宿师阆中缮治营垒尔以县令预有劳能赏典之颁尚稽真授申锡书赞其务钦承
　　米友仁转右朝请郎制
　　勑具官某盐之法具有成规惟推行之得人则阜通而无壅以尔风力彊济智虑疏明将命浙西率属无怠嵗终会课以增羡闻何靳一官庸示劝赏
　　汤孙将降左朝请郎制
　　勑具官某顷者闽部剧贼纳欵自新招懐之初事属帅阃尔辄生事防致纷纭其禠一官以示薄责服我明训念咎无忘
　　仇愈复左朝请郎制
　　勑具官某早膺推择服在近班济剧拨繁有兼人之誉牧民御众有分阃之才顷贻吏议之讥亦既嵗时之久属施寛大之泽宜从牵叙之科朕命匪私尔其自励左朝散大夫充显谟阁待制提举江州太平观张致逺父黙赠右朝请郎制
　　勑具官故父某秉徳忠恕宅心谦虚善积于身而不遗庆延于后而有衍宜尔令子为时名臣属颁大赉之恩载厚追荣之宠肆增显秩式慰营防
　　郑徳年永祐陵宫复按使转左朝请郎制
　　勑朕怆念梓宫之言归获备送终之礼乃眷越冈之在望爰兴卜宅之工抨图虽属于有司复按必资于迩列逮兹第赏可后敭功具官某识照防先智周物表探圣哲书言之奥洞见是非考国家制度之详灼知本末顷以经术入侍讲帷每殚告后之猷尤见钦王之义王道转右朝奉郎张存诚转右朝请郎制
　　勑具官某等川陜市马入充廐牧道途阻修尤艰调护驿舍其最急者也尔等临事不茍检校惟时使者以闻不可无赏用增尔秩式慰贤劳
　　黄仁荣转右承议郎制
　　勑具官某朕惟梓宫北归中外悲慕言念入疆之始实资应办之劳干敏得人事无不济肆增厥秩用旌尔勤李流转右朝散郎李元善转右承议郎制
　　勑具官某等茶之劵便于阜通伪文乱真实蠧良法尔参騐精密灼见其奸何靳一官以劝来者
　　王櫰转右朝请郎葛宗顔转右承议郎制
　　勑具官某等间者修奉祐陵实国大事鸠工庀役必欲及时尔等咸以郡僚究心夙夜其增厥秩用旌尔劳
　　卫阗转左承议郎制
　　勑具官某茶有劵以便阜通赝文乱真实害成法汝能获济备见究心其增一官以昭信赏
　　周聿复右承议郎制
　　勑朕孝通神明既举非常之典泽覃中外用蠲一切之辜凡服官联悉从牵叙具官某早膺器使尝列从班省寺践劳休有誉处顷贻吏议寖阅嵗时属诞布于湛恩其渐还于故秩往只朕命自励毋忘
　　周公彦御史台检法官制
　　勑具官某御史府纪纲之地一时僚属必用正人以尔学问淹该操守刚特钩检簿领既髙详练之称明习宪章更试持平之効往只朕命毋怠钦承
　　汪勃御史台检法官制
　　勑具官某三尺之令犹权衡然百官有司相与承奉以立政事者也惟御史府得其平则天下平矣居是职者可非其人欤以尔学古自信秉彛有常内存忠厚之诚外立靖共之操宜膺擢择洊被褒陞其列柏台之联往按恵文之律必钦乃职惟尔之休
　　詹大方御史台检法官制
　　勑具官某御史府纪纲之地择属惟贤虽按恵文亦以才举以尔天资朴茂学术深醇仕路淹回操守弥励其以儒雅往善刑名庶防仁人之言或为风宪之助
　　张澄户部尚书落权字制
　　勑政在足食尝闻夫子之言义先理财防半周公之典惟民部实任是责非英髦孰长厥官详观已试之能申锡为真之命具官某蕴利物之防负兼人之才遇事必为曽错节盘根之避成効甚速由提纲振领之知擢在近班久资心计属边障尚多于兵戍而国家申讲于礼文调度既繁斡旋是赖宜陞峻常伯之位以超冠从臣之联盖念仁贤弗信则空虚为忧制度不节则伤害或至虽人君与足于百姓岂务多蔵然有司谨蓄于九年盖图善后往只朕训毋怠汝为
　　郑亿年除提举醴泉观兼侍读制
　　勑朕万机之暇间御迩英旁招鸿博之儒以辅缉熙之学维时俊乂式副详延具官某早登巍科称重多士元成经防独承廼父之渊源崔琳家声深识本朝之典故屡膺推择寖歴清华进长书林曾冠英游之列联华禁路莫髙秘殿之班嘉乃践扬弥休誉处朕方留神载籍羣萃耆英乐闻祖宗垂裕之言如陈尧舜可行之道是用逸之珍馆俾侍前旒庶防从容少资启沃尔其务展底蕴益尊所闻时于劝读之余不废告猷之益
　　叚拂除礼部郎官兼玉牒所检讨官制
　　勑具官某郎官上应列宿以待才能仪曹号称舍人兼取文采孰膺是选每难其人以尔学富见闻辞尚体要久寓冰防之直游扬省户之休兹用所长岂云次补往究礼文之残阙仍兼帝系之编摩益殚乃心式对休命张崇起复右武大夫康州团练使游奕军统领胡清起复翊卫大夫贵州防御使御前前军副统领制
　　勑干戈卫社忠臣何以家为衰绖临戎礼制或由义起具官某早称果毅列于偏禆折馘执俘屡效摧锋之勇寝苫枕块俄纒陟岵之悲【胡清云陟屺】其务合于权宜以往只于旧服立身无愧则孝之终
　　李通起复中卫大夫忠州团练使鄜延路兵马钤辖御前统领制
　　勑干戈卫社忠臣何以家为衰绖从戎礼制或由义起眷时枭将申锡赞书具官某早有威名闻于关陜克厉训齐之律屡收斩获之勲比罹家艰服在哀疚其起临于金革用深合于权宜移孝为忠益思自奋
　　贾思诚除都大主管川陜茶马制
　　勑具官某朕惟川陜互市之法实祖宗之宏规外通有无内蕃牧圉往将使指必务得人以尔心术疏明吏能彊济持节于外治最有闻必能为朕讲贯利源辑和种落博收驵骏以助吾富国强兵之术只服朕训益尽心焉
　　王传除提举淮南东路茶盐制
　　勑具官某朕惟茶盐之利国计所资异时两淮实甲诸路兵火之后嵗入虽未能尽复然按治得人奉行有方亦何难焉尔性资疏通风力彊济雅善足国裕民之防见于摘山煑海之饶江左代还有嘉详练淮壖易节申锡赞书朕方图因任之能汝其推已试之効
　　王绾除湖南路提防刑狱贾思诚防州路转运判官施舜显江西提举茶盐制
　　勑具官某等朕分道而择能臣临轩而授使者朝廷徳意欲速于下究民间疾苦忌壅于上闻茍非其人孰任此寄以尔绾儒学决事见于屡试以尔思诚以尔舜显才术盖众沛然有余其分节于逺方益尽心于乃职夫刑平则狱市弗扰财裕则民力自寛三尺具存奚俟多训
　　张阐范雩并除秘书郎内张阐兼史院检讨官赵卫钱周材并除著作佐郎制
　　勑具官某等朕广储英髦实待器使石渠东观咸以次陞譬犹合抱之材长养成就岂一日之绩哉以尔阐尔雩问学之审词艺之工朕故使之典四库之书以资其博以尔卫尔周材器识之逺行实之孚朕故使秉太史之笔以信其公虽尚周旋三馆之游然亦曲尽一时之选乃若编摩之助教导之勤各因尔能尚赖余力
　　孙近落资政殿学士依旧宫观制
　　勑进参机政既彰误国之谋退处私庭犹冒通班之宠以大臣而废法岂明主之用心其议薄惩少申公论具官某早被简拔寖更险夷遂由清切之班入预弼谐之列不务竭忠而图报徒知利已以自营忌刻本于天资乖防何但晚谬关通近属欲借誉于齿牙之余串昵佞人颇缔交于胶漆之固昨下诏收权纲之始以元勲居廊庙之严尔侍宸旒曾陪国论乃退有二三之説冀隂为附丽之图初务涵容姑从善罢犹懐觖望重致烦言其镌秘殿之隆名尚食珍祠之厚禄服我寛典无忘省循
　　万俟卨兼侍读制
　　勑朕深惟治乱之原具载祖宗之训昭若日星之可仰信如筮之不诬孰与畴咨惟时英杰具官某学贯九流之富智周万事之微服在近班望隆専席气以直养岂外物之能移问无不知盖前言之多识是用擢侍迩英之读进陪经幄之游方宣室延见贾生朕何取鬼神之问且齐人莫如孟子尔悉惟尧舜之陈眷乃老成奚烦多训
　　秦梓兼侍读制
　　勑朕尊用耆哲以广聪明六经之防甚深既详闻其议论列圣之谟具在则当奉以周旋申锡明纶使之进读具官某气以直养学称多闻翰墨新功得大手固嘉其有助国朝故事非旧徳其孰能深知遂以言扬岂云次补用峻金华之列益增儒者之荣问神防建置之因抑惟蒋乂知耳条汉家便宜之实要自魏相发之益励尔猷式当朕意
　　黄应南御史台主簿制
　　勑具官某御史府设属所以维持纪纲必得端良乃应器使以尔学务真积心存克诚擢在师儒之联蔚有缙绅之誉往任钩检俾能其官益励尔为以赞而长
　　李涧御史台主簿制
　　勑具官某朕惟宪府之属中执法得以自择盖欲其以类举也尔学问操履有闻于时朴茂详明形于荐牍俾其往任钩检傥无诿簿书之劳是为不负所知亦庶防纪纲之助
　　汪勃太常寺主簿制
　　勑具官某列寺设属皆取时才矧在曲台之联尤严簿正之职以尔奋繇庠序早有声称学博而文官防而畏俾任钩检宜尔优为往既乃心以赞而长
　　范洵大理寺主簿制
　　勑具官某棘寺之属皆以详谳为职虽掌治簿书亦惟其人以尔风力敏彊有声治县往任钩检固优为也
　　吴巘司农寺主簿制
　　勑具官某大农掌仓庾委积之数簿书所总尤剧关防以尔性资明敏临事不茍俾任钩检人皆谓宜往究乃心以求防计之当
　　曾怡太府寺主簿制
　　勑具官某司府实财用出纳之地吏多并縁恶其籍之害已惟时簿正可不择人以尔儒雅自将绰有家法往任钩检其剧关防毋为朱墨之徒劳要使公私之有攷
　　林文仲太府寺主簿制
　　勑具官某外府之属以出纳为职虽掌治簿书亦惟其人以尔才能敏彊临事不茍往任钩检其殚乃心
　　李文中太府寺主簿制
　　勑具官某外府号称繁剧凡邦用之出纳货财之懋迁系焉其为簿书众矣典领之官可非其人哉以尔临事明敏见称详练往祗厥次益究乃心检柅吏奸使得去其害已者则尔责塞矣
　　陈彦修国子监主簿施堪司农寺主簿制
　　勑具官某等朕惟寺监簿书所系甚重钩检之职亦惟其人以尔彦修儒学奋身俾主胄子以尔堪吏能精敏俾主大农各因其能毋旷厥职
　　毕良史进春秋正辞并通例特改右承务郎制
　　勑具官某朕惟麟经之作垂法万世言微而指逺文约而义详由汉以来诸儒纷纷各开户牖横生戈矛其失圣人之意多矣唐文宗谓穿凿之学徒为异同岂不信哉今观尔所上正辞通例之书议论精深发明过半有嘉好古宜被异恩俾从更秩之荣式示右文之劝
　　郑刚中复左朝散郎制
　　勑朕亲仁善邻既展宁亲之庆赦过宥罪用覃及物之恩凡丽丹书悉从昭洗具官某早膺器使服在迩联入则才华蔚为台省之望出则威重遂専川陜之雄顷絓微文阅时既久属兹寛大之泽宜从牵叙之科朕命甚休尔惟自励
　　莫将磨勘转左朝散郎制
　　勑言扬徳进越等夷所以用人月要日成循资格所以计治从臣虽吾之亲擢考绩必付于至公具官某识造防微学通今古议论辩博每髙専对之能容止详华式壮周行之观顷自冬官之贰擢陞常伯之联嘉乃靖共载稽阀阅用申颁于明命俾序进于文阶虽有司存为恩则宠





　　钦定四库全书
　　东窓集巻十四　　　　　宋　张扩　撰
　　制九
　　王次翁进封长清郡开国侯加食邑五百户制
　　勑朕讲信修睦克敦大国之盟事亲宁神允格一人之孝惟时硕辅参秉政机屡殚协济之忠共致中兴之治申颁命綍以涣异恩具官某徳厚而气刚才全而用博蹇蹇励王臣之节彬彬称君子之儒代言纶闱四方不匿厥指帅属起部百工咸精其能逮长霜台实専风宪击奸邪而弗避举纲纪而必行遂以忠嘉入陪帏幄卒究和戎之利助成偃革之休是用峻侯爵以增封加圭腴而衍赋式彰体貌益厚褒嘉噫国有老成朕所亲倚求懿徳肆于时夏已着安疆之威示天下弗复用兵尚急治安之防往竭同寅之志以臻耆定之功
　　皇叔士峥赠州防御使追封济阳侯制
　　勑生有爵禄之宠殁有赠禭之章驭臣之方古今一体矧予宗属可后疏恩具官某法度持身夙夜匪懈久居环卫靖共弗渝胡不憗遗遽伤沦谢侯封使范并示哀荣尚其有知歆此休渥
　　王贵除侍卫亲军步军指挥使添差福建路副都总管制
　　勑典禁旅之严内则资其扈卫总兵符之重外则薄其威名兼此异恩属吾骁将具官某早亲行阵素习韬钤抚众甚寛列营驯其号令临机必果彊敌避其锋棱屡收斩获之功方倚训齐之政胡抗章而自列遽引疾以为辞载畴盟府之战多参领瓯闽之军律仍陞侍卫之职以壮董兵之权服我宠荣毋忘报称
　　田彦宣承袭银青光禄大夫检校国子祭酒知京赐州兼监察御史武骑尉充东路都誓首制
　　勑具官某朕疏厚典以懐逺人爵秩土疆聴其世袭以尔父久于抚御备罄忠勤遽以疾辞请延其嗣参稽故事昭锡赞书皇灵所加种落自附益恭臣职毋坠前修
　　吴秉信除枢密院检详诸房文字制
　　勑具官某西枢宥密之地设属以纠稽违盖视文昌左右司东西台检正之员也其选可谓重矣非疏通明敏之士孰膺是选哉以尔学博而知方智周而行逺奉常议礼起部为郎俱以能称扬于在列往赞本兵之寄益殚事上之忠
　　徽猷阁直学士左朝奉郎提举江州太平观唐煇父述封右承议郎致仕制
　　勅【上词同】具官父某抱材不试积徳甚丰早严教子之方晚飨安车之适贵通朝籍荣动里闾兹因大赉之恩用陟文阶之宠服我休命益介夀祺
　　宗室居礼特补右内率府副率制
　　勑尔以宗室近属锡名授官盖国家旧制也副率虽卑恩则厚矣尚勉之哉
　　刘光世赠太师制
　　勑知命为贤死生何殊于夜旦念封有礼哀荣欲极其始终怆子勲阀之英忽动皷之戚宜颁禭典增贲隆名具官某沉鸷有谋纯诚自信果敢挟万夫之勇间关收百战之竒早推枭将之雄式付中权之重能擒能纵得兵家韬略之余且守且攻出敌人筹画之外嘉恩威之兼济致功业之弥隆制阃节旄屡叠斋坛之组清都香火久安真馆之游屡形引疾之章俾遂言归之志方髙得谢遽骇云亡念凌烟之旧勲当垂不朽加维垣之一品追耀无穷尚想凛然歆此殊宠
　　孙渥赠节度使制
　　勑朕念爪牙之臣厚始终之礼聴其谢去方抚髀以兴嗟胡不憗遗遽盖棺而永已岂无愍典以永异恩具官某早有威名闻于士伍负陷阵摧锋之勇所向无前推临机料敌之明有攻必克比宿师于利阆尤谨备于边陲忽骇讣音忍披遗奏悼尔素志每懐马革裹尸之忠涣予恤章岂后斋坛授钺之宠尚防精爽歆此哀荣
　　武徳郎元成赠三官与三资恩泽制
　　勑具官某尔以忠勇陨身行陈阅嵗滋久朕岂汝忘进秩恤孤并厚存殁
　　张汉彦除户部员外郎制
　　勑具官某版曹之职号称剧繁虽出纳之吝付诸有司而经理之方允赖能者惟时郎吏斯取通才以尔智足知防学非泥古爱人利物防素定于胷中足食生财语岂専于纸上其为朕讲求民瘼疏濬利源夙夜惟勤往助而长
　　刘彭年赠遥郡刺史制
　　勑具官某视死如归义莫先于徇国施恩不泯礼尤厚于褒功以尔顷预干城恪于守职披坚执鋭陷阵摧锋卒殒其身有嘉乃节州麾之任品秩惟崇用昭锡于恩章以增光于泉壤谅兹精爽犹克钦承
　　翟琮赠承宣使制
　　勑朕以礼厚下哀亡如存矧吾敌忾之英可后防终之典具官某临难思奋视敌如雠国尔忘家捍阽危之孤堞父诏其子成忠义于一门胡不憗遗良深悼叹其陞留务之秩示为泉户之光尚防营魂歆此殊宠
　　王继先转遥郡承宣使制
　　勑礼隆宫壸恩及外廷凡尔服勤之人咸蒙增秩之赏具官某善于择术仁以存心虽隠于医盖进乎技属掖庭之有庆举令典以旌劳其奉纶言之华遥膺留务之寄益思自励以称所防
　　李寳节度使制
　　门下率貔貅而逺讨独髙靖海之功皷钟鏄以凯还宜懋防勲之典睠予良将克着显庸有光盟府之藏爰峻斋坛之拜诞敷命綍徧告廷绅左武大夫宣州观察改添差权发遣两浙西路马步军副总管江隂军驻劄李寳气劲以雄才全而果结发而与敌角勲收百战之多执戈而为士先勇冠万夫之表维兹边衅啓自敌人弃好背盟残民逞欲萃干戈于淮甸方深窥伺之图潜舟檝于海堧欲肆包藏之计廼授成于虎旅俾遐陟于云涛忠诚仗义而皷行豪杰闻风而响应千艘水击威名逺继于伏波万舸灰飞伟迹更髙于赤壁俘获靡容于数计招降何啻于千羣一空虎穴之屯永息鲸波之涌第功居最锡宠宜优启巨屏以建旄分诸道而置使肇新封爵倍敦户租用壮戎容益昭予眷于戯歌出车以劳还卒朕方施不次之恩誓击楫以清中原尔尚建非常之绩往只显渥伫奏肤公可特授靖海军节度使充浙东西路通泰海州防海制置使京东路招讨使依旧江隂军驻劄武功县开国子食邑五百户食实封二百户主者施行
　　婉仪张氏赠贤妃制
　　勑正九嫔之仪秩峻宫中之贵缀四星之位礼隆身后之章嗟予邦媛之良啬彼天年之永爰加赠禭以笃始终故婉仪张氏圭璧粹温芝兰芬馥懿范可垂于闺壸令徳兼备于言容早傅宸闱密扶隂教久恪夙宵之奉顿愆调护之宜遂及沦亡良深悼念遗衣不曳犹彰吾克俭之风彤管有光足着尔无穷之闻具陞极品用贲幽扃尚惟精爽之存歆此殊尤之宠
　　皇后弟妻钱氏封硕人赵氏封恭人制
　　勑某氏等礼隆宫掖泽被私门尔以懿亲冝同其庆峻加封号用示国恩
　　右通直郎监登闻皷院吴巘母彭氏特封淑人制
　　勑昔尔父以清忠直节称重一时士固愿出其门而尔夫又以文学议论位至从班尔为命妇旧矣不因子而贵也今尔子巘仕于王朝请以一官易淑人之号以加汝夫格令所在朕岂得而私哉然于人子显亲之义或略格令而从之盖以广孝也尔其以所闻于父夫者诏其子使知所以事君则尔于荣名将有继焉
　　皇后姑吴氏姨单氏并封恭人姊吴氏二人妹吴氏二人并封淑人制
　　勑具官某氏等礼隆宫掖泽被私门尔以懿亲冝同其庆峻颁封号用侈国恩
　　晏孝纯降右朝散大夫制
　　勑具官某三尺之律布在有司于谳议能尽心焉则轻重浅深无不曲当尔早习恵文久居宪部差失乃尔罚尚何逃其禠一官以示薄责益思循省务盖前愆
　　王绾降左朝散大夫制
　　勑具官某部使者为天子耳目之官扬清激浊盖其职也尔在江南官属不法朝廷命尔核实是冝悉意奉承具以状闻而乃顾望迁延淹时不报此而不惩何以示戒其禠一官往务循省
　　赵令詪降朝散大夫制
　　勑具官某诸州别驾号按察官其任重矣污吏受赇事不难见外台以朝廷之命使尔核实是冝悉意奉承亟上其状而乃谬为枝蔓往复淹延此而不惩何以示戒姑禠一官往务循省
　　沈晦降左朝散大夫制
　　勑慢令弗防斯忽预防之戒逸囚坐累自干故纵之章具官某顷帅长沙实临孔道属他郡奸赃之恶抵海南流窜之刑行贿遁逃政当所部尔任按察若罔闻知失职瘝官咎将谁执姑从贬秩用示薄惩往祗寛恩尚务循省
　　李若虚落秘阁修撰制
　　勑具官某奸人败谋即申邦宪余党附防难逭刑章以尔凡陋本无他能每恣轻儇殊乏素行顷预军谘之列専为利禄之图诞谩不根好莠自口甘奴之鄙态曾市防之弗为豢成狡兎之谋卒陷鸣枭之恶论譔之职叨据何安其从罢黜之科以厌沸腾之议服我寛典益务省循
　　秉义郎梁俊彦降一官放罢制
　　勑具官某征税之利出入浩繁非恃文书无以稽察尔违部使者之檄辄占匿不遗恶其害已灼见汝奸先禠一官姑惩弛慢核实定罪尚聴有司
　　表
　　代贺抚定燕城表
　　臣某言神谟黙授逺宣中国之威捷布上闻卒定全燕之境脱百年涂炭之苦还诸夏衣冠之华咸竭欢心以歆盛事中贺窃以幽蓟列郡汉唐旧封由石晋割以坚甥舅之盟在柴氏仅能举瀛莫之险盘踞既久运数终穷天启睿谋勇于薄伐侮亡取乱显帝王仁义之诛偃武修文混南北车书之防省大农无艺之费革斯民旧染之汚伐鬼方不淹三年辟敌国何止百里成功可告旷代未闻恭惟皇帝陛下惟断乃成以操为验役不再举防出万全谓以国家观国家本务可修之徳然用隣敌攻隣敌自收不战之功亲辍辅臣坐康逺俗遂奏凯旋之乐仍櫜弗用之兵臣叨备承流倍深舞手妙燕然诸将之勒夐絶古初奉都护万年之觞同深庆贺
　　谢再任兴国宫表
　　臣某言受无功之禄屡阅春秋防因任之恩益糜廪稍重惟叨冒弥切兢惭中谢伏念臣赋分竒穷禀资朴陋误齿髙华之列宜收老朽之躯岂谓至仁尚怜旧物挂名真馆俾陪清静之祠窃食太仓与享支离之粟兹盖伏遇皇帝陛下尧舜制治禹汤用人虽并众智以为公常虑一夫之不获致兹冗散未遂弃捐臣敢不益勉励于初心用坚持于晚节暖衣饱食永懐雨露之私粉骨碎身誓答乾坤之造
　　谢赐上尊号不允诏册表
　　臣某言显号鸿名讴歌交上温词睿训谦抑未遑具载成编灼知至意分颁逺服与有荣观中谢窃以尧帝之无能名厥勲惟大文王之所以圣其道甚神凡闳休伟绩不可形容则伸纸濡毫讵能称述欣逢上圣治冠百王以兵寝刑措为极功以礼备乐和为盛举天地宁谧山川懐柔洎万物各得其宜无一夫弗获其所梯山航海四裔咸宾芝草嘉禾诸福毕至眷言燕蓟久陷契丹天戈所临舆地尽复快祖宗之宿愤混南北于一区宜有徽称以超旷古羣章竞奏自忘刻画之不工优诏弗俞始信髙深之难议恭惟皇帝陛下聪明睿智圣神武文躬舜治之无为蹈禹功之不伐特示谦徳用广孙谋集一代之弥文命百僚而申锡臣叨分郡寄获奉宸音颂徳歌功已愧烦言之无补泥金检玉终期大礼之必行
　　移河北运副谢表
　　臣某言俗吏便文既乏平反之誉书生谬论何知输漕之方易节虽荣抚躬甚愧中谢伏念臣智难治剧学昧适时屡玷使令漫糜廪给讫无禆补少答恩私录其旷职之尤合在黜幽之列岂意错节盘根之选更用污墙朽木之材矧此濒河正当孔道方朝廷欲备边而实塞宜州县各协力以济功必使刍粟裕饶能足重兵之食庶防仇讐殄灭可期数月之淹责任如此其难报効以何为称兹盖伏遇皇帝陛下圣神天纵勤俭性成辨忠邪如鉴之明用赏罚若权衡之信交修政事博选贤能尚怜朴忠俾与烦使臣敢不恭承睿训旁布湛恩用竭疲驽少收尺寸舟车熟便虽未晓阜通之冝金谷防何或粗知出纳之数
　　代除枢密谢表
　　忽奉纶言进贰枢筦仍特加于异数俾尽免于常仪眷冒并优怔营滋剧臣中谢伏念臣材器谫薄问学迂疎遭遇盛明扬歴华要无涓毫可录之效有丘山未报之恩方积愧于空餐将力祈于外补敢图眷奬复预详延専使及门莫展循墙之避众贤在列岂逃充位之讥恭惟皇帝陛下追述先猷励勤庶政隆尧舜之孝弟扩文武之忧勤博求时材协赞邦治廼容孱陋亦被褒扬臣敢不忠恪赴功靖共率职乾坤亭育顾难纪于曲成日月照临誓永坚于补报
　　代吴枢密辞免表
　　臣某言入贰鸾台已惭非据进长枢府复误眷求授受弗厌公言恳辞敢避重责窃以位峻近弼政掌军符外制边邮中専帷幄宜得英髦之士以当委寄之权伏念臣樗栎散材斗筲小器早逢休运屡陟禁涂琐闼论思每愧谋猷之无补金銮润色益惭翰墨之不工偶值飞龙在天之辰滥陪羣鹭振羽之列首膺大用骤躐羣伦未闻旬月之间略效丝毫之末夫何恩幸复尔超逾且职在本兵是为出将入相之选而时当用武宜取运筹折冲之竒猥及孱微岂容缄黙伏望皇帝陛下奋干刚之断运离照之明曲回渊聴之聪追寝纶言之误博询中外改授忠良自然名器无假人之嫌益班珉玉庶防功勲可指日而俟少裨丘山
　　谢耕借诏表
　　臣某言谨耕借之辰躬严盛礼颁劭农之诏恵徧多方久被照临惟深抃蹈中谢窃以先农之祀详载诸经秉耒之章信稽于古所以示敦本力田之劝盖将为爱民利物之先允属熙朝率循故事圣心恻隠既举三推之仪天语丁宁更下十行之札诞敷率土咸服深仁恭惟皇帝陛下舜徳文明禹躬勤俭申饬国典不违民时自然百谷之用成岂有一夫之弗获臣叨膺郡寄恭佩训词易耨深耕虽识老农之政暖衣饱食实慙循吏之风
　　代京畿监司称贺钦宗皇帝即位表
　　臣某言先京师而施徳本系众心佑下民而作君遂膺大命庆由近始懽与诚均恭惟皇帝陛下仁孝日跻圣神天纵光明而辅之学勤俭以律乃身华夏咸归庙社有托南衙之亲政事盖尝歴试诸艰斧扆之垂衣裳所谓无为而治臣叨将使事获望宸光有开必先既识兴王之运克昌厥后兼知过厯之祥
　　徽宗皇帝上僊慰表
　　臣某言沙漠地遥稍阙问安之报臣民罪大遽兴永诀之哀凡属照临惟均殒灭恭惟皇帝陛下纯诚内蕴达孝生知适丁国步之艰难诞受皇图之付托虽卑词厚币祈有请于上天然清跸和鸾卒弗还于仙驭遭此非常之变幸寛罔极之悲臣奔赴莫遑哀摧待尽未有无父之国顾何责于他人不共戴天之雠愿弗忘于寝食
　　代黄侍御谢除直秘阁表
　　臣某言有司营缮敢缓奏功延阁髙华遽膺疏宠恩逾涯分愧极凌兢中谢伏念臣素乏先容曾无他技顷从罪废复被使令蔑有补于丝毫巳数霑于雨露如鸠工贱事实人臣效职之常而寓直隆名岂俗吏积劳可致适当录用咸出亲除猥及庸虚最为侥幸兹盖伏遇皇帝陛下任贤勿贰御众以寛虽名器未始假人于事功或先信赏不间微劳之录遂颁褒诏之荣臣敢不仰佩训词俯循分守田园可老志已厚于乞身沟壑未填义终期于报国
　　代京东西路提刑谢除直秘阁表
　　臣某言御命近畿督奸为职疏恩延阁得宠无名徼幸实多凌兢为甚窃以寓直册府比荣瀛洲厥选髙华用图俊杰如臣至贱终老无能岂容误列清流辄敢上干公议矧潢池啸聚初由所部之失防而天戈扫除何但小臣之出力遽颁优赏猥及罔功兹盖伏遇皇帝陛下位事惟能使臣以礼如天地之育万物本出无心虽犬马之有微劳未尝不录遂令庸懦亦被褒嘉臣敢不仰佩训词俯循分守丝毫无补志巳厚于乞身沟壑未填义终期于报国
　　代处州谢赐大成殿额并监书表
　　臣某言广殿揭名増严师道羣书分帙丕阐人文方伸控告之词遽拜逾常之赐宠私多士欢格众心中谢窃惟劝学之诚实系承流之责原徳行道义以立教非簿书米盐之同科士从城阙之游诗讥郑伯化行巴蜀之陋史韪文翁眷此小邦比更强敌倬然轮奂之美兴于煨烬之余独赐额有待于睿防之颁而载籍尚须于有司之给岂谓俯从众欲并自深仁恭惟皇帝陛下天纵多能学由古训大成集夫子之道丛编兼百家之书遂俾逺方均蒙美化煌煌奎画顿还旧观之神明秩秩牙籖孰识六经之简易臣仰承至意伸喻下民庶防目击而道存不必家传而户晓能修泮水顾鲁侯初本无功咸通孝经虽羽林犹知向善
　　代贺元防表
　　臣某言元正首祚聿修来防之仪广殿称觞咸拜履新之庆事循典宪欢浃神人中贺恭惟皇帝陛下辨色以朝向明而治踵玉帛于万国兴礼乐于百年容貌采章有辉庭燎穷荒絶岛悉献地图臣职守铜符神驰魏阙百官以正莫陪鹭集之班万夀无疆徒竭嵩呼之贺
　　代处州谢赐大晟乐表
　　臣某言比及羽旄肇新百度将以鼗柷下逮诸侯与闻铿锵之音咸中舞蹈之节中谢窃以乐由天作初不自于人为声与政通或可观于治道虽本之情性而无伪亦参诸律吕以成文断自圣神炳然制作恩从御府恵徧藩方眷此小邦顷遭强敌政新音之未嗣宜众器之申颁兹盖伏遇皇帝陛下尧仁如天舜功协帝干羽之舞可格有苗之顽咸池之音不愧洞庭之奏达之天下示以人和臣叨领郡符获亲圣制食肉而忘其味喜甚闻韶无徳以加于民赏慙进律
　　谢转官表
　　臣某言有司考绩着在典彛庶吏累劳驯陞品秩恩逾涯分愧极面顔中谢伏念臣猥以非才误膺烦使信天资之椎陋迷俗学之迂愚粗知莅官行法之方蹈兹绳检未有足国裕民之防丰彼货财方惧防功敢言冒宠兹盖伏遇皇帝陛下中兴王室博用人材念事业之欲及时宜赏刑之必贵实如天地之育万物本出无心虽犬马之有微劳未尝不録臣敢不靖共自守黾勉为懐誓殚小臣之私仰答大君之赐
　　谢赐厯日表
　　臣某言以初为常仰稽天运履端于始俯授人时颁及逺方咸知徳意中谢窃以璇玑观象在日月星辰之度不差鳯厯纪元于分至启闭之尤谨非推步能撮其枢要则授受或差之毫厘唯圣为能后天而奉岂止举行夫故事实亦开悟于斯民兹盖伏遇皇帝陛下刚健法干昭融如日居成功而弗恃格有孚于未占遂严正朔之颁以示迩遐之信臣敢不防恭以守兢慎而行皷舞靁风但禀神明之布令出入阡陌更知劝课之及时
　　又
　　臣某言嵗月日时无易天以人占治教政刑始和下从上令用颁寳厯申戒彛章凡暨有邦咸徳其赐中谢恭惟皇帝陛下至诚尽物之性内直与天为徒春赏秋刑顺隂阳而为用声律身度如权量之不私昭示王正克修祖武内以谨日官之职外以孚海宇之情臣叨领郡符仰承徳意履端举正莫窥天下之至神作事厚生犹识古人之大戒
　　广徳军到任谢表
　　臣某言民社之托本属循良樗栎之材误膺寄委初见士吏有腼面顔中谢伏念臣莅官无以逾人泥古不知为政谬更器使殊乏寸长顾虽小国寡民不多于讼诉然以薄才绵力何有于事功兹盖伏遇皇帝陛下体道无所不容责人弗求其备如父母之怜子岂弃无能思犬马之捐躯自图报效臣敢不恭承徳意恪守官箴倘未能仿循吏之为勤于抚字终不敢肆庸人之扰干厥典刑
　　提举两浙市舶到任谢表
　　臣某言总百蛮之珍式裨大计分一路之寄猥及菲材恩误使令情深战惧中谢伏念臣株愚自用推钝有余习成泥古之迷识昧趍时之变如汉蕃互市安能晓阜通之方而泉货交关或不详出纳之数冒荣如此图报谓何兹盖伏遇皇帝陛下至仁如尧大智似禹天临万物器使羣伦虽筦库必自任其能故贤愚亦各当其分遂令谫薄寖与选抡臣敢不寅奉诏条恪遵职守疲驽自竭尺寸是图虽慙无济剧拨繁之材见称能吏犹可举长财善物之令申戒攸司
　　谢除中书舍人表
　　臣某言伏奉告命授臣试中书舍人仍赐章服者载笔螭坳已惭非据代言鳯掖洊被褒陞惧宠任之难胜愧恳辞而莫获伏念臣空疎寡学梗野无文奋繇庠序之诸生进预簪绅之华贯一昨召从外服屡沐优恩东观冒荣蔑着汗青之效南宫备数阙闻起草之工寖膺言动之司遂摄丝纶之职凡委任必关文字顾盛名何取刍荛念已试之罔功技止如此遂忘归于久假士者笑之俯量妄庸有误褒擢兹盖伏遇皇帝陛下智临万物器使羣材任官必因其能每循名而核实责人不求其备亦略短以取长致兹迂愚滥被甄录臣敢不朴忠自守穷老益坚虽惭温厚之词莫追前哲尚竭糜捐之报不负初心
　　谢罢中书舍人表
　　臣某言亏靖共之操自速颠隮荷寛大之恩只从罢黜罪深责薄感极涕零中谢伏念臣本乏寸长误膺器使遂班清切进预论思初无补于事功漫糜廪给卒自贻于悔吝岂免人言未赐诛夷实由仁厚兹盖伏遇皇帝陛下修明宪度总揽权纲用法从寛责人贵恕如四时有生而有杀初不容心顾羣下或赏而或刑咸其自取臣敢不益深思于内讼仍恭佩于训词念小人懐私已之愚永当废弃惟大君存使过之义尚及糜捐
　　代谢中书舍人兼侍讲表
　　臣某言习口耳之陋初乏师承侍帷幄之严遽叨推择恳辞莫遂战惧惟深中谢窃以上性愈明本由于就学至人无已善在于取人故博延讲读之英以内辅缉熙之益有如薄伎亦被误恩兹盖伏遇皇帝陛下盛徳日新多能天纵虽圣若五帝而臣莫及岂待旁诹然保此三鉴而古为先未忘精考用收众善少赞多闻而臣猥以空疎滥陪清燕念游夏之词不措何补于经非尧舜之道不陈但坚所守
　　谢提举江州太平观表
　　臣某言挂名白简方懐不赦之愆窃食真祠遽受无功之禄荷恩至厚感涕惟深中谢伏念臣智识迂疎性资凡陋屡叨晋擢寖冒清华果招自满之灾亟就黜幽之典夫何幸防尚在哀怜兹盖伏遇皇帝陛下日月照临乾坤覆载度长絜大并众智以为公含垢匿瑕无一夫之弗获致兹罪戾未忍弃捐臣敢不俯励孤衷仰酬洪造望清光于丹陛昔缀鹓鸿饱红腐于太仓今同雀防
　　夏祭进银绢表
　　右伏以方丘既事礼洽百神列土修诚工兼数品前件物地効其寳妇献厥功伸严助祭之仪用广充庭之实
　　天宁节贺表
　　臣某言诞弥厥月适彰祚圣之符长发其祥申锡自天之祐照临所及抃蹈惟均中贺恭惟皇帝陛下徳配神明恩深动植六府三事罔不奏功四海九州率皆底贡宜介缉熙之嘏用符震夙之期臣属守偏州乐逢华旦诸福毕至歆成象于太平万夀无疆竭微诚于善颂
　　又
　　臣某言诞弥厥月庆肇一人长发其祥福均四海凡归覆焘咸极欢呼恭惟皇帝陛下睿知有临聪明时乂膺长生之寳箓袭滋至之天休善教得民悉被无为之化止戈为武咸归不杀之仁适丁载震之期用享既多之祉受命长矣庆万夀之无疆自天申之嘉四方之来贺臣逺分郡寄莫望阙庭惟歌天保之诗式继华封之祝
　　天宁节进银绢表
　　右伏以受命于天永启兴王之运役志于享用严修贡之仪事属典常责均臣子前件物地之所产时不敢渝闻中国有至仁偕来庆贺美万物能备礼愿効忠诚
　　天申节贺表
　　朱夏方中于赫离明之运至神诞育聿兴炎徳之符凡被照临惟深呼舞恭惟皇帝陛下尧仁兼爱汤政克寛善教得民坐格无为之化止戈为武潜收不战之功式丁载震之期宜受既多之祉迩遐共庆信顺交归臣属在庭闱阻趋观阙望天顔而睟穆莫缀清班祝圣夀之厖鸿第勤丹悃















　　钦定四库全书
　　东窻集巻十五　　　　　　宋　张扩　撰唘一
　　贺朱相公除观文殿大学士宫观唘
　　伏审秘殿陞华琳宫均逸礼亦异数示君臣相与之荣民具尔瞻识忠孝两全之懿除音初下众志咸孚恭惟某官道合伊周学醇孔孟议论蓍龟国体文章黼黻王言蕴正心诚意之明行尊主庇民之术勉从人望力济时艰屡进秉于国均式辅成于帝业文武并用勲名俱高昨纒陟屺之悲咸动去朝之念在故事有夺情之礼矧大臣怀忧国之心秉政期年垂休四海虽不以私恩而掩公义姑徇众心然未有仁人而遗其亲卒从终制及兹祥禫申彼彛章惟厚禄所以示念劳之怀惟隆名所以昭尊德之意幷举盛典式旌耆儒相亦有终大节已追于前古人惟求旧湛恩实厌于舆情某属守攸司阻陪贺客念文王在帝左右必用正人独裴度系国安危即还旧物聊修尺牍莫尽微诚
　　两府贺冬至唘
　　七日来复萌至信于黄宫五福类升召殊休于吉德若合符节罔差毫厘恭惟某官塞渊秉心刚大养气坐而论道允资燮理之功入则告猷密赞中和之化方对时而育物宜视履而考祥某属守攸司阻趋崇仭惭非史氏虽莫验当书之云嘉与国人获近披可爱之日
　　贺赵司谏唘
　　伏审光奉丝纶入司谏省升在七人之列雅符舆论之公恭惟某官学造渊源智周事物晋叔向古之遗直蔡子尼今之正人早以时髦洊跻华贯践扬滋久闻望弥隆铨总人材既擅清通之誉主张国是宜专绳纠之司矧当外侮而内陵政頼予违而汝弼忠良并用庙社惟休侧闻成命之颁咸徯大言之入拳拳顔氏中庸不诡于众人挺挺魏謩风烈无慙于乃祖即膺大用式副舆情某曽侍诲言倍深庆慰拘縻冗职阻造高闳雕鹗不羣孰识抟风之便燕雀自喜聊伸贺厦之私
　　贺范待制唘
　　伏审被恩中禁列职西清旌本朝尊用老成之荣彰圣君畴咨旧学之美除音初下公论咸孚恭惟某官学术深醇风度凝逺刚大养气塞渊秉心早负经纶之才屡膺清切之选独殚危悃上结睿知由起从忠义之家自然有公辅之望典宗支之属籍名教兴行繙史氏之世书是非曲当以愽闻彊识而参讲读之益以耆德硕行而兼辅翌之崇独先羣伦寖备数器用眞儒而天下无敌进君子则小人自消简在渊黙符众议逺者怀而近者悦岂徒士友之交懽鄙夫寛而薄夫敦是宜风俗之一变某曾亲绪论倍激卑悰属守攸司莫陪贺客所喜国是无震风零雨之揺更与词人同北斗泰山之仰
　　贺知绍兴府孟枢密唘
　　伏审光奉明纶雄分巨屛运筹决胜方资帷幄之谋宣化承流遽重兵民之寄旌麾所指民社惟休恭惟某官识洞天人智周事物身兼数器学贯九流早怀经济之材出辅艰难之世遂叅国政寖长枢庭兼允文允武之资善足食足兵之计入而告后既申唘沃之忠出则専城更效蕃宣之力加隆名所以示饯行之宠择近辅所以优卧治之劳一水相望未觉长安之逺千岩竞秀坐专越国之雄某属守攸司阻陪贺客聊伸尺牍莫尽微诚
　　迎张枢密自福州促召赴行在唘
　　伏审锋车趣召适遭国歩之艰衮衣言归实解君心之渴陞华秘殿劝讲崇筵姑彰眷遇之隆以示延登之渐再命而偻恩却坚辞一节以趍人争先覩威名震疉逺近欢呼虽主圣臣贤而后有为亦天意人谋不期而防恭惟某官材兼文武学际天人蕴大智不虑之明行真儒无敌之勇出将入相夷险一心尊主庇民忠良并用顷冠枢机之任仍提川陜之师强敌屡摧捷音踵至真祠均逸漫阅嵗时睿算折冲未忘筹策咸推旧德宜在本朝况晏安犹先天下之忧岂仓卒不为苍生而起唐祚未泯夕引道于汾阳蔡功非难断乃成于裴度即见介圭之入觐亟陪宣室之畴咨遂正钧衡以安庙社某滥将使指夙荷恩私逖逺门墙屡更嵗律用汝作霖雨行副具瞻必我为镆铘敢羞自献
　　谢新恩祝先軰唘
　　伏审日邉渊问笔走风云仗下胪传名雄龙虎丹自竭广誉疾驰言事不愧草茅立身可显父母恭惟新恩秘省材高当世学慕古人贤闗忠孝之称孰与何蕃之高行宣室鬼神之对无如贾谊之少年发策万言收功百战议论不减晁董文章可軰杨卢绰然游刄之有余焕尔盛名之难揜岂但防犀擢象即防耸壑昻霄某属主郡曹曾亲眉宇未遑操牍先辱飞缄昔见陆机之文欲焚笔研今喜马周之仕素习宪章聊陈燕雀之诚少歆草木之味
　　贺陈叅政知湖州唘
　　伏审得请严宸分忧近服輙借疑丞之重少伸师帅之尊霅水可杭觉长安之未逺棠隂故在慰呉地之见思卧治无烦令行自屈恭惟某官浩气直养纯诚内融广大精微如亲授孔顔之学雄深雅健初不多崔蔡之文早怀经济之才出佐艰难之运徧仪禁路叅赞国钧学而后臣伊尹专格天之美用之无敌仲尼致侵疆之归暂解繁机出膺外阃以鉴庙堂之余论复糠粃州县之疲民尝屑意于区区已得名于赫赫凡乐职中和之化皆大儒调一之功矧异时鱼稻之乡乃今日股肱之郡莼鲈登市雅称泽国之上游山水优贤更托老僊之补处风流可尚今昔相望某猥以庸虚误防采録昨滞江湖之逺毎霑牙颊之余虽鸟羽兽皮卒不登于器用然牛溲马勃犹未外于牢笼某属守荒城阻趍崇仭谬勤缄尺莫既忱诚愿计日于及请抠衣于函丈岂但文章之事附子贡以得闻庶几名利之心见紫芝而俱尽
　　代贺婺州范龙图唘
　　伏审祗膺宸綍进直河图屡分名数之优增重藩宣之寄庇庥所及歆艳为多恭惟某官清明持躬岂弟立政郑国侨古之遗爱蔡子尼今之正人暂拥一麾亟闻善最羣偷屛息桴鼓不鸣诸县丰登襦袴俱有果被司勳之上赏遽陞内阁之华资佩犊带牛式副用贤之举赐金增秩何慙共理之良某老守一方并邻千里虽在望尘之列莫修贺厦之仪徒竭肺肝畧伸毫楮
　　转官谢提刑唘
　　天官考绩精及毫厘俗吏累劳艰收尺寸虽系陞迁之常格良由调防于平时恭惟某官靖共禔身忠恕接物平反庶狱民自以为不寃保任众官士各伸于知已遂使备员之冗亦叨进秩之华未遑修谒于门墙喜逾识面聊复寓诚于竿牍愧不尽言
　　贺中书潘舎人唘
　　伏审地禁职亲莫如西掖言扬德进允属儒臣宜简在于深衷用申颁于显綍有邦咸喜舆论称公恭惟某官刚毅不囘清眞无挠文章得中和之气岂尚浮词谋谟行正大之言实追前哲早怀王佐之学出遇圣明之时骤歴华涂寖居言责毎于崇论宏议初未尝枉尺而直寻及其原始反终葢皆是尊君而亲上屹如砥柱障厥狂澜念忠荩之不诬宜论思之是頼遂承雨露入掌丝纶愿敷噩噩之文用塞洋洋之耳大手笔则称燕许超冠一时言制诏者推杨常满符公议即膺大用式正羣伦某逖逺门墙屡移嵗律阻陪下客与瞻荷槖之羽仪黙想九重将唘金瓯之名姓
　　贺中书任舎人唘
　　伏审被命中宸升华西掖儒学尊用彰本朝之清明王言时孚致四方之耸动多士相庆有国惟休恭惟某官操行端方风度凝逺刚大养气塞渊秉心探六经之赜而论不诡于圣人掇百氏之英而文独高于作者早由民望出济时艰慕前贤难进易退之风行当世激浊扬清之义父书熟读岂徒手泽之存国是不诬宜在汗青之选昨赐还于真馆固雅意于本朝屡竭嘉猷式当睿意汉文思见贾谊问岂专于鬼神齐人莫如孟轲言必陈于尧舜遂承雨露入掌丝纶以雄深雅健之词处润色论思之地大手笔则推燕许超冠一时言制诏者称杨常满符公论即膺巨用式赞洪钧某伏读除书欣闻盛事阻陪賔客杂珠履以前趍黙想姓名覆金瓯之将唘
　　贺中书胡舍人唘
　　伏审被命中宸升华西掖儒学尊用彰本朝之清明王言时孚致四方之耸动多士相庆有国惟休恭惟某官操行端方风度凝逺刚大养气塞渊秉心禀彊识愽闻之资深造前贤之阃奥明大中至正之道独障邪説之横流夙负经纶之才屡膺清切之选昨陞柱史表用正人顾遭逢愿治之君首开纳有为之论不忍少屈示尊所闻念去国者七年已循墙于三命及还旧物益罄丹衷进君子则小人自消用眞儒而天下无敌遂承雨露入掌丝纶以雄深雅健之文处润色论思之地大手笔则推燕许超冠一时言制诏者称杨常满符公论某钦闻成命喜越稠人属守攸司阻陪下客未识紫芝之面苏源明固已怀慙将登元礼之门孔文举岂容无説
　　贺张参政经筵唘
　　伏审召从方面亟承帝命之休入侍金华式解君心之渴除音初下众志咸孚恭惟某官道合伊周学醇孔孟眞儒无敌大器晚成兼允文允武之资蕴至大至刚之气勉从人望出济时艰谠议明谟尝蓍于国论高文大册定黼黻于王言顷辞机务之繁出寄蕃宣之重仁声所暨民颂惟休虽虎节熊轓用绥怀于逺服然衮衣赤舄宜增重于本朝果被丝纶入参帷幄天下咸推其旧徳圣心式伫于嘉猷岂徒彰眷遇之隆亦以示延登之渐遂端百揆以正万邦某逖逺门墙寖移嵗月限拘冗职阻诣高闳注目旌麾莫遂望尘之拜寓诚竿牍聊伸贺厦之私
　　囘德兴陈宰唘
　　伏审被命中宸牧民剧邑车音至止士论翕然恭惟某官学问该通风猷敏劭传家素业既克绍于箕裘试吏长才顾何难于根节伫听鸣琴之政遂颁增秩之恩某衰病余生亲依大庇即候旌麾之入用修桑梓之恭欣幸之私敷宣罔既
　　囘巢县汤承议唘
　　伏审入国问俗望徒属于德公事贤友仁礼未修于孺子遂蒙徃教深服防谦恭惟某官杞梓良材圭璋令器愽闻彊识朝论推先茂实英声士心畏仰久劳州县之职未厌簪绅之言坐闻淮壖均沐仁政出宰百里雅高赫赫之名报政三年即书上上之考某属拘守土莫获踵门徒佩箴规之切磨如聆亲炙之謦欬
　　囘饶州王舎人唘
　　伏审祗奉丝纶雄分屛翰借一时之旧徳涖千里之良民旌麾甫临士卒交庆恭惟某官学窥圣奥名重儒先入侍殿坳直笔允推于南董出临藩服仁声逺继于龚黄洊膺鄱水之符即听锋车之召某顷尝亲炙误辱记存所喜观瞻共获披云之快独怜老病未忘蒙雾之私
　　囘德兴汪尉唘
　　伏审拜命明庭效官剧邑车音至止士论翕然恭惟某官负康济之才蕴渊源之学见推多士峻列贤科官卑未免于抗尘家便不妨于将母贼曹况自不恶早闻部曲之令严彩棒行复可悬始信神僊之吏隐某未遑修问先辱贻缄久怀蒙雾之私即遂披云之幸
　　贺兰侍御唘
　　伏审祗膺宸綍擢正台端符公论之所推旌直言于巳试渊衷简在众志咸孚恭惟某官操行端方风度凝逺刚大养气塞渊秉心彊学待问则左右逢其原修身践言则从容中于道慕古人难进之节怀君子勿欺之忠早立王庭志不闗于声利徧仪朝路神益介于靖共昨自霜台暂休琳馆旋被锋车之召入参卿寺之华密唘嘉猷遂当睿意惟南榻总风宪之任于天子为耳目之司倘非愽闻强识之才孰在激浊扬清之选欣闻遴柬允属老成庙社均休华夷率服抟风劲翮共观排击之鹰鹯当路清尘岂有纵横之豺虎遂膺大用式正羣伦某属守郡符阻趋賔庑喜而弗寐方侧耳于凤鸣言不成文聊伸毫于鷰贺
　　贺范内翰唘
　　伏审光奉丝纶入専翰墨鼇禁旧称内相陋有司可杂他才天子倚为私人如上帝别开官府登用儒学尊荣朝廷公论所推有口皆庆恭惟某官道大而德愽心正而意诚识天地之纯全探圣贤之微隐发为言行着在词章挈是非褒贬之权衡立治乱兴亡之鉴近主盟于后学逺追绩于前人故著书以孔孟为宗师获由古训而作史若迁固之父子法本家传煌煌从槖之羽仪表表士林之领袖践扬既久眷遇弥隆召从内阁之华进长金銮之直密叅帷幄间侍谋谟岂惟润色之称工实亦论思之多助初见一时之号令还追上古之风流文成口占将脱玉堂之吏腕词与意防骤感山东之士心黙数本朝居多大手顾才雄于一代号世掌者几人侧闻雨露之颁咸喜箕裘之绍夜陪清燕孰惊莲炬之还名简渊衷即报金瓯之唘某谬当任使辱在记怜所幸衰年屡观盛举尚阻门墙之谒徒勤竿牍之修虽阙然鸡鸣狗盗之间有喙三尺犹瞠若墨卿楮生之后时见一斑
　　朱内翰通问唘
　　鼇禁职亲独以私人而视草龙门地峻谁为下客以抠衣缅惭蒲柳之余曾挂齿牙之末侵寻嵗月逈隔江湖虽贵贱之不侔岂寒温之可废輙忘固陋上渎威严庶仁人有取于堂下之言使俗吏得以见胷中之意恭惟某官道穷圣域名重时髦北斗泰山仰高明于众目太羮元酒薄滋味于斯文宜圣君于投戈艺之时访旧学于诐行邪辞之后思亷正色而士气夺岂尚空言仲尼在朝而侵疆归寖图逺効葢润色论思之既久则弥缝唘沃之滋多虽海内举知其为师儒之宗于禁中实赖以裁军旅之事言求诸道自坚匪石之忠善则称君谁见补天之力即膺诏命入赞机衡选众而举伊臯遂契帝心之简耻君不及尧舜更观王佐之竒某猥以薄才例乘一障昔曾侍夫子虽文章之事庶几可闻然不见紫芝顾名利之心若为俱尽玉堂多暇暑气方熏愿言调防之精式副倚毘之重
　　贺侍讲胡内翰唘
　　伏审光奉丝纶入司翰墨禁中旧称内相非麄官可杂他才天子倚为私人用真儒所谓极选交欢多士增重本朝恭惟某官塞渊秉心刚大养气学淹坟典识洞天人造至道之奥阃而言不诡于圣人障邪説之狂澜而文独高于作者早膺睿眷入与英游移风俗而厚人伦雅推常德断国论而谋王体咸仰嘉猷峨峨轩陛之羽仪耿耿国家之药石代言西掖涣号令于风靁劝讲金华证古今于鉴召自贰卿之峻密専视草之荣岂徒润色之称工实亦论思之多助审言之文壮丽得屈宋仅作衙官毕諴之议详明知颇牧已归禁籞遂参大政式赞洪钧某属守攸司阻趍崇仭夜陪清燕孰惊莲炬之还名简渊衷行庆金瓯之唘
　　宰执贺正唘
　　嶰管飞灰聿新嵗律日官颁厯钦授人时当品彚之咸亨宜仁贤之有庆恭惟某官道高辅弼泽被华夷蔚然社稷之名臣膺此国家之重寄履端于始既克济于猷为何福不除式交归于信顺人心所向天听弗违某属守小邦阻趋崇仭莫陪众客进称难老之觞但与有司均奉始和之令
　　宰执贺正唘
　　嵗时谨令送寒气于土牛风俗从宜介眉夀以春酒肇唘王正之吉黙迎神贶之休恭惟某官塞渊秉心刚大养气对时而育万物咸遂其宜作善以防百祥各推其类宜集惟心之庆式彰难老之符人心所期天听不逺某叨将使指阻诣賔闳虽莫陪旅进旅退之俦窃私怀善颂善祷之请总三百六旬之数于此履端书二十四考之勲自今其始
　　知州贺正唘
　　嶰管飞灰聿新嵗律日官颁厯钦授人时当品彚之咸亨宜仁贤之有庆恭惟某官温恭立德平易近民稔闻千里之怀仁岂待期年而报政履端于始既克济于猷为何福不除式交归于信顺某属拘官守阻诣賔闳輙倾颂祷之私聊寓缄縢之末
　　贺运使李学士唘
　　伏审祗膺宸綍擢领漕权名在蓬山光生浙部恭惟某官学通世务望冠时髦楩楠厦屋之材瑚琏宗庙之器中正自守无施不宜要剧屡更所至称治顷被承宣之宠久専屛翰之雄恩威流行士吏帖服就陞使节总裕民财以呉越之封疆旧称繁富非管萧之材畧孰任斡旋即见钱流遂膺环召某叨分符竹获仰旌麾未亲眉宇之温已幸德风之偃聊伸尺牍莫既微诚
　　又除直秘阁谢运使唘
　　伏以偏州营缮敢怀择事之私延阁高华遽被念劳之宠在叡明虽须赏劝于朽钝犹是误恩盖筑室贱工不必贤有司乃能就绪而第功优课良由部使者乐于成人恭惟某官靖共禔身忠厚接物顷将使指出按列城存好贤予善之心用畧短取长之术优于保任致此超逾踵唐贤图绘之荣已慙非据念道州催科之拙尚赖曲全姑叙情诚莫伸报谢
　　贺赵参政除枢密都督川陜唘
　　伏审光膺明命宠被元臣进长枢庭雄开督府朝无阙政方寛黼扆之忧国尔忘家遽唘元戎之乘用真儒自然无敌致四方敢不咸怀恭惟某官持躬清明养气刚大学王者事为君子儒重德镇浮禀河山温厚之气赤心自许应国家艰难之时顷由风宪之司入赞枢机之任嘉猷屡告睿眷弥隆始坐镇于长江屡申威于逺服载叅国政未阅嵗华谓在帝之左右罔匪正人则自陜以东西宜有行者除音初下众志咸孚倘非陈借箸之竒何以重登坛之拜冠本兵之地名数益崇督诸道之军川涂并进先声所暨强敌自穷岂图三捷之功盍举万全之计决胜千里虽借畱侯发策之良无逾老臣亦自充国请行之鋭某钦闻成命喜越稠人不期垂老之年尚见中兴之举用汝作霖雨行庆召还必我为镆铘敢羞自献
　　贺石殿院唘
　　伏审光膺宸綍擢副台端符公论之所推信嘉言于已试善恶有考自然国是之彰名分益严岂复官邪之败交懽多士增重本朝恭惟某官清明持躬刚大养气据经引义论不诡于圣人咀英茹华文独高于作者早由时望洊歴要涂専讲席于成均词无邪诐校羣书于册府学有师承涵泳既深声猷弥劭果膺眷注寖被柬求惟御史耳目之司实天子纪纲之地献可替否如龟筮之不诬激浊扬清如鹰鹯之独立忠良并用庙社惟休侧闻成命之颁咸徯大言之入某限拘官守阻诣賔闳窃符舆论之归骤见正人之用喜而弗寐方属耳于凤鸣言不成文聊寓诚于燕贺
　　贺王殿院唘
　　伏以绣衣持节久钦八俊之威名记室縢缄忽奉五云之翰墨礼虽嫌于往敎善或乐于取人猥及非才顿生荣耀恭惟某官存心忠恕秉德温柔璞玉浑金世莫名于器用青天白日人皆仰其清明屡拥使麾式专国计萧何任重颇尝漕给闗中刘晏功高如见钱流地上行被赐环之宠入膺持橐之荣某属守郡符逖违賔馆莫遑操篲之谨徒辱赠言之温永为箧笥之光难报琼瑶之重
　　提举市舶司到任后谢前两府知州唘
　　伏以海市分珍式禆国计輶车误宠寖假使权曾是谬庸輙膺委使窃以地不爱宝裕然南库之瑰竒敛弗及民久矣蕃商之交易昔在承平之日居多增羡之储偶遭艰危驯致废弛欲举旧政当求通材如某韦布诸生桑榆晚景株愚自用椎钝有余习成泥古之迷识昧趋时之变安有善策以来逺人似是马曹世巳讥其疎阔俾登龙断事必致于颠跻责任如此其艰报効以何为称退量忝冒实有夤缘兹盖伏遇某官言合臯陶道侔伊尹功存社稷名重华夷暂辞机务之繁出任藩宣之寄博求羣彦协济中兴虽筦库必因任其能故贤否亦各当其分遂令谫薄寖被甄收某敢不防恪奉公精勤守法稽泉货出纳之吝为簿书漫灭之防虽慙无济剧拨繁之材见称能吏犹可举长财善物之令申戒攸司
　　贺户部李侍郎唘
　　伏审升华西省曾未淹时擢贰版曹亟闻登用倘非兼政事文章之美何以供掖垣台阁之求儒术流行天下自臻于富庶仁贤信任国中岂患于空虚简在深衷满符公议恭惟某官刚大养气塞渊秉心挟数器以济时全三才而贯道穷广大精微之学不诡于圣人属雄深雅健之文独高于作者自其卒业于父兄之日早已策勲于翰墨之场多士推先众目共惊其耸壑达人委运十年反堕于积薪流落江湖侵寻齿髪逮真主建中兴之业图旧人为共政之基再下锋车遂持荷槖虽士友兴嗟其晚遇然朝廷喜得于老成典诰深醇实盛时之帝制宪章明习真后軰之吏师惟胷中素有成谋故意外俱无难事宜自代言之责遽分足食之忧刻烛占词方惧吏曹之腕脱举鞭授算已惊平地之钱流即赞枢机式从民望某逖违墙仭寖阅嵗时侧闻成命之传倍越稠人之喜门无畱谒趦趄独后于賔僚言以见诚骫骳敢惭于缄尺
　　贺张枢密再除知院唘
　　伏审召自逺方行弗遑于俟驾入承温诏位复冠于本兵符九州四海之公言彰千载一时之荣遇谋同筮欢浃神人恭惟某官谟合臯防道侔伊吕蕴至大至刚之气兼允文允武之资出济时艰勉从人望顷尝専将军阃外之寄身试其劳力请分天子西面之征事成则退属兹彊敌窥我长江敢慿射雕之雄妄有投鞭之议庙堂致胜尚渴全筹将士折冲仅传小捷既下亲征之诏盍图共政之人方唐宗兴当馈之嗟宜谢傅为苍生而起矧乃枢机之地实参帷幄之谋而且攻守便宜久归经畧蕃汉部曲旧熟抚循自应壶浆箪食以迎王师谁不下马投戈而拜吾父畱侯辅汉功名卒推而不居裴度平淮威令亦几于复振遂端百揆以正万邦某伏读除书欣闻盛举恨拘官守阻诣賔闳云潝而兴孰识蛟龙之得志厦成而贺聊同燕雀之怀恩
　　贺宣州郑侍郎唘
　　伏审祗奉明纶雄分近服以忠良之旧德牧凋瘵之疲民旌旄所临士吏胥庆恭惟某官风猷敏劭度量闳深为君子儒学王者事夙负经纶之蕴出逢艰棘之时愽闻彊识而议论不诡于圣人济剧拨繁而器业特高于世用握兰省户早擅誉于弥纶持槖贰卿更尽忠于献纳起从真馆坐镇雄藩矧宣城素号名邦于江左尤为沃壤加以循良之政允资恻隠之仁即观治化之成旋奉诏音之渥某叨膺小垒服在下风未遑操篲于门阑喜逾识面聊复寓诚于竿牍愧不尽言
　　贺徽州呉守唘
　　伏审祗膺凤綍荣佩鱼符辅世长民德莫先于恺悌承流宣化众共仰于循良旌斾甫临士民称庆恭惟某官才猷敏劭趋操靖共中正自守而无施不宜要剧屡更而所至称治宜承密命来镇大邦阳城之守道州行催科弗扰之政曹参之治齐国倡清净无为之风坐使比邻获遵轨则伫闻优最入侍禁严某猥以非才误分小垒莫陪下客少修执贽之仪徒与数州共获亲仁之寳
　　贺兵部折尚书唘
　　伏审祗膺宸綍进长夏官肆求歴试之材用称久虚之选交懽多士增重本朝恭惟某官塞渊秉心刚大养气内蕴济时之畧外彰华国之文怀近臣谏行言听之忠必称尧舜挟上将战胜攻取之策暗合孙呉昨唘戎行屡専师阃旌旗改色草木知名宜膺眷顾之恩亟奉赐还之诏贰卿起部百工咸精其能承命枢庭四方弗匿厥防遂班常伯式正羣伦表国家多用于忠良示官府交修于纲纪岂但五符尺籍各有司存要知三畧六韬悉归度内旋膺大用入赞洪钧某伏读除书欣闻盛事莫陪下客杂珠履以前趋徒想盛名覆金瓯而将唘
　　贺程发运唘
　　伏审召从蕃服简在一人宠以使权雄兼数路复祖宗百年之基业建国家万世之规模成命初颁有邦咸喜恭惟某官学该坟典识洞天人智术精深材猷敏劭剸繁治剧临机无畱刃之难考古騐今遇事若提纲之易早从民望出济时艰揽辔登车遍厯外台之选剖符慿轼屡持名郡之权服在西清允称元老岂独践扬之滋久实为献纳之居多是宜旌其盘根错节之劳付以挽粟飞刍之任萧何辅汉颇尝漕给闗中刘晏兴唐如见钱流地上遂闻优最旋奉褒音入赞洪钧仰裨圣治某逖违门仞寖越嵗时谬分军垒之符获缀部封之列愚而自用媿无一日之长退省其私喜有二天之托










　　钦定四库全书
　　东窻集巻十六　　　　　　宋　张扩　撰唘二
　　代贺王相公收复朔方迁太傅唘
　　伏审宠膺异数秩正三公旌周公有众人所不能为之功待伊尹以王者学而后臣之职交懽夷夏增重朝廷窃惟幽蓟之区久阻冠裳之教敢忘大德輙败信盟肆兴有罪之诛屡上肤公之奏还职方舆地之版见都防金城之安成师言旋广殿称庆畴兹庙算允属相臣葢辅弼兼文武之材中専密论虽将相制邉陲之命悉受成谟参稽一时汗马之劳孰与万世勳猷之逺发纵议赏此萧何所以居功臣之先应变如神非姚崇孰能成天下之务宜陞师傅之任以尊帷幄之谋恭惟某官以道佐王推忠许国専冢宰秉钧之任隆真儒无敌之名杨绾当朝藩鎭为之撤乐仲尼辅政齐人归其侵疆矧当奏凯之辰大啓畴庸之典惟明主论一相礼宜絶于百僚惟大臣虑四方身不亲于细事坐而论道入则告猷遂正位于三槐以勒功于九鼎某叨尘寄委夙荷钧陶庆四方之攸同仰一德之咸有房龄善蔵诸用名谢了然郭汾阳功葢一时朝无忌者弥深颂咏倍越等夷
　　代黄侍御处州到任谢宰执啓
　　伏以祗膺宸笔叨奉印章擢从冗散之余付以承宣之寄授命弗称感怍交深窃惟道德之威成安强昔重诸侯之职郡邑之治本恵养雅高循吏之能矧括苍之名区廼少微之分野狱讼素简贤才居多虽骤更兵火之残已纯被朝廷之化省刑薄赋潜销窃弄之潢池佩犊带牛益表太平之官府宜得忠良之士助宣寛大之恩如某者学不适时智无逺虑误蒙羽翼寖被陶镕防之稠人广众之中授以激浊扬清之任初欲明目张胆过自激昻终无片语只词稍可采録遂致颠踣益重悔尤莫知娄公盛徳之容但慙仁杰竒士之荐洎投闲于真馆更坐耗于太仓岂容齿髪之衰尚分民社之托退量忝冒夙有夤縁兹葢伏遇某官师先圣无道威文耻吾君不若尧舜处心匪石平国如衡当明王交物有道之时任上臣事君以人之责遂令末路更借一麾某敢不激励孤衷讲求要术治贵清静未遑贪赫赫之名政拙催科颇愿书下下之考庶不愧行已之耻以无负知人之名
　　代知处州黄侍御再任谢宰执啓
　　伏以治民无状初惧黜幽拜命有加复蒙因任宜退而进得宠若惊深惟列土之封实负承流之寄虽在殊方逺峤亦有小国寡民当循名责实之时岂尸禄养疴之地倘非最课敢议借畱重念某韦布诸生桑榆晚景顷繇冗散重误使令效官本无他长为郡安有殊绩治贵清净徒知避察察之讥政拙催科宁望免下下之考十万户未蒙其福二千石孰以为良既不能效曲阿饰非以干虚名又不敢如王成矫伪以规显赏自信寻常之学妄图尺寸之功亡补官私寖縻禄廪宜公论去其甚者矧谬政安可再乎假宠自天原恩有地兹葢伏遇某官仪刑百辟师保万民言听计从体伊尹自任之重功成治定戒周公无逸之难坐销兵戎不动声色肆求有德分长庶邦共图不防之基岂责速成之效故及而代近虽申戒典刑而报政之迟间亦少纾嵗月遂令朽钝例辱记怜某自知妨贤何以报国誓殚千虑冀补万分虽慙无济剧拨繁之材断不取因陋就简之策五日京兆尹耳自然积毁之顿消三年郑人诵之万一去思之可勉
　　代贺白太宰啓
　　伏审祗膺宸綍擢冠冢司增重庙堂交欢夷夏窃以主论一相惟图旧人宰正百官不亲细事繄道隆德骏则足以当眷遇之渥非言忠谟嘉则孰能副考绩之艰运属圣时朝多耆德方审厥象而求傅説宜选于众而举臯陶岂曰人谋是为天意恭惟某官望隆四海学贯九流大器晚成真儒无敌徧歴疑丞之位咸推社稷之臣裴度精神年弥高而德弥劭子仪勲阀朝不忌而主不疑遂升槐鼎之崇式正钧衡之重某叨尘委使辱在记怜闻大老盍归乎来巳深庆贺无一夫弗获其所尚托陶镕
　　又代贺徐太宰啓
　　伏审宠膺宸綍擢冠冢司当大人继明照四方之辰居上相代天理万物之职谋同筮欢浃神人恭惟某官言合臯陶道谋伊尹真儒无敌大器晚成尽臣节于三朝参政机于二府文武并用勲名俱高比鎭北门密专畱钥建守在四邻之固申外防诸将之严方朝廷圗任旧人宜中外推先耆德遂符帝梦入秉钧衡东山之有衮衣虽起归公之恋商岩之作霖雨终谐用汝之谋尊萧何善讲成规叹房乔兼持众美坐致太平之业力还上古之风由周而来七百余年孰加孟氏书唐之最二十四考雅俟汾阳某叨与使令夙蒙知遇亲逢盛事喜越常伦邻哉邻哉永庆风云之防人耳人耳敢逃鑪锤之功
　　代贺起复李左丞啓
　　伏审祗奉宸纶召还机政事闗庙社之计义断闺门之恩卿士恊谋华夷徯志恭惟某官学通要妙业富经纶曽闵事亲臯防许国早由道德之选入践纲维之司体貎逾隆勲猷益着献替系一人之可否用舎为四海之重轻顷罹陟岵之悲咸动去朝之念无人乎大君之侧当议夺情求忠于孝子之门是云举类惟圣人乃能义以起礼故天下咸知国尔忘家简在渊特虚旧位宜谢傅为苍生而起俟周公以衮衣之归遂正洪钧允仪百辟某逖违门仭寖阅嵗时怀娄公厚德之容愧豫让漆身之报用汝作霖雨伫观膏泽之霑必我为镆鎁敢避祥金之请弥深颂咏倍越等夷
　　代贺赵右丞啓
　　伏审祗奉明纶入陪大政交欢夷夏增重朝廷窃以万几根本于尚书二丞参稽于国柄左纲右辖均谓辅臣硕德宏才乃副高选惟圣主洽文明之治于近隣加礼貎之崇凡预登延必亲识防服在二府冠于百僚虽云侍从之班毎因文字而进恭惟某官庙廊柱石国家羽仪眞儒通天地人良史兼才学识早繇翰墨入侍禁严大册高文温厚可追两汉嘉谟谠论都俞不愧九官果膺侧席之求遂正持衡之任某夙蒙知遇获在甄陶尝陪鹓鹭于中庭毎叹麒麟之千里马周骤用雅高论事之明处约已衰但怀如志之判其为欣戴实倍等夷
　　代谢周中丞论荐啓
　　伏以效官无补久愧素餐论荐甚优猥私下品孰料张季十年之滞遽玷山公一字之知得不待求劳祗以惧且寒士虽伸于知已而小官或困于谋身凡更相汲引而仕于朝必预在闻知而得其实岂谓德信未达于义气踪迹素昧于平生而乃隂借吹嘘骤加翦拂溢以齿牙之誉逾于衮绣之荣此殆非俗吏之所能为葢亦是众人之所不识矧中执法以触邪为职厥选甚高而侍从官无外交之私靡容茍合宜得非常之彦廼当特达之知如某者江湖废人麋鹿与友未能免俗亦漫为官但知糊口于四方敢愧折腰于五斗属有东南之役谬更簿领之繁亡益官私寖移嵗月深虞李守或以冗逐裴琰之敢意晋公乃能逺取白居易退量忝冒夙有夤縁兹葢伏遇某官先生学师圣人行满天下浑金璞玉器用莫名元酒太羮文章近古久居风宪之任独着忠良之称举善无遗待人甚恕下体兼收葑菲先容不问梯媒遂俾庸虚亦蒙采録某敢不勉寻旧学益励初心未识紫芝虽负苏源明之耻见称文举顿伸祢处士之狂誓不废于检身庶无忘于报德
　　囘温州举人硌
　　伏以献贤能之书与闻末论揭龙虎之榜喜得英材惟永嘉望重东南而前軰类高名节逮兹秋赋允契月评不独才华可配于古人实亦行义有闻于乡老恭惟觧元秘省词尚体要学穷渊源笔扫千人壮春蚕之食叶文成七歩笑老獭之祭鱼争先黄绢之辞妙中青钱之选某索居久矣旧学茫然谬持权衡颇珉玉初期防十得五少厌浮言安知絶伦逸羣尽入公举縢缄见贶借誉过情莫报琼瑶之珍永为箱箧之好感佩之意敷述奚周
　　代谢京畿监司奏辟畿令硌
　　伏以被命公朝得官大邑安有善政式寛疲氓入境之初腼顔何措窃以县设令长最号近民汉推郎官乃使出宰其后士论轩轾或云补外之徒劳遂令国势重轻寖类持衡之偏胜稍欲复古亦在随时至如许监司严辟举之科固已胜吏部用平配之法矧王畿内附尤非诸夏之等夷而强敌横侵新致残兵之抄掠扶伤起废济剧拨繁必求刚敏之材始善拊循之术如某者天资椎钝俗学株愚泥古而不通今闻一而未知二顷尝负狱官之责亦粗谙法律之文虽一方之民自以不寃然三嵗之课卒无可考遽当百里之寄孰任三年之成兹葢伏遇某官寛厚有容刚方不挠人怀恺悌神介靖共轻轩冕之倘来洁冰霜而自守屡将使指数访人材故尝畧短以取长但期防十而得五遂令谫薄亦与使令岂惟有意于滞淹是亦不遗于故旧某敢不周旋三尺黾勉一心不忘劝课之勤庶补催科之拙人其涂炭近当取戒于鲁山我有田畴后或讴歌于东里誓为报効非饰虚词
　　代黄侍御除直秘阁谢宰执硌
　　伏以有司任职敢稽营缮之勤命綍疏恩遽被高华之宠功不当赏愧甚于荣窃惟延阁之清名实系圣明之妙选萃旷古图书之秘待四方英俊之游自祖宗以来未始假人非文字之优不在此举如某者天资朴鲁世事迂疎鼯鼠之技易穷犬马之心徒在顾未遑于救过岂有意于言功念兹兵屯安集之初适有庐舎缮完之役恭被诏防严责课程庀徒鸠工仅除风雨之陋行庆施惠遽沐乾坤之私矧当构用之时尤负冒荣之惧退量侥幸实有夤缘兹葢伏遇某官道贯羣伦恩施四海体伊吕尊君之义怀丘轲利物之心乐事劝功察微劳而必録信赏必罚辅明主以有为遂俾常流亦叨异数某敢不洗心涤虑奉法守公章句腐儒昔虽与校雠之选簿书俗吏终难陪清切之联尚冀异时或收报効
　　代贺何中丞唘
　　伏审被恩宸扆擢长霜台简在渊黙符公议惟明天子重风宪之任以中执法为耳目之司所以纠正官邪主张国是欲在位者无淫朋比德而分职者皆趍事赴功必得刚明之材乃当弹击之寄恭惟某官文章典雅议论深醇早冠儒科遂持从槖晋叔向古之遗直蔡子尼今之正人果被眷知骤膺倚信善感章疏时人叹其凤鸣温造威名藩将为之胆落即见动揺山岳岂徒诃问狐狸某夙荷记存倍深庆慰孙处约如志之判行践前言张万福垂老之年更观盛事
　　代贺燕大尹唘
　　伏审疏恩宸扆擢尹帝都名闻一时论慰多士惟京邑为四方之极素号浩穰而天府居三辅之中尤先弹压倘或隄防之不密必致威名之顿伤如赵广汉钩距得情仅能屏息盗贼若隽不疑经术决事廼宜称重朝廷材兼古人时得杰士恭惟某官学通今古识洞天人闻望争先时髦风流不减前辈出将漕计毎见钱流入贰民曹稔闻贯朽暂借贤于从槖亟总治于神州发伏擿奸刚果无逾于张敞急彊缓弱威严孰比于翁归即被褒音遂膺大用某逺分郡寄阻诣賔闳莫与国人共负神明之畏倘遭田父犹知风化之醇
　　代贺宇文内翰唘
　　伏审光奉丝纶入司翰墨弟兄相继朝野称公窃以金銮玉堂最居禁密王言帝制专取文章无所统属则擅私人之荣间待谋谟则高内相之选歴观前軰均号钜公倘非庠序通经之儒孰副朝廷视草之职恭惟某官材兼文武学贯古今贾谊少年已建三代治安之策栁浑髙见兼识万里军戎之情比防元帅之谋深体渊衷之念韬钤未试筹画甚精方勤赠策之行遽被赐环之渥审言文词壮丽得屈宋当作衙官毕諴议论详明知颇牧已还禁署即见风靁之号令可防虞夏之典谟某夙荷记存尤深庆慰共歆莲烛之恩数即唘金瓯之姓名倚任独亲孰出宣公之右华近对筦更追温氏之荣









