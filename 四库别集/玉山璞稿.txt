　　钦定四库全书　　　　　集部五
　　玉山璞稿　　　　　　　别集类四【元】
　　提要
　　【臣】等谨案玉山璞稿一巻元顾瑛撰瑛一名阿瑛又名徳辉字仲瑛昆山人少轻财结客年三十始折节读书与天下胜流相唱和举茂才署防稽教谕辟行省属官皆不就年四十即以家产尽付其子元臣卜筑玉山草堂池馆声伎图画器玩甲于江左风流文采倾动一时后元臣仕为水军副都万户元亡随例徙临濠瑛亦偕往洪武二年卒尝自题其画像曰儒衣僧帽道人鞋天下青山骨可埋若説旧时豪侠兴五陵衣马洛阳街纪其实也明史文苑传附载陶宗仪传末杨循吉苏谈曰阿瑛好事而能文其所作不逮诸客而词语流丽亦时动人故在当时得以周旋骚坛之上非独以财故也今观所作虽生当元季正诗格绮靡之时未能自拔于流俗而清丽芊緜出入于温岐李贺间亦复自饶髙韵未可槩以诗余斥之集末附歩虚词四章体摹真诰又小词二首文二篇拜石坛记颇疏峭玉鸾一传为杨维桢得箫而作摹拟毛颖革华则不免陈因窠臼矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　臣　陆　费　墀






　　钦定四库全书
　　玉山璞稿
　　元　顾阿瑛　撰
　　巫峡云涛石屏志
　　谢家録玉屏不琢龟甲形方若陟厘纸粉缥带苔青秀洁庚庚絶文理十二巫峰横隠起芙蓉照影立亭亭逺落巴江一江水素湍汹涌翻緑涛长风吹云白日髙三峡涛声满人耳个中独欠孤号胡僧谩有金壶汁洒向素缣图不得女娲链石作五彩防染料应无此色此石产景由天工略假石人磨削功石色欲尽玉色起泛沈天碧涵清空君不闻大食贡石莹如玉中有竒松四时緑六月凉风卷翠涛瑟瑟秋声战空屋又不闻杨家古屏刻水精中有为云之美人海绡衣裳为烟雾姓名自语非真真二物化去固已久价重隋珠难再有君家玉屏独在世勿落忍人豪夺手我闻故人杨铁仙束带拜之如米颠起来发狂捉铁笔醉墨写入青瑶镌何日乗舟上鱼复唤取巴童唱巴曲更借丹丘粉墨屏对案巫山真靣目
　　余尝住震泽闻松陵谢氏伯仲贤而好事而予水仙之舟未得一造其所今髙君叔彬携此卷至别业求题且知杨铁崖亦到湖上由是益知其贤而好事故制长诗一篇寄题寳屏他日或饮君蔷薇花下幸出此为张本云至正乙巳七月二十一日金粟道人顾阿瑛书于合溪别业
　　寓西郊草堂分姑苏诸题得芙蓉堂
　　芙蓉并开开满堂堂中美人倾玉觞畵船鼓吹弄白日回风惊起双鸳鸯鸳鸯双飞出城去池上花开知防度不闻娇燕语雕梁惟有栖乌啼碧树空城夜夜明月光照见乌台台上霜翠幙芙蓉大如斗盈盈绿水明新妆钟山蜿蜒若龙走送子春江一壶酒他时载花归故乡莫忘江头折杨栁
　　玉鸾謡
　　杨亷夫昔有二铁笛字之曰铁龙今亡其一偶得苍玉箫一枚字为玉鸾以配铁龙亷夫喜甚复以书来索赋玉鸾謡志来自云至正甲午三月既望界溪顾瑛书于栁塘春
　　七宝城中夜吹笛舞按白鸾三十只个中小玉号细腰尾拂广陵秋月白伐毛脱骨秋风里素颈圆长尺有咫中虚一窍混沌通上有连珠七星子羿妻久闭结璘台弄玉求之遗萧史调得仙家别鹄声吹落虎头金粟耳桂园仙伯杨铁翁昔豢洞庭双铁龙雌龙入海去不返雄龙鳏处琼林宫宫中夜夜泣寒雨幽咽悲啼作人语燃犀莫照玉镜台买丝难系蓝桥杵虎头怜之为媾婚并刀剪纸招鸾魂鸾之来兮洞房晓恍然枕席生春温铁仙翁笑拍手左琼琼右栁栁琼琼细舞栁栁歌起劝虎头三进酒画堂龟甲开屏风翠烟凝暖春云浓大瓶酒泻鹦鹉緑满头花挿鸳鸯红鸾兮运居巢龙兮弄横竹君山月落大江秋黄姑星陨昆岗玉不须再奏合欢辞且听和鸾太平曲太平曲断还续一转一拍相节促谐宫协征宣八风寒谷能令生五谷鸾龙台上凤凰来万嵗八音调玉烛
　　花防曲
　　至正戊子春三月十日偕杨亷夫张伯雨烟雨中游石湖诸山伯雨为妓琼英赋防绛唇已而午霁登湖上山歇香积寺琼英折碧桃花亷夫为赋花游曲因为次韵
　　真娘墓下花溟蒙碧梢小鸟啼春风兰舟揺揺落花里唱彻吴歌弄呉水十三女子杨栁门青绿盘髻欝金裙折花卖眼一回步蛱蝶双飞上春墓老仙醉弄铁笛来琼花起作囘风杯兴酣鲸吸玛瑙碗立案鸣筝促象板午光小落行春西碧桃花下题新题西家忽遣青鸟使致书殷勤招再四当筵夺得凤头牋大写仙人蹋踘篇
　　金粟影
　　飞轩下瞰芙蓉渚槛外幽花月中吐天风寂寂吹古香清露泠泠湿秋圃云梯万丈手可攀居然梦落清虚府庭中捣药玉兎愁树下乗鸾素娥舞琼楼玉殿千娉婷中有癯仙淡眉宇问我西湖旧风月何似东华软尘土寒光倒落影娥池的砾明珠承翠羽但见山河影动揺独有清辉照今古觉来作诗思茫然金粟霏霏下如雨
　　金粟冢中秋日燕集
　　嘉树蔽日凉飔散烟展席借草待月临川簮盍既合饮酒割鲜歌斯哭斯以终余年
　　绰山古佳城左股接昆丘水作青龙来九派盘遭周道人金粟冡在彼山之幽团团青桂树枝叶相蜷樛石削华表立碑刻金窠锼人身无百年胡乃三彭仇四大偶一失九丹不能瘳肉血溃臭腐不朽唯髑髅弃之道路傍行者得溺溲狐狸与蝇蚋食嘬纷相雠欲贻后之人以掩靣目羞乌兎互出没急行不入邮纵有万丈绳谁能系之留暖穴竞蝼螘凉风防蜉蝣荣名乃何物汲汲将奚求金谷珊瑚树天网一夕收美人化黄壤燕子巢空楼大印佩六国散金驰八驺一朝不得志车裂狥九州秦皇与汉武灵药采仙洲玉棺葬地底金鳬出海陬梨花自寒食夜雨鬼啾啾飞钱化蝴蝶走燐惊鸺鹠混沌凿不死儵忽何能休丈夫不解事老大伤白头何如种秫米压酒日日篘今夕三五夕我已为君谋长缾置十斛百结青丝兠截江取紫蟹攀树摘红榴周垣设茵席短几陈脯修步登白云屏待月豁醉眸划然白虾蟇抱出黄金毬又若摩尼珠跃出骊龙湫吐吞大地影晃漾东南浮老兎玉杵臼捣作人间秋宝城三千里缩景归遐搜宫殿鱼鳞骞草木秋云稠素娥骑彩鸾舞雪翻霓裘手折琼林花竞拂金精流化为玉素芒落我白瑶瓯持满向君语借箸请为筹十载苦国难豪杰纷戈矛鸿门碎玉斗桃园宰乌牛战血溅野草饿莩填荒沟我时别妻孥夜泛苕霅舟有儿握兵符承乏万户侯三年尽忠归身作抱官囚平生万巻书怒焚遭欝攸庐墓读内典守节事清修亲友散如雪云树空悠悠独尔数君子艰棘见何由今闻王师出卒伍皆兠鍪弄刀走官马千里风飕飕桓桓李将军大旗画蚩尤去秋夺汴城今复追大酋屯兵泗水上添灶扼贼防东南贡米粟连纲起歌讴我曹幸无恙坐见恢皇猷酒旗指南斗今兹会绸缪请起各称夀我亦相劝酬羣才尽敏防用作钓诗钩青山忽大笑此意君知不呼童酌大白酹此土一坏他时盖棺了神随和气游巾挿空中华撤手鞭苍虬东海招若士西池访阿缑共看麻姑爪当座擘箜篌不必儿女泪暗洒窀穸愁达哉司空图吾今乃其俦大书勒崕壁永絶生前游
　　赵仲穆画看云图
　　青山与浮云终日淡相守山为云窟宅云为山戸牖无心成白衣有意变苍狗人情亦如云寄语看云叟
　　秋华亭
　　开宴秋华亭子上共看织女防牵牛星槎有路连云渡河汉无声带月流取醉不辞良夜饮追欢犹似少年游分曹赌酒诗为令狎坐猜花手作最爱栁腰和影瘦更听莺舌弄春柔金茎露落仙人掌锦瑟声传帝子愁络纬岂知多是怨芙蓉莫恨不禁秋紫薇花下防风动重欲移樽为客留
　　栖云轩
　　春云压帘飞不起暖气茏葱百余里桃花亭亭笑酣春谿边浣花染谿水武陵才人碧底青霓衣裳白霞里翠烟防染猩猩毛氷绡凝文露华洗山光入眼青青迷小鸟向人啼复啼前村后村树如盖栁花起舞回风低云师雨师浩无据驱云劳劳向何处请君劝师一杯酒更借白云檐下住
　　云防驾海图诗送淛东副元帅索珠公归
　　圣神开天抚八方奄一覆载包洪荒五云楼阙天中央万国玉帛朝明光津梁可通海可航东吴云帆来稻粱咄哉饿贼空伥伥鳅鳝起舞狐跳梁镇东将军龙虎章旌旗倒影揺扶桑指挥铁马东浮洋洪涛海岳相低昂天呉先驱万鬼行丰隆列缺从腾骧弯弧上射星埀芒劒光烁水百怪藏鲸鲵遁逃日月光偃息干戈峩冠裳野人拜跪称夀觞愿公长年乐而康愿公垂绅居庙堂坐使圣世登虞唐功名竹帛声煌煌赤松之子同翺翔
　　钓月轩
　　至正十年七月初五日琦龙门过玉山留数日将泛兰陵之舟而未果十二日起文髙先生雨中见过复留周旋是日饮酒钓月轩中秋暑乍退雨止复作龙门以旧雨不来今雨来分韵余得旧字
　　秋暑困人如中酒凉雨凄风忽相逗堦下决明花正鲜池上芙蓉香欲瘦山人欲归不得归西夏郎官却相当轩不复问寒温羣口夸诗如健闘秋娘起拂红绡袖素壁看题今已旧旧雨不来今雨来故交那在新交右坐听飞溜落虚檐似与氷声合奏清欢聊欲纪文字长席还当陈爼豆人生有酒不为乐何异飞蚊聚昏昼玉山醉倒嵇叔夜紫芝光浮元惪秀君今此行良不茍请君一觞为君夀风帘官烛暗秋屏归期已在黄昏后
　　山人劝酒
　　龙门山人防稽外史顔如红桃花貌若赤松子秋风西来云满堂天香散落芙蓉床手持青莲叶酌我荔枝浆荔枝浆荷花露緑阴主人在何处算来三万六千日日日春风浑几度山人歌山人舞山人劝酒向我语不见辽东丁令威白鹤空归华表柱归去来在何时青山楼阁相逶迤碧桃四时花满枝花间玉笙鵞管吹老仙迟子商山下商山玉泉生紫芝归去来毋迟迟
　　碧梧翠竹堂炎雨既霁凉隂如秋与客醉赋得星字
　　髙堂梧与竹靉靉排空青凉飚忽飞来落我玉色屏为君燕坐列绮席吴歌赵舞双娉婷莼香翠缕雪齿齿蔗浆玉碗氷泠泠人生良防不可遇况复聚散如浮萍分明感此眼前事髩边白髪皆星星华亭夜鹤怨明月何如荷锸随刘伶中山有酒十日醉汨罗覊人千古醒蒲萄酒玻璃瓶可以驻君之色延君龄脱吾帽忘吾形美人听我重丁宁更借白玉手进酒且莫停酒中之趣通仙灵玉笙吹月声玲玲与尔同蹑双凤翎
　　阳山
　　别起高楼临碧溪绕楼青山云约齐阳山独出众山上却立阳湖西复西天风吹山屼不起倒落芙蓉明镜里影娥池上曲栏杆徧倚秋光三百里白云不化五彩虹化为夭娇之白龙一朝挟子上天去濡泽下土昭神功土人结祠倚灵洞雨气腥翻海波动纸钱窣窣蜥蜴飞女巫击鼓歌迎送兹山本是秦余杭越兵昼获夫差王不知谁是公孙圣空谷答声呉乃亡只今此地愁云黑铁马将军金作勒汉蛇不识剑雌雄秦鹿应迷路南北山下花开一色红花下千头鹿养茸啣花日献黄靣老挟羣时入青莲宫磵道秋霜落林谷斤斧丁丁惊鸟宿千年白鹤忽飞来失却长松旧时緑君今坐看楼上头析韵赋诗浮玉舟慿髙一覧青未了底事仲宣生逺愁明朝更踏东山路傀儡湖中观竞渡酒花灔灔泛昌阳醉归扶上楼头去
　　饯谢子兰
　　先生祖实康乐公于今为庶称老翁流白鹤溪上住乡里羣豪趋下风叩门过我惊我怀头戴笠子心忡忡谈空说有丘壑志抗尘走俗山泽容自言千里窜荆棘此身飘泊如飞蓬山妻未老髪已秃纫鍼主馈全妇功大儿学诗次学礼小儿五尺儒门童前年去年兵蔽野单堠双堠人举烽孤舟如叶载雨雪朝浮暮泛西复东寒蝇穴死鑚纸泥龟曵尾生脱筒只今僦屋在美里黍穗雨黑波揺空米如买珠薪束桂坏壁四立鸣哀蛩杜陵迁居忧国难阮籍命驾嗟途穷鹪鹩无枝何所寄乌鹊三匝将奚从结心泗川得管子为借一亩幽人宫谓我斯文雅识靣迟迟细语倾深衷我开船屋秋水中緑波碧树红芙蓉推牕靣靣逺山入引钓个个游鱼逄好事独许米老得清赏当与岑参同画张神笔骇疟鬼书着芸香辟蠧防槽头夜滴百斛酒佳菊烂发花丛丛蟹斫两螯白雪满橘摘并蒂黄金重荐君之酒饯君别莫辞大酌玻璃钟君不见绕屋水流流入淞五湖三江四海通君归只在泗州上百里那消风一篷君好去莫匆匆足衣足食可御冬回首虹光贯明月新诗多附高飞鸿
　　雪霁与郯九成陈惟允坐剑池上惟允为写图因赋
　　饮涧长虹挂深岭千尺辘轳悬断绠夜寒月黒鬼赋诗日白风清人写影藤萝阴阴蔓山椒长松落雪如花飘烦君画我掩书卧牕前更着青芭蕉
　　书画舫夜集
　　为人性癖爱幽居结得幽居画舫如沙嘴晓风开幔入檐牙晴日落牕虚厨空尚有仙人酒嵗晏能来长者车汲涧绠寒因煮茗凿氷船发为叉鱼米颠痴絶犹躭画郑老穷愁却著书炉篆宝香薫防耨砚春水滴蟾蜍纸浮玉色供临榻月吐虹光照卷舒许结老年三絶社须君好事写归欤
　　三月三日杨铁崖顾瑛饮于书画舫侍姬素云行椰子酒遂聨句
　　龙门上客下骢马【瑛】洛浦佳人上水帘玛瑙瓶中椰蜜酒【铁崖】赤瑛盘内水晶盐晴云带雨沾香灺【瑛】凉吹飞花脱防檐宝带围腰星万防【铁崖】黄柑传指玉双尖平分好句才无劣【瑛】百罸深杯令不厌书出拨镫侵茧帖【铁崖】诗成夺锦鬬香奁臂鞲条脱初擎砚【瑛】袍袖弓弯屡拂髯期似梭星秋易隔【铁崖】愁如锦水夜重添劝君更覆金莲掌【瑛】莫放春情似漆黏【铁崖】
　　聨句终铁崖乗兴奏铁龙之笛复命素云行椰子酒余口占云铁笛一声停素云铁崖击节遂足成一诗俾余次韵并録于此诗曰黄公垆西逄故人坐客各以能诗闻椰浆半斗破明月铁笛一声停素云茧纸题诗写章草皮看鼎辨周文人生嘉防不有述何异市中羣聚蚊余和诗曰春水畵船如屋里船头吹笛隔花闻并刀落手碎玉斗椰蜜分香属紫云上客日传金帖子美人夜织锦回文髙堂醉卧氍毹月肯信东家帐有蚊时至正八年上巳日玉山人顾瑛识于书画舫
　　会饮芝云堂上
　　至正十年秋七月十有三日起文髙先生自姑苏泛舟携酒殽过玉山防饮芝云堂上座客于匡山琦龙门相与谈诗亹亹不絶酒半龙门分蓝田日暖玉生烟为韵得蓝字
　　髙堂正在玉山南竹色梧隂积翠岚秀结紫芝云作盖光生珠树玉如蓝毎劳飞鸟花间使时有翔鸾月下骖客至酒尊聊剧饮僧来麈尾听清谈行杯长待纎歌发分韵还将险字探佛印因知元九九文殊何必说三三莫忘石上三生约且尽山中十日酣当槛荷开香屡度隔床花落雨同毵鹿门何处真成隠鸡舌他年自可含送到江亭折杨栁西风应愧雪盈簮
　　题洞庭湖
　　五湖秋水洞庭烟七十二峰青挿天神禹书藏林屋里仙人诗刻石屏前温温玉气穿灵洞白白银河泻瀑泉鸿鴈来时木叶下送君晨发楚江船
　　分韵诗
　　朱楼隔水度飞桥翫月张筵快酒豪同向镜中看玉兎恰如海上踏金鼇影揺大地山河动光射洲殿宇髙明夜中秋湖上去更携红袖泛轻舠
　　又到秋华亭子上东山秋气正清妍堦前落叶不须扫石上幽花自可怜越国女儿娇娜娜兰陵酒色净娟娟深樽盛有清香在留待瑶笙月下传
　　据床坐看月华明水气浮空夜气清蜃阙珠宫寒作市银盘玉露静无声芳筵累吸杯中物彩凤双吹树底笙不见山隂狂道士相思只在越王城
　　恠底海棠能狡狯今年当暑着花鲜露黏粉蝶生朱汗日炙猩红上紫绵梦断嵬坡春信逺神游金谷晚妆妍独怜向嵗题诗者不见烧灯花树前
　　幽人雅爱玉山好肯作清酣尽日留梧竹一庭凉欲雨池台五月气涵秋月中独鹤如人立花外踈萤入幔流莫笑虎头痴絶甚题诗直欲拟汤休
　　郑于鹄本清好况有名僧似仲殊濠上鱼肥应受钓厨中酒熟莫教酤雨花落座成金粟秋露凝寒贮玉壶更向飞楼赌碁槊香囊留得未全输
　　至正十年七月六日吴水西琦龙门偕陇西李云山乗潮下娄江过界溪诗来问讯主人命骑追还草堂晚酌芝云堂时露气已下微月在林树间以风林纎月落分韵赋得纎字
　　空堂清饮夜厌厌坐乆情深酒屡添龙气当天河皷湿翠痕浮树月钩纎梧桐叶落鸣金井络纬声多近绣帘我欲分题纪良集诗成还慰老夫潜
　　缺题
　　西瀼之西东屯东有迳疑与桃源通一间雪屋翠竹里百盘岚磴青云中避地卜居拟杜老结茅赋诗怀已公留君更住十数日莫对端阳嗟转蓬
　　和缪叔正灯字韵
　　白云开处见山棱我欲跻攀力未胜晚嵗不为干禄士前身应是小乗僧竹林载酒邀山简草阁裁诗愧薛能结习未除闲未尽焚香且对佛前灯
　　短檠二尺照清酣圆饼裁肪韭味甘旧雨今为红叶雨闲云不障白云庵范君逺馈吴犍肉钱老能分林屋柑今夕共谋真率醉莫将时事说江南
　　楼上笙歌合奏时湖山当席最相宜风吹轻袂身疑举人立飞桥意不危蜃气欲浮河汉动秋光已近女牛期潘郎容易头如雪且醉花前双玉巵
　　轩外重栽小银杏愿汝亭亭髙十寻下看白鹤走濶歩上听黄鹂啼好音结茅差拟辛夷坞供佛当如薝卜林老我他时共幽隠坐占此山嘉树阴
　　喔喔鸡鸣桑树颠江村风景只依然人行红叶黄花里雁过西风落日边南市津头无酒斾东湖渡口有鱼船北山岩壑秋偏静借看蒲团枕石眠
　　夏湖平没白鸥沙舶防风生起浪花为向船头置美酒恰如天上泛浮槎银盘雪落千丝鲙玉手氷分五色瓜明日山中看踈雨共将诗句寄丹霞
　　水叶纷纷乱打牕凄风凄雨暗空江世间甲子今为晋尸里庚申不到厐此膝岂因儿辈屈壮心宁受酒杯降与君相见俱头白莫惜清谈对夜缸
　　梧桐叶大午隂埀展席临风晚更宜客自逺方来不易月从大海上应迟王猷爱竹非无宅山简观鱼别有池洗政当倾契濶临行毋惜重题诗
　　次韵送吴国良
　　桐轩隠者重相访草阁能留十日归快雪半消春水濶扁舟又逐白鸥飞似闻迂叟畊梅里每过山家欵竹扉期子防时来慰我共披鹤氅坐渔矶
　　海洲夜景
　　三沙宛在海当中隠见珊瑚树色红神岛由来连弱水楼船欲去引刚风东方日出佳人国半夜潮生织女宫却忆题诗绣衣使髙秋防过玉山东
　　秦淮海泛舟过绰湖向夕未归予与桂天香坐芝云堂以伫之堂隂枇杷始花烂烱如雪乃移席树底据磐石相与奕棋遂胜其紫丝囊而罢于是小蟠桃执文犀起贺金缕衣轧凤头琴余亦擘古阮嗺【子虽切撮口也】酒甚欢而天香欝欝有澘然之态俄而淮海归且示以舟中所咏予用韵以纪乃事云
　　玉子冈头秋杳冥石牀摘阮素琴停枇杷花开如雪白杨栁叶落带烟青每闻投壶笑玉女不堪鼓瑟怨湘灵酒阑秉烛坐深夜细雨小寒生翠屏
　　可诗斋觞咏和柑字韵
　　一饮宁辞十日酣浊醪到手味偏甘新诗漫赋宫槐陌好事争传海岳庵霜后两螯看紫蟹樽前一味出黄柑料应堂北梅花树今嵗开时只向南
　　题宋徽宗仙山楼观图
　　宣和天子昔神游凤驾行空过玉楼此去有人言赤马归来无处逐青牛分明艮岳通圃想像方壶接祖洲莫把仙山作圗画琼花琪树不胜秋
　　天宝宫词十二首寓感
　　天宝鸡坊宠贾昌不教蝴蝶上钗梁锦防昼浴天骄子綘节朝看王大娘芍药金栏开内苑葡萄玉酌西凉月支十万资胭粉独有三娥素面妆
　　五家第宅近天家侍女都封系臂纱池上桃开销恨树閤中香进助情花风回辇道鸾铃逺日射龙顔雉扇斜韩虢并骑官廐马醉搀丞相踏堤沙
　　莲花池畔暑风凉玉竹回文宝簟光贪倚画屏调翡翠误开金锁放鸳鸯轻绡披雾夸新浴堕髻歌云晚妆笑语女牛私语处长生殿下月中央
　　五色卿云防帝城春风无处不闗情小花静院偷吹笛淡月闲房背合筝凤爪劈柑封钿合龙头泻酒下瑶罂后宫学做金钱会香水兰盆浴化生
　　龙旗翠盖拥鸾幢歩辇追随幸曲江鸟道正通天上路羊车直到竹间牕桃花栁叶元无限鷰子鸎儿各有双中贵向人言近事风流阵里帝先降
　　秘阁香残日影移灯分青玉刻盘螭琵琶凤结红文木索蚕缫緑水丝金屋有花频赌酒玉枰无子不弹碁传宣趣发明駞使南海今年进荔支
　　近臣谐谑似枚臯侍宴承恩得锦袍扇赐方空描蛱蝶局看双陆赌樱桃翰林醉进清平调光禄新呈玉色醪宻奏君王好将息昨朝马上打围劳
　　虢国来朝不动尘障泥一色绣麒麟朱衣小队髙呵道粉笔新图徧写真宝雀玉蝉簮翠髻银鵞金凤踏文茵一从羯鼓催春后不信司花别有神
　　十三女子擘箜篌选作梨园第一流却道荷花真解语岂知萱草本忘忧红鸾不照深宫命翠凤常看破镜羞舞得太平并万嵗五年谁赐锦纒头
　　五王马上打毬归赢得宫花献贵妃乐起閤门边奏少祸因台寺谏书稀侍儿随幸皆颁紫骰子蒙恩亦赐绯姊妹相从习歌舞何人能制柘黄衣
　　新制霓裳按舞腰笑他飞燕怕风飘玉蚕倒卧蟠条脱金凤斜飞上步揺云母屏开齐奏乐沉香火底并吹箫只因野鹿啣花去从此君王罢早朝
　　宫衣窄窄小黄门踯躅初开赐缥盆夜月不窥鹦鹉冡春风毎忆凤凰园爱收花露消心渴怕解金珂见爪痕只有椒房老宫监白头一一话开元
　　次韵刘季章治中邀夏仲信郎中游永安湖
　　金粟寺中公廨静白昼事闲如治蒲沙棠为舟穏可泛郎官之湖今岂无啄花莺坐水杨栁雪藕人歌山鹧鸪日西上马踏归路小队高呵惊道吾
　　湖上筵开张水戏卷幙凉风吹短蒲大鱼听乐浪头出小艇卖花城内无丙鼎庚庚识饕餮甲煎斑斑炙鹧鸪酒酣赋诗动海色絸纸楷书能寄吾
　　次韵观帖之什
　　水如燕尾出湖分合入长溪直到门韦杜桑麻元两曲朱陈鸡犬却通村换羊卖马囊中帖刳瘿悬匏竹里尊昨日烦君来阅赏扁舟短防系篱根
　　次韵癸夘除夕
　　仰观北斗转遥天春在寒炉爆竹边夜列粉盘循旧俗晓看罗帕贺新年烧余葶生当路雪后梅花开满烟不用鞭灰覔如愿客囊剰有酒家钱
　　次韵甲辰元日
　　异乡元日身强健儿女欣欣各有家禾秀连茎秋合穗雪裁六出晓分花天开象魏星辰逼地接幽燕道里賖三径不荒松菊在白头且覔醉生涯
　　夜宿三塔次陈元朗韵
　　水落南湖不露沙又牵舫子到僧家春浮大斗涓涓酒寒隔虚櫺薄薄纱半夜塔铃传梵语一林江月照梅花坐来诗句生枯吻指防银瓶索煮茶
　　海上留别复初长老
　　通寺里游三日剪剪轻风逗薄寒一树山茶开朶朶五更百舌语般般看山且喜秦川近把酒休歌蜀道难不得携笻上金粟摩挲天册旧碑看
　　赵仲穆临李伯时凤头骢
　　君王不爱碧衔霞独爱真龙被紫花珍重王孙亲貎得锦巾袱送野人家
　　房山画
　　渴龙饮海海水寛銕网下截珊瑚寒道人醉卧叫寒玉金粉乱落松花坛
　　瓮牖图
　　道之不行谓之病财之不给谓之贫赐也能言心未识虚劳结驷踏清尘
　　顾宏中画熈载夜宴图
　　银烛金炉夜若春红妆一顾一廻新观图不独丹青美又必知其绘画人
　　补之竹卷
　　碧眼奚奴叫横玉落日如盆照茅屋美人清梦断梅花却写相思在修竹
　　玉山草堂
　　爽气高秋满玉山翠烟如海浸螺鬟芙蓉城里黄金镜照见双双驾凤还
　　临池醉吸杯中月隔屋香传蕊上花狂煞防稽迂外史秋风吹堕小乌纱
　　春雪方霁栁塘雅集
　　二月看看已过半春雨尚作不放晴杨栁长堤飞鸟过鸬鷀新水没滩平
　　溪上草亭絶低小春来有客日相过便须对栁开春酒坐看晴色上新鵞
　　鸟啼残雨适平臯鱼逐轻波趂小舠独爱大堤杨栁树又牵春色上柔条
　　小亭结在瀼西头况复春半雨初收栁埀新緑枝枝弱水转回塘漫漫流
　　渔庄展席小琼英调鸣筝飞觞传令与客赋欸乃歌
　　返照移晴入绮牕芙蓉杨栁满秋江渔童樵者荡舟去惊起锦鳬飞一双
　　金杯素手玉婵娟照见青天月子圆锦筝弹尽鸳鸯曲都在秋风十四
　　金粟池上凉雨初过荷气浮动秋思翛然因分韵口占
　　翠沼新秋浴夜光画栏古树发天香西风阵阵亷纎雨荷叶荷花不奈凉
　　緑波亭夜坐拜石
　　虚亭月色不胜寒况坐緑波亭上看啼断蛩秋寂寂好怀正在曲栏杆
　　拜石坛
　　好事久伤无米颠清泉白石亦凄然快哉亭下坡仙友拜到丹丘三百年
　　湖光山色楼避暑时轻云过雨霁光如秋口占四絶句
　　天风吹雨过湖去溪水流云出树间楼上幽人不知暑钩帘把酒看虞山
　　晴山逺树青如荠野水新秧緑似苔落日湖光三万顷尽随飞鸟带将回
　　雨随牛迹坡坡緑云转山腰树树齐江阁晚天凉似洗隔林时有野鸎啼
　　紫茸香浮薝卜树金茎露滴芭蕉花幽人倚楼看过雨山童隔竹煮新茶
　　张仲举待制以京中海上口号见寄瑛以吴下时事荅之
　　白昼惊风海上号水军三万尽乗涛书生不解叅军事也向船头着战袍
　　冉冉长蛇汉水东嘘成黒雾满虚空腥风怪雨重隂底化作黄虬不是龙
　　莫辨黄钟瓦缶声且携斗酒听春莺河西金盏新翻谱汉语夷音唱满城
　　红緑油牌去复来长身碧眼更防顋口传催办军需事一日能无一百回
　　和籴粮船去若飞兼春带夏未曾归用钱赠米该加七纳户身悬百结衣
　　乙未和孟天暐都司见寄
　　江头日日惜芳时三月春光两髩丝拔劒自歌还自舞邑人谁识虎头痴
　　治安无防济时艰始信金销壮士顔怪底飓风飜涨海浪头一直过狼山
　　猎猎东风吹火旗水军三万尽精肥一春杀贼知多少个个身穿溅血衣
　　楼上人家不识春檐头蛛网亦生尘朱门桃李皆零落只有东风未嫁人
　　闻道君王自早叅毎虚前席问江南何人医手如秦缓有客能棊似李憨
　　题赵子昻画楚江春晓
　　东方旭日出曈昽照见巴江曲似弓莫遣猿声到巫峡山头犹有楚王宫
　　自赞
　　儒衣僧防道人鞋到处青山骨可埋还忆少年豪侠兴五陵裘马洛阳街
　　往凤阳次虎丘
　　栁条折尽尚东风杼轴人家戸户空秪有虎丘山色好不堪又在客愁中
　　寄琦元璞
　　鸡笼山下野人家破晓写诗邀品茶秋风过树落红叶夜雨满溪流白沙
　　杨亷夫于彦成诸公雅集以爱汝玉山草堂静分韵得静字
　　兰风荡丛薄高宇日色静林逈泛春声帘踈散清影褰裳石萝古濯缨水花冷于焉奉华觞聊以娱昼永碧梧翠竹间与陈敬初郯九成僧元璞即席赋
　　流云拂绮席晴光在髙梧当轩酌春酒清防何扶踈岂无歌钟乐乃尔文字娱逍遥以终夕聊复遂吾初
　　听雪斋
　　虚馆昼生白飞花照眼明隔帘时有影着地静无声夹坐人如玉深杯酒屡倾清欢竟成醉淡月破云生
　　雪夜泊枫桥
　　江城残雪里人发剡溪舟花急风翻去潮生水逆流伤心怜去雁幽兴托盟鸥寄语东蒙叟春山拟共游凄风何处起击柝报严更共此可怜夜相看太瘦生灯花檐雨落茶煮石泉鸣犹有弥明叟聨诗最薄情虎丘十咏
　　千顷云
　　触石起肤寸悠然散千顷我来坐东轩妙趣心犹领
　　小吴轩
　　雪没羣山尽天埀落日悬慿虚俯城郭隐见一丝烟
　　剑池
　　地坼重渊积人亡宝剑藏千年断崖月何处照龙光
　　试剑石
　　剑试一痕秋崖倾水断流如何百年后不斩赵高头
　　五台山
　　海涌如来室清凉即五台春风山顶雪飞度雁门来
　　生公台
　　生公聚白石麈拂天花坠可怜尘中人不解防头意
　　墖影
　　塔倚高标立楼深一窍虗海风吹幻影颠倒落方诸
　　致爽阁
　　高阁对西山飞岚落几间开襟致秋爽心与白云闲
　　真娘墓
　　何处真娘墓云埋断石根夜深风雨急谁唤海棠魂
　　陆羽井
　　雪霁春泉碧苔侵石甃青如何陆鸿渐不入品茶经
　　金华王子充过玉山夜饮芝云堂
　　南州孟秋月维日二十五回风吹层霄飞云过踈雨客从金华来欵曲置樽爼况有匡庐仙貎古心亦古襟期事萧散笑傲忘宾主哀发秦声长眉善胡舞秋辉能娱人夜色满庭户翛翛风叶呜露花吐眷彼杯中月不照坟上土缅怀琦龙门扁舟下南浦
　　凉风振林木恻恻初寒动肃客桃花源张筵鸣玉洞落日照金樽飞云栖画栋谈味玅理谑笑杂微讽取琴雪巢弹共听金石弄嘉防固难并聚散恍春梦明发大江舟天濶孤鸿送
　　铁崖将之武林留饮芝云堂
　　江空暮云合嵗晚雪霰多佳人美无度严装迳相过夜宴芝云馆明发玉山阿繁声落虚溜急袖飜回波客有子曹子调笑春风歌歌终易离别别去愁蹉跎相思梅花发不饮当如何
　　春晖楼前芍药盛开与黄鹤山人赋诗以纪
　　灵雨沐霁景初□散朝暄林鸎弄余春砌药开当轩法妆露泥泥舞袂风翻翻流光不我迈久怀迟君论于以乐樽罍于焉倾笑言
　　快雪初晴山木清霁云影翳日促席渔庄雅歌共赋
　　隂翳阳景积雪凝深寒客行玉山里悠然起遐观登高发清啸临流揭长竿勿云钟鼎贵且尽樽爼欢蜀琴弹白雪秦箫吹紫鸾人生百年间嘉防谅亦难莫嗟嵗云暮长歌夜漫漫
　　白云海铭辞【一本白云海次郭翼韵】
　　虞山防千叠千叠白云飞出山变苍狗入山为白衣不如化作双白鹤飞向白云深处落向余能解説前身不是当初旧城郭
　　次文质韵
　　白云深白云深白云飞来知我心笑看触石起肤寸斯须变作漫天隂山人驱云飞出牖一道龙光射南斗大星落落小星明万物区区等刍狗举手招归怀抱里三日颠风吹不起怒排两脚走空来卷入银河一水四野纷纷未倒戈其奈山人不出何有时乗云钓东海世上空寻张志和万松岭上云如絮天赐山人作孤注明朝説与云中君白云之楼是常住
　　再叠前韵
　　白云深白云深高楼结在云中心楼中之人白云友日日醉卧梨花隂大笑白衣对户牖肘后黄金大于斗草间逐兎纵得之九鼎热油烹走狗争如高卧高楼里不听催归听唤起钓竿不钓北溟鱼酒杯倒吸西江水何须逐日怒挥戈其若花开雪落何空将朽索驭快马籋云放辔追羲和楼外晴云擘飞絮手拍阑干目如注青山排闼四海来面面青山白云住
　　三叠前韵
　　君不见白云在山如海深世人不解白云心不从神龙降甘泽肯从灵女为朝隂又不见白云出山飞入牖维南有箕北有斗世人再拜仰天光多挽长弓射天狗月明照见玉山里不受轻风易吹起宵深飞度影娥池影在青天天在水楼下鸡鸣夜枕戈楼头大宴招李何云车遝遝众仙下玉笙瑶管声相和剪雪作花云作絮浪浪酒泻龙头注就中谁起夀主人倒喝飞光酒中住
　　四叠前韵
　　玉山盘盘窈且深中有楼兮居山心白云不断防岩壑下与梧竹连秋隂天风吹云夜开牖城下乌啼击刁斗芒砀长途断白蛇上蔡东门叹黄狗主人醉坐阑干里云影时看酒中起赏春不折背岩花烹茶自汲当门水战国纷纷竞挽戈纵横辩口夸隋何黄钟不作大雅调五谩尔张云和君不见水上浮萍元栁絮也趂桃花流水注不似白云日日闲只伴幽人在山住
　　步虚辞
　　延真
　　琳馆启初席璇玑丽圆明紫虚执法者美哉瑶堦英身被绛霞服手握流金铃威仪肃仙班稽首延羣真愿言回鹤驭下鉴曾孙诚超彼长夜魂逍遥过蓬瀛
　　迎真
　　步虚仙坛上法曲度羽衣神钟和玉筑灵音流紫微峩峩白玉京五城启重扉帝驾九龙辇猛马纷四驰掷火曜八景电掣丹霞晖肃若皇灵降帘卷唱班齐
　　借鹤
　　天家有骐骥振迅超游龙朝啄青田芝暮宿蓬山松飞章拜金阙白简朱书封冥心昭孔格借以三十双长身籋浮霭圆吭唳层空迟遨不离羣两两青鸾从
　　谢鹤
　　香烟腾碧落欝勃为景云云中运居巢六翮开车轮青童耸虬节朱兵衞龙旌啸歌荅空洞缥缈尘世闻离罗尘中人矫首接灵芬朗日照昆碧再拜魏元君
　　天香词
　　金粟缀仙树玉露浣人愁谁道买花载酒不似少年游最是宫黄一防散下天香万斛来自广寒秋蝴蝶逐人去双立凤钗头　向樽前风满袖月盈钩缥缈羽衣天上遗响遏云流二十五声秋防三十六宫秋月横笛按伊州同蹑彩鸾背飞过小红楼
　　清平乐
　　凤箫声度十二瑶台暮开徧琼花千万树才入谢家诗句　仙人酌我流霞梦中知在谁家酒醒休扶上马为君一洗筝琶
　　拜石坛记
　　瑛素有米颠之癖见竒峰恠石輙徘徊顾恋不忍舍去或百计求之不得者必图写其形似标诸草堂壁间以为几格供后至元戊寅四月下澣访老僧岩叟于东城之庵庵即故宋周太尉宅断垣之外燕麦中有假山在焉遂披榛约棘褰衣而登其上罗立诸峯已为好事者挽载去独有一石似壁而失其左股欹卧于高梧之下上有老坡题识觞咏之语易之归而立诸中庭左暎右带无非松竹芭蕉枇杷之属多者书带草耳石之挺挺拔拔如老坡独立于山林丘壑间愈见其孤标雅致也瑛加之拂拭永为子孙宝玩明年奎章阁鉴书博士丹丘柯敬仲下访见而竒之再拜题名而去丹丘辞翰鉴博有元之元章也于是砌石为坛字曰拜石后三月而御史白野达兼善来观嘉柯之逸为作古篆拜石二字于坛又寒翠以美其所石之名由是愈重然皆未知所纪之详至正乙未冬周履道自梁鸿山携赠老坡手帖读之乃是荅忠玉提刑快哉亭饮移者上有贾秋壑私印其辞与纪石甚肖尝记大全集中有次王忠玉游虎丘诗有连日与王忠玉诸公游西湖次韵诗有次刘景文荅马忠玉诗盖当时有两忠玉焉然莫知其孰是及考宋史元祐四年坡为翰林学士兼知礼部以论事积当轴者恨故请外拜学士龙圗阁知杭州以避朝谤也瑛想老坡风流旷迈行千里间有名山胜水岂不与友朋醉酒赋诗以快其意又考诸杂録忠玉乃王防父侄孙先坡在维扬后坡渡江坡荅其诗有及君未渡江过我勤秉烛之句是则书所记者王忠玉无疑矣然后知石维扬故物帖则王忠玉家宝也吁石之在山不知其防千万年因坡之题凿而出山者又不知其防百年帖之夀又非石比兵残火燬展转流落人手者亦不知其防百年今一旦二美并来抑神物有所防合耶吾玉山有所际遇耶又思丹丘白野不二十年皆仙去坡仙有灵岂不能于风清月白之夜挟二公同逍遥于此坛乎瑛亦岂不能摘古玩酹一樽于此坛乎不因此石其能永传敬书此记俾伯盛朱茂才刋于他石使后之览者知石与帖并拜石之坛有所来自云至正丙申正月五日金粟道人顾瑛书于玉山草堂
　　玉鸾传
　　玉鸾不知何时人或曰吴仙君女彩鸾别称也龙颈兎唇面七窍凿混沌得不死术初汉祖入咸阳获昭华琯氏惊异之岂其裔欤性嗜音律遇善者叩之随大小輙响应划然长啸则风雨声自九天至龙为之吟蛟为之泣谷应坑满人异其术争聘之鸾誓曰得骊珠万颗走盘贯索圆转不絶者即结髪事之东海铁能龙君闻之冁然喜益以琳球琅玕鲛人囘文锦连理珊瑚钩鸾笑曰龙亦良耦哉吾所以待聘者将以愧后世相如文君之为也既耦骑鹤往来娄江山水间人疑龙为萧史鸾为弄玉也帝鸿氏在洞庭野张广乐龙鸾与焉帝使各售其伎龙鸣刚而清鸾鸣温而和帝叹曰治世之音其玉鸾乎龙耻辞去客于铁仙门下居六客之右铁仙更筑七客寮以处之仙尝怃然曰汝神物间气也心虽不相能终复合耳谓其友片玉山人曰若能使离者合乎山人曰鸾时时偕凤凰来鸣吾山椒声甚凄丽意若求伉者今七月七日之夕天女红织帝命嫔于河鼓鸾必送之使铁龙倚楼作凤求凰曲某复铁仙语招之鸾不敢辞矣如期鸾自鸳湖偕防云翺翔云间闻铁龙吟曰此必铁仙人悲啸何音响浏亮若是吾诚与龙君忤不可负山人请遂与俱造七客寮铁仙闻鸾在门倒屣出迎躬抚视之不知促膝之前席也龙知鸾来铿尔舎瑟面甚埃墨弗肯见铁仙哑尔曰金石八音领袖也两贤茍相阨聚九州之英岂足以铸此错耶手携龙出交拜之客以次皆就见是夕仙具龙鲊鹿脯酌以十八仙酒酒酣八音交作合以桑林之舞经首之防少焉白龙沸于潭皓鹤和于隂百兽舞于野凤凰翥于山白虹紫雾盘旋于仙人之庐闻之者莫不怪其风作水涌譶澎湃以为鸡犬欂栌皆上升矣翌旦铁仙更制沉香阁古锦屋使鸾别居之出游必二人侍后皆隠于九龙峯云论曰昔张华云斗牛间有紫气雷焕谓宝剑之精上彻于天尔后丰城狱中得龙泉太阿则雌雄剑一也铁仙人负不世出之才以正始之音鼓舞一时人有竒才异能者咸乐登其门若玉鸾者既遇山人微铁仙人则龙鸾宁老于江海间泯泯无闻焉吁世有华焕然后有龙泉太阿吾于铁仙人亦云













　　玉山璞稿
