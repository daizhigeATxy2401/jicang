　　钦定四库全书　　　　集部三
　　刘左史集　　　　　　别集类二【宋】
　　提要
　　臣等谨案刘左史集四巻宋刘安节撰安节字元承永嘉人元符三年进士官至起居郎擢太常少卿出知饶州迁知宣州卒于官是集不知何人所编前有留元刚序标题虽称刘左史而其文始终以周行已刘安上与安节并称谓之三先生又祗言其气节而无一字及文集莫之详也其集编次颇无法首以奏议次以表次以疏状是矣而以功徳疏入之疏状则为失伦又次以应酬诸啓在墓铭之前又次以祭文青词冠经义论防之前则颠倒尤甚终以渔樵问对其名与世传邵子书同核其文亦皆相同考晁公武读书志曰渔樵问对一巻邵雍撰设为问荅以论阴阳化育之端性命道徳之奥云邵氏言其祖之书也当考云云则渔樵问对有谓出自邵子者有谓出自邵子之祖者均不云安节所撰不知何以编入集中然以太极图归鹤林寺僧夀涯以先天图归华山道士陈搏儒者皆龂龂争之以此书归于安节而儒者未尝驳其非或亦疑以传疑欤安节出伊川程子之门其生平本末畧见附録上蔡语録三则及许景衡所作祭文墓志中其文章亦明白质实不失为儒者之言经义尤为条畅葢当时太学程试之作后来八比之权舆也凡周礼十一篇论语三篇孟子二篇中庸一篇其中庸一篇介孟子二篇之中葢缮写者偶失其次周礼第四篇前缺四行以文义考之其题当为时见曰会其佚文三行则不可复补矣乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　刘左史集原序
　　元祐绍圣间程先生讲道伊洛东南之士多从之防而为永嘉倡者太学博士周公起居郎给事中二刘公也嗟夫人不可不知学学不可不知道世之口先王行市人者其谁曰不知学哉学而不至道文章字句之间声音笑貌之末外浮而内不实言出而行不逮非学也假学以文奸饰学以欺人者也是其自媒宠利与俱齐汩耳祸福得防之冲安有所存者邪夷考三公之出处时右新学违而之他甘心摈黜曽是师伊川为茍贱乎阻邹志完于诪张旁出之时挫蔡京于熖势方张之日不移不诎何恃能尔讲学之功大矣不然以位达以文名前后相望也而学者于三公则祠遗像而矜式诵空言而则慕亦反其本而已矣留元刚序



　　钦定四库全书
　　刘左史集巻一
　　宋　刘安节　撰
　　奏议
　　论谨择皇子官属
　　臣闻天下之本有三法度皇子人材是也而法度人材又以皇子为之本皇帝陛下详延俊良列于庶位恢张纲目细大毕举寔社稷无疆之业乃者皇子就傅选置官属为之辅导独出宸鍳之所识擢可谓急所本矣臣闻贾谊言曰天下之本繋之太子太子之善在于早谕教与选左右夫翊善侍讲记室之职寔掌教谕前日慎柬既已精矣而左右者亦不可不慎盖谕教之官趋见有时左右之臣朝夕于侧所以服习积惯者为赖已多必得其人乃克有补方今近侍之臣其贤与否固已不逃陛下之熟察矣臣愿慎择庄恪纯厚而博学者以充左右之选左右罔非正人则所闻皆正言所见皆正行元良正而天下定矣茍羣枉杂进则治忽以分可不畏哉可不慎哉
　　论尚同之
　　臣伏覩献嵗纪元之号曰政和盖自神考稽古立政实创厥始继继承承至于今日斟酌损益克底于中此政和之实也然臣闻之和与同异可否相济曰和可可否否曰同曩者朝廷立法之初意甚美也而议论之臣曽不为国家深惜惟务希合以济其私徃徃顺承太过浸失本意此尚同之也幸陛下神圣独断亲洒宸翰以勅有司参酌前后之宜悉从中制一代之兴遂成完文庶政惟和适在今日夫同者忧其説之不合一已之私也和者惟义所在天下之公也愿陛下明勅羣吏各公乃心务输忠实毋或狥私以为雷同有所建立不惮可否参于至当以合乎孔子所谓不同之义则政和之效出前古矣诗曰不竞不絿不刚不柔敷政优优百禄是遒此言汤政之和而获天福也惟陛下留神天下幸甚表
　　大观改元贺正旦
　　开嵗发春帝方出震体元御极王乃宪天肆羣后之在朝开明堂而坐治隆名从古缛典偹今【中贺】恭惟皇帝陛下睿智有临谦冲不伐维绍休于烈考以钦命于昊穹正月始和茂对乾元之首大观在上一新涣号之孚爰举盛仪用昭鸿烈奔旅庭之万国俨执玉之千官坐烜威容宻符祥祐臣适将使命出按学官去国逾时望不违于一咫奉觞无地颂徒极于万年
　　贺天寕节
　　电绕斗枢上昭干纬虹流华渚俯贲坤维凡居二气之中咸仰千龄之防欢然万口端若一辞【中贺】恭惟皇帝陛下嗣守丕图诞膺明命无疆之厯如日初升有羡之年与天同乆五百余嵗适丁一遇之期亿万斯年翕受四方之贺臣幸逢休旦叨被误恩乘使者车虽无禆于晋部祝圣人夀窃有慕于华封
　　贺收复洮河积石
　　庙谋独运坐慑羌戎沙幕一空愿为臣妾捷奏交播驩声四驰【中贺】窃以髙宗之伐鬼方商师必克宣王之征玁狁周道复兴然动兵乆至于三年而辟国仅闻于百里功着二代言埀六经矧我肇复临洮逺连积石极司空伯禹导河之所自抵博望张骞防源之所穷坐收斥地逺境之功迄无亡矢遗镞之费戎轩所至箪食相迎不逾浃旬之间奄有千里之逺夐然上古邈尔拟伦恭惟皇帝陛下睿智有临神武不杀排浮议纷纭之众运沈机眇忽之先愿言有苖之征无逺弗届追颂淮西之烈惟断乃成臣荷国误恩逢时休运靖玉关之柝预闻邮置之传上金殿之觞独逺簮绅之列
　　贺九鼎成
　　铸九牧之金成一代之寳圣谋有作国势益隆【中贺】窃惟神器之废兴顾与天时为消长周迁洛邑爰开卜世之祥汉得汾隂亦重纪年之号或袭于前而非作或得其一而靡全尚能对天闳休作国重镇着在信史播为美谈矧去千古亿载之间而成九鼎万钧之重焕矣龙文之争耀炳然金铉之相鲜贮之神宫名曰大寳盖歴世所不克为者非圣人孰能为欤恭惟皇帝陛下以寛冲接下之德大飬羣贤以聪明周物之智取新百度盖欲铭功于不朽又将保祚于无穷质鬼神而无疑配天地而不耻孝思斯格固无飞雉之来升神物所存想有黄云之在上臣获闻缛礼属使一方瞻望汉庭虽莫预吾丘之对稽参夏鼎犹能预大禹之功
　　饶州谢到任
　　樗栎散材一无可用乾坤大度何所不容顾虽烦言排击之余犹玷千里师帅之寄戴防深厚抚已兢惭【中谢】伏念臣蕞尔迂踈偶然遭际龙墀赐对初无可采之言乌府偹贠误膺不次之选脱身冗散厠迹清华所宜激昻少报知遇而乃摄承言路未及建明定省亲庭遽焉辞去以至记言左史蕝礼奉常朝廷进退之恩莫非曲折臣子辞受之义独昧防先是皆臣罪之当诛敢咎人言之可畏投闲置散谁曰非宜宣化承流始望不及过防优假祗荷恩私此盖伏遇皇帝陛下用舜之中则尧之大谓臣亲防睿擢宜有朴忠怜臣乆侍清光特留矜念少逭邦刑之峻稍从郡职之劳有社有民敢惮江湖之逺惟忠惟孝有如天日之临恩可报于万分身顾轻于九死
　　谢赐厯日
　　舜玑仰察前知七政之齐尧歴下颁特谨四时之序正朔所建华夷率同【中谢】恭惟皇帝陛下之徳之纯惟天不已一动一静与时偕行乃厯象乎日月星辰以布治乎邦国都鄙谓乘轺之虽逺与承诏之在兹倬彼云章来从帝所臣敢不疚心多士勉力百为期推扩于上恩庶少禆于洪造
　　期集谢赐钱
　　命拜玉墀载瞻晬表庆流泉府更沐深恩只奉宠灵伏増震悸【中谢】伏念臣等服畴贱士占毕腐儒幸逢清世之右文常欲赤心而许国虽沉沉九重之防无籍可防而区区一介之防每懐靡及比缘计进获以名闻入造严宸天威咫尺退承休渥命服光华顾惟踈逖之身荷此便蕃之宠未能一日少输犬马之勤更畀千金愈重丘山之戴诸生咸集多士有光此盖伏遇皇帝陛下渊黙深宫龙飞寳位博羣才而兼取厚百福以先施柱石以成不费枅栌之用驽驱将驾复推刍秣之恩臣敢不【云云】永念戴君之赐何日而忘誓殚报国之忠自今以始疏状
　　天寕节功徳防
　　千载应期适圣神之嘉防万年称祝实臣子之至恭輙摅防诚仰干慈祐皇帝陛下伏愿珎符锡羡寳祚延洪嗣厯无疆新又新而不息降年有永朔复而惟休大敷皇极于黎元以享太平之盛福
　　天寕节进银状
　　右前件物充晋之土贡出鲁泮之币余伏以虹电流辉于赫圣神之运梯航纳賮交修臣子之恭矧遘昌辰叨膺明命董儒宫之多士将使节于一方虽山呼者三莫预上觞而称夀然庭实旅百且有内金之示和輙驰虞廪之余少效楚芹之献诚非物称愧与惧并
　　又
　　右前件物虞廪之余禹贡所载窃以握符御极适启运于圣神奉币献琛爰输诚于臣子莫不旁连海峤骈集梯航矧惟一介之臣亲遘千龄之防防恩已厚论报维何上万年之觞独逺鹓鸿之列致五官之贡敢忘蝼蚁之诚顾莫称于情文第弥深于祝颂
　　又
　　右前件物邦国之常臣职所谨伏以五百余嵗适丁一遇之期亿万斯年翕受四方之贺梯山栈谷辇賮航琛莫非王土之毛曽何臣力之有顾以一介遭遇国恩嘉与诸生讲明学政上觞称夀怅莫缀于朝班内金示和愿逺充于庭实情非物称愧与畏并
　　明堂进银状
　　右前件物繄晋国之土毛充侯服之祀贡窃以惟圣为能飨帝允属熈朝而至孝莫大配天肇修缛礼济济奔走之在庙峨峨左右之奉璋莫非王臣各扬尔职而臣猥以一介遭遇国恩嘉与诸生讲明学政使臣有命莫陪执豆之恭王祭不共宜获包茅之谴輙输不腆之赋以叙无能之词顾弗称于情文第弥深于兢惧
　　启
　　代贺林枢宻
　　伏审荣被宸恩擢叅机政十行锡命奉紫禁之新书再拜扬休识青氊之旧物华夷交庆朝野共瞻恭惟某人学造古初知周事表言行不渝于素履谋谟多见于肤功賔贤兴能六卿之遗典制礼作乐三代之宏规凡曰制度云为之经必资讨论修饰之力以至入持从橐出拥使轺尹众大之区曽蔑一人之狱典铨衡之选各当羣吏之能非遇盘根安知利器如防余刃不见全牛可谓周才蔚有成绩乆着闻于舆颂实简在于上心进登枢机入奉帷幄朝廷之势已増重于万钧樽爼之间自折冲于千里某夙防庥芘今荷陶镕材馆非遥限官箴之有守龙门在望怅班贺之无从临风徒剧于再三濡笔讵殚于万一
　　代贺朱右丞
　　伏审拜中天之纶綍提右辖之纪纲朝野具瞻华夷交庆防惟某人养刚大之气挺瑰玮之才射策龙墀光生韦布抗章乌府声动簮绅金百錬而更刚松四时而不改礼乐载讲爰稽逺猷学校中兴悉资硕画力共持于国是心自结于主知果副简求益隆睠委朝廷既正安若太山而四维社稷无疆壮哉明堂之一柱某防恩滋乆去徳犹新缅想教言隐然在耳适縻官守邈尔承顔望风常极于再三濡笔讵殚于万一
　　代贺梁右丞
　　伏审拜命中宸提纲右辖増重本朝之势益隆寰海之瞻恭惟某人识量渊深才猷頴防丹诚许国蚤自结于主知洪业在民顾乆倾于舆望顷自地官之重仍专天府之繁皆时所难不日而理仓箱有所亟登九嵗之储狴犴之间曽蔑一人之狱方颂臯陶之底绩果闻虞帝之念功进縂宪纲参持政本大贤在位势已固于金城和气致祥时遂调于玉烛某防恩滋乆闻命维何大厦以成喜罙深为燕雀庆云所芘惠岂间于荆榛愿以顽防之资终归陶冶之赐永言欣幸倍百等夷
　　代贺徐右丞
　　伏审拜命中宸提纲右辖増重本朝之势益隆寰海之瞻恭惟某人博学防乎古今劲气贯乎金石方冕旒之垂听职台諌以尽规遭时中更秉志不昜鸡风雨以虽晦松冬夏而自青抗章辩明引义慷慨蔑然强御之畏休有忠谠之风在廷诸儒无出右者虽古烈士何以加诸用能定国是于纷纭之中结主知于启沃之际夕郎批勅力可囬天版部理财政闻富国虽皆不次之举未防非常之才及此纶言擢之柄任朝廷既正安若太山而四维社稷以寕壮哉明堂之一柱某防恩滋乆闻命维何幸膺鑪锤之余矧是门防之旧抚躬何有欣自附于青云企踵为劳叹未披于宿雾永言庆怿倍百等伦
　　代贺薛内翰
　　伏审亲屈使轺肃将王命越从壁水之峻进直金銮之崇儒道有光士林相庆恭惟某人儒宫柱石学海舟航方雍泮之肇新躐簮绅而登用入陪经幄出正师模三物教民庶比隆于周室四科取士未专美于孔门防及成功俄更前意鸡风雨以虽晦松冬夏而自青言必防经事皆师古力扫乆隂之宿雾还我青天遂廽既倒之狂澜复吾故道天风申命云汉成章顾学政更新无非极一时之选惟儒宗难继是以终三年之淹士论未平上心方契花甎晨入日影未移莲烛夜归漏声频转岂止掩芳于三俊直将比美于六经某梓里诸生芹宫一介戯陈爼豆尝为同队之鱼景廹桑榆独作空羣之马仰飞黄之腾踏笑斥鷃之翺翔管席甚防尚幸故人之不弃膺门在望未知何日之可登倘容附骥之蝇一振处鸡之鹤誓将碎首报以终身
　　代贺朱都运
　　伏审光奉皇恩荣司漕计近在西郊之外蔚为诸路之先宸睠甚优师言惟允恭惟某人美由世济忠以孝移艰难偹厯于百为险昜尝持于一节驱驰奉事乆矣贤劳恳恻抗章遽以疾请方圣主进为之日岂贤人退处之时果尔纶言起之琳舘矧夫方千里之内画为王畿尚以三十年之通制此国用外建四辅旁资万营迄无不足之忧休有已试之效虽曰奉身而退岂舎王哉维是度才以居无昜公者都门一出邸吏相迎满目山川依然前日之旧夹道父老恍若故乡之归习俗便安吏民惟悦某倾依芘覆每荷吹嘘属守官箴致妨宾谒惟伫聆于召节当亟展于庆函尚托余辉少安绵力载惟忻幸曷究敷宣
　　代贺卢营田
　　伏审光奉宸纶宠更使绣瞻行轩之在迩与属部以交欣恭惟某人德器靓深乆腾士论才猷明敏蚤结主知方皇家庙算之才复周室乡兵之渐出持使节徃按邉封自陜以西已余骁勇惟晋之旧更借规为大修充国之屯田广募魏氏之武卒兹惟上策允属全才方图庆幅之修先辱占书之贶永言感刻曷究叙陈
　　代贺孙营田
　　伏审被命中宸按兵剧部周才获试公义攸归恭惟某人茂着风猷雅宏器业词章丽乆播儒林政术设施方隆宸睠爰自对敭之美宠将出使之权矧晋旧墟曰古强国盖好武出于天性自昔而然而教兵藏之民间于斯为盛且耕且战足食足兵何待三年可使有勇坐令四国罔不畏威即拜优恩以彰成绩顾惟不敏实仰髙风钦颂之诚叙言曷究
　　代王漕贺冯提举
　　伏审光膺诏綍荣拥使轺蔚为多士之依归允副一时之遴选国家遭时定制稽古建官宾兴贤能周乡师之分职循行郡国汉博士之观风无非慎简于宗儒于以肃将于使指恭惟某人士林擢秀学海资深绛帐横经已变贵逰之习綉衣持节更恢化育之功矧夫大河以东全晋之地文学宗子夏之富经术推仲淹之穷今古相望頋流风之未冺庠序之教方盛世之所先伫观輶轩之行一阐泮宫之化异人间出髦士攸宜頋寔谫材叨同大部偶摄官而承乏徒尽瘁以在公况综众务之非専焉有旧政之可告仰髙滋乆瞻徳未遑倾颂之私敷宣防究
　　代呉提学见执政【呉以越职言事罢学事】
　　剡章失当自抵刑书议罚从寛止还铨部罪深责浅恩重命轻伏念某樗栎散材乆知无用斗筲小器终媿昜盈顷新三舎之文误膺一介之使虽更异志不负初心荜路篮舆寕有辞于防履云章奎画每相戒以遵承而识虑不通矜持太过谓酤之职有添助之酒钱摄邑于时寔管钩于学事既违明诏輙扰细民知而弗言罪恐不免殊不思法严分守事有司存过计私忧乃至为虵而画足侵官离局几同越爼以代庖况有常刑着之甲令荐颁睿防申警官聨言在耳以未忘罪擢髪而莫数伏防某人深通下志明烛事防察其所言盖止防于循习怜其所犯在奉法于丁寕姑尔薄惩以为大戒退慙昏昧上玷使令于学校兴盛而罹失伍之诛方朝廷清明而预黜幽之罚杜门引咎有愧友朋引鉴照形可憎面目某惟当追循徃祗服厚恩未廹桑榆傥前愆之可赎誓鞭驽马庶后效之是图
　　代呉提举再领学司谢监司
　　伏奉诏条申严学政承误恩之下逮傃旧部以来归倒指半年仅如前日举头全晋恍若故乡顾疲懦之无堪识吹嘘之有自兹盖伏遇某人衷诚许国内恕及人乐与一方之秀民驯臻三代之美俗留情泮水盖常言必称之加意子衿谓是政所先者按行所至奨借寔多肆令澄汰之余复董賔兴之盛眷河之左俗号少文建学以来士稍知化必将逺期之嵗月始能仰副于朝廷岂兹防才可觊成效所幸同舟而济适获所依愿分隣室之光以资不逮望风良切瞻徳未皇倾颂之私敷宣罔既
　　谢免省
　　比年课艺幸据上防今日程文复叨优等爰充名于桂籍行待问于枫廷得非所宜愧不能称窃以先王育材于学本以取人君子修善于身固将从政惟所用出于所教故能言必也能行诗书所称岂有异致公卿之选悉由此途凡其一时出长入治之庶官莫非六卿时书嵗攷之多士待以积乆取之尽公斯民所以直道而行在昔称为至治之极降及后世溺于末流以六艺为繁文谓上庠非急务太常受业徒评平日之空言列郡应书尽出临时之私意上之所求防于无用下之所学亦非可行不知撡缦之为安乌有画饼之可食旷矣千载循乎一途此衰世之轨所以相防而圣人之道未知能复恭惟国家承百年之积恢七世之大猷泛观古今洞见根本谓两汉而下所以失由观人以一日之长而三代之治所由兴盖入学有中年之攷乃辟黉舎以来俊英増弟子之千员颁新书之万卷春诵夏弦而经以师授月书季考而士由舎升既考之于防常复试之于仓卒且环桥者亿万不已多乎及扬觯之再三仅有存者故自元丰之肇造迄乎绍圣之纉承虽有求者累年于兹而所得者数人而已宜获异材之间出以彰新法之大成如某智不适时学方为已徒以双亲孝飬未忘干禄之心三舎序升式重兴贤之礼俛首百试旅身七年几成上考之功犹属中变之法顷造公选再程斐文言实工于前时名亦玷于异等知其非幸许以从新方虞再鼔而衰甘为殿后不谓适矢复沓优入彀中退慙毁瓦之无功进喜望云之有日迹其所自敢不知归兹盖伏遇某人【云　云】顷膺明命两董学官幸升夫子之堂获就诸生之列参乎未达方求一道之归偃也何如或许片言之是待以殊等出于众人虽华涂浸进于台司而雅意不忘于璧水龙门益峻犹许再登驽马方疲幸叨一顾繋余光之下庇使朽质以生荣故于选抡误被收录力探圣贤之阃域誓穷师友之渊源
　　谢王漕举改官
　　孺文论旧方有赖于二天北海荐贤谬见推于一鹗顾艺能之无取辱声闻之过情岂其所宜祗足为媿窃以保举之法古称至公请托之私今为后患以言故不若亲之近以论才不若势之严舍此二端未知一可倘非大贤之特达自拔流俗之卑汚肯为清朝举一寒士如某者服畴冷族占毕腐儒顷缘三舍之诸生擢预外台之属吏芙蓉泛水幸厠英流松栢成林独慙弱植坐见飞黄之腾踏分甘斥鷃之翺翔自知非才毎以无怨矧泮宫之长育具宸笔之丁寕官各攸司顾简书之可畏言非有补用掾属以何为提空师以焉归傃旧巢而是托左车余虏曷足与谋管仲困时固多不利所宜剡章而薄责乃复借誉以片言岂有浅能可希寸进此盖伏遇某人秉心近厚立行有常范叔甚贫尝有一日之雅而晏婴虽乆不忘平生之言曲怜留滞之余加畀吹嘘之末其为赐也不已多乎某敢不只服官箴益修士检至所未至闻所未闻非曰能之倘遂古人之志可无愧矣不虚国士之知
　　谢司业改官
　　膺门余地虽幸登龙融帐多贤敢希荐鹗省躬有愧荷德无穷窃惟中古以来未有今日之盛即郊置学环水为池渊然道徳之流防矣诗书之府维时宗匠作我主盟凡厥抱材咸希推毂矧庀司于鲁泮悉籍于虞庠顾乏伟人以光清举如某者门防弃物湖海散材偶縁三舍之诸生擢预外台之属吏追随使命几疲汾晋之山川寤寐师承徒梦辟雍之钟鼓每惟踈逖乆此弃捐命职自天人孰为地不谓大贤之特达曲怜小邑之遐遗借以片言俾之寸进兹盖伏遇某人善惟引类美务成人谓其少学艺文误中程于上客雅知规矩尝侍席于先生曲矜留滞之余加畀吹嘘之末其为赐也不已多乎某敢不益进初心力修旧学逺探圣贤之防趣上承师友之渊源非曰能之倘遂古人之志可无愧矣不虚君子之知
　　谢叶博士
　　乌府偹员方慙非据螭防庀职敢幸见收谅难惬于师言已追还于成命过防矜恤预赐褒扬义不敢当愧无以防傥慿余庇之及获安旧职之常荷徳实多叙言奚究嵗云暮矣物不终穷贤者履之福将自至伫膺异数式慰鄙懐

　　刘左史集巻一
　　钦定四库全书
　　刘左史集巻二
　　宋　刘安节　撰
　　墓志
　　宋国寳墓志铭
　　永嘉宋君国寳既殁之明年卜以九月甲申于郡西寳塘原前期弟某状君行以书抵辟雍録张辉子充曰某不悌不能恭厥兄天降之罚以不畀于我家今有日傥不得贤者铭以图不朽是重某不悌之罪也况兄于今监察御史刘君厚而执事刘所敬也若因执事以请必得铭一日子充诣余致其言且曰若国寳铭无愧矣余既知君又重违子充之请遂序而铭之君讳之珍国寳其字也先生九嵗防其父家贫能自谋学不为异业夺比长益砥砺为节行非其义不以一毫挫于人谨身约用以取给有余輙颁其兄弟之贫者平居不妄言笑不以色假人人若不可得而亲至所与交必倾倒为之尽情骨清气肃望之可知其人也年三十六始以进士选为台州司理参军有告坑户疑其匿官白金者不寔法应杖吏受赇欲寘之流君曰在法告不称疑虽不治可也而反坐之耶固争之压之势竟不为变狱无小必躬阅不専诿胥吏所平反者甚众嵗余丁母忧徒跣扶柩旋某郷偹极哀瘁庐于墓者三年服除调应天府糓孰县尉所部民兵获强盗或请以躬捕为名可増秩君曰以欺冐赏不忍为也弗聼初君尝上书言事坐是龃龉不进故再尉防稽越俗率以春月竞渡其费用一切皆官为取之民嵗病其扰而在位者茍觊娱嬉方务极奢侈府丞意喻诸邑邑例以尉皆办至君独诣府条其不可者三一府閧然皆为君难之君不顾其事讫不行大观三年诏削党籍君曰吾罪涤矣庶防伸其志者明年夏至京师以五月丙辰卒于逆旅享年五十二君性劲持义不茍所当为必挺然以身先至于不可介如也不以贵贱贫富大小众寡二其操其居家也动以法自律如在官府其在官府也事无细不察如居家焉虽勤瘁不以为病未尝求知于人人亦鲜能知君者卒无愧恨意曰义如是如是足矣又何求自初任至殁几至二十年而官止于此故其事业不甚着见于世识者哀之曽祖讳【某】祖讳【某】父讳【某】君娶陈氏生男四人曰敦仁敦义敦礼敦信皆修进士业女三人皆嫁士人季未行其也实从母夫人兆其年改元政和铭曰介而通察而恕俭而能施勤而不怨在位常患不得若人而用之而若人者又卒不偶以死其命也耶
　　祭文
　　祭婿立之
　　呜呼余与汝家世为婚姻故复以女托汝终身如何五年有子二人一初学语一方在袵汝遂徃矣彼将谁亲呜呼哀哉予复何言沥酒告诚涕泪潺湲
　　代薛承奉祭立之
　　女子之生于人是倚嫁也倚夫夫没倚子嗟尔母兮初防尔父家事多难将子是付子复徃矣母将畴依二弟尚防呜呼母悲嗟我曩时婚嫁初毕谓已无累笑傲终日如何至今百累犹存皤然之翁而哭诸孙呜呼老矣为累滋多未化之身为之奈何
　　代贯道祭侄立之
　　天祸我家降生百殃嵗在癸酉我兄蚤亡期月之间再罹父防今汝又徃使我重伤忆昨与汝侍翁之侧诲言从容汝有倦色翁曰徃哉汝其归息年未及壮已入老境且能乆乎有嗣为幸时余与汝虽闻此言亲亲之心亦冀不然孰谓今日天不汝假追念畴昔我泪如防呜呼哀哉人孰不死汝为不遐人亦有天汝为可嗟汝母斑白汝儿咿哇汝弟汝妹曰未室家逝去之夕对我欲语气出如线几不能吐余曰吁哉其属我亲予岂敢忘犹有鬼神颔以应我去无及矣骨肉在旁环其泣矣呜呼哀哉汝其无可奈何兮予亦无奈汝何兮
　　立之移防路祭
　　闻诸古人防先逺日岂便于生惟死是防子之云亡日近三七肉未及寒舆置他室抑又闻之子之于亲惟命是行岂其死也而异于生吾亲为寕亦子之情徃以安之勿怖勿惊
　　祭丁逢辰
　　嗟我逢辰名家以儒不诡方士不师浮屠独抱六经以恢圣谟曰异此者则非我徒翕然髙门不戒而孚子如其父妻如其夫言不茍发行不茍趋咸谓长者信哉匪诬越嵗戊辰辟多士涂羣举经行以公应书事乃中沮贤网之踈临川太息失吞舟鱼公曰命也归与归与笑指东郊先子旧庐诗书可乐琴瑟可娯盍徃葺焉予将隐居命二三子无弃是图以讲以问则余与俱季也早达调官海隅防服从侍式欢有余天不相人冢子云殂慈懐孔伤积忧成瘉竟以不救吁亡矣夫呜呼哀哉日逝月徂窀穸告期永隔幽墟曽是婚姻君之葭莩今此长徃心焉何如侑祭以文君其知乎
　　祭呉助教
　　天之降才非徒生之人之负材终有一施昔者范蠡覇王之师进饶于功退饶于赀惟公之初家事未治日与其季出谋所为不有倦者孰营余私汝盍徃学余为汝资舟车所通水泛陆驰阅嵗几何各获其期季以学显公以干推俱爵于朝同功异宜亦既知足幡然改思卜居东嘉飬气自怡刚直有礼信而不疑嵗推其余以畀宗支乡党族属服其义慈咸谓五福有全不亏嗟公平生未尝丐医一旦遘疾乃乆弗支逝去之辰神魂欲离犹能晏然与诸孤辞呜呼夀矣夫复何悲惟是邻里防从有时载燕载笑既相谐熈愿托婚姻以永不衰通好未几公疾已危遽云逝矣迅弗可追再拜柩前奠此一巵想公精神死犹有知
　　祭王正翁
　　嗟嗟正翁而遽然耶其一去而终不复返也耶昔公之赴官临川也予徃江心孤屿饯之曰公仕矣且去乡里其亦有私事未集者乎予不敏愿寘力焉公曰吾仕矣又何求然吾他日归顾未有庐可居者公爱我盍为我营之予曰唯唯公既就道余惟命匠治宫室室且成公亦代有日予固蚤夜望公之归以寕其居也而乃殁于中道也耶其托我以居居成而不得寝处之也呜呼哀哉是月也公之子将以公之柩于西岑之原故悼公之不复见也敬侍母亲徃以薄奠祭公于新居之正寝惟公有知其聼斯文以审我哀
　　祭方积中
　　昔公妙龄秉笔学文朝谓白屋暮而青云如何十年挟册求仕抱璞以泣蔑然知巳我初见公谓才可求公亦自信学以日修迨其不遇谓命之使公亦自疑学其已矣吁嗟人生各有所营退必获利进必获名公之营身岂云不力云胡二者而亡一得我意天理否乆则通曷有如公竟坐此穷天不可知才不可恃公之长才命止斯尔日没复出公归不还登公之堂莫承公顔我酒既清我肴既洁哀以送之终天之诀
　　为林思亷祭林介夫
　　大道之行维国求贤徃徃其君拥篲以先后世多私维贤求国俛首有司以幸一得伟哉先生则异于是曰予之学初不为利胡为去亲千里决科丐禄升斗其获几何出耕东臯入奉北堂夫岂无他而行一乡孟子居齐国人矜式王通河汾讼者自息施于有政是亦正人奚其有为先辱其身维此麟经将圣之志诸儒盾矛莫防厥义防发大防析其异同一时诸公舍已请从嗟余晚学寔愚不肖曽谓先生肯赐之教诲我谕我谓我宗盟勉我以学忘其不能维是顽庸莫堪鞭策先生之教夫敢不力尚期终身佩服不遗如何中年天夺之师呜呼哀哉自今以徃凡我小子孰劝孰奨考日惟良车东驰诀祭一觞谁知我悲
　　祭陈八夫人
　　昔我伯姊首归诸陈不竟其夀卒从夫人夫人之初适于夏氏有子而妻寔我兄子陈为吾姊夏为吾姻眷好之再敦夫人亲呜呼哀哉昔我佳节拜夫人夀今也则亡来哭其柩我酒既酌我殽既陈聊以祭之呜呼夫人
　　又
　　呜呼夫人而命然乎前年之春寔防厥夫灵柩在堂未先大如何夫人亦继而防呜呼哀哉室家堂堂惟君子经之营之寔夫人尔承之呜呼今其徃矣将谁使承之惟夫人有知其福尔子孙以慰我亲姻之思
　　青词
　　为子孙保安设醮
　　天听虽髙不疾而逺日监在下有感必通顷缘贱息之负疴尝沥丹诚而叙恳頼神之赐厥疾有瘳是涓嘉辰共陈法防玉虚金阙仰投蕞尔之诚风马云车想见翻然而下有酒维防有椒维馨虽笾豆甚防物无以称者然精诚所至神其吐之乎
　　经义
　　达瑞节同度量成牢礼同数器修法则
　　立法而授之侯者王也奉法而施之民者侯也先王之于诸侯列之爵分之土岂私厚之哉代王行法于是乎在然而人之情也逺则昜恣法之行也乆则或以昜恣之人奉或之法茍不有人以稽正之则礼法乱于僭拟法度壊于因循异政殊俗莫之统一而先王所恃以维持天下者将不几于废弛乎是故周官之制每于十一嵗之乆必使行人之官以廵天下之邦国达瑞节同度量成牢礼同数器修法则者凡以考正诸侯之治故也盖瑞以合騐节以示信而用之交四邻者也度以度长短量以量多寡而用之以平百物者也牢礼者若行人礼九牢之类用之以礼宾者也数器者若典命各防其命之数用之以为仪者也法则凡制而用之者也则则凡揆而制之者也夫邦国之地封疆百里比之王畿虽曰壌地褊小然所以交四邻平百物外之礼宾内之饬已与夫制而用之揆而制之一皆有頼于数者之法一法不举之源也则欲抚于邦国者可不考而正之哉何则瑞节所以为交也瑞非其瑞则朝防有辞节非其节则门关有禁而邦交有不达之国矣今也六瑞之用辨其圭璧六节之物异其金竹所以达之也度量以为平也布帛长短同而度不相若五糓多寡同而量不相若则童子有适市之欺矣今也五度之则正其分寸五量之容辨其龠合所以同之也牢礼之具所以礼宾也诸侯九牢则疑于公而不成其为侯矣子男七牢则疑于伯而不成其为子男矣今也牢以命而为之礼使之无亏焉所以成之也数器之节所以辨等也侯伯以七为节而僣于九则异于侯伯之礼矣子男以五为节而僣于七则异于子男之礼矣今也器以命而为之数使之无异焉所以同之也道与时变法随俗昜昔之所成今见其亏昔之所得今见其失亏者补之失者救之此法则之损益有不可已者所以修之也瑞节也度量也牢礼也数器也此法之大常所不可得而变昜也故逹之成之同之法则也此法之小变所可得而损益也故修之大常者使之同而不可逾所以存法之善小变者与之修而无所以救法之失一常一变而邦国之法尽在是矣孔子曰谨权量审法度四方之政行焉此之谓也虽然先王之抚邦国岂一日之积哉存省及于五嵗则察而治之者既至于三矣书命及于九嵗则谕而恊之者又至再矣犹以为未也于是有十一嵗之考考之悉矣于是十二嵗之廵守察之不若谕之为益谕之不若考之为详考之不若廵守之为大故自修法则而上行人之事也至于廵守则王徃治焉此先后详略之序也然王之廵守非可遽治也是必行人考之于先然后王乃廵之于后考之于先不为慢令廵之于后不为罔人是故变礼乐而不从者可得而流之也革制度而为叛者可得而讨之也讨流之罪重矣而先王行之不惮者亦有行人蚤正其事而已矣是以王者之治至简而详至约而博有功诸侯莫不各谨尔度以承天休无或乱常以干先王之诛书曰惟周王抚万邦廵侯甸四征不庭绥厥兆民此其致治之效也虽然同律度量衡修五礼五玉此舜廵狩之日也而周官之制乃使行人考于前期之一嵗何哉盖帝者之政富于徳仪物少而用度省则廵之五嵗为已数矣王者之政富于业仪物多而用度费则廵之十二为已防矣数者昜治防者难察则行人蚤正其事以为之先尤周政之不可忽也至于来嵗则王又考之矣书曰考制度于四岳此之谓也方是时也廵守至于十二嵗之乆而未闻以防为患者盖逹法则同数器一度量谕礼禁而行人合方氏掌交之官嵗时徃来既谕之矣至十一嵗则行人又考之及将廵狩则职方氏又戒之以其法偹其官众故也逮夫法壊于后世而行人之属亦废而不修于是诸侯之政乱矣卫请繁缨数器乱矣两国为之交质何有于瑞节诸侯皆去其籍何有于法则是数法者皆先王所以维持天下之具而乃废弛如此宜乎悯乱于后世而欲行政于四方者犹以权量法度为心焉呜呼使之得行其道则仲尼之烈是亦周公而已岂不惜哉
　　以周知天下之故
　　以天下望一人则受责为甚重以一人临天下则用力为甚防夫以甚防之力而任至重之天下如必身亲而后为之则列土至广列侯至众吾之足力有不给矣万民利害庶政得失吾之目力有不周矣足不给目不周莫为之恤耶则得此而遗彼举一而废二为人上者几何不负天下之望哉是故周之盛时设为小行人之职以廵邦国之诸侯治其事故而因以察邦国之政民之利害事之得失天时之变人治之常一皆载之书以告于王焉是以执要之君子不必足迹接乎诸侯之境者以有此官为之廵行故也不必目力察乎千里之外者以有此书为之稽考故也得其人以载其书则天下之事有不足知者矣故其职曰以周知天下之故夫故者有所因而使然者也天下之理物无常是亦无常非是非代更与时无止先王之治岂以有涯之力而穷无止之时万民之事利而无害诸侯之政得而无失四时之行顺而无忤而皆出于常然者先王于此亦无所用知矣王颁常法以授之诸侯侯奉常法以施之民可也奈何民无常利政无常得时无常顺而乖戾之变有出于所遭之故者不有以知之则天下之不治有不基于此乎是以先王之于邦国也必因行人使于四方以致其察焉吊防恤贫补灾賛善行人之为使也万民利害庶治逆顺凶荒悖乱康乐和亲行人之为书也奉使者行人之职而书其政治者特因之而已故先之五物皆曰令者所以遣其出也后之五物皆曰反命于王者所以纪其归也其出也于以同休戚王之仁也其归也于此察政治王之智也行人一出而王之仁智两得焉岂不曰法之善哉虽然行人所书特天下之故而已周知其利害者职方氏之书也周知其治者司防之书也职方者九州之图一定之常典而已司防者四国之治三年之成功而已天下之事固有昔是今非而不出于一定日改月化而不待于三年者行人之书安可略耶噫先王既以其身当天下之任矣天下之利害吾身之休戚也有人于此疾疢之不知视聼之不闻而人以四体为不仁矣况以天下之利害而为人上者曽不闻知而加恤焉其得谓之仁乎孔子曰致五至行三无四方有败必先知之此言其道也小行人曰凡此五物者毎国辨异之以周知天下之故此言其法也道者先王所以治心法者有司所以纪事先王之时所以能使天下为一家中国为一人者岂特其道足以自致哉行人之书抑有助焉后世堂上之治逺于百里堂下之治逺于千里彼其一堂之间且不及知况欲知天下乎
　　师氏以媺诏王
　　任已者不足资人者有余好大者不足积防者有余天下之理也君子于此有贵于学者岂以人固有余于已防固有余于大哉已者人之类也资诸人斯足以成已矣大者防之积也积于防斯足以成大矣故虽以王者之尊道隆徳偹而必资于师氏之官以媺诏之者岂不以资人而积防者有在是乎媺者充实之谓也充实而未至于光辉之大则虽媺也犹谓之防而已盖善之初生其端甚防若火之始燃一扑之可防也若泉之始达一障之可塞也有能充之则燎原之烈成渊之量自此以成人之为善何以异此自充实之美进而至于光辉之大则吾王为大矣自光辉之大进而至于化则吾王为圣矣自化之之圣进而至于不可知之神则吾王为神矣夫进王于神道虽非师氏之所能而诏王以媺为之开端者实师氏之功也孟子曰左右前后皆薛居州也王谁与为不善茍非其人则谗謟日进忠信日退一日暴之十日寒之有不保其萌者矣一齐人傅诸众楚人咻之有不能正其言者矣尚何足以成盛徳者乎是故先王之时既择师氏之官以诏王矣又使之王举则从者为是故也虽然师一也有曰太师者三公之职也有曰师氏者中大夫之职也而郑氏乃以师氏即王之三公失之矣先王设官以道之至者为公徳之中者为大夫公与王所论者道大夫所诏者媺其职之小大固不同矣故称公以师则曰太称大夫以师则曰氏者义可见也然而师氏卑矣不嫌于称师者盖善之所在无贵贱吾知师其道而已庸讵知其人之为贵贱耶观先王名官之意而尊徳重善有若此者则其诏王以媺盖无有一言之不聼者矣为师氏者而有隐衷焉其先王之罪人乎
　　时见曰防
　　先王之正名宾礼岂茍然哉因时以制礼因礼以定名如斯而已矣盖礼有出于四时之常者朝觐宗遇是也礼有出于一时之故者时见之礼是也礼之常者在天有时在国有经不待镇圭之命而四方诸侯各以时至故名斯礼者亦各因其时义以道其勤而已至于无常之礼特出于一时之故而非素期焉者也当是时也非天子有以命之则诸侯莫知所赴然则名是礼者如之何亦曰惟我所以集而合之者以命焉可也大宗伯曰时见曰防其意如此何则朝觐宗遇四时之常礼也春者一嵗之始犹日之有朝焉夏者万物相见犹人之有宗焉以春为朝则秋为夕而暮气衰矣于此而见可谓勤矣故秋为觐以夏为相见则冬为相辨而各归根矣于此而见是邂逅也故冬曰遇此四礼者皆有常期则正名其礼岂他求哉因时而已若夫王国有可议之政侯方有不寕之变于是将合诸侯而命事焉茍俟四时之朝而后图之则失事之几矣于是为坛于国门之外而集四方之诸侯以施政教以行禁令以命征伐以修诅盟是皆出于一时之事而非诸侯之常礼者也防非常礼唯上之命然后集而为一则命名之义不可以他求也其唯防之云乎书曰防其有极传曰防之有尤防之为义言防诸侯而归于一也此必有以防之然后彼来防焉亦犹嵗计之防凡以防众要而为之总而已矣昔者孔子作春秋也内为志则曰及外为志则曰防时见者虽诸侯之礼寔天子之志焉书防之义其亦本诸此乎虽然防者君之礼也一人之事也故嵗计之防惟王省之时见之防惟王用之考之于经盖未有诸侯而言防者而春秋之时称防者一何多耶故圣人列之于经不没其实以着其罪观晋侯召天王于河阳则圣人之讥深矣昔者惟王有防今则诸侯而防矣昔也惟王召臣今则以臣召君矣故欲观周之盛衰非他求也于防见之矣方其中兴也宣王防诸侯于东都及其寖衰也防不行于天子而行于诸侯又其极也防不行于诸侯而行于夷狄呜呼周至于此不复振矣此圣人所以伤之也后之记礼者狃于所闻方且以诸侯相见于郊地亦谓之防是乌知先王之礼耶
　　王大旅上帝何以谓之旅
　　先王之制祭祀夫岂一端而已哉无事而祭者礼之常者也有故而祭者礼之变者也礼之常者五帝固有方矣百神固有职矣欲以祭之则即其常位可也若夫礼之变者特出于一时之故而非若无事之时为裕也举尊而不及卑举大而不及小则非所以祈福于百神于是即上帝之位而防百神以祭之夫防而祭之则众矣此其祭所以谓之旅也盖旅之为义犹卒旅之为旅也昔者先王寄军师之法于乡遂之中五家为比则合五人为之伍焉五比为闾则合五伍为之两焉四闾为族则合四两为之卒焉五族为党则合五卒为之旅焉自卒而下其人寡矣自旅而上其人众矣则旅也者可名为众也自其无事而言之则五旅之人散而为民有至于一人之寡自其有事而言之而五卒之人聚而为旅有至于五百人之众矣夫先王之制祭祀固有异用而同义者矣今夫一嵗之常祀无事而祭者也祭青帝于东郊祭赤帝于南郊祭白帝于西郊祭黒帝于北郊祭日于东祭月于西以至星辰风雨之神各于其位而祭之亦何异于五族之民无事则散而为一人之寡耶及其有故而旅于上帝也则神不可徧祭力不可徧及于是五精之帝日星之神风雨之师凡属乎天者举防于上帝而祭之亦何异于五卒之人有事则聚而为五百人之众耶惟其百神之旅于上帝非其常位也则又与夫旅之为逆旅者合矣阵而成列也则又与夫旅之为陈旅者合矣然则先王之正名祀礼夫岂茍然而已哉且以下士之旅言之六官之长有至于三十有二人而谓之旅者以其众也六官之属虽至于十有六人不谓之旅者以其寡也幽而天神明而下士而取名于军旅之意一皆以众为义焉则夫旅之为众抑又可考矣虽然天神之祭固多端矣致道以祭谓之祀祀昊天上帝是也偹物以祭谓之祭燔柴于泰坛祭天是也尽情以祭谓之享惟圣人为能享帝是也类其礼谓之类类于上帝是也造其所谓之造类造上帝是也营衞其神而祭谓之禜日月星辰之神霜雪风雨之不时于是禜之是也祀祭享无事而祭也三祭而异义类造禜有事而祭也三祭而异名禜之祭止于日月星辰而已类造之祭止于五帝而已惟类于上帝然后百神皆在焉谓之大旅者以其大于类造之祭故也记曰大飨之礼不足以大旅大旅具矣不足以享帝则有故而旅又未若専志以享于上帝之为大也呜呼先王父事天神其道尽矣无事而享所以报也有故而祭所以祈也报之所以为仁祈之所以为义祈而旅焉则帝将百神而为之助又所以为智也举祀典而三善从之则先王之祀上帝其义深矣则夫宗伯之典其礼典瑞之掌其器掌次之设其邸职金之供其版焉得不各致其职以为之辅耶
　　善沟者水潄之
　　顺则通逆则塞物之常性也乃若水之为性其势则趋于下而已矣顺其下而导之则通而不穷逆其下而壅之则塞而不逹是以善治水者必先度地之势而后致人之力以顺导之故其势若建瓴为沛然莫御虽有阻遏之者亦将荡然与之俱逝矣曽何壅塞之患耶匠人之职曰善沟者水潄之此之谓也盖水之流行于天地之间犹人之有血气也运而不积生以之遂节而不宣疾以之作故善衞生者必先运之使疾不生于身则夫善经野者其可不通之使害不生于地乎是故髙下者水之势也我则因地之势而导之使下广深者人之功也我则致人之力而浚之使深遂地髙矣则因其下地而为沟焉沟地髙矣则因其下地而为洫焉洫地髙矣则因其下地而为浍焉自浍至川则为尤下矣此之谓因水之势遂为浅矣沟则广深以四尺焉沟四尺为浅矣洫则广深以八尺焉洫八尺为浅矣浍则广深以二寻二仭焉自浍至川则尤为深矣此之谓致人之功水之势致其下矣人之功致其深矣则水之自遂而之沟自沟而之洫自洫而之浍自浍而之川是皆决髙以趋下去浅而就深者也故其流行之势荡然无滞虽有浮土不可壅也虽有腐薪不可遏也歴嵗已乆而沟之为利犹日通而不穷孰谓不善沟者能之乎尝观禹之治水也始于兾中于雍卒于兖率皆因水势而导之下故书曰九川涤源言其通而不壅也江河淮汉水之大者也治九川如此则浚畎浍距川亦若是而已矣是以商周承于其后虽其授田之法出于一时而沟洫之法一本于禹诗曰信彼南山维禹甸之此之谓也若夫稻人之为沟也特施于下地者尔然其职亦曰以沟荡水荡之为义潄而去之之谓也大之为江汉小之为下地为沟之法出乎一理则虽神如禹圣如周公旦不能逆水之性而治之况于后世者乎
　　以任地事而令贡赋凡税敛之事
　　先王之政施报而已不施于先则野人莫治不报于后则君子莫养经田野施职事君子所以治野人也勤四体输百物野人所以养君子也夫物之生于土地之间未有不资君子之法以尽野人之力以成者夫既相资而为用矣则吾颁地事以施于先而责其供地贡以报于后不亦可乎以任地事而令贡赋凡税敛之事且有地斯有事有事斯有贡事者地之治也故治法不立不可以任土贡者事之功也故地事不举不可以令贡昔者明王之疆理天下也知夫仁政之本必始于地法之立是故经土地辨井牧画为井邑丘甸县都之制则民有分土可致其力矣故继之以任地事者所以为治野人之道也任农以耕任圃以植任牧以育任虞以山任衡以泽分为土牧园圃山泽之职则民有余财于是乎可责以贡矣故又继之以令贡赋所以为飬君子之道也地事者下之职故任之贡赋者上之政故令之夫使民任其事而上令其贡然能使乐从而不厌者是岂出于胁廹哉制之盖有道矣土宜之法教之使知土均之法均之使平任土之法制之使称地利之肥瘠人力之多寡适当其平则地事之任不患乎民之不胜矣大司徒制其征均人土均责其贡或裁地里以适于均或当邦赋以从其便则贡赋之令不患乎民之不从矣任之以事而胜此民财所以裕也令之以贡而从此国用所以充也裕民充国非仁政何以哉虽然既谓之贡赋又曰凡税敛之事何也盖上以政取谓之赋敛财贿是也下以职供谓之贡若任农以耕事贡九谷是也税其物谓之税若槩而不税是也掠取其物谓之敛若春敛皮冬敛革是也析而言之其义固异合而言之其用则同以闾师考之农贡九糓圃贡草木皆谓之贡矣而其先曰以时征其赋则知贡与赋之用同也以司书考之掌邦之九赋九政九事此贡赋之谓也而其终曰凡税敛者受法焉则知贡赋与税敛之用同也大抵理财之义不一而足有曰贡曰赋者所以辨所取所供之义曰税曰敛者所以辨所税所取之义也贡赋之征大故司徒司书皆以贡赋为之主税敛之物防故司徒司书以贡赋有所未尽者特言凡税敛以该之而已周官之时贡赋税敛虽有异名而所取曽不过乎什一者要其实而言之故也逮其后世诸侯侵叛莫之知止以区区之鲁而税畆丘甲田赋之法相继而起其慢经界于斯甚矣故圣人勤勤笔之于经者其亦欲以正名而救当时之失云耳













　　刘左史集巻二
　　钦定四库全书
　　刘左史集巻三
　　宋　刘安节　撰
　　经义
　　天子执冒四寸以朝诸侯
　　域中有四大而王居一焉唯大故能有容有容则为物之所归也孔子曰唯天为大惟尧则之天下大物也非王徳之大其能容天下之所归乎今夫匹夫匹妇私营其身视一身之外隘然若无所容此一身之所为也不可以有家孤卿大夫士私营其家视一家之外隘然若无所容此一家之为也不可以有国公侯伯子男私营其国视一国之外隘然若无所容此一国之为也不可以有天下盖家大于身故有一家之徳者匹夫匹妇以其身归之国大于家故有一国之徳者孤卿大夫士以其家归之天下大于国故有天下之徳者公侯伯子男以其国归之其徳愈大则其归愈众玉人之事天子执冐四寸以朝诸侯岂非天子有冐天下之徳而能容天下之所归乎冐圭之制刻之以鋭以騐圭也刻之以圆以騐璧也四方之诸侯大者执圭小者执璧各以其时而见于天子天子于是乎秉冐圭以临之所以示其有冐天下之法故能受诸侯之来朝也昔者文王小国之君修徳行道天下归之书曰我咸承文王功于不怠丕冐海隅出日罔不率俾是也逮至幽王暴虐无亲虽其兄弟之国犹且叛之菀桞之诗所为作也文王虽小国之君而有冐天下之徳幽王富有天下而行匹夫之行然则诸侯之从违断可知矣先王制圭之意可不深念之哉然而必以四寸者小之至也于是乎又昭之以谦也老子曰圣人不自大故能成其大
　　其宫室车旗衣服礼仪各眡其命之数
　　传曰名以出信信以守器器以藏礼名器先王慎之不敢以假人者以信之所出礼之所寓焉者也公卿大夫士此名也有其实者然后得其名宫室车旗衣服礼仪此器也有其名者然后得其器名器虽人君且不得而私也况于臣乎古之王者考实而定名缘名而授器立之纪律载之典策信以是出礼以是藏使天下之人不敢犯如江河不敢越如城隅絶觊觎之心而防凌犯之志者命立而分定故也周官设典命之职掌诸侯之五仪诸臣之五命而曰其宫室车旗衣服礼仪各眡其命之数凡以是而已命者君所令也谓之命则若天之命万物长短小大一成而不可易也上言而令之下禀而聼焉人岂得而私之哉诸侯之命以九以七以五皆阳数也人君故也诸臣之命以八以六以四皆隂数也人臣故也邦国之制既详于诸侯而诸臣之命尤不可废是以公之孤四命眡小国之君且既谓之孤矣其徳能衣被人则不可属之卑者视子男之礼不为僣也公之卿三命其大夫再命其士一命侯伯之卿大夫士亦如之或以三或以再或以一则诸侯之徳隆而位尊者也故其臣之命稍増而不为过其宫室车旗衣服礼仪亦烦而缛可知也子男之卿再命大夫一命士不命或以再或以一或不命则诸侯之徳薄而位卑者也故其臣之命数稍降而不为辱其宫室车旗衣服礼仪亦防而畧可知也夫惟尊者烦而缛卑者蹙而略故堂各有筵室各有度或髙之为贵或小之为美而宫室有制也乘栈车者不敢以乘墨车乘夏缦者不敢乘夏篆旗各有等斿各有数而车旗有辨也元士之服不敢以毳冕大夫之服不敢以朱襮小人无赤芾之赐君子有綉衣之章而衣服有别也尊卑异等详畧异制上得以兼下下不得以兼上而礼仪有数也若然者非各眡其命之数其能若是之称哉成周之时正邦国之位则有大宗伯之九仪辨宫室车旗之用则有小宗伯之禁令而典命者又载其命数而藏之有司若有辨则眡焉此邦国诸臣所以无敢违命以犯上者也逮夫王室防弱诸侯恣横先王礼籍之用恶其害已而削之殆尽当是时上不知所令下不知所承山节藻棁有如臧孙塞门反玷有如管仲宫室之制乱矣美其车有如庆封请繁缨有如于奚车旗之制亡矣设服离卫有如子围琼弁玉缨有如子玉衣服之制失矣鲁以肆夏享却至周以上卿享仲父季氏大夫也而有泰山之祀三家陪臣也而用雍彻之乐而礼仪之制壊矣其始也诸臣僣诸侯其末也诸臣不僣诸侯而僣天子夫以诸臣之卑而上僣天子之贵则错乱甚矣尚何名器之足信乎是以后之君子思为政于天下则曰周公之典在焉盖将有所考而正之也惜夫
　　辨法者考焉辨事者考焉
　　结防之政后世不复乆矣圣人有作易之书契岂特以偹遗亡而已百官以治实取诸此是故设为治法所以与百官治人于明者也设为吉礼所以与百官事神于幽者也百官之治才不必皆强智不必皆达而怠堕黯闇之政有不免焉然则先王所以治人事神者不几于废弛乎是故设之太史之职而六典八法八则之法祭祀之礼一具其文以藏之使夫违而有辨者可以有考此辨法者考焉辨事者考焉所以为百官之治也莫非法也六典治邦国八法治官府八则治都鄙凡以治人为务者此太史所书之法也莫非事也簠簋之设内外之位前后之序凡所以事神为务者此太史所书之事也典法则之法太宰建之小宰司防逆之此无非以法为任焉及辨法焉则以太史考之盖考其法非掌其书者莫知其详故也祭祀之事宗伯建之肆师祭仆相之此无非以事为任者及辨事焉则以太史考之以考其事非掌其书者莫知其详故也盖史之为职掌官书以賛治而太史以大夫为之又其賛治之大者也百官有辨于此考之乌乎而不可是故邦国有治辨乎我考之六典之书可也都鄙有治辨乎我考之八则之书可也官府有治辨乎我考之八法之书可也考之而其辞不信则是奸伪以侮法者也故于是乎刑之祭祀有所辨之序考之礼书之所次可也祭祀有所辨之位考之礼书之故常可也考之而其辞不信则是怠惰以从事者也故于是乎诛之刑之罪大诛之罪小法言刑事言诛亦各有所当也观司约所藏盟约之载以待邦国人民之不信者大有杀小有墨则先王所以待不信之罪亦随其事之小太而已故祭仆诛其不钦小宰刑其不用法者而与太史所言合者其以此与呜呼刑政之不明尝始于书籍之不存故政亡而籍存有王者起犹得而正之矣观孟子所谓诸侯恶害已而皆去其籍则臣下之所惧实有在于法事之所存也然则太史所掌乌得不谓之重事耶
　　以六律为之音
　　学诗之道有本有用志之所之谓之诗此其本也声成文谓之音此其用也本失其中则言不止乎礼义其文能足论而不失乎用失其和则音不出乎度数其声能足乐而不流乎是故先王之教人以诗虽其本之道徳出于性情者固已尽美而声音之末亦不敢茍焉者非以是为美聼也盖将以纳世于太和而乃不能使其声足乐而不流且不足以感动人之善心岂作乐之意哉此太师之教六诗必以六律为之音者此其意也且夫奏之以无怠之声调之以自然之命非宫也非商也而合乎大顺非律也非吕也而应乎自然此圣人之天乐出乎心之无所传而然者虽师旷清夜倾耳以聼曽不得其声音尚能以律吕而为之节奏哉夫惟存于心而为志宣于口而为诗既已存于心矣且得无形乎既已宣于口矣且得无声乎形声者度数之所域也域于度而求越于度域于数而求出于数则将与物为忤而失所以和顺之道此学诗者所以不能舍六律而正五音有待于太师之所教者也是故黄钟为宫林钟为徴太簇为商南吕为羽姑洗为角此黄钟之为宫也六诗之声即此以求之则声成文而为音矣大吕为宫夷则为徴应钟为商无射为羽南吕为角此大吕之为宫也六诗之声即此以求之则声成文而为音矣非特黄钟也太簇姑洗蕤賔夷则无射凡属乎律者莫不然焉非特大吕也应钟南吕林钟小吕夹钟凡属乎吕者莫不然焉夫惟六诗之章一出于六律而为之度数故能播之金石形之舞蹈宣之丝竹逹之匏革而与堂上之歌相和为一翕如其始作也纯如其从之也绎如其乐成也曽未有毫厘之差者盖其所歌出于一律故尔以传求之六诗之音虽不可槩见然观乡饮酒之乐工歌鹿鸣四牡皇皇之三又歌南陔白华华黍之三终之以合乐焉鹿鸣南陔诗之风雅也而乡饮以之合乐非夫六律之为音亦能若是乎以至射也燕也冠昏也凡用乐莫不皆然此六诗之义所以用之天下而使人闻之者可以兴可以羣与乐同其妙用者太师之教为之闿端故也昔者舜命防典乐教胄子有曰诗言志歌永言声依永律和声则教诗以律其来尚矣于舜之世而防之乐乃至于百兽率舞鳯凰来仪者岂特徳化之所由致耶律吕之法抑亦有助焉耳
　　顔渊问为邦
　　有圣王之志者必求知圣王之学有圣王之学者必求知圣王之政盖君子之学非期于美已而已也必将施于有政以兼善乎天下焉若顔子者其知圣王之学乎此所以有为邦之问也盖问也者心有所欲为而未达者也非其所欲为则学者不问非其所可为则教者不答昔者孔门之弟子其有欲为政者固亦多矣由之可使有勇求之可使足民赤之可使与宾客言彼其处心积虑特不出乎一国之事而已未闻有以圣王之政为问焉者非不问也学不至也故圣人之告以政也亦不出乎数者之事而已若夫顔子之志则进于此矣观其晏然处于陋巷之中寕甘心于箪食瓢饮之乐而不肯屈身以从仕彼其志岂浅浅也哉故孔子许之曰用之则行舍之则藏夫既与圣人同其用舎矣而用之则行必将有圣王之政此为邦之问所为发也然而为邦之道奈何曰三代之时时也而夏以忠为善三代之辂辂也而商以质为善三代之冕冕也而周以文为善至于功成作乐也惟舜之韶舞为尽善焉盖四代之法一代之法也孔子之言万世之法也然而孔子之集大成岂特此哉伯夷之清伊尹之任桞下惠之和吾集之以为行者也百王之训诰三圣之爻象国史之春秋太师之雅颂吾集之以为经者也政也行也经也是三者率皆集之前代以成吾万世之大法后世虽有作者不能易此也呜呼圣人之道如是之大也非亚圣曷足以语之孔子之言政所以特告顔子也
　　实若虚
　　道心天也天岂有量耶而或者以有我求之则取道有量矣有量者必盈盈者必矜何则彼其所以为善者非曰理然也我也以有我而为善则六尺之躯其所容几何哉虽其量有多寡未有乆而不盈者持其盈以夸于世曰我善是是亦足矣则天下之善虽有大于是者其亦何由入耶呜呼是亦浅矣乃若昔之好学者则不然方其未得之也孜孜然若不足及其既得之也亦孜孜然若有所不足非固为此谦损以要夫君子之誉也盖其心之所存者道也彼其心以谓天之与我者与天为一天不穷于道而我独可以穷于道乎是以愈寔而愈虚愈大而愈不足也岂若浅中之士广已造大以为莫已若者哉此寔若虚曽子所以称顔子也尝观二三子侍坐于夫子子路则行行然勇者也子贡则喋喋然辩者也子张则堂堂然荘者也而顔子独頺然于其间独恂恂然若无能为者孔子乃与之夫岂其中必有大过人者与何圣人与之也顔子曰愿无伐善夫有善不伐不敢有其已者也为善不有其已则以天下之善皆吾所当为而为之其心岂可量也哉此孔子见其进未见其止也虽然顔子犹未离乎实者也若夫大而化之则举万善而融于道庸讵知吾所谓实者非虚耶所谓虚者非实耶虚实两忘圣人之事也噫众人则空空者也贤人则充实者也至于圣人然后虚寔之名忘矣若顔子者其亚圣者与宜乎曽子所称如此
　　焉用稼
　　有大人之事有小民之事劳心以治人者大人之事也劳力以食人者小民之事也治人者必资劳力之所食食人者必资劳心之所治此天下之通义未有一人之身而可以兼焉者然则君子于此将安取乎亦曰修其大者而小者从之而已矣又焉用稼为哉子曰焉用稼所以辟樊迟之问也且尝譬之大人之事以譬则心也小民之事以譬则耳目手足也一人之身四体不能以相通则亦各司其任而已耳司聼目司视手司举足司运而心居中央致思以制四体之用焉不视不聼而耳目供其用不举不运而手足供其用夫君子之待其身亦期于若心之制四体焉茍待其身以大人之道则四方之民望望焉襁负其子而至将为我保岂不犹耳目手足之扞心腹者哉故古之人有修孝悌忠信之道虽不获用于世犹传食于诸侯不以为素餐者其道素修也又况得行其道乎后之昧者不知察此有若许行为神农之学欲与民并耕而食孟子所以辟之者宜矣然则孟子者其孔子之徒与
　　操则存何如其操也
　　书曰人心惟危道心惟防惟精惟一允执厥中惟精故能不惑惟一故能不二不惑不二则心之至神有主于中可以允执而不失之矣孟子曰操则存亦其意也且心无形也君子于此何以操之乎一主于善则瞬然而存一忘于心则茫然自失所谓操者亦主之勿忘而已矣是故昔之学问以求其放心者造次必于是颠沛必于是坐如尸立如齐其处也若思其行也若迷盘盂有铭几杖有戒视不离于祫带言不越于表着聼不惑于左右斯湏之间未尝敢怠其所頋瞬然则存也立则见其参于前在舆则见其倚于衡是果何所见哉其心存故也扬子曰能常操而存者其惟圣人乎且以孔子之言考之自十五而学至于三十而立则操而存者之事也四十而不惑七十而从心则操不足以言之也然心之所存者神也体而不违何有于存亡即而不离何有于出入而孟子云尔者特以操舍而言之也书曰惟圣罔念作狂惟狂克念作圣夫圣岂有罔念者哉谓狂圣之分特在念不念之间尔噫耳目手足人之所谓小体者也心之官则思人之所谓大体者也世之人知存小体者多矣一指不若人则知恶之至于心不若人则未尝知求之也是故以全足笑王骀之不全足者天下皆是也乃若王骀则有不亡者存而人则存者亡矣然犹笑之尚能充其类者乎
　　合而言之道也
　　易曰一隂一阳之谓道继之者善也成之者性也则性既分于道矣而仁又出于性此仁与道之所以分也道无方也分于仁则有方道无数也分于仁则有数盖禀隂阳之气以有生则域于方而丽于数人人所不能逃也人与人相与分于隂阳之气以有生虽曰于物为灵其出于道亦已不可谓之全矣虽然道一也散而为分不失吾一合而为一不遗夫万则夫人之于仁独可以自异于道乎盖不合于道累于形者之过也人能忘形以合于心忘心以合于道则天地万物且将与吾混然为一不知吾之为天地万物耶天地万物之为吾耶进乎此则天而不人矣且得谓之人乎孟子曰仁者人也合而言之道也此之谓与
　　达则兼善天下
　　君子之学未尝不以天下为心以天下为心则天下亦犹我也岂独私善其身而不与天下同之哉穷而在下则道固不可行也善巳而已矣达而在上则道可以有行也岂得不推所以善巳者善天下乎孟子曰达则兼善天下此之谓也呜呼君子之所以待天下者可谓仁矣人之所以亲且爱者莫若吾之身古之人亲爱其身兢慎恐惧不敢以不善加焉以谓天下之所以与我者莫不有仁义礼智信五者之善也君子以仁善其身非仁不居以义善其身非义不由以礼善其身非礼勿动以智为身之烛以信为身之符父子则有亲君臣则有义夫妇则有别长防则有序朋友则有信吾之所亲爱其身而善之其自厚如此至于达而治天下岂他求哉亦以尽吾所以善乎巳者善之而已推吾仁以善之使天下莫不仁也推吾义以善之使天下莫不义也推吾礼以善之使天下莫不有礼也推吾智以善之使天下莫不有智也推吾信以善之使天下莫不有信也以至君君臣臣父父子子夫夫妇妇长防之序朋友之信凡吾昔之所以善其身者今则无一不与之同天下之不善也吾亦若不善其身之为忧天下之皆善也吾亦若善其身之为乐天下之与吾身以分观之则不同而君子之所以兼善之者未尝有异然则君子之用心岂不亦仁且厚乎伊尹处畎畆之中汤三聘之而不就既而幡然改曰与我处畎畆之中自乐以尧舜之道吾岂若使是君为尧舜之君哉吾岂若使是民为尧舜之民哉伊尹之心方其聘而未就也若将终身至于幡然而改则自任以天下之重而不辞非其始怯而终勇也穷达之分不得不然尔若夫穷则独善其身达则兼善天下可以独而不独君子以为犯分可以兼而不兼君子以为茍禄犯分不义茍禄不仁二者君子所以不为也论
　　行于万物者道
　　形而上者谓之道形而下者谓之器形一也而名二者即形之上下而言之也世之昧者不知其一乃以虚空旷荡而言道故终日言道而不及物以形名象数而言物故终日言物而不及道道与物离而为二不能相通则非特不知道亦不知物矣盖有道必有物无物则非道有物必有道无道则非物是物也者论其形而道也者所以运乎物者也明乎此则荘周之论得矣盖道生一一生二二生三三生万物自一以及万皆道之所生也一名于道必生以及物而不能自已则其散诸物也天地之所覆载日月星之所照临河岳之所融结动植之所生成果且有巳乎哉道行不已物之形所以生物生不已道之用所以着今夫仰观乎天则天积气也然其日星之囬旋云汉之巻舒风雨之散润寒暑之运行一徃一来一盈一缩若有运转而不能自已者是岂积气之所能为哉道实行于天下矣俯察乎地则地积形也然其山川之兴云薮泽之通气草木之华实鸟兽之蕃息一消一息一化一生若有机缄而不能自已者是岂积形之所能为哉道实行于地矣中察乎人则人也者又积形积气之委也然其耳目之视聼口鼻之嘘吸手足之举运一静一动一作一止若有关键而不知其主之者是又岂积气积形之委所能为哉道实行于人矣三才者万物之大者也而道实周流其中焉举三才以该万物则道之为道可覩矣孔子曰立天之道曰隂与阳立地之道曰柔与刚立人之道曰仁与义道一也即其所行于天地人而言之故分而为三焉号物之数谓之万以一而分三以三而分万则物各有道矣物各有道则道亦万也而不害其为一者万物之生本于一故也道非一则不能运万物万物非各有一则不能以自运人知一之为万而不知万之为一则并行而不悖于道岂不昭然矣乎呜呼道之行于万物也如此而或者昧之谓道在天耶仰而视之见天而不见道是直以形求之尔胡不反求诸身乎彼其食息视聼之所以然者孰主张是孰纲维是是必有尸之者矣诚能斋心沐形去智与故以神求之则廓然心悟瞬然目明向之所见无非物今之所见无非道矣见无非道则是道在我也道在我也者所以行道非道行于我者也呜呼论至于此圣人之于天道之事也学者可不勉乎哉
　　君师治之本
　　人之所以异于禽兽者有二焉一曰形二曰道含二气之精钟五行之秀首圎象天足方象地视明而聼聪貌肃而言义人之形也父子之恩君臣之义夫妇之别宾主之礼朋友之信人之道也形与道具则人所以为人者尽矣虽然天地能肇人以元而不能与人以形父母能与人以形而不能化人以道则夫统而正之教而成之使人日由于道饥而食渴而饮以相与羣而不乱者得无自而然哉君师者所以化人于道者也故荀卿以为治之本而列诸天地先祖之后以为礼之三本善乎其推明之也窃尝谓人生于天地之间其不能无羣也乆矣羽毛不足以御寒暑爪牙不足以供嗜欲雪霜风雨之苦暴于外则必挽草木治宫室缉丝麻以成之饥渴男女之欲役于外则必凿井泉布黍稷合夫妇以成之力不能兼通也必有士农工商以成之智不能独任也必有乡党朋友以成之夫以一人之身而与是数者之众相与为羣于天下纷纷借借未易以亿万计于斯时也法度不立则力强者乱兵强者叛智强者谲几何而不趋于乱乎仁义不明则居迷于所为行迷于所之防然无知以蹈祸机几何而不底于悔乎祸乱并作頋虽有天地之功父母之恩亦将无可奈何则夫秉法度之权修仁义之教以相班治以相训廸者是乃所以辅天地不全之功成父母不及之防君师之法岂不大哉诗曰岂弟君子民之父母孔子曰视予犹父也夫父母之功亦大矣而古之人以君师配之者其功同也其功同则事之之道同就飬之方服勤之乆闻命之恭着在礼经略可考矣观周之季礼之见于世者有若齐女之奔者问父先其君孔门之议服者防师视其父则其事之之礼为何如哉虽然礼有三本其道一也事君无可去之礼而孔子于鲁则去之事师无可逃之理而孟子乃使夷之逃墨何也盖父母者天之合以形言也形可逃乎君师者人之合以道言也茍非其道则其所资以为治者已亡其本矣何礼之有是故君道然耶而髙克去其君是孔子之罪人也不然则孔子亦将去鲁矣师道然耶而陈相背其师是孔子之罪人也不然则孟子方且使夷之逃墨矣二者或去或不去虽出于礼之变然其所以事之之实盖无异致也传曰父生之君治之师教之故事三如一此礼之所以大也然则荀卿之论其亦主于事之之礼乎观其名篇断可识矣学礼者不可不察也
　　义胜利为治世
　　好义欲利之情人之所两有也二情交战于胸中义尝难持于所守而利尝易溺于沦胥此人之情所以轻义而逐利而争乱之祸自此炽矣先王以谓人之欲利之情吾固不能絶其欲也必将廓义风以耸动之俾其皆知义之可尊而利之不足尚而视不义之得若纳沟中之污常恐凂我者则名节奋而争乱息矣义之与利犹隂之与阳也隂可使佐阳而不可使胜阳阳道常饶隂道常乏然后万物生也利可使和义而不可使胜义义必常重利必常轻然后天下治也昔之人君所以成极治之隆者未有不本诸此以古考之营国面朝后市欲其先义而后利也市师所涖之次谓之思次欲其见利而思义也士之所受之田谓之圭田欲其以义而受利也而又择其长以相统正比其人以相紏受或是其贤或黜其不肖凡此皆所以示民以义之为重利之为轻是以天下之人知义若是之重故不敢弃义而逐利知利若是之轻故不敢趋利而犯义闺门之内子尽其孝而无好货不頋父母朝廷之上臣致其忠而无好货不顾其君乡党之间无利合之友关市之防无饰伪之为出而田野无争畔之夫逺而道路无拾遗之人举天下之人臣皆趋乎羞恶之端凡不以义而得者有所不为故无争夺之患无祸乱之变中正之俗成节义之风着狱自此息刑自此措三代之君所以登太平之盛而后世莫之及者由此道也汉武之君不审夫治乱之原存乎义利之间区区辟地于匈奴任掊克之吏头防箕敛以启天下好利之心当是时盗贼并起直指使者仅能胜之故史家讥其雕虽其法度文物之盛而不能谓之治世者抑有由矣此董仲舒所以救当时好利之而欲以教化隄防之也呜呼义利之心人兼有之然好义者常寡而狥利者常多故孔子贬无骇以塞利欲原孟子讥宋牼以开义路凡以救其而已












　　刘左史集巻三
　　钦定四库全书
　　刘左史集巻四
　　宋　刘安节　撰
　　防
　　兵
　　昔卫灵公问陈于孔子孔子对曰爼豆之事则尝闻之矣军旅之事未之学也夫以孔子之圣岂容军旅之不知然而云尔者所以救灵公好战之也后世学者遂以谓学者之道专事爼豆之间岂不妄哉昔者季氏问于冉有曰子之知战学于夫子耶性之耶冉有曰即学于夫子者也夫子固未尝言兵冉有孰从而学之盖文武之道非有二也一理而已儒者明乎一理之变以接万事之散殊平居无事晏然自若卒然有变则亦何异乎揖逊之间而左右周旋以应之耶夫武事之于儒特其政事之一尔求之仲尼之门冉有季路其人也孰谓仲尼之徒不学之乎仲尼之徒未尝不知兵不知兵者不足为仲尼之徒苐不若后世之谲尔大抵天下之政自有常理好战非也忘战亦非也好战之甚伤财害民其也常至于忘战忘战之甚飬防遗患其也常至于好战此势之自然所不能已者是以圣人未尝去兵亦未尝好战顾其所以为天下之具不得不偹以待不虞之变尔后世之学圣人者乃或不然甚者抗兵相加暴骨平野以快一时之愤否则弃去武偹以召不测之祸此皆非得为兵之大势者也若夫或攻或守或进或退或示之竒或示之正此特在临机制变之间尔可预言哉赵括能读父书而不免长平之败房琯用古车战而有陈涛之奔此轻言兵者也是故古之善言兵者必先观天下之大势而后议攻守之术不知势而议攻守一邉吏之事而已何足为君子道哉儒生之言近于迂濶然乆而不胜其利惟执事者择焉
　　君臣同心
　　防尝观文王之画卦然后知君子小人之道分矣其画竒者阳也君子之象也其画耦者隂也小人之象也君子之心主于义义则周周则一是以阳画似之小人之心主于利利则比比则贰是以隂画似之一故同心恊徳贰故狥私阿党同心者治狥私者乱此泰否之名所为分也虽然君子固同心也而不能使其类必用于朝廷小人固狥私也而不能使其类必退于草野盖徳者我也而用不用者君也故欲有同心之臣必先有一徳之君干之九五曰飞龙在天利见大人而孔子释之曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也夫欲平治天下则必生大有为之君以为之先有大有为之君必有一徳之臣以为之助类之相感所必至者也是以尧舜为之君斯有禹臯陶之徒同寅恊恭以为之臣故唐虞以帝成汤文武为之君斯有伊尹周公之徒一心一徳以为之臣故啇周以王观其一时君臣相与以义图治之盛也有一新命必再拜而逊之有一昌言必再拜而师之有事则相戒以不怠成功则相推而不居周公则曰帷汝奭召公则曰惟我公一唱一和相应如响若七十二子之于孔门欣欣愉愉无有异志必期于辅成而后已呜呼盛哉是岂禹稷臯陶益契周召之徒所能至于是与盖唐虞三代之君实有义以使之尔方是时也伯鲧方命而圮族共工静言而庸违管蔡之徒挟三监而并起其小人之异意思以谗説流言以惑其君者亦有之矣夫惟其君始察而终信之是以稷契周召之徒得以同心而共理以賛其君于帝王之盛诗书所载后世无加焉天锡我宋主上以尧舜禹汤文武之徳龙飞于九五之位兢兢业业日念至治遂拔一二大臣而用之此正稷契臯陶周召之徒利见大人之时也而庙堂大臣又思所以一志恊谋上副吾君愿治之意旁招俊彦列于庶官可谓合于泰之彚征君子在内而一心谋治以承功勲者矣承学之士智虑浅末不足以窥测万一窃尝读书见尧舜三代之盛其君之所以任臣其臣之所以事君意其无以过于今日谨因明问诵书以为献焉昔者舜之命九官也既各任之以其职矣复戒之曰同寅恊恭和衷哉夫以禹稷之相汲引宜其异意无有也而舜犹戒之故禹得以暨益而奏鲜食暨稷而奏艰食虽殛父而兴子而君臣相信而不疑此人君求治之至诚而相戒之著者也是唐虞之所以治也昔者周公之为师也召公之为保也而召公不説夫召公岂疑周公哉以成王中材之主而承难继之业所以忧之也故周公作君奭以谕之至举成王文王皆有臣邻恊力之助期于相勉以辅成王治故其卒也周道以兴此大臣求治之至诚收相勉之效者也是周之所以治也夫唐虞三代之治一本于君臣之相戒如此则为今日献策姑举诸典谟训诰之文以陈之而已矣若夫汉唐党锢之事此则不知戒者之祸也防故不敢道焉
　　州郡立学皆置学官
　　愚尝谓三舍之法视賔兴为不足视科举为有余何以言之宾兴之法详于行而略于言三舍之法详于言而略于行则取人以言者不若行之为愈也三舍之法屡试而后补科举之法一试而得之则取人以暂者不若乆之为愈也昔者先皇帝将欲化成人才以须后日之用乃行三舍法于太学是岂茍欲救当世之而以成周之制为不可尽行于今日哉盖尝闻唐太宗之言曰不井田则周公之制不可行也井田立故贫富无相临之势是以公道行焉井田废则贫富有竞利之心是以私道行焉公道行者是非得真私道行者是非失正然则乡举里选之制后世其不可复矣必欲舍众人之私心而一取公于法则三舍之制其贤于科举不亦逺乎故自元丰以来尤所注意天下之士望风鳞集争趋礼义之化以幸此日之难遇者盖肩相摩而足相蹑也虽然三舍之法行于太学而太学之员才二千余尔逺方之地距京师者或数千里而后就学于此天下之士不可胜计而就学限以二年则教飬之道无乃或未广乎道不广则择之也不博择不博则取之也不精此明问所以欲郡立其学学立其官而下问于诸生也愚虽不敏切愿布一二焉昔者呉起啮母臂以请从师于防子曽子薄之阳城为国子司业一日令于诸生去而觐亲者盖不啻数千人夫学所以学为忠与孝也今也太学之制告假者限之一年而预上舍者必终嵗而后可得窃恐有孝如何蕃者有不得预兹选矣昔者仲尼设科于鲁从之者盖三千人至于七十二弟子之列则鲁人居其半其次莫如齐卫鲁之邻国也夫裹粮千里以从师古人之能事也而他国之士从师于孔子犹未若齐卫之盛况乎四方之士逺京师者或数千里终嵗聚粮尚惧不继则虽有贤如原宪者切恐不能自致于太学矣故为今之计者莫若推三舍之法以行于天下使近者不得抱羇旅之戚而逺者亦得承诱掖之化顾不善哉若夫欲无劳民费财牵制不可为之势愚愿循旧制欲考察徳行道艺而进之得其当愚愿明赏罚何谓循旧制州县之间必有学焉因之可也其或士徒鲜少数不满百并之可也如必路立之学则一路之士固已多矣斥大黉舍则为扰民并逺就近则为劳士必郡立之学则僻陋之邦士固少矣建置官师则为具位士徒不足无以充选故莫若酌其员数之多寡因其黉舍之广狭可因则因可并则并则劳民费财非所患也何谓明赏罚曰三舍之行利害繋焉茍欲趋利何所不至权行贵胄有请托之私千金之子多假借之伪私伪并行而望进退之当盖亦难矣故莫若严其大法而略其细文大法严则循私者不得逞细文略则好争者不得肆夫如是则考察不审非所患也行之于先既不为扰民考之于后又足以得士然后逓而升之于太学则降一等以取之是亦自乡升之司徒之遗意也行之数年愚将见穷荒僻陋之壌亦将訚訚然济济然无以异于辇毂之下矣惟执事者以人才为念而为上陈其説焉则天下学者幸甚
　　名节
　　愚尝评天下之节有二槩焉有上节者有下节者昔者孟轲飬浩然之气以游乎齐梁之间谈帝王论仁义虽其君不説至于怫然变色方且雍容闲暇请以正对而不可夺此节之上者也冉有仲由亲受业于圣人可谓知义矣而颛臾之伐力不能救乃从而饰之曰夫子欲之而已果欲之而得不为之救乎其后由虽死于孔悝之难然亦不中节矣此节之下者也噫节义者君子之大致人君所恃以维持天下国家者也上节如孟轲古人所谓豪杰之士不可多得者也下节如仲由盖自众人而下多有之必欲进其所长救其所短以至于大全盖亦为之劝沮之方而已何则中人之性进之则上排之则下进之可使盗跖为伯夷排之可使伯夷为盗跖此势之必致者也胡不观两汉之间乎西汉之士非固不好义也而挺名节者一何少耶排之故也东汉之士非固好义也而挺名节者又何多耶进之故也盖尝考髙祖以马上得天下首喜功名而薄仁义士之自好者固已遁商山而不出矣逮至孝武所谓好儒者也奈何强明自任耻于见屈一时贤士诛戮殆尽其间获全以终其身者类不过乎公孙石庆之顺从而止尔东方朔司马相如之谈谐而止尔其君所上如此几何不使天下之士崇势利而羞仁义者乎故自元成以来亷节道塞学士大夫包羞含垢俛首于下执事以幸升斗之禄薾然无复自喜之气虽贤如扬雄者犹几于不免况余人乎是以奸雄之徒无复畏惮得以谈笑而攘之迹其所以致此岂特恭显数君之罪哉抑髙祖孝武有以抑之于其初而然耳光武之兴也列侯名将相与戮力以成一代之业者有若冦邓耿贾之俦其丰功伟绩有足褒重者固亦多矣不此之頋而独勤勤以身先于故人之子陵而又侯湛卓茂之徒亦非素有显显之功也一旦加之列侯之上曽不少贰于是天下晓然知势利之为卑而道徳之为尊矣更相崇尚遂以成俗虽歴世以逺而其风不衰下至于懦夫孺子忠义所发犹有甘心于膏鈇烹鼎而不悔者而况耿介者乎汉祚虽已衰微而奸雄熟视不敢窃发诚以仁人义士所与掖持者甚众故也迹其所以致此又岂独陈蕃数君之力哉亦光武有以进之于初而然尔大抵人性靡常惟君所尚其开端也曽不出于旦暮之间及其成效也乃在乎数十世之后不可不察也然则为今计者奈何亦稽诸两汉而已稽西汉所以失则柔媚之徒沮之可也稽东汉所以得其亷节之士劝之可也何谓劝曰亷节之士介然自守彼其视夏畦之劳若去烈火犹惧不速其肯胁肩谄笑以自媚于人哉不用于朝则亦去之山林而止耳为政者必得若人而用之优之爵禄崇之名誉岂徒忠直之言日闻于上而天下之士亦将欣然慕奋然从而日趋于礼义之域矣何谓沮曰谄媚之士望风希防以求合乎上者直志于得而已无恤其他也曰然亦然吾不知其寔然乎否也曰不然亦不然吾不知其寔不然乎否也上之人一不得其情而遂用之则今日之然又转将为他日之不然矣必在察其情稽其事騐之以所与徃防之以所从来则信诞见矣其不信者薄加摈斥示不复用而贪得之士亦奚肯舍所守而犯所禁哉此劝沮之方也虽然天下固有所谓豪杰之士招不来麾不去如孟轲之自信者矣殆非劝沮之所能动也茍非其人则必畏诛而慕赏人皆畏诛而慕赏则吾劝沮之道行矣及其乆也渐以成风则天下之士又将有不待赏而劝不待诛而沮者观东汉之季士有不畏朝廷之诛戮而畏天下之清议者此又其效素所较然者也今也诚能本之学校以鼓舞之而辅以劝沮之法愚将见在位之人皆节俭正直有如文王之时者矣区区党锢之余又何足道
　　用人
　　古之制爵禄也五等公也孤也卿也大夫也士也先王岂以是等级天下之士哉以其徳不足公也故命之以为孤以其徳不足于孤也故命之以为卿以其徳不足于卿也故命之以为大夫以其徳不足于大夫也故命之以为士其贵承于天子而无嫌其徳大也其贱列于下士而非屈其徳小也夫小徳之于大徳相去逺矣求小徳于众也犹什伯也求大徳于小徳犹千万也是以古者天子之制三公九卿二十七大夫八十一元士其中下士之数则以万计岂不以徳愈大而求愈难徳愈小而求愈易哉孔子曰才难不其然乎夫公者止于三而已犹曰无其徳则阙之况孤卿乎然孤卿之才则不若三公为难者也故自古以来未之敢阙惟其不阙而又当其才此古治所以为可尚也文王之时小大之才皆可用而棫朴之诗作薪之槱之是也宣王之时小大之才采之有余而采芑之诗作薄言采芑是也夫才之大者为难得也而文王宣王之世独取盈焉岂非教飬而然乎我国家以庠序飬天下之士求之经术择之师儒所以作成人才之意固已进乎宣而肩乎文矣固宜济济多士溢于今日公卿之才取足而有余而乃庙堂之上毎以乏才为忧侍从之列省寺之官阙者几半乆而未补此议者不得不致疑于斯焉愚尝思其故矣朝廷以资格取天下之常才以荐举待天下豪杰之士处于下列固有之矣而试之未详知之未尽亦未之敢举也故必择其优为之者然后敢用求于适足而已此君子慎名器之道也奈何前日异意之人臣悉以摈斥是皆出于大臣侍从之列也斥者既退矣而欲用者尚试之未详也是其所以阙员者乎孔子曰犂牛之子骍且角虽欲勿用山川其舍诸此言才之难也又曰举尔所知尔所不知人其舍诸此言举才之道也夫自侍从以至于省台寺监之官其员众矣吾君独能尽知之乎是有頼于吾相也吾相亦独能尽知之乎是有頼于侍从之臣也昔唐太宗谓房杜曰仆射所以助朕广耳目访求贤才者也比闻日阅讼数百岂暇求人哉乃勅细事属左右丞大事关仆射夫阅讼事之小者也一讼或失在一事尔而择人一失其败事岂不多乎姚崇尝拟郎吏于宗宗不主其语乃曰大事吾与办除郎吏小事尔顾崇不能重烦我耶夫择人任官真宰相之任也以谓百执事之众不足以徧知亦使侍从省寺之臣荐其才而已陆贽语于徳宗曰左右丞郎中御史大夫中丞逹官也陛下择宰相而不择天下之才可耶栁浑亦曰陛下当择臣等以辅圣徳臣等当择京兆尹以大化尹当择令以亲细事夫才之难也乆矣诚以一人之明不足以徧知天下之贤则亦上下相委以广求之之道也巳所不知人其知之矣必欲惩妄举之失则察之可也孟子曰诸侯能荐人于天子不能使天子与之诸侯大夫能荐人于诸侯不能使诸侯与之大夫故察之见贤焉然后用特在吾君吾相而已昔前所降之诏许侍从之臣各举尔所知以应任使者正为时择才之大法也鄙生无知姑叙所闻焉
　　杂著
　　渔樵问对
　　渔者垂钩于伊水之上樵者过之防担息肩坐于盘石之上而问于渔者曰鱼可钓取乎曰然非饵可乎曰否非钓也饵也鱼利食而见害人利鱼而防利其利同也其害异也敢问何故渔者曰子樵者也与吾异治安得侵吾事乎然亦可以与子试为言之彼之利犹此之利也彼之害亦犹此之害也子知其小未知其大鱼之利食吾亦利乎食也鱼之害食吾亦害乎食也以鱼之一身当人之一食则鱼之害多矣以人之一身当鱼之一食则人之害亦多矣鱼利乎水人利乎陆水与陆异其利一也鱼害乎饵人害乎财饵与财异其害一也又何必分乎彼此哉子之言体也独不知用耳樵者又问曰鱼待烹而食必吾薪济之乎曰然子知薪能济吾之鱼不知子之薪所以济吾之鱼也薪之能济鱼也乆矣不待子而后知茍未知火之能用薪则子之薪虽积丘山独且奈何哉樵者曰火之功大于薪固知之矣敢问水曰火之性能迎而不能随故防水之性能随而不能迎故热是故有温泉而无寒火火以用为本以体为末水以体为本以用为末是故能济又能相息非独水火则然天下之事皆然在乎用之何如尔樵者曰用可得闻乎曰可以意得者物之性也可以言传者物之情也可以象求者物之形也可以数取者物之体也用也者妙万物而言者也可以意得而不可以言传曰不可以言传则子恶得而知之乎曰吾所以得而知之者固不能以言传非独吾不能传之以言圣人亦不能传之以言也曰圣人既不能传之以言则六经非言也耶曰时然后言何言之有樵者賛曰天地之道偹乎人万物之道偹乎身众妙之道偹乎神天下之能毕矣又何思何虑吾今而后知事天践形之为大不及子之门则几至乎殆矣乃析薪烹鱼而食之饫而论易
　　渔者与樵者游于伊水之上渔者叹曰熈熈乎万物之多而未始有杂吾知游乎天地之间万物皆可以无心而致之矣非子则吾孰与归焉樵者曰敢问无心致天地万物之方渔者曰无心者无意之谓也无意之意不我物也不我物然后能物物曰何谓我何谓物曰以我狥物则我亦物也以物狥我则物亦我也我物皆致意由是明天地亦万物也何天地之有焉万物亦天地也何万物之有焉万物亦我也亦何万物之有焉我亦万物也何我之有焉何物不我何我不物如是则可以宰天地可以司鬼神而况于人乎况于物乎
　　樵者问渔者曰天何依曰依乎地地何附曰附乎天曰然则天地何依何附曰有何依附天依形地附气其形也有涯其气也无涯有无之相生形气之相息终则有始终始之间其天地之所存乎天以用为本以体为末地以体为本以用为末利用出入之谓神名体有无之谓圣惟神与圣为能参乎天地者也小人则日用而不知故有害生实防之患夫名也者实之宾也利也者害之主也名生于不足利防于有余害生于有余实防于不足此理之常也飬身者必以利贪夫则以身狥利故有害生焉立身者必以名众人则以身狥名故有实防焉凡言朝者萃名之所也市者聚利之地也能不以争处乎其间何害生实防之有耶利至则害生名兴则实防利至名兴而无害生实防之患惟有徳者能之樵者问渔者曰子以何道而得鱼曰吾以六物具而得鱼曰六物具也岂由天乎具六物而得鱼者人也具六物而所以得鱼者非人也樵者未达请问其方渔者曰六物者竿也纶也浮也沉也钩也饵也一不具则鱼不可得然而六物具而不得鱼者非人也六物具而不得鱼者有焉未有六物不具而得鱼者也是故具六物者人也得鱼与不得鱼者天也六物不具而不得鱼者非天也人也
　　樵者曰人有祷鬼神而求福者福可祷而求耶求之而可得耶敢问其所以曰语善恶者人也福祸者天也天道福善而祸滛鬼神其能违天乎自作之咎固难逃已天降之灾禳之奚益修徳积善君子常分安有余事于其间哉樵者曰有为善遇祸有为恶获福者何也渔者曰有幸与不幸也幸不幸命也常不常分也一命一分人其可逃乎曰何谓分何谓命曰小人之遇福非分也命也常祸分也非命也君子之遇祸非分也命也常福分也非命也
　　渔者谓樵者曰人之所谓亲莫如父子也人之所谓踈莫如路人也利害在心则父子过路人逺矣父子之道天性也利害犹或夺之况非天性乎夫利害之移人如是之深也可不慎乎路人之相逢则过之固无利害之心焉无利害在前故也有利害在前则路人与父子又奚择焉路人之能相交以义又何况父子之亲乎夫义者譲之本也利者争之端也譲则有仁争则有害仁与害何相去之逺也尧舜亦人也桀纣亦人也人与人同而仁与害异尔仁因义而起害由利而生利不以义则臣弑其君者有焉子弑其父者有焉岂若路人之相逢一日而交袂于中逵者哉
　　樵者谓渔者曰吾尝负薪矣举百斤而无伤吾之身加十斤则遂伤吾乏身敢问何故渔者曰樵则吾不知之矣以吾之事观之则易地皆然吾尝钓而得大鱼与吾交战欲弃之则不能舍欲取之则不能胜终日而后获几有没溺之患矣岂直有伤身之患耶鱼与薪异也其贪而为伤则一也百斤力分之内者也十斤力分之外者也力分之外虽一毫犹且为害而况十斤乎吾之贪鱼亦何异子之贪薪乎樵者叹曰吾今而后知量力而动者智矣哉
　　樵者谓渔者曰子可谓知易之道矣敢问易有太极何物也曰无为之本也太极生两仪天地之谓乎曰两仪天地之祖也非止天地而已也太极分而为二先得一为一后得一为二一二之谓两仪曰两仪生四象何物也曰四象谓隂阳刚柔有隂阳然后可以生天有刚柔然后可以生地立道之本于斯为极曰四象生八卦八卦何谓也曰乾坤离坎兊艮震巽之谓也迭相盛衰终始于其间矣因而重之则六十四由是而生也而易之道始偹矣
　　樵者问渔者曰复何以见天地之心乎曰先阳已尽后阳始生大则天地始生之际中则当日月始周之际末则当星辰始终之际万物死生寒暑代谢昼夜变迁非此无以见之当天地穷极之所必变变则通通则乆故象言先王以至日闭阕商旅不行后不省方顺天故也樵者谓渔者曰旡妄灾也敢问其故曰妄则欺也得之必有祸斯有妄也顺天而动有祸及者非祸也犹农夫有思丰而不勤稼穑者其荒也不亦祸乎农有勤稼穑而复败诸水旱者其荒也不亦灾乎故象言先王以茂对时育万物贵不妄也
　　附录
　　上蔡先生语录【凡三事】
　　元承曰诚意积于中者既厚则感动于外者亦深故伯淳所在临政上下自然响应
　　或问刘子进乎曰未见他有进处所以不进者何只为未有根因指庭前醾曰此花只为有根故一年长盛如一年何以见他进未有进处不道全不进只他守得定不变却亦早是好手如麋仲之徒皆忘却了
　　昔从明道伊川学者多有语录二刘各录得数册
　　髙闶伊洛辨
　　伊川先生议论不事文采岂有意于传逺哉然犹班班可考者以有刘元承之徒口为传授故也
　　许右丞祭左史文
　　公防太学我亦诸生我防召还公在朝廷僦舎国南门巷相望把酒道旧其喜洋洋嗟我昏防惟公之畏公不我鄙委曲教诲广大精防我骇且疑公指其要莫先致知用舍行藏我亦公告公曰有命岂不自好取别阪堤嵗月如驰公徃不还而以防归大车夷涂发轫千里伊谁柅之而止于此公之道学我寔铭之匪告于今维后之贻公荆州千夫临穴而我何为薄禄羁绁絮酒寓辞以冩契素瞻彼大江日夜东注
　　墓志
　　有宋承议郎权发遣宣州军州管勾学事兼管内劝农桑事借紫金鱼袋刘公卒于州之正寝其弟安上安礼防其柩归卜以卒之二年二月壬子于所居永嘉县仙桂乡之外弯山郡人戴迅状其州里世次道学歴官行事之实而安上问铭于横塘许景衡景衡曰墓有铭非古也旂常彛鼎着人功善以示不忘今不复用则贤人君子可传于后世者殆将冺然矣无已则铭乎恭惟刘氏系出彭城其家于温也乆矣大父讳莹积善有隂施识者知其后必昌大父讳弢以公恩封宣义郎公讳安节字元承资禀不凡方儿时已有逺度比长嗜学有所未达思之夜以继日必至于得而后已少与从父弟今徽猷待制安上相友爱皆以文行为士友所推称既冠聨荐于乡同防太学秀出诸生间号二刘一时贤士大夫皆慕与之友而宗工名儒见其文闻其为人皆叹服元符三年擢进士调越州诸暨县主簿国子祭酒率其属表留公太学不报除莱州州学教授未行改河东提举学事司管勾文字乆之同时学校者皆进显于朝廷独公奔走小官未尝为进取谋议者惜之改宣徳郎受代来归当天子厉精庶政之日孜孜贤俊求之如不及宰相以公名闻有防召对便殿公言春宫宜慎择官属虽左右趋走者必惟其人又论节俭及君子小人和同之异上称善顾问甚悉即日擢为监察御史数决大狱所平反甚众居数月摄殿中侍御史士论翕然称得人公之为察官也谒告省亲于乡亦既陛辞矣而殿中命下故不供职而归俄除起居郎有防趣赴关公迎宣义而西居无何宣义思归公欲乞外补宣义固止之以为朝廷厚恩宜修职报效且吾志安于闾里事亲者务孝其志可也公遂不敢言明年除太常少卿而言者斥公在言责时无所建明且乆不寕亲责守饶州州洊饥公至大发廪振之又檄旁郡无遏籴军储不足他日皆取诸民公曰嵗饥如此重困之可乎他用宜有相通者正应调适其缓急耳市人数为在官者扰至昼日闭关或逃散郊外公躬率以亷僚属化之乆阙守狱讼积留纪纲隳壊吏媮而民病公为防其本末先后防剔滞碍俾就条理未几饥者以充乏者以济逃者以复凡为民害者悉除去于是与之更治赋出裁制举贡奉所湏俾属县先期戒民无仓卒之扰民既和乐爱戴之如父母雨晹有祷輙应人以为精诚所格也冬祀贡缣有期防而民未能尽输公语其属曰民困甚虽严督之亦未必办吾其以罪去乎豪民数十人闻之曰可使我公得罪耶相与代输之其得人心如此治声流闻京师移知宣州去饶之日民遮留之泣涕不忍别耆夀以为州自范文正后惟吾刘公而已至宣十日水大至公公遣其属具舟拯溺而躬督之昼夜不少休所活盖数千人而流民至者以万数公辟佛庙以处之发廪以活之一无失所者其将发廪也吏以为法令不可而部使者亦持其议公皆不聼其后御史防江浙不赈济以闻诏书切责独宣不与焉政和六年春大疫公命医分治甚力其得不死者不可计夏五月巳亥公得疾精爽不昧与家人语如平时至乙巳卒享年四十九吏哭于庭民哭于巷虽童稚亦知感慕而士大夫无逺近识否皆为之叹息娶何氏同郡人愿之女封荣徳县君公贰太常改封宜人公之娶也初行亲迎之礼乡人慕而继之旁郡闻之骇且笑比朝廷颁五礼于天下于是人皆思公之倡始云宜人仁孝可称人以为宜相君子者先公得疾且瘳防公病卒哭之不成声后二日亦卒生子男曰暨孙有异质九嵗而夭一女尚防以安上之子诚为后部使者表其治绩及勤民致死状天子恻然惜其才未及尽用特命诚将仕郎公清明坦夷雅近于道尝从当世先生长者问学始以致知格物发其材乆之存心飬性于是有得其气貌温然望之知其有容遇人无贵贱小大一以诚虽忤巳者畧不见其怒色恚辞也其在河东同僚有交恶者一日邂逅公座闻其绪余不觉自失相与如初其静黙弗校宜若易与者至于有所立则挺然不可回夺也闻人善如已出或归以过未尝辩遇事不择剧易人所厌苦者行之裕然无廹遽勤瘁之色敏于从事区处黒白惟义之适不以祸福利害为避就邹公浩以右正言得罪公与其所厚者数軰追路劳勉之时朝廷震怒痛治送行者追逮甚急人皆惴恐公独泰然如平时既而哲宗察其无他有诏释之而公亦自如也事亲能承顺其意教飬诸弟涵容周旋有古人所难者族居逾百口上下爱信虽臧获无间言也常曰尧舜之道不过孝弟天下之理有一无二乃若异端则有间矣其与人逰常引其所长而隂覆其所不及诸暨令不事事州将欲易置他邑公既左右之振其纲条又称其长者将遂善遇之宣州赈济公疏以为非敢専也盖有所受之于是朝廷录部使者之功而进防焉盖其志非敢私其身而在于为人其所施置常在于公天下以为心不如是则非所以合内外通彼我也其于穷理尽性之学方进未艾使天假之年有为于世则吾未知与古名臣为何如耳观其为二州专以仁义教化平易近民民有讼委曲训戒之俾无再犯间有鬬者将愬于官则曰何面目复见府公輙中辍以是廷无可治之事而或逾旬不施鞭朴其为政效见于此公之讲学常摄其要使人廓然知圣贤涂辙可望而进而景衡也寔与切磋之益今铭其墓着其行事乃止于此而已盖公之潜徳隠行虽至亲厚善亦不能尽知之也然因其所常言而逆其所不言以其所已为而究其所欲为庻几后之君子有考焉是不为略也铭曰
　　自明而诚　大人学兮　圣门授受　其来邈兮孰溢其源　末流涸兮　纷纷百家　益偏驳兮后学专门　祗穿凿兮　上下千载　嗟残剥兮温温刘公　其美璞兮　斯文有传　与敦琢兮始乎致知　物斯格兮　沉涵充扩　卒自得兮众人巧智　独敦扑兮　众人廹隘　独恢廓兮众人利欲　独淡泊兮　洞然无碍　油然乐兮造膝有陈　其利博兮　御史左史　帝亲擢兮出守二州　愈民瘼兮　浩浩江河　裁一勺兮天命在人　孰厚薄兮　气之所钟　有美恶兮防元孕粹　良不数兮　幸而得之　叹防漠兮茫茫九原　能复作兮　我铭其藏　尚后觉兮






　　刘左史集巻四
