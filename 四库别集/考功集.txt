　　钦定四库全书　　　　　集部六
　　考功集目録　　　　　　别集类五【明】
　　巻一
　　赋
　　四言古诗
　　乐府
　　巻二
　　五言古诗上
　　巻三
　　五言古诗下
　　巻四
　　七言古诗
　　巻五
　　五言律诗
　　巻六
　　五言排律
　　巻七
　　七言律诗
　　巻八
　　五言絶句
　　六言絶句
　　七言絶句
　　巻九
　　书
　　巻十
　　序
　　记
　　杂著
　　【臣】等谨按考功集十巻明薛蕙撰蕙字君采亳州人正徳甲戌进士官至吏部考功司郎中故以官名集正嘉之际文体初新北地信阳声华方盛蕙诗独以清削婉约介乎其间古体上挹晋宋近体旁渉钱郎核其遗篇虽亦拟议多而变化少然当其自得觉笔墨之外别有微情非生吞汉魏活剥盛唐者比其戯成五絶句有曰俊逸终怜何大复麤豪不解李空同其所尚畧可见矣又蕙与湛若水俱为严嵩同年嵩权极盛之时若水年已垂耄而怵于利害不免为嵩作钤山堂集序反覆推颂颇为晩节之累蕙初亦爱嵩文采颇相酬答迨其秉政以后即恶其怙权病国不复相闻凡旧时倡和亦悉削其稿故全集十巻无一字与嵩相闗其植品之髙逈出流辈是以诗格孤秀肖其为人其所树立又不在区区文字间也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　考功集原序
　　昔我武宗皇帝庚辰之嵗余尝从瑞泉先生游于京师获西原薛先生词赋数帙尚则风聿袪末习漱羣籍之芳润撷百氏之英旉藻思鸿才卓哉有斐一时骚坛词囿操觚洒翰之徒邈焉寡俦先生方绾章铨署欲晋焉请益未之敢也今上御极之癸未余举进士先生同考之未几振衣南州余亦分符北海思觌晬顔聆论未之能也乃嵗壬辰余官中土分按南畿既见先生乃舍彼旧学栖迹丘园游心理域徳音秩秩昭然发蒙不我诬已乃知大道靡穷逹人无我瞻彼羣什道中一艺云尔虽然尼父定删风雅并述将以性情所感斯道攸存诗以理之孰云徒作统之畅湮鬰之思逹神明之徳通万物之情格两间之妙诗之为用大矣哉夫道不逺人诗非离道一以贯之存乎其人追念遐思爰请旧作以贻同志并叙厥学庶有所稽焉皇明嘉靖十四载中春十日秦中李宗枢序
　　钦定四库全书
　　考功集巻一　　　　　　　明　薛蕙　撰赋
　　孤雁赋
　　孤雁感物也涡水上有孤雁随人家畜鵞鹜辈以取食人或逐之辄飞去入左右洲渚间然终不逺去也予游城西有野人指示予心恻然伤焉因作赋云
　　遵长河之峻阪出城隅以西徂望鸿雁于河涘竚徬徨而独居容恳以愁顇音凄怆而号呼伊斯鸟之嘉淑产异质于幽荒体贞信之至性动静一其有常固羽族之殊特众鸟孰可与比伉故其行不失时止必择所暖北逝先寒南下既冐险而渉危曽不恤夫勤苦惟众鸟之多智曰庇生之得宜弗一遘于艰难羡暇豫之无期或巢山巅或游海涯奋首虹霓濯翼天池托戸牖之巍巍下民莫得以或窥足无虚跖翼不勤飞资饮啄于寻丈迁徙弗逾乎旬时何斯鸟之劬劳増荼毒其曷已将材质之不伦固天命之难俟瞻北都与南国念家室之靡止道路夐以辽逺间一嵗而万里复有羣侣中迷雌雄死别目骇防惊飞沉隔絶始廽遑而不进终踌躇以永诀尔廼背云路下绪风依沮洳潜蒙茸捐燕越之故思甘愁苦而终穷虽六翮之尚在欲北归其焉从于是沦形晦迹亡精失志牢落逺迁踯躅无寄痛众雏之一隔慕同类之难值伺晨鳬而朝征逐鴐鵞以宵寐岂卑湫之敢辞耻众目之猜忌声未鸣而先絶翅将举而复坠呻吟幽僻周旋林坰践旷野之严霜食潢污之流萍延性命以茍存非初心之所营遭志意之摧毁中无故而或惊况畏悸之丛至迫末路之惸惸避矰缴而徃来因鹰隼之纵横思逸乐之无遗栗纷其相婴若乃阳律毕谢隂气时作天清日逈草枯木落明月出兮皎皎野露皓以漠漠恋南游于朱厓懐北栖乎朔魂魄竦而怵惕顾形影之寂寞吐哀响之嘹唳志激昂而将跃动幽谷之虚籁停髙门之晓柝闻之者怊怅而自怜见之者欷歔而不乐嗟斯禽之可哀像覊旅而无朋因昆虫之同感未若斯人之有情泛游观而厯兹忽容与而不行咏鸿雁于周诗泣涕下而沾缨览万物之参错悟大化之合并相吉防与喜终同归于杳防齐百虑于一致孰云天道之不平
　　四言古诗
　　昊天赠崔子
　　昊天单威亦孔之棘莫有戾不寕我国我国斯瘼我民用卒如何昊天云不我恤
　　国之方将尚曰靡卜国之既痗伊何能谷昊天降讻弗遂弗畜哀今之人胡俾夭防
　　有萚者木维其频矣民之劬劳不遑辰矣戎作在圉内有冦奸王事多寕有其殚
　　国既大废君子于解三事朋友莫之能诲卿士大夫曰予弗逮昊天鞠怒则莫肯悔
　　心孔疚念及我友彼人有言我孔之耻曰予维服我父母舍是弗思我天子
　　曰彼在位曽不可耽如贾弗售载反其琛懿尔君子亦徂于南送子出宿悠悠我心
　　昔我迈矣朋友相予既愆于卒我心如沮匪徃匪来云我靡处之子于行心孔瘉
　　瞻卬昊天则莫敢迩既夷既届则不我咎君子于行尚顾其后大命不忒爰其有止
　　昊天八章章八句
　　鸟赠蒋氏
　　翩翩鸟秋日载徂顦顇如何不遑室家悼我良朋心瞿瞿
　　翩翩鸟载徂秋日顦顇如何不遑家室悼我良朋心菀菀
　　翩翩鸟迨春而复之子于行将其不觌赠言匪多心孔蹙
　　鸟三章章六句
　　晋七贤图像诗
　　在昔有晋多士间出发挥上徳弥纶道术遐踪齐骛髙轨竞轶竹林之徒厥维入室阮公矫志贵利弗就流连沉湎却彼婚媾英材俶傥殆廼天授大人有传跨腾宇宙峩峩中散龙章凤姿彷徨丘泽咀嚼云芝神交隠沦精感灵祗解形东市人靡能闚邈矣参军神栖亡愕瞬息万代跬歩六漠蔑盼贵介眈彼三爵裈中之谭实维善谑仲容秀发颉颃叔父神闇均律妙洞击拊郭奕心醉荀朂妒嫮始平之出何其舛迕向子清悟庄恵同科析辩神纬扬此波佐鍜栁下灌园岩阿徘徊鸣笛恻怆如何巨源简静夙懐髙举逡廵待价仪刑朝序防材铨选画议军旅至道在躬是曰余绪濬冲朗鉴神量逺时哉多辟降志舒巻并美张裴附交嵇阮酒垆结恸微情缱绻川则珠辉山维玉绚猗嗟七子亶时之彦中行虽忒聿恊狂狷丹青式缋精爽如见
　　夀顾华玉母分得云林夫人
　　金台曽构瑶波潭沲王母攸庐问谁侍坐姗姗季女一何秀媠廼曰云林仙人字我色侔琼蘂云髪翠妥陵厯沧浪出入灵璅凤飞戢孴龙辀婀娜却防芝盖俯拾玉果圃有洪桃花蕚未堕纷纭周汉闇如石火湘灵举楫洛妃拥柁曩栖海右今遨江左
　　顾东江先生遗善堂诗
　　纷纶灵系昭晰瑞图在昔帝喾爰及昆吾嘉祥诞发茂庆攸敷比晖四姓着美三吴【其一】谷水盘纡昆山岝防郁彼顾林夲支斯托丰谍未艾闻人闲作式览厥初匪今伊昨【其二】三五迭终公侯复始维少宗伯克昌其祀祗勤于徳令问不已士瞻师表国頼耆齿【其三】履满思谦居崇鉴替于时念哉诏尔苗裔曰求彞训曷以永世无或昏逾祖考是继【其四】昔尔先祖遗善自名烈考嗣之率是攸行奕世载徳用底昭明逖矣后昆无忝所生【其五】粲粲新宫峩峩层构载偁祖号训廸来胄畏愆若坠慕道罔后天命不慆介尔蕃祐【其六】堂置诗书庭陈金石鸣鹤相喧芳兰如积入里修容过闾竦迹矧尔子孙孝思无斁【其七】丕叶遥兴鸿源遐吐于赫祚遹追祖武千亿重规云仍叠矩我歌此诗以告终古【其八】
　　乐府
　　盛唐枞阳歌
　　盛唐枞阳歌者汉武皇帝作也元封五年帝南廵荆阳亲射蛟浔阳江中获之作是歌
　　帝之狩顺祥时察南服胪九嶷会大海济江淮朋神禹逝九阂江之沛蛟鱼出显君伎诛弗率弯天弧孛流矢雷电陨赤江水叱东井治江维波神平水虫嬉凶恶伏帝夀昌迈盛唐出枞阳
　　交门歌
　　太始四年汉武皇帝行幸不其祀仙人交门宫若有乡坐拜者作交门之歌
　　朝泰一陟分丘降石闾临之罘熈事成徧东西祈交门肇迎年陈玉席洁椒糈通八神召灵圉缤徕翔神光烛尞中坛华紫幄元礼登告嘉辞灵允答与帝期灵交际万夀徴帝无疆仙为朋
　　上之回
　　上之回防灵畤神心愉祚皇祉上之回定诸国西南辑震东北上之回乐孔博游昆田厯鸣泽上之回乐无射年万亿长无极
　　善哉行
　　来日大难痛心疾首今日为乐莫惩其后大难如何昊天不嘉吉防有时人莫之知鹿之游斯在彼中野庖人调和将以为脯翩翩白龙好是鱼服豫且射之载中其目少康出畋不复其舍戎王朝卧廼缚尊下式戒在始式备在终匪戒匪备害于其躬天命戾止匪夙则莫勉尔在位无俾天怒
　　煌煌京洛行
　　猗猗椅桐斤斯斧斯人之维良胡俾遗之岂弟君子人之是谷君子不人之无禄絺绤在冬子曰有衣终朝不馈子曰罔饥此之仡仡子曰不力彼之揭揭子曰不直有菅有蒯女子采之九九之术齐君礼之室周让御简子是取臧文之贤讥于孔父吁嗟士人生之穷兮我思古人惟周公兮
　　黄鹄篇
　　飞飞者鹄于彼苍天大风阻斯羽沉于渊有松有柏其枝嶟嶟雨雪迨斯化为枯薪烈烈冬日萧萧北风虽有神龙宛彼地中天命有假人谋有仍嗟哉士人曰予无能舟利于川弗利于陆君子于行维颠之速相彼哲人爰得我匹且以啸歌且以永日
　　临髙台
　　临髙台下有万丈之洪波羣山沓蹙茀鬰乎其隈疾风起兮南北陂池沸渭而成雷时却顾以自失心懔其伤懐北望深林丛生崔嵬柯条纠而旋互荣采駮荦乎岩崖众鸟哀鸣聒日夜猛兽垂啄旋踵而徘徊嗟君无万斛之泪胡来乎此地一来此地何由廻
　　鸡鸣篇
　　鸡初鸣日东御月徘徊招揺下鸡再鸣日上驰登蓬莱辟九闱鸡三鸣东方旦六龙出五色烂
　　雉子班
　　雉子班五文章锦为衣绣为裳状瓌异志劲刚美为灾技自妨羂云罗掩天纲就樊槛辞山梁荷仁恵不杀伤啄甘实饮清凉形柔昵意悲徨惟平生讵有常感恩遇回中肠循周荣栖幽房委微命毕君傍
　　君马黄
　　君马黄臣马二马并驱君马前君马前臣马后山髙路长马不走君当行臣当归与君齐足焉能希
　　巫山髙
　　巫山髙鬰鬰襟带亘天涯上靡白日阳下陵青云眉岩何嵳峩层巘互参差景象非一状逺望令心悲献嵗出游猎千乘齐交驰翠帐罗曲阿羽盖垂琼芝龙骑践蕙圃鹢首戯兰池回车背中路娱乐未云疲置酒景夷台设礼髙唐祠君王千万嵗嵗嵗长如斯
　　江南弄
　　芙蓉屿口茱茰潭朱唇一笑酒乍酣牵裾并袂歌江南歌江南望塞北思不见情无极
　　凤笙曲
　　白玉作筩黄金叶凤翅差池凰羽接竒弄徘徊曲重叠曲重叠听増伤鹍鸡舞白鹤翔
　　游女曲
　　春草才生春氷没江南少妇戱春月歩拾明珠曵罗韈曵罗韈动春衣留中洲憺忘归
　　朝云曲
　　流光动影徘徊稍集楚馆临荆台乍近复逺望不来望不来防偕逝揽女衣游云际
　　赵瑟曲
　　春风初防花半落美人挟瑟坐重幄促柱催劝君酌劝君酌为君歌君不饮柰愁何
　　宫中乐
　　偶过昭阳馆雕栊闭绛纱巻帘通一笑落尽满庭花
　　从军行
　　玉鞘锦丝绦珠韀白雪毛甘泉望烽火一夜过临洮
　　折杨栁
　　三月卢龙塞沙中雪未干朝来折杨栁春色忆长安
　　采莲曲
　　眉晕风吹薄衣香水溅消朝朝采莲去空转木兰桡
　　緑水曲
　　春洲霁烟雪潺湲激緑水戱羽乱参差开花杂藿靡绰约荡舟人防娟弄珠子芳菲不可忘冶丽复如此
　　陇山
　　陇之山兮在彼西北子之征兮防御中国陇上之木鸟不肯息陇下之水鱼不肯食
　　游侠篇
　　君不见翩翩游侠子虎变龙沦世叵测转海摧山力无比君不见阖庐堂上养死客吴王酒酣客进炙千金匕首匿鱼肠俄顷蛟龙飞霹雳又不见夷门老翁屠肆儿陆沉大梁人岂知窃符夺将付公子秦人北解邯郸师古来豪杰皆若人意气激昂肝胆真倾躯写心不自惜排难解纷如有神丈夫自是英雄者左拉荆轲右古冶寕当刎颈卧道傍谁能槁死蒿芦下君不见虞卿龊龊絶可怜托身魏齐捐相权平生著书万言在不如刺客三尺之龙泉我今落魄复如此放歌饮酒长安市结客曽过沧海君报讐欲借幽并士酒防击剑歌莫哀眼中竪子何有哉明朝事就拂衣去却随梅福观蓬莱
　　圣人出
　　圣人出应昌期受命上帝下民咸来归聪明冠羣伦道徳何巍巍虚已弥谦畏入有辅弼出有师俊乂起为股肱谗佞比周退而无所施教化之行自京畿四方取则莫我违人革其心不自知复反醇厚去浇漓和气絪緼风雨时百被野多如茨醴泉流溢生灵芝庆云在天神爵飞四门大辟通九闱南面端拱垂裳衣羣臣上夀献歌诗天子万年兆民永頼之
　　战城南
　　战城南军败归郤行入城为虏围虏围急士心悲外无援兵虏马纵横驰顾谓同舍儿旦暮迫死期虏来杀我尽何人报我子与妻战城南良可哀今年出战不复还明年更驱生者来暴虎或可活击虏决不回请看长城下白骨何垒垒吾闻古者天子守在四夷何必使中国之民填沟壑于匈奴之地为
　　短歌行
　　蟋蟀在堂野有繁霜我心凄凄不可暂忘岂无防酒可以燕游岂无琴瑟可以娱瞻彼日月终古而在百嵗之期寕莫我贷人亦有言道忧世促千载一遇匪迟伊速异世而合夜梦周公同堂而违仰视飞鸿秋有枯槁春荣则多嗟我人斯其如命何
　　君子行
　　君子思危惧不终日众人居安没齿自逸君子思退如迫于渊众人思进如逐于田损益之变何其相反茍非明智孰能及逺人知其终莫知其始吉防之萌鲜不由已上天无私何怨何亲福不择家祸不索人道有险易事有从违于乎小子慎尔所之
　　陇头吟
　　沙漫漫石簇簇马仆车摧陇山曲陇山日日行不前夜夜还从陇间宿闗东只説羊肠坂那知陇坂如天逺陇阪逶迤距西域古来此地希人迹山川夲是隔华戎君王直欲吞夷狄自从汉虏互相讐塞上风尘无日休几羣天马来荒外百万征人戍陇头堪嗟百万征西卒半作陇山山下骨谁为戎首祸斯人后有汉武先嬴秦秦家无防良可嗤汉制匈奴空尔为愿令边郡谨备冦不用中原多出师
　　日出东南隅行
　　日出东海隅西入昆仑墟六龙踊跃驾日车徃来万里裁须防人生寄一世逆旅难久居羲和何不仁蹙迫更相驱顔回短折果何辜老彭竟化千金躯苍天梦梦白日闇居然不辨贤与愚吾将命后羿仰射三足乌僬侥弋鸿鹄作计良已踈鲁阳挥戈等儿戯夸父奔走空区区西方调御之丈夫教我脩道归虚无虚无国中无夀夭一任羲和变昏晓
　　猛虎行
　　饥不从猛虎食贫不从权贵游猛虎窟中多恶少贵人门下非清流蒙鸠巢苇苕干鹊代渠愁飞鸢啄腐防凤凰见之悲且羞长安道上车马客处身颇似二鸟俦苞苴不独结诸公唇舌还能媚五侯纷纷竪子焉足数可惜英雄亦同伍贤人翻在平津阁文学来依车骑府男儿贵作不覊士逶迤匍匐何辛苦君不见会稽狂奴真傲倨万乘留之径归去羊裘懒卧七寳床钓竿笑拂珊瑚树
　　出塞
　　隂山虏骑喧上郡羽书繁匈奴入边地将军出塞垣竒材募荆楚善射选楼烦朱旗类电扫甲若云屯悬师度沙漠饮马抵河源金鼔青天动风尘白昼昏怯夫思勇鬬死士耻生存月氏方破防日逐尽崩奔都防领西域呼韩守北籓当令四荒外咸知大汉尊
　　元会曲
　　握干御紫极出震抚青阳履端受百禄朝宗来万方玉辂充庭陛金奏响严廊垂衣揖羣后置酒燕周行欣欣醉湛露穆穆仰天光千春贺元会懽娱良未央
　　对酒
　　畏涂有千虑劳生无寸隙唯余对酒时暂作伸眉客妖姬杂睇笑懽友连衿舄相逢判一醉钱刀非所惜
　　春游曲
　　春来春骤好春游须及早招邀南国姝追逐东郊道合尊围绮树调弦借芳草人生非取乐空令少年老
　　长安道
　　神州应东井天府擅西秦双阙南山下千门渭水滨公卿畏主父賔客慕平津方朔何为者虚称避世人
　　洛阳道
　　凤阙正中天龙池带洛川层城三市列复道两宫连锦障藏歌伎羊车戯少年更逢嵇阮辈长啸酒垆前
　　刘生
　　刘生喜轻侠闗辅遍经过新市蹋踘戯髙楼击筑歌驻车访朱亥争博叱荆轲不为徼名誉惟矜意气多
　　闗山月
　　迢递闗山道凄凉霜露时如何秦地月亦自到天涯切切胡笳怨萧萧边马悲髙楼有思妇苦乐讵相知
　　骢马
　　骢马负竒气昂昂态不羣緑揺凤鬛赤汗染龙文睨影思边月长鸣向朔云愿驰千里足一战立功勲
　　送逺曲
　　劳劳亭下秦淮水锦帆揺揺系沙尾少年逺作万里行愁结双娥低不起向来只为新知乐不悟翻成别时恶尊中安得千日酒同埋黄垆亦何有
　　江南曲
　　江南光景殊无頼水如碧玉山如黛吴王旧苑芳草多鸳鸯飞过斜阳外船头醉岸乌纱巾兴来遍看江南春五湖倘遇范少伯夺取当时倾国人
　　陇头水
　　陇闗出塞路征客离乡思忽闻呜咽水共下潺湲泪
　　夜夜曲
　　乌栖窓静露下罗衣薄脉脉对兰缸夜夜同煎灼
　　芳树
　　芳树荣春日萋萋盈后园绛房承露坼素叶向风翻散影连云屋吹香入网轩美人来已暮零落复何言
　　白雪
　　白雪擅纷华耀此冬暮萦回飘朔吹萧散流隂雾已并纷闱鲜还増玉阶素愿欲集君筵皓齿多相妬
　　将进酒
　　将进酒杜康之族无不有处州玉露金华碧襄陵鹅黄河内白我家緑醖亦无敌五君合计几万石一日一石当击鲜乐饮可支三十年不须虚无求列仙不须枮槁缚幽禅壶中之道极养神链魄合自然眼花耳热体蹮蹮举觞一酹沧浪天天地变化无时休日月出没不少留人生戢戢防蚁俦须防零落归山丘开辟至今八万秋古人防魄犹在不喟然念此令人愁惟有杜康堪解忧君不见咸阳白帝子并吞六国心未已百年谩作万年计恰似蜉蝣望秋水又不见西楚重瞳公诸侯震詟趋下风喑哑咄嗟气盖世螳蜋怒臂将无同两雄恣睢浪自苦自余么麽何足数君当快饮我起舞乐哉醉乡真乐土作歌者谁君采甫酒徒之名垂万古
　　行路难【三首】
　　君不见山中行人虎腹复有贪狼饱人肉天生二物毒牙比似谗人未为毒谗人之毒在利口能覆邦家如覆手一夫中伤那足悲万事纷纭真可丑君不见伯嚭加诬子胥刎越师西来吴国尽又不见上官纳譛屈原死楚王翻为秦地鬼谗人反覆不可凭变易是非移爱憎重华聪明疾谗説诗人怨愤刺青蝇青蝇营营防垂棘谗口嚣嚣排正直已于平地置机穽更向通衢布矰弋可怜豪杰死道边总为奸邪在君侧行路难行路难只在谗人唇吻端寕当脱屣蹈东海不须驱马入长安
　　我歌行路难什百之端歌一端丈夫委质事天子岂谓当由左右始九重逺壅蔽多疏贱孤臣竟谁恃君不见贾谊上书谈世务汉皇欣然绛灌怒秪言旦暮即公卿一麾却作长沙傅又不见董生硁硁守廉直儒者安知丞相力白头不得里中卧逺徙胶西骄主国二公之事畧无异史防纷纷多此类余风积习传至今覆辙危机在平地沛国迂儒不晓事酷信丘轲泥文字徃年抗防撄逆鳞赐玦归来十二春岂无髙足据要津未肯低睂干贵人贵人方寸九折坂况我三轮行不逺帝阍无路欲何之五岳寻仙未应晩
　　男儿有事在四方我今胡为不下堂白首徒懐经济防青袍虚忝尚书郎早年不睹道路澁慷慨登朝期树立万分论议甫一吐羣小猜谗俄横集自兹投劾归田里汹汹风波犹在耳敢恨流离世不容独幸崎岖身未死摧藏无复异时意攀援永谢同朝士始悟髙贤好长徃却愧顽疏昧知止君不见当时汲汲鲁中叟褰裳濡足常奔走七十二君冀一遇枘凿方圜终不偶楚狂悲歌伤凤衰郑人窃悼防家狗大圣行藏且如此小儒功名亦何有闭门不免忧饥寒出门险千万端祸福重轻君自看不如解却头上冠悬车絷马但髙卧莫叹人间行路难
　　从军行
　　少小慕功名击剑复谈兵误信封侯事甘作从军行一朝备行伍几处罹辛苦西南通逺裔东北攘边土武帝雄材畧土宇新开拓衔命驰严马登坛延卫霍诸将竟邀功嵗嵗出临戎勒兵盈塞外发卒徧闗东骚屑干戈动萧条田野空庙谋贪战伐边隙开胡粤军兴急星火兵连淹嵗月戈船下厉水防马逾葱雪山川行未半容鬓惊凋换寒氷手指墯炎风肌肉烂思乡已泪尽望逺堪肠断怫鬰鱼泣津凌兢猿防悠悠厯絶国险道何倾侧虎穴讵可入鬼方寕易克间使闭昆明单兵防防勒全军有天幸从吏无人色天时变杀机壮士奋兵威飞矢风鸣镝推兵血溅衣长驱五王国大破九重围万里悬旌出三军奏凯归边垂日无事鸟尽良弓弃行直贵臣憎功髙同列忌赏格多排沮谤书仍负累白头还士伍赭衣从吏议输力奉明君忠邪不见分丹心徒贯日剑气枉凌云人事竟莫测天命谅难闻可怜麟阁上不画李将军
　　长门怨
　　新懽侍清宴旧宠弃深宫相妬夲相似君恩那不同歌喉嘲饮泣鬒髪笑飞蓬谁信黄金屋繁华一旦空
　　长信怨
　　异时陪玉辇同载召娥眉宠极有衰歇恩深多怨思秋风吹网户春草被丹墀不及主家伎空歌团扇辞
　　莫愁曲
　　侬家住石头緑水绕歌楼不是工娱客何縁字莫愁江水映江花春光满狭斜金陵众年少争到莫愁家
　　燕歌行
　　汉初匈奴雄北邉边城蹂践何萧然嵗嵗金缯输罽帐年年烽火照甘泉武皇愤怒按剑起诏遣将军击骄子陇西壮士出玉门幽冀精兵度辽水辽水风涛骇阵云燕山雨雪杂兵氛河南昔日驻代马塞北今朝屯汉军军中严鼔催军发阵前突骑争驰突饮马悬愁瀚海干弯弓已射旄头没喧喧将士剧风雷惴惴匈奴若死灰单于夜半冐围去校尉平明逐敌回収兵反斾休沙漠三军歌舞从军乐腰下金刀尚血流帐外旃裘俱面缚捷书骆驿入咸阳凯乐铿鍧朝未央肘后何须列侯印殿前愿奉万年觞
　　从军行
　　少小习刀兵从军右北平先登百死阵却破五重城边郡勤王苦中朝论赏轻封侯自有数安用怨匡衡受诏辞金殿提兵出玉闗黄云连大漠白雪满隂山虎骑驰天外龙泉吼臂间匈奴傥未灭定自不空还征人怨苦寒闗塞更漫漫石堡依山峻沙塲并海寛徒行随博望仗剑斩楼兰邀取麒麟画只令后代看代马乘秋动边城正宴开天寒弓力劲塞逈角声哀劲卒凭陵至孤军折北廻不知汉天子何日弃轮台
　　凉州词
　　陇西西去抵凉州边塞萧条处处愁青草不生青海曲黒云常聚黒山头
　　从军行
　　冒顿南侵塞嫖姚北出师连营罗组练分道引旌麾跃马争前列摧锋肯后期鼔行趋上郡席巻向邉垂虎旅声先振龙庭势已危追奔忘逺近转战决雄雌汉将功成日匈奴数尽时孱王逃絶幕穷冦聚降旗献防归双阙扬威耀四夷从今横吹曲増入凯旋辞
　　凤台曲
　　秦娥嫁萧史新起凤凰宫吹箫白日上擕手防云中一别人间去千秋乐未穷
　　春江花月夜
　　春江歌緑水防鹢戱金沙玉初映月绣带乍藏花窈窕皆相似无如张丽华
　　飞龙篇
　　晨登金坛神君所治芝草丛生泉泌泌乘彼飞龙以遨以戯悯我衰老乃告要袐周流神庭壁门十二授我神药盛以玉笥教我服食长生久视优哉游哉嵗等天地
　　战城南
　　战城南出城北城南战尚可城北战不测清晨跨鞍马迎战城南下敌骑四面来提兵入中野中野何苍苍杀气互低昂前临五单于却距左贤王日出负戈起日入未能止人马同时困自念身当死身死弃山阿化为泥与沙平生安足惜国将奈何










　　考功集巻一
　　钦定四库全书
　　考功集巻二　　　　　　　明　薛蕙　撰五言古诗
　　效阮公咏懐【三十首】
　　翔鶤赴长飚翩翩戾髙防举翮覆白日伏颈云间鸣顾谢野田雀僶俛营此生与子各殊涂无用相讥评有已苦拘阂无生惧飘沦乐多所惑违取防其真周久已徂此辩将何陈
　　存亡岂殊趣徃复固恒理人生无延期百嵗有成毁即事且难预荣名竟焉恃感此愁我肠叹息未能已仰悟牛山对惭恨自今始
　　万物岂不众而予独吾生吾生不暇治安用求其赢执籍虽利重刎喉非祸轻知哉屠羊子反市避三旌主父厌摈斥自谓甘倒行生幸五鼎食死仍五鼎烹
　　羣狙竞芋栗喜怒随转移飞飞海上鸥矰缴不可施张仪谢苏君赵令説李斯小义鲜能终邪径固多岐利害异目前亲讐在一时他人各有心媮乐且相欺侥幸昧全图此计良可嗤
　　飘风振幕若木零朱华六龙匿西山蒙汜扬其波翩翩市中子于心太回衺不见顦顇色但闻慷慨歌卑危诚未逺祸乱岂在多人人恤其私安能尚顾他已矣勿重陈嗟予可奈何
　　生平保至贵变化去须防登遐上飘飖举歩临九衢阊阖正昼启陟降太微居曜灵辟重光长风厉六虚雌蜺左右翔云盖翼前驱回车层城野总辔昆仑墟羣圣为我族五岳为我庐岂与乡闾子握手少踌躇
　　朝登古台上遥望大河隂朱明来自南隆暑倐已临丹霞曜阳景渥露霑林炎风振曽柯鸣蝉响哀音四时代终始变化递相寻盛长固殊昔迟暮方在今感物切悲情忾叹伤我心
　　才美未足喜技恶未足叹左右无亲交雌雄安可言不见厐眉尉三世不徙官虽有韩长孺百金赂武安功名复如何巧宦良为贤
　　生才良不幸处世诚独难扬娥兴妬阶懐璧贾罪端灵均既见放韩非亦自残奉身失所从慷慨使我叹北防有异物神变何峥嵘上为千里鶤下为万畆鲸俶傥自足頼升降非已荣羞彼雉爵化龊龊忝我形旷望三河侧轻车并华辀壮盛值今辰志欲一来游路傍缤纷子驰骛各有俦腹内懐辛螫侧目起相讐晏婴畏仲尼恵施忌庄周疑似不可居俯仰生菑尤感彼行露章独处安所求
　　昔有中黄伯立慬一何劳右手搏雕虎左接太行猱岂如东海翁嗜酒佩赤刀粤祝终不验侧身焉所逃蜎蜎桑中蠧戢戢托尔躯下枝噏沉液上条咀槁肤饮食亦已遂不念彼树枯树枯竟何如憔悴在须防飘飖云间龙卑髙一何殊变化成霖泽千载长相俱
　　天上何所有上有九重台日月辟房牖河汉界两阶白虎夹路隅青龙啾啾啼五岳当束脯四海充一杯衣裳被云气左右结双蜺彗星垂为带北斗束为觹举足厯颢苍徃徃不复迷朝集扶桑东夕降若木西
　　人生非殊分天命自有涯置此傥来者安用矜且夸蚩蚩当路子欣欣一何多冕结长缨丹组垂纎罗采曜连金玺文绣杂鸣和顺风激清尘向日扬芬华意气肻少假顔色每相加不见蜉蝣羽日夕叹咨嗟
　　蟾蠩宿南箕隂魄沦东溟乘风避其灾首旦集鲁城神飚鼔洪涛雷电正纵横大鱼裂地底昆仑势如倾西山有精卫举翼方逺征志意岂不伟惜哉焉所成
　　龙伯有大人轻出越故疆东上五山巅学钓尾闾傍六鳌曵独茧员峤沉北荒天汉断西流海水自飞扬列仙涕滂沱帝侧巧中伤手中握朽骨魁垒不得长
　　生理一何殊巨细各有当夀陵入邯郸匍匐大道傍西河惑交战中山忌重伤揆力非所任矫枉失其常如何纷华子生平厌膏梁闲居羡幽深临岐久徜徉贫贱诚不易鸩毒安可忘行矣反故涂贻尔以斯章
　　穷漠万余里海水周四隅中原勒千乘翺翔顺风趋白羽翩翻飞一军惊且呼扬鞭下髙阙长缨系单于右行临月窟左旋出日区立功何足矜猛气聊以舒
　　兹年忽将逝我心怆以哀日暮不遑食空堂独徘徊驾言出西城中有池与台清渠夹阡陌寒露被蒿莱慨念昔时人零落安在哉象无淹次四序倐如摧自非借荣名一日等尘埃
　　朝出上东门迢递望三川修涂未能半险阻屡迁延征马立踟躇徒旅念归旋捷径不肻入安用直如防防罹苦辛失路谁当怜
　　昔闻黄灵乐乃在洞庭傍一奏鱼愁入再奏鸟悲翔大声岂不妙细物焉能当独有双鹤延颈遥相望嘉糓败荼蓼良巢毁茅鸱路傍张四罗戢羽落卑枝卑枝亦已足尚须保其危捷防少年子挟弹来追随俯仰偕俦侣言笑盛容仪当面施柔谦中心懐崄诗人亦有言正直神所依祸福有固然反侧焉能稀嗟尔众多士兹理不可违
　　昔余少年日浮湛声色塲追逐公孙子驰骛狭邪旁一醉累旬朔一出厯四疆欢乐未及竟憔悴使心伤晩读列仙传始学却老方万事不足竞二物焉难当十年烧丹液効状亦茫茫更希游漠得失两俱忘
　　守道遗荣利趋物防其真诎伸难并观髙尚良可伦不见庐子精神已无存煌煌口中珠含此谁为珍富贵焉足求甘我贱与贫
　　凉风起中林槁叶落如扫徘徊此何时嵗暮一何早吾生随物化安得不枯槁惆怅终日夕延颈望云岛荣名非所慕神明可长保手把三皇文五岳访芝草
　　朝游东海上亲见安期生袖擕麻姑书揖予上天行忽忽从之去一举陵太清白榆何厯厯桂树亦青青朱爵七十二鼔翼相和鸣玉女顾我笑执手戱紫庭万嵗同娱乐天地长齐并
　　朝逢逺游子车马一何闲问君安所之道路方独难人情恶特立世态好纒绵一身欲谁从多门易生怨行行保子驱嵗暮当来旋
　　啾啾田野雀徘徊丘中阿上飞有鹰鹯下飞有网罗人生诚未易祸福岂在他誉者日已少恶者日已多感彼恭士言悔恨将如何
　　杂体诗【二十首并序】
　　诗自曹刘下逮顔谢体裁各异均一时之隽也及江文通拟诸家三十首虽间有未尽然可谓妙解羣藻矣余慕其殊丽依之为二十首略者十人惭鳬企鹤防量非伦云尔
　　班婕妤【咏扇】
　　团扇如月月色比光妍此物岂云美君子心所怜炎暑充提擕清风何翩翩但畏秋气至微质遂见迁懽爱始难毕中路伤弃捐
　　魏文帝【游宴】
　　命驾游西园回辇髙台傍鸣笳引鲜飚羽盖随风翔灵泉依石渠緑波注金塘芙蓉吐朱华翠树自成行飞禽映水曲潜鳞踊鱼防零露停丰草良夕殊未央白云含绮霄朗月垂素光仰防天汉上中心何慨慷人生非洪乔夀命安得长恣意百年内懽乐莫相忘
　　陈思王【赠友】
　　西京兴乱阶四海罹艰厄皇佐奋神武股肱効羣画英贤尽同朝夙愿今始获并坐接华裀聨歩陵飞阁中馈荐甘防金罍泛清酌眷言申情昵终防展戱谑君子肃令仪俯仰存谦约明信良可希骄盈义所薄各享百嵗期鉴此平生诺
　　刘文学【公防】
　　歩入西苑园游戱芙蓉池明月照緑水神飚散文漪层轩跨通川雕槛承丹梯众賔列长榻不醉且无归菡蓞泛清波华蕚正参差清歌随风转宿鸟东西飞公子兴藻思濡翰相招擕小臣非吉甫答赋安能希
　　王侍中【从军】
　　出车邺城外驾言指南乡我君整六师赫怒征东方千艘泝淮浦武骑发河阳岂不懐归思王事不可忘鬰鬰渉长途触目多伤葭菼盈深崖榛棘蔽髙冈悲风振中野隂云起廻翔覊鸟鸣我前孤兽驰我傍伊昔东山人三年事戎行捐私报公家终以反故疆勉哉同袍子永言视斯章
　　阮歩兵【咏懐】
　　驱马出中野逺游西山阿升髙望四海恻怆将如何昆仑不可见六合垂网罗悠悠存亡门徃来苦相加愿随安期子竦身入朝霞应龙扶灵舆倐忽经九遐逍遥宇宙外千嵗复来过
　　张司空【闺情】
　　初月升帘栊凉风吹绮防佳人阻晤语永夕独踌躇罗帱张虚宇朱火照堂隅乐阂欢不足悲兴哀有余寤寐思淑俪拊衿叹离居
　　潘黄门【覊宦】
　　登城渉层轩遥见洪河隈迅飚拂穷坂隂湍涌幽崖哀鸿唳空臯征鹳翔髙隄长秀延苞蔓乔干垂华跂予顾南路目极眺京畿清洛逈无津崇芒鬰崔嵬改服就外役夙夜守班司具瞻惭民望嘉命慊皇私异彼伐檀人徒蒙素餐讥抚已良自悼何以蔽前非操刀无余技烹鲜有遗规虽乏礼乐才富庶聊可希
　　陆平原【行旅】
　　发轸指修涂顿辔临广川居人并集送游子私自怜故乡日已逺亲爱坐相捐擕手一何促分袂难久延絶景不可寻遗音邈以绵忧来鲜再逝懽徃岂重旋靡靡永徂迈冉冉薄暮年凉风起平陆积雪被长壖幽谷生曾隂髙岭结飞泉寒鸟无宿栖猛兽行不前惆怅感平生怨此世网牵懐归殊未遂忾愤何由宣
　　左记室【咏史】
　　琁台丽白日曽阁切天阶朱门夹驰道甲第列东西峩峩衣冠士济济照金闺长啸霄汉间归来寻旧溪箕山为我友首阳为我侪洗耳千仞壑采薇清云梯
　　张黄门【苦雨】
　　金商送寒节火旻迎朝露斐斐丹霞灭翳翳云聚宻雨洒踈丛轻飚摧劲树荒楚满中宇芳华不盈歩隂条岂再緑阳叶已改素独居淹时运来将谁诉微志安可期伤哉年嵗暮
　　刘太尉【伤乱】
　　晋京渉厄运神州困夷孽干栋隤炎燎坤舆覆危辙伊余孱且弱负荷忝朝列愆衅既已沦哀愤徒云结惟昔仲山甫佐宣补衮阙范生反防稽再举夫差灭髙帝还新丰鸿门頼人杰静言思数子顾已伤薄劣白日逝若飞俯仰值暮节良辰不可遇我志将安设大化信盈虚昏明亦更迭毕力济公室引领企时哲
　　芦郎中【感交】
　　日夕厯城闉回策歩林囿北眺邯郸道南瞻太行岫幽泉激清澜荒薄森长秀旷野零飞藿重岩响哀狖徬徨含逺志眄睐展遐觏燕赵负豪畧土风夙所究防颇守长平秦人却西冦李牧出雁门北马避南狩畴曩遘运会匠者顾微陋谬升朝右位滥陪羣彦后质非荆山璞雕饰良已厚中区増震荡邉鄙多斥投迹依帷幄短策非可售仰恧昔贤轨嘉恵自难副斯言岂虚作亮之惟朋旧
　　郭农【游仙】
　　瑶溪临赤岸曽潭扬素波巨鳌冠蓬莱玉堂映岩阿中有羽衣客陵冈拾若华彷佛乘紫烟缥缈吸翠霞灵妃奏妙曲六蚪驾云车西谒王母庐东戱海童家下视九垓内蜉蝣良可嗟
　　谢仆射【游览】
　　蟋蟀调易苦蒹葭歌亦劳伊人旷邂逅良辰方郁陶中情何由写驾言出游遨傍洲泝湍渚登峦瞰山椒白云冐丹巘緑竹俯青臯夕鸟相啁隂籁坐飘飖佳期眇何许伫立摘兰苕蹉跎嵗云除咏言发长謡
　　陶徴君【田居】
　　眷此南村居自昔纾真想一朝就仁里惬我心所仰故人尽比邻时时共来徃浊醪既同持清文亦俱赏日入未能去挈杖出林莽荒径行当辟新苖渐已长多谢沮溺翁千载良吾党
　　谢临川【游山】
　　徂节淹登临开嵗促游玩隂崖雪犹积阳溪氷始泮进帆憇絶壁抗策陟穷防抚化虽未盈即事已可玩幽谷风华媚晴峯云彩粲寻异迹转缅览胜景迭换洲分岛参错岩聚岫回乱丹梯架悬梁石室构层馆初经洞穴底乍出翠微半羽人谢世运灵景变昏旦汗漫无冥筌疏属有尘绊放懐聊自慰含情为谁叹
　　顔特进【侍宴】
　　钧台书夏典灵囿诵周篇嘉会隆先祀豫游及兹年春方协时律秘驾动星躔平圃跻倒景神臯径中天赤羽匝曽峤青翰鹜广川华幢互幽蔼藻帐竞髙褰首嵗布皇泽万象光且鲜炙晷曜微霄宿氛霁逺山瑞烟拂兰甸祥飚泛芝防睿眷备终防宸恵普下筵从迈咸世哲赓歌尽朝贤弱短困孤蹇明淑惭众妍勑躬方自朂敷言非可宣
　　谢法曹【赠别】
　　驾言理行舻逝将越故林出迈薄长浦还望蔽髙岑懐归絶懽念悼别多苦心遥遥从此辞悠悠存所钦【右一】所钦不可攀道涂亦云艰绸缪居人思凄怆客子顔去留势并异聚散情相闗倾侧我西路偃仰尔东山【右二】东山及仲春愉悦对芳辰倚岩听鸣嘤俯涧睇游鳞逺寻协要妙近探谢嚣尘邈矣隠沦者悲哉行旅人【右三】行旅已经时遂令若滋凝滞风潮际迟回雨雪期系揽指曲汜弭棹停空坻寤寐孰与语拊枕怨乖离乖离焉有常佳侣若参商谐合无定端契濶殊未央劳歌欲自慰赠言非可将寄欵托微波延竚恵来章
　　鲍参军【戎言】
　　家世部曲少小长幽并惯闻豪侠节耻预市井名边秋北马肥戎帐入龙城骑速如飞一军振且惊揽弓引鸣铗行行遂徂征日落长风起愁隂千里生天时正怼怒意气亦自盈左驱鲜卑垒右逐单于营还师报天子受爵过秦京开宴列邸舍交懽竞公卿一旦収竒绩千载扬英声
　　游仙【十首】
　　灵洲无氛翳石屿屯翠霞遥望青冥中鬰鬰真人家真人出遨游云车一何多列坐玉台上俛视瑶池波素女弦清商窈窕杂纎罗神飚扇珠林哀响自相和欢来辍羽觞同赋升天歌
　　重华邈不作大道日以隠鳯鸟每髙翔麒麟摆覊引志士悲时运光迹若电冺临渊漱珠水栖山拾云纵身天路上谢彼世涂窘乘化游无穷万劫不复尽
　　逺游访洲西造昆仑城长风万里至吹我飘飖行昆仑何嶤嶤曲阿防沧溟碧树夹兰台云房鬰葱青徙倚东厢隈北上厯羽庭启匮发灵图上有列仙名久淹变化涂今日廼长生
　　精卫填东海防防累形躯哲人匡宇宙天命不可须闻有山林士弃世以自娱愿言从之游斋防练羽书丹池可止渴晨餐咀云珠度纪谅非难去去勿踌躇
　　三丘阻沧波瑶木盖云崖隂林陨珠实白鹄连翩飞仙者五六人羡门与安期晞髪洞房阿石室清逶迤我行入名山彷佛倐见之陵风歘猋举何时复来归
　　东南有青云鬰鬰照瀛洲岩隈列紫林丹水络曽丘峨峨三珠宫逺望似烟浮山川属灵壤光丽异神州列真乘羽车妖女并来游苍龙扶玉翼以双素蚪羲和不敢驱朱光正淹留徘徊离宫中嵗纪歘千周
　　天地有否塞贤圣困无佐潜龙应初九鹤鸣畴与和九州肆遐歩五岳恣髙卧逺惭夸父死近悼首阳饿我生匪金石大冶不能挫神明厯终古三光莫予过
　　采药谒东海芝石被神陼借问此何乡乃是真人所青峰万余仞去天复几许沄沄赤泉涌亭亭白云举凄风薄穹岫鸾鹄整其羽空山寂无人含啸独延伫
　　短期不须防大暮有淹滞睠然迫中抱沦迹谢人世案牒穷山海消玉毕年嵗岱宗籍已絶司命授灵契形容日渐反魂魄为我制薪火递相传舟壑不复逝
　　上仙有会期解化升帝乡消揺入云气迅若轻翼翔赤霄浮九隅阊阖烁朱光踟蹰歩阁道执籍朝紫房驾言归下都置酒宴玉堂灵妃靡飚盖列坐侍仙倡丝竹间云和络绎进羽觞游行天汉上懽乐殊未央






　　考功集巻二
　　钦定四库全书
　　考功集卷三　　　　　　　明　薛蕙　撰五言古诗
　　赠何大复
　　昔我弱冠日翩翩缀文辞发藻翰墨林志意纵横飞慷慨惟古人自言不足为歴览百千年扬马乃吾师虽非絶伦才王子幸见知一朝遘嘉防英俊相追随追随亲交者四海皆匹俦矧复适我愿得与子同游惟尔当今时声名溢皇州陵迈班与张卓荦屈宋流兴文何韡晔世儒焉可侔惭予非子友何以结绸缪绸缪不相弃感子意纒绵自负窈窕姿何言谓我妍吁嗟知已人自古亦皆然嬿婉三岁间朝夕共周旋金石岂为固胶漆匪云坚如何忽分析使我心婵媛婵媛伤人懐纡轸无终极送子临衢路泣涕霑胸臆愿言从予迈安能有羽翼浮云逝不返飘风不我值江河广无梁山髙不可陟叹息何所道但言长相忆相忆亮何益怨此去路长昔者同心友今为参与商人生百年内倐忽若流光良防复何时一别殊未央君其笃平生慰我遥相望斯言傥弗谖倾想惠来章
　　赠孟望之四首
　　迢迢东流水悠悠逺行子送子出迈时离别自今始山川一间之相去日千里徘徊蹊路侧思心从中起人生百年内聚散谁能止壮年岂再得良时不可竢念我平生欢眷眷未云已
　　驱马城门阳舎马登山邱携手立踟蹰还顾望皇州皇州一何丽蔼蔼皆王侯冠盖似浮云賔客自相求衢路岂不广之子不得留慷慨内伤心为子独懐忧
　　昔余与君子未见心相知邂逅在今辰果若平生时愿得结欢好赠子以新诗含意未及申行行复何之念当从此去彷徨出郊畿行人倦往涂终言与我违仓卒执手间叹息空相持愧无晨风翼送子起飜飞
　　踟蹰郊野外白日匿西山行人去有期安得久周旋请为防子吟与子结纒绵忧来动人心恻怆不能言言念平生友意气非徒然行役不足辞贫贱非所怜君其笃明信慰我心惓惓
　　赠张仲脩二首
　　青青豫章树寄生浊水泥风波摧以伤不如蒿与藜吁嗟贫贱士子行何栖栖昔为猛虎歩今为触藩羝忠信获罪辜有愿不克谐英雄一失据反覆良可哀
　　采藿东门侧终朝喟长叹虹霓干白日朔风何飜飜兴言念我友揽衣涕汍澜金虎构宫邻罹此百祸端有鸟孤飞翔悲鸣奋羽翰逝言不我顾恋恋伤肺肝
　　叙归
　　干禄耻虚薄依方托踈慢偃息虽久淹幽栖宁若晏一朝幸时防逝言逺游宦端服朝阊阖抽毫谒云观短迹乏髙足弱植谢贞干岂同渐陆羽乍类登天翰役役感羁旅悄悄懐归叹怅望承明庐徘徊霸陵岸脩路歴城闉初服返里闬园墟申宿诺壤石改新翫陟榭瞰东田寻溪泝南涧竹树互邅廻鱼鸟共凌乱平生览往昔即事践昏旦防寂资神理牵挛防世难梅生入防稽厐公去江汉伤哉古今虑絶景山岩畔
　　过城西野
　　初服性已旷久疴志仍疲岂谓伤淫滞偶以恋栖迟聿来年岁迁骤防节物移晴阳改隂暖律变暄吹晨发髙闉曲夕骛清川湄白云生幽沚緑水激层涯外感耳目超内寻神蕴披泛滥沧洲趣髣髴昆山姿揆已信薄劣遭时易磷缁来复虽不逺往蹇岂能追孟晋终何迨罢归聊所宜愿言在弗谖援毫申此辞
　　晩起
　　花上露乍晞林端霞已照幽人倚户起春禽迎日呌昔苦束带疲今知散髪妙方同嵇公懒岂顾管生诮
　　夏夜
　　逍遥避暑地夜敞隂扉凉风池上满白露月中稀玉钗乍续坠翠斚不停挥淹留时未辍向曙乃言归
　　田中筑舎修治树艺
　　庄生卧濠梁范子去海隅行止信难侔逺迹要不殊伊予慕栖遁脱冠归里闾卜宅近郊坰葺宇就田庐南荣面崇冈北牖背幽墟虽非山水地取乐自有余筑牖仍先趾穿池即故渠林木尽旧行圃畦皆曩区寡欲罕所营众羙亦云俱爵禄无常位贫贱有安居岂惟畏淹留得以免忧虞懽此平生情永言焉可渝
　　晩出斋中
　　园中明晦异日晏气齐余光杳西倾圎景廻东跻丛木夹空厢凉颷扇幽闺梢梢隂箨飜翩翩夜禽啼羙人间遨游即景自招携褰裳出北户杖防伫南阶俯察双渠涌仰视三星低真赏恒在近至鍳故不迷神往迹难留志存理无暌寄言山林客安用登云梯
　　冬初
　　开冬肇时序时序异畴曩烈烈气升肃肃隂敞同云匝阡陌凝霜被榛莽寒暑鍳迭代休咎究消长郊原值穷节庭户息群响疾病倦淹留寤寐纵偃仰感物殷懐抱离人絶心赏幽独岂无闷至乐非外奨形变化随逝意惬神俱往永解区中縁安排契真想
　　除日
　　悠悠天北运冉冉日西靡兹年俄且周薄暮亦云已端居抚辰序静言感化理时来变穷节事往乖壮齿托疾侔长卿归田拟平子处困岂不难执操良足恃旅客志坦坦幽人履庄周贵达生伯阳戒知止尚公识损益贾傅辨忧喜在昔仰训于今寤防旨即此怯尘虑因之蹈灵轨
　　丙子十月二十八日初发乡邑述征有作
　　旅宦添从事卧疴辍归田俛仰似昨日荏苒逾三年末路谢贞素积习惭夤縁整驾别乡邑薄言重徂迁瞻途背梁宋振策指幽燕昔往遗维絷今来就纠纒岂伊行役叹畏此平生諐婴世廹物累抚化懐冥筌齐契百年内髙揖千载前虑存迹匪亏意惬道仍全斯言俟明哲因歌遂成篇
　　忆句曲山寄顾英玉
　　夙龄讽图谍微尚寄邱壑神期虽未并斯固无怍江南僊灵地句曲奥且博孔记述形迹河篇表经略青磴下﨑岖丹壁上岞防靡靡被石嗈嗈戯云鹤闻道甘闲旷养疴困疲弱即趣怀同好赠言负前诺巗廊窃已忝江海自堪托敢希东都金且访西山药
　　苦暑
　　朱明戒夏令大火次南国温风有増响旱云多异色宵眠惕朝旭旦坐望夕昃伊郁不可聊恬旷何由得静胜昔尝解神昧今始惑如何平生懐未建古人则感物百虑作遗生羣动息抚中俄有契履运似无即单生忌外雕张子患内逼幸是捐心累终然谢通识
　　候大驾回
　　西北収皇旅东南归帝京山驱八骏下海泛六龙行后车环外区前驷集神坰支兵连四校中坚屯九营绛气曵朱竿青云生翠旌铙歌防吹激行漏玉鸾鸣入觐万国至清宫群后迎金貂杂流景圭璧委繁星録功对五帝合符朝百灵俯窥地纽正仰瞻天柱平郊禋方展义升封将告成祈招羙王度长謡颂休明
　　祀陵作
　　幽陵首众岳朔海揔群川形迹閟乌策图象隠瑶编时晦贞期逺运开昌命先迁都既相宅遗冡乃登仙翠凤舞丹阜苍龙蟠紫渊丛谿杳蔼蔼积岨肃芊芊园茔环列隧殿寝被曾巅房御清以谧神路峻且凄怆山庭露萧瑟松门烟光景缅如存春秋俄屡迁圣情郁终古睿思蕴遐年周衞物惟备崇树礼仍防岁事展哀敬孝享竭明蠲百灵妥宗室九列翼皇筵秉德躬所阙陈歌志未宣曽是厠末位僶俛谢朝贤
　　秋日署中简诸君子
　　新秋改炎节凉臻溽暑旋凄凄金气舒昭昭素景鲜流风靡幽薄轻霭映澄川飘飖激楚吹眇杳泛兰烟吏隠案牍简斋居神想偏目耽霞上鹤耳玩露中蝉几席纵偃息缨绂谢牵纒卧阁趣无辍含毫兴邈然西曹擅文苑萧晨惜暮年徘徊锦帐坐吟啸白云篇望美勤徒结懐劳忧莫蠲赏心傥不隔答讯冀相传
　　赠饶平令曹先生
　　炎方信巨丽海峤弥光辉冲波迅交属防岫崪相围铜乳隠云穴金膏被石碕青林互缭绕玉草竞芳菲岭戍接丹徼县斋当翠微褰开尽洲岛偃卧同巗扉髙阁祗自闭鸣琴方独挥心和物皆定欲静神来依灵境邈难测异人防岂稀虚无翡翠盖髣髴芙蓉衣安邑傥可累吾将从此归
　　雨霁闲望
　　池边风嫋嫋竹里影防防薄暮西山曲萧条凉雨归伏槛防秋色四睇乱清辉哀猿连谷响迷鸟隔云飞朝市名仍系林壑兴难违眷言反初服蘅杜尚芳菲
　　防月
　　秋气丽华月月华丽层穹余辉稍熠爚流影渐曈昽临水冩珠缀萦花映绮栊兰林团坠露桂树郁廻风佳人在何许咫尺限西东殷勤离绪濶寂寥懽防空陆生北堂上谢客南楼中音息一以缅思心安可穷星汉屡淹薄展转夜难终可惜芳菲节羇处怨飞蓬
　　赠刘子纬
　　朝与佳人期相望愁欲尽夕与佳人隔相思笑复隠西园伫飞盖东郊滞归轸嘤鸣恱和响芳菲悲戚陨室迩怨郑謡媒劳哀楚引抑念聊可忘含情讵能忍
　　对雪简崔洹野何大复
　　清隂含洞房凄气飘飞阁起视緑云中白雪乍飘落纷纷集青盈盈舞罗幕沼涌珠花翠苑栖琼蕚良辰眷恱豫幽居感离索有酒今若斯思君共斟酌
　　雪后翫月作
　　朝眠髙阁内吟弄风前雪夕登曲榭上防盼云中月月出轻云敛雪罢流风阕连辉有余映萦光无蹔辍首眺怀乍新阑赏景弥絶双隂相蔽亏并彩互明灭炎寒俄聚散望剧盈缺抚物亮固然孤异懽惙
　　长安西门朝
　　隠隠夕唱传肃肃宵车骛兹夜方向晨中心惮将暮朱华沦未啓瑶光俨初度绛霄丽明月素飚流藻雾严防限中禁周庐扄内附岹嵽北宫朝徙倚西墉歩晒目紫防宇蹀足玉堦路矫迹承华侧徒惭班振鹭
　　荅何大复
　　宵懽不继晨朝防岂延夕欵念未云周劳心弥已积笃好追昔悰兴言抚今戚纒绵金玉音参差翰墨迹开帙虚云阁临觞阙瑶席惠思荷来章褰裳奉良觌
　　月夜坐忆
　　明月三五时流光千里外虚馆风泠泠寒墀霜霭霭不见南楼客徒忆西园盖懽酒无盈觞忧襟有余帯沉吟静夜思缅邈佳人防
　　过孙世其馆中
　　倾晖隠防晷屯隂升初宵陟降并招携防衍共逍遥坐槛仰层穹披户聆清飚罗星照髙牖行云动防绡旁眺稍闇闇极望亦寥寥即此蓄心赏眷言咏长謡
　　访史内翰不遇
　　回车望云防揽衣陵雾术山斋晩犹闭幽人朝已出拂石瞩新咏窥牎觇散帙含情不可愬徘徊怅如失
　　何中翰夜集
　　寥寥冬夕穆穆北堂防徘徊芳翰咏慇懃羽巵荐雾幌入鲜月风甍下防霰自顾耻薄虚何因属深睠
　　崔太史席上咏翠杯
　　绮坐倦朝欢翠杯出宵酌月艶写疑空云光挹愁落碧醴共玲珑华灯増照灼一得侍君闲终言厠醻酢
　　咏御沟鴈
　　太液春风起潇湘鸿鴈归照水翘圆趾随波弄短衣曲池稲粱足上林矰缴稀由来江海性还从塞北飞
　　杂咏【六首】
　　咏风
　　蛾眉帘下出春风花际来云落髩间髪蚁转手中杯华梁尘乍动罗帏影复开试将巫山雨吹向楚王台
　　咏烛
　　客醉北堂上花生夜户中色乱歌梁月影暗舞衣风珠帘照不隔罗幌映疑空愿得陪长防相防曲未终
　　咏屏风
　　屏风十二曲罗列洞房隅双环金屈膝四角锦流苏蛾眉行处隠玉袖坐中扶因歌留上客翠盖少踟蹰
　　咏蒲
　　昔闻咏塘上今见翫池中紫茸含细蕋緑带舞轻丛蜻蛉髙下逐翡翠往来通徘徊桂兰渚竟日与君同
　　咏萍
　　参差如霰布的铄似星出鱼戯影初开鸟散文犹宻幸因云雨防且免风波失无禆江海流徒谢芳菲质
　　咏兎丝
　　根株不自立枝蔓为谁饰偶同杂组文未比朱丝直园客何由整天女讵堪织暂附松栢枝终辞霜露色
　　荅祝礼部
　　屏居寡懽爱懐疴积悲戚劳君惠繁翰结言慰离析荒楚向踈芜寒花方寂歴良辰已云暮清扬不可觌
　　赠士竒允升
　　暮春黄鸟飞始悲欢晤稀首夏朱樱熟重叹离居速离居何契濶沉忧郁难豁君同汲黯疾予有相如渴偃息闭东轩扶杖一窥园迟迟云日媚萋萋卉木繁素书既满几清酒亦盈尊此时防二子赏心谁与论
　　秋日感懐
　　白露坠何早清风凄己寒今兹复秋日怅尔切悲端三十未闻道一官祗素餐区区谅无补惴惴讵能安抚已每多念逢时恒鲜懽徒然抱慙恨叹息岁将阑
　　舟行杂诗九首
　　金门再捐佩沧洲一振衣沿洄歴秋水偃仰盻清辉塞鴈尚未发樯乌还解飞临流闻楚调为我送将归避地谅非愿防吴或有托今我匪伊人心期偶如昨行役多忧苦栖迟讵为乐君防岸上蓬秋风益飘泊白露晩来生汀洲把杜蘅浮云西北返孤客且南征习习野吹急沄沄川涨平徒防秋潦尽未可俟河清息徒指川裔系防临丛薄飘飖散襟帯风吹零露落俯折岸边兰仰听云间鹤寄言天路上共尔违矰缴秋云翠可鍳明河景如髪川上夜寥寥徘徊望新月流光睇转近余辉揽还没念彼同懐人关山日超忽木落风雨夜水生兰蕙洲已值清秋日旅客思悠悠感时临岁晏惜逝对川流此际亟归去萧条难久留行子怨路长长路方漫漫前瞻但云雾却听空波澜销忧命懽酌取乐兴哀弹安得晨风羽纾我懐归叹朝辞枉渚汭夕骛清川路经过方自今神期宛如故沉吟招隠曲徘徊逺游赋西北有浮云行行一返顾桂屿饶凉吹兰臯足素氛鸟疑沙上雾鱼避水中云寥廓有欣瞩萧闲无厌闻行将入江海长对白鸥羣
　　郭外治宅
　　抱瘵谢交游栖闲避纷浊郊庐未云逺已觉心绵邈屏居聊寄拙营室惟从檏茅茨无结构房栊罕雕斵门庭褊芜秽牀帷多藓駮方因遁蓬荜更欲菑硗埆灌园希仲子易农哂方朔无云尼父讥遽鄙樊须学
　　咏料丝灯
　　淮南玉为盌西京金作枝未若兹灯丽擅巧昆明池霏微状蝉翼连娟侔网丝烟空不碍视雾弱未胜持碧水防葱郁彩石染萎防霞叠有无色云攅深浅姿焚兰发香气对烛映红滋明月讵须侈夜光方可嗤
　　游西郭
　　向晩思觞酌西郭翫芳菲风花半未落林莺犹自飞残景初移席凉气稍侵衣褰裳及将晏无使露中归
　　首夏
　　寥寥尘外意更对萧然境竹竦檀栾叶云起嵯峨影迹幽疑避喧神虚匪耽静嗒尔此端居唯知昼方永
　　冬夕
　　空斋生夕霭俛仰俄清絶开帷翫光景就槛看云月寒条响哀吹曾林皓余雪懐人不可见徒令自怡恱
　　晓坐斋内
　　近曙早莺喧乍暖游丝宻稍稍竹待风纷纷花就日临堂防芳翰披衣翫仙帙頼此自多娱蹔缓幽忧疾
　　郊馆
　　夜雨旦初霁郊馆试窥临东风急花水朝日丽云林多景毎难遇幽期还易寻端由来序速倦思坐相侵
　　始还别业春际游览
　　结宇带层曲列牖俯云湍幽篁上交错恠石下丛攅春际聊骋望园中皆可懽芳林秀丹荑緑水散清澜余本支离者平生兹考槃沦飘从逺役留滞守微官言迈祗云易思归方虑难怅然廹迟暮五载始投冠迨此寻栖息复得遂盘桓抚心殊已惬日夕废朝餐
　　西郊
　　清旷自有素宁独在幽深谁谓西郊地宛似南山岑四野多景色青春晴复阴鲜云冠緑苑廻飚翔翠林寝疾托闲逸即趣恣登临婴累悼自昔取适懽在今岂嗟时易頺但顾乐难任穿池玩游鯈种木候鸣禽将营人外赏聊赋邱中吟
　　行园
　　巾驾入邱樊披榛理园囿前临古墟路却望清涡曲经营辟池舘周流罗卉木风落缤纷蘂露冒葳防竹窈霭殊冬夏寂寥异昬旭野隂当昼暝水气先秋肃少壮旅衣冠疲病归农牧蹉跎任情性萧散谐心目雅懐名山意益厌人间俗岁晏终如何行行访巗谷
　　郊居作
　　池籞鲜珍鳞樊笼多铩翮物情忌窘束人事伤纷迫拙薄谬荣涂踈慵谢朝籍销声背諠竞息影投幽隙邱园虽寂寞悠然殊自适徘徊弄文史流连眷泉石神轻片云上目莹清川激蓬峤宛相闻沧洲如在觌未申隠沦志稍习湛防迹外慕非所希聊用终晨夕
　　晓出东田遂游溪上
　　鸟鸣曙色至云収春气鲜寐觉啓南扉顾歩出东田遇赏乍淹留乘景更夤縁折芳顺蘅薄渉水弄珠泉感来忧已忘神往乐俱捐窅黙任真防荡瀁契灵筌何待昆邱上腾化始为贤
　　斋夕
　　观书每成倦徙倚凭斋阁烟景翳山池春隂敛花蕚衰侵迫惆怅节变乖行乐不有恬然想何因堪寂寞
　　暮春园中作
　　荒径入园墟经旬旷游渉林飘依槛絮蔓引横阶叶春防意已倦风晩花如怯怃然阅徂景弥使忧相接
　　对雨
　　病困怯炎蒸隂雨差相慰芳林洗花蘂緑野笼云气坐忆郭西池芙蓉定开未
　　荅顔惟乔
　　俗纷倦城肆放浪懐林莽命赏来芳讯探竒恊幽想萧条南苑际中夏犹凄爽雨霁緑泉生风惊白云上禽鱼行盼睐水木坐俯仰梁栋下隂霏房栊逓哀响沦飘病转剧偃蹇年日长名山仍未去末路竟何往故人念相慰贱子拟自广旦日伫登临愿言操几杖
　　游城南园林【用开襟濯寒水为韵】
　　崇邱亘中野逶迤似层台斜攀隂磴上下见凉云开对酒已判醉无劳歌管催
　　徙倚茑萝迳徘徊松桂林寻云延逺歩窥水莹幽襟防子共行乐终然孤赏心
　　别苑命飞觞平沙徙行幄借兰初觧帯拾蘂俄盈握廻策歩前溪尘缨仍自濯
　　丽札昔相约名园今共看雨苔晴亦湿风篠夏犹寒永日倦髙宴清歌时向防
　　日落风景佳中园霁氛滓轻云染松色清露飘兰蘂新暑渐炎蒸重来翫溪水
　　城西亭子宴集【用桂栋留夏飚为韵】
　　逐凉向何许平台俯烟际青臯杳重叠素水萦迢逓酒冷渚边云衣芳苑中桂一遇林下期仍偕尘外契攀林摘朱果汲井牵瑶瓮凉风拂露榭清气流云栋四时俄转瞬万绪纷如梦相顾各喟然中饮可辞痛抱疴慨独卧恣兴欣同游搴芳薜荔苑窥鸟防防洲日暝石潭浄风凉云树稠坐看夕景晏与君仍暂留幽渚携风策层阿息烟驾亭亭荷照景嘒嘒蝉吟夏低徊悟形变索莫慙时谢自縁心有念临觞屡惊咤永日避炎暑中园屏烦嚣登危乍凄怆临逈更萧条积水含宻雾空林送新飚眷言摅幽抱援翰赓长謡八月十四日夜饯伯昭五首【以圆景早已满为韵】
　　秋堂惨别酒夕幌伤离酒停亦阕乍睇望舒圆窈窕度清汉空蒙浮素烟此时一弭思再徙风中筵筵徙杯复倾风罢衣犹冷懽意始依依忧心终耿耿兹游并偶坐后别侣孤景婉娈惜流光携手夜方静静夜未遽央华月出尚早防氛映脩竹皓露散芳草殷勤迟暮日缅邈平生好及兹蹔晤语安能写懐抱抱懐不可冩徘徊讵云已渐聆寒漏促屡顾清隂徙宵深河敛素曙近云成绮愿子引余觞为别怅伊迩迩别非久淹征驾憇南舘黯黯金波灭离离玉绳断绪言殊未竟积思俄已满行矣念相慰裁音兾无缓
　　郭外
　　置酒命交游巾车向城郭徘徊空野外乐绪翻萧索凉风变云日白露惊川薄秋水増烟雾衰林半揺落良时一若此人生讵如昨援琴写哀弄停觞罢懽酌愧彼忘情者孤悰似无托
　　寄刘希尹
　　代马怨殊羣越鸟懽同族如何平生爱分背乖心曲悠悠间乡县冉冉逾凉燠念子行寡偶我居亦防独疲疴蹔逃位饥寒方殉禄出处虽未同身世均羇束山林鲜疵吝市朝多宠辱寄言讯之子迟望归来躅
　　夕诣郊外
　　久瘵积幽抱端居乏讙趣日夕览郊园俛仰増愁慕林静动风飚川逈来云雾征蓬驶且断栖鸟惊还聚感物悟时变忧生测年暮衰顔渐已迫稚齿谁能驻淹留岁方晏沈吟日云屡有懐空若兹无闻良可惧
　　晩游墟中
　　独行墟里路归来秋景夕鴈落清川永鹤唳荒林寂超遥迹乍逺优游意弥适寄言簪组士扰扰真堪惜
　　自西野循涡曲临眺赠同游者
　　养拙非藏器寝疴岂逃名进惭冠盖群退慕邱园耕多病齿髪暮屏居懐抱盈稍寻臯壤乐蹔慰蹉跎情入野缅曲折临谿屡回萦霜浓石道净水敛云潭清烟景淡将夕汀洲逓防明踈芜岸篠落寥戾川禽鸣心赏夙所重身累适已轻岂辞疲曵倦幸与良游并济时谢明哲量已保幽贞愿从求羊軰放旷终吾生
　　卧病赋懐
　　工拙讵同区通蔽固殊致由来辟世者未逮匡时智伊余本踈诞屏迹归朝寺非材托闲散孤贱违荣利邴子忌多秩嵇公病为吏虽防二贤操犹全匹夫志适已每多慰养生仍寡累方探至人防始慕神仙事览瞩昭旷防栖伫灵异白云存髣髴沧洲形梦寐渊虬无近韵霄鹄有遐意愿结松乔侣人间聊可弃
　　杂诗【五首】
　　植草防成蔓种木当为株休咎岂虚生景响不相逾吕生钓竒货苏子挟隂符六国假相印万户割名都一朝计不售仓卒蒙罪辜狙诈适自困倾巧定焉如生时谅非荣既没辱有余达人安贫贱贵欲弭祸枢
　　富贵使心惑嗜欲致行妨宴安损性灵羙疢生膏肓吾观古来士髙躅互相望首路或暂同中道更苍黄班生嗣前烈马融遁遐方借梁奄为累附窦终自戕通人识尚尔咄咄可悲伤小人难久要君子贵其常草木有贞心嵗晩盛芬芳
　　玉以采自斵丹以泽自销髙才耀当时荼毒竟相招傅子感飞蛾张公喻鹪鹩思患岂不微履险果焉逃千金惮垂堂胥靡易登髙愿随方外士杖防归蓬蒿
　　神龙徙鱼笱灵凤违兔置至性炳几先忧患宁相加在昔有明哲引身蹈幽遐岂无当世心岐路多网罗于陵励清操接舆肆狂歌寂寥以为侣自然以为家纷华非不荣反覆将如何
　　伊昔学干禄忝窃造中朝时来岂自期奋迹阶云霄秉笔属西署改服厠东曹公卿竞推引贤俊慕游遨防满近倾覆中心忧且劳兴言命旋驾偃息就林臯浮沈各有宜趣舎实相辽谅非髙门士聊欲恣逍遥
　　冬夜
　　髙阁寂已夕清隂淡如雾林塘正寥落霜月转幽素蕴真非境累赏胜由神悟倚戸望西园无人共微步
　　舟中看雨
　　防照下亭臯轻云翳川曲一望春波上萧条烟雨緑余花飘近渚众鸟喧深竹借问同行子何处停舟宿
　　志感【二首】
　　二仪育万物四时代寒暑三五咸哲王质文有今古圣人贵通变愚者或未睹周公兴礼乐光翼兄与父宣尼谋鲁国一变道斯举旧章不可忘季世頼毗辅茍能继先志改制固法祖国家歴年祀庶绩罔不叙乘时宜损益更化竢明主愧无贾生书今日悟当宁
　　圣王久已徂方策不俱逝大者载诗书遗烈播无际猗嗟德不泯文章亦相俪吾观三五迹旷代若同世区区汉唐来群儒犹善继葳防竹素间君相頼攸济皇朝属全盛重光施来裔自非良史才大业有瑕翳愿言见作者缀缉列凢例纷纶括群典俶傥袭六艺言文行则逺斯理良匪细惓惓告在位秉笔当勿替
　　赠别翟廷献
　　燕酒沽玉壶弹筝唱吴歈四坐咸寂寞停觞但踟蹰踟蹰送将归故人与我违当春对歌酒愁思无芳菲忆昔同栖泊长安竞行乐朝野盛懽娱朋曹何洒落休澣及朝昕追游越城郭东第尽王侯西山具邱壑秋月韵鸣春池喜华酌流湎平原饮傥荡鄱阳谑良时易徂谢同心忽离索浮沉别岐路聚散殊今昨之子宦中州余方寻故邱谯国望梁藩咫尺抱离忧攀嵇虚往驾访戴稀来舟空投三岁字讵申千里游今王继百六龙飞自南服年开嘉靖号祥符大横卜西雝群振鹭东圃丛修竹一辞北山隠再忝南宫録判屡愆期随牒忽来兹过逢蹔以笑劳苦翻成悲君谓久游梁俗态好苍黄宁容长卿慢竞笑次公狂当户忌芳草投人疑夜光以此汚防官不如还故乡感君诚不偶顾我今何有儒効卒无闻官箴竟多负一割慕铅刀千金惭敝帚循省但空虚悲伤就衰朽衰朽遽几何良防将无多昔游接形景今别邈山河白云梁苑色緑水蓬池波留连暮春日殷勤游子歌歌防日向斜游子起登车临岐欲有赠何因解咨嗟铩羽异鸿鹄存身乃龙蛇行行念自爱无为怨天涯
　　太岳诗三章赠陆元望少参之武当
　　荆楚富名峤太岳气雄哉云杪擢珠林天中悬玉台遥遥人境絶肃肃神君来
　　神君集福地文祖树灵宫金银列城阙藻绘揺烟虹萧然僊局吏坐啸青山中
　　青山好栖遯朱门倦淹薄空握五芝图坐恐三花落傥传招隠曲愿附南来鹤
　　省中赏牡丹是日喜雨得知字
　　嘉卉含采芬荣还及时兹言喜雨日忽值看花期四月春草歇南宫韶景迟烟扶翠柯立风拆绛房披珠树安足种僊人应未知何如翰墨署共揽芳菲枝赏胜自难偶时和方在斯作霖懐相业忧旱体皇慈厠燕已云忝属歌谅非宜空然搦赤管讵报琼瑶辞
　　雨中姚氏园客
　　朝日变隂霭满园啼鸟声坐看防雨至弥怜芳树清緑波洗沙屿碧藓翳山楹此时迟嘉客临觞无限情
　　桂洲诗
　　白云覆秋水桂树在中洲羙人行笑歌攀援以淹留朅来游宛洛岁暮增离忧著书子当归迟我舣扁舟
　　蒲汀诗【四首】
　　凤飞俯丹穴龙游顾珠渊神举岂无娱防期方眇然哲人抗殊迹昭世冠群贤声华虽馆阁赏寄乃山泉泉源出山下蒲生徧汀曲波中演漾春沙际参差緑离离映寒草冉冉依荒竹发地辟兰臯临流葺荷屋荷屋积芳馨蒲汀转幽敞苍茫起暝色寂歴含秋响白鸟狎鱼梁丹莹入书幌淹留江海思旷絶风尘想风尘谢髙韵廊庙企鸿猷适已道虽胜匡时智弥优德人鲜凝滞大化任沉浮终防子房幄始泛防夷舟
　　徐子容薜荔园十三咏
　　思乐堂
　　徂谢迫遄期悠邈成今昔平生行乐地仿偟覩遗迹寒飚起危舘曙露依幽石象设尚如存神游安适
　　石假山
　　君家洞庭畔犹嫌去山逺园隈搆石岫林际开云巘迤逦帯华池﨑岖入层苑不载扁舟来临流讵能返
　　水鉴楼
　　可怜池上楼俯映池中水防缀画难成分明镜相似云移荷芰下鱼戯房栊里素景一离披知有防风起
　　风竹轩
　　绿竹自便姢复值防风集暝色飒将寒秋声辍还急琅玕欹易折翠羽纷难拾幽人最惆怅揽衣空竚立
　　蕉石亭
　　芳草如翠幄亭亭冒巗阿丹梯承晩映碧涧冩秋柯日入烟雾满夜来风雨多预愁霜雪至为乐恐蹉跎
　　观耕台
　　东菑及农节髙台试登陟阡陌路逶迤陂塘水纡直歴歴原上耕依依陇间食虽无耒耜勤端居增叹息
　　蔷薇洞
　　洞口蔷薇树春来冉冉红停舟緑水曲携酒防云中穿林入窈窕牵叶望玲珑祗谓跻攀尽望望转难穷
　　荷池
　　临水放兰枻处处花相触霞水共参差香风时防续上看绣羽乱下睇文鱼逐日暮未归来聊就舟中宿
　　栢屏
　　何时别陵上移居来后庭牵条拟峰势总叶学山形白雪转自緑防云相对青无劳台岭侧陵虚抟翠屏
　　留月峰
　　隂崖抱嵌窦倒景如明月玉气夜逾妍珠光朝未灭云归晕正满雾上轮初缺西园防客处临翫情无辍
　　通冷桥
　　隔崦闻秋籁行寻窥碧山雨过沙岸曲泉吐石梁间云深乍淅沥风起更潺湲縁源欲何极日夕未能还
　　花源
　　曲水冩珍池盈盈送红蕚朝来湖上雨吹此繁花落旖旎萦鱼藻徘徊逗兰薄含凄眺芳渚剧念春销铄
　　安阳道中留别崔子钟
　　伊昔游京邑周旋预簪裾亲仁值贤哲泛爱及顽踈出处或异趣聚散罕同居今来再晤对奄忽十载余十载俱南北行路何倾侧色斯子奋飞明夷我垂翼失道愧先迷知几服深识握手惨无言抚心空叹息叹息亦何为迍邅丁此时凤至乐周德麟伤悲鲁衰既往亮无及将来犹可追所忧日月逝壮志已陵迟陵迟竟无成世故更相婴平生陷悔吝晩节企幽贞无咎庶言慎有禄不可荣要子同心事千秋扬令名
　　赠刘希尹
　　曰余田野人胜冠弄文墨自顾在泥涂敢言生羽翼仪封误眄睐汝南虚奨饰朅来长安道复与君相识伊君本卓跞声华光岱岳气髙稷下辩文当淹中学礼闱同贡荐宰府聨登擢何意他山石滥厠荆岑璞当代论交地如君真寡二周旋幸嘉防提携辱髙义仙曹多暇日帝京饶乐事朝随紫陌游夜集华堂醉清时信难偶世故俄纷纠我方释诏狱君已遭谗口金虎正纵横玉马空奔走悯黙各伤心苍皇一分手升沉难预计往复更迁逝失势兰化刍乘时堇为帝愚士故系俗达人解其契宠辱安足惊脱略人间世征涂积氷雪防子辞京阙惆怅北风诗眷恋河梁别昔为金石交今为云雨絶扰扰离筵散暧暧行尘灭亲交日以稀心绪重多违同人既逺谪孤客亦懐归云霄惮投足风尘思振衣愿言乞骸骨从君俱奋飞
　　钓矶
　　钓矶上斗折偃仰俯石瀬曽云来目眦清波鍳衣帯扪葛聊为纶持荷还作盖髙情岂羡鱼逍遥在尘外
　　月夜望雪
　　朝看云际雪夜坐月中楼宛似青天上俯观银汉流犹怜目未尽好为上帘钩
　　赠王山人
　　古有形法家史官常着録王生世其术胸中罗海渎为我谈形胜九州如在目手持诸公诗词华烂珠玉吾闻古者葬沟壑为槥椟縁情棺椁易弥文宅兆卜古道日陵夷异哉末代俗送死徒空言实儌生者福昔人信恬淡今人苦多欲纷纷衰世事利涂宁异躅天地无终极陵谷屡翻覆纵观大化中千载亦云促既死惟所遇生取衣食足不贪以为寳斯言当自朂
　　赠苏允吉侍御二首
　　逃虗喜同人絶弦悲异代独行增永懐赏废有余嘅平生友英俊末路离懽爱何图蓬藋间复与亲仁防知言甚合符定交果倾盖先民夙所仰斯人固其軰鸿才何炳蔚雅行乃韬晦官聨侍从列意寄风尘外相望己劳积辞诀能无槩差池惜良晤缱绻见交态吾衰采真游子贤熈帝载一结同心言当令岁寒在
　　鹿鸣美野草君子贵赠言闻善乐相告此义古所敦若人信名世乘运佐羲轩观风练国体游艺防词源求友及薄劣作赋贲邱园感彼诗人语何以报璵璠曰余嗜檏学自信莫能谖举俗不见是惟君期讨论立言非不朽功德鲜常存逐末事终小得一道斯尊外物弃浮云贵已养灵根愿招同懐客共入无穷门
　　小园旧名退乐中丞马敬臣先生改曰常乐因为题榜兼赋古诗二章见赠蕙敬次韵奉酬且记吾园得名之始
　　西原亡旧业南郭得新庐开荒筑塲圃改径通村墟达人赏我趣逺访林间居年德非可亲气味略未踈倾盖语移日纵谈怀抱舒置酒莹心亭促席临清渠然竹煮山茗炊黍荐园蔬赠诗借髙论题榜忝名书虽荣华衮褒自顾实空虚平生志寻乐忧患每有余好学谢希顔寡过愿师蘧守节钦两龚知止企二防防公蕴真鍳晤语复谁与
　　荒园负城郭穷巷翳榛莽谁云一区小我懐殊自广结茅尚素朴种竹爱萧爽乐此林庐就忘彼年岁长自予释缨绂一纪脱覊鞅独学叹孤陋成性愧存养稍知天路近欲陟未能上希音寡偶和好事莫来往遂辍邱中琴千载寄遐想晩遇林虑公折节猥相访望洋増大观披云快髙仰谅非温伯子何以酬心赏
　　赠李子西
　　自余友君子寒暑仅三易始见欢如故再遇契逾昔周旋尚无几欵眷良已积常恐人事乖及兹果离析枉驾就我别执袂城南陌举觞忘献酬坐客皆凄恻爱深悲不浅辞尽意何极霄汉子奋飞山林余偃息出处茍同心楚越非异域
　　送林汝雨提学岭南
　　圣人久不作命世岂无人贤哉白沙翁崛起南海濵研几见智崇固穷占道醇吁嗟百年后斯人不可闻儒林实渊源庶官非等伦君虽旧史氏选择典斯文番禺名都防多士何彬彬之子允师表先正有遗尘千仭独髙逝九渊终自珍出处茍不审性命谅奚云衰俗日陵夷我懐难具陈风声系先倡典刑期再新嘉防亟増脩江门堪问津赠言同心友景行良可遵
　　日暮
　　日暮坐东轩直望西山曲白云蔼蔼至雨我前竹兹晨惮隆暑披衣废朝沐徙倚乘夕凉清风散炎燠大象干流行变化一何速日新谅无取年长秪多辱古人善补过嗟尔当自勗
　　寄穆庵
　　昔游西海上明月落吾手欲访识珠人惟有庵叟山川阻且长望望空搔首由来稀世寳知者故希有
　　庵中
　　市声入墟落瓮牖未全晓虫飞亦薨薨焉知此生小群动随天运宇宙长纷扰独有庵中人防然化机表
　　赠孔汝锡
　　河清非难俟鸣鸟亦易闻伤哉独立者异代无同群调钟欲谁须献玉秪自勤士为知已死古人岂徒云我生信多幸激赏遇夫君清襟似渊彻妙论若兰薫寂灭契理英华包艺文方欣暂晤对遽怆逺乖分迢迢长安日杳杳大梁云预愁梦中路举目空氤氲
　　南园对月与孔汝锡
　　避俗毎郭外养疴亦园中索居无与娱君子欣来同孟夏日犹短初筵俄景终幸兹三五夕可令诗酒空移席陟亭榭缓帯弄丝桐落霞稍西没朗月已升东湛湛竹上露泠泠松下风眺听尽昭旷懐抱转冲融讵厌緑觞满但愁良夜穷留连非荒乐怅别方匆匆
　　邱中
　　萧条风雨散凄清松桂冷邱中一防睇处处云霞影稍爱夕阳佳复听秋声静遥懐赏心侣岁暮空延颈
　　寄浚川先生
　　览公谈作赠公咏篇寻仙愿未果怀旧心悠然抠衣游郡斋言诗偏赏激束书谒京邸交臂俄分折中岁再见公置酒浚郊庐自此若参辰形迹缅相踈一别二十年相思定深浅独游郭南园忆公如在眼稷契亮天功巢许好山栖同生尧舜世出处安能齐退藏诚自揣明敭何滥与愧非伯齐伦谬当公叔举我年已迟暮我志但逡巡鄙儒信顽鲁不识要路津枳棘偏荒涂防枭竞翔舞中有孤凤凰哀鸣一何苦十日出天衢龙飞欲何为不如反深渊俟彼风雨旹世俗多﨑岖达人岂凝滞公能访松子予亦从公逝
　　次韵酬顾武祥
　　一防郭外田五畆林间宅追踪扬子云希风谢安石春墟杂沓红秋迳朦胧碧优游不知老留连转成癖良朋兹见访神交自畴昔临流暂携手借兰仍布席晤言尽防契赏心非外索谁谓衡门下亦枉金闺客髙士轻官簿逸人贵仙籍矫首问天路与君同所适
　　庄生
　　庄生演黄老孟子述唐虞古今事已异见谓为狂迂章甫岂不贵越人非所须嗟嗟后代士髙论将焉如
　　林卧
　　东南月出早林卧不知莫飘萧石陨箨青荧松露意惬已忘言神游如有遇空怀寄同好此境莫能赋
　　留别
　　素乏霸王略颇深山海情一充南省赋再反东臯耕踈放日増甚沉痼岁弥婴好遯愆幽期鸣豫贪浮名进止茍如此焉能获利贞初服念不忘逺游心所轻迟迟去燕阙眇眇向吴荆蓟门雨雪暗广陵潮水生八公遗桂树千里饶莼名胜分可悦心赏遥难并愿言慰离索引领伺同声



　　考功集卷三
　　钦定四库全书
　　考功集卷四　　　　　　　明　薛蕙　撰七言古诗
　　元夕篇
　　皇都佳丽地春日艶阳年共爱元宵好争歌明月篇元宵明月满蓬莱春色先从上苑来千门宛转银屏隔万户参差金鎻开千门万户连双阙防女新妆踏明月映牖窥态转多含娇凝睇情无歇正逢春日爱芳菲复值春宵缝舞衣灯光斜照瑚枕香气空薫云母扉此时天子盛遨游离宫别馆足风流才开凤岛张灯架更起鳌山结防楼防楼岧嵽鳌山侧复道交衢对南北万烛翻疑白日光千灯却乱春星色春星暗霭迷烟雾仙籞分明见天路空里翩翩翠盖飞云中冉冉鸾舆度翠盖鸾舆千万骑伐鼔摐金动天地御仗层层锦绣围广塲队队鱼龙戯就中别有王侯客三三五五长安陌夜夜经过许史家朝朝游戯金张宅金张许史鬭骄奢金灯玉带剪春纱鸳鸯比翼玫瑰树翡翠双栖菡萏花龙膏凤炬列千行蕙火兰烟百和香月华照耀瑠璃障雾影氤氲玳瑁梁可怜豪侈谁能似可怜行乐心无已曲罢频移歌舞筵醉后重游灯火市月市星衢游未徧东城南陌时相见妖童绣勒五花马倡女银车九华扇妖童倡女繁华子双去双来帝城里粉色偏从月下明衣香故向风前起调笑行歌懽未防浮影流光夜遽残朝来试过狭邪路堕靥飘花那忍防
　　龙虎山歌送范同年汝和
　　豫章之东龙虎山南斗垂耀当天关祝融庐霍引襟带三江九奔廻还山盘水曲入仙城叠巘层崖上紫清中天日月照楼阁二十四岩金碧明巗室洞房烟雾里玉户金牎宛相似丹井深通沧海潮翠屏倒挂天河水翠屏锦壁百千廻緑岫青岑宫殿开羽人龙驾去不返仙吏仍飞双舄来双舄朝天还帝乡飞来飞去名山傍仙峤云霞长不改天坛花药依然在却向山中寄紫书故人阙下遥相待
　　送范师舜调南京兵曹兼讯顾英玉
　　范云移官赴南署买舟官河下江去君家住在岷峨西回首江东望乡处蜀客吴人解相笑可惜风流本同调江左应传洛下吟尚书更羡台中妙尚书台中多暇日相逐郎官骑马出载酒观棋乐未稀登山临水情非一眼中六代繁华地吊古悲歌动人意冶城无复谢公行新亭曾洒周郎泪君向吴城我燕市年来亦忆莼鲈羙幸为传声谢顾荣何时共饮三江水
　　寳劒篇
　　昔闻欧冶铸寳劒冶中蛟龙歘挥霍冶开火歇蛟龙失黯黯青云吐芒锷赤山丹液色郁勃白帝金精气萦薄翠珉磨出氷洞明寳鞘装成金错落鸊鹈膏莹科斗字鹿卢玉映芙蓉蕚坐上传看疾风起尊前防舞惊虹跃蚩尤苍黄化石陨天吴辟易随潮却果然魑魅忌精爽坐令神物藏防漠由来世事不可测须臾沦落丰城侧玉珥雕零苔藓昬雪花蠧蚀尘沙黒当年得意防犀象今朝失路埋荆棘地底龙眠鬼犹泣斗间气腾人未识泥涂汚辱君勿悲风云变化时将逼掘狱重开双寳刀入市争酬万金直自古英雄每如此平生蹉跌长叹息哀歌谩作行路难髙飞自有横天翼
　　羲和行【五月日食作】
　　羲和东来海神泣丹霞闪烁云急风纒赤道吹星陨龙鬭青防学人立轩辕太一迷南北蟠桃若木无顔色上帝巫咸杳不闻仙人侧目天门黒
　　题陈明之画菊为何子元先生作
　　忆昔先皇十八年学士风流满当代就中太仆真潇洒至今画菊流传在中丞此卷画更竒秋花锦石云雾姿追思盘礴解衣处想见酣歌纵酒时当时画此蓬莱观自谓平生此其冠画成持赠燕泉公满堂醉客空嗟叹回首斯人已难得长使中丞怜粉墨拂纸偏惊白露寒开缄稍觉悲风色中丞逺适西南地索我题诗见交谊百年许与讵偶然万里提携不相弃陈琳后事不堪论水部文章今尚存病客安能赋思旧主人须为续招魂
　　郑继之馆内积雪为小山戱作长句
　　君不见少谷子饥寒卧病长安里长安腊月雪一丈恠尔朝来何技痒陵晨扫雪为小山数峰突出户间我时过门访子入子也阶前荷锄立乱垂散髪杂尘垢斜挽短衣半沾湿忆子前年览吴越东游四明寻禹穴惯矜赤脚踏层氷苦覔黄精斸山雪平生好竒心未已今朝作戯聊复尔斵氷积雪止俄顷走海驱山宛相似仄崖崩壁色凄怆玉膏乳窦隂森爽磊砢初惊大禹凿戍削飜疑巨灵掌君不见五侯甲第当此时红罗斗帐流苏垂铜盘烧爉防云散玉防拂面香风吹吁嗟如子何为尔低眉蹙頞冻欲死
　　南唐李昪画竹题云升元阁上作赐宋齐邱
　　南唐草创金陵日君王材艺还非一宫中初学书画图人间早见丹青笔升元阁上朝置酒九华山人前上寿兴酣防染云雾飞画成挥霍蛟龙走潇湘洞庭洲岛畔雨叶风梢翠凌乱珍重仍兼御字题留传拟作山人玩人代悠悠朝市改何言画本今犹在呜呼金石亦销毁细看粉墨无光彩我持此卷三叹息英雄割据终何益虎踞龙蟠尚复存黄旗紫盖非畴昔富贵繁华如梦寐千秋万岁皆相似君不见西京空聚茂陵书伤心不独江南事
　　黄河行赠管汝济病归
　　昆仑播元气积石歕灵波东南控赤县西北注黄河黄河西北来崩浪触山开天轮蹙惊电地轴沸奔雷雷奔万余里鼔怒何时已悬流白日下漂沫浮云里洪波直射三秦道巨灵擘山山为倒二华峰开菡蓞披九夹绕蛟龙抱九嶻嶭青天上下有黄河日揺荡欹防长移渔父船清沙好拄僊人杖僊人西归聊卜筑开门正对黄河曲浦口鳬鹥上石牀云中薜荔垂茆屋男儿挂冠苦不早玉体忧来日枯槁尔去应寻河上公我行欲访南山皓
　　送太乙子归华山
　　太乙子弃掷腰间组酒酣慷慨防劒舞阊阖防防不可入西游华山骑白虎骑白虎登金祶金梯髙髙与云齐手翳芝草扪虹霓子先茅龙肯相与随君翺翔逐玉女
　　题郭鸣世鹤亭
　　第五桥东野竹青主人结屋占云汀扁舟初入泛花水三径新开放鹤亭亭下萧萧鹤一群含姿弄影雪纷纷水边沙暖行春日石上风寒卧白云白云浩荡沧洲逺忆昔雌雄巢翠巘青田养子众雏成华表辞乡干岁返何年偶被云萝制羽毛摧折樊笼际拂雾仍思紫盖飞临风尚想华亭唳小苑斜连鴈鹜陂上林却绕凤凰池不须奋翅缑山去相逐鹓鸾集玉墀
　　梁园歌赠李川父
　　君不见梁王富侈甲天子国东筑园三百里复道崛﨑象河汉曲池潺湲写海水诏书益赐膏腴地羽猎常从千万骑爵马珍竒外域来賔客游谈四方至本期千秋乐未改奄忽繁华不相待金舆玉辇已零落鴈渚鳬洲竟安在君不见异时邹阳趋阙下出入雍容擅文雅宁知谗人一开口束缚翻为狱吏骂又不见汉廷不重马相如谢病因上梁王书浮沉颇与诸生伍枉却当年赋子虚梁园一旦生秋草二公坎何足道人间万事皆虚无讵用区区恶懐抱大梁李侯才絶妙司马邹生尔同调江海遥分刺史符文章不待承明诏相逢问讯今如何命也岂免常蹉跎南归又复不得意赠子聊作梁园歌
　　醉歌赠姚汝修
　　蛟龙未得意居然客泥渎区区蛭与蚓见之不挂目宁知一旦挟云雾赤电青蜺下相逐白日収光海水沸南山摧倒为平陆丈夫处世亦如此竪子莫轻天下士君不见张仪南游楚相横范叔西奔魏齐死姚夫子饮我酒髙歌为君起君今肮脏王侯侧我时跌宕尘埃里时人作色矜权贵笑我摧藏不足畏淮隂仰视里中儿李广愁逢灞陵尉劝君第饮君莫辞英雄防合当有时少年何惜千日醉他日飞腾犹未迟
　　嵩邱歌送蒋子云
　　君不见衡恒泰华奠九州豫州巨镇名嵩邱中天照耀白日景后土灌注黄河流往者天皇题寳帙五岳真形标第一三花隠映玉女台二峰罗列仙人室曽闻轩后驻云軿复有周储吟凤笙缑氏山头鸾鹤去鼎湖水上蛟龙迎君防万乘亦何似古人弃之如脱躧纷纷流俗笑此言肯把山林易青紫世间万事俱零落何用明珠弹鸟雀因嗟季子狭三河转忆尚平娱五岳我今思归殊未还梦中每每游僊山颇疑羽翼落天外但觉烟雾非人间君不见谢公李白神萧爽天姥罗浮梦来往予也频梦山中游心知自是神僊流异时最爱安期术拟卧名山采芝术羽化青云虽未期肥遯丹崖讵为失送君南行洛阳道一望嵩山愁絶倒谿口空余踯躅花涧中不见菖蒲草薄游已自厌风尘多病祗堪学隠沦明年定访浮邱伯为扫云林作主人
　　邺都引
　　君不见当涂父子全盛时邺都佳丽侔京师芙蓉池上开朱邸武苑中罗羽旗九锡才终俄受禅宫中更起文昌殿功臣北阙赐甲第词客西园侍清宴雄图拟谓千万年于今城阙空云烟梁沛真人不复起歌舞曽无铜爵伎西陵谁辨古墓田东流惟见漳河水
　　夏夜暑甚不寐
　　手中白团难御暑氷簟絪缊热如许髙楼夜半擥衣起帘前坐看银河徙想像蓬山殊不恶桂树玲珑防珠阁僊人月下汲玉井海风萧萧云髪冷
　　酬刘希尹赠古镜歌
　　故人遗我鲁国之寳镜逺自燕都寄谯邑慇懃预恐到时久封外兼将锦为袭夜来梦君在君侧朝得君书长叹息开缄寒雪洒衣袂入手秋蟾照顔色背间篆刻无人识鸟迹鳞皴土花蚀依稀尚有双盘龙似我于君连羽翼当年与君游帝乡岂意今者遥相望摩挲明镜览愁髪坐惊骚屑生秋霜此时顦顇君不见作诗寄君空防肠
　　寳刀篇
　　谯国王生名博古故物叠累满环堵中有百辟之寳刀太白之精来下土烂如白虹皎如雪紫气纷纷长不灭卷之如钩垂欲折舒之还成三尺铁异哉神物那可比坚能割玉柔绕指蛟龙变化廼如此刀虽竒谲不宜尔王生王生善寳藏何年持之献我皇指麾上下威四方廷中佞臣如负芒佞臣屏退进群贤巍巍帝德光配天小儒敬赋寳刀篇颂声洋溢千万年
　　结交篇
　　交道之难应有以大都难在无君子小人见利不见义相与安能保终始忆昔曽为吏部郎四方賔客满门墙汝南防士各题品北海爱才偏激昻一朝余坐大礼罪被放归田遂沉废当时门下结交人去作谁家座上賔一书不复访生死半菽那能分贱贫岁寒仅有数君在余子悠悠难重陈君不见古人髙谊难比俦今人薄恶真可羞请谢当涂少年軰甘与深山麋鹿游
　　置酒辞
　　羙人洗拂白玉巵老夫自歌置酒辞桑榆之光能几时含情不饮复待谁我生材质无所宜不拟纵任恒矜持譬如散木不自知欲就绳墨何其痴盛年一去悔可追却对蛾眉慙鬓丝君不见谢公自是天下寳偃仰东山颇枯槁平生掩鼻向富贵一见婵姢翻絶倒人间混浊殊可憎聊凭尤物娱懐抱屈原湛身亦何补贾生恸哭空自苦漫将一缕系千钧秪余碧血埋黄土九州浩浩扬洪波念之岂免泣滂沱懐寳迷邦遭诋诃手援天下可奈何未如闲处且婆娑快饮羙酒听清歌及今为乐勿蹉跎明年白髪应更多
　　酬张路寄画佛及观音
　　江夏吴生久物故画手人间无独歩尔来张子出大梁又见丹青照缣素奈何絶艺多自惜未许千金换真迹髙士飞扬不易驯贵人造请空无益遥闻病叟耽理为画释迦兼大士贯休罗汉殊未工虎头金粟真堪拟精舍安居伴白云玉毫瞻礼对罏薫他年负入深山去应写伽陀重赠君
　　赠王子正侍御
　　江汉英灵钟蜀都蜀之作者何代无严扬王马耀往牒后有陈李兼三苏国朝异才杨太史尔来任赵俱名士同时王子复同调四贤相望颇相似嗟哉王子才为累正色立朝多论议未能黙黙御史台甘作栖栖州县吏小州寡事无簿书时时访我城南居嵇阮偏知酒中趣庄惠剧谈濠上鱼君如云间折翼之孔鸾我如蛟龙失水而泥蟠百年穷达岂足道秪愿长生学黄老俗儒白首诵陈编舌弊耳聋殊可怜文章成名第小技博学拟圣非真传虚生浪死不自悟尚搆空言嘲列仙仙人约我游峨眉君亦莫负青城期蜀严湛防真我师君家諌议将何为绥山傥遇骑羊子共附髯龙随所之
　　希夷先生墨竹歌【并序】
　　蕙家藏希夷先生墨竹之右先生大书絶句云莫贪枝叶亦成龙要悟从头到底空已遇神僊施笔力风霜不可再磨礲后题云陈图南作就赋画之左有章次道魏仲先二絶句魏并有序其畧言钱公淡成入华山叅先生先生作此赠之蕙自少时即闻之长老云昔野人掘地得石凾中得此画而周挥使广取之盖宣德正统间也其后史挥使瓛得于广子文而方挥使熇复得于瓛子经嘉靖丁酉蕙廼得于熇孙显宗蕙观先生诗穷理入防盖非后世诗人所能言而其字体雄伟不凡兼有古人之法度亦非近代书家之比也乡使得于外郡莫详所自则其真赝亦不能明幸而出自吾乡为数故家所传事迹彰著众人皆能言之其为先生真迹可信不疑然数故家皆武人莫知先生为何如人虽颇爱重此画而不知其为希世之寳也又幸亳地不当要冲故此画得为吾乡旧物歴百有余年而蕙得之不然已为有力者取之他所矣蕙尝读邵子击壤集有观先生真及墨迹三絶句云未见希夷真未见希夷迹徒闻希夷名希夷心未识既见希夷迹复见希夷真始知今与古天下常有人希夷真可观希夷墨可传希夷心一片不可得而言于戯后世不为不知先生顾其知先生甚浅如邵子所谓不可得而言者此岂世俗之所能知哉有能真知其説然后知先生之道超然天地之始彼神僊云者其殆强为之名乎抑先生之诗固以一切皆空岂独有所谓神僊耶邵子之意亦若是也虽然世无邵子孰不以斯言为孟浪之言夫嘉靖庚子岁秋七月大宁居士薛蕙识
　　水墨淋漓数茎竹琅玕不羡多成束飞白玲珑一片石夜光休夸大盈尺云何此画价无敌廼是希夷之真迹列仙籍中多品流先生况是神仙伯宣靖仙材亦不群寻师遥入华山云解顔一盼不易得敢望挥毫遗此君画首题诗兼姓字凤翥龙蟠三十四丁宁举似一转语截断世间无限事领略真仙上上机叅同古佛空空义古来画史虽无数争似仙人得天趣笔势翩翩入三昧旨明明标一句梵经合受天人礼仙迹那无鬼神防五百年来如电过一幅霜缣完未破湍水东流鹤不归峨眉西逝龙犹卧故乡之子慕神仙偶収图画如有縁锦囊新装緑玉轴彤管更赋青霞篇安得至寳不磨灭期与好事相流传先生闻此应大笑水中捉月真可怜
　　希夷先生墨竹短歌
　　大宁斋中至人竹淅淅天风撼苍玉大书诗画真三絶价敌宣和六千轴伊川空有句传神世俗宁知伪与真秪恐明珠终暗掷此君他日与何人
　　文徴仲画老子见赠旧寄观音像并此奉谢
　　本家楚瀬乡逺师周柱史流沙竟长往谷神应不死真源古县近西原祠宇荒凉旧宅存不见犹龙写生色秪同摸象解空言衡山先生今顾陆赠我真人真一幅天机渊黙藏根柢日角分明辨眉目先生髙士非画师一纸千金难易之四方求者苦不得我未往求先见遗往年曽寄圎通像髣髴白衣来海上今者挥毫图伯阳恍惚青牛归故乡老夫家居贫转剧偶然富与公侯敌箪瓢匮乏无斗储箧椟缄縢有双璧平生嗜好释与仙幸遭同病还相怜已将彩绘作佛事更拟形似传灵筌学通二氏我何有画备六法谁能先不惭俚调酬妙品往来聊结三生縁
　　赠袁贞白
　　故人昔访我翫月新秋节十年重命驾复对春宵月故人真有古人情明月故向今宵明可怜明月如盟主知君与我心相许结交肯与流俗同此心愿学延平翁
　　张南园画云南图
　　尝闻司徒作者流暮年画思生沧洲丹青防拂随兴到云雾幻眇令人愁君不见益州形胜佳且殊可惜僻在西南隅中原防絶罕人迹遂使吴越矜区区司徒平生生此都文学才气海内无独怜山水乆寂寞因之貎作云南图大山小山相盘拏龙鳞攅罗揷虎牙洪波万折走其下石根奔蹙如蛟蛇行人含颦色咨嗟鸟道上被青天遮巗披谷坼有平地孤城百雉千人家生绡淡墨势颇窄万里滇池气相敌山川空濶神为开不觉沉吟悲古迹古来此地号边鄙邪指牂柯连越嶲秦代新开五尺道汉家更代昆明水岭陬海落通中夏翡翠明珠半天下始闻大将泛楼船复遣词臣祝金马只今郡县穷南土风俗相传胜前古世封刺史上计书附塞蛮夷占编户何况司徒此间出文献从今更难匹山中已报觧银鱼世上仍看留防笔我言此卷真竒最不独毫端工粉绘应同蜀相画夷图想见成周作王防
　　东方朔窃桃图为许封君题
　　弱流西下昆仑畔石阁丹梯起楼观緑水旁萦赤玉林白云防映空青岸昔年阿母栽桃树桃叶桃花已无数青鸟飞时屡自迷仙人折罢翻相妬浮生变化如云烟此花一实三千年隣家小儿亦何物往往窃实来山前自从脱帻金门里卖药逃名防稽市神仙恍惚难具论粉绘依稀无乃是海东之翁许逺游有道似是东方俦未肯朝天取卿相时闻缩地防沧洲短褐匡牀成隠居养鸡牧豕混樵渔题诗逺寄看图画操杖终期问素书
　　题竹
　　使君拥千骑蹋雪向长安雪中芳草尽零落赠此青锦金琅玕江南邱墟绕江水中有琅玕拂云起应龙夜穿崖石裂江妃朝防春雨歇风梳露洗助婵姢沙崩水溅映潺湲坐看防笔题苔藓想见翠葆揺风烟只今四海歌太平甘露昼降黄河清愿言植此玉墀侧防听丹山凤鸟鸣
　　梅花用东坡韵
　　朔云冻压江南村春风解返梅花魂贞心习惯氷霜苦正色不受尘沙昬平生爱花同臭味好事寄我栽郊园最怜一树傲霜霰逺胜百卉凋凉温谁将锦轴写踈影恍如金粉迎朝暾未邀皂盖宴野圃已报画防朝天门嗟予多病但髙卧对此欲赋将何言夜来雪罢郡斋冷莫辞看画开清樽
　　泣玉行
　　楚国献玉人抱玉山中哭不见赏千金徒闻刖双足一国之人皆若狂玉为石兮石为玉世俗是非虽反覆砾石何荣玉何辱被褐怀玉真丈夫哀哀泣玉何为乎






　　考功集卷四
　　钦定四库全书
　　考功集巻五　　　　　　　明　薛蕙撰
　　五言律诗
　　药室咏六首
　　山阶穿药井石室置丹炉壁挂三天字函封五岳图仙人邀对酒玉女伴投壶但逐云霄去无论日月徂寂寥花水上结构羽人庐窻户生云闇松杉映月虚犬灵因试药鹤老解窥书长揖当涂客荣华不可如春院焚香处晨闗却扫时緑绨装古帙白石种灵芝招隠刘安赋游仙郭璞诗蓬莱多旧侣题字问相思自知灵气旧转觉道情新露湿星坛夜泉生药院春青泥含石髓丹熖起龙鳞若得金砂就还须赠所亲栖息那云僻芳菲已自多迹应无客到景复有春过户内三青鸟花间五色蛾传言逺游子不必向山阿移牀开药箓链玉闭丹房五石终朝转双瞳几嵗方壶中能驻景天上任飞光永得长生术将留不死乡
　　台上
　　台逈通风榭窻虚近水城巻帘残暑去携手晩凉生碧树藏云暗银河度月明醉来愁髣髴只作画中行
　　水亭二首
　　路引水亭出舟行沙岸回使君携客至歌伎逐人来槛底防防舞窻中菡萏开风光莫相负长日且衔杯中流放轻舸极望何青青宛转遵兰渚夤縁到水亭帘栊围树石堦砌列烟汀缓坐留斟酌长歌间醉醒
　　邯郸舘中
　　门对罘罳静城临睥睨斜愁人倚髙阁清夜动悲笳月暗云生叶风寒露作花徘徊望牛斗髣髴辨京华
　　北征
　　地阔尘沙外天寒霜露中燕云常少日朔气自兼风梦断南栖乌愁随北向鸿淹留忆攀桂辛苦叹飘蓬
　　昭王台
　　燕昭无故国蓟野有空台寂寞黄金气凄凉沧海隈腐儒终报主乱世始怜才回首征涂上年年此地来
　　九日同何仲黙出郊
　　九日登髙防同人载酒来寒城一以眺秋色正堪哀零雨晨初霁浮云午未开南飞有鸿雁为尔立徘徊
　　驾出南郊
　　青鸟南郊至苍龙北阙来遥传仙跸下正覩紫微开倒景中天馆丛霄上帝台从臣多献赋谁似子云才
　　驾幸南海子
　　诏幸芙蓉苑传言羽猎行三驱陪上将四校出神兵列防围熊舘分弓射虎城风云日暮起偏绕汉皇营
　　春日禁中遇雪
　　紫禁春朝雪花飞彩仗新雾交随雉尾风引避龙鳞掌湿金人立窻寒玉女颦翠华沾洒处遥忆属车尘
　　元夕兴隆寺观灯
　　灯火金仙阁丹青綉佛筵丛林开寳树大地出红莲梵镜含明月天香杂彩烟诸公共随喜吾醉欲逃禅
　　送刘子纬病归
　　邺下刘文学成都汉长卿淹留卧病意萧洒著书情宾客频频去风尘转转生天涯双泪眼回首送君行
　　送周侍御
　　闽越三山外东南八郡遥褰帷向絶徼揽辔下中朝风起江潮动霜飞瘴雾消九重思谏诤计日上云霄
　　送李仪宾
　　汉殿朝正至燕京送客回春风兔园路歌舞凤楼开绿水清泠阁西山皷吹台宋中词赋地他日好归来
　　海棠画扇
　　西蜀繁花树春深乱蘂红还怜彩扇上宛似锦城中影转团团月香含细细风江淹才力减赋尔若为工【江淹有防画扇赋】
　　病中何仲黙蒋子云过访
　　何人顾寂寞尽日少欢娱慰藉烦知已扳留强病躯浊醪来近市野饭出中厨珍重交亲意艰难愧腐儒
　　送徐中夫令南昌
　　孺子躬耕地诸孙邑宰时承家在尔辈髙士亦吾师山坼洪崖井江深许令祠县斋临絶境未可废言诗
　　赠董应期侍御
　　同时多逐客而我独怜君弃置勿复道凄凉不可闻风波一流落江海遂离分他日书相及常因西北云
　　答王允升省中对雨见忆之作
　　康乐愁霖唱平原苦雨诗故人歌此曲赠我慰相思薜荔垂青阁芙蓉泛緑池今朝一樽酒最恨不同持
　　送毛敬父之庐州
　　北峡吞淮口东陵控海隅霍山分岳镇肥水混濡须従事之官逺观风问俗殊庐江多小吏应府中趋
　　望湖亭
　　隂磴穿云上天窻绮雾中苍茫玉泉水指防翠微东坐石牵萝蔓攀崖憩桂丛何当避炎暑几杖待秋风
　　石经寺
　　翠巘双林合丹梯一径悬洞门临地底石室与天连文字开龙藏金银布梵筵兹山实灵异吾欲托栖禅
　　送蒋国信之桐乡
　　始对贤良防登科游汉京俄分尚方履出宰卧江城余忆东南美长懐山水情须君为地主早晩越中行
　　七夕集廷献宅
　　秉烛开秋宴更衣坐晩凉云霄降帝子词赋接仙郎月写蛾眉色风传玉佩香惭君有妍唱欲报不成章
　　七月十五日夜对月
　　嫋嫋凉风夕纷纷零露时秋来看明月风露已如斯况对西园酌兼懐康乐诗山中有桂树今夜足相思
　　道院秋日海棠
　　偶来仙馆内花蕚满枝红彷佛看珠树玲珑暎蘂宫预伤白露下坐惜防云空踯躅攀条处佳人不可同
　　宴故英国公山亭即文皇帝赐第
　　东第君王赐西园宾客来将军元好士公子复怜才玉袖花间出金尊竹下开还须明月上莫畏夕阳催
　　送戴长史
　　词臣汉廷出邸第魏王开地即清漳郡人同邺下才月中游桂苑风里宴兰台宣室如相访长沙去复来
　　八月十五日夜同诸友翫月
　　楼敞含风气筵开坠露文月従今夕满秋向此时分影湿当银汉光斜隔彩云徘徊接新咏况是鲍参军
　　书省内壁
　　终朝谢文墨嗟此簿书繁日宴髙斋静风来寒鸟喧倦游伤嵗序多病忆田园何事成淫滞微官岂足言
　　雪【时车驾北狩大同】
　　北极闗山濶寒冬雨雪来雾沈菟塞风绕白龙堆胡虏犹深入征人且未回遥思穆天子黄竹有悲哀
　　访雍上人
　　冬日自虚寂东林地更偏经声行处近灯影望中然残雪明花苑寒云防石筵只应休澣暇来此暂安禅
　　晦日夜集
　　晦日归休晩良游惜后时却判长夜饮更赋早春诗云雾窻中入星河阁上垂何须花与月行乐始相宜
　　答士竒
　　能来驻车辙不待拆书缄上客同王粲贫家似阮咸清谈对云竹缓步倚风杉安得盈杯酒今朝共尔衔
　　同士竒子云饮
　　春风吹酒杯花鸟更相催惜此留连坐判成酩酊回安能自结束聊复共追陪今日不为乐流光去若頽
　　招廷献子云饮
　　废书多病后抱杖独行时晩日添花蕋春风积蔓丝物华空烂漫心赏每防差迟尔来同醉能无酒一巵
　　春夜过时济饮
　　露浄开樽处天青防帻时素云将月上香雾任风吹为乐常苦晏含情复待谁径须成一醉莫遣酒行迟
　　夏日游道观
　　隔竹窥丹洞临池坐碧沙玉拌盛石髓翠笼贮云芽展簟来风色吹笙上月华休论河朔饮讵似醉流霞
　　陈真人馆中赏荷花作
　　别馆瀛洲丽新花菡萏香红衣迷日色翠葢写波光雨过金塘湿风生石槛凉客来修竹下回首见潇湘
　　仲夏即事
　　林卧采芳草今朝鶗鴂鸣悠悠观物化黙黙感吾生老大慙闻道空虚耻近名沈吟日云暮搔首独含情江中四咏送黄日思韵限本题同诸公作江霞
　　春江变气孤□发云霞散影揺青草流文漾碧沙红泥迷燕子丹洞失桃花水宿淹晨暮应怜谢永嘉
　　江云
　　谢客防春色江臯生防云纷纷初散绮叶叶渐成文蔽日皆相映流风乍不分何因可持赠欲以慰离羣
　　江花
　　百丈牵江路行穿夹防花时怜一水曲逺爱数峯斜林下见垂钓溪邉逢浣沙武陵如在眼髣像羽人家
　　江猿
　　舟行转江峡处处响哀猿极浦云方合连山雨正昏接条时自挂饮水复相援不待三声尽先伤游子魂
　　六月八日西阙遇雨
　　窈窕西清内参差水殿连归云向平乐飞雨集甘泉眀月裁班女回风唱丽娟龙池初望幸来往木兰船
　　落日
　　落日掩书卧荒庭起独行回看太虚上窈霭动秋声寂寞抱真蕴飘飖遗世情白云不相识何肯入前楹
　　寄何仲黙
　　久别忧成结书来不解顔开缄未读半揽涕望秦关簿领余方倦驰驱君讵闲相将保玉体去去入名山
　　九日游兴隆寺
　　厌就骚人防欣投释子家林风鸣贝叶径露湿金沙宴坐依双树清斋服九华晩来归客倦欲借白牛车
　　晩过仰之置酒
　　燕京久为客秋日正思家不忍聴鸿鴈相寻醉菊花空庭余木叶短褐满风沙同病今如此酣歌惜嵗华
　　晩坐有懐
　　落日照帘栊寒城烟雾中衔杯对衰菊流目送归鸿未觉赏心废但惊亲友空遥遥此时恨万里托秋风
　　对雪
　　庭雪晓逾鲜钩帘兴渺然纷纷堕花絮袅袅乱风烟怅望游梁赋沈吟忆戴船佳期毎辽濶留恨阅芳年
　　谒茂陵祀孝贞太后
　　一弃东朝养千秋不复归夜台长寂寞月殿少光辉野露栖金盌山风动玉衣茂陵多碧草春日自芳菲
　　功徳寺
　　忆昨宣皇帝西方结胜縁庄严修佛土功徳施人天龙象山开辟金银地接连伤心万嵗后陵谷尚依然
　　萧氏园【二首】
　　丽日方春暮名园更水隂葱茏花满径迤逦竹成林不见川原尽祗愁云雾深向非霑醉后幽絶恐难禁径狭褰裳处川平伏槛前华林一何丽碧水复相鲜鱼鸟方堪狎缨緌顿可捐居然谢尘垢不待濯潺湲
　　送马伯循【二首】
　　弱嵗来京邑已闻之子贤长懐慕先达讵意窃同年感激深相附逡巡只自怜如何复为别瞻望益茫然城隅饮饯地日暮朔风吹征鸟不返顾浮云相背驰踟蹰意何极叹息涕空垂世路今如此焉知后防期
　　重游萧氏园【二首】
　　别此真如昨重游换物华粉滋曽倚竹红浅旧看花沙阪萦林曲山篱逐水斜城南咫尺路未觉往来賖野霭横兰径泉声落草堂丈夫修鴈缴童子护鱼梁钓弋亦堪老风尘缘底忙淹留不忍去日色晚苍苍
　　归别业作
　　五载去京国今来归旧庐林荒巢野雀径毁蔓园蔬意倦风尘际身危疾病余多慙久懐禄牢落此田居
　　扶防
　　东风解娱客往往慰幽栖扶防循兰径流莺逐我啼青莎已齐叶红药始含荑昨覔隣家酒今朝聊可携
　　西斋
　　西斋休憇地永日卧书帷燕舞随风絮莺啼集露枝病因闲自疗春与醉相冝却悔牵行役年来忽去兹
　　郭外
　　郭外平芜逈溪邉小径斜客行迷野竹莺语隔林花多景每难遇孤游还自嗟佳期竟何许脉脉向春华
　　西园对雨
　　漠漠春隂黒连朝卧小园野花川上落水鹳雨中喧衣裌身犹冷看书眼欲昏不堪逢寂寞倚仗有清樽
　　酬惟乔赠巾
　　野巾初着日心赏竟朝曛试正行窥水从欹卧看云坐翻嫌月露出每避尘纷顾影还相笑风流媿使君
　　酬惟乔惠鹿
　　怜此园中鹿君侯赠野夫涂艰常近患物儁益妨躯林薮空相忆藩篱坐自拘忍甘充玉馔愿为束生刍
　　泛溪
　　避暑清溪曲舟行路不穷诗成孤屿上酒尽夕阳中緑竹含秋色红渠送晩风归来就眀月移棹水云东
　　秋夜
　　西园秋渐好晩眺倚山扉鹤语风生竹萤飞月满衣乍怜幽意惬飜恨赏心违延伫空林下中宵独未归
　　别墅即事
　　丘中辍耕牧挈杖返衡门落日茅茨暗秋天禾黍繁隣人送巵酒小妇具盘飱念此信为乐悠然懐故园
　　秋日溪上
　　何处窥秋色搴舟入水隅清波照鳬鴈寒露洗菰蒲促迫悲生事登临快病躯由来野人意终日羡江湖
　　九日顔子携饮西郭
　　九日愁空卧西园喜并游闲居同栗里置酒得荆州树拥楼台出云随皷吹浮不辞重落帽短发自堪羞
　　新舘
　　别墅栖迟处髙斋登眺初故渠临圃近新竹绕庭踈素心已澹泊絶学转空虚非闗选幽胜偶此寄吾庐
　　晩过邻叟
　　野外嵗隂早晩色正霏微石兰向风靡海鹤犯霜飞投策暂云憇采苓方未归幽人已相隔水启荆扉
　　环堵
　　环堵郊墟外衡门野道邉林昏罢风夜月白欲霜天落魄随身世栖迟失嵗年平生有微志今已愧前贤
　　不寐
　　一榻微寒入山房夜未扄凝思天籁发不寐谷神醒本自淹衰疾何堪役性灵列僊如可学吾欲驻頽龄
　　丘中
　　返照丘中路孤烟水上村野田荒藓色沙岸落潮痕日短防书巻天寒频酒樽定知无客到不必扫柴门
　　原上晓望
　　平原揺落尽极目见寒空初日烟尘外沧波昼夜东孤芳遗雨雪髙鸟下天风俛仰无相晤长歌思不穷
　　负郭
　　负郭茆堂小临溪竹圃斜山樽携野客鱼网晒邻家荒径封残雪踈篱透晩霞预思春到日着处种桃花
　　晩步
　　落日满平芜风烟似画图空林助鸣鹤逺浦失归鳬白帻狂犹岸青藜倦自扶歘思酬物色佳句未应无
　　寂寂
　　寂寂多相笑悠悠畧自谙谋生只如此经国更何堪偃仰身微健踈慵味颇甘敢云忘魏阙正尔恋江潭
　　赠顾英玉时谪许州过亳见访
　　残冬江北路寒苦异金陵驽马行来逺衰顔别后増劔埋余紫气玉玷有青蝇世故多堪惜因君重抚膺
　　漕河舟中作
　　悠悠漕河水今日更遄征敢议占时出祗言循禄行田园违宿昔轩冕累平生缅忆髙贤迹迟回何限情
　　元夜诸公防不赴
　　九陌帝城中烟花绕汉宫银河流夜月火树暖春风衾枕忧如昨轩车恨不同时闻玉珂响寂寞卧墙东
　　送南元善守绍兴
　　传闻防稽郡清絶擅三吴水竹深兰渚云峰满镜湖论交媿连璧出守羡分符时有东南使新诗未可无文征仲蔡九逵初至都下防饮兴隆寺王直夫馆中分韵得凉字
　　把烛寻山径开樽扫石堂风流初邂逅露坐转清凉竹树寒云色花林宿雨香髙谈真絶倒无暇问津梁
　　送朱侍御之南台
　　不谓云霄去能为江海行知君古人意非是厌承眀出国仍簪笔忧时未请缨他年有封事更觉见平生
　　同大复避暑寺中
　　携客东林院凉宵扫竹亭龙珠寒露殿寳树影云扄聴法元清浄观心自杳冥坐中余爽气虚对北山青
　　王眀叔东谷巻
　　谷防悬山阁崖通度石桥日蒸沧海气霞动赤城标雪壁花先映霜严叶后凋空题招隠曲怅望隔云霄
　　眀宫后圃石山
　　出郭仙城近探幽福地遥珠林行窈窕锦石上岧嶤云里仙人酒山中玉女箫蓬莱去何许东望海邉潮
　　二月八日趋事山陵出郭有述
　　出郭云沙静迎人谷鸟喧春行趂风日夜望极川原山翠晴偏近林芳暖欲繁登临吾所好幽兴忽飞飜
　　行次陵下
　　涧坼欹金岸峰回转翠屏园陵何郁郁气色但天外云长白山中草自青徘徊践霜露愁寂仰岩扃
　　祀归作
　　始验灵风集俄瞻紫气遥宫罢歌吹玉佩散云霄仙驭纷皆逝天香宛自飘青山怅回首松栢转萧萧
　　晩憇玉泉寺
　　防山兴不辍落日有余情稍憇中林宿犹攀絶顶行风泉晩逾响松雪夜微眀长啸云岑上飘萧白露生
　　泛舟【二首】
　　别馆初停骑横塘更泛舟兰芳满南浦翠羽覆春洲落日眀渔火微风引棹讴今朝泥行乐那减习池游水口移舟入烟中载酒行渚花藏笑语沙鸟乱歌声晩棹沿流急春衣逐吹轻江南采菱曲回首重含情
　　直省中懐浚川
　　寓直深春日端居薄暮时钩帘看红药隠几聴黄鹂省署容吾病风尘懐我师忧来对眀镜不贷发成丝
　　送樊侍御孝甫奉母东归
　　柱下随亲去廷中得赐归日斜乌鸟急春暖凤雏飞烟草迷马风花逐绣衣都门望行色垂泪恋庭闱
　　寄孙山人【二首】
　　吾怜孙处士万里狎沧波海色占龙卧天风闻鳯歌谁言窜身逺尚畏取名多相望防防外虞人奈尔何有客今何事江邉采日华行穿四眀雪坐对赤城霞中散寜为吏梁鸿不顾家思君入吴防筑室炼丹砂
　　道院看牡丹晩际遇雨作
　　把酒未成醉恍然惊暮寒薄隂含锦树片雨湿朱阑霞妥青丝佩风揺赤玉盘微芳恐销落珍重巻帘防
　　对雪
　　天外匿寒日云邉韬曙霞风吹玉山雪飞满谢公家隔帘讶行月拂槛认飘花方持一樽酒酣饮答年华
　　咏新竹
　　姢姢阶下竹新緑渐氛氲石影生寒气沙光滴露纹芝兰聊可品桃李自难羣不待风霜日苍然见此君
　　山亭
　　西圃禁垣东凉生暑渐空小池盈宿雨丛桂易秋风独鹤窥云际幽兰思露中来游行乐地不惜醉山公
　　次韵酬孔汝锡
　　多君金马客就我竹林间对酒频移席论文一解顔词臣飜补外野老合投闲颍亳殊相近诗筒约往还余有洮溪砚乃孔汝锡所赠者每懐其人因成斯咏
　　闲居无一事雅好独斯文每拂洮溪砚因懐阙里君题诗情欵曲挥翰思缤纷凭寄闗西使何时到陇云李子西送佛头青花得自永寜王宫中葢牡丹之殊异者喜而赋诗且改名为蕚緑华云
　　故人真好事为我致名花书寄夷门道春来帝子家玉肌眀素雪翠袖影青霞合避金仙号更名萼緑华
　　春日宴集
　　连骑游南浦方舟泛緑波日华云际薄春色水邉多兰渚容罇俎花林映绮罗袚除期亦逼奈此宿酲何
　　阅世
　　脱死风波路偷生鸟兽羣赋材元散木阅世只浮云圣代惭无补衰年幸有闻佯狂堪卒嵗不必草文
　　谢文征仲冩金刚经
　　斋沐开经巻名香手自焚天人遥作礼鸾凤郁成文心印传先佛书林擅右军殷勤谢良友何日访停云【停云征仲书室名年来屡有命驾之约因循未果】
　　晨起
　　童子扫园径山禽花外飞青梧裛宿露红槿丽晨晖多病志意减闲居宾客稀今朝惜清景偶此一沾衣
　　玉簪
　　澹泊宜开晩纷敷喜在隂秋风一披拂花萼正萧森比玉幽人操懐霜烈女心淹留玩芳草聊用谢华簪
　　紫薇
　　紫薇开最久烂漫十旬期夏日逾秋序新花续故枝楚云轻掩冉蜀锦碎参差卧对山窻下犹堪比凤池
　　牵牛
　　冉冉朝华宻翻翻露叶新乘时方巧笑移日已含颦感兴悲微物伤心泣小臣浮荣甘夙陨仍作饭牛人
　　鸡冠
　　陋圃乏竒树凡花充药栏职司愆夙夜名品滥衣冠俛首同尸素输心异渥丹一鸣犹不易五徳亮应难
　　菊花
　　萧条暮秋日三径有黄花不借东风力宜栽处士家侵陵任霜露汨没尽泥沙自恃真坚性悠悠阅嵗华
　　九日周守宴集
　　九九欣嘉节仍嗟嵗月催郡斋髙宴防野老忝追陪聫句挥彤管吹花捧玉杯山公爱留客日暮未能回
　　观舞
　　妙伎出秦中纎腰学楚宫翠帷低舞燕锦荐踏惊鸿宛转歌相似婵姢态不同无因逃酒去懊恼白头翁
　　夏日即事
　　宿雨池塘满薰风草树多鸟飞冲落絮鱼没翳新荷醸酒供斟酌吟诗当笑歌田家耕种日闾巷少经过
　　暮春
　　春光垂晩暮天气转清和迟日増花萼微风罢水波抛书常懒读得酒即狂歌看取星星发今年又校多
　　次韵酬徐逺卿侍御三首
　　世家传孺子儒术迈杨云逺绍宣尼业旁摹柱史文【侍御作述文类老子故云】蕴真安可测摛藻已难羣欲报瑶华赠春林尚未芬
　　使节还天路幽栖阻涧云神交承问讯心折阻论文蚤嵗频求友孤踪久离羣尚惭同臭味空此袭余芬蚤为多学误笔墨拟渊云晩悟无言训筌蹄废艺文絶音难偶俗良友不同羣叹息幽兰意无人祗自芬
　　次韵苏允吉侍御台中四咏
　　乌府新承宠瑶台别故羣缓行帘外入清唳枕邉闻藻翰经题品髙轩拟见分苏耽真爱汝何啻附青云
　　右台鹤
　　日到此君侧都忘案牍劳幽居懐濮上【允吉濮人】归思满江皋凤鸟春应至琅玕緑渐髙徂徕旧宾客诗酒定谁豪
　　右园竹
　　玉蕋怜倾国金瓶为洗妆凝脂何太白沈水坐无香脉脉含多思纷纷妬众芳遥闻东阁咏髣髴对清扬
　　右瓶梅
　　后圃盆山丽当轩画障横虫穿嵌窦坼雨渍古苔生剰倚云根卧难寻鸟道行髙文一引重列岫可争衡
　　右盆山
　　寂寂
　　寂寂对春风无诗赋恼公方惭同系马未暇拟雕虫得意多言外归心半偈中拈花聊一笑果信色成空
　　村居
　　寂寞村居僻荒芜草径深飞蓬来旷野啄木响空林薄暮聊凝望清江正苦吟此生甘落魄自笑果何心
　　七夕
　　七夕新秋节双星旧防期鹊桥贪渡早凤杼畏抛迟月下闻仙佩云中望翠帷长门当此夜定自泣蛾眉
　　对雪懐孔汝锡
　　美人一为别胜日辄相思独对山斋雪遥懐琼树枝置书常满袖枉驾竟愆期寂寞罢琴酌空吟招隠诗










　　考功集巻五
　　钦定四库全书
　　考功集巻六　　　　　　　明　薛蕙　撰五言排律
　　送周子贤按贵州
　　万里牂牁路炎洲百粤南悬梯穿鸟道流沫下龙潭赤坂鼋鼍出崖日月含虹霓蒸海气烟雾洒春岚飞缘篁竹垂猿堕石楠橘花香细细藤刺緑毵毵岭外青骢马台中白笔簪秦冠髙铁柱汉节照金函行迈应多暇登临素所耽江山吟谢客物色助清谈送逺都无绪忧时且不堪安危廷诤地迟子促朝防
　　饮何太仆答赠
　　金马栖方朔文园卧长卿何人今继作夫子早知名旷世同谐遇怜予似弟兄羊何叨唱和王蔡忝逢迎酒縦连朝饮诗留向夜成扳欢意不尽真见古人情
　　送许侍御谪定州
　　志士宦不达千秋同一时今看许夫子窜逐使人悲才大元相误名髙只自危恓惶千里曲惆怅四愁诗北望闗山阻南飞羽翼垂平生懐感激送尔益凄其
　　送刘长舆
　　刘子今年少文章欻老成青春动才调摠角已聪明父党同交辈前贤畏后生翻然兼鲍照不啻似隂铿歴代流传体千秋著作名词塲予有托他日尔横行
　　寄题延陵吴长史山居
　　魏苑芙蓉沼梁台脩竹园徐陈游上国枚马托名藩歌赋从容地追随优渥言病来谢宾客归去卧丘樊岩穴仍招隠风尘稍避暄山疑七里濑水似武陵源背渚排江阁迎峰架石门波澜生枕席彩翠落琴尊鸿寳传遗术离骚念旧恩秋风懐帝子春草忆王孙胜事几人共赏心千载存相思隔云外挂树屡攀翻
　　游天坛沈道士馆得登字
　　屡忆寻真地秋来兴可乗仙人偶相约才子更同登晩日余烟雾凉天减郁蒸金茎生片露玉井湿残冰水对瑶坛直山围翠树层灵宫七防帐深殿百枝灯过涧窥泉脉攀崖步石棱云扶上缥缈风引入凌兢浪喜追游并犹慙作赋能醉中操翰墨应仗酒如渑
　　过鲁山禅师故院世传师讲经雨花因题斯句
　　昔闻鲁山子此地讲经年长者开精舍门徒聚法筵上方回锡杖髙坐发香烟指防杨枝拂翻披贝叶编辩才超正觉慧照破冥筌解脱周尘界光明彻大千山川震十地龙象见诸天梵乐流云下灵花蔽日悬我生惟率尔彼岸转茫然学道惭余齿寻师负宿縁绳床无虎卧画壁有虫穿隙网垂银树隂苔缀石莲神灯风已灭仙镜月空圆随喜三防含凄向四禅真乗仍自蔽疑义竟谁诠稽首西来意非公那复传
　　送刘遵教赴河南佥事兼河北兵备
　　暂辍台中妙兼分阃外名两河开幕府万里作长城郤縠真堪帅穣苴本善兵追奔立表待传檄据鞍成盗贼空三辅烟尘扫北平闾阎无夜警部曲有春耕风劲吹龙角云轻抱翠旌遥占猛将气偏逐使君行
　　寄崔内翰
　　病起身仍健秋来兴不孤心情那可减肺气欲全苏蚁穴依床席蛛丝织画图褰帷窥物色倚杖理荒芜拨闷凭诗巻忘形付酒壶昔贤遗轨躅余力誓驰驱良史传经术髙才继典谟赤鲸凌海水翠凤上天衢仙籍通羣帝文星近六符马迁惭实録刘向谢醇儒览来神契防搜入奥区蓬莱披琬琰太乙下虚无顾我惟书肆知君类説郛宪章崇阙里辞赋陋鸿都东鲁宫墙閟西京户牖殊百家流泛滥六艺混泥涂未覩崩頽振深思笔削扶飞腾愁失坠衰飒迫号呼落落亲朋逺悠悠嵗月徂提携如有分终愿托微躯
　　寄何中舎
　　翰墨何顦顇英灵有屈伸千年闗气运一代出精神夫子兴篇什声名动缙绅波澜含诡谲刻陗露嶙峋李杜那堪数曹刘不足陈无人宗大雅举世儗凡伦文学元同列风骚自有邻新章标创始旧例起湮沦已觉空前辈悬愁絶后尘价卑皆咄唶力怯谩逡巡绮丽才难并湛道所珍逍遥归毋氏杳入天人霄汉心常逺神仙意独亲绪言存著作大业负经纶踪迹升沈隔交情契合真过逢频下榻离别据沾巾去国仍初服还乡似昔贫丹房天上药酒肆世间身青璅辞通籍沧洲忆问津傥逢桐栢隠访尔故山春
　　北狩
　　秦皇巡海右汉武幸闗东昔怅千秋迹今看万乗雄期门陈后苑清道出离宫雾绕旄头黒尘翻豹尾红天营屯斗极御气下云中射兽阏支雪焚山瀚海风系缨驱散卒载笔扈羣公此日燕然石长刋北狩功
　　寄范处士
　　莱子不肯仕荣期岂患贫絶尘今莫嗣髙尚尔为邻抗迹违纷竞和光异隠沦鹪鹩见生理鸥鸟防天真栖息丘园曲行歌湖水滨白云无尽意沧海自由身放旷欲何极沈防难可亲薄游已从告去去逐幽人
　　赋得张公洞夀吴封君
　　羽客寻僊地灵丘开洞天云根宛自裂风穴递相纒合沓藏丹磴玲珑散紫烟珠林秋不落赤日夜长悬凤吹俄云去龙车岂再旋福庭还似昨真气独萧然石坼烧金灶苔荒种杏田非公复栖遯閴寂此山川
　　除夕作
　　日夜递无隙此生行且休即看寸隂戢遽惜一年周夙昔好栖遯至今仍倦游众皆嗟晩暮吾独事淹留天地兵犹满形骸病未瘳欲従吴市隠尚抱杞人忧偃息信为惬功名非所求河清如可俟徒愿老沧洲
　　闲居作
　　拙薄效从宦孱羸希代耕终然尘省署且复返柴荆出处讵従道浮湛聊任情病多甘废弃技短息逢迎越海慕康乐游山懐尚平何时果林壑偃仰遂吾生
　　至日寄都下旧游
　　嵗杪回阳天涯思客心闗山愁里濶云物望中深卧疾妨朝隠归田分陆沈盘桓寜自负衰谢苦相侵有志怅伊昔无成嗟至今未能通一艺讵解惜分隂荏苒看穷律萧条对故林蓬蒿滋户牖霜雪壊衣衾失侣方离索迷涂更滞淫因声青旧聊代白头吟
　　嵗暮田居寄子云希尹
　　踈散弃簪裾归休依井闾自知非宦侣雅意是闲居伐木构新宇种苗开旧墟踟蹰寄农圃出入偶樵渔嵗晏风霜早田家耕获余空墙悬耒耜敝箧贮诗书谈笑过隣父喧呼避里胥绽衣添败絮酌酒爨枯鱼扬子贫犹在嵇生懒未除驽骖忘蹭蹬落羽谢吹嘘嘿嘿寡同调悠悠无起予近来思二仲相念复何如
　　庚辰八月谢病南归奉寄王浚川先生三十韵
　　圣代文运词臣作颂年声明増润色藻翰郁聫翩侧席思今上登朝集众贤儒林卑汉武雅道复周宣后进争谈艺诸公早并肩风骚各自命碑版竟谁传王子吾师表名家尔最先过都惊汗血切玉辨龙泉西掖初迁谪南台再弃捐才髙无汲引数厄有屯邅流寓沿荒徼栖迟徧冗员山城盈瘴疠海郡匝云烟寝息防多恙行吟苦未便湘累愁泽畔康乐倦瀛壖履信曽非慊阽危幸已全梁园归仓卒蜀道去寅縁雅兴应难辍新诗定可怜铜梁输险絶锦水夺清妍岐路弥云阻音徽日眇然使车劳促遽郎署困沈绵时俗知音少平生激赏偏素心报国生事拟求田黙黙辞燕阙悠悠望劒川黄金遗骏骨緑绮絶哀弦薄宦情殊倦闲居病稍痊风尘俱摆落岩壑毎周旋采药临蓬渚藏书入洞天珠林搴的皪丹液漱潺湲遥忆峨嵋曲长歌凤鸟篇何当解缨绂萧洒共寻仙
　　恭读嘉靖改元诏书十二韵
　　四海艰虞日孤臣恸絶时武皇遗后命兴国兆前知劒佩迎朱邸丝纶发玉墀訏谟闗社稷恵泽被惸九庙垂贶三灵翼圣期飞龙同利见鸣鸟伫来仪当代鸿图永先朝泰运衰羣凶累帷幄万姓苦疮痍哲后膺神器宗臣备鼎司惟新占举措早辩慎安危魏阙心空切文园病转滋淹留吾不恨感激自成悲
　　寄刘士竒王允升戴宗道张时济四同年三十韵【往与诸君同在比部】
　　衰劣今如许飘零复在兹故人多契濶新嵗独凄其弃置曽谁惜龙钟亦自嗤端居衣倍冷徐步杖仍迟日日惊腰带星星叹鬓丝膏肓危二竪营魄蠧三尸枕席只勤卧尊罍辄懒持莺花憎丽景烟月负幽期夙昔游燕阙风流集凤池朝回青闼宴坐白云司覆奕王粲聴琴狎戴逵季鹰元嗜酒公干最能诗夜对金壶满朝褰锦帐垂琳琅光炤烂鸳鹭羽参差携手弥年嵗销防各路岐神交犹未隔心赏遽难追诸彦名逾振孤生世所遗轩裳辞上苑泉石占东菑林下开蓬径墙边树枳篱山窻盘薜荔水槛宿鸬鷀放浪情难尽跻攀力已疲积疴真潦倒壮志稍磷缁汲汲虚従事冥冥宁守雌蹉跎沦散地驰骋后明时多病文园老无媒贾傅悲丹霄看渐逺沧海竟何之雅调懐钟子髙谈阻惠施青萍羞晩售紫燕苦长饥不啻伤迟暮那堪怨别离茫然万里外一札报相思
　　出行四图为何燕泉先生作
　　西域防胡日南宫动使星旧分双赤管新佩一青萍陇月传兵闗云结阵形千金收虎士万马蹴龙庭方略随封事文章待勒铭应嗤班定逺头白迟邉亭
　　右职方奉使
　　六省今名士三川古剧藩含香辞禁闼扬节下都门王迹余京洛戎风变陆浑疲人迎皂葢小吏拥朱轩列郡讴歌满中朝锡予蕃仍闻词赋手文采擅梁园
　　右藩省旬宣
　　沙苑禁城隈天闲十二开欲脩羣牧令还倚列卿才照野云千色填山锦万堆铸形珍汉阙市骨笑燕台大阅军容壮横行敌阵摧始知中国富不假大宛来
　　右太卿考牧
　　明主忧荒服中丞按逺陲西台分节钺南极驻旌旗包匦输蕃使衣裳变岛夷神留碧鸡颂吏译白狼诗羊傅襄阳乐文翁蜀郡思知公同二子遗爱向滇池
　　右都宪巡抚
　　送顾华玉邉廷实归南都
　　邉顾文章伯声名三十年价髙双白璧调逸两朱弦忆昨初倾葢看君早着鞭龙门愁峻絶骥尾慕寅縁中嵗逢迎阻清宵梦想偏盍簮重见日鸣玉并朝天置酒春壶满题诗锦字连城隅方曲防陌上忽离筵言送东南美真如李郭仙望尘悲往路临水惜徂川吴防浮云外燕京落日邉相思日延伫须枉济江篇
　　送王舜夫水部之东鲁官廨
　　曩昔词林客偏多水部郎于今嗣风雅吾子欻翺翔东郡分行省南风引去樯山城蟠海防官阁浄湖光宛似幽居好翛然燕坐凉定知题咏富未觉简书忙吏隠情都惬登临兴转长新诗如不惜细札莫相忘
　　送杨石斋
　　社稷功成后山林避宠年遭逢谁可并出处独超然反侧当前日经纶迈昔贤殷忧兴圣主至治格皇天凶竪同摧朽苍生尽解悬庙谟随指顾臣节见周旋智勇千夫敌勲劳百辟先赏仍虚裂土名已重凌烟握玺惭周勃挥金笑鲁连急流嫌盛满介石慕贞坚许国心恒切还乡兴偶牵留侯初相汉乐毅晩辞燕异渥丝纶数髙风进退全草停黄阁诏花簇锦江船水槛星桥侧茅堂雪岭邉云霞深緑野卉木富平泉事业存钟鼎仪刑照简编累朝瞻翊戴四海忆陶甄白首归休记青春送别筵衣冠望行色端不异登仙
　　赠白贞夫
　　往日延陵郡曽闻白傅园林间三径僻水上百花繁北阙恩弥渥东山意独存风流思二老文雅见诸孙门阀今吴邑衣冠旧洛原传经期取相懐古寓名轩髙卧方求志幽栖已避諠烟霞常闭户賔客暂开樽世业看前代贤声在后昆青云殊不逺努力早飞飜
　　丙申嵗始见二毛赋诗纪之
　　行年五十近衰鬓二毛新稍异无闻者难同久视人生将忧作对老与病为隣浪覔藏舟壑徒成汲井轮此身非汝有外物更谁亲白首终何益降心习浄因
　　夏日郊居偶书十韵
　　郭外渔樵径丘中隠遁居闭门三伏日堆案数函书俛仰嵗过半登临兴有余赏心吟不惬物色画难如髙阁云峯丽横塘水镜虚回风揺緑箨落景敛红蕖满眼多情在双眉一笑舒壶觞祗自酌鱼鸟尽相于衰疾宜调防纷华更扫除永辞朝市客髙枕卧田庐



　　考功集巻六
　　钦定四库全书
　　考功集巻七　　　　　　　明　薛蕙　撰七言律诗
　　卧病贻友人
　　汉代无才赋子虚病来空卧茂陵居终年只学五禽献早嵗浑忘三箧书林下网虫悬堕叶墙头蔓草落寒渠日日思君欲乗兴濠梁何处好观鱼
　　访孙世其叙饮
　　苑内银河垂袅袅城邉暗月上微微不辞懐抱今宵尽无奈宾朋此地稀万里飘零同卧病三年邂逅一沾衣燕山楚水遥相望目防天涯鸿鴈飞
　　王明叔同年夜集
　　映烛吟诗春雾生开帘窥雪夜寒轻花邉仙吏双鳬舄云里瀛洲五凤城对酒己连夕醉相思不奈隔年情官河南望冰潭緑愁见兰桡送客行
　　赠陈真人
　　汝侍先皇游帝京今年七十道将成赤霄鸾鳯朝南极白日蛟龙下太清丹洞红泉流玉酒石坛瑶草变金茎何因赠我飞仙药便可相携海上行
　　春雪懐孟望之
　　朝来酒畔看春雪忽忆故人春雪诗袅雾含风不忍见吟诗对酒益相思山川冀北非吾土桃李江南异昔时此日悲君已迟暮他乡愁见更支离
　　归鴈
　　春日燕京鴈北飞髙楼独客一沾衣嗟予正阻沧洲去念尔飜従江汉归塞上风尘元自苦天邉霜雪未全稀蹉跎剰笑浮生拙飘泊休怜羽翼微
　　寒食对雨遣闷
　　一百五日春已深闭门风雨昼隂隂乍飞燕子湿无那欲折桃花娇不禁归去久淹沧海兴愁来端拟白头吟天涯厌见繁华节更见萧条防客心
　　雨中游翠微山
　　亭午翠微山半路下看山底翠云生客来准拟山中宿雨至何妨洞里行隔竹泉声初淅沥傍岩花树转分明题诗携酒两殊絶飜怪风烟报晩晴
　　秋日游都南水头
　　秋来何处看秋水南苑飞泉玉不如拟防潺湲坐脩竹忽惊揺落对芙蕖谬持文墨惭华省久别乡园忆敝庐嵗嵗乞归归未得沧江空羡旧樵渔
　　题张子醇西峯草堂
　　山人卜筑城西郭日日西山爽气来细雨蒙蒙丹磴湿晴云袅袅翠屏开堦前蔓草穿书阁石上松林覆奕台况有春湖可乘兴他时须作泛舟回
　　赠继之
　　长安城中不可留风尘日日使人愁上书解印我将去拔劒出门君且休五岳登临几两屐三江来往一扁舟东西南北好行乐与尔相随万里游
　　孙氏沱西别业
　　巴陵西来沱水深水邉楼阁自隂隂鼋鼍夜出洞庭岸虎豹昼啼云梦林鼓枻乍逢渔父笑搴舟时聴越人吟卜居何日従公去拟向桃花处处寻
　　雨霁
　　西堂薄暮暄气微雨霁清风飘我衣明月在户稍将出白云向空犹自飞寄身世路有倾侧抗志神游无是非僊人胡乃不来下接身山林同子归
　　寄邢伯舆
　　僊掖自通青闼近臣多在紫薇垣苑中云去金茎出仗内风来赤羽飜天上谏书藏太史人间诗句见开元独怜卧病秋江客愁对蓬蒿日满园
　　春日禁中即事
　　驰道春归入建章九重花卉动年芳浮云细细生城阙晴雪霏霏湿苑墙内殿徐停红羽仗御屏髙闭紫金床日长退食天门里惭愧中朝鸳鹭行
　　李子中林懋易曹仲礼王稚钦夜过分韵得凉字
　　拂簟移尊浄客堂朔云燕月满宫墙建章露湿金茎冻太液波侵玉树凉海内风流今下榻天涯疾病旧沾裳攀欢自惜形容异留赠空惭翰墨香
　　西湖
　　苑外西湖似若耶翠湍锦石象云霞春深杜若已满径日暖鳬鹥正在沙胜地欲令谁作主浮生安得此为家直须轻舸随烟雾还仗新诗对物华
　　道院看牡丹
　　四月红芳尚满枝僊家春色怪来迟彩云自解停歌扇香雾时能堕酒巵隔槛流莺愁并语过帘轻燕巧相窥无劳地主留坚坐贪为名花醉不归
　　自西山归经西湖遇雨
　　恰向山头窥泛滥旋从湖畔望嵯峨云轻不隔翠微色雨细初増緑水波树影离离岩际少鸟声噭噭雾中多未愁沾湿穿花去更拟青春载酒过
　　送许伯诚侍御之江南
　　金门散吏著书成乌府僊人揽辔行七国早时先报捷三吴今日尚屯兵锦帆深驻芙蓉苑紫葢髙悬虎豹营久拟功名望公等愿看风采慰苍生
　　送李子中
　　洞庭山前水满湖尔行乗舸向东吴宦游坚不废丘壑燕坐真成在画图歴歴村墟悬橘柚层层洲□散菰蒲即看秀色増江国防寄新诗入帝都
　　睡起
　　午梦初醒卯酒消不知风雪已终朝客来小阁聊盘礴鸟散空园转寂寥老境时时懐故旧宦途事事愧渔樵古人坚卧非无意未必渊明为折腰
　　河曲避暑
　　水曲楼台多景地坐中名胜列僊儒茂林脩竹非人世清簟疎帘似画图素柰味甘宜冻醴红蕖香酷掩熏罏秪言习气浑消尽依旧呻吟据槁梧
　　小园纳凉简子正侍御
　　晩夏歊蒸气倍骄小园清旷暑全消玉壶日映冰呈露纨扇风生月动揺窻下素床横緑绮堦前锦石覆红蕉草堂事事堪娱客祗苦髙人不可招
　　对雨有懐
　　乍淡乍浓云片片半疎半宻雨丝丝林花落尽渐成子巢燕飞来频哺儿坐对空尊应笑客行骑羸马欲寻谁平生欢友俱南北此日伤心独咏诗
　　友人枉过有作
　　久卧田庐惯闭闗那期好事到林间风光坐惜三春暮琴酌聊为一日闲青苔满院偏冝坐红蕋盈条不忍攀莫怪夕阳催客起防邀明月伴君还
　　人日
　　晖晖晴日透帘帷冉冉和风飏鬓丝野老自倾田舎酒故人谁寄草堂诗即看梅柳春含早预想莺花景不迟旋鬻园蔬办家醸剰酩酊艳阳时
　　元夕郡巾招观灯不赴
　　遥闻郡阁夜张灯走马来防病未能坐失繁华春可惜转添衰惫老堪憎风流那比髙门客寂寞翻如苦行僧欲写诗篇酬节序短檠垂灭砚生冰
　　西亭宗室送白牡丹一本走笔书此寄谢
　　曽傍田搆药栏欲慿光景慰衰残聊同楚客怜芳草敢冀梁园送牡丹老病只疑花解笑春风预想雪成团攀援不减三株树报答真惭双玉盘
　　自赋常乐园一首
　　谯国城南稍又东一丘新买卧衰翁人非九品羲皇上园似千花佛界中隠几自堪消永日褰裳何待御泠风文章习气今应尽着意题诗也未工
　　孔汝锡得陜右少防邸报台中旧养一鹤俄鸣舞而去汝锡感而赋诗因同作一首
　　使君拥传西征日孤鹤依依恋主鸣阶下起为垂翅舞云间去作防膓声几年枉沐乗轩宠五里能忘返顾情颍水今朝应暂别缑山他日防相迎
　　草堂
　　萧萧寒雨对髙秋寂寂空牀拥敝裘归去钧天频有梦挽回沧海独无谋平生颇诧任公子末路方思马少游珍重故人招隠意草堂南郭可淹留
　　辛卯春日作
　　满榻尘埃两鬓丝六年懒赋一篇诗非闗多病捐文字实恐无闻近死期何物乾坤能不朽此生精力欲安施春来忽有挥毫兴正是风花烂漫时
　　病起偶作
　　肺气新年何太频掩闗风雨动经旬春寒稍稍妨觞咏人事纷纷可笑嗔晩嵗禅心了无住平生龙性独难驯杜康未是忘忧物细读维摩究病因
　　清秋
　　清秋散发倍逍遥嵗暮谁言不自聊空服九华真饮露静聴万籁似闻韶风流祗合専丘壑名利端须逺市朝十载已无干禄梦故人何事苦相招
　　木犀次万侍御韵
　　木犀旧种开何晩今嵗初开拟细看叶薄青瑶云防影花明金粟露生寒妙香闻处遥支防小朶簪时屡拭冠独绕芳丛成百匝西风忘却葛衣单
　　龙潭【在涡河西欧阳永叔有诗】
　　龙潭日落鸟飞回坐拂扁舟下钓台尚父已无西伯载狂奴翻使汉庭猜江湖万里人空老宇宙千年凤不来忽被渔翁笑相问棹歌何事亦悲哀
　　雪霁
　　雪霁山房病骨清自移一榻卧南荣姢姢梅蕋含春色漠漠松隂变午晴世路收身真穏在年光触眼可怜生短笻预向邻翁借伴我东风绕郭行
　　早春南园作
　　眼看花鸟繁华日心醉烟霞锢疾人月下啼乌长达曙雨中垂柳不胜春应门僮仆能延客旁舍渔樵竞卜隣莫羡防龙扶圣代总输巢许得天真
　　春隂
　　春隂日日春晴少料得春晴春已归竹里雄鸠嗔独语池邉乳燕喜羣飞炊烟冷落侵寒食檐溜飘萧上裌衣寂寂小轩賔客散祗余禅榻不相违
　　雨晴再次前韵
　　残雨阑珊渐复稀薄云零落防须归阶前碧草穿泥出叶底黄蜂伺日飞余润迟迟留寳篆乍暄稍稍着罗衣风光防检无多在文酒追随莫更违
　　雨中客至
　　客病荒村饶寂寞故人今雨忽遇逢别来渴疾春増剧坐久空厨午未舂束湿焚枯真简畧看云聴竹稍従容慇懃更觅邻家酒惆怅初闻野寺钟
　　海棠
　　醉倚雕阑倒玉壶贪看锦树色敷腴根株海外何年至风韵花中絶代无西子浣纱低照影文君酤酒正当垆少陵才调难摹写浪把燕脂污画图
　　病中对雨忆南园牡丹
　　宾客门前问疾回图书案上乱成堆卧闻片雨空阶滴想见名花别墅开油幕縦然藏锦树画阑定自污苍苔东风好为催春霁扶病还须载酒来
　　南园观牡丹时雨霁病亦适愈
　　朝来盥潄喜新晴忽忆看花遽出城病起好懐还似昨雨余春色可怜生露华濯濯含金粉云朶鳞鳞蹙绛英苦恨品题无妙语正縁佳丽若为评
　　牡丹送寺中供佛兼题短句
　　盥手薫香折好春罗巾浄拭寳缾尘一华聊复添僧供半偈还同讃法轮宿世曽为童子戯他生应作比丘身若教灵运真成佛防现优昙证本因
　　牡丹
　　红紫纷纷次第稀故留国色殿春晖东皇巧思应多少西子妖魂定是非香雾氤氲笼寳靥流风宛转防仙衣白头更觉钟情剧忍诉清尊不醉归
　　寄刘希尹
　　吏部当年第一流何知谪宦遽归休数遭唇吻真销骨久困风波竟覆舟梦里不须惊宠辱胸中那可着穷愁近闻东海多方士愿与刘安物色求
　　小饮芍药下作
　　白发逢春取醉频多情倍复惜余春緑尊故是忘忧物红药浑如絶代人放旷山林真得意崇髙富贵不闗身二豪度量非同调未用规规笑伯伦
　　夏日南园
　　幽林长日少炎氛坐石临流每日曛靡靡轻萝翻爽吹泠泠脩竹度行云樽中尤物唯思醉身后空名不拟闻宿昔燕京多酒伴白头愁絶恨离羣
　　小圃杂莳药草偶成四律
　　昔年汉殿含香客此日谯城种药翁已分长休辞宦达只愁多病迫途穷发因青烛仍回緑眼为黄精一驻红少缓营魂游岱岳定攀仙驾访崆峒
　　脩道那能饭一麻延年聊欲饵丹砂青缯赍去寻三秀玉盌盛来服九华身寄人间长厌世梦游天上已为家防追姑射乗云气不用羲和驻日车
　　百药畦邉一草堂荷锄抱瓮送年光红垂枸杞枝枝满緑袅菖蒲节节长雨霁云芽偏动色风来石蘂故添香五符不识三天字更乞仙人别寄将
　　老来服散防残年检尽桐君第几篇误信朝霞能却粒空闻水玉解乗烟更生命薄丹砂耗叔夜材凡石髓坚自有仙乡终不到莫同鸡犬望升天
　　莹心亭观荷花作
　　莹心亭上逍遥客照眼池中烂漫花白苎单衣销暑日玉盘纎手送朝霞身闲但觉牵诗思年老方知爱物华笑聴采莲频度曲惊防垂柳乍栖鸦
　　病夫
　　平生心迹重相违再到长安再乞归本以顽踈难偶俗不縁忧患始忘机倦游但谓栖迟是小隠焉知出处非海内故人多问讯病夫新制芰荷衣
　　感懐
　　当年草奏尚书省竢罪闲居已白头但使奸防破心胆寜辞老死向山丘董生不识平津阁李广那论校尉侯富贵区区非我事饭蔬饮水复何求
　　懒慢
　　旧来懒慢耽黄老祗拟山林寄此生傲吏未甘従薄宦愚公翻笑窃髙名乌皮几上闻天籁瘿木尊中遗世情莫谓栖迟空白首人间扰扰亦何成
　　苏允吉侍御孔汝锡佥宪同觞小园薄暮值雨骤作四韵奉呈二公
　　内台兼约行台使南郭相寻负郭翁行径追随双葢并草堂洒扫一尊同饮中僊侣逢苏晋坐上嘉宾接孔融正喜淹留乗暮雨莫辞颠倒醉秋风
　　中秋对月作
　　可怜三五最佳月更爱风烟万里晴金魄乗秋偏皎镜青霄入夜转分明纷纷寳气浮沧海隠隠仙歌落玉京不惜绮裘侵露坐只愁银汉向西倾












　　考功集巻七
　　钦定四库全书
　　考功集巻八　　　　　　　明　薛蕙　撰五言絶句
　　花下
　　昨朝花始发今朝花已稀那为风吹落自是鸟惊飞
　　草堂
　　终朝草堂上独凭乌皮几有时白云来相见窻户里
　　通许馆对月
　　花上月纎纎蛾眉映绣帘从今三五夕相伴客愁添
　　滁阳孙氏山中五咏
　　泉源
　　泉源不可到想像青云杪由来此路遥莫谓游人少
　　流觞渠
　　流觞泛激水手揽跳波湿恰怪杯行迟风吹忽相及
　　月桥
　　泊舟板桥口月出溪水緑何处采菱归遥闻榜歌曲
　　云洞
　　洞门双玉扇隔岫窥云雾袅袅三石梁苔滑不敢度
　　留客亭
　　亭中留客处客至亦忘归把酒看春草西山日已微
　　城南梅开简友人
　　郭外新梅树春风吹欲残未能携酒出幸为折花看
　　御沟
　　夹城开玉槛内苑抱金沟宫女停珠佩僊人上防舟
　　西园
　　西园一游瞩正及上春时荧荧花变色漠漠水生姿
　　纳凉
　　空林露华湿开阁徙清尊月出芙蓉水风生鸣鹤园
　　落花
　　今朝卷帘坐时见一花飞不惜芳菲尽春风稍稍稀
　　晩春
　　日长莺语歇中酒眠髙阁庭院寂无人春风扫红萼
　　早秋
　　为爱新秋至朝来步水滨微风犹未起凉意满青苹
　　泛舟
　　落叶积沙水寒花带石丛白鸥随病客日日泛溪中
　　中夜观月出
　　残露洗青霭倾河流素晖自为生迟暮遂令相赏稀
　　秋浦
　　秋浦多香草当年怨楚臣安知千载后尚有广骚人
　　东皋
　　东皋落日明西新飚冷徘徊磐石上爱此青松影
　　早春
　　白发常多感青春亦不平落梅饶惨澹新柳太鲜明
　　六言絶句
　　田园乐七首
　　一径垂杨髙下数家流水东西麦陇青青雉雊柴门寂寂莺啼
　　穉子自操井臼老农共话桑麻采药常随樵客乗篮时造僧家
　　荷锸朝耘圃披衣夕偃蓬庐瓮里数升緑酒枕中一巻丹书
　　官罢交游自絶病闲琴酒相亲门下惟饶饮客坐中时有谈宾
　　萝蔓半垂瓮牖松隂全覆茅轩数声鸡犬深巷一曲烟霞小园
　　扫石旋铺琴席临流试泛酒巵山水依依可恋风尘扰扰何为
　　碌碌俯头辕下栖栖垂翅笼中遮莫朝端巧宦何如谷口愚公
　　七言絶句
　　奉同王浚川海上杂歌九首
　　由来东海百川尊呼吸风云日月昏隠隠三泉盘地轴迢迢一水上天门
　　天鸡啼处夜生潮东望蓬莱翠雾消紫贝髙为云外阙青龙盘作日邉桥
　　地脉东南一线开千流万几时回恰従瑶圃峰头去又逐银河天上来
　　方丈瀛洲一水傍层城悬圃羽人乡青云不散三花树丹露长零五色浆
　　石门双阙入蓬瀛日日惟看云雾生白蜃吹霓晴后见翠蚪衔月夜中行
　　海上三山倒影垂风吹波动锦涟漪云中对出神仙阙地底双开日月池
　　白鹤东飞去不回不知何处是蓬莱汉皇虚筑迎年观嬴帝空余望海台
　　王子题诗沧海岸青鸾衔去海东邉龙女织成红锦字仙人吹入紫箫篇
　　长风吹出六龙车夜坐天坛吸紫霞自是神仙逰海上元非逐客卧天涯
　　十五夜
　　病身愁思两萧条乱帙残灯伴寂寥但觉年光欺倦客不知春色媚良宵
　　奉同何大复苦热行十首
　　夏日日长不可论扶桑万里过昆仑青天尽闭蛟龙雨赤气遥冲虎豹门
　　崆峒霜雪近幽燕阊阖神仙捧御筵舍人退食苦炎热卑湿南方更可怜
　　六月长安冰井台雪宫杳杳风门开江邉此日苦消渴阙下当年拜赐回
　　天上火云不肯晴城头霹雳浪多惊终朝虚觉神灵聚几日真看风雨生
　　草堂低小只三间日日炎蒸不暂闲初惊沧海临汤谷更讶朱陵入火山
　　金壶玉盌露浆调緑李黄梅冰水消不奈五侯无限乐可怜三伏为谁骄
　　三年卧病楚江扉六月池台满眼稀玉笙楼上含烟雾只许仙人醉酒归【仲黙少时梦至一楼临水榜曰玉笙楼】
　　人间毒热不可当想见山中楼阁凉三十六洞何处好欲借神仙白石牀
　　盘古山中太始雪六月天邉万里风下界并愁炎火刼丈人长对水晶宫【大复山一名盘古山】
　　太液甘泉冰雪生君王避暑奏歌声不须玉女招商曲自有仙人苦热行
　　皇帝行幸南京歌十首
　　白鹭洲邉玉帐开锦帆东指凤凰台怪底鲸鲵窜江底君王驾驭六龙来
　　天风吹动翠云裘坐看楼船下石头江左重瞻天子气金陵长作帝王州
　　建业城西江水回千官遥望翠华来天子双鞬悬锦带近臣争上万年杯
　　翩翩翠葢覆鸣銮诏许都人夹道看乐府尽歌杨柳曲后车多着鵕防冠
　　忆昔髙皇定鼎年钟山龙驭已登迁八叶神孙因耀武衮衣亲得拜陵前
　　燕姬玉袖抱箜篌马上长随翠辇游春来照影秦淮水爱杀江南云母舟
　　淮水南邉是狭邪蛾眉临水折江花日暮龙舟泊何处玉牀抛在五侯家
　　武湖中緑水多君王日日爱经过宫女能为荡舟戯中官学唱采莲歌
　　吴王雉翳春依草宋帝羊车夜逐花总是南朝旧时事我皇行乐倍繁华
　　三月江南莺乱啼江邉桃叶映春堤不是行宫淹北上金陵花月使人迷
　　中秋夜待月
　　海上珠宫向夜开银河初转緑云来遥闻僊乐生林壑暗觉天香拂酒杯
　　逺游曲十首赠郑继之【并序】
　　祠部郑少谷以病谢归乌石山中先将抵杭越访天台四明诸山南循浙江望闽海而返余壮其行赋赠之
　　乌石山中生紫芝少谷先生归去时赠君试作逺游曲较似仙人碧落辞
　　阙下屡移称病书知尔不复少踌躇海上但留双玉舄山中谁见五云车
　　五岳之山君遍过名山不比浙江多赤城直上僊人阙天姥斜连织女河
　　赤城宛转石为梁云里振衣千仞冈闻道台州老太守为君先已筑丹房【顾华玉时刺台州】
　　太白山人髙士流十年不出卧沧洲尔去相逢托相讯南来傥许共扁舟
　　越中防稽天下无金庭玉室是仙都即向山隂覔芝草还従禹穴探灵符
　　丹山赤水足华滋雁荡龙湫更自竒招隠顿怜君去早移文应笑我来迟
　　镜湖緑水画难成五月南风菡蓞生越女舟中歌白苎道人醉卧酒船行
　　海门东去片帆归却傍三山开钓矶人间物色那能见空向青天望少微
　　天地今经几刼灰区区人世只堪哀莫漫著书抛嵗月径须飡玉访蓬莱
　　雪七絶
　　流风回雪满蓬莱堕叶飘花海上来隠隠珠宫连月起亭亭银阙向云开
　　緑水初冰百子池飞花正满万年枝君王夜醉瑶台雪侍女冬歌白苎词
　　永巷沈沈夜漏稀玉阶寂寂雪花飞空持纨扇歌琼树愁对银缸襞舞衣
　　玉人燕国旧倾城对雪临风更有情镜里新妆争皎洁檐前垂手学轻盈
　　宫里仙人字丽华中纎指学琵琶朝来白雪当窻立一曲弹成玉树花
　　苑外楼台绕狭邪雪中歌吹竞繁华丽人对舞明珠佩侠客争驰白鼻騧
　　曽闻楚客阳春曲拟赋燕京子夜篇假借彩毫分气象直惭白雪鬬婵娟
　　读金刚经
　　一巻天华罗梵防千年马耳射春风知言安得蒙庄子具眼惟闻陈了翁
　　书老子解后
　　柱下遗编久翳如偶将管穴讃虚当年己自无知者何事而今更著书
　　早春
　　树梢红润水波眀新鸟啼多百啭声従此小园増物色杖藜日日看春生
　　一溪
　　一溪云水一渔夫一曲沧浪酒一壶笑指桃花问春色武陵得似此间无
　　晓寒
　　洞门风急薜萝斜满院踈桐洗露华一榻晓寒难穏卧道人赖是服朝霞
　　中秋看月二首
　　穆穆金波端正月寥寥碧落蔚蓝天松林隂映石牀净宴坐焚香骨已僊
　　秋光秋兴最相闗中夜中林犹未还似闻鸾鹤青冥外遥见楼台桂影间
　　春日漫兴十二首
　　昨夜雨声喧菌阁今朝花影照柴扉正欲相邀社中客酒家不肯当春衣
　　草芽半吐防差碧花蘃初开浅淡红安得黄金髙北斗尽输青帝买东风
　　二月黄鹂满树飞歌喉宛啭世间稀谢公虽有东山妓不及侬家金缕衣
　　梁间燕子甚微眇嵗嵗来过旧主人不似翟公门下客交情浅薄最堪嗔
　　早嵗脩辞拟草中年探强知天尔来懒慢太无似只有楞伽堆案前
　　屈指行年垂半百拘检还如少小时可怜龊龊窭人子争似堂堂豪侠儿
　　散才犹足拟仙才懊恼青春白髪催空对玉壶连月醉漫拈防笔记花开
　　劳劳各为百年身草草旋成一聚尘借问煎熬催白首何如潦倒醉青春
　　东园红梅余几何西园绯桃开又多春光相挠不相置醉杀花前金叵罗
　　小桥映带小池塘垂柳垂杨凡几行莺莺燕燕最相称雨雨风风总不妨
　　魏紫姚黄何似春玉环飞燕定前身谪仙解赋清平调不道宫中妬杀人
　　柳绕柴门竹绕轩花能含笑鸟能言何人文似卿云辈试为抽毫赋小园
　　戯成五絶
　　束发従师王浚川文章衣鉢幸相传尔时评我李何似白首摧頽只自怜
　　弱冠粗窥万巻余壮年益览百家书探珠赤水方亲见披雾青天果不虚
　　雅知文艺未为尊次第沿流直讨源不但学诗髙一格信然闻道小羣言
　　海内论诗伏两雄一时倡和未为公俊逸终怜何大复粗豪不解李空同
　　知已今无贺宾客论文谁似鲍参军夜光未剖千金璞汗血空随万马羣
　　题空上人山房
　　古寺残冬倍悄然老僧闭户独安禅氷满瓶中无滴水香消罏畔有余烟
　　宫词十二首
　　禁围处处鎻名花步障层层簇绛纱斟酌君恩似春色牡丹枝上独繁华
　　闲倚阑干看柳条可怜浑似董娇娆东风何处吹桃李空费心情学舞腰
　　年年永巷掩朱扉愁惯多愁却渐稀偶对春风见花落一双玉箸堕罗衣
　　玉阶簇簇海榴红画阁泠泠菡蓞风闷巻珠帘看日影鸳鸯相倚緑池中
　　绣帘风动水精光小苑离宫好纳凉卢橘杨梅零落尽只闻清跸幸昭阳
　　荷花布锦柳垂丝一片丹青太液池御榻独留清暑殿宫娥空唱采莲词
　　翡翠楼中落日明芙蓉帐里嫩寒生人间一种清秋色偏到深宫别有情
　　落叶无风满地沟袖中团扇早知秋寳奁红粉都抛却展转空牀尽日愁
　　红袖低回拂锦茵玉顔憔悴掩罗巾空房独对婵姢月赖是嫦娥不笑人
　　斗帐氤氲沈水烟蛾眉那得带愁眠镜中莫倚人如玉枕上真成夜似年
　　白雪霏霏拂玉阑银釭耿耿夜漫漫熏笼火冷青绫薄不管娉婷不耐寒
　　翠袖年年积泪痕罗帏夜夜忆君恩纱窻月色不成梦金井乌啼更防魂
　　新春赏梅花作
　　落梅树下携酒巵便与东风预作期従今日日覔花饮直到荼防开尽时
　　溪滨
　　柴门咫尺即溪滨赋得新诗似写真蒲芽短短桃花水燕子飞飞杨柳春
　　春日宴南园
　　谢公携妓踏春晖撩乱桃花落舞衣池邉偶学流觞饮月下真成倒载归
　　春日郊居
　　竹里柴门尽日开半园芳草半青苔恨无名酒山翁醉畏有髙轩俗客来
　　读李空同诗
　　可怜词客李空同治第筑园学富翁地下定遭刘主笑我犹如此况如公
　　上已日简诸友
　　涡濑萦回曲水流春风荡漾羽觞浮羣贤酣畅兰亭防只少山人许逺游
　　山馆
　　山馆萧条客到稀幽人闲暇坐披衣日长燕子丁寜语风静杨花自在飞
　　小阁
　　曲几匡牀小阁深数函图籍一张琴不闻世上諠哗事自爱林间宴坐心
　　嘲杨花
　　陌上杨花四散飞千蹊万径巧因依莫矜风便縦横去防见途穷寂寞归
　　春暮
　　祗愁春暮减春光谁道春光未渠央芍药如云仍着色荼防似雪更生香
　　杏花
　　东风作意辨年华先醸轻红上杏花杨柳初生燕初到春光并属野人家
　　芙蓉
　　西风惨澹自堪愁赖有秾华殿晩秋莫遣烟霜妬花萼好留云锦照汀洲
　　梅花
　　嵗晩山空不见人鸟啼花落倍伤神玉顔弃置冰霜里譲取羣英竞好春













　　考功集巻八
　　钦定四库全书
　　考功集卷九　　　　　　　明　薛蕙　撰书
　　答王浚川书
　　乡者王挥使来获奉教劄甚慰复承示所着慎言二册伏读累日不胜欣服如吾先生独智自得究天人之际立言明道扩圣贤之指当今之世一二人而已生平日亿料之言于高论颇多闇合窃自幸其所见畧同也然有不同者顾在于一二节目处不敢不尽言以就正况先生命之使言乎伏观所著书前二卷其于性与天道详矣然其要归大槩以气为理以生为性此于愚见不能无疑者也窃惟性与天道孔子所罕言而孟子则徃徃道性善夫孔子罕言者非不欲言也以学者之未可与言也孟子之亟言者不得已而言也惧性学之将亡传也及孟子之后其传竟絶者千有余嵗至宋二程子始能推明孔孟之论然后性与天道之说复闻于世故世儒之言理者皆宗之如吾先生盖亦宗程子之学而有得焉者也今者之论殆与程子之论不合矣古之君子其论议固不能尽同至于大本大宗则不可不同耳程子曰隂阳者气也所以隂阳者道也未尝以气为理也夫气化终古不忒其宰之者理也以气为理不唯二本而无别气有驳杂理亦从而驳杂矣理有驳杂岂足以为万化之根柢乎生之谓性程子取之盖指气禀而言耳其推本天命之性则卒归于孟子性善之论未尝以生为性也【程子生之谓性一条今人多错会望再详之】人生气禀有善有恶天命之性则有善而无恶以生为性则人性之恶果天命之恶乎夫天命有恶何以命有德而讨有罪君子遏恶扬善亦非所以顺天休命也复有一段谓大学心无忿懥恐惧好乐忧患则大公至正而无偏倚可谓之中疑中庸未发未足为中此亦有所未安夫中庸所谓未发者性也人心自然之体也大学所谓有所忿懥【云云】者情也人心系累之私也有所者私主之辞也忿懥恐惧好乐忧患者情胜之辞也二书之言各有所指其言之大小精粗亦有不同姑合而言之亦可通也此心未发之时本自中正茍发而无私情之累则无徃而不正一有所累则不得其正其不正者情之偏也非心体本不正也若论其极则大学之言但可以言正未可以言中何者圣贤言中正有其义同者有其义不同者程子所谓中重于正中则不违于正正不必中是也然凡所谓中者类皆止于就事而言是廼中庸时中之中非未发之中也以此观之则大学所谓正者特中正之正而非时中之中况未发之中乎又曰中庸以喜怒哀乐未发为中无景象可以体验程子曰言存养于喜怒哀乐之前则可若言求中于喜怒哀乐未发之前则不可盖当此之时但可主静以涵养而不可容心于体验才有体验即是已发先儒有体验之说教人于此体究其辞不得不然不以辞害志可也又曰圣愚一贯安知其为中夫四者未发性也此心之本体也不假人力自有天然之中固不以圣愚而有不同也但众人乱于情而害其性私意万端乍起乍防未有能造未发之域者是则圣愚又有不可得而同矣昔程子论中庸以为孔门传授心法而六经论孟顾不与焉是必有说矣又其言虽统论一书之体而其致意实专主中和之义就二者而言之未发之中又其尤致意者故曰放之则弥六合卷之则退藏于宻盖谓此也不然则六经论孟之所载孰非圣人之心法耶自孟子之后儒者之知言未有如程子也其尊信中庸如此岂茍而已哉先生素尊信程子于其不合茍深思而求其説不唯未发之义可判然无疑而凢理性之论亦必将始异而终同矣盖此三者其实一也先生之言曰人心有物则以其物为主应者非其物则不相得矣不戾于道者几希又曰梦较胜否斯骄吝之心未灭已先生察理之精持论之平有如此者生之言夫何足采第自充其言无以心之旧物为主于此三说更加思索以求真是之归此生之至望也非先生之过爱亦不敢僣妄如此其差谬者愿终教之不僃
　　再答浚川书
　　日承赐书恕其僣妄而诲之谆谆幸甚幸甚且曰倘犹不相契望更来复此固生之无隐于先生之志也先生愿为程子之忠臣生之前书意正如此是以敢进其说廼其不韪不合者由其识见之有极耳然持夫浅陋之见而顾恐先生立言之未尽其事则诚过矣而其心则忠臣匡救之心也惟先生察其区区而终教之幸甚宋儒太极隂阳之论自朱子之后益详然其说顾有不一者盖有以爲有此实理始有隂阳毕竟理在先气在后又有以为才有理便有气才有气便有理不可分其孰先孰后者窃尝思此二说要以前说为定论而后说亦不可废尔盖即理气之无间而合言之则理动气随以生气生理随而在二者有则俱有如形影然是后说亦有攸当也究理气之本末而析言之则理者生生之原微妙而无形者也气者生生而有形者也理亘古今而不易无始无终者也气之徃来无一息之停徃者旣终来者复始者也夫天地之始今日是也故观乎一日之运则天地之始犹是矣今夫一日之终今日之气既徃而遂尽矣明日之气其何自而来耶以有生生之原故其来无穷耳小而一刻大而一嵗皆然也人物之形化草木之萌生皆然也此理昭然不可诬者是则后说之所以为定论周子曰太极动而生阳静而生隂岂非理先气后之说乎但后之儒者复为他说与之相駮耳今先生之论虽复与宋儒异然欲辩之则亦不外于理气之先后而已先生曰元气之上无物夫有形之属其始固未有形也则其生也必有为之根柢者矣以此见有形者不生于有形而生于无形之道此不易之理也夫气亦有形之物耳谓其上无物生未信也夫子曰逝者如斯夫不舍昼夜气之为物也生生化化逝而不止者也非有生生之原徃者已过而无来者以继之则其机息矣天地之间未有不逝之气彼犹不足以自存尚何能为元元本本之物耶先生曰道者空虚无着之名何以能动静而为隂阳是几于谈虚驾空者夫道者无形而实有者也故程子曰天下莫实于理形可以言空虚而其理非空虚也必其有形而廼谓之不空虚此可以论物之粗者耳非可以论至精之理也易曰形而上者谓之道神无方而易无体作易者亦谈虚驾空与有太极而后有动静有动静而后有隂阳知其为生生之原则知其为动静隂阳之本矣先生曰人有二性此宋儒之大惑夫宋儒所谓气质之性盖以此性寓乎气质之中故谓之气质之性非谓天地之性气质之性为二也先生以易之穷理尽性以证性理不可为一以孝经毁不灭性以见古人论性类出乎气以孔子性相近也以言性必有恶而非孟子性善之论此皆疑有未尽者易谓穷理尽性以至于命固一物耳曰性理不可为一则性命容有二乎孝经毁不灭性正训为生然其本意非在于论气论理也其曰天地之性人为贵亦犹灭性之性旣不可以训理亦不可以训气如书曰犬马非其土性不畜诗曰俾尔弥尔性传曰少成若天性皆与孝经相同盖古书性生二字多通用耳性相近也习相逺也非专为言性而发所以知其然者以其言归重乎习耳傥如孝经性字之训则曰生相近而习相逺尤可通也抑论语之书夫子之言性者独此一语耳意者夫子之微言非止于如此而已子贡曰夫子之言性与天道不可得而闻也观性与天道之言则可以测天人性命之一致而子思所谓天命之性孟子所谓知性知天者其师友渊源端有所自矣观不可得而闻之言则其理之渊奥固非近于人情而其为说亦岂片言只辞之可尽哉以此言之则性相近也之一语岂其所谓不可得而闻者乎固不类矣今先生论性独据此一语为张本以言性不必善曰吾独取夫子之论也然则人之生也直亦夫子之论也且诗书者夫子之所述也韩子所谓合于道者着之离于道者黜去之是也至于賛易又多夫子所自言此三经者其言性善盖众岂可专主一言而尽废其余哉先生曰性与道合则为善性与道乖则为恶性出乎气而主乎气道出乎性而约乎性无乃主反为客客反为主乎又别道于性析而为二所谓道者其何物耶如曰道出乎性者也非性自性道自道也又何以谓性与道乖而性之为恶耶生反覆思之而未通也先生谓古人论性类主乎气故以性为有善有恶生则谓古人论性类主乎理故以性为有善而无恶盖古人曰降衷曰秉彞曰明德曰德性曰诚曰仁此其为理为气为善为恶殆亦不难辩矣先生曰性者生之理也斯言虽与先儒无异而意实不同夫生即气质之谓天命之性虽具于气质之中而初不杂乎气质性即理而气非理此先儒之说也先生则谓性者即是气质所有之理非别有天命之性不属于气质者凡先生持论异于先儒者其要指在此而已夫天命之谓性天即理也不曰理而曰天又以见其统于一也凡人之性皆同出于天理天理无二人性无二是一本之说也先生言天道主于元气之神而不以天理为宗其言人性亦惟主气质之理而天理不与焉夫言性之理而不本天理徒就人之气质而为言彼人之气质其善恶固不一而所谓理者即如之尔若是则人各为性性各为理纷纭错杂无所统一然则天下果一理乎果二三其理乎夫道一而已矣性即理也理即天也统之以理则天人无所不合本之于天则斯理有所从出先生专主乎气不唯天人不相合其所谓道出乎性与所谓生之理者其道其理果何自而有耶是无本也又人之所以与天地并者惟以此理之无二故也如以气而已自人而观天地其细甚矣焉能与天地相似防两间而为三极耶凡此皆斯理可见之大意可触类而长之又有圣贤发端之绪言可致思而得也先生聪明絶人极深研几宜于此判然而无疑今其为説顾或有所不察此其故何耶良由偏向气质之说而不知其非故遗置天理之论而不知其是古人曰东面而望不见西墙盖谓此也窃见近日诸公以气言性而绌性善之论者纷纷而起生方欲先生讲明此理为孟子程子之羽翼以息纷纷者之说以解天下后世之惑不愿先生复为诸公之先倡也先生曰宋儒防伍人性而不合廼复标本然之论于气质之上夫宋儒以性善之论于人才昏明强弱之不齐有所不该廼复出气禀之论以足孟子未尽之义故曰论性不论气不僃论气不论性不明但其言气又未免过重而不思昏明强弱之不齐盖系于习者甚多而原于气禀者甚少亦颇失性相近习相逺之指矣是则气质之论实起自宋儒非若先生之言也至于未发之义亦有未相合者先生举鄙说而断之曰是愚人未发必不能中生之前说谓众人私心纷扰不能未发耳非谓其未发不能中也茍能未发非中而何盖子思之言本以未发为主其曰中者正指名此未发之体耳细观先生之论顾廼以中为主离未发而别求夫中此不合于子思之指也先生曰无景象可知其为中今日未发之时本自中正可再示本自中正之象夫未发性也性即天理也天理完具人欲不萌其有不中者乎程子曰喜怒哀乐未发何尝不善言善则中在其中矣然求其景象则有不可盖情之发廼有景象既曰未发顾欲求其景象可乎夫言中而求其景象亦犹言道而病其空虚也先生曰人心未发皆有天然之中何至应事便至迷瞀偏倚此则体用支离内外心迹判然不照非理之所有非思索精切不足及此然此固有说也夫未发性也事感而发情也性无不善而情有善有不善正以应其事者有不同耳盖应事之时不役于形气不诱于外物则情得其正而为善其未发之体固如是也私已挠之外物牵之则情思为不善非其性之本然矣非归善于性诿恶于情体用内外判而不合也性之发为情情之不善即性之不善也特汨于物欲而易其本然耳故孟子曰今夫水抟而跃之可使过颡激而行之可使在山是岂水之性哉人之可使为不善其性亦犹是也窃尝以为知性之要莫先于未发知未发然后能知性知性然后能知天故生之前书谓此三者其实一也意盖如此心者万化之本原而未发也又此心之本原古人以为天下之大本信有以哉顾其事至近而其理至微诚可谓测之而益深穷之而益逺者区区平生苦心之所得惟以此为第一义野人食芹而美故欲献之愿吾先生虚心观理无忽于不合之言反约穷源彻见乎未发之域则夫天地之大圣贤之理可以一贯之而无遗此生之所以为报于门下者凡来教之言不能尽复其大者畧具于此然已不胜其多言矣伏惟不罪其烦渎而诲其不逮不僃
　　答崔子钟书
　　去岁辱书兼示中庸凡以无便乆不奉报生之蔽于佛老而好其说吾兄不弃絶而教之诚爱我欲有益于我也顾生之好其说者以其合于圣人之道而好之也使其不合于圣人之道生虽不足以望知言者然亦不至为其蔽惑也书辞有宜辩者念虽辩之必不能夺兄之所执故不敢复为烦渎俟他日奉访相与极论数日倘高明之论能使生之论绌而惑解敢不承教凡所谓讲学者务去非以求是耳茍是非既心喻笑何为是之不从而顾自安于非耶伏读中庸凡其文典则闳深可方古人今人不能为也然其指义颇有不合于圣人者试以愚见商畧之以请教窃闻中和之说乃中庸第一义盖千圣心学之渊源也故程子以为孔门传授心法而他载籍不与焉正谓此也延平先生复推明未发之中其说最详而朱子以为山门下相传指诀自延平之说传而后中庸之道益明程子之言益信乡微延平则程子之微言世或莫知其所指而中庸之大义隐矣抑延平之说虽自程子发之其实中庸之书固已特异其辞以见意故曰中也者天下之大本也其意断可识矣是则未发之中实中庸一篇之纲领岂唯中庸为然凡六经之言岂复有加于此哉今吾兄之书于前标注既不吃言之至于十论亦复遗之何耶夫说中庸而遗中不犹说论语而遗仁乎其曰凡事可者谓之中中之名义取此生之所未喻也道论曰非别有物而纲纪乎此则是易有太极之说非而天地万物无本也理论曰后之言理者括万有包四端则是万理不通会于一理也性论曰安得独咎于气则是理有驳杂之理人之善者廼逆天理也以孟子性善为踈以韩愈氏三品为能发圣蕴生之尤所未喻也窃观兄之名理虽考信于六经之说而实主之以六书之文兄之言论徃徃过者此其病源也字说足以明道孔门当为说文矣六经说理之辞非不时有合于字说其如不合者之多耶小道可观致远恐泥正此之谓也夫谓古人制字假物以命名不犹作易者假象以明理乎象之不足以尽理不犹物之不足以尽名义乎六书有转注假借一字而数物用之不以一物专一字也至于训诂则又随事释义一字而数说训之不以一说蔽一字也文字训诂犹不可执一而言也而况施于文辞其取义也可执一而言哉必曰道为大路之道则夫形而上者谓之道不可通也必曰理为玉肤之条理则夫穷理尽性以至于命者条理云乎哉易曰书不尽言言不尽意言之多变且不足以尽意一字之文岂足以贯众理哉执泥言语而不得于言意之表君子犹讥之况执泥文字而可乎忠恕之论甚美然非忠恕之本意中庸曰忠恕违道不远施诸已而不愿亦勿施于人下二言者即覆解忠恕之意论语曰已所不欲勿施于人二书之言一也善乎古人之立言也其言甚简其义甚明不烦增加覆说也益之以多言而反晦塞其正义此文士之蔽非贤人明经之指也诚论言诚何其小与中庸之言如斯而已乎尊德性论德性问学等而无辩矣不若注中君子之学云云者语意乃为完全耳象山曰不知尊德性焉有道问学此诚至当之论不可因其与朱子相驳挟私心而轻重之也今兄复下一转语曰不知道问学何以尊德性此难以绌象山之论也象山之意以尊德性道问学为一事吾兄之言犹合两长之意正象山之所讥也篇中评品诸儒似非确论司马公信伟人也然考其性与王伯之说其亦择之不精矣程子以为不知学非茍相訾也学不知性岂所谓尊德性之学乎元城西山似亦当别论耳又曰周子精而疑于老邵子达而疑于隐如周子者兄犹不满之邪谓兄不潜心周子之书殆有不可然犹不免云云而况于老子乎邵子之隐也槩诸圣人之道未见其不合也安得以是而病之山上蔡观其遗言恐亦不可轻议象山非踈也自杂博者观类踈矣慈湖非险也习闻故常之说而乍闻其言类险矣序曰章分则文断而意离今缀数言于每行之外聨其相承之意亦未可也古书以篇名者简防之谓也一篇之内盖有章或数言者则不满一二防而已必合若干章聨而成篇如老子荀子皆然不独戴记可验戴记四十九篇其不可分章者仅数篇耳朱子中庸分章特离合之间尚有未尽亦无大害其失乃在于牵合接续或失古人之意今兄旣欲相承复不分章失愈甚矣尝惟吾兄精専之学奥防之文当今之世可谓絶伦然亦窃妄意吾兄其学不用心于内而又志分于为文故于本原处未有的实之见差之于此而欲折群言能无差乎其论道论性将以求胜于宋儒不知愈出宋儒之下恐于宋儒之书亦未尝熟考而精思也区区管穴之见恃兄之知已故妄发而不隐想兄乐闻直谅之言亦必不以为罪也卒有便草草具此不及三思中间踈谬更兾垂喻不备
　　再答子钟书
　　徃岁贡书辱赐答教二通凡区区之说冝不见是于明者而二书之言鄙人窃亦惑焉语曰悖者之患固以不悖今吾二人其见必有一悖者当与吾兄慎择其不悖者从之耳不然学之终身而秪以取悖良可惜也夫性即道也言性而以恶为主则天地圣人之道皆自斯言祸之矣以此论为不悖虽孟子之辩不能也君子之言凡以明道与立教今言性恶害道莫甚焉将以为教不顾长恶乎又曰易有太极不曰道为太极理会于一出何经典此言尢可骇不意吾兄繙阅一生而所见廼尔此非小小文义之差也望虚其心防伍古训以自鉴不冝固执已见穿凿傅会务证前说之为是也自古以来更越神圣贤智不为不多矣发挥性道不为不详矣患学者不能知言未免以性道之义为未明彼非未明也盖已之识未至也昔二程子得不传之学于遗经今考其为说固皆本于古人之微言顾其说加明耳此二子之能知言也非唯程子为然也虽孔子亦如是而已故曰述而不作信而好古不若今之诸公自我作古复别为一家之言也然诸公之说曰吾以俟后圣不知与前圣乖戾者尚足以俟后圣乎庄子曰始时所是卒而非之夫人知未至而论未当则其是非必数变当其变也自知非其昔者之是也以吾兄之高明虽防人言乆必自寤然生哓哓不已者急于忠告之故也后生无师乆矣而朋友之道复废学者以非为是以寡为多唯其独学而无友耳抑又闻之错解文义讲学之失也其害小护疾忌医心术病也其害大愿吾兄之慎之也道逺不可数致书故多言如此千万亮之
　　与浚川论二氏书
　　日两奉赐教感慰辱下问佛老指趣生欲奉告乆矣顾其为说非笔墨所可终也大抵二氏之道乃脩心之内学尽性之极谈孔门之所罕言吾儒之所未闻也况其要归盖性命切近之实初非幽深汗漫之论特以其至近至神难于觉悟故谓之妙耳儒者拒以不信既不足以知此而二氏之徒能得其传者亦寡矣然世之禅学犹皆以明心见性为宗无他说也至于方士之流则大背老庄之指旁门岐径不胜其多极其优者亦有我有为之小术耳老子曰圣人后其身而身先外其身而身存非以其无私耶故能成其私此与自私自利贪生畏死者异矣致虚极守静笃归根曰静静曰复命复命曰常不知常妄作凶此与安排造作劳生求生者异矣西方之书曰若菩萨通达无我法者如来说名真是菩萨又曰一切贤圣皆以无为法而有差别此与老子之言岂非同条共贯乎即二端而观之可以见方士之道之陋矣来教谓异僧方士率多长年夫闻道者生死脩短一也茍不闻道则老彭之末路与殇子何殊焉佛氏有无生之说乃出世之第一义也以吾师之高明反求此道必不远而得他日造浚郊之庐更当输写所懐率尔奉覆犹兾时一经览也
　　再答浚川论二氏书
　　顷承答教论二氏指归吾师所得已极高远然于愚见畧有同异辄复商防兾或有毫发之助传所谓狂夫之言圣人择焉者也来教云仙佛之说起自宋代窃惟仙佛之说其所从来远矣盖古圣人尽性之学也如所谓死而不亡者非尽性则不能然亦非尽性之外复别有不亡之术也借曰不然则古之神圣其道皆不逮仙佛而仙佛创起李世反独得不亡之术可乎防同契中无念以为常此言与禅学无异顾特一言之偶合耳譬犹诸子百家间亦言及仁义而其大体则非也乡使伯阳果以无念为宗岂复谈乾坤水火如彼之支离乎又谓楞伽彼此因縁不专一体金刚法相空色同归于无乃唐宋高僧大士敷演心经而作者二经义理宏博殊非一二言所能尽心经标举大端殆非二经之比唐宋髙僧尚未能尽知其说况能作耶来教谓吾儒之教以脩心治世为事夫古之圣神内圣以脩心外王以治世二者之外诚无余事但后世去圣逾逺而其传寝陋治世之法儒者仅得其粗而不究其本至于脩心之学则讲之不明乆矣夫不能自脩其心果足推之以治人乎况不能自保其神明虽道济天下抑末矣又谓佛氏之学与学仙者原出一途专于为已无复为人究其所趣不过使原性常在虽灭不昧而已故非有术不能即得且如人心虚灵不触亦动故学无心必须心息相依而后可无欲使神住必须廻风混合而复为人殆有未然自古贤圣不越教化斯人使之为善耳为人之利孰大于此二氏之言大率如是至其切实而精微则反身为已之学也使夫人知为已之学其为人不既多乎原性常在虽灭不昧此固然矣特至人明于性命则了生灭之常一众人不知其性则见生灭之有二此特浅言之耳自余差别之义不可胜举非累幅之书可究也未知生焉知死盖吾圣门之微言邵子曰若未通天地焉能了死生周子太极图末亦援易及死生之说盖非无为言之也心息相依繋心之一术耳二氏之书徃徃有之然其术非尽于此也如吾儒中之圣人所谓至诚致中退藏于密即无心也彼其所以能善者固自有道矣岂亦出于心息相依之术耶程子曰知道者思虑自无又曰未有不能体道而能无思者又曰未尝致纎毫之力此其存之之道此言皆畧开其端然亦有所自来矣神住即无心是也似不当二言之回风混合指何术而言更望垂喻俟别请益又谓学仙不成亦不失为禅觉夫老庄所谓仙与佛所谓禅诚非二道但后之方士其术浅陋曽不逮小乘之禅也昔者程子每以佛与孔子并言之其论庄周犹有何敢比佛之语况后之仙者乎禅学者不唯贤于后世之仙学虽吾后儒之学亦非其伦矣何者后儒虽言无我而不知无我之实虽言无思而不知无思之指虽言无欲而不知私欲之本无虽言性善而不知性善之极致虽以人皆可以为圣人而不知性即圣人非由脩为而得也以此观之禅之为道可知矣虽然使其道验诸人心而不然考诸圣人而不合庸非无稽之言乎今验诸人心则其所谓空寂者即吾未发之本心考诸圣人则其所谓定慧者即古圣人之诚明推此类而言之其道不可悉数故程子有释氏知性知天极乎高远之说彼诚有所见而言之非茍相许可也来教谓若是无术大是顽空夫仙佛者得乎最上之术实无术也顺吾真性之空亦无空也金刚经曰如来在然灯佛所于法实无所得又曰若言如来有所说法即为谤佛凡此类者其义云何望吾师更精思之他日深有悟入始知佛与吾圣人之道本同一性而佛之有功斯人未必在吾孔子之下也纵言及此大类狂失之言矣然非吾师生未始发其狂言旬日感寒力疾具书不备
　　荅崔子钟书
　　承示古人皆自有一种见意譬之井泉水之多寡浅深不同皆是自家源头用之不竭其依门傍户随人声向者恐立见其穷矣此善谕也当由见或者传防先儒之说而无所发明言辞寡陋无所决择故起此论也今或者既无诚心与实行徒托古人之言以饰其私意偏见此不过茍讙一时尔岂能欺于识者哉假令今世亡识后之人竟可欺乎殆不足论也然如所示井泉之譬必如易之大畜利贞自然如此乃为善耳学未至而强穿凿非大畜也言不中而必已出非利贞也古人陋穿凿者固失之能已出而有益于道者几何如此者虽有一种意见亦不足观也唯真有徳者所见所言自不可及其同于古人者非随人声向理不得不然也其有不同者盖古人所未发亦非实不同也不识明者以爲如何
　　荅王浚川先生论文书
　　承荅教兼示四集驩恱无量四集亟读一二过譬之观钟山而泛沧海唯知栗其珍恠安能谛列其名物哉寳而传之当不敢后于众人铨择之命非敢闻也近尝有疑则当无隐夫三百篇经训也然作者之法存焉耳今考论其篇籍虽间有畸人放士悲愤感激之音男女姚冶之言义既归夫鉴戒其辞又简质矣列之于经不亦宜乎降是骚人作焉灵均已伤繁丽要之有以至宋玉则夸失实滛越礼诗人之义亡矣代相防习其靡日甚说者皆曰义茍有合虽靡何害于乎其如文过于质何扬雄讥文简而用寡劝百而风一非过言也夫文已远于实矣放而不止其远益甚终则徒文而亡实此古今作者之通蔽也窃观先生之作较其工且多于古人皆不啻过之故冝更少约之其近于怨调宫体豪气太露者一切弗録此数者他人有之以为美在先生则当弃而去之耳去之者皆止于礼义欤可谓损之而益也自叙所云文贵精而不贵多者非此论也文章之弊乆矣作者荡而不反后生惑于所习生诚悼之每思得大人君子为当世所师向者变之使复于简质其所繋亦非细已今先生为当世所师向变之使复于简质廼先生之事也岂其与众人角分寸之长而益后生沈痼之习哉明见其意如此不自知其僭妄死罪死罪
　　荅友人书
　　前后承讲学之防殆不可以固陋少之也幸甚幸甚至导仆以言谓勿使迷逺而不复每观来指见执事之适道正矣虽使岐路之中又有岐焉冝不能惑奚有于迷而可复乎今顾云云固在导仆以言也然以所闻测来指不无一二异同故言之欲卒教焉前仆举知言学欲博不欲杂守欲约不欲陋之言来教谓孔顔博文约礼之博孟子守约施博之博盖礼者理也吾心有条理处是也其见于事则谓之文若三千三百之属皆心之所发也事事而约之以礼非礼勿视听言动是也知言云者非圣贤所谓博约也窃谓博文约礼侯氏胡氏之解不可易已傥如来教当曰约我以礼博我以文不当反以博文先之又与循循善诱之言不相蒙矣孟子所谓守约施博其曰脩其身而天下平者是也大抵来教所称止可以言约礼非可以言博文也知言所谓学欲博守欲约正指夫圣贤之学所谓不欲杂不欲陋者则辨别俗儒之学异乎圣贤也殆不可以遽然非之然五峯之言意在夫溺心俗儒之学者惑于其似而无辨而仆昔者之言意在夫从事圣贤之学者又安于其偏而自足尔又谓朱子传注使孔顔曽孟之言同者反异如大学首简言致知而中庸首章无之中庸首章言存养而大学诚意章无之窃以为此二书本异非传注异之也然中庸首章无致知至于他章学而知之困而知之博学审问慎思明辨之属与大学之道何异若大学诚意与中庸存养异者盖存养乃未发之时意则已发故言诚而不言存养耳然茍能正心诚意未有不能存养者也亦何害其为同邪夫孔顔曾孟之言要其归未尝不同然斯道不容一言而尽故或有不同者故曰夫言岂一端而已夫各有所当也至如孟子言性善养气之类抑岂可谓论语无之邪非独四子然也易之言有不同乎书者矣书之言有不同乎诗者矣各经之言或先或后或彼或此何必一一强同乎直要其归观其所以同耳若字量句较徃徃固而不通矣又谓甚爱明道之言似四子而伊川朱子多与之异夫明道伊川其资禀气象固有不同其言亦不无小有异同者然其学术则未始异也是以当时从学者未有谓二先生之学异也而明道亦亟称伊川岂有异而不相论难乎朱子之学亦若是而已此寡薄守旧之见来指所谓异者意非小有异同盖必就其节目而言幸略谕及容再质疑也后防所示心与理之说大槩即前约礼之义益广言之尔仆谓执事之适道正矣虽多岐路不能惑者以此也夫盖曰圣贤载籍皆心学也执事既昭然于斯矣岂虑其惑于他也哉虽然尽其心则难矣张子曰有外之心不足以合天心此在贤者之患然仆尤有欲言者执事与仆他论小有异同茍此不同虽他有同者非切也更异博取二先生之书深考而精思之又必勿执独然之见勿主先入之言以槩众理然后二先生是非之实可得也至是二先生之言卒不当于尊意凡区区之说又二先生之糟粕也执事岂有取乎言之猥杂盖不敢不尽而况乎导仆以言也

　　考功集巻九
　　钦定四库全书
　　考功集卷十　　　　　　　明　薛蕙　撰序
　　坐忘论序
　　太史公书曰神者物受之而不能知及其去来故圣人畏而欲存之惟欲存之神之亦存其欲存之者故莫贵焉予尝以为古人之遗言夫神者群生之本万有之府大可以防天贰地次可以长生乆视诚莫贵之鸿寳无偶之珍物也然悠悠之俗弃寳取砾贵物而不爱其神爱神而不求其术奄忽而尽良可哀矣坐忘论者唐司马子防所撰盖存神之秘记安心之要诀也予爱翫斯文亹亹忘倦客谓予曰昔程子谓斯论为坐驰其言曰未有不能体道而能无思者故坐忘是为坐驰有忘之心乃思也子顾好之岂有说乎曰程子之说诚善矣苐其议子防者殆不然也夫无思者无妄也惟圣人者能明之易而得之速非夫学者之事也凡学者必始于操心终于无妄渐习则可致欲速则不达虽大贤之资未有越操心而至无妄也或问程子曰敬当用意乎曰其始安得不用意又因论持志曰此亦私也然学者不如是不得及其评子微之书曾不推此意而言之先儒为论之失平后世过信而弗察不亦惜乎独其终篇有云非孔释之所能隣此则子防之蔽不可不绌者也尝以为自古褒贬失实抑扬过当其来尚矣所以尔者盖安其所习毁所不见或摭片辞而遗大意或执一端以槩众说此论议者之通患也客曰子防之言道家之流也固不合于儒学矣今猥尚之无乃导人于邪僻乎曰天下之理本同末异所以异者由人之用心不一也二家之学皆以无私心为极茍无私心异安从出人生而静是谓一本先圣后圣同复其初而已奚道家儒学之辩乎今儒学即事以治心其蔽也流宕而忘本道家屏事以安心其蔽也固滞而不该于用非二家之学本然也夫百氏偏驳犹有助于救俗道论素朴宁导人于邪僻乌虖自三季之后秦汉以来淳风载息躁人寔繁莫不肩摩富贵之路毂撃纷华之域异代一揆恬不知悲若乃黄老希夷之术侨松澹泊之风荒涂翳然鲜有一问其津者然而束教寡闻之士师心好辩之徒犹谓尚同者寡好异者众岂非谬于过计乎抑斯论之传世将惟寂寞枯槁之士为有乐乎此也岂能中逢掖之徒哉
　　升庵诗序
　　古今言诗者病诗之难夫诗之所以难者才与学之难也才本于天学系于人非其才虽学之不近也有其才矣非笃于学则亦不尽其才也古之人以诗名家必兼于斯二者顾其才有高下学有防密故文体又各为品第焉夫才之不足有所限而不可进也学之不足无所御而自止也彊其才而进者寡陋于学而止者众学而不止极于不可进而后废古之作者犹难之国朝能诗者盛于治正德之际其时数君子始尚古学文体为之一变至于今日鸿笔丽藻之士彬彬间出数君子为有功矣然此数君子亦各才有高下学有防密虽其高才嗜学者要未有穷其学之所至竭其才之所能者也尝以为知其所近而闇其逺者学所易能而后其所难人之公患也于时好而不悟其所短沿于俗习而不进求其上世之常蔽也语曰取法乎上仅得其中取法乎中斯为下矣余惧将来者徒随先进之后而雅道之日趋于下也南岷王先生示余升庵杨先生诗一卷其穷极词章之绮靡可以见其卓絶之才其牢笼载籍之菁华可以见其博之学此其意将欲追轧古人而不屑与近代相上下盖余畴昔所愿见乃今得之先生矣抑此卷者第徃者谪居滇中之作耳若其今之所造诣与夫他日之所就又非止于如此而止也虽然即此巻尚论之唐之四杰不能过也南岷刻而传之非特表先生之才为其乡重固将着先生之学为天下先余因推其意而叙之
　　老子集解序
　　嘉靖庚寅予为老子集解其后屡有修改丙申之冬复加删定自谓有补于道德之万分廼自序之昔老子有言吾言甚易知天下莫能知周之衰先圣之道未絶贤人君子犹有为性命之学者且天下知尊老子而老子之言世犹莫能知也况至后世道术数传数变学者舍本趣末毁所不见且诋訾老子为异端则其笔之于书者天下益莫能知矣闻有高明好古之士澹泊学道之徒为能有味于其言然非研精覃思亦安能自知其性以真知老子之言哉始予蚤嵗嗜神仙长生之术凡神仙家之说无不观也晩读老子而好之当是时予方蕲向圣人之道致思性命之理盖乆之而若有得考诸老子无异也廼知昔之所嗜者第方士之小术而非性命之学也复知老子之道惟导人反其天性而非异端之流也夫性命者道也天下之一本也生民同得之非异物也圣人同传之非异术也迷其所同得故异见失其所同传故异说是则同乎此者谓之同异乎此者谓之异予见后人之异矣未见老子之异也今夫老子之书盖皆性命之说多出于上古圣人之遗言故古者叙六家而谓之道家后世顾谓之异端矣道者脩之身以及天下天下之事无不统也后世直以道家为养生耳皆予所未喻也予又窃怪夫方士之言养生者徃徃穿凿于性命之外不知长生之道不越乎养性世儒率言知性知天而斥小养生不知养其性者即同乎天道而不亡此其不闻性命之实不合圣人之道者邪传曰礼失求之野圣人之道不明于世乆矣学者求道而未得比老子于野而求之何不可者况老子古之史官孔子之所严事岂野人之比而已乎然老子之书学者恒病其难读盖其辞约其道大所谓测之而益深穷之而益逺者也古注之亡者其善否则不可知今之传于世者未有明老子之意者也予为此解其间文义之小者傥有未尽若夫扬防本指发挥大义明圣人之微言究性命之极致窃以为近之矣有欲求老子之道者必以予解为指南乎老子曰自矜者不长又曰知我者希则我贵矣其言非以相反夫各有所当也予之不逊亦冀世之君子无听我藐藐庶几为入道之一助云
　　送郏令孙子序
　　郏令孙子将行内史唐子会同举于乡者以饯之众复谓冝有言也乃以属蕙初孙子之得郏也或谓郏其俗乐讼绵蛮难治虽喜事之吏犹厌之孙子信厚者也得此必戚矣予尝求讼之兴盖兴于下者什一而兴于吏者什九兴于下者习恶之人也然亦罕已若夫教弗豫治弗平甚则利而贼下重罚而不恤其民皆吏之为也如此而欲民之不讼尤惑矣故君子自反乎身而不咎民之好讼夫子曰君子之德风小人之德草草上之风必偃言自反也且吾闻郏之俗不如是之甚今孙子以信厚而临之民将戴之必且无讼矣夫良师不易弦而调良吏不易民而治孙子为弗戚矣然则孙子遂亡戚乎曰有夫冉子之艺当时第之曰政事然仅可为之宰后世之君子其心不以一宰为不足为者或寡矣冉子之艺人必以为不可能也冉子之仅可为者人则以为不足为也岂非不思之过耶今之邑令视有弗逮焉而况于圣门之士哉抑此邑令之难也天下之爵倍而上之不啻一令而已事倍而上之不啻一邑而已弗知难者弗戚也知其难者有弗戚者乎吾观孙子有天下之志者也知其难者也不能亡戚者也
　　赠刘希尹序
　　希尹有寛静之量有温良之行有防通之智有广博之材国家不用贤焉则已茍用贤焉岂能舍子哉且必以公卿之位处子矣希尹居吏部者八年以为善其职者众人莫不然也一旦一小人言之谪寿州始小人未有言众孰谓且有言者既而小人言之众孰谓且必斥者于是希尹卒被谗而去此皆众人之不虞而事之难图者也今者众皆惜之谓希尹有亡予独谓希尹有益者也今夫国之所谓善御者终身由于国之康衢则御之材不加也一旦值陿陋之蹊隧斯进于御之道矣传曰动心忍性増益其所不能岂不信哉今子固众之所谓善其职者而其贤又将处公卿之位也虽然使在今日履坦途而蹑要路亟处公卿之位非不可也譬由御者终身之由于康衢耳此于子之贤无所加也盖处公卿之位者必将与国家之谋焉国家之谋恒患其不虞而病其难图自昔国家固尝多贤矣而贤有不足深恃由不能动心忍性烛于不虞之防周于难图之虑故不足以谋人之国家今者子其动心忍性而其贤日有不同矣由是处公卿之位而与国家之谋庶几其有济哉此予之所以谓希尹有益者也
　　赠王直夫序
　　今天下之为吏者重内而轻外恶劳而喜逸故士有仕外而任劳者輙介然不当意而其交游之厚亦多嗟叹怨恨猥为惜悼之辞以慰其人俗习之若此乆矣人皆以为冝然而莫病其非也吾闻国家之置庻官也唯以为民非以私庻官也故古之君子必畧于自爱而笃于爱人是故位不辞贱事不辟难茍有益于民也虽外且劳无弗乐已茍无益于民也虽内且逸无弗忧已今之为吏者则不然乐终身于京师而忧一日于外郡劳则唯恐已归即而逸则唯恐已违也乌虖使今之君子诚如其志终身不出国门无尺寸之劳而致卿相之位因循偷墯无与于民而有利乎身自常情观之可谓仕宦之至愿然而有志之士必不忍为也程子曰古之仕者为人今之仕者为已夫惟其为人也故殚志毕力颛于趋事而犹不暇又何暇于及人也哉昔周之盛时其大夫士行役于外者惟其趋事之不克而未尝自言其劳故其诗曰皇皇者华于彼原隰駪駪征夫每懐靡及及其衰也其大夫士皆趋利以自便一失其欲则怨刺之辞作故其诗曰或燕燕居息或尽瘁事国或息偃在牀或不已于行夫人而至怨刺因上之不均也然其臣子亦岂可遽若是之薄也今直夫之为许州也容色怡愉如平时度其中必将外内外劳逸而有意乎为民也予素厚直夫不敢为悼惜之辞以慰之于其行也因以所尝闻者为赠意者亦直夫之所乐闻也
　　赠王子正先生序
　　予尝论古之神圣仁贤皆以救民为心以救民为事者也由周公而上达而其道行者其事莫非救民也由孔子而下穷而其道不行者其救民之志未之或忘也故曰得志泽加于民不得志脩身见于世夫得志不得志云者盖谓其救民之志非谓其一身之私也泽加于民志行之效也不能及人斯脩身而已矣此古人所传之家法而后之为士者世守之自后世之俗寖壊古人之传寖防士之曰穷达者不以道为穷达以其身为穷达耳曰得志不得志者不以救民之志为得失以自私之志为得失耳由是有终身唯私欲之谋而莫以救民为意者甚则虐其民以济其私欲者也予是以知古人之切于救民者夫唯其能无私也后世之士既蔽于私欲矣岂能以斯民为已任乎然则士必绌其私欲而后能尽心于救民此理之不易者也孔子曰富与贵是人之所欲也不以其道得之不处也贫与贱是人之所恶也不以其道得之不去也君子去仁恶乎成名夫仁之为道至精微也而孔子之言仁廼在富贵贫贱取舍之间何哉盖去贫贱而处富贵正人情私欲之大者而君子之失其本心亦徃徃由是故也孟子称伊尹之行则曰非其道义禄以天下而不顾称柳下惠之行则曰不以三公易其介至于论舜蹠之分特在善与利之间皆由孔子之指也南岷王先生徃为御史劾小人之居权要者谪判亳州可谓不畏彊御矣寿阳有征商之闗当路檄先生摄之遂辞而不行昔之督是闗者其私取不啻千金也予观先生温良而忠信端方而修洁其贤有不可胜道者称其一二又特其小者耳然亦可见其所存之彷佛矣绌其私欲而尽心于救民非先生之望而谁也先生迁令昆山予从勿斋周先生祖之复为是说赠之
　　记
　　高氏大宗祠记
　　大宗祠者大中丞乐清高公祖考之祠也高氏之先出宋太尉讳琼太尉五世孙讳世则在建炎初为行营副使扈从南渡以节度使判温州因家乐清寔惟高氏始迁之祖祠之所为名也祠作于节度使之孙讳新七后世只守不隧及中丞公曽祖父华亭令讳某皇考赠光禄卿讳某追孝嗣事嵗治月饬益恢于初祠之创继之槩也辨其昭穆严其祔祧祭祀必时嘉事凶事必告凡节度使之所自出无间于亲踈逺迩祭而行事必皆至焉既而合食必皆与焉上尊祖祢下亲宗族祠之大伦也有谱以纪世次有家训以志教命有世祀之田以共齐盛牢醴有文字歌颂以章上世之美广后人之思祠之杂制也举祠之故考诸礼度之义鲜不合者可无待言耳矣蕙辱中丞公之命兹将何言惟曰章上世之美广后人之思俾百世之下传德袭训无变于今诗曰孝子不匮永锡尔类中丞公之志庶在兹乎惟高氏繇一节度使而来盖四百年名人累累不絶至中丞公复以重德显于时家属子姓众多不可数今夫世之氏族克世其家者或一二世或三四世防矣而高氏代序之悠长也子孙之蕃庶昌大也匪上世垂庆之永其孰基之凡族之人始则合末则殊甚者戚未单而恩弗通而高氏之族綂之以昭穆缀之以燕会戚则致其爱防则致其敬无不足者相防也无不善者相观而化也匪上世贻谋之善其孰致之吾闻原水之出者大则下流之受者宜广先祖之施者厚则后嗣之承者宜笃笃其承必思孝祖祢孝祖祢必思脩宗庙脩宗庙必思睦宗族睦宗族必思敦礼义此高氏世世子孙所宜从事也而况于中丞公申之以不匮之志
　　三难轩记
　　侍御汉阳戴君寓书于蕙曰予少窃有志于学未尝知学之难也既年且长其更事也日多焦然而彊其不逮慨然而忧其不足予然后病学之难也学之难实众尤难者有三曰力行责已克终夫力行弗倦者日新也然进焉而或缓吾决立焉而或挠吾分蓄焉而或馁吾充用焉而或窒吾利予是以病力行之难也责已而不责人者自脩也然自私者人之情也自恕者情之偏也自用者偏之惑也自是者惑之甚也予是以病责已之难也善终如始者盛德也然志倾则终必怠事慢则终必茍节诡则终必败德伪则终必贰予是以病克终之难也是三者予恒病之廼扁其轩曰三难以朝夕观省庶几其有益乎虽然事勤而守不约志切而行弗近亦亡及也唯君宜有以相我请为我记之君于蕙为同年且辱与之友兹有命蕙其敢辞蕙闻圣人之于学自然而能者也而心犹难之众人之于学彊勉而未能者也而心顾易之或圣或否为是故也君之贤固大过于人而笃志于学若是三者虽难非君所患也抑蕙未知学其何助君之有闻之夫子曰克己复礼为仁己者人之私也克己者学之要也人之生也已则从之弗察弗慎已廼亟作已作而众理危矣故行不能力者已间之己不能责者己蔽之终不能克者己害之三者之难乃其所也今君既病其难盍克己以为之本乎己克而仁则三者可悉获也故乐于循理力行非难矣物我兼照责已非难矣存心匪懈克终非难矣诗曰无言不雠蕙之言不韪尚俟闻吾子之教
　　杂著
　　用刚赠林守
　　天台林先生守亳州蕙告之曰损益无过者天地之化也刚柔合中者君子之道也振民育德一而已矣商书曰平康正直彊弗友刚克爕友柔克沈潜刚克高明柔克平康正直君子之道鲜矣于是乎或过不及而四者遂至于相反虽然始之偏也微焉耳卒之贤者以得不肖者以失而得失之归则远矣夫能察其偏而善用刚柔以节之此贤者之所以得也不能察其偏而过用刚柔以甚之此不肖者之所以失也得失之由刚柔之用不可不慎也吾观先生性慈而良谦和而安岂非贤乎意者犹近于沈潜与亳之彊弗友者或寡矣然一夫横于市十夫狃于室虽寡足患也如是则先生之自治与治亳之政皆宜用刚用刚则两得之矣弗用刚则两失之矣抑又闻之用刚有道不得其道亡益而弊从之未为善用刚也善用刚者以寛主之以明济之弗主之以寛者亟弗济之以明者悖夫用刚以求中也既亟且悖失中愈矣是以德不顺而民不服此非用刚之过也廼不善用刚而然也故善用刚者必以寛主之以明济之以寛主之者仁也以明济之者智也仁智者成已成物之道也
　　或问辩
　　大学或问曰近世大儒有为格物致知之说者曰格犹扞也御也能扞御外物而能知至道也又有推其说者曰人生而静其性本无不善而有为不善者外物诱之也所谓格物以致其知者亦曰扞去外物之诱而本然之善自明耳朱子荅而辩之其说详矣愚窃思之犹有一二未尽者輙为说辩之以足朱子之意云愚观或者御物知道之说大抵本于乐记乐记之言不无偏驳或者又附会之以言大学之道乐记未可遽辩今姑辩或者之说茍覈其义则记之是非亦从可知矣予惟或者之意盖以为天命之性具于人心方其静而未发本真不杂未尝有不善也惟其感物而动为物诱之于是始为不善因以为此物之为已害也故必扞去外物则所谓静者无所感而不动而本然之善庶乎其不昧也或者之大指殆不过此是不知其言之蔽也何者天下无性外之物体物而不可遗者性之德也孟子曰万物皆僃于我矣性非外物而自为性物非外性而自为物知乎此然后知吾性之道而无外斯道之全而不偏所谓内外合而动静一者也夫以性与物观之人见其有内外之异也以性之已发未发观之人见其有动静之分也惟自知道者言之则内外动静无非一理盖其静而未发退藏于宻者所以为曲成万物之体及夫感物而动可与酬酢者所以为成性存存之用此岂非吾性之大而无外斯道之全而不偏所谓内外合而动静一者欤今或者但见夫人生而静则以为天之性也善之本也乃欲深藏而固蔽之见夫物诱而动则以为性之欲也物之害也乃欲扞格而屏御之是性自性而物自物也茍若是则吾性狭而有外斯道偏而不全内外不合而动静不一矣或者之知由不足以及此是以贵性而贱物乐言静而恶言动也贵性故乐言静贱物故恶言动然使性而不该乎物则吾之神妙万物者反局促格槁而沦于一物安见性之贵也使物而无与于性则凡物之可以利用崇德者莫不乖忤抵冐与吾为敌亦奚取于贱物也哉是虽异端之学稍有所见者亦不至如是之偏滞也况可持之以语圣贤之道哉夫圣贤之道大公之道也故可以尽性可以尽物之性或者之言自私之道也非惟不可以尽物盖已自贼其性矣此皆其谬于圣贤之防者盖其欲性之静而难于应物不知其静者为将安用恶物之扰而防其不善是又未能尽知不善之所由生也茍未能尽知不善之所由生而徒规规然以屏御外物为事吾未见其能免于不善也矧曰未然之善自明而可以知道也哉尝闻人性本善而至于不善者其故有二盖有生之初昏蔽于气质而有生之后梏亡于物欲也昏蔽于气质则自内而发于外者常偏而不得其正梏亡于物欲则自物而诱乎人者常流而不能自反是则人之为不善者盖兼夫二者不得尽归之外物之诱也况夫气之偏由已而出则繋于己者恒多物之诱自彼而来则繋于物者或寡又人之气蔽而薄者则物诱害之也浅气之蔽而厚者则物诱害之也深以是较其内外多寡先后轻重之辨则二者之害气质为甚今其言专责于物诱之害而不及夫气质之不美是但知身之疴痒而不睹乎腹心之疾也亦可见其察理之防矣然其失不唯是也且人之荡其情而凿其性者固由于外物诱之也然外物得而诱之者又由其不能操存此心故一感于物即引之而已矣此念日熟尚不知察由是本心偷则自行而繋累于物者愈重外物攻之者众而陷溺其心者愈深反覆循环日益胶固于是私欲滋蔓而性善亡矣若乃反求其本将外物诱之罪耶抑此心自放之罪耶盖较然可知矣使能先持其志动静有养当其未与物接则纯乎清明之体而存养宻及其外物之来则察夫理欲之际而趋舍严夫如是则虽外物相代乎前而吾心未始有变也尚何患夫感物而动遂至于物至而人化物也哉故茍能操心则虽动而未尝不善不知操之则虽静而善不可保也盖心不知操虽曰无事之时而其中已昬愦纷乱坐驰于外矣又何待迫于外物而后始为不善哉由是观之则人之失其性而为不善者其根本之害皆作于其心安得归罪于外物必一切扞去之为快也若如或者之説则不惟使人昧于本原而不知用力之地将徒使人劳于御物而不免有过之归矣或者之言近世有惑之者故不可不辩
　　书战国防后
　　予观战国之士凡其所言富国强兵纵横之术皆乘诸侯欲利之心然后廼得行其説则以当时生民之祸不惟防士有其罪而诸侯盖罪之首也乡使诸侯无欲利之心则小人之术乌得而中之后之议者苐知诋防士之邪说而不知责诸侯之欲利其论固已踈矣廼知孟子何必曰利之言盖防本塞原之论也
　　防问二首
　　问我朝贡举之法黜词赋而用经术盖自宋儒之后经术之学益以大明于是二帝三王之设施孔孟之论议前代之士间有未之闻者而况今之学者既皆诵而习之宜若可以兴教化而得贤才也然而士习益媮有甚于昔之攻词赋者其故何耶又尝窃谓今日程试之文则辞非已出而因陋就简不知其肤浅也义理非自得而杂真失正不知其悖谬也有司借此取士朝廷縁此命官岂猥琐之文廼可以得博洽之材欤抑士之所负之材固有出于所言之外欤昔人有云若谓此科尝多得材自縁仕进别无他路今之科阶有似之否欤一代之法不敢輙议若因今之法防古之制使士务有益之学朝获有用之材殆必有防焉兹有司之所欲闻也问宋儒谓后世治不及古者其大有三人君之取士用人任官不师先王也且以为莫善焉者古已行之莫不善焉者后世皆蹈之其所谓善与不善焉者可得闻其详耶今国家取士用人任官之制酌于前代其初未为不善然行之既乆不免有偏而不振者窃意识治者处此必将随时变易师古人之意以救今日之弊庶乎其可也或者又谓不当古且惮于轻变法令今夫徒知慕古而不知其不可行固为执滞之见若惟今之是遂谓终不可损益者则亦茍且因循之习耳兹欲畧仿古法而不至骇今之俗以求取士用人任官之得其效其何术而可愿究言之以观用世之学












　　考功集巻十
　　钦定四库全书
　　考功集
　　附録
　　吏部考功郎中西原薛先生行状　王廷
　　先生姓薛氏讳蕙字君采西原其号也晩年又自号大宁居士云其先河南偃师人国初有讳彬者先生高祖也以从军武平卫因家于亳曾祖讳森字茂林倜傥有义行祖讳琇字廷瑞为卫主文能以文法活人考讳镒字大用封承徳郎吏部验封司主事寛简质直不与人校众推长者尤喜施与振人之急里人徐刚病一方士鍼之死其子执之将愬于官吏部公语曰此误耳且又贫即愬之官终无以给尔之塟吾为汝僃棺木汝其释方士由是方士得释每歳荒歉捐金活民尤多妣杨氏封安人庶母侯氏某氏先生自幼颖异始生三月偶见芒神连呼曰芒儿芒儿家人惊恠亟沃以冷水止之稍长益聪慧不类群子弟郡之老长相谓曰薛氏其昌乎七嵗习举子业即能举子业十二即以能诗名题邻舍三教图曰斯道有三教圣心无二天阴阳动静机活泼一圈圆试问一归何处此理之又识者已占其不凡矣十五补郡学弟子员十八应乡试不偶归于时大中丞浚川王公适判亳州一见亟称之曰天下竒才可继何李盖是时信阳何子仲黙庆阳李子献吉并驰声艺苑天下学士大夫多宗之云先生自是穷探载籍采撷英华程古摛词名声大振传于京国人迟其至廼正徳癸酉领南畿乡荐偕计入京时仲黙犹为中书舍人即乘夜造之雅相钦挹遂成莫逆之交一时名公兢为卜邻投刺纳交者踵相蹑也明年甲戌登进士第授刑部贵州司主事寻以疾在告丙子起于家复除刑部福建司主事直本科凡诸司章防率经手笔既敏于文而又引切法比省中咸伏其能十四年己卯值武庙南幸抗防力谏祸叵测处之甚裕不为动顷之调吏部验封司主事嘉靖元年壬午今上继统録用儒硕布列有位彬彬皆才德之士先生在部一以扬贤俊防淹滞为已任而曹无滥吏门无私谒人尤称之廼又自文选司主事陞验封司员外明年癸未为会试同考官其所识防悉一时英彦又明年甲申陞考功司郎中时太宰白岩乔公以考功甄别之司责大且繁择先生任之甚倚重焉会议献皇帝称号朝堂如讼先生乃稽防坟典称述古今撰为人后解为人后辨凡数万言入奏下诏狱时部院诸司亦各具防伏阙哭以闻上震怒杖谴有差先生独以先繋狱不与诏令复职然竟以是忤权贵权贵人常欲得而甘心也而给事中某者故附权贵人果隂使诬奏有防奉勘回籍丁亥丁母夫人忧己丑除服其诬勘事亦明吏部复移文促起之时权贵人势熖正盛先生曰斯尚可俛首以就汤镬哉遂絶意仕进不复就而权贵人亦卒不可得而甘心也可谓明哲保身矣癸巳吏部公亦卒先生两丁家难又素孱癯哀毁骨立既襄事仍庐墓侧其家人虑因为病请亲友劝谕不聼服阕辟小圃营庐舍于茔墓后兾得朝夕扫谒且以自适也扁曰退乐中丞柳泉马公易曰常乐中凿方塘浮以芙蕖縁以竹树襍莳花药搆亭其上白岩乔公题曰莹心先生乃优游于中诵习不废或对客论文觞咏自得暇则曵履田次防树临流与渔叟农父相答问意泊如也先生虽含章在野而誉望日隆天下士人无问识与不识谈及先生者皆为屈伏台谏论荐殆无虚嵗咸兾愿秉用究竟厥施而先生不可作矣呜呼伤哉先生性温良坦直高洁自尚一言一动一取一予必依裁道义虽在隐微畧无茍且且孝友兼至终始不渝盖其天性然也癸酉嵗与郡庠士同应试行至长湾先生戱祝曰某在此河伯无供餽何也湏臾一大鱼跃入舟中众惊异传视毕复投于河是年领乡荐里居十七年俭约自将常如贫士虽村翁野防接之尽礼人以非义干者即婉言却之人亦无怨尝自书曰虽小事不可为人嘱托纵能救人于患难而自损廉耻已多矣已之德与他人之事孰轻孰重此事当铭之于心不可忘也誓之以死不可改也其介如此犹严于好恶见人之善中心好之其不善者虽与之谈不甚洽也人有疾亲为捡合方药常脱绵袄施贫者或曰焉得人人而济之先生曰但不负此心耳闻者叹服读书輙数行下后不再读以是沉酣六籍淹贯百家虽星歴岐黄之术大藏二宗之防皆能究其归趣早年工意诗文超入魏晋遂为艺林宗匠晩乃刋落繁华潜心性命人徒见其鑚研佛老而不知防金于砂盖自二程氏而已然也是故其学以自知其性而养之为主以慎独为要以居敬为务卒乃造诣深邃窅不可测而自得寔多然今之人但知先生为诗人耳所着有约言西原集老子集解行于世大宁斋日録五经杂録凢若干巻藏于家先生于去年冬忽感疾比至后渐瘥今年正月一日至六日体复如常越明日谓家人曰僃后事比九日夜四皷防几端坐而逝乡里逺近闻者皆伤感垂泣可以考见先生之德矣卒之夕乡人闻空中震响如雷咸以为天皷之鸣云以治二年己酉十月初六日生年五十三嵗配赵氏封安人无后昆弟三人伯曰兰仲即先生季曰萱侄一曰存即兰之子兰将以今年十月十八日祔葬于考茔之侧乃以书来乞为先生状将以徴铭立言之君子以图不朽廷最庸劣徃为亳州判官蒙先生一见契合遂忘年而友之朝夕讨论颇深切至因于先生之行已大节知闻较悉求之古人信亦鲜俪乃因国子生汝清所列事行而序次为状伏冀采録而为之铭以垂不朽寔斯文之幸辛丑嵗四月望日廷谨状
　　吏部郎中薛西原先生墓志铭　唐顺之
　　西原先生姓薛氏名蕙字君采先生悯学者漓于多岐作约言学者执言诠以求见圣人之心而不能自见其心也作五经杂说方士穿凿乎性命之外而不知养性之为养生也世儒泥象于有无之内而不知无为之为有为也作老子解先生之学无所不窥不名一家中嵗始好养生家言自是絶去文字收敛耳目澄虑黙照如是者若干年而卒未之有得也乆之乃悟曰此生死障耳不足学然因是读老子及瞿昙氏书得其虚静慧寂之说不逆于心已而证之六经及濓洛诸说至于中庸喜怒哀乐未发之谓中曰是矣是矣故其学一以复性爲鹄以慎独为括以喜怒哀乐未发为奥以能知未发而至之为窍自是收敛耳目澄虑黙照如是者又若干年而后信乎其心其自信之确也而后着之于书呜呼心学之亡乆矣有一人焉倡为本心之说众且哗然老佛而诋之矣学者避老佛之形而畏其景虽精防之论出于古圣贤者且惑而不敢信矣先生直援世儒之所最诋者以自信而不惑其特立者欤先生少尝刻镂于诗世絶喜其工今所传西原集者其少作也既有志于道则弃不复为虽为之亦絶不复较工与否然而西原集世争効慕之而约言老子解好者希矣先生以正德甲戌举进士授刑部贵州司主事病免起为刑部福建司主事以才调吏部验封司主事嘉靖初先生在吏部歴考功郎中而罢后十八年辛丑正月九日以病卒于家年五十有三其罢也坐论大礼先生自为刑部时値武庙南狩抗防谏祸叵测先生晏然后大礼之议起廼譔为人后解为人后辩奏入下狱已而复其官然已为权贵人所不释矣已而竟主给事中陈洸搆先生罪先生上书讼坐是罢后所搆事解吏部数移文促先生赴官时权贵人且张甚曰是可蹇裳而蹈渊也哉竟屡荐不复起先生貌臞气清与之接不待叩其学而知其埃之外其行已素峻洁表皦然一无所缁好恶无所假借其才虽高然坦易洞朗破去崖岸豪杰皆慕与之交其庸众亦无嫉者独以一二权贵人故至一斥遂不用先生方且艺圃灌花澹如也而当世咸共惜之先生居乡絶不肯为人干请至戚里有病亲为之检方制药常脱绵袄施贫者或曰焉得人人而济之先生曰吾不愧此心耳先生始号西原居士后扁其斋曰大宁斋更号大宁斋居士而世犹称西原先生云薛氏故偃师国初以戍武平遂为亳人祖琇父封吏部主事镒母杨氏封安人薛氏自主事君而上皆不显然世推长者主事三子杨安人寔生先生仲子与兄兰虽异出而友爱特至先生配赵氏无子兰为之经纪其丧将葬先生于亳城南先茔之次而缄其遗文因苏州守王君子正请铭于予无何兰使人来速铭且告葬期曰卒之嵗十月十八日近矣曩先生常寓书于予叩以致虚极守静笃与未发之中其旨同异余未及复请于先生也窃妄意之言中则虚实动静贯之矣言致虚则遗乎实矣言守静则遗乎动矣寂而未尝无感而未常有吾儒之所指为中也乎内有键而不出外有扞而不入老子之所指为虚静也乎以是复于先生先生其许我哉虽然先生之注老子则可谓得其髓者矣乃窃取先生之意而为之铭曰
　　在昔老握化枢人皆竞巧已独若愚吾师叹焉其犹龙乎棼棼末学枝叶日繁岂不菀然而拨其根维之生寔自谯亳寂寥至今西原有作闭戸独窥微言五千防诸孔庭获我同然孔曰未发耼曰静虚立教有二其究岂殊譬如入海所贵得珠其所从入孰一其途自是反躬精思力践黙然一悟与天游衍亳之南墟有郁其坟呜呼西原今尚何存
　　吏部郎中西原先生薛君墓碑铭
　　文徴明
　　嘉靖二十年辛丑正月丙申吏部考功郎中西原先生薛君以疾卒于亳之里弟是嵗十月庚午葬城南一里祖茔之次其友苏州知府王廷伐石表其墓长洲文徴明书其石曰呜呼先生天下士也今而已矣有如斯人可复得邪始治正德间何大复李空同文章望天下摛词发藻輘轣汉晋一时朝野之士翕然尚之先生虽稍后出而声华望实略相曹耦又皆感槩激卬有志事功天下之士所为望之非直文词而已其后二公以提学副使先后死先生仕嘉靖初为吏部属寖显矣而刚膓疾恶与时抵捂竟为小人所乘迄又废死是其经世之学卓越之才与凡有为之志皆不得少见于世而今已矣呜呼余所为致慨于此岂独为一时一郡惜之固为天下惜之也先生讳蕙字君采号西原晩称大寕居士其先河南偃师人国初以赤籍武平卫遂为亳人高祖彬曾祖森祖琇世有隐徳父镒封吏部主事母杨氏封安人先生举正德甲戌进士初授刑部贵州司主事病免起告改福建司寻改吏部验封司进员外郎再进考功司郎中卒年五十有三先生生而灵异七嵗能属文稍长出语已惊其里中老长十五补郡学生试应天不利益归肆力于学质义扬防隽味道腴经义之外尤攻古文词亳故偏鄙学者无所承籍先生掘起齐民能自得师不阶梯级径造作者之域今大中丞仪封王公判亳得其文竒之曰是固何李之流也亟延誉之提衡引重俾益有闻故先生未仕而其名已隐然动京师及举进士雅游诸公间益精进不懈初官法比文法章程披抉藂挫而先生不忘问学羣经史籍读之几遍见诸论撰精深典则不为长语爲诗温雅丽密有王孟之风乐府歌词追躅汉魏然先生不以为能直欲见之行事其治狱精审不为骫骳而析律详明所当必允尝莅本科凡诸司奏谳悉从详定传爰论报既靡罅漏而又縁饰以文条列灿然一时法家咸推之以为能在吏部尤事甄别公清介洁铨叙维审故事曹务惟长官闗决贰佐漫不得省属时曹长皆先生相知事必集议先生审画绪正每公言之在考功未乆而展采错事已卓有端绪性彊执遇事直前无所观望武宗南狩先生抗防諌止同时諌者或标表示直或解嫚恐防而先生不讦不随直申其志虽圣怒叵测而履坦竢命不为廻折今上议追王之礼廷臣论奏纷然上意初无固必而主议之臣持之甚坚故诸臣徃徃得罪去先生曰是不可空言夺也乃着为人后解大要谓大宗不可絶而义变则适子可以为后又着为人后辨谓继綂故继嗣而继嗣所以继统且礼无生而贵者虽天子诸侯之子茍不受于君父亦不敢自成尊也其言出入经传援据精核而词防颇激人为傍惧而上不为甚忤甫下狱寻即贳赦而主议者衘之会陈洸者以给事中补外中道上书议礼得复召见言事因附当路尽击异议者去之先生时已被原无可刺者遂起顔木之狱而先生去国矣先是亳有武臣誖谩隂贼为暴于境内从横圉夺渐不可制顔守亳尽发其奸私深探其狱而置之法至是称寃下有司推劾洸以先生亳人顔其同年进士于中疑有奸利有诏勒停听理已而事白而先生乃无所坐例得牵复然先生荐罹防疐视畏途如棘缩敛自爱不复有当世之志台臣论荐嵗无虚剡四方之士日徯其用而先生不可起矣先生恬静寡欲举天下之物莫有动其中者所与游非道义不亲纷华声利之言一不出口平生未尝以私干人人亦无敢干以私者晩嵗自谓有得于老黙之防因注老子以自见词约理明多前人所未发又喜观释氏诸书谓能一死生外形骸将掇其腴以求会于吾儒性命之理盖亦闲居无事用寄其渊微深寂之趣耳或以为有所没溺而实非也所居之西隙地数弓即所谓西原者故有水竹之胜至是益加树艺室庐靓深松竹秀列陂鱼养花日游衍其中著书乐道悠然自适遂以是终其身所着有约言老子集解五经杂録大宁斋日録西原集揔若干巻先生事亲孝丧之易而能戚与兄兰虽异出而事之极恭家事叵细悉主于兰同居五十年友爱无间先生娶赵氏无子兰寔主其丧云铭曰
　　维薛之先偃师其奕别籍于谯世载厥德显允考功展世斯宏载言翼之奕其英英孰不有言我掇其隽内澡玉融亦贞其践践德以升列于周行爰厥躬弗愆用臧司刑则明官人维叙以比以俌以莫不举显允考功直躬弗折亶摅厥诚罔私以讦天崇地卑礼攸有定匪无经权我惟其正謇謇揭揭孰防以阿岂天则高壬人孔多彼壬则多我攸有适向晦而明廼晏以息言考于槃履贞用恒著书满家身否道亨繄亳之南有原维垲我铭君藏以俟千载











　　考功集附録
