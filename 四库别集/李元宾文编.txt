　　钦定四库全书　　　　　集部二
　　李元宾文编　　　　　　别集类一【唐】
　　提要
　　【臣】等谨案李元宾文编三巻外编二巻唐李观撰观字元宾赵州賛皇人李华之从子也贞元八年登进士第九年复中博学鸿词科官至太子校书郎年二十九卒事迹具新唐书文艺传李华传内韩愈为志其墓文载昌黎集中是集前三巻为大顺元年给事中陆希声所编希声自为之序后为外编二巻题曰蜀人赵昂编希声后至宰相昂则未详其仕履晁公武读书志称昂所编凡十四篇此本阙帖经日上王侍御书一篇又时时有阙句阙字葢辗转传写脱佚久矣观与韩愈欧阳詹为同年葢以古文相砥砺其后愈文雄视百世而二人之集仅存论者以元宾早世其文未极退之穷老不休故能独擅其名希声之序则谓文以理为本而词质在所尚元宾尚于词故词胜其理退之尚于质故理胜其词退之虽穷老不休终不能为元宾之词假使元宾后退之死亦不及退之之质今观其文大抵雕琢艰深或格格不能自达其意殆与刘蜕孙樵同为一格而镕链之工或不及则不幸早凋未卒其业之故也然则当时之论以较蜕樵则可以较于愈则不及希声之序为有见宜希声以为不然也顾当雕章绘句之时方竞以骈偶鬭工巧而观乃从事古文以与愈相左右虽所造不及愈固非余子所及王士祯池北偶谈诋其与孟简吏部奚员外诸书如醉人使酒骂坐抑之未免稍过矣惟希声之序称其文不古不今卓然自作一体品题颇当今并録之以弁于篇首焉乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书　　　　　集部二
　　李元賔文编目録　　　　别集类一【唐】
　　巻一
　　杂著
　　巻二
　　杂著
　　巻三
　　书
　　外编
　　巻一
　　书
　　巻二
　　书



　　李元賔文编原序
　　贞元中天子以文化天下天下翕然兴于文文之尤髙者李元賔观韩退之愈始元賔举进士其文称居退之之右及元賔死退之之文日益髙今之言文章元賔反出退之之下论者以元賔早世其文未极退之穷老不休故能卒擅其名予以为不然要之所得不同不可以相上下何者文以理为本而辞质在所尚元賔尚于辞故辞胜其理退之尚于质故理胜其辞退之虽穷老不休终不能为元賔之辞假使元賔后退之之死亦不能及退之之质此所以不能相髙也夫文兴于唐虞而隆于周汉自明帝后文体寖弱以至于魏晋宋齐梁陈隋嫣然华媚无复筋骨唐兴犹袭隋故态至天后朝陈伯玉始复古制当世髙之虽博雅典实犹未能全去谐靡至退之乃大革流落落有老成之风而元賔则不古不今卓然自作一体激扬发越若丝竹中有金石声每篇得意处如徤马在御蹀躞不能止其所长如此得不谓之雄文哉自广明丧乱天下文集略尽予得元賔遗文于汉上惜其恐或复磨灭因条次为三编论其意以冠于首大顺元年十月五日给事中陆希声序













　　钦定四库全书
　　李元賔文编巻一　　　　　唐　李观　撰郊天颂
　　郊祭古先之重礼复古之令主惟郊非我无以畅明祀惟我非郊无以踵三五扵是睿言下诹曰尔庸我谋谋协不违官乃交修居天之阳崛起虗丘于斯时也嵗在子月在子日短之宵漏未尽而皇帝翼翼告祀于丘之上先一日法驾致齐于丘之下天地之神防扵无间隂阳之只立于寂莫以观我之仪以歆我之飨八方之灵各以位焉祥光促明和气觧严石无触云木无绪风献羞饫神烘燎歴天神下扵盖髙乐作扵无声昻昻巍巍大繇之英洋溢乎帝心肸蠁乎万灵是用报盛德于上申洪绪乎后为茂世之绩绍之程也群公常伯相揖而言曰我元后父戴天所以象为子子不私其能天视我元后所以象为父父不有其仁子不私其能莫大扵郊天之义父不有其仁莫冨扵生物之遂哉二者之为德与变化而终始溥湛恩扵崇朝焯懿式扵永年蔑尧扵华封小舜扵防山逺思【疑当作斯】懐迩斯安兆人从龙一人下观其文昭昭其武桓桓实歌者可歌实言者可言斯文也有以见圣理愿书之不刋【一本云斯文不作大汉之封草书皇唐之史官】
　　斩白蛇剑賛
　　吁审厥剑在昔天地之灵器也而莫我敢知汉王得之初其天盛乎其神造乎其人为乎何乃出而逢经纶用而防大人斩白帝扵泽陞赤龙于云然后安绎骚乎荒屯作之臣作之君豊雄倜傥若斯之不测邪亮惟天地革而大人用灵器化成肆能前人而谋先而灵托三尺之质扶堪舆之倾非楚金工之能名天讨圣作也亶乎哉夫周之衰也天子孤外臣强而不有用之者时不可匡也周之末也天下哀恫磔为七雄而不有获之者人不足与也秦皇帝鲸鲵群豪噬嗑六合而不得宝之者德不足终也逮秦上渎扵神下毒扵民人神兴妖上下轧秦是剑将翼大人而运天下也宜其如虎貔如蛟螭或啸在谷防飞在涯故汉皇卒然攘袂而得之扵是仗之而行向之而威日月照临星辰发挥楚以之负秦以之危是日月天地之灵器所以嬴项授之倒持哉后代寳之歴中兴魏晋已还无德扵民灵器不能乆安张茂先见飞而去或以为龙扵是絶矣有知言者非之曰夫人事有穷人物无方曷知非得扵此失扵彼汉皇所以昌齐宋梁魏所以亡也然数国者享年不长其劒亟去却犹三代之鼎九州之险不可以昏乱而守况穷化极灵而隠见计之乎然苟以至神推之则未常遗扵圣人矣繇是黄帝得之诛蚩尤周武得之戮殷辛汉得之而斩白蛇唐得之而革隋乱则是器也神而应用用靡非王刑刑之谓也其惟圣人而已
　　项籍碑铭【并序】
　　铺周秦之顚亡粲乎简书【亦作册】吁可骇也惟秦失在暴惟周失在弱上慢下黩政无纪纲若然者神灵不得不衰世敎不得不张且天地不可以无主故帝必诞眷命不可以坐得故有心者经纶扵是汉祖起扵豊沛公起扵防稽陈吴之徒自称乎假王其余揭竿而呼争先刺秦者如林如薮于时乱浩浩兵憧憧风从虎云从龙三灵昏而四海空公乃挺拨乱之剑希当世之功浮江而西有壮士八千人枹鼓扵舟中吁嗟乎无人谁御乎群凶所以谋大业拯万灵而争雄雌者独汉祖与公遂号百胜之师趋累卵之危活赵歇擒王离十壁眙一麾靡余然后飘锐气耸利锋扺秦関怒汉公因语曰损约则违人固信则自违取乎乃军鸿门屠咸阳鼎峙乎神州幅裂乎四方始退与汉祖东西而王天下是以知量不足谋不长矣然虽兵众扵汉战防于汉其后则有灵壁之败吕【有作太】公困【有作虏】荥阳之围纪信焚广武之守伤其胸固陵之役挠其师与汉祖龙虎相逐干戈合离五年之后而胜败乃知是知兵之不可穷物之不可终天地否而开云雷屯而通故有三将溃围孤军曷归良马在御美人在帷楚歌夜闻哀泣垂緌遂饮帐中申令麾下镜分美人飚举良马晓漫漫云茫茫失道于隂陵问津于乌江其犹鱼遭网而逰鸟婴罗而翔终不免矣夫尚能合从亡之人御追逃之兵旗鼓指掌鵞鹳丘陵足罔不蹷首胡不横然始觧马于舟子结缨扵死地痛矣夫何自慷慨斯焉之甚邪而曰天实亡我非战之罪何执而不窹哉公实勇而无谋刚而无亲忌而从谗暴而残人是以人得蹈其资兵得害其身真自亡也岂天亡乎使公勇而能谋闗中可防矣刚而能亲诸将不携矣明而察谗竒计得施矣恕而爱人百姓乐推矣若然则举天下如转圜何汉氏与二臣能计之哉至如谋于汉者昔其臣也公实弃之兵扵汉者昔其将也公不庸之故曰得人者昌失人者亡噫从始而言之盖天理有素乎天苟生项以靖难生汉以牧人靖难受勇牧人受仁不然何鸿门阽而复持成臯跳而复振入闗而缓来王楚而骤归者哉释名曰碑悲也观尝寻楚汉春秋见公帐中之歌取而咏之輙然而悲爰刻石为文多不究其终始铭曰
　　姬孱而絶嬴虚而灭九阳鬰结九州卼臲必生圣哲以起絶防惟汉自丰惟楚自东偕我冦戎反相战攻战攻不罢曁乎垓下彼众我寡龙死于野
　　赵壹碑【并序】
　　汉阳赵壹字元叔出汉灵帝之世慨然卓异士之杰者负才不检细行为州里所摈防刑将寘其死幸友为脱遂作穷鸟赋以方已欲伤哉元叔之志与世龃龉盖天厚其善不厚其命然天不有曰常与善人元叔之善其与安在天之不惠自回宪及壹三矣当日頺风凋理道盛德殒衰俗始振二祖之业末偕三代之季虽荩臣沥泣亿庶呻痛而贪官诡进拏攫王度殆非天欲眷先乱之兆也元叔以故数有哀刺之作酌其所趣亦犹诗人有采苓甫田之作也忧心不偶而殁无所誉乃衣褐应郡计上书阙下见司徒袁逢长揖而言音形琅琅袁深器之操祛延外指谓座人曰汉阳赵元叔由是名闻于时有羊陟者尹河南能掇四方之英元叔乃去袁司徒访陟以为主人将出所懐以动之防陟犹扵堂内元叔直言而伏曰仆髙君之义故逰君之门将蒇穷达之诚君岂当然陟乃眷而礼之特竒其贤明日盛骑造元叔坐陟扵柴车髙谭日曛因曰良寳不剖必泣血以相予扵是羊与袁唱声荐元叔扵王廷虽名烜于京师而禄竟不登寻复汉阳道经农太守皇甫规时之大贤元叔候之阍不即通乃怒不留规追谢责已长逝不頋深居笃静累辟不赴沉抑怏疾乃终吁有不世之器有二公之遇不能奋振寥廓腾陵清浮元叔之命不易问也观饮元叔之德声而怨其运不并乃序而铭曰吁嗟元叔兮出防轗轲乡人无良兮我贱我我不辰兮弃置罹祸天何授我兮扵我独颇嫉时之败兮忧道不可褰衣恨恨兮以逰大人秀而不实兮空莠此身覆览前载兮恨君遗尘乃铭于石兮希名不冺
　　周苛碑【并序】
　　昔天防水德未有受命者而刘项之战方苦残毒轧扵生民御史大夫周苛世籍扵沛始汉祖起而随焉时汉祖新阨濉水之围遽保荥阳楚人四面攻之内无完备忧难持乆用将军纪信计而汉祖免命用苛守后事以御外敌敌知其危并力荡揺哀哀遗军创痛如积虽授之以利兵束之以坚甲而莫能起非爱死也力不堪也故城覆扵项氏项氏毅然鹰瞬爨大鼎扵宇下谓苛曰请封三万户为上将军军之政自不谷而下及卒乗皆听其所为不从则烹决无疑焉公怒甚色作视羽而咳之曰吾闻不善者善人之资今天将锡汉故冺天下以乱救乱师是用女资之不即倒戈请命兵絶若倾女死无日矣且嬴【有作秦】政反道殱防六国天人含怒噍类不留今女之业不足贰【有作侔】秦而罪侈扵秦曽不知天以隂隲兴防与夺而犹与汉争锋且若战数胜攻数克非君能也天厚其恶恶厚将崩何得长哉项氏恚公之不屈而耻其诡已怒声如乳虎指左右捽公于沸鼎公奋身不顾蹈鼎而卒呜呼縻躯兾于不朽不朽者在乎立节立节者在乎防死处死者在乎显主主显节立独苛有之与夫由余受戈演内肝殊也初苛杀魏豹可谓无人薄我及死项氏岂非临难不苟免耶观感公之雄果而史无传记敢镂幽石以永阙文其辞曰
　　龙战未分崩雷泄云雷崩云泄其下流血荥阳攻急介士涕泣赤帝徘徊惟公在哉秉心慷慨防死不改沉沉积寃千古奚言纪公光烈参【一作系】史之阙
　　大夫种铭【并序】
　　于戏种知呉之可以取知越之可以强而不知身之进退存亡沉吟踌躇以至于非辜哀哉斯繇淳德离披衰世难维故独正者不足以镇邪独信者不足以塞疑夫周公孔子圣人也尚有彼媍之歌防鸮之诗矧乎其下人乎然齐桓公终任管夷吾晋文公不疑五臣数子者竟能挈五覇之器加二君之身臣无所反侧君无所短长下冠列国上尊时王惟齐晋之区区行何道而臻斯伟欤殆非二君能推心于数子俾数子得不失进退存亡者乎使非勾践既举全呉乃授伯国建国之雄付种之能必将南略海垠而率百蛮北合诸矦而朝中原隄雄呉越之邦接踵桓文之勲则勾践为伯君种为覇臣必矣何尚乎浮洞庭去故国为天下之旅人哉甞用种之谋若有之思越人之力尚尅之苟天不永越年越亦不爱种贤越不能恤其种是以诛其身噫范生之书未释扵手越王之剑已承其咽哀哉且会稽之羞非越复惟大夫之复大夫之死诚长颈背义亦大夫之非智哀哉询种之名不登扵三仁求种之坟不在扵九原勒名以备脱简终古以慰枉魂铭曰
　　苏之讐敌国既亡大夫何哉不知其去只知其来子胥至忠不信扵呉防夷知□浩然乗桴君胡役役谋国遗躯防曰不然吉防相賔不有覆车孰惩为臣不有泛舟孰为济人道无全功用有屈伸冥然陈力得扵开巻神能感我髣髴如面徃者之悔来者之宪志扵石将懋将唁
　　古受降城铭【并序】
　　古之帝天下者七德震曜四夷威懐有汉孝武焉祖作之父述之而已因其资皇哉铄乎犹可以颂其余昔孔子曰无忧者其惟文王乎然孝武亦庶而俦之始乎髙皇勤功功阶乎天累圣重光光烛乎泉觧殷之罗要民以轻刑沃秦之焚以起民扵焦原故国无困民民无异心孝武即既安之朝而得安其安驭无为之民而得为其为逰心大中而隘八区旁目不庭而叱九军诏大司马曰王师有征其礼若何大司马歴级而言王师无校谓莫敌也征乃可服柔服以德所谓善征不战善战不陈圣人不易之道也帝曰吁周之衰秦之亡皆不由之故鼎用迁乃出宫登皇车骛六龙建九旒人马骈驷戎车击辀非六月之师异瑶池之逰云挠雷厉风行川浮震震雄雄而入扵苦寒之陬胡有髙防登防而观兵兵不血锋筑城而受降阃絶垠而为墉径空碛而作防然后囬鸣鸾餙中权饮至庙庭勒功扵鼎铭以遗子孙以恢纪经壮乎哉而难断之尝闻天子有道守在四夷知守者非殚师逺征穷徼成城害元元之生黩明明之灵盖在义以讨仁以扰虞舜以之归有苗周武以之合孟津秦乃反之民其愁辛孝武何哉复踵是焉重难畜之民城无用之夷脱内不勤而外安足保斯不其危欤夫四极之裔日月新薄获其土不可以豊财俘其人不可以化迁而王者必绥之欲其知所尊而不思乱华何必征而降之降而城之若然者三方之夷皆可降而城何独一陲此所谓反无外伤无私不可为后王之防愚忝学古敢陈铭云
　　天长匪民苍苍有北穷兵之弊播德之克武皇以兵而不以德聚师万甲悬罄四国男悲逺征女泣夜织死生其苦木石其力古无降城顾乃重伤城不可转夷居无常前有浊河浊河自流后有黒山黒山自髙堙堑尸委崩榛乌号居者匪【有作悲】居劳者荐劳我思古人疾首用搔
　　东渭桥铭【并序】
　　七年冬十一月观自京师适髙陵经东渭桥闚渭之清骇桥之雄故作东渭桥铭因以识之曰
　　天地不有大孰见其小圣人不有作孰见其妙惟渭之广洪流浩惟桥之永赤龙夭矫车者如户舟者如徼石城五色天可补阙木从防直地可梁絶天地之险舟梁之说乃曰因人兴不因人辍鞭石既劳架鼋更危去危背劳人莫之知涂拥近郊栋凖絶涯功成不争道合其离我去京矣六府四维不见钓璜不遭坠履牵牛独在飞鹤双起表其千年涂归一指故物有时行功有时止琢珉川上日月终始
　　故人墓志
　　观有倍年之交朱巨源以某时疾终扵旧郷之居昨得邻之书云君子亡言于兹息焉髙风陵夷弱子童昏有殡在阼无子及门去矣不还惟君之思其子产乎其神农乎昔子产友子皮子皮死子产恸哭曰吾无为善矣神农初少也学扵老龙吉龙吉死神农拥杖而前无哀扵懐曰夫生之防形形必极必生而倾未若反其极而全其真而生不形而形不生其真隠以彰其道运而行今若是夫防何疚焉吁余尝异之古人有言上圣忘情下不及情而中得之圣人动与天囬静与地寕不死不生死生者蹈道之纪率性之始不及者正礼文其外乐质其里大欲节而中庸立小人反而君子至若子也下则过之中则庶几乎乃用情为嘘嘻巨源之先亡呉之遗民十余代而臻其身其节贞其行敦始未患时仁人器之复无良媒得谤在缧予尝衣其寒食其饥及明其非巨源由是相得而予未敢尸之终谓足食者晚进志薄者后合頺顔不相五十当贵若何倐闷而与物皆化出防之失安温湿之搆患巫不蕲医不痊不尔者巨源何然是幽无神髙无天故前夀荘跖而后殱巨源按礼经哭友于寝门外予旅西圡不知所哭素轩助绋时虑弗及遂托东人之归者以志铭一篇令寘于棺右【有作石】词曰
　　君加我以义我求子以心学不愧古人不侔今周旋二人乆用钦钦素书东来告君之亡不履而歩不言而伤琹不破剑不悬非不能之頋无赎焉松为薪垄为田而此数字不更于渊
　　妄动箴
　　动出乎妄静以制之静不可终终违其时顾道非逺妄动则逺道以防我我孰能反利徃则施无庸则巻合于一致何妄能损天一地二三光飃防无恒流行万物则妖大化孕人人有成性动牵于妄妄亦斯竞惟天之大而世作镜不顺人心如环无端食其逰词共叔自残刘殱英韩楚防子干五者实妄不妄必完妄由动生动以妄奸能以义胜动归乎安晋文教战一战民悦句践泣讐再战讐雪知几不殆妄动斯折二国尚然况一夫节
　　浙东观察判防壁记
　　观闻国制观察判官故事今之老成人则曰迩乎哉乃本而言之厥自兵兴上忧天下列郡无纪纲文章是用命忠臣登车为观察使而镇抚其民人其来亦三纪于兹古者所谓出连城守今则大者或数十城或七八城小者或四五城观其所以察其所由使乱不得长使理不得逾犹川之有防户之有枢其系厚矣其临髙矣其下賔佐实有常任其大曰观察判官一人谋以济美佐以成能必求贤者礼而居之无则阙如不苟其人久矣乎浙右之疆包流山川控带六州天下盛府也国之虚盈于是乎在太原王公亷察之七年署监察御史李公士举为观察判官从事浙右十有余年能事备乎防童光烈灼乎简书始从韩公多辨疑狱多释寃囚疑似得昭纠纷得宁四方翕然籍甚于公后从王公盛徳日新六州人殷奸宄易容民不淳良吏不亷清无日无之公乗轺车日往月还剖断善恶明白可观六州之人为颂作歌天下名贤罕不咨嗟九年冬苏州刺史有丁忧去官连城命公来抚呉人徳美矜人变化憸人如春之和呉人乐康嗟乎夫有其任无其事十有八九岂虚耳哉非其任有其事如公之作者百无一二焉议者以为视公之为佐可谓忠于佐矣视公之断狱可谓敏于狱矣视公之理人可谓达于理矣谅哉有以颂连城之表贤有以见呉人之多幸有以知李公之攸宜哉从侄观拜命而书媿为公羞九年十一月十四日记







　　李元賔文编巻一
　　钦定四库全书
　　李元賔文编巻二　　　　　唐　李观　撰谒夫子庙文
　　世载儒训者陇西李氏子观正辞为絜执絜为奠恪以上荐桓拨之十有三祀秋七月朔脩冕带问庙而入五【粹华作再拜】拜两柱之下乃退伏而称曰于皇夫子之道之徳与天地周旋【文粹作同施】与日月合【华作并字】明乃圣乃神炳乎典谟惟王者得之以事神使民庶人得之以不失其死生诸侯得之以事天子卿士【粹作大夫】得之以保世禄【世禄粹作禄位】怨灾不及其身四时得之而序行天下得之而大同然则天地神人之事昭乎夫子之道之德也至矣何小子之所窃叹焉斯叹也其惟来学乎其惟乞灵乎曰某不敢然也夫礼乐浃于明夫子之善道也斯可谓以学矣神瞰于幽夫子之明灵也斯可谓以敬矣孰可【文粹作敢】舍道而来学黩敬而乞灵者乎于是再拜而起回旋【粹作翔】而观章施足征象设无喧我庙俎豆我王衣冠夫子得之亦无愧言七十之徒亦公亦侯外如君臣内实讨论烝烝小子思得其门夫子圣人天锡元精其未生也若超然神游与两气俱存其既生也遇三季之防飘飖湮沦弦歌之音拊而不和仁义之图巻而靡陈及相鲁而有喜色去宋而曰桓魋其如予何圣人之穷乃如是邪噫俾夫子生于尧之代尧必后舜而先夫子生于舜之代舜必先夫子而后禹圣人得时化可知也如舜禹生于夫子之年则不过守于亩亩之中安有夫子之教垂于无穷若今日之澶漫者乎若【又作惟】夫子之生实陪臣没乃王爵有圣徳也惟纣生实殷辟死乃【有作曰】独夫有逆徳也惟爵谥在徳惟徳有圣有逆惟圣逆在人不在于尊于戯夫子之圣极欤凤鸟不至无其时也秦人焚书文之衰也唐帝爵王徳之兴也惟夫子之徳暨唐之徳永而能安古而能新降康下民夐有烈光讫无间然小子悚悚【有作忡忡】栗栗拜奠而出匪作匪述
　　哀吾丘子文
　　古之道穷者接舆则歌吾丘子则哭哭者年志俱谢怨不容于歌歌者声迹可晦不趋当世之机也然吾丘子古之穷人也哀莫至焉仲尼方适于营丘遇于涂衣无裙冠无緌不言于人人亦不自言吐梗茹酸号于草莽之间涕交于頥堕而成泉薄于巍巍一断一聨鸟为之相鸣云为之不飞负者息游者感仲尼亦倚盖而心恻顾门人之辨者往讯而唁之吾丘子撤涕而言曰太古之先有有【亦作不】宰者聚五行秀气以为人镂五常之大端以为心人者所以灵于万物者也故生必有依心者所以履于百行者也故立必有从生必有依者亲立必有从者君君亲之间必有交游非其亲孝无所宣非其君忠无所称非有交防无所成其身三者人皆遂之则鲁曾参卫史鱼齐管夷吾皆其遂者也予独负之天年复衰是故哭而哀然哭之中有三杀焉始者志于四方希有一朝之荣为父母昆弟之懽游罢乃旋而父母之坟已干今思而哭之与不养之子同仕于诸侯之朝君无徳而兵侵今思而哭之与亡国之臣同复忠孝之间天下不闻其臣子予耻而后交今思而哭之与言无所信同夫忠本孝而生信载义而行三者既亏而予生非生行可行也汩然自沉与波而东东流交【又作不】穷至于悲风言于黔娄栁下恵必为之感激言于伯阳齧缺必谓未必为为之未通观所以作哀吾丘子文务朂人之中庸
　　监察御史韩弇没蕃文
　　维唐贞元元年匈奴上欵乞盟天子以其言诚乃命上将往墠于边【粹作隂山】而听其誓言监察御史韩君载笔而随焉我上将仗九庙之信而首盟其间以戎人心为心戎乗我不虞而昧受【作而有】诡谋我计无素成而奸以宿萌故勇者死奔者追而韩君为之擒矣呜呼有备无患军志也戎人安所暴其诈千虑一失圣人也韩君是以为之虏天其或者将用警我非福戎也韩君之为擒其系命欤五年于兹生死不寻谓之生岂复还期谓之死往往湮沉或曰死矣惄如是切伤歌者之心【粹作曽是切商之心】絶国浩浩穷西极濵匈奴居之犬视狺狺流沙无波隂山无春边草不緑塞鸿不賔秦有长城汉有遗人死者孤生者累臣哀夫韩君生死穷辛能灵人能语君生其所死其所今两寂然必由中阻君初奉役咫尺【一作意气】西道白珪之贶唾掌可保激鲁阳之勇叹典属之老乃即于事不能画竒从军之筹君固职之可疑不疑固用阽危羣羌【羣羌粹作羌戎】髬髵坐刃我师仓卒闇曶血殷朔陲实死者悲非生【有作擒】之悲夹谷之防不问仲尼秦中九月黄叶始下长风西来烈烈飘野【一作瓦】望君申吊亦【古竦字又所项反】来者已乎一魂时也命也
　　泾州王将军文
　　有泾人告我曰敌侵泾州去城六十里泾军陷围固无藩篱脱有走飞有王将军虽实泾师别戍而来奋少击众提急赴危身先其兵兵后其私张旗为风伐鼓为雷风雷之威壮哉鼔旗全泾军如云回破敌阵如山开然后创痛还奔戎丑残摧将军犹杀敌不穷骇怒疾驰遂没于沙埃吁少卿生降苏武老归窦宪出师曷如将军之亡哉主上闻之赠官汾州赏则厚矣我窃悲焉悲赏出死后用失生前天下之有用不得闻故多败殁上之执赏死而加之利为空名繇是将军之伦何尝劝焉泾州之师何尝保哉苟圣人用人一如将军斧钺之雄征镇之类则将军无偾尸泾州无陷围亦可知矣惜昔兵微用卑以致于是焉于戯伤哉
　　周穆王八骏图序
　　予尝闻周穆王八骏之说乃今获览厥图雄凌趫腾彪虎文螭之流【并马名也】与今马髙絶悬异矣其名盗骊飞黄騕褭白兎【兎亦作羲】之属也视矫首则若排云视举足则若乗风有待御【一作驭】之状有矜群之姿若日月之所不足照若天地之所不足周轩轩然嶷嶷然若言其真也实星降之精思其发也犹神苻【一作扶】其魄轼者如仙御者如梦将变化何别哉世説周穆王驾八骏日防西王母于瑶池从群仙而游案山海经云昆崘山去中国三万里乃非虚説也而不知其所从得之厥神是生为之用欤何古无其匹欤图之首有褚公遂良题云秦汉传之降于梁隋至于我皇唐不冺厥迹卓尔昭然竒哉信乎苟今考之于古则人大笑矣求之于时则旷世矣繇是知物有同者不必良矣有异者不必否矣或虑观之者昧故乃为序以表焉
　　说新雨
　　雨不戾止距冬讫春下土嗷嗷怨归青旻天视能审哀民之甚民号上诉忧谷不稔天初不言民亦凛凛嵗四月中旱焱爞爞飞土夺日游氛溢空或车或徒心务不同为害痛者不惟在农居无防何天乃慿怒察民无慝下洗其诉隂只告露阳曜当措腾龙汩浪其寐初寤排六合而上飞倒百川而下注悬流浩浩灵恠相刺迅雷窃发兮枉电交爇声轴兮慑日月恵于鲁而巫尫止焚溢于河而夸父不蹷雨始未作大人贬食乃雨既垂谓君何力君兹亊帝帝报之德雨既油油兆民不识大田芸芸溉渠脉分闗中之人负锸成云伊农趋时如项伐秦天泽汪濊与人不仁穆穆天子缀旒髙视旱天方霁王国如绮南山峩峩横碧千里八元挺立相与而议昔汤之旱尧之水一则九年一则七祀力何不勠祷何不至浮天赤地罔不畏死今纯阳微升膏泽洪被于我后之徳与尧汤百倍断可知矣时有不肖泣玉于象魏之下而窃闻之敢不志尔
　　交难
　　交之难兮久矣且苟合兮为耻昔人病于无友嗟友不可以已矣絶壑万丈铿铿龙吟云遂兴六合为隂碧山嵌空虎啸其中百兽悍慓歘焉长风夫物以类感何感不致交以心契何契不袐可久之契先古称制言求于斯不可易易二气陶甄曰人是先足矩地首规天大朴摧颓六情入焉一与一夺防其自然积有亿年人増险艰使我行无所之居无所安末流溅溅溃我素源素源无清流弃沉逐浮诈色自伐伪心相求睢盱竭欢未竟成讐一日销落速于凛秋朝荣无遗俗态岂留独见神岳寒栢千寻无俦直天而生髙于斗牛下睨羣植匪堪与侔何者为交穷达不偷乐亦同乐忧亦同忧生死循环其道率由破产作恵不相为酬如斯之谓也昔夷吾九合之防知者不孤巨卿千里之哭今人则无石父解缚于齐相智防负慙于贾夫贾夫信微其可及乎知我则友何微之拘古人奉交都不获全耳余之初刎颈慨然隠恻就辱激昻自坚及夫据兵而坐势不相兼白刃可追赤心乃擕慿怒相杀气干虹霓呜呼噫交之难兮以利苟合忿深咆哮余常戒之不妄语交矧今之人兮实防虺蜥是故独处兮而悲蟏蛸若殁者可振予愿言与邻骖吾祖之驾捧仲尼之轮义者友其义仁者师其仁其不善欤何滞于斯忧辛
　　东还赋
　　我思西来兮犹前日之未赊嵗回复兮倐歴五稔如一息欤咄嗟我道甚真兮志甚迂若歩景之无所渉川之无涯今虽非乎乗车而輹除道亦庶乎执笏而还家我之家兮逼江湄而临海澨其地则古有呉王之夫差十代之风兮但传乎稽古数亩之宅兮不树乎桑麻亲之慈兮兄之友与予之弟悌常澣衣而菲食吾安得以夫役役此还之为华乃命仆以诘朝而必上道问何有则曰始来之寳刀经笥其外则毫末而无加于是乃出国门而东骛乃赋其言曰东还兮直书吾意而罔差风苍茫兮入八月灞上之日西南斜城中之人或持酒肉以送我观夫车驰马顚兮无非别者之为邪繇是酒不饮兮肉不御咸回向兮一泣而歌苟天下之人兮离合之若此矧吾髙堂为念之谓何乃三肃而行顺彼长道忘自东南之相遐
　　苦雨赋
　　帝何为乎何谪嵗何为乎何祥水何为乎竞大隂何为乎乗阳易曰大人者与天地合其徳日月合其明今则反矣所为合徳者变化合其序所为合明者进退合其常今则反矣夫君徳行乎下天徳行乎上行乎上者下合行乎下者上让今世则反矣谓之合徳则非应谓之合明则迷向岂大人之徳有时而不合天地之徳有时而用罔尧之代九州沦胥汤之代天下焚如彼二后者帝矣王矣其有所不合者乎盖所以天道逺人道迩不可以知约不可以知穷已乎客曰非也夫尧之徳合天以仁天合亦以仁夫汤之徳合天以时而天合亦以时故尧曰惟天为大惟尧则之汤曰伊尹相汤伐桀升自陑尧所以为帝汤所以为王其与天地合其徳与日月合其明矣子诬圣人我不取矣由是尧之水尧民不悲汤之旱汤民不饥故志曰圣人在上雹不为灾其是之谓乎子何陋哉曰噫吾闻之存不忘亡安不忘危人君之知也又闻一夫不获其所则曰时予之辜人君之仁也今淫雨弥月莫覩天符雨隂气也隂疑于阳必战其水乎其氷乎下民有不获者乎予岂若商之患利农之忧苗而已乎诚有已念也夫尧之水而人不悲者舜禹稷契之在朝也夫汤之旱而民不饥者伊尹仲虺之为臣也是虽八年之水贤乎三季七年之旱贤乎二世所谓有徳者灾非其眚无德者吾见其无灾而为害也故神降于莘虢之灾哉荧惑守心宋之祥也二国者厥犹然也尧汤之徳孰曰不动天地乎
　　授衣赋
　　穷秋之月寒露既降阳精既衰隂气初壮川流清回天宇寥旷触物易悲幽怀难状于时鸟已逝白驹迅奔枯木尽落愁云正昏于是轻裘公子长缨王孙陨如雨之涕惊难忧之魂絶珠筵之盛夏想氷纨之微温匪一腋之克成偿千金而靡论则有征人之戍游客逺道萧条万里叶下如扫展转百年志何能保纎絺未防华髪先老责頽光之不驻叹凉吹之云早系帛书于劲翮秣战马于征草兰闺少妇瑶琴徐击散凉风于幽幙流皓月于遥夕生不工于机杼意颇妙于刀尺忘其围带忖以畴昔青泥密封红牋泪滴庶因梦寐遂达行役则有如贤非贤烈心恨然茹菜郊虚被褐不全方覩飞砾振野浮氛翳天海上断雁林间独蝉使我踯躅不进扪心自怜忽偶翰林大夫扬眉奋须叱仆问曰防年业儒衣不完缕体无肌肤岂不为连蹇雌伏邅回守株今欲邀之以同袍防之以并躯审将焉如仆谓曰道之未行节曷可渝请竢天命汝无我虞








　　李元賔文编巻二
　　钦定四库全书
　　李元賔文编巻三　　　　　　唐　李观　撰与处州李使君书
　　观在朝无近属当路无至亲借父兄之余庆焉笃信义以立志云雨未泰其节弥固才命非厚欲强不能哀鸣呉坂之侧翘思魏阙之下自以絶知音遂稀今之王公大人朱其门肃其卫见贵要子弟则前席见贫约等辈则不容曵裾何尝觉非相效为善且士有才与艺而不北入洛西入秦终弃之矣观尝言向同道勉而速行昨日遂有白衣少年掉臂而往连墙数子祖离于呉阊门外忽见巨舫齐轴危旌巻旒横于古河周以翠幕因询路人曰处州使君移病届此曽歴京尹琅琊大夫观曩固闻矣乃屏息而走退还陋居写诚于纸持以上谒伏惟十叔使君览之十叔典缙云之日美声溢海内嘉话满人口开閤延士如水赴壑则无积实賔至如归时观寓于淛右即欲驰造反覆而念薄言介怀何者十叔之门芝兰竞茂后臭味恐不能植是一也又以十叔之客防媚而进观为性愚计虑有诡胜之祸是二也又虑十叔所重以权势所受以论嘱脱若轗轲祈益得损是三也又畏十叔重扉罗防而不获俯仰取人以貌而不遭遘遇是四也故踌躇而止却入圭窦寻闻表以辞疾诏以养闲观慙失其计慷慨内责初谓驽足既劣龙歩难追若何跂路之偶霄汉触目深冀荣及于弱植渥流于本根则照乗之末辉九重之浸润十叔岩廊英干府蔵珍器孤秀不杂増澜无涯常披腹心不隠胸臆道之偶矣人咸附之观名虽未彰日用捧慰愿备洒扫不知曷如闚见天下弊事尤要删革以十叔令望方宜擅之岂可逡巡也世间嗤彼旷职不知是行也将何所之诣朝廷乎游山水乎朝廷正纳谏山水不足乐十叔早觐皇上无兹淹滞执政渇贤不亦勤久观久负百丈气表五车笔锋而困于艰寠不克奋发坐被愁役动为病侵劳生未安壮嵗能防每藿食不饱穷居若酲不知苍苍可阶而问十叔异日得用鸿恩庇之斐然成章以代木讷庶降怜恵许无战惶观再拜
　　贻睦州纠曹王仲连书
　　观覉旅之人也运防未合汲汲不暇无由谒王公令望瞻仰已久公之政理自以何如枉直之间孰可苟且观非在位敢有所论论至是非仰由执事愿倾耳目少寻鄙谈夫朝廷宪章悬之柱史一郡纲目非君而谁録事叅军者所以兼弱攻昧奉上肃下众司之重器外剧之利权揣量得失操举疑滞使闾阎息其讼封略播其美一曹一局凄然凉风无小无大煦若春景事均劳逸人缄怨讟则齧肥乗骏不有【有作】揣作诚此作者之展用也孰可俯同散吏屈比庸材上官之政不能佐下寮之事不能达令愿言者吞舌欲视者俛眉立贻伊戚坐受流议窃所恶之且公之明干少与为侔威亦震矣要且竒迹尚隠芳声未闻不度疎顽遥托机牍万一相统终无恨焉前此邑贰朱利见多年逺客非累削官公岂不悉微禄未毕沉疴殆絶公岂不知此生真木人石心得及今日侧闻州将抚之甚厚言与津致事犹见阻观与朱生胡越之间耳但念同类非私用字犹祁奚为言朱博代讼以彼方此今犹昔也且朱生有三寸之喙近百中之手交必尽节义能捐躯才名之人多与为友尝见此身【有作死生】见説区区慕公公之尺书编次盈握动息寤寐着之衿怀仍谓观曰王公竒士岂不怜我因览公翰墨测公浅深公眷朱生岂不亲密未审执事竟将如何呜呼嘘嘻此生抱屈心破积忧头白泣尽垂血恸余失声意不可尽之于文言不可穷之于笔如观之拙何能具陈且公位当其要刃有余地不察举塞寃周赡困穷使移理就人植徳归已此亦公之所职谁曰不然嗟乎忍遣一人龙钟无托濩落到死而素飡之辈怡怡自安然观輙为拊髀长叹且于执事其能快乎尝闻刺史委公利害纳公可否朱生渐弊愿公早图之观兼有拙书致于専城论朱生之事便投公狂简惊遽启言不毕志志亦可见何能尽言言虽不嘉慎勿贻辱观再拜
　　与吏部奚员外书
　　观天授之器而不受之辩是以每拜于前若不能言及还旅居尝怀所恨亦欲黜已惧未之知故申其愚浅望加省览观之心与天下之人心异其所务亦异观小子方读书学古受严师心训属文励志立可久之誉年二十六七之侧始舎游人间求随武子郭林宗之俦以为行媒岂畏鸣不惊人举不戾天者乎今天下之人则不然哉学止肤受或文得泛滥有崔卢之亲戚有酒肉之费结往还依倚而得之罢便已是与【一作于】人之异也又言所务亦异者如观之务非为已也有亲而贫防养不充侨处江介无素基业所以冀愿速遂薄名寸禄以给晨夕之膳也而今之人所慕未必为贫若孝行但欲身上有片光耳是所务亦异也十丈试凝意察之其事岂不然也观之舅与十丈日与相善古人之分也始命观曰吾有故人某光大威重人之杰者必能倜傥成尔况尔我之甥观防拜舅之言比伏下风知非不深也礼非不厚也倜傥之分未之有得不以观形甚么麽文不颖脱恐言之为有累耳近者窃审髙意愈见其志也何者十丈赏常人文与观之文同所赏常人之情与观之情同而观独务刻鹤之未希有因骥之力亦何异弋者守空罝路人喜遗契哉噫吁哉是命屯欤时屯欤文屯欤如三者必有一未泰不尔岂知者不言言者不知乎今甚痛者莫若羇旅曷有帝城之下薪如桂米如琼仆人不长三四尺而僦瘦驴以求食有时不食人畜问曰曛黒未还则令忧骇一日不为则便失飡第五伦灵台中灵輙翳桑下不甚于此观寄国子监时又闻举子其艰苦憔悴者虽有铿鍧其才不知齧肥跃骏足党与者虽无所长得之必驶观是以益忧之加复入此月夏草尽緑朔风之情起白华之恋切无衣之累叹偏在遥夕倚闾之永念频入愁梦乃既明发气泪呜咽得不惕然视之而思髙观于营营之子夫营营之子间将何望焉昨者有放歌行一篇拟动李令公徼数金之恩不知宰相贵盛出处有节扫门之事不可复迹俛仰吟惋未知见由邂逅不动亦虚弃也今去举已促甚自激发其有未知已者大可畏也俾未知之未闻非十丈谁哉鹏飞九万一日未易料耳观长跪听命
　　与右司赵员外书
　　羊舌大夫谓鬷蔑曰子不言吾防失子矣仲尼又云言而无文行之不逺行不知士不得不言言不得不文然言之不失行之能逺在员外也不在不佞至于心与时事固不可不奉达员外亦当一一详思无脱畧也观东人之后十嵗读书十六能文不止能文亦有苦心及兹弱冠颇览古今輙不自量谓以可取天下之名遂以去嵗三月賔来咸阳一之日舎逆旅主人仰见帝居双阙入天頋身仿徉若逰尘止于五岳之髙二之日持无似之文于有名者之数公望其刮目以鉴真作致身之椎轮客去门掩然以寥无言三之日飞亷始春春官解褐试士于有司观亦捧手蹀足而淈其不羣于五四之日灼有明文曰我来不渝尔则怀珉既如是矣则有故旧者置酒一榼而欢饮之以得失相安然常人有情亦不免怅焉由是天球减价而防色镆鎁不寳而夺鋭减价者却委以椟中不寳者未倚于天外侧闻员外好人有竒者故缄二物以代谓斯二物者非好竒君子则不足以为托然犹虑其未甚悦故复重述且今之人学文一变讹俗始于宋员外而下及严秘书皇甫拾遗世人不以为经呀呻盛【一作惑】称可叹乎然世人之庸而拟请于数公其犹人与牛马也以观视数公则皆师延之余音况能爱世人之蝇蚊乎夫能以观之文言于世人得非防羣聋而鼔五音曷知其由来哉方今座主五百年之间世者观三千里之贱士耳座主有至公而观无闻焉非观独耻之而员外耻之何者使诚无可闻而至有闻欲速之过也使有可闻蔽贤之过也员外必澄神洗机而镜其是非毋傥欲速与蔽贤二者之理谨留短书于宅并诗三十首寻拜髙风以聆员外之玉音观幸甚
　　与膳部陈员外书
　　文之难言也久矣是使为文者纷纶无人察其否臧焉雷同相从随声是非遂令怨咨之音作苟且之道开荆璆无价珷玞有辉仰惟执事坐而相之得不然乎当今朝廷洪雅尚文以文化人四方翕然听命于有司有司于是乃以词赋能而轨度之声称丛闻而搴撷之缪矣哉失在兹乎原夫先作之立轨度者惧常才之不及也非罪其过也抑亦有良材茂器或所不适也博声称者有司之至公也亦至私也且声称之始十九党与已乃惑之识不自胜袭私载公是至私也设有一人乗语未终而难观曰轨度以考其能违之者子何病声称所以寻其实也无之者子何病则曰俞哉非愿去轨度塞声称二者诚仕进之向也盖欲有司之留视于轨度之外者绥听于声称之遗者勿以人之好恶夺已之精理也何者虑良冶之巧无消氷之术镆鎁之鋭无补履之用而因投弃为代所笑耳是説也得不近之哉实所未言于人常用叩之执事耳观长于江湖之乡学于仁义之书微有志义仍近直方不苟与人亟于自求从学两年屑屑焉人之未闻名之未成进取无嘉谟环向多穷愁视形如陋视文如愚愤之用劳罔之攸安欲如之何执事文章之储文词之师扶微削讹可以厚名殚鉴【阙】哀可以辨文观也于焉捧巻如归言莫卒微不知悚兢观再拜
　　上陆相公书
　　观小人也伏思不肖之身出自大贤门下其为幸也不敢忘也今者东还拜亲即不得以起居执事者将何以申大贤小人邈矣之间乃致其凄凄恋恋之心也于是乃屏穷处之中集常念之言修辞谒之书其一所以发扬狂愚昭宣缉熙其二所以遇知托分原始要终胡敢空言滥说以讟左右哉传曰言身之文也在乎身非言不见也言为善召应蔑有逺近也伏惟内之观于相国门人也相国于观师道也门人得请于师道师道得词于门人古之典也是仲尼门人七十子之徒皎皎如也申申如也观诚至愚不能通敏然颇常思古今治乱邦家大体生民之难君臣之际以为意也岂徒焦气力劳形神润饰言词以自贤且相国昔以章句知之耳今固亦章句待之耳繇是越石父不言齐相曷繇加命韩信不言滕公曷繇竒之哉伏惟念之也伏惟内之也观幼养于亲长于家非良朋善友寖明寖昌之道也然天之与识盖忝文翰先王之书其见有圗功植节周旋忠毅信义死生患难之门或翺翔倜傥鸿名烈行不禁睾然而仰望之其余深言【一作防】微文则百未知一家贫无以自成其名不乐他能灼如也不得已乃拜亲而来无一金之资五尺之童莫与合者飘无处所鬰乎而怀浩乎而思是亦多为风闻所讪不闻雷同所称时之来也而获遇相公之权衡文场博哉其度坚哉其口不以誉就不以毁摇既事之时亦尽一时之良矣而观时为推择起离暧昧居置昭晰翕乎下流以干时而思也无异起白骨出黄泉之恵不纯大也此所以言其幸也不敢忘也及其罢也即思归还供养庭闱俛仰淹留复以逾时乃应选科不自计量幸去衣褐为吏于公益用感遇之无穷也而贵益重贱益轻故无易由言也莫开说也比者数与其得造左右而温顔而愉匪及论议意者以其驽庸不足言也是日以念之月以思之时以疑之不自已也当其进时既不以言而以言者所谓干义也当其退时既不以问而以问者所谓犯贵也不惧二者之为尤上无一言之可谈如此则下之思虑塞矣上之闻见褊矣观于左右悠矣古者有询于刍荛有不耻下问经重厥文不亦懿乎今者将有所陈防賛谋猷先陈为容傥蒙降鉴观惶怖幸甚幸甚观闻惟深也故能通天下之志惟防也故能成天下之务惟神也故不疾而速不行而至人本是故能若天之时迪地之利辑人之和以平天下以育群生以只祀天地宗庙之神夫言通天下之志者即生民庶物哀乐零茂无非知也夫言成天下之务者功作云为开利除害无非务也夫言不疾而速者君之号令也夫言不行而至者君之徳泽也苟徳泽加号令信利开而害除民悦而物遂则天下有防欲至矣安得不曰神乎不曰防乎不曰深乎然是者曷由臻也诚在理运遭明王明王遭贤臣贤臣举善人而官之乃能今相国既遭明时既辅圣主持政庙堂当仁天下则用何而相圣人之道用何而成天下之务伏欲闻其言而颂其实也噫夫惟宰相之官隂阳之炉冶天下之枢辖贤人作者之器用也非守常人之所宜坐也故不可序进而久升也董仲舒虽未久不害为辅佐繇是相国立身已来不二十年践乎诸生兴乎三公鼓动天化钩深含灵茂实葳蕤荣声洋溢烝民之诗曰天临有周昭假于下保兹天子生仲山甫一人曰命仲山甫之倚欤观谓相国之谓与相国何以成之哉窃惟三年于兹天下亦无大不治民亦无大不妨隂阳亦无大不和而议能窃不能云曽不讨其本而思其中斯皆好言鄙夫且人君内设公卿士大夫理内也外建方岳侯伯理外也内之官各得其理今议者则不然覩职之乖则曰宰相闻一郡之灾则曰宰相听一民之咨则曰宰相苟如此而求仲虺巫咸不能无过也然议虽非不可不察也天下之人理难求也执事但求人之要而不求天下之理则非也夫天下之人不可尽胜执事者耳目之至也当在用人而理也用人而乱也故昔汉用张敞召信臣文翁则理也用东广【阙】则乱也然则有刺史案其治乱随而陟降三代已还有考绩之典今则阙然无取州郡者或连嵗而来逾纪而去恶不加劝害民者滋深利民者不立和气为仁沴气为灾人伤忧苦则和气不兴沴气升至亏损隂阳结积水旱牧守非人之故所生也一人不修一境罹灾十人不修十境罹灾修者寡不修者众则沴气多和气寡凡天下防千境而不溥邪近者天下往往水灾是其效也今或不能率复三代与汉旧典何不选举公良分郡案察邦伯牧长贵其亲临及其风俗以劝以惩又汉朝每防举髦俊贤良之士吏事咸通儒书问以治乱求以灾祥处之民上试之臧否国家旷之殆殊急贤吁黔首之上必有欺吏白屋之间必有纯人不用务奚以成天下之人必共而安之天下之务必共而成之任有作职是谓不明忌而不求是谓害贤宰相职也在明二端昨者卢贾二公同升台鼎天下谓贤相公荐贤莫不欣欣伟乎稷契暨乎十臣且出自门下永怀讙謡惶怖幸甚幸甚窃惟前后相府多相继踵咸遗要道罔思经纶前化萧何后法曹参何多悮也天下之政只缘是乎又汉有何武薛宣为相时讥其烦碎无大体不称贤公又申屠嘉传曰嘉死后皆以列侯继踵龊龊亷谨为丞相备员而不能明发功名宣帝时上自亲万机考覈名实而魏邴之徒总众职以称上心陈平对髙祖曰宰相者上佐天子燮理隂阳外鎭抚四夷内亲附百姓使公卿大夫各任其职前史载之必谓是相国常所意邪视今人君循理有类汉宣而相公亦宜举魏邴之长班固曰髙祖开基萧曹为冠孝宣中兴魏邴有声是时黜陟有序公卿称位礼让乐行观乐览汉宣之代二贤之制故以言于执事者窃惟朝廷用人大若未尽之艰虞已来百司不纲事或流末官备职虚多不厉已有能倍于官有用寡于职有亟见于除有久不得迁夫用不及职则职废官减于能则能怨亟除长躁竞久不迁者伤偏颇则陈侯使卿大夫各任其职或不然也或闻天后故事百官去位转转相举稽伏用人莫有苟知逮开元际多有贤良皆曩之遗举今虽无老成人尚有典刑庶可法也可则【一作期】理安或有谓相国曰时之无人也此甚不可听也诚用之未当令骥捕防则何由得也以剑补履则无由克也责燕雀以六翮之用则何由致也用之当用物且靡遗况天下之士行道甚难也逢时不易也行道甚难也而天下之士不以此时遇相国而相国不以此时得天下之士则千秋不可复期嘉防不可再来盛徳不可久持故昔人曰未遇伯乐则千载无一骥明其士无时而特达也犹马无时无千里者也甚可思也伏惟勿忽之也虽知大畧在官人其次偃兵语曰天下安注意于相今四海八方注意于相国之时故不敢复以兵问大夫君子也小生伏辞无加拜跪今则无端陈利説害相国之明曷不至也天下之能昌不毕也公为狂愚厥惟阙也以为庶防厥惟详也有以容徳乃斯之谓也感恋于门出涕屏营观惶越再拜
　　上贾仆射书
　　观江东一布衣耳客逰长安五年以文艺求容而无特达之操籍甚之名固不当以干王侯大人言天下之事然窃闻阁下光大含博采兼览隤然渊乎焯烁古今言仁义则天下莫不宗之道权谋则天下莫不先之若礼智忠信纯粹易简之徳天下莫不称焉诚哉阁下生人之杰者也若阁下忧国忘家安人君道遗物与时不争则天下一人而已诚哉阁下戴盛名负盛徳者也然阁下于藩之事则既闻矣来朝之事则如何哉陈何利宜以补天下进何计谋以光朝廷阁下此来其有意乎不然何人望之不浅也今天下不为不安矣朝廷不为不盛矣君臣不为不和矣运命不为不乐矣是知将谏者难以说将计者难以词自非方伯元侯及三公纯仁硕德之臣从容对终朝移时则何能发其深虑规其长图于人君哉今天下所务所劳所费者在边在兵在食也为忧也为患也弗可弗虑思之于危则无所及已如谋始固终斯为时也且夫守边要在乎兵所以养兵要在乎财所以生财要在乎民所以养民要在乎政然则政为民之命民为财之资则财为兵之府兵为边之守其相籍如此之大也其可忽邪阁下之至以来亦常与人君语及此乎不可不思也何者以阁下方鎭大臣入觐于王上下勤望思有所助也今则罔闻即以已乎伏惟阁下虑之且今军食重务安危至道君臣计谋天下性命惟居大官享大禄之臣所得共之也阁下岂不谋哉夫贫贱固陋之士尚日夜齐咨思有所计则阁下去就岂容易哉今底宁东方属在阁下朝廷去就则已明矣伏惟阁下必有所计而后已也孰敢不幸甚观方欲进谒旌麾申露心款厥路无由日惧未察輙先以短书借以为便若有可嘉庶垂引遇企踵穷居伏竢还命
　　上梁补阙荐孟郊崔礼书
　　观辞违盛徳旷阻拜跪自始及今三改其时方寸之心戴慕何穷但以久寓之身无所取资故或乞于北或防于南秋夏逍遥途极还东学不增旧文不加新将徃拜见愧无所容终乃因循惧日至踈执事方擅名于时出入两宫上悦对问外内公卿无疑议无间言斯乃前汉贾谊王褒之徒弗及也岂复能思观之在天下窃窃哉然观常以未成名前髙见揄扬逺迩之人以观为执事门生然作公门生当人此言岂曰易乎岂曰荡乎诚敢望邪诚不敢望邪然每思念士有胜已者而上荐之执事以恃知徳之深也常用为心今有孟郊者有崔礼者俱在举静而无徒各以畧举可嗟甚焉孟之诗五言髙处在古无二其有平处下頋两谢崔之文鸿健宏深度中文质言之他时必得老成言之今日粲然出伦执事导之辈流于观日深矣故得言今輙以二子之文布之下风执事岂以为党乎盖良匠之明有所无由而见者二子之美有所无从而求者益以慕举尔所知遗其反之言慕之多以至不量力也其孟子之文竒其行贞其崔子为文如适所陈为行则磊落不常俱非苟取是之人也特惟哲匠执而匠之引而进之未若观之愚也尝承处分维摩诘賛初若不安应命乃迟方今励精上或可观




　　李元賔文编巻三
　　钦定四库全书
　　李元賔外编巻一　　　　　唐　李观　撰上宰相安边书
　　维初干之精坤之灵播五行为五常而中华之人得之离四气为四方而蛮夷戎貊得之五行合而成至和故宅中四气偏而为匪人故在边是亦太极造物之智黄寘成之心者乎故圣人乗五行允厘作九围而外之五帝三皇禹汤以来不闻深入之征不记薄伐之师殆繇鸿鬯【一作厐】之风未甚流冲漠之泽未甚醨周秦之间天下始劳前有泾阳之侵踵有长城之徭周人逐之而已不常为心秦人罔知天命连兵謷謷至于逆三灵掊生人元元蜩螗魁杰骏奔始图备边之术卒覆守邦之人秦之事万祀镜哉汉孝武承业之殷【一作盛】负材之雄隘函夏鳞黎蒸将郛穷荒而防不邻扬威四临霆发电隘歴载五六而功患相俦势诎虑殚兵老衅仍于时乃交和亲之问还奔命之勤然已天下悬磬君臣与谋遂有盐铁车船酤六畜之租兴危矣哉不居之地不牧之人何苦如是乎【一作哉】矧乃乗秋之冦常存讨敌之赋不除汉之事亦万祀镜哉噫维皇唐操璿玑驭民而统天将二百龄朝更九圣运开中兴纵横六合上下天渊蜚驰之伦莫不被仁独犬戎跳梁猾我右陲儒之防曰和亲武之议曰宿兵和亲则易擕宿兵则厚亡九圣之君前后病之然属三方乂安悉力一隅则右臂可断六臝【一作嬴】可俘太宗宗之时也厥后内寇数动国家一罢敌滋新谋上失旧【失旧一作刓故】封伊顷迄今有加无瘳岂负鼎亏折冲之资推毂无封疆之忠志士仁人是以累息而长吟且周曰猃狁秦曰胡汉曰匈奴然实非二盖随国而名之于今则曰吐蕃则正居庚方渉河而北履海而西宇宙絶徼羌戎全区亦不可得而制可斥逺之观之今不能制也信矣斥之则何且【一作宜】横戎所向不广千里扼盗之冲不越十处择一虎臣练万虎贲使制自得専权自得纵夫兵有専制则毕力将无分权则成功若是则隂山可复泣冦阳闗可复隔戎何边之不安焉今圣人朝在明堂晚出法【一作在诸】宫左右进佞【一作退】焉得知安边之事【一作要】哉雍熈大臣苟以小者近者为怀遑复思崇久之原哉且国家日复三方之民得以养之区区然如惧不周而忿生然寒卒饥徒终日有之愚窃恐戎无却年矣边无安期矣财有尽朝矣何者今国家一乖控戎累所暴兵兵不问堪将不择良当守者争险易当攻者避后先冦之来则弃民而相保冦之去则冒赏而称庸此所谓戎无却年矣夫战阵多则将势离攻守多则将不支以其胜不得尽有败不得独受故也至闻有筑城于冦蹊迁民于冦濵城适罢而冦窬民未居而囚拘弯弓者却行蒙甲者退趋此所谓边无安期矣且冦不可以无兵而威兵不可以不战而归故明主得下征苍苍之产将军得外娱悠悠之师此所谓财有尽朝矣然三患始萌一言尚平欲戎之可却也不愿多分节与人愿择一人敢以近言之则开元朝哥舒翰之将是也欲边之安也不愿嵗更四方之兵愿因其兵敢以古言之则汉鼂错之防是也欲财之不尽也不愿衣食共给山东愿边田敢以古言之则赵充国之奏是也此则兵不得虞无功敌不得相胶国不得殚下民胡不得用【得用一作谓甲】周汉之策范子孙之谋哉又窃观与北狄和亲帝女下嫔实国家思往来【一作年】之绩垂不臣之姻然闻蒸报且数贪惏无恀【一作厌】而主上年必遣使使必备珍得无费乎得无勤乎不知将寻郑人伐胡之谊【一作义】难【一作复】采贾生五饵之言邪愚窃以为无知之俗不可以嵗辱大命天子之臣【一作使】不可以日临穹庐是尊卑不别中外相侔复何以南面而听天下穆穆然而观诸侯愚敢以弃同即异而言且定西【一作而】之危有若前之说申北之恩有羁縻之文不愿国家旷兵于兹污令作命于兹斯者皆岩廊之亟扆旒之虞而屑屑狂夫亮违孔父不谋之经庶陪公车敢谏之伦【一作俦】俾委辂轮【一作输】赀求试属国之官而后观焉观再拜
　　道士刘宏山院壁记
　　新定刘法师大汉之遐裔也老氏间气性识冲厚体貌魁岸弱龄味道雄节迈古淮海胜景无不緜歴内蕴太素天机不浅积学所运也可与董奉抵掌葛洪拍肩先生以至徳三载束身制度配住兹观岿然端居烟霞排空松桂满目抗出尘之想秉超世之操无何大歴之初緑林狂寇作祸斯邑居人万戸氷裂瓦解暴骸骨于郊野注膏血于邱壑桃源化为战地羽客倐以蓬转先生乃披霓裳丹记【一作诀】将适南岳途经鄱阳先相国第五琦时左迁鄱阳守其人廊庙之柱石帝王之股肱波澄万顷壁立千仞先生以是植杖以请谒一见而敛袵再见而倒屣忘言相契率意偶合于时先生迹播南楚声动人羣故江西连帅路嗣恭其人寥廓之劲翮铦钢之利器忠信亚前史文武表前代虽受年不永可与三杰并驾复雅重黄白【一作老】尊崇虚无始闻先生望风委质先许以简礼后聘以车乘服门人之礼约方外之友如是未防路公归朝先生泛若不系亦厌凡境大歴十三年旋此旧迹未盈数嵗陵谷殊状亲戚耆宿沦丧畧尽所止堂宇荆棘生焉閴其仪像埃尘磨灭寒叶坠于灌木山聚于丛薄先生顿足而四頋揽涕而兴叹惜驰骛于过隙念往事于余烬乃假村闾丁壮戮力芟剪救筑頽址扫除崩榛构长庑以梓漆饰危殿以頳素激引防招擕道流先生乃于其观西南隅独立髙堂智者与议良工操斤冯山建基凿石开戸垦硗确以植灵草拨峥嵘以树修竹苔駮竹径风吟歩虚岩生夏云林散秋色先生方据梧清啸煮茗留客且我所贵者隠所隠者道道以隠而含耀隠以道而无闷玩是幽处得非仙府不必瀛洲方丈乃为絶境先生自然以得真依真以养生萧洒无事机恬淡无戚容髙谈能离坚放意能了空噫嘻老荘之微言先生决之如扣钟人间荣位与多财先生视之如浮云是以天子不得臣诸侯不得屈或所与过者其维纵古之士遁俗之人在乎昔宗之有天下得道之统垂五十载亿庶辑睦四夷亦宁自后多故皇帝旰食一教稍弭兵苻竞趋深虑是法不可振兹一教者三界之根柢羣生之雨露使匹夫取舎亦有损益用之于上其可废乎窃悲大块劳我以声色要我以名利未果握先生之手登先生之堂然不死之术愿与共有临壁抽思以旌善人某年月日记
　　与房武支使书
　　支使职佐方面公才絶伦其分所部来督属郡必以旧二千石将去新股肱守未至而应虑编黎失业欺吏得伺便是以中司据案辍食贾支使余勇俾威之徳之支使下车人以之安奸心欲萌者若烈风巻危叶惸独无告者譬枯辙沃膏而阖境不扰殆将晏如问公之秩则屈于冯郎观公之政则优于杜母然傥翼一举谁能料其髙下哉观静居养晦束髪初冠累受郡荐不随计偕直以无亲于权右寡誉于乡曲陆行阙徒御长迈匮资用每西頋而笑知难入身徘徊敛歌罔自【一作思】酸念尝闻古圣欲济先济物欲达先达人卞和再刖足而不去欲济物也禽息一碎首而不惮思达人也侧见昨者此州举人陈昌言朱公荐戴察并以才获送而不果往或以亲老而惜养或以家贫而莫进相防而议不知所安羣吟动风聚泣成沼况秋节转厉覊心益雄恨天下丈夫不可投刺碌碌之类虽投奚为惟公秉干将之利挺荆楚之秀方钓名之日亢得路之地观輙欲遂君子之美张小人之谋其陈昌言等人执事诚肯彻重味于膳夫抽月俸于公府实数子之囊备二京之粮则公之徳声日播千里鲁卫之客争趋其门亦可谓委能于圣朝岂止杀身而已矣言用与不用公其度之不然则言之于有司取我王税量其丰者赡其所须亦足明非常人有非常之士将白于连帅固亦惟命相时而制变亦惟命昔汉武帝诏郡国贡士县次给食此明天子也仲灌夫好礼重贱士推防下辈此贤大夫也公能收纳任恳则善不可加问之数子乃释盐车之患也公若轻财惜施轻士不恤使观之言如水投石则行垂涕唯唯而退言公轻财惜施者若公府之积粟腐贯朽曽不赈穷贷乏而多为曲赎小吏狗防荐蠧鲜不十百岂不轻财惜施欤又言轻士不恤者则陈朱戴者鋭力词翰腹歉翅折不能逺飏而执事髙士蔑有救心岂非轻士不恤欤且公波澜在衷深浅未卜先设以与夺愿筌否臧嗟夫当春正植桃李卒嵗然后验松柏公留意而图之观摄衽而长跪
　　上杭州房使君书
　　观白衣之王臣也育于天人间二十年矣胆薄不敢以干大人头方不足以扇知已以此而食诚愧之哉而闻使君徳宏列郡名截区宇翕归人望轰动朝聴灌注我造昭苏我苍生实宜居中作舟位上调鼎千乘之任未周其用君子之议以为屈焉观禀踈狷之性执廓大之志而不能与群俗争狎独兀尔憔悴固事亦无可谈然渠所论不过物之贵贱利之丰省相斥工拙相旌是非乃令慷慨之人抱覇王之畧而不得语反见疵瑕耳常以天下如使君者未乏如观者不少聊且收涕于衽束臂置胸庶防于鹍鹏不遽歌龙蛇也使君令问熈洽穆如清风家钟其天契之秩人莫得而涯之窃窥使君善美双着其善也在乎制事中防立政有要吏不慢局狱无挠刑斩前守之苛弊若啬夫之去草能于是民诵之曰虽有饥馑必有丰年大盗既去我公来臻斯使君之善也其美也在乎雅量汪洋神机贞明蓄山之灵洞人之情鉴有所临细无遁形丽藻之振其音铿鍧斯使君之美也使君顷在幕府及统留后事御卒竞劝疲民恵和敏见洽闻髙谢朋伍不然者何得奋于戎佐而一举趾跨上二千石与吁海内同轨四方万余里出使君之境谁获小康非使君之民罕霑大赉郊邑骚屑人胡畴依岂不为嵗时荐之以水旱官长坠之于涂炭观甚不佞犹知痛之雄飞丈夫岂止太息传云自非圣人内宁必有外患今主上非不圣但辅相有阙也以观庸意傥挺使君于廊庙则中人以上不为非中人以下逺恶矣今特遣处民之上利身而不利国在朝之右防媚不直缘边之寇蜂起为蝥贼观诚守贫寠无卜式禆国之利身复多病无终军系越之力但怒发抚髀气如腾云苟未获谋何命之剧终固当曵履谏天子借剑趋相门尽养民治国之计逐倚法尸禄之吏使卫青重揖客孔某畏后生使君展转览此书观非寓言也观将适于越途经贵州无何遇疾不获俯谒迫以月尽于纪道赊其程衣衾素单粮糗倐罄惟有尘镜委匣常编在囊沧洲目前风水相骇黙黙长顾便堪酸心艰勤于下邑凄断于易水使君知否知必念兹在兹苍惶写言兢惧待命有触忌讳愿开含月日观再拜
　　与睦州独孤使君书论朱利见
　　观洁身复古立行师古临事不惑见危必进秉此数节时人罕知伏惟良寳匿瑕明鉴含垢暂留顷刻少纳刍荛遂厥愚恳死而无悔窃见前此邑丞朱利见一室穷病十年非辜形神沮弱容鬂衰飒若遣忧能伤性此人殆不久生孤衾孺子相向呜唈眢井坏灶共苦凄凉观幼与之齿稍与同道往往目覩感之酸然当恨卑微计无所施力使有谷帛当能赈之此生亦人伦之乐乐士林之楚楚代习礼乐宿传衣缨乃祖乃父亦有拾青抱紫三征五聘者也生家亡早孤年壮方仕所共交结亦皆名流微班不达直道来累人不哀者谅惟有心观与此生非有半面故素一夕优狎非有斗筲之惠杯酌之好但私心助痛借口为言昔荆轲狥燕丹之急聂政答严遂之故载籍不朽以为美谈且数子者良有由缘今之所论有异于此况观輙以翩翩贱质曽为使君剪拂璅璅薄伎复忝使君盻睐寄家乐土日闻盛事窃见信有所未洽恩有所未周安敢坐同碌碌不以陈述伏惟使君大其量深其怀使儒衣之士复罄心腹幸甚幸甚观早窥坟典见古贤良居五等之位设六条之政所以察刑狱询诤讼褒善惩恶恤劳劝分是以名彰王府勲润史笔岂可备员已矣尸禄悠哉故汉宣帝云与我共理者其惟良二千石且自使君下车数嵗田畴始辟桑柘初拱人识亷耻邑无逋亡当朝谈其美列岳让其最虽文翁化蜀伯道理呉二侯既殁恶为絶倒独有南冠朱利见气冲牛斗间使君严如雷电慈如太阳何不修慎终之徳解悬絶之命使仲由之诺不坠长孺之灰更燃则流芳一时垂范千载且此人穷窭于原娄汚辱于韩范恓惶于蔡泽憔悴于屈平整冠而绥断敛衽而肘露犹矻矻耽学依依固穷常戴使君殊造对孤枕流涕日有故寿昌沈尉周行之末识量非常知事有废兴人有迍泰承使君咳唾拯此人沟壑朱生不幸沈子云亡頋兹尘昧可为悲想夫处大官者威贵能断权尚从宜纶钓淹滞篲扫谗慝即言者得尽意疑者获自明使君垂彤幨佩朱绂丈夫之雄也凡所措舍岂不易哉朱利见余负亦可以为力敢望周旋不弃特达庇之是所望也顷闻歙州长史罗士詹亦朱利见同类当时刺史刘公独降大恵罗士詹不盈一稔旋踵西归利见当时幽絷曽不侧息莫非罗生与倜傥之士防朱生受肃杀之气偏嗟夫三尺之童子为之恨恨且宇宙所注渝滥官其中有附迹权门处隂势路则官谴得雪禄都免收有损朋党之私挟贞介之操则系锢至毙名器被诬岂为不至主上无及淄之臣羣小得鼓刀自割也观土梗微物窃所不幸英雄之人曷以为意曩闻孔璋荐表代李北海死旷古之后先王所嘉观诚驽怯恒羡髙躅执事之议欲将何如使君不疾尔臧否则朱生索于枯鱼之肆矣甞见古人持危救倾率克有益使君岂不知此子不为食骏之士盗裘之夫人不易知知人则哲伏惟审念之然此人年五十欝有词藻义必致命性颇轻财乃侠少之流也居官直而简与友信而敬乃百古人之次也萧萧健笔喋喋利嘴环坐之先也凡今人之恶直丑正入门自媚邪道苟容故有贝锦首章青蝇独吊观虽輙舒纸染翰轻陈肺肝无任情激不敢防覊屑之士进趋益难书发之日出柴扉东面再拜倾耳听音倍深兢战
　　与张宇侍御书
　　观受性不敏言事务直侍御幕府俊选属城具瞻不腆之书深冀开览观年十有八再忝乡荐身未入洛家犹寄呉心惟使气性不偶合仗前辈竒节振穷居清操天下之士能倾腹心不但以董生下帷苏子刺股而已观于还淳遁迹向歴数嵗蓬戸却扫侍亲之侧其志未果屈躬増修窃见有被注渝滥官朱利见前任此邑丞腐儒孤官才受三命无赖令史前削除名衔裂其冠冕夺其禄利亡家既失求食无所危于累卵急于倒悬如何圣朝有厥滥罚每一念及悲涕交注观此有一书上此州独孤使君先论朱利见续以古今事尔时独孤公尺书见招知已相遇缓蹑珠履偕升兰堂饱之以嘉肴醉之以芳醑特赏才调且怜义声仍谓观曰见足下髙作竒之又竒良深容敢不承命其所上独孤公书兼録呈上惟少披覩明不虚耳顷者韩相国临十数州杀人不问罪自用若无上昼聚寃气夜啼枉魂人人畏威莫敢讽议今尚书领藩翰之任抱澄清之志视民如子恭上若父寄公耳目固宜竭诚伏见太阳炎赫砂砾焦铄旱魃作厉农夫忧饥直为囚系无辜之所致也虽欲祷桑林焚巫尫亦将奚及不如疎决滞狱速宥疑罪则嵗稔国富不期而至观所说是方伯政本非竪儒之谈执事之人用收采否如理以为当言之可行请驰一介之使问三径之客即荷衣蕙带以趋下风必谓狂简不足惠顾则退卧岩薮俟有知己翘足仰望以听指南
　　代彛上苏州韦使君
　　月日于法司上书郎中阁下彛不耽书嗜酒已至于老东西南非无立锥之地以免馁冻者赖王公大人相养耳窃以阁下有经济之器因敷小人直戆之性非敢失色于左右侥求于去就不图行絓时禁坐贻伊戚惶怖无暇系维不安仰天椎心收血续泪所言奔鹿触网飞蛾蹈火颠蹷靡排彛何以堪彛知过矣举家十口儿女幼弱皆小寺中侨寄目下絶粒阁下锢彛在此令吏推责反覆忧难词理俱屈衰髪一夕如经十秋素来无业只贯饮博罔曽负累以至讯问事过竒喘无祸不有且彛于天下何异株块比于阁下累等于蝼蚁如国家之事肉食者谋虽鞭之长胡及马腹况中筹之子如何敢及早闻阁下清节玉立洪量海纳军谋在握文藻盈秩中外腾口声归其髙彛是用敢布微诚庶被知己不测阁下以言罪之尝闻不以言废人阁下何必取威于懦夫而后行今自明主有诽谤之木诸侯有乡校之议且今主上何愧于尧禹阁下何短于郑卿伏惟念彛之失寛彛之责使得自新便当钳口匍匐铃下以收前非则仗诸忠信越境不敢留也彛死罪死罪
　　代李图南上苏州韦使君论戴察书
　　月日穷居布衣李图南有腹心事上书郎中阁下图南闻书者舒也舒所愤蓄于人之心祸福之萌系乎一言郎中止水之鉴不私秋毫如川注东不让细流图南杀身之诚去此谁告是用端蓍考吉日进牍于执事所尚拙实不张防词郎中为三复焉图南同学之生戴察字彦衷年二十二苏州人也而有苏州之税司籍者目之为侨戸异哉书剑之子而与农贾同贯岂非当日阙明吏以至于是乎其人固穷自立家业无一老父垂白处妹字湫底之巷蓬茨蔽身弊衣粝食乞贷取给累年徭赋非出诸已即日数口忧挤沟壑重以官迫不聊有生郎中侯服王膳信有如是事　　　郎中之始至也谋以息民布令曰矜老疾活艰困凡在庶物令趣其本于是乡计之而白于县县审之而上于郡执事视之而疾首曰罔有不允乃条其年税差与蠲放颙颙延颈情有所向尔时彦衷乃借人冠履佩人剑带时歩麾下唘箧上书讼其戸祈与降杀若何执事以为不切之务弃而莫顾及再投状状无所投矣彦衷亦谓图南曰我他年不言而今言者以韦公负天下人望当有解左骖之分也岂同绛灌之列哉不图如羝羊触籓进却斯咎乃髙叹曰清源无増澜安得运吞舟叹声未已泪亦随注侍者改色浮云为阴因成沉疴月有余日老亲在侧竟夕不寐一饮一食皆求诸邻防无束楚室若县罄图南昨就相省杖而能起神绪凄黯絶无话言立未俄顷见有衣黄衣者排闼直入口称里胥骂彦衷曰两税方敛何独不纳刺史县令公知是谁俾予肌肤代尔担责嚄嚄呌怒不容少安彦衷回惶若狂计靡所从其父谕之曰取尔常读之书常抚之琴质于东西家南北家以其所质将以奉之无令来客贻我之戚彦衷唯乃获一缯而与之及将去也仍戒之曰后所欠者必搤公喉唾雪【一作霄】而取办于时蚕妾牧竪知为之辱况图南六尺之士乎图南闻玉毁于椟中守者之过也而彦衷不获其所郎中何以为理人哉彦衷干干之子章句精意此土儒辈无居其先每秋乡送皆为賔首温良敬简殊有可纪郎中命世之杰合天纵才明眸烛微刚畧定猜刑赏之下万无一乖宁令一彦衷肝脑布地不知所阶悲哉图南闻士为知己死且不忘是用感激于左右假手于执事免彦衷之役蝼蚁之望则决之矣昔魏绛薄言晋侯为之称过李斯肆辨秦帝为之优容国侨致诮范匄为之轻币江淹投笔建平为之侧席斯皆咫尺之素有以相窹也今图南此书亦望郎中有成绩也不愿郎中空寒暄也使图南书事无实言挟于妄则立伏匕首甘棠之间以塞深责彦衷亦获无咎郎中慎勿耻葑菲之防克动瞻听而损其言不为之行也谨遣人捧书跪献图南伏俟咳唾不宣图南再拜





　　李元賔外编巻一
　　钦定四库全书
　　李元賔外编巻二　　　　　唐　李观　撰请修太学书
　　草莽贱臣观再拜上言臣伏思太学之为道也厥惟大哉实所以徳宇于国家教源于万方辨齐于人伦亲亲而尊尊诚宜嵗勑崇严日致斋肃祗工度木不俟乎榱崩朝命官取偁乎师氏然后乃可以陈四代之礼兴无穷之风开素王之堂削青衿之篇人懋亷隅俗捐争端天下之仁【一作人】人相则焉是以徳繇此泽教繇此流若水之润下泽满【一作洚涌】植物利不浩哉今尝覩斯坏甚不然呜呼在昔学有六馆居类其业生有三千盛侔于古中【一作迩】年祸难【一作艰】寝用耗息洎陛下君临宿弊尚在执事之臣顾不为急升学之徒罔敢上达积微成慝超嵗【一作稔】歴纪贱臣极言求合要道具六馆之目其曰国子太学四门书律算等今存者三亡者三亡者职由厥司存者恐不逮修舆人有弃本之议群生有将压之虞至于【一作有】博士助教锄犁其中播五稼于三时视辟雍如农郊堂宇頽废【一作室岅嶫】磊砢属聨终朝之雨流潦下渟既夕之天列宿上罗羣生寥攸处贸迁而陛下不以问官不以闻执政之臣不以思所谓徳宇将摧教源将干先圣之道将不堪犹火之炎上焰焰至焚其为不利也岂不畏哉日者圣朝以武夷时屯有风牧建帝庸今者圣朝以文象天经有臯衡宣皇猷实四三六五之君子间无足以间之然事不为加理人不为加安嵗贡之夫不能应请问晏罢之勤无以申【一作悟】机天下有倒悬之悲诸侯有安忍之怀执事之人【一作臣】深惟无从但劳心于无益【一作庸】全身于因循是了不知长国之术在乎养士养士之方在乎隆学夫学废则士亡士亡则国虚国虚则上下危上下危则礼义销礼义销则狂可奸圣贼可淩徳圣徳委迤不知其终今观执事臣之心必以修学为害时而他害者千之养士者为费财而他费者万之殊不知此费无费而他费为费也此害无害而他害为害也谚所谓溜之细穿石绠之细断干斯言损益有渐非聪哲靡察也今乃明征于儒书钦若于权舆继统于易俗恢业于纯风而望海内隽杰靡然踵武于云龙之庭不知其可也礼称虞夏殷周天下之盛王也盖以其有庇民之徳祚国之仁可仰而巍巍且太学之兴本于有虞逹于三皇逾至于汉魏以降特盛于我太宗文皇重圣遵之无以増荐兴于先皇而延【一作及】于圣朝此乃古帝王愍醇醨乱萌故同教于民百代奉之以长国家广之以存济元元陛下不宜忽之而已今四君徳以相髙八圣幽而不照风声随而凋落焉夫四君之民古犹易制陛下之民猾且难矣易制之民古犹或遗之难制之民得不重愼乎昔春秋书太庙屋坏传者曰书不敬也臣今惧圣朝之史书太学废使万代之嗣无法矣今圣朝聚国之兵守塞下之垒尽织妇之机悉农夫之储岂其恶民而贱物诚为社稷之谋也设一旦农夫死织妇病兵垒在边粟帛不输陛下此时其暇劝学乎则礼义之心不素蓄于人亦难以致天下之和矣且四方之学太学之枝叶也天子之教诸侯之本也未有本之顚而枝叶之存天子之废而诸侯之兴夫为国亦犹治一人之身京师人之心四方心之体诸侯体之四支故心平则体之患易治体平则四支之患不治而愈今不啬神于心体而竭资于四支时变于外气殚【一作虚】于中则为不起之忧矣伏惟陛下察弛张之防观损益之图减无用之府崇有裕之原废阙修而百度明庠序昌而教化行劳经邦于长久闳熙载于登顾周营灵台鲁修泮宫于陛下万分之一焉伏惟速令于职司无至于不可持天下幸甚臣观再拜
　　贻先辈孟简书
　　仆闻孔宣父云如有周公之才之美使骄且吝其余不足观也矣足下徳非古人何遽相浅如一及第仆保之久矣但与足下论其先后耳仆长于江表今未弱冠自谓来者晚遭知音比见呉中人谈足下美不容口仆外氏河南行军司马旧曽与足下逰扬善声仆每怀殊节不履常迹立名委运求友胜已是以昨昼徒歩奉寻所居将拜足下先丈人之灵问足下不灭之戚如何称倦哭泣輙安牀褥辞以有疾坐而诬我人子丧礼岂其然乎仆咨嗟门外久乃能去敬料足下雅度必以所报之人云仆貌不瓌杰衣不鲜丽前无髙车后无苍头量仆为区区进次之人而黙相遣若使有一俗士煌煌轻肥足下必投袂而起何疾之称尔大丈夫当立天下乃身于足下之门嗟乎李生斯过也已仆相造重足下故足下非礼见辱予以深贫交数公责仆不已足下知无所曰乖摄夜来疾减请垂加食罔至毁性虽未执惜亏前意谨封名纸以抒未分书用直叙拙而不文月日某再拜
　　报弟充书
　　六年春我不利小宗伯以初誓心不徒还乃于京师穷居读书着文无阙日时是年冬复不利见小宗伯呜呼天难谌命难言圣人且犹盘桓我安得如料而决志哉但坚节不弃躁机不来兢兢而强勉勉而为耳于时顾逆旅而无聊图俟时而尚遐发能迁之虑缄莫知之嗟乃以其明年司分之月乘罢驴出长安四逰一二诸侯求食于囊往复千里投身甚难殊一知西陲数州界在边关土塞门民犷荣战陋儒我见其将遗我缦胡我见其士赋我从军向之之谋暨感激心卒无所开祗忽一念我家如在长安或遇适戍而宿随登裨以望逺东方之人老在塞下者为我言用兵之勤及五十年每嵗孟秋边风便寒达于坚氷武夫操戈僵不得起羌举兵肆戮冦罔于常言防侯人举言邉兵欵塞而来昼夜奔驰归长安穷居萧条犹初乃开而居乃出而书上不敢偶下不敢専鄙苟得之名谢姑息之交愚与介并直与谄违是用人不合余行至八月天地凄凉叶下西郊我在空房独居吟咏閴乎无人夜卧不寒漏自长意可覆被适缕缕来书不稀汝书亦新异日两至同慰一身省书防哉汝欲为文所学何书拟举明经为复有文明经世传不可堕也文贵天成彊不髙也一事并良文名可立汝择处焉无乃不修系书黄耳依依有遗千万孝悌其充云云
　　邠宁庆三州节度飨军记
　　朔宁郡王张公拥七尺之节临三州之师牧我邠荒藩我雍疆威迈乎广漠声棱乎四隣戎无南侵国无西忧师严民整封守晏如圣上闻之何尝不负扆而咨之因乃宠以彤弓嘉以墨书乃慰乃止曷日而无哉于是杖钺总戎之臣望公而欢惧无能称于维朔宁之卒也伏诚而言曰获拜锡之光圣上之宠崇朔宁足以厉不勠力之臣然斯事也君臣之殊尤敢弗述之而已焉哉越春王二月河澌未流东风始辏优柔逶迤被公军容公曩奉诏亲帅师备敌乗虚君命未复不自议还虽阃外得専亦大有所不専也于是军吏之职事者进伏于麾下曰旧以是月赏功息勤恵老及疾哀死及孤厥死无怨厥生而愉所以数军实赉师徒实旧典也违之不孚公从之乃练令辰豁连城鼓于四门饰于四牖日既登尘不腾穷隂避淑气升军声欢康储舆靁硠翕乎万民辏乎氐羌空山之木春近塞之菓芳朔宁乃鸠文武之吏列而为行东面向阙而再拜如蒙上之命命之然后申号而恵周升堂而泽溥贲育之伦列于公之宇校师之士次于公之堂进如风行坐如云屯旌旗蔽日刃防交光公于是众食而食众安而安士尽感之优用醉饱而御酒殽是日朔宁军中无淫乐无乱音右金鼓左羽旄所以奋武之观壮军之容其余管磬之讙匏之繁罔不合简节谐雅音俾三军之众毅其气和其心羣羌之长释我俘归我侵少壮重锐老疾讴吟祲化为祥敌趣为擒洪矣伟乎【一作矣】朔宁之理明徳遐被者乎乃知乎致享者不止乎味张乐者不止乎声仁可以硕其肤和可以畅【一作齐】其情故朔宁之飨士兼以仁和彼之享士独以羶腥猗之哉武有七德朔宁其有二三焉于时嵗纪协洽国家郊祀之明年观布衣来逰賔公之筵宗盟兄侍御史益有文行忠信而从朔宁之军恶群小之日取媚也故不自书命观书之曰子之文直长于记事益知之乃题曰邠宁节度飨军记
　　帖经日上王侍御书【缺】
　　晁错论
　　观读汉史见景帝杀御史大夫晁错以姑息呉王濞痛其非罪也故直笔以议按错颍川人起于诸生事文帝为太常掌故以英词射防累擢为中大夫及景帝即位极言献替未甞不忠于心乃命副丞相错所以推心不顾永思汉室而患诸侯侈大上书请其土是用剪其翼而固其本也度错之志岂有负汉哉原呉濞之反诚有繇然间人骨肉而塞小愤自非上达能不生怨怨端既立臣节安附欲无为逆终不可得已盖以南方富殖而诸夏初乂狂夫为计料胜一举遂摇长舌交搆七国借诛错为名景帝无非常之见而听乱臣一说乃斩错不问冀在纾难而七国之兵曽不少减足以察其来不为错明矣且袁盎与错宿不相善况景帝岂不知二臣之不叶而听偏议是为臣报隙也若宗社何及邓公呉还乃歔欷长悲益为天子之羞耳始髙帝封濞于呉已诫东南之必乱于时岂有错削地之议盖天之歴数有理乱也脱使无梁国以絶其道无条侯以耀其武则秦之鹿复骇盎之肉可食初错介然孤立指画髙议大臣疾小臣怖人人约束各欲剚刃父知其必戮也而深病之错曰所以尊君上安宗庙父曰刘氏安晁氏危矣吾不忍见祸及先祸死矣噫史臣责错之父不逮赵括母何其鄙也夫赵括持必败之势而言于赵王不可使将及括失律母以先见获宥晁错用至忠之畧与必败之势异也其父虽惧祸至奈其子所筹国之大事也且使括母言之足称明妇人也使错父言之是沮其子为忠也孰可拟议或人有复言错忠则有矣而智不足愚谓不然夫忠所以补君知所以济身苟图济身则忠有不遂忠有不遂是臣不臣亦何生为贼繇袁盎昧在景帝非智之短时不与也古云直木先伐愚智何道哉













　　李元賔外编巻二
