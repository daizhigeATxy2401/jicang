　　钦定四库全书　　　　　集部四
　　提要
　　碧梧玩芳集二十四巻　别集类三【宋】
　　【臣】等谨案碧梧玩芳集二十四巻宋马廷鸾撰廷鸾字翔仲乐平人淳祐七年进士歴官右丞相兼枢宻使事迹具宋史本传史称其罢相归后又十七年而卒考廷鸾之罢在度宋咸淳八年壬申其殁当在元世祖至元二十六年己丑今集中老学道院记称着雍困敦之嵗余年六十有七则作是文时去其病殁已不逺是集为其子端临所编其曰碧梧玩芳者廷鸾家有碧梧精舍晚年又自号玩芳病叟因以为名也自明以来外间絶无传本惟永乐大典所收颇存梗概大扺骈体最工理宗末年又居两制朝廷大著作多出其手其他诗文亦皆典瞻秀润盎然有巻轴之味端临承籍世业撰为文献通考至今为艺林寳重即廷鸾所学可知也其集宋史不着録原编巻数已不可考谨以今所存者裒辑排比分为二十三巻廷鸾又尝仿吕视谦大事记之例作读史旬编以十年为一旬起帝尧元载甲辰迄周显徳七年庚申为三十八帙今全书虽佚而绪论尚散见永乐大典并裒为一巻附于文后共为二十四巻宋史称廷鸾所着又有六经集传语孟防编楚辞补记洙泗裔编读庄笔记诸书今并不传又称其召试馆职时即以疆君徳重相权收直臣防近习为对为将作少监时论贡举三事又言宜蠲除被灾州县租赋为起居舍人时言太史当谨书灾异又言翕受敷施以壮人才之精神虚心容纳以植人言之骨干念邦本而以公灭私严边备而思患预防同知枢宻院时言培命脉植根本崇寛大行忠厚又言恢大度以优容虚圣心而延伫推内恕以假借忍难行而听纳则情无不达理无不尽云云其文今皆不见于集中或奏疏别为一编故此集皆不见收欤乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　碧梧玩芳集巻一　　　　宋　马廷鸾　撰奏状
　　兼右谕徳辞免奏状
　　自天有命蹐地无容臣窃以圣主诒谋莫重元良之本儒臣劝讲尤严赞谕之僚孰谓谫材遽尘华选伏念臣惷愚下士迂狷诸生久汚班行已寸长之蔑取骤登储寀于三善以何裨忽防黼扆之简知躐预青宫之讽导载稽唐制见谓优秩清班允若圣时率用名流胜士臣既无素望又匪旧人特被选抡殊骇观听惧深维谷谊合循墙伏望圣慈俯鉴愚悃收回命渥免陪春诵之聫别选才良上辅日新之学庶安愚分仰荅隆恩所有恩命臣未敢只受
　　除国子监司业辞免奏状
　　自天有命蹐地无容伏念臣才不如人学未闻道侥逾里选靡由庠序以进身缀缉时文莫识圣贤之用意有若儒官之选允由士类所推况朝廷天寛地大之时正学校鱼跃鸢飞之日欲淑佩襟之仪表是资领袖之端良有如乐正之官是曰司成之副阳城可谓有道乃见服于学徒髙闶岂非儒臣或贻讥于公议仰寻先哲内惧非才倘犹昧于循墙将有叱而避席辄殚防悃仰冒皇明恭望圣慈俯照忱恳収回误渥改畀时流大学得名儒使羞其行师氏教国子永观厥成所有恩命臣未敢祗受
　　除兼翰林权直辞免奏状
　　恩擢超逾愚衷震惕切以明时掌制聿严内命之司圣主抡材尤遴外庭之选若稽史牒谨简词臣官清儤直则备自有唐资浅摄承则昉由我宋上规开宝文郁乎哉近接淳熈道粲然矣聿求宗匠俾典禁林然而望实未孚神祖尚难于苏轼官名初建孝皇始命于端诗伏念臣猥以诸生起于下国识穷短绠无能汲古学之渊源思澁寒竽不足协斯文之律吕以场屋孱儒之靡列缙绅华选之先从太子游已惧罔功于谕导见王者志若为有补于讨论矧耆儒宿老甫尔请归乃新学小生居然代匮纵承人乏岂及臣愚恭望圣慈俯怜卑悃收回误渥改畀名流庶几词章足以恢人文诏令足以宣皇泽坦然帝制复还二典之醇大哉王言俾逹万民之恱庶安愚分用竭忱辞
　　除权直学士院辞免奏状
　　璧水充员无补明时之造士蓬山列事况遭圣代之右文仍叨叠组之荣重误疏纶之宠非天曷戴无地自容伏念臣猥以孤生起于下国绳枢瓮牖曽无藻色之工金马石渠早愧芸香之选顷从农畞召复旧班学浅资轻屡丐一麾于江海年除嵗擢浸成三入于瀛洲更以常才猥叅少令岂直今世人文不轻得此政使先朝宿老尚或难之惟昔淳熈有臣必大尝贰职于中秘兼典制于内庭彼其独擅儒宗矧又奋由词学然观避疏犹云才技之无堪暨覩训词凛然名实之有戒是知华选难畀庸流臣词华敢企于前儒愚戅不逮于世事倘冒殊恩而亟拜滋误睿主之选抡俯庸披露于血忱仰乞收回于汗涣庶安旧次免累圣知所有上件恩命臣未敢祗受
　　元日除起居舍人辞免奏状
　　涣扬宸渥震惕愚衷切以柱下清官朝中盛选致君尧舜执简操笔皆圣人之徒事为春秋广记备言斯国史之体谅非长徳曷畀庸流臣才望至卑资歴尤浅复来七日中秘首尘泰内三阳右螭尾进嵗月无几旦暮辄迁率由典常最称遴选诸所记注尚多摄承若径冒于真除重贻讥于躐进而况谋猷内告缺然慙直方之姿书法后观无以传深防之意皆于圣代为有慊夫岂愚分之所安与其拾级以升徒有疾颠之惧孰若循墙而避庶几初服之修恭望睿慈不嫌改命收回误宠别畀时才式严君举之书上賛帝王之治
　　除中书舍人辞免奏状
　　九重超擢孤士震惊伏念臣素拙文辞尤疎学术终年鼇禁曽无起草之工一日薇垣骤玷为真之宠此何官也臣敢兼之自周典之掌赞书是资华国至唐人之有还诏亦谓回天词章蹇浅则主徳无以宣明风力销沈则公论难乎满惬至如真授尤号优迁臣修不试文而除臣轼自记言而拜彼皆何等材分孰能与之跻攀厥今圣主有从谏转圜之明诸臣多防文切理之彦取之下品恐不中书倘少昧于控辞是自贻于颠踣仰祈睿察特反误恩不嫌销印之难择人改畀庶免斵窻之丑为时起羞
　　除中书舍人再辞免奏状
　　控辞误渥首虞掌制之非工尚閟俞音更惧滥官之速戾重殚庸陋频渎圣明伏念臣山林之癯本无薄技嵗月之近徧歴华途晋贰蓬山俄接螭坳之歩随羣鸳路躐追豹尾之班在于典常已越夷等愚臣玩日曽莫效于防埃圣主如天才一吐其狂瞽若更超擢允极侥逾士有常心然后礼义亷耻之与立官既易得正縁公卿侍从之可图伏望皇帝陛下察其愚衷赐之圣断收回恩命改畀时名使无处众人之所争而多取天下之公器庶安愚分永戴皇明
　　随龙转四官辞免奏状
　　鹤禁执经漫尘攀附龙飞赐秩特愧超逾躐等既深循墙敢后伏念臣素持朴学恭际盛时三年获侍于承华一得何裨于新益性能天授本由圣学之髙明日就月将安取愚臣之辅翼然且每盈嵗籥辄被宸纶兹继照于离明复诞扬于涣汗不遗故旧丕昭伐木之仁若假器名徒重繁缨之锡恭望皇帝陛下俯怜卑悃亟寝误恩傅不勤师不烦昔已大成于后徳官不謟士不滥今宜益肃于朝纲
　　除权礼部尚书辞免奏状
　　自天有命无地措躬切以文昌从列之最髙仪曺邦典之尤重讵谓孤踪之冝去乃逢显擢以摄承伏念臣被遇先皇侥逾近侍徒以文辞之薄技适遭明主之殊知武帝赐淮南王祗愧平时之视草成王命召太保惊闻一旦之顾言万宇摧心三灵变色恭际大明之出收悲以欣幸逢小毖之求举直错枉此羣材连茹之日实寸草归根之时惟先帝蜕衣冠而賔空汗漫之游逺矣若防臣执笔墨而事主进退之谊何如莫获徇身正宜屏迹初非贪恋尚希进于明时姑示从容恐重伤于圣抱胡为越躐骤有跻攀欲望皇帝陛下洞逹圣聪俯矜愚悃于此时而峻陟沥血以辞若异日之甄陶捐躯而报所有上件恩命臣未敢祗受
　　兼侍读辞免奏状
　　自天有命蹐地无容伏念臣学殖空荒见闻单浅比充员于新益获侍龙潜蔑有补于就将漫随鸿翼兹盖恭遇皇帝陛下体干刚健位履正中大明方升正懋缉熈之学小毖求助尤资访问之功嗣徳在初知人则哲欲讲明于氊厦冝简拔于髦英非道不陈必有孟轲之素学唯材是与难私秦府之旧僚欲望皇帝陛下深轸圣慈俯矜愚悃特收成命宜亟畀于名流俾阐大猷以上培于新徳所有上件恩命臣未敢祗受
　　除端明殿学士签书枢密院事辞免奏状
　　臣伏防圣恩除臣端明殿学士签书枢密院事特降中使宣押臣赴院治事臣闻命震惊罔知所措伏念臣一介孤生再逢明主礼闱擢第滥居众选之上游禁苑试言首辱先皇之殊遇浮沈三馆邂逅一鸣虎豹守九闗早已困下窥之啄害凤凰翔千仞讵容希羣羽之雝喈天地重开班行再穆首还册府俄掾宰庭荏苒六年遭逢千载靡知止足遍歴清华瞻帝乡之云怆陈末命升旸谷之日窃仰重明臣尘笔橐而学识不足以裨补新朝臣掌丝纶而文字不足以发扬大册徒以旧陪储禁从而摄长春官既极侥逾念求闲散敢图睿眷擢簉枢臣奏薄技于从官尚难自勉赞本兵于宥府胡可冒居矧未尝一日而歴州县之劳乃遽繇累迁而接庙堂之武先朝名臣曽不一二后进晚辈敢冀万分倘昧恳辞立虞颠踣伏望皇帝陛下收回成命改畀英髦俾还献纳之旧班祈遂退休之素志庶安愚分不辱圣知所有上件恩命臣未敢祗受
　　表
　　中书舍人谢上表
　　载笔右坳记事已叨于假宠演纶西掖代言忽冒于真除对金莲炬以増惭佩紫荷囊而不称非天曷戴无地自容【中谢】窃以修饰讨论赞书体重温醇深润典制才难于昭明堂迪惟今日宜有髙文大册以扬伟绩宏休巍巍乎荡荡乎惟尧有成功也浑浑尔灏灏尔下周其必谁乎如臣者吹本滥竽汲惟短绠结绶寖逾于四载滥巾何意于九迁辞宰掾佐儒官蜕簿书之凡质防禁林贰秘府陪文士之英游官僚徒采如春华柱史蔑闻于辰告讵期睿奬更玷亲除六学士三舍人何敢望一时之名胜四三王六五帝若为兼两制之发挥难酬雨露之恩交积渊氷之惧兹盖伏遇皇帝陛下圣神天造刚健日新河西颂天子之明能见万里山东感武夫之听迄济中兴良由号令罔有不臧匪独文章焕焉可述斧藻益彰于圣作网罗顾及于臣愚命服斯皇恩纶有炜臣敢不恪共官次感诵君仁敕经凤阁鸾台献替无裨于大义名列鸡翘豹尾论思合罄于小忠
　　谢御赐诗表
　　臣有常宪递直玉堂帝庸作歌骤颁宝画词林盛事儒藻荣观【中谢】切以内禁申严诸儒儤直八砖晚簉未许倦游三伏早归才容夙退率沿唐世以暨本朝惟昭代之右文于儒臣而假宠凝酥入咏昉常锡于宸章前席兴思亿荷防于圣制至如易简尤遇熈陵彼皆杰然之才宜被焕乎之宠如臣者汲同短绠吹类寒竽自惭操上水之舟每念草归田之赋比由夜直首沐天恩郢醪初设于上方闽茘仍颁于逺物事光前代眷回异时未逾浃日之期重拜非烟之瑞身兼两制滥陪从雍之班运际千龄骤捧横汾之作恩由上出感自中深兹盖伏遇皇帝陛下睿藻日新皇猷天纵虞弦恊奏上同帝舜之乃文汉筑漫歌俯陋髙皇之未学奎画龙鸾之晃天章河汉之昭回若稽淳化之初絶出中兴之后圣谟有炜至徳难名臣捧戴有荣袭藏惟谨写之琬琰所宜续旧制于金坡传之子孙常恐发神光于蔀屋臣无任瞻天望圣激切屏营之至景定五年六月某日朝请大夫试中书舍人兼权直学士院兼同编修国史实録院同修撰兼太子庶子臣某表
　　进和御制诗表
　　恭惟皇帝陛下睿谟濬发圣藻彰施天纵又多能侈龙鸾之妙画帝光饬万物掞河汉之宸章比词臣入直于金坡乃御制亲颁于宝画焜煌圣作黼黻儒流赐龙笺之题淳化初褒于易简揭玉堂之榜绍兴重锡于麟之兹兴起于人文亦对扬于祖武臣谬充鼇禁叨被龙光羞薄技之前陈持庸音而赓载大明委照爝火安敢以呈辉迅霆发声众籁自为之息响退循荒斐弥积兢惭谨恭和成二首上渎圣聪
　　除礼部侍郎谢上表
　　王制禄则赞书久尘内史帝咨能而典礼遽贰秩宗带悸有容衣华已泰感深滋惧恩厚难任【中谢】窃以侍从班穹礼官责重韩愈奏薄技自许文章叔孙召鄙儒不通时变况复愧汉唐之士若为事尧舜之君伏念臣一介羇孤千龄际遇甘泉宫玉堂殿承诏才悭水苍佩进贤冠章身徳薄漫尘两制初乏一长天章下饬于禁林宠过令狐之夜炬海润无裨于储寀讥同公干之春华维鹈不濡瞻乌欲哺舍肉屡贻于颍谷归耕独恋于绵田重污髙绅荐干闲廪迟颁俞防早被恩言孰谓知礼乎既惭绵蕝何以谓文也仍绾丝纶伛躬腰下之黄金面阶前之红药荣名过渥窳器易盈兹盖伏遇皇帝陛下任官惟贤知人则哲惟天明畏必惇典庸礼以代天工作民孚先必发号施令而达民说讵容驽蹇叠冒宠光臣内揆所防长懐未报圣人为礼教式敷降典之邦彛明主可忠言敢愧进思之宸笔
　　进先皇御制宸翰表
　　臣某言臣先于景定五年六月同前学士牟子才恭被烈文仁武安孝皇帝赐臣等御书御制玉堂寓直诗臣等寻于学士院刋刻立石者伏以龙驭神游深抱乌号之痛鼇坡圣作空余凤翥之竒写琬琰以甫成冒冕旒而登进稍纡睿鉴深动孝思【中谢】臣庸谫书生遭逢先帝绳枢瓮牖本非润色之材金马玉堂久玷清华之选频对花砖而影颇同莲炬之分辉维一介臣曷当主眷与他学士皆拜云章圣肆笔以成书帝作歌而赓载翠珉就刻欲刋懿典于金坡仙鼎告成顿隔威顔于玉座袭藏増感捧戴知荣兹盖伏遇皇帝陛下景运当天重华协帝继文之业用彰神藻之发挥见尧于墙允极圣情之追慕恭陈宝轴肃上紫宸供奉当时自负贞元之朝士传夸盛事尚矜淳化之词臣臣无任感天荷圣激切屏营之至所有先帝御书御制诗一轴谨随表上进以闻
　　同知枢密院事兼防政谢上表
　　召节载驰促朝魏阙恩书狎被擢贰机庭恍惊诏綍之新荣躐进筹帷之故步仰瞻天咫俯切氷兢【中谢】伏以国之大事在戎况闗兵本王任旧人共政实倚贤谟茍非其人不在此位伏念臣材惭庸琐运际休明两禁代言有感贞元之朝士六龙御极首登秦府之旧僚而臣甖缶量盈桮棬泽殄三年罹棘已误太行之云飞一旦涂芝又报长安之日近荷圣主记怜于中野徬徨之后感公朝拔擢于穷山寂寞之濵与之琴而使弹未忘切切招以旌而欲往宁独迟迟已稽俟驾之诛更被出纶之宠昔防宥命今副事枢藩臣勉谕于里闾貂使传宣于畿辅玉阶布武方趋紫殿以称觞奎画陟明复践黄扉而预政股肱所寄踵顶莫酬兹盖恭遇皇帝陛下舜哲知人尧仁徧物元祐之开皇极既资彦博之壮猷庆厯之对天章必擢仲淹之宿望英辟丕承于祖武孱儒曷继于前修臣敢不仰戴洪休自鞭驽钝集思广益无能効智于庙谟同寅协恭惟知纯意于国事
　　提举官进上经武要略表
　　于昭皇武续唐雅之献歌有赫神谟轶汉书之辑略吉涓谷旦肃上瑶编【中谢】伏以国家紫盖黄旗上应东南之运金城铁壁外严西北之防彻桑常谨于绸缪汗竹不胜其纪载武有七徳务保大以为先天生五材欲去兵而不可恭惟皇帝陛下干旋坤转日照月临登瀚海铭燕然蚤欲挽尚文之赋采薇歌杕杜永无忘经武之勤诘尔戎兵戒我师旅惟中兴五世之业丕显丕承自淳祐四禩以来且攻且守爪士持弓而御塞元臣授钺以临边北复襄樊南通交广望不撤乎四境筹帷每出于万全马饮江湖坐送佛貍之死兵传风鹤遄驱草付之亡既侈伐功爰修武志混夷駾矣聿昭御侮之良皇王烝哉丕播骏声之烈视诸故府钦乃攸司裁为百巻之奏篇必提其要载缵九年之行事皆聚此书臣等莫补宏纲愿规常徳春秋无义战于二三防以何称帝王有要经斯十一征而无敌
　　谢除观文殿大学士提举临安府洞霄宫表
　　相印上还愧股肱之已隳宸纶中出知体貌之未衰侯藩许避于乡邦书殿仍兼于祠廪恩与天而同大感无地以寄言【中谢】伏念臣猥以谀儒获逢休运旁招俊乂滥陪鸿翼之后尘利见大人亲覩龙飞之盛际粤从初政已躐近班千秋无阀阅功胡为取相公孙有狗马病宜亟避贤惟其未尝施横草之劳是以久而负积薪之困公朝寛大假告频数而并容明主矜存宣问稠重而不已而臣任逾其分福过于灾不胜惟疾之忧终冀乞身而去叠干宸听迄荷天从锡秘殿之穹班予便藩于本郡尚方薰茗以厚其宠御府金币以华其归终然徇伛偻之私展也赋支离之粟恭惟大造絶出常伦兹葢恭遇皇帝陛下仁深善贷徳本好生念其景迫崦嵫尚忧盈满怜其身填沟壑将遂宜休姑无意于荣名俾自侪于旧弼宠绥若此报称谓何臣曷防枯羸仰酬髙厚冢宰掌邦治既蔑效于涓埃华封祝圣人当力勤于香火
　　贺皇帝登宝位表
　　统接千嵗王者无私明照四方大人有继华夷胥恱宇宙一新【中贺】恭惟皇帝陛下神授英竒性钟睿哲圣功养正期于傅不勤而师不烦帝位履中必也天助顺而人助信讴歌有属厯数攸归遵圣父之顾言敬保元子奉太皇之慈训拥佑神孙稽春秋立嫡之文法大易体元之义一人有庆天下为公臣荷朝厚恩忝国旧辅河清海宴共欣圣作之辰山髙日升快覩时平之象




　　钦定四库全书
　　碧梧玩芳集巻二　　　　宋　马廷鸾　撰诏
　　招谕云南土官等诏
　　朕诞膺景命君临万邦声教所通无间逺迩睠此西南之地实我祖宗之民叛贼死可伐敢冒刑章作为弗靖侵掠境土戕害生人悯其狂愚累加招谕本贼执迷负固罔有悛心爰命将而出师以恭行乎天讨指其巢穴取彼渠魁尚虑诸路甸寨土官军民人等或受制于凶徒相搧摇而搆乱原其初志匪出同谋既处危疑遂懐反侧庸申训告俾亟来归诏书到日除死可伐不赦外应有被死可伐胁从诖误之人纳欵出降者并免本罪各安家业原有官者悉复其官能生擒死可伐及杀获其首级者具以名闻优加赏赉陞擢其死可伐族属能生擒杀获本贼者命为本路土官该载不尽事理令总兵官拟议申闻施行于戏咸与惟新式布寛条而示信自求多福勉思后效以图功咨尔逺人体兹至意
　　景定五年十月丁夘诏
　　朕嗣守基图君临区防厯四十一年内揆菲凉罔敢暇逸荷高穹之眷命防列圣之遗休洪济艰难图惟康乂歳事荐登而民生厎定沴气即弭而边尘寖清朕方益勉修攘居懐儆戒积勤爽豫有加无瘳乃至大渐恐不得负扆见羣臣皇太子温文夙着仁孝有闻升储副者五年乆参裁于庶务宜自春宫而嗣服允符至道之旧章可于柩前即皇帝位皇后佐佑朕躬章明坤载可尊为皇太后应军国事务并听皇帝处分尔其式遵成宪诞受多方益奉母仪恪遵慈训皇帝成服三日听政丧纪以日易月羣臣共为寛释勿过摧伤百官入临并随地之宜诸道州府长吏以下三日释服在京禁音乐百日在外一月无禁祀祠嫁娶縁边不用举哀山陵制度务从俭约应中外诸军支赐及其他不在诏中者并听皇帝处分于戏人羡乆生奈盈虚之有数天惟纯佑繄付托之得人更赖股肱之元臣文武列辟交修不逮协赞丕平咨尔羣伦体予至意
　　求言诏
　　朕荷列圣之储休膺先皇之传祚顾惟菲质获缵丕图烛理昧而何以周知羣情更事浅而何以裁成庶务继犹判涣其如多难之未堪不遑康宁永惟万事之有阙肆初临听合广咨询天难忱斯孰为迓续之本民亦劳止孰为绥靖之方上而朕躬之愆违次而朝政之得失外则边陲之利害下而田里之戚休惟言路之宏开为新政之急务用求忠谠期厎敉宁若昔大猷盖有辟门之典闵予小子敢忘谋庙之诗言而可行则匪徒容纳试之既效则宜示宠嘉悉意以陈尔无悼于后害虚心而听朕方伫于嘉谟咨尔多方体予至意
　　赐侍读侍讲説书官诏
　　朕以菲质夙承义方先皇帝贻厥孙谋莫详资善之一记予小子兹迪彛教俾亲博雅之羣儒勉奉遗谟初承大统感畴昔之问安视膳予惟见于墙见于羮矧今日之发政施仁且欲观其志观其行傥非讲学何以绍图王人求多闻必精研于古训天下治在道宜深究于理源惟对贤士大夫之时常多则于古先帝王之道有得由尧舜禹汤而汲汲犹恐失之论唐虞仁圣以防防我自乐此肆因初服首辟经帷既登进于旧游且旁延于时望惟端平亲政读衍义之成书惟景祐盛时陈正説之丕训稽累朝谟烈之懿暨七篇仁义之陈六经之道与同归百世俟圣而不惑自求自趣开予以厌饫优柔所知所行迪我于高明光大鋭期磋切周广缉熙庶君德之日强则治功之益进予其自勉尔尚交修
　　赐先朝故老大臣诏
　　朕纂承先帝之丕图注想朝廷之故老天下大器念付托之惟艰旧德元方咨诹之是急睠言勋辅式燕殊庭曩属时艰屡膺事柄入则谋谟廊庙出则控驭边陲中国四夷每想闻其风采元侯宿将尝禀听其指呼岂惟朝廷之周知葢亦帷筹之熟讲凡修攘之大政有老成之逺谋惟天全付予有家欲恢先绪乃心罔不在王室宜罄忠猷
　　奬谕李庭芝诏
　　王公设险以守封疆哲夫成城是资智策睠言淮左有若滁阳自五代之际迄百年以来虽人民城郭之或非尚陵阿泉池之不改艺祖肇基王迹所纪戎功先皇敷遗后人欲固吾国有嘉阃制能体庙谟百堵皆兴不愆于素五月而毕迄溃于成比峻壑之慿陵望崇墉而却走周平玁狁必先朔方之城唐备西陲允借临泾之筑本元戎之硕画暨羣下以同心伻图具谂于成劳亟诏用申于奬叹昔先王受命既复宏规于前人图功益恢逺略
　　奬谕御前诸军都统制利州路安抚使知兴元府吴拱诏
　　省四川宣抚司奏卿发卒助修兴元府渠堰宣力最多嵗有丰凶在天时而难必地无肥瘠顾人力之何如惟水利之能修则金穰之可望乃眷西南之境昔称下上之田繄尔先臣暨而叔父皆以继武整军之暇不忘务农重谷之心卿既践世官仍遵家法率万兵而省徭役缮六堰而固隄防穿郑白之渠在今奚愧通褒斜之漕异彼徒劳阅奏载嘉注懐弥厚
　　奬谕安南国太国王陈日煚诏
　　国永存而及裔尝申带砺之盟父教忠以事君益谨梯航之贡睠言外屏夙奉中朝伯成之辞诸侯视如脱屣龙頟之随父爵荷乃析薪有嘉高蹈之风爰锡褒崇之典无替厥服荐览囊封不懈益防复来琛献盖修方之再至知慕义之一忱予懐慎德之规不寳逺物尔有成享之节敬识多仪兹下玺书特颁金币永惟恭顺益用叹嗟
　　又奨谕安南国太国王陈日煚诏
　　藩服输忱家庭授政言惟作命尝进爵以示褒史不絶书乃修方之弥谨用循赐式以示恩徽
　　奬谕安南国王陈威晃诏
　　朕修和有夏惠顾南邦开国承家美肯播肯堂之绩尊君亲上嘉来王来享之仪比锡命于节旄俾绍封于茅土邈是鲸波之逈隔曷为象译之再勤式彰拱极之忱诞致充庭之贡载循恭顺良用叹嘉惟时成周葢未遑于飨质迪我髙后亦酌取于献程颁金币以言还锡玺书而用劝柔逺能迩朕益广于绥懐资父事君尔弥坚于忠孝
　　赐皇叔太师武康军节度使判大宗正事嗣荣王辞免以充山陵礼仪使照典故兼中书令加食封恩命不允诏
　　丕惟叔父祗事先皇卜逺有期慎终为大追念同生之爱恪奉钦仪协酬罔极之恩用端使范宣勤备至已事而竣爰议疏荣可轻论报防致东朝之命进兼中令之尊葢国朝登拜于亲贤在今日讲行于典故阜陵秀邸之后未举彛章祥符天禧以前率多故事顾如谦志乃控防词父党无容敢仰勤于冲逊母命惟谨愿俯鉴于恳忱所辞宜不允
　　赐太傅右丞相兼枢密使魏国公贾似道辞免以理宗皇帝祔庙已毕照典故转官恩命不允诏
　　祗奉真游妥灵清庙神鴹安坐对越在天孝思永言涕零如雨昔勤办防今相肃雝维昭考不显亦临在冲人无德不报涣汗其号方隆维石之瞻谦尊而光洊览循墙之疏曷烦重请只恨难酬所辞宜不允
　　赐贾似道辞免兼监修国史日厯提举编修玉牒提举国史实録院提举编修经武要畧不允诏
　　位冢宰正百官载图宅揆总羣书奏七畧乃属提纲无废前劳迄成钜典矧予初服祗遹先皇食见于羮坐见于墙尽循尧道大书之策小书之简丕显文谟必有房乔领史务以监修必有魏相奉故事而条奏于以举宏纲而撮机要于以扬鸿烈而章缉熙作唐一经第付诸儒之润色建周六典备烦上相之持衡亟赖综裁毋勤谦逊所辞宜不允
　　叶梦鼎辞免签书枢宻院事不允诏
　　明堂宣皇风曷厎受厘之盛斗枢经天縡允由基命之严爰自佥同俾专賛贰卿谋犹廊庙宻勿枢机绥我思成极天地神明之察相予肆祀殚臣邻陪辅之勤遹观厥成乃进厥位是特唯阿之相告亦何辞受之足云民宇攸宁边兵尚宿既尽我将之飨益恢常武之规其蠲防章以承眷意所辞宜不允
　　赐银青光禄大夫叶梦鼎辞免除资政殿学士知庆元府沿海制置使恩命不允诏
　　初就穆陵促还近辅昔者辞以疾不能造朝今予祗命公爰分居里睠言古鄮实迩天台有鸡犬之闻地无改辟靡鲸鲵之戮海不扬波公辅偃藩京师防福何其濡滞方复恳辞殊咈眷懐未悉雅志防且归矣无牵松菊之犹存卧而治之迄镇沧波之浩荡式遵眷意用展明谟所辞宜不允
　　赐银青光禄大夫参知政事叶梦鼎上劄子乞朝假访医不允诏
　　园陵祗役政地宣勤执锸九飏既毕送终之事回车再宿遽腾引疾之章得非犯毕陌之埃尘抑或冐征途之风露防言近止庶可序情闵劳企予望之犹兾陈力就列如云与告则匪欲闻寅奉皇舆将反虞而祔于庙载瞻行阙必无归而造于朝所请宜不允
　　谢方叔辞职不允诏
　　朕嗣先人宅丕后兹庙谟之云初惟大臣虑四方在里居而何间睠言旧弼光辅慈皇厯算周思尝赞万几之务超览渊识洞明庶事之源昉此听临用申咨宪安石之志虽不渝于东山子牟之心岂遽忘于魏阙毋云谢事不我告猷所辞宜不允
　　杨栋辞免同知枢宻院事兼权参知政事不允诏
　　朕迪遵彛典寅祀总章天日清明岂朕德致感通之效夙夜宥宻伊臣邻殚寅亮之功晋翊鸿枢仍参大政匪直酬庸于使范葢将加重于本兵安事防章厯陈归志履信思顺朕方克享于帝心恶满好谦卿乃欲循于天道岂熙事之告备忘逺猷之是经文武兼资式徯万邦之宪君臣相勑盍图千载之安所辞宜不允
　　杨栋辞免进书转官不允诏
　　朕临政愿治惟日有万防而必勤立武足兵岂天生五材而能去是以信史有表年之记善经存辑畧之文诒厥子孙布在方策以卿耆彦为朕提纲虽资儒馆之编摩实赖政涂之举要作今上本纪固将藏名山而副京师佐周室中兴良已嘉车攻而采吉日遂差谷旦迄奏华编使范肃而仪罔愆钜典成而文足证稽唐虞盛际无慙上古之书得齐鲁大臣有异叔孙之礼其膺显秩靡事防章所辞宜不允
　　洪勲辞免权兵部尚书恩命不允诏
　　朕念尔先人助予初政贽陈兵事老谋若蓍之明轼长禁林英词如河汉之丽人鉴之亡逺矣家笏之在依然惟我有臣克庸济美卿懿文承考风烈践猷升堂而闻正音获聆雅颂入国而望乔木尚有典刑比自闽陬再还禁路荐班掌武仍直摛文乆此佩囊晋之曳履周官大司马之政无竞维人端平小元祐之风不显亦世益肩逺畧奚事防章所请宜不允
　　洪勲乞祠不允诏
　　朕惟端平亲政之初庶防元祐得人之盛繄尔显考日陈嘉谟尝叹魏征之遽亡殊喜臧孙之有后于是卿以渊源之学仍擢科级以典丽之笔嗣掌丝纶岂惟克家端且华国而况入从出藩而践乆表夷里粹而望实孚星履纳言厦毡劝诵甫借多闻之益曷兴厌直之思遽览来章未悉雅志尔念先人之绪业既践世官朕于更化之忠贤每懐旧德勉安厥位益告尔猷所请宜不允
　　包恢免除权刑部尚书恩命不允诏
　　朕元旦眂朝思皇多士发德音下明诏方于俊乂以旁招无老成有典刑何况耆英之在服卿侍言帝幕帅属春官虽屡请致为臣而归每申以不得谢之诏载稽仁祖之世有若臣拯其人絶故人干请之书见称峭直杖京府受赇之吏犹谓平寛卿之云为岂其苗裔渊源所渐逺矣风采殆且过之昔贰仪曹儒者守礼今长宪部哲人惟刑臯陶克明孰谓理官非三后之列苏公式敬能使周家绵八百之基往布好生之仁体吾春朝之命尚何以逊为所辞宜不允
　　赐少保观文殿大学士充醴泉观使冀国公赵葵上表辞免乞致仕不允诏
　　朕惟继体守文之君必询黄髪而咨故实年耆德明之佐虽无壮事而有老谋卿出入三朝仪刑列辟师尚父九十而秉钺张昭所以见屈于吴人卫武公百年而作箴申公所以受责于楚相方将任事未始引年矧今极衣绣之荣奚必羡悬车之乐若不得谢具在礼经克壮其猷无惭诗雅宜蠲防疏式体眷懐所请宜不允赐少傅观文殿大学士充醴泉观使冀国公赵葵乞守本官致仕不允诏
　　卿早擅威名晚推肃乂年耆德卲方升亚傅之聨名遂功成欲致大夫之事载披来疏具谂高风顾方雍容燕居自乐午桥之钟鼓何必慷慨陈谊欲挂神武之衣冠咨宪方勤恳情难徇所请宜不允
　　牟子才辞免兼给事中不允诏
　　朕顾瞻献纳之臣绰着老成之望学士大手笔甫用旧人儒者给事中复出新命以卿蚤持刚直夙鬯忠嘉平居恂恂在严徐之列临事蹇蹇有袁李之风纪纲之司封驳攸赖予违汝弼宜无惮于涂归朕心乃知葢乐闻于纠正奚逊厥职尚勉乃猷所辞宜不允
　　牟子才辞免除礼部尚书不允诏
　　祀明堂宣皇风属严大礼刺六经作王制允属耆儒时命有申乃进其等卿以华皓再仪禁涂措之乎严徐侍从之间魁然有齐鲁大臣之望齐明盛服正立执绥卿无媿供王祈永命之忱朕庶几吁俊尊上帝之意然则太常伯之陟何事正考父之共徃哉汝谐朕命不易所辞宜不允
　　王爚辞免召赴不允诏
　　朕当元日防汉京之朝感昔人发晋樽之意兴懐硕望近隔涛江爰出特招起之泉石正徯贾生之前席忽闻考父之循墙王言出如纶令弗惟反君命不俟驾礼有宜然盍归乎来遐不谓矣所辞宜不允
　　吕文德辞免宁武保康军节度使仍旧职恩命不允诏
　　惟我国家之典防崇将帅之勲出爵酬劳无越六旄之贵有功进律尤隆双节之荣肆考绍兴厥有成宪岁序再迁勤劳备至光世所以被优恩连摧巨敌继上殊勲呉玠所以承异宠卿以古名将之畧为吾良边陲之臣荆楚为西门式倚金城之固岷峨横太白重清玉垒之昏懋尔多庸华之兼镇兹为旷典宜体至懐暨览奏陈尚形逊避上书不自伐卿诚高汉将之风出令必惟行朕则有周官之制所乞宜不允
　　朱熠乞归田里不允诏
　　朕调牧守将令润九里以及京师卿为迩臣盖尝间两社而辅公室维今吴郡视古右扶起为股肱之良任我蕃宣之寄昔羣鸿集泽未免由已之饥今九扈登场可以与民同乐得非政平讼理所以时和岁丰不絿不竞而宜人则予以怿何嫌何疑而谢病匪我攸闻为民少留姑徇颍川愿借之志勿药有喜无起彭泽赋归之懐有不如章难乎从欲所请宜不允
　　江万里再辞免除资政不允诏
　　朕畀矜闽部适困民囏申锡重臣俾仍牧守岂直少旌于治理葢将嗣课于康功荐览来章力辞成涣大夫求牧何乃欲反诸人欤赤子阻饥忍不得乳其母也宜承初诏毋事再陈
　　林存辞免知潭州湖南安抚使恩命不允诏
　　南楚上游星沙重地一襦五袴所贵选侯大纛髙牙尤严置帅以卿词华哲匠政路旧人粤予觧瑟而更张屡俾剖符而出守纡东嘉之绂既留召舍之咏思辞建安之麾难凂魏藩之息偃起之衡泌镇我湖湘虽园林胜事钟鼓清时尔何心于岳牧然庭户令行湖山民乐吾重倚于翰维宜蠲防章亟承眷意所辞宜不允
　　李庭芝乞亟俾追服不允诏
　　中国之势无竞维人人臣之义无以有已念卿往年之受任葢沿古谊以夺情护两道之风寒厎四郊之日靖蕃宣是力眷倚方深夫既以义断恩则必谨终如始政使冠衣毕制曷纾三年过隙之余哀宁如樽俎折冲可立千古不磨之伟绩勉就明扬之孝将酬敌忾之庸所请宜不允
　　姚希得乞归不允诏
　　卿二年制阃一意公家知无不为迨天之未隂雨事乃有备如人之防风寒式资允文允武之才兼任足食足兵之寄师屯聨络天堑尊安有穑人之成功无疆吏之来告眷懐绩用良所叹嘉胡为抗章遽欲觧组念河氷之未合正吾先时预防之秋俾江水兮安流岂卿计考求去之日无怠尔事勉为朕留所请宜不允
　　马光祖辞免除沿江制置大使兼江东安抚知建康府行宫留守不允诏
　　惟今江阃内防留都每辍将相大臣往任保厘重寄卿硕肤厚徳典刑宿儒其威名荐着于镇临其恵泽素覃于牧守兹谋元帅无逾老臣昔黄覇颍川前后八年而愈治郭伋并部儿童数百以来迎成命既颁俾民大悦人惟求旧初何疑于重临事不辞难亦胡为而多逊所请宜不允
　　高达乞祠不允诏
　　朕思固封陲责成帅守重湖之北正倚中权夷陵以西复资逺畧是乃安边立功名之地未当阖门养威重之时遽谂祈闲讵容从请太白出高敢战者吉况属盛秋匈奴未灭何以家为益肩壮志
　　赐皇太子生日诏
　　阳居大夏允属嘉辰震为长男欣逢初度承邦家之积庆绵宗社之丕基日就月将温文以怿星晖海润纯嘏尔常兹爰举于彛章乃诞颁于赐式祗膺兹眷用届寿祺
　　赐皇弟生日诏
　　少皥帝之仲秋时登穑寳孟侯弟之初度庆辑杕华位极师垣势隆宗翰式相好矣肆颁台餽之彛礼亦宜之用致门弧之喜永绥寿嘏庸对眷懐
　　赐叶梦鼎生日诏
　　月维建戌时属生申弧矢以射四方有华在户帷幄之策千里宻借前筹往续修龄是颁彛式体貌有加于近辅载锡之光精神宜折于遐冲俾耆而艾
　　又赐叶梦鼎生日诏
　　月纪肃霜近金行之弭节星垂大参玉铉以赞元庆属门弧宠加台餽式燕且喜其茂对于眷懐俾夀而昌以共扶于昌运










　　钦定四库全书
　　碧梧玩芳集巻三　　　　宋　马廷鸾　撰赦文
　　皇帝登寳位赦文首尾词
　　门下帝王统羣生实任抚绥之寄春秋正五始况承付托之初仰惟先皇丕昭前烈继序十有三圣光绍宁宗享国四十一年逺防仁祖视民若保事帝如临以江海之量优容羣言以雨露之恩渗漉九有时和屡格敌难坐消日引月长乆于其道蚤朝晏罢遹求厥宁圣躬莫惮于焦劳冲候遂愆于节适兴言菲质恭侍宸庭觧带靡遑所期日间抱弓何及讵意天摧惊闻慿几之言俾奉缵图之重恪承慈极勤抚多方创钜痛深且嬛嬛而在疚投艰遗大尤栗栗以弗胜惟天地之徳好生惟祖宗以仁立国矧属君临之初政式循覃沛之旧章可大赦天下于戏天付有家传在予必稽谋而疾敬徳父有天下归于子惟永念而弗弃基庶能慰六军万姓之同心于以答中国四夷之望治尚赖忠贤硕辅文武具僚协济康功共扶休运布告中外咸使闻知
　　徳音
　　烈文仁武圣明安孝皇帝祔庙徳音
　　门下朕永言孝思以当大事于乎皇考维继序之不忘瞻彼昊天欲酬恩而罔极丧饰三年之纪葬遵七月之彛龟筮告期龙防即路天维显相胥江之波涛不兴民靡告劳防稽之人徒毕集甫临真域式迄羡封八翣五重必诚必信千秋万嵗既固既安吉仗廻虞新宫登祔嗟嬛嬛在疚之日赖蹇蹇匪躬之臣三公在朝力请廞仪之办护百官承事咸遵命戒之驱驰念虽循俭约之训言顾宁免绎骚之烦费菆涂载启京师同陟岵之悲窀穸孔严近辅奉因山之役输勤惟谨趋事敢稽井赋缧囚悉从寛宥岳只渎祀咸与封崇亟敷汤网之寛少慰尧墙之见时为旧典匪我私恩于戏唐宗近桥陵未忘孝敬汉帝魂思沛邑尚议复除知予仰体于遗仁咨尔具敷于徳意
　　制
　　皇太子妃全氏立为皇后制
　　门下王位在徳元所以接千岁之统后职听内治所以形四方之风朕肇总乾纲仪图坤载文王为世子问安尝共至于寝门太姒嗣徽音思媚益仰承于京室禀奉慈闱之命延登中壸之贤涓选刚辰诞扬涣号某氏冲嘉而淑茂懿敏而静专居勤图史之遵动中环佩之节仰惟圣父谨择储妃兴懐慈宪之家我之所自出爰得元良之配因不失其亲袆褕粲入觐之仪衿帨盛来宾之礼天作之合人无间言而能谦毖自将柔恭有恪寒温亲防甘之适夙夜期儆戒之成汉观锡名钟在太孙之爱唐宫临澡増益慈皇之欢朕丕绍帝图敬敷民则怡怡愉愉而奉太后兹惟即阼之初雝雝肃肃而惠宗公端属御家之始矧明扬于亲训仍申谕于躬谓子事母妇事姑既无违礼男正外女正内当举上仪加重翟以玉笄范盘螭而金玺式遵隆指茂建鸿名于戏朕承长乐之顔后则佐馂于东内朕奉清庙之祀后则亲蚕于北郊关睢有正始之基葛覃为节用之本顺隂阳之义则家理侔天地之行则物宜胥示化原永绥福履可
　　与芮特授中书令制
　　门下朕丕惟叔父追仰先皇兄弟孔懐素笃同生之爱礼仪既备茂宣徃送之勤穆陵届竣事之期慈极促报功之典欲酬使范宜峻朝章襄徳第劳邦彛未之有改先意承志亲命不得而违式隆专席之荣具谂垂绅之听具官某躬全明徳地极茂亲一体先朝符开元羽翼之颂示仪宗室陶周南信厚之风藩卫尊强磐维巩固迪维冲子克绍庆基文帝应大横初协缵图之兆元王为季父实依秉徳之陪瞻望轩台肇营禹防永言孝思孝思维则何胜陟岵之悲因心则友则友其兄恪赴在原之急念昔欢承于棣蕚乃今怆奉于菆涂反也如疑遽不陵节龙輴凤翣初就因山之形玉座黄陵载迄羡封之役其仪不忒而哀有余若稽秀邸之亲贤克奉阜陵之襄事尝以紫防令之重兼为大父行之华盖虽天下之达尊勿替先王之敬典増隆岩石申衍圭畬惟三省长官之罕除盖中兴百年而再见夙称华重允极褒崇于戏同姓之国五十三周尊康叔中书之考二十四唐重汾阳邦家有荣古今鲜俪愿膺茂渥永介繁禧可与芮特授武康宁江军节度使依前太师判大宗正事嗣荣王加食邑实封制
　　门下朕初绍丕图恪遵慈训棠棣孔懐之爱仰体先皇行苇内睦之仁孰加叔父摭绍熙一时之令典有宪靖双节之殊褒友则因心昔未酬于素志言犹在耳今爰属于躬如对咫顔用孚羣听具官某晖聫皇极徳重宗磐元王帝弟之最尊多阅义理河间宗室之大雅独备温仁厚叙亲贤时维昭考耸民瞻之赫赫莫重建旄训公族之振振有华袭爵式相好矣礼亦宜之粤予宅恤之初追感尽伦之义求而弗得望而弗至恶乎用情敬其所尊爱其所亲庶几达孝况承治命具有旧章是用端防防辰扬庭涣号衮衣赤舄仍冠公槐夀甲雕戈加崇将钺旧组不移于洋水新麾増焕于云安顺考邦彛三公进兼两镇特优宗老累朝曽不数人并衍爰田申陪真食敢云驭贵惟以笃亲于戏稽汉制之兼郡连城用彰殊礼慨唐宗之大衾长枕能不怆懐式介蕃厘以绥茂渥可
　　赐告口宣
　　有勑统绍先皇恪承遗训行尊叔父式茂殊褒兼两镇以升华肃羣工而诞告对扬前烈祗服明缗
　　与怿特授保宁军节度使制
　　门下朕丕承圣绪厚睦天枝封同姓以旂式严周典建诸王为辅益广汉恩眷言秀邸之宗英上系昌陵之祚嗣仁先笃近爱必惟亲况资厯之既深孰褒扬之可后登于斋钺涣以明纶具官某徳度粹夷才猷肤敏髙阳苗裔纷其有此修能河间诗书卓尔近乎大雅顷繇帝胄服在官聫立朝推中垒之简防事上极汝阳之谨洁黟水之民康乂浙河之使光华已跻郎秩之荣斯陟戎班之峻留朝列邸又阅再朞朕鉴在角弓庇懐葛藟厥有彛宪以旌九族之亲岂无他人难比诸姬之近特加异数固匪私恩是用辍自承流宠之植屏十连为帅超居上将之元百世不迁永毖大宗之祀优游寿馆衍拓真畬于戏人道尊祖故敬宗天道好谦而恶满亲之欲贵有如尔祖宪靖之贤高而不危尚服先朝淳熙之训肃聴朕教追孝文人可
　　贾似道依前太傅右丞相兼枢宻使加食邑制
　　门下朕祗遹宁考率由旧章惟王发政施仁续周家忠厚之脉命相布徳和令辑汉书寛大之文董时官修繄我宰辅裁成义类等百世莫之能违谦避恩徽以三公不易其介肆陪井赋敷锡涣纶具官某宏材周事物之几微粹学洞古今之源委读书不读律欲致君于尧舜之隆治法与治人常慨世于周秦之敝以勤劳穆天縡以公恕秉国钧四方既平念昔抢攘而非甚有纪百度维正及今闲暇而屡省乃成禁罔阔则宁漏于吞舟经制定则靡容于亡楫谓鱼丽法度缺矣不几小雅之尽隳若行苇福禄成焉盖本我家之世积信令皎如日月寛条沛若江河上纪先朝式至今日乃光烈考圣谟洋而嘉言彰予临兆民厯年多而施泽乆前为律后为令小作纪大作纲洽民心而不犯有司式显有虞氏好生之徳宣主恩而建立明制是资仲山甫将明之材总齐悉上于羣书褒赏宜申于絶席一成而不变既昭昭象魏之垂三命兹益共顾恳恳师垣之避凛莫逾于素守姑申衍于真畬庶防表大臣兴谦崇逊之风可以厉人心立经陈纪之外于戏六典之建为民极尔尚式时周公一夫不获曰予辜时则有若伊尹勉摅素学俪美古人翳我宗工奚烦多训可
　　口宣
　　卿寅亮天工综裁邦宪维师避宠姑曲徇于一谦成涣疏恩兹申陪于多井祗承茂眷永翊丕基
　　同知枢宻院事叶梦鼎除参知政事制
　　朕以眇质初绍鸿基天全付有家孰堪多难王图任共政无若旧人乆协赞于机筹宜晋陪于宰籍式彰枋用乃播纶言具官某识洞万防道该众妙简知圣考贻厥燕谋初建储闱训于旧学属抱遗弓之痛具宣奉瑁之勤佐佑冲人罔负先皇之顾托镇定大事欲绍前哲之声猷终仰丕成以光初政稽用师言之锡聿参台路之元永建乃家借垣墉之保以辅台徳资羽翼之良朝有老成国其康乂噫尧在万世孰能慰羮墙之思舜钦四隣其必赖股肱之助顾惟宿望奚徯多辞可
　　签书枢宻院事姚希得除同知兼参政制
　　朕未有艾率昭考以继犹王用丕钦图旧人而共政晋贰三军五兵之本并参一日万防之繁乃播纶言式彰枋用具官某徳全方大望着颙卬参帷幄之谋先帝早加于大用伟衣冠之侍冲人尚及于从游怅杞国之悲摧悼周家之降割敬保元子克酬济之言敷求哲人不负维艰之托迪惟初服式仰丕成边尚宿师朝方莅政彻彼桑土孰先事以绸缪莫予荓蜂畴后患之惩毖宜资贤老周缉化几臣人显哉必嘉谋嘉猷之入告孺子王矣惟立政立事以自今可
　　太常少卿汤汉特授起居郎兼职仍旧制
　　朕初承基绪渇想典刑戏言出于思立之史佚旧学遯于野显乃甘盘具官某造诣宏深操守纯固慷慨望古志独得于幽寻博雅通今道固期于兼善昔予防学夙得良师首陪翊善之讲明继簉承华而卫翼起商芝之隠乆矣从游却齐蒿之邪引之当道兹予临莅迟汝归来动则左史书必纂言于玉陛学为王者事尚卒业于金华细听嘉猷以裨初政可
　　守太府卿兼国史史季温特授起居郎制
　　朕光履基图乐亲耆艾武帝问治道蒲轮甫起于申公成王无戏言桐叶岂书于史佚登而鸿硕立我螭阶具官某蚤以蜀珍见推国器越在外服既茂着于嘉庸立乎本朝亦峻登于显序山林独往松栢后雕粤予纂绍之新还尔班行之旧可使耆老大夫之乆次实为典刑宿士之超迁天子有史官宻赖绳愆而纠缪春秋书大事庶防广记而备言毋惮直前是为报上可
　　朝请郎守御史朱貔孙特授右谏议大夫制
　　朕纂绍基图恢张言路采苏轼封章之语以厉宪臣有阳城伏閤之风斯为谏长甫颁亲笔亟下除书具官某正论回天忠气贯日粤受知于穆考俾重列于紧官诘当道之豺台纲甚耸灌托社之鼠宫省为清本圣主之可为忠言亦直臣之不畏强御昉新临听式广咨询辟门达聪方导人而使谏明目张胆岂有责而不言惟谏省虚常侍以弗除故上坡自杂端而径陟内箴王阙外儆官邪尔乃慎则有嘉谋其惟入告予其惩而毖后患无使拚飞可
　　朱应元除右正言兼侍讲制
　　法筵第一义已高攀槛之风诤臣有七人亟晋伏蒲之选允为异擢匪直序迁尔笃实恢闳刚方沉毅对仗蚤闻于独击时论翕归乘骢更喜于重来风棱愈劲奚独乌台之振职径从骑省以升班输禁闼之忠有猷则告侍细毡之讲非道不陈汝宜戒于面从朕方引以自近事圣君者无谏奚取荀卿之言惟大人能格非盍体孟轲之训愈増谅节益简清衷可
　　梁椿选除右正言兼侍讲制
　　察事行马外蚤闻对仗之弹拜疏延英门耸观伏閤之诤葢欲措朕躬无过之地是必资天下敢言之人以尔秉心端夷植学醇正昔褰裳以去良由魑魅啸凶之时迨峩冠而来竟行獬豸触邪之事首除贪浊务戢奸回不为御史必为谏官葢酬夙望今之小坡古之遗补匪直序迁仍晋侍于细毡靡惮攀于折槛名将留逺职在格非今得正人岂待着诤臣之论后有良史当续书谏苑之篇可















　　钦定四库全书
　　碧梧玩芳集巻四　　　　宋　马廷鸾　撰制
　　留梦炎除吏部右侍郎兼职仍旧制
　　朕畴咨魁望综叙右铨王者必有史官久付春秋之笔削天官其贰小宰爰资朝夕之论思具官某方厚凝猷中和植性洛阳之条政事诸老生未能言颍川之对天人子大夫褎为首直声夙飏于表着嘉绩茂鬯于节麾韩琦于职事甚勤可占逺器王旦谓荣进素定岂有竞心蹈九闗之虎以逢尤翔千仞之鳯而高举暨解而号召复辔以驱驰贲然来思亦集爰止朕所亲擢蚤已冠臯伊之徒汝独徐趋亦合簉严吾之列并演西垣之纶綍仍陪东禁之衣冠噫吏奸如山以一切之法而舞弊官曹积水惟三班之地为滞材借汝清勤副予简防可
　　殿中侍御史兼侍讲陈宗礼特授权吏部侍郎兼国子祭酒制
　　朕招徕正人措施初政知无不言言无不尽大明风宪之纪纲徳钧以才才钧以劳径付天官之衡尺少旌节弥企嘉猷具官某澄之益清澹如自守访予落止欲闻徃行前言国有人焉是在法家拂士奏书如湍水之赴壑重朝若猛兽之在山嘉其不阿引以自近人物各为目山涛雅善于题才学者必有师韩愈深宜于祭酒密勿燕闲之侍从容鸿硕之咨噫禁路献纳论思况亲广厦贤闗兴礼崇化又播新畬勉汝交修对予妙简可
　　赵与可除金部员外郎制
　　国家钱谷出入典以民曹财货本末源流详于珍部与其用新进之才而试以烦剧孰若酬已试之效而还之班聨尔绰着才能夙称宗隽更尝既熟足以知天下之利源明敏而通庶几合古人之心计涣予新渥畀尔旧官其检括于簿书以参裁于舆赋深图国计益厚民生朕惟节用爱人则百姓孰与不足尔念生财有道以庶邦惟正之供可
　　起居郎兼权工部侍郎兼国史兼侍讲李伯玉特授权礼部侍郎兼职如故制
　　朕嗣承圣绪擢拜从臣左史记言感先帝御朝之旧秩宗典礼际冲人嗣服之初用播丝纶以华笔槖具官某风猷端亮学问宏深以大对起诸生亚端平抡魁之选以谠论先众俊軰元祐人物之英收膏反液而德誉愈隆明目张胆而直节故在昔承华之讲学多所发明今迩英之亲儒尤资启沃已摄承于事典其进贰于仪曹资夙夜寅清之贤在朝夕论思之地公卿幸得遭遇式伫建明丈夫何以假为倚需真拜有猷则告维乃之休可
　　文天祥除尚书礼部员外郎制
　　吾甚遴郎选尤重儒科倘以抡魁为表郎其庶矣乎尔藻思清新词华敏茂荣进素定匪徒诧于高名慷慨敢言盖已观其初节擢从郡最登之郎闱夫立乎人之本朝而培养器业以答扬光宠者必有在矣岂直百日掌纶言十年至两制之谓乎大车以载务积厥中朱绂方来以艾尔后可
　　太中大夫兵部尚书兼直学士院兼修玉牒官兼侍读洪勲特授通议大夫依前职制
　　镂白玉之牒迄奏钜编易黄门之阶式跻显秩宜有扬纶之宠以増曳履之荣具官某学深孔孟之渊源词掞卿云之河汉尚书践台斗峻居古纳言之官国朝盛文章独擅大手笔之作有三长誉成一家言予懐帝籍之登闳尔率儒绅而纂辑大事书之防遹观厥成众美效之君焕焉可述序进其等式遵乃彛噫伟绩编诗书视六经而无媿大夫掌论议增一秩以何辞既好爵之尔縻尚嘉猷之我告可
　　姚希得除兵部尚书兼侍读制
　　嘉元戎十乘之绩自镐来归正司马九伐之权于周受命非时隽望曷副佥俞具官某机猷硕肤风槩方整儒宗堂堂不桡尚于中行介臣休休有容可以大受繄汝入从出藩之久助予内修外攘之防平淮而韩愈在行迄奏鹅池之防表海而吕望赐履载澄鲸浸之波辍尔论思付之居守两都相望坐厎江淮之晏清三年而归宜副公卿之选表列在五兵之长还其八座之尊仍侍经帷有华从槖噫必求诸道其惟讲毡上之唐虞谁能去兵孰若咨禁中之颇牧有猷告后无竞维人可起居郎兼权中书舍人兼国史兼侍讲汤汉特授权兵部侍郎兼职依旧制
　　甘盘商之旧学肯从河亳以来归祈父周之夏官无使爪牙之转恤有华笔槖用播丝纶具官某奥学造微雅懐经逺如玉在佩动之斯和惟木从绳粹然出正蚤逢昭考俾迪冲人粤予初绍于鸿图迟汝来仪于螭陛心乎爱矣具闻药石之箴言时而飏之耸听厦毡之劝诵辍班记注晋列论思岂惟贰司马掌政之聨良欲展近臣尽规之益外振修攘之务内殚献纳之忠五材民用之敢忘经武一正国定矣是在格非罄汝嘉猷对予妙简可
　　李芾除尚书兵部员外郎制
　　维我孝宗甚遴郎选非歴守刺不在选除然必以居官久治行高者为之朕之初政仰法淳熈其于用人宜守成宪以尔识高才闳资凝履劲践既久绩用有闻司臬京畿擢置朝序文昌诸曹皆望郎而佐兵尤为名部其賛尔长以修我戎稽名数于有司整规模于暇日尔之任也尚徃钦哉可
　　陈宗礼除殿中侍御史兼侍讲制
　　朕惟言路之重轻实闗初政之得失予惩后患无为荓蜂而允桃虫国有忠臣斯若猛兽之衞藜藿既膺妙选用答佥谐尔蚤列英寖高时望夙推鲠直见谓朝阳之鸣中困挤排不改岁寒之节迪惟先帝嘉奨直臣昔召对席前思贾生久矣今宜居禁闼如汲黯近之其执法于殿中复横经于毡上以裨帝学以纠官邪増予初服之光展尔平生之素翔而后集宜亟副于钦翘言之必行固无难于听纳可
　　朱貔孙除侍御史制
　　朕恢洪至道察纳雅言王多吉人所重法家拂士汝长御史实贰大夫中丞属方执法于殿庭爰俾提纲于台院具官某学探元本体涵中和气貌则威鳯祥麟节守则严霜烈日义方对仗连叱去凶最为有功唐介乘驿重来言事益无所避兹峻跻于横榻仍密侍于细毡无服防搜慝之能容有谠论嘉谟而入告台纲丕振国势愈尊噫毋云天下本无事之秋是乃明主纳忠言之日他山之石可攻玉惟仁义足以沃心当道之豺不问貍使奸邪为之落胆邦其时乂汝永有辞可
　　新除秘阁修撰洪天锡特授侍御史制
　　朕以眇躬丕膺大统元祐嗣服用刘摰居台端隆兴初年擢十朋长御史爰考两朝之成宪特招先帝之直臣具官某学问渊深风采凝峻秋霜始击尝励志于鹰鹯岁寒后凋不改柯于松栢迪惟烈考嘉奬端良外咨礼乐之光华内典图书之清重翔而后集盍归乎来肆朕纂承首加号召惟初政之得失闗言路之重轻今无大夫中丞合峻跻于横榻古有法家拂士宜密侍于细毡君德缉熙朝纲肃穆唐介论事益无避于重来苏轼陈言兾有闻于入侍增而亮节对我宠光可
　　饶应龙除监察御史制
　　朕兴起治功恢张言路惟纪纲振饬莫严六察之司必中外践斯妙一时之选宜求望以副亲除尔圭璧粹温笙镛纯绎登畿结绶端人正士之雍容服岭分麾小国寡民之绥抚比酬郡最擢掾枢庭与其笔经武之编摩庶有裨于庙筭孰若冠惠文而弹治以正大于台纲噫明主可为忠言天下岂曰无事召从逺外既非呈身识靣之流茂罄忠嘉无愧明目张胆之地伫听皂囊之剀切益留青史之芬芳可
　　试礼部尚书兼直学士院兼给事中兼修史牟子才特授翰林学士知制诰兼职依旧制
　　朕追懐先帝优宠词臣宸翰作歌冠中兴之盛典銮坡访事参暮召之前防兹予履帝位之初进尔登禁林之长疏纶已试正席久虚具官某素履珪璋正声韶濩考四海而为隽道徳蜀珍与三代以同风文章汉制久奏从官之技兹摄学士以来若涉春冰嗟予未艾尚询黄发非尔其谁宜上词垣仍兼闼以新政之谋猷翼乃后臣人惟良显哉以初元之诏书耸逺民圣主一见决矣谅非耆徳曷称殊知噫建中闻陆贽而亟置翰林长庆知德裕而遂令典诰古有光于初服今惟用于旧人繄我宗工实惟烦浩可
　　龙图阁学士王爚除端明殿学士提举佑神观兼侍读制
　　朕监观祖宗登用鸿硕升之端殿何殊元祐待苏轼之规处以内祠盖用绍兴起张焘之典仍晋陪于诏读兹涣发于纶言具官某笃厚而靖夷端庄而俨恪国之耆艾魁垒能通古今朝之宿儒大人可备顾问曩上星辰之履旋持江海之麾既纾民沟壑之忧亦遂尔山林之乐白驹在空谷每懐嘉客之逍遥鸣鳯于高冈常企吉人之翔集峻班秘殿趣侍经筵无官职之闵劳殊庭容与有谋猷之入告重席敷陈式昭眷倚之新増重论思之旧噫畎亩之中乐尧舜宁如亲见于君民旃厦之际论唐虞良欲考求于仁圣亟承简注懋对仪图可
　　陈宗礼除秘书监制
　　朕顾瞻周行钦迟直士宜得骨鲠魁垒之彦以备论思献纳之储岂招之不来必进以其道尔科级鼎峙学殖渊涵澹然廉靖而寡求卓尔坚挺以有立虎豹怒九闗之守汝既逢尤鳯凰览千仭之辉汝方翔集兹由刺部促使造朝中秘萃乃英儒大蓬邻于禁从枕书自适庶同居易之雍容持论不阿盖有世南之抗烈整而召屦答我敷纶可
　　王持垕除著作郎制
　　自我高皇帝崇重三馆招延天下之英材有臣十朋实以忠言谅节来游着廷一时人物之盛后世犹可想见若尔垕者非其苗裔与学素深茂人有典刑去国累年朕每有第几人王某之思还尔旧官以昭风烈可
　　吴舜龙除大理卿制
　　朕立政用人其惟四方之狱勿误制刑明辟毋使天下之平一倾爰得儒流晋居卿列尔澹如自守温其可亲送以皇华咨度诹谋之既审付之丹笔浅深轻重以必宜朕之初元法用中典兹选良士以惠嘉师恢然寛大之朝泽以诗书之味迪臯陶之祗叙民用不犯于有司积定国之隂功尔亦有辞于永世可
　　季镛除大理卿制
　　朕肇营禹防崇建尧陵哲王在天既毕因山之奉卿士惟月积酬藩翰之勤尔悃愊无华亷隅有守以愿恪祗王事以寛易课民庸比镇左冯助襄大事上宰劬躬而办防元侯率职以驰驱县官供亿之需人徒发召之役输而勤勚塞我悲摧及兹竣事之余宜举陟明之典式序在位姑进长于理官有功见知盖已邻于禁路益肩猷念用答宠光可
　　谢垕除大理少卿制
　　朕法大禹卑宫之事监成周空圄之隆畴若予工岂作无益害有益式敬尔狱亦曰明刑期无刑肆从大匠之班进列理官之贰尔温乎后家之隽卓尔相门之英悉其聪明勿悮臯陶之法习于厚重端有释之之风选贤与能岂疏逾戚毋曰阶庭兰玉之秀不读司空城旦之书下无寃民尔有令誉噫大理不列于三后夫岂成言岁中超迁至九卿要为殊渥可
　　汤汉除太常少卿制
　　东壁之有二星久映图书之府奉常之冠九列独高礼乐之司朕逺览古今慨懐制作徃而不反孰能还河海之工招之不来莫克致齐鲁之士斯道未坠得人则兴庻几先王以俟君子尔以洁静精微之学有广博易良之风文不在兹乎既总提于册府礼为国何有宜参贰于容台官修其方民用丕变致中和之理岂徒玉帛钟鼓云哉立太平之基安在簿书狱讼而已盖笾豆司存之事惟搢绅先生能言噫叔孙号稷嗣君朝廷之陈无取桓荣居太常府储学之益为多勉尔直清之规迪我温文之懿可
　　韩禾行司农少卿兼国史兼侍读制
　　朕爰登儒臣以贰稼政两司农传授家法是为汉代之经师中都官除用士人亦有皇祖之谟训尔识中原之文献接诸老之典刑师友渊源渐者逺矣词章闳肆浩乎沛然自典三雍擢仪九扈学既周于体用理何间于精粗賛此剧繁资其通敏钱谷问出入之数莫严寳穑之司厦毡考仁圣之风宜卒金华之业可
　　翁合除国子祭酒制
　　朕崇化厉贤继志述事掌成均之教法有祭酒之尊称荀卿以古赋鸣庸俾修列大夫之阙韩愈为诸儒倡实甚宜国子监之师尔词源深长风节端亮奋自桥门之冠带还为学省之范模人有典刑士咸厌服举酒以祭用旌馆下之招歴阶而升宜冠堂上之席法常杨之文而草制秉迁固之笔以防书允谓儒荣式符舆望丰水有芑是皆先王培养之余中阿育材宜迪初元新美之化可
　　翁合除国子司业制
　　朕乐育英才有味周人之雅简求师氏宜如阳子之流尔密擅文声与江汉秋阳同其皎防中持节守非风雨寒暑所能变移入则望郎出为肤使不见生久每思夜召而席前以教人为可使晨招于馆下除书之出士誉翕然师立则善人多足以展孔孟行世之学事久而公论定庶几洗聃非同传之羞所宜疾驱以对亲渥可
　　韩禾除国子司业制
　　朕谨简儒官涵育士类太学兴而英俊得允借作成师道立则善人多宜先表率尔气醇履粹学广闻多尝登干淳诸老之门墙尚接中原文献之绪论科为宏博昔取之以日光玉防之文人重老成今用之于霜降水涸之后久翔省户宜贰成均噫入馆下招诸生朕既重之于韩愈表儒门碣遗爱尔无多逊于阳城可
　　陈宜中除国子录制
　　先帝时崇学校以育英才重科目以延俊又于是名公钜卿伟人雅望胥此焉出尔宜中学问深气节端亮慷慨举幡之谊六馆在其下风舂容奏篇之言大庭擢居亚选径从幕府来纠贤闗昔元祐之初学省喜于得佳士周颐之论师道立则多善人益展儒猷嗣有明陟可





　　钦定四库全书
　　碧梧玩芳集巻五　　　　宋　马廷鸾　撰制
　　显谟阁待制两浙路转运赵与訔特授尚书户部侍郎兼知临安府制
　　唐戸部之用李囘取其治办汉京兆之命刘徳多所平反嗟古人各擅于一长匪宗隽孰兼于二任具官某材猷肤敏智畧通明象贤为秀邸之英大雅轶河间之誉岂无他人不如同姓见谓亲贤用于昔日称之曰能简知先帝治常赋者民部建首善者京师命以真除皆其素歴朕式敷徳恵善继先猷以庶邦惟正之供悉却奉宸之献则百姓孰与不足冀寛天下之民非属宗英畴知予意噫嗣王求助莫先论思献纳之聫宗子维城首课蕃宣屏翰之续钦承明训益励嘉庸可
　　观文殿学士提举临安府洞霄宫马光祖依前职特授沿江制置大使兼知建康府兼江东安抚大使兼行宫留守制
　　朕简求近弼重镇陪京念昔全江淮以济中兴允资硕望矧今崇诗书而谋元帅讵舍旧人起之燕闲付以居守爰疏茂渥申锡賛书具官某器伟量闳资凝猷逺炳蓍龟之先见凛松柏之后凋方叔元老克壮其猷厯蕃宣于四国君陈嘉谋入告尔后尝唯诺于一堂顷以荩臣荐分江阃投鞭欲渡有飇囬雾塞之显忧杖钺以先助霆撃电扫之胜势威名犹在义槩可嘉朕慨念留都控扼天堑虽千羣奚用已屹立金汤之形然一物不牢敢少怠衣袽之戒孰寛忧顾无若老成兵将素服其抚循民吏夙安其条教龙蟠虎踞山川不易于镇临鱼钥麟符麾帜一新于号令以壮外攘敌人之畧以恢北定中原之规噫抃以清脩固再临于益部琦以勋辅尚三典于相台勉企前脩益光贤业可
　　朝请大夫试兵部侍郎两淮制置使兼知扬州李庭芝除寳章阁直学士依旧任制
　　元帅崇诗书久干方而佐辟学士备顾问爰进律以褒功迪惟英儒允称茂渥具官某经纶学富绥御谋长材能空冀北之良人物挺汉东之秀正封従军之句蚤欲驱海若而逐天狼徳裕筹边之图可以扼吐蕃而控南诏五年制阃两道抚师齐人章章而归鲁疆申伯亹亹而维周翰率彼淮浦贤于长城春尔条桑秋尔涤场坐喜边民之复业文能附众武能威敌畴非帅阃之成劳伊功伐之可称属倚毗之方厚登华邃阁増重禁涂仍资固圉之谋嗣奋折冲之畧噫寜人有指疆土永言寳宇之储贤者能立邦家在固金瓯之业式寛忧顾益懋绥懐可
　　两淮安抚制置使兼知扬州李庭芝特授寳章阁学士依旧任制
　　朕祗膺遗训嗣守丕图见尧于墙敢忘继承之志维周之翰肆酬藩屏之庸嘉乃殊劳畀予新渥具官某忠忱一节文武兼资被遇先皇久临制阃王师截淮浦所期徐土之清诸将収山东坐使齐疆之复狼烽灰冷木柝声沈我陵我阿有艺祖兴王之境实庸实壑拓中兴用武之区越自绍统之初式倚干方之绩兹崇褒律以起骏功焕乎文章固己陟穹班于寳庋戒我师旅其惟固全业于金瓯可
　　汪立信除秘阁修撰枢宻副都承防依旧沿江制置副使江西安抚使制
　　长江为天限久分堑于中流北斗斡神枢俾亲承于宻防嘉乃干方之烈昭予进律之恩必也正名为之申命具官某赋资平实受材恢宏九流之学圎机千人之英脱颖有慷慨大志匪章句儒以文武威风当方面寄睠言外屏允借通材镇临莫重于浔阳备御逺周于淮浦中权后辑万灶之云屯上遡下沿抚千艘之水撃岂投鞭之可逞縦呼檄以不来爰奬茂庸肆颁殊渥峻道山之论撰賛宥府之訏谟兼正使名増崇阃制吁尔不可厌也所宜谨防于风寒吾有以待之靡俟绸缪于隂雨钦予辰告赖尔秋防可
　　汪立信除集英殿修撰依旧枢宻副都承防沿江制置副使知江州江西安抚使制
　　朕只膺遗训嗣守丕图见尧于墙敢怠继承之志维周之翰肆酬藩屏之庸嘉乃殊劳畀予新渥尔忠忱一节文武兼资被遇先皇久临江阃势连全楚控荆鄂之上流境接长淮固蕲黄之外屏塞烽息警边柝沈声粤惟绍统之初实倚干方之绩兹崇褒律以起骏功十三等殿阁之班官分冷热数千里江防之寄职防风寒勉建嘉猷答扬休命可
　　集英殿修撰江东运副兼淮西总领陆景思特授权户部侍郎淮东总领制
　　朕嘉与儒臣精求国计周官以小司徒掌教惟人民土地之稽本朝以四总领供军有钱谷甲兵之问孰膺隆委允属通材具官某学该体用之源家擅文章之録夙繇骏望早上通涂四禁代言允兹润色十连为帅式倚蕃宣察其器能政理之长不在语言文字之末虽精笔妙墨扬雄最其善鸣然画笏算边刘晏夲于道御既勤转漕并总赋舆惟六官服采而版部最劳四鄙宿兵而大农益耗量入为出计臣所以阜邦财自西徂东王人均于领饷事其升従槖仍驾使轺谅无乏兴庶防宿饱噫振甘泉之佩既髙献纳之迩聫济京口之航宜賛誓清之逺畧可
　　陈宗礼除直龙图阁淮西转运使制
　　朕解瑟而更招弓四出卷阿言求士每懐朝阳髙冈之鸣宣室不见生未奉夜半前席之问特峻渊图之直俾华氷漕之行尔行已无磷缁立朝有本末荣进素定固知要路之在前介特自持讵忍挠节而速化悼邪朋之欺蔽嘉正论之指陈起之山林畀以原隰中遭烦啧久已照知念尔滞留再膺临遣噫转闗中之漕莫如淮浦之事优督渭上之耕宜使边庭之畧足勉将明指岂汝遐遗可
　　中大夫吴坚特授华文阁待制福建路计度转运使制
　　朕治本爱民仁宜举逺睠七闽之奥壤孰任澄清咨两禁之近臣式勤诹度起之家食送以皇华具官某博识通材清文赡学従涂笔槖先朝峻列于严徐储寀衣冠东禁尝防于黄绮王乃初服尔惟旧人兹振迹于丘园俾驰声于原隰既输尔载靡弹晋监之藏用告乃猷仍俟汉松之对倘宣使指斯究民瘝刺史问事有六条允资按察建州去京八千里尚克将明务绥逺民以称茂简可
　　史防祖陞直焕章阁江东提举制
　　朕询求民隠临遣儒英乃积乃仓无复西江之辙涸爰咨爰度尚虞东国之杼空以尔人有典刑学探渊緼繙十二经以説仰屋著书以六百石之官乗轺刺部重防申命自西徂东焕乎有文章仍直寳储之峻节之以礼乐弥増英簜之华噫考常平置使之规騐熙寜设官之意六条之察国家之成宪不逾一分之寛儒先之格言有味维予隽老奚待训词可
　　朱应元直徽猷阁浙东提刑兼提举制
　　朕视东浙如古左冯乃积乃仓常忧百姓之不足宜岸宜狱尤期一道之无寃盖儒者惟知厚民而仁人可以听讼就以双节畀之能臣尔寛闳而疏通详练而平实湖湘使还之日尝登汝以九列矣浙河择使复俾乗轺庾政汝优为之而七郡嘉师狱法繁伙惟明慎者尽心焉峻之贴职以华其行往钦哉使仓廪盈而囹圄空虽古肤使其犹劣诸四牡劳来宜有显擢可
　　季镛除右文殿修撰依旧知绍兴府制
　　防稽太守古尤重于价藩南阳帝郷今特雄于辅郡既得惟良而作牧毋庸数易以病民尔従容以和缜宻以栗饮氷食蘖夙持洁已之声求牧与刍无负宅生之寄克施有政甚宜其民浙水东七州有嘉治理殿阁十三等莫重集仙肆升论撰之华以奬中和之效镇临惟旧宠渥又新懐印绶归吏免迎买臣之役以春秋对朕无诘严助之书祗服训词勉建多绩可
　　季镛依旧秘阁修撰知绍兴府浙东安抚使制
　　合两道而建台已课输将之绩分十连而置帅尤资牧御之材爰属帝乡宻藩行阙况重临于并部宜愈治于颍川尔温雅而精明端亮而笃实久宣劳于中外亦寖歴于清华千里曰王畿既任挽粟飞刍之事六防察吏治殊髙饮冰食蘖之风朕道本爱民任先宅牧尔以脂膏之身而不润吾于股肱之郡以得人欲慰丰枌之民式广召棠之政仍聫中秘府之论撰以示东诸侯之表仪噫非有所闻岂屡试萧生于冯翊与我共理庶防賛汉业之中兴可
　　观文殿学士提举临安府洞霄宫李曽伯依旧职知庆元府沿海制置使制
　　朕以槃涧硕人盖久安于闲燕海滨赤子兹选畀于贤良睠言外执政之旧臣宜付东诸侯之重寄有光作屏特侈扬纶具官某精敏而疏通寛闳而沈毅允文允武克壮其猷自东自西不遑寜处早已奋干方之畧中尝収敌忾之勳惟受任于时艰则利钝岂能逆覩匪观人于嵗晏则是非岂易遽齐居闲久之志念深矣爰下青防之斧钺起従绿野之园林朕思根本当培固莫如于甸服尔幸精神未减犹足偃于魏藩仍职延恩往临古鄮惟良牧为能厚下惟老成可以折冲苛征一洗于茧丝威望坐开于鲸浸内绥百粤外控三韩噫率汉千艘尚想伏波之壮意尽齐四茂扬表海之髙风可资政殿大学士知庆元府沿海制置使马天骥除观文殿学士依旧任制
　　朕视邦东表之雄选侯右府之旧连帅长十国莫如古鄮之名藩学士象四时尤峻延恩之邃殿既腾治最爰锡玺封具官某识敏而深学闳以博擢髙科登显仕早冠伊臯之徒腾茂实蜚英声中接防龙之武予其懋简尔尚交脩借箸以筹用斡神兵之柄褰裳而去坐逢鬼质之谋属化瑟之久更即建牙而起隠闽岭多推于善政鄞江易镇于大城郭伋并州再临恩信素着翁归东海大治奸猾为清三农之穑事告丰万里之鲸波息警王省惟嵗民功曰庸予懐紫枢之近臣克勤绥抚时则清规之峻职庸示褒嘉有赫宠名増崇事任噫维今嵎夷旸谷之境视昔扶风冯翊之间我泽如春常思笃近而举逺尔身不外其惟固本以寜邦只服丝纶益图保障可
　　马天骥依前观文殿学士通奉大夫知庆元府沿海制置使制
　　朕简畀大僚蕃宣东表政方成而欲待以久莫如因任之宜吏数易则不安者多孰慰借留之望无烦易辙其就敷纶具官某识虑精明器资宏逺入则间两社辅公室盖尝造辟而言出则倡九牧阜兆民庶防与我共理自闽山而易镇于鄞水以殿邦广中国之至仁海波息警去帝城而不逺河润防休比念右扶更求贤牧惟王者视邦选侯之计岂惮改为然长吏迎新送故之间实惟滋弊徒得君重毋俾民劳噫召奭之典南邦不改棠隂之蔽芾郭伋之临并部寜须竹骑之欢迎益懋抚绥嗣膺宠渥可
　　银青光禄大夫参知政事叶梦鼎特授资政殿学士知庆元军府事兼沿海制置使制
　　朕临御初元优礼近弼间两社而辅公室不果为王留行倡九牧以阜兆民庶防与我共理用敷涣号允穆师虞具官某厚徳镇浮明谟经逺被遇昭考登进大僚瞻帝乡之云怆陈末命升旸谷之日协賛重明卜逺攸先送终为大躬复土之役甫告因山之成陈负薪之忧忽勇急流之退遐不谓矣乃従维之朕念大臣为股肱之良人主有体貌之敬访予落止不能造朝卧而治之犹可任郡睠言瀛海实迩天台姑令近甸之建牙何异故乡之衣锦升班邃殿申衍租畬噫儒以道得民往布维新之泽王任人共政敢忘求旧之图倘海表之懐仁则京师之防福可
　　陈梦斗依旧右文殿脩撰知镇江府制
　　吴楚之南大江为之外屏晋宋而下京口实其要冲分国顾忧属时耆旧茍得良牧贤于长城尔恢宏而寛通防平而笃实早胜繁使见谓长材徊翔守刺之间更迭中外之久出膺阃制入賛帷筹慷慨时艰无盘根错节典刑嵗晚不易叶改柯兹仍邃殿之清班爰付价藩之旧镇蔚棠隂其未改讙竹骑以来迎封植闾阎辑和壁垒本根用壮其惟强北府之兵机防可图必有叩中流之楫祗膺妙简亟懋嘉庸可
　　右文殿修撰知镇江府陈梦斗特授集英殿修撰依旧任制
　　朕视邦建侯莫难择牧得人因任何必改弦维吾耆旧之良允穆军民之寄晋升热撰申锡温纶具官某人有典刑国之耆艾饮氷食蘖早已炳于防声援钺典藩晚不移其素守维今京口实重江防以平易近民谅无猛政以寛靖镇物足畅威灵乃陟穹班仍临旧治慨祖逖中原之志对此山川坚尹铎晋阳之规厚其保障可
　　洪勋特授华文阁学士知寜国府制
　　双溪叠嶂之清古多贤守一札十行之宠今用词人睠予太常伯之尊列在东诸侯之上假侍従清华之职为近臣出处之光具官某行有典刑文谐律吕家学克承于堂播父教之忠词垣继掌于丝纶世济其美践敡既久声实俱孚每嘉簮槖之论思有味厦毡之启沃屡勇辞于豹尾俄深逝于弋鸿谅其进退之宜畀以蕃宣之寄噫听尚书履暂违严徐近侍之班懐太守章往续眺白诗人之赋歌襦孔迩召屦斯还可
　　朝议大夫寳章阁待制江西运使知隆兴府洪焘磨勘转中奉大夫制
　　国家品式备具莫严八柄之权侍従献纳论思亦考三年之防肆陞卿秩以宠禁涂具官某风猷敏明材业隽茂一翁二季相承文字之传三江五湖尤稔政声之美若稽积阀爰进穹阶于簮笔持槖以有华与増秩赐金而何异噫授官而累日月有愧待贤闻问而对春秋式观奉最可
　　朝散大夫曹孝庆特授集英殿脩撰知隆兴府兼江西转运使制
　　襟江带湖之府重于洪都飞刍挽粟之权付之大漕孰堪守刺之隆委我有侍従之旧臣具官某赋质温醇受材明敏翺翔班路盖尝揽辔登车慷慨言坡以至簮笔持槖进退有裕宠辱不惊兹予纉服之初畀汝起家之命睠言统府夙重潜藩大纛髙牙控上流而镇守木牛流马防江右之转输匪借通材曷共二任其升华于热撰爰申锡于温纶迁表公卿朕欲稽汉循吏之故事令脩庭戸尔其遵唐观察之宏规可
　　汤汉依旧秘阁修撰改知隆兴府制
　　十国为连既勇辞于闽府一麾出守兹改畀于洪都仍其论撰之名付以蕃宣之事尔志尚洁雅理趣深微嚅道真泳圣涯渊源所渐者逺抗浮云崇髙蹈爵禄可得而辞司礼乐于容台伟衣冠于储寀陈情自列拜疏不休式绥牙纛之行莫夺林泉之兴睠言南浦夙号价藩为尔择地则为邻邦为吾选侯则得贤牧无以易此其往钦哉登楼读韩愈之雄词民乐湖山之外扫榻延徐穉之清节士知防耻之维以此为邦斯能报国可赵日起除右文殿修撰沿江制置副使兼知江州江南西路安抚使制
　　北斗之斡神枢帷幄方禆于庙算长江之限天堑藩垣莫重于中流兹辍儒英式分阃寄其敷诏綍以重帅牙具官某趣操端方风猷敏劭吾珍庄也夙见取于蜀材独何蕃与早有闻于唐馆自収儒级浸熟兵筹治法征谋雍容幕府藩条使节敭厯边闗俾掾宥庭晋承宻防睠浔阳之镇守兼淮浦以扞防上遡下沿抚千艘之水击中权后劲辑万灶之云屯民庸茂课于州麾朝序増崇于书殿噫访予落止朕方谨于继犹干不庭方尔宜思于佐辟可















　　钦定四库全书
　　碧梧玩芳集巻六　　　　宋　马廷鸾　撰制
　　端明殿学士知建寜府兼福建运使江万里除资政殿学士依旧任制
　　汉褒循吏下郡国之玺书唐宠藩臣赐便殿之衣物矧我阜陵之潜邸付之枢筦之旧儒亮采有邦治理着惟良之效式序在位宠名髙特置之班具官某学自丘轲道陈尧舜文章行世则江河万古之流论谏忧时则仁义百篇之奏积由人望擢在政涂同寅协恭夙己间两社而辅公室宣徳流化又烦倡九牧以阜兆民闽之奥枢建为盛府大僚贵倨汝则平易近民浮俗夸奢汝则清脩苦节治有异等人无间言既奏最于雄藩合升华于秘殿事权増重恩数又新噫朕皆知之无曰建州之云逺民之望也姑为颍土而借留益懋旬宣嗣膺简注可
　　资政殿学士知建寜府兼福建运使江万里依前职知福州福建安抚使制
　　朕恵顾瓯闽简求师帅一州敛恵既烦两地之旧臣十国为连就付三山之巨屏具官某鼎鼐王臣之威重斗山儒者之宗师臯陶为帝谟庶明励翼申伯纉王事四国于藩枢筦望尊建府地大我与共理岂夸増秩赐金之荣时方阻饥克任求牧与刍之责谅欢传于歌袴宜就畀于建牙士曰时哉必兴其贤能者民亦劳止又従而振徳之用式南邦以藩东越噫敏中以大臣临重镇事必尽心常衮以文词进小民俗宜皆化繄予隽老奚俟训词可
　　宣奉大夫杨栋特授资政殿学士知建寜府制
　　执政吾股肱尝共一堂之寅协郡守民师帅尚资九牧之阜成陟秘殿之穹班抚儒书之旧国具官某钩深致逺实大声闳君子多识前言茂明古学儒者在朝美政屡告宸猷自秉事枢晋陪机务本精神之相得亦礼貌之未衰有政其与闻之吾方倚重责言不可偿也人或求全升之隆名付以钜镇盖曲全于进退仍允赖于蕃宣噫考亭义理之源上泝闗洛建安文物之郡逺比泗洙平时既熟于讲明今日遂施于教化卿优为矣朕有望焉可
　　印应雷除右文殿修撰知福州制
　　朕设张初政轸念遐方视邦选侯况有十连之重寄襟山带海孰如七聚之名蕃宜择循良往敷慈恵尔抱能甚裕更事孔多缓带轻裘尝懋干方之绩杜门扫轨屡稽造阙之行维东瓯之奥区以长乐为防府华之论撰命以镇临士曰时哉咸迪薰陶之化民亦劳止翕归摩抚之仁亮采有邦祗若予训可
　　汤汉除秘阁修撰知福州制
　　朕内谘宿儒外建良牧在朝美政莫肯为王留行视邦选侯庶防与我共理兹入典奉常之礼乐乃出敦元帅之诗书尔学有渊源行无缁磷名早立而身易退操久幽而志不渝甫谐盍簮之期览辉而下屡起褰裳之兴拜疏不休既谅乃忱姑徇其请特峻蓬山之论撰往颛闽阃之蕃宣昔揽辔登车无惮大吏今开府作牧用康小民何必立朝乃能报国噫仲舒厌事虽不乐于京师子牟存心岂顿忘于魏阙伊身名之俱泰斯中外以无殊往则及召无俟驾可
　　太中大夫常挺授寳章阁学士知漳州制
　　朕参稽师言如持衡尺爱惜臣子如防珪璋茍能守道守官允借为纲为纪虽责言不可偿也然有过人皆见之断自上恩优之外服假侍従清华之职为近臣进退之光具官某蚤擢髙科寖登华贯自论思献纳峻升文石之班繇润色讨论遂陟黄扉之秩既优居于三省爰宠畀于一麾王道无党无偏本乎至正君子或出或处初亦何常噫南漳名藩西清妙选及而代尚观千里之歌襦与环则还何待三年之奉计増而亮节体我眷懐可
　　江万顷除福建市舶制
　　海市分珍裨于国计輶轩锡宠予以使权尔父兄之学克传缙绅之望尤伟顷登藩最益无愁叹之声迨列班行有不吐茹之节氷蘖自厉水镜其明言曳朝裾往司集货允借不贪之寳庶还既去之珠服此训词増而绩用可
　　陈日煚特赐效忠顺化保节守义懐徳归仁慕治奉正致恭履信崇礼安善功臣特授检校太师特封安南国太国王加食邑实封制
　　门下朕诞膺景命初履鸿图四海之内皆徕臣既锡普天之泽九州之外世壹见讵遗出日之区虽髙懐于爵禄亦可辞然宠数在朝廷而有典播之明命贲尔遐方具官某早殚恪勤晚恬冲挹心存帝室尝率职以无违业绍家庭益效忠而不替每念输忱之素尤嘉髙蹈之风属此纂承诞敷庆赐是父是子宜均拜于徽章来享来王盖协循于常度优加功号増衍畬租兹爰举于邦彜庶有光于蕃服于戏带黄河砺岱岳朕方申固于勋盟挹浮丘拍洪崖尔尚永绥于夀祉勉而奕世拱我明时可
　　端明殿学士正奉大夫签书枢宻院事兼权防知政事兼太子賔客杨栋宣奉大夫加恩制
　　朕永惟邦本肇建储闱首招绮园领四人而入侍旋倚望奭防三少以与游荐逢华槖之周宜峻穹阶之陟盖念终始典于学岂积日月以为功是彰纶綍之新式奬范模之旧具官某徳直方大学纯粹精选众举臯陶暨益稷而同列敬王如孟子非尧舜以不陈吾求千载而上之真儒欲起三代以前之善政与贤者共方将筑太平之基従吾儿游又以翼仁孝之徳琢磨令范斧藻大猷岂无端人正士之后先道之教训必有元老大臣之领袖重于典刑贤圣蔼闻温文炳着时考则可矣遹观三年之成爵与尔縻之何辞一秩之宠仍増陪于井赋并申锡于涣纶以昭殊恩以奬懋绩噫春秋冬夏无非教既酬嵗防之庸师保疑丞惟其人更觌日新之益尚资鸿翼以永燕诒可
　　吕文徳特授少保职任依旧加食邑实封制
　　朕绍丕图睠时英杰属大事当一面久著绩于干方立少保曰三孤首疏恩于进律况辑瑞于颁朝之日乃听鼙而思帅之初爰简刚辰诞敷列辟具官某沈雄有守英果无前家传筹畧于渭滨世擅勳名于江表左防军陈计纳策下南郡以定荆州大司马清身奉公分武昌以督右部岂其苗裔念兹戎功顷清汉鄂之氛埃再洗岷峨之凄怆据荆出益未尝忘北方之图首蜀尾吴亟欲重上流之势锡之双节整我六师足食足兵惟征惟筑寇行如鬼临江复拟于投鞭将通于神笞敌不劳其折棰兹嵗华之晏粲喜边信之平寜朕临涖方新伫毗维旧惟孝祖初膺于大统惟吴璘特表于殊庸绣绂在裳焕贰公之典册雕戈导节兼旧镇之威仪申衍户封陪当邑采壮矣军容之重焕乎命数之隆式循昭代之彜章勿替先皇之殊遇于戏惟明于任人者善继其志惟忠于事主者不贰其心歴观古人可騐今日周亚夫将兵再世迄能守节以有勳郭子仪受命先朝惟以效忠而永誉予欲固封疆之备尔思承阀阅之劳茂对宠光益恢逺畧可
　　赐告口宣
　　卿久専阃寄克静边虞昨开两镇之雄兹陟贰公之峻体予初服祗我明纶
　　杨栋该遇明堂大礼加恩制
　　惟我仁宗备法驾而严宗祀有臣贻永典仪仗以参使华霖晦为之霁明辰象于焉炳着备承熙事肃倡和声天惟休于前人既昭假尔我式至于今日亦右享之聿观庆成咸被慈告具官某行髙当世才比先民道宗洙泗之间孔子乃所愿学文遡巴江而上扬雄最其善鸣久自禁涂峻登政地深惟虞周盛际莫谨类禋吾有齐鲁大臣可兴礼乐裒时景贶稽古旷文本朝以癸亥祀南郊肇皇基之亿万年汉人以辛巳祠泰畤现景光于十一月爰命宗工式昭使范伟山立而玉色导星陈而天行摄以威仪涤以祼献同其福禄锡之土田溥三神之厘厚九重之眷噫伊陟暨臣扈咸陈格帝之功君奭旅周公恪尽供王之敬以祈永命惟有歴年可
　　同知枢宻院事杨栋曾祖已赠太子太保光庭特赠少保制
　　朕载览甘泉锡羡之赋庶防清庙显相之诗蜀无他杨枢辅岂同其苗裔周有大赉曽门爰贲之宠荣宜刻愍书以昭馂泽具官某故曽祖具官某世业传渭滨之畧家声冠汾阳之科援枹鼔而忘身独懐忠槩执干戈而卫社夙负壮图抚躬淹志士之发扬裕后启贤人之久大遂相九筵之典乃疏三庙之封拱木为之髙华班棘于焉通显噫祭十伦而同福禄孰加古少保之官徳百世而推源流尚食晋太傅之邑可
　　曽祖母歴阳郡夫人程氏特赠和国夫人制
　　精禋帝祖福既被于八埏加恵臣邻爵必通扵三世可无国典以耀母仪具官某故曽祖母具位某氏徳茂以明性柔能正越若掾曹之祖力争狱户之囚下无寃民盖有廷尉平之誉家多隂徳并及外曽孙之贤方册以为美谈云礽享其余庆登吾右府乂尔后人有来相予既备成于熙事亦其福汝爰申锡于愍章锡号小君己正鱼轩之贵易封成国更増马鬛之荣识爽未沦顾歆休渥可
　　又曽祖母歴阳郡夫人程氏赠和国夫人制
　　精禋帝祖福既被于八埏加恵臣邻爵必通于三世可无国典以耀母仪具官某故曽祖母具位某氏柔嘉处躬専静持则传称继室克嗣元妃之芳诗咏宜家载衍闻孙之庆参裁宻务显相宗祈属兹熙事之成可后庆条之举遂荒列国亦曰君夫人垂佑后人则无遗夀耇可
　　祖已赠太子太傅知章特赠少傅制
　　九筵秩祀所以配天两社均厘则知尊祖宜颁愍锡以发幽潜具官某故祖具官某秀禀岷山书传渭水倘询智畧可以借前箸筹之俾扞边陲知其贤长城逺矣惜不酬于壮志宜衍庆于后人子又生孙峻膺兵本之寄圣能飨帝爰殚使范之宜乃广灵禠载申赠典噫羣公相予肆祀合敷祭泽之华少傅兹曰三孤永作泉涂之贲可
　　祖母和政郡夫人宋氏赠恵国夫人制
　　惟典神天必严宗祀烝畀祖妣爰宠辅臣宜以徽章羡于幽祔具官某故祖母具位某氏秉心温靓率履柔嘉无蜀他杨既得名家之配必宋之子良钦懿范之贤钟尔闻孙为吾硕辅秩九筵而相礼于三世以均厘宠涣鱼轩己正小君之号荣増马鬛更开成国之封耀尔下泉享于新邑可
　　父已赠太子太师端仲特赠少师制
　　朕防恭帝祖于九筵慨念君臣之一体涙落庙俎不胜予严父之思尘侵莱衣亦揆尔显亲之志睠枢廷之相祀于祢庙以追荣具官某故父具官某胸虽常贮于甲兵手不停披于草人生五马焉能使予不遇哉庭植三槐必知吾子有兴者衮绣果荣于后嗣旂常克相于精禋乃裒神厘用敷愍册噫上有泽下及其恵式旌祭统之十伦子能仕父教之忠斯冠周官之三少是有庆矣其与享之可
　　母琅琊郡夫人史氏赠通国夫人制
　　以配上帝国家既谨于奉先爰有寒泉辅弼亦勤于念母宜裒神贶用刻愍书具官某故母具位某氏柔顺积中闲和率性昭其女训夙渐渍于令仪宜为母师有汪洋之淑问庆钟子舍位陟枢庭兹拜贶于明堂遂徙封于望国彤管有炜寖飏竹帛之芳象服是宜可作斧堂之贲营魂不昧勿替引之可
　　母博平郡夫人朱氏赠义国夫人制
　　以配上帝国家既谨于奉先爰有寒泉辅弼亦勤于念母宜裒神贶用刻愍书具官某故母具位某氏庄重凝姿幽闲植性元妃之有继室嗣昭鸿案之仪邦君之称夫人益艳鱼轩之宠庆钟子室位陟枢庭兹拜贶于明堂遂徙封于望国彤管有炜浸飏竹帛之芳象服是宜可作斧堂之贲营魂不昧勿替引之可
　　故妻文安郡夫人孙氏特赠吴兴郡夫人制
　　国家之敷祭泽无逺近幽深辅弼之念中闺有死生契濶往昭庙祏其侈纶言具官某故妻具位某氏恵问蔼存芳猷夙着其仪不忒是为女妇之师而生有涯莫覩公台之贵兹覃馂恵是锡愍书安且吉兮改畀苕溪之望郡殁不朽矣尚昭藻涧之潜光可
　　今妻通义郡夫人孙氏特封同安郡夫人制
　　燔燎炀晨国家严精禋之典采苹供祀辅弼有宗糦之承茂辑灵禠以华中阃具官某妻具位某氏闲和中节温恵成仪君称之曰夫人早正笄珈之美妇能勉其君子无慙竹帛之传兹拜贶于合宫遂易封于望郡锡龙舒之嘉号允有邦彜祗象服之褒章益隆闺范可















　　钦定四库全书
　　碧梧玩芳集巻七　　　　宋　马廷鸾　撰制
　　叶梦鼎该遇明堂大礼加恩制
　　朕涓选吉辛肇修宗祀旂常婀娜盛供帐之皇仪羽卫周张肃卤簿之使领孰膺隆委我有近臣盖干徳之命张昭实癸亥亲郊之始皇祐之诏厐籍亦庚寅大飨之初既庆熙成咸被慈告具官某佐王事业经国谋猷选自三雍海流道徳之富间于两社山立廊庙之才既殚基命之勤斯懋格天之绩相予肆祀赉我思成法驾安行先三日而雨卷雾霁明庭对越秩九筵而月穆日华神来宴娭祭则受福敢朕躬之専向于政路以均厘多井倍加真腴申衍噫吉蠲而诵天保甫膺如川方至之休旅命而作嘉禾已有异亩同颖之瑞惟上下之勤恤庶天人之充和可
　　洪勲该遇明堂大礼加恩制
　　朕恪修宗祀屡奏孝熙明堂在国阳欵殊庭而日华月穆司马掌邦政备法驾而星陈天行有嘉宣劳宜均拜胙具官某家擅文章之録人推典刑之宗东马齐飞视草世丝纶之美夔龙接武纳言超笔槖之英予卜秋辛以蒇上仪汝掌夏官而司内制太宰之赞王命卿士民庶肃然有闻祝史之奉正辞天地祖宗临之在上十二驾龙之整雅三千组练之训齐迄厎熙成实多显相宜颁惠泽申衍新畬噫戴经之叙十伦必施爵赏周官之命诸子爰啓封疆祗服宠灵益殚献纳可
　　洪勲洪焘父諡忠文已赠特进咨夔赠少保制
　　朕严恭帝祖均惠臣邻五室九筵称秩元祀一翁二季尚有典刑昭予祭泽之敷慰尔孝思之切具官某故父具官某崇论谹议欲起端拱咸平之治功全节髙风不愧庆厯元祐之君子集兹嘉庆是启象贤兄为元方弟为季方并登禁路子执谷璧男执蒲璧咸侈国风因竣事于合宫并追荣于祢庙噫亮天地而贰公化虽仅见于愍书显父母以立身扬名犹足昭于义训可
　　母吴郡夫人阮氏赠吉国夫人制
　　馂君之余必有露萧之泽无母何恃以纾风木之悲具官某故母具封某氏徳合箴图行隆闺阃于彼行潦生而躬藻涧之勤爰有寒泉殁益重棘心之感二惠竞爽九原有光已贲鱼轩尝以郡封而赐沐兹申鸾诰肆由国壤以疏纶尚其淑灵克歆愍典可
　　牟子才父已赠太中大夫桂特赠通议大夫制
　　贤者在朝美政既陟崇阶君子笃亲兴仁宜加愍册肆俾从班之老特追祢庙之荣具官某故父具官某仙井钟奇儒科擢秀文声借甚江汉炳灵世载其英谊槩卓然松栢后凋不改其操如用之贤长城逺矣乃不及取一障乘之畸于人而侔于天非其身而在其子崇论谹议忠言嘉谟擢登星履之华式霈露萧之泽宜加一秩以贲九原噫子牟存阙之心凛其未泯狐突教忠之报于此有光可
　　妻恭人喻氏赠令人制
　　夫尊于朝莫峻陟明之典妇叹于室靡谐偕老之期乃以徽章布诸沈施具官某故妻某氏柔嘉宅志専静处躬青衫陋公卿犹勉以正象服宜君子不逮于存用锡美称以华幽壤庶吾八座之老毋重五噫之懐忘泣牛衣中耶既莫同于通显有若马鬛者矣其尚格于杳防可
　　姚希得该遇明堂大礼加恩制
　　从昆仑而拜祀既峻事于圜宫横大江兮扬灵肆均厘于制阃乃推馂恵式茂徽章具官某蜀珍颙卬和璧瓌伟有贯穿古今之学有酬酢事物之才十国为连莫重髙牙之寄两都相望实兼留钥之雄马腾于槽民狎其野黄旗紫盖厚培王气之休嘉玉瓒黄流交鬯景光之震澹其均拜胙庸示疏纶辨等以正仪加地而进律噫王入太室既殚我将我享之忱伯执躬圭爰锡尔公尔侯之祉裒时之对克壮其猷可
　　李庭芝该遇明堂大礼加恩制
　　汶上明堂之图式谨圜宫之祀淮浦王师之所有嘉専阃之英其敷宠章以昭馂泽具官某山岳渟峙圭璋粹温晏婴仁人坐制两楹之胜栁浑儒者足知万里之情以髙牙大纛而镇全淮如缓带轻裘之临古岘十乘之行先启允赖壮猷九筵之祀丕崇迄成熙事倘匪□亭之虚候曷由太室之精禋观载驰驱犹骏奔走有隆赐胙式表均厘噫帝临中坛光十一月而拜祀男执蒲璧邑三百户以疏恩祗膺启宇之恩益茂干方之略可
　　李庭芝父唐臣赠朝奉大夫制
　　明堂九筵甫毕合宫之祀元戎十乘眷懐専阃之臣宜以徽章贲其祢庙具官某故父具官某处躬素履玩心黄中盘谷林泉自适丈夫之进退出处汉东典籍钟为元帅之礼乐诗书乃其嗣人为国良翰属告成于禋祀方饮福于臣邻能仕而父教忠既足当于一面欲养而亲不待其加宠于九原服我茂恩以华幽壤可
　　母张氏赠硕人制
　　国家严父之礼克配彼天臣子念亲之懐靡依匪母宠予方阃贲厥妣筵具官某故母具位某氏迪徳温恭宅心慈恕相其夫子不辞井臼之勤裕乃后人克任藩垣之寄兹因馂恵复峻徽章淮海维扬州式资良翰寒泉在浚下尚慰孝思可
　　妻宜人徐氏特赠硕人制
　　在国之阳属举精禋之典配天其泽肆颁恵术之彞时维方阃之英盖有中闺之助兹因祭馂申锡恩言具官某妻具封某氏有壸彞之清规为禁从之良配敬而宗祀勤南涧祭祀之供助我元戎任东阃藩宣之寄适均厘于宣室爰锡祉于庶邦硕人其颀无愧锦衣之赋君子偕老有华象服之宜祗佩徽章益昭淑范可
　　吕文徳依前官职加恩制
　　门下朕恪修宗祀涓选吉辛崇明堂而度九筵丕视郊丘之盛礼属大事而当一面兴懐疆埸之元勲况抚师承徳以良勤岂受脤执膰而有异其敷祭泽式奬戎昭具官某智勇冠时忠忱许国如飞如翰如江如汉岂惟收淮浦之功非龙非彲非虎非罴盖屡奋磻溪之略万人吾往四方既平剪叛而帅三军有崇文克蜀江之险坚边而筑百堵用李勣贤朔方之城比稽上古之彞仪爰谨季秋之大报灭风卧鼓喜虚候于戎亭奉币执珪获严禋于太室战则克而祭受福外无患而内以寜纷旂常之拱北辰独节钺之镇南纪师象山则毎嘉将良兵利之奇胪驩天歌亦念士饱马腾之盛既成熙事斯锡神厘是丰多井之输仍衍真腴之入于戱圣人之祭见爵赏矧酬卫社之劳天下之将通神明益懋干方之烈必君仁而臣敬斯天祐以人从永肩一心思皇多祜可
　　口宣
　　有勅宗祀明堂既受帝祉大赉四海肇敏戎公申衍丰租式均恵馂益侈在师之锡无忘拜胙之恭
　　江万里该遇明堂大礼加恩制
　　朕获执珪币恪恭神人明堂秩九筵昭予肆祀公辅间两社懐我迩聮用颁馂泽之新以宠枢庭之旧矧嘉良翰诞锡明缗具官某斯文羽仪学者师表色正芒寒之始鸿名已塞堪舆根茂实遂之余大论可着廊庙乃眷七闽之钜镇特烦二府之元臣其自时配天属举路庭之礼虽尔身在外宜均宣室之厘申衍爰田用昭恵术噫先王望祀为百姓朕敢懐専向之私天子嘉礼在大臣尔尚体同福之意祗膺帝贶益告辰猷可
　　江万里曽祖瑛赠太子太保制
　　朕登延旧弼翊赞鸿枢我仪图之既进贤于密勿徳积载也乃原始于髙曽具官某故曽祖具官某抱节陆沈懐材蠖屈浑金璞玉乡里称为善人枕石漱流山林遂其隠操一门所积三世其昌宜尔子孙为予硕辅陟储宫之上保载锡之光贲私庙之愍章乃终有庆可曽祖母齐郡夫人沈氏赠清源郡夫人制
　　位陟副枢之列本我五兵恩疏刻宻之章及其三世念兹重祖之配可后九原之荣具官某故祖母具位某氏淑慎为仪令柔作则传称成徳敬冀缺以如宾史着芳名与梁鸿而俱隠庆钟未艾善积有余宜尔闻孙为予硕辅学士尊祖况追贲于曽门夫人起家用申荣于泉户懿灵如在茂渥其承可
　　曽祖母恩平郡夫人叶氏赠安定郡夫人制
　　位陟副枢之列本我五兵恩疏刻密之章及其三世念兹重祖之继室可后九原之愍书具官某故曽祖母具位某氏禀性恵和修身淑谨同夫偕隠何愧褐裘与佛有缘自翻贝叶庆钟未艾善积有余宜尔文孙为予硕辅学士尊祖况追贲于曽门夫人起家用申荣于泉户懿灵如在茂渥其承可
　　祖璘赠太子太傅制
　　后徳惟臣况延登于枢辅人本乎祖宜申锡于愍书具官某故祖具官某学本师心迹同辟世濯沧浪之水足以洁身居畏垒之山从而厉俗对圣贤而自乐知爵禄之可辞善则有余庆宜未艾兹予近辅乃尔闻孙太傅在前遂陟储宫之贵秩贤者有后斯为奕禩之宠光精爽如存歆承不昧可
　　祖母信安郡夫人巢氏赠安康郡夫人制
　　体貌大臣追荣私庙烝畀祖妣申锡泉扃是加刻密之章以达含饴之报具官某故祖母具位某氏宅心渊静植徳温柔节嫓鸿妻隠深山之裘褐慈如陶母馔前荣之宾亲流庆甚长有孙而显再陟紫枢之峻申加防诰之华起家而称夫人用易新封之汤沐逮事而讳王母増光故壤之松楸可
　　父华赠太子太师制
　　门令容盖古人固有隂功庭自植槐近世以为佳话必若尽在三之义其惟教不贰之忠我有近臣追荣谷诲具官某故父具官某学深源委性质直方仕而轻结绶之荣柔不茹刚不吐居则谨佩韦之戒语有法黙有思蹈前修之典刑掲后学之师表位不满徳实浮于名宜吾廊庙之英出尔阶庭之彦噫两社为公辅载扬家训之遗芳九原从大夫宜对宫师之殊宠可
　　母普寜郡夫人陈氏赠永寜郡夫人制
　　惟我有臣既荐登于两地靡依匪母宜重感于九原推其至情锡之愍典具官某故母具位某氏令仪可则柔范有闻内睦外婣蚤着闺闱之肃穆夫荣子贵晚观门地之显融既纒风木之深悲莫觌斗枢之盛事采苹有报易汤沐之新封吹棘是懐贲松楸之故壤可
　　妻通义郡夫人黄氏赠南康郡夫人制
　　臣事君以忠入跻枢筦妇从夫之爵下及闺门虽不幸而悼亡亦必申之愍锡厚之至也荣孰大焉具官某故妻具位某氏赋性柔明持身専静勉其君子蚤输謇谔之忱宜厥家人允极睦婣之美迹此延登之贵追懐内助之贤已锡鱼轩申加鸾诰义莫崇于伉俪恩寜间于幽明惟其有之斯致鹊巢之应如可作也尚荣马鬛之封可
　　史宇之该遇明堂大礼加恩制
　　朕合宫致飨宣室受厘礼重九筵既迪熙成之盛典恩均二府有懐勲烈之嗣人宜布新荣以旌夙望具官某处躬笃厚履行粹夷永言宣孟之忠为善有后能复周公之宇其徳克明出殿藩维入仪公辅不显亦世是谓乔木之臣所去见思绰有甘棠之政慈养优游于里第穹班峻陟于殿庭兹衍赋畬以昭祭泽噫书于旂常彞鼎朕靡忘先正之勲锡之山川土田尔益懋象贤之业可
　　李曽伯该遇明堂大礼加恩制
　　朕合宫致飨宣室受厘礼重九筵既迪熙成之典恩均二府有懐寿俊之臣宜布新荣以旌夙望具官某赋资凝重植量恢洪十乘元戎尝倚干方而佐辟四郊多垒辄勤敌忾以折冲壮懐蚤际于风云暮齿自安于泉石瞻言耆徳简在深衷其自时配天式展亲祠之敬虽尔身在外共霑拜胙之华用锡涣纶申加井赋噫四海来格灵禠已霈于蓼萧三寿作朋文献尚存于乔木茂膺帝赉益告辰猷可
　　马光祖该遇明堂大礼加恩制
　　朕获执珪币恪恭神人明堂秩九筵昭予肆祀公辅间两社懐我近臣用颁馂泽之新以宠枢庭之旧式彰褒律诞锡明缗具官某肃括而洪深精明而果毅髙牙大纛出而成方召之勲圭衮裳入则簉夔龙之列伟绩两都之尹正至忱四辅之寅恭其自时配天属举路庭之礼虽尔身在外宜均宣室之厘申衍爰田用昭恵术噫先王望祀为百姓朕敢懐専向之私天子加礼在大臣尔尚体同福之意祗膺帝贶益告辰猷可
　　徐复该遇明堂大礼加恩制
　　堂崇九筵圣惟能飨网去三面民不自寃顾如司刑之臣可后均厘之典其敷祭泽以宠禁涂具官某悃愊无华靖恭有守笃厚知大体有汉庭长者之风老成重典刑盖周家献臣之望玉乘鸾辂金揭鸡竿既相祀于甘泉复奉书于丹凤式敬尔狱俾裕我民锡以涣纶加之井赋噫合宫之听总章之访朕式体于前猷太末之里姑蔑之墟尔复开于故国可












　　钦定四库全书
　　碧梧玩芳集卷八　　　　宋　马廷鸾　撰制
　　赵葵依前少保观文殿大学士充醴泉观使加恩制
　　朕斋洁精禋眷懐宿望注想待元老时维将相之英富贵归故乡均拜神明之胙爰敷馂泽式涣新纶具官某天挺壮猷家传义槩父菑子播夙髙当世之勲仲雪伯霜独擅一门之誉尝慷慨奋安边之略其经营陋画江之图雪耻除凶有封狼居胥之志执讯获丑有截鲸奔沛之功虽四方不已于行然三公不易其介廊庙江湖之心靡间园林钟鼓之乐未央明堂度九筵属称元祀公辅间两社慨念旧臣望乔木之犹存宜蓼萧之首被大国易三河之名壤真畬陪多井之殊恩以昭灵禠以崇徽数于戱昔仁祖御图之日当皇祐亲飨之年稽古礼文肇举国南之典睠时勲旧载新冀北之封尚企前猷永绥寿履可
　　口宣
　　类帝禋宗既斋明而秩祀出将入相于耆旧以均厘丕衍多田进封大国其承涣渥益介殊祥
　　赵葵曽祖太师冀国公世勣赠豫国公制
　　朕修钦天事地之彞典既竣事于合宫睠出将入相之旧臣俾均厘于曽庙肆颁馂泽追贲愍章具官某故曽祖具官某实浮于名位不满徳门闾有兴者蚤已验于肥家乡里称善人盖素懐于济物积有余庆燕及重孙再世临边既身为于羊陆一堂辅政尝武接于夔龙属典礼之熙成遡渊源而锡祉噫冀之北土夙开成国之封豫界南河申析大邦之壤宠光优渥英爽歆承可曽祖母吴国夫人朱氏赠豫国夫人制
　　备钦柴之礼臣馂君之余申锡沐之封妇崇夫之爵均厘旧弼追贲曽门具官某故曽祖母具位某氏秉徳和柔宅心慈恕祀谨苹蘩之职可以承先庆钟梁栋之臣是能焘后肆秩九筵之熙事爰崇三世之愍书噫稽汶上之图既昭灵贶析河南之壤益侈旧封苗裔有光炽昌未艾可
　　祖太师徐国公棠赠荆国公制
　　明堂秩九筵备成熙事大夫祭五鼎厥有彞章嘉台衡勲旧之臣锡祖庙追荣之典具官某故祖具官某髙懐磊落壮志慨慷师友渊源蚤事南阳之大老圣贤指趣晚交广汉之醇儒其存者长所渐愈逺是生名子守边崇方召之勲燕及闻孙辅政簉皋夔之列属奏熙于宗祀必同福于大僚愍典被之庆源深矣噫遂荒徐宅名邦已肇于始封至于荆山大国宜加于申命可
　　祖母燕国夫人杨氏赠荆国夫人制
　　类于帝禋于宗元祀秩九筵之礼过其祖遇其妣大僚追再世之荣具官某故祖母具位某氏简澹无华温恭有度于彼沼沚是共祀藻之防生于阶庭茂格孙兰之庆睠近臣之同福于王母以疏恩熙事既成彞章可后噫学士尊祖所宜馂泽之均夫人起家永作泉涂之贲可
　　父太师汉国公諡忠肃方赠潭国公制
　　朕寅祀神天均厘勲旧上有泽下及其恵厥有彞章子能仕父教之忠是颁愍典具官某故父具官某邦之良翰国之宝臣十载元戎其贤长城逺矣一时残冦可折尺棰笞之嗟义槩以犹存凛遗勲其未泯卓哉人杰所谓南方之强裕乃父功尤幸西平有子属成熙事载锡徽章噫昔岘首临边兴懐羊祜之烈兹长沙开国益明吴芮之忠英爽如存庆源有衍可
　　母雍国夫人胡氏赠潭国夫人制
　　国家严父对皇天后土之临臣子念亲有凯风寒泉之感宰席睠勋劳之旧妣筵加愍锡之新具官某故母具位某氏生自儒家嫔于胜士能勉其君子元戎集疆场之勲称之曰夫人象服有山河之徳阶庭余庆廊庙旧人属臻熙事之成宜贲徽章之宠昔荒秦雍已开大国之封兹易衡湘益侈本邦之锡淑灵不昧肸蠁其承可
　　妻徳国夫人李氏赠邓国夫人制
　　三事均厘允极夫尊而妻贵九原愍锡永念生荣而死哀方推旧弼之殊恩爰锡中闺之赠典具官某故妻某氏体柔明之度躬幽闲之风生也有涯既不恨牛衣之泣殁而不朽亦庶几象服之宜馂泽式颁徽章有侈噫亲祠泰畤既流秬鬯之馨赐沐南阳永作松楸之贲淑灵如在光宠知歆可
　　刘克庄该遇明堂大礼加恩制
　　朕严禋上帝第颂侍臣宣室方坐受厘毎懐思谊周南不与从事颇忆滞谈宜有徽章以昭恵馂具官某词华宿老献纳迩聮闻正始之音大雅为之复作下建中之诏斯文可以中兴甫听履而上星辰旋把麾而去江海比崇宗祀缅想旧儒赐文武之胙以必均岂严吾之列而可后车回丹凤当年语妙于恩书竿掲金鸡今日宠荣于耆徳申陪井赋诞锡涣纶噫王搢大圭既秩九筵之礼子执谷璧载加五等之封昼接用康辰猷伫告可
　　刘克庄母方氏赠鲁国夫人制
　　国家严父对皇天后土之临臣子念亲有凯风下泉之感肆恩禁路追贲妣筵具官某故母具位某氏庄重凝姿幽闲植性采苹而于沼沚可以承先听履而上星辰是能裕后叠此象轴锦韬之贵积为松阡栢冢之华粤予既荐于馨香繄尔申加于汤沐噫祀于洛邑方将第清庙之诗保彼鲁邦亦何歉閟宫之颂淑灵未昧愍典其承可
　　继母林氏赠魏国夫人制
　　朕搜奉髙之上仪睠甘泉之法从泪落庙俎虽未助予恻楚之懐尘侵莱衣岂不念尔显扬之志其广露萧之泽以纾风木之悲具官某故继母具位某氏生自义门嫔于胜士严于闺阃钟郝之礼法有稽课以图书班马之史编尤熟母仪甚伟禅悦更深辉华蹙绣之帘杂沓泥金之诰既有子逮千钟之养复从夫享五鼎之荣比举精禋申加愍典大邦锡宠不侈汾曲之封后嗣能贤自草泷冈之表可
　　妻硕人林氏赠淑人制
　　严恭帝祖昭予宫庙之丕钦均恵臣工俾尔室家之同福既失涧苹之助用为冢栢之荣具官某故妻具位某氏生中兴忠义之门蹈名家礼法之训父母舅姑之所曽无间言搢绅儒先之流指为内则与嵗皆逝其生有涯贤哉大夫簪槖之荣至矣厘尔女士井臼之感何如兹属熙成肆颁恵馂君子宜偕老也虽不幸而悼亡淑人其仪一兮尚克歆于愍锡可
　　陈威晃依前安南国王加恩制
　　门下朕肇称元祀涓选吉辛其自时配皇天既迪熙成之典推而放诸四海式均大赉之仁眷时南服之英世慕中华之美载敷灵贶爰锡徽章具官某浴义浸仁履谦蹈信父菑子肯播嗣分茅土之荣臣事君以忠时谨梯航之贡无替厥服曰笃不忘属时景运之隆丕讲精禋之盛先以雨而般裔裔大明升空委如山而瑞穰穰嘉禾同颖庶邦丕享四极爰轃帝歌卿云烂兮逺占华旦天无烈风久矣遐想至仁载嘉象译之来焕发鸿胪之诏有庆则益地申衍赋租惟名不假人用増勲号以大九围之式以昭三神之厘于戏恵宗公而罔时怨恫斯霈露零之泽劳天下而无私覆载靡遗日出之区祗服宠荣永肩恭顺可
　　少师保寜军节度使卫国公致仕谢燮昌特赠太保追封淮海郡王制
　　朕载稽典彞用宏婣睦九原叹逝追懐戚畹之英三太崇终并侈王封之贵式昭宠数申锡愍书具官某济美槐庭聮辉椒屋兄弟式相好矣有韡鄂华国家礼亦宜之莫崇位棘毖若温恭之懿澹然夷雅之资居里第而避逺势权饬家庭以迪闻诗礼朕欲基二南之王化有闗雎麟趾之风尔能仪四姓之族婣无流水游龙之习甚念睦亲而民归厚讵期殄瘁而人云亡睠惟中闺素笃同气不遗一老曷舒则友之情岂伊异人弥重孔懐之感刻宻跂上公之品苴茅列异姓之王以慰营魂以华卹典于戏知足不辱知止不殆曽寿考之难期其生也荣其死也哀庶幽冥之不隔冀而英爽歆我情文可汤汉以进书赏转官回赠本生父严特赠奉直大夫制
　　荀淑行髙故八龙俱有伟望陈寔道广故二方悉着贤名士生斯时岂能自为才贤也哉必其父菑子播极一门积累之深是以昆令季强有再世显融之美用彰潜徳爰锡愍书尔以学识自通乎古人以义理自抗乎流俗在韦布有忧天下之志居陋巷如对上帝之临实大声谹克开厥后畴昔有立朝典州而风节显著拾遗补过而言行纯明皆汝子也其季曰汉卓有特操似其先人典秘府贰容台寖光显矣一日自列愿以史赏一秩与之回貤无忝所生亟赐之允以塞其念亲报本之诚请尚慰汝课忠责孝之素懐可
　　母董氏特赠硕人制
　　妇人之行如玉在渊视其家庭以占内徳非深仁懿识不能娠裔嗣之贤非孝子慈孙无以昭壸彞之美尔以恭俭信顺相其夫则独髙山林隠徳之风以慈和严翼训其子则俱为海内知名之士汉之回貤出于诚请母氏圣善庶几令徳之传硕人其颀尚服愍章之锡可
　　洪勲故父咨夔赠特进制
　　文昌之列八座既峻陟于禁涂特进之表羣公肆褒崇于祢庙喜家氊之能复悲人鉴以如新具官某故父具官某髙风辈庆厯之数公大节肩元祐之诸老解弦之日八元咸集于舜朝峩冠而来百怪莫逃于禹鼎国有立政天不憗遗哲人其萎自闗世道贤者有后式继尔猷兹阶庭践维斗之华乃泉襚贲亚台之典噫人云亡邦殄瘁怅莫作于九原子能仕父教忠尚垂休于奕世可
　　母阮氏特赠吴郡夫人制
　　有子而贤既峻登于八座无母何恃乃弗逮于千钟纾而风木之悲广我露萧之泽具官某故母具位某氏令仪懿行吉徳纯忱鸿案如宾真君子之配熊丸教子有古人之风兹升笔槖之华弥重桮棬之感昔荣保鲁今贲临吴虽不及夫人之肩舆必预识尚书之践斗尚歆异渥以啓方来可
　　故妻张氏赠淑人制
　　命汝纳言要必夫尊而妻贵与子偕老乃或生荣而死哀质之邦彞是有赠典具官某故妻某氏蔚以女士嫔于英儒青衫陋公卿犹勉以正象服宜君子不逮于存用锡美称以华幽壤庶吾八座之老毋重五噫之懐可端明殿学士通奉大夫致仕洪勲特赠光禄大夫制
　　山深林宻既还景之冠道逺年徂俄易曽参之箦慨其叹矣睠焉顾之具官某学渊博以造微量宏深而经逺丝纶演润端平故老之名家笔槖论思先帝侍臣之伟望浸登要路勇退急流贤者考槃独寐寤语嗣王访落不我告猷甫徇垂车之荣忽上拖绅之奏死生亦大矣等于浮云谈笑而道之居然委蜕起九原而悼往从二品以崇终其人若存兮无遗寿耉斯文未丧也尚有典型可
　　陈昉初除尚书母齐国夫人林氏赠鲁国夫人制
　　八座升华班路已髙于北斗千钟弗洎庭闱空恋于南陔其施露叶之流少慰风枝之恨具官某故母具位某氏柔嘉宅志严静处躬生中兴名徳之家源流逺矣为先朝词臣之配闺阃肃然毎持熊胆以助勤弗逮鱼轩之迎侍矧已跻荣于笔槖独懐深感于桮棬噫有子而称愿然既识郑尚书之履念母之不见也宜应鲁夫人之文加而汤沐之封歆此泉涂之宠可
　　生母令人施氏赠淑人制
　　人代天工莫重纳言之任母以子贵特荣淑徳之封具官某故所生母具位某氏隠约自持谦柔维则乐有子矣是生凤穴之奇瞻望母兮蚤奉兰陔之养兹跻荣于笔槖宜兴感于桮棬芳尘遽掩于斑衣沈施特加于紫诰噫欲称觞而为寿顾有风弗停之悲因曳履以疏恩庶酬天罔极之徳可
　　故妻令人林氏赠淑人制
　　夫尊于朝已跻荣于八座妇叹于室其孰起于九原宜有特恩以昭愍锡具官某故妻具位某氏性专静肃徳禀柔嘉家谱芬芳夙传于祖闺仪严整善事其姑生而不恨于牛衣殁乃有加于象服噫为尚书妇亦少慰于苹蘩曰君夫人必进承于袆翟芳魂不昧茂宠其歆可





　　钦定四库全书
　　碧梧玩芳集卷九　　　　宋　马廷鸾　撰制
　　陈垲除资政殿学士致仕制
　　朕馂恵先猷尊宠耆徳昔孝宗淳熙之世有刘章胡铨其臣繇从班而陟殿帷初示优贤之礼自延康而拜资政用为告老之荣虽保身喜明哲之独全亦谋国惜典刑之得谢其颁坦制以奬髙风具官某受材恢宏制行清谨峄阳之桐泗滨之磬何风韵之独髙新甫之栢徂徕之松有嵗寒而不变自簉搢绅之列徧仪藩从之华蚤着廉能今为宿齿平生冰蘖有一琴一鹤之风晚嵗山林适某水某丘之趣比疏异渥以宠耆英欲遵汉世访伏生之规亦念吴人称尚父之语从以孙子固将下万石之里门其在朝廷犹可授三老之几杖屡抗章而有请期纳禄以自怡惟尊贤固人主之明而从欲亦圣人之恕峻升秘渥涣发恩纶家既有于安车门遂施于行马以昭体貌以欵燕闲噫九秩而膳饮从游式遵礼典百年而威仪自警尚聴诗箴谅惟存阙之忠无废告猷之益有谋则就俾寿而臧可
　　刘克庄特授焕章阁学士致仕制
　　朕优礼旧儒愍烦官职请麾以出冀闻善养老而来拜疏不休迄欲致为臣而去喜尔得全于明哲怅予未厌于典刑式奬髙风爰颁坦制具官某词章逺辈于修轼学问上接于干淳仰之弥髙山斗一时之望行而必逺江河万古之流予解弦而更张尔览辉而来下还居两制其代王言擢长六官盖先民誉进退有裕表里无瑕擅名笔于本朝他学士阁不得下瞻耆英于下国一灵光岿然独存乃复抗章力祈谢事雅志深嘉于疏傅涣恩峻陟于尧章増西清荷橐之荣示东路角巾之宠乡里防三老之教子孙下万石之门噫巨源出京师之初供帐孰多于祖送居易辞同州之后挂冠未羡于保厘尚猷询兹遐不谓矣可
　　翰林学士知制诰兼给事中兼修史牟子才特授端明殿学士与宫观制
　　朕惟哲宗元祐之初嘉范镇老成之望陟延康之秘殿锡以恩华赋崇福之真祠遂其安逸用颁汉制并奬蜀珍具官某人有典刑学深源委顷从劒栈来瑞朝廷忠言嘉谟伟论岂殊于轼辙精笔妙墨英词未逊于渊云被遇先皇久登法从比缵鸿图之始实倾黄髪之询肆畴学士之真孰若禁林之老以疾来谂拜疏不休劳侍从而厌承明具殚恳切専精神而辅医药宜聴优游超畀涣纶式稽故典入闗而性多病已遂留侯之髙风在亩而忠不忘毋替更生之直节可
　　牟子才特授资政殿学士致仕制
　　朝廷尚徳方峻陟于延康君子遗荣忽聴违于神武欲全雅志乃进穹班具官某秀禀蜀珍蚤推国器嘘海岱而出云雨忠言若炳于丹青濯江汉而暴秋阳大节靡渝于华皓朕之初政朝有老臣甫倾萧艾之周询独味山林之长往何恙不已式遄其归顾令自适于养恬忽复力祈于谢事念文献之无几慨典刑之有存用升规殿之荣名以侈耆儒之晚遇噫召彼故老嗟何及于咨询贤哉大夫庶自全于止足勉而嘉遯服我宠章可周坦特授中奉大夫守宝章阁直学士致仕制
　　持江海之麾防且归矣上星辰之履止或尼之方深侧席之思遽览悬车之奏具官某学全素履躬擅大名琅琅天人之奏篇蚤魁多士炳炳仁义之论谏独冠七人台斗之望浸髙山林之日滋久比更大化念尔宿儒尝令佩印绶以为邦不复随弓旌而造阙俄上遗荣之请为颁増秩之恩噫进退岂不裕余尚服孟轲之训止足可以长久庶几老氏之风茂对宠光益绥寿嘏可中奉大夫方来特授太中大夫守宝章阁待制致仕制
　　朕瞻言耆旧对严凝惟适之安方挹浮丘之袂何恙不已欲挂神武之冠特出明缗以华晚节具官某英姿山立奥学渊涵正色而言早登谏苑嘉谋则告继上禁涂去佩郡章并流民誉虽仲舒厌事毎不乐于京师而灵光独存犹足镇于下国遗荣荷槖亟请悬车可无褒升以嘉止足噫超迁贾谊嗟何及于少年即拜申公怅莫迎于故老可
　　谢堂特授华文阁待制提举佑神观免奉朝请制
　　十连为帅方预谋专阃之英三命益共竟莫遏循墙之请巍阁特陞于候对珍台仍领于内祠谦柄有光涣敡示宠具官某风猷明浚材术疏通生重侯累将之门岂轩冕之为贵得经生学士之趣有诗书以自娯察其理人御众之长付以开府作牧之事南闽之寄甚重岂漫迁抡东山之志不渝叠形冲逊吾汗为反汝志良嘉得非髙牙大纛之荣不易防服斑衣之乐松阶峻陟仰瞻虞帝之华蕊馆自怡独挹浮丘之袂并蠲朝请庸表宠嘉噫共理而无愁恨之民朕方课汉循吏之绩逊职而有慇懃之疏尔乃希晋贤戚之风益勉令猷嗣膺殊渥可
　　王坚致仕加恩制
　　门下朕念边陲控带之邦倚勲杰扞城之力老当益壮方图将军之功归不待年忽致大夫之仕甫赖整师于淮浦讵期谢病于频阳莫遏雅懐其敷异数具官某性根忠义资禀沈雄结髪而战匈奴彯缨而号飞将念昔铜梁之绩重清玉垒之昏冲梯舞云莫夺墨家之守枯泉飞液咸敬汉徳之神西师歌心胆之寒北道裹糇粮而去径登斋钺来防周庐乃睠厯阳实维钜镇外峙边头之保障内増江面之藩篱宜宣老熊当道之威遽览神虎挂冠之奏昔盱眙奋劒力全臧质之城今南郡赐金孰愈吕防之疾何恙不已鲜我方将仪辨三孤乃参华于亚傅爵冠五等仍进列于羣公并衍圭租俾安药石于戏聴磬思封疆之烈靡忘着令以称忠悬车传子孙之荣犹可阖门而养重尚其冲啬对此褒庸可
　　口宣
　　有勅卿有负薪之疾莫得而留职参位棘之班以华其老祗承恩宠茂介寿祺
　　勅
　　赐两镇勅
　　朕承太母之徽音遵先皇之治命时维叔父翕颂宗贤徳言盛礼言恭谦光愈渥圣尽伦王尽制涣号宜加怅先志之未酬俾冲人而申锡仍洋川之旧组増夔国之新麾时庸展亲谕逺民而胥契丕应徯志闻成命以咸欣
　　赐吕文徳银合腊药勅书
　　凝沍屇时嘉平纪节念上流之巨屏倚大将如长城尝遣雪裘式昭眷注载颁腊剂往辅冲和军懐挟纩之温士有同袍之喜祗承朕命勤抚尔师
　　赐李庭芝银合腊药勅书
　　淮冰未合汉腊初临睠予两道连帅之臣独任三边风寒之寄宝奁颁剂玺诏封泥助养冲和益优抚恤
　　赐汪立信银合腊药勅书
　　冬日烈烈三戍屇期江流滔滔十连倚重眷言副阃宻接上游常懐隂雨之防益谨风寒之防式资宝啬爰锡珍良壮尔精神固予保障
　　赐刘雄飞银合腊药勅书
　　卿鋭却北氛逺寛西顾三戍既屇乃汉家用腊之辰六甲重开又皇朝下蜀之嵗兹颁宝剂往助珍调壮尔精神拓予疆理
　　赐都统孙虎臣等银合腊药勅书
　　朕身居九重念闗四塞霜露所坠皆予经理之区雨雪载涂感尔征戍之苦兹颁腊剂爰谨嵗常益増卫生之经厚抚将屯之众
　　赐诸阃银合腊药勅书
　　朔风凛冽江国严凝睠想大僚服勤专阃药囊珍赉验鸿宝之秘方玺检细书饬嘉平之故事挟纩已孚于仁气看题用佐于生经
　　又
　　朔方气劲当冰须雪胫之时南纪地雄有金城铁壁之势借风寒之卫防先隂雨以绸缪眷我宝臣赐之珍剂用致熙和之助益宣扞御之忠
　　又
　　雨雪三冬况邻朔塞风寒两道尽防全淮锡以玺书将之珍剂看题检药尚遵宝苑之方挟纩抚军益壮金城之卫
　　赐李庭芝银合腊药勅书
　　三冬戌腊两道风寒眷吾从臣兼筹戍事轻裘制阃而髦头之色寖清挟纩抚军而手之方不试式资寜辅是有颁彞
　　赐江万里银合腊药勅书
　　有懐二府之重臣分牧七闽之钜镇地虽燠若时属寒凝其颁彞赐之珍良往助和倪之宝啬茂承主眷厚抚民瘝
　　赐史宇之银合腊药勅书
　　卿以三槐之旧徳镇九曲之名邦斗柄北指而天下皆冬仁风南驰而闽地犹燠其颁上剂往助生经尚资肘后之良立起沟中之瘠
　　赐吕文徳银合腊药勅书
　　朕念闗汉塞之风寒恩重唐朝之腊赐眷吾勲杰正倚旬宣镇国上流迫隆冬至其颁宝剂往助珍调壮灵旗武帐之精神扫雪胫冰须之妖祲
　　赐汪立信银合腊药勅书
　　维大江西迫隆冬至眷言外阃服乃中权隂雨绸缪备殚劳勚风寒拥防诞锡珍良善抚民痒厚固吾圉
　　赐安南国王陈威晃勅书
　　精禋阳馆锡祉南乡骏奔执笾虽侍祠之莫预象来致福实共祭之是资载考庆条诞敷恵术肆増封而衍食仍加号以表功祗服邦荣恪遵侯度
　　批答
　　文武百寮贾似道等上表奏请皇帝聴政不允批答
　　朕初服斩衰躬承灵几晬顔永閟泪血长潸有父亲有君尊天罔极而徳欲报其创钜其痛甚日虽久而愈自迟苟达此情何陈是牍匪惟成涣之难反抑亦彞典之有稽批谕已勤陈请未止虽张良雅志但愿足于留侯然疏广清风岂终辞于汉傅毋烦屡避宜即钦承所辞宜不允不得更有陈请
　　赐文武百僚三上表请皇帝圣节名批答
　　朕观唐世以暨本朝有王者兴必建诞弥之节今冲子嗣尝思继序之难惟列圣之彞章烦羣公之固请敢因凉徳而咈舆情执三年之丧方此遵行于达孝上千嵗之寿讵容遽正于隆名当毕钜忧徐议嘉礼故兹谕答宜体至懐
　　赐太傅右丞相兼枢宻使魏国公贾似道上表辞免以理宗皇帝祔庙已毕照典故转官恩命不允批答
　　顾惟眇躬倚赖上宰靡瞻匪父白云之驭寖遐所存者神清庙之灵方妥允资辅相克就仪文兹陟褒纶盖遵彞典胡洊烦于防疏致屡控于忱词岂同寅协恭近辅且悉颁于成渥而鞠躬尽瘁上公乃独阙于湛恩毎览逊章殊乖冲顾朕未有艾方将垂拱仰成公勿替刑何以他辞无受所辞宜不允
　　赐太傅右丞相兼枢宻使魏国公贾似道三上表辞免以理宗皇帝祔庙推恩不允批答仍断来章
　　比殚谕答仍断来章祔庙推恩先王未之有改维垣正席庶民将具尔瞻义不当辞礼无庸过加劳赐而止一级固匪殊荣迪有禄而惟四人曷尝专美髙风足仰旧典难违正考父之益共于三未已范宣子之终逊其下若何申劝已勤奏陈宜止所辞宜不允仍断来章
　　李庭芝乞归田里不允批答
　　卿自膺推毂之求蚤奋折冲之略一节匪懈累年于兹王事不遑起居念南仲朔方之役我行固已永久懐吉甫太原之归兹览封章遂祈解组朕思皇祖烈敉寜武功闗南之任汉超山西之留郭进美成在久无竞维人矧吾全淮今委儒帅灭烽卧鼓期永厎于肃清缓带轻裘尚益资于镇抚祗若予训无弃尔成所辞宜不允









　　钦定四库全书
　　碧梧玩芳集卷十　　　　宋　马廷鸾　撰申状
　　辞免召命申省状【原注时在池阳召赴都堂审察】
　　伏准尚书省劄子正月一日三省同奉圣防令赴都堂审察者伏念某穷乡下士初无超异之才应举覔官靡有亷退之节为亲干禄随羣计偕遭逢圣明忝尘科第部授池阳教官待次六年甫就初任今者伏遇公朝荐扬多士必须资厯稍深然后召用未晚至于堂审合立外庸若或贪恋恩荣闻命奔走伏恐下长士流躁竞之风上累圣明综核之政欲乞朝廷且容某安意职业讲求义理与一郡诸生涵泳圣时教育之泽以备使令于异日所有上件恩劄未敢祗受
　　再辞免国子监司业申省状
　　鼎来明制震惕危衷窃以乐正抡材儒官典教不模不范充员甫愧于摄承如丝如纶误渥旋叨于特置已惭曳组敢复滥巾伏念某近被优恩遽尘清选君之仁者善养士方将崇化厉贤臣之壮也不如人何以典乐教胄谫才无取威命有严共二任于一身不能者止未三旬而再命其谓斯何有鹈翼之不濡无皋比之可彻恩深识拔谊合控辞伏望朝廷特赐敷奏收囘宸命改畀名流官惟其人然后英才育而天下喜教必以正庶防师道立而善人多
　　再辞免翰林权直申省状
　　言之无文讵堪视草令弗惟反未许循墙忱辞愿彻于四聪愚悃遂致其再渎伏念某以时文应举安能为廊庙之言以经学窃科岂必有词章之技中嵗浮沉偶尘班路平生梦寐敢望词林地禁职亲谁不艳夜炬分光之宠才悭思澁或致贻春船上水之讥倘昧一辞立呈百短岂独抱鹈梁之愧直将贻鼇禁之羞伏望朝廷特赐敷奏亟囘误渥别付能言才难不其然况值夔龙之盛际辞达而已矣宜须班马之名流
　　辞免兼国史申省状
　　史籍策勲已有汗青之日除书假宠旋増尸素之官闻命自天措躬无地伏念某踈慵特甚忝冒居多百短具呈三长安在侍玊皇之案已腼螭防金匮之书曷充马走曩尝庀职未覩成劳今值明时促登大典授简何资于末至奏篇寖迫于上陈空空索已而竭焉岂独愧鄙夫之问碌碌因人而成者又徒慙下士之招欲望公朝特赐敷奏收囘误渥俾服旧官言为尚书姑谨殿庭之记职在太史免尘渠观之逰庶竭谫材上酬洪造所有上件恩命未敢祗受
　　书
　　与葛坡先生书
　　昔王临川与张殿丞书悼其先人之事无传以为必能言之君子名实足以信后世者耳目所寓一以言载之遂可不朽于无穷嗟乎王韶州官为尚书郎荆公其钜子也茍非所托犹不能振其绪功余烈况书生寒苦文字之细防者乎此其所以抱先人遗业怅怅然求当世名公钜卿一言而不敢易其出也何则先人固以章甫逢掖终其身而其文又未尝得列于清庙明堂制作之盛彼所谓名公钜卿者皆非其所知也非其所知而吾方茫昧想像以求之固未必可言言之固未必可信不信则为欺而已矣欺来者犹不可况徃者乎伏惟先生之主书乐平也先子实以邑子与执经焉距今四十年矣夫以接其人于为邑子之时而知其文四十年之久然则不肖孤之求也固可言先生之言也固可信矣于是乎慨然而褒扬宠嘉之牵连藻绘及其嗣人顾何以得此于门墙哉唐人吴武陵奉其先集曰濮阳文者求序于栁河东河东为书其人孝悌忠信之行于编端万余言而曰吾闻诸博陵崔君此之谓茫昧而求想像而言者也由今观之某之得侈于武陵先生之赐重于河东矣敢无谢乎秋菊寒泉且明荐之九原可作尚有感于斯文其何容喙
　　启
　　荅董斋长【升龙】启
　　缀班笋之底僚逢堂萱之初度斑衣防服甚慙老莱子之欢顔竹林玊杯遂为广川公之雅制恭惟某官词华春丽交谊嵗寒大学何蕃昔揖诸生而归养颖封考叔今锡尔类以弥勤因不失其亲以及人之老某莫知称塞徒佩慇懃夫子文章早传夸于五季小人母子曷比拟于三陈愿毖朱弦以华白髪
　　除校书郎谢吴丞相启
　　四年去国甘负耒于西畴一旦起家忽防书于东观天启清明之日地囘凝沍之春拜手知归委心露谢伏念某萎防末学坎孤踪蚤縁俊造之科滥跻宏达之列羣飞肃肃鹭于下以有辉独行睘睘虱其间而何补愆尤所积摈斥是宜遮西日以望长安惆怅钓竿之手乗天风而去蓬岛飘零槁叶之身尘痕自拂于莱衣欢意孰谋于义檄讵期抆拭遂许跻攀昔怜唐士之稚狂敢言朋字今愧汉京之大雅而理秘文入则有辞以白其大人出则幽衡自齿于下士所慙短浅莫报洪深兹盖伏遇某官柄国元臣经邦魁宰妙手药膏肓之疾横身支宇宙之危地老天荒哀众芳之憔悴干旋坤转提独笔以陶镕载惟小草之防一出大钧之造爨桐焦尾初辱赏音笼鹤剪翎又烦刷翼纵匪锥囊之颖出要为箧牍之旧藏如恐失之亟其取耳范公轩鉴之下谁毁谁誉和氏衣鉢之传不进不止逮处中无两月之久首将上在防人之间试观知已于寻常谁有我公之一二某慨怀恩遇锐激懦衷念国士抢攘之秋养人材暇豫之地青藜夜炯稍窥前哲之藩翠袖天寒欲验后凋之节其为衔戢罔既编摩
　　贺朱察院【貔孙】启
　　简知枫陛宣入栢台昔期魏郑公当自秘监而预政今见唐质肃再迁执法以还朝风采又新霜棱愈厉尝以兹事评之古人三入承明马融自托暂为御史韩愈已难要之言官不同庶列惟其忠嘉当上意是以主聴不移惟其议论动众心是以师言允惬矧复洊至盖所优为恭惟某官笙磬同音珪璋合徳昔饥乌噤于宪府独奋孤忠今黄能毙于羽渊克清大憝兹由直节荐简殊知慱慱见素冠甫毕礼经之制行行避骢马重宣察事之威新除朝野之欢顔已死奸防之寒骨径从独坐遂可押班某托好金兰分辉桑梓立殿陛之前坐庙堂之上所愿行范君之言乃邦家之光非闾里之荣更喜成韩公之志
　　囘授官赠本生父谢庙堂启
　　授经麟趾猥叨懋赏之荣辍诵蓼莪辄援貤恩之请荷公朝之优许出上宰之曲成坯冶一陶载铭九壤伏念某起从孱陋适际休明冠缨既列于府僚倚席仍兼于邸讲为穆生设醴有愧谈经之儒见帝尧于羮粗陈稽古之説甫竟百篇之防骤跻一秩之华辄控哀衷妄攀曲例汉武功爵级尚闻移与于父兄唐公辅元臣亦有自陈于君上史着生亲之礼经垂报复之文虽圣朝画一之章曲从忠厚盖天下在三之义所谓纲常恩彻幽泉徳均化地此盖伏遇某官大猷经逺盛徳迈伦丰芑孙谋之贻永扶国栋葛藟王族之庇更廸宗标载推锡类之仁庸广因亲之教永惟兴防举孝之盛世士皆有感于鸢鱼则凡念先报本之私情人岂不如于豺獭假之误宠狥厥微忱某敢不仰戴洪私益坚素守父兮生我既承雨露之恩主尔忘身尚竭涓尘之报其为衔荷罔既敷棻
　　贺福建洪侍郎【焘】启
　　禁涂辍班闽邦将指转输河北逺稽六一之芳猷飞挽江东近踵西山之故事皆由词苑遂领使聮恭惟某官学穷义理之原世擅文章之箓诏见王者之志如端平号元祐之初词成一家之言若文忠继忠宣之后比者厌承明而劳侍从煜然将礼乐而有光华穷民受一分之寛张弓为弛饕吏耸六条之察解印以逃少须徳意志虑之敷归奉献纳论思之旧宁淹翠节早下緑绨某受知防深辱眷尤宻京尘汩没稽贺建台邮传蜚驰猥先拜教仰酬谦椟退切负芒某跨朝滋久匄外勿从比误除纶猥令兼组雅出吹扬之旧尚期鞭防之勤凛乎覆车之在前重于全璧而有望
　　囘洪运使【焘】启
　　枫陛疏恩松阶对厌承明劳侍从既怀防稽之章临棨防驻襜帷重记滕王之阁丝纶赫奕麾节繁雄恭惟某官圭璋孚尹笙镛纯绎西平维有子独擅典刑文献之宗元方难为兄相髙论思献纳之地早縁家学自结主知三司使财赋之渊经制有道京兆尹诸夏之表弹压无哗立登要路之津忽勇急流之退买臣印绶不烦邸吏之惊窥司马园林未笑先生之喑哑乃从越境易镇江圻二千石惟良风动袴襦之咏十一州防福星归翼轸之区増渔阳竹马之欢声出祁山木牛之智略岂容席暖即迓衮归某辱知棣华岂胜柏悦先酬谦翰輙效颂言盖闻中兴以来夙推洪氏之盛黄阁紫枢之武接昔数鄱阳伯埙仲篪以偕升今归天目修辞缕缕抚抱陈陈
　　贺蜀阃朱尚书启
　　植屏殿西疏纶阙北有加则赐壮元戎十乗之行谁能去兵正司马九伐之法师之中吉涣以明扬恭惟某官开济盛心恢雅志徃救可也乗益州疲敝之秋愿一洗之涤岷峨凄怆之气宸旒简在星履遄登彤弓锡诸侯嘉功攸在采薇卫中国奏凯是期某寅奉庙谋徃依阃畧承天宠也益増仗钺之雄以公归兮式徯觐圭之入
　　饯朱制使启
　　筳篿告吉牙纛启行斧钺下青防逺烦轸牧山河归旧国式倚规恢巫峡气长雪山势重某身縻禁籞目短征防祖帐饯行亟解殿西之忧顾锋车趣入遂还阙北以登庸畧叙攀依曷胜瞻竚
　　除国子司业谢庙堂启
　　元良天下本首参审谕之聮太学贤士闗复贰成均之教两极儒绅之荣遇一由公衮之殊知无遏尔躬不濡其翼古者皇储世胄学本一途王宫国都教无二致是以文王世子之记与夫周典师氏之官教胄参于训储谕徳同于诏媺师儒之选哲乂是求如某者朴小才啁啾短喙元元本本深惭大雅之洽闻暖暖姝姝宁识古人之大体曽防薄技可厠清流入学招诸生列属记八年之旧执经侍太子防恩才数月之新胡然一朝叨此二命既序升于鹤禁仍躐进于虎门笔砚扫除久矣失邯郸人之步丝纶狎至居然恭正考父之铭兹盖伏遇某官道蕴丘轲勲髙旦奭羽翼成矣賛皇家贻孙子之谋股肱喜哉得君子育英才之乐肆令妙简并及迂儒进宜増星辉之重退则益海流之富生有笑于列者退之不见斥于宰臣君之职止是耶士逊将有慙于国老誓坚素节用报鸿私
　　除翰林权直谢庙堂启
　　材惭视草忽谬防于禁林恩误转钧辄叙陈于翘馆有愧客卿之对难酬国士之知伏念某读书作章句儒应举为义理学青宫璧水智逾效于一官金马玊堂梦敢防于四禁煌煌昭代嶷嶷宗工适大手笔之祈闲简他学士而代匮兼官两制并命一时招鸿鹄之羣与家鸡而作对拔鹍鹏之翼傅斥鷃以奚宜既莫逃春船上水之嘲奚敢恋御烛分光之宠至如摄直尤号才难当孝皇之命端诗肇新厥职由淳熈而至嘉定才用防人恭惟某官身荷乾坤手抉云汉中书草可汗之诏賛皇公政须自为朝廷培翰苑之才韩魏国裁其骤用既栽培于善类欲兴起于斯文朝有老儒王多吉士众工善运然后天下称相之功巧匠旁观乃令吾徒掌帝之制自惭晚出遽冒新荣某敢不益懋厥勤恪恭乃服翰林逼华盖顾浅闻无绾诰之长泰阶陈六符岂平世有掣铃之警长懐有感短喙莫容
　　贺刘中书【后村】启
　　贤哉大夫祈致君事斐然小子辱代王言古今莫难明哲之全贤达未忘爵禄之嗣有二宜去见一何曽是以必天下之雄文乃足明君子之髙致白乐天行杜司徒制殊嘉知止之风裴中立草髙贞公词用作寡防之训昔尝有此今则未然公方勇退于急流仆且愁撑于上水挂冠神武共推景之絶攀布皷雷门徒恐王尊之叱去不工视草深愧粲花恭惟某官学者北斗泰山斯文秋阳江汉平生全节不为此公之婆娑老大拂衣讵使诸儿之嗤防严宸锡宠邃阁疏荣夫子为臣而归吾徒掌帝之制何能润色莫拟形容遽防粲烂于唾珠仍复殷勤于手札得之甚骇藏以为荣载念先帝知公嗣皇敬老政复堕苍梧之泪不如就黄髪之询盍归乎来访予落止赐金既散虽已全疏傅之归加璧而延恐不免蜀公之召

　　钦定四库全书
　　碧梧玩芳集巻十一　　　宋　马廷鸾　撰啓
　　荅李海阃啓
　　兹审洛社起贤海堧宅牧徒得君重欲置之安其代予言不善为斵甫属宸纶之涣渥遽勤钧翰之鼎来恭惟某官盛徳迈伦钜材经逺髙牙大纛四方不已于行圭衮裳三公不易其介夙简知于宸陛爰强起于午桥公扬王休方典股肱之郡仆掌帝制得无汗血之羞乃辱宠私特加濡润不任吾事若何霑秃颖之封胡瞻尔庭可以赋伐檀之刺某拜嘉伛偻有感轮囷思乏涌泉岂容有笔干之戏风翔表海知民无辙涸之忧
　　囘蔡校勘啓
　　疏恩玊陛列职石渠成一家之言悉归品藻裁五云之体忽辱骈花于门墙殊无短长乃牋牍谬为恭敬拜嘉不可还贽又迟恭惟某官西山闻孙久轩钜子荣进素定有韩魏公之要路在前恬养自如无张师徳之吾门屡及蚤已髙瀛洲之骏武雅宜并东观之英游遂奉诏纶参裁信牒金匮石室少烦博雅之雍容黄阁紫枢行践世官之赫奕某受知先正喜在下风如丝如纶恨不工于视草则笔则削期早就于奏篇
　　答陈状元【文龙】啓
　　龙飞亲策胪唱首登下明诏发徳音大人造也字灵均名正则君子宜之伏惟某官孕秀七闽蜚英六馆诵上林之伟作相如最其善鸣得广川之醇儒仲舒褎然举首声传寰海欢动贤闗盛事占五色云修程破万里浪某比肩迩列拭目奏篇胡辱谦防过勤巽谢发防决科先天下事已收盖世之鸿名犯顔敢谏古大臣风好续传家之相谱畧陈賛颂幸冀鉴融
　　除礼侍谢马裕斋啓
　　滥尘西掖曽防视草之长擢贰南宫遽冒为真之宠控辞未获伛受奚胜惟伯夷三礼之咨虞朝盛选若知章两命之拜唐世美谈茍非其人不在兹位伏念某学虽志道才不逾人再登宏达之科寖厯清华之选朝裾久缀甚有愧于鹈濡祠廪屡干莫少安于乌哺迟颁俞防早拜恩言孰谓知礼乎已慙绵蕝何以谓文也更绾丝纶退省其私敢忘所自兹盖伏遇某官人才元气王室股肱念举尔所知常入古灵荐士藁之目况不如同姓更深老泉族谱引之思昔以此论道经邦今以此开府作牧遂使门生之下品躐登禁路之清曹眷私夙播于大钧庆奬益勤于小物某敢不益坚素守仰报殊知汝作秩宗何补论思之列帝赉良弼亟膺图象之求
　　答两淮李制使【庭芝】啓
　　枫宸赐宠荷槖为真两道十有八州茂着平淮之绩属车八十一乗髙陪上雍之班赫奕丝纶焜煌牙纛切闻司马九伐之法则国以平元戎十乗之行其猷克壮入则簮毫献纳出则投壶雅歌岂非大丈夫之雄不负眀天子之寄恭惟某官勲方周召材轶严徐淮海维扬州久己属大事于方面东土歌零雨岂惟劳归士于三年谈笑无戎扬麾畧定宣王复文武之境壮哉大雅之诗齐人归郓讙之田伟矣春秋之笔式序在位念兹戎功盖四方其训以无竞维人况庶言既同乃有猷告后亟上甘泉之赋渴勤宣室之思某拭目除纶倾心庆幅兹仰酬于谦翰辄并致于颂言昔賛皇公素熟筹邉之畧由淮南节竟为相国之阶是乃为公不显亦世
　　贺江参政啓
　　显奉明纶荣参大政人惟求旧上方坚图任之帎民具尔瞻公厚积登庸之望邮传闿怿庙论崇谹恭惟某官一代宗工两朝旧徳澄不清淆不浊直哉惟清用弥壮宿弥明美之谓大曩追先帝之殊遇来翊圣主之初元巻舒不随乎时进退必以其道青山逸兴方开洛下之书堂白纻好词催牧江东之要郡适朞年之报政防霖雨之思贤以我公归兮大慰仪刑之注想有为王言者式观仁义之敷陈某又获抠趋夙欣縁缔为晋公防中书印宜谨视于银黄效眉山赋内前行愧不工于笔墨
　　贺江阃马观文【光祖】啓
　　涣号广庭晋陞秘殿金陵王者之宅久烦元老之壮猷紫宸学士之班遂用宰臣之故事允为异数式奬元勲恭惟某官硕大髙明忠诚果毅威名满乎宇宙英气凛于堪舆三精雾塞九县飇囘尝属裔夷之食上国钟阜龙蟠石头虎踞迄全江淮以济中兴更深隂雨之绸缪益谨风寒之持防不愆于素边城收板干之功遹观厥成天堑有金汤之固国家重于九鼎君相倚如泰山爰陞殿幄之穹班特视庙堂之峻秩丝纶赫奕牙纛晶明某旧出师墙新瞻宸渥三锡承天宠也恩言早布于师中九罭以公归兮魁柄已占于虚左其为欢抃罔既殚陈
　　囘江阃马制使啓
　　斗灿一星误简宸旒之眷河润九里逺依宗衮之辉再造阙庭亟酬翰驿伏念某材慙庸琐运际休明中抱钜忧絶希华贯政复近长安之日不堪望太行之云与之琴而使弹未忘切切招以旌而欲徃宁独迟迟径违誓墓之言以有登畿之役帷幄更超于故武丝纶俄被于新荣顾此枵虚若为称塞兹盖伏遇某官两朝大老一代元夫人物倚经纶为天下计嵗月阅江海识本朝心方此持衡讵忘推毂引蔓不违于小草刈葵况轸于同根某但秉孤忠爰酬夙遇轻裘制阃尚逺惜于庙谟合席同堂惟纯意于国事其为铭激曷既列陈
　　囘江阃马裕斋啓
　　五兵贰柄莫賛修攘四辅备官骤参骏假涓尘乏益渊谷交危伏念某本章句儒起山林士施廊庙则骇矣髙位实颠曽日月之防何厯阶而上莫谋莫断不武不文尝具控于忱辞曽未囘于渊聴坐成级进孰是梯缘兹盖伏遇某官开济盛心绥怀逺畧万邦惟宪固倚赖于重臣四方于宣尚眷怀于钜德顾小草曷参于时栋惟宗工迄荷于明堂方铭推毂之私蚤被传邮之宠某奚其为政无所取材虽仰戴于奬提第深虞于摧败读老泉族谱引永怀宗衮之依赋眉山内前行全徯公奎之入刋辞有既抚抱难穷
　　囘金陵马大使裕斋啓
　　丹凤蜚驰玉麟居守诗书元帅早殚元老之壮猷礼乐羣英重覩旧人之图任茇棠隂芾骑竹声驩恭惟某官道韫防龙勲侔方召下青防之斧钺虽四方不己于行伫黄阁之衮衣以三公不易其介从赤松耳如苍生何乃眷陪都实为旧镇上念长江衣带之水孰防风寒公起泰山肤寸之云以沛霖雨里父老为之鼓舞士大夫素所抚循益逺畅于皇威可坐培于王气某获视汉庭之草又私受滕国之防拟拜庆函先厪谦椟侯谁在矣或歌吉甫之来归不可谖兮又颂武乡之入相
　　囘钟计院【蜚英】啓
　　宸陛疏恩王朝司防红旗走檄卓为筹邉之上賔黄纸除书故是翘材之旧客辉生枌社芳集笋班恭惟某官才谞宣明猷为肤敏擢髙科登显仕腾茂实蜚英声州平防宰之忠纯淮南賔客元城了翁之风采帝右谋猷少烦司存雨露之边行即聴履星辰之上某一身二任虚慙陪大政于庙堂四海九州孰若结同年于乡里迎公召屦慰我衷旗何辱谦防首防巽谢
　　贺叶丞相除少保啓
　　诞布廷麻晋升班棘总羣书奏七畧惟暨乃僚立少保曰三孤叙进其位绅緌懽忭廊庙尊崇恭惟某官道蕴防龙学卑迁固兼三王施四事慨想前猷黜百家章六经光辅明主用铺张于谟烈宜对越于宠灵某获佐下风欣逢盛事奋庸熈载而宅百揆茂鬯斯文贰公化而弼一人永扶皇极
　　囘叶少保啓
　　成国疏封殊庭领使十连为帅既力避于青油三夀作朋喜独颐于緑野搢绅叹仰邮置欢传恭惟某官髙节全名钜人长徳疏而霖雨触石之云为兴静乎深渊出山之泉不浊收功防契抗志巢由正是国人胙之名壤保兹天子秉乃桓圭兹为平地之神仙不碍山中之宰相某执鞭有志贺厦无从黄閤紫枢所愧滥巾之及我青山流水何时扶杖以从公
　　囘荆阃李端明【庭芝】啓
　　陞班规殿易镇渚宫宰相归故乡人羡锦衣之盛事诗书谋元帅上咨裘带之良筹筳篿胥占牙纛有怿恭惟某官爽邦敏识栋国钜材淮海扬州昔十年之生聚教训江汉南国今四方之经营告成乃陟延康徃临全楚边人伺豺虎坐清岘首之妖氛仆射犹父兄早动边头之喜气真儒无敌中国有人某充位无庸干方是倚欣闻开府端荷传邮三军定中原日喜防书之载路两社间公辅遄看麻巻之扬庭
　　迎牟侍郎存斋啓
　　兹审显奉宸纶宠还禁路民之表也宜在三阶六符之间士曰时哉己欣一马二童之入有猷告后无竞维人某夙防墙仭之际知欲问郊闗而敬迓先酬谦椟嗣造賔墀
　　囘刘尚书龙学啓
　　奎画中颁渊图峻直圣有谟训逺同河洛之珍符人尚典刑増重巢由之髙节敷纶鼓舞峩弁欢欣窃以我宋盛时无如元祐斯文大老厥有欧苏未尝不厯此官然亦讵能无说辍谏坡使河北宁若居中辞翰苑牧余杭殆防避谤恭惟某官三朝旧徳两制鸿文招賛普之书早挥大册挹浮丘之袖晚享耆年苍然巨栢之配刚松岿乎太山之与北斗贞元供奉之曲黼扆慨怀大雅正始之音搢绅注仰兹涣扬于明诏更卓越于前修某夙荷异知快闻新渥凛长庚伴明月谁能诵坡老之诗延睂夀作元正可上景行之祝修词缕缕抚抱陈陈
　　囘林左史啓
　　简眷凝旒疏恩出綍武夷九曲之清泚可以濯缨蓬莱三山之严从而载笔髙贤勇退善类注思恭惟某官端平魁彦之典刑干淳诸老之绪业即御事罔俊夀盖尝揽辔而来与少年治文书莫挽褰裳之去曽是云霄之咫尺宁如风月之一川兹端奉于藻函如更亲于芝宇瞻仪鸿羽欲朋簮之盍勿疑恍聴鸡晨怅书囊之谈未了
　　贺岭南赵经畧啓
　　帝咨南伯眷求作屏之良公为大宗徃任维城之寄旗幢盖海山川出云某官礼乐宗英诗书元帅帝髙阳之苗裔尚有典刑侯文王之本支卓然大雅起从旧徳迄靖本邦湘水之南粤壤之西甫开藩于防府黄木之湾扶胥之口旋易镇于名都方将宣化以承流况复驾轻而就熟兵卫森画防咸识故侯斧钺下青防再看瑞节政平讼理逺至迩安龙户马人着劳来还定之绩鸡冠豹尾催论思献纳之班某旧侍同朝欣闻作牧与我共理其惟刺史二千石之贤盍归乎来当在宗相十九人之列所为颂咏罔既刋磨
　　庐山谢氏求聘啓
　　曲江之好三十年夙聫科级庐山之髙防千仭新缔姻盟币之未将辞无不腆伏承令爱娴于箴史不夸咏雪之才华而某长男廸以诗书敢骋冲霄之意气非吾偶也以子妻之当年龙虎榜之儿孙此日鳯凰占之家室两翁相语俱为陶令归来之人二姓其昌好毕尚平婚嫁之事
　　庐山谢氏求婚啓
　　人于同年已缔两家之好吾求妇氏将寻八载之盟昔期开监宅之屏今重感山阳之笛风雨如晦俾无訧弓凤凰于飞是有庆矣风防匪逺星户有期季秋于是御轮仲夏为之将篚亲交币帛无迟归妺之时儿大诗书是叶家人之吉
　　昌江李氏求聘啓
　　角巾东第犹怜嫁娶之相闗拥节南楼敢即婚姻而请好天啓松萝之托地连枌梓之隂于偶非齐而人皆楚伏承令爱密娴阃范仪素习于雍容而某次男稍熟庭闱经粗通于瑟僴发币上勤于华萼传言奚待于逺柯深慙马氏之防良敢恃李公之知我折花逢驿使缔陈村此日之盟携酒看芝山寻洛社他年之防
　　昌江李氏求婚啓
　　鹦鹉洲邉结言有夙枌榆社里纳币自今婚姻孔云风涛如此生男已当户相从园绮之逰娶妇先及隣遐想朱陈之世为之有室得以及时樽酒纒红订八月乗槎之约幅书传素念三星束楚之诗绵蕝陈仪丝萝永好屏开金雀行依监宅之门防堂设绛纱归诵家庭之经传益培逺业用副深期
　　吴园张氏求聘啓
　　婚姻三纪未干秦晋之盟书嫁娶一村宜入朱陈之图画兹吾偶也矧我甥兮伏承令爱姆训源流夙同家姓而某三男父书梗概期绍儒猷问我诸姑子壻犹子以承先祖孙妇外孙鳯凰占世世之荣昌羔鴈缔亲亲之永好兰阶方茁勉寻安邑第之宗风燕厦新成早竝表贤堂之英榘
　　于越许氏求聘啓
　　玉树名郎企安邑家儿之秀金屏选壻登汝南人物之评枌榆地连丝萝天合伏承令爱娴于阃范蚤闻女徳之修而某四男授以经籯粗谨父书之读与尔邻里乡党申之盟誓婚姻占鳯既谐诹以吉永为好也幸分太岳之辉此其昌乎愿借伏波之润
　　于越许氏求婚啓
　　甥舅匪他有亲则久男女以正非币不交奠鴈诹期令协吉四月惟夏兹逢假大之时三星在天际彼绸缪之多惭聘玉聊奉纒红无乃太简乎得以及时也春雨自培于百草仆宁无防犊之怀夜膏勤诵于六经公则有乗龙之喜


　　钦定四库全书
　　碧梧玩芳集卷十二　　　宋　马廷鸾　撰序
　　曽空青文集序
　　余尝诵涪翁扶藜对藓之吟曲阜把巻临灯之句固已心焉窃慕曽公才章之盛顾前修日逺自干淳诸老文字已多遗落况过江前后间乎然心向徃之一日西堂吴太史为言此吾乡空青公也有集藏于家余方谋传抄而公之诸孙今广德郡侯太博公寄余新刋集本且征言焉余惟曽氏自宻国以儒学开迹欧阳公称其有徳有言足以上继防参元西渊源所渐逺矣空青子弟起家文章继世潜逃于家尊柄用之时缱绻于诸贤流落之日中间灭迹毁庐相随入党迨天地重开迄能以三朝正论暴白之世其视当时败国殄民为魁为杰者之子孙补史咒神矫诬万世者其贤不肖何如也昔石林叶公以亲见扬雄美其诗以新样元和评其书以三风流颂其文近世李雁湖亦谓人恶隽异俗疵文雅如空青公虽不偶于时而文采烂然垂后着世者不能掩也空青抚人而葬于信断垣凄草孤寄百年太博监其州始封崇表章之其遗文如鲁殿秦碑见者珍惜自可孤行于南丰曲阜之后斯举也昭前文孝也植遗绪义也今曽氏昆令季强侍郎公以忠言嘉谟入从出藩太博之为邦以道得民朝廷深知治行将选表矣其文章则集芳趾美卓然一大家数江左诸王所谓未有七叶之中爵位相继人人有集如吾门者何足道哉何足道哉輙赞叹而书其后云癸酉某月某日
　　许进道文编序
　　扬子云称军旅之际飞书驰用枚臯东汉安丰侯召还京师上问所上章表谁与参之对曰皆从事班彪所为唐李卫公为张靖记室自言河东精兵十万提封千里半杂蕃骑遥制边朔非文章之盛不能称是职也异时平泽潞如拾遗取太原如反掌灭回鹘如振槁降嗢斯如驱小儿虽卫公谋謩经逺而精思亭起草台之助多焉吾友许君进道尝从事岭南道经畧使府府公实为矩堂相国董公公徳盛貌严许君文理宻察时干腹有萌朝廷方经置大理董公命君草书荅其国相用事诸臣大槩蹈厉反覆得中国之体而不失逺人之心所谓文章之盛者欤故余辑古今军府词人之著作为君诵之矩堂相先皇帝为钜人长徳进道尝谕麟庠迁国子博士进丞大农位于朝彰显矣他文徃徃有深趣独掇其关于南事者着编端
　　吴氏寳训警览序
　　尚书与论语相表里周道衰孔子没获麟之前叙尚书五帝三王之盛也而以秦誓终之天下其将为秦乎圣人其絶望于当世乎梦奠之后述论语春秋战国之交也而以尧曰终之天下其尚可为陶唐乎圣人其犹有望于来世乎书终于秦誓未济之易世变之穷也论语终于尧曰下泉之诗天理之复也知此説者可以读寳训警览之书矣警览者先友昭武主簿吴公橤之所着也公字与权饶之乐平人学者因其书名称之曰警覧先生先生之为是书也述天人推性命董仲舒之策也一痛哭二流涕六太息贾太传之书也萃古今之精英为治乱之龟鉴陆敬舆之奏篇也此岂梏于丛然章句之末者所能知哉书成奉而质之晦静汤公汤公一代伟人也叙其书曰与权爱君忧国天禀笃厚每阅世道之变未尝不潸然流涕恨不得手扶而力振之故以其忠诚恳恻之心发其该洽有用之学以为此书庶几有举而措之者则帝王之治复见于今而生民之大幸也知此书者惟汤公先生亦用是意慰焉初先生防嘉定癸酉荐书累上太常不第然其名声震诸公间自汤公之外如防斋袁公每聆先生崇论闳议輙抵几絶叫曰亏人亏人习庵陈公谓先生学本师心道难语世亦为深知先生者先卫公与先生为忘年交某少孤失学一日先生过族党先夫人輙为某兄弟整襟缨治酒肴俾袖所业就正夙防奬激淳祐丁未侍先生待亲策于京师之俞园先生每闻时事不可为则慨然曰此多将嗃嗃之世也某之忧此有年矣其肺肝内热数形悲咤以先生为迂者有之某成进士归先生首援先人遗言立足有余地举头无愧天之语作古风数百言规戒之质薄才弱永负父师之明训异时待罪经筵进读真文忠公大学衍义每维警覧一书足以并陈金华方将建白上送而先生不可作矣晚得一官仅主昭武簿以殁书藏名山公之子枢经明行修能世其家蚤荐胄闱公书自可不朽一日征言于某尝抚是书而叹曰道之将坠自圣之生不能回天而易命归休于鲁哀公之十一年论定乎百篇之书而拳拳乎唐尧秦穆之始终天下大势之所趋天地鬼神不能易而吾夫子独易之乎昔之人有为观物之书者曰天能使唐虞之亡尧舜能使世之不乱天能使周之不兴孔子能使道之不防今观尧曰之篇歴序三圣执中之传以及汤武造商兴周之本末其或继周者百世可知也而权谋诈力者不与焉呜呼悕矣先生之书将使来者精思力践于论语述尧之数言而慷慨感发于迄秦之防意执此以徃帝王其舍诸昭昭乎其知之明也郁郁乎其欲礼义之行皓天不复忧无疆也千岁必反理之常也弟子勉学天不忘也余为掩涕而述荀卿之赋以归其书焉
　　读庄笔记序
　　余读庄子三十二年矣注家谓暂时揽其余芳犹足旷然有忘形自得之懐况三十二年之久乎虽然一掩巻而茫然矣间尝先后得林竹溪吕吉甫之全解汤东涧之畧説唐成英之义疏有武林褚道士者荟萃诸家之説迄内外篇林参以禅家固其所自悟者而又每每欲以文字关键论则恐不满南华一笑只令庄老为一宗自能成章然其胷中鳞甲正与晋史所称郭象一辈人物相近汤公意象髙逺时一着语不规规于成书若成褚两家皆是浮屠老子之绪言耳成特为浅近褚之所抄差足以尽众説其用功亦勤矣余取诸书手抄以附郭注而自覧焉尝窃以为庄子战国人也去圣人之世若此其未逺也又防人也近圣人之居则又若此其未遥也彼既不肯北学于中国又未尝与知言养气之君子上下其议论故其为説凌高厉空于吾圣人之书曽未数数然也后之解者欲一二以圣人之书律之则舛矣禅家者流所谓此事尚不与教乗合而况中庸大学者是也虽然固有不悖于圣人者矣余每读其书则必择其不乖戾于吾説者时时为之钩撮要而余之所未逹者则释而不推不推谁其比忧亦庄生説也虽然人皆企其为欢欣之乐吾独慨其多幽忧悲咤之懐彼将悼彭祖怜恵施悲如驰而莫止者哀形化而心然者至于末篇感时忧道读者可为流涕然则乐莫乐乎此书悲莫悲乎此书乐欤悲欤足以归欤壬午四月
　　续荆玉集序
　　昔东坡公与袁公济诗云文如翻水成赋作义手速秋风起鸿鴈我亦继华躅那知君蹭蹬独泣荆山玉某诵而悲之苏公此言殆为先兄发也兄少子端常集其遗文成编余欲序而藏之而名之曰荆玉集已而又读安阳韩魏公序司封之文曰自淄州通判居忧手编兄文授其少子彦直以荆玉集为名且志兄有才而不遇也兄之状貌言语今不得见之矣其得见者平生所谓文章耳诸子辈得不寳而惜之哉韩公之序云尔于是合苏韩二公之説名吾兄之文曰续荆玉集以遗其子焉后之君子其必有以悼之矣兄苦学曩在京师馆余从官宅鸡初鸣己秉烛操觚或述已作或涂抹学子所业朝绅与邻者窥见之唶唶嗟叹以厉其子弟一日自择其文若干篇作两大轴笑谓余曰此未惬吾志者即今守门兵妇所谓拣不中者是也为之絶倒屏去他如己酉乡赋程文冠乙选庚申辛酉余在都曹方有公事兄代述沂邸讲巻作毛诗解数百篇皆靡有遗耗矣兄今在兮文讵可期兄蚤逝兮文止于斯瘗以冢兮草木芳泛以瓢兮波澜洋兄不少留兮我涕滂咨尔巽常谨尔藏乃命第六男端益书其集端时余年六十二
　　王甥儒珍集序
　　王甥典谟之学蚤有声场屋科举废輙敛才华而为诗政尔精丽可喜暇日手抄此编示余余读其精卫行及说杭事等篇皆绰绰有诗人风致昔徐东湖为山谷从甥山谷一见东湖诗便勉进步古人甥舅间以诗道相切磋如此余老不能进于是矣甥之齿未也抽尔秘思骋尔妍词异时齿宿意新当伟然为一大家数渠家半山老人之诗曰解我葱珩脱孟劳暮年甘与子同袍新诗比旧増竒峭若许跻攀莫大髙余之解葱珩脱孟劳久矣展我甥兮尚洗眼以观竒峭之作丁亥重九
　　楞严神咒序
　　经可译咒不可译恺师用力于楞严甚久暇日取是经咒语别加刻梓丝牵而绳聫之以便其徒讽诵志亦勤矣愿扳余一言余谓咒之为咒僧尚不能知余安能知之虽然吾徒亦安有不知者哉龙溪汪公谓经之有咒犹易之有爻军中之有宻号虽以世谛求之了不可得人妖鬼神闻其名无不怖畏而咒妙湛总持莫若楞严神咒矣晦庵朱文公谓楞严经本是咒语后来房融添入许多道理咒全是想法西域人有咒如此喝乂为雄毅之状故能禁伏鬼神然则吾徒亦安有不知者哉抑余谓浮屠师居深山中皆聪明魁杰人戒行精洁想其讽诵此咒真忱发中一念之烈金石为开蛇虎为伏况于鬼神乎今之僧徒鼓唇吻以私利养以其谑浪笑傲之余前者唱于随者唱喁譬如市讴之奏俚曲斯鬼神之所戱耳独如磨登伽何虽然咒之时义大矣哉螟蛉之子殪而逢蜾蠃咒之曰类我类我久则肖之矣速哉七十子之肖仲尼也仲尼之咒所谓防善遮恶者唯六经而已六经之外岂复有咒哉然则无隠乎尔则亦无隠乎尔
　　后序
　　仪礼本经注疏会编后序
　　余生五十八年未尝读仪礼之书一日从败帙中得景徳中官本仪礼疏四帙正经注语皆标起止而疏文列其下盖古有明经学究专科仪礼经注学者童而习之不待屑屑然登载本文而已熟其诵数矣王介甫新经既出士不读书如余之于仪礼者皆是也然不敢付之茫昧幽防将寻访本书传抄庶几创通大义然余老矣惧其费日力而迄无所补也长儿请曰家有监本仪礼经注可取而附益之以便观览意欣然命之整辑厘为九帙手自防校并取朱氏礼书与其门人髙弟黄氏杨氏诸家续补之编分章析条题要其上遂为完书抚而叹曰兹所谓仪礼者欤韩昌黎之云岂欺我哉其为书也于竒辞奥防中有精义妙道焉于纎悉委曲中有明辨等级焉不独欲人之善其生且欲人之善其死不惟致严于冠婚朝聘乡射而尤严于防祭后世徒以推士礼而逹于天子以为残阙不可考之书徐而观之一士也天子之士与诸侯之士不同一大夫也下大夫与上大夫不同等而上之固有可得而推者矣周公之经何制之备也子夏之传何文之竒也康成之注公彦之防何学之博也小子识之












　　钦定四库全书
　　碧梧玩芳集巻十三　　　宋　马廷鸾撰
　　题跋
　　恭题祖宗御容及从祀功臣下方
　　臣谨按国朝故事内中天章阁有神御画像太常寺明勲崇徳之阁有从祀图形尊奉表章朝有令典然自昔三皇五帝焜燿蜀室礼乐羣英彪炳晋祠又皆列在偏方下国仰惟帝兴王成登三咸五其功徳如日在天容光必照明良胥会山川出云其精神如水在地凿井必泉臣是用稽考典故摹成四轴安奉于拱极堂每以岁之开基节恭行朝拜礼臣某拜手谨书
　　恭题董氏所藏仁宗御书刑政二字下方
　　臣读彭城陈师道文能言神文圣武仁孝皇帝在位四十余年独留神翰墨乃帝王之懿范来世之伟文当时二府百吏内外宗姻下逮近习莫不好书以为盛事今观宸翰所赐刑政二字则一肆笔而不忘国家要务匪直侈竒观示雅玩而已然则师道浅之乎知圣人矣臣谨按国史帝在御之三十一年为皇祐五年癸巳三月亲试举人盖是歳始改四歳一举为间歳周王夀考遐不作人呜呼盛哉若刑政国家之要务则又每见于圣人之书其年八月诏举贤良制防曰朕缵承越二纪未尝私一喜怒以防刑赏又曰王政之急在知人齐俗务本阜财子大夫详着之然则刑政二字或以之策贤良或以之赐臣下良有以见圣心拳拳不少置四十年太平之盛有自来矣其明年改元至和臣五世祖先臣遵以言事官入对极言唐天寳治乱事迹帝为嘉纳对近臣亟称之实同一时云董氏五世孙观既建阁寳藏七世孙更生以经术擢髙科改秩调县宰以归处之泰然殊有祖风年月臣某书
　　恭题从官宅进思堂宸翰
　　恭惟国家驻跸吴会东南旗盖应运中兴太紫圆方侔天作制承平百年官府寺第固已粲乎隠隠各得其所矣爰自绍兴给降御前钱造府以居执政乾道辟懐逺驿基以处台谏而从臣官舍未有攸居国史无述焉景定四年秋从官宅始成其明年夏权礼部尚书臣某言臣待罪春官幸得与诸臣割宅而居则又为之规隙地筑室三楹欲于自公退食之际修进思尽忠之事臣敢昧死请进思堂三大字示臣子竚瞻秉心宣猷永照无极奏函朝入天笔夕颁奎章圣藻日月并明璇榜云楣丹雘无色诸臣拜手稽首仰瞻神文相与言曰思之义大矣哉臯陶禹之在虞廷也其赞赞日思其孜孜日思周公兼三王施四事孟子两以思言之荀林父覇国之臣也其进思尽忠则仲尼取而列之经以为万世臣子事君之大训凡士自一命以上莫不职思其忧而侍从者论思献纳之臣也先正司马温国文正公光因辞副枢论国事而曰臣于未受命则犹从臣也于事无所不可言者古之为从臣盖如此彼有便文自营而谓君子思不出位者偷也玩歳愒时而谓天下何思何虑者妄也若夫憧憧徃来朋从尔思而所营不过乎患得患失之间则其于为人贤不肖何如哉诗曰倬彼云汉为章于天渊哉尧文丕天之大律也又曰上帝临汝无贰尔心论思之臣其勉之臣等谨奉宸翰刻之琬琰因并着其语于下方以风示同列云
　　家藏御制御书诗恭防
　　臣景定壬戌以国子司业兼翰林权直明年癸亥以中书舍人陞兼直学士院故事经筵侍从官词臣递宿玉堂其后浸弛臣僚寓宿辄称疾不入臣之为词臣也恪遵旧制又明年甲子朝廷亦申严国典夏六月丙辰臣入直申时中官李忠辅传防锡臣金香酒肆瓶新荔枝五百颗盖异恩也臣即援词苑旧比具短表奏谢翼日遂有宸章之赐自是七月而星文示变玉色弗怡十月而先帝弃羣臣矣是诗也圣作之絶笔也呜呼痛哉臣衰老病卧山中感世运之变迁悼斯文之湮晦顾瞻玉堂如在天上而遯身逃难之余河汉天章六丁护持纸敝墨渝金声玉振臣輙装褫寳藏臣家崇奎之阁因恭诵宸篇诗赐易简之句而重有感焉本朝三百余年崇儒右文宠嘉词臣赐以圣制始于熙陵赐学士苏易简而臣被遇穆陵实终之天将防斯文也遗音絶响殆止于斯天之未防斯文也回澜启秀尚未可期臣之子孙其为臣寳之癸未八月中秋后四日庚子孤臣某百拜恭书
　　书程刚愍节恵録后
　　死节岂易言耶余生晚不及从乡先生讲闻刚愍程公之烈矣虽然国史所书焉可诬也谨按国史钦宗皇帝实録靖康二年二月乙酉大风折木金人以金银不足遣人来取提举官以下八人受约束户部尚书梅执礼侍郎陈知贤刑部侍郎程振给事中安扶同见金帅金帅责以金银不足曰胡不取之于民四人同辞对曰今国破主辱臣民皆愿前死虽肝胆不计也于金缯何有哉顾诚无以塞责金人大怒问官长安在欲加罪振恐梅执礼坐之遽前曰皆官长也金人不胜忿以次杀之又按国史四朝列传陈亨伯梅执礼程振以下六人同传而史臣系之曰斯四人者所遭不同至于不求生以害仁而杀身以成仁则同也建炎中兴褒表崇赠暴其忠于天壌宜哉呜呼死节岂易言耶国史所书焉可诬也刚愍之孙及拳拳以发扬先烈为志余为史官尝尽窥金匮石室所藏因为表而出之
　　跋莲城扞寇始未
　　余读莲城扞寇録抚巻而叹曰米侯之为烈也小邑寡民财殚力痡内之为赤子外之为龙蛇顾方﨑岖寄百里之命于其间贼佹得之矣修我戈矛与子同仇万金良药扶伤补败朝歌之攘却中牟之拊循二者兼之余意其人必魁梧竒伟及监州池阳余从箳篂间见之儒者也盖孔子曰儒有忠信以为甲胄礼义以为干橹者吾于米侯亦云
　　题洪厚斋行状后
　　余家与洪氏有连从曽伯祖老山翁客惠敏二文公门晚嵗与文敏公相与尤厚以故二公文字余家藏略备厚斋又余所旧识其殁也能中以乡贡进士李君之状扳余一言余病眊不能言窃尝读野处之志景韦也首以重厚目之而铭之曰荦荦其质肫肫其仁橓也修饰保家之珍景韦者郢倅君名述而橓者景韦之子也然则厚斋之为厚也久矣诚能増而髙浚而深荦荦肫肫者累世如一日则厚斋已无愧于景韦而能中可以为橓矣洪氏之泽未艾也文敏岂欺我哉
　　题西磜祝君墓志后
　　西磜之曽祖姑实为韦斋朱公之夫人配徳娠贤是生文公为千载儒宗然公之所以叙母徳者四仁厚端淑而已然则端淑固祝氏世徳也其有后也宜哉吾友曹清父此文辞直而事整余亦识西磜者故书其后云
　　题徐云翔先述后
　　余自咸淳壬申谢病奉祠归故庐川防谷湮兰沉蕙死里中隠君子徃徃迁谢而雍容笃厚号称乡丈人者率多摧殒余为惊呼絶叹故亲友徐君之子云翔载其先徳若将望余词而托焉以永君于无穷君祖擢儒科世学有传子冠里选义方有教其家则源逺流长其人则金浑玉璞云翔之述无曼言侈辞父诏其子兄语其弟藏之深固之宻叙世家者不假外言书实录者无取浮説彪之传不必引重于父党扬子云镇之碑不必勒铭于先友袁髙诸公也虽然君山林士予与有连云翔所为请欤问其曰未也有一日而讯青乌吾之易耳无一言以信黄壌我且先葬而客或谓予周益公晚居平园杜门扫轨题序满巻轴其乡人有黄柟者欧阳彛者曽昌诗者咸以先志乞言于公于其所知盖不屑屑辞也尚忆淳祐经界时余犹及识君于乡大夫之席所谓雍容笃厚为乡丈人者非耶昔之言杰颠逊绵之理者归徳于徐由云翔之述观之君亦逊矣徐其绵乎诗曰夙兴夜寐无沗尔所生云翔勉之书曰虽无老成人尚有典刑余无所得于斯文也姑就其如周公者
　　书张氏祠记后
　　张应文应斗应瑞兄弟建祠于乡之通元观以祀其先人居士公先友愚斋胡公记之援据精详词义严正可以垂不朽矣张氏兄弟复扳予一言余读欧公集古録唐总章中绛州龙兴宫有碧落尊像篆文刻其背世传以为碧落碑唐孝子李训谊譔训谊为亲造石像者也碑文成未刻有二道士请刻之刻成化为二白鸽飞去世咨嗟其孝感以为美谈自今观之通元观一龙兴宫乎居士祠一碧落碑乎龙虎云雷之迹其鸽飞之祥乎然则张氏兄弟可以匹休李氏矣恨予非欧公耳盖应文兄弟孝慈友恭粹然可挹于建祠也其弟斗若瑞则曰吾兄之谋也吾敢不从于施田也则曰吾兄之业也吾敢不纪居士恂恂徳人也有子如此可嘉也世无欧阳公孰能补史官之缺而幸有愚斋之记在
　　跋蔡以仁经世厯
　　乡友蔡兄宿悟神解于康节书翻覆研精以己所到为是槖其书将入闽访之西山后人求其遗编参合考订以行于世索书题辞或问季通歴法于文公公曰这都未理会得如今须是也会布筭也学似他了把去推测方见得他是与不是而今某自不曽理会如何説得自古以来无一个人考得到这处然也只在史记汉书上自是人不曽去攷司马迁班固刘向父子杜佑説都一同不解都不是然则皇极经世盖合迁固刘向杜佑之説为一书岂独自空中楼阁出耶蔡氏多异人异书中郎入吴得论衡每私翫以为谈助君岂其苗裔耶然客有嫌之者捜求其帐中隠处得之抱数巻持去丁宁之曰惟我与尔共勿广也吁何浅哉惟君独不然此书果遂行于世当语刋书家合二蔡成编用周礼司农康成注例而别之曰先后蔡云
　　跋舅氏南溪翁渔唱集后
　　舅氏南溪翁蚤嵗以文雄称州里半世挟册走场屋梁鸿之噫唐衢之哭兼有之矣匪直郊寒岛瘦而己前辈云诗非能穷人人穷诗乃工殆谓是欤虽然五言如闲烦恼云储嗣知何日销兵在几时秋甲子云事虽关造化责在理隂阳七言如忆襄阳云方城徒峻如平地汉水虽深不是池警催科吏云五月己伤粜新谷三春何忍督新苗此其诗似凛凛乎工部北征道州舂陵之上矣布衣懐当世之忧草茅关天下之责舅氏岂以其身之穷为穷哉寳祐丙辰秋某自册府罢归始从南溪得所谓渔唱者读之因思古之名人才士类得外家文字之秀愿深探锦嚢稍窃其流转圆美之绪余以不悖乎兴观羣怨之防庶他日有为家如吕紫防者推舅氏于豫章公而自附于徐师川洪父之流亦一竒事
　　题茂林野叟鸣蛙集后
　　有以茂林野叟鸣蛙集示余者客或见之曰是其鸣也为公乎为私乎余曰止止勿説此吾州乡书首选也忆昨戊午嵗余弟拔乡荐君为之首考官括苍赵和仲也已而皆不奏第余早与和仲同舍晚同堂每聚集间相与道旧问及戊午试闱事必郑重谢之且以春官失士为不满和仲曰君知博乎博悬于投初不在得士之进取类如是耳余兄弟衰老不能以文字行世而蛙鸣集舂容大篇齿宿而意新王君年八十所为文无老人衰惫气七叶貂蝉人人有集自是王家故事而年不及耳余愿君筑室緑苔碧草清泉白石间装褫此集置之堂上使孔徳璋诸人见之必曰我以此当两部鼓吹
　　题汪心斋读史杂咏后
　　先友林竹溪咏史百篇应葺芷先生袖达安晚丞相丞相大称赏即以上闻遂简帝心早典内制晚位九卿声华赫然圣传百篇不愧林作议论坚正徃徃过之余欲取林诗相与参订适为友人赵禹明携去虽然圣传是编自可孤行于世否则韫椟而藏以俟知者虽不必典制为卿可也
　　题樵歌后
　　樵歌者其隠者之趣乎陆防歌于笠泽而与其童樵史虚白歌于庐山而与其子樵其为歌也或感情而乐江湖之髙或幽忧而哀风雨之危岂累累而贯珠乃乌乌而拊缶其要在于不失其隠趣而已此编辞气笔力昔者魁人钜儒尝敬畏之矣摘句之首聫云宁为苏门啸莫作华林悔超然有追晋仙而谢吴客之意非防虚白之流乎抑吾又闻古今善歌者穷隂阳造化之幽防皇王帝伯之显设是伊川樵者之歌也后之樵者尚倚歌而和之







　　钦定四库全书
　　碧梧玩芳集巻十四　　　宋　马廷鸾　撰题跋
　　书余干髙太清氷玉观杂藁后
　　高太清示余以氷玉观杂藁一通读其书掩巻而叹曰太清之于斯文不犹侠欤想其年壮气盛时酒酣气张披荒断古倚天而号提劔而舞有吾家子才之风过江以来则陈同父其人也世方采成法以一天下之士公卿大夫咸出于奉试谨对之文太清挟是以震其有司其不悦固宜呜呼起斯人于涂仆不能也而责亦不在仆也今之论文如市贾然有求而欲售者矣有坐而为之轻重者矣仆无赀而攘臂其间姑赞其为南金大贝象犀珠玉之贵而已
　　题李崧叟寤轩赋后
　　崧叟举进士有名暇日作寤轩赋以示余寤之时义大矣哉柏舟之寤辟愤世之言也考槃之寤歌乐身之言也庄周云其寤也神交其觉也形开造理者之言也叟之所到深矣抑兹赋也会得时读之飘飘然有凌云气防不得时读之痴人面前説梦
　　题外祖看青堂赋手藁后
　　某哭母三年重班二府表兄以外大父看青堂藁相示为之掩巻流涕外大父官薄不显于时名声不昭于人而经芳传馨金浑玉璞诸子诸孙皆以经学专门试太常輙不第斯文雨露自叶流根独能沾溉其外孙超取显仕材薄时艰于国无补诵赋中邦家柱石之语面热而汗下也士生斯世岂能自为材哉杨恽读太史书范赋典依庾氏学问渊源则逺矣陶渊明作孟嘉传苏文忠书程公遗事感慨当如何乃装褫以归之而告之曰呜呼斯文其永保之是兄家之氊笏而吾母之杯圏也寒泉在浚白云孤飞千里相望百感交集
　　书御史龙图公集后
　　龙图先公文集十巻某缮冩家藏防校既毕抚而叹曰公所谓谏书知无不言言无不尽然每篇不过数百字有他人谆复千言所不到者论命相疏举崔羣开元天寳理乱之説而申之曰譬犹养身常须慎病不可以觉痛之日始为受病之辰至哉言乎又崔羣所未发者初劾宰相疏简严特甚争之不胜而犹有拳拳惜国体不敢尽言之意后世台谏劾大吏掎摭怒骂不遗余力者可少愧矣诗词流丽有风致昔王荆公谓公始读书即以文词辩丽天下赵忠定镇成都奉诏编本朝名臣奏议蜀之钜公李季章兄弟实与论次于公奏篇録之无遗国史称公善议论其言时政不为激讦故多见推行此数言者足以尽公矣不肖裔孙何足以知之书示后人云尔
　　题察判学士家集后
　　先世子才集十一巻缮冩藏于家子才以诗文豪于熙宁元祐间迨淳熙中研轩程公为之谱其年第其巻订其述作大槩而惜其器业之未底于成于斯文用力多寄意厚矣去淳熙八十有七年五世诸孙某读遗编抚而叹曰程公谓子才元祐奏篇论北事效于靖康信然矣抑又诸史论如论晋人以父母之邦委之于刘石辈残暴戮辱百余年间无有奋发以生吾中国之气又安得有竒士哉如论后魏谓中国以礼义文采之腴而饲拓跋之饥此之谓不幸非吾一人之可与魏争吾必激天下之气而与魏争古之善战者能用天下之气而巳矣嗟乎安得此语闻于炎绍中兴之初乎子才从节孝徐先生游且久其文章雄直雅似节孝今取徐集三诗系家集后而着其説如此
　　题周吉甫云庄数学后
　　淳祐乙已表兄李改卿问予命于弋阳周云庄云庄精于数者也推测良久奋笔书方寸纸遗改卿示予曰丙午高压棘闱丁未首步兰宫越明年予叨荐墨又明年予冠礼部异哉周君以场屋隽名归之山林庸夫以千万人中不可揣摩之事言于二三年前不可预定之时斯亦竒矣当许我时余不知孰为周君周君不知孰为余也如是而应是安有计较于其间者耶天下之不求而得者类若此耳上蔡先生平生未尝干人在书局亦不谒执政尝举似门人以其未第时感应事且曰万事皆有命信得命及便不枉却闲工夫费却闲心力至哉斯言予今而后信得命及矣将倚肮脏之门乎抑将上咿嚘之堂乎将为松栢之坚挺乎抑为藤萝之靡蔓乎继自今穷不必送巧不必乞大钧不必问是有命焉周君岂欺我哉
　　又
　　丙午丁未之前余为士人吉甫言余且叨第癸丑甲寅余为教官吉甫言余且得召乙卯丙辰余入馆吉甫言余且归嗟乎余不能隠居求志顾以其身溟涬于风波间防肝虫臂惟其所遭一何愚也吉甫亦乡里人耳乃以其术坐策余之成败烛照卜无言不酬又何神也余事无足言者嵗行既周又见午未余之乡党朋友皆且奋跃功名之会吉甫其为余遍访而精攷之得其人则以告余可也荆公云久谙郭璞言多验老比顔含意更疎祗欲勒成方士传借君名姓在新书谨以为赠戊午再题
　　题赵徳亮诗论后
　　着雍困敦之嵗青阳载熙积隂骤霁玩芳病叟读易至未济终焉而庐山赵徳亮逺以其删诗要论来叟扶病读之抚而叹曰深乎徳亮之为是书也其援据精故其説辨其感慨极故其味长或曰郑康成以三礼笺诗儒者未之许也今君以春秋评诗可乎余应曰不然诗春秋皆史也序之言曰国史明乎得失之迹以春秋评诗讵谓不然六经惟诗春秋当自其变者观之康衢之謡虞廷之歌果诗之本始乎诗之兴也谅不于上皇之世先儒有是言矣达事懐旧俗诗之所为作也君着诗论以为仲尼删诗于鲁哀公之十一年而作春秋于十四年其事相因不偶然也谓非自其变者观之乎是故观风者不徒观之周南召南观于豳风下泉之思可也观雅者不徒观之文王大明绵观于荡之伤旻之闵可也观颂者不徒观于猗那清庙观于正考父之犹能存商季孙行父之犹请命于周可也否则成汤高宗防子之云为文武成康周召之规制岂如弁髦而因以敝之盖人心之全经与天壤相敝也诗之兴非世变云乎哉诗之存独世变云乎哉变在彼不变在我故曰发乎情民之性也止乎礼义先王之泽也又曰皓天不复忧无疆也千嵗必反理之常也四始之孰是孰非大序之为得为失糟粕而已齐鲁韩毛束髙阁独抱遗经究终始于是藏之名山以待后之学者足矣昔孔氏作春秋九月而成卜之得阳豫之卦未知删诗之后卜之得何卦也君如通其説尝试以语我来
　　书洙泗裔编后
　　论语家语孔丛子皆孔氏家书也而有粹驳之不同家语驳于论语孔丛子又驳于家语盖更春秋而战国战国而秦汉孔氏之家学其亦与世道相为升降也耶家语自安国撰次当孝成时其孙愆上书自言而不得立至魏王肃始得之孔子二十二世孙猛而后传焉孔丛子至本朝宋咸始着明其书朱文公诋其鄙浅不列诸子之数嵗在戊寅某读书山中感时抚事悼斯文兴防之不可期适架上抽取孔丛子书读之因摘雅正不缪于圣人者抄为此编且附所见于逐段之下因窃自叹于吾夫子受罔极之恩则夫诵其诗读其书可不尚论其世乎乃并考沂水侯以降出处世次之本末遂为之説曰呜呼世变之推移可畏哉自春秋战国以逮秦汉先圣子孙阅歴多矣鲋为陈涉博士而子建不肯仕莽朝覇辞三公而光附王氏当世道将更与其革命之际其于为人贤不肖何如也其处平世则僖之坚刚季彦之直清亦可以见其先人矣东汉以后迄有唐徒闻封爵之号而其人不少槩见焉呜呼世变之推移可畏哉
　　跋孝女记
　　洎滩孝女记者余友李君士会纂辑孝女饶娥事实之所作也吾邑之忠臣孝子史不絶书先唐而后则孝娥之为烈也自唐元和盛际柳河东以至我朝乾淳宿儒慈湖黙斋诸公发挥尽矣其间疑悮之辨则此书详焉大槩古今人之称娥者或称其当时哭死或述其终身不嫁而死死不死未足为娥轻重也娥岂茍生也哉慷慨杀身者易从容就义者难娥虽未尝接学士大夫之绪言而天典民彛固有不学而知者矣李君独旁捜而广记之以其终身不嫁者为是而谓其即死者为非又复详订以伸其説且复有取于朱文公爱重沙随之辨説正犹离骚序语中重惜灵均之事壹欝而不得伸于当年者又晦昧而不见白于后世也然则洎滩一汨罗也饶娥则女中之三闾大夫也死不死未足为娥轻重也某幼孤先夫人执谊训子其葬也实邻孝祠每拜慈茔瞻望岑蔚为低徊不能去窃于是编有感焉李君该洽博雅事事求是于前史旧闻遗事多所辨证是编尤有关于名教读者不宜草草故以愚説附着之呜呼臣之忠犹子之孝以娥之事观之死易不嫁难耳唐之亡也不嫁者惟司空表圣一人而已呜呼
　　题李秋山家传后
　　余读秋山家传慨今懐昔窃于韩退之之诗陆士衡之赋有感焉余与秋山皆番阳人定交于馆学余自校中秘书以致贰成均长仪曹秋山声名在太学日杲月耀间过余深留苦语瑰絶竒伟正大忠切余所畏也退之之诗曰我年二十五求友昧其人哀歌西京市始与夫子亲前日之交秋山以之秋山擢巍科纡泮綍濯朝缨飞翰藻及鲸波没顶交游风雨散余卧轩中秋山独一访生死相与怀傅燮之悲雪袁安之涕仰林俯壑若不忍别别逾五年人已千古陆士衡之赋曰仰堂构之颠悴闵城阙之丘荒亲弥懿其已逝交何戚而不忘今日之哭秋山以之虽然退之以唐儒当风云变化之时士衡以吴士有桑梓悠旷之感二公所歴要自不同而吾二人兼之悲夫将万敌以家传示余若将扳余铭者余噤龈久矣君之所立宜有全传万敌所序一皆实録世世万子孙文献足征也忆昨余自馆中触口语去国出宿湖寺言者在台逻者在门太学生袖诗湖隂饯余者以百数君之诗云世事从来易荆棘人生乐处在山林所谓哀而不伤怨而不怒者世变之积有自来矣君为飞仙余犹留滞青门晓露东陵淡日间耶
　　题太傅北平庄武王家传后
　　右唐太傅北平庄武王家传二巻二十一世孙某采前史修成一编惟先王勲徳在前朝赞述在史官其子孙无敢以拟议为也然自唐南唐至本朝阅代者三自贞元乙亥至于今丁亥阅年者四百九十有二矣某不幸当本朝倾覆中华沦陷悲宗社之陵夷愧祖风之轶坠悼徃谋之不臧伤后咎之谁执昔韦成诗责躬而述绥殷傅楚之前劳庾子山赋哀江南而叙承周佐汉之旧绩所感而起固所以为书也书成诵黍离之三章而流涕以识其后云彊圉大渊献季春中澣前二日
　　题程致政钟夫人志文后
　　先朝以孝理天下举人父母耆年拜官或以熙成或以庆典恩施厚甚徳夀称庆之诏曰惟羣工百姓夙依于覆育而耆老大夫咸被于甄陶今而仁夀之同跻必也安荣之共保大哉王言教民亲爱如此程氏再世防恩荣宠赫然亦于其徳而已讷翁盖厚徳纯孝人也厐眉皓首气貌恂恂余尝馆翁门翁尝与座客言吾壮年葬先人半山每日五更輙走墓下晨省而归日犹未明坐客咸咨其孝其于乡党朋友情谊最隆也钟夫人了翁先生之同气有家法母仪诸子亦皆孝谨有西京万石君之遗风翁与夫人拜命为其次子登进士贡籍也孙时登入太学遭时变不克以功名自奋然当衣冠道尽之余訚訚师师未尝改柯易叶而癖于嗜学犹前日杨诚斋每语后生万里只怕倒却秀才担子若时登者可保其克负荷矣于是益足以验其为徳门所积云钦定四库全书
　　碧梧玩芳集巻十五　　　宋　马廷鸾　撰题跋
　　跋黄君观物外篇详説
　　何啻千年与万年嵗寒松桂独依然若无扬子天人学安有庄生内外篇盖先生所自赋者若此张子坚所授谓非先生遗书不可也余尝读蜀儒观物张公所为衍义九卷今又得乡之隠君子黄君详説而读之张公书既经淳熙圣人天语访问已悉上送官矣黄君精思妙契藏之名山意者犹待万世而一遇也先儒谓圣人作易为义为数知义不知数虽善无所统余于数学防防然如坐云雾无以勘辨二家之书所以为衍为详也独于黄君书有感焉朱文公谓康节之学稍近庄老今尝疑其书时有取于老庄之遗今君于此书扶道贬异虽先生所援引不敢茍狥焉严哉文公又谓康节以十为河图九为洛书余又疑其书未尝及此书谓九十之説其实特在乎厯纪州井无以他説搀入乱其正意深哉尝鼎一脔所见如此诚有味乎其言之也余老矣计吾所知不若其所不知则莫如释而弗推虽然吾州固多长才秀民岂无为君沽酒奉觞亲尝粥药于百原之上云山水竹之间者君其无谓吾非黄石痴老子可以跪履取得而试与彼议其将有为之衍绎者
　　题周公谨蜡屐集后
　　东坡评遥集此事以为君子可寓意于物而不可留意于物今夫诗天地间一灵物也故曰乾坤有清气散入诗人脾君子之于是物也寓焉而已陶渊明每见树木交隂时鸟变声便欣然有喜临流赋诗寓之谓耳呕心出腑如李长吉则留之为也以余观公谨非能为诗不能不为诗也悠然而长黯然而幽有圆转流丽之新声无惨淡经营之苦思谓之寓者非耶虽然公谨一出门则遥集纷纷矣独无感乎感则悲悲则吟岂独有取于蜡屐之区区乎故曰公谨非能为诗而不能不为诗者也
　　题周公谨弁阳集后
　　公谨雅思渊才旧矣然其韬晖沉馨又何至也余庚午辛未系官中书公谨数过余未尝覩其诗暮年东门西山相望千里一日遗余古句一日又饷余行巻既又槖其平生五大编曰为我评之今日所覩皆琳琅珠玉前日所未覩者何也得非公谨是时留笔力第思齐续生民以大鸣国家之盛宜不浪出乎公谨上世为中兴名从臣家弁阳迩京师开门而仕则跬步市朝之上闭门而隠则俯仰山林之下其所交皆承平诸王孙觞咏流行非丝非竹致足乐也而今也乃与文士弄笔墨于枯槎断崖之间骚客苦吟于衰草斜阳之外乐之极者伤之尤者乎虽然诗固有正有变也观风者不必观之关雎麟趾观于匪风下泉可也观雅者不必观之文王大明绵观于荡之伤旻之闵可也抑公谨为诗则又不然读南郊庆成诸篇则懽愉之辞难工者尤工读蓬莱懐旧等作则穷苦之辞易好者尤好是又无论正变皆竒作也吾爱其中有句云凄凉怕问前朝事老大犹看后世书昔人有言独吾与伯业能耳呜呼悕矣岂易为俗人言哉
　　题方景云课藁后
　　余与景云同生于壬午同荐于丙午有二同之契焉由丙午至于今四十有二年矣景云之为人笃实其文尔雅而深纯场屋之作非直灵于己其所沾溉輙复高列荐名中间试太常不奏第余之罪也初与典举冬烘遂失景云每诵东坡与李方叔诗为之永叹盖其首章曰与君相从非一日笔势翩翩疑可识平生漫説古战场过眼终迷日五色余固尝以是愧景云也其末章曰买羊沽酒谢玉川为我醉倒春风前归家但草凌云赋我相夫子非臞仙余又不知夫世变至此不复可以是期景云也悲哉然景云泊然不以望我暇日抄其所为文成一钜编示余且曰其书数语示我子孙惟母引李方叔云呜呼吾经五十八篇可命题者何限作者何限其在于今惟张才叔一篇可为痛哭余之罪岂惟失一景云而已
　　题四印五章后
　　先人徃年侍亲宦游旴江一日叔父驰书为言欲以勤谨和俭为保家四印先人欣然是之因为发明其义成五章某幼孤先人文字散落表兄李先生我之自出乃能收拾序藏之既而以遗编见授则五章者其首也防某録辟廱时先生亦薄游辇下乃掇取手抄为此巻以归于先生或者当世名公钜人见而取焉赐之语以为先训不朽则亦不肖孤之至望也
　　书课厯序后
　　右先卫公馆北庄许氏时课学者之遗训也可以课人独不可以课其子孙乎余家九男子皆先公孙也余欲以先训课之当自余自课始客曰汝以科举时文适有天幸试南宫中首选入校中秘书以至承华执经露门劝讲掌内外制极朝廷文章翰墨之选遂阶柄用书不负汝而汝负书多矣今年逾五十饰巾待终而已政使记三箧读五车渠能复于书有所发明乎余曰不然杜祁公既致仕还家年已七十始学草书即工苏黄门云人生逐日胸次须出一好议论若饱食暖衣惟利欲是念何以自别于禽兽余归蜀当杜门著书不令废日黄山谷云诸儿渐长不可不加意教训人生家计厚薄自系时命但不可令断读书种子耳然则读书课子愈老愈勤可也余之自课欲取六经从头防绎编纂一畨自义疏以及诸家之説今读易始尽六十四卦自书以徃皆当次第读之尝取温公通鉴张氏指掌编纂读史讨以至前朝未成书将嗣抄之读诸家文集纂其英华为秘宻藏凡经史百氏嘉言善行有会于余心者拟小东莱公读书记为会心自览凡诸史已防校者欲再读凡诗章自陶杜而下以尽本朝诸名人之作皆欲细读以助晚年吟咏倘天假之年其所读当不止此今条其目于此编嵗计而月校之九子者人付一编长而能自读者取其心之所好者自读之幼而未能读者吾授以所当读禀于明师而读之亦条其目于此编嵗计而月校之如先公遗训且并着所为时文之业焉既授此编之后暇日当有以语我来
　　跋先龙图交游七君子帖后
　　某幼孤闻宗人遗老之言曰先龙图公有七君子交游十二帖者庆歴皇祐间徃来牋牍也王文恭苏集贤三帖当在庆厯之六七年宋景文以下当在皇祐之二三年欧阳帖在守南京时王文安帖在由给舍副枢庭时吕公帖在得请守杭时施公帖在同任东南使事时两王苏公叙交情欧宋诸人及时事者盖自西师劳敝京师粟少朝廷忧之选才能明敏者大发运东南六路七十二州之粟以给汴都先公由御史里行转殿中执法为发运使淮浙荐饥河流堙滞卒能使上供肃给所部亦赡济自是还台迁杂端入谏省则日拜疏赤墀下与权贵人为敌矣此十二帖者先公奉使立朝之本末略可由是推考焉李兄叔翔为马氏甥得之外家寳如拱璧因诵所闻属叔翔共守之淳祐十二年
　　跋家藏七君子帖
　　七君子帖其一为杨文公其二为文潞公其三为张文定公其四为欧阳公其五为东坡公其六为韩魏公其七未详末有题辞则梁溪尤延之先生也尤公干淳名儒其子木石先生端明公炯寳祐间提纲史事以校勘辟余是数帖者虽纸敝墨渝不可尽读而三百余年典刑文献在焉诗云云谁之思西方美人彼美人兮西方之人兮谨书以贻子孙
　　防山谷书刘梦得竹枝歌后
　　此帖出洪文敏公家莘之文敏子也洪氏为鄱阳文章家奥篇隠帙萃焉法书名画特土苴耳公又赏鉴精识其为真迹不疑余家旧与洪氏有连先从曽伯祖老山翁客三公门下每相与鉴定法书一日吾祖指言欧阳率更九成宫碑非雍本既而真雍本吾祖以失言罚作綘字韵诗三百韵以为笑乐前辈风流可尚如此小侄端巽得此帖于洪氏端有自来以吾祖精识尚误品题余老矣倘失言安能捜枯作三百韵诗小侄谨藏之
　　题张宣公题名帖
　　乾道己丑人日广汉张敬夫定叟约其友崇安吴伯立湘隂孙师尹庐山雷亨仲自城东门寻梅行数里遇番阳钟彦昭酒三行相与乐甚薄步至陈仲思草堂小雨初霁烟云澹然南枝虽未拆己觉春意满眼矣外甥甘可大偕行【南轩帖】
　　宣公乾道戊子与诸生讲诵长沙之家塾明年己丑冬遂有严陵之命此其春也某尝闻先儒之説自魏公薨后每出必与定叟同行观此帖尤信吴伯立佳士也公尝为赋卜邻得佳士问学方骎骎之句陈仲思溪亭在湘水之濵公尝陪张安国过之盖深有买山卜邻之意焉甘可大公甥也尝从定叟之桂林之严陵公亦有迂疎似舅之目皆帖中人物也抑又观公人日游城东陈仲思芳亭分韵得香字之句其诗曰絶怜梅事晚与客到林塘瓦椀村醪酽杯羮野菜香旧游看壁字新嵗尚他乡一笑俱真率悠然意未央此帖实相表里干淳之典刑逺矣仆生晚不及质之前辈姑以所闻叙其末徐君其为余寳之
　　题汪氏所藏慈湖遗墨后
　　呜呼商衡汉相之事逺矣一夫饿死皆简之罪三代之前伊尹是心也三代之后孔明是心也而慈湖杨公之是心千载同符抑是心也必有所寄而后可吾乡之前辈汪公某实以厚徳重望为公所知以荒政托而遗以手书如此汪公迄能体承其语救灾恤囏境内无饥民至今父老谈之为流涕而汪氏孙某重厚似其先人于慈湖大训奉如元寳如拱璧一日以示余余端拜受读而敬书之于时方崇尚杨学为之作閟宫建黉舍庙祀其像庠读其书然而嵗何必荒民何必馁亦姑致谨于梃与政之间吾民其庶几乎是宜表章汪氏孙所藏而尊信之虽未能志伊尹之志然而赤子不困于豺狼之吻如孔明之云足矣汪氏其寳之邂逅为从政者言焉公书在纸无以见公其颡有泚
　　题杨东涧帖后
　　余与公相从三十年深留苦语皆置之不复道矣发了翁之疏叫号莫省于防言笺元亮之诗流涕乃成于实践悲夫玩芳病叟忆翁旧话书于汪君所藏帖后
　　题徐径畈赠诗帖后
　　故殿讲右司徐公名霖字景説衢人去城二十里所居名径畈初为举子时师事乡先生晦静汤公晦静以英才目之为甲辰礼部进士第一人史嵩之之为相也专权固位植党欺君弃贤任佞公论切齿徐公以新进士一日叩阍上书白发其奸海内惊叹亡何嵩之败明年乙巳朝廷更化穆陵思其忠自待次教官给札入馆丙午在馆丁未叅详省试院余时以举人入试所为文知举监试稍见推许议置前列诸公所拟殊未定徐公独指余文赞其决遂叨首选待试亲防亟访谢之一见如平生欢居京师时时徃来则为余赋碧梧精舍古句会京师大旱徐公以馆职言事攻谏长京尹乞祠不待命去穆陵至以亲笔命宰执谕留不就余亦成进士归访之径畈山中复为赋后三数篇其寒夜章尾句云一飞一鸣动千嵗青灯相语鬓成丝今已为脱简不可读輙以所记忆补之徐公材高气劲道胜名立四方之士望如景星鳯皇一时钜公元夫或拟伦稍过声闻响臻而余独忧之尝寓书举古人所谓末俗易高险涂难尽之语薄奉规切焉嵗壬子徐公再还朝影附滋众遂与同朝诸公交閧而罢流落十年壬戌之春起家守临汀徐公亦且收膏反液期于用世而天不假年矣余之得其手笔距今三十有三年矣天荒地老纸敝墨渝叙而藏之示我后嗣今世岂复有斯人哉

　　钦定四库全书
　　碧梧玩芳集巻十六　　　宋　马廷鸾　撰题防
　　书张母陈氏礼部符后
　　纲常亘天地节义无古今是可以世变论哉恭惟本朝立极叙彛导民扶世明禋赦令应义夫节妇孝子顺孙事状显著者具明闻奏加之旌擢恩施甚厚三嵗一下如寒暑之不移而壬申诏书以吏奉诏不勤更二三年竟格呜呼余妇舍新安张氏衣冠名族也朱文公尝以笃行孝谨称之余尝举以铭先外舅之墓矣岂惟丈夫其妇人尤多贤主奉公之夫人陈氏余妇之伯母也每为言其闺仪妇节之懿贤哉母也盛徳髙年宗族乡党合词以闻于州州上尚书礼部应诏礼部复下郡国考实将行霈恩而郡事倥偬吏文迁延余所亲张吏部牧新安尝为之促文书会府罢迄不克拜恩哀哉其孙应文藏文书以示子孙谒余而请述焉中兴四朝国史列女传有陈堂前者其母仪妇节大书青史今日视先朝时则异矣今陈与昔陈之为烈一也天典民彛又可以世变论哉
　　跋董秀夫辋川图后
　　余友兰臯董君雅人也示余辋川图且索言焉宗少文老疾所至名山恐难遍阅惟当澄懐观道卧以游之余甚欲借君此图卧游其间而君督之不置也则为之言曰史称维在别墅与裴迪游其中赋诗相酬对为乐今观其空曲浮彩之吟寒流秋雨之篇皆不过四句而止耳何其简短而有遗音也后人括摘摩诘遐想其游辋川某句则谓之傲睨闲适某句则谓之蝉蜕浮游某句则谓之诗中有画画中有诗又何其摹写之无已也登临而得于所见者其语朴想像而得于所闻者其词夸古今文人类如此耳虽然此因画而详诗也若置诗而详画则又不然辋川图摩诘所自画也世间自有两纸本有矮纸本有高纸本兰皋所藏者矮纸之所摹欤有能辨之与尔具一只眼
　　书二侄分关后
　　昔唐相元防之诲侄等书曰吾不能逺喻他人汝独不见吾兄之奉家法乎吾兄半生羁游以相给足吾受吾兄正色之训感慈防一言逊志于学粗成一名吾之所得以为兄者则汝之所得以为父有父如此尚不足为汝师乎今端防端常父母俱逝孑然独立于世变艰难之中不得已析薄赀以持寒门此吾兄苦学所积也今将以防之所以诲侄者诲之盖吾曽祖太师盘山翁无兄弟吾祖太师和公兄弟五人而和公独当家事诸祖意向不齐而和公一意包容保持门户迄无间言吾之二父信公朝奉公兄弟才二人和公既逝吾所后信公养母训弟以至协比婚姻而吾以弟之子为兄之子则其孝友可知也二公授馆人门借束脯以养其亲朝奉公病信公亲治药具亲携防器以扶持之生徒皆以为讶信公正色曰吾弟相依为命者也闻者心服信公薨朝奉公泣血而哭之如哭其父之如其父乡人啧啧嗟悼至今犹有能言之者吾兄弟之相与己不如先人多矣然亦粗有可言者吾兄弟三人幼孤奋身力学丙午与兄偕荐次年偕上春官兄以耘人之财给我东上吾独登第食贫五年兄假馆养母育我至吾娶妇之后有孤妹未嫁吾捐奁财兄捐脯资相与聘送吾登朝以至叨窃政路势利薰人兄未尝以一事累我我未尝以一辞望兄吾抱疾去位兄终年奔走扶持而归旬日而兄迁谢此吾所为终天之痛也汝等观吾兄弟相处岂有赀产之可析乎岂有血气之可争乎岂有仆妾之为雀防妻子之为风雨乎盖吾家三世以推棃逊枣为习尚以易衣并食为活计以同肝共胆为命脉今区区薄产关约所载悉公悉实无毫发可指顾此尺寸曽何足道惟是友睦一事乃吾家万金良药汝兄弟尚能守之吾有以见兄于地下是受汝之赐也否则无以见先兄于地下矣努力努力勉之勉之
　　説
　　温止所字説
　　亲党霅川温君以书抵予曰吾旧名拱辰吾师解先生字之曰止所后以纯名贡天府而止所之字未之有改也吾冉冉老矣犹若未知止所者盍为説以赠我乎余答之曰纯者粹然至善之名善生于心而经言在明明徳在新民在止于至善先儒则曰心者人之北辰也君之名先辰后纯壹是皆以止所为字止何所也方寸之间至善而已朱文公感兴之诗曰太乙有常居仰瞻独煌煌中天照四国三辰环侍旁人心要如此寂感无边方张宣公艮斋之铭曰天心粹然道义俱全是曰至善万化之源皆以心言也爰举二先生之説相与切磋究之
　　潘龙起中复字説
　　君子已孤不更其名不可更也字独可更乎虽然太虚之为少游履常之为无己观时察义其必有见矣潘君应雷以经明拔三舍陟巍科声名猎猎起故以龙起为字俄而一旦更字中复益将蔽雷霆藏风云以从事于掩身斋戒之义焉夫翕无余者辟斯始造化之机也能潜乃升惟蛰斯奋吾身一造化也毋徒曰嵗晚以字行更始号元亮云
　　朱甥师裕字説
　　外孙朱饶家本苕人生于鄱阳其父名之曰饶及冠将归假马氏阼阶而行礼焉其父又为之请字于余余惟昔之人生于其州则遂以州名其字则因名取义耳司马温公生于淮西故以郡名而取充实有辉之义字之然则吾何以字汝乎吾闻家之富者饶于财学之富者饶于文唐赞皇李卫公名徳裕而字文饶今以师裕字可乎汝欲知赞皇公之为人乎性不乐进士家不置文选然而筹边楼之有大区画精思亭起草台之有大制作中书一品集文武两朝献替记之有大建明极材华勋业之盛中兴以后莫加焉其亦可谓饶也已矣甥归而读父书守家学盈科而行成章而达使其胷中所积汸汸如江海暴暴如丘山吾之所图于汝也不勤而空无实而窽岂吾所图于汝哉谁谓华髙企其齐而勉之吾犹有望也夫
　　族子徳淳字説
　　族弟之子徳淳生于乙丑其纪年为咸淳初元长而工医其学为太仓令淳于公之学徳淳请序于余余曰汝以其生之年则淳为咸淳之淳以其学之业则淳为淳于公之淳姑因汝之业制汝之字可乎宜以子全字周官医师之职十全为尚十失一次之问臣意诊病决死生能全否乎对曰意治病先切脉心不精脉所期死生时时失之臣意不能全也徳淳必也能全周官之十全而又能全淳于公之不能全是为青于蓝寒于水可以托人性命矣人之言曰老医少卜医何必老史称秦越人得方于长桑公太仓令得方于唐里公孙皆自少时公孙之授仓公亦曰吾身已衰无所复事是吾年少所得妙方也医何必老顾慧性何如耳夫医非慧男子不能慧则通通则神圣工巧出焉侄之齿未也而其性专静其学精审殊有老成之风吾病夫也吾贫于黎庶而医傲于王公幸其族有人则朝夕吾门视吾病诊吾脉吾以身试之良验噫子全勉之吾年五十一罢归鬓须之焦黄久矣今抱沉痛年六十有七几死者数矣倘非饮我上池之药则汝伯何由发如漆也书以为徳淳字説
　　赞
　　东平精舍十八阿罗汉尊者真赞
　　一尊者立一人随侍执巾一人鸣法鼓前列寳炉侍者揖请
　　旃檀既熏法鼓既鸣或随而趋或倾以迎问此大士为寂为声寂非槁木声如震霆
　　一尊者手执数珠
　　众生颠倒为物所转我转是珠一以贯万过现不住来则未来举珠示人孰为轮回
　　一尊者顾奴子防茶
　　把盏注汤茗熟气新大士啜之醒心清神欲知花蘂乳清冷味须是眠云跂石上人
　　一尊者在岩间入定一侍者执磬在侧
　　两目不开六用俱寂刹那三世一刼七日寂不为身动不为人天作时雨山川出云
　　一尊者黙坐如嗔一直符捧函状在前侍者接过
　　空山宴息不动如如适从何来贻我函书尊者黙然上座接过为喜为嗔不起于坐
　　一尊者抱膝仰面而坐顶上出神腾云而去二从者侍侧
　　抱膝者形飞空者神二俱非是孰为此身形与道一道无不在彩云载之奚徃而碍
　　一尊者立悬崖峭壁之下浣手瀑布泉一蛮奴执巾
　　高山飞泉溅沫跳珠濯我寳手冰雪炯如顾视蛮童执巾在侧水既不濡巾安用拭
　　一尊者降水中龙
　　我以道眼为传法宗尔以愿力为防法龙道成愿满乗云驾风地行空飞一彻万融
　　一尊者坐看龙抱膝
　　我非卧龙云何抱膝彼啸而吟此黙以息世出世间其揆则一导师无言万法俱寂
　　一尊者倚松而坐看二狮子舞
　　抚孤松而盘桓玩狮子之嚬呻盖善财遍参之处亦逺公结社之人
　　一尊者坐水边挈衣于膝一猿为洗足
　　手足疴痒大士未仁敬抑搔之异类成亲何必王孙憎但以儿子畜轻汝手无伤吾足
　　一尊者防杖呀口前有幽花二山鬼侍侧
　　頥隠于脐肩高于耳喝猛如雷开口见齿幽花可娱短锡可倚坐于石台从以山鬼
　　一尊者垂手执拂而坐
　　拂垂于手手垂于膝堂堂尊师宴宴居息昭琴既鼓防瑟亦希神闲意定玩此髬髵
　　一尊者伏虎虎口衔花伏地
　　以我慈悲抚尔猛烈还尔佛性共我禅悦咄哉小空客至勿恐采优昙花献世尊供
　　一尊者坐看盘莲
　　闻法防先事佛亦久耄然众中是大长老芬陀利华具如来性睨而视之常乐我静
　　一尊者左执寳箑右执莲花嗅鼻
　　芬陀在鼻出泥而香寳翣在手不挥而凉断崖苍藓宴坐徜徉无相无作大用堂堂
　　一尊者扪膝正坐一善神一侍者
　　弟子在右善神在左尊者俨然扪膝正坐双眸炯炯六用如如得大自在游物之初
　　一尊者按手仰坐一侍者一善神前有金童玉女引宰相合掌瞻敬
　　弟子在左善神在右尊者俨然傲兀两肘金章紫衣合爪仰手现宰官身祝无量夀
　　铭
　　屺瞻钟铭
　　我事母时听于无声如钟在簴何叩不鸣母舍我去根在尘空稽之大雄考此华钟倩智兴师敲无明铜响彻十方地狱天宫儿在中野母为飞仙晨香夕灯秋菊寒泉子子孙孙勿替有永谁无母慈闻者深省
　　小盖铭
　　如荷小盖倚之空堂视日蚤暮随时翕张抑姑贤于台笠奚敢旅于旂常
　　乌扇铭
　　土山焦金石铄故人之清不来大王之雄不作莫黒匪乌其风朴畧















　　钦定四库全书
　　碧梧玩芳集巻十七　　　宋　马廷鸾　撰记
　　益国赵公生祠记
　　乐平唐旧邑入本朝为望县绍熈中慈湖杨先生之为宰也士肃肃民熈熈鳏寡孤独得职而衣冠礼乐之羣日与县大夫揖逊堂上时时歌岂弟宜民之诗以相命是一邑之三代也嵗阳一周而风听大异何也徒闻声謷尻髙涂膏衅血者催科之呻吟也杜门塞窦十室九空者比屋之流亡也搜原剔薮虎鸣熊至者符移之骏奔也若夫浆酒藿肉美宅腴田狎宪府如家庭倚大姓为窟穴指十有一乡四十有四都之百姓为食邑户者则羣不逞之吏而已如是称于州曰乐平之民邑之号端使然哉宋之得天下也以仁十四圣一心三百年一日自奸贪柄国啸凶裒顽仇我赤子其敝至于堑山桥江内参外讧皇上赫然改纪制诏少保益国赵公旬宣大江问民疾苦诸所罢行不从中覆公将王命自东遡西十乗启行风餐雨宿师之所过率以私钱给他费其仰县官者无防复命饷所趣还厥输公私晏如也而吾邑独秉急令出暴政头防箕敛家至户到贩夫贩妇不能免焉公至之日驰令军中征夫少休爰救民瘼于是三台武帐牒愬如云公则率吁众慼以诏书从事移县大夫去之俄而劾罪如章执吏于狱诛其尤无良者然后呻吟者息流亡者归骏奔者防遯自屏而吾民始克相持以生相弥以宁如热濯氷如蛰震霆盖天地之为恩而日月之为明也亦既防老扶防载纛抗旗拜舞公赐于元戎之马前则又退而谋曰吾何以永报公之徳于无穷也无亦绘而祠之晨香夕灯祝公千嵗而后尽于吾心邑士倡之通邑之旄倪一辞和之黄冠师且愿留公像于祥云观又以某为邑人授简记其成某谂于众曰公元勲盛徳也乐平蕞尔邑非公素所拊循之民也如天之福公来自东笑谈指麾而去其疾此在公勲徳中何啻泰山一毫芒公于邑人才一二日之留而邑人于公已有千万年之思且使为令者而有三年之爱于其民民何日忘之诗曰民之秉彛好是懿徳固民心之天也然则谁非三代之民谁非慈湖之所以教而忍虐用之也彼崇山幽都投畀不受宁不永愧而后之有志于中牟单父之事者亦可以少思矣因系之以诗曰康山之崇兮公惠不穷兮洎水之阳兮公惠寖长兮山浮清兮水涵晖公有惠泽兮民有秉彛坚珉深刻兮来者永思
　　梓潼帝君祠记
　　梓潼当两蜀之冲帝君故蜀神也五季不纲神弗受职宋兴干徳三年平蜀眀年丁卯五星聚奎文眀之祥芳郁万世君之灵响暴震西土久矣而尤为文士所宗今世所传化书吾不能知其説惟石林叶公燕语称凡蜀之士以贡入京师者必祷于祠下以问得失无一不验者自吾有敌难岷峨凄怆君之灵与江俱东今东南丛祠所在崇建自行朝之祠于吴山者天华龙烛昼夜严供四方士子并走乞灵亦宜也弋阳枫林方氏为衣冠大门儒士若束笋登荐书者相踵余之友方君某将试太常偕其弟某相与祠帝君于里中为之筑宫塑像掲防妥灵震耀而皷舞之盖将惠徼灵响为进取资徴言于余余尝感今懐古恭惟艺祖皇帝玉斧画河全付所覆圣子神孙睿谟英畧未尝一日不在殿西头也今奎运重开天子明年龙飞策士君盍降灵于东南之士使之舒翘扬英画良吐竒济时纉武俾闗河秦陇尽归职方然后飚车羽轮灵斿而还故宫不亦盛乎有开必先宜自方氏始乃书其丽牲之石而系之诗曰
　　梁山劒阁横岷嶓梓潼七曲髙嵯峨真人初基斧画河灵君受职山之阿丹碧岌嶪龙虎呵拄天功业石可磨江流滔滔东逝波灵之来兮自江沱结屋兮奉祠酿桂兮羞芝神格思兮士曰时跃渊兮天飞冠若箕兮劒拄頥长防用兮竒谋施敌北遁兮灵西归锦幡兮寳盖霓旌兮驾玉螭吾言非夸兮神之听之
　　绿山胜槩记
　　婺源斗入万山间山之邻吾境者聮岚含晖夸竒竞秀予外兄张君輙得其胜处居之园于居之傍曰绿山胜槩而命记于余观其池亭洁修林壑美秀则不必丛花茂木之防也直栏横槛烟霞澄鲜则不必重闳邃宇之居也晓夜檠诗书娱乐则不必丝竹管弦之奏也园之胜固已各陈矣今夫士生天地间其攀名梯奔利航而竭蹷不休者欲暂而有此胜不可得也厥有拄笏西山寄径终南而居心不静者又安能长有此胜乎君胷中洞然表独立于羣懽辈嚣之上方且餐松风饮菊露制芰荷之衣纫芷兰之佩山凡水俗变为清辉积李崇桃坐览葩丽栁河东尝言地虽胜得人焉居之则有増而髙有辟而广有不待饰而已奂者盖惟胜流足以受胜槩欤忆予前年冬直玉堂君授简而余以文书谢不暇居二年并掌外制予方如沐漆求解而君数数迫之不置也方连上祠请倘幸防恩还里则将挟溪童畦丁防茶鼎笔床从君绿山间可以翛然而赋矣
　　可隠斋记
　　了先生之从子钟叔华少习举子业后因足病疾防瘳灰心进取居西偏辟小室了翁为题曰可隠徜徉其间读书作文尤工于吟咏日与朋友以酬唱为乐他日以可隠之名问记于予予独谓叔华非隠者也古之人在市朝为大隠在林薮为小隠往而不返则有石隠之讥挽之使来则有招隠之操若其世盗名则为充隠君子鄙之叔华独以可隠称可者未可之对也今夫士生斯世固将以为斯世也豪杰之士志气方刚耳后生风鼻端出火视功业可弹指取而山哀浦思林惭涧愧于我何有台上之笑有时而弱千乗之君车中之谋有时而蹶大国之将斯人倘终隠则何以夸当年而耀后世哉余固曰叔华非隠者也于是为记
　　李氏儒富荘记
　　叔翔既筑儒富荘余往过焉缥囊缃素鱼鱼雅雅其崇如墉叔翔曰有文字来其篇籍姓氏列于史馆定为著录者西京三万三千余巻元和已六万四千余巻隋嘉则殿书以万计者四十有七而唐之四部十二库又不知其防也况中朝文眀之盛乎吾以是称富何哉若是而可为富则嵩华之巻石沧溟之浮沤也若是而不可为富则索之常足味之无穷吾庸多矣子为我计之尚斯文之未坠而吾荘之不荒也余曰嘻聚书难读书尤难昔金华潘公作磨镜帖朱文公亟称之其说曰仆自喻为昏镜喻书为磨镜药当用此药揩磨尘垢使通眀莹彻而后已此名言也世解读书者防人焦烂于物欲之场没溺乎宴安之中萧绎宋遵贵之徒皆是也厄吾书者岂必郢城之烟厎柱之水哉叔翔有大雅资防搜而力讨饫览而厚藏虚心涵泳切已体察其必有以知之者矣李文正家藏书甚富有不待见主人下马直入读书者余讨论山中觅书不可得尝愿徜徉小谿尽发一庄引巻徐玩叔翔当不吾厌也庶防文正之遗风欤因奉所假归之輙以所闻读书之说次第其语为记
　　池州贵池县尉防记
　　出秀山门可二百歩所得古闉阇之故址隆然如伏有官府翼乎其上者贵池新尉廨也尉秦官也由汉以来凡掌武事者皆得称焉太尉至与丞相等尊中尉巡徼京师司督大奸猾以至郡也县也莫不有尉尉于县为最卑官虽卑其尊名自若也今之仕者顾不然贵池附于诸侯尉出掾曹防军下旦朝束带持手版趋尹请诸所移檄事暮走田庐间逐逐无停轮而桴鼓之警发召之役不与焉又俗吏尸厥官伏如处女茍幸终更逝如脱兔固无暇营所谓传舍者以诿长官长官讳钱怖粟亦视陋忽倾而已先时旧治台府度为齐山书堂前尉徙治其旁军地蘧篨一厦不溃于成寄迹僧庐三徙而得今治旁挹湖山苍翠欲滴下瞰闾阎错绣如画其规模促狭而负踞髙爽犹之以卑官受尊名者也营之者少仙杨君赋之缗钱斛米木章竹个者眀府郑君也杨君谓吾幸满三嵗且去去而以遗所不知何人若非斵山骨书片辞无以识永久且望来者之茍能充之也子为我书所以余羞非文章家独忆李太白赠秋浦栁少府之句一日乗小车访君梅市边诵以美君稍櫽括而为之歌曰美轮奂兮翚飞嗟不日兮成之旧萧索兮忽芳菲望白云兮当翠防闾阎静兮人吏稀弓刀闲闲兮犬鸡防篱少仙之去兮万里清辉歌曲正酣君诣大府受约束余亦上马去君名頴字茂实武夷文公之防世孙
　　浄土院舍田记
　　院更唐宋且将五百年前人之述备矣盖尝以檀法度人施者无翼而翔不踵而至当乾道辛卯有初施田者僧真悟大师道崇匄文于吾伯祖潜溪翁为説偈言云信心生供养念起即无穷我田无穷年我福亦无尽自后迨今百有十六年由朱君纯仁而降长者李公以建殿及诸佛菩萨像施毛君自任以建三门创弥陀殿施王君曰平夫曰立夫以金刚像施曰宰曰彬之曰立夫又皆以田施而余兄弟暨昭文文忠南康公又皆以题扁施凡施之事田为大院之僧如本宏普顺普润者皆肃肃然奉其教无敢越规矩准绳且将修彼之礼以耕之陈彼之义以种之讲彼之学以耨之于是又介吾犹子奉潜溪翁遗文谒余而请记余观多田翁尽东其亩祖也传之孙三世希不失矣父也传之子再世希不失矣孰能更千百年不壊不灭如浮屠氏之为乎潜溪翁之言騐于是矣虽然谓僧而可无田乎则彼之人固自为大言曰我师之教尽虚空遍法界皆吾福田耳释迦云与大比丘千二百五十人俱乞食王舍城中王舍城即吾田也国一师领径山千余众寺无常产庖廪不继山之神龙实助縁化山龙即吾田也吾之田若恒河沙数厯僧只刼是可限以顷亩裁以嵗月乎谓僧而可有田乎则吾之人又律以正论曰梵居者僧野耕者民必也复而室家还而冠巾而后畀而田畴室家之不复冠巾之不还而田畴是畀僧而民乎民而僧乎虽然姑舍是僧之祈余曰吾因檀施助縁建弥陀诞节修西方浄土胜縁其田得米三十斛有竒是所为谒记者也夫随其心浄则佛土浄此浄土説也我无秽行之稊稗人获无量之果报此福田説也施福田修浄土庸何讥焉彼将慊于不耕而食也于是取檀施之田自耕而食之以逃吾人之讥可也古徳云诸方説禅浑浑何似我怕饥种田此语真实有味或问莘郊乐尧舜之道于某禅师荅曰江上一犁春雨良以耕食凿饮道在其中于吾儒之説未大戾也姑以是文之可乎后之观文者将无谓其附防空王之谈乎抑亦不乖圣人之道乎是未可知也安得起潜溪翁于九原再拜而质之
　　庐山白鹿洞书院兴复记
　　谨按国史淳熈八年十一月辛丑礼部言知南康军朱熹奏庐山白鹿洞书院在本军星子县界恭闻先朝尝赐之国子监九经又尝勅有司重加修缮考此山佛老之祠以百数兵乱之余次第兴葺而先王礼乐之宫所以为化民成俗之本者乃反寂寥臣防恩假守始即其故基度为小屋教养生徒欲望继述两朝神圣遗意特降勅命仍旧以白鹿书院为额诏国子监仰摹御书石经印造九经注疏论孟等书给赐事下国子监勘当监上礼部奏闻从之于是东莱吕成公为之记后三十有八年南康守臣重修而勉斋黄公记之又后十有六年江东宪臣重修而防斋先生袁公记之后五十有四年斋藏不戒于火百年儒宫一夕湮灭斯文之厄极矣于是领生徒尸讲席者防然动心任藩侯为师帅者慨然出力披荒拨烬度材鸠工爰畀之人徒焉赋之财粟焉旧日规制廼大兴复入其境则山葱茏水汩防者文公之旧也登其门则夏屋渠渠章甫峩峩者文公之旧也且于微阐显幽之余更有饰囘増美之观斯亦竒矣山长某姓等写图纂事授简于鄱阳后学马某而俾记其成焉某避席曰呜呼大川为陵平陆成江师亡友散法烂道穷文公之学有如弁髦而因以敝之矣谈何容易昔公之托记于东莱氏也言言而商订句句而裁量惟恐一语之差将变秀才为学究而随縁説法应病与药者之无以传无穷也于是成公之告学者则欲挹先儒淳固质实之余风服大学离经辨志之始教于以寻闗洛之绪言而惩荆舒之陋习焉已而勉斋之记壹是皆以治心修身为本防斋之记三致意于正谊眀道之言是皆大儒先生之格言大训后学无复措一辞矣今姑述兴复之本末而已抑诸君防文公之学登其堂伏其几袭其裳亦尝读其书而诵其赋乎赋之末言公吃紧为人处也曰诚眀其两进抑敬义其偕立允莘挚之所懐谨顔巷之攸执诵斯言者不过曰志伊学顔而已愚以为未尽也挚之懐亦曰莘郊乐尧舜耳不必幡然而改也顔之执亦曰陋巷甘箪瓢耳不必用之则行也诚能懐于斯执于斯抱坚白如玉雪抗青紫于浮云由是藏焉修焉防焉息焉宇宙一圣贤千载或凄凉经醉石之傍或慷慨感卧龙之节当其抚以深懐得无有招余新好者乎宜谢之曰吾之业在洞赋之终篇矣倘幸以为可则愿刻诸石若曰辞列三先生之次有荣耀焉则某何敢僭











　　钦定四库全书
　　碧梧玩芳集巻十八　　宋　马廷鸾　撰
　　记
　　饶娥庙记
　　娥立节唐寳应壬寅更五代暨先朝迄于今五百二十有七年厯壬寅者八矣呜呼唐于此时银貂纵横王室如燬妖狐起仆河朔为墟斯六隂之穷也而有贞女子行烈丈夫事独于吾州邑见之幽姓而节亘千年荒江而名振八表斯昭昭者岂偶然哉制书之赐于唐者一于先朝者一石章之立于唐者二于先朝者八自娥立节以来八年而祠与碑立二十年而唐制书初下栁河东之碑继立百一十年而废碑再立二百一十六年而先朝邑官碑隂有记又三十四年而宋景文之史有书又十五年而迁庙立有碑又百六十年而别庙立有碑又二十一年而先朝制书再下褒表者节义也自娥立节以来百有一十年而初祠焚前碑燬又四百有六年而别庙焚众碑悉燬废兴者时变也呜呼节义贯天地时变自古今纲三常五宁同榱桷以俱焚天典民彛岂与瓦砾以偕烬譬如众星分耀日毂防蒙有时而阳耀大眀四渎争流沧溟浩渺有时而鲸浸洞开又安知无恻怛勤民慷慨望古为之兴仆植僵者乎盖娥之英烈地行为神空飞为仙或搴月窟之芳使士之舒翘扬英者叩焉或洒天瓢之霖使农之植稻种黍者祈焉于是别庙焚羣碑毁之十年当彊圉大渊献之嵗邑人稽賛府应公分祠东山之始谋踵文元杨公迁祠邑西之旧规而新大之其眀年三月壬子首事六月庚辰落成前筑月台中敞殿宇丹雘粲然皷钟炉案备具祠之初建也有白犬伏神座下依依终日投之鱼肉不食囓灰而去不知所之岂异时娥感父尸固有衔机梭之祥而厖也复出于斯时欤吁嗟厖兮彼固进不得拟桃花以扈嵩洛之涂车刍灵退犹得附黄苍以彰吴越之义夫烈妇也生斯时覩斯异者欲不流涕叹息于斯而不可得也于是士民相与授简于里之病叟而记其成焉娥之烈前人之述备矣无复谆谵賛一辞姑详废兴以纪时述幽灵以感物而已病叟者卧中条山久幽不死而名不称焉者也叟既成文又作迎享送神三章俾歌以祀焉而并刻之其词曰
　　日吉兮辰良芳菲菲兮满堂蕙殽烝兮兰借奠桂酒兮椒浆灵连蜷兮既留烂昭昭兮未央驾飞龙兮于征邅吾道兮乡之长城波滔滔兮泪盈盈望汾潭兮磐石横僊滩兮扬灵扬灵兮未极隠思君兮太息朝驰骛兮江之浔夕弭节兮县西之侧待娥不来兮使我心恻我生之初尚无为我生之后唐世衰有父溺死兮谁者怜之呼天与地兮涕涟洏至险不测涛与风至幽不仁鱼与龙至孝不昧感即通岂人之灵兮不若厖之雄惟天地之无穷兮哀吾生之弱龄往者吾不及兮来者吾不获观其败与赢愚公老矣山为平精卫藐然海为倾枕吾戈兮防尔缨猛志毅气妖氛澄昊天克巩兮靡人弗胜诵娥之烈兮摇我心旌
　　自我天覆云之油油大田多稼兮屯膏是忧雄虹朝隮兮雌霓夕虬触石兮通气雷车兮电帜雨甚至兮神哉沛农有成功兮懐鸡黍之招邀士未失职兮兾鹏鲲之扶摇锡之丰嵗兮俾尔余饶报以修程兮匪我宣骄扬桴兮拊皷饯飚防兮逺渚欲少留此灵琐兮日忽忽其将暮祝娥之来下兮慰我士民于终古
　　老学道院记
　　玩芳病叟结小楼于林居之后栖书其上而挟册其下以老学道院名之夫学幼者之事也礼经云人生十年曰防学等而上之至七十曰老而传未闻当老传之年而反区区乎幼学之事也且幼者壮壮而学则人胜以天冺壮而老老而学则力疲而气衰白首纷如乌用是占毕者为哉吁顾苐弗深考耳天下之生久矣老于阅世有兴亡老于学道无古今昔者商周之际老学在箕子父师之尊图书是典若敷言若彛训箕子胸中一洪范也然而欲哭欲泣盈其懐麦渐黍油触其目不得已推其学尔汝时君而告之曰如此而昌如彼而凶其所感深矣战国之际老学在荀卿自夫子殁而微言絶孟轲死而正学不传六王败姬四海为嬴厥或修列大夫之阙卿最为老师逃防废死且训其徒曰皓天不复忧无疆也千嵗必反理之常也弟子勉学天不忘也其所期者厚矣秦汉之际老学在伏生济南髙隠何必商山之防鸿九十传经何必鲁堂之深贽先儒谓济秦之险以通于汉者叟之力也汉魏之际则郑康成管幼安其人也炎运灰矣当涂峙矣之年七十公车召而不就使者逼而不进闲居以养性覃思以终业病笃戒其子以羣书腐败恨未能于礼堂写定以传其人焉宁之年八十四居辽海非经不谈归田庐有命不应白帽布裙舞雩而风少非汉人老非魏人尚矣哉晋宋之际唐五代之际则徐野民司空表圣其人也刘之兴一老之涕满頥李之亡六臣之颡不泚集于枯与集菀者异也然而人自覩谢宣眀面我不受其诋诃人自书徐干木纸尾我无与其轩轾八龄所读者遗经三十巻所成者旧史而已儒失其柄武玩其威中条之居涤烦济胜祯溪之人知非耐辱亭曰拟伦志所着也亭曰修史勉所职也年六十七自传休休以与靖节醉吟第其品级于千载之下不亦卓乎此七八君子者代则易年则耆学则二千数百年一日也盖陆放翁尝以老学名庵矣吾尝欲纂古今儒学之旄期称道不乱者起三代而下至我朝诸公为老学传疾病未能也姑书七八君子之云为志于石少须臾无死以賛颂其万一且效通徳公取吾腐败羣书礼堂所欲写定者虽不足传其人犹足托吾子孙于千嵗云着雍困敦之嵗无射之月晦日余年六十有七表圣着传之年也
　　遗老轩记
　　苏黄门辅政于元祐谪官于绍圣归居于崇宁诸子为之筑庐颍滨其自言曰吾颍滨遗老也尝自谏官不五年与闻国政虽号为得志而实不然今退居杜门不与物接心之所可未尝不行心所不可未尝不止行止未尝不如意平生之乐莫过今日苏公之所谓遗老者如此晋秘书少监徐广东莞人也刘氏易代之际广悲感流涕或责之曰徐公得无少过广曰君为宋朝佐命身是晋室遗老悲欢之事固不可同徐公之所谓遗老者如此然则一遗老也乐莫乐乎颍滨悲莫悲乎东莞何也要亦各适其适而已从容乎老桧修竹之间啸傲乎鳯台平湖之上避事已谢客养性不看书苏公之所为也守丹徒之坟墓懐京口之桑梓八龄手不释巻一嵗徧读五经徐公之所为也有士于此壮误恩华晚逢倾覆其始也类苏公之不如意而无其晩嵗之乐其终也类徐公之不可同而有其暮年之悲于是家有林亭箧存竹素亦妄以遗老自名于二公宜何择焉曰吾进难企乎颍滨是犹倾而未颠之初也易曰履霜坚氷隂始凝也苏公之时以之退已堕乎东莞是固沦胥以亡之后也曰海水羣飞蔽于天航徐公之时以之为苏公不可舍徐安归抑二公皆八十余老则造物之所赋厚矣士当逾六垂七之年乆生何益饰巾待终而已不然则古之人有上相夸荣中台耀宠时开一巻时饮一杯老而自乐何乐如之盖自名曰长乐老矣然而斥以寡防登之杂传国则兴亡相继身则富贵自如欧阳公司马公耻之士亦耻之是为记
　　墓志铭
　　舒城汪主簿墓志铭
　　新进士廷射旧未有淳熈初至尊夀皇圣帝尝谕大臣今欲文臣能射御武臣能诗书越眀年上御射殿按进士射合格者推恩有差余皆赐束帛恭惟圣眀宠绥俊选砥砺材武于万斯年按为典故今国家取士自礼部奏名以至亲策按射具如故事里人汪君繇乡举恩诏许入对君少年固以词章防乡解其平居自业则不直龊龊弄文墨为举子业盖兵书最眀习弧矢尤号精有司第君射为合格铨细入蓬芒一言不相应輙不得调君守选久之得主庐州舒城簿以归庐被边州也舒城属邑也主簿文吏也君周旋其间亦安能暴耀所长以罄其孙吴之书英卫之技也不久而病病辄以不起闻呜呼彼猿臂将军之不侯非命也欤君讳某饶之乐平人幼持身修谨为才子弟好学夹持以贤师友丙子秋试君弱冠业已髙在得中防官不奏第退而益修其业贪夫蕰年君倡发私廪是故里无饥民乡夫閧役君要束义籍是故官无缺事亲年髙君以举人父母恩封荣其亲兄之子孤君以犹子之义抚其孤盖君之居官行事不可见其孝于亲友于兄弟施于乡闾者已卓卓如此矣初君既连蹇不得志于奉常则慷慨拜书阙下万言以正君心凝天命谨边防节财用称提楮币训练军伍之説自献于天子奏入登闻皷院以小纸示僦舍守翁若将留君以待上命者已而报闻君因得防诸公间若给事尚书郑公发祭酒礼侍叶公梦鼎左司户侍曽公颍茂皆令出我门下受爵拜官诸公与推挽焉余交君旧君之子某从余防滋久滔滔孟夏君孤蹇征淮访余语离余方杜门避嚣有言不得闻古人有囘路相赠之义而未能出一语某来告曰先人盖棺事定矣出处一时死生万古先生无惜以前日有味之言为今日不朽之地乎余怆然不能辞曽祖某祖某考某生乙夘殁丁巳窆于双牌方氏男女防人呜呼淮氛甚恶野无居人有冦至边边军夜惊其有能发一矢庶防于景徳摧亮之事乎倘此事出于儒者岂不足以羞武夫之顔而夺之气又庶防对扬祖宗宠绥俊选砥砺材武之万一乎忆君未行时淮西部使者以书促其至余亦尝为庐帅吕侯言君材美君抱艺死山林余固不得不为君悼惜也已铭曰
　　君无往兮淮之阳举长矢兮射天狼边风冽兮陇野茫释掤鬯弓兮老故乡君永归兮双碑之墓山巃嵸以蔽日兮云霏霏其承宇春兰兮秋菊长无恨兮终古
　　总领秘撰费君墓志铭
　　余读诗至匪风之末章曰谁将西归懐之好音未尝不然流涕也盖东周而西懐者岐丰之士大夫文武成康之遗也国家玉斧画河睠焉殿西异时拓天扶日盖出西豪过江百年岷峨凄怆扶防保旅而南者可以侨置东益州矣矧复与荆吴泯泯一息悲夫公费氏汉丞相后讳伯恭字希吕世为成都人庄简公之孙也本儒家子迁房为贵公孙所后贵轩公以儒术为西州大帅蜀难防家南下以编简从纨袴以俊选造秀侣丙午拔漕荐不第俯就京秩初筮为西饷官属再调浙西帅司酒官转东饷干官辟主管文字自国家多事戊巳云屯庚癸日呼饷掾无他鞭筭而已公检防钱粟补苴罅漏以賛其长由是无师不宿饱之虞而有军无乏兴之喜顷入宰浦城浦城闽壮邑也邑政宜民民咸安之公尝为余言邑民甚醇吾政多暇尝晚步阅防俗以验吾政否臧则父老輙持茗椀为长官夀熈熈然父子如也吴雨岩号为当世吏师闻风纳交复欲以饷所辟防公除京帑外补贰郡三山三山帅府贵寓森立有名卿尝以事抵公府公当官而行无所阿徇卿为愧谢曰不如是何以为南府判防计录之作俾来者稽以为验于郡计有功焉当坚边设之时擅治法征谋之选沿江制副治九江公防其军事府罢輙奉朝命兼摄诸司列校风从三军鳬藻公所调娱多矣由是守蕲摄黄守舒以至司江庾防淮漕领西饷皆雄司也朝廷不至用违其才公则所至官修其方材可为时不可为矣公涖官雄剧受任艰危排山倒海而扁舟独航破柱倾梁而孤木横支难乎不难乎其间闗而英簜是移则遯尾之厉不敢辞也其缱绻而羁絏以从则灭顶之凶不遑避也要亦臣子一至之分而已鼎迁物改公由闽而鄞而杭畴昔西山南浦之间尔宅尔田不堪囘首矣呜呼眀夷伤也伤于外者反于家公既违大易之序矣鸿飞遵渚公归无所于汝信处吾敢忘诗人之意乎挽公来鄱种秫东臯结茒西塾松风万壑意及而文哀夕阳西流破涕而为笑余与公同之忘其吴蜀之隔也居无何暴客讧旅琐之巢伏戎抄丰蔀之屋两家资用荡析余守先人坟墓不能去家人女妇辈偕公依邑防以居公与人有情于物无着时僚邑士皆乐从之防乙酉冬余悼亡公来吊甚哀留止信宿乃谓余曰吾丘墓遐思则枕簟余潸在蜀者逺不能寻在洪者老不能往因放声长号余亦不知涕泗之横集也讵料阅嵗余而公已无意于斯世耶夫人杨氏平舟公女也一子世文妇马氏余中女也孙山孙公殁之日丁亥五月也葬以其年十一月得吉卜于余里之宜斯园自世变以来蜀客皆莫知其所往独前温陵谭侯应斗与公里人相好而居相近也谭侯之状公行也事有源流辞无枝叶足以传矣世文砻石速铭昔余在中书公驱驰外服稔其才猷因与来往余避贤病归旧雨无踪而偃月有萌公乃拳拳以其子请昏焉余惟恐累公公顾欲亲我也生于我乎亲殁于我乎铭余后公死尚何辞尝闻蜀叟言庄简公当韩氏専国时其独立也不可得而戚疏其勇退也不可得而系维公在边效命之秋正在廷擅事之日其心平识逺有庄简之遗风铭曰
　　岷峨之西中大江真人玉斧画我疆异才间出骇四方紫岩拔起宾太阳虞赵诸公蔚相望朝辞劒阁暮岩廊公之先祖简且庄燮调大化参翶翔百年人物尽珪璋故家乔木扶眀堂蜀雨其蒙四表荒吴天来下万里航司土子人靖我邦飞刍挽粟峙乃粮悠悠苍天一星黄大厦如倾谁栋梁黍离麦秀神内伤兰摧桂折人云亡公不少留我涕滂鑚石埋辞永公藏





　　钦定四库全书
　　碧梧玩芳集巻十九　　　宋　马廷鸾　撰墓志铭
　　大监李君墓志铭
　　子应姓李氏讳雷应鄱浮邑人忠靖公长子也公经学流声如川沄沄文字行世如日杲杲君含英咀华舒翘擢榦经之传人也孔眀盛心尝受任于艰危士行晚嵗不婆娑于绵笃君内典机筹终躬办防家之钜子也榻前论奏本狐突教子之忠边头耕桑有庆州似父之政王之荩臣邦之良翰也由太学上舍生登进士第由郡文学賛征西幕府内厯馆寺郎监外累擢刺史二千石往往皆光绍先人一旦韬辉沉馨与时徂谢惜哉子弟力学而幼悟夙成博闻强记有耆儒宿士所不能知者儒科入仕而絶塞穷边兵屯师律有老校退卒所不能言者余尝举君以不如而又戢君良箴者也延和之对知其不肯以售脂韦湟中之籴知其不忍以侔茧丝晋阳之垒知其不肯以隳保障也其未也人皆闭户君且缨冠良欲借通材以靖本邦而已易曰遯亨遯而亨也小利贞浸而长也古人区区未极之间图其暂安而为所屑为盖易之教也尚何言哉问其年不登中夀问其秩不逾列大夫自名司显位既不获展其未用之蕴而荒原断涧又不获老其不遇之年亦独何哉人伦生死大幻也世事新陈大梦也中外厯职大彩选也官曹决事大杂戏也作是观者名为大观君质迈气灵必有超然于此者矣君之弟若子孝敬人也能谱君年日月可考君之友直谅人也能状君行事实不诬其爵里之详其世祚之逺其宅兆之安彼谱若状具矣铭无以为也余之仲子实为君壻一日归白其父曰外舅病中説大人常在口意将属大人铭大人勿辞也忆昨余读书徐岩山中与东涧汤公考评南渡初中原故老之遗文观其叙婚姻述乡隣伧荒陆沉死生契阔凄然在目未尝不读而悲之至云龛李公酹其亲家马大夫之文曰丧乱而来同郡防人若已脱之须髭与将晓之天星当时东涧为之讽诵不已余年未三十叵信此境柰何三纪之余悲又甚也余与君姓偶同前人君又少余七嵗乃不能以此文酹我反援此铭君又可悲之甚也铭曰君材博修石渠之书可防乎君志澄清湘水之槎可乘乎渝城之边柝可停武昌之江垒可倾乎蚤营四方兮惟我独贤晩専一壑兮嗟我未老君之所存者要未尝亡也孰谓亡者之不如生乎茫茫九原谁能起之起而莫起斯石纪之
　　通判李君墓志铭
　　君景定三年第七人进士教授池州干办福建转运司主管架阁文字三省枢宻院司社太常贰潭州賛湖南大幕府府罢君归享年六十七殁于私宫其孤溍以前进士詹君载采之状谒余请铭呜呼居乡吾知其行谊也在朝吾谂其材名也非所谓贤而宜书殁而宜传者耶勉而为铭则吾能而吾区区欲忘言者何也蛟沉九渊而惟鲵防之为制也鳯翔千仞而与鸿鹄以偕逝也彼贞元朝士之感何足道哉初君客授池泮实次补余处士之来自旧泮者能言君学政皆可称闽人朱濬深源者文公之曽孙而余旧门生也深源入为都司官格当举其属余以君托焉輙亹亹道君幕办强毅可喜事慨然剡上之掌故官迁留滞余为堂中言第五人当入词掖渠才劣且姑防稷嗣君事以阶清华可乎然余已谢病不能解朝政言归无力足相料理而君亦以贰郡长沙出矣长沙帅府公贵臣君从容其间不波以同不崕以异未尝屈于彼亦未尝不得伸于此倘居承平时崔羣李博之为湖南宾客不足称也士之得志于科目者徒以驰逐资富贵鲜腆相矜伐君则惟见其深中隠厚而已晩嵗投林栖山与佣保杂作荀卿所谓用之则势在本朝而宜不用则退编百姓而慤者斯近之矣善事母母夫人程氏东坡为赋思成堂诗者其上世也读儿啼到白须之语君无愧焉君病且革招吾从甥王味道告之以谒吾铭而后唐人于昌黎公有张目而言走奴而请者余何足以当夫将死深悲之言无乃不以其文以其情乎君之自名曰果圣门未尝轻以果许人也故曰于从政乎何有然则前之川泳云飞君其果于行者乎又曰末之难矣然则后之雾塞飚囘君其果于止者乎君以此始亦以此终宜以此铭姓李氏讳睦字友贤饶乐平人世系在詹君状中铭曰
　　若有人兮升孔堂登政事之科兮曽参畏而不敢当君壮嵗兮幕中之办毅且强若有人兮过孔门懐髙隠之风兮沮溺之与伦君暮年兮緜上之耕乐以欣一言以蔽之曰果兮万世将无复改评兹君之自名兮吾以铭
　　赵母夫人范氏墓志铭
　　玩芳病叟读至礥之次曰赤子扶扶元正有终测曰赤子扶扶父母瞻也扬雄氏之草也既以是明子之能事其亲范望氏之释也复以是明亲之能训其子人伦天理尽于是矣赵母范夫人岂望之苖裔耶何其训子之能及此也夫人之子曰嗣徳由宗学生擢进士第弃官养母存顺殁宁国人称之有子如此嗟乎乃夫人之教也夫人胄出髙平有清门之榘范有文士之才华以嫔于宣城户掾赵公掾登贤科及识晦翁艾轩诚斋诸大老久轩蔡文节公其僚旧也掾蚤终夫人执谊靡忒鞠其孤大其家仁其宗族里党百年松楸自我封培曰祖考之阡也晩嵗芝兰自我扶植曰君舅之托也佐婚者奁襦焉佐殡者棺衾焉曰吾之宗也有饥者廪以哺有溺者梁以济曰吾之里也逋租者懐仁折劵者市义曰吾之奴仆也至若夫亡啮指以盟亲病创股以药孤芳大节氷雪同眀皆可纪述酒碁智圣之聮切于理春花秋草之赋工于词雅思渊材宫商自韵皆可吟讽惟是鹅峰之祠事有切于防车东湖之句意有悲于倚楹此曽南丰所谓大人之事而顾令天下女子为之盛烈也城之规也蕃之闭也昔之人不忍一日离其亲以求荣也嗣徳之防三雍也其歌于途志扵驿也则一出言不敢一日忘其亲矣一旦投簮敛裳袖手版径去此王黄州所谓年少辞荣自古稀朝衣不着着斑衣者竒事也南丰之序为古烈女也黄州之赋为国名士也若夫人母子之所为吾于是有感矣在昔熈眀盛时道化行大纲正诗书之教浃于闺门节行之修仪于属籍欧阳公尝序希孟谢氏之诗矣朱文公尝述彦逺赵公之行矣希孟妇人之能言者也欧阳公序之而独比于卫庄姜许穆夫人伤己闵亡之赋者彼何如时也彦逺宗室之能孝者也朱文公述之上遡夫汉恭宪王至徳髙行之遗者又何如时也若夫人母子之所为吾于是有感矣今以曽南丰王黄州欧公朱公之言而髣髴其人于玉石俱焚松栢不改之日者民之性也先王之泽也若夫人母子之所为吾于是重有感矣孝子之事亲也之生而养之恋慕焉而不敢离也斯谓扶之死而之铭着焉而不敢轶也斯谓终盖取诸焉夫阳微物礥时也母慈子孝者天也哀哉蓼莪其不能以养自终者时焉者或累其天也洁尔白华其不遂与雅俱废者天焉者不泯于时也呜呼凡生若殁之时子若孙之世语在状中铭曰
　　在之礥于易为屯海水羣飞烈烈者嫠风树不停皇皇者亲其可变者世氛而不变者彛伦循陔兰兮秋草之萎植墓槚兮春木之芚谓余不信视此文
　　三十六代天师母倪氏墓志铭
　　晋真人许掾之母登真度世而真诰纪焉唐哀子李训之母铸像刻词而碧落碑称焉道家本以经功道恩拔亲超祖度上南宫为事无所蕲于文字之传且其学幻言厐非书生之所得闻也然欧阳公程伯子或读焉或录焉得非五经之外自有书六合之表自有人而孝子顺孙发于天典民彛者又自有所寄耶三十六代嗣教天师张君宗演之母倪氏殁于其宫谒铭于余介其先人观妙先生所得于先正江文忠公之志若曰观妙异时驾风鞭霆囘渊却海受知穆陵玉珪象简瑶扇宸章照耀林谷其所亲浙漕进士王君之状则曰倪氏齐家有序主馈有则相夫有佐佑功行之劳教子有勤饬严整之规妇道母仪两无所愧是观妙之室也余读文忠宾天抱弓之铭干端坤倪云徂何往将伸纸濡墨固已陷膺腐眦矣是天典民彛也尚忍续之铭乎然懐雨露之眀恩奉金石之旧章而托之山哀浦思之人亦天典民彛也又尚忍辞之铭乎张氏养素名山董道垂教自大中祥符以来飚车羽轮温纶促之霞子云孙嘉号录之石籸芝田上腴续之瑶殿矗矗银宫旟旟握帝之符佩神之诀岳只受职星伯扬灵去之千万世思禹而河洛皆禹逃尧而云天皆尧传曰纵子忘之山川鬼神其忘诸乎且独不究其祖之所逮闻乎圯上一编佐兴炎刘以仁义公恕统天下者四百年其间当涂受任者奋身持危与国俱敝而家人女子率为飞迁固难为浅见寡闻者道也琼英之兄乘烟之父彼皆何人载在史册汉徳可谓允懐矣张氏之教源流于汉既彷佛宣城赤松之遗风则生居灵宅殁言仙姑者宁无感于此乎久矣余之不托于文也昔之人固有制形练魄遗俗独存以究观无穷沓来之世变则赋湘灵记麻姑者岂独女妇之云乎呜呼铭曰
　　嗟时俗之廹阨兮愿轻举而逺逰窥前灵于往代兮寻羽人于丹丘身扶日而弗支兮家蹑云而上浮美琼英之遗则兮羡乘烟之良俦惟彼元君卓为灵匹含冲葆真金堂玉室往讯其人呼之或出
　　咸宁郡段太夫人墓志
　　呜呼有宋马某母咸宁郡太夫人段氏之墓夫人饶州乐平人曽祖讳克眀父讳诚中皆潜徳弗仕夫人生二十有五年归同邑马氏马氏书生家夫人不逮事君舅事君姑如事母防甘竭力与小姑之未适人者共处雍睦若同产无畦畛焉里之人咨嗟其慈孝最隆也归十有二年而寡居执谊训子又十有九年伯仲季相继拔荐书仲子冠礼闱夫人从其子登朝执经承华侍言迩英为两朝词臣擢拜宥府夫人被命书享禄赐徜徉里第而终得年七十有四景定元年封太孺人三年封太令人咸淳元年封太夫人其年八月己巳薨于正寝子男三人长岩甫丙午乡荐甲子奏授廸功郎江州彭泽县主簿次某端明殿学士中奉大夫签书枢宻院事季骏孺戊午乡荐辛酉国子监进士女一人适修职郎庆元府府学教授张洪孙男九人孙女七人眀年十一月丙申长城乡金鹅塘夫人性寛慈深静早有共姜之节孟母之贤家贫而嫠守林庐躬桑苎奉烝尝而尤策厉其子于学嵗时从师晨夜课读拆裳帏以纫衿佩燃绩火以续书檠人所不堪者夫人无戚容变志暮年以子贵则又慕公父文伯之母之遗风勤约自持衣不服鲜华食不嗜珍异在显融不以为泰其于缀接宾亲辑柔内外恩谊有加焉所以履其家之穷通若此子为教官都堂召则戒以安分无躁进为馆职轮当面对御史迎劾去则戒以无戚戚菽水吾安之为两制欲投簮奉母去则戒以从臣异庶官无轻为去就所以命其子之进退若此先是其子久于朝夫人年老思土不敢留丐外便养輙不得请前一年归里暨賛事枢府将再奉鱼轩就养西府夫人忽一日命子妇曝箱笥细碎曰吾某衣若干某帛若干某裘某裳可着藏中吾无以溷后人为也逾月而病病且革其乡人谒史而占谒巫而祷者争奔走焉夫人自处则类若有前知者所以适其身之死生若此夫穷通也进退也死生也烈丈夫未能处而夫人能之是有不可书者乎之日有以泷冈自表之事谕某者某拜且泣曰某起孤童叨显仕先夫人之教也十年间再登朝列母子未尝跬步离板舆之归未一嵗也属方以乌鸟私情归命君父宸衷恻然为赐急告星驰宵行入门而呼不闻上堂而哭弗知乌用罪逆子为先人积三世诗书劬躬焘后不肖孤徳薄能鲜遭时窃位圣朝褒大先徳制书焜煌然而冢上栢大矣载烈象容饬稚昧于长乆者尚缺如也泷冈亲有年所矣始克表于其阡不肖孤视先儒何能为役倘免丧不死尚愿战兢临履不敢以先父母之遗体行殆庶防求如昔人所谓幸全大节不辱其先者然后叙次潜懿扳当世先生君子而乞铭焉呜呼石窌之荣一何短寒泉之感一何长乎诚前知有此肯以一瞬之华宠易千古之悲恨乎蚤衰多难道逺年徂创钜痛深抚膺裂眦防何其不从先亲而死也尚忍言之既以勉其弟若兄乃属夫人之壻张洪书其梗槩纳之圹中昊天罔极呜呼痛哉
　　鲁国夫人墓铭
　　夫人张氏讳某徽州婺源人曽祖盛美将仕郎祖昌辰将仕郎父遂承节郎监庆元府都作院母潘氏年二十有三归于前进士鄱阳马某登受封爵郡新安文安安定国吉庆鲁生于戊子正月殁于乙酉十月将其夫念其子之悲将叙而铭之昔平园周公晩而自铭其闺人曰幽隂坤从他人莫宣况余衰老岂复能吹寒竽之音以寄絶弦之感乎呜呼夫人起闻家嫔儒族性刚劲而实俭慈常以佛课自律当承平时营菽水奉余慈亲抽簮珥嫁余孤妹儿诗书女桑麻勤麤警细履盈保冲鱼轩象服不为荣晩逢世变西移东趋寄安托危规深虑宻荒原野薮不为忧悲妇人常徳耳余以弱才腐力逢危履巇乞身于燎原之先灭迹于稽天之后虽视息人间固无以见先人于地下矣虽然吾进之时惟恐吾之不得退而援之止者谁乎吾退之日惟恐吾之复进而尼之行者谁乎始余以文学掾登朝列入馆轮当面对隔班劾去仓皇奉太夫人出闗夫人整比行李独抱余奏篇以出大珰遣皇城逻者睨索之不得乃免国家以余东宫旧臣引以自近忠为妬障事与志违忧危薫心酸辛呕血舆疾出次六和塔室无姬侍夫人独处秀江亭上亲为余作粥和药待命六十日不得命再入有防令家人还第夫人固留江干余内引自乞暂寓太府寺眀禋扈从恭谢马上骨立都人咸怜之国家哀而许之去或遣余所亲谕意夫人宜为恩泽子孙计出国门一步不幸即为旅殡人矣夫人慷慨流涕谓所亲今所祈者惟一去耳朝廷苛留病夫担阁国事即死且不偿责何恩泽之云眀日遂有书殿与祠之命余固幸于解璁珩而挂衣冠夫人则甚甘于释笄珈而躬井臼也不自意既归逾年复以越帅起家江东祥刑使者受朝命廹余就道怵余行者滔滔邀余止者寥寥余之出处实为狼狈夫人独命小史质诸神得隂壮阳穉之繇命诸子延使者入卧内视余疾使者不得已以疾闻再与祠盖自是亟上悬车之请余固凛凛待后命夫人怡然其适意异时从臣奏子授京官癸亥端复当奏则劝以貤恩兄子锁防进士中选试南宫甲戌端临当试则戒其子留家尝药不得行是岂薄夫荣而羞子贵者耶进退之际系念深矣呜呼祝柱之规弗谋徒使倚楹之忧滋深也朝坐燕与者无救于世之倾危徒使宫居闲处者日虞其身之颠沛也掲之墓门将日引月长君之志不可磨而草没苔荒吾之责胡可诿也吾不敢使他人读之吾子孙读之知其非直晋潘之悼亡而永愧于楚莱之栖遯也尚何言哉生于戊子正月殁于乙酉十月二十八日以丙戌十二月壬寅其地在徳兴县银山乡之古莲塘六男子端复端临端履端防端頥端益三女子长前卒幼未行修职郎朱焕文从事郎费世文太学生彭开其壻也孙女四人志其墓曰故鲁国夫人张氏铭曰
　　古之辞公卿而乐耕钓者其独往之风与其偕隠之人髙矣逺矣不可及矣猗若冲渊从夫君兮遡沿翟茀朝兮忧则违之裘褐归兮乐而安焉进何必参东厢之语兮退何必赋北门之篇山有木兮水有莲与夫同藏兮伊归独贤谁铭新阡兮我稽平园谓余不信兮皎日在天



　　钦定四库全书
　　碧梧玩芳集巻二十　　　宋　马廷鸾　撰杂著
　　祭胡平心先生文
　　惟公经为人师迟登馆殿才周世用睨视公卿属以颛防获亲鸿硕尝聆父训钦感公知乡老贡英超防送拔春官擢士过拟飞鸣虽衡鉴之无私亦甄陶之有自屡荐不入官一麾乃出守竟何补于始平世虽嫡孙行名在恶子中徒逺瞻于六一今者考终八袠遄返九京白髪门生寝车长卧青衿学子絮酒代忱地老天荒兰沉蕙死穷通荣悴之感离合存殁之悲皆成虚空何足伤叹唐人之诔今日亦云
　　祭咸宁郡太夫人文
　　呜呼诸孤失母亦既逾年母棺在堂如闻其声母像在几如见其容孰知日月有期体魄则降母之声容将去此而何之乎年开八袠而半世居禄集暮龄而一生淡泊藐是诸孤其何以报吾母乎畴昔京师戏防成图母谓诸孙吾不复此乐矣异时见我其徴诸画工孰知此语之竟为不祥乎浙江潮平理棹将发呼母而别泪涕长潸孰知此生之不可再见乎金鹅之阡相其隂阳慈母之徳孝娥相望山联丑艮直未坤以妥尊灵以庇来云穆卜良辰輀车既啓血泪彻泉终天而止呜呼痛哉
　　祭叔父南塘运干文
　　呜呼盘山巍巍诗书之门公为之孙潜溪堂堂英杰之士公为之子弱龄几何以泣公自植立素业几何仅仅以给公自营葺而肥其家而亢其身秋菊寒泉笾豆荐馨风朝月夕壶觞话情有人事之绸缪无世故之拂婴于细务以必谨而大体之尤眀某蚤罹羁孤公恩甚勤晚冐显融公懐甚欣宫保七孙幸公独存公今长徃典刑并沦呜呼九品之官甚微百年之身已耄伟景定之褒纶锡淳熈之遗老曰通经博古而科目见遗曰隐居求志而行义可取帝制坦然公则何憾父党尽矣我独长潸
　　祭先姑孺人文
　　呜呼自我先和公以修身谨行训其子孙不惟诸父克守先训言忠信行笃敬隐徳于丘园而未尝过求忍贫如铁石而未尝茍得虽诸姑之适人与其所以持家者亦皆勤俭致赢丝枲自润而已若先姑尤为严毅刚烈有黔娄之妻公父文伯之母之节焉以故享高年集晚福大耋考终无一可憾万石君孝谨之风两家子弟果能服膺而勿失否乎可不惧哉日月有时将矣不肖侄自哭先皇帝以来疾病幽忧死亡无日方仍大涤之祠遥洒灞陵之血欲一送姑之丧而莫之能前也呜呼哀哉
　　祭先兄提干文
　　呜呼吾兄而止是耶五十年兄弟之亲依十五年伯仲之出处而止是耶兄今亡矣其存者岂不可得而言耶吾尝评兄山林而懐天下之事畎畆而深当世之忧箪瓢捽茹而有爱人及物之志使其官高则首公尽瘁不为劳使其家肥则解衣推食不为吝使其遭时致身则捐躯蹈患不为难而位不足以满其徳势不足以行其志年不足以尽其材而止是耶吾兄弟幼孤二父迁谢时兄才九龄率诸弟以学鸡初鸣琅琅诵书史白首不衰家故穷空以开门授徒为业昧爽危坐阅文巻商题评寒暑不辍暮年课子亦如之意者劬书醉经足以累兄寿乎兄为布衣尝窃有杜陵吾庐独破之懐又有昌黎平生悲诧之兴晚嵗值其不才弟为盲宰相金书扺京师輙一喜而一惧喜也以平安之来惧也以责善之故家事不言言国事身事不言言他人事朝廷罢行而议论不齐曰汝弗知欤州县官才不才而升沉或异曰汝弗详欤冗僚卑官材谞困滞曰汝司人物而弗能稍稍振拔之欤弟既还山兄之此言不复闻此书不复出而此志亦不复伸矣意者愤世疾邪足以累兄寿乎兄有塲屋之夙负而本无进取之心有科第之壮图而本无官职之念草袍槐简义檄迫之月柝灯碁俭幕招之登极推恩普天转秩兄无所陈初官小剡章交公车兄无所愿再调月余京剡再至兄无所求他日驰书其弟曰吾姑以课子平籴为事是亦为政矣今年弟得危疾抱兄而泣曰脱不济门户衰矣万石废安石得无仕进志乎兄闻而悲之乃肯就泉幕不三月而疾不起意者任职居官又大累兄之夀乎弟以大暑大寒之月投床卧疴兄呻不宁六月来京丧其长女才两日兄不顾而来十一月来京携眷官下又才两日兄又不顾而来暴衣露冠风羁雨绁惟恐一日其弟之旅死也而岂料其身之不免乎苍苍者无信乎茫茫者无神乎病者痊而壮者殁乎垂亡者仅存而无病者长徃乎庸庸者达官而皎皎者下僚乎呜呼痛哉兄于为善如水之必寒火之必热然而直心无他肠中产无赢余亦戛戛乎其难矣乡闾纷争兄调护之士夫请托兄巽谢之仆厮傲慢兄箝制之儒生窭贫兄梯级之饥羸待哺兄平颁之宜其身殁之后闻者垂涕哭者失声何以得此于人乎人谁不死搢绅死权死于官负贩死财死于涂介胄死勇死于敌兄平生孝养一日还任必欲扶惫祭母墓而后行医师勉以疾不宜拜必拜而伏枕不能兴竟啓手足于凯风寒泉之庐良得死所矣然则兄魂何之乎将荡为太空与化俱逝乎抑从先夫人若平生欢乎兄则无憾弟将畴依弟年逾五十官歴二府何所求于世亦不敢复为世用矣一身失左臂而欲为人可不可欤今而后惟偕季弟奉孀嫂抚孤雏若哺若寄者以至成人然后他日有以见兄于地下耳子由东府之诗盘洲铛脚之赋可覆思乎一哭而涕零再哭而魂惊三哭而声咽四哭而肠絶呜呼痛哉尚飨
　　祖祭先兄提干文
　　呜呼阿兄亡矣忆五十年间始而褰衣逊枣推梨中而抟空后雁前鸿终而号旻摘蒂枯荆曽聚散之几时而悲欢之百绪也日迈月征音容隔矣山长谷穹草木泽矣殡于位祖于庭食褁其余俎归于馆兄弟而宾客之矣中年别兄临别輙悲孰知此别没世为期昼思冥茫夜梦见之琼瑰盈懐枕簟潸頥呜呼比年此时浙江之濆轻舟迎我呼我中流今年此时丰塘之阡灵车送兄葬已高丘孰寒暑之一瞬而俯仰之千秋戢恨饮泣勒文藏幽何生年之卒卒而修夜之悠悠朔吹为我悲冻雪为我愁眀发遂行单杯永诀逝者魂归存者肝裂呜呼哀哉
　　祭亡弟总干文
　　呜呼绍定之元先人即世兄才九龄弟甫四歳我生七年亦未毁齿母抱羣雏家徒四壁画荻而教采梠而食食我犹艰教我谁即维方氏姑欲抱汝去曰劲斋翁实能训汝取诸其懐涕零而与独余从兄诗书相和带经而鉏饭牛而歌每嗟予季谋习若何更六寒暑微一音邮母懐弗康命我徃求川谷之长林涧之幽行即其家忽遇诸涂鲁髽齐屦樵牧与俱翁耄而荒子娱以嬉我心不决告母还诸又阅三霜始勇一行泥涂溅溅雨雪彭彭遂挟子归俾学我傍束书授徒负箧从兄简编之乐弦诵之声或鸡三号或夜参半忘食已晡燃薪欲旦我擢儒科弃此兎园子自衿奋鱼跃于渊我官江圻去此东冈子自婚媾求其凰戊午初荐我留家巷奸囘曰丁以痴物相合者冥升背者逺放其人虎视其党睢盱啧有烦言慑处愁居子于此时而奉乡书辛酉再荐我列朝绅便嬖曰林以吠犬狺请诛履斋欲媒其身我对延和细为上陈本朝家法不杀大臣无滑此手以伤吾仁一言蹇蹇万目睽睽爱我者我竒怒我者我麾子于此时而荐胄闱谓为获伸再进再踬谓为不逢孰凭孰翼以贤能献书以门品授秩呜呼哀哉命乡论秀一第﨑岖惟有司不眀国舎虞比一官拓落而天下无邦既中年之鬰欝又晚歳之皇皇伊寒门之撑拄与浊世而低昻姑忍尤而攘垢孰投簮而搴裳忽号山穷乃熟黄粱临絶之音一何琅琅曰怀抱其靡终以妻子为余累念子平生诸縁畧备婚嫁毕图儿孙孔峙先人之绪业未荒姑氏之蒸尝有继倘頽龄之闗天可含笑而入地维昔之时老不哭少何今之衰兄哭其弟昔兄之亡三人行而损一人于易为损今弟之殁二惠竞而弱一个于传为危有文以觞无泪可挥如身无臂如车无軏孤鸿失侣独啼云长庚孤眀不陪月呜呼哀哉尚飨
　　九日祭亡弟总干文
　　维着雍困敦之嵗无射之月亡弟总干止堂君三年制终将以良月祓除其兄某乃以茰菊之辰奉糕酒之奠别灵筵而告之曰呜呼古人有言闲居爱重九之名今我不乐独立无同气之亲嗟余季之冥升阅黄花之三零始而枕棺外舎中而设几中庭终而隙驹迅驰祥琴成声吾寡兄弟而弗忍也孰敢违先王之礼经然则酒能浇胷中之磊块菊能制短世之頽龄乎感物思人兮涕泗横慨今懐昔兮寝梦惊吾尝与君奉母齐山江涵秋影欣然适携壶之趣又尝与君从兄东府风吹松竹恻然感对床之情或霜螯左持或云液细倾今辰何辰酌此醁醽故吾今吾视此伶俜矧终年之大病将鬼趣而人形腹彭亨而不能纳羶馨足拥肿而不能逾柴荆嗟若君存能不我矜余又安能登高望逺临流叹逝睇汝君山之阳而视汝白云之京也灵兮何之魂兮何营将为浮沤为飞尘弃我捐我即九原之昏昏抑为祥云为庆星福我寿我驱二竖于防防乎呜呼明年纵健人应老昨日追欢意已迟非东坡九日怀子由之赋乎鸿鴈池边照双影鹡鸰原上忆三人非涪翁九日懐知命之句乎彼懐兮一时吾懐兮千古缀辞写哀有泪如雨呜呼哀哉尚飨




　　钦定四库全书
　　碧梧玩芳集巻二十一　　宋　马廷鸾　撰读史旬编
　　自序
　　读史旬编者病叟暮年之所着也昔东莱吕太史着大事记其为书也曰记事列事之目无所褒贬抑扬曰通释本易系辞书诗序旁采刘向董仲舒史迁以及胡五峯之説明帝王之统纪曰解题为始学者设所载皆职分之所当知非事驳杂求新竒出于人所不知也初公之为书本起春秋迄五代书未及成而絶笔于汉武帝征和三年朱文公屡惜之伤斯文之不续后学之不得私淑诸人也今輙不自揆本康节邵氏经世纪年图朱文公通鉴纲目略仿吕氏义例而为读史旬编旬者日之甲癸也书曰朞三百六旬是也吾书以日之甲癸比于年之甲癸谓之旬编自尧甲辰至五代周显徳七年庚申【原注周以此年正月四日方禅】三千三百一十七年为三百三十二旬【原注末旬自甲至庚】类而编之自康节先生作皇极经世书纪年始唐尧甲辰而尧之前无年可纪于是伏羲而下至唐尧之前本易大传家语五帝徳与夫百家言皇坟者书其槩以备太古之事而谱黄帝之世焉【原注谱黄帝所以谱唐虞也唐虞皆为五帝而皆不传于子则无可谱者】又自尧甲辰以下以至周平王己未之前【原注太史公编年首共和庚申厉王居彘之歳月今但以春秋初年为断】随年而书其事无事则虚其年终之以诗书杂传所载以备二帝三王之事而谱夏商之世焉【原注唐虞既无可谱周之世数未也未可谱】自孔子作春秋编年始周平王之四十九年己未终敬王之三十九年庚申鲁西狩获麟左氏传终贞定王元年癸酉鲁哀公如越是编入春秋之后列事目于前春秋之经是也述解题于后凡王事伯事之可论者着之诸国之事不着其他则有左氏之传诸儒之经説不敢僣焉自司马公作通鉴始周威烈王之二十三年戊寅而威烈王戊寅之前上距贞定之甲戌左传之所不书通鉴之所未续则采刘道原外纪为传鉴补遗之书亦随年书其事无事则虚其年而不敢遗焉通鉴战国而下以至五代后周之前亦列事目于前朱公之纲目是也述解题于后效东莱大事记阅诸家之史以广其见闻集诸儒之説而订其得失若征伐之本末制度之沿革亦粗及之而谱周至五季之世焉自黄帝迄五季其子孙之传序已见于谱矣汉三国六朝北魏齐周以及五季其疆理之离合又为图焉成书之首以通説数条论作史之源流歴代之首则以皇极经世数考气运之推迁凡此皆职分之所当知者而愚恨其不能尽知且聊欲便省记也其如孤陋寡闻何经始于壬午之冬彻编于乙酉之秋越三岁而后三十有八帙之书成姑以备遗忘授儿曹而已陈了翁言通鉴为药山学者惟当爱日孜孜日逰此山而已吾老且倦逰矣东坡云脚力尽时山正好莫将有限趂无穷唐子西亦云棋罢収成败书慵巻是非棋之成败犹书之是非罢且慵之时収且巻之日也窥陈编以盗窃长兀兀以穷年岂七十老翁事哉虽然是固不可不令儿辈觉也乙酉秋澣书
　　制作通説
　　余既攷古人制作之本末因稽其成书之岁月论春秋者言夫子感麟而作作起获麟故文止于所起逾再岁而夫子梦奠矣故欧阳公谓此夫子既老而成书春秋纬演孔图云孔子修春秋九月而成卜之得阳豫之卦是春秋二百四十二年之书以九月而成也太史公整齐世传论次其文七年而遭李陵之祸于是述陶唐迄麟止是史记二千一百四十三年之书【原注年数张子节説】以七年而成也司马温文正公受诏纂资治通鉴歴英宗神宗二世十九年是通鉴一千三百六十二年之书以十九年而成也李文定公纂本朝长编自绍兴隆兴乾道淳熈节次上进収拾旧事垂四十年是长编一百六十八年之书以四十年而成也至于朱文公纲目本举要补遗二书盖在乾道八年壬辰之歳正月而语孟精义成四月而通鉴纲目成是不半年而书成吕成公大事记通释解题本起春秋迄五代凡左氏通鉴已载者皆不书惟着其所不载者创始自淳熈七年以一日记一年越明年絶笔于汉武帝征和之三年而已不及竟矣书之难不其难乎时之难不尤难乎岁月迁流典籍浩博书以自警云
　　三皇五帝世谱
　　孟子曰博学而详説之将以反説约也愚纂三皇五帝诸家正妄之説备録于前所谓博学而详説之而列欧公邵子之言于后将以反説约也而复折衷于天台戴氏之説焉愚按吕成公之言曰太史公作五帝本纪既列叙其世系相因之本末而三代世系之所自出复总而叙于五帝纪之末篇以见帝王之治体统相承而出于一也秦则无复五帝三王之源流矣太史氏之书法岂拘儒曲士所能通其説乎虽然迁之兴寄逺矣而欲弥缝世次联属相承则诚有如欧公之论迁固不能自通矣汉儒相承以此为定説如祭法禘郊祖宗虞夏皆禘黄帝殷周皆禘喾是皆粗而言之由迁必欲实其父子相传之説故也譬犹书君陈序周公既没命君陈分正东郊成周而郑氏即曰君陈周公子也此岂可信乎学者详之
　　外丙仲壬
　　汤崩太丁未立外丙二年仲壬四年太甲放桐殷人之制兄亡弟及此先儒据一代成法而有是言然观商六百余年间自沃丁以降立弟者十一君自太甲以降立适者十二君然则两説亦相半耳成汤既没之后经无明文太史公以来诸儒从外丙仲壬更立之説为立弟河南邵氏程氏从汉孔氏外丙仲壬不立而太甲径立之説为立适愚窃考殷人当日之制有适则立适太甲以下是也无适则立弟沃丁以下是也废适而他立则乱太史公所指仲丁以来九世大乱是也五峯诋史迁而欲改史记本文仲丁为沃丁以为自沃丁至阳甲恰九世乱愚皆不敢以为然按史记云自仲丁以来废适而更立诸弟弟子或争相代立比九世乱于是诸侯莫朝此史迁本文也据仲丁立其弟外壬外壬立其弟河亶甲意当时仲丁外壬未必无适乃再世立弟所谓废适也乱之始也至若祖辛舎其子祖丁不立而立其弟沃甲沃甲舎其子南庚不立而立祖辛之子祖丁祖丁舎其子阳甲不立而立其诸父沃甲子南庚南庚又复立祖丁之子阳甲所谓更立诸弟子也于是仲丁以来九世乱矣盖凡史迁之説非以无适而立弟之子为乱也以废适而立弟之子为乱也盖亦非直以立弟之为乱也以立弟之子之为乱也盖自仲丁以来方有此仲丁而上不与焉此名何尝误就如胡氏之説必以仲丁为沃丁遂谓其立弟九世而九世生乱愚谓有以质之自沃丁立弟而后雍已立其弟为太戊太戊且能中兴商室矣安在其为乱乎大抵商人立弟非乱制惟废适乃乱制太史公既知其説则不当复録外丙仲壬以为世次矣使当时不立太甲而立丙壬是废适也恐汤尹之时已乱而何必仲丁以来哉近世大儒有专攻书序者背河南程邵之説以为太甲服仲壬之防为仲壬之后也夫营桐宫汤之塟地也密迩先王之训汤之训也太甲以兄子服叔父仲壬之防而欲其思乃祖成汤之训以为迁善改过之地伊尹之谋何其迂且拙耶故并辨之
　　文武受命之年
　　受命之説当以尚书大传之言为正而改元也称王也皆非也刘氏徒辨其年而不辨其説何哉凡传当以经为正经于武成称惟九年大统未集经世于癸亥书周文王为西伯当以此为受命之年至已已王崩则为七年与九年之説未合经于泰誓书惟十有一年伐殷经世于巳巳书武王立至己卯克殷正合十一年其云十三者误也若刘氏既主受命改元之説遂以十一十三为非武王之年乃从文王受命以来数之也愈舛矣武王问箕子以殷亡杀纣是非箕子不忍言王亦丑之问以天道作洪范【原注外纪】
　　二帝揖逊以义理传天下者也商周征伐以义理得天下者也尧舜禹三圣相授皆曰允执其中汤之诰曰惟皇上帝降衷于下民若有恒性克绥厥猷惟后武之誓曰惟天地万物父母惟人万物之灵亶聪明作元后中也衷也灵也皆义理精微之极也帝王揖逊征伐其迹虽殊而皆以义理之极为羣言之首盖当时发眀义理者有人焉唐虞之际道在皋陶故述惇典庸礼而以五服五刑继之夏商之际道在伊尹故论肇修人纪而以官刑终之商周之际道在箕子故演洪范九畴而以福极终之治源治法不偏废也所以上遡执中之蕴也外纪顾言箕子不忍言纣而武王丑于克纣乃访道而作范何欤
　　成王年幼周公恐天下畔乃践阼摄政南面朝诸侯【原注外纪】
　　成王幼方亮隂周公为冢宰听政事【原注古史】
　　听政是也摄政非也愚尝论之太甲服成汤之防亮隂不知政事礼之常也伊尹因其不明处之桐宫耳后世乃以为放君成王服武王之丧亮隂不言亦礼之常也周公因其年幼代之行事耳后世以为摄政摄政二字经所不言如书蔡仲之命惟曰周公位冢宰正百工羣叔流言而已诗之序文言周公摄政逺则四国流言近则王不知者讲师之説云耳
　　厉王共和
　　太史公读春秋歴谱牒至周厉王未尝不废书而叹盖太史公十二诸侯年表序篇之説云尔是春秋谱之所由起也人知春秋编年不知编年始于共和之初人知春秋成而乱臣贼子惧而不知乱贼兆于厉王之世太史公之説微矣哉或曰纪年何必始于共和曰康节经世书始尧即位甲辰者疑年也史迁始共和纪年者实年也惟其疑故甲辰纪元起于皇甫谧之説而外纪附注或曰戊寅辛卯滋纷纷矣胡五峯谓邵氏精极天地之数必不妄是以从之惟其实故共和庚申纪年之后千岁之厯可纪无异説也然亦非一朝一夕之故盖周自昭王以后无年可纪三统厯刘歆本史记鲁世家推鲁之年以纪周之年自伯禽以后鲁之传序皆有年可书诸国之所无也此固鲁秉周礼之一騐耳
　　贞定王三年乙亥晋空桐震台舎壊人多死
　　自贞定王三年乙亥之地震至威烈王二十年乙亥之犬祸盖六十年间天下之大灾异皆在晋而不在他国岂他国之史不书而晋史独存耶天人之际必有可言者矣晋天下莫彊之国中原之全壤先帝王之所经营之旧也一旦裂于三家非小变也犬祸之眀年又明年三晋请命于周又明年周命三晋为诸侯而晋国亡矣精祲之相通固如此夫
　　春秋十二诸侯谱
　　呜呼威烈之二十三年通鉴之初有天下之大变焉盖十二诸侯出于共和之初下逮春秋变而为七国则通鉴之初年也何则当春秋之末鲁虽为三家而悼公犹鲁也齐虽为田氏而平公犹齐也晋虽为四家而定公犹晋也独曹亡于春秋之未终陈亡于孔子卒之年盖小国寡民是以先亡君子无讥焉阅六十余年至通鉴之初天下之大国七秦楚燕为旧国而三晋裂为魏赵韩吕氏之齐簒为田氏之齐此四国者皆非圣贤之裔矣太史公六国表拳拳于秦之兴而不暇谆复于十二诸侯之亡后之览史者宜有考焉
　　魏文侯
　　梦奠之后师亡友散春秋且为战国矣而圣人之后犹着于鲁圣人之徒见师于魏鲁之削滋甚子思固不足以囘旋其间而秉礼用儒则其遗风犹在也魏文侯簒窃之余且犹有尊贤尚徳之意此空谷之足音也然子思言论风防异时其门人孟子犹有传焉子夏之云为不少槩见于魏者何也史记称其居西河教授而刘氏云今同州河西县有子夏石室学堂在焉意者其老于西河西河之民疑于夫子之时魏文侯因以师礼尊事之而无复有从容讽导于其朝之益也顾文侯区区之心犹足称者使其继世此风不坠以及惠王之世孟子出而继之相与扶持世教王道其庶几乎文侯区区之心再传而影响不存则公孙衍张仪之流已飒然至矣惜哉故愚于传鉴补遗之终编备论其事焉
　　商鞅
　　商君之仕秦身遗其利而身蹈其患者也秦人之于商君阳杀其人而隂祖其术者也彼其负罪出走不之他国而之魏者得非以旧邦之犹可以逃难耶六国之见攻于秦也其祸首于魏秦之攻魏也其谋专于商君亦既驾言旧好袭虏其将而又欲慿借旧国逋逃其身是以市井之行自处而以君子长者之道望人也苏东坡诗曰岂惟公子卬社鬼亦遭谩斯足以发千古一笑而已农战篇之説以为豪杰皆学诗书以避农战则国削且贫秦人狃其説卒至于焚诗书而后快曽不知陇上辍耕太息而起者皆农战之人也鞅之得失如此刘歆新序之论方且夸之以为书之无党无偏诗之如砥如矢司马法之励戎士后稷之勤农业无以易此是以鞅为三代之英也国师公之反理诡道久矣本朝王荆公又翼之曰今人未可轻商鞅商鞅能令令必行吾从祖老山翁斥之曰商鞅何人也车裂以狥之人也鞅而不可轻则孰可轻也此论可与太史公并着云
　　苏秦
　　秦説六国凡言其形势甲兵之盛与其主之贤容有辨士大言佞语至于论六国与秦相交之利害则皆凿凿精实无一语妄至于説赵语中有曰眀主外料其敌之彊弱内度其士卒贤不肖不待两军相当而胜败存亡之机固己形于胷中矣岂揜于众人之言而以防防决事哉此数言者自孔子孟子以仁义告时君之外如欲陈当世利害之实孰逾于此又岂可以辩士废哉其説赵魏楚三国必有数语及人臣过计窃意此三国者必有大臣隂主事秦之説是以及之又其余国之君率皆唯唯听命楚王独能以其国之安危利害与之深谋则威王之所以自谋其国者亦可谓操危而虑深矣傥非传其子怀王则张仪岂得售其术而至六千里为讐人役哉
　　东西二周
　　东西二周之所谓君者周公之后得其地而各自称君非王赧之谓也索隐于西周君下注曰周公西周武公也时王赧微弱不主盟防寄居西周耳然以区区二周介乎秦楚韩魏之间此四国者不复以天子尊周而常以小侯怨周于是每借辩士之口左右贩鬻﨑岖自存者五六年哀哉国防分东西周各自为篇史记所书亦多贸乱曰西周东周而又曰周则不知其孰东而孰西也
　　封建郡县
　　封建郡县之説古今一大议论也论封建者至胡氏而详论郡县者至苏氏而尽朱文公又反覆明备且有以处封建郡县之间然论秦之趣亡无择于封建郡县者是知秦恶之浮于桀纣也谋秦之所以存而欲其续六国之祀以为封建是不知秦之不可与为汤武也汉髙帝除秦乱而兴犹不欲立六国后况以责之秦乎封建良法也亦曰有闗雎麟趾之意然后可以行周官之法度耳
　　东坡五峯二公之论相为矛盾而皆未免有遗论也谓封建可以御戎狄乎千八百国尚存而犬戎入周室矣谓郡县可以息簒弑乎三十六郡甫置而赵髙弑二世矣论封建者至朱文公治体之説而止论郡县者至苏黄门随势之説而止
　　以张敖故臣田叔等十人为郡守诸侯相
　　盖公能教曹参以定齐田叔能明赵王以报主皆竒士也而皆老氏之学也黄老于汉殆有益矣夫赵事发之初敢随王罪三族而叔辈辄随迄能白王汉兴叛者羣起而复作于骨肉之间事既解髙帝方贤其故臣而用之王且废犹能自言其国之贤臣此皆非秦世人主猜忌者所能及汉四百年之业徃徃由是基之田叔者既全赵王异时治梁狱又能全景帝母子兄弟之恩谊其子仁为司直戾太子之变又令太子得亡虽坐纵反者得族然皆古之谊烈士岂可以常人比哉
　　陈平受命诛樊哙囚哙还上崩因留宿卫
　　平受命诛哙而不即诛受命将屯而不至屯平固知髙帝之神已逝而吕氏之势方炎故宁死君以安身此其所以为智有余而难独任欤知臣莫如君信矣
　　吕后
　　汉自髙帝有天下以来常有疑将相大臣之心吕后习闻久矣至是再经大丧其畏忌诸公诚有如辟彊之计者当髙帝时后诛韩彭如杀狐兎髙帝崩时且欲尽诛诸将而后发丧今恵帝折夭国无冢嗣彼将诛大臣以逞固优为也大臣姑为自全之计以待此媪之老且死禄产庸人平勃取之有余也大槩欲存汉祚则平勃不可亡欲诛诸吕则太后不可存今诸公以计存而后以老死则汉氏安矣李文饶之説未为至论而吕成公乃于学术上倒断区区窃谓此时此事无论学术直论机权耳
　　致堂胡氏之説足以尽西京外戚贻祸之本末矣尝因是极论之天地之间有阳不能无隂隂而乗阳则宇宙分裂人极隳亡矣女子四陲是也姑以三千年间世代兴亡之迹攷之由三代而下亡于女子由石晋而下亡于四陲皆可数也欧阳公谓宦官之祸甚于女子此固为唐末一代言之耳以古今大势论则女祸深矣少女子能蛊惑人主以亡国老女子能崇长外戚以亡国三代之亡固皆由是物矣周之东迁以褒姒周虽不亡于此而已衰于此矣秦氏有宣太后穰侯之专庄襄王悦美姬以易其宗汉髙帝起于闾阎吕后初无功于王业也而汉初诸人之论每以为吕氏雅故本推毂髙帝就天下【原注田生説】又谓吕后与髙帝共定天下【原注郦寄语】是以诸吕之心自谓与诸刘等然有取而代之之意而后动于恶中间霍氏拥昭立宣光妻邪谋特觉之早耳而终不免元后莽新之乱焉曹魏之簒于司马氏也一再废弑专以母后为之主晋武平吴之后耽惑女宠杨贾实召五季乱华之祸天下既为南北矣齐陈以女色亡元魏以淫后亡隋文帝起外戚以簒周唐髙祖窃宫嫔以取隋太宗宠武才人开聚麀之丑子孙殱焉禄山之起为太真妃也唐虽未亡于此已衰于此矣河朔失而劲兵亡东南虚而蛮祸起非权舆于天宝末年乎朱梁以女开子祸而亡后唐庄宗以刘后杀功臣靳军赏而亡皆女子之为也自石晋而下则边陲之祸继之晋髙祖欺天叛君借助契丹而亡于契丹周恭帝虽幼冲傥无陈桥之师则太祖尚遵养时晦之日也自时厥后则又有不忍言者矣呜呼阳一隂二女祸歴选前代而知之矣四陲之祸其未有涯乎
　　景帝
　　景帝天资固深刻而犹有文帝之遗风焉保防梁王则文帝淮南王之余意也擢用田叔则文帝用长者之微防也减笞数定棰令何以异于肉刑之除乎禁酤酒何以异于酒醪縻谷之禁乎凡两朝诏书为民而下者皆当时仁心仁闻不容有所优劣吕氏尊迁抑固其素论也然景诏之不载迁史之畧失之也因抑班氏遂贬景帝何谓也哉








　　钦定四库全书
　　碧梧玩芳集巻二十二　　宋　马廷鸾　撰五言古诗
　　馆中送郑著作
　　士为欲心防蜗牛粘壁枯荣华不盈咎责弥八区不有君子人中流谁一壶公懐天台秋夙昔廊庙须南宫接东观并辔骖天衢幽忧肠内热慷慨涕濡缕拜疏上虚皇诵言折奸愚肝脑非已物宇宙须人扶恭惟天王圣肯使善类孤一朝拥麾盖自诡歌袴黟歙股肱郡新安文物都斯文紫阳翁千载长昭苏稻苗新进士倚公为播敷茧丝困穷民愿公荐蒍于勉哉崇明德归来诵唐虞
　　皇太子生辰诗三首
　　煌煌炎宋兴奕世开燕谋建隆圣人出庚年寳运周祥符帝子生巳月神光流稽首颂储君昭哉遹嘉猷吹铜协干阳主鬯弥千秋星晖狼弧低海润青齐収金轮整鹤驾玉觞侍龙楼无逸能为夀干干谨时休【原注壬戌】苍龙见天东房驷拱辰北煌煌心星前炳炳天王侧休符协干文正阳毓紫极铜楼蔼祥光玉巵奉愉色欢声沸笙鸾夀龄指箕翼何以祝元良勉哉崇明德学问日就将福禄时万亿永侍帝宸尊重晖照四国【原注癸亥】正阳毓前星盛事符仁祖仁者夀之基生意一何溥欢愉侍宫庭晖润弥海宇三朝谨师文寸隂勤惜禹新功鉴铭盘妙用明絜矩嘉宾从商园末僚愧韩愈永言祝储君重离日常午八表跻春台万年受天祜【原注甲子】
　　用大东莱临川诗韵示诸儿
　　惠子五车书彼富吾何慊滔滔嵗峥嵘濯濯木荏苒前荣悼虚夸新懦就退敛东邻有硕师簦箧孰云逺斯文岂终穷小子宜黾勉寒檠炷老膏此兴复不浅
　　次韵周公谨见寄
　　十年思美人渊沦抑天飞辛勤种青门竟作抱蔓归日月老宾送霜露沾人衣沾衣何足云八表笼烟霏空山学仙子满耳笙箫聴谁知九天上云扉本不扄度世同御风蓬蓬随飘零又如芬陀花出火而青青涪翁雪堂仙分谊故不疎投之孤芳篇托根岂云虚报以蟠桃实一尝千载余洗髓蹑阆苑防于物之初射洪髙蹈翁哀歌泪盈盈幽居观元化悼此嵗月更感遇三十篇读之慨余情白露号蝉春日鸣仓庚退之懐桂林药物珍陆离物情恶衰歇义心感亲知我生欠一死不死当语谁与我制頽龄悠悠白云期
　　七言古诗
　　题王氏琴清堂
　　孤桐缺月风露秋夜虫催织寒飕飗拂牀文字翻叶叶古心埋没从何求客来洗予筝耳清圜琅然散百忧南窻无弦鼓愈淡焦尾有桐弃不収卓哉竒士千载去已矣竒弄万古休江左诸王孙子俦琴清之堂遗风流飞泉爽十二操铿锵浮玉鸣天球文王宣父次第作此身还见大雅不収拾书囊杂钓具伴君携琴隠林丘作诗一为写竒趣此生此兴长悠悠
　　次韵谢洁斋惠春膏纸
　　霜毫秃尽千枝竹铜雀台荒死潘谷哀哉四寳并成空犹有老崖藤捣玉青钱学士将相科黒头刺史朱丹毂懐银早去镇湖湘掞藻端如起巴蜀天乎嵗晚椓斯文徃徃长吟书短幅云昏雨暗白龙牋林宻山深紫芝曲鳯楼谁助斧斤修鱼网不禁尘土辱我驰家畔楮先生越薄呉腴此粗俗铿金戛玉新有声缝雾裁云岂堪録向来交友文字间矢徃湍奔如撒菽薄材那敢派江西一寸诗肠愁万斛
　　次韵汤叔逊谢笔墨长句
　　南屏翁斯文千古何终穷清辉灵气斗牛充我从公家二老话此事寒更支坐烛防红哀哉人琴俱亡天地覆有刀有玉谁错礲翁今岿然鲁灵殿砥柱一叶万仭中朅来访我维摩室我起于坐欣迎公惊呼絶叹吾道厄客卿頴士委蒿蓬灶煤苇管不足用宣城黟水无良工奈何肓卒乘钝马欲写杰作称词雄赠公撒雷挥电施敏手余事渲染文字如飞虫我生哀伤所欠死十年破砚烟雨蒙一朝洗眼获玉句金膏水碧浸方瞳翰墨塲中身老大期公盛气晚霞同峥嵘素论犹激烈始信迂儒曲学如发防
　　谢呉直卿惠嘉树篇
　　槐底婆娑生意尽栁边揺落长年悲殷东阳守徒嗟惜桓大将军自涕洟不知庾叟江潭赋何似延陵季子诗
　　五言律诗
　　次赵二车韵
　　世事真如此劳生何所知功名蚁行磨意气鹊栖枝于蒍歌偏好归来赋足师逹人寜自苦天乐更无疑
　　次李改卿韵
　　丽句费敲推清吟出竞病日长简编丛春老蓬蒿径志士苦忧时髙人思缮性山房读道书晚花红艶静
　　恭进理宗皇帝挽词
　　仁孝初闻代讴歌早戴虞多能天与圣大度祖同符恻怛钦刑诏严恭事帝图初终两甲子经逺有宏模典学懐终始熈明四十年立心天地厚接统帝王前舄奕临雍礼昭囬賛道篇古今惟理大尊号冠瑶编天保惟勤政春秋有复雠园陵初谒汉境土合归周连海沧波静长江兵祲収庚申重立极功与建隆侔神册方增授龙髯遽莫攀千秋思沛邑七月稽山春暗觚棱影星囬羽卫班寝门如昨日无复待威顔尽拜宸奎赐新编圣训成孙谋方燕翼龙驭忽遐征四海尧音宻三年舜慕情因山图固在合应若神明
　　十月二十六日甲子
　　乗云伤徃嵗甲子又今晨莫唱贞元曲谁为寳庆人【原注前乙酉当宝庆时家弟于是年生】早霜明带月寒菊艶争春敢睨昭陵栢防呵有鬼神
　　赠汪泰轩
　　咸淳辛未汪君对大廷一日羽服访余固己警余林下之思矣君输忠万言有司报闻余以漕幕縻之君不可曰吾且扁舟归谒子陵无愧色足矣此其视声利为何如诗以赠之
　　万言朝鳯阙一笑落渔舟把我葱珩觧从公欵段防东来迎羽服西去羡羊裘挥手谢汉使蒲轮公所羞
　　久雨潦涨未巳
　　一雨遂逾月连朝仍彻宵雷公自収麦田父不耘苗时见危垣堕仍闻比屋漂愧无援溺手穷巷有持桡
　　恭进度宗皇帝挽词
　　四闰临朝浅羣生被泽深俭勤成禹圣仁孝本虞心汉殿觞称玉轩湖鼎铸金龙髯攀不得清血但盈襟道逺年何驶民肥身独癯寳龟传圣子玉导宸谟百世尊王度千秋拱帝图孤臣慙舜辅愁絶望苍梧
　　荅赵心防与梭
　　亦有猗那颂从谁説象贤振振麟趾族煜煜锦袍仙礼乐三雍对神明百世传王孙何处隠芳草自连天程楚翁访考亭旧居着闽山集为题其后
　　有客传吟藳知渠来自闽四书犹在鲁六籍不忧秦太史经邹峄离骚感楚臣谁知梦奠日曾忆后庚申
　　挽李楼峯
　　万选胶庠上三长渠观中端从绣衣使直拟黒头公柯烂全枰换舟移絶壑空素交与年尽老眼视天梦短椠传边警长篇罄亩忠危邦韬昼锦剧盗剪春葱地隔防庐舍天怜两秃翁而今吾后死作传岂能工
　　挽徐朝奉【原注径畈先生尊人】
　　海内嗟遗老诸公表逸民过庭忠训在攀槛直声新谏草频尊主绯花与显亲一门名父子千载庆君臣儿罢金华讲翁从林下归清时伯夷粟愉色老莱衣洛社风流在襄阳耆旧稀泷冈有名笔字字独幽辉
　　次韵洁堂五日
　　故国天中节吾侪日暮年愁心菖歜苦悲绪防丝牵叠雪虚唐赐薰风絶舜弦穷山饤越果醉摘尚凄然
　　挽费洁堂
　　井络璠璵瑞江干英簜驰万屯孤宿饱一旅共时危行地嗟蓬转呼天泣黍离百年公有尽一恸我非私共事咸淳帝俱生嘉定年江湖正寥濶梁楚忽姻连不作武担掾翻成葛水仙岂忘渠劔阁来闭此荒阡
　　挽陈本斋
　　擢第韩欧上论交涧浦边声名宁我后官职逊人先徐广生多戚龚宾死独贤拊膺前刼事雪涕大招篇
　　脍程楚翁
　　汗竹丹铅侧空花粉黛中尚懐丞相亮肯署大夫雄有客来今雨夸予迈古风幽情倾不竭碧云东【按此诗永乐大典失载从新安文献志采补】
　　五言长律
　　恭进明堂大礼庆成诗【并序】
　　臣恭闻孝宗皇帝淳熈六年宗祀明堂积雨顿霁词臣周必大言曰谓天难谌乃尔易见谓天盖髙乃尔易囘盖不待执珪币陈牺牲而景贶固已骈轃矣书之简防至今以为美谈臣恭惟皇帝陛下寅畏寳命严恭帝祖乃卜中辛称秩元祀宫中斋戒祷晴先夕隂雨如晦诘旦羣臣奏请宿斋隂霾洞开天日清晏迄于竣事景气融明都人众观万口嗟异格天盛徳同符孝宗臣以疎庸防恩兼掌内外制斋宿之夕伏奉宣谕以肆赦之文臣正当日必有拟述俾臣缴进顾惟书生庸陋何以防被圣知如此臣于先儒无能为役輙循故事撰列明堂大礼庆成诗五言二十四韵缮写上进唐人韩愈所谓辞语浅薄不足以自效然而指事实録则庶防焉冒渎宸严伏候诛戮臣无任感激诗曰
　　钜典崇邦祀精禋展国阳泰元神授防癸亥日宣光艺祖郊天始髙皇受命长后庚基再造先甲迓殊祥率育歌时夏仪刑咏我将天街澄析木农扈庆金穰筑塞惩獯鬻梯山谢越裳宗祈严美报亲享荐嘉尝周士咸奔走尧民共颂扬青防収夕雨华耀炳朝阳月御金波穆星流珠幄黄九重纷羽卫十二驾龙骧鋗玉琳琅展轩朱磬管锵时行肃天歩安坐集神鴹圣孝昭初祼元良俨贰觞旗常森妸娜黼黻罢周张柴焰千灵堕兰膏百末香金鸡初日丽丹鳯徳风翔薄海干施博垂云觧泽滂批周仍蹋晋蹴汉亦超唐臣浅来蓬户君仁防玉堂恩书容藳进嘉颂媿辞荒有道帝能享难谌圣敢康畏威勤夙夜万夀祝君王






　　碧梧玩芳集巻二十二考证
　　第八页后六行　次韵洁堂五日按洁堂即费伯恭本集有墓志













　　钦定四库全书
　　碧梧玩芳集巻二十三　　宋　马廷鸾　撰七言律诗
　　恭和御制诗
　　圣作巍巍泰华髙淋漓赐笔洒春膏奎文河汉天垂象藻思波澜海驾鼇淳化罕逢休叹昉大中亲遇不夸绹骊珠数十光盈把何啻春秋一字襃
　　直庐峻在九霄髙雨露恩光切仰膏夜炬恩浓超赐锦春船思澁怯提鼇日砖有影占花隐风铎无声引索绹昭代崇儒逢圣主小臣待诏愧王襃
　　恭和御制赐进士韵
　　熈朝道化聿求成龙衮天临策俊英清问详延敷廼听嘉犹入告厎于行尧章焜燿欣承渥汤训丁宁戒近名圣主得贤功烈盛小臣稽首愿升平
　　御书道山堂次林竹溪韵
　　芒玉平云玺印红洛图画五三隆璧奎星聚来时彦河汉天垂仰化工文治正应淳化似恩华重与绍兴同何须飞白人人赐始悟君王欲敎忠
　　十月二十日客有言儒学事感而有赋
　　人知干徳聚奎为文明之运不知建隆幸国子监尊儒一念上格苍穹所谓志壹动气也
　　大中之后建隆前鱼烂分且百年地辟天开崇帝学河辉斗灿动星躔千龄必反人道一念潜通圣即天叹息斯文今有幸昭昭奎运岂徒然
　　和南塘叔赏芙蓉韵
　　自携败册小窓开三十头颅四十来闲日诗书真足味薫天富贵只飞灰怜渠每吸醋三斗输我清余水一杯何似山翁醉花下安排笾豆洗樽罍
　　防鹤
　　荒塘水竭只蹄涔防鹤翩然啄午阴此纵有鱼应渴死不濡其咮漫窥临病鸱尚畏泥坑辱宿鸟常虞矰缴侵何似舂锄甘寂寞一滩藻荇立清深
　　送建康知録操襟兄
　　虎韀尚落诸贤后鴈塔谁知几榜前尽向心田寛地步却将官职信天縁难忘旧日钟山阁易趁东风上水船王谢诸人英烈在问今何策可筹边
　　送汤东涧出守南劔州
　　掉头不肯住清都勇趂秋风乞左符大论峥嵘耸廊庙雅懐磊落胜江湖丹心岂不恋明主清节还能立懦夫正是商山访鸿鹄归来羽翼莫踟蹰
　　七聚名藩亦甚都龙津剑气正扶舆斯文孰是南夫子此地重逢行秘书忠爱平生在宗社叹愁肯使到田闾黄花粲粲牵归兴歳晚江空一怅如
　　秘省和刘左司韵
　　三年三揖壁奎星当日曽登著作庭大雅重逢君子聚斯文还属圣人兴倚天延阁縁云上防地方壶歴级升自别青藜仙分隔借书独对短檠灯
　　病中修实録【原注十月二十六日】
　　明圣当阳四十春十年供奉感孤臣云龙幄幙天容迩河汉篇章帝墨新正始遗音危絶缕贞元旧曲恸沾巾焚膏痛记乌号旦目断稽山欲叫旻
　　秋雨叹
　　夜夜黄昏雨打窻愁霖乆矣晦明阳天公一怒四山黒田父三吁百畆黄禾黍油油生有耳芭蕉防防断无肠病身更与儿俱墙角全抛风露凉
　　乆雨遣饷王新班
　　舍南舍北水漫漫乍霁仍隂暖复寒石补色天原有漏泥汚后土不曽干龙蛇起陆生光怪鸾鳯翀霄怯羽翰聊复盘飱饷桑户可能藜杖过苏端
　　十月望日泛舟鹅塘感坡翁后赤壁赋有作
　　浮浮短艇水风微一枕清溪绕曲﨑篷底镕金斜日碎天边散绮暮霞飞霜凝水落黄泥坂月小山髙赤壁矶等是初冬一风景感今懐昔自歔欷
　　二儿就试
　　老病吾今业已衰已还魏笏尚支頥祝儿指日传金榜懐我当年别玉墀殿陛详延方吁俊江湖空旷剧忧时此行蹇谔论邦国莫为区区杏苑诗
　　后中秋
　　金风吹彻玉箫寒志士悲秋思万端千古凄凉更余闰百年圆缺又重看清辉照胆浑无寐苍昊催人自鲜欢斗酒属公今夜看只亏些子莫长叹
　　次呉园亲友韵
　　乞得危身百尺竿冥心晦息掩柴关自寻别墅开荒径忽见髙轩厌辔环海宇泬寥黄鹄举风涛浩荡白鸥闲剑花落尽长堤圮叹息英雄隐此山【原注呉园为呉王旧隐故其地有走马堤淬劔池隐将源】
　　癸酉春暮钟信甫寄诗次其韵
　　深闭柴门水竹村是非荣辱总忘言舍生只惧本心失犯患谁知尊足存居士病来惟卧室翟公客去莫书门人心日月无今古世道何曽顷刻昏
　　精诚可使岳云开浊世狂澜挽不囘苍狗白衣从物变青山流水唤人来交游莫作宣明面气焰终成内史灰我有长波一归艇枕书春睡兴悠哉【原注小斋扁以归艇】
　　次胡玉叟韵
　　莫学前人索送诗我无姱节可提撕忍听世上新翻曲堪笑山中老古锥人境炎凉过驹隙天边日夜走蟾规穷阎又度纯坤月谁识初阳变一竒
　　和许伯脩韵
　　秋风孤愤只心知接得诗筒为色怡句眼独参成佛后吟肩耸彻欲仙时俗衰竞觅胡奴饱节在何妨臣朔饥此话只今谁举似趋时言语正如巵
　　夜病
　　幻身危抱十年病青眼俄成一旦昏夜席何常卧尊者晨炊不拟饭王孙蜗涎有几春潮涌鸡唱无慿晓日暾惟有阿枢痴不去几回惊起问家尊
　　游荷溪西禅寺
　　髣髴招提寄逺村缁郎草草佛灯昏水将緑绕萦如带山送青来列在门句里风骚耆旧逺胷中丘壑典刑存满懐孤愤几株石欲起当年两逹尊
　　三月初四夜宿僧庐
　　风雨萧萧夜未央呼童襆被宿僧房无膓可断啼防苦有喙皆鸣吠蛤忙七歳遗孤今老大百年逺忌足悲伤司晨唤起窻全曙归命清都炷瓣香
　　次费洁堂韵
　　谁翻溟渤倒天瓢大地山河等呴漂九陌扬尘京路暗一声鸣鵙楚魂招归心猛折湖边柳活计频寻江上苗囘首神双泪落孤烟斜日短长桥
　　三月初五日先秘阁忌
　　鸟啼花落暮春天一遇斯晨一然旧业岂无书可读遗言犹有石堪传【原注新立阡表】孝思不碍飞遐想【原注自课楞严资荐】忠愤何由竭报縁庙社已同缨尽尊尧千古忆陈编【原注陈了翁三月五日潭州兴化寺追荐神考忌日疏云报縁如尽舍生永脱于樊笼残喘若留削髪已离于簪绂】
　　秋谒屺瞻墓
　　了知五十六年非何处空山叫阿防斗酒只鸡双泪落荒林宿莽九原悲黄花委地伤徂歳青笋迎船忆旧时庐下夜来霜屦冷韈材持送残师
　　次韵李竹坞懐古
　　宝箓炎图未百年神徂圣伏一凄然征先生起淹中礼与老人期圯上编柯烂不惊人换世瓢空独乐士希贤昌黎愤世犹稽古难拗何妨只自鞭
　　拜屺瞻墓有感
　　我走金塘十五年新年六十意凄然扶藜防蹇趋庐下洗盏将雏拜影前蠧化不妨松饮露鳯栖犹拟栢参天微吟缓步沧江晚一抹青山落照边
　　我軰小年端午给假蒲酒奉亲之外日游村田间致足乐也今老矣竹坞老友近馆授徒逢此小熟奉一酌道旧且有感于并汾旧事云
　　香罗细葛端阳节绛帐青衿少小时曩以弹丸俘晋孽今于筒黍吊湘累千年感旧慵开巻一酌销忧强把巵蒲酒少年供母后村南村北恣游嬉
　　五月二十夜记梦
　　生来不作浮名计老去翻惊幽梦竒宫黍不知哀九庙廷麻犹听拜三师睡昏拟草榻前疏寤辟疑催牖下期更把在前荣路看痴翁説梦尽添痴
　　徳寿宫古松太上爱之尝持御香酾酒祠土神以祈屏蟊贼云时绍兴壬午思陵馘亮之歳也于今百二十年矣仆生六十年后而十月八日又思陵上僊之晨感而有赋
　　六龙亲御奠神州甲子如今甫再周百世尚瞻虞帝祀五传遽抱杞天忧臣民莫废华敬今古长悲禾黍秋叹息余生孤露甚门弧弓棘总成愁
　　南来天马总辛勤内禅经今歴再壬复汉赤符还旧宇法尧黄屋本非心思成门外衣冠尽徳寿宫前茨棘深叹息余生孤露甚匪莪彼黍涕淋淫
　　又题徳寿宫古松
　　千歳堂堂十八公雨膏露沐贮清风龙吟髙啸长身客蠧化低摧秃鬓翁谁谓蚍蜉能撼树不堪蟊贼欲蟠空御香洒酒荒荆棘肠断孤臣泣寿宫
　　与三儿涉穰田渡车中读朱忠靖中兴事实有感
　　骚情长爱重阳近客路归迟夕照西举目山河秋寂寂满城风雨晩凄凄老思旧隐盟鸥社寒涉深流信马蹄慿轼试看炎绍録空嗟语石与天齐
　　十月八日有感
　　日来天马愤挥戈直为当年斧画河万炬莲灯照鲸海一杯麦饭渡滹沱思陵録上哀荣极徳寿宫前耆旧多忍把原碑参叶记江头石刻摩挲
　　十月二十日有感
　　精一危微尚赘辞只须三语好为之风清月白此良夜雪暗云昏彼一时玉斧照廊开嗣圣金縢纳册付宫姬思成门外荒荆棘惆怅何人失令规
　　外孙朱饶归呉兴
　　出门一别行千里闭户归休读五车天路尘防车服骥世科墨湿字翻鸦绣绷尚忆春晖报云舍无令暮霭遮晩嵗饰巾吾待尽髙空摩翮汝横斜
　　七夕雨中饮客
　　羁懐病思不禁秋又报西风大火流梧叶未凋髙树翠薇花不厌小山幽燕鸿来徃书生老禾黍髙低故国愁志士悲秋宁复尔楼头罇酒漫销忧
　　十月二十日感旧
　　九衢灯火閙嘈嘈斗柄低昻列宿髙漏箭声沉金锁彻纱笼影避贵官豪【原注百官趋行香号灯林立宫前遇执亲王之控勒者厉声唱道纱笼皆避之】乌号望帝穷霄壤鱼烂遗民沸海涛三百五年风雪夕孤臣白首卧林臯
　　正月四日
　　皇厌纷拏五季余万兵朝遣暮还都虎头预卜清明旦鼇足重开混一区天下归仁吾有道日中为市尔无虞孤臣白首怀佳节奠桂焚兰泪与俱
　　次张龙山韵反骚
　　雪栢霜松自有神冲风槁叶故难禁云间已閟贞元曲歳晩谁闻正始音天地有穷归幻化圣贤无命亦山林愁来又把离骚读长夜悠悠慷慨吟
　　冬至
　　山寒律琯又飞灰万壑松风冬起雷风景不殊云黯淡雪霜初霁日徘徊无人献韈抛尘屦有客传觞酦冻醅天地不敎阳徳尽韦编曽叩伏羲来
　　次韵洁堂别歳
　　月底南枝挿屋椽无人共赏只凋年我慙王氏青氊旧君效坡翁白鹤迁小隐未荒存菊径独清难涴出山泉归时好待春江涨稳泛轻舟一叶莲
　　用洁堂韵赠徐清溪祷雨
　　怒起乖龙变蛰雷神翁此手更神哉老天于物何尝病旧雨如人自不来彼稷之苖余滞穗我行其野絶纎埃方平狡狯犹余事聊慰饥农取大咍【原注咍韵殊鲜正防搜间端硕从旁云刘賔客不云乎聊成小巧以取大咍遂用之】
　　得熊静程主簿书且诲以一父庚甲用旧韵奉寄
　　负米无亲不忍尝谁为故老在邻墙百年宁复知耆旧六甲犹能记歳阳襟佩书生聨讲席鼓旂骚将角名塲斯文未敢荒先绪白首遗孤腼最良
　　苦雨
　　倦夜抛书病不禁投床无寐雨涔涔长潸旧国山河泪细滴孤臣禾黍心狂象蹋池喧泞淖饥鸦谋稻怆淋淫天公老手须斟酌次第龙分正望霖
　　谢毛子文见寿
　　编排老朽我为魁【原注孝宗朝有朝士戱将公卿同庚老少编排出榜某为魁某为次张魏公黜落今借用】緑鬓朱顔可得廻周雅辍吟悲顾复楚骚长叹诵恢台鸿飞灭没孤身在燕逐炎凉几客来苜蓿黎祁汤饼供一浇眊矂强持杯
　　次韵朱壻实甫见寿
　　南华参透解天刑夜夜心香祷玉衡紫盖十年违帝阙青山九琐梦云京缁郎宁忍忘天祐白傅空令羡普明人以寿欢臣以戚孤懐借酒为浇平
　　观鱼车渡溪
　　如带溪流拍两崖投泥贾客竞喧豗只轮自力掀诸淖断岸先登陟彼嵬江水斗升寜汝活岸旁车马为渠来老夫自取鲸鲵戮掩鼻沙丘未足哀【原注汉沟洫志河鱼大上轻车大马徃食之】
　　北平家传成
　　三百年间事屡危降之人杰岂中衰巍巍祖烈将千嵗赫赫元功彼一时起义堂碑云汉丽凌烟阁像日星垂藏山自纂前朝史付与云礽百代知【编首】
　　选将初年起范阳和戎晩节误平凉大功宜受春秋责盛毁何能日月伤文士谈兵多谬误兰台作史漫裁量折衷自有成书在公论从知千歳长【辨谤】
　　彼美人兮无古今挑灯勘史夜沉沉昌唐无复浯溪颂哀郢常多楚泽吟麟获自伤王迹息防啼谁念帝魂深祗今莫唱贞元曲但忆曽闻正始音【感事】
　　饯朱壻
　　哀郢那能拾穗歌卧陶谁复杖藜过白头老我已如此青眼看君余几何风雨夜吟蛩满砌云山寒影鴈横坡暮年亲友临分苦小酌村醪借脸酡
　　屺瞻拜墓
　　老诵劬劳易感伤一年一度拜金塘食莲正忆慈顔逺毁璧新増苦泪滂松蠧穹林成秃帚草荒髙冢蔽幽篁山哀浦思愁余极阵阵溪风叶叶黄
　　假汝稀年只八年争敎老境不凄然青山慈母已黄壤緑鬓中男余白颠天外羣鸿随灭没云间孤鹤自蹁跹共携斗酒浇坟土衰泪何由滴到泉
　　宿屺瞻夜赋
　　咿轧篮舆度晓岑抚今懐昔泪淋淫蓼莪老去仍追诵常棣新来又废吟有恨台随蔓尽无情涧藻与波沉僧窻月苦夜无寐莫咏儿寒动母心
　　六十年前我已孤婴儿抱母泣呱呱昊天罔极幽明隔良月就盈今昔殊云塞断行悲独鴈风林反哺感羣乌澄江只似洹河水一碧寒照白须
　　过屺瞻墓
　　白髪苍顔六十三年年拜母忆中男云归别岫山呈碧江抱寒汀水染蓝草报春晖天罔极树随人老我何堪荐余煑茗清泉供泪余潸酒不酣
　　屺瞻道中
　　蓐食需明出逺村笋舆咿轧睡昏昏禾麻丰歳云连畆风露髙秋水落痕清晓跨鞍儿从父当年戱防母怜孙白头老病松楸隔一望云飞一断魂
　　波粼粼处浅溪沙渔屋低迷舴艋家地老天荒原野静江空歳晩水云賖淤泥日课黄金粟清泚时吹白浪花漫喜时丰阡陌里豚蹄行矣祝污邪
　　山中对紫薇花书感
　　轻盈挿向胆瓶中看到山林禁籞同阁下天葩秋月黯楼头奎画晓云空【原注紫薇阁三大金字乃宁宗御书】髙攀玉树扶斑白【原注太府寺一株独盛余尝侍亲其下】静扫苍苔拾堕红【原注西省五株苔痕满砌余尝草制其中】三十年前天上梦老来无泪洒西风
　　次许表兄韵
　　物换星移一慨然天荒地老断鼇前岂无志士王官谷亦有飞仙太华巅我若加三逢本命君今过一渐稀年两人中表俱头白蜀餽才堪几幅笺
　　次龙山韵
　　新来霄汉防鸿客旧日风云振鹭行脱下戱衫优便散惊回客枕梦何长莫将呉蜀分岐路政把乾坤作醉乡惟有葵倾心不死清魂几到殿中央
　　窻间莫问唤祁嘉望断宗周黍稷华斗帐髙眠聊避客深衣暂到漫为家我懐荒草同元亮君悼空弦谢伯牙老矣悲欢总无奈仙书频读览荒遐














　　钦定四库全书
　　碧梧玩芳集巻二十四　　宋　马廷鸾　撰五言絶句
　　仰和皇太子殿下明禋庆成诗韵
　　圣主精禋格明廷对月深元良赞宸极盛徳享天心夕宿犹疎雨昕朝覩大明重光符景贶熈事庆升平鸣銮回紫禁步玉捧宸旒肆眚遵虞典欢传十二州
　　用清秋鹤髪翁韵赋小书招洁堂
　　幽居抱孤明懐古思旧京渴望宝连山老桂不胜清月照窻炯炯虫鸣室幽幽防杖柴门晓菰蒲半沼秋火中寒暑退造物其犹醵老身不茧蚕清夜独警鹤老蟾明孤心凉飇苏病骨保此中夜存微阳有毫髪庭草无言緑林花取意红因之酌茅柴招唤西隣翁
　　和洁堂见寿十章
　　老色上尺宅灵气亏三田懐我长房翁授汝鸡犬仙早知无廊庙胡不素丘园挥手谢世氛保此中夜存我生嘉定间寳运稽炎隆当时贡珍祥今日泣麟穷风雨倾燕巢波涛涨鲸海茅檐得此生其谁为尔宰大冬严寒至病骨裹麄纩羸然祝鸡翁不识山中相琅琅金薤篇慰此暮年癯诵我徴咎赋夸君摘句图丧乱属何辜訏訏者谁子生来乏逺猷死去忧良史道义挹亲仁诗书仰邻富翠蓬羞排门骊珠惊满袖山哀兮浦思月诸兮日居伊谁百嵗期迟汝十年书祝公千龄夀小我五月生如何山林槁得并江汉英
　　七言絶句
　　赠张君
　　世间草是云礽汲冢深埋唤不譍五百年间徐骑省一千年后李阳氷
　　人生识字忧患始底用区区更出竒我欲扫空闲笔墨只慿老腕把锄犂
　　赠铁面王説易
　　春风吹袂过溪塘有客来称铁面郎今代贵人甘软媚可能肮脏倚门墙
　　京邸漫题
　　不遑将母兄嗟弟无以为家尔与余独坐小楼风雨急江南歳晚鴈何如
　　赠彭瀛洲
　　芸香茗供尽清流十八仙人忆旧游要是山中好风月年来无梦到瀛洲
　　示程介夫
　　流年何必共君参九青山老一庵试检乐天诗集看明年半百又加三
　　羊膓路险百千转云梦胷吞八九寛豆饭芋羮才足欲水边林下即心安
　　迎新仓守曽悦心道间偶赋
　　黄旂红帜走踆踆晓出闉阇奔迓新车盖如云骑如水山头牛背有闲人
　　题张氏勤有堂
　　世间义理尽无涯桃李春风总一家最恨一般浮浅学卖花担上漫看花
　　题赵君画竹
　　与可知竹子瞻知与可知与可斯知竹矣知者无他知其直而已故子瞻之节毎似之仆于苏仙无能为役而以与可望王孙无枉其节云
　　霜竿操尚特幽竒直节端如正士姿髙拂九霄无曲处古来惟有老天知
　　八月十四日记梦
　　断鼇立极有前闻郁郁昌陵颠蘖春起自郇瑕形自着晓然入梦匪纷纭
　　吊柴道士
　　老子犹龙不可亲庄周与蝶孰为真补还石鼎吟边句飞作临臯梦里人
　　谢洁斋惠炉瓶
　　午梦惊残拨白灰满盘云篆拂轻煤金猊对舞轮囷吐曽挹天香鼻观来
　　宴坐浑如槁木枝罏烟瓶蕋小窻宜书慵卷起闲今古囘向心源不动时
　　带湖春树先和公手植也感而有赋
　　暗香疎影乆凄迷咫尺塘边丈尺泥培植莫敎阳徳尽看花踏雪过前堤
　　老树今逾七十霜氷魂玉骨自孤芳大家扶起摧残后此是吾家召伯棠【原注和公戊辰即世今七十三年矣】
　　感二李【原注平泉梁溪】
　　渡海归来一炷香八斋早欲卧僧房平泉免向崖州死博得生前万口羊
　　山中梅花
　　欲为山岩作好歌旧时挟册向山阿我无缝雾裁云句奈此层梯藓磴何
　　霜崖雪壁花千树玉骨氷魂月一痕芳洁不为尘土涴琼英跕跕堕云根
　　洁堂惠菜饼次韵
　　落花寒食漫从容野摘堪供菜肚翁一笑琅玕青满腹红绫还忆旧家风
　　纪梦
　　阳至前一夕梦亡友康至甫遗余墨本晦翁像图列三辰五星其上翁盘礴巨石若坐若行旁题一诗慨然有扫清宇宙之志而不能记其辞觉而有作
　　白日青天一钜儒清宵入梦忽蘧蘧觉来猛省戊申疏曽説中原乱易除
　　赠刋字汤生徳清
　　岐阳雨渍镌功石浯水苔昏颂徳碑昊天须有定烦君椎凿待明时
　　感时寄钟信甫
　　子陵滩下立多时鸥鹭悠悠自识机春事都来无半月一声鶗鴂劝人归
　　纪梦
　　夜梦嬉游到古陂翻菱剥芡不知归野田没膝泥三尺防足污渠自一竒
　　十月二十六日有感
　　賔空后甲再经壬香断金炉已七春四十一年民父母谁知今日帝乘云
　　求菖蒲于李叔翔
　　风饕雪虐嵗峥嵘寸草寒窻独宁馨长恐出山泉水浊尘埃到汝失青青
　　和许膝啸韵
　　尘满莱衣泪防斑春风桃李见应难奎文忽到茅檐下忍作当年义檄防
　　前年儤直玉堂庐下直归迟母倚闾早识千钟误三釡斑衣换得锦衣无
　　陈菊圃参政寄诗千里外托兴于秋燕春花以示玩芳病叟叟病不能吟强和四章前二章借来意以自伤后二章述愚懐以志感
　　风雨危巢萎百花坐看百鸟竞衔茶斜阳对语归飞处底是乌衣王谢家
　　桃李盘中天地寛误渠鼎实为才悭苔荒草没浑无耻犹自青黄烟雨间
　　冠峩獬豸服绯花欲献甘芹谓苦茶误尽灵乌报凶吉终然爰止托谁家
　　灿灿黄花老圃寛秋芳不采岂云悭江南九日闽千里尚挹寒香纸墨间
　　寄题程氏菊庄
　　白贲黄中自不羣冷霜凉露伴灵均集芳尚恨椒兰变何况夭桃俗李春【屈平】
　　一觞浥露餐英美八表同昏履运艰芳节不随篱下老悠悠嘉气眼中山【陶令】
　　一丘一壑图书府三沐三熏烟雨中只把空肠受寒緑谁敎腥腐涴清风【天随子】
　　最爱诚斋语絶佳莫将清苦入妍华淡香秋晚谁能道犹是安阳昼锦家【韩魏公】
　　瓮里醯鸡千嵗灭天边苍狗万重云长生阅世慿何术欲制頽龄借此君【涪翁】
　　十月二十日
　　太乙宫前戎马乡思成门外野蒿塲山中一瓣心香在独遣孤臣病着床
　　强提簮笏睇觚棱再拜焚防泪雨零千古陈桥仁圣事不堪重勘旧编青
　　读逺游篇
　　愁来髙诵逺游篇度世长生岂可传物变无穷身老矣一鸡八谷又新年
　　题杨妃唾壶图
　　三郎好女思倾国一霎沉酣四海奔汉业巍巍英主事内庭供奉孔家孙
　　右杨妃唾壶图第五男端頥得之请廼翁题其后因教之曰自古内外庭不分是以人主亲贤士大夫之时多亲妇人女子之时少则天下治矣汉武帝时执此物者侍中孔安国也唐明皇时杨妃职之汉唐之所以成败欤然而宠任中书宦官又自汉始小子识之
　　九月十九夜纪梦
　　是夜梦至一所遇士大夫蕴借修整衣冠伟然盖洪盘洲丞相也与余话言甚欢曰余为中书舍人未尝识虞丞相余梦中忆二公同时立朝不记其官位之相去何如也私窃叹息以为前軰为给舍而疎庙堂如此岂今人所可及俄而内子以皂褙丝鞋呼余更衣乃出意若讶余不当草草见逹贵者予荅之曰吾之忝窃辄继公后尘正吾好伴也因更为公留饭饭毕启外扉指视天边虹霓粲然又叹息乆之乃寤是何祥也旦而考文惠本末知其生于政和丁酉迄淳熙甲辰得年六十八自乾道初罢相闲居二十年优游考终盛福人也谨记于册以希他日之验云
　　堪嗟刼运永嘉末忽梦清风乾道初二十年间闲处士可能身世得同渠
　　十一月十二夜梦南冠旧友感泣有赋
　　麦秀渐渐禾黍新清宵梦断泣遗民只怜肝脑输宗社不负当年第一人
　　题芳洲诗集
　　芳洲黎君先朝名进士也既屈于时益昌其诗古诗近陈子昻感遇絶句可杂半山诗选中七言如世事庄周蝴蝶梦春愁臣甫杜防诗所谓长歌之哀非耶因书此编以寓赞叹
　　采采芹甘不自谋慇懃直欲奉王羞可怜斜日三千字曽献当年十二旒
　　虎踞已知王气尽防啼谁感帝魂哀怪渠册后诗情苦曽到留都丰镐来
　　近闻在旧京卖缦笠子
　　蚤嵗葫芦依画本暮年台笠养闲身如今半幅誊麻纸羞寄銮坡旧主人
　　甲子初冬宿直玉堂凄风小雨次日即承先帝晏驾之变距今二十年矣大忌前一日孤臣独眠山庵景象正似当年挑灯危坐闻田家鼓笛之声凄其有感二首
　　无限都人哭鼎龙年多泽乆似仁宗愁来一様黄昏雨天上人间自不同
　　云黯天低结暝隂孤灯对影夜沉沉可怜一曲村田乐犹是尧民击壤音
　　挽许秋浦
　　纷纷顶板尽圈红伯仲髙鶱槐市风一第不酬攀桂客千年祗泣感麟翁
　　苍顔白髪王官谷緑幕黄帘六馆生阅世旧嗟身偃蹇懐人新有泪纵横
　　青门何在从熟玉水难忘对竹哦政复安车裹轮好情知老子不婆娑
　　歌骚读尽逺游篇淡日寒空引绋天绕浦黄花秋易老晚香留付子孙贤
　　挽张龙山
　　雄篇烂漫园册挺翮扶摇鹏背风掲日科名轻拾紫粘天名姓防圈红
　　大雅林中集众英三长正合入承明汗青有日头无白家传修来国史成
　　钦翘人物观竒士芳润衣冠俨硕师槐柳门前气成雾清风茗盌只谈诗
　　诸公莫唱贞元曲老子曽闻正始音寂寞吴王堤上路白杨花落昼多隂
　　挽李小溪
　　人是西京长者孙横秋一鹗早青云假令折就天边桂窦十郎家不足云
　　三十年间借一瓻鹄袍门外欠相携降霜御史风棱恶瞎眼春官日色迷
　　郁郁南坡一聚尘荒园野草不成春家声乆矣非前日宅相居然亦古人
　　仙李由来公与侯宋唐相望尽名流金銮论事嗟无地徃遡天风记玉楼
　　题老学道院
　　天典民彛圣得知斯文千嵗以为期试看涑水三雍赞何必兰陵赋诡诗
　　烂东陵老废锄野民八十尚躭书窻风文字翻叶叶抱膝长吟一拥炉
　　白日临晨老可娱平生有味太莫将华皓嗤童习更采文扁此庐
　　繁华泉石两成痴早学东家晚学西章甫峩峩宁汝误如今翻恨十年迟
　　诗余
　　水调歌头【隠括楚辞答朱实甫】
　　把酒对湘浦独吊大夫醒当年皇览初度饮露更餐英服以髙冠长佩扈以江蓠薜芷御气独乘清谁意椒兰辈从臾武关盟　哭东门哀郢路悄无宁人世纷纷起灭遗臭与留馨一笑逺游轻举三叹道长世短晦朔自秋春洗眼看物变朝菌共灵椿
　　齐天乐【和张龙山夀词】
　　老夫耄矣怪新年顿尔衰俱现排闷篇诗浇愁盏酒自读离骚自劝长安日逺怅旧国禾宫故侯畹风景不殊江涛如此世縁浅　莫莫休休乾坤毁幽懐无限弱羽填波轻装浮海其奈沧溟潋滟年华婉娩况六十平头底须顽健戱唱髙词作还丹九转
　　沁园春【为洁堂夀】
　　杨柳依依我生之辰与公共之叹袅娜章台歌翻轻吹飘零防岸影弄斜晖花萼楼深灵和殿古人自凄凉柳自垂相逢处记吾侬堕地嘉定明时何须梦得君知便稳道人生七十稀笑桓大将军枝条如此陶潜处士门巷归兮几阵花飞一池萍碎又向先生把寿巵年年好祝东风万缕老翠云齐
　　水调歌头【和洁堂韵】
　　老子蚤知退鸥鹭未盟寒痴顽逾六望七宁以寿为欢风有黍离伤咽雅有蓼莪憔悴使我不能餐更把南陔读泪落广陵澜　踏峨峯腾华顶卧王官青山与汝卒嵗紫茹可登盘乞得白翁归处莫学缁郎更误危梦倚防干多谢长生曲顔面怕人看





