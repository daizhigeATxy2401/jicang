　　钦定四库全书　　　　　集部五
　　玩斋集　　　　　　　　别集类四【元】
　　提要
　　【臣】等谨案玩斋集十卷拾遗一卷元贡师泰撰师泰字泰甫宣城人以国子生中江浙乡试除泰和州判官荐充应奉翰林文字出为绍兴府推官复入翰林迁宣文阁授经郎至正十四年擢吏部侍郎除浙江都水庸田使寻拜礼部尚书调平江路总管张士诚据吴避之海上江浙行省城相承制授防知政事二十年改户部尚书命督海运二十二年召为秘书卿道卒事迹具元史本传明嘉靖中李黙作是集跋云予在宣州诸生贡安国者为言其先世礼部公流寓海宁时自名其里曰小桃源元命既革宋学士景濓尝过之公为置酒饮夜分乃起就卧仰药而毙顾嗣立元百家诗选则据其门人朱鐩所作纪年録及掲汯所作墓志载至正十六年正月张士诚陷平江公抱印隠居呉淞江上主钓台山长呉景文家易姓名为端木氏号戾契子喌喌翁二十六年卒于海宁寓舎证黙跋所纪之诬案明史宋濓传濓乞假归省在至元二十五年乙巳师泰没于至元二十二年壬辰其时濓无由至海宁且太祖称呉王在至正二十四年甲辰称呉王年在二十七年丁未元顺帝北趋上都在二十八年戊申七月是为洪武元年师泰既没于壬寅尚在元亡前六年何以称元命既革此其后人之饰词欲附于王蠋之节殊非事实嗣立疑之当矣师泰所着有友迂集余阙序之玩斋集黄溍序之东轩集程文序之又有奊集闽南集见于李国鳯之序其门人谢肃刘钦类为一编总名曰玩斋集今未之见明天顺间宁国守防稽沈性重加搜辑得诗文六百五十三首厘为十卷又补遗一卷其年谱之类别为一卷附之是为今本师泰本以政事传而少承其父奎家学又从呉澄受业复与虞集揭傒斯防故文章亦具有原本其在元末足以凌厉一时诗格尤为髙雅虞杨范揭之后可谓挺然晚秀矣集中题陶渊明五桞图絶句明诗别裁集以为燕王篡位之后建文旧臣江右袁敬所作并记敬所本末甚详今考明孙原礼所撰元音成于洪武甲子张中达为之刋板在建文辛巳均在逊国以前而收入是诗题为师泰所作则为师泰之诗误附防于敬所非敬所之诗误窜入师泰集中明矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书　　　　　集部五
　　玩斋集目録　　　　　　别集类四【元】
　　卷一
　　赋
　　五言古诗
　　卷二
　　七言古诗
　　卷三
　　五言律诗
　　卷四
　　七言律诗
　　卷五
　　五言绝句
　　七言绝句
　　五言排律
　　卷六
　　序
　　卷七
　　记
　　卷八
　　传
　　説
　　问
　　戒
　　铭
　　赞
　　题跋
　　偈
　　祭文
　　卷九
　　碑
　　卷十
　　墓志铭
　　墓表
　　拾遗
　　絶句
　　附録
　　年谱
　　纪年録









　　玩斋集原序
　　宣城贡泰甫先生玩斋集十有二卷为诗赋序记传説箴铭赞颂问辨题跋碑铭志表杂者共六百五十三首又有序文年谱别自为一卷编辑既成为之序曰先生名师泰字泰甫玩斋其别号也仕元为礼部尚书寻改户部先生之父文靖侯在皇庆延祐间以文学遭际与虞揭袁马诸公颉颃上下先生夙承家学而又尝亲炙诸公且及游草庐先生之门故其学渊源深而培植厚涂辙正而条理明其见之著述气味肖诸贤言语妙天下黝黝乎其幽悠悠乎其长煜煜乎其光有虞之宏而雄健不减于马有揭之莹而清俊则类于袁其于理趣尤俨然吴氏之尸祝也故当时评先生之文者列之于六大家之次序其诗者亦谓可与道园学古録并观皆非虚语矣惜乎遭值叔世虽仕至前官特出于行省之所版授且徘徊吴越瓯闽之区而未尝大显于朝故其文章之行世弗克如虞揭袁马诸公之盛又其后也流寓海宁以殁未几而元运亦改所在兵燹遗稿所存亦无几矣念予幼时仰承庭训家君裕庵尝手抄先生友迂集一编教之曰此人文之精者也小子熟之其有得乎比壮出从豫章罗孟维先生游又得所谓东轩集者每展诵而防绎之则心畅神怡快然如有所得而尤以不获覩其大全为恨也天顺初元蒙恩假守宁国而属邑宣城寔先生桑梓之邦到官之初首访文献先生之诸孙武钦以其所藏玩斋稿并年谱来上首尾脱落仅得诗文若干首余无存者于是博求之大家世族卷轴之所题识名山胜地碑版之所传刻又得诗文若干首合前二集彚而萃之各以类从列为十有二卷总题之曰贡礼部玩斋集序而刻之学宫嗟夫先生之文美矣至矣是虽昆明刼火之后仙官六丁下取之余残编遗墨尚幸岿然如鲁灵光犹有存者其传世行后无疑也一时门人高弟谢肃涂颖刘中辈奊闽南等集编次之旧既已不可复见而武威余公山东李公金华黄公吾郡杨公诸名贤所为序文则犹具在走也何人敢赘一语于其间哉第以斯文失得之由区区搜辑之意与夫刋刻之嵗月皆不可以无述故不揆芜陋而窃书之观是集者尚矜其用心而畧其僣逾之罪则又幸矣沈性谨序
　　先辈论诗谓必穷者而后工盖本韩子语以穷者有专攻之技精治之力其极诸思虑者不工不止如老杜所谓癖躭佳句语必惊人者是也然三百篇岂皆得于穷者哉当时公卿大夫士下及闾夫鄙隶发言成诗不待雕琢而大工出焉者何也情性之天至世教之积习风謡音裁之自然也然则以穷论诗道之去古也逺矣我朝古文殊未迈韩栁欧曾苏玉而诗则过之郝元初变未拔于宋范杨再变未几于唐至延祐泰定之际虞揭马宋诸公者作然后极其所挚下顾大厯与元祐上逾六朝而薄风雅吁亦盛矣继马宋而起者世惟称陈李二张而宛陵贡公则又驰骋虞揭马宋诸公之间未知孰轩而孰轾也公以余为通家弟兄每令评其所着如东南有佳人嶰谷有美竹深得比兴日入栁风息芙蓉生緑水逺诣选体厚伦理如风树春晖树风操如葛烈女段节妇李贞母陈尧妻感古如苍梧滕阁纪变如河决苏台论人物如耕莘蹈海游方之外如子虚道人杨白花吴中曲有古乐府遗音国子黄河可补本朝缺制其他所作固未可一二数此岂效世之畸人穷士专攻精治而后得哉盖自其先公文靖侯以古文鼔吹延祐间公由胄学出入省台其风仪色泽雍容暇豫不异古之公卿大夫游于盛明故其诗也得于自然有不待雕琢而大工出焉者此也公年尚未莫气尚未衰而尤嗜问学不止今为天子出使万里外他日纪録为风为骚入为朝廷道盛徳告成功为雅为颂又当有待于公者岂止今日所见而已编是集者为其高弟子谢肃刘中及朱鐩也别又为公年谱云公字泰甫号玩斋学者称为玩斋先生杨维桢序
　　玩斋贡先生昔授经宣文阁下仆时始至京师以诸生礼见得执笔墨承事左右凡先生之著作无不饫观而熟味焉门人豫章涂颖会稽何升尝为辑録成编列卷数十侍讲金华黄公宣慰武威余公御史临川危公皆为之序其后先生以使节廉问闽海仆适从以来南暇日輙窃録其歌诗数百篇藏诸箧笥门生乃穆泰阳綗桂郁郑贯等请刻梓以传呜呼诗道至宋之季高风雅调沦亡泯灭殆无复遗国朝大徳中始渐还于古然终莫能方驾前代者何哉大率模拟之迹尚多而自得之趣恒少也闲尝观诸二三大家之作犹时或病之况其他乎先生之诗雄浑而峻拔精致而典则不屑屑于师古而动中乎轨度不矫矫于违俗而自逺于尘滓才情周备声律谐和斯盖所谓自成一家之言者也胡可掩哉若夫朝廷之制作金石之纪载则具有全集在焉赵防序
　　玩斋诗集者中书户部尚书宣城贡先生之所作而其门人谢肃朱鐩所彚而萃之者也先生蚤侍先文靖公游京师入胄监而声华赫然为六馆诸生之冠当是时文靖方在朝而诸先生若草庐吴公松雪赵公四明袁公巴西邓公清河元公雍虞公石田马公豫章揭公庐陵欧阳公先后以道徳文章鸣海内而先生遨游其间讲明论议涵濡渐渍所得者深所蓄者大其学该博而闳衍其识高明而超卓其才瑰竒而雄伟其气刚大而振发故其于诗也得乎性情之正止乎礼义之中博而不宂约而不啬直而不倨切而不泥舒而不缓竒而不险深而不晦优柔而不迫和平而不躁雄放杰出而不荡以肆如江河荡潏而莫测其涯也如风霆变化而莫见其迹也如云霞卷舒出没晻霭千态万状而莫可名言也诚所谓一代文章之宗匠者欤用壬曩嵗辱在翰林先生时为兵部侍郎间出平生所为诗文亡虑数千百篇谨受而读之欲为次其简编以成一家之言而亦得托名于不朽则先生以都庸使者持节南迈而不果矣其后用壬以使事还江东遭时孔艰流离颠沛声迹之邈不相闻者且数年今年春先生将漕闽广粟道出海昌值海上有警而遂留居焉用壬日陪杖履散步林臯从容进曰先生昔所示文若诗敢请以毕前志先生喟然叹曰自丧乱以来图书散失吾文藳之所存者十亡一二今吾老矣追思盛年之所作殆不可复已然吾胸中之耿耿者犹在虽孤客逺寓而感时抚事未尝不形之咏歌也因发箧中所藏前后得四百余篇披阅数四于是知先生之学益至而识益逺才益广而气益充非仁义道徳之素积于中歴困穷患难而不动其心者安能若是也哉亟欲类之成帙适有校艺江浙之行又不果既归则其门人谢肃已序次之矣惜乎用壬不能辑録于未散失之前而肃也乃能掇拾于已遗落之后非惟有愧于先生而亦有愧于肃矣然而肃是编之成独非用壬之志之所乎用敢序于篇端钱用壬谨序
　　至正五年春宣城贡先生以翰林供奉出为绍兴推官而文声政誉赫然倾动乎东南东南之民既徳之士而志于学者亦皆争出门下惟恐在后于时肃年尚少沈伏下里虽不获仰承绪风余论往往闻大夫士有诵先生诗若文者则必録而识之以自致其忻慕之心焉又六年肃始就学郡庠则先生已去郡值朝廷脩黜陟之法而大臣有荐先生在绍兴治理为两浙第一者遂以召复入史馆矣自是防赞经筵司业国子以敭歴于省台之间而治声大振播于人人闻于朝廷朝廷之倚任日益以重而海内之人识与不识咸望先生之大用于时也如肃者既抱其忻慕之心至是则重自叹曰先生今天下人豪也肃安得一受指教以足平生之志愿哉又八年春肃以游学来杭适先生退自政府始得谒拜于吴山舍馆先生受而不拒列于弟子员后使十余年欣慕之心一旦倾冩庸非幸欤未几朝廷诏先生以户部尚书总漕闽广道出海昌值海上有警因留居于州之北门凡七阅月而先生起居食息之顷肃未尝不在侍也説经之暇间授肃以作文赋诗之法肃既籍记之复退取先生诗文之藳而读焉见其名友迂者则武威余公序之名玩斋者则金华黄公序之名东轩者则新安程公序之其论夫行于今而传于后者何其详且备耶然考其卷帙则错乱无几问之先生则知皆残缺遗亡于流离患难之余矣亟与新安胡彦举钱唐刘中海昌朱鐩力加搜访或索之记忆或求之卷册或録之金石得古赋歌诗论辨书启记序表状碑志赞颂杂著凡若干卷而学者犹以未之快覩为慊焉于是先取诗歌大小三百余篇缮写成帙题曰玩斋诗集且复于同志曰先生之诗本之以精博之学发之以雄伟之才资之以高明之识备是三者而不苟于作故作则沛乎其莫御方其意之运也如老将赴敌某执弓矢某执干戈某执旗鼓俾各从其所令合以正而胜以竒竒正相因循环莫测而节制斩然不乱及其辞之措也如大匠作屋鸠众工而聚羣材某为梁某为栋某为椽桷俾各精于所事迨夫屋之落而环视之则门庑堂室秩乎其序黝垩丹漆焕乎其文而莫有见其攻琢之痕绘画之迹者惟其运意措词各极其妙故虽纵横上下出入驰骋而万变不穷也凡其宦辙所歴若皇都上京大河以北长江以南九州万里之外其趋朝扈驾则有际遇之深恩锡之重其出使反命则有谘诹之勤靡及之叹其孤客逺寓则有游从之适登临之胜是以文物礼乐之光华民风俗尚之美恶名都重地之壮观与夫忠臣烈士之节槩蛮夷下国慕义而来王者一切可以形之咏歌则莫不即时而纪事托物而引兴与从官大臣文儒逸士相为倡和而其音节体裁举皆清俊竒古雄浑雅健有典而有则固非风容色泽流连光景者可同日而语也盖自风雅以来能集诗家之大成者惟唐杜文贞一人而已继文贞而兴者亦惟我朝雍虞公一人而已试以道园所録合先生是编而并观之则未知其孰先而孰后也虽然即其诗又乌足以知先生哉先生説经必极圣贤之指要使学者深领其意而后止为文章必出于已而无愧于古作者在官政必欲上尽其道而下怀其徳虽古循吏有不及至于出处大节俯仰无愧每谓禹稷顾囘同道而孔明之烦未尝不与渊明同其静此则先生素所自养而穷达一致者也故或扫石焚香抱膝危坐而终日不动或露晨月夕宇宙轩豁则散防海上逍遥闻旷而黙识夫造化之妙以自适其天下之乐则浩然之在胷中者为何如而视功名文学直其末事尔功名文学犹视为末事矧所谓诗歌者耶而肃等汲汲于此则固弟子之宜为然先生所作率多黼黻国家太平之美乃今编肄于干戈危急之秋毋亦思治之义也欤遂书以为序门人谢肃谨序
　　夫人之生则有声声通乎心其宣诸口者谓之言言中于理伦比之而有章者谓之文则文乃言之尤其可传而不泯者又文之尤也盖言以宣意文以立言可传而不泯者以其中理而载夫道也道也者贯古今而不可易则文之用可得而泯乎三代而上文与理具六经之文是也三代而下文自文理自理言之不能措诸文者有之矣文之而戾乎理者亦有之矣道何自而明乎间有作者刮其浮习欲举一世而甄陶之虽鼓舞奋迅于一时终亦轇轕于故常而不克大有所振者可胜叹哉至于我朝元祯延祐之间天下乂安人材辈出其见于文者虽一言之微亦本于理累辞之繁必明夫道有温醇忠厚之懿无脆薄蹇浅之失其流风遗韵渐涵沫濡盖将泽百世而未艾呜呼文章之盛其斯时欤自世故日变而士气不扬故老凋谢而师承无法辞之俪乎古者不多见也况其可传而不泯者哉及来闽中始得今户部尚书宣城贡先生之文而读之其言简而明曲而当法度严整而意态舂容所谓不多见者非虚言也其先翰林在延祐时以文名则先生之得于家学者有素矣人徒知其文之古而不知其本于理也人徒善其词之工而不知欲以明夫道也可传而不泯者其可诬乎虽然是犹论其文也若夫立朝之节临民之政与夫理财之方一皆见之行事之实而非空言之无证者可传而不泯者不独文而已先生之门人刘中郑桓以其平日所着曰友迂曰玩斋曰奊曰东轩曰闽南等集类而成编来求余序因并及之先生名师泰字泰父与余为世契李国鳯序
　　国朝统一海宇气运混合鸿生硕儒先后辈出文章之作实有以昭一代之治化盖自西汉以下莫于斯为盛矣当至元大徳间有若陵川郝文忠公柳城姚文公东平阎文康公豫章程文宪公吴兴赵文敏公皆以前代遗老值国家之兴运其文厐蔚质奥最为近古延祐以后则有临川吴文正公巴西邓文肃公清河元文敏公四明袁文清公浚仪马文贞公侍讲蜀郡虞公尚书襄阴王公其文典雅富润益肆以宏而其时则承平寖久丰亨豫大极盛之际也今天子元统以来致治为尤盛而文学之士至于今则遂以日继沦谢而几于寥寥矣如广阳宋正献公豫章揭文安公待制东阳栁公承防济南张公参政赵郡苏公皆不可复作而承防庐陵欧阳公谕徳东明李公侍讲金华黄公虽岿然犹存而亦既老矣其方向任用而擅文章之名者惟吾宣城贡公乎公之先君文靖公在延祐中与诸公齐名公克承家学又蚤游上庠受业诸公间故其学问培植深厚见于文章者气充而能畅辞严而有体讲道学则精而不凿陈政理则辨而不夸诚足以成一家之言而继前人之绪矣后之欲知一代治化之盛者此其有不足征者乎虽然公之所表见不特文章而已其于政事尤长也其为理官治行最列郡其为御史所论列皆天下之大务居夏官则奉诏覈驿户于北境司水衡则朝廷复以中原餫饟之事倚之凡其所至辄有伟绩不可遽数也大抵政事文章本一揆也达事情而号令明执法度而赏罚允此政事也而文章岂外是乎呜呼两汉逺矣考之唐宋论文章则韩文公欧阳文忠公论政事则陆宣公范文正公而已公之文章实追韩欧之法其于政事不犹陆范之志哉抑非韩欧不施于政事而陆范不着于文章也就其所长合而求之斯为善论公者矣夫读其文必也论其人求其人必也论其世故祎序公之集因得以具述焉公名师泰字泰甫起家国子学生累迁官两入翰林为应奉迁宣文阁授经郎陞翰林待制除国子司业遂为吏部郎中拜监察御史寻陞侍郎复入吏部俄迁兵部侍郎出为都水庸田使今迁福建闽海道肃政防访使云王祎序
　　余天性素迂常力矫治之然终不能入绳墨矫治或甚则遂病不能胜因思以为迂者亦圣贤以为美徳遂任之一切从其所乐常行四方必迂者然后心爱之而与之合凡揵机变者虽强与之然心终不乐也故暂合而辄去京师天下声利之区也迂非所宜有尝阴以求之士大夫之间得一人焉曰贡泰甫泰甫故学士仲章君之子能诗文少游太学有时名因自贵重不妄为进取有所不可交者亦不妄与交故吾二人者驩然相得若鱼之泳于江兽之走于林也时泰甫为应奉翰林文字固多暇者即与聚盍有蔬一品鱼一盘饮酒三行或五行即相与赋诗论文凡经史词章古今上下治乱贤否图书彝器无不言者意少适即聮镳过市据鞍谈谑信其所如而止及暮无所止则与问曰将何之皆曰无所之也乃各防马还自古暨今在公贵人能求贤常少然自至元初奸囘执政乃大恶儒者因説当国者罢科举摈儒士其后公卿相师皆以为常然而小夫贱亦皆以儒为嗤诋当是时士大夫有欲进取立功名者皆强顔色昏旦往候于门媚説以妾婢始得尺寸此正迂者之所不能为也因翺翔自放无所求于人已而皆无所遇予既归淮南泰甫亦以亲嫌辞官归除绍兴推官不相见者为最久去年太原贺君为丞相搜罗天下人才之有政誉者而泰甫之治为浙东西第一乃得复召为应奉余适入朝为待制相见益欢计其别十年矣吾年少于泰甫须发皆白而泰甫鋭然面红白如□出其别后所为诗文甚富且大进益知泰甫真豪士也夫以士之贤无所遇而淹于下僚宜其悲愤无聊而不能尽也顾乃自树卓卓以其余力而致勤于文学且其貎充然非其中有所负盖不能尔然则吾泰甫之迂又过我逺矣夫古之贤士多不兼于文艺文艺虽卑而世亦贵而传之者爱其人故也不贤者之于文艺虽极其精人犹将贱之亦何以为也泰甫忠孝人也其功名事业当不待文与诗而传而况于兼有之耶余昔与之别今见其文如此今又当别去计相见时其文又必有过此矣于其行也序而识之余阙序
　　方今士大夫号称文章家多推宣城贡氏而泰甫其尤秀出者也盖幼闻先翰林公过庭之训早受业太学博士在朝又得与虞揭欧马诸名贤游爵位通显故其文章烂然宏博靡丽卓迈儁伟高者可以追配古人非当时流辈所及也盖尝有友迂集余左丞廷心公序之又有玩斋集黄太史晋卿公序之美矣详矣今又有东轩集焉征序于余夫以先生之文当时所推重将不赖二公之序以传二公之文章固髙一世犹不赖以传况如余之昧昧者乎是以低徊畏避而不敢也虽然先生脱呉门之难栖迟海上者三年益得肆其学问之功及丞相迫起之不得已为西浙运使才志又不得以大展则抑遏隐忍以就笔砚之末载其道于书故其陈义之高属辞之宻深厚尔雅又非前日友迂玩斋之比矣是不可以不知也太史之祢虞卿韩昌黎之论柳子东坡海外之文少陵夔州以后之诗彼皆有所激而进也余于东轩亦云东轩在杭之校盖所寓也余非敢序东轩之文也因东轩之文而有感焉故书之云尔程文序


　　玩斋集原序
　　钦定四库全书
　　玩斋集卷一　　　　　　元　贡师泰　撰赋
　　小筼筜赋
　　谓木非乔谓草非繇不蔓而夭不葩而条闲庭翳翳宻室翛翛名小筼筜有扁之昭或曰子真以筼筜为小耶则僊标出尘直干凌嚣声谐鸣鳯影挟翔蛟洒清风之叶叶弄明月之梢梢虽并戸而当轩实拂云而腾霄子以植数少为小耶则两三四一径五六缃实标黄锦苞凝緑或开樽而射金或援琴而击玉虽无千顷之多聊可数竿而足然则小筼筜果何在乎主人曰肩高于墙斗大于室门可旋车居仅容膝修及寻丈广贸咫尺以溉以种充我余隙匪谷斯盈匪川斯溢减晋林之七贤少唐溪之六逸异蒋诩之三径慕子猷之一日况城西幽迥堂北愉□平安之报维昕与晚遗形尚存先徳不逺则又此心之所以思慕而忧懑也筼筜虽小其义实大谨葺谨培式萌孝爱或曰唯唯子诚是在虚心有容直节无懈庶其茂之勿翦勿败
　　五言古诗
　　古意二首
　　功名果何为轻重天下士得之入云霄不得堕泥滓朝列三公行莫与匹夫比荣辱既由人富贵非在己胡为竟迷途白首忧不止纵有盖世勲仅遗一纸史往者尚如斯后来亦徒尔乃知巢许流高蹈良有以
　　又
　　黄金本何物举世相纷争贱者可以贵死者可以生既解平城围亦散六国衡神用信莫测万寳孰敢婴亦有高世士唾视瓦砾轻宁为冻饿殍不受汚辱名斯人傥可见吾将与同盟嗟哉首阳薇千载有余清
　　拟古三首
　　东南有佳人逺在水一方绮疏粲飞楼曲防围洞房意态闲且靓气若兰蕙芳纎阿裼姣服杂佩悬明珰流风回晧雪明月舒其光白面谁家子锦鞍青丝缰翩然一见之下马立中堂可望不可即五采盛文章
　　又
　　嶰溪有美竹挺挺霜雪中何人断两节制为十二筩宫商自相应鳯鸟鸣雌雄一鸣垂衣裳再鸣致时雍从此去不返治道竟少隆鄙哉叔孙氏绵蕝变王风寥寥数千载伊谁啓冥蒙后皇如有作声教垂无穷
　　又
　　采药链神丹链久丹自成丹成出寳鼎旭日红霞明服之不终朝身若一羽轻骑龙跨八极翩然凌太清太清邈金阙玉女罗云軿飘萧白霓裳参差紫鸾笙元气在呼吸因之薄蓬瀛下视寰宇内人事徒蝇营
　　遣怀二首
　　日入栁风息月上花露多东轩颇幽敞夜静时一过鸟散庭中树虫鸣阶下莎北斗何低昂疎星没横河独赏谁晤语感慨成悲歌怀哉岩桂台邈在姑山阿
　　又
　　城东数椽屋墙壁半摧倾驱童旋泥补聊以潜吾生门前一隙地短畦亦纵横布种才几日杂蔬尽勾萌夜来凉雨后青青盛滋荣采掇且勿过吾将俟其成
　　感兴五首
　　阴结层空白昼惨不开鸿鴈失其羣鸣声亦何哀嗷嗷在江渚欲下复徘徊游子独何之感慨激中怀缄书将寄逺霜露白皑皑
　　又
　　芙蓉生緑水水緑花更好采花当及时莫待顔色老美人久不见华发忽已皓因之遗芳馨聊以慰怀抱失意且勿嗟令名当共保
　　又
　　悲风从西来海树何萧瑟薄寒中人肌毛发为惨栗疏林动鳷鹊坏壁鸣蟋蟀出门忽四顾怆恍若有失仰面对青天青天行白日
　　又
　　客有双寳劔紫气射牛斗年少乍得之日夜不去手岂知灵异物佩服终难久一朝腾波去化作苍龙吼何时复归来为国殄羣丑
　　又
　　道傍有枯桑中空上无枝岂惟八蚕厄亦受羣蚁萎雨露忽以濡依然发华滋虽非梁栋材犹堪琴瑟丝子能慎封植成功当有时
　　赴京别亲友
　　崇堤卫芳塘塘上种杨柳杨柳年年青慈亲未白首送我不忍别出门复携手亲友陟高冈立马望良久离怀急欲醉尽此樽中酒
　　姑孰道中
　　朝发慈姥山莫宿吴公桥日入气犹溽清怀厌烦嚣隔江风雨至緑树凉萧萧邻舟颇相好有酒忽见招明发波浪濶相望一何遥
　　和吴子彦高斋雨坐韵
　　高城莫色重空斋秋思多萧条响林箨的皪集池荷开门望青山但见白鸟过独坐领幽趣悠然发浩歌此意谁与共余晖在岩阿
　　雨坐有感简胡仲明刘太初并寄郦隠梅链师
　　茂林延鲜飇空庭洒飞雨众物欣以荣緑苔自清暑蜻蜓飞水上蜉蝣亦生羽感兹晤牝翛然契真母纷纷泥淖间变化无恒处
　　又
　　晨气含余清夏雨欣众緑闭门郁佳兴开轩纵遐瞩稚菊齐庭葵新篁出林木徘徊感物化生意一何速念此涵毓功终焉愧寒曝
　　湖上纳凉有怀吴子彦
　　天风吹海树瑟瑟秋气凉河汉西北流众星耿防光昔我同袍友逺在水一方相思不得见展转清夜长遥闻鸣笳发揽衣月苍苍
　　题何氏永思亭
　　上山山有巅涉水水有涯父母恩罔极孝心无尽时风吹庭前树鸣声一何悲白日堕青天零露委华滋死者不可作逺者亦可追哀哀蓼莪诗以永千载思
　　送潘仲金赴徳兴教谕
　　山中思偃息尽日掩重扉方慙素交寡况与知已违春江雨新涨杨柳緑依依攀条未忍别孤帆已如飞芹宫盛衿佩日夕候光辉尊罍杂笾豆笙镛间弦徽教成毋久淹倚门望东归
　　嵗莫别陈华仲
　　翩翩五色翰结巢在丹山朝飞白玉池莫宿青云闗偶然落漪上文采何斓斒嵗晚天苦寒况此风雪孱高梧不结实啄食良独难瑶台十二层羣僊列佩环奋身一飞去邈矣难追攀
　　次陶公美韵并简刘景初
　　我行自天北君居在江南南北各相望有如商与参嵗月亦已逺寤寐怀好音黙黙无所寄时复理横琴昨日得缄书甚慰契濶心书云各努力隙驹易骎骎履道贵平易为文去艰深感子意良厚所愧力不任姑山竹可支姑溪梅可寻梅竹耐嵗寒相期更自今
　　赠苍梧县尹
　　朝观扶桑日莫望苍梧云重华去已逺神气犹絪緼遗黎在山下饮食而耕耘怀哉贤大夫弹琴咏南薰胡为不我即使我心殷殷秋风洞庭波緑竹愁湘君
　　春日同达兼善秘卿燕兰亭分韵得工字
　　青山在城西白日在城东车马出门去光彩何曈曈宻树被旸谷疏华表阴峰迢递谐雅防委蛇盛仪容席荫空霭緑杯流渚霞红秉简涤烦想舞雩继遗风俛仰宇宙间修短均化工谁是广成子长年住崆峒
　　题王维辋川图
　　开图纵竒观江山郁相缪两垞矗岧岧重湖渺滺滺邃宇抗疏岭危亭俯圆流春坞辛夷发夏陌高槐稠竹馆翠阴晚萸沜红实秋逺墅漆未割近园椒欲收惊鸟避溪泉野鹿逐岩幽日莫川上归凉飚荡孤舟霭霭云气合漠漠烟光浮顾思天寳初纲纪坏不修霓裳按妖拍鼙鼓起奸谋岂无匡济术乃为间旷留菱歌自来往葩辞更倡酬遂令摹写间意度犹可求乾坤多变态江海生暮愁白鸥飞不去千载空悠悠
　　河决
　　去年黄河决高陆为平川今年黄河决长堤没深渊浊浪近翻雪洪涛逺舂天滔滔浑疆界浩浩襄市防初疑沧海变久若银汉连怒声砰磕悍气仍洄漩毒雾饱鱼腹腥风喷龙涎鼋鼍出衮衮鴈鳬下翩翩人哭菰蒲里舟行桑柘巅岂惟屋庐毁所伤坟墓穿丁男望北走老稚向南迁县官出巡防小吏争弄权社长夜打门里正朝率钱鸠工具畚锸排户加笞鞭分程杵登登防聚鼓阗阗虽云免覆溺谁复解倒悬弥漫势稍降膏血日已朘流离望安集荒原走疲瘨孤还尚零丁旅至才属聫园池非故态隣里多可怜贫家租旧地富室买新田頽垣吠黄犬破屋鸣乌犍秋耕且未得夏麦何由全泥冷窥风灶土湿生烟倾筐摘余穗小艇收枯莲卖嫌鸡鸭瘦食厌鱼虾鲜榆膏緑皮滑莼葅紫芽圆乍见情多感久任心少便金堤塞已溃淇园竹为楗玉璧沈白马冠盖相后先舜禹事疏凿汉唐劳委填瓠子空作歌寳鼎徒纪年昨闻山东饥斗米直十千即今江南旱骨肉皆弃捐仓廪岂不实赈贷犹迍邅恐是廊庙逺不闻道路传恐是天听高致使雨露偏小臣思覆载百念倍忧煎踌蹰惨莫发愤结何由宣作诗备采择孰敢希陶甄平成谅有在更献河清篇
　　上刘承防二首
　　大鱼但溟海防禽变淮波我生亦何为感物常悲歌念兹秋兰华含荣在山阿孤贞固自信采掇将谁过安得纫佩服袭此芳馨和
　　又
　　泰山不辞壤河海不择流所以经世者贤才务旁搜我愿为黍稷得植君田畴我愿为罍洗得奉君献酬慎莫令弃置被褐居林丘
　　送子通编脩代祀泰岱二首
　　我昔闻泰山其上有神木高标耸干端深根绞坤轴大枝蛟龙盘小枝鸾鳯宿磅礴数千载居然在空谷风雨不可动况受斧斤辱子今试往观防当骇心目
　　又
　　我昔闻泰山其下有瑶草秀色贯四时不死亦不老日月孕至和风露长浩浩僊人为我言服之顔色好浊世苦多欲谁能事幽讨子今试往求何烦涉蓬岛
　　采菱女
　　落日照淮甸中流荡回光窈窕谁家女采菱在横塘风吹荷叶低忽见红粉妆红妆背人去惊起双鸳鸯鸳鸯去复来烟水空茫茫
　　贫妇叹和成谊叔应奉韵一首
　　结发事夫子相期首俱皓如何割欢爱长年在逺道井臼甘勤劳衣食无完好妾身徒区区妾心实杲杲鸟飞尚投林鱼游亦依藻君非鲁秋胡贞心谅同保
　　题王济川风树堂
　　凄风被林木杂遝无宁柯欲养亲弗待嵗月同流波昔人感终极子今伤如何有哺乌在林有祭獭在河白华与南陔悲思徒增多
　　题潘叔寛望云图
　　日入无返照云出有归期云归在山阿亲死独何之思亲不可见亦有墓与祠朝望怡我目夕望慰我思风吹白杨树露滴青松枝翩翩华亭鹤鸣声一何悲不有望云作孰继南陔诗
　　题张子英闲止斋
　　薄宦非夙志况复多艰难力辞乃得去羁绁庶少寛僦屋西溪上聊以挂余冠住久邻里狎杯酒亦尽欢开轩望逺岫时见孤云还人生徒扰扰意适心自安君亦何为者而能早休官
　　题萧山包氏棣萼轩
　　棠棣花花萼盛敷荣下承上以覆白日光辉生物性且如此况我弟与兄饮酒坐花底怡然恩义并胡为轻薄儿骨肉成戈兵鸿鴈在中野脊令亦飞鸣一咏包家诗怛然感衷情
　　姑苏半塘别王季野诸友
　　壮志颇磊落别意何绸缪相送屡回顾欲行还暂留花红隔崇堤草緑遍芳洲所期各努力令徳比前脩
　　饯张怀玉赴庐州治中
　　清时重世胄宠数超常秩公子玉雪袍笏照白日近辞中禁荣逺为淮南出冠盖饯东门怅然若有失别酒起骊歌秋风动萧瑟淝水清涟漪楚山高崒嵂别驾非常流治郡良有术白马行翩翩嘉声已洋溢庙堂多深知赐环当在即
　　赋成谊叔积素斋
　　飞雪委阶下颢采满中堂明月更被之户流辉光夜深时起望星斗低以昂庭树度疏影林花散防香忽若白玉台众羽纷颉颃凉飚飒然至坐觉激肝肠徘徊复徘徊衣露白如霜
　　题吴中陆氏菊逸轩
　　疏条鸣疾风落叶纷以触端居节序移忽焉见佳菊芳苞澹秋黄短丛深雨緑时时一瓢酒亦足慰幽独饮中有真趣孰识荣与辱嵗晏霜露多白驹在空谷
　　题舒经歴澹斋
　　高人坐堂上青草满阶生钩帘知雨过拄笏见云行幽鸟忽飞来余花落前荣静观宇宙间超然忘世情
　　咏琴
　　【阙】　　　末四座惨无色羇雌动疏林候虫在空壁携来京国弹一弹三太息岂伤时序迁知音难再得
　　画兰
　　光风吹碧草零露被芳畹美人秉幽贞独立嵗云晚杳杳楚山深悠悠湘水逺何当结琼佩寄此情缱绻
　　缙云县和余廷心韵
　　薄宦阻佳会暂归谐夙心夜宿刘山上朝发缙云阴霜清逺林薄日暮寒潭深相思成白髪谁复理横琴
　　题方氏敬斋
　　山斋颇幽迥花落更沈沈风来白日静月出清夜阴坐久众虑息稍觉谐冲襟悠悠发清悟起步自防吟及此平旦气见我天地心
　　研几斋
　　斋居白日静肃恭俨端委二气自往来六虚互终始内观亦何为善恶分自此亳芒精识察昕夕慎操履谆谆四勿戒惓惓三省防君子澹无营超然悟理
　　重九日国学燕集分韵得口字
　　杰构邻象纬飞题薄箕斗雅防集诸生清谈接良友商飚振庭柯旭景耀林莽逶迤沧海濵窈窕居庸口凭虚俯流光慷慨送杯酒
　　游西山次周伯温韵
　　严钟啓城钥百辟聫佩绅斜汉在昴毕摇光正当寅华车出广陌光采生熙春阴崖冻犹结阳谷景已新云林白汹涌石磴青嶙峋先皇昔游幸顾瞻怆兹辰恍若铁马起空留玉衣陈鼎湖去虽逺元化同其神凭危俯高树歴览穷荒榛梵宇抗疏岭飞阁腾遐津虚庭潜飚起白日无纎尘长杨十二衢甲第连居民清时治兹久天地涵深仁矧兹风气完且复俗习淳耦耕杂亩独钓当漪沦高僊去窈邈瑞气留氤氲于焉契嘉晤顿觉烦抱伸蹇予敬亭下清池翳脩筠时时一瓢酒独酌不计廵对此重归思江海愁畸人
　　兴州道中
　　畿县出西北山川何雄深况兹气候殊岩壑更嵚崟落叶委空谷疏松表高林征马度前阪浮云落防阴风吹发萧萧日莫思沈沈岂不厌驰驱严程有官箴敬亭邈天际行当契冲襟
　　题滕王阁图
　　雄城控华甸杰阁临芳洲飞甍起千仭曲防围四周丹碧何辉煌文采射斗牛帝子去不返頫仰经几秋江黑帘雨卷山青栋云收孤舟天际来扬帆在中流狂飚薄莫起坐觉增烦忧何当扫重翳白日耀神州开图发长叹天地一浮沤
　　题叠嶂防云亭寄老士安监宪
　　层城极高爽杰构峙峥嵘叠嶂散霞绮双溪迥以明旌节一戾止登览羣彦并明月悬委佩华星粲长缨凉轩四面敞坐看卿霭生神功儵舒卷变态周八纮终当溥甘澍从龙游太清
　　泾县石壁道中
　　万山从西来中断忽如劈攅峯阻重闗两崖立坚壁絶壑濆飞流触石势逾激神龙宅其下白昼飞霹雳涉险恐羸骖凌高快健翮须臾得僊馆颇觉契幽寂入竹敞凉轩扫花吹铁笛坐久竟忘疲尘襟忽如涤翻思﨑岖间使我心戚戚
　　过僊霞岭
　　连山界瓯闽兹岭亦峻极杰观奠方陲高标丽圜则淋漓割元气黯澹带古色绵亘姑蔑墟苍翠欲四塞僊霞高烛天五采绚赫赩万仭耸峥嵘百里见孤特棱角露毫芒缕脉界缝緎我行任纲纪逾月来自北道途多艰虞况乃事登陟初縁榎磴危渐转重闗侧攅峯与叠巘尽日走崱屴连冈蹑衙衙絶壑瞰冒冒逺岫忽已违近陇复相逼跻攀苦分寸跬步辄止疑砉然造曾颠轩豁始有得或列若屏幛或限若户阈或偃若覆釜或俯若鼎钺或恭若执圭或竦若凭轼或尊若受朝或卑若就职或若孤鹤驾或若万马勒或若华盖张或若芙蓉植或净若新沐或靓若初饰或争先若驰或严整若饬或若进而拱或若退而劾或伛若将趋或颠若将踣或坚若长城或错若列国或聫若串珠或牵若徽纒或抟若熊罴或射若虺蜮或冕若华旒或屦若赤繶或颙颙若昂或踽踽若抑或轩轩若举或悄悄若黙或欣欣若喜或慊慊若戚或騃若蠢愚或颖若岐嶷或穷若龟曝或直若隼革或差若颉颃或比若稫棱或倚若弓劔或罗若罟罭或鋭若戈矛或卓若橜杙或渥焉若丹或黝焉若墨或离焉若愁或俛焉若防或俨焉若思或惨焉若忆或谽谺若噬或镵削若克﨑岖歴万状意态转惶惑矫首劳胫脰举膝撑胸臆仆夫尽劬瘁负担屡蒲伏健骇猿猱势快羡飞鸟翼长风度林薄草树纷偃仄云归窽窦昏润滴嵌岩泐涓流半逶迤悬溜竟湢防豫章间楩楠榛莽翳柞棫野草绩山果琐碎多不识烂熳锦机翻离披翠羽织竹籁笙鳯鸣藤雨渊珠滴浓淡各异态不丰亦不啬根露兽鬭敧株朽人直立幽谷嘷怪禽坳塘落鸂古柴蔓草荒废井苔藓蚀茒屋列二三乱石罗万亿水耕杂秔稌火种饶黍稷寒泉浸蹲鸱饥食同稼穑凭高谩徘徊得廕暂休息掬水涤烦襟坐爱清湜湜仰看高空青俯视深潭黒其上浩无际其下深莫测岂惟龙蛇都实乃虎豹域前瞻已出险后顾犹未即我行既已逺我志敢不力仓皇问前途日挂半岩昃峻坂注迢迢忧心动恻恻自从黄巢乱近复多盗贼败屋虽仅存居者间逃匿牖旋遮护几案忙拂拭頽然就床枕强起具蔬食新醅荐芋栗晚饭饤芦菔岂不念驰驱王事亦孔棘江东战未已闽南病尤亟所当效防忠孰敢息晷刻吾道岂无补宪度亦有式民风转移间要在尽悃愊岂徒慰凋疲庶将别淑慝追踪古闻人上以报皇徳
　　谢吴景文送菊
　　寒雨鸣枯林萧条数间屋何人唤开门送我一枝菊从知主意深逺慰客怀独脩茎挺数尺大花着五六鹅毛发氄黄翠羽攅生緑忽见隐士顿洗凡子俗缥甆傍几案彻夜散幽馥我家东篱边短藂自如簇金钱杂琐碎采之动盈掬虽非人力巧亦异众眼肉于今不得见寒暑再往复感慨成悲歌徘徊寄遐瞩安得吴江水尽变作醽醁醉酣把长劔天地一粟
　　杂体八首
　　卧病荒江上忧心何忡忡亲友久不见况此风雨中沙草生满路庭菊亦成丛荏苒芳春节栖迟孤客踪有酒且尽醉吾道岂终穷
　　又
　　种蔬屋西头露叶日已深叶深自可摘慎勿伤其心伤心且当慎况乃众暴侵岂不念君子憔悴将安任葵藿倾太阳蕙兰托中林此物虽至防庶可嫓徳音
　　又
　　防月当防缺月缺终须圆赏花莫待开花开落还先静观万物理可以全吾天东隣侈漫舞西家沸繁弦欢燕犹未终飘忽如浮烟宣尼陈蔡间伯夷首阳巅斯人虽已矣清风万古传
　　又
　　道傍百草芽春至生渐繁采之多可茹亦足供盘飱岂无粱肉馈野性非所存陶令晚辞秩袁安深闭门古道真可尚薄俗难与论
　　又
　　千金不为恩一语终感徳所以古来士慷慨重相得睠兹义利间谁能有真识张仪漫连衡郦生空伏轼鲁连不帝秦高论抗六国遂令千载下抚卷长太息
　　又
　　知黑故守白乃为白所汚弃利将求名反为名所误是非既不真荣辱安所遇顾兹朝暮间何异狙公赋达人本大观世事皆细故饥餐松下苓渴饮花上露且从海翁游忘机有鸥鹭
　　又
　　疏林收霁霭方池涵宻阴坐深清昼冷余花散鸣禽缄情何所寄抚我緑绮琴世无钟子期谁复能知音曲终一长叹悠悠千载心
　　又
　　偃息北下好风从南来开延好风怀抱忽为开人生如逆旅造物同婴孩小知鬭蜗角营营真可哀是非何足论客至且衔杯
　　天台林氏山斋四咏
　　南山有白石石烂春迟迟驱牛上山去牛饱随所之耕种赖尔力牧养须及时短衣不掩骭吾生竟何为唐虞世云逺安得还雍熙
　　右饭牛山房
　　天台赤城山平地起千尺出海烂红云垂天立苍壁神光烛宇宙晃朗昼相射僊人居其上尘世邈难识与子试往观防使身生翼
　　右百丈岩
　　飞龙上青天忽听山石裂怒驱万壑雷散作半空雪脱巾弄潺湲展席映澄澈毛髪为森立尽洗人间热浩歌下山去日莫风烈烈
　　右瀑布泉
　　何人吹鳯凰惊起万竿玉长风自天来湘波荡晴渌停杯狎闲鸥倚杖招黄鹄俯仰宇宙间沧海渺一粟振衣聆鳯吹冉冉秋云绿
　　右琅玕谷
　　送刘子还江右
　　晨飚起庭柯落叶当阶积流光儵云变感此逺行客逺行归无期况与亲友隔潜鱼无纵鳞倦鸟思敛翼物理且如此人事徒役役徘徊激中肠衣上霜露白
　　秋夜和韩与玉
　　斋居在城西庭户颇幽敞凉风起高树落叶时时响境静人少来理悟心自赏方忻结同盟慎勿成独往
　　偕郦萧梅竹行
　　山居属多暇数友乐幽寻积雨弄新霁浮云澹微阴青松架絶壑萧然洒尘襟论心忘逺道竚目渺寒林行行撷秋芳浊酒时复斟明发重分携茆山白云深
　　题朱泽民所作段吉父应奉别业图
　　逺山何盘桓近垅亦连属潜飚薄阴崖鲜云荡阳谷飞楼表层颠石梁跨县瀑参差众树丹夭矫双松緑谁与契佳賔雅防谐所欲临流引霞觞拂石罗野防开图对华轩聊以慰贞独
　　春日宴兰亭分韵得王字
　　阴云翳岩谷野水漫池塘倐焉变新霁百物生辉光散防栁风媚浣衣兰渚芗嘉防侈华簪列坐催流觞鸣禽亦有意睍睆如笙簧悠悠千载间孰继谢与王光阴亦何速聚散安可常及时不欢乐白髪徒慨忼
　　刘平川盘谷图
　　崇邱上岧嶤絶壑下深曲繄谁发天巧水墨冩盘谷荒蹊绕层巅脩薄翳空麓息阴动清兴凭危引遐瞩鲜飚度长林冉冉云相逐晨樵入荟蔚夕钓得涟緑方春薇蕨生及秋禾黍熟低回情乍舒展玩景逾缛我思古人心雅旷良所欲终期驾鸿蒙万里一黄鹄
　　天门山为杨梓人待制赋
　　天门十六峰气势凌祝融玉壶昼飞雪丹穴夏生风壁转六龙影闗当九虎雄还应叫阊阖白日照精忠
　　兰臯雅集
　　弭节兰江渚散防嘉树林良俦亦以集式慰离索心列坐引疏酌蹔欢契冲襟风清暑气薄日落潭水深高荫多鸣蜩时时曳余音岂无缱绻意淹留畏官箴烟尘庶可息吾将遂投簪
　　烂柯山分韵得之字
　　严城啓晨钥夙驾践所之华日动光彩冠盖盛威仪扬镳度广野缓防縁清池长林带崇冈宻树何参差逶迤石梁起夭矫崖洞垂青霞结悬虹白日生凉吹僊人杳莫攀残棋委台基坐看星斗出敛襟遂忘疲
　　赵敬徳聚星楼
　　连山峙华鄂芳州亦回翔雄城直须女流止下相当曾构逼纬象仰视何低昂济济列僊儒冠盖纷颉颃左曳飞霞裾右佩明月珰瑶席荡神采绮疏动芳芗周旋中规矩顾盼生辉光良俦岂偶集允为时所望
　　王中甫桃花鸂图
　　朱桃春昼妍緑竹晚色净双禽落清池爱羽时弄影伊谁误天巧丽采赋姝靓开图对华尊式慰今夕永











　　玩斋集卷一
　　钦定四库全书
　　玩斋集卷二　　　　　　元　贡师泰　撰七言古诗
　　题伊尹耕莘图
　　碧海昼沸白日沦禹鼎欲徙汤网仁长绳短棰行蹩驱牛独耕莘野雪有时仰面一长吁青天漫漫风烈烈身居畎畆尧舜心忍看民生堕昏沈乾坤阖辟系出处幡然起作商家霖先农有诗亦有谱后世南阳咏梁父
　　段节妇吟
　　河可塞山可移志不可夺义不可亏妾为段家妇年纪方及笄上堂奉翁姑入室擕两儿儿死夫亦死此生将何为昔如双鸳鸯今日为孤雌昔如三春花今日成枯枝寒风吹短发明月照空帷百年在世能几时父兮母兮不我知青天在上将谁欺
　　金谿县葛烈女庙
　　金谿庙前草离离金谿庙中两女儿青山犹似旧时色流水不尽行人悲翠翘珠珥垂孔雀庙门深锁藤华落灵风萧飒半空来髣髴音容启珠箔忆昔里中初赋银银赋日急家日贫父身搒掠痛欲絶女心愤结何由伸鬼狐夜号天漆黒大冶腾腾火光烈可怜踊跃双蛾眉变作兼金白如雪君不见缇萦上书更肉刑木兰逺赴可汗兵固知才畧过男子不如孝女英烈能捐生又不见湘妃江边泪斑竹韩凭冢上连理木固知精诚可相召不如孝女感化独神速赤龙并驾叅婵姢万古日月悬中天人生虽死名不死吁嗟丈夫应愧尔
　　送国子张教授
　　九乌弹羽鳌断足六龙飞光昼相逐何人造书泄机巧夜夜天隂闻鬼哭岐山鳯逺科斗空弋鸟殳虫渐湮伏太史方垂鼎足金丞相已变钗头玉下邽拘囚死复生三千晚奏云阳狱自从毛锥擅楷法今古纷纷踵遗躅天生真人起北方吏遣浮图出身毒六书垂世尽谐声八体弥文贵句曲黄钟大吕徒恊和鉄画银钩谩摹録大音直与造化同隂翕阳舒验防数先生典教元非轻直使昌言被殊俗归来系马在堂堦莫厌微官就羁束人生得志亦有时万里晴天竚黄鹄
　　黄河行
　　黄河水水阔无邉深无底其来不知几万里或云昆仑之山出西纪元气融结自兹始地维崩兮天柱折于是横奔逆激日夜流不已九功歌成四载止黄熊化作苍龙尾双防凿断海门开两鄂崭崭尚中峙盘涡荡激回湍冲射悬崕飞沙断崕决石瞬息而争靡洪涛巨浪相喧豗怒声不住从天来初如两军战方合飞礟忽下坚壁摧又如丰隆起行雨鞭笞鉄骑驱奔雷半空澎湃落银屋势连渤澥吞淮渎天呉九首兮魌魋独足潜潭雨过老蛟吟明月夜照鮹人哭扁舟侧挂防一幅满耳萧萧鸟飞速徐邳千里半日程转盼青山小如粟吁嗟雄哉其水一石其泥数斗滔滔汨汨兮同宇宙之悠久泛中流以击楫兮召羣僊而挥手好风兮东来酹河伯兮杯酒
　　题髙丽李众甫员外稼
　　三韩山前春草緑柘枝连村桑满谷大牛饭罢濈双角小犊跳梁野如鹿夜来东原雨新足九扈向人催布谷画省郎官朱两毂归佐明王理藩服土膏初起如雪沃浅种深耕贵匀熟岂独勤身化殊俗要使扶余皆菽粟新亭翼翼沧海濵手持酒肉亲抚循鸣筝击鼓更吹豳大田多黍髙过人车载辇负声辚辚瓯娄汗邪错杂陈露处有积居有囷郁金煮酒煮已醇葵羮香饭调酸辛句骊唱歌田畯神我有炰炙供嘉賔醉来欹帽更迭舞韩娥拍手山月吐
　　为郭宗道祭酒题韩滉移居图
　　田夫生长田间住辛苦移家向何处老牛带犊驴引驹妇姑骑过前村去牵衣裹儿囊在肩瓠壶瓦缶县蒲鞯一童鬅鬙随左右两髯伛偻相后先新来茆屋徒四壁东邻西邻不相识种田未了主家租又恐官司着差役唐朝宰相韩晋公念尔流离多困穷当时落笔岂无意正欲廊庙知民风愿得转徙安居室周公亦曾作无逸分题得芜湖月送宋显夫赴山南佥宪
　　芜湖月碧天无风江似雪与君迢逓行相随一似都门别时节扬州覔得卖盐船夜来泊向蟂矶邉矶邉潮平人语静但见一镜当空悬君心明白有如此光照荆州几千里郡曹隔岸俟新官识得绣衣前御史山南父老来劝酒前日清光还在手
　　分题得姑苏台送呉元振赴江浙省左丞
　　姑苏城外江水緑姑苏台是呉王筑呉王燕罢越王来舘娃夜冷宫门开落花飞去春无迹江邉却起姑苏驿马头旌节何皇皇候吏传呼谒道旁孤山梅白堤栁黄相君入坐中书堂
　　为绍兴虎儿治中题画鱼
　　大鱼跳波长数尺三十六鳞如列防江湖淡荡起烟云宇宙苍茫变朝夕子英方骑一角苍琴髙忽跨双尾赤中堂展玩风骤起犹恐神光化空碧
　　雪后会饮瑞应宫
　　蓬莱僊人厌烦热扫尽炎埃为玉屑乾坤滉瀁寂无声宇宙糢糊气方结初裁六出学春娇渐叠重花妬霜烈隂风忽起势欲搅冷日全遮冻才彻千门落絮乱栖鸦万树梨花噤啼鴂穿帘入幕自纎妍积户堆防更澄澈时从壁隙印尖斜还向庭隅补亏缺篆文一一寄鹅羣缟带双双绕车辙重湖翻卷浪崔嵬旷野平堆山嵲髙屋风吹尽日寒中堂月照通宵洁瑚色变琪树开琅玕光射琼芽茁薄如铺簟厚如茵圜者为环断者玦亭台蝶化乱翩翻巗洞狮成争噬囓党家金帐谩麄豪王子扁舟正竒絶始疑瑶池会王母羽葢云軿拥旌节又疑广寒会羣姝徧舞霓裳乐将阕幕中武君真可人载酒满船邀我别东蒙道士号疏放头戴七星衣似鉄昨朝呼我山上饮错认梅花醉中折今晨又请出西门有似生驹脱羁绁龙团旋试坐盘桓鹤氅轻披行蹩须臾烛龙飞太空万家冰柱悬玲珑愿将和气先贫穷为歌豳雅祈年丰
　　寄聂髙空隠居
　　旴江之水深且清朝流莫流绕旴城城头多青山罗列如旗旌髙空先生澹无营有园数畆屋数楹前当阛阓后林麓不种桃花种松竹竹髙十丈松百围还来照我轩窓緑先生黒发今白头坐阅七十春与秋架上书可观床头酒可篘或巾车兮逺迈或散防兮近游麻姑坛前莲变色华子冈头月如玦朝来两僊人为我留秘诀石室探青霞砂床拾红雪长生大道无他求要知富贵如云浮千钟粟万户侯飘忽真成水上沤鳯凰不来黄鹤举只今谁与先生侣旴江江上一钓丝好共闲鸥作賔主
　　题山水图
　　前山后山云乱起山脚入溪清见底溪南更有山外山散如浮尘聚如米老枫枯栎叶纷纷下有人家深闭门钓丝欲収风浪急却回双艇来篱根老翁曳杖行伛偻一童负樵一童斧笔端意度尽神妙卷里衣冠自淳古商周寂寞经几秦后来莘渭宁无人茫茫耕钓去不已武陵竟隔桃花春
　　题江隂丘文中山水图
　　老龙渴饮池中墨飞上半天成崱屴云烟着地凝不开白昼神驱太隂黒笔端巧夺造化功咫尺峰峦千万重长林似洒枫叶雨虚亭不动松花风隔江更有山无数江上扁舟才半渡他年白髪许重来为君别写容城赋
　　题太医宋居仁万竹轩
　　文江江上万竿竹日莫天寒森似玉僊人竹间结茅屋窻户萧萧护深緑天风忽卷筼筜谷坐防琅玕怒相触苍龙起舞青鸾宿髣髴云霄度僊曲山中伊谁伴幽独此君何人真不俗杖策东林复西麓千载风流一时足黄金鼎炼丹砂熟白玉壶悬湛琼醁野鹿衔芝虎収谷长松吹花落棋局便当乞取长生箓月下吹箫弄□渌
　　子虚道人歌
　　吾闻涉海有蓬莱登陆有天台攅峰与絶壁万仭髙崔嵬翠屏白石挂飞瀑赤城丹霞驻空谷子虚道人位其麓流水桃花绕茅屋问之不笑亦不言却向青云借黄鹄黄鹄兮无迹青云兮何极崇真宫中昼日寒一瓢作宇仅容膝吁嗟兮子虚抱道兮不居呼牛应牛马应马谓僊非僊儒非儒不骑任公之碧驴不跨东海之生驹不学汝南市上悬一壶又不学叶令朔望飞双鳬紫丸入口百病苏邯郸枉记石室书迩来年六十头发防漆黒形轻类飊举骨瘦如鹤立腰纒一百钱即去买酒吃醉醒撑目忽大呌海天漫漫山月碧许由巢父呼不得江南春水白鸥飞六幅新蒲向日归
　　书河上成安驿
　　扁舟落日成安驿驿前危樯宻如篑防髙浪急不得前争先进寸复退尺须臾缆定心稍安独据胡床坐深夕水邉灯影正晶荧陌上铃声还络绎才聴打鼓接官船又见驱车送行客揽衣近前试问谁往来一日多数百中原征需苦繁剧江南转输严督责况今使者类狼贪水陆鲜肥随口索致令编户疲差役生计萧条徒四壁已将弱女纳官钱更遣中男补丁额曩时河上几人家今日飘零竟无迹请君置此勿复言言罢空令愁思积几防残星散空碧船头别我东芴白
　　题太师赠长学士墨竹
　　墨池飞出双鳯凰青霞碧云摇日光九重阿阁几千尺如聴羽节飞锵锵集贤学士瀛洲客朝回拾得连城璧便思手把钓鱼竿万里江南秋水碧
　　题陈仲明所藏双松图
　　六丁驱雷山石裂乖龙角鬬双屈鉄太隂忽闪鳞中开墨池翻溅呉江雪阿谁挽之茅屋东万里不断笙竽风天台石桥俱谩尔坐中别有蓬莱宫
　　次赤城驿
　　老夫辞家今一月马上行行过各节山空野旷风栗烈木皮三尺吹欲裂貂帽狐裘冷如鉄痴云作雪还未雪自是天公念驽劣上髙下髙随小驖褁辔哦诗亦清絶人生何苦事羁绁候吏来迎稍罗列入门登堂火微爇须臾冻解通身热
　　过浦城
　　浦城三百六十滩滩滩巨石鸣飞湍四山欲雨风乱起霆驱雪迸驽昼寒青竹缚篷白木榜侧坐敧眠任摇荡潭深墨黒蟠蛟螭壮士犹然慑精爽老夫平生疏且愚安得涉险同坦途形如健鹘胆如虎此心只与青天孚腾波寳劒今在不夜夜光芒烛牛斗
　　题杨元初理问送行诗卷
　　玉堂学士关西杨当时长策动四方九鼎一笔丝纶光星斗错落成文章白首作史夸三长书成石室金匮藏翩然拂袖辞帝旁十年归卧衡与湘妖狐黠鼠争陆梁芒角煌煌横搀枪阿昔日焚香囊只今马上能挽强虎皮裁鞍骑骕骦龙泉之劒百寳装万夫披靡同驱羊既佐大将平武昌鏖杀袁贼走浔阳旌旗蔽日浮艅艎大江东下孰敢当耀兵桐汭势愈张呉兴嘉禾稍聚粮短衣一噪还钱唐军门捷书报天子辽海云帆日千里宫墙驰道平似砥披图画奏天顔喜左辖之功近无比赐以裘马及弓矢锦袍文犀靸珠履凉州葡萄甘且美幕中元初名最韪黄金横带官作理海若率职波不起百艘南还疾如驶呉山越山青靡靡大开中书聴宣防十万甲兵齐拜跪樵牛作炙脍頳鲤一时光耀盛百礼玉堂僊人元不死吁嗟画图何所似麟阁云台有如此
　　题二马图
　　鐡喙騧连钱骢何年坠影江水中蒲梢西来八尺龙天闲十二为尔空五花云锦吹东风
　　杨白花
　　杨白花无定止昨日宫中飞今朝渡江水江水茫茫千万里绵轻雪薄春旖旎把臂踏歌歌未已石头城邉风乱起杨白花无定止
　　题上虞谢元公春晖堂
　　东海有母母有儿万口一出称孝慈儿在襁褓寒且饥母虽不言心自知儿大读书又读诗赠以长劒逺从师十年走客江水湄气吞云梦八九之星斗错落文章竒神驹如龙来月支真珠作辔金作羁追风掣电不受骑便欲一蹴超天池天池瑶草净如拭移得灵根种堂北阿母升堂日五色照见舞衣华翠织寸心有限恩无极浩荡春晖谁报得玉桃上寿儿侍侧儿当作官五鼎食白发如斯应载黒此时方知教儿力文昌星髙辉南国
　　学圃吟
　　江邉乞地学种蔬周遭步量弓百余十日去耕十日锄耕锄未毕仆已痡东家倩人不受呼西家倩人纳官租菜苗虫食且半枯昨朝许有今朝无出门抱瓮空踌躇南邻老圃笑我迂共倚大树立须臾手把一卷神农书口称此事焉可诬治土贵熟瓮贵腴三犂两耜工力俱燥湿得所避亢淤由不辟确坚已觕深畦浅垄画成区四分井字旁通渠浏浏野水翻渴乌然后种艺皆荣敷寒暑按节顺弗逾风和日媚雨露濡水菘山芥菠防苽韭黄薤白防蔱苏緑葵青藿华覩姝藻荇芹茒苹蘩芜瓞茭藕苔笋蒲蔓菁芦菔连根株牡丹芍药萼重趺茄房豆荚悬瓠壶紫姜红蓼郁雕胡玉延蹲防巧相扶皮毛脱迸明月珠长颈短脰腻理肤冰浆雪液如凝酥翠鳞银甲虬髯须魁首肥顔施丹朱琅玕琥珀钩瑚镵劚摘掇视宻疏多盈筐箱少盈裾削剥淹渍役膳奴甘膬鱻微芗味殊主奠翼翼賔于于熟可羮芼生可咀适口絶胜羞僊防子欲学圃不早图只今后时将何如列鼎肉食称鄙夫炰脍日厌荤与鱼请子置之勿次且褒衣博带归尔儒吾计子食当晨晡家园自足供所需余嗤翁言亦何愚翁实勤苦少暇娯白须黒面形瘠癯暵即胼胝汗辘轳涝即腰胫没垢污矧兹恶□与苦荼加以臭蒜杂秽荽邪蒿浊苋兼滑榆多食呕泄神志瘉得失往往如瑕瑜西伯爱歜垂圣谟太官专服国以墟曽晢嗜枣宣尼徒亦有请学讥樊须孤竹采薇终饿殂屈到好芰竟离居元亮隠菊多令誉诸葛元修名岂虚陶家虀瓮庾家葅黄金不聘苏东湖是非荣辱理不渝世间万物皆乗除翁言固辨亦过谀邻家有酒且共沽醉酣仰面一长吁忽见黄鹄翔天衢
　　当涂李伯羽母夫人贞节诗
　　碧天夜落星如雪甲士长弓射孤月孤月照孤城千钧悬一发娉婷女儿方及笄誓将死节愧当时颈血不汚春花枝夫家桑梓青隂垂生子伯仲好羽仪防山之名天下知谁其作铭呉太史蛟龙笔底烟云紫古来贤母有如此
　　秦邮露筋庙
　　飞蚊撇天连白草落日荒原泣姑嫂嫂留旁舍姑独行花顔夜委长淮道乱声皷趐腹正饥利觜肤血方饱妾行岂不念辛苦死重如山生似羽欲识当年一寸心庙前老树啼春雨
　　呉中曲送杨伯几南游
　　鲤鱼风起波纹緑枯葭折蘤啼寒玉榜声催晓渡江心蓦聴呉娃旧时曲杨郎年少轻别离三尺光芒练带垂虎邱山头候月出灵岩洞口看云飞梅花雪防身上衣慈母倚门聴马归
　　送左祥卿之香山县尹
　　九星排玉双门开抱旗石皷青嵬嵬帝子城头跨龙去僊人海上骑羊来禺南燕北天万里五月河邉青雀起鸊鹈膏暖射晴虹海月光寒烱明水宓子琴中化易成吟得新诗字字清马立阶前待衙退刺桐花里鹧鸪鸣
　　送王士鳯之龙泉县北乡巡检
　　豹囊弢弓鸣镝悬白玉为玦钩重双鱼倒勒跃如电山人争识将军面将军传令出白斜桴皷无声众不哗前村草长黄犊饱四封寂寂多桑麻三年最书还北向当日贤侯在天上腰间寳劒重提携新恩却赐龙泉归
　　送刁万户奏事回蜀
　　肉鬃骄马来青城朱英画防拥朝京溪子二石霜月盈鱼肠三尺秋水横九门洞开论五兵却赐龙章归栁营雄威才发貔虎腾猛气已使豺狼惊杏花春雨别行旌两玉舟深猩血盛太白连云万里程夕阳到处聴鹃声
　　送泾王府蒲司马西还
　　重弓满引鸣镝和翻身跃马渡长河日髙射猎王半醉军中司马功最多白狼西来献天子腰间玉龙鳞甲紫寳书缄奏动宸京黄封御酒贶邉庭蒲汭鞠几千里芳草萋萋春似水鸟声山色不胜情枚生作赋才【阙】比
　　送郑伴读归省山东
　　緑烟晓发扶光迟画桥鸣鸦度低枝郎君恰恰燕山归僊人笑迎儿女随手携松杖髙过眉双舟满江堂上巵五色戏着囊中衣香雪飘飘吐盘螭风吹雨脚沸朱丝黄花醉饮秋正宜况今太平天子时
　　送张介臣伴读归省济南
　　白天迷蒙日脚消雪花散乱风飘萧重裘着体如压鉄呼酒不来寒正骄东风疋马去千里仰视王屋当云霄到家方慰母心喜入门更聴儿啼娇华灯夜照舞衣热髣髴鸣鳯和笙箫暗黄着栁垂长条虎闱春信趣还鏕一林迟子城南桥
　　友人赴陜西作县
　　角声吹起满城雪北风萧萧嘶小驖银瓶细溜蒲萄热三叠歌残人欲别长安西去山嵯峨野旷春浓诗思多县深花拂琴丝和小吏呼筹衙又过莫忘都门送时节杨栁枝寒不堪折
　　挽陈尧
　　草庐呉先生门人也有俊才卒年十八其妻亦痛哭而絶
　　垂舟沃酒鱼口热小袖莱衣双鳯结春归白玉不禁寒雪兔西沈半山缺望夫化去孤石烈死与韩凭誓同穴鬼狐寒食上新邱隂风自扫梨花雪
　　上元送别
　　越王城中灯火明郎君早发越王城春酒一壶歌一曲杨栁风吹波面緑
　　闗山月送殷文学还浙西
　　白波汹涌风初起緑烟渐堕冰壶里林鸟沙鸥寒不栖万顷玻瓈浮如水揽衣推户仰视天一寸乡心几千里仆夫在门严戒程宵人呼筹催罢更街头萧萧马初过城中商角鸡乱鸣嗟哉我亦天涯客握手欲别难为情遥怜后夜相思处枫叶沧江一舡轻
　　归彦温赴河西亷使
　　贺兰山前河水西金沙路平香草齐綉衣玉节往问俗骢马顾影时骄嘶当年长身多意气拔劒歌呼人半醉只今太平七十年尽把英豪化仁义甘州枸杞红玉重凉州葡萄酱满瓮九重有诏趣还朝莫惜駞囊少分送


　　玩斋集卷二
　　钦定四库全书
　　玩斋集卷三　　　　　　元　贡师泰　撰五言律诗
　　冬至
　　子月先三正初阳动六虚气从温室候云向晓台书自许心犹壮谁嗤髪已疎乾坤万里客何计乐樵渔
　　太平三山值风
　　天堑东南地长江日夜流大风吹水立骤雨挟山浮浩荡掀黄鹄欹倾舞白鸥莫怜舟似叶此亦壮哉游
　　芜湖
　　昨日何处别今朝此地留青山逼防起白水满江流雨隠巡盐皷风腥挂网舟何时歌欵乃同买緑簔游
　　游麻姑万松庵
　　秋日访招提云深处处迷殿门松影直庭槛药苗齐接竹通流水编篱防野畦道人偏爱客留得树头梨
　　又
　　积雨变秋思清游惬道心过桥分履迹问寺逐钟音红堕鸟争果緑深鱼占隂何当脱尘鞅重此契幽寻
　　赠方外闲人
　　白日青天外壶中别有春江湖万里客宇宙一闲人采药云归袖防花月满身何时重防面醉拂布袍尘
　　游江隂君山
　　孤嶂临沧海千山涌大江逺帆归市独髙塔倒波双鸥鹭争洲溆蛟龙怒石矼壮游心未已飞雨洒楼窻
　　游浒墅龙华寺
　　偶到龙华寺因同半日留禅林将结夏客路尚如秋众树緑偏静一花红更幽最怜髙防栁容易系行舟
　　游虎邱
　　海上地偏胜呉中山更竒画图云汹涌冠佩石参差花落谈经坐苔封试劒池倚防烟水阔千载一防夷
　　聴雨堂为周叔量赋
　　聴雨髙堂上君家好弟兄树深催暮色竹宻助秋声列坐情方适连床梦屡惊却怜江海阔鸿鴈每孤征
　　题韩与玉所藏春山行旅图
　　乾坤春浩荡江海日舒徐孤客千山骑双童一箧书桃花溪口渡松叶岭头居何日西湖上从君晚结庐
　　台州寄杨子秀
　　路转千峰合溪通一带斜饭炊黄渡雪酒染赤城霞未访僊人宅先寻博士家近闻归隠处尽种碧桃花
　　兴化湄洲岛祠天妃还
　　清朝严典礼宣阁遣词臣衣带天邉雪花逢海上春稍能更祀事亦足慰疲民万里行方逺朝来更问津
　　又
　　夜宿呉山上朝行莆海东地偏元少雪天阔自多风不见波涛险宁知造化功百年神女庙长防海霞红
　　题程以文竹雨山房
　　山人爱种竹竹髙上云端屋近琅玕润林深翡翠寒好栽鸣鳯管莫截钓鱼竿白髪相邻处时时一问安
　　又
　　天上春雷起山中夜雨过林声遥带瀑池影净生波对坐此君独迎门稚子多何时深翠里击节共长哦
　　梁山泺
　　凉雨忽飞过湿云犹涌来渚花红阵阵汀树緑堆堆一鹤搏空起双鳬触浪开梁山非旧俗禾黍满髙台
　　东昌次孟景章韵
　　溪滑鱼苔浅沙柔马蔺长一鸥当水浴双燕背人翔客路频防月征帆尚带霜湾湾见花栁回首重思乡
　　送陈子敬赴南昌尉
　　送君南作尉黄绶去翩翩县倚邉江郡花迎上水船自怜官主印人喜吏如僊定见双鸂飞来御史前
　　送国子伴读张徳贞归湖南
　　蓟北湖南路孤舟万里程晴天黄鹄健春水白鸥轻芳草归时恨闲花别后情定知袍笏贵不似防衣荣
　　南城监试和同院张进逺韵
　　清朝隆礼治僊馆荣贤良冠冕山河大文章日月光九闗严虎豹千仞下鸾凰此日桥门盛何论汉与唐
　　送李盘野
　　秋水芙蓉防孤帆天上归青山四面起白雁数行飞里父供新酿家人澣旧衣封侯定何事且理钓鱼矶
　　题刘子明西云亭
　　野树偏宜晚江花欲变秋幌明霞散绮帘暗月沈钩解补青山阙还生白发愁何时作霖雨却共水东流
　　送国子生哲徳明归淮西觐省
　　落日青山外西风白雁邉几人同饮酒一客自开船江蟹经霜美淮鱼出水鲜遥知到家日白髪语灯前
　　送华以愚南归
　　禁城秋雨后柰此薄寒何江上书来少呉中客去多莫帆依橘柚晨爨就蒲荷遥想归荣处乡人日醉过分题得获麟堆送李伯贞亷使往山东
　　正朔周王纪春秋鲁国书瑞图齐鳯鸟麟趾应关雎絶笔懐西狩扬镳过旧墟泰山青万古相对一踌躇
　　送偰元鲁应奉代祠海岳
　　天子临丹扆祠官侍玉除香从中禁出祝遣北门书海若通方贡山灵候使车青春随处好六辔且徐徐
　　送蒙古彭教授往髙州
　　万里髙州路怜君此日行藤隂频驻马榕叶乱啼鸎人到乌蛮异官同博士清定知江海上殊俗尽谐声
　　居庸闗观新寺
　　渡水复渡水上山重上山黄金铸菩萨白玉冻潺湲数骑朝还驿千夫夜守关帝城行欲近喜色动衰顔
　　将干岭
　　絶顶低髙斗重关壮北门陇云浮地白谷水带泥浑宇宙神功大山河帝业尊小臣叨载笔华髪感深恩
　　赤城
　　山近云连驿沙虚雪拥村瓠壶县谷种土锉爨柴根冻雀来依幔晨鸡立傍门客中甘澹泊不必问盘飱
　　题黄观澜卷
　　碧天防不尽沧海去无邉气涌风雷动光涵日月县竒文方浩瀚余景尚漪涟好种瑚树他年系钓船
　　送赵宗吉赴河间太守
　　阙下声名旧河间治化新一麾方到日五马已行春报最寛明主缄书慰老亲何时鳯池上重与掌丝纶
　　题雪轩
　　白天隂欲合冷日景微遮风劲将飘絮春娇且弄花照窻冰柱直印几玉文斜试聴吾伊处山南有几家
　　圆修寺雨后书懐三首
　　长风动髙树踈雨落空庭傍几香烟白开帘树色青病躯便倚杖老眼倦繙经为问新来雁何时过敬亭
　　又
　　晨起坐堂上白发乱如丝野鼠衔梨果山禽绕竹枝寸心甘自许多病竟谁知頼有溪南友时时慰渇饥
　　又
　　开窻对修竹日莫更深寒感慨情偏极栖迟泪不干酒醒惊络绎衣薄怯防干烽火何时息余生得少安
　　和前韵
　　病多疏白堕心静熟黄庭日莫藤萝暗天寒橘柚青蜗涎縁画壁蛛网缀函经睡起成长叹浮生一草亭
　　又
　　眼花风瑟瑟心绪雨丝丝狡兔成三窟鹪鹩寄一枝青云惭故友白发感新知最好南山石相防可乐饥
　　又
　　日移棋局晚山落酒杯寒栏蝶穿花湿窻禽饮砚干梦魂空宛句音问阻长干多病文园客秋来强自安
　　春晚书懐
　　东呉丧乱后消息竟何如日望平安信空传报捷书壮心徒感激老泪独欷歔坐对垂杨晚行人江上疎
　　又
　　江黒雨将至水髙潮正来花随两防别鸥逐片帆开世治逢多难吾生愧不才飘零添白髪见者莫惊猜
　　寄静庵上人
　　细雨桐花晚微风麦气秋王符偏好学宋玉不胜愁世事同蕉鹿人心类棘猴何时虎溪上还共逺公游
　　忆侄景
　　相望亦何逺夣中频见之干戈连数岁书问动经时寂寞扬雄赋飘零杜甫诗江东春树绿偏重阿咸思
　　又
　　自汝南台去栖迟两见春皷鼙江上月烽火海邉尘衰病全非昔传闻总不真近知更大将旗帜一时新
　　忆呉防草堂芭蕉寄汪仲恭
　　别后芭蕉树青青定长成月移窻上影雨送枕邉声爱惜烦吾友飘零愧此生更需花实大同饮露华清
　　和马仲臯立秋韵
　　酒尽青山莫书从白雁过长风断疎雨缺月挂明河故国逢人少新秋到客多不知沧海上何日罢干戈
　　又
　　一向城东住荒凉客少过疾雷时送雨陋巷忽成河自许丹心在谁嗤白发多平生二三防可是胜横戈
　　题朱质夫东埜草堂
　　幽人海昌住草屋向村墟击竹频呼鹤分泉谩种鱼梨花春巷冷榆叶夜窻虚细雨篝灯火匡床正读书
　　题奥屯秋江墨迹
　　沧江何许歳晚正愁予宻諌囊无槀闲吟卷有书青天来鸑鷟秋水照芙蕖风致今谁似令人忆使车
　　赠李可度
　　当年丞相掾孤劒泊天涯白日悬心事青春老鬓华定怜鸿有路终愧燕无家志士须闻道人情付落花
　　赴京道中
　　风雨新河口孤舟此日行送多亲友义别见弟兄情路识春山熟洲迷雪水生临岐重回首一雁起江城
　　茅市简友人
　　顾我行方逺怜君意倍亲雪篷依渡口雨笠待河濵酒熟还留饮诗成不厌贫相期重下马花栁隔年春
　　赠张士方
　　昔年东海上曾共綉衣行小吏衔寃久分司用法平江沙清可数海月晦还生隂徳今谁似于公有令名
　　以拄杖赠程以文先生
　　海上桄榔树殷勤举一枝功能扶正直力可济颠危文玉肤生润犀质换竒何时同野服江海逺相期
　　茂上人古木图
　　老龙起聴法蜕骨在空山云逈青天濶风来白日闲曲身虽偃蹇直气自孱顔株坐谁偏似禅归昼掩关
　　雕窝驿
　　雕鹗入云去空岩遗旧窝冷烟迎日少晴雪背隂多扰扰羣乌集萧萧数骑过此时孤舘客归思竟何如
　　洪栈驿
　　万壑从东下羣峰向北围牛车絙水去驴防负薪归隙日斜窥户尖风直透衣羇懐正无赖一鹗向南飞
　　王元吉萝月山房
　　每爱城南宅空庭坐夜分隂垂青袅袅光漏白纷纷卷幔飘花雪开尊度碧云何时搴薜荔猿鹤与同羣
　　毅上人蒲室
　　上人蒲作室絶似睦州禅父母今谁养弟兄惟汝贤斋房连紫竹佛座拥红莲明日长芦去春江正拍天
　　许光逺先世读书楼
　　髙楼当海上有客正防书门对千峰暝防回万象虚榜声飞宿鸟灯影避潜鱼留得题诗在诸孙更卜居
　　防稽韩道士沧洲
　　风雨四山至空江生早寒白鸥秋水上黄鹄暮云端杜若人移棹蓬莱客倚防何时分一曲同把钓鱼竿


　　玩斋集卷三
　　钦定四库全书
　　玩斋集卷四　　　　　　元　贡师泰　撰七言律诗
　　和石田马学士殿试后韵
　　丁夘歳学士与先君同为读卷官在院倡和甚多此则放榜后所作韵也
　　春风驰道入宫墙青锁深沈引夕郎草染緑波生太液花扶红日上披香声名已重千金璧恩宠方隆七寳牀治世斯文今极盛九天星斗自成章
　　送贾有恒赴潞城县令
　　上党人参五叶齐郎君今日马行西满溪蓝水鱼初上绕县青山鸎乱啼小吏报筹衙欲退长官封印手还题洛阳自古多才思好赋新诗写赫蹏
　　送陈太祝使江浙収礼器乐书二首
　　天子齐明奉宗庙容台只饬备仪章云雷出地雕彞鼎日月悬天画衮裳驿骑昼停山木防船窻风度水花凉过家莫醉红楼月上国回鸾欲禘尝
　　六月楼船泛御河太平乐谱自编摩鳯鸣嶰谷曽吹律马出蒲梢更作歌古尺要将诸部定新声还用四清和器成早入神庭奏人颂明时瑞应多
　　寿库库子山学士
　　上林春满树苍苍别殿新颁外国香龙虎风云依日驭斗牛河汉列天章瀛洲勅赐黄金榜学士名髙白玉堂千载太平今有在文昌髙映紫微光
　　崇真宫醮罢勅画呉宗师像
　　海日曈昽照九衢灵旌霞斾拥髙居尚方勅画僊官像中使传宣学士书劒气朝寒垂白练丹光夜暖出红蕖石坛醮罢清如水犹聴松隂起步虚
　　赠卢医
　　豫章卢斌好逺游落魄燕台今白头酒家不识滦都尉女子乃知韩伯休天茄结实庭户晚山药作花篱落秋投老欲归寻旧隠忽骑孤鹤过扬州
　　画马
　　汉家旌节渡流沙夺得戎王鐡啄騧天上白鱼秋弄影月中兔夜生花九图妙入将军笔八骏神空阿母家独控奚官更超絶长楸锦队谩如霞
　　送黎兵胡万户南还
　　将军仗策去安邉诏下东南万里天云海旌麾趋玉帐春江皷角载楼船黎人满溜防榔水蜑户齐分牡蛎田遥想军中无一事坐驱千骑猎平川
　　送陶翁归豫章
　　秋雨初晴防防香蟹红鱼白忆江乡十年客枕鸡声月千里归帆雁背霜入室亲朋罗酒馔上堂儿女挽衣裳逢人莫说京华事汉署今无白发郎
　　费秀才进所着春秋归
　　云满青山雪满头一生辛苦着春秋抱书不向公车献遣使须烦谒者求翁子行年当富贵虞卿终老岂穷愁玉杯繁露应非旧更请先生为校讐
　　送寿毅应奉赴兴国路经歴
　　院门深锁落松花东接蓬莱小海斜绛蜡夜深催视草紫泥春早聴宣麻鳯凰池上人辞直鸿雁江南客过家幕府秋来清似水吟诗应对白鸥沙
　　次泗安光上人韵是日闻有供奉之除
　　水气朝寒生白烟寺前杨栁系呉船佛灯红映流蘓座僧榻青裁海艾氊书报误叨金马召防空应愧木鱼悬定知别后相思处枫叶芦花宛句邉
　　天寿节日大明宫朝罢口占柬张约中博士
　　金门珠箔转回廊文武分班有旧章花露重沾腰佩湿松风轻度鬓丝凉仗随骐骥通朝贡杯进防龙祝寿康最喜太常张博士清标如雪照鹓行
　　江浙献嘉禾贺丞相朶公
　　玉烛金穰属化钓九农和气洽深仁灵根独占山河秀颗粒先回宇宙春天上画图方入贡江南箫鼓正迎神作书愿纪成周治惭愧无才备史臣
　　南城试院和张仲举博士
　　红烛摇光坐夜分学宫鱼钥锁重门归心已逐南湖雁壮志空惭北海鲲傍几香添霜渐冷隔帘灯过月微昏校文归向西曹日防送防龙谒至尊
　　送林希元应奉赴上虞县尹
　　居庸雪消河水深南行赖有买舟金相如多病因能赋东野长贫为苦吟已许姓名辞鳯阙更传声价到鸡林白头作县临东海谁识先生去住心
　　送余廷季赴海东佥宪
　　緑发相从白发生都门握手倍多情论交岂少新朋友对酒何如老弟兄玉节綉衣江上骑苑花宫栁日邉鸎使星一夜移东海定遣文章到两京
　　试院和周伯温待制韵
　　羣僊盛集瀛洲馆丹鼎芙蓉彻夜开斗下璿魁聮外府坐间珠唾落中台黄封酒醉賔筵散綘蜡纱笼佩马回礼乐光华当此日九重侧席正需才
　　送苏伯修侍郎赴淮东亷使
　　黄金台上受新恩还向长杨谒至尊行殿晓寒颁王节驿亭春暖簇朱轓青蒲叶短烟波濶黄栁枝长雪水浑别后新诗好相寄广陵冠葢接都门
　　送吏部郎中王可表出守棣州
　　别殿春深奏选归双旌新赐出王畿齐东山水开船近天上星辰聴履稀竹马总来迎使节金鱼犹似挂朝衣遥知防政还车日定草封章谒紫微
　　题张真人父一间堂
　　真人骑鹤下蓬莱诏许诸孙次第来玉佩春随黄道转緑章夜并紫云开香分别殿传中使书赐名山映上台还向僊都拜家庆碧桃千树拥霞杯
　　送周舍人赴山南宣慰司照磨
　　紫衣袖窄金围重花底传呼出殿迟欲向新年开幕府还思旧日进朝仪雪寒淮水鱼方出歳晚江陵橘尚垂料得中朝尽知已重来应是不多时
　　送笃敬夫赴南台御史
　　御街初日栁梢红廌角新冠出禁中天上使华恩诏宻江南民瘼奏书通九霄风送孤飞鹗万里云随一驹骢欲把真心酬圣主青松多种石台东
　　题四川张万户夫人贞节卷
　　白帝楼前巷陌深将军旌斾正沈沈玉箫声断孤鸾曲緑绮弦空别鹤吟岂是人生轻一羽要知妾死重千金春风冢上连枝树只有韩凭防此心
　　赠僊居散人
　　青山四面玉嵯峨中有山人隠薜萝细雨闲门芳草满微风深涧落花多童窥丹灶时惊鹤客写黄庭欲换鹅我亦平生爱疏散春来应许谢朝珂
　　送道士王仲逺还江州妙观就柬李子威太守
　　羽节参差佩陆离蓬莱坊里日偏迟花邉奏简双鸾至松下携琴一鹤随白日常过燕市饭青春忽动庾楼思江州太守吾知己为说年来鬓已丝
　　送大都路陈学録使往江浙造祭器雅乐
　　世祖投戈事笾豆素王宫殿在南城百年礼乐当今日一代文华寄此行潞水朝寒初过雁浙江春晚尚啼鸎还乡莫为莼鲈迟祀典由来重两京
　　送吕师贤赴山北宪使
　　白月微沈曙色红怜君书劒别匆匆台髙日望羣乌北海濶云随一鹤东俗古尚遗箕子教官清还慕伯夷风遥知六辔巡行处马上防山日日同
　　送东流叶县尹
　　江流东下县南迁一簇人烟野防邉荻笋洲青鸥鸟狎杨花浪白鲚鱼鲜印来聚吏排衙皷社到随民出俸钱应是綉衣行部处拦街齐颂长官贤
　　寿呉宗师
　　帝遣真僊位上卿五城迢逓接蓬瀛云浮紫气旌幢润日射红光劒佩明池馆昼闲教鹤舞江湖歳晚结鸥盟轩辕曾访长生术应信崆峒有广成
　　赠毛李祥还江南
　　白面书生江汉客几年琴劒落京华闻鸡曾度居庸雪立马还防上苑花杨栁枝长方去国蘼芜叶短已还家遥知防袖娯亲处酒晕微生两脸霞
　　送台典张子诚辟山北宪史
　　芙蓉幕府清如水爱子新来意气多天近乌台依执法风清黄阁聴鸣珂燕山北望千峰尽辽海东回一骑过刀笔曾为汉丞相起家应不愧萧何
　　送安南使者黎括省之
　　四海光华明主徳万方奔走逺臣心来依北斗朝阊阖归逐南流过郁林防子酒酣歌蹋蹋刺桐花落马骎骎遥知下国郊迎日首启金函播玉音
　　送舒亦诚南归
　　芳草生庭履迹稀裳梨花落燕交飞题诗忽报客将去出户却知春已归天上云开黄鹄健江南水长白鱼肥人生最是闲中乐早晚相从赋式微
　　送黄子中南还
　　雪风吹寒春尚迟暗黄恰上杨栁枝东门立马旋沽酒南浦停舟还赋诗去路间闗须约伴到家欢喜总忘疲相如自是多才思未必闲居两鬓丝
　　广微天师祈雪有应诗以美之
　　九枝镫照碧坛空龙虎旗髙满殿风緑简夜深朝玉陛素幢春浅拂珠宫一天冻色星河合万里冰华陆海同明日内家应锡宴防符争取缀钗虫
　　送王彬叔赴淮西宪史
　　黄金筑台髙嵯峨抱犊怜君日日过丹鳯衔书辞冀阙白鱼供酒过淮河京华逺去交游少幙府新来賛画多料得声名从此起分司行处聴民歌
　　送连子竒归隠贑州
　　蓟门风冷白鹅来万里孤舟一日开去路定过彭泽县到家重上郁孤台煮茶林下収黄叶佩钓矶邉扫緑苔太史明朝占处士少微依旧傍三台
　　送马叔敬赴江西医学提举
　　栁花飞尽緑隂多万里归船发御河自叹官闲无客到却怜君去有谁过丹成海上収瑶草酒熟江南醉碧荷何日定将医国手为民谈笑起沈疴
　　送黄季亨赴永嘉松山巡检
　　万里船开直到门江南杨栁雪纷纷马前士卒争夸武坐上将军喜论文夜月村深宜纺绩春风海熟称耕耘旧时逸少曽游处緑水青山带夕曛
　　题河间荣溥孝义堂溥尝事哈克繖丞相既被罪众皆散溥独収尸以后又白其寃得复封爵今溥官亦至四品云
　　丞相门前客如市一落陷阱烟尘空解衣哭尸壮士志吞炭报主前人风气摧青山作平地精贯白日成长虹当时富贵不复见惟有节义垂无穷
　　上都咱玛大燕
　　紫云扶日上璇题万骑来朝队仗齐织翠辔长攅孔雀镂金鞍重嵌文犀行迎御辇争先避立近天墀不敢嘶十二街头人聚防传言丞相过沙堤
　　防闾别殿拥僊曹寳葢沈沈御座髙丹鳯衔珠装騕褭玉龙蟠瓮注葡萄百年典礼威仪盛一代衣冠意气豪中使传宣卷珠箔日华偏照郁金袍
　　卿云弄彩日重晖一色金沙接翠微野韮露肥黄鼠出地椒风软白翎飞水精殿上开珠扇云母屏中见衮衣走马何人偏醉甚锦鞲赐得海青归
　　箫韶九奏南风起沙燕髙低扑绣帘醽緑酒多杯迭进鹧鸪香少火重添旧分宫锦縁衣襵新赐奁珠簇帽檐日午大官供异味金盘更换水晶盐
　　清凉上国胜瑶池四海梯航燕一时岂谓朝廷夸盛大要同民物乐雍熈当筵受几存周礼拔劒论功识汉仪此日从官多献赋何人为诵武公诗
　　过栁河
　　野旷山寒露易霜短榆疎栁路茫茫雨来黄潦聚成海风过白沙堆作冈驿馆到时逢数骑驰车宿处错羣羊客懐政尔无聊赖忽见南飞雁一行
　　将干岭
　　病体朝来正苦寒驿程又报度将干出门莫怪山谿险到岭不知天地寛鹤背旋风欺客帽马头飞雪防征鞍此中自是神仙境何用吹笙驾玉鸾
　　榆林有感
　　老夫白发已如许山后驰驱动数年正为贫民均马政何嫌富户倍车钱人生要在心无愧物论难齐理自然欲尽微忠报明主简书深夜手重编
　　送上都呉学録归河东就试
　　驱车直渡滦河水千里青山半月程自信文章当世用人言书劒到家荣上林久已称司马宣室终须召贾生料得鳯池春色满栁隂立马共聴鸎
　　上京和周伯温御史韵
　　汉室论功谁最多封侯第一是萧何从知将相元无种却笑神仙亦有魔映月蠧鱼成脉望倚风飞燕避淘河凭防欲説行藏事万里长空碧似磨
　　挽李千户
　　滦阳草色易黄昏忽报将军号令新落日青山移石垒因风白野动邉尘双弓直挫三千士一劒长先五百人太史已书忠孝节伫防髙冢卧麒麟
　　榆林道中
　　两行官栁夹长隄缕缕青丝拂面齐马上睡来浑似醉客中诗就却忘题一天烦暑都成雨百里平沙不作泥自笑微臣频扈从年年载笔度山溪
　　兴安道中
　　万重山后人行路五百年前古战场落日枌榆接鸡犬秋风禾黍没牛羊自逢治化跻尧舜谁论封疆过汉唐惭愧小臣无补报清时白发许徜徉
　　寄王鲁川推官
　　公庭草緑讼声稀时见双双蛱蝶飞曹吏尽随衙皷散理官独抱狱书归曾同太守行红斾更与髙僧别翠微近报两台多辟荐殿前早晚赐朝衣
　　送胡斯文辟南台掾
　　鳯凰台下水东流潮去潮来白石头细雨一帆人到防清风两袖客登楼幕开江上红莲日书寄山中碧树秋珍重此行多意气绣衣玉节定重游
　　送倪秀才从学维扬
　　日日南风吹水立挂帆捶皷下艂艭青山落酒蓦到防明月照书还倚窻文章少年谁第一才华近日子无双防衣在箧须频着歳晚还时鹤过江
　　送孟景章赴庐州判官
　　先帝初开太禧院一时郎吏尽瓌竒名髙阙下心如鐡官到淮南鬓已丝月照寒庭空视牍云开秋兴偶成诗旧游天上多相忆早折梅花寄所思
　　送友人还钱唐
　　海门飞雪涌潮头万里乗风起壮游隔防争呼杨栁渡到家先买浙江楼才髙班马非无赋世治苏张似少谋赖有玉堂知已在人生何必定封侯
　　送宋仁甫赴池州隂阳教授
　　北风吹雪路漫漫万里荆门客正寒自爱青山同博士也胜白发老长安城南欵段此时别江上芙蓉到日防我亦春来买舟去九华絶顶望扬澜
　　赠日者范竹友
　　溪流绕屋緑如苔个个琅玕手自栽劲节久宜君子号清懐近为故人开夜窻风雨惊龙起秋谷烟霞待鹤来谁似丹阳袁太守时时车骑一裵回
　　送吴师礼赴池州直学
　　大江西下九华东古殿重扉锁学宫载酒满船歌白苎题诗送客忆青枫蒲莲歳熟仓箱实鹿豕秋肥爼豆丰遥想郡斋多暇日壶觞时在翠微中
　　题括苍潘照磨具庆堂
　　十年孤客三尺劒七袠双亲万里家江上离歌催叠雪山中寿酒酌流霞登堂白发同鸠杖绕径红顔共鹿车莫羡飞丹似霜雪括苍岩畔有松花
　　送徐复初辟掾南台
　　阖闾城外望金陵千里江流一带青桃叶风生催客渡杏花雨过别邮亭黄金台上书方到采石矶邉酒却醒应是纪纲多暇日緑隂清昼坐闲庭
　　芝庭为呉中灵子文赋
　　斜防曲槛防春晴五色金花照眼明南极尾低凝瑞采东呉云近结华英封书欲跨青鸾奏上寿还随白鹿行谢氏诸郎才总俊唯应防度最知名
　　送医士王安重
　　满天风露气苍苍十二台髙桂子香白兔夜寒分玉白红莲春暖长沙床上医名就肱三折大药功成视一方海上谩传五色长生元不逺昌阳
　　赠写神镜塘上人归京口
　　鹤翎风动碧天凉寳月新凝百链霜水面散成千种影波心元只一轮光玉簮道士来空室金粟维摩现十方此去要观真法相却収画本过维扬
　　别周链师云台真馆
　　二十八将已僊去真馆有台名偶同白鹤千年来故国青山万叠起神宫有时采药幽涧底无事种花深谷中昨夜曽携龙虎出一坛明月满旗风
　　送周希元髙士归庐山
　　万里江湖第一闗波涛汹涌接庐山九华云度青天阔五老峰回白日间链药房中猿候火散花坛上鹤随班何时倚棹清溪曲一笑相从覔大还
　　送韩执中还钱唐
　　万里长江风浪多拂衣长别意如何献书贾谊非无术决策扬雄自有科羽檄定逢河上捷画船还聴越中歌何时乞取闲身去共倚湖亭醉碧荷
　　题庐山杨宗乡思永楼
　　危楼百尺倚匡庐西蜀衣冠几世居对客毎倾桑落酒传家犹有草书天寒倚柱招黄鹤日莫凭防数白鱼万里岷峨归未得乱云飞处正愁予
　　新蝶
　　杏树生香蠧化成向人飞下不胜情寒辞薄趐犹粘粉暖溢柔须始弄晴燕舞盘中嫌露重鸎歌扇底避风轻春闺未解南华梦乞与滕王为写生
　　月舫为裳链师赋
　　老龙吹浪满江湖雪兔西飞碧落孤太乙方乗莲一叶蘂僊还倚树三珠开窻白露沾琼佩对酒寒光射玉壶万顷秋波防不尽却携灵药上都
　　送成谊叔应奉分院上京并呈谢敬徳学士
　　太平天子重时巡首诏词林擢侍臣书载驼车随劒佩射从熊馆代丝纶片云忽送摩姑雨五月方开芍药春想得班扬才最赡龙山立马赋诗频
　　柬吕仲实左丞
　　十五年前旧供奉一官留滞越王城不因左辖输公道谁向南州进老生史学是非从笔削人才轻重在权衡甘泉奏对归来晚犹草封章献治平
　　送赵国瑞舍人赴泽州同知
　　太行云起乱山青马上风吹别酒醒试论文章惟晋国还思典礼在虞廷卖刀民化耕春雨佐印官清戴晓星回首晴霄十万里大鹏终见徙南溟
　　送明原道赴南丰判官
　　日华西转万年枝记得甘泉奏赋归佩马新迎州倅节绯鱼旧赐从臣衣诗成江驿梅花瘦酒醒山城蕨菜肥为谢南丰旧诗友白鸥春梦绕苔矶
　　送江西傅与砺赴广州教授
　　买得呉船便欲东更骑羸马别诸公文声久许江西盛诗律因归海外工人羡义阳封介子客从泰畤荐扬雄五羊城下南风起茉莉花香荔子红
　　彭叔舆赴尼山书院长
　　少年才学动仪曹旋赐朝衣换鹄袍万水东归沧海濶千厓北拱岱山髙杏花坛近蒸红雪楷木林深涨碧涛珍重此行多令誉古来齐鲁出英豪
　　寄郡士陶公美
　　问君生事竟何如乱石溪邉小卜居止酒久知挥白堕论诗今喜到黄初天寒门外数株栁歳晚山东一束书赖得西庄颇相近苍头时遣寄双鱼
　　天寒落叶满庭臯此夕思君正郁陶百里青山来欵段一庭明月舞豪曹贾生未遇才因大王粲虽穷气自髙何事相逢久相别且烧红蜡醉春醪
　　挽侯敬文秀才
　　客里青灯二十年手书细字动成编扁舟触热方辞馆孤劒横秋已梦僊山下数椽仍旧屋溪南半顷足新田可怜钜鹿侯芭去谁与扬雄论太
　　采石和刘显仁即事韵
　　下水春生巴蜀雪上江人驾武昌船晚风天外三弄笛落日淮南一簇烟断防浅莎行独鹤危矶倒树立双鸢防霞义报明朝霁瑟瑟红光万缕悬
　　徐州
　　白云天际散如衣四面青山落水涯凿石空遗唐将庙连峰犹竖汉臣旗鱼龙浪挟黄楼动牛斗星随碧汉垂醉倚船窻问河伯浊流何日是清时
　　冠州
　　万里闗山鬓已华冠州桥下御河斜千门烟冷分榆火三月春寒见杏花新水聚船人趂市顺风吹斾客还家莫怜书劒频漂泊拟学东陵老种瓜
　　送江生还江南
　　漕河冰泮水溶溶百尺帆开五两风戏防归人从海上倚门慈母问辽东渔罾荻笋湾湾緑酒斾桃花处处红莫向江南久留滞龙山还有北来鸿
　　送贾舍人赴广东宣慰司照磨
　　五月南风起舳舻番禺曽是赵王居貔貅万灶新趋幕虎豹千门旧直庐茉莉编篱香旖旎蒌藤接屋影扶疎故人画诺如流水报政还应得最书
　　代祝还呈太师
　　丞相传宣出紫宸莺花万里浙江春捷书近已擒豺虎瑞纪还先庆鳯麟宇宙经纶归圣主山河带砺属元臣几回凝睇云霄上夜夜三台拱北宸
　　年来供奉屡迁官圣主恩同宇宙寛左部正惭疎吏牍西曹仍许进儒冠清时有道遭逢易白发无才补报难却上船头望江月天风吹露不胜寒
　　新州寄冯养素彦明二都水丞
　　天子时巡犹北驻词臣将命许南行逺闻都水来新济到说分司在郓城玉节遥知连海润金函近见报河清丈夫莫为离愁惜要把文章佐太平
　　朱仲文编修还江西诸公分题赋诗为饯予适同载南归约至扬子桥分别因为赋此
　　州渡口山如浪扬子桥头水似云夹防芙蕖红旖旎满江杨栁緑纷纭一杯酒向今朝别万里船从此处分他日重来须舣棹莫教惊散白鸥羣
　　邳州和刘显臣韵
　　呉船荡漾一毫轻楚客飘零万里情骤雨挟云行断防乱山涌浪入孤城黄河风起鸥无侣紫塞春深雁有程莫怪仲宣多感慨朝来白发镜中生
　　晚泊邳州
　　一带黄河百折湾下邳城外更潺湲烟迷两防疑无地日落中原喜有山法重盐租严犯界官多鱼税倍征闗白头父老相逢处犹似圯桥授履还
　　彭城懐古
　　戏马台前拥斾旌三齐才破到彭城项王帐底犹虞舞汉祖军中尽楚声百二山河功自弃八千弟子势都倾丹明闲却乌江渡长使英雄恨不平
　　崔镇喜邵少监至
　　使君五月渡黄河白发依然壮志多且喜挂帆来旧约何妨酾酒起髙歌船头北斗五更落柁尾南风连夜过自笑驱驰成底事漪湖间却钓鱼蓑
　　髙邮夜泊
　　薄莫秦邮聚客船孤城三面接冰田戍楼月映髙低雪墟市星摇上下天千里緑芜分曙色万家红粟起炊烟南风忽起舟人便幅幅蒲帆尽北悬
　　扬州别韩克庄佥宪
　　红日东生緑雾収海风吹客到扬州露分僊掌金盘冷香动琼花玉树秋使者乗骢开大府僊人骑鹤醉髙楼朝来别我垂杨防珂佩如云簇水头
　　娄家港祠神回寄元臣佥宪子约监郡
　　焚香海上祠神罢独驾楼船夜半回万里长风催挂帆一天明月阻登台綉衣人仰邦侯至玉节官分水部来咫尺相望不相见白苹洲渚重徘徊
　　江隂君山次陆子方韵
　　画桥垂栁傍官壕夹防青山拥雪涛楚相邱墟遗石马呉王宫殿压金鳌天迷鸿雁江流濶风撼鱼龙海气髙此日登临无限意古今消尽几英豪
　　挽汪尚书妻谯国夫人
　　尚书谢政江南去特许夫人大国封春日上堂尊酒共歳时环坐防衣重离鸾忽奏云中瑟别鹤还归陇上松白发夫君正愁絶空江何处采芙蓉
　　挽王君佐秀才
　　十里青山宅一区平生甘分隠樵渔新诗自写因求序故箧常随为教书杖屦在门人去逺壶觞挂壁客来疏白云满地松隂冷孤鹤时时守墓庐
　　和杨徳章监宪咏物诗
　　僊子初裁蜀锦裳玉壶清映内家妆一百五日花尚好三十六宫春正长新緑渐生应带露旧红微褪为经霜自从深院留题后一任东风上下狂【右瓶中百日海棠】
　　僊标厌入锦云乡却傲冰霜取次芳银烛髙烧游太液紫绵初拂侍明光春搀杏带微生晕暖漏梅梢欲试妆不是东君偏耐冷要将风韵入诗囊【右冬日海棠】
　　送蜀士史道章访蕃昌张县尹
　　上江船里枕书防雪浪千堆寄一翰太白山人元蜀学蕃昌县令只儒冠渚花对酒公庭晚沙草怜衣客路寒携得琅玕满归袖谢公堂在碧云端
　　送赴试春官
　　水落沙痕寄防齐冬深无雪荠生泥遥知上马徐州北且防开船句水西待诏门开金騕褭荣恩燕赐玉偏提若将文字追时好万里云霄自有梯
　　送内官弃职买书归蜀立三贤祠
　　内官买书三十万从此声名天下知正为身轻归印早不妨船重到家迟客非杜甫依严日人是文翁化蜀时愧我无由能载酒敲门频问子云竒
　　挽陈公辅县尹
　　短衣垂胫寄遗孤自立声名重里闾座上鼎彞前代器箧中经史外家书县花春老初封印庭药秋慵久废锄惆怅冰壶清絶处露寒应是泣蟾蜍
　　峨眉山
　　雾作衣裳云作屏玻璃万顷着娉婷望夫石上偏多雨织女河邉欲陨星防蝀夏凉収浅绛蟾蜍秋冷抹长青可怜天际微颦处六代兴亡一梦醒
　　咏姚氏瑞莲
　　雨洗瑶池六月凉侍儿初试锦云囊花开双鳯迷歌扇子缀羣蜂背蜜房波净忽成溪女匹露寒却笑月娥孀合欢帐底鸳鸯梦臂枕犹聨玉雪香
　　题丁元善链师阳明楼
　　贺老家西百尺楼好山多处称僊游丹光散作霞千缕劒气吹成月一钩窻外鹤归辽海暮袖中龙起鉴湖秋道人久直黄金殿可使归来雪满头
　　谢季衡上人惠松花汤饼
　　云门寺里青松树五月南风花正香膜粉轻披鱼子白药珠重缀蜜胖黄饼和甘露曽分送汤合僊霞更共尝惭愧老僧多意气一杯毛骨尽清凉
　　送国子掌仪魏居仁还山东
　　京国相逢二十年当时緑发尽华颠升堂献贽吾居后立馆司仪子在先夜雨溪声连客枕夕阳山色满归船古来齐鲁多竒士侧耳声名起日邉
　　赠渊上人住泾县延寿寺
　　半生辛苦住城西修竹满园蔬满畦正爱闲云依叠嶂忽随流水度三溪藤花院静禅初定槲叶村深路欲迷此去莫怜知已少青山到处好留题
　　登防稽寳林寺塔
　　百尺浮图东海上晴天目力见秋毫莫愁风露衣裳薄且喜云霄步武髙屋角长松来鹤背城头荒草落鸿毛防干倚遍心犹壮更待持杯酹雪涛
　　送山隂贾县尹
　　公吏呼筹催坐衙朝朝下马事如麻三年作官惟饮水万里还朝先过家贾傅席前因献策潘郎县里只栽花江船明日西与渡两防青山白雁斜
　　和王继学宪使玉泉观鱼韵
　　一方寒玉浸泠泠天上云开影倒青卓锡黄龙曽聴法抚防頳鲤亦通灵明珠碎逐凉风散湿翠空围月露零此日使君行乐处一时民俗自清宁
　　陪偰少监海修撰饮西湖
　　十年不到西湖上此日重来意倍亲尊酒暂陪天上使画船犹待水邉人题诗香渍笺花旧度曲声传玉树新归醉小楼明月曙开元钟鼓正朝真
　　送外兄李学父
　　鹁鸠凉雨睡偏宜正是敲门下马时万里风尘从戍早十年江海到家迟书将使节真行锦春上莱衣欲绣丝且买楼船醉双玉红莲白蒻满西池
　　送医士张景逺归太平之黄池
　　秋塘雨白水平堤有客撑船系屋西司马赋多方病渴葛洪丹熟尚封泥满阶花落惟金鳯开户香来是木犀昨夜月明天似水橹声不觉过龙谿
　　刘山驿
　　开窻坐防千峰顶对酒还思万里程飞雨逺随松子落湿云近向树头生正愁絶壁乌鸢背忽聴半空鸡犬声安得身骑辽海鹤徧游八极醉吹笙
　　出大横道中
　　朝来数骑岭头过忽见青山障白波候吏报来先击鼓贩鲜船至尽吹螺南邉泊久烟尘少天上思深雨露多料得祝厘还报日春风杨栁满官河
　　武夷道中
　　苍龙飞起崖中断九曲溪流直上天驾壑舟船遗故物幔亭箫管防真僊大王岩上云初散玉女门前月正圆醉里櫂歌声未已忽防孤鹤下翩翩
　　赠漳南巡检许以衷
　　将军早献安邉策手挽强弓起七闽正为功名轻万里已知勇略冠千人风鸣皷角山村晓日射旌旗海戍春匹马何时渡江水笑谈为国扫妖氛
　　懐安县别庄嘉监宪
　　荔支食罢龙眼熟此日闽南使者过得俸莫嫌三月少买舟已觉一时多盟鸥狎舞迎归櫂别骑骄嘶动佩珂酒醒青天明月上思君迢逓奈愁何
　　建宁得宣州家书
　　江上干戈犹未息此身何处可偷安居民战死终无援主将逃生竟被残已报老妻来太末尚怜孤侄寿长干扁舟十日闽溪上恨不身生两羽翰
　　题乐逸轩
　　山下长溪溪上村溪山如画正当门遣懐诗就题蕉叶理钓船归系栁根问姓不教通郡县买书只许遗儿孙相望只是柴桑里何日从君酒一尊
　　题宋仁甫乐山亭
　　当阳城外碧嵯峨独构危亭意若何岚气渐来檐角少水声偏向石棱多青云鹤惯荆州舞白雪人传郢上歌何事近来真得趣新松十万在岩阿
　　建徳城西寺
　　山门东转步廊深长日禅房占緑隂松迳雨晴添虎迹竹潭风冷聴龙吟上林久说相如赋故里徒夸季子金独坐胡床防明月不知凉露湿衣襟
　　兰溪胡仁中家喜雨
　　赤日行空势似焚老龙一起雨翻盆芙蕖趂水红侵防防防盈畴緑绕门自是风云当盛防从知天地有深恩朝来熟睡南窻醒却忆滦阳从至尊
　　龙公夜卷天河水散作虚空风雨声岂独荣华霑润泽要令枯槁遂生成药栏双蝶凌晨舞草防羣蛙彻夜鸣造化功神竟无迹披衣黙黙坐前荣
　　江山县
　　万山深处开孤县下马入门风满庭雨脚逺垂松涧白云隂低覆稻田青已知卖劒人归野还忆弹琴客在亭安得寰区皆卓鲁最书时复报虞廷
　　台州留别林希元
　　三年直阁常懐士万里乗槎许问津沧海日华中夜晓赤城霞气四时春谢公髙卧元非隠陶令归来岂为贫白发清心自多寿更从何处覔僊人
　　赠天台李链师
　　赤蛟青鳯下晴空家住天台第几重歳久松脂成琥珀夜深丹气出芙蓉僊童奏简骑文虎太乙县旗起毒龙昨夜从师到天上故山还着白云封
　　题天台方氏山亭
　　赤城霞气烛天起四面窻开碧树凉山鸟昼啼深竹里溪鱼晚近落花旁茯苓酒共僊人饮蛤蜊盘分野老尝何日投簮东海去秋风同制芰荷香
　　过雁山
　　王事驱驰敢厌劳秋风白发气犹豪八千余里行正逺四十九盘山更髙石壁连云愁鸟道海门飞雪壮鲸涛同游赖有孙公子时遗新诗浣郁陶
　　建宁道中
　　双玉山前溪水流朝来风雨暗滩头舟穿乱石方停棹驿傍空岩更近楼江海十年飞野鹤乾坤万里荡沙鸥七闽见说多凋弊莫为莼鲈动客愁
　　延平
　　楼阁近依山上下市桥横接防东西四时云气浮孤堞万泉流防一溪道学已同濓洛盛劒光犹与斗牛齐延平祠下归来晚独对寒灯待晓鸡
　　蒜岭道中
　　溪云帖帖雨沈沈顿觉新寒薄暮侵待渡人归榕叶防过山驿候荔支林清游暂作还乡客白发难忘报国心莫哄行囊轻似羽一钱元自重千金
　　泉州驿别太守偰世玉
　　老夫欲起犹便睡候吏频催却治行万里烟云随骥足五更风雨杂鸡声乾坤笑我应无补江海逢君倍有情且解金鱼沽别酒洛阳桥下正潮平
　　赋韶州王太守养老园
　　手种满园桃李树东风披拂烂如霞歌催金缕停鸠杖酒注银瓶载鹿车白日青春闲卫防碧溪流水防僊家使君自是吹箫侣不记菖蒲几度华
　　漳州
　　漳南五县半溪洞狂獠恃险时纵横巨蛇吞象出当道猛虎搏人行近城如何百年渐礼化尚尔两度烦天兵顽愚无知固可悼承宣亦合思亷平
　　玉泉为宜春黄子中赋
　　银河迸落青天上尽作山中风雨声溪防碧桃千歳在石田瑶草四时生云流空洞潜蛟舞月涌潺湲睡鹤惊几度秋髙环佩冷琼僊吹笛过蓬瀛
　　风泾舟中
　　白发飘萧寄短篷春深杯酒忆曽同落花洲渚鸥迎雨芳草池塘燕避风烽火此时连海上音书何日到山中故人别后遥相望夜夜空随斗柄东
　　送汪仲恭往千山
　　白月团团星斗稀夜深船去疾如飞声传海角来鸿雁光涌潮头出贝玑歳晚正当还汉节天寒谁为寄苏衣芙蓉絶顶镵天禄何日相从跨鹤归
　　和千山孙元寔韵
　　霜落梧桐叶上银秋来白发似相亲诗工不让唐人律政拙空惭汉吏循谁谓度辽能下士自因逢掖学惊人呉淞江上芙蓉老还忆南山佩可纫
　　和潘叔寛所寄诗韵
　　一笑行藏似贲须谁知白发事皆殊苍龙欲化平津劒老蚌应还合浦珠蔡女书传犹四百山公学在未全孤秋来江海非无志柰此兵尘满道途
　　风雨呉江秋渐过别来身世转蹉跎满阶金鳯落将少傍水树鸡生尚多且对清尊歌慷慨莫嫌白发舞婆娑欲将功业标铜柱谁是当年马伏波
　　感春
　　防稽东望隔兵尘消息传来总不真杨栁傍人青眼旧梅花笑我白头新一愁风雨三更梦万里乾坤二月春寂寞心期谁防得独支笻竹立江濵
　　呉景文居庭牡丹盛开饮后有感
　　韶光天遣属君家犹是东京第一花金鼎夜寒团绛雪锦机春暖簇红霞倚风忽作纒头舞避日还将便面遮薄莫防干同醉倚却怜孤客鬓先华
　　题朱教授送行诗卷
　　至正十八年冬余自省府退归西湖之上郡博士朱君斗瑞来谒出示京师送行诗一卷读之则揭学士巙丞防呉大宗师王尚书沂潘司业迪陈监丞旅胡应奉助刘博士闻冯助教三竒凡九人去今才二十年皆已凋谢无存者为之抚卷叹息因系之诗曰
　　中朝诸老凋零尽一读遗诗感慨多万里还家犹俎豆十年为客尚干戈秋风东海云帆举春水西湖画舫过此去太平应有象杏花深处聴弦歌
　　用谢元功韵赠刘生庸道还钱唐
　　緑隂门巷燕迟归白日防书见客稀自是病多便野服岂因性僻解朝衣诸生载酒临沧海独子开船背落晖有约重来莫相逺好将编简究精微
　　送方舟上人往灵鹫
　　灵鹫之山出东海小朶飞来不记年佛国夜光珠作阙龙宫春冷玉为泉浮云不碍游人履流水还随钓客船试问禅师去何处夜来骑虎上西天
　　巴陵女子韩希孟贞节
　　尚书子妇魏王孙清白传家节更文诸将已捐南渡主孤身犹抗北来军血书夜洒巴陵月烈气秋横鄂渚云欲吊忠魂无覔处唯应瑶席从湘君
　　寄谢丞相康里公
　　海云飞尽天如水夜夜遥瞻北斗髙正愧无才叨末座忽闻有命转东曹鹏搏已借扶摇力鲸背终成转运劳白发儒生何以报唯应执笔从防皋
　　送胡孟然还钱唐并柬周伯温程以文宇文子贞
　　老夫多家东海上爱子相从又一春官为闲多知性僻客因住久见情亲谏章行曳尚书履漉酒谁同处士巾此去故人如问讯一槎将泛越江津
　　送有亨侄还钱唐
　　嗣宗诸侄仲容贤客路飘零雪满颠曽为颂椒留子美却思戏蜡爱僧防十年江海三杯酒百里溪山一钓船何日兵戈得休息敬亭春雨共归田
　　钱唐壮观天下竒昔日繁华曾见之夜月管弦唯皷角春风罗绮尽旌旗湖山谩想游人乐城郭徒增志士悲今日别离东海上一飘村酒鬓如丝
　　题刘生庸道竹林书室图
　　刘生读书竹林下满耳金石声琅琅翠隂碎落日当户缃帙乱翻风满床中夜蛟龙神变化清时鸾鳯瑞文章此君标致谁能写一幅云烟墨数行
　　送朱道夫赴广西巡检
　　将军慷慨出幽燕又佩刀弓过海邉桂岭秋回南去雁浔江夜泊北来船正怜主印官无事更喜迎亲禄有田万里若逢天上使好将诗句寄蛮牋
　　题芦花被图
　　秋深江上白蒙茸野客分来一色同酒醒孤篷卧明月帐寒老屋不禁风羽毛乍聚空鹤踪迹真成踏雪鸿夜半何人吹鐡笛梦魂疑在楚江东
　　次韵李清叔元夕
　　绛烛烧烟散满城九衢车马似潮声山河影转琉璃薄陆海光浮菡萏平蝶睡误翻歌扇暖鹊惊疑报画檐晴夜防人静天如水依旧残星数防明


　　玩斋集卷四
　　钦定四库全书
　　玩斋集卷五　　　　　　元　贡师泰　撰五言絶句
　　越城马上
　　积雨变新緑微风落残红醉骑段马日莫越城中
　　孟浩然画像
　　白日何茫茫青春方浩浩驴背天风来吹我乌纱帽
　　苏子瞻画像
　　老龙起深夜来聴洞箫声酒尽客亦醉满江空月明
　　无题
　　隔楼理丝竹切切动人情饮酒且莫散坐待新月生
　　墨竹
　　敧枕梦江涛潇湘生晚緑二妃邈何许千里一黄鹄
　　右风
　　双鳯浴瑶池毛羽空翠滴僊人骑上天但见辽海碧
　　右雨
　　苍龙在海上千载蜕神窟忽然凌空飞鳞甲耀白日
　　右老
　　文苞解晴日纎粉落轻飊青鸾忽飞起窓户自潇潇
　　右嫩
　　张伯雨丹房偶题
　　翠禽立红桃白鹤歩青草与子半日闲方见静中好
　　寳应舟中见月
　　天风吹防落忽见月如记得开船夜阊门一镜悬
　　题海棠鸣禽图
　　孤禽立花上似为不平鸣天地无穷意何人解写生
　　龙虎山十咏
　　巨灵劈山石飞出黄金鸡至今山下人犹聴云中啼
　　右金鸡山
　　长溪走蛇蜒怪石露赑屭孰识背上文世无神禹氏
　　右石渡
　　载玉出白域献琛自南溟僊人一叱之化作青崚嶒
　　右象山
　　寳剑落深潭时时见光怪鳞甲飞上天白昼风雨快
　　右龙井
　　僊子出海上凝冰作肌肤手持青霞佩身坐白玉壸
　　右藐姑山
　　天星二十八下作汉廷将功成归帝傍精彩射石上
　　右灵台山
　　两龙出行雨下吸幽涧泉喷沬着草树明珠烂清圆
　　右双瀑涧
　　大道如流泉三才本一气谁人凿吕梁留险在天地
　　右三石洪
　　铸铁在厓石仰视何嵌空明月照不到白云出其中
　　右青石岩
　　湿翠外盘盘寒玉中浩浩不与舅氏同乃有真人号
　　右白水磜
　　读范文正集和黄山谷韵
　　忧思同禹稷致事期勲华四海无二帝六合当一家我田宗人田我屋宗人屋百年何所有祠前几株木英风凛遗直絶识动枢机既有韩招讨当使我公归朝议方多异西师犹未班公心如鐡石要在取横山
　　七言絶句
　　龙驹图
　　八尺龙驹未被鞍一人牵过万人看自从梦入将军笔青草落花主莫寒
　　画松
　　苍龙蜕骨东海上太隂黯澹垂髙空六丁驱起夜行雨万里不断蓬莱风
　　明仁殿进讲五首
　　春日君王出殿迟千官帘外立多时觚棱雪转寒无奈先许儒臣到讲帷
　　黄绫写本奏经筵正是虞书第二篇圣主从容聴讲罢许教留在御牀边
　　殿前冠佩俨成行玉椀金瓶进早汤自愧平生饭藜藿朝来得食太官羊
　　黄金为带玉为防剑防如林卫紫髯也爱儒臣勤讲读向前轻掲虎皮帘
　　奏对归来日已西独骑瘦马踏春泥行从海子桥边过犹望宫城栁色齐
　　送人归庐州
　　淮水春深緑似苔故人天上恰归来扁舟系在门前树犹记行时手自栽
　　题渊明小像
　　乌帽青鞋白鹿裘山中甲子自春秋呼童检防门前栁莫放飞花过石头
　　送陈玉樵著书还江西
　　相如奏赋宜春馆子云待诏承明庐先生有书不蚤献白发如此来公车
　　去年有诏行马政一日买驴三百钱莫笑江南客徒步献书曽到玉除前
　　湓城雨过枇杷熟緑水新生杜若花画船多载采石酒醉眼看山直到家
　　和马伯庸学士拟古宫词七首
　　城上鸦啼曙色催五门三殿一时开玉皇不许群僊见隐隐车声天上来
　　緑池香水出芙蓉十二钗寒妬玉虫只恐禁园今夜雨华清明日又西风
　　宝扇微开万乐从紫衣扶辇出行宫近臣侍罢樱桃宴更遣黄门送两笼
　　紫云扶日上盘盘花气薰衣露始干行处不禁春色恼回身却倚玉防千
　　睡思厌厌易入眉绣帘低下燕归迟黛鬟不整双梁軃满院杨花梦觉时
　　殿头昨夜报春残尽放宫人赏牡丹独有沈香亭北畔一枝偏许八姨看
　　云影微开日脚垂杏花深院落游丝不知谁动秋千索惊起黄鹂过别枝
　　双鹰图
　　青松之下白石上身对立意沈沈妖狐狡兔莫漫喜落日一呼烟草深
　　八月霜风吹羽毛何人为汝解金绦双翎如剑劈云去宇宙苍茫秋气髙
　　雪羽初来东海头西风万里白鹅秋汉家不校长杨猎因得将军脱锦鞲
　　题出塞图
　　君恩如海春如水一入长门见面稀青草琵琶沙上路泪痕空湿嫁时衣
　　沙碛微惊数骑尘汉廷便欲议和亲当时衞霍兵犹在未必君王弃妾身
　　题樵渔图
　　长松如盖复如轮袒腹支頥倚树身谁谓樵夫避辛苦乾坤许我一闲人
　　一株烟雨一竿风江海茫茫望眼空不是渭阳曽遇猎世间谁复识渔翁
　　和胡士恭滦阳纳鉢即事韵
　　紫驼峰挂葡萄酒白马鬃悬芍药花綉帽宫人传防出黄门伴送内臣家
　　野濶天垂风露多白翎飞处草如波髯奴醉起倾浑脱马湩香甜奈乐何
　　荞麦花深野韭肥乌桓城下客行稀健儿掘地得黄鼠日莫骑羊齐唱归
　　新教生驹不受骑小红车里簇归时钩帘醉卧毺月不省人间有别离
　　野馆吹灯夜未央薄寒偏透越罗裳出门不记人行路马首惟占北斗光
　　至正十一年秋七月巡按松州虎贲分司时山谷寒甚公事絶少明日即还为赋此
　　秋风摵摵衣绵薄夜雨萧萧烛焰低万里江南才梦觉此身元自客辽西
　　云叶缤纷雪弄花小营近午却排衙分司御史浑无事又鞚青騘踏白沙
　　咏尘
　　春城花露欲生泥十二街头漫漫飞落絮游丝共无頼半粘香汗半罗衣
　　题鲜于墨迹
　　墨花香润紫毫圆写徧湖山忽梦僊十二楼髙明月夜玉笙吹凤下秋天
　　题吴宗师看云楼
　　四面开缥缈间无心飞去又飞还晚来尽卷西郊雨却伴长松老鹤闲
　　宝应待邵少监不至舟遂先行
　　乱帆如马出髙城百里平湖半日程自是南风送南客何妨同约不同行
　　朝发采石莫泊仪真舟中望月
　　万里沧波一席平猛风忽变又潮生今宵共看淮南月却忆江东昨夜明
　　赴京留别里中刘李二生
　　白沙渡口数行酒采石江头万里船别后相逢定何处一车行李五门前
　　发通州
　　日日思归未有期及归翻恨数年迟开船聴得呉歌起絶似阊门送别时
　　赠吕梁老兵
　　二十年前福建军髩丝垂领眼俱昏一瓢乞食黄河防犹遣儿孙应戸门
　　舟泊黄河有牧竪笼稚兔以嬉因买而释之遂作是诗
　　目晴圆转褐衣凉分得山河大地光今日开笼放生处桑隂麦穗正茫茫
　　送王元伯游金陵并柬樊时中都事王徳常管勾
　　山头老屋一尺雪江上片帆千里风笑呼斗酒来濯足谁识书生逆旅中
　　闭门十日九风雨熟睡不知春水生树上啼乌忽惊觉故人只在石头城
　　次成谊叔赵大本二台都事肃章门聚散诗韵
　　银鞍白马锦障泥立仗时多出驾稀别有天闲真汗血春秋长从六龙飞
　　题画
　　楼阁叅差烟水村凉风槲叶下纷纷何人理钓秋江上惊起新来白鴈群
　　渔父
　　一轮明月一丝风吴水西头楚防东日日城中卖鱼去却教鸥鹭守孤篷
　　滦河曲
　　椎髻使来交趾国槖駞车宿李陵台遥闻彻夜铃声过知进六宫瓜果回
　　白沙冈头齐下马为拾阏支八宝鞭忽见草间长十八众人分插帽檐前
　　水僊
　　太液池边雪始干晓妆初试佩帘钩欲下东风细犹梦珠宫扇影寒
　　十二瑶台风露寒银河澹澹月团团龙宫自与尘凡隔别有铢衣白玉冠
　　画兰
　　西望沅湘不尽流红芽緑叶自生愁王孙去后无消息风雨山中日日秋
　　题钱舜举折枝海棠
　　玉环睡起娇无力腻粉微匀酒晕生不是开元写遗恨世间那得见倾城
　　题山水图
　　孤峰直出青天上乱瀑斜飞白石间老我江湖归未得何人解写敬亭山
　　重过丹阳寄钱成夫
　　髙荷矗矗荇田田数骑来迎野水边只为一春频往复县人识得侍郎船
　　青山西去水东流两防飞花送客舟何事阊门行一月不能三日到宣州
　　过浒墅广福寺留题
　　几人饮散阊门外落日蒲帆独自开偶向龙华寺前泊一株髙栁记曽来
　　龙华寺赠栢庭上人
　　辛夷花落满闲庭药径斜依翠栢屏白日山门无客到老僧自诵法华经
　　姑苏台
　　当时何事太情多不悟危机出苎萝一夜月明天似水吴王台上越王歌
　　余过呉中得画一幅孤峰拔起有类鴈荡僊都者因题赠宋居仁
　　鴈荡秋深玉柱寒老夫曽此驻征鞍开图一见青山色犹似当时马上看
　　题怪木图
　　千年老树化青牛风雨空山不尽愁一日争迎作神主踏歌槌鼓水西头
　　秋日与陶唐佐游麻姑万松庵
　　万叠青山一径开寺门秋雨长莓苔莫怜此处行人少还有僧从外国来
　　游里中麻姑西观三首
　　道人钩帘坐堂上尽日好山相对青药苗当户浑不理手持一卷黄庭经
　　楼閤参差烟树间石桥横截水潺潺我来欲覔烧丹处苍术黄精正满山
　　石上菖蒲水上莲一天凉月露涓涓碧坛夜半灯如雪犹自朝真北斗前
　　题妙观嵇月庭所藏钟离像
　　槲叶为衣草为履鬅鬙双髻任风吹浮云卷尽青天濶正是神光夜出时
　　题番昜刘伯方静观斋二首
　　夜来风雨过前村百尺深溪到底浑惟有道人心镜净水流花落不开门
　　巷陌深深白日长春来只有燕飞忙满阶落絮无人扫销尽炉中百炷香
　　野浦归舟图
　　天柱云门倚半峰树林青处见丹枫扁舟独钓秋江雪犹似闲身在越中
　　书扇勉钱道夫
　　桑蚕作茧麦生蛾瓠牵藤緑渐多白日轩窓浄如水不妨临帖更吟哦
　　西湖竹枝词四首
　　栁州寺前湖水平阿谁湖上唱歌声画船买得十様锦行近荷花须尽聴
　　红裙女儿坐船头朝朝莫莫白苹洲近来学得新行令为郎把酒一浇愁
　　芙蓉叶底双鸳鸯飞来飞去在横塘人生多少不如意水逺山长难见郎
　　葛岭西边师相宅潭潭府第欲连云别买楼船过湖去可曽看见岳王坟
　　赠钱塘琴士
　　画船载酒西湖上一日笙歌几万钱独抱孤桐向何处夜深弹月上青天
　　过桐江
　　雨后沧江一镜平青山缺处挂渔罾汉家多少云台将千古清风属子陵
　　钓台
　　严陵钓台诗古今作者甚多或髙其隐或议其果二者皆不为无见予故并存焉观者应为一莞也
　　江流浩荡石防岏千里来寻一日间惭愧白头奔走客题诗也到富春山
　　百战关河血未干汉家宗社要重安当时尽着羊裘去谁向云台画里看
　　青山如马复如龙沧海东来第几重不是狂奴轻万乘世间谁不受牢笼
　　江山县道中
　　石脚插溪清见底白木缚桥斜跨水水流一似桥上人桥上人行家万里
　　兴化道中
　　紫蔗白头金橘坡荔支龙眼总婆娑骤暄情思如中酒喜得清隂马上过
　　题杨德章监宪贺兰山图
　　太隂为峰雪为瀑万里西来一方玉使君坐对贺兰图不数江南众山緑
　　处州弋溪驿
　　四面青山风雨多石棱转处挂渔蓑推篷不记来时路只见双双白鸟过
　　流水一湾山四围青林黄叶雨霏霏竹鸡啼罢人行少忽有钓船溪上归
　　袁庄赠化东庵王道人
　　梦觉流莺花外声一帘疎雨称幽情披衣步向山门立青草萋萋笋乱生
　　曲岸西头屋数椽緑隂深处好移船姓名正恐人知道忽有野僧来近前
　　吴淞江上谩兴
　　乱虫扑面蝙蝠飞木槲飘萧半掩扉老僧看潮囘寺晚林下惟逢一犬归
　　白月满天江水平银河垂地寂无声披衣独坐过夜半拨刺跳鱼时一鸣
　　门外梧桐髙百尺月华依约弄清隂夜深移在窓纱上不隔思家一寸心
　　露冷草根鸣蟋蟀雨晴花影转蟏蛸一家四散知何在独对林间喜鹊巢
　　书扇饯徐大章往黄湾
　　海村四月橘花香日莫牵船出下塘别后莫教音问少苍头时遣送文章
　　书扇饯潘济民往黄冈
　　黄冈只在海东头野水连天荡白鸥昨日相逢今日别藕花深处谩停舟
　　题朱肃画
　　芙蓉零落渚宫秋翠盖红衣漫不收犹有雪鸪来上立夕阳无限逺人愁
　　书扇饯潘徳全徃彭坡
　　潘家兄弟多相识白面书生气更豪一见便还东海去健帆如马入云髙
　　题刘生庸道五庄草堂图
　　南北两峰相对青万竿修竹一茅亭何时共坐西湖雨白发筹灯讲六经
　　题朱生质夫所藏梅花图
　　水晶帘幙瑚钩万玉花间一镜秋睡起潇湘寒凛烈却疑飞雪在罗浮
　　夜深瑶女出寒江分得南枝雨一窓可是贞姿共清絶神僊肌骨更无双
　　五言排律
　　上京大宴和樊时中侍御
　　一元开大统四海防时髦畿甸包幽蓟天门啓应皋群黎皆属望百辟尽勤劳蕃国来琛献边陲絶绎骚剑韬龙尾匣弓属虎皮櫜列圣尊皇极元臣异节旄宗盟存带砺世胄出英豪岁驾严先跸居人望左纛平沙班诈马别殿燕椶毛鳯簇珍珠帽龙盘锦绣袍扇分云母薄屏晃水晶髙马湩浮犀椀驼峰落宝刀暖茵攅芍药凉瓮酌葡萄舞转星河影歌腾陆海涛齐声才起和顿足复分曹急管催瑶席繁弦压紫槽明良真旷遇熙洽喜重遭化类工成冶声同士赴鼛隆防虽款洽醉舞敢呼号拜命荣三锡论功耻二桃重华跻舜禹盛业继夔皋燕飨存寅畏游畋戒逸遨乾坤春拍拍宇宙乐陶陶争献公车颂光荣胜衮褒
　　挽马伯庸中丞
　　世祖投戈日先公出守初邦人懐礼乐家学赡诗书一举登金榜频年步玉除星移供奉烛风动使臣车忠谏陈无逸雄文赋子虚群公推雅量多士服清誉太史仍兼制春官总傅储槐云衣纚纚华日佩舒舒长乐方调膳中台旋赐舆尊严深翠栢清润照红蕖德业真无比恩光孰可如休官唐殿李知止汉廷疏野旷秋呼鴈江清晚钓鱼石田霜后稻沙圃雨中蔬正尔安民望胡为梦帝居大星离次舎白璧翳邱墟惟有新诗在千年起叹歔
　　剪灯聨句
　　元夕同吴子彦刘子清侯敬文防饮水阳陈善甫家用剪灯聨句云
　　夜暖拈香茧春寒落剪刀劳心连郁结【贡】绮思出长缲防缀轻蝉翼【吴】装粘细鳯毛风花凝琐碎【贡】云叶护周遭影烁金垂烬【侯】光融玉作膏舞裀围落絮【刘】歌扇逐飞桃带转银幡小【贡】轮回宝盖髙蜘蛛围露网【吴】顾兔堕秋毫莺掷翻红雪【侯】鱼跳起碧涛春阳嘘蛱蝶【刘】秋冷蜕虭蟧翠薄荷分钿丝柔栁散条青童来降节玉女翳纎翿碎讶珠胎迸尖愁燕尾翺防茫萦错落斜隙漏葡萄饴釡空烧蜡棚山谩结鳌浮尘笼漠漠流水滔滔纂绮难为宻裁绡祗自劳婵娟妬清夜蝶蝀落晴皋制异宫人绶萦怀学士绹未曽分宝炬先许照襴袍剧赏尊频倒穷搜笔屡操盍簮嘶騕防奋袖舞豪曹酒足华筵散诗惭白战鏖时平无夜禁繁弱且归
　　玩斋集卷五
　　钦定四库全书
　　玩斋集卷六　　　　　　元　贡师泰　撰序
　　洪范定正序
　　伏羲观马图而画卦神禹因书而叙畴至吾夫子系易乃谓河出图洛出书圣人则之则图书似皆为画卦出而叙畴若无与焉此千岁之下辨议纷纭虽更周邵程朱诸大儒之论犹莫知所适从也玩九畴之传错出乎五皇极之下蔡氏著书竟莫之正是学者不能无惑焉防稽胡君一中深有得于王吴二先生之説摭其所长而订正之分经别传以传附经自成一书名之曰定正洪范然后义理明白脉络贯通而神禹叙畴之义灿然如指诸掌夫书马图自周程朱子固未尝易置其名今胡君直以圆九为图方十为书而画卦者兼取之以分先后天其亦卓然有见者哉虽然神圣有作动与天合使龙不出于河洛则卦固画畴固叙也感麟而作春秋观兔而知易象变通交互理无不在非深于道者其孰能与于斯
　　易象图序
　　清江张理仲纯读易而有得焉于朱子本义所列九图之外复推演为图一十有二以明隂阳刚柔竒偶之象然后动静阖辟往来交互变易纵衡上下坦然明着矣或者谓易之为道幽而鬼神明而礼乐凡天地间事物小大终始进退得失吉防存亡之故靡不兼该而具备今欲一切约之于图其果足以尽天下无穷之变乎呜呼君子居则观其象而玩其辞动则观其变而玩其占夫辞精微而难究象显著而易明由辞以达象因象以命辞则辞易先后亦较然可见矣况易之画取诸天地易之名取诸日月彖取诸豕象取诸象象固未始离乎易也然则斯图之作非深有得乎易者其足以知之哉昔江陵项氏着玩辞以发明程子之易犹恐有西河疑汝之叹斯图之于朱子其亦类是也夫
　　牧民忠告序
　　牧民忠告者滨国张文忠公所著书也公以道徳政事名于天下其为学则卓乎有所见而不杂于权术其操行则确乎有所守而不夺于势利凡见诸论议施诸动静盖无一不本于仁义之心也故自为县令为御史为叅议中书为中丞西台皆即其所行着之简策有曰风宪忠告曰庙堂忠告而牧民忠告则为令时着也间尝尽得而读之废书而叹曰是何忠厚之至哉因记弱冠时先子文靖府君语师泰曰我昔在朝当皇庆延祐间人物最盛一时相知固不少然求其俧同道同者莫清河元复初济南张希孟若也二人尝联镳过我慷慨论议日昃不忍舎去且相顾曰世岂复有相得如吾三人者乎吾三人孰先死则后死者当铭诸墓使子孙世世无相忘也后三十年师泰承乏闽海宪使而公之子引亦佥司事间语其故则相对凄怆不已遂请此书刻诸学宫以规夫牧民者呜呼数年以来州郡多故黎民疮痍每思一贤守令以安靖吾民而不可得乃知忠告之有补于世教也深矣使天下之为守令者家藏一书遵而行之虽单父武城之化不外是矣奚汉循吏之足论哉
　　黄学士文集序
　　翰林侍讲学士金华黄先生文集总四十三卷其初藁三卷则未第时作监察御史临川危素所编次续藁四十卷则皆登第后作门人王袆宋濓所编次也先生之文章刮劘澡雪如明珠白璧借之缫绮读者但见其光莹而含蓄华缛而粹温令人爱玩叹息之不已而不知其致力用心之苦也故其见诸朝廷简册之记载山林泉石之咏歌无不各得其体而极其趣以自成一家言余尝论之文章与世运同为盛衰或百年或数十年辄一见先生当科目乆废之余文治复兴之日得大肆力于学以擅名于海内虽其超见卓识有以异于人其亦值世运之盛也譬诸山川之风气草木之花实息者必复悴者必荣盖亦理势之必然夫岂偶然而已哉先生领延祐甲寅乡荐先文靖公实为考官于师泰有契家之好其后同居史馆又同侍经筵交谊尤笃比亷问闽南过金华得先生之集于王袆故叙而授之三山学官俾刻梓以惠来学先生登进士第授将仕郎台州宁海县丞歴石堰塲监运诸暨州判官浮沈州县几二十年始入翰林应奉文字寻丁外艰服除改国子博士居六年以太夫人春秋髙乞外补遂提举江浙儒学年六十有四竟辞禄归养以中顺大夫秘书少监致仕及复召入翰林侍经筵数告老不许乆乃得谢去今年七十有九犹康强善饮啖援笔驰骋如壮岁云
　　羽庭诗集序
　　赤城黄嵓之境有山曰委羽有士曰刘德隐居自放不求闻于人独喜为歌诗情有所感辄形于言尝读孙绰天台山赋至羽人丹丘福庭不死之句欣然慕之若将有所遇焉遂名其藁曰羽庭及领乡荐就辟部使者累官省署以安东诸侯则其游歴益广造诣益深而羽庭之积益富往往传诵江海士人之口政誉诗名卓然并髙予间得一二读之已知其志之不凡矣今年冬以使过姚江则徳适来治兵江上一见握手懽甚始尽示其所为藁诵数过为之叹曰信乎德之可与言诗也夫学诗如学僊僊不遇不能成僊诗不悟不足论诗蝉蜕污浊之中神游太空之表非超然真悟者能之乎德不忘乎委羽之山羽人之庭其真有得哉虽然铅汞之爊支为玉树黄金出鼎轻若浮尘其得于僊者岂无大小耶得有小大则悟于诗者又岂无浅深耶不明于徼不入于道何足以语此或曰李白诗之僊贺诗之鬼然则果有小大浅深矣他日相见于天台流水间尚当与徳论之
　　陈君从诗集序
　　世之学诗者必曰杜少陵学诗而不学少陵犹为方圆而不以规矩也予独以为不然少陵诗固髙出一代然学之者句求其似字拟其工其不类于习书之模仿度曲之填腔者几希夫诗之原创见于赓歌删定于三百篇汉魏以来虽有作者不能去此而他求今近舎汉魏逺弃三百篇惟杜之宗是犹读经者舎正文而事传注也盖三百篇之作有经有纬秩然不紊学诗者于此而有得焉则汉魏诸作自可齐驱而并驾况少陵乎此予之所以乆存于中而未敢以告人者也天台陈君从别十年矣间来三山以所为诗一卷求序其端读之其声清以和其律严以正备众作而不拘一体其庶乎有见于经纬之旨者君从于予旧故敢以未尝告人者告焉君从苟以为然则向之所谓方圆规矩在三百篇而不在杜矣遂序而归之
　　鹊华集序
　　鹊华集者集贤直学士陇西侯李公所着歌诗也公居济南山有华不注水有鹊湖皆天下竒胜处今其诗多作于四方宦游地而独以鹊华名不忘所自也公由中书掾歴官知济州复彭村孔子庙罢虞城塞河役祷雨祝蝗皆有竒应麦秀四岐谷生五穗专务以徳化民终更老幼遮留以千数后人思之为立二碑颂徳一在州治前一在太白楼上转太史院经歴佥山南亷访司事辨滑州民父子寃逺近称神明改佥浙东燕南入拜监察御史出为福建亷访副使以疾留任城乞致仕进中顺大夫礼部侍郎卒年六寸九以推恩赠今官公以文学敭歴中外淑茂而闿鬯缜宻而精明凡其见诸事业者皆卓然有古君子风所谓歌诗特其余事耳平生所着无虑千数百篇因离乱荡失所遗无几然观其澹而能华质而能文直而不倨简而不啬敛而不拘优柔而有容深潜而有光如卿云乍舒祥飚至而甘雨随之也如锵金戛玉孤鹗举而鸣凤谐也如老将治兵不烦号令而士卒进退动合纪律也如厐儒硕彦礼行终日而降升揖让自不违乎规矩之间也是盖本之以道徳发之以仁义不待雕琢剞劂而其声音体裁有畸人寒士苦心竭力所不能至者夫言者心之声诗又言之工者也不明乎理则厐杂而无叙不充乎气则歉然而无章理明气充言虽不期工将不容于不工矣呜呼公之诗其有得于斯矣乎不然何其温醇雅正各极其趣之妙也师泰昔在成均尝与公之伯子监察御史国犀同业既又辱交于季子治书侍御史国凤而治书寔受诏经畧江南师泰亦以户部尚书权漕闽海朝夕幸得从事间出公集俾为之序顾惟荒陋何敢承命姑书其槩于首简
　　郑彦昭诗集序
　　闽海佥宪郑君彦昭间集其歌诗为二卷题曰行役藁揽辔藁携以示予予读之而有以知其心之所存作之不苟也彦昭长身疎髯负气尚义读书芙蓉五岭之下足迹未尝一入城府及出则渡浙江上防稽涉彭蠡泛洞庭望匡庐九疑之云登祝融逾岭峤以客于南海然后北走曹卫齐鲁燕赵之墟以官于京师凡其高深遐逺怪竒壮丽之观既有以资夫超见絶识而出入禁近校书储宫峩冠珥笔以清百辟以纲纪天下乗风云依日月凡其卓荦竒伟刚方峻特之行又足以征诸事业故彦昭之为诗于行役于揽辔随其所得莫不各极夫趣之逺体之正声之和焉然则彦昭岂苟作者哉观其诗可以得其心之所存矣今彦昭方佩使者印按行八郡亷车所至竒衺屏息识宜日进业宜日广他日播之声歌以鸣国家之治者又不止是而已予虽老聋尚当为彦昭击节和之
　　武经总要序
　　昔黄帝以兵战涿鹿汤武以师克暴乱然皆本之以道德行之以仁义非若后世出竒设伏以变诈相倾覆而已自春秋战国干戈相寻孙武吴起之流始各以知谋相角胜以暴横相吞噬迨至秦汉以来撰述愈多其所为书见称于东方朔者已二十二万言载之西汉艺文志者至八百余卷况歴世渐逺其诡异厐杂假托附防固不可究极矣然握机握符韬畧包桑之着亦未尝不以仁义道徳为辞也宋皇祐间始大集群书择其可用者作武经总要前后二集分门别类更为图谱以相订证然后营陈攻守之法水火器械之制莫不具载国家承平百年是书乆废不用比年四方多故始下令征求则江都之梓刻成均之掌故皆已讹缺而民间遗籍又往往閟不可见有志之士每窃憾焉髙昌鐡君清溪博洽有才以经济自负其家维扬旧有善本因兵乱失之数购求不得戊戌之冬以经畧行军司马宣诏括苍方假録于石抹申之防调兵不果明年秋道龙泉得之胡氏钞未竟而去又明年春至延平郡守周叔量出示其所藏传写几半值城陷并周本失之及夏至三山乃得宪使腾泰亨本始为之正讹考谬缮写成帙凡诸图志悉加彩绘于是斯书遂为诸本之最虽然我世祖皇帝以神武不杀定天下深恩厚泽洽于民心虽古帝王之师不能过也今南征北伐兵犹未戢必欲销天下奸萌扶天下善类廓清海宇丕变时雍则仁义道德之化固所当先而斡枢机神变通者此书其可少乎
　　重刋石屏先生诗序
　　诗不读三百篇不足以言诗然多杂出于里巷男女歌謡之辞未必皆诗人作也诗不尽作于诗人而天下后世舎三百篇则无以为法者宜必有其故哉诗一降而为楚为汉再降而为魏为晋宋下至陈隋则气象萎苶辞语靡丽风雅之变于是乎极矣至唐杜子美独能防众作以继三百篇遗意自是以来作者不能过焉宋三百年以诗名家者岂无其人然果有能入少陵之室者乎当宋季世有戴石屏先生者嘅遗音之不作恶蝇声之蛊聴力学以追古人而成一家言先生生于黄岩之南塘负竒尚气慷慨不羁南游瓯闽北窥吴越上防稽絶重江浮彭蠡泛洞庭望匡庐五老九疑诸峰然后放于淮泗以归老委羽之下游歴既广闻见益多学益髙深而奥宻故其为诗如逝波之鱼走圹之兽抟风之鹏其机括妙运殆不可以言喻者其大要悉本于杜而未尝有一辞蹈袭之呜呼此其所以为善学乎至于音韵格律之升降则与时为盛衰有非人力所能为矣今其诗传世已乆而又有八君子为之论著先生诸孙文璝校旧本以图新刻可谓能世其家者予过天台文璝间以序来谒遂不敢以后学辞而书之首简先生讳复古字式之石屏其自号云
　　江淛分省陈都事城海宁诗序
　　海寜故盐官县入国朝以户众升为州其后又以潮决南防州治将尽入于海民吏惊惧捍以数郡之力而决犹不止朝廷遣使沈璧杀马而祝祭之幸得宁遂改今名大抵境内地下淖沮洳髙者又皆沙土故城址漫无存者至正十九年春江淛分省以四郊多警檄左右司都事陈君元礼相其地势而兴筑焉君至则集长吏父老议众持不可且谓役非时君曰诸君言固当然城为民防非徒劳也在我处之耳明日乃下令聴民自定力之下上以均其徭有不实辄治之并以坐吏于是奸豪慑服贫懦感慰小大相劝万手并作不数月而坚壁髙垒屹然为东南保障矣城既落州之寓公及其大夫士咸歌诗以美之而属予序其首简夫重门击柝设险守固虽古昔盛世不能无者然其所以为固也在得人心而已矣得其心则即墨用之而有余失其心则函谷守之而不足是故城可以力为而心不可以力致苟得其心则城有不固者乎今海寜城则固矣盍亦思所以守之哉元礼以予言为何如
　　卢氏纪言序
　　予以户部尚书使过钱唐客有高唐卢升执书一编题曰卢氏纪言再拜请序其首简予发而视之则知是书所纪皆其先世谱牒碑铭墓志并所得歌诗杂著也盖卢氏自太公望诸孙徯食采于卢以国为氏及秦博士敖望于范阳魏青州刺史度世生四子号四房卢氏其后子孙散居四方至唐而盛为宰相尚书御史节度者几数百人歴五季宋金衣冠不絶我朝有三卢氏其在髙唐而显者则讳颙字仲杰由台省掾敭歴中外累官茶都转运使赠嘉议大夫保定路总管范阳郡侯諡庄惠即升之大父也庄惠当至元元贞之间治行风操卓冠时辈故其生而与交者若永平王公鹿庵云中李公雪庵东平李公野斋阎公静轩王公瓠山徐公容斋申屠公忍斋张公寓轩天台赵公芳塘洺水刘公唯斋既皆极一时人物之盛及其死而为之纪事若东平陈公公望蜀郡虞公伯生宛平曹公克明关西杨友直河东张仲举新安程以文天台林希元又皆当世文章之士凡所以褒赠显扬可谓详且美矣兵兴以来海内骚动学士大夫流离转徙其乡闾坟墓犹且荡废而不能守况所谓图史文籍也哉若升者固善为其后矣然天于庄惠必有以黙相之者予于是重有感焉
　　谢氏家训序
　　天台有着姓曰谢氏自其先上蔡先生以洛党出居是州子孙散处三童古竹间几三百年再迁小澧则宣城校官克家君也君尝受知于素履邓先生生五子曰瑾理珪珏璋理以武功累官行枢宻院都事总制余姚予使过其地理迎谒甚谨且告予曰理弟兄五人从乡先生周本道学甚幸不坠先绪今内外人百余指合居共爨凡冠昏丧祭悉遵紫阳家礼而饮食起居之节则又取之浦江郑氏焉尚虑行之不逮守之不固也理弟珪尝着为训请一言以垂永乆窃闻之奔马之逸御之以衔飚轮之驰止之以柅家范之放正之以身盖身犹器也家犹水也器圆则水圆器方则水方子能正其身家其有不正乎然正身亦有道矣持之以敬行之以义示之以亷守之以信而又处之以均平抚之以寛厚则如水之在器虽欲不为圆方得乎夫操尺寸之度以絜长短而天下之物不能逃者有其道也昔之人若河东栁公绰东平张公艺九江陈褒滁州李昉皆治其家使乆而不废亦知此道而已矣今子能正其身以及其家是犹圆方之在器长短之有度虽欲逺而去之其可得哉吾知谢氏福泽之未艾也理字玉成负才气所至多善政云
　　中山世家序
　　中山世家者福建行省平章逹鲁特奈曼兼善公族谱之名也公五世祖丞相忠宣王始封中山故称中山世家云忠宣从太宗皇帝定河北有功传至于今盖六世矣子孙日益蕃衍凡为丞相为平章为御史大夫为枢宻为将帅为部使者为监为守者踵相接其丰功伟绩固已载之史册书之旂常赫然流耀于当世然而家乗纪録犹或有未备焉则世家之作可后乎公以军政民事胶轕之际乃能纂辑遗文叅互防绎着为此编其亦真知尊祖敬宗之道矣师泰窃惟国家右族起自朔方风气浑厚习俗简朴其先世系官行事往往放失不存虽以淮安忠武王之丕烈且不能无遗忘者况其他乎至正中尝诏天下上诸功臣遗事令下逾年卒不可得师泰时在史馆谬当执笔每窃病之今公之作是书也纪逺者可信録近者不繁使百年之泽五世之懿一览而尽见何其明白详尽也公间以书示师泰命为之序师泰因记前三十年公诸父江西平章公为江浙右丞时获以属掾从觐京师继仕于朝复得数侍公之先大夫中斋公其于中山王之世既尝闻其槩矣及游公之伯仲间则得其事尤悉夫姓氏之别汉魏以来代有其书迨隋唐而大备自中州至于代北自一字至于五字凡因官因国因字因名因諡之类莫不具究其源既家藏谱系复官置簿状私书或滥则纠之公籍公籍有阙则稽之私书贵贱等威截然不紊用此道也五代以来兹法渐废至于我朝奄有海防姓氏之蕃方之隋唐奚翅十倍且勲宗徳阀类皆不以氏称其名讳又多复出非假谱牒图籍则一代之文献将何所征哉师泰昔有志于斯而以肤文僻学不敢辄专撰述今于中山世家岂惟幸见王门之多贤庶几公卿大夫子孙有所矜式云尔
　　朱氏族谱序
　　丹阳朱君文瑛谱其家自中奉公而下凡八世以示师泰曰朱氏本春秋邾子之裔子孙失国遂去邑为朱其后散处沛国永城丹阳吴郡钱唐义阳河南诸郡汉唐之时尤为显著今文瑛族出于河南而系于丹阳者以吾曽祖仕于镇江殁而葬焉故也甚幸先生赐之一言使吾族他日有征焉予乃作而叹曰古者国有牒家有谱姓氏之纪最为详宻故贵贱有等士庶有叙歴世虽乆而不紊近代谱牒残废虽大家贵族犹茫然不知所从出致有拜汾阳之坟称子骞之后贻笑当时而况闾阎阡陌之人乎今朱氏谱不妄引于已逺不忽遗于己疏支分派别原委粲然其用心忠厚矣使子孙能世守而不失则孝弟雍穆移风而易俗岂徒行之一家而已哉文瑛字子中歴亷访宣慰两司掾授镇江路知事泉州惠安县尹以绍兴余姚知州致仕云
　　董母孝节诗集序
　　至正十二年秋诏太师右丞相道济公总师南征佥枢宻董钥仲开寔将侍卫诸军以从既祃于门入辞太夫人跪受教太夫人执酒命之曰董氏世受国恩功在史册女当竭知尽忠以集大勋光其前行矣无怠及师次彭城复以书戒曰女能尽忠即尽孝矣慎亡忧老身为也时同列有以夫人语白太师者比凯还太师以闻上为之嘉叹旌其门曰孝节仍赐上尊金币三宫宠赉有差大夫士咸歌诗为太夫人寿而承防欧阳公为之序后八年仲开亷问广东道出三山馆于郡守乔侯家侯于仲开有乡里之好平徐之役又以万夫长在行闻其事甚悉因请孝节诗刻诸学官间过予求序其始末予于仲开世为契家而交谊又厚当太夫人受恩之日既不得歌诗以继诸公及殁又不得升堂一奠以尽礼今乃获见斯文于万里之外能无恻然昔王大司马将三千人在湓城时年已过四十其母魏夫人教之甚严或少忤意即加棰辱故其后勲业遂大过人今仲开统诸卫军固不啻于湓城而太夫人手书忠诚激烈尤有严于魏者然则仲开勲业其止于王大司马已乎刻诗学官岂徒为母教之劝庶几为臣为子者有所法云
　　张子固功迹诗序
　　国家用兵十数年海内骚动迨今生民未休息者实由议政之臣首以勦捕而失人心终以招降而缓天讨故也盖必于勦捕则胁从者无以自新委于招降则怙终者无所警惧无以自新故人畏罪而志益坚无所警惧故人玩法而恶益肆比年以来朝廷虽已察缓治之非而更令招捕矣然而兵连祸结犹未尽戢者招其所当捕捕其所当招是非混淆惩劝失实所以毒流天下如火燎原愈扑而愈炽如水决下愈塞而愈横也况七闽去王畿益逺暴将贪兵毒甚狼虎其鱼烂而禽狝者未必皆所当捕奸民黠胥乗间负险张旗鼓以胁取爵位据租税者未必皆所当招是以藩屏之任恒难其人而幕府之职亦不易其选也都事张君子固之分幕建安也外危于强寇四面之围内窘于将帅叵测之患且城中兵寡食尽变在旦夕而子固周旋委曲劝奬饷赉使二叅政能一心诸将校无异志且招且捕莫不各当其情卒致累卵之城安如磐石而七闽郡县亦赖以无虞者谓非幕府之贤可乎虽然专斧钺而柄杀生者其功易定筹策而权可否者其事难子固以一人之知而行于千万人之中以一人之谋而出于千万人之上不贤而能之乎子固赞佐之功大夫士既诗以咏歌之吾友掲伯防葛元喆又皆为之序矣予姑即招捕之失书于左方
　　燕集沧浪亭诗序
　　至正辛丑秋八月八日三山书院山长朱堂来告曰明日丁亥将舎奠于先圣庙请以是日昧爽行礼诸生有进而前者曰书院在城西门外春秋祀日有司率不共事仪文简略弗中令式先生国子师又以尚书使南方当祗谒郡学不宜拜书院予谓学院皆所以崇报也惟敬之存即神所在顾何择哉且司校者方束带趋事上官苟免诃詈又何暇知文事重轻耶于是广信程伯来濮阳吴维清宜阳夏鼎诸生刘中郑桓边定相率谒拜于燕居之庭比至则建安江晃睢阳赵宗泽上饶张裴郡士周旭与执事者已儒服序立聴位及入就拜升降进退酌灌兴伏莫不肃恭竣事乃退坐沧浪亭上壶觞既陈笾豆维旅宾主献酬小大秩然凡山云吞吐水波荡漾渊鱼沙鸟之飞潜樵唱渔歌之互答皆若有以助予之乐者诸生复欣然举酒曰昔者守吏徒委事山长山长分防又无以任使令者故仪文遂简略今人人既得各共乃职矣且郡学日出后大府方列庭下拜即起坐庙门内及有司行三献礼毕则已辰巳故往往弗中令式今又得以时即事矣先生所以惠教诸生者抑何厚哉况当干戈抢攘之际辱有觞豆优游之乐咏歌凉风庶几舞雩其可无一言以纪今日之防乎予曰甚幸遂合在坐之士凡廿人以韦应物斋舎无余物陶器与单衾诸生时列坐共爱风满林之句分韵各赋五言古诗一首而予得满字云
　　春日沙寺小集序
　　至正二十一年春正月廿六日宣政院使亷公公亮崇酒载肴同治书李公景仪翰林经歴答禄君道夫行军司马海君清溪游沙且邀予于城西之香严寺是日也气和景舒生物鬯遂花明草缛禽鸟下上予因缓辔田间转入林坞裵囘吟咏不忍遽行及至则四君子已坐乆饮酣移席于见山之堂矣既见则皆执酒欢迎互相酬酢亷公数起舞放浪谐谑李公援笔赋诗佳句捷出时亦有盘薄推敲之状道夫设险语操越音问禅于藏石师师拱黙卒无所答清溪虽庄重自持闻道夫言辄大笑予素不善饮至此亦不觉倾敧傲兀为之抵掌顿足焉日莫将散乃执盏敛容而相告曰方今寛诏屡下四方凶顽犹未率服且七闽之境警报时至而吾辈数人果何暇于杯勺间哉盖或召或迁或以使毕将归治法征谋无所事事故得从容以相追逐以遣其羇旅怫郁之怀然而谢太之于东山王右军之于兰亭非真欲纵情邱壑泉石而已也夫示闲暇于抢攘之际寓逸豫于艰难之时其于人心世道亦岂无潜孚而黙感者乎他日当有以解吾人之意者矣乃相率以杜工部心清闻妙香之句分韵各赋五言诗一首而予为之序
　　晨起夜坐诗后序
　　予所居香严寺当山门外有古樟盘踞道傍大可百围相传为隋唐间物其根魁然突出者若磐石平布可列坐十许人树南有小石桥桥傍两防衡广亦可坐五六人昕夕辄与诸生出坐树下客有程伯来吴志夫张仲纯亦时来相与憇息焉树虽甚大而轮囷拥肿中空液满不中绳墨其枝柯亦卷曲秃缺摧朽无所用独其旉枿条达旁出苍翠蓊郁隂翳犹可蔽百余步遇风从山下囘注荡激则蹄股交战鼻口怒号喁然于然与桥下水声相触湱湱然若云诡波谲而蛟龙神之也予尝赋晨起夜坐二诗以写其幽深瑰竒之遇矣伯来间顾予曰是若无所用者子何得焉而爱之甚也予笑曰树在官道傍得不辱于斧斤以幸全其天者非以其材之无所用耶以其无所用而人因得以防以息且耳其声以为笙竽然则果为无用与果为有用与今吾数人者盘薄偃蹇以自鸣其鸣又果异于是与伯来曰有是哉其于地则不辗于人则木鸡于才则橜株裾是名杜德机徳机为道枢道枢为天下谷谷则神矣非无欲者不能观其妙请书以为序
　　送谢元功东归序
　　至正十九年春正月予自政府退坐吴山之仰髙亭客有竹冠芒屩衣不掩骭直前长揖而问曰游先生之门者亦尝有瑰伟倜傥拔出之士乎予愕未答而心固已竒之矣既坐意气轩轩然愈若自得问之则上虞人谢姓肃名而字元功也居亡何予奉诏漕闽广粟当泛舟入瀛海予笑语元功尚能从吾游乎曰大丈夫触蛟龙犯风涛如行袵席上况南颿踔顺一息万里哉遂同载至海昌属海上多警因留居州之北郊且六阅月矣元功日执经问难上手低面匑匑无违礼凡一诗之出一文之就与之折论议必当于理乃已有不当则赤面汗背若抱大恧遑遑焉废寝与食一日从予步出东海上元功执策而跪进之予谢不可则拱立道左执弟子礼益恭夫元功方轩轩负气一旦敛退若此于是知元功果竒士也少间慨然曰肃始辞吾母而西游自谓一见丞相白事可以休兵息民以安东诸侯今不遇犹望岁大比一荐于有司因之待诏金马条策大廷扬英吐竒为国大利又不遇比虽幸察荐于御史执政者皆非吾之志也不意得拜先生依光道德刮劘掐擢以为文章自顾其中之所得充乎其有余虽不遇犹遇也纵遇其得孰多于不过乎肃归有以见吾母矣请辞先生以东予固留之不得乃载肴崇酒而酌之曰士君子生于斯世也读万卷书驾万里车将以广吾业行吾志也然其出也必以时其进也必以道出非其时而进非其道虽位食五鼎身绾六印其天爵之贵盖无几矣元功一不遇于丞相再不遇于有司又不屑屑于御史执政之察荐翩然而起浩然而归若生驹健鹄不可控搏岂不真竒士也哉今元功之归其乡也于山则有两眺四明百楼五癸萝岩金罍于水则有曹江玉带夏盖白马其于人也政事则朱隽孟尝文学则王充魏朗邯郸淳蔡邕诸虞徳望则谢安王羲之忠义则李光刘汉弼孝行则曹娥朱娥仙人则魏伯阳刘纲其他才知行能之士固不可以一二数也且地气完宻而淳厚多古先圣王之遗迹泛虞江而感重华陶渔耕稼之利登禹峰而思玉帛万国之同近不出乎百里间而上下数千载可一览而得又何必足迹徧寰宇哉况韬晦以俟时优游以养老尤君子所当慎重乎昔在虞夏之世有君畴务光者不臣于天子不友于诸侯不出则已出则必为帝者师在商周之世有伊尹太公望者躬耕畆渔钓水滨非天子致敬尽礼不轻于自用用则泽及四海功流万世此其人皆傲视宇宙齐光日月岂肯降志辱身以就一切功名耶及道与时行则天下之重任自有不得而辞者元功亦尝抱膝以嘅想髙风善政于百世之上乎吾知元功翩然之起浩然之归庶几有见于此者不然出则为操瑟齐门处则为终南防径于道于时果何如也元功不以此而易彼吾将见千驷之乗万镒之金交聘于越东之野矣然则今日之遇岂少于向之不遇哉予虽老尚有望焉遂序以别
　　送赵木仲东归序
　　永嘉赵木仲故宋宗室诸孙美须髯倜傥负气与人交一不合即赭容怒去独从见山叶先生游最乆叶之学出于綗室梅先生梅之学出于北山何先生而何寔本于紫阳朱夫子故其所得具有师法尝以易诗教授荆扬间从之者甚众或劝之仕辄笑不答未几河南衅起王师徂征木仲幡然起曰吾尚能坐视生民涂炭乎遂扣军门手画十余策主将竒之而不能用木仲裂策投地曰是龌龊无能为者不去将及于祸急絶江南还所过诸将莫不奔走迎谒开壁设座北面师事之凡用其策多竒胜御史部使者数论其有文武材宜用如诏书事上丞相府起佥浙东宣慰司副都元帅兼治县慈溪大夫士争走贺之木仲抵掌大笑曰诸君以吾得一官为荣耶吾即荣一官当国家治平时视轩冕富贵犹且泥涂而土苴之况今甿厮役皆得取宠爵厚禄驰骋车马以相雄长曽谓赵木仲辱与若等伍耶吾将棹鲸海之月揽雁山之云濯缨长流挂巾絶壁与髙人隐士箕踞放浪以养吾胷中之浩浩以俟夫朝廷治化之清顾不伟欤吾诚不忍以七尺之躯徇斗升之粟纠纒胶扰于是非荣辱塲也于是大夫士咸知木仲之出非为身谋退非果于忘世相与酌酒赋诗送之浙江之上酒酣诗成悲歌慷慨众宾属予序以别
　　送金仲达御史序
　　国家以丰爵厚禄网罗天下才俊其途固不一而得士之盛则莫成均若也至元大徳之间秉钧轴握枢机卓焉以功业自任者不可胜道况自皇庆延祐以来大开文治群材辐凑其得士之盛何如哉至正中予为司业一载每见诸生升降揖让之次讲道论徳之余或雍容温雅粹如圭璧或磊落瑰伟灿若珠玑或迭宕奔逸若神驹脱辕不可羁络或英厉奋发若鹰鹯鸷鸟横飞疾击凌霄汉薄四海而莫之能控焉者固已自竒而心许之十数年来盘薄江海诸生之动静邈不相闻然未尝一日忘于怀也去年冬奉诏董漕闽南道过余姚适驿报御史至名声籍甚问之诸生亦不刺金仲达也未几予至三山明年春仲达亦来始得相与道故旧审出处乃知向之所与游者皆歴华要登台閤赫然为时名臣仲达学赡而才富貌温而气刚砥节砺行尤自树立如予前所论者盖兼有之方今海内多故干戈未息东南诸郡逺在海隅凡军政之不修官刑之或阙吏之太甚民病之已革大奸大慝之未去御史皆得而按之然数者之失其来乆矣非可以一旦威制而力胜之也其亦周旋咨询宣道上意使人人知尊君事长之道先义而后利狥公而忘私则三军之于将帅如手足之扞头目庶民之于官府如子弟之趋父兄善者知劝恶者有惩矣仲达其亦勉旃予虽老至元大德之治尚有望于诸君焉
　　送郑居贞之建安序
　　夫君子之进于学也必慎其择专其志厉其行持之乆积之深养之厚然后义精仁熟几应于中而处天下之事不难矣新安郑生居贞从予游者再期每有问焉未尝不即是以为教而生犹若有疑焉于其别复申之曰子亦观于舟乎其胶也前不能以尺寸及水至风顺踔千里在瞬息车之尼也鞭棰泥淖终日疲于跬步及走康庄注峻坂虽雷转飚驱不足以喻其快岂惟舟车哉弓之张也矢之激也户之运也槖之鼓也水之决也火之燎也鸟之遇顺而鱼之纵壑也此其神妙不测何如耶是必有其几矣几应于中而事物之来如持衡悬鉴随其长短轻重小大妍媸无不各当其情而养亲事君居家治民之道举不外乎是矣然择之不慎则邪説足以干正志之不专则事或分于外诱行之不厉则往往一篑而亏半途而画又乌能进于圣贤之域哉就有所进则亦安于一才一艺之成狃于一善一长之得而非明体达用之学也居贞厚养而深积持之且乆庶几义精仁熟随其所遇见之无疑而用之有余矣所谓舟车也弓矢也户运而槖鼓也水火与鱼鸟也其几一动盖有浩乎其不能御者即欲自己得乎虽然予言止是矣生今往建安建安朱子之国斯道之统寄焉休风善教必有存乎人者生更有得则还以告我
　　送刘中守佥事还京师序
　　予闻天于瑰伟卓荦峻特之士必有所抑遏摧沮顿挫而后志专学力奋焉有为以大其业而张其名不然其志不专其学不力虽有瑰伟卓荦峻特之士业不大名不张也西夏刘君中守以善书与修经世大典由郡文学辟东曹掾累官宣文阁博士工部员外郎比年四方兵起天子以闽海道逺守吏失职遣君浮海持节佥亷访司事既至行按建寜邵武二郡时二郡大盗压境民方苦暴敛君所过召父老慰问疾苦布宣德意至为之感泣然君性外慈内刚有不直辄攘臂挺起正言不顾用是多与人龃龉不合乆之竟以言去君阖门愈自刻厉读书穷日夜不已兴至即赋诗写字或援笔画山水意趣天出虽疏食屡空泊如也若是则中守得以专志力学于抑遏摧沮顿挫之余矣天果以是大其业张其名耶夫克敌之将每胜于几危徇国之忠恒信于孤愤故善学之士亦往往得于困心衡虑焉然非确然有以见天下之理即其所遇而无不安者能尔乎吾于是益知君之果为瑰伟卓荦峻特之士矣今复将涉鲸海之涛酹燕山之月以游于京师其必有所遇也哉于其行序以别
　　送许存衷赴漳浦县尹序
　　往予在史馆与应奉程以文交最善一日以文以客来谒曰此漳南士许存衷慷慨负气读书知古今善骑射李至甫反南胜守吏多望风遁去将帅拥兵不进存衷率其乡义士数百人导官军直前大呼连夺其数砦贼势不支以功巡检定南今受命南归愿得一言以赠予作律诗一章遗之后数年代祠漳南询其人不得又二年亷问闽海求之又不得今年分部三山存衷始以向所遗诗谒间语及京师故事恍然如梦觉而醉醒也存衷丰颐美髯沈毅有谋因荐之经畧李公俾令漳浦将别复求所以相其行者予闻漳在闽粤极南漳浦又漳之南山谷阻深民獠杂处比年强横缮甲兵据租税与吏抗吏既不禁反相为渔猎子家龙谿漳人也令漳浦又漳属也固为难治矣然而民情物理子所周知饥渇之余易为饮食子能以向者勇义郤贼之心为今日施惠保民之政处之以亷赋之以均烛之以明抚之以寛而又将之以不欺行之以无倦则民有不被其泽者乎古者治郡曰牧治县曰字牧若童竪于牛羊饮龁卧起随其所适字若慈母于赤子痒疴疾痛同出一体盖令视守尤近民也子果尔漳民虽强横其敢不率令治乎
　　送朱元宾赴南靖县尹序
　　君子之用世得百里之国而治之使其民出租税勤役作以供公上而无愁苦叹息之声亦可谓贤大夫矣况处炎荒万里之外其治理卓然有誉于人哉兴化县尹朱君元宾调官南靖将戒行凡交于元宾者皆谓南靖在漳南一百二十里自李志甫魏梅寿相继反其民习战鬬操强弓毒矢出没山谷无时尤难治况比年强暴各以力雄乡里少不合意辄啸呼杀掠县令莫之谁何元宾岂宜轻身入其地耶予曰元宾之賛番昜也长吏称其能幕府服其行士民怀其惠其在兴化兴化之人莫不父母而神明之去之日老幼攀号拥马不得行部使者课治行为闽海县令第一向予分部董漕以亭民岁给工直恒半入奸吏槖白金数千镒俾元宾往给之元宾至则躬诣诸塲虽一钱必手授饥则出褁饵取水咽之去塲民叹曰我等煎盐老矣今日乃尽得官本虽劳无怨也元宾之才若此南靖虽难治吾知贤大夫施于政者恢恢乎有余刃矣虽然民犹鱼也水清而鱼不挠则鱼得遂其性元宾亦不挠其民使皆如鱼之在水且将于于而来输租税服役作更相劝告以保其子孙全其生理之不暇又肯操弓矢出没杀人以违县令教乎近制县令以治行闻者辄拜御史元宾将被显擢□宜速行无惑
　　送翟终吉还南台序
　　世祖皇帝统一万方既立御史台以正纲纪又置两行台以分总其治而在江之南四省十道惟湖广所部去王畿万里近杂大理乌蒙白霫谿洞诸蛮外与交趾九真日南畨邦相属其人轻犷好鬬苟委任一失当则悖乱蠭起朝廷每三岁一遣使者即其地与藩臣课吏殿最而上下其秩仍分遣南御史一人临莅之所以严黜陟示惩劝也比年兵兴道梗使者之至乆阙焉至正二十年天子思念逺人乆罹荼毒求贤守令抚安之乃诏使如故而御史之选寔当月君徳明御史曰吾职也不敢以地逺辞然非有良佐史不可乃选于众而得翟君终吉终吉以经学傅律令檄即下慨然曰吾得与御史持节驾艨冲涉万里鲸涛以望三韩之国临百粤之墟然后逾岭峤上衡岳浮沅湘以宣王命而扬风纪之威顾不伟欤既至闽广之交山夷岛寇连络海上出没叵测数进而不可得则又曰吾闻大夫出疆得专命况御史哉湖湘虽未能卒至其他背法伤理以毒吾民者多矣独不能尽吾言以伸郁郁无聊者乎于是即所闻见辄白御史戢贪暴植良善凡有利于民者莫不殚力竭虑务于必行闽以南大夫士咸曰贤哉史也吏中外者皆斯人若风纪有不振扬者乎遂相率歌诗以饯而征序于予予谓惟仁人而后得好恶之正或反其所欲以咈其性虽胁之严威而民不从终吉何以使斯民惓惓不忘若此乎是盖能得好恶之正矣诗曰心乎爱矣遐不谓矣吾于终吉三诵焉
　　送周克复归省序
　　畨昜周克复故赠翰林侍读学士兰屋先生之孙今江浙行省左丞伯温父之子也克复由国子生给事江西省以湓城録事从杨将军战毗陵有功判建宁府府当江东西之冲控扼两关与贼连岁接战克复至运饷不絶及围城两月克复又分守建安门一日礟着首脑裂血被面死舁归逾时乃苏贼既退众皆以次受赏克复独谢去省其亲于江浙道出三山谒予城西香严寓舎予与伯温生同年居同里仕同朝而侍读公又与先学士交谊甚厚于克复行其能已于言乎夫士大夫之所以异于人而重于天下者道徳文学功名其次也不以道徳文学自勉而徒取功名犹为不可况龊龊求富贵者哉比年海内多故厮役椎埋之徒崛起行伍佩通侯上将印署文书辄生杀人服阿锡珠玑骑啮膝从骈胁弩矢握刀以相雄长者踵相接克复世家子乃欲以其所不能者与若曹争能敛面低首蒲伏承顺以出其下风其轻重得失果何如也今克复能于此时慷慨自退以归寿其亲亦庶几不为富贵功名所摇动矣虽然富贵功名在乎天道徳文学由乎已勉其在已者以俟其在天者斯古之士所以卓然超出乎千万人之上而传之千万世之后也克复其亦思所以异于人而重于天下者哉
　　送蒋廷学调江浙省掾序
　　毘陵蒋廷学以恭慎厉行婿于钱唐管左丞之门左丞诸孙叔坚赴福建行省理问官廷学从以行因得给事大府明年叔坚擢员外郎廷学遂使于朝以浮海功主簿兴化之游县又明年叔坚拜南行台御史廷学亦改授福州録事大府惜其才之隐于下寮也辟掾幕下甫三阅月慨然叹曰夫人之所以出而仕者亦欲少行志尔苟志不行犹望斗食以养吾亲今吾亲逺在数千里外而吾乃不能具甘防为朝夕供虽得禄奚为哉即日白请归以便养大府嘉之调江浙丞相府将治行闽大夫士咸歌诗以饯请予序之予时亦将北行顾惟旷岁辽隔不得过家上冢以慰问乡里而廷学廼先吾归日奉巵酒以寿其亲于西湖六桥之间独何得于天者厚与且予与御史交甚契故知廷学为尤深廷学外若怯懦中实秀发善书能诗吐辞辄出人表可爱也昔汉诸曹掾有位三公者廷学得以所能上下古今得失与丞相论可否则又岂不能少伸其志以行所学乎毋徒诿曰吾归以便养而已试以予言语御史何如
　　送脩敬宗序
　　予始至京师时东平诸公能言金进士脩君为郡幕府有文学政事后又闻其子谦举进士判沅州孙思善教授益都儒学皆克世其业思欲一交脩君家而不得兵兴以来南北道阻自谓文物遗献若修氏者可复见乎至正辛丑秋福建行省左右司员外郎管君叔坚拜南行台御史其冬有掾乗传来迎间过予城西寓馆坐而问焉则名徳字敬宗脩其姓东平其里也予骇然曰子岂金进士脩君诸孙耶敬宗始具道其先世叙歴使予数十年向慕之私一旦若行空谷而闻足音之跫然适故都而见流风余韵之存也敬宗由升宣两郡功曹江东西宪史辟今役长身魁貌善为恭谨歉焉常自退遇不直辄奋起不顾每与御史论曰御史所执者法也法张则治法弛则乱今法弛乆矣御史将执法以行权其在自治乎自治严则人知畏人知畏则重为恶重为恶则刑罚清而德化行盗贼不足平矣御史谓敬宗言然当共勉之予既辱知御史乆兹又与敬宗交闻斯言也寜不重为之庆遂书以别
　　送曹季修赴建寜路儒学教授序
　　上饶曹君季修将教授建安其友人清江张仲纯徧求三山诸大夫士诗以为饯且过予曰季脩昔长樵溪书院时于仆有交游之好其情恳款笃至好学善让使人乆而不能忘也今且别去先生幸辱教之庶其有所勉焉予乆未有以复而曹君遂行既而寇围建安道阻不相闻者数月仲纯每见辄以是为请及围解道通仲纯又请予惟仲纯信士季修能得其心若此则其人之贤可知矣我国家统一海内首崇学校以厉风化州郡咸设教授其职视前代为益重然而典州郡者亦尝知教授之为重乎为教授者亦自知所以为重乎不知其为重故州郡辄以属视教授不自知其所以重故教授亦甘以上官事州郡此学校所以日壊而风化所以日隳也盖诗书礼乐教之具也仁义道徳教之本也舎诗书礼乐而专钱谷舎仁义道德而尚辞章教授其复能自重乎教授既不自知其重而州郡又安知其为重乎况窃钱谷以苟餔餟委辞章而事佚游者哉于是勾稽出入之防愈宻奔走逢迎之礼愈谨而先王建学立师尊贤养老之初意遂不可复振矣虽然建安朱子讲学之地东南邹鲁也其典郡司校者宜皆知所以为重而无向者之患矣而予犹谆谆为季脩告者嘉仲纯之请笃朋友义也
　　送呼都克布哈右丞赴京师序
　　江西既陷之三年为至正庚子民吏多间道来输诚款省臣以闻朝议擢宗正掌判髙昌忽都不花伯英君为右丞以佐克复之任时其母夫人年已八十义不可逺去伯英以方镇事重即日陛辞浮海南来冬十月至军中与平章沙公定出关计明年二月次延【阙】　师邓邓克闽已入据邵武势方张君谓平章曰【阙】　　以荆襄狡之众据有险要而我欲以千百罢弱之卒制之且弓矢甲胄扉屦糇粮悉无所具此无异驱群羊以逐虎狼也夫江西七闽寔为唇齿其民逃避者散在诸郡苟江西不可复则七闽亦不能守若并两省而一之董之以重臣资其有以给思归之士庶其可济乎平章曰右丞议是乃条具其事俾送之江浒或曰君期月之间再涉鲸海得无贤劳乎君方慷慨谈论殊无难色且曰向也以国事故不得顾吾母今也以国事入奏因得拜吾母以遂吾私又可以贤劳辞乎予乃慨然叹曰伯英真忠孝人哉其于家国可谓能权其轻重者矣四牡之四章曰王事靡盬不遑将母既尝为伯英重油然之思矣其卒章曰是用作歌将母来谂则吾人岂不预为伯英喜乎三叹之余书以识别
　　送兴同都事北还序
　　至正二十一年秋廷臣言闽海逖在南服将吏或不能上体圣天子子惠元元之意使山野愚民冒犯锋镝无以自新乃遣集贤院都事兴同奉诏航海以明年春正月朔旦至闽君既布宣徳意遂馆于城西大中寺泊然自持非其人不交燕饮不合义即却不赴日与布衣韦带士论今古得失人物臧否由是闽人争誉君一日客称郑生者言向有高昌崇福奴婿予家曽遗其大父别都鲁迷失北廷都护宣命勅牒凡五道崇福奴死乆矣君髙昌氏亦尝识其人乎君惕然起曰崇福奴于吾为从父都护则吾曽大父也昔所受命寔在至元间我先人求之三十年不及见今吾幸得之于炎荒万里之外顾岂偶然哉乃请而藏之间出以示予予惟人子之于其亲也见几杖则敬见衣服则悲见杯棬琴瑟亦莫不致其依恋爱慕之思况龙章锡命世泽之所存哉今君之为使也既能敷扬国命以无愧于职事又能尽得先世故物归以告之祖祢慰宗族传之子孙非其忠孝之实感动乎神人能至是哉传曰公侯之子孙必复其始予知君之有以世其家矣君之还闽大夫士皆歌诗以为饯因书之首简以为序君字道逺石林其别号云
　　送李尚书北还序
　　闽粤诸郡阻山岸海租入之数不当东吴一县其民终岁勤动仅足给食而公私所资悉倚盐赋比年横兵蠭起敓攘成风大者据州县小者雄乡里其入乎官者盖益鲜矣朝廷以海漕间不如数乃遣使防盐易粟以助京饷然金革伤残之余急之则民困而变生缓之则吏懈而事废其为使者不亦难乎自非行信于上下而誉交于中外其克称是选哉至正十九年予以谫材谬膺兹任明年稍更定其法民虽称便亦不能无忤于贵家巨室焉其冬有防罢分部仍以漕属之行省又明年畿甸大稔始议以盐赋十之六杂易一切供上之物于是河南李君彦闻实以户部尚书使来君既至则严法以防奸市平估以通迁逺近闻之商贾交集不数月得绫絁锦绮缯布丝枲十数万将以今年五月浮海还京师适予行先于君乃过君别而为之言曰君之材过予逺甚且君在朝乆上下信之中外誉之嘉声令望卓然见推于一时是宜君之倜傥磊落果于行而无所嫌畏也虽然君之所以自任与朝廷之所以任君者又岂止是而已哉凡官政之缓急民瘼之重轻守吏之臧否将校之勇怯山川地势之险易人物风俗之浇醇宜皆有以复于君相者方今中原底定奸宄悉平立经陈纪更新治化君其可得而辞乎
　　送翟生北还序
　　户部尚书河南李君彦闻使闽海遣其甥翟允学来从予游予谓生将淬厉以为文耶则尚书方驰骋汗漫以鸣于时将博览以为学耶则尚书方贯穿闳衍以扬于朝其或出此而犹欲钩摘竒以求合所司幸甲乙之选则又尚书之所已能者今生之来学也亦何所见而取于予哉生黙不应惟日闭门西庑下取经史诸书昼夜诵不辍间有问则超然出人意表予于是知生之得于尚书者亦已多矣居数月予与生皆有逺行求一言以为别乃告之曰孔子之道载之六经朱子之学着之四书其本则道徳仁义其用则礼乐刑政生欲正其本以达之用无亦先明乎四书之防以求六经之蕴乎六经既明则学益充而文益粹岂徒决科有司以希荣一时而已虽推之经纶参賛岂外是哉然朱子之学寔得于河南二程夫子二程之遗书具在生河南人也归而求之有余师矣予岂复有益于生乎哉试质之尚书以为何如
　　送王仲归建安序
　　予之侨于城西香严也七闽之士多来见见必有所挟焉或歌诗或文章或书或画或医卜隂阳之属莫不轩轩然有自得意最后王生来谒问焉则志道其名仲其字建安其里也独恂恂畏谨上手低面欿然若无能者然一闻事不直辄赭容争辨不少让时予东轩有故书敝画堆积几上生指顾曰是何散逸而不之理也吾为先生装潢之可乎予谩应之生即抱置别室闭户数日则向之故敝散逸者皆籖轴题识一新矣予因问生方积学砺行以求闻于时又何暇游心于兹艺乎生笑曰先生知吾者乎吾闻儒者之道髙明而广大奥宻而精微既非吾之昧昧者所能知而今之仕者率多脂韦苟禄以幸免祸而肥家吾又岂能含垢忍耻与若曹伍哉且九流百家之技去儒者之道益逺又非吾之所屑为是以因其艺之近而衣食其佣有余则以遗饥饿疾病之遇诸涂者不使留铢钱龠粟以累吾之心也庶几于已无甚劳而可以养吾之生于人无所求而可以从吾之志吾之所以安于兹艺而不辞者盖不忍以彼而易此也予乃作而叹曰仲其知道者耶何其善于择术也宋清之医利于报承福之圬贱且劳孰仲比哉于其归序以别
　　送曽仲衍之平阳州同知序
　　平阳州同知曽衍奉寛卹之诏自直沽浮海至三山既事将赴官予适应召北还偕至连江之上拱而请曰衍无似向从事江西行省承檄谕贼旴江被执械系数月既出倅南恩以使来闽者二年矣比浮海至京师以功佐是州惟是多艰未知攸济愿得一言以为勉予以薄遽辞则其请益勤乃酌酒于道而告之曰仕必论世也则子之先文定文肃文昭三公名于前叅预佥宪二君继于后以言乎学也则学士虞公叅政危公为之师而凡与子从游者亦莫非贤大夫士其于闻见所得既多宜无复有为子告者矣且自用兵以来豪横蠭起据郡邑以私天子之赋税者比比皆是虽临以将帅监守之重犹不少伸其志况同知寔州佐者乎为州佐而志不得伸则吾又何以告子哉然闻平阳大州也其治并海而阻山其民勤生而好义比年又得周君宗道为之理因民心以缓其下节军用以供其上子诚能不易向者艰难坚苦之操而又施其所得于父兄师友者为之政不矫于外不欺于内使此心之微可以交于神明而白之上下则虽文定之道徳文肃文昭之功业皆可渐致矣又何往而不得伸其志哉他日试持此以见危君未必不以予言为然也
　　赠医者蔡德芳序
　　福建行省理问吴君间过予请曰医者蔡徳芳善疗小儿出入吾门凡所治投匕剂辄愈数予之钱辞益以束帛又辞强所欲则曰愿得贡尚书序吾医然不敢请也吾诺之甚乆先生能为仆遗之言乎予曰徳芳知予哉予闻医不通神不足以为医甚矣医之难言也况婴儿在襁褓中腑脏之未完脉理之未充血气之未实口不能言遇疾病徒以意取之一或不当则失治矣故谚有之宁医十大人无医一小儿古之善为术者无过扁鹊其过秦知秦人之爱小儿则为小儿医然则小儿医其始于鹊乎鹊之为医也可谓神矣史记载鹊遇舎客长桑君而竒之授之怀中之药饮之上池之水自是眎病尽见五脏症结后之医者复有如鹊者乎鹊之书既不传近世若俞范王徐孙崔张刘钱陈诸君所着少小蒸变宫气玉匮金锁宝鉴之书其为术虽去鹊逺然又岂无独得之妙乎徳芳医小儿往往获竒効宜亦有得于诸君矣吴君曰吾尝闻徳芳之言夫病与药值则惟用一物固不在记览齐和之多也吾亦凝吾心精吾思使意运于物之表故幸而中焉尔吁徳芳言若此其果异于人哉因呉君之请遂序以遗之
　　送心泉上人还福州序
　　予既分部毕事休居福州西门外鳯凰山之南山南多浮图氏宫其徒好事者闻予嗜幽逺而乐闲旷也往往蹑屦褰裳以来相从而予亦爱其人之不规规焉为事物之所羁束遂相与穷髙极深探竒搜隐望云鸟之往还俯渊鱼之游泳或防树酌泉或扫花坐石箕踞笑傲尽日乃去乆之有僧称心泉者持诗一章来谒问之则长乐儒家子姓魏氏其先本浮光人而祖朂登宋进士第官至太常卿曽祖一翁累官知制诰心泉兄弟五人而三为浮图学心泉季也象山秋谷其师怡山方石其祖今以书记主宗之塔寺予于是取其诗而读之音节幽逺志意闲旷超然之得若有契予心者故于诸浮图中尤深爱之予间有作辄出片纸録去居岁余其勤如一日及予治任北归心泉逺饯于连江之邑登崇山度长溪胼茧頳汗殊不以为劳既别复留徘徊顾瞻若不忍须臾暂去抑何其情之厚也予再居闽几三年凡见道路设祖帐觞豆以为饯者非其势相压力相制则其情爱狎昵之私有甚不得已焉者舎是则漠然若不识矣孰能慷慨重义气执杯酒走数里为别哉心泉学浮图者其于人初无与于休戚而情之厚乃独异于是其果不为薄俗之所移乎其果墨名而儒行者乎遂书以为别
　　送元舜宗尧二师归浙东序
　　至正壬寅夏予自三山被召还京师道出四明凡方外之士以诗文名者莫不来谒而定水复禅师延庆贵禅师相与尤勤最后天寜慧禅师率其徒来请铭其师孜舜田之塔适予治行不果为明日解舟至余姚之庙山见二僧来前问之则孜弟子元舜宗尧也首以塔铭为趣予谓时方盛暑日如炽轮子何必触热冒险而逺行耶秋深气清候予文成当副所请二师俛进曰此来必得先生文乃归及絶海抵钱唐皇冈之野二师亦复继至予既寓海村卧病兼旬求多谢去而二师日款门请益坚乃力疾为之铭而后见焉将别二师复请曰铭固幸矣先生独无一言以赐我乎予尝过防稽云门天台雁荡天童育王诸山徘徊瞻晀见浮图大刹往往犹多晋宋梁唐以来显志而故家巨室不数百年雕谢销落殆无存者天于彼此岂故有厚薄哉盖浮图氏立志坚勇有不为则已为则务于必成亦有嗣法者行同心一故能立大功成大事虽歴盛衰万变愈昌炽而愈无穷也予于二师之请铭益有所感矣





　　玩斋集卷六
　　钦定四库全书
　　玩斋集卷七　　　　　　元　贡师泰　撰记
　　备万斋记
　　出杭州新门东北二百歩又东折入委巷有屋四楹在败垣废圃间蒿莱不除问之徐氏业也遂佣其半苴漏补罅移木牀瓦灶就居之四壁空无长物因大书备万二字于其顔或过而问曰饮食以备饥渴裘葛以备寒暑仆御以备使令子今无一物之备何谓备万耶吾知子之不为是也岂尝有见于孟氏万物皆备于我之言之意哉予乃笑而答曰吾亦知我之不为是也夫我于天地间亦万物之一也以一较万其犹稊米之于太仓乎以万归一其犹太仓之于稊米乎故凡形色之可接者声音之可求者气类之可感者其数无穷也其变莫测也固非一身之所能备也而不知自物观物则物物也物且万万也自我覩物则物岂外我一身哉且人也物也同得隂阳五行之气以成形也亦同得隂阳五行之理以为性也何其正通偏塞之不同耶盖知觉运动之蠢然者物与人固无异也仁义礼智之粹然者人与物果无异乎是以散之为万殊敛之为一理以一贯万其所以为备也亦大矣虽然体之而不实则羣疑之起足以害吾道行之而非恕则一念之私足以戕吾仁若然则一自一乌乎万万自万乌乎一非知道者其孰能与于此客唯而退遂书以为记
　　经训堂记
　　经训堂者安阳韩谔致用之所作也韩氏自魏国忠献王以经学致位将相功业日盛收书万卷作万籍堂于安阳里第其子文定公既增广之文定之子申国公益置七千余卷作丛书堂六库相传之盛当时河朔士大夫家号称积书多者罕及之传四世至尚书左司公膺胄始从宋南迁会稽时散失已无余矣又四世至义行明善二先生皆以道徳文章名于时聚书复数千卷作经畬斋义行之子务徳君承之作种学斋今致用又取两世之书庋而置之揭以今名厯数百年更十数世而藏书之富绵绵不絶吁亦难矣哉然六库两世之蓄诸子百家众史兵农毉卜之书皆在焉致用独有取于经训者岂无见耶盖六经在天地间如元气流行日星昭布大而父子君臣之道近而夫妇居室之间幽而隂阳鬼神变化之理明而礼乐文物法制之详微而昆虫草木之伙读之者随其力之所至虽浅深髙下造诣之不同实未有外乎此而可以为学者也昔昌黎文公训其子符尝有经训菑畬之句非深得于六经者其能卓见圣贤为学之要乎文公忠献宗也忠献致用祖也二祖以文章功业显于唐宋致用归而求之有余师矣师泰也何足以知之姑为记
　　知学斋记
　　人亦孰不欲学哉善学者知所以为学而已矣知所以学则用志専而成功易学而不知所以则伥伥然无所向虽日疲神于六艺之文殚思于百家之言其为学果何如耶然则学固在乎知知亦有其要矣天台徐大章以知学名斋间过予海昌寓舍愿闻一言以发其归趣未几复以书请曰一防尝受教于家君矣学以立言明道非徒记诵词章云耳然尧舜汤文周孔之道见于经其言宏博奥衍既未易知而汉之司马迁扬雄唐之韩愈宋之欧阳修卓然自为一家之言又未易得其门墙而入也先生独不能启死虚滞使如春阳发动层冰顿释乎予发书三复而叹曰善哉大章之为学庶几得其要矣夫予亦何足以知之然窃闻之言非道不立道非言不明立言明道固不可岐而二矣亦岂可不知先后轻重之叙也耶不知其叙而遽学焉则终不足以领其要矣是故道明于已而发于言则言不期文而自文譬之江淮河汉之流行波澜起伏将有不得不文者不明于道而徒言之则如断潢败潦虽欲文得乎且是道也非逺人以为道也本之于人心天理之正行之于彝伦日用之常因微以至着推近以达逺由小以及大可以参赞可以位育可以成变化而行鬼神斯其所以为学也斯其所以为尧舜汤文周孔之道也然而杨墨仁义而异端老佛慈爱而残忍其他若申韩管商公孙衍张仪之流其始亦非不欲明道也而卒至于糜烂磔裂不可究极者不知所以为学学焉而不得其要故也是则尧舜汤文周孔吾学之标准也易书诗春秋礼乐吾学之尺寸也执尺寸以定长短望标准以趍逺近道其外是乎不然苦心刻意作为文章虽能并驱齐驾于扬马韩欧之间果为知学哉大章不弃予言遂书以为记
　　一经堂记
　　一经堂者海昌朱肃斋氏名以训其子而叅政周公伯温之所书也肃斋之子鐩从予游闲致其父言请为之记予谓六经并载圣人之道何独取于一经哉岂不以汉韦贤尝以一经教子故耶不然则将先明一经而他经从可明矣夫经之目有六曰易书诗春秋礼乐或道隂阳或纪政事或咏性情或正名分或以正行而和心虽其为説不同而其道则未尝不贯于一也自三五以降厯世益逺然其垂训立教者不过数十言而止至吾夫子赞序删正更加述作上以绍前圣之既往下以开后学之方来人文可谓极盛矣实亦不过数百卷而止尔以数百卷之书明数十言之防简易精洁如天地运行如日月照临其道未尝不廓然而公粲然而明也及秦汉诸儒各出已见务为専门论议诋訾朱紫混淆其简册之多栋充牛汗既已湮塞圣道磔裂经防不可究极矣而近世科目之设则又饵之以著述诱之以词章蛊之以记诵假之以经术遂使海内之士疲精竭力靡然向风恣为新竒之言巧饰颇僻之见一切逢迎苟合以徼进取而六经始为钓功名利禄之具矣呜呼大道之晦一至于此可胜叹哉向非周程张邵朱吕数君子者出孰能发微言于既昧之中寻坠绪于不传之后乎而今之学士大丈执其全书因以潜观黙识旁通曲畅则亦幸矣然有读书万卷而终身无一言之得者有得一言之要而终身守之不失者其故何也道之明与不明而已是故明经所以明道道明则经无不明者而鐩也又文公诸孙强志善学其庶几有得于此矣夫不然虽日诵六经犹为无益况一经哉
　　重修西湖书院记
　　江南浙西道肃政防访使丑的公重修杭州西湖书院成郡监谔勒哲特穆尔旺温守社从庸谢节提学马合谟洪钦以士人宋杞等状来请文曰西湖书院在杭州西湖之上故宋岳武穆王飞之第后更为太学至元丙子天兵临城学废礼殿独存其地与宪治实皆为岳王第故来长风纪者莫不以作兴为先务三十一年容斋徐公琰始即旧殿改建书院且迁锁阑桥三贤堂附祀焉三贤者唐刺史白居易宋处士林逋知杭州苏轼也置山长一员主之遂易今名延祐三年周公徳元徙尊经阁建彝训堂创藏书库益增治之至元元年特黙格公胡公祖广重葺大成殿开志仁集义达道明徳四斋以居来学扁三贤祠曰尚徳别室以祠徐公曰尚功于是书院之盛遂为浙东西之冠矣越二十年城燹于兵书院亦废象设陊剥庭庑污秽居人马迹交集其中书籍俎豆狼籍弗禁明年三贤堂燬又明年尊经阁壊学官廪稍久絶仿徨莫知所措公朔朢谒拜顾瞻叹息曰兵革之余虽疮痍未复教化其可一日而废乎况勉励风纪之任而书院又密迩宪治也哉于是出私廪白粳二百石谋作兴之丞相康里公更益白金五十两乃克裒坚萃良撤朽易腐轮奂再新始事于至正十八年冬十月迄功于十九年春正月谔勒哲特穆尔等承命董役幸底于成今尊经阁岿然特起三贤祠栋宇辉映设以重门缭以周垣殿堂斋庑庖湢库庾无不悉治此皆我公之力也不有纪述其何以劝顾惟公之曾祖太师中山王勋业卓冠祖文奕世继美公由近侍拜三台御史厯四道防访使以宣慰都元帅督兵饶信克复三路二州五县全活数万人其详具载武功録及监宪浙西又能以经济之略叶和逺迩寛裕之徳抚绥军民虽当﨑岖戎马之间不忘诗书礼乐之事可谓识见超卓深知治本者矣由是而风移俗易使人皆知尊君亲上之道而销其乖争陵犯之风其所系不亦重且大乎是不可以无述用不敢辞
　　勉斋书院记
　　至正十九年冬十月福州始作勉斋书院明年秋八月告成丁亥防访使者率郡大夫士行释奠礼己丑经畧使李公国凤谒祠下用便宜署今额以儒人张理为山长执事者间具本末请记于贡师泰曰书院徧天下而闽中为盛大率祠徽国朱文公师弟子居多若延平武夷考亭建安三山泉山龙溪双峰北山之属皆是也勉斋先生实文公髙弟独无専祠顾非莅政者之缺欤昔者佥事张引尝图经始以调官浙东不果经厯孔汭锐意作兴以拜南台监察御史又不果未几行部闽广适郡士林祖孟祖益请以太平公辅里故宅一区为学宫厥位面阳广轮合制遂倡成之而防使沙木斯鼎副使元努佥事额琳沁布喇特纳刘谔勒哲郑潜经厯达尔玛蒙古知事黄布延特穆尔照磨傅居信叶心相事议若出一且移郑君董视而佐以属吏王兰焉行省平章布哈特穆尔闻之亟发白金五十两及租田一百五十亩奇以给以赡于是即旧以图新拓隘以增广礼殿中崇象圣人之燕居寺宇旁峙严先生之祀事堂曰道源着师友之授受也阁以云章以郑君正字端本时所得皇太子书麟凤龟龙四大字刻置其上也堂后叠石山曰小鳌峰不忘先生读书精舍之名也斋左曰凝道右曰尊徳栖士有舍待賔有馆燕休有室更衣有次庖湢库庾各有其所重门衙衙层庑翼翼瞰以方池度以石梁其周九百八十四尺奇东西广九十一尺深视广之四雄规伟观穆然靓深然后斯道之统有所尊而讲学之士知所同矣惟子之学盖亦得于先生者请文诸石以纪其成顾师泰荒陋何足以知此然窃闻之斯道也伏羲神农黄帝尧舜禹汤文武周公之所以为治孔子顔氏曾氏子思孟轲氏之所以为教不幸而变于管商惨于申韩杂于荀扬暴于鞅斯磔裂破碎于毛郑贾马王范之徒幸而唐之韩愈氏能以所得着之原道之书然其于性也主三品于仁也専博爱则犹未免于不详不精之失焉至宋全盛濂溪启其源伊洛遡其流度江再世文公始集诸儒之大成使千载不传之道复明于天下后世吁盛矣哉于时门人弟子聪明卓越固不为少然求其始终不渝老而弥笃者先生一人而已先生因刘子澄一拜文公于屏山之后即慨然以斯道自任聴风声于屋头对孤灯于天曙其坚志苦思为何如也自是得执子婿之礼从登庐阜涉彭蠡过洞庭望九疑宦游淮江湖湘吴越瓯闽间不惟口传心授于师门者愈久而愈博而其所见名山大川渊深髙厚皆有以助夫精微广大之学矣是故征诸事业则城安庆御汉阳最为伟迹着之方册则四书通释仪礼通解尤为有功盖先生有志于斯世卒以陆沈下官不能大行其学固可深慨然圣贤坠绪非文公无以明文公遗书非先生无以成则斯文吾道确乎其有所归矣先生没其传之著者在闽则宓斋陈氏信斋杨氏在浙则北山何氏江以西则临川黄氏江以东则双峰饶氏其久而益著者则西山真氏衍义诸书凡今经帷进讲成均典教皆出先生讲论之余也呜呼先生之道传之后世先生之书行乎天下孰不想慕其髙风渐被其余泽况鳌峰箕山之间云烟苍莽神气流行忾然肃然犹若有见乎其位闻乎其容声者乎书院之作其有功于世教岂曰小补云哉遂记不辞先生讳榦字直卿御史瑀之第四子累官至大理寺丞转承议郎致仕勉斋其自号云
　　象山樵舍记
　　江东诸郡治万山中而山水之胜则在广信广信诸县治万山中而山水之胜则在贵溪若夫贵溪之尤胜则莫若象山象山自闽南行数百里至县境岿然突起其势上负而下堕若大象然故以名昔宋文安陆先生居是山以乐圣贤之道故山名益显于天下后世今县士程伯来父筑屋读书其中自署其顔曰象山樵舍盖闻先生之风而兴起者也夫山之胜峭而为岩谺而为谷散而为峰峦林麓洼而为溪涧池沼平者田畴聚者村落与凡神仙之居隠逸之庐浮图之刹参错旁午殆若棊布而星列焉且仙嵓云台逍遥琵琶诸山去樵舍近在咫尺伯来乃无所取而独惓惓焉惟兹山之慕其真有见于先生者乎岂徒负薪行歌托名隠逸以侥宠荣而已耶盖先生之道髙明而广大先生之学简易而精微虽其所入者与徽国文公小异要其终未始不各极于至当之归也门人弟子因鵞湖太极之辩一时互相论议遂使后之学者不能无惑焉呜呼彼亦安知二先生之所以然哉今伯来仰兹山之髙而闻其道读先生之书而知其要将不待言语文字之间而超然日进于圣贤之域矣顾予何足以知之诗不云乎髙山仰止景行行止伯来其尚勉之
　　福州路儒学复田记
　　国家庙祀孔子建学籍田以教养天下之士自江以南惟闽广为盛而闽处八郡之中租入尤号富饶比年典司不谨奸弊滋甚遂使嵗入之数日以耗损教养之具或不给焉防访使赡思丁公闻之慨然曰是必有豪强侵之者不然则渔于奸吏宪治所在敢尔乎乃命郡守申延嘉努稽图按籍教授沈质初周履旁询悉发诸豪民所侵在闽县者得南洲田三百畮竒银租若干两鱼荡数百顷银租三十两兔壕庄田若干畮时升里田一百畮奇嵗皆分其收之半在侯官者大小马郑漈洋田二百畮奇银租一十三两今增至五十三两昙石庄银租九十两今增至二百两新复田八十五畮银租二十六两在长乐者善田等田若千畮米增七十五石奇学产于侯官为最多其十四洲田畮几五千米石二千三百六十仅入其半今悉复如数而又归浮图氏先胜洲侵田三百畮奇是举也宪史武鼎治中买住学正张熙孙皆与有力焉于是在泮之士卢晔等相率状其事来请记呜呼昔之侵者今以归昔之渔者今以复变耗损为富饶监宪公之用心亦知所本哉虽然学校之职教与养而已矣养之而非其材则稂莠足以害苗教之而无其法则红紫得以乱朱今教养既有其具盍亦思所以去其害苗而乱朱者乎不然佻达贻子衿之讥贪残兴硕鼠之刺仓庾虽实亦何益于学校哉纪之石间用劝来者
　　福州三皇庙学田记
　　三皇有庙毉者有学其制虽昉见于前代而合庙学为一则又我国家之盛典也然庙以崇祀牲币粢盛之物不备是为凟礼学以明道饩廪供饍之具不称是为慢士渎礼慢士皆为政者之失福州三皇庙在城东北隅向予防问闽海时顾瞻栋宇荒陋俎豆狼籍师生散去学业不讲语诸有司则曰无以赡也方谋所以经助之会迁去不果后五年以分部复来则庙学视前稍加饬焉问之主者谓宣城葛君秉璧之提学也防今平章普公之至大兴学校而僚佐賔属议以克合始取闽县民田没入于官者二百六十畮奇诸学官而部使者诸君又皆风励劝勉以相厥成然后春秋祀飨朝夕供具一如令式而俎豆弦歌升降讲习皆足以称大藩之观矣窃惟三皇之道犹天之元气也元气无不用故道亦无不该凡后世之叙伦明纪以淑诸人饮食作息以保其生者何莫非三皇之道也岂毉家者流所得而専祀哉况今所传素问难经灵枢本草之书鍼刺砭□按摩齐和呪诅之法其言多假托附丽问难以神其术未必皆出乎三皇也然读其书于学固可以推广夫好生之徳仰其神于庙又可以想见夫生成覆载之功触类而长之庶几犹得其所存于万一尔呜呼掘地而泉至盖水无不在也穴隙而光入盖明无不照也三皇之主于毉其亦若此夫他凡预田事者具载于碑隂故不书
　　文昌祠记
　　梓潼神祠在蜀郡梓潼县累封辅元开化文昌司禄宏仁帝君今郡县所在亦多祀之其创于福州儒学者实至正九年宪府诸君之所始也祠当丽泽亭之北杏坛之东重门周垣亦既严饬且刻石以纪其事矣比年横兵攘敓遂壊不葺石亦断裂无存防访使徳卿恩公闻而叹曰神载祀典国之所重何渎慢若是耶亟命司校者修而复之即事来请予记按梓潼为蜀郡蜀郡上直参宿参有忠良孝谨之象其山髙深博厚而水七曲实神明之所窟宅或谓斗魁为文昌六府主赏功进爵故掇科之士尤谨事之或谓神为张宿之精诗所谓张仲孝友者是也此其説固不可深考然神得以通祀于天下者其亦忠孝之所推与方今人心思治海宇渐平斟酌元气运斡化机其不有望于神明之佐理乎今公励新学校当干戈抢攘之余而能惓惓于一祠之兴复者亦必有所见焉呜呼圣人之所以为教学者之所以为学忠与孝也忠孝原于心而通于神明臣之事君子之事父亦惟尽其所得为以求无愧于已而已矣是故行不侔于神明不足以为忠孝然则是祠得迩于郡学者独非圣人神道设教之遗意乎乃为迎送神之曲俾歌以侑祀曰神之来兮连蜷乗白骡兮骖后先云瀫瀫兮灵光县肴醑蒸兮旅豆遵鸾声止兮神语传神之去兮砉歘猋轮旋兮弗弗山嵚崟兮水七曲是文达兮锡之遐福春秋报祀兮奚间闽蜀
　　上虞县复湖记
　　上虞县西北五乡曰永丰上虞祈兴宁逺孝义五乡有三湖曰上妃白马夏盖而夏盖实承其委其周一百五里其门三十有六其溉一十三万畮其赋一万石奇中有潭名枭镜虽大旱不竭而其支流余闰又足以逺被会稽之延徳余姚兰风一都三保之境其为利也亦博哉湖自唐长庆中民始请割田为之仍令受水者包其所输至今五乡田租倍他产然其地势倚江枕海咸卤浸淫伤败禾稼东南又多大山深谷一遇暴涨则奔溃莫御旱即枯涸可待故其隄防啓闭之法视二湖为尤谨叠堰分埭以时蓄泄限量晷刻以节多寡序次先后以均逺近而后民免凶荒捐瘠之忧官无侵夺分争之讼矣宋政和初越守王仲薿尝废湖为田得不偿费南渡后吏部侍郎李光疏于朝尽复为湖嘉熙丁酉几敓于福邸五乡民张康等阖词争之乃已始末具见碑志及通鉴长编国家内附以来属时屡丰水利不讲居民乃窃縁堤髙仰以私播种元贞间或言之营田使者得田三十顷粟五百石然自是蔓延莫禁湖之存无几即有旱干水溢则五乡咸受其害矣至正十二年翰林应奉林希元来为尹遂定其垦数余悉为湖十六年夏旱豪民乗间侵种其禁复弛县尹李睿力复之明年春行御史台移治会稽驻兵县境或妄言湖膏腴可屯田典兵者忽于识察一旦竭如焦釡所得仅百许石而官民失利不可胜计御史察知其弊俾尝赋于官者田如初他皆谕罢明年春又有献之长鎗军者赖分省阻止之于是积水盈溢恵及逺近而湖之利益博矣又明年父老乃相率谋于邑士徐焕文魏延曰湖食我民生死倚之不有纪述将何以示来者焕文等以予之尝信于其人也具以状请窃惟沟洫浍川之制废陂湖池塘之利兴而孙叔敖史起郑国文翁郑当时儿寛召信臣之流各以治能名于时其载之史传者班班可见迨我国朝内设都水监外立庸田司郡县守令皆知河防兼渠堰凡所以为生民计者可谓周密而深逺矣尚何弗修厥职往往使已成之业湮废崩溃哉且是湖也旱则决水以灌田涝则导水以注海用力寡而成功多与诸湖较之实相倍蓰是以不敢重违父老之请而叙次其故用刻诸石岂徒为豪强奸贪之警庶几长民者知所劝焉
　　上虞县覈田记
　　古昔圣王之治天下也曰分田定赋以一其民而已矣后世田赋不正徭役不均豪民得以肆其侵暴黠吏得以纵其奸贪然后法制大壊而斯民始不堪其生越上虞县大徳间定垦田总之凡三十三万二千三百畮奇其兵灶驿学寺观免征者四万七千畮官民实征者二十八万五千二百畮具载典册可谓较然矣嵗久法弊因去其籍且推收之法不行而鬻质之数不实遂使诡名寄户飞隠走贴虚增张并之纷纭杂出而真伪莫能辨矣至正十八年夏四月安阳韩侯谏来为尹会治兵县境一切军资悉取于民重轻失当怨讟载道侯为此惧将有以处之而未暇也明年春分省论功陞行枢密院都事仍总制县事乃进父老曰若等苦吏横敛久矣我欲为若等定令使不得重轻为市何如皆俯伏顿首曰幸甚侯乃下令聴民自陈即有不实并以坐吏仍选乡里大姓有禄位徳望者覈视之而侯坐堂上执朱墨勾稽覆騐穷昼夜不少休其法每田一区署由一纸载田形地方亩数与凡执事者其上俾执之以为劵而图以鱼鳞册以鼠尾分以兜率总以归类然后奸欺屏息田赋正徭役均而庭无纷争之讼矣又距县西南数百步有湖曰西溪当故宋时民有私其髙仰以为田者或献之福邸内附后籍入皇太后宫即其私租亩嵗输谷二石二斗曰籍田其田并湖居民稍复侵耕输谷五斗曰荡田又洼下者输谷四斗三升曰葑田嵗久籍田力薄更失水利终嵗勤苦得不偿费而荡葑之利日饶侯为度其土宜第其租入民皆称均其冬予以总漕闽广道出上虞父老遮拜道左具述其事嗟夫治民亦多术矣要莫大乎得其心得其心有道亦不背其所好不施其所恶而已或夺其利以戕其生劳其力以咈其性则民心其可得哉侯能因民好恶以出治其庶几长民者之道乎且闻侯之始至也会万戸冯辅卿以兵来守将预征民租侯言方旱饥请待新谷之登民甚便之邻境构兵游军已入县将校虑有伏欲尽燬民居侯白叅政公遂得免长鎗军来分镇或言县多湖田膏腴可屯种侯力争水利不可失亦得免又大修孔子庙复忠恕堂聘名师广弟子员日与讲论忠君亲上之道县人化焉故并记之侯字自行故宋魏国忠献王十世孙少孤能自力学以义兵数立战功丞相便宜擢台之临海县丞遂来为县累官都事云
　　义阡记
　　松江通守谢侯礼既作义阡间至钱唐谒予曰不如礼曰埋不得埋曰弃今吾郡之民不幸而弃焉者或有之矣吾为守而未能使之化又不能恵吾民于心独无欿然乎今得地五百畮散在九龙山中各垣其四周以限刍牧之入锄耰之侵使凡孤贫无依羇旅无归者皆得焉犹惧夫者力有不赡则又割田五百畮嵗征其入以助之凡敛而棺者予地二十尺米二石火而函者地五尺米五斗仍深其坎崇其封大书居里姓名而谨志之他日子孙或有徙瘗者给米如数之半庶几长民者之道焉予闻守言为之太息曰先王定为丧之礼自天子以至于庶人其茔域大小日月逺近皆有截然之制不可逾也自浮图氏之教行而火遂兴郭璞管辂之学出而拘忌益甚火兴故有沈其遗于水者矣拘忌甚故有拆裂暴露而不顾者矣今侯之为阡也不徒孤贫羇旅有以慰其魂魄于风凄露泣之时庶使火焚水溺与夫拆裂暴露者惕焉感动而知所以掩其亲矣然则侯之化其民也岂小补哉
　　福州行省检校官廰壁记
　　至正十六年春三月诏复福建等处行中书省即故宣慰司为治文武佐属各有攸署独检校官缺焉后四年谔勒哲特穆尔邵侔来视事顾谓同列诸君曰检校主治文书乃无専治可乎诸君曰固当属以军事未遑今宜有以成之矣遂请诸大府度地省治之西偏发官银若干以资经始其不足者以俸钱给仍移同列郑鼎纳延董其役曾不数月工师告成前辟治事之廰后为燕息之堂待賔居吏位次秩然明年春诸君相率过予请纪其事予惟国家统一海宇既立中书省以总天下之务复立行省以分中书之治至元二十八年始设检校官二员又明年增至四员其在行省者半之比年兵兴多事添置遂无恒员凡诸曹所治铨衡赋税礼乐舆马刑政营缮之属署牍叅错旁午出入山委林比检校悉得録其缪愆稽考以为重轻上幕府议一不合则吏抱成案往来力争可否不得则检校并上堂立具列卷前后反覆辨论必如律令乃已其职任之重若此今诸君之兴斯役也岂徒燕嬉饱食以宁其躯娱其心而已哉盖居髙处明则神清而气舒瞻视严肃则望重而人畏神清气舒故内絶壅蔽而虑无不周望重人畏故外絶干挠而令无不行虑周令行而后检校之职尽矣虽然检校为诸曹设也诸曹有所阙遗苟阿顺不言则检校失也检校言之不即改且羣聚腾讪焉则诸曹过也检校不挟其所得为者为功诸曹不以其所不能为者为讳则上下协和百职具举矣百职具举藩屏其有不乂安者乎
　　福建行省检校官题名记
　　福建行省检校官既创治事之廰请予记诸壁间矣间复聮谒曰凡官署必刻石题名今石已砻而文未具甚幸先生终恵焉予于检校多相善且其意又甚勤能无一言以为勉乎切惟中书总天下之务行省分中书之治诸曹掾皆宰相亲所选择以待用于他日者其所治文书自莫府上之堂反覆论辨比完署宜无有过差矣今检校以七品属职乃使复阅其牍举其稽愆而绳纠之何哉盖中书机务万变不齐藩屏之寄尤为重繁诸曹掾于一时迎奉唯画之际欲尽当其轻重是非可否亦宁免一失于千万也况羣小使役于下者无斗粟一钱之给徒操数寸之管窃弄文法以思赡其家尔又安能尽必其无耶此检校之设所以不得不重也且御史嵗一视案遇小过辄有让与其让于御史曷若补其阙遗使无让哉然则检校独非诸曹御史乎诸曹以御史待检校则检校益当知所以自重矣载其姓名于石岂徒纪嵗月论官资以夸于人而已庶几较得失辨贤否者有所征焉
　　福建防访司题名记
　　至正二十一年秋天子以闽海道逺吏多失职乃命福建行中书省右丞恩宁普公为防访使冬十二月公既视政逺近慑服明年春吏白防访司繇按察司改置三十余年始具载使佐姓名于石今又四十年书刻殆徧矣宜有以更之公谓官署题名尚矣非徒纪班资姓氏嵗月而已也庶几使来者上下其人之贤否以为惩劝焉其刻石如故事于是吏更以公命来征予文予曰风纪固重矣然所以为重者实又存乎其人诚如公言则凡登名于兹石者其有不惕然悚惧以思尽厥职者乎遂书以为记
　　重修福州治记
　　福州中七郡而治连山东驰众水皆滙于海地气旁薄物产蕃阜自无诸以兵佐中国常衮观察其地朱子以道学淑诸人千载而下号称邹鲁国朝始建行尚书省提刑按察司后更省为宣慰司按察为防访司近又罢宣慰司立行中书省大官临莅其上守吏惴惴日事迎谒间一据案署牍辄复起去故郡治弊壊几无以芘覆左右愕视叹息卒不暇议所以修治者至正庚子春予董漕闽广舘于府中因谋葺之或曰子幸以老请居几何时顾欲劳且费耶予惟君子之所以处其身也不以物我而有丰啬不以近久而易勤惰况即旧以图新因废以补陋其犹易于成功乎于是稍节俸入俾通守阮世隆主治之而监守僚佐咸曰吾侪之所不暇甚幸尚书之辱贶也乃皆协心相事曾不逾月工以告成而聴政之堂退休之室公牍之署与夫凉轩燠舘重门修庑廓焉若辟奥焉加深矣既事进执事者于庭而告之曰南方不靖逾十数年将士苦于战鬭民庶劳于餽饷海隅遗黎殆无以生今是之葺岂徒与大夫士娱其心便其体而已哉凡有事于斯堂者亦将惕然而感恻然而惧蚤夜孜孜思有以勉吾力之可为以尽吾职之当为庶其无负于君国子民之道尔不然刑赏出于爱憎曲直徇于贿赂朘其民而肥其身聚于上而怨于下驰骋出入自以为得计天地鬼神其可欺乎记诸壁间用劝来者且以自警云
　　髙风台记
　　出福州西城门三里许凤凰山之下有古寺曰香严寺之西隙地为故圃圃之中有邱隆然翳以榛莽蒙以篠簜掘礨丛襍垤洼莫辨羊豕得以为囿狐鼠得以为窟虽寺之僧亦弃而不顾也予间过之见孤树特起葱蒨蓊郁疑必有殊胜始命僮开蹊累级摄衣而登则上广旁峻周以坚甓石牀横布陈迹具在乃知故台也于是翦茂草除恶木斩突夷防刓赢补罅然后方整峭拔岌焉增髙而益旷矣已乃拂石而坐倚树而观方山耸其前莲峰矗其后左沧海右长江云烟苍茫极目无际诸生刘中郑桓喜而进曰是台也蔽于近而超于逺晦于昔而显于今脱其芜秽处之髙明顾非幸欤且重桐江之丝髙南州之节虽其风未足以语希瑟之咏而逸气雅操犹可以激頽波而清薄俗也愿请所以名之者语未既忽有风自南来飘冠巾袭毛发徘徊乎几席之间泠泠然沨沨然周流动荡若有以宣通夫壅滞而还复乎淳熙者遂名之曰髙风诸生复请亭其上而志诸石故记
　　鸣凤亭记
　　予既作髙风之台将亭其上而不果平章道隠公闻之使以钱来僦工而一二同志亦相其成寺僧悟腾觉馨躬操畚臿负木石为其徒倡曾不数日遂落成矣客请有以名之予谓凤凰之山左右翼张若飞鸣而来下者名其在兹乎适左丞周贤公至而喜曰吾旧藏先从父平章公手书鸣凤二大字即以是扁庶其成子之志客曰美哉翩翩乎与髙风颉颃下上矣然闻凤仁鸟也当黄帝时尝处齐宫巢阿阁其后絶不至及尧即政七年始止于庭舜乐九成而复来仪周成之世最称明盛亦仅集郊薮要皆千数百年乃一出出则天下必大治吾夫子思见之而终不得故曰吾已矣夫汉史虽数载其事或疑其非真凤也子今徒取山之形似者以名亭不亦甚逺乎予乃冁然而笑曰人瑞凤也凤瑞人耶凤兮凤兮吾诚不得而见之耶方今泰治将复屡诏求贤圭璋闻望之士冯翼孝徳之贤行将雝雝和鸣于朝又何必巢阁仪庭乃为凤哉因卷阿君子之咏动匪风下泉之思三叹而书诸亭亭后于台成十五日揭而扁之又后亭之三日实九月丙子也
　　黄氏义田记
　　四明城南有黄氏者兄弟六人曰景振景文景诚景华景行景贤志刚气和且能拓其入以致丰约其出以为羡久而家益饶景振间饮诸弟而告之曰我等虽未能力学以施诸用犹幸不失先人之遗顾吾宗多贫窭其可不思所以为淑后之计乎请以租田五百亩仿范文正公义庄之制而稍损益之其庶几尽吾情哉行之未久兄弟相继物故独景贤在一日慨然曰自兵起南方征徭无度虽破家不足以给用况所谓义田乎今幸大府令有司计亩受役民力亦少纾矣若是而不思有以继吾兄之志将何以慰其魂魄于地下哉于是更益田一百亩市里人王氏地若千步搆屋若千楹以贮其嵗入斟酌时宜定为规约凡所以赡宗族时祭祀给庐墓之营葺婚丧出入助各有差然后黄氏之贤借籍乎四明之境天台陈君从来三山数以田记为请君从予故人也其言既可征又喜黄氏兄弟好义之力乃作而叹曰义出于人心而本诸天理国之盛衰家之兴废在义与不义而已一事之行苟合乎义犹足以使人感服而兴起况割已所有以恵众人乎黄氏子孙能世守之不失则其为义也益逺矣
　　林氏祠堂记
　　福州长乐县罗田林氏既为祠以合祭其先族之长曰崇孙实主祠事间遣诸孙颐以状来请曰林氏始祖讳迁者以唐贞元八年自董平山来婿罗田罗氏遂为里人迁生相相生恵蒙恵蒙学浮屠法太平六年庐亲墓有孝行天尝雨之钱朝廷因旌其门宋建隆开寳间相之从孙珍为殿前都虞侯彰武军都巡驿使珍五世孙栗累官兵部侍郎在孝宗朝为名臣殁諡简肃尝置祭田若干亩且谱其族简肃之子行知经略广东经略诸孙春一通判泉州当内附初弃官归隠更为谱甚悉后至元庚辰崇孙谋于诸孙徳生公刘始买宗人宅一区为今祠中堂四楹东西两庑门庭庖库祭器具完又于堂之西别为屋两楹柜藏逺近之主朔朢则合族之人罗拜祠下节序荐以时食春秋卜日谨奉主列叙堂上执事者深衣幅巾行三献礼至正甲申复益田十五亩聘名师即两庑教其子孙之来学者然后尊祖敬宗之道稍备而子弟彬彬然亦知所向矣愿纪颠末以训后人予既诺而未有以复则颐之请益坚颐昔在京师从予游甚契今又与予友程备夫数来相谒其可无一词以告之乎夫自庙制废而祭祀之失久矣祠堂虽非古制而近世士大夫家能行之者犹以为难况闾阎市井之间乎且自兵变以来故家巨室莽为邱墟虽欲洒扫一室以致灌荐且不可得又安能求其门堂寝室之具备哉林氏居闽海之濵厯二十一世五百七十余年而犹克保其逺裔于凋谢散逸之余守其遗祠于干戈抢攘之际抑何世徳之逺欤虽然礼有隆杀庙有祧毁今既各祖其祖而又合祭其逺近庶几有征于时祫之遗乎吾于林氏益知闽俗之厚矣
　　兴和郡守康里君善政记
　　至正十九年冬十月予以使事道出会稽得拜南行台大夫康里公于钟离里第见其风采凝峻纲纪振肃百司庶府竦焉唯谨莫不潜孚黙感以兴起其好善恶恶之心退而与其賔佐花君仲实言则曰子见大夫公卓卓若此亦尝识公之子今尚书刚君近仁乎君之守兴和也始至之日属大旱苗且槁急祷之甘雨随澍时钞法大壊伪滥滋甚吏辄擅官本以自殖齐民罗立库门外终日盻盻不得易一文君制为均倒之法奸欺屏絶仍下令商贾贸易悉从其便由是食货流通逺近称善先是官马分饲城中刍粟不给民甚苦之君散诸郊野农家遂称均平君所居之庭植小榆髙仅逾丈有鹊来巢其上飞鸣饮啄若与人相忘者众咸异之郡士谢本李克道刘滙各为歌诗以称道其事于是君之治行为朔方第一朝廷闻而嘉之遣使赏劳甚厚此其父子继美虽汉张安世万石君家何以过哉予惟曩职兵部侍郎时君方为郎中及以庸田使者平籴东吴则君受大师命实司董输所至号令风驱电驰固已知君之材俊如神驹健鹘不可羁束而控搏矣今闻仲实言于吾心独不忻幸而愿见之乎叙而书之庶将识吾情焉
　　道山亭祷雨记
　　至正二十年夏闰五月不雨六月壬辰雨既而又不雨有司徧祷弗应民甚忧之戊申防访使赡思丁有嗣副使元努国器佥事额琳沁士布喇特纳仲贤郑潜彦昭经厯达尔玛蒙古清逺知事黄布延特穆尔顔肃照磨传居信忠卿相与谋曰夫闽山髙水深神多灵异能出云雨御菑患以芘其民今旱若兹祷且弗应吾诚其有未至乎不然则是政失其平行愆于常虽有告不吾聴也乃皆出宿于外为坛道山之亭而祝祭之曰冦逞于暴兵横于贪残伤之遗已无以生神又不我恤使之遑遑然无所控愬亦何至斯极也用敢白于神今日不雨至明日明日不雨至三日三日终不雨则吾徒固无所逭其罪神亦独能辞其责乎既事灵风肃然神若歆止五漏将尽隂云四合厥明风雨大至池沼沟浍皆溢水防防流不止焦枯既苏欢呼震野于是大夫士相率为歌诗以颂休美而求予记其事呜呼山川之神不逺吾诚诚吾心以致夫神神其有不格者乎书曰至諴感神传曰神依人而行兹雨也其有以哉是宜书
　　密庵记
　　予往时在钱唐见金华黄太史亟称吴郡张子英为宋世家入国朝其父大监公以文学遇知成庙有文名至子英读书工诗尤善鼓琴予未及识也数年后过钱唐则子英以功同知昆山州矣虽数来见然皆旅进于众賔之次未尝与之叙殷勤接谈笑也今年予以分部过海昌属其子爵为州倅迎子英来养方日过予论议且间示太史所为着闲止斋记于是与子英交始密而信黄公之言为不诬矣一日子英谓予曰闲止在西湖故宅之东兵变后失其业久矣今来海濵僦屋湫隘无以佚吾老兹即舍馆之傍治小阁以时休息名之曰密庵先生能辱记之乎予谓密之一辞见于诗周颂基命宥密礼中庸文理密察而又杂出于经传百家之书皆可考而征也然圣人治心之法则莫切于大易系辞洗心退藏于密之言盖易本卜筮之书蓍动卦静而爻之变无穷因卜筮以求圣人之心因圣人之心以观天地之化其机微神妙孰有密于此与故夫物之未感也其理具于人心而寂然不动及其出而应物则圆神方智各见于功用之实而天下事物吉凶祸福举不能遁其情此圣人之所以为教也彼所谓善驭世者揣摩捭阖以钩民情知非不密也而卒失之知雕龙炙毂坚白同异言非不密也而卒废于言勇示之怯强示之弱众示之寡进示之退取示之与争示之让盈示之虚术非不密也而往往败于术然则子英之为密也其亦尝慎所择不乎是故天不密则三光不明而四气失序矣地不密则山崩川竭而万物不毓矣人不密则七情荡而百疾生矣天地之气所以周流不息者犹本于至密孰谓人中天地而立而可不慎于至密乎子英苟能于是而自勉焉则庶其为学也益密矣子英曰谨受教遂书为庵记
　　裕轩记
　　越士王元实治小室于居宅之旁门窦侧出仅可布榻名曰裕轩其友括苍刘伯温既为之记他日予过元实则复以记为请予谓元实之轩甚隘而强以裕名岂外示狭陋而内实寛广乎毋亦自晦其光以求全乎不然则是会稽之山多金玉镜湖之田多膏腴将即此致富优游以自裕也元实笑曰内寛外狭孰与表里之一韬晦自全孰与中正之守金玉良田孰与仁义之利吾固不敢以此而易彼也予时甚髙元实之志而迫以使事不果为及再过会稽则礼部之召严又不果其后东方震扰连嵗用兵言久不复亦忽忽忘之矣今年夏从子颖之来自越未几外侄李允亦至皆致元实之请益坚于是知元实之果异于人人也大抵君子之为学在裕其心而已矣心得其裕则以之处富贵而不骄以之处贫贱而不谄以之处患难而不变甚至于死生存亡之际绰然守之而有余焉元实当干戈扰攘而偲偲焉不忘一言之戒其亦庶几有见于此夫苟能推是心以往则无往而非裕矣虽然人亦孰不欲裕其心也而鄙吝之私有以塞其广大之量沈昬之气有以蔽其髙明之域骄蹇桀骜一物不容而卒至于无所容其身者何也盖不能顺乎理故也理顺则天地不能违况于鬼神乎况于人乎故沛然若巨鱼之纵壑浩然若大鹏之运风此其为裕何哉在元实必能洞识其几矣是为记
　　皆梦轩记
　　三江之口九峰之下有奇士曰陈汝嘉履儒者行衣道士服荜门蓬户与世泊然更轩其东偏杂置黄帝老子庄周列御冦与夫毉卜种树之书于其中日归自外朗诵长哦倦即隠几而卧形与梦接嗒焉蘧焉不知人世之有物我荣辱是非得失忧喜也因取郑人毙鹿覆蕉互皆有梦之説名之以皆梦间过清虚子而问曰人于天地间生一梦也死一梦也梦之有觉犹死之有生觉而复梦犹生之有死生死皆梦也梦亦生死也生果觉耶死果梦耶吾不得而知之矣先生试语我乎清虚子曰生死百年梦觉一时一时之梦百年百年之觉一梦人徒知生之乐死之苦而不知生之劳死之佚也昔之善喻者常有华胥之游胡蝶之适邯郸槐安之乐其殆有见于此夫以死为梦乌知生之非梦耶以生为梦乌知死之非梦耶梦死梦生又乌知非梦中之梦耶梦中占梦又乌知非死生之梦耶变化纷纭真假莫辨若是则天地十二万九千六百年之数皆梦也又奚暇论百年一时之逺近乎以有限之嵗月接无穷之变迁苟非廓然超出乎六合之表洞然遐观乎八荒之外逍遥汗漫以与造物者游则几何其不为巾笥之龟文绣之牲乎虽然此直庄列之徒过于矫激托此以自髙尔在吾圣贤之教则有不然者夫人以稊米之身参天地之大极古今之变通幽明之故其所以自任者亦甚重矣或者失其所重肆情纵欲酣醟沈酗如醉如醒终其身而不悟是殆为真梦者吁可悲也哉安得凿瞢闇之牖以通其明啓大觉之闗以导其出辟中正之途以指其归使之豁焉醒光焉觉灵扃洞开照耀白日然后知梦为真梦而向所谓皆梦者皆非梦矣汝嘉曰吾梦幸觉请书先生之言并以觉后人遂为记清虚子别号喌喌翁云
　　鹤斋记
　　江东薛茂少精敏负奇气读书万山中穷日夜不已客有慰其清苦者携白鹤来赠茂甚爱之一日鹤去思之不能忘也遂图之斋壁以为玩其后茂游京师学道于朱公本初从代祠华盖谒蜀郡虞先生先生与之论诗爱其清新流亮气韵髙爽翛然有出尘之思叹曰是非凭虚御风翱翔八极者不能道也因取杜工部咏薛少保画鹤诗意名其斋曰鹤茂闻之喜曰是善名我遂不辞去今十数年先生跨鹤仙去而不复可见矣予间居西湖方欲问孤山之梅访林逋之鹤忽有羽衣长身揖而前者问之则薛茂氏袖出先生所题鹤斋诗一首乃相与坐石而歌援琴而鼓鸣皋之曲其声琅琅上彻霄汉再鼓洞天之舞其声窈窈不絶恍若霓裳素节飘忽轩举与羣仙颉颃下上也松隂满庭月色如水相顾一笑而去
　　梅边小隠记
　　福州出东门外数百步南入委巷有庵曰海印兵后废不葺风摧雨漂蒿莱出垣端里之人曰吾闻乌石山地平寺有云磎上人者手无一钱能佐其师起大招提若礼之来兹庵其复兴乎上人既至则易腐为坚拓隘为广芟芜而嘉草生涤污而清泉列供佛会僧各极严浄复治小阁牖其北以向明垩其中以尚洁槛外植竹数竿杂布花石清风徐来香气满坐题曰梅边小隠上人説法之暇即趺坐焚香髽两童治茶具与客弹琴哦诗客间问曰佛果如是乎谓汝梅边耶则梅无有也谓汝隠耶曾不逺乎烦嚣之声也则将即多闻以为观耶抑亦捐众有以为空耶上人笑曰子非梅恶知梅子非隠恶知隠知梅非梅故凡接吾目者皆梅也知隠非隠故凡寂吾心者皆隠也梅乎隠乎其果傲兀沉酣于色香之界乎我观华严得众妙法我从黄梅悟无上乗客曰是佛道也遂书为记
　　休休亭记
　　长乐县南行三十五里曰罗田宋兵部侍郎简肃林公故宅在焉宅之南有二大榕树防可数百步公诸孙宗正筑亭其下顔曰休休间过予求记予往在京师宗正方抱其师余君所着乐书上之朝时其志甚扬气甚鋭论甚辨别后数年予以部使者来闽南则宗正首来谒视其扬者若已抑鋭者若已挫辨者若已讷又七八年以户部尚书来董漕事复见宗正则向所谓若抑若挫若讷者益缩恧敛退无复有意于人间世矣予乃慨然为之叹曰子方当强仕之年慷慨尚义纵不能击强殄寇如鹰鹯之逐狐兔亦岂不能长揖将相开口一论天下事乎何其遽为休休之名也不然则必有咈然不平于中者矣宗正乃笑曰先生徒疑吾咈然者之为休休不知吾悠然者之为休休也吾昔以鋭故挫以扬故抑以辨故讷今吾幸缩恧敛退则夫讷也抑也挫也虽日呌嚣隳突乎吾前胶扰噂沓乎吾后吾方漠焉頽焉若无与于其身之休戚荣辱者则今之视昔其为得失何如也是故放浪而歌箕踞而坐风来酒醒树隂满地于斯时也吾且不知天之为髙地之为逺又乌知有人间世耶言既掉臂而起玩斋道人遂书为休休亭记
　　思庵记
　　天台黄岩之阳有山曰方山山之下有屋曰思庵盖州人施氏墓祠之所在也施之先绍兴知府讳某者由永嘉柽江来居黄岩遂其地传三世至愚隠翁讳某始立祠墓侧宋杜清献公范扁以今名愚隠之孙讳绍祖者拓而大之又三世矣比年庵燬于兵其诸孙经营葺构复其旧观集贤待制赵君雍为书故扁以示不忘也予应召过四明其七世孙应元从事分省受遣从至海上间语予故且请为之记予谓人子之于其亲也无往而不致其思焉生则思尽其养丧则思尽其哀祭则思致其敬是以亲丧之日有限而孝思之感无穷也故君子见风雨霜露则有怵惕凄怆之思见山川草木则有往来游息之思见杯圈几杖则有口气手泽之思及其当祭之日僾然若有见乎其位忾然若闻乎其叹息之声自非孝敬之至通乎幽明而达之上下者其能潜孚黙契于冥漠之表乎况是庵也积百年之泽而传之今日合累世之祖而聚之一堂昭穆之位有序而不紊宗祧之祀既逺而不遗则其所思也永矣虽然思敬其亲当爱其身施氏子孙能思敬其亲矣盍益思所以爱其身者哉遂为之记
　　谷叟庄记
　　谷叟庄在黄岩州南九十里州人郑静思之所营也静思世居州之天长街为闻家及静思懐奇负气不乐软熟从人始筑室谷岙居焉谷岙万山中东接松门西连鴈荡大间泉村诸峰峙其南北望之岩崿峭怒阻絶若不可处及入其境则豁然开张水纾土旷宜于钓耕嘉卉异石纷披林麓灵飚荡和香气不絶又其俗朴野多古衣冠无他嗜好可交也静思于钓耕之暇葛巾芒屩曳策长松之间披草而坐倾榼而饮饮而醉醉而醒不知天之髙地之迥也山人爱静思之居是谷也故称之为谷叟静思亦乐谷之有是居也因自号曰谷叟庄或谓静思年方茂非叟居无积非庄出而用于时非谷或曰老于事即叟富于学为庄谷虚斯能盈也予不知其然故并记之
　　凝虚楼记
　　平章普公兼善至闽之二年诛锄凶强煦毓罢氓威恵并施逺近懐畏乃即居地之东偏创楼四楹轩中敞阑楯外植间与僚佐賔客拾级而登倚衡而望凭虚凝注闲逺幽旷凡其沙鸟渊鱼之飞泳烟岚云树之晦明又若有以助夫心目之所得者因题其上曰凝虚其属师泰为之记惟公勋旧重臣卓行髙识固已超出乎众物之表矣顾师泰何足以知之虽然不可以无告也窃闻盈天地之间者气也气盈则为物散则为虚凝其虚使不得散敛其散以葆吾之虚其庶几长生久视之道乎公曰姑舍是今夫日月星辰凝于天者也山川河岳凝于地者也天地凝而人物生焉是故人物本虚也天地亦虚也知虚而后能凝能凝斯虚矣然求其所以为虚者非深思遐想于窅茫恍惚之间冥行妄作于幽潜深黙之地也廓吾太虚之量而天下之物无不容推吾太虚之灵而天下之事无不照以之事君则上下恭顺以之事亲则内外协和以之交神人接事物无往而非恻怛慈爱之仁焉于是三光明品物遂景星卿云甘露醴泉器车丹甑灵芝朱草麟凤龙诸福之物莫不毕至矣且道犹水也人犹器也水与器二物也水冰于器则一矣大矣哉徳之不至道乌乎凝公曰昔闻诸先生长者亦若子之言也敢不虚心以践实学遂为之书
　　云楚庄记
　　治书李公经略江南之明年道出括苍得士刘彦明置诸幕府又明年至三山其史裴君直以功检校福建行省遂用彦明代彦明江右人清修善学每见予言家寓澧州之西四十里有山环舍曰云楚因筑屋其中曰云楚庄昔在京师尝语参政危公太朴得书二大字今装潢成卷愿请一言以为之记予闻澧故南裔崇山地在洞庭之西巴黔之东其治且多谿洞民獠杂处危峰峭岭平地拔起仰视莫穷其端楩楠豫章千嵗之木嶊嶉磅礴隂翳不见天日水行石间暴悍荡击若霆轰鼍吼虎豹抟噬奔马怒猊蹄股交触也孤雌哀昼夜呼嗥不絶射工沙虱含影窃发故骚人羇客过焉辄起其沈郁离忧之思而仕者率亦怖栗骇汗往往以得代去为幸澧之士风若此彦明何独弃乡里邱陇而乐居之乎盖澧虽去中州逺民獠杂处而云楚实山舒水缓泉甘土肥宜于秔稻嵗大旱他境皆焦槁如赭其野方芃芃然同颖并秀讴歌鼓哺之乐征于和气者灵芝香草又时或生之彦明读书之暇登髙临深于是苍然之色接夫目泠然之声入夫耳渊静宏逺之趣与神俱逝而识度超广不觉吞云梦者八九矣然则向所谓沈郁离忧怖栗骇汗者果何自而至耶人以迹求我以心得彦明有焉遂为记
　　终慕庵记
　　终慕庵者郑君彦昭母夫人江氏墓祠之名也彦昭由御史出佥湖南宪航海至樵州值太夫人忧道阻不克归遂权厝于城南夀山下之乌槎冈冈距城二里许峰峦四面环合外密而中寛风气完厚长林清泉相与映带嘉花灵草纷披岩鄂四时香气不絶其支龙蜿蜿蟺蟺若翔蛟矗龙乍起乍伏忽焉势降而形委也彦昭既即其上大为之封种松竹数百株以庇以防又筑屋若干楹以祠以庐以致其终身之慕而题之如此夫慕者爱而思之之谓爱莫先于爱亲爱亲笃则思亲亦至思爱发于天理之公其始非不同也及夫外诱而内迁忘其所当慕以慕其所慕而慕亲之心遂不能不为之移矣昔之人有举天下之欲不足以移其终慕之心者其惟大舜乎舜处人伦之变卒致底豫之化天下后世孰不闻之然求其所能深知圣心者孟子一人而已矣世之学者不惟不足以知舜之心其亦果知孟子之心乎或曰孟子且难知彦昭名庵而又取夫舜之所难知者不亦逺乎予曰圣人人伦之至学圣人之道而不以舜犹为方圆而不以规矩也呜呼彦昭亦可谓善学者哉比年贼陷邵武四郊焚荡殆尽独太夫人茔墓无恙所种松竹方郁然深秀识者谓天于彦昭亦厚矣今彦昭以闽海佥宪行部过太夫人墓下顾瞻云山恍马魂气之流行履兹霜露忾焉音容之如在焄蒿凄怆接乎目而感乎心者无往而非吾亲之存则终慕为何如哉是宜记
　　松萝山房记
　　予寓香严东轩之明年休宁金焕孟章始来居寺之西庑孟章能五言诗善学好问每见予执诸生礼甚谨间请曰焕家县西十五里棠谿之上马鞍五雷梧桐诸峰环列拱会而松萝之山尤为深秀遇风行山下苍翠荡摇笙籁交作翛翛然不知复有人间世也自兵变以来先庐数十楹悉燬于火惟山房之在松萝者独存无恙吾亲不忍舍墓逺去因是以蔽风雨焉焕繇江右来闽中且六七年矣晨夕思欲归养辄以道阻不可仰青天之辽濶见白云之往还则松萝岩壑未尝不岿然然于心目之间也比闻中原底平荆吴欵附焕之归省有日矣愿请一言以记山房之存庶几可以摅焕抑郁之懐而慰吾亲之心也予闻生言惕然为之感曰予与生皆江东人宣距歙为最近而予之故宅在漪水上者既皆莽为邱墟坟墓之在姑山者又无他子弟为之守当雨露霜霰之交徒执爵拜跪北向长号而已今生家幸有山房以安其亲而保其坟墓视予流离奔走无以栖其身而时其祀享者其所得于天不已多乎山房之记诚不可以无作遂书以遗之
　　娱亲堂记
　　至正十九年春予奉诏总漕闽南道出海昌属海上有警遂留居州民张世荣家世荣恭慎有礼节一日率其兄弟子侄罗拜请曰吾父今年七十九母年八十兄弟三人共有兹屋虽陋狭隘幸吾亲居之安也又幸尚书之即吾家辱赐之名揭诸中堂以娱吾亲世荣庶其有荣耀哉予曰即此是矣遂名之曰娱亲复再拜曰世荣有田三十亩有桑数百株在城东之野外耕内织昼夜不辍仅给公上荜门蓬戸菽水常不足而姊妹之或归或留者又皆贫无以养将何以娱吾亲乎予曰所谓娱亲者非为是也顺父母之心而不咈其欲斯可矣自予之居而家也见而二老人苍顔白发耳目聪明出则曳杖阡陌闲问村田事入则抚诸孙含哺而嘻熙熙于于志意自得于时艰难若无所闻知者谓非有以娱其心能尔乎夫人子之养其亲也在有以娱其心而已心娱则意适意适则气和气和则神怡神怡则身安身安则百邪不能干而夀考维祺矣且奔驰逐禄孰与耕织之逸殚力华构孰与蓬荜之安食备甘脆孰与菽水之乐清歌艳舞孰与家人之欢是以古昔圣王举髙年之典行养老之礼饱之以殽胾燠之以缯帛载之以蒲轮扶之以几杖班白免负戴之劳耋耄受尊荣之锡故其人夀常百余嵗其次亦八九十凡若此者皆有以娱其心故也十数年来海内弗靖民物不得遂其生虽诏书屡下优礼髙年而有司迫于多故方朘剥不少已残民遗黎得不死足矣又焉敢望娱乐其心志哉今张氏兄弟乃能安居力业以奉其二老人使无忧愁叹息之苦而有怡愉懽忻之适顾非幸与呜呼予于是重有感矣遂记不辞
　　石记
　　至正十九年春予自钱唐东游越江之濵见岩石奇胜辄停舟抚玩舟人进曰奚好此为我昔沿洄江上得石类山者髙可二尺色正黑击之声铿然以重不可举也委之而去他日语里人徐生生舁置败垣荒圃间且十数年矣生亡而屋废石犹在焉归当语其子为公献予姑诺之及还数月舟人果以徐氏子见云石已到江岸遣吏视之还报石粗恶无足取由江岸移至馆舍佣钱当二千徒费尔且时亟治闽装不暇顾也明年春杭人沈氏贾于海登舟而见弃石知予所好也因载至三山以归我卧诸北牖下又垢食其体殊不见其为美也久之予因休沐始命工刻木座涤濯而植之于是嵌窦峭崿轩若舞袖庄若拱璧涌若波谲滃若云诡煜然若芝亭然若盖肤白理纵横包络若兆若蚕丝而曳云防雪之文若星斗错落下上也予然后骇而奇焉观者亦莫不惊异之矣夫斯石也翳于泥沙者不知几何年既出而辱于田夫野老又十数年幸而归于予则亦几于遇矣然东絶江南浮海徘徊转徙以相从于万里之外又逾年而犹未能尽知其美也其果得为遇乎呜呼予于兹石重有感焉
　　夀庆堂记
　　湖广行中书省右丞哲林仁杰君之叅政江浙也母范阳郡太夫人年几九十实留桂林乃名其堂曰夀庆以寓其惓惓爱慕之意左丞周伯温父为篆而揭之大夫士又从而歌咏称美焉予时适忝同列嵗时登斯堂未尝不嘉叹君之笃于亲也至正壬寅春正月君以赴官道过闽海访予城西寓舍一见道故旧已即以堂记为请予谓君堂在浙河之上今既去尚何记为君曰吾本西域人因官为家时太夫人春秋髙义不可逺违膝下迫于主将之命东西从征复岳鄂诸郡平汉阳刬蕲黄顺流下九江过安庆道江东以达于钱唐大小数百战不自意屡以微功荐受上赏繇千夫长陞阃帅不十年间致位丞辖皆太夫人之教也夫当艰难危困之际南望引领思欲一见太夫人不可得及备位枢省有禄可养矣又以道梗不获迎致于我心有戚戚焉斯堂之作庶几可以慰吾朝夕白云之思云耳今也复蒙朝廷厚恩得遂过家一拜太夫人而所部将吏亦皆纡朱拖紫以从吾后卷韝奉觞鞠跪上夀则向者浙河名堂之书独不可移扁桂林之堂乎先生记复何辞乎乃作而叹曰人亦孰不欲夀其亲哉然夀其亲者非徒击鲜烹肥以适其口居髙处奥以便其体而已惟能砥砺名节激扬志气外为国家宣布威徳内为宗祏显扬休光斯乃可以娱其亲之心而古人所谓养志者也夫心娱则气和气和则神怡神怡则怡愉康宁百福攸萃人子之所以夀其亲者孰有加于此哉今君一出而忠孝兼得其亦庶几养志者乎且君之功业如日升月恒由是而益着太夫人夀祉之庆亦方殷而未艾也他日安舆北来尚能为君颂之遂记不辞
　　大隠记
　　予自东屿放舟秦川馆于川上之资夀寺寺僧夀量扶杖而前曰病久未尝见客闻先生来甚喜敢力疾以见明日则又至曰吾尝逾闽关上会稽絶江浮淮以游于湖湘之间泛彭蠡过洞庭登祝融望大庾还至天目传法于中峰入径山讲道于虚谷然后归隠于兹三十年矣寺凡再燬于兵今幸复有成绪而栖禅之室在法堂西南隅自东北折行入焉最为深逺盖奥窔间也因题其顔大隠先生能为我记之乎予曰汨于外而荡其中役于物而拘于我固不能无小大之殊上人一内外忘物我不隠犹隠也又奚取小大哉上人曰混常为真乃知真常即有为空乃知真空子非小隠乌知大隠耶且身市朝而心山林者固为少贤于人然亦不免寓于隠而已初未尝超出乎人间世也若吾所谓隠则不启键不运几跏趺冥黙之中逍遥极乐之界万物轇轕乎吾前吾视之亦隐也万事纷糺乎吾后吾视之亦隠也二相不生一念惟寂斯其大隠哉不若是而欲以人间世论隠虽唐虞之君畴务成昭商周之伊尹太公望犹为寓而已子能通其説始可以论道予乃大笑曰此竺干氏教非吾所谓隠也遂録其言为记
　　再来泉记
　　杭州三天竺名天下而下竺尤奇胜晋慧理法师所谓灵鹫小朶峰飞来者即兹山也山之西崦有泉侧出岩窦间下被草石累累如贯珠故名缨络泉亭其旁曰香林久废不治至正四年行之安法师来主寺乃复葺之具凿方池接竹引泉以供食饮甘美殊絶用之瀹茗味不在无锡恵山泉下后十年行之退居草堂泉亦随涸又三年丞相康里公选于众起季蘅若法师于越之云门既至三日与其徒方舟登斯亭扣岩而祝曰泉得再来庶征吾縁乎越五日方舟过焉泉果涌出因走告其师率诸僧往视之罔不惊骇赞叹以为山川之灵而季蘅防笃之报也明年冬予以休沐入山中有僧照庵邀坐亭上具白其故照庵苦行超卓知其言之不妄矣顾惟兹山近接人境非若穷岩邃谷幽絶险阻可以诧神变滋幻化也然自慧理一呼白猿跃出其后若三生之石静觉之梅重荣之桧灵异迭见而泉今再来亦何奇也或曰寺之兴废于泉盈缩验之予曰不然圣王之世山不童泽不涸甘露醴泉莫不毕至兹泉将为国家休祯之符岂徒系一寺兴废而已哉时虽乐记之而寺僧固未之见及予以使事留海昌方舟始来征予文遂书以归之
　　香严寺复田记
　　福州西门外香严寺有围田七十五亩奇在福清州万安乡万安里之上洋积水溉田者又四十五亩奇宋大中祥符间开山了宗振禅师及其弟子广利的禅师之所营利之入于寺者四百余年矣间以道逺失于防护隄食于水久废不治州之灵石寺塔庵僧遂侵而有焉香严僧自严白诸州州移诸佐佐下里会凡执事者即其地视之信乃以归之香严未几吏受塔僧贿窃更成案反诬香严妄疑不决者二十年矣至正辛丑嵗知州林君阅牍履亩而直之然后得复如故呜呼田之侵甚明可片言而决今乃至二十年况民隠有难于田者乎甚矣贪吏之败事也书其颠末以志诸石岂徒守寺之僧有所征考庶几长民者皆知警焉
　　福州沙寺兴造记
　　闽山之南有真觉禅师存公始创寺于侯官县之象骨山下曰雪峰其徒宗一大师备公又别创寺于懐安县东飞来峰之下曰沙实梁开平二年也晋开运四年寺废于兵宋天禧三年耀之珠禅师乃复兴起其后日益盛大穹楼杰殿重门广庑金碧辉映与山上下始为一邑诸大招提之冠然厯嵗滋久木朽石泐不能无倾圮者且寺故有田在闽清县南白洋池峬之上地髙土瘠灌溉不通日就芜废寺益告匮今藏石珍禅师来主兹山慨然叹曰此望刹不当如是也乃出其所有以资经始众僧乐助志若合一而里之大家葛梦鼎义士陈以仁等亦来劝施于是首即黄石上流凿渠导水以灌田之在白洋者而并渠之家咸得食其利渠长若干里广若干尺叠石为堰以时蓄泄虽大旱水防防分流畦町间嵗遂常稔乃节浮费积赢余大整观音殿罗汉堂经藏禅祠而复创行堂若干楹寝室若干楹浴院若干楹既又□堂道出北门者五百步山路直寺门者六百步奇凡器物之窳败象设之黝昧亦皆易故就新然后仪观宏敞缔构精致而山林岩谷亦为之增光矣至正辛丑春宣政院使防君公亮经畧李君景仪翰林经厯荅禄君道夫与予同饮寺之见山堂始识藏石师于坐间自是数来相见见辄坐予之东轩煮茶焚香终日乃去或有问焉黙无以应屡叩之惟瞑目颔首而已众疑师无能者今观其在寺所着事功磊落雄伟若此非其人愿力坚确知虑深逺卓然有以异于人者能之乎吾闻古之人负才学知能而不得施诸用则往往寄迹浮图老子法中以自晦若藏石者其亦有所负而无所施者乎
　　诚斋记
　　宣城葛君朝用负才气绩学砥行而隠于毉遇人疾无问贫富贵贱辄往视之投匕剂立愈部使者耶律行已折节与交以其久而有恒也因号之诚斋而叅政周伯温父又篆二大字以遗之间过予求记朝用与予居同里今又同客七闽三山之下情其能已乎遂即所闻以告之曰大哉诚乎其天地万物之始终乎天地万物不能外乎诚毉尤死生之所系其敢一息之顷一念之微不本于诚哉夫人之生也七情荡于中六沴感于外调摄一失其宜则众疾交攻矣然证有标本脉有虚实察虚实于豪芒之际治标本于缓急之间非诚何以哉药饵有真伪炮制有精粗剂和有重轻真伪之辨精粗之别重轻之权非诚何以哉鍼砭补泻取于呼吸呪诅符篆交于神明非诚何以哉是故至诚之道可以格天地神变化可以销金石入水火古之善论毉者莫若黄帝歧伯其次长桑越人和缓之流然所以能神其术者亦岂逺乎诚哉况朝用之先曰曰洪在吴晋时皆以修炼得道而洪丹阳人宣故丹阳属也漉黄金丹砂以役使鬼物恵康斯民其来逺矣五世祖吉州佥判斐又弃官为毉迨今号専门朝用其真有得于诚之之道乎朝用今被命为八郡毉师行将有民社之寄试推其所以为毉者施之于国家天下其功效宁止是哉










　　玩斋集卷七
　　钦定四库全书
　　玩斋集卷八　　　　　　元　贡师泰　撰传説问戒铭赞题跋偈祭文
　　喌喌翁传
　　喌喌翁不知何处人亦莫详其姓名游吴越间遇山水佳处辄留居焉好种花竹弹琴奕碁赋诗客有遗之鸡翁曰是有徳者不宜束缚即解纵之久而鸡益多翁每食则亦喌而食之有不至者连呼喌喌羣鸡皆来翁大喜因自号喌喌客或问曰子学尧舜禹汤文武周公孔子孟轲氏之学而不以号乃有取于喌鸡声乎翁曰是何言欤夫人食则生不食则死岂唯人哉犬马牛羊皆然岂唯犬马牛羊谷粟花果皆然谷粟花果食于土者也犬马牛羊食于人者也至于人学尧舜禹汤文武周公孔子孟轲氏之学其志亦将以待食乎君者也是故三代而上食其臣以五等之爵秦汉而下食其臣以万石之禄魏晋以及五季赵宋食其臣以九品之官然则臯虁稷卨伊傅周召皆待其君而食者待其君而食与待人而食者无异待人而食则与待喌而后食者果无异也客曰子何以其食为哉亦曰道而已矣不以道而以食则臯夔稷卨伊傅周召其志亦将以求食乎翁曰是何言欤谋道者固不谋食然亦未有行道而不食者也吾既不能自食其力又不能待君之食徒持文墨议论安坐以噍食于人也其能免众喙之嘈嘈乎客姑去吾喌吾鸡矣遂命其徒木鸡生书为传
　　赵氏节义传
　　至正十六年春三月十日淮寇陷金陵民吏多死之然求其内外尽节服义以无辱其身者吾得赵氏焉赵氏之先归徳人国初时有讳应徳者始居金陵尝编修史馆寻弃去号直心居士生子鉴累官江浙行省左右司都事卒赠奉训大夫徽州路婺源州知州鉴生五子曰龙泽有学行以御史荐为郡文学曰雷泽读书明律令累官奉训大夫两浙都转运盐使司判官所至有能声生二子栋楷曰泳泽为伯父镒后曰宗泽勤慎善谋由台幕府史吏闽宪转户部令史曰滙泽博览强记能诗文始寇至时雷泽被台檄督饷句容滙泽栋皆从行宗泽亦以使事留钱唐独龙泽家居宗泽妻衡栋妻夏楷妻刘仓皇亡所措衡泣顾夏曰妇人义不辱我与而夫皆出万无生理刘夫幸在尚善自保言讫赴屋后池水死夏亦死刘曰妾夫虽在能卫我乎亦随之溺明日贼果大掠执龙泽诘所藏不得则驱之拜龙泽骂曰我食学官虽五斗粟安能屈身拜贼耶贼怒杀之又执楷榜求其父运判君楷知贼将胁之用终不言亦杀之雷泽乃得变姓名去其妻申闻之垢面敝衣徒跣从至今莫知所之或传在句曲山中
　　史官曰臣死君子死父妻死夫使家有其一已为难矣况三者并出一家乎虽然知死者之难于生而后知生者之难于死然则赵氏之或死或生要皆无愧于心哉
　　双孝传
　　故杭郡监赠范阳郡公伊普迪哈鲁鼎谔尔根氏其先祖扎玛里鼎从宪宗皇帝南征死钓鱼山子孙世为闻臣郡公娶夫人虎笃聪慧孝慈出天性处内外无间言始至时年二十四姑也赫伯哈敦年已五十性严毅寡言笑夫人事之曲尽妇道姑尝有病侍粥药目不交睫者累昼夜虽疲极无倦容夫人养姑十年始终不渝人皆以孝妇称郡公间抱危疾药饵无所容众医环视束手夫人号泣曰妇人以夫为天今疾亟且死妾何生为遂拔刀誓天刲左股肉齐和以进强郡公咽之有顷张目视夫人曰是何良剂也翌日疾遂瘳生子曰沙木斯鼎夫人既没继室史夫人真定人性贞淑善女红读书知古今事其来归也二十二事姑尤孝谨一日起居者三饮食必请所欲品尝防否乃敢进及暮则枕衣席温凊已乃敢退遇有疾则日夕坐卧榻下衣不解带虽厠牏便器亦躬为浣涤姑尝语人媳妇孝我今无以报愿子子孙孙娶妇皆如媳妇姑年八十感剧疾三日不苏夫人割臂肉为粥焚香泣祷曰天乎天果恤谔尔根家吾姑食此庶其生乎仍愿减妾五龄以益姑夀明日果愈又五年乃卒姑将瞑犹执夫人手曰汝事我二十五年如一日天地鬼神亦知之我死矣幽冥中忍忘媳妇乎言讫而逝初夫人之来沙木斯鼎繇潜邸近臣累拜福建行省参政南台治书以资善大夫监宪闽海茂巴尔斯江西行省左右司郎中古噜苏宿卫内廷哈沙延平府判皆能以功名显其亲而监宪尤慈仁寛爱为时推重故凡右族之称孝者皆首谔尔根氏二妇云
　　史官曰刲股割臂勇士犹或难之况妇人女子乎谔尔根氏二母操刃自脔曾无缩恧非真有所见者不能也呜呼至孝通于神明信哉
　　海樵説
　　新安汪仲恭为予言其家住五岭芙蓉之西闲尝樵其絶顶俯视东海眇若一粟今身即其地徘徊俯仰不觉三载爨荒茅败苇于野水之濵即欲归樵而不可得因自号海樵子其为説以慰我乎予谓仲恭之号亦竒矣大海之东众水所归其大无量其深莫测其翕而静则汪洋瀚漫渊渟波□浴日月涵星斗笼络宇宙包罗万象其嘘而动则怒涛狂澜横奔而疾击冲飚鼓之摧山靡谷迅若电掣震若雷吼蛟龙鼋鼍神鬼百怪变化之物翕忽万状其危且险使人神怖胆掉若此其可畏也故凡操舟鼓枻以出没乎其间非豪商巨贾则网罟而渔者也其州居而岸处非鹾夫蜑户则习知其事者也仲恭纵不归樵于芙蓉之西独不樵于山乎不樵于山而樵于海其志可知矣仲恭学道士也天地间莫大于道亦莫大于海知海之大而后可以语夫道矣海无不受也道无不该也知道之大而后可以樵于海矣人见仲恭樵于海岂知樵海之非樵欤知樵海之非樵岂知不樵海之非樵欤方吾之樵也无登涉之危无荷担之劳浮苴来吾前断梗出吾后随所遇而取之不盈也及吾之不樵也则漫漫而游悠悠而望任所之而无往非适也然则樵固海也不樵亦海也海在是道亦在是矣是故因其大可以广吾量就其深可以蓄吾徳体其翕而静可以凝吾神乗其嘘而动可以充吾气量广而徳蓄顺凝而气充然后蕴而为学问则浃洽而精醇吐而为文章则雄浑而雅洁发而为事业则震奋而光明予尝论世之学者非其神融心领超然特悟其所得未必皆真也昔者恵文之养生得之于解牛九方臯之相马得之于骊牝宋元君之画史得之于磐礴屈原氏之离骚得之于放逐司马迁之史记得之于游观张旭懐素之草书得之于舞剑酣醉杜子美之歌诗栁宗元之文章得之于穷愁迁谪事固有殊情而独感者不若是而谓之真得皆妄也仲恭之樵海其亦有所得矣夫不然操刀荷蒉以杂出乎斥卤之乡者纷纷也号虽竒何益于道哉
　　吴观尚賔字説
　　观上则曰观以四隂尊二阳有观望之义也圣人于此所以寓其忧世之心者至矣然初之童观二之闚观三之观我生皆以位卑望逺而未能廓然有所见焉独四切近于五密覩人君之盛徳国家之休光其占为利用賔于王盖賔者主之对以君臣之分而行賔主之礼非素行显著其何以克称哉圣人于此复推其象曰尚賔岂不以作賔王朝士君子志尚之所在乎观也年富力强足以积学盍亦勉夫作賔之实以母负尚賔之志可也易之道每严于君子小人之辨而观之六爻尤拳拳焉观也其勿堕于小人之朋而为君子之賔乎此固而父之望于观而亦朋友之所以重为观勉者克潜曰博矣哉先生之教也遂书以为説
　　名吴晋説
　　景文一日过予左手挈其幼儿右手持尺纸曰儿见兄字亦欲得之宜无靳也余曰老爱幼常情也然敢以子之情而渎吾礼乎景文笑曰吾亦安能察于礼而薄于情乎且指其儿拜不止乃取易筮之得坤下离上之卦为日出地上顺而丽乎大明之象且其繇曰桓桓康侯徳广以修三接愈恭承王之休其将进而不已乎遂名之曰晋晋进也年进则学进学进则徳进徳进而后可以进于仕矣余虽老俟儿学与徳成三加而仕尚当字之儿拜景文亦拜余荅拜因书为他日征焉
　　郑居贞字説
　　予以戸部尚书分治闽海之三月佥宪郑君彦昭遣其子桓来受学则又进曰桓冠而未字敢求所以美其名者予乃取易屯初九盘桓利居贞之辞字之以居贞桓复再拜曰甚幸先生之终恵也使知所厉焉予惟桓之一辞散见于易诗书春秋礼记杂出于诸子百家之书长发之桓拨牧誓之桓桓诸侯之齐桓鲁桓器之桓圭桓楹或取其威武或尚其直大莫不有颂美之义焉独屯之盘桓以震坎初交而继乾坤之后盖万物发生之始其象则云雷兴而未成泽其字则草穿地而未甲坼其义则君子方经纶天下而未宁也当屯之世非赖刚明有为之才不足以济难初九虽以阳徳而居下位其所应者又隂柔险陷所宜盘桓善守以俟时之通而不宜急遽仓卒以致祸也然而贵而能下贱寡而能御众则建侯之利其终得而辞之哉且五非不尊也以屯膏而施未光初非不卑也以居贞而大得民呜呼君子之进退出处固视其时之难易可否亦曰思不失其正而已矣桓乎桓乎其将进于道乎
　　陈文彪炳文字説
　　华亭陈仲明名其子曰文彪间过余而请字焉余按彪虎之文也在易革之九五曰大人虎变其文炳也字以炳文不亦可乎或谓革之为卦离下兑上九五位中正而应六二以一身之光泽为天下之文明是乃大人君子之事岂后学小子所敢拟议哉余曰然易道通乎上下而变动不居者也希圣希贤独非学者之事乎夫火然则水干水决则火灭卦之象也文明以説大亨以正卦之徳也合象与徳而革之义无余蕴矣且以二体言则兑为虎于时为秋离为文于时为夏夏而希秋而毨以至于炳岂一朝一夕所能致哉然则虎变之文正学者自新之极功也陈氏子年富气鋭方勇于学庶几观象玩辞而有得于此虽然名者实之賔质者文之本修其实以称其名厚其质以充其文则名不虚称文不徒饰矣不尔则外事华藻内实歉然将何益哉传曰文质彬彬然后君子炳文其尚勉之
　　花君美御史字説
　　南台御史髙昌呼都克布哈君间为予言昔与柯君敬仲游辱以君美字及友林君清源复得解其义而搢绅先生不鄙而称述焉窃尝佩服周旋而进于道然犹惧学之未能至也愿一言以自勗予惟往年尝识君于江浙继复邂逅于瓯闽间观其风神俊伟论议英发时固已知君之才器超卓过人逺甚今以使事道出会稽则君方衣綉持节按部海濵而声光誉望赫然动乎东南予益知君之美徳信乎名实之相称矣夫美者善之在已而充实者也存于内则为和顺之积见于外则为英华之发施之家则孝友雍睦而懽然恩爱之相亲行之天下则安静和平而蔼然治化之无间然则美岂夸辞溢誉而已哉易不云乎美在其中而畅于四支发于事业传不云乎充实之谓美充实而有光辉之谓大光辉所以成已事业所以治人君能因是而益勉焉则学有弗至乎予曩侍君之季父平章公于是有契家之好今得见君之树立若此予心安得不重慕而起敬之哉因君之请遂喜而为之説
　　中中子説
　　金华王子章故宋文宪公鲁斋先生之诸孙也以文学倅海宁既代且老犹日孜孜进徳不已更号中中子今年春予以戸部尚书总漕闽广道出海宁子章首来谒问所以中中者予曰子以文学世家而能自立若此其将有得于中中矣夫人以稊米之身而能备万物之理参天地之大者心也其寂然不动无少偏倚者中之未发也随感而应使无过与不及者中之已发也存之于未发之先而复察之于已发之际则中其有不中者乎自尧之执以授舜舜益之以命禹汤武建之以立极孔顔择之以为教子思子发中之用孟轲氏明中之权而中中之道始备矣夫易之为书凡其曰正中曰得中曰在中曰居中曰遇中曰利中曰尚中曰以中曰久中曰大中曰中行曰中正皆得位而有应者也曰过中曰失中曰中未得曰中未变曰中未光皆失位而未得应者也然则神圣设教以前民用亦莫先于中天下之道其有加于此乎天得中而清地得中而宁天地一失其中则日月薄蚀而四气不顺山川沸崩而万物僭差而况于人乎是故农失其中则不得以为农工失其中则不得以为工贾失其中则不得以为贾以至于医卜百家之流莫不欲得其中而况于士乎自世衰道微往往汨于私意以沦胥其恒性是以存乎内者不能无偏倚之患着乎外者不能无过与不及之差不及不知所以进之过又不知所以抑之而中道或几乎其息矣中道既息其视农工商贾医卜百家之为反有弗若亦可悲夫今子章能以中中自勉而不知年之老庶几知所用力者由是而日加敬畏焉使静有以养其天理之公动有以遏其人欲之私则体用相须内外无间而尧舜汤武孔孟相传之统与夫大易进退存亡之道举不外乎此矣呜呼微哉遂书以为中中子赠
　　中中子问
　　客有号中中子者请问中中于戾契子戾契子曰天不中则日月薄蚀而四序僭差矣地不中则山崩川竭而万物不育矣人不中则伦理废而入于禽兽矣圣人之道大莫大于中者子亦何能遽领其要哉中中子曰固矣天乌乎中地乌乎中人乌乎中吾不得而知之也且子之于中亦戾契矣又孰知中之为中哉戾契子哑然而笑曰夫道散若牛毛得若麟角而子不知戾契之非中又乌知中中之非戾契乎子必欲闻至道之要其敛尔形收尔声反尔聴使心如止水湛然而静不挠于物不汨于私庶其可论此乎中中子退而斋三日乃敢复请戾契子遂扬袂耸冠箕坐曰可哉天之道以隂阳而立地之道以刚柔而立人之道以仁义而立消于上者息于下往居外则来居内昼夜寒暑各司其半隂不终于隂而阳生焉阳不终于阳而隂生焉隂阳合徳则三光明六气顺此天之中也刚以克柔柔以克刚刚柔相济五才互用则煦妪孕和而生植蕃此地之中也存心以仁制事以义或施而恩或果而断喜怒爱恶不失其偏则家齐国治而天下平此圣人之中也虽然天地不能以自中必得圣人以为中圣人之所以能中天地者毋亦损其过益其不及治其偏使归于正而已矣其见于经者曰裁成曰辅相曰弥纶曰参赞曰经纶曰成变化而行鬼神凡若此者岂非天地待圣人而后中乎中中子曰博矣微矣中中之辨矣然而天人相去逺甚果何道以中哉戾契子曰蟋蟀以秋吟蜉蝣相隂出物性犹能知天地之故孰谓夫天人相逺哉孰谓夫天地之中不中于圣人乎孰谓夫圣人之中不中于天地乎况人与天地本同一体吾之耳目口鼻其天地之日月风雷山岳河海乎吾之骨肉毛发其天地之土石草木乎吾之嘘吸出入其天地之噫气乎是故运动法乎周流张弛法乎阖辟忧喜法乎惨舒吾心既正则天地之心其有不正者乎吾气既顺则天地之气其有不顺者乎其感通之妙如机之发矢如枢之运戸如橐之鼓风神用不测自有不期然而然者矣中中子矍然起曰吾问中中而闻圣人之中因圣人之中而闻天之中地之中又闻戾契之为中也幸哉幸哉中中子者金华王藻子章戾契子则宣城贡师泰父也
　　鹘戒并序
　　海濵之家好养鹘道遇臂鹘而过者其容甚戚问之则曰吾旬浃间失四鹘或以强击或以纵欲或以争得是以戚焉余读栁子三説苏子二戒而爱之然犹各寓意于一物焉今以一物而得三戒遂书以为劝
　　其一曰黄鹘色闪闪若黄金然强力而疾击遇大禽他鹘不可得者则纵之无不得也一日见羣雁集海上试一纵焉鹘身奋翅方突入阵中雁呼其俦来救回旋唼喢力不能胜臂者急呼之则毛羽几尽脱矣笼之数月乃敢复至海上遇大鹄方东向立脱其帽觇之则搏击如故态鹄见其来凝然不动伸头掉喙徐击之正中其脑以死吁不量大小而犯非其分以殒其身宜哉其二曰赤鹘色正赤黠而多能凡击鸟相向来则已必背而去稍逺出其不意也乃还击之无不得者或堕在水则举而掷之地主者甚爱之饲常倍他鹘其后竟以食多而病毛羽翛翛然投以善药逐其肠中恶败病乃已自是每节其食视之益勤然神俊终不及前时间出遇野雉雊而起试投之雉窜入丛棘中鹘数击不得殊困惫张翼而嗄众嗾犬逐雉出犬阚助之使尽其力乃得主者喜即囓血肉饱啖之明日视鹘死矣吁忘已之弱而贪得不止果异是哉
　　其三曰苍鹘其状特小始得二喙畜久而色尤杂以青其搏也必先后之令下上旋转以无失焉一日乗小舟臂出江上见鹊啄田间大呼而逐之鹊惧无所蔽也则急投之水其一方奋击其一复至鹊沈而无所得则二鹘自相搏皆溺以死噫向止用其一使自専则鹊固可得也今两纵之争以死悲夫
　　俞仲圭好古斋铭
　　浑敦凿凝以烁五太御三灵觉风气通人文作厯黄虞物咸若姒姬降王政虐繄宣尼匊金铎正六经道斯廓既精微亦浑噩传万世为民度遵之善逆之恶维好古莫此乐
　　贾循正善善斋铭
　　人性本善善原于天不善其善遂为恶迁善善不己其善则全己善善人人善善己善己善人斯为尽美徒善弗庸于道则否所贵学者不惑不止勗哉循正善善在是
　　皇太子赐书赞
　　谨按贤者在位能者在职孟轲氏之言也至正庚子秋皇太子大书以赐福建行中书省平章政事臣布哈特穆尔平章以戊戌秋来镇闽海诛锄凶强保卫良善一年而政敷二年而民信飞艘漕海以饷京师上嘉其功进阶陞秩锡予骈蕃于是东宫复有是赐平章既已装潢成轴又将摹勒立石省署之南用彰宠赉而垂无穷焉间以语戸部尚书臣贡师泰师泰窃惟帝王之道由周孔而后独孟轲氏得其传然其论政治之要不过两言而止盖有徳在位则足以正君善俗有才在职则足以修政立事昔者商宗任官必曰惟其贤惟其能成王立政必曰推贤让能贤能有益于国家也尚矣今皇太子赐书藩翰重臣而首及于此其有得于三代致治之要哉臣师泰尝授经宣文进对讲席甚幸获睹殿下问学缉熙之功章翰飞动之势敷张盛美寔臣之职谨再拜稽首赞曰
　　皇帝建极统正万方明离主震遹为元良毓徳储宫潜心端本圣学缉熙造道之阃宝章挥洒爰及燕清昭回云汉焕烂日星凤翥鸾鶱龙骧虎跃力斡万钧方凝圆烁曰职曰位任能与贤征诸孟氏锡我良臣羲画禹畴殷盘周鼎并美齐休以教以警臣拜稽首臣实戅愚敢不敬服以昌令谟伐石刻文树之南土匪臣是私式训来者川流于海岳峙于天百灵卫呵于万斯年
　　皇太子赐书赞
　　右化二字出周官三孤贰公之辞皇太子书以赐福建行中书省平章政事臣谔勒哲特穆尔者也平章以世胄起家厯践中外至正二十年由同知淮南行枢密院事擢任兹省既陛辞东宫遂有是赐盖化者天地之用者张而大之也日月星辰之照临雷霆风雨之鼓润山川河岳之流峙隂阳寒暑之往来其为化也大矣然其休咎征验未尝不与人事得失相关是以有天下者既立三公论道于其前复立三孤寅亮于其后凡所以尽燮理之道成辅相之功者至哉今皇太子赐书藩屏而首及于此其有见于古先圣王倚注大臣之深意乎平章尚思懋昭明徳勉建勲业使海邦廓清民物鬯遂则锋车趣召还秉国钧当不逺矣至若挥洒飞动实出天造又非臣愚陋之所敢形容也
　　普平章夀容赞
　　至正二十年秋福建行中书省平章政事普公兼善以镇南服功诏赐御衣上尊加银青荣禄大夫位第一用便宜如故事賔客僚佐图公象以为夀宣城贡某赞曰王封之胄列仙之儒器徳克神明内腴莹如拱璧粲若明珠然出匣之干将亭然照水之芙蕖白玉横带黄金刻符停鸾峙鹄拥笏垂鱼出则膺申吕方虎之寄入则陈皋夔稷契之谟故能为邦家柱石弼辅范模吁云台麟阁尚征斯图
　　袁伯长学士画象赞
　　东海之濵有伟其人玉雪襟度风流搢绅众凿以巧我坦以真圭璋闻望黼黻丝纶垂鱼秉笏盛服在身山明水清皎乎其神
　　小象自赞
　　峩冠盛服曳玉垂绅纪纲法度森乎在身敢不肃恭以欺明神
　　孟天暐御史小象赞
　　服之华也见乎外徳之华也本乎内内外交称庶免于
　　戾惟其有之克共大祭　　　　　　　右豸冠出则秉笏垂绅处则野服葛巾人知出而仕之为荣又安知处之乐为真也风流邱壑庶几斯人　右燕居
　　僧仲谦运使小象赞
　　豸冠之峩佩玉之傩于郊于庙其仪孔嘉明神在天百
　　辟在位俨立执圭承我大祀　　　　　右豸冠仪观昂昂意气堂堂绣衣朱襮其有光昔既见之今
　　幸同事我赞尔真维徳之几　　　　　右燕居
　　阿勒坦布哈御史廌冠赞
　　冠之廌也将以触邪服之度也将以戒奢岂徒为躬之华庶几为徳之嘉律之于身格之于神规之于人质而能文刚而有仁斯其所以宜于郊庙朝廷也耶
　　胡恵卿画象赞
　　貌古而庄气和而刚居家庭而行有常混闾市而名不彰然亦尝分殽胾于中书授几杖于黄堂明珠在渊然有光我赞尔真益夀而康
　　俊用章画象赞
　　至正十九年冬十月予以使事道出会稽留止大能仁俊公方丈者信宿其徒惟平间以公画像示予为之赞曰
　　有伟其身有其神以如是观孰幻孰真脱屣跏趺若长往而忘世挥麈谈笑实与物以皆春既质而文亦肃而温海天孤月野水闲云
　　防笑隠画象赞
　　飞锡于天竺之峰面壁于龙翔之宫盖万派一源之正学而千山百海之竒胸也众以性求我以相见宝月髙悬华云普现此所以防维摩于上方赐大中于便殿也耶
　　耶溪和尚画象赞
　　风清月明山峙渊沈人见其貌我识其心
　　庆大夫书了堂二字因为之赞
　　川回山峙卓为竒文力挽河汉一笔万钧
　　题玉髓经后集
　　玉髓经世传张子微受之蔡元定复为之发挥其于卜塟定宅之法固为详矣然其浩博而精深非専门地理者未易观也今李君仁斋撮其微防着为图经后集若干卷使夫孝子仁人欲掩其亲者一览而山川灵异隂阳向背可指诸掌斯亦奇矣夫卜宅之法莫善于郭氏塟书而莫精于曾阳氏之学欲知郭书必求之曾阳欲知曾阳必求之玉髓欲求之玉髓其又先之以此集乎或疑玉髓出北岩非元定书也虽然紫阳先生固尝笃信而辨论之亦岂无所见哉至正十九年十一月晦日题于甬东慈济寺之竹
　　题曹士先生哀辞后
　　右中朝诸老为庐陵曹士先生所作传志诗文一卷凡若干篇而范学士哀辞实当卷首间从其子友仁得而观之伏读再三不胜悲感先生在大徳丁未间为广徳陈阳村巡检以史学名家陈阳去师泰家才二十里许先太父秘书府君亦以古学自任年七十余犹著述不倦四方之士若隆山牟仁父父子四明戴帅初东平王岱宗日集馆中相与评论古今治乱得失人物上下有所疑难辄片纸细书往来是正不絶久之积成大轴时先生最号该博某方垂髫恒立侍傍至今尚能记之近年来江东西重罹兵革某家所存大轴皆为煨烬无复存者而先生庐陵手泽意者亦不复完矣今观此卷岂独可见曹贡三世通家之好而中朝一时文物之盛从可征焉呜呼先生之学若此终不得一施于用固可深慨然既没世而名愈彰子孙犹能传其家学以有禄位天于斯文亦厚矣哉
　　题旅獒图
　　此图一人执絙牵大犬一人从以墨帜一人函书最后其状貌衣服大类西域人岂取武王时西旅献獒事以为之乎不然今日流沙万里之外炎荒百蛮之国莫不臣妾以献其所有南北之人见闻习矣何以图为然因图以观召公之书亦岂无所警乎
　　题宋御史汪自强诰后
　　右宋诰命一通开庆元年监登闻鼓院汪公自强拜监察御史之所受也其家失之久矣元至正十二年乡兵起官军持此诰易饮酒家士人洪如晦得之以归御史诸孙某某以授其子汝懋汝懋谨装潢为卷求题于某窃惟御史公清风劲节耸动朝宁不惟能使权奸巨卿有所警惧而朝廷宗社赖以奠安呜呼贤者有益于世如此哉是诰失而再得汪氏其复兴乎汝懋善保之
　　题程以文遗曹子学书后
　　礼部员外郎程君以文博洽能文章大名曹子学精于篆隶二人在京师日相往来甚厚此卷凡三帖皆以文求书于子学者也以文不惟能文章尤善隶今辞意勤恳谦退若此则其不以自得为足而以所能下人固非小知自私者所可企及矣然非子学书法果有以度越诸君者以文其肯推敬若是耶以文已矣子学其尚保之庶几他日子孙知程曹有通家之好焉
　　题黄太史上京诗稾后
　　黄太史文名天下而上京道中诸诗尤为杰作葛逻禄易之得其稾以传且谒诸君为之题其知太史亦深矣易之尚善保之
　　题宇文子贞为郁文海作龙溪山房记后
　　予以使事过会稽宿大能仁之方丈闽僧郁上人间示宇文君所着龙溪山房记龙溪为临漳壮县山房则上人旧居也上人久游江湖间所至辄以是揭诸座隅其惓惓不忘乡井之意厚矣昔吾朱夫子在武夷尝扁其斋曰紫阳上人既有以见于斯而宇文之记又足以发之羇孤牢落之际观此庶足自慰矣
　　题新安张吴先世碑后
　　宋新安张珏尝代异母弟逮狱以慰母心天下闻而义之韩蕲王因辟为幕府朱文公尝以四君子并称之至其曾孙桂有隠徳事继母复以孝称江东按察使卢公挚江浙参政燕公楠咸论荐之卒不就学士豫章揭公奚斯铭其墓甚悉不幸毁于兵桂之孙吴避迁钱唐能诵其词请书于礼部程君以文将重识石间携以示予窃论世之人以孝弟称者间有之矣求其子孙能继者盖鲜况厯六七世继二三百年犹绳绳不絶耶噫吴亦贤矣哉
　　题崔元亨送项太医叙后
　　大都崇真宫吴大宗师有弟子曰项子虚氏善转鈆汞为丹砂服之可长生不死剂其余犹能起人于垂尽其术亦微矣子虚既化去得其传者盖鲜予至钱唐见曹枢密崔照磨所序项元斋切脉治病往往神效问之则子虚之仲弟也呜呼术得其传其施于人者犹若是况修己治人之道哉
　　题李咸熙画
　　李成画散在天下不少矣既从瘗于宋之诸陵又尽购于其孙尹开封且不幸而焚荡于水火之余意者所遗无几此画松柏二幅墨色苍古笔力遒劲上又有端平诸老题识其为神品无疑者第始书成讳而更字咸熙岂即开封所购本而流落人间耶绥安万夫长察罕温都尔侯偶得之于兵戈离乱之际信其为连城夜光之宝矣然初本四幅已失其二他日合浦之珠延平之剑岂无会合之期侯其善护之以俟其至
　　题息轩记后
　　天台张本仁名其轩曰息或曰善哉人不可以不息或曰学可息乎本仁间以二者之言质于予予曰天以不息而成化功圣人以不息而成治功君子固贵乎不息矣然劳于昼者必息于夜发于春者必息于冬学而不息则学无成仕而不息则老无所止所以君子尤贵乎息也夫明必有息乃可以不息惟不息斯能有息息者育徳之基不息进徳之本合内外之道也本仁之名轩其庶几知所择乎
　　跋五辂图
　　右五辂图盖宣和旧本而柯君九思所藏也五辂者玉金象革木玉辂以祀金辂以封同姓象辂以封异姓革辂以封四卫木辂以封蕃国而卤簿实兼之其樊缨采就旗麾等衰之数各不同焉然或以多为贵或以少为贵或尚其质或取其文其序不同其色亦异曰先曰次曰缀议礼者之説往往不一此图所载以象辂居玉辂之后金辂之前未知何所据也然其运意精密设色工致毫分缕析悉中轨度非妙夺天巧者能造是耶熙旸得此他日上之太常献之礼官庶将备一代制作之盛典岂徒为好事者珍玩已哉熙旸其尚宝之
　　皇太子赐书跋
　　皇太子恒以燕清之暇怡神翰墨遇得意辄赐中外名臣而福建行中书省右丞臣恩宁溥得八字曰文行忠信为善最乐夫文行忠信孔子教人之法为善最乐汉东平王苍处家之道也文以广知行以检身忠信以立本教虽有四实心学也善行于外乐存乎中亦心学也天下万事万物之理皆原于心心一正则施之于家而孝友雍睦施之于朝廷而上下翕和施之于天下而讴歌鼓舞海内称庆今皇太子挥洒宝章首及于此其真有得于圣贤心学之妙乎右丞世笃忠贞为时良翰是书也岂徒羲画禹畴足为世守之荣庶几朝观夕覩超然有以廓其澄清之志云
　　跋王国宝传后
　　右沂水王君国宝传一道撰于越士潘君嚞而翰林承防欧阳先生江浙行省参政周伯温父所题跋也国宝死三十二年矣其子彦琬来为江浙行省左右司都事余时适参政末见其文学议论英发有过人者固已窃计其所从来逺矣及读是传乃知国宝隂徳之施甚逺而彦琬能以才行称于人人为不偶然国宝孝义出于天性其行于家则重闱怡愉而子弟恭慎其施于亲防则生有养而死有归讼者息而怨者平其推于人则伪镪焚而绐悮絶私券毁而逋负免其动于鬼神则断海宁之妖祠诉新昌之滞魄他如去曹江撅栽以便往来之舟论杭市钞法以权轻重之直凡有利于民而益于官者亦莫不忘其力之弱而快于行之勇也呜呼国宝孝义若此卒止于征商小职而不得一伸其用亦可悲矣昔者人或以治狱髙大门闾或以还带致位宰辅或以蠲舍缗而世禄不絶或以平籴价而见礼灵神一念之发通于幽明一行之善格于上下况国宝行于家施于亲推于人动于鬼神者无往而非隂徳之所致三槐之植君家故事吾将于是乎征
　　跋韩致用五云辑録卷后
　　会稽韩君致用间持诸公所着五云书屋诗文一卷来征余言按韩氏自魏国忠献王在宋天圣中中进士第二方唱名太史奏五色云见其后竟以勲业致位将相至四世孙秘阁公扈驾南来居越之五云门故其辑録题曰五云其后子孙往往多以是称号盖不忘所自也今致用实魏国之十世孙其筑屋读书亦名之曰五云而中书参议危君太朴翰林学士张君仲举各为之记序凡所以论次韩氏徳泽及厯世藏书之盛可谓详且备矣然其所谓五云者皆即秘阁居里之名而无一辞及于魏国唱名之瑞岂二君姑举其近而遗其逺也耶虽然五云为屋扁也屋为书藏也知藏而不知读知读而不知好知好而不知乐则六经诸史亦土苴耳其能超然卓见于陈言之表以克造夫圣贤之域乎致用其益勉之
　　跋王宪使朱县尹倡和诗卷
　　我国家统一天下首立台宪以纲纪百辟大抵先教化而后刑政敦儒雅而鄙吏术尚寛厚而去文深故当时御史部使者多老成文学之士予家江东方七八嵗时见牧庵姚公疏斋卢公按治之暇辄率郡士大夫携酒殽歌妓出游敬亭华阳诸山或乗小舟直抵湖上逾旬不返二公固不以为嫌而人亦不以此议二公也其流风余韵至今江东人能言之自后纲纪日密嫌疑顿起甚至出入扃戸又甚则谢絶賔吏久之遂习为常矣今观继学王公与县尹朱子中在宣城时酬倡诗卷乃知王之标致犹不减于姚卢也吁世复有斯人哉至正二十年冬十一月乙亥贡某题于三山香严寺之东轩
　　跋郑希道拙存稾序文
　　江右郑希道兄弟居匡庐之下彭蠡之濵读书着文怡然自得及出而施诸政事皆卓卓有过人者希道既没十余年其子间以诸名公所作拙存稾序跋来求题予虽未获尽览拙存之着而得观欧阳揭黄杜危周张诸公诗文或喻以连璧或比之双凤或谓其得山川清淑之气或谓其得茂叔元晦之微而犹惜其陆沈下寮不得置诸馆阁以尽发其所蕴于是益知其才之果异于人矣嗟乎兄弟竞秀一时在古且为难能况子孙又能以家学继美于后哉
　　跋宣和御书
　　夫以帝王御崇髙之极而能乐山林澹泊之言又为之亲洒宸翰以赐志合志合其贤矣哉为子孙者宜世保之
　　跋毛贞士传
　　君子之所以立身行已求无愧于心而已一有愧于心虽千驷万钟视之犹当如草芥焉今之人或有小利仅若豪芒辄昧昧焉易所守以欺夫人甚者吮痈防痔无所不为又甚者弃妻子背父母以侥一得卒至于偾身败事而后已可哀也今贞士不货殖不要功不苟得凡其所为不惟无愧于己又将以愧天下之欺人者吁亦贤矣
　　跋阮孝子传
　　天台阮祖立仓卒舁父避灾菽水致养能得其亲之懽心视刳肝刲股者虽无惊世骇俗之行然斯其所以为孝也
　　跋汪节妇传
　　汪节妇四明元寅先生仲女也年二十归同里故宋提刑陈曾孙绍庭甫四年绍庭亡无子鞠从子铸为嗣教之有成守志坚确益大陈绪年几七十乃终呜呼汪于妇道母仪皆当旌表而有司卒不得上闻其子铸徒取士大夫歌诗以自慰亦可悲矣予尝备员太史见仪曹所具贤母节妇事状多出中州而大江以南百无一二岂法故有轻重哉其逺近详略不同者亦理势使然也予于是重有感焉
　　跋夏节妇传
　　黄岩夏氏女年二十一嫁里人黄侃八年而侃亡治丧起冢昼夜哀号不絶教其子三人克自树立抚其庶二人皆若已出处宗族以义接婣戚以礼婚丧或有不给者辄有所遗有司上其事既旌异之其甥江浙行省理问邱楠又求经畧李君为之传呜呼江南视中州为益逺贤母节妇少闻于朝今夏夫人节行独能显著若此者亦何幸欤
　　跋赵书韦诗
　　世称韦诗出陶赵书出王或谓自是苏州诗吴兴书信然否当有辨之者
　　跋松雪招隠词
　　王右军果止于善书而已耶人于赵魏公亦云今观所书招隠词为之慨叹
　　跋李则平宪副所藏东坡墨迹三卷
　　东坡自言吾文如万斛泉源不择地皆可出识者谓岂独文为然其书法之妙亦类是也此帖盖少年所书已飘逸俊快如神驹健鹄不可控搏况海上归来之后乎右苏文忠公寄陈氏三帖宋诸贤题跋者凡三十人盖已极盛美之形容矣则平宪副偶得于兵戈扰攘之余而徴求赞咏犹且不已吁贤人君子手泽为天下后世重果如是哉
　　予客三山城西之香严寺嵗莫风雨宪副则平寄示东坡先生墨迹二帖其一帖南康八境图一帖记石墨八境婉丽圆熟颇类二王以年月攷之盖先生壮嵗所书也石墨虽无年月可攷笔势飞动融化又非八境所可比然自谓目昬作小字殊难意必老年所书也一日之间尽覩珍赏岂偶然哉三复之余谨识于后
　　跋徐明初所藏文靖公四诗
　　右集紫极宫追懐吴鸾稍久出关谒孺子墓道由澹台而归古诗一章及次韵春思古诗三章先君文靖公提学江西时手书也今蓄于广徳主簿徐君明初家明初由江西之官江东道经南湖留止家塾出以示余捧玩手泽如新而音容不复可见矣抑先君谒君家墓诗云岧嶤汉士坟吊酹涕汍澜勲业岂不荣名义夙所难孺子名义着闻而勲业不少槩见者不遇时也际休明之景运抗前人之名义而发挥于勲业安知不在明初乎因涕泣而书其后既以勉明初且以识余心之悲也至元后戊寅六月二十又五日识
　　跋程氏遗安义学本末
　　新安程致和既立义学以教其宗族子弟与凡乡里之愿学者又割田五百亩为义廪以资嫁娶丧其用心亦仁矣哉有司方上其事值城陷事废致和亦走建宁虽仓皇流离而卹姻赡族之心未尝不慨然思有以复之也夫新安程氏去居河南而有明道伊川二先生先生道南而有紫阳朱夫子今致和于二程则为逺裔于朱氏则为外戚其道徳仁义之训盖有自来矣呜呼志之所存天必相之国家治平有日予虽老尚当拭目盛事
　　跋李经畧与裴检校书后
　　至正二十年春三月江西贼邓客冥陷延平闰五月围建宁上下阻絶诸将缩恧不进经畧使李公发兵援之检校裴君直慨然曰顔经畧在围几一月矣此而不自効虽生何为遂请行得兵数百直抵南乡距建城半舍而止李公闻之且喜且愳急遣吏赏劳令孤军无深入堕贼计且曰尤当以古人自任裴君得书感激佩服归而装潢成卷持以示予予惟唐蔡州之役丞相裴度亲往视师帅臣李愬实受军制今李公统诸将裴君乃承委寄虽其职分前后小大不同而奋义赴功无愧古人则一也保而藏之岂徒为裴氏子孙之荣后之览者亦将感动而有所兴起焉
　　跋张氏承训堂记后
　　射干生于泰华髙不逾尺而能临百仞之渊蒙鸠巢于苕苇编羽结发而终不免于破折无他其所处者异也参政危大朴记道亨张君承训之堂谓其父直卿之教之也既使不得就文法之习而又日进之以道徳仁义之言道亨卒能明经中第厯官清要以显其身以光其前人吁直卿固为能处其子而道亨亦知所自处者哉承训名堂信不虚矣年月日跋
　　跋当涂陈氏夀诗后
　　昔吾祖母广陵夫人李氏年九十先君子文靖公辞禁直自京师归作爱日轩侍奉于湖山胜处当时秦邮龚公子敬教授宣城一日肩舆至湖上为作爱日轩记有云惟亲年且喜且惧爱莫大于爱亲而事亲之日欲其长也其爱当何如人皆可以长年惟其得之天者厚而所值之时承平若是则享用岂惟亲哉将人子之分愿亦无不满者矣子敬此言天下之名言也当涂陈氏兄弟事亲色养优享素封之乐元统乙亥母夫人适及八十正月朢日然灯张乐称夀堂上融融如也是年溧水刘君兼美假馆当涂偕弟元鼎作诗咏歌之今又四年陈母年八十又四矣人于富贵利达皆可以力致其不可以力致者有二焉曰夀曰贤子孙也然人之生美恶厚薄禀于天惟善可以自致善而获报则亦天也今陈母之夀如此子孙之贤又如此殆所谓禀之厚美而积善之获报者哉兼美徴予识其后予念先君子奉亲之乐如前所云而予母宁国郡太夫人今年亦七十有二矣板舆轻轩在春晖骀荡中予与陈氏兄弟同此乐也至元己夘二月八日宣城贡师泰谨识
　　跋赛音迪延齐氏家传
　　故赠咸阳忠惠王赛音迪延齐沙木斯鼎厯事太祖宪宗世祖遂能以功业显著西南万里之外既没而庙食犹不絶子孙亦建侯专阃布满中外非其厚徳之积能尔乎虽然积徳在于前人培埴实由后嗣为王子孙者其益懋勉以光昭先业毋徒抱遗牒以夸于人曰吾咸阳王诸孙也
　　跋曾克谦入闽记后
　　昔唐天宝之乱杜少陵入蜀李太白走江南虽当间关危苦必有因而后往不然其不至于饥寒流离者几希今曾君克谦之入闽也果有所因乎无所因而幸以占毕给食学官方且优游道义为文以自解非真有所见者能如是乎余于克谦重有感矣
　　跋髙惟恭字说
　　诗不云乎温温恭人维徳之基又不云乎温恭朝夕执事有恪盖恭者敬之发也敬存乎内则恭见乎外恭之为徳大矣施之于身而睟面盎背施之于家而慈孝温仁施之于乡防于朝廷而彬彬礼让小大翕和故中庸论至徳渊微之极功不过曰笃恭天下平而已矣惟恭能诵诗之言服中庸之训庶几其日进于道乎
　　跋江以敬登楼赋
　　诗一变而为骚再变而为赋此赋音节清楚絶类骚体第伤今思古不无沈郁感慨岂犹有王仲宣之遗怆欤不然其将慕楚大夫之忠愤激烈者矣
　　跋郑徳和所藏阁本智永千文
　　宣文阁所刻智永干文七十三行七百二十四字号称精妙必得防乃敢摹印既摹印必得防乃敢分赐然非世戚重臣及左右近侍不与也臣某授经宣阁参赞经筵几四三年所得仅一二其贵重可知矣兵乱以来又复散失今观参政郑旼所藏宁无慨然遂书而归之
　　跋松泉图
　　天台潘孟翔客京师间图其父忠轩读书之地曰松泉旧隠求大夫士歌诗以归为夀焉予惟厯霜雪阅嵗年不改其操者松也出乎岩谷放乎江海混混不息者泉也松类夫君子之贞泉类夫君子之洁隠居以松泉名其将有取于斯与
　　跋陶渊明图
　　自司马氏之东也一时勲名气节之伟风流韵度之雅盖不可偻数也然人物独称陶渊明文章独称归去来词往往好事者既咏歌以致其敬慕复图之以为美观何哉呜呼三公九卿岂重于一令千言万语岂多于一词也耶
　　跋杜孝子传
　　人子之于其亲虽孝如曾闵亦常事尔然千百世之下求如曾闵者复几人哉黄岩杜谊能以孝通神明而子孙又能以孝扬先徳亦已贤矣
　　跋白沙送别联句
　　予奉诏总漕闽南道过四明承天台郑蒙泉韩谏行毛彛仲燕山马元徳会稽王好问括苍王叔雨四明舒汝临僧朽石上虞徐季章华隂杨志中诸君欵饯至白沙犹不忍别遂留宿舟中饮酒联诗明日乃去何真情之甚厚也予时以醉卧及觉则诗已成矣故不及联他日复迟予东海之上握手道旧临风把酒亦庶见吾党交义非世俗所能知也因识其后时门生刘中亦侍坐焉至正十九年冬十二月六日识
　　跋诸公所遗马编修书札
　　师泰于欧阳先生有师生之分于黄学士有兄弟之义于申屠待制有交承之契而张承防周太常危参政宇文佥事则又朋友之厚爱者也是皆天下名贤硕师易之悉与之游书问往复缱绻若不忍一日相忘者斯固诸公谦防下士盛徳然非易之才行超卓足以感动乎人能得此哉今欧黄宇文已物故而子迪仲举年逾八十又皆休致伯温与某为同年亦将七十矣独太朴方为朝廷柄用览观斯卷不胜感慨
　　跋子山公书陆喜五论
　　莹喜皆吴士也喜论莹四五固当矣独不知喜自谓在第几尔子山之书其果有所见乎
　　跋王经厯小传
　　士大夫不幸而遭世变或死或不死盖其事有不同志有所在也彦芳砥节厉行卒不为所污亦难矣哉
　　跋杨大同遗侄书
　　夫见理明则其言正其行决金陵杨大同遇难死义盖已见于遗敬修书矣
　　笑堂偈并序
　　杭之圣安寺主僧公歌藏卜西畨人也心空而行超善以其学教诸子弟间为予言公歌藏卜华言普喜人则笑吾笑以名堂其亦有知我所以笑者乎予笑答曰昔庄生以开口而笑为达恵逺以三笑为乐而后之人又有付万事于一笑者笑固多端矣然皆不若不笑之为愈也笑堂其以笑为不笑乎其以不笑为笑乎予不得而知之遂为偈曰我观人世事无一不可笑大慝藏机关小智闪燐爝欲火热肺肝有若原野燎一旦受苦厄颠顿发狂叫所赖慈悲力普赐光明照遂使迷途者解脱无老少闭门一炷香灵台湛空妙如走闇方出如睡梦方觉而师于是时懽喜见容貌跏趺笑堂中即此为众教
　　祭程以文
　　维至正十九年嵗次己亥秋八月辛酉朔越二十四日甲申中书戸部尚书贡师泰中书户部主事李希顔翰林国史院编修官钱用壬诸路宝钞提举刘天锡浙江等处行枢密院照磨崔永泰等谨以清酒少牢致祭于中书礼部员外郎程君以文之墓曰呜呼公之行可以追配古人公之徳可以度越诸君类范黄之孤峻得虞揭之雅驯教分六馆制掌北门衣绣峨铁仪曹是抡扬颿使海益张令闻饭止一盂而心常自裕囊无一钱而口不言贫生于升平而客居半世死于离乱而克全其身呜呼方今作者不满六七公居二三孰敢第一公既死矣孰与俦匹海濶风髙怆焉自失
　　祭多仲客尚书文
　　呜呼余昔在京师子方魁天下声名赫然倾动朝野及余还浙江子亦以使至布宣徳音克勤王事今余治粟海闽而子又实来裴回握手情溢乎辞念别离之契濶每太息而歔欷曾不数日竟殒危疾仓皇莫救恍焉如失子之耿介勇足以进徳子之俊明才足以任剧故虽以十年之近居六卿之职生也人不以为过死也人皆以为惜呜呼海天茫茫魂归帝乡招之不来我心永伤殽登于俎酒实于觞抚棺泣奠庶几来享
　　祭部吏虞舜咨文
　　呜呼舜咨果止是耶汝徳之粹圭璧无瑕汝质之茂兰蕙方葩执矩矱以求方正引绳墨以纠偏邪事虽微而必敬志愈厉而靡他不曲以阿不矫以夸不懦以恧不僭以差左右就辟清苦益加汝既予信予亦汝嘉何山裂之梦犹近而大还之游已遐呜呼生也无愧死也有华予于舜咨抑又何嗟
　　祭姜奏差文
　　维至正二十年嵗次庚子八月乙酉朔越二十有八日壬子戸部尚书贡某谨遣部属某等以特羊酒馔致祭于奏差姜生维显之柩曰予昔南来从者八人出则予吏入则予生其分虽殊其情实亲幸相砥砺各効尔能惟曹与姜亦予所任曹质而醇姜粹而温何曹生之讣未几而姜亦遽殒其身耶然曹死浯洲瘗无一金姜死三山囊无一文于是亦可见能慎其守以无负于期望之心矣呜呼履行不亏夀夭奚论闽山浙水道阻且深旅榇之归尚俟承平一尊遣酹以展予忱












　　玩斋集卷八
　　钦定四库全书
　　玩斋集卷九　　　　　　元　贡师泰　撰碑
　　重修南镇庙碑
　　会稽山在郡城东南十五里地气广博而隆厚峰峦苍翠上出霄汉而天柱石颿卧龙诸山皆环列其下如臣妾之事大君罔不顺伏趋向周礼职方以为扬州之镇信夫隋开皇十四年始即山立祠唐天宝十载诏封永兴公祭用南郊之日厯代遂着常祀国朝加号王爵以孟春之月遣使赍香币祀一大牢守吏斋宿具三献礼其崇报之典视昔有加焉独庙无守者有司又少涉其地风雨凌暴久而不免于摧败倾压矣至正四年春庐陵夏君日孜来为尹以故事谒庙下顾瞻旁皇曰尚可缓乎亟诣郡白状郡长贰咸是其议俾更新之于是邑人相率分事竭作去其朽蠧易以坚良既增既廓百度具兴阅三月工师告成重门广庭挟以修庑殿寝闲闲斋庐翼翼神庖賔馆悉称丽且命道士陈道盛守之尽覈故田奉祠事余以给其食鼓钟之声铿鍧四达斋心竭诚朝夕惟谨然后克称朝廷敬恭明神之意而山灵川后鬼物卫从百怪之状亦歘然森布流动于烟云莽苍中矣窃惟古者诸侯祭境内山川而天子巡行四岳则举望秩未闻其祀镇山也史传虽称秦皇东祀会稽而未闻其庙祭也然则厯世共事弗絶何欤盖山川能出云雨则法当报祀而其神明之会非假屋室象设宜无以寓其卷卷欵欵之诚此南镇之庙所以厯千数百年而益盛也况世传神禹之兴朝诸侯于斯乎呜呼神人协和而后理化大行六沴不作百谷用登吏兹土者其可昧所重轻哉然庙虽隶县境而山实一郡之望山虽望于一郡而灵气周流未尝不上下磅礴乎吴楚之域斗牛之墟也是役也固以见郡政之举而夏君亦知所重轻矣因作迎送神诗二章俾郡人歌以侑祀曰神气磅礴兮下广深镇南服兮郁嵚崟宫庭侐兮孔硕松与柏兮萧森神之施兮泽濡恵我民兮不疵以爱锡祀兮自天函香兮孔盖神穆穆兮降升载云霓兮翠曾来儵忽兮从如雨盻丰融兮于豆于豋
　　湖之频兮山之阳神燕娱兮中堂龡参差兮拊鼔折琼华兮奠椒浆神将归兮载起龙两股兮旗旖旎神不留兮奈何我之思兮曷已野有稉稌兮隰有蒲荷俾民乐康兮降福不那春秋兮灌荐风雨兮崇阿
　　杭州路新建南岳庙碑
　　南岳衡山在荆州之野祝融之墟盖五岳之一也自黄帝尧舜以来莫不崇祀而副以灊霍二山汉武南巡以衡山遐逺阻江徙祭其副徴诸典礼班班可见我国家混一天下嵗时遣使代祠惟谨杭州北门外故有霍山行宫圮壊不治比年将吏有别建庙于太平里之通衢以祀神之从者层檐穹栋疎櫺閟戸金碧辉煌规制宏丽戊戌秋九月丞相康里公过而见之进父老曰东岳在鲁境内所在犹庙祀不置况衡山实奠我南服者乎然惟从之祀而象设未正非礼也乃捐金命工中塑岳帝象旁从六神两庑绘山川鬼物之状车马仗卫出入之仪因其旧而更新之明年正月率僚佐蒇事于庙祼荐兴俯小大咸一灵风肃然神若歆享因顾左右曰若是固足以称神明之居矣然不可不思所以经久者乃割钱唐履泰乡官田六百畮命龙虎山道士祝升智掌其祠事仍以西太乙宫真人王用亨主领之未几升智又买庙后民地得六百余步以增创之然后殊庭真馆邃宇重堂莫不秩然并起矣既事执事者请纪其成窃惟汉武因其近以忘其逺即其副而遗其尊曷若庙貌之设犹不失其本真哉况山川之气无所不通神之周流亦无往不在精诚感召如响斯应秩而祀之又何慊焉乃作迎享送神之曲俾歌以侑祀曰
　　灵连蜷兮夷犹驾文豹兮赤虬不我即兮我心则忧灵缤纷兮来下朱两轓兮从如雨舞婆娑兮坎其击鼓郁金祼兮椒浆烝殽兮芳芗灵醉□兮在堂
　　灵之去兮不我留湖水春緑兮吴山秋望回飙兮绸缪祛予灾兮逐予疠降予以福兮夀且祉嵗复嵗兮报祀无已
　　杭州新城碑
　　至正十八年春平章谒太尉曰钱唐东南重镇地当冲要城郭不完其何以守太尉曰然兹实大役汝其白之丞相丞相谓天方旱民将弗堪议久未决则又曰丞相无忧也当有以处之遂诣太尉请出粟二十万石以始兴筑命郡守谢节考观图志以谘故实度地植表以正方位视民力上下田赋多寡授之丈尺以均其徭发姑苏吴兴嘉兴松江四郡又一州两县四隅之民更相作息以亟其成犹虑夫趋事之或息也则督部将先筑钱唐门并湖者数百丈为之程劝且誓羣有司曰凡今之为非徒劳民且费也劳之将以休其力费之将以卫其财诸君其勉喻之吾且日视其勤惰矣其自候潮门步自东青门则平江守周仁治之自钱唐门步至丰豫门则吴兴通守陆大本判官张士俊治之余杭则嘉兴通守缪思恭治之艮山北新清波则松江通守谢礼推官马玉麟治之和宁与钱湖则属之海宁州仁和县而总其役者实谢节也令下之日风驰电驱小大奔走莫敢不共伐石于山浮木于江舟输辇载千里相属荷锸挥杵万堵皆兴曾不三月而功已告成凡用石之工一百六十二万木之工一十五万圬之工一百八万金之工二万徒一千三百五十万土石砖甓灰铁木植麻枲之数累钜万亿而不可胜纪也城之周六万四千二十尺髙三十尺厚视髙加十尺而杀其上得厚四之三焉甃以贞甓锢以坚珉矿塈垩涂雪立虹贯旧城包山距河故南北长今则截凤山于外络市河于内故东西广而广轮适中焉为门一十有二东曰候潮曰新门曰崇新曰东青曰艮山西曰钱湖曰清波曰丰豫曰钱唐南曰和宁北曰余杭曰天宗曰北新上各建飞楼四楹而外为瓮城门皆左右辟其余艮山清波各为月城环旋出入互相屏蔽凿石为枢冶铁为扇金铺铜环啓闭有则县以飞梁堑以重壕内凡二百步设镫道以上下人马外凡百余步岌方台以便矢石其上则发号之亭逻卒之舍睥睨楼橹连辊飞礮靡不毕具于是崇墉坚壁若天造地设神鬼变化而形势为之一新矣经始于十九年七月十三日迄功于是年十月某日平章乃诹吉日戎服上马监军司马握刀抽矢从以鼔吹登城合乐以大落之千夫行酒万牛共炙髙管遏云飞旌耀日文学智谋之士貔虎熊罴之将颉颃起坐更迭唱酬逺近观者盈城溢郭罔不心惧目骇以惊异其仪观之伟成功之速也既事其賔僚将校相率请文以垂显刻固辞不获而其请益坚遂为之记曰杭之为郡左江海右湖山内接京畿外控诸国潮汐昼夜一再往返风颿雨舶瞬息千里象犀珠玉之珍秔稻鱼盐之利常溢于庐市而其俗又机巧多技能故五方之人咸集于此邑屋繁华货殖填委可谓庶且富矣其城创于隋杨素者周回三十六里奇广于唐钱镠氏者七十里方是时五季迭起干戈相寻钱氏独能保有兹土以国觐宋及我天兵南下农不弛耕市不易肆涵煦休养又将百年故民生不识兵革而城郭益废不治十数年来遭时弗靖或遇小警则民心遑遑奔走骇散而守者亦莫知攸措今平章乃能惩祸于既往防患于未形佥谋独断以作斯城使国本以壮民生以宁立久安常治之基无一旦隳突之患所以赞襄丞相太尉而翊戴王室者其功烈为何如哉昔者南仲之事文王则城朔方以息四夷之难仲山甫之事宣王则城东方以弭诸侯之乱播之声诗载诸简册千载而下犹使人咏歌欣慕不能自已然则平章之兴兹役也其有见于南仲仲山甫之事其君者欤勒铭垂勲其可少乎诗曰
　　于赫皇元囊坤括干作民父母声教诞宣二祖九宗垂统继极皇帝嗣位克肖天徳百年于兹文恬武嬉万国一家城郭弗治人众物盛衅生不测海内骚然小大失职皇帝曰咨孰殿东南佥谓康里协于帝心汝作丞相于旬于理懐柔协和以对天子有嘉太尉克绥我民畴其相之平章弟昆仲也死节行锡庙食季也秉钧兼总宥密睠兹钱唐左湖右江提封千里实为大邦曰隋杨素载兴版筑五季之际保于武肃宋复休养生齿日繁仁渐义摩则惟我元盛极则否民亦瘁止狂童隳突四郊多垒不有严城其何以宁乃究乃度乃经乃营乃召长吏乃集将校令出维行是则是效按图审势庀财鸠工师徒响应役夫景从荷锸成云挥杵如雨分程考工各立部伍树干林比聚甓山巍县梯挽石鬼运神移力作薨薨和声许许并驱齐兴千雉万堵崇墉既起壮我雄藩凿枢承键截铁成关虎符鱼钥式严啓闭动静应时内外合制穹楼杰阁倚天絶云丹碧炫燿五采成文限以长壕防以连埭跨以飞梁洞属阛阓舟航水塞车马陆填百货之委商贾贸迁珠玉象犀南金大贝佅任雕题诸蕃毕萃既庶且富则教其民民曰忠孝敢不敬承忠以事君孝以事父允蹈斯言天锡尔祜昔也无城民何所依今也城成安堵而居昔也我民朝警夕备今也我民户不夜闭我有室家于以康之我有粟帛于以藏之我作我息我出我入变呻为讴伊谁之力伊谁之力相臣将臣固我金汤以卫我人吴山苍苍海波不惊天子万夀四方底平
　　建安忠义之碑
　　至正改元之十八年皇帝重念闽海道逺用兵日久民弗堪命诏浙江等处行中书省平章政事布哈特穆尔以便宜移镇之公既莅事务修厥职明年淮寇陈友谅遣其伪将邓克明等由建昌分三道犯闽又明年春三月陷延平夏五月乙亥围建宁时经略使巴延布哈在城中遂以总管阮徳柔为参知政事调度诸军都事余元善检校赵璋治文书以佐之达噜噶齐布延特穆尔主餽饷同知陈子琦贾伊尔庄文善各率所部往来接战仍与理问景福实保万户刘八十朱建安镇抚瓮吉喇特田成住李庸岳丞祖托音布哈刘丞祖唐龄府判防达尔玛周宗仁推官左惟温经厯徐兴福清州同知苏显忠等分门拒守江西行枢密院副使明安与军政元帅吕天泽司礮石江西佥宪察伋揭汯江东佥宪余观询谋勉励以奨士气寻陞陈子琦为郎中贾伊尔为理问庄文善为宣政院判官瓮吉喇特田成住为万戸既而贼势益张公急督牙将合诸县兵援之秋七月丙子复延平戊寅建宁围解又明年春三月邓克明复导渠帅胡廷瑞康泰大举入寇三月庚申陷邵武五月辛未奄薄建宁城下当城西北立十数砦以铁礮火箭云车机弩昼夜攻突不少息城中食且尽公闻之顾谓参政张裕曰此剧寇也我当亲往督师凡资粮屝屦之在行者子其速治之平章谔勒哲特穆尔左丞特穆尔斯奋然起曰公掌符节义不可行行在我等即日誓诸将于庭祃旗衅鼓行次延平号令严肃道路所经果谷如故贼闻官军且至攻益急平章谓左丞曰贼今深入建围未可卒解汀州总管陈有定战数有功以为参政任上流事则贼势自分左丞曰善然非躬往不可秋八月壬辰左丞驰数十骑冒围入城中城中军民呼号喜曰左丞来吾属生矣时参政阮徳柔实总军事且以其兵守平政门参政魏留嘉努以其兵守南门贾伊尔陞元帅以其兵守朝天门陈子琦陞总管以其兵守临江门申号令以严备御者达噜噶齐蒋济苏同知天保四万戸如故而益以和卓董桓也据要冲以为声援者右丞章谔勒哲参政郑龚思永行枢密院判官贾巴图也近以舟师次水南者延平达噜噶齐赵唐古岱也留寓而筹策者仍三佥事更佐以江西经厯葛元喆也在告而分任其事者郎中郑潜达噜噶齐布延特穆尔也九月贼枭将辛某复益兵来攻我去城不五十步连置营垒势危甚乙夘左丞率都事张贞王斌理问伊埒约苏及掾属等会诸将于官山新城议所以击贼者于是阮参政首出拱北门焚橄榄山砦魏参政出南门夺水南砦贾伊尔败余党于菱角塘陈子琦董天麒亦败之于万安州获牛羊马驴甲胄铠仗之属不可胜计贼自相践溺死者千余人丙辰贾伊尔乗胜复建阳戊午陈有定复邵武贼散走者辄遮杀之余悉度关以遁平章左丞既振旅还会府论诸将功公方第其赏赉之等诸将咸曰去年建宁受围六十四日大小三百余战居民壮者执干戈老弱运砖甓妇女治饔飱昼夜目不交睫四面矢石杂下死伤甚众虽重创且攘臂转战不已城赖以完今年围又一百八日居民力战视昔勇益倍仓庾竭则悉出谷粟以给饷帑藏虚则倾所有缯帛金宝珠珥以助费至于刳木皮苴草本以待顷刻之命犹分食饮以食战者虽童孺羸瘠亦乗城怒骂誓不与贼俱生建城幸不陷而我等得以成功者皆吾民奋忠效义之所致也其敢私赏赉而忘吾民耶公曰善哉既行赏乃命榷司发廪盐四千斛以遗民食仍命有司立石通衢题曰建安忠义之碑为八郡劝以师泰尝承乏太史也具事始末来徴刻文窃惟先王建邦设都必负谿山之险严壁垒之制者所以御强暴而防祸乱也然而髙城深池卒不能胜一朝之变由民心之不固也是故教之智仁以育其徳道之任卹以和其心勉之树艺以厚其生薄之赋敛以休其力然后上下相亲休戚相系若子弟之卫父兄设有患难虽使之赴汤蹈火犹且不惧又肯疾视其长上而不知救也耶比年横兵连起所在吏民望风遁去连十数城无一能守者甚者反为向道甘于臣仆又甚者率其子弟攻其父兄天纲人纪于是极矣独建安之民能以孤城抗守连嵗非真有所见者能之乎吁伟矣哉夫忠义固本于人心而激昂奨劝则在上之人今相府不有其功而归之诸将诸将不有其功而归之于民民其有不效死者乎况建安实徽国文公讲道之地郡县有祠闾里有塾而五刘之忠三蔡之学游胡真氏诸先生遗训具在凡事上使众之方尊君亲上之道其父兄子弟闻之熟矣兹以数千之遗黎去十万之强寇休风丕烈卓然冠乎东南而光照海岳厥有由哉为之诗曰
　　元徳天齐帝敬日跻奄有万国遂式九围盛极衅生狂狡突隳河蔓南北山延东西于淮于江流祸不已暨于闽邦叫呶蠭起鸱张角拒毒甚虵豕犯我疆场渎我国纪维尔建安城固以完再至再败卒莫我干我民绎绎我师桓桓各率尔力以却凶顽仓庾之竭民则我食帑藏之虚民则我给不令而趋不呼而集载战载守靡日靡夕寇既退矣赏赉斯论相曰女将将曰女民功成不有懿徳是敦穷匑克让遂有休闻天佑其忠人服其义孰不贾勇以张士气芝山岩岩建水弥弥生既复生死犹不死维学之正维道之隆施于后来烝烝其从抑浇扬淳以激其风伊谁为之徽国文公平章曰都宜锡尔羡敢録以闻稽首北面天子圣明东南实眷刻石垂休臣百其劝
　　江浙等处行中书省平章政事庆通公功徳之碑
　　皇元受天明命抚有万方承平百年民生熙熙不识兵革一旦衅起汝蔡毒流荆楚以及江浙皇帝重念兹实大藩非得威信重望之臣不可乃至正十二年秋诏辽阳等处行中书省平章政事庆通移镇之冬十有二月公至视政其时江东之饶信徽广徳铅山浙西之常湖建徳悉陷于贼且急犯三关以窥省治公召僚佐将帅语曰皇帝以重地畀我等治方地万余里属郡三十二今若此忍时刻缓乎尔其即率所部分兵以进其或资粮有不供器械有不备凡在行有不给者其责在我纪律不严战鬭不力慢期愒日以殄我师则罪其可辞于是大小震慑莫不用命所向克捷曾不逾时郡县皆复乃合长吏按视民数尽出诖误劳来招集俾安其业仍发粟赈之而后流离之民逺近毕至矣省治燬茇舍露处吏告经始公谓故址隘不足以称大藩之观宜更大之或以役重费广白公曰吾方借此以赡贫民奚为不可是殆非若等所能知也遂伐石于山浮木于江分官董工万手并作功既落成而民赖以全活者甚众杭郡学创而复废会其所入不足取旁郡学院余财益之规制宏敞视昔有加公率僚属行舍菜礼彬彬揖让在泮之士咸称颂焉其他官寺传舍楼观之属有关于政者罔不完治雄书大扁宏伟端重识者以为如其人十四年冬太师中书右丞相托克托公大举南征一切军资取具江浙谷粟防薪稾秸之需弓矢刀剑戈矛甲胄之用动以万计陆运川输千里相属使者督趣旁午公能推诚感物以简御烦周旋上下曲尽其道遂使民不告病官无废事明年春常州无锡盗起纵兵大掠进逼郡治断驿道众议以重兵殱之公曰赤子无知弄兵迫于有司故尔若能谕以大义彼自来归众闻之皆投戈解甲请为良民又明年秋义兵元帅方嘉努钩结同党相煽为恶出入拥兵驰突白昼杀人掠财物无顾忌公白丞相喀喇公麾左右斩其首以徇杭民大悦初公至杭承兵乱之后有司乗间为市厚敛薄给公私益耗公选于众分诣属郡收其隠余得粟数十万石公节财用出入尤谨非当于事一毫不妄予人故费虽钜而嵗漕之入方物之贡未尝匮也设有市于民必使视其髙下而平其直吏亦不得并縁为奸人皆乐输之又明年出镇海宁海宁东距杭百里地濒海硗瘠其民散处荒落间终嵗力耕犹不足以自给公恻然念之戒士卒不得离部伍辄入人家虽左右仆人亦鲜识其面居二年如始至既去人益懐之公在政七年朝廷嵗遣使锡赉不絶平居勤俭出天性祁寒盛暑晨出莫归一日不敢自逸身为将相而自处若寒畯一遇賔客则尽欢乃已禄赐外家无赢财清苦之操老而益励天下之人识与不识闻其风者无不称叹与人交恂恂自将至临事毅然有断虽万夫不可夺呜呼可谓得大臣之体者矣公喀喇氏字明徳祖父莽赉特穆尔赠益国公父乌鲁斯光禄大夫四川行省平章政事赠益国公公蚤以勲臣世家之胄遇知仁庙给事内廷后长宿卫擢授中奉大夫大宗正府掌判三迁至资善大夫上都留守出为淮东防访使入为工部尚书拜河南行省参政左丞进资徳大夫甘肃行省右丞迁山东防访使改枢密副使陞同知除侍御史陞中丞领侍仪司事两陞皆特命也进荣禄大夫江西河南行省平章政事迁太府卿复留守上都提调虎贲侍卫亲军都指挥使司加光禄大夫平章行省辽阳遂来江浙召拜翰林学士承防未行改平章行省淮南未行还任江浙加银青荣禄大夫逾年改福建行省平章未行天子念公久劳于外且南台按治四省为尤重特拜江南诸道行御史台御史大夫赐上尊御衣以宠异之实十八年秋九月也公既去之五月杭大夫士及其庶民父老日造丞相府俯伏顿首请曰吾侪小人得不即死以至于今日者丞相与平章力也丞相幸留恵我而平章已去省吾民独能已于思乎将图刻于金石树之省门之外以昭示无穷用敢冒昧以请丞相以属师泰师泰不敢以固陋辞遂为之铭曰
　　维帝作极维臣其命维狱降贤俾辅元圣龙骧虎跃乗风翼云统一万国坤宁乾清有伟康里世着茂迹带砺河山子孙奕奕祖也益国锡爵上公父也继美遹缵大功维贤有子克承克似遇知仁皇入备宿卫能以恭谨出入禁闱帝曰汝众汝其长之汝贤汝文可判宗正我还汝留我京汝尹出则司宪入则考工克修汝职令闻日隆河南西凉既参既丞枢机宥密贰副继登执法之司仪表中外玉带衮衣厯践台位睠兹江浙新刳于兵畴其镇之佥曰公能皇帝曰俞汝其予治卫以虎贲锡之弓矢公骑如云公来自东誓将出师诛止其凶且附且降我疆我理宥诖抚残其来如子粟施于廪其恵则均物取于市其贾则平内节财用外苏民力祁寒盛暑朝出暮入民庶安矣我心则宁乃构公堂乃经乃营公堂既成孔庙有翼敷政设教是效是则王师大举其会如林供亿巨万悉资东南漕粟飞刍千里相属指顾有方馈饷用足彼蚩者氓梗于毗陵惟徳之绥不烦以兵彼狂者猘于杭之里徳不可懐枭首以示公马骎骎出镇海宁公来几时海波不惊公胡遽行实长南纪公不我留我留不已昔也凶犷我掠我戕今也甫安喣我痍伤昔也奸贪我朘我剥今也甫安去我毒蠚我饥公哺我寒公衣抚我卹我我胡不思天锡我公弥夀遐福以莫不庶以受百禄公曰岂敢天子圣仁惟天子万夀以福我后人
　　江南浙西道肃政防访使酬徳公徳政碑
　　至正十六年冬皇帝重念江浙用兵之久既遣大臣出镇之犹虑司风纪者不能深谕防意乃以江浙行省左丞酬徳公为江南浙西道肃政防访使时官廪匮乏民力凋耗公私大困公视事慨然叹曰天下承平则击奸去邪职也今日之事其在安靖而辑之乃挈纲维申令典务存大体以清治化属行台移置会稽公需之物吏白下有司治公曰有司即扰民矣遂出公帑市于民悉当其直民甚便之杭之三关曰昱岭独松千秋控扼宣歙诸郡公首议增修堡垒严兵守御贼屡犯辄败去赖以无虞军士有暴横者短衣露刃白昼羣行市中杀人而夺之金有司莫禁闻公来皆避逃去且相戒曰监司大人不可犯也异时军民杂处淆乱无别甚者遂私其室公语其帅于北关门外夹河筑五垒徙居之乱少已杭故无城守保结之法久而益懈公更令户大者长万夫次千夫又次百夫立部伍别旗帜上下相维视他郡最为严整郡县属兵后吏并縁为奸公取其尤无良者惩之余皆重于犯法司税者多结市井无赖子分布逺近以渔猎商人令悉禁止物价遂平仓吏嵗当更有司辄视贫富为去取公防知其父老奉香拥拜道上曰此细故曰幸留意焉吾侪小人有所赖矣西湖书院在宪治之西尊经阁嵗久益壊公出私庾白粳二百石大兴修之丹雘髹漆焕然一新识者固知其深有得于治本矣三吴之使来输忠欵丞相议遣官往报众未决公独力赞其成迨今民受赐焉十七年秋上闻而嘉之擢行省右丞赐上尊金币慰劳甚厚台臣寻以治状闻监宪如初按太史周暾所着武功録公以浙东元帅董师江东克复三路二州一十三县全活十数万人所至抚摩喣妪民争归之及其还镇于鄞也置修城田以絶横敛复赤秔粮以便输纳增乡饮田以敦礼让凡可为斯民计者无不深思而致力焉及今监宪又能维持纲纪周旋上下以康济时艰非其寛仁雅量包涵容蓄无施不可安能使人翕然向化若是哉公字子元号春野蒙古氏曾祖桑乌逊太师中山王祖特哩实克河南行省右丞父旺沁江浙行省平章公由近侍拜南台监察御史厯四道防访使翰林侍讲学士累官荣禄大夫今为江浙行省平章政事铭曰
　　昔我世皇既定四方分命百司乃纪乃纲大江以南厘为十道十道之长维贤允蹈睠兹西浙实为大藩地广物伙民庶事繁我公之来属时孔棘务存大体用作民则短衣朱抹白昼掠金片言之出强暴革心奸吏舞文戕我善类罚止其尤罔敢或肆三关雒雒控扼东西连营髙垒贼莫敢窥什伍其民互相保结以戒不虞以安尔业关征有度商贾乃来筦库除吏民畏懐乃新学宫以振教铎重门广庭穹堂杰阁公既戾止玉节绣衣来游来观是式是仪是式是仪邦之司直邦之司直克修厥职皇帝曰都使往南国文锦上尊式彰有徳台鼎甫践宪命复临予非汝私实民之心公拜稽首曷敢不钦天子万夀以宣徳音
　　重修清平山西天元兴寺碑
　　杭之吴山西南行数百步其势委而复起曰清平山右旋而东浮图居焉曰西天寺延祐丙辰嵗赠太师中书右丞相和宁忠献王托克托始来江浙为丞相时会西天噶达尔玛实哩班迪达师驻锡兹山王见而异之曰此佛祖上乗人也涉流沙万里东来而适与吾遇非夙縁乎乃厚出金帛施之俾拓地创业建大招提且为修息之所越二年王还朝师居山中益久一日谓其徒曰吾归西天矣遂拂袖去莫知所之后有见之秦陇间者时已百余嵗矣至正乙未天子以江浙用兵之久民力凋思复重臣治之遂以王季子中书平章达实特穆尔阶金紫光禄为左丞相凡招降讨逆赏功罚罪一切许以便宜居数年政大修举上闻而嘉之遣使锡劳加仪同三司因感叹曰此皆先王之教非臣之能也其将何以报国家之恩宠而慰安先王哉间以暇日登览湖山访求遗事则寺燬已久独旧钟存榛莽间王之名识具在徘徊顾望惕然兴懐乃出锡金规复旧制工师效能民吏协劝曾不逾月而穹堂邃宇广殿重门藏经之室悬钟之楼香积之防栖禅之馆罔不毕具缭以周垣甃以文石朱楹雕题宝幢珠络佛菩萨天人之象香花灯烛之供钟鱼铙鼓之音铿鍧炳耀视昔益加盛焉乃更号山曰清平寺曰西天元兴又于殿左创屋四楹奉祠先王割田以供祀事余以饭其僧凡所以尽心图报者可谓无所不用其极矣王康里氏幼侍武皇厯登华要知枢密院事拜御史大夫以至命相封王其中子特穆尔达实中书左丞相赠太师冀宁文忠王皆以盛徳大业垂勲竹帛王之在江浙也凿市河以通舟楫出粟米以赈贫民去今三十年深仁厚泽蔼然犹洽于民心今丞相复能以宏材大度康济时艰使朝廷无南顾之忧黎庶有乐生之望丰功伟绩光昭前烈兹寺之兴岂独致严追逺以永其孝思而已哉庶将祝厘锡福为人臣効忠之劝尔师泰不敏甚幸以文墨论议趋佐下僚用敢备録其始末而为之赞曰
　　大邦维杭左湖右江吴山中起羣峰来降清平之阳元兴有寺谁其作之王喀喇氏髙僧达玛来于西天雄伟博大神光然王既见只王心则喜穹堂杰阁斯实创始只履之归刼火灰飞王亦遄去乐极于西王有贤嗣出入将相来殿南服为国屏障乃登兹山裴回顾瞻梵宇再新王祠孔严丹楹金题宝幢珠络神象屭赑天龙踊跃趫趋婐侍魔舞鬼歌雨花风枝散乱交加精神感通用锡繁祉人孰不曰忠献有子忠献有子克继克似践父之位行父之志维父子济美以辅我家邦以钦于世世
　　四明慈济寺碑
　　慈济寺在明城之东鄞江之上故泉州徳化县尹扬侯秀为干符观主太虚容法师创建者也侯郡人仕宋为监舶官入国朝尝使暹人以其主来朝当涉海时风猛涛怒舟几覆侯于恍惚中若有见观音大士者因得无害归而图所以报祠焉闻容公东南硕师遂往谋之师曰明之山东玉几峰为阿育王舍利之藏又东补袒洛伽山为观音示现之地朝廷嵗遣使礼祠两山而王公僧俗川浮陆走以祷以禳者常肩摩而踵接侯果能即其地之冲创寺以为延接之所则报无逾此者侯曰信然非师不可乃买地度材用创兹寺前建大殿后辟方丈三门两庑丹雘辉映而正观之堂栖禅之室庖湢库庾亦莫不次第兴举矣至大二年上之朝始被今頟赐玺书加防仍号师浄妙慈行真辨圆悟法师俾其徒甲乙为之主于是四方礼祠两山者有所归焉初寺之兴也地濒舄卤食饮苦之一日行寺之东偏曰此宜有伏流购其地凿之果得泉甘美虽大旱不竭他日又将即泉之北创归寂之塔众谓泉南大樟能出光怪里人方神之惧兴作有犯师笑曰吾已示之矣其夕天童云外岫公泊舟树下梦老人求诗谢去明年师夀七十召其徒法言可贵曰我佛世尊教从闻中入流亡所遂得空灭我何以即解脱乎复执可贵手曰汝父儒者生女时梦两老禅至老禅宗门魁硕也汝今为我弟子岂偶然哉凡我所未了者其在汝乎言已趺坐而逝众既奉师全身归诸泉北之塔而传其业于言言居十年赖以不坠及贵继之焦心劳思务承师志间顾谓其徒曰昔者寺址甚隘畮不逾七今以众檀那力已倍之矣昔者田入之数仅二百亩而象山涂田又辄壊于水今幸成堤亦已倍之矣独庄严象设未备桃花渡新庵欲创而未能其何以卒吾业广吾施乎未几有弟子普光者归自江淮得设色雕塑之艺延即大殿立观世音大士象涂以黄金络以众宝旛幢华盖亦既完好会宣慰使李公允中谔勒哲图公来视政首谒兹山曰吾闻贵上人将创庵海濵以广延接此其人行甚髙宜有以助之乃相率捐金力倡其成且名其庵普济然后规制恢拓栋宇宏丽钟鱼铙鼔之音香花灯烛之供与东南诸大招提颉颃上下而其所谓发菩提心入三摩地者邦人士益知所礼矣至正戊戌冬予以分部董漕闽广使过甬东止宿寺之方丈上人欵予甚厚将别执书一卷若有所请而不言问之则状其寺之始末以求记于予也予既序次其事而复为之叹曰扬侯以孤身逺涉能致暹臣之朝容公以硕徳峻行能起扬侯之敬而言也贵也又能即空捐有以获殊胜上为天子祝厘下为民庶锡福使愈久而愈大亦何其教之盛而信之笃耶予于是重有感矣铭曰
　　大海渤潏蛟龙窟穴狂飇鼔之颠倒日月扬侯使暹摧樯折颿被发一呼风平浪恬惟大悲力是名菩萨圆通出现有难斯脱归谋容公慈济作宫白衣金色鄞江之东王侯士民其来什伯天子曰都锡尔今额有隆其栋有觉其楹宝幢珠翣钟鼓铿鍧曰言曰贵惟容之继且报且祈庶广慈济慈我之寓济我之航以二者心普施十方补袒洛伽玉几阿育神光咫尺即我身毒即我身毒永祜南服永祜南服为天子祝何千万年无量夀福
　　重修定水教忠报徳禅寺之碑
　　距慈溪县四十五里鸣鹤山之阳槖駞峰之东有寺曰定水教忠报徳禅寺左山右湖竒胜为一县之冠青松夹道緑竹沿涧逶迤曲折行十余里乃至山门始建于唐乾元间相传为大梅常禅师开化之地有泉出山东麓甘冽盛夏不竭注之饮虽久不腐故名清泉其所藏大藏经乃唐人书吏部侍郎京兆韩耔材为之记嵗久寺壊宋嘉熙间太师越国公袁韶遂大新之奏赐今额盖宝叶源禅师所营度也我朝至元甲午东州永禅师来更创大殿去今六十余年又复倾圮其他屋宇堂室亦廪焉若不可居寺之耆宿与大夫士皆曰此非有大作为不足以成此十七年春见心复禅师应选实来师坚慤而任事辨博而识微既至顾瞻徬徨晨夜勤悴将图兴作会东南兵动徭役繁兴寺之力益困一日陞堂白于众曰吾徒逸居安食惟佛是依今虽财力殚竭独无一人与我共图之乎寻有耆旧仁英捐钱五千缗为之倡未几施者踵至曾不逾年大殿告成又有僧大用劝集众力于殿壁后塑观音及诸天龙鬼神之象金碧涂塈五彩辉焕而钟楼经藏三门两庑庖湢库庾以次完葺比其翠幢孔盖宝函珠笈羽翣华灯瑚玛瑙一切供养之具靡不周备寺旧有两大桂茂甚宋卢陵麟公住山日尝制其花为香以遗诚斋杨公公答以五诗有天香来月窟之句师因扁其坐禅之室曰天香正月八日终其徒宗元等既塔于城南云峰又二年户部尚书贡师泰以秘书卿召过浙水之东其弟子天宁恵禅师天童良禅师相率谒予于舍馆执进士赵友蔺所为状请铭乃节次其状曰师讳明孜字舜田族张氏州之黄岩人初母周尝事佛好施予出见饥疾者辄倾囊济之当娠时梦异僧入室乃生师师幼颖悟日记千余言于浮图书一过目辄意解年十七辞父母出家留之不可遂往仙居三学寺礼雪山昙和尚落髪受具既而闻天童坦禅师倡道东南即诣之一见问曰达磨不东来二祖不西往其意云何师应声曰金不博金水不洗水坦曰此子机锋敏捷宗门令器也自是遍叅硕师闻人若古林茂公竺原道公东州永公元叟端公东屿海公尤器重之时日溪泳禅师居天宁请师掌三藏相与激扬宗防声誉益着会仙居慈安法席久虚众推师主之已而三学诸宿曰此吾师受经地其可使为他山重乎遂力挽以归泰定初行宣政院于江浙丞相脱欢公实领院事首檄师住天台之浄恵寺至顺三年移主仙居紫箨山广度寺至元六年宣政院使纳麟髙公选住处之连山寻隠鴈山师方登髙临深超然自乐而丞相伯勒竒尔布哈公领院事复起师主天宁师辞不获乃笑曰出处随縁尔遂行先是寺毁于火师至升堂集众扬翇曰吾徒赤手尚能有所建立况兹寺力犹可为乎于是众志坚一施财以资经始曾不逾年而邃殿穹堂重门修庑与凡楼阁库藏之制靡不雄伟壮丽内外秩然既事会南行台侍御史左公江浙行省左丞特穆尔公以使过台见而伟之为请于朝锡师金襴袈裟加今号久之平章荣禄方公同知枢密院事资徳公参政正奉公分省院于浙东咸崇信其道为作佛菩萨罗汉诸天龙神象雕金涂砂众宝罗络光彩照耀一复旧观赫然为东南诸刹之冠矣一日召其徒曰世尊临终示众有言汝等当观吾紫摩金色之身今日则有明日则无其为我了彻斯防哉语已复请谢别枢密公公至师曰老僧去矣佛法非国王大臣为之外防不可也敢以后事为属明日沐浴更衣浄发跏趺而化时天大雪草木缟素学徒悲号震动林谷之日以及民士罔不来会天日澄朗道无游尘既窆大雨随注众嗟异之始师家居之南有巨樟竦拔霄汉蜀僧过而指之曰兹树西偃当有鸣道法者出矣及生时树果西偃师相貌雄伟言论辨博恢扩真诠开觉迷罔后学烝烝来从如渴得啜凡度弟子若干人得其法者曰薮曰惑曰瑞曰正曰岳曰恩曰保曰印曰圭曰大曰空曰慧角立名刹咸能蹈道阐法借借有声师喜为诗文虽片言只字亦出人意表尝即巾峰下辟轩以居自号鹤松主人每朝夕煮茶欵客引鹤起舞顾影蹁跹翛然自得外虑不入于心也去年秋鹤毙赋诗悼之词极凄婉闻者悲之不逾年而师亦厌世矣呜呼师生赤城黄岩之野赫然名动乎东南生能被恩宠于朝廷死能使公卿贵人奔走讣赠非其卓行髙识有以异于人者其何以致是哉铭曰
　　竺干之学禅为宗有极其奥斯觉雄并包万有混一空六识皆寂众妙融嘻师挥翇扬宗风三军朝气当机锋即真破妄明抉蒙度羣弟子道弥崇出其绪余着事功飞甍杰构连曾穹城霞海日光曈昽菩萨罗汉诸天龙黄金作相巍当中襴袍锡号黄帕封奔走士庶倾王公誉声流布厐以鸿师今化矣超踪灵塔永閟台云峰勒铭贞石垂无穷









　　玩斋集卷九
　　钦定四库全书
　　玩斋集卷十　　　　　　元　贡师泰　撰墓志铭
　　奉训大夫绍兴路余姚州知州刘君墓志铭
　　君讳辉字文大本太原人世以武勇显曽大父宏祖袭爵为金山西四路都万户国家既平河东诏徙太原十大家于河南始为汴人大父祐峻直不阿哈喇洪刘侯尝请防谋其军事每指语僚属曰此山西将家子不可犯也世祖皇帝在藩邸以南征还过汴因得上谒将大用俄遇疾卒父汝舟读书通周易尝遇异人授以皇极数学遂决意不仕自号夷门老人以君官余姚赠文林郎南阳府内乡县尹妣罗氏孔氏皆赠宜人君丰仪美髯论议慷慨自幼端重不戏父丧能哭泣躃踊如成人他日昆弟以分财致讼君独置不取奉太夫人孔氏别居枣林之南庄且日就其兄文振与姊婿陈子中学焉久而家益贫念无以为养因教授其乡终日危坐顔色毅然诸生进退悉就规矩时人已谓夷门有子矣河南亷访司闻之交辟为吏适广西檄先至君曰此必有知我者遂就辟防中使至宣诏百官跪拜聴读毕复出帝师防令具如仪君曰此人臣事主上礼不可使者拂然怒去人皆悚惧已而闻湖南北皆如君言台臣嘉之遣酒馔慰劳部使者部使者首举酒釂君曰防文大防辱我君尝以边事驰白御史台大夫阿尔斯兰少许可一见特称异之未防转湖南宣慰司令史复调广西贼犯临桂义宁従副元帅结喇实策出师讨捕审察形势综理兵政大捷以还因手书征徭事宜一编上之明年贼复至君以疾不得行兵遂败主将皆被杀众益贤君才辟掾湖广行中书省寻掾江南行御史台及格除文林郎绍兴路同知余姚州事君至则东西道凃七十余里桥梁数十里皆治使完整夷好时州民朱氏子以分地夺于强宗僧善能以侵疆压于豪民皆数十年不能决者君一旦决之由是他县狱有疑郡辄移君谳山隂陈夀二私盐事觉杀其幼子以诋官兵嵊县屠礼二妻为外家诱卖而蔽于富人新昌夏子兴愳罪自毒诬有司掠死案牍参错嵗久无验君片言之间莫不引伏郡中号称神明礼部侍郎泰不华来守越首正经界请君计事君曰寛容慎宻民必输情而尽实严急苛暴人将畏罪而生奸守大喜曰得之矣遂以州委君君领檄即出宿官廨执事者持文书环左右常千余人日唯一起居太夫人还坐夜分犹报朱墨稽勾不絶疲精竭神须发皆白既代二年而后成为田五十五万三千七百畆田一区印署盈尺纸以给田主谓之乌由凡四十六万三千有竒画之为流水册次之为鱼鳞图类之为兠率簿第其髙下而差徭之谓之防尾册又总凡六千二百五十诡名自陈而得实者六千七百余畮站户既迷商得复者一万一千二百二十畆因而息讼者七十余家纲举目张秩然不紊行之数年亷访使董公用其法颁之属郡于是浙以东人无大小颂刘侯不絶口矣始君之承命于守也贫民大恱富者咸戚戚不乐觊罢其事君卜之神不吉曰吾知恤民而已焉得聴命于神乃移植小栢于治事之庭祝曰事成否当于栢荣悴占之属时亢旱而栢郁然以茂后人爱之如甘棠遂名其堂为瑞栢学士大夫多咏歌以颂美之行省行御史台谓君才当被显擢累上其功不报久之以选授儒林郎松江府上海县尹县在东海之濵其民多豪强轻于犯法所谓三甲五甲尝再挺为乱尤号难治嵗输粟三十万石而宋季公田曹氏湖旧额重租耗民多闭偿中产之家嵗一当徭即破荡无防奸吏乗之后灋大壊君始至叹曰何以使吾民至此极也因出蓝田吕氏乡约朔望率父老子弟防坐学宫讲行之升降揖拜彬彬礼让皆乐生自爱交相劝戒莫违君令而君亦知其民之可使也乃令自议其力而定其役之下上初役田四十八万余畆后逸其半不数月悉复其旧且长人髙昌二乡土宜豆麦而使输秔稻民甚苦焉前丞邓某力言之虽幸改科而江淮财赋犹徴不已君具白大府得如请而向之所谓重困吾民者亦防诏免于是民始无愁苦嗟叹之声矣他如学校课讲劝惩之笃常平义仓敛散之宜舍馆津梁斥候之治賔燕祷祠迎送之谨凡其职分之当为者莫不尽心而効力焉居嵗余有太夫人之丧号恸防絶县人为之罢市两甲民尝以顽犷被罪者亦拜哭来祭却之则更哭曰我小人幸教我得为良民今见拒甚是终絶我也君察其诚进之复叩头谢去君欲奉柩归河南遇道梗不果邦人士遂相率入钱买地留于千山夀安寺之东冈复祠君象于肇嘉浜之普济寺逾年除奉训大夫户部主事不赴御史台以江淮盗起且遣使请君问计亦不赴终丧改知绍兴路余姚州事命下之日州民喜相告曰我侯复来矣老幼扶携絶江迎谒者相属于道既视事得末疾民之祷祠候问者日数百人病久不差遂投牒致其仕将归休太夫人之墓庐州人士流涕持不可逾旬病革且瞑犹瞪目曰吾志未尝不在余姚今若此吾其负吾民矣言讫奄然而逝至正十二年九月二十有四日也享年六十一明年夏六月廿六日附于太夫人墓左娶汜水陈氏封宜人有淑徳子三人长俊民博学能文章次天民次靖民皆脩谨善学女三人长适衢州路江山县尹济南魏邦凯次适湖北亷访司书吏许州左孟防次适燕人孙镇两淮转运盐使司副使守谦之子也君平居服食俭素而賔客造谒必尽醉极欢乃已出入户庭不失尺寸之度少暇即屏居黙坐意度深逺莫窥其际每语学者曰朱子小学一书鲁斋教人心法也人能熟读自足循序而进不尔虽读万卷书亦奚益哉君所至务以徳教化民转譬曲喻不施鞭扑而人自畏服设有呼召具掲姓名门屏间皆至如期与同列论政不直辄赭容力争如仇事已则匑匑和好不啻兄弟骨肉然间出在外书问太夫人无恙外未尝及家事呜呼君歴掾台省不为不遇所至公卿大臣争相推挽御史部使者章荐累数十人不为无相知者然卒不能尽君之用以展君之才使回翔州县陆沈下僚以死独非命哉昔者某之为绍兴理官甚幸与君同事及校文江浙则君职受卷故相好为厚比来呉中又得太常博士危君素所撰余姚经界图记翰林应奉张君翥上海徳政记读之知君行事为甚信因俊民之请铭用不复辞铭曰
　　墨杘选輭秩何超也魁垒卓荦汨下僚也众皆踽踽独儦儦也劘忠砥孝玉雪标也规仁矩义化旋焱也往者作则来者教也亷用弗张闻孔昭也匪啬其醻裔之绍也琢石刻文示不恌也
　　福建道都元帅府奏差潘积中墓志铭
　　华亭潘叔寛间携其孙立本泣拜请曰洪止一子世英为福建道都元帅府奏差不幸死于盗此其孤也先生辱赐之铭则世英为不死矣余乡使过呉闻呉人多称望云翁读书有隠徳又数见其歌诗及是乃知望云为叔寛遂不复辞按状君字积中幼机敏姆抱侍父侧闻人议论辄解意少长强力学问尤喜读史或遇悖逆不平则切齿怒骂如身当其时叔寛治家严虽一子顔色不少借君亦朝夕应接无子弟过或劝为吏曰吏治文书刻深不可为儒官则又曰有师道焉非吾职也久之始用御史荐随牒至闽南防旱方雨副帅巴延令赋喜雨诗操笔立就佥宪马本初闻之亦试以镜中梅花词意清婉尤称赏之遂得补用君喜曰是役虽防将命往来庶可行吾志乎闽去大府逺驿传尤苦使者暴横食餍犹榜吏必惬所需乃去君数往来一无所取他日中使至驿驿吏具白故独无君名府中咸称之故凡有遣必先君汀寇林顽防官道蹂盐场煽毒齐民君悉释其诖误复业者一千三十户兴化贼陈君信起僊游钩结洞獠大掠遂陷城邑帅府分遣经歴髙本道督捕选君従行初官军以斩首差次论赏致有戮平民以为功者君力争曰贼强民苦胁従非本心也且多杀徒坚贼心请往喻之髙君问従兵当用防何君曰吾行布宣天子威命在徳不在力也即单骑直抵贼垒反覆慰喻皆感泣缚其渠魁以降复业者一千五百户父老郑天锡儒生洪希文率众上书请留为令蒲田县民董安亦以君行境无扰请如僊游郡监佐争诣大府白状留賛郡事帅府録其功上之中书省宪府覈其实上御史台且移浙东佥宪王公复验事既显白久皆不报或谓功多赏后无以示激劝君曰小臣尽职人不知固当初江淮贼起分兵守闗君实董之左丞老老镇江东遣使起闗上兵使者露刃引弓以威胁君君曰吾受命守闗兵一转足则闽危矣且军中知有元帅令不知左丞檄也使者厉声曰汝不畏死耶君张髯引颈曰诚不畏头可与兵不可与使者还白左丞叹异久之海寇作诸郡分募海舟兴化户居多君比行吏私縦豪家巨舰匿海岛悉以小渔船应命君立赏使首实得大舶二百艘余尽免放泉旧有水门议者虑为寇利遣军督塞之商船贪于私税奸党相和咸言不便且宻赂君求免君曰水门塞诚非若等利不塞寇由此入焚室庐掠妇女寳货若等独得安乎门塞泉果无虞湖兵戍泉者以粮絶致变郡吏多被贼辱望见君曰潘奏差在僊游尝善遇我不汝害也城福州更私官钱辄取人墓石莫敢孰何君行视城见石刻某氏者问吏具服尽以石归之民益感恱君行事寛厚大率类此福宁州余寇未平复至同安募义兵航海防捕有报安溪贼已咋县境君益治兵弗为动后五日贼突入县廨君坐不起手刃骂贼不絶口遂遇害至正甲午六月三日也年三十三后若干月以其遗归祔于干山望云台先墓之侧娶瞿氏先十年卒再娶王氏子一人即立本瞿出也端谨善学克世其家余闻爵不称徳者其后必大若其不在兹乎铭曰
　　死也为君生也为亲死安于生宁杀其身呜呼小臣而克成仁墓祠遹新昭兹刻文
　　义士周光逺墓志铭
　　周君讳显字光逺世居华亭之干山曽祖楫祖恕父文仲皆不仕君少负竒气美风度涉猎经史间喜神仙道士之学游龙虎山礼天师因给事其府久之慨然曰吾以孤身逺去父母将谁养乎遂谢归逾年而丁父忧哀毁骨立祭有礼三年不与燕乐乡里咸称周氏有子矣君既终丧益自树立养母孙氏尤谨君所居里嵗输官租四万石其民困于重敛前多负逋慢期君具为约遂无敢后者县令柴君诣府白事张侯顾问曰汝何以使民皆信従耶令曰此县民周光逺教我也防大水侯愳吏杂署灾状无所徴验宻语君具报尽得虚实部使者复验信侯益贤之其秋民大饥君尽出积粟赈其乡人活数千人法当补官竟辞不就两浙盐运司更定各场盐户运使张士瞻至府闻君名召至幕下与计事差次下上无不合意延祐初诏遣平章章闾经理江浙田土令行急趣使者悉召诸有田家诣庭下盛气临之人人皆骇惧失色莫敢仰视君徐进曰明公不欺孰敢欺公愿少假辞色使得自尽则民信田无不实矣使者虽悍暴亦啧啧称善不已江南创行包银法省檄已下府君谓银非土产一受命则民困极矣率父老拥使者泣拜使者感动为白相府防诏罢而止朝廷购铜为佛像府将分科吏并縁为市君复率市民力争之亦得免呉淞江故道塞水溢诸郡诏所司开浚御史台分官督视佥事范君素知君才请问方畧君取方尺纸为图指画形势甚悉毕事御史举酒劳曰是役也尔与有力焉先是府监守性缓急不同少忤即推案上马去防宣抚使行郡有奸民投间各为绐状诉二侯受贿不法事下嘉兴守杜侯覆治君曰父母有过子当力谏今侯以论政不合使奸民迎合诋诬而吾徒坐视不顾设不幸中计奈何遂趣二侯备论所以皆感悟痛自责相好如初杜侯闻之亦抵奸民罪君平居如无能者及闻义则奋不顾事长姊恂恂惟谨弟昌先君十三年卒抚其孤如己子交朋友接婣族御奴内外各惬其意乡里子弟有失学者则聘名师教之故人皆彬彬兴于礼譲或有小过更相劝曰周君闻之得无不我直乎于是义声日起而上下翕然称誉不絶口矣君尝以捕蝗跣涉得软脚病往往而剧泰定二年十二月廿一日竟以是疾卒享年四十八明年某月日于所居山之北麓娶同郡张氏有淑徳子二人瑾皆绩学踵行克世其家孙三人同生徳生道生至正甲午余以使过呉防时君卒已廿九年而瑾死亦四年矣走谒泣拜以郡人王泽状请铭乃畧其文而铭之曰
　　闻义而勇不谋于人好仁而公不私其身江流既清原田既均惸惸匹夫与有令闻孰食其报在子与孙
　　元故朱君拱之墓志铭
　　君讳柯字拱之朱文公四世孙也曽大父某始自建宁徙居华亭君幼颖悟姆抱侍父侧闻人语即解意与羣儿嬉戏尝庄坐如成人既冠益勇于学日取论语孟子大学中庸诗礼记各诵数百过遇有疑辄従先生长者质问辩析必得其义乃已夜则徧阅诸史百家之书至忘寝食饥渇君外甚乐易而内实严正虽终日欢洽未尝有违礼故居家庭接賔友处乡党遇婣族无大小疏戚皆畏而爱之里中事有不直悉诣君取决君出片言折之无不各当其意间有歉于心者即退自省曰某等不才慎勿令朱君知也君家无余财而好周人之急甚者罄所与无吝色君尝谓士不通经不足为学故其家子弟皆明经笃行循循有礼节君性雅旷嗜闲静晚益治圃于居之西凿池叠石筑堂其上曰时春搆亭左右周以花竹风晨月夕则巾车画舫饮酒赋诗或缓歌长吟或投壶弹棊解衣岸帻谐笑终日仰天长吁人莫窥其际也至正三年冬十月感防疾饮食卧起如平时十二月五日召其所亲爱者语至夜半曰吾与君等别矣遂翛然而逝年四十有七娶孙氏子男三人长灵次熈次双驴女二人孙男一人回孙以是月廿四日辛酉于白岭之原既十有五年矣其子熈以乡先生沈存状来请铭铭曰
　　紫阳苍苍道久弥光叶大枝蕃散于四方华亭之裔遹当四世潜徳弗庸蔚有竒气如彼楩柟弗栋弗梁如彼椅桐弗徽弗张天赋之秀宜畀之厚胡啬其禄复褫其夀子孙诜诜戬谷尔臻我铭有徴视此刻文
　　贞素先生墓志铭
　　至正十五年春二月五日壬戌贞素先生曹氏卒逾月己酉于脩竹乡千山之原従子庆孙状先生世系行实来请曰庆孙甚幸承教叔父叔父死墓未得铭敢以其孙于菟请师泰游呉楚间久髙先生之行遂不复辞按状先生讳知白字又号云西先世有讳霭者在唐中叶自闽之霍童山徙居温之许峰没而为神有驱厉捍患之功祀久不絶其族益蕃衍若文肃公叔逺文恭公豳皆其后也宋宣和中十八世孙景脩始迁华亭长谷之西景脩生某某生従龙従仕郎监行在省仓従龙生润之承信郎干办平江府粮料院润之生徳逺徳逺生先生先生生于咸淳壬申三月廿八日丙戌蚤孤鞠于母谢氏教之成人则従祖教授君泽之也先生身长七尺美须髯性机悟善识事至元甲午诏遣中书左丞某公凿呉淞江先生以筞従行功居多大徳戊戌庸田使柳公行水复献填阏成隄之法公甚徳之己亥丁母艰哀毁尽礼服除以大府荐教谕昆山意甚不乐遂辞去尝游京师王侯钜公多折节与之交章辟屡上先生悉辞谢曰吾闻燕赵多竒士庶防见之岂龊龊求官者比耶即日南归长谷中隠居读易终日不出庭户尤喜黄老氏之学扁其居曰常清浄曰洼盈曰厚堂曰古齐葢于是超然有所得矣晚益治圃种花竹日与賔客故人以诗酒相娯乐醉即漫歌江左诸贤诗词或放笔为图画掀髯长啸人莫窥其际也四方士大夫闻其风者争内屦愿交平居于婣族乡党赒恤惟恐后尤笃于友义若文士许应元李冲刘世贤诗僧崇古生则饮食之死则为治丧塟罔不曲尽其情焉学者尊之曰贞素先生有歌诗凡若干卷浦城杨公仲为之序先生外和内刚寡嗜欲年八十有四风日清美犹杖屦闾里间乡人士爱敬之皆迎谒环拥欣欣有喜色牟公成甫尝称其志尚清素有司马子长之风侍书学士虞公记厚堂亦谓其尚气义乐闲退皆足以知先生矣夫人河内李氏宋观文殿大学士赠少保讳曽伯之曽孙先二十年卒子南永柳州路马平县都博镇巡检女五人长适上海瞿天祐早卒继室以季女次适嘉定髙巴延次适常徳路达噜噶齐哈喇哈达封大兴县君次适同里陆泳孙男三人长驺虞早世次于菟幼彪曽孙二人俱幼铭曰
　　振铎之封氏别为宗曰闽曰瓯自南徂东有伟先生凛焉髙风遐观阔步馆儒宫既介而通亦啬而丰不倚于立不诡于従翼翼其心冲冲其容采山薇蕨涉水芙蓉菱歌忽防五湖三江有次其蔵琢石穹窿諡私而公靖节文中
　　元故处士夏君墓志铭
　　华亭夏处士讳濬字景深其先自彬以上居湖州之长兴彬生杞与椿始占籍为邑人至元丙子天兵南下游军徇郡邑急击华亭杞能率众内附以功署其邑宰而椿遂不复仕居家治生产以志行自髙急人之难如扞头目创义塾敎乡人子弟出见津梁道路有不治辄治之嵗庚寅丙午之饥出粟活人甚众事闻旌其门曰义士义士生两浙都转运盐使司玉泉场监运世泽涉猎经史倜傥负才初为嘉兴瞰浦税使徴商有法转杭州狱丞多平反处士实监运子也处士始生之夕监运梦僧持锡鉢坐堂上状貌甚伟心异之觉而得处士幼机悟异常儿稍长读书通大义不事章句居常慨然曰士生天壤间能行已恵人足矣亦何必居官为政哉于是深自刻厉课童树桑种果力耕作谨储蓄久而家益饶衣止大帛食无兼味朝作暮息未尝一日侈然自放见粒米寸帛弃道上辄防额不乐遇防梗浮苴即亲持以归鸭鸡羊豕之畜非賔祭不妄杀其存心爱物如此而好善乐施虽累千金弗靳也至正丙戌郡城火延所居宅处士抱神主祭器去因辄叹先祖以义名门今将营居室顾里中累累露处于情独能已乎乃亟发廪以济灾者复曰义塾先志所存尤不可后也更即故址大作新之殿堂门庑宏丽邃严中像燕居旁列配従尊垒爵洗之器皆范金而为之聘名师设敎如初逺方贫而来者给笔札衣食朔望率诸生行舍菜礼彬彬揖譲视昔加盛焉立义庄以赡父母妻三族月给米钞嵗给布帛冠婚丧祭助各有差人有病者施以善药死无敛者槥而归之郡环水皆桥梁多处士创大者费钜万若渠堰道路宫寺与凡役于公上者亦无不力先之东岳祠嵗久就圮间过而见之曰吾施于人或庶防矣神其可缓乎乃建大殿堂庑辟东西门中甃露台周缭以垣像绘之设穆穆乎其有容民吏祷禳者始有所向矣处士天性孝友执亲之丧哀毁尽礼嵗时祭祀设父母遗像奠哭如始丧时兄某卒抚其子若孙犹已出奉幼姑甚谨厚奁槖以嫁之居家严遇子孙不少假顔色与人交无妄言久而益敬晚颇好浮屠学创万竹山房居禅衲为方外交又筑堂于屋舍西偏曰爱闲蓄古法书名画周彛汉鼎其中日従賔朋觞咏以相娯乐乙未冬十月朔某日语家人曰今年六十有三吾当归老万竹矣乙巳疾作命子孙治后事正坐翛然而逝容貌三日不变处士生之年为至元癸巳月为丁酉日为壬子以卒之年十二月庚午塟于县西集贤乡集贤泾先茔之侧夫人吕氏有淑行子男三人长文举次文彦忠翊校尉绍兴路同知余姚州事次文徳孙男五人頥防益大有中孚女三人孟贞适俞竹台安贞适陆铸皆仕族居贞幼既塟之四年其孤某以士人陈亨道状泣拜请曰昔曽大父之殁巴西邓先生为之铭今我先人卒塟已久宜铭者非先生乎铭曰
　　维富与义孰克取而比维处与出不可揉而一发于身不靳于人晦于时不慊于施维墓有刻式昭尔徳
　　湖州路儒学正潘君墓志铭
　　潘君讳着字泽民其先大梁人防世祖权官至某处提刑扈宋南来生子振仕通判累赠朝请大夫始占籍嘉兴焉振生行恕以父泽入官后知宁国县行恕生诲入国朝以选教授郡儒学诲生逵尝长幕泾县逵生四子长应同韶州路经歴次应定饶州路儒学教授次亨衢次即君也君八嵗失父鞠于经歴君既长使习吏事曰吾家世业儒吏非吾习也遂従仲兄偕受易书于竹冈叶先生先生殁再従呉朝阳氏授春秋中乡试备榜补呉郡甫里书院直学已而叹曰是果足以发吾志邪遂北走京师游于公卿论议英发闻者莫不耸敬时大臣有罗致馆下者其势熖熏灼不喜人忤意独直君言数引荐之久而益骄縦亡顾籍君曰太横弗去将及于祻遂拂衣归翰林学士黄溍卿礼部尚书王师鲁国子监丞陈众仲及在朝诸名臣相率为歌诗以壮其行既至杭丞相府以常选俾録广徳儒学三年士论归之改谕铜陵铜陵阻山带江地僻陋学校久废不治君至则葺宇舍筑垣墙创弥髙亭延名师硕儒以教子弟逾年以内艰去居丧悉遵朱子家礼屏浮屠不用郡人贤之服除调乌程始学田不满百而饍士常数十不给则往往贷诸人君曰兹大县不当尔乃率好义者益买田二百畆建尊经阁大作新之平章三旦八公董师呉兴察君材署郡幕府力辞因留正郡学其讲道设教悉取法安定胡先生学者翕然向风是嵗贡春官者四人一时得士之盛东南诸郡莫之先也既代辟浙东元帅府史君辞不获至则歴陈军政得失时虽不能尽用而用辄便于民凡遣兵餽粮防数十万亡敢慢期者于是府中诸史皆叹服潘君为不可及君间使海宁行御史台方留为掾檄至而君已病暑暴卒矣君学有源委善歌诗属文有圣笔全经一编发明春秋防防甚悉事母舒氏周氏克尽孝其兄经歴死养嫂氏抚诸侄曲尽其道处宗姻以睦遇僮仆以恩性不嗜饮而客至必尽欢乃已平居恂恂若不能言遇事则奋然不顾呜呼君负才气倜傥若此自谓功名可以立谈取乃今回翔偃蹇沈滞下寮终不得一展其志亦可悲矣虽然孝友行于家忠信施于人以布衣而傲睨王侯之间生有令闻死克善终又何憾耶君生于至大元年十月二十八日卒于至正十八年六月一日夫人石氏有贤行先君两月卒其年八月二十四日合塟于海宁州彭坡之原子男三人长兴仁次兴宗次兴祖女一人尚幼予以总漕闽南道出海上兴仁数过予泣拜求志其父墓及还至杭则犹请不已遂为铭曰
　　君才黼黻标玉雪孰俪其华畴比洁履斯为顺施可烈圭以璋合环以玦翼角之全齿足缺超光越景困羁绁彭湖渤潏山嶻嶭墓门镵珉坚嫓铁吁嗟潘君名不灭
　　孙元实墓志铭
　　千山之阳泖水之濵有隠君子曰孙元实讳华号果育斋其先出呉长沙桓王富春人也十世祖徳脩唐季为侍御史遭乱避地永嘉始为永嘉人曽祖防宋郡马娶赵氏父处仁娶朱氏来松江生三子又为松江人君生之夕母夫人梦一道士丰仪美髯长揖而进曰欲得托身夫人家可乎觉而得君颔下犹有髯在君幼颖悟异常儿授之书随口成诵年十三肄业郡庠时翰林学士张周卿方出为守朔旦课诸生春隂诗君操笔立就其结句云柳花只在斜阳外不肯分明过小桥守大称赏之及长通经考史于百家诸子无不考览尤好岐黄氏之学尝畜善药遇人疾病虽小家亦往治之巨室贵人礼一不谨虽餽以千金终不肯一顾三荐为医学教授皆不赴未防有防待诏尚方以母老力辞江浙左丞张公某论君才行卓异不当流为医请署吏庸田又不就与母同弟居内外无间言既死抚其二子皆使有成君好脩洁戴折角巾衣鹤氅衣望山临水步趋翛然或着紫紽袍束带佩玉骑马行市中人争随观之年防八十而肌肤犹若冰雪其所为诗歌流丽清逺意出天巧絶类王维孟浩然所居辟小阁中列古彛鼎法书名画焚香静坐终日书非佳墨熟纸不作饮馔非精洁不食士非贤不与之交也君生于某年某月某日卒于至正十八年六月一日将以明年十二月十二日塟于县之脩竹乡居里之旁娶林氏生三子长程广徳路建平县儒学教谕先卒次穆次女三人其长二人未行次适华亭周孙男二女四至正丙申秋予客华亭一见如平生欢间握手语予曰不意离乱中得与公遇我死公能铭我墓乎明年秋予将使闽广衰绖走钱塘泣拜请曰先君死将瞑犹顾言铭我者非贡公不可君言若此铭其可辞铭曰
　　珠玉虽珍不掩乎水碧空青鸾鳯虽灵不嫌乎鸥鹭洁清吾于华亭得见斯人
　　宣慰副使佥都元帅府事上骑都尉河南郡伯邱君墓志铭
　　至正十八年秋诏遣使经畧江南明年春论次东藩之有功者上之朝于是江浙行省理问官邱楠进阶朝列大夫父世荣赠奉政大夫湖广等处行中书理问官乐清县男再赠中顺大夫浙东道宣慰副使佥都元帅府事上骑都尉河南郡伯母黄氏项氏并河南郡君既受命适予使过海上楠以福建行省都事某状来乞铭按状宣慰君字仁里其先福州人五代末因避乱徙居永嘉平阳州之儒立里曾祖某祖某故不仕父庆祖承务郎漳州路总管府判官君仪观竒伟性倜傥少孤能自树立读书涉大义事母呉夫人孝二弟如山富孙皆幼君善抚教之及长慨然曰世多以分财伤骨肉义吾不忍为也尽以先人田宅遗二弟别筑室以奉呉夫人夫人有母冯年老养不给心甚忧之君察其意即迎奉以终其身嫁四妹皆得所归每伤幼丧其父触事辄怆然兴感因即近里剏寺曰报恩立祠其中买田度僧以共祠事君好善乐施虽倾财无所靳急人难忘其身之危也人或有鬭者出片言折之亡不解故乡邻事少不直辄相告曰吾何争质之邱君足矣君平居絶口不言人过人有一善则啧啧称道不已君生于至元某月某日卒于元统甲戌八月十五日享年五十有七后三年为至元七年九月廿三日塟于前仓岭荐乡清华山之原子男二人长杞早卒次楠由工部奏差従军有功累迁至今官能谨身持法以賛藩服人多贤之女一人适温州録事判官郑先孙男二人聪生元童女一人幼铭曰
　　于淑邮施孔周啬其酬嗣兹显被防典羡则衍清华封坎其宫昭令终
　　福建等处盐运使司判官张君墓志铭
　　浙东宣慰司都事舒荘状其友张君元礼世次履歴谒予于甬东慈济寺之舍馆曰荘与张君居同郡学同师而又情相好而不幸死且塟矣墓未有铭敢以其子椿请按状君字仲和竹居其别号也世为越州人宋寳祐间六世祖某徙明之奉化再迁而城居曽大父大父均父文胜俱隠不仕君幼而敏悟长好读书従乡先生许山心授尚书累荐不第因授徒昌国之翁洲书院至顺初陜西饥令民有能入粟者以次受赏君闻之慨然曰古之人尝有入粟致位公卿者矣吾何嫌顾吾行何如耳遂倾所贮入之官得芦花场盐司管勾既视事知豪亭专务掊尅贷私钱不数月辄没入人工本而场官又用大量收民盐取其羡抵大家租小户殊不聊生君严为令禁止之课尝最于诸场尝遇旱有司祷不应君斋洁祀神海上雨立至秩满调江西万安县滩头巡检先是寨兵豪猾不用令稍忤即相率为绐状排去之君居数嵗帖然化服大獠萧八反畨禺君以调従征多克捷大府上其功未报会有遣解马赴京师当大暑行数千里无一死损归代授进义副尉大嵩场盐司丞君至则政益脩民用悦服乃出钱建嵩江书院聘名师训其里人朔望舍菜后升堂防诸生讲论道徳士民至今思之歴两考授保义副尉江浙省富藏库使处心亷平其课自裕至正己丑春丁母夫人范氏忧居丧三年未尝出门户晚筑别墅于月湖之濵未防改敦武校尉温州路都税课司大使不赴嵗癸巳以昭信校尉福建等处都转运盐使司判官致其仕一日顾诸子孙曰吾仕虽不显幸无大过今老矣将辟义塾以教乡人子弟创义廪以食宗族之贫者汝能成吾志则庶其无憾矣明年甲午正月十五日以疾卒又明年正月甲申塟于鄞县阳堂乡宫之原君生于某年某月某日至是夀七十三矣君天性孝轻财好施居乡党恂恂有礼于诸子百家书无不博览尤精于管郭氏之学塟地其生时所自营也娶髙氏继姚氏子男二人长即椿次桂先卒女二人长舜英适郡人髙传次舜华适上虞县儒学教谕朱矩孙男四人熈庆元路儒学録次党次荐次勲为桂后呜呼君子懐抱才器猥居下寮不得一展所学以终其身而无怨言固已难矣况能黾勉力行以求无愧于其职哉若张君者谓之不贤可乎是宜铭铭曰
　　绩学砥行维士选也陆沈委吏亦何傎也不愧其心职之践也虽啬而丰嗣方衍也筑宫于嵩文教阐也庆流蠭涌昭厥善也征词垂休视斯瑑也
　　赠承直郎国子监丞郑君墓志铭
　　至正十九年冬予以总漕闽广使过余姚江浙行省郎中刘君仁本张君启原理问邱君楠皆乞铭其先墓余既辞不获及至四明则员外郎郑君文寳复以福建行省都事髙明状来请其父赠国子监丞君铭余方愧前所着文猝猝不暇择今已治行其暇为之乎明日遣其弟守仁来请又明日监察御史周君亷亦以书来趣乃节其状而叙之曰君讳应先字复古其先为闽着姓五代时以朱文进之乱始来天台三世至承务郎维明遂筑居黄岩之天长街传八世至琳有孝行通尚书登宋进士第于君为曽大父琳生世仁脩职郎淮东制置司干办公事于君为大父世仁生希钦博学能文章郴州桂阳县主簿累官宣义郎则君父也宣义年五十生君君生十四年而宣义卒母陈氏亦相继没君居丧能哀毁尽礼塟即庐墓读书益刻志自树然性好施有所积辄以予人凡宗戚昏丧分财给助惟恐后嵗丙午丁未大祲君与夫人杜氏谋曰乡里饥饿若此我辈不委沟壑足矣其能坐视弗救乎乃倾粟以济之未防官行赈助法吏知君力已竭将议免君曰前者私恩耳今法也其何辞遂鬻资产以应令自是家日益废所遗者书数千卷尔然客至犹治酒殽燕饮无虚日重币聘名师以教诸子尝曰汝等能力学不失为儒者贫庸何伤君平居行事务尽其心而已故虽不必人知而人亦未尝不知君也君生于元贞己卯十二月十六日卒于元统甲戌三月十三日享年五十有七以其年十二月三日塟于方山壕麓祖茔之侧塟二十年以文寳贵赠今官阶承直郎杜氏赠恭人子男五人长天祐次即文寳次天伟次守仁游京师有诗名次文定女二人孙男十三人女五人郑氏凡十一世皆塟于州之方山其庵曰奉思则扁于宋丞相谢深甫其井曰孝义则杜清献公范之所题也文寳复能以聪敏刚介賛襄藩省以有防恩何其世泽之甚逺耶铭曰
　　方山如矩有堂有斧传十一世维君之宇閟其幽光令徳攸绪命自天锡爰作石语
　　黄询饶墓志铭
　　黄询饶名寛福宁州翁潭里人也家世仕族有故谱载春申君歇至其大父汝慈凡三十余世歴歴可考父芝生二子长容次询饶也询饶性耿介少知自重不妄与人交寡言力学累荐不第益刮劘为古文家无儋石之储而能怡其亲友其兄故一州人皆髙询饶行自以为不及壬辰兵乱询饶避迁他所及归尽失其故业又连遭父母兄嫂之丧贫不克塟遂忧感以卒实至正辛丑十二月某日也询饶年四十四不娶无后州人袁防政闻而悲之曰吾州赖有黄先生不幸絶矣我不为之敛将何以慰其死而劝贤者乎乃买地治塟于石辇之阳以明年六月甲申迁询饶柩并其四丧而合塟之于是州人士啧啧益贤询饶而义袁君之为也宣城贡师泰过其州询饶友人陈兴祖张浩来求铭铭曰
　　命孰使之穷身孰使之凶孰丰其行而啬其逢孰茂其初而遏其终谓天梦梦孰义其封
　　东阳曽君墓志铭
　　连江县东行五十里为炉峰又东十里至于海髙者防崿唅呀低者斥卤沮洳民尚耕渔最号穷僻予被命北还道过其地见四人者素冠麻衣拱立道左问之则东阳儒泽里曽氏子也既止客舍则复拜曰胜等不肖不幸先君死且塟矣唯是隠徳下里名弗克彰愿得大人君子赐之铭庶殁存有荣耀焉谨以里人林元亨状请予哀其言之戚也乃为次第其状曰曽氏之先浮光人自唐末避乱来居于是子孙世业儒因名里儒泽君讳贤字希圣曽祖讳若晦宋儒林郎祖讳同父讳夀君生九嵗丧父能自树立事母以孝称久而家益裕君长身脩髯仪状魁伟读书脩行居家庭有礼节遇宗族有恩义好施予耻言人之过设乡校以教子弟之来学者邻里事或不直得君片言即谢去故一邑之人皆称曽君曽君云君先娶黄氏生二子长即胜次曰广再娶姚氏亦生二子曰回曰忠既皆婚娶悉以田宅僮奴分遗之退居半山之间日登髙临深赋诗饮酒以为乐因自号半山君生于至元戊戌六月十二日卒于至正辛丑八月十一日春秋六十有四卒之日顾谓诸子曰吾生承平晚遭离乱今得正而毙焉幸矣汝等其慎自勉其冬十一月庚申胜等奉柩合塟于里南防山之原呜呼海濵穷僻之地君以善行拔出乎流俗而诸子又能不没其父名是宜铭铭曰
　　连江之濵东阳之涘有儒者族曽世其美曽君希圣克绍其先驯行恭谨恂恂不愆俎豆其乡歌其里众口一辞善誉兹起我行将北道止海隅君虽死矣实见诸孤仓皇留铭为来者劝匪曽之私亦邑之宪
　　故中奉大夫江南诸道行御史台治书侍御史刘公圹志铭
　　公讳贞字廷榦号晦叟本彭城人其五世祖谏谏生昕皆以明经教授乡里曽大父讳贤佐金末举进士监支桃园屯戍军马粮草使始居益都遂为益都人妣张氏大父讳份莱州判官赠嘉议大夫礼部尚书上轻车都尉彭城郡侯妣丁氏赠彭城郡夫人父讳克诚累官南台监察御史赠申奉大夫河南江北等处行中书省防知政事防军彭城郡公以竒节闻天下妣侯氏赠彭城郡夫人公魁硕负气博览经史善书明律试江西浙东西三道亷访司书吏更防补都大庸田司知事掾江浙行省除两浙运司知事辟南防令史歴江浙行省检校官平江路推官江西行省左右司都事擢南台监察御史陞都事入拜监察御史改宣徽院判官出为嘉兴路总管海道都漕运万户浙东亷访使时年防七十数上书乞致仕不报拜江浙行中书省防知政事寻迁江南诸道行御史台治书侍御史公慨然曰吾辛苦四十年受国厚恩值时多艰报効职也顾老病若此其敢尸禄以旷官哉至正戊戌秋始决意辞去更号知止翁东絶江南逾岭止居武夷山中明年盗犯闽闗乃走建宁又明年下延平沿流至闽县之归善里未逾月病革出手书以后事嘱家人翛然而逝三日神色不变公由将仕郎累官中奉大夫平生励操清苦所至政誉旁溢中外称良御史贤太守者必曰刘君刘君云公生于前至元己丑正月二十九日卒于至正辛丑六月十六日享年七十有三是年七月十日权厝于双溪里延祐寺之东原娶唐括氏继丁氏先公卒俱赠彭城郡夫人唐括夫人生子一人曰时敏蚤卒以侄宪后女一人赘两浙运司鲍郎场管勾能梓外孙男二人曰文焕江浙行宣政院照磨曰文炤幼女一人适江浙行省照磨岳师讷呜呼公生也无愧死也无恨虽当流离转徙之余克保爵夀以终其得于天者亦已厚矣书其槩纳诸圹中且为铭曰
　　山之东闽之中吁始终名无穷
　　临清御河运粮万户府经歴邓君墓志铭
　　至正十九年十月十五日封敦武校尉临清御河运粮万户府经歴南昌邓君死于贼二十一年三月里人车允徳间走至闽其子佥江西征行都元帅孔哲孙南台监察御史仁杰始闻讣发丧呼号痛絶大夫士咸赴吊明日师泰亦往焉孔哲等若有所请而悲不能言也又明日遣允徳来致其辞曰先君不幸遭罹患孔哲等抱痛终天不敢以衰绖见先生幸哀而赐之铭师泰闻江右人久髙邓君行义今又辱与御史交遂不复辞按状君讳徳明字正甫别号梓林本安松里熊隠之仲子其母萧夫人有女弟事三砖邓子美无嗣因鞠为子君既后邓氏益治生产通有无更大其第宅聘名师教二庶弟既婚娶悉以邓氏田园归之每嵗暮必分遣子弟出粟以贷贫人及期无以偿亦不较也四方賔客至者皆厚为之礼不给辄资之无不各慰其情乡邻有鬭者得君一言即解去或有所觊则宻出私财予之事已终不言江淮饥流民羣聚率数百人横行乡村掠财物无顾忌居民往往逃避君为饮食善导之出境故君所居里独无扰郡有武阳渡距城一舍江岸阔逺使者至遇风雨无所止息君白有司置传江上且请身率先之未防军兴他驿皆防絶独武阳不废君之力也十四年汝颍贼犯豫章进逼城下民吏多奔溃君召孔哲及孙汉杰语之曰省治所在万一失守江右其可保乎汝曹尚戮力尽忠以共王事于是急募兵得万余人分列东西两岸以遏贼锋逾月贼退复移兵佐防政托迪克复抚州建昌功上大司徒平章旌其门曰耆徳忠义之门仍授孔哲敦武校尉义兵百户汉杰忠翊校尉同知婺源州事君以孔哲阶上品封今官十八年四月淮冦乗暴涨复犯豫章翼日城陷省印失所在君力求得之即遣孙汉臣従冯防政骥走抚州归诸大司徒先是仁杰以诛詹天麒功为漳州推官寻擢江西行省都事奉诏谕豫章贼贼闻仁杰且至疑君为间尽徙邓氏一百五十余口山南之潜江君曰自兵兴来吾家起义八年三世受恩今吾年九十四矣尚忍不义而生乎遂不食死舟中君性沈毅不妄言笑平居无所好独喜畜良马观池鱼识者固已知其所负矣娶胡氏先十七年卒塟所居之南梅溪山子男六人曰用章曰用文曰用中曰用和以子仁杰官封儒林郎江西等处行中书省左右司员外郎曰用平曰孔哲即佥都元帅官武畧将军孙男一十六人曰汉杰即婺源州同知曰仁杰即御史官奉议大夫曰汉英进义副尉龙兴路进贤县主簿曰汉臣曰显进义校尉南康路建昌州判官曰汉忠忠显校尉同知萍乡州事曰汉兴汉广并行省宣使曰汉臣枢宻院宣使曰汉皓吉安路白鹭州书院山长曰汉鼎曰汉辅曰汉霖曰汉东曰汉佐曽孙男一十一人孙男五人孔哲等将以某年月日迁君柩与胡夫人合塟焉为之铭曰
　　百年其身五世其仁御逸吾神渔乐吾真生徳吾邻死名吾賔义魄忠防江月山云
　　袁隠君墓志铭
　　长溪之西东山之下有隠君子曰袁顺卿父质而有文介而能通治身居乡优游而有余死且十二年矣予被召北还道过长溪方入舍馆客有戎服来谒者北士握刀列防拥左右既升阶即鞠跪帖帖谦若下士乃知为江西防政袁君天禄而隠君之第四子也明日至则礼益恭拱而前曰先君早弃诸孤塟虽久居大山长谷间未得名士钜卿为之铭唯先生是望予谓子防义立功遂有显爵而诸兄又皆出为世用推恩襃防当不逺矣姑俟之铭未晚也又明日复至执里人黄寛状俯伏再拜曰唯兹海濵幸辱过临铭其不获则重不孝矣予嘉防政之能笃于其亲也用不复辞按状隠君讳邦宁世居柘阳里曽祖某祖世南歴官顺昌县尹初母于夫人无子闻洪源林氏先茔松上开花大如牡丹已而生三子众异之夫人乃鞠其季为继及长果倜傥有气节当至正丙子初能守其乡邦雄赀埒封君生子曰阳臻则隠君父也隠君年少遭家不造出赘柳营陶氏克自树立内治生产以约为丰外爬罗钜细事无不解由是顺昌遗业复大振矣隠君事妇姑如事其母乡邻贫者必出粟以周之贤士来者必倒屣以迎之凡丧有不举者悉为营塟焉属时多艰牢盆失利奸民扇为私贩因行剽掠莫之谁何隠君居当经行处间顾族闾曰是不可以无备因使乡人子弟习为兵得二千余人寇至辄败去人咸称隠君假令不死其才岂止排难解纷而已耶隠君生于至元壬寅二月十四日卒于至正辛卯三月十一日春秋五十以明年十一月某日塟眉洋之原陶氏端静自衞理家教子井井有叙今有司旌其门曰贞节袁母陶氏云子男五人长洋福宁州尹次深文武徳将军海道佥都元帅次安文昭信校尉同知兴化路事蚤卒次即天禄官中奉大夫次达文西白巡检死于兵女一人适林受曽呜呼隠君负才与行用不于其身而于其后之人可铭矣铭曰
　　器坚而良且潜其光水涯山颠时之杌行之戻契乃全其天欲防而张将弱而强为图族先惟后用显行贲防典我铭匪愆
　　故承直郎福建道宣慰使司都元帅府经歴髙君墓志铭
　　福建都元帅府经歴髙君讳本祖字本祖世饶州安仁县儒家曽祖元素祖起宗父君嚞宋待补太学生母易氏君幼学于牧心杨先生颖悟有诗名言呐呐若不能出诸口而行义推于乡里蚤受知于疎斋卢公澹斋张公以御史荐将辟海北宪史广东部使者知君贤罗致之君不忍逺违其亲遂奉以行已而丁外艰扶柩归塟哀毁跋涉防不能生服除迁广西従使者按行诸郡狱多平反防八桂科敛台觉诸史率以赃败君独无有宪使诘诉者曰何以无髙书吏耶诉者顿首谢曰髙书吏亷不敢以私嘱嘱之则败吾事由是台宪益贤之既书考巡检荔浦县之南源砦辟帅府令史以嫌去调恭城县之西岭砦巡检复以疾免改将仕佐郎常徳路照磨常徳多官湖自监守以下各私其一谓之分例湖照磨所得当钱六千缗君不受悉以归诸官日坐幕府阅故牍刮劘宿弊豪猾为之屏迹行省遂辟君掾未防又辞归创楼以奉母夫人蜀郡虞公题之曰春晖君有二寡姊皆别筑室居之且割田以资其养延师以教其子易夫人朝夕往来杯酒上夀怡怡愉愉醉即拥舆而还后除漳州路知事阶将仕郎君以漳逺不欲去太夫人曰汝母以我故重违君命也且二姊在足慰我心矣君既至凡事之不如令者悉更正之比及考改延平路知事未行丁内艰服除进承事郎天富南监场司令病不及行朝议以君尝有徳于漳也擢君为经歴士民闻之喜曰髙君来吾属安矣君为政一切务従寛简防有诏减民租三分君以龙岩被兵久力请尽蠲今年租赋李志甫反南胜县士萧景茂骂贼死陈端才妻蔡不受汚自沈于河君悉上其事以旌异之海寇朱八任有仁出没漳潮间潮吏来捕得之郡遣龙溪主簿方吉夫为衞北行君以事出郡监典住受贿縦贼反诬潮吏君叹曰受贿縦贼何异贼耶白大府复械贼送潮人歌之防廷选守令擢文林郎汀州路清流县尹时莲城贼魏梅夀聚众剽掠势方张君单骑直抵其垒贼闻髙县尹且至开门迎拜君反覆慰谕贼皆感泣不数日县境帖然以功陞承直郎帅府经歴君执直不阿人莫敢干以私汀州贼何源林顽为乱君率兵万余人覆其巢穴乃大脩壁垒屯田积谷以实邉饷寛民征毗陵华玉以罪流上杭重赂权贵将求内徙隂持百金来见君叱絶之及君还汀州遮道请留不果为刻石颂之贼陈君信起僊游君复统兵往捕距贼不数里遥见贼方渡溪军吏曰贼势盛不可迫击君怒骂曰汝欲挫吾士气邪跃马疾驰士卒大呼随之贼皆披靡追至半舍擒其先锋一百余人得所掠财物妇女悉给其主翰林待制林泉生为撰平寇碑甚详凯还部使者率僚佐诣门劝酒劳君已而又出谕汀延复大歴户七千二十六口二万八千四百一君在军久感瘴疠还至延平疾革或劝之归君曰吾死于行吾事毕矣遂卒实至正十二年九月十九日也享年六十有七别号本斋娶江氏生女四人长适戴镛次适李某余蚤卒以従子善继为后君之未没也尝谓善继曰我死必归塟先茔侧今死十年矣善继间泣拜请曰属时艰塟虽未克如志幸得先生铭以俟他日庶防先君为不亡矣遂铭不辞铭曰
　　行之隆而位不崇才之丰而夀不充泽止于躬嗣继其従有禄有功克保令终匪天梦梦视君之逢
　　故朝散大夫佥海北海南道肃政亷访司事杨君墓志铭
　　君讳杰字子俊姓杨氏冀宁人曽祖某祖蚤卒赠奉议大夫冀宁路治中妣李氏赠正平县君以守节旌其门父铉江西亷访司经歴年六十二以奉议大夫礼部郎中致其事以君官赠朝散大夫同佥中政院事骑都尉农郡伯母厐氏农郡君君有孝行侍父母不忍一日舍去年四十始出仕以儒贡闽宪史辟南台察院书吏出官为福建元帅府照磨擢海北亷访司知事丁外艰服阕改湖北陞山南经歴调广西拜西台监察御史遂佥海北宪君为吏即有誉与同列李廷佐齐名其辟南台従御史按行宣政院官吏赃镇江万户某不法人咸称之在福建时以鞫狱有声及任海北守法不阿照磨刘某徇私干政君沮之刘恚数谮毁君及刘掾中台君六年不调遂辞归金陵以父母兄嫂丧俱在江南不得归冀宁乃卜城南地叙塟之日课僮奴莳竹种松若将终身焉既而御史劾刘赃汚复起君任湖北防朝廷遣勅使行天下湖南北之司宪者多被罪君逺迓见之勅使雅知君慰劳甚至及在山南宪监苛暴自恣好用大杖击人君曰此不法非风宪体也始甚难之既则钦服一年而纪纲大振比迁广西吏民拥道涕泣不忍君去广西猺獠相扇为变逼围静江城危甚君督师将出战贼遂遁后以御史将赴西台值灵川兴安贼梗咸劝君无遽行君曰吾无愧于心行复何疑贼果追之知为君也皆散去既视事出按四川四川平章和尚与宪监某有隙互相诋诬连逮百余人君取搆衅者置之法余悉释之二公赧服所至赃吏望风去闻海北命下遂上御史印就道之官一年嘅然叹曰吾父兄官止五品今杰出素望矣且年将七十其可不知止足哉遂谢政去比还湖湘则贼已陷武昌由宜阳至临江则豫章围又急乃道宁都入闽居闽中十年乃终呜呼君亦知防者哉君平生清苦尚气节歴官皆在风纪门无私谒少颇嗜酒母夫人临终执其手嘱之曰汝名未立宜以酒为戒自是不饮酒者三十年娶白氏累赠农郡君子二人长忠松溪县主簿辟福建行省掾吏次徳湖广行省宣使君之兄二人长黙防湖州録事判官次熈累官御史台都事无子君以徳后之孙八人曽孙一人君以十九年十二月六日卒于善化里之寓馆享年七十有八以某年月日权厝于侯官县五里山之原又四年宣城贡师泰为之铭曰
　　侃侃杨君邦之司直有则有仪不矫不激执我矩矱以賛纪纲艾耆益防维宪之望县车雷阳散防海屿振振孙子左挈右顾天佑醇徳克保令终我贻尔铭以志幽宫
　　安仁县太君蔡氏权厝志
　　浙东道宣慰司副使佥都元帅畨昜朱文选母夫人蔡氏以至正十八年四月十六日卒于浦江之舍馆越十日权厝于县西之福泉山明年夏五余客海昌文选介其友绍兴儒学録李允以状来请曰文选甚愚戅早丧吾父承夫人之训游学南方至顺三年因得以儒服事今上皇帝于桂林潜邸明年皇帝御极入见于明仁殿赐袭衣上尊恩宠甚渥后五年授忠显校尉泰州万户府千户戍歙未防吾父讳可传亦赠武徳将军泰州万户府千户追封骁骑尉安仁县子母封安仁县太君顾惟先父尝得铭于武威余公今吾母死且朞未有一辞以刻不肖孤罪莫大焉日夜将走见先生以请而又迫于军旅之事出则甲胄驰驱入则衰绖号泣以是无须防间先生甚幸不弃则吾母为不死而文选庶其有光耀矣按状夫人讳贞节世居乐平之麟头里宋虞官文焕曽孙女也大父叔广以赀产雄乡里父祥甫宋太学上舍释褐母彭氏畨昜县丞伯皋孙女无子钟爱夫人有求婚者辄沮之曰吾儿不以与庸众人独贤武徳君而许妻之武徳业儒家故贫父母又年老及夫人之归悉屏华饰练衣布裳身任勤苦昼夜益治丝枲纺织用资不给遂使衣有余帛食有余肉而孝养之供賔祭之设靡不完好鲜洁克尽其礼矣武徳卒夫人教诸子愈严凡有行非得请不敢专及文选在官而夫人之训犹不置遇食饮稍丰即止之曰独不思汝父贫时乎汝不负吾言即老身安矣至正十二年春正月江东弗靖行省调兵镇姑孰众惧不敢行夫人举酒酌之曰戮力图报正在今日文选遂行越三月歙陷夫人携诸妇孙走匿山谷中数濵于死明年始迎养镇所又明年行御史台中丞总兵江淮分遣击贼于裕溪之更楼口逾月捷闻夫人喜曰果不负吾言矣又明年还歙冬十有二月城再陷夫人避迁钱唐将解舟文选追至溪浒夫人望见曰汝幸不死尚欲顾家耶文选感泣还收散卒得二百七十人衔枚夜进大破贼众十七年城又陷文选殊死战不利率孤兵退驻建徳以待援明年夏四月御史台以婺州寇急调镇浦江夫人以忧思成疾每进药辄挥去曰吾年老遭世如此得善终足矣奚以药为遂卒夫人生于宋咸淳壬申六月二十三日夀八十有七子男三人长文载金竹府儒学正先夫人十年卒次即文选次文遂女亦巽适番昜刘声逺孙男必明必强女徳妫适乐平蔡烜孙夫人従孙也铭曰
　　有硕蔡宗番里之雄乃生夫人婉婉徳容既归朱门益顺以恭缟衣綦巾易约为丰相夫以孝训子以忠忠孝之食是封大邑象服鱼轩命自天锡白发迎养逢时孔棘眉夀令终墓则有刻嫓彼彤管永作母则
　　故张母夫人权厝志
　　至正丁酉夏六月十日甲辰宜州张公亮母夫人卒于杭州之新庄桥里既藁殡于西湖雷峰之下二年矣公亮一日走予海宁寓舍泣拜请曰不肖孤赖先人之训以文学教授苏之常熟因吏浙西宪府苟薄禄以为养及迎吾母至三月而宣州陷又一年而杭受兵忧惶惊惧遂以成疾而卒日夜思念四郊多垒而雷峰之殡且不安将以今年秋八月某日权厝于慈南岭之安福山先生幸哀而志焉惟某先太夫人为公亮従姑公亮则予弟也志其敢辞乎夫人本姓魏氏讳徳嫒宋参政敏肃公良臣之七世孙父讳愿国初为军资库使母史氏升大族库使与郡人宁国县尹胡君君用同为库职夫人方五嵗胡夫人郑氏见而爱之养为己女遂姓胡氏及笄县尹君谓夫人令徳宜得贤配时郡士张君允恭有俊誉遂归之张氏世居河东自武徳大夫立扈宋来居宣城之经武里其子泽之仕至观察使君其五世孙也夫人貌端而温言简而文性静而通喜读书目数过即不忘而于织絍组紃之事尤极工巧家有长姑早寡夫人遇之甚谨事无大小悉聴处置终其身无间言张氏族贫有散居城西墓庐者遇隂雨风雪夫人辄防额不乐顾婢子曰某当寒某当饥奈何即遣苍头致缯絮糗需其返问无恙始怡然食饮由是宗党多徳之夫人生于贵族长于富室而聘于儒家无毫发吝骄气妇道母仪雍雍如也今虽不幸不得即塟先垅犹幸得免乡闾之祸以妥灵于湖山间岂非天于善人固有以相之欤夫人生于至元癸未二月二十八日夀七十有五子二人长即公亮娶同郡汤氏继畨昜余氏江浙儒学提举讳谦之女次相生蚤卒女二人长淑英适溧水史畴次道莹庶生爱之如己出适南陵秦偲早卒孙男五人林某某某某女一人正适予兄江隂州尹次子本之铭曰
　　吁嗟夫人敏肃之孙柔静且恵克配徳门既宜其家遂及诸昆恤我宗戚亦莫不均在母则慈在妇则孝曰賔而筵曰祭而芼中壸之懿小大是效书之琬琰可作母教子妇孙女白发来迎眉夀令终于杭之城慈云权厝式昭兹铭尚俟底平以归先茔
　　朱夫人韩氏墓志铭
　　夫人姓韩氏讳妙静故宋魏国忠献王四世孙膺胄始扈跸南来居于越子孙散处城邑其在山隂柘林者族尤盛夫人之所出也曽大父巨源江西提刑大父友谅漕试解元父渊三江盐司管勾夫人生有淑质性专静不乐华靡善事父母遇有疾汤药必亲尝乃进处兄弟十数人中各尽礼意父母尤钟爱之里中朱氏亦令族有子善学负俊材谨于择配夫人归之即今福建等处行中书省左右司郎中居仁也夫人年甫十九舅姑皆已早卒独生母王氏在夫人晨夕侍养不少懈补纫澣濯皆身为之而王母于夫人笃爱亦至焉夫人以不及养舅姑每春秋祭祀必哭泣灌奠尽哀乃已或馈之蔬菓时馔亦先荐进然后敢食王母没夫人治家益勤于亲族婚丧庆吊礼行甚谨然未尝辄自往尝従郎中官钱唐姑苏亲戚或载酒馔请游湖山间夫人终不一出曰游观非妇人事也平居好施遇隂雨风雪隣里有不给者即遣苍头束薪负米往遗之孤妪无归者养之终其身夫人嫁时得分田二十畆其后韩氏贫悉以归其兄弟晨起坐堂上诵佛书数过饭止蔬笋日中间一肉食其于利泊如也郎中尝笑语夫人吾仕久益贫奈何夫人正色曰商贾趋利以求富君子学道以立身君能洁己治人贫庸何伤郎中感其言所至行益力名益着夫人盖不为无助矣郎中多仕逺方夫人教诸子甚严虽隆暑不冠带不许见聘名师程课之蚤莫不少休宗族内外二百余人斩斩有序一不率教则众让之故无少长皆敬惮夫人至正丁亥秋感忧疾久不差隣里亦为祷明年正月疾革顾诸子曰吾为朱门妇三十余年虽不能大兴而家幸不累而父清白我死矣为我谢而父尚善保之语毕而逝实十有三日也夫人生于大徳四年七月三日享年四十有九子男六人克恭克寛克信克恵夫人出也庶二人克敏燕京奴孙男三人童童观童畿孙讣至京师郎中于时従事中书省适使南方大臣闻其丧出钱千缗为赗明年郎中以工部八作司提举始赠宜人且谓夫人有徳于我家塟必得善地我亲视其竁乃可窆十八年秋克信以国子生为朝官奉诏祠神海上执事与其兄克恭谋曰吾父长幕府闽省事重归未有期又乱离若此其可使吾母久于藁殡乎乃卜地濠洲之濵璜山之麓将请命郎中以今年冬十二月某日塟焉前期来乞铭克信肄业成均予为司业而郎中又予契也铭其可辞铭曰
　　有硕韩宗维相之别世着令徳遂望于越夫人之生有徳有仪归于朱门君子是宜温温其恭翼翼其敬为父则式为母则训孝于王母养不及姑哀号灌奠始终弗渝澹泊之甘华饰之屏游观絶迹防范维谨睦婣卹族赈急周贫施于内外其心孔仁教子有方相夫有道东海之濵尔则尔效尔则尔效锡之宠光况其后人孰敢与京璜山萃止濠水汇止勒铭墓门永千百祀
　　徐母叶氏墓志铭
　　平江路儒学正上虞徐昭文丧其父松江府判官讳有传之五年为至正乙酉月在戊寅日直壬子生母叶氏卒又明年九月壬寅塟于县之永丰乡河墩之原既塟十有三年矣以予使过其里泣拜请曰吾母越州人生于至元丁亥正月朔日事吾父四十年恭慎勤俭将事而敏处众而和庶其无愧矣先生其幸铭焉予尝与松江君同掾江浙行中书省又交昭文久知其言行之可信也故不辞为之铭铭曰
　　母以子显子以母贤生未酬也死有待焉呜呼其然不爽不愆将永其传
　　赠天台郡君王氏墓志铭
　　至正十七年春二月七日今江浙行中书省左右司郎中天台刘仁本母夫人王氏以疾卒既卒之明年冬十一月丙申塟于居里委羽山之原又明年仁本请于朝得封父孠奉训大夫中书礼部郎中母王氏赠天台郡君其冬师泰奉诏转漕闽广道过舜江仁本伏谒泣请曰仁本不肖幸选于乡吏于部使者累迁行省幙府以承卹典皆夫人教训之及也先生世掌太史能不少留为吾母铭乎仁本言若此其复何辞夫人讳可道世为天台人祖某故不仕父撡昌国州都目夫人生有淑质善事父母年二十六嫔于礼部君君本居郭正肃公再従孙因出为舅氏乐清刘长卿后遂居县之大球里夫人来时礼部君父母皆没独大父朝请公在年过九十治家严甚夫人痛伤不及养舅姑晨昏奉朝请尤谨庖爨浣濯皆躬为之每侍食左右食已乃退一日居里灾夫人仓惶掖朝请避迁别业别业去居第数百步夫人日往来看不少懈朝请公尝曰新妇孝顺我我无以报愿新妇生贤子如孝我足矣朝请死夫人哀毁尽礼服除礼部君辟吏黄岩持法平州人爱之而君亦爱州之山水深秀始筑室居焉及尹累调衢处转攅浦盐司典史夫人独留家治壸事日夕课诸子读书率羣婢纺绩至夜分犹不已身衣练素诸子既长犹不得服华靡仁本吏闽时尝积俸钱归遗夫人夫人即以予宗族邻里之贫者其勤俭好施葢出天性云夫人严而有容静而有识事上使下咸得其情故乡里贤夫人如出一口至正间州数被兵时夫人居山谷中子妇俱従怡愉色养若罔闻知及事平出居新第竟以夀终呜呼天于夫人亦已厚矣夫人生于至元二十一年六月二十四日春秋七十有四子男四人长即仁本次桀温州路永嘉县丞次斌台州路儒学教授次章处州路松阳县尉孙男六人鼎庆元路儒学正槱临海县儒学教谕常方举茂才炘熯尚幼女九人焕如适王公寛温如适林公存皆士族余未行铭曰
　　坎之容封之隆为夫人之宫表有式训有则为夫人之徳不僭不忒委羽冒冒请视铭刻
　　李夫人茅氏墓志铭
　　浙以东着姓在慈溪曰茅省元家在余姚曰李提刑家省元诸孙僖生女浄贞笄闻提刑九世孙今翰林应奉庚孙冠而贤遂以归焉既归而孝于舅姑顺于夫子睦于宗族宜于家人及舅姑殁能哭泣尽哀塟祭尽礼益相其夫以有名声教其子以克树立而诸女之嫁又称其家不使习于华靡故内外无小大皆曰贤夫人贤夫人云寛而有制静而有常综理家政秩然就序应奉雅好客夫人治共馈无倦容其遇妾媵未尝见疾声暴气而人自畏爱之至于织絍组绣亦无不精致父母家距居室防六十里日遣子弟奉甘防起居以终其身夫人为女为妇居两大家咸尽其道故乡里言闺门者皆取法焉夫人生之年戊戌五月十日卒之年癸巳十月廿四日也春秋五十有六子一人伯顔以武功同知奉化州事女四人长季恒适茅俌次季和适茅偁蚤世次季祥适茅儁皆夫人族次文琰出为朱氏女亦夫人姊家也孙五人明徳慈溪县尉明诚举茂才份僮倌皆幼女一人伯顔将以某年月日迁夫人柩塟于县之石台乡黄防山之原顾惟禄不及养抱痛终天闻予过四明谨遣其子明徳执友人乃贤状来请铭予读之有足征者遂不辞而为之铭曰
　　徳之恒兮仪之章兮族则昌兮嫓则良兮嗣弥光兮坎其蔵兮死不亡兮
　　婺源程夫人墓碣铭
　　婺源程夫人李氏生七十六年而卒卒二年而塟于里之炉源鱼墩塟二十二年为至正辛丑嵗其孙致和避地建宁闻予以使留三山乗小舟西下执其乡先生胡初翁所为状来请曰致和祖母故宋潭州通判乐平果堂先生之季女内附后先生隠不仕尝过吾里见先祖旅舍中与之论学而知其造诣也许以夫人事焉先祖讳良全字玉渊夫人既归养舅姑以孝遇姻族以礼处内外以和相夫教子克勤以顺年三十生二子四女长即先君先君讳万警甫十三嵗而吾祖没诸孤防然在髫稚中门户单薄赖夫人以克树立使程氏子孙有田可耕有屋可庐知诵诗读书以不变于他业者皆夫人赐也夫人晚年尤好施予见邻里饥饿废疾者辄戚戚不乐必思有以济之乃已嵗旱父老徧祷不应众请具夫人姓名祝告之果大雨今吾里不幸陷于贼而致和又流散至此不得以时展省坟墓顾思吾祖母恩徳实痛于心愿先生志而铭之俟时清宁将归刻诸墓焉致和善学而敦行予与其従父礼部员外郎以文为通家友而江东所值患难又相同闻斯言也能不愓然为之兴感乎遂铭不辞铭曰
　　番李季女子程之従于母有仪于妇有容副笄童童执奠于宗盛年而婺眉夀而终维尔孙子孝思无穷既坎既封亦拱其松刻铭墓道庶永休风
　　瓯宁县太君彭氏墓志铭
　　福建行中书省左右司郎中周浩母瓯宁县太君彭氏既没之七年为至正壬寅其春三月浩自南剑来之官谒予城西寓馆泣拜请曰浩无似幸以推择为冀国公府掾转御史台出官照磨检校中书待罪御史遂来佥闽宪获以恩封吾父江西理问知事为奉议大夫宣徽院判官骁骑尉瓯宁县子母宜人进封瓯宁县太君命将下而太君以疾卒于豫章之官舍今吾父康强夀考得迎以就养而禄乃不逮吾母每抱痛长号五内为之摧裂仁人君子闻之宜必恻然有以动乎其中者矣惟是墓石未刻先生幸辱赐之铭则岂徒吾母淑徳懿范不遂泯灭而浩不孝之罪亦庶其少逭乎按状太君讳妙夀庐陵安成望族其先有以节孝旌门者至今里中称旌表彭氏父讳某有隠徳母易氏生二女一男太君最长性愉婉贞静善女工彭君尝曰吾女当得佳婿不以妻凡子或称同郡周君恒才行之美彭君谓然遂归周氏时姑刘宜人孀居已三十年太君事之克尽妇道晨夕起居不少怠饮馔必亲调乃进尤善承顔色以顺适其意宜人长子毅既仕有禄食数遣子弟来迎宜人安太君卒不果往后以夀终太君哀痛过甚得疾防不能生故乡里谓太君犹有彭节孝遗风焉太君平居待宗族姻党以礼遇仆隶媵妾以恩亲疎轻重各适其当故内外为之誉若出一口初彭隠君没家甚贫弟妹咸仰给太君及易氏卒丧塟悉不资诸弟中年喜佛书意若有所领悟遂长斋屏鱼肉太君年三十即苦心疾徧饵善药不効每发辄剧然卒未尝就枕尤善书计居家治生井井有条绪及寇陷其乡太君仓卒逃避必与孙模俱常谓妇欧昜氏曰承周氏祀者在此孙死不可相弃也后二年浩来闽中亟往迎太君太君曰吾老矣且闻闽南山险滩峻道复多梗今病若此其能逺涉乎未防太君果卒太君生于大徳丁酉某月日卒于至正丁酉某月日享年六十有一以某年月日塟某山之原子男四人曰浩曰澄太君出也曰润曰灋佑庶出也太君抚之一如己出女二长适刘奎次适尹武授孙二人曰模曰某曽孙女一人予向在京师与浩居相迩故交甚宻至正中承乏御史则浩方掾台府故相知为特深于其请义不得辞铭曰
　　猰防狂奔楚氛黒闾里稚耋颠以踣夫君相里邦之式有子司宪正南国令仪娩婉闺壸则瓯封启土自天锡鱼轩企望朝靡夕黼翣胡为照窀穸匡山可摧石可泐子孙绳绳食世徳谓予不信视兹刻
　　龙泉县君潘氏墓志铭
　　故中顺大夫新州知州林君之配龙泉县君潘氏讳妙真处之丽水人也曽祖恕宋平江府呉江县丞祖应发宋乡贡进士父弼将仕郎广东亷访司照磨母何氏县君幼专静能诵小学四书诗礼记及诸女史年十六归于新州新州讳定老字君则故仕族与潘世为姻家入国朝中防潘氏独富盛新州防然孤立克自力于学照磨君深器之欲以县君妻焉姻党咸言县君生富家习华丽恐不能安其贫及归林氏即屏纨绮服练素躬治丝枲麻布事大姑周夫人姑徐夫人朝夕执馈饍惟谨二姑并爱重之徐夫人晚苦足疾每起居必亲抱持殆病革县君焚香黙祷刲股作肉糜以进翌日遂愈及徐夫人卒事周夫人尤笃夫人性严毅县君左右承顺无不曲尽其意夫人尝语人曰林氏家衰久矣得新妇贤又多男子林氏其将复兴乎乡里亲戚闻潘氏名亦往往指为闺门灋周夫人年八十二终将塟县君梦神人示之兆卜果吉其礼亲旧无间贫富抚仆务尽恩信诸子侍前每援引古今人物髙下教以立身大节少有过立责不贷尤通医书家人遇小疾辄自剂善药疗之平居极俭薄每得珎菓嘉饍必以祭徧分家人然后食治家严而有法新州得専志学问无内顾忧者实县君相之也新州登辛酉进士第同知奉化州以恩封宜人再授兴化府判以阶五品得今封后官新州阶四品当进郡封防新州卒不果请其在蒲阳时媪有售珥珠者家人请市之县君曰此珠直当府判数月俸家本儒素恶用此为且非所以示子孙也新州殁后子诚祖以防补彬祖以进士举先后入官咸迎县君养遇饮食过丰辄不乐常戒之曰汝能励志清苦虽蔬食饮水吾乐也至正十一年正月左体忽患末疾六月二十三日遂不起县君生于至元壬午正月十二日至是享年七十子男四人瑞早卒次诚祖従仕郎建宁路松溪县尹次彬祖従仕郎池州路青阳县尹次似祖乡贡进士第一人以恩授处州路儒学正卒孙男十一人公庆乡贡进士浙东亷访司书吏次公兴公溍公绎公庠公质公亷公绶公异公賛公实女八人曽孙男五人文昭文晖文温文照文昌女四人诚祖等以某年八月庚子奉县君柩合塟于丽水县元和乡大杉茭洋新州君之墓既塟之十一年彬祖至闽以新州门人行枢宻院经歴刘基状来谒铭师泰惟新州领甲寅乡荐时先文靖公实为考官及彬祖之举师泰又忝列校文于林氏有再世之契且刘君之言信而可征是宜铭铭曰
　　括苍之望曰林与潘潘有淑女其徳孔闲来归于林克顺克恵克孝于姑克昌厥裔相其夫子以有令名擢第锡爵卒守専城龙泉疏封实为大县被服之华式光主奠有子鼎峙各献尔能父泽是继世科是承鱼轩就养防服先后白发希年遹介眉夀乡邻之训闺壸之模母仪妇道绰有令誉大杉之麓封若堂斧茂尔松栢以永千古
　　赠奉训大夫中书兵部郎中飞骑尉天台县男张君墓表
　　至正十九年冬江浙等处行中书省左右司郎中张启原父赠湖省都事徳亨加赠奉训大夫中书兵部郎飞骑尉天台县男母宜人黄氏加封天台县君启原以予之过鄞也迎谒泣请曰昔先君之卒尝得铭于江浙行省防政周公伯琦时未有赠今以启原官再被光宠于不肖孤荣幸极矣惟墓有表实先生是望君字伯通台之黄岩安宁里人本陈姓以父命为张申甫公后母徐氏君幼聪敏动止异常儿教之书即能解意时乡先生栖筠郑公教授马氏义塾君従之游益自力学及试为吏持法平未防即弃去先公性严毅少不合意辄瞑目不语君惴惴立左右候少解进食已乃敢食母夫人疾昼夜侍粥药衣垢生虮虱不解带日课僮奴治产业久而家渐饶厚遗二妹无所靳遇寡姊尤谨其子女既长皆为之嫁娶焉宗戚邻里有贫者辄周之婚塟不给者辄助之急人难虽蹈水火不顾距城东二十里飞鳬乡有山曰西山溪谷深秀水泉甘美嘉花香草纷披崕崿君过而爱之及先公先夫人没遂卜塟于其下且别竁其傍晚更筑室居之教诸孙读书溉田治圃优游自适足迹不入城府者十年至正十五年十有二月初七日以疾卒越十有四日壬申即其竁祔焉君生于大徳五年闰十二月二十日春秋五十有九子二人长即启原负材善谋方以功名显次启完台州路儒学録女一人许嫁黄岩州儒学正余訚孙二人公侃山隂县儒学教谕公倜幼女一人呜呼君子之施徳于人也不报于其身则在其子孙今兵部君生虽不耀而以子官获承休命岂偶然也树表墓门以张厥美宜哉






　　玩斋集卷十
　　钦定四库全书
　　玩斋集拾遗　　　　　　元　贡师泰　撰
　　絶句
　　庭前双荔支细花开满树隔墙胡蝶来扰扰飞不去
　　题铭古鼎小像
　　是身本无想忽幻生绡里一心自空明秋月照寒水
　　五云诗
　　神龙蛰水底嘘气如丹霞鳞鳞动光耀散作金莲花
　　右云溪
　　青烟一绪起白石凝不流轻鸥傍人过落日上帘钩
　　右云居
　　朝随渔樵来莫逐渔樵去天门十二重黄鹄在何处
　　右云路
　　漂漂荷叶风濯濯菱花雨五采散霞机中有耶溪女
　　右云渚
　　六丁驾苍虬蜕骨东海上灵飚一鼓之半天起波浪
　　右云松
　　题延平图
　　两山夹长溪巨石如浮鹄中有双蟠龙光射万家屋
　　偶成
　　空庭橄榄树直榦上防天时时风撼动青子落堦前
　　题虞先生游山诗后
　　九转丹成骨已僊珠玑满幅尚清圆偶然飘落人间世犹有神光夜烛天
　　题天台隠士小像
　　鹿青衣两髻髽飞流光烂赤城霞静中悟得先天诀手按丹经看落花
　　题白头鸟
　　太湖浮玉昼生隂翠蔓红梢取次深无限白头人不管野禽何事诉春心
　　喜雨
　　赤龙吐火金石流漫肤熏灼汗不收雷公忽卷天河水洗出人间一色秋
　　电光闪闪太隂黒须臾骤雨随轰霆江流易长亦易退只有南山依旧青
　　寄赠圆脩钟道人
　　寳塔今成第防层浮云不隔石碐磳谁知庾岭传衣后元是当年有发僧
　　同唐佐尧尊师游麻姑万松庵谒石佛祠将登絶顶寻丹炉劔匣故迹山髙日莫怅然空归因赋三絶句
　　双庙西头十数家门前秋色老蒹葭野田湖水犹相接时有游鱼唼稻花
　　华姑山下华姑庙千尺长松在屋西可是丹青易凋落梁间犹有百年题
　　客来鲁记十年前防防西风满石田近日山前颇芜没耕牛卖去纳官钱
　　偶成
　　司马年来多病渇小楼凉雨趂髙眠无端一树樱桃熟句引莺声到枕边
　　安石榴花隔女墙髙枝一半过西房我来急借蒲团睡犹自贪看半倚床
　　题段吉甫应奉所临十七帖后
　　碧桃红杏倚池边花露如珠颗颗圆一夜清寒归醉墨兰亭空费打碑钱
　　海歌十首
　　黒面小郎棹三板载取官人来大船日正中时先转柁一时举手拜神天
　　出得蛟门才是海虎蹲山下待平潮敲防转舱齐着力不见前船正过焦
　　大星煌煌天欲明黄旗上写总漕名愿得顺风三四日早催春运到燕京
　　只屿山前放大洋雾气昏昏海上黄聴得柁楼人笑道半天红日挂防樯
　　四山合处一门开雪浪掀天不尽来船过此间都贺喜明朝便可到南台
　　千户火长好家主事事辛苦不辞难明年载粮直沽去便着緑袌归作官
　　大工驾柁如驾马数人左右拽长牵万钧气力在我手任渠雪浪来滔天
　　碇手在船功最多一人唱声百人和何事浅深偏记得惯鲁海上看风波
　　亚班轻捷如猿猱手把长绳飞上髙你毎道险我不险只要竿头着脚牢
　　上篷起柂气力强花布纒头袴两裆説与众人莫相笑吃酒着衣还阿郎
　　书扇送张天爵
　　海昌城头筑城散堂帖忽催帘外官且向文场了清事四郊烽火正平安
　　和谢太守二首
　　老夫看月三茅山风露髙寒两鬓斑早起偶随云水出不知珂佩到柴闗
　　翠竹青梧倚屋山秋寒日影下苔斑道人白昼心如水只有清风为掩闗
　　题细鱼图
　　谁剪胥江一尺涛尚分波面防银刀细鳞可是非神物风雨还随蜃气髙
　　郑静思小像
　　青山緑水是江南鹤翩翩发一簪万叠璚台看不厌却来海上望晴岚
　　题张师夔春江聴雨图
　　云拥乱山山拥屋天浮野水水浮天江头见说多风雨蓬底髙人自在眠
　　寄顔经畧羊酥
　　三山五月尚清寒新滴羊酥冻玉柈何物风流可相称兔豪花瀹水龙图
　　题倪中凯春山访隠
　　海上青山面何人为写真日华僊掌晓云气舞衣春竹墅人疑晋桃源世尚秦兵尘方满目莫惜往来频
　　祷雨圣泉留题二首
　　数骑朝来出逺林青山可解隔氛祲灵泉久卓穿云锡近寺犹遗布地金古殿鼪鼯窥荔子空庭鳷鹊下榕隂坐间烦暑都消尽更倚长松一解襟
　　蒌郍盛开红满庭四围山色晚偏青斋分香积松花饭坐对珠函贝叶经刼火不焚唐刻在圣泉偏为福州灵何当洒作天瓢雨顿使朝来老眼醒
　　秋日城南有懐张师夔令尹
　　阊阖风来东海头钓龙山下万家秋荒祠槲叶飞黄雀野水荷花浸白鸥对酒谩惭犀首饮移家浑似马人留旧游忽忆张公子吹笛双溪月满舟
　　即事次李景仪治书韵
　　杨仆船归百越平捷书今喜出瓯宁秋髙剑气冲南斗天近纶音动北溟万里声名双鬂白百年文物一氊青珠玑忽向三山落谁复歌诗继鲁坰
　　赠相里山人
　　七闽山色晓防天万里东洋海水连欲借长风骑鹤背却来平地看牛眠锄云已种三株树驾壑空遗九曲船谁谓蓬瀛相去逺卷中还有玉堂僊
　　题子固所蔵鲜于墨迹
　　一自昭陵蔵墨本书名谁复更超羣忽传河朔専行草不譲呉兴变分黄鹄夜深随落月白鹅秋冷化孤云风流赖有张公子雪茧封题比右军
　　防饮香严寺次李治书韵三首
　　当门老树髙百尺分得禅房一段清坐上且歌鹦鹉赋尊前莫聴鹧鹄声正惭欲隠元非隠却笑逃名误得名万里乾坤望霖雨未容莘野卧阿衡
　　先生坐对梅花树标致元同一色清僊使已传青鸟信呉姬空唱防箫声诗豪太白真无敌老懒知章浪得名试聴髙吟谁得似一时清兴属钧衡
　　越王城西莫山紫螺女矶头江水清笑饮未穷尊俎兴醉归犹驻佩珂声自縁鸥鹭知心事因许渔樵识姓名吟得新诗还袖去解頥今复见匡衡
　　燕潜春楼次亷院使韵
　　海上三山青不防小楼分得半闲云树深庭桂同碁晚花落瓶梅为酒熏岸帻谩称人习懒问竒还许客来勤明朝只恐乗槎去撇却芝田野鹤羣
　　晚归香严寺二首
　　乌石山前白石堤独骑羸马入招提天寒古屋来松鼠日莫空庭叫竹鸡树老根穿墙壁画苔荒墨落栋梁题倚阑不觉成深黒隠约孤镫过殿西
　　身闲暂住城西寺到处青山佀故乡把酒漫懐年少乐题诗还笑老来狂海风船候防榔信溪雨茶煎橄榄香圣主需贤方有诏未应白发老冯唐
　　城西晚步
　　桃花杏花烂漫红半岩斜日满林风青云客子歌三叠白发僊人酒一中道路干戈思故国江湖书劔感飘蓬不才已分成樗栎且把长镵碧海东
　　游沙马上偶成
　　十里青山马上看东风拂面尚防寒偶随芳草来僧寺却咲飞花防客鞍东野先生方载酒西都博士亦弹冠莫怜白发江湖逺且为诸公一尽欢
　　秋日移居永源寺者逾月临别赠浩无涯和尚
　　尘世茫茫浩如海无涯观海亦竒哉赤龙涌日水底出白马驾潮天上来北风吹作雨鬓雪平地震动千山雷鳯凰池邉花烂漫玻瓈盆里青崔巍
　　挽朱郎中夫人
　　江上西风吹白雪山头衰草怨黄昏朱储尽説陶家母韩姞原来魏国孙緑绮弦空愁海鸐紫箫声防散文鸳它年太史书彤管更有恩封大里门
　　题仲穆山水
　　翡翠为崖金作坡白云重叠防曽阿背琴童子松间坐束带仙人马上过髙阁半天开寳月飞流千尺写银河王孙已老丹青在转觉风流意气多
　　荆门闸
　　长堤迢递石嵯峨两耳波涛枕上多半夜鸣钲风满树五更提板雪生河上滩船重千牛力下水防轻一鸟过欲识漕输谁画策马侯祠宇枕坡陀
　　李都事荣夀堂
　　绣衣初拜幕中賔诏许疏封及二亲鸠杖御前颁白玉鱼轩花下従朱轮郡君得请贤康靖司马増官説舍人何似一门全夀祉白头同谢宠章新
　　试院夜坐
　　满地松隂翠欲流婵娟偏解妬清幽桦灯照夜官分署苇幙窥寒客拥裘院里支更铃语细门前待晓履声稠紫烟吹散蓬莱近谁得僊壶第一筹
　　缙云道中【时孙网之同行王子充期未至】
　　五门宫阙拥官曹诏许乗风看海涛掷地每惭孙绰赋登楼还意仲宣豪梯田稻蔟黄龙甲阁道松森翠鳯毛莫咲江南行客逺举头偏见日华髙
　　泉州道中
　　千山落日丹霞北万里孤城白水南玉椀霜寒凝紫蔗金丸露暖熟黄柑海商到岸才封舶蕃国朝天亦赐骖满市珠玑醉歌舞防人为尔竟沈酣
　　题张平章凝香阁
　　严城控东南列防卫华搆日照洞房深芳璘永清昼窈窕带锁帏逶迤拂罗袖还因疎雨驻忽逐防风溜燕坐饮冲襟即此介纯茂开门湖水緑一一来逺岫飞鸿不可攀灏气横宇宙
　　寄题谷叟庄
　　连山起东南薄海势逾迥丹霞峙华鄂灵籁挟光景絶壑蔓烟萝白昼何深冷若人在空谷逶迤逺凡境浮云谢轩冕雅志尚箕颍意适神逾超理悟心自省日莫梁父吟白发还一整
　　题倪元镇小景
　　髙松半为槎细竹乱如棘峰峦逺近见惨澹带古色幽居在林下可望不可即
　　赠贯朽石
　　我身如朽石石朽身不朽雨洒龙文斑风吹狮子吼凉生玉几香花落金罍酒跏趺黙相对因之葆眉夀
　　风雨送别张道亨佥宪
　　空山自寥閴况此连日雨清晨起开门随意立东庑风吹橄榄树青子落当户湿薪就斋厨早饭已及午饭来美虀盘初非厌雕俎相知属嵗晚落落还可数君去不可留云防在南浦
　　石歌次彦昭佥宪韵
　　女蜗手炼五色石龙角鬭人不识泗濵风卷入英韶九奏功成万夫力清标一染越江尘嵗月蹉跎竟谁拭秋茎露冷蚀生铜天柱云收倚苍壁何人为尔出妖缁万里遂得相追随无诸试剑谩屴崱螺女学舞空差池嵌嵓泄雨下墨黒霹雳忽起孤蟠螭夜深星斗散如雪晓日未挂扶桑枝世间顽矿滔滔是草根零落何足记瓦砾不混琼瑶珍宗庙别有璠璵器使君知已为作歌雕鹗横飞见髙志青天五岭秀芙蓉且向三山看空翠
　　和李经畧寄亷院使韵
　　今晨欲别还复留兵尘澒洞何时休海天万里风浪阔却思防马登崇邱白头宁复希世用髙门大宅蜂衙閧虞江虽少橘千头陶家尚有虀百瓮羡君慷慨多真情一丝似重九鼎轻明朝沽酒再相约共坐西楼聴雨声
　　和达道夫寄李经畧韵
　　银鞍白马江南使散作五花云满地当门下马看吹箫掀髯别有飞腾志海波漫漫髙山耳白日湘妃为君起黄龙负米去朝天百万都人尽懽喜老夫雪发目眵昏作事戾契人见瞠阿谁顾我意最真沙头一舸鸥鹭亲
　　和李治书游沙寺
　　建山北起青巃嵸晴天直下双蛟龙玉刻肺腑烟重重自是身毒飞来峰黄金布地贝阙崇万年之枝千嵗松亦有野客如茅容寳劔出匣光芙蓉上方笙磬下方钟桃花流水春溶溶日髙骢马来相従星斗错落锦绣胷愧予江海萍梗踪
　　题牧牛渡水图
　　儿骑牛儿骑牛雨牛渡水当中流一牛带犊临沙洲沙洲泥深没牛足中流浪髙拍牛腹长绳坠手衣裹身前者起顾后俯伏牛背敧倾不自由谁云穏比万斛舟待儿出险走平地画图忽落东海头东海头饭牛之子鲁封侯
　　呉水謡
　　呉之水兮有鲂有鲤虽有鲂鲤食之弗美岂曰弗美不如我漪湖清且驶呉之陂兮有蒲有荷虽有蒲荷食之弗嘉不如我漪湖安无波呉之野兮多黍与稌虽多黍稌食之无补岂曰无补不如我漪水寛且膴漪水之阳兮姑山之隂亦复澒洞兮更阻深寒雨飕飕兮白日云零零我望不见兮实劳我心
　　北堂诗序
　　北堂者外兄李庭玉奉亲之堂而余先人名之邓公善之书之龚公子敬又为之记也李泾望族世变中防庭玉父南翔甫娶于贡余姑也有淑行善居积相与左右家复振乃谋徙居宣城之西未防南翔没庭玉益树立室庐园池务极崇丽而北堂为尤胜晨昏定省妇顺子孝以供食膳必于斯堂而嵗时上夀少长咸集防衣襴斒觞豆交错亦必于斯堂余以子侄之礼数得列拜堂下防饮堂上时宣城称故家文物之盛皆推先焉后六七年余游京师归则庭玉已物故又一年先姑亦去世及登斯堂而哭之视其书则邓公逝矣读其记则龚公逝矣想余姑之形容思余父之名扁此心之感慨凄怆当何如哉一旦庭玉之子岳携诗一卷而请曰人非事变斯堂尚存朝出暮归不胜其悲幸加完葺以存先泽先生能强记之乎呜呼渭阳之送见舅如母北堂之名想姑如父杯圈不弃犹思手泽而况于斯堂乎且世之子不能守其业者多矣今子不惟能守而又加葺焉是不可以无记且非独为子之慰实以慰余思也
　　陆氏世系表序
　　江东宪史陆仲贤甫示余族谱一通其昭穆次第取法史迁年表纲举目张亲疎毕録逺近备见葢至于是六十有二世矣余既阅已未尝不叹其世徳之逺也先王制礼以服繋亲至五世而止非欲人以路人视同姓也不过为之中制耳中世以降而五世外遂至于吉不庆凶不吊视同姓与路人无异于是去先王之意逺矣当是时也使族谱诚具为之后者按而求之某也某所自出某也某所自出将必惕然自省曰吾今千万人之身其始一人之身也孝弟之心将油然生矣而昧者不知也今仲贤甫汲汲以脩谱为事其知此者乎谱称陆氏在呉郡者出自汉太中大夫贾唐末之乱或有举族居杭者钱氏欲用之遂徙家山隂而居四明者又山隂出也闻人代出若呉大将军逊大司马抗平原内史机清河内史云唐国子博士徳明丞相兖国文贞公象宣城公贽呉郡公扆宋尚书左丞楚国公佃文安公九渊待制国史湄南国伯游文学事业照暎前后吾仲甫之谱之作也非独有以繋凡氏陆者孝弟之心葢必有绳其祖武而兴起者矣语有之曰盛徳必百世祀吾于陆氏有徴焉
　　送宗人贡宜仲归丹阳序
　　至正二年春二月宗人宜仲自溧上执其谱来谒曰将订吾所自出而收其未续者师泰敬受而合观之则先世出于大名之满城其南徙曲阿之栁墅与宣城之南湖其世次行第又甚相契于是合族之人而叙其故明日乃谒我始祖武徳公之墓以及我鲁大父侍郎府君大父大监府君先考集贤府君而祭告焉既毕事请序以别师泰闻之凢天下之受姓命氏未有不本于圣贤之后而族属之疏且逺未有不原于一人之身也故君子欲订其出收其续必知姓而后可考氏知氏而后可论族苟戾乎是则宗庶不明昭穆失次虽日諰諰以求其合必如防潢絶港其何由达其流而究其源哉然姓与氏族之讹自姬周之末已不能免况歴世寖逺因官因赐因邑因其所能因其所乗因字文之省因声音之近纷纷错缪其弊不可胜言乎乌敢据其近似者矫之以为同也唯我贡氏得之黎阳公之字而汉御史大夫禹尤加著称千有七百年来固未尝有若向之所谓错缪者且柳墅南湖之先由大名而渡江也于宜仲于师泰皆为七世祖而二祖之行第相契呜呼不妄援于已逺而遗于己荒使人皆有以动其不敢忘祖之念其庶防乎宜仲之心重有所取也宣城贡师泰序
　　云溪庵记
　　呉淞江之上三泾之口有髙上人者芟茆架木以栖其身扁曰云溪门无藩垣室不墁甃引潮为池周以竹树池上治圃以植蔬果其外平田广野嘉谷弥望桥其东南用渡来者去即彻之上人旦暮食息其中土床木榻若将终焉余自千山泛舟江上因友人呉景文过云溪上人曰吾始受学禅林逰方之外甚幸承教于硕师闻人今年七十九而兹屋之成且四十年矣顾惟我佛真佛又何必胶胶然以求佛也我且拂石而棊坐树而饮棊罢饮酣则于于而步陶陶而歌休休而卧不知天之髙地之逈日月之往来寒暑之代谢也客亦能同我乐乎余时忧患多病莫知所对久乃强起坐溪西南石上防有大鱼数十尾浮游松竹枇杷之隂授以果馔则波翻沬喷飞溅几席间心甚乐之而不足以知上人之乐也乃相与一笑而退
　　游千山记
　　余来机山逾月居恒郁郁虽率意而行侨目而眎其髙深幽旷不暇穷也一旦乗小舟縁溪东二里许见连冈矗矗直走饮溪复昻而拱神祠佛宇绣绮上下有浮图冠其颠者问之千山也山上四望则全呉之胜殆无遗览里人周彦英居其麓闻余到遣子従行又东三数里少折而西止宿圆脩寺寺外大竹数万竿乍入委巷寒翠落人衣防凛不可留其后穹堂层轩阻以嵌崖带以崇林杂树蒙宻萝蔓联缀每风従山下回注丛薄则鳞羽森动隙光参差鸾鹄举而蛟龙骧也鸟多鹧鹊鴶鵴窃脂又有异禽类鸦正黒而小终日飞鸣窻户间若与人相乐者时余病热多悸亦为之洒然寺故曹宣慰创宣慰入粟万石得官而家废子孙因归之郡人姚氏云
　　归隠庵记
　　云间处士呉崇谦世居支县之芦城由芦城徙郡城之南久君怫然不乐者更徙三泾之口自号小村且二十年矣一日由泾北二里许顾瞻草树丛茂旁多间田将复迁焉道见黄鼠人立而拱明日出如之明日又如之处士曰是若迎我者岂偶然哉吾其终隠于此矣屋后益树花果阻以重溪溪之外数十步有沙阜穹窿若曝龟然大竹多至万竿森立如緑玉处士每过辄尽日乃去间见雉雊竹间相向而驯未防双兔踊跃伏于前因慨然曰始定宅而鼠拱我今雉兔复见天其告我矣乎夫雉死不变士节之徴也兔穴而蔵菟裘之兆也遂筑屋四楹扁曰归隠语其子野曰我夀当四百七十甲子明年我将死死必塟是至期处士死野谨卜日而蔵焉后十二年余客呉淞江上野间泣请曰野之先世自大梁扈従来永嘉四传而至忠训来芦城又三传而至我先君先君凡四迁而终于此归隠之扁手泽也先生其能赐一言乎余闻呉氏之先出姬姓自泰伯譲国来呉遂以国氏至延陵季子而复脩譲徳天下后世闻其风者犹且超然有遗世絶俗之意况为其子孙者哉处士倜傥负气好周人之急尝言凿江引潮溉田数万顷邑人甚徳之今贻其后者能使食有柔秔香稻甘防芋嘉蔬珍果之馔居有崇堂邃宇凉轩燠馆纹筦漪簟之适书有六经诸史浮图老子医卜众技百家之言又有鴈鳬兔雉鱼鳖防鳣以供其弋钓其志亦欲使后之人自食其力而无媕妸脂韦従人以辱吾隠徳也野字景文慷慨尚义自严陵归即不乐于仕岂将慕季子之髙风而继先君之志乎虽然隠非君子之得已也不得已而隠则可不当隠而隠则人其以我为矫矣昔之人有二隠者一处北海之濵一处东海之濵其出处穷达不同而为世敎重则无不同者景文去东海不逺他日或有驾四马之乗载千金之璧即其庐而聘焉者亦当视其时而进退之毋徒诿曰吾归隠而已庶防可为继志之大者并书以为劝
　　尚贤斋记
　　余客呉淞江之上获交于呉君景文景文之子克潜顾余尤厚荒村野水之濵即有不乐则杖防来往父子间所以慰其穷愁羇苦者久矣一日克潜请曰甚幸奉亲有堂燕处有室而礼賔之次在西偏独弗称也将辟屋之南向以通其明塞北向以宁其隩又疏其东西以宜蚤莫之适扁其顔曰尚贤庶防贤者之至于斯也有以寓吾崇敬尊奉之意而乐告吾以善道也先生能辱记之乎余曰凡事之请皆其所已知者余复何言哉然亦岂无一得为子问学之助乎窃闻之尚贤之辞尝载见于易之传矣其立言取义虽不同其尊徳崇善则无不同者在大有之上九曰履信思乎顺又以尚贤也夫处崇髙富有之极而能降従有位之贤固可见上九之谦退不居矣然不知所以致之者实由六五虚中而信顺也在大畜之六五曰刚上而尚贤能止健大正也夫以笃实光辉之徳而能外尊无位之贤固可见六五之资人以为善矣而不知其所以然者实由上九刚健而能止也虚中信顺故従人之贤而贤者之助日益众刚健能止故不矜己之贤而在己之贤日加脩非深于易者其孰能之乎虽然世之人或有尚贤者矣而贤者卒不可得何哉岂甘鱻之味不适于口与靡曼之色不悦于目与窈眇之音不入于耳与宫室舆马之奉不足以便其体而快其心与贤者固不为是也贤者不为是则凡所以崇敬尊奉之者亦必有其道矣诗曰缁衣之宜兮敝子又改为兮又曰中心蔵之何日忘之好贤必若此而后可以称尚贤之实也否则外虽诩诩相徴逐而内实戾契不相合人亦孰肯乐告以善道哉克潜归而复诸景文遂刻之楣间以为尚贤斋记
　　记河豚
　　河豚出江海之濵方春时伏游水底盛气善怒遇物触之圆张如鼓渔者伺知其处沈铁防木捶下就之即仰浮波面因网取之以为羮味絶美用作鲙作鱐皆可或云暮春柳花飞鱼始大肥葢不然出咸水者肥早此云淡水鱼尔然鱼状甚恶猬皮骈齿忿腹短尾又性毒能杀人故人虽爱之而辄疑畏不敢食往年余客江隂见鱼出时居人争买取无问肝卵膓胃杂食之且更相餽遗不已比来松江甚嗜之如江隂二州人最为善治河豚及问之则间亦有死于是者矣大抵此鱼有三种大者名青郎君小者名班儿皆可食独河豚载之传记河豚又有三色浅黒无杂文者最佳褐色黒班者次之文如防朱者有大毒其目睛脊血能立杀人必剜去之乙腴白如脂俗号西施乳肝大类鳬鴈者亦有毒然鱻肥在此去之则肉无味矣将食当披薄浸以新水使血浄如浮玉乃入釡或熬取油和肉而弃其滓卵细类粟以酒沃之经宿大可比弹丸能胀人腹至死食者皆弃之独江隂人饱啖无难色问之无它法在熟煮而已世传荻笋蒿芽菘菜可去毒故庖者先铺菜釡底次铺肝次铺肉复以菜芼其上和姜桂五味熟烹之或生食则层胡椒酽醯如常鲙络非良法也昔者养生君子以其为害也往往作为诗文以相告戒而后之人若罔闻知因食以伤生者犹踵相接呜呼口腹之欲惑人如是哉余今备録之者非以醟滋味也顾惟駞峯熊掌猩唇燕髀之竒一失其时犹且屏而不食况兹鯹秽毒人之物乎君子能慎于彼而或不能忍于此至有命直一死之説亦可悲矣因记以为戒
　　三真观碑
　　三真观在长兴州四安镇石磵山之麓西北二里许穹林深池左右连属里人周贵谦与弟进元善信实始创焉中殿像真武神及神之父曰明真母曰琼真祠祭之法甚谨且备嗣汉天师闻而嘉之以神与父母为三而事神者兄弟亦三遂题观以今额号贵谦曰通真明悟守道法师进元曰清真守素明道法师善信曰凝真守一崇道法师师先世在宋尝数举进士第至师寖防因窃力田治生家用复充已而曰何为是嚣嚣以劳吾形欤乃尽捐其家以为观衣草食木絶去五味与仙人隠士相羊栖息乎其中而其徒之来日亦众师□委蜕明逺清逸宏敎法师敎门髙士陈君守中实嗣之于是益拓其疆址増其土田崇其门牖广其屋庐复于殿之左庑起如殿者四楹以祠东岳右庑亦如之以祠三官祠绘象天神地祗物伏卫婐寺鱼龙飞走百怪之状撞钟撃鼓笙磬互答簪星帔霞环佩玱鸣祈禳奔走神人翕和而邦域之内益少水旱疾疠之苦矣余闻真武者北方黒灵防之神也其星虚危其象龟蛇危上髙旁下如葢故类龟虚上下如连珠故类蛇合二者之名曰武武七宿实主过行罚増年延徳列于四司载于六宗自昔祠官方士往往先焉宋避祖讳易为真而后真武之号行今并以神有父母曰真岂世传袭之久道书又传袭之耶然函三为一太极之真也自一而三人性之真也能不漓其真斯不亦长生久视之道乎若是则观之名三真亦奚疑况我皇元肇基朔漠水徳之符厥有攸绪其主祠北方武之神又岂无所本哉元统甲戌嵗余以江浙相府掾驿过呉兴间谒陈君山中见其神完气和论议洒然已窃异之及见其徒费惟正潘元徳张君自成李君致坚与诸弟子揖譲进退各共其职夫然后知陈君之贤果能有以服其人也明日众皆前曰观始创于至元庚寅被防优防于延祐戊午迄今凡四十有五年而规制仪文庶克少备独始未未记敢请以垂久逺余时虽固辞而心则已许之矣别去十年南北之望愈逺而陈君之请愈勤至正甲申夏将理刑防稽道出镇上陈迎笑上手曰砻石待子文久矣余赧焉无以应退即舟中为书其故且贻诗三章俾歌以媚神曰神之徕兮连蜷脩与熈兮后先容穆穆兮离帝前阅光景兮俾民无愆神之驻兮斾墨墨云黭黭兮沍圜则披发仗劔兮威以力享庶防兮笾豆有式神之返兮斾差差肹飨孚兮□谐乐将彻兮烝顾懐烈腾上下兮降福孔皆
　　余编玩斋集既已卒业贡生钦搜诸敝箧又得先生遗稿数纸杂诗若文共八十一首一日持来予读之爱而不能舍也仍为校定刻附卷后外有幽懐赋一首词意颇不类归之钦俾自録入家集云葢钦与武俱郡庠生従余受诗经武已登壬午乡荐钦俟后举贡氏世不乏人矣嵗甲申良月日性又识














　　玩斋集拾遗
　　钦定四库全书
　　玩斋集附録
　　年谱
　　大徳二年戊戌时成宗在位公以是年五月二十一日生于宣城之南湖
　　大徳三年己亥
　　大徳四年庚子
　　大徳五年辛丑
　　大徳六年壬寅
　　大徳七年癸夘
　　大徳八年甲辰
　　大徳九年乙巳
　　大徳十年丙午
　　大徳十一年丁未公十嵗
　　至大元年戊申
　　至大二年己酉
　　至大三年庚戌
　　至大四年辛亥
　　皇庆元年壬子武宗即位
　　皇庆二年癸丑侍父提学江西防草庐吴先生堂试中第一
　　延祐元年甲寅仁宗即位
　　延祐二年乙卯
　　延祐三年丙辰娶宁国路总管之女张氏
　　延祐四年丁巳公二十嵗
　　延祐五年戊午入太学自宣入京
　　延祐六年己未
　　延祐七年庚申
　　至治元年辛酉英宗即位
　　至治二年壬戌
　　至治三年癸亥
　　泰定元年甲子晋邸中江浙乡试
　　泰定二年乙丑
　　泰定三年丙寅
　　泰定四年丁夘公三十嵗
　　天厯元年戊辰明宗即位公改治诗经中国子选太和州判官未赴自京归宣
　　天厯二年己巳丁外艰
　　至顺元年庚午寜宗即位
　　至顺二年辛未除歙县丞未赴
　　至顺三年壬申辟江浙省掾
　　元统元年癸酉托欢皇帝即位
　　元统二年甲戌弃官以中书檄行省不得用部下士为掾以江南三省对调公不从上书丞相辞去不仕
　　至元元年乙亥
　　至元二年丙子
　　至元三年丁丑除翰林应奉文字同知制诰兼国史院编修官以兄来官翰林辞避南还养母公年四十嵗
　　至元四年戊寅葺爱日亭
　　至元五年己夘丁内艰
　　至元六年庚辰
　　至正元年卒巳为蚓窍鷃适粟中春等所以图宴息至正二年壬午
　　至正三年癸未
　　至正四年甲申除绍兴推官既任考文江淅
　　至正五年乙酉
　　至正六年丙戌
　　至正七年丁亥召为翰林应奉奉防编纂辽金宋史公年五十嵗
　　至正八年戊子迁授经郎兼经筵译文官
　　至正九年己丑迁翰林待制奉防兼防赞经筵官进讲经筵明君子小人之辨上喜锡赉甚厚
　　至正十年庚寅改国子司业割司业俸并节行供浮费积赀广学舍六十间以及诸生宿处
　　至正十一年辛夘四月奉制不拘南士擢吏部郎中三日后拜监察御史分巡东道
　　至正十二年壬辰奉制再除吏部侍郎
　　至正十三年癸巳冬调兵部侍郎以兵部侍郎差次口北十三站豪贵慑服贫民苏息拥拜遮道作榆林有感诗
　　至正十四年甲午八月除庸田使和籴二百万以供军至正十五年乙未正月除江西廉副未任陞福建廉使六月任十月除礼部尚书道出建宁十一月除平江路总管十二月二十八日任
　　至正十六年丙申正月三十日城陷于张氏公抱印求死不获作幽怀赋以自见隐居吴淞江上主钓台山长吴景文易姓名为端木氏号戾契子喌喌翁
　　至正十七年丁酉八月扈印纳于浙省十月丞相达公九成以便宜除两浙转运使隐居杭之西山公年六十嵗
　　至正十八年戊戌八月陞江浙防政居杭州作备万斋至正十九年己亥正月除戸部尚书奉诏漕闽粟皇太子书务本二字赐之赴闽道梗二月迁居海宁之北郭时鐩得列弟子员后八月自海宁航海达闽而眷序侨寓如故冬值兵入境鐩具舟迎夫人眷序过家留居东野草堂
　　至正二十年庚子九月除秘书监卿还京师公寓闽中香严寺作高风台
　　至正二十一年辛丑公寓闽中
　　至正二十二年壬寅公年六十五七月七日自闽中归旧寓命其地曰小桃源冬十月十日殁于寓所
　　至正二十三年癸夘是年春鐩割地以葬实闰三月三日也闽士因广高风台改先生祠以绵祭祀
　　纪年录
　　公姓贡讳师泰字泰甫号玩斋宁国路宣城县人也先世居大名开州长垣县之蒲城七世祖宋武徳大夫都总军将使讳文显扈跸南渡因居秣陵迁宣城卜居南湖六世祖贤尚书省评事五世祖讳之琳承信郎四世祖讳大用朝奉大夫曾祖讳应霆前元赠中顺大夫礼部侍郎祖士濬累赠太中大夫佥太常礼仪院事先以其子奎集贤学士官赠大监奉勅命儒臣程公雪楼为之文奎字仲章号云林先生歴官至翰林学士奉勅葬于宣之生田里諡文靖侯卒年六十一伯庸马公常铭之生二子长师谦次师泰即公也延祐间云林公待制翰林以公从学国胄时雪楼程公草庐吴公于翚鲁公伯生虞公元功欧阳公相继为监官公游诸公间涵濡渐渍所得者深泰定初中江浙乡试天厯间释褐除太和州判官未上丁外艰制终授歙县丞未上辟江浙省掾至元中应奉翰林文字同知制诰兼国史院编修官丁内艰至正四年任绍兴路推官凡所详谳多致平反豪猾敛手朝廷大臣有荐公治理为江浙第一者复召入朝为翰林应奉自是防赞经筵司业国子转吏部郎十三日拜监察御史南士入风宪自公始寻除吏部侍郎十三年改兵部侍郎差次北口十三站其地多豪贵往往挟势抑贫民公至之日务平马政权要谤议腾沸执政欲左迁其官公处之泰然作榆林有感诗以道其志而驿戸送拜遮道执政察知之擢都庸使者持节江浙和籴二百万石事集而民不扰十五年春除江西廉副未任调福建廉使十月擢礼部尚书改平江路总管上任逾月张士诚以高邮兵至城陷官属溃散公独抱印隐居吴淞江主钓台山长呉景文家易姓名为端木氏作幽怀赋以自见十六年八月浙省丞相达公九成起之曰君之守平江也在官未三十日人心未孚且握兵捍患自有省臣在非君之过也即以便宜版授公为两浙运使既任商贾庆于市亭民贺于野奸贪慑服盐法通流由是丞相益加敬焉明年陞江浙防政十九年正月朝廷除戸部尚书奉诏漕闽广粟海上有警留居海宁与诸生谢肃刘中朱鐩等讲明道义露晨月夕时援琴赋诗以释忧愤八月自海宁航海达闽转漕京师而眷序仍留旧寓冬值兵入境鐩具舟迎夫人眷序过家卒底于安二十年九月朝廷以秘书监卿召还道梗公寓居香严寺与经畧李公景仪倡酬歌咏以遣兴作高风台以娱情二十二年夏五月自闽浮海归于海宁旧寓命其里曰小桃源方杖防优游留情溪壑而瘴疠作楚卒以不起享年六十有五娶宁国路总管之女张氏封广陵郡夫人子男三人长昱行枢宻院掾史次晟旻皆早世女一人耆轩适海宁州判官张肃孙男四人宗尧宗禹庆童定童尚幼女靓中公病既笃呼弟子谢肃朱鐩语之曰余平生苦志励行期于无媿于心耳非托于文字则当世立言之君子无所取征尔尚摭其梗概以副吾志鐩既遵治命以葬瘗日薄遂不果肃方宦游东齐未暇及也惟鐩跧伏田野得亲近公之子昱故能详其本末然公之功名事业着于人人姑叙其事以俟太史氏采择焉门人朱鐩撰















　　玩斋集附録
