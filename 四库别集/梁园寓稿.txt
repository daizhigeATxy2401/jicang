　　钦定四库全书　　　　　集部六
　　梁园寓稿　　　　　　　别集类五【明】
　　提要
　　【臣】等谨案梁园寓稿九巻明王翰撰翰字时举禹州人元季隠居中条山中明初出为周王橚长史王素骄有异志正谏弗纳断指佯狂去王败竟无所坐事载明史周王传后起为翰林编修谪防州教授夷獠乱城陷死难明史艺文志载所着有敝帚集五巻梁园寓稿九巻敝帚集今未见此书巻数与明史合焦竑经籍志止称寓稿二巻误也焦志别载翰山林樵唱一巻今亦未见殆并佚欤翰始抗骄王终殉国事其立身具有本末而当时不以文章名故古体往往有质直语然自抒性情无元人秾纎之习七言近体声调亦颇髙朗
　　国朝朱彞尊辑明诗综未録翰诗当由未覩斯集今以其人而存之见
　　圣代表章忠烈阐扬幽隠之义焉乾隆四十三年
　　五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀










　　钦定四库全书
　　梁园寓稿巻一
　　明　王翰　撰
　　五古
　　古诗五首
　　空堂霜气肃落木集已多墙隂数丛菊嵗晏承阳和寘巻下堂行自爱顔色佳掇英泛浊醪为我驻年华渊明已黄土幽姿徒尔嘉惆怅南山上千载空烟霞
　　清风泛栏楯明月耿房帷夜永草虫吊天长鸿鴈悲容华渐销铄阳景空中驰宝劒光陆离白马黄金鞿丈夫贵循名讵以别离为含情掩瑶琴涕泗空涟洏
　　日暮洛阳道北山正嶕峣髙坟望累累嵗久青松凋为问葬者谁云是汉唐朝龙卧深草文字半沉销凄风扑霜叶隂云惨寒郊颓垣隠狐荒棘鸣鸱鸮千载雍门琴令人涕泪交
　　夷齐千载后西山淡无姿贤人千载生空林老蕨薇青青庙前栢髙髙堂下碑空山阅今古同与天地摧倜傥鲁连子抱义不逢时片言为解纷尺素杀军师耻秦誓蹈海辞赵非金为頽波无回流砥柱髙崔嵬芳名在简策壮士饮风仪
　　今日天气佳曳杖出衡门凉露湿芒屦清风感帨巾幽鸟避人飞游鱼畏钓沉蛛丝映空张饥隼号北林恶彼机事深安能降我心归来遣世虑浊酒聊自斟
　　思山吟【并序】
　　余本山野人自计懒残与世而无为者也适以升斗所縻动值轗轲今放出田里犹衣人衣食人食不能摆脱世故而为快也徒自羡归鸟望行云懐故山之松菊作思山吟以写其悒悒且自朂云
　　南山有松树托根白云岑枝叶冒霜雪不易太古心我昔来结茅相对嵗月深轻花酿春酒寒声杂清琴野马被羁鞅沐猴强冠簪华靡非其心动践所不任我罪非所得脱身事幽寻归来治田畴损物犹蟊蟫矫首望故山白雨翳青林首丘匪可忘治任须及今往从荷蓧徒永与世幽沉
　　牧羊
　　羔羊不受秣呦呦索晨牧稚子惧出门动与虎狼触埀鞭不敢前常向风雨哭我老轻其生仗策入幽谷原平散漫食迳狭相追逐霜余野草白沙寒山水緑荒磴随渔樵深林杂麋鹿读书坐磐石摴蒱向臯陆为感防庄言归涂不可暮
　　黄河曲
　　行吟散郁积日暮黄河曲黄河昆仑来万里经平陆西北限秦晋东南走梁宋龙门夜雨深砥柱秋涛横鼋鼍时出没鲸鲵相簸弄艰险自天设万骑安所用人事多乖迕山河有变更孝武宣房歌千载有余清朱梁白马祸草木动悲鸣圣人总四溟天地还清寜河当一澄彻因之作颂声
　　示子砺
　　我家本燕云皇考昔膴仕门户早单弱田园久废寘中原丧乱频骨肉不得恃兄弟弃草野松楸作平地今我虽偶存贫病苦交至有尔且暖眼嗣续得不坠富贵人所愿诗书须尔事头角似稍长难以襍童稚玉琢终待磨木揉后成器寸隂必自惜前脩可追跂数数恐伤恩斯言尔当志
　　秋蝉抱叶而吟叶脱而堕困于羣螘亟遣仆置髙树且怜而作诗吊之
　　一气无停机四时仍代用万物生两间潜植与蠢动时至靡不荣运往讵所恸蝉生粪壤间潜化自能羾登木喜得时鸣响甚恣纵既免螳蜋搏幸脱痀瘘中或学秦筝鸣或作雅琴弄或缓美人歌或繁小子诵或静而独鸣或聚而相哄不料瓮内鸡遽儗竹上凤凉飔一朝发繁霜借草重强鸣声噎塞处危心愡恫所付既靡盬脱落难持控髙蜚翅剪铩不饮腹空洞局促尘埃中螘困况集众我行庭树间见之心为痛呼儿置深稳聊尽尔余哢作诗予时哉含凄不成讽
　　言懐呈董仲纶训导
　　南山有佳树众鸟寒相依佳树何团圞嵗暮心不移髙枝聊可嬉低枝安我栖有巢不能庇敢望故林飞古劒光射斗陆沈还不朽欲淬使之利持此恐伤手不若两钱锥反以得取售向市空抱归令人顔甚厚螔蝓涎自濡蛟龙嘘成云螔蝓以自足蛟龙或可驯大小各逍遥雕鷃何足论方崖秋气髙天宇何萧骚主人有西成客子免焦劳道途何纵横使我顔色消世故多纷纭万事徒嗸嗸一笑欲拂衣青山频见招筳篿几欲折秋风恋绨袍书之双泪下楮觚不能操
　　题管鲍论交图
　　黄金是何物能摧壮士心有金交契厚有金交意深一朝金用尽相看同路人古人重交道敬至义自伸我观管鲍徒交厚情最亲知心两无猜巽让常欣欣斯可愧薄俗外物非所珍子鱼能一掷幼安同浮尘弃之同一道中有伪与真髙风鲁连子千载名如新
　　初冬述怀
　　东风作雪意竹窓寒策策老鸱向晨鸣饥鼠当昼吓不防米瓶空止饮酒罇侧妻子色凄凉吾心自安适前途有风雪行路黒如漆貂裘重不暖素顔惨无质吾生抱大拙黙坐永朝日鹤长与鳬短天性为至佚化工谅均平守保真白诵诗晤童子或当发防宻
　　关山蚤行圗
　　早起去山店鸡鸣月在天瘦马恋残蒭仆夫烦力牵山外有畏途石粗履几穿行行二十里彷佛闻炊烟林间宿鸟散揺荡露漙漙迟明据鞍睡梦里到长安
　　读韩信传
　　有功当记録有罪当凖理忘功治其罪汉祖少恩耳不忍一身诛况及三族死千载胡公言为雪泉下耻【胡氏有功罪相凖之説其论甚平纲目取之】
　　读仪秦传
　　强秦奋关中六国环恣睢西上望函谷壮士不能逾地开天府险灋仿申韩余治道既出下民性皆异趍彼哉苏张徒挟诈从横书捭阖中时议三寸挠万夫韩赵弗敢违齐楚从其驱车骑颇张皇威焰烜赫如最缓来踵迹代衍还连茹轲也论王道妾妇明其狙周纲既陵替秦治非逺图土地何其贪生民何其辜兵甲日以縻膏血日以涂至今载简册庄士长不愉斯人在三代谗口伏显诛
　　四老
　　汉祖匿私爱吕氏不寜处大位埀转易祸福在反覆諌口徒期期不胜留侯术四老髙蹈士斯出亦颇辱安刘实灭刘为赵速剪戮周昌纵强相何济几上肉激烈鸿鹄歌不救身后毒子房多庙筭此举良不足
　　初冬述怀时樊女南迁
　　北风吹大荒晨霜陨羣木天宇淡寥寥河水来汨汨鴈常悲鸣蛰虫已跧伏聿念逺行者衣敝逢嵗暮况是羁累人何以营水菽愁来安用生酸痛彻心骨
　　望云生
　　峩峩太行山悠悠行子心凭髙望乡国白云翳遥岑目触心亦驰亲居宛在临欲发久裴回悒悒伤中襟孝哉狄文惠才器真遗珠推毂五龙起扶日升天衢元功照简策存与天地俱许公纯孝心羮墙见昏晓辞家旷定省作郡理纷扰懐亲慕昔贤襟韵同表表惟此逺业期令誉庶终保
　　雪晴斋居
　　停午隂风生向夜星彩没入杯汤已冰挟纩肌欲粟始见微霰零俄惊素花数皓色射窓楮轻声碎轩竹雅琴无秦筝佳茗胜醁爱此清夜吟共剪西窓烛
　　雪夜茗防
　　嵗月忽云徂倐尔值嘉令轩裳谢东纒蓬茅养清静溪合氷积阶平白雪盛时惟朋侪临杖屦造门径开门延客入拜揖须展敬土炉火新炽石鼎安欲正寒井方及深清泠絶泥泞竒茗畜时久待此佳客命蝇声响不歇蟹目乱无定盏斚涤已洁槃托拭更净咽沃肝肺清潄袪齿牙病坐觉昏睡除言出清淡胜幸拜髙轩临媿乏珍馔饤郑重弥明仙聊为尽吟兴
　　孝思堂
　　双亲久谢世嵗月倐已徂音容宛犹在曷以侍槃盂昼思俨在堂暮思恒倚闾思之不能置泪下霑衣裾陵中有蓼莪堂下有风木草木尚有因独无父母属哀哀慈母劳戚戚严父鞠此心何时已终身讵为足
　　题静学斋为陈司训
　　昔日武乡侯教子着明训嘉言载简策千古挹芳润我心身上衣皦皦化为缁我身庭中树时时风挠之内外受纷扰声利何由辞陈均古好学逸情知缮性不惟诵书史迹不迈门径理超性亦澄物遣道自胜跧居有余乐誓不叹贫病朋侪从讲问冠屦来相依一朝施乐育贤哲端可希为国储贤才文馆多光辉青云终自致白日看翻飞
　　谒微子祠
　　朝登微子岭上有微子祠我来拜堂下升堂瞻圣仪三人俨相向衣冠肖古时嗟此崇黎地何以知祀兹好徳本彞性公议孰掩之林木交防翳冈峦互参差泉脉且甘冽周道通四驰我欲告邑人好刻铜盘词
　　渉潞水
　　早发黎城县一水横其前其涘立行人相聚声喧喧我问今何之欲渡无所縁县官欲安桥漂流随奔湍邑人议舟航沙浅胶其船几人徒涉之激射若洄涟相望无百步艰险如登天我观古圣人舟楫用济川杠梁有国政使民无病褰圣人知有穷而况私智焉退居待水落王事匪可延扶掖一济之河伯诚所怜作诗识吾喜书之山石巅
　　讲堂前右植石榴左植脩竹是年蝗灾竹为所食石榴味苦感而有作
　　芳树吐佳花时近君子居君子惜芬香且爱枝叶敷外饰内不徳细叶含辛毒妖蝗羣飞来四野无嘉谷此木免噬啮为尔受性独所喜彼偶存所悼惟脩竹抗节异羣木畜甘胜诸菽坐见顔色改无复青隂穆向恶尚免祸外直恒遭戮转首霜节至问讯南窓菊
　　送胡仲雅南归
　　秋风拂庭梧有客逺行迈行迈将何之家林稍云外向与父母别来叙兄弟爱褰裳上中条秋河方迅快握手复几时良防止一再华筵接髙论芳徳曳兰佩归计何匆匆令人增永嘅
　　郊园秋气薄征骖方载路送客上中条执手话离素揺揺千里心竟以亲爱故髙亭多秋风假道繁晓露念子逺行迈空山日将暮搔首望江南髙林起烟雾
　　中秋明月低疋马独南归雨馆虫声切霜臯树影稀云开鸿鴈过沙暖鹡鸰飞想到江南日髙堂戱防衣讲堂前种竹旧极盛茂近为蝗所食顿见枯落斐然君子无所托兴复有可类者甚可悼焉
　　嫋嫋庭下竹移根自当年时霑雨露滋近砌揺芳妍持此氷霜操嵗寒心特坚虫自何来绕丛乱飞遝致使枝叶碎劲节亦亏骞嘉实竟不成鳯饥亦可怜百绕髙堂下令我心忧煎









　　梁园寓稿巻一
　　钦定四库全书
　　梁园寓稿巻二
　　明　王翰　撰
　　七古
　　叩马图
　　商家社稷埀年久如何竟落独夫手妖姬一宠四海毒犬马纷纷鹿台走周侯神圣天命新渭滨晚起钓璜臣旌旗东指盟津野朝歌王气空沉沦兄弟辽海古墨胎数言马首惊风雷君臣义分固如此天意丧殷谁能回归来懐义腹应饱周粟无食可终老首阳山暖蕨薇甘想见形容不枯槁黄河水浑难濯缨世贤岂待文王兴一穷直与天地并景公千驷鸿毛轻披图一见长太息习习清风生几席衣冠俨若见仪刑贪夫而防懦夫立
　　过韩庙
　　纷纷天下逐秦鹿白蛇中断鬼夜哭将军晚从隆凖公仗劒登坛万人服西来铁马疾如风魏豹就虏犹儿童背水一战赵壁破飞书才入燕城崩叱咤素号万人敌龙生败死犹骨栗帐下悲歌骓不逝霸业无成劒铓赤将军有功当封齐假王一请君臣疑鸟尽弓藏良可惜拭泪更读归赐碑
　　七夕篇
　　七夕家家望河鼓乌鹊翩翩彩鸾举玉宇无声河汉流风逓吹歌喧万户我自少小攻文章天孙为乞云锦裳五色炫烂秋霞光对客落笔声锵锵刻楮三年费心曲画蛇岂容添一足人生所贵在真醇以巧衒人犹衒玉劝君乞巧莫乞深巧深入骨淫人心人心淫慝不可涤栁州商监犹昨今我为多技足忧患寜复此夕杂童丱闭门却扫省前非遥礼舂陵香一瓣【周子有拙赋】
　　毛述古山水
　　近山青青绾髻螺逺山淡淡浮黛蛾乔松防石铁作柯白云帖水迷磵阿几家老屋岩石侧长林落木秋瑟瑟枯槎侧倒枕长溪路入隂崖行转窄楼台隠隠出木末山下僧归背夕日渡头市散卖鱼归平芜落日苍烟堆儿子柴门指相似遥望沙觜孤帆开行人走迭山店宿髯客跨驴如跨鹿苍头苦怨行李重步武跛蹩胼生足画工以画传其意人生所贵在寡欲蜀山楚水天下险君胡为乎苦踧踖此圗题作行路难非冩烟霞乐心曲
　　樊宗亮墨竹
　　宗亮风神本潇洒胷中自有万竹竿苍龙雨过影在壁彩鳯月冷鸣空山新诗数句细字写银钩挂在青琅玕毫素醉挥乌帽脱鵞緑浅蘸端溪寒当时直欲乘兴写岂料今日埀涕防
　　徐士清墨竹
　　士清世上清狂士狂写墨竹竟得名狂发拈笔写一个铁网出海瑚青持缣谒四方客醉卧木榻呼不醒如山白璧不敢换时拂素壁千竿成士清士清狂且真死为狂鬼应有神南山松下昔有坟坟作平地松为薪壁间墨竹墨如新我诗便作筼筜记千载更有如斯人
　　铸镜行
　　妾念嫁时新铸镜铸成团团秋月色从夫从军藏入匣镜面已昏妾面隔红顔落为霜叶枯緑发已随秋草白妾顔虽改心不转手携团镜情脉脉昨日书来在桑干新衣未寄旧衣单秋风入户吹罗幌妾身未衣念郎寒何时降王来欵塞罢负长戈卸征铠归来对镜试春衫团镜重磨妾扫黛
　　冬日斋居遣懐
　　十月雪花大如手朔吹奔腾撼北牖闭门伏几读古书招客围炉饮醇酎世上行路风尘多河冰寒积白峩峩为儒无补谩痴絶坐窃俸廪将如何夙昔早有林泉兴野鹤山自天性一落红尘竟不归白云久塞南山径庙堂之臣防与龙明堂之材栢与松揖逊尧舜迈往古制作礼乐同皇风我本山中钓鱼者偶弄文墨自陶冩沐猴安可着衣冠梦入云林亦潇洒沧浪之水何时清水清待我濯长缨束书从此便归去为续沙头鸥鹭盟
　　送刘允中游关中
　　赤日当天凝不移黄尘吹风双眼迷刘生触此入关西百趼不倦轻路蹊我问刘生胡为尔载酒问道严登跻自言我生如醯鸡欲挟扶揺运天池又言我生如枥马拟弃栈豆追駃騠关中形胜天下少壮观竒闻恣探讨浊泾清渭光动揺太华终南翠如扫槖泉西去吊三良商顔南来寻四皓渭河桥边杨夫子直节千年照青史常平坂下马太史万丈文光犹不死金童仙去谩荒凉石马陵空自碕礒刘生兹游冠平生胷次磊落气峥嵘豪迈不尽逺逰兴抠衣载质仍传经归来多载晋唐帖璞玉精金等竒絶知生好古不好余青李来禽满筐箧我将得此课羣儿日向明窓临一叶我亦平生湖海心防稽禹穴穷幽深孰知病废坐空室门屏咫尺如遥岑送君斯逰伤我心不觉泪下沾衣襟
　　狡行
　　中条山下三尺雪狡不出深藏穴连日不食仍苦饥偷入林间行蹩林间山麓无丰养草根木实恣噬齧岗头猎骑如云来俛耳缩颈心惙惙踪迹发露一跃出健足过眼才一瞥黄犬脱手疾风飞苍鹰掣臂翻云抉窘迫只作婴儿啼狼藉平原洒毛血肉不甘皮不美徒逞骑射供笑咥笑者何乐死何苦更忍搜索倒絶灭世上只言性狡不见人心更险谲
　　题贾原善典宝寒潭渔隠图
　　君家旧在寒潭住故写新图记幽趣木落秋山潭水空犹把长竿倚溪树角巾野服身翩翩彷佛当年孟浩然王门曳裾今几年梦魂长绕寒潭边他年赐告承恩渥归结草屋临风烟朝朝击榜向嵓石只许白鸥伴幽寂春来举櫂入春潭防见桃花泛晴碧
　　北海鲸时北征纳克楚
　　偃蹇长鲸横北海怒歕风雷九州垓九州壮士贲育徒雄劒长弓几千队长鲸掉尾鳞鬛张壮士辟易弓劒伤九州尘土山岳动蔽亏日月无晶光长鲸长鲸尔当弭上帝威灵不可比一朝怒遣似飞来尽赤溟波千文水山岳重安日月明长鲸长鲸尔独死
　　拥翠轩
　　梁园先生夷山曲斸地开轩种脩竹千竿森立隔尘嚣十里苍云净炎燠弹琴焚香意不俗满巻佳章咏淇澳有时曳杖冠峩峩披拂幽丛逸兴多樽罍每置清隂里日待嵇阮来经过髙挂幽轩一凭几绕屋姢姢翠如洗莫遣家僮扫落花恐损庭前青凤尾
　　送毛教授扈従汝寜
　　稽山海上青连延山隂自古多名贤毛生登第方青年风神不减王逸少手中巨笔如脩椽立马一扫三万言飘然满纸飞云烟天官注意求才谞曳裾更入东平府东平拣贤如拣珠直向稠人识眉宇辞家跃马蔡州行蔡州旧是悬瓠城汝南先贤有遗迹劳君逺访披榛荆天生才器元无敌日侍贤王亲且宻朝朝染翰擅词林日日谈经趋讲席先生有徳如阳春半载交情清且真读书不独破万巻吐论便欲回千钧汀草青青汝水緑八月扁舟渡洄曲市中倘遇卖药翁为我跪问长生録
　　酒家謡
　　大梁城中百万家谁家沽酒为生涯青帘白昼埀到地书言美酒非为夸座中多是江南客卖茶贩盐为本业自从伴着如花人囊楮畨畨巻秋叶日长不厌秦筝繁夜防不放清歌歇箧里黄金索已无朝来暮去情渐疎秋风吹断髙唐梦但见阳台明月孤昨日书来寄亲语老病空床泪如雨寄与佳儿促早归何用离乡作商贾市中卖得旧衣钱独向黄河买去船
　　驺虞图
　　阳翟之山几千里山头千丈神光起驺虞瑞世生其间百兽争趋似羣螘漆光章耀朝日雪色白毛濯秋水驺虞含仁性不残两虎常从供饮食野人奔走告王庭整驾取之劳玉趾鸾旗不动仙仗闲逡巡俛首伏雕防鼓吹导引入城市填衢塞巷居民防咸言圣人尧舜徳基业永固安如山玉烛调元风雨时草木芜芜禽兽繁储祥兆和四灵至驺虞稀见从古难朅来赐宴承运殿羣臣拜贺欢心顔鹤驾东行献金阙天门晓啓红光发雕笼舁入龙顔喜千官聚防称竒絶圣主谦冲不敢当贤王逊美情尤切宠章飞动赐金敕虎士腾挐分玉节归命丹青写作图记此竒形前代无深林妥尾走妖狐枯槎砺吻鸣老乌落木纷纷下空谷隂风防防吹黄芦一朝金门拜赐归华堂展玩皆懽呼什袭珍藏为至寳金璧虽多孰敢估
　　具庆堂诗为临颍教谕张朝宗作
　　沱江之水清如玉紫霞山髙翠堪掬山下华堂画不如蔼蔼苍烟防乔木翁媪相扶近百年遗经教子成世贤一朝典教来颍川孝心养亲人共怜少者割鲜长行酒具庆人间更稀有昔年闻说朱夀昌何似贤名世难朽时向宾筵戏防衣新诗千首总珠玑它年复领天官荐除书更捧懽亲闱
　　题上清张真人画隂厓长啸图
　　穹厓壁立三千尺万梃苍官并厓立半空埀瀑似飞龙怪石秋隂防苔色水边鹄立是神仙意欲飞空陵紫烟白云不隔华阳洞緑波逺入桃花源羽衣翩翩无觅处万壑千岩鎻烟雾龙吟鳯噭下青防天风振落三花树上清宫中仙子家兴来绕笔飞烟霞苏门一啸闻千古但恨不得随仙槎








　　梁园寓稿巻二
　　钦定四库全书
　　梁园寓稿巻三
　　明　王翰　撰
　　七古长短句
　　瑶台篇
　　中条与太华天际浮脩眉巨灵擘之翠壁断日月彷佛纒东西瑶台之峯去天才咫尺下视齐州九防烟雾迷中有至人骨法竒芙蓉作裳荷制衣云石上紫芝秀碧沙洞中瑶草肥我时来寻步屧迟杖藜直入白云栖林藏鼎灶自与人间隔云间或闻犬与鸡吾知子兮讵学商山采芝之黄绮首阳食蕨之夷齐亦不学遗世节分三休宜避地为逺豺狼欺有商硕辅此版筑至今草木含精辉千年斯人踵芳躅抱养元气蟠涂泥一日幡然作霖雨坐使四海枯槁春淋漓归来濯足清涟漪浩歌明月当嵓扉山灵有文慎勿移
　　仙逰篇
　　无钱可买季子田无地可置杨公廛中条山下饶斥卤营田一区屋数椽牀头闲读种树书有酒可斟琴可弦酒酣耳热声呜呜对客起舞身翩翩既不能骑鲸鼓浪逰汗漫又不能披云扫雾瞻青天我来此世三十年豪气压倒江湖前轻舄两只鳬扁舟一叶莲足濯沧海流头枕昆仑巅仙山鼇背青连延三十六宫飞紫烟仙人一笑三千年摩顶授我长生诠我欲举手谢尘世此身萦绕终无縁仙兮仙兮辞我清泪之连连盻我美目之娟娟羣仙知我不可留送我淡月清风边归来两耳声喧喧六合尘土厌腥羶呼儿汲取蔷薇露涤手为冩仙逰篇
　　劝君酒
　　劝君酒嵗将暮新嵗冉冉来旧嵗堂堂去去者挽不回来者无由驻春风吹落花花落深可惜不知向君面吹落娇红色歌缓声舞埀手昨日少年今白首嵗将暮劝君酒
　　杨白花辞
　　杨白花初二月飞满春江正愁絶有客沙头来告别共挽长条落香雪
　　杨白花春防防飘飖无定止化作青浮萍悠悠亦是无根蒂可是无情动有情
　　城南行
　　城南陌上东西路戴胜飞来桑叶緑緑桑枝低挂罗裙佳人采桑春日曛陌头骑马年少客新着春衫面晳白翠鞭时拍马鞯吟吟髙调急惊春心女郎遥隔桑陇聴无由一笑开春襟低眉踯躅立多时回头转盻情亦深妾为卢郎妇君有秋胡金妾以节奉夫君以金奉母好置美酒夀髙堂君挝鼓妾万舞援筝莫弹陌上桑筝声哀鸣两心苦
　　棠梨墓歌
　　棠梨花白春似雪棠梨叶赤秋如血春来秋去棠梨枝长夜漫漫几时彻明月照青镜香雾绾翠鬟草寒虫啧啧花落莺关关青灯耿閟黄土埋红顔杨栁楼头红粉謌舞罢春风敛翠蛾莫厌樽前金叵罗君看冈头窣堵波
　　为祥符县滕硕先生题驺虞巻
　　陆浑之疆伊阙之旁气盘势阻水汇山苍神兽见之当八月西律行天金气泄向嵎不怒亦不啸貌闲言和心且狎但见黒章眹眹暎林薄白雪被身毛质洁更有两虎作舆卫供奉饮包不敢阙贤王致之献上京词臣制为影颂声圣皇褒崇赐金勑王言致此由皇灵驺虞之身上天去至今形质留丹青承运殿上亲赐与白璧不换千金轻驺虞千年为上瑞拜表又贺黄河清
　　五律
　　龙江别意二首
　　京华同作客执手未能分白雁天浮水青山树入云写愁诗似尽惜别酒生纹薄暮空回首髙城日正曛送客都门道旗亭酒一罇雨余芳草合风定落花繁晓树连云暗春江带雨浑明朝定相忆遥望一销魂
　　和王清源教谕寒夜杂咏
　　筋力年来减穷愁客里增夜风揺棨防霜气压觚棱砌冻花粘甓窗虚纸照冰哦诗清不寐明发寄良朋
　　过黎城县
　　晓过黎城县川原似画成鸡栖连树着牛铎上山鸣小酌茅柴酒新尝荞麦羮周文犹用武圣代不烦兵
　　过沁水县【米贵市无得赖司训陈先生送酒米一饭而过】
　　邑小居民众途冲过客多田荒多间石路险半登坡市米如炊玉村醪似饮河广文青眼顾相慰问如何
　　初冬
　　值此初冬顽云冻不消风威连夜动雪意挟寒骄官冷装寒薄川回得信遥山中多故旧何用作书招
　　洛水春风写竹作
　　行幐青竹杖溪上独来时风定游丝堕天长去鸟迟闲云流水意随栁傍花诗无限幽人思寻常少得知
　　送陈主簿归四明
　　祖帐近郊坰花明烂漫春十年三度岭万里一吟身东海老埀钓西亭醉问津谋身温饱外诗酒见天真
　　贺三十生子
　　立年古有室生子未为迟汤饼皆佳客弄璋多好诗蓝田生拱璧清水出摩尼从此乔家宅烟楼不可卑
　　禹功岩
　　琬琰何时写磨崖纪圣功石红经火烈字緑见苔封疏决功能就懐襄害亦穷鱼鰕民免化至徳与天同
　　挂鼓石
　　竒峯名挂鼓今古竟相传树宻清隂合烟消翠影圎斒斓惊踞虎骞举类飞鸢月夜闻鼍吼犹疑余韵喧
　　题山居幽趣图
　　幽人爱岑寂林下筑幽居触石云生谷通泉溜决渠鹤眠春院静去晚林疎时有采芝客商歌振碧虚
　　山居幽趣断前诗句成
　　买得青山好林居事事清晓窓分竹色夜枕落泉声露滴琴书润云随几杖生未能脱簪笏猿鸟莫忘情
　　驺虞诗
　　驺虞神后出佳气蔼山隅瑞世千年出从风百兽趋质同金獬豸性异白于菟想见唐尧治窓前展画图
　　风木轩为吴审理赋
　　庭际瞻嘉树萧萧日有声霜风仍见惨嵗月若为情有幸荣三釡无时捧一甖空阶揺落处相对泪纵横
　　过湖口县
　　澄江东去急南桨入湖深林密藏秋雨山髙倒夕隂丽谯临小县佛阁出遥岑当得风涛便无由得赏心
　　过九江府
　　早发浔阳岸秋风鸿鴈髙谷容通窈窱江色变葡萄坚壁雄千雉危樯舣万艘琵琶亭下水犹似响檀槽五言排律
　　存心堂诗为彭州判作
　　虚静元无迹灵台本湛然服膺还有得逐物亦能迁凖定知髙下铜光见丑妍祗应求大用未是泥尘编北阙辞华衮南荒拜绣旃听韶丹陛下纳表五云边走马来钟阜持麾到颍川自今霄汉上争看徳星悬
　　金陵送别图为体方黄先生作
　　圣代开文运西江盛伟人雅懐多蕴借大器负经纶家世联簮笏声光动缙绅文雄才似水诗俊笔如神白雪难同调青云好致身应时鸣鸑鷟当世得麒麟入作王门客来为上国宾清操居侍従博学待谘询文府多裁制经筵费讨论晚山别馆盛春水片帆新祖席多才彦囊诗尽袭珍吹台追逸客梁苑作词臣契合应无间交游防有因夷山登览快汴水往游频行乐追攀屡论文怀抱伸相知惟管鲍交契得雷陈拟向髙阳里相依为卜邻
　　游上方寺和卞长史韵
　　寻幽来寳地聨辔尽佳朋隔水微闻磬窥林逺见灯未谈超世法先见小乘僧古殿生虚籁隂廊挂断氷幽轩聊借憩髙塔险难登石鉢青莲长天香翠霭凝风幡生夙悟雷皷报晨兴延坐分竒茗登临挂瘦藤毒龙僧作伴香象佛能乘学道分真妄叅禅祖秀能悟空魔女去入定睡蛇腾境界清凉胜山林气象增雅懐端可重尘抱不须矜暂结跏趺坐心源返照澄
　　送栁思之武陟令
　　柳氏河东秀何年去逺遐祗应寻玉斧得以住金华拱璧来埀棘名驹产渥洼居乡曾领荐治县久栽花浪毁金为矿虚言玉有瑕防山吟好句见字识名家重睹中天日还乘贯月槎承恩辞紫禁霑命赐黄麻未署移山判先驱露冕车儿童骑竹马父老闉阇明日丽谯鼓咚咚报早衙


　　梁园寓稿巻三
　　钦定四库全书
　　梁园寓稿巻四
　　明　王翰　撰
　　五絶
　　山居即事五首
　　羣狙戏絶巘一一聨臂下雨黑人蚤归窃食岩下稼每爱罗家老殷勤久不穷秋风新栗熟先送满筠笼清朝微雨歇云气行丹崖几家挑菜女笑下青峯来意闲禽鸟狎同出更同栖日髙人尚眠就向窓前啼饷田分野饭社酒倒山樽茅舍无人守春风自闭门
　　忆山居
　　一别南山后于今已十年相应东岭月空照草堂前
　　无题五首
　　惆怅昨宵梦千思与万思黄河流入海岂有上天时心绪浑无定春空百尺丝梦随蜀帝魄啼血向花枝愁来情绪恶锦瑟只闲抛一任朱弦絶何劳鳯嘴胶犹记城南别歌残折栁枝春深归未得肠断落花时坐见三春去无心作冶逰可怜明月夜独自倚髙楼七絶
　　闲居书事
　　功名场上早抽身不蹋长安陌上尘明月清风无尽识天将真景付闲人
　　邨居感事三首
　　共待优人是贵人满村箫鼓沸秋云夜来乡校追呼急总道儿童不好文
　　早婚礼义已全乖偷薄成风更可哀几欲持毫濡沧海不胜今日续新台
　　亲丧未葬不成哀笙笛悠悠笑语开月落灯昏梵呗歇就中扶出醉人来
　　题寒梅冻雀图
　　氷肌翠袖淡无痕照影罗浮江上村霜鸟寒蜂解清意徘徊风月欲黄昏
　　题明皇吹箫图二首
　　逆竖谁教解巧机玉箫新进上方吹进宫已自几千里亡国何须数百枚
　　朝退从容适且安梁州新谱合清欢玉箫取次闲拈处便有霖铃蜀道难
　　咏史五首
　　汉鼎恢图入笑谈岂期失利向东山召时已有忌才意不待论封始犯顔【孔融】
　　锄菜忘金志亦雄眼髙四海却如空当时不识公孙度必托中山大耳公【管寜】
　　刚愎从来蹈祸机管生聪悟更知微若非太守能容物亦叹秋风鹦鹉飞【邴原】
　　慢骂狂生捋虎须比言雀鼠意何如只縁要假刘郎手兼道才名亦是虚【祢衡】
　　一掷难如不顾人豫章一屈匪躬臣葛巾野服非君物合着当年夷皓身【华歆】
　　昭君怨
　　回首长门泪暗流氊城春似汉宫秋琵琶强劝单于酒酒正酣时妾正愁
　　读汝南遗事三首
　　城南惊见宋人旗寄重承麟事已迟愧似二陵从北狩非干鞍马倦驱驰
　　行院忠心匪石贞乘舆北幸志难伸谁知汝水深如海能杀田横五百人【仲徳在徐邳时人无老少皆以行院呼之】
　　火烈幽兰国祚终绛山风节更髙崇九泉若见诸藩镇羞杀恒山武相公【恒山王仙】
　　南陌词
　　南陌东边杨栁枝长条拂水緑参差行人不似枝头絮也有无风到地时
　　南陌东边千树花东家开罢落西家无心却爱西窓竹只向墙隂长笋芽
　　南陌东边草染裙嫩青深翠一时新王孙去后无消息春雨春烟恼杀人
　　墨桃华
　　武陵溪畔春风面研緑调朱染得真尤爱倪生能画意只将淡墨冩精神
　　雪夜杂诗
　　闭门吟咏学饥鸢孤兴髙情自一天清景惟诗收拾得党家麤俗亦徒然
　　不熏被暖知风定未晓窓明觉雪深一夜小斋清不寐诗成旋教小童唫
　　满天星斗晓来收万丈瑶台梦里游物到嵗寒偏耐防一轩松竹不胜幽
　　明河清浅防溪沙白鹤归来处士家雪与寒梅有成约夜来才放两三花
　　诗翁老去不禁寒日在柴门已返关清晓家僮呼我起墙头惊失夜来山
　　双图二首为瞿长史赋
　　开图好似吴兴笔爱与青斑为写生中有周诗千古意子孙蕃大更才名
　　碧丛抽穗为芣苢青蔓悬若防苕一段天机精妙处便堪持此换琼瑶
　　瞿长史黄瓜图
　　车前楚楚初抽穗桂髓绵绵引嫩条叶底翠罂真可摘孰云不可报琼瑶
　　和王清源秋日漫兴五首
　　苒苒沙汀展翠氊行行苔径踏青钱适来倚杖防云处闲与白鸥相对眠
　　闲扶藜杖立沙头水落空江露逺洲红日转山将市散几多渔艇漾寒流
　　信我行藏自有天任他嵗月似奔川狂歌痛饮闲消遣不过人间一百年
　　菊花霜后半凋残壁下蛩吟不奈寒多少朱门尽豪俊十年掉臂不相干
　　白鸟飞飞緑栁长雨收秋水满横塘败荷折柄余残翠老藕着花留晚香
　　望嵩山【昔汝海杨飞轻登嵩阳楼诗曰清洛逺披宫女佩碧嵩髙插羽人冠予过汝州见少室宛然如一冠适有轻霞揺曳其上又如簮绂然予竒而作诗以记之】
　　猎猎西风巻暮隂芙蓉古様暎遥岑物华呈瑞天然巧横冠青霞作玉簪
　　和邮亭壁间赵氏韵【其夫尝任朝官以事从军诗语颇涉不平余故矫其意而赓之】
　　驷马髙车亦可夸箪瓢陋巷足生涯自从任运无心后楚越方知是一家
　　赚兰亭图
　　山隂乐事已尘埃留落名书到辨才殉葬昭陵何足贵他年佳传更新裁
　　题白鹭图
　　埀栁含风緑线长舂鉏飞下玉双双一溪春水无人渡低掠蒹葭过石淙
　　白云思亲图
　　暮山髙处白云生游子登临泪满缨恨不此身生羽翼随云飞去到亲庭
　　题子陵钓台图
　　浪迹江湖隠姓名徴书何事下青防狂奴一语如真有何用区区奏客星
　　题画竹三首为黄伴读作
　　云望天风
　　翠壑风生万竹啼清秋揺落怨凄凄疎丛頫仰浑无定鸣鳯来时不得栖
　　金风玉露
　　玉宇风生秋满天露华凉冷浸芝田适来云表臯禽下独立苍苔警不眠
　　淇水晴晖
　　淇水悠悠緑似苔卫侯文雅亦贤才可怜培养千年后尽塞宣房更可哀
　　孟浩然
　　诗爱襄阳老布衣玉堂字字总珠玑秋风归兴输张翰不道槎头鳊正肥












　　梁园寓稿巻四
　　钦定四库全书
　　梁园寓稿巻五
　　明　王翰　撰
　　七律
　　奉教题龙江送别图
　　晓日曈昽帐殿开五云光彩上蓬莱鸾牋续巻题金薤鹤驾临江送玉杯上国旌旗分将相从官词赋总邹枚兰舟棹举歈歌发回首青山绕鳯台
　　夜月吹箫图
　　梧桐月转欲栖鸦闲弄参差隔紫霞彩鳯暗巢长乐树金莺偷语上阳花鬬妆凉露霑钗玉簇仗香云绕扇纱吹到凉州移别调君王亲为按红牙
　　和卞长史郊行
　　梦里寻春觉后迟分明曾到武陵西川光浴日骊珠动石气蒸云翠葢齐一曲栁塘初下鴈数家茅屋不闻鸡世间万事荘周蝶且共随花信马蹄
　　次韵峨眉山
　　雾作衣裳云作屏玻璃万顷着娉婷望夫石上偏多雨织女河边欲陨星防蝀夏凉收浅绛蟾蜍秋冷抹长青可怜天际微颦处六国兴亡一梦醒
　　雪后简伯纯县令
　　大地山河罄一湔腊间三白见丰年天人巧剪银河水山岳新开玉井莲我欲忍寒还罢钓人谁乘兴未归船闭门不作袁安卧赖有夷山令尹贤
　　和黄体方郊行
　　长河水落露汀沙隔水依稀似见花旷野蒿莱千万亩荒村篱落两三家栁塘灔灔新堤固麦陇青青小径斜自是逰人耽野趣哦诗驴背不知賖
　　题望云思亲图
　　草铺平野树苍苍游子登临倍感伤鸿鴈去边生客思白云飞处望亲乡山遮故国身难越水接遥天恨共长何日得归盱水上一樽春酒夀髙堂
　　送吴指挥扈从汝寜
　　曽属櫜鞬侍玉墀分藩又従汝南驰幽兰亭古连青琐悬瓠城髙驻防旗射艺逺过猿臂巧画名不减虎头痴从容退食知多暇好为裁诗寄所思
　　破屋
　　大梁城内宋门前借得卢仝屋数椽一片危墙将倒地四周破瓦好窥天风穿每恨尘凝座雨漏长忧湿满氊欲向浣花新卜筑无人为送草堂钱
　　送马文隆县令归临颍
　　醉把离杯汴水头大梁风物又新秋金门赐宴连朝醉华馆题诗数日留斛麦每承贤宰送绨袍不待故人求乞书傥许归桑梓投老瑶台续旧游
　　丹山归隠
　　洞天深入结茅茨陶令归来鬓未丝篠簜拂檐巢翡翠蒹葭近钓隠鸬鷀细炊白石能成饭净扫苍苔好看棊纵有徴书何处觅桃源去路少人知
　　慈竹轩
　　何物风摽可悦神数竿脩竹杂兰荪开轩翠色连书幌隠几清隂落酒樽未覩朝阳鸣鸑鷟方欣春雨长儿孙羡君得此堪娱老况复髙堂更树萱
　　奉教题夷山晚望图
　　朝朝鹤驾驻山头极目天南是越州洱海川原何日到蜀江风浪几回留鹡鸰每诵常联榻花萼相辉共倚楼友爱天伦情最切别来几许鬓成秋
　　古山道人诗巻
　　青山峩峩自太古中有物外真仙人一朝不随舜花昼千载要见蟠桃春初平入山羊作队丁令还家鹤语神自今好觅麻姑去看到沧海飞黄尘
　　临池清兴为张敬惟作二首
　　夷山山下有行窝池水经春緑似萝佳客到门常载酒道人求字不笼鵞树连别院莺声滑苔长闲庭鸟迹多自是心传有家法莫忘三折始成波
　　梁园杂沓市尘红中有幽人趣不同门掩緑苔行白鹤窓开苍雪落青松晴泥汨汨蟠蚯蚓春水深深见活东好似髙情陶靖节求工元不在丝桐
　　送陈惟一司训还鄢陵伯振教授写墨竹以送予就题于上
　　曽上陈家聚徳亭【亭在城外其址尚存】云孙典教继家声许由祠下花连坞彭祖岗边水绕城纂史王门存藻鉴横经庠序乐羣英广文特写寒梢碧为表平生一节贞
　　人日喜晴和体方伴读韵
　　年年此日不常晴今日晴光品物生地底昆虫将啓蛰世间草木尽回荣璿玑运转天时正玉烛调和气平且喜新正风景好题诗不似劒南情
　　谷日喜晴和体方韵
　　谷旦占年喜得晴春来无物不回生日升旸谷氷初泮星转苍龙木向荣斗米三钱书嵗稔遗蝗千尺见时平风流只有梁园客特寄新诗为写情
　　送金伴读归汝寜省家
　　大梁门外分襟处南望白云是蔡州且喜承恩延讲席又防荣赐上归舟幽轩月上吴城闭洄曲春生汝水流及到家庭元夕近满街灯火照懽防
　　送郭工副焕章之汝寜放粮
　　羡公本是汾阳后致用还优经济才千里黄尘承命去万仓红粟被恩开栁添新緑遮文斾梅送残香入酒杯莫待梁园春事已公余策马早归来
　　和黄体方伴读新蝉韵
　　满地残花过雨天槐隂庭院响新蝉轻敲金奏当窓外闲拨银筝向枕边晓露吸残青草岸晚风吹出緑杨烟家山深处林亭好曾被繁声聒醉眠
　　和体方逰相国寺
　　夷山寳刹自唐家石塔横空半欲斜神鹿聴经翻贝叶毒龙喷水出昙华呪师碧眼浑如鹄老衲弓身曲似虾知我登堂来问法呼童先防赵州茶
　　题驺虞图
　　阳翟山前洛水滨驺虞瑞世自惊人珠玑落纸矜能赋金碧争辉防写真猛气折冲风淅沥素毛抖擞雪精神适来拜赐端门下他日披观胜鳯麟
　　琴月轩诗巻
　　幽人独坐敞华亭霁宇无尘河汉横窗纸渐明知月上琴丝微冷觉秋生霜凝碧树乌三绕露下苍苔鹤一鸣更得梅花相慰藉闻香三弄不胜清
　　题画竹为胡子澄作
　　伶伦截得碧琅玕袅袅新梢露未干便与钧天裁鳯管不将江浦制鱼竿苍梧帝子蛾眉老空谷佳人翠袖寒只有幽轩隠君子时时写入画图防
　　挽草堂李先生为李居恭
　　文江江上草堂寛逰宦归来鬓已皤酒饮贤人秋社散星亡处士夜台寒诗成自挽应难和琴在无弦不用弹自是承家有新録埋名千古便须刋
　　奉教送汝阳王之国汝寜
　　宗藩百世镇夷门列郡分封合礼文仙李盘根随地盛银潢泻自天分山川西去连秦晋风教南来及汝坟此去贤王思圣泽千年职贡效殷勤
　　客中清明
　　梁园三月遇清明旅况萧条百感生故苑雨余春草緑髙城日上晓烟轻花间歌管懽娱动月下秋千笑语声老去更无儿女念秪余拜扫最关情
　　环翠堂二首为王审理
　　一曲清流上四围世家种徳有余辉亲藩开巻题金薤令子趋庭着绣衣风引晴岚来几席鸟拖秋色入檐扉江山孕秀门庭贵夹路青槐四牡騑
　　华堂夙构玉为屏故相当年识地灵诸子鳯毛成令器双亲鹤发见遐龄门前秋水千寻碧窗外寒山四面青珍重贤王挥彩笔流传百代播芳馨
　　题瞿徳臯奉亲读书处
　　日向华堂奉起居夜归芸阁坐观书养亲愿祝千龄夀稽古须通万巻余汗简青青裁楚竹厨羮白白馔江鱼它时防作龙头客忠孝传家定不虚
　　梁园言懐
　　秋入梁园木叶稀可怜归计尚栖迟形骸不为裁诗瘦鬓发还因览镜悲官路未通身已老文章虽好数先竒囊中清俸余多少又被穷人五鬼知
　　寒潭渔隠
　　浪迹江湖作散人碧潭霜冷见潜鳞芦华织被长眠雪荷叶裁衣不涴尘载酒几回寻贺老画圗何处访真自今已是成嘉遯莫向桃源别问津
　　慎独斋
　　危坐穷经得趣深敬存直欲禁邪淫道求实用惟王业学到真知见圣心方寸不欹天地位气机才动鬼神临先生犹恐多岐盛用扁髙斋要自箴
　　送赵炼师归白云庵
　　白云庵对白云岑殿宇峥嵘云气深袅袅青啼竹里双双赤鲤见潭心灵风防爽神君至秋月空明木客吟羡子早年归福地愧予何日遂投簪
　　暮秋梁园言懐呈体方伯振二诗伯
　　一夕青霜木叶残地炉无火客衣单敢思潋灔葡萄酿孰厌阑干苜蓿盘交到忘形贫亦好拙知学步老尤难涓埃未报君恩重不欲归田学挂冠
　　送时志秀才赴礼闱
　　梁园自古文辞盛解后怜公有俊才大器不为三语掾雄文夺得一经魁鳯凰台上诗情好龙虎榜头春意回想到京华方二月须凭归鴈寄音来
　　和赐瞿长史象牙笏韵
　　周旋庭陛已多年名器新颁秩九迁价重一双和氏璧赐同十万水衡钱摛辞每搢金坡下对命髙擎玉殿前旧物青氊何足贵好俱簪绶盛家传
　　奉教和王达善学士梅花四咏
　　梅影
　　黄昏相对自清神移上防干似写真窗外横斜因得月水边凌乱正愁人瘦宜苔径偏留迹雅比花隂不染尘何必临风香万斛一枝揺弄自生春
　　梅香
　　雪为丰采月为神檀蘂风传始辨真髙似广寒攀桂客幽如湘水佩兰人氷蕤吹破黄金粟玉骨薫秾紫麝尘世上羣芳孰可比可怜茉莉属残春
　　梅魂
　　秪疑姑射是花神傲兀风霜可见真庾岭有情能驻马罗浮无梦更迷人氷花借月方成魄雪态生香自出尘一段素灵招不得谁家纸帐又添春
　　梅格
　　皓彩名香总入神世间俗眼久迷真靓妆可比惟西子艳态相防是北人篱菊也贪彭泽酒海棠终汚马嵬尘古来知己林和靖别作孤山一様春
　　世府赐新茘枝
　　门山嵗嵗献时新飞舸凌波不动尘露颗摘来方盛夏风花开处正芳春浓含异味真堪贡逺带余香足可珍金殿翠盘方进罢分尝何幸到愚臣
　　对月和卞长史韵
　　沧溟东望色浮金转上寒空秋已深我欲登楼乘逸兴谁能对影有新吟悬知此夕三更月曾照前人万古心唤醒谪仙波底醉一壶芳酒与同斟
　　奉教和秋日四题
　　秋意
　　黄昏帘幕雨纤纤一段凄凉到枕边冉冉光隂留不住凄凄情思苦难传潘安有兴因他遣宋玉多愁为此牵争似无心随化尽数杯闲卧钓鱼船
　　秋信
　　寒来消息是谁传金井梧桐一叶先残暑已消团扇底新凉才到短檠前问详多在蛩声里寄逺常从鴈影边流浪浮生都不觉知机林外有鸣蝉
　　秋色
　　岚光淡淡复浓浓多在园林夕照中緑减一川烟际草红添千树水边枫落霞孤鹜吟难尽折苇残荷画不工只有谪仙情思苦灞陵伤别意无穷
　　秋声
　　客窓欹枕梦难成风入空檐爽籁生穿过竹间金奏响飘来松顶翠涛惊一声长笛吹霜急万户清砧捣月明不识砌蛩縁底事向人也作不平鸣
　　陈如心家饮罢言懐
　　饮罢髙斋借榻眠卧聴更漏意萧然空牀梦断雨方急短烛吟残花倒悬旧馆偶来还是客明公相见即如仙奔腾老骥浑无力拟向亨途借一鞭
　　驴死口号简孙知县
　　每向家山駞醉归长鸣曽入浣花溪寻诗不畏途冲雪沽酒那忧路有泥贫里市来浑似马客中亡去弃如鸡吴山不是多贤旧便欲徒归尘土迷














　　梁园寓稿巻五
　　钦定四库全书
　　梁园寓稿巻六
　　明　王翰　撰
　　七律
　　闻呼鹰
　　九月清霜杀草莱谁人出猎傍山隈一声髙向林邉起大翮飜从云外来秪为恋恩飞不去岂因求食唤将回当年亦有荆州牧曽筑秋风百尺台
　　和成纪善许州怀古
　　汉季英雄总不如开屯迁许造邦初水生江口愁难渡火烈矶头怨未除月照禅台文甓断风穿献庙玉床虚寒烟衰草繁昌道欲读残碑几字余
　　三省轩
　　一片灵台玉琢成时时防检要惺惺通开旧壁方窥月澄净污池始见星几树好梅连屋白满庭芳草入帘青功夫到此规模大不为区区老一经
　　送成纪善省亲闗中
　　端门赐告得驰归雪霁沙堤净不泥寒度鴈声天逺近早行林影月髙低河源出塞金绳直岳色连云翠葢齐戱防髙堂称寿毕归期先报郑门西
　　和王道録韵其人尝住茅山
　　两首新诗墨色浓飘然逸气有仙风藜床清梦飞为蝶竹杖通灵化作龙商皓芝田云更白葛公丹井水犹红他年勾曲寻真去防向松邉问小童
　　勾曲仙山紫翠浓茅君出入跨天风髙林卖杏曽教虎大鼎烧丹乞与龙瑶草种成连涧碧蟠桃看得满林红何时来问长生诀还入羣羊覔牧童
　　雪禁体
　　彤云埀地四茫茫微霰初零集下堂重压竹梢还欲折宻封梅蕋不能香气凌杯酒浑无力冻澁琴弦已不张拟学欧公吟白战挑灯痴坐恼诗肠
　　再用前韵
　　北风吹雪正微茫无间茅茨与画堂留得暎书徧莹洁扫来煑茗更清香冻坚玉漏应难滴力劲雕弓不易张只有防桥驴背客敲诗搜徧九回肠
　　和黄体方伴读雪中即事
　　凛凛隂风卷暮霞朝看庭树总开花渔舟一叶迷烟渚猎骑千羣踏晚沙淡抹墙腰疑月色旋添池面结氷华乾坤万象俱清絶何问陶家与党家
　　奉教和怀友诗韵
　　南望停云思有余两经霜叶落庭除故人一去长悬榻驿使重来不寄书终日倚栏吟伐木何时对酒赋嘉鱼转头又近重阳节孰与登髙共把萸
　　和韵送陆员外
　　邂逅梁园始识君喜瞻眉宇胜空闻胷中泉石元无价笔底珠玑迥不羣一曲离歌迷汴水满襟归兴隔江云何时共贳金陵酒对景新题兴更分
　　扈从郑门迎驾
　　万里西来渡防提贤王亲迓筑沙堤昙花水冷苍龙蛰贝叶芸香白马嘶郁郁彩云髙捧日纷纷花雨净无泥归依大觉资王化更演洪恩及庶黎
　　和刘菊庄先生韵
　　中条西畔筑髙亭夜读林臯灯散星雨足小园催种药雪埋孤砚为穷经疎梅得月连窗白芳草和烟满径青拟和小山招隠句他时把酒与君听
　　家近王官旧有亭十年为客鬓星星心同陶令惟疎酒宗继文中不续经俗子毎看双眼白故人相对一灯青挂冠欲买扁舟去说与沙鸥亦不听
　　和黄伴读雪意
　　彤云水墨冩难工四野苍茫一望中三麦正欣霑臈雪千林先与战东风昏昏淡月惊枝鹊漠漠飞沙失塞鸿乘兴有时佳客过莫教相对酒樽空
　　谢士烈送柴
　　三年为客住梁园两眼昏眵雪满颠诗好毎教髙士许家贫多得故人怜驱寒但恨樽无酒借暖今欣灶有烟惭愧题书问余用欲求蒭豆苦无钱
　　和体方立春日暄晴
　　春透帘栊已解寒春盘相送拟追欢轻氷向暖难成冻残雪经销不作团阶下草芽方展緑枝头梅子已生酸袁安今有伸眉意莫作冬前故态看
　　送陈参政任满赴京
　　佳政曽闻儗岘山名邦佐治笑谈间官衔旧侍金銮殿人物今聨玉笋班汴水放船氷已泮隋堤送别栁初攀百寮祖帐东门盛冠葢朝天望早还
　　春雪
　　一冬天气喜温温留作春寒故恼人宻洒纸窗疑是雨旋铺芳径不生尘舞同栁絮能争巧飞入梅花竟乱真赋罢兔园看霁景梁台草色一畨新
　　题王审理山居幽趣图
　　买得青山似画屏石田茅屋称幽情晓分竹色连窗碧夜送泉声到枕清松下湿衣闻露滴溪邉倚杖看云生他年报答君恩重归去重寻鸥鹭盟
　　春雨亭
　　仪封教官亭子好春雨题名意更深云起逺山凝望眼雨鸣孤枕又惊心纷纷草木生还足忽忽光隂老易侵不为东臯农事喜一犂端直万黄金
　　送通许张知县考满
　　繁台草緑水流澌正是郎官考绩期昔向斗牛占剑气今骑斋马劝农时雨余梁苑花如锦风暖隋堤栁拂丝比到神京春正好蓬莱宫殿碧参差
　　题临清书台图
　　小溪春涨没沙汀竹树连云防草亭轻染麦光临碧落细研鹅緑冩黄庭芸香散帙秋熏蠧松火明窗夜读经好似瑶山西崦下诸峯相对玉为屏
　　送河南王府判考绩
　　三年佐治住东周又及南辕报政秋千里暮云迷汴水一帘疎雨别嵩丘鳯台晓上留新句虎监春行访旧防料得归期在初夏杖藜携酒待仙舟
　　奉教咏白象
　　驯象安南产雪毛浮洋北贡压神鳌行襄御辇随仙仗入卫皇宫听舜韶皓彩想从银渚浴穹形端似玉山髙适来王防图中见势比驺虞意更豪
　　送黄先生裳归嵩县
　　终军怀抱贾生才深闭衡门乆不开鹗荐两从天外下鹿车今许陇头回陆浑山好明如画伊水波澄緑似苔西望白云亲舎近满襟归兴不须哀
　　别汴城诸友
　　三载王门老曳裾文章鄙俚世情疎病多傍肆常求药视短停灯乆废书报主壮心空磊落向人别意谩踌躇他年相忆知何处泪洒黄河遡汴渠
　　思亲处为孟叙仓代作【张氏】
　　夷山孝子思亲处正是江南亲望时碧岫万重连海徼白云千里落天涯慈闱乆别宁无梦客舎纾情只有诗逺道絶音心更苦年来触目总成悲
　　承顔堂为瞿述作
　　孝子愉亲供色养承顔新冩墨浮光座间共喜双椿寿庭下重瞻五桂芳防服舞嬉春正好白华乐颂日偏长武林千载清槐路防见贤孙构肯堂
　　简临颍大尹马文隆
　　三载王门老教官授经日日近金銮麝飘金墨诗情好蚁泛宫壶酒兴寛老去毎生乡土念归来端为故人懽何时策杖瑶峯下闲共云山赋考槃
　　南行留别
　　五月南行道路长黄埃满面汗流浆入淮四望山如米过颍三程水似汤老去不堪鞍马倦客行端为简书忙回头却忆金门乐白纻乌纱坐晚凉
　　甘泉亭为徐仪宾作
　　开国名臣忠孝家灵泉涌出潄云牙香浮翠甃清涵玉冷浸银床碧露沙恩重王庭分徳泽祥开戚里永年华自今百世同霑溉福庆源源岂有涯
　　龙江送别图
　　云霁天街生晚寒贤王鹤驾从千官珠玑争璨文章丽花蕚相辉兄弟懽玉勒马回风日好锦颿船放水云寛化成一代天伦厚传共周诗永不刋
　　望云思亲图
　　白云天际闲舒巻却似揺揺行子心云气有时还变灭子心无日不登临髙林度过含疎雨逺岫飞回落晚隂不羡梁公为令子但存忠孝古犹今
　　送夏典仪丁艰回金陵
　　梁园嵗晚仍奔赴清血霑襟诵蓼莪乡讣数行心已折家庭千里梦先过冶亭山暝苍烟合采石江空落木多此去防恩借才俊促归南陌待鸣珂
　　雪夜聨诗图【徐旭杨景华黄体方】
　　三子清标骨已仙要将大雅继唐贤诗吟栁絮春风外人在梅花夜月邉光夺兰膏微有晕气凌茶灶湿无烟想应一榻团栾处絶胜山隂访戴船
　　送孙克让赴京
　　梁王台下分携处疋马行吟日暮时囊槖半藏青李帖简编重补白华诗金壶赐酒浮香蚁彩笔生花防玉螭想到京华未残臈好音莫遣寄来迟
　　静熙轩为伯振教授赋
　　逸客林居更辟轩开轩时复看云眠偶来碧涧携明月闲弄枯桐作响泉松火夜窗揺绛影木香晨榻散青烟客来相对无尘抱共説南华第二篇
　　陵阳春晓图为审理赋
　　陵阳山下林亭好更有髙人为卜隣几个修篁鸣翠雨一溪流水隔红尘灵尨过磵能迎客幽鸟到窗如唤人一住梁园惊嵗月春来顿觉梦归频
　　赴任亷州教授别临颖教谕张朝宗司训丁宗岱
　　别馆伤心双泪连畏途南去几扶颠杳如萍水家何在纵有鳞鸿信不传七十归来如隔世八千行到已经年城南记取分襟处他日相逢是偶然
　　南行赴合浦别临颍知县朱士容
　　南来六月别京畿邑宰贤明更可依仕路白头如我少世途青眼似公稀蛮江波浪何时到岭海风烟甚日归来嵗中秋明月底与谁把酒共清晖【时中秋前一日作】
　　送故人韩士林北上
　　少年鞍马事弓刀闗塞风尘变二毛午夜谩弹豪士铗一寒谁借故人袍新丰遣兴惟沽酒泽畔行吟秖命骚此去周南莫留滞金台重筑待英髦
　　舟中望庐山
　　宫亭风静镜光平回望匡庐翠霭凝寳劔揷天青玉立香炉照日紫烟升侵云鸟道还通谷隔水僧房秖见灯拟向中峯看瀑布生憎髙岫白云兴
　　登吴城山望湖亭
　　迁客登临暂舣船吴山絶顶出风烟豫章南去帆冲雨彭蠡西来浪接天髙士置刍思孺子华亭留句忆坡仙当时石砮今何在空向神祠一惘然
　　赠陈仲寛刘嘉善二贤者
　　借甚才名英妙年江湖何幸得同船清时未许公藏器晚嵗翻令我着鞭人物一双真白璧文章百选中青钱他时邂逅逢知已一荐云衢上九天
　　送监税李公考绩
　　几年携杖看山心回首离情满素襟画蠲冲开江水緑啼断越山深长干沽酒临风酌采石题诗对月吟复职归来春欲半梅闗花尽已成隂
　　欝林州道中
　　一生梦不到亷州七十方知事逺防山接苍梧从北去水通合浦向南流鬼门闗外人行少【在北流县南】海角亭邉客过愁只有鸧鵞似乡旧数声呌断瘴云秋【北方飞鸟虽鴈不过岭南惟鸧鵞至焉】
　　题郝陵川琼花赋后
　　后土祠前春未归扬州城下塞鸿稀仙人种玉云迷洞使客挥毫露湿衣共道肝肠如铁石谁知咳唾有珠玑茂陵属国诗虽好空向羊羣看雪飞












　　梁园寓稿巻六
　　钦定四库全书
　　梁园寓稿巻七
　　明　王翰　撰
　　七律
　　忆平陆旧逰
　　金鸡山顶邓家园乗兴来逰坐水邉柿叶染霜围锦帐菊花承露散金钱溪头怪石如人立洞口苍苔待我眠何日再同三二友一壶浊酒送残年
　　怀东城旧逰
　　水邉台榭竹间亭日日幽闲共客寻妙曲唱阑懽再和芳樽引满却重斟筝弹夜月金莺语笛弄春风防鳯吟徃事已同风雨去衰残无复有初心
　　双鹤
　　爱尔仙姿乆出胎如何困滞在尘埃他山松顶足明月何处水邉无緑苔引颈有时思逺汉恋恩终日立空街自今便好仙山去莫为羣鸡生怒猜
　　读欧文
　　先生笔底有风雷训练强兵自握机埋狱龙泉须敛锷蕴山荆璞不藏辉经丘覔壑滁山乐问舎求田颍水归本论实宗原道説眉山何事不传衣
　　借木绵衫
　　木绵如雪胜香罗一借斯文不再过近照翠奁知恰好更加乌带问如何涴余但觉薫香减书罢常愁醉墨多友义自今诚可重同袍诗句正堪哦
　　晋阳寒食
　　并州三月逢寒食旅况萧条百感中草吐嫩芽犹滞雪栁含轻絮未随风髙原拜扫家家哭小院秋千处处同犹记去年张谷里落红扑马画桥东
　　韩教授取抄诗稿以是答之
　　白髪刁骚六十翁一生何事坐诗穷雕天运海非为贵流水行云始见工市玉不容夸腐防探珠直欲犯骊龙当年束槀牛腰大今日樽前一笑空
　　大雪偶成
　　北风吹雪散琼英疑是云孙巧剪成平地铺来偏洁白漫天飞处总轻明银河倾泻呈祥瑞玉烛调和兆太平来嵗改元新治化万邦无事乐春耕
　　鬭鸡亭二首
　　一丘独立势崔嵬形迹还疑是古台龙井效灵霑县邑神祠肖像儗公台谷云度水风牵过野雾埋山雨洗开如此风光良不恶思乡何用赋归哉
　　亭上题诗记我来我来望眼与君开荒陂断垄依林旷野孤村入草莱胜概已为先辈赏登临常使后人哀行藏有命非吾必何问云台与钓台
　　送孙太雅赴京
　　蓼莪诵罢泪沾巾吉服初成值早春昔入枌榆曽宰社适来芹泮乆为宾雪消江上风涛壮雨过淮西草树新此去青云髙蹑足竚看雕鹗离风尘
　　秋怀
　　秋窻昨夜秋风起百感心成一寸灰千里鴈来书未至五更虫语梦初回地连洛汭浮云断山接荥阳夕照开何日黄河航一苇中条山顶望青台
　　鬭鸡亭秋望
　　扶笻独上鬭鸡亭俯瞰平郊望眼明路入洧川寒晓断山连新郑暮云横烟生茅屋人家少风起沙岗鴈阵惊况是老年多抱疾岂堪登眺重伤情
　　梅花次韵
　　秖疑姑射是花神素影横窻月写真斜出短篱犹皓鹤独居空谷似佳人风前落去多沾石水畔开时不染尘总把百篇珠玉盛端能换得十分春
　　徳星图
　　昔人亭子有遗堆日日登临车马来二老髙风留故事诸郎雅望尽竒材衣冠防集星辰动宾主相逢怀抱开千古清芬人共仰何须聨步到公台
　　再咏
　　昔人乆已为尘土犹记仪形入画图共挽小车兄弟乐笑挥谈柄主宾娱礼行樽俎贤人聚光动云霄太史书谁写富春严处士满江明月钓台孤
　　送陈词训回京
　　几年踪迹困名塲一第栖迟又可伤旅眼惯看秦树碧征衣尚染洛尘黄燕城北望云山断京国南归道路长我欲留君同是客骊驹初唱劝离觞
　　望云轩为白先生赋
　　大行髙岫晚崔嵬千里平郊霁景开毎为望云生逺思那堪爱日起深哀老亲徙倚肠应断防子登临首重回嵗乆慈帏疎定省小轩终日独徘徊
　　简临颍令马文隆
　　三年我作鄢陵客半载尔为临颍官嵗月无情空冉冉风尘不定浩漫漫愁来白髪三千丈醉倚画楼十二阑老去功名已无意任抛青镜不须看
　　中秋和赵孟二首
　　广寒深处有仙家跨出秋空白玉蟆颢气挟寒成露颗轻风拂曙结霜华氷盘出海无纎翳寳鉴当空絶防瑕拟向清虚瞻兔魄不堪老眼欲生花
　　银汉昭回势欲流瑶台露下冷光浮轻风卷雨作佳夕皓彩射空生素秋老子据床多逸兴孀娥依桂不生愁此宵常被隂霾悮来嵗髙堂得赏不
　　云林书舍为黄金华题
　　山中四序多佳趣况住白云绿树间绕舎流泉声防防隔帘幽鸟语闗闗晴窻阁笔抄书罢春沼留香洗砚残羡子妙年方膴仕岂容归隠佩秋兰
　　寿王教谕
　　杨栁初青莺语娇祝君五福若春涛亭前众子皆兰玉席下诸生列俊髦九万鹏程天地阔八千椿筭海山髙花开满眼春无际尽放诗豪与酒豪
　　过赵州石桥和杜缑山韵
　　隔断红尘竟不飞客行石磴不粘泥髙连晓岸堆晴雪斜跨青波卧彩霓山势逺连沧海阔地维平见太行低故园回首几千里怅望碧山山更西
　　过渉县
　　两岸青山几万里中间一水走如龙数家市肆无居货百戸厢民尽务农兵燹罕经祠庙古蝗灾不值嵗时丰前朝令尹多佳政道侧苍碑记范公
　　自涉至黎城山行即事
　　涉城城下渡衡漳一道青林百里长云表连峯驰健马途中乱石卧羣羊溪头雨过莓苔滑谷口风来药草香鞍马倦人聊少憇山蝉无数噪斜阳
　　过李靖祠
　　神头岭下卫公祠楼观穹窿覆古碑堪笑韩彭真竖子指挥褒鄂似婴儿金戈铁马兴王日羽扇纶巾灭冦时战策本期经国用初心不与乱臣知
　　王寨遇雨
　　西风吹雨晚潇潇山馆无人夜寂寥病后岂堪鞍马倦老来偏怯路岐遥孤灯耿耿梦初断双棹悠悠魂欲消自是竒穷多坎非干王事独贤劳
　　过东吴岭
　　东峯西峯相对起南人北人来经过潭光清心漾天影松声聒耳鸣云和马蹄凌兢陟石磴猿臂聨引垂岩阿举头西望见姑射烟林逺绕青嵳峩
　　和丁志善韵【余去年平陆将入京志善寄诗作别余用韵寄志善云】
　　君到吴山我夏城山斋寂寞砚生氷每逢夜雨成新恨竚望停云寄逺情去馆旧书今暂束闲门无客昼长扃年来病废知何用拟结江湖鸥鹭盟
　　过眉山二苏先生墓【葬处亦谓之峩眉山在汝州郏县】
　　玉堂得意少知几岭海归来两鬓丝此处青山好埋滑何年赤壁重衔悲应知双冢秋风日正是连床夜雨时千古英灵犹不死烛天文焰照峩眉
　　洪武戊寅予去官平陆有律诗二章曽録示宋广文至洪武辛巳告放归田里复赓前韵二首仍简宋广文
　　一别吴山又四年客途流落防扶颠诸生专业无多子同宦居官有几员感旧听残秋夜雨思乡吟断夕阳天有时一付掀髯笑得失原来是偶然
　　三年奔走听朝鸡谁料归来覔旧题尘暗粉垣诗尚在雨生苔藓径都迷天涯逺见孤帆小地底平铺万瓦低何幸再同三二友一樽聊为浣愁栖
　　红叶
　　秋来万木着新黄只有枫林醉晓霜炬火乗风焚赤壁锦帆迎日下维扬乱飘村岛迷樵迳逺泛宫沟出苑墙最爱家园近重九数枝篱外伴秋香
　　中秋感旧
　　老到形骸病日侵追思往事倍伤心故人别我如云散浊酒同谁对月斟佳节毎从愁里过旧逰多向梦中寻当年半醉题诗处犹在瑶台第一岑
　　过周尚谦故居
　　十年行役事多艰一宦才通两鬓斑白社尽容陶令醉长沙不放贾生还草深药迳经年塞栁映柴门尽日闗未遇遗孤闲话旧不堪相对泪潺湲
　　乆雨述懐
　　秋来连日雨涔涔入夜闲愁苦不禁冉冉緑苔沿砌长潇潇黄叶拥门深匡时疎拙无竒策忧国衰残负此心长夜不眠空倚枕挑灯时复一长吟
　　题都门送别
　　鹗章一荐入青云送别都门酒半樽江口山晴横紫翠石头树暝欲黄昏郎官本应星辰贵民物均霑雨露恩竚看功庸书上考纶音重下紫薇宸
　　九日登瑶台山
　　几年踪迹漫栖迟今日登临逸兴飞緑酒喜随藜杖到白头须挿菊花归苍山日暮林烟合潦水霜清鴈影稀愿祝加飡强健在年来此防莫相违
　　清明有感
　　春水初生芹吐芽栁绵飞雪满澄沙竹鸡乱语桑蹊暗野雉低飞麦陇斜风散纸钱人上冢雨昏乔木客还家太平有象真堪咏一幅青帘傍杏花
　　清明登瑶台
　　百丈仙台与客逰和风吹面正轻柔谁家修竹偏临水何处埀杨不映楼缓步偶逢佳处歇放怀莫厌醉时讴君看巫谷桥中水断送年光日夜流
　　简茅津渡梁巡检二首
　　逰宦天涯二十年归来双鬓已皤然逢人写帖常求米送客裁诗不当钱画虎不成惭我拙登龙有幸喜君贤金不惜知音费也向长安学醉眠
　　曽向吴山训子衿岂期贫病苦相侵一身卒嵗无衣褐十口逢灾罄槖金载酒乆无来问字絶弦今已少知音贤侯与我虽非旧倾葢相知意更深
　　讲堂雨中看新竹
　　潇潇疎雨落庭除数尺新篁解箨余粉节乍开蛇蜕滑翠翎初长鳯毛疎不贪异味供佳客须待长竿钓巨鱼若保嵗寒心不改闲斋长伴子猷居
　　千叶石榴花
　　牡丹开罢到羣芳一种仙葩更异常雨浥繁英鸡帻碎风梳宻叶翠翎长舞裙偏爱分腥血笑靥应知姑射香庭院开时多爱惜莫教秋信到银床
　　送外孙苏敬【时为大同府学生】
　　流落风尘防合难相逢老泪湿征衫兵余亲旧凭谁问道逺音书乆不缄函内仪容须黙记墓头断碣欲重劖他年榜首青云客拟向南宫问阿咸
　　送胡叔雅从军
　　中条山下分携处跃马南行道路长挿月雕弓秋有力倚风寳劒夜生光龙韬策畧前贤敌麟阁功名后代扬奏凯归来当赐节忠肝义胆永难忘
　　初冬述懐
　　带起儒冠五十年悮身方觉为儒冠家贫那得连朝醉嵗歉难逢一日懽藜杖缚床宜足矮木绵裁被称身寛功名百念如灰冷只有诗狂不可镌
　　予去嵗九日与史文英张仲礼防饮瑶台山皆有诗题于观壁予末句曰但愿加餐强健在来年此防莫相违今年在平陆追和其韵以寄云
　　秋来为客独依依厌见天邉朔鴈飞在路既歌王式去荒村偏喜杜陵归别来诗酒懽应少老去亲朋见亦稀九日瑶台有前约也应相忆怨相违
　　和冯大尹九日见寄二首
　　昔住吴山嵗月深归来聊复别儒林喜逢佳节陪髙宴未向明时叹陆沉官俸请教供色养芳樽沽得称闲吟太平无事双亲健为表当年忠孝心
　　青山緑树拥残阳携客登髙过野堂千里归心劳望眼九秋吟兴恼诗肠鸥眠曲水荷应尽蝶绕疎篱菊正芳嵗月无情弹指过不堪衰鬓又添霜
　　和徐知县重兴学校
　　开基圣主振宏纲继统皇王正典常万道红光増日彩千行彩篆粲龙章史官秉笔书鸿业髦士横经集鳣堂深感熙朝遵祖训复令吾道蔼辉光
　　戊寅大赦
　　杂遝懽声徧九垓金鸡衔赦下天街鼎湖已堕乘云去寳座初登禁网开万姓共朝龙虎地五云常绕鳯凰台小臣何幸霑恩泽作颂应慙是菲才
　　和合浦庾司训读书韵
　　道统相传只一心圣心日月本来明舞仪灵鳯箫韶奏告锡圭水土平礼乐夔龙千古盛勲庸周召万人英自从尼父删修后不识河汾续得成




　　梁园寓稿巻七
　　钦定四库全书
　　梁园寓稿巻八
　　明　王翰　撰
　　七律
　　中秋小酌録呈诸贤友二首
　　浮云四敛见膧胧蟾泣秋霄海雾空万里素虹生碧落九天丹桂堕金风玉光浮动舞衣上银汉横斜醉眼中入手酒杯须强饮不知来嵗与谁同
　　待月空庭得月迟月临山顶发清辉初离沧海寒光湿才转瑶台列宿稀清助婆娑看处兴影随零乱舞时衣相逢尽是他乡客休唱惊乌绕树飞
　　送曹李二秀才南上
　　鹗章一荐入青云耻作求田问舍人铜雀赋成还可贵锦囊诗在未为贫幸逢圣治隆千古不信儒冠悮一身二子才竒真倚玉来年占断杏园春
　　吊刘敬可
　　平生时与道相违一宦才通两鬓丝身后尚存鹦鹉赋生前空叹鹡鸰诗苍天有意应难测黄壤无情更可悲江上梅花谩开彻一壶村酒与谁携
　　环翠轩
　　兹轩新创古城隈地僻幽寻客到稀风引浮岚来几席鸟拖空翠入檐扉长杨防地青千尺叠嶂当轩玉四围单父政平民讼息时来徙倚弄金徽
　　九日登瑶台和李俨夫韵
　　九日携朋上峻台拟将笑口酒邉开天长落日揺林麓野旷孤烟起草莱身世飘零容易老江山如此不常来今朝幸忝龙山防醉卧黄花绣作堆
　　再题玩梅轩
　　含章殿下春归去聊挽东风入砚池对影莫辞金谷酒披香空费锦囊诗不妨月底成三友何必江南寄一枝絶胜孤山山下客空林风雪扑头时
　　雨中望条山
　　树色昏昏惨不开静林何处是楼台峦光隔戸乍无有云影过帘常往来虞坂泥深愁困骥傅岩碑湿自生苔翠屏何日重相对欲倩南风扫宿霾
　　盐池晓望
　　涿鹿城头曙色分素池如练迥无尘翠屏倒浸山光静银汉平铺月色新五月南风凝雪甸四时飞鸟避云津想应须待调羮手拟共江梅入八珍
　　虞城送别
　　寒云漠漠树苍苍瘦马频驱古坂长版籍初归周徳化山川终属晋封疆地连虢国风烟合路入闲田草木荒送客重嗟兴废事清笳吹恨满离肠
　　王官谷
　　西风策马问王官松迳萦纡上百盘泉响夜潭穿石窦峯髙天柱矗云端一鸣共许才华旧三诏方知节操寒花落鸟啼人不见休休亭上倚栏干
　　秦楼夕照【此下二首分题送闫知县作】
　　檐前归鸟去纷纷十二栏干带夕曛风飏绣旌红窈窕光流绮席碧氤氲珠帘卷雨秋水玉笛吟霜遏防云君到神京多壮观建章鳷鹊隠祥氛
　　瑶台夜月
　　月满珠宫露满阶鞭鸾羽客上瑶台香浮明水仙坛静云散秋空桂殿开灵鹤有声通碧嶂蟠桃留影印苍苔想君他日蓬莱上应对清辉寄逺懐
　　题苏庄洞神观楼
　　万叠青山百尺楼倚栏空翠泼双眸波澄碧簟铺沙际霜重红绡剪树头玉洞月明丹火冷寳坛风细剑光流平生作客多秋兴便拟登临赋逺逰
　　杨村至张郭店道中
　　牛羊相唤下髙原鸡犬柴桑半掩门野水满陂揺渌静疎钟一扣破黄昏离鸿的的沉沙碛瘦马时时衔草根景物令人自凄切不须为客亦消防
　　望中条山懐道卿王先生
　　雨洗烟岚千万岑卜居真得古人心【用司空图事】黄金挥尽诗书富白髪从生道义深出处须因时显晦声名不逐世浮沉几时听雨蓬底樽酒论文细细斟
　　过阳城祠
　　荆棘丛深隠壊垣半庭残甓草芊芊余生本拟成孤愤直谏虽伸已五年岭徼风烟惊鵩鸟条山花木怨啼鹃当初只合终佳遯谩费昌黎论一篇
　　重逰栢塔寺有感
　　曽伴衰翁宿上房海榴树下挂诗囊白云隔洞迷鸡犬翠竹摧梢失鳯凰【人呼山为鳯凰头】灵籁声回惊殿铎雨花香散满禅床逺公化去谁同话月落空庭塔影长
　　瑶台顶【已下八首送赵原仁赴京】
　　十二仙鬟接紫青玉田日暖晓烟轻风回鹤驾鸾声逺月湿鲸波兔影清古殿秋隂雷雨黒苍崖返照瀑泉明恨无画手王摩诘冩作新图送客行
　　秦楼
　　潇潇栋宇自明昌城郭人民半杳茫帘卷太行秋气壮揺汾水素波光目穷白鸟天邉树诗落青山云外庄于此登临送君去防干留我倚斜阳
　　涑水
　　一派灵源滚滚来风揺锦浪岸花开桥分野色行人去雨没沙痕钓客回秋净霜澄明似练春深烟染碧如苔羡君自有朝宗志莫怪矶头鸥鹭猜
　　碧流桥
　　山下寒泉胜醴甘板桥倒影静波涵防干春晓看鱼乐踪迹霜晨见客贪洗耳欣闻清漱玉染衣偏爱翠揉蓝劝君莫怆河梁别拟泛星槎到斗南
　　巫咸谷桥
　　陵谷谁知几变迁市桥犹号古商贤红尘闲看送车马緑水静闻流管弦万古山川能尚质一时花栁自争妍王家平乂君当勉莫作临岐一怆然
　　司马断碑
　　事业堂堂三代前可怜碑石几多传眉山手墨已无半哲庙宸书仅得全荒冢雨余生直棘杏园春晚少啼鹃江南君到逢司马为问渠孙若个贤
　　巫咸谷
　　深谷逶迤策马过松门行尽入烟萝鳯声出树大音作鸟迹留沙古篆多草树昔年霑帝泽泉流今日是恩波知君要上经纶策未许烟霞理钓蓑
　　禹城
　　空城隠隠枕鸣条大禹卑宫万国朝九数契中非出洛八年在外独乘橇雨收残垒苔防緑烧过髙台草色焦君去明州经防稽神祠走奠莫辞遥
　　栢塔寺【已下十首送赵原仁归浙东】
　　嵓隈寺古极幽寻石迳人稀苔藓深寳铎有声生晚籁栢林无雨结秋隂山猿抱子眠青竹野鹿生麑下碧岑君正妙年方树立未甘习静便投簮
　　正心堂
　　昔人经制有规箴名扁公堂作正心方寸不欹天地位气机才动鬼神临无私自觉琴书乐有止何劳簿领寻分手属君崇此志他年阶下有棠隂
　　巫咸顶
　　孤峯削出冠羣山古洞隂风振画栏翠竹尚敲环佩冷白云犹防鬓毛斑两朝勋耀壁经在千古斜阳草树闲于此送君还有拟商家相业尚能攀
　　孤石岭
　　鸟道萦纡入太虚云根百丈峙山隅锦苔春滑搘机后玉骨秋寒塞海余苍怪合教狂米拜秀灵端似美人居南归送过石城下好倩西风鴈寄书
　　杨公祠
　　中条山下古祠荒祠下疎槐叶半黄五载醉乡心兀兀一封谏疏语琅琅朝廷独立寸心赤岭徼思归两鬓霜此去却当书上考五云飞出紫泥香
　　玉谿
　　树隂回合四围山一道飞泉转玉环嫩竹扫花风外亚新苔封字雨中斑韦编三絶谁能赞麟笔千年独可攀更羡君才长史学防看执政纪朝班
　　中条山
　　首尾相蟠千里来中分闗陜势崔嵬凿开地脉黄流出劈破云根翠壁开古雪埋峯明劒防苍烟鎻树失楼台金陵自古多佳丽诗到钟山不易裁
　　李绰堰
　　长堤西去势蜿蜒经理相传大定贤秋蚓行泥身确确苍龙照水影翩翩緑杨三月飞春雪碧草千年起暮烟君到汴河南去路拟将诗句咏当年
　　原上寺
　　髙原古刹四无邻水石清幽洗毒尘林下诵经飜贝叶篱邉扫雪折霜筠风回峻岭猿声响雨过沿溪虎迹新防国招提有真印参禅应现宰官身
　　谯楼秋望
　　楼下九衢千丈尘楼头爽气豁烦襟秋髙姑射林烟薄霜落长汾鴈影沉万物生成君相力二仪清静圣贤心掀髯大笑无人识徙倚阑干独自吟
　　读冯瀛王长乐叙
　　五朝荣宠正堪羞忍更为文耀士流节义却交王妇立安危徒羡聂生忧兔园文鄙谁堪读乡国台髙谩乆留闭口安身窃师保不知谁起告嘉猷
　　送丁大尹之稷山
　　百里歌謡化已深改辕何以慰民心情髙未减蓝田记道重宜横单父琴姑射月髙秋寂寂素汾霜落晚沉沉福星今夜西南望一片闲云思不任
　　宿介休
　　吟断西风首重搔一肩行李不胜劳云移天影霁光淡雨洗山容秋气髙末路艰危心易感少年凌轹意偏豪月明孤馆不成梦起坐挑灯读楚骚
　　上张思广助教
　　嵗月多因酒破除自惭弹铗为歌鱼万夫胆气双蓬鬓四海声名一草庐霍岳雨晴神惠溥尧祠风暖圣心虚年来顿有江湖梦且莫频修光范书
　　题李延龄罔极堂诗巻
　　万里燕城烽火飞天涯亲骨未曽归白云遮眼荒山逺春雨惊心宿草稀风急广庭无静木月寒繐帐有明衣吾亲亦被兵尘隔安得相逢泪不挥
　　题髙以正正心斋诗巻
　　镜里灵台本湛然不知何处得云烟河源既浊流难洁竿表先倾影亦偏若向静时无隔蔽不容动处指媸妍羡君有志窥贤圣霁月光风共此天
　　送李可宗归汴
　　中原烽火二十年避地今成雪满颠无柰忆乡愁似海不禁哭子泪如泉入门惆怅看松菊隔水依稀认墓田此夜中条山馆里归心应不负啼鹃
　　偶书二首
　　大笑髙吟泄不平区区宠辱若为惊舌头极快深藏剑意绪难防类守城五反自当惩小忿三休足可了余生篷终日忘形坐一席从教野老争
　　庸庸韈线愧才疎多口曽招祸有余去就已如巢幕燕功名浑类上竿鱼昨非今是无多逺覆雨翻云一任渠万事从今都拨置荷鉏归去理残书
　　喜雨二首
　　六合尘埃眼孔黄百年愁思鬓毛苍轻雷欲送千山雨灏气先供一枕凉须觉风光成乐土忽疑身世上羲皇须防云破遥山出的的林稍挂夕阳
　　鸣鸠拖雨过中条清意令人酒半消香霭画帘凝不动烟沉緑树聚还飘大田多稼望中变八月沧江枕上潮耕凿虽勤皆帝力升平今见到渔樵
　　送陈主簿归四明
　　猎猎南风蹔舣舟一杯聊为浣离愁洛阳醉里花经眼隋岸行时栁拂头一巻离骚吟泽国半肩袯襫舞沧洲几时结屋鄮山下钓月畊云共白鸥
　　送杨秉文赴京
　　中条山下栁丝飞送客花村问酒旗风逓晴岚沉极浦雨添新水涨前磎问程见説孤烟外散饮那逢落照时渭北江东更愁絶暮云春树总相思
　　和陈克斋清明登瑶台有感
　　曽将簿领上仙台今日清明偶独来接步翠藤揺露下题名青壁拂云开自收栢子归香鼎旋拾松花入酒醅如此山川良不恶无端乡思更难裁
　　物外僊山十二台松间骑马记曽来思乡懐古肠堪断感物伤时眼倦开窈窕一声青玉案葡萄千斛紫霞醅无邉花栁皆愁思何事东君费剪裁
　　露洗空山白玉台当年金母御风来磵邉瑶草香难歇洞里碧桃花自开雨后苔防侵旧字座间山影蘸新醅去家逰子愁千种白纻轻衫谁与裁
　　和悼亡二首
　　梦觉西泪暗流不堪春尽独登楼蛛丝度过萦罗幌燕子飞来上玉钩心事不随蕉叶展泪防更比烛花稠从今不傍防干角曽倚琼肩对月讴
　　九泉玉骨已埋氷哭尽东风竟失声万古香防心不死一春娇眼泪难晴珠沉沧海终无梦劔合延津自有情几欲冩真何处拟梨花和月上银屏
　　孤山道中二首
　　一径通村入翠防岩花清晓正霏霏崖鸦失侣频相唤野雉将雏近不飞晨汲辘轳鸣北室夜眠袯襫挂柴扉月髙犬吠空林静多是山人采药归
　　四望田畴如掌平孤峯防起近苍冥半山杰阁依空住一炷清香下界馨石洞往看龙气黒云龛夜见佛灯青悔来不着登山屐自扫天花礼上层
　　福善寺宣和画壁
　　宣和崇画古来稀名笔谁知向此挥贝叶冩成清梵语空花飞满古天衣呪师持鉢防龙下禅子谈经跨虎归他日重来持粉墨近临榻得依稀
　　福善寺开元石幢
　　孤山山下开元寺石刻觚棱尚宛然琬琰字形存晋法依稀文律记唐贤树经刼火枝全死塔裂惊霆瓦半悬阶下村翁还好事摩挲为问几何年
　　班管清响异常予甚爱之昨失于道以其相从最乆为吾乐多矣不能忘情作诗纪之
　　秀出千林特异材失来一月不登台扬州祠下催琼蘂赤壁矶头送酒杯对月几伤闲袖手临风可忍谩支颏繁弦急管徒尘耳卧听空山万窍哀
　　喜雨和朱宣韵
　　时逼新秋旱愈加穰穰无复满田车云头迸电金绳出雨脚埀天玉柱斜蜗上空墙留篆字蚓穿平地破苔花使君亭上诗成后为播芳名及逺遐
　　先约九日共城中诸贤友登瑶台至日风雨大作予处荒村无菊酒自娱闭门兀坐终日晚命童儿取笔书近体诗明日寄与约者
　　物外仙台许共逰幅巾藜杖映清秋黄华空叹嵗年暮白髪不禁风雨愁有帖催租败诗兴无钱对酒恐囊羞明年再防俱强健一蹑凌云到上头
　　中秋对月望瑶台感旧兼简城中诸朋友二首
　　碧落无云河汉流野亭孤坐思悠悠广寒殿启银蟾跃古桂香飘玉斧收诗客乆回千里驾仙台髙接五城楼遥知樽酒陪清赏箫罢临风恣唱酬
　　孤负中秋又一年草闲坐不成眠莫辞醁酒十分满能对清辉几度圆三匝短歌悲晚景一声长笛破秋烟人生忧乐无穷达莫把清狂説玉川
　　送解克铭周仲玉吴所宗赴京
　　万叠青山万叠愁茅津饮饯蹔维舟避名不必言鸡鳯混迹何妨唤马牛雨霁烟岚分岛屿水生鳬鴈下汀洲殊乡风物须珍重堂上慈亲已白头
　　苦雨用洪武韵成
　　白日韬光不肯晴拥衾熟睡失昬明云来戸蛟龙入水积堂阶蛙蚓行欲买扁舟系篱落只愁平地化沧溟谁言炼石神功大不与秋旻补漏倾
　　解氏从子继嗣诗巻
　　百派泉分共此源一支才絶痛终天楷模少似卢家正风义多称邓氏贤识字更过阿买俊能诗未及仲容年芝兰玉树阶庭物讵肯低眉愧谢
　　寄李延龄
　　回首匆匆嵗又残新裁诗句问平安竹夜读薫炉暖芸阁冬眠布被寒客乆莫辞杯防滟官贫休厌菜防干冯君若问予生意赢得丰年菽水欢




　　梁园寓稿巻八
　　钦定四库全书
　　梁园寓稿巻九
　　明　王翰　撰
　　七律
　　平陆县丞何徳举吾文字友也官满报政京师近书来陞嵩县知县余作近体诗答之
　　尘虑今朝一笑开嵩阳贤令寄书来但惊风雨生华翰顿觉阳春被草莱携酒入云寻好石谈诗和月坐苍苔如今情致都无此欲报琼瑶愧不才
　　言懐柬解州典教黎先生
　　袖拂烟霞卧石矶平田漠漠树依依碧天云静鹤心逺白露江寒鴈影稀防命未霑生不偶老懐虽壮事多违中条尽有诛茅处一任王孙归不归
　　虞城懐古
　　虞坂山深树石苍偶来吊古独彷徨草生夜雨闲田緑蓬断秋风假道荒覇业千年慙诡谲忠臣一谏系存亡行人莫向空城宿拍枕河声东去长
　　灯夕在平陆感旧三首
　　曽向斜街寄醉眠燕城回首几经年风柔广陌灯初挂云散仙台月正悬吟笔欲挥诗唾玉舞裙才动步生莲而今寂寞扬雄宅独对长檠雪满氊
　　海子桥头踏月明金鱼馆里听箫声九重灯火连三夜万井笙歌彻五更绮陌人归珠翠落防云仙下佩环轻转头已作升平梦谁信桑田碧海生
　　佳节相逢处处同老来无复旧情悰山城嵗歉灯还恶官舍愁深酒不醲末路行藏诗句里故乡风物梦防中夜深孤坐无人语闲拨炉灰到暮钟
　　逰西城冯叟花园二首
　　小圃寻幽揽辔过地偏花木得春多燕回芳草轻轻舞莺入埀杨缓缓歌薝卜引条舒翠幄牡丹开蕚卷香罗浮生好向花前醉嵗月无情柰老何
　　张谷东头访隠君栁花吹雪白纷纷药苗经雨和烟种泉脉穿云带月分僧谒晨斋烧玉笋客来晚饭煑香芹清欢未尽催归去啼鸟一声春日曛
　　喜雨再用前韵似丁大尹
　　龙公倾雨洒愆阳挽落银河万丈长华委乱红霑晓砌苔生新緑徧隂墙烟空洲渚蒹葭静水满陂田防防香頼有琴堂贤守令聊将诗句冩荒凉
　　观舞天魔
　　忆昔开元天上乐遗音传向世间来鹍夜拨风生殿羯鼓春敲花满台荔子浆寒醒未解海棠日暖梦初回谁知百战功成后一曲霓裳种祸胎
　　九日无菊
　　常年九日争攀菊今嵗秋香似要催诗客毎怜佳节近花神还待蚤霜开江头子美空揺艣篱下渊明懒举杯萧索故园惟落木纷纷蜂蝶谩飞来
　　洪武甲子中秋夜祀风雷山川前此积雨是夜晴霁喜而赋诗以志云
　　连日霪霖此夜干满天星月照虚坛灵风防动飘钟磬清露斜飞湿佩冠祈报有常羣物阜幽明无间寸心丹山林野客知何幸亦入鸳行列后班
　　宫之竒庙
　　空山遗庙逺难寻斜入荒林一迳隂碧瓦落风苍防走画梁窥月训狐吟颠軨兵入亡唇齿函谷臣归去腹心若此贪昬何可諌知机难似五羊深
　　古胔冢【在平陆西山堡下】
　　西山堡下埋殇处防魄啾啾哭可怜月黒平郊寃燐走雨昏深草鬼狐眠荒坟乆揜衣冠化枯骨犹伤箭镞穿安得销兵长不用直令黔首尽天年
　　平陆城楼晚望
　　连日南风扫宿霾髙楼独上遣羇懐山围晋国千峯合河壮秦闗万里来鴈带断云归极浦鸦鸣残日下髙厓茅津磵口人争渡一片轻帆向晚开
　　病中遣懐柬王居贤监税
　　客中伏枕值清和强起推看雨过万片晴云归太华千岩流水灌长河菜挑翠缕初登爼杏缀黄金重压柯为问维扬老诗伯杖藜携酒乐如何
　　再用夏日即事韵答丁志善
　　端坐槐隂日欲斜昼长多睡更思茶山头雨过堆青翠天际风轻散暮霞割尽黄云人刈麦削开苍玉客分赓酬共拟陶情思谁得佳章笔有华
　　雪夜遣懐二首
　　雪后山房寒意饶卧闻风怒响林梢乌啼壊堞悲无食鹤立髙松喜有巢浊酒沽来聊慰藉拙诗吟罢更推敲剡溪有兴谁堪访闲探梅华过逺郊
　　山寒挟雪晚棱棱半树梅华瘦不胜几缕茶烟晨灶暖一炉松火夜明年光冉冉壮心尽世事纷纷客梦惊拟买緑蓑归去好五湖烟水一鱼罾
　　归兴
　　何不归来老尚饕孰令奔走混儿曹价兼始识吴钩利和寡方知郢曲髙往事无成空堕甑世情多险每藏刀故山旧隠林泉右莫作栖乌傍月号
　　竹林寺【金舌和尚道场】
　　来访山中古道场憇眠聊借赞公房三生定水龙花供一味枯禅栢子香风逗竹声晴作雨山含灏气晚生凉髙僧茶罢跏趺坐愧我栖迟两鬓霜
　　题周尚谦金陵送别巻【尚谦奔母忧】
　　白下相逢醉玉缸岂期防问促归装雨昏江浦暮颿杳云接淮山春树长忍看哀音藏箧笥难忘慈线在衣裳到家正是薫风应对萱华泪万行
　　读元人诗选选中虞诗居多
　　适来文物百余年总萃才华共一编瀚海风髙鲲独运朝阳日暖凤孤骞九州寳鼎千钧重一串骊珠百颗圆珍重囊箱莫遗放他年须待注家传【内多虞伯生作故以鲲凤及之】
　　雪兴
　　空中万鹤舞翩翩林下幽人喜欲颠香炧半消琴罢操烛华未翦句成聫兴随藜杖孤山下梦绕扁舟剡水邉更拟江臯新卜筑短蓑披玉钓寒烟
　　送江源南还
　　源从予受业年十三从父前县丞江以徳仕往栁州竟殁于任源收其骨艰难来归今还葬于江西广信府
　　万里从逰竟独归不堪泪尽瘴江陲宗原去世英灵活惠叔收亲骨相竒丹荔黄蕉蛮客祭素车白旐楚人悲秖今南去谁相慰欲作哀吟恐不支
　　送洪洞刘允中入关
　　自携书剑入西州到处登临数日留青葢逺分关树晓碧峯髙耸岳莲秋栢梁台下寻诗去皇子陂前载酒防回首西风动乡念壮懐应不赋登楼
　　和邓舍韵二首
　　从来瑾玉不藏瑕芹泮叨飡几嵗华佳句已承来甲第好书还拟与东家素丝种种浑如雪银海昏昏有花百事无成空潦倒蓬门载酒敢停车
　　皎知白璧莹无瑕肝肺峥嵘吐皓华新政喜闻亷叔度义风孰效鲁朱家挥毫早已吟风叶听履应须扫落花自愧清贫无一物近来诗藁欲盈车
　　折股后呈诸友人
　　忧患因身苦不知折来未是学良医埀堂自忽千金戒大厦元非一木支凿齿自甘才半足曽参深为不全悲访君莫怪来常晚遐轨从今不可追
　　金陵送别图
　　几年与子赋同袍白下分携首重搔行李挈来金薤重离筵饮处玉瓶髙风飘鳬鴈晴还逺浪挟鱼龙晚更豪防向萍乡问嘉政相思莫遣梦劳劳
　　与邹知县相公
　　九重属意为民深守令清衔岂易任宾客屯云希解带簿书流水静弹琴征求殊欠催科计考绩方知抚字心防待治成三载后满城花柳蔼春隂
　　上军官
　　上将临戎拥碧油营屯万灶驻貔貅身轻百战勇无敌威重三邉功最优刁斗月明严警夜兠鍪霜冷正防秋归来拟挂封侯印图画凌烟阁上头
　　简孙县丞
　　一见氷衔识至公好输赞佐着民庸千家开戸夜无盗疋马行田秋有农诗句偶成闲冩竹簿书才简便哦松他年胄史书良吏拟上嘉名继召龚
　　与张文秀教谕
　　广文标致不可及皎皎浑如出水莲才器直为金马客文章真是玉堂僊年年士子登甲第日日衣冠肃讲筵官俸虽清能爱客客来未便坐无氊
　　白燕
　　王谢堂前寄此生迩年毛骨变轻明乌衣道逺归来老红线楼髙飞出惊华月照梁空有影柳风吹雪只闻声谁家寳匣新开处应对青鸾恨不胜
　　黒蝴蝶
　　一自南华梦里惊守心悟更通灵铁丝细剪双眉曲墨纸新裁两翅轻燕子帘前浑髣髴梨花枝上最分明天然不用施朱粉容易滕王为冩生
　　红梨花
　　西郭墙头带雨枝春风特与换芳姿香同白雪莺难认影落红云蝶欲痴醽醁醺酣春未醒胭脂匀浅晓偏宜世间纵有徐熙笔画出竒葩更可疑
　　白桃花
　　武陵仙子厌红裳欲与梨花鬭靓芳崔防再来难映面刘郎归去不成妆青条辨李无繁蘃缥蔕疑梅欠异香陌上看时偏被恼难吟难认更难忘
　　葡萄酒
　　揉碎含霜黒水晶春波滟滟暖霞生甘浆细挹红泉溜浅沫轻浮綘雪明金剪玉钩新制法紫驼银瓮旧豪名客愁万斛可消遣一斗凉州换未平
　　言懐简丁志善三首
　　挥涕临岐作别难岂期今日偶生还早知刺舌惩多口何事低眉致厚顔诗寄碧云生晚戍书来黄叶满秋山一杯浊酒清灯夜犹恐相逢是梦间
　　白首如新固不虚操戈机变更愁余早年定约成婚嫁嵗晚相期共卜居本为叔牙知管仲岂期张耳害陈余自今取友须加慎至圣犹言失宰予
　　百年能得几回过耳热宁辞顿蹋歌渌酒蹔烘颧颊赤霜难染鬓毛皤闲中倒指同年少老限惊心去日多千里不辞鸡黍约好将伐木苦吟哦
　　再逰竹林寺
　　碑石千年记李唐髙僧神异更张皇山间木润龙腾气林际灯明佛放光金舌有人传正印石头无客问空王我来蹔借禅床坐闲潄清泉净水香
　　上刘道益知县
　　半世儒冠不负予清时甘分作樵渔买牛已卖腰间剑换米从招架上书美政共推贤守令侨居浑胜旧乡闾相从六七青衿子时咏春风学舞雩
　　简畅真空上人
　　万顷澄波片月沉观时似有却难寻菩提作树元非相玉镜生尘岂是心三世愿香飘静界诸天法雨洒檀林何时尽弃人间事为问无生对碧岑
　　侯村寺遣懐二首
　　径寸明珠忍暗投浮云富贵不须求东山有识方髙枕渭水无心下直钩随栁偶从前浦去看花闲到上方逰何时婚嫁尘縁毕烂醉秋风上钓舟
　　我为劳形损性灵时来野寺伴山僧拂开素壁留新句剔落苍苔读旧铭花雨逺从天外至磬声多向月中听幽一夜浑无寐洗尽尘根两耳清
　　逰静林寺
　　寻幽偶到南山寺絶境人间那得双贝叶繙经神鹿听昙华贮水毒龙降法雷振座响磬铎灵风入殿揺幡幢题诗每向上方宿雪峯倒影沉西
　　得南信四首
　　死别吞声事已难何如生别彻心酸青丝尚系残箴线绛缕犹存旧带鞶瘴海不收泉下骨荒山谁葬木皮棺只縁老病身犹在哭得无声泪始干
　　闻道乌蒙万里州天南地北两悠悠饥来口吃谁家飰死去尸填何处沟衣不堪逢嵗暮囊空兼恐值年忧白头未白余多少消得秋风一夜愁
　　传来消息未全真生死应知子母分蚤解胡笳悲蔡琰不嫌荆布嫁陈云长号夜雨垂青血薄祭秋风乱白纷南望云南在何处鴈行凄断不堪闻
　　负汝逃生出四围饥寒奔走入山隈父从旧友干衣去母向隣家借米回早是防时长处困谁知嫁后又逢灾佳人命薄诚如此毁璧长歌心更哀
　　谒三皇庙
　　混沌凿来天地分蚩蚩鹿豕尚同羣图已阐先天画鸟迹初呈上古文肇创礼仪犹罔象未开风气自氤氲谁还太古熙熙俗卉服洼樽读典坟
　　春日郊行
　　林外鸠鸣客梦残起来随意岸青纶春深池面生新水晚霁云头露逺山野寺秾花飞蛱蝶髙岑乔木啭绵蛮杖挑二百青钱在拟买村醪一醉还
　　侯村夏日即事
　　睡足西日尚留起来推枕强梳头一川麦浪荒村逺满院松隂野寺幽徒见衣冠惊俗辈空教文字迈时流朱门欲谒谁青眼拟向溪邉买钓舟
　　傅岩晓霁
　　云过西山宿雨收霏霏空翠泼双眸清流抱磵鸣沙碛白鹭依林下蓼洲野庙丹青从古冩空山版筑至今留年年民庶思霖雨犹向髙岩祠下求
　　茅津晚渡
　　峡束春涛万丈深唤船人立石岩隂棹声欵乃连山应旗影悠扬隔水深宿雨乍收山积翠夕阳倒射浪浮金南来北去人空老浩浩东流无古今
　　金鸡晓月
　　一山雄峙太阳津絶顶翘翘逈出羣碧树九秋含月色黄流千古抱云根雨平故垒金函出水打荒坟石椁倾幸际太平无警急髙原时见老农耕
　　吴庙秋风
　　勾吴树业向荆南至徳曽闻固让三永立武王元有道受封虞仲更何慙碑残野火文全防树响山风战欲酣禽鸟亦知亡国恨向人啼断入烟岚
　　闲田春色
　　敛衽重寻瓞诗二君被化圣明时人心似日云烟蔽圣徳如天草木知风暖平原花发早雨昏髙树鸟归迟如今犹有风流在阡陌纵横不忍犁
　　沙间桃林
　　十里芳桃蒸晚霞一川红雨防溪沙莎汀浪暖渔舟出茅屋风轻酒斾斜陌上筦多醉客林间鸡犬有仙家此中疑是秦人种策杖寻源逐落花
　　虞城暮雨
　　冻雨森森万竹齐独驱羸马踏青泥颠軨磵险垣墉防毕轸城荒蔓草迷井伯不忠宜作虏百奚先去更知机徘徊欲问鄍门处满目西风禾黍低
　　条山积雪
　　三日髙眠闭小斋西山一望失楼台傍岩松竹璚林列当戸峯峦画帐开青斾晓夸新酒出玉蓑寒驾小舟来披衣闲拓岩看原上鸣弓猎骑排
　　箕山落照
　　行尽箕山第几重乱峯髙下夕阳红泥涂轩冕夔龙上土木形骸鹿豕中洗耳溪头余晚瀬弃瓢岩畔有寒松自从避让归何处一入霞烟更不逢
　　底柱鸣澜
　　一柱亭亭似削成峡深云冷古苔青洄波浮沫双轮转巨浪漂山万鼓鸣鬼凿尚留神禹迹龙图髙拱帝虞灵知今圣代当呈瑞直待何年始见清
　　谢李荣惠枣实
　　君园紫玉三百斛分散贫家胜赤珠晨食甘香宜豆粥晚炊柔脆杂雕胡作餻尤可供儿索和药须知益老痡准拟买田酬夙愿耕余亲手种千株
　　食苜蓿
　　东臯雨过土膏润采撷登厨露未晞生处碧条侪苋藋糁时白粲埒珠玑阑干敢效诗人讽顑颔多慙战马肥还胜红蓝徧中国冶容争不济年饥
　　中留道中
　　秋风烂漫熟禾黍夹路垂埀枣尽红长鎌在腰来妇女小篮负背走儿童野菊开花清露湿楼桑坠叶白烟笼夕阳山下少人去杖藜随意数飞鸿
　　寄董仲伦四首
　　天地清空一防尘此身聚散梦难真闭门咸谷花争发策杖王官草自春荣辱尽抛身世了行藏都入笑谈新堂堂正道行将去更莫回头别问津
　　不见能诗董召南梦中时复接清谭韬潜每爱藏六贪得常嗔狙怒三临晋河深鲂鲤出首阳山近蕨薇甘髙堂戱防娱亲暇万巻图书灯一龛
　　同学连床听两眠此情回首几经年愁心多碎虫声里归梦常悬鴈影邉儿女渐多生计薄文章虽拙道根全兴来抱膝吟梁甫惫卧西日满川
　　自信肝肠是铁石愁来寸寸即成灰西飞白日谁能系东注黄流可得回造物戱人真窟垒才名忌我太崔嵬林泉处处埋名了野鸟岩花劝一杯
　　雪巢为张子道士赋
　　团团茅葢一巢轻雪满千山虚白生象外乾坤还太古望中楼观尽通明云藏宿鹤浑无迹水落长松暗有声人在空寒最髙处羽衣瑶佩不胜清
　　和靳天章彭城懐古
　　戯马台前拥斾旌三齐才破到彭城项王帐底犹虞舞汉祖军中尽楚声百二山河功自弃八千子弟势都倾月明闲却乌江渡长使英雄恨不平












　　梁园寓稿巻九
