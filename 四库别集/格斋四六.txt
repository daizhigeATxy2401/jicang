　　钦定四库全书　　　　　集部四
　　格斋四六　　　　　　　别集类三【宋】
　　提要
　　【臣】等谨案格斋四六一巻宋王子俊撰子俊字才臣吉水人官成都帅幕尝従杨万里周必大防为代草牋奏书记二人延誉扵朱子朱子书格斋二大字遗之所着有史论师友绪言三松类藁诸书俱已不传此书原本题作格斋三松集盖犹类藳中之一种散佚仅存者朱彝尊曝书亭集有是书防称抄得宋本格斋四六计一百二首今检勘首数相同当即彝尊所见之本也杨万里尝评子俊之文谓史论有迁固之风古文有韩栁之则诗句有苏黄之味至扵四六踵六一东坡之步武超然絶尘自汪彦章孙仲益诸公而下不论也其推重之甚至今其他文虽已湮没不复见而此集所载四六类皆典雅流丽卓然自成一家朱彝尊亦谓其由中而发渐近自然无组织之迹以之接迹汪孙洵可无愧色矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　格斋四六
　　宋　王子俊　撰
　　表牋
　　光庙登极
　　贺皇帝
　　皇天佑宋洊逢揖逊之朝大人继离益茂延洪之业华夷胥悦天人大和【中贺】皇帝陛下圣敬日跻聪明时宪克勤克俭不矜夏禹之能乃圣乃神广运唐尧之徳自毓元良之望允若神天之心属黄屋之倦勤頋青宫而与子臣邻环拱率百官若帝之初典礼交修辑五瑞如器乃复于皇声实横絶古今臣逺守偏州亲见盛羙虽莫陪朝着对扬天子之休第嘉与邦人讴歌吾君之子
　　贺夀皇圣帝
　　恭黙思道乃倦扵勤付托得人亟授以政再见唐虞之相继力行曾闵之所难【中贺】陛下道塞堪舆仁覃动植退蔵扵宻盖与天而为徒怵惕以兴寕以位而为乐世廓廓以无事功巍巍而不居遽兴周康释冕之心且笃长乐问安之孝允恭克让莫匪循尧惟一执中复以命禹蔽自九重之志光扵二典之书某出守偏州获闻盛典曽是隆兴之进士敢忘藜藿向日之心愿祝圣人之遐龄少致犬马恋轩之意
　　贺太皇太后
　　圣子神孙本源有自盛徳大业揖逊相承尊归长乐之朝喜溢灵椿之防【中贺】窃以厘降妫汭莫逮与子之讴思齐大任弗暨广声之世未有再见唐虞之相授躬行曽闵之所难衮冕两朝同持夀斚车书万国咸得懽心振古所无扵今剏见太皇太后柔仪天禀隂教日隆周南王化之基仪扵四海明徳大练之服燕及六宫烝哉积善之祥啓乃重明之运以天子父来殚就养之勤惟地埶坤永载无疆之福臣叨承一障喜遇昌辰不惟嘉与邦人同跻仁夀之域又将推广上意益覃孝爱之风
　　贺皇太后
　　尧父舜子增光虞典之书文徳武功推本思斋之圣允极敷天之养式彰文母之尊懽声所覃薄海如一皇太后仰承宸极俯尽坤仪寳老氏之俭慈率先九御流闗雎之风化追配二南当上圣之倦勤挈洪图而与子地无私载頋岂以九州四海而自居天有常亲将俾之万有千嵗而未艾此举之懿古人所无某属守郡符与闻盛事亦老吾老以陶锡类之风匪今斯今长致后天之祝
　　贺肆赦
　　厯数在躬溥万年之景命雷雨作解洽四表之懽心凡蒙一洗之恩皆囿重熈之化皇帝陛下圣由天縦徳乃日新毓徳春宫恪谨文王之视膳非心黄屋适逢虞舜之倦勤勉承不再之言嗣守无疆之厯蠢兹有众孰非夀皇所养之民咸与为春俾沐嗣圣惟新之泽肆推旷荡之典以答遐迩之心恢然天地之施生鼓以风雷之号令臣叨守下郡与宣寛恩躬遇继离之明不私临照喜偕扶杖之老相与讴歌
　　光庙册后
　　贺皇帝
　　日有重轮已见承尧之虞舜月无私照又符兴夏之涂山礼肃宫闱懽揺海岳【中贺】陛下嗣膺大统祗奉圣谟扵问安侍膳之余亲承慈训俾求贤审官之助正位长秋蔼然二南之风施及四方之逺臣兹焉宣化乃尔逢辰隂阳既和年谷有顺成之望夫妇以正室家无愁叹之声
　　贺夀皇圣帝
　　已释重负犹深燕翼之谋俾建长秋以谨齐家之法事闗九庙懽动四方陛下宅帝倦勤顺天与子嘉乃丕绩既深亮其有不争功不争能之心恵于宗上又欲使之得罔时怨罔时恫之福乃涓谷旦俾正柔仪翚翟来朝共阐圣人之孝风教所逮益隆王化之基臣出守偏州恭承明诏家道正而天下定幸当极治之朝人伦明而小民亲是亦承流之幸
　　贺皇太后
　　天锡眉夀亲见尧舜禹之传世有徽音追配姜任姒之盛有华象服来觐慈闱皇太后母仪三朝表正九御称觞上夀聿来冕旒翚翟之尊含饴弄孙益介山阜冈陵之福臣假守逺郡获闻盛仪诵思齐之诗不谓适当扵今日祝金母之算所愿不老扵后天
　　贺皇后
　　伣天之妹行坤顺以无疆如月之恒配离明而并照事闗宗社懽动华夷恭惟皇后隂教聿修柔仪允正大任京室之妇惟思媚扵周姜明徳大练之衣以奉承扵隂后光膺寳册董正宫闱闗雎王化之基载严正始之道既醉室家之壸永底太平之期臣假守偏州获聆盛典职当宣化忻逢人伦正朝廷治之时气可致祥又有隂阳和风雨时之望
　　重明圣节
　　贺皇帝【代杨待制】
　　占长发之祥具晓天休申命之意授泰元之防殆非人力所致之符亶时载夙之辰对越无疆之庆恭惟陛下聪明天縦圣敬日跻受汉岳之三呼答扬景命敛箕畴之五福敷锡庶民矧侍慈闱并受遐祉我百尔九十何啻梦龄之期心一臣三千同致后天之祷照临所及抃蹈攸同臣身堕江湖名在簮槖望蓬莱之云气虽莫陪鹓鹭之班奉瑄玉扵竹宫幸获祝乾坤之筭
　　贺皇帝
　　亦惟纯佑是开震夙之祥肇锡嘉名丕阐离明之照懽腾四海若出一词陛下舜典克従禹中允执天畀所覆是以显生商之符日宣重光矧复纂体尧之运庸纪诞弥之旦以对无疆之休臣邈在偏州与闻盛典虽莫陪迩列奉汉殿万嵗之觞第欲效小忠上唐臣千秋之录
　　贺夀皇圣帝
　　心一臣三千愿纪嘉名扵盛际我百尔九十盖申景命扵前规时哉索震之辰展也继离之义陛下循尧之极蹈舜倦勤绥眉夀而及皇天克昌厥后贻孙谋而燕翼子无疆惟休迨聿崇虹渚之符兹益见龙楼之庆臣与闻盛典邈在外庸录千秋于九龄之书曾未有金鉴之作呼万嵗扵两仪之宴防当见颉利之擒
　　贺夀圣皇太后
　　渚虹啓圣光开万世之休瓞生民殊非一日之积瞻言此举厥有自来殿下应地无疆后天不老周姜思媚驯致武王之生有娀方将是开相土之烈亲见神孙之嗣服载光初度以锡名臣假守孤城兹逢盛旦不但喜箕畴之福敷锡庶民又将赋周颂之篇亦右文母
　　贺夀成皇后
　　重离明而丽正丕昭继照之期履帝武而敏歆寔肇生民之福粤惟显号侈乃昌辰若稽积庆之源休有发祥之自殿下表正九御母仪两朝太姒嗣徽音本支百世王母坐少广夀考万年肆令节之纪名亶慈闱之燕喜臣兹焉乗障乃尔逢辰虽未纪唐臣之风来上十篇之事鉴所幸托虞帝之化以得万国之懽心
　　皇子降生【代杨诚斋】
　　贺皇帝
　　穹祗隤祉将延洪过厯之占弓韣应祈庸对越承祧之任事闗九庙懽洽四方陛下灵承天心骏恵祖武民胥嘉靖皆效华封之祝尧神无怨恫靡俟髙禖之祠汉笃生元子式应熈辰臣不谓凋年见此遐福身虽老矣子孙与有扵荣懐心寔忻然手足不知其舞蹈
　　贺太上皇帝
　　圣人退蔵扵宻决焉与子之谋上帝申命用休祚以抱孙之喜人胥相庆情不自胜陛下文显丕谟汤垂后裕巍巍荡荡自晦则天之功名穆穆皇皇诞啓宜君之孙子笃生岐嶷之质益固延洪之基永孚邦休显有祖烈臣官縻荷橐軄在祝厘无疆惟休岂但为熈朝之贺不显亦世又以假后裔之灵
　　贺太皇太后
　　于皇景铄啓乃承祧之英长发灵源亶惟积善之庆仰止无疆之夀见此滋至之休下逮遐荒举同抃蹈【中贺】窃以有娀立子不闻宅至养扵四朝明徳弄孙未有阅元嗣扵五世赫是盛羙旷无前闻殿下厚徳郅隆徽音逾永备时五福坐享万年之期寳是一慈隂格三灵之佑肆裒嘉庆以啓元良穹昊俾昌兹复见天子之子遐龄未艾更将抱元孙之孙臣逖闻荣懐冞深忻舞虽奉瑄是职乃不待髙禖之祠第撃壌攸同以自慰华封之祝
　　贺皇太后
　　天惟纯佑嗣开万世之休神罔时恫殊非一日之积瞻言以喜厥有自来懽声所覃薄海惟一殿下柔嘉维则淑慎其仪母慈妇顺之兼隆轶扵今古人心天意之叶赞施及后来相时主鬯之懽想见抱孙之喜某官维持槖軄在祝厘无疆惟休岂但为国家之贺不显亦世又以假子孙之灵
　　贺太上皇后
　　月无私照方助成与子之谋星有重晖乃不负防孙之愿庆闗九庙福萃重亲殿下应地无疆后天不老周姜思媚驯致武王之生有娀方将是开相土之烈亲见神孙之岐嶷郅隆寳祚之炽昌臣堕在山林践修香火不但起华封之意请祝圣人又将歌周颂之篇亦右文母
　　贺皇后
　　坤元底顺昭格三灵之休震索发祥上闗九庙之庆照临攸暨抃蹈丕同殿下外恵宗公内隆隂教神罔时怨有开熊梦之占天惟显思扵赫图之福肇允元良之望寔覃岐嶷之资邦永孚扵休民亦职有利臣身虽在外喜则由衷稽首汉殿之觞虽莫参扵鹓缀倾耳尧门之瑞寔深激扵葵心
　　孝宗大祥【代杨诚斋】
　　慰皇帝
　　钻燧洊经扵改火尚深追慕之懐弹琴未忍扵成声勉狥祥除之制陛下皇图是荷祖武斯绳一日万防率循兢业之攸训三载四海寔均遏宻之至情逮兹即吉之辰谅有无穷之感愿蹈立中之制益光润业之传
　　慰太上皇帝
　　嵗籥洊更恍如过隙祥琴甫御惨不成声勉遵改服之期未憖终身之慕圣安仁夀皇帝陛下继文广伐蹈舜倦勤三年称情而立文下狥居庐之礼百官承式而禀令因决与子之谋迨此既祥之余犹有愈迟之痛愿抑情文之感式慰臣子之心
　　慰太皇太后
　　逝川沄沄怅仙逰之莫返阅日鼎鼎恍嵗律之再周怅然余恫蹈此中制殿下情钟慈极仁恻宸衷万乗天临缅懐法驾之致养三年电过忍聴祥琴之成声惟深思礼制之有终以益介夀昌扵未艾肆令宇县永有母仪
　　慰皇太后
　　望苍梧之峯愈觉音容之逺推黄道之日再见经躔之周尚深送徃之哀勉狥荐祥之制殿下性钟地顺痛切天防锦欲衣而弗安何意亟陈扵象服禫虽垂而勿乐忍闻复奏扵霓裳抚缀衣而增懐感流光而永叹惟兹臣庶皆蕲慈抱之少寛俾尔炽昌以相遐龄扵有永
　　慰太上皇后
　　日月其除奄暨荐祥之制琴瑟在御肇开遏宻之音亶时至情尚有余慕殿下母仪寰宇妇顺厯年佳妇佳儿永懐昔者之付托厚恩厚报忍即今兹之祥除谅深追孝之悲犹溅感时之泪愿体复生之节庸肩介夀之期
　　慰皇后
　　日月逾迈奄易服以荐祥雨露既濡尚感时而溅泪余恫未憖寰宇丕同殿下夙谨柔仪共宏孝治三圣相授一道隂相九重之纂承四海遏宻八音已毕三年之礼制愿抑无穷之感以绥滋至之休
　　郊祀【代黄竹坡】
　　贺郊祀礼成
　　严恭自度罄丹扆之纯诚緼豫为纷辑紫坛之熈事四方来贺万福攸同协气塞乎堪舆欢声揺乎海岳陛下聪明时宪圣敬日跻肇新万化之原敷锡庶民之福夕烽息警人皆耒耜之甿秋稼登场家有仓箱之积载念降康之自聿严报本之祠多士骏奔赞丕天之钜典千童罗舞陈昭代之弥文咸秩百神大赉四海臣乆违北阙隔在西陲涓选休成幸获再逢于盛际肃雝显相莫繇一覩扵祲容第偕扶杖之民同泳漏泉之泽
　　贺郊祀肆赦
　　蒇仪吉土敬共三嵗之祠肆眚端门敷锡庶民之福涣发风雷之号沛为雨露之仁凡在照临举同庆赖窃攷圣人之飨帝盖承天意以恵民隤祉发祥具获灵明之博贶赦过宥罪是覃汪濊之湛恩陛下道冒堪舆恩柔动植邉鄙不耸皆为来王来享之人年谷顺成复见多黍多稌之世爰对一阳之律载祗八陛之坛昭升于天聿严熈事有秩斯祜燕及函生臣堕在逺方获闻盛举莫陪多士执笾豆以骏奔第与逺民想笙镛而兽舞
　　册太子【代竹坡】
　　贺册皇太子
　　春宫贰极有开震索之祥寳册扬庭庸鼓巽申之号庆闗九庙风动四方陛下尧大难名舜恭允塞天职覆地职载莫喻休功月重轮星重晖盖图大计眷乃承祧之重居无在傅之勤爰涓选扵刚辰俾光膺扵殊礼临轩出令示一人有庆之符主鬯得人兆万世无疆之福照临所逮颂咏惟均臣昔参绮皓之防今辱严徐之侍灵源暨逺子孙与有扵荣懐抃悃发中手足不知其舞蹈
　　进书
　　代进光宗御集
　　云汉为章莫閟寳储之彩风雷作号俾繙金匮之蔵勒成一经昭示万世【中谢】窃以圣人肆笔初何意扵成书天下观文乃有功扵范俗繋隆昭代遹骏先猷恭诏编摩之臣彚列昭回之次焕然可述施及无疆恭惟光宗皇帝学富月将圣髙天縦得书之体得言之解上掩百王如日之升如月之恒下饰万物畴昔燕闲之御従容翰墨之塲周文郁郁乎宏贲盈成之治虞书浑浑尔丕昭精一之传陛下声欲广文道能继禹作者之谓圣敢忘继志述事之心得其所以书洞见经天纬地之妙肆命臣工而纂缉载扬帝典之光华缃帙缥囊寳为大训赤文绿字皆聚此书臣等猥以謏闻膺兹隆旨玩嵗愒日空殚浅见扵管闚血指汗顔深觉圣言之天逺
　　代进重修七司令
　　制而用之谓之法所期合古而便今变而通之存乎时当亦举偏而补弊立为成宪允属昌辰肆令亿兆之心具晓画一之意【中谢】窃以着为律防为令要皆所以范民作者圣述者明亦共图扵经世必掲始观之象用陶不倦之民以时纂修为世检押陛下尧纲具举舜法可传左防右矩前凖后绳以为民极详法畧则本数末度则有司存粤従寳厯之绍承咸仰圣谟之宏逺五服薄四海臂使指而毕従八统御万民网在纲而不紊犹恐弊生扵所忽殆将功败扵已成爰制诏扵臣邻俾科条扵令甲布在方册允厘百工鳬居鴈聚之浩繁同归扵治金科玉条之明白可举而行勒成一代之书庸示九围之式臣等赋材谫薄庀軄凌兢继晷穷年空玩嵗日而何补奉命承教乃得圣王而为师维幸及扵奏篇犹未知扵免戾
　　杂谢
　　代湖北宪谢到任
　　剖符起废已愧侥逾持节观风又叨临遣星言于迈夙次所临伏念臣草芥人防斗筲器小绅笏三十载何有寸功风波千万端止欠一死曩丞棘寺出守山城谗言骤兴政坐过客厨传之故公论既定复见中天日月之明方拜命扵州麾忽防荣扵指使惟是重湖之外实连三楚之区民杂蛮猺地控邉锁渺焉蒲泽之深阻甚者潢池之绎骚自非酌寛猛之宜是必负澄清之寄有如拙曷称使令兹盖伏遇皇帝陛下蹈舜好生传汤祝网欲妙按临之选以将钦恤之仁谓使过贤扵使功将观后效而聴讼不如无讼何必能声臣敢不循行郊原延见父老道上徳意俾各懐自爱之心问民戚休勿使有多暴之俗
　　代谢赐厯日
　　居卿底日虽古人厯象之常后天奉时乃圣主弥纶之化惟时颁朔于以授民星正仲春不失省耕之序阳居大夏仰体好生之仁承流之臣抚心知幸【中谢】恭惟皇帝陛下循尧之道行夏之时履端归余上斡周天之度务农重谷下底蒸民之生肆扵正嵗之初严乃清防之课布在方册允厘百工臣敢不布宣寛书劝相农畆谕以上意靡容帝力之不知寛其力征抑使农时之无失
　　知成都谢到任【代竹坡先生黄畴若应蜀中文字并同】
　　掌邦教扵迩聨畴庸弗效殿帅藩扵逺服闻命若惊亟懐绶以遐征已褰帷而涖止具以朝廷寛大之意告诸田里愁苦之民【中谢】伏念臣一介妄庸半生艰苦饥寒不恤姑为投牒覔举之谋州县徒劳不作结绶登畿之梦试邑偶逃扵吏议入京遂厠扵朝行嵗月推延驯至上当扵言责风波横溃防何不蹈扵旤机保全迄赖扵皇慈献纳晋陞扵禁路奉云阳之瑄玉莫输许国之忠问杜曲之桑麻渐起归田之兴属庙谟之经逺移制幕以改弦掖垣忽误扵出纶井络遂従而分阃蕃锡有加扵彞典察廉旁暨扵邻封仍防次对之恩增重十连之寄宠逾深而莫报责愈重而难胜陛下天拱一堂子来万宇不泄迩不忘逺要皆如出扵京畿在知人在安民是以不轻扵牧守不责催科之巧寜无悃愊之华亶时纯愚蒙此临遣頋惟四境颇异平时内而闾阎凋瘵之弊深外则羗獠招懐之道阙一龙蛇一赤子人谓斯何为保鄣为茧丝防将安出岂繄绵谫所克堪任臣惟当精白一心展布四体既庶矣加之富矣愿遵洙泗之言欲安之非以胜之或收渤海之效
　　谢安边所结局转官
　　币余制用偶逃旷职之诛诏防防荣忽冒茂官之典宠光所逮震叠靡寜伏念臣顷污朝行适尸言责谓迷国之渠已去死有余辜而和戎之利复成责将安出要当取没入之产以定为聘好之常勾稽下及扵至防渗漏靡容扵它罅不图管见辱被帝俞亦令防臣忝董乃事迄有涓埃之补稍符粪土之言皆由圣主听纳之明是能底绩至若有司出纳之吝何足言劳敢图湛恩肆陟彞典陛下驭周八柄励舜庶明谓善至小而不遗乃能示劝赏或疑而従予所以广恩虽去国以遐征亦陞华而下拜臣敢不推广此意抚摩所临节用爱人庶图田里富足之效画圻固守抑体廊庙招懐之心
　　谢宗祀礼成加封邑
　　合宫蒇祀奉瑄莫与扵骏奔温诏防恩锡羡顿增扵邑入骤膺宠渥莫喻凌兢伏念臣奋自闾阎偶靡簮绂不稼不穑岂宜多取扵禾囷是蓘是穮第欲归安扵农畆宻迩一纯之荐适为万里之行不图厘事之告成亦衍畬田而拜赐陛下心存寅畏徳务寛仁堂秩几筵极天地鬼神而昭格恩覃四表举煇胞翟阍而不遗肆令防臣亦叨大赉臣敢不仰衘厚施俯究愚衷因遨逰以省耕无非事者罄勤拙而尽瘁不素餐兮
　　谢加龙图制因任
　　分阃罔功恐坐黜幽之典出纶有命忽叨进律之除是何宜斥而反迁籍甚以荣而为惧牢辞不获重拜靡遑伏念臣蚤窃儒科晚尘禁従民曺经幄殊深非据之惭松径菊篱屡起归休之梦偶值城之谋帅俾承芝诏以充员属干戈甫定之余而杼轴已空之乆虽勤拙相补里闾稍稍安之然衰病交侵精力骎骎惫矣方上祝厘之请敢图锡命之荣误恩俄被以龙光宠秩载腾扵凤检榦方井里已寛廷尉之诛候对松阶更冠寳储之首陛下天临广宇子视逺民察知几案之小材寔维簮履之旧物虽政拙自注下考仅输抚字之劳而赏疑所以广恩式彰忠厚之意但臣驽材素下防技已穷深虞末路之难并使前功之废敢不益鞭其末图谨厥终抖擞精神勿蹈亏功之戒逍遥田里终期従欲之仁
　　谢平蛮转官
　　反獠告平仅塞榦方之责恩纶骤至例防进律之荣循墙莫遂扵牢辞蹐地不胜其陨越臣顷承巽命出帅坤维封陲逺控扵三边忧责独深扵诸道稽小丑干诛之故狃积年弛备之余爰饬所临俾固吾圉先为不可胜盖守臣镇抚之常则莫我敢承亦廊庙威灵之素以至师徒之薄伐又皆将士之宣劳如臣之愚何力之有乃拜九重之睿渥使升一等之文阶侥逾若斯报称安所陛下如天覆帱若日照临逹虞舜之四聪而靡有遐遗谨周王之八柄而不容幸与察臣虽无善最或能嵗讣而有余欲臣少慰穷涂是以赏疑而従予肆颁恩施以贲衰残臣敢不仰体隆私益图末路龙光所逮固当更效扵糜捐防技已穷终冀退安扵闲散
　　谢加直学士再任
　　遐陬分阃践更久过扵瓜期邃阁陞班申命复烦扵芝检山川如旧宠渥惟新循墙力控扵忱辞出綍莫廻扵成涣伏读温诏益震危衷伏念臣结纳无竒侵寻已老入持禁槖论思莫效扵嘉猷出帅藩方抚字第勤扵拙政方凋瘵疮痍之未复嗟劳徕安集之良难虽几案麄材或谓颇堪扵烦使而蒲栁弱质其如已迫扵凋年曩尝力控扵封章止愿退安扵闲散乃俾解装而承乏且蒙进律以防荣日徃月来倐已复周扵嵗籥心勦形瘵惟忧寖蹈扵官箴投诚方窃扵丐归有识咸讥其已晚敢谓峻除扵寳庋居然就抚扵油幢深虞并废其前功无以仰承扵睿渥陛下天临百辟器使群工欲使蚕丛鱼鳬之区如在丰镐鄠杜之侧肆绥逺服重简渊衷谓道州之考何长姑令抚字而许丞之聋不去可免送迎亶时頽堕之踪假此斯须之宠臣敢不恭承明命罄竭谫材老马力疲末路分甘扵伏枥穷猿意迫归心第切扵投林
　　谢东宫赠金杯缬罗香茶
　　令出震维念屦簮之遐弃恩施晋锡旅器币以下颁偕寳薰名焙之多假暮景穷途之宠整襟下拜刻骨靡忘伏念某饮则一瓢衣维百结身縻朱墨无心燕寝之清香梦绕家山雅意故园之双井赐予忽来扵天上芳珍夐絶扵人间妻孥罗拜以感蔵父老聚观而赞叹殿下诚存泂酌善取缁衣奉鬯陪祠休有惟馨之徳问安决防居多有味之言尚怜流落之踪首辱従防之旧爰下便蕃之贶俾为衰晚之光某惟当沉酣隆私被服嘉惠祝万年之遐筭誓将求香火之祠生两腋之清风更兾适山林之愿报将安所言莫能宣
　　宰相
　　代贺留右相【正】
　　伏审大廷涣号亚辅防荣士劢相我国家岂轻其选王寘诸其左右今得其人纶言一颁国势益壮某官道隆而徳备才钜而能全解牛十九年而殊不更刀溜雨四十围而曽无改节不为俗学再还庆厯嘉祐之风自结主知早侍上清虚皇之侧舍人様生光扵鹓鹭尚书履径上扵星辰入殚论思献纳之忠出课慈惠循良之最随其所到休有可书朱帘卷雨画栋飞云尽领洪都之胜连峯去天枮松倚壁不辞蜀道之难召诸天梯石栈之间参乃钧府枢廷之贰载调元化益峻岩瞻盖方其左朱轓之时已繋苍生之望迨此右臯陶之选皆叹白麻之迟风雷之号一传天人之心交喜不动声色固已见嵗时无易百谷用成益究设施要当使钟簴不移庙貎如故某寸长何有一障是乗嘉与阖境之人同囿洪钧之化使民安田里其孰非吾君吾相之恩政拙催科殆必免大谴大呵之域
　　代贺史丞相转光禄大夫进封鲁国公
　　恭审孚号大廷防荣显渥刺经作制勒成颢噩之书胙土苴茅奄有蒙之境仍稽故典峻陟文阶金章式焕于民瞻采地増陪扵邑入册命一下懽声四驰恭惟某官道冒古初功存社稷洪钧转一气乾坤日就扵清夷庶绩抚五辰星宿亦为之明润自赞解弦之化益隆调鼎之勲年谷顺成和气旁行扵农畆逺人咸慕夕烽不到扵邉城坐令薄海内外之人如在先朝全盛之世爰辍秉钧之暇定为画一之防合古便今可通行扵万世举纲撮要以明示扵黎元爰涓选扵良辰庸彻闻扵黼扆肆覃茂赏载答显庸登进厥民在王庭俾闻播告永弼乃后于彞宪勿替钦承嗣膺维师尚父之尊有光先正保衡之烈某心驰恩地迹滞侯藩灵丹就而鸡犬俱仙敢萌荣望大厦成而燕雀交贺空激抃悰颂咏弥勤科条莫既
　　执政
　　代贺王防政【蔺】
　　伏审光膺宸渥叅秉政机黄屋倦勤岂遑暇世间之机务紫芝锡命乃登庸天下之正人岂非燕翼子之谋莫先求哲人之举臣有十乱武维用此而有余才如八元尧自相之而何害傥用儒之已尽斯释负以无忧亶惟我公能任是责某官才全而能钜志大而气刚酹柱献栋梁之规人为之惧披腹呈琅玕之蕴天亮其忠其在甘泉持槖之班已有傅岩调鼎之望顷従专阃促以赐环方班聴履上星辰之聨遽叅济川用舟楫之地进则云骤人犹恨迟然而受隆委扵两朝下丞相之一等虽羣贤并命期共赓股肱庶事之歌然舆论所宗乃独任春秋贤者之责元气孰壮隂沴孰消樽俎笑谈何以折遐冲扵千里之逺日月献纳必将举明主扵三代之隆在此位而不为頋他人而何望公之自起庸可或轻某雅尝辱知不敢私贺所愿获见勲烈有如青史之所书则虽堕在江湖至扵黄馘而奚憾
　　防谏
　　贺金察院
　　伏审光被宸恩擢司风宪雷行凤检方进登天下之正人霜肃乌台俾尽吐胷中之素蕴虽俯従人望寔断自天衷邮传欢动扵四方国重顿増扵九鼎恭惟某官髙文作古雅望镇浮庖丁之刀十九年绰有余地孔明之柏二千尺谁识苦心政所去而见思材无施而不可顷自流钱之府徃仪振鹭之羣子衿青青士有文武兼资之畧王臣蹇蹇帝思风节不挠之英遂飞渥扵枫宸俾察防扵柏寺邦朋屏迹雪见睍而自消善类寜居虎在山而不采頋念虽资扵弹劾亦难久屈扵徊翔风采凛然今已杜羣枉之门而开众正之路钧衡近止行当建万世之防而举三代之隆某猥以诸生伏读明诏身虽老矣恐无芝蒸出之祥心则欣然犹有鸡犬俱仙之望抃蹈何极敷陈莫殚
　　贺郑正言除司谏
　　伏审就陟谏垣顿増国重皂囊奏防尚叅两省之聨黄纸除书遂正七阶之品人徯仁言之溥士知元气之还赞书一传舆言具穆恭惟某官修名盖代厚徳镇浮金钟大镛殆非近世之人物光风霁月绰有前辈之风流孤忠上简扵龙光清贯亟跻扵鹭序冠峩豸角隂见睍而已消手批龙鳞木従绳而自直属时睿哲渇想忠规乃眷廷绅孰任尽言之责肆扬诏綍延登已试之英即畴底绩之庸行正告廷之命某猥分阃寄遥聴除音闻鸣凤扵朝阳岂为私贺寄双鱼扵尺素宜激抃悰
　　贺董秘丞除正言
　　伏审光奉制纶擢居谏省道山委竹帛已尽防四库之书阊阖呈琅玕乃进立七臣之列帝虚心而垂聴人侧耳以竦闻涣号一传师虞具穆某官髙文作古奥学造防着玉杯繁露之书渊源逺甚繙金匮石室之作誉处翕然肆畴册府之英无出儒宗之右鹏抟羊角虽莫量迈徃之程凤鸣朝阳要先展格心之业谅悉摅扵贤韫以入告扵辰猷坐令州县之民如在祖宗之世君子有所恃小人有所忌蔚为百辟之仪谏官可尽言宰相可尽行即兼二者之羙扬庭之宠指日以须某雅辱旧防喜闻佳语贺厦欲同扵燕雀莫遂下风寄书逺托扵鳞鸿未殚抃悃
　　制阃
　　代通安大使【丙】
　　身无功状难乆污鹓鹭之班帝有恩言俾徃牧鱼鳬之国出国门而东骛厯吉日其遐征惟遥瞻大幕府之宣威窃自比小诸侯之述职蒙成庶其免矣驰敬其敢后乎恭扣私门具陈忱悃伏念某学不适用材亡逾人身类蠧鱼生死不离扵文字心如斥鷃飞抢止在扵枋榆不图官职之推移浸被朝端之任使谋猷何有误寘属车豹尾之间志愿无它已作闲馆珍防之梦偶值坤维之谋帅爰奉巽命以充贠靖言差择之所由非有劳能之可录意其温恭有恪必能寅奉扵教条察其悃愊无华或可恵绥扵田里肆加临遣俾备驱驰自知不称扵所蒙其若牢辞之弗获某官受天间气为国重臣手剪逆俦帯砺遂盟扵伟绩身当强敌金汤不在扵长城相时社稷之大勲式简冕旒之隆眷徒得君重托西陲半壁之天行以公归扶黄道重轮之日尚怜孤拙曲借优容隂雨之膏黍苗深切喣濡之望广厦之庇寒士不胜归倚之私颂咏良勤敷陈莫究
　　安抚
　　贺龙兴帅赵龙图【善俊】
　　伏审光奉纶言移牧防府课殿邦之最谓宜寘诸左螭右掖之班宣制阃之威乃独领此南浦西山之胜虽小郁舆人之诵而坐回一路之春侧闻除书防至曲踊某官自天毓秀以学禔身河间大雅不羣所耽者古东平为善最乐自得扵心早抟九万里之风荐试十九年之刄随其所到辄有能声畴清香画防之庸久膺选表寓寳文绿字之直奚足酬劳顷扵龙焙之濵益播熊轓之誉一襦五袴万口一谈适大江以西谋帅之难而当今之选非公莫可画栋飞云朱帘卷雨端为湖山而一来横门开日髙阁切星行厉云霄而却立某欣闻声猷积有年数幸甚部刺史班春之始得在小诸侯述职之中无一事以勤馆人空有懐滕阁之记如百谷之仰膏雨苐请赋黍苗之诗时哉千骑之临正肃春光之丽幸无忽节宣之令实不胜颂咏之私
　　代王宪通荆南帅王枢使【蔺】
　　起家乗障在初心犹切扵吹虀改命观风不自意何従而得鹿望寜到此贱不获辞式时方伯连帅之贤实惟紫枢黄阁之旧属尝有一日之雅谅不忘平生之言小草之依长松亦缘同味之故凌雨之得大厦厥有亢身之方愿卒相之其知免矣某官材全而能钜志烈而气刚立朝堂堂真不清之氷雪论事凛凛乃羣枉之鹰鹯羽仪百僚夷险一节济川作砺不负武丁之简知破斧缺斨亦岂周公之加损起従词馆来殿帅藩以方叔之壮猷勤毕公之小物一路绵邈皆自得湖山之民重湖阻深无复有蒲之盗行锡昕朝之对遂登颛面之崇某以碌碌何足数之才蹈硁硁未必全之戒不图末路俾驾使轺幸列城已熟扵教条而百姓亦安扵田里蒙成足矣虽衣绣持斧以何施驰情炯然惟补劓息黥之是望
　　通贺安抚王侍郎
　　伏审出綍西垣作藩南服紫芝涂检方除言语侍従之臣潢池息兵所要诗书礼乐之帅姑辍孔鸾之侣来空猩兎之羣寛九重之頋忧为一路之司命某官学穷圣韫材应时需懐明月佩连城自全其贵羞昆仑薄员峤莫喻其髙惟其已重而物轻是以身退而名进顷际解之防实资曲突之谋亟其空臆以尽言翩然纳履而遽去阅时浸乆忽公论之复明承诏来归举国人而胥庆方徯正人之巨用遂跻寰海之隆平适时群丑之陆梁俾莅十连而镇抚亲屈元戎之乗并纡支郡之符先声一临士气百倍昔西羗未定范文正出以守边而贝州既平文忠烈归而拜相对扵前哲是在我公凯歌才偃扵旂于嵗旱即为扵霖雨某羇孤一介流落百罹雕虫篆刻乃壮夫之不为既无遭扵场屋豫章橘柚非老人所宜种又絶望扵荣涂归欤松竹之防已矣风云之梦不图疵贱之踪迹何自彻闻扵缙绅外之部使者诵言其平生欲以为山林之劝内之卿大夫表出其所着姑少酬铅椠之劳方糜斗食扵祠庭俄捧辟书扵蜀道扪参厯井不胜行路之难披雾覩天乃失抠衣之便惟是子云之宅尚编渤海之氓近得乡里故旧之书具言父母岂弟之政为黎侯之赋逺景虽云未卜扵归期従童子而歌中和亦能遥颂扵风化其为归倚莫究宣陈
　　贺潭州卫防政【泾】
　　伏审勉従温诏起殿价藩衮衣绣裳尚郁归禾之命櫜兜防纛有严制阃之权坐令道林岳麓之间俱在春风和气之内某官道关百圣忠贯三精该孟韩扵胷中独传正学起晁董扵笔下遂甲大廷属昕朝更化之元在独坐可言之地如农夫之去草先务絶其本根若嵗旱之作霖爰寘诸其左右方徯登崇而颛面忽投闲散以均劳逮元气之稍廻果公论之自白赤舄几几曾何防疐之伤方城临临忽畀藩宣之化邈是潇湘之境方罹蛇豕之妖疮痍未瘳反侧犹在劳来安集暂烦天子之大臣辅赞弥缝行究贤人之逺业某切聆明诏倍激抃悰齿豁头童犹是陶钧之旧物文卑书俗空陈竿牍之具文恭维嵗律之向除殊觉寒威之未憗愿精调扵鼎铉即归秉扵机衡蕲向良深科条弗究
　　漕使
　　通潼川漕谢太丞【代胡监酒】
　　青衫试吏方谋控地之飞绣节观风幸快披云之覩抚微躯而浩叹舍崇仭以安归伏念某鈆椠庸生箕裘冷绪焚膏油而继晷敢或怠荒居陋巷以致诚自甘穷约頋惟族繋俱业诗书走马看长安之花后先相继攀槛请尚方之劔风烈犹存自怜驽质之无堪长恐家声之之弗嗣属兴能扵乡老偶防第扵春官披腹而呈琅玕了无可采排云而叫阊阖咸笑其狂福寜望扵庸庸科遂收扵下下旋以擕孥扵甥馆逝将赋粟扵坤维虽弛担之逾时曽择栖之无所乌鹊绕树怅三匝以何依鹪鹩巢林得一枝而已足不有贤徳其谁主盟某官道觉先民文追古作吕梁飞水三十仭尽供笔下之涛澜庙柏溜雨四十围独傲嵗寒之风雪顷者郅隆扵朝望居然垂上扵政涂兴懐忽急扵防山丐外遂従而懐绶羞昆仑而薄员峤公则良髙扶黄道而上紫微世将谁属竚看召驲归翊政机惟时水漕之小淹尚有铨衡之可托倘辱寘门人之数寔足慰平生之心矧大贤何所不容而君子不可得侍兾获闻扵一语以为法扵终身断臂雪中谅不靳真传之秘漆身桥下其敢忘国士之知归倚良深宣陈莫究
　　通成都林运使
　　白头捧檄泝瞿塘滟滪以遐征绣节观风许櫑具步揺而入见矧是萍蓬之迹实连桑梓之隂阳公薰晋之鄙人亦复何殊扵亲炙孔子思鲁之狂士固应颇喜其逺来是不虚为万里之行其庸敢废一牋之敬恭惟某官修名掲日髙谊薄云斯文得所宗典则在元和之上所守一扵正风流如庆厯之间稽其践扬休有誉处属者一麾之出守蔼然五袴之兴謡选表来归谓即近长安之日乗轺于迈乃遥占蜀道之星惟干戈甫定之余正杼轴已空之候云屯万旅曽无赋敛之少加星拱九霄聿有声猷之上彻行拜芝泥之玺亟归玉笋之班某困顿数竒侵寻已老蹭蹬场屋其谁以吊扵有司流落江湖已乆无求扵当世不期特诏录以微官身縻香火之祠梦绕蓬蒿之宅耕云钓月自分终焉厯井扪参何心到此偶故旧轸绨袍之念而荐书形华衮之褒遂扶老擕防而一来盖蹈险履危之万状抚头颅而浩叹初亦怃然悔之望英簜以焉依兹又幸之大者其为归倚莫究名言
　　提刑
　　贺李崇庆得乡节【】
　　伏审揆日建防出节引道猩鼯夜啸上贻廊庙之忧锦绣昼行中出玺书之宠仍寓寳储之直益増英簜之华一闻邮置之传顿觉封陲之肃恭惟某官夙登列着力障頽波赵孟所贵能贱之扵吾何有孙刘不使为公耳枉已则非流落十年险夷一节疾风知劲草身自有扵长城浮云蔽太空世苦无扵公论迨兹更化诡以作州蔼然治最之旁行久矣召环之当至杀越人于货适值小夷干纪之秋修扞我于艰尚忆曩嵗榦方之畧肆畴物望就驾使轺贲延阁以通班过故乡而上冡昔侬冦叛而安道率家僮破贼贝州平而寛夫以相位酬庸参本末扵两公殆前后之一辙式是恩纶之下拜居然天意之偶开适扵是时忽降甘防卫师兴而致雨已示洗清小丑之期商嵗旱而作霖又卜归服大僚之兆某情均骨肉迹阻门墙櫑具步揺反莫偕扵贺客距跃曲踊苐深激扵抃悰
　　代回利路毛提刑兼制参【午】
　　切审光膺睿渥就按祥刑下芝诏扵西垣宠光茂甚泛星槎扵南郑风采凛然不妨大幕之运筹并使全蜀之蒙福成命一布懽声四腾恭惟某官厚徳春温贵名日起曩郁朝天之步来为赞画之賔留东阁以观贤小淹遐武观湖南而知客遂简渊衷肆令咨度扵皇华悉俾平反扵丹笔竚承迅召归正要津某耳熟风猷神驰徳宇能令公喜能令公怒曷胜借助之懐不自我后不自我先适值建防之日欲陈贺悃莫究抃悰
　　提举
　　通盐使郑侍讲【乔　代曽宰】
　　伏审辍従朝班出将使节诵文章之尔雅殆疑非近世之人望英簜之光华乃辱在先驱之役盖平日精诚之感有今兹幸防之逢不自胜其忻抃之懐辄自见扵竿牍之敬某官弥文作古雅望镇浮方其防举子之场已不为嫓青配白之语及其奉彤庭之对乃尽吐薄云贯日之忠温然有説命三篇之风岿乎在汉庭诸老之右式是帝心之简在亟従天禄以校雠厚徳有容而不失其髙中立不倚而非期扵矫頽波方靡虽萧傅亦有非望之慙砥柱不移独宋璟聿为难致之客深交不愿扵綘灌为公何有扵孙刘旋剸剧扵星郎之曹且繙经扵春官之席皆主知之自结何治最之弗优大为人望之攸归佥谓国钧之伊迩奚云霄之已逼乃原隰之载驰先声所孚列城自肃羞昆仑而薄员峤姑遂来临扶黄道而上紫微终当未免某少而笔砚偶尔绅裳倒指半生之中若为把玩折腰百僚之底乃尔尘劳矧承竭泽之余尚深赪尾之悯催科抚字莫知何防以两全嘘濡拊摩尚图更仆而三请幸焉已甚言亦奚宣
　　郡守
　　代回建昌江守【自任】
　　驾行春之马何至烦公分扫地之光是将及我寳邻之侧有人如此鱼书之敬阙典可乎竞为所先可谓不敏某官英标玉立雅望川流解牛十九年绰有余刄参天二千尺谁识苦心稽其所临具有可纪尚屈云霄之步来分铜竹之符解已妙扵更张禁火便従而安作然而先一州而后天下岂吾相心润九里而福京师非异人任谅无暖席即有赐环某家连赐履之乡官托辅车之势故扵五袴之咏尤所饱闻藐是七防之章焉能尽写
　　代回郑贑州【汝谐】
　　已试畴庸维良作牧籍甚物望谓宜寘甘泉之班邈是侯邦岂其淹长者之辱维时邻境首丐余波自送旌麾之南日困尘埃之廹亦欲致鱼缄之敬以践修燕贺之懐竟为所先敢谢不敏某官长材纬世雅望轶羣粉省含香早出应郎官之宿江城画诺乃洊开刾史之天亶维责实之朝欲示重外之意复烦遐躅加惠价藩恐行促扵追锋殆不容扵暖席某偶冒分符之寄寔连赐履之邦披云覩天属已慰生平之愿扫地布席政有赖辉映之余拜嘉以还占言莫究
　　代通杨筠州【诚斋】
　　得请扵朝把麾扵外首石渠之选人犹为之屈称剌斗大之州今乃烦扵敏手提封幸甚舆诵谓何某官其学一出扵诚虽天亦亮其正每极言髙论曽靡悼扵后害虽怨家仇人不敢诬其生平世亦岂无名流若此者防古之所谓遗直頋不在公雅薄圆壶之防自诡左轓之驾蔼然儒者之政薰此区吴之民厥惟当今尚有公论顷收朝迹壊麻谁贷扵延龄比入荐书登位盖慙扵陈寔夫岂为丹鸡之诅亦自逃青史之讥以此占之岂乆外者某朅来乗障政尔事贤属闻有行不觉永叹念逖间徳宇何従闻防薤之规而讲问政声尚欲取伐柯之则
　　代诚斋迎贺赵守【希仁】
　　出綍西垣分符南服采诸人望久当寘紫槖之班邈是江城乃复枉朱轓之辱匪缘重外何至烦公先声一临和气百倍某官英标玉立雅望川流稽其存心要不出东平之善至扵余事犹不减子建之才越従践扬休有课最使者之星一出不待载驱而已孚刺史之天洊开岂应选表之犹未瞻言剧郡孰与是邦分共理之忧谁实任虎符之寄畴已试之迹要莫如麟趾之英肆令白粲连樯之区顿有紫气浮闗之望第恐促驰扵召节庸或不俟扵建牙某投老归欤受防惟甚焉敢切置盂水以效任棠之髙第当自驾牛车勿负儿寛之殿惟一州徒得君重而千骑方以暑临其扵节宣之宜倍有劼毖之祷
　　代通问崇庆李校书
　　立朝无补猥分出守之符接壌相交乃获善邻之寳矧惟事契积有嵗时聆伯氏之吹埙早知有觌居是邦而友士无以易尧其扵修辞庸可愒日某官髙文作古奥学造微由苏氏以来未有如公家父子兄弟之懿虽孔子复出亦当在门弟文学徳行之科顷方従册府之防亟以忤柄臣而去道不容而何病名以退而益髙使簜州麾所到咸书扵善最従班政地胡今尚鬰扵逺猷谅无暖席之淹即奉受厘之问式究贤业永弼治朝某祗若恩言抚摩凋瘵民亦劳止孰寛鲂鱼赪尾之忧我仪图之惟有邻女分光之望心焉欲述口莫能宣
　　代回詹归州
　　庭集孔鸾尝竝防扵朝路符分铜虎旋各把扵州麾追惟倾盖之定交以至举觞而相属恍如昨日不知嵗月之屡迁恵我好音方愧礼文之不敏恭惟某官文追古作学得真传立馆下招诸生方发青衿之药坐堂上称太守俄班皂盖之春坐令三峡之濵大喧五袴之咏先一州而后天下此岂宰物之心鼓元气而靁域中即聆选表之命某倦防甚矣决防归欤已办扁舟将过黄堂而欵语所忧召驲即随丹诏以趣还感荣问之先施布谢悰而莫究
　　代回嘉定李校书【】
　　行春而驾一马内懐鹑特之慙遣骑而致双鱼中有珠玑之贶细哦此作足振吾衰某官世济方闻之材心传正大之学餐楚客之秋菊恐它馈之或伤织天孙之锦裳非今人所能到尚屈云霄之步来分铜虎之符燕寝凝香暂拥黄防而防卧璇题纳月即攀紫禁以上征某猥以谫材来临剧郡地如错绣所忻鸣柝之闻邾势若同舟当有余波之及晋欲报之恵莫究于言
　　回眉州安直阁【癸仲】
　　五马二毛怅已乖扵壮志双鱼尺素骇忽拜扵好音凛然骏气之横空写以名章之满纸髙懐甚茂永好难忘某官家传贯日月之忠身被奄蒙之锡赤舄几几蚤従周公之拜前方城临临剰喜西平之有子暂摄守符而共理即承帝命以为真某洗印云初课功何有受察遥瞻扵大幕我所焉依同寅近托扵邻封公无遽去
　　通判
　　代回潘倅【昌龄】
　　伏审已戒行李聿来赴郡承洊饥岂复执乐红妆之梦公为别乗适应浮闗紫气之占民曰乐哉吾事济矣某官才无施而不可政所去而见思入缀鹓鸾汔可慰舆人之诵洊分风月竟莫晓宰物之心亶惟此邦尸以拙守必有王祥者出来咏海沂之功庶令宗资之流第画汝南之诺姑屈逺步来分頋忧某未遑名姓之通遽拜缄縢之辱州虽无蠏乃有同寅协恭之贤书已得鱼况妙崇雅黜浮之体难忘永好莫报珍投感愧滋多占言未究
　　干官
　　代回许提干【可】
　　同桑梓之隂焉敢以乡丈人而自处帯櫑具之劔何以异部使者之见临辱先以书喜甚欲舞某官文追古作材应时须鸾凤卑栖初不叹枳棘之陋鳬鹜列进亦何妨松竹之吟兹以步揺之冠来赞圜法之府公亦屈矣乃久涉州县之尘我独跫然获再见州里之彦某朅来漫仕雅已倦防知子之来固不啻似人之喜道旧为乐意必有起予之言纾意良勤占辞莫尽
　　代回彭提干【扶】
　　拜州千里頋不材何以当之置水一盂非故人尚谁望者朅来访问乃尔乖离望梅岭以兴懐抚鳞缄而増叹某官早従里选遂以文鸣九万里之抟风了无余子十九年之防刄绰有能声岂青衫旅荷叶之枯而黄本缓石渠之校帯櫑具劔岂乆为暴使者之賔衣紫袷囊行且列汉甘泉之侍某拜州迩止念旧怅然披郇公之朶云自慙不敏闻道州之鸣凤日兾来归
　　代回本司干官
　　比因锡对骤俾乗轺自叹素无能声何以膺衣绣持斧之任所幸部多君子庶共肩同寅协恭之心至扵髙明又其尤頴蔼然妙墨如见櫑具之劔步揺之冠乆矣吾衰莫报明月之珠夜光之璧忻颂滋切科条莫周
　　回宇文制干
　　万里遐征方有阳闗无故人之叹五云下逮喜陪宣州多君子之防惟草木之味本同而胶漆之情惟旧获同王事岂曰人谋某官世济诗文之宗家传忠孝之谱钟镛在东序殆非近世之人鸾鹄峙碧梧休有先正之様岂期賔幕得此胜流傥肯屈逺步而不留能令公喜当剡辟书而上彻何以假为惟忧别奉扵除书行且径登扵要路某一违矩范屡阅嵗时不谓凋年复有握手道旧之适矧惟幸防共展同寅协恭之忠曽修问之未遑辱飞牋之先及其为悚怍未易名言
　　赴召
　　代贺交代制置吴侍郎赴召【猎】
　　伏审光膺诏绂宠锡召环托坤维半壁之天乆矣宣劳扵外服申防命三夷之日趣令归觐扵中宸故民虽切扵去思寰海寔期扵均福某官徳尊一代望盖群公问学得其真传殆南轩晦庵之未没文章特其余事亦庐陵南丰之复生厯观所到之践扬皆本平时之讲习酬酢万变诚敬一心顷西陲俶扰之余正南面頋忧之际凛凛栗栗若覆坠潜消反侧之情娟娟哇哇期弃捐复返团栾之乐其効有如此者非公谁寔任之既焯着扵显庸宜晋膺扵巨用爰俾介圭而入觐竚闻上席之屡前衮衣归我公兮咸喜正人之得路中国相司马矣抑令强敌之革心扬于大庭是在不日某振辱朝廷之临遣俾相先后以践更巍然缨冠而来虽为国人而赞喜瞠若絶尘之后独詹隽轨以懐惭炯炯乃衷呫呫莫究
　　内祠
　　代贺李侍郎除在京宫观兼侍讲【焘】
　　伏审光奉纶言归侍经幄乆矣去国其何以慰苍生之心幡然赐环稍足以生善类之气盖公论乃今而后定殆揆路继此而延登侧闻除书防至曲踊恭惟某官统传洙泗秀出岷峨圣人不生岂在乎弟子之列大雅既熄当求之古人之中尽繙金匮之蔵有光玉振之响气直养而无害材何施而不宜顷由简知入跻禁近有能典朕三礼是资寅直之诚尔尚弼予一人绰有论思之益曲髙难和道大莫容纳履星辰之间把麾江湖之外显曹僻郡未尝干喜愠之懐缃帙缥囊初不废校雠之课渊乎扵道而益进淡然与世以相忘其如治状之上闻不容造物之我舍锡以芝检归诸笋班奉琳宫之缘宛在上清虚皇之侧劝迩英之讲廸以合宫衢室之初行将登庸大慰佥属某为品甚下辱知独深堕在尘埃采盐之中限以云泥闗山之隔伏读赞命喜倍等伦邮置相望喜连意纾辞之易逹戍伊迩将考徳论业之有期颂咏滋深科条莫究
　　宫观
　　李防政复官奉祠【璧】
　　伏审尽还峻秩晋奉真祠夙夜匪躬乆矣真心之莫白风雷作号居然公论之复明侧聆播告之修一洗防诬之巧某官心传正学世笃孤忠国且将危安得洁身而苟去敌非易与固当出力以廷争使人皆王陵则诸吕孰与诛朝有柬之则二张非所患君子所为众人不识孰能明束緼乞火之谋宗庙再安二圣重欢乃寔繋曲突徙薪之防頋令罪去其谓人何宜皇明之烛幽下玺书而锡命故物复崇阶之旧清班従闲馆之防周公居东三年行对命禾之宠竒女坠地七日岂淹讲室之居即扬防书归相兴运某登门旧矣读诏欣然非为防従之私将有拔茅之望良喜是非之定少寛恤纬之忧
　　进秩
　　贺安大使男除将作监丞
　　伏审东阁新除监丞光奉宸恩擢丞戎监防衣赞昼夙肩帯砺之盟紫涣防荣入簉鹓鸿之列盖屯运值将终之防方朝家为必胜之谋凡而修车马备器械之防畀诸扶日月整乾坤之胄恭惟某官道开百圣忠贯三辰方介鳞易我衣裳孰歼逆党幸芝兰生予庭砌同决大谋迄茂建扵国功遂挽回扵人极虽荣跻扵京秩殊未满扵舆评逮乗半刺之车蔚为千里之福既已无施而不可岂应待次而后升此岳牧所以极口而荐扬谈士所以扼腕而叹息公论累年而后白除书一旦而乃来西平有子我有臣姑陞华扵武监周公拜前鲁拜后行俱干扵政机某托在所临忻闻是举焉依庥映久哦少陵广厦之篇愿假须臾更赋郑武缁衣之什抃蹈云极宣陈莫殚
　　致仕
　　贺少傅周益公致仕
　　伏审勇退莫回防荣益宠推挍近世谓当班文富之间瞻言髙风乃忽在羲皇之上虽君相叹息而惜其去然猿鹤欢舞而候其归擕持全名照耀千古某官勲在彞鼎名满华夷方堂堂当国之秋极蹇蹇匪躬之操格天扶日了无一节之诡随破斧缺斨始有后来之汹涌人方愿去子髙之胄公乃遂挂神武之冠従容绿野之防缱绻赤松之约方将骑牛涧壑尽领故山之云烟争席渔樵不袭曩时之爵里世如果有仙者公独非其人欤某立弟子行且三十载昔者在青云之表自怜无附骥之阶今兹遇紫气之祥第欲上著书之请
　　交代
　　代诚斋回交代傅郎中【伯夀】
　　就移星轺式按水漕教条已熟固不待传车之周爰风采一新而后知旧政之瘝在幸甚烹鱼之喜跫然罗雀之门下拜以还不敏是惧某官修名盖代骏气横空嗣奕叶之风流殆草堂相君之未死收两科扵谈笑何青钱学士之足云厌防画一之书自诡抚字之政使得数十公防错岂其隆平之或难不应九万里扶揺至扵今日而犹未自辍粉闱之直驾言绣斧之车盖江湖阻深当注意扵萑蒲之间而云涛变化皆献状扵几案之上进足以课空囹之最退足以助觅句之豪亦既久之兼是二者谓纶綍且下盍归寘清切之班而杼轴已空又当妙将输之选徧畴扵众就畀若人参酌取予之宜恵绥凋瘵之俗恐未暖席即将赐环某雅矣倦防幸而得去昔抵李生拜侍御已凄其动老矣之懐今慙栁下愧孙登乃浩然起归欤之兴上还印绶归侣渔樵嗒焉岩居夐与世隔忽闻踵磨牛之前武今已得流马之良材蔵疾匿瑕其知免矣连辞纾意更辱先之忻愧兼懐科条莫究
　　代通交代呉制置【猎】
　　骑马聴鸡尚忆常参扵后乗扪参厯井岂期来合扵左符惟平生臭味之相同故如许夤缘之有相蒙成吾知免矣奏记庸可后乎某官人与古稽学先物格大镛在东序蔚为寳镇之储众星拱北辰宜在泰符之次设施特余事尔荣贵皆固有之属时方病扵抢攘随事各为之整顿徃属西陲之事变上闗北阙之頋忧肆畴不世之英庸弭未形之患甫开制幕大得民和一以为赤子一以为龙蛇既已了无扵反侧用汝作霖雨用汝作舟楫固当遂正扵登庸诏函果趣扵追锋宸扆久为之侧席某自怜垂老雅已倦防方欲抗章上闲馆珍台之请不图赐履在天梯石栈之间深忧防蹇之踪难望絶尘之轨举觞道旧谅不寒焚袄之盟更仆告新愿尽述伐柯之则其为归倚莫究名言
　　谢免解
　　免解谢防政
　　童而觅举白纷未入扵能书晚乃出山草遂尘扵荐纸薄言假宠俾勿徒还其在衰迟亦为荣耀窃维科目拘挛之多失山林魁磊之英昌黎韩愈之将归自伤莫齿扵下士广文曽生之既摈人皆致吊扵有司傥能收拾其所遗亦足扶持扵斯道某羇穷一介坎防百罹挟册读书早参诸老杖屦之末焚膏继晷仅得古人糟粕之余亦尝为俳者之辞以出应州家之试瑟虽工而王不好将以何求斤欲挥而质已亾不如其已嗟吾生之至此彼勍者其为谁永惟师友之渊源岂为科名之得失吾玉未尝献足未尝刖犹可自珍彼力苦易制价苦易酬庸何足羡已矣风云之梦归欤松竹之逰搔首著书颇为千载之计闭门觅句足了一生之愁夜阑山鬼之吹灯日旰邻僧之送米啓夕秀扵未振大放厥辞发孤笑扵羣忧遂忘其老偶辍犂鉏扵谷口来瞻观阙扵行都吕医之布衣芒鞋尚须薰沐冯谖之蒯缑劔铗谁念归来鸟已倦而欲还人不知而奚愠不图金匮石室之彦务广竹头木屑之储下急急之符而取将采平平之防而荐进寳蔵康瓠适用伊何刻画无盐过情已甚迄防荣扵北阙许偕计扵南宫虽技断断兮无他得此已幸然髪种种其如此岂有能为第惟微么重以朴野繙十二经以説焉能动扵老聃载三千牍而来不加多扵方朔乃以巴人下里之曲猥玷蓬莱道山之蔵傥因是而获传亦此生之至愿亶时幸防厥有由缘某官文掞国华学传圣韫人循循其善诱温其玉振之音心休休其有容籍甚海涵之量晋席登庸之拜益殚甄冶之私谓鸒鸠飞抢榆枋虽无它望而蠧鱼生死文字是亦可怜傥令一善之弗庸时谓匹夫之弗获乃曲收扵芝箭以上彻扵冕旒俾少酬鈆椠之劳以归见乡曲之士某敢不激昂宿志防绎旧闻穷当益坚肯但攻发防决科之学死且不朽更勉图传世行后之方不为小人之归是乃国士之报过此以徃莫知所裁
　　谢荐举
　　谢安大资举充嵗荐
　　卑飞控地焉敢为附尾之谋暖律回春乃特剡需头之奏惊宠光之骤至忽涕泪之交零切惟近世荐引之常无复古人特逹之举必也工扵驰骛日扫舍人之门否则宿有夤缘久备老耼之役乃以喣濡之宠申其缱绻之私未有见其文而信其心如欧公之扵苏明允观其主而知其客如昌黎之扵杨湖南岂其公道之复行乃以此身而亲见伏念某少而孤苦长亦贱贫制芰荷以为裳难追世好焚膏油而继晷见谓书痴屡尝従试扵有司四頋孰为扵勍者嘻其不遇曾二鸟之不如已矣归休虽万牛而莫挽旋结隂崖之屋亲种阳坡之瓜乐琴书以消忧自适园林之趣懐稻梁以饴老不萌簮绂之心莫知无似之姓名何自有闻扵朝野急符传命辱徴繁露之书特诏防恩遂赋支离之粟甫拜周旋之恵便作终焉之谋曾无满嵗之淹复被従军之防幸甚折腰之地托扵赐履之区步亦步趋亦趋虽未遂抠衣之愿笔则笔削则削乃先腾逾衮之褒朶云兼拜扵函封驽马顿増扵倍驾【以下缺】
　　景翳翳以将入其如已迫扵崦嵫技断断其无他何意争先扵岐路方畀祝厘之秩忽腾辟掾之章出处何常惟义之归勉狥河阳之请饥冻虽切逺迩交病早兴彭泽之懐忽惊钧播之私曲借言扬之宠自闻此举寔震扵中盖试吏之日浅而积阀未深奉身之术踈而与物多忤宠光所逮媢嫉将兴惟昕朝重违扵鼎言故隆旨亦许以寸进缾甖之量得此已盈榆枋之飞它复何望兹盖伏遇某官保厘西土师表百僚进见之士岂复贤扵周公犹躬吐握之礼生民以来未有盛扵孔子亦推循诱之诚故虽庸虚所不遐弃式广兼收之路曲施不报之恩重念某漫浪一官流离万里嵗华晼晚怅来日之防何子舍沦亡况此心之欲折傥归装之甫办即投劾以言还和击壌之歌不复有求扵当世刋齐天之颂或能仰述扵闳休使其有后世之传亦足为知己之报过此以徃莫知所裁
　　谢使长黄侍郎职状【竹坡】
　　千室鸣弦雅契夙谐扵附翼一行作吏剡章又辱扵需头矧惟解褐之由以至従军之日稽其恩造不出他门载观奨予之过情不知涕泗之横臆某年开七帙恩与一官移甘菊扵檐前扵时已晚嗅决明扵阶下其立良难所为扶老擕防而来亦惟饮水求刍之故旋类倦飞之翼欲回兴尽之舟盖缘蒲栁之早衰重以桑榆之欲暮有时而寄有时而取何足装懐无失其故无失其亲尚祈假宠骤拜荐扬之及恍惊神观之还况惟文名政绩之褒出扵儒宗吏师之口不特増光扵老朽又将夸视扵友朋受言蔵之不虚来矣恭惟某官羽仪一世槖籥诸生循循然善诱人俾皆有得断断兮无它技亦与兼容兴怜末吏之穷途犹是曩年之下客慨然感叹赐以品题某惟当服膺轻外物之言决防老故丘之举主父之日已暮未忍倒行陶令之园将芜逝将归去不为苟进以答主知
　　谢漕使赵监丞举职状
　　凋年试吏方深濡翼之惭荐纸嘘枯忽拜需头之辱假以使华之宠俾为末路之光载披刻画之章莫喻凌兢之悃伏念某资惟甚下材不逮中读坟典八索之书谁实为扵勍者决得失一夫之目人皆吊扵有司消磨已尽扵壮懐潜伏分甘扵幽屏不谓金闺之彦偶闻谷口之名录其铅椠之劳畀以斗升之禄方祝厘而赋粟俄奉檄以従军惟时试吏之邦适建台之地傥匠石之囿伯乐之廐等不材下乗而弗收则天池之濵大江之濆与凡介常鳞而何异属者常试以请惠然赐报曰俞矧旧学已荒頋深醇之焉在而虚词无当扵雄健以谓何至扵议论践履之间未免简书朋友之责凡此衮褒之所逮俱非樗散之能当兹盖伏遇某官氷鉴人材模范士类人循循其善诱思屡竭扵两端心休休其有容曽不遗扵一介方登车揽辔之未久已足国裕民之两全行将归金马之班岂乆屈木牛之运紫枢黄阁遂将宅揆以经邦赤箭青芝预欲储材而待用頋虽至陋亦在兼容某敢不振厉弱材防持晚节肯干官谤以伤门下知人之明谨守师传益究古人为已之学倘或有闻扵后世是为仰答扵已知越是以还罔知所措
　　谢总领张殿撰荐举
　　出山已错况肯为寸进之谋借手言还亦欲假言扬之宠不敢请尔幸而得之惟其无牋记之千求或可矫世俗之末失伏念某禀资甚下涉世全踈少不如人恐堕踽踽凉凉之号动而得谤乃缘竒竒怪怪之文虽词类扵俳可无学而能然博悬扵投初不在乎得返渔樵之初服主鸥鹭之齐盟慨然自断扵此生已矣无求扵当世骇忽传扵肤使猥见谓扵逸民闾里浮沉焉有箕山之雅操闺防刻画盖缘谷口之虚名捐微官以乞之俾遐征而至此枉河阳之马币頋有何劳问杜曲之桑麻逝将引去敢期荐剡俯逮陈人兹盖伏遇某官长材百吏之师粹徳万夫之望星槎玉节观风已遍扵两川流马木牛总饷进兼扵四路若时以身受察之士孰无愿忠望赐之心虽激浊扬清氷雪顿生扵笔下然尊贤容众渭泾自判扵胷中亶是羇孤蒙此振拔某敢不益坚素履勿负初心行且归欤必不待涂穷而下泣頋虽老矣岂其缘日暮而倒行切矢此身以报知己
　　谢李宪特荐
　　裔夷干纪曾微敌忾之劳肤使防勲猥玷荐剡之数得非所望愧甚扵荣切寻小丑跳梁之因正坐平时姑息之故慿恃其险阻肆为昼伏夜动之谋防刘我邉陲不胜天寒雨湿之惨倘师干之不出岂狼心之可惩爰妙选扵使华俾恭行扵天罚算无遗防役不淹时歼厥渠魁遂挫方张之冦执此群丑仍推不杀之仁弛张皆合其宜招懐卒复其旧功乎伟甚足寛廊庙之頋忧仆也苶然莫致戎行之死命敢期剡牍并录陈人三豪辄滥扵一名片言良重扵九鼎兹盖伏遇某官网罗千载师表一时然太乙之青藜厥惟旧徳授编书扵黄石绰有壮猷乃今成此显庸在公盖其余事奉使有指即观斧绣之言还事君以人尚恐桷榱之或弃诸言见及小已知荣某雅有倦防之懐恐虚借助之意亦可称扵天下曰知己以夸逾衮之褒仍当明扵大君纪防书更作齐天之颂过此以徃莫知所裁
　　谢潼川范帅应诏举所知
　　九天纶綍肆今博访扵英材一介草菅不谓亦登扵荐纸无乃传闻之误可胜悚怍之私切观圣上欲兼收毫髪丝粟之材是以明诏乃并及闺台阃节之彦严为程期以示急先之意不拘统属以广论荐之途侧聆大哉之言具识厚甚之意明天子用心如此其孰忍欺贤大夫所学谓何焉敢轻举如某者一无他技百不如人矹矹读书所得惟糟粕尔悠悠阅世到处如枘凿然投名鸥鹭之羣拔足尘埃之外与渔樵而争席求农圃以为师夐与世以相忘分此生之永已不知亡似之踪迹何自有闻扵簮绅外之部使者察亷力诵河东之赋内之卿大夫献纳佥谐谷口之名朝而幸与扵一官暮即遐征扵万里昌黎幕中之辨方有害其生之忧鬷蔑堂下之言孰能防其手而上兹盖伏遇某官家传髙节世济令名要路方开不为瘠环而少屈扁舟径去殆是忠文之复生乃扵倾盖之初亟定断金之契虽大杗细桷材其要为不同然小草长松风味颇亦相似乃曲收扵蕞品庸上彻扵严宸兹乃古人之所为暴之天下而无愧某敢不力持晚节率履旧闻虽及凋年所遇当期扵益壮至扵逺道何心更忍扵倒行使其小异扵乡人斯足仰报扵知已
　　谢工都大应诏举所知
　　皇皇者华方抡材而赐诏微微小子乃假宠以充员恍莫悟其従来凛不知其所措伏念某嗜书成癖坐诗得穷少也斐然意颇轻扵余子今其老矣竟何异扵庸人白头偶得扵一官黄帽遐征扵万里折腰敛版已失平生韦布之髙寻壑经丘第作故山松菊之念吾生行且休矣曷月予还归哉敢图肤使之误知特剡需章而论荐虽抚心自叹若为可称扵品题然借手而归亦可有辞扵朋友兹盖伏遇某官徳浮扵位学世其家入簉鹓行星宿旁分其明润出将虎节山岳亦为之动揺旋观扬清激浊之间了无吐刚茹柔之态推此心而荐士肯萌意扵欺君惟其气味之稍同重以肝胆之相照肆垂嘘拂以慰羇穷某敢不力振其衰以称此举得知己如此夫岂可忘虽古人复生亦无甚愧佩服不下宣陈莫殚
　　谢樊宪应诏举所知
　　伏以绣衣荐士其谁宜在扵选中樗散充员自頋夐逾扵望表誉之殊过其实谈者或疑其私侧闻剡章莫喻慙色伏念某耽书成癖阅世多竒襞襀陈言反不逮原夫之辈忼慨长啸孰能知梁父之吟偶然漫浪扵一官乃尔漂零扵万里幕辨或以为叛其若众媢何事了自笑其痴幸有公论在辛勤两载坎防百罹敢期仅有之寸长乃忽咸登扵荐纸兹盖伏遇某官主盟善类笃叙襟期面目孰何已定古者金兰之契势位略去殆过故交车笠之盟式是言扬之加夫岂私谒之俟某犹当益坚素守以答已知白头已负平生虽不能致吾君尧舜之上黄金不如一诺或可使得此声梁楚之间过是以旃莫知攸措
　　谢制置刘阁学举十科【后溪】
　　闻师友之谈公未尝不在钜鹿之下分科目而举士今乃获入荐鹗之中藐是凋年飨此遐福伏念某读书有限涉世全踈取友两周每勤伐木之梦従师千里恐孤断臂之传頋虽有意扵为文祗以自鸣其不幸老苒苒其将至曽未有扵微功芳菲菲其弥章亦何禆扵世用莫知庸陋之蕞品何自彻闻扵诸公捐微官以乞之俾遐征而至此筋力尽扵防涉精神汨扵应酬少不如人况已寖忘其故步老而无述恐犹未免扵乡人不图一世之宗师忽假片言之华衮虽抚心自叹若为可称扵品题然借手而归亦可有辞扵朋友兹盖伏遇某官徳尊一代望冠诸儒心休休其有容不遗一介人循循其善诱思竭两端肆怜贱迹之萍蓬曽侍故人之杖履思元賔而不见遂收所与之徒见子张而问交颇讶拒人之异肆加嘘拂以慰羇穷某敢不激昂懦衷防绎旧学虽仲尼春秋之作防夏不能措词然昌黎指教之传籍湜焉敢叛去
　　谢刘阁学侍郎【甲】举頋问科
　　従诸老之防踪迹独违扵墙仭考十科之目姓名乃入扵荐书岂非声气之同不待色辞之接人皆谓此举殆不愧扵古人我独省其私惧莫酬扵知已伏念某生而不韵老矣无闻青灯细雨之读书不求甚解明月清风之觅句秪以自娱了知与世以相违惟恐入林之不宻偶赋支离之病粟故缘谷口之虚名厥初半通之铜意谓周之而可受迨此九折之坂始知仕者之良难未澡涤扵征尘复淟汨扵吏鞅问学荒落愈不及扵前时心志凋零但欲归扵旧隠不图荐剡下迫陈人矧引为待问之流祗益重抱虚之愧兹盖伏遇某官望隆従槖学擅儒宗备尝出藩入従之荣独髙难进易退之节故家相印人言忠肃之复生寓里文盟士喜东坡之未逺頋盻攸暨枯朽复芽其扵片言之褒頋岂它人之比深惟儇浅殆如小巫之见大巫无乃博闻不知今我之非故我某惟当力持晚节勿负初心正路是由肯为涂穷而下泣终身自励敢缘日暮而倒行
　　谢费大叅【士寅】举著述科
　　白首飘零谁念尘之役洪钧坱圠忽覃逾衮之荣恍莫悟其従来凛不知其所措窃以昔在元祐乃国朝极盛之时相维温公立荐举不刋之法其间铅椠之士最荣著述之科必其髙文大册可传之无穷然后当在此位如其狂歌杂謡自鸣其不幸安能若是其班某学则空空文惟怪怪焚膏油而继晷见谓书痴制芰荷以为裳莫投世好分已无求扵当世退而自放扵穷山不谓诸公之误知特以一官而收录云无心而出岫偶为捧檄之行水有时而廻川久动归田之梦所幸小已宦防之地寔惟大臣均佚之邦迁先生之琴瑟在前休有依归之便见长者而舍馆未定空懐不敏之慙敢图特达之知辱在荐论之数盖曩司造化偶遗失所之一夫故今借揄扬尚令增价扵三倍惟是雅健通明之过予俱非迂踈狂斐之能当嘘枯吹生虽重拜假宠之意循名责实无乃伤知人之明某官心休休其有容人循循其善诱生民以来未有盛扵夫子鄙夫犹竭扵两端进见之士岂复贤扵周公沐髪尚勤扵三握矧圣上方従扵人望而我公行见扵衮归固当预蓄扵桷榱以俟助成扵厦屋肆如庸陋亦赐甄收某敢不振作懦衷防持晚节虽不能兼唐四善上课最扵凋年亦犹当作宋一经书弼谐之懿铄过此以徃莫知所裁
　　谢奏辟
　　谢安大使辟【充制置大使司属官】
　　剡章天上夙防褒衮之华辟掾幕中重拜礼罗之辱虽在平生之亲故亦无如许之恩怜頋虽倦翼之莫廻其若感悰之滋甚伏念某读书有限涉世全踈少也斐然意颇轻扵余子今其老矣竟何异扵庸人不图廊庙之钜公猥录文词之小技支离之薪十束盖以病而周之石生之饭一盂复何求而来者頋以间世万人之杰再造西州半壁之天青泥盘盘虽道涂之云逺赤舄几几幸台衮之非遥得依泰阶之末光是亦平生之至愿方息肩之未乆且望履之无阶姓名已沐扵荐扬朋旧皆为之骇叹顽金无用竟虚甄冶之功洪造曲成尚有嘘濡之意特剡公车之奏俾叅属吏之防陪碧油谈笑之余立青佩讲论之列两俱幸甚重拜矍然虽近神山而舟辄还邅廻莫进然望梅岭而渇已止忻幸冞深冒殊宠以若惊岂素望之敢到兹盖伏遇某官道闗百圣忠贯三精折尺棰以笞夷视为余事挽天河而洗兵甲正徯壮猷方将收拾毫髪丝粟之材扵以主张欂栌扂楔之用肆如甚陋亦在兼收某敢不铭在肺肝诅诸祖祢虽俗缘未断不胜荘舄之土思然永好难忘敢替昌黎之山仰过是以徃靡知所裁
　　杂谢
　　代曽宰改正过名谢周叅政【省斋】
　　吹毛洗垢自怜堕在扵丹书补劓息黥所恃尚存扵清议矧方当众贤和朝之旦亦岂有一夫向隅之寃懐哉厦屋之帡幪有此片言之感激窃以古者蔽罪轻重不过扵以情后世慿私喜怒鲜闻扵以类子渊何罪门人致疑扵拾煤麟之虽贤或者□以为窃屦张仪岂楚璧之盗翁归寕妇翁之挝谤之朋兴虽百喙讵容扵自列乆而论防扵众人焉可以终欺盖人不能以皆贤故过必观扵其党方恶直丑正固不能自逭扵官箴然悼屈哀穷要必有主张扵公道伏念某时之乖而寡与命以薄而数竒少也执经颇惟书之是信长而筮仕政坐此以成迂顷缘荐书出宰岩邑大本之薤难拔旁观皆切危之新植之杨易揺生意至是尽矣眷言鬼蜮之毒率皆城社之余弹以柱后之文无微不察溢为子虚之数谓天可欺知其切切扵吏奸而反被之以縦吏之名知其孜孜扵民瘼而反加之以刻民之罪虽浮云去来之何有况不繋扵痒疴而平生名节之谓何兹未甘扵破壊简书具在本末可稽傥谤议未明将何以见鲁卫之士如毫髪有愧亦安敢效儿女之争论鞫既孚虚实自见卒従昭雪一洗垢污请言其由端有攸自兹盖伏遇某官世所师表朝之羽仪人望攸归乆鬰具瞻之愿上心简在果膺夹辅之除参赞钧衡时亮天縡爰念抗尘之职莫甚为邑之难如得其情犹当为之勿喜欲加之罪其独患扵无辞矧在陶钧坱圠之中而轸簮履弃遗之念讵令巧诋而不平反某敢不勉防其愚益坚所守虽嵇叔夜之广陵散庸有不堪而段防宗之鴈门踦庶防可复过此以徃莫知所裁
　　代曽主簿谢谢御史作先人墓铭
　　死生契濶殊不寒败袄之盟春秋谨严是以有华衮之托整襟下拜流涕无従追惟先君夙蕴壮志引杯烧烛慨然有意扵事功看镜倚楼其如不偶扵时命江湖流落嵗月侵寻腹愤胷竒竟不得以效其有趺螭首其可无以掩诸幽藐是诸孤了无竒节不有贤者为立言立徳之宗谁其矜之俾大书特书之宠徼福平生之好挂名笔削之端施及后人享此遐福兹盖伏遇某官弥文作古雅望镇浮冠豸而辨贞邪不为权要而少屈获麟而示褒贬肯以故旧而或私槩以至公时谓不朽生者不愧殆庶防希有道之碑死而有知尚足慰桥公之墓某敢不激昂其懦铭篆扵中傥未盖棺或可践扬名之训虽及没齿犹当懐结草之心
　　代前人谢杨检讨书先人墓碑
　　立玉笋扵天上殆不知尘世之卑落寳墨扵人间乃施及泉扃之閟龙蛇岌其飞动草木为之光华藐是遗孤澘然流涕慨念先子夙有壮懐州县之职徒劳莫白所挟丘山之木已拱孰掩诸幽恐冺无传是重不幸若稽唐世有若诚悬凡碑碣无若人之书则子孙被不肖之责盖人品髙甚蔚为多士之宗宜毫端及之顿增九鼎之重矧惟畴昔辱在従防得妙墨以耀方来不必述先友之记借此宠以塞永慕殆不负蓼莪之章受言蔵之其知免矣兹盖伏遇某官世所师表人之羽仪人与古稽不在孟韩之下笔由心正岂止顔杨之间方文星环北极之躔而砥柱屹中流之操虽防戯书者皆将蔵弆以为荣矧褒贬繋焉固应附托以不朽以此大事控扵仁人谅追惟扵生平恍已隔扵存殁俛仰已成陈迹人谁无感慨之懐死生乃见交情吾何爱挥毫之顷冩以金管烂然银钩焘其后人燕此遐福【余同前】
　　回杨直阁恵文【长孺】
　　诵诚斋之文章前无作者传当家之衣钵必在若人伟哉青玉案之工赋诸紫芝曲之侧殆类子虚乌有之赋姑借以发其絶俗之词不然子舆桑扈之交何至有如许逾涯之语君其过矣吾甚愧之某官学世其家文近扵古云汉生扵笔下凄其饮坠露餐落英之清丘壑具扵胷中超然羞昆仑薄员壶之想篇章一出等軰皆喑职以是娱其翁夫谁能出其右某猥防俪语加贲陈人早知五七之工殆是陈正字之派不谓四六之妙亦有王特进之风永好难忘占辞莫尽
　　回诚斋餽嵗
　　万里适当凋年聿修餽嵗辄分常平使者之春酒夀以乗壶并遗良二千石之盘飱致诸百軰愿介履端之庆亟膺举首之荣
　　某属方啼饥遑暇作节固尝过屠门而大嚼或乃逢麯车而流涎不图牢丸之侪流忽恵然而见頋重以欢伯之苖裔亦与之而俱来迨下拜金声玉振之清音又知为龙节虎符之上客延之以见祖祢职是而乐妻孥仰惟恩私施及存殁昔过子云而问字者类皆载酒与従夫子而及门者殆至拾煤未有子衿之朋而重师门之费时时客舍食有冯讙之鱼徃徃盘餐归寘翳桑之槖逆施如此重拜谓何冥报相贻第有渊明丐者之口颊眉夀无害更效僖公閟宫之颂歌
　　贺冬
　　代诚斋贺周退传
　　望观台之云初第仰冥鸿之逺占南极之景因遂见景星之辉维时备福之来不在耆英之外某官具元化扵胷次粲明水扵笔端方扶日以上天衢群隂已为之毕伏今御风而防物表四时犹可以前知岂应挂神武之衣冠惟以幸平园之梅栁公如不起端恐虚道长之祥民亦有言胡以慰衮归之望裒时之颂俾夀且昌某自放千岩万壑之间无复五纹六琯之句避人扫轨初非有意扵闭闗塞向御冬所恨无従而贺厦空有善祷溢扵乃衷
　　代前人贺周监丞
　　五纹弱线实维化日舒长之占万壑层氷忽忆故人髙寒之様折乃将舒之栁阅焉不改之柯某官道大天通官成时正四十围溜雨饱谙嵗月之风霜八千嵗为春寜计人间之日月履此一阳消息之运归哉五更供奉之班某不惟形容独老之羞抑亦节物暗换之叹梅邉山意颇思従同社而醉吟雪后杖藜恨不偕贺客之旅进
　　代贺安大使
　　弱线五纹方验汉宫之日洪钧一气并融鲁观之云惟时备福之来不在元臣之外肆裒善颂徃候涓人恭惟某官道大格天权髙分陜百揆四岳有州牧方兼内外以畴庸五更三防出鹓行盍领星辰而颛面君子已占扵道长我公行见扵衮归俾夀俾康时万时亿某頋詹大幕如在层霄铜驼非故乡空有感时之叹珠履皆上客阻陪贺厦之賔颂咏惟勤敷陈莫究
　　乐语
　　代宴费大参乐语
　　洪钧播物曽扶日毂以上征紫气浮闗乃屈台符而下照肆饬初筵之秩载延几舄之留恭惟某官命世真儒调元宿望间扵两社夙防干扵繁机操此万方盍登崇扵颛面亟上均劳之请莫廻勇退之谋天近紫宸冠仙班扵邃殿云迷緑野穷胜事扵明时抚旧物以兴懐为故人而命驾骖鸾翳凤不嫌尘世之喧卑食蛤踞更约后期扵汗漫江山炳耀父老驩呼某曩在朝行时亲徳宇闻一言扵堂下颇辱深知记半面扵门间未忘雅好惟是剖符之地寔聨拂日之门忽蒙振骑以来临乃获举觞而相属适防胜迎春之日正油幢啓宴之时度暖响扵笙簧散祥光扵俎豆翠眉横黛歌声上遏扵行云微步凌波舞袖低廻扵急雪琼艘泛绿寳炬揺红叵量賔主之欢共醉神仙之侣引杯善颂新年当胜故年抵掌剧谈今夕不知何夕可无韵语以冩抃悰
　　相君曩嵗转洪钧手散阳和处处匀衮服肯迂今日驾锦城便胜去年春珍台多暇何妨醉左席犹虚正要人饮罢天邉有消息催归一骑走红尘
　　代吉席宴都运焕章校书知府亲家致语
　　衣绣持斧方乗犯斗之槎买红纒缸暂驻拂天之斾式是两家之好肇开八世之祥载临奠鴈之期肆卜合簪之宴恭惟某官髙文作古逸气横空羞昆仑薄员壶旧髙劲节夺蓬婆收滴愽新立隽功邉城复遂扵耕桑蛮峤顿沉扵烽火虽出笑谈之余事足寛旒扆之頋忧舍爵防勲进崇资扵寳庋过家上冡涣新渥扵星轺抑令寄径以来归看即告庭而爰立适六辔载涂之便届三星在户之辰天风吹环佩之声肃将嘉礼霜日照旌旄之影増贲賔筵厥惟天意之有开此岂人谋之能及判府朝散徳着东西州望隆南北阮谢氏之雪似絮夙防吟咏之功蹶里之娣如云共证缱绻之好亦屈班春之盖来临合卺之期判府安抚龙制侍郎宿肩事契肇缔姻盟追曩好扵断金聫新荣扵倚玉绿樽翠杓共醉九霞之觞急管繁弦争鸣双凤之曲山蹙百眉之绿花揺千炬之红凰飞之鸣锵锵子孙逢吉桃夭之花灼灼家室具宜某猥以贱工获覩盛事辄陈韵语以相欢悰天唤风雷落诏黄身披云锦防天章日随汉使旌旗暖路入韩城草木香即上星辰扶北极先持衣钵付东厢不知今夕端何夕且向梅花顿举觞
　　代漕使宴贺帅平蛮转官乐语
　　玉帐分弓尘静猩鼯之野芝泥涂检天垂雨露之恩欢声四满扵坤维雅集聿谐扵需宴某官廻天雅望命世真儒朱邸谈经接英防扵绮皓紫荷持槖聨禁路扵严徐従容鹓鹭之班宻勿云龙之防适西陲之凋瘵勤北阙之頋忧乃辍两宫之信臣以为四蜀之司命锦城春暖仁函井络之区雪岭风髙威憺蓬婆之外属有种羗之变不逃英畧之神役不淹时算无遗防爰拜玺书之赐晋升元士之班宠光飞下扵云霄和气旁行扵田里徒得君重耳是膺进律之荣无以公归兮即有告庭之拜都运判院近帅牙而弭节参王事以同寅忻闻盛事之鼎来深激抃悰而不寐肆陈俎豆以欵麾幢烛揺千炬之红酒运百艘之绿舞袖低回扵急雪歌声上遏扵行云二人之利断金固应乆要三阳之征连茹防且同升某等猥以伶伦获詹筵秩辄陈善颂以相贺悰紫槖仙人云锦裳碧油幢下受降羗三邉外扫烟尘静一札中含雨露香天上即归扶日毂樽前莫惜醉霞觞主賔情分今如许饮罢相擕入帝乡
　　代赵漕使进秩酢帅燕防乐语
　　庆云恵迹俾叨考绩之劳绿蚁浮春聊酢示慈之燕肯屈十连之重来同一日之欢恭惟某官命世真儒镇浮雅望奉云阳之瑄玉早列甘泉之班环北极之文星更劝迩英之讲仍厚伟冠之眷盍叅命衮之荣偶坤维谋帅之难膺巽命干方之任三年扵此四履宜之雪岭界天徒得君重耳云台拂日无以公归兮比传速置之音曲遂借留之愿油幢风动如曩年开府之初寳庋云连在列辟彯缨之上小驻朞年之逸躅即抒揆路之逺猷都运某官顷驾星轺来亲玉帐迁官一列偶应考功试吏之科托庇万间允赖含垢匿瑕之赐赞善矧防扵髙防视仪爰秩扵初筵萃千指以调弦谐五音而度曲霓裳叠月清音上薄扵行云罗韈凌波丽舞低回扵急雪琼艘运绿寳炬揺红细聆玉应金舂有懐毕吐直至参横斗转不醉无归藐是伶官陈时韵语
　　星轺夜落锦江邉万里来依刺史天才了铨衡三考绩便勤督府一金筵绿尊敬酢青田酒翠袖争扶紫槖仙饮罢嘉賔归底处三槐隂裹望貂蝉
　　总使生日乐语
　　溥仙露扵金茎是钟哲辅泛灵槎扵银汉式介遐龄肆陈秩秩之筵共致惓惓之祷恭惟某官心传正学世济英猷解牛之刀十九年了无肯綮负天之背九万里莫究扶揺顷自结扵主知早入仪扵朝着龙墀就日蔚为鹓序之华燕寝班春出课熊轓之最旋整轺车之驾遐征井络之区风采一新收骥电茗旗之效恩荣狎至交使星郎宿之辉当置邮传命之时正崧岳降神之候非烟非雾腾瑞霭扵九霄俾夀俾康沸欢声扵四路在坐众官夙依门仭遍沐恩波皇皇者华喜适逢扵初度青青子佩幸获际扵良辰洁觞豆以陈诚指松椿而示意百尊釂绿千炬揺红皓齿清歌唱彻长生之曲繁弦暖响唤回不老之春辄陈俳者之词以相壶中之乐丹青步武是家传夜泛灵槎下九天才看收驹霜满节旋观董饷地流钱补天有谱行归辅阅世无疆不计年饮罢锋车趣东去座中防鼎亦俱仙















　　格斋四六
