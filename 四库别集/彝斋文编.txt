　　钦定四库全书　　　　　集部四
　　提要
　　彛斋文编四巻　　　　别集类三【宋】
　　【臣】等谨案彛斋文编四巻宋赵孟坚撰孟坚字子固自号彛斋太祖十一世孙其先以安定郡王从髙宗南渡家于嘉禾之广陈镇而孟坚自作告墓文中又作广成盖俗语相沿初无定字至元嘉禾志载广陈镇在海盐县东北九十里则孟坚当为海盐人其或作嘉兴者误也孟坚以宗室子登寳庆三年进士好学工书喜藏名迹时人比之米芾至今遗墨流传人人能知其姓字惟其生平始末则诸书所纪往往不同如周宻齐东野语谓其终提辖左帑身后有严陵之命是孟坚殁于宋世而姚桐寿乐郊私语谓孟坚入元不乐仕进隠居避客从弟孟頫来访坐定问弁山笠泽佳否孟頫云佳孟坚曰弟奈山泽佳何既退使人濯其坐具云云则又似元初尚存者二説错互殊甚今案孟坚甲辰嵗朝把笔诗有四十五畨见除夕之句以干支逆数之当生于庆元已未距宋亡时凡七十八年孟頫仕元尚在其后孟坚必不能及见又考朱存理铁网珊瑚载孟坚梅竹谱巻有咸淳丁卯叶隆礼防称子固晚年工梅竹歩骤逃禅予自江右归将与之是正而子固死矣防出隆礼手迹其言可信是孟坚之卒于丁卯以前更为确凿亦足证桐夀之説为诞妄矣至其歴官次第他书不载而见于诗文自述者如为湖州椽入转运司幕知诸暨县以御史言罢归皆歴歴可考独不言其尝为朝官宋诗纪事乃谓其景定初迁翰林学士又不知何所据也其集宋史艺文志不着録惟见于明秘阁书目者四册世久失传今从永乐大典摭拾补缀厘为四卷大都清逺絶俗类其为人剰璧零珪风流未冺亦足与书画并传不朽云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　彜斋文编巻一　　　　　宋　赵孟坚　撰赋
　　吐绶鸡赋
　　嗟尔禽豢华彩之殊于羽翰表均圆而珠匪瑳匪刓宻踈孰铺钟星精于蚌胎乃赋彩于尔躯固已不侪于埜鹜逈间于飞鳬矣頥颔之垂更禀异质五色相宣有藏斯宻乍展乍缩若虚若实彬然而彰以时而出此又造物者神其幻相不可致诘者也若乃药堦昼长蕙圃风暖茸茸草平细细沙软日轮卓午花隂将转饮啄既厌振刷防倦支体融怡翎翮敷阐百骸畅而自恣真閟形而莫掩撼首腾吻伸嗉迅膺乍露层碧中明错金婀娜离披绚烂深沈文理横陈宛丹符之叠篆縁饰缭绕讶翠羽之垂襟五云书防将飞诏百衲锦挂向当心众目诧视兮不敢廹近灵机自爱兮返顾沈吟怒目凝注绀髪森峙翠眉双妍凤翍独异嶃然斯张竟为妩媚初笋迸于犊角渐竹批于马耳弯拳前属精粲交丽故睨而视之曰吐绶以呈竒而惑之者谓非形而以气岂识方寸之间不伦不类可大可小有张有弛邪于是敛彼辉煌屏若退藏尽忘所有举止如常有隠君子见而叹曰是所谓明哲保身不显其光也夫吾闻鹿以走险麝为生香已之所累在有其长此禽虽禀文华不常宣露时然自娱巻舒有度其养晦也藏器其览辉也遇主可不取则为吾出处知格物以书绅因援毫而成赋
　　石菖蒲赋
　　天台石桥佛仙所居境联鴈峰厥生宜蒲劒挺分脊虎狞奋须维水清而石硬产劲质之伊殊较他山之蔓生盖烈士而腐儒岩壑之阿风日不到地脉所润澹泊自如又疑得道以逍遥不践名疆而利涂山僧埜夫鉴竒品异搜取来归得亦匪易临峻崖之十寻凛束身而下缒或续以长竿之袅或刺以纎钩之利自非好尚之孤髙孰肯钟情之及是乃渍以清泉借之文石玉峰之矗蜂房将乐之珍雪色齐安子供艾若指螺曲阳盆盛浪飜琼液壅沙屑金封苔澡碧于以滋生息于以安野逸搢绅先生绮纨公子膏梁厌饫舆马赫奕乍而见之神爽心怿欲顿忘乎肉食于是移置雕栏擎擡文几纩犀筯以镊尘雨牺樽而钟水夕凄清露之下昼防花隂之底其所以爱防者弥至然未阅月而根麋甫浃旬而色瘁者何哉顾乃过尤懈怠于臧仆疑被侵陵于虫蚁岂清虚富贵逈不同方钟鼎山林未容兼美徒使唐嘉緑埜之清风汉慕赤松之髙致彛斋处士从旁而嘻曰我知之矣请言所以余见隠徒其室方丈人迹罕至景宻防其南荣苔欲生而满地罗列峰峦奠陈罍洗翛踈数劒倚壁苍翠水仅濡而不盈根频殳而勿施每指一而问年动歴闰而逾纪静定纯一有终有始寒暖燥湿不迁不徙厥无竒方唯安汝止彼其爱之适以害之特未谙乎此理方梅霖骤至浸滛滂沛根联络于银丝主人为之欣喜不知力既下分叶枯而萎纷九节之连延乍丛然而森起亦犹饱豢于肥甘夀劣休粮之士其所以约水防根经年养力叶老沧浪亦炼形之术耳又况勤怠殊方炎凉易位不常厥居朝三暮四何异爪皮騐生防本观密有愧槖駞之子此言虽迩中有深防请书以资养生岂但曰蒲而已
　　五言古诗二十三首
　　上习庵陈先生
　　厥闻忠孝者所出同一源子于所亲孝移忠理必然亲贤亦子训忠节贵两全杀身能成仁扬名斯永延是亦孝所在岂但知色难嘻其叔世风本末嗟倒悬若曰能养耳食美衣华鲜茍求胡弗至侧媚謟笑肩彼其良自多喟叹逹者观向来欧阳公拓落夷陵年夫人告之公淡泊吾所安慎毋为险变守节当弥坚卓哉名母训纪厯伊谁传恭惟奉常君矢心直似立朝几抗论凛凛髙回天力苏愦愦徒若障狂澜川人知君守固当识君母贤想其勉励时谆勤诲膝边怡愉一领解心注靡变迁升而髙为天下而沉为渊但知慈训在此外浮云焉兹来从吏隠斵屋新数椽曲槛花葳防虚月婵娟雅意寓一赋懦立贪以亷我诵顺亲记有泪如迸泉我贫母亦老苒苒髪已宣家徒空四壁簟笥笑且便惟虞官箴旷勿以温饱牵泽深百川赴火明斯聚蝉投君以臭味君子毋弃捐
　　仲弟借书持要不谨防有损为之覆背葺还
　　昔闻勤读者三度絶韦编读书书已破书则在肺肝摘实咀其华发挥事业间伊惟事精妍整束悬牙籖缥囊手未触慨是龙泉言虎子畜溪鱼汝懵未凿颛胡防追元方纷纷探简编抱书手不靣壁防枯禅靴化例随水竟负一瓻还季也怒生瘿我惭家训顔愿季无防怒凤楼修则完嗟嗟仁义谏束湿何由痊颠倒幸尔存柿叶风掀掀糊老饱九炊纸捣翼拟蝉翻翻事兼两滑腻好且坚手鉴具在兹秋露无重妍旧书百回读训佩坡老僊请季事斯语慎勿髙阁悬因怜数匮藏徒疥小印存浮云忽白衣世事无不然眼底不自快封闭何取焉所贵得之心亦可忘蹄筌又怜囿大块华好竟饱鲜一饱羶聚蝇曷与千古传纎云飞四散皎月标中天
　　赠笔工呉升
　　兰台上狸毛山谷爱鸡距物胜因人成雅制传自古风流渡江初笔翰犹朴鲁曽窥上方制遗范典刑具寸簮束万頴赡足饱霜兎丰融沛行墨充实自妍富行间得茂宻夫岂窘尺度浇浮自趋薄羸劣丑毕露清快夸钩心节括号钗股纎纎铦甚锥秪便庸书伍杀锋出光芒苖枯旱无雨龌龊痴冻蝇安能劂石怒尔来邈东嘉法则自谁祖宛见昔制作齐力万毫努吾欲标诸人示兹明取与斵雕还反朴淳风招已去春苖异芦笋广袖谬织组谁能一羽力囬彼防防注百尔今已然岂但于笔故
　　题黄嵒夏氏晓山亭诗巻
　　元晖工画山最识山之趣每言笼朝云乃是竒絶处君家结幽亭两峯正当戸窣堵冠其巅云中双笔露宗老为扁名得自昌黎句相当巻书坐埙箎逓吟赋是时神宇泰白云未飞去滃然截山腰素练初横布须臾朝阳升景象几更互盘旋宛逰龙披离擘轻絮春澌苒而泮青烟惟一缕霏防辨冈峦歴落分岛屿露晞如膏沐苍翠尽还故松针与篁丛贯穿珠无数应接良不暇诗科亦既冨只忧红尘生分我淡思虑更须清夜来四更防月吐
　　诗谈
　　吾嗤彼云士努力事诗妍竟日搜枯肠抽黄对白间尔何无达观局促自防纒不见渊明陶有诗累百篇要以写吾心出语如流泉采菊见南山得句于悠然少陵动感慨忠义胆所宣有时心境夷亦复轻翩翩纎纎白云闲无心游日邉风石激而竒奔迸生云烟讵以天然态而事斧凿镌陶尔一觞酒警尔心地偏少焉明月上髙挂西山巅听我曵杖歌金石声撼天
　　万寿寺避暑读书
　　梵寺斋殿深屋古洞隂冷火云自空飞此地暑尽屏乍至心已清坐久体如氷官清务乃简居易事亦省是为臭味同玉碎金无矿萧闲日追随论辩当脩省展书相对读佳处撃节猛舆皁谓前兹文会无许盛觞咏直寄耳沈湎夫岂肯过从奚厌宻交道久弥敬无令数斯踈此语共知警
　　为仓使呉荆溪先生夀
　　人祝先生夀勲名而福禄伊惟小门生而廼异斯祝所祝在斯文其夀非已独尝闻侍席言櫽括因以复孔孟至皇朝文与道相属溯自熈丰后专门始分目欧苏以文雄周程理义熟从此判而二流各异躅伟哉水心叶同轨混列辐粲粲云锦章理义仍炳烛筠牕一传后人已沾膏馥正统的属任非公绍者孰鲰生耳闻此惊诧叹不足因捧介夀巵谱在歌诗轴愿言清节髙嵗寒等修竹长以文鸣道声金而振玉上而轧汉周俯命骚以仆门生严楷法剩将从纪録
　　漕使李宝文先生除宣城守
　　幕客崇酒觞渠渠饯行舟先生蘸甲饮不使涓滴留持盏顾谓言汝复能吟不尔不歌吾行而俟吾言求沃尔满钟酒畀尔笔力遒扶舆懵懵醉梦化蝴蝶游夜分起展烛落笔莼丝柔请歌先生行真与人不侔前者亦云归金帛囷载收今惟明月耳舴艋轻浮浮视彼掊敛徒推剥藂怨尤逮其去国日竞欲瓦砾投此乃恋寛防说着涕泗流国用既云裕民瘉亦云瘳而令分左符逺从牧山州投防戒忌器矧我无是谋弹乌或惊鸾盍亦谨厥筹兹焉皆汩汩去矣从休休伊惟小门生莫计攀前辀弥溪桃花水舟行愿悠悠行有赐还诏伫立螭坳头
　　拜范文正公祠
　　瘦石挿半天玲珑耸苍翠想从混沌初有此纷破碎断截不分离欹危不颠坠乃于其中间穿防石路细频劳谢屐行扪抚足幻怪下有泉溶溶根来从石背香山才品题名得因人贵瘦笻行清秋西风吹我袂跻攀幸未疲俯仰一叹喟下山拜范祠遗像俨如在胸中万甲兵曽使西夏畏岩瞻石不移可想鐡肝肺嘻其羣小人风林犬空吠于今孰存亡取舍良亦易但坚自力心嵗寒见节槩卓尔彼何人晞之则亦是
　　咏史赠王侍御
　　昔有阳城子髙卧中条山粤从丹诏聘职谏居朝端北垣七八年一词曽靡殚于中常戚戚事以秦越防诤臣论一篇见诮昌黎韩城日洽壶觞视之无汗顔一朝天子误鼎鼐庸雄奸皇皇朝埜人敢议不敢言城曰兹可矣不言吾岂安当廷壊其麻势若廻狂澜臣言不可夺臣肉所可剜孰谓雄猜主天聼亦为还一鸣必惊人朝阳之祥鸾一飞必冲天北溟之鹏抟啾啾燕雀辈终嵗寒檐间君今踵其武可想倚任专士习滋久未易一匕痊遗臭偃月奸殆今逾百年利欲锢人心深矣莫洗湔几新更化机仍澁胶柱洗泥何能清救应其源昔无起楼地今举田连阡而以求善治却行而欲前复有事诞衒奋臂张虚拳驱虎良民臧否已较然胶舟倚航海恻耸忧世肩夷甫在晋朝举世无几先卓哉辩奸论万世一老泉瞽言再拜献感愤涕泗涟昔者汉更生危言扶彼颠皎余明寸心不向流俗宣维君中流柱屹是障百川向来稍诡遇髙官懐防间耿介甘不售嵗寒松栢坚国无君子哉缄黙谁复言松江千顷浪涵月金蜿蜒于兹送君行商歌频扣舷明当重回首晩风杨栁邉伫希御史雨迅扫靖幅员
　　送放生池碑
　　维书号心画于以观厥德堂堂太师顔忠义挺不屈怒张鐡柱立凛若骂蔡贼蚕头而虿尾屋漏而壁拆岂事笔端求要自心胷出心源傥匪正马谩按图索君侯氷玉清一防尘不入摆脱世縁尽四壁无良物源清流应随心同宁异迹前年镇霅城清风贪者格人言政化明如仕唐大厯人言八法具俨是浯溪刻卑栖小李掾松茂悦见栢甚欲事洒扫笔砚供洗涤官身类匏系唯向清梦觌手搨鲁池碑潢誊寄远驿既异褁苞苴抑匪徒挂壁举目见顔公英气耸辟易又若小子勤祗庄常侍侧
　　别赠陈新叔弟
　　神灵造天极仁深祚绵逺光尧渡江初属族扶日辇南来逾百年瓞载繁衍开江一枝灯海滨发长焰绍兴庚辰第伯祖维创见自此灯灯续儒科已累践侄也幼则孤门戸中屯蹇执编青衿后浪防礼部选有叔行亲隔蓦此异闬天都邂逅初觌面苦恨晩为言起家难铢积勤靡倦相从忽问劳把臂互惊叹霅城每频过访我李曹掾及兹脱选海几拟谢深眷三年在奔波留滞顔色腼扁舟此经从相见笑而莞排日罗酒浆延顾礼既腆所欣廷兰秀一一莫可拣读书固有获而况多积善窦桂未足夸王槐定应显愿言阐宏规涵肆观文典士业止科名耕耨工亦浅胷中浇万卷落笔自精悍何当它年来大雅见文宪功名固悬命立志母狭褊防言勿谓迂聊作友于勉
　　乙未春初解漕幕兼职访秋壑西湖探韵得柳字
　　浮生恍流萍聚难别易久经年稀会靣感叹两执手佳賔稍翕集歴落马蹄骤竞夸摛锦文雄骋翻河口主人金叵罗颇费黄封酒环坐松下亭海纳翕敷受饮酣气张王联题健挥肘山凹日斜射檐额风穿逗恨无秉烛游以夜继斯昼聊追擘韵戏崄窄互呈鬬分擕上木兰漾桨几囬首遥追飞盖归数徧苏堤柳
　　必大弟赴新城簿
　　乃翁换官班几欝青云志晩以身徇国而得禄及嗣妙年当膴仕应识珍重此簿领职任轻正合亲文史东安吾旧游山水清且美编戸虽不稠而亦有文士择友如择木所贵髙于已游观固有时要在不逾礼饮爵不过三马向坦涂履幕府傥留连谨抑如处子切勿事轩昻攻者蠭猬起我已惯尝此说病乃真意第守谦谦心由天工处置命透如春回不压重石底尔祖积善在造物报必侈以我苦澁词普告兄与弟莫怪欠夸谀食橄有回味谓余言不信识者试质以
　　辛丑孟夏甲申日得雨
　　物理寓乘除天存好还道去年夏迄秋旱枯苖尽槁繁霜打麦根疗饥兹已兆逾春秀葽葽修翠摇旌葆黄云割未尽赤日仍杲杲秧针方防牙还忧水泉少正深伤弓虞曲成由大造耕雨刈欲晴从来难两好来牟迨既登甘霖乃方到甲申占久雨古语信可考首夏际兹辰其应孚未祷繁声喧若注隂云阵如扫入夜听檐溜滴沥响到晓蝗螟腐翅翼蛙黾喊池沼从兹雨未艾调润知可保一亩数石収麦秋功已告千仓而万箱应占冨禾稲匪借天功然人力寜尔巧端由政致和天示贤侯报不死见丰年鼓腹归醉饱末掾与农氓熈熈歌皥皥
　　夜饮归戏作
　　夜雪合三更昆仑兵宻渡常时喜慨谈此夕若亲覩杯行数已长谈辩气掀举防酣上篮舆迢迢向归路出门林尽白飞雪正零舞苦寒嗟仆夫鼈跛良窘歩北风恶打头灭烛失四顾平生功名心每作艰危虑小试应危机郤舆自行去脚力幸未衰乗之酒力怒踏雪如踏云了不见辛苦尚奚畏泥涂宁卹双靴污仆失莫余追瞥若肘生羽鶱腾甫登桥健翎已逾兎还归坐中堂长啸黙不语丝鬓且勿生未谓余不武夜雪向桑干立勲期晚暮凛凛金石心捐躯事明主
　　九三月丹【昔人登弁山得此花园工有九三者忘其姓为接度种今徧苕霅号曰九三月丹】
　　有花血嫣红侈娭大于碗五出猩袍裂万攅金钉满数日色弥鲜不畏风日暖山茶越丹軰马塍丰土产殊名几百种并立色俱赧客言名之由其说邻怪诞昔有樵弁山絶顶路迷返见此物尤异斵置归里闬九三槖駞流厥艺工养豢惟以第行称姓名防考按香泥宻封箨接度根暗换若古姚魏然因从九三唤从兹入西浙移根遍名苑家家尚此花买价不论贯青油障晓日朱槛防雕瓉防物因人成感此一喟叹忆昔洛阳花夀安红为冠要其所从出亦自薪槱伴伊维花卉流第以色媚眼青青三寸松养可凌霄汉明堂湏众木未易一材办工师无遐遗材满岩崖畔
　　题呉门顔氏敬享亭石记【赠一斋】
　　蜾臝祝类我慈乌知反哺伊人矧最灵而不以斯故养雏数羽毛初志亦辛苦懐哉肯堂念寥寥几千古君其若而人凄怆践霜露钦闻先君子清白守儒素何以遗后人多文以为富潭潭诗书府鱼鱼礼法度王槐信厚成窦桂隂徳着雪玉尘不缁钟美见垂裕勤修不自閟刻词流肺腑应无忝厥绍锡类及哙伍卑飞未仰报有泪滂如雨山髙不碍天水流必东注愿言坚此心宜诣圣贤处他石或可攻庸效南陔赋
　　题陈山龙祠
　　白龙生阳山龙生龙母死于何藏斯陈其说从古始岂伊邈中而亦有地利季春旬八日嵗嵗雨晦龙下大如柱万目俨骇视谓龙来朝母人胡不知礼邑人严奉供神宫联梵寺龙君与龙母居中堂殿位两庑香火谁分祀及四子山腰有龙湫澄一掬水水旱不涸溢甘冽冷牙齿祷雨乞一滴阖境得沾济昔年令君来沥酒方奠启有物蜿蜒见举体金色被廵防上巾幞驯狎了无畏令君端笏迎迎入香奁里诞四子如粟乆矣传神异逮置湫石邉倐与电俱逝或示梦画工画龙要珠戏或载见蜿蜒跃戏花壶际神灵及事怪龚碑详纪记迎享送三辞上轧骚章丽荔子丹焦黄罗池未专美余来击节诵金石歌声曵迩年又喧传其说更谲诡后殿方落成将以奉大士一夕大风雨巨石暗飞坠髙髙山顶来直顿殿堂内端然一寳座不偏亦不倚既无绳墨量谁与安位置不知几鬼推毋廼隂兵徙是为鬼龙力其说信有以又云虎新过泥沙印遗趾爬防大木皮画画有文理海山断不连四望惟茅苇又无穴宅居此物从何至有龙必有虎神驱理或尔不然虎尊龙墓前来伏跪想当清夜月踡局安其尾谈与讯怪更仆良未已笑呼金叵罗一把诗肠洗数酌带微酣长啸奋双袂径直上山巅惟如履平地海神会我心巻浪雪花沸中年脚尚健有志聊自喜下山猛捉笔挥扫不停臂素壁两三间掀舞龙蛇势
　　重赋暨邑池亭
　　新沐试絺绤凉生神骨清髪踈逗风爽半幅纱巾轻逍遥池上亭緑隂取次行清和又重见时序无留停丛委簿书间那得散漫情乍此偷隙闲云开月蹔明故园松菊荒蛛网罩南荣琴书知好在奥窅谁为评
　　宪使陈习庵先生除司业
　　连宵对凉月闲吟祖行篇揽挹南卉香入句期清妍追随剪呉江送君翔九天岂为儿女情恋恋祈防怜兹惟时多虞活国资清贤近者小司业繇之入谏垣
　　古劒词
　　古劒三尺长土花上鳞甲几年闭蛰藏射斗光夜发提携绕区市鲜复事磨刮嫖姚一拂拭蛟断犀可截志士宁终穷行逢逹观逹
　　曲涧
　　山头分两崖知有泉来处曲涧潄琮琤夜来应骤雨叶嫩明琉璃藤生络松树石脚涨所痕莓苔湿无路玩之室生白明是春将暮何当门对开小结幽庐住
　　七言古诗十五首
　　江湾僧舍水石芭蕉
　　老耳最怕风雨声芭蕉叶上声偏鸣新枝日展翦不替况见蕺蕺成添丁呼童具锸斵寒玉蔓图贵早除其萌丑疑乌啄侧着附又讶蹲鸱不可羮一笑翻成有料理古盆石供泉清泠黄梅弥旬雨霡霂苔封沙拥生意成小试抽书撚细防牙入水银须生渐离土性安臞瘠淡与水石相忘形廵除日课长养事茎添叶比纷欹倾炎威不到琉璃碧水脉透尖珠贯萦蕚緑华仙断火食云裾曵翠身轻盈风轩暑簟足萧爽晴曦更有冬明丁寜閇塞谨爱防秋霜夜气防慿凌一年一年春风好根株宛在葱茏青崇桃遮莫金壶贮日暮随风红雨零
　　登普满塔
　　海濵荒凉斗絶地古寺窣堵标苍旻三靣黄茅连巨浸突立嵯峨超不羣可怜前此无管领栏干罩网蛛丝尘相携暇日足登览昼长正度南风薰氷盘朱李冷熨齿雪丝细葛轻衬身饮酣神王气浩浩半空笑语惊行人墨圆新磨绀于漆大字题成泣鬼神交酬错劝互賔主雅论谐谈肺腑真觚棱挂月筵初散归从传呼纷若云英游便可夸盛事缁流勿讶吾来频
　　甲辰嵗朝把笔
　　四十五畨见除夕稍知惭愧此之日小时辛苦习科塲惟恐一官身未得二十七嵗方尘忝又阅八年初实厯又阅十年满两任汲汲皇皇望通籍况逾百指家累重防赡浩穰忧不给所以中心懐蹐局每至嵗朝常戚戚前年涉险趋淮幕去年举剡甫及格犹自奔波趂班见来往时时在涂陌今年事定已改官分邑不逺近乡国秋风行可报熟便得怡愉奉慈色所以亲边知自幸笑语团栾竟通夕虽然丈夫致君泽民事业匪仅此要是此去无限隔但办劳心供抚字忠信尚可行蛮貊断不依阿事妩媚亦不聚敛求封殖升而戾天沈而渊一听天公无固必若缀班行尽向髙炉香夹侍螭防侧剰拟抗论髙囬天粗有外氏之遗防或分一垒向边疆愿作长城如李勣霜台直笔屏奸回机幕飞毫草文檄更令小试经纶手黼黻曽梦江淹笔不然种花莳药老海滨却覔长年当官职
　　食雪
　　君不见苏子卿十有九年留朔廷牧羝未乳归未得吞毡莫救饥肠鸣又不见陶学士家居三冬足文史玉堂退直清兴生谩把烹茶夸婢子我生徒饱太仓粟慨懐伊人常缩恧我才又无挥翰手食此岂不顔増厚浪防枉自在江湖几年见雪一语无只同儿童跳梁喜欲吟自觉肠干枯朔风打头夜来泊拥篷晓见银糢糊银盘収拾和蔗浆银匙搅碎红瑚一抄入口清风生再抄乍觉心眼明连抄疾啜盘已竟肌肤起粟神魂轻食罢拱手谢苍天小儒不学食露盘无补多欲妄求僊愿言片片皆诗料吐吞造化归毫端亦不吟河桥送别凄凉句亦不吟依本胡芦取天怒但愿氷棱雪块在心胸飘飘解做梅花赋
　　斩偶行安吉州小民之顽凶者土偶刑余之囚祝之以起凶伤守倅斩而絶其奸
　　君不见昌黎谏佛骨竟莫遂请水火投中丞击妖蛇此蛇初不为民尤宁如立斩兴妖偶卓哉伟见吾邦侯吁嗟三辅州尚鬼逾蛮酋此辈生身已丽法尚何智慧灵诸幽惟伊奸凶愚尔俗假慿威毒相仇讐依乘土木作幻怪窃取血味神其谋除凶破伪一劒较功韩孔兹为优嗟嗟愿公寳此劒更烦借截奸臣头
　　送朱支仓试刑法科
　　士业读书读律耻亦不屑至其有以男儿奋身自力耳有足成功奚择地诵德科条似流水笔端端可判生死用之自贵勿轻视赠君饱霜毫锥子万毫齐力锋頴鋭庭隂未侧可万字十问俱通防勲易即次风雷星斗位还取儒科济世美更赠一言君我记终身行之恕而已
　　厖蚓图
　　一蚓蜿蜒行燥土定是明朝天作雨六厖酣憨初眈乳乍见异物吠惊覩老厖垂涎傍睨顾此心亦以防犊故鹑衣百结多儿女锦屏鸳帐輙独处
　　送马上娇图与秋壑监丞
　　绣鞯金狨玉蹀天宝繁奢逾大业华清浴已宴沈香弓箭才人拥旌节前头乐部紫云回催驾颙迎奏三叠阿瞒驻辔立多时欲上花骢尚娇色俯头缒力士徒曽以脱靴为屑屑歩歩相随肯离尝闻愿作连理枝燕安傥及思艰危有马嵬攀诀时汉家山河安四维披香千秋惟弋绨龙眠画兹非衒竒端与曹髙向孟陈元
　　秋壑纳室庆席诸友分韵
　　芦苇战风声飒索细雨吹丝氷帘箔暖盘醉客珠履喧耸鸾笔飞玑唾落诗人大义在切磋曳裾弹铗籍若何正伦风化理不二御邦即是家之和
　　采桑曲
　　桑椹紫来蚕务急带晓采桑桑叶湿屋头緑暗勃姑啼柱础朝朝汗流出人家蚕老妇勤苦银钏忙催隔雾方花古塼衮香絮院静帘垂明燕语沉炷销来烟半缕
　　卖镜
　　卖明镜怕明镜从来面瘦两髙颧况复星星添鬓影世间万事只宜晦明镜何须炯相对镜明卖却昏不磨从教双鬓雪婆娑
　　青春能几何
　　青春能几何青春能几何苍髯绀髪看成皤亦有红顔嫩于花东风驰道属谁家可道光隂流电转草上霜飞峭如翦心如不知恍重见心语不通惟见面重见面愁转多归来银烛炯长夜叹息青春能几何
　　青春能几何青春能几何日乌月兔去如梭胶粘难安枝上花颇惜相逢殊草草中心有言不复道鹊喜传讹易颠倒想得也应生懊恼谩自有千金无方驻脸霞休言洛阳看花伴经年浪荡不归家君不见青春能几何
　　二禽言戱赠难弟
　　归归归【西浙暮春有禽鸣连三声皆呌归】
　　归归归三月将尽方始啼木林翠宻隂成幄花片红嫣风荡飞归归归汝既劝归胡不归归来深院日正长煮酒菖蒲玉屑香醉眠藤牀觉晚凉须臾月色到回廊归归归真个归来乐未央
　　笃笃笃【此啄木儿也因其声以谓之】
　　笃笃笃日长正午睡初熟谁其扣门访幽独见他利喙啄枯木枯木中间能有几小虫何足饱尔腹尽日劳苦食不足笃笃笃此声尚且聒人耳人之多言宁不渎戒之哉笃笃笃













　　钦定四库全书
　　彞斋文编卷二　　　　　宋　赵孟坚　撰五言律诗十三首
　　庚辰除夕
　　生计从来拙奚疑壁四空解忧惟父母谋事等儿童无竞身如偶讹言耳愿聋丈夫心铁石肯自泣涂穷
　　辛已除夕
　　嵗事今其暮而多怅惋心功名一成否身世几浮沉荄甲四墙在根株百蠧侵白云飞处逺东望动微吟
　　山行晚归
　　背日踏寒影归程路觉长水流逢石响花晚度秋香前去多林莽新传有虎狼行行应勿缓掠面已风霜
　　尤美亭【在昌化治平寺】
　　虽未及琅琊看来亦自佳微防着新月耸翠带余霞巨凿应灵禹斜抛或女娲小亭相对好莫放竹丛遮
　　夜热
　　夜热寝复起独行池上亭欹荷倾露髙柳挂疎星秋蜇已啼草涸鱼时唼萍无云有雨湛湛一天青
　　防斋
　　此閟先天地名斋曷扁防只应防太洁未必果冬烘酿臈重醅酒初阳逗暖风当年郭有通此意与君同
　　文宣公祠宇新成
　　旋斵蓱芜地亭台出水濒人知便行乐谁识念贤臣淡月花无影微风浪有鳞飞梁如跨水游子更来频
　　何氏书堂
　　元正假得晴埜服暂山行遇石松盘葢悬崖兰倒生壁问题字古潭面鉴形清官满应求此读书秋月明
　　鸿禧观次髙横槎韵
　　逍遥微物累出处任天真薄宦已陈梦青山犹故人鉴湖凉不暑荷叶净无尘往往入图画扣舷欹角巾秦望与兰亭山山逓送迎莼鲈方嫩美草木亦欣荣去继汉疏傅名肩齐鲁生鸿都读遗事谁不动归情
　　和陈鲁山社日西湖二首
　　绕堤千障碧过雨一回新并驾馆中杰分题湖上春杯觞同臭味篇什倍精神招手年时燕遄归尚及辰海棠料客醉故作晕微红借路山无雨惜花天不风扬镳聫胜士琢句策竒功读罢身何许晴光荡漾中
　　江楼迟客
　　野外游神逈望中尘物稀天连逺水尽鸟背夕阳飞木叶初摇落乡懐动式微兴阑不忍去迟子一舠归
　　七言律诗十九首
　　早春牡丹
　　香泥封箨接头新幻出花王见早春时节不须寒食候工夫逺胜洛阳人嫩黄防叶拳微皱半醉宫妆粉未匀恐怕晚风须爱防罗帏遮却看频频
　　安吉州赋牡丹
　　眼繁妍锦一机铜缾分挿逓参差几于钉坐看如偶却爲轻寒谢较迟售用奢豪须借酒形容妖艶每难诗微风忽度轻披展絶忆霓裳驻拍时
　　谢徐正十一兄惠牡丹顔帖
　　左携珍帖右花王雅贶何殊照乘光拆壁漏痕含虿尾珍珠露颗带天香数千叶宻怜檀晕怕六丁收谨匣藏答谢苦惭无好语撚髭空断不成章
　　种水芭蕉
　　石上芭蕉手自移黄梅便得雨如期水根聫络银丝漾风叶纷抽羽扇欹日验发生疑有凖心加爱防每忘疲犹如老大初生子及见成人长立时
　　初冬客中见小春海棠
　　一痕朝日界晴森肃清寒昨夜霜砚怕生澌微贮水炉因拨火起余香最耽诗帖闲中乐无奈尘埃客里忙却是小春花谢絶海棠经月驻红妆
　　客中
　　睡觉檐牙月一钩适闲真不愿封侯病多药褁长爲侣静着炉薰转更幽席上眼明梅破腊霜余珍重菊经秋从兹可向家居否强半经年在客舟
　　和帑院叔
　　久居朝迹迟迁次虽在琴斋颇寂寥交少自应无援拔地寒安得有肥饶桃花落处春风梅蘂开时腊雪销毕竟徐行能逺到樽前赢得且逍遥
　　及书六考喜效白体
　　无庸下考又三书知愧知惭意少舒傥便盍簪叨墨绶纵然休仕亦绯鱼何人不愿重金服那个无心驷马车修短洪纎应赋定好存方寸一由渠
　　不寐
　　不梦华胥仍不醉灯青室白自髙眠频闻干叶下空砌遥认征鸿唳逺天虑淡殊非同槁木无营岂复在龆年回思扑漉红尘久亏损工夫只自怜
　　邑圃池上
　　南薰初爱叶田田忽见茎枯欲倒悬风露渐凄生澹泊水天相映作澄鲜无人领防微吟意独自咿唔薄暮天一对陶朱山下鹭飞飞冲破晩炊烟
　　养鸂鶒
　　防毛不用笼寛织半杀雕翎养自驯退易进难微鹤叹凉来炎去异鸿宾横枝梅下眠和月临水薇边游近人更着花栽安藓石黄筌图画镇长新
　　十日同宪僚登髙
　　自叹凄凉客寄身已孤茱酒奉慈亲未应一夜无芳菊共上层楼有可人日射寒山宜近晩霜殷秋叶艶于春清欢率尔吾侪事帽落龙山意更真
　　读元舅雪溪先生墓铭
　　二祖霜台有烈声传家文宪见先生刚而不折松筠夀贫弗滥求冰玉清陶令秫田诗料足窦家桂子义方成即兹更有髙贤传岂羡区区世上名
　　拜扫易斋先生墓
　　行乐今非少壮时一樽聊以酹吾师只鸡岂敢方前辈下马犹能慰所思原上松杉新种植【巨济兄近爲先生栽松杉】望中桃李半披离归途剧饮赓新句颠倒纶巾不自持只鸡斗酒礼虽微苦雨终风志不移卧病已辜寒食约践盟犹及小春时老懐伤感浑如旧同舍追陪尚可期少憩东湖勿怱遽片云来往正催诗
　　寄汤帐干
　　锁寂寞守灯荧熟数陈踪迹杳防已自无心云淡淡不应逐计鼠营营发生最普惟春力幽隠旁昭是月明试品梅花霜下角动人深浅似秦筝
　　招石希孟朝饭
　　水临轩槛絶纎埃砌面茸茸上緑苔伺餧金鳞浑可狎低飞翠羽不生猜篆薰欲起筵初集清磬才敲梦恰回正好西风坐萧爽官程翻怕驿书催
　　与帅干架阁宗叔【山中翁之子】
　　曾闻老吏说先猷咳唾珠玑下笔遒大器莫爲时所用髙科还有子能收相逢禹会嗟何晩薄可郊寒匪暗投珍重斯文肯勉力清朝坟典要人修
　　寓言
　　诩诩言词巷陌儿倾心反目易安危可嗟香尽蝶犹恋谁谓机萌鸥不知寥落丹青秋后扇纵横黑白局中碁料应主意非疎贾其奈难祛绛灌疑
　　五言长律诗一首
　　追咏西湖行乐寄傅清叔
　　闻借侯家宅湖边度夏凉钟鱼连梵寺雉堞傍城墙闲适心无事清和日正长藕花虽尚稚荷叶自多香苦笋回余味青梅弄半黄生绡画团扇细葛制轻裳水近风生座檐虚月满廊龙舟花桨榾骝马紫绦缰竟日歌声沸通宵水面光不妨投辖饮更称静琴张诗社聫行卷仙姝学道妆英游伴王谢清梦到羲皇曾约陪游盖惭稽动客樯忆君徒怅望爲我细思量几度吟成后凭谁逺寄将意多收不尽事鄙每牵忙今夕微醺起中宵捉笔狂浪吟无次第聊表未遗忘
　　七言絶句诗二十五首
　　九里松马上作
　　九里松株不断青松风上发下泉声耳边为爱闻天籁故约游缰缓缓行
　　送客
　　素娥懒驾水晶轮此夕飞来夜欲分送客出门还独立一天清露湛无云
　　临安客中
　　小楼面面着疎櫺静有蟾光絶市声读罢离骚临晋帖菊花香里数寒更
　　折枝
　　奚囊金勒逗春行醉咏归来陇月生折得生香浑懒向断簪零珥任纵横
　　清明
　　节近清明长是阴黄花问在麦苖深勌行却上髙楼望烟锁前村一半林
　　经过
　　二十年前漫浪游海天霜气夜深浮竹牕梦断闻鸡处常忆溪湾坞聚头
　　南林张园
　　凄凄寒菊委霜丛下有微吟腐叶蛩倚着栏干听不了自来我辈最情钟
　　种石菖蒲
　　少年眼力健观书卷里千言一览无官事簿书昏惘惘效尤石上种菖蒲
　　蕙花
　　光风荡暖晓晴天雅有幽香入简编寻见埜花都不是山蜂引到石崖边
　　梦回
　　防防桃花短短墙雨声彻夜响回廊觉来蝴蝶家山梦一半分明一半忘
　　赠术者
　　纷纷尘土簿书堆职在其间怎可辞不向先生问荣达但言何日是闲时
　　买砚碑
　　凤城凉雨新秋后几处朱楼试管有客贳金收古歙短檠竟夕自摩研
　　恰在贳金酬砚直又逢古洛蔡公碑摩挲不忍教他去笑杀典衣偿直时
　　问梅寄贾秋壑先生
　　生成欲见化工功不在漫山桃李中爲向梅梢问消长地寒先却得春风
　　天平方丈梅下见持要旧题
　　枯梅一树半斜欹绕匝行行欲咏诗忽觌季难遗墨在西风吹泪满髯丝
　　谢送牡丹
　　官舎无花甑有尘纵将画展不如真若非折寄珍珠颗几是萧条过一春
　　蘸蜡封枝翦处新开奁带露尚精神洛阳路逺风尘暗肠断应无做谱人
　　髙渭南席上烛照牡丹
　　髙烧烛照御黄衣疑是沈香夜宴归固是不教花睡着只愁惊起露蝉飞
　　日午猫晴一线时红嫣紫媚正猖披争如绛蜡通宵照玉叶金须色愈滋
　　题玉川月蚀诗后
　　哆口搘牙月蚀诗遗编读着凛风规如何晩节从污合竟与奸臣血作泥
　　题赵大年小景
　　霜轻榆柳未全黄两岸菰蒲洲渚长鸥鸟背人飞扑漉西风尝是入斜阳
　　一行白鹭过前山飞去沙鸥半复还更有精能君见否黄鹂两两緑杨间
　　客中思家
　　微风过处有清香知是荼防隔短墙相得故园成索寞诗盟谁复为平章
　　楚楚轻衫翦薄纱而今忆得在山家萧娘为是亲蚕事嗔带含香紫笑花
　　柳絮悠悠拂面轻随风到处若为情西池应也无人到一面青青萍自生
　　诗余
　　过天下第一江山呈何守【沁园春】
　　许大江山镇临弹压岂小任哉从嶓冢导漾东倾注海截然限止南北天开试向中流回观铁瓮万石层棱攒劔堆金焦峙号紫金浮玉卷雪轰雷　君侯文武兼才天有为生才南国来歴二十年筹边给饷上流襟要几为安排今此雄藩精明笳鼓又唤金汤气象回长淮北望中原非逺更展规恢
　　岩桂和韵【鹊桥仙】
　　明金防染枝头初见四出如将刀翦芳心才露一些儿早已被西风传遍　归来醉也香凝襟袖疑向广寒宫殿便须着个胆瓶儿夜深在枕屏根畔
　　赏春【沁园春】
　　晓上画楼望里笑惊春到家便从臾闲情安排醉事寻芳唤友行过平沙最是堪怜花枝清瘦欲笑还羞寒尚遮浓欢赏待繁英春透后防犹赊　归时月挂檐牙见花影重重侵寳堦铜壶催箭兽环横斜浓斟玉醑芳潄琼芽步绕曲廊倦回芳帐梦徧江南山水涯谁知我有墙头桂影牕上梅花
　　客中感春【朝中措】
　　担头看尽百花春春事只三分不似莺莺燕燕相将红杏芳园名缰易绊征尘难浣极目销魂明日清明当也栁条挿向谁门
　　前题【好事近】
　　春早峭寒天客里倦懐尤恶待起冷清清地又孤眠不着重温卯酒整瓶花总待自霍索忽听海棠初卖买一枝添却
　　初任官所为慈闱夀【感皇恩】
　　官小宦游初清贫如旧小簇杯盘旋篘酒虽然微禄不比他们丰厚也知惭愧是皇恩受　富贵千般享之惟夀心地平时到头有摩挲铜狄祝望比他长久鼎来荣贵待通闺后
　　次任为慈闱夀【感皇恩　是年慈闱六十二嵗本命后一年也】
　　一百二十年两畨甲子前畨风霜饱谙矣今畨甲子一似腊尽春至程程有好在应惭愧　莫道官贫胜如无底随分杯筵称家计从今数去尚有五十八生朝里待儿官大做奢遮防
　　清涵万象阁【风流子】
　　望极思悠悠江如练籁息浪纹收看帆卷帆舒往来征艇鹭飞鹭立逺近芳洲游波不舍山常好祗白少年头杜若满汀离骚幽怨鸱夷去国烟浪遨游　江南知何许青林晩山断处白云浮懐古慨今谁人似我闲愁叹醉生浪迹鲈乡蟹舍殢红怨粉莲棹菱舟敲遍栏干黙然竟日凝眸
　　春日词【花心动　外祖中司常公春日词曰庭院深深春日迟百花落尽蜂蝶稀栁絮随风不拘管飞入洞房人不知画堂绣幕垂朱户玉炉消尽沉香炷半褰斗帐曲屏山尽日梁间双燕语美人睡起敛翠眉强临鸾鉴不胜衣门外秋千一笑发马上行人肠断归近日风雅遗音多谱前贤名作因效颦云】
　　庭院深深正花飞零乱蝶懒蜂稀栁絮狂踪轻入房栊悄悄可无人知画堂镇日闲晴昼金鑪冷绣幕低垂梁间燕双双并翅对舞髙低　兰幌玉人睡起情脉脉无言暗敛双眉斗帐半褰六曲屏山憔悴似不胜衣一声笑语谁家女秋千映红粉墙西断肠处行人马上醉归
　　初改官为慈闱夀【蓦山溪】
　　防年修绩总待荣亲老每羡阮南豪向夀席花花草草如今惭愧微胜十年前聊尔了办杯盘一对慈顔笑愿亲强健绿发长长好来嵗在琴堂想凡事应微热閙契天交道只办好心肠官尽大尽荣亲待受金花诰
　　怨别【蓦山溪】
　　桃花雨动测测轻寒小曲槛面危栏对东风伤春懐抱酒边心事花下旧闲情流年度芳尘杳懊恼人空老粉红题字寄与分明道消息燕归时辗柔茵连天芳草锁孤影夜卜灯花繁清漏断月朦胧挂在梅梢袅












　　钦定四库全书
　　彛斋文编巻三　　　　　宋　赵孟坚　撰序
　　凌愚谷集序
　　文章至唐而体偹其情态宛委肌理丰泽腴而宻婉而丽斯亦世代至此而盛乎故自贞元元和而上李杜韩栁以至乎长庆元白皆唐文之懿也大中以降琐澁滋过固一病也而又浸滛于以俗为雅之流代号作者或不免是况浸滛于末流者乎杜荀鹤于诗接五季之碑碣可槩观矣然则论唐文者不得因其流而訾其源也皇朝文明代兴庆厯以前六一公欧氏未变体之际王黄州范文正诸公充然富赡宛乎盛唐之制亦其天姿之夐已脱去五季琐俗之陋一阳动于黄钟厥维有本伯长一倡尹欧仲涂和之南丰三苏又和之元祐诸君子又和之轰然古雅至淳干尚余音韵其风棱骨峭摆落繁华亦一代之体也然夷清恵和各随极至塲屋习胜视唐疎矣孟坚晩学毎窃有志初筮葛溪司征愚谷凌君云日从游处出其所业何其不蹈于塲屋之习欤为余言曰先君子藏书满楼金石遗文之富不愧六一之千巻惜乎祝融煽灾靡有孑遗然如印印泥胷中所存尚犹灯下千里故人面也曰噫行沅湘者率能道芷兰香草之异目所经者如是乎子书虽灰胷中有不灰者在典型其有自夫以其言之渉唐也亦得之金石云尔故极道世代而归其编
　　赵竹潭诗集序
　　诗非一艺也徳之章心之声也其寓之篇什随体赋格亦犹水之随地赋形然其有浅有深有小有大槩虽不同要之同主忠厚而同归于正自赓歌国风雅颂而离骚皆归于正之诗也杜工部诗言爱君忧国不失此正所以独歩于诗家者流也由汉苏李五言建安七子晋宋之清虚齐梁之靡丽至唐而歌行吟謡怨叹词曲等此而律生焉诗之体备而诗亦变矣然忠厚而归于正者未尝絶响东莱丽泽所次是已今之律体是特一耳非谓诗之能事止于是诗亦岂惟泥体不究其义哉其发也正则演而舂容大篇忠厚也束而二十余字亦忠厚也砌景于一聨夸姸于一字无所感发诗岂然哉寳汝吟律精工参之唐人可也余望寳汝不止是其广充吾言合于乃祖得全之义则思过半矣
　　送海盐王尉序
　　辛夘冬有客至乡郡者语人曰吾待海盐尉次时缩至吾督迓诸此也及明年夏之是官者乃孟坚同登州赵君耳后三年嗣至者上饶王君耳窃讶焉既而天都值前客讯之曰曩谓及奚尚尒邪曰曩闻前辙弗留今彼无恙且上矣吾须焉未几王君以台评劾劾之章曰贪也其嗣从私贸也赂于郭而受于吴也讼于仓佚罸于宪也孟坚读之髪耸坚曰王君章泉涧泉里友也见闻如是为如是夫及诣邑见里大夫若士则喟然以叹见吏若民怛然以戚环而曰尉去非其罪孟坚曰台评诬欤曰评非诬风以闻者以之诬耳王君谨约俸入丝身糓腹弗给弗顾也贪欤二子偘偘诗礼践弗逾阈孰私贸欤郭与吴亡是公赂鬼输欤仓宪牍无攸稽诬非欤曰王尤若之何而若为是诬以诬台论噫一官而三人共之其汲汲也旧矣天定能胜人昭昭者在矣庸何辨姑饮王君酒大书以侑其行曰端平三年冬十月丁未海盐尉王君从事以御史风闻劾罢李特卿以次来赴
　　嘉兴司法防题名引序
　　墨曹司一郡刑章出入狱虽成于彼生杀轻重则一定于此金科玉条程凖权衡斯在吏奸不得一舞手足请属不得以致轩轾据案氷清阅实谳状矜荘恪祗凛乎明神鉴前清议临后也引据一差毫厘寻丈况以私乎私吾无徇矣明者过察不知入于刻也昬者受蔽不知流于弛也纵恶罔悛滛刑匪戾厥民何辜上天有鉴嘻其可畏哉禾兴于今为翔辅民藂事萃词牒猥繁曹掾在选不轻受涖而能声易昭前兹壁未有记何以示能不能邪宗叔崇俨来谓不可于诸曹独阙典谂诸同舍妷孟坚属词以肇题记自某年某而昉具刻今而后至若替毕书非但志月日姓名也能不能于是乎观是为引也然程准诚陈权衡诚在髙不可下重不可軽固然也举而行之则不在我亦所遇之何如耳孟坚曩尸臬事且摄墨曹以至令越但知克审然平反尝得以苏枉而嫉恶或有以招尤遇者然不遇者然也遇不遇人也能不能我也不以人而易我其斯无负厥职乎
　　孙雪窻诗序
　　诗者英气之发见于人者也鄙夫猥徒定无诗髙人韵士有诗名臣钜公皆有诗感遇事物英英气槩形而成诗亦犹天有英气景星庆云地有英气朱草紫芝是也然何尝体制限哉窃恠夫今之言诗者江西晚唐之交相也彼病此冗此訾彼拘胡不合杜李元白欧王苏黄诸公而并观诸公众体该具弗拘一也可古则古可律则律可乐府杂言则乐府杂言初未闻举一而废一也今之习江西晩唐者谓拘一耳究江西晚唐亦未始拘也鸳湖雪窻孙君志古工吟持编过访嘉其体备而不时世妆也因与之言雪窻其感而寓兴以有韵之文舂容大篇北征庐山髙其行軰乎精宻简短秋浦其流丽乎载扬古风一洗靡习吾其望子
　　记
　　海塩县重筑海塘记
　　吾邑在郡东偏防为濒海市洋相距才二里而近潮汐侵寻隳疆妨稼在所必葺前兹土筑虽频若夫图功永存大施防画其属吾史令君乎君名亚卿字景圣太师越王曽孙也劲敏爽特遇事鋭心庚子嵗同入西宪幕癸邜又聨胪班见知君最深甲辰冬两易此来毎遇邑人胥庆得贤令也天基节诸邑簉祝圣班粤翌日乡校职长常贤孙等过余言曰海塘为吾邑至急务惟工力弗固则隳圮随之去嵗风号扇威推巻斥卤大穑事人几为鱼今史君下车亟是营度以修以创知先务也邑人徳之学校士议政善否刻记以声令能冝先齐民栗承一不敢懈偃然虹垂成于不日工役有经一可纪日役千丁旬几再浃縻粟给劵一办公家不配于下不请于上随用以给防见乏使当帑库赤立之余旬月乍至之始咄嗟以定见谓如神筑地所经或当民产倍直给酬了无怨咨又捐圭粟嵗储千石掌存邑寓以备修防措画有方二可纪有二可纪子尚奚辞乃即而比次其委因谂言曰威名方畧非可强选人才如奕棋举手可知优劣斯言惟允夫奕以取先为胜着子邉隅谁非计胜当先而后事斯左矣今君未遑有他节损浮费汲汲务兹既坚既固又图永存斥卤以防穑事用乂丰穰洊卜域内咸熈而后治吾教条沛吾膏泽学道爱人斯为有本孟坚行亦令邑虽秦越不侔政之后先则莫敢易谨颂君绩以示永传景行行止抑以自砺若夫铺张颂里有丈人比方声扬继兹蔼若鄙又何敢曰尽能事
　　徳清县平阳岭兴善施水庵记
　　繇邑而西路委蛇行五六里岭曰平阳路直岭上车徒共由徃来负荷登渉斯劳憇倦舒息咸于是而休焉其或日向炎雨骤至旧未有所蔽障也昉淳熈甲午道民丁妙超募縁买地岭上结庵以居前跨通衢架凉廊列坐槛以便休者维夏之月则注汤瀹茗施济烦渇人便頼之丁既徃僧妙崇继之道民沈妙浄又继之一踵前规以处应施妙净又募縁展地邉隅以拓圃加饰庵庐以崇像供里之善友沈宥徳軰为僧置翁家园田五亩以助其薪茗资可以乆济人而不坠道民善友咸愿刻石庵中以示来者期于无斁乃具其事属余叔新班君畀余为之记不敢以拙于词而谢也既为序其实从而叹曰事惟非私诸已乃克乆而无弊僧庐塔庙主其事者前更后易非若室家之父诏子祖传孙也然歴年虽百数而常修举富家大族父祖经营勤勤诏后非不切至率一再传而中否何哉此公于人彼私诸已惟公则不事事者不得以居夫然则若之何而敝之此刻石示后之意余为宣掲之将见继者益勤助者益多徃来者益有頼岂徒夸能事哉余为文又为之书因请余叔以其额
　　五泄祷雨记
　　五泄龙祠在越诸暨西境界接星婺号小鴈荡亦东淛名山也唐贤逮国朝先逹题咏多佳句其叙山川胜槩及龙神灵异则未之该也余为令丙午值旱七月二日躬祷祠宇时方勑赐庙号丰泽夕郎赵君扁字甚伟余黙祷神泉且言于主僧曰祷而雨当有纪果应苏济将属笔余以御史风闻斥归卧故庐明年七月仍旱暑风竹簟间追想去嵗祷祭经行之详寄寺僧补山中阙文云繇邑西南行歴大悲寺次陶朱岩西向半里豁见通逹平石坦布天成匪由甃砌逾三里无掬土纎草右松林而左石涧涧之左石壁层叠漆黒水丝丝下注经之如帘松风水声夹道随送不絶又西向当鸡笼山翠崔防白云聨络无论隂晴竒变常新它山纵有云象輙复散去此山云气无穷观也是日出郊防雨漏晴朦明掩霭舆行折复互见尤竒由此西行大溪中二十里石子瓮盎磊块皆白色以旱而然中仅一衣带水渉胫而渡回望东岸丛篁蓊翳石壁屹起挿脚清溪直上百尺鳞叠方整若城堑若捣砧堵防引行二百许歩无纎差若谓天然胡能尔整谓人为厥岂易致骇视叹尚欲刻号叠石壁三寂亦弗及也自是竒互呈拳擎髻拥螭蹲鬼狞防溪引路九锁而入越十二里无居人诣半地祗祠祷必先告又二里次外龙洞又二里次里龙洞洞门皆在山腰仰望隂閴靡测碎石纷委圭苍壁角铦棱鋭新若垦斵俨昭异物攸居爬扴下委二洞出云一黒一白祷已云气腾空合乃降雨又二里抵寺门细泉淙潺随歩聼之醒冷谒祠宇古木障天巅崖欲仆隂曀増怖拜祝已入寺昏鼓动宿憇迟五鼓告佛殿告祖师堂初由天旱师谓西潭青蛇曰旱暵滋甚而弗行雨安可诸蛇首肯飞空乃雨故祷必先焉乃诣东源由寺西行向北山围壁峙屏折灌木苍荟靡知上极泉自顶来五节故曰五泄云然可见仅三耳中节又防峻弗可诣陟别望焉斯及祷祈官吏至望瀑布从石壁飞十余丈如悬练冲激一潭若翻雪喷雾着人森寒犹曰旱尔积雨更烈望瀑设褥位陈奠祭拜跪沥酒读祝辞屏若聼伺端笏局蹐僧梵飏声震撼林谷数刻乆愈恳至从者觌伺金线蜿蜒出水中盥具迎接斯上长三尺余首尾如一官吏拜迎致佛殿奉安已乃诣西潭亦由寺西五里行溪中水尽涸易小舆﨑岖履石子如车轮如伏鼋苔封凝滑着脚殊难两崖樛木垂藤蔽晦窅不见天丰草腰齐蛇虺豢宅疑畏殆莫可属歩间亦埜花清芬细蒲防石幽夐自畅行方半前驱言已得小青蛇盖西潭灵物皆然率龙子龙孙也仍诣西源拜奠祭祝如礼羣山互来奔凑下瞰枯木幽篁尤极寥閴礼毕奉安五夜演扬梵事诘朝迎导归邑三日雨应差官送置灵物归潭此余躬歴然者若前权县事丞赵希恪所上朝廷乞封号述词尤彰谓方拜祈西源青蛇睍潭中三接三不就问从者骇曰蛇在祠官靴褥际矣为尤异孟坚曰龙而神者也神正直而仁者也其呼吸风雷发施雨泽弹指顷耳胡不常雨必待致祷乃示威显何欤岂巻舒虚空出入溟海化防而着惮厥劳欤抑禀司帝命曰雨而雨不敢擅欤抑民之无良不昭防佑必底艰虞乃救之垂死欤抑横目不仁党奸蔑善有致札瘥宜以延其殃欤不然有龙尔宻在近比而流金烁石奚此地之频欤并记以昭神以示警戒诸王孙赵孟坚子固记
　　沂泳亭记
　　昫山丘君令海盐三年政修事举百尔具兴冩琰纪丽洋洋其声顾余弗葺一词以皇令君之昭庸余则有愧八月既望别君景鲁堂上君曰县庠沂泳亭成吾掲扁已寮寀徐君诺我以记行勒石子盍书丹子书吾志也余唯曰敬执笔伺时徐君从檄洎冬未旋一日晴曦宛春余散歩歴亭下短墙纷鲜平桥栏整翠篠匝外漪涟暎前奕奕新亭屏若与星对峙三楹数椽不丰不杀面列踈櫺亭亭爱日覆蔽洞户防防凉飔卉木行拱石甃防直媻姗勃窣不觉防吟身履铿尔之兴作焉展如斯亭名之允也儒学分邑之阳望防居甚辽修廊广庑幽夐尘絶诸生祭奠则聚斋飨则聚讲説课试则聚领防职长业以既精又不假朝夕视也则虚亭永昼静定融怡领畧盖寡余方任戴冠负防游修竟日洛诵倦则寐醒复诵稍厌端居执书周行时亭未建地属邑民周氏毎倚徙桥栏上自鉴清影唔吚乆之或东行数百歩登浮天海楼浩长望至暮涛浴金而罢窅莫我和贩夫樵人麕顾骇视今令君不恡重费市地结亭以遗尔士观赏云乎哉尔士之业章句云乎哉蛩声蠡测腐耳践履之学心融景防契叶神交一贯之悟不吾欺也今蕲尔士意其厚欤吾徒孰蔵斯息斯孰游斯泳斯防尔何如志孰同斯有徳有造孰不负斯不然花畦药栏囿斯可矣学何谓邪余惧孤令君意姑叙以告若纪作兴之详日而月之则尚伺夫徐君也噫清风明月光景常新果终孤君乎主张是者寛其来厚其飬皷其气其不自君乎君名来字少潜
　　兴圣寺蔬地记
　　嘉兴兴圣禅寺实孝宗绍统同道冠徳昭功哲文神武明圣成孝皇帝育圣之地也嘉定初元邦侯赵公希道以安僖曽孙始奏建寺事见太叅楼公所撰碑铭为详然既频年产啬用悭法未大振云集盖寡用既弗给虽巧奚运洎寳庆丁亥秋风水扇灾寺益大敝贰车任公良弼预董寺事申请公朝求命主持于是以冷泉上首虚堂智愚来至之日上漏旁穿隳废滋甚愚力加振防以经以营逮二三年渐渐修举殿宇廊庑丈室堂寮鼎更轮奂餙尊像冶洪钟乞蠲租产之苛扰者亦既善矣独云衲二处斋蔬所供无地取植是大欠阙粤有檀信女氏戴净觉自号悟庵道人者偕母氏王妙真以城闉强巷地来施广袤十亩余归我法界遂得云鉏露锸紫芥青松虀茹供湏受用俱足愚嘉其施求文以刻诸石余鞅掌官事未遑也近从檄来归因谒愚及山门则宏辟端峙又非曩时委蛇隘束比流虹圣地钜扁髙悬邦侯丽畵斯掲则知愚之勤勤斯寺有足尚者侯由是加主张焉请并纪愚否曰记以蔬地名贵专不贵广也余曰不闻坡公参寥之辩乎供者幻也受者幻也刻之者亦幻也夫以石作供供受刻皆为幻今舍地扁皆非供乎供皆幻则于受也刻纪何择何莫非幻亦何莫非功徳何専广之别邪且僧庐塔庙涂金碧而侈浩刼者求福田利益也维兹发祥阐实皇天降康有宋笃生圣人用宏中兴之丕业赫赫皇皇轧周汉二宣而上征则増崇而饰之者为知所尊尚其但福田利益已防余既掲是意将见乐施而至者不但一戴也愚曰谌哉记舍地已耳君而推明及是人知向以劝矣廼记侯天姓与筹其名徳渊其字太师成公之嗣愚明之象山人亦彼法中之精进不私者其能尔有以夫
　　耕读堂记
　　甲子年中过湖北汝时一字全不识今年携汝过湖南也学时人弄笔墨顔筋桞骨徒尔工岛瘦郊寒竟何益劝汝耕田勤读书丰公非是无官职此故合肥帅时斋赵君示子诗也子为谁璧玉汝也其示为何方嘉定甲戌君赴益阳道经玉山玉汝年甫十有五题诗客舍君喜而有是诗也所题云何曰满地杨花雪不如緑隂丛里一茅庐觧鞍呼酒邀春住地主欣然接敝车十有五其能若此宜君喜也玉汝今于居之堂摘末聨耕读二字以昭扁志不忘也孟坚曽外祖中司常公与丰公俱以正论入绍兴戊午党议二家姻好尤笃孟坚亦预葛之施方北来道过门玉汝邀示堂扁曰此右司陈君仲方所且诵二诗属以记固弗应辞然簿书鞅掌率未暇频书以督因诗有感于二公也乃愓然言于玉汝曰先君子勉玉汝以诗翰弗力拳拳耕读可以意逆志夫事不如人意十常八九当建绍初年天欹地拆诸君子出死力欲与国家复境土雪凶讐心通于天奸桧以一和字掩遏之诸君子阨穷以死不获伸以息气丰公尤烈也先君子践家学半生﨑岖兵间当边崄偹尝艰危者累抑非无功于时者方嘉定间乍乍晦亦莫展尽志之难行也如此夫当不遇之时毎有独善其身之思惟耕惟读期清白绍属不于艺文荣逹者岂无意哉既又叹曰我祖丰公岂无官职者其所遇何如味斯言也可以长太息也玉汝其悟已夫其验诸身而益信夫呜呼不能侧媚不可以干荣不崇苞苴不足以媒进同声济水者为得计摸棱首防者为趋时遗君后亲倒乱曲直者斯不刺俗眼也心乎先烈奚怪落落力耕勤读计之得耳妄窥先志以订所安以慨凡百虽然三江五湖风石之竒不激不发继今读书愈多成就愈大时清明矣岂乆耕于是哉时斋讳纶丰公中兴名相赐谥忠简侑享清庙封其食邑人仰之如此知臧孙有后故并记而不以名书
　　状
　　谢安吉使君黄寺丞先生京状
　　孟坚伏凖照帖举孟坚明敏有文强毅不挠充改官亲民使者京洛识机一见已防于厚顾辅藩荐祢三生即信于良縁恩恵弥天谢诚局地伏念孟坚最为好直秪欠学圆独奋孤寒颇歴风霜于早嵗自期节义愿为砥柱于頺波凡是素心不入时様防如字画犹考偏旁寓在吟哦亦闗风教以此移于吏事防乎不敢私心当绣使之行防借阶抗议劝大家之发粟力救时荒甘食蘖以守亷束湿薪而驭吏兰薫同臭渭湜殊流不图末路之荣获遇知音之举载惟合頴尤重常员判分京选于天渊顿生功名之羽翼矧陈力之未乆便刮目以误知槩彼寻常谁其特逹兹盖恭遇某官超然逺覧卓尔逹权自専衡鉴之公取于尺度之外属方建府首急扬材苐惭借誉之言几于许可之遇斐狂有作正虞所择之未精操守无移或病执古之太甚文乎何有敏又安能被宠兢兢持心惕惕在春风之下同桃李之无言歴嵗寒而观期松筠之劲节
　　谢发运权宪节斋先生京状
　　孟坚伏凖照帖举孟坚志尚博雅才能卓异靖共自勉职业可期改官亲民任使者歴事霜防夙防赏鉴一封露剡迄借吹扬终昭衡鍳之公倍感孤寒之迹示先宠于临发申勉砺于将来加意玉成戴恩天大窃以脱选湏五奏剡在今号甫登科属吏百十员谁无兾望间嵗一二举得甚艰难于常员已自不轻矧职司所系尤重合淮浙而分部盖英俊之如林求者非止一人之恳祈得之可定半生之荣悴允非细事岂易畀人如孟坚者渉世殊疎信书过甚孤分独立凄其寡鹤之无羣周章费词几于畵蛇之添足粉饰修治了无时様巉巗屼峍惟有古心出手辩寃狱之诬活数命于垂死歴阶抗部使之议获一頋以囬荣是皆拙计之劳身第招冷笑之氷齿谁分防璞自晦蔵沟木忽被于丹青防桐获调于律吕兹盖恭遇某官道徳纯一识见昭融礼乐诗书容止可度文学政事体用兼该挠不浊而澄不清言有法而行有则作屏壮维城之势飞蒭着腾槽之謡虽游刃之恢恢惜寸隂之亹亹粟贱已李岘众既倾心迓衡行相姬公即归调鼎猥収么琐预备使令嗟人心好尚之殊有众口咸酸之异不随爱恶以石转重増感激而涕零重念孟坚奋身艰勤立志警防龆年家事窘垂磬之屡空子夜书声惟短檠之相守雕锼肝肺収践科名掺履素危行已应谨苐为任直而磊砢不觉或越乎凖防仰兾包荒少加容飬庶几展布有所报酬孟坚敢不防蹇忘疲磨缁尚白期无行已之玷上负知人之明使君忽敬其朽株几于轻予忠臣益彰于劲草请验将来
　　谢安吉谢使君飬浩先生京状
　　伏凖照帖举孟坚吏事敏强风猷清雅明于折狱多所平反充改官亲民任使者古心雅尚素云臭味之同春首荐员不由介绍而得自知歴歴叙谢拳拳伏念孟坚朴甚不华直而无倚祗招讥诮于流俗敢忘荣逹于今时第贪便亲来厠猥掾我心不转恨未学圆横目何如乌能识直忽遭逢于旧识来牧守于辅藩预知屈蠖之得伸曽作荐鹗之妄想然谳议论难如諌诤而争是非而聼受舂容若父子之相唯诺已多寛假况望明扬虽甞持莛扣钟敢必取葑下体春风委曲亦到山家寒谷暄和顿有生意亶兹寅幸信有縁由兹盖恭遇某官见与世殊道同古契髙飞逺举寜同燕雀之啾啾表瑞开祥即振鳯鸾之翽翽有大用之斯在岂小试之足纡杗桷兼収规模甚广坐令么麽亦窃生成敏事安能正恐囊锥之嫌露清猷知慕惭向蛾眉而效颦孟坚敢不力守恪诚永坚报效斟椒花之酒已欣逢嵗厯之新入药笼之储今的在门生之列
　　谢泉使贾秋壑先生京状
　　伏凖照帖举孟坚持身亷谨治狱详明充改官亲民任使者干荐崇台蠡施于测海奏员末掾冶遽跃以范金不烦介绍以知已之深预定揄扬故先期而与念孤寒而备至感恩纪以尤多窃以知人惟难当熟察于平时荐士有权贵自决于独见故圣门特着听言观行之训在近世始有因人成事之讥匪移集以权势之临则假借于交朋之助甚至未尝觌面若何尽识操心举之者非所乐为受之者邈不知自取与已乖于理义报酬何有于功名此举世以皆然独先生而不尔焼玉三日满歴验量才防茅连彚征皆由定见如孟坚天支末裔苦节癯儒面墙独学于穷乡艰辛备至食蘖自清于宦路纯白无缁凡着微勤夙防洞鍳鸳湖诗社蚤怜螽趯之鸣畿漕幕评旁照蓬生之直薄知采下体于葑菲敢为撼大木之蚍蜉一干荐涂辄被衮字是谓嵗寒有髙节宛见春风不世情众称公举之无私孰识知音之有素兹盖恭遇某官心同古契见与世殊视富贵如浮云惟崇勲绩防才猷于脱頴共赴功名开明堂之丕基取朽木之寸料圜府已恢于国用化钧行运于台司臧否素昭陶镕应伟苐膺过誉弥切厚顔孟坚敢不佩训如规因褒知戒守亷愈谨畏杨震之四知谳辟加详重唐宗之三覆誓终如始报徳与恩苹末起秋风行快苍鹰之砉逝梅邉问春信果占鸿造之无私
　　谢仓使吴荆溪先生京状
　　伏凖照帖举孟坚文学自将智能兼茂充改官亲民任使者上介充寮曽微纎助首秋荐额仅为盍簮寜遗平昔之心知特了孤寒之身事弥天恩大局地谢深窃以五剡固重于攅花寸禄尤难于及戍待逺次者则动渉数嵗非势援者则坐过千防未闻辟置于连月之间便即纒裹其脱选之事况无介绍自出生成信为卵翼之恩殊多覆帱之造兹荷幸遇奚既颂称孟坚真无盖藏朴不防饰信情而往几擿埴以防行矢口而谈不瞻前而頋虑累防寮于幕画毎取诮于时流几欲揉裁终然率卤拳曲拥肿可怜难入于凖防容受包荒卒从下采于葑菲得于兾望之表倍増感激之私兹盖恭遇某官哲鉴覃昭公衡平一来从蓬苑益振文风肃驾纲轮凛苏吏习为矜乌哺之至念蚤飞鹗荐以先成恵才西风而驰主由东道者力矧崇褒诩更侈品题不学面墙文何由进无能守朴智又奚长孟坚敢不力勉修为事加警省期于有立无负隆知悠悠斾旌少缓朝天之濶歩隂隂桃李庶几指日以成蹊剰有轮囷之情尚嗣再三之谢
　　贺节斋先生除京尹状
　　恭审涣锡宸恩晋陞尹正夏卿望重特髙九棘之崇班日畿权尊庸旌三辅之善政上倚任以甚力人欢传而振声恭惟某官充硕粹容坚凝定力有来翕受广海纳于百川守节不移乃壁立于万仭勤惜寸隂而靡懈防愈氷壶之洞清昔时画防凝香咸谓三吴之富乐去嵗斋坛祷旱独殚一已之焦劳能于歉束之时交修内外之务貔貅列灶蒭挽流通鸿鴈庶民粒食赡活至捐百万緍之羡帑代输六县户之常供如斯损己以裕人允是光前而絶后颂腾众口简在上心陞除纠正未足以尽宠嘉兼賛弥纶未足以寓奨眷惟是浩穰之都防其谁寛猛之适权但观右翊之乂安可卜中邦之化洽式烦弹压益懋勲庸细民望恵若慈保之临豪家怛威若严师之至
　　谢陈文昌退庵先生举科目状
　　孟坚伏凖照帖举孟坚蚤着文声志追古作嗜学不厌属籍鲜俦可充学问该博可备頋问科者蚓窍微鸣谩呈薄伎龙门定价慨动赏音不惟掞送以笺天抑为揄扬于当路复见前修汲引之盛意倍深常人感激之私情伏念孟坚尅苦寸心孤寒弱植蹈仁泳徳第期为道义之归含英咀华非但求文字之巧时感慨于遇事偶叹咏以形言恠竒祗以自嬉纪述亦惟实録弃捐不忍藏积猥多固自识于非才初何敢以上逹眀友引类菅蒯俱前匠石无遗鉴衡俯逮忽加青盼以误及有同朽木之取材名重十科过许备承于询访言逾九鼎更加賛援于澄清庸昭所取之必端预卜名扬之有及盐车皁枥頋伯乐以増荣苹末苍鹰逢三秋而必奋骤感品题之有及不忧笔砚之无功益谨磨鈆仰符采菲兹盖恭遇某官眼髙四海气振羣英道虽大而能容徳好谦而并受行运化于陶钧之上为世作程不忘君于畎畆之中荐材是务既揄扬之已力于从防以尤勤畀薄效于攻文庶共趍于向学孟坚拘挛古格方嗟不合于时宜附防宗盟正愧未侪于士齿淹博何有頋问奚堪惟砺勤心仰酬知已功名文章为差乆益务磨砻论思献纳以输忠少图建立
　　赴建康幕通海陵赵使君状
　　拟从军之诗已専饯礼脩通名之牍敢废骈词惟斋扉既隆亲炙之情于文书应畧苛仪之赘缄言近率论心则真恭惟某官才疏以通见审而定在青衿之列好问能谦当皁囊之驰慨懐勇徃歴十年之日月当三边之风寒人谓艰哉君毎安止待伟绩之斯着驾脩程而上征既分民社以位屏星旋搢朝绅而列侯土兹勲劳之应尔奚歆羡之多为于兹更加经理之功正尔大作功名之防招兵耕渭筑垒浚濠守则为金汤之坚进则复土疆之旧此君侯方畧之素定亦小人賛助之当为虽无膂力以弯强弓粗下工夫而学飞檄絶利一源收功百倍得道多助乃集大勲愿殚力于毫丝賛崇庸于彛鼎孟坚磨礲钝鲁宣砺精诚岂敢以越幕殊涂不拟以纎尘足岳慨誓心而自此投已以为君恪聆驱防之条共图备御之计同姓卫国如防头目肯致赤心功臣受誓盖等山河相期晚节冀酌权衡之时令益调钟釡之天和式賛中兴有光同姓
　　贺秋壑先生除縂领仍兼泉使状
　　孟坚恭审宠陟饷师任兼治事班穹藏府分命盖重王人职总利流理财其惟君子自天涣汗振地欢声窃惟财计登耗之攸分盖自事权敛散之无统职币于内者未谅军需之调度转饷于外者不量国计之羸虚彼此不相为谋肥瘠各自殊志惟専一其任而量入为出斯洞究其蕴而养源节流通融斡运于一心销弭渗漏于百此自古设官之未逹幸于今申命之合权矧属通才可占成绩恭惟某官国之贵戚世之钜人以肺腑之亲则体念也専图鼎彛之勲于富贵也薄慨懐锐志展在显庸明烛秋毫老吏为之辟易计殚鞭筭举世伏其防通比借重于笋班施活法于圜府已验泉流于地更欲马腾于槽乃兼饷冶之司兼属经纶之手聿申新渥爰即旧勲加崇卿月之班式重使星之命翕倾舆誉知演邦财命相之自唐朝必兼盐鐡冢宰之于周典亦式货财共希明纶式验故事孟坚受恩最切賛抃尤深秋以为期待入山公之启地分殊部俄惊躔次之移方此兢虞旋还临照福星仍守旧分合浦宛得还珠益昭夙幸之自天不间施恩之易地亟飞贺礼印定龙光想当移节之时正及上笺之日重念孟坚六考满例五剡成尖的慿荐鹗之书不负操觚之艺千金逾一诺知东道之主坚六翮冲九霄觉西风之程稳
　　赴淮东常平干叅李制帅可斋先生状
　　夙覃梓防隂受维持新事油幢的举刺遡平时而载谢庆此日之欣逢思祗颂于公恩可自占于身计伏念孟坚劲挺独立竒单寡俦委已随俗则少得世縁受知逹观则毎多天幸其所防于公者抑何侈于人欤龆丱从师已笃同门之学丝萝缔好更崇附莬之姻防吟不鄙其声寒拙画过嘉于心苦扁舟载雪以呈行巻逺驿贻缄而寄防碑作成者盖歴数年提撕则尤多近日骎骎脱选种种蒙恩毎自感知夙深铭戴第棘寺未证平反之赏而淮堧又从画诺之游孰知于此机縁乃是就公纒裹顾一尖之合頴希万里之髙风东道主固有周旋之心嵗举员恐拘减省之额祗惟大府剰有荐涂与其从防诸人何如特逹自已念鹤发亲老望切倚门而鴈行助稀飬防兼膳虽向寳山而求药亦劳蝶夣之思家傥其即次于明扬即可通理于零考顶踵一出大庇丝毫何假它求洞倾直忱亟祈慨与兹盖恭遇某官徳宇天广渊裁鉴昭惟公无私军民乆属于畏爱以寛济猛中外尽詟于威名驱驰既熟于邉疆弥纶更多于省闼理内御外以俱善出将入相以何难于昭异恩特任隆寄开大帅府号小朝廷即跻奠枕于周京入任调羮于商佐孟坚不惭婪尾力兾成身辞家鬓未雕岂遽作悲秋之赋从军心固乐时或起白云之思
　　上都省乞行平反赏格状
　　辩明谳议粗有助于好生投诚化钧觊速成于脱选虽职守弗应于论报然朝廷尝用以施劳有赏格之具存敢自陈而忘僣庸抒恳恻上兾陶镕伏念孟坚单防孤踪感慨直志虀盐黉舍尝沾教雨之濡菅蒯科名素出恩波之内窃禄将周于一纪下考幸及于六书猎渉文词累尘荐牍狂狷论辩或与直声将攅五剡之尖仅须一篑之进曩辱知于綉节谓垂意于丹书曽以邻邦之疑词下质管见于公鞫病死者荏苒连月自经盖出于无聊被屈者附丽数人文致过诬于谋掠依阿虽可唯唯隂隲其如冥冥杀一不辜尚且弗为于数重辟岂容忽视矧有鲸吏肆枉平民强加杀人之名有同指鹿之事悉为表前勘之承误与夫明初验之致讹牍上宪防豁从氷释人出禁网重见春生若是勤防固多救正当路姑摭两端而上常员第求一免之从虽防印证于公朝其如阻障于法吏但拘对罸不思失出之恩该固掩防劳莫表平反之功倍是谓屯膏而吝赏或者借公以报私兹谓忌心何有嘉善纎云谩劳翳日掲蔀终获见天幸旅进于宾堦因力投于钧造兹者恭遇某官勲名赫奕事业恢洪渊鉴虽逺以毕昭寸长无防而不録禇公抑侥幸名器固弗假人魏相考功能片善岂令掩物罔徇拘挛之鄙大明激劝之权班召命以使前倾听聪而逮下孟坚是用慨陈悃赤仰丐终成拔身选途奚限常程于荐格报恩末路誓酬国士之隆知
　　上安吉使君黄寺丞状
　　趍风部掾陈力未多干宠荐员扪心似躁惟已廹替期之近幸及遇贤辙之临补掞公车纒褁身事值机防以巧的祈恩荣而敢稽窃惟遇主有縁论荐贵勇鄼侯方一见而竒信何须歴试以观人坡公于将去而知滂盖以片言而得士蹔焉目即定身荣此前脩特逹之盛心为后辈干求之借口因陈拊缶或兾采葑伏念孟坚虽拙赋材粗勤立志名浪占于瑶籍心加苦于韦衣虞学虀盐垂成三舍禹门桃浪行越周星不辞奔走之波波第恐身名之寂寂自闗讥而叅计幕由曹掾而入宪寮粗以执方不随趍下排豪家之势复两村占产而居之民雪寃狱之诬活数人枉戮而出之死动误知于当路被公掞于连畨或称博雅以详明或谓敏强而鲠直花攅五削已防前守之照移月近初秋乃忽先期而去任滞留痴守逼迫终更颙迎日伺于双旌有望山成于一篑曩虽际遇盻睐防加今者趍承工夫则浅惟精鍳之洞物岂常程之取材防柳为车且送穷鬼栽桃与李防有春风况得之而遂脱选之图若予此则异常施之比允为钜恵宁可易云于焉傥拜于明扬信矣不虚于公举兹盖恭遇某官轩昻伟量卓絶大官玉立颙颙有任重之器风声肃肃示扬清之权慨欲立勲而立名博取有材而有艺收明堂之材具寕鄙尺椽开洪钧之化规岂嫌跃冶孟坚不量么麽仰兾全成愿被归荣以终荐目及齿发之壮日効犬马以酬恩谳狱无阿果动知音之喜言有取愿占合頴之荣




　　钦定四库全书
　　彞斋文编巻四　　　　　宋　赵孟坚　撰启
　　上刘贰卿啓
　　一官未调鱼窃类于上竿千金不违鸮因求于见弹輙陈俪语庸冀践言九顿首以陈情载归心于大造窃念孟坚生虽属籍勤愈韦衣少偘偘以自将长落落而难合秪应晦藏于林野决知难逐于市朝重以乌鸟饲哺之情夺其猿鹤逍遥之性低佪科举之习几刓方而爲圆指拟仕进之荣类说河而止渴一尘末第五见新春中缠风木之悲锐心顿减上爲堂萱之命彊顔载前嗟四选之摩肩无一枝之着足比值海昌之晓阙实于巴里以隣疆风传熟之期指在梅黄之月抱闗为吏方欣日近于长安攘臂有人几是雷轰于荐福属当注拟俄致转移取蝥弧以先登非其有也歴阼阶而上诉岂好辩哉然昌黎虽比于叫号而景仁不失其和气言虽近激心亦无他方噬脐于触籓之余将沐兰于烹鲜之地敢意寛容之纳薮寄声俯示于调停以羊易牛又何较焉舎鱼取熊皆所欲也自禀谕言之逮几希成命之班及干赤县之征商果沐南山之判笔乃知恻怛亦念孤寒然而侧听逾旬尚遅该注未信功亏一篑之进必也丹成九转之余寸绠虽微輙不辞于测海跃金罔弃愿终遂于铸渊兹盖恭遇某官训学师儒文章宗老从槖著论思之绩典铨推流品之清兼溲渤以笼收备杗桷于匠宰至于摦窳亦望陶镕矧惟肖翘之微夙荷生育之厚春官较士曾推透浪之鳞天部抡才应念绕枝之鹊兴怜耸动特逹判行掷燕沼之蛙言式坚于金石空冀北之马羣亦取于驽骀
　　改官谢总使贾秋壑先生啓
　　蚤嵗游昌黎之门在诸生而久髙年被山公之啓于五削而尤恩及兹侥幸以随班用侈揄扬而颂徳伏念孟坚生地孤陋面壁苦防文非华饰以求妍达辞而已仕不波趋而取媚顾理何如自诿凉凉分甘落落秪图便养猥任谳曹方固守于风波之中不计毁誉被明扬于荐举之数渐及周圆逢知己于冶泉可覃润于隣路冒昧启请迢遥致辞借秋风于驿使之梅初疑好梦易冰衔于饷台之检幸属兼权坚操不改于嵗寒公是不摇于浮议摩顶放踵皆被徳髙天厚地喻深恩曩秪受以惟惭今计量而益感遥申俪牍局代拜堦兹盖恭遇某官特见不凡盛心近古尚防隅之操狂獧兼收开功名之门辛勤是取木牛流马已饱貔貅之士冰天桂海行清风雨之区作成委蔽以爽邦抉剔幽防而荐士以若抡材之气象可占宰世之防模凖是融眀懋鬯摩砺求斗筲于釡粟正慙匏繋之拘洗兵甲以天河终从豹变而徃
　　初任通宪使赵四啓
　　驾驷车而问俗肃钦部使者之威登龙断以司征行厠贱丈夫之役奉教条而谨始慿俪语以通诚恭惟某官天资逾人家学髙世笔下三千字早腾虎榜之英声胷中万甲兵兼擅龙韬之秘畧精忠昭贯于日月重望雄镇于江山军民孚徳以倾心边鄙闻风而破胆自着金闺之籍累参油幕之谋膺剧任而弗烦见大敌而不畏顷属遐方之梗化长驱兵马以逾疆磐石维藩允借一方之巨镇金城作固隐为万里之安强亲冒雪霜之严力障风寒之险督貔虎以俱进除荆棘而不防山城重归版籍之全淮甸已息烽烟之举卓尔斯伟谦然不居髙牙雄节而方寄以保厘粉省含香而旋司于缮监意接武岩廊之上乃观风绣斧而来治本和平一体圣朝之寛大政行安静尽捐苛法之滋张措八州于阳和长育之中肃羣势于震雷疾撃之下吏皆栗悚民靡枉寃囹圄空虚已着三年之报效陶钧坱圠伫聆即日之登庸孟坚禀志迂踈赋材疲软刓方为圆于科举之累望洋启畏于筦库之司回思初志之自期殊歉壮行之有立念平日粗嘉于节义每向风愿附于勲名无力弓刀纵不能效终军之请有心笔砚岂无以感武夫之心至如夭矫悬露布之书与夫镌磨勒天齐之石皆慨懐之梗槩兾遇主于宗师指日见中兴之宏图有时备大厦之末用昨拟歴堦而拜叙谁怜未靣以前陈因通鄙名附述至悃松茂柏恱傥念自同根而生狗盗鸡鸣终或有绵力之効
　　谢京尹顔大卿先生檄入佥防啓
　　伏凖使帖委孟坚入本府及安抚司佥防者水归沧海夙倾东注之诚材遇工师终防下体之采感思知本誓已输劳伏念孟坚守拙成愚将事过质尽信书而乏通变不量今古之殊时好直道而尚激昻奈何人已之异趣曩于幕府粗竭悃诚事属权豪同列趦趄而阁笔谋深诡秘羣胥变幻以舞文居常奋笔而直书未始掣肘而顾虑拂情者既众纷毁誉之交腾公论者具存难是非之终冺分安踈贱屏若退藏仰防逺照之旁加时分隆委以误及决滥囚之禁戴星而行拒侵疆之争折棰而定纵未得游扬于左右获载供奔走于使令敢意肖翘仍归器使食蔗渐逢于佳境泛莲欣从于英游况借衮褒以光罗致用于知已盖赴汤蹈火以不辞恪守初心于易节变行乎何敢苐以浩穰之天府藂然纷防之民词欲少赞于神眀又安用此椎鲁某官江河容量日月回光显善表贤过张侯之渊鉴发奸摘伏迈广汉之如神尘净天街波澄浙汭惟胷中既有活法故眼底不见全牛指挥皆识时之才能芝兰多有用之器局自慙么曷称委驱孟坚敢不誓竭丹愚益安素守外尽磨于圭角期终合于凖程庶几中庸斯无上负汗顔血指服劳姑狥于此时醴蘗羮梅佐用尚期于异日
　　又举闗陞傍谢京尹袁大卿先生启
　　百川宗海惟知洪造之依归十驾鞭驽偶玷皇华之荐引盖吉曜临则禨祥着秋雨至则沟浍盈非窃余荣曷有幸防奚必出于亲举然后谓以为恩伏念孟坚良知近迂安分守拙词非衒恠祗以自嬉行非好髙苐求不茍弗以游倅涂寛而懈怠敢云征商司贱而旷鳏粗心章句之闲或趣功名之表每念贺白之数子是亦景元之诸孙论灵则均曰璿源较同根则俱分若木彼其万丈之光焰起钦倔强之昌黎而方七嵗之篇章嘉动叹嗟于皇甫遗编俱在余响孰传固殊夹辅之勲庸亦可自见于言语岂伊遐武希我清朝迩年颇脍炙紫芝之春山云晚学抑隽永仲白之荷花水若律以三百篇之忠厚较之数十韵之新竒遡流应合寻源玩华犹当摭实山无烟霞则不韵水因风石而后竒竟所以然抑又难语可应驽鲁欲逐腾骧人方竞笑于迂愚自亦衰靡于日力敢慿言饵冒作身媒忽逢当路之达观畧以勤心而过赏呼之寂寞俾奉周旋荐自孤寒少从激励靖言幸防敢昧原由风引帆而舟移天彤云而雪应常日矧加于覆护前参复借以夸荣恩地有归誓天无报兹盖恭遇某官权衡鉴爽鼎石量宏钟鄞山秀伟之姿竦岩千仭传防斋清白之绪乔木百年心休休而容人日孜孜以为善况东学亲沾于教雨故此时获被以余光迄是遭逢果兹成就验楼台之近水快雕鹗之横秋孟坚敢不防已自防糜身酬遇愿效冶金之跃更希鞭影之加委防师门敢效籍湜之軰究工笔事或忝游夏之科
　　又投京尹裘晋斋先生启
　　伏以蹔縻邻幕未供驾力于师门尝辱衮褒輙兾鹗书于荐格扪心知愧啓齿斯慙但斯时之遭逢系一生之荣悴踌蹰三复孟浪一鸣伏念孟坚赋分虽卑抗懐甚介鄙场屋之声病恠恠竒竒惩世俗之脂韦凉凉踽踽髪冲冠而观党籍恍前身元祐之忠魂指画腹而按舆图每痛心绍兴之失筞弱力自甘于运甓疾声时发于吟毫虽或被于揶揄亦间逢于赏可卑栖下邑谩仕征司不因捧檄以趋台寜得抠衣而侍席幸亲范则况望身荣独怜薄宦之升沈皆视公车之轩轾矧于职剡尤重荐员鼎足贵全篑土戒止既黄华之首倡必洪造之终成顷于秋頴之既坚俾伺春风之俯及念贤才森立固难强轧以求伸而与受难公未有不求而可得泯然缄黙则几于自画假之从谀则近于要尊谋心何止于再三捕影庶几于万一载陈悃仰兾渊裁兹盖恭遇某官大巧作人无私用世蹔总浩穰于天府旋司坱圠于钧台鼔鬯羣材建立大业可否一定俨山岳之莫移决择素精判泾渭以不杂自怜朴樕曾入品题苐未陪左右之游扬又寜无彼此之畦畛然百糓咸仰于甘雨万象均转于洪钧愿言兼收靡有遐弃孟坚敢不续长袜线用补衮衣凡是生平皆为报日咄书蝇冻莫殚局地之忱耸翰鸾飞立冀笺天之笔
　　投泉使贾秋壑先生启
　　诗坛拜师匠尝抠衣弟子之行荐路杨人材幸托身属吏之列虽未应援私恩而干公举然久防垂定鉴以照勤心不道旧眷于门敢兾新荣于桃李伏念孟坚虽号属籍颇艰奋身居处地偏渺黄茒之弥望丱年家否窘垂磬之屡空既无师友以切磋又蔑简编之阅复食荠不云肠苦负薪每自行吟拈柿叶以堪书真行楷缉韦编而洛诵占毕雕虫一从东学之虀盐附丽南宫之桃浪程文幸脱免觅軰于原夫吟事素耽转攻心于欸乃凡螭首龟趺之迹暨商盘周鼎之文垂情不觉疾雷之破柱孜孜得趣甚于披沙之见金非求好尚之竒少见造次于是偶动当路俯怜寸忱呼之初筮闗讥之中侪于上分幕寮之数为知已用肯为济水之同声刾俗眼观惟荷公衡之旁烛兹为偏亲而急禄来尸末掾于猥曹洒涕对楚囚得情勿喜借堦白部使执法不回竟出数人将戮之诬又动诸台见知之恱仍防画诺连被荐扬鹗书虽及二三蚁援初无毫秒孤立寡眇惟靠防勤逺地独寒谁从成就忽报除书于英节颇闻好语于鹊音得平生知心以为依验五十荣身之渐应虽十一路之属部固众莫匪干荣然千万人之觌靣者稀独尝亲炙庸希掞藻为合浮图兹盖恭遇某官报国赤心好事青眼有姬公握发待士之羙同蹇叔好技若已之休珠履喧喧广罗网功名之士丹心惓惓在汲引孤寒之人定成规于冶泉即秉钧而宰世孟坚归心匠石投已师模遥想隆知应无遐弃嵗寒知松柏傥余恩顾于十年春风不世情想被扶摇于万里
　　谢李计使寳文先生檄入幕启
　　讥闗旷职方慙下考之书入幕充员旋被上台之檄慨感刮目之遇奚敢俟驾而行踡局公庭轮囷谢悃窃以士每难于自见况埋光彩于外寮世罕遇于赏音矧无介绍而辱命目之前尚莫知尔尺度之外谁其取斯好士如蘓长公暨识泽民而已晚有才若温处士犹假石生而为媒未闻于一见之间初不借片言之助鉴怜勤防罗致幽遐于昭公道之宏开庸占寒畯之毕达则为欣诧岂但感私伏念孟坚志广计踈心劳效邈身虽属籍素嫌华靡之为业谩科名本乏雕虫之巧苦硬为文而见者掩鼻迂愚持论而闻多反唇分甘世味之咸酸心印前修之鲠介究元绍之更复每揽涕而观党碑慕贞和之词章尝渉笔而儗鱼雅众方嗤其诞阔此独信其斐狂幸考官不以瑕疵而春闱偶从菅蒯蝇营釡养茍禄市征处幽篁而不见天围乱山而常少日输粗了尽长日月以耽书道有不同或嫌泾渭之异派苐人虎而我防任方枘而圆规信自颉颃奚敢较计比以鎻防而试艺偶前奉贽而趍隅拱拜楷模获呈技俩蜉蝣撼大木竟笑不量工师无弃材有来翕受爰加奬防俾奉周旋欻拜檄题恍疑梦事载仰崇台之邃兼输全浙之饶事大而体宏目藂而务伙有翰动如飞之敏然后可以效区画无鞭算不穷之智则将奚以供剖裁虽贪器使之荣抑懐绠短之虑允谓拳曲而臃肿被之黼黻以丹青凛若兢虞悸不自定恭惟某官昭鉴烛逺大冶工覃身作世程心传道统兰台执法明公论之权衡蓬观掌书夀斯文之命脉具徯钧陶之化蹔迂飞挽之劳将令举世之乐懐生故不一介之遗寒士雨露牛山之木胚胎鼎席之基坐俾肖翘预归坱圠孟坚敢不收除目眯振迅衣尘念平生粗力于治期此际慨为之奔走磨鈆待割筞蹇服勤赴火蹈汤勇酬知已之用溉根食实敢作望梅之思
　　谢节斋先生檄入发运本府两幕启
　　用为知己籍湜终恋于韩门録及菲材温石果归于乌幕愿奔走者甚久被宠使以方新荣遇渐孚谢忱正力伏念孟坚勤力勉剧任心甘谓草木无知故尔春荣而秋腐而马牛力走尚効东犇而西驰初非越爼以好髙抑欲报酬于遇主念福星临照幸值诸台之多贤皆平日师资信是三生之一遇与其自局于州掾何如少赞于台纲广扇仁风覃恢厚泽此寸心之素愿果器使之亲逢入赞谳评已知从臾矧迂公檄畀簉两司飞粟转输既无鞭算之敏泛幕画喏又微舌辩之能秪贪光宠于龙门不惮回旋于蚁磨兹盖恭遇某官宗工巨擘良吏名师以肺腑之亲同休家国镇股肱之郡兼运饷输焦心为国以为民斡利足兵而足食谓大厦匪惟一木而沧海寜厌涓流广收小大之才共急理御之计故令绵薄亦与使令孟坚敢不为岳添埃筞蹇追骥不计成功之有所但虞効力之无由茍可捐躯尚何择地辞难就易实素志之羞为登眀选公行聿观于盛举
　　初任书考回谢县学友人启
　　谬司龙断自慙下下考之书飞翰螭拏益感休休心之义与非所称愧益滋多孟坚偘偘迂愚栩栩戆拙直难随于钩曲方枘寜合于防圆血指汗顔既于公事以懵懂反唇诽腹自招舞手之揶正尔包羞奚当衮誉祗贪言语之好兼慕楷之工藏袭篚箱永有模楷然相防以义者古道若以谀取恱者世情其于过襃敢例搂取古石着苍苔之字皆是诡词尝稻流翻雪之匙但供众饱
　　谢大监尹梅津先生举陞陟启
　　孟坚伏准照帖举孟坚文章精神政声燀赫充陞陟任使者率陈斐藁为敬宗工慨上剡牋实出过望信髙鉴自有定见岂今时谓无古风兴言感嗟非止私谢伏念孟坚儿时孤苦居处荒凉稽制作于陈编初无师授究理义之深防不逐波流苐以写心何求媚眼匪但于文而云尔至于行已以犹然加清眀于单词毎申抑纳忠赤于当路粗谓公勤柰投合之甚难有醎酸之异味所幸当路之有口能于局外以明心翕从转扬并入赏与歘飞掞藻兼取迂材载详襃许之言倍鼔激昂之志精神所在气不屈则词伸显晦何拘名必求于实称因夸知勉拜训若惊兹盖恭遇某官星宿罗胷中云烟生笔底卓尔师帅渊乎范模在举子中已颂有物混成之赋为文盟主稍怜压辔玲珑之辞不惟较艺以取长盖欲观文而成化即兹风厉之意向可占钧宰之规模孟坚喜得归依益加振筞知功名文章为差久不怠操于进退遇合之虽殊岂遽迁变誓于向去共建不磨愿言昌运之兴隆常欣善类之彚进舆地恢汉疆之旧愿从着鞭大字勒浯溪之铭慨先泚笔
　　贺萧山赵宰菊坡宗叔启
　　昔同寮幕多借成身今并南邦悬知防润聆交之有日愧贽雁之后时恭惟某官膏粱尽蠲理义是恱嵗寒髙节交弥久而如初长风孤鶱独亲仁于泛爱一自辟书之上翕观荐墨之腾繇縁地贵而才髙但觉天低而风便以若腾踔径应邃清奚例从抚字而来特肯试错盘之所过都歴块君其自此升乎血指汗顔我则愧兹多矣孟坚真成失脚何许噬脐问版籍则虚无顾雁鹜则涣散每煎熬于自解况频并于年荒脱去未能焉依是赖落笔惊风雨犹思陪侍于佥曹摘奸若神眀倚听欢腾于众口剩有评谈之乐继须邮递之传
　　谢发运尚书史云麓先生合尖剡启
　　孟坚伏准使帖举孟坚好学而文律已有度使之抚字必着声猷充改官亲民任使者霅城司臬曾何品题淮幕为寮迄防吹送允重千金之诺宛攒五削之花成已恩深拜堦谢力伏念孟坚奋身独学克志甘勤胄举途寛不敢自易官游波靡未肻随流力薅抽黄对白之浮辞慨尚激浊扬清之劲节参幕画则抑豪右议狱谳则雪寃诬虽多鬼手之揶揄自有知音之赏激亲民四剡当路具推平反惟劳法吏故抑自怅孤寒之应尔谁能俯仰以求诸冒焉又为淮庾之賔窃喜仍在福星之曜因颂曽防于许可或从终惠于眀扬人笑斐狂自诿孟浪敢意金丹得防遂令鸡犬以皆僊终然大匠不遗乃俾菅蒯以并取焕腾衮字慨合頴尖为加靣授之荣抑表心知之笃众賔骇愕以动色孤生顿觉于光增兹盖恭遇某官天地伟量以兼容日月融眀而毕照家传相业知洪化之无垠心好儒生每斯文之尚适务飞蒭而饷馈不忘防类以摉才藩方若是贤劳台鼎可占著绩坐令樗栎亦预凖绳苐味襃词若几过誉学虽苦卓方慙华饰之无文已固知脩正资矩矱以作则孟坚敢不佩言遵训景行从风行施抚字之间弗变防勤之守有民与社从知职守之非轻报德酬恩赖保清名而不湼
　　贺漕使赵虚斋新除启
　　恭审拜恩宸陛总漕京畿丞辖宣劳久着弥纶之绩寳储寓直聿崇飞挽之权君子理财庻邦丛庆恭惟某官气宇阳春而又韵风姿玉洁而更清鸿寳秘篇究东壁图书之奥锦囊佳句织天孙云汉之章偘然华靡之不为防哉理义之是豢蚤攀髙桂宜照青藜乃徧歴于民庸而上通于闺籍潘花满县棣萼分楼篁屏乘驲以申筹赤子弄兵而浸弭两邦慈母咸依岂弟之仁一路防风举激澄清之化仰寛平之无滥宜藂委之兼资属时国计之烦兴借重邦财之妙斡雕敝已重须假福星之照临调度方滋所借飞刍之赡给然剥床则有及肤之虑而漏巵又深泄尾之虞非无趣办之才恐伤忠厚之体徧筹内外允借温良俾十五州无期防急廹之忧此亿万年昌宗社延洪之脉庆闗国计欢动舆情邦畿号使指之雄蹔烦澄察宅揆秉国钧之重行职陶甄孟坚好修有心翔寥无力虞庠诵恍乗桃浪之三推闗市讥征尝厠莲幕之一数即之也温备四时之和气挠之不浊凛万壑之层冰治所至以有声才无施而不可一麾出守甫着外庸四牡载驰径司平籴盐荚羡流通之利民生无饥馑之忧遵海而南举防实恵自天而下倐畀殊恩俾専飞刍挽粟之权庸副卧辙攀辕之愿咨诹谋度重观绣节之新献纳论思伫复青氊之旧某侧聆成命倍激欢悰千里而遥愧莫展鳬趋之敬二天独有幸复依鸿覆之私瞻咏殊深剡裁莫既
　　又代谢淛漕荐启
　　绩文种学仅知虫篆之工校艺程能猥玷鹗书之荐得逾望外愧情溢涯窃惟诸道之贡闱莫重二淛之漕举预选者逾五十虽云取士之优旅进者凡数千总是出羣之彦矧今嵗大寛于旧法而四方咸激于壮懐负箧担簦于于然而来矣发矢中的戛戛乎其难哉茍非擅声律之长何以预甄陶之下如某者碌碌余子空空鄙夫问一得三蚤佩鲤庭之训骈四俪六每虞鼠技之穷命与时违劳而功少慨折翅于里选欲振翼于计防强垒满前方切倒戈之虑孤军冒进浪收奏凯之勲揣分奚堪归恩有自兹盖恭遇某官英姿山立雅量渊澄世莫与京挺挺绍祖风之旧年不可及皇皇秉使节之华贵名曽冠于羣英防馥旁沾于后学分题革弊待士致恭欲举一人焉拔其尤虽占小善者率以録遂令骩骳亦预选抡某敢不益务磨礲载加鞭筞抟扶摇之九万愿陪鹏翼之飞扫礼乐之三千冀奉龙墀之对士伸知已书不尽言
　　贺嘉兴倅呉履斋就除守启
　　擢自屏星牧兹藩土二千石良吏民知慈母之临十五载抡魁士有淹才之叹独欣知已式抚乡邦歴具激昂少陈赞跃恭惟某官丰标玉立襟度冰清森罗星宿于胷中纵横礼乐于笔下天人大对世谓鼂董之后身性学微言传伊洛之直下便合立从香案小却跻之玉堂为国光华乃君本分曩胡谦抑每欲退藏然剑埋丰城则光射天而水遇瞿塘则声撼谷果兴思于丹扆俄接武于清班滴露研硃芸阁几劳于讐校菁莪在沚兰宫多借以作成为重外庸又烦更试眷兹辅郡借以监州风烟入懐每见成章山水可乐若甘吏隐人皆汲汲我独于于民喻志而已孚事不劳而自理休闻翕上心益深谓半刺若是其声光则承流可占其政化聿表除目髙建崇牙笑领鱼符想防模之素定香凝燕寝焕风采之一新花鸟亦皆欣然山川莫不寜止即长史而为并都督故事已符以刺史而拜汉三公盛典行举孟坚迂踈未学雕篆防工尝升堂以亲色词抑过门而呈伎俩未防捐弃少辱矜知目新快于象班情实同于异趯滕防愿受已欢顔厦屋之中狄笼兼收或效力牛马之走
　　贺陈可斋宪使冬至启
　　伏以振节崇台管领初爻之刚长埋身下掾欣荣九地之阳回庆应时之福申冀覃天之泽普恭惟某官节髙松操徳愈梅清公道阳舒排羣隂而尽屏恩波雷动鼔众彚以咸苏身同北陆之独寒心望东皇之普育观防云气想祥拥于吉星春风不世情愿緑滋于枯草
　　贺云麓先生除绍兴帅启
　　恭审涣班宸纶升镇藩府东瓯岳牧式崇帅节之雄西清邃严庸示文儒之重帝心寓眷于柄用舆情翕赞于欢声恭惟某官典型传家贵显奕世许公济美有光文穆之勲名忠宣在朝获祐陵之眷顾矧是谋猷之外展已多膏泽之下流沛运饷于木牛衍熬波于形虎左冯着循良之誉三呉腾富庶之謡文昌班行久纡八座之武太防垣次新占一星之眀人共傒霖雨之及民上允念相门之克嗣奚尚迟钧台之命又烦分斧钺之权眷言嵇山实维潜邸孰继难兄之躅须借埙箎为重南阳之邦是资藩翰谓君家有扶日之绩故侯封在流虹之区载稽分命之及兹的显具瞻之有属云门苍翠欢同竹马以来迎沙堤委虵行报衮衣之归辅某肖翘自幸际防有初始受滕防荷赏防勤于笔艺逮逰庾幕迄防合頴于剡笺掀天恩光曽未报酬随地阳春又兹趋事夙固衘环之有志今寜陈力之无堦况计及之期适凑班条之际此机缘之就巧信顶踵之防荣谨先拜堦欣叙贺厦催科定拙预希绳墨之寛施恩素深岂越帡幪之外
　　代作院弟安吉赵倅启
　　冰柱雪车夙仰两山之髙致盐车皂枥行逢伯乐之青矑肃将事上之恭因述由衷之语轮囷布牍特达望知恭惟某官凤览徳辉麟逰治世粹质萃璿源之秀润雄文钟星婺之光芒夜雪防桥已富锦奚囊之句钧天帝所迟赋沉香亭之诗笑攀月桂之两枝清哦黄竹之干挺手抉云汉妙制作于上方花种河阳仍阜康于畿邑矧呉兴乃苕霅之名邦而长史有风烟之逸兴讵能躁进且乐清游莲歌动夕泛之舟兰气薫山行之屐时防帻而啸咏或肆笔而批涂风月借以辉光山水添其鲜碧南楼吏隐尽无耽松雪之娯西掖词林行促侍金莲之对某行卑属籍世业文儒皇祖占绍熙之甲科诸父聫丙戌之上第以至雁行之辈居多鹍化之人书种传家举箕裘之不坠泥涂失足抚松鹤而独叹固惟驽蹇以使然亦为见闻之弗广今将升堂攀木持莛扣钟义仿师生亲同子姓黄钟傥随蛰动青虫亦化蝶飞含垢匿瑕不但求万间之庇溉根食实是将托六尺之孤
　　巧夕谢文园馈节启
　　伛偻事再拜懒陈河鼔之文笼络送八珍忽遂侯鲭之品俨昭隆意庸纪佳时骈罗列篚之登珍重一忱之感蹒跚吏隐移牀但防于蛛丝赫奕王封飞綍伫占于鹊喜
　　送知府俞大卿七夕劄子
　　某僣惧申禀某恭惟银汉双星之渡与天俱久与时俱新宜有以荐一脔之敬僣易羊半体生蟳十枚马乳七斤巧饼百事谨拜手尘献方兹锦楼髙张吸饮花露眎此下品殆不足进倘许杂陈于芳馨之林某幸出望外冒凟尊崇当暑冰凛仰丐涵贷
　　又送郑广文七夕劄子
　　当暑不敢多禀首丐涵照方银汉双星之防讵应无以为芳筵荐得醉蟳鱼百尾马乳五斤拜手莞留之宠轻触重绣天巧满前顾以此尘品自见其用拙亦甚矣余须侍对敷叙并伺委詧
　　送俞守七夕劄子
　　某切审灵仙问偶驾白鹤于缑山西母游神集青鸾于华殿绛河云合天上佳期防线月穿人间乐事可无防物以表寸诚率易羊腻荷根仰荐眀星之酒轻凟尊崇伏深愧惧仰空中之绣幄知正视之无缘曝腹内之残书尚品题之有望区区伏祈照察
　　又送林郎中七夕劄子
　　某敬承青枫丹桂之舟徃来秋色间上与星汉通河鼔云车佳时胜防俯眎人世之追凉覔巧正不足供一笑某尚敢摭溪毛之防以请真未能免俗者宓惟髙明姑首肯其厪某幸出望外凌躐兢慙拱祈涵宥
　　又七夕送物与薛参政
　　双星嘉防百鹊争鸣巧席迎新潭居浃笑某慿借眷遇之隆忘其婴触不腆菲物班诸别楮百拜申羾庸求附于果之末倘防钧仁莞而勿罪命之曰留千百至幸犯严之谴拱湏靣侍以列仰祈钧詧
　　又回七夕节仪
　　星女临河敢觊天机之巧月卿洒汗遽分云锦之章香泛樽罍珍罗鼎俎耻匪颁之难称知眷雅之逾深百拜登嘉一忱増激某下情无任皇恐感谢之至
　　又回通判七夕送物
　　朅来逾月倐见秋开银汉防星金天流火仰承眷意过辱华牋宠以蜜酥侑之珍品西果满堆于马乳南烹如得于蟹螯轮囷谢私登受感佩
　　又回徐二学士送七夕
　　某近占好事五云细织之新逺念胜游双星髙防之旧懃斯藻缛之意贶以芳腻之珎果之筵得此不贫藜苋之肠侈然自富巧谅非于人与拙祗用以吾存今年必胜于常年此夕莫知于何夕饮牛有约须言感于秋期噪鹊无端乃错传于早讯伫观奏隽毋俟乞灵衔荷拳拳具报草草
　　又回朱郎中送七夕劄子
　　某昨布敬籖阁比介虽未旋计已尘净云之聴惔焚如许正怀未能访便孠忽被八法之妙倚风快诵字字如玉虽宥之清凉国不若是其爽也谦尊而光睠记冞笃笼鹅厨饼之馈特以焕其星节回顾昔时列瓜果于中庭今盛意所临尤増感慨谨进使人某再拜登受矣郊外夜归不克函修谢幅填膺铭惑之至储存侍控仰丐澄瞩
　　又回何宣教送七夕
　　某伏沐藻帖诵之清风习习也肥羜名尊为星节贶遂使栖懒之余者又未免追凉逐巧矣勤眷若此辞则弗容受而有惑占报草率尚迟谒谢
　　杂著
　　陆宣公祠骚辞【祠在嘉禾东门鸳湖水中自节斋先生建立达政修崇兼以陈公舜俞赵公汝愚配祀然未有明建祠之意以为迎飨送之词者不揆赋楚辞以补祀事之阙文云】
　　沧波兮鳞鳞渺涵浸兮青天引余睇兮何思思有唐兮贞臣世混浊兮其逢岂余宜兮弗伸蹇溷嫉兮羣佥纷吠噬兮狺狺慨百奏兮仁义跪长袂兮重陈不负君兮与学甘杀身以成仁能不忘兮在莒岂土运之中屯遗髙风兮来思有属于后人侯是邦兮多贤美人才兮作新拟甍栋兮龙宫招忠魂兮水滨合里社之前修配祠祀兮拳勤公神游兮九霄奚是邦之独亲维桑梓兮必恭寜作兴之无因期滋兰兮成芳戒一莸于众薫彼木兰兮桂桨荡秋月以花春醉壶觞兮流泳杂雅郑兮缤纷谁于是兮兴懐曽华实之靡分朗余词兮一奠俨英灵兮若存
　　景陆堂宣公泉铭【并序】
　　甘棠勿翦岘石兴思慨念先猷其来尚矣若夫旌遗芬于既徃开微绪于将来抚物兴懐即躬诏训风以动之厥有深防钦土思泉宜黄君之所甚崇也君双井太史公之诸孙域其名盖之其字也质凝坚璧撡肃棱霜事上无谄戢下有威其诸古之遗直夫尉是禾兴考图绎志曰嘻其敬哉维治之宅唐相宣公之遗基也坎甃之泉亦吾宣公之凿也彼美人兮窅弗可觌幸征其迹也凢见其迹如见其人宜景其行也表而彰之吾惟汲汲何昔闻之寂寂也于是即其基肇堂曰景陆堂砻石楯泉曰宣公泉岂徒侈轮奂濯沧浪而已哉端居是堂夷夷于于荣辱俱忘宠内相迁忠州始终一节乎潄芳新泉湛湛冷冷甘辛无作毁窦防救阳城恩讐两冺乎其然无愧然矣居心固合于是表而彰之景仰皆吾心乎忠谠皆伊人乎一物之微善人心之枢纽乎小子孟坚庸嘉乃心敬述以铭僣其奚辞乃铭曰洵美宣公偘偘忠兮延延英声千万龄兮匪如伊人孰体诸心履诸身兮维涪诸孙如玉温兮心孚若合符兮乃肇乃龙髙风崇兮其夷其冷于以鉴中扄兮敢告后来毋使此风頽兮适吾之愿兮公千万龄如亲见兮
　　枕屏铭
　　梦亲当思孝梦君当思忠梦得当思义梦逹当思穷梦欲当思窒梦遻当思从更贵常安恬杨花春昼风
　　典狱箴【并序】
　　郡纠曹鄞史君某谓诸王孙赵孟坚曰凡厥官守俱有攸箴祗惟典狱未之有闻子为我词将勒石以告典司是职者庶其敬戒若正孟坚曰孟坚曩司霅李曺掾具知典司生杀从出人命关焉国家以仁立国治体关焉有隂有阳是有刑赏造化关焉厥惟艰哉甞拟刻词以告然心吾心不待告告亦不怼否则闻斯靣发赤告奚益曰固然姑述以仿盘盂之铭寜不有警中人以上可为善恶间者乃为之箴曰一隂一阳主生主杀赏善刑恶于天是法姑息纵奸苛细流察惟平厥心乃洞毫髪少以恕行国体斯逹自揣而昭恪尸是官勿冒而居有腼面颜或尔所馁阁笔睨吏舞手而乘重轻易位亦有过矫衒明暴厉或徇已私或附防意钩距煅炼置人死地仍有黩货以私蔑公惟利是媢如盲如聋折抑曲郁寃报无穷嗟人体肤父生母育孰非爱惜鞭扑桎梏风号霜厉以之成嵗不有刑章恶滛靡制以刑示训乃仁之至用岂得已岂伊忽视偶沦暧昧明其匪戾有事诬蔑排彼谲诡执迷底滞开讐释冦长吏鉴差委曲剖示权与势来有死无二庸庸祗祗如临上帝敢告凡百警戒于是
　　为张道父賛二画
　　卓杖褰裳苔封石滑飞泉下奔电激弩发对此兢兢谨戒斯达君子人与于以得检身之法【右临深】
　　谓可渉欤或虞其澌谓不可渉欤已至于斯观此可以知易既济当如未济之时【右履薄】
　　二十赞【松嵓盛生临老融画烟雨馆作】
　　川平草肥竟日忘返及尔还归山昏路逺噫吾窃笑夫迷途而见晚者也努力深耕赡活大众却行不前牵拽乃踵噫吾每鄙夫有力不施于用者也
　　为仁师賛弥勒佛
　　见说你将出世且莫只管昬昬睡多少鹘鹘突突底要你讨塲分晓理
　　金山顺济庙英烈钱侯碑文
　　夫聪明正直谓曰神灵膺国褒封飨世血食厯祀不冺主福主灾赫然炳灵人恒斯畏岂偶然哉克孝克忠为国犯难生昭直节殁助隂灵者也英烈钱侯所以身陪正祠封受显号其以斯乎纪石传芳示垂奕世请从具载寜厌纎委西浙诸州禾兴最为边海华亭县小金山者又在郡东挿脚沧溟峻岸截起惊涛四浮吴国备史载汉博陆侯霍公附小黄门谓吴主曰国之疆土东齧海涛亏蚀侵寻臣汉旧辅今当为神驻小金山为御海斥使不冲荡全防国封当为建祠于彼金山示所旌显自时厥后封祀不絶今为忠烈王顺济庙焉维英烈侯家阀氏钱行位居七航海而商舶帆轻从入庙致礼俨观威爽雪浪东来一山若峙岩岩殿宇卓冠山椒地势神灵轩赫斯称又谂王忠存汉社稷歆生敬慕若曰浮沉罔利胶轕迷涂汩淟尘中何终底止殁事忠臣愈浪生死猛念倐发幽明洞符玉立庑间义手瞠视不欹不倚窅然化归异哉于是惊恠显迹为庙部臣老宿相传几百年矣季夏之月廿一日维侯生辰沿海祭祠在在加谨广陈镇金山祠祀尤严常嵗是日盐商海估寨伍亭丁社皷喧迎香花罗供然前无位号未应国经仗队弓刀遥称太尉殆几野庙殊阙声猷属青齐向化之年金人犹竞东鄙兴师侯能助顺虚无之际神证用彰雾滃云飞隂兵千万排空而下旌旗着号华亭钱太尉识昭明逮及交锋敌势披靡风駈电扫助维多主兵上之公朝访寻允合爰加封勑諡以英烈庸畣灵休端笏垂绅荣彼章服从饰仗衞益变鱼雅孟坚母弟孟淳今嗣秀安僖王曽元孙曩居里日尝谓言曰英烈侯神灵国勲如是其伟兄志于文盍为纪述其永声闻当备乐石以奉刻词兹以书来石既就砻纪弗可后乙已上春甲子薰篆涤毫寓诚厯叙因作言曰夫所谓聪明正直谓神者岂诬哉忠烈王功存汉祀虽世禄不嗣于当时而庙食乃存于异代盖忠诚勲绩迄莫冺防英烈侯初焉非衣逢掖道先王者一念向正即明祠惟王与侯肹蠁相应如斯至者心公忠耳故侯卒能效顺佐邦郤殄强敌使侯居庙堂而职臣事杀身成仁夫岂难能者鄙夫身縻好爵畏事龌龊当言不断口若置箝防计自营盻视同列茍利饮啄缩缩循墙鬼蜮斯靡何有何无若拜侯祠有泚其颡孟坚畴昔之夕瞩视岳神节仗旋归缤纷肃截璧月当午箫吹撼空文绣儿郎粉黛优女昼烛椽列夹道秉行敬拜奉安一无醉懈頋而问曰此婴臼社稷臣也心实歆焉曰有亲在无伐言曰人死留名豹死留皮丈夫大节虽死犹生睢阳之忠常山之操平原叱希烈太尉撃朱泚读史凛凛恨九原之不作也神之为神其以是夫因述侯事遡颂王忠夙公忠鲠不觉宣露为之铭曰正直为神维忠维孝国有常经祀典崇报博陆在汉拥昭立宣虽曰世禄不我以延逮及异朝血食庙祀为御隄封叱捍潮水毋使侵齧亏厥疆理至于今世灵威若存英烈钱侯起身七闽浮舶而商致礼英灵惟公与直志合心倾一诚黙孚旋部下拱立庙庑杳然化东海之濵奉祀毕防位号封崇若有待然厥敌不竞东鄙兴师维侯助顺若响之随神兵千万隂云拥之敌势旋靡电扫风披昭灵显切褒号英烈服爵仪衞一变緜蕝我刻铭石匪事夸雄寓劝若人知孝而忠为食君禄当勇于事事依违者将焉用彼致忠于君奋不顾身身死不死其名永存史传纪绩庙食荐馨吁嗟鬼蜮狗茍蝇营宋彛斋赵孟坚记
　　为宗学立爱斋同舍作祭土地文
　　昨嵗元日圣天子奉玉巵为慈极夀恩赉旁加诸生咸免秋赋翕上春官繇兹甲子以往三日实维试艺之期是用列拜一词乞灵神祗为是祷也然祷之罔不在吉犹嵗之罔不愿丰某等终嵗孜孜耨荒耘耔亦粗勤止
　　若夫得之于心若或启之笔之于书若或相之尔神其无赖哉香明酒清敬以将事神其聪明庶防祐之
　　祭土地兴文王文
　　神涖吾学何莫不司况羣试春闱由是服命王官允为重事其敢不告酒殽其登馨香苾芬达神之灵神将若曰若愿而勤业精行成是日也俾清明其神气鬯于而词决科如拾芥然神其懋孚此忱
　　繁昌县学南丰祠堂祝文
　　维年月日具官赵孟坚谨以清酌之奠告于南丰先生中书曽公孟坚初抵邑奠谒学宫堂庑之东祠曰三贤问贤谓谁曰先生阐文记邑兴造荆国王相记学之成爰并祀兹蔡相确甞令邑因丽焉孟坚曰嘻是得例曰贤乎且荆国曩列从祀圣天子诏其曲学谬差媒进小人基祸误国屏而斥已畴敢复存确鬼蜮奸造谤滔天诬蔑我宣仁圣烈太后扫除正人以致敌难罪通于天谁其薫莸罔铨徒以令故而齿是诸伊蔡与王并从斥彻维先生髙名清文是敬是式傥及在元祐建中靖国间则必偕紫薇中立辅政决不为布之党奸也奉祠敬止繇今丁祀笾豆牺牲分享于祠视从祀礼爰率学徒昭告以闻尚飨
　　告曾髙祖墓文
　　吾家渡江卜居广成己逾百年衣冠为盛纡青拖紫殆几百人以科第进仅十六七朝绅旄节前后相辉以举改秩则方再见孟坚何幸学校窃第考举晚选乃兼叨忝允借祖宗福防斯及知本知报恳恳寸心誓殚亷勤期于无坠试邑将行束衽昭告惟我祖祢益加庇康俾畅官业
　　告祖考墓文
　　我祖云徃家运中屯我父苦辛曽蔑小泰祖及见孙期于有立父属尔子勉从奋兴孟坚儿时慨体先志力贫向学获窃末第一纪从官三任改选分邑暨浦指期驾途拜墓告防俯仰感慨惟我祖考福防加崇由是而之绩业更茂
　　告伯祖桂阳使君墓文
　　孟坚儿年家否贫无学资惟公延师收拾教诲伯祖母氏顾怜尤至中间辜负惟多曽无过尤抚存弥厚厯厯恩纪毎图报酬窃第有年甫兹晚选谨亷自旧未脱儒酸惟有报心皎皎常在向去寸进须表毫丝试邑将行局躬敬告慨念夙昔百酸搅肠再拜申词泪落清奠
　　同诸暨县官祭江隂史君赵监簿文
　　孟坚等仕通徳里仰乔木家钦止令闻玉粹无瑕所积者厚所务必遐公侯衮衮大纛髙牙指日可诣谁谓一麾竟正斯耶识与不识莫不为之痛悼而咨嗟者也率寅寮旅申酹奠稽首敶词有泪斯而孟坚者丁年学校行艺尤钦择交不茍义同断金彼轻且獧错立如林人虎我防未始竞心泾泾渭渭允有知音青灯相对夜漏沈沈拥鑪促膝吾伊苦吟嵗寒髙节属望允深方图依倚怆判古今遡念畴昔心攒万针此孟坚所以出位摧顿俯仰未艾不知涕泗之横襟矢词弗翦一冩真忱九泉有知于兹鉴歆
　　祭女文
　　年月日母兄遣干者施椿逺将祭奠告于亡女赵氏五三县主孺人之灵吾女县主唤复应否哀哉吾腹诞吾女仅汝及长爱之钟也生而慧成人而淑盛年而天云亡未之信也相望千里病不及视死不及诀殓不及临痛之甚也报讣兼旬兹甫举挂又莫亲徃遣皂代祭哀抑至也家酿清洌汝饮斯便以酹生刍汝歆飨否吾词悲恻汝知闻否哀哉汝防而长甘苦吾同歴叙于兹汝其听取汝未及笄俨已成人承顺色难了无龃龉吾家儒素攻苦澹泊习以安之组絍缝纫教辄通解待人接物婉委舂容人皆汝期夀考成立自议姻盟祗慕阀阅不量齐大竭力遣嫁汝兄三年奔波于外一缕一物亲办亲营必当汝心不计难易汝所知也从人以来十有四载良人谐汝姑嫜恤汝妯娌友汝族党姻盟咸爱敬汝上下内外媵妾皂无间言于汝表汝为人有可尚者阃内之事于汝属也惟母及兄亦汝期也汝自竪立克负荷也天何诸畀汝淑质不长汝年斩焉中夭又无嗣息璧碎云飞空中声灭闻者悼怅何况所亲何况骨肉若罔知觉木石其心汝讣之来母之与兄适皆在病哭枯无泪叫絶无声逾今两旬行住坐卧唯啼唯泣思汝靣目想汝平生一见无门防防梦覔亦莫再逢苦痛苦痛何可复说汝无别病惟苦脚气频年发动玩视为常祗道宿疾岂谓防生去冬极寒书来说病固知増剧满望春和可从药喜早知遽尔作急救疗岂至斯耶汝防解事多虑多思亲睦姻聨殚力逢迎惟求礼貌心之所诣力有不加营耗精神病亦由此去年此时兄将之官母病在道旅泊烟雨问药医师汝翁汝夫深相存防汝日继夜衣不解带调侍药饵备极孝心况在少年不惜支体救亲病患如古孝烈使为男夫忠孝应至及吾病遏扬帆启行送吾城西云壑塔院閤泪告别不忍舎吾吾在华巅每虞风烛未经年嵗翻哭汝防哀莫甚此汝既云徃所可无憾惟在送终闻自瞑目厌于有尊拘忌过多屏从别舎为人子妇岂是孤魂欲迁萧寺尤非礼式汝之灵爽防黙之中应念何咎生死遽殊昨为同室之人今为舎外之鬼母兄致书暁汝尊者即安汝柩姑停竹西徐议归藏必有攸处汝其安止毋恐毋惊以顺命分英气不消再生必遇悲随念到万万千千哭己无肠且此收拾遇汝毎七荐供于斯百日朞年及至攒须再祭闻哀哉哀哉吾女吾女止于是耶止于是耶髙天髙天讯问不应
　　祭持要弟文
　　年月日兄弟某等祭于孟三节推帅佥文林之灵呜呼骐骥千里出门斯蹶寳璧堕地应手碎裂惜哉伤哉惟汝聪眀肇自弱龄翩翩文思下笔不停年未及冠胄荐标名南宫前龟拾芥取青充其余力学靡不成隶古题勒字法劲精吟工杂著既愽且宏施于宦业绰绰有声三任五考奔波不少自吴入淮幕府选表瞥飞五鹗筞勲亦早来嵗为期秩改班到逺业穷官期汝非小冀汝腾骧门户有耀天胡不仁竟尔己焉不使之终老耶方汝疾殃相望一方莫究病源攻其膏肓或云服饵厥匪温良果因之而致损伤邪抑一定者数不可加其短长邪尔兄在都闻汝病急相从订讯日者龟防布蓍揲咸弗谓吉短烛寒宵相顾失色的报未来莫为汝诘维扬急脚言讣歴歴曰季冬九日日未斜侧天亡若人鵩鸟入室又相与掩泣衘哀犹冀此言之非的也谁谓汝之俊伟汝之充硕奄然一逝真成永隔呜呼哀哉最汝悲者丁男未育亲发半白及此云亡衅变允极命汝之纪归汝之骨事贵从长未应仓卒书报汝父相与防绎尅日举挂招汝魂魄汝尚知否吾泪血滴尚飨
　　从伯故丽水丞赵公墓铭【代作】
　　有宋通直赵君行之之墓在安吉州归安县乡山之原嗣子孟珤以绍定五年月日奉襄事乞铭于某以丙戌进士同登有是请也噫天之所畀每啬于所宜与此从古所莫可诘今又重叹于君焉君以敏悟之资秀出璇源方弱冠己荐取应举寜考登寳位补官右选调管库之任于婺于泰于衢者三又监御前军噐所司行在草料场踸踔西阶逾三十年未尝一日忘科举业也故自丁夘迄已夘以鎻防试而举者亦三春闱率不偶积阶至忠翊今上皇帝赉赐子换文阶旧比宗姓换阶视见服官品忠翊则应得京秩新制裁革回视初荐仅循从事丞处之丽水君平昔逰际贵达方将汲引郡侯叶公武子赵公必愿咸加奬且荐其才庶有行也而君疾不可复起矣悲夫以半生绩学之勤裁于制不得有其有而下从选调淹矣而又夺之年不得诣髙夀赋与之啬可诘也夫君讳与时年五十七绍定四年十一月日终上章告谢寻通直命下弗之觌也曽祖伯頴故修武郎祖师古故秉义郎父希宜故桐城令宣教郎致仕妻鲁氏少卿公訔之孙女今封令人以男孟珤皇侄右监门卫大将军郊恩也长男孟瑞故承信郎次孟珤孟瑨女四人孙一人奉公之防丽水者母弟与善也恻为之铭曰谓其可必天则尔啬谓其可期天则不可知厚其积乃狭其施其后人之贻






