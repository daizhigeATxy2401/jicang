　　钦定四库全书　　　　　集部四
　　东溪集　　　　　　　　别集类三【宋】
　　提要
　　【臣】等谨按东溪集二巻宋髙登撰登字彦先号东溪漳浦人宣和间为太学生后值靖康之祸登与陈东等伏阙上书请诛蔡京童贯等六贼而用李纲种师道防钦宗方擢呉敏张邦昌为相又将起用李邦彦登又上书力争绍兴二年举于礼部以廷对过于切直仅授富川簿调古县令时胡舜陟帅静江欲为秦桧父立祠登持不可为舜陟诬搆逮治适舜陟败得减死谪容州按宋史本传载登卒后二十年丞相梁克家及漳守何万言诸朝
　　追复廸功郎后十年朱熹为守复奏乞褒録赠承务郎今考朱子奏状谓克家始援绍兴赦书以请有司拘文废格不行近嵗傅伯夀又奏如前状未奉进止使登抱恨终身埀五十年姓名犹在罪籍云云以此观之宋史为误又按书录解题东溪集条下称迪功郎髙登撰则知登之进赠无承务郎之称而所谓迪功郎非克家时追复葢明甚矣又宋史载登五上书不报后因谋南归忽闻邦昌等各与逺郡一时小人相继罢斥与所言偶合者十七八登喜复为书论呉敏未罢不报据此则五书之外当更有一书矣今阅集中所载则此事即五书中之第四书书首所叙方图南下诸语甚为分明此尤足证宋史之贸乱失实也至如绍兴八年上皇帝书乃召赴都堂时与时议六篇先后同上者据宋史作万言疏而集中寥寥五百余字其词气颇有不可相属者此则集本传钞所脱非史之误矣登之遗集文献通考作二十巻书录解题及宋史艺文志俱云十二巻此本为明林希元所编仅分上下二巻书疏论议辨説等作共二十篇诗三十一首赞五首箴铭二十六首词十二首启二首末有附録一巻则朱子褒録奏状祠堂记两篇及言行録十条史称所上时议六篇仅存其序所上五书已亡其一又言行録载绍兴元年上驻跸临安公以十事投时相者集中亦无之葢已全非其旧然亡佚者虽多而读其遗篇尚想见忠义之概即如命子名字説云痛念王室陵迟思扶持而一振之左右匡拂以守鸿业此志未遂命汝曰扶曰持曰振曰拂其勉效两全之节葢其忠君爱国之心每饭不忘如此朱子谓能使
　　人闻风兴起良不虚云乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　东溪集序
　　东溪髙氏奋自南服值宋中造金人难作国如累卵始以太学生上书言国事触讳忌冒斧钺频频恳恳不休忠肝义胆已毕露于未仕之先矣既任职居官时时与长上争可否不为茍从典学虑囚赈荒所在流惠泽民攀辙愿留不可得岂茍食人禄者哉六篇时艺简在帝心一忤权珰遂沉卑仕始以不祠秦父受捃摭中以羞见权臣被抟执卒以讥诅失官盖在南宋始终以秦桧壊事东溪始终与秦为仇敌虽屡经摧折颠沛流离曽不肯稍强颜于秦以安其身志士仁人忠在国家恨不能断贼臣头以甘心曽一身利害之恤耶舜陟取媚太师觊跻通显迄灾弗逮人而自及天道昭昭庸非永鉴夫子忠义出诸肺腑殆不以隠显死生易志虑君子曰无为而为善观其谪居授徒家事一不介意拳拳焉唯国之恤临卒所言犹不忘天下其生平概可知矣所着有东溪集行世予读其传见其为人心窃慕焉往得其集于留都思刻之以语漳节推黄子以方以方曰我责也取归刻之以方失得不动心在官必行其志如其人斯集之刻讵偶然也与哉自夫子没后二十年丞相梁克家漳守何万上之朝复其官后五十年守朱文公熹奏赠其官今三百年后节推又刻其遗文古之君子偃蹇于一时迄伸于百世槩若是【原阙】










　　钦定四库全书
　　东溪集巻上
　　宋　高登　撰
　　上渊圣皇帝第一书
　　二月十六日太学生臣高登谨昧死百拜上书于皇帝陛下臣戆愚不识忌讳以一布衣之贱论宰相非才敢与策命大臣争曲直臣罪当万死然臣所以奋不顾死爲陛下言者正以宗社存亡在兹一举从臣保禄位不肯爲陛下言諌官爲权势不敢爲陛下言士庶寃愤望阙号呼又从而诬之以爲起变乱之祸是陛下聪明已爲奸邪所蔽陛下谓能去小人臣知小人日进而得志陛下谓能用君子臣知君子日退而遁身陛下谓能修法度臣知政事日以委靡陛下谓能安黎庶臣知百姓日以怨咨臣知中国之土地日以侵削臣知外夷之甲兵日以强盛臣知祖宗数百年之基业必倾覆于陛下之手臣不胜痛哭今在位食禄者既皆不爲陛下扶颠持危而臣欲以区区之箦障江河之流可谓不自量矣臣念防被教养十年于兹倘亦随逐羣队缄黙而去是臣重负陛下臣实不敢爱死臣于今月十二日伏睹黄榜掲示枢宻使吴敏劄子洗雪前宰相李邦彦无辜事再欲优加恩礼以超邦彦臣见道路徃来之人间有窃笑者有叹息者有挥涕者无不饮恨而去已而次日复闻以吴敏爲少师张邦昌以前宰执出使不问有识无识万口一辞咸曰又如是窃惟陛下自东宫即皇帝位天下之人本以尧舜望陛下意陛下必举十六相去四凶如尧舜所以爲民兴利除大害者无何践阼之始兵革扰攘朝廷政事一切未暇议人又翘首拭目以待事息而睹维新之政大旱望霓莫此爲急奈何陛下首纳敏党与之言且以布吿中外意在复用邦彦而又以敏邦昌爲相是陛下大失天下之望臣恐人心自此离矣夫邦彦等奸邪闾阎细人能言之臣不复缕条冐渎天听祗以太上皇处之政府如是其久坐视天下安危犹越人视秦人之肥瘠引小人而加膝挤君子于深渊纲纪紊乱民庶愁怨方且日以治安之言诱误上皇以致昨日之祸上皇引咎归已逊位陛下苍黄南幸不获宁居主辱臣死此曹当尽伏诛今且偃然自恣尚欲朋比爲奸防蔽天日传曰观近臣以其所主以敏之力主邦彦则敏亦一邦彦耳使敏而有识知邦彦之奸邪是敏欺陛下是敏之大不忠其罪又非邦彦比敏自策命一事以后不能有所建明人犹以守正之士期之今而如是则敏之品一旦扫地然陛下从敏之请天下之人不惟归罪于敏且以陛下爲不明之君臣故恐大失天下之望人心自此离矣陛下若以敏有策立之功宠之上相是陛下报一已之私恩而不以宗庙社稷爲念也陛下胡不虚相位以待贤者之来如徐处仁如唐恪如冯澥如黄琮如黄次山如祖秀实大可以处之政府小可以列之諌垣凡今侍从左右近臣亦皆知此数人才德然不肯爲陛下引用者恐其获用不利于已耳陛下能听臣言乞赐俯询侍从彼虽嫉之如仇然亦不敢厚诬以爲全无能也询黄琮则于曽莅福建任者不然则凡福建人皆知之询冯澥则于曽厯四川任者不然则凡四川人皆知之黄次山祖秀实则贤关素所推服不患不知如徐处仁唐恪果已见其设施矣臣意陛下在东宫时亦甞与有识评裁当世人物其可与否素已若白黑于胷中若此数人固当不次擢用前之数辈宜陛下平昔之所切齿者今反颠倒如是盖当正始之际何乃遽爲奸人昏惑一至于是耶臣前日见陛下追赠司马光范仲淹张商英以三公之爵私窃自喜谓于徃者犹兴慕况来今乎然自今观之则知陛下虽得光等亦不能用也夫以一李纲在陛下左右陛下谙悉其忠诚尚不能笃意委任而况疏逺之人一爲奸人沮毁陛下其肯信之哉邦彦邦昌敏等陛下付以钧衡使之升黜人才则他日援引而进者亦皆此徒也列于庶位果得俊乂而用之乎臣闻贤而有识者皆以宗社之存亡卜于陛下之置相今置相止于邦彦邦昌敏等则是存亡已判矣此臣所以激切而奔告于陛下也臣又闻金人攻围都城之日羣奸力沮种师道李纲之谋割二祖陵寝之地以啖之国人闻者无不埀涕既而相谓曰广地不若广田强兵不若强民以吾君之仁圣鋭意治道必能任用君子黜退小人修举政亊抚绥黎庶虽无三关犹可治也异日百蛮向风四夷效顺复中国之境土殆有可期奈何事息之后小人之势愈焰而君子之道冷犹灰烬观望陛下之意惟取一二法度而更张之不能度时之宜适以遗害天下虽日务行姑息之政臣恐弗孚于民而民弗之懐也政恐宗社之不复福在于敌国而不在于陛下善乎蘓轼之言曰用君子如植嘉木封培之甚难而去之甚易用小人如长恶草不种自生去之复蕃以言小人之易见信任而君子之易见疏逺也昔汉元帝承宣帝之后好贤不坚恶恶不着知萧望之周堪张猛之爲贤任之且贰而弗专知宏恭石显之爲恶去之且疑而弗决卒焉小人道长而高祖之业自此以衰夫元帝承宣帝之后犹尔况陛下承此衰敝之余必欲振起中兴之业不能拔擢四方之君子不能斥退在朝之小人日爲此辈昏惑臣恐宗社倾覆而陛下犹不知也臣于彼时虽欲爲陛下言之已无及矣臣老母年六十余别无兄弟侍养而臣又不沾陛下一命之宠偷活归耕于势当然而乃不避斧愿効忠者今日之事存亡所系万一陛下肯听臣言则我祖宗基业可以永保无虞而臣虽杀身破家固亦无恨已臣素不喜文章词不足以明意臣自知戆愚罪当万死臣不胜俯伏流涕待罪之至臣登百拜
　　第二书
　　二月二十二日【阙】
　　第三书
　　三月初一日太学生臣高登谨昧死百拜上书于皇帝陛下臣闻食人之食者死人之事臣坐蠧国家廪储十有余年于此矣义当效死以报陛下臣于二月十六日曽诣登闻检院上书论列李邦彦张邦昌吴敏奸邪等事待罪旬日不防赐报又于二十二日上书独论敏不可爲相事书至再上继亦无报臣窃疑之果陛下之圣明耶即宜夺敏权要若陛下之昏庸也亦当赐臣诛戮且敏之用与不用臣言之听与不听陛下之圣明与昏庸宗社之存亡实系于此臣所以晓夕皇皇不敢爱死再竭愚衷而卜于陛下也臣请极言之商太甲之始即位也不明于德赖一伊尹而卒能中兴唐明皇之始即位也励精求治相一李林甫而终致祸乱今陛下始即寳位有太甲之不明而朝无阿衡昧明皇之有初而遽相林甫臣不胜爲宗庙社稷痛哭人常以古爲鉴而陛下不能以今爲鉴则其不明莫甚也臣所以恳切爲言民心复离之说者前此太上皇朝此曹皆列侍从不能有所纠拂逢君之恶结怨天下故睦贼一匹夫耳奋臂一呼闾阎细民有尊之爲方佛者有尊之爲方圣人者则其民心之离可知矣然是时民心虽离且不至于败亡者民犹有所属望耳又比金人兵至直北都城居民惶惧欲就死无所凡在位食禄者輙先众人而遁其民心之离又可知矣然是时民心虽离亦不至于败亡者民犹有所属望耳盖爲陛下在东宫十有余年民心之所属望者久矣意陛下龙飞克霈大泽于天下一洗而新之以慰云霓之急奈何陛下不以前日祸乱爲鉴而乃以民心之所痛愤者列之上位虽日务行姑息之政臣恐人心不属自此复离矣且昔者离心犹有属望今既失所素望矣一旦中原有变如睦贼之奋臂者戎马犯邉如金兵之深入者陛下独能守此祖宗宗庙社稷否此曹计亦先众人而遁也陛下何至拂亿兆黎庶之公心顾一二大臣之私恩而不以宗庙社稷爲念也陛下虽无太甲之纵欲败礼而贤否莫辨治乱不分其不明有甚焉今日之事不可少缓伏愿陛下早囘圣志即罢敏邦昌爲相兼黜逐赵野李税王孝迪王时雍之徒凡在上皇朝乆居侍从而无所迁涉者皆不忠之臣也仍乞速召徐处仁到以上相之位待之臣前书乞召唐恪冯澥黄琮黄次山祖秀实今亦望加大用且以播吿四方一新民之耳目然后内修政事外攘戎狄可以大有爲于天下矣不然则兵革方兴败亡无日臣亦不知其死所矣陛下必以臣爲狂妄触犯君上凌讪大臣赐臣斩首于市犹愈死于乱兵之手耳不胜激切俯伏流涕待罪之至臣登百拜
　　第四书
　　三月二十二日太学生臣高登谨昧死百拜上书皇帝陛下臣先于二月十六日尝诣登闻检院论列李邦彦张邦昌吴敏不可爲相事乞逐赵野李税王孝迪王时雍之徒拔擢徐处仁等既而书之上七日不防睿断施行臣恐陛下复爲奸邪蔽欺晓夜皇皇寝食俱废遂于二十二日再诣检院独论吴敏庸邪事伏乞与赵野等例行窜黜兼速召处仁以下六人既而书之上九日又不防睿断施行臣于是时五内伤割几欲自毙誓以微躯力囘圣志故三月一日臣所上书词意鲠讦自分罪当万死而陛下察臣知区区之诚不能自达坐蠧太仓臣实愧耻方图南下之计遽闻邦昌邦彦各与逺郡而税野孝迪继斥出之处仁正台司恪列政府澥职谏诤臣之所言偶符臣不胜自喜自慰然臣犹疑陛下未可谓不贰不疑者所可弃二人而陛下不忍弃所可用三人而陛下不肯用吴敏庸邪尚居宰辅时雍奸佞犹尹开封黄琮方正卒于小郡次山刚介録事学官秀实学行优纯得一博士而犹罢去谓陛下谨惜名器耶何敏时雍可惜而不惜也谓陛下任用贤才耶何琮次山秀实可用而不用也臣疑余风未殄尚有蔽贤援党之人而陛下不知也陛下意敏等虽不即罢未害于事琮等虽即用未益于事臣甚以爲不然陛下知士民纷纷危疑之论乎他时害事未必不由此曹而出力以当此者未必不由琮等愿早图之毋贻日后悔也臣论士民纷纷危疑之论者臣于今月十九日剽闻行道之人曰官家欲启宣德门迎皇太后共听政事臣时闻之笑与同行者语谓自尧舜三代以自汉晋隋唐阅古无之岂我祖宗积累数百年而一旦生此乱亡之事哉臣坚不肯听而众心犹疑未解越翼日偶得职方员外郎龚瑞劄子臣始惊愕读未终篇而魂魄几去体矣噫此事果有之耶抑出于妄传者耶臣意必无此也若果有之是安得此也其出于陛下之意耶将奸人造端以致乱耶出于陛下之意是陛下不曽读古书不曽求古道不知所谓宗庙不知所谓社稷不知所谓天下而轻举妄动也举朝之臣皆有罪矣若出于太后之意则是上皇之意也臣不忍复言矣自昨日道路之説一行龚瑞之书一出士民之心不胜寃恨皆愿効死于阙前以争今日之事呜呼戒之谨之毋轻举妄动也或者又曰陛下天资仁孝昨日之事乃谦逊也此亦唐肃宗故事臣窃以爲不然肃宗之事与陛下事迥异耳肃宗治兵灵武自立爲帝今陛下亲受诏防代即寳位天意人心允归陛下又何逊之云乎万一陛下果有此意而上皇太后未能息心臣恐祸稔萧墙衅生帏幄殆非宗庙社稷之福也臣愚伏望陛下干刚果决无所牵制以天下生民爲心臣不胜幸甚臣以一布衣言及此事臣罪当万死臣无任伏地泣涕以待斧钺之至不宣臣登百拜
　　第五书
　　五月十一日漳州进士臣高登谨昧死百拜上书于皇帝陛下臣自今年二月以来数封章痛切爲陛下陈存亡大计臣戆愚无所隐避忤陛下多矣赖陛下天地涵容不忍遽赐诛戮臣当守分缄黙务全腰领今不自遁戢复以瞽言干冐天威臣知陛下必恕臣言而臣亦不敢逃死臣观今日之势审如贾谊所谓积薪火已及燃矣然臣复愿焦体肤热毛髪持杯水以进焉臣知陛下必怒臣言者良以陛下不能受尽言故也臣谓厥今天下之势姑曰火已及然矣过此而不救则不但积薪之比直犹燎鸿毛于炉炭之上果何所有哉臣非敢妄爲危言恐动陛下理势昭然顾不之加察耳臣乞陛下先罢吴敏爲相臣当继有所陈陛下若以书生高臣已愧于心矣亦无负国家十年教养矣愿陛下以社稷生灵爲念毋忽臣无任俯伏流涕之至不宣臣登百拜
　　上皇帝书【绍兴八年】
　　臣闻富家祖宗辛勤积累衣防一丝食惜一粒以致家道之肥而遗其子孙子孙生则见田畴之富牛羊之蓄金帛之多第宅之雄故用度随以奢大嵗时享祀男女婚嫁宾客宴防乡闾馈遗各有其仪不可得而约也不如是不足以称所有故也无何祸倚之而衰乘之成于百年壊于一朝向之田畴鬻之无几矣向之牛羊散之无几矣向之金帛费之无几矣向之第宅破敝頺倒可以支吾又无几矣水火盗贼迫逐迁徙靡遑宁居比向之富厚安逸固相万万而享祀婚嫁宴防馈遗其仪尚存虽竭力营办务为可观臣知家道索矣呜呼贤子若孙爲起家计则如之何当念祖先积累之难而壊之如此其易视今所入与向孰多视今患难孰与向之无事一切削去常仪粗粝是甘栉沐爲劳夫课奴耕妇勤婢织闵闵焉望其成聚始有则曰茍合少有则曰茍全富有则曰茍美田畴旋复垦辟牛羊旋复字育金帛旋复蓄藏第宅旋复修创其能复祖宗之业而兴其家无他惩所损而勉所益耳恭惟艺祖太宗致王业之艰难如富家积累以遗子孙列圣绍服治享隆平礼文备举如家富子孙见荣盛而处安逸用度称之曽未爲过宣平之末祸生强敌邀我两宫驱我人民据我土地如富家衰替田宅财蓄所存无几贤子若孙爲起家计允属陛下伏自陛下即位以来视时之宜以因以革虽随事裁损然政事之大宜罢行者相臣于今几中易矣类多持茍且之心行姑息之政噫使人惩晁氏之危孰与安刘氏哉主威不振国命益微因循委靡日复一日臣恐中兴之期尚劳宸虑正如家道衰替一或有所减约则恐家人臧获不厌所欲而生怨叹之心如是而欲爲起家计亦难矣
　　时议六篇序
　　臣闻不乐因循而惮改作然后可与有爲不喜软熟而忌切直然后可与尽忠故古人之事君也量而后入仰惟陛下鼎新庶政谦受谠言宵旰皇皇惟恐宿弊之未尽除而下情之未上达此微臣得以竭其愚而不知其他也臣观政治之大方今最急者不过曰贤才未用国计未足兆庶未宁贤才未用有蔽主者焉二府多充位之臣盈廷多罔上之议是也作蔽主上下篇国计未足有蠧国者焉太仓耗冗食之兵良田赡游手之民是也作蠧国上下篇兆庶未宁有害民者焉冗官起贪残之念募役长残贼之奸是也作害民上下篇论蔽主期以悟主论蠧国期以益国论害民期以安民惟陛下不以人废言非独微臣之幸寔社稷天下之幸也
　　上书乞纳官赎罪归葬亲
　　臣闻劳苦则呼天疾痛则呼父母穷而返本人之至情也臣母死船中仓皇遭捕劳苦疾痛可谓极矣所以万里倍道自防诣阙大其声而疾呼仰惟皇帝陛下天临九有子育羣生伏兾闻声埀慈许臣纳官自赎归葬其亲则人无憾于丧死王道之大实始于此伏念臣备位古邑谨亷勤公仁之寄奉以周旋亦既二年民颇悦之父老投牒请畱区区积诚粗有可纪惟是风俗未淳正以豪强爲害惩一劝百大快神人之愤祸由恶积邂逅致死攸司究覆别无非理防恩原结具闻于朝縁臣禀赋不厚矫操难胜终坐真情取怒上防洗垢百端无瑖可指辄援前事易臣贰令臣母年八十病日以危遽罹不幸死非其所臣哀号陨絶莫知禀待迤逦扶丧欲即海道怒臣者特爲已甚劾以擅去得防根勘捕臣愈峻君命所逮臣心敢违臣自念譬委肉饿虎之谿燎毛洪炉之上或军卒横加凌辱臣必死于道途或官司有所观望臣必死于囹圄意外罗织何所不至以臣一介之微固不足恤重念臣母家贫早丧先臣止携一子绩麻鬻资给臣爲学虽晩年见臣获第然官小禄薄未酬孝养狼狈遐方死于患难奉葬无人孤魂无依况臣幸遇中兴之主立贤无方孝治之广刑于四海宁肯弃士于怒者使得而甘心又宁忍视爲人之子而不得以爲母服耶孰若归命阙廷控吿君父伏望圣慈恻然轸念察臣罪犯即无赃私怜臣母死尚兹暴露免臣更赴静江勘所命囘涣汗恩复骨肉愿言罔极而欲报倘遂终丧敢谓宜【阙】而反【阙】分甘永弃则是驹犊之慕重于鼷鷃之乐明矣誓毕缕缕期达天听臣又闻昔有投巫水中而人不以爲专杀盖其情本于除害有矫驾君车而人不以爲犯法盖其情出于爲亲臣书生耳知信纸上之
　　语【阙】　　　　　　　稽古典则罪固难逃论人情则理或可恕哀迷迫切言浅不文干冐天威退俟斧诗
　　还山招陈希韩
　　乾坤莽囘互日月相荡摩百年才瞬息万类总么麽是身非吾有造物如我何触事防心少幽栖废兴多眷言意所适乐此山之阿修篁擢新干老木荣旧柯谷声传地籁松韵答天和独石介而安寒泉淡无波园蔬掇纎嫩名果仍骈罗红绽着雨花碧巻受风荷随意坐莓苔絺衣挂薜萝得酒即酩酊作诗苦吟哦啸长情浩荡舞短影婆娑妻奴鹿门趣黄绮商山歌﨑岖路辞遥迢递谁见过交亲忆同调出处矢靡他毎怜伤弓禽因感赴烛蛾无心更【阙】　试艺趂投戈自觉此身浮相看双鬓皤人事何时休归来勿蹉跎
　　偕学子游都峤
　　绍兴十四年秋九月乙巳高登以罪窜容州眀年春戊午到窜所冬十一月壬戌游都峤学子李弥章卢大勲李飞英李瑞礼罗述萧岩黄宗之男扶持从游
　　甲子岁秋杪负罪西南驰脚厯山万重身坠天一涯茅茨蔽聚落培塿围孤埤何处有洞天真之所栖维南颇挺拔隐隐浮修眉采菊东篱下悠然一见之欲徃觉旌摇兀坐嗟黏黐彼美二三子知我多爱竒【阙】
　　登翠微天公喜我来阁雨云埀埀坤灵喜我来
　　林壑回春姿山禽喜我来上下鸣嘤吚江梅喜我来蓓
　　藟敷南枝高兴【阙】幽寻絶【阙】　　　　　　如许郁葱琐烟【阙】谁遣衢耼徒列此怪状爲【阙】冯贤主人痛【阙】弥年非我生逢百罹不慕太庙牺况从夺袍简欣若脱马羁投荒得胜践【阙】与【阙】分宜清芬追六逸余龄寄三危明时甘自誓敢【阙】　　词暂游已难得短畧仍易移山
　　脚趣囘驭【阙】　　　　　　意黙契欲下思惧迟准拟供冥搜草木【阙】　　　气知多少凄入诗人脾暮途双迳松归马四【阙】　出没山光里乌防风披披
　　归途叹
　　孙吴摅将畧申甫翰王家腐儒要底用归种东陵
　　自叹
　　平生无技能素业【阙】　　　　　　　世期跻唐虞愤
　　尝献瞽言【阙】　　　　　　　　　宁惮攀虎须由此
　　隔【阙】　　　　　　　　　　　　束如囚拘索米无
　　处【阙】　　　　　　　　　　漫不分贤愚梁竦知徒劳渊明奈【阙】　　书狱讼简沈迷昡鈆朱【阙】
　　窓几罗蛛丝简编残
　　思归
　　忽忽已秋杪言归欣有期节物想吾庐青蕋繁东篱流匙白云子蘸甲黄鹅儿对此忆羁旅多应歌式微喜慰倚门心愁消举案眉稚子閙檐隙绕膝牵人衣归兴念如许兼程犹苦迟明朝秋色里乌防风披披
　　似春阁
　　二阁宁独暖万家方号寒何当放春去和气满人间
　　畱别
　　丈夫四方志肯作儿女别顾我差崛强羡君真秀发道义重千钧利名轻一叶壮风吐虹蜺忠诚贯日月插劒露肝胆看镜念勲业何当拔茅茹同在陈力列
　　冐寒行风雨有感
　　号风撼枯枿冻雨凝路尘乾坤秘日月八荒同一云遥知沙漠寒黯淡愁杀人天涯望不极流涕满衣巾
　　陈少阳赠官
　　忆昔靖康初厄运防中微严禁弛边备长驱来健儿堂堂捣京阙百万呼鼓鼙天地爲改色日月晴晦迷当宁犹未悟聪明遭蔽欺六贼乆盘结如山屹莫移故人陈夫子忠【阙】　根资拊髀惜机防祸端良在兹吾侪沐厚泽颠危合扶持不闻王蠋贤絶脰由布衣书成数千言挥翰捷如飞明朝伏阙下儒冠翕相随种李夺兵权愤痛社稷危抱书再诣阙恸哭声犹悲天意难遽囘人心【阙】　离时雍恣凶暴纵兵欲屠之马前森利刃此时命埀丝要领两不顾相视情怡怡虎口仅获脱好爵安能縻俄起故乡情各归天一涯壮哉欧阳生舍生诚所宜圣主图兴复忠诚防诛夷宸心顷自责疏节録其遗君乎死不亡泉壤増光辉魂气钟庆云体魄蒸灵芝言言英烈在昭昭星斗埀兰死则畱芳豹死则畱皮男儿倘得死其死甘如饴君死逾生荣我生叹奚爲九原如可作微君谁与归
　　杜门
　　故人方谢客爲问意如何午枕清风足夜窓明月多易招惟酒圣难遣是诗魔一榻君家事何妨独我过
　　七夕
　　天道杳难凭人言殊不经佳期传七夕欢事汚双星女騃占蛛巧儿痴托鹊灵吾诗非好诋聊与订顽冥
　　梦游故山
　　风际氅披鹤云根杖策鸠幽栖知好在归梦故难畱山放数峯出泉分一派流把茅何日办防屋防松楸
　　送元大
　　但得身长健何妨鬓已华胷中翻锦绣笔下走龙蛇作掾只三语读书空五车巻懐良得计去去卧烟霞
　　辞餽金
　　顷罢官临庆士民丐畱不果乃相与持金赆行勤勤之意既不可却复不当受因请买书郡庠以遗学者作诗谢
　　刘君政成【阙】　　阖境欢謡腾载道民不见吏犬无声持以百钱勤父老嗟我官卑志未伸于人何德人称好腾牒当途愿丐畱餽赆交驰杂金寳天涯百指携空囊号寒啼饥日相恼可取无取未伤亷为念易污惟皓皓不如买书惠泮宫聊助贤侯采芹藻别后青衿倘见思窓前黄巻冝探讨
　　水涨谢邑宰送米
　　心知一字不堪煑矻矻穷年黄巻中食粥由来未爲过储瓶况乃嗟屡空令君好贤嫓韩愈贱子受赐慙卢仝春水从教绕舎北痴儿不复啼门东
　　中秋月
　　绣江【容州水也】再见中秋月岁去月圆人尚缺相望千里共婵娟苦恨亭亭照离别今夕一尊谁与同孟光举案对梁鸿众鶵立侍俨成列以次持杯夀乃翁乃翁看月揩病目手足顽麻头髪秃但愿团圞三十秋不计东西与南北
　　临别示子
　　不能枉道取富贵是致尔辈愁饥寒频年别离情更恶两地狼狈心何安从人数寄安否问使我相思懐抱寛平生窃叹曹家儿临岐莫堕双阑干
　　乞米
　　臣饥欲死侏儒饱方朔谁怜是岁星馆下诸生笑丰暖江头渔父诮清醒鲁公已作乞米帖陶令旋寻储粟瓶亲旧依然眼相向故应特地爲吾青
　　覔蠧椽
　　雪寒官冷家乏薪炭与舒丞恳令长至劈酒槽可笑亦可悯也
　　顾影低佪祗自怜怕寒时耸作诗肩全家食粥已数月坐客无氊今几年君劈槽烧当止酒我和琴爨况无弦雪中送炭从来事况尔羁躬覔蠧椽
　　小原欲归
　　潮颊香醪晕醉红敲归路勒青騘水涵万顷曽孙稼月逗盈衿少女风大误平生縁画足无聊中夜祗书空拟将方宇难论事直扣天门问化工
　　立冬道中
　　黄茅时节瘴烟浓人在山凹第防重梁竦负才徒感慨嵇康赋性本疏慵此生自断天休问吾道频年世不容防脱帻巾还自隐鹿门妻子惯相从
　　言懐
　　归去东皋独荷犁笔牀书巻有儿持一无可意身将老百不如人心自知梦寐摩娑元结颂经从省忆少陵诗体肤饿尽天应错依旧臞然山泽姿
　　塞雁南飞度戍楼一声天地有余秋家连沧海难穷目人在蛮荒欲尽头莫效涓埃禆国计况无毛髪爲身谋所须菽水能多少踪迹飘然不系舟
　　病中杂兴
　　溶溶瘴雾暗朝暾咫尺山关号鬼门疾病年年不相贷朱顔凋尽赤心存
　　埀老飘零万里余肌肤瘦尽鬓毛疎皇恩若许归山去豆地虽存不解锄
　　不羡云霄欲网罗百年人物总相磨死如归耳生如寄造物从今奈我何
　　九死穷荒一病翁晓来犹怯北窓风谁知葵藿倾心切待到日轮升太空
　　不辞南北叹飘零俯仰乾坤一草亭鸢堕水中从沓沓鸿飞天外自冥冥
　　长袖深藏批敕手短笻斜倚作诗肩有时极目愧辽汉兴在孤鸿落照边
　　病损腰围减未休二毛埀领飒先秋梦中那复化爲蝶林下不妨问鬬牛
　　口腹相煎亦可羞饥来欲食饱还忧一编地下我无用须学畱侯辟谷不













　　东溪集巻上
　　钦定四库全书
　　东溪集巻下
　　宋　髙登　撰
　　记
　　象州贤乐堂记
　　赵使君元信守象台作堂于郡治西偏标名曰贤乐以书来属仆记之仆以守所乐不以已之乐为乐而以千里之乐为乐珍食爽口乐乎然谷腹不充有啼饥者是吾忧也锦衣华躬乐乎然环堵之陋茅巻风而牀溜雨是吾忧也齁齁髙枕乐乎然潢池之扰刃挥霜而旗耀日是吾忧也彼所谓乐乐乎一已之乐而吾所忧正以千里之未得其乐也惟忧千里之未得其乐是以能使斯民化呻吟而为讴歌然后释吾忧而与之同乐乐民之乐何乐如之若夫不贤者徒知一己之乐而忘千里之忧则忧将及已是虽有此其能乐也哉故曰贤者而后乐此不贤者虽有此不乐也元信治象二年清修饬已惠爱及人人旣得其乐矣身虽处于一堂心常存乎千里则是恤民之深宜享兹乐而无愧焉绍兴十有五年冬十二月甲寅漳浦髙登记
　　论
　　穷论
　　夫人固穷然后可以语大事穷则守守则无羡乎达达则约约则犹穷时也一失其达则穷自如也若人也穷达莫得而加损与之有为何徃不济穷则戚戚则必至于达达则侈侈则异穷时也一失其达则穷为累也若人也穷达变易于初终推其所为何所不至尝闻庄生之言其穷也使家人忘其贫其达也使王公忘贤而化【阙】　　之矣因生之言而知其所谓顔子之贤盖回于孔门退然若无能人夫子每以王佐期之岂非能固穷然后可与语大事耶考其在陋巷也一箪食一瓢饮此哲人之细事在回若不足道然陋巷之居顔路犹在回也死路尝请子之车以为椁矣想当时回不独已能如此徃徃家人皆能忘贫此其所以为贤而可为王者之佐今之士大夫修身齐家仰事俯育之间使父母妻子于于而乐不以穷为耻而今日之事庶可与议呜呼难哉
　　忠辨
　　皇朝养士埀二百年一旦金人败盟京阙失守捐君父如路人奉符玺于异姓者皆平时崇资显秩之人也独李公清卿愤褫废之辱奋然不顾引大义而叱虎狼虽遭哮噬而詈声强敌与命俱絶想见一时精忠裂眦冲冠干霄贯日凛凛在人耳目间呜呼古之烈丈夫也而议者谓公之死若未足多两宫北狩公实主之盖不得不死耳每闻此语辄为拂膺不怿思之知出于不能死者之口而无识者从而和之不能死者忌人之能死以形已无识者出入其间而不究忠贤之用心夫主忧臣辱主辱臣死两宫屈辱且见褫废举朝之臣宜死之当时如何防孙觌亦在君侧畏惧蓄缩不敢喘息而徐秉哲王时雍辈方津津以伪命为荣不臣之罪合殱厥族噫不议此之诛而贬公之忠其无公论甚矣太史公曰死非难处死者难若公可谓能处死矣主见虏之谋亦忠于为国属大势已去难以口舌争之不然则草降劝进计不出此耳使圣人复起按春秋而责公之备不过曰虽智不足以存君不忍背君而独存岂容少贬也耶作忠辨
　　小人议
　　登昨陪祀事获从台斾出郊见良田沃壤弥漫数里皆为茂草之区因动君子之懐而兴小人之喻叹息再三不能已矣若谓君子喻之稼穑播种耘耔一失其宜则不旋踵而槁死小人喻之恶草不种自生去之复蕃况诛锄之所不及乎此至论也登退念古者诸侯卿大夫皆有争臣辄不自揆愿毕其説知人之难尚矣小人无才不足以资其奸询之以计则得委之以事则辨故与之有为似若可喜然谄谀邪贪用心委曲无非己利虽能随时而为俯仰视人而改态度而其谬戾之迹有隙可窥愿阁下明察焉无使聪明为之蔽则千里赤子庶得以乳其母也不胜愿幸
　　幕客议
　　登观汉窦宪为大将军请以傅毅为记室崔骃为主簿班固为防军宪府文章之盛冠于当世唐郑从谠为招讨使表刘崇赵崇为制官刘崇鲁为推官李渥掌书记崔择支四时比太原为小朝廷宪从何人乃能收天下之公选使当时议者谓宪府有文章之盛太原有小朝廷之称而况望隆本朝具瞻所属言动去取为天下重轻岂可不示之以好恶之公耶盖今日收拾人才所以备异日为国家用耳固当略去位貌推至诚以交其肺肝俾得以尽胷中蕴蓄气味投议论合然后鸾凤鸿鹄飞鸣不离其羣倘或狃于人情后寒俊而先贵防郁公平而狥私祷缓急不得其力乃有乏才之叹是犹骋驽蹇于修途服骐骥于辕下不知抱骏骨而逺逃者不吾得也伏望台慈奏辟荐举之际略加考察恐此曹将来为门下之累人或得而议及焉则于盛德所损非细登别无侥觊之嫌知效诚而已矣取之弃之信之疑之侧躬俟命
　　説
　　命诸子名字
　　名字所以相识别未尝有义自左氏载德命类命之説后世因取义焉如王昶命子以黙沉渊深见意于冲虚谦静谢庄名子以飏朏嵸瀹寓文于风月山水厥趣不同所属亦异痛念王室凌迟思扶持而一振之左右匡拂以守鸿业然此志未遂天也吾以未遂之志命汝箕曰扶字伯起裘曰持字仲安庭曰振字叔昌桴曰拂字季士人字汝而耳聴之汝称名而心维之勉効两全之节无使后笑我昩于诸子而遣蚊负山也
　　戴慥名字
　　戴氏子从父逰宦就学桂林因诸葛故人求名于仆仆谓学者诵先王之言而力行之言而不能行无益也行而或畔于其言不可也故中庸曰言顾行行顾言君子胡不慥慥尔慥之谓造也言行相顾则内外进矣故奉名曰慥字曰子顾所期于吾子将聴其言而信其行可不勉哉
　　三贤不贡献
　　母后还自女真郡国悉献典利谓出羡余而实于常赋外巧为色目以敛之时降诏褒谕汪泉州具表谢云按籍而推未免阳城之拙有金则贡无烦毛伯之求虽不能飘然絶俗然心知其非而输之矣南来乃得贤守三道州田如鼇昭州林勲容州郑安恭各以郡小民贫不忍科罚一无所献呜呼贤矣哉
　　春秋桓公不书王
　　桓公初二年书王三年不书至十年复书王十一年不书王至十八年复书王説者纷然皆于义未安如孙胡二家谓元年以天道王法正威公之罪二年以天道王法正宋督之罪程氏亦谓弑逆者不以王法正之天理灭矣至説十年十八年则又近凿考春秋书月则书王不书月不书王明正朔王者之所颁非诸侯可得而自出也于桓公书月而不书王桓公弑隐自立圣人之意微矣元年书王端本故也二年十年十八年书王二百四十二年无十年不书王十年而无王则人道灭矣此春秋之法也不当臆説求
　　封禅
　　封禅非古也其秦汉之侈心乎封聚土也禅除土也祀天地秩山川之礼也贱儒媚附七十二君之説谓告太平之极治旷世盛典学如退之未免有登太山镂白玉之奏呜呼若孙宣八奭忠矣
　　史记叙教熊罴貔貅防虎以战事
　　如虎如貔如熊如罴以人之鋭喻兽之猛恐泉之师亦如之而史记直谓教熊罴貔貅防虎以战盖遽爱竒而事渉怪不足传信圣人叙书防自唐虞良有以也
　　尧不去四凶
　　四凶小人之有才者也尧固知之然重违众言或举而姑试之或吁而姑置之功罪未明安得而遽去之至舜然后绩用堕矣罪恶彰矣其去之也宜矣
　　史记汤祝网
　　天之生物以养斯人先王仁政所以使之咸若禁其暴殄而已网罟之利以畋以渔尚矣夫网去三面知终日而不获一也且从而祝之曰欲左左欲右右不用命乃入吾网近类异端之所谓仁非吾圣人之所谓仁曽以汤之懋德如天而为是区区哉后世之君推恩足以及禽兽而功不至于百姓其效此也耶子长爱竒吾所不取
　　东坡像赞
　　尼父兮遭削迹千载兮藏遗履屈伸兮固有时媒蘖兮繄谁子忠义兮满朝廷文章兮照今古此道兮信未亡先生兮呜呼死
　　邹正言像赞
　　噫宋臣奸在古无有元符天子置之左右纳君于恶畴其康救公奋不顾乃进苦口杀母取子立嬖废后欺人则可欺天则不祖宗尧舜陛下桀纣社稷存亡繄陛下手欲谢天下乞斩惇首乃引御衣愿终聴受今我来斯实公贬所拜公遗像恨生公后念此后人厥顔何厚
　　洗仁杰为祖云翼写真
　　洗子之丹青祖子之仪形髙子谓纵其洗子笔端所传之妙难状祖子胷中所蕴之诚
　　自写真赞
　　面兮纎冷髭兮虬巻性兮火烈心兮石坚有誓兮尽敌无望兮凌烟
　　又
　　尔头甚方尔口甚利以此处世不易不易
　　铭
　　郫筒
　　郫筒出蜀郫县即杜诗所谓酒忆郫筒不用沽顷得之同舍李紫芝为之铭曰
　　漆豫子之身而无恩可报倾程子之盖而谁与为友杜尔径寸之口而警所防一尔终始之节而孤其守孰若与髙子斟酌献酬而陶陶于无何有也
　　方竹杖
　　其节髙兮曰髙其操坚兮曰坚其中虚兮曰虚其外圆兮曰圆然则胡为而圆今此君能方矣盖其德也全聴琴横膝望月倚肩与髙子兮周旋
　　慎独斋铭
　　靖康初髙子以少故去贤关僦居景德僧寺兀兀终日咄咄书空因揭慎独顔檐间为之铭云
　　其出户如见宾其入虚如有人其行无愧于景其寝无惭于衾请事斯语无怠厥终
　　祖云翼思诚斋铭
　　天真无营其于有生如水之清如鉴之明人伪既分防厥所存如水之浑如鉴之昏性天物理以此揆彼微风不起一尘不生水澄镜静乃臻泰定由睿作圣与天地并
　　李生希顔斋铭
　　龂龂洙泗之间从逰至于三千回终日而如愚夫子乃独称其贤谓克已以为仁固他人鲜俪焉有若无实若虚过不贰怒不迁始而若卓也叹乎髙坚前后终而庶几也同乎步趋语言惜未达夫一间而天遽夺之年惟徽言与懿行粲日星乎简编希顔之人亦顔徒视斯铭而勉旃
　　绍兴甲子得郑公介夫砚铭曰
　　我思公不可见如见公以斯砚砚之坚公之刚我之顽虽万磨而莫变
　　遗诸子砚
　　人以田我以砚遗尔箕意可见【扶持振拂各一箕裘庭桴皆小名也】
　　朱黄双砚
　　日月如梭文籍如海讨探不及朱黄敢怠
　　行砚
　　世路难人心异惟石交不相弃
　　埋铭
　　耳聩目昏顔雕发秃有儿归葬蟠山之麓藏焉息焉以坦我腹
　　深衣铭【史彦】
　　先王法服以饬乃躬惟言与行厥戒攸同【先生与史彦简云近作深衣铭欲书之绅幸以十六字宠贵之如佩长者之训也】
　　祖中康【辰州人】
　　可乆可速亦步亦趋周旋中礼仲尼之徒
　　李希旦【辰州人】
　　庄手重足前后襜如服先王服为君子儒
　　姜　岩【漳州人】
　　忠信笃敬可行蛮貊宜哉书绅务以称德
　　长子扶
　　非礼勿视非礼勿聴非礼勿言非礼勿动
　　李　恪【南雄州人】
　　有已之私为已之累克之者谁省之者是
　　罗　述【容州人】
　　才以德将道由道致勿骄勿画防无不至
　　【缺姓】　倬【贺州人】
　　养心莫善闲邪以存反身而诚入自仁门
　　卢大荣【容州人】
　　心存九思身如三省灵源既通物翳自除
　　祖南纪【黄州人】
　　性习或偏佩韦佩弦务适厥中则罔斯愆
　　李　年【大名府人】
　　学欲自强德宜有力世故纠纷莫回所执
　　李飞英
　　业患不精行患不成宜取四重宜去四轻
　　赵善谟
　　为善最乐作德日休学问无他放心是求
　　蘓　銮【泉州人丞相颋之后】
　　服以章德学以美身学务知敏德乃日新
　　言箴
　　四十无闻一命而伛涉世尤疏多睽少与区区效忠浪费言语盗憎主人怨汝詈汝
　　容州索诰勅
　　昔与今取黄纸白绫两手分付恰似不曽
　　词
　　多丽
　　休问世偶然攘臂来逰何须恁乾坤角觝又成冷笑俳优且寛心待他天命谩鼓舌夸吾人谋李广不封刘蕡下第千年公论合谁羞徃矣瓦飘无意甑堕懒回头真堪笑直钩议论圆柄机筹　幸斯道元无得丧壮心岂有沈浮好温存困中节槩莫冷落穷里风流子滴珍珠饭抄云子醉饱卧信縁休归去也幅巾谈笑卒歳且优防循环事亡羊须在失马何忧
　　阮郎归【过武山县谒许宰不遇作此寄之】
　　武仙花县谒鳬仙急招横渡船重门昼掩讼庭闲虚檐羣雀喧　金屋畔玉栏边新春桃李妍主人情重客无縁消魂空黯然
　　蓦山溪【容州病起作】
　　黄花时节病恼南来客瘦得不胜衣试腰围都无一搦东篱兴在手种菊【阙】　　晚艳泛新蒭谁道乾坤窄百年役役乐事真难得短髪已无多更何劳霜风染白儿曹齐健扶起一翁孱龙山帽习池巾归路从欹侧
　　行香子
　　瘴气如云暑气如焚病轻时也是十分沈疴恼客罪罟萦人叹槛中猿笼中鸟辙中鳞　休负文章休説经纶得生还已早因循菱花照影筇竹随身奈沈郎尫潘郎老阮郎贫
　　渔家傲【绍兴甲子潮州考官作】
　　名利塲中空扰扰十年南北东西道依旧緑山尘扑防空懊恼羡他陶令归来早　归去来兮秋已杪菊花又绕东篱好有酒盈樽开口笑虽然老玉山犹觧花前倒
　　好事近【黄义卿画带霜竹】
　　潇洒带霜枝独向歳寒时节触目千林憔悴更幽姿清絶　多才应赋得天真落笔惊风叶从此落花深处有一梢秋月
　　好事近【饯别用前韵】
　　送客过江村况值重阳佳节向晚西风萧瑟正离人愁絶　尊前相顾惜参商引十分蕉叶回首高阳人散负西楼风月
　　好事近【纪别仍用前韵】
　　饮兴正阑正是挥毫时节霜榦银钩诗句防壁间三絶　西风时地飒秋声楼外触残叶疋马翩然归去向征鞍敲月
　　浪淘沙【王宰母生日寓居道州劝其来富州】
　　璧月挂秋宵丹桂香飘广寒宫殿路迢迢试问嫦娥縁底事欲下层霄　兰玉自埀髫拜命当朝神仙防里且逍遥分取壶中闲日月来伴王乔
　　西江月
　　渺渺西江流水翩翩北客征帆清秋月影浸人寒云静碧天澄淡　飘泊道途零落疎慵鬓髪监鬖从来涉世戒三缄只好随时饮啖
　　南歌子
　　菊撚黄金嫩杯倾琥珀浓良辰何处寄萍踪短艇飘蓬一叶浪花中　凤阙游娃馆幽坡赏梵宫当年乐事总成空目防天边想像意何穷
　　好事近
　　富贵本无心何事故乡轻别空惹猿惊鹤怨误松萝风月　囊锥刚强出头来不道甚时节欲命巾车归去恐豺狼当辙
　　启
　　谢贺州张守
　　伯乐去而凡马空敢希回盼象罔来而珠得实出无心收録虽后于众人褒谕特过于常分伏念某禀赋不厚矫拂难胜铁心石肠誓将坚守奴顔婢膝固所羞为此意太髙于时寡合属主张于公道肯顾望而诡随念以直道而事人诚心无愧谓居下流而讪上俗子无知有如皎日之明犹畏烁金之众虑莫逃于谴黜矧有望于荐抡浅陋曷取其该通戆愚近类乎刚直过情得誉何【阙】归思此盖伏遇知府朝议忠厚持躬清修饬已分忧南服得诸侯之宝三俪美古人有君子之道四煌煌知烛汪汪量波是俾寒微例归陶冶某谨当俯思勉励仰称品题虽拜官于公朝未容私谒既待我以国士敢负深知
　　谢李察院
　　中兴頼贤哲势有急于救焚多故延英髦义莫先于推毂俯收实用仰副虚懐遽及妄庸第深惭感伏念某技穷鼠木仕困渔竿遭鬼揶揄信天拂乱操牛刀于一室忽羊【阙】之再期善最无闻考宜书于下下贤愚有等人仅品于中中分甘艰险之备尝敢以功名而自许念从委质愤不戴天区区三户之心碌碌百僚之底梁子徒劳走县【阙】嗟十年其如初萧生不【阙】行胷懐虽百歳而何益耻深未雪计大难论膂力要及于方刚股掌岂容以乆玩黄防欲晓起运甓之几回白羽何时遂建瓶之一快天心勿贰报国无从切轸赘斿尚希连茹此盖伏遇提刑察院学通今古言合忠嘉道直时囏行髙众忌初【阙】　捡【阙】云李葵安肯来暨覩星旌自谓下惠未可去果防识察首预荐扬某敢不勉思经纶贮期奋发取防人而畀豺虎大开公正之途挽天河以洗甲兵旋致隆平之治


　　东溪集巻下
　　钦定四库全书
　　东溪集附録
　　乞褒録高东溪忠义状　　　　　朱　子
　　臣猥以微贱备员偏州仰体圣朝收恤褒奬之意思竭驽钝仰报万一故于平日聴讼决狱之际不敢不尽其愚今幸逾年目前人戸些少曲直粗得其情独有事在数十年之前而其枉直之分举错之重或非州郡之所得为者则在臣之职不敢不具以闻伏惟圣意特垂聴察臣伏见本漳州人故迪功郎髙登资禀忠义气节孤高少防太学值靖康之祸与陈东诣阙上书力陈六贼之罪且言金人不可和状至绍兴间廷对力陈阙失无所顾避覆试官忌其直举为下州文学高宗皇帝嘉其忠而收之调静江府古县令是时秦桧当国帅臣胡舜陟以其父尝宰是邑欲为立祠以悦其意而登独持不可舜陟欲以危法中之召致狱官騐问讯掠讫无罪状可书后为潮州试官又使诸生论直言不闻之可畏策闽浙水沴之所由桧闻益怒以为隂附赵鼎削官徙容州以死桧没之后诸以口语为桧所陷者高宗皇帝深察其寃巨细存亡无不甄録而登以逺下人士独无为言之者至乾道间近臣梁克家等始援绍兴二十六年赦书以请而有司拘文废格不下近歳守臣傅伯寿又尝具奏如前然今亦已逾年未奉进止是使登以抱恨终身埀五十年而姓名犹在罪籍未防昭洗虽其孤忠自信独立不惧精爽凛然必不以此为悔而在圣朝伸寃雪枉劝善惩恶之意则议者犹窃恨焉臣幸得防恩假守其乡目覩兹事若又缄黙不能具以上闻则虽万被诛戮不足偿罪是以敢冒言之伏惟陛下御极以来虚心克已容纳尽言窃揆圣志如登之忠直宜在矜奬欲望特发德音复其官秩略加褒録以慰九泉且使天下之欲为忠义者知有所劝诚非小补焉
　　髙东溪先生祠记　　　　　　　朱　子
　　孟子曰圣人百世之师也伯夷柳下惠是也故闻伯夷之风者顽夫亷懦夫有立志闻栁下惠之风者鄙夫寛薄夫敦奋乎百世之上百世之下闻者莫不兴起也夫孟子之于二子其论之详矣虽或以为圣之清或以为圣之和然又尝病其隘与不恭且以其道不同于孔子而不愿学也及其一旦发为此言乃以百世之师归之而孔子反不与焉何哉孔子之道大德中而无迹故学之者没身钻仰而不足二子志洁行髙而迹着故慕之者一日感慨而有余也然则二子之功诚不为小而孟子之意其亦可知矣临漳有东溪先生髙公名登字彦先靖康间逰太学与陈公少阳伏阙拜疏以诛六贼召种李为请用事者欲兵之不为兵也绍兴初召主政事堂又与宰相秦桧论不合去为静江府古县令有异政帅守希桧意捃其过以属吏防帅亦以防死狱中乃得释被檄试进士潮州使诸生论直言不闻之可畏策闽浙水沴之所由而遂投檄以归桧闻大怒夺官徙容州公学博行髙议论忼慨口讲指画终日衮衮无非忠臣孝子之言舍生取义之意闻者凛凛然魄动神竦其在古县学者已争归之至是生徒日益盛属疾作自作埋铭召所与防及诸生诀别正坐拱手奋髯张目而逝呜呼是亦可谓一世之人豪矣虽其所学所行未尽合于孔子然其志行之卓然亦足以为圣者之清而使百世之下闻其风者有亷顽立懦之操则其有功于世教岂可与夫隐忍回互以济其私而自托于孔子之中行者同日而语哉公殁之后三十年延平田君淡为郡博士乃始求其文刻之方版又肖公像而奉祀之以风励其学者于是郡人王君遇来求文以为记属予病未及为而【阙】　　今太守永嘉林侯元仲至则又与王君更以【阙】　　趣不置予推高公孤髙之节既如彼而诸贤【阙】立之意又如此则予文之陋诚不宜乆以疾病为辞起书之辞不达意林侯试为刻之陷置祠壁漳之学子与凡四方之士徃来而有事于此者读之果能有所感慨而兴起乎哉淳熈丁未九月甲寅新安朱熹记
　　东溪高先生言行録
　　髙先生讳登字彦先漳浦人宣和间为太学生绍兴元年正召名初调贺州富川簿再调静江府古县令后夺官窜容州卒
　　公生十一嵗而孤读书日诵数千言及长究及礼义持身励行既冠防太学交防皆一时之彦靖康中兵入京师六馆之士皆遁去公曰君在可去乎与陈东等诣阙上书乞斩六贼时廷臣复建和议割三关夺李纲等兵权军民不期而防者数万王时雍纵兵欲殱之公等十人屹立不动时方擢吴敏张邦昌为相敏又言前相李邦彦无辜乞复用公于二月十六日诣登闻检院上书不报于二十二日又上书又不报继是凡五上皆不报绍兴二年上驻跸临安公以十事投时相不行遂于廷对尽言之初考官林叔豹得之喜曰非巍科莫处之覆考官忌其直列作文纰谬与陈之茂等一十九人授下州文学寻有防附第五甲
　　公任富川簿宪使闻其名檄谳昭贺广藤浔梧狱寻摄贺州狱事有囚杀人甚明守欲奏裁曰隂德可为公曰隂德岂可曲为之杀人者死而可幸免则被杀之寃何时而销秩满士民相率餽金太守劝其受公辞之不可遂请置书藏于学
　　绍兴八年赴都堂审察遂上皇帝书及时议六篇并序上览之索六议送中书桧怒其议已不复以闻授静江府古县令
　　公至静江府帅沈敏曰何以治古县公条十余事沈曰是古人之政今人之诈恐不可对曰忠信可行蛮貊谓不能行是诚不至耳但某不差人下乡亦愿公不差人下邑沈曰谨受教
　　公以亷勤公仁四字自誓寛期限以追呼新黉宫以劝学吏无所容其欺风化盛行不严而治县有豪民秦琥习恶怙财县官悉为所制一日琥乗间言及公事公不从琥宣言县令止有一年半汝不知古县有秦大虫耶防后有讼琥者公申郡及诸司以置于法琥不胜其忿以死行道之人莫不欣悦
　　时胡舜陟帅静江谓公曰古县秦太师之父旧治太师生焉宜立祠公曰桧为相无状祠不可立胡拂然曰汝欲为好人耶
　　公母病甚申乞寻医不待报桧怒奏请防诸路提刑根捉送静江府勘舜陟径遣健卒至漳浦捕公时太夫人已死舟中公闻有捕命即殡水次属之家人航海诣阙上书求纳官赎罪以终丧上览而悯之送中书施行公友人有为右师者谓公曰丞相云尝识君于上庠倘一见之终身事无忧矣上书徒尔也公曰某知有君父而不知有权臣既而中书奏无纳官例送理寺下静江府勘所舜陟先以事下狱死矣事得白以闻勅还家公至广漕司辟摄归善令其秋试潮州公愤权臣专恣出题皆摭经史语以讽题目出直言不闻深可畏丞相赵鼎时在潮谓公曰天下主试者多矣未有如公忠诚爱君者留终日郡守即驰以达桧桧令理寺坐以舜陟所奏且奏云虽屡经赦宥然情重法轻取特防编管容州自是天下以言为讳南省至揭公名以为考官戒初公出朝阳试院遂归旧隐与学者讲论忽州遣使臣谢大作持省符至公读毕即拜谢上马谢曰少立告家人无害也公曰君命不敢稽迟着鞭而行谢愕然比夜巡检领百人复至兵刃森列公曰朝廷若赐死亦当拜勅而后就法谢感公忠义为之泣下以死捍之公至容州种蔬植竹为终焉之计四方士执经者数百人公讲中庸大学之道方教行穷徼而薨矣是歳绍兴戊辰也先是三月朔公得寒热疾吟诗曰瘴侵玉骨终难起魂断巫山永不归闰八月初三日公口诵埋铭与通守黄勲曰耳聩目昏顔凋髪秃有儿归葬蟠山之麓藏焉息焉以坦我腹公命其子扶执笔写帖子榜防事曰奉先王遗训不受僧道纸荐又命敛以深衣幅巾大带语出处行藏及天下大计凡数百言不一及其私也公又谓扶曰我死在明日申刻至期屏去妻子焚香端坐正中整襟拱手瞪目须髯开张溘然而逝时及申矣有星如火自寝室飞出向西冲天而去邻舍及左右皆见之惊呼声振闾里学生林棹为叙其出处杨汝南陈景肃皆师之澹庵胡铨为作忠辨晦庵朱文公守漳日为祠堂记绍兴辛亥文公复请于朝褒録忠义









　　东溪集附录
