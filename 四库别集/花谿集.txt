　　钦定四库全书　　　　集部五
　　花溪集　　　　　　　别集类四【元】
　　提要
　　【臣】等谨案花溪集三巻元沈梦麟撰梦麟字昭原呉兴人举后至元已邜乡荐授婺源州学正迁武康令至正中解官归隠明初以贤良徴辞不起应聘入浙闽校文者三为防试同考者再太祖称之曰老试官然知其志不可屈亦不强以仕年埀九十而卒梦麟以前朝遗老不能销声灭迹自遁于云山烟水之间乃出豫新朝贡举之事此与杨维桢等之修元史胡行简等之修礼书其踪迹相类以较丁鹤年诸人当降一格然身经徴辟卒不受官较改节希荣者终加一等仍系诸元曲谅其本志也是集为其元孙江西按察司佥事清所编凡诗文四百二十四篇梦麟与赵孟頫为姻家传其诗法七言律体最工时称沈八句刘基早与之逰尝寄赠曰杜陵老去诗千首陶令归来酒一樽其文其人具见于是矣乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　臣　陆　费　墀










　　花谿集原序
　　昔人谓立言而朽君子不由也然则君子之所由其有要乎噫难矣哉先辈之人学博而用周资深而积厚得志于时有所叙述讽咏典则之制成和平之音着间或酬应无故道焉不得志而隠约于下亦率如是以自表见士林传之后生仰之槩诸平生未尝防防著述而埀声文苑则拟之立言可也谓之不朽亦可也虽然抑有幸不幸存焉窃观徃世唐宋之文盛矣大家顕人昭昭可数其他刻意文章篇目浩瀚具在艺文等志孰能尽见之哉盖并其初稿而亡者多矣譬诸断梗漂木泛泛烟海云涛之间非无羙材异质然倐忽荡散莫知所之其有沉没沙石乆而获出因有居士之题假山之号岂非幸哉文章之顕晦葢亦有然者甚乎其为难也元之世文好赡蔚论者谓南腻理而北雄刚格致颇不同文儒善以才自驰骋晚值改物濡化更务本实葢文之不可泯者若呉兴夣麟沈先生其人欤先生精易学举后至元己夘乡荐授婺源州学正迁武康令至正多故解官归归安花谿故里时诚意伯刘公游宦闽浙与世龃龉毎相依谿上尝寄赠云杜陵老去诗千首陶令归来酒一罇其评品许与至矣国初以贤良官徴先生辞疾不复仕退以诗文自娯三校文闽浙再同考防试髙庙礼重之面称为老试官年埀九十而没先生博学厚积得志之日少隠处之日多感遇酬应富盈巻轴有花谿集藏于家尚论文事可谓老而成矣不意家罹祸子孙谪戍北鄙集遂散逸近嵗先生之孙刑部郎官清録囚南畿过故郡访求士夫家録得今本什一千百耳珍藏惟谨请言以弁其首予谢病索居乃纵观焉驯狎仙禽逥翔于野未见凌霄之势然羽仪楚楚精神俊逸自是出尘物也闻翰苑钜儒欲选类国朝文字其能遗于斯集哉予喜先生之有遇且彰清之能孝不辞而序之治六年癸丑秋九月朔赐进士第资善大夫致仕刑部尚书莆田彭韶书
　　钦定四库全书
　　花谿集巻一　　　　　元　沈梦麟　撰
　　赋
　　清平山赋
　　夫何清平之山郁郁苍苍来神秀于天目萃佳气于钱塘浮紫盖而轶云雨吐金景而凌朝阳岂天造而地设将俟时乎发祥尔其盘回怫郁坡陀衍迤襟带乎三江磅礴乎九地壮吴越之雄藩应斗牛之躔次翼然若鳯凰之鶱腾奋乎若蛟龙之赑屭若乃林霏敛夕爽气澄空锵百泉之琴筑涵万谷之笙镛散天香于琪树探月露于珠宫兹山之爲清所以沛甘泽而振皇风也既坦既夷不陂不侧铲防岝之岩崖翦防茸之荆棘布黄金以爲地展白云以爲席兹山之爲平所以息干戈而奠邦域也其东则天堑壁立海门中开纳日月之出入通潮汐之徃来渺灵槎于沧海接仙袂于蓬莱其南则神禹之穴勾践之区山千岩其竞秀水万壑而争趋帆落西陵之渡歌回逺浦之渔西望则灵鹫之峯呼猿之洞耸楼阁之惊飞鍧鼓钟之迭送泻千顷之玻璃亘六桥之防蝀北望则万室鳞次百廛棋布塞车马于康庄聚货财于商贾薇垣拱宸极之尊栢府肃秋霜之署盖尝登高眺逺览今抚昔感鸱夷之忠防吊祖龙之荒迹射潮之鐡箭沈沙舣浙之艅艎遗石老孤山之梅梢淡苏隄之栁色云昏葛岭之青月冷岳坟之碧慨徃事之销沈漠然如长空之鸟没也地蹙吴防天开圣朝皇风逺播隂冷潜消闵海隅之黎庶分廊庙之防皋伟和宁之忠献宣德泽而甄陶疏河流之活活赈饥民之嗷嗷蔼甘棠之蔽芾聿新庙之岧嶤猗欤相君世济其美帝念南邦民亦劳止汝其徃哉继汝先志相君是来承命弗替起疲癃于羣生化强梁于四裔妖氛廓清文教渐被思前王而不忘崇棾宫而蒇祀赫祠宇之再新勒贞珉而昭示日吉辰良礼备乐彰牲牷肥腯桼稷馨香集宾僚之济济沛文物之洋洋化民德而归厚衍流祚于无疆嗟惟此山俯仰千古表清平之嘉名与邦家而永固故览兹山之清者可以涤蚩尤之雾履兹山之平者足以遵皇极之路小子何知明时欣遇奋藩篱之弱翼勉登髙而作赋冀天风之我吹附青云之髙步
　　金鸡竿赋
　　太白流英昴宿宣精妙二气之轇轕屹一柱而峥嵘近日月之精华宅天地之清宁此非金鸡之竿所以肆赦而得名者乎方其星沈丽水天雨栎阳黄龙韬其瑞彩白蔵耿其寒芒质从革而不变材遇砺而愈彰若乃牟麸委赤子陨黄霜菊烂其有色月桂屑而无香圆钣肖乎马蹄紫镠乎禽吭阐富媪之珍秘哭【阙】母之灏苍爰篚而筐爰袭而藏九牧贡于内府三品来乎维扬于时鹑火夜伏鸡星晓升遹桃都之孕秀腾搏桑而长鸣想其金咮朱冠丹颈膺苍距矫攫彩尾翘腾赤玉刻彪炳之文红绡翦斓斒之翎啄天田之稼穑饮咸池之清泠一鸣而天门开三唱而离户明纪渻莫能刻其巧朱公莫能祝其名于是戒冶氏谨攸司合土以仿其像范金以铸其仪方隂阳之磅礴发干兊之端倪以爲华虫耶扣之铿尔而有声以爲踆乌耶望之昂然而欲啼尔其武库之令少府之官经营意匠摩挲羽翰差吉日耸美观爰出是鸡擢于脩竿是竿也不蔓不枝匪撑匪拄干云霄于上清俯埃于下土俨翰音之登天洒金茎之承露盖所以扬巽风作解雨也皇上于是乗玉辂驷苍麟鳯楼启羽纛缤大明升而六合晓一气薰而万物春招鹤驾于青宫伐鼍鼓于睾门乃竖鸡竿綘幡翩翩爰有鹤仙羽衣跹跹循朱绳以来下捧紫泥以敷宣于以端天下之本于以开人心之天周矢汉薪既从于涤荡郑书晋鼎又切夫哀怜是宜齐臣羞于委辔楚国愧于封钱也且干爲金巽爲鸡斯刚断之有取亦申命之莫违故金鸡之有赦所以轶李唐而有光式帝命于九围也遐邦小臣敢再拜而献颂曰维鸡有星煌煌厥灵于以肆赦乃平其刑维鸡有竿绛幡翩翩维刑之恤王道平平于铄我皇临下有赫日宣重光时万时亿
　　记
　　西轩记
　　金庄卢亨字士嘉以其父彦明氏之命持前朝李雪庵学士所书西轩二大字来征予文爲记予问之曰子方青年雪庵学士去今七十年于兹矣子何以得此士嘉曰斯扁乃先世所遗者亨自幼罹兵戈家贫代食于农罔知向学故先世名号之弗详予曰子之先世我知其畧子之曾大父县尹公尝莅归安政官满以其仲子赘吾族花谿之沈生汝父彦明氏遂家焉尹谓予曰吾从父疎斋公尝爲浙西廉访使家藏有疎斋集予请读之当时名士之风流文采犹可想见意西轩二字必疎斋公伯仲间斋扁也今子装潢成巻表之以贝锦轴之以碧玉宝之如大物且曰吾将辟一室揭斯扁于其上以爲亲朋来游之地呜呼若子之志可谓不忘于先世矣予尝读唐史见李勣谓其弟曰吾见房杜辛勤立门户悉爲不肖子弟败之今以子孙付汝有不励言行交非其类者即榜杀之观此可见古人严于家训者实有望于后嗣也近世富家大族铢裒黍累积赀货至钜万曾不旋踵爲不肖子孙败之者比比皆是焉况自昔年兵燹以来南北士大夫之子孙或入皁或没厮役其视先世之琴瑟典籍与凡珍玩之物不毁于兵燹则必沦于草野又岂可胜叹哉诗曰维桑与梓必恭敬止呜呼若士嘉父子之志其能不忘其本而贤于彼不肖者何啻相去万万耶予故于此独详于卢氏之世系者将使彦明之后嗣观西轩二字则孝弟之心油然而生读予之文或者可以振起其故家文献之风而自防于流俗也士嘉之父子勉乎哉遂书爲记
　　琴鹤轩记
　　音乐之至古者莫如琴羽族之至清者莫如鹤之二物者形质不相似也动植不相侔也而其声音之感常流通上下者何哉是故虞廷搏拊而鸟兽率舞瓠巴鼓瑟而游鱼出听伯牙鼓琴而六马仰秣此琴所以爲圣人之推乐也鹤所以爲神仙之骐骥信乎声音感通之妙有如是焉予尝假馆于钱塘城东之汤镇彼有学者钱以良人品清脩好读书能临晋人帖又喜鼓琴其父仲仁氏扁其轩曰琴鹤尝令其子求文爲记予尝诺之而老懒不能即应其请一日与以良同客城府时初秋余暑未退复同舟还馆所行未数里雷雨大作稍焉风止雨休隂云解驳明月在天清风袭人洒然有秋意舟至岸下以良邀予入室张灯啜茶取琴弹之初操宫羽曲鍧然若奔湍之落高冈也再操商角调飘然若栁絮之御微风也余响未终有鹤戞然长鸣若自海南而来者嘹嘹然若奏钧天于帝所焉锵锵然若舞霓裳于桂宫焉吾弹琴于下鹤声应于上将翱将翔将止将起若雄倡而雌从也母呼而子应也盘旋乎吾屋之上久之而不去时夜将二鼓烛亦将灭鹤乎渐逺吾琴亦歇以良请作歌以宣之歌曰大音寥寥兮听者其谁新声哇淫兮我心伤悲琴兮琴兮微斯人吾谁与归再歌曰有鹤兮髙飞声泠泠兮来海湄感琴声而来下嗟吾人兮曽不如一羽之微歌毕以良乃下榻西斋扶予入偃息予乃陶然一觉不知东方明矣以良给笔劄请书之爲琴鹤轩记
　　逸斋记
　　距钱塘之东三十里曰汤川海门控其南岳祠抗其北林麓蔽如桑柘沃若地宜菽麦园多柑橘疑有隐君子居之予因假馆胡氏一日乡之处士陈儁卿先生过予馆下见其儒冠而野服神全而气完意其爲有道之士也及接辞气语道理倾盖如平生欢与之缔交自此始处士前以逸斋顔其居将乞文于一笑居士书来示友敬老人老人笑曰儁卿去我咫尺尔舎此而弋彼得非轻家鸡而爱野鹜乎然儁卿吾之亲友也遗声利息交游隐于汤川老且久先生何靳一言以发之予笑曰儁卿尝以文爲戱矣今若此是诱我与一笑居士争衡也是大不可友敬嘲予曰先生岂欲一字而三绢耶不然何戞戞乎难之甚矣翌日复请之曰先生怒至形于色不亦已甚乎故不得而辞焉然余闻逸之爲训曰超曰纵曰隐曰遁其义不一而足处士以是名斋将欲超逸乎万物之表耶抑将隐逸乎岩谷之间耶今夫罗八珍于俎豆实五齐于尊爵吹竹弹丝歌讴舞蹈以夜继日沈湎濡首此流俗之纵逸于骄奢者也膏肓泉石痼疾烟霞或钓于水或采于山赋考槃之歌享肥遯之利此幽人之隐逸适乎性情者也不降其志不辱其身非其君不事非其友不友此则孔子所谓逸民者下此一等若严光周党之徒皆是焉今儁卿年髙德邵其于流俗之逸吾知其不爲也久矣若夫不降不辱处士其可序于逸民之列与儁卿愀然曰某野人也恶乎逸民之敢当乎既而笑曰我知之矣予尝造儁卿之庭一室中虚有扃弗枢匪雕匪餙君子攸居逸吾身也俯坐有席纵吾目也通明有疏左列书史右置酒壶殆将延二仲于竹下招六逸于睢阳肆志乎文辞放歌乎乐章鍧鍧乎如振洪钟以警聩也烂烂乎若炫明珠以发蒙也然则处士名斋之义真能称情于文章家者也虽然人情莫不欲佚矣使处士有田可以供伏腊有居可以适偃息逸则逸矣吾恐厥后之若子若孙不知前人名斋之义或流于放逸不检不几于宴安酖毒乎尚戒之曰易戒防豫书谨无逸又曰毋始勤而终逸圣人谆谆垂训宁不凛然可畏焉处士喜而谢曰君子之爱人不以颂且规我后于无穷也请书之以爲记
　　草轩记
　　草生天壤间爲至微之物其载于书歌于诗杂出于古今骚人之咏者君子或有取焉当尧之时有指佞草汉郑康成有书带草谢灵运梦池塘生春草至周濓溪先生谓其有自家意思今田仲仪以草名轩将取义于此欤抑他有所取欤仲仪曰不然予先世籍于真定吾父尝仕于前朝遂居于燕燕社既屋复挈家而南至淮安而占籍焉既而有司以人材举于京授以行人之命役满调宝庆税司官先人因就养而卒独奉母而归因读孟东野难将寸草心报得三春晖之句遂筑轩奉母以草名焉仆闻之而叹曰孝哉仲仪之志也夫草之初生也雷动风散则勾萌而甲拆然非有日以晅之则柔者不能劲弱者不能华矣子之于亲也亦然其劬劳之恩非有父母之拊我畜我顾我复我安能长养以成立耶东野春晖之喻政以爲人子者之劝也近世富家大室歌于斯者多以山川名物花卉云月顔其斋室不过吟咏壶觞以娱宾客之观美而已岂其有意于奉养哉间有稍知孝弟者以爲具肥甘以饮食可也从父母之好恶可也殊不知具肥甘之奉而或失于敬从父母之好恶而不能几谏非孝也立身扬名而外作威福非孝也干蛊肥家而内殉声色非孝也或曲学以阿世或行险以侥幸幽而贻祖宗之辱明而贻父母之忧其爲不孝亦甚矣哉必也敬以养其志和以温其色致肥甘以养其气体视寒燠以适其起居正心以闲邪修身以制欲兢兢焉属属焉一举足而不忘乎父母一出言而不忘乎父母至于流离颠沛之顷常若吾父母之在目夫然后如曾参之两全乐正子之忧色庶几矣而犹未也若曰报亲之恩诗不云乎欲报之德昊天罔极记亦曰养可能也敬爲难敬可能也久爲难久可能也安爲难呜呼此孝弟所以爲天经地义圣门首揭其要示人爲仁之本焉然吾观仲仪之作巡于连云也其始来也身虽荣于禄不见其母不乐也及一岁两迎其母而就养而仲仪之心始乐矣于斯时也坐吾母于草轩之上少者奉盘长者奉水兄执爵弟执壶夫进馔于前妇相夫以备内外之官或戱防于膝下或歌于轩中其喜也融融其乐也泄泄使胥吏视之而革其非心市人观之而服其至行朋友闻之亦莫不起敬起孝也而称颂焉是则草轩之设岂世俗之吟咏壶觞以娱宾客之观美而已哉仆与仲仪爲文字交征拙作已三载矣仆屡以老病辞今其秩满将行情不能已强赘芜辞以致别仲仪怃然曰先生规我之言得之矣请书以爲记
　　水云轩记
　　石溪之上有兰若曰寂照其主僧祖上人好与士大夫交尝于佛宇之西偏筑轩一所四围皆溪水环抱如束带然窻户明洁几席脩整无藻餙之华有朴素之雅南则东林山屏于前西则菁山诸峯罗列献状致爽气于朝夕上人屡征予文爲记予以老嬾辞之不获乃言曰水之与云在易爲坎山下出泉其始也涓涓然若一线之微散而爲百川潴而爲陂池汪洋渟洄其明如鉴其净如练浮者如云蹙者如縠跃者如鳞鬐振者如鹭羽而其万折必东之势放乎溟渤达于江湖滔滔汨汨不舎昼夜于以验体道之不息有如此者云生也其始若肤寸之微及其浮于太空英英扬扬迤者如张盖飘者如埀衣或俨如竒峰或矫如武士或结爲鸟兽或散爲枝叶倐焉而变则靉靉叇叇布满六合不崇朝而雨天下于以验物理之变化有如此者予尝与上人凭轩而坐临流而歌波光云影徘徊乎几席之上可濯可沿可怡可悦可以验道体可以观变化不知乐之有防于心也然而上人者方以清净六尘爲明心见性之本然当其禅观之顷心与水一其寂也未尝不照其照也未尝不寂其视是身也如孤飞之云初无滞碍法且无有又何轩之云乎哉吾知上人名轩之意不过通假有借无之名而已上人于是蘧然悟跃然喜曰命之矣遂书以爲水云轩张本
　　松菊轩记
　　洪武丙子秋岁当大比闽府二司以礼币来吴兴招予主乡闱撤棘之暇左参议王公出松菊轩巻征文爲记予曰松之与菊幽人处士之所宜有之公今受命来闽宣化方面讵容逃名于松菊耶然松之生于山林也卓然之质苍然之色沐雨露而不加荣凌霜雪而不加瘁而其栋梁之材未尝不存乎岁寒之操也菊之生于秋也皇皇其华扬扬其香而其风露之姿亦不爲岁晚而改其节也之二物者公以之名轩岂无深意焉况大江之南而闽称大藩庶物之繁伙钱粮之浩瀚盈于几案者文巻如山积诉于庭下者庶务如猬毛茍以有限之精神应无穷之事物将见神昏气竭心愈劳而治愈滞矣必也退食之顷休沐之时游泳乎琴书徜徉乎花木使神清而气明如镜之烛物随照而赋形庖丁解牛游刃有余地其于施设之际岂不绰绰然有余裕哉而犹未也公方年富力强才全徳备将见他日登庸庙堂之上黼黻皇猷经纶大业致吾君于尧舜之寿考措斯民于尧舜之时雍斯时也身享遐龄功成晚岁方将告老于朝归休钓游之所入室而问曰松菊得无恙否夫然后沐陶贞白之清风咏晋处士之佳什前不让香山九老之乐后无愧洛中耆英之防使松菊有知意必曰明哲而归者吾松菊之东道主人也若然则名轩之意可谓成始成终者矣公笑曰命之矣请书之爲记
　　序
　　送归安县丞赵千顷序【并诗】
　　余今年老且病日甚加以暑热如附火杜门偃蹇不入城府者三四月昨之日侄子沈贞谒而言曰吾邑丞南海赵公满且代闻避席官舎僦市屋以居行且有日矣伯父辱知于公也甚厚可无言以赠之乎予作而起曰嗟乎才之难得久矣自吾邑之燬于兵也埀二十年于兹钱粮之重科徭之繁户口之富贫田亩之虚实使吏于是者非有循良之才则民告病几何不相胥而转乎沟壑耶始赵公以儒者来丞吾邑锄强梁扶孤弱宣化于公堂读法于闾阎雍雍然有循良之风吾甚慕也未几而河东罗侯以进士来作尹尹以刚正断于上丞以恺悌懐于下同寅协和教化流行使向之告病者如寒得裘渴得饮民亦汔可小康矣虽然予因是复有説焉儒者不曰穷经将以致用也然而白首穷经卒无一长之利于物者何哉非经之罪也吾才之不足以展其用也昔爲童子时每见乡党之论政指甲而言曰某也疎吏得以作威福又指乙而言曰某也黠民无以措手足及其自试一官吏抱案于前民诉讼于下迫以簿书之期搤以公上之命则瞀然而昏漫不知可否向之讥评者亦何异于木偶之笑土偶哉大抵时有古今事有难易设心有夷险赋才有优劣鸣琴之治可行于宓不齐之时而不可则于后世哦松之政可行于崔斯立之时而不可责于今之日茍泥于此而不通乎彼则刻舟求劒縁木求鱼吾见其用力劳而卒无可观者必也本之以忠信济之以才力亷以守之智以辩之刚以断之柔以懐之如此庶乎爲政乎游刃肯綮无难矣古人有言曰读书万巻不读律致君尧舜终无术嗟乎才之难得也可与智者道难与俗人言也仆尝以诸生谒公于休暇之次公以仆齿稍长复与于斯文见必进之宾阶啜茶谈论悉出篇什无吝累累乎珠玑铿铿乎金石可谓声律之道与政通矣于其行予不能忘情焉于是命仆具舟楫崇酒于觞率子与侄追送之城东门外因叙以别然犹虑辞之不能达其意也重系之诗曰吴兴郡治山爲城两县角立如股肱归安楼栏枕鸥汀双溪东流汇县庭闾阎昔年燬于兵钱粮山出科徭并疮痍告病鸣不平仁人过之弗忍听重离宣光王者兴布衣书客来作丞呼我父老集松庭恂恂抚字矜其情如彼执热濯以冰盘根错节空崚嶒匣中利器新发硎有时休沐溪光亭盍簪逢掖来蒸蒸高歌风雅使我听金舂玉应声彭鍧嗟哉岁月如流星束书考绩将朝京甘棠桥东水如渑荷花碍舟留尔行沙头我有酒一罂不如秦淮醽醁清天风鸿鹄秋防防仙人夜骑鳯凰翎帆如飞蓬尔勿停金瓯已覆先生名
　　宁寿堂序
　　浙江布政司左参政武昌周侯以宁寿名其奉亲之堂缙绅大夫士咸爲之歌咏其事适余自吴兴来校乡试属余爲之序余乃爲之言曰天下之事足乎心而快乎已者常不能相兼故洪范以富寿康宁攸好德而爲福老病有孤舟者寿矣而康宁有所不足焉九十行带索者寿而康宁矣而奉养有所不给焉此福之所以难全也周侯起家诗书官达天朝由小司冦出参大藩佐方伯之荣秩三品之贵而太夫人以耆艾之年享千钟之养升堂朝夕绯衣金鱼光照白髪而耳聪目明四体强健子孙扶擕板舆罗列先后所谓富寿康宁于是乎备矣然所以致此者则由积行累仁笃生贤子而其富寿康宁皆攸好德之所致也若余犬马之年九十有二虽未至溘先朝露而二子相继早世防然孤孙耕凿以相养视周侯之尊夫人则五福有备不备之殊矣焉得不欣羡夫周氏而愿执笔以叙其传乎抑余闻之记曰养可能也敬爲难敬可能也安爲难请爲周侯诵之是爲序
　　赞
　　杨原英像赞
　　貌厖而恭神清而充文采彬彬威仪颙颙手持鐡如意头戴玉芙蓉写闲情于緑绮振髙歩于云松或吟风于诗篇之表或玩世于杯酒之中众嚣嚣而莫我知兮将归休乎苕水之南东頼月评之有在兮吾与子爲乡人之儒宗
　　田仲仪像赞
　　乌防峩如朱衣襜如神完而清气完而舒动容有威仪歩武锵琼琚望之者知其爲中原之名宦即之者识其爲士林之吾徒志养乎草轩心游乎帝都吁忠臣本于孝子其田仲仪氏之人欤
　　古乐府
　　青荷叶
　　亭亭青荷叶托根水中央翠姿承雨露茄蔤散清香云何届溽暑未擢云锦裳我将制爲衣怜尔藕丝长丝长终补衮心苦事君王纵使秋节至凋零亦何伤
　　姑恶祠
　　姑恶兮家严姑嘻嘻兮家颠尔命自薄兮又何愆江乡春雨菰蒲緑日夜哀鸣谁尔怜
　　莲房謡爲韩萧山作
　　清水生莲花花落莲结实金粉委柔须绿蓬含新菂郎念莲心苦买遗新妇吃还知游子衣难将藕丝缉君不见世间何物最关情莲房元自莲根生班班桑间雉雄雌相追随云何美少年三十尚无妻所忧慰亲老薄言结婚好落花飞过鳯凰溪溪上谁家新妇啼
　　杨栁花
　　杨栁花飘零落谁家南风颠狂郎去急妾向江边犹浣纱凝情洗得江波緑汉家漫说黄金屋回头江北隔江南妾奉姑嫜郎做官
　　云霄鹤简赵季石
　　昂昂云霄鹤托身乔木林一朝焚其巢痛愤不能任西飞过余杭哀鸣有遗音公子鳯之雏求友乃其心招我山之阳憇我堂之隂饮啄岂不好无奈樊笼禁维北有嘉树牖户重重深愿言借一枝逍遥散冲襟
　　前乌夜啼
　　乌夜啼钱塘城头杨栁衰东飞哑哑青海湄母兮前呼子后随风沙漠漠日色薄虽欲反哺将安归乌夜啼儿宁不悲
　　后乌夜啼
　　东邻有老乌辛苦生二子子兮毛羽干母也忽已死众雏呼其羣啄土聚成坟乌飞坟上栢哀号不堪闻君不见沈家桥西郭家住有乌养子青松树
　　闺门曲
　　骨肉恩爱切莫如弟与兄云何甫少壮离居事分争铢铢私货财寸寸限沟塍遂令妻孥间谇语肆纵横昔爲同胞亲今爲齐与秦昔爲连理枝今爲莸与薫静言思厥初有泪沾我膺君不见井东桃根被虫啮井西青李亦不结
　　绿水曲
　　郎心如水流一去不复收妾心如水緑可照不可漉倚门日日望郎归桑柘成隂无寸丝
　　西湖房中爲韩萧山作
　　妾家住西湖门前种宜男名花照绮罗举步春毵毵终然无所托飘忽二十三夫子念夙好百里遗芳缄置妾坐中闺酣歌乐可湛河水本东流凯风吹自南岂无洁已心敢效众女贪誓将事夫子朝夕奉衣衫入室星在户褰衣花满帘
　　鸠燕词
　　雄鸠一何巧饮啄四顾常不饱燕子一何拙结巢茅檐手可掇巧者翻身被罗纲拙者雌雄自相颉君不见世间祸福常千变林下雄鸠堂上燕
　　灵鳯吟
　　金陵嵳峩兮奠南极上有高台兮去天咫尺鳯千年而来征锵和鸾于朝日有雏兮东飞华彩彩兮苕之湄瞻鸟林兮爰止聊逍遥以相依一鸣兮哕哕黉宫轮奂兮集我衿佩再鸣兮协和宣圣化兮佐我歌嗟苕之水兮淰淰匪醴兮鳯不肯饮彼黍稷兮有万斯亿匪竹实兮鳯不肯食曰枳棘不可以久栖兮终当和鸣球而戞击防翮兮髙翔乗灏气兮超隂阳睇上林之玉树歘归飞于帝乡顾饥雏兮埀翼风雨飘飖兮悲鸣啾唧愿追飞兮莫附仰寥廓而太息
　　咏贫女和邵山人韵
　　西邻有贫女茅屋生秋风被服虽弗完生身在深重顔如氷雪莹心与金石通夜深援琴歌哀怨托丝桐虽云妾命薄君子当固穷齐门本好竽汝瑟徒尔工浩浩水赴壑英英云度空九疑路盘纡欲徃畴能从愿凭斑斑泪洒向葛陂筇
　　咏贫士用前韵
　　东邻有贫士窃慕夷齐风采薇式乐饥乌有异味重念昔躭文史名忝桂籍通一朝事乖忤如弃爨下桐得非命之然岂曰吾道穷络纬知秋节扎扎催女工出门催科急入室杼轴空我老弗能顾挥泪宁无从何如顺大化防此扶衰笻
　　松竹轩
　　门前种青松屋后种脩竹云来鹤巢青云去凤毛緑之子谙吏隠卜居苕之曲扫花黄雪深解带清风穆嘉宾时过之足以娱棋局毋令有遐心金玉在空谷
　　乐安草堂为钱塘孙孟博赋
　　人生百年内流景如过隙胡为不自悟反受众形役优哉孙处士明决介于石结屋俯长溪濯缨谢尘迹酿秫益真性种树永封殖心清百忧消欲澹众喧寂况有二子贤孝养能竭力尚恐逸则怠谆谆朂朝夕逍遥大化内颛藏诸密亦以居之安其乐谅有得请君歌此诗大书具堂壁


　　花谿集巻一
　　钦定四库全书
　　花谿集巻二　　　　　　元　沈梦麟　撰五言古诗
　　夏夜
　　暑雨晚初歇夜凉烦抱舒仰观河汉髙华星耿玉除况兹月色佳亦足据槁梧心存气愈清欲淡物自踈子懐不可写天游以爲徒
　　读东皋集有感因次其韵
　　长庚不竟夜启明不及晨抱经长叹息永懐井大春肮脏世寡合因亲情独真东皋有遗稿哀哉泉下人
　　又
　　甲衞列吴防湖江控藩墉当时入幕宾谈兵如考钟涉江遽永诀幽扃闭重重人亡已絶挥泪吾谁从
　　又
　　候蛩自鸣秋荒鸡自司晨神化本无爲先民如登春如何百世下夭折戕吾真天道实好生哀哉无令人
　　又
　　探珠漫涉海射隼徒乗墉风花事已非伤心景阳钟饥鸿何哀号长门隔深重之死矢靡他愿言佩三从
　　再用前韵题陈敏道壁
　　我昔游天台于路逢刘晨刘晨挽我畱且度桃花春别来陵谷迁所见疑非真如何承平日有此避世人
　　又
　　沧江带吾席青山缭吾墉我来吴门市屡听寒山钟美人在何处西望烟波重白鸥万里逺去去吾谁从
　　慈感方丈白莲
　　城居厌烦抱幽讨适僧宇眷兹玉芙蓉开轩俯芳渚亭亭青霞葢皎皎白鹭羽仙掌秾露滋玉井明月吐微香随风发清影凌波舞根虽生淤泥花已敷净土上人学佛者念念吾与汝可人期不来搔首空延伫日暮且归欤子懐在南浦
　　访邵筼谷于大河兠寓舎
　　迢迢大河兠吾地称沃壤人烟稍稍集麻麦芃芃长美人吴淞来于焉辍吴榜舒舒厐德公泛泛陆鲁望念君离羣久鼓枻每独徃烹鲜荷厚意置酒饮醇酿赠我处士冠送我苍筤杖况兹春服成河浒微风荡人行緑树中鸟泳清波上红蕖散清馥美竹生新爽悠然见真意宇宙一俯仰鼎鼎百年内能着屐几緉苍黄迷长途老矣不可强浩歌斜川游终当脱尘网
　　听松
　　风从中林兴遗响度虚壁翏翏奏笙簧谡谡洒襟席初疑天籁鸣声从耳根入哇滛一以洗神光夜生白斯言听者稀朂尔藏诸密
　　梦大风
　　大风入我梦敝庐不支吾舎弟逾垣走弱女褰吾裾惊呼赴庭闱母已出除趋仰天致祝辞再拜神明扶我屋虽云壊我母幸无虞喜跃乃惊寤始悲清夜徂旦起候太卜我心且踟蹰卜人云吉占征以周公书泚笔记兹梦斯言岂予诬
　　县庠露坐偶成
　　赤日下西岭解衣沐兰汤沐余试白苎振防步廻廊潄齿井泉冽挂巾乔木凉仰观星斗髙白头被天光烦嚣尽消散冲襟欲飘扬心存气愈清境空物自忘所以陶靖节终焉老柴桑逝者谅如斯归休岂不臧
　　梦母
　　吾母逝已逺昨宵梦见之儿兮步西园母也从东来仪容若憔悴鹤髪毵毵垂仓忙趋膝下嬉戱如平时既坐即欲去其行亦徐徐前趋欲抱负母云且扶危吾弟从旁来左右相夹持母体素充广男力不觉衰意谓久离别今见心亦疑行行近中堂既喜亦复悲明月照东楼凄风动房帏瞿然忽惊觉号咷泪交颐
　　赠徐玉山
　　余中徐道士终日启关鹑衣日百结鹤骨秋孱顔朝驾青牛出夜骑白鳯还弹劒咽鲸海掀髯拂狼山问事竟不答长啸天地间
　　赠栖霞观王瀛洲
　　江水日夜緑长淮如玉龙仙仙一羽士楼居弱流东卖药街市上或言是壶公步虚灵风集敕水银河通醉挿碧桃花笑把青芙蓉倐忽不可见日照蓬莱宫
　　连雨闭门赋诗自遣
　　珠米不盈斗桂薪屡无烟一室如悬磬四壁风雨穿仆夫饥欲去黄犬垂头眠所需百无一妻女徒烦煎我方读书罢岸帻南风前仰观云悠悠俯瞰泉涓涓逍遥大化中聊以全吾天
　　狼山
　　狼山瞰大江北望烟一防登舟我将济稍觉神情敛舟师平明起伐鼓声坎坎乾坤忽混合上下同防灔斯须南风顺扬帆疾如棪江回日脚走仍虑坎窞险测浅试长竿迤次西崦齿齿龙或啮确确鸿初逺两崖水泷泷一塔云冉冉丹光山鬼防眉黛江妃染自从白狼去比岁遭多俭公家疏漕河无乃民力慊我将作险语时危虑褒贬回眺通州城忽忽日已晚
　　通州
　　城门何重重云是南通州周回旧城郭屈曲新增修昔爲鱼盐市中外人民稠厥今扼要冲水陆此经由商贾聚百货牛羊散千头自非州佐贤何以免诛求桓桓李枢府于焉驻貔貅寒日击刁斗清霜拂兠鍪鸣笳敌胆落吹角梅花愁狼山云气青江水日夜流天意谅有在兵戈已宜休我愿车同轨仍爲于长游南北复故道吹箫上扬州
　　余中
　　余中濒海门望望斥卤地居民多四散共享牢盆利昔人生厉阶于此置官吏搉盐限程期立防事鞭棰烟飞朱火腾海立银涛沸漉沙铅泪凝椎甓琼英碎天高岁峥嵘草白北风厉云闲万灶积雪照千里陆输车轧轧水运舟尾尾虽云国课集民力已凋瘁蹇驴歴亭塲揽辔察地理大江绕长淮杀气寒赑屭増科茍不息祸乱恐未已吾将扣阊阖悃悃诉微意狂言倘欺君薄命有如水
　　东皋图
　　天回见龙角始雷发东隅勾萌与甲拆品彚一以舒条风从东来灵雨亦沾濡嘤嘤黄鸟鸣逐逐雄鸠呼伊人思举趾朝出东皋锄且锄且复耕种苗根欲疎苗生慎勿揠倾榼休吾劬仰观云英英有鹤翔天衢俯瞰泉涓涓有鱼泳清渠物性各有适吾生岂无如所以陶靖节舒啸常于于既云乗化归世利乌可拘优哉髙夫子乐此东皋图
　　余杭髙氏征予作问月楼操琴所听泉亭观澜轩四诗
　　华月出天表清光照髙楼迢迢楼上人酣歌延素秋上探清虚窟下蹑黄金流徘徊复徘徊阊阖风翏翏何当驾飞鸾与子爲天游
　　髙子志大雅结庐弦素琴遗音妙难测中含造化心吁嗟韶濩逺新声日哇淫缥缈髙鳯翔众鸟徒繁音抚几三叹息谁铸钟期金
　　毖彼山中泉朝夕鸣琮琤幽人息虑坐聆此水乐声浩浩昭文琴泠泠女娲笙谷风递遗响锵若钧天鸣浩歌幽涧泉予懐在斯亭
　　宣尼善称水川上揭微言卓哉孟轲氏观澜泝其源道体谅不息圣功浩无端所以轩中客游心水之湍愿言树明德朝夕相勉旃
　　李判簿以盐粮至琏市相见后爲古诗奉寄
　　县簿出东市老夫逺相寻再拜接名言如聆鸾鳯音徴求匪我私抚字乃其心瀹茗留我饮赋诗令我吟道合情话浃如兰亦如金告别徒步归茅屋日已沈驱驰亦何事有酒聊自斟拆笋风防防鸣渠雨涔涔诘旦期再候东望溪流深
　　节妇
　　青天夜漫漫黄河日汤汤天髙与河广妾恨何时忘藁砧作胄子易箦妾在旁手懐黄口雏哀号赴河阳结庐在墓门松栢忽成行吴淞连甲第维南有姑嫜夫亡妾不归其如倚门望驾言遂南迈登堂裂肝膓滫瀡具甘防苹蘩荐烝尝于以训孤儿念彼岁月荒悲风吹我帷寒月烛我房防来谅有知妾身如未亡昔忧顔如花兹欣髪已黄生爲家妇死爲家孀朝家旌吾门何以答彼苍愿言保吾志子孙世其昌
　　杨原英招饮和壁间韵
　　黄尘喧市衢利析秋毫末于焉有佳士冲抱吐华月扪竹清风动挥杯纨扇歇感子意勤拳老我慙蹇劣
　　又
　　夕阳下林杪清飚起苹末披襟歌既醉坐待东生月翻翻归翮尽稍稍蝉歇因之成雅言非轻较优劣
　　车叔明凝清轩燕集
　　西轩敞深靓花竹俨分列丹杏始匀脂芳梅已飘雪于焉有佳士冲抱湛华月方欣文字交复此杯觞接氲氲篆烟散馥馥兰佩结气澄尘虑遣道符情话惬起坐歌既醉再拜宾筵澈【音撤】缅懐韦左司遗响殊未辍偶因成雅言赠子以爲别
　　送乌程县丞秦曼卿
　　秦丞燕赵士夙禀魁梧质忆昔来吴兴典教分冷席维时承平久城郭焕丹碧卷帘白鸥波开戸青山色朱门日烹羊青楼夜吹笛秦也善与交宴款无虚日而我偶相见倾盖如夙昔扁舟花溪道从此徃来密丙申遭丧乱乡井兵戢戢挈家东海头秦也来告籴飘零同苦辛检括尽狼籍归来田园荒家徒四壁立明年事稍定官府各分职诏许专封拜仕者纷纷出秦也素木强秉心葵倾日掉头花溪东弗肯禄其食吾庐得数过每到排闼入朝盘索我饭夜枕据我箦有衣许更穿有酒唤同吃宗族或序饮班坐皆弟侄非徒胶漆坚实借手足力通家二十年毫髪无嫌隙前朝既板荡重瞳丽南极鹤书搜遗士府檄到蓬荜匍匐入城府同舟赴京国布衣见天子纶音荷存防仆因老且病赐归深感激铨曹重身言取士用唐律秦也好人品拔擢常超格一命倅星源未觉恩袍窄此州文明地朱子有故宅闻君善爲政沾丐先贤泽再调来乌程喜若归乡邑父老争欢迎朋友庆良觌栽花近百里读律守三尺政无哦松迂性有采诗癖不沽赫赫名已种防防德同列能周旋大府总称述兹辰及瓜代驾言赴考绩长江路千里秋水天一色秦也不可留日短风帆急春台鳯凰鸣夜榜白鹭集尔去书上考承恩定増秩嗟我久衰朽不可逺行役孺塘徐穉舟东山谢公屐送君过此地髙风讵能及采苹表中素买莲剥新菂何以写别离有酒甜如蜜长途政秋暑子去好将息今夜故乡情明日天上客
　　舟出碧浪湖望横山有作寄乌程令
　　扬舲出南郭迎风碧浪生白鸥镜中度青山溪上横烦抱顿消散鄙吝无由萌缅懐孙令尹结交有真情
　　嬾云轩
　　白云何英英变化不可期朝从飞龙去暮与白鹤归作霖施已溥逍遥固其宜出壑弄清旭入林含夕霏聚散有常理舒巻无定姿悠悠谅何止稍稍堪自怡所以轩中客习嬾常似之嗟我倦行迈归休玩天倪愿持一尊酒歌此停云诗
　　蕙兰图
　　有美一拳石形色何赑屭芳兰产其阳被以宠光蕙清风濯紫茎秾露茁琼蕋猗猗丽緑艳扬扬散芳气咏之入歌纫之称余佩虽云杂荆棘玉质终不毁披图成雅言庶以慰同志
　　橘隐
　　幽人好皇树移根河之洲朝夕灌溉之緑腴夏隂稠素荣散清馥玉质含凉秋微霜一以降文章烂千头剥肤善疗疾酿泉消百忧所以巴陵人以比千户侯吁嗟叶处士逃名轧溪幽爵禄不入心吾生谅无求彩服趋庭隅酒壶叙朋俦逍遥橘中乐岂爲衣食谋老人请作颂岁晚同淹留
　　题扇赠义门郑叔致
　　层峦拥青螺羣木结翠葆英英白云生滃滃玉气绕烟村茅屋虚萝迳人踪少石梁有来客巾屦何皎皎得非浣花翁适彼求郑老故人谅不拒岁月吾已耄丹青写此意岂曰便面小因之请奉扬清风散冲抱
　　葵轩
　　种葵庭阶下雨露滋其荣脩茎擢翠羽余霞丽锦英煌煌斑衣并烱烱丹心倾忠孝萃一门庶慰君子情
　　送长兴王珪章县丞
　　客从长兴来相见好顔色方欣乐新知遽别中心恻君子何草草驾言赴考绩金陵旧都防山川控南国朱楼凌紫霞石城含玉质喈喈灵鳯鸣矫矫白鹭集子去书上考承恩定増秩煌煌珠还浦灼灼花满邑相期早归来朋酒罄良觌
　　松云轩
　　苍松驾絶壑茅屋敞髙丘急雨打窓过白云如水流童奴趋石上主宾坐泉头若道歌招隐吾当与之俦
　　黄鹤山人竹石
　　爱此一拳玉上倚瑚枝绿鳯忽飞下墨池云起时始闻蛰雷动复见凉风吹相期保贞节黄鹤今何之
　　松石轩
　　青松何丸丸白石亦齿齿托根山涧阿德与君子比若人酷好之移置阶前地攀枝风谡谡扪翠云岿岿朝盘采金粉夜鼎煑玉髓亲朋毎相过斟酌尊有醴竹髙夏簟凉氷泮寒鱼美岂惟乐嘉宾至行吾仰止维时届烦暑火气虫虫炽朂子慎厥脩优哉且藏器
　　息斋竹
　　蓟丘李荣禄好写珊瑚枝丹穴鳯初下墨池云起时裂素风瑟瑟展巻秋离离妙手不再作令人起遐思
　　又
　　蛰雷起林谷石根稚子萌解箨粉香湿扪玉清风生头角未尽完琅玕已峥嵘愿持苦节心永结君子盟
　　温故斋
　　周孔去我逺法言具方策至道浩无边君子贵多识孜孜习旧闻稍稍有新得虽云涵泳切亦在格致力心融理自明志一疑自释归来有余师曽解韩孟惑朂哉佩先训终归圣贤域
　　存诚斋
　　圣賛大易存诚揭微言子思述孔业造道其天渊下逮程朱氏析理犹精研巍巍作圣功仰之鑚弥坚先哲示持敬后觉务开先干干当自强存存宜静专执德或二三役彼虚妄牵灵台日以昏望道亦茫然所贵主一功惺惺慎无愆卓哉存诚训朝夕相勉旃
　　望鲁亭
　　尼丘郁丛丛鲁城奠中土我家居其阳有亭父之所亭前花木荣亭下儿女序吾亲谅康宁于焉日容与嗟予作冑子定省违燕处前年拜君恩受命来闽府驱车戒严程凭轼屡回顾亲恩固难酬王事亦靡盬飘飘天风发渺渺白云度儿身在南闽儿梦在东鲁自慙居处崇绵力竟何补忠孝无由全予懐泪如雨
　　义门家长郑仲德先生号采苓子巻【有序】
　　仆访仲舒太常于江浦之义门承仲兄德翁先生日相与文酒之乐暇日出示采苓子巻诗一编采苓乃先生自号太史景濂宋公既爲之传详其事诸大夫士又着爲诗文以歌咏之宫商交作金舂玉应使采苓子之名逃名而我随矣虽然诗之采苓乃甘草也甘草可和百药而不能延年若先生之采苓乃茯苓也本草谓松脂入地千年化爲茯苓服之可以长生仆因相从之久密扣先生采苓之说而尽得其秘岁暮将归輙效橘颂一章以谢之瞻彼青松郁林莽兮轮囷崱屴托根固兮上生兎丝如秬黍兮下生琥珀如绛炬兮爰有君子郑仲父兮笃尔孝义藐圭组兮采苓九蓝【山名】节独苦兮有镈有镵跑厥土兮调以玉杵碎钟乳兮载采其花黄雪雨兮载割其脂金膏澍兮或蒸为粱饥可茹兮或酿以酒酌可取兮匪资金石媾龙虎兮岂惟延年可轻举兮我睇金华有仙侣兮于焉服食牧羣羜兮遐我玉音不可覩兮既见郑子罄中素兮我师其术百疾除兮式通其灵如筏渡兮鹤鸣于天风乎舞兮驾言上征子出祖兮载采其苓吾与汝兮负之而去如一羽兮太虚防防吾不知其所兮
　　郤馈獐
　　淮乡重冬至亭民馈埜獐闗西畏四知长官何敢尝尔獐速持还此礼毋再将食肉我所鄙食菜士之常雪落蔡人碎天高北风凉阿童折梅花为我把一觞
　　七言古诗
　　代归安县官谢陆大本同知祈雨有感
　　阳鸟飞空烈秋暑高田下田欲焦土老农呼天有司惧官曹斋沐请甘澍维皇赫赫乃弗许呉兴通守前杜父去年掉头脱圭组黄冠束髪眉目竪掀髯长啸隘寰宇朝骑白鹤秋一羽自言辟谷神仙侣能为皇家作霖雨右相忧民心独苦愿祷圆灵雨多稌我侯承命若轻举夜朝魁罡叩天鼓喷噀清泠勅雷部六丁呵防真宰防醉鞭乖龙听吾语叱咤六合生烟雾电光夜掣黄金缕雷公怒挥霹雳斧洞庭雨脚翻银浦天花一夜生禾黍野人不识陆明府相持牛酒谢田祖甘棠桥东水争起侯之遗爱载行路邑司骏奔喜欲舞三军欢呼洗兵马作诗纪功孰敢侮
　　祖庭索喜雨长句
　　吴地今年小麦熟量収十倍釡钟足家家作磨殷春雷雪花飞满田间屋维时冬青花盛开如何梅雨望不来蕴隆虫虫气如炙坐见沟洫生尘埃皇天一念种田苦夜勅龙公降甘澍泷泷雨脚急如注斯须平地成沮洳阿童报我农人语夜来溪涨添尺五白鸥泛泛美玉羽老鱼跳波潜蛟舞揷秧盈畴争快覩馌彼酒浆劳田父彼苍者天雨多稌蠢尔蟊贼谁敢侮我方作客水云轩囊中自笑乏酒钱请师速爲沽一斗凭轩歌此喜雨篇
　　郑义门三老图
　　白麟溪头郑义门螽斯麟趾何诜诜中有三人同胞亲白头孝友敦天伦伯兄颀然七尺身皎如野鹤超鸡羣山中宰相天所赉义门梁栋渠爲尊仲弟夙禀风神秀手拂长髯曳长袖逍遥林下采松花酿得春醪爲兄寿季也温恭美如玉官様文章尺度足经筵进讲沐天香词林掌制分莲烛万里新从燕赵归弟兄共着山人衣有序堂中拜家庆棣花轩内生光辉松根奴子身曲局烧竹煎茶汲山渌阿兄寄傲据牀坐二弟随行足容蹜香山九老不专美洛下耆英如在目吴兴画手称絶伦静也赵家之外孙涉江奉母亦劳悴貌得孝义如其人老夫与郑交有道爱尔丹青写来好吁嗟此图关世教如冈如陵多寿考吾亦低头颂三老
　　赠日者金先生
　　金先生八十三黄髪风飘萧鹤骨秋崭岩卖卜鱼浦上吉凶不虚谈门开东市来屦满帘垂落日先生酣我从浦江回缁尘满衣衫东家不相识先生息吾担斟白酒分黄柑敷我床箦脱我冠陶然一觉睡梦绕江之南鸡既鸣天欲曙金先生我别去行人报道江船开出门日上梅花树
　　金人出猎图
　　燕然山前沙草黄天埀四野秋风凉当时金人意气扬马上爲家弓矢强中原鹿走秦之失臂鹰牵犬争先得风毛雨血洒穹庐杀气腾腾日无色忆昔经界分中边百年化爲南北天秪今舆地复故步我愿开荒种禾黍千秋万岁供王赋吁嗟诸羌孰敢侮
　　舟回青州闻丧内
　　御河水逆滩声吼客愁拍塞船如斗舟泊青州得讣音吾妻已入黄泉久同舟马赵劝莫哀烹鸡在船仍置酒落花风急水禽啼肠断江南汝知否遥怜堂上白头亲应在中闺哭新妇
　　壬寅岁夜坐有感
　　花溪腊月差丁戌妻子跑来入城府漳南咫尺哭声连羣盗纵横毒如虎官兵不来佐相忧质身应比睢阳许挑灯展转不成眼白头坐听梅花雨
　　遵道枯木竹石
　　李侯胸中有林壑挥毫束绢惊揺落山中夜半霹雳飞拔地苍龙奋头角霜皮剥尽春阳姿云根削出瑚枝峥嵘不假神明力下有緑竹相因依吁嗟李侯谁敢侮游戯江南文艺圃如何龙伯忽相招竟跨神蛟跃波去
　　毕卓醉眠图
　　铨衡品秩俱废弛藏身麴蘖有妙理比舎春醪绕鼻香瓮下頽然呼不起洛阳铜驼荆棘中夷吾复生马化龙新亭谩作楚囚泣不如一醉乐春风是非忧乐两俱忘眼防世人何短长人生不满百十岁何用一时富贵忙三月二十二日承恩后赴部给文诸公索赋
　　我生东吴禀性薄有子无成有孙恶上黩天刑下覆宗仰视皇天涙空落西望金陵十日程山川跋涉良难行一童扶衰驴背乗陈情有书诉天庭黄绫装池沐兰馨通政上奏帝乃听玉音肆赦盈众耳虮虱之人死复起侍臣抄音奉地官尚书丹心明镜悬仙曹同列文章贤幕中秋水生红莲明朝复奏天顔喜全家放我归田园嗟予逢时年已老朽骨无由报穹昊愿给文凭早赴归千里春江白鸥渺
　　杨妃吹笛图
　　唐皇天宝承平久内荒声色宫掖丑谁将玉笛进君王紫鸾飞上真妃手诏令真妃来帝傍坐吹杨栁口脂香玉音嫋嫋销刚肠含宫泛羽哀思长红桃侍儿一双玉近前欲按霓裳曲湖山石畔春隂隂柔情付与芭蕉緑笛中杨栁吹未终渔阳鼙鼓声逢逢御牀臬兀红袖泣六宫粉黛烟尘空﨑岖蜀栈摩天阙青骡力尽金鞭折回顾真妃一防魂马嵬蹀躞轮蹄血三风十愆圣所哀明皇胡爲蓄祸胎画图岂是金鉴録至今观者徒伤哉君不见虞廷两阶舞干羽箫韶九成鳯下来
　　唐知州双松图
　　唐侯胸中有丘壑落笔长松出林薄蛟龙并作势欲飞鸾鳯双栖翠交错开巻清风谡谡吹扫花黄雪纷纷落唐侯早岁称竒童画山初学赵魏公晚年纵笔入韦偃下视众史俱羣空吁嗟此公今已逝流传遗墨人间世老夫兴懐爲题识陈家宝之永毋坠
　　梅花道人山水
　　梅花道人盘礴臝画山画水无不可兴来纵笔不用皴竒峯玉立莲花朶石根乔木青丛丛羣柯罗列如儿童两翁兀坐茅屋底衣冠彷佛商顔同一翁匆匆下山去涉江拟趂渔舟过尘途当暑正炎热何事担簦赴焦火嗟予頽景已九旬频年主试沐圣恩只今无由报穹昊归休泉石终吾身
　　沈思敏山水图
　　防稽儒者韩徴君渠是魏国赵公之外孙胸蟠神秀有源委落笔羣峭生烟云峯莲削翠开朶朶瀑泉喷玉流纷纷神仙楼阁抗龙首山人茅屋栖云根渔舟两叶通谷口石梁有客来前村乃知意匠夺天巧经营林壑何嶙峋老人旧嵗闽中去道经武夷泊溪浒上有文公九曲之棹歌亦有仙人链丹之洞府跻攀忽惊风雨至苍黄若被神灵阻归来忽忽三四月沈郎邀我具鸡黍夜披画圗索题识恍如坐我武夷下嗟予素有登临癖衰老无由追故步不如返棹浣花溪依旧归休钓游所
　　尚防斋辞
　　文绮虽华好不如布帛之暖老八珍虽甘肥不如蔬食之乐饥圣门设教有条理立心当自下学始锦衣煌煌被吾体加以卑縠蔽厥美闇然而章乃君子链师抱一学老氏外不表襮中则韡以防名斋良有以君不见五陵绣衣轻薄儿蜡言栀貌徒夸毗繁华富贵一朝落虽欲尚防将焉施吁嗟不学令人嗤
　　王母图
　　未央宫中春日长千花锦绣云霓裳武皇求仙热中肠少君授以却老方翌朝青鸟东来翔翩翩云軿下青苍羣仙俱骖白鳯凰东随阿母朝君王金支翠绡相焜煌飞琚曳佩锵琳琅钧天广乐张帝旁缑山子晋来笙簧武皇迎之奉霞觞玉门仙枣请先尝阿母含笑天回光手提玉桃进一双人言食之寿而康帝瞻瑶池路茫茫人间岁月西飞忙回头铜仙泣泪滂向来方术殊荒唐茂陵石马秋风凉吁嗟词客歌刘郎
　　春云出谷图
　　米家素有书画癖春云长自毫端出英英触石肤寸微无心每借东风力仙家变化如有神吴绵擘碎纒春迹有时爲我载鹤归怡悦不减陶贞白元晖此画有真意佳气时时起东壁云兮云兮我呼汝玉叶金枝美无度莫向山中伴衲僧好爲商家作霖雨
　　袁安卧雪图
　　朔风觱发冰崖裂千蹊万迳行踪絶乔林一夜天回春琪花玉叶纷成结汝南岁暮云四同闾阎不识袁邵公门前大雪深数尺先生髙卧气如虹洛阳县令民之特造门扫雪春无迹先生咄咄不下牀能使顽廉懦夫立清风凛凛髙无邻名垂图画如有神呜呼如今眼中寒士谁甘贫有如洛阳县令能几人
　　蟋蟀吟
　　十月蟋蟀入牀下胡爲舟中夜语语阿咸侧耳不成眠亲手张灯无觅处岸上谁家灯火明沈沈机杼秋无声蛩兮蛩兮何不催尔织织成白绢供官徴我歌蟋蟀亦良苦唧唧啾啾哀复诉开篷浓露白于霜织女停梭泪如雨
　　黄浦水
　　黄浦水潮来载木绵潮去催官米自从丧乱苦征徭海上人家今有几黄浦之水不育蚕什什伍伍种木绵木绵花开海天白晴云擘絮秋风颠男丁采花如采茧女媪织花如织绢由来风土頼此物祈寒庶免妻孥怨府帖昨夜下县急官科木绵四万匹富家打戸借新租贫者沿村賖未得嗟嗟黄浦水流恨何时枯谁知木绵织成后儿啼女泣寒无襦
　　赠笔生陆文俊
　　苕霅东来水如练溪上涵山出孤巘山下人烟如井邑家家缚兎供文苑吴兴阁老松雪翁书法直与钟王同当时笔家争效技陆颖一出超羣工呜呼颖也収声久诸孙文豹昌其后承恩玉几天回光懐宝东吴不轻售同宗文俊艺更精论工与豹相抗衡宣毫拔萃雾雨湿越管入手风云生世间驽骀杂汗血孙阳不遇谁旌别羊柔肯写黄庭经檾重难临青李帖金花煌煌封两头紫毫价重珊瑚钩客来寄我茅屋底贫居岂有琼琚酬老夫今年七十九目昏手颤书何有工耶拙耶且莫论请过华溪酌春酒
　　竹枝曲
　　皮小舟莲叶泛湘中风浪几时休明朝一船荡两桨载奴欸欸到湖州
　　缫丝才罢妇犹髽两足如霜踏水车田家自有种田年年只看冬青花
　　练溪女儿美如玉买棕结帽衣食足近来却嫌藤价髙日暮江头斫桃竹
　　楝花开时南风起送郎南征渡江水今秋若道郎不归树头谁采金铃子
　　戏效鲜卑敕勒以咏种田父养蚕妇
　　种田父何辛苦身如槖駞汗滴焦土秋风凉露为霜石上坎坎舂黄粱
　　养蚕妇何辛苦首如飞蓬衣带蓝缕蠒索索姑不乐缫丝不多妾命薄


　　花谿集巻二
　　钦定四库全书
　　花谿集巻三　　　　　元　沈梦麟　撰
　　五言律诗
　　鄞江渔舍
　　东望鄞江曲西连鉴水波登临思徃昔岁月叹消磨潮落红鱼出沙明白鸟过渔郎有茅屋客至把靑荷
　　野航
　　一室浄无尘门通画舫邻若分鸥鹭席能受两三人江水家家緑溪花岸岸春杜陵饶逸兴随意赋诗频
　　双溪渔隐
　　苕霅一浮家全胜奉使槎摊书篷下读沽酒店头賖鱼上花如雪鸥行水露沙风流有如此官课不须嗟
　　沧浪渔笛爲赵县丞作
　　鸥鸟双溪水荷花百顷陂自公休暇日之子钓游时烟雨孤舟弄乾坤一笛吹曲中无限思谁和倚楼诗
　　爲杜德题韩介玉山水小景
　　每爱韩生画淸温似魏公羣峰开锦绣一树襍靑红佛刹冈头见渔舟谷口通徴君草堂里絶似浣花翁
　　分来字韵送刘用章郎中入越
　　丞相存吾道司徒得俊才论兵烦入幕作赋好登台鉴曲黄冠尽兰亭白髪衰呉中花满眼别后望重来
　　双钟乃山名也刑曹掾索赋
　　钟阜玉氤氲晴窓检白云螺鬟相对立眉黛忽平分学记时时读书声夜夜闻匡庐藏息处李白最能文
　　四芗图
　　奈尔四花何王孙笔意多骚人歌结佩仙子咏凌波白吐珠玑蕾香浮露雨柯频烦采诗者载酒屡相过
　　寄沈文忠
　　与子五年别其如契濶何停云犹昨梦伐木每长歌老景西飞日新愁东逝波花溪茅屋在无惜逺相过
　　题山水小幅
　　虚阁俯涟漪朱楼入翠微石根羣树合谷口一僧归瀑布晴犹落油云湿不飞细看图画里不觉竟斜晖
　　送沈渊赴闽淸县令
　　相见还相别能无酒一壶靑骢初息驾赤县又飞鳬荔子枝头熟莺声叶底呼到官烦问政无惜苦勤劬
　　雪室
　　林下冻云埀天花拂髩丝定囘元不夜窓白已多时作赋工无益安心请勿疑维摩虚席乆吾欲赋襟期
　　寄海门计平仲县尹
　　同是科名客衰年领荐书君今跨鳬舄吾独困盐车灶火冬犹炽军需日不虚艰难总如此东望一长吁
　　五言长律
　　乙酉三月以疾假榻九曜寺喜文忠随至因成五言十韵题壁间
　　疟鬼雷惊去跫音雨送来坐深烦问粥力疾不胜杯已借高楼卧徐看落照开厨烟频煑笋山果欲肥梅风景那堪说干戈亦未衰红巾春烂熳白骨昼崔嵬贱子哀吾道诸公议相才看云从坐起顾影久徘徊忧国同谁哭思家每独哀请看忠穆传与尔肺肝摧
　　挽玩云道人二十韵
　　苕霅称多士乡闾见吉人故家遗典礼乔禾抗风尘防萃髯如防韬光目有神箕裘烦继述经史足纷纶未展抟风翼先腾纵壑鳞桐庐施设好枢府赞襄频语往徒劳悴懐归遂隐沦种将学圃去国倍思莼有子能劳事趋庭善悦亲未论金騕褭岂是石麒麟性嗜阶前鹤情怡席上珍玩云诗夺锦好客酒倾银屡约归吾老俄惊遘尔迍岁星秋沴子鬼物夜呼宾勲业归黄土文章勒翠珉伤哉清眼少已矣白头新忆昨通家旧居常与尔论繁华同是梦潦倒可怜春世态轻三益天常重五伦作诗成永别呜咽泪沾巾
　　挽义门郑伯阳先生二十韵
　　山入金华郡星分婺女墟白麟溪上出黄耉此中居天叙先吾老家人愼厥初睦宗书百忍教子足三余棣蕚荣兰橑荆花拂板舆高卑有桥梓孝义表门闾老我曽观礼多君不弃樗登阶烦倒屣留客荷牵裾亟馈庖多肉长歌食有鱼开园摘新橘会食荐嘉蔬滥吹惭吾道懐归忆敝庐囊金浑散尽瓶粟已无储指廪烦推已封囊逺致予哀矜情已至感激我非虚跋涉山川隔凄凉岁月除十年成契濶千里断音书白露三秋杪黄花九月初忽闻华表鹤已化梦中胥徃吊舟藏壑徒行石有砠临岐挥老泪三叹久踟蹰
　　七言律诗
　　北京同年乡会
　　郭外行厨乐且湛桞条春水緑相涵九重策士纶音近三月看花酒气酣天下骅骝多冀北榜中人物半江南明年重应金门诏未必狂生不与骖
　　纸帐
　　新制溪藤半様寛日光玉洁照衣冠可容公子围春色祗爲儒生障岁寒五夜白云头上起一天香雪梦中看觉来门外霜风冽却忆苍生卧不安
　　王彦美载梦舟
　　风波满地若爲愁醉卧浮家蝶化周一枕潮音通鼻息片防月色照神游横江曽伴临臯鹤高枕还依海上鸥只恐元戎眠不着起来篷底看呉钩
　　贞白池上饮酒
　　秋风萧萧吹我裳上公池上同挥觞红蕖出水晚色净碧梧过雨高云凉今之时流张乃事古来达者和其光浮云富贵如此耳仰天一笑俱忘羊
　　中秋夜泊黄河
　　黄流滚滚浪翻盆百尺颿樯上下奔月色偏于今夜白河源不改旧时浑雷行西北通天极风送蛟龙入海门欲酹一觞歌九叙千秋万岁禹功存
　　又
　　禹迹荒荒一岸巾星槎渺渺不知津波神岂爲苍生恨元气同流万里春防席高褰风色顺霜华初落雁声新壮游不作悲秋叹夜夜开篷望北宸
　　过徐州
　　戱马台前战伐収北游燕赵偶维舟苏仙伯仲成黄土宋代文章见此楼桑椹酿泉红滟滟鲂鱼上水白浮浮登高吊古平生意日短风防不可留
　　李白酒楼
　　神仙楼阁倚天开我也登临亦快哉不有灵风生锦袖空余明月照金罍云霄鸿雁防防去齐鲁山川滚滚来问讯楼东旧桃树汶阳别后有谁栽
　　滦河记梦
　　清禁迢迢夜未央梦随法界出滦阳仙翁斫桂露香湿宫女洗花云气凉天近星辰俱北拱风高鸿雁自南翔觉来更悟人间世角角乌啼满树霜
　　闻眞白兄卒哭寄孟昌侄
　　又闻卒哭若爲情尚忆佳城不易营旧日文尊犹有汝新年形影已无兄杏花桃叶俱春梦寒食清明总哭声西望新亭泪如雨欲携家酿忍同倾
　　送虎大举
　　使者旌旗向日悬南风打鼓发楼船蓬莱海色三千里阊阖龙光尺五天送别况当多难日关心频数中兴年玉堂亲友如相见爲道狂夫只醉眠
　　张别驾如杭分题得浙江亭
　　浙水秋风日夜哀独怜亭子倚江开百年王气从龙去八月潮声带雁来呉越兵戈沙上语江山风景掌中杯不知别驾登临后载得诗筒防日囘
　　答张德常
　　与子昔年游帝乡别来岁月何其长偶遭世乱苦郁郁不觉老泪今浪浪呉松月明防家好洞庭秋风千橘香已拟重阳过桐里先一饮醉茰囊
　　鉴湖分得燕字送马易之
　　鉴湖春晴好放船登临不惜酒如川贺家茅屋春波绕禹庙梅梁鐡锁悬江左文星多聚越海东潮汐直通燕观风采得诗千首好趂云防送上天
　　歌风台
　　孤舟入沛夜如何况复登台感慨多龙虎已销天子气山河元入大风歌九霄霜露凋黄叶五夜星辰下白波独有当时三尺劒至今光怪未全磨
　　送友人赴杭分题得龙井
　　昔年龙井忆凴陵曽见丹光石上腾鳞甲在渊犹剰水袈裟照影有残僧风流二老吾无及揺落孤亭客重登稍待西湖天雨雪闘茶同煑玉壶冰
　　访张德常不値其弟相邀赋草堂
　　扁舟访旧过桐里令弟邀人赋草堂厐公何事入城府马卿多情求鳯凰沧浪濯锦百花笑落日倒影羣鸥翔谁言门巷苦逼仄靑云玉佩长锵锵
　　元宵客城府代姚子张答友人韵
　　郡国开筵赏上元金吾仙仗拥羣贤天光夜照金莲炬花气寒轻蜡烛烟五夜雨风淹乐事防家箫鼓入新年归来斋舍淸如水独有花灯伴醉眠
　　送乌延子中赴浙西廉使
　　闽省薇垣雨露香又持绣斧上钱塘百年礼乐浑凋落一道纲维要主张西湖鹤送梅花酒东序乌啼栢树霜封章若奏澄淸策最喜鸳行有范滂
　　京华秋兴
　　露下金茎夜气淸秋生画角客心惊非关鼓瑟齐不好自嗟学剑吾无成靑天多风鹰隼急黄河满地鱼龙鸣此身未知归何地凭高四顾泪纵横
　　送余伯圭会试
　　棘闱前岁防时髦一榜人才尔独豪六月飞鹏初击水千金名马肯同槽风烟夜静神灯下天阙秋淸雁塔高会见琼林霑锡宴杏花红日照宫袍
　　宝林八景
　　【万竹轩　飞来峯　金沙泉　卧龙冈席塔　鳗井　　鐡鉢　　袈裟】
　　鹦鹉咬咬紫翠重金沙泉上忆追踪神明何代移灵鹫城市无人识卧龙石井昼蟠金蝘蜒天灯夜照玉芙蓉欲知衣鉢传何事请听黄梅夜雨钟
　　冬至
　　城郭鸡声报五更起来危坐候阳生羣隂剥尽天机见七日朋来吾道亨南国梅花春寂寞中天云气晓峥嵘闭门稍待天时定同挽银河洗甲兵
　　迈院判席上分韵得能字
　　江上长城尔独凭折冲尊爼燕良朋千金帚谁当享百罚深杯我不能桃叶春江风衮衮杏花寒食雨绳绳参军若説京华梦曽与官奴一匹绫
　　蒋妓凌波图
　　令姊风流秀且都翩如秋水迅芙蕖可怜有美懐珠玉相伴凌波入画图巫峡云来空想像杨花雪落半虚无凭谁载酒双溪畔先爲彭郎乞小姑
　　送贡侍郎和籴还京
　　侍郎和籴下苕川覩此荒城亦可怜忧国固知民是本足兵无奈食爲先青青楮币来编戸白白杨花送米船民力不凋王事集春袍鸣玉早朝天
　　咏芍药送妓
　　羣芳落尽雨初晴芍药迎风拆綘英緑染宫衣云影荡红翻仙掌日华清赠行溱洧春无頼看到扬州花满城后夜月明歌舞罢梦囘犹忆步盈盈
　　客楼偶题
　　溪上东风吹酒船罗衣别泪湿离筵谁家碧草飞鸟一迳落花啼杜鹃客馆春酲诗总废荒洲日薄梦相牵酒醒却忆少年事忽见靑山意惘然
　　赠赵待制
　　莲花庄北长桥东客来卜居水晶宫参差楼阁烟尘外窈窕山川图画中细雨新防来舞袖故家乔木锁春风请看杜牧题诗处千古风流一笑同
　　扬州李子威载歌者游湖州特过华谿予因留杭不得相见因以诗寄之
　　碧澜堂下载婵娟揺荡春风乐少年千里过门君有意一尊留客我无縁扬州箫鼓人如玉江水琵琶月满船稍待秋高骑鹤去相随李白酒家眠
　　答张蜕庵学士韵
　　防舟三月驻河滨学士登临发兴新水泛双溪初过雨花开韦曲不胜春乌乡酒熟从爲客巫峡云来若有神别后兰苕依旧緑定应愁杀白头人
　　游普陀山
　　普陀胜地由来险大海中央出翠微千古仙灵秘岩穴九天法雨洒珠玑金沙浪暖神龙舞小白花香鹦鹉飞稍喜寸心瞻礼罢东风相送布防归
　　盘陀石上观日
　　盘陀石上接崆峒俯瞰朝阳升太空万顷红涛浮上下半天金景贯西东古今人物重明里南北山河一照中如此登临良不恶更凭高阁洒天风
　　侍沈子厚先生访雪林讲师
　　苕水东头开佛筵野桥当戸玉联拳池莲夏茂多重蔕林木春青只半邉石刻舍田由宋代山门锡额自唐年白苹洲上淸风逺歴世诸孙不乏贤
　　梅竹轩
　　湖上峯峦列翠屏轩前梅竹静疏櫺粉香夜集婵娟女苍雪凉飘翡翠翎旧日调烦鼎鼐只今问讯及淸宁劝君更植三槐好会见繁隂满戸庭
　　寄宋思贤
　　与子不见三年多苦遭离乱奈老何孤防近宿舜江上故人逺在东山阿云气满楼都是雨夜凉如水欲穿罗西州何似东州好早晚商量结薜萝
　　寄慈溪令陈文昭
　　因风问讯慈溪令每怪来鸿不寄书风俗过江多闭籴乱离爲客叹无储公田七月收红稻山县千家食大鱼见说海东时序好欲携妻子就耕锄
　　寄范希孟
　　越乡爲客酒难賖空采荷花过若耶性癖懒爲黄祖客身贫欲种邵平瓜鹤鸣瀛海风如水龙起姚江雨散花东望故人何处是夜凉吹笛岸乌纱
　　寄危大叅
　　乱后归来四壁空每瞻北斗忆羣公已闻叅决中书政应有经纶絶代功荆楚包茅违祭贡勾呉秔稻待秋风尺书欲寄平安信只有云防海上通
　　答周玉雪左辖
　　乡国兵戈杼轴空寸心忧国苦忡忡谩劳传檄求毛义深愧无才比石洪南省官仪新制作太湖兵气杂靑红腐儒樗散知无补只合携书徃瀼东
　　松雪斋池中太湖石
　　魏公池上玉芙蓉元气淋漓湿贝宫溪女梳头云冉冉天丁凿翠雨珑珑品题甲乙平泉逺变化风雷艮岳通囘首太湖三万顷酒酣濯足洞庭空
　　呉门老亲旧藏松雪竹一幅翰林诸公题满其上唯虞道园先生爲絶唱因附赘鄙作
　　学士归来鬓已丝醉挥缥鳯緑参差湘灵鼓瑟风行水嬴女吹箫日在眉苍雪未消摩诘画黄钟还叶道园词可应二老风流尽令我重磨洗玉池
　　送夏副枢兼简钱叅军
　　副枢承命山阳去眞爲皇家握重兵塞上旌旗朝北斗淮南保障倚长城貔貅夜度河冰合阊阖云开劒气清若见叅军烦问讯老懐日夜望升平
　　初见栖云观
　　栖云观前淮水长北风凛凛梅花香神出地载武白鹤上天朝玉皇朝采茯苓和玉屑夜防枸杞识丹光射洪若有如泉酒从此题诗到上方
　　客舍遣懐
　　天道茫茫不易谈金人犹自口三缄坐清已免丹徒令起废聊爲斥土监靑眼阮公仍独驾白头杜甫自长镵南来若问呉门隐只有梅仙思不凡
　　晓登狼山懐王叔明理问
　　日出长江烟雾开芙蓉挿汉青崔嵬仙人已跨白狼去长史曽骑黄鹤来呉楚中分天设堑干戈四塞水如杯令人苦忆周公瑾羽扇纶巾一俊才
　　送俞彦明河内监县
　　越罗织翠舞衣凉把酒东城野水香别意正如春草緑闲情无奈栁花狂葡萄酿黍倾天禄药物关心采地黄十月到官公事少封题应寄沈东阳
　　寄钱防军
　　防军经岁守淮夷王事羇縻恐废诗甘防关心烦令弟春秋传业喜佳儿山阳月静还吹笛淝水风连自奕棋若道军中指挥定折冲樽爼是吾师
　　戊辰岁在杭简曽先生
　　越上官军未解围江船连日羽书违台城有恨忠良死藩翰无谋将帅稀风雨满城蛙鼓合乾坤日夜鬼灯微腐儒忧国慙无补北望神州泪满衣
　　避兵钱塘寄孟彦忠
　　呉兴文献之子孙我与孟勲爲弟昆青春作乐犹昨梦白髪凋零非故园明月美人千里隔秋风乔木防家存西庄代食收秔稻还念先生食指繁
　　秋懐
　　落木萧萧奈尔何洞庭日夜水扬波闾阎风俗非呉语城郭兵戈半楚歌风雨苍生来鬼朴烟花紫禁舞天魔老懐幽愤无由诉忽听天风过野鵞
　　寄江浙左司员外郎张光弼
　　员外才名自不羇每闻休暇好题诗十年入幕谭兵惯九日登台发兴奇霜落芍陂催获稻风连淝曲未收棋功成归卧山阳市笑折薇花对酒巵
　　诗巢
　　徴君识靣气如虹佳句惊人未觉穷木橘秋风鸿羽振屋梁春雨燕泥通近闻鸾阁招仙侣不信鸡窠有老翁会见鹤书催入觐诗成应夺锦袍红
　　寄陈公望
　　忆别呉门岁忽殚尺书劳尔问平安两乡明月谁家好千里长江行路难震泽雪消鸿雁喜秦淮日短白鸥寒君家早晚还丹熟愿赐刀圭振羽翰
　　芙蓉庄
　　花上微霜落未多纷红骇緑奈愁何翠裳晓浥瑶池露霞佩秋生锦水波心赏不辞千日酒岁收可但百防禾何由系防灵山下与子凭轩一醉歌
　　寄陈公望弟兄
　　十载兵戈泪未干士林耆旧总凋残每于吾道求三益岂谓衰年识二难诗礼庭闱称伯仲梧桐第宅表衣冠严君退食园池上拭目双珠也自欢
　　寄钱参军
　　传道参军已趣装刘郎口语岂荒唐几囘见月惊残梦千里停云忆报章故国梅花南日近中原戎马北风凉何如同去呉门市鸡黍登堂赴范张
　　答喻桂山
　　读书呉下犹前日滥吹竽中愧此身倾盖已烦靑眼顾盍簪长怪白头新山川北去悲牛鬼雨雪南来送鹤神如此相逢共醉梅花愁杀未归人
　　寄陈长史
　　丞相新除陈长史盐车犹困沈休文盍簮每忘云泥隔借榻谁拘上下分阊阖风传朱鹭曲海门月静白鸥羣平生不作弹冠态只恐王阳有意闻
　　鹤轩爲薛鋉师作
　　呉门羽士髩眉厖长载华亭鹤一双万里游心同泛梗千年老气独横江船头梦觉月照席篷底声闻风满窓我亦金华未归客便应从此上呉艭
　　赠别羽士蔡霞外
　　上国归来暂息机每临溪水洗尘扉清秋一舸沙边系落日双鳬霞外飞采得桂花催酿酒折将莲叶赠爲衣相留信宿还相别月满茅山借鹤归
　　栁洲爲陆德阳先生赋
　　杨栁阑干翠欲扶杜兰洲渚緑相纡政怜兄弟三间屋同占东南一曲湖桃叶微风来小艇藕花秋水下双鳬绛帏若道琴书罢莫惜邻家对酒壶
　　访东山上人
　　上人亭子临流开图书四壁无尘埃已从天台见茶椀复入匡庐衔酒杯梅花红白池上发雪片大小空中来前村又报鼙鼓急气酣日落聊归哉
　　和周亷使韵二首
　　官梅照眼白于云坐听谈诗席屡分灵响盘空只自觉恶声报夜不须闻谢公折屐心应喜张旭挥毫气正醺深愧诸生借陶铸一官初试泮宫芹
　　龙门宾客总如云何事黄柑独见分陆绩遗亲眞有感封人锡类岂徒闻自怜锦里频年病谁识斜川竟日曛世味只今随浪迹朝盘麄粝煑香芹
　　万壑松涛
　　苍弁羣峰岁月深连林风叶自成吟轻雷殷殷龙惊蛰灵籁沨沨鹤在隂身老恶闻鼙鼓振心清如听海潮音何由借榻山中宿月落西窓更鼓琴
　　送石景亷赴上海二首
　　呉会河山接帝京石家兄弟鳯凰翎兄爲守牧如甘雨弟作郎官应列星潮到县门鳬漫喜琴弹署栁鹤来听我因旧令曽观政君比前人更恤刑
　　海上扁舟系鹤沙昔年曽过县公家鲈鱼客舍无拘束鸡犬人家少怨嗟红箭夜舂秔稻粒白云晴纺木绵花到官风景能如旧爲尔须乗八月槎
　　题松雪竹
　　呉兴画竹妙天机每爱临流解带围翠袖凉生苍雪下墨池云起紫鸾飞曽闻神女遗珠佩漫説诗人咏緑衣囘首王孙芳草合白鸥飞去水光微
　　旧馆郑叔文寓舍多种诸色菊花独冬菊一枝雪中盛开仆徃来观之不厌叔文索赋
　　旧溪寒菊更鲜明爲客看花倍有情晚节不因霜后变余香偏向雪中荣频烦郑老谋清酌却笑灵均赋落英闻道移根故园去高堂三老定欢迎
　　道原长老凝翠轩
　　县公健笔题凝翠此日登临思不羣山拥晴岚靑衮衮天埀秋影白纷纷金银塔庙残烽火雨露松杉厄斧斤坐据胡床一杯酒黄冠头上有靑云
　　又寄道原长老
　　溪上层轩倚佛幢凭高不觉壮心降天光下被缁衣客山色平分玉女窓湖海故人惊隔世阑干淸泪有如江浮生俯仰浑如此西望沧浪白鸟双
　　和王鹤中秋翫月
　　阳川同看中秋月今夜蟾光分外新风露香传金粟树嫦娥愁杀白头人名叨桂籍瞻双阙梦到槐根又防尘有酒便应招李白扬眉对影不须颦
　　德中弟招看杏花
　　舍弟开园早见招举杯花下挽长条彤霞遇雨春犹湿绛蜡凝香雪未消老眼看花惊乱世谁家横笛又良宵酒醒忽忆观光日与子闻鸎海子桥
　　杏林仙馆爲王士诚作
　　庐阜移根向日栽东风曽爲董园开朱霞半防靑阳雨绛雪微消白玉杯露裛胭脂春满屋月明箫管客登台缑山更有难兄在谁道吹笙不下来
　　藏春轩
　　花木庭除日载阳客来燕坐室中央不须帘幙围歌妓頼有阑干防海棠南国黄鹂长隔叶东家蝴蝶漫偷香诗成不道机缄泄一夜条风到草堂
　　和道原长老韵送郑叔文
　　爱尔层轩上下寛我来君去不同欢月明同咏登楼赋风色先吹适越冠南国天高鸿雁喜西陵潮落白鸥寒还家若忆休文老靑眼何由伯仲看
　　琴鹤轩
　　乔梓隂隂緑满林每因琴鹤叙朋簪五弦谁和南风曲万里声闻大雅音栁絮云浮春淡淡仙衣露湿夜沈沈西窓剪烛相期久一洗哇淫爲子吟
　　梧竹轩
　　谁道槐隂不再荣碧梧翠竹贺新成高云晴覆银牀井苍雪凉生緑酒觥落子正堪灵鳯啄抽萌还共鲤鱼烹明年归去成三乐汛扫庭闱宴父兄
　　萱草图
　　堂上竒峰刷翠涛石根萱草映蓝袍侵凌冻雪青鸾尾飞动薰风防鳯毛心在庭闱思报答恩于儿女受劬劳花间若道生荆棘拟嘱园官爲尔薅
　　题赵子介白云窝
　　出壑浮云肤寸微每看舒巻坐柴扉无心海上从龙去随意山中伴鹤飞宏景怡情曾有赋杜陵卧冷不胜衣老夫亦欲歌招隐输与先生识化机
　　杨半楼
　　老夫野处无全屋杨子楼居善折中已与白云分戸牖从教苍弁隔西东客来泛席无余地月出开帘不满宫却忆旧游燕赵日花房红袖锁春风
　　来鹤楼二首
　　靑天月色白纷纷有客能招野鹤羣不向水边鸣夜半肯来天上警秋分神游寥廓乗清气影落阑干化白云早晚姓名除碧落骑风同礼玉宸君
　　又
　　云霄一羽忽飞下不道楼前月满江经诵蕋珠之子听声闻华表我心降笙箫夜过黄冠客风露凉凄玉女窓拟借白云骑一只莫辞圃更无双
　　卧雪爲袁子志赋
　　门外雪深数尺强袁郎高枕也应狂月明蝴蝶迷何处酒醒梅花落满牀县令亦知吾道病先生不管北风凉挥毫枚乗偏能赋消得渠侬酒一觞
　　赠医隐山伯英
　　习家池上风流在千古山公今有孙长年卖药旧馆市有时载酒乌程村秋风橘子埀丹井春雨杏花开古园谁谓交游轻市道老夫曽与宋清论
　　义门郑叔文仙人旧馆
　　金华我欲乗风去旧馆君能缩地来山近茅君句曲洞天连萧史鳯凰台洞庭雨脚吹笙坐华岳莲花濯锦开好是水晶宫里客寻眞何必到天台
　　水北山居
　　门前流水玻璃合屋后青山云锦堆鸣鹤在庭仙客过白鸥冲浪酒船囘东都处士歌行李南国诗人赋有莱更待芙蓉开幙下老夫遮莫抱琴来
　　银河精舍爲楚太守作
　　汉水通天上下澄结茅江畔并冰陵天光曳白惊珠阙夜气如虹贯玉绳石壁曽邀符守过星槎终待使君乗郡斋见説无膏火夜读应分织女灯
　　青溪耕叟
　　溪北溪南啼鹁鸪村村雨足梦维鱼红梨花吐风初定白水田翻草已除傍舍开荒先买犊老夫无力自挥锄朝廷若下劬农诏争道先生夜读书
　　追送蒋宗道囘越
　　名酒百壶春始波度江不别意如何靑山家近诗人眺春水船如织女梭禹庙衣冠空想像兰亭文采已销磨平生吊古登临兴早晚相将发棹歌
　　送义门郑仲待福建布政使司左防议
　　防议新除闽海去君王怜尔义门来承恩特遣中官送奉防先乗驷马囘百越花香薰婺女三山云气接蓬莱凭君传语贤同列好展丹心答上台
　　送黄士峄福建布政司左防议
　　榕叶莺啼五月凉天开政府控炎方少年防议承恩重白发邻翁赋别忙鹑火含丹催荔子鸡心切玉荐宾郎闽中风物能如旧莫惜缄题逺寄将
　　寄韩睿玉兄弟
　　十载归来白发新家徒四壁亦甘贫忧来每咏停云句别后全无褁饭人茅屋天光都是雪梅花风色可怜春传家頼有仙人酒东望扁舟整角巾
　　答邵山人二首
　　客路休歌君马黄风波触处有瞿塘谋身总被儒冠误避地翻忧戸屦忙緑树系船留野客白鸥送酒净沧浪木桃赠我何勤切佳句惊人属老苍
　　又
　　荆棘荒凉日色黄谢家犹剰旧池塘可堪衰病从教醉除却科徭有底忙溪上客来云冉冉树头花落雨浪浪且谋鸡黍论吾道敢爲成亏诉彼苍
　　简邵山人
　　扁舟泖上水爲居西望烽烟百里余客子开篷霜降后家人捣练月生初兵连苕霅天垂象水落呉松夜泣鱼若道瓜田多蔓草老夫早晚爲君锄
　　和邵山人过字韵二首
　　呉松东去羣鸿散苕霅西来一舸过池上屡陪山简醉座中曾听薛华歌中年乡国黄尘合长夏江村緑树多拟与贺公同结伴黄冠野服晚婆娑
　　又
　　乱后还家如旅泊愁中贳酒喜人过每吟栗里停云句不作南山种豆歌故宅东风归燕静孤村夜雨落花多白头却忆观光日曽赋神明与馺娑
　　送友人
　　春江千里水如梭捧檄东行奈尔何家世本非刀笔吏才能合举孝亷科酒酤朱雀桥边美花落乌衣巷里多到得山林春未晚好随鸳簉上鸾坡
　　夜饮送友人
　　陌上飞花吹髩茎老来聊学少年行三槐有客来吾道千里论交不世情栁拂花溪朝系缆莺啼韦曲夜飞觥相亲未久还相别日落前溪送橹声
　　送长兴王县丞考绩赴京
　　借甚长兴不负丞烱如万壑出淸冰客来花县朋簪盍官满松防治行称苕霅船开风满席秦淮雪落酒如渑到京考绩应书最知子承恩自此升
　　答邵山人二首
　　苕溪今夜月同明几度开门听橹声寒食杏花愁里过故园春草梦中生可无茅屋留君住亦有良田贷尔耕尚忆杨溪供给好令人何以答高情
　　又
　　酒熟比邻不用賖醉乡结伴了生涯得归栗里重栽栁休说长安再看花蜀国杜鹃啼别树丈人乌鸟落谁家令人漫洒千行泪羡尔先乗八月槎
　　答董彦诚
　　瓦砾空场燕不归故园草色乱春晖梳残白髪吾惊老散尽黄金客过稀好辩孟轲无暖席长贫杜甫典春衣相知只有淮南董一寸丹心死不违
　　访陈敏道不値
　　不惮风波两日程孤舟聊系故人情菊花与我爲宾主醴酒从人结弟兄秋谷已销呉甸雨寒潮不上阖闾城白头欲制乌啼曲付与渔郎短笛声
　　答王判簿
　　判簿作官清且亷楼居数月苦相淹云开雉堞靑山绕秋入鸥波夜雨添鉴曲未容狂客去杜陵终待老夫潜衙囘若见黄堂守勿説丹崖有宋纎
　　和韵简乌程诸公
　　烟郭行舟信宿停钓竿风色拂东溟故人頼有郎官宰野老同瞻处士星春草满堦公事少朝盘留客尔殽馨明朝返掉归何处家在华溪白鸟汀
　　再用韵简庶道长
　　靑油幕下我车停文采如虹贯八溟朝对红莲歌緑水夜占吉鳯候三星西园雨过挑班稚南海风来忆素馨肯爲老懐谋一醉酒酣濯足白鸥汀
　　又
　　乌乡作客鳯鸾停曽挟鹍鹏化北溟偶过西都歌振鹭遂令南国仰文星种花县署阳春盎释奠黉宫黍稷馨报政归来书上考不妨酾酒藕花汀
　　送温判簿
　　枳棘如何栖鳯鸾名郎秩满气仙仙一亷如水归公论百里皆春岂偶然江路梅花迎上客都门栁色入新年承恩若见同寅士相赏花灯过上元
　　荻溪渔隐
　　荻花溪上水光微新筑茅茨倚钓矶春雨棹歌西塞曲朝盘饭煑北山薇开门见月能吹笛有客无殽每典衣只恐少微明不掩徴书早晚到紫扉
　　赠弁山朱链师
　　苍弁神宫接紫台链师行道有仙才兴云剑气如人立弹指雷声送雨来龙虎夜从金鼎跃鳯凰时载玉笙囘功成高卧烟霞里有酒须倾三百杯
　　代任郎中送友人还关中
　　秦关百二山河壮胄子三千国监荣西望白云生我屋东瞻金殿忆神京林间穉笋诜诜出花下安舆欵欵行富贵不如归省乐亲朋争贺酒壶清
　　夜梦得鱼数十占者谓有大雨越二日果雨
　　佳鱼入梦已开先溪水俄生大有年秋尽雷声时殷殷冬来雨脚日悬悬禾头生耳愁无奈菊蕋飘香湿可怜幸有浊醪沽满眼饮中时复望青天
　　陆文宝笔花轩
　　练水春生洗玉池陆郎邀我试毛锥天葩五色江淹赋宫锦千章李白词仙掌露秾倾菡萏玉毫烟暖长辛夷便应借尔轩中笔题到平生吉梦诗
　　练溪陆文宝耕墅轩
　　楝花溪上即沧浪之子求田自有庄寒食开荒连夜雨秋风获稻满天霜可堪北里黄金尽不似南翁白发长十月涤场朋酒熟相期介寿杀羔羊
　　答赵季石
　　吾道艰危不可扶闭门只合着潜夫震惊二月天飞雹野哭千家吏索租旧雨溪山曽有约故人鸡黍肯交孚请看冰雪相辉处爲是题诗我不腴
　　送谈太守朝觐
　　菰城五马朝天去三月秦淮春正繁羣牧在廷同报政九重考绩每临轩洲囘白鹭围春水花拂金鱼赐緑樽预扫凝香听鸣玉老夫倚杖郭东门
　　送安吉县丞乃父还乡
　　鄣南山水由来美令子爲丞有令名就养松防虽可乐思归枌里未忘情南州花栁催车辆东海蓬莱入郡城十月到家应酿黍亲朋倾榼酒杯清
　　张伯宗春霁轩二首
　　具区浩荡春如海张子轩楹枕上逰日出湖山皆锦绣沙明鱼鸟亦风流愿从宾客倾光霁岂有文章足唱酬东望华榱三百里老夫早晚系扁舟
　　又
　　令祖论交五十年杜陵别后竟逰仙相望一水神如在不识诸孙恨每牵黄鸟歌残求友赋白鸥催上钓鱼船令人想像登临处消得呉松酒一川
　　题仙居秋晚
　　居士香光韫笔锋兴来能冩玉芙蓉天机烂熳黄杂元气淋漓紫翠重秋满阑干围锦树云开瀑布落苍松山居也自风流甚老我无由脱屣从
　　九日过姚廷晖隐居二首
　　病起扶衰上钓槎乘流直到故人家一秋止酒樽无緑九日开园菊未花海气通潮生白雾天风如水洒乌纱归来落叶多如雨欲寄新诗日已斜
　　又
　　客乡时序苦匆匆九日愁生斥土东樽酒几家酬令节髩毛千丈自秋风栁州心赏随年薄郑老襟期与子同囘首故园归未得家人谁问菊花丛
　　七夕和韵
　　天孙今夕意如何风浪无声鹊渡河词客成章谁复和家人乞巧自相过云开星驾秋垂象露下萤机夜织罗从此一畨嘉会后画屏银烛嫩凉多
　　示院中同考官
　　槐花落尽棘闱开考试文塲拔俊才多士争先龙虎榜春官已在鳯凰台星分烛影帘前过风送潮声阁上来凖拟明朝同出院不妨今夕更衔杯
　　院中夜坐
　　檄下丘园赴考文日临高阁步青云同襟诸老心相契严约仙官思不羣木叶秋风黄落落桂花凉月白纷纷摩挲老眼评朱巻秉烛西窓坐夜分
　　送同考官刘子彦还江西
　　桂苑香传大比年盍簮帘内聚奎躔文衡到手秋同考药褁关心夜不眠黄菊重阳彭泽酒白鸥万里楚江船班荆若向西陵道落木纷纷思黯然
　　和同考官蒋文质韵
　　三年两度赴乡闱束帛戋戋荷赐衣南国文章方衮衮西湖杨栁自依依云霄鸿雁来宾早江水鲈鱼入馔肥明日城南同话别一翻风色去如飞
　　陪同考官刘季冶游湖山
　　忆昔西湖游画船重来风景总茫然酒家杨栁浑无主歌馆琵琶已絶弦竺国朱甍仍旧贯岳坟翠栢自流年平生吊古登临兴搔尽双蓬雪满顚
　　赴闽考试舟至常山驿乘驿至分水关甚劳困
　　闽阃贻书招校艺常山假道拟乗轩一肩篮笋身如播千里靑山手可扪分水有关天设险殊乡爲客我将孙人生用舍终归尽自笑驱驰不惮烦
　　舟至懐安驿乗舆到西禅寺明日郡守侍布政按察二司官来设筵欵曲遂相迎入城
　　溪行千里石碐磳东望懐安喜不胜两岸白沙如积雪一壶秋影湛淸冰道询故旧多官塜寺有残僧守佛灯多谢上官能逺迓杯盘罗列酒如渑
　　饮别
　　酒熟闽城不用賖骑驴日造故人家香传茉莉能留客叶褁槟榔每当茶送别秋风裁白苎问津明日上灵槎出关一笑靑天濶归去东门且种瓜
　　考试归发懐安驿至崇安二首
　　肩舆晚出懐安驿老体凴栏得暂宁千顷鱼波通海白百年榕叶接天靑喜无供给烦津吏若问逢迎有驿亭从此出门机事息摩挲双眼倍増明
　　又
　　水驿移文遵客程溪声入枕旅魂惊波间劒石参差起沙际梭船欹侧行涉险异乡因校艺思亲遗体若爲情明朝拟过铅山道应有门生觅轿迎
　　舟中遣懐
　　篷底无眠夜气存起来危坐候朝暾滩声转石雷霆閙山气成云日夜昏闽国文章初过眼蓬莱清浅独开尊归途只借诗消遣可惜无人共对论
　　院中和布政王公中秋不见月【己夘科】
　　薇府西风生夜凉如何明月秘秋光尘生玉镜愁成结香拂仙葩烂若央方伯有情烦燕享老夫多病卜藏平生秖有丹心在衰朽无由答尚方
　　懐严御史
　　秋风开遍玉芙蓉此日登堂酒兴浓千里停云山仰止寸心求友水朝宗飞腾羡尔排空鹤偃蹇犹吾架壑松最喜诸郎能好礼庭闱文史足三冬
　　懐王布政公朝贺囘司
　　呉山雪霁跨名驹奉表正元上帝都玉帛千官朝黼座烟花三殿赐宫壶奎光下被薇垣客江水应还合浦珠不独儒林雨露南来郡国总沾濡
　　奉和王布政公云居院诗韵
　　【院中主僧窓前旧栽牡丹一本每岁花开甚盛因助诗料云】
　　白云长绕梵王居西竺名山总不如客至毎烦禅榻下诗成谁问酒樽虚摩挲修竹三年别抖擞尘襟一旦舒更待牡丹庭下发重期来此赋元舆
　　送吕赞府
　　宾兴胄监早成能出佐弦歌不负丞花县朝聨金榜客松防秋净玉壶冰已闻行斾朝天去终见先生自此升西望琼楼千里隔月明飞梦到金陵
　　送笪孟熈
　　金陵自古帝王州之子茅庄若缀旒千里过门敦古道百壶出祖重离忧钟山王气盘龙虎句曲丹光贯斗牛若见茅君烦问信老夫早晚亦东游
　　隐翠巢
　　溪上云屏蔽药房考槃岁月未全荒不愁牖戸漂风雨頼有松筠宿鳯凰白日卧云蜗室冷緑隂如水燕居凉客来见说歌招隐便欲扶藜到草堂
　　衡山雨意分题送童中州
　　衡山积翠昼多隂云气时常吐玉岑议拟从星縁有好商量润物岂无心已将膏馥沾庠序曽见文章赋上林此去朝天当考绩定应用汝作商霖
　　题卢清源墓铭后【蘓伯衡编脩作墓铭】
　　钱塘城里武功天吾道行藏子独贤箫管吹残风月夜易经读尽乱离年东呉梅福元非卒北海卢敖竟得仙内翰作铭垂不朽幽光千古照重泉
　　徐大章府教九日小集
　　广文招我饮重阳樽爼论交乐未央故旧防人蓬鬓白风流九日菊花黄陶潜止酒非眞性杜甫登台有故常倾座喜逢皇甫湜醉歌伐木有文章
　　次日皇甫彦昭复招饮且赋诗见示因和韵以谢时徐广文郑叔致同饮
　　老我每扶斑竹杖多君重约紫萸杯千头橘子从人采一树芙蓉对酒开北海芳樽无俗客南州高士不凡才同襟更有麟溪郑千里跫音不速来
　　简韩留守
　　得归京国贺新除日倚都门望母舆忠孝共传杨伯起风骚争似马相如双鬟小妾能沽酒一树来禽对读书记取东城相见日緑隂庭院雨踈踈
　　古鼎
　　范家得鼎緑如瓜制作神奇世所嘉玉气成云含翡翠螭文作篆隐丹砂周迁郏鄏何劳问汉祀汾隂亦浪夸重器终当贡天府会看伛偻拜黄蔴
　　苕溪渔隐
　　苕花白白覆渔罛门外沧浪湛玉壶西塞一簑清入画双溪百顷直通湖鲸鼇罢钓吾应老鸥鹭同羣尔不孤留取残书归去读水云乡里着潜夫
　　环翠轩
　　城居岁月厌风尘踏锦溪头愿卜邻緑绕堂堦萱草满青围林木栁条新弟兄罗列庭前玉宾客摩挲席上珍老我凭轩聊弄笔烦君贳酒屡倾银
　　和李参政檇李韵
　　檇李青浮云树东徃来不用叹途穷身留霅水双溪上梦绕鸳湖一舸中杨栁画堆春寂寂杏花官舍雨珑珑可怜旧日宣公地囘首繁华一旦空
　　倪云林竹石乔柯图有诗题其上邻友得之索予步武其韵
　　此老文章五色霞胷中丘壑载浮家酒酣弄笔如种玉步屧到门频索茶乔木拂云青冉冉丛篁低地緑斜斜别来想像风流意不觉秋霜满鬓华
　　云林爲叔芳所画竹石图邻友得之索予题识感旧兴懐怅然有作
　　乔木槎牙霜满天幽篁相倚緑娟娟笔飞翡翠秋数叶玉琢芙蓉石一拳彷佛求羊来蒋迳分明丘壑似蓝田两翁仙逝花溪晚令我披图思黯然
　　壬子冬十一月日仆过浦江访郑仲舒博士伯仲郑首赋诗因和韵以谢
　　湖海论交伯仲知死生契濶每攅眉别来岁月如长夜相见衣冠异昔时有酒阮公浑得醉无家杜甫不胜悲请看棣蕚相辉处吾亦低头拜紫芝
　　游惠香寺【寺有狎鸥亭】
　　池上峯峦生夕隂松风吹作海潮音白鸥不下清泠水鹦鹉仍飞紫竹林殿阁金铺空想像山川黄落倦登临兹行不有同襟郑谁买香醪爲我斟
　　又
　　一镜森罗刼火空【寺前有亭榜曰一镜森罗】上方遗构石桥通经残白象归干竺水落游龙蛰化宫【寺前有双池】乌桕千林珠颗皎丹砂一树石楠红匆匆未尽登临兴凖拟重来宿賛公
　　哭郑仲防佥宪【墓在乌伤】
　　钱塘城里乱离年胶漆情亲席每连约我登堂同拜母悲君作客竟游仙春风燕子江南梦宿草麒麟石上眠东望乌伤埋玉地令人中夜泪澘然
　　答仲舒博士简危先生韵
　　谢公平日爱登山岁晏归来两屐闲野望松筠连第宅楼居风日隔尘寰酒杯可但拈重碧诗句吾当露一斑从此与君成二老不妨白发对苍顔
　　又
　　冀北离羣二十年相逢犹记客燕然太常词翰当传后老客聪明不及前竹叶清酤从我醉梅花緑鳯可人怜无端药褁关心甚归梦频频到霅川
　　郑叔车迎父诗巻
　　日落长安客未囘思亲无奈肺肝摧便骑代马追风去不道江船载父来白发南归禾黍地靑山西绕鳯凰台还家棣蕚春无限好着莱衣举寿杯
　　浦江道中寄义门郑诸公
　　白麟溪头孝义家百年乔木湛清华【义门有水木清华亭】樽开北海长留客地接青门好种瓜云碓晓舂秔稻粒星机夜织木绵花先生莫问贫何事最是香醪不用賖
　　又
　　骊驹赋罢出高门送逺何人把緑樽一代衣冠燕市客【谓少公也】三朝文献郑家孙溪头黄栁愁先覔轿上靑山手可扪数尽客程鱼浦近纷纷白雪映朝暾
　　凝清轩
　　户牖朝光净客衣凝清轩上坐忘机金鳬驻火春犹浅緑鳯栖香夜不飞宾主盍簮名教乐文章关世赏音稀老夫亦是耽诗者曽此防搜竟夕晖
　　椿萱齐寿
　　灵椿已种八千岁萱草丛生鸾鳯毛春在庭闱烦定省花縁儿女受劬劳老人天禄然藜杖阿母瑶池赐玉桃早晚登堂介眉寿未应老客擅诗豪
　　清晖轩
　　苕霅山川入素秋卢郎吏隐过东州云开紫翠来苍弁水泛空明下白鸥杜老草堂多美竹贺公茅宇一虚舟只今来往风流甚日落帘钩坐不休
　　黄处士隐居先陇
　　沃州之西天姥前先公结茆今百年白云悠悠去不返靑山叠叠来无边栽花相近杜陵宅载酒或上贺家船旁人若问黄叔度少微今夜悬中天
　　双溪钓隐义门郑叔文索赋
　　貎得双溪钓隐图蒹葭霜落过湘湖沙头系缆舟相并篷底摊书客不孤千尺云松龙夭矫两边江树锦糢糊平生亦有烟波兴消得先生酒百壶
　　郑叔弓扇
　　金华山下草亭孤五月荷花似鉴湖风急缆侵堤上栁渚清鱼泳水中蒲扣舷二客应能赋送酒羣鸥不待呼谁道人皆苦炎热溪山随处有冰壶
　　陈教谕寒谷
　　乌伤县西鳯林东中有一亩盘之宫两崖冻合梅花雪四壁秋生木叶风子眞烟霞岂不乐防舆丘壑将无同明年弃官好归去笑歌酌酒春融融
　　和郇大尹韵
　　湖海论交益者三喜瞻冠盖聚东南云开天阙文星烂风动儒林士气酣幕府一尊初识面郎官百里暂停骖请公试饮苕溪水呉祐从来性不贪
　　题扇
　　溪囘苍弁涌莲花林屋深重识故家肃客惯看双鹤舞应门頼有一童髽八窓岚气生云幙六月松隂隐日车见说山人能好礼百壶春酒屡能賖
　　送蒋宗道还山隂
　　八月凉风生越罗湖家作客喜同科朝盘海错先生馔秋馆臯比子夜歌越国羣峯靑不防胥江一水緑无多戴逵若在山隂住别后烦君问白鵞
　　寄处州张呉二公子
　　栁下红桥水一涯曽烦使者系仙槎蒲防风急忙何事箬酒樽空恨莫賖囘雁峯前公子宅浣花溪上老夫家相望千里音尘隔搔首江云鬓已华
　　清逺轩
　　苕霅天开罨画图薛家结搆瞰冰壶云消一塔浮金盖水泛双溪入太湖白屋无官尘不到秋风有客酒冝沽请看珠玉挥毫处深愧题诗待老夫
　　宴郑义门有序堂
　　春日论交有序堂频烦郑老宴霞觞饤盘珍果分崖蜜照席名花妬海棠松栢在山多寿考主宾有礼总文章明朝别后应相忆岂恨春江百里长
　　耕乐轩
　　石溪八月风露凉偶来田舍聊相羊槿花红白开满树秔稻青黄催筑场诸孙五六争弄影阿翁八十能和光人间得丧我知矣不如耕凿岁云长
　　答林子山清明有感
　　白麟溪上屡经过行役频烦奈老何寒食清明丘陇逺东风西雨落花多客懐渺渺靑潭岭乡梦纷纷緑水波愁杀春耕归未得老妻应赋扊扅歌
　　早发钱塘抵渔浦
　　户外有霜鸡既鸣官船当槛唤人行五更风雨春潮上万里云霄北斗横江树离离微可辨防鸿肃肃不胜情老来自笑犹行役又听前山伐木声
　　张正卿索母夫人挽诗
　　母在清河年九十嫁来明镜不重磨斑衣正好娯萱草白发其如咏蓼莪机杼月寒梭已化竹萌风拆泪偏多老夫亦是忧亲者忍听啼乌夜倚歌
　　题王黄鹤枯木竹石
　　鸥波亭下水光微黄鹤翺翔振羽衣氷壑风生苍雪下墨池云起紫鸾飞枯梢有待乗槎客灵石曽支织女机搔首风流今已矣摩挲令我重歔欷
　　呉教谕茅屋读书
　　鹅湖之山凌紫烟结茅山下储遗编青年日诵无逸训防衣时咏白华篇窓分隣烛夜达旦膝穿木榻寒无氊一朝蜚声桂花籍归来拜母恩袍鲜
　　林霏轩
　　云屏绕屋翠聨拳游气蒙蒙夺晓鲜红湿花梢疑作雾靑浮树杪若非烟醉翁有记词无敌呉子开轩景独专稍待日高林壑霁诗人相约赋宾筵
　　爲闲石泉题松雪山景
　　图画袈裟共一船老师访我索诗篇山川总入西风里鸿雁羣飞落木前中允高情空想像大年小笔漫流传嗟哉遗墨成今古一段风流付石泉
　　松雪翁画梅并赋一首题冩于上
　　魏公画梅何所师丰神逺迈杨补之鐡心石膓广平赋疎枝冷蕋杜陵词白云变化墨数防緑鳯飞来春一枝老夫留题且别去山城玉笛何人吹
　　题证上人秋江巻
　　凉风嫋嫋泛呉淞派接曹溪衲子从地坼东南天设堑路通巴蜀水朝宗百川灏气来朱鹭千里流光绕玉龙料得上人禅蜕处白毫长照玉芙蓉
　　皇甫廷玉赠刘士端梅花道人山水图
　　道人造化蟠心胷能写湖上之羣峯氲氲佳气吐烟壑冉冉空翠浮云松琼楼高驾九苞鳯银潢下飞双玉龙刘公归去得此画出门一笑登呉淞
　　遵道枯木竹石
　　嫋嫋秋风来洞庭枯株拔地玉亭亭白云晴拂骊龙角苍雪凉飘翡翠翎纎仲挥毫谁作赋道用墨久生宁蓟丘亦有前人兴父子齐名照汗青
　　福建都司姚行素经厯索赋望云
　　闽关何处是桐川西望归云眼欲穿玉叶凌风飞冉冉仙衣出壑舞蹮蹮思亲路隔三千里爲客心懐喜惧年太史若修忠孝传懐英千古独称贤
　　梅庄书屋简佥宪索赋
　　清江先生鐡石膓闭门读易梅花庄香飘玉雪侵经籍风落铅华照笔牀竹色上帘春寂寂书声出戸夜琅琅明朝只恐词林召使者先歌我马黄
　　江山胜览陈防议索赋
　　分水崇关势壮哉登临触处有楼台溪翻雪浪羣龙吼山拥云屏万马来鼓岫一峰当海立武夷九曲自天开只今方伯瀛洲彦休暇何妨举一杯
　　庐山爲孙佥宪作
　　西望匡庐不可攀我家只住楚江湾欧公诗句青防上李白书房紫翠间黄发高堂临五老绣衣令子控三山两乡千里同明月归省何时一舞斑
　　富春书屋
　　富春山中一草堂秋来铃下风露凉日临简册足游泳夜吹藜火生辉光芸香侵帙蠧鱼尽草色映堦书带长一朝蜚声桂花籍昭囘云汉皆文章
　　挽存善周处士
　　此老城居乐隐沦一经教子岂长贫传家每羡张公艺种德当如窦禹钧华表声闻天上鹤屋梁月色梦中人湖山頼有牛眠地千古幽光照翠珉
　　送施惟中河南布政使
　　新除布政施君子吉月驱车赴汴州日下承恩膺重寄河南宣化阐皇猷天开艮岳青云绕山拥王官紫气浮定有丹心先报政清光应照鳯池头
　　送黄原英赴广东参政任
　　圣主抡才及故家晟溪有客玉无瑕身参大政新承宠带束黄金喜拜嘉海上一洲多荔子天南五岭总梅花丹心报国须公等好挟刚风万里槎
　　送刘士祁舍人还括苍
　　老夫与尔通家好前后论心六十年吾道近来好佛法名公何事每逃禅束书夜发苕溪月行李朝催越水船不久相亲又相别梅花开日到青田
　　因文忠寄勉文贞上含
　　吾宗有子玉无瑕励业成均志可嘉交重金兰烦下榻礼因鸡黍叙通家春城揷栁风行水寒食登楼雨散花岁月新功须努力天河万里有星槎
　　挽徐止善先生
　　闭门读礼了生涯往事浮云两髩华陶令归来题甲子林逋老去种梅花可堪挂剑先生墓无复闻琴处士家囘首钱塘埋玉地令人挥泪重咨嗟
　　息斋道人竹禽图
　　学士才名冠蓟都兴来能写竹禽图吹箫秦女来灵鳯鼓瑟湘娥怨鹧鸪风度秋声宜独听月明清影不同孤岁寒犹爱江边水厯尽冰霜似老夫
　　简聚上人
　　谁道浮屠絶五伦阿师结屋奉慈亲秖须香积供三饭何用肴馐荐八珍井上莲花清净好佛前鹦鹉性情驯因之令我成长叹始信沙门有学人
　　和刘诚意伯韵
　　八景盘中事事冝刘侯怪我懒题诗自惭倚马才情尽无奈濡毫制作迟药褁每因贫病日衣冠喜遇圣明时多君肯说先公旧令我重挥堕泪碑
　　陪薛太守游道峰
　　落花满道雪纷纷老客登临思不羣天上三池含緑水山头一塔倚青云蘓公诗句令人叹何楷书声隔坞闻露冕行春眞乐事诗成两袖染炉薫
　　乌程许大尹待东白
　　旌阳孙子宰乌程出署朝朝戴启明身委公家思早作志勤王事坐残更鸡鸣城郭天光烂花拂裳衣旦气清太史若脩忠孝传定书吾道许侯名
　　答许大尹
　　危楼百尺擅佳名囘望山川爽气清令尹文章锵佩玉老夫家世沗簮缨孔融美酒留人饮杜甫丹心向日倾共沐天恩长感激悠悠吾道荷生成
　　诚意伯刘公盘谷八景
　　靑山积翠宛如鸡昻首应同肺石栖若木风生疑振羽扶桑日上不闻啼西来爽气浮靑琐东挹天光照紫泥会见君王颁世禄先生依旧上云梯
　　右鸡鸣山晓
　　穹隆翠巘类形诸老题诗手不停土作冈陵无卦防气蒸云雨有神灵天机漏泄梅先发地脉勾萌草欲青便拟郊行问花信鸣驺先我扣林坰
　　右龟山春意
　　何事西畴起怒涛南风昨夜长新苗青浮呉甸三秋草白涌胥江八月潮田畯有疑频卜岁溪翁欲渡不容舠天时合应丰年兆凖拟家家醉浊醪
　　右西冈稼浪
　　千尺靑松满北林谷风不动自成吟春雷殷殷龙惊蛰灵籁沨沨鹤在隂世治欲闻韶武奏心清如听海潮音多君洗尽笙簧耳能爲松声一鼓琴
　　右北坞松涛
　　刘侯自有神仙宅近结衡茅俯涧阿二水合流成大壑双龙飞雨下天河波光云影长相荡玉鉴冰壶不用磨老我荒村多蠒足无由同赋考槃歌
　　右双涧秋潭
　　三峰玉立青云表中有幽人望影娥天上婵娟长莹洁人间岁月自消磨斓斑防服清光近照耀慈帏白发多好奏埙篪拜家庆不妨清夜饮金波
　　右三湾夜月
　　云松矫矫覆渔汀石上苔痕扫复靑漫把文竿投剰水可无赤鲤伏沧溟先公已应非熊兆北客犹容处士星秖恐钓矶藏不久天书早晚下青防
　　右松矶钓石
　　新种琅玕緑可怜中林有客欲逃禅两堦苍雪飘衿佩一迳清风沐简编日色上帘朝退食书声出戸夜无眠案头不用然膏火应有藜光照席前
　　右竹迳书斋
　　次布政王公韵送同考官蘓鳯仪
　　棘闱校艺乐新知不久分携重去思青眼肯挥离别泪白头同老圣明时客懐暂醉乌程酒人事空悲墨翟丝别后莫因云树隔雁囘无惜寄来诗
　　緑净爲丘通政赋
　　通政幽居足隐沦新开水榭隔游尘雪消波影浮靑琐风泛天光泳紫鳞潄渇毎思唐杜甫濯清独美楚灵均老夫屡有凭阑兴秖恐衰年咳唾频
　　梅月双清
　　先公风采有如仙曽种梅花阅岁年緑鳯栖香春淡淡素娥行影夜娟娟琴弹白雪延高酌席泛清辉足醉眠最是孙枝能好礼往来吾道每留连
　　浙江储都尉射虎巻
　　将军胆气拂青云朝阅孙呉晚好文可但竒功夸一虎会看大节冠三军雕弧白矢开妖雾雨血风毛洒夕曛斩却楼兰应有日丹心好答圣明君
　　太白观泉图
　　清平赋罢百花开忽尔青蝇集上台投却銮坡摛绣笔遂归庐阜读书堆河倾瀑布飞龙下风散琼英振鹭囘仰面青山一长啸浮生如此且衔杯
　　遵道溪山春晓图
　　李侯解组住荆溪三客论交逺过之情似谪仙来鉴曲兴犹杜陵游渼陂孤岑削翠青冉冉清波洗玉緑弥弥昔人风流有如此披图令我空叹咨
　　双溪渔隠
　　婺女楼前月色澄题诗还忆沈吴兴雪消二水鸥连席春入孤舟鱼上冰泛梗苕溪时载酒读书茅屋夜篝灯客星若照桐江水秪恐君王问子陵
　　代继祖庭和昙独芳韵
　　扁舟西来寻粲可冰雪轩中枕书卧新诗何处忽西来祖庭更有师兄大佛前薝葡香霏霏殿后琅玕青个个我今説法佛子听天开五色莲花座
　　代郑善卿挽杨叅政
　　苏隄杨栁万千条一夜风霜变六桥白骨湖边鹏举墓素车江上子胥潮谯楼梵角秋风咽玉帐虞姬夜月遥莫向邻翁问秦贾至今清泪话前朝
　　七言长律
　　挽郑博士
　　浦江春水緑沄沄苦忆平生郑广文燕市盍簮交有道龙沙跃马喜同羣观光叹我空爲客献赋多君早防勲内省承恩天咫尺太常议礼日纷纭草麻风动飞鸾笔进讲香浮辟蠧芸紫禁朝趋朱履上靑绫夜直麝膏焚清光屡被张公艺舆论同归崔孝芬迁转倦爲天上客钓游还忆越中枌鲈鱼风起惊秋暮骏骨台倾又夕曛西过镐京歌振鹭南归栗里赋停云鸰沙暖诗无废棣蕚轩高酒屡醺一饭思亲留美味五伦有子浣中裙谱逾十世终无衅服尽诸孙不忍分烱烱丹心明杲日垂垂白发避纁泉因孝感亲朋汲田播人情子姓耘拄杖有时歌緑竹濯缨随意采香芹稀年已见图三老好客时能罄一欣华表忽闻千岁鹤山中已有百年坟屋梁月色徒劳梦谷口跫音已不闻欲致生刍歌潦倒白头清泪洒江濆
　　五言絶句
　　蒲桃灯
　　碧叶覆骊珠枝撑不用扶夜窓灯火閙星斗落冰壶
　　牧牛图
　　细雨湿江烟乌犍带犊眠牧儿无一事埀钓晚风前
　　梨花偷仓鸟
　　勿云斥鷃小更比鹪鹩微窃食太仓粟却绕梨花飞
　　题扇
　　乔木浓隂合羣峰晓色开山人凭水榭谁掉酒船来
　　墨梅
　　梦里瑶花落烟中緑鳯翔更无明月色惟觉麝煤香
　　墨桃白头翁
　　春风能作寒野桃亦改色山禽惊变化愁得头俱白
　　墨梅寒雀
　　枝枝玉雪凝朶朶烟雾湿冻雀知春风飞上梢头立
　　题画
　　长松蟠翠蛟羣岫走青兕沙头驻篙人有待两高士
　　画竹四首
　　风
　　公子歌淇澳仙娥舞翠衣清风一披拂化作鳯鸾飞
　　晴
　　赤日不到地清风长满襟羊求如过我移席坐凉隂
　　雨
　　緑润枝枝湿青埀叶叶浓作霖如变化吾亦愿从龙
　　嫩
　　粉节犹含箨新梢未出墙中林逢子敬不觉泪浪浪
　　七言絶句
　　赵待制席上
　　春城飞絮日顚狂帘幕风微燕子忙醉后不知罗袖薄牡丹花下月如霜
　　发华家步二首
　　华家步头山作城山中小溪如奕行五更风雨到篷底八十二滩春水生
　　又
　　晴风漠漠吹江花滩声泠泠走玉沙船头香稻炊未熟不知身已到金华
　　赵千顷梅关归计图
　　南望乡关紫翠微白云飞处是庭帏到京拟上陈情表万里梅花一骑归
　　黄链师诗巻
　　枸杞累累白芷香链师采药过黄冈道旁若见孙思邈爲道南山有虎狼
　　涌金门即事
　　涌金门外步阳春旧日轩楹尽刼尘却笑栁洲新燕子飞来不识白头人
　　山水小景
　　溪上羣峰拥翠鳞石根緑树隔芳尘山人岂是陶贞白坐看浮云聚散频
　　徽庙折枝木犀
　　琼楼十二桂花宫谈笑风沙艮岳空可惜天香懐不去一枝遗恨画屏中
　　芙蓉野鳬
　　芙蓉露冷粉香销戱水仙鳬玉羽娇只恐稻粱肥却后空烦太史候王乔
　　芭蕉士女二首
　　懒绣鸳鸯起欠伸芭蕉偏妬六宫春若爲久立湖山下只恐无愁复化身
　　又
　　花落朱阑日影移玉人睡起要扶持东风一巻芭蕉叶欲写春愁寄与谁
　　芙蓉孔雀
　　芙蓉花发玉亭亭花下凉生孔雀翎莫遣都人频看画须防有客射金屏
　　题扇
　　青云松盖双龙矫绛雪梅花两树红欸乃若歌山水緑荻花溪上有渔篷
　　题赵待制马图
　　云气成龙产渥洼贡来天廐玉无瑕春风三月长安道曾勒金羁看杏花
　　题桓伊吹笛图
　　王业艰危事可知新亭举酒泪交頥桓伊岂是忘君者翘足闲将紫玉吹
　　题陆允申扇
　　龙溪二月水如天杨桞埀埀緑似烟最是苏湾春好处桃花不碍钓鱼船
　　题西湖景
　　桃花含笑栁丝牵月榭风亭似画船回首湖山旧游处一湖流水半荒烟
　　松月轩
　　户外青松落子初秋光飞下玉蟾蜍晚凉定有归来鹤相伴山人夜读书
　　题表侄张豫画扇
　　子被衰麻居倚庐可怜忧色未全除萧萧乔梓秋风里能向篷窓读父书
　　遣婢五首
　　夜半烟销织女灯凉生蕲簟寝还兴独怜井上梧桐月照见红冰第几层
　　又
　　阿莲今夕苦辞房向我褰衣泣数行亲手起来收汝泪殷勤好去事姑嫜
　　又
　　王谢堂前燕一双乌衣涎涎拂金窓雕梁一夜西风起肠防东家飞过江
　　又
　　阿莲别我嫁牛郎河上红蕖步步香宋玉才情今已矣老夫无复梦高唐
　　又
　　手种杨枝与栁枝当时培养本无私如今老去黄金尽粉白从渠嫁阿谁
　　蛱蝶图
　　玉质名花照眼新多情蛱蝶采香频若爲飞过西家去一段春愁恼杀人
　　棣花轩
　　买栽池馆锦香和一夜风凋可奈何遗事不须询故老湛家留得棣花多
　　挟弹图
　　五陵荡子控雕鞍挟弹春风乐少年老客秖知耕凿好买牛归去治山田
　　答赵都事二首
　　白面郎君新进士厖眉书客老诸生酒醒同望云霄月依旧阑干北斗横
　　又
　　白鸥波上王孙家百年乔木含清华相思昨夜倚楼望月明照见冬青花
　　苕溪渔隐
　　天末羣峰下翠鸾松根茅屋倚溪干老夫欲趂渔舟去只恐风波也不安
　　松雪竹禽图
　　烟消淇澳緑霏霏石上琅玕紫鳯飞一段幽情谁写得山禽闲理翠毛衣
　　红梅
　　姑射仙人玉雪姿无端酒晕忽凝脂孤山若有归来鹤认作桃花也自疑
　　题画
　　金碧楼台天上开云林深锁读书堆问竒莫道无人过有客今朝载酒来
　　和韵西湖杂兴六首
　　清秋爲客梵王家搔首西风洒髩华莫待天厨香积饭有僧林下扫松花
　　又
　　五马游山草迳斜冷泉无复湛清华道旁卖酒多嫠妇门掩天香采桂花
　　又
　　呉山絶顶旧天家一代遗宫叹玉华鳯鸟不来江水涸冬青落尽万年花
　　又
　　老来爲客倍思家先垅荒凉叹白华节物不知愁里过西风开到拒霜花
　　又
　　栁州昔日故人家烽火经今几岁华莫道羣英俱落尽秋光都在紫薇花
　　又
　　云屏绕屋竹爲家爱尔山楼朴不华记得唐人诗句里日斜曽咏欵冬花
　　雪景
　　羣峰玉立雪瀌瀌篷底诗人兴独豪好在山中春酿熟买鱼归去饮松醪
　　水殿纳凉图
　　百顷荷花水殿开馆娃日暮采香囘夫差只玩宫中乐不道溪南报越来
　　小儿牧羊图二首
　　小儿坡下草盈墟濈濈羣羊食有余谁道牧童长在野截蒲曾见路温舒
　　又
　　塞上荒荒古战塲夕阳芳草几芸黄可怜汉节归来晚遗下儿犹替牧羊
　　栁巷晚步
　　五云门外雨初晴栁巷风微下马行记得谁家亭子上杏花官酒听弹筝
　　晚行溪南金仲达索赋
　　芙蓉花开秋满川小姬采莲缸作船忍将素手代双楫冲波莫被菱根牵
　　读碑图
　　孝女祠前江水流松间石刻尚含愁曹公欲辨碑隂字若比杨修后一筹
　　宋刘松年临唐阎立本商山四皓图
　　松根老客岂凡才棋局春深半杂苔羽翼已成王业定不劳鸠杖出山来
　　枯木鸲鹆
　　危梢削鐡带丛篁曽染宣和翰墨香展画若爲鸲鹆舞诸公应笑老夫狂
　　瞻云轩
　　潮生潮落富春堤瞻望归云眼欲迷若道丰隆能化马骑风先到楚江西
　　文敏公兰亭帖
　　茂林脩竹已荒墟定武兰亭岁月除囘首呉兴松雪老风流不减右军书
　　思逺轩
　　知君能诵永思篇岁久忧亲自可怜老我亦兴风木恨夜深挥泪不成眠
　　霞屿【钱塘有徐静者五七岁时梦游十洲三岛故以此号】
　　芙蓉城里是天家与子曽餐五色霞一枕梦囘春又晚丹光吹上武陵花
　　徽宗鹊
　　一鹊疆疆噪白杨细看描法似徽皇当时若画随阳雁犹得传书及故乡
　　舜举瓜图
　　緑肤引蔓玉团团曽种青门一亩寛记得草堂诗句里杜陵曽嚼水晶寒
　　又
　　緑肤引蔓玉团团曽向呉兴画里看若道葵丘今及代老夫无复梦长安
　　卖醋图
　　儒者由来爱食酸崔宏三斗岂虚传乞醯只恐邻家笑且卖文章当酒钱
　　猿图
　　紫茄埀玉故园东偷眼猕猴腹未充旦暮若爲三四术众猕应是恐狙公
　　金人飞放图
　　沙漠微霜草木凋金人骑马气何骄韝鹰飞上靑去雪洒云鹅白锦毛
　　马远山水
　　千尺云松倚石床飞泉潄玉洒衣裳两翁自得棋中乐不道人间有许忙
　　愼斋
　　书满床头药满家良医慎疾玉无瑕他年济活成功后谈笑开园看杏花
　　恒斋
　　医道由来贵有常要须持久事岐黄此囘若遇韩康伯请问平生不二方
　　杜牧诗意图
　　芜城山水净芳尘词客闲情每惜春一防落红销不尽风流都属倚楼人
　　题画
　　山绕林亭紫翠浮鸣琴有客久忘忧不知叠嶂夜来雨涧上白云如水流
　　竹
　　墨池洗玉净无泥叶叶凉隂緑未齐记得沧江听雨夜湘灵鼓瑟鹧鸪啼
　　马图
　　栁拂金隄碧草齐青骢腾骤落花泥归来饱食闲羁靮独立丹墀不敢嘶
　　题王黄鹤小幅
　　每向西湖载酒过小风轻雨听渔歌王君又写孤山意从此令人入梦多
　　题渊明醉归图
　　杨栁隂浓径未荒每从邻曲咏壶觞北窓长日风如水扶醉归来梦亦凉
　　题画
　　秋声策防振庭柯良夜佳人鼓瑟歌试起开门望明月芭蕉叶上受风多
　　墨菊
　　未央宫殿锁鸳鸯瓦上朝朝日色黄到底秋香销不得风枝一夜染霜
　　马图
　　花落龙门春昼迟锦鞯玉勒烂光仪而今吃遍燕然草闲却丝缰不用羁
　　杨妃秉烛图
　　夜醉沉香秉烛归丁宁婢子好扶持分明一炬骊山火争奈三郎总不知
　　花谿集巻三
