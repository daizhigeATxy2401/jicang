　　钦定四库全书　　　　　集部四
　　提要
　　泠然斋集八巻　　　　别集类三【宋】
　　臣等谨案泠然斋集八巻宋蘓泂撰泂字召叟山阴人右仆射颂之四世孙宋史颂传不详列其后裔故泂始末无可考陈振孙书録觧题有泂泠然斋集二十巻亦久亡佚惟宋无名氏诗家鼎脔中尚存其二诗而已今从永乐大典所载采辑排比共得诗八百五十余篇厘为八巻即诗中所自纪参互考之知泂少时即从其祖逰宦入蜀长而落拓走四方曾再入建康幕府其书懐诗有云昨防宗公置牙齿事下丞相当审覈驽才不堪驾十乘爝火或可继残夕则尝以荐得官而终偃蹇不遇以老生平所与往来唱和者如辛弃疾刘过王柟潘柽赵师秀周文璞姜防葛天民等皆一时知名士集中又有送陆防赴修史之命诗云弟子重先生丱角以至斯文章起婴慕徳行随萧规是泂本从学于防诗法流传渊源有自故其所作皆能镵刻淬链自出清新在江湖诗之中可谓卓然特出其金陵襍咏多至二百首尤为出竒无穷周文璞为作跋以刘禹锡杜牧之王安石比之虽称许不免过情要其才力富赡实一时之秀也惜原集久湮録宋诗者至不能举其姓名其挽姜防一诗元陆友仁砚北襍志引之以为蘓石所作近时厉鹗作宋诗记事遂分蘓泂蘓石为两人今考是诗犹在泂集中殆必原书题作蘓召叟传冩者脱去叟字又误召为石遂至辗转沿讹莫能是正倘非集本复出竟无由订定其纰缪则晦而复着亦可云泂之至幸矣乾隆四十六年九月恭校上
　　总纂官【臣】纪的【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　泠然斋诗集卷一　　　　　宋　苏泂　撰五言古诗
　　夜读杜诗四十韵
　　夜读老杜诗如对老杜面此翁厯艰难徃徃诗中见曩吾游川蜀所恨年数浅草堂闻无人正在成都县断碑蚀苔藓扪读知几遍寻思隠其下终日弄书巻庶几平生心所得朱应偭亲庭宦行在归计乖初愿言瞻浣花里巵水乃缺献人间画图様皮骨恠丰腆京华四十载褐短更驴蹇至今彼堂上唇绽齿防现独余双眸子利若秋江剪因何太瘦生贫贱恐不免耒阳一脔炙饮食知味鲜后人美肴膳出语秽虾蚬那知独角龙妙用天行健至其得意处力斡造物转神雷破潜穴霹雳飞雨片武夫荷戈战飒沓旂鼓偃蛟鼍呿波浪宗庙罗黻冕鞭车甫平陆梯磴忽絶巘又如虚空内一气互游衍有足恣驰驱不行渠自逺苍茫鬼神防惨惨顔状变春荣与秋悴时节随晦显鳯鸣朝阳桐诸鸟徒巧啭关睢乐不滛小弁亲不怨此身付天地宁作青紫楦低头向严武陵辱非所便百年禀忠孝句法老益练君看防州作大冶金百链麟经示褒贬比物足惩劝蜀山上摩天蜀水下如线山川蕴精异翁句丽而典荒郊夜徂半隔巷闻惊犬分明梦见翁握手一笑倩殷勤得软语意若深予眷文章致隆贵防到羣彦何当同宗文相与携笔研
　　寓言二首
　　精神徧八方一散或爲风堂堂世之人奈何总虚空我无腾化术正尔不能从囬视恍兮惚老子其犹龙函关度青牛生在空桑中藁砧未刀头妾身变山峯三年化爲碧是血本来红古来埋直气曽见吐长虹
　　口占
　　士生弊于文其实乃无用今年州县间朋友多不贡桔橰旱而工已得轻抱瓮大舜举臯陶乃曰选于众
　　题栾城第三集
　　百金贸一书我心胡不喜自朝至日暝耽玩无穷已复惭文未老年既三十四更后四十年未必办兹事
　　拟古
　　曽城上岧嶤楼观切星辰其下视九州我行屡秋春道逢兮美人遗我芳兰荪兰荪不可佩饮水代朝餐仰看双飞燕起势何翩翩顔渊称贤者乐在箪瓢间美人舍我去此去何时还怞怞思徒抽恻恻声孰闻
　　见怀
　　顔渊乐箪瓢曽子日三省闭门谢徃还安此寂寞境闲来爱我地止渇望梅岭谈破月脇心对日光炯荣枯百年事如一弹指顷吾侪各老大妙契形问影回味乆乃知酒固不胜茗
　　吾庐
　　隂隂处士庐寂寂闭门居颇安顔氏子敬谢陶胡奴可使龙作鱼不使马爲驹诗成有竒气浮云时巻舒
　　郊行吊古呈友人
　　荒斋读书罢出门步青春春风扇防和冠者五六人登髙恣游目行迈靡其因平湖半疆畎王谢亦齐民父老谈古先觞客酒濡唇归同牛羊夕戃恍难重陈
　　春日独居感怀
　　昔我金陵归感此芳歳阑入门见儿女愧色盖愁顔从人窃余沥俯育良已难居者瓶盎空行者衣裳单岂无一杯酒持慰汝荒寒所知不相待各去爲苍山我生转无聊终日自闭闗门前春风来草树向斓斑舟车载游冶类聚极相欢而我怀所知所得心未安晨兴亦扶杖十步九思还言瞻山头石安得如汝顽
　　春歌
　　山人昨日到野棠连夜开啼防背山去流莺度水来草长留欵步花残劝余杯于焉早复暮行坐摘青梅奉谢唐子耆及两冯君载酒宠临借屋
　　年事半七十躬耕吾本谋读书讵云然廼与世爲雠维我先人庐雨风行蜗牛假此以适我得无歳云周永怀鹊有巢宁久居夫鸠食饮所不忘归焉买林丘进退孰我能万间子无由愧子抚我厚感子非肴羞
　　奉寄子高卢兄五十韵
　　君才如骕骦道里未可量读书串脉络如海东赴洋五年隔异县信若参与商昨者戒车马故意改未尝我家小于斗下榻出仓黄绳枢三椽共君视犹雕梁贫又少甘脆而君甘粃糠晨兴乌鹊先夕憩星宿张上言体金玉时节登虞唐下言复家世努力事文章琐细及儿女骨肉谊莫当君来厯州府所在诸侯良肝胆皆善子子去锥脱囊问胡独善我风雨度钱唐我时熟君指又不罗酒浆何况动隣里磨刀向猪羊青灯两夫影陈义劝交相谓言经时留十日又理装但携本经册沃州山水乡子宁舎我去我意未子忘相逢一歳短相别一日长何縁子吾所不然我君傍君虽老马姿今乃骥服箱刷燕日千里濶步徐康庄江水有时西东下斯滥觞奫□至澎湃穿溜极怀襄死生渠有命贫贱士之常孔融委曹操汲黯卑张汤人生出处分荣谢均隂阳念我懒拙病久已在膏肓此方困忧患惩艾百战创安时而处顺天道不可详鲁连蹈东海屈原赋沅湘此志竟未遂眼看都茫茫君怀万金产待价空四方古闻韫椟贵世有刖足伤蓝田种洵美死防名须防鲁方秉周礼汉亦絶楚粮易求哥舒翰难覔张子房英雄出儒素金印垂襴裳吾祖元祐末奉使詟戎羌子孙失遗武史册无晶光君家着胆略并驱从两狼弯弓射敌首灭敌使走藏此事属乃翁翁今膂力强问翁来何时九月天雨霜此时君适我促膝话绳床作诗致近讯愿子益自将君看绕指柔防作百链刚岂云建厦缺期子柱明堂
　　次韵颍叟弟耕堂即事
　　圣贤畏虚名蛮貊有诚服仕虽志温饱鲜不餧其腹尔来读书者妄意天雨粟东臯春一犂徃哉驾黄犊耕田可无田耕道岂得道物生岂区区天意非草草林茂鸟知归水清鱼恶扰勿谓小人哉请学樊须老儒冠误终身其始从上士头白赋归来不腐已其次我今戒儿侄万巻易双耜向使防阿连几败乃公事
　　江上遣心
　　风帆等骏马突出不受覊羣山望如豆转眄罗扉顷居长安城小驷驱以驰尘埃困烦促滞留费忧思不知葭苇乡閟此天地竒鸥禽亦佳尚洁身固我师下上万顷光夫岂矜其私物生各有适我适君无之掀髯倚柁楼一笑了百痴商歌讵成音逝者方如斯
　　题松鹤
　　鹤鸣松树颠人行松树下人禽两无属徃徃俱物化明日还独来寂寞青松夜扰扰征途间谁是知音者晨起长哦后山秋怀十诗饮水一杯清寒彻心
　　长哦十秋懐清韵绕屋梁曲逆有饿死英布刑而王向来爲长公甘受三径荒一身讵无余百年信难量
　　边头叹
　　边头奏凉风战士送寒衣北征夏徂秋君王虚六师区区彼敌人授首讵无期冰霜辉戈甲勇忆临去时去去思树功宁复顾家为指挥在将军坐作看旌旗谓是白沙漠那知青草陂当时均死力顾乃用之非
　　春日起晚
　　春风散百物和暖气难清晨衾四肢倦欲起还不能展转卧成晏起聴百鸟鸣幸然无公事且复寡经营妻儿悄不喧日午闭柴荆羮鱼就鲜买软饭熟香粳虽然媿兹食赖尔王化成出门步原田最爱莓苔青半生果何爲悔不学躬耕把锄如把笔冀获尚何曽还复茒檐下所思良友朋青云固云乐倚伏谅难明那无托衰懒缅想川上情物我均所役聊复安其生
　　次马季思十韵
　　巷内有佳人其志介如石沉酣数千巻径草无行迹秋清入肺胃篱落牵牛碧诗成锦绣段裁剸非刀尺如闻急徴召厚甚帛加璧毋庸北窓下细字朱黄释嗟余世无用痛饮时堕帻思君不相见谁与浮大白中年友朋减生意天壤迮何时樗隠园容我分半席
　　咏怀
　　初夏腓草木园緑胜春深防雨洒髙栋好风吹我襟徘徊花下径独徃翫层隂东西燕雀飞寂寞鸾鳯音人生积累资培塿升髙岑陈力正不能前修愧周任何时歌物阜薰兮入舜琴俯仰终所爲于以达吾心
　　送陆放翁赴落致仕修史之命
　　先生天下名有耳谁不知区区以蠡测于海徒赘辞弟子事先生丱角以至斯文章起婴慕徳行随萧规昨闻挂衣冠固共识者疑岂期平生学终郁不得施先生健而武神志元未衰每登渔隠堂再拜奉履綦留我坐终日诲我忘其疲送我出重门行步又若飞或捉笔大书或脱口赋诗或时几酌我自倒金屈巵我出谓客言先生夀期頥上爲天下贺下以贺吾师在郊一角麟藏六五总龟先生固髙世而世肯我违情知渭濵载谩道渊明归果然一札下未觉十年迟堂堂孝庙史当代谁宜爲二十八年间凡事公见之英灵果在天笔削讵敢私矧惟陛下圣益重黄髪咨湖山晚无用遭逢乃今兹先生顾谓我万物各有时
　　归越中所居
　　闲居寡人事栖迟倦所务雅志归去来青山越中住爻辞翫徃圣门防资先祖虽云隠遁情尚眷诸亲故歳时酒一尊聊乐我东土采莲樵风径看竹兰亭路心亨体攸适干禄靡希遇百年傥有程庶近严光墓
　　用陶己酉歳九月九日韵
　　壶罇湛名酒四散防朋交黄菊虽未开翠木亦已凋驾言彼墟矣佳处聊登髙山晴敛将夕宇净豁层霄迨我色笑同息尔筋力劳人情旱欲濡来苏慰干焦傥然随运徃防契彭泽陶有花即重九何必须今朝
　　和陶九日闲居
　　斯人鲜常在奄忽便一生兹辰俄重九令节谁所名把菊见南山吟诗忆渊明素琴不具大雅留遗声伯始真粪土饮水空遐龄异时东坡下尚有酒可倾才难信遇否物变更枯荣此翁独醒者贫贱胡爲情怅焉服九华覔醉何由成
　　拟古
　　煌煌庭中菊秋后各已花霜下苍叶憔悴同凡葩采之或伤生不采谓我遐贵贱讵不然无已安其家萧条陶彭泽归去随风沙自古有如此我何良叹嗟季伦昔富贵举国称石家千金买緑珠歌舞笑春华醉归击瑚恨不穷骄奢黄尘洛阳起里第生桑麻仲尼卒旅人厯聘空摧车古来竟何爲不见东门瓜
　　日月逓相见髪惊蹉跎冥冥北邙路去者何其多妻孥聚欢乐志逺身已讹功名无富贵此路不可过可怜世上人刺促鸣干戈金尊幸有酒不饮将如何
　　汉光昔未遇颇爲兄嫂欺谁知韩王信本是屠沽儿他时筑将坛意气帝者师中兴屏新莽长劔诛赤眉皇天生一物大小随其资例令饥与寒何以生育爲永言观厥成圆璧殊方圭天意定不尔变化应须时少小弄文翰把笔能哦诗十五学缀文如蠒中抽丝青云付达官十九名新知南辕异燕路鄙笑无挈提甘心穷阎中防食黄瓜虀区区蠧鱼习槁死不可医闲斋秉防尚髙视圣者师谩言苦如荼谁信甘如饴
　　自吾蜀中归稍拂衣上尘古今名利场误杀多许人归囊课宿有颇欲谋其身买花郡庠东结屋清镜濵山田不满百浊酒当濡唇庶几友生来谈笑夜达晨此志犹未遂寛作明年春人生几明年谨勿浪苦辛
　　徃时寻芳兴屡醉黄金巵日来酒量窄三盏忘东西虽然不多饮不饮还复思所以毕吏部千古遭嘲每年梅花开如与粲者期有时棹孤舟间或借马骑水村及山驿日炙仍风吹醉归更有携研席相娱嬉今年堕尘鞅颇复踈濶之此君应有言亦曰好恶移凄凉残年厯春到无多时如何江南岸不见开一枝
　　秋兴
　　秋髙朔马肥壮士多感激起看天宇空万物尽隂黒连年稍艰食所至多盗贼人情有驯致世或尚姑息坐令防子辈渐欲穴我室茍生各有养飞走随所得敓攘乃如此彼计多变易我生无根蒂尚守祖父宅迩来时命乖仆仆州县客两亲化爲土弟妹各狼籍箕风度牕牖蟋蟀催妇织贫家一匹绢已费几蚕力夫妻仅补缀幸寛儿女责复思后来事对酒不能吃人言有定数祸福那可择胡爲自惨戚三十头雪白
　　贫居应闭门原宪乃非病读书到周孔歳晚吾事竟佳哉亦可乐妙在得所性于时俗虑少鱼鸟共涵泳芦花深两桨秋色满湖镜颇怀梅子真屡起泛舟兴明当文防友圣处一参订此生饭不足敢不聴于命
　　耕堂弟雪中效宛陵仄字平字诗各次韵一首
　　旱涝数所系累歉望一稔种秫秫不孕酌水水可饮瓮牖忽碧玉喜见月入枕闭户请谢客是子亦太甚山河无纎尘遥观浮沤如穿庐惟青天油牕谁其糊狂歌忘寒饥消流惊须防烦呼瑶英徒同来泠然居
　　次邢兄韵简李简夫
　　幽花契幽禅夷下难爲情想见狮子床天女问净名至味有不酿太音本希声相逢寸纸间公案今见成
　　王千里得晋献之保母碑及砚索诗
　　客从王家来示我王家物云是彼樵者垦山之所得升沉有时节至寳不浪出祖先暨儿息嗜好俱第一青氊未渠失近代无此笔观其逼人处造次神品入石遗半缺齧行草百十七昭陵不可及季孟精爽集天地倏开张鬼神爲之泣也玉璧姿肯爲泥沙没呜呼黄祊殉人事止枯骨临池例饮墨有底鹅领识夫君矧其后妙契过漂石居然今视昔年数正八百【碑云后八百载知献之保母宫于兹土】
　　待潮通明诒友朋
　　子大瞻在前徳允瞠若后自予得二士光彩生户牖向来九州内所在两脚走相好亦已多惟子共辰酉老铦最可人自谓秃非丑南宫弃之去卢氏真杰斗今朝通明埭独客对巵酒追怀平昔意幸不愧髙厚春江散烟露春事纷花栁问胡此淹留书巻空在手人生忌多情所不忘朋友南北与东西同然一回首
　　送邢刍父赴漕试盖予以牒逊之
　　长江我之愁倒岳推不去琴瑟有凄怨居室等行路十三出从师三十兹无成向来爲何事投老悲秋萤堂堂文翰攘臂君甚武丈夫贵髙谊我得宁在汝达官总遗恨所乐才妻儿君堂有夫人禄养当以时吴山青入天江水流到海才难叹先圣战伐偶今代四序看迭移南薫已西风天命不可爲徃哉及其锋
　　次韵刍父试罢有述
　　笔耕亦农耕后种有先熟谷终贵于稗种讵不如稑里门富骄儿昨者车击毂一朝祸机至悔不初碌碌因而利生钝甚羡平爲福翩翩归来赋写壁仍画轴有来顾之唾谓岂好题目予方友鸥鹭渠自行雁鹜同参聴谁诣勇徃何待卜君才十倍我书已万巻读邉头尚征战时事非曩夙虽迟刘蕡对肯效包胥哭
　　次韵髙秘书
　　髙郎水江汉波浪所从出读书识大体于世无弃物谁欤戒盈满视彼欹器侧如君执谦柄我不能万一羣公石渠上天子正侧席翻然侍亲归袍茜髪黒漆老仙顾之笑吾与子居越人生屈伸肘犹动静语黙非无鹤乘轩亦有骥在忠当尽臣节孝则共子职煌煌周孔意千古照简册吾侪负君亲但守不黔突
　　简髙秘书
　　昨日山中云今朝山下雨天时或定数人事恐无据萧条吟梁父士有遇不遇不见厐徳公移家鹿门去
　　坐睡
　　世事困缠纠谁能复自然看书得坐睡此乐出于天一适万虑逺重寻已非先相逢问尊宿防我无心禅
　　梁湖
　　路长人迹少日午树隂正兹行廼无故解后得所性佳眠离尘境此事安心竟晩饭过邑门未害喧中静
　　正月五日谒放翁留饮欢甚
　　若人大槐中不作蝼蚁梦春风鬓须緑文字凌屈宋昨朝我访之杯酒颇自奉鱼虾襍淮海狼藉蔬果众妍谭到嘲谑嘉我一笑共末言神仙事于世本无用但可于世人矫首飞鸿送故公所言者大抵静观动胡能更八十异日亦髙冢絶怜稽山下不逐梅笋贡堂前谩名龟堂下或歌鳯夀公晩唐衣聊爲吾道重
　　哭小侄梅老
　　我初养栢儿年纪三十四頴季得梅老歳数适我类而梅生不凡头骨甚硗异见之怀抱中宛有成人器漆光眼目动玉雪皮肉细爱之甚于栢稍长望其贵每出偏问归祝父好看视犹嫌碍关钥莫伴栢嬉戏固尝约而父筑室更隣位请师共教授儿侄精六艺中年不如意借此期自慰庶几和仲老他日逺虎侍梅胡不佳实飘谢许危脆更医再而三厯齿一十二留之苦不可去我何乃易而父真断肠汝伯重垂涕尔梅竟何徃小槥但遗蜕登槃莫荐子登陇休折寄云然我所伤畏是尔名字梅兮早归来尚作梅花弟
　　举子
　　先亲去无归家有十男子春秋此堂上拜起共祭祀一贫乃青氊书种幸未已人言抱子晩君已三十四何时见入学况未保龆稚老年树松栢仁者用其意父母养我时辛勤五兄弟蜂房今俯育谁则逮菽水昊天真罔极梦想九原启恭惟父母心敢不嗣遗体平生忠与孝举动法经史先训吾所知功名盖天尔
　　癸亥歳五月望日绍兴狱有罪人十二逃以出势甚恣官吏相顾失措府出军追至山隂界上鲁墟获其八翌日以其二尸诸市先是有诸暨县民孙破面者以贩盐伤人既即刑又他日某即刑今死者斯张氏第六又其党之雄也闻又有唐花者捕未获其获杀之何疑适时天雨不已邦人不甚安作鲁墟行以示在官者
　　今兹水用事檐雨四十日祷祈遍羣望鱼蠏入家宅小民例煎廹在在絶粒食圣人制邦国休养觊生活本根者州县父母资牧伯夫何失其理致使爲盗贼犯之复无赦恐负天地徳昨来诸暨变本以鹾故得有司屡杀戮势欲与之敌民生各良性岂独肆凶慝饥寒迫于后妻子时动色那知刀锯威乃甚沟壑厄市人起相战争利初殴击吾非志剽掠解后有其迹王官亦人耳闻此宜隠恻不然罹宪网无暇谋复出呜呼不得已天下盖非一横尸类鸡狗斩刈遽狼籍颇闻动官军余党收捕急傥非劝本务有死民不易是时天复雨省宰到层毕夫民使之饱不饱亦吾匹丁宁善其生泪下死魂魄
　　夜坐读韦苏州集序
　　兹辰孟春夕芳意二分在登临愧成晚倏忽朝晡改楼栏带栖鸟野色半苍黛花围郡园夜栁暗陂塘外昏钟四檐雨悬灯澹予对瓶梅书帙乱茶树窓纱碍披文到韦集神赏希唐代炉烟起寂寞至味久不坏妻眠稚无扰斯境非凡防于时暂得我真净青莲界蚩蚩竞物欲宵寐犹憎爱谁知屡空者庶逺樊笼害
　　春晚二首
　　春风尔狂颠三月不知春青青池上草翻忆梦中人幽兰出磵谷感此芳气新采采不盈掬眼前但荆榛佳花有重秀幽兰徒自芳姝媛被竒服丝竹罗中堂主人惜残春清夜未渠央客子抱贞节泯然独升床
　　看雨
　　荒池三月雨闲看水生文客少苔上堦屋老树遮门幽心契子綦隠几若忘言莺声何从来还思借宅闻
　　山中雨
　　盈盈池上花瑟瑟花下雨双双蛱蝶伴对对鸳鸯侣池鱼金作鳞鱼虎翠爲羽兀坐一山春山春愁独语
　　走笔次韵刍父喜雨三首
　　薫兮有南风下此沛然雨皇天初震怒盍燎缁黄侣端来丹山鳯况戢螽斯羽君诗如民謡能共天公语青天一声雷云雾忽难开此定时节至何因祷祈来客方聴檐溜予亦倒残杯明朝浮舟楫尚可看杨梅方池防垂栁想见苏公隄一雨水入床蛙部连东西先生不能寐书巻夜自迷穉子黎明来官路深尺泥
　　即席次韵景周梅花
　　魂来孤山青梦破耶水碧非兄孰知我非我无此客一枝霜雪后坐断春寂寂平生桃李场虽隣有不觌人中具品藻醖借李太白歳寒得佳尚贤贤以易色经年堕尘鞅此士久乖隔昌原弗相见所谓顺之逆无诗可报答大呌脱巾帻踈花正防染半蘂犹索摘
　　有感
　　隆冬都门归偃息殊未尝掻头不知痒心事但荒荒频年借人居主者来在堂飘然十五口露处悲风霜而予行无从宁如弃不将安巢燕飞来定穴鱼蛰藏天地非不寛一身信难量扰扰复扰扰天子诛黠羌区区复区区早饭炊絶粮庭闱蜕骨久兄弟糊口忙亲戚亦岂无所过门如汤朋友非不多熟视第感伤欲生生无涯欲死死无方弱妻呌欲絶三子病在床汝哭乱我耳汝痛割我肠父母亦念我陶山永相望
　　次韵知县兄夏夜古调
　　非禽胡能飞羽翰上青霄非木胡能花开谢随惊飚始予眷所生于世免尘嚣颇知师甯蘧贫乐富无骄异哉肯顾我古音日寥寥介然守其业弹琴自逍遥采苢以永晨刍藁以终宵尚思举斯人还复淳其浇言瞻彼穹矣维斗南之杓言瞻彼水矣维海东之潮慨然契薫兮邈余逮虞姚
　　再和陶韵
　　纷纷流俗间哀此万众生陶翁盖达士酷爱重九名行行步东臯见菊眼爲明色香不改旧想像闻其声讙言各携袂耄齿逮弱龄属予刚制酒空杯与谁倾凛然北牕下清癯落骄荣云团煮风叶竞用招我情醒醉未必尔昭氏何亏成贤达不遗世后来肯下交髪一以变感此徂年凋所怀寄絶俗泰华未爲髙牛山纵寻斧何时解干霄仲尼聘列国未觉歴日劳古今君臣义比干更茅焦皇皇上天意一物犹甄陶清泉黄金花庶矣饥渴朝
　　邢兄招纳凉大善以醉眠不及徃大篇见嘲一笔走和
　　昨宵予不饮月下看风生不饮竟大竒识此风月清今宵予醉狂醉眼仍看月月落犹未醒思与枕簟歇从来清凉事果爲独士悭良月如佳人解后亦已难月色政尔好友生偶然来此乐如此时百歳能几回我眠不在枕我醉不在杯平明视鬓毛定恐此物催四十余一年侵寻行老景人老欲何爲此话当自领大块天地寛酒泉歳月永非醉复非眠快活心下省
　　梅翁所作无一丝勉强意亦和一首
　　达士养四体受敌聴腹背悉意万巻读徃昔若晤对日者鬓髪改自恨笔力退得句造澹薄是亦我所爱
　　邢兄次韵再答之
　　红尘欲欺人甚欲出尘去人生贵险艰九折有夷路学剑剑不就学书书不成春蚕褁于茧腐草化爲萤髙明信天资踸踔亦步武同床有恩怨当面分尔汝疲容仰吾父髫齓怜吾儿传衣与养菽上下皆失时杜甫西去秦仲连东蹈海富贵毋相忘此意岂三代惟君眼中人多若古人风赠君寳剑篇谨勿伤其锋
　　中秋
　　亲朋闗河濶一歳几合并回思十载我大半短长亭我髪日已白我心日以惊尚喜淡泊资于世少经营五日过三县山川知我情吟诗自娱恱俗子徒我评忆我防心友与我同死生取我尘化衣濯我沧浪清我归已数日我友各有行百川我友朋五岳我弟兄我酒难独饮我怀谁与倾今夕我中秋我自看月明
　　自述一首
　　舂粮了朝炊细大供十口身穷两脚健天意非汝厚前年取荆钗颇不窥户牖甘心似黔娄习气除夙有今年长一女自省称父母方其我少时岂意今老丑时平米谷贱兄弟仍聚首先人敝庐在清话辰徂酉盍簮到诸雏千指谅非久居然小世界荣悴同一朽去城不三里经歳絶奔走登门亦无賔老树堪尚友青氊古家法迍贱当自守能甘此中泉不饮富人酒
　　咏草
　　芳草复芳草青似青松树今年见汝黄明年复如故今来古徃人南北东西路
　　白首
　　白首百歳期青春三月暮荒凉鸡下栅寂寞莺啼树山水越王城行人雨中去


　　钦定四库全书
　　泠然斋诗集巻二　　　　　宋　苏泂　撰七言古诗
　　老杜浣花谿图引
　　拾遗流落锦官城故人作尹眼为青碧鸡坊西结茅屋百花潭水濯冠缨故衣未补新衣绽空蟠【一作峥嵘】胷中书万巻探竒欲度羲皇前论诗未觉国风逺干戈峥嵘【一作终风且霾】暗防县杜陵韦曲无鸡犬老妻稚子具眼前弟妹飘零不相见此公乐易真可人园翁溪友肯卜隣隣家有酒邀皆去【庄子井蛙不可以语于道】得意鱼鸟来相亲【世説简文入华林园顾谓左右曰防心防不必在逺翳然林木不觉鸟兽禽鱼自来亲人】浣花酒船散车骑野墙无主好李【杜诗手种李非无主野老墙低还是家又云花一簇间无主】宗文守家宗武扶【老杜云熊儿幸无恙骥子最怜渠又有示宗文宗武两诗宗武生日诗注云宗武小字骥子陈无已和饶节咏周昉画李白真诗云君不见浣花老翁醉骑驴熊儿捉辔骥子扶金华仙伯哦七字好事不复千金摸谓此也金华谓山谷】落日蹇驴驮醉起愿闻解鞍脱兠鍪【书太甲惟甲胄起戎注甲铠胄兠鍪也汉韩延夀传被甲鞮鞪注即兠鍪也退之诗邉封脱兠鍪】老儒不用千戸侯【老杜忆昔云老儒不用尚书郎乐府木兰歌木兰不用尚书郎】中原未得平安报【杜诗夕烽来不近每日报平安】醉里眉攅万国愁【一作清扬之间庐阜杂记逺法师结白莲社以书招渊明造焉逺勉以入社陶攅眉而去】生绡铺墙粉墨落平生忠义今寂寞儿呼不苏驴失脚又恐新来有新作常使诗人拜画图煎胶续千古无【东方朔十洲记煮鳯喙麟角合煎作胶名为续胶博物志汉武时西海国献胶五两以付外库余半两使者佩以自随后从帝射于甘泉帝弓断西使乞以所余胶续之遂相着使力士各引一头终不相离因名续胶杜诗麟角鳯嘴世莫辨煎胶续竒自见杜牧之读韩杜云杜诗韩笔愁来读似倩麻姑痒防掻天外鳯凰谁得髄无人解合续胶】
　　猛虎行
　　君不见蜀山之髙直上登云梯草邉路侧多少豹狼蹄盘龙山下三脚虎震天一啸回风低横拖骡马捉猪犬咆哮出入吁无时有时人立作气势团目金努矜毛皮跳林越涧伏榛莽亦挟一子携其妻妻儿子母谁不爱难以人肉赒其饥好生之徳乃天相杀人正自人杀之吁嗟此虎独三足明白罪状人皆知如何击搏更不念白昼坐使行人迷昨宵风雨振林薄飒沓万仭千夫随一夫争先探其穴曵出斫死桥之西寝皮食肉志不厌亦戕其母烹其儿初图一虎得三虎顿令此类无留威何如千山尽勦絶眼见蜀道都平夷乃知强梁不足贵人世岂得无危机
　　予既赋金貂亭诗巽伯求益不已偶得名酒连饮輙醉随意长哦忽数十句録而成篇真醉汉口中语是可塞严命矣惜不令子大徳允见之共一醉噱耳
　　君不见陈留阮籍字嗣宗竹林贤者渠称雄登山临水輙经日竞用酣饮全其躬谓浑汝不得复尔独善犹子曰仲容以其任达似叔父气压道北空多铜宗人共集作圜坐酌以大斗飞金钟着言君子防域内何异羣虱居裈中形骸忽忘置不问岂复上欲图三公古来贤达类若此刘伶毕卓非凢庸陶潜数酌宦情逺李白一斗诗情通彼胡不醒匪不智智在意表言难穷共惟遥集乃咸嗣是饮三代传家风五马渡江一马龙事未几见嗟江东就家拜爵下车去摇手温峤吾谁从京尹非才固所愿青山听入明招终所亲相顾数在念谓方醉耳何其聪孙为知防翁逺识信使日月垂虚空山林钟鼎不两立珥貂着屐将无同解之换酒亦不恶蜡以盛足诚为工古来醉人醉亦醒后之醒者醒而聋作亭缥缈山水胜曳杖扶踈烟雨蒙长江为杯斗为杓一饮天地生春红持杯却酹我遥集籍咸坟土俱蒿蓬歩兵常侍本何物目送千古归飞鸿我今与子生并世得不痛沃崔嵬胷只看祖家当时所余两小簏其视吴屐相去何啻亿万千千重
　　栖闲堂
　　纷纷世界多金寳试覔一闲何防讨天公忌闲亦惜闲似欲人人忙里老长安道上人如烟信有隂阳错昏晓食升衣尺我类渠玉带金鱼为谁好上而公相下百官鞅掌其身髪华皓出临民庶或愧色归对妻儿仍热恼农商工贾各有役何况倡优及舆皁岂如老龚缚屋看青山赁地于邻甘种稻有男肯获女习纺布褐藜羮事翁媪天怜老龚忙为贫报以一闲非草草乃知富贵天不惜闲防闲人古来少问龚胡为闲处栖告以中恬外无扰家传古书数万巻充栋牙籖四围绕兴来拈读拂蠧鱼兴尽留残聴啼鸟花隂坐乆看日转叶径行稀任风扫问闲何味作何説口不能言心自了初从太白得防遇晚向渊明饱问道区区拟议已不闲非作非休此其稍我闻如是三叹息苦恨当年归不早闲中之味肯见分亦欲诛茒镜湖小
　　余姚江上作先寄城中亲友
　　开禧改嵗复峥嵘老我奔驰不少寜雪花欺人入衣袂前日杭州今四明老来老来我何有緑髪黄须行白首鱼鳞年纪今嵗是挽之不住去如走挽君不住知奈何叩篷撃楫聊髙歌天风为拍雪为舞寒水自酌金叵罗脚根万里不作难且喜看尽湖中山明朝还舍托朋旧尚有新诗三百首
　　春日懐詹梁
　　陈雷箭去不遗镞后世人情手翻覆我生二十少知已更觉恩怨生骨肉尘沙踪迹窘吴越波浪奔驰走巴蜀痴年自长习艺能如兎之角碍人目相公清徳照宇宙万物引领望钧轴平生出言谨许可爱我重我过推毂前囬识得白石生闻韶尽美一夔足此公所向泯泾渭于我底里罄心腹晨星在天萍在水人生失意多戮辱东归穷巷口挂壁岂无他人不如叔迩来詹梁亦好事颇复顾我青眼独吟诗造妙五七言丑媚寒松倚新竹时时敲门小童至辍书倚火再三读亦思赓和礼所尚疲驽鞭扑随骥騄嵗寒相见愿始终且莫嗔恠屡更仆吾侪岂图偏党异俗子空猜往还熟青春飞盖城西园画鹢低飞镜湖曲杯行到手勿浪忧世界坚牢等朝烛詹梁长驱行秣驾贱子终期老茅屋他年官达请掉头莫笑渠侬甘碌碌
　　次韵刍父大篇
　　我生两脚半八区归来狭视东南隅东南禹迹今緑芜百嵗几见人欧苏闻石蕴玉川含珠山乃秀润源不枯胷蟠万巻味道腴落纸所至云锦铺尔来大似天眷吾贶以佳友令相娱邢子韵胜开氷壶湘湖与我初索途谓此巨浸其是欤今夕不饮可得乎吾侪固不如林逋吟诗写壁无防无杂莼便食不用厨湘湖岂即输西湖贳钱沽酒劳老夫酒酣肆笔衫袖乌不觉月堕三更余荷香染袂露湿肤开堂复驾红尘车君勿笑人生意气倾堪舆所得未必如所图
　　日铸岭下狂歌行
　　我生天地不如意甚欲飘然去人世却思一死胡足悲死而不乐胡死为又思天地之间固有足乐者安得庄周之鹏穆王马有时骑气或御风天上天中更天下息驾防圃驻节蓬莱宫攀星太极南访日扶桑东东西南北何局促自可直造混沌趋洪蒙又思去有归安得来无从当时六鼇负亦重岂有身常不转动防须四六二十四足一欠伸我居其髙视尔众不知化为大海水为复茫茫而已矣不知鼇在复鼇亡为复人生或人死此时逍遥防不见争夺塲想见四维上下俱茫茫巨鼇尔灵便如此公欲欠伸不难耳且如皇宋三百六十州出门所在多山丘其间平地少但见萝茑藤蔓上下硗确森相樛青鞋有底踏须破人夀几何行不休更令生世人偪仄生戈矛迂回隔絶千里成万里亲戚朋旧相见朝夕无縁由尔鼇若未动为我背畧倾飐飜山与丘平地与人行也知上天本来广也知下地本来平只因山丘多顿使天地轻我当作章问帝借北斗酌沧溟尽殱偪仄人更杀马与鹏百拜稽首祭鼇之灵
　　甘露歌上呈留守门下侍郎
　　太防渊黙严不动斗为其车运中央四序回旋变造化一杓直指无偏傍柄臣比之号八柱一柱难阙各有当绍熈元年图旧徳更公玉麟使过国屹然山立天子重列作八柱扶天极天极尊严物有道不减不溢常不忒均劳于外天阙柱至今朝廷虚衮舄皇皇辟君明如日安用动威偃禾木奉以甘露太和液饮太液亲夀益公虽老归致太平万物好
　　书懐
　　出门莽莽无所适青草门前少行客读书妄意学周孔行年三十头雪白朝廷伏闻治清静贱子何忧官得失平生志气江海前日诗名漫梁益相公青氊化乌有大似不防稽古力恭惟元祐全盛时左右明王非列辟尔时吾祖亦遭逢曽与坡范同入直同朝人士服该贯后世儒生犹辟易石羊去作髙资梦金榜空余岘山宅烂然朱紫照一门绵亘百年随社稷中兴郎从间有人往往命薄中道塞只今晨星颇相望岂不稽首荷王泽先人中间亦筮仕曽未几见捐禄食坐令诸子各困顿须与祖世事乖隔忠肝痛胆欲谁付冷屋风灯但萧瑟明知长短均一尽自是炎凉心所恻昨防宗公置牙齿事下丞相当审覈驽才不堪驾十乘爝火或可继残夕纵然得遂岂其志未免妻嫂有轻色诸兄生儿任门户两弟行当问家室祖宗祭祀足依頼挿架牙籖肯终毕至尊恭已正南面下采刍荛及羣策男儿努力要及时致君尧舜收故物春风吹花满江城醉击珊瑚夜吹笛属予寄傲谅兹契隠肆壶天许分席西逰酹酒吊杜甫东望吟诗懐李白潇湘南浮窥舜淮海北上廵禹迹归来故旧半为鬼未死一身长百疾向之经行輙梦寐江汉沱潜犹彷佛尘埃熏人眼生翳文字不立口挂壁樊笼日月安足恃防覔丹砂变形质时哉翼倘相逢俯仰人间访畴昔
　　青牛宫
　　青牛宫中青草生数间老屋徒欹倾老人婆娑坐牛背似怪关尹闻其名东来万里西逰客倚遍宫前旧时栢巫咸大招不可期欲向青牛问消息
　　再和古梅
　　和羮之説昔有闻岂得不如鲁泮芹闻名尚救渇将军防稽竹箭胡能羣初花的皪美无度情事淡泊春空云树犹如此人何堪再三叹息殷仲文江南晚生敬耆旧汲水封植敢不勤清霜既降河水涸笑持双鬓举似君人间凉燠易更变有底寒谷囬氤氲神竒正尔出臭腐枯木何怪生竒芬诸生径登李杜坛此老行策伊傅勲吾诗称賛愧不足举止羞澁如羊欣
　　湘湖饮平逺亭口占呈邢刍父
　　我屐欲行山路逺我舟欲泛湖水深湘湖湘湖在何许不在天上终可寻君才未减邢居实药品之中贵参术君归芹省我湘湖夜看月明朝日出
　　又口占和林竒卿府教春日即事
　　门前车马无行迹堂上真重戴慿席东风吹水绿芹香课试公勤榜新拆研经未羡陆徳明侯喜况有能诗声朝廷更化要三杰聘币应先鲁两生休言三仕有三已时节因縁还在是满园桃李竞纷华未害踈梅粲寒蘂皇天着意生孔顔一匙蔬饭宜加餐然人物望公等解后试挽唐虞还
　　金错刀行
　　黄金错刀白玉环藓花古血寒斑斑皇天生物有深意入树伐石无坚顽丈夫意气岂儿女事变亏成争一缕防天动地风雨来环响刀鸣夜飞去世间万事须乘时古来失意多伤悲呜呼寳刀在手无能为不知去后郁郁令人思
　　次陆放翁韵
　　登髙望逺不可无不可一日不读书予方自委下湿地君乃独占髙明居杨云傥许客载酒杜陵安得钱买驴徐行过君就书读颇幸借屋今连闾
　　送孟信州去矣行
　　青丝络马黄金覊紫衣导从前驱驰男儿四十作太守路人指防生光辉我时笑与路人説太守襟懐世人别平生为政学鲁论爱民如儿少鞭挞上饶之民吾贺君君独不见南安军是家官职未渠已太后垂帘功盖世
　　秋夜登湖桥
　　平湖秋水满拍拍恰好三月桃花春所不同者一轮月下上青镜奁寒银我来跨湖桥顶坐月照水光光照我春暄那得抵秋清自摘霜华餐露颗
　　闻莺
　　东村水车声未已西村阿童唤牛起麦晴欲穏天更寒雾雨萧萧熟梅子读书牕下少人知緑隂幽草胜花时一声娅姹复娅姹时有黄鹂来去飞
　　病中排闷
　　中年一病一回觉老大康寜知更难只今四十已华髪未到七旬应碧山故疆风土望莫及前辈典刑追不还但愿生生遇尧舜耕田凿井泰嵩间




　　钦定四库全书
　　泠然斋诗集巻三　　　　　宋　苏泂　撰五言律诗
　　春日闲望
　　到处林园静能来是主人莺喉低啭玉鱼腹暖翻银翫雨沾芳履吟风岸角巾功名吾老矣甘作太平民
　　次韵七首
　　隠几看鱼乐洋洋圉圉然一身随见定万事任从前卖劒更农服操觚耨纸田岂能无俭歳固自有丰年歩蹇堪扶杖头童欲罢簪渚云秋澹泊庭树晩萧森秀頴垂千亩遥青出寸岑本来闗个事而独可人心昵爱经过数尊荣记忆踈赖收顔氏帖谁奉子公书西夏方徴甲东州且定居虽无南过鴈幸有北来鱼山色对踈櫺之人一似清水边同妇饮花下趂儿行养鸭期充膳骑牛学治生时因把锄暇毋废读书声香醪如蜜甜村酒渐多添弄水闲移棹看山自卷帘深心非木石痴腹惯虀盐莫作渊明解逃鱼本欲潜茅茨依橘柚邻舍即烟波更与山为伴何忧屋不多功名元有命嗤笑亦从他但愿年年熟杯来尔汝歌废田为屋宇困士学农桑来者或相问耕焉安得堂为言吾欲醉且去客无妨信有痴人梦宁甘草径荒
　　一室
　　一室星辰入平居社稷忧萤飞原有夜蝉逺不胜秋短发千方误中年万事休摩挲门外栁坎止亦乗流
　　遣热二首
　　人生万家室大暑亦劳劳滴露防周易临风歌楚骚朱丹谁复羡斑白懒能薅一笑问儿子汝何催我曹田舍东湖隔楼居北户升感时秋鬓白懐友晩山青病不妨书读闲应养性灵敝裘蘓季子四海一飘萍
　　客夜
　　风雨夜防防舟行为小停野田藏水白燐火出坟青将子鴈能急久鳏鱼独醒人生贵艰阻稍向道涂经
　　岁杪
　　客子都泊幽人夜独醒五更初水长四壁尽歌声已若从吾好因之念此生行年半七十嵗事复峥嵘
　　旧岁
　　旧岁无多日三衢有防程雪檐踈滴滴泉溜响泠泠奔走经年债襟懐一味清纪行吟放穏归咏遣儿听
　　秋夜有感
　　灯影三更夜虫声四壁秋雨堦踈滴滴风幔飒悠悠朋友新凋防湖山旧钓游平生匡复志老去未能休楼上防当当残更引漏长月明山树湿露下药苖香朝野衣冠异郊原故物伤平生三径草此夕更苍凉
　　世事
　　世事一飜手诗书三折肱江湖多白雨魂梦杂青灯同好才如此言归有未能平生飞动意元不羡鹯鹰
　　书愤
　　黄叶冷飕飕临风掻白头江湖无老伴天地有新愁橐禁行鸳晓榆闗战马秋平生忠孝意到死不能休
　　琢句
　　琢句眞无益论诗新有名客懐无逺近人事只翻腾积水明寒树饥鸿咽夜声半年安坐得又作雨中行
　　怀亲堂
　　升堂知孝子即事每思亲根本由先世栽培得后人一林香自好四序感如新勿作商顔恋家传汉幄臣
　　凉意
　　凉意满中庭乾坤洗濯清鹊河通海浪萤火乱天星便觉黄花近休看白发生客床眠不穏起坐听秋声
　　仰屋
　　仰屋无穷事甘心未遇时雨花明燕羽风叶堕蛛丝农务从人说光隂类箭移早知霜白鬓那免一生痴
　　得屋后舟中作【弃大屋从小屋】
　　有屋吾堪老无田子缓求长江惟可饮万事不湏谋政尔天从欲端因鬼瞰忧平生晏平仲能费防狐裘
　　幽兴
　　花气湿书籖琴风入画帘緑隂连地黒朱果落枝甜客去从鹦语人归问鹊占村居近城郭幽兴得相兼
　　即事
　　窻外梧桐树霜风特地吹莫轻初下叶长别所生枝便有青葱见应无歳月追先人移得汝吾复如丝平生蘓季子歳晚意何如收拾江湖梦归来田舍庐耰锄知力腐书巻着饥驱稍识瞿昙老长思结习除羣鸡纷啄粟收敛逼深秋巷内黄叶落门前清水流年饥人菜色家仆蓬头兼善平生志凄凉出谬悠
　　有感
　　众木晓森森孤松自百寻絶知根气大能受雪霜深草草供时役悠悠匪力任春风遍红紫啼鴂便惊心
　　有叹
　　古屋残僧住孤坟乱蚁穿山棱人踏减滩石浪搓圆毁誉无终日功名有百年予方辜壮歳渠得恋华颠气使与形驱从知万化渠参禅休佞佛为士盍忘书枉铸千金错终还一味愚柴门老翁媪围坐却安居杵臼梁鸿事人间欠此人痴儿号饭少愁妇厌家贫雨障雪来晩梅催栁迓春平生兼善意孤独叹沉沦
　　陶令
　　陶令归来后何人记若翁难将五斗粟换此一窻风喜色均童稚髙情更菊松悠然信天命今昨定无同
　　偶题
　　少壮忧藜藿堆盘齿豁踈平生空布褐垂老賸金珠世有伯劳燕人谁熊掌鱼痴年将半百抚事已嗟吁
　　偶作
　　盘薄意无穷藏修一亩宫竹鸣知过雨花动觉微风闲作诗如画长思色是空人言类摩诘虽病有神通
　　夜读老杜星月诗二十首
　　肺胃清如洗翛然二十诗月星连北斗氷雪绕南枝煑壑充茶椀烹龙送酒巵杜陵天上语举世防人知
　　重忆旧句
　　太饱伤清气微寒最好诗白鸥没浩荡天马谢覊维矫矫眞无敌飘飘信所之百年龙变化万事燕差池予顷时有一聨云太饱伤清气微寒最好诗葛天民极爱之偶再续成
　　太饱伤清气微寒最好诗轻鸥怜野性垂栁让风姿智巧从天赋疎狂聴我为极知贫者病未许药能医
　　无题
　　爱酒陶彭泽能诗陈后山浮沉将底用长大若为顔镜面舟一叶梅边屋数间饶君双白还我半生闲
　　得句
　　存养传息扶行类形题诗窻纸白住舍竹林青食淡神偏爽眠稀梦亦灵从来知守分眞个胜看经马歩山逾险舟行水未通驭风为道号啮雪是家风自许清如玉从教臭似铜人生防两屐老去一飘蓬
　　再次送刍父韵寄之二首
　　君到知何日书来未可疎旅情难是乆别意重于初时暑方遵涉斋居少自如梁空明月梦只有不关渠当时马首东追送苦匆匆对我藕花雨思君榕叶风畏途迷白黒醉眼青红曷日归相问江湖一钓翁
　　走笔次韵黄观复学士二首
　　未见心先识相逢意辄同半生才得此叔世若为容力学君方壮縁愁我已翁泥涂断还徃信矣命之穷自叹冯唐老那堪李广竒嵗寒斯可矣吾道竟何为丽日明桃叶清风近竹枝天机乃人事到底孰成亏
　　见放翁退
　　住所眞容膝谈间便解頥胡能万事足直作一生痴宻雨惊荷叶微风吹竹枝囬舟吾自慊应赋此翁诗
　　次知县兄韵
　　市少全依郭人稀却似村湖山春气早烟雨画图昏倚树花微落吟诗酒屡温亲朋各南北歩屐欵谁门
　　次韵葛天民
　　捣栢为香炷煎茶当酒杯鬓因儿女雪心向利名灰茅屋湖边住柴扉栁下开残年未归去排日为公来
　　简寄
　　緑树千家杂青山四郭新湏知太守印合付谪仙人波浪窥东海楼居近北辰不过行俭德彼瘠本王臣
　　简朱子大学士二首
　　亭上经秋宴同乡见亦难从前度白枫是此囬丹句法流传否交情寤寐间重来兴不尽谁掉小舟还人间三十六曽未识朱园一昨袁丝饮通宵谢屐痕厨灯犹琢句山雨未移樽子大眞吾敬心期重欵门
　　忆朱子大学士一首
　　翠麓晩萧骚无风树亦号官荣归若辈诗态忆吾曹信有忧能死应无酒可陶平生相照地不隔半秋毫
　　归自陶山舟中示暹侄
　　钟声四山晚一舸镜中归逺舎火明树寒天露湿衣塔髙城不禁林暗鸟畴依有句传犹子吾踈合世违
　　忆黄观复
　　地逺过从少天多眼界宽晓书繙巻白秋桂绕亭丹小雨妨相覔幽花孰与看平生杜陵老到此赋诗难陈杰荆州之役伯文实约予闻其没官怆甚不寐遂成诗
　　细雨归帆暮西风逺笛哀江空人永已兴尽首重囬嗣祖焉非福王生本不来从今长谢客穏卧北山隈
　　紫芝申之有月夜赓唱俾予续之
　　楼髙发兴微山水自清辉有月畧窥枕无风时动扉他生嫌火食投老羡空飞安得余卢赵相从去不归
　　陪制帅寳学侍郎饮别金陵诸胜地
　　制阃三年召亭台一日违江山云外鼓吹月中归夜气轻杯力霜棱廹妓围明当趂朝谒囬首此依依
　　重送吕知録表叔
　　别味中年畏离筵近日频青山千骑逺緑树一蝉新典狱湏吾表穷涯亦我民时因过周守相与话推仁
　　逺懐
　　缥缈龙泉伯人间第一流胡然天下寳只顿海东头斯道谁兴废浮云任去留絶知他日少预作百年忧去国三千里书来一再行过从应夙数契濶更殊乡沙草留徐歩溪鸥傍晩凉人间无限事独自有难忘
　　次韵刍父秋懐
　　髪短日益白眼昏时见花无人知若士有句可雄夸篱菊风前蕋山梅雨后葩平生蘓季子犹足送年华幸免名为累应无口啓羞竺书时挂眼衲被久防头未仕胡三已论才宜四休商宗如见梦依旧济川舟太史堂上重来不忍看更无时徃复徒有竹平安世事翻仍覆人情燠易寒何时一樽酒同访小方干逢人惟婞直遇事懒依阿菊引陶彭泽鸢惊马伏波衰年如意少行路得诗多彼其皆车服嗟嗟如命何士有修身者姢如女在房刈兰供作佩采菊当为粮春树翻疑雨秋花却耐霜从来舆渉意晩棹转微茫四十才如此将来事可吁长斋甘短褐旧债压新租已觉身何有行当梦亦无茅檐负朝日黄巻足相娯
　　陋室诗
　　陋室行蜗子良朋断马踪一官当面过万事转头空故有诗驱疟那无檄愈风丰年仍俭食歳晚得途穷
　　即席呈赵大资
　　裴公非緑野白傅喜青山富贵何如老功名不似闲半生知已地每见立谈间岁歳湏来省从教载雪还
　　寄卫太常二首
　　道义分明重功名取次休重来踏龙尾犹记立螭头行辈云霄上家山嵗月周孰知为郡乐未慊过都留祖世多生契门墙半面人若为资巨岳不敢望洪钧千载今如此诸公迹易陈江河湏到海松栢不胜春
　　寄卢子髙二首
　　我别君逾壮君来我欲翁艰虞畴昔异风雨数宵同鹤病祗应瘦鹰饥怕苦笼平生黄叔度见可俗尘空君行甫郭门我病已昏昏呕泄輙经日芳芗空屡飱每思今古易终畏别离烦向匪勤车马何因共一尊
　　问讯知府髙校书
　　为问髙夫子朱黄想校书有诗连日有无讯十分无月淡梅行色窻寒竹寄居惟应牙痛愈列屋任闲渠
　　次韵髙秘书谒陆待制二首
　　人物推前辈声名重泰山斯文无毁誉吾道有间闗袖短方姸舞弓强愧力弯风舟虽屡引中路忍追还海上三神宅人间陆放翁谈谐诗雅咏任已易屯防松竹当姬侍鸥禽是仆童后来那可计应有不如公
　　东墅次髙秘书韵
　　累土就川池蜋蝉半黠痴神僊愚谷赋图画史君诗石磴春风酒松窻夜雨碁仲谋眞有子防犬定吾儿
　　与赵监簿
　　昔我离家日今皇即位年同时辞北极共载入西川雪里赓诗句江边醉酒船重来一访旧风景故依然
　　足姜句
　　那知身百歳未办屋三间见客慵开口逢僧托买山喜无他志愿幸不碍清闲社燕秋鸿里人生各有还
　　次知县兄曹娥渡句
　　自絶双鱼养愁登老桧亭断云知意绪流水付年龄抚穉头空白逢人眼未青贪生不既晚无地学威灵
　　五次韵送蹈中造朝
　　镜曲春帆逺延和晓仗穿已更新厯日休问小行年用我书三箧从渠食万钱功名今古意留眼看苍天
　　问讯耕堂
　　五更三尺雪应是没耕庐洞彻八窻景澄一腹书卧看龙夭矫闲翫玉糢糊差胜陈家否妻児共拥炉
　　寄赵紫芝
　　同年今半百同病半年赊瘦骨如枯木残身类晚花人言闗念虑书字觉欹斜且愿逢灵药清吟老鬓华
　　寄周晋仙
　　四海周风子推敲孰似渠官应憎骨相老不上髭须醉帽欹花落吟身信杖扶相思不相见梅树雨鸠呼
　　见子大后寄
　　相过自一竒归去复相思栁上已春意屏间如杜诗山川佳甚处人物眇然时爱重非金玉微君不我知
　　寄常山晋叟兄
　　行人有公论知县得竒才祖世今衰矣吾兄亦壮哉可能千里到不破一朝来当日王猷兴眞成访戴囬
　　代书寄应之舅
　　故人天一方鸿鴈已南翔世乱各生死年饥无稻粱丁宁机上锦爱惜槖中装莫作孤飞想防防忌弋伤
　　寄颍季
　　人来得一书分袂两旬余未擉刘差鳖谁羮宋防鱼时情分向背同气底亲踈想见迎长节杯行防忆渠
　　代书寄赵处州公甫
　　苕霅无来使如今又防时案余分恵笔室有寄来诗豁达偏怜我风流更许谁懐哉括苍小安用借留为
　　因防薛船官寄子髙
　　昔忝卢郎旧因寻薛子舒浅交初未惬重见极相于嗜好三人共参商十载余长安灯月酒吾与汝怜渠
　　先寄观复
　　老去真无防为官又不成慇懃驱病体端的为交情人以风姿胜梅将雪意争知君定懐我株坐或遐征
　　送钱子望
　　才名富有余挥袂别乡闾小作经年计轻赍一束书州城蕉叶暗驿路菊花踈尚想南来使时因问起居
　　送陈永康昌年
　　公不登台省犹宜立内朝如何百里县更以一身遥俗悍湏寛理年丰在政调清秋送卓茂目断马萧萧
　　送赵蹈中府签对防大廷
　　奥学通象湏时对广廷端为贾生防动合圣人经事徃谁谋始时今未敉宁因留非所志君相眼终青
　　夀暹侄
　　行年过二十不可恃青春再此为中宿三之即老人诗书先足已夀禄后荣亲当日痴顽叔从师霅水滨
　　赠暹侄
　　祖世青氊逺闗门鬓欲丝犹欣诸子侄爱覔老夫诗贫贱端由此文章安用为勉哉勤所业湏有中兴时
　　思故人
　　故人不可见书札报平安黄菊谁能折青山独自看雨生南浦足秋入五湖宽岁晚无多事相看把钓竿
　　感旧
　　连年走巴蜀性命实如丝去有身将影归无父惜儿车驰遭虎豹水宿伴蛟螭少待波澜濶湏吟忆昔诗荆州若个伴锦水暮云深万里元无事一生长苦心秋林猿吊影春殿鸟遗音尙喜身强健幽期或重寻
　　复简蹈中
　　庭树风吹尽池荷雨滴穿病身能防日短褐过残年摘藁有千首看囊无一钱鸡号唤清晓惜许梦钧天
　　简德允
　　言归四十日两度得寻君贫病有诸子情懐无半分梅花年后雪雁翅屋东云早晚扁舟兴能来与细论
　　简紫芝
　　一只林家饶君骨更清爱山防废日琢句恐伤名稍得湖边住常来寺里行相逢恠相喜同病又同庚
　　哭邢刍父六首
　　颐养花能秀谦卑玉似温当家衣鉢受外氏典型存逸骥方开路归云遽敛昏胷中何事了地下与谁论未晬俄孤子垂髫便俊声深知表独立敢谓竟无成嗜好惟经史情亲到友生囬看真梦幻未必泯神明江汉渊流逺芝兰雅韵深规行眞畏友庄语賸闲心未悉昭昭理长懐秩秩音且随贤父窆应伴放翁吟在昔呻吟作于今族姓无致身胡不可得夀有相湏鬼魅资强黠乾坤恶好儒黄陈诸老泪何独为惇夫恸哭呌苍天其如手足然防年能尔熟一日弃予先委翰愁胠箧赓诗叹絶弦求儿方画褓有母况华颠太学三旬食邢家万事空初头才过我半后已无公惚恍扶床语仓皇就木终从今顔巷冷宁复孔尊同
　　再省剡姊
　　短景催长至冬温为小春昔游今更省母逝姊为亲风木悲吟楚晴沙巧籕秦扁舟君莫羡未必自由身
　　足疾数日简颍弟
　　病脚冬逾甚覊懐老自惊生前终有役隠去更湏名褐短愁纫妇文踈愧属兄何时了婚嫁一意学躬耕
　　简赵紫芝
　　别久似相忘因行遇道傍问知元姓字传读是文章鹤骨秋逾瘦松身老更长十年犹九品如我合耕桑
　　夀颍季
　　有屋湏生子为家要及时云山千态度弓冶防书诗夀日能佳事秋风况防期长年一杯酒吾与菊花知
　　除夕呈主人
　　使节梅花外椒盘泪眼边山川非故国笳皷咽新年机事鸥偏觉家书鴈不传细笺今夕恨万一主人怜
　　送观复机宜荣侍南逰二首
　　友谊平生少心期逺近同畧无时俗气信有古人风几谏知吾子忠言在若翁南州须趣召先寄状元红命拙仍多故君来毎慰情艰虞还俭嵗文字久寒又作家山别寛为数月程闲门闭萧瑟病眼向谁明
　　十二月二十八夜至此怅然继和
　　病马犹依饥鸿更着行深宵风雨后万里道途长骨立难防镜愁来怕举觞少年轻聚散曾笑客思乡
　　重哭周四
　　甫读宗周挽那知遽絶所嗟无我辈不独在诗篇行到水穷处魂伤山寂然灰寒空酹酒恸哭向苍天
　　二十三弟防偶慰之
　　汝妇真良偶吾家无间言生来诸澹泊夺去几烦寃室想羸鳏慕牀余稚乳存覊逰违一奠何日送丘原
　　挽故开府节使观文赵公二首
　　杵臼孤无食诗书卒致身佩琴重化蜀衣锦却归鄞不废先君养难忘旧日贫公卿如匹士伯父更何人【观文终身有养亲钱】
　　緑鬓今如雪陪行万里长稍从师北面重作婿东床道义非常重精神有不忘一为天下恸端复细思量









　　钦定四库全书
　　泠然斋诗集巻四　　　　　宋　苏泂　撰五言律诗
　　湖中
　　湘湖梦不到今日到湘湖草木尽春色山川如画图雨悭蒪摘后花发燕飞初张翰平生意扁舟未可无
　　百家泊
　　舟子更相语泥深不可行拥裘听水响无寐到天明篷背潇湘雨溪南欵乃声在家那汝觉数舍许离情
　　淹泊
　　淹泊何如此归来亦偶然江寒惟罩雨船晩各炊烟宿鴈起无借饥乌鸣乞怜遥传潮入浦孤埭已争牵
　　过天章
　　菜把充诗腹篮舆兀病身山烟孤起晚官栁探生春嵗月渠催我妻孥尔累人谁言行路好得似在家贫
　　三峡
　　三峡波涛壮秋深鼔棹前飞空多陨石失木有惊猿洒徧时时雨晴开处处天篙工罢锣鼔此地出神仙
　　梦峡
　　未定还家乐仍思去国情猿枝楼阁影龙府佩环声水漩欹斜碧山摇突兀晴分明昨夜梦百丈峡中行
　　峡险
　　剖凿谁其始山川出秘竒只应天地设未必鬼神为崩石惊船过盘涡逼棹移蓬莱如在眼泪冷挂猿枝
　　次韵望海亭
　　城里偏髙处分明见海潮鹳巢多碧树人语半丹霄州宅楼防近居民市井遥芳时一来此因得离纷嚣
　　镜曲
　　镜曲非尘世春风属酒杯欲纾忧百结须索醉千囬莲实儿拳似紫荆父手栽无人竞来往坐穏兴悠哉
　　题蜡屐金貂二亭吕巽伯表弟命赋
　　蜡屐豋山去金貂换酒来一生须几两万事付三杯饮尔非狂耳归欤有防哉何时两亭暮吾与汝徘徊
　　三界
　　地属元三令风囬更幅蒲橹声欹枕里灯影到家初稍觉身何有行当梦亦无平生不耕食五斗欲谁辜风日催曛暮江溪半浊清春寒归鴈急沙逺落鸥惊有志诗书误无家去就轻短篷扄不寐髙枕念平生
　　地壁道中
　　落日宜平野囬车憩薄隂羸牛归径险寒雀聚枝深足未伤和玉文曽卖蜀金百年渠未已出防遂何心
　　三防洞
　　悬崖三百丈五里到松门路尽始佳处苔深无屐痕细泉牛乳滴亭午艾香温舟楫经行疾无劳具酒尊
　　西陵道中
　　冻缆牵鸥浦炊烟饭驿亭吴云懐践白越树怨闾青年数那无老巢居防有寜长歌和渔者愁絶未堪听
　　吴淞
　　把蟹风前醉吟诗水面歌余年聴造物所嗜独烟波兰棹慿双穉菱花笑一皤稽山今又昔贺老苦无多
　　途次口占三首
　　草头风愈吟诗疟鬼藏三年如昨日多难更殊乡涧底秋花小枝头病叶黄饥餐并困卧平地有仙方鼔棹泛弥茫驱车道莽苍功名中底用奔走为谁忙白浪髙扬子青山入建康从来懐古意秋至转悲凉枣子万星攅良苖緑一端扑篮多秀色吹帽受风寒扰扰水和尚泠泠山药官近诗差进歩安得老梅看
　　八月十二日再入都
　　野色连山碧时光似水流邹阳仍是客李广不封侯业已诗中老何须病始休草根萤一防寂照万端忧
　　晚渡
　　小雨湿诗人人疑过渡频望山髙着眼就树巧遮身有句寻鸥説无家认鹤亲明朝上京去酾酒酹溪神
　　曹娥江
　　月下倾残酒风前读断碑采江那有意陟岵不无悲树影经船疾滩声到枕迟重来更何日放棹欲何之
　　浙江
　　演迤来何代崩腾直至今飞潜知险地征逐欠闲心西障残山东流大海深防携秋月色徐听夜龙吟
　　若耶溪
　　嵗月去悠悠沙邉一线流荣无严子钓直有楚臣钩雨气知鱼乐烟光騐鸟愁余年未可料几度此维舟
　　长江二首
　　长江无六月大地絶纎埃暑向风前退秋从雨后来问桐知叶落修桂待花开畴昔扁舟兴分明欲唤囬处暑无三日新凉直万金白头更世事青草印禅心放鹤婆娑舞聴蛩断续吟极知仁者夀未必海之深
　　游子
　　游子那无故青春亦有归小舟冲岸疾白鸟破烟飞物理迷终极人生喜愿违东南双病眼随日下渔矶
　　晓行
　　稚子侵烟语征夫破暁行百为真有数万物本同生扰扰嵗月晩悠悠江海情荒鸡呌屋一笑又天明
　　过髙资丞相墓
　　先祖当元祐诚心相哲宗閙蓝初不入遗表尚深忠簮笏儿孙少松楸盗贼空经从毎瞻拜何日免飘蓬
　　拜大父墓
　　六载今如此青松到屋梁何言声籍籍直作去堂堂事已难追悔天髙只痛伤当时巴蜀使书防不能忘
　　望三山放翁居
　　晚进违前辈湮才重此州絶知他日少预作百年忧樵牧非身致聪明不我谋莫令司马藁祗候茂陵求
　　泊通明
　　午夜通明泊朝来自啓篷骤看潮带雨还作雪随风酒薄愁无料诗难老未工踈寮有竒士恨不此行同又约赵大再逰小阳明其山全似峡中防烟一亭可为吴越之冠
　　客路心常慰归栖气苦低经行天柱北梦想雪峯西翠壁千岩长苍烟半防迷何当同拄杖重此聴猿啼
　　出婺城
　　万顷平田雪前村昨夜梅梦还荆国旧吟欠兎园才只作寻诗去何曽为酒来兹行得竒事夹道有琼瑰
　　归棹
　　形役何时已凄凉莫更论鴈啼云背月人语水邉村十月冬犹暖三杯酒易昬悠悠信归棹今夜宿谁门
　　雪霁归湖山过千秋观少留
　　纵辔不嫌逺逢山犹一登夕阳波残雪塔层层折竹横遮道饥乌下啄氷欲归还小驻倚杖对崚嶒
　　在昔
　　在昔西防日飘然入剑关酒醒天外驿诗爽峡中山天地覊栖乆乡园缟素还不堪眀镜里重覔旧朱顔正月二十七日陪唐子耆登卧龙时稼轩已去令人懐之
　　晴雨烟云态髙深防见闻乱山依越定一水向吴分元白诸侯表杨王俊士羣春风到红緑花草緫能文
　　书张氏壁
　　潮水迟朝渡湖村竟日留肯从沽酒饮故作挟书防得句因题壁逢人问买州双鳬应不逺知道客来不
　　题元真观屋壁二首
　　琳宫无俗务书巻得相亲树影自知午棊声不见人实为萧爽地蹔得自由身客至谁能接应知懒是真冬青干已老栢树亦萧萧紫殿嵗年逺黄冠早晚朝井甘邻共汲食寡腹常枵永夜看河汉仙人似见招
　　玉麟堂上偶成
　　雨燕飞仍集池荷宻复踈无心应人事随意数游鱼碑字千年冷薫风五月初玉麟堂上客曷日赋归欤
　　安隐寺诗
　　樟树何年种娑娑满寺门金身虚像设画壁尽尘昏龙虎青山逺氷霜碧甃存坊官敬人客顷刻具肴尊
　　题周氏庵
　　缓歩胜骑马迷涂问跨牛莼丝方扰扰湖水亦悠悠解后因成欵淹留却当防旁观君共我真是两沙鸥
　　别湖桥
　　歩转湖桥晚家园隔断陂囬防犹万里别去不多时犊子迎风立童児以杖随笋舆方坐睡到此忽成诗
　　三白
　　大雪平地尺腊中相见三无人堪共赏与壁自髙谈茗事工为诗盟吊不咸梦成蝴蝶去飞过百花岩
　　上清雪
　　拨雪寻行路推书问枕屏恍登瑶玉府忆在锦官城眠少灯相伴愁多酒易醒寒鸡唤清晓匹马又遐征
　　余姚江上夜防残雪
　　星斗夜迢迢江空一棹摇乱山诗态活残雪醉魂消已作无懐氏长思有道朝周公梦不见篷底听鸱鸮
　　奉和髙秘书雪中杂兴
　　平湖添细碧绕郭防新晴幸作当年瑞那无一日情睡魂依酒浊诗味益茶清寒事今如许重扪反舌声
　　次韵马季思禁体雪二首
　　涤尽妖氛气妆成富贵冬梅花香防觉人意火邉浓未暖那飞絮非寒底见松絶怜堦下竹腰折为谁恭庭树暁毵毵行空马脱骖瑞臻平地尺白见一年三照眼花犹散齐腰话可岑楼寻胜赏溪泛此何惭
　　咏月
　　入夜金盆上终宵玉镜悬气凉征戍骨肠断别离縁皎洁寕伤性虚眀欲竟天平生防不足兹夕更悠然
　　又一首
　　既雨中秋望纎毫桂影分魄髙疑压雾香动欲冲云稍窘痴蟾窟全惊睡鹊羣孤清若个畔玉笛片时闻
　　秋风
　　秋风清入骨秋树薄于云老去悲时序新来断句文燕鸿相背发泾渭一生分信有难言事天髙不为闻秋风荷叶老秋月桂枝生万物四时意八荒双眼眀忧虞滋疾病治乱阅隂晴秔稲今年少无劳社酒倾
　　霜露吟
　　短褐新冬逼中流一棹孤旅程沙泊鴈行色树穿驴霜露悲愁骨功名畏老夫平生知范蠡尝胆防吞呉
　　中秋扶病对月
　　乆病头如石中秋月似盆起瞻惟一色归卧只空村信有鄜州见曽同秘省论防吟到河汉桂树忽飞翻
　　感秋
　　索索来何处梧桐昨夜黄蛩声机杼月鴈影塞垣霜俗尚儒餐贵家贫父业荒三秋病消瘦吾兴入柴桑
　　秋感
　　朱槿不堪留牵牛上竹幽蛩声清夺漏鹰翮劲思秋掩巻悲先哲防山忆旧游闺情兼旅梦百虑五更头
　　独鸟
　　独鸟愁归翮霜寒谢世纷梦遥乡思局砧急酒醒闻一笑胡为尔中年更不羣颇疑当日论饱饭薄能文
　　乳爵
　　乳爵机心浅逢人自不飞濶防罗网事爱惜羽毛稀一物知天理他年任布衣相忘容茍免吾与汝无违
　　老蚌
　　老蚌吸秋月饥鹰号朔风人生根蒂少物理短长同难学累累印休书咄咄空余年见儿态若个白头翁
　　题司马提举画鹰
　　旧读少陵句今观司马鹰风云千变化天地一飞腾侧目防枝鸟囬身掣臂绳何由饮西颢真逐羽毛升
　　学渔
　　舟楫苹花渺江湖喜气多一天飞白雨半夜湿青簔防转星初落潮归镜欲磨平生动中静安枕信风波
　　北苑
　　北苑心无壮南牕眼费眀病因杯酒见花值客愁生落落知谁合纷纷讵不情未成幽防宅且逐众人行
　　老鬓诗
　　老鬓惊霜觉春容带雪来散愁诗数首覔醉酒三杯行店人归少荒林鸟去囬髙情无与共自摘涧邉梅
　　霜毛
　　深深四檐雨眇一枝灯酒尽独愁妇家贫全似僧中年多感慨同好少交朋自省空诸有霜毛未可憎
　　即事
　　新笋防成竹春风去不知麦天蚕上早槐日燕飞迟褐短偏怜妇家贫更惜儿十年霜鬓白未必总因诗
　　问水诗
　　顷别知何防重来喜奈何望洋夸海谷倒箧注天河变化文坼沦漪鸭顶波白鸥没浩荡清兴满吟哦
　　送三兄出宰常山
　　官次淹时乆才华应世须及逢六月行李过三衢迓吏江邉少赍装驿外都潮经渔浦夜樯泊富阳晡栁障飞云合花溪落照孤别情初岛溆行色半菰蒲后日思家否兼旬到县无衙新夸防栋俗厚省鸣枹陆走通闽蜀川浮赴越呉往来纷鴈鹜富贵几金珠故老知名父诸公拜画图琴声追旧宓謡咏溢今苏驯听桑间雉欢瞻屋上乌源流从孔氏操履是顔徒卓鲁方如许龚黄盍念夫吾侪甘龃龉仕路不﨑岖霜叶防清绶秋蓬类白须但令民若子何恤吏如奴宰相曽传业郎官此问途入朝端继轨负郭欵营租女大宜招婿児单切教渠箕裘绵代逺门户更谁扶乃伯偏怜我尊兄况友于中年嗟契阔少小事差殊木拱人难作庭懐鲤共趋鹏程方衮衮愚意独区区日者门关隔兹行郡国迂吟风谁属和饮月欠相呼一室甘岑寂回舟思鬰纡傥归存懒拙应与钓耕俱
　　梅口遣兴
　　屏迹甘衡陋驰书防置邮系匏成潦倒行李当嬉游偶往无前约眀知不自由米盐嗔妇问书劔惜児留颇渉湖堤逺旋惊野店稠小梅溪侧寺踈栁驿邉楼放烧催青入瞻山掲翠流鸡笼从势卓狮卧得形脩花面施家说碑顔蠡庙修池冰鱼附藻县早肉垂钩短景中俄昃孤烟散复收数鳬将子出一鴈落声幽古怪藤妨瓦湾碕石碍辀度危还借歩掲浅更呼舟栗大封悬屋萁香炒贮瓯气豪纷敺击博负几喧啾月与星偕隐云将雪共谋拾岩干窸窣汲涧冷飕飗少饭粞为食无衣纸作裘楮艰钱愈瘦吏墨政仍偷桥幻僧伽佛桁传岭海囚舞傩羣画鬼唱牧和村讴饤坐初尝防比邻递解牛门符矜鸷诡舘泊佐倡优麦种稀稀糁机罗轧轧抽谢媒茶褐袄迎妇柿红毬酒味轻疑水泥途滑过油骑都应赴禄舆哭定包忧稍稍更墟市迢迢隔坂丘土风随变易人语欠温柔倚伏时皆有文章理亦犹本原天意觉去就物情求叔世谁青眼当年早白头生涯潘令拙旅次庾郎愁诗好霜侵鬓谈髙雪在喉极思闲似垜只合懒于鸠命岂奔波注官知老病休漫云予有罪寡信彼堪羞乆矣鸥盟杜居然蝶梦周诘朝才婺女曷日到衢州














　　钦定四库全书
　　泠然斋诗集巻五　　　　　宋　苏泂　撰七言律诗
　　上楼大防
　　贞元朝士乆成空故国灵光但有公四海已迟三日雨八荒同在一春风耆年盛徳天应相大册髙文老更工且为商家了梅事未须海道覔丹东
　　四朝相业旧仪刑今代衣冠类晓星青眼更谁怜后裔白头空复遗经冲霄有路开笼鹤槁案无时泣巻萤吏部观文均所爱因声廊庙一丁寜
　　喜雨和转庵韵
　　香雾腾云滃郁蒸九重精祷格真清连朝润泽非凡雨通国驩呼荷圣情好句便疑从地涌劳歌不复和车声鹁鸠屋角休无頼未许寻常唤妇鸣
　　雨后乞御正殿得请次韵
　　已成霖雨慰黎蒸圣主斋居尚穆清奏许正朝仍玉食尽囬喜色见民情衣篝不惜添梅润籖帙从堆乱叶声要雨雨来天便许不须更卜白鼍鸣
　　酬王木叔判院喜雨韵
　　雨在琴书溽更蒸雨余衣袂润犹清良苖日起有佳色圣泽天同无靳情得句饷耘聊志喜欲歌击缶不容声居然引玉何从至敢向黄钟作釡鸣
　　四月二十四日喜雨次振之韵
　　朝来骤雨鬱烦蒸晩见疎星挂汉青大防忽随风信入好声先觉梦魂听春过种失农犹及喜极诗成语未停毎恨买山无醖借不知肝胆露青萍
　　刘振之访别举似喜雨诗次韵
　　尺泽霏防起寸隂稍苏焦槁见青青便疑菽粟中天降絶喜阶除半夜聴访我尚期新旧雨话归还忆短长亭交防若问今何似世味谙来似楚萍
　　喜雨忽风作酬仲归
　　触石兴云走列峰天官日日课分龙有懐竞喜神灵雨无术添驱变化笻枕上佳声欣溅瀑田间乐事喻号钟连朝风伯何从恶敢不凌兢为肃容
　　次韵仲归喜雨有肯顾之意
　　愿试黄昏上古汤社中今得沈东阳素衣肯为缁尘染秀句殊増灌顶凉不惜聨翩过旧隠也欣滂沛洗炎光预知定得惊人语约略眉间喜气黄
　　家国
　　长安五月火云堆客子光隂鬓髪催谋国已嗟无位及忧家只怕有书来榴花照眼何曽摘萱草惊心不要开焉得儿男备征戍等闲挈取版图囬
　　悟前生
　　秋风拂拂草头青秋日离离万寳成懒把幽懐经俗事每因前境悟他生谢郎船上鱼新买贺监湖邉酒细倾七十三分今过二且然无忤白鸥盟
　　名节
　　了知名节重于山谁信今人古谊存百草前头梅萼秀羣飞之内鳯凰尊有身合下阳城拜无些能招宋玉魂公道世间犹我辈未妨归卧掩柴门
　　感春
　　纷纷忙事几曽闲快上髙楼得解顔夜月一奁花似镜春风千叠栁如山多情未放芳尘逺渐老难追少日还燕子飞来那有意又催团扇入懐间
　　春去
　　城郭春风赋式微忽看莺老燕雏飞秧田水满闻姑恶树叶隂浓呌姊归百嵗襟期真索寞十年心事只依稀人间我亦无能者华髪苍顔未必非
　　听雨诗
　　三分春事二分休造化明明百草头一夜雨声清似玉半牕梅影淡于秋家贫只与诗为伍客去从教睡作俦败衲依然湖海濶老来无喜亦无忧
　　雨
　　春禽唤雨屋山呼二月韶光一半无作岂逃泥滑滑原情当坐谷孤孤不应荳蔻花梢重已怪荼防叶子麤年去年来谁奈得酒酣击缶和噫呜
　　次韵曽文清公复热句
　　百顷沧波望似空凿氷吾欲浸其中何言雷电不为雨须信梧桐自有风子晋台头笙逺近西真池面玉丁东行牋章奏求清冷乞取防换祝融
　　热
　　夏云端的似竒峰忽作頽墙四面红坐想防风过荷叶梦成踈雨滴梧桐浮家何计来波上举扇无因出焙中三十余年吟冷语今年吟到水晶宫
　　次韵颍小弟秋日
　　逰鳞覊羽任浮沉老大凄然感嵗隂风底波纹生别浦雨余山影出踈林残年不足偿多病万事寜须付有心满眼黄花一杯酒怆懐元弗为听砧
　　雪
　　穷冬那得许竒观疑怪重衾夜更寒正烂漫花随防有不坚牢玉暂时防上章谒帝应留得下令教儿莫扫干岐路杨朱定垂泣东西南北总漫漫
　　简铦朴翁兼简敬叟二首
　　雪花梅萼两婆娑梅雪相催柰老何只合孤山访和靖不应华屋比东坡诗情可喜丝生鬓归意犹须氷泮河林下相寻未岑寂木鱼能拍鸟能歌
　　生机幻法不无神信手拈来却是真雪月梅花同一色陈黄苏老只三人论诗已具顶门眼选胜直賖头上春普请西湖作公案与师聊结未来因
　　遣兴
　　风林缥缈有如无烟树重重直爱渠今我时光能有几古人诗兴已无余又随篛舫冲潮去未结茅斋并水居旅馆萧条厨传少江妃来遗一双鱼
　　自述
　　交友凋零似暁星生涯依旧短长亭前身房琯仍名永今代苏耽不姓丁儿女成行头自白湖山相对眼终青还鄊曲调如何唱枯树无言最可听
　　夀陆放翁三首
　　年事依稀鬓复青防书细字眼犹眀池边自种桃初熟篱下曽枯竹再生已觉貂蝉除世念未妨鹤伴诗情日供薪水门人职凖拟金丹防铁成
　　邉松坐石日从容故国灵光只我公岂有文章髙海内独将身世老山中丹头跃笋分明异梅蕚含椒即渐红千嵗斯人要宗主不妨留眼送归鸿
　　花间乳鹿笑相迎拄杖穿花导鹿行六子子孙俱宦逹三山山水亦聪眀论诗何止髙南渡草相防了北征带得门人也僊年年来此贺长生
　　三山放翁先生生朝以笻竹杖为夀一首
　　信手公侯八十年言归山泽更臞僊声名固自盖天下耆老所当留日邉满腹诗书真我有一门簮笏自家传持来笻杖非无意比东坡夀乐全
　　闻孟良父侍郎解印改江东漕再和堆字韵
　　十行芝检从天下六月荷花照水开未必便将东节去不妨政用此时来安排过阙留中奏想像攀辕恋别杯遣贺以时非造次索公一笑簿书堆
　　舟次横河呈孙季和通守
　　冉冉归云不自闲纷纷暮霭已依山时光尽入髭须里行色元非草树间旧腊新正能几许麄衣粝饭试诸难吾生所恨长飘泊又宿汀州白鹭湾
　　十月二十八日迁入赵氏借屋适有名酒及延致内黄侯约兄弟共醉颍季有诗次韵一首
　　黄花已判一年休短褐无端又去秋环堵肯云原宪病卜居那免屈平愁交情白髪知难有故里青山未拙谋醑我横戈陪季孟人间棠棣薄公侯
　　次韵葛天民
　　心火调停乆不焼诗书聊以永今朝拟寻笻杖逰还懒望见梅花意已消原宪既贫应瓮牖顔囬所乐是箪瓢嵗寒交友今余几留取人间作后凋
　　次韵虞叟兄
　　百嘉萌动春来意两颊参差少日红有底心情桃叶渡不堪时世栁花风先朝诸老知谁健短厯今年又已穷忙事尽归趺坐里侯封从付立谈中
　　颍叟弟赠别韵
　　狙公多诈惑朝三蚁穴何知亦战酣世上规行无中矩人间北防有城南懐哉畎畆终从欲老矣江湖合罢参便道阿连同结屋未妨作蠒似春蚕
　　次颍叟弟送行韵
　　相传衣鉢已分眀早觉诗含鲍谢情心腹于人惟有弟襟懐无我独非兄偶随江路帆孤往便忆梅牕酒对倾嵗晚勉旃无废学他年夷恵防双清
　　次韵虞叟九兄七月一日作
　　日月跳丸逝不留吟蛩得意蜕蝉忧终更末伏应无暑望见中元便有秋风爽气先青草动雨凉心共白莲幽谁能跨鹤乗西颢三十三天取次逰
　　次韵知县三兄
　　杨栁依依万缕丝梅花无计与扶衰十分酒满闷如昨一半春休雨未知安得诗书成保社畧容岩壑有心期扁舟短策寻常事肥马轻裘我不为
　　赵黄州寄示诗絶竒次韵
　　书囬闻道读春秋笔削余功指顾收鲁国故知人有礼周家那得圣无忧非君着意扶公糓似我何辞賛夏游防引青藜校天禄毋忘华髪此沧洲
　　将别颍叟弟
　　兄弟无聊各数年东堂犹喜聚炊烟翛然汝更寻灵照别后吾知忆恵连击汰便应从橹外防书谁与共灯前眀朝不待咚咚鼓祗有闗门及早眠
　　次韵颍叟弟送行
　　间道驱车逐帅旗别情惟有弟兄知百年同好少张仲举世谁人似子期竹叶尚堪中酒圣梅花真是断肠枝苍崖缚屋归来好此计输君我后时
　　走笔谢髙秘书送示诗文
　　郊居近郭非寂寞蟠竹结茒依野塘白屋老人谈黍稷青云学士送文章藕花开后满船月枫叶落时縁路霜年过三纪不称意随分江湖作醉乡
　　和十二弟韵
　　三伏囬头梦欲醒五更风露月逾清病余似鹤精神爽老去如僧念虑轻邉面只今多勇战人间从昔少闲行何当封事天皇殿乞借秋霖洗甲兵
　　奉送吕表叔赴江隂
　　春风乍入澄江郡最爱君山一防青栁外化民安若子鸥邉为政出于经毎惭旧守勤招唤况识今侯更典刑此去交承如借问侯芭贫病髪星星
　　和岩壑兄九日
　　华颠可笑揷茱茰儿女欢然竞挽须故国黄花元自好荒台青草孰为娯举觞感慨悲歌有落帽风流蕴借无粘起半生铁如意今愚何似古之愚
　　闲居复遇重九悠然兴懐颇谓此节特宜于贫盖冨贵者不知若是之清美也因赋唐律呈同社
　　风凄日薄鬓毛新嵗嵗年年乐此辰多少昔贤留赋咏大都九日称清贫瓮头无酒心仍醉篱下防山意愈真自采黄花供陶谢迩来嘉兴属何人
　　和陆判院懐祖
　　柴门临水对山开日日思君君不来与世相忘书万巻于人无忤酒三杯参乎毕竟曽师孔赐也如何敢望囬况是升沉方自此丹阳闻道好官催
　　次韵知县兄
　　秋声物物类歌豳旋转天机属大钧一雨荐凉全却暑两湖添緑不生尘黄花又近重阳酒白髪长思五栁人急唤西风与湔洗恨无好句逐时新
　　五和堆字韵呈孟漕
　　十年但有书题问今日亲逢幕府开薤本自迎公始到桃花应笑我重来何妨邂逅评诗句不用殷勤治酒杯办取篮舆共吟赏石头秋晚乱云堆
　　送陆懐祖之官丹阳
　　放翁去作水中仙有子生平在眼前钟爱甚于贤伯仲传家仍自好诗篇肯为筦库官无小防复公侯泽更绵我亦与君非乆别秋来湏上浙西船
　　送富知丞之官丹阳
　　官袍嵗乆不能青放了铜章却县丞时事自新醒眼看古心逾拙白髭生有田有屋寜三仕随雨随风又一行举世其谁识公者临岐何独怅离情
　　次九兄秋句
　　愁多端的似无愁何况周行苦滞留芦簄月连银界暁揄闗寒防玉峯秋挑灯屡作闻鸡舞看劔长思跃马逰从古封侯欠英杰幽燕终欲笑谈休
　　简朱子大学士一首
　　石家曽作送君来建业收书未得回只道还家仍欵曲谁知分袂许悲哀冥间孰与论心事世上谁堪共酒杯昨到帷堂前后奠却瞻乔木肺肝摧【子大父防未除】
　　悼剡姊
　　庭闱消息判沉沉鴈序殊乡缺嗣音择对漫言双易姓何人堪托一分心孤魂寂寞丘中土庶子凋零地下金没固无聊生亦尔忍令行路独霑巾
　　张平父逝后寄尧章
　　入门囬首事如麻岂意铭旌落主家有梦合寻苕水路何心更种马塍花十年知遇分生死八口饥寒足叹嗟我亦此公门下客只今垂泪过京华
　　哭唐姑丈县尉
　　一官蓝绶只虚名两妇朱丝合不成问我诸姑先冡舍别君三日便铭旌髙堂寂寞朝昏养侧户乖遗子女情欲冩此哀无防所竹风荷雨泪纵横
　　懐古
　　故宫何在緑离离逆顺兴亡世所知草木尚懐勾践徳山川仍识夏王悲行人月下谁吹笛游客街前自买碑欲倚阑干问陈迹苍烟白露两迟疑
　　八月十五日逰禹祠告成观
　　度宻穿青且意行穷居谁识万人英山当凿防终须好水到平时自不鸣夏徳真应参太始禹功那复告其成登临遗庙秋风里不尽今来古往情
　　云门寺诗
　　重冈落日思依依地老天荒阅盛衰万古烟萝千古寺唐朝诗句晋朝碑鹤贪清气随僧住松引寒声助客悲十载重来衫鬓改笋舆囬路独移时
　　清凉寺
　　倚石为城竟是痴春风秋雨柰何其山容似铁犹能改世事如棊未可知庙食孙郎余草莽龛灯弥勒賸流离相逢一笑真难得把笔赓诗记此时
　　秋日泛镜中憩千秋观
　　病起重来理钓丝扁舟迨及素秋时旧交犹有青山在幽趣唯应白鸟知冉冉年光行老矣茫茫世路欲何之秦皇酒榼苔封遍虚负霜螯左手持【湖山之间有石号秦皇酒瓮】
　　蒋山寺诗
　　髙人元是爱山林倦翼犹思息树隂况是先贤遗旧迹未妨吾党得幽寻熈丰法在言何害莘渭人非恨已深老我谁能知许事自敲亭竹和猿吟
　　松桂堂
　　素韠归来痛倚庐四时花鸟防幽居躬行已达参乎孝佩服难忘孔子书緑防干年知不改清香奕世岂无余客来已自徴前梦未必中堂影像虚
　　晩歩湖桥
　　呉侬生长镜湖邉湖晚登桥意欲仙初见苍山下红日忽防白月上青烟收藏画本归吟笔应答渔歌送客船囬首更防人去后玉虹横浸冷金眠
　　次韵古梅
　　独立枝南万事非嵗寒引去合知几伯夷自信西山饿公望何须东海归笛外数声空入梦江头一树忽斜晖相防有愧垂垂老莫遣无端片片飞
　　梅花树下读髙兄诗
　　寻思秘阁贤郎様一似梅花带竹枝毎到君邉作梅想却来梅下读君诗崇奎堂暖春风候射的山寒夜雪时安得居逰君共我梅花三友説心期
　　次韵髙似之秘书谢薛书记七月二十七日早桂
　　翠防低映郁金裳昨夜千门万戸凉蟾小未禁僊掌露犀寒先透玉墀霜唤囬临水登山意恼乱薫天扑地香嵗嵗为花愁不彻雅歌欲和底成章
　　又叹庭前杂花草
　　十年屡作花开想开尽凡花独未开祝付化工应念此保全根拨待时来为梅自合和羮鼎是菊终须上酒杯莫笑凄凉周茂叔牕前生意草成堆
　　白鸥
　　白鸥相见忽相猜居士星星似我哉习懒更无诗一句浇愁惟有酒三杯防梅仿雪行过去翫月如霜防影来学得平生安乐法等闲不受鬓毛催
　　飞鸣
　　飞鸣一鴈带秋囬寂歴黄花傍节开草木不逃天地役禽鱼常罹网罗灾中年衣食忧妻子道逺舟车勌往来未了此生谁料得相逢且覆眼前杯
　　混迹
　　桃花新緑涨溪桥杨栁傞傞防舞腰二月不堪寒尚在一春无那病相撩书编读半懒重读炉籕焼残欣复焼老向人间除妄想但思混迹向渔樵
　　太息
　　生物趋功日夜忙中年转觉事茫茫时情何限刀邉蜜嵗晚偏多叶上霜屺岵増悲谁覆载桃梅结实几青黄读书不办关门计又着麻鞋走四方
　　钓鱼
　　白头波上白头翁竹叶杯邉竹叶丛烹鴈罪因应鴈得非鱼乐语讵鱼同醉醒未觉乾坤异起灭悬知水镜空严子向来无世念谢郎今日有家风
　　团扇
　　团扇光隂有一年楚骚心事忽凄然风髙碧落无穷雁日暮青山欲断蝉老去极思顽似石古来元忌直如吾庐咫尺金沙地聊与僧伽话夙縁









　　钦定四库全书
　　泠然斋诗集巻六　　　　　宋　苏泂　撰五言絶句
　　岩壑兄去嵗此时作春前四絶句姿媚可爱然犹有遗者因复作一首
　　萦风送腊囬生意遍陈荄似织如丝处春从里许来
　　夜二首
　　明月耿清夜乱蛩啼草根幽人浑未寝独自倚柴门明月在天上流光遍草莱平生一樽酒思与故人开
　　镜湖
　　苍苍烟霁塔了了月明山坐久忽不见蒙蒙杳杳间
　　舟中
　　一叶舟中宿风髙浪亦髙回头人世事真觉细如毛
　　杜宇
　　望帝城中住春宵血沁花何乡真万里还忆梦中家
　　闻莺
　　一个冬青树莺声日日来屋西偏娅姹应是绿云堆
　　梅花
　　清贞表独立半蕊便风流信有魁天下羣芳未转头
　　赠草
　　一阵春风起依然故旧情墙根霜下草吾与汝更生
　　七言絶句
　　十六日伏覩明堂礼成圣驾恭谢太一宫小臣敬成口号
　　三边兵隙果谁开尽道秋髙战马来宗祀告成无一事小臣欣覩带花回
　　黄门驰马去如云末后椒房驾玉轮惊起秋风无处避变成三月万花春
　　月中鼓吹日中归重领中宫拜夀闱指防都人最欢喜今郊恩赦每郊稀
　　祥烟漠漠上龙旂将相侯王护六飞一望御街红数里几人簇拥赭黄衣
　　燕罢芳园勑御龙须臾仙仗簇还宫千官过尽尘如雾薄暮香钿满路中
　　花枝人面两欣然和气晴光四接连亲向官街听舆诵太平天子万斯年
　　朝家积累有深仁天听由来不逺人且愿君王省征伐明郊重见四夷宾
　　端午日宫宴二首
　　仙装宫様一羣羣花外花间蔼若云羞□葵榴无举止尽倾顔色向南薫
　　香萱夹和宜男草髙下山栀安石榴一様薫风分五色蜀葵林畔按凉州
　　杂兴四首
　　满地秋声皷吹同草根无赖更寒蛩情知万事终摇落忍见霜林一叶红
　　秋衾薄薄换呉绫灯焰无多一半青却忆旧时荆楚岸夜深风雨泊船听
　　兰佩其如楚客悲年年谁作感秋辞不应白骨苍苔后更爱西风落叶时
　　琵琶亭下维舟处水落江空夜雪残记得长官邀我醉县衙当面玉为山
　　次韵颍叟弟耕堂杂兴六首
　　莫求名字满乡闾且读平生万巻书青箬笠边无不可黄金带后欲如何
　　缭绕州城带雨长雨余云气亦飞扬小楼别有幽欣处时复风吹荷叶香
　　呉蜀归来兴寄遐天将清气与贫家双双蝶舞宜男草个个蜂衔附子花
　　莫怪厐公不入城都缘无事可牵萦客来遇酒饮何害客去投床梦亦清
　　已芸何似与人芸水旱螟蝗不可闻必欲糠粞饱鸡鹜明年余作劝农文
　　珍重新来十絶诗末章砥柱不能移因思唐代诸公子故少撞钟得意时【原诗云背乡不过五十日世事如云逐段移客里念家家念客归来一似未行时此末章全类唐人】
　　次韵赵去华提干夏日杂兴七首
　　老于轩冕总相忘归办芙蓉制作裳多少隠沦天下士无人知我亦何伤
　　客醉如何我独醒山空时落涧泉声年来不踏长安市赢得诗书一味清
　　幸是安心无可病不曽为米底须归养成乳鹿充神驾散拾残云补道衣
　　植立不徒当日计颠防忍受一饥驱吟成拙赋何曽拙唤作愚溪岂是愚
　　忽然镜里一丝丝老却英雄不自知夜半闲来看青史百年有尽此身危
　　山外情知更有山几多突兀共巑岏一从梦到天坛后转觉丘陵不足看
　　贫甚谁传辟谷方闭门饮水自徜徉无求无欲无魔恼月白庭空一炷香
　　苕溪杂兴四首
　　斜风细雨转船头夜半波平带月流行到下菰城畔望水晶宫阙是湖州
　　美人楼上晓梳头人映清波波映楼来徃舟行看不足此中风景胜扬州
　　只道还家犹未还故山书册蠧鱼残半生不疗饥寒苦空有诗名满世间
　　笔判虚空也太竒古今天下几多诗虚空判了元无尽信手拈来自不知
　　过金陵四首
　　豆田无数老鵶飞枣熟菰香稻子垂未説前年那有此今年还似去年时
　　老树前头柿叶红又骑瘦马立西风江山未必侬能认却被江山认得侬
　　飞鸿衬蒹葭蓼岸红饶小穗花此是秋光最佳处江湖何处不思家
　　髙资店里主人婆万福官人问讯和安稳在家能几日别时不似见时多
　　金陵杂兴二百首
　　玉麟堂下栁丝丝过了春风一半时行到水乡应底事黄莺飞上杏花枝
　　朱雀街头观阙红角门东畔好春风人家一様垂杨栁种入宫墙自不同
　　浪説思家不我听萧斋闲对竹青青若为解释妻儿念读尽栾城道徳经
　　桑林伐尽枣林空卖得柴钱饭不充明日死生犹未必将何缠裹过秋冬
　　江南隄栁拂人头三月吹花特地愁却忆旧时狂李白题诗曽遍酒家楼
　　稍经运渎过潮沟野草闲花触处愁二十四航春水满有谁来此上扁舟
　　有时幽鸟百般啼无数阶头萱草齐第一怕听泥滑滑再三莫放雨凄凄
　　蒌蒿登盘朝饭美河鲀入市晩羮香应无白傅思春草却有东坡赋海棠
　　碧烟腾上青松树下有仙人此炼丹丹成不愿千千嵗乞与前生一味闲
　　归心突兀不可制一夜梦中行越山惊觉恍然犹是客欲随春色共东还
　　小小游车四面红美人花貌映玲珑随车更有郎行马散入钟山十里松
　　万钥深深待驾临府藏戈甲库黄金规恢画饼翻増孤负先皇一片心
　　永巷斜廊閙防闱帕黄寂寞护龙墀深宫不与闲人到只许珍禽自在飞
　　南位之南下曲街画罗窗戸隔红梅方方丈石平如掌曽是官家拜斗来
　　小小规模似禁中分明夏禹欲卑宫白头官吏知年几犹指屏风説孝宗【龙屏乃淳熙中降下示必行幸】
　　三山掺别是前年除夜还家翁已仙少小知怜今老矣每因得句輙澘然
　　五陵歌舞换埃尘地下黄金出尚新碑字已漫青草死酸风吹杀石麒麟
　　江风吹面雪漫漫二月东风特地寒四十病身谁役汝小车摇兀过长干
　　去年夜半草军书今嵗平安一事无且愿吾皇千万夀早敎车马防东都
　　兵戈啑血只空回天意人情未可猜堪笑当时谁督府巻旂夜半渡长淮
　　青溪阁上看青春一度春风一度新堪笑南朝江令老北朝依旧作词臣
　　铁钱转手变铜钱父老相传喜欲颠未必颍川能若此画图随处有香烟
　　客怀元不间春秋栁缘花红见亦愁第一不如归去好东皋犹幸有鉏耰
　　清唱闻之妓女家依稀犹似后庭花重楼复阁参天起不见佳人张丽华
　　蘼芜涧边春草青桃叶渡头江水生女郎到此歌一曲不尽今来古徃情
　　伯玉文章一世雄买碑人去更无踪欲寻水馆风亭处只在西门折栁东
　　楚囚对泣欲何如江左图王计策疎风景不殊人自老令人更忆管夷吾
　　去年十二里新亭尅复当时事未成爽气不随秋露尽犹闻神鬼夜论兵
　　春风动地巻红旌人在清溪阁上行歌舞洗空亡国恨风流太守亦多情
　　二月风和日暖时淡黄杨栁一丝丝向人无限隋唐意犹是桥南杨栁枝
　　客里逢春得几回山桃还似旧年开都道士何曽识真个刘郎去复来
　　子髙去后我方来两地参差笑口开赖有尊前似人喜为渠想像饮三杯
　　白石鄱姜病更贫几年白下徃来频歌词剪就能哀怨未必刘郎是后身
　　内官折送御园梅厯刺如薪苦不才安得昌原带苔树疎花分得几枝来
　　城头士女出笆篱喜色争瞻大使旂尽道去年那有此今年粥饭不曽饥
　　石头城上更髙层与客擕壶试一登屈曲江流学秦篆春风应是李阳冰
　　龙虎江山未改形临髙一目但青青春风岂是无才思不洗从来战伐腥
　　四望庭中四望花青春那属外人家中间更着垂垂栁自倚东风待翠华
　　白鹭洲前白鹭飞人间还阅几斜晖春风不与苏郎便浩荡沧溟一舸归
　　云气依稀有若无定山山下片帆孤青芜不尽天连水野鸭飞来成画图
　　龙光寺里只孤僧武湖如掌様平更上鸡笼山上望一间茅屋晋诸陵
　　春韭夏菘谁复种绿葵红蓼尚堪羮山存虎踞龙盘势谷隠猿惊鹤怨名
　　前日东园一看梅昨朝重看杏花开从今尽有花时节判得从公日日来
　　白沙翠竹长干寺绿水朱楼白下城燕子飞来春又晩去年曽此看清明
　　绿隂黄鸟半山园谢字王名宛若存试问时人两安石却推翁仲不能言
　　等君日日在髙台吹尽杨花君不来归兴自浓身尚客江南老却贺方囘
　　沟水泠泠韵玉琴樱桃花下宿珍禽龙车自向思陵掩三十六宫春色深
　　日日花光乱酒光青帘绿树映红妆今年幸得元戎伴三到钟山共草堂
　　小繖障羞去复囘蒋山寺里看花开摩挲拄杖君随我遮莫松间喝道来
　　花底翩翻燕子风杏园何止万株红亭轩包褁浑如锦见説风流似禁中
　　车如流水马如龙留守游山似谢公夹道歌谣争指防两行红斾转青松
　　城脚粼粼水一陂水边杨栁映旌旂青郊绿野无穷意寒食清明三月时
　　鼓声打得海棠开更向花前舞一囘传语流莺莫相怪青春去后不重来
　　谢公遗冡尚坡陁丝竹中年好若何亦到旧时擕妓处野人行馌妇行歌
　　白日桥边白字碑康王神道定为谁路傍借问无人识自滴村醪酹藓
　　青骨标灵尔许竒翩翩白马去何之庙门贴在烟云上此是江东第一祠【蒋子文庄武帝】
　　白日相思可奈何青春三月已无多桃花风急鲤鱼老独上台城听踏歌
　　香罗初换裌衣新除却垂杨不是春昨日街头骑马过眼明犹见卖花人
　　燕子蜂儿各自忙玉魂谁返杜秋娘人间抵死无殊丽免唤分司御史狂
　　睍睆飞来载好音分明残夏胜春深小窗谁作幽人伴惟是炉香共绿隂
　　羊车洗马好谈玉立风姿一少年不枉当时人看杀如今何处觅幽阡【衞玠】
　　桂棹青溪夜泊船胡牀歇马坐江边一声笛罢不知处两不交谈意已传【王徽之桓伊】
　　五马浮江一马龙亡何兵满建康宫瓜分鼎峙从来事犹説金陵王气浓
　　不见乌纱紫绮裘至今英气满沧洲秦淮半夜棹歌发明月清天江水流
　　休论句曲更茅山只到栖霞説半年暂学僧闲犹未得几时真个作神仙
　　三月春归未是归绿隂端的胜花时絶怜首夏清和句一字其间几个知
　　青漆楼髙制作竒当时纯不用琉璃东昏幸自嗤梁武不道东昏更可嗤
　　临春何在只桑麻法寳丛篁间杏花旧日此间同泰寺曽将龙衮换袈裟
　　陶山松柏已成隂地濶天髙不可寻二十年中儿又女人间独自有伤心
　　寻诗还步小虹桥薄日轻隂呌百劳芦叶深青荷叶紫江湖从此兴滔滔
　　幽草防阶翠织成初荷经雨碎珠生藕丝道服松毛扇独自花间趂鹿行
　　南轩门第老袁三将业江湖久遍参闻説中原太平事数行清泪湿征衫
　　元帅中军展将旂军中新刺好男儿风云阵法秋毫识前日兵兴使不知【近刺亲兵日敎八阵】
　　缚屋牵牛旋旋归淮边绿野尽耕犁弓刀武备何曽识只是当初田舍儿
　　州衙三面接秦淮临水朱门一半开却是浙中无此景江鸥飞舞入城来
　　潮水萦回御水通垂杨照影绿茸茸天生此地非疏凿未必钱塘似此中
　　一万强人犯海陵可怜谈笑陷官兵张韩刘岳今何在塞上将军漫有名
　　多少横尸叠似楼官人早晩解红头淮南已是无聊甚行到江东刬地愁
　　到郡今朝半月日离家两个许多时知他阿栢无他否忆我何因我得知
　　城西二里楚金陵呉帝名为石首城如今土坞无青草笑杀当时所必争【呉时悉土坞晋室中兴常为险要必争之地】
　　观殿今年七十八徃时同饭此斋前梁金华石依然在屈指重来十五年【致一斋】
　　七寳装成射雉场人间还阅几齐梁潘妃自踏金莲去不见年年春草长
　　赏心亭前白鹭洲淮水东畔水东流只知览古生许恨不知身世自悠悠
　　青春有酒劝不饮无乃孤负金陵花主人听客莫怪客五更酒醒要思家
　　江鸥野鸭自保社黒黒白白鬬分明东边唼唼西边舞安得吾身似汝轻
　　淮南剧贼遽如许昨日传闻尽杀之罪人斯得勿漫喜岂有父母残其儿
　　十分生聚九流亡鬼面鸦形仰太仓指望淮南大麦熟夫妻子女得归乡
　　暄风吹斋响苍玉竹石相看便有情提胡卢来沽美酒终日撩人不住声
　　四十之年又过一春光囘施少年人如丝杨栁看如絮昼锦堂中又一春
　　东门草色绿匆匆防女行寻郎马踪鸡鱼不到呉大帝籖卜争求梁寳公
　　幕府攒眉为至忧公堂三五运兵筹归之不得吾何用独自方桥看水流
　　雨花台下百花香驻马坡前百草长若还谷熟人民乐依旧风流好建康
　　朱园应是好花开最忆西庄送别杯火急封书寄子大少留春色待归来
　　出门一步便相疎千里何缘管得渠笑貌声音等如梦十年参学在长途
　　短褐钟山不跨驴杖藜横笛野僧俱虽无字说烦清老犹恐龙眠画作图
　　看杀先来所寄书不知病体比何如想应药褁闗心外更与儿曹作念渠
　　梦得当时五絶诗一回吟起一回悲试偷格律无人识只恐王家燕子知
　　曲曲青溪贯大江鸳鸯鸂一双双元戎开燕时来此城郭山林意两忘
　　乌衣巷侧长干寺暇日闲来看一回未觉六朝兴废迹凄凉先傍眼边来
　　桑间少妇谁能管松下孤僧却可怜鱼跃鸢飞均适尔流行坎止不徒然
　　钟山窈窕转龙身小屋低松次第新试觅定林依旧在只无当日读书人
　　小盖髙肩翼蔽无钟山寺里换篮舆相逢举止无羞澁一段风流似上都
　　魏紫姚黄扫地空斩新相尚庆元红道人眼界无分别只赏东来一味风
　　二十四畨风信催郭南间道有花开园官欲鬬金钱赏名字先供百品来
　　窗间日日呌提壶有酒分明不用沽自是老来游兴懒日长添得睡工夫
　　细叶如云绿渐敷玉人晨起换金壶就中一朶紫中贵除却扬州天下无
　　四畦芍药间葱花五月春风便有涯闾巷萧条生意少隔墙谁信内官家
　　花案妆来日日新金陵犹有许多春若为造物回芳意尽结嘉禾活饿人
　　始见拖金复散丝风吹雨打一枝枝灵和殿前好杨栁争如张绪少年时
　　琪树三朝种已成绿隂回合啭宫莺伤心辇路生春草不见素娥花底行
　　头上瓶中一万枝花枝人面两相宜满堂将帅文兼武都载周家既醉诗
　　江流带雪少波澜见说潮头也怕寒未枉推敲瘦诗骨且令澄澈莹中肝
　　笑谈容易发仓囷全活生灵百万人十五年来山里坐不妨来此越精神
　　老大驱驰亦已劳移文宁受客嗤嘲人间多少闲田地无处令渠着把茅
　　晋宋齐梁几帝陵土堆谁解有英灵三台五省纷纷改惟有钟山只麽青
　　髙世何须更欲名古人于此畅幽情后来同味无王谢自折幽兰上冶城
　　安石风流苦未遥重来遗迹尚山椒一丘元自无花草底事令人觉意消
　　车声辘辘马萧萧山色何如换六朝要识相传风俗在居人道得语音娇
　　凤凰台上凤凰游山自青青水自流千载谪仙元不死相逢一笑不能休
　　忆杀当年刘改之风流曽赋秣陵诗如今白骨埋青草百咏何因尔得知
　　平生英俊邢刍父酷爱闽中一巻诗落笔文章有如此因何不到秣陵嬉
　　葛巾褁却葛天民有女闺中号燕春只在西湖不行脚金陵风月欠斯人
　　朱髯五十上南宫下笔犹能太古风养就胷中治安策老天那复滞渠侬
　　中年多病才都减无奈金陵景物何安得山楹周四者肯来相伴此吟哦
　　毫端真敌万人军蔬笋能空粉黛羣机幕昼闲仍吊古不胜东閤好郎君
　　半山松菊略能存犹有荆公旧墨痕佳处不缘谁属我只应牛首正当门
　　川原膴膴树斑斑十里春风一望间野马不羁天地濶孤鸿无奈水云闲
　　红袖纷纷转翠屏元戎小队出郊坰凭谁为集康衢咏翻作金陵贺太平
　　阑干三面倚晴晖竹外长江一线微太守不来僧自看清凉境界箨龙围
　　旋结穹庐作露亭疎枝阑入更轻盈今年客思撩人甚欲共梅花笑不成
　　池亭楚楚更堂堂占得寛闲地一方花竹四时随处有纵无人赏亦何妨【行宫养种园】
　　杏堂缭绕过梅堂小竹髙松暎苑墙白雪飞残红雾宻乘舆不到却凄凉
　　扫地须臾架屋成风流尤胜拂庐亭吹来一片杯中雪看着花枝醉忽醒
　　亭上施屏或可无江山形胜恐难摹何当穷腊亲来此身作袁安卧雪图【真宗赐丁晋公此图专创赏心亭以施屏后为好事者取之去】冶城迤逦过清凉城脚连云一带长佛寺仙宫更游苑杖藜知费几诗章
　　溪上鸳鸯避画船船中妓女列婵娟使君爱日留连客同醉江家旧宅边
　　曲曲清溪有几湾酒船笳皷去仍还闲情自合频来此只在州衙咫尺间
　　钟山阁上看朝曦玉作遥山碧四围云气茫茫疑是水人间无此米元晖
　　山南山北冢累累僧寺多承旧宅基兴废相仍真若此死生常事不须悲
　　孙陵冈上丛生草太傅坟前没字碑人世百年元有限何须功业更巍巍【谢太傅墓前古来只立一白碑以其功业之大不容书也】
　　十里城壕尽是花覆舟山下几人家日长知道游车倦自汲新泉唤饮茶
　　疋马东来説晋元当时一统笑三分如今寄食城隍庙异代君臣莫更论
　　周颙宅作阿兰若娄约身归窣堵波今日丹青拜荆国草堂香火已无多
　　凤凰台上凤凰游凤去台空水自流惆怅何因见李白采江试觅月明舟
　　青山水迢迢王气千年久未消独客重来覩风景江头犹有女吹箫
　　甫见梅花方结子即看燕子已生儿青春游荡不知返留住金陵又几时
　　方桥一派水萦纡客散亭空清夜徂二十五声春防静月明池上栁疎疎
　　飞梁谁字小垂虹波面蜿蜒去不穷一段风烟无处觅鸳鸯鸂在其中
　　南台北榭隔飞烟绿水朱桥思然月下闲来看箕斗傍人指防似神仙
　　栁思花情分外娇青楼消息夜迢迢金陵看得新歌舞不数呉音共楚腰
　　竹树池台三亩余白云千载护幽居悲凉物色须弹压粉白脂红却要渠
　　东冶亭东转半山栽松庵外万琅玕重来钟阜同僧话回顾城中几客闲
　　艳杏夭桃日夜忙雨余啼损不成妆元戎和气春风似又引笙歌看海棠
　　马军骁骑试楼船见説倾城出道边元帅留台都赏赐一时百万喝金钱【见日支千緍】
　　纸钱吹挂树枝风积李崇桃白间红但见牛羊上丘垅忽看禾黍出蒿蓬
　　白下城东送客时同来何事不同归君归説似西园栁遮莫轻绵一片飞
　　北门缭绕出东门一处亭台酒一巡景物欣欣乐知己栁容花貌越精神
　　清明过了日晴佳九十韶光便有涯恨杀东风太豪横夜来吹尽海棠花
　　一派娇波入翠溟垂杨只似古来青未能草草归家去怕上劳劳送别亭
　　城上黄花散漫生溪头绿树忽隂成浓春自欲烘人醉却忆秋风一味清
　　轻风湿湿树斑斑燕乳鸠鸣春又残门巷狭斜无不到有何人似栁花闲
　　张硕风流隠钓缗渔郎回首漫纷纷杜兰香去知何在惆怅西江一浦云
　　扁舟乞得自由身烂漫金陵作好春桃叶桃根双姊妹清风明月我三人
　　九十春光即渐休莫将双眼上层楼江南归计无由遂一防杨花万斛愁
　　月楼谁伴咏黄昏剪剪轻风阵阵寒独据槁梧成不寐杏花生影小阑干【集句】
　　不及卢家有莫愁君恩如水向东流从今相送东流后地下伤春亦白头【集句】
　　上尽层城更上楼绿杨枝外尽汀洲蝶衔花蕊蜂衔粉同向春风各自愁【集句】
　　青帝言归速驾忙荼防架底静年芳轻风乍染隂隂绿微月低笼淡淡香
　　压架荼防百万枝月边花下更涟漪三更比屋皆髙枕如此清凉弃不知
　　似玉如酥最有情一香熏彻万愁醒多应无奈花相恼故绕荼防架底行
　　红芳蜕兮花似雾绿隂径兮叶生烟独徃来兮差自得心境防兮不可言
　　忆杀仙人白仲都江边遗迹尚楼居骖鸾翳凤如容我拜作先师定肯无
　　紫髯何事忽迁都有意宫中号太初他日三军嫌饮水只应翻忆武昌鱼
　　立夏连朝刬地寒看承芍药倩园官秋千拆罢无聊赖轩槛周遭绿一般
　　金城杨栁绿摇落殊非昔汉南一语莫因人遂废树犹如此我何堪
　　桃花园作芳林苑蒙泛池通祓禊堂前以骄奢为晋宋后无规鉴亦齐梁
　　小虹桥上看朝曦云里钟山一带微忆在山中望宫阙淡烟朱碧转依稀
　　听筝堂上一欷歔翻手君恩似昔殊按罢金縢应莫怪近前闲捋使君须
　　一曲清溪一首诗风流千载忆僧施小姑溪上平安否容我骑鱼作伴嬉
　　方山四面不曽圆中有仙人号葛见説丹成浑不食五云破洞白升天
　　不论城外与城中时节欢然一笑同棠棣花残紫荆老可无书札问孤鸿
　　青山绿水思悠悠见説蛾眉万古愁斗酒百篇能漫浪白乎吾与女同游
　　莲花博士去骑鲸镜曲回瞻一怆情少待诗成附河伯愿加涂乙始流行
　　髙资冢上五楼穹先祖曽经相哲宗乱后伤心余石马小孙来补万株松
　　八功德水饮一勺当下令君热恼消城里红尘莫回首小屏风岭好逍遥
　　安榴朶朶簇巾红数曲阑干掩映中寻得冰纨题小草浅新还爱绿荷风
　　前日葵苗匝地青几何时节与人平旁观指防荼防架折蕊攀条似隔生
　　宛转歌喉一串珠玉人花貌更清姝明年东武南城唱试觅源流定忆渠
　　十八年前蜀道还维舟曽记此龙湾江流万里元依旧药市蚕丛兴未阑
　　旂帜精明皷角雄江淮草木尽闻风靣门神王须如防防子无轻怒我公
　　放散边头武定军卖刀买犊做农人向来忧国多浮议谁省官家亿万缗【嵗省六七百万缗】
　　表里江淮四十州稍囘饥盗事田畴得公数十分天下庶矣斯民疾痛瘳
　　三月更当临尽头升元阁畔一闲游偶因花防逢花面半日僧房得少留【瓦棺寺嵗建万花防游人无数】
　　扬州风物转头非又是葵榴得意时班扇入怀君莫恃秋来那免弃捐悲
　　廿载金陵九还徃何如三宿在桑间还家更有江南兴只取囊诗子细看
　　兵机将畧总如神儒术仍参席上珍补得国风成百咏不妨幕府有诗人
　　阅武堂前杨栁枝如今是隔几多时至尊屠肉潘妃酒问着垂杨总不知
　　紫云囘薄隠新愁早起钟声也是不徧地葱花两三亩至今人道景阳楼
　　一门子孝更臣忠庙食分明百世功任是清虚亡晋室只留卞壸在江东
　　附薛师董题金陵杂兴诗后八首
　　舒王不让杜樊川二十八字今断弦可怪苏郎呈好手剪花排锦蒋山前
　　刘郎之后更苏郎不枉随人入建康秦水钟山几相识前年忽识好文章
　　方泉周四半生痴语輙惊人不自竒渠句却题君集后要寻梨木共传之
　　交朋存没八篇诗自恨论心独觉迟也记涌金门外别不防登赏忽相思
　　扫阶杨栁败荷风春晩秋初下观中两度不能吟一句愧君且说事匆匆
　　定林草木也风骚曽睡山中听桔槔春雨江湖八年事空膓只忆吃丝糕
　　尊嘉堂上崔嵬老制阃新开欲辟吾又约来游游不得风流输与五云苏
　　散尽浮军换铁缗香烟何处不氤氲苏郎非是谀人者今日真成説古人
　　又李琏题金陵杂兴诗后十八首
　　梁家天子抱琵琶泪洒华林御苑花今日闻韶无处所鴈烟蛩雨属他家
　　滟滟江波绿更肥苍烟中有狎鸥飞当年神武今何在老却遗民更不归
　　隂山侧畔月如霜不为吟猿断杀膓折得橙花无处赏带枝分与櫂船郎
　　花开似汚天衣血雨过重闻御案香最恨寺奴隳太极预先夺我画梅梁
　　长干小妇学吹箫楼外闲风弄翠条近得广陵消息未暮潮已过赤栏桥
　　暮雨潇潇郎不归樽前谁忆旧歌词望夫乌臼浓于染叶叶惊秋恨欲飞
　　愁看幕府夕阳边那更鸡笼在目前跋扈飞扬只如此登髙安得不酸然
　　细竹千竿殿影斜龙顔曽此着袈裟寺楼杳杳钟声过疑有宫娥出晩花
　　池边石是南朝石绿染苔花亦可怜今日波平人事变白鱼犹自跃天泉
　　离离禾黍已难言空觅枫林与菜园瓦屋半间非辱井经幢两个即升元
　　江水无情碧草春北朝留住老词臣子规啼上青枫树为尔离乡去国人
　　相君息女小乘僧身向西天佛律行三尺戒坛秋色个中蝼蚁亦长生
　　夜过江左从鸾旂从此灵君着汉衣春到隂山花似雪望乡台上鹧鸪飞
　　南门防检旧行踪最苦人人认得侬羞澁面皮无处着横拖山屐过青松
　　司马家儿持酒杯天星下吸亦佳哉恨渠不便效牛饮那得孟津师旅来
　　孙帝陵傍水最悲蒋侯庙下月来迟夜深客子心惊恐猿挂南朝枫树枝
　　云杪荧荧一塔灯觉皇舍利寳烟凝山门推上三更月似照前朝礼拜僧
　　南轩隠约夜声防独咏齐梁绮靡诗鬼火对山青焰短依稀忆得独眠时
　　又弟滨题金陵杂兴诗后一首
　　六朝留寄多多恨一士来歌百百诗驱使春风游笔下个中情景个中知





　　钦定四库全书
　　泠然斋诗集巻七　　　　　宋　苏泂　撰七言絶句
　　报宁寺
　　相业平时既讲明得君当国有难能周公礼乐寥寥意余子随时未可憎
　　为爱先生所赋诗半生学老犹迷如今数巻钟山草歩歩相随处处擕
　　玉斗
　　玉斗撞来事已殊岂知天命有乗除秦人自爱三章法枉却先生胆气麤
　　刘郎诗
　　白发刘郎意自悲桃山还是欲花时一生漂转成何事留得都数首诗
　　提举刘学士以某论守江之防未行作诗见遗谨次
　　福胎当日起燕然始信兴亡不属天谋国自知无秘计何时归把牧羊鞭
　　自是羣公气未平黠羌何虑不休兵欲成江左收贤俊叹息无人致二生【顾荣贺循】
　　龙瑞宫
　　花竹青虚卉木苍行穿溪水过山房黄冠相对如泥醉此是人间不老方
　　嶂宻峰圆不似山桃花流水做春闲神仙只在人间世妄意虚无缥缈间
　　未必时人识面频偶然踪迹似逃秦重来洞府青春晩一树桃花犬吠人
　　石镜
　　凿石何年种月轮清光终夜照香魂凄凉不比班姬扇犹是君王送死恩
　　忠州酆都观乃平都洞天也题一首
　　宫殿隋梁所造成殿门仍有晋丹青白头道士无人见客至惟呼鹿出迎
　　十二峰
　　画图曾识巫山面今日亲临十二峰万里平生无此梦却疑身在画图中
　　灔滪堆
　　灔滪堆头一叶舟半年人共水东流平生快意才如此不数东南数十州
　　八阵图
　　俨然云转与风回故国人看但石堆犹有鬼神供职守不移行列待将来
　　巫山峡
　　山木无端又一秋夕阳和影上扁舟旧时十二峰前路惟是猿声共客愁
　　大仙庙
　　为云为雨话头长十二峰前事茫尽道翠睂愁未展不应犹忆楚襄王
　　风木哀鸣想佩环飞鸾何在古祠间无端牢落悲秋客刚把人间比梦间
　　琹台
　　朱弦牢落更谁闻青草台髙鹤唳云尚有茂陵多病后眼前相对卓文君
　　孔明庙
　　未了功名便阖棺荒祠零落汉衣冠知心惟有庭前栢能与先生共嵗寒
　　濯锦江
　　机丝波影借光华巴女临流住防家争向芳菲偷锦样织成平白溅江花
　　浣花溪
　　抱郭清溪一带流浣花溪水水西头重来杜老谁相识沙上鳬雏水上鸥
　　武昌
　　南楼丝管日纷纷一带春江浸碧云遗老相逢问年几白头闲话岳将军
　　行宫
　　先帝乘龙厌九州行宫花栁不胜愁伤心更有秦淮水故绕宫墙日夜流
　　春归
　　十日晴明九日非人家庭院緑成帏春风怕见匆忙去莫放杨花一防飞
　　归自都城
　　竹树齐平緑似城朱樱初熟粲繁星今年趂得春归伴买饭萧然旧驿亭
　　夏行郊外
　　吹红换得緑团枝蝴蝶飞来又却疑藤架野花无着莫是人行处有香随
　　有感
　　滞不求通任布衣山隂道上玩春晖每逢到处花开谢转觉人生万事非
　　小憩西兴
　　吴越相望一苇通仙凡不隔半防风元晖有句无人识尽在西兴落照中
　　之上虞道中作
　　东关白塔何由见异日曾惊堠子频千顷波涛风雨里夜深孤载一愁人
　　上余姚
　　忆侍大人江北去却从伯父野堂回争知二老轻凋谢嵗晩扁舟一个来
　　过余姚
　　柔橹轻飞过别滩老夫吹帽受风寒江流屈曲如蛇转赢得青林四面防
　　复过二首
　　逺水连山碧四围烟波时有鹭鸶飞余姚江上中秋月自买扁舟一个归
　　西风奕奕细吟商客枕凄然一夜凉吟尽苹花浑可事少留荷叶盖鸳鸯
　　曹娥
　　游子心情嵗暮时畵船来往防欢悲夫人祠下寒潮水自展醪牲读蔡碑
　　与曾亨仲曹六二兄买小舟游西湖
　　贪忙安得似偷闲日日红尘倦往还买得小舟真似叶败荷丛底防孤山
　　西湖早秋
　　明知有热不多时可喜秋清又可悲四十九年蘧伯玉西湖一阵桂风吹
　　重到湖上
　　湖上秋风即便浓倾都人出赏芙蓉我来自爱青青草白鹭飞回兴略同
　　往回临安口号八首
　　髙丽寺里访诗僧嬾上湖船独自行行到寺前人迹少不知傍有白云迎【彞父】
　　老铦相见一欣然説似艰虞是去年从此新诗更超诣时人欲杀岂无天【朴翁】
　　道傍举首揖髯陈领得秋塘句法新归饭客楼随取别隔桥相见两诗人【敬文】
　　江湖漂荡旧刘郎不饭经旬病在床起见旧交仍慷慨絶怜鬓底有新霜【改之】
　　戒子桥南白塔西青桐新长盖楼枝轻风忽向楼前过不似长安店里时
　　清晓无车一仆随南山行遍北山来日长搭得回船去薄暮涌金门尚开
　　天竺前头灵隠东山川竒崛自元工旧时可是不曾防今度重来防不同
　　吟诗一日便东归吟到楼头日色西今度重来有吟兴湖边寺寺与留题
　　归自临安
　　一铁君王铸已成忽然淮上羽书惊归来依旧当时我添得髭须白数茎
　　钱塘渡
　　百年鬓发春风晩十二阑干落照微多事钱塘江上水送人离别送人归
　　镜湖懐古
　　镜湖湖水滑如油狂客归来上钓舟惆怅无因见李白西风吹老芰荷洲
　　题千秋观
　　不见风流贺季真酒船回棹莫逡廵如今湖上千秋观逢着黄冠亦可人
　　九日寳林塔中作
　　瓮头无酒菊花青千丈苍崕孰与登从此重阳课茶事不携儿女只携僧
　　九日
　　茒檐小屋对青山只有渊明一味闲手把黄花翫尊酒宛然风味义熈间
　　重阳二首
　　为客时多不解愁亦逢佳节强登楼酒阑自摘茱茰望何处青山是越州
　　九日登临两鬓华鸥边秋色带风沙絶怜当日陶彭泽依旧无钱对菊花
　　题极览亭
　　每向湖中望髙处却来髙处望湖中云兴霞蔚九天上水绕山围一万重
　　题三髙亭
　　千顷飞花特地寒又随渔艇泊苍湾三髙问讯来何巧趂得氷湖防雪山
　　小亭诗
　　小亭西角杏花明寂寞闻莺但一声九十日春今五十自挼红蘂绕阶行
　　题兴旅亭
　　舟行竟日雨冥冥晩饭凄凉送客亭云羃乱山防不见隔江惟有一堆青
　　舟中
　　夜色随人上小舟舟中欹枕梦悠悠桡歌听得偏幽怨不觉天明到越州
　　小睡醒来欲二更村深那听鼓钟声舟中反覆无穷事只道寒天不防明
　　金陵池上
　　府园秋后一池荷緑葢纵横百柄多折尽再生钱样叶却疑天气复清和
　　西百官宅池上诗
　　一架荼防覆水开游鱼架底自徘徊如何知道人来防故触流花去不囬
　　建邺即事
　　凄凄风雨病情懐凖拟东归事不谐买得扁舟如箬叶又随明月过秦淮
　　湖楼
　　奔走何时得小闲防年心事入苍湾小楼正在湖深处输与吾徒日夜防
　　江次
　　舟阁山横水见沙黄尘为客鬓初华江春寂寂归无计一树临风落杏花
　　夜泛
　　澄波湛湛接新秋月子波心印一钩荷叶乱花防不见夜深时有小龙游
　　周家歩
　　儿时下上老翁家常记维舟岸有沙今日沙移吾亦壮此翁居处只桑麻
　　姑苏台
　　草满污莱雪满峰吴王台殿落青红姑苏门外连宵泊愁听寒山半夜钟
　　虎丘劒池
　　劒石光寒响辘轳轩窻髙下尽平芜山中幸自清如水好换缁流着士夫
　　葛仙钓石
　　天上丹成鹤上飞溪边留得钓渔矶千年二谢风流尽谁复行吟送落晖
　　南塔诗
　　松树何知过百年树根流水亦清涟莫嫌寂寞无人到多有人来正不然
　　月林即事
　　竹穿遥径雨穿廊缭绕东西百歩长是处有桥通水入四时无日不花香
　　足赵丈句
　　跨湖楼好客闲行身逺红尘歩亦轻月在波心流不去蒹葭影里一舟横
　　水光山色鬬分明何许清泠画不成月在波心流不去蒹葭影里一舟横
　　出建康府治
　　半月书斋淹病身又随流水下西津重来此地无相识只有钟山是故人
　　所思
　　香炉峰顶行人絶曾借匡庐带雪防今日东州逢六月恍然回首一清寒
　　登楼
　　越客西来隠姓名扁舟浩荡逐江行岳阳楼上三更后自倚栏干防月明
　　登楼
　　秋林薄薄半栖鸦城脚荷花一带斜碧色暮云三万里不知鱼网是谁家
　　頼婆桥诗
　　頼婆桥下粼粼水防见居人説废兴自笑年来车马迹得如桥畔白头僧
　　又南明示众
　　寂寂松门竟日闲更无金鎻与元关时人欲识南明路过得溪来便上山
　　即事
　　道宫释寺多名胜出郭经年得防回当此秋清身健日可人还共子髙来
　　次韵刍父上已日同游朱园四首
　　朱园好在竹平安地主相擕到不难记取今年修禊日三人于此向风湍
　　野水青山非昔祠奠觞那复计醇醨抛梁有咏谁其续除却灵均世不知
　　饮散墦间祭肉残林深终日闭幽兰重来野客朱邢我坐久摩挲马柱防
　　栁长沙白草离离万物东南渐絜齐自折桃花翫春水人生修短总成泥
　　顷在金陵郡斋与黄观复夜坐漏箭下一二十刻率未寝对语既尽明烛渐昏相与坐睡而后已归同郡居乃经时不见追忆当时曾有四句云
　　映雪工夫久已无引锥自刺一何愚青灯一盏书狼籍画作金陵瞌睡图
　　更赋一首
　　纸阁新糊拥乱书青灯依旧照诗癯隔城经月踈相见却忆金陵瞌睡图
　　感时
　　欲寻春物了无慿留得黄鹂一两声昨夜荷风清溽暑岸头还有小虫鸣
　　恨春
　　芍药荼防一万枝花开动是隔年期欲留春色都无计睡过红云白雪时
　　梅雨
　　江南四月苦风波细雨天寒柰若何梅子之黄如弹子菘窠其白柰花窠
　　篱根日日系扁舟衣桁才干水又流老子病余凡事懒但薰沉炷瀹茶瓯
　　双飞蛱蝶情何厚百啭仓庚韵可听肯为螳蜋防黄鹤忍从燕子乞蜻蜓
　　雨中水阁闲眺
　　两山正作脩眉緑一水犹如疋练横竟日书览今古防年人世少豪英
　　朝防雨脚似悬绳暮见寛波没钓汀鸭鸭归来人寂寂鸦鸦飞去草青青
　　谢耕道一犂春雨图
　　好事图形复赋诗岂知真个把鉏犂野人开巻微微笑最忆轻簑带湿归
　　花槛
　　石榴下乱红堆借宅今年适此来知是主人知是客亦逢时节自花开
　　钓鱼
　　是非不上钓鱼舟从此闲身得自由一色藕花三十丈明年归住鉴湖头
　　野航
　　山青水緑思悠悠几处滩头复渡头任是无人竞来徃不妨终日自横舟
　　渔父
　　渔翁年防雪垂肩钓罢归来月一船明日酒醒寻伴侣卖鱼依旧禹祠前
　　出游
　　芳草盈盈水涨陂浅篙惊动碧琉璃心情自逐逰丝起爱入春风夏禹祠
　　泊祠下诗
　　潮小淹留孝子祠雪花须要老夫诗钟声篷底不知处却似姑苏夜泊时
　　江头曲
　　青山何似越山青年少经行得老生欲结茅庵江上住却嫌山水太分眀
　　秋夜
　　一银河似练横浅深波浪浸天青夜阑忽有风吹动摇南箕北斗星
　　一防流萤自入扉清风都向草头吹眠稀又被啼螀妬防见新凉上小时
　　秋声
　　枕边无寐骨毛轻露欲为霜月正明一叶梧桐如唤客起来掻首听秋声
　　秋感
　　油漠漠雨垂垂秋尽江南草木知促织到头无一语不知能有防多丝
　　七夕
　　七夕相寻旧宅来鸡头月下脊令杯饮残谁问天边事独自婆娑弄影回
　　不寐
　　风露凄清入敝裘月明偏照五更头无衣毕竟干谁事彻夜寒螀呌不休
　　晨起
　　晓鸡将梦出华胥起防新霜积槁梧迟顷日髙霜作水可怜黄叶半边无
　　欹枕邯郸梦忽残黄防被穏日三竿起来门外霜如雪始信人间有夜寒
　　游天意寺
　　午后钟鸣鹳鹤飞日髙岚气湿人衣回头但见青松树不信城中有是非
　　泊头陀寺
　　世上身名孰是非维舟日日钓鱼矶长江天阔不知处夏口青山人夜归
　　松桂堂
　　伯夷能使鄙夫寛此老传家不在官魂梦犹能教儿息九原风节更髙寒
　　遣心四首
　　秋如火灼肌肤世念功名一防无晩洞龙归带飞雨卧防檐溜落堦除
　　眼防飞蝗乱似蚊伤禾害稼不堪闻人言所在如飞雨恐是淮南懒战军
　　西风飒飒动蒿莱江上芦花似雪开甚喜茒斋清睡熟却忧边面有尘来
　　租田已旱仍遭水饱饭明年嵗月长未见桂花先一笑满山金粟拟为粮
　　夜句三首
　　儿女咿嘤斑竹床蜩螗六月沸如汤登楼谁问牛郎事只防银河意已凉
　　一天边淡淡横虽然无浪有风生人间各自昏沉睡防到三更刬地清
　　四更过尽五更来防见参旗巻复开澄澈定非人世酒就渠斗柄酌三杯
　　雨夜
　　不待船来雨又风雨声元要打船篷不干篷底纎毫事一夜佳眠自落空
　　飞盖堂即事
　　秋清未脱暑衣裳稍上城楼过苑堂北面芰荷南面桂水香吹乱月中香
　　西兴渡口雪
　　岸侧枯杨卧玉龙缷残鳞甲趂天风明年更作垂垂緑防率莺花入汉宫
　　望秦山残雪
　　山脚斓斑日到迟清连秦树夜猿悲因思上古英雄帝不见苍苍白白时
　　效张文潜雪体
　　布衾如铁衣生角学道终宵免醉昏儿女呻吟惟有睡老人独自起开门
　　楼髙谁上最髙层独客思家见只憎半夜樵归逢説虎隔溪罾罢约留灯
　　望前山雪寄叶山人
　　烟云出没微微白知道前山雪也来应在山中望城郭烂银宫阙是蓬莱
　　檐雪
　　檐雪无风久未消贫家昨夜有琼瑶明朝却与隣人笑只作清斋水一瓢
　　花月二首
　　月边那复有炎光望月踈花意已凉呉质不须仍倚树老来无柰许多香
　　金英玉树鬬玲珑九十秋光聚此中人世等闲诸热恼一时消杀付虚空
　　髙兄示夫妇观月诗和韵
　　德耀梁鸿两不凡闺中桂影醉同防却怜当夜鄜州月空咏清辉玉臂寒


　　钦定四库全书
　　泠然斋诗集巻八　　　　　宋　苏泂　撰七言絶句
　　借屋
　　借屋移来逐半年眼看花发便欣然主人官满吾当去却忆防花又可怜
　　借居
　　借得街南宅子居萧然几案食无鱼山人为办横斜供自洗禅龛净水盂
　　感旧
　　小箱留得旧裳衣母氏亲缝衣此儿近日着来浑短窄猛思泉下许多时
　　乐隠
　　橘隠仙人是乃翁防年涵养在其中商顔不出浑无事安得开禧第一功
　　穷
　　已着风防似马奔雪花无数入船门诗穷到防无医治愁絶湘江浸楚魂
　　野兴
　　蚕绩桑空又一年村姑携手防花园冬来保得儿孙暖自解麻裙当酒尊
　　有钱咏
　　树头榆叶水圆荷黄菊青苔鼔铸多莫把诗家作穷相四时浑不奈钱何
　　野望
　　盈盈一水宛秋蛇鸡犬无声野客家雨后緑添防径草风囬红谢隔墙花
　　足虞叟兄句
　　六月还当月尽休今年节令却齐头萧萧不待聴梧叶一见银河认得秋
　　云里仙人不解愁人间肺渇望凉瘳更深倚杖前除立一见银河认得秋
　　次韵知县兄
　　露坐僊人餐沆瀣水行渔父烛须眉民间阖户纷纷是如此清凉睡不知
　　奉和知县兄
　　苍烟湿湿雨防防一榼山醪手自提防了梅花来看竹春寒如水不曽知
　　和颍叟弟春句
　　厌听鸠妇屋头声十日何曽五日晴一到红芳了归去几多时便緑隂晴
　　爱九兄旧句
　　眼防緑樽花下去情知清话竹邉留禊觞岂是荒耽具晋士那无经济谋
　　续旧句
　　人人不识句中眼请问吾家岩壑翁只把荒耽讥晋士那知经济在其中
　　代赠
　　隔溪杨栁丝丝緑比妾心情少日时待得杨花逐流水此时妾意有谁知
　　代野父言
　　头白垂垂过七旬一生筋力尽田园如今且听儿男去尚可防鹅抱乳孙
　　送裕师骨
　　去年石上君携我今日溪邉我送君世事尽从朝晚过人情难必死生分
　　轻幡袅袅思悠悠梦破依然到鼎州送客各还家里去青山白骨自风流
　　一笑
　　曽服燕支遂得仙此花风味出于天杜陵无句休惆怅且共东坡一粲然
　　书所见
　　画手何须覔范寛有人楼上倚栏干琼田玉界三千顷野鸭飞来不道寒
　　寄白石姜尧章
　　稽山却棹酒船回泠水湾头两意开一路有诗吟不穏当时悔不共君来
　　寄内
　　瓮头留得菊花春过了重阳即诞辰想见闺中为夀酒只同儿女説归人
　　寄尧章并简铦老
　　山绕楼防水接天袈裟同上闇门船相思一夜梅花落傥有人来寄短篇
　　寄尧章
　　闻似磻溪隠姓名阿鬟仍是许飞琼凉风昨夜惊新鴈想见吹箫又月明
　　寄赵大资
　　刘向拳拳老更忠外家恩泽尽侯封分眀社稷苍生计只在平居畎畆中
　　次韵九兄秋吟五首
　　不于乌鹊桥邉见定向笙箫鹤上逢淅淅萧萧到荷叶今年秋不属梧桐
　　醉挽银河续夀杯氷娥亦怕老相催三更自倚秋香立待得灵防送药来
　　凉稻翻翻卧满畦壶浆相劳各相携村南有底连绵雨一夜船髙树叶齐
　　为爱秋风吹弊庐忽然诗思满江湖橙香梦泽团脐蟹莼老呉江巨口鲈
　　江平无意作波澜野旷山多入画栏一叚秋吟到幽囬头三伏也风寒
　　再吟三首
　　翠被承恩罗扇弃一年一度一相逢功成者去终当尔分付池莲与井桐
　　菱角鸡头荐晚杯诗成不受片云催青裙自约弥明喜更上西楼防月来
　　牵牛篱落蛙池雨甑有新炊圃有团聚秋来少烦恼只羮藜苋莫羮鲈
　　简赵世卿
　　舍弟归承折简来知君琴劔返天台人生百嵗都能几两度经过见一囬
　　简刘武子
　　落拓刘郎醉未醒少年名字以诗行流传谩有南朝体萧寺如今白髪生
　　忆紫芝【五月二日葬于西陵宝严寺山】
　　几度青衣褁白云流传仙句世间闻如今一去无踪迹独自防云不见君
　　清才漫仕槖长空末后翻身尚客中便死托生都是妄直疑君去作秋风
　　重忆家姊
　　纸钱零落树枝风子女他人去絶踪此后只因多病弟长官祠下泊孤篷【嶀浦乃所】
　　忆尧章
　　数月书斋懒出门眼防世事但纷纷长安岂是无相识除却西湖但忆君
　　忆卢子髙
　　与君同气不同家今度书迟望眼賖遇物却思髙姓似江头行坐防芦花
　　玉麟堂上口占呈赵大资
　　节旄弹压万旌旗中使传宣表睿知重见相公官又长宛然谦下蜀中时
　　呈永老
　　衲子心情处士衣今年参到地无锥江乡一棹闲来往只有明州数首诗
　　放翁宠赐正月九日诗翰
　　一篇盈轴粲龙蛇归自黄州政尔嘉大似新年逢好事春风吹宝入贫家
　　放翁入朝后寄
　　贞元朝士已无遗白髪当权更有谁六十还朝今八十却归修史几人知
　　寄李简夫宫使五首
　　归来手接一封书累幅春氷字字珠便欲篮舆从此去好风吹过烛溪湖
　　嘉言深味道之腴启钥抽闗许自如顾我但将行脚悮输君全得病工夫
　　覔得骊龙颔下珠几年参请遍江湖只今同味仍同病惟有亲朋李简夫
　　扁舟来往雪糢糊一句当头道得无不是诗人磨不死欲将身凑剡川图
　　莭第茫茫逝水如髯朱寜复与之俱絶怜老子经行地一笑知心更有无
　　送赵大资途次口占
　　渡口斜阳欲满旗锦衣容易逐云衣圣朝无事宗臣老白髪沧浪一舸归
　　梦中作
　　青灯一盏照青编月色霜华两皓然交友嵗寒何所忆水僊王庙竹林邉
　　梦逰海山二首
　　海山青碧一千重楼观飞霞朶朶峰薄晚维舟浑不得飘残女乐趂天风
　　绀行空半簇花太真扶辔极夭斜一声何防寜王笛吹入春风百万家
　　四月十三日晓梦入试枕上口占
　　百花开尽蝶蜂去绕屋团团杏叶隂除却平生我与我世上谁人识此心
　　行年今已是七十况世非皆七十翁栢儿安女莫迟我我入泰华逰衡嵩
　　梦防
　　殿前入醉索催茶玉女传宣赋防霞谁道尘縁犹未断碧桃花下却思家
　　梦句
　　元日新春又一年剡溪仍是旧山川白头野叟无时事独自寻僧雪满船
　　梦卢子髙
　　魂梦依稀欲见君湏臾为月又为云起来接得如鸦字谈笑声音了不闻
　　梦尧章桂花下
　　扑鼻清香两絶诗分眀参到小山辞如今独自秋风下不似当初并马时
　　梦退堂师
　　碧眼霜颅事已非梦中相见祗攅眉推敲有法犹分付一似髙丽寺里时
　　似梦非梦作
　　僊女宫玉鳯头太平天子翠云裘九霄下视人间世底事相防笑不休
　　奉和删修郎中舅达庵
　　分眀日用不难知邂逅庵成一赋诗身在山林志廊庙从来此士得圆机
　　代内
　　孟光书寄与梁鸿薪粲年年幸可同触热忘归浑细事笑人应有北牕风
　　书紫芝巻后
　　为爱君诗清入骨毎常吟便学推敲眀知箧笥篇篇有百度逢来百度抄
　　挽周晋仙二首
　　酷爱金陵二百诗自痴那得使人痴草堂寂寞荆公死泉下相逢试质疑【周爱予金陵诗防云似唐人刘禹锡杜牧之又似半山更絶妙防似少陵所谓之乂也】
　　雪跨氷悬句尽生前已自外其身重来不见长安道犹恐虚空遇若人
　　到马塍哭尧章
　　初闻讣告一塲悲冩尽心肝在挽词今日亲来见灵柩对君妻子但如痴
　　南宫垂上鬓星星毕竞襴衫不肯青除却乐书谁殉一琴一砚一兰亭
　　花按空空但满尘乐章起草徧牕身孺人侍妾相持泣安得君归更肃賔
　　儿年十七未更事曷日文章能世家頼是小红渠已嫁不然啼碎马塍花
　　谢月林寄诗次韵
　　重入都门又许时旧巢新燕欲何之清风忽送苕溪便满纸云烟七字诗
　　次韵吕清父録参
　　雨脚如麻数日悬家贫上漏复旁穿天工却与人争气赐得青苔百万钱
　　次韵知县兄秋懐三首
　　便腹应难饱以书今年田谷未寛纾朋从相过无只待自起园中摘我
　　秋花秋水两相宜白髪于秋更有期三十年来无世味清修除是老僧知
　　灵均心事少陵诗青竹林邉白竹篱自把寒花防新鴈今年强似去年衰
　　次友人韵
　　时事纷纷一笑中卧防墙外石榴红谁怜楚客当年意与把离骚继国风
　　先生休恨易俱东弟子方欣色笑同早晚朝廷议恢复请防裴度在军中
　　耕堂弟妇生日
　　偕老杯盘最喜欢酒中纯渌浸南山莺莺解作娇娥唱牕外垂杨是小蛮
　　了却蚕缫备雪天耰鉏只在屋头邉青笻緑蚁相扶醉妇馌夫耕过百年
　　伤嬾巢
　　车水池邉句尚新重来手帖更精神知他的赴何方约一去茫茫不告人
　　小立
　　飞却青天白鹭鸶短篷相伴月明知只因独速归来后见我沧洲小立时
　　春涧曲
　　防防飞红逐细流拾樵烹荐茗花浮秋来岂不潺湲好才带猿声便是愁
　　即事
　　秋风凉冷自天生瘦骨吹来便觉轻数日因忙偏蹉事不知庭户减蝉鸣
　　所忆
　　一陂潭水绕花身渌浄分明照得人最忆蒋陵西曲路春风相伴两乌巾
　　接齐叟总干兄榇
　　人生何者宜休如此诗书未白头舍棹灯明烟雨里居人那识在原愁
　　呈许从道省元
　　都城握手意弥温少小追随莫更论一别江湖重十载偶然相见欲无言
　　存没口号
　　唐家不靖自牛李党籍何劳口舌争莫説纷纷倒元祐古来平国用阿衡
　　百川衮衮东赴海学者皆知孔氏宗六籍湮防吾道防武陵山下泣寒蛩
　　白髪萧萧礼部郎风流不减贺知章半生寒饿湖山里八十重来坐玉堂
　　存没口号
　　陶山松柏日夜长屋下儿孙渐满堂当时侍傍五男子考叔之羮曽未尝
　　紫荆一树花连枝近以手防动輙随毋忘在莒孔懐日可咏陟冈何怙诗
　　緑隂
　　緑树隂中石枕头功成不愿割鸿沟君防上蔡牵黄犬悔杀人间万户侯
　　佳木丰交午防稠门阑青草没堦头道人洗浄筝琶耳睡起一声黄栗留
　　无题
　　緑云无据玉楼空囬首悲欢一梦中为忆当时裙様色隔墙嫌见石榴红
　　月様梳横鬓脚倾弄箫骑鹤上青防归来自摘金茎露手冩黄庭一巻经
　　梦到巫山起较遅花梢日在不多时闗心自对空梁语一个飞来燕子知
　　树端浮緑涨连云青草池亭不见人犹有蔷薇数枝在虽然是夏亦如春
　　自判此生非醉杀则睡杀耳未知天公肯见容否作续醉睡句
　　采石江邉踏鲤鱼华山县里自骑驴世间非醉亦非睡白堕黄粱莫笑渠
　　兀兀蘧蘧也大竒眼花花防蝶飞飞先生饱惯人间事只麽残年是解围
　　题山寺
　　白云飞绕寺楼钟防滴清声露打松童子开门还报我鹤眠犹在最髙峯
　　遣兴
　　曲径萦纡入翠林无人风自落来禽山中不记今为晋一刻清闲直万金
　　雨中海棠花放简冯元咨
　　天涯万里春风晚曾上西楼防此花今日东南无防觅矮笻来问蜀人家
　　海棠花放简冯元咨二首
　　防丝无頼小庭空梦想君家合树红曽向西川亲画得举家终日看屏风
　　坡仙不作黄州去更把嫣红向阿谁后夜秦庄照华烛几时冯圃折髙枝
　　赠韩雪篷
　　平生未信简斋诗一见韩君更不疑六月掀篷问溪雪眼眀开遍两三枝
　　春谷
　　寒谷春生物物均薫然和气特相亲十年屡作开花赏重费吹嘘是此人
　　红梅
　　游仙一曲梦初囬依旧江南鼎鼐才嵗晚应嫌太孤寂未妨随俗引三杯
　　天与清髙孰我过嵗寒只合老岩阿无端自学闲桃杏只恐情多事亦多
　　等观非白亦非红开落那知色自空落叶成隂花又子几将心事托东风
　　空墙碧水芳菲防泣尽胭脂恨不销不遣二妃陪舜故应泪沁雪枝条
　　緑萼梅
　　链得丹成卸羽衣更餐日彩防晨曦九疑魂断归无计自倚湘筠醉几时
　　又一首
　　水仙分御六铢衣云作中单翠作蕤占断芳园无两树月明倒影浸愁漪
　　次韵詹仲信梅花
　　莫教一片复随波月底风前许细哦花与吾人本无负吾人自负此花多
　　次韵邢季允梅花
　　懐想西湖一树氷有谁人似此花清何当共泛波防緑更得同防月正盈
　　和黄观复梅句
　　梅花骨相本通仙何况苔枝缀玉鸾如着官袍更潇洒不应将作女人防
　　赠梅
　　不作梅花一句诗今年参透老禅机忽然吹堕纷纷雪又挽寒香探落晖
　　和九兄古梅
　　防女何因髪半华一生蓝缕在贫家冷灰豆爆真竒事枯树中间忽数花
　　道上梅
　　栗棘蓬邉父老家不知来歴便横斜思量却是无心种逢着春风偶自花
　　和赵宫管防梅三首
　　除却梅花不可无梅花之外更何须花中儿女纷纷是唯有梅花是丈夫
　　缚屋踈踈傍栁塘诗肠浑不畏田荒今年天赐清修福只咽梅花一味香
　　水邉山下懒寻伊折放瓶中防一枝一片飞来霑砚滴似嗔老子不题诗
　　杨梅
　　孙梅过尽官梅在下畨杨梅独擅塲唤作荔枝元不是是渠犹着小红裳
　　毎勤蕨叶防筠笼独自还丹表里红留与越人共夏祭莫教恶雨打成空
　　忆杨梅
　　不羡南州锦荔枝鹤头猩血正红滋老饕隔嵗流涎甚为趣容山半月期
　　才熟惟应便送官摘来和叶上金盘病夫病久无灵药且服丹砂数百丸
　　夏祭先供项里祠鲜香未咽已闻思昨宵梦里依稀见满树薫风重压枝
　　悼杨梅
　　凡物从来遇合难烂甜中故有防酸自怜生晚空同姓不得杨妃带笑防
　　见三山翁挿山茶花一朶二首
　　人老簮花却自然花红应不厌华颠人间无此风流様何止源流二百年
　　故里归来一幅巾庙堂谁记此祠臣却将笔下黄麻意自语山中白髪人
　　冯生画荷花
　　湖上防花意欲迷年年花谢忆花时如今一见冯生画早晚防花更不疑
　　荷花
　　荷花宫様美人妆荷叶临风翠作裳昨夜夜凉凉似水羡渠宛在水中央
　　琼花
　　一树婆娑种月华夜阑依旧防风沙今年不往扬州过曽防夫人庙里花
　　采菱
　　引蔓搴花钓艇妨防飏锦浪霅溪傍若教摠不餐烟火只采芳香亦味长
　　赠耕堂栀子花
　　六出英英九夏寒短丛香玉映清湍主人自出无人管输与泠然隔岸防
　　桂花
　　手种秋风碧玉成花开如粟水沉惊人间商略年年事到底其如一字清
　　一岩树色乱秋云初喜秋风触鼻根招隠归来浑未得老懐索漠剰思君
　　逺于沉水淡于云一叚秋清孰可分毕竟素娥留不得人间天上一时闻
　　东西南北日团圆洗涤肝膺立树邉料得痴蟾别有药只餐金粟径升天
　　桂花下
　　羽服悬知澹不妍五更清吹月明前明朝多少尘劳事自倚虚檐一怅然
　　子大送桂花荅之
　　小山月在影团团满院清香特地寒病骨逢秋眠较少五更风露起来防
　　庭前菊
　　百叶黄香十月春东篱佳莭误陶巾开花较晚酒羞澁风味依然似主人
　　送黄木香与九兄
　　冶叶倡条无意度黄香千叠最宜春折来欲赠空惆怅未遇人间第一人
　　妃子妖红湿领巾马嵬遗恨几畨春如何淡素衣龙衮一似秦宫入道人
　　川墨送两冯君
　　陵故物秦家得再拜摩挲老墨潘今代廷珪那复见纸牕蛛络半乌丸
　　琅玕翠饼敲笏老我残砖直愧渠遣似两冯论里好管城脱帽却时须
　　云川赵使君坐上和赋鸂防韵
　　杏子花开水漫流羡君得意在沧洲莫将文采供人玩怕入雕笼不自由
　　来禽诗
　　粲粲来禽已着花芳根谁徙向天涯好寻青李相遮映风味应同逸少家
　　寒鸦诗
　　防防飞来绕水村不縁街皷识黄昏当年口腹成踈弃却保生全反哺恩
　　书景
　　黄衣莺子一双飞飞到花间立少时此际东风有情思杏花吹折最繁枝
　　咏草
　　天涯随意緑匆匆只与牛羊践踏空挽着便堪供药味谁令汝不遇神农




