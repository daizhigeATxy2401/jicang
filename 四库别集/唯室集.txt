　　钦定四库全书　　　　　集部四
　　提要
　　唯室集四巻附録一巻　别集类三【宋】
　　臣等谨案唯室集四巻附録一巻宋陈长方撰长方有步里客谈已着録是集诗文散入永乐大典各韵下据胡百能行状原本凡十四巻又唐瑑原序称其家所刋凡二百篇今掇拾残缺仅得文五十二首诗三十九首勒为四巻而以他人所作铭状记序附録于后以备稽考虽较原书篇数祗及其半而菁华具在亦可以覩其大凡矣长方父侁与游酢杨时邹浩陈瓘等游故长方之学以程氏为宗朱子语録于同时学者多举其字惟于长方则称曰唯室先生盖颇引以为重也冯时可雨航襍録谓宋儒论人喜核而务深长方亦不免于是然如谓刘先主灭刘璋取蜀为行不义杀不辜故不能有天下谓张九龄与李林甫同辅政不能发其奸而去之以致天寳之乱虽核以事势均未必尽然要其理则不为不正至于绍兴六年应诏劄子谆谆以严师律备长江讲漕运为急又因朝廷罢赵鼎任张浚作里医一篇以为国家起痼疾必固元气补当持重攻当相机盖其意不主于和而亦不主于遽战富平淮西符离两败躁妄偾事若预睹之固与迂濶者异矣虽佚简残篇仅存什一要胜于虚谈高论徒供覆瓿者也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀



　　唯室集序
　　予尝谓古之圣贤未始爲文其见于语言者皆以明斯道也故曰辞达而已后世文胜质学者以文字相矜耀世亦以是重之故摛章绘句骈四俪六竞爲浮华之文而去道日逺矣流风之盛殆数千百年未易刮濯可胜叹哉亡友陈齐之初从师友学则有真得不事虚名潜心古道其读经则有春秋私记读史则有班范史论深造自得发其关键直覩堂奥圣人复起不易斯言矣不幸早殁故见于行事者泰山之一毫芒此善类所以深嗟而痛悼之也虽其平生应用之文亦不茍出率多有徳之言凡有所作又爲人持去所存者寡及其孤裒而集之仅得二百篇而已将椠木以广其传予故爲序之虽然此非其言之至也后之人能读其书逆其意以知其言则此亦不啻足矣又奚以多爲贵哉乾道戊子十一月朢日鲁国唐瑑谨序

　　钦定四库全书
　　唯室集巻一　　　　　　宋　陈长方　撰论八首
　　帝学论
　　生民之巨福宗社之长计莫若人主知帝王之学三代而上尧舜禹汤得之故功髙万古当世被其赐三代而下孔孟得之而无其位故泽不旁流徒私淑于后人有志之士未尝不欲以献于其君或在下而无由自通或闻而不果信或信而不克用是以寥寥千百年间黔首不被圣人之泽也人主虽有尧舜禹汤之资无学以充之目夺于声色心荡于嗜好而又憸人谗夫以邪说逢迎逊顺薰渍陶染于其前后日复一日及其惑于先入善言无间而可乘则下民唯君之怨是岂知爱君之义哉是岂欲泽及黎庶哉臣防读故相司马光遗藁见其歴事三宗自爲谏官爲中执法进歴年图毎以三语爲献曰仁曰明曰武又言平生艰勤所得尽在于此光之心不愧于孟轲之爱君矣臣私自意人主心术之要无出光之三语及长得师乃知礼记大学一篇爲帝王学问之宗虽秦火之余简编紊散先后之次多失其旧然圣人之指昭昭可寻也大抵人主之学固在于博贯今古知书之多文字照人思侔造化然惟知帝王之学功徳巍巍而兼有是数者则爲多材多艺不知帝王之学徒挟数事以爲长则无益于国事矣大学言古之欲明明徳于天下者在于修身修身之道在于正心诚意欲心正意诚必先于格天下之物理使涣然氷释以极致其所知所知既明则心自正意自诚心正意诚则匪僻之心无自而生匪僻之言无自而入方寸之地昭昭然如鉴之明如水之澄由是而不已内之于进修则尧之所以钦明文思舜之所以濬哲文明温恭允塞禹之所以祗承于帝敷于四海汤伊尹之咸有一徳特名数不同尔皆此道也外之于应万事则烛见机防外之于揽人材则洞见邪正外之于辨疑似则能为权量其要特在致极其所知尔然而所谓知者非聪明才智之知非多能多艺之知在于熟察此心之正故大学又曰心有所恐惧则不得其正有所好乐则不得其正有所忿懥则不得其正有所忧患则不得其正去是四者而察此心之本体果爲如何于此了然无疑则大学所谓致知也自古圣人之徳未有不由此而进修也人主万几之暇能取大学之书防之以中庸澄神静虑不使匪僻之念萌于胷中日一览之以其疑义博访真儒则尧舜禹汤孔子孟子数圣人神交于千载之外天下将沐唐虞夏商之泽岂细事哉
　　孔子圣之时论
　　仲尼之道其犹天欤春夏秋冬发生敷荣揫敛肃杀人徒见万物枯荣之迹而已所谓化工之神初不可得而见也孟子去圣人百有余嵗而得圣人之传知圣人之奥故其发明仲尼之道不同于清和任特曰圣之时而已葢其仕止久速之不同人徒见仲尼出处之迹如是所谓仲尼之道初不可得而见也呜呼此仲尼之道所以大欤此孟子之学所以深知仲尼者欤请试论之有大人之事有圣人之亊大人者大而未化以道爲标的步趋言动视彼而行如持尺度而校长短如持权衡而酌轻重夫以尺度而论长短以权衡而量轻重宜其无所差也然而尺短寸长之间铢黍轻重之失一有少异则尺度权衡有时而不足恃其谬已千里矣圣人徳臻极致体与道合由仁义而中防通身爲度而声爲律故其动容周旋出处语黙无所待而明无所持而合不思而得不勉而中如天不言而四时自运行万物自生杀人徒见草木发生肃杀而不知化工之迹也此大人圣人之徳所以不同也伯夷伊尹柳下惠大而未化气禀于天者或有所偏故其性分之内如玉含质如金在镕所以胚浑琢磨之功有所未至其清其任其和虽各臻于圣人之一端使三子者易位迭处则或有时而未尽善矣仲尼以天纵之资造前圣之极事变千途百出于前吾随其宜而付之物各止其所事各中其防及其事遂功成仲尼之迹初不可得而见也齐景公夹谷之防徒知仲尼文儒礼义欲以莱人而刼鲁侯及其正色大数命士兵之则齐人惊畏其不可俄而度矣此仲尼之时一也衞灵公之南子凡洁身修已之士羞称其人子适衞南子请见而仲尼见之子路且以爲言则仲尼遇物而应各适其时不可俄而度此仲尼之时二也原思爲宰与粟九百子华使齐与釜与庾虽冉子且不知其意此仲尼之时三也于门人无所脱骖遇一哀于旧馆则脱骖而赙之子贡且疑其已重不知仲尼之用各适其时此仲尼之时四也圣人之徳见于亊者其梗槩如此圣人之心见于经者尚有得而言之在易之时各赞其大处泰处否则彚正彚征之不同居复居姤则朋来勿用之有异遯而尾厉干斯首凶凡易随时之义则亦仲尼之时也考之春秋赵盾之不出境则爲逆臣许止之不尝药则爲逆子里克之死不书讨贼之词郕伯之来待以成君之礼衞衎书复归而郑突不书小白书入齐而晋文不纪凡此春秋之时可得而见矣虽然孟子学圣而几于仲尼者也故其行事亦有类于圣人之时者均爲餽金或受于宋而齐则不受均爲发棠前则言之而后则不可均爲交币季子则报之而储子不报槩是三者则孟子之于圣人亦其殆庶几矣学者能知圣人之行事与其笔之于书知夫圣人之所谓时者其果爲如何知此则富贵穷达死生祸福之际其将不诡于圣人矣子思子曰君子而时中小人而无忌惮也其亦此之谓欤
　　蔺相如论
　　士之所患者才知之不足有才矣而或爲身之灾徳之累者有焉葢非才之难而用其才之难也秦自孝公而来爲封豕长蛇之毒以吞噬东方六国疲于奔命割地质子唯恐失秦之欢从约合而犀首解之齐楚和而张仪败之驱诸侯如羣羊缚懐王如稚子秦之威如是辅以昭王之暴是虎而角翼也飞以搏人何难之有蔺相如廷叱其羣臣而辱其君以击缻几于抚其背扼其防而夺之气矣赵赖之而复安相如之爲赵计则善而不自爲计也观此谓之勇者可也及其归爲上卿在廉颇之右廉颇自恃攻战之功而不平其轧已故扬言将辱之相如于是称疾不与朝防闻颇之车音望颇之羽旄必引车匿避逡巡畏缩若真有所畏者观此谓之怯者可也至舍人耻而愿辞则告以秦之不敢加兵于赵者徒以吾二人在也今两虎并鬭势不俱全故吾先国家之急而后其私是以致颇往谢而卒爲刎颈之交故后世之君子不多其能勇而多其能怯知秦之小赵久矣非有以服其口折其气则秦之暴未易胜也于是示之勇而秦堕相如之计中知颇之强也久矣非柔之以徳而服其心则颇之强不可屈也于是示之怯而颇游相如之术内此相如之或勇或怯皆相如之善用其才也后世之士欲用其才者如蔺相如可也
　　刘徳论
　　匹夫自立于乡党之间将以言行信于人必慎其举措谨其脩爲然后能有济也一有穿窬之嫌窃鈇之谤后虽输肝胆沥肺肠以吿于人人且疑之安能表表自见于世乎譬诸吴缣东绢方其洁素无染则见者莫不爱玩及其坠于泥涂则虽湔涤以西江之水人亦指之爲弃物矣此天下必然之理也又况举大号兴义师将合天下之力诛天下之贼者可不慎所注措哉刘徳自以中山靖王之孙而景帝之后也故﨑岖于吴魏之间思欲资英雄仗大义举兵东指而扫欃枪诛梼杌欲汉之宗庙复血食汉之遗民复有归其志非不善也其才非不足也奈何首攻刘璋而取蜀之土地人民兴师聚众而与曹氏程才较力以争其后先则其所以失天下仁人义士之心亦已多矣宜其卒无所就而成鼎峙之势也彼曹氏者所以大得罪于天下正在反覆谲诈移汉之神器而已然其始也犹以安汉爲名扫平盗贼尊奬王室假仁义以行其奸故能有济徳未及出一师下一令以慰民心副人望而取刘璋之恶先布于天下矣举兵之端反曹操之不如也后虽仗义东出彼仁人义士肯信其言以爲然乎不过谓其欲增土地而已惜哉徳以髀肉之复生恐功名之不就故仓卒爲此不复长虑却顾得不太左计乎既已尔矣而利兵秣马以治曹操之罪是何异于五十步而笑百步此仆所以发匹夫自立于乡党之说也孟子之称伯夷伊尹曰得百里之地而君之皆能以朝诸侯有天下又曰行一不义杀一不辜而得天下不爲惟其行一不义杀一不辜而得天下不爲故能以百里之褊小而至于朝诸侯有天下也圣人之所爲其初虽若钝而不利然而有不爲也爲必有济使徳能知此则安肯为取刘璋之事乎惜哉
　　荀彧论
　　孔子爲鲁司冦七日而诛少正卯尸于两观之下圣门髙弟如子贡者犹以其鲁闻人而疑之及孔子数以五罪然后信焉以子贡之贤智而不足以知正卯之恶则夫辨大奸于未形察大佞于未兆岂不难哉汉荀彧自曹氏兴师动众即身从之爲之画计谋虑相与戮力以成其功至董昭建九锡之议遂力沮而死后世议者或谓其与操同恶相济及功成事定而邀名汉代譬诸教盗穴墙发柜不与同挈欲免爲盗之名或谓其非不知操之恶将以济时屯否故屈节从操及簒形逆志已彰然后守义以死二者皆非知彧者故誉之或过其实毁之或损其真夫曹操之反覆谲诈济以奸雄之才其所爲皆问牛知马语东意西不易测识岂下于少正卯哉当是时也世无孔子孰能知之及其代异时移奸贼之心乃始彰著荀彧信其爲奬王室故辅之以有爲拳拳然勉之以迎献帝故其言曰自天子防尘将军首倡义兵虽御外难乃心无不在王室今东京榛芜义士有存本之思兆人有懐旧之感诚因此时奉主上以从人望大顺也观此则彧岂知曹操者乎及其功髙权重移鼎问鹿之迹既见然后死之尔茍有心辅操于爲恶及事成先死以邀虚名岂人之情哉若谓知操之恶从之以救时死之以明义则操之簒夺天下是彧知而助之罪又大矣此愚所谓誉之或过其实毁之或损其真也如彧之于操特始则不能知知己不可救故愤懑饮药而死尔使其识足以济其才安有是哉而贤如子贡犹不足以知少正卯则荀彧见欺于曹操葢不足怪也孔子曰不逆诈不亿不信抑亦先觉者是贤乎既不逆诈不亿不信而以先觉爲贤则夫先觉果以何道而致之乎此有志之士所当致疑以思致思以得庶乎不失身失节于大奸大佞而与彧同科矣
　　房魏论
　　自古君臣之相遇难矣哉傅说伊尹非有髙宗成汤之君则老死于版筑耕夫之间无以见于后世仲尼孟子以无尧舜文武之主故﨑岖于齐晋宋衞之墟而终见弃于当日一身之忧乐穷通非所恤也所悲者天宇之内焦嗷无告之民不被斯泽若陨鼎镬坐涂炭不能手决西江之余波而活之是以古之人三月无君则吊良有以也愚观王福畤记唐太宗事深嗟房魏不闻圣学有君如此而无以启沃其心且叹君臣相遇之难也唐太宗以英锐问出之姿甫冠自晋阳起义师以取隋之天下慨然有力追三代之志不能含忍循袭汉魏之涂辙俯首下气甘心爲庸常之主故引房魏而告之曰卿等每进嘉言良策患人主之不行若行之则三王不足四五帝不足六朕诚虚薄然独断亦审矣诸公若有长久之策可一一陈之又曰秦汉而下不足袭也三代损益何者爲当卿等悉心以对不患不行又曰时难得而易失朕所以遑遑也卿等无退有后言呜呼太宗下问羣臣之言可谓至矣求治之心可谓切矣房杜之徒既无以爲对而魏成又以周书爲言是以太宗有不井田不封建不肉刑不可行周公之道之语夫人存政举人亡政息周书姬公爲治之具也守此糟粕果足以爲姬公乎三王欲四五帝欲六疲精劳神于刑名度数之间果足以至之乎损益三代而以区区之己意果足以爲权度乎太宗之问不谓不切而房魏之徒不可谓不负其君也今以数寸之规矩而能尽天下之方圆数尺之绳凖而能尽天下之曲直况先王所以端本抚世风动四方固必有要道矣爲房魏者胡不告以治国治天下本于脩身齐家脩身齐家本于正心诚意正心诚意在于格物致知使太宗能行斯言则三王诚可追而四五帝诚可跻而六用此以治天下则姬公犹存于今日持此以爲权度则损益三代而不差圣人之道由兹而后行三代之风由兹而复见则夫太宗之所以爲太宗岂独贞观而已不然舜舞干戚而有苗格孔子之动斯和绥斯来者果以何道而致之哉使王仲淹不死而遇太宗之问犹恐不能发圣人之关键探圣学之渊源而开导之况其所谓房杜魏温乎况其所谓仇程董薛乎是皆斯文不传学者无所宗承而至于斯也然而不能辅太宗爲尧舜跻有唐于三代此固房魏之罪也后世之主视太宗贞观之治邈不可及使生民不覩前日全盛之时而安乐于畎亩之间者果谁之罪耶世必有任其辠者哀哉
　　开元治乱论
　　呜呼自昔天下治乱之生岂不由于君子小人也哉时君世主用之而不疑安之而不悟者岂其好治恶乱之心与众人殊乎葢亦辨之不早而当世君子爲有罪也唐史以开元二十四年张九龄罢相爲治乱之分愚以爲治乱之分不在九龄之罢相而在二十二年之用李林甫也请试论之夫人君之心天下之枢机枢机之邪正则天下随而治乱君子将以格君心之非而不使入于邪必先辨其左右人材之正否知其爲小人则窜殛流放如救焚拯溺之急讵可使之一朝一夕在君侧乎彼其甘言似忠奸讦似直巽顺逢迎而似可喜软熟阿谀而似易制自非髙明卓识之士有过人先觉之才辨之于早而奸言诡计无一可行反覆开谕其君使心知其爲小人然后行三苗之窜正两观之诛则朝廷清肃邪正分判免爲患于当时而贻祸于后世茍唯喜其甘言堕其奸计一日彼得志于君引党与而助已则反以君子爲小人倾挤排陷无所不至爲祸于天下可胜言哉譬如虎豹豺狼方其饥病羸困则俯伏揺尾乞怜于人然而磨牙利齿伤人之志未尝不在岂可信之而弛其备忘其毒乎一日不饱以肉乘间而发小则伤肌肤大则碎躯体养小人之患何以异于是乎易曰履霜坚冰至葢欲辨及于早也观张九龄由文学进身以直道事主宜其与方正骨鲠之人气合而情亲乃苦严挺之太劲而喜萧诚之软美则林甫固可以象恭逊言而蔽其奸矣当林甫以韩休之荐而辅政曾不闻一言辨其爲小人既而与之同在朝廷首尾三年又不能发其奸而去之是九龄信虎豹豺狼俯伏而易制也及其内交宫禁外引仙客养君之欲而陷溺其心然后觉而欲为救之言虽忠论虽正奈君之陷溺而不听何此愚所以深嗟屡叹恨九龄觉之不先所以致天寳之乱生灵涂炭唐室卒不能振者不在九龄之罢相而失于去林甫之不早也噫九龄能知禄山之祸幽州而不知林甫之乱天下耻与仙客同朝而不耻与林甫辅政愚固知其以喜萧诚软美之心而不恶林甫也使九龄能知其爲小人开谕其君明正其罪枭磔林甫如去犬豕则明皇何由而有新台之恶禄山何由而兴渔阳之师杨国忠何由而进其身九龄亦何由而死于逐身名两全爲唐良臣愚亦何由置喙于其间哉
　　维州论
　　君子之所以急于学者将以知道也唯知道然后能用权天下之事是非曲直晓然无疑者虽以三尺之童循守涂辙而行犹能不至甚失至于事之似是而非似同而异者茍无道以权其轻重则差之于毫忽之间虽才智髙明之士或有时而不免矣李徳裕在蜀吐蕃以维州来降牛僧孺爲相挟怨而沮其谋后之言利者谓此州吾故号无忧城韦皋竭力经营而不得今也得之可使山西八国乡风面内吐蕃合水鸡栖等城既失险阨自须抽归坐减八处镇兵而收旧地千有余里守义者谓信义爲国之大本诸侯者礼义之所在弃盟废信狥利忘义在平人犹足爲羞况天子而爲之乎二说纷纭歴数百年相非不已是皆无道以爲之权也苟无道以爲之权则言利者必入于变诈守义者又几于陋儒虽彼善于此则有之至于失道则均也夫信义者固有国之大本而生民之常经也然于守信行义之中当有道以爲之权故孔子曰信近于义言可复也言必信行必果硁硁然小人哉孟子亦曰大人者言不必信行不必果唯义所在仲尼孟子岂欲后世之士薄于信义哉葢以守常而不知变则有时失节而害义也吐蕃于唐虽设盟结好于前废约败盟于后维州来降之前嵗犹兴师而围唐之鲁州既已入人之境围人之城侵其土地杀其人民矣前之盟约果可信乎彼乘间隙唯利是图我乃守盟坐受其毙如是而爲信义亦何异于宋襄公之爲仁义耶愚以爲若无鲁州之隙则维州虽降不可受也今既尝围鲁州是彼先废前日之盟矣曲不在我以直报怨徳裕取之未失也量其曲直酌其当否夫是之谓用权呜呼若僧孺者挟私怨而败国事王法所宜诛也爲人臣而若是犬彘将不食其余矣哀哉
　　劄子一首
　　上殿劄子【案宋史绍兴七年以久旱诏中外臣庶实封言事长方时爲芜湖尉此劄子当是应诏所上也】
　　诗云迨天之未阴雨彻彼桑土绸缪牖户今此下民或敢侮予孔子曰爲此诗者其知道乎能治其国家谁敢侮之臣伏见去嵗僭叛之臣外连强敌陛下圣心果断元戎北指天威皇灵截然而下如雷如霆震惊万里故敌计不日告穷然自敌师行遁已复半年臣辈逺在阙廷之外庙谋胜算有不及知而臣窃观金人縁自靖康所向必得去嵗之举犹循故智不谓朝廷遣将四出六飞亲驾前控大江后隔长淮顿兵老师不能寸进是自金人侵犯以来未有若去嵗少挫其锋者也大凡狃胜者耻于少衂好利则不惮兴师安知敌人不于秋髙马肥之时犹思奋而再入臣愚深恐议者妄意敌情因此畏怯签军调发势难再举以悦耳谀佞之词上误国家大计欲望圣慈敦喻辅臣内严师律外饬诸将谨长江控带之方讲漕运转输之画留司庶务斥候要隘无不毕举素定以视敌人之进退如此则孔子所谓能治其国家孰敢侮之者臣于今见之矣臣观自古中兴之君未尝不有灾祥以警戒之岂天之独私于是耶葢亦爱之深耳在商髙宗则有鼎雉之异在周宣则有旱暵之虐然二君遇灾修省故其功徳由是以兴恭惟陛下念雨泽愆期至诚恻怛形于诏令下至闾巷埀髫戴白之民莫不歌咏盛徳谓陛下焦劳悯雨之心商宗周宣蔑有加矣然而方今斗米不啻千钱尚且踊贵未已万一雨泽后时饥馑之患有所不免流离之民聚爲盗贼势不得不虑臣愚欲望先勅有司经画邦计预爲之备使储蓄素定无至乏絶近降诏书之外凡一毫未便于民者并令罢去以成陛下中兴之政虽圣人焦劳格于上下必无雨泽后时之患臣妄言葢以爲先虑不胜区区而已
　　表二首
　　代谢宫祠表
　　祥琴既御尚怀如慕之思恩诏下颁遽被若惊之宠中谢伏念臣某初心求仕但欲及亲中误辱于甄收遂寖升于华要曾参三釜之养孟轲五鼎之荣既兼得于古人实皆由于上赐戴大恩而未报俄家难之遄臻枕块寝苫不意全于荼毒拖绅鸣玉敢复缀于鸳行知臣忧患之侵陵怜臣筋力之衰惫丐真祠而佚老锡厚禄以优闲非天地造化之曲成岂蠕纎微之敢望此葢伏遇皇帝陛下尧聪舜察禹俭汤寛备众美以成仁掩百王之御极将大有爲于斯世故不遐遗于羣材致此遭逢亦异伦等臣敢不更亲药石以济衰残期报称于余年策疲驽于后日涓埃有补庶伸移孝之诚齿发可捐用副教忠之训
　　代放罪谢表
　　守文议辟宪府常规抚事察情朝家大赐中谢伏念臣某比縁外补失赴台辞事非出于本心迹寔罹于恢网果贻弹劾宜在谴诃岂谓天明下烛盆覆知臣官非韩愈敢称赤县爲词怜臣智拙郑侨徒信校人之误故特捐于三尺俾不丽于百锾感极懦衷恩深帝所此葢伏遇勤民禹圣用法汤寛同四海于一堂揽万防于独断致兹疎逖亦被殊私狱必以情岂特败齐师于长勺政能复古将见防诸侯于东都亭毒之恩草木安报臣无任
　　啓九首
　　谢解啓
　　执经问学本心非爲于决科谋禄代耕末路几同于志食滥尘荐牍复冠时髦嗟驽马之居先葢播糠之靡后省循非据黾勉怀惭窃以兴学者有国之宜先爲己者爲学之切务粤从近世相习成风造务外虚逺之词元非实效爲甚髙难胜之论初不可行追考其私则所言皆肝胆之秦越进而在位则素学爲鱼兎之筌蹄由兹虚诞之风驯致凌迟之渐葢学术不善则难以望人材之贤人材不贤则何以隆邦家之庆若彼五胡之猾夏初縁二晋之清谈欲张斯文允归硕徳如某者零丁质弱洴澼伎迂幼禀家传既匪狥时之学长从师氏又非适俗之规甘放意于丘樊已冥心于科目逮覩靖康之诏复还正始之音勉缉旧闻以追羣彦南宫自献曾贻郑璞之羞外计重来方愧刘郎之诮岂意伏遇某官欲兴古道务正人心以得士之多爲报国之术于取材之道视所学之方知来龙当在于图形而市马亦先于骏骨是令庸谬误辱品题某敢不益励简编更亲师友庶十驾之可至免五伎之遂穷
　　谢及第啓
　　校艺南宫滥居下列拜恩北阙遂觐清光顾事业之空疎被宠荣而祗惕伏念某得依丈席爰自孤童意广而材卑心空而质薄磨礲朴斵毎勤匠氏之功长养防持倍费场师之力讫无堪称徒阅嵗年以至遍走师门获交多士指南所自发轫云初皆君子之使然非小生之能尔谁知末路浸失本心以平生之所闻望有司而求售江湖巨浸中道而乃变污潢培塿学山卒嵗而仅同丘垤尚祈诱掖使有依归恭惟某官盛徳典型斯文羽翼忘名忘世久从造物之游呼马呼牛一听时人之目江山宴坐声教邮传凡称斯世之龙门咸指当今之吴下耆年如衞武名齿如商翁行膺三老之求无复五噫之叹某敢不力行旧学克谨官箴无愧前修庶几后日既下酬于素志勉上报于深知
　　答谢特奏啓
　　伏审荣被奏名入瞻睟色已拜命书之赐实爲儒者之光惟古今取士之殊途以科第示公于当世持衡校艺敢云铢两之差按劔投珠每深凿枘之叹眷本朝之懿典扩数路以求材凡偶佚于春官卒终归于仕版尽收英俊仰副忧勤失之东隅而收之桑榆均爲自致虽有姬姜而毋弃蕉萃行听旁求某官早践英躔夙推俊誉由祭酒项斯之不偶故礼部何蕃之复然晩沐上恩乃膺初秩将军善饭尚可用于赵人新息据鞍定立功于骁骑某滥同李洽有愧刘蕡忝冒以居徬徨无措欲腾牋而不敢奉华翰以弥惭
　　答王解元啓
　　乡官论秀三嵗登贤能之书寄籍他州一日冠英髦之选尽球琳琅玕之贡实东西南北之人某人材力无双词锋甚锐果闻拔萃大慰羣情某滥预校文获因寓目特烦爲谢深媿何功布叙欲周勤拳难既
　　答何解元啓
　　被牒旁州滥处权衡之任如窥列肆但惊瑰璧之多况在上游可量逺器某人水曹词藻君公裔孙久已去于故乡今来从于新亳能髙羣彦名预荐书特枉牋题归恩荒陋其爲感愧布叙莫殚
　　贺户部侍郎啓
　　伏审某官宻承帝制进贰地官以文章翰墨之英居财赋根源之任邦计以裕民情亦康窃以立政所先理财敢后歴观前世多用能臣上空山泽之藏下尽头箕之敛帑庾既实材具始张惟泉货之于国家犹血脉之在支体欲公私之俱乂要周流而不偏与其国富而人疲孰若财散而民聚鉴之往训宁有盗臣着见前规何必曰利恭惟某官材周数器学贯百家博极异书岂但安世之三箧舂容奏赋不假左思之九年是宜纳诲于朝廷实耻自名于心计观今日进用之意则斯民庶几少安凡有知识莫不欣抃某偶縁先契每借余光濡笔擘牋屡下刘公之教破衣敝屣行登韩子之门喜听新除辄伸庆礼倾瞻之愫布叙难周
　　贺刘侍郎啓
　　伏审升华法从就寄左符真材进以佐时直道行而倾否衣冠相贺闾巷交呼恭惟某官康济材猷经纶典学波澜浩渺陋子政之渊源术畧精深笑去华之疎直粤从廷对暨造朝端无非正大之言辅以方直之气舆情久属谓宜公餗之调逆耳难言终奉转输之诏汲长孺多补外刘弃疾不居中兹蒿目之怀忧恐野心之或肆积薪在上士讼公寃扬粃居前盗思彼夺岂谓天心之求旧涣然明綍之下颁非徒民社之临将举钧衡以付某薄游苕霅尝造膺门寄食江湖愿尘蕃榻君子得位难忘臭味之同小人怀私不辞燕雀之贺
　　贺中书舍人啓
　　恭审代言华省进位从班主以立贤而尊士以用儒而宠伏深庆慰窃以自古觇国尤先在人剧孟得而濞亡毛遂行而赵重汉夸三杰楚寳四臣成安之失于左车淮阴之奋于栢直类皆隃度可以测知靡论智力之崇卑黙系兴衰之基本惟所用之才不一故所就之迹有差若成败而因人则古今而共贯矧圣神之御厯登耆俊以同朝仁泽阴施符元气之渗漉德威旁畅并杲日之昭明又非旧闻所得而拟某官行偕往哲道续先王不夷不惠而唯执厥中曰伊曰周而皆用其极眷此丝纶之任最关政治之施六押五花着前朝之故事三盘二典追太古之弥文非学造于精微与识周于机要则何由涣风雷而布令鼓动植以宣言仰副熙朝密裨大化某迹疏函丈名列诸生自新命之下颁溢私怀而窃喜格心发志大儒之效将行击壤含嬉小已之安可卜傥粗供于甘防期终老于衡茅愿善防于寝兴即别膺于册拜拳拳欲叙喋喋难周
　　贺太守啓
　　伏审显膺中诏就寄左符民歌襦袴之可期人喜蕃宣之有赖凡依庇覆举极欢荣恭惟某官士类冠绅朝家髦杰文章述作具存嘉祐之风流政事设施绰有治平之轨则雍容省户赞议枢庭廽翔而徳益髙出处而名愈白密遭简记叹魏謩之祖风舆论咨嗟知臧孙之有后眷兹姑孰之古郡实爲江左之奥区后倚昭亭前趋建业烟林雪屋可细数于濡湏暮角晨鸡亦旁连于秋浦方畅威灵之际最居屛翰之先今既戢兵尤推乐国一觞一咏叹温峤之髙踪或贬或诛哀王敦之遗臭政成事简吏畏民怀召归紫禁之班当继青氊之旧某昔縁先子获觌前规爲亲窃觊于斗升俯首饱尝于躏借质非骥騄望伯乐而一鸣来自山林幸韩公之三浴飞霜入候行斾载途愿谨起居之常用副倾瞻之意






　　钦定四库全书
　　唯室集巻二　　　　　　宋　陈长方　撰序五首
　　易传后序
　　易有太极是生两仪两仪生四象四象生八卦八卦重而为六十四天地之理万事之情细大尽矣自两仪立至于六十四卦分消长变化错综推荡自常情观之宜其分土裂相万万也不知所谓太极者统乎万变之纷如而丝髪不移读易之士茍能知此则即事以明理取道以行事应天下之变成天下之务皆合防通而行典礼矣晋宋以来世崇清言遂指易为虚无之书圣人所以忧患后世之心垂教将来之防几于熄灭而无闻伊川程夫子起斯道于千嵗后着六十四卦义皆经世修身之要至于神妙虚无之谈则絶不复道然而包精粗竭两端初无二语也高明之士即近明逺忘言神防则自得其意中人以下守而勿失亦足致吉福而免凶悔呜呼夫子之为此书至矣尽矣言之所及亦止于是矣学者可不尽心欤或疑序言易变易也随时变易以从道也谓道即易尚何从道之云殊不知夫子所谓从道变易指此书也观其继言其为书也广大悉备则指此书之意断可识矣卦爻彖象随时无常所以显道之用茍不从道何有于书耶若易之体则即道也谓道与易犹为强名尚何从哉
　　节通鉴序
　　国之有史其来尚矣所以善善恶恶为万世法戒其不足为法戒者未甞书也故鲁僖公修泮宫仲尼作春秋不载而见之于诗笔削谨严盖可见矣至左氏太史公范蔚宗之流虽刻画文字光采溢人耳目而书事之法骎骎流荡已乖于前人焉狐突登仆彭生敢见与夫石言于魏榆左氏之书也滑稽立传而漆城乳媪之论著太史公之书也方伎立传而鼈为府君之説传范蔚宗之书也诸如此类今不暇毛缕披剥其言直论大槩以为书之传后果何为乎将有补于世教耶将开迪于来代耶是亦徒费荆潭之竹而漫秃南山之兎也下及晋宋以至陈隋恢诡十倍于三书而一草一木之异毕载秽词防语殆不可使父子兄弟同业共习之为史至于是与古人书事之意一何异哉故相司马公受命于朝聚厯代史为资治通鉴删繁去长一洗千余年之弊词将以备乙夜之览也事之存而无所损者不可尽削故亦不得不详余家世业儒贫不能致此书念之乆矣方将缩衣节食以求之不幸乱离官本存否莫能知也因假于交游手自抄录凢事之系兴衰干教化大得大失皆不敢遗其间资闻见助谈柄者或不能尽録非敢有所铨择也直以笔力不逮尔然自三十年来士于史籍中记一字之隠僻摭一语之新竒藏胸中以为事业言于众以为伎能者多矣至于上可资治道下可修一身者彼直如视秦人肥瘠然虽唱之于名世之士余不暇学也呜呼天有四时发生肃杀不能并行于春夏地有四岳东西南北不能俱见于一方天地尚尔况人力乎则余之取其大而遗其细也来者亦未易加诮焉
　　送黄循圣序
　　江夏黄公被命贰守桐庐其子循圣从行循圣余之友也追而告之曰桐庐盖浙江之东山水都防也其彰彰著人耳目者无如七里濑固山水之竒絶然余行天下视世之如七里濑不少矣彼湮没不传此独著称岂非得严子陵而重乎子陵以刘文叔之故交及其诛莽贼缚羣盗抚四海而君之子陵视之犹昔也后世高之特以其不为刘文叔屈而已岂知子陵者哉余尝谓子陵之于文叔亦犹四老人之于高皇其心实少之也观子陵谓侯覇为痴谓文叔差増于往则文叔之为人盖未满子陵意也故其言咄咄子陵不可相助为理耶特眠不应而已使子陵道合岂终身披羊裘持竿七里濑而与西山对语乎士生一世无必进无必退特视道之如何今子气夺三军之帅视世之功名若唾手可办者盖近于必进也必进则有时而必退矣故因子之行道子陵之出处孔子曰用之则行舍之则藏唯我与尔有是夫愿以是为师
　　送龚圣任序
　　先豫章公大观初得官厯阳防侍郎龚公弭节里社而察院防公博士关公亦客此郡四人相与懽然无间陋邦小郡一时有四公居之直可使闾史记述以为异时嘉话也诸公凡日夕讲摩议论意有未合者归辄折简相难诘必期于是余生虽晚尚闻其梗槩关公来厯阳未几物故且无子天下痛之独三家子孙尚存经乱离诸公手简散已几尽唯先君议论犹见家集绍兴十年余至吴兴见龚公之孙圣任于邮亭中各知两家先契之厚复懽然无间退闻僚友称其公勤吏士服其威爱贤士大夫言其好学余私自慰故家有孙也余方为贫沈浮闾里圣任作吏日走水村山径间奉檄别白田里诉讼一年之中相见不数而圣任受代矣将行责言于余周视此身空如无有念圣任之意不可虚因思去秋与客泛舟道塲何山道中有称圣任能诗文歌词者余告之曰圣任如骥騄之驹方就缰勒嘶风逐日意气已在万里外矣是将取唐虞三代先秦两汉之书沈酣其间渊停云升山涵海聚浩无津涯然后权量斟酌以求先圣人遗意岂直诗词而已念对客语不可不使圣任闻之然余老大无知无闻常恐失坠先业姿禀顽钝策益不进唯觊圣任学成行立光明杰伟尚使天下指曰是数家子今犹有人未便泯泯也余亦依借声光以壮衰懦圣任勉之
　　送方务徳序
　　且阁方侯务徳被命使广右行有日交朋多戚戚以侯宜中都不宜逺也言曰天地清淑之气钟于中州南极五岭北限燕然故燕然之北多劲悍五岭之南多瑰竒自唐都长安去五岭为最逺一时名臣如韩退之栁子厚刘梦得守潮阳连栁愁怨于歌诗至今士大夫承风不乐防其间不知五岭之地襟帯南海控制外夷数十国自是一都防皇祐间广源之患几至骚动半天下至烦朝廷移兵西陲然终不闻生致其豪稍奏厥绩有事之初使当时部刺史有人制其防微一转手力耳宋广平亦自五羊召还曷尝闻以逺夷鄙之哉绍兴辛酉嵗方侯守禾兴禾兴于今为辅郡事十倍平日余尝过侯公庭閴尔清阴散地便坐断未决狱凡三数辈余每叹侯之材絶人未几从禄江东闻侯移守邉郡书问少不继每遇淮上来人必诇侯安否多为余言侯治山阳益务惠爱以安静抚绥之讼诉辨理有不持牒径造庭下侯为之别白教戒如与家人语民爱之如父母也今天子又移侯使广右乃吾君不忘逺而慎择部刺史之意他时侯之事业益显白如广平召还吾君用之岂但如今日哉因书以为送序然五岭之南风物小异寒暄温凊一日或具四时唯顺气令节宣之则不生疾所祝在此尔曽公吉甫闻遂聨事其乐讵有涯耶二十三州生齿数十百万得二公抚摩之可为二十三州贺也为我并谢曽公强饭自爱
　　传一首
　　二烈妇传
　　北国自宣和之末窥中原建炎己酉嵗由江左以入淛东次年春二月自明越杭秀取道三吴以归官吏议固守人皆安之迨敌临城一夕去死者五十余万是时吴人吴永年奉母以逃嫠居之姊与其妻何氏在后二日追至母老待扶持而后行相与环视不能去妻与姊为敌得将就执绐曰诸君何不武耶妇人东西唯所命耳敌信之行次水濵谓其夫曰我不负君言絶而沉于河其姊从而继之呜呼将臣相臣守封疆保天下牧守县令保一方妇人女子保一身职也自世教不明上下茍且凢职之所当然皆视之若秦人之肥瘠靡然衰俗之中而一妇人能死其职使居士大夫之列据连城保一郡则烈如秋霜招之不来麾之不去矣凢世之居其地而失其职者视此宜如何哉孔子作春秋于二百四十二年间独书宋灾伯姬卒以其得死所也夫以二百四十二年之久君臣上下不为无人于一女子圣人进之岂圣人亦将有感于此乎绍兴壬子嵗余闻此于黄氏子黄与其夫交其言必信恨其所立者于伯姬几可无愧而余徳义之薄不能使之与古人并传感亊増叹作二烈妇传盖亦春秋之意也
　　记二首
　　心逸堂记
　　于湖旧无丞绍兴初徙繁昌之贰梁侯审理于此再易政吴越钱某进之实来进之畏简书勤吏职庾之事自豆区釡钟铢黍校程出纳唯谨丞之事自田税受售布帛精否省视唯谨晨起矻矻不少怠莫廼已又且烧烛续晷以治四方书防应接賔寮投壶雅歌执炙行酒从容笑语或至夜分而官舍卑陋无游息之方于是作堂西偏以来求名余告之曰进之为吏勤矣吏勤则身荣察其行事鳬鴈而进于庭者决遣无留山立比栉之牍按考有稽昼虽劳夜而休心无甚愧焉是心常逸也惰吏谩不省事仰成胥手轻重去取唯胥意问焉不知诉焉不闻视之身常逸矣一日人绳以三尺法束之如湿薪首鼠进退裵徊四顾方此时其心劳焉余欲以心逸名君堂可乎唐崔斯立丞蓝田痛扫溉对二松日吟哦其间有问者辄曰余方有公事而自云余不负丞而丞负余今君畏简书勤吏亦以其余力作堂植花栁凿方池从賔寮朋友以徜徉其上视斯立则君不负丞丞不负君矣
　　如是斋记
　　宣和之末国势如大木枵然外虽枝叶婆娑而旁穿心穴蝼蚁蚓蝈之所经营实空如也一日外患窃发电掣星飞在廷大臣口噤目张无复措手吴郡黄子端冕外揣敌情内论国势扣阍自列曲折殚布意将解筋破骨刳腹湔肠而起膏肓之病也余于其时知黄子为千人之英而未之见未几黄子归自京师即结庐于太湖之濵盖心交神契者三年始克见于酉室布裘博带袖手恬黙似不能言者余私自疑黄子何前日能吐精光露芒角胆落权佞惊动主聴之如是何今日落其华芬杳兮静深之如是也建炎庚戌春二月奉亲避金人之乱于湖濵造黄子之居见其牓所居室为如是斋余于是前日之疑涣然而解失声浩叹曰黄子岂特千夫之英而已盖知道之士也始之激昂而前不为勇进今之浩然而归不为勇退道固如是也惟道不明于世世之英材异禀咸以功名为巳事一发不中则志惫神丧佯狂垢面行吟泽畔自燔空山知道君子观之可为捧腹掀髯而一笑也孔子曰用之则行舍之则藏用舍何加于我哉葢民命之否泰而斯道之行尼也黄子盖进于是矣乃与之定交后数月以斋记见属于余因书其初向慕之意中而致疑之由以进之又为之言曰道不可名名曰如是盖雕刻太空图缋日月矣又从而言复何加焉愿子坐于此斋深探而乆蹈之云蒸雨浃弥乆而弥勤以追三代君子之逸驾虽禹稷事功亦若浮云之过目彼蠋头蝇足者曷足为子道哉适来则应之适去则任之所谓如是主人常自若也
　　书二首
　　答黄循圣书
　　辱书见示以易数之学公之精明超卓去仆万万且不能知仆亦何由知之耶昔者侧闻于先生长者敢以其所闻为左右献大扺有英气之人多不能闲如循圣之材未为时用故务穷世之所不知然而数学虽出于易是亦天地间一术也既谓之术则非所谓先得我心同然者矣故必待因人而后知之如邵尧夫得于李挺之穆伯长得于陈希夷此耳目所接者也管辂郭璞关子明之流计亦各有授受特时代相逺史无其传故不得而知尔虽公髙识深思恐未遇知易数之人则未得其要徒弊精神而已人物如吾循圣有用实材也愿公先究易理使他日施为动中事机则仆等辈亦将被公之恵欲知易理不出太极二字二字须深思人多于混茫无朕之前指一物曰太极非知易者也知所谓太极则自乾坤屯蒙屈伸错综至于既济未济犹一防也然仆之为是言计公读之味如嚼蜡意必不快然公茍不遗葑菲黜聪明平意气反求之心功不半前之为则必有得而且知我之斯言与前之为岂不相万耶前乎今万世也后乎今无终穷也公一切含具无余若黜聪明平意气以求之则观察照烛易如屈伸臂了如镜中形岂待索卦观象而后知之哉然而知之与否皆外事也君子亦不汲汲于知之嘻郑人之璞周人以为腐防也燕市之朽骨或者以为龙媒也仆之肆其言循圣将以为腐鼠乎龙媒乎必居一于此矣
　　与友人论文书
　　某皇恐再拜伏蒙宠示懐伊堂铭并序措意设论防髙而辞达降叹不已至于文章法度则与韩退之樊宗师辈相与驰骋数百载间小子获遂寓目幸甚然而中有所疑不敢不请于左右自古君子于名实之际未有不谦虚退托去而不居故孔子曰若圣与仁则吾岂敢孟子曰夫圣孔子不居是何言也曽子之称顔氏亦云有若无实若虚然而名实较着终不可掩至于草太拟易续诗续经者后世之议竟何如哉窃见序引伊尹为説而断章曰是吾心也似与圣贤立言差不同妄意以谓不若只云笑而不言庶乎含蓄不尽之意而不为疾善求瑕者所议未知尊意以为如何
　　题跋四首
　　拟御书尚书跋尾
　　御书尚书十三巻以赐臣鼎臣鼎谨拜手稽首言曰唐虞三代之君与其卓伟光明之臣賛襄之言为治之要修身之道具在此书皇帝万防之余覃思探讨既自得之而又以赐臣鼎是用三代之佐以励臣下也若阿衡耻君之不如尧舜臣与一二在位之臣其敢不以此自励然而周公作立政言缀衣虎贲知恤者鲜穆王命伯冏欲侍御仆从罔匪正人则凡百执事亦宜以此自励也故刻之石颁示中外庶几无有逺迩一徳一心同成事功如臣之愚非曰能之盖亦其志在焉云尔【案文内所言臣鼎当是赵鼎据集中有与元镇诗鼎字元镇也】
　　题斩蛇劒铭后
　　人君之徳有三曰仁曰明曰武外是三者未见其能御天下致熙平也厯世以来循名失实仁则流于弱明则失于察武则伤于暴盛徳之主几千年而一遇懐忠之士每恨此而兴叹盖由于斯汉髙祖提三尺以斩白帝子取天下后世宝之至晋武库灾而后燬黄子材作铭以为斩蛇覆项非髙祖之劒而髙祖之劒实在于用三杰屈羣策非深知人主之武者不道是也噫嘻此峩冠玉佩訏谟賛襄于朝廷之言也胡为而发于嵌岩泉石之间哉昔司马相如赋子虚武帝恨不同时孰能通此文于吾君之侧安知不如武帝之长卿哉然长卿之赋不异优辞而此文实陈正理孰多孰少必有能知之者矣
　　题黄叔度传后
　　自汉及今埀八百年谓黄叔度为顔子未闻有改此论者盖其徳性粹温望之莫见涯涘于道或近似之汉末李范之徒自许节义吐光芒露圭角以惊动末俗叔度泊然如不闻知其所自处者宛乎顔子之在陋巷也此后世之论所以不敢辄改也然而顔子生于周之季年所以不出而救世又不敢私淑门人而卒之言论风防无传于后世者仲尼在上故也使仲尼用于世主则顔子出而賛襄訏谟必若唐虞之诸臣而后已岂终于陋巷哉叔度生于汉世时君固不能用之矣至于言论风防私淑诸人者亦复无闻若谓前有圣师而不敢则当时无有也若谓晦其明以逺害则保身之道岂必闭其言而不发也若谓举世无道不足告语则一时人材之盛前此未有其比也如是则叔度言论风防不见于当日果何谓乎呜呼是皆由世无孔子而致斯人于斯也使其生于洙泗之间则吾乌知不后曽顔之列矣孟子称禹稷顔子易地则皆然禹稷之功自生民以来未之或有也顔子以匹夫居于陋巷箪食瓢饮姑卒嵗而已孟子遽跻之于二人之域者盖孟子之学臻乎圣人故知顔子可以为此尔若叔度之在陋巷者固不异于顔子余之固陋诚不足以知之然而后世君子敢以禹稷之事功许之乎如不能以禹稷事功许之则顔子叔度之异同于是乎分矣子曰用之则行舍之则藏惟我与尔有是夫非顔子孰足以语此哉
　　跋黄端冕原学
　　吾友黄端冕为其甥胡君作原学攘除蓁秽正路坦夷始学之士直须家有此书以为学问之指南非特为胡君而发也夫学之有宗犹水之有源网之有纲长短之有尺度轻重之有权衡四者一失焉则非其物也荀卿才髙辨胜为书十余万言其学非不富唯其无宗是以以性为恶以礼为伪非子思孟子而无所忌惮虽曰尊王贱覇崇尚仁义偶同于洙泗之防然而知道君子不贵也后世学者读书则上自太古博究旁通操笔弄文则综织组锦人耳目特立独行则尧行孔趋谓之为不美不可也而其病犹荀卿焉一日立乎人之本朝事有非耳目之经见变有非意虑所豫备者卒然而至前则五色无主南北易位矣此皆学而无宗之致也然则如之何曰知道端冕所谓孟子七篇子思中庸论语诗易春秋道之所在也必将始乎孟子则万物皆备于我尽其心者知其性知其性则知天我知言我善养吾浩然之气果何语耶由是而进庶乎其学有宗矣胡君勉之端冕之言未易得也茍不可与言虽位势人臣无两彼视之若无吾子其益励使端冕与余言皆无所愧怍他日胡其姓而学有渊源行为孔子徒者必吾子也余将贺端冕知人之明亦私自幸焉

　　钦定四库全书
　　唯室集巻三　　　　　　宋　陈长方　撰杂文三首
　　里医
　　里有三医甲持论多固元气乙曰能起痼疾丙游于甲乙之间其术可防二人之长一日主人谢甲俾乙专治方陈子闻而见丙曰仆于乙无一日之旧然主人休戚实及吾属昔褚裒庾亮殷浩桓温谢安欲为晋攻五贼之疾凢五攻不审虚实不储药石故无功宋武帝知慕容超姚二童子不能藏于膏下肓上也先覆青齐以张吾右翼后关中以破其腹心此善用汤剂善审疾势善乗机以发者惟惜乎欲贿之心胜故起疾之功不终此古人治法具在方册者也为我多谢乙元气人之根本当保卫之膏血人待以资养勿妄耗之药石不可卒致多年之储亦宜爱护之丹砂败皷杂进必无功当慎择之黄龙汤一饮可以起疾亦可以杀人当审其机而用之为我多谢乙仆非强聒政以主人休戚而乙之令名为难保也行百里者半九十里古人岂虚言哉以仆念古人休戚之心则乙之心丙之心从可知矣愿丙思仆言以告乙勿以仆不知医而废之则主人之福乙之福丙之福亦仆之福也退而作里医
　　祠灶篇
　　天道在北维斗直丑嵗聿徂新蜡惟其旧家人酾酒醴羞血膋摩桮杓罗槃几以祠于灶谓陈子曰是天之计吏也嵗事善否毕闻于帝淹速之期丰杀之度此实司存子宜乞灵于是曰吁嘻若是哉在昔卫国有愚王孙掉舌易言发于圣门曰宁媚于灶志期已尊传疑承误老妇是遵燔柴之爨戴圣所云波及末流英如汉武僵尸万里角翼以虎凭虚欲仙寸田内蛊蹏观寿宫长陵士女故李少君因言祠灶致物铸金封禅却老车迹马尘并海縁道迄无一就贻千古笑隂氏修祠祀以黄羊言家遂肥贪夫始狂我以衣遮寒以食实腹昼尽而休卧则瞑目心游物初不知孰为生之始思虑纷纭不知孰为念之起欲黙则缩舌欲言则啓齿无善恶之名无祸福之形行无迹而语非声彼且恶乎名我哉将谓吾为善而锡之福乎将谓吾为慵惰而加之辱乎将谓吾为无方之民而置之不録乎子为我试问之因书于简曰祠灶篇
　　章季明哀词
　　国初因唐以声律取士王氏起而救之言惟务为道真而道实难明也故其学内外二途事道殊致矻矻于精粗名数之间求其为已终无闻焉崇宁大臣本王氏党力推尊之立师建官以教天下育材不问其质之所宜而一为虚无空寂之论三十年来士非磨不磷湼不缁者未有不汩时说趋世好也一日赤白嚢至而人材无一可用悲夫浦城章季明当其时知孔孟之传不如是也得伊洛髙弟而师事之闭户读书求川上逝者天下归仁之所以然即中庸而髙明合内外而同徳以之修身以之治人无非本此故右丞许公尝语余曰呉中学者如章氏兄弟吾以为难能建炎庚戌五月卒于仕墟山庵友人陈某以疾后两月始闻讣哭之寝门外既而叹曰呜呼如季明之学之材使令一邑亦福百里况其上者乎不及试用而没则交游之悲非特哀其不年而已也乃为之词曰嗟夫若兮颀颀儵委蜕兮何之乗六气兮游扬友造化兮骑箕视斯世之过目若太空之埃飞望夫君兮不来使我心兮増悲风嫋嫋兮凄清水弥兮洞庭想君舟兮桂櫂结荷佩兮兰旌朝徜徉兮北渚夕归憩兮玉京君胡为兮不顾拆在原之鹡鸰泣哌哌兮嫠妇举兴哀于知名余述词兮叙感愧太上兮忘情
　　賛七首
　　李邺侯赞
　　四海九州如一戯具运之失机人与俱仆嗟世小儿坐旁窥观拟措其手目动心寒伟兹邺侯把握是器南西北东唯所欲置先捣范阳困贼两河逺猷不施遗孽遂多借其余智指令李郭尚洗甲兵二都清廓再造有唐如汉子房留封亦谢髙卧嵩阳老居上宰前星嵲屼诚动昏庸隂销篡夺寒暑迭运今三百年岩岩英风俨若在前我思古人心焉宻勿伟兹邺侯才不世出
　　李西平画像赞
　　徳宗贪功失君徳四海力欲干戈平但喜马公窘田悦滔俊角出飞秋鹰绵绵延延到希烈乗间索赋无时停泾师门外一朝起舟中敌国又朱泚仓忙出走幸奉天大器倾移飜手尔西平忠武根于天奋身一旅当无前东猘西虺致首尾屹立左右相周旋马鸣萧萧向都鄙师行引绳士如水传呼齐道相公来谈笑王城藏袖里包戈卧鼔含元廷青天洗出妖祲清逺坊穷巷鸡与犬寂寂不惊刁斗声徳宗胷中暗如墨懐光效忠终反侧海内汹涌等沸羮不有西平那复国嗟乎西平诚功髙景钟太常书勲劳为臣尔尔乃其职慎勿满假矜贤豪
　　李卫公赞
　　虬须天人世不有两河股裂羣凶手健儿谁复知大家养子朝朝饮牛酒庙堂坐论赞皇公三镇便同牛马走濯手为雨噫为风斡旋六合臂运肘竒章器仅等罍樽公人中龙彼犬豚数百年来号牛李气塞不堪今重论感时念古寸心切更觉防昌勲业尊未应精爽焄蒿尽试哦楚些招断防
　　程伊川赞
　　道如皎日丝毫不隔人自迷之转南为北寥寥千载百家精罢力惫言多道遐惟吾夫子神交累圣一念全徳千差尽正发古闗键推与人同学焉得此作圣之功浩乎无倪体之甚迩力扶斯文仆而复起我瞻遗像非没非存传之后裔愈乆弥尊有功生民不下神禹非知道者将谁告语
　　张横渠赞
　　祖龙吐毒烈火四焚先王载籍毕罹其屯刘汉崛兴访索丘坟羣儒掇拾百不一存绵蕝之野陋兮叔孙胷谋腹断已学自尊致彼古礼寥落无闻勇哉先生絶类离伦追千嵗上以礼立身隠居闗右化行于民賔嘉丧祭唯古之循坐令邹鲁复见咸秦岩岩泰山烈烈秋暾先生谨严比徳实均嗟世习非诚难具论弃礼自快纷其如云感今陈古歌以斯文庶由髙躅起我后昆
　　闻思大士入定相善财童子致恭掲谛神后卫因为之赞
　　幪头叠足敛目而禅闻思尽处当念超然不起于座徧羣生前如行空月影落百川提孩念道访求知识海山絶处慈容忽觌一俛仰间今吾非昔回首百城山川厯厯大士俨若非空非有毁讃莫及孰卫孰守唯此力人雄风赳赳是亦孔门御侮之友
　　真武赞
　　北方之神非此形世俗强为图其真天一生水罔与草扬云知彼情
　　铭二首
　　题杨生吕砚铭
　　子杨子姿秀特游书林觊多获得吕陶管城国友龙尾真玉徳惟君世富墨客秉黄姿色尚白痛加鞭绍遗泽视吾铭毋自画
　　玉斗砚铭
　　土陶而器人学以圣铭此侑座斯言之敬
　　祭文三首
　　祭刘侍郎文
　　呜呼山有伏兽水有潜蛟波动叶飞人疑咆哮辟易不前矧敢怒遭遂空山泽沈隂欝牢堂堂四海皇皇神器孰维孰持孰屛孰卫古有遗直乃置安地不可毛举具存往记公为诸生射防帝廷凤鸣朝阳闻者胆惊众怒猬张孤立羽轻擢之异等惟天子明入官兰台为郎佳选恩重命轻捐躯所愿上批逆鳞忠诚眷眷天开海纳听卑罔倦遂迁宰属摄职夕郎公言愈切帝道有光主圣臣直身显名扬百人之特万夫之望持橐典藩奉祠居外去国七年委蛇静退谓还王朝朝夕纳诲夫何不淑奄忽游岱呜呼悲哉大钧播物偶尔失贤胡厚其有而啬与年抱负没地理莫可研独留名徳信史有传呜呼悲哉某之贱愚辱遇以客教之话言继其乏食嵗晚终更公门可觌天作竒祸永閟幽宅呜呼悲哉病痈盈尺六月在牀闻讣恸哭裂眦流疮南望苕霅敬致一觞平生之意何日能忘
　　祭林从事文
　　呜呼世之竒穷孰有如公不但五鬼接武追踵直疑百辈逞毒穷凶使公终老防防其躬公在埀髫先卿没世徴逐诸兄多艰鲜易词林笔耕文场校艺谓名不成前修可继竟就世赏事与愿违执理执宪再官海湄性防召祸刺天羣飞晻暗受黜白首来归馆娃之西天平之北坡陁其丘隂森古木毁冠裂裳鱼潜雌伏物理乗除宜膺戬谷何图造物付与非丰墨突不黔饭甑屡空茹蔬菽水环堵之宫笑傲游嬉如享万钟或怜其贫摄职近县庶几一饱以慰众愿书来告别情词眷眷期我之来板舆就见遣讯再往一字不酬孰知讣来中肠如抽吾母兄弟今独公留公又往矣老人之忧推公之学老且不倦靡暑靡凉插屋万巻半皆手冩古籕篆今竟何施善恶安辨嵗在庚子先君倾殂惸惸妇累累遗孤公行千里抚柩号呼恩防之深古人与俱今闻公讣我独病暍欲往不能泪流心折我齿方壮尚赊嵗月图报之心安俟长舌
　　祭祝子权文
　　呜呼子权操管和墨皆以文鸣咸濩云门自有正声濮上桑间慆心悦耳虽非雅音犹或一致乌乌土缶搏髀俚歌真知者稀谁复诋诃如子之文今世一二惜死野田不司帝制呜呼子权先进后生声气之求或翼或援身名以休如苏欧阳张秦数子更相汲引刺天续起子独逢辰主盟未遭卞璞适楚晋耳在曹文如金玉自有定价铢两难私岂系用舍呜呼世不知子固如蓬麻其间知者曰文靡它子之于文寓物一戯中散好鍜歩兵日醉中所扶持本志功名依附末光纪绩汗青大筞竒谋抱负以没遗文未泯尚见毫忽呜呼子权子如天骥不可絷覊我愚自守又拙于词持方投圆宜不克纳子独于余话言多合今夏舣楫形忘心开孰云嵗晚乃以讣来周旋怆恻有涙如水矢词叙哀君其闻此
　　墓志三首
　　胡先生墓志铭
　　如村先生胡公绍兴十四年十一月二十六日终于平江府常熟县涂菘村享年七十有九明年二月八日弟孤百能奉先生之柩合葬于呉县至徳乡向龙山夫人楼氏之兆后数月某罢官江东闻讣道上哭而以书吊其子又数月百能属以沉刻之文自念由故人子出入门下且三十年百能以道义相劘切亦非一日矣无可辞理特以人微词拙荒秽盛徳是惧先生之婿著作王公某授学其门而见命尤力乃黾勉叙而述之先生讳峄字仲连世为婺州永康县人曽祖讳赈故赠金紫光禄大夫尚书礼部侍郎祖讳枚故任尚书职方郎中赠太中大夫父讳稷言故任通直郎致仕母夫人郑氏太中葬呉下子孙家焉先生姿禀淡泊恬于世嗜故于道学易若天成自其少日已蹈履绳检言行有常慨然自许志在斯世屡上春官卒不合因退居于家当宣和末达官显人居呉甚众富盛甲于东南而大云里中有莆阳方公子通余伯舅氏林公徳祖以雅望特操与先生为三一时乡州埋光隠耀不为无人二三公以年辈相追放浪泉石之间一觞一咏人歆艳之先生居五柳园中松牎蓬户植竹防沼兄弟雍如父子论学二小童供薪水役客至谈话终日罕及世故皆疑其为隠君子也间而忘懐极论爱君忧世发于词情虽当重寄负忧责者不过如此然后知其欲仕而求义于平居也歩趋言动皆有尺度賔嘉丧祭率遵古法宗族逺近不间尊卑多从之以质疑辨惑乡人相语曰仲连不问姓氏知为先生也某从游之久于始见也秉风裁慎许可视世之为不善者如己仇敌面目严冷使人不敢防非心已而刻意性命之学治心养气一本于此徳宇夷旷凡前日深疾者至前哀矜之而已及其日益老养益熟颓然自放同于众人渊渟川深莫见涯涘叩之小大随问意满则欲言其美盖难置词呜乎自古抱负其有无所遇合者亦润身行家推于乡党而已先生复何恨哉建炎登极以累举法特命之官亦一至于铨曺授右迪功郎钦州安逺县尉而终不仕曰吾老矣姑承朝廷恩意也其居五柳尝以杜子美宅舍如荒村之句榜居室曰如村因自号如村老人有文集二十巻文诗简古如其为人夫人楼氏朝请郎禹邻之女二男子百能千能其季早卒二女长适著作王公苹次适进士张句一孙曰耕孙女三人铭曰出处二致士之大节蹈履其宜维古明喆或素而隠潜于丘园或亟于进宜负而轩我相彼躬臲防疐出处之节彼亦何议允矣先生合辙古人进退求义以没其身馆娃之西向龙几几其下幽宫先生攸止咨尔呉民夙知好贤矧敢樵牧尚千万年
　　先豫章公墓铭【借如村先生名作】
　　公讳某字后之福州闽县人汉太丘长之后曽祖某天禧中为秘书省校书郎祖某父某不仕以徳称于乡母汝南周氏都官员外郎辅之女公防有大志刻意古道诸老先生皆竒之年十六贡礼部再上又黜因周游京洛两河师友贤士交一时豪杰将有为斯世也元符庚辰嵗中进士第授将仕郎江州徳安县主簿再调和州司户参军嵗满迁通仕郎建康军节度推官丁父忧服除监在京河南炭场用举者改宣教郎充洪州司録事代且至以疾终于官享年五十有三实宣和三年六月八日也葬于福州懐安县太平山娶呉氏前卒再娶林氏太仆卿旦之女林公在熙宁元祐中再以论事去林夫人守节义得家法二男子长方少方其季早卒孙二人正学正行当建中靖国元年朝廷更张泰陵政事公移书邹侍郎浩其畧曰天下事元祐引而西北绍圣引而东南今复引而为元祐矣仆之私忧将恐有甚于绍圣者后党锢起如公言与陈公瓘友善陈公材髙作材论讽之陈公在諌省公多所裨益独论造作局论险诐私谒进退人材论士气盛衰系国势轻重其藁偶存陈公隂荐之未及用而蔡京进陈公尝论京必乱天下京欲并害公防江州易守以公名付之守来无所得檄公按田湖口县还以旱告即劾受成胥史失赋税奏上遇二赦京犹请特防废公公在徳安实崇宁壬午嵗后三十年当绍兴改元族弟籍自蕲水避李成之扰偶至徳安父老问其名氏族姓知公弟也委曲调防全家以免在和州有狱不应死守欲杀乆论不从一日同寮大集抱牍与辨于座守怒以辞气相加座上直者愤弱者慴错立引却公色平言庄徐理前语卒得要领而退有唁者公曰厯阳太守叱司户何预我哉苟杀不辜不以天下易吾介也方暑守与妇并卒通判州事燕若霖挟怨不许治丧具公为之尽力不顾燕怒未有以发守之子诉于朝燕以罪去监炭场五年率漏未尽十刻出涖局午而归朋游问故公曰吾为禄仕敢不谨职然居今唯此官为易塞责尔自隠筦库故人居政府不一相闻独闻一士则身先之汲汲甚于在位者其自任又如此明堂礼官王升以钧台江公公望之言欲引公共事升之学易以明象为主谓易为象而成书圣人所谓尚其词尚其变尚其占弃不取也故其制东宫车服皆缋云雷以震为长子为云雷而已公与之言礼不合遂罢在洪州州吏何奭为奸利前后数守奭惟摘纸尾请书判公至亦习故常防摄事发其奸付之李官自此一府竦然承听守病求去未得请以政委公时游察院酢守舒州书来言江上舟往来颿樯相望颂公盈耳察院公之师友其言非相谀恱者后守至公偶行县军衣不时得口语籍籍州人稍引去公闻之料金帛具车牛而归期以某日集时诸军哗于守防事入库索库官道路什百为伍公至呼其长与语曰军衣稍后何敢尔何敢尔归营三日以尺籍先后受衣某所敢后者有法其曹素熟威信寂然如水归壑防金帛亦至州遂无亊宣和中内府须求权幸又因之达官临州畏首畏尾公于二事毎裁之以义视弃官如去涕唾人以防惠然其官居下故非卓然系天下兴衰治乱者疾病卧邑人日诇医家既没哭有失声者事乖人欲则相与叹咤曰陈司録在有此耶天下善类无不悲悼山杨公时横塘许公景衡皆有为国家痛惜之语欲述治行未果而二公没呜呼公之学以有诸已为基以大而化为极髪齿暮矣拳拳焉不知其他齐家事君处人应事一出于诚虽委蛇曲折往复万变而卒归于是从仕二纪丁君子彚征之时又不幸不年见于世者唯此此天下善类所以闻之而悲也乃若负至学忧斯世而不少贬以觊幸于直寻则其道固如是铭曰望之若斧深之若矩体魄降于土莫敢易其常古学兮知天行兮罔愆不施不传所啬者年石纪遗躅人子之欲过者必肃孰为无父之国
　　铭弟墓
　　吾弟少方字同之我先豫章公第二子也生五嵗始能言姿禀凝重先公器之始学即不肯下人客指川字以问君无答绐曰三字倒尔一座大笑年十二遭外艰表表自扶持知以奉身承先为孝益长事父友学古道世知君者不过以静愿称之至其商是非好辨者未易屈盖君外简黙而中健武也初吕大临与叔尝笺中庸大义暮年删刮长词益以新知别为一书学者相传为明道程先生所述虽名世之士有作后序数百言亦以为明道书者余持示君君笑曰此吕叔之文也防义多类特详畧不同尔荀卿扬雄视圣人固天地方之孟子七篇又何如哉余于是知君器可大受而君亦自淬砺以古人自期建炎庚戌夏四月举家病疫余病特甚君不解衣者半月未几君病而不起矣实五月七日年二十二呜呼余尚忍言之也夫是年十月癸酉奉吾母之命葬君平江府呉县至徳乡凤凰原如君之材而不克寿使余踽踽独行于世是皆终身之悲也铭曰保躬以正禀皇极也致知以诚学之力也寿不克称天胡啬也死而不亡庶乎君之无戚也












　　钦定四库全书
　　唯室集巻四　　　　　　宋　陈长方　撰古体诗十四首
　　张子房
　　子房非汉臣悯世爲一起借力用沛公东西唯所指注措岂因黄石书出处非由赤松子博浪沙中击祖龙欲报君仇遑恤已
　　陆宣公
　　赤符兆此水黄图防楚氛上天眷李氏未许鲸鲵吞胚胎出仁人来佐文皇孙如鳯不鸷搏坐使众鸟君奉天累卵危柱石繄公存奈何儿曺痴但侈李浑勲或云诏令下雪泣山南军计功阀浅识难与论君看商辛罪讵可臣周文朝有一微子国势南山尊道大与时背晚弃天之垠溟渤泄毫芒世已髙清芬穷通一吷耳止止毋重云
　　寄黄端冕时从张丞相幕中
　　三年不相面思君夕十起君趋大江东此情随逝水仲尼方过宋亦主司城子欲行平生言讵知不由此男儿一语契发轫见千里﨑岖马迹间输诚劳舌齿浩歌归去来长劒无须倚
　　文儒见和四诗钦叹高妙谨用韵为答卒章问讯汝霖幸呈似也
　　我贫如曲逆瓮牖门垂席莽苍且三飡鹏鷃俱自适功业薫天地等是一戏剧高堂亲鹄髪甘脆尚谋食空余圣门事黾勉愧强力前修皎日星一一是标的未敢如求赐自画兼愿息
　　公居吴淞濵声名到童儿弓旌羔雁招尚落沧海遗淡然如秋容杳无津涯扁舟载西子独此见子皮兼收及我辈一视白与缁他年高士传读者当见思不但首阳士亷称百世师
　　记公当日事天上冠羣英偕计旅庭实稚齿先飞声胷中五色绢补衮泽斯民云胡巻而归不效岐山鸣翛然脱外累志尚惟清宁坐使嘉谷富无复生蝗螟因公古人风并得千载情
　　好在蘓夫子琴书安穏不尺书寄双鲤一一无沉浮不见才防日沃若桑已稠应与曜庵人静话同茶瓯目送归飞鸿缥天南头趣合略畦畛道同当共谋何时暂来旋促驾毋停辀
　　读萧相国传嘉召平出处之合义作召平诗
　　秦刑次骨政如虎六合瓦分访前主龙蛇五年垓下定尺地寸天皆汉土青门抱瓮等齐民赍志肯教重屈身采薇昔日首阳下岂谓周武慙商辛为臣委质贰乃辟况我陪封存故国不知荒虐但知君可巻随人心匪席每开汗简为澘然出处真成不愧天袖手叵堪余伎痒徃吊鄼侯消未然高皇漫道羣雄祖何似萧王更英武一相不能推赤心终至遭君玩掌股君不见臧文仲厚禄知贤不能共千古难辞窃位讥我为鄼侯还忸怩
　　孔明
　　阿衡专美有商初谁氏彷佛前规橅汉末诸君愤城狐外召绍卓为韩卢毒流三辅被京都鈇锧至乃诛无须纷纭少定郿坞诛诸君自名谷与孤海内各各援鼓桴才如粟毛争驰驱孔明高卧南阳庐视之过前初若无三顾幡然去枌榆实类有莘彼丈夫徳没地存孤雏昏暗仅比曹丕奴扶之立国西南区君臣内外靡咨吁兹亊可直桐宫居孔明乃古阿衡徒何人欲并齐夷吾是将鱼目方璠璵九原可作谁归与呜呼斯人真起予
　　题赵坦之唐人所画二马
　　前身道林后曹覇笔下马生非可画心赏神骏今绘神戏弄丹青疑造化风鬃雾鬛何足云电行山立更逼眞脱遗皮毛见骥徳妙处了非由写形兎园喜亊佳公子王济风流略相似画中一见犹好之不但千金致燕市明展拭须韵语杜陵无人欲谁付邓公骢马二三羣梦想风标觊神遇此诗此画今不逢见画与诗元自同谁知一洗凢马句今在生绡半幅中
　　读张文潜黄鲁直中兴颂有作
　　文皇光明大式围招来羣防常低眉恩流动植到肌骨民心与作邦家基岁月日逝阅天宝桩撞家居恣纎儿妇后一日投三子内间更纳夀王妃三纲俱紊今若此渔阳叛将来犹迟骑骡入蜀事惨恻灵武即位尤堪悲五郎父子较名义直与安史分毫厘若非贞观基局牢分披已作周东西临淮电击亦漫尔汾阳韬畧将何为后来更出顔元辈深词大刻中兴碑艰难不少念厥祖坐防前福仍夸毗鉴观陈迹动叹息愿上文王圣徳诗
　　古劒行【十六岁作】
　　不辨干将与莫耶仗之使我心无邪光芒紫气射牛斗知音今不乏张华百链精刚欧冶手一仗尚能清九有有时隂霭天地昏匣中飞电金蛇走切玉如泥未足珍终当化去乌足神愿与朱云斩邪佞岂甘埋没延平津莫道承平便无用长使奸雄毛骨竦上决浮云日月明疾视羞为一夫勇
　　赠画者徐琛
　　我行江南江北山真赏防心那可数独爱黄陵古庙前四水粘天迷浦溆胸中歴歴着山川有句如枝不容吐欲将写作无声诗笔底愧非韦与许今年南走到闽越归踏雪峯由后路蛇行山腹动十里屏列竒峯疑八柱连云直拟穿天心飞瀑横看如急雨盘涡雷吼又奔注小立只忧蛟鳄怒何异周南太史家西上九疑东访禹君能防染出江山造物鑪锤困掀侮李成不作郭熈死谁谓今人不如古五日一水十日石得意无烦用心苦君观宋廸传深趣元在颓墙破环堵正如草圣得神逸担夫争道公孙舞吾言有味君细听领畧当同少林祖边公明尽屛荤茹因成古风约叔度良佐周翰同赋公明学佛而不专意性理故及之
　　君不见何曽万钱不下筯一食淋漓污刀爼又不见王济春醪人抱瓮盈缶蒸豚渍人乳百年光景电画水口腹何须事如许夫君景徳公侯家鸣钟列鼎相矜夸奈何乌帽嵌岩底栽松艺菊飱烟霞年来删薙到口腹不待闻韶便忘肉前身知是永禅师想似当年房相国庖厨渐逺世縁轻定水澄乆更明蒲团好究风幡句率陁未是公归处一日还家不移步方信今吾了非故作诗相贺杂苦语爱人以徳吾非据
　　近体诗二十五首
　　别叶子
　　归袂飘飘举春风催去船又为旬日别已觉寸心悬诗社须摩诘兄家念惠连千金轻一诺季布岂空传
　　王正自挽诗
　　道史词华丽兰台地望髙鸳行方接翼牛刃极吹毛岂料飞梭语长令空谷逃栖迟俄委化惊惋首重搔登门才几日祖奠亦歔欷毁誉付公是防谈空昨非厉阶由怨府意广数危机世味元如许休嗟志愿违
　　杨汉公挽词二首
　　今世称能吏如君第防人铜章恩屡易象板命惟新华表归无日泉台冷不春承家在诸子勉力绍前尘一日官聨旧千秋事契存窆棺萧寺侧筑屋白云根绵力惭无助丹心徒重论凄凉楚些韵谁觧与招魂去冬因元镇有见懐诗草草用韵录上并谢妙药名墨之惠【案元镇当是赵鼎前拟御书防尾代鼎作可以互证】
　　南来仙骥一回翔古墨丹砂并送将从此微躯常得健学君挥翰讵能忘霜寒碧涧行踪少月落青林去梦长相见只愁俱白髪敢辞不饮负清觞
　　送李尹叔解印
　　数年美政在棠隂考绩如公合赐金莫问逢迎妨俗眼但知惠爱尽吾心攀车共愿轮生角追路端如鹿走林我亦一防清霅尾惭无妙笔写徽音
　　寄胡仲连三丈
　　呉中耆旧固无多底事年来病作魔无妄那知能召疾蹈仁谁谓反伤和阻操几杖候安否宜遣音书问若何不药行将致康复铜人公可手摩挲
　　观亡弟同之书札感懐
　　处处君书畵难堪泪雨沲如何遵养力不似世縁多
　　书中庸示边周翰
　　纸上遗书字宛然千年微意有谁传曽将灵钥开关钮珎重成周二老贤【二程夫子也】
　　郦生长揖
　　辍洗高阳一酒徒沛公雅意在雄图终烦前箸还销印王表知君浅丈夫
　　张释之谏文帝
　　乐极生悲倚瑟歌一言悟主亦何多晏婴徃日规齐景廷尉风流更不磨
　　霍光赏符玺郎
　　黄四娘家花满蹊姓名因寄杜陵诗孟坚父子编摩乆符玺中郎竟为谁
　　金日防见马
　　黼座天临粉黛中苑前过马貌惟恭那知漠北休屠子前古由余可比踪
　　冯倢伃
　　仓惶环柱祖龙子失筯惊雷刘使君肯信緑眉蝉鬓客当熊意气压三军
　　王昭君
　　巫峡江边嵗屡更汉宫日月亦峥嵘此身端可清边患谁惜龙沙以北行
　　山简习池
　　夷甫清言百不知山公日醉习家池晋朝将相元如此石勒刘渊自奋飞
　　明皇览鉴妃子剪髪图
　　引鉴能知天下肥此时未纳夀王妃龙眠觧向丹青里冩出开元治乱机
　　胡少明两书索二程先生畵像寄小诗二首
　　微言固已成糟粕纸上形容转更踈要识平生真面目百无所似若为书
　　牛首防倛两误传与人同处最难言孟轲出语不惊坐熟复方能知委源
　　怀少明
　　故人漂泊客江乡夜雨相思夜更长经嵗不来来又去端如鸿燕递相望
　　江芦叶叶生秋思相对闲窻伴晚风想得涂菘胡伯武此时情味与谁同
　　答虞明中
　　若道平生未始离谁知此语已成非饶君向此知端的未免犹成我与伊
　　示弟
　　欲知天理即私心切莫将来两处寻翻手为云覆手雨只今犹昔昔犹今
　　观云
　　浮云聚散复西东此处容君一线通全体露时如不领问君何日觧相逢
　　题牛图
　　卧啮枯萁对晚风微劳畎畆未须雄吾君痛迫刘文叔好试当年新野功
　　牧羊图
　　画史含毫欲下时笔端新意有谁知满山羖防燕然北快取竒功慎莫迟










　　钦定四库全书
　　唯室集巻五
　　附録
　　陈长方字序　　　　　　　宋　胡峄
　　陈氏二子防端慧不羣未名而孤请名于父友东阳胡峄峄竦然曰尊公所以名之不早盖重其事余敢易之哉子其自择焉一日谓余曰昔吾宗太丘有贤子纪字元方谌字季方父子并着髙名时号三君毎读其传心忻慕之辄欲以长方为名而请字焉余嘉其择之审而知所以自励因字之曰齐之同之将见伯仲异时齐徳同行无愧前人则名字之设非虚语也或曰世之陈其姓者众矣孰无二子者乎何独取此余应之曰此长乐陈后之之子也名之何愧宣和甲辰八月望日如村书
　　陈唯室先生行状　　　　宋　胡百能
　　公讳长方字齐之其先浮光人十世祖魏公显唐僖宗时任太保福建道节度使终于福州侯官县子孙因家焉髙祖校书清髙叔祖司户易则以道徳为乡闾表率见闽中名士传曽祖衮故不仕祖劝故承事郎父侁故左宣教郎洪州司录事母林氏故太仆卿旦之女公生而英爽髫齓记诵过人十有四嵗而孤豫章公蚤嵗入洛师友贤士亲得心传自得之学与游察院定夫杨祭酒中立邹正言志完陈大諌莹中许右丞少伊诸公游志将行古道于当世诋斥蔡氏白首州县临终之年一日为公极谈天下善类治道邪正学问源委顾公太息曰吾尝有闻于先贤恨汝年防未足告语士之处世本于治心修身两言而已小子识之是年六月豫章公终扵官舍公奉母来客于吴赀产付之仲父一切不问与弟同之杜门安贫刻意问学闻著作王先生昔尝闻道于程氏之门遂以先豫章之训为请先生知其器可大受黙无所告遇咨叩辄峻词不假公夙夜愤悱求于六经体之騐之不敢少释一日读论语至参乎吾道一以贯之曾子曰唯始而疑终而信喟然而叹曰六经之书渊深浩博无逾此一言而已因榜其便坐曰唯室年十八叙伊洛答问力赞二夫子之道谓得絶学于千五百年之后发其关键直覩堂奥补助天地有功圣门然理义人心之同然学者胡不由斯言而体之于身优柔涵泳然后知圣学之传实在于此右丞许公一见竒之谓公不负家世真陈后之子也兵部江公子我闻公令名一日得所为文曰此子他日当与东坡抗衡因贻书公曰文章议论前辈未到足下性识超迈学之所造便自髙眀公所谓豪杰之士不待文王而兴者也建炎中祭酒杨公请祠南下吴中学士大夫争先愿见公方弱冠一拜先生于稠人中见谓所知得圣人之渊奥且曰子之学知至而行未至故志刚而气劲在常人则已为美学者反以为病子视顔子之为人如何行其所知则刚劲不足为子道矣子其勉之他日未易量也年三十一凡三上春官绍兴戊午擢进士第调太平州芜湖尉县多猾吏鬻狱舞文循习无惮公访其尤者绳之以法一县肃然公为政尚恩信事无剧易临之晓然民有兄弟讼者公教以孝弟之道戒而遣之兄弟雍如无复为隙当路以公道文才荐于朝者十二人公与焉秩满代还邑人老防扶泣拜送数舍父老言前所未有用荐者关陞左从政郎授江隂军学教授毎谓亲朋曰教官惠不及民几于尸素要当教育人材使闻孔孟之道庶足以报吾君置官设学之意也未行以疾终享年四十有一母夫人林氏以六十之年哭其息子行路悲之士大夫识与不识咸以材徳之大百未一试为斯文惜也公天姿英发絶出等夷防之所造不汩流俗壮而学成清明端亮其学本于正心诚意终于穷理尽性虽其防嵗志刚气劲及其乆也痛杀芒角履践益壮至扵教人随问意满尝与学者辨学之邪正曰黄老以清净无为为宗吾圣人之教则时止时行不主于一以时为中而仲尼不可得而见也所谓清净无为得吾之止而已不知圣人之所谓时止西方见性之说主于见性而已吾圣人之教则致知以知性格物以穷理知性则极髙眀穷理所以道中庸极髙眀而不道中庸安能君臣义父子亲长防叙夫妇别从容乎规矩绳墨之间超然乎天地万物之表佛老之説与吾圣人之道似是而非圣人之道于二宗之説似同而异要当先得圣贤之权度于胸中持此斟酌以别是非及夫霜降水落之际必有所成就也绍兴六年冬朝廷罢赵公鼎用张公浚公作里医一篇以讽侍郎刘公无虑数百言君子以公之言为至当公于经史无所不读家贫不能置书假借手抄几数千巻有文集十四巻春秋私记三十二篇尚书讲义五巻两汉论十巻歩里谈录二巻辨道论一巻呜呼孟子殁而微言絶千数百年间士之白首穷经者或汩于専门或没于章句道之不明也乆矣间有特立独行之士质疑无师问学无友道之不行也乆矣二程夫子以天民之先觉振圣学于既坠受业其门非一时贤公巨卿则皆自防于流俗之士然夫子无所不与学者无所不受及其成就或駮或粹随其所资公当二夫子道于伊洛虽不及升堂入室亲炙于当年由其言而察诸已以其言而体于心所谓资之深而粹者也进将致君尧舜措俗成康退将立大本斥异道以私淑诸人惜乎早世皆有所不及也绍兴二十七年九月二十一日始克葬于平江府吴县常山乡铜井之原夫人赵氏左朝散郎直秘阁子璘之女贤淑靖恭事姑以孝治家有法后公三月而殁今以祔焉二男子正学右文林郎正行举进士孙男三人曰度曰康曰庠百能与公有世契且尝从公防故知公为甚详谨录其行事之大槩尚俟作者为之铭焉乾道戊子十月左奉议郎守诸王宫大小学教授致仕胡百能述
　　陈唯室埋铭　　　　　　　宋　唐瑑
　　禀既异充之至学行卓然出乎类位不究道则富归藏于斯安且固呜呼有宋君子陈君齐之之墓
　　祭陈唯室文　　　　　　　宋　章宪
　　呜呼古之学者必有师师者祛蔽解惑导其所向也得师矣必取友焉以辅吾行也始余未壮与吾防弟就师术业得子王子也已又得君与其令季出入师门吾四人也相与究往圣之微言寻干载之坠绪任重而道逺也磨砻浸灌闻所未闻从师之乐也讲贯习复辩问所疑取友之适也庚戌之秋我哭同气君亦如之握手相吊俱失声也余固知事道之难而同志之易失也逮一星终君复长逝哭君未已而子王子即世也嗟乎二十年间师友沦丧至此极也道之不行哀哉无徒古已然也天实为之谓之何也昔始见君我壮君少比及君壮我固衰也君壮我衰譬长江之浪意前后之相催也孰谓壮而强者奄然而逝衰而病者累然而在也先后参差物固不齐理亦难究也抑有甚可悲者君逝方初莱妇继往髙堂鹤发哭不成声而室有呱呱之子也凡此行路罔不防伤况扵吾徒交契之厚也具区之滨君即真宅从吉卜也有酒斯清有肴斯馨设祭棺前饯君于泉也陈辞溢幅冩我心曲君闻乎其不闻也俨然遗想如见其容不闻其声有泪如防也呜呼已矣独有遗文尚克传世而能见君之学也
　　祭陈唯室文　　　　　　宋　洪兴祖
　　呜呼齐之力学究微材足以发其所学言足以行其所知自视古人濶略等夷强御弗畏小官弗卑湖隂一尉牛刀割鸡贪夫为之革面偷儿莫敢潜窥志达则已不露角圭朅来震泽养气待时扁舟过我麈尾相挥老马伏枥知我者希君气如虹挑战出竒论议忼慨逺到不疑我适临安君病在兹云何不淑而至于斯堂有夀母室有孤嫠松楸云逺归葬未期抚棺一恸涕泗交頥呜呼自古皆有死顔冉其如台吾子平日自谓达性命之理故应神眀超轶而无所絏羁聊陈薄奠以冩我悲
　　祭陈唯室文　　　　　　宋　张九成
　　呜呼道之不眀也乆矣言是道者虽多而躬行者十不见其一二也行是道者虽多而知之者百不见其一二也昔余逺窜履艰难饱忧患烱然若有知也万里归来莫与对谈尚有望于吾友也吾友乃遽至于此呜呼悲哉死生常理亦奚足悲独怅斯世之莫余知也此余之所以悲也有酒在尊有肉在俎庶吾友之或临也












