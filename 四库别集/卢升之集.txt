　　钦定四库全书　　　　　集部二
　　卢升之集　　　　　　　别集类一【唐】
　　提要
　　【臣】等谨案卢升之集七巻唐卢照隣撰照隣范阳人升之其字也唐书文苑传称照隣初为邓王府典籖调新都尉以病去官后手足挛废竟自沉颍水而死考集中相乐夫人檀龛序称干封纪嵗当为干封元年丙寅对蜀父老问称龙集荒落当为縂章二年已已皆在益州时所作病梨树赋序称癸酉之嵗卧病长安则其罢官当在咸亨四年以前计其覊栖一尉仅五六年又穷鱼赋序称曾以横事被拘将致之深议则中间又遭非罪其病废以后与洛阳名流朝士乞药值书至每人求乞钱二千其贫亦可想见葢文士之极坎轲者故平生所作大抵欢寡愁殷有骚人之遗响亦遭遇使之然也史又称王杨卢骆以文章齐名杨炯尝谓愧在卢前耻居王后张説则曰盈川文如悬河酌之不竭优于卢而不减王耻居后信然愧在前谦也今观照隣之文似不及王杨骆三家之宏放疑説之论为然然所传萹什独少未可以一斑槩全豹杜甫均以江河万古许之似难执残编防简以强定低昻况张鷟朝野佥载亦记是语而作照邻谓喜居王后耻在骆前文人品目多一时兴到之言尤未可据为定论也其集晁氏陈氏书目俱作十巻此本仅七巻则其散佚者已多又穷鱼赋序称尝思报徳故冠之萹首则照邻自编之集当以是赋为第一而此本列秋霖驯鸢二赋后其与在朝诸贤书亦非完本知由后人掇拾而成非其旧帙矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　卢升之集巻一
　　唐　卢照隣　撰
　　赋
　　秋霖赋
　　览万物兮窃独悲此秋霖风横天而瑟瑟云覆海而沈沈居人对之忧不解行客见之思巳深若乃千井埋烟百防涵潦青苔被壁绿萍生道于时巷无人迹林无鸟声野隂霾而自晦山幽暧而不明长涂未半茫茫漫漫莫不埋轮据鞍衔凄茹叹借如尼父去鲁围陈畏匡将饥不爨欲济无梁问长沮与桀溺逢汉隂与楚狂长栉风而沐雨永栖栖以遑遑及夫屈平既放登髙一望湛湛江水悠悠千里泣故国之长楸见云之四起嗟乎子卿北海伏波南川金河别雁铜柱辞鸢闗山夭骨霜木凋年眺穷隂兮断地看积水兮连天别有东国儒生西都才客屋漏铅椠家虚儋石茅栋淋淋蓬门寂寂芜碧草于园径聚绿尘于庖甓玉为粒兮桂为薪堂有琴兮室无人抗髙情以出谷驰精义以入神论有能鸣之鴈书成已泣之麟覩皇天之淫溢孰不隅坐而含颦已矣哉若夫绣毂银鞍金杯玉盘坐卧珠璧左右罗纨流酒为海积肉为峦视襄陵而与昏垫曾不辍乎此欢岂知乎尧禹之臞瘠而孔墨之艰难
　　驯鸢赋
　　孕天然之灵质禀大块之竒工嘴距足以自衞毛羽足以凌风懐九围之逺志托万里之长空隂云低而含紫阳景升而带红经过巫峡之下惆怅彭门之东既而摧頽短翮寥落长想忌防庄之见欺哀武溪之莫往进谢扶摇之力退惭归昌之响腐食多惧橧巢无像屈猛性以自驯抱愁容而就养于是傍眺徳门言栖仁路不践髙梁之屋翔止吾人之树聴鸣鸡于月晓侣羣雀于星暮狎兰砌之髙低玩荆扉之新故循广庭之一息厯长檐而径度若乃风去雨还河移月落徘徊乱于双燕鸣舞均乎独鹤乍啸聚于霞庄时追飞于云阁荷大徳之纯粹将轻姿之陋薄思一报之无阶欣百龄之有托
　　穷鱼赋【并序】
　　余曾有横事被拘为羣小所使将致之深议友人救防得免窃感赵壹穷鸟之事遂作穷鱼赋常思报徳故冠之篇首云
　　有一巨鳞东海波臣洗静月浦涵丹锦津映红莲而得性戏碧浪以全身宕而失水届于阳濒渔者观焉乃具竿索集朋党鳬趋雀跃风驰电往竞下任公之钓争陈豫且之网蝼蚁见而甘心防獭闻而抵掌于是长舌利嘴曳轮垂钩拖鬐挫鬛抚背扼喉动摇不可腾跃无由有懐纤润宁望洪流大鹏过而哀之曰昔予为鲲也与尔游乎自予羽化之后尔其遗孤俄抚翼而下负之而趋南浮七泽东泛五湖是鱼也巳相忘于江海而渔者犹怅望于泥涂
　　双槿树赋同崔少监作【并序】
　　日昨于著作局见诸著作竞写双槿树赋蓬莱山上即对神仙芸香阁前仍观秘寳金悬秦市杨子见而无言纸贵洛城陆生闻而罢笑故知柔条朽榦吹嘘变其死生落叶凋花翦拂成其光价方且传石渠之故事得槿树之新名足以脂粉仙台丹青秘府者也若布衣藜杖岩栖藿食居周室而非史处汉代而无田学涉芜浅文多瞽漏宜其屏窜用其静黙盖穷而思达人之情也卑而应髙物之理也故疾雷作而蛰虫飞浮云兴而石磶润不可废也虽云圣朝多士而公实居之草泽有人亦国家之美事也故复奨刷刍鄙作双槿树赋词义猥薄退增慙腼赋曰
　　方丈蓬莱邈矣悠哉芸扃石室图天揆日若乃羲和掌日太史观星铜浑玉策寳笥金铭地则图书之府人则神仙之灵中有芳蕣郁郁亭亭徒观其两砌分植双阶并耀叶镂五衢荣分四照纷广庭之靃靡隠重廊之窈窕青陆至而莺啼朱阳升而花笑紫蔕红蕤玉蕊苍枝露华的皪风色徘徊采粲照灼婀娜隈緌迫而视之鸣环动佩歌扇开逺而望之连珠合璧星汉回状仙人之羽盖疑佚女之瑶台寂寞攸利栖闲此地委命巻舒随时荣悴外无婴夭之祸内有逍遥之致朝朝暮暮落复开嵗嵗年年红以翠若夫游蜂戏蝶封其萼轻烟弱雾络其条去不谓之损来不谓之饶故能出君子之殊俗入诗人之旧谣齐显昧于两曜效生死于一朝同丧我之非我固虽凋而不凋则有亭伯儒门令思诗友翰苑旷其吞梦文锋髙而照斗咏芜滋之朝夕悲积薪之先后缛绣起于缇纺烟霞生于灌莽岂与岩幽弱篠涧底枯松徒冒霜而停雪空集凤而吟龙讵得奉仙闱之广价连笔匠之为容已矣哉东方生闻而叹曰故年花落不留人今年花发非故春倏兮夕陨忽兮朝新侏儒何功兮短饱曼倩何负兮长贫聊寄词于庭树倘有感于平津
　　病梨树赋【并序】
　　癸酉之嵗余卧病于长安光徳坊之官舍父老云是鄱阳公主之邑司昔公主未嫁而卒故其邑废时有处士孙君思邈居之君道洽今古学有数术髙谈正一则古之蒙庄子深入不二则今之维摩诘及其推步甲子度量乾坤飞炼石之竒洗胃肠之妙则其甘公洛下闳安期先生扁鹊之俦也自云开皇辛丑嵗生今年九十三矣询之乡里咸云数百嵗人矣共语周齐间事厯厯眼见以此参之不啻百嵗人也然犹视聴不衰形神甚茂可谓聪明博达不死者矣余年垂强仕则有幽忧之疾椿菌之性何其辽哉于时天子避暑甘泉邈亦征诣行在余独病卧兹邑阒寂无人伏枕十旬闭门三月庭无众木唯有病梨树一株围才数握髙仅盈丈花实憔悴似不任乎嵗寒枝叶零丁絶有意乎朝暮嗟乎同托根于膏壤俱禀气于太和而脩短不均荣枯殊异岂赋命之理得之自然将资生之化有所偏及树犹如此人何以堪有感于懐赋之云尔
　　天象平运地祗广植挺芳桂于月轮横扶桑于日域建木耸灵邱之上蟠桃生巨海之侧细叶枝连洪柯条直齐天地之一指任乌兔之栖息或垂阴万亩或结子千年何偏施之雨露何独厚之风烟愍兹珍木离离幽独飞茂实于河阳传芳名于金谷紫涧称其殊防光表其仙族尔生何为零丁若斯无轮桷之可用无栋梁之可施进无违于斤斧退无竞于班倕无庭槐之生意有岩桐之死枝尔其髙才数仭围仅盈尺脩干罕双枯条每只叶病多紫花凋少白夕鸟怨其巢危秋蝉悲其翳窄怯冲飇之摇落忌炎景之临迫既而地歇蒸雾天収耀灵西秦明月东井流星憔悴孤影徘徊直形状金茎之的的疑石柱之亭亭若夫西海夸父之林南海蚩尤之树莫不摩霄拂日藏云吐雾别有桥邉朽柱天上灵槎年年嵗嵗无叶无花荣辱两齐吉凶同轨宁守雌以外丧不修襮而内否亦犹纵酒髙贤佯狂君子为其脗合置其忧喜生非我生物谓之生死非我死谷神不死混彭殇于一观庻筌蹄于兹理
　　五言古诗
　　咏史四首
　　季生昔未达身辱功不成髠钳为台隶灌园变姓名幸逢滕将军兼遇曹邱生汉祖广招纳一朝拜公卿百金孰云重一诺良匪轻廷议斩樊哙羣公寂无声处身孤且直遭时坦而平丈夫当如此唯唯何足荣
　　昔有平陵男姓朱名阿游直发上冲冠壮气横三秋愿得斩马剑先断佞臣头天子玉槛折将军丹血流捐生不肯拜视死其若休归来教乡里童蒙逺相求弟子数百人散在十二州三公不敢吏五鹿何能酬名与日月悬义与天壤俦何必疲执防区区在封侯伟哉旷达士知命固不忧
　　大汉昔云季小人道遂振玉帛委奄尹斧锧婴缙绅邈哉郭先生巻舒得其真雍容谢朝廷谈笑奬人伦在晦不絶俗处乱不为亲诸侯不得友天子不得臣冲情甄负甑重价折角巾悠悠天下士相送洛桥津谁知仙舟上寂寂无四邻
　　公业负竒志交结尽才雄良田四百顷所食常不充一爲侍御史慷慨说何公何公何为败吾谋适不同仲颖恣残忍废兴良在躬死人如乱麻天子如转蓬干戈及黄屋荆棘生紫宫郑生运其谋将以清国戎时来命不遂脱身归山东凛凛千载下穆然懐清风
　　结客少年塲行
　　长安重游侠洛阳富才雄玉剑浮云骑金鞭明月弓鬬鸡过渭北走马向闗东孙宾遥见待郭解暗相通不受千金爵谁论万里功将军下天上虏骑入云中烽火夜似月兵气晓成虹横行徇知已负羽逺从戎龙旌昏朔雾鸟阵卷胡风追奔瀚海咽战罢阴山空归来谢天子何如马上翁
　　赠李荣道士
　　锦节衔天使琼仙驾羽君投金翠山曲奠璧清江濆圆洞开丹鼎方坛聚绛云寳【一作资】贶幽难识空歌迥易分风揺十洲影日乱九江文敷诚归上帝应诏佐明君独有南冠客耿耿泣离羣遥看八防所真气晓氛氲
　　早度分水岭
　　丁年游蜀道班鬓向长安徒费周王粟空弹汉吏冠马蹄穿欲尽貂裘敝【一作故】转寒层冰横九折积石凌七盘重谿既下潄峻峰亦上干陇头闻戍鼓岭外咽飞湍瑟瑟松风急苍苍山月团传语后来者斯路诚独难
　　三月曲水宴得樽字
　　风烟彭泽里山水仲长园由来弃铜墨本自重琴樽髙情邈不嗣雅道今复存有美光时彦养徳坐山樊门开芳杜径室距桃花源公子黄金勒仙人紫气轩长懐去城市髙咏狎兰荪连沙飞白鹭孤屿啸猿日影岩前落云花江上翻兴阑车马散林塘夕鸟喧
　　王勃和诗得烟字【附】
　　彭泽官初去河阳赋始传田园归旧国诗酒闲长筵列室窥丹洞分楼瞰紫烟萦回互津渡出没控郊鳯琴调上客龙辔俨羣仙松石偏宜古藤萝不记年重檐交宻树复磴拥危泉抗石晞南岭乘沙眇北川傅岩来筑处磻溪入钓前日斜眞趣逺幽思梦凉蝉
　　奉使益州至长安发钟阳驿
　　跻险方未夷乘阳聊骋望落花赴丹谷奔流下青嶂葳蕤晓树滋滉瀁春江涨平川看钓侣狭迳闻樵唱蝶戏绿苔前莺歌白云上耳目多异赏风烟有竒状峻阻将长城髙标吞巨舫聫翩事羁靮辛苦劳疲恙夕济几潺湲晨登每惆怅谁念复刍狗山河独偏丧
　　和王奭秋夜有所思
　　寂寂南轩夜悠然懐所知长河落鴈苑明月下鲸池鳯台有清曲此曲何人吹丹唇间玉齿妙响入云涯穷巷秋风叶空庭寒露枝劳歌欲有和星巳将垂
　　望宅中树有所思
　　我家有庭树秋叶正离离上舞双栖鸟中秀合欢枝劳思复劳望相见不相知何当共攀折歌笑此堂垂
　　宿晋安亭
　　闻有歌地穿凿本多竒游人试一览临翫果忘疲窗横暮卷【一作落】叶檐卧古生枝旧石开红槛新荷覆绿池孤猿稍断絶宿【一作百】鸟复参差泛灔月华晓徘徊星垂今日删书客凄惶君讵知
　　于时春也慨然有江湖之思寄赠栁九陇
　　提琴一万里负书三十年晨攀偃蹇树暮宿清泠泉翔禽鸣我侧旅兽过我前无人且无事独酌还独眠遥闻彭泽宰髙弄武城形骸寄文墨意气托神仙我有壶中要题为物外篇将以贻好道道逺莫致旃相思劳日夜相望阻风烟坐惜春华晚徒令客思悬水去东南地气凝西北天闗山悲蜀道花鸟忆秦川天子何时问公卿本亦怜自哀还自乐归薮复归田海屋银为栋云车电作鞭倘遇鸾将鹤谁论貂与蝉莱洲频度浅桃实几成圆寄言飞鳬舄嵗晏同聫翩
　　至望喜瞩目言懐贻劔外知巳
　　圣图夷九折神化掩三分缄愁赴蜀道题拙奉虞薰隠嶙度深谷遥袅上高云碧流递萦注青山互纠纷涧松咽风绪岩花濯露文思北常依驭图南每丧羣【世本无以上四句】无由召宣室何以答吾君
　　赤谷安禅师塔
　　独坐岩之曲悠然无俗氛酌酒呈丹桂思诗赠白云烟霞朝晚聚猿鸟嵗时闻水华竞秋色山翠含夕曛高谈十二部细覈五千文如如数冥昧生生理氤氲古人有糟粕轮扁情未分且当事芝术从吾所好云
　　赠益府裴录事
　　忽忽嵗云暮相望限风烟长歌欲对酒危坐遂停停变霜露对酒怀朋故朝看桂蟾晩夜闻鸿雁度鸿度何时还桂晚不同攀浮云映丹壑明月满青山青山云路深丹壑月华临耿耿离忧积空令星鬓侵
　　赠益府羣官
　　一鸟自北燕飞来向西蜀单栖劒门上独舞昆【一作岷】山足昂藏多古貌哀怨有新曲羣凤从之游问之何所欲答言寒乡子飘飘万余里不息恶木枝不饮盗泉水常思稻粱遇愿栖梧桐树智者不我邀愚夫余不顾所以成独立耿耿嵗云暮日夕苦风霜思归赴洛阳羽翮毛衣短闗山道路长明月流客思白云迷故乡谁能借风便一举凌苍苍








　　卢升之集巻一
　　钦定四库全书
　　卢升之集巻二
　　唐　卢照隣　撰
　　七言古诗
　　失羣鴈【并序】
　　温县明府以鴈诗垂示余以为古之郎官出宰百里今之墨绶入应千官事止鴈行未宜伤叹至如羸卧空岩者乃可为失羣恸耳聊因伏枕多暇以斯文应之三秋北地雪皑皑万里南翔渡海来欲随石燕沈湘水试逐铜乌绕帝台帝台银阙距金塘中间鹓鹭巳成行行过上苑传书信暂下中州戏稻粱虞人负缴来相及齐客虚弓忽见伤毛翎频顿【一作憔悴】飞无力羽翮摧頽君不识唯有庄周解爱鸣复道郊歌重竒色惆怅惊思悲未已徘徊自怜中防极传闻有鸟集朝阳讵胜仙鳬迩帝乡云间海上应鸣舞逺得鹍犹独抚金全写中牟印玉鹄当变莱芜釡愿君弄影凤凰池时忆笼中摧折羽
　　行路难
　　君不见长安城北渭桥邉枯木横槎卧古田昔日含红复含紫常时留雾亦留烟春景春风花似雪香车玉辇恒阗咽若个游人【一作童】不竞攀若个娼家不来折娼家寳袜蛟龙帔公子银鞍千万黄莺一一向花娇青鸟双双将子戏千尺长条百尺枝月桂星榆相蔽亏瑚叶上鸳鸯鸟鳯凰巢里雏鹓儿巢倾枝折凤归去条枯叶落任风吹一朝憔悴无人问万古摧残君讵知人生贵贱无终始倐忽须臾难久恃谁家能驻西山日谁家能堰东流水汉家陵树满秦川行来行去尽哀怜自昔公卿二千石咸拟荣华一万年不见朱唇将白【一作玉】貌惟闻青棘与黄泉金貂有时便换酒玉麈恒摇莫计钱寄言坐客神仙署一生一死交情处苍龙阙下君不留白鹤山头我应去云间海上邈难期赤心防合在何时但愿尧年一百万长作巢由也不辞
　　长安古意
　　长安大道连狭斜青牛白马七香车玉辇纵横过主第金鞭络绎向侯家龙衔寳盖承朝日凤吐流苏带晚霞百丈游丝争绕树一羣娇鸟共啼花游蜂戏蝶千门侧碧树银台万种色复道交牕作合欢双阙连甍垂凤翼梁家画阁天中起汉帝金茎云外直楼前相望不相知陌上相逢讵相识借问吹箫向紫烟曽经学舞度芳年得成比目何辞死愿作鸳鸯不羡仙比目鸳鸯真可羡双去双来君不见生憎帐额绣鸾好取门帘帖双燕双燕双飞绕画梁罗帏翠被郁金香片片行云着蝉鬓纤纤初月上鸦黄鸦黄粉白车中出含娇含态情非一妖童寳马铁连钱娼妇盘龙金屈膝御史府中乌夜啼廷尉门前雀欲栖隠隠朱城临玉道遥遥翠幰没金隄挟弹飞鹰杜陵北探九借客渭桥西俱邀侠客芙蓉劔共宿娼家桃李蹊娼家日暮紫罗裙清歌一啭口氛氲北堂夜夜人如月南陌朝朝骑似云南陌北堂连北里五剧三条控三市弱栁青槐拂地垂佳气红尘暗天起汉代金吾千骑来翡翠屠苏鹦鹉杯罗襦寳带为君解燕歌赵舞为君开别有豪华称将相转日回天不相让意气由来排灌夫専权判不容萧相専权意气本豪雄青虬紫燕坐春【一作生】风自言歌舞长千载自谓骄奢凌五公节物风光不相待桑田碧海须臾改昔时金阶白玉堂即今惟见青松在寂寂寥寥扬子居年年嵗嵗一书独有南山桂花发飞来飞去袭人裾
　　明月引
　　洞庭波起兮鸿鴈翔风瑟瑟兮野苍苍浮云卷霭明月流光荆南兮赵北碣石兮潇湘澄清规于万里照离思于千行横桂枝于西第绕菱花于北堂高楼思妇飞盖君王文姬絶域侍子他乡见胡鞍之似练知汉劔之如霜试登髙而骋【一作极】望莫不变而回肠
　　懐仙引
　　若有人兮山之曲驾青虬兮乗白鹿往从之游愿心足披磵户访岩轩石濑潺湲横石迳松萝羃防掩松门下空蒙而无鸟上巉岩而有猿怀飞阁度飞梁休余马于幽谷挂余冠于夕阳曲复曲兮烟荘邃行复行兮天路长脩途杳其未半飞雨忽以茫茫山坱轧磴连褰攀石壁而无据泝泥溪而不前向无情之白日窃有恨于皇天回行遵故道通川徧流潦回首望羣峰白云【一作雪】正溶溶珠为阙兮玉为楼青云盖兮紫霜裘天长地久时相忆千龄万代一来游
　　五言律诗
　　刘生
　　刘生气不平抱剑欲専征报恩为豪侠死难在横行翠羽装剑【一作刀】鞘黄金镂【一作饰】马缨但令一顾重不恡百身轻
　　陇头水
　　陇阪髙无极征人一望乡闗河别去水沙塞防归肠马系千年树旌悬九月霜从来共呜咽皆是为勤王
　　巫山高
　　巫山望不极望望下朝氛莫辨啼猿树徒看神女云惊涛乱水脉骤雨暗峯文霑裳即此地况复远思君
　　芳树
　　芳树本多奇年华复在斯结翠成新幄开红满故枝风归花厯乱日度影参差容色朝朝落思君君不知
　　雨雪曲
　　虏骑三秋入闗云万里平雪似胡沙暗氷如汉月明高阙银为阙长城玉作城节旄零落尽天子不知名
　　昭君怨
　　合殿恩中絶交河使渐稀肝肠辞玉辇形影向金徽汉地草应绿胡庭沙正飞愿逐三秋鴈年年一度归
　　折杨栁
　　倡楼啓曙扉杨栁正依依莺啼知嵗隔条变识春归露叶凝愁黛风花落舞衣攀折将安寄军中音信稀
　　梅花落
　　梅岭花初发天山雪未开雪处疑花满花邉似雪回因风入舞袖杂粉向妆台匈奴几万里春至不知来
　　闗山月
　　塞垣通碣石虏障抵祁连相思在万里明月正孤悬影移金岫北光防玉门前寄言闺中妇愁看鸿鴈天
　　上之回
　　回中道路险萧闗烽多五营屯右地万乗出西河单于拜玉玺天子按雕戈振旅汾川曲秋风横大歌
　　紫骝马
　　骝马照金鞍转战入臯兰塞门风稍急长城水正寒雪暗鸣珂重山长喷玉难不辞横絶漠流血几时干
　　战城南
　　将军出紫塞冒顿在乌贪笳喧鴈门北阵翼龙城南雕弓夜宛转鐡骑晓骖驔应须驻白日为待战方酣
　　十五夜观灯
　　锦里开芳宴兰缸艶早年缛彩遥分地繁光逺缀天接汉疑星落依楼似月悬别有千金笑来映九枝前
　　入秦川界
　　陇阪长无极苍山望不穷石径萦疑防回流映似空花开绿野雾莺啭紫岩风春芳勿遽尽留赏故人同
　　文翁讲堂
　　锦里淹中馆岷山稷下亭空梁无燕雀古壁有丹青槐落犹疑市苔深不辨铭良哉二千石江汉表遗灵
　　相如琴台
　　闻有雍容地千年无四邻园院风烟古池台松槚春云疑作赋客月似聴琴人寂寂啼莺处空伤游子神
　　石镜寺
　　古墓芙蓉塔神铭松柏烟鸾沈仙镜底花没梵轮前铢衣千古佛寳月两重圆隠隠香台夜钟声彻九天
　　辛法司宅观伎
　　南国佳人至北堂罗荐开长裙随鳯管促柱送鸾杯云光身后落雪态掌中回到愁金谷晚不怪玉山頽
　　春晚山庄率题二首
　　顾步三春晩田园四望通游丝横惹树戏蝶乱依丛竹懒偏宜水花狂不待风唯余诗酒意当了一生中田家无四隣独坐一园春莺啼非选树鱼戏不惊纶山水弹琴尽风花酌酒频年华巳可乐高兴复留人
　　江中望月
　　江水向涔阳澄澄写月光镜圆珠溜彻满箭波长沈钩摇兔影浮桂动丹芳延照相思夕千里共霑裳
　　元日述懐
　　筮仕无中秩归耕有外臣人歌小嵗酒花舞大唐春草色迷三径风光动四邻愿得长如此年年物新
　　益州城西张超亭观伎
　　落日明歌席行云逐舞人江前飞暮雨梁上下轻尘冶服看疑画妆楼望似春高车勿遽返长袖欲相亲
　　还京赠别
　　风月清江夜山水白云朝万里同为客三秋契不凋戏鳬分断岸归骑别髙标一去仙桥道还望锦城遥
　　至陈仓晓晴望京邑
　　拂曙驱飞传初晴带晓凉雾敛长安树云归仙帝乡涧流漂素沫岩景霭朱光今朝好风色延瞰极天庄
　　晚渡滹沱敬赠魏大
　　津谷朝行逺冰川夕望曛霞明深浅浪风卷去来云澄波泛月影激浪聚沙文谁忍仙舟上携手独思君
　　和吴侍御被使燕然
　　春归龙塞北骑指鴈门垂胡笳折杨栁汉使采燕支戍城聊一望花雪几参差闗山有新曲应向笛中吹
　　七夕泛舟二首
　　汀葭肃徂暑江树起初凉水疑通织室舟似泛仙潢连桡渡急响鸣棹下浮光日晩菱歌唱风烟满夕阳鳯杼秋期至鳬舟野望开微吟翠塘侧延想白云隈石似支机罢槎疑犯宿来天潢殊漫漫日暮独悠哉
　　送梓州髙叅军还京
　　京洛风尘逺褒斜烟雾深北游君似智南飞我异禽别路琴声断秋山猿鸟吟一乖青岩酌空伫白云心
　　大劒送别刘右史
　　金碧禺山逺闗梁蜀道难相逢属晚嵗相送动征鞍地咽绵州冷云凝剑阁寒倘遇忠孝所为道忆长安










　　卢升之集巻二
　　钦定四库全书
　　卢升之集巻三
　　唐　卢照隣　撰
　　五言排律
　　同临津纪明府孤鴈
　　三秋违北地万里向南翔河洲花稍白闗塞叶初黄避缴风霜劲懐书道路长水流疑箭动月照似弓伤横天无有阵度海不成行防刷能鸣羽还赴上林乡
　　西使兼送孟学士南游
　　地道巴陵北天山弱水东相看万余里共倚一征蓬零雨悲王粲清樽别孔融徘徊闻夜鹤怅望待秋鸿骨肉胡秦外风尘闗塞中唯余劒锋在耿耿气成虹
　　送郑司仓入蜀
　　离人丹水北游客锦城东别意还无巳离忧自不穷陇云朝结阵江月夜临空闗塞疲征马霜氛落早鸿潘年三十外蜀道五千中送君秋水曲酌酒对秋风
　　绵州官池赠别同赋湾字
　　輶轩遵上国仙佩【一作气】下灵闗尊酒方无地聫绻喜暂攀谁言欲赠策高辩正连环野径浮云断荒池春草斑残花落古树度鸟入澄湾欲叙他乡别幽谷有绵蛮
　　还赴蜀中贻示京邑游好
　　籞宿花初满章台栁向【一作尚】飞如何正此日还望昔多违怅别风期阻将乖云防稀敛袵辞丹阙悬旌陟翠微野禽喧戍鼔春草变征衣回顾长安道闗山起夕霏
　　初夏日幽庄
　　闻有高踪客耿介坐幽庄林壑人事少风烟鸟路长瀑水含秋气垂藤引夏凉苗深全覆陇荷上半侵塘钓渚青鳬没村田白鹭翔知君振奇藻还嗣海隅芳
　　山荘休沐
　　兰署乘闲日蓬扉狎遁栖龙柯疎玉井凤叶下金隄川光摇水箭山气上云梯亭幽闻唳鹤牕晓聴鸣鸡玉轸临风奏琼浆映日携田家自有乐谁肯谢青谿
　　山林休日田家
　　归休乘暇日馌稼返秋塲径草疎王篲岩枝落帝桑耕田虞讼寝凿井汉机忘戎葵朝委露齐枣夜含霜南涧泉初洌东篱菊正芳还思北牕下高卧偃羲皇
　　宴梓州南亭得池字
　　二条开胜迹大隠叶冲规亭阁分危岫楼台绕曲池长薄秋烟起飞梁古蔓垂水鸟翻荷叶山虫咬【一作交】桂枝游人惜将晚公子爱忘疲愿得回三舎琴樽长若斯
　　山行寄刘李二叅军
　　万里烟尘客三春桃李时事去纷无限愁来不自持狂歌欲叹凤失路反占龟草碍人行缓花繁鸟度迟彼美参卿事留连求友诗安知倦游子两鬓渐如丝
　　首春贻京邑文士
　　寂寞罢将迎门无车马声横琴答山水披巻阅公卿忽闻嵗云宴倚杖出帘楹寒辞杨栁陌春满鳯凰城梅花扶院吐兰叶绕阶生览镜改容色藏书留姓名时来不假问生死任交情
　　赠许左丞从驾万年宫
　　闻道上之回诏跸下蓬莱中枢移北斗左辖去南台黄山闻凤笛清跸侍龙媒曳日朱旗巻参云金障开朝骖五城栁夕宴柏梁杯汉畤光如月秦祠聴似雷寂寂芸香阁离思独悠哉
　　晚渡渭桥寄示京邑游好
　　我行背城阙驱马独悠悠寥落百年事徘徊万里忧途遥日向夕时晚鬓将秋滔滔俯东逝耿耿泣西浮长虹掩钓浦落鴈下星洲草变黄山曲花飞清渭流迸水惊愁鹭腾沙起狎鸥一赴清泥道空思灞游
　　羁卧山中
　　卧壑迷时代行歌任死生红颜意气尽白璧故交轻涧户无人迹山牕聴鸟声春色缘岩上寒光入溜平雪尽松帷暗云开石路明夜伴饥鼯宿朝随驯雉行度溪犹忆处寻洞不知名紫书常日阅丹药几年成扣钟鸣天鼓烧香厌地精倘遇浮邱鹤飘飘凌太清
　　酬张少府柬之
　　昔余与夫子相遇汉川隂珠浦龙犹卧檀溪马正沈价重瑶山曲词惊丹鳯林十年暌赏慰万里隔招寻毫翰风期阻荆衡云路深鹏飞俱望昔蠖屈共悲今谁谓青衣道还叹白头吟地接神仙磵江连云雨岑飞泉如散玉落日似悬金重以瑶华赠空懐舞咏心
　　过东山谷口
　　不知名利险辛苦滞皇州始觉飞尘倦归来事绿畴桃源迷处所桂树可淹留迹异人间俗禽同海上鸥古苔依井被新乳傍崖流野老堪成鹤山神或化鸠泉鸣碧涧底花落紫岩幽日暮餐龟殻天寒御鹿裘不辨秦将汉宁知春与秋多谢青溪客去去赤松游
　　送幽州陈叅军赴任寄呈乡曲父老
　　蓟北三千里闗西二十年冯唐犹在汉乐毅不归燕人同黄鹤逺乡共白云连郭隗池台处昭王樽酒前故人当已老旧壑几成田红顔如昨日衰鬓似秋天西蜀桥应毁东周石尚全灞池水犹绿榆闗月早圆塞云初上鴈庭树欲销蝉送君之旧国挥泪独然
　　哭金部韦郎中
　　金曹初受拜玉地始含香翻同五日尹遽见一星亡贺客犹扶路哀人遂上堂歌筵长寂寂哭泣自苍苍嵗时宾径断朝暮雀罗张书留魏主阙魂掩汉家牀徒令永平帝千载罢撞郎
　　哭明堂裴主簿
　　缔欢三十载通家数百年潘杨称代穆秦晋忝姻连风云洛阳道花月茂陵田相悲共相乐交骑复交筵始谓调金鼎如何掩玉泉黄公酒垆处青眼竹林前故琴无复雪新树但生烟遽痛兰襟断徒令寳剑悬客散同秋叶人亡似夜川送君一长恸松台路几千
　　同崔录事哭郑员外
　　文学秋天逺郎官星位尊伊人表时彦飞誉满司存楚席光文雅瑶山侍讨论鳯词凌汉阁龟辩罩周园已陪东岳驾将逝北溟鲲如何万化尽空叹九飞魂白马西京驿青松北海门夜台无晓箭朝奠有虚尊一代儒风没千年陇雾昏梁山送夫子湖水吊王孙仆本多悲泪沾裳不待猿闻君絶弦曲吞恨更无言
　　五言絶句
　　登玉清
　　絶顶横临日孤峯半倚天徘徊拜真老万里见风烟
　　曲池荷
　　浮香绕曲岸圆影覆华池常恐秋气早飘零君不知
　　浴浪鸟
　　独舞依磐石羣飞动轻浪奋迅碧沙前长懐白云上
　　阶下竹
　　封霜连锦砌防露拂瑶阶聊将仪凤质暂与俗人谐
　　含风蝉
　　髙情临爽月急响送秋风独有危冠意还将衰鬓同
　　葭川独泛
　　倚棹春江上横舟石岸前山暝行人防迢迢独泛仙
　　送二兄入蜀
　　闗山客子路花栁帝王城此中一分手相顾怜无声
　　宿武二首
　　方池开晓色圆月下秋阴已乘千里兴还抚一琴庭摇北风栁院绕南溟禽累宿恩方重穷秋叹不深
　　九陇津集
　　落落树阴紫澄澄水华碧复有翻飞禽徘徊疑曳舄
　　游昌化山精舍
　　寳地乘峰出香台接汉高稍觉真途近方知人事劳七言絶句
　　登封大酺歌四首
　　明君封禅日重光天子垂衣厯数长九州四海常无事万嵗千秋乐未央
　　日观仙云随鳯辇天门瑞雪照龙衣繁绮席方终夜妙舞清歌欢未归
　　翠鳯逶迤登介丘仙鹤徘徊天上游借问干封何所乐人皆夀命得千秋
　　千年圣主应昌期万国淳风王化基请比上古无为代何如今日太平时
　　九月九日登武山旅眺
　　九月九日眺山川归心归望积风烟他乡共酌金花酒万里同悲鸿鴈天
　　王勃蜀中九日登武山旅望【附】
　　九月九月望乡台他席他乡送客杯人情巳厌南中苦鸿鴈那从北地来
　　邵大震九月九日登武山旅眺【附】
　　九月九日望遥空秋水秋天生夕风寒鴈一向南飞逺游人几度菊花丛
　　乐府
　　中和乐九章
　　歌登封第一
　　炎图丧寳黄厯开璿祖武类帝宗文配天玉銮垂日翠华凌烟东云干吕南风入弦山称万嵗河庆千年金绳永结丽璧长悬
　　歌明堂第二
　　穆穆圣皇雍雍明堂左平右墄上圆下方调均风雨制度阴阳四牕八达五室九房南通夏火西瞰秋霜天子临御万玉锵锵
　　歌东军第三
　　遐哉庙略赫矣台臣横戈碣石倚劒浮津风丘拂箨日域清尘岛夷复祀龙伯来宾休兵防县献馘天闉斾海凯入耀辉震震
　　歌南郊第四
　　防郊上帝肃事圜丘龙驾四牡鸾旗九斿钟歌晩引紫炀髙浮日丽苍璧云飞鸣球皇之庆矣万寿千秋
　　歌中宫第五
　　祥游沙麓庆洽瑶衣黄云昼聚白气宵飞居中履正禀和体微仪型赤县演教椒闱陶钧万国丹青四妃河洲在咏风化攸归
　　歌储宫第六
　　波澄少海景丽前星髙禖诞圣甲观升灵承规翠戺问寝瑶庭宗儒侧席问道横经山宾皎皎国胄青青黄裳元吉邦家以宁
　　歌诸王第七
　　星陈帝子岳列天孙义光带砺象着乾坤我有明徳利建攸存苴以茅社锡以牺樽藩屛王室翼亮尧门八才两献夫何足云
　　歌公卿第八
　　蹇蹇三事师师百寮羣龙在职振鹭盈朝丰金辉首佩玉鸣腰青蒲翼翼丹地翘翘歌云佐汉捧日匡尧天工人代邈邈昭昭
　　总歌第九
　　明明天子兮圣徳扬穆穆皇后兮阴化康登若木兮坐明堂池蒙泛兮家扶桑武化偃兮文化昌礼乐昭兮股肱良君臣已定兮君永无疆顔子更生兮徒皇皇若有人兮天一方忠为衣兮信为裳餐白玉兮饮琼芳心思荃兮路阻长









　　卢升之集巻三
　　钦定四库全书
　　卢升之集巻四
　　唐　卢照隣　撰
　　骚
　　五悲【幷序】
　　自古为文者多以九七为题目乃有九歌九辨九章七发七啓其流不一余以为天有五星地有五岳人有五章【一作常】礼有五礼乐有五声五者亦在天地之数今造五悲以申万物之情传之好事耳
　　悲才难
　　一悲曰恭闻古之君子兮将逺适乎百蛮何故违父母之中国从禽兽于末班将矫词兮不往将背俗兮不还宁曲成而薄丧不直败以厚颜彼圣人兮犹若此况不肖与中间古往今来邈矣悠哉嵇生玉折顔子兰摧人兮代兮俱尽代兮人兮共哀至如左邱失明冉耕有疾兵法作而断足史记修而下室髙明者瞰其门正直者人怨其笔虽为镜于前代终抱痛于今日别有汉阳计掾邠国台卿抗希代之奇节负超时之令名坎防九死离披再生伊才智之为患故贤哲之所婴若乃贾长沙之数奇崔亭伯之不偶思欲削鲁史之髙行钳杨墨之辨口为书为礼驱季俗于三古之前垂誉垂声正頽纲于百王之后天子闻之而欲用羣公畏之而莫取徒窘蠢于泥沙竟龙钟于尘垢异乎稽之古人则如彼考之今代又如此近有魏郡王君曰方华阴杨氏曰亨咸能博达奇伟覃思研精征孔门之礼乐吞鬼谷之纵横岳秀泉澄如川如陵髙谈则龙腾豹变下笔则烟飞雾凝王则官终于郡吏杨则官止于邑丞何异夫操太阿以烹小鲜飞夜光而弹伏翼灼金龟兮访兆邀玉骐兮骋力虽劳形而竭思吾固知其不得余之昆兮曰杲之余之季兮曰昂之杲也杲杲兮如三足之鸟昂也昂昻焉如千里之驹杲之为人也风流儒雅为一代之和玉昻之为人也文章卓荦为四海之隋珠并兰馨兮桂馥俱龙驹兮凤雏生于战国则管乐之器长于阙里则游夏之徒以方圆异用遭遇殊时故才髙而位下咸默默以迟迟青青子襟兮时向晚黄黄我绶兮鬓如丝昆兮何责坐干封兮老矣季兮何负横武陵而弃之举天下兮称屈何暗室之足期为小人之所笑为通贤之所悲童子尚知其不可矧衡镜与蓍龟故曰至道之精窅窅防防至道之极昏昏黙黙焚符破玺而人朴鄙剖斗折衡而人不争攦工倕之指而天下始巧胶离娄之目而天下始明然后除其矫黠之患安其性命之精太平之代万物肫肫凡圣脗合贤愚淆昏公卿不接友长吏不迎尊当成康勿用何暇谈其兵甲典谟既作焉得耀其书论虽有晏婴子产将顿伏于闾巷虽有冉求季路且耕牧于田园彼寻常之才子又焉可以胜言命鸾凤兮逐雀驱龙骥兮捕鼠使掌事者校其功兮孰能与狸隼而齐举金为舟兮瑇瑁檝不可以涉邱陵些珠为衣兮翡翠裳不可以混樵蒸些何器用之乖刺悼斯人之勤奓倚长岩以为枕兮吸流光以髙卧见城市以盈虚若蚊蝱之相过当其时也巢由满野不知稷卨之尊周召盈朝莫救夷齐之饿若夫管仲不遇齐桓则城阳之赘壻太公不遭姬伯亦棘津之渔夫一仁一义柴也来兮由也醢一忠一孝微子去之箕子奴圣人百虑而一致君子同归而殊途推既焚兮胥既溺桀亦放兮文亦拘笙簧六籍则秦俗有坑儒之痛黼藻百行则汉家有党锢之诛邺都倾覆飞祸纒于髙鼻洛阳板荡横死坐其无须喔吚防嘶口含天宪睚眦虿分尸僵路隅变化与屈伸交逐穷达与存亡竝驱因其所有而有之则万物无不有就其所无而无之则万物无不无有窍而生宁唯混沌无用而饱何独侏儒是以蘧伯玉巻兮长巻武子愚兮更愚庭有树兮树有荆园有鸟兮鸟有鸰鸰其鸣矣思诸兄矣荆其顇矣思其季矣岩有芳桂隰有棠棣枝巄嵷兮相樛叶翩翻兮相翳天之生我宁胡不惠何如吉兮初征悲终凶于未济
　　悲穷道
　　二悲曰泪流公子伤心久之厯万古以抽恨横八荒而选悲有幽岩之卧客兀中林而坐思形枯槁以崎嶬足聫踡以缁厘悄悄兮忽怆眇眇兮惆怅迢遥兮独蹇淹留兮空谷天片片而云愁山幽幽而谷哭露垂泣于幽草风含悲于古木徒观其顶集飞尘凥埋积雪骸骨半死血气中絶四支萎随五官欹缺皮襞积而千皱衣聫褰而百结毛落鬓秃无叔子之明眉唇亡齿寒有张仪之羞舌仰而视睛翳其若瞢俯而动身羸而欲折神若存而若亡心不生而不灭其所居也不爨其所狎也非人古树为伴朝霞作隣下阴森以多晦傍恍惚兮无垠松门草合石路苔新公子方抚其背而曵其裾曰子非有唐之文士与燕地之髙门与昔也子之少则玉叶金枝及其长则龙章凤姿立身则淹中不足言其礼挥翰则江左莫敢论其诗每兢兢于暗室恒诩诩于明时常谓五府交辟三台共推朝纡防稽之绶夕献长杨之词痛私门之祸速惜公车之诏迟岂期晦明乖序寒燠愆度鳞伤羽折筋挛肉蠧离披于丹涧之隅觳觫于薮山之路巳焉哉巳焉哉昆山玉石忽摧頽事去矣事去矣今古圣贤悲何已天道如何自古相嗟项羽帐中之饮荆卿易水之歌何壮夫之懦抑伊儿女之情多借如苏武生还温序死节王陵之母伏劔杞梁之妻泣血事盖迫于功名情有兼于贞烈若闗侯汉阴田横海岛孤城已迫疲兵向老离离碣石之鸿羃羃江潭之草回首永诀吞声何道及夫献帝偷生懐王客死哀西都之城阙忆南京之朝市凤凰楼上陇山云鹦鹉洲前呉江水一离一别兮汉家宫掖似神仙独坐独愁兮楚国容华竞桃李别有士安多疾顔竒不起马援困于壶头冉耕悲于牖里平生书劔宿昔琴樽硏精殚于玉册慱思浃于铜浑思欲为龟为镜立徳立言成天下之亹亹定古今之谆谆一朝溘卧万事宁论君徒见邱中之饶朽骨岂知陌上之有游魂假使百年兮上夀又何足以存存
　　悲昔游
　　三悲曰竒峰合沓半隠天绿萝防茏水潺湲因嵌岩以爲室就芬芳以列筵川谷萦廻兮迷径路山嶂重复兮无人烟当谺之洞壑临决咽之奔泉中有幽忧之子长寂寞以思禅暮色蹐蹐朝思绵绵形半生而半死气一絶而一连自言少年游宦来从北燕淮南芳桂之岭岘北明珠之川东鲁则过仲尼之故宅西蜀则耕武侯之薄田旧乡旧国白云边飞雪飞蓬暗逺天暂辞蓟北三千里少别昭邱三十年昔时人物都应谢闻道城隍复可怜忽忆扬州扬子津遥思蜀道蜀桥人鸳鸯渚兮罗绮月茱萸湾兮杨栁春烟波淼淼带平沙阁栈连延狭复斜山头交让之木浦口同心之花严君平之卜肆戴安道之贫家月犯少微吊呉中之隠士星干织女乘海上之仙槎长安绮城十二重金作凤凰铜作龙荡荡千门如锦绣岩岩双阙似芙蓉题字于扶风之柱系马于骊山之松灞池则金人列岸太华则玉女临峰平明共戏东陵陌薄暮遥闻北阙钟洛阳大道何纷纷荣光休气晓氛氲交衢近接东西署复道遥通南北军汉帝能拜嵩邱石陈王巧赋洛川云河水河桥木兰栧金闺金谷石榴裙曽入西城防歌舞也出东郊送使君一朝憔悴无气力曝骸委骨龙门侧当时相重若鸿钟今日相轻比蝉翼代情兮共此何余哀之能得使我孤猿哀怨独鹤惊鸣萝月寡色风泉罢声嗟昊天之不吊悲后土之无情松架森沈兮户内掩石楼摧折兮柱将倾窃不敢当雨露之恩惠长痛恨于此生
　　悲今日
　　四悲曰倾盖若旧白头如新尝为谈过其实辨而非真自高枕箕颍长揖交亲以蕙兰为九族以风烟为四邻朝朝独坐惟见羣峰合沓年年孤卧常对古树轮囷相吊相哭则有饥鼯啼夜相庆相贺则有好鸟歌春林麌麌兮多鹿山苍苍兮少人时向南溪汲水或就东岩负薪百年之中皆为白骨千里之外时见黄尘平生连袂宿昔衔杯谈风云于城阙防花鸟于池台皆是西园上客东观髙才超班匹贾含邹吐枚一琴一书校奇踪于既往一歌一咏垂妙制于将来将调而雪舞笔屡走而云回自谓兰交永合松契长幷通宵扼腕终日盱衡骂萧朱为贾竖目张陈为老兵悲苍黄兮骤变恨消长之相倾贵而不骄人皆共推晏平仲死而不朽吾每独称范巨卿及其蹇产摧聫支离括撮已濡首兮将死尚揺尾兮求活荘西贷而鱼穷姬东徂而狼跋今皆庆吊都断存亡永濶凭驷马而不追寄双鱼而莫达向时之清谈尚在今日之相知巳末则有河渎漂母陇上樵夫盘餐带粟粥麪兼麸藜羮一簋浊酒一壶夫负妻戴男欢女娯攀重峦之岝防厯飞涧之﨑岖哀王孙而进馈问公子之所须因谓余曰可怜可怜圣人之过久矣君子之罪多焉诗书礼乐适足衰人之神用宗族朋友不足驻人之頽年削迹伐树孔席由来不暖摩顶至足墨突何时有烟一朝至此万事徒然自昔相逢把臂谈横雕龙于翠瓦飞缟凤于琼筵各自云腾羽化谷变莺迁鸣香车于阙下曳珠履于君前岂忆荒山之幽絶宁知枯骨之可怜传与千秋万古寄言白日黄泉虽有羣书万巻不及囊中一钱
　　悲人生
　　五悲曰礼乐既作仁义不死生有命富贵在天一变一化一亏一全去其外物归于内篇儒与道兮方计于前其书万巻其学千年钟鼔玉帛蹩躠跹金木水火混合推迁六合之内慕其风兮如市百代之后随其流兮若川三界九地徃返周旋四生六道出没牵聫硠硠磕磕蠢蠢翾翾受苦受乐可悲可怜有超然之大圣厯旷刼以为期戒定慧解非因人慈悲喜舍非见思闻儒道之髙论乃撞钟而应之曰止止善男子观向时之华说乃天下之辨士请弄宜僚之丸以合两家之美若夫正君臣定名色威仪俎豆郊庙社稷适足夸耀时俗奔竞功名使六义相乱四海相争我者遗其无我生者哀其无生孰与乎身肉手足济生人之涂炭国城府库恤贫者之经营舍其有爱以至于无爱舍其有行以至于无行若夫呼吸吐纳全身养精反于太素飞腾上清与乾坤合其徳与日月合其明适足増长诸见未能永证无生孰与夫离常离防不始不终恒在三昧常游六通不生不住无所处不去不灭无所穷放毫光而普照尽法界与虚空苦者代其劳苦防者导其愚蒙施语行事未尝称倦根力觉道不以为功所言未毕儒道二客离席再拜稽首而称曰大圣哉邱晩闻道耼今巳老徒知其一未究其术何异夫戴盆望天倚杖逐日苍苍之气未辨昭昭之光巳失呜呼优优羣品遑遑众人虽凿其窍未知其身来游何道去止何津谁为其业谁作其因一翻一覆兮如掌一生一死兮若轮不有大圣谁起大悲请北面而趋伏愿终身而教之
　　狱中学骚体
　　夫何秋夜之无情兮皎皛悠悠而太长圜户杳其幽邃兮愁人披此严霜见河汉之西落闻鸿鴈之南翔山有桂兮桂有芳心思君兮君不将忧与忧兮相积欢与欢兮两忘风嫋嫋兮木纷纷凋落叶兮吹白云寸步千里兮不相闻思公子兮日将曛林已暮兮鸟羣飞重门掩兮人径稀万族皆有所托兮蹇独淹留而不归










　　卢升之集巻四
　　钦定四库全书
　　卢升之集巻五
　　唐　卢照隣　撰
　　骚【二】
　　释疾文【幷序】
　　余羸卧不起行已十年宛转匡牀婆娑小室未攀偃蹇桂一臂连踡不学邯郸步两足匍匐寸步千里咫尺山河每至冬谢春归暑阑秋至云壑改色烟郊变容辄舆出户庭悠然一望覆帱虽广嗟不容乎此生亭育虽繁恩已絶乎斯代赋命如此几何可凭今为释疾文三篇以贻诸好事盖作易者其有忧患乎删书者其有栖遑乎国语之作非瞽叟之事乎骚文之兴非懐沙之痛乎吾非斯人之徒欤安可黙而无述故作颂曰
　　粤若
　　粤若稽古帝列仙兮逺矣大矣臣太岳兮钦哉良哉有太公兮巻舒龙豹奄经营乎四履有先生兮乗骑日月期汗漫乎九垓尚书抗节兮属炎灵之道丧中郎含章兮遇金行之纲頽彼圣贤之相续信古往而今来人何代而不贵代何人而不才郁律崛岉兮似昆陵之玉石泮涣粲烂兮象星汉之昭回尔其为广也碧海云蒸而地合尔其为峻也赤城霞起而天开暨中朝之颠覆家不坠乎良箕绍金柯而玉秀穆兰馨而菊滋弥九叶而逮余兮代増丽以光熈清风振乎终古妙誉薰乎当时皇考庆余以弄璋兮肇锡予以嘉词名余以照邻字余以升之余幼服此殊惠兮遂阅礼而闻诗于是裹粮寻师褰裳访古探旧篆于南越得遗书于东鲁意有缺而必刋简无文而咸补入陈适衞百舍不厌其栖遑累蠒重胝千里不辞于劳苦既而屠龙适就刻鹄初成下笔则烟飞云动落纸则鸾回凤惊通李膺而窃价造张华而假成郭林宗闻而心服王夷甫见而神倾俯仰谈笑顾盻纵横自谓明主以令仆相待朝廷以黄散为轻及观国之光利用宾王谒龙旂于武帐挥凤藻于文昌先朝好吏予方学于孔墨今上好法予晩受乎老荘彼圆凿而方枘知龃龉而无当是时也天子按剑方有事于八荒驾风轮而梁弱水飞日驭而苑扶桑戈船万计兮连属铁骑千羣兮啓行文臣鼠窜猛士鹰扬故吾甘栖栖以赴蜀分黙黙以从梁其后雄图甫毕登封礼日方欲访髙议于云台考竒文于石室销兵车兮为农器休牛马兮崇儒术屡下蒲帛之书值余有幽忧之疾盖有才无时亦命也有时无命亦命也时也命也自前代而痛诸道之乖也则贤人君子伏斧锧而不暇时之来也则屠夫饿隶作王侯而有余三人猖狂兮为奴为戮八子狼狈兮为醢为葅长剑以挥尚想华亭之鹤孤舟欲近遥忆阊门之鱼史迁下于蚕室邓艾征于槛车康既幽而媿孙登宣屡困而慙甯蘧故有闭门少事蹈沧海而辞组开巻独得归茂陵而著书起清流之浩漫长愿嗟乎灵胥重曰积怨兮累息茹恨兮吞悲怨复怨兮坎防乎今之代愁莫愁兮侘傺乎斯之时皇穹何亲兮诞而生之后土何私兮鞠而育之何故邀余以好学何故假余以多辞何余庆之不终兮当中路而废之彼有初而鲜克兮贤者其犹不欺况陶钧之匠物胡不贞而谅之岂其始终爽徳苍黄变色无心意乎簪履有悲哀乎杨墨巳焉哉天盖高兮不可问地盖广兮不容人钟鼓玉帛兮非吾事池台花鸟兮非我春寂兮寞嵗嵗年年长少乐慌兮惚朝朝暮暮生白发怆怳懭恨兮无所见宛转聫踡兮独向隅状若重狴圆扉之受絏又似干池涸井之相濡鸾鳯之翮已铩兮徒奋迅于笼槛骐骥之足已蹇兮空怅望于廷衢龙门之桐半死邓林之木全枯茍含情而禀气兮孰能不伤心而疾首乎歌曰嵗将晏兮欢不再时已晚兮忧来多东郊絶此麒麟笔西山秘此凤凰柯死去死去今如此生兮生兮奈汝何
　　悲夫
　　悲夫亊有不可得而已矣是以古之听天命者饮泪含声而就死推不言兮焚于介山地不偶兮跂于嶷水仰天而叹员愤骨于吴江下泪交頥卿悲歌于燕市天无雷兮闻蚁聚于牀下家非牧兮见防生于奥里支离疏之五官已败哀骀駞之六骸不美求时夜兮求鸮炙何逼迫之如此为鼠肝兮为虫臂何煅炼之如彼郁拂沕滑兮中瞀乱蟠薄烦寃兮长愤惋出户庭兮游息千万里兮无极杳兮霭川绵旷兮水如带防兮籁山防螺兮云似盖萋兮绿春草生兮长河曲试一望兮心断续晚兮晼夕鸟没兮平郊逺试一望兮魂不返蘼芜叶兮紫兰香欲往从之川无梁日云暮兮涕沾裳松有萝兮桂有枝有美一人兮君不知气欲絶而何为孟夏兮恢台杨栁散兮芙蓉开叶初成兮蚕宛转花落尽兮燕徘徊望夫兮不来形枯槁兮意摧頽天何为兮愁苦麦将秀兮多风梅将黄兮屡雨日色旰烂兮流金而烁石地气燠煜兮满室而充户神翳翳兮似灰命绵绵兮若缕一伸一屈兮比艰难乎尺蠖九生九死兮同变化乎盘古万物繁茂此时余独何为兮肠邅回而屡腐围棋废兮时不可乎再来鸣琴停兮人何时以重抚秋风起兮野苍苍蒹葭变兮露为霜蝉悲翳兮声断鴈迷云兮路长推折萧条兮林寡色顦顇芸黄兮草不芳停剑兮懐旧友天外兮思故乡愿一见兮终不得侧身长望兮泪浪浪遥兮逺山谷萦回兮屡转状若登蓟门兮望胡苑防兮连井邑邱墟兮知几年又似登陇首兮见秦川木叶落兮长年悲红顔谢兮鬓如丝王孙来兮何迟迟思公子兮涕涟洏风嫋嫋兮雨凄凄萤火飞兮乌夜啼牵牛西北兮星巳转织女纵横兮河欲低秋夜迢迢兮秋未极愁人耿耿兮愁不息有所思兮在天汉欲往从之兮无羽翼郁金栧兮木兰舟青莎裳兮白羽裘戏绿波兮坐芳洲欢不停兮人不留怅容与兮徒离忧冬惨兮隂气凝沸泉结兮炎州冰郊野昏兮寒沙涨河海暗兮繁云兴严风急兮密云下墐户闭兮无留者眄城郭兮琼为树兮玉为楼曕通路兮驾素车兮乘白马时眇眇兮嵗防防昼杳杳兮夜丁丁庭有霜兮月华白室有人兮灯影青披重衾兮魂悄悄卧空牀兮目荧荧御熏罏长不暖对巵酒兮忧恒满悲缭绕兮从中来愁纒绵兮何时防重曰四时兮代谢万物兮迁化聴春鸟于春朝闻秋虫于秋夜花覆地兮无待河倾天兮不借无灵草兮驻朽质乎千年无雕戈兮回踆乌乎三舍夏日长兮绳绳炎风暑雨兮相蒸草木扶疎兮如此余独兰驒兮不自胜月兮祈寒穷急景兮摧残霰雪雰雰兮长委积人事寥寥兮怅漫漫春秋冬夏兮四序寒暑荣悴兮万端春也万物熈熈焉感其生而悼其死夏也百草榛榛焉焉见其盛而知其阑秋也严霜降兮殷忧者为之不乐冬也阴气积兮愁颜者为之解欢圣人知性情之纷纠故叹之曰予欲无言吾将焉往而适耳箕有峰兮颍有澜歌曰嵗去忧来兮东流水地久天长兮人共死明镜羞窥兮向十年骏马停驱兮几千里麟兮凤兮自古吞恨无已
　　命曰
　　命曰昊天不佣兮降此鞠凶昊天不惠兮降此大戾不先不后兮为瘥为瘵痛之抚兮孰知其厉木之柔兮缗之丝之人之温兮黼之藻之自天佑之兮无不利一者之来兮云何二野有鹿兮其角兟兟林有鸟兮其羽习习余独何为兮棐攒栾兮忧戢孴南山巃嵸兮树轮囷北津清泚兮石嶙嶙天之生我兮胡宁不辰少克已而复礼无终食兮违仁既好之以正直兮谅无负于神明何彼天之不吊兮哀此命之长勤百罹兮六极横集兮我身长挛圈以偃蹇永伊郁以呻嚬天道何从自古多卭为臧兮匪祐匪仁兮覆庸蹻狼戾兮南泛跖叛涣兮东风并强大兮熏赫咸夀考以从容勋则天兮朱已矣韶尽美矣均忽焉公侯之系兮必复尧舜之后兮何干执谏兮辛戴蕃抗议兮灵年忠与贞兮何仇俱不得其死焉牛一变而为虎鼈三化而作鹃触民居蜗而争地龙伯钓鼇而诉天何变化之殊族而大小之相悬长无述焉将不死而为贼贤哉回也今不幸而蚤亡明夷何辜兮羑里洪范何恃兮佯狂我视于天兮亦孔之痒邱与溺兮殊贯单与张兮相诡纷纭总总兮若兹羌未得其已盛之孝兮姚何感而遂开合之恭兮昆何嫌兮不起圣人不议姬旦愤于鸱鸮君子无忧周南歌于芣苢五鹿云折退守平陵之田三都已成归入宜春之里干不穆兮一为戍一为辰坤不恒兮三成田三成水何斯柱之危脆一夫触之而云折东南眇其既倾西北豁其中裂有杞者国竟未掬其乌蟾有厯其都奄以成其鱼鼈共何壮兮而损其盈娲何神欤而补其阙天且不能自固地且不能自持安得而有万物安得而运四时彼山川与象纬其孰为之主司生也既无其主死也云其告谁何必拘拘而局局可浩然而顺之吾知恶之不能为恶故去之曰羣生之所蠧吾知善之不能为善故就之曰有生之大路虽粉骨而糜躯终不改乎此度重曰予既昧此杳防兮迷之不知其所届将寄命于六师访真诀乎遐外见流星以为旗邀白云而为盖玉虬纷其旖旎青鸾俨其容裔霓为裳兮羽为旗雷为车兮电为斾噂噂兮上驰遥遥兮横厉忽有梦兮有觉与巫阳兮相防巫阳为予兮挈龟龟告余以双支朱雀摇而金耀青龙发而火驰虵登栖兮鸡入穴云北走兮水西垂巫阳曰反兮覆兆不告灵蔡诚不能知造化之心数朽骨焉足以定古今之倚伏请导列缺之前旌部丰隆之后毂披上帝之键考中皇之秘箓于是排云旌兮呌诸阙登紫翠兮伏瑶坛灵乌果其将驾东皇厘其既观余敷袵而未决兮东皇颔而不言玉女申之以琼蘂灵妃贶之以琅玕怅容与而不驻肃云軿于南轩窈窕徘徊邈矣悠哉下临兮星雨上絶兮氛埃彷徨兮三清之馆缥缈兮八风之台俯观兮故国洞峥嵘兮无极长懐兮故人涕潺湲兮霑轼横天苑厯北辰经瑶楼兮一息停余车之辚辚涉明河之清浅过织女而问津巫阳曰左招揺兮右天驷太乙之车兮无不利其道也枫为天兮枣为地盍往从之兮导君意太乙方握髯低眉右手拄頥或以日临命以嵗加时再转兮再攷三命兮三推华盖微明兮君子居贞之位太阳阴主兮天人厄运之期若夫一气鸿蒙万化缁厘此星精与木局又何足以知之巫阳曰太上有老君焉其名曰伯阳游阆风之琼圃处倒景之琳堂披拂日月咀嚼烟霜抚千载兮为朝为暮济万物兮若存若亡古之聪明博达而不死者将与君子造昆仑之大荒迨而容与弭节翺翔俄参元而下降济弱水之汤汤瞵轩台而右转对玉槛之锵锵伯阳欣然见余曰升之来何迟何故疲惫之若是何故枯槁之若兹吾适以尔小别今将千二百朞昔者尔为翟吾固知尔洁洁焉无益其后尔为舟吾欲告尔休休焉不留名已登乎仙格尔身常蹇乎中州噫哉甚可痛甚可哭多智也命之斧斤多才也身之桎梏尔形骸之在地也毎矍矍然求媒精魂之于天也又遑遑焉访卜何异仪丹凤于胶柱饲鱼于森木何晩晤之逶迤何早计之觳觫呜呼何异丧其亲也揭竿而求诸海失其子也撃鼔而访诸道途之逺矣曷其云苏与影捕逐可不谓悲乎夫途之动也翂翂翐翐静也若丧若失曭兮不以死生为二块兮若以天地为一生于万物之后不为缓死于太古之前不为疾敝万类也不谓之凶利四海也不谓之吉夫如是则巨浸稽天而不溺鸿灾冶地而不然生死不能为其夀夭变化适足寄其腾迁化而为鱼也则跃龙门而横碣石化而为鸟也则陪羊角而负青天为社也则长无斤斧之患为瓠也则泛乎泱漭之川物无可而不可何必守固以拳拳余于是乎嗒然而丧其偶倐尔而失其知思故池之渌水忆中园之桂枝栩栩然若有得茫茫然若有亡叹彷佛兮觉悟魂已归乎北乡其往也人皆为之避席其返也鸟不为之乱行歌曰茨山有薇兮颍水有漪夷为柏兮秋有实叔为栁兮春雨飞倐尔而笑泛沧浪兮不归

　　卢升之集巻五
　　钦定四库全书
　　卢升之集巻六
　　唐　卢照隣　撰
　　序
　　驸马都尉乔君集序
　　昔文王既没道不在于兹乎尼父克生礼尽归于是矣其后荀卿孟子服儒者之褒衣屈平宋玉弄词人之柔翰礼乐之道已颠坠于斯人雅颂之风犹绵聫于季叶痛乎王泽既竭诸侯为麋鹿之场帝图伊梗天下作豺狼之国秦人一灭旧章大愚黔首羣书赴火化昆岳之高烟儒士投坑变蓬莱之巨壑乐沈于海河间王初睠睠于古篇礼适诸夷叔孙通乃区区于绵蕝安国讨论科斗五典叶从史迁祖述获麟八书爰创衣冠礼乐重闻三代之风玉帛讴歌无坠六经之业郁其兴咏大雅于是为羣自此迄今年逾千祀圣门论赋相如为入室之雄阙里裁诗公干即升堂之客陆平原龙惊学海浮天泉以安流鲍叅军鹤翥文场代黄金之平埒临曲台之上路面通衢之小苑莲红水碧堪钓叟之淹留桂白山青宜王孙之攀折香车贵士不掩龙闗缝掖书生时通驿骑坐兰径敞松扉北牖动而清风来南轩幽而白云起欣然命驾吊曲江之隑渊兴尽而归聆伊川之笙吹三朝庆谒趋劒履于南宫五日归休闻歌钟于北里雍容车骑屡动雕章啸傲烟霞仍含寳思奢不败徳笑金谷之罗纨俭不邀名悲兰陵之刍布荣期三乐君实四之平子四愁我无一矣君教训子弟不读非圣之书抚爱家僮常恐名奴之辱婚嫁巳毕欲就金丹轮盖非荣犹思道树明霞晓挹终登不死之庭甘露秋团倘践无生之岸凡所著述多以适意为宗雅爱清灵不以繁词为贵足以传诸好事贻厥孙谋故撰而存之凡为若干巻云尔
　　南阳公集序
　　昔者龙蹲东鲁陈礼乐而救苍生虎据西秦焚诗书以愚黔首通其变参天二地谓之神合其机一隂一阳谓之圣是以楚汉方鬬萧曹绛灌负长劔于此时袁曹已平徐陈应刘弄柔翰于当代圣人方士之行亦各异时而并宜讴歌玉帛之书何必同条而共贯文质再而复殷周之损益足征骊翰三而始虞夏之兴亡可及美哉焕乎斯文之功大矣自获麟絶笔一千三四百年游夏之门时有荀卿孟子屈宋之后直至贾谊相如两班叙事得邱明之风骨二陆裁诗含公干之奇伟邺中新体共许音韵天成江左诸人咸好瓌姿艶发精博爽利顔延之急病于江鲍之间疎散风流谢宣城缓步于向刘之上北方重浊独卢黄门往往髙飞南国轻清惟庾中丞时时不坠嗟乎古今之士递相毁誉至有操我戈矛啓其墨守三都既丽征夏熟于上林九辨已髙责春歌于下里蹐驳之论纷然遂多近日刘勰文心钟嵘诗评异议蜂起髙谈不息人慙西氏空论拾翠之容质谢南金徒辨荆蓬之妙拔十得五虽曰肩随闻一知二犹为臆说俞曰未可人称屡中化鲁成鱼曷云其逺非夫妙谐钟律体防风骚笔有余研思无停趣作龟作镜听歌曲而知亡为龙为光观礼容而识大齐鲁一变之道唐虞百代之文悬日月于胷懐挫风云于毫翰含今古之制扣宫征之音细则出入无间粗则弥纶区宇逶迤绰约如玉女之千娇突兀峥嵘似灵龟之孤朴乘槎上汉谁问坳堂之浅深荷防入秦宁议长安之逺近是非未定曹子建皓首为期离合俱伤陆平叔终身流恨超然若此适可操刀自兹已降徒劳举斧八病爰超沈隠侯永作拘囚四声未分梁武帝长为聋俗后生莫晓更恨文律烦苛知音者希常恐词林交丧雅颂不作则后死者焉得而闻乎贞观年中太宗外厌兵革垂衣裳于万国舞干戚于两阶留思政涂内兴文事虞李岑许之俦以文章进王魏来褚之辈以才术显咸能起自布衣蔚为卿相雍容侍从朝夕献纳我之得人于斯为盛虞博通万句对问不休李长于五言下笔无滞岑君论诰亹亹聴者忘疲许章奏翩翩谈之未易王侍中政事精宻明达旧章魏太师直气鲠词兼包古义褚河南风标特峻早锵声于册府变风变雅立体不拘于一涂既博既精为学徧游于百代自豸冠指佞鸡树登贤内掌机宻外修国史晨趋有暇持防笔于瑶轩夕拜多闲防雕章于琴席含毫顾盻汉家之城阙风烟逸韵纵横秦地之林泉鱼鸟黄山羽猎几奏瑶篇汾水楼船参闻寳思南津吊屈去逐苍梧之云西路悲昻来挽葱岩之雪江湖廊庙造次不忒其仪沙塞朝廷颠沛必归于汉是使名流俱至兔翰阗门爱客相寻鸡谈满席嘤嘤好鸟花欲白兮栁将菲游鱼莲将红兮苹可望绿樽恒湛斋阁临霞绮札逾新园亭坐月凡所著述千有余篇今之刋写成三十巻早游西镐及周史之阙文晚卧东山忆汉庭之遗事平津侯之宾馆马廏萧条李司隶之仙舟龙门荒毁交交黄鸟集于栩兮集于桑营营苍蝇止于樊兮止于棘九原可作松有隧兮兔有埏三湘不追川无梁兮鸟无径辍斤之恸何独荘周闻笛而悲宁惟向秀徒勤观海未知渤潏之倪永好谈天莫究氤氲之数遂抽短翰为之序云
　　乐府杂诗序
　　闻夫歌以永言庭坚有歌虞之曲颂以纪徳奚斯有颂鲁之篇四始六义存亡播矣八音九阕哀乐生焉是以叔誉闻诗验同盟之成败延陵聴乐知列国之典彜王泽竭而颂声寝伯功衰而诗道缺秦皇灭学星琯千年汉武崇文市朝八变通儒作相征博士于诸侯中使驱车访遗编于四海发诏东观缝掖成阴献书南宫丹铅踵武王风国咏共骊翰而升沉里颂途歌随质文而沿革少卿长别起髙唱于河梁平子多愁寄遥情于垅坂南浦动闗山之役作者悲离东京兴党锢之诛词人哀怨其后鼓吹乐府新声起于邺中山水风云逸韵生于江左言古兴者多以西汉为宗议今文者或用东朝为美落梅芳树共体千篇陇水巫山殊名一意亦犹负日于珍狐之下沈萤于烛龙之前辛勤逐影更似悲狂罕见凿空曾未先觉潘陆顔谢蹈迷津而不归任沈江刘来乱辙而弥逺其有发挥新题孤飞百代之前开凿古人独步九流之上自我作古粤在兹乎乐府者侍御史贾君之所作也君升堂入室践龟字以长驱藏翼蓄鳞展龙图以高视林宗一见许以王佐之才士季相看知有公卿之量南国蛟龙之燿下触词锋东家科斗之书来游笔海朝阳防翮即践中京太行垂耳先鸣上路当赤县之枢钥作高台之羽仪动息无格于温仁颠沛安由乎正义玉堦覆奏谨依汲直之闻铜术埋轮先定雍门之罪霜台有暇文律动于京师绣服无私锦字飞于天下九成宫者天子之殊庭羣仙之一都也五城既逺得昆阆于神京三山已沈见蓬莱于右辅紫楼金阁雕石壁而镂羣峰碧甃铜池俯银津而横众壑离宫地险丹磵四周徼道天廻翠屛千仞卫尉寝蒙茸之署将军无刁斗之警中岩罢燠飞霜为之夏凝大谷生寒层淮以之秋沍天子万乘驱凤辇于西郊羣公百僚扈龙轩而北辅春秋络绎冠盖满于青山寒暑推移旌节喧于黄首夕宿鸡神之野朝登凤女之台青鸟时飞白云无极千年啓圣邈同汾水之阳七日期仙颇类缑山之曲经过者徒知其美揄扬者未歌其事恭闻首唱遂属洛阳之才俯视前修将丽长安之道平恩公当朝旧相一顾増荣亲行翰墨之林光标唱和之雅于是懐文之士莫不向风靡然动麟阁之雕章发鸿都之寳思云飞绮札代郡接于苍梧泉涌华篇岷波连于碣石万殊斯应千里不违同晨风之鴥北林似秋水之归东壑洋洋盈耳岂徒悬鲁之音郁郁文哉非复从周之说故可论诸典故被以笙镛爰有中山郎徐令雅好著书时称博物探亡篇于古壁征逸简于道人撰而集之命余为序时褫巾三蜀归卧一邱散髪书林狂歌学市虽江湖廊庙宾庑萧条而绮季留侯神交彷佛遂复驱偪幽忧之疾经纬朝廷之言凡一百一篇分为上下两巻俾夫舞雩周道知小雅之欢娯撃壤尧年识太平之歌咏云尔
　　宴梓州南亭诗序
　　梓州城池亭者长史张公聴讼之别所也徒观其岩嶂重复川流灌注云牕绮阁负绣堞之逶迤涧户山楼带金隍之缭绕信巴蜀之奇制也时鳯扆多闲上得和平之政鳀瀛有截下无交争之人以公寄切上僚故久无州将连四千石之重任总十万井之雄班职逾剧而道弥髙位逾崇而徳弥广市狱无事时狎鸟于城隅邦国不空且观鱼于濠上宾阶月上横聨蜷之桂枝野苑风归动葳蕤之萱草则有明珠爱客置芳酒于十旬羽服神交契仙游于五日圆潭泻镜光浮落日之津杂树开帷彩缀飞烟之路藤萝杳蔼挂疎阴以送秋鳬燕参差结流音而将夕百年之欢不再千里之防何常下客凄惶暂停归辔髙人赏翫岂辍斯文咸请赋诗六韵成章云尔
　　宴凤泉石翁神祠诗序
　　夫圯上黄公灵期巳逺湘中乙化迹难征况乎神理岿然近带青溪之路瓌姿可望俯控丹岩之下予以归骸空谷言隔市朝濯髪长川载罹寒暑心灰两寂长无具尔之欢形木双枯将有终焉之志不悟乔鸎始啭喈喈于鹡鸰野萼初开韡韡于棠棣命壶觞而引宴即沐新兰寻磵戸以安歌仍攀野桂萋萋春草王孙游兮不归秩秩斯干幽人去而忘返鼔我舞我脩袖满于中岩神之聴之多祐兴于触石爰有嘉命咸遣赋诗请题四韵列之如右
　　七日绵州泛舟诗序
　　诸公迹寓市朝心游江湖访竒交于千里惜良辰于寸隂常恐辜负琴书荒凉山水于是脱屣人事鸣棹江隅言追挂犊之才用卜牵牛之赏邉生经笥送炎气以濯缨郝氏书囊临秋光而曝背似遇缑山之客还疑星汉之游愿驻景于髙天想乘霓于缩地繁丝乱响凉酎时斟戏翔羽于平沙钓潜鳞于曲浦乘流则逝不觉忘归咸可赋诗探韵成作
　　杨明府过访诗序
　　夫清风动驾谒阮籍于山阳素雪乗舟访戴逵于江路犹名髙好事迹标良史未有莺临绮月筵开许郭之谈花聚繁星门枉荀陈之驭泛烟光于紫防翻露色于丹滋亭皋一望平芜千里萋萋芳草童儿牧马之场亹亹晴川野老休牛之塔钓台隠隠先生之桑梓可知茨岭岩岩隠士之风流尚在岂知临卭樽酒歌赋无声彭泽琴书田园寝咏
　　对问
　　对蜀父老问
　　龙集荒落律纪蕤宾余自酆镐归于五津从王事也丁丑届于升仙桥止送客亭即相如所谓不乘髙车驷马不出汝下者也遇蜀父老皤然厐眉华髪者休于斯谓余曰子非衣冕之族欤文章之徒欤饰仁义以干时乎懐诗书以邀名乎吾闻诸夫子曰邦有道贫且贱焉耻也当今万方日朗九有风靡主上垂衣裳正南面而已矣庸非有道乎而子爵不登上造位不至中涓藜羮不厌裋褐不全庸非贫贱乎吾视子形容顦顇顔色疲怠心若涉六经眼若营四海何其无耻也何其不一干圣主効智出奇何栖栖黙黙自苦若斯吾闻克为卿失则烹何故区区冗冗无所成名余笑而应之曰井鱼不可以语于海者拘于墟也夏虫不可以语于氷者笃于时也盖闻智者不背时而徼幸明者不违道以干非是以圣贤驰骛莫救三家之彻匹夫髙抗不屈万乘之威道在则箪瓢匪陋义存则珪组斯违或立谈以邀鼎食或白首而甘布衣或委辂而仕属论都之防或射钩以相遇匡霸之机亦有朝为伊周暮为桀跖当其时也袭珩佩之锵锵失其时也委沟渠而喀喀故使龙邱先生羞闻拥篲鴈门太守不如缝掖孟轲偃蹇为王者师范睢匍匐为诸侯客富贵者君子之余事仁义者贤达之常迹来不可违类鸿鴈之随阳去不可留同白驹之过隙行苏张之辨于蜗燧之年则迂矣用韩彭之术于尧舜之朝则乖矣守夷齐之节于汤武之时则孤矣抱申商之法于成康之日则愚矣彼一时也此一时也易时而处失其所矣大唐之有天下也出入三代五十余载月竁来庭风邱款塞华旌巳偃羽檄巳平虽有防白之将孙呉之兵百胜无遗策千里不留行无所用也社首既禅介邱既封创明堂立辟雍虽有阙里之圣奄中之儒叔孙通之蕝公玉带之图将焉设也咸英并作韶武毕用奏之方泽而地祗登升之圜丘而天神降虽有伶伦伯夔延陵子期操雅曲则风云动激凄音则草木悲又何施也画衣莫犯囹圄不修虽有咎繇仲甫之器释之定国之俦金科在握丹笔如流非急务也人归东户家沐南薰山泽无蹊隧鸡犬不相闻虽有文翁黄霸之述职子游子贱之歌政成礼让俗被雍和固无取也干戈已戢礼乐已兴刑罚巳措梁父已升公卿常伯庶政其凝虽有鸿才大略丽句【一作藻】丰词发言盈乎百代濡翰周乎四时略无益于今日而适足以怫之是故天子恭已羣臣演成攘袂而陵稷卨抚掌而笑阿衡无为而万物皆遂不言而品彚咸亨莫不称赞鸿烈揄扬颂声言殊者招累行危者相倾効智者辍谈于草野出竒者裹足于山楹许由去而尧臣不少善巻逃而舜徳不轻夫周冕虽华猨猴不之好也夏屋虽荣骐骥不之处也载鼷以车马不如放之于薮穴也乐鷃以钟鼔不如栖之以深林也此数物者岂恶荣而好辱哉盖不失其天真也若余者十五而志于学四十而无闻焉咏羲农之化玩姬孔之篇周游几万里驰骋数十年时复陵霞泛月搦札弹随时上下与俗推迁门有张公之雾突无墨子之烟虽吾道之穷矣夫何妨乎浩然今将授子以中和之乐申子以封禅之篇终眇慙乎措地窃所慕于谈天于是蜀父老再拜而谢曰鄙夫瞽陋长自愚惑习俗遐陬不游上国闻王人之休音聴皇猷之允塞亦犹献雉而遇司南衔龙而光有北请终余论永告卭僰卢升之集巻六
　　钦定四库全书
　　卢升之集巻七
　　唐　卢照隣　撰
　　书
　　与在朝诸贤书
　　昔张子房处太传之尊自疏于南山隠公孙居丞相之位亦伏地于东方生伯喈已亡孔文举将老兵而造膝方回尚在王羲之就仓奴而共谈良史书之髙贤不以为累自古朝野曷尝以人废言况下官抱疹东山不干时事借人唱和何损于朋党延州子期闻音窃抃犹冀身膏丹壑脱寳剑于山阿骨掩黄尘罢瑶琴于天下捐金抵于山谷者非太平之美事乎幽忧子白
　　与洛阳名流朝士乞药直书
　　幽忧子学道于东龙门山精舎布衣藜羮坚卧于一岩之曲客有过而哀之者青囊中出金花子丹方相遗服之病愈视其方丹砂二斤谷楮子则山中可有丹砂则然难致昔在闗西太白山下一隠士多明膏中有丹砂八两予时居贫不得好上砂但取马牙顔色微光净者充用自尔丁府君忧每一号哭涕泗中皆药气流出三四年羸卧苦几至于不免复偶于他方中见一说云丹砂之不精者服之令人多访知一处有此物甚佳两必须钱二千文则三十二两当取六十四千也空山卧疾家业先贫老母年尊兄弟禄薄若待家办则委骨于巉嵓之峰矣意者欲以开嵗五月谷子熟时试合此药非天下名流贵族王公卿士于仁恻之心达枯骨朽株者孰能济之哉今力疾赋诗一篇徧呈当代博雅君子虽文不动俗事或伤心倘遇晏婴脱左骖而见赎如逢孔子分秉粟以相忧则越石原宪不辛苦于当年矣惟当坐禅忘室以答深仁若诸君子有好妙砂能以见及最为第一无者直乞一二两药直是庶几也仲尼曰有能一日用其力于仁者乎未有力不足者又曰君子无终食之间违仁在坐则参于前在舆则倚于衡古人心可见矣又曰仁逺乎哉我欲仁斯仁至矣言茍能行之仁道不逺也朝英贵士博济而好仁者何必相识故知与不知咸送诗告请无按劔同掩体骸云尔
　　寄裴舍人诸公遗衣药直书
　　山信至自都太子舍人裴瑾之太子舍人韦方贤左史范履冰水部员外郎独孤思荘少府丞舍人内供奉阎知微符玺郎乔偘并有书问余疾兼致束帛之礼以供东山衣药之费嗟乎代与道交丧其来尚矣殷扬州与外甥韩康伯别慨然而咏富贵他人合贫贱亲戚离因泣下交頥不能自已余以为其人也名过其实然穷达之际则西狩获麟所不能免斯亦古君子之大悲也自郐而下曷足讥焉余家咸亨中良贱百口自丁家难私门弟妹凋丧七八年间货用都尽余不幸遇斯疾母兄哀怜破产以供医药属多谷不登家道屡困兄弟薄游近县创巨未平虽每分多见忧然亦莫能取给海内相识亦时致汤药恩亦多矣晚更笃信佛法于山下间营建所费尤广本欲息贪寡欲縁此更使贪心萌生每得一物辄欢喜更恨不足呜呼道恶在而奔竞之若斯虽观苦空无常而此业已就不可中废祈获福泽思与士君子共之
　　赞
　　相乐夫人檀龛赞
　　相乐夫人韦氏者益州都督长史胡公之继亲也夫人寓迹兰闺栖情香岫琢磨六行与三明而并驱驰骛四禅将十训而齐驾粤以干封纪嵗流火司辰敬造灵龛奉图真相青莲皓月争华蚊睫之端寳树天倡竞爽鸿毛之际纳须弥于纤介尝谓徒言置由旬于方丈今过其实重宣此义敢为赞云
　　猗欤实相显允神工规模鹿苑图写龙宫分身谛聴列坐谈空羣天防纚众寳玲珑雕牕引月镂网摇风一窥妙境髙谢尘蒙
　　益州长史胡树礼为亡女造画赞
　　夫镕金逞妙徒罄中人之产架寳崇奢未阶大乘之化岂若圆徽纨素巻舒方丈之筵表里丹青藻绘多林之色独为先觉其在兹乎益州长史公道洽中孚履黄裳以贞吉寄隆分陜苴白茒而陟川犹为龟组相辉不离泡幻之域熊车结辙尚迷苦爱之津爰舍净财幸求多福为亡女宇文氏敬造像等征竒绡于水府采妙色于霞庄月面澄华疑金云之夜敞莲毫吐照状珠浦之晨开花寳参差眺鹤林其非逺仙云肸蠁登鹫岩其可望穷形尽相陋燕璧之含丹写妙分容嗤吴屏之坠笔式扬显福俾赞幽魂其词曰
　　正教东渐遗像西至化格三天功超十地伟欤大士慈逺致追恸幽途载营檀施皎洁霜纨照影丹素果发金口莲生玉步地寳天花星罗云布慧炬长设迷津永渡
　　碑
　　益州至真观主黎君碑
　　若夫三清上列瑶闗控日月之图八洞深居贝阙吐山河之镇虽复扶桑大帝传赤字于东华安寳神君受青符于南极犹未能发挥真宰复归无物之功开凿妙门言谢有为之业其冯冯翼翼百姓存焉而不知杳杳冥冥万族死之而无愠独为众好之宗者其唯元始太尊乎暨乎蹩躠为仁踶跂为义鸿胪传小儒之具缄縢为大盗之术尧禹生而天下火驰姬孔出而羣方鼎沸则有氤氲祖帝发皓鬓于东周兆朕皇舆飞紫云于西道凤交开景返徐甲之营魂龙光照天杜宣尼之神气得一吹万有大造于苍生把十蹈五树灵基于寳祚能使始皇东指见赤舄而长懐汉帝北游望青烟而下拜于是灵山水府俱为炼玉之场甲第离宫多入空歌之地青牛道士按锦节于中都白鹿仙人列瑶坛于八表乃剑门西拒卭闗南望星桥对斗像天汉之秋横月硖萦城疑兔轮之晓落武骑迁升之路冠盖云飞文翁讲肄之堂英灵雾聚岩开菌桂蕴金碧之祥光磵吐夭桃积神仙之粹气至真观者隋开皇二年之所立也寻属炀帝骄淫蜀王奢僭冕旒多事有惭七圣之游几杖不朝未遑八仙之术紫台初构霜露沾衣碧洞新开蓬莱变海仙居制度与云雷而共屯象帝威仪将市朝而犹梗皇家纂戎牝谷乘大道而驱除盘根濑乡拥真人之阀阅髙祖以汾阳如雪当金阙之上仙太宗以峒山顺风属瑶京之下视武皇帝凝旒紫阁悬镜丹台运璇极而正乾坤坐闿阳而调风雨变铜浑于九洛鳞羽登歌鸣玉銮于四清烟霞变色焚符破玺更闻绳燧之初剖斗折衡重覩人伦之制银书纪岱登日观以论功玉牒封梁下云邱而挍美千龄胎化申以驾羽之期万嵗岩耆献以华封之夀畊田凿井者安于自然鼓腹击壤者不知帝力呜呼岂非道风幽賛之效与乃回舆诏跸亲幸谯苦奉策老君为太上皇帝仍令天下诸州各置观一所于是碧楼三袭上接虹霓绛阙九成下交星雨乘云御气日夕于阙山荐璧投金嵗时于岳渎此观地当枢要任切防昌南邻覆锦之城西逼吞珠之界使星连注皇华结辙既而绿地榛芜朱宫板荡非夫位膺金防名载琼轩为紫帝之羣宾列黄庭之上格孰能居此栋梁平圃丹雘长楼大开流电之庭广制明霞之宇观主三洞法师姓黎讳某广汉雒人也金天命秩即有天地之官火正分司实掌羲和之任夏殷之际代为伯相或食邑于鲁或书社于衞故鲁之黎城衞之黎阳即其地也魏晋之交或立功于呉剖符于蜀在吴者其后封于夀春黎将故城有黎氏之墓石文石阙之字在焉在蜀符坚时秦为蜀郡太守北齐时练山为益州刺史故子孙因家于蜀法师练山之六代孙也祖宗父泉并为州郡都主簿平正七职之任蜀文公之好智固让朝恩秦子整之多才终从郡辟礼仪体制乡校取式于公曹狱讼章程府主责成于平正时无留事复闻坐啸之谈野有让耕重聴行歌之乐珠结庆剖江汉之圆流紫胞贻祉动岷精之垂曜豫章七嵗非复常材朝阳五色岂云凡鸟初登小学笑孔墨之徒劳一见书以彭耼为已任玉笈云囊之术龙缄凤蕴之图莫不吞楚梦于胸中指鲁城于掌上临长水而饮犊不就尧征卧巨泽而牧羊徒劳汉使防邱耸驾左肘符观化之辰谆壑停装横目传栖真之地贞观之末有昭庆大法师魁防堂堂威仪肃肃裂圆冠而焚俗制横大帐而抗山谷声若坻頽辨均涛发仲尼河目飞电惊人子贡斗唇连环动坐昂昂不杂如独鹤之映羣鸡矫矫无双状真龙之对刍狗于是三蜀耆老咸相谓曰兴大道者其在兹乎初袭羽裙且莅贞阳小观才麾玉柄已驰天下大名寻而广汉士人因请法师为灵集观主去长桑之故苑临隠弅之新邱经之营之既雕既琢银台中天而孤立珠树匝地而丛生同赤城之建标有黄房之贞构观中先有天尊真人石像大小万余区年代寝深仪范凋缺沈沈寳座积万古之尘埃邈邈琼顔被千龄之苔藓法师覩斯而流涕曰不图先圣尊容零落至此乃重肱即路无胈永哀栉沐几于四时栖遑周于百舍誓将崇辑事毕然后寝食为期乡曲争持钱帛竞施珍寳费余巨万役不崇朝还开紫翠之容更表圆明之色行益州刺史驸马都尉乔君主壻懿亲勲门盛族任髙方面寄切西南法师道叶半千神凝正一而至真福地荒凉日久不有上徳其谁振之又表请师为至真观主法师升堂慷慨吐纳科摄齐寥亮分明紫诀词峰云郁触剑日以飞扬义壑泉奔横玉轮而浩荡入其门者披烟雾于九天闻其音者聴咸韶于三月由是户外之履鱼贯江水堂下之宾鴈行关塞黄老之学复于今矣则有王孙之党都公之伦名亚春陵气髙韩魏鹴裘玉剑散圆庭以陆离骥子银鞍委山衢而沛艾法师以兹众施即于天宫后起大讲堂并造长廊二十余丈琳堂郁其峙起星闱忽以环周仰窱以嶙峋下峥嵘以广朗阴娥假道窥玉女于南轩阳乌回辔炤青禽于北阁又于观内铸铜钟一口重七十斤立石坛三级周回一百步悬黍玑于碧落明月流光建琼乳于都飞霜蓄韵坛开锦砌类江浦之澄霞庭列瑶阶疑昆邱之积雪毎至三辰法防八景真游霓裳荡耀魄之华羽盖转风云之路通天亘景兼造化之全模带鸟衔虹连飞动之竒势可谓徳光而功济道胜而名扬者也前长史范阳公一代羽仪门倾四海前长史谯国公两朝肺腑威动百城并屈银黄俱伸素法师雍容坐镇啸傲行藏虽郭先生之礼峻晋侯蒙荘子之身轻梁相不能尚也若夫言出于口龙骥所不能追行成于心王公所不能及悲懐徇物风雨晦而逾勤苦节横秋冰霜急而逾固尸居环堵而嵗计有余道周稊稗而日用无竭又于学射灵山别立仙居一所即至真之珠庭也栽松莳柏与月树而交轮刻角雕甍共星楼而接翼苍郊却倚犹太行之北登锦肆前通似灞陵之南望华表千年之鹤未见成都津亭八月之龙时归乡里法师出家入道三十余年弟子所得防施不可称量尽入修营咸供众用见诸疾苦便开五色之囊遇彼饥寒辄有千金之费巾拂之外余无所留凡所经过洪济多矣法师又于咸亨二年正月十八日寝疾之际闻空中有声曰天上今欲相烦为玉京观主法师辞以至真功徳未就固请不行少选之间所疾便愈左右侍者无不同闻自是逺近道俗咸共惊嗟曰天上知余不肖将弃余矣上座监斋某等并流回左映策地景于丹田浩气中升养天倪于紫室虽复同班玉籍并列仙宫每届宗师之道仍修弟子之敬亦犹披衣齧缺同徳而相尊云将鸿蒙比肩而相下大弟子并仙庭十哲道家童师闭门炼火陪啸父之髙烟卜肆驱筠记壶公之逺御咸用辑琼台之坠典正骞树之頽风散在人间敷扬道教可谓庚桑畏垒致大壤以匡时范相鸱夷行计然而济俗佥曰吾师也防万物而不以为义利万代而不以为仁逍遥乎有无之表彷佛乎尘垢之外东郭顺子无择存而不论伯昏瞀人御冦论而不议岂使为山九仞道不列于珠庭筑馆三休功未书于瑶版下官迷方看慱邀赤斧于禺山失路乘槎问君平于蜀郡汾阳处子目撃而言忘汉阴丈人徳全而机谢是用搜竒井络题片石于灵邱观艺协晨见乘云之飞将苍苍中野同销地媪之魂耿耿太初独昧天师之化其词曰
　　象帝之先其谁之子徒观其妙莫究其始果而勿代为而不恃强为之名谓之道纪【其一】
　　太朴云季孝慈已彰邈邈帝祖绳绳帝乡曰神曰圣为龙为光千年受箓万古称王【其二】
　　于铄帝唐丕承天秩道风吹万猷配一五载乘云三山礼日荐璧延士投金访术【其三】
　　地分舆井城连劒阙锦濑开霞嵋峰吐月白云舒巻青山回没菌阁香飞桃源花发【其四】
　　紫宸髙映丹宫洞开岩舒金碧地起楼台鹤飞龙度鸾歌凤回星雨交接风烟去来【其五】
　　寳龟涵影玉顔乃睠神劒九光华冠万变日轩朝敞云歌西转紫树琼钟坛竹院【其六】
　　伟与上士昭哉至人笙簧道徳粉泽人伦汾阳处子箕山外臣遂荒白屋奄有津【其七】
　　玉扃将坠金阶无主草滋红壁苔凝绣柱式伫贤才崇其彠矩福庭霞焕仙徒雾聚【其八】
　　缥缈四真雍容十哲俱升紫宇并邀清节松子排烟焦君卧雪辨云悬防神游朗彻【其九】
　　玉垒庭坤珠乡胜践钟鼎纷霭江山悠缅薛县池平莱州水浅悬日月于鼇极播天人于凤掾【其十】







　　卢升之集巻七
