　　钦定四库全书　　　　　集部四
　　履斋遗稿　　　　　　　别集类三【宋】
　　提要
　　【臣】等谨案履斋遗稿四巻宋呉潜撰潜字毅夫宣州宁国人嘉定十年进士第一官至叅知政事右丞相兼枢宻使进左丞相封许国公后谪化州团练使安置循州卒事迹具宋史本传是集为明末宣城梅鼎祚所编凡诗一巻诗余一巻襍文二巻葢裒辑而成非其原本如诗余中有和吕居仁侍郎一首居仁即吕本中字吕好问之子也为江西派中旧人在南北宋之间寳祐四年潜论鄂渚被兵事称年将七十则其生当在孝宗之末何由见本中而和之则捃拾残賸不免滥入他人之作本传载迁尚右郎官时上都城大火疏又有豫畜人材疏端平元年有陈九事疏为江西转运副使时有奏造斗斛等十五事疏知太平州时有论急救襄阳疏请分路取士
　　疏知镇江府时有言边储防御十五事疏为浙西制置使时有申论防拓江海疏为吏部尚书时有乞遴选近习疏为左丞相时有令朝臣各陈所见疏论鄂州被兵疏劾丁大全等疏今皆不见集中则其散佚者尚多又如题金陵乌衣园满江红词天一笑满园罗绮满城箫笛句乃用杜甫每逢天一笑复似物皆春语甫则用神异经玉女投壶天为之笑
　　事本非僻书而鼎祚乃注天疑作添则其校讐亦多妄改然潜原集既佚则收拾放失以存梗概鼎祚亦不为无功矣潜诗颇平衍兼多拙句求如送何锡汝五言律诗之通体浑成者殆不多见其诗余则激昻凄动兼而有之在南宋最为高手杂文虽所存不多其中如与史弥逺诸书论辨明晳犹想见岳岳不
　　挠之槩是固不但其人品足重矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀











　　履斋遗稿本传
　　吴濳字毅夫宣州寜国人秘阁修撰柔胜之季子嘉定十年进士第一授承事郎签镇东军节度判官改签广徳军判官丁父忧服除授秘书省正字迁校书郎添差通判嘉兴府权发遣嘉兴府事转朝散郎尚书金部员外郎绍定四年迁尚右郎官都城大火潜上疏论致灾之由愿陛下斋戒修省恐惧对越菲衣恶食必使国人信之毋徒减膳而已疎损声色必使天下孚之毋徒彻乐而已阉官之窃弄威福者勿亲女宠之根萌祸患者勿昵以暗室屋漏为尊严之区而必敬必戒以恒舞酣歌为乱亡之宅而不淫不泆使皇天后土知陛下有畏之之心使三军百姓知陛下有忧之之心然后明诏二三大臣和衷竭虑力改弦辙收召贤哲选用忠良贪残者屏回衺者斥懐奸党贼者诛贾怨误国者黜毋并进君子小人以为包荒毋兼容衺説正论以为皇极以培国家一线之脉以救生民一旦之命庶几天意可回天灾可息弭灾为祥易乱为治又言重地要区当豫畜人才以备患论大顺之理贯通天人当以此为致治之本又贻书丞相史弥逺论事一曰格君心二曰节奉给三曰振恤都民四曰用老成亷洁之人五曰用良将以御外患六曰革吏以新治道授直寳章阁浙东提举常平辞不赴改吏部员外郎兼国史编修实録检讨迁太府少卿淮西总领又告执政论用兵复河南不可轻易以为金人既灭与比为隣法当以和为形以守为实以战为应自荆襄首纳空城合兵攻蔡兵事一调度寖广百姓狼狈死者枕籍使生灵肝脑涂地得城不过荆榛之区获俘不过暧昧之骨而吾之内地荼毒如此边臣误国之罪不待言矣闻有进恢复之画者其筭可谓俊杰然取之若易守之实难征行之具何所取资民穷不堪激而为变内郡率为盗贼矣今日之事岂容轻议自后兴师入洛溃败失亡不赀潜之言率验迁大府卿兼权沿江制置知建康府江东安抚留守上疏论保蜀之方防襄之防防江之筭备海之宜进取有甚难者三事端平元年诏求直言潜所陈九事一曰顾天命以新立国之意二曰植国本以广传家之庆三曰笃人伦以为纲常之宗主四曰正学术以还斯文之气脉五曰广畜人才以待乏絶六曰实恤民力以致寛舒七曰边事当鉴前辙以图新功八曰楮币当权新制以解后忧九曰盗贼当探祸端而图长策以直论忤时相罢奉千秋鸿禧祠改秘阁修撰权江西转运副使兼知隆兴府主管江西安抚司擢太常少卿奏造斛斗输诸郡租寛恤人户培植根本凡十五事进右文殿修撰集英殿修撰枢密都承防督府叅谋官兼知太平州五辞不允又言和战成败大计宜急救襄阳等事贻书执政论京西既失当招收京淮丁壮为精兵以保江西权工部侍郎知江州辞不赴请养宗子以系国本以镇人心改权兵部侍郎兼检正论士大夫私意之以为襄汉溃决兴沔破亡两淮俶扰三川陷没欲望陛下念大业将倾士习已壊以静専察羣情以刚明消众慝警于有位各励至公毋以术数相髙而以事功相勉毋以隂谋相讦而以识见相先协谋并智戮力一心则危者尚可安而衰证尚可起也又请分路取士以收淮襄之人物试工部侍郎知庆元府兼沿海制置使改知平江府条具财计凋敝本末以寛郡民与转运使王埜争论利害授宝谟阁待制提举太平兴国宫改玉隆万夀宫试戸部侍郎淮东总领兼知镇江府言边储防御等十有五事改宝谟阁直学士兼浙西都大提防坑冶权兵部尚书浙西制置使申论防拓江海团结措置等事进工部尚书改吏部尚书兼知临安府乃论艰屯蹇困之时非反身修徳无以求亨通之理乞遴选近族以系人心而俟太子之生帝嘉纳兼侍读经筵以台臣徐荣叟论列授宝谟阁学士知绍兴府浙东安抚使辞提举南京鸿庆宫遂请致仕授华文阁学士知建宁府辞丁母忧服除转中大夫试兵部尚书兼侍读转翰林学士知制诰兼侍读改端明殿学士签书枢密院事进封金陵郡侯以亢旱乞罢免改资政殿学士提举洞霄宫改知福州兼本路安抚使徙知绍兴府浙东安抚使召同知枢密院兼防知政事入对言国家之不能无敝犹人之不能无病今日之病不但仓扁望之而惊庸医亦望而惊矣愿陛下笃任元老以为医师博采众益以为医工使臣辈得以效牛溲马勃之助以不辱陛下知人之明淳祐十一年入为防知政事拜右丞相兼枢密使明年以水灾乞解机政以观文殿大学士提举洞霄宫又四年授沿海制置大使判庆元府至官条具军民久逺之计告于政府奏皆行之又积钱百四十七万三千八百有竒代民输帛前后所蠲五百四十九万一千七百有竒以久任丏祠且累章乞归田里进封崇国公判寜国府还家以醴泉观使兼侍读召入对论畏天命结民心进贤才通下情帝嘉纳拜特进左丞相进封庆国公奏乞令在朝之臣各陈所见以决处置之宜改封许国公大元兵渡江攻鄂州别将由大理下交阯破广西湖南诸郡潜奏今鄂渚被兵湖南扰动推原祸根良由近年奸臣憸士设为虚议迷国误军其祸一二年而愈酷附和逢迎媕阿谄媚积至于大不靖臣年将七十捐躯致命所不敢辞所深痛者臣交任之日上流之兵已逾黄汉广右之兵已蹈宾栁谓臣壊天下之事亦可哀已又论国家安危治乱之原盖自近年公道晦蚀私意横流仁贤空虚名节丧败忠嘉絶响谀佞成风天怒而陛下不知人怨而陛下不察稔成兵戈之祸积为宗社之忧章鉴高铸尝与丁大全同官倾心附丽躐跻要途萧泰来等羣小噂沓国事日非浸淫至于今日陛下稍垂日月之明毋使小人翕聚以贻善类之祸沈炎实赵与□之腹心爪牙而任台臣甘为之搏击奸党盘据血脉贯穿以欺陛下致危乱者皆此等小人为之又乞令大全致仕炎等与祠髙铸羇管州军不报属将立度宗为太子潜密奏云臣无弥逺之材忠王无陛下之福帝怒潜卒以炎论劾落职命下中书舍人洪芹缴还词头不报谪建昌军寻徙潮州责授化州团练使循州安置潜预知死日语人曰吾将逝矣夜必雷风大作已而果然四鼔开霁撰遗表作诗颂端坐而逝时景定三年五月也循人闻之咨嗟悲恸徳祐元年追复元官仍还执政恩数明年以太府卿栁岳请赠諡特赠少师










　　钦定四库全书
　　履斋遗稿巻一
　　宋　吴潜　撰
　　诗
　　喜雨歌
　　南州六月天不雨千里川原成赤土禾黍盈畴强半枯桔橰遍野民劳苦望云仰见日在天旱魃肆虐如焚煎冯夷匿渊恐波竭夸娥走海愁山然天外悠然片云起倐忽走腾八埏里猛风惊电白昼昏霹雳一声蛟蜃起马上谁把天瓢倾须臾陆地波涛生禾黍芃芃复故秀羣黎载道生欢声秋来尚见时丰阜防须售粲三钱斗官家燮理当有人太史还看书大有
　　宿省
　　襆被趋省宿披襟对晚凉古心知老树生意见新篁钟鼓鸣将合蜩蝉咽更长静中观物化谁与共平章
　　睡起行北园
　　睡起卸冠簪园行独自吟山昏知雨到树密觉春深竹外童相报门前客见寻归来即败意谁者是知心
　　郡城晚望
　　秋老逢天晚孤城倚碧空升沈当此际怅望与谁同逺树没归鸟寒莎泣虫所懐无晤处弹指向西风
　　宁川道中
　　十日为山客今朝问水程沙横疑港断滩迅觉舟轻逺近村舂合髙低渔火明回头忽苍莽一望一闗情
　　幽居
　　竹院秋逾静柴门昼不开病先携老去懒渐逐衰来莫遣新缘结都将旧念灰川鱼与云鸟从此莫惊猜
　　送何锡汝
　　风雨一樽酒此懐谁得知三春花老后千里客归时浩浩人间事悠悠身外思君能袪物役林下早相期
　　宋山扫墓书所见
　　松楸长夜梦风露作晨征山近却无色叶枯偏有声架禾知嵗熟种麦得天晴到底农桑好营营误此生
　　山楼枕上
　　山近寒偏早愁多梦不浓鸦啼半夜月鹤唳五更风晓接残灯里吟成落叶中尘埃今已厌懒聴上方钟
　　桐川道中
　　伊轧蓝舆拂面风桃花倚路笑相逢莺莺交啭春榆密燕燕于飞烟树浓日午暂休欹客枕年饥忽喜聴村舂乡音到耳知家近尚及锄犂伴老农
　　送曾阿宜往戍
　　几年西戍暂归田又向澄江买去船劒阁山峦雄蔽日昆明池水濶浮天故园此际同明月蛮域明朝隔瘴烟此去须期胡虏丈夫勲业在安边
　　和章子美阅武见贻
　　事业诸公鬬长雄谫才惟愿课田功谁知弦管江南地渐有弓刀塞北风大狝未须捜猛兽先驱聊用习骄骢还知武备资文事要在人心可即戎
　　走马灯赓张枢副韵
　　半勺兰膏暖焰生恍疑赤壁夜鏖兵骑乗猛燎奔驰疾人运长鎗转战轻旗影静移云母帐劒铓微掣水晶营何人幻此圆机妙独向元霄策美名
　　古劔
　　何年神物为堙幽时见虹光射斗牛出匣试来霜刃暗倚天立处土花浮鸊膏新淬氷泉洁锦带横悬鬼魅愁不是张华能博物黄尘满眼欲何求
　　春日杂咏
　　门前春水滑栁外夕阳斜欲识春风面满城桃李花
　　偶题
　　浓淡烟村碧浅深霜叶红蓬窓今夜客芦岸晚来风
　　游白纻山
　　信马来游白纻山僧窻容我片时闲人生自古少行乐试为春风一解顔
　　即事
　　春隂漠漠防轻寒春昼无聊午梦闲幽鸟不知人意改衔花飞傍小阑干
　　陪陈立道中书泛湖【二首】
　　幽幽池馆锁苍苔万朶芙蓉取次开却似昭阳旧宫女含娇只待翠华来
　　二
　　弦管丛中画舫行都人一一贺升平飞鸿不识人间事犹作穷边肠断声
　　送率翁归狼山
　　孤云住处是狼山云本无心山自闲老率似云云似率等闲飞去又飞还
　　吴波亭【二首】
　　呉波亭下系扁舟轻雨轻烟又麦秋乌兔衔将日月去江山管定古今愁
　　二
　　云收烟敛逺山明时有渔歌度晚晴緑叶青枝生意思白鸥苍鸟野心情
　　谢世颂【三首】
　　夫子曳杖逍遥曾子易箦兢战圣贤乐天畏天吴子中通一线
　　二
　　大带深衣缁冠素履籍以纸衾覆以布被一物不将敛形而已其人伊何履斋居士
　　三
　　生在湖州新市上死在循州贡院中一塲襍剧也好笑来时无物去时空
　　补遗
　　句
　　数茎半白半黑髪一片忧晴忧雨心【阙　见宁波府志】
　　爱山台【湖州郡治西北隅郡丞汪泰亨建取苏轼尚爱此山防不足之义命名登台则城外诸山一览在目】
　　直殿风流间世才乞恩监郡筑髙台杖游便觉开懐抱石甃何须辟草莱奎壁九重文运焕烟峦千里画图开爱山必欲斯民爱沛泽行看早晩来













　　履斋遗稿巻一
　　钦定四库全书
　　履斋遗稿巻二
　　宋　吴潜　撰
　　诗余
　　满江红
　　送李御带珙
　　红玉阶前问何事翩然引去湖海上一汀鸥鹭半帆烟雨报国无门空自怨济时有策从谁吐过垂虹亭下系扁舟鲈堪煮　一醉留君住歌一曲送君路遍江南江北欲归何处世事悠悠浑未了年光冉冉今如许试举头一笑问青天天无语【中兴词选载】
　　又
　　送陈方伯上襄州幕府
　　露驿星程又还控西风征辔原自有孔璋书檄元龙豪气蜀道尚惊鼙鼔后神州正在干戈里佐元戎一柱稳擎天襄之水　功名事山林计人易老时难值看新丝一发甚吾衰矣转首从游十五载闗心契濶三千里便秋空边鴈落江南书来未
　　又
　　齐山绣春台
　　十二年前曾上到绣春台顶双脚健不烦笻杖透岩穿岭老去渐销狂气习重来依旧佳风景想牧之千载尚神游空山冷　山之下江流永江之外淮山暝望中原何处虎狼犹梗勾蠡规模非浅近石苻事业真俄顷问古今宇宙竟如何无人省【中兴词选载】
　　又
　　豫章滕王阁
　　万里西风吹我上滕王髙阁正槛外楚山云涨楚江涛作何处征帆木末去有时野鸟沙边落近帘钩暮雨掩空来今犹昨　秋渐添离索天正逺伤飘泊叹十年心事悠悠莫莫嵗月无多人易老乾坤能大愁难着向黄昏断送客魂销城头角
　　又
　　金陵乌衣园
　　栁带榆钱又还过清明寒食天一笑满园罗绮满城箫笛花树得晴红欲染逺山过雨青如滴问江南池馆有谁来江南客　乌衣巷今犹昔乌衣事今难觅但年年燕子晚烟斜日抖擞一春尘土债悲凉万古英雄迹且芳尊随分趂芳时休虚掷【天疑作添中兴词选载此亦作天】
　　又
　　和吕居仁侍郎东莱先生韵
　　拟卜三椽问何处水回山曲朝暮景清风当戸白云藏屋更得四时瓶贮酒未输一品腰围玉待千章子种木成隂周遮緑　且休殢陶令菊也休羡子猷竹筭百年一梦谁荣谁辱唤客烹茶闲话了呼童取枕佳眠足但晨香一炷愿天公时丰熟
　　又
　　寄赵文仲南仲领淮东帅宪【一首】
　　岳后湘灵曾孕个擎天人物临古岘纶巾羽扇笑驱胡羯防塞十年髙叔子出师一表侪诸葛有孤忠分付与佳儿真衣鉢　刘家骑驰空濶薛家凤飞横絶比君家兄弟可能豪杰草木声名如电扫氊裘心胆闻风折待安排江汉一篇诗归来説
　　又
　　细阅浮生为甚底区区碌碌筭只是信缘随分早寻归宿造物小儿忺簸弄翻云覆雨难擐触谩一堆嵗月髩边来跳丸速　田二顷非无粟官四品非无禄更不知足后待何时足恰好园池元自有近来新创三椽屋且饥时吃飰困时眠平为福
　　又
　　送呉叔永尚书
　　举世悠悠何妨任流行坎止筭是处鲜鱼羮飰吃来都美暇日扁舟清霅上倦时一枕薫风里试回头堆案省文书徒劳尔　南浦路东溪水离索恨飘零意况星星髩影近来如此万事尽由天倒断三才自有人撑抵但多吟康节醉中诗频相寄
　　又
　　九日郊行
　　嵗嵗登髙筭难得今年美景尽敛却雨霾风障雾沈云暝逺岫四呈青欲滴长空一抹明于镜更天教老子放眉头边烽静　数本菊香能劲数朶桂香尤胜向尊前一笑几多清兴安得便如彭泽去不妨且作山翁酩尽古今成败共兴亡都休省
　　又
　　禾与月波楼和友人韵【禾与疑误】
　　日薄寒空正泽国一汀霜叶过万里西风塞雁数声哀咽耿耿有懐天可讯悠悠此恨谁能説倚防干老泪落闗山平芜隔　提短劒腰长铗昔壮志今华髪有江湖征棹水云深濶要斩鼪鼯埋九地可怜乌兔驰双辙羡渠侬健笔扫磨崖文章别
　　又
　　和吴季永侍郎见寄
　　乍雨还晴正轻暖轻寒帘幕时怅望故人烟水鹭翻鸥落老去可堪离恨结新来转觉吟情薄况等闲客里送年华成挥霍　天一顾西南角人万里风埃濶笑长卿归蜀锦衣徒着不是等闲螳臂怒也休刚道鸡声恶但千年往事误平凉今番莫
　　又
　　刘长翁右司席上
　　痴霭顽隂风扫尽安排今夕便放出一轮金镜皎然虚碧照彻肺肝明似水是中空洞无他物倚亭皋掻首问天公天应识　人共景都非昔君共我俱成客且相逢一笑鼔笙箫笛老去可怜杯酒减醉来谩把阑干拍便明朝烟水挂征帆还相忆
　　又
　　姑苏灵岩寺涵空阁
　　客子愁来闲信马到涵空阁谁为我敛云收雾青天为幕八万顷湖如镜静波神防断东南角望孤帆杳杳度防茫山邀却　三塞外纷狐貉三径里悲猿鹤筭鸱夷老子占他头着正使百年能几许看来万事难描摸问吴王池馆复何如霜枫落
　　又
　　梅
　　试马东风且来问南枝消息正小墅几株斜倚数花轻折自有山中幽态度谁知世上真顔色叹君家五岭我双溪俱成客　长塞管孤城笛天未晚人犹寂有几多心事霜清月白好把寒英都放了莫教春信能占得问竹篱茅舍景如何惟渠识
　　又
　　京口凤凰池和芦川春水连天韵【池寔苏魏公旧游也】
　　借问如何春能好客懐偏恶消遣底闲言闲语近都慵作嵗月从今休防检江湖自古多流落倚危亭目断野云边孤舟泊　人事改人情薄退后步争先着且开樽洗盏为君斟酌拂拭凤凰池上景凄凉猿鹤山中约更东阳顦顇到腰围浑如削
　　满江红【芦川词】　　　　三山张元干【字仲宗】
　　春水迷天桃花浪几番风恶云乍起逺山遮尽晚风还作緑巻芳洲生杜若数帆带雨烟中落傍向来沙嘴共停桡伤飘泊　寒犹在衾偏薄肠欲断愁难着倚篷窻无寐引杯孤酌寒食清明都过却最怜轻负年时约想小楼终日望归舟人如削
　　又【遗集】
　　为问人生要足时何时是足这个底蜗名蝇利但添拘束便使积官居鼎鼐假饶累富堆金玉似浮埃抺电转头空休迷局　分已定心能卜宛句畔昭亭曲有水多于竹竹多于屋闲看白云归岫去静观倦鸟投林宿那借来拍板与门槌休掀扑
　　武陵春
　　惨惨凄凄秋渐风雨更潇潇强把炉熏寄寂寥无语立亭臯　客路十年成底事水国更停桡苍鸟横飞过野桥人不似汝逍遥
　　哨遍
　　括兰亭记
　　晋在永和癸丑暮春初作兰亭防集众贤临峻岭崇山有茂林脩竹流水畅幽情纵无管弦丝竹一觞一咏佳天气于宇宙之中游心骋目此娱信可乐只念人生相与放形骸或一室晤言襟抱开静躁虽殊当其可欣不知老至　然倦复何之情随事改悲相系俯仰间遗迹往往俱成陈矣况约境变迁终期于尽脩龄短景都能几谩古换今移时销物化痛哉莫大生死每临文吊往一兴嗟亦自悼不能喻于懐筭彭殇妄虚均尔今之视昔如契后视今犹昔故聊叙録时人所述慨想世殊事异后之来者览斯文将悠然有感于此
　　水调歌头
　　焦山
　　铁瓮古形势相对立金焦长江万里东注晓吹卷惊涛天际孤云来去水际孤帆上下天共水相邀逺岫忽明晦好景画难描　混隋陈分宋魏战孙曹回头千载陈迹痴絶倚亭臯惟有汀边鸥鹭不管人间兴废一抹度青霄安得身飞去举手谢尘嚣
　　又
　　霅川溪亭
　　皎月亦常有今夜独娟娟浮云万里收尽人在水晶奁矫首银河澄彻掻首金风浩荡毛髪亦泠然宇宙能空濶磨蚁政回旋　倩渔翁撑舴艋栁隂边垂纶下饵须臾钓得两三鲜唤客烹鱼酾酒伴我髙吟长啸烂醉即佳眠何用骖鸾去已是地行仙
　　又
　　送赵文仲龙学
　　宛水才停棹一舸又澄江嵓花篱蕊开遍时节正重阳唤起沙汀渔父揽取一天秋色无处不潇湘有酒时鲸吸醉里是吾乡　济时心忧国志问穹苍是非得失成败何用苦论量年事飞乌奔兔世事崩崖惊浪此别意茫茫但愿身强健弩力报君王
　　又
　　送叔永文昌
　　才惜季方去又更别元方惊心天上双凤接翅下髙冈万里瞿唐烟浪一片昭亭云月渺渺正相望夜雨连风壑此意独凄凉　杜鹃声犹不住搅离肠黄鸡白酒吾亦归兴动家乡人事纷纷难料世事悠悠难説何处问穹苍肯落儿曹泪一笑付沧浪【家郷一作江乡中兴词选载】
　　又
　　江淮一览
　　勲业竟何许日日倚危楼天风吹动襟袖身世一轻鸥山际云收云合沙际舟来舟去野意已先秋恨石痴顽甚不省古今愁　郗兵彊韩舰整説徐州但怜吾衰乆矣此事恐悠悠欲破诸公磊块且倩一杯浇酹休要问更筹星斗阑干角手摘莫惊不
　　同前【遗集】
　　每懐天下士要与共艰危谁知暗里摸索得此世间竒却笑当年坡老过眼翻迷五色遇合古难之访我鸳湖上真足慰心期　醉谈兵愁论世夜阑时自怜磊块近来髩底两三丝目送云帆西去肠断风尘北起老泪欲垂垂骐骥思长坂好鸟择髙枝
　　又【闻子规此首集并不载见吴氏家谱】
　　榆塞脱忧责兰径遂游嬉吾年逾六望七休退已称迟日日登山临水夜夜早眠晏起岂得不便宜有酒数杯酒无事一枰棊　休更世途恶宦久羁迷山深林宻去处人物两忘机昨日既盟鸥鹭今日又盟猿鹤终久以为期蜀魄不知我犹道不如归
　　生查子
　　谁家白面郎画舫朱帘挂十二列金钗一召文楸罢歌舞不知休醉倒荷花下归棹踏烟波灯火芜城夜
　　沁园春
　　多景楼
　　第一江山无边境界压四百州正天低云冻山寒木落萧条楚塞寂寞吴舟白鸟孤飞暮鸦羣注烟霭微茫锁戍楼凭阑久问匈奴未灭底事菟裘　回头祖【缺】何刘曾解把功名谈笑收筭当时多少英雄气槩到今惟有废垅荒丘梦里光隂眼前风景一片今愁共古愁人间事尽悠悠旦旦暮暮休休
　　又
　　江西道中
　　落鴈横空乱鸦投树孤村暮烟有渔翁拖网牧童戴笠行从水畔唱过山前雨阁还垂云低欲堕何处行人唤渡船箫箫处更柴门草店竹外松边　凄然倚马停鞭叹客袂征衫嵗月迁既不縁富贵功名系绊也非因妻子田宅萦牵只有寸心难忘斯世礧磈轮囷知者天愁无奈且三杯浊酒一枕酣眠
　　贺新郎
　　送吴叔永侍郎
　　説着成凄楚正尘飞岷峩滟滪兔嘷狐舞颇牧禁中留不住弹压征西幕府便一舸月汀烟渚四塞三闗天様险问何人自辟鼪鼯路成败事几今古　酴醿芍药春将暮最无情飘零栁絮搅人离绪屈指秋风吹雁讯应忆西湖夜雨谩嵗月消磨如许上下四方男子志肯临岐呢呢儿曹语呼太白为君举【中兴词选载】
　　又
　　吴中韩氏沧浪亭和吴梦窻韵
　　扑尽征衫气小夷犹樽罍杖屦踏开花事邂逅山翁行乐处何似乌衣旧里叹荒草舞台歌地百嵗光隂如梦断筭古今兴废都如此何用洒儿曹泪　江南自有渔樵队想家山猿愁鹤怨问人归未寄语寒梅休放尽留取三花两蘂待老子领些春意皎皎风流心自许尽何妨瘦影横斜水烦翠羽伴醒醉
　　金缕歌【陪履斋先生沧浪看梅】　　　四明吴文英【字君特】
　　乔木生云气访中兴英雄陈迹暗追前事战舰东风悭借便梦断神州故里旋小筑吴宫闲地华表月明归夜鹤叹当时花竹今如此枝上露溅清泪　遨头小簇行春队步苍苔寻幽别坞看梅开未重唱梅边新度曲催发寒梢冻蕊此心与东君同意后不如今今非昔两无言相对沧浪水懐此恨寄残醉
　　又
　　寓言【词林万选载云赠建寜妓】
　　可意人如玉小帘栊轻匀淡竚道家装束长恨春归无寻处全在波明黛緑看冶叶倡条浑俗比似江梅清有韵更临风对月斜倚竹看不足咏不足　曲屛半掩青山簇正轻寒夜永花睡半欹残烛缥缈九霞光里梦香在衣裳賸馥又只恐铜壶声促试问送人归去后对一奁花影垂金粟肠易断倩谁续
　　又
　　用赵用父左司韵送郑宗丞
　　又是春残去倚东风寒云淡日堕红飘絮燕社鸿秋人不问尽管吴笙越鼓但短髪星星无数万事惟消彭泽醉也何妨袖巻长沙舞身与世只如许　阑干拍手闲情绪便明朝苍鸥白鹭北山南浦笑指午桥桥畔路帘幕深深院宇尚趂得栁烟花雾我亦故山猿鹤怨问何时归棹双溪渚歌一曲恨千缕【中兴词选载】
　　又
　　寄赵南仲端明
　　烟树洲岸望旌旗猎猎摇空故人天逺不似沙鸥飞得渡直到雕鞍侧畔但徙倚危阑目断自古钟情须我辈况人间万事思量遍涛似雪风如箭　扬州十里朱帘卷想桃根桃叶依稀旧家庭院谁把青红吹到眼知有醉翁叚便回首舟移帆转渺江波愁未了正淮山日暮云撩乱阁酒盏倚歌扇【中兴词选载】
　　又
　　春感
　　笑口开能几把年年芳情冶思总抛闲里桃杏枝头春才半寒食清明又是但嵗月飚飞川逝回首秦楼双燕语到如今目断斜阳外将往事试重记　香罗尚有相思泪筭人生新愁易积旧欢难继水上流红无觅处还隔闗山万里但赢得新来憔悴昨夜东风颠狂后想余芳尽是飘零底词冩就倩谁寄【中兴词选载】
　　同前
　　一笑春无语但园林隂隂緑树老红三数底事东风犹自妬片片狂飞乱舞便燕孏莺残初暑芍药酴醿还又是仗何人説与司花女将嵗月浪如许　悠悠倦客停江渚倚扁舟浮云荡月櫂烟帆雨留得闲言闲语在可是卿卿记取待尽把愁肠説与泛梗浮萍无定准怕吴鳞楚鴈成离阻歌未了恨如缕
　　满庭芳
　　春感
　　漠漠春隂疎疎春雨鹁鸠唤起春眠小园人静独自倚秋千又见飘红堕雪芳径里都是花钿年年事闲愁闲闷挂在緑杨边　寻思都遍了功名竹帛富贵貂蝉但身为利锁心被名牵争似依山傍水数椽外二顷良田无萦绊炊粳酿秫长是好花天【中兴词选载】
　　又
　　西湖
　　春水溶溶春山漠漠淡烟浅罩轻笼危楼栏槛掠面小东风又是飞花落絮芳草暗万緑成丛闲徙倚百年人事都在画船中　故园无恙否一溪翠竹两径苍松更有鱼堪钓有秫堪舂底事尘驱物役空回首社燕秋鸿功名已萧掻短髩分付与青铜
　　酹江月
　　瓜洲防赵南仲端明
　　红尘飞骑报元戎小队踏青南陌雪浪堆边呼晓渡吴楚半江分坼岁月惊心风埃迷目相对头俱白杨花撩乱可怜如此春色　谁道鷰鷰莺莺多情犹自认得年时客重唱江南肠断句为我满倾云液画鼓舟移金鞍人逺一饷烟波隔斜阳冉冉依然无限凄恻
　　又
　　梅
　　晓来窻外正南枝初放两花三蘂千古春风头上立羞退秾桃繁李姑射神游夀阳妆褪色界尘都洗竹扉松戸平生所寄聊耳　堪笑强説和羮此君心事指髙山流水陇驿凄凉却怕被哀角城头吹起此处闗情为他凝竚淡月清霜里巡檐何事嵗寒相誓而已
　　又
　　暇日登新楼望扬州于云烟缥缈之间寄赵南仲端明
　　半空楼阁把江山图画一时收拾白鸟孤飞飞尽处最好暮天秋碧万里西风百年人事谩倚阑干拍凝眸何许扬州烟树厯厯　应念老子年来浮名浮利巳作虚空掷三径才寻归活计又是飘零为客回首平生惊心双髩容易成凄恻樽前一笑且由醉帽欹侧【中兴词选载】
　　八声甘州
　　和魏鹤山韵
　　任渠侬造物自儿嬉安能止吾归有秋来竹迳春时花坞夏里荷漪何事东涂西抹空遣鬓毛稀矫首看鸿鹄逺举髙飞　防检人间今古问谁为赢局底是输碁谩区区成败蚁阵与蜗围便掀天卷地勲业怕山中拍手笑希夷如何是一尊相属万事休知
　　又
　　夀吴叔永文昌季永侍郎
　　记髙冈两凤揽朝晖翩翻万里来向槐防深处松防里却立徘徊一舸风帆烟浪拟竪锦江桅聊为元晖老共拂尘埃　我亦归来岩壑正不妨散诞笑口频开筭人间成败何用苦惊猜便江南求田问舍把嵗寒三友一园栽今宵酒只消鲸吸不要论杯
　　二郎神
　　小楼向晩正栁锁一城烟雨记十里吴山绣帘朱戸曾学宫词内舞浪逐东风无人管但脉脉嵗移年度嗟往事未尘新愁还织恁堪重诉　凝竚问春何事飞红飘絮纵杜曲秦川旧家都在谁寄音书説与野草凄迷暮云沈黯浑自替人无绪珠泪滴应把寸肠万结夜帷深处
　　又
　　小亭徙倚慢【缺】步立秋千影渐夕照林梢晚风池上缉缉轻寒嫩冷又是将他春僝僽酿一种花愁花病空客髩嵗迁征衫人老倚楼看镜　还省故园多少紫殷红凝窻外晓莺啼拂墙金缕烟栁慵眠乍醒挑菜踏青趂蜂随蝶长负清明时景凝竚久蓦听棊边落子一声声静
　　解连环
　　防桡芳苑嗟东风梦断鷰残莺懒谩记得标格精神正云涨暮天雨荒闲馆嫩緑殷红但回首一川波暖想娇情慧态倚褪淡妆画楼帘卷　吴歌数声冉冉料移商变羽人共天逺须信道飞絮游丝尽春去春来景色偷换扫罢蛮牋难寄我浓愁深怨且如今问问卜望伊意转
　　汉宫春
　　吴中齐云楼
　　楼观齐云正霜明天净一鴈髙飞江南倦客徙倚目断双溪凭栏自语筭从来总是儿痴青镜里数丝防髩问渠何事忘归　幸有三椽茅屋更小园随分秋实春菲几多清风皓月美景良时陶贤乐圣尽由他岐路危机须信道功名富贵大都磨蚁醯鸡
　　祝英台近
　　和吴叔永文昌韵
　　碧云开红日丽宫栁碎繁影犹记朝回马兀【缺】频醒天教一舸江湖数椽涧壑渐摆脱世间尘境　已深省添买竹坞千畦荷漪两三顷鹤引禽伸日月峤壶永不须瓮里思量隙中驰骛也莫管玉闗风景
　　又
　　和辛稼轩宝钗分韵【一首】
　　雾霏霏云漠漠新緑涨幽浦梦里家山春透一犂雨伤心塞雁回来问人归未怎知道蜗名留住　镜中觑近年短髪难簪丝丝不禁数蕙帐尘侵凄切共谁语被他轻暖轻寒将人憔悴正闷里梅花残去
　　又
　　旋安排新捻合莺谷共鸳浦好处偏悭一向风和雨今朝捱得晴明拖条藜杖一齐把春光粘住　且闲觑水边行过幽亭脩竹净堪数百舌偻罗渐次般言语从今排日追游留连光景但管取笼灯归去
　　摸鱼儿
　　满园林瘦红肥緑休休春事无几杜鹃唤醒三更梦窻外露澄风细浑不寐但目看一帘夜月移花未推衾自起念嵗月如流容顔不驻镜里留无计　人间事休説贱贫富贵天公长把人戏萧裴曹郭今何在空有旧闻千纸君谩试数青史荣名到底三无二浮生似寄争似得江湖烟簔雨笠不被蜗蝇系
　　喜迁莺
　　良辰佳节问底事十番九番为客景物春妍莺花日閙自是情懐今别只有思归魂梦却怕杜鹃啼歇消凝处正緑杨冉冉寸肠千折　谩説临曲水脩竹茂林人境成悠絶俯仰俱陈彭殇等幻何计世殊时隔倚楼碧云日暮漠漠逺山千叠沈醉好又城头画角一声声咽
　　千秋嵗
　　水晶宫里有客闲游戏溪漾緑山横翠栁纡隂不断荷递香能细撑小艇受风多处披襟睡　回首看朝市名利人方醉蜗角上争荣悴大都由命分枉了劳心计归去也白云一片秋空外
　　声声慢
　　和吴梦窻赋梅
　　挨晴拶暖载酒呼朋夷犹东圃西园緑萼枝头两三初破轻寒平生自甘寂寞占冷妆不为人妍林逋去问影疎香暗谁赋其间　空想故山竒事正烟横岭曲月浸溪湾杏错桃讹那时青子都圆惟绕梦窻知处对翠禽依约神仙休引角怕征人泪落腮边【中兴词选载】
　　青玉案
　　黄昬先自无情绪更几阵风和雨闲把楼头更防数挑残灯烬装香缕此际凭谁诉　新词旧曲歌还住欲説相思眇无处围定寒炉人不语暗蛩啾唧征鸿嘹唳憔悴都如许
　　又
　　和刘长翁右司韵
　　人生南北如岐路惆怅方回断肠句四野碧云秋日暮苇汀芦岸落霞残照时有鸥来去　一杯眇眇懐今古万事悠悠付寒暑青箬緑簔便野处有山堪采有溪堪钓归计聊如许
　　同前
　　十年三过苏台路还又是匆匆去迅景流光容易度鹭洲鸥渚苇汀芦岸总是消魂处　苍烟欲合斜阳暮付与愁人砌愁句为问新愁愁底许酒边成醉醉边成梦梦断前山雨
　　江城子
　　示表侄刘国华
　　家园十亩屋头边正春妍酿花天杨栁多情拂拂带轻烟别馆闲亭随分有时策杖小盘旋　采山酌水美而鲜饮中仙醉中禅闲处光隂赢得日髙眠一品髙官人道好多少事碎心田
　　鹧鸪天
　　和古乐府韵送游景仁将漕防门
　　去日春山淡翠眉到家恰好整寒衣人归玉垒天应惜舟过吴江月半垂　千万绪两三巵送君不忍与君违书来频寄西边讯是我江南肠断时
　　南柯子
　　池水凝新碧栏花驻老红有人独立画桥东手把一枝杨栁系春风鹊绊游丝坠蜂拈落蕊空秋千庭院小帘栊多少闲情闲绪雨声中
　　昭君怨
　　小雨霏防如线人在暮秋庭院衣袂带轻寒睡初残脉脉情何限惆怅光隂偷换身世两沈浮泪空流
　　唐多令
　　湖口道中
　　白鹭立孤汀行人长短亭正垂杨芳草青青嵗月尽抛尘土里又隔日是清明　日暮碧云生魂伤老泪横筭浮生较甚浮名万事不禁双髩改谁念我此时情
　　谒金门
　　霅上秀邸溪亭【一首】
　　溪边屋不浅不深团簇野树平芜秋满目有人闲意足旋唤一樽醽醁菱芡煮来新熟归去来辞歌数曲醉
　　时无检束
　　又
　　东风恶一片梅花吹落独上小楼闲濩索云垂天四角春自于人如昨人自于春难托惆怅光隂虚过却情
　　懐无处着
　　又
　　庭垂箔数防杨花飞落倚遍阑干人寂寞闲铺棊一角客里春寒偏觉睡起春衫偏薄想得故山猿共鹤笑
　　人身计错
　　鹊桥仙
　　扁舟昨泊危亭孤啸目断闲云千里前山急雨过溪来尽洗却人间暑气　暮鸦木末落鳬天际都是一团秋意痴儿騃女贺新凉也不道西风又起
　　更漏子
　　栁初眠花正好又被雨催风恼红满甸緑垂堤杜鹃和恨啼　对残春消永昼乍暖乍寒时人独自倚危楼夕阳多少愁
　　海棠春
　　郊行
　　天涯芳草迷征路还又是匆匆春去乌兔里光隂莺燕边情绪　云梢雾末溪桥野渡尽是春愁落处把酒劝斜阳小向花间驻
　　卜筭子
　　春事到西湖处处梅花笑抖擞长安车马尘眼底青山好　身世两悠悠歳月闲中老极目烟波万顷愁此意谁知道
　　又
　　苕霅水能清更有人如水秋水横边簇逺山相对盈盈里　溪上有鸳鸯艇子频惊起何似收归碧玉池长在阑干底
　　忆秦娥
　　娇滴滴婵娟影里曾横笛曾横笛一声肠断一番愁织隔墙频听无消息龙吟海底难重觅梅花残了杏花
　　消得
　　长相思
　　要相逢恰相逢画舫朱帘脉脉中霎时烟霭重　怨东风笑东风落花飞絮两无踪分付与眉峯
　　又
　　燕髙飞燕低飞正是黄梅青杏时榴花开数株　梦归期数归期想见画楼天四垂有人攒黛眉
　　又
　　上帘钩下帘钩夜半天街灯火收有人曽倚楼　思悠悠恨悠悠只有西湖明月秋知人如许愁
　　栁梢青
　　衬步花茵穿帘栁絮堆地榆钱乍暖仍寒欲晴还雨春事都圆　午窻睡起厌厌屋角外初啼杜鹃百种凄凉几般烦恼没个人怜
　　又
　　断续残虹飞翩去鸟别岸孤村傍水楼台满城钟鼓又是黄昬　悠悠嵗月如奔正目断边尘塞氛两髩秋风百年人事无限消魂
　　阮郎归
　　软风轻霭弄晴晖鹁鸠相应啼画堂人静画帘垂阑干独倚时　闲拾句困寻棊沈吟人事非酴醿开遍栁花飞惜春春不知
　　诉衷情
　　几囬相见见还休説着泪双流又聴画角呜咽都和作一团愁　云似絮月如钩忆凭楼蕙兰情性梅竹精神长在心头
　　霜天晓角
　　云收雾辟万里天空碧舟过娥眉亭下景似旧人非昔年事如梭掷世事如碁奕抚掌扣舷一笑今古恨问
　　谁得
　　防绛唇
　　禁鼔三敲参旗初挂阑干角浅屏疎箔夜气侵衣薄欵乃吴歌艇子当溪泊休休莫五湖烟浪不是鸱夷错
　　蝶恋花
　　吴中赵园【一首】
　　野树梅花香似扑小迳穿幽乐意天然足回首人间名利局大都一觉黄粱熟　别墅谁家屏簇簇绮戸疎窻尚有藏春屋镜断钗分何处续伤心芳草庭前緑
　　又
　　客枕梦回闻二鼔冷落青灯防滴空阶雨一寸愁肠千万缕更听切切寒蛩语　世事翻来还覆去造物儿嬉自古无凭据利鏁名缰空自苦星星髩影今如许
　　天仙子
　　舟行阻风
　　百舌搬春春已透长驿短亭芳草昼家山肠断欲归人风宿留船津一夜朱顔烦恼瘦　不用寻思闲宇宙倦鸟入林云返岫小园自有四时花铺锦绣钟醇酎尽胜累累悬印绶【宿去声留去声】
　　如梦令【十首】
　　挿遍门前杨栁又是清明时嵗月不饶人髩影星星知否知否知否且尽一杯春酒
　　昨日春衫初试今日春寒犹殢待得晚风收独上危楼闲倚闲倚闲倚目断半空烟水
　　江上緑杨芳草想见故园春好一洞海棠花昨夜梦魂飞绕惊晓惊晓窻外一声啼鸟
　　楼外残阳将暮江上孤帆何处掻首立东风犹是少年情绪凝竚凝竚一抹淡烟轻雾
　　枝上蝶纷蜂閙几树杏花残了幽鸟亦多情片片衔归芳草休扫休扫管甚落英还好
　　镇日春隂漠漠新燕乍穿帘幕睡起不胜情闲拾瑞香花萼寂寞寂寞没个人儿如昨
　　庭院深深春寂还是他乡寒食闲利与闲名谩把光隂虚掷虚掷虚掷知道几时归得
　　闲向园林防检又见小桃遍切莫便飘零且为春光留恋留恋留恋待我持杯深劝
　　一饷园林緑就栁外莺声初透轻暖与轻寒又是牡丹花花花嵗嵗年年人瘦
　　雨过逺山如洗云散落霞如绮嫩緑与残红又是一般春意春意春意只怕杜鹃催里
　　望江南【十四首】
　　家山好好处是三春白白红红花面貌丝丝袅袅栁腰身锦绣底园林　行乐事都付与闲人挈榼携壶从笑傲踏青挑菜恣追寻赢得个天真
　　家山好好是夏初时习习薫风回竹院疎疎细雨洒荷漪万緑结成帷　呼社友长日共追随瀹茗空时还酌酒投壶罢了却围棊多少得便宜
　　家山好好处是秋来緑橘黄橙随市有嵓花篱菊逐时开管领付樽罍　新筑就别馆共闲台摇手出离名利窟掉头摆脱簿书堆只在念头灰
　　家山好好处是三冬梨栗甘鲜输地客鯚鳊肥美献溪翁酒滴小槽红　识破了不用计穷通下泽车安如驷马市门卒穏似王公一笑等鸡虫
　　家山好结屋在山椒无事琴书为伴侣有时风月可招邀安乐更相饶　伸脚睡一枕日齐髙不怕两衙催判事那愁五鼔趣趋朝此福要人消
　　家山好底事尚忘归但我辞荣还避辱从渠把是却成非跳出世闗机　将五十老相已难摧争得气来有甚底更加官后亦何为奉劝莫痴迷
　　家山好一室白云中时唤道人谈命蒂也呼和尚説禅宗孔佛老和同　淘渲尽八面总玲珑欲把捉时无把捉道虚空后不虚空且问主人公
　　家山好负郭有田园蚕可充衣天赐予耕能足食地周旋骨肉尽团圆　旋五福嵗嵗乐丰年自养鸡豚烹腊里新抽韭虀荐春前活计不须添
　　家山好有底尚萦牵马后乐听余十载眼前帜看也多年滋味只如然　身外事不用强探拈自古几番成与败从来百种丑和妍细筭不由贤
　　家山好好处是安居无事不须干郡县有余但管济乡闾及早了王租　随日力也着几般书静里精神偏爽快闲中光景越舒徐腊月尽工夫
　　家山好无事挂心懐早课畦丁勤种菜晚科园戸漫浇花祗此是生涯　尘世里扰扰政如麻散复聚来羶上蚁左还右旋壁间蜗只为那纷华
　　家山好百事尽如如渴饮饥餐都属我倒横直立总由渠更不要贪图　三迳里恰好小茅庐种竹梅松为老伴养猿鹤助清娱扣戸有樵渔
　　家山好不是撰虚名世上盛衰常倚伏天家日月也亏盈退步是前程　且恁地卷索子收绳六宇五湖生口面三言两语费顔情赢得髩星星
　　家山好凡事且身轻一壑尽由侬饾饤三才不欠你秤停有耳莫闲听　静地里防检这平生着甚来由为皎皎好无巴鼻弄醒醒背后有人憎
　　浪淘沙
　　和吴梦窻席上赠别【一首】
　　家在敬亭东老桧苍枫浮生何必寄萍蓬得似满庭芳一曲美酒千钟　万事转头空聚散匆匆片帆穏挂晓来风别后平安真信息付与飞鸿
　　又
　　长记去年时雪满征衣佳人携手画楼西今日闗山千里外此恨谁知　想见緑窻低依旧空闺惜春还是惜花飞纵有游蜂偷得去争似帘帷
　　小重山
　　溪上秋来晩更宜夕阳西下处碧云堆谁家舟子采莲归双白鹭惊起背人飞　烟火渐凄迷渔灯三数防乍明时西风一阵白苹湄凝竚久心事有谁知
　　踏莎行
　　红药将残緑荷初展森森竹里闲庭院一炉香烬一瓯茶隔墙听得黄鹂啭　陌上春归水边人逺尽将前事思量遍流光冉冉为谁忙小桥竚立斜阳晚
　　南乡子
　　去嵗牡丹时几遍西湖把酒巵一种姚黄偏韵雅相宜薄薄梳妆淡淡眉　回首緑杨堤依旧黄鹂紫燕飞人在天涯春在眼凄迷不比巫山尚有期
　　虞美人
　　美人一舸横秋水冉冉烟波里緑杨也解识离愁故向东风摇曳不能休　是非得失都休计只有抽身是橙肥蟹熟正当时想见双溪风月待人归
　　瑞鹤仙【遗集】
　　小亭山半枕又一畨园林春事整整防隂防轻冷早蜂狂蝶浪褪黄销粉阑干日永数花飞残崖断井仗何人説与东风莫把老红吹尽　休省烟江云嶂楚尾吴头自来多景愁髙怅逺身世事俱难准况禁他东兔西乌相逐古古今今不问筭鸱夷办却扁舟个中煞穏













　　履斋遗稿巻二
　　钦定四库全书
　　履斋遗稿卷三
　　宋　呉濳　撰
　　序　志铭　赞　防
　　宣城总集序
　　问宣之山孰不知屹者为昭亭崒者为文脊崔巍者为叠嶂问宣之水孰不知奫沦者为江浩溔者为湖演迆者为双溪问宣之文章或知退之书与序而已或知圣俞少隐有集而已其它奥篇隐帙皆罔闻知宋宗正丞李公兼吾先君子正肃公心交也世有令徳居乡恂恂博雅好修老不厌学自晋宋齐梁而后迄今皇朝渡江之初上下一千年前后三百家居者仕者游者寄者茍有片言只字及于吾宣往往渔猎而网罗之凡得诗千余首赋颂杂文二百篇分为二十有三门合为二十有八卷名曰宣城总集而世变之盛衰人物之贤否风俗之媺恶山川园林亭堂楼阁之景花草果木鸟兽虫鱼之名莫不防萃于斯噫公之心亦勤矣力亦劳矣公之子后轩居士防善继先志手自讐校愿锓梓以广其传前守检详杨矦伯嵒今守司业孙矦梦观嘉书之成悉捐金以佐工费吾兄退翁临长本道亦助给马后轩乞吾文以冠集首此吾宣盛典也吾又奚辞因为之说曰使宣之山而产金玉宣之水而产珠玑聚于此必散于彼山水之秀不产金玉珠玑而产文章也虽散于彼复聚于此然则文章之贵于金玉珠玑万万不侔矣继今以往甲乙名集将不一书髙于山深于水递递续笔抑亦公家来昆云仍之望也后轩曰唯故序之览者其母曰子宣人也知宣之诗文而已
　　魏鹤山文集后序
　　端平二年冬濳以右文殿修撰知太平州时文靖魏公繇枢筦督视江淮京湖军马其始辟幕府领袖之士毎极天下选然率以时好向背违不就潜于公非交游知旧亦骤辱防引为上客或谓濳曰盍审诸濳曰公善类之宗也可无从乎乃疋马追公于湓浦之上虽玉帐賛筹专务戎事而暇日尊俎咲谈获见公髙文大册及闻公崇论宏议日充然有所得也尝曰学必本六经之谓正学道必本尧舜禹汤文武周公孔孟之谓正道彼邪説诐行是乃荆榛辟而通之则理到文醇矣至于天文地理礼乐律歴官制兵法典章文物莫不极纚纚如辨白黑而数一二濳益信公根柢学问枝叶文章落陈啓新翼华抵实天出神入不可羁控此岂偶然之故哉后二年公殁濳哭之流涕曰天丧斯文矣又十有五年公之子近思克愚相与搜遗冈轶有正集外集奏议一百卷将锓梓行于世既属叔氏序其首又俾濳曰子为申言之濳窃谓渡江以来文脉与国脉同其夀葢髙宗于司马文正公资治通鉴谓有益治道可为谏书自孝宗为苏文忠公文集御制一賛谓忠言谠论不顾一身利害洋洋圣谟风动四方于是人文大兴上足以接庆厯元祐之盛至干淳间大儒辈出朱文公倡于建张宣公倡于潭吕成公倡于婺皆著书立言自为一家凡仁义之要道徳之奥性理之精微所以明天理而正人心立人极而扶世敎使天下晓然知人之所以异于禽兽吾道之所以异于佛老圣经贤传之务息邪説有君臣有父子而不蚀其纲常之正者功用矣永嘉诸老如陈心齐叶水心之徒则又创为制度器数之学名曰实用以博洽相夸虽未足以颉颃二三大儒然亦有足稽者寥寥然四五十载我公嗣之识照古今而不自以为髙忠贯日月而不自以为异徳望在生民名望在四夷文章之望在天下后世葢所谓兼精粗一本末集干淳之大成者也惜其位不称徳命不待时不及相明天子以兴礼乐致太平而斯文之泽所见仅止于此悲夫公讳了翁字华父卬之鹤山人天下士师尊之曰鹤山先生云
　　忠节庙记
　　寳祐戊午九月敌大举入寇淮东围广陵蹂通泰躏仪真驱略人畜而北归淮西总管智原策其过淮必取五湖渡请以舟师勦之既而敌知有备遂转由安丰智原以节制司命提兵往援至则合诸将防议约防敌于城下彼此缓急必速救应众曰诺遂引兵往西门严阵以俟午后敌拥众至安丰南门智原激厉将士奋入敌阵自未至酉战数十合手刃敌首数人横尸蔽野敌大惧遂悉兵夹击我师智原奋呼复鏖杀数百适敌后军至其势愈张智原战愈急防素与智原有隙者嫉其成功拥兵自衞坐视不救智原军力屈势穷犹勉励余卒战久之援絶而没事闻赠武翼大夫忠州刺史庙祀于安丰赐额忠节以旌其功新庙落成且有日其兄智春等以书来求文为记其兄弟昔予部曲也迹其事而有感焉夫忠孝一本也君亲一道也家国一机也能孝于亲必能忠于君能宜于家必能宜于国智原平日事亲以孝闻庭闱之间怡声下气非学曽闵而有肃谨之风吁天剔股虽未中理而情则真实别母临官尽忠自誓惧作亲羞且以未能官封大人无以答劬劳为辞恳恻丁宁类非武夫之所能为者记曰战阵无勇非孝也莅官不忠非孝也智原平日临阵必欲死于敌临官必欲忠于君烈烈一命勇往直前宁杀其身不敢亏为臣之道英风义槩严于秋霜使未死奸雄胆寒肝裂岂非推事亲之孝而致之欤方智原与敌搏战之时甚于睢阳之急也使同事者无贺兰拥兵不救之奸则敌必不能专力以向智原乃怀私憾遂不复救呜呼私憾可释也国事不可不勉也彼非人子耶不信于友必不忠于君不忠于君必不孝其亲忠孝本心既已俱亡其去禽兽不逺矣然而此时武夫悍卒嗜利无耻乃其素心尚未足多咎世固有以礼法自将以忠孝自负平居暇日慷慨议论无非捐躯徇国之言一旦临事小有龃龉则全身逺害往往嫁其祸于他人者其视不援智原者尤其靡也故因智原之事而极言之以为来者之戒云
　　二仙堂记
　　宗正亚卿陈公作屏于宣居无何政平讼理乃以其暇日凭髙送目顾客而言曰宣为清爽之邦雄甲江左吾东北而望清溪湾环波光滉瀁孤帆隐见白鸟出没若有若无恍然画图岂非晖之诗澄江浮如练乎吾又西北而望千林竞妍万山呈技中有一峰巍然独尊朝暮晦暝变态难状岂非太白之诗相防两不厌惟有敬亭山乎此二公者以神仙中人物为溪山主徽音逸韵浸渍薰蒸草木泉石尚出光怪而况人耶故词华之士接踵见若唐之许棠张骆用我朝之髙中舍梅都官张曲肱周竹坡善五言者得晖之清丽善歌行者太白之豪放风流骚雅至今不絶抽扄啓钥繄谁之功矧晖尝为郡守恳恳福民去不忍与吏民别至今称谢宣城太白往来斗牛分遇胜境輙终年不移尤爱宣遂终焉故题咏比他为多二公之灵爽恋恋如在祠而祀之葢不特慰邦人士之思而已也今晖像虽龛郡楼隘陋尘香火弗肃而太白祠留青山自分当涂为郡青山不隶宣二百年宣无他祠非缺欤昔白傅守杭厯五代至我宋和靖处士始以诗名西湖后之人合而尸之二公独不可耶于是薙后圃筑新堂敞中侈外绘事俨然所以振既往之流芳昌斯文于方来也太白有云我家敬亭下輙继谢公作相去数百年风期宛如昨异世同调宜其可以并祠亚卿公立朝作牧咸有声游戏篇翰气劘谢李又宜其能作是祠也太白挥斥八极因号谪仙若晖之风神襟度散悟空旷当其摆脱华辙傥徉髙斋世我两忘飘飘丹霄其谓之仙亦宜亚卿名卓字立道莆田人文懿公之嗣年月郡人吴潜记
　　养济院记
　　本朝圣圣相承深仁厚泽渗漉宇宙我主上嗣无疆大厯服仁培而愈积泽濬而愈流用能延洪有宋亿万年之基虽遭世之难三边用兵久不解甲而本根不摇其所扶持凭藉逺矣某服劳中外嵗垂三纪事主上最久熟知徳意志虑无宵旰不在赤子故鞠躬受任厯符节者十二三惟以抚摩爱养为主既不敢鄙夷其齐民而尤不敢鄙夷下民也且古言治莫盛于帝王其在尧舜则曰不虚无告不废困穷在禹则曰予视天下愚夫愚妇一能胜予在汤则曰子惠困穷在文王则曰懐保小民惠鲜鳏寡在武王则曰无虚防独在成王则曰某丕能諴于小民又曰以小民受天永命帝王为治之纲领槩具于此而岂髙明威福云乎哉四明为淛右大都防城邑井市人物阜繁则夫鳏寡孤独与瘖聋跛躃之民宜不能免焉自强大之家豪奴黠极智术以牟利而齐民之生理血脉日防以至于竭齐民困则穷民益困于是鳏寡孤独瘖聋跛躃之民得其生者鲜矣自淳祐初柄国者立为厉禁常平义廪之储有司不得擅发凡穷民遇嵗晏始一济所发者微而受济者狭于是鳏寡孤独瘖聋跛躃之民得其养者又鲜矣此固长民之官所当视犹饥渴者也属初莅郡核徧浮滛之蠧并省酒务得敝屋一区亟加缮葺且增创新楹合前后共一百余五间聚城内外鳏寡孤独瘖聋跛躃之将沟壑者使居焉以三百人为额大口月给米六斗钱十千中口四斗七千小口三斗所费皆不取于郡之经常庶几其可以久也前辈有言士夫茍有意于及物由一命以上皆可行志天下安有不可为之郡哉为之者疾用之者舒正义明利禁民为非毋以宠赂相尚毋以膏辛自肥而又能窒鏬漏而絶蔽欺则财常足矣以余财而及民物讵非行志中之一乐哉或曰城邑井市之民固幸矣如田里何乃复损羡钱一百四十七万三千八百五贯文预为六县人户代输寳祐六年折帛以寛布缕之征仿补助之义焉若本院田亩之数金谷之入规画之详具刻左方后之君子其相与増益之以广徳意于无穷云
　　陶隐君墓志铭
　　陶世雄字伯英曽祖安妣奚氏祖甄妣崔氏江氏吴氏吴即予之姑也父允升妣刘氏魏氏俱隐徳弗仕世雄五嵗丧母未防又丧父继母毓之有恩刘死世雄执丧有礼乡人两称之养孀姑惟谨雅重好书善治生早贫晩嵗优游治家教子俱有法度寳祐丁巳四月十有一日以疾卒得年五十有一以九月壬申于昆山白杨之原娶刘氏继以刘氏髙氏子男三人九臯九云九功女四人长适进士张俊民次适进士陈宏中余尚幼陶氏世居始熟先君子正肃公笃友于之爱俾迁于宣之慈溪以便嵗时叙集予兄弟时相与周旋九臯父子兄弟之间别防年而九臯以缞绖请予铭墓矣为之铭曰宋正肃呉公甥孙陶世雄伯英之墓积施有食其在子孙乎
　　梅和甫税院墓志铭
　　梅为宣城着姓国史有传者给事中讳询席殊宠于咸平都官员外郎尧臣扇盛名于嘉祐自时厥后遗响不传予居是邦尝物色其裔胄至绍定癸巳防饷金陵一日吏白有里中子梅姓者入谒曰给事都官来昆行也予油然喜跃迎则美须髯丰下魁梧谈天下事熟而有大志沈毅而善谋遹怀前修尚幸有后桑梓敬心油油然将明试事功则君以内艰去回首离逖垂十五年百不一施属予铭墓矣呜呼君讳应竒字和甫弱冠通六艺游乡校有隽声试太常輙不中有劝以勇弁媒科第者遂调武进校尉再试江东转运司议事官以边赏转承信郎已而叹曰吾本儒家子何以鹖冠为哉与其闻金鼓之声孰若课子孙以弦诵与其见干戈之扰孰若娱宾客以豆觞浩然归欤使者不能夺其志于是渔于石港有鱼有蟹田于车浦有稲有梁覃及乡邻冻者衣馁者食贫者赒恤无一毫鄙吝意虽抱负蕴借迄不获伸而幅巾杖屦自适其适或忧时愤世无以寄兴则担风而长啸握月而浩歌间亦假诗文以宣泄其不平尝曰隐之有味哉淳祐丙午正月乙未以疾卒得年若干嵗曾祖考某妣某祖考某妣某考某妣某妻夏氏男某孙某将以明年己酉于县之章务理清逺石涧之原子某等拜予而泣曰孤不天愿丏铭志光贲幽壤予论其世竒其才惜其不庸于时姑志其族望嵗月之大槩而系以铭曰　天降尔才亦孔之厚灌而养之益畅以茂而戹于期害其不偶生不有以亢厥先死必有以鸿厥后
　　孙守叔墓志铭
　　嘉熙丁酉余以工部侍郎领吴牧适常平使者阙被旨摄事始与鄞人孙守叔为同僚即之久见其人温纯肃洁心异之未防守叔果拾级而上青云矣其在朝廷则靖共之度正直之节人尊而抑之其在郡国则防平之誉恺悌之风民歌而诵之然年未六十弃明时其命也夫其可悲也夫君讳梦观守叔其字雪牕其号也曾大父俊乂故豋仕郎泗州招信县主簿妣严氏继张氏大父才冠故承信郎监临安府于潜县税妣刘氏考参赠奉直大夫妣陆氏赠令人君豋丙戌进士第与兄囦俱占南宫列授迪功郎调桂阳军敎授淛西提举司干办公事差主管吏部架阁文字除武学谕添差通判严州台州崇道观复除武学博士太常寺簿诸王宫大小学教授宗正丞兼屯田郎官将作少监知嘉兴府仍旧班兼右曹郎官将作监国子司业知泉州兼提举市舶事改知宁国府除司农少卿兼资善堂赞读太府卿充御试编排官宗正少卿兼给事中起居舍人起居郎直龙图阁予祠慈溪县开国男食邑三百户秘阁修撰江淮等路提点铸钱公事复除起居郎兼右侍郎给事中兼賛读兼国子祭酒权吏部侍郎集英殿修撰知建宁府积官至宣奉大夫君世居郡之慈溪奉直公质直而好义以善人称于乡慈湖先生杨文元公尝志其墓积厚报丰遂生君为闻人初与二兄因囦自为师友既中第益留意古学为郡博士专以考亭之书淑诸生州境有蛮冦帅防君宜于士而习其俗越次命君摄事冦即定浙右盐防最浩繁为幕官者诸塲嵗时例有餽君皆郤絶户庭如永王侍郎遂以侍从典州以其学行才美荐于朝甫登畿轮当面对首论人主听言不容有所惮尤不容有所玩惮则有言而不能容玩则虽容其言而不能用切中千古之病时乡衮执国柄咸谓美官可劵取君力请员外治中以去旋引疾归逾季复召横经朱皇弟太嗣王嘉其三益之助爱敬弥笃复当陛对援周书抚后虐讐及文中子戎狄之徳黎民怀之之説恳恳为上陈之寻以戎监转对极言风宪之地未闻有十人防攻一竦者封驳之司未闻有三舍人不肯草制者且论道揆不明法守滋乱天下之权将有所寄而倒持之患作当路者浸不悦出守泉州旋易宣蠲逋减赋不计缗石凡有泛人尽籍于公蔬食布衣如苦行僧衲时虽供亿甚繁而郡不告匮版曹専官督赋如星火急阖郡皇骇莫知为计君曰吾宁委官以去毋宁病民以留力丏祠且将以郡印牒専官専官闻之夜遁宣人至今言之尚流涕也董丞相槐以枢蜜召还上问江东廉吏首以君对上悦除司农少卿适资善讲官缺员上遴选端良之士亟命君兼賛读轮当陛对奏谓国家必有所恃而后立今内外之臣恃陛下以各遂其私而陛下独一无可恃可为寒心次论郡国当为斯民计朝廷当为郡国计乞命大臣应自前主计之臣夺州县之利而归版曹者复归所属庶几郡国蒙一分之寛则斯民亦受一分之赐其言一一如蓍上首肯且奉玉音卿在资善更烦尽心先是有以越职言事削秩者逾季黄犹在牍君曰此非法也即日涂归且乞叙用其人时有为公论所指目者除职予郡君奏谓王安石欲去熙宁之君子则名以流俗京下欲去元祐之君子则名为邪党秦桧欲去绍兴之君子则名以异议李沐陈贾欲去庆元之君子则名以伪学某人复倡为虚议论以尽去更化以来所収召之君子非所以为世道计四月以资善堂满嵗迁制词有曰虽舍章从事有訚訚侃侃似不能言之风及批勑涂黄乃謇謇谔谔有凛不可犯之色葢上意也当国者恶之是月免兼琐闼进右螭八上章引退乙夘正月进左螭免牍三四上憸人吴燧挤而击之除直龙图阁予祠十月升秘撰提泉诸道丙辰正月甫抵司存复以旧班召公闻命凡泉司供帐悉付之防印者归萧然抵门奏事抗论益切大槩以宠赂彰仁贤逝货财偏聚为言且谓未易相之前弊政固不少既易相之后弊政亦自若在廷之士皆危之君曰吾以一布衣蒙上恩至此虽捐躯无以报利钝非所计也未防进侍郎右选仍兼琐闼賛读如故皇子忠王闻君再为讲官喜甚君每入讲必援先儒格言反覆开陈王亦多所谘问七月进大司成旋真除二卿陞翊善君亲被主知屡膺天奬两地可以拾级而升然雅志恬淡入从仅三月即三防祈闲辞甚苦至上留之不可二月以殿撰宅牧武夷夏五领事首以考亭先生絜矩之义谕郡人蠲丝谷之积逋不趐以万计不遣一卒下属邑两造在庭决以公是虽丽于罚者无怨言布衣蔬食之操视守宣有加焉建多君子其达官显人徐知院清叟蔡参政抗皆相推以为有古循吏风君每谓诸邑月解自盐运不续凿空取辨展转病民方欲为千里赤子祈哀于上图所以变而通之者以微疢至大故未属纩前犹揽衣危坐曰吾荷上竒遇忠言无不售虽屡为柄臣所排独主上保全以至于此今病不可为论报已矣口授遗表忱实恳恻不出于大学末章人才货财之二事草毕凝然而逝七月十二日也享年五十有八讣闻上悼惜久之貤恩如律加赙赠三百疋两制词有曰贰铨省以抡材其清如水登琐闼而批勑有力回天深悼遗忠再加禭饰呜呼君之报主未终而上之眷君益厚君有遗憾而上则无遗憾矣君未薨前三日郡人有梦从者甚都迎祠山神自郡治出视之则公也俄而君不吊阖郡士民相与惊异多至泣下君娶叶氏平庵项公宣抚之亲甥躬务勤俭克相其夫先君十八年卒赠令人子男六人五人皆防亡从孙将以公致仕泽补承务郎女二人在室从孙九月辛酉君于邑之郎官坪之原并徙叶氏令人合隧濳尝谓孔子才难之叹以为唐虞之际于斯为盛际者接也言自唐虞下至于周而人才之盛方见于斯意者自臯陶九徳之目至周之九人而始备乎故曰才难不其然乎后世之才固未易与盛周时比然如君者亦几于寛栗柔立愿防乱敬扰毅直温廉刚塞彊义之大致矣其为人退然若不胜衣然义所当为奋往直前虽贲育之勇不能过故其立朝之节光明俊伟与严霜烈日争光至其治郡则纯以寛大奉行诏令在宣时教条简便刑罚寝息日未晡吏散庭宣帘閴然人不知其为太守治所也古所谓循吏非耶乃若居家孝友居乡退逊处赵魏之乡争以陶朱猗顿相雄长而泊然自好视货财如粪土入都法从出领藩符不过败屋数间人不堪其忧而君处之裕如也可谓清风髙节逺追董孝而逼慈湖矣曕众鸟之翔飞怅祥鳯之孤逝得不重为世道惜耶濳与君交虽澹而意甚真其死也不克临其棺其藏也不克临其穴从孙以来请志其墓不忍辞而为之铭曰有徳之人默默循循内不足者骄夸矜盈彼美雪窻抱徳怀节退然无能厥闻四达越三十载中外荐更不急不徐维义之行淳祐中年风宪消弭乱匪自它权贵所使谁能抗防排云敷陈君于是时王吉贾生寳祐之初朋引憸慝邪焰欲炽正理防蚀谁遏其萌罔俾复然君于是时富弼李藩方在邸僚里人当路歩要津掉头引去强御横行谁敢侮予直唾怒虎折棰奋呼身在南邦心在王室方徯东归妖梦随入名山大川舒敛英灵明则为人幽复为神不以存存不以亡坏亦理之常无足恠者千载而下川陵变迁视诸斯文敬心油然
　　孙守叔像赞
　　神气完固胸次洒落云鹤游空氷蘗在壑以敬义为执持以经史为该博引君当道也则天开日明为国除防也若风驱电却可托孤而寄命诚先忧而后乐惜乎年甫六十而令终失此北门之锁钥也噫
　　吾吴氏宗谱防
　　维吴氏系昉于周防伯故潜之祖府君佐为姑苏人汉番君吴文王芮之裔胄也当后唐之中世覩国政不纲念苏为湖海之冲且多盗乃徙其族自苏之宣卜筑于郡东南距城六十里许母夫人皇甫氏墓所之白马山人号其乡曰来苏言自苏而来也于时有曰少微者徙歙之新安曰毗陵者徙庐江镇之姥山佐之后又有曰好问者徙洪之瑞阳姑苏之族始散蔓于天下矣但世系辽逺难以诠次传曰岂无他人不如我同姓况同所自出乎敬防之而归诸谱
　　平桥水则记
　　四明郡阻山控海水自髙而卑尽衲于海则田无所灌注于是限以碶闸水溢则啓涸则闭其啓闭之则曰平水尺往往以入水三尺为平夫地形在水之下者不能皆平水面在地之上者未尝不平执三尺以平水水无不平矣余三年积劳于诸碶至洪水湾一役大畧尽矣己未劭农翠山自林村由西门泛舟以归暇日又自月湖沿竹洲舣城南徧度水势其平于田塍下者刻篙志之归而验诸平桥下伐石为准榜曰水则而大书平字于上方暴雨涨水没平字戒吏卒请于郡亟啓钥若四泽适均水霑平字钥如故平桥距郡治巷语可达也都鄙旱涝之宜求其平于此而已矣后之来者勿替于兹哉寳祐年丞相吴潜记
　　重建逸老堂记
　　逸老堂者绍兴十四年郡守莫侯将所创并为文以记之者也其义盖摘李太白所云四明逸老贺知章之语按贺公字季真唐开元十三年为礼部侍郎集贤院学士肃宗正储副授秘书监太子宾客天寳初移疾请为道士还乡里诏赐剡川居焉剡隶越鄞故越封部公亦自号四明狂客故侯缔堂妥灵于是邦之月湖且合太白而祀之然太白初见明皇倨傲鲜腆待髙力士辈若奴仆其气真可以挥斥八极驱役羣动而其末也乃防于永王璘之党季真遭时遇主弹指可都显位忽飘然引去盖肃宗之人品已了于季真胷中矣使相与终始则灵武之事犯父子之大伦季真亦将不能逃万世之责易曰知几其神季真有焉又岂止于蠛蠓富贵涕唾卿相而已哉是堂之建殆今一百十五年矣屋老圮坏防无存者予领郡之三年始克鼎新之规模宏敞视昔稍异乃求季真之像于越绘而龛之且诔以词述以赞用诏永久俾邦之人士景清风而企芳躅或少禆于风敎云开庆元年观文殿大学士判庆元军府事吴潜记





　　履斋遗稿卷三
　　钦定四库全书
　　履斋遗稿卷四
　　宋　吴潜　撰
　　表　书　词
　　以变生同气丏祠【寳祐五年三月十二日】
　　臣輙沥危衷仰干圣听臣去嵗仰防圣恩起之山林付以藩阃服勤半载凋弊之郡渐无捉衿见肘之形夺攘之民粗着卖剑买牛之习誓免竭于分寸图报效于万分而臣福分满盈变生同气身殁异乡忧虑董心神情惚恍虽强加于鞭策惧难免于旷瘝欲望皇帝陛下轸文王哀防独之心推中庸体羣臣之意俯垂矜恻改畀真祠俾得亟还里社少尽殁存之谊实戴君父隆天厚地之恩臣干冒宸严无任祈天望圣激切屏营之至
　　再乞祠【四月二十三日】
　　臣比縁迫切之情僭上退闲之请防膺明诏未拜俞防愈局地以回皇复仰天而祈吁载念臣兹叨委使猥玷旬宣所期殚积日累月之勤以少课御众牧人之効虽防如垤蚁义敢废于君臣然急若原鸰念难忘于兄弟欲望皇帝陛下俯垂睿鉴深察臣衷傥俾赋祠固出曲成之造或加予告尤为特异之恩臣叠冒宸严无任瞻天望圣激切屏营之至
　　乞休致【九月二十六日】
　　臣昨具劄子仰渎宸严乞归田里恭拜诏书不允者伏以消息盈虚皆本好谦之理出处进退当明知上之冝捧读训词愈增感涕载念臣猥由疎逺积误柬知自鼎覆于当年宜遯藏以没世复沗四国于蕃之寄敢贪九命作牧之荣惟对越于主威以勤劳于王事然福分巳过宠辱常惊天运不停昼忽夜其相禅时至则化精与神而自知浸迫负薪之忧但觉投林之便欲望皇帝陛下特容归老或俾祝厘嵗倂赤符傥茍延于视息心坚丹府犹愿效于糜捐取进止
　　以两考乞休致【八月初一日】
　　臣伏以代匮海垣倐嵗成之再攷循环天运已卦气之一周理粗识于盈虚分当知于止足仰瞻蠖濩俯沥蚁忱伏念臣孑尔孤荑枵然大匏思宁考延集英之对龙头凡擢于十人自庆元数进士之题鲐背仅余于一老陛下继有邰之存録丰芑之遗雨露滋生培植于根荄之日天地覆载扶持于条达之时莫名顶踵之大恩迄被股肱之重寄自慙鼎覆求合遯藏皇明不弃于葢帷青冥复下于斧钺光隂易掷绩効蔑闻而臣徙以弊精神于簿书狱讼蹇浅之间增疢疾于筋骸齿髪衰迟之际况值甲庚之数适临己午之辰聚倂叠冲防刑互尅粤固形于宇宙宜致寇于隂阳觉暮景之难凭恐长夜之忽至欲望皇帝陛下怜臣膂力之既竭察臣悃愊之非欺锡以安存许其休谢或仍赋汉祠之禄俾退寻尧野之耕熊禽亦爱身傥少逭西日桑榆之迫犬马知恋主但防伸南山松柏之祈臣无任瞻天望圣激切恳祈之至
　　再乞休致【八月十七日】
　　臣近尝具疏闻奏乞畀祠官防奉诏书不允者涣攽温诏犹俨对于威顔震惕危衷合祗承于休命尚储丹悃仰扣皇慈载念臣夙被鸿恩未殚蚁报徒以涉歴更尝之久凛乎忧患疢疾之多心勦神疲敢谓勤劳之故气衰赡薄良由迟暮而然比肃观湘弼醴泉之词具防睹歙相洞霄之制莫不嘉其恬退于是锡以优闲如臣素惧于盈满宁独不思于止足况阅官成之再攷靡闻郡最之一书其眎具僚尤虞不绩伏望皇帝陛下俯加从欲仍俾祝厘病颡长鸣虽难忘于闲廐惊禽却顾终愿返于山林臣叠冒宸严无任瞻天望圣激切屛营之至
　　乞休归【开庆元年八月十三日】
　　臣比縁负薪之忧尝上乞骸之请防承温诏未拜俞音伸再凟以吁天望九霄而局地窃惟臣子之事上在明进退之宜圣主之御臣务存终始之义顾臣濩落乆备使令每当雪霜推剥之时独頼乾坤覆载之力宦髙禄厚毫髪之报闻福过灾生膏肓之疢浸剧自量谫陋积误柬知不惟委寄之隆尚防于驽骀抑且防擢之峻徧及于豚犬一门何饰举世莫京消息盈虚与时偕行易昭明训陈力就列不能者止圣着格言敢以衰残之踪犹冒旬宣之宠况复平生之多难凛乎晚节之有亏数蜀范镇谢事之期已逾两载诵欧阳修告老之疏何待来年防祈日月之明曲赐胆肝之照垂怜狗马常结恋于葢帷特俾肖翘获退安于饮啄虽桑榆之景迫但葵藿之心倾臣干冒宸聪无任瞻天望圣激切恳祈之至
　　循州上谢恩
　　臣某言伏以生有同于昼夜定数难逃义莫重于君臣孤忠弥切虽神气之已索尚心声之未离亲槀遗章逺尘渊聼臣某哽恋顿首伏念臣迂愚寡偶凉薄多竒方先王防之嘉定之中滥叨首选逮陛下赐之寳庆之始猥预旁招被三纪之宠荣为一时之歆艶风波摇兀不知几頼于扶持雨露霑濡肯使仅成于拱把迄备股肱之列悉由顶踵之恩而臣命与仇谋福随徳谢裴度浮沉于既老乃攘臂以冥行富弼畏忌于重来反师心而妄作积为尤戾合抵诛夷仰圣度之寛洪酌人情而断制长流逺服曲贷余生缘臣蒲栁之质早衰桑榆之景寖迫忧危既极疾病交侵纵秦缓何救于膏肓若曾参将啓于手足自伤末路永别明时伏愿皇帝陛下有道之长无为而治歴变履险已垂四十载之忧勤持盈守成宜底亿万年之安乐与天同乆如日方升一堂载赓载歌内宁外谧四海来王来享大畏小懐臣饮痛号旻包羞入地百骸将散倾葵之念愈坚一性长存结草之衷敢二臣无任瞻天恋圣徬徨哽噎之至谨奉遗表以闻臣某哽恋顿首谨言
　　上史相书【史弥逺当国火后上六事】
　　窃见郁攸挺灾变起不测大丞相忧国忧民之心伏计不能宁处今嵗距辛酉整整三十年而辛酉为先师即位之八年今嵗为主上即位之八年似若有数但辛酉之火止及于民居而今及于宗庙朝廷辛酉之时公私优裕而今则公私赤立此所以不同也然事已尔徒忧无益惟有君臣上下修实徳实政以渐经理更愿丞相少寛钓抱尊安尹躬求所以慰天心惬人望者某偶有管见一二僭用伸闻仰乞钓览
　　一曰格君心窃见先帝在位三十年中间不无患难然乍起乍消有小惊而无大变端由先帝节俭仁慈严防寅畏终始如一所以天心眷顾人心爱戴而弭灾消祸于冥冥之中今道路所传主上圣徳似少损于即位之初防酒羙色未免过差小人无知怨汝詈汝此非小故自执政而下以至侍从经筵之上皆主上践祚以来所擢用者不惟君臣分严未必敢于犯顔逆鳞抑恐主上亦未必严惮听信其可以正救纳诲者惟丞相耳越王之于孝庙止是一时际遇为王讲后居相位每事尽言始之以启沃继之以谏诤虽逢孝庙之怒有所不惮况丞相拥立主上勲徳被于社稷主上岂不知之正使绳愆纠谬稍近切直主上将敬信容纳之不暇且益足以彰丞相格心之事业固不在于以顺适为悦也丞相尽言则执政侍从经筵之人方敢尽言丞相不尽言则执政侍从经筵之人决未必能尽言消天变回人心其端本在主上而夹辅主徳格正君心其机括在丞相惟丞相深念之
　　二曰节俸级朝廷财计既荡于火当经费方殷之时委难措置窃见晋宋间国家有军旅之事则百官减俸禄之半或三之一开禧用兵执政亦曾减俸若更自内廷后妃而下以至州郡其数不少欲丞相试入钧虑宻启主上作一指挥或谕台谏作一陈请仍分为等级如后妃嫔御宦寺宰执侍从台谏监司守倅则权减一半其百执事以及州县文臣则减三分之一武臣不在此限积小成大不为无补于国试乞钧慈斟酌施行
　　三曰赈恤都民都城民庶失业无归已防朝廷优散钱米此诚収拾人心之第一义窃惟财货谓之泉布言其如泉之流散布天下聚则生妖丞相素不以官职财物为心人皆知之妄意以为乘此机防少捐私帑济给都民一次又启主人稍出内帑之储并行赈恤则君臣一徳感动人心捷于影响机括所在惟丞相留意
　　四曰用老成廉洁之人窃见嘉定五六年间丞相収用老成如汪逵黄度刘钥蔡防学陈武杨简袁燮柴中行赵方储用陈刚廖徳明钱文子杨方杨楫诸君子布满中外一时气象人以为小庆歴元祐此更化之盛际也十余年来人物凋落后进之士不复知有前辈典型多以利口诐行诳窃朝廷官职故州县之间畧无善政浸成盗贼之变可为寒心近者朝廷牵复谪籍之人官职宫祠一时并命有识之士无不賛叹其间二三人虽于王沂公所谓纯意国事未免有欠然颇负时望人亦惜其久闲欲望丞相更加録用起之家食其他老成廉洁忠信恺悌之人或尚有闲废者并愿丞相拭而用之亦所以慰士心而厚风俗惟丞相留意
　　五曰用良将以御外患京师为天下根本缓急之际全在人才而某泛观殿步帅而下以至诸军制领皆非智勇临难不二之义又多掊尅不得士心设有变故彼且不能自保何暇为君相计区区之愚欲望丞相亟于京淮江池诸军偏禆间収拾良将十数辈分置殿步司厚加恩遇以为缓急之备此等人物某粗知其一二如丞相采用鄙言续当以其名闻惟丞相念之
　　六曰革吏弊以新治道今日天变流行人心涣散大要起于州县之间贪利纵横无所顾忌往往以苞苴为名而实则尽归于囊槖此非具文空言之所可转移欲望丞相申严此禁榜之朝堂自今日以后与士大夫更始庶几观听耸重贪风少革消民愁而息天怒莫大于此惟丞相留意
　　再上史相书【论救火赏罚未当】
　　某等輙有管见上干钧听伏见郁攸为变君相焦劳诛赏未颁正欲审重近忽覩殿帅冯榯按马振逺等不能防防太庙或镌或斥及观两浙运判赵汝惮所申许安世等救火有劳等第迁官一则移过以逃罪一则驾妄以邀功众聴谔贻咸谓未允切惟殿步司之设所以扈皇居衞宗庙安都邑当火势逼近太室之时冯榯王虎方命酒献酬坐视弗顾畧不肯捐躯为士卒先以致焚荡惊及乘舆揆之彛典合即显戮夫以平日之椎剥不能用士于一旦及其败阙顾乃归咎部曲欲逭宪章情之可诛莫甚于此赵汝惮观风两道权位事力与京尹等竭忠尽力救焚止燎乃其职分既燔宗庙燔朝堂燔百司庶府其罪亦与京尹等今乃指背风不燎之地侈然自诧以为宣劳扑灭之力闻之都人如炭桥以北自是隅下将兵救扑如太常寺等处自是台谏亲自督责救扑如张循王府自是其家以私财用私仆救扑初非汝惮指麾兵将奔辏之力就使其果有丝髪之劳胡不用之于宗庙用之于朝堂用之于百司庶府适足以彰其避事于风势不及之地而已况近日之火专以两司兵将端坐不救遂至蔓延汝惮乃凿空造伪多装地叚强生词说其意不过欲借此妄张已能隂以倾取京尹之位又以傍解三衙失职之愆耳以君相为可欺以通国之人为可欺所谓小人而无忌惮者也情之可恶莫甚于此某等妄谓巨变之余万目睽睽以观朝廷政刑庙堂虚心无我言当罚者即罚言当赏者即赏亦当以信必慰中外之望岂料憸壬畏罪贪功肆为诬罔自马振逺等之罚榯虎安意肆志自谓必无解罢兵职之事自许安世等之赏汝惮足髙志扬自谓行有晋尹京邑之宠刑赏失宜诡诈得计万口籍籍谤讟滋深遂使庙堂劝惩之美意反以便或者之私某等戴惟欺瞒诞谩此曹之常何苦出位指陈以召仇怨实以朝廷消变弭灾之机兹为发轫施行小误关系不轻是用冒控陈欲望钧慈特赐敷奏亟行榯虎之罚以正首罪亟収许安世等之赏以止奸谋其于国政实非小补某等下情无任激切震栗之至
　　小贴子某等切惟灾变之惨人情易摇根本之地亟当培植培植之道无过结军民之心而为朝廷结军心者殿步帅也为朝廷结民心者京尹畿曹也今采之缙绅韦布以及于小夫贱隶之防则有大不然者冯榯本无横草之功朝廷以其久扈殿岩因仍宠任徒能囊帛匮金醉醲饱鲜拥名姬美妾以自娯乐其椎剥士卒之计穷极竭尽连营列寨咸欲无生王虎虽本淮人安于豢飬气习转移掊尅将士了无艺极林介赵汝惮皆自谓小有才者介昨守呉门当丁亥震凌之变以俭为丰视民之饥而不知救死者无算巧于窃取术妙不传天夺其孥人以为报汝惮为霅川贪污残忍载籍所无虽孝宗皇帝之枝叶孤儿婺妇亦遭逮辱得赂而后止富家大姓书攫无遗两州之人至今切齿是四人者军民之怨气丛萃盘结于其身而置之根本之地恐非所以召休祥而消祸变也况四人者取数过多厚藏相埒神人共愤岂止于不能救焚而已脱有缓急正恐不能自保其身岂堪倚仗傥使佚罚何以消弭众怨欲望朝廷亟为区处诛窜废置俾各当罪别选忠良以绥军民以安京国天下幸甚
　　上庙堂书【论用兵河南】
　　窃见金人既灭我遂与彼为隣法当以和为形以守为实以战为应自京襄首纳唐邓之空城继与彼合兵攻蔡兵事一开招纳浸广调度浸防公私之积遂至扫地目今湖襄间米石之价为湖防五十劵百姓狼狈死者枕藉加以征调夫丁排门尽起文移程督急于星火州县奉行驱以重刑自办赀粮自备担索暨至信阳军前运钱运米运攻具凡往返于蔡者五六死亡流离寃声动地如科买物件只常徳一郡数月之间敷下牛三百头犁三千具布三千疋漆二千斤獭皮五百张纸甲三千副布衲绵袄绵袴三千副伞三千柄纸一千万张漆茶盏托一千副其他项目不可尽述所部诸郡以是为差边城荒凉从何取办不过分科之县县分料之民以此徭人知省民之愁怨渐有相挺作过者桃源百姓闻以起夫不均几至啸聚贼杀县今两道生灵肝脑涂地君门万里无自彻闻夫所谓得地不过荆榛之两城所谓获殍不过暧昧之灰骨而吾之内地荼毒如此边臣误国之罪不待言矣今又闻有以恢复之画进者其説曰天气方炎鞑且北去因其无备疾取河南抚其人民用其豪杰上自潼关下至清河画河而守使鞑不得渡则我备御之势成而规烣之畧定矣此其算计可谓俊杰但揆事必先量力图利必先审害为目前之谋河南取之若易为后日之虑河南守之实难葢自潼关而至清河上下二三千里非精兵十五万人其守不固今吾兵备单弱不知何所取办借使招河南之强壮杂以我兵十五万众可以収凑然兵必资粮人日食一升有半则日用米约十二万石姑自九月置守三月罢守亦计用米八十四万石不知何所取给借使吾之事力可以趣办然粮必须夫运一人致逺其力可负七斗八十四万石之米非调一百四十万夫不可不知何所取备借使戍守之兵可以为耕屯之举然非迟以嵗年未易就绪目前粮种牛只农具不知何所取用十五万众之屯必须营寨必须器甲凡百征行之具阙一不可不知何所取资淮民自丙寅荡析疮痍未瘳又自丁丑开边逆全俶扰官吏摧剥城邑萧条田里憔悴衣不能葢体食不能充口者十室而九今又重之以征调万一民穷不堪激而为变如隋炀末年髙丽之役不已遂有赋无向辽东浪死歌者将内郡率为盗贼矣此其大可畏者也或又谓我将通汴以运粮夫汴废百年遡流而上水道浅澁今欲朝开汴而夕通舟能及事乎且运粮于我地犹有盗贼中梗风水失亡之忧况出入敌境舳舻数千相衔而上近则饥民张啄逺则强敌垂涎忽有抄击袭夺一尘上飞吾舟中断皆泥沙置之耳果能保乎且桓温伐燕袁真能平谯梁而不能开石门遂致枋头之败韩滉自京口运米至关中是时天下为唐有犹以五百弩从之盗乃不近今日能为袁真者甚少虽欲效韩滉不可得也无他由乎敌境故也説者又谓金人南迁力守潼关及防河尚持久一十二年夫金人以穷髪北种筋骨坚鸷社稷所系惟在于河故集其百战之兵尽其死力如山不退每嵗之冬运柴取草堆积河岸昼夜燃烧以防河氷之合其坚忍劳苦如此虽中原之人不能也况南兵乎鞑非人类其言曰你气力大则我投拜你我气力大则你投拜我今河南为彼所残破而我矙其后取之彼必拥百万之众并力于我万一一处不牢使彼得渡大河则我之人心骇动势将南奔千里归师其间可虞之事何所不有纵使关不失河不渡如金之前日而蜀口有路覆车甚明如兎寻窝如虎寻迹今蜀口诸闗荡为平地不可修复设使修复非费数百万缗不可赵彦讷虽号时英得专制其事然未及三数月岂能遽复旧观以塞此孔道哉此道不塞诚使关不失河不渡彼反出吾之后而荆湘先危矣不特河南不可守也彼之大兵在河北彼之宣差在河南我师一出彼心告急于河北健马疾驱而列城之中为彼人受彼命者亦必自守我后有强敌前有强城此危道也虽李显忠尚以此取败况李虎王鉴辈乎若不幸而溃精甲利兵刍粮牛马一切委弃是又萧梁洛口之覆辙也彼自南向入吾土地掳吾人民知吾蓄积慕吾繁华盼盼朶頥不过待衅而动今彼以和欵我我正宜亦以和欵之庶几少延嵗月急急自治而乃欲侥幸必不可成之事以速立至之患亦左计甚矣又况襄阃方议和而两淮乃进兵邹伸之辈虽不识事体冒昧逺使然以身蹈不测之渊亦曰国事也彼独何辜而遽置之必死之地乎孝宗初年鋭意恢复一日奏知髙宗髙宗云彼有胜负我有存亡孝宗耸然而退以此圣训细加防绎则今日之事岂可轻议哉列圣金瓯之业傥以孤注一掷实关宗庙社稷安危存亡惟庙堂熟计之
　　答蔡枢宻书【蔡抗寓书劝勉再出】
　　钧诲谆谆若讶其恝然于斯世意欲推而出之此可以为忧我而未可以为知我也畴昔得政时固常对相公言宰相有两种人要做其一君子要做要做者将以安国家利社稷拯救生民攘却夷狄也其一小人要做要做者将以擅权利报恩储囊玉帛珠珍买歌童舞女骄妻妾遗子孙也某于小人之事既不敢为而君子之事又不能为徙以有限之心为无穷之思虑以有限之身为无穷之应接虽欲对清风明月与良朋佳友举三杯而不可然则亦何乐于为宰相乎今时又非前比矣国事日艰边事日亟正使长才大智岂易挿手天既予之以全名保节而自弃于天稍有识知者决不为也况坐山林月享俸钱万余缗米又三百石门户既濶尚费支吾使再为宰相断无缘受四方盘合月请正旧楮千余缗米五十余石百物又贵必须擘画陪备以给用度此尤私计之不便者也矢心以告愿相公勿复言乃佩久要之谊
　　焚告天词
　　死生有命知难苟于逃遁疾痛则呼敢妄祈于安愈一诚所在众圣皆知伏念臣秉法招愆任公造孽永作瘴乡之鬼固所当然复为治世之民已难忘此况神明之所启告与梦寐之所感通示以溘然目于响应累而隂阳之冦萃于春夏之交双足先浮两髀继肿渐浸滛于手臂遂侵犯于心脾气喘而夜卧惟艰胃衰而昼餐尽絶呕哕大作脏腑不舒度去程不逾于朝夕虽仓扁莫救于膏肓惟代谢去来之变固已处分于平时恐吟呻楚割之忧或能转移于正念共望上帝昭鉴大道慈悲缩以五三日之期俾之速化防此六七尺之体得遂全归


　　履斋遗稿卷四
