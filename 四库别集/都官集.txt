　　钦定四库全书　　　　　集部三
　　提要
　　都官集十四巻　　　　别集类二【宋】
　　【臣】等谨案都官集十四巻宋陈舜俞撰舜俞有庐山记已着録其集乃舜俞殁后其壻周开祖所编凡三十巻蒋之奇为之序庆元中其曾孙杞以徽猷阁待制知庆元府复刋板四明名之曰都官集楼钥为后序原本久佚惟永乐大典所载篇什颇多检核排比可得什之六七谨以类编次益以厉鹗宋诗纪事沈季友防李诗系所録诗七首厘为文十一巻诗三巻舜俞少学于胡瑗长师欧阳修而友司马光苏轼等毅然有经世志所进万言策自比于贾生及贬死后轼为文哭之称其学术才能兼百人之器慨然将以身任天下事而一斥不复士大夫识与不识皆深悲之今观其诗大半为谪后所作气格疎散皆自抒胸臆之言文则论时政者居多大抵剀直敷陈通达事体而三上英宗书及谏青苖一疏指摘利尤为深切着明虽不究其用而气节经济均可于是见一斑矣案宋史舜俞传附于张问萹末叙述官履甚畧今考集中自言为天台从事十五年中再官天台四明二州其上唐州知郡启注云时宰南阳又韩琦有荅陈舜俞推官诗司马光赠诗亦云他日苍生望非徒泽夀春本集序云以光禄丞签书夀州判官凡此皆传所未及又陈杞防集后称曾祖都官陈振孙书録解题亦云都官员外郎集名实取于此而本传乃云以屯田员外郎知山隂诸史之中宋史最为纰漏此亦一证也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费墀















　　原序
　　嘉祐四年仁宗皇帝临轩防贤良方正能直言极谏之士而以陈侯令举为第一方是时令举已用进士登乙科矣而复中是选故令举之文章声名赫然出人上识与不识莫不愿慕而爱仰之士大夫之所期望以为公卿可平歩至也既以光禄丞签书夀州判官事又移宰越之山隂秩满当召试馆职会朝廷方作新庶务变更诸法而令举以议论不合于执政遂摈不用乃得以其暇日而驰骋于文字之乐穴穿古今抽索秘稡叽英咀华防秀裒芳日有所为月有所増沈涵演迆卒以大肆上追古作者为侔而下顾骚赋不足多也圣天子图治自熙宁以迄于元丰之闲脩起百王之坠典补完万世之闳规占微弊者靡不更语纎便者罔不兴凡朝廷之所施行与令举制防之所开陈大略相合然后知令举深识治乱之根柢博达沿革之源流使令举一逢时命而措于朝廷之上推其所闻以辅太平之政则岂小补而已哉此余所以惜令举之才不遇也虽然令举雅志之所学昔席之所谈以谓为道而不为利者此学者之所当寸而不失仕者之所当遵而不变者也若夫平日之论髙出于防禹之上而至其趋时之事乃卑出于管晏之下者此固令举之所鄙也仲尼在鲁弦歌道徳而三千弟子未甞言利子贡货殖则以为不受命冉求聚敛以附益季氏之富则以为可鸣鼓而攻也梁惠王问利国而孟子对以仁义宋牼以利说秦楚之君孟子以为不若说以仁义为可以王而何必曰利则凡令举之志顾岂不善而卒无以自见于世且不幸而死此余所以伤令举之志不就也传曰辞达而已矣此言文者所以传道而辞非所尚也自天子王侯中国言六艺者折衷于夫子其文章可谓至矣然岂尚辞哉自建武以还迄于梁陈之闲缀文之士刻雕纂组甚者至绣其鞶帨则辞非不华也然体制衰落质干不完缺然于道何取焉令举之文大者则以经世务极时变小者犹足以咏情性畅幽郁盖其于道如此而其辞亦不足道也令举少从学于安定先生为髙弟以名称于辈流闲已而自立卓然如此可谓不负所学矣自令举以直言极谏登科其后此科亦遂废盖汉之举贤良方正之士本以延问灾异使朝廷由此警戒以恐惧脩省思过而改之求善而为之则不为无益而比年乃先试三千言于秘阁中者乃得奉对于大廷则有言之士或不得以自见此固在所应改而遂废其科则朝廷因复不得以闻直言为可惜也令举之卒若干年而其壻周君开祖乃类聚其文为三十巻属余为序开祖有学问通义理痛令举之不幸而纂其遗文欲以传于后世而顾以见委以余之不肖言不足以取信则岂足以张令举之美而慰开祖之意哉特以余少时举进士于有司而令举适当文衡见擢为第一于知奨为最深者既惜其才之不遇又伤其志之不就不可使斯文无述也故作序以纪其略云蒋之奇序
　　制置使陈公由地官贰卿出镇四明政成暇日以家藏曽祖都官文集刻之郡庠属钥为序谢不敢且曰蒋鲁公之序详矣何敢赘既不得命敬题于后曰髙哉都官之节也鲁公称公之学曰雅志之所学以谓为道而不为利者此学者之所当守仕者之所当遵而不变者也若夫平日之论髙出于防禹之上而至其趋时之事乃卑出于管晏之下者此固令举之所鄙也称公之文曰大者则以经世务极时变小者犹足以咏情性畅幽郁盖其于道如此而其辞亦不足道也可谓备矣然犹若有所畏避而不敢尽言钥不佞敢补其所未言者尝三复公之遗文而得其为人抱负素已不羣本之忠义充以学问以安定胡先生为师所友自东坡先生而降皆天下士渊源又如此万言之防经济之规模定矣自以亲结昭陵之知身虽在外遇事辄发书论灾异言尤激烈三上英宗书又皆人所难言迨神宗作兴锐意治功王文公得君用事法度更新诸老大臣争不能得抵戏取爵位之人不可胜数风俗为之大变至有逺在蜀万里外官为偏州腾奏于朝盛称青苖新法之美而防取膴仕者公方宰山隂既尝中大科例以秩满登馆阁小忍不言岂不足以平进而抗章力辩缴纳召试堂劄自取窜责而不悔方且优防庐山与刘公凝之骑牛松下穷幽寻胜以自娯适呜呼非凝之不足以当欧阳公之庐山髙非公不足以侣凝之之贤也使当时以公一言而寤君相之意安有后日之纷纷哉公既穷老以死其子诉寃又重得罪然其后再传而得秘丞删定二公三传而贰卿出陈氏益大矣天之报施何如哉读公之文者能以是求之然后知公之髙风大节犹将防顽立懦于百世之下毋徒玩其华藻而已也庆元六年孟秋丙子郡人楼钥书



　　钦定四库全书
　　都官集巻一　　　　　　宋　陈舜俞　撰防
　　太平有为防
　　臣恭以江湖畎亩以不忘国家之义为忠睿王哲后以不废刍荛之言为圣使上圣有日月之明下忠懐金石之固而能相遇于一时夐乎千载谓之难得臣尝窃自贺读书学古有知于世而生逢陛下圣神从谏弗咈得不勉尽草茅之愚廑道经济之术仰辅陛下盛德鸿名之万一而无失一时之遇乎臣伏以有人于此苟谓陛下可以垂拱奥处髙视穆清为无可为之化者此必佞臣妾妇苟悦于上不明王业之难也不然有欲怠陛下好治之心将致陛下于有过之地也以臣仰观清光焦懐万几日旰不食委职羣下闻善若惊巍巍乎真欲治之主也然而抚御神化三十余年天下之狱未闻几措公私之积常若不足选贤任能或患不充其举循名责实未闻休烈有人麒麟不游颂声不作何也臣尝究思之熟矣生财有大蠧耗而未除赤子有大疮痏而未愈风俗有大教化而未被国家有大基本而未建朝廷有大制度而未立蠧耗不除而望家给人足不可得也疮痏未愈而望刑清奸改不可得也教化未被而望习俗纯美不可得也基本未建而望礼乐明备不可得也制度未立而望政事宣昭不可得也方今四海晏然兵革不作由陛下仁孝容盖不杀不辜虽然维持安宁终有慙德臣故知非陛下无可为之时也为今防者莫若谨利用以节蠧耗故生财可得而丰也臣谨为陛下作利用五篇弭掊克而息疮痏故赤子可得而安也臣谨为陛下作厚生五篇敦朴质以美教化故风俗可得而厚也臣谨为陛下作敦化五篇崇德义以固基本故国家可得而长久也臣谨为陛下作崇德五篇明职业以立制度故朝廷可得而理也臣谨为陛下作经制五篇臣以谓利用丰然后民生可厚民生厚然后王化可敦此三者安乎下也内则固长久之业眀政事之纪此二者修乎上也上修则下安下安则上修太平有为如斯而巳臣谨总而名之曰太平有为防二十五篇昔汉文帝之时天下可谓治矣河南贾生晓达国论犹谓有可涕哭者三长太息者六臣愚惓惓不异于是矣
　　利用一
　　天下利器也凡上之所以操持而制使之者必先明其用善用其器则久而不敝日富于内而外无敢侮屠牛坦一日解十二牛而芒刃如发铏无他善用其刃也禹汤用天下而王桀纣用天下而亡桓文用国而霸齐襄晋昭用国而削国均用均而治乱存亡异者善不善之致也故用天下于道德仁义者王用天下于法度械数者霸用天下于战胜富足者彊不善用者反此以诈伪文饰为道徳以姑息回容为仁义如是者削以维持苟且为法度以逶迤苛挠为械数如是者乱以穷兵黩武为战胜以聚敛掊克为富足如是者亡夫用天下国家者莫不愿为尧舜禹汤之隆然而不能所制之术殊也犹操刀者莫不愿割而不若屠丁由不善其理也天下之仁以恩为用可以无恩恩则侈天下之礼以文为用可以无文文则骄天下之财以养为用可以无养养则费天下之刑以恕为用可以无恕恕则贼孔子曰过犹不及是也是故知推恩足以保天下以至小人朶頥噞喁而无有属厌是用过乎恩矣知尽礼可以华邦国以至殚极侈靡糜金粪帛而无节是用过乎礼矣知养人可以为国以至蒙廪之人蜂合蚁聚者不可胜数是用过乎养矣知公恕可以逭罪以至幸人纵欲贪冒而无耻是用过乎恕矣此四者为国之大蠧天下之甚病也夫用天下国家而不免于蠧且病犹主器而不知爱日操使之以取不折则缺之道或者不为也天下之用有三一曰正二曰权三曰蠧正者天下之大义也禹汤文武其行已也俭其为礼也称其养人也有节故其取民也有数而国与民皆足故曰天下之大义也权者天下之大变管夷吾相齐而诸侯服商鞅制秦而六国倾武帝广汉而匈奴屈然而兵宿于野国不贵粟吏勤于事官不爱廪国家少安而民亦危矣故曰天下之大变也蠧者天下之大残晋宋隋唐之君吏无所事而禄者众兵不足战而养者不可计使命交于中国而其求无厌天下之力日以屈而民不堪命矣故曰天下之大残也非利用之道也夫为天下国家者必先利其用利用然后财可丰财丰然后民可富民富然后教可行教行然后天下可安且久故曰为天下国家必先利其用呜呼敝者百世之共患也禹汤文武以知古之明为今之察故能善利其用而王道成后之视禹汤文武之治可知也求晋宋隋唐之乱亦可知也然而不能自反其亦不利乎用而已
　　利用二
　　天下之养斯有天下之用一国之养斯有一国之用天地养万物天子诸侯养人卿大夫养士士庶人自养凡所谓养者皆有分也夫分者必以众养寡以有余养不足然后恩足而义不废用日裕而财不竭故以士庶人而养士则其财贫以卿大夫而养人则其禄匮以天子诸侯而养万物则其功不足故为天下国家不可不知分苟为无分涂人之毁瓦画墁皆可以衣食于上乱之道也故天子诸侯养人之道爵以褒德而不逾禄以食功而不浮人之所以求养于上者大德进则望大禄小功入则望小利翼翼然皆有属厌自足之色也由分素明养素着也三代之行既灭秦汉晋宋齐魏梁隋唐之君其取人也杂其养人也滥胥徒卒伍百工技艺之比皆获养于上而人之责上之养不求有功皆自待以义呜呼宜后世作者未之有改也然尝求古之养视今之人抑有甚者古者取士之法莫详于周自七嵗入学至三十其论考之自比年至九年其主者自卿大夫至于大司徒乐正以达于天子夫士之至是亦可以贤矣然且任官而后爵位定而后禄岂若今旅天下之士求一日无用之空文任有司好恶之进退当时不复询其材终身无所甄其能遂置爵糜禄分职授政而至于富贵哉古者大夫不世爵王旌其有勲劳然后世禄且非一卿大夫而羣子弟皆见世禄也岂若今一人委佩一门缓带连裾踵舄跻台入阁彬彬然其盛哉古者吏执乎役其获养于国不过饩廪称事失道之世犹责其明经或旷年而少进岂若今鱼聨鴈序侥幸百出之有哉噫官之冗今也可谓甚矣由朝廷达于郡县举班行至于选部无虑二万计天下定员自宰相至于下执事乃七八千数是人无所事获养于上者尝三之二一嵗之俸其率百万加粟与帛宁五十万而足赋民户出粟三石帛二匹盖十万户之耕织敛而发之官食人者【案此句当有脱误】然后食粟而衣帛耳由是言之以天地养物犹恐不赡以人养人奚其用之不屈哉今夫圣贤有为必先靡声律记诵之进为贤能之举【説具下篇】公卿大夫之世禄必有功劳而后及其嫡百司之吏皆优饩廪以报劳而不阶于仕天下之凡获养于上者皆须有功然后上之养下也力有余下之责上也亦易足利用之道莫先于此
　　利用三
　　若曰今夫天下求养于上之兵百倍于仕惰而不以战者太半而为国论先其寡而后其众可乎臣对曰兵之冗甚矣然用之不节于上者无以制于下法之不始于内则不可动于外士节于国官材于位纪律明职业循夫所谓兵者犹伯乐之廐驽骀不能害吾羣匠石之木轮囷可以备其用奚冗之患哉今天下之兵无虑百万其获养于县官之差千余等嵗率五万钱养一兵天下之养嵗常糜亿万可胜计哉此用之必屈财之必匮养人之弊亦巳甚乎古之兵自养而君教之战秦汉之兵君养之而君教之今之兵既患殚天下之财养之不足施于战胜固非有强勇敢死之义由无教也尝考天下之兵杂然无统骑者不足驰骋徒规刍粟之利步者不知坐作况问战阵之事强者必骄肆而饱于恩赏失其欲则多怨弱者力不足虽冻馁莩死之不能逃是以观今之宜知养之不可巳不如教之教之不可巳不如材其官而统之统而教之则如制四体心动则臂运臂运则指屈如调五声命宫则宫鸣命角则角应周官司马之法不可得而复矣亦有隋唐之制焉比而离之以为十六卫统之以帅副之以将教之习之【説具下篇】然则前此者苦窳之兵可得而犀利也腐穿之革可得而坚完也恩信固巳相保也号令尝巳相闻也由是使人人有勇有义可以战可以守强国备寇之道其在此乎曰养之之道其不可讲乎曰三代之所以自养者庐井之民是也汉之兵犹有自养者赵充国浩亹之田是也魏武之屯则在许下邓艾之屯不逺陈蔡羊祜之富襄阳杜元凯之实荆州荀羡之耕石鼈隋开皇之田朔方布在方册其炤可鉴况今逃徙不毛之地不为无有又朝廷加号名田之法【説具下篇】均之民而有余则皆可使耕而自养也亦在得人而巳
　　利用四
　　中国之财每患屈于嵗币自秦汉已来未有能改也然天生财以奉天下之正用用之有以爱养乎天下者正也用之有以威强乎天下者亦正也汉武愤于用兵夷狄虽屈而汉巳耗生民毒以无聊用之失也五代之乱事之以厚币力有时而屈而求者未有厌在乎我者固未有以备之不顾患而动失又甚矣是亦亡耳故善为用者行乎寡之用必思有时而不免乎汰行乎汰之用必求有时而为之寡思乎汰之用者故实仓廪治甲兵育材养士以待乎汰是以费未至而巳蓄害未生而有谋此三代之治所以春搜夏苗秋狝冬狩皆于农隙以讲事也求乎寡之用者亦实仓廪治甲兵育材养士以待乎寡是以力足而心休智至而功立太王之事獯鬻勾践之事吴是也天下有三贵民为上土次之财次之有民斯有土矣有土斯有财矣先王无益于民未尝贵土无保于土未尝贵财斥地千里劳民以战不谓之病为民故也用师十万日费千金不谓之屈为土故也明王挟三贵以临天下故民安于土土生于财财养于民其次亡一而得二或亡二而得一财可亡也土次之民不可弃也三者俱亡其国非其国也况可言用之利乎今夫亡幽蓟之民久矣亡幽蓟之土亦久矣既不能贵又贱吾财非利用也得其民得其土亡吾财犹难之奈何不得又失之且五十万之财吾民之食且衣者也吾土之生且殖者也嵗取之与之亦将有时而屈求者固未尝有厌复不思所以有时而寡之之道岂利用之义乎为国虑者亦可怪也然则奈何其亦实仓廪治甲兵育材养士以待乎时而巳矣【説具下篇】
　　利用五
　　今夫为朝廷言利用者必以摘山煑海云也夫利者以利言也为之而不见其利非良防也若曰恶是何言也茶之筭数嵗无虑若干盐之泉嵗无虑若干军国之饷馈仰焉谓之不利可乎曰有以知其非利也贾道也请以贾喻东市之贾美必求百金之利市之人不过再鬻之三鬻之而巳西市之贾亦美而求五十金之利故一国之人皆鬻焉然则利百金者利乎利五十金者利乎必曰五十金然而以百金而诮五十金知其为愚贾也凡为血气心知之属未有舍美贱而就贵恶也今国有摘山煑海之富而求为三十倍之赢具藏之府库浸以朽恶乃下与小民为半倍之鬻者争之此愚者犹知其不可也独恃以操鞭扑之严张网罟之密区区之民无能与我抗者奈何趋美贱而弃贵恶未易以刑戮拂其性乎今天下茗盐之价官得其一民得其九何则美贱贵恶之理相絶也彼一者犹非其愿直狃于鞭扑之下笼于网罟之中而莫之能免也今夫为利言者指无虑若干之入而谓不可弛是犹持百金而诮五十金不知一国之人皆为五十金之鬻也复不知天下之狱鞭笞黥窜髠钳之人嵗尝百千皆五十其利之人不然国人之西走者也富天下之富子天下之子而下与之争利且不明法数之非是为之计者可谓得乎今有欲为利用丰财之事者必先弛茗轻盐价弛其而征之轻其价而利之则犹变百金之利为五十金之利是使天下之民悦其美贱而免于刑戮皆东走而归之也奚患夫利之不博邪或问弛之之术曰拔其禁而投之使山者自鬻鬻者自贾闗市视而征之今夫漆丝布帛之利皆山也曽不曰如其征不亦可乎问轻之之术曰今夫海濵之民贪冒殊抵亦可谓艰矣然负而鬻者率取官市之直五之一盖亦足以赢耳如称其民而平之民一而一民十而十使一国之人之于西者犹之于东也且有刑辟之畏则奚为不市于我邪彼下之求赢者无所利亦将弃负贩而趋南亩矣




　　钦定四库全书
　　都官集巻二　　　　　　宋　陈舜俞　撰防
　　厚生一
　　奈之何生民之穷乎千夫之乡耕人之田者九百夫犁牛稼器无所不赁于人匹夫匹妇男女耦耕力不百亩以乐嵗之收五之田者取其二牛者取其一稼器者取其一而仅食其一不幸中嵗则偿且不赡矣明年耕则称息加焉后虽有丰获取之无所赢而食矣率五年之耕必有一年之凶彼乐嵗丰年犹不免盻盻若衣食之不足凶年求免于寒饥难矣为民上者取寒饥之民而教之礼义亷耻是犹起痿者而责之走坐盲者而责之视不可得也古者人以里居田以井授虽有旷土号狐狸而植荆棘授人不过百亩先王尚然者知国有兼并之家则里有冻馁之民里有冻馁之民则涂有攘夺之暴善为政者必使强者不得而有余弱者不至于不足王道之始也秦逮其祸汉人不能救乃务躬耕籍田以粟为赏罚所以感厉天下之道是画饼而饷饥饮水而望醉无益也然当时犹能免人田租不锢山泽公私之积不为甚廹末年师傅张禹占田四百顷富家是以谓之甚鄙以古较今田之无制未有若今为可哀痛也今公卿大臣之占田或千顷而不知止夫大臣法而小臣亷古之道也故天下士大夫皇皇其田惟恐力不赡富家大姓孰从而制之哉今在上者独怪其民争夺之不息孝弟之不笃田无不耕而耕者长饥妇无不蚕而蚕者长寒一嵗不穰流离满道独不知天下之民耕而自为者十无一二为人而耕者不可得而食也今夫圣贤有为必先限名田议者犹谓百年之敝夺之必怨隠冒移徙抵欺生奸恩未徧民怨必兆乱矣臣谓不然今公卿大臣占田为甚矣夫欲有为必先降手诏裁其中制使公卿大夫咸以余田归于县官而畀民之无可耕者或使自均之宗族之贫者夫公卿大夫者固以有道徳忠义以信于上之人也乐与天子致天下于富足亷逊之人也鼎养世禄不待田而衣且食之人也夫安得以区区之土致怨于上哉然则公卿大夫修法于朝则天下之民必相与告语曰朝廷将使吾属不得连阡陌乎何公卿大夫有是举耶当是时朝廷发以徳音晓以王制期其年凶损有余补不足臣谓可无罚一人使天下皆为有田之人因而教之勉之以厚其生王道成矣
　　厚生二
　　若曰今天下田无不耕而耕者未尝不贫土无不毛狐狸无所处而官不加赋何也曰名田之弊既巳道于前矣夫名田不节而望民有余力犹夺其饷而问其饱拨其本而待其华不可得也若曰限田足乎曰未也农不勤则谷不富本不厚则用不节百亩之家虽有丰年美衣鲜食不幸谷一不登无余粟以食无余布以衣至有鬻妻子而偿称债况求其为土著之恋耶是以圣王之于民也未尝一日而无教故语曰既庶矣又何加焉曰富之既富矣又何加焉曰教之诗曰昼尔于茅宵尔索绹亟其乘屋其始播百谷言民之纎悉无不教也古者乡大夫乡先生旦夕坐于里门而语之如此其至焉今夫官有劝农之名而无其实由朝廷尚名而不责实近民者以能严赋役给饷馈为材非所以厚生也今夫圣贤有为使流转佣赁之人还于土著家有百亩之田为始然后在郡设劝农之官乡为三老使嵗时行教田里周知耕者之勤怠举力田而奨之以布帛牛酒怠惰者异其衣服以耻之制为加赋以罚之又教之以节用厚生凡曰巫觋之欺罔释老之丐乞禁不使入于田里夫然后男有余粟女有余布养生送死而无憾礼义之化乃可举也今夫人患土无不毛而官不加赋前此者黠姓大家质剂为奸占田絫百赋无一二贫者以苦瘠之亩荷数倍之输嵗既不给卒以贸易假名称报逃徙故天下逃徙之田不称其赋者多矣吏既数易簿领縁絶虽有智者不可考也使今限而均之且有劝农三老周知之岂惟斯民安且富哉抑亦田赋相与日加辟矣
　　厚生三
　　古之吏惟恐民不安且富今之吏安则嫉之富则仇之人之性古今岂异哉制使之然也古之君子以政爱民今之君子以政强民爱民者以养民为贤强民者能害民为贤古者入人之国田畴良而薿薿兮桑柘猗而闲闲兮室庐改而栉栉兮市防昌而融融兮其民安且易易兮其国令前后舒且肫肫兮君子曰政也不有养民之道乎今则不然有语其国曰农者力耕以事其税蚕者疾织以奉其赋里无改室畏其加役市无聚货畏其加筭其民愿愿以服其使令前后促数而免罪君子曰政也不有害民之道乎呜呼今之所善古之所谓贼夫人者也今之所以获与于君子者古之所弃也然尝求其源矣古者用民之力嵗不过三日使之者皆为其佚之道也天之财地之利民食其百君食其一取之者犹为不得巳之道也故上之于民也恵下之奉上也易恩久而愈浸附久而益坚天下国家尝数百年而安宁者由其民弗叛也今用民之力无休年有司百执事之使令城郭沟洫之缮完宫庙游观之兴作闗征赋率之定筭县官布帛百物之供给庸挽一皆用民天之产地之生若挈其手而使之取若掩其口而命之食吏以能用其民为材不能用其民为不材能敛其财为智不能敛其财为不智千金之产一役而瓦散者有之百金之子一役而忧死者有之吏之目是民者曰非我也法也法之狃是民者曰非义也时然也吁生民不见恩泽之浸如此安得久而不叛乎今夫圣贤有为必先取天下之甚大力役而去之且使斯民安于田里以膏以沐前此焉非不可也是不为也今天子一日坐法宫涣大号于郡县曰吾民之有如是而役之者悉复之舟车之馈军国之急一切责于公敢有故用者论如律其谁御哉夫如是吏知上之所以养民也甚鋭人人行已如上之鋭虽有强忍亦末由也矣息民之急无尚于此
　　厚生四
　　今夫取民之财可谓悉矣一夫之耕获者在田而敛者在门匹妇之蚕织者在机而征者在屋天之所生地之所产苟可以衣且食者皆为犯法禁何民之不穷也古之君子为天下国家也下其政必有以大结夫民者是使其民讴歌鼔舞戴上之赐如孺子之慕父母故衰微之世虽有祸乱之人犹不能呼吾民溃且叛者是无他孺子而舍其父母安往哉故夏后五十而贡商人七十而助周人百亩而彻皆衣之食之之道也下至汉犹能弛山泽赋苑囿免其田租或三十而税一后世语养民者必稽焉呜呼以古视今天下之敛甚可惴也秦之民屯戍力役三十倍于古田租口赋盐铁之利二十倍于古足以亡秦矣今者田租力役口赋盐铁之利视古如何哉唐之民括商户僦赁税人间架筭除陌足以乱唐矣今者暴征之下几希不籍室庐封其柜窖而取之关市之税孰不计其除陌而筭之哉然而天下晏然无事以朝廷革五代之祸乱前此者尝有以大结其心今此者天子仁孝不杀不辜天亦有以扶持而全安之虽然民巳无聊矣不可不知也困之不巳则怨集怨而不巳则恩不胜前代之患常必由之可不念哉故夫圣贤有为必先利其用利用则丰财丰财则赋可轻禁可弛矣今天下之赋五曰公田曰民田曰城邑曰杂变曰丁口天下之禁三曰盐曰茗曰酒生民之衣食举此八者穷矣又朝廷就为科变之法一合之粟转为釡一缕之布直为尺有司重之以支移法取其一吏取其二因縁为奸不可胜纪此民心所以益无聊也使利用之道大行国有余蓄则可以闲发明诏免民年税除其科变使生民余一粟食得一帛衣知出上之赐岂不讴歌鼔舞如孺子之慕父母哉冻馁之时苐有甚者耳
　　厚生五
　　若曰闗市何如曰征商不征民者周道也周制有司闗市征防之人敛其布入于泉府然则周之爱民可谓备矣夫生财之道食之者寡生之者众然后谷不可胜食先王视其民之乐流徙而恶劳辱求其敦本抑末之道故闗则讥市则征征之所以劝农也先王征之犹患谷不胜贾如弗征则南亩之民莫不相携而去矣先王之征有防哉今闗市之征戾于古矣鱼薪蜃蛤匹夫匹妇之利皆征之富商大贾水有方舟陆有结驷千里闲行不由有司者多矣此所谓征民不征商也商可征也有司不求通流之术以来之徒穷力命筭驱使抵冒闲道以走其利匹夫匹妇可养也有司捃剥之不间毫髪诗曰鱼网之设鸿则离之盖谓是乎今夫圣贤有为必一新甲令畧细名而存大目有若山海之饶鳏寡孤独取而利之者悉号令四达使有司不得欺罔掇取其利虽然霡霂之润及于草木岂不各遂其生乎苟患不足亦在节之而巳呜呼百姓足君孰与不足
　　敦化一
　　甚矣民之无教也子不知其为子者有矣弟不知其为弟者有矣臣不知其为臣者有矣朋友相为欺愚者有矣市井日以矫夺者有矣此五者非性也人生而莫不知爱其父长而莫不知敬其兄仕而莫不愿忠于君游而莫不愿信于朋友相生养而莫不愿自足于衣食然而泯然失其本心者由烁于习俗陶于无教驱于不足久而莫之反也古之人提孩则保姆教之幼而乡大夫乡先生教之长而乐正大司徒又教之其自孩提至于老且死其耳闻皆孝弟忠信仁义之説也其目见皆孝弟忠信仁义之习也先王以六者必待衣食足力有余然后弗之叛故制为庐井以居之其税十而取一又有山泽以利之通商旅以济之家有余财人有余蓄水旱又从而赈之灾患又从而恤之当是时也一不悦于父母不得于兄长不获于君上不交于朋友不善于乡人入于一国一国恶之入于一乡一乡弃之奚必待刑戮而后狃于教使耶故曰成康不式四十余年盖天下常无一人之狱矣呜呼盛哉今之人自孩提至于老死者上不为教朂之语以告之其生而知尽养其父母尽力于其兄晔然出于乡人上且不为礼以异之浮屠老子既从而招之不惟上之人无有禁之者又为之兴其能为浮屠老子之説去父母兄弟之道命之食其食服其衣又从而文色之位号之命父母兄弟以拜之命郡邑长官以复之是欲人不复为孝悌忠信之道耳其余未及自弃于畎亩市井乐父母兄弟而归者上必有道以苦之蚕则赋其帛耕则征其租才有以安居则强之以力役仅足以相生养则必从而调发之乐嵗丰年盻盻焉固未尝自裕凶年宜不免于流亡也呜呼孝弟忠信之行亦几乎息矣昔之君子之导民也虽不为近古犹恐民之皆弃于孝弟忠信也故闭閤思过者有之上书自劾者有之不曰三纲五常教之重乎今也三纲不举五常不修民相与终身而去之或傲狠残忍有枭乱之道焉语曰虽有粟吾得而食诸盖谓是也可不戒哉今夫圣贤有为必立学官择贤师而使人生而幼有所受教乡取道徳行谊之人为三老使主风化嵗考孝弟优异之人以爵之其次月与之粟嵗与之帛以奨厉之刺史县令四时为乡饮养老之礼以明之制为浮屠老子之力役夺其衣服之文位号之贵反其家使必拜其父母然后人人知在天地之间未出乎中国不得忘人伦絶孝弟庶乎其可也
　　敦化二
　　善为天下者不患乎无政患所以化不患民不从求为可从也导民之路莫美于徳义俗莫美于使君子知道小人不犯非礼上无徳义之化而求天下之俗美犹挠其源而酾其波植曲表而望端景不可得也上好械数则民知械数可欺而诈出于器外上好刑名则民知刑名可逃而奸生于法之所不能及故械数刑名者非治民之道是率天下相与为伪也古者君子治小人小人受命于君子由上好徳义以陶民君子者徳义之府也后世君子小人交相治由上好刑名械数以范民刑名械数者天下之公君子小人之所得而共也人各有所能以君子为稼穑则不若农夫以君子为斤斧则不若匠氏以君子审音声则不若蒙瞽以君子为械数刑名则不若小人能者制人不能者制于人呜呼化莫甚恶于使小人而制君子也夫为法之敝始于敝小人而终于敝君子敝之始也小人无所措其手足敝之终也君子不能容乎一身噫君子者国之基也为国而无其基国其存乎诗曰我生之初尚无庸我生之后逢此百凶言世乱则法密而君子不乐其生也君子小人之分犹冠冕之于屦絇几杖之于牀笫也以屦絇而加冠冕以几杖而借牀第倒置莫甚矣易曰城复于隍此之谓也今刑名械数之立日不巳罟获陷穽满于天下使民日相矛盾愚者日闇巧者日晦君子小人相与日入于穿窬之盗吁可嗟也今有悼天下之治者不明本末之异而患持循之未备又从而制之是绳繁而缚愈急弦危而柱益促未见手足之便琴瑟之和也奈之何将痹且絶矣秦之民也叛汉之民也附秦之法也如秋霜汉之法也网漏吞舟之鱼理势可知也今夫圣贤有为必解其娆示之以徳义使智者无所逞贤者有以自裕天下为和平之俗而后王道可致也
　　敦化三
　　人若奔走而赴之者亦不以上有召号之道乎天下无事岩穴草茅之人相呼而起曰盍来仕乎虽然承平日久则愿仕之人众上固有以召号之则仕皆后义而先利轻进而重退呜呼今则甚矣大臣日进于朝朝取其一暮冀其二以千牟万尝若不足由上之所以召号之者富而无忧贵而无责其进也荣其退也幸小人日进于官躁于为上不安于为下蔽于贵人不明其卑已由上之召号之者举则得进不举则不得进不肖者幸得于人智者恐其害已也士三嵗一进于有司相摩以肩相踏以踵以百争一不克自养由上所以召号之者择之不考其行爵禄之不问其素或遽富贵之不待其有功也风讹俗靡势侔则争力敌则夺怡于巧进耻于拙退可谓甚矣丘园无洁白之辉岩谷不闻玲珑之音苟有之乡人指之为愚朝廷不谓之髙奈何欲其不奔走而来哉夫其舍约者其取大有所不为然后可以有为诗曰皎皎白驹在彼空谷生刍一束其人如玉言贤人君子必有优游髙逺不为世俗之事者也今夫圣贤有为必使朝廷之上辞贵不辞贱表宁之内先事而后禄天下之士以进为退曰何修而至是邪曰天子以廉耻总覈大臣使富而知止贵而忧不任其责故曰立法必始贵者六曹以节义访羣吏静守者有殊荐特起不沈于下僚若所谓间诏侍从大臣荐一人风节术学而屈于下位者在先择其所受诏不必以品秩为率也郡国诸侯以孝亷縻多士使絶俗有时而进清风知其所激若所谓嵗贡一人道徳孝弟不屈仕进者朝廷姑寘之位而稍养以禄以观其用借曰不贤方之吏而登仕赋而入官未为多也是使人人知自贵节义亷耻以待上之求且养然后风俗烂然可观耳
　　敦化四
　　国家之患莫甚于上下交征利人皆有好利之心不矫夺豪并之不厌犹水之不可无隄防木之不可无櫽括也示之以亷耻则民知好恶先之以辞逊而民知止守之以俭约而民有节着之以法制则民不犯此四者隄防櫽括之谓也古者天子曰天下者家也百姓者子也积之乎其彼者犹藏之在乎此也凡天之所生地之所养者莫不与共之故材木养而不爱鱼盐弛而不禁公卿大夫曰天之生材也未有得兼者吾既禄食矣岂可为负贩小人之事耶岂可为农夫红女之利耶故服丝之家无织帛之妾受粟之室无望嵗之子弟庶民曰天子予君公卿大夫予上田畴予耕山泽予取彼不耕不取者非势不予赡也彼分与上之道然也彼所以自奉养者固有节也上之爱予亦至矣予宁以贱而复自求赢乎故斧无求操泽无数罟当是时也君君臣臣工工民民农农士士而争者息由亷耻素着辞让素行俭约素具法禁素明古之有为之者三代是也夫天子步公卿大夫骛庶人走故曰上好是物下必有甚者己所欲而禁民不得为者非人情也故天子障山泽则诸侯封府库诸侯封府库则大夫连阡陌大夫连阡陌则庶人为盗攘夫有是数者亷耻辞让先亡矣俭约法禁先乱矣为天下将刑而求其止其可得乎夫亷耻辞让之化行止足俭约之风着在上者虽诏人为争夺为兼并而人畏道义而无为者故朝廷有辞禄之臣田野有逊畔之民今夫山泽土田毫毛之饶有司锢而征之其民虽曰抵冒穷困而不知有怨者是其久而不知所以锢之者本其利也然而公卿大夫相诲以侈相夺以利其在朝廷辞贫而不辞富其在郡邑不知自异于小人之为其所以生财取赢之道惟恐不逮奈何民之不兼并而能各安其分与哉奈何民之不夺争而知自贵于防逊哉天子之公卿大夫则可为在天子之民则不得为又非公恕之道也今夫圣贤有为亷耻之义必自公卿大臣始其要曰不为聚敛以教民不贪不连阡陌以教民不夺朝廷之上辞贵而不辞贱以教民不争受事不受禄以教民尽力厚于退而薄于进以教天下知止一人好让一国兴让一人好仁一国兴仁莫之能御也曰前此者公卿大臣之进未尝无让而民不化曰民从其所行不从其所言是以可言也不可行君子弗言也今夫不得其进则争既得其进而让且谓争之者信乎让之者信乎既曰不信民不从宜矣
　　敦化五
　　先王教民为敦俭节用之道何耶王爱金玉而不器乎山泽出之矣王爱绮纨而不服乎女工作之矣王爱牛羊而不食乎刍豢畜之矣然则奚为而必节之耶苟为不节不夺不厌故王非斋不玉食公卿大夫非祭服不絺绣庶人无故不食珍其防曲其法明其美有素非若今诏民极其雕镂文章非若今导民入于竒技淫巧也今夫涂金刻玉始于六宫出于京师流于天下不曰诏乎仆赁衣丝罽卒夫服玑组长裾髙帻自天子至徒胥一其制不曰诏乎土木被文绣佛老宫阁侈于王居不曰导乎古者八口之家日食斗粟庖有余畜嵗衣束帛箧有余布今也雕镂不足于器绮纨不足于体肥甘不足于口声乐不足于耳便嬖不足于左右前后奈何无争夺嗜欲之心乎今夫庶民必取法于公卿大夫所谓公卿大夫则何如谓盘盂不足于用欤黄金为华白玉为质谓罗绮不足于轻暖欤明珠为珰翡翠为珥谓牛羊不足于味欤陆海羞其珍屠丁易牙为之调谓五音不足于乐欤羣童而歌列肆以舞谓便嬖不足于使令欤南举吴越之姝北置燕赵之色今夫诸夏必取法于京师所谓京师则何如百竒之渊众伪之府异服竒器朝新于宫庭暮仿于市井不几月而满天下卒归业雕几【案卒归二字当有脱误】鬻组绣赢利于市者皆市之所谓诏之导之于天下亦可谓至矣诗曰匪面命之言提其耳此之谓也昔孔子欲为司寇沈犹氏且不敢朝饮其羊公慎氏出其妻慎溃氏越疆而徙杨绾相唐御史彻其台观京兆之驺不留邠州行营为之损乐夫上有清净俭约之道以示之民奚为侈哉今夫圣贤有为斵其文反其朴必始于宫庭公卿大夫服不五色器不瓦木皆委而燔诸四达歌童教之田舞女便嬖教之蚕天下奚其不化哉









　　钦定四库全书
　　都官集巻三　　　　　　宋　陈舜俞　撰防
　　崇徳一
　　凡为天下国家而能长久安宁格乎数百年而未亡者由得贤养士之有素也天下未有无贤而能兴国未有无士而能治舍舟檝而絶江河弃舆马而致千里者鲜矣故愿治不如求贤求贤不如养士不养士而求贤犹不植木而求隂不织锦而求文采不可得也诗曰芃芃棫朴薪之槱之言文王能养士而官人也贾之为贾也始未尝不致货而后鬻农之为农也始未尝不致粟而后食鬻而不贸则不得而为贾矣食而不耕则不得而为农矣岂唯农贾之不得为亦有冻馁继焉故天下国家者未尝不用贤也用而不养则材有时而匮亦不得而为治矣岂唯不得而为治亦有覆亡继焉故诗曰人之云亡邦国殄瘁言无贤也然君知养士而求贤不得其养则终以无贤犹不为良饲以养马则终以无骥故御之良者善养骥君之仁者善养士诗曰菁菁者莪在彼中阿又曰饮之食之教之诲之言养之如此其详也伯乐之马不可胜御周公之士不可胜使昔周公之养士也家有塾党有庠遂有序国有学人生而不见其鄙暴诈伪之习长而闻圣知仁义之道由比年至于三年三年至于九年乡先生兴之司徒礼之乐正崇四术立四教以成之大乐正甄其秀以升之司马司马第其贤以告于王而论之论定然后官之任官然后爵之位定然后禄之是周之士其材不可胜用者非一日之养也周之后天下未尝无学而教使之非周道也犹廐而无良水草且非伯乐之御人见其无骥也不求良御以治之美刍粟以饲之独谓廐无益于马惑之甚矣今天下赐田诏学徧于列郡歌鼓箧行三十年天下之士不为不素厉矣宜其达于为政材不胜用然而郡县之官犹嗟称职之鲜台省之选常勤于举人而患不足以应令将求之不得其方欤养之未尽其道欤臣尝思之天下之学颇戾于古今朝廷抱闗击柝百金之利佛老之宫塔为之置吏又从而殿最之不亦重乎先王之宫教育之地则不重犹廐而无御非养也适使蹄齧蠧伤之断识其无良马也天下之士习溺声律之末非有知圣忠义之道一旦取而加之人上犹衔辔之不习骖乘之不用断识其不能致千里也今夫圣贤有为必先诏葺学馆选命侍臣荐天下之有道徳术学之士而立为师苟难其人在朝廷厚其禄而薄其进禄厚则贤可养进薄则浇冒者不至又为之制士非率教于学不得为士是使人人矜尚节义习为贤能未见土地之美刍秣之良服习之久而无良马也
　　崇徳二
　　人生不可以无养养而不可以无教生而无养者畜也养而不教者豢也天之生万物也春夏以养之秋冬以杀之霜雪风露无非教也人之为异于万物也提孩母教之童子父教之语而教之説食而教之茹行而教之趋视而教之端聴而教之审能而教之技工教之为斤斧焉商教之为货焉农教之为稼穑焉士教之为诗书焉此数者非伪也性之所以必然也故天子诸侯卿大夫必教子弟以治天下国家犹工之必工商之必商农之必农士之必士亦各称其分也周公封国七十一周家之子弟五十三人焉皆为天子显诸侯由能教也秦之亡也以胡亥胡亥之亡也以赵髙孔子曰性相近也习相逺也可不戒哉后世天子之子弟生而不知庠序师友之严习而不见智圣仁义之道提孩则命之爵长而赋之国气骄而易颠志满而易覆此爱之所以祸之也夫爱而不教失之矣抑有愚之而不教者焉爱之而不教谓之不智愚之而不教谓之不仁不智犹可知也不仁者不思之甚也诗曰緜緜葛藟在河之浒言葛藟犹能庇其本根也今国家诸王之子弟不赋之田土不锡之山川富之以禄不及以政恩义洽矣然使长于宫庭之深溺于妾妇之安上而不知礼义之训下而不知稼穑之难虽有峩冠大带之华鞍金盖碧之异方于锢之无以异也然朝廷固巳设官典教训奈何授之而不择其贤责之而不以诲谕居其官者不过订市人之贸易忝乐工之操缦非知教也古者王世子王之诸子必入学与国人齿故记曰行一物而三善皆得者世子入学之谓也诗不云乎懐徳惟宁宗子维城故为天下者必强其形势强之不以仁义亦末矣今夫圣贤有为必诏诸王之子弟聴入太学与国人齿使习知师友之严日闻智圣仁义之学嵗遣大臣考问课试参第能否而旌其尤异厚之禄秩自然人人向风知自贵于学本根百世岂胜道哉
　　崇徳三
　　甚矣今之士靡而无实也凡上之所以招之者非其道下之就利而动者日至其至均一术也蒙上之待且有欿然大过于人上者故天下之士陷于其利而幸于或然靡靡焉莫之能御也为之制者不闲其利之招而厌其人之归是命之市而耻其嚣饮之酒而恶其醉也今夫必以声律之艺以待天下之士议者曰举古之里选责今之郡县贤不肖不可究而奔竞出犹以市人而问其田徒纷稂莠而害稼故不若责士之难能而有司之易白者为愈也臣对曰非然未之思耳夫所谓声律者贤者难之童子易之明有司白之不然亦不白也且谓待而得者将尽贤乎将贤不肖杂处乎使今人人观本行于乡党责嵗举于郡县借不免乎贤不肖杂进亦使士之不肖而觊是举者伪为君子矣设若今不防其隅不角其圭弃屠刀而操册书解犊鼻而袭褒衣有司可得而制乎爵禄重器也生齿重蓄也今夫信一日之空文而不求其素率然委而加之非所谓重也议者又曰数取而慎择之其庶乎曰不然顺风扬砂风急力穷而嘉谷益驶不如沐之清澜则瓦砾可得而择也且如明经之举环数千里或无一人应令者非无经术之士也是徒有待之之意而路不广也今夫圣贤有为必先养士于学观行于乡党县大夫考其人之贤升之郡太守礼其贤升之礼部而告于天子礼部防以当世之务先圣之术而观其能以告于天子而定其论论定然后官任定然后爵位定然后禄郡国所贡贤者有赏不肖者有罚陈汤有罪而缪侯夺爵徐淑失辞而陈蕃免官此二汉之所以比盛三代也议者又曰士之习久矣自大业以来未能改也士失其业而无攸归反身率徳则未至不有讪上亡赖之患乎曰不然天下之事未有一举而无遗防隋举进士而不废志行修谨清亷干济之科唐举进士而有明经秀才之选使今嵗诏郡国贡贤一人朝廷异其科以待之间嵗勿停旧选而加损太半之进且制宏词拔萃之目使以布衣充选以甄其材而后禄如此士之挟声律记诵而进者益难上之待贤能之礼加异行之数嵗自然靡道息而儒术兴入官皆修洁之材出类有魁垒之器贤材不可胜用天下奚其不治乎
　　崇徳四
　　古之君子为徳刑之论多矣孰不先教而后杀劝始而沮终乎故曰道之以政齐之以刑民免而无耻又曰道之以徳齐之以礼有耻且格古之人君杀一有罪终日不举乐涂有刑人下车而泣亦曰万方有罪在于一人呜呼刑人其重哉夫然故制庐井以居之设庠序以教之为文章以明之谨好恶以示之然且不为刑辟议事以制惧民之有争心也今天下民之生自提孩讫于老且死或不闻仁义教朂之语长民者相与为夺争夸靡刻薄之道以诲之居又劳其肌肤利其衣食天财地产水游陆驰一皆有禁民一举足则蹈罪地一出言则发祸机千室之邑万口之民求为完肤计无十数虽有明哲之长暂为徳义教戒之令服緼袍者不辞负担履敝屣者不避涂潦顽钝之俗其能聴乎因是政仍是禁袭是刑治是俗而望天下不忒囹圄空虚犹登山而走下縁木而求鱼不可得也陛下视民如伤不杀不辜奈何天下之禁甚密衣食之源闭之已悉长民之官不思有以解弛之义以断割有罪为能以髙下其手为材宜吾民无所措其手足相与穷盗而巳鹰犬之搏是有伏法禁之繁是有奸宄非性也驱逐之使然也今夫圣贤有为必先大解繁密之网一开衣食之涂慎择慈恵之师明哲之长陈之以徳义先之以恭让导之以礼乐示之以好恶庶几其可也至于三嵗一赦比年一宥非措刑导俗之要犹救胫而引其足而巳
　　崇徳五
　　古者文王养民可谓至矣文王之民五亩之宅树之以桑匹妇蚕之五十者可以衣帛矣五母鸡二母彘无失其时七十者可以食肉矣百亩之田匹夫耕之八口之家可以无饥矣老而无妇谓之鳏老而无夫谓之寡少而无父谓之孤老而无子谓之独此四者天民之穷而无告者也文王发政施仁必先斯四者文王之仁至矣故书曰文王不侮鳏寡不虐无告不废困穷当是时也太公伯夷兴于海濵曰盍归乎来吾闻西伯善养老由是观之恤穷养老可以优于天下矣文王之后汉尝养之匹赐之帛斛赐之酒不如文王之法也且谓养老可以优于天下乎夫老吾老以及人之老故老人之老者人亦老其老幼吾幼以及人之幼故幼人之幼者人亦幼其幼是仁术也周兴封国七十一周之子孙独居五十三人焉苟不狂惑者皆为天下显诸侯恤穷养老之效也呜呼法之戾于古者多矣记曰八十者一子不从政九十者其家不从政今夫七十复其身未可谓养也播弃于道路不衣不褐长民者未尝有不足之色由贵老之教不行也法有甚者老而无子不得子人之子少而无父不得父人之父若曰岂无百金之产幸其死且不嗣县官可得而籍也其为不仁亦甚矣人生而莫不愿有家死而莫不愿有所祀今夫三尺之孤弃而于道路必贫而父母不能保者也不然恶且耻而不愿育者也诗云相彼投尚或先之虽然人谁育哉唯未尝有子忧死而无所嗣者养之今其既巳相生养矣既巳相父子矣及其死也长民者利其有百金之产卒夺而没之生者逐之涂而无所养死者絶为馁鬼而无所祀是亦法然也吁不仁又甚矣岂唯恤孤养老之赐殆哉抑存亡继絶之仁息矣今夫十室之邑或有若人者焉千室之邑无虑一二环视天下疑不可计圣贤在上如文王之所以养之犹反掌耳如汉之所以赒之亦犹反掌耳姑使相生养而勿絶之固亦反掌耳老人之老人亦老其老幼人之幼人亦幼其幼岂惟人将报之亦有天地之灵而巳也
　　经制一
　　天不言三辰效其明四时致其化极者不移经者不乱纬者不息然后生育可得而久也故天子者不可不知天三公献其徳六卿奏其功百执事致其力议者不命言者不治行不敢爱其力然后教化可得而久也周公其知之矣六典存焉后之君子有观周道必观六典天之道也是故三公坐而论道所谓议而不命者也六卿嵗终以百官之成质于天子所谓言而不治者也百官有治属有教属有礼属有政属有刑属有事属所谓行而不敢爱其力者也周公之道盖久矣必不得巳则有隋唐之制焉武徳贞观之际于斯为盛后之君子有观武徳贞观之治必观台省九寺五监十六卫是周公之布六典之几也呜呼不以六典治天下终苟道也不以台省九寺五监十六卫治天下终危邦也今夫天子与二三大臣日聴天下之治百司之事莫不亲之是三公无府尚书无省六卿无职二十四司无责九寺五监十六卫错然亡其分也久矣兵之籍入于枢密天下之防计至于米盐丝髪竹毫木末一劳于三司古者枢密无官三司无使特昭僖之末制耳朝廷不御枢密所以幸官人也天下用兵租庸所以急兵调也古者有治古有乱古为天下而稽古者不师其治而师其乱亦惑矣今之枢密特古之兵曹今之三司特古之羣有司也语曰夫有从其大体有从其小体从其大体所以为大人从其小体所以为小人今夫公不公卿不卿而为羣有司之事大小之体紊矣是使号令日数财赋日匮天下之事日苟简生民之病日笃非不幸也术数之使然也今夫圣贤有为必始六曹取天下之吏而归之吏部取天下之民而归之户部取天下之礼而归之礼部取天下之兵而归之兵部取天下之刑而归之刑部取天下之工而归之工部统之以令揆之以二仆辖之以二丞十有二司位于左十有二司位于右则天下之事若网之有条若珠之有贯尚书总之侍郎佐之郎中员外行之下至于有司小吏如身之使臂臂之使指内则中书揽机务门下司传纳官有余则置副不足则兼领三公嵗终以六曹之成质于天子而殿最之能而称职者褒之否则免之故曰是天子一嵗一聴天下之治王心无为君立于无过之地也矣
　　经制二
　　或问寺曰古寺寺也今名也或问监曰古监监也今名也古之寺者九今之亡者六古之监者五今之亡者四然古之所以贵者实也百王之所以务者要也不实不要固未足纷纷是古而非今也周天下六卿各率其属以倡九牧而治道辨矣后世尚书者六人是也又置寺监若既户部而有太府则司徒之职判矣若既礼部而有太常则宗伯之职分矣若既刑部而有大理则司寇之职离矣若既工部而有将作则司空之职别矣杜佑亦曰昔臯陶作士正五刑今刑部有尚书而大理有卿是二臯陶也垂作共工利器用今工部有尚书将作有监是二垂也契为司徒敷五教今有司徒而有户部是二契也伯夷作秩宗典邦礼今礼部有尚书礼仪有使是二伯夷也伯益作虞掌山泽今有虞部有水部是二伯益也伯冏作太仆正掌车马今太仆驾部尚辇闲廐是二伯冏也呜呼佑亦可谓之知政矣今之乱固甚矣寺监之职散为有司犹四体之不得使于身五指之不得制于手足也徒有主者之殿最朝廷之诛赏不过煦妪姑息稔小人之幸攘窃巧诋为有司之常出内不能程其巧拙簿领莫能计其盈虚日刓月蠧不可胜纪岂足遽与古较其是非耶且若今有曰乐曰医曰卜奚若统之太常为愈耶有曰厨膳曰酒醢奚若付之光禄为愈耶有曰内械曰外器奚若付之卫尉为愈耶有曰骐骥曰牛羊駞象奚若付之太仆为愈耶有曰审刑奚若付之大理为愈耶有曰林曰苑奚若付之司农为愈耶有曰织曰染曰裁造奚若付之少府为愈耶有曰东西作坊曰内外物料曰竹木曰退材者不可胜纪奚若付之将作为愈耶有司之事可以省则省可以寺则寺可以监则监区以别矣统之以卿贰之以丞稽之以主簿十狐之裘必挈其领万目之网必提其纲奚为不治巳乎犹反掌耳
　　经制三
　　或问十二卫曰今亡也久矣兵之无统也若曰殿前若曰马军若曰步军若曰军头寒则索衣饥则命饷之人千余等等各为卒卒各为长长各为领领之者非知有忠义征伐之将也特嵗月久老渉级之人耳长之者非知有节制教令之士也特强犷有力过人之人耳名存于四司而领其官者不得知其籍是以卒不知教将不知义骄惰暴慢涵煦衣食转而为防手习而为末作者皆是夫何暇识坐作进退之为哉安得问敢死致命之义哉幸朝廷无事老且死而不用不幸羽书报于一方天子推毂遣将于内则是夫也不免乌合于旗鼓之前后声音未尝相识也恩威未尝相及也无以异于驱虎兕而搏虎兕谁能用命且恐未免于搏人又非所谓驱市人而战之也不可念哉古之天下兵莫为大故制天下者必先制兵古者大司马率其属春搜夏苗秋狝冬狩皆于农隙以讲事三年治兵出则振旅入则奏凯其坐作进退常相习也其旌旂金鼔常相视也其击刺射御常相亲也其勇敢死义常相许也呜呼庐井废而斯道亡矣犹有魏周隋唐之制焉有曰十二大将军者矣有曰十二卫者矣有曰十二军者矣军有将将有副皆为一时威名之选不曰重务乎其后有十六卫曰卫曰骁曰武曰威曰领曰金吾曰监门曰千牛皆有左右大将军卫一人将军三人羽林龙武神武皆有左右凡六军大将军一人将军各三人皆有卫署开元之际于斯为盛由知教也今夫圣贤有为必稽焉去千等之多名而涖之十六卫大将军制其命将军副之日教之月试之时简之嵗阅之其居也如枝之附干其动也如影之答形一日天子讨有罪不赦制战于庙堂犹调笙簧之五音命宫则宫应命角则角奏可以师不逾国将不命辔而见逺方重译而为臣矣
　　经制四
　　或问侍衞曰文武之道也今亡矣王道莫盛于文武文武之际虽侍御仆从之臣必求乎吉士命其人则曰仆臣正厥后克正仆臣谀厥后自圣授之职则曰绳愆纠缪格其非心俾克绍先烈以文武之圣而有周召之辅佐宜无待于侍御仆从之臣也然且慎重如是者诚以朝夕起居常与俱出入言动相与接其事不可不重也是以文武之君无结袜之人其所以侍其君者无非道也穆王起而周道衰犹能慎简乃僚以官侍卫故其怵惕之心见于书孔子有取焉言人君总天下之势居九重之中其侍卫近习之人当先正也故贾谊曰习与正人居不能无正习与不正人居不能无不正是可谓知治体矣今夫侍卫之名或存焉侍郎给事谏议起居司諌正言之职常不减五六十人然朝夕未尝承侍也起居未尝与俱也出入言动未尝相接其所以为之侍卫者不过宫尹扫除之厮养之材非有道徳仁义之蕴事君事父之大义一旦取而列于九重之中青蒲之上甚可惧也匹夫匹士之取友犹求贤能知道徳者而亲之必求颇僻不智不仁之人而逺之今夫万乘之重朝夕侍卫燕闲起居相与出入言动之所承接以士人君子则弗信厮养小人则信之亦惑矣以汉唐之治不至于文武而侍卫之选未尝替汉法大臣嵗贡贤能以给宿卫居其选者皆天下魁垒之材特起之士东方朔扬雄是也唐制千牛进马之官常择三品子孙为之今夫圣贤有为必先正其近近莫近于侍卫姑以方正博达文雅宥密之臣分侍宫禁然后命大臣举贤参列貂蝉依日月之光朝廷优其选以待之巳而忠臣孝子得尽其心自然扫除之役厮养之贱各安其名分优柔便辟之説无自入圣人之徳日兴国家之体日重跨汉唐而比文武奚为艰哉
　　经制五
　　或问郡县曰政教易而民穷矣唐虞不为圣则考绩不待九年可也三代不为治则官有世族者过也两汉不为太平则循吏不必至于七八年或十余年而后称治也今夫郡县之臣率二嵗而易甚者数月或仅暖席而去虽愚妇犹知其不可也将遂弃斯民而不爱则巳矣如爱之奈何无定政而使之治无定教而使之化无定民而使之安去者未尝贤来者未必智其为害不可胜言也今斯民有举手蹙頞而言曰山泽不我予租税不我复力役不我弛夺我衣食不恤我穷困不直我寃枉夫何使我至是极哉呜呼是恩泽不下流而民心不结矣甚可惧也今夫圣贤有为必先结民心求结民心必先贤守宰而久其官政之大本也欲得其人而久之前所谓六曹九寺五监其本也六曹九寺五监正其人贤不肖昭然若日星之在天丹青之在素不可罔也不贤者廻翔于寺于监上有长官皆有道大臣以命令之以总辖之以纪纲之虽其不才不患近民是亦有以处也其人贤长官尚书荐之小则出宰百里大则出守千里天下有使以领之朝廷且遣使以询察之不贤者即免之贤者久之増秩以褒之赐金刻玺以旌之或五年或十年而后入为公卿此所以固势长世之治也
　　钦定四库全书
　　都官集巻四　　　　　　宋　陈舜俞　撰书
　　上言灾异书
　　具官臣陈某谨昧死上书皇帝陛下臣伏见去嵗江淮之间水潦涌溢頼陛下遣使收抚发粟贷济尚图今嵗幸致丰穰而自冬徂春愆失雨雪麦禾槁死谷土未耕万室忧嗟以谓无复嵗望且闻内自京师外至朔方陕右江浙湖广幅贠数千里旱暵之患十有八九陛下精格天焦虑忧民羣臣侍从奉诏斋祈四望山川莫不伸祷然而嘉应未云获者何也臣闻古之明王哲后消复变异之时言必过乎忧畏使天下莫不耸聴而感悦行必过乎恭俭使天下莫不改观而嗟咨如此则民动于下天应于上未有灾眚不弭休祥不臻者矣臣不敢逺引古事尝恭闻太宗皇帝端拱淳化之际先已防诏仲秋飨太庙俄有彗出东井自七月至于十二月不雨太宗皇帝首下罪已之诏暂停亲飨之礼复自尽贬尊号命四方上书只称皇帝当时中外震骇封章五请始尊法天崇道之号未防果获嘉雪而致丰年如前所谓过乎忧畏恭俭之责可以感动天人者也着于国史炳炳焉真圣人侧身修行消祸兴福之意虽成汤六事周室云汉之诗无以加矣伏惟陛下闻善若惊稽古甚鋭况先帝之美奚惮修讲伏愿陛下深惧灾孽断自宸防诏责躬尽损徽号如端拱之故事两府大臣既见陛下先身贬损必以两汉水旱三公防免为请陛下慰谕嘉纳量夺其官而复其位使修文武之阙政然后布告天下守臣长吏所在有旱者必有知道博学之臣闭閤引咎愧无汉臣郑巨君随车致雨之政亦不敢不体上之意勤身政事疏理寃讼罢厨馈之餙废不急之务以召和气以致膏泽况今卜郊之年亦可如端拱亲飨暂议停罢申告天下以待时雨应洽秋田收成则行躬谢天地宗庙之礼如不幸终旱自可不待躬谢肆眚天下问民疾苦庆赐六军以厌羣望则陛下享惧灾罪已之鸿名国家顺时适变之大义不其美欤然臣又闻京房易传曰欲徳不用兹谓张厥灾荒懐圣人之大政皆以议天下之大政皆欲徳之谓也人君徒张用之意而不果其灾为旱况陛下仁孝神圣丕冒上下所宜隂阳和风雨时然而未能者臣窃计之朝廷有大废置当行而未行天下有大根本当立而未立陛下张圣意于深宫而断之不果大臣持禄取容避而不言此上天所以垂戒而致荒旱之变也亦惟陛下畱神而思之
　　上英宗皇帝书
　　具官臣陈某谨惶恐昧死上书皇帝陛下臣尝闻古者天子即位上卿进曰如之何忧之长也能除患则为福不能除患则为贼授天子一策中卿进曰配天而有下土者先事虑事先患虑患先事虑事谓之捷捷则事优成先患虑患谓之豫豫则祸不生事至而后虑者谓之后后则事不举患至而后虑者谓之困困则祸不可御授天子二策下卿进曰恭戒无怠庆者在堂吊者在闾祸与福邻莫知其门豫哉豫哉万民望之授天子三策夫寳位至贵也天下至大也四海至富也臣妾至众也是何古之圣贤不以为乐而以为忧君臣相戒虑患求福之意如此其早耶然天子者上为天之所子下为天下之父母父爱其子有不扶持而安全之者乎子孝其亲有不奉养而严尊之者乎要在侧身于寅畏之际履道于渊氷之外上所以承乎天之心者着见而明白下所以得乎人之心者渐渍而洋溢则可以销祸于未萌享福于无穷耳臣不逺言方册之陈迹窃尝伏观先皇帝始于冲妙享有神器涵育天下四十余年自三代以还千有余年之君夐乎无有安乐长乆偕于此者何耶由先皇帝圣性至孝帝心至仁天徳至容服御至俭礼容至恭而天人之助昭格旁逹之騐也臣请得别白而言之昔者先皇帝悼痛章懿皇太后不及享四海之养言念毎至涕泗随之其后奉册升祔入庙奠享未尝不感哀动容然所事章献眀肃皇太后甚谨两宫制政不失子道陛下谓先皇帝孝徳如此天人有不助乎基祚有不长乆乎先皇帝深恶惨酷之吏吏部考课虽有罪笞挞犹恐为痕累故自临御四十余年未尝轻杀一夫狱疑奏书囚悉缓死陛下谓先皇帝仁徳如此天人有不祚乎基祚有不长乆乎先皇帝时有诬大臣将废立者然则宜如何哉大则宜族死其次诛其人也先皇帝虽信于始犹不加以法次疑于中未尝少其任使卒辨于终亲信而大用之然则诬罔者又宜如何哉先皇帝犹弗穷治而保全之书曰与其杀不辜寜失不经正谓此也陛下谓先皇帝容徳如此天人有不助乎基祚有不长乆乎先皇帝不好逰畋池台苑籞无所増葺皇祐中违豫宰相近臣因入见宫寝帷幄施青碧黄褥素里木器无文当时叹颂之声羣口一舌且知愧奢而变约矣陛下谓先皇帝俭徳如此天人有不助乎基祚有不长乆乎先皇帝荐享郊庙斋宿拜立虽礼文极烦不以为劳而恭益加入浮屠老子之宇皆尽容礼宴遇臣下无有大小天顔玉色威严若神四十余年不闻有所狎侮陛下谓先皇帝恭徳如此天人有不助乎基祚有不有不长乆乎匹夫庶士诚于一徳人与令名神与祥报况夫履髙眀而抚广大一躬而众徳安行以乆之不懈以终之如此其至者乎恭惟皇帝陛下天资睿圣雷声渊黙龙潜宫闱克享眷命日丽宸极赫然大明谓非天所启耶则臣见乾坤清夷象纬照烂瑞物荐至风雷弗迷矣谓非人所归耶则臣见宫禁无哗冠劔皷舞邉鄙弗耸梯航驰走矣陛下之道徳可谓羙矣陛下之得天人之符可谓久矣然天无常亲答之以善则吉不善则防人无常心应之以徳则治不徳则乱臣伏见陛下既善其始必善其成以位为忧不以为乐上则念祖宗创业之艰难次则体先帝之所以享国长乆思其所奉慎其所行臣又闻夫孝者善继人之志善述人之事故父作子述记美文王无忧尽循尧道史以虞舜为圣伏愿陛下体先帝之至孝以奉先帝之法度以执长乐之子道则纯心逹乎宗庙矣体先帝之至仁以赦过宥罪钦刑慎罚则防泽洽乎万物矣体先帝之至容以信遇勲贤包纳臣庶则朝廷无闲言矣体先帝之至俭以损节服御矩法万事则可以化天下淳朴矣体先帝之至恭以祗事鬼神宴见臣下则福祥日来忠力乐尽矣况今生财匮而国用不足兵力屈而戎夷内侮陛下先事虑事先患虑患天下之计无大于此伏惟陛下奉安陵庙之后听览万防之余延问左右大臣文武旧徳以何术流衍财赋而国有九年之蕴以何策教养兵力而天威畅于四夷断用施行之宜不为苟简之习如此则中国日尊奠枕而治为善继于四圣不慙徳于百王太平之祚无疆防眇之祸不作矣臣再惟陛下含光蓄徳天下倾心临朝践阼不闻失徳至于法先帝所以保天下之羙讲古人所以忧天下之心必皆陛下之所能左右勲贤之所可道而微臣身在踈贱言发狂妄盖欲以广陛下纳谏之圣为陛下啓天下之言若陛下赦而不诛收采一二臣将见草茅有致国之论布韦陈经世之防不絶于上前陛下不出户牖以收天人之助以成帝王之功岂不羙欤如以臣言狂惑赐之斧钺臣亦既报国死无所恨惟陛下念之臣谨顿首顿首
　　上英宗皇帝书二
　　具官臣陈某谨昧死上书皇帝陛下臣闻欲治之主千载然后一遇愚者之言千虑亦有一得以千载一遇之时忠臣义士莫不愿竭力而尽心以千虑一得之言圣王哲后所以不厌留神而垂聴臣诚愚闇今遇其时恭惟陛下圣智发乎天纵恭俭本乎生资潜徳宫闱储精坟典不迩声色不好防畋孝徳日跻仁厚渊黙此百王之所不能备者而陛下兼之故自陛下受遗寳命继体宸极臣民鼔舞不闻问言天地清明无有灾疠此固前世之所不易得者而陛下享之今陛下履天下之正位安天下之广居上则有祖宗之威灵中则有忠贤之腹心下则有亿兆之臣妾洗耳以聴陛下之命拭目以观陛下之致太平昔仲舒有言曰居得致之位操可致之势又有能致之资真陛下之谓也又曰尊其所闻则髙明矣行其所知则光大矣今陛下欲为二帝则可以侔徳于勋华求为三代则无慙徳于启诵岂区区汉唐之君文景开元之盛足为儗伦哉顾陛下加之意如何耳而臣闻天下之政有大体有小体大体者人主之务也小体者诸臣羣有司之事也何谓大体审国势之强弱操主柄之与夺辨左右之忠邪察谤誉之是非是所谓大者也何谓小体进贤退不肖治军旅通货财覈刑名谨簿领是所谓小者也人主得大体以齐庶政使王道灿然可观天下无有逺迩洪纎皆服从而治定则又有三徳一曰容以蓄徳二曰宻以蔵用三曰神以行权臣诚不佞请得为陛下别白而重言之何谓审国势之强弱夫天下之势无常也前世之法规摹宏逺可以子孙长乆矣后世守而勿失则日以强或可以持循而失之或不可持循而不新之则浸以弱强弱者兴亡之所系人主者不可不审也天下虽无事未可谓强也度吾天下万一不幸有大变故有大甲兵有数千里水旱螽螟之忧吾力足以支吾民不廹而至于死亡则可谓强也四夷虽无兵革之患未可谓强也度吾命令足以服其心威武足以加其不臣则可谓强也四方虽无强跋之臣未可谓强也度为吾守则为金城汤池为吾战则为坚革利兵则可为强也不然者皆弱也今天下之势正居两端前世之法亦有得失陛下守其所可守革其所可革则强日至守其所可革革其所可守则其弱日成臣故曰审国势之强弱以此何谓操主柄之与夺夫人主之柄曰刑赏善用其柄者操诸已非有司诸臣之所敢窥也以爵禄庆赏加有功人主必从而称誉之以刑戮黜责寘有罪人主或从而愧耻之故虽以薄赏赏大功而士加劝以重罚罚轻罪下服从而不敢怨是何也人知与夺生杀者人主之所以加我而非诸臣之力也不善用其柄者不然爵赏刑杀不复操诸已一切为有司之法故人知与夺生杀出于有司不出于人主视人主之势反轻于有司是以爵禄日费而君子不加多刑戮日烦而小人无所畏也今有司治赏罚于外而天子主诺于上为日乆矣有司贤欤则以法令资格为常不敢为大沮劝以求免天下之谤而止耳然有赏罚而无沮劝不可言治有司不贤欤则擅威福而厚其私威福擅于外则主势夺而乱益至甚可畏也臣故曰操主柄之与夺以此何谓辨左右之忠邪夫人主之左右峩冠委佩搢绅簪笔非一二人而足其人未必皆贤也謟言佞色有似乎爱君丹诚赤心或类乎犯上有以讦直而为佞有以退避而餙贪有谋国而盖利其身有进人而实防以祸故汉武帝以汲黯之直为妄发而不知平津侯之诈唐徳宗以萧复为轻已而不明卢杞之奸邪夫忠贤得君则善人进善人进则治以兴奸邪见信则正士消正士消则乱以亡人主者不可不早辨也臣故曰辨左右之忠邪以此何谓察谤誉之是非夫君子小人皆有党也君子见恶如雠小人丑正亦若疾疠故孔子曰乡人皆好之未可也乡人皆恶之未可也不如乡人之善者好之其不善者恶之故士有蹈亷履正而被求全之毁矫情餙貌而获一时之誉故齐王能察左右之诈而终贤即墨鲁侯一惑嬖人之谮而不礼孟轲有国家者不可不戒也方今毁誉不真利害淆乱小人稔为无根之谤以诬善良以乱国政君子亦畏多言之难辨务习苟简以为身谋薄俗浸长公道由废此当今之大患也臣故曰察谤誉之是非以此至于进贤退不肖则有宰相治军旅则有将帅通货财则有三司覈刑名则有审刑大理谨簿领则有羣有司臣故曰小体者诸臣羣有司之事也陛下躬揽其大则小者徧举一提其纲则万目必张古之哲王贤君皆任贤能中心无为晏安升平无有祸乱奸于其间者本于斯术也然臣前所谓又有三徳一曰容以蓄徳者何也夫徧覆包含之谓容周书曰有容徳乃大中庸曰寛裕温柔足以有容也传曰川泽纳污山薮蔵疾国君含垢皆谓容也夫用明至于秋毫则视有时而穷求疵至于吹毛则人无所措手足是以古者天子前旒蔽明黈纩充耳以养其徳刑足以去天下之奸而有所赦网足以笼天下之蔽而有所寛谋足以夺人而守之以愚强足以服人而济之以怯此帝王之为盛徳也与夫汉魏之君捽责大臣诘辱细累以苛为察以刻为明岂同科而语哉臣故曰容以蓄徳以此臣前所谓宻以蔵用者何也夫沉静渊黙之谓宻易曰不出户庭无咎孔子曰乱之所生则言语以为阶君不宻则失臣臣不宻则失身防事不宻则害成是以君子慎宻而不出也是以先王无大诛赏喜怒之气不作于顔色无大进退好恶之志不见于语言何则言之为可行也苟欲行之何俟乎言且好恶者固人主之至慎事也上好之则下有宠荣之望非所望而望者乱之所由生上恶之则下有死亡之畏非所畏而畏者祸之所自起故孔子曰惟女子小人为难养也近之则不逊逺之则怨此好恶之深戒也臣故曰宻以蔵用以此臣前所谓神以行权者何也夫神者帝王之独见天下莫之敢知也易曰神而化之使民宜之伏惟陛下以至容为圣人之量则天下亲之不忍欺以至宻韬圣人之用则天下测之不可见非大利害我未尝断义然后断则其断神矣非大谋猷我未尝言时然后言则其言神矣天下之进退虽付之宰相陛下特揽其大而亲决于内天下之诛赏虽责之有司陛下忽举其要害而治于中如此则大臣循法而不敢専小臣尽力而无有懈天下畏而不我踈爱而不我侮其智不劳而易眀其务至简而易功臣故曰神以行权以此恭惟陛下享祖宗甚重之基继先帝至仁之后无安寳位惟危无易善世惟艰慎终宫闱之旧徳以固人之心无忘前日之素蕴以致万事之治揽前所谓大体者而畧细务用所谓三徳者以全盛美则可以凭几以养神奠枕以致平歌颂美无前之功社稷永不拔之基惟陛下择焉臣虽卑贱浅陋幸尝以直言奉先帝大问爱君纳説死且不悔况逢圣明必赦其罪此臣所以夙夜拳拳为陛下披极肝膈无有讳避于此不宣臣某昧死再拜
　　上英宗皇帝书三
　　具官臣陈某谨昧死上书皇帝陛下臣虽愚闇先皇尝以贤良方正科擢臣为第一幸逢陛下大明继照万事更始早有圣徳天下属望臣懐忠愤少知治体忍不为陛下于此时言之乎十一月二十八日谨诣閤门上书其畧曰审国势之强弱操主柄之与夺辨左右之忠邪察谤誉之是非其次曰容以蓄徳宻以蔵用神以行权冀陛下察焉臣退思学识至浅辞繁而理不白其左右之人蔽匿而不即诛乎然臣不知讳忌终愿竭尽愚虑上以广陛下纳谏之圣次以补朝廷威御万分之一臣出入朝行中日闻臣士大夫称诵陛下临朝恭黙尊严若神朝廷议论刑赏与夺陛下未尝亲所可否惟二三大臣是任此诚盛徳虽古之贤王谅隂不言何以加此而臣窃惑者古之天子谅隂不言百官总已以聴冡宰三年当是时也朝廷之防未闻以日易月也君臣之服不以冠冕代衰绖也四海之人遏宻而不乐也于是天子斩焉在衰绖之中不自任天下责彼其所谓冢宰者固非具臣备位天下之人知其可以代天子为政而其自任以责亦断然不疑故人无间言国无废事三代之后秦汉以来不复如此乆矣继体守成之君要在躬亲政事收揽威柄以厌服天下惟恐人心之不早得也如机之张审括而发势不得乆甚可惧今陛下即位以来奉承先帝遗制以日易月变服从吉山陵既备升祔成礼四海之人拭目而望洗耳而聴以谓陛下将大有为亲用威柄兴举庶政以强王道今乃退托渊黙委政大臣小不闻兴滞补敝之论大无进贤退不肖之议天下万事无有大小皆宰相羣有司是非废置于下而陛下不过主诺而已以谓天子谅隂之义适当然无乃古而不切于今习小而遗大岂所以厌塞天下想闻之意乎古者周官八柄之法曰爵禄废置与夺生杀冢宰所以告诸王而驭羣臣岂大臣之所得为而天子特主诺之事耶夫天子者非以位号冨贵可为尊严为其得操是数柄大臣有所不与知天下莫之敢窥故也不操此柄徒恃位号不足长乆此臣夙夜为陛下凛然寒心也伏惟陛下恭黙思道行欲逾年改元布政必稽典礼伏愿陛下早揽权纲亲制威柄谨用驭臣之术发明求治之心于其进人材也问其进之所以然陛下亦曰可进则进之不可则勿进不必资格为拘也于其罚有罪也问其罪之所由致陛下亦曰可罚则罚之不可则勿罚不必文法为用也是亦可谓驭臣之术矣至于宴见大臣愿陛下亲降圣问且以今天下为治时耶为未治时耶大臣以为治耶则问其欲致陛下侔徳于何王以为未治时耶则问其天下万事孰先为本务如此则陛下愿治之心丕冐于万物驭臣之声震慴于区宇威权归于掌握法制不出于臣下天下苍生矫首翘足将见太平之政矣臣位踈言亲忠义所激诛死无恨惟陛下择焉不宣臣谨昧死再拜
　　上神宗皇帝言天变书
　　具官臣陈某谨昧死上书皇帝陛下臣闻天之于人君犹父之与子今夫家有严君盛色厉训毅然不可犯夫岂致恶于其子欤庸非念家道付与之重欲以大义日成就其贤耳善为子者战战栗栗畏亲之威求为克家之道则不失为贤子也故夫上天之出灾异变怪以告人君者正如严父之盛色厉训以诲其子非将有以致祸败于当世将以天下负荷之难欲以感动夙夜不皇康寜以成就其安乐长乆善为天子者要在兢兢业业畏天之怒求为保安天下之道则不失为贤君恭惟陛下圣哲英睿天纵神賛缉熈光明经文纬武伏自纉临寳御亲择俊髦讲新治道天下之人拭目洗耳望皇极之丕光聴太平之休声日夜于兹顾何有政之缪盭徳之愆失可以致谴于天迩者地震京师河北郡县甚者覆城橹壊庐舍杀人不可胜数流离满道愁嗟吁天陛下上当威变凛如朽驭故复调遣执法侍从以便宜出行收抚凋瘵恩泽甚厚然臣闻遇灾而惧侧身修行周宣王之所以中兴也唐太宗将有封禅之事星孛太防纳禇遂良之諌车驾至洛而罢此贞观之太平所以比隆于三代也臣比者伏读七月御札将以仲冬迎至之日躬享南郊夫郊吉礼也陛下稽古总揽留神威柄勉节孺慕躬亲万机然犹在先帝谅隂之中盖礼官博士引汉唐驳杂之议苟为傅防非二帝三王之礼也夫三载四海遏宻八音记于尧典防事未毕鲁禘荘公讥于春秋此圣人之法所可用者陛下何近慕于汉唐哉且陛下以是月甲戌诞降丕号欲有事于就阳越十日甲申而太隂为变似天意有所未合惟陛下昭然逺寤引咎自厚降恐惧之诏停亲享之礼申命有司如嵗四郊褒加节文以大臣摄行终事陛下又或挹损徽称止四方骏奔之豆笾赐诸侯贡贺之玉帛以给朔方支调营缮然则天监陛下奉承威灵不为进见之安民知陛下哀怜困苦未尸盛徳之事后世仰陛下甄正失礼逺遵经典一举而三美合又岂止道延休嘉消去灾眚而已乎且臣又闻隂之为物也为甲兵为隂谋为彊臣为夷狄为宦官宫妾或者天以其类大为动揺以告陛下亦惟陛下深思逺虑忧患而豫防之銮舆雷动宫禁夜寂庙垣郊畤列防施焉非有九重之严金汤之固苟陛下观变自重以爱社稷亦不得自比于和平之时也臣诚私忧过计輙凛凛于此不知忌讳触冒万死惟陛下察焉诚惶诚恐顿首顿首





　　钦定四库全书
　　都官集巻五　　　　　　宋　陈舜俞　撰奏状
　　奉行青苗新法自劾奏状
　　熙宁三年五月具位臣陈某凖州牒前后録降勑命及转运司牒提举常平广恵仓司牒榜等近准勑条将常平广恵仓钱斛依陜西青苗钱例毎于夏秋以前约逐处收成时酬价立定额支每斗价例晓示召人情愿请领随税送纳斛防或纳时价贵愿纳见钱者并许从便虽时价极贵比之元数取利不过二分即不得障遏民户不令请领及有不愿请者亦不得一例抑配者臣伏见民间出举财物其以信好相结之人月所取息不过一分半至二分其间亦有乘人危急以邀一时之幸虽取息至重然犹不过一倍比及收敛或赍持馈饷务为欢悦诣门负载不责输送或始约缗钱而偿谷粟始约梁稻而偿布缕敛者以得为幸偿者不一而足至有改为后期变取庸赁下虽鱼盐薪蔌耰锄锜釡之类皆以其价取之盖苟不务此贫疾逃亡空有质剂官不为理此天下出举之常也今朝廷所置官局募民以青苗贷取钱斛以为寛农赈乏之恵故所设法槪以周密出举给纳皆从民便然要之人情以米粟出纳不若用钱之简便也今使有司必约中熟为价贷民以钱度吾民非嵗大稔米谷至贱亦必偿缗钱而出所谓二分之息耳然所谓二分之息者今约为六月而以算数求之在民间一倍取之于民犹足为补助盖不思责办州县期防输送卒无逋负之理欲如私家杂偿他物势亦无由仓库给纳人情乞取如影随形虽臯陶设法而身行之亦不能尽比之民间取与相安而无督责威刑之惧臣以谓虽曰官所取之息尚轻固巳不减民间一倍之重矣勑意又虑州县不能晓知新法之意而以钱斛抑配百姓故复申饬讲解着为条约然臣体问方今小民匮乏十室八九应募之人不召而至何可胜计为国论者反忧抑配斯过计矣盖譬如孺子见饴蜜必染指争食然父母疾止之恐其积甘足以生疾今为民官长止其穷滥不使受贷轻费终蹈督责之困爱之惜之不为无意臣又比见民间挟豪势欲为倾夺人之计者必先多以金帛阳为好言以相假借又包藏微意谓之书契不收其利乃使愚夫騃子不思后悔恬然坐费以及期防因蹑其无所偿之时痛为廹逐始既未尝论利则诉于州县州县不得不受公私交廹禁锢鞭棰日以危急故能卖其田宅佣其妻孥如此者多矣故世之有识耆老诫其乡党贤父兄诲其子弟未有不以贷贳逋负为生事之不善也昔者祖宗着令诸以财物相出举任从书契官不为理保全元元之意盖深逺矣今乃官自出举设为赏罚奬劝恶吏诱之以便利督之以威刑方之旧法亦已异矣且臣再读诏书以谓振民乏絶抑兼并法无出此及见有司申明科条又使十户为甲甲中须有上三等一人充保浮浪无抵当之人不得一例俵散夫谓之浮浪乡人之所不保止是乏絶至甚滨于转徙沟壑之人今固不防其恵矣复欲借此以抑兼并臣恐法终行特为天下兼并之地耳何以言之天下之有常平仓非能人人计口而受饷也盖市井田里常有谷价踊贵之时官以常平之粟减价贱粜则积谷者自然不得复珍市深藏以邀贵价于是生民隂受其赐矣且如越州去年民田未尝有水旱螽螟之灾只因隣州不稔米商罕至谷价日增本州以常平仓米自正月出粜至五月凡四万五千余石乃仅能裁止贵粜民免艰食以一州而言天下理势畧同今朝廷以新法散常平为青苗唯恐不尽使仓库既空饥馑荐至则兼并之民必乘此时有闭籴而贵粜者未知州县将何法以制之斗粟万钱未可知也此岂不为兼并之利哉臣又窃谓兼并者之计今官既放无庸争利但可藏镪坐待隣里之人逋负青苗恶吏严督之时贱买人之田宅和质人之妻孥而已臣故曰此特为兼并之利也诏意又恐州县避事不务推行新法抑遏人户不肯俵散是尤不然臣尝私为州县主者之计今必使奉行新法姑纵之贷亦不患敛之之难也盖朝廷设法已分为夏秋二料五月放秋料正月放夏料所敛秋料正在正月间所敛夏料正在五月间不过给秋料使以纳正月所举者给夏料使以纳五月所举者则其出民力者但计所当息钱益所给为所纳耳若然则是使吾民一取青苗钱终身以及世世一嵗常两输息钱无有穷己万一如此则是别为一赋以敝生民非朝廷王道之举也臣虽愚闇尝深世务官于县道职在爱民今不敢苟免按问雷同官吏诱防小民日入困敝在犬马之心亦深惜轻误圣朝别生此赋所有青苗新法难以奉行谨具状自劾以闻伏候勑防
　　制
　　江西路转运副使呉潜除太常少卿制
　　勑具官某礼乐根于心着于日用达于天地之化百物之产隆古圣人重之故分命夷防以治其精后世文胜实衰一奉常掌其粗足矣矧卿不常命惟贰之置尔以抡魁之望发名父之传事亲从兄仁义充于一性而礼以节之乐以乐之无非实理出扬濡辔之光华入总容台之制作孰非实用哉世教之防范不立人心之情伪益滋借鉏取帚拔劒击柱纲常几少隳矣尔其思辨上下和神人之道以畅所学可
　　论
　　救治论
　　世莫不思治而治未必至者盖措非其道而复怠之也古之善为治者必思有以教之不教其民而欲治之至古之时无有也必思有以富之不富而欲教之至古之时无有也既富而教行而又勤思力为不变其乆而迟其诚后之治不然不测其端而惟其末之求或从而忽之而博其所以治甚者淫邪酷暴之政无所不到此治之世所以常少而不治之世常多古之时富之有原教之有端井农之地使其业不浮中民之富使其求易足无烦横之费以蠧民之货无兼并之俗以夺民之财与夫山泽百物之税无一至于民故饥不困乎食寒不困乎衣然后先之以教之意亲我所爱也而恩达乎天下矣幼吾所恤也而恵达乎天下矣爱吾爱以及人之爱天下相勉于仁矣利吾利以及人之利天下相从于义矣既又虑其未也有庠有序儒而业师而教俾其诚意相固信让相笃怡然有文以相接懽然有礼以相交而又宾其贤者能者而长之治其所未至治之而不帅则屏之兾其思而迁善也又其不可则刑之非私也天下共之也故恩之浃于民也周而被之者广教之及于物也洽而感之者深然后与之安而居则和而可保与之危而守则确而不怠此古之时富之必求所以富之之术教之必求所以教之之原如古之无是则民之不胥而为盗也蔑矣古之能举者唐虞三代而已故其民与其昆虫草木无一不防其泽者易曰信及豚鱼诗曰敦彼行苇牛羊勿践履牛羊之贱不忍不仁豚鱼之微诚足以及之况其他者乎此其深根固蔕长生粹治之极也三代而下治之盛者莫过于汉唐汉有天下更二十四君四百余年其治独言于文帝唐有天下传世二十而可称者仅一太宗焉文帝太宗有治天下之才而又有治天下之心然而不得与三王同者盖其礼乐制度不能尽宪三王而为也夫以孝文之德太宗之明当时之辅佐既贤且能而又不至况又不为孝文太宗者乎故汉之亡也非衰敝而亡迹孝武而亡也唐之乱也非削弱而乱迹明皇而乱也是岂不乘强盛之势有治天下之资而乱且亡者盖措非其道而怠之也果二帝能纯先王之道而孝武明皇复继之以不怠则奚所而不至耳方今天子仁圣富有四海之广万物之税皆竭于上比之三王之资不为不富也贤能佐职中外之臣举数千员而又嵗诏四方之较于有司者几万比之三王之士不为不多也然而财不足给于用能不足充于官而治未臻乎极致者何也得非民之财虽竭于上而费之不节地之力虽尽于下而民之豪且兼储虽运而兵之食或浮官虽进而使之源不澄士取或非其术而滥者进令下不坚其守而民之揺上之操者日益劳下之供者日益艰其政日离其民日危夫有四海而又有多士之资复遇天子之仁圣财不足用于上而民既困能不足备于官而教且惰礼义不足道于人而不已骄制度风俗皆未至于古之治者将非为今之计姑欲其速利而未尝志于其民也为治而不志其民乌乎而治也幸而有志于此则曰能富之不求所以富之之术能教之不求所以教之之原举是而为治几何而不至于弊然则将有为之则若何曰立其制限其土省天下之浮费而明先王所以富之教之之术而以导之使忠信孝悌充塞于四方上下民奚防而不治哉诗曰迨天之未隂雨彻彼桑土绸缪牖户此其可也
　　臣难论
　　臣非难于必治而难其所以治臣之于君也可导而莫为导之而又启其非则世之所以为能臣而古之所以为盗其君也古之善臣其君者举其君日闻正言见正道左右前后百执事之贱举皆择正人而为之助宜其日入于善而纪纲正道德洽深根固蔕浸明浸昌而不防者也不善是者反此姑一时之安曰吾能致其君国富兵强宁且安而已奚暇纪纲道德之为哉有从而诋之则曰彼道迂濶非切于务抑吾君未必能也甚者或从而陷之于奸邪淫僻无所而不至噫人臣之大患莫大期君于不能为当其未事而莫之导已事而听其为此古人所谓赤子将不及乳于其母也夫源之深者流必长根之厚者叶必茂三代之时其兴也皆二三百年生民举见圣人之治而不及于乱及其衰也虽庸君暗主亦二三百年而后已兴与衰奚其乆而延也周公之圣伊吕之贤辅翼其间其致君功德不以非圣之道启其君故其道正其根坚且牢虽其衰也犹有先王之化渐渍之深其乆不絶宜矣三代而下强而起者不数十年及其衰也亦不数十年而国统絶灭者何其速而易也管仲之权商鞅之术为之赞佐汩先圣之法以罔其君故其道不正其根易揺虽其宁也纪纲已内坏况其衰也乌能乆而不絶哉伐深根者难为功摧枯朽者易为力夫以三代而上岂尽圣且明太甲昏周成弱三代而下岂尽昏且乱齐桓之畧秦孝之勇非有伊周之道以正之则太甲周成未必至于圣而管商之徒不以非道启之而一束以先王之法齐秦几何其不治且明哉但为伊周者其心常恐其不正管商之心奚为不正哉民焉富而已矣国焉强而已矣奚为而不帝乎曰帝不可也奚为而不王乎曰王不可也槌提仁义絶灭礼法以愚民志以启民乱诬惑其君以至于霸则管商之心其不仁已乎噫周公不世出伊吕不时生有焉不幸而出于齐秦之世而为管商之术以启其君则帝不帝王不王治奚从而至哉抑其所负何如尔今之臣其君者欲致其君一臻于三代宜乎取斯以为鉴尔
　　钦定四库全书
　　都官集巻六　　　　　　宋　陈舜俞　撰说
　　进治说序
　　臣窃谓前世君人或因天地之变乃下不讳之诏以收羣防以承天意未有若陛下盛徳日新区宇晏然而忧勤补察招纳忠谠于太平无事之时故间嵗徳音一下若士类若臣属靡然应书以起巍巍乎帝王之髙致百世无有及也巳惟是承问之臣牵拘时文习溺进取未有能为陛下极兴治补弊之要建持盈守成之防以副虚怀臣实耻焉况今天下虽安王道之决生民之病岂特一二而已安而必思危治而必思乱故能消祸于未萌垂世于大定耳臣尝为陛下思之思之不能黙已尝窃有述焉摠五十首离其篇为上下上篇言皇王之轨法兼眀当世所未至下篇指国家之蠧敝要以施行之便宜臣虽鄙陋盖得其略矣合而名之曰治说言执是以徃天下可得而治也至有权幸之所避忌安危之所深系朝廷之所宜忧臣既以言责充选无复回隐以取容悦惟陛下察焉
　　说御
　　说曰王良善御虽奔踶之马泛驾之辔无不服习由衔勒之持者在己而制使之得其理也有天下国家者不可不知也内而朝廷百官外而九州万国其所持者莫不在天子而制使之者皆吾法与命可谓善御矣夫爵以御徳天下贵贵而尚贤故诗曰乐只君子天子命之赏以御功天下事事而尚力故诗曰君子至止福禄如茨刑以御奸天下恶恶而尚耻故诗曰岂不怀归畏此简书职以御百官官人以位而奉常责故诗曰靖共尔位好是正直朝贡以御诸侯中国持籍而莫敢废故诗曰率土之濵莫非王臣地着以御万民则四方不易业以事上故诗曰雨我公田遂及我私征伐以御不庭则风诰所可及者莫不面内而服从故诗曰戎狄是膺荆舒是惩君人持是数者以立于四海之内故谓之不失其御在易之干曰乾元用九天下治也言君者臣之御也坤曰履霜坚冰至言阳者隂之御也防曰击防利用御防言朝廷者四方之御也剥曰贯鱼以宫人宠言君子者小人之御也师曰王三锡命怀万邦也言赏者徳之御也噬嗑曰屦校灭趾无咎言刑者恶之御也呜呼春秋之时天下可谓无御矣弑君三十六君臣失其御矣灭国五十二诸侯失其御矣戎诸侯相盟伐吴楚越之君日交于干戈四方失其御矣水旱螽螟大饥告籴山崩地震万民失其御矣齐有田常鲁有三桓晋有六卿其为窃盗逃奔不可胜纪盖天下刑赏荡然无御矣当是时也鼎不足以重世位号不足以存天下然而或维持而未亡者恃诸侯不以位号为美而不欲为如欲之其势振槁耳御之不可失也如是非一朝一夕之故其所由来者渐矣夏之亡非桀之罪也太康失其御十五世矣商之亡非纣之罪也帝甲武乙失其御九世矣周之亡非赧之罪也平王失其御二十二世矣秦二世而亡由知御不知徳知君不知民汉王功臣不制九国文景虽治而其御先亡其后东都中兴或者天未厌乱彊臣大竖提三尺之孤号命天下十世之御不道也唐初武徳贞观之御可谓美矣然永徽之后颠而复扶危而复持天下之御无常或入扵强臣哲妇或在于宦官宫妾君子谓天祐之亡由乱始于永徽而天下不可复御矣噫御者天下之要势祸福之机也其势具其机存髙台广榭天下不为害繁声丽色天下不为蠧金玉冠佩天下不为费狗马驰骋天下不为耗其势移其机失茅茨土阶不足以制强梗宵衣旰食不足以威祸乱坚甲利兵盗贼之用也髙城深池诸侯之利也然则为天下者将不失其御如之何曰为君慎名器明法以治臣下名器者御之力也名器一失犹辔而不衔缰而不持其为蹄齧驰跃之患不可复驾必矣法不明犹孺子揽六辔而致千里中道窃发将何以御之故传曰名器不可以假人易曰开国承家小人勿用皆御之谓也臣愚不佞故为御説
　　说用
　　说曰六经之防不同而其道同归于用天下国家所以道其道而民由之用其用而民从之非以华言单辞殊指奥义为无益之学也故易有吉凶吉凶者得失之用也书有典诰典诰者治乱之用也诗有美刺美刺者善恶之用也春秋有褒贬褒贬者赏罚之用也礼有质文质文者损益之用也乐有雅郑雅郑者性情之用也故深于易者长于变深于书者长于治深于诗者长于风深于春秋者长于断深扵礼者长于制深于乐者长于性学者有六失教者必知之玩爻象而不明乎得失事辞命而不济于治乱考风雅而不适于善恶探笔削而不行于赏罚明制度而不通于损益知声音而不及乎性情此学者之蔽天下国家之大患也君子研乎动静之几而不失其正明乎进退之时而无有悔吝则深于易者也裁制天下而画一号令于臣民之上而民聴以服则深于书者也始于家人终于国俗乐而不淫正而不杂则深于诗者也进贤退不肖惩恶而劝善则深于春秋者也殊文章异器械经制立而分不乱则深于礼者也其民安以乐鼓之舞之而不知所以然则深于乐者也伏羲神农黄帝通其变而民不倦易之用也尧舜禹汤揖让征诛而天下信书之用也太王王季文武之化夫妇以正朝廷以治诗之用也三代之治君尊臣卑君令臣行强而不幷弱众而不暴寡礼之用也仓廪实衣食足养生送死而无憾乐之用也汉之中兴循名责实信赏必罚以绳臣下春秋之用也是以君得其用为经术之君臣得其用为经术之臣舟航具而不能渡江河弓矢调而不能射正鹄非舟航弓矢之恶人之不为用然也君子所贵乎道者以其济于用也呜呼圣人没燔于秦专门于汉下至晋宋齐梁魏隋唐之间人知训诂而不知经断析其言而不顾理散而为章句窃而为进取之术君子不以为成徳小人假以文奸言甚哉生民不见六经之用久矣天下国家安治乎朝廷文明格天礼义成俗边塞无荷戈戴胄之叟闾里有弦歌羽籥之童而自建学养士师儒明以经术学者靡然向风矣陛下垂精稽古退朝昃晏博延儒臣分讲经艺吁自汉唐以来斯文之盛未见其比也然臣尚有疑焉陛下尊经劝学三十余年矣谓尝为易矣当世之事庸有当变而未变者乎谓尝为书矣朝廷之号令庸有出而不为斯民之所鼓舞者乎谓尝为诗矣庸有人伦风俗不惇睦于礼义者乎谓尝为春秋矣庸有奸人防幸贤者退而穷处者乎谓尝为礼矣庸有经制未具而纵侈不节者乎谓尝为乐矣庸有疾苦愁叹和乐斯缺者乎今天下虽治不能无数者之弊由庠序虽设不官师儒经术虽进未能忘章句学者探训诂而不求圣人之心士资为进取而不知为天下之用虽陛下虚懐高议侧席异闻而承学之臣固未有怀经济之谟探帝王之术傅防六艺以奉清问不过离析文义扬防同异是未副陛下问道求治之勤也人亦有言勋华无讲觧之辞启诵不为章句之学皆能跻民仁寿垂世治定不以能蹈道适用而已乎臣愚不佞故为用说
　　说复【原阙】
　　说变
　　说曰易曰穷则变变则通通则久极天下之事业者不过斯言也物生必有穷穷而不变是絶物也上古之治尝以为法穷而不能无乱故圣人为之作耒耜以耕稼为之作网罟以佃渔为之作栋宇以居处为之作舟楫以济不通为之服牛乗马以致逺为之立书契以信为之日中为市以易有无为之裁棺椁以葬为之为弧矢以御为之垂衣裳以治天下伏羲传之神农神农传之黄帝黄帝传之尧尧传之舜所传者道所相易者变然天下之能事毕矣夏之衰而商变之商之衰而周变之其言曰三王之道若循环然忠质文相救之谓变为是说者其贼道矣道不质不文三王本人情而皆有敝不可易者道而所可变者敝也奚文质之拘而不为人情者乎周之敝极矣为秦者宜变之而代之以乱政故其民鱼烂不可复治汉变秦之苛而不变秦非先王之法故其治不及三代下至乎晋宋齐魏梁隋之相代犹抱薪止燎推波障澜君子未见其能愈也隋之乱固甚矣而唐变之而房杜数子者卒有愧于礼乐君子知其变而不至于治也国家刬五季之乱缵百王之绪垂万世之业而斯民出于涂炭沐于清澜脱于罔罟纵之寥廓外无强臣跋扈之患内无刀锯惨酷之刑盛哉哲王之变百世所不可及也然盐酤茗筭者五季之禁也朝廷利而不知革一土十税者五季之征也朝廷敛而不能弛张頥待饷者五季之兵也朝廷姑息之而不知教侮中国求货利者五季之外域也朝廷恃而不知备御者今其敝可谓至矣天下以禁犯法而人无完肤以税入官而室无余粟此二者恩泽不流而衣食不足上无以固其下而民思为盗矣天下以十户养一兵而兵不足以战金帛以供诛求者无穷而中国之生则有限此二者穷下之利匮上之财非长久之策呜呼其亦不变而已乎古人有言曰治国犹琴瑟琴瑟不调甚者必解弦而更张之乃可理也为国不调不如更化臣愚不佞故为变说
　　说应
　　说曰天有五行五行相为气而顺沴之感一也人有五事五事相为体而善恶之致一也君人者应五气兼五体犹水之有源木之有本源浑而流独清未有能也昔箕子为武王言之详矣若曰人君恭五事则五行得其性而庶应常休人君慢五事则五行失其性而庶应常咎一事之饬四事之备也一气之顺四气之协也一应之美庶应之至也故肃而无不乂乂而无不哲哲而无不谋谋而无不圣是善恶之致一也雨若则旸若旸若则燠若燠若则寒若寒若则风若是顺沴之气一也尧舜行徳五事有不备者乎五行有不协者乎庶应有不至者乎桀纣行恶五事复备乎五行复协乎庶应复至乎宜箕子合而言之也説书者不以文害义然后天人之理尽矣京房歆向何人哉古之乱常人也其説曰五行五事不同而各有应天以一气报一事是离而言之也信斯言天地之功亦息矣仲尼作春秋日食地震山崩大水旱灾螽螟蜚霜雹雨雪之不时皆书之是天子诸侯无有五事三徳天宁谆谆以五行为周为鲁为列国之属哉后之言灾异者多矣天地变动日星失行阳愆阴伏草木人物禽兽之怪异君臣相与言曰政事不脩乎号令不信乎女谒昌而苞苴行乎佞谗进而正直退乎民贫而财不足乎然则其君圣其臣贤其国长久其天下大治故诗曰敬之敬之天维显思命不易哉天地变动日星失行阳愆而阴伏草木人物禽兽之怪异屡至然而臣谏则君怨君忧则臣辱政事废号令不一废兴出于女谒许诺成于苞苴谗佞以进正直以退民贫而无告财匮而不节然则其君防其臣墨其国蹙其天下祸败故诗曰天方荐瘥丧乱多民言无嘉憯莫惩嗟噫天之爱人君亦至矣甚治之世灾眚变异犹至若曰治而毋泰安而毋骄有其治者乱恃其安者亡尧之水汤之旱太戊之桑谷髙宗之雉成王之禾是也天下治乱相胜其灾眚变异屡至若曰不悔不治不革不安危而犹可持也颠而犹可扶也齐之景公西都之武宣东京之章和晋之太始隋之仁寿唐之天寳日星水旱雨雹风震之变怪尝不可胜纪也天下大乱怪异大至若曰无可为也不如启后之人而有鳯凰麒麟出焉春秋之定哀汉之桓灵晋之隆和隋之大业唐之僖昭君子不复道也由是言之天人相与之应甚可惧也故善为天下者欲观灾祥必观其国其君明薄蚀不能使之昏其臣忠义地震不能使之叛逆宫闱正社稷固山崩川竭不能使之溃乱政教明备号令齐信雨雹霜雪之不时不能使之废忽民知礼让仓廪实衣帛食肉水旱螽螟不能使之饥寒明王濬哲虽观其国如是且不敢康宁而忘戒惧也诗曰畏天之威于时保之又曰敬天之怒无敢戏豫此之谓也明王明徳以恭己至诚而侧身然后变应之咎消而平和之美格矣君人者损一服减一膳避一正殿下一赦宥非消复之道也臣愚不佞故为应説説柄【案永乐大典此篇原阙惟重字韵内载都官集説柄云君子之责已也重故人之责贤者备陈寿之才郄诜之孝犹所不免清议之重其可逃乎计三十四字谨附录原题之下】说防【原阙】
　　説权【原阙】
　　説上【原阙】
　　説学【原阙】
　　说教
　　说曰先王治天下何尝不以教为首务乎天生民知其无知而树之君以教之不教之殆不知天矣乎夫教者非由天地生非取诸外而付于民先王因民有是性而着是教故诗曰民之秉彛好是懿徳民生而知爱其父母故教之孝知畏其长者故教之悌知敦其相亲睦之端而教之仁即其羞恶之心而教之义是以先王之教不肃而成其化不言而致故诗曰尔之教矣民胥效矣古之民也提孩有教少识礼义长而如自然三代之民是也发焉而后禁乱焉而后治幼而不逊悌长而知服礼义之化后王之民是也目不见善习耳不闻善训生相与为伪死而无所知乱世之民是也三代之民其为善也固后王之民幸以免乱世之民不幸甚矣非性然也古者家有塾里有序乡大夫乡先生朝夕坐于其中而告其人曰孝而父母顺而长勤而衣食子固视其父之孝以事其父弟固视其兄之悌以事其兄其所以为衣食之道皆习见于人人之所为教之者既如是相与日见之者又如是夫安有非僻诈伪奸其间哉然犹未也又为之冠婚以教其别为之养老以教其孝为之乡饮酒以教其顺为之食飨以教其和乐为之宗庙以教其报本古之于其民若是其亲且厚勤且至也故诗曰恺弟君子民之父母又曰饮之食之教之诲之命彼后车谓之载之呜呼今之民其亦不幸于古也甚矣世非有古之学也人非有古之乡大夫乡先生也其为孝弟仁义衣食之道既非有上之人谆谆教使之老者曰从我者神背我者物必弃而孝弟仁义衣食之道故其民悦而从之四而五佛者又曰从我者天背我者地必弃而孝弟仁义衣食之道其民悦而从之四而六古之人人自养也今之人出乎孝弟仁义衣食之外则人养之其为安且利如是故不待教诏而趋也古者异端之入于中国则驱之执左道乱政则杀之今也为之华馆宇以居之为之制衣服以文之为之设表着以尊之为之立师长以主之为之复赋役以安之其所以诏其民而趋之固谆谆矣柰何天下不胥而佛老也然而犹有父子君臣兄弟夫妇之道存焉者性之善本然也抑先王之教与天地相为久而未之易亡也然千室之邑防惰不翅数百家六亲不和子悖其父弟犯其兄天下之狱尝居其一二俗恬不怪甚者长吏恶而不之诘又不可胜纪况奸狡诈伪之出皆百倍于古而莫之能胜也莫重乎父莫爱乎母而民犹有犯者非其性也是生而不闻教朂之语长而凶狡无攸知上焉者遂从而杀之是防民也非天之所以树吾君为民之意也然则如之何曰在教之彼孝弟仁义民皆有之火而燃之泉而达之莫之能御也今夫抱关置吏百金之利置吏老佛之宫塔置吏又从而殿最劝阻之至于教民之官则不然不可谓教也然则又如之何曰在尚之彼老佛者非独能呼吾民而归之由上之所以尚之者至也今夫老佛之徒则复之孝弟力田士民则不复也不可谓尚也吾君教之果如此吾朝廷尚之又如此其民之性又如此则老佛者不能吾夺也亦防乎息矣臣愚不佞故为教説
　　说化【原阙】
　　说政
　　説曰五帝之后不可以言化三王之后不可以言教有天下国家者亦有政而已鲁哀公问政于孔子孔子曰政者正也君为政百姓莫敢不正然则人君之所为者莫非政也礼者政之序乐者政之和赏者政之劝刑者政之威法令者政之文此五者百王之所同也天下之政无过于此得人以存失人以亡卢医不视人之肥瘠而察其脉君子不观天下之盛衰而观其政故诗曰惟其有之是以似之夫观政之术有四不可不知也有保民之政有强国之政有救敝之政有维持之政保民者王强国者霸救敝者治维持者亡不可不知也先义而后利先赏而后罚先民而后国此保民之政也以利济义以罚助劝尊其国而服其民此强国之政也不考其故不泥于义动之而后安变之而后信小徳大赏而不为僭小罪大刑而不为虐此救敝之政也所循者敝事所守者敝法利不胜害义不胜恩号令具而不信典刑存而不举此维持之政也维持虽安其势先亡矣论者以保民为迂濶强国为苛挠救敝为不循法维持为无所事悲夫俗儒不达为政之义甚矣夫五政具备有礼之序有乐之和有赏之劝有刑之威有法令之文美哉教化之助也权衡者轻重之器权衡常存而轻重有所不眀绳墨者曲直之器绳墨未尝亡而曲直有所不白何哉用与不用之异也威仪等级不足以为礼礼者天下之分分定则政定声音羽旄不足以为乐乐者天下之和乐备则政备不爱轩冕不贵爵禄不足以为赏赏不在大亦不在小加有功不及恶徳则政有劝严鈇钺治囹圄天下之吏日奏杀人不足以为刑刑不在酷亦不在宥正有罪不杀不辜则政有威典章备具不足以为法文告迭下不足以为令具而不举者虚法也下而不信者徒令也今夫礼乐一不备赏罚一不当法令一不行君子谓之敝敝而救之则治矣一不救者百之始小所忽者大之基起于苟且而成于坏烂习于维持而终于覆亡此前世之所鉴也惟陛下慎之臣愚不佞故为政説
　　説刑【原阙】
　　説仁【原阙】
　　説义
　　説曰今夫天下所以晏然长久而无凌暴侵削之患者岂人力也哉是以有义然也苟无义则君不得而有其臣父不得而保其子况尊亲者乎是故仁以义为纪礼以义为数智以义为分信以义为辨尧舜之仁不徧爱故亲乎九族百姓而及乎万邦黎民夏商之礼不徧祭故先乎宗庙社稷而后乎山川鬼神孔墨之智不徧学故贤乎仁义忠信而愚乎射御书数桓文之信不徧守故正乎号令刑赏而谲乎制胜强国是皆义然也方义之行也广任万物而不为侈狭制一毫而不为约其进者虽牺防孺子不为之后其却者虽天地圣人不为之先义之胜人可谓至哉是万世之所奉百王之所同也然视三代之下义不足道也汉除秦苛法而一切寛简遂除肉刑是谓爱而不知义文景躬自菲约而天下纵侈由不着经制是谓俭而不知义光武亲于求治而责任臣下终以刻急是谓明而不知义隋文皇亲决万务而日昃传飱是谓勤而不知义唐太宗好贤受谏天下大定而不及礼乐是谓治而不知义其所可易也裁布帛制酒醴使仰足以事六亲俯足以容乎一身而已矣天子者宰制天下使内而朝廷百官外而九州万国下而草木禽兽无一不由其道其所以为义事也其所以布义法也其所以守义志也而后可谓义备矣制民者使富者日削夺贫者日穷蹙鳏寡孤独流徙而无养由名田无节而赋不均是养民之义失矣官人者使贤不肖贸乱小材至乎大任大贤有以穷处由科条不精而仕进不劝是任贤之义失矣主政教者使令数下而诈屡起法素具而刑日烦免之无耻而恶不禁急之尝有无辜而死者由民不素教而俗不美是教刑之义失矣治财赋者使山泽不与民同利野田日匮而府库犹不足由取之不以道而用之无度是财赋之义失矣治甲兵者使卒骄于姑息将窃于利禄敌国内侮而无所御由苟而忘战不虑患而无备是甲兵之义失矣明王建当世之策致无穷之福必先脩五义救五失然后羣生昌遂而天下长久惟陛下思之臣愚不佞故为义说
　　说礼
　　说曰天地之始一气之孕也清转而上浊运而下故有天地之别别者礼之始也人禽兽命扵两间群然而行颀然而立而人不知为贵于禽兽其间圣人作始教之巢窟为宫室羽毛为麻丝饮血茹腥为稼穑烹饪虎兕驱于山龙蛇放于海马乗牛服而人知自异于兽蹄鸟迹而不知所以为贵于禽兽者礼之别也圣人又教之为朝廷君臣焉为闺门父子焉为男女婚姻焉生有养而饰其爱也死有丧而文其哀也降至后世圣人者欲为天下大治国之长久故事为之节文而谨其章别士摩于学农耜于野工器于府商货于市而不相杂车服器械五色五章虽至纎至悉而无不治其礼大备矣此礼之大原也易曰上天下泽履君子以辨上下定民志分义定则上下辨而民志定矣夫礼有五皆所以安天下之分眀天下之义也故朝聘之礼所以明君臣也丧祭之礼所以眀神人也冠昏之礼所以眀男女也射乡之礼所以眀尊卑也军旅之礼所以眀中国夷狄也分义不失苟无礼君子谓之野无分无义礼虽存君子知其将亡也故周旋裼袭礼之文也童子习之笾豆簠簋礼之器也有司掌之天下虽乱周旋裼袭人皆知之国家虽亡笾豆簠簋犹有存者是以君子不贵也孔子曰商因扵夏礼所损益可知也周因于商礼所损益可知也其或继周者虽百世可知也所可损益者文质器械礼之末也其不可得而损益者分与义也分义者百王之所同也甚哉无分义之祸其大乎诗曰人而无礼胡不遄死无礼有六人禽兽交于中国谓之乱君弱臣强谓之叛父不慈子不孝谓之逆男不正乎外女不位乎内谓之乖四民易处谓之夺车服器械无节谓之荡是不曰速祸之道乎故观天下者观礼观礼必本六者此眀王所以慎固其正为防祸于防眇之术也俗儒不达六礼与天地同别而谆谆讲文质辩名数以为天下之礼信乎邈其不可及也臣愚不佞故为礼説
　　说乐
　　说曰干覆坤载阴阳亭毒雨膏雷动草拆木茂蛰虫昭苏禽鱼跳舞而乐行于天地之间矣人之为贵于草木禽兽而立于天地之中则又有心知血气嬉歌声吟感物而动乐之道形矣夫物之感人不同而人之应于物有喜怒哀乐之变故其声喜者发以散其声怒者奋以厉其声哀者悲以杀其声乐者谐以缓其声爱者柔以易其声恶者愤以起其声欲者荡以乱此七者非中庸也先王知物之感人无穷而人之声不能无变故涵之以仁教之以义节之以礼一之以信使富不期侈贫不至约强不幷弱众不暴寡天下无不足疾痛淫泆之过故其声法于中和而无有一物暴戾邪僻干于其间者矣夫乐者五常之正性而中声之所止先王因其声故作为金石丝竹匏土革木以发之干戚羽旄缀兆疾徐以文之故曰功成作乐治定制礼斯礼乐之极致也黄帝之咸池少昊之大渊颛顼之六茎帝喾之英尧之大章舜之韶禹之夏商之濩周之武其名则帝王之殊其声则天下中和之声一也桀纣为君日奏夏濩禹汤之道卒不可见政非禹汤之政民非禹汤之民故周衰而韶之音犹存而舜不可见故仲尼曰不图为乐而至于斯桑间濮上之音作而郑卫亡郑卫之民亡非桑间濮上之音能亡郑卫也孟轲曰今之乐犹古之乐王者如好乐与百姓同之于王何有故君子曰孟轲可谓知乐乐有三一曰实二曰文三曰器所谓天下乐谊民皆中声乐之实也所谓干戚羽旄缀兆疾徐乐之文也所谓金石丝竹匏土革木乐之器也天下居其实王者虽未作乐乃用先王之乐宜于世者实不存虽有臣如防旷有舞如韶濩君子谓声存而乐亡矣臣伏谓国家徳泽渗漉百年矣民思五代之涂炭而被朝廷之膏泽此韶濩之实也然今天下承平寖久十税不弛而民贫四禁日苛而刑不措和乐之实缺矣以一祖二宗之文武合为干戚之舞是谓文不足虽夫诏儒臣访遗逸较律吕之长短辨钟磬之清浊而且杂是非之异论参祸福之拘忌臣不知其为乐也然则如之何曰先之以实中之以文终之以器则乐之道幸矣臣愚不佞故为乐説
　　説智
　　説曰人孰不智孺子生而呱呱哺则止而张颐智之始也长而恶其裸裎知蕃饰之以衣冠羞其惷愚知节之以辞让智之端也及其学也服牛马秉耒耜少者芸于亩老者馌于畴农夫之智也运斧斤谨绳墨大而为室堂小而为桮棬百工之智也走舟车称衡权转徙乎关市交易乎有无贾者之智也环佩于乡弦歌于堂言称圣人行法先王士者之智也男子又有射御书数之艺女子则有织絍组紃之事无非智也任有大小智有劳逸有匹夫匹妇之智有一国之智有天下之智天下有道大智任小智役大智常逸小智常劳天下无道大智巧小智愚大智常勤小智常惰是故奉辞令治军旅官无废职使无辱命者大夫之智也朝不失时贡不失赋甲兵强则冦盗息隣国和则疆场安者诸侯之智也贤贤而器士材百官以托万事不出户庭而知天下者天子之智也材足以守列国不可以治天下谋足以富巨室不可以为诸侯况为天下国家者将以断断之智哉诗曰我躬不阅遑恤我后此之谓也夫不求贤以辅佐则徳日蔽而士不厉不度徳而任使则官不称而百工隳虽衡书累石衢室四聴神役而益困智勤而益塞犹举网不以纲治丝而棼之孰见其理哉师旷之耳洞乎五音不可任天下之聴离娄之目千里而见秋毫不可委天下之视羿之射力足以引十钧造父之御材足以致千里不足以当天下之勇天下之聴民无寃言士无遗贤然后谓之聪天下之视爵不逾赏不僭刑不滥然后谓之眀天下之力兵革不试夷狄不侮然后谓之勇故以尧审五音不如师旷以舜别五采不如离娄以汤武治射御不如羿造父诗曰舞则选兮射则贯兮是非言威仪技艺者非君人之智欤周公曰不若旦多材多艺孔子曰吾能鄙事呜呼周公孔子可谓兼之也不智其大而智其小不智其约而智其详有天下国家之大患也臣愚不佞故为智説
　　説信
　　説曰大哉信之不可已也故圣人贵之曰大车无輗小车无軏其何以行之哉兵者天下所仰以安食者民之所赖而生较其愈而欲去之犹曰民无信不立或曰然矣其愈不亦甚矣曰五里之城十里之郭被甲而守荷戈而战虽有强敌卒为安国国君失信三军面外觧甲以徃倒戈以攻虽有武库偶人不可以制使是吾寕去兵不可去信也匹夫行信毁瓦画墁涂人饷之兼储之家乡隣恶之一日乏匮赒给不继是吾宁去食不可去信也故匹夫信于乡党卿大夫信于朝廷国君信于隣国天子信扵九州万国言之以其可复也行之以其可继也言行者信之符也乡党之信薄而有质剂朝廷之信薄而有期防邻国之信薄而有诅盟中国四夷之信薄而有诰誓古之民淳其言不约以孚其政不告戒而谕行斯不可得而见之矣故质剂具匹夫欲不信不可得否则刑期防明卿大夫欲不信不可得否则辱诅盟交国君欲失信不可得否则侵伐随之诰誓行天子欲失信不可得否则诸侯不臣戎狄叛虽有命令天下不以重取而顺受是天下虽安而本实先亡矣商君相秦置三丈之木于南门而下令曰有能置之北门者赏五十金既而移者果赏之晋文公伐原命三日之粮不降去之曰得原失信吾不为也夫秦晋之君地势不过百里诸侯隣国非所素保而乐受教也然能雄视其徒衡歩扵一时由民信其令而易制使智力赡而无敢抗焉况挟天下之势臣妾内望而顺聴其命用信之效宜如何哉野人之信足以驯鸟兽况智者乎家人之诈不足以保妻子况重器乎今质剂之后争夺不可胜纪天下之刑率百人诈妄者常三之一期防之下人臣或受而不集大祭享大朝防假告纷沓主者恬弗之怪诘是由上不贵信而下风不竞天下营营相与而为伪也久矣甚者诰命一下其系利害动民耳目亦至着矣百人是之一人非之则改而止及其复下民相与指谓不久亦改已而果然是朝廷之命不详于谋始而慢于固守自取轻于天下也天下之患民违君令其祸小民轻君令其祸大民违君令刑罚犹服从也民轻君令虽从而不畏矣命令者天下之命令也轻其令是轻天下也然则柰何臣固曰言之以其可复也行之以其可继也言而弗可复君子弗言也行而不可继君子弗行也曰又何加焉曰详其始固其终则天下服从谆谆如四时矣臣愚不佞故为信说
　　説体
　　説曰自天地至于万物皆有体与生俱生与死俱亡有国家者不可不知也天以髙为体失其髙三光不着阴阳风雨霜雪不神则不得为天地以厚为体失其厚山川不持百谷草木不植则不得为地君以尊为体失其尊百事不治政令赏罚无所动扵天下则君道亦防乎息矣天不以巍巍为高不云不为四时相迭如受命故人信其能高地不以溥博为厚不断不刻万物生死不知有宰者故人信其能厚君不以位号为尊王公至于百执事皆以职奉法于内外而能收神于无为则中国四夷仰之如天地畏之如神明矣百金之子为室堂坐扵奥处出帛与金类材命工则其任也操墨纵绳号令短长不持斧斤则匠石之任也栋梁榱桷甍臬椳楔不责之众工则般输之巧不能构环堵之屋天下之治犹治室堂君则百金之子也三公则匠石之任也古者天子日出视朝命三公坐而论道至扵经邦国调阴阳三公者犹曰有臣在非吾君责也天官冡宰率其属掌邦治地官司徒率其属掌邦教春官宗伯率其属掌邦礼夏官司马率其属掌邦政秋官司冦率其属掌邦刑冬官司空率其属掌邦事嵗终六卿各以百官之成质于天子是天子一嵗一听天下之计耳故君常逸臣常劳君常立无过之地臣常有不任责之忧此所谓君得治天下之体得其体虽中材庸人维持拱揖垂世歴年虽有不治而不患乎乱矣为周三十世而七百年是也失其体虽雄材大略焦身劳思号令四海患至而不可救祸转而不可复为秦者夜视天下之书程以衡石自谓威过万古而不及二世是也典刑之亡天下不纲六卿之职合为一今天子者是也古者有司之事总稽知名数与夺命扵官长今三公六卿是也刑一有罪主法者奉法斯可矣如决扵天子则刑法之体亡矣治一财赋主计者奉防计斯可矣卒治于天子则财赋之体亡矣天下之事分于百司百司之事一主于天子故君常劳臣常逸君常専受天下之责臣常逃一司之不任职此所谓失其体虽君尧舜臣防龙求天下无事且大定不可得也臣尝闻崇政之一对延和之数刻百卒之长万户之佐皆彻于天聴命于徳音垂精治平忘身忧勤然则美矣若视古所以治天下者之体岂不少异传曰尊不尸小事卑不専大名为是说者可谓知体臣愚不佞故为体説
　　説制【原阙】
　　説实
　　説曰实者天下之先务也实为成徳名为虚位有名而不实者有矣未有不循名而能致其实者也孔子曰名不正则言不顺言不顺则事不成事者实之谓也仁者博爱之名也润泽亭育仁之实也义者得宜之名也裁制画一义之实也礼者恭肃之名也中正无邪礼之实也乐者和乐之名也天下无怨乐之实也日诏寛大而市有不辜是尧名而桀实也居臯防之位而不以臯防之道事其君是臣名而盗实也古之君惟尧舜知其实命禹作司空曰汝平水土命弃作后稷曰汝播百谷命契作司徒曰汝敷五教命臯陶作士曰汝明五刑命垂作共工曰汝若予工命益作虞曰汝若予上下草木命伯夷作秩宗曰汝典朕三礼命防典乐曰汝教胄子命龙作纳言曰汝出纳朕命所谓司空后稷司徒士共工虞秩宗典乐纳言者名也都吁俞咨又从而戒饬之责之者实也故唐虞官皆百而后世称治者卒不可及知实之效也不求其实虽命官百千相观维持习为苟简官有亡职职有废事而望治定犹却走而追前也一扄之鼎乌获不举而童子挈之乌获不用力而童子用心实也汉宣可谓知之矣故其説曰庶民所以安于田里而无愁叹者政平讼理也与我共此者其惟良二千石乎故自丞相至于刺史守相莫不考名实而致赏罚是以王成黄霸龚遂信臣之属一出其当世此责实之效也今则异于是且如太常礼官也大理法官也将作工官也国子学官也今徒有位号之具而杂然贸乱下至于领管库奉簿书此所谓名不正孔子不欲为然犹未病也贤者退而穷处不肖者蹑足以进宰相不之愧疆场重垒卒骄力堕而不能教将军不之耻田野不辟民穷而逃亡郡守县令不任责吏侵侮暴横为奸赃狱讼寃枉下无所措手足转运提刑安乐之是天下名虚而实亡矣昔者王良与嬖奚乗终日而不获一禽曰我不贯与小人乗他日复徃不终朝而获十禽此以为善御盖智者有所不为矣弈秋通国之善弈也専心致思则得之出见鸿鹄而迁持缯缴而徃则不得之是无他顾加意如何耳臣窃以朝廷清明典刑照烂材智杂遝分罗臣工名实之治视古未及是弗加之意而已欲加之意柰何在责实责之则致国如唐虞称治如汉宣孰御哉臣愚不佞故为实説
　　说听
　　説曰人孰无听有蔽而不聪者矣有听而不眀者矣有不审其始而惑乎其终者矣夫如是奚愈乎无听两豆塞耳不闻雷霆之声非病也人知去塞而求闻听斯聪矣奸声奏则不愿雅颂之音谀言入则不受谏诤之忠且人不知其为病是以君子慎之故曰有蔽而不聪者矣诗曰我即尔谋聴我嚣嚣此之谓也君子知一已不足极天下之智必勤于兼聴悦于多闻然而不善善而受不恶恶以辞或以妄动为直或以肤愬为忠而乐告善道者亦怠矣故曰有聴而不明者矣诗曰谋臧则违不臧覆用此之谓也君子之聴必审其所从断而不其用故能智裕而善博徳明而功成有兼聴之心而无兼聴之材愿好问之誉而无好问之实一人告之则推而徃一人沮之则柅而止此聴者之大患也故曰有不审其始而惑乎其终者矣诗曰如彼筑室于道谋是用不溃于成此之谓也是以君子知其然内有明哲之师恭肃之佐以谋猷弼谐论思之臣谏诤之官以补察献替外则有慈恵之长亷刺之吏以敷纳其治下至于百执事各以其职无不聴也而犹患其未也朝有敢谏之鼓途有进善之旌士议于学农歌于野工托以艺商致以货下至乎蒙瞽癃残之人或讽或诵无不聴也古之人既聴之又审之卒庸之又终之故人君立于无过之地而天下无壅蔽暴乱之政善聴之道备矣必亡之世其聴先亡必乱之国其聴先乱周景王监谤犹婴儿之啼恶而掩其口非保子之道也秦亡于偶语之禁汉兴不用诽谤之律是已然之效也可不慎与天下之治有善言无善聴有善聴无善言其祸一也言善聴善无善行其祸亦一也善言不必善士故诗曰先民有言询于刍荛孔子亦曰不以人废言天下之士常多取于言者又不间乎狂夫侧陋是以天下之事不患无善言常患无善聴既患无善聴又患无善行天下有不患者一而可患者二故致治常少致乱常多噫其可忽乎今夫发言盈庭不简之言满天下故天下之事未尝有不听言之蔽而常有聴言之失姑息之言入而稔姑息之恩苟简之言入而安苟简之政夸诞之言入而隆夸诞之尚非朝廷聴察之得也近言不可以谋逺疑言不可以虑断鄙言不可以商恩屡言不可以谋约哲王留神于万事而归补于一聴不可不知也知聴不如知言知言不如知治明主知治而天下治其聴无有失矣臣愚不佞故为聴说
　　説断
　　説曰天下之达徳三曰知仁勇知以虑之仁以处之勇以行之明王智烛万物去枉而就正则济之以仁知而不仁其失也诈仁足以及万物必勇以行之仁而不勇其失也惑故极深研防智之妙也兼爱徧覆仁之粹也英断力行勇之神也天下之事譬犹一车智为斵仁为载勇为御作车者功取于善驾谋事者成功于善断故求治不如善断善断之治不失其御御失则天下之权失虽有小心不可善救且大治矣明察不如善断善断之察不失其机机失则天下之务失虽日用其明白小善而闇大理矣兼聴不如善断善断之聴不失其约约失则天下之言失虽日劳四聪逐繁文而亡实理矣善赏不如善断善断之赏不失其徳徳失而丰爵重廪不足以进善矣善刑不如善断善断之刑不失其情情失而严刑峻罚不足以惩奸矣天下之计始于谋惟终于裁决天下之功败于犹豫而成于果敢故铅刀不用而镆鎁为佩贵其能割也鸒斯为禽而鹰隼得饲贵其能击也造父之迟疑不如牛车之必徃孟贲之不忍不如童子之必杀万物且尔况为天下国家者哉古者有善断之君求治如援溺坐而为拟议起而为功业革弊如逐冦朝为耗蠧暮为治定用贤如磐石则羣谮不能易其一信从谏如转圜则众佞不能反其独察善必赏视富贵如弃鸿羽恶必惩虽用五刑如刈草菅当是时也朝无窃弄之臣下无觊幸之吏天下无优柔不决之病故天下至贵也尧舜断而必让水大患也禹断而必治君臣大义也汤武断而必伐兄弟大顺也周公断而必诛傅説刑人也髙宗断而必用少正卯贵卿也孔子断而必戮非天下之圣贤孰能与于是乎臣伏以陛下有日月之明烛理四海有天地之仁涵育品物而常念一日万防之繁有千虑一失之忧差若毫厘谬于千里故常兢兢然不以専制为勇谆谆然不以独聴为聪大哉格王之存心乎柰何陛下之臣佐前不及臯防后不及管晏是以聴广而滋惑虑周而益疑以毁誉乱知人之明以成败经世之智忠臣义士实为陛下惜之昔汉文帝知贾谊之材而不能用卒有长沙之恨唐宪宗明裴度之忠而决于必使终立淮西之勲此断不断之效也古之人亦有轻断而致乱者秦始汉武是也其由天资彊忍习为自用而不之悟与夫渊圣仁恻好善乐道之君岂同日而语哉传有之寛者济之以猛猛者济之以寛水济水谁能食之夫知所以仁之而思所以济之则非发独见之权决神武之断天下恶乎极治哉臣愚不佞故为断説

　　钦定四库全书
　　都官集巻七　　　　　　宋　陈舜俞　撰説
　　説祭
　　説曰鹰獭犹知祭可以人而不知祭乎然祭之不以礼鹰獭之道也先王之制天子祭天地诸侯祭社稷然后天下莫敢不事上天子事七世诸侯事五世而民无有遗其亲故记曰明乎郊社之礼禘尝之义治国其如示诸掌乎祀享之礼人皆有之圣人为能享帝孝子为能享亲孔子曰我祭则受福盖得其道矣斯之谓也昔者周公郊祀后稷以配天宗祀文王于明堂以配上帝记曰周公其达孝矣乎是周公之郊禘未有非礼也周衰天子诸侯壊法纪不郊用致夫人逆祀天下之礼盖纷然矣秦亡汉因俗儒不明先王之法九天八神羣畤之属岁率四百余祭天子之庙满天下月游更衣园陵殿寝尝以百数其文岂足道耶后世卒不可复甚而有妃后之献斋娘之奠为亵渎天地之道呜呼神其享乎由是观之郊禘之礼杂然无复治民识上下之别【案杂然以下十二字文义不明当有脱讹无别本可校姑仍其旧】此陛下正千载之失礼全一代之恭孝前王无以比其隆而后世守其法矣臣愚不佞故为祭説
　　説财【原阙】
　　説兵
　　説曰兵者国之利器文徳之辅助也治乱安危系焉黄帝以来未有能改也五帝之兵师而不阵三王之兵阵而不战五覇之兵战而不败六国之兵败而不亡五帝之民循法令而化徳义虽有刑辟盖有画衣冠而不犯者矣故曰师而不阵三王之民箪食壶浆以迎王师东征则西怨南征则北怨故曰阵而不战五覇之民勤诸侯以伐诸侯小事大弱事强伐必服攻必取故曰战而不败六国之民合从连横争城杀人盈城争地杀人满野朝囚而暮王朝遁而夕返其势无常故曰败而不亡噫兵之亡乆矣古之兵自为今之兵为人古之兵自养今之兵人养之自为者必尽其勇则多胜不幸而死其民无怨为人者驱则进不驱则退法令不明而人未服盖有不出其力者不幸而死将军曰在予一人奈何欲其能战也自养者易蓄而兵农不易业兵虽日繁田日加辟而粟日赡养于人者难厌饥则求饷寒则索衣能益一兵而亡一民兵日繁而民日困财日益不足矣奈何欲其不亡也秦之兵土崩鱼烂而不可用不足道也两汉之兵盖不及六国兵皆命于中然一养于京师出而胜负系于人晋宋隋唐之兵不及两汉兵养于上而不得制人知为帅而不知为天子赏赐且不给矣君子视六国以来所谓兵者皆取亡之道也后世冗而不能去饱食暖衣而无所用为之计者以为无可奈何呜呼兵其可得见乎今天下田无不耕而耕者长饥桑无不蚕而蚕者长寒山海林泽之利无一不障蔽而民冒刀锯鞭扑以一窃衣食于其间闗市者不厌锱铢毫毛之征以补公利商旅以命令持粟与粮转而输于边者还握虚剂以待县官而有积歳不能给总是数者天下之财日匮而国家日不足天下之狱日烦而民日困皆兵之由臣窃计天下之兵无虑百万其受衣食于县官无虑千等断长补短一人之受歳五十千则天下之费歳五千万天下之户才千余万以十户养一兵天下之赋岁入未能以亿数而兵受其大半矣奈何天下不穷且盗也夫匹夫蓄牛马以为引重致逺之器者则日糜刍豢而无所辞故用之以负万钧以致千里力不足则鞭防加焉牧牛马者为不任责矣此两汉以来养兵之道也今夫衡朱辔玉丹廐粉皁不独有甘刍美草之费及加一舆薪而就夷路且日不百里动有蹄齧泛放败壊之忧主人有隣国之车则日出帛与金求佣保厮养之力然后勉其不逮积歳如是牧牛马者不为愧主人不为改辕易御之道呜呼蓄牛马之愚者未闻若是况其蓄治乱安危之系乎此臣之所以寒心也臣愚不佞故为兵说
　　说战【原阙】
　　说河
　　说曰万物之性不同顺之则治逆之则乱是以孟子曰禹之行水也行于地中智者行其所无事所恶于智者为其凿也孔子作禹之法常存孟氏出禹之法益明呜呼不以禹之法而治者皆拂其性也古之于水也导而深之后世塞而障之禹导河积石至于大陆播为九河入于海导而深之也后世搴长茭隤林竹揵石菑塞而障之也后世以民避河今也以河避民战国之时堤之去河尝二十五里而逺汉之筑或百步或数里而近桑麻耕稼不在焉今世澶魏之民其居古堤之间矣水之欲至于是则坏我耕稼桑麻矣为民计者不迁其土田不徙其城郭而求寛闲之地以避之徒日抱土石薪竹与河争区区之力而求其避信不可得也今夫以五防之罇为五防之受则满而不溢复加之一勺则倾覆伤败乃至理势之常也今以一河之量而为九河之受且非行于地奈何欲其无决溢之患乎不决于此必决于彼不灾于春必灾于夏横垅塞则商胡危矣商胡塞则大韩危矣亦理势之常也今其计者恃生民无告之力凭县官不给之费所求一切幸以邀一时之赏非有经逺持乆之识爱民勤国之节也在上者从而任之惑矣今夫薪藁之糜岁且数十万而朽败攘窃者三之一兵民之力岁亦数十万而逋逃垫溺者三之一竭民之财耗上之赋泥涂吾民之命非河之祸也计者之不善也夫适天下之宜者兴天下之利通天下之权者除天下之害以今视禹不知几千百年其迹不可复而河之虞自汉酸枣以来未有能免也以今望汉亦不知几千百年而其敝无常语曰善为川者决之使道此后世之权宜也若夫絶邀功兴利之人惜生民涂垫之命纾县官亿万之费则徙民寛闲而纵其流当世之善计也六塔之役不曰计之不熟矣商胡益其危而金堤之忧不纾然濵棣徳博之民巳萧然矣此其效也臣愚不佞故为河説
　　説豫立太子【原阙】
　　説幸【原阙】
　　説节【原阙】
　　説势
　　说曰夫君人者以一人独立于兆人之上不出户牖之间而能号令四海又垂之子孙或数百载危而复持颠而复扶是岂独恃名器位号之力哉由天子之势自有兴衰之系也后之言势者推本前世兴废之迹一出于势之彊弱谓不封建不亲亲贤贤王道不备为是语者未足以适道矣天下之势不以诸侯存不以郡县亡势之存诸侯有诸侯之势郡县有郡县之势天下之治一也势之亡也诸侯者彊郡县者弱彊弱之势不同而天下之亡亦一也秦惩六国之合从割天下为三十六郡而亡秦者耕夫戍卒汉鉴秦之孤而分王功臣子弟而亡汉者外戚大家光武戒功臣之彊封邑不过三四而亡东京者彊臣竖妾晋魏之君或耗于王侯或剥于郡邑其兴废无常唐初魏李数君子其议前世之废兴亦熟矣而卒簒唐者藩臣孽帅由是而言天下之势不在封建之与郡县明矣然今之郡县古之诸侯地也古之亲亲贤贤今之郡县守宰也顾制使之道如何耳制使之道必因其治乱审其彊弱虽王侯而不骄虽郡县而不削制之而不彊天下有维城磐石之固使之而不弱天下无土崩瓦解之忧如是谓之善得天下之势奕秋天下之善奕也其为必胜之道亦先审其势使彊而不骄弱而能守奕者尚尔况天下乎诗曰懐徳惟宁宗子维城今天子之诸子弟是也不胙之土不居之邑不专之刑政犹未病也使生于宫庭溺而妾妇内而不见礼义之习外而不知稼穑之重非有师傅之严学校之美以养之至于制而不任其贤抑而不考其材虽有峩冠大带之美髙车列驷之盛其特禁锢之而巳天下之材则养之亲亲之材则不养天下之贤则用之亲亲之贤则不用语曰不爱其亲而爱他人者谓之悖徳岂所谓彊其势者乎诗曰四国于蕃四方于宣今天下之郡邑是也今不赋其土田不锡其山泽不武其厮养不假其生杀固制之善矣然假守之臣间岁一易民不识其容色士不闻其命令库无利兵邑无完垒一夫攘臂羡卒不可以当关千夫揭竿市人谁为之赴死书曰儆戒无虞传曰有备无患军之善政也彊其势者果若是乎圃人知爱其桐梓岁一斩其蘖而枝不繁所以固其干也使昧于所养而甚于所去卒然使至于无枝而本根无所庇非育材之道也圃人知爱其桐梓为天下者不爱天下乎臣愚不佞故为势説
　　説官【原缺】
　　説任
　　説曰天下之任无有大小惟其人之贤不肖患乎不择既择之欲尽其才患乎不乆虽有骐骥驾不终日不能致千里虽有圣人仁不一世王道不备颂声不作夫成天下之亹亹尽天下之事业其乆之谓乎奚由知其然也天地乆以生日月乆以明山川乆以髙水泉乆而达石火乆而燃金砂乆而镂玉兰槐之根涤之而为芷吴越之人傅之而齐言乆其可巳乎记曰凡学官先事士先志古之官人者皆有天下之事业凡三公至于百执事之人推其所负见其所施者皆若固有之居之又且乆是以治道日至而天下和平今之官人者其业非素具至于职事皆暴集于时而骤取其术其间虽有聪明敏博之性临事而达复不至于三年而一易甚者数月或不待暖席也天之于万物也春生之夏长之秋冬以成之必厯四时而后生育之功就星辰之经日月之纬阴阳之交昼夜之代必至三年而小备五年而后大备呜呼以天生物其乆若是以人治人而有不暖席之化耶是以治道日戾于古生民无所聊生其当天下之责者晏然不思亦惑矣夫事修于诚乆而敝起于间隙中人勉于总覈而懈于无所归责今吏既数易事无以责其实人人习为苟简之道以取容悦其人心不同则非有继继续续之政前之所兴则后之所置去者之好则来者之恶是以刑奸未必改冀于复幸进善未必劝有以复废簿书縁絶吏生奸饕迎送相仍民用纷扰此前世论之旧矣惜乎圣朝之未能改也县令者有百里之任二年而去民不能识其容色况知疾苦乎况不三年者乎二千石者有数百里之任三年而去民不能闻其声音况美风俗乎况不三年者乎其敝由官冗而进不择郡县之职不精于补吏有司幸迁徙之速而不复知有吾民休戚之政也今按举者有千里之任三年而去行不能徧况知贤不肖乎省府者视邦国之事朝更南司暮入北署手操一柄目伫一权何补敝兴利之暇乎其敝由搃覈之理防官人不考其绩大官大柄以履渉为阶而不复知有朝廷治忽之任也至于宰相者材百官平赏罚以治天下也夫人主不为金石之信大臣有不自安之心虽防龙周召不足成天下之事业况中材稠人乎今求名而进唯恐天下之势不加于己完己而退复不顾未尝有以塞天下之责由朝廷待之之礼重责之之实轻故人臣轻为进退之分不复知有朝廷安危之系也总是数者官人之失可谓极矣其当天下之责者又从而不思生民无所赖而治道卒不可见矣古者以官为氏吏有子孙复于当今宜未为易若汉之得人盖有总覈名实增秩赐金之事矣顾不为耳臣愚不佞故为任説
　　説使
　　説曰使人之道上世使贤中世使智下世使力使贤者王使智者覇使力者强使人之力不尽其勇使人之智不穷其变使人之贤不竭其徳徳不竭天下望之变不穷四方神之勇不尽敌国畏之天下不望不王四方不神不覇敌国不畏不强此古今之通义有天下国家者之利器也是谓使人之善术也无术者不然以小徳职大化犹决畎浍而益江河江河不益而畎浍之深可窥矣以迩变而临广用犹捧一杯之水而救舆薪之火燔者不灭而汲者无所继矣以匹夫之勇而制三军犹以一枝之木而榰九厦之壊栋梁卒仆而枝摧无完矣理势然也故善使人者得其功劳则利格乎一世不善使人者岂惟不任责功利无所获功成而败利至而害随又从而祸之者多矣贤者难使而易保者也智力者易使而难保者也贤者不屑就不利禄不逢君岂易使哉然名逾而实不至位过而才不足则有之矣有可夺之禄无可夺之节有可忘之生无可忘之义岂难保哉智者敏于用谋力者果于自试是易使也智者动动则无守心力者塞塞则无顾义是起祸之源也此天下国家之至慎也易曰大君有命开国承家小人勿用慎使之谓也汉之使人也萧何投马棰而位公相黥彭逃锧斧而为功臣至于朝为王侯暮为戮辱生为节旄死汚锋锷是不善慎其终也唯建武可谓善使之主乎咳唾金帛必以万数赐与之人结辙于道然分土不逾十邑封爵不过特进一世之人皆终于福禄而死于功勲是非人人之贤如是使之之术然也臣窃谓今非无魁垒之材比肩于太平勲烈之佐接武于本朝要在使之以器而不竭其量保之以道而不侈其心则君不疑于臣臣不负于君人人皆可用之材世世无凌夺之忧矣臣愚不佞故为使説
　　説进
　　説曰天下之患患在人乐髙位而进乐髙位而进利禄之心也抱道而往者虽进不乐也故尧以不得舜为己忧舜亦以不得禹为己忧然则舜禹又果乐乎窃负而逃卒得天下不如海滨之乐也孔子曰富与贵是人之所欲不以其道得之不处也贫与贱是人之所恶不以其道得之不去也道者富贵之保也有道去贫贱易行道保富贵难无道而富金玉者贾祸之帜也无徳而贵轩冕者暴恶之器也今夫人力足以举百钧加一鸿羽则诉而不受是谓之匹夫量力善使其力者以三十钧任百钧则人有余力致逺而不困以匹夫任匹夫知不过其力为天下国家者以丰禄重爵而加之不量力之士惑矣孟公绰为赵魏老则优不可为滕薛大夫鲁申公处经义则长问天下治乱则否黄覇入为三公则声名减于治郡李文博善语政道而短于治国经济皆力不足也明足以视百里而秋毫不遗千里之外拱把之木有所不见者矣百里之智加之千里之任则民不厌望又加之数千里之事则枉桡纷委而民弃矣况爱一室之智取之以制天下之术是弃天下也不量力之患由使之不度徳受之不任责退而无所归其罪由是天下有不量力之进有不量力之进未有不利禄者也有利禄之进未有能爱君者也髙山之下必有不测之渊髙明之家必有不可逭之祸故古者有天地大变三公防免不胜任布衣歩出府为庶人有他过栈车牝马放之田里甚者牛酒在道间以不起昔者责实之世责实之君尝行之是以君子居其时也命至而涕泣不敢受荣剧则伛偻而益恭防患于未萌保身于未危岂悻悻而乐进耶乐进之世人不省己力不足以敌匹雏而气凌三军材不足以奉刀笔而志慕公相总覈之理防而朋党之事起修洁之方不自顾而惟占术是问天下之患莫不始此臣窃谓国家之法以卑官减小刑以髙官赎殊罪此条目之常非驭臣责实之大柄今州县疲懦不任职免官夺禄数岁而后复丞相不任职不失加节旄雄视方靣州县贪墨犯法终身不齿甚者黥锢之夷岛丞相犯法不失进华职偃息屛辅虽陛下进退大臣之礼适当然奈亷耻之风不竞人人思得此高位为不危不辱之地哉今天下之治莫先乎使仕者量力而进指髙位而人不敢为则立法宜自丞相始然后大臣法而小臣亷治道亦几乎立矣臣愚不佞故为进説
　　説党【原阙】
　　説副
　　説曰一目之视跬歩不知背影一耳之听席间不闻附语圣人鍳其然以独见不足尽情伪也以专听不足察隐逺也天下之任斯置天下之副一国之任斯置一国之副一邑之任斯置一邑之副天子者有公侯伯子男丞相至于百执事而后发号出令立于兆人之上公侯伯子男者有卿大夫士而后奉职贡以保社稷以和人民自丞相至于百执事者府有丞属司有胥吏而后奉法度备官责夫张官置吏者非位号而表着居之也非使令而左右先后取之也爱人任其仁虑事任其智临难任其勇仁羣则爱博矣智集则虑至矣勇众则力果矣圣人恐己不足而待副善推其所以为圣人贤人恐已不足而求副善得其所以为贤人众人是已而背副仁鄙而智墨材日益不赡矣举天下而言唯挈缾之任虽孺子可以独受匹夫扛鼎则有失跌者矣况九鼎能以一手足负哉天下之势何翅九鼎虽尧君舜臣不敢独任后世之人视尧舜孰愈也尧之时天下简易比屋仁夀舜居百揆亦有十六族后世天下嵬比屋鄙夫万几之事唯丞相一二人是问犹匹夫而负九鼎其不胜必矣武徳正观之治尚书省舍人六员天下之利害朝廷之与夺抗庭而闗决分席而与议是当天下之任尝不下七八人开元之后亡矣姚崇虽有治今之功而有变古之罪赵诲之祸所縁而起也以今视姚崇又孰愈耶六房者吏而巳是谓使令而左右前后取之耳非副也百畆之田一夫治之可也千畆之田必十夫治之万畆之田必百夫治之此耕者之智力不足田不耕虽有丰年稂莠生焉今百里之宰副以丞副以主簿副以尉为爱百里千里之长副以倅贰副以幕府副以掾属为爱千里天下之相无所副特副之吏而巳爱天下乎臣愚不佞故为副説
　　説士
　　説曰古之士其学也为己其仕也为道为己者在我其为善也无所不勉为道者在命故贫而乐贱而自分定其于世未尝有求而求之者人也今之士其学也为人其仕也为利为人者在人故其为善也无常心为利者不知命其于得失也皆蔽皇皇然常恐求之不逮也贫者必求自富贱者必求自贵晦者必求自白穷者必求自达天下如是行谊无复立亷耻无复自贵是以明王之治天下使学者莫不为己而仕者皆为道然后天下可得而治也天下之器或量乎大或量乎小以五斗之受较天下之器则受钧石者弃而不用天下之木或分乎长或分乎短以十寻之度度天下之木则千尺者无所材夫天下之士有不齐之器有不可一较之材而求者持一人之度量去取之其旷职而失士也必矣故诗曰缾之矣维罍之耻言取小而遗大也故明王用人之仁不求其勇用人之智不考其信用人之言不较其徳故诗曰采葑采菲无以下体言明王收士如此之博也明王之士宾于乡齿于学材于官廪于位皆不待其求而人求之又其博如此故士得习为无求其进无苟道官必称事必举而民用赖今夫不采其长不用其实较天下之士以言语为度量古之言也经其赋也史犹可以通天下之事业犹足以得方闻博达之类今之言唯是声病工拙有司持以为度量以待天下之士天下之士不求则不闻不自进则不达不合于有司则又弃之盖有英雄魁垒之人宁自贫贱不诎于俯就而自试者矣若是人者上固无科以求之故士习为自求其进未必贤不材其官不事其事而民不被其泽矣古之人未必皆贤今之人未必皆不贤古之进未必皆恬今之进未必皆不恬由上不为愧厉之道天下相习而成风也古之人上既求之言不听諌不从遇之不以礼则悠然而逝岂若今俛首求信于有司耶夫士不待其求而进故众以滥计者不探其源而止其流仕以岁月为资而每进又责之保任然后得一命加一级夫保任者非问贤否徒以上举下大官荐小官其人未必尽贤其自致于为上也未尝无求而视人之于己乃谓不能无尔非有胁肩顺指之人交亲贵势之阶货利力役之奉不惟不得其举将恐逭罪戾之不暇呜呼保任者兹所以殴天下之士相与为利也其蹈道自信韬光不耀之人宜不在其选矣鹓鶵非竹实不食非醴泉不饮况肯下侪鸱鸢而争腐防乎以今科条岁增举路日广然进士不脱乎声病科目犹规于名数经术必贵乎训诂此数者皆徒能待中材之人望于利禄者奈何将有非常之材不试之业耕莘钓渭之贤漆园柱下之吏不为世俗之事朝廷且不为殊科以求之夫安得不遗斯人之徒乎故诗曰皎皎白驹在彼空谷言贤者有以隐处也士者天下所以系而治乱王覇之路也今徒得中材习俗之人而用之岂朝廷之利也诚能科试之外间发明诏并访遗逸待以不次使天下之士髙材独行尝有不求闻达而朝廷求之者则庶乎行义立而士厉矣臣愚不佞故为士説
　　説农
　　説曰呜呼生民之困无甚于农也古之农一夫受田百畆今之农十夫无百畆之田古之耕皆为己今之耕皆为人古者时使薄敛以安之力田以尊之今者力役厚租以困之上不为科以励之古之民四而农居其一今之民士工商老佛兵游手合为八而农居其一古者士则不稼大夫不为园夫红女之利今者公卿大夫兼幷连阡陌古者工商与农相生养皆有度今者工商之取于农诈伪无厌古之老佛入于中国则驱之今者老佛诏民以养之古者养生送死皆有常费今者婚嫁防淫祀皆无节古者山泽陂湖之利与民共其水旱皆利之今者障筦而皆有禁槁而不得救潦而无所泄古者教蓄积又有仓廪以发其匮今者不制不蓄凶年无所赖不免为流亡古之天下即今之天下而异于古者十奈何农之不困也古之农常重其君臣相与讲谋必先及之今之农常轻为吏者闻有劝农之事则相与非笑之此古之农虽劳然悦其利而趋之故常多而愈富今之农既劳又无利以悦之故常少而愈困以今天下之口无虑二千万跻汉轶唐可谓盛矣然籍而为兵戎者常数百万遁而为老佛者又数万雕琢之工游靡之商府史胥徒之类医巫卜祝声乐之伎合而言之无虑数百万此其略也由是观之天下之民百人而一农农之人一而食谷之人百古以一农飬三民犹患其不足故命冡宰制国用视年之上下一有水旱则命乡师赒之均人恤之今以一而养百其至于穷且盗也宜矣呜呼农之困未有甚于今也以汉文之时天下富庻衣食蕃滋尚能赐田租宠强力贾谊晁错或劝上敦本以杜游末然为汉文者不求文王之法治之乃躬耕籍田以粟赏罚其为劝励之道亦末矣所谓文王之法何也五畆之宅植之以桑五十者可以衣帛矣鸡豚狗彘无失其时七十者可以食肉矣百畆之田无失其时八口之家可以无饥矣昔孟轲为齐宣言之详矣宅不毛者有里布田不耕者出屋粟民无职事者出夫家之征载师纪之旧矣或曰今可为乎曰未也十室之夫耕人之田食人之食者九而欲为劝励之道犹无车而教之载无弓矢而教之射惑矣今天下之法必始于名田而终于劝农名田之法必始于公卿大夫而终于黎庻劝农之法必始于法孟子而终于如载师圣君贤相讲求太平之防无先乎此矣志不云乎王法本于农臣愚不佞故为农説
　　説工
　　説曰工者天下之末作也不为其末不可以养本不制其末本亦从而害矣古者百工之属有六曰陶旊之工曰筑冶之工曰玉石之工曰车梓之工曰韦革之工曰萑苇之工工虽多不过是六者天下之用蔑不济矣先王知后世不能无乱故分之以不易业制之以不杂处禁之以不作滛巧故记曰异服竒技滛巧以疑众者杀无赦然犹患其未也不美宫室不侈黻冕车不雕几器不刻镂当是时也百工之人持度量绳墨以事其上无一不在于礼其为衣食之道皆才足以自赡三代之所以务农重谷者由斯道也然三代衰世之君皆不顾先王之法穷天下之侈丽以奉一时之欲末作者从而利之浸以无巳以至秦汉之君池防涂金碧之饰衣冠增文绣之美皿器施珠玉之华君好于上民好于下君为其一民为其二天下纷然盖不可禁巳呜呼民之不幸其亦甚矣乎三代之时其君义而有制其民俭而有礼其末作仅足以相生养后世其君侈而无度其民纵而无节其末作顾巳如何矣然而浮屠老子者何居而来也其为衣食栋宇之费皆非取诸己是以用而不防穷奢极靡而无所厌古之工居民之一今之工居民之百古之财君取其一民食其九今之财君取之浮屠老子者又取之转以衣食于百工是以百工日富而农日贫噫先王务农重谷之道亡矣今山林斧斤无有休日天下之财聚于宫塔而生民之居有暴露者文绣纂组有被于土木而生民之衣有蓝缕者金玉雕靡施于服器而生民之食有蒲苇者今之所市古之所禁也今之所以获养于上者古之所杀也木不得蕃于林珠不得藏于渊金玉不得抵于山其余翡翠玳瑁象贝之属皆不得遂其生今之所忽古之所重也故曰唯天下至诚为能尽物之性夫百工要利而日伪上焉者不设经制又从而好之求尽其性不可得也臣伏以陛下恭俭之徳虽汉之孝文未能及也惟是承平以来经国之人不着法度以杜机巧浮屠老子又从而招之所以末游盛而风俗靡今其可谓甚矣不可不止也朝廷以纯素之化先之于六宫次之于大臣后之于天下天下以画一之制始之于浮屠次之于郡县后之于生民使人人以约易侈以质易文百工之巧无所为自然民富而农劝王道之本立矣臣愚不佞故为工説
　　説商【原阙】
　　説田
　　説曰古之圣王在上而下无不足之患者非能并耕而食之也为其田之有制也民不可一日而无食田不可一日而无制是以圣人起必先制田三代井牧之法是也计口而授之凡人之力能胜耕者莫不有田以耕故民足于自养而无贫富强弱之差也井田一废富者连阡陌贫者无立锥黎民穷困逃秦而归汉然而汉不为之制方轻田租躬籍田劭农夫宠强力故民莫知劝且不胜流冗矣由无制也此仲舒师丹荀恱为时君言之详矣方今之事不惟无制又从而亡之者多矣中国承平生齿蕃衍宜无让于汉而天下之田其数才二百五十万顷而废者又尝二十万校之元始才三之一是制既不立寖入于兼幷不唯吾农无所耕朝廷之赋亦从而亡矣景徳中增田三十余万而岁赋反减七十余万此其验也夫天下有兼幷之民专利之公卿大夫不耕之释老漫衍之陂泽而望天下之田日广天下之税日增不可得也古之兼幷兼民利也今之兼幷又幷公税也其归十夫之田者或不受三夫之税卒以其余称报亡徙而诚无有一二由经界不明吏縁为奸不可制也古者公卿大夫専利四百顷为甚多张禹是也今之公卿大夫动以千数而不厌由名田无法亷耻不立而风俗不竞不可不制也今之释老古之南畆之民也一入游惰坐而无事不唯民养之公家又以田飬之将见民皆弃劳辱而归游惰矣不可不制也古者陂泽之利皆有水官以治之今水部徒有位号非有常职亷刺守长其名劝农而未尝知责鲁有大野晋有大陆秦有阳陓宋有孟诸楚有云梦吴越有具区齐有海隅郑有圃田周有焦获盖有汪洋演迆不可得而耕植者矣不可不知也鸣呼诗不云乎普天之下莫非王土田之敝如是而不为制理之道主者得无愧乎税租可均也兼幷可限也游惰可止也陂泽可治也在朝廷谨于经制责于官人而立法必始贵者天下之田日辟天下之税日起生民之利可胜言哉臣愚不佞故为田说
　　説谏
　　説曰昔者天子之臣谏者七人虽有傲僻无政而不乱诸侯之臣谏者五人虽有谩谰不法而不亡卿大夫之臣谏者三人虽有孱肆失职而不辱士庻人有谏友虽有嵬弃业而不刑君不知君之难而昩于求谏谓之独开招纳之名而乖虚受之实谓之愎有顺听之美而亡力行之义谓之弱知斯三者闻善而乐闻义而徙闻过而悔闻恶而止而巳耳臣不知任责之重而昩于为谏谓之墨好直言而闇大理谓之愚屈祸患而回势利谓之贼知斯三者能强国能爱君能兴治补救能进贤退不肖能不疚富贵能不畏刑戮而巳其君如是国则为治国家则为治家其臣如是大臣不泄迩臣不私逺臣不苟吁其可谓盛矣前此者其君未尝不受谏而天下未尝治其臣未尝不谏而名誉未尝贤故君子不以纳谏为难而以知言为难不以进善为难而以蹈道为难何谓知言有逢君之谏有要君之谏有一曲之谏有丑善之谏逢君之言辩而似智要君之言讦而似直一曲之言迂而似法丑善之言蔽而似信是以君子不可不察也故诗曰哀哉不能言匪舌是出惟躬是瘁哿矣能言巧言如流俾躬处休何谓蹈道好古之谏昩于适时之变好仁之谏昩于临事之断好动之谏昩于静谧之理好法之谏昩于忠恕之厚是以君子不可不察也故诗曰匪先民是程匪大猷是经唯迩言是听唯迩言是争五帝之世其臣不及其都吁谋谟有戒而无谏而天下治三王臣主俱贤诲之以治乱通之以讽谕而王道成后世其君不及其臣不谏不治不诤不从而君臣之道无常矣故龙逄比干畏责以死谏伯夷叔齐畏道以遁谏周公君陈畏治以诗书谏宫之竒百里奚畏乱以辱谏鬻拳泄冶昩其无可为而以刑祸谏呜呼君子爱其君之心亦至矣奈何幸不幸之异也君子知言与道之难而知其美恶犹有二蔽焉事小善而亡大患勤于谋始而怠于乐成此天下之大患也晋武帝可谓有容徳矣大臣刘毅比之桓灵而不愠其讦及山涛陈经武之备而不用和峤纳储贰之忧而不从孔恂语元海之奸而不除此事小善而忘大患也唐太宗可谓能好善矣房魏数人者犯顔则悦逆耳则顺张元素防干阳之役以同乱于桀纣且能听而止一有翠微玉华之侈贞观之风殆矣此勤于谋始怠于乐成也善用谏者无他知其难与蔽之説而存之治道其庻乎臣愚不佞故为谏説
　　説恩【原阙】
　　説宥
　　説曰古者有宥而无赦故曰宥过无大又曰杀无赦宥者刑之仁也今者有赦而无宥故比年一降三年一赦赦者宥之失而刑之贼也易之解曰君子以赦过宥罪盖曰过则赦而宥其罪非有罪而赦之也穆王道衰吕侯作刑而刑罚之疑有赦穆吕之刑非舜臯陶之刑也舜为君臯陶为士师天下宜无刑犹曰罪疑惟轻立法以教后世也轻者忠厚之道非赦之谓也春秋肆大眚仲尼讥之非是之也汉儒不探其意诈古以防今或谓国君过市则赦是国君所至诏人以杀人乱莫甚焉故诗曰彼宜有罪女覆説之昔者天子一受命祸乱一息新旧染定民志君子犹曰王道之薄也舜受命诛殛放流者四人而天下服未闻赦也管子曰赦也者先易而后难乆而不胜其祸惜乎论之小也非之而犹以为利苟于暂恩而不知必去此桓公所以覇也汉为甚矣论者数人焉唐不尽革也或止之或推之亦数人焉然未有比年一降三年一赦若今之甚者也夫天岂不爱斯民而能为之五日一风十日一雨使田不耕而植乎不耘而获乎风雨不时丰年不常则民日仰首云霓之下窃幸一丰乐亦曰天之赐也劳耕而植力耘而获其有粱稻则知自贵而不费此天之所以不为也今天下大泽计日而知则下非有云霓之望小人屡罪屡脱则不若一幸丰年而知自贵此赦而又失者也上世无赦其刑平其次有赦而贼刑今夫屡下而贼恩贼刑者杀人不死伤人不刑然小人犹以幸而获免日诵天子之徳而不复蹈其奸贼恩者天下亡命屈指俟报不知朝廷之仁而谓之典刑适尔释而未必改谓后之日复当赦天下由赦而伪者多矣是方于前世不独有惠奸失恶之叹用恩之敝一至于此可不念哉臣伏谓事有挟山超海不可为者折枝则非难也以今君相圣明使天下刑措其势犹折枝况不数赦而巳乎唐太宗何人哉顾不为耳臣愚不佞故为宥説
　　説禁
　　説曰兽之走圹鸟之飞林民之趋利皆性也先王因民之利而利之故国不以利为利以义为利海不爱鱼盐山不爱金铁天之所生地之所养苟可以衣且食民皆共之为先王之民其亦幸矣后世酒有盐茗有禁金铁有赋闗市有筭天之所生地之所养苟可以衣且食者国皆障而取之然而民固困矣国家犹有补焉是以后王不能改也今则异于是山海之利夺于民而筦于官有司不为权宜通流之术而取赢焉徒设刑辟以制天下使民怫口腹心知之欲违贱美而就贵恶以求十倍之利是以官刑日烦公利日耗国用日不足禁之敝未有是也朝廷徒有专利之名而不见为利之益生民徒有抵冒之苦不能怫饮食之乐今千室之盐茗市于官者不百十彜酒就者无五六由朝廷之法见利于近不见利于逺取赢于贵不取赢于贱有司徒有毕收之意天下常有百分之民未尝为公利郡县之刑仅制其一而天下之狱嵗巳万计将尽制之天下怨溃不可胜矣楚人载货贝而之齐一求二称之息逾月而后返一求五称之息逾时而后返其取寡者能以一时而三之齐是其取五者五而其取二者六矣今天下之禁正类于此主者徒见取多之数而不知速返之益故未尝通其法又从而增益其筭争一时尺寸之利是无异救人之跌而引其足不惟无益且徒速其死耳今天下以禁入泉岁才能二三百万使通而求赢无虑十倍此利害较然陛下之臣皆能知之而不为由有司不责其实徒苟且践厯以自富贵遂使日蠧月壊将无可为也昔孟轲见齐宣王语以王政王曰寡人好货轲曰王如好货与百姓同之于王何有今天下之禁非陛下所欲为汉武以来未有能改也诚能通法轻利寡取而求赢刑得以清财得以博民力得以充国用得以足然则陛下虽用禁王道何损哉臣愚不佞故为禁説
　　説戒
　　説曰或问大禹戒舜信乎曰书有之曰毋若丹朱傲唯慢游是好防昼夜頟頟朋淫于家用殄厥世若是语中人不足道况圣人全徳巳乎曰古者养由基善射挟六钧之弓百步以射杨叶百发而百中有过而笑者曰是未足以语射也夫善射者百发而百中今日百发谓之有功明日复射弓拨矢钩一发不中前功并弃以圣人而治天下万虑万得谓之善治一虑不得万虑之缺是以不可不戒也曰以丹朱戒舜不巳甚乎曰戒者不可不甚也甚者所以固其终也故诗曰靡不有初鲜克有终美哉大禹之徳也使后世下得以戒上臣得以戒君必自大禹始故成王之为君也周公告之书曰无逸曰立政召公遗之诗曰公刘曰泂酌曰巻阿是三者不同谟爱君爱天下之志一也王者治天下之始何尝不退托不明畏神器之重念天命之大而皆博访忠谏以补察不逮深求民隐以顺协羣附若是时也观天下之治易若反掌及其志磨于岁月身恬于安逸耳目悦于声色起居乐于台观驰骋快于犬马玩好美于金玉朝燕废朝夕饮废夕有善始之名而无善终之美先为天下之治而后为天下之乱是无他由戒其始而不戒其终也故传曰有始有卒者其惟圣人乎宣王中兴之君也君子观鸿雁之美庭燎之箴沔水之规鹤鸣之诲祈父白驹黄鸟之刺斯干无羊之作知宣王之无终周道不复兴矣使六月之北伐采芑之南征不为斯干无羊之占梦文武之治斯灿然矣文皇善治之主也君子观世南文本之谏玉华翠微之役知文皇之无终不为纯王矣使贞观之勤不替老而纳善如得魏公之时圣人之治岂如是而巳哉语曰为山九仭功亏一篑是以君子恶乎画也人皆有欲善之志而乆之难君皆有欲治之心而终之难故易曰受以未济终焉臣伏谓陛下明徳谨始虚心求治埀美一世前无百王巍巍乎圣人之道不可及矣伏惟知所以始之则念所以终之成所以为之则求所以戒之然则圣人乆于其道而天下化成陛下之道逺足以继舜陛下之臣不慙徳于大禹岂区区周宣唐宗足比隆哉臣愚不佞故为戒説







　　钦定四库全书
　　都官集巻八　　　　　　宋　陈舜俞　撰记
　　海恵院经蔵记
　　秀州檇李之奥壤华亭县唳鹤之名邑白牛村在其西有人烟之富海恵院于其间为兰若之胜先是赐紫僧奉英智力肤敏杰为主者乃募人书所传之经其函八百其巻五千四十有八而居人吴氏子仁义施号为长者为之募财僝工作转轮而蔵之其屋若干楹载砻载琢饰以金碧以某年某日落其成也白牛居士陈舜俞叙其义而赞之曰天下之险东有泰华南有衡岷西有昆仑龙门北有大行羊肠此天所以限方域也然而寳货出焉而负重者至草木禽兽生焉而樵蘓弋猎者往冯焉蹶而伤下者踣而死又生生之大患也圣人为之观转蓬而作车以载之嵯峨决而蹊通崪屼碎而尘飞视千仞以为夷化颠踣以为安则车之为利盖逺矣无明之山悭贪之阻嗔恚之冈痴暗之崔嵬诈妄之丛棘深林滛乱之坑谷谿涧而众生莫之能免也于是教之以法为车以布施为辀以禅定为轸以忍辱为毂以持戒为辖以勇猛精进为辐以般若为轮度脱诸险不堕生死始于自载终于载人故此经之轮不为无意也况夫我为法轮致逺由已有相虽外发心必内心转轮驶心止轮柅举真如之性海一指而徧尽尘沙之法门有念斯足湏弥纳于芥子沧海入于毛端具体道之枢机利物之关键作之可谓妙用施之者不为无穷之利乎若夫山涧同平夷险一致驰骋乎无傲之驾遨逰乎无方之机非作非止孰溺孰载吾非斯人之徒其谁与逰然殊涂同归何逺之有
　　秀州资圣禅院转轮经蔵记
　　天轮左旋四时不令而行地轮右旋万物不言而生蔵轮北旋诸法不谕而明轮之义大矣哉四时推互万物流布诸法无住其道一也然如来出世唯以一大事因縁示悟一切縁诸根异有二三説非意本然也迷尘末路流荡防返善门百启无一入者朝讲暮诵人其难乎大智创物严一屋处以众经聚号大法轮一转万徧能令众生于一念顷含受诸化是所以速其归也愚者曰善哉转轮植我徳本于未来际获无上道智者曰大哉转轮即我自性于当念处悟无上道推是而议院之有斯作也悲防饶益可胜言哉以至和元年三月丁亥营基十月辛卯落成赞曰琅函星环赤轴金晃墨寳珍聚香题金牓是谓经蔵是非经蔵是名经蔵毂运环循电走雷振钟幢前引歌呗后陈是为转轮是非转轮是名转轮名即是实实即是名空华之果叩寂之声为大饶益法界含生
　　明州鄞县镇国禅院记
　　世传五土九宫之书嵬琐不经其义殆不可得而诘之矣凡其说者以干坎震离同凶坤艮巽兊同吉持而考诸天下千夫之州百室之邑陵园庙塔之负据靣势往往得其所由废兴者故上至朝廷为立官局置署丞长以日相讲肄人着其説为篇下至公卿大夫士虽好古信道之人犹或畏以信甚则杂以耕夫野老之言张福祸之騐如影响以动蚩蚩之民使生者不得保其安宅死者火燔水溺而无以塟痛哉贼道祸俗而莫之能救也予十五年间再官于天台四明之二州此古所谓天下竒山复即其雄伟险怪古今有称于山者而逰焉求其所以凡得不坠者不独物象之特出而不可蔽塞亦必世有材力之人主而起之一日镇亭山镇国院之僧某乙持其所居之形胜及兴作之歴年诣予请文为记且其僧有殿其法有堂其居有室其廪有厨钟台浴屋崇扉修庑焕乎无一不备而又盛矣其门之辟则曰丁其路之行则曰丙其山水之防则曰巽考其然则曰是本于五土九宫之书所同吉者嘻将有是耶将适然耶及问其初则曰唐贞元六年其徒曰慈云居而基焉防昌中悉废大中九年曰灵持乃复兴葺中和五年始得今号皇朝天禧二年曰普光庆成又广基构景徳三年曰寳寜主之及今传袭不絶故大成推而言废兴圯完果系乎时及其人之能不能而不在乎吉凶之说者矣不然何一吉而中废垂二百七十三年而始备诗曰维其有之是以似之因书而授焉且告惑者嘉祐庚子十月癸未记
　　秀州华亭县布金院新建转轮经蔵记
　　布金院去邑七十里居有上人曰清巳其行淳白善防其法所谓慈忍精进者嵗既乆闾里莫不向焉邑人曰顔覇乃首施钱二百万书其凡所蔵经又相与谋营大屋为轮而环积之其后工未就于是无逺近争投以财若堂而构越二年而告成函以文木袭以绨锦载以华轮瞰以藻阁缭以珠贝负以虬龙覆以隆厦周以广庑方琢圆磨明怪幽巧涂金间碧严饰杂绘总用钱千万前后施者畧数百人焕乎盛哉夫西方之书生灭之极谈也生灭者周流而无穷周流之谓迹无穷之谓性迹有去住性无前后寓物见义莫妙乎轮轮之名有二一曰法轮诸佛之所乘也智慧解脱以动之戒定悲忍以行之小而入乎微尘而有余大而御乎太虚而不能容拟诸形容而莫之能名法轮也其二曰苦轮众生之所乘也动之以烦恼贪着行之以冥乱罪罟上骋乎天中骋乎人下转乎地散而入乎鬼神之都禽兽之乡而莫知其归拟诸形容而亦莫之能名苦轮也噫在佛为法在众生为苦有众生乃有佛非佛不能度众生然佛之度众生也未尝脱吾轮而载之葢即其所乘而指其所向故能方轨同辙而出乎无穷之域焉耳然则凢所谓轮者皆可以推止诸苦令法流转亦几于佛矣轮之成也上人以予能善解其义其文可以申赞叹见属者不逺千里云时嘉祐辛丑嵗十二月壬辰也
　　湖州安吉县灵殿记
　　障南古邑灵峯在西南水石甚美负山为宇始五代开平丁卯嵗髙僧义璘号明义大师作也当吴越王重佛尚施因用褒赐且名灵峯长兴癸已嵗始作佛殿以待有像宗室太傅之夫人刘氏粤通夕梦喜发檀信乃损奁金选工奏技香涂严饰尊侍列席盖已大备越一百五十有九年实皇朝治平元年甲辰追用嘉祐壬寅明堂诏书改赐今额虽承平天覆林泉有光而风雨嵗乆土木壊矣院之七世法嗣仲贤曰为上首防方受道多所眀逹贤首法门持擅师讲行力既余博善兼术于是徒尊于堂人向其方叹此倾圯慨慕兴作俄有邑民施则安则寅则寛彦邦及嘉禾沈承礼唐简逺近十余姓人方企重师学亦乐植福果乃聚钱三百万共起弊旧以治平丙午十二月十九日已亥经始明年春大落成金椎奠础文木绳直若植其楹如飞其甍丹漆内外绀碧上下视古有褒扵邑为胜大哉薄伽梵之道也以无我为已故万物莫能逾以无尽为仁故羣生莫不被其力以无邉为量故大至于虚空而不容以无受为得故施等于大地而不为极顾一微尘之财施一毛髪之栋宇乌所以报称者然智者之至于斯也修作之体空而成壊等悭施之性一而受舍忘中立于无相之域而大寓于有为之时岂复一事而非道者使众人之至于斯也香火以荐歌呗以乐登降旋拜一合掌一俛首类如是者皆生乎无心而致其心遂即其心而识乎无心则其报于佛多矣其利于人逺矣可不记诸时治平四年八月初一日丁未记
　　秀州华亭县天台教院记
　　善哉天台氏之建化也以观心为法以念佛为宗观心者观有心以至于无心念佛者念彼佛以证乎我佛或升阶纳陛同践堂奥或顺风乗航横絶苦海真可谓大乗之渊源导师之方便者矣原夫清净本然无有空假因缘忽生万法以起河沙妙门一念而足所以体同寂照神防乐域丘陵坑坎悉见严浄众鸟行树皆出法音用之则然何逺乎尔佛陇肇基神化周浃诸方向风縁应如响则夫来四方之珍聚肄六时之白业栋宇具而神人安钟梵作而斋戒修又可阙乎秀州华亭县某寺天台教院者真鹤唳之奥园实龙像之精舍先是界相东南地隙草茂时和年丰民有余施师徒日演广厦斯作讲诵未闻人莫知向法师元湛台岭之宗实为苖裔言厌逰方聿来胥宇既以知见提撕其新学亦用方便诱掖于里俗于是檀供旁午防模备具复即浄室作西方弥陀之像其髙十有六尺岿然垂臂若将援溺以应经量邦人延宥善施乐义乃为之购金以极涂饰然后居者有以系曕诵之慤防者以之起师仰之愿揭像运之观瞻毕空门之能事矣嗟乎谁谓布施为住于相众生不爱顶踵悭贪无厌暗覆真觉集为苦本流转生灭莫之攸止故无信舍相则执着亡空寂见则佛性具矣谁谓声色不足以见如来今夫金山之聚不辍乎吾目和雅之音不息乎吾耳尘法虽外其心则我苟离见闻则无有佛故夫乐苦空而防因果厌诸相而求解脱未足与语道者也院既大成严像且毕以仆夙体斯道见嘱随喜云
　　海盐李宰遗爱碑记
　　秀州海盐县有贤宰太常博士李君爱飬其民而为之兴利又教其敦本节用既去其民思之有吴承润潘彦昌者与众纪君自始至及去烂然见于成绩蔵于羣心称于众口之事诣余求为文词以信当世云濒海之民其生不勤有川不潴有田不耕若嵗屡雨四野为澜而注于海旋时微旸则无所溉坐视赤地擕手流徙者众矣故十年之耕稔无一二君初即事人方频饥转入山海持茗与盐以给衣食而君皆权宜弗禁乗春可耕而室无稻粱之种君曰天有其时而民无其力咎将谁执防运使元公綘行郡君持告身勑文数通乞置郡帑假官钱三百万货民籴种及粮元公嘉许之嵗终民赖以稔先是唐有贤令李锷通邑凿泾凡三百有一嵗乆以塞君曰沟川不浚而望嵗犹气血之竭求为无病不可得也于是作劝书一篇二百余言布告于民始命之积贮慎啬以飬生送死卒诏其具畚锸随所占田人自浚治因土为塍以御水旱提宪张公师中察其能即以上闻求赐奬书以劝能吏乆之不报君曰浚泾利之畧耳我功未完宜其朝廷之不与也已而嵗亦小歉君乃大劝民为横塘堰旁植木为闸长水永泰开济乡以下皆为乡底堰几三十所以讫一时之利凡前后兴作命令一下民知以佚道用其力未甞不老幼相告语劝从之惟恐后不戒不扑而告备戊戌仲冬吴中雨迄于已亥之仲夏而后已旁州接轸幅员千里皆被水患独君之邑有堤防流决之备而君则去矣以是民之思君也尤甚噫古者劭民务农而为之开地利以当天时于政为最先是以周有司勲掌六乡赏地之法而民功为庸在汉若杜诗召信臣之属始能当之以君视古奚其愧哉君之政大畧其刑以寛其令以简其分争辩讼皇皇焉惟恐不得尽其情其视一夫不获腼然愧于靣目宜其居则劝以至治去则乆而益思也巳予尝陪君为别头主试官知君有文行嘉兴之亲旧又能为余道之实悉如来告者之言故不愧为之辞以俟史氏之捃摭君名维几字景纯嘉祐元年四月受署四年四月代还其年六月乙亥嘉兴陈某记
　　杭州知府沈公生祠堂徳政记
　　仁宗之四十一年起居舍人知制诰吴兴沈公方帅越治行闻于京师诏迁为扬州守既而曰襟帯江海杭为大州乃以易公仍进官某曹郎中公方过杭其书适至众相与喜曰此公家州也山有宰木巷有葭莩俗之良窳民之宜疾皆已夙讲治可跂而待也公受命明日入府领事十邑之长奔走来奉图玺者一概劳见人人为数其贪亷勤怠之状于是莫不相视以愕畏公素辨也公之庭事吏案上下日数百剸剖立解无有凝刃居无何吏有受金者夜告其妇曰使君方严我幸得金五千妇问其处犹弗告也明日吏暴集公责于庭曰孰为受某人金若干以语妇而不道所以置某处耶吏股栗请罪然后人益以公为神逺近内外无敢欺绐其始严讥盗攘清止博奕下辄或抵冒公曰以付法外者正为是也乃独过示区处以耸羣聼有夫横猾挟左道以持公私前弗能去公捽置之法自是人知公不可犯也涂无酗言道不拾遗奠枕万家户不夜闭狱讼日衰狴牢屡空公益傅律令杂下条教命毋异权量毋屠牛狗毋饮鸡豚毋以倡优蓄良人市有恶钱衢置大缿而投之不浃日积以千计子父异处着为期使自悔还者奔北几数百室浮屠氏杂市贾为抱贸妇女游其居而恬弗怪一切止之西湖不渔古制也日浸以弛申其禁鱼跳于防儿童不敢下视葢公之所以令其民者或躬自蹈而诚率之不然本其民之安且乐也故其文一下郛郭田野争相传诵老防更迭告语无敢不聼以信如是公为政之明年仁宗上僊公奉诏攀号痛慕殆絶行服荐享东诸侯以为仪乃罢游观不置觞豆召賔客帑有羡钱以访良家之贫无以适者用为妇者数百人矣于是时也杭虽旧州其俗惟新家有良人亲有顺子蓝缕短褐闺箔织组无有小人愚夫愚妇久而弥知戴公恩且愧其风之不竞也上即位之二年冬十一月公之政亦二年矣诏还公于是民知公去是而用将致于大自嗟其逄之不可再也乃相与于山之巅作为室堂物色仪象以揭示曕仰日颂公寿已而衣冠缁黄耆旧秀艾之人以嘉兴陈某退居田间为其隣里公之风绩耳目所接能为文辞以慰其心来有是请仆既不获执笔之让且以公春秋三十七恭俭简易师长其民不出堂奥洞见比屋遂能法奸仁及庶类其老而声明王家利泽四海也必果矣虽古名臣何以加诸得不引考条列传信其后以待史氏之攟摭耶时治平元年十月日记
　　秀州崇徳县新三桥记
　　县当漕渠通七乡民屋于两濒三桥实徃来者嵗既久土薨木朽民将病渉卫君子渊自临安簿有材能上官荐为令又用捕盗功得便官进补是县崔君圣猷佐之聪明惠和法奸仁民人神晏安百谷阜昌民虽有赋役若孝子弟奉父母朝夕望顔色惟恐命令不下无敢背者一日感三桥之壊徘佪有改作意民知之隣传里报相从来堂下愿输金匠石一新之县官为指画髙广皆褒大旧作于中桥作亭以游居者休行者未甞劳一叱呵指呼逾月而三桥成学春秋者请书曰秋七月某日民新三桥何以书善之也何善尔利往完久之道也何言乎新作有旧也县官教民作之不言县成民志也三桥之石非一日而具何以日言民之乐工之来若不日成者也噫天下之政方束手于三尺律又嵗未久而易岂遑与风俗扶頺革朽一一如古人二君政未久下民比比有歌咏又能彻故兴利垂数十世材亦罕矣朝廷自三公至百执事县为最下二君去是其扬能厯级岂一二而已又将发见事业如邑如民桥予不识后之来者冝如何书
　　明教大师行业记
　　宋熙寜五年六月初四日有大沙门明教大师示化于杭州之灵隠寺世寿六十有六僧腊五十有三是月八日以其法茶毘敛其骨淂六根之不壊者三顶骨出舍利红白晶洁状若大菽者三及常所持木数珠亦不壊于是邦人僧士更相传告骇叹顶礼越月四日合诸不壊者塟于故居永安院之左其存也甞与其交居士陈舜俞极谈死生之际而已属其后事兹用不能无述也师讳契嵩字仲灵自号潜子藤州镡津人姓李母钟氏七嵗而出家十三得度落髪明年受具戒十九而逰方下江湘陟衡庐首常带观音之像而诵其号日十万声于是世间经书章句不学而能得法于筠州洞山之聪公庆厯间入吴中至钱塘乐其湖山始税驾焉当是时天下之士学为古文慕韩退之排佛而尊孔子东南有章表民黄聱隅李防伯尤为雄杰学者宗之仲灵独居作原教孝论十余篇明儒释之道一贯以抗其说诸君读之既爱其文又畏其理之胜而莫之能夺也因与之逰遇士大夫之恶佛者仲灵无不恳恳为言之由是排者浸止而后有好之甚者仲灵倡之也所居一室萧然无长物与人清谈亹亹至于终日客非修洁行谊之士不可造也时贰卿郎公引年谢归最为物外之友尝欲同游径山有行色矣公亦风邑豪预焉冀其见仲灵而有以尊飬之仲灵知之不肯行使人谢公曰从吾所好何必求富而执鞭哉凡其洁清类如此皇祐间去居越之南衡山未几罢归复着禅宗定祖图传法正宗记仲灵之作是书也慨然悯禅门之陵迟因大考经典以佛后摩诃迦叶独得大法眼蔵为初祖推而下之至于逹磨为二十八租皆宻相付嘱不立文字谓之教外别传者居无何观察李公谨得其书且饮其髙名奏锡紫方袍仲灵复念幸生天子大臣防道逹法之年乃抱其书以游京师府尹龙图王仲仪果奏上之仁宗览之诏付传法院编次以示襃宠仍赐明教之号仲灵再表辞不许朝中自韩丞相而下莫不延见而尊重之留居悯贤寺不受请还东南已而浮图之讲解者恶其有别传之语而耻其所宗不在所谓二十八人者乃相与造说以非之仲灵闻之攘袂切齿又益著书博引圣贤经论古人集录为证几至数万言士有贤而好佛者往往诣而诉其寃久之虽平生厚于仲灵者犹恨其不能与众人相防于是非之间及其亡也三寸之舌所以论议是是非非者卒与数物不壊以明之呜呼使其与夺之不公辩说之不契乎道则何以臻此哉虽然仲灵之所以自得而乐诸已者葢不预于此岂可为浅见寡闻者道耶仲灵在东南最后宻学蔡君谟之帅杭也延置佛日山礼甚厚居数年然言髙而行卓不少假学者人莫之能从也有弟子曰慈愈洞清洞光所著书自定祖图而下谓之嘉祐集又有治平集凡百余巻总六十有余万言其甥沙门法澄克奉蔵之以信后世云熙寜八年十二月五日记

　　钦定四库全书
　　都官集巻九　　　　　　宋　陈舜俞　撰书
　　上韩相书
　　集贤相公阁下某居东海之濵一日获邸吏之报曰天子命阁下为丞相不以阁下与富丞相者并有天下之望其懐天下之业若合符节康天下之心如和埙箎已乎不以朝廷百年之愿治付庙堂一日之更化求其民为富寿之民吾君为无为之君已乎某闻之不知神王气至发而手足舞且蹈号呼童仆传告賔客仰首天日疑已清明亦不以天下之贤过阁下二人而无所闻生民太平舎今日一致而不可得已乎岂惟独然盖有缙绅先生岩穴隠处相与庆叹万口一辞羙哉皇乎吾君求治登庸贤辅如此之至也某伏念昔为相州之下客一防国士之遇伏自阁下诏还宰司归柄枢极心则喜快然曾无一言进贺谒者始则以踈贱不敢自比于门生故吏又谓阁下经纶之材方屑机务未足为天下大庆也某尝论天下之治是何致之难而失之易耶君臣之相遇是何倡和之少而聱牙之多耶仲尼歴聘而世不用房杜得君而材不足此所以盛治之世垂千百年不可一见也伏惟阁下前既柄用出居于外十年不复阁下必自谓有致治之术而无其时天下亦为阁下惜之富丞相大任先复居今三年而未尝发所蕴见洪业必自谓无出阁下百发之中也是以古者使人之贤不竭其用使人之力不极其勇用竭则天下无所望勇极则事至而无以继帝王操术盖为此也昔者范文正公富丞相与阁下齐名今天子皆用之亦不竭矣昔有百中之名今求百发之效一发不中中国之望不足道也且如夷狄之人何此阁下今日之举不可不重之甚也某至愚不惟尝辱门下之爱今当阁下之进用不敢为俗人之謟贺固其心惓惓实为天下之重不能黙已若夫正社稷之根本定朝廷之纪纲覈臣下之名实休生民之耗蠧羙风教之凋敝收礼乐之极功此皆阁下固有之学前定之业施之自有先后取之而无津涯可不待涓埃之言而有所补也惟阁下无失其时力行而已矣天下幸甚天下幸甚不宣再拜
　　上时相书
　　十二月十日具位陈某谨斋沐裁书再拜献于集贤相公阁下某窃谓三月不雨肤寸之云油然而起不特有一成之田槁而未芸者仰而望之一国之人皆是也及其未雨鬰然在上人皆祝之亦不独有待者始有言盖能为天下膏泽者人人愿见之天下膏泽人人愿值遇沾沐之此所以自古到今英雄眀哲之人可以深坐廊庙收取天下之士天下之士懐抱志防惜不能致身其人为一时所并用也伏惟阁下天资材业发见富贵天下之人望为膏泽虽汉之平勃唐之姚宋未有能若阁下收天下之望于未用之前者也自阁下发防登大科当时有识君子已深器阁下为公辅边陲乆安兵惰财匮胡马南牧朝廷震惊阁下出疆讲和张皇国威议者以阁下不独使蕃汉之民重见太平于朝廷有定鼎之功天子乃用公议擢阁下预机宻阁下自信与上金石亟欲建明大事图天下长乆计未防以大谤中起免居方面垂今十年朝廷之事日不治阁下之望日益隆天下之人指阁下语者谓朝廷有太平在一方适未取而施之庙堂之上取而施之如反掌耳某吴人也今年秋居吴中闻天子复命阁下归政府某不得见天下之人如何耶以吴中而言天下缙绅先生庠序学校至于岩穴逸处皆奔走庆贺谓国家太平一旦复兴拭目而视洗耳而听不复有所疑虑者天下皆是也某当是时与二三草茅之士更语更念阁下当天下如此重望负天下如此重责又天子刷去前日不可破之谤洒然用之如此天下之事甚大乆安之敝皆是使阁下以何者为持操以何者为急先而能一举动塞天下责答天子之明且信哉此古人所以位为忧不以位为乐也又伏谓朱研益丹矢激愈逺以阁下天资之事业济之以十年有待之思宜资之甚深取之左右逢其源也因感昔唐明皇讲武新丰驿始姚崇以呼犬放鹰称合上意明皇命崇为兵部尚书同门下崇在马上不奉诏又迁紫防令崇马亦不进至猎罢崇奏曰行天下之利革天下之敝恐陛下不用臣言臣故不敢受命因对上条数十事皆中宗末年社稷之祸及天下宜急先之务甚深切明皇为之感发涕流应崇曰天下之利朕能行之天下之敝朕能除之朕能用卿之言崇曰陛下如此天下幸甚臣敢不备位论崇之进初若不正然卒为贤宰相后世称十事者谓之升平之源岂非得君之节不苟致治垂世之防素定也又窃闻般输之巧天下所至未尝无材何哉以其以搆厦自任不待求木而后任责也上料阁下受命之始宜有入幕端士尝出其门之人夙夜为阁下讲论措置使无毫厘之差令如近世姚崇之盛事譬如夫子入太庙每事问夫子岂不识礼之末者哉盖奉祭祀事鬼神不容有失礼而不可复反者也孟子曰乡隣有鬪者被髪缨冠而徃救之则惑也虽闭户可也故位踈而言亲者谓之僭责近而忧逺者谓之妄人孰不欲自裕自非甚愚乌肯好为僭妄哉然古者畎畆有不忘君之人负薪能为廊庙之语伊尹之未遇莘之耕人也曰一夫不获如已推而纳之沟中是仁人义士不待有位而后有忧天下心此某今日所以起于踈且逺之中而冐僭与妄之罪来为阁下言之某之至京师逾月矣始来也即窃求阁下谋猷设施于稠人广众中有曰未也有曰循常用例未尝主事殆失天下之望为自安之计耳某之言轻不足求胜于人私议论者如此亦暴矣夫疗乆疾之人用强药悍剂而求不日之效非良医师也况自安之计本庸人所当为非所望天下贤者然居渐乆闻论者日不已又颇见政府立新法断天下小事至于进用人物亦或不为论者取幡然而疑曰得非有盖世之名而未为惊世之事耶何人之责之多耶岂惩艾前日之去而慎重今日之举耶不然乃富贵名位果能动大贤者之顾惜耶请为阁下条陈之天下郡县不治乆矣守宰不可一日而周择之其要在择按察之官重其权而师帅其人此最为当今急务阁下在外十年又负此康济之志乆矣有以知某人转运不才某人堪为转运今天下贪墨暗弛者未免去又未尝擢一人于不次或资与才堪任是官者而闻暗为三年一替之例不识谓天下任是官尽才耶或不才耶如一不才一方之民寃枉无所诉贤不肖无所别白为黠吏货卖暴敛横求以富兼并一日已苦何待三年此论者不取一也磨勘改官之法近嵗已宻加之铨曺苛防孤寒之人实苦之葢要家奏署皆是京秩自不入铨选今覩新制内官非省府判官以上外官非转运提刑以上者有私罪杖举官不理为举主夫长吏刺举下僚所以重其权上为朝廷举贤下以驱防中材之人也今天下犯私罪杖而居长吏者十有五六虽絶其举才亦必受其按罪谓之可以知人不才而不可以知人才岂立法之当乎又今省府判官转运提刑果尽贤乎知州通判果皆不贤乎不贤不足以知人使之长民又可乎若曰澄改官之冗当别为方法此徒阨寒畯惰中人耳此论者不取二也自来朝廷罕肯不由监司体量而进退外官此因循之敝近者有长吏奏强盗杀人为疑狱是天下之妄人也朝廷原情谪官不复按举若此举也天下所共韪今闻其人恃已谪官枝引监司佐官为有罪以释宿憾朝廷亦为劾之夫小人无赖以已重罪扳善人得轻罪亦以逞志此郡县常常长吏能专决不受而令朝廷受之可乎朝廷既知其妄而免之矣况彼指摘者借曰不诬非甚有罪缘朝廷废之而害善人不如不废此论者不取三也国学者飬贤首善地也向者朝廷以学官为资级不责教诲近嵗限年而举之非常也韩吏部不曰无长无少道之所存师之所存也是不防其本而抑其末也近闻举一直讲天下端人也始者士人之望以阁下执政必不用限年法今无乃迁延以俟其年若齿与举于例皆合乃得补署虽庸人为相亦可行也此论者不取四也昨阁下居方靣盛欲搜罗天下之士各以长而荐之真宰相器人之宜然也然阁下执政之始当首取天下大完之人引而置之朝塞天下望而甞防被荐举之人迁延阙下亟望进用是不谓阁下进退人之始其系天下甚大不能先自引避为阁下裨补耳阁下丁是时也所宜延见私第开陈诚意而恒遣之而反循黙取决他宰执者以动士人之疑望此论者不取五也天下之事大于是者何翅百千内则系社稷之安危外则干生灵之戚休虽执政者不可一旦忽而不思诚未易责阁下以一已之力求为数月之效此论者谓之未可也若近事数者利害较然易明所系事体亦以阁下所可废置与夺于一出口之间孟子曰挟太山以超北海语人曰不能是不能也为长者折枝语人曰不能非不能是不为也是宜论者为阁下不取而有循常用例顾惜之谤也至如所谓未尝主事亦前此执政之旧其意本有数端或以寡言忍事为持重或不通知利害不敢自信独断或恐倡言为众指执专受败事之责或恐言不见用旁有龃龉之人此常人无天下之事业不为天下信向者有此阁下一旦受人主倾心刷谤之顾托当天下洗耳拭目之观听故始者同列避譲无敢前者如主天下事沛然如江河其谁御哉不识阁下何惮而不主之夫何顾惜而使至然也语曰虽有智慧不如乗势虽有镃基不如待时窃谓阁下之势可谓盛矣阁下之时可谓遇矣夫渇者甘薄饮饥者羙疏食惟恐阁下不行公政耳行姚宋之事则得萧曹之望举萧曹之业则享伊吕之功时势然也今乃都人之议喧动如此诗曰哆兮侈兮成是南箕不知天下説者又如何耶阁下无乃辜天下洗耳拭目之人替倾心刷谤付托之君而自失可为天下行事之势乎窃为阁下惜之今天下国家甚大之事诚未可举也若阁下必欲动天下之听耸天下之观释天下之疑除天下之诮复天下之望犹可为也今天下有积德力行之完士或栖迟闾巷或遗逸草野天下所共知者阁下未废而去之岂非阁下自信有所未尝主此等事示天下沮劝之眀白反谓速治无益恐失天下之望取天下之诮殊不知失天下望取天下诮似不为此也若阁下之进人公进也退人公退也虽一时小人不能无憎且妬天下不肖者虽多贤者固不少自有公议为阁下助夫何虑哉又如两府唯以休暇见客固匪徃制亦近嵗傲然自足厌苦天下之士者为之今阁下何恬然仍旧不为改易天下之士固有抱王佐之畧为生灵之福者固有通知当世之利害愿为陛下禆补者周公圣人也不敢安一沐一饭拒天下之士而保叔父之贵裴晋公命世之材也亦上言改去唐制私第不见賔客卒建淮西之勲阁下将致身与二圣贤比何惮而不为之广都之路举歩有数里之逺其能乗肥马御健仆伺阁下十日中一见者必面柔便辟取阁下欢欣以为进取之人天下之士其能至乎阁下岂宜谓天下之士不足求乎某窃谓阁下大声广誉毁于今而减于前者得非以暴絶天下之士而门无端人与阁下讲论为少补助者也至于中丞御史天子所择至端至直可与议天下政事者某窃闻之旧制或于中书分听咨议时事近制唯见于聚听时亦所以间絶之也夫法不天生也不地出也阁下可以雍容上前开陈其端请得与中丞御史丞自可亲相风告防愆纠缪不必一一杂然上闻如此则天听清旷朝政脩举垂世之羙利也噫齿髪一改而不再功名难得而易失舜之徒鸡鸣而起禹不敢轻寸隂周公坐以待旦皆为此也阁下可不勉之某从逺方来以慕阁下德业积有嵗年昔在方靣尝欲请谒今当阁下大用时卒然闻士人非诋之论与之应和实所不忍然且材不足为阁下用资不足为阁下振举故无嫌通传士人之言而尽布之借不能少禆聪眀万之毫分亦愈于合倡诋毁于朝野之人某尚计阁下宻建长策入有大论皆众人之所不知众人知而言之或不得其真某从而言之亦惟寛其罪戾以来天下之言收天下之计塞天下之责不遂失天下之望保有天下之功区区之心如是而已干冒台严无任惶恐之至不宣某载拜
　　上时相书
　　三月三十日具官陈某谨斋沐裁书载拜献于集贤相公阁下某以不佞而贱故惟日恐恐无毫髪树立卒泯没于天下愚不肖中乃不知量瞻望当世道德文章发见于天下之人必欲奔走而见之亦非有心附防希觊自为声光苟且博见广闻人人沾沐熏炙之已耳为是心于阁下亦十年矣数月前既来阨居勇欲果就其志不复顾计有位势之限又窃以阁下德业声名充塞洋溢愚夫稚子皆知称诵者百口一语而自阁下当国大用为天下行事众责羣望有所疑虑请谒之始宁若进説且谓士传言其职也乃不忌讳采摭一时之事条布稠人之论具于书以献于门下伏防阁下不间鄙贱延置堂上一席之地假借顔色赐之余论然至愚安足识大贤者之心乎姑譬之入武库见戈矛剑防旗旄胄甲森森然知其可以雄三军威四夷櫜包戢束皆利而未试者也既而喜出而语人曰阁下之心古君子之心也虽其功未就其膏泽未及于天下已为天下生灵贺矣自是以还无一名字闻阁下之左右无一足迹及阁下之门岂自弃耶是恐见比于皇皇汲汲请造进取之人为识者羞辱今已就禄一官有千里之阻逺犹有余説愿获陈毕而后去亦惟阁下察之夫宰相天下之宰相也非一人之宰相也亦贤不肖杂处之位也贤者未必常得居不肖者未必常不得居功葢宇宙名白日月有时而位去故世尝有挟占术者说于人曰某命当得丞相某命当免不为已而果有騐者由是知富贵得防则天也非人力也阁下前此居方靣十余年虽天下之望日愈重而深识善计之人未有敢料阁下必得亟为宰相者况阁下能逆知而自信乎既得之终身居之不可知也旋踵而不居亦不可知也所为不可知者则天也若其建立施设天下之事早晩则在阁下勇断而力行之非天也借未及然宜使心迹独信于天下无乆替人望亦在阁下非天也从古到今魁梧明哲之人以天下自任者必欲致君尧舜纳民仁寿岂一二哉心志之就不就功名之成不成亦天也亦天下生灵之幸不幸也今日之事唯恐阁下不为之苟为之成败得防则由天幸不幸则系天下生灵阁下之忧何预哉某惟恐万一不幸阁下之心迹不及见于天下盛时一去不可复得为四海悔叹不胜区区某归官江湖之外位卑事简既得斗升之禄欢欣偏亲以卒嵗月犹能延脰侧耳听阁下致君之业泽民之功发为赋颂塞儒者优防太平之责干冒台重无任惶悚之至
　　上欧阳内翰书
　　具官某谨斋沐裁书顿首载拜有闻于群牧内翰先生坐下某虽不肖从事于学盖有得古人一言窃藏于心日思所以行言之道而未能者矣某自少小时诵礼记至曽子曰夫所谓孝者国人称愿焉曰幸哉有子如此可谓孝矣是使其亲为君子也未尝不抚巻三复又追考古人之所以着见功业显荣其亲必先有志于斯言耶自是居就师友出逰塲屋未尝不恐恐自重于言语去就之际惧有以辱乎亲者庆厯中天幸及第为天台从事嵗未满而罪罚遽至先人不幸卒于官舎既而由深山穷谷中负全柩获返于家輙自号诉于宗族乡里之人曰某罪逆深矣顾陨身草土不足赎而适重之请得变礼行菆涂之事使某夙夜勉强固所树立万一有闻于当世而吾先人教子之勤见纪述于天下取重之人且能防取朝廷一命及于漏泉而后葬闻者曰唯然而声名不章道徳不进聱牙连蹇于簿领文墨心日负而事日违至于今十有三年前此者尝求天下贤士大夫而归之至于不愧而置身门下自比于门生故吏是亦大惧日沉没于小人俗吏之中使先人之德不足以有闻也某今也天重其幸由科选改官屈指日月其觊赠典以酬其言者所不逺三年耳若其获以先人之羙见于纪述以取重于当世而垂信于后人则未知果能也然念某始以顽贱奉教诲于坐下徃来墙宇之间亦于今十年矣提其心诚而欲以先人之事见纪述于一言则又在其前也卒以今日果于不避弃絶而布之者非敢即谓有可称愿盖某拳拳之心以为勉强行道至于树立称家有无以事窀窆过此以徃亦将有日求金玉之赐为论撰之羙不在今日言之旋踵先生入宰天下大政方提其笔进退天下之贤不肖位日隆而不可闻而某求偿其心则无时矣谨录友人姚辟所状涕泣俯伏门下以俟裁择不宣某顿首载拜
　　上欧阳参政侍郎书
　　十二月日门人具官陈某谨顿首百拜有闻于参政先生坐下伏以朝廷二府所以揽文武赏罚之大柄代天理物而天下治乱休戚之所系者先生旬月之间出侍从中歩武歴二府如登严君之堂而入室家之奥岂非内有以镇压天下君子之望者不言而喻外所以称诵于天下者有以钳塞小人横议之口乆矣某辱为门人始其闻命踊跃庆快非稠人比又身之去门下行三歳瞻望左右固巳勤劳然独不为贺至今者盖谓有道之士富贵皆固有且欲以功名逺过于臯防稷契故不以位为乐而以为忧也数日前得同科钱藻书以某虽自踈弃于外其姓名犹得不忘于门生故吏之中某且幸且喜即欲奉奏记并道前日之所当贺者又窃谓世俗之礼如俳优乐府者为之言焉足以称盛德而伸至诚哉夫古之大臣者尝寤寐善士渇求人材得而举之以事其君彼材士者岂患无闻知且徃告于人而求自得耶人不求则不得非广覧兼听则失之孔子曰举尔所知尔所不知人其舎诸是不独天子之任大臣以此至于弟子之相告语之道亦皆然也某虽不肖敢上采陛下之所以待先生之意而下诵所闻以图尽所以事先生之礼兖州录事参军姜潜学可以为人师智足以谋王体渊沉可以厚薄俗志勇可以持大义用之以器无所不宜虞部员外郎前知抚州黄瑊体廉蹈正其材过人喜立功名克当大事今以失举废官弃其所长扬州签判虞部员外郎李直躬外和以粹内刚而眀风教设施可视古之循吏大理寺丞知蕲春县俞尚慱学有文兼备众德依乎中庸以餙政事前眀州推官林琪楚州判官侯叔献守道不回智足以烛幽眀材足以治剧任重杭州进士施耕甘贫乐道传经诲人不诡不激有顔闵之懿是七人者行之以正道守之以不苟得故或沉于下僚或混于俦人世未有以知之未有以举而用之者也伏惟先生懐澄清天下之素当建立功业之时必求天下英俊豪杰之士夫此数人者在乎胷中德行见闻器能材识声眀朝廷而空乏岩谷此某所不能知然区区之心特自诵所知且以称人之贤在师弟子之义爲无嫌亦所以自异于世俗贺者之言伏惟少加察焉不宣某载拜
　　上欧阳参政侍郎书
　　十二月日门人具位陈某谨载拜有闻于参政先生坐下良农善知氛祲之羙恶而逆水旱之至故耕无不获之歳良贾善原货财之有无以权贵贱故其藏尝取十百倍之息彼小人者知自利其业尚如此故君子之道沉虑先物处知之至几而待之以豫则功无不成物无不应某寔不肖乃其计虑或一有所得获不媿于农贾小人者天之幸也前年身出坐下持先人行状一通泣而言曰某罪逆十有五年而不克葬盖以先人教子之勤自恨其身碌碌未有所立以报尝愿先生一言之铭相与藏之取重当世而信于万世且必待朝廷之一命以赠诸幽壌持其诚心亦十有五年矣后此者朝廷之命可计以日而恐先生之文章不日提其笔以宰制天下化为生民之膏泽进贤退不肖之功业则不可得矣某是以豫以告而愿先生豫以许也先生哀其诚而报曰可听言至今犹在其耳目前日闻先生入賛大政某始为天下苍生贺次为天下贤人君子贺终为报亲之心获不嫌于农贾小人自贺夫与之一诺万金不为重古今圣贤皆然也或曰先生之文眀乎与日月白永乎与天地乆岂止视万金为锱铢矣知必报其诺虽然先生弃而拒之乎其虽连山为坟销金为椁执绋千人备物百瓮不足谓之葬愧乎人间而无以报于地下终亦不苟葬耳先生其卒与之乎某获负土垅上使先人之善永于陵谷小子无愧于乡人赎十五年不葬之罪生死肉骨论报无有已也先生其拒之乎与之乎不宣某载拜




　　钦定四库全书
　　都官集巻十　　　　　　宋　陈舜俞　撰书
　　上时相书
　　具官某谨斋沐裁书东望载拜授之门人有闻于集贤相公阁下某尝学古今窃惑治乱之迹是何致治之难而乱之多耶桀纣之乱非尧舜之道亡亡尧舜之道者非尧舜之人也然天之生材无穷天不以臯防元凯私于尧舜尧舜兢兢以不得臯防元凯为已忧臯防元凯皇皇以不得尧舜为已忧故文命敷于四海勲华塞乎天地呜呼生民不见太平之治乆矣士之生也罔其相与日见也伪其先王之道未尝人人传传而出于乡人者其君未尝忧不得而臣之臣而入于利禄者未尝行其道而用其言是非臯防元凯独不见于后世后世长飬之进取之之术异也然则士之出于世而求为无愧于进之道者奈何君不以失士为忧则不进忧而求之不以失礼为忧则不进取之以礼不以不行其言为忧则不进用其言不以不终其道为忧则不进人皆有欲进之心而进为甚难故常有愿治之望而不易得乌有仁人在上使人人自足其本心相与日见于治士之懐是道而逢是时畴欲与鸟兽草木为羣而能忘贫贱之忧乎某不肖潜心读书耻文章之陈迹髙古人之忠义亦有日矣前此者言必逊进必缩固未尝便便汲汲之若是噫不以自进之难而盛时之不可再耶至于鍳前王之废兴明来事之成败究生民之利病论天下之安危虽智小而谋大责近而忧逺今或以其书为可采用举科目又念古者相君皆开閤以飬天下之士收羣防以厘万务阁下好贤取士出乎古人而某旧得从事賔客曵裾阁下之门虽阁下盛徳大业无待于人然狂夫之言圣人择焉今某之进求所以自足乎望则钧播之赐未可知也苟就其书如防一言之采有补于今则某之心固巳为得矣谨以所进治说五十篇十巻缮写尘献伏帷调爕之暇俯赐钧鍳不宣某顿首拜
　　上时相书
　　某居东海之濵一日获邸吏之报伏审执事进位元辅其比肩并命者又皆为天下所望之人某方食匕落不知起舞于坐吁嗟圣天子求治如此之至登用贤辅如此之当盖自汉唐以来命相之盛未见今日比也某且思天下搢绅先生岩穴逸处洗耳更化拭目以观太平又岂一二其人而已哉惟是区区孤生念昔旅食京师日闻都人卿士风议执事柄用以来施设之畧有若未能厌足人望者尝不识忌讳誊写众说置之主谒伏防执事逺取圣人吐握之义不间狂夫侧陋之言接以上客之礼赐之更仆之论开陈虚懐亲指时事则某知执事育徳待时兴天下之利除天下之害自有先后与夫进鋭退速轻为去就者不同日而语矣从是以还引领一方日待徳教之下则有若裁任子之令革贡举之法然亦足以动天下之望矣而某又窃忧者治世不易得君臣之相遇甚难恐执事有待之之心而时不偶懐切磨之术而功不就万一及此当世之人犹或不见执事有为之迹谁复能信执事愿治之心哉不谓执事知天降大任之心将至期其道有时而果一效于今日矣然某闻秦人苦冘豫之疾者凡二十年瞽医庸术日踵其门不惟无愈而又害之者多矣乡隣之人有过而告者曰是必用卢医扁鹊而后愈也然而秦人未尝信日瘠月痼而无所愈卒命夫二人者乡隣皆喜而秦人忧之曰秦国之技止此耳从是而治吾之病其革矣噫今日之事无异于是天下之病岂独冘豫而巳耶其与执事比肩并用之人则若医之有卢扁也天下之贤固不过执事二人者是以天下虽喜识者以为忧何则夫疗乆疾之人不能为勿药之喜必有针砭之神攻灼之毒瞑之苦然后固一元之气瀹五脏之烦生六府之和强筋力而豊肤革尔今有百年之敝岂能为循迹之治必有非常之事业不次之进退大有为之更张然后立天下之本销当世之冗下生民之休畅威灵而跻富庶尔今执事出素蕴见鸿业取百年之敝图一世之救则朝廷跻三代之康强生民享二帝之寿考在此举也使执事复为循迹之治袭蹈前人之爲不过维持而居保完以退天下之望过执事而无所属天子之信后今日而不可再然则视四海之疮溃成一世之膏肓亦此举也某又视汉唐以来当天下之忧责者未有若执事之重也古人不以位为乐而以位为忧不谓是乎某所谓针砭之神者何也伏以执事道贯圣贤学该古今知天下之责不可逃待天下之任必将至夫岂止懐庸庸之谋持断断之技而已乎是必有经济之雅施之小大而有宜谋猷之深取之左右而不竭伏惟执事断之以必行发之以至神此所谓非常之事业犹秦医之有针砭也某所谓攻灼之毒者何也窃以方今综覈之理废贤不肖混淆大官大职渉级而至未尝待勲劳徒食虚廪纷然无所为求而使之又患材不足此天下之至敝也伏惟执事知人之贤虽草茒尘泥必噐于华显察人之不善虽黻冕朱紫必废于冗散然则士多向善官有称职此所谓不次之进退犹秦医之有攻灼也某所谓瞑之苦何也窃以众人难与谋始易与乐成郑子产古之贤大夫也为政一年舆人欲杀之三年而民咏歌之夫君子之幸小人之辜善人之利不善人之害此谤之所由起也况今与上金石时则机防伏惟执事奋不顾之节无可夺之义苟利于国不知为身未信于人先信于天然则何利之不兴何之不革此所谓大有为之更张犹秦医之有瞑也某所谓固一元之气何也窃以人非元气不生国无本不固昔贾谊可谓知国体者其言曰太子者天下之本本正则天下正故古者天子国君即位政教未脩礼乐未讲君臣相与为建立之议尝如此之早也至于教习其善犹恐不豫乌有垂防一世而不之及大臣畏避而无所陈为国逺虑凛然寒心也且天下者太祖太宗之天下相与揖逊而得也伏惟执事传纳谠议推明天心以重宗庙消祸于未然垂裕于万世此所谓立天下之本犹秦医之为疾必固一元之气也某所谓瀹五脏之烦何也窃以方今蚍蜉之卒无虑百万众其仰食于县官嵗率五千万犬马之臣无虑三万人其受禄于县官歳率亦百五十万天下之财取之毛髪而积之丘山歳之入未能过亿也而官兵之冗食其大半其余郊宫之奉嵗币之奉尚未足以支也古者三年耕必余一年之蓄国无三年之蓄曰不足今也以嵗飬嵗犹或不给故太仓之粟不支比年都内之钱未闻亿数不幸重之以师旅因之以饥馑为国计者甚可惧也伏惟执事严教习以汰无用之兵厘仕进以澄不职之吏使通收三歳之冗食而余一年之经费行之九年国家其庻乎有备矣此所谓销当世之冗犹秦医之为疾必瀹五脏之烦也某所谓生六腑之和何也窃以方今土田之赋関市山海之利取于民悉矣朝廷进剥刻之吏以羡余为有功郡县校征科之劳以残忍为称职天下有禁外之禁小人犯法无有完肤天下有赋外之赋生民饥寒不能仅免吁可谓穷矣伏惟执事名田以寛大半之赋节用以通天下之禁借使未及絶禁外之私条使其手足有所措断赋外之窃敛遗之衣食之毫毛此所谓下生民之休犹秦医之为疾必生六腑之和也某所谓强筋力而丰肤革何也窃以朝廷以兵强战胜为筋力以家给人足为肤革方今敌国外侮取厌于贿可谓强乎生民盗穷流转而死可谓丰乎伏惟执事勉其所未至革其所欲革更其所当更自然中国日强敌国畏我如天地生民日阜礼乐备而廉逊兴此所谓畅威灵而跻富庶也犹秦医之为疾强筋力而丰肤革也此数者葢天地之大务兴复之急先执事得君得时得共政举而施之如饥之命饷渇之索饮犹恐为晚也若夫补完万事之缺更易一世之故至纎至悉岂可胜纪伏惟执事开閤以待天下之士下朝不宴博收羣防夜思日行太平之功乃可致也呜呼古者治世常少乱世常多不以圣贤之人材与时不相偶乎古者有其材无其时仲尼是也有其时无其材房杜是也天生执事以辅吾宋天启吾君以贤执事得圣人不得之时至房杜不至之学可谓盛矣执事勿谓天未厌乱天之与此时足以信矣勿谓上未腹心上之付是任可谓坚矣今执事极所以爲之则不违天竭所以报之则不负吾君执事忘其身则身安不顾其家则家荣时乎时乎不再来惟执事图之某愚贱无所能天下之事以尝求而知之虽然不知其可行耶今当职事之大任以尝进瞽说于前而不得黙已于后敢尽布之惟执事择焉使言而无补尚知其心之拳拳万一有所得执事不以人废之乃所幸不为狂言诚无望于自利也干冐台重鈇锧之戮亦惟哀矜不宣某载拜
　　上昭文相公书
　　具官某谨拂蓍揆日斋虑裁书顿首再拜惶恐有闻于昭文相公阁下某尝伏谓君子之蹈道行乎天下甚哉求适乎用舎去就之难也人生孰不慕富贵而恶贫贱孰不美膏粱而厌藜藿孰不恱文绣而禠蓝缕孰不快使令便嬖而悯劳苦其肤体孰不乐志泽日加于天下而嗟穷拂其所为孰不好声名白于日月而耻湮没无闻又顾天下非无有余之势而不足称已之养伸巳之愿然而君子之蹈道行乎天下者遇不遇得不得人人未尝齐也是何也或曰时也君子不谓时也且周公相天下朝诸侯如运之掌为得时乎则生周公之时者伯夷叔齐而饿死孔子为旅人走四海死无置锥之地为不得时乎则生孔子之时者管夷吾晏平仲尝以其君霸是以君子不谓时也或曰命也语曰不知命无以为君子也周公固达矣逺则四国流言近则成王不知周公愓然惧不获光眀文武之道而大坠辅佐之业乃作诗以遗王名之曰鸱鸮仲尼固穷矣失鲁司防将之荆既先之以子夏又申之以冉有其适诸侯也未尝不皇皇然使周公谓命也则不闻流言而惧孔子谓命也则不适诸侯是以君子不谓命也然则其余用舎去就之间亦可谓难矣周公管夷吾晏平仲得其所就就之不为謟孔子伯夷叔齐得其所去去之不为固后之就者不有周公管夷吾晏平仲之道而仕者皆苟仕也后之去者不有孔子伯夷叔齐之义而隠者皆妄隠也故曰富与贵是人之所欲也不以其道得之不处也贫与贱是人之所恶也不以其道得之不去也君子之于人也审已之所以去就求不失其正为不难处人之所以用舎于已使不失其义为甚难苟能审已又能处人故不以人之将舎已者就于人不以将用已者去于人就其所舎虽得之君子曰曾不若黔敖之饿夫也去其所用虽得之君子曰是视天下而路也古之人其难于用舎去就之分常如此今之人奚独不然非慕富贵美膏粱恱文绣快使令便嬖乐志泽加于天下好声名白于日月之甚也非恶贫贱厌藜藿褫蓝缕悯劳苦嗟穷拂耻湮没之愈也非周公孔子管晏夷齐之道亡也是何也时然也古之所以就于世者道德成于国人则乡大夫乡先生礼而賔之矣辨説合于卿大夫则公执礼而见之矣志防闻于国则国君束帛而求之矣非若今以言语之度量揭于有司羣羣而来合则得之不合则弃之如此之薄也古之所去于世者去于鲁则之卫去于卫则之齐之晋之宋之秦或之于四夷非若今不合于有司则为匹夫矣或穷且死而已矣不合于朝廷则为黜臣或锢且卒而已矣是以今之君子常不及古人有磊落去就出入之节而上之人无恐恐失一士之悔虽然谓古之所以用舎人之道未能遽复之可也谓古之所以用舎之道不足复不可也谓今之所以去就人之道虽失士而不可出于中国可也谓今之所以去就人之道无失士在中国不可也苟有人焉好古之道持古之所以用舎去就之义而不出乎天下其将以古之道与古所以用舎去就之义望于吾君吾相而已乎将不以古之道与古之所以用舎去就之义望于吾君吾相而已乎孟轲曰我非尧舜之道不敢陈于王前夫岂不美仁义之道哉其心曰是恶足与言仁义也故齐人无如我敬王也今其来也如不以古之道与古之用舎去就之义望吾相不恭莫大焉古者旌以招士皮冠以招虞人虞人野之鄙人也不得其招则不徃况国士耶今之天子以招天下之士者有若六博之道耳或偶以胜或竒以不胜不胜者不得怨胜者曰幸不幸偶然也所谓六科以防天下之士者则又甚矣乃若射寠数之术也然六题者必命羣籍隠奥嵬之言而加之参互离絶以求为难知之势幸则知之为中选不幸则不知不知为不中选然而天下之士负经世王佐之畧如汉之董仲舒有直言敢谏之心如唐之刘蕡褎然出于是科者不可谓得其招而来也谓今之天下应选之士虽有古人之道而无古人之节故不得其招而徃亦不可也盖以朝廷承平熈洽巷歌里诵文章声眀际天接地敛材日繁得士亦众臣工如棫朴之富岩谷无考槃之乐士之生是时也名不齿于当路则不免为乡人养不及于禄食则卒困于畎畆求而不得者有之未有不求而自得之故皇皇汲汲而来也古之任士也任其所长不任其所短是以材有余治道日不足今之于士也求其所不知而问之知就其所不能而责之能虽得之葢亦不赡矣故比嵗诏举所得不过一人甚者天下无一足以充其选非士亡也任其所短而不任其所长而然也以若所举为吾君吾相者不可为之动心而已乎古之于士也不惟举而用之其所以礼之遇之固有道也有若周公焉为文王之子为武王之弟为成王之叔父其于天下不贱矣然而布衣之士所执贽而师见者十人还贽而见十二人穷巷白屋所见者四十九人进善者百人教者千人朝者万人是古人之于士者亦多术也或爵之或禄之或尊之长之或教养之非若今挟甚重之资持不可合之势与者穷日力大荣之否则悻悻而拒之訑訑如也近世之名制举者亦可考矣有若唐武德之举不有常制皆标其目而搜扬之文策髙授以美官其次不过得一出身耳岂若今揭殊中之选名非常之举得之则不旋踵取富贵否则弃而去之碌碌如也某尝逺观周公相成王之世及唐武德之时礼脩乐备刑清讼简家富人足颂声休烈焕乎甚盛毕召虞虢众圣相与辅佐其次房杜魏李众贤相与谋理然且进善之意如此之勤取人之法如此之当以彼较今不为无事是宜吾君吾相方孳孳于天下之士大约古之制少厘今之为求必得士而后已也阁下道德功业不独于今一人于数百年中特一人耳岂止能致吾君武德之君而已自比于周公不为过也某不肖无古今术学徒慕古人之莭义窃幸阁下讲道致治之期留神收士之日不自虞度起于海濵求致身于阁下爵禄长养之中前此者故持所撰治説五十篇委置门下如防阁下察其言信其所存其为永合于世之道粗曰不苟矣然而复陈区区如是者今防朝廷收采俾从事于有司有司必将发难知之题举一人二人之目幸而得之未可知也不幸记诵之不及科指之不眀遂为碌碌者俛首而去则终年不能望阁下之门墙而无路尽其愚忠矣故尽布之永无愧于古人
　　上吕参政书
　　某惶恐顿首再拜有闻于参政阁下某伏以二帝三王之君臣其去世已逺非有流风遗泽可至于今然而人莫不以为圣且贤盖有仁义礼乐赏罚号令之迹方防存焉耳孔子顔回子思孟轲生为匹夫未尝得百里之民而君长之髙谈而死然而后世之人懐其风烈犹曰二帝三王之君臣不若也是虽无仁义礼乐赏罚号令之迹而有治世康天下之心为后世所信故也盖道在于迹虽并天地而髙厚有所极其藏于心渊渊浩浩而莫知其疆此所以后世论仲尼贤于尧舜逺矣伏惟阁下学孔子顔回子思孟轲之道而履二帝三王臣佐之贵声名事业为四海望可谓盛矣至于仁义礼乐赏罚号令之迹其着于已久其泽加于民固已逺而天下士大夫相与言曰夫子所以治世康天下之心固未之见也指前日之迹且善则曰可以知夫子之心以是叹天下之士所望而待者岂浅也哉某弃而穷且乆矣然徘徊徬徨爱其余生犹庶乎见阁下尽心迹之化与昆虫草木沐浴之惟公察焉不宣某再拜










　　钦定四库全书
　　都官集巻十一　　　　　宋　陈舜俞　撰启
　　贺文相公启
　　某伏审枢宻太尉相公光奉制凾进司枢席髙贤当柄率土同懽恭惟太尉相公道灿三英材兼九徳风云际防出乎圣人之时虹霓光辉烂然天下之望勲劳中外清白邦家断国论之安危多所取重裨化钧之舒惨无有间言上方经武岩廊仰成宻勿眷惟付任美矣知臣帷幄前筹调五兵于不战玑衡赋政均百度以参和某幸出门阑尤深鼓舞
　　贺富相公启
　　某启伏审相公登庸天下幸甚伏惟相公臯防之偶伊吕弗加挺生于韩实辅吾宋忠义一节凛如氷霜功名三朝光于竹帛固已身属天下之大事又常力行众人所不能作万世之金城为九庙之磐石天付大任士无间言方且厌百度之圮隳咸一徳而脩举治条讲三代之盛天声憺八荒之区嘉谟有为而前之所居者未乆休徳旁施而下之所防者未终兹还元台实就鸿烈众贤以彚竭蹷而同归羣生在钧鼓舞之如昨某根荄至贱生育有初际防于斯欢幸无极流落穷逺瞻望勤劳下情不任防切惶惧之至谨奉启事陈贺伏惟钧慈俯赐鍳念谨启
　　贺张参政启
　　某启伏审叅政侍郎光奉制书荣叅国政洪钧之下起舞皆同伏惟叅政侍郎金玉清规蓍令智一言寤主断大论以持危四海想风起懦夫而増气勲绩交辅于中外谦恭多助于天人爰自表正枢庭坐叅基命筹帷多胜虽柄托之不虚台鼎未调在舆言之未厌果兹易地圣矣知臣百度叅和羣生防福舟航济物奋庸已副于岩廊竹帛图勲正席竚光于公衮
　　贺叅政给事启
　　某近覩邸报伏审光膺帝命入賛公台凢属陶镕不任忭慰恭以叅政给事才推王佐望重国华蓄谅直之嘉猷富经纶之茂业夙蕴大臣之量自膺明主之知入賛机衡正朝廷之大事出居牧伯宣屛翰之元勲荐更中外之司允着丞疑之望佥谐伏属上意所知果由三接之恩再副贰公之化仰以正人君之阙下以裨辅国之宜谟社稷之永图恢庙堂之竒算经邦论道资启沃于天心偃革为轩賛成平于帝业即正保衡之任以昭垂拱之风庸副具瞻永宣一徳
　　贺枢宻太尉启
　　某近覩邸报伏审枢宻太尉光奉制书自登左府伏増懽庆窃以亚承弼之位参帷幄之司宻勿王猷正天下之机事统和师律制阃外之权谋必资俊杰之才用副股肱之任恭以枢宻太尉气含元一徳禀中和明社稷之逺图蕴庙堂之良具夙遘千龄之旦仰膺万乗之知出镇钜藩入贰枢政上心隆于倚注百辟仰于仪型式允佥谐爰正近宻矧以兵车方偃戎丑悉平以成文武之大功式頼萧张之竒防茂邦家之福祉庆天地之成平丕冒鸿图永清四海即兼辅相式副民瞻
　　贺枢宻侍郎启
　　某启伏审某官荣膺绨诰入辅枢庭勲业所钟华夷同庆恭惟某官秀含辰纬学粹师闳身为儒宗早提衡于鸿笔自结明主徐歩武于青云素风常激于士伦大谊交禆于国论玉堂制作雅追二典之淳金鼎调和乆着羣生之望聊分宥宻以究经纶黜陟有声可陋魏相之在汉将明赋政未推山甫之兴周即正师瞻以如舆议某素叨长育窃庆亨嘉惟是欢悰实殊彛等更祈上符眷托顺讲圣经谨奉启起居陈贺伏惟防慈俯赐覧念
　　贺欧阳枢宻启
　　某启伏审枢宻侍郎先生拜命禁垣开荣枢府朝廷有道圣主知臣不以贤愚皆同鼓舞恭惟枢宻侍郎先生勲业居髙于天下文章度越于古人帝书百篇鸿笔追风于二典师墙九仭诸生就列于四科表则邦家勤劳内外当世独出羣公无前所不厌乎舆言以未付之大任是用延登宥宻之地厯试将明之才帷幄英谋近可以纪纲一世庙堂胜算大可以臣妾百蛮将见真儒之所施以庆苍生之防福
　　贺陈枢宻启
　　某启伏审枢宻谏议被恩宸綍进秩枢庭凡在陶镕不任庆忭伏惟某官大猷经逺硕徳镇浮谠议嘉谋雅稽参于王体英声茂绩尝度越于臣隣简在上心蔚为时栋爰自报政三辅提纲百司终需大钧始厌清议果开宥宻之地以赋将明之才
　　贺厐枢宻启
　　某伏审光被制函入賛机务凡在钧播举集欢诚窃以朝廷宥宻之司宣于明命帷幄訏谟之地经理于大猷矧练核以攸难盖倚毗之是重恭以枢宻禀徳淳至抱器闳深立朝敦宻静之风镇俗树良明之化间以丑羌犯境鋭师留屯将以儒臣总斯戎律眷求扞御之略分沮桀黠之威且颇牧之材乆辍从于中禁而伊吕之佐宜登进于明庭爰纪殊庸式霈徽典裁成百揆方入秉于国钧仰正三阶伫陞临于鼎席某瞻望轩墉卑情无任欣忭激切之至
　　贺吴枢宻启
　　恭以枢宻某官志抱忠概业畅文经体方重以立朝审筹谋而居国掖垣清切早敷述于训辞内相尊严亦参决于庻政益厚圣宸之眷入登枢近之荣百度咸熈式分于邦辅万方是式伫正于岩瞻
　　答同年交代启
　　某解褐荣途尝窃同年之幸下车庇邑钦闻既乆之思方仰奉于成规乃逺贻于休问伏审颁条甚暇养浩弥冲大慰倾风何胜永好伏惟某官道谋王体政实吏师出守中和茂宣儒者之素入朝功状妙膺天子之知岂兹一麾可掩大用行闻节召慎防春旗
　　上唐州知郡髙大卿启【时宰南阳】
　　某伏念筮仕入朝早想闻于龙坂字人为邑幸宻迩于侯藩屡窥隣烛之光弥着髙山之仰属简书之多畏奉竿牍以后时既愆事大之仪尤积藏中之愧恭惟某官直方种徳浑厚深仁簮组有辉赫赫本朝之望旌麾所至优优循良之师眷乃名城昔安善化千里变乐耕之野九重分共治之忧玺书赐金巳讲汉廷之故事缁衣入觐逺追卫武之英风畏暑方隆珍调宜备
　　贺运使启
　　某伏审运使驾部光膺睿选出揽使权凡属提封同欢听命恭惟某官挺生庆绪练识彛伦素风不坠于家声大谊必断于经术逢辰早达所至皆贤天府浩穰申画方喧于倚办外防刺举观风无切于澄清乃眷才猷特分忧寄百城坐照岂湏揽辔之多三接宠酬竚对追锋之召
　　谢改官答贺书启
　　某叨被朝恩序迁官着退惟侥冒交积兢营斯盖某官盛徳兼容余光逺照致兹冗散亦被宠升敢冀劳谦重贻庆牍慙荷之素敷述奚殚
　　谢秀才投防见访启
　　某启伏防秀才即先軰枉珍驾以及门贶雄文而满帙承顔愧受足认推先拭目铺观有开固陋恭惟秀才即先軰枌榆擢秀兰芷翘芳涵肆羣言必见圣贤之蕴根柢众羙率归仁义之纯发为文辞粹得体要足以擅一时之羙价于兹掩多士以先登辱朝廷遴柬以降书乃郡国奉行而论秀需亨有素晋取其时麟角呈祥顾珍羣而莫掩鹏图得志信逺到以难量如某樗质匪材茅心自塞荷风猷之特厚示礼等而不遗锦绣甚华被墙非称茎韶间发忘味可知测畔岸以未能但珍藏而永好过此以往未知所裁
　　回举人谢解启
　　某启伏承秀才即先軰出应新书荣居茂选以某缪尝奉檄来预程文觏雅俗之盛仪副长牋而枉谢犹之蕴玉既幸荣观复此摛华何胜被服礼意交至感愧相并竚听茅征终符柏悦
　　与钱塘知县殿丞启
　　某虽乖际防乆仰风徽恭惟制锦之余克固练神之福伏惟某官钟英庆绪擢秀清时结绶黄畿绰有甚髙之望投刃余地浸喧所至之声惟此吴疆犹淹晋用伊朝严召不次褒升顺履清和倍祈颐养
　　谢越州知府大卿启
　　某瞻仰髙山积有岁月参差末路不遇门阑欲通尺简之仪愧无丈席之雅而昨瘝官于邑播谪而归命彼载之防惠厚甚感慙并具向往增劳恭惟乐偃息于名城邃和倪于神宇伏惟知府大卿髙议出乎今古懿行着于家邦多闻博识世以为师清谈雅言闻者成诵谋议屡裨于国论中和常至于吏循幸兹奥州徯我旧徳讴謡众口惟忧留借之难岩穴公言又恨咨询之晚蕞然蹇徃藐矣遐征未知与进之年但有无疆之颂
　　贺南康知军郎中启
　　某伏审知军郎中荣膺宸检来领军麾获与下风咸增忭慰伏惟知军郎中奎文照烂渊度汪涵韦相一经早钦世学汉臣万石逺绍家声暂分简在之才屑治湖滨之垒更冀上符眷托倍防珍羞










　　钦定四库全书
　　都官集巻十二　　　　　宋　陈舜俞　撰诗
　　遇便风
　　舳舻泝隋堤积潦涵楚甸大帆挂长樯薰飊借良便气张中军旗势疾强弩箭浪头喷飞雪波心落流电或如春雷振又若疾雨溅天空文鹢归珠媚渊龙战乆来去意切幸此行色变舟子啸引项挽夫喜盈靣揭篙无施劳跃马莫我先行吁思景附坐指交勇羡日阴未顷刻道里厯防县津亭倐渡淮官堠俄入汴盛夏草木齐逺水苹藻遍晚景稍可爱少瞬不再见我非欲速者疾目憎转衣袂聊虚凉心焉独安宴向夕风少休迟留乐幽睠
　　失题
　　昔见淮水清今见淮水浑问之何因尔淮吏谓予言此淮出桐柏彼汴来昆仑年年相合流东望沧溟奔汴入淮而清有若淮水尊风休一色静古鉴磨无痕今年淮水小仅能庇鼋黄河从春来桃花注龙门滔滔朝宗势巨浪日夕烦小清纳大浊势不得自存崩腾一波走磅礴泥沙喷我闻吏之言冥黙窃自论君子洁履操小人为诈谩奸豪烁危行烈火燎于原哗言汚正论青蝇止于樊中人可移性鲜克终始惇夙夜念淮水清心大吾源
　　中秋翫月宴友
　　秋气清且劲夜色澄无哗月当澄清间百倍常光华金盘挂滉瀁水鉴磨痕瑕未离碧海乆渐到黄道斜常娥琼肌滑羞死吴宫娃蟾蜍银窟寒不穴死水蟇依稀闻兎捣髣像见桂花岂止数千里已照万人家都人尤侈盛时莭惜芳佳楼台延皓魄帘幕去周遮交错宴子女嘈杂鸣箫笳清影落酒盏爽气侵巾纱当明复置烛掷果如散沙而我旅其间甚贫亦可嗟遂召朋友云可饮文字耶客来俄满堂风棱森镆鎁主人出对客衰病植蒹葭所共天上景能如富者奢污樽荐醅蚁獠羞错鱼虾释焉防与带果止柰与髙言抗峥嵘冲灵坦凹窊情亲弗委曲论极成纷挐寒棱入吟骨欢意自天涯不因斗柄转岂信漏刻賖无端鸡三号渐引皷五挝良防诚惜已同心又何加残辉促坐席晓意生微霞眀发作此诗遗我异时夸
　　种梅
　　始我窥山中早与梅花期低回遂四十种树计已迟樵夫致逺枿园官送新枝故土谨包裹深根屡培滋连宵霡霂雨迨此初阳时绕径一百树抚视如婴儿古来横斜影老去乃崛竒嗟尔生也晩笑我行且衰世人非金石或作千年资转眼共零落较此不更痴有情且寓赏勿着喜与悲青赤粲防白一笑唱吾诗百年霜雪过好者知为谁
　　公署井诗
　　老屋廕大井置绠百尺修疏凿不知年人其古诸侯源从卞山来涓涓无时休旱地千里赤渊泉独清浮六月如熖火寒冽氷雪侔万家滨双溪卓此名一州累累挈瓶人踵门日见投宾至遽欲起命酌輙复留岂不敌醍醐渴疾饮以瘳庠序阙讲问闇浅谁予求自反对井德饮水良可羞
　　桃花坞
　　路转青山曲地暖留青春昔闻千树桃香艶红氤氲游子想神仙花下啼鸟驯于今空蔓草况复种桃人唯应坞中月清光无故新
　　饯张郎中
　　莫爱卞山色莫羡苕水清山髙天早寒水深潜浪生维此贤丈人宇韵和且平冷清窅无威妍辞吐春英众人翫其华君子挹中情恺悌神所劳假乐眉夀幷安车省家园华艾立児甥邦君示尊礼宴衎既丰盈言还湖上居载酒饯东城宾醉可复诉贵老事非轻
　　送诗僧惠师
　　萧然林下人病骨霜松槁若为诗家流力压古人倒琢句如琢玉得之若得寳有时到极挚直可补元造平生乐此乐白头不知老数年吴楚游咏遍泉石好却懐中山隠乡思满春草橐中何以归篇篇有留藁
　　采芑诗
　　采采原上芑盈襜不知多惜共藜藿称命与羮糁和值此行役间遗余杂蓁莪京洛夸肥甘掇撷繄谁何休官业巳定不待此首皤年年春物繁期尔山之阿
　　野烧
　　急烧山上草莫顾山下木烧草得地美欲种来岁粟乗风纵巨燎烈烈遍嵓谷既不问玉石何暇爱麛鹿寄谢种粟翁乗时择嘉谷无俾粮莠俱还见故草绿栋材已灰烬着意规饱腹
　　亷溪
　　岂无城中居髙墙围大屋爱此原野间山静溪水緑人家买良田嵗取十千谷我耕山下土所获亦以足藜羮佐渊鱼晨炊买樵木客来好风日浊酒醉篱菊主人去微官归意常欲速画图随行李林囿日在目公卿为之赋佳句满瑶轴年来请便郡旦暮戒僮仆乗霜归荒径趂雨添新斸应恨公未归公贫犹待禄
　　寄扬州知府钱舍人
　　岁月倐巳逝流光浩无涯新阳达厚地草木渐萌芽禽鸟知时节声哢日夕嘉人生独何为不与物同华齿髪但揺落唯有老大加缅懐西垣客事业纷天葩三年辞帝右士夫叹聱牙道大益不容眇小固何嗟闻有难老药沆瀣和丹砂但愿夀百嵗未能定龙蛇
　　灵祐观
　　缅彼幽虚天曾是众仙囿宫祠宅来仪绀瓦覆苍甃扉秘环佩几席被文绣传闻祀祷神祠宫灿如昼樵苏避山村草木长踈秀祥符圣天子慕道比轩后县官典修完锡名掲灵祐星珰捧金龙沉以玉简副迩来三十年寂寞事非旧黄冠守萧堂香火杂薪槱神州祠太乙司农治华构休祥祚邦国岩穴甘僻陋游人独何求丰碑读古籀
　　保圣院
　　门深鎻苍苔地灵育嘉树寂然烟云宅不接市朝路苟能灰心居即是古乐处
　　赠孔经甫贤良兼简许少张状元
　　晩泊姑孰浦忽逢潇湘人口称丹丘客靣带湘江云此客骨不凡九天之麒麟新上紫烟顶以头触天门赤龙怒当路天矫惊百神麒麟顾何力牙爪勇踞蹲既欲掎其角又或批其鳞此身甘万死韲粉不逡廵帝曰汝无罪濯濯良不羣辍吾黄金铺纵之赤城尘收头缩下土别待风雷春龙怒逐之去四海波涛翻顾我天一涯遗下顔色温昔为游天梦尝受一日恩老来因对客念往惊心魂寄谢剡溪子入朝可无言
　　寄防州东禅惠长老
　　山僧未识靣逺想何潇洒客从贑上来肯可必儒雅学诗拟柴桑陈编长在把防捜得佳句冲淡相上下由来渊源逺知解妙空假史君固好善公余枉车马谈间清吟至乐匪尊斚借问嵗早晚重脩逺公社
　　次韵酬郏郎中
　　直道焉不黜士生常苦贫此语闻则旧今见贤文人三十取科第初走州县尘清不受一毫义或重万钧四十虽宦达五十巳邅屯有如车脱辐挽之又埋轮南栖穷山中茅屋无比邻瘦田两三棱过半生荆榛年丰苦不饱况复水旱频予常访其居防合欢无垠念此太幽独欲去弥伤神劝君胡不归清霅多交亲旋闻理艅艎送之彭蠡滨今来复相过三见汀洲春虽云故乡乐还似枯池鳞僧坊避风雨所赖太守仁随衣度伏腊计俸纾晡晨无妻眠抱影失子泪沾巾穹苍杳难知善人独不振公怀自旷达陶然乐天均作诗拟渊明委形任屈伸所喜樽有酒且乐圃有筠我思得髙义列鼎铺重茵馆之华堂上嵗与禾百囷使无寒饥顾便可谢簮绅世俗念已薄此邦非等伦
　　东台【有序】
　　太博刘公尝自赋所居之东台诗云兹台乃主人吾身同过客可谓达生之至言也客有托为台答公颇称公道徳然未尽其所以相为宾主之意于是为赋诗一篇
　　筑台俯园木亦既覆华宇主翁达生者作诗牓门户谓台乃主人吾身同逆旅台还谓公言无易浪称与天地犹大块况此一抔土我昔未为髙蚁垤动欲雨翁欲事畚筑金锤莫论堵轩陛因冠带松筠渐俦侣万物固何常今日乃前古髙岸化深谷白波起桑圃短长虽有间相去能几许翁闲宾客至只此荐芳醑翁仁妻孥乐且以馔肥羜髙明照图史启塞顺寒暑鄙夫不能此蟋蟀赋其除台公黙相忘勿复问宾主
　　赠刘道原
　　三年江湖上得友唯道原少小负英特诵书日万言长好史氏学执笔以专门废兴数千载抵掌洪河翻洁身比夷齐见义勇育贲唯不善解恶佛如仇寃我虽异于此知有学行尊就之同雾露贵之如瑶琨共为庐山游移宿穷林园水石最好处尽日流清尊所愿闻髙谈美若尝熊蹯夫子之故人公台既调元闻初学问时幽兰并芳荪及今议论乖良弓对惊猿云泥成睽离治乱空自论古来用才者如梓匠轮辕短长无弃遗同异非讐恩何不付国史置子西掖垣我语虽鄙贱几欲呌天阍【此一篇今于江州图经内编入】
　　湖州李使君闻予游寄书云为我一谢清絶
　　道微本一致喧静偶殊辙眷言朝廷士何必山水悦李侯禀灵气家园隣大别庐峯五千仭曾上扪日月一随青云友乆仕金马阙兹为东南守双溪对寒洁因将洞庭客寄使谢清絶想君惜不往搔首厌符节泽民固重事逸兴聊可辍巳告林屋天金庭锡期耋
　　初入太湖
　　东南有具区三万六千顷百川之雄伟咸池借溟涬玉堂在其下莫知日月永鸱夷昔不返肯顾市朝请素懐邈已劳孤泛此方逞刺沙出林荒度浅动苹荇渐尽行渐逺湾转势弥逈疑非地可载直与天作境青空四垂幕乱山不能屛淼茫白鸟行浩漾好云影逻呼十桨急罛横九防并【一船横立九防乗风网鱼罛】霁中波有光风后浪犹猛澎湃闻乍惬抛磕内还省我量觉蹄涔此身实萍梗渊神栗寒肌浸气飘素领观澜念往术濯缨悼前眚未能追髙谢且以卒流景吟非夸独清济乃仗中静寄谢洞庭君终来老鱼艇
　　霅溪
　　吴王城下溪防凿自开辟潭潭无涯岸但见浸垂碧气增宇宙寛势吞江湖窄楼防照清影汀洲多嘉植红鳞生霞朝金鉴沉月夕恍如神仙国逺与尘土隔恠説稔传闻真源探图籍天目据西南两地防峻极其傍数百壑奔走为附益及兹渊渟处深不可计尺稻粱活万家世无原田瘠鱼鰕孕千名日是网罟获隂隂风雨夜多为蛟龙宅少游溪上学长作幕下客观澜抚前志平世耻吟泽度量方潢污临流重惭惜
　　林屋洞
　　洞天三十六第九曰林屋神仙固难名瓌怪存记录旷岁懐寻赏兹辰幸临瞩驰神在真游岂复惴深谷解韈纳芒履燃松命光烛初行巳伛偻渐入但匍匐顾瞻避冲磕泞淖没手足如此百余歩始可立寓目或垂若钟簴或植若旌纛有如案而平有类几而曲镌刻非人工晶莹粲黄玉遥知窍穴外定有金庭箓凡肌不可往叩击安敢黩鸾鳯无消息但见白蝙蝠却还望微明既出犹喘促沾衣怜石髓孰悔泥涂辱庻几达微慕养生相吾福
　　毛公坛
　　古坛叠乱石草木何参差黄衣宇其傍陈迹刋丰碑曰初刘真人齿髪不可訾但见绀緑毛被体鬖鬖垂云輧一日去空山留庭壝弟子散岩谷荆榛蔽荒基晩有周息元探访亲斩披白鹿忽跪前灵符见葳蕤地胜人既偶凝严起宝祠束帛下幽聘良马维素丝前朝揖髙风有美皮陆诗迨今三百年事去物亦隳乔松委樵苏野蔓号狐狸惟有链丹井甘冽无等夷一酌匪消渴钦慕尚神禧
　　松梢诗
　　朽屋延暗暝凿明快吾魄西墉偶面势开牖遂生白兹焉玩图史亦以置牀箦岂能来清风犹苦对残赫炎天适暵旱永暮坐燔炙宾客何可处儿女哀不获咨诹或献计葢覆乃其策架木凑檐瓦铺竹施苇席聊且纾暴酷未足为佳适北山多乔松倚天不知尺绸缪星日暗轇轕鬼神宅栋梁尚匪材枝叶固何益敢告持利斧斩伐遵指画束缚如见遗无使曲傅直此身得余庇隂徳佩无斁
　　枫桥诗
　　二十送上乡老书白发堂上懽愉愉岐亭酒罢不忍别二百余里来姑苏枫桥古岸冬十月霜风切骨草木枯拜起欲去更付嘱擕手然双泪珠明年偶中崇政第赤城山下欣迎扶穹苍不与夺荣养星霜未周罹明诛顔色不见巳三嵗肝血泣尽留形躯隐沦无业养慈老骩骳又作卑官图还道枫桥旧别地依依风物春阳敷人烟山色一如昨齿髪独改亲则无万杵入心交落涕水边且欲留行舻平生一天已无戴纵得寸禄何为娱时乎穷达又未决行矣愿报生前劬
　　贫女曲
　　贫女四十无人问不传铅华水梳鬓非闗顔色不如人不肯出门羞失身零落床头旧机杼池水沤麻还织布布成不卖市中儿金刀翦雪自裁衣
　　太湖一首和姚子张
　　太湖可渔山可樵渔樵隐者非一朝醉拍溟渤摩穹霄歌咏周孔追松乔故矶人归今寂寥秋空浪稳兰为桡何为不去走市朝况无一策陈虞尧嗟哉生事垂箪瓢母齿豁豁羣儿龆啼寒悲饥如防鸮古人以此尝折腰敢不欢喜禄下僚沧浪有景真不辽西风起时心揺揺异日掉臂君可招
　　三峡桥
　　银河源源天上流新秋织女望牵牛洪波欲渡渡不得以鹊为桥诚拙谋胡不见庐山三峡水此源亦接明河底擘崖裂嶂何其雄崩雷泄云势披靡飞鸟难过虎豹愁四时白雪吹不收烛龙此地无行迹六月逰子披貂裘谁将巨斧凿大石突兀长桥跨苍壁行车走马安如山下视龙门任淙激寄言牛女勿相疑地下神工犹更竒唤取河边作桥栋一年不必一佳期
　　骑牛歌
　　舜俞谪官庐山之下常陪大博刘公乗黄犊往来山中因作歌以记之【案此下三诗永乐大典编入三刘文集原注云舜俞熈宁五年为山阴令以不行青苗自劾谪监南康酒税又载南康旧志云舜俞与凝之乗黄犊尝以六十日尽南北山水之胜有庐山记五巻李伯时畵为图】
　　我骑牛君莫笑人间万事从吾好千金市骨骏马来乗肥大跃湏年少蒲为鞯草为辔瀑布山前松径里看山听水要行迟驻防缓驱尘不起布袍葛带乌接防山家装束不时宜匏樽注酒就背饮缥囊贮书当角垂吟或狂醉欲倒同醉同吟白云老此老不可天下人一住庐山三十春声如钟目如电七十神光射人靣上牛下牛不要扶合与山中作画图汴州马上竟如何春泥没腹雨溅帽夜半归来人已痡天真防尽百忧集衣食毛髪归妻孥争如来骑牛水光山色同悠悠
　　和部使者骑牛歌
　　君平山前白云老五十休官何大早咄哉官卑莫行道鸾鳯岂肯争粱稻爱山爱水去无时渐老更买黄牛骑长髯老奴挈榼随白纻皎皎山人衣因怜湖边有逐客也解忘形乐泉石不使执辔从翁逰翁自出钱为买牛山中酒美数醑我醉里诗成要我和市儿指防应不识底不轻裘走快马毛夫子真国士出问风謡宣直指潇洒本是神仙人功名强为苍生起闻説骑牛不诋诃手擘红笺为作歌英辞百卉铺锦绣雄辩三峡倾银河我牛入山路渐熟好歌吟声易成曲明年恩亦当放还直入深云无管束欠却刘家买牛黄金钱又得毛公骑牛碧玉篇
　　和刘道原骑牛歌
　　陈子无能乆弃废骑牛入山学遁世刘子有道忧天下欲取相印乗驷马二子相逢湖水头进退两忘俱未酬长歌对市人闻者应揶揄君不见蔡泽不相终跃马戚未遇先饭牛腰悬六黄印廪食万户侯人生顾何常古来海水生柔桑少华一峯巳为谷白日西出明朝阳男儿葢棺事乃了目睫荣悴空悲凉水之曲山之傍岁穷且饮酒富贵无相忘
　　附录刘涣骑牛歌后序吴顺义中史虚白先生北海避地于星子常乗牛往来山水间今民间尚存史先生骑牛图余退居庐山出入逰览往往徒歩者葢患其以人为舆虽慕先生所为而犹未暇嘉禾陈令举嘉祐间中贤良科逡廵十余年方涖邑事复以诋青苗利病忤执政名重天下谪东市征欣然就局余山林独往得以亲偩何乐如之时同泉石之趣因豢双犊以遂其志而又得咏歌之美敢砻石以永其传嵗癸丑熈寜六年正月五日江西刘涣叙于篇末
　　送南康刘道纯秀才起应新诏
　　太平天子厌弊旧尽解纲条重结纽一朝进士各名经五百年来病声偶弟子增员嵓穴空博士献书车马走鸿薄青防昔在笼鱼忆沧浪今脱笱乗时得志君其人平生好学气撞斗诋诃毛郑为低眉辩説仪秦不容口本需束帛贲圭衡勉应新书辞畎畆时髦往往出江南解褐湏期居帝右藏珍韬椟元待价搦矢抚湏应手勿学迂踈鲁两生是古非今空白首
　　赠通慧大师净务
　　鄱阳江头逢道人昔我先子游从亲口诵先子诗别来三十春我悲不忍听然泪沾巾道人见我少小日嗟我老大空埃尘我谓道人言姑愿有所陈公孙希世董生逐子贡结驷原宪贫伯夷采薇避周粟许由洗耳为尧民道虽有用舍天实为屈伸子诚空门士胡为甘隐沦迩尔防士到屠贩圈牢往往生麒麟延英赐对不膜拜下视罗什来姚秦方袍骑马使絶域贺兰山前无缙绅如子固不羁何不自化青云身今我迂踈不知返悠悠如海空迷津无钱买山庐峯下行欲东来长水滨子如厌世欲巳矣来寄瓶锡为吾邻
　　赠湖州使君李公择
　　李侯车骑匆匆出前驺不鸣随者急不游台沼不寻山独向城隅小蓬荜城隅蓬荜谓谁家太学先生贤巳卒老妻犹在八十余侯来为问夫人疾当时弟子犹五六连袂追随眘仓卒手调汤药进盂盘劳问有无极纎悉巷人来观相叹喜门外墙头闻唧唧我思康定庆厯间天下文章极萧瑟读书不复问义理破碎么麽入声律先生始出治庠序辅养学者尊经术自兹道义及生民晚见纁黄起遗逸先生今来骨为土名儒大义非前日朝登龙坂暮髙官旧学前功付幽黜往往昔游苕霅人诋讳不敢对以实李侯自是江南士不预吾徒旧堂室尊德乐道乃精诚念老嗟贫固其秩魏文伏轼过西河郑公名乡论髙宻古来如君顾无几于今走利尤非匹人言侯政如此多试听风謡百之一
　　双溪行【有序】
　　熈宁七年九月予逰吴兴遇致政张郎中子野日有文酒之乐时学士李公择为使君幕客陈殿丞正臣皆予故人一日正臣语予云昨日张子野过我吾家有侍婢何氏故范恪太尉之家妓也窥子野于牖识子野尝陪范宴防因感旧泣数行下予闻之恻然交语公择公择益为之凄怆即乃载酒选客陪子野访之酒行正臣不肯出何氏侑诸客饮独使在屛障中歌及作笛与胡琴数弄而罢其声调无不清妙唯子野以旧恩得附屛障间问范之废兴及所由来子野曰此范当年最所爱者于是诸客人人怜之又嘉其艺之精而恨其不得见也予因作双溪行双溪吴兴之水苕霅云也
　　星郎休官两鬓白惯作五侯堂上客【原本缺第三句】半入人家锁深宅偶来花幕双溪头闻有侍儿旧相识五马情多载酒过主人犹湏屛障隔黄昏移烛背重帘初度清歌响疎拍宛转别是京洛声中有离愁千万尺曲中复作孤吹笛玉龙一吟羣籁寂金罍不酌四座听淡月朦胧挂空碧更将余意写琵琶手抹鳯槽鸣厯厯梁州欲彻么弦断应恐外人知怨抑主人不许傅青翼独听星郎语近壁小声呜咽话当年公子樽前最怜惜朱门出后身转轻往事消沉无处覔星郎自有流落恨回向玳筵双泪滴劝君收泪听我歌聚散有命可奈何君不见陇头水入海不知几千里又不见风中花吹向千家复万家人生莫作等闲别事去老大空咨嗟
　　示诸弟
　　吾家崛起蓬蒿间先君为学良苦艰典衣买书教我读平生贫窭不此悭嵗晚才霑寸禄养天祸无何頽泰山况时汝辈各少小不及见汝学燕闲逮今孤露歴嵗月渐觉长大成疎顽诗书堆积有素业文章体要亦易攀固须仁义力造诣慎择朋友少往还偏亲堂上待甘防况巳齿齓双鬓斑更可踟蹰忽荣养不如乌鸟鸣闗闗官家公道禄寒畯勉旃进取欢慈顔
　　淮阴阻风谗风伯
　　滔滔淮水溢楚之疆原田其潴城郭为防浸以广兮不可涉浩乎险兮不可航粤有行者欲泝其央编莞为防植木为樯幸飘风以凭乘遂吾归而徜徉尔风谓何不自西北阻我攸往维伯是职悠悠水滨奚独予留有百其役若千其艘粟麦兮中都之饷馈布帛兮赤县之衣裘府臣引领以偻指挽夫坐粮而寝糇伯复不知天子圣神以民为忧闻此方国常垫横流分笔舌于严署咨疮痏于诸侯有淑使者仁丰义脩体上所嘱同辞合谋今此欲往防于道周倡和出话下民以休风之不遂非伯谁尤上帝可诉谗言孔庶将伯是怒不如风兮命之去
　　明日北风尤甚不可行再谗
　　我行楚滨洪波是涵飘风不惠停舳相衔我实有辞将伯是谗越明日作若怒弗咸大吹振荡厥声唬喊龙凭虎借播谷揺岩止莫能维行不可防谁令其然维伯所监我名有谗实意以祷终使不往宁弗之报泛泛行者有游有漕防不衣食或俱幼老出其孔艰仁者攸好吹而顺之毋忽予告
　　谢风伯
　　晨风飘兮弗疾弗暴我舟泛兮以安且蹈云谁之赐神伯予报莫阻乎淮如彼行奡莫逺乎泗曾不日到我谗不淑我辞靡好伯其怜汝其还夀考伯实神圣善人是悼鼓动万物永辅有昊我歌我诗以荐行潦
　　题娄亿墓
　　彼何人之门兮鴈行马车老夫怀金兮童子纡朱其取万钟兮不差毫铢庖有粱肉兮腹无图书天之生此兮何罪何辜句读其话言兮节文其步趋抱笔而宵吟兮铺楮而昼涂天子招其以仕兮乡人勉呼众肩相煦摩兮疾驾争驰驱有司五上吾名兮礼部曾不一如退将羸其角兮进且跋其胡行年几六十兮仅免为白徒一秩不能胜兮朝强而暮殂考妣其谓我何兮遑悼妻与孥髙者我难诹兮厚者行难语诸百恨寂黙兮秋草之墟





　　钦定四库全书
　　都官集巻十三　　　　　宋　陈舜俞　撰诗
　　宿灵源院
　　山家皆种橘古寺独栽松林静时栖鹤泉灵合有龙何年人舍宅今日我擕笻寓所留僧话未眠闻打钟
　　阅目堂僧橘
　　阅目堂前橘山僧手自移为迎林下客旋拄路边枝结实曾防蚁盈箱不禁儿他年应计得蜡屐过门时
　　落叶
　　风露入林阿纷纷奈落何满庭添景野开户觉明多未逐沧浪逺堪怜腐草和无由遮醉眼归思满烟波
　　中夜
　　强寝夜何永通宵梦不成晓灯寒有晕跳蚤静闻声宦拙宜身退家贫长道情自怜前计失半世慕虚名
　　客意五首
　　客意乆不适揽衣临暮舂烟长藏野阔云断漏天空酒置千愁里诗成一望中黄花无限好底事忆江东
　　二
　　行役意匆匆淹留计巳穷梦归无奈晓病觉不禁风忆橘园垂枳沉鱼夜听鸿悲秋成白髪赖未作衰翁
　　三
　　髙岸耸如陵秋光着处清遥山照眼碧黄叶逐人行莫怪新烟火曾经古战争深林茅屋小气象亦豪英
　　四
　　水浊不见面安能照胆明还因送流梗所得计归程日落西风急秋深积潦并清江前约在赖未濯吾缨
　　五
　　况复淹旅泊情多秋亦悲寒云欲垂野疎叶不藏梨断梗逐流水归禽投好枝徘徊古原上应有夕阳知
　　阻风还泊旧浦
　　已作淹留计行舻岂恨迟却投前浦宿还似始来时寥泬鲈乡逺飘零鹤髪悲犹欣有隠者度景覆残碁【时有姜隠和附予舟】
　　题秋浦亭
　　牢落真秋浦江山滞客舟身同鴈南去心似水东流鸥鸟荒烟里渔人古渡头只因山色好来上九华楼
　　彭泽县
　　古来彭泽县应有折腰人百里昔犹重先生岂不贫菊花还在否柳色为谁新白髪南迁客凄凉问水滨
　　题东林寺
　　净社清谈尽髙名野史传空山留旧寺老桧识当年殿古应藏壁僧闲学种莲徘徊二林月犹照虎溪泉
　　以橘赠湖州李公择
　　去着登山屐梦归清霅门亲尝霜后橘思侑府中樽为问林间路曾过水畔村人言封境近往往被公恩
　　送可则上人还京师开讲
　　善作空王子能探佛陇心浮云无定住流水度光阴粝食开盂惯飞尘壊衲禁国城传法后倚锡旧山林过下方祗园入上方看经院遇八十老僧
　　因过下方院更指上方登偃盖杉松路包金橘柚层清湾从古好孤榜复谁曾八十年前事凄凉欲问僧
　　次韵吴少卿致政自咏
　　挂冠归故里寻壑具巾车兰蕙庭阶茂交游世路疎一壶新漏箭【吴公自作漏箭】千姓旧囊书【吴公作千姓编以自遣】寄问从公客家金有几余
　　奉酬长文舍人出城见示之句
　　春分腊雪未全消凛冽春寒气尚骄摄事初忻迎社燕寻芳因得过溪桥清浮酒蚁醅初拨暖入莺篁舌渐调兴味爱君年尚少莫嫌斋禁【一作斋馆】暂无憀
　　赠徐道士游京师
　　有客人形善鉴观过门聊肯驻征鞍知予谩失江湖约笑我甘为簿领官卜隐日边龙阙近去程霜里鹤衣寒京师车马飞腾速别把金波洗眼看
　　将至嘉禾先寄诸兄弟
　　半年西走若飞蓬得禄无多计屡穷骥足寒孤甘伏皁鴈羣惊迸苦伤弓家贫不易新堂构天幸犹能遇岁丰且待归来都讲论一篙烟水趂霜风
　　送刘吏部得请三茅崇禧观
　　老臣连上皁囊封去访三茅驾鹤翁曾为苍生论敝事因从紫府得仙风收身物外光阴好回首人间宠辱空果满丹成家法在应擕鸡犬入云中
　　和王介甫寄安丰知县修芍陂
　　雩娄陂水旧风烟可喜斯民得继传万顷稻粱追汉日五门防凿似齐年【齐髙帝时桓崇祖尝修】才髙欲献营田防公暇还来泛酒船称与淮南夸好事耕歌渔唱巳相连
　　和知郡王职方韵同前
　　邑陂增筑更渊沉所喜诗筒赏叹深楚国老臣千古意庐江贤守一家心【汉章建初中王景为庐江太守尝修是陂今太守与介甫皆其宗姓】淮边野史添新事垅上春犁诵好音兴利劝农真政术可知为吏得喉襟
　　南阳春日十首
　　城头古木未知春官柳柔条日日新门巷旋开沽酒市郊原便有踏青人风烟乍暖禽初好网罟犹多雉肯驯拟为芳时对樽斚愧无心事乐天均
　　倦懐春晩脱征骖官况喧卑昔未谙敲扑岂甘忘素业琴樽犹可助清谈灯耿耿书开巻衙鼔咚咚吏放参唯有登楼心不惬乱云堆雾锁东南
　　山川随处有芳菲老大情懐与旧非巳恨莺声惊晓梦岂堪花气着人衣家蔬未省添新斸宰木应曾长旧围终向畏涂无所得好风佳月不如归
　　花前惆怅转难平屈指光阴巳半生犹把此身尝患难不知何日得功名未安去住千丝乱已去悲欢一梦惊拟入醉乡销此恨快风无故析春酲
　　壮懐摧折复何言齿髪今年老去年念逺片心飞鸟外感时双泪落花前琴逢遏宻生难理诗拟离骚怨不传家在五湖明月里梦随春水宿渔船
　　客宦逢春病眼开紫荆花下也徘徊谩劳人力书千巻聊寄天真酒一杯明代本期无弃物孤臣何敢自论才且欣腐防同乌喙不怕丹山有鳯猜
　　簿书堆里得天真谩为浮名役此身门柳偶同陶靖节君羮空羡颍封人沙鸥旧许为吾侣巢鷰何曾厌我贫巳共东风有归约且从桃李笑今春
　　故园春物有谁同地尽天垂杳霭中杏火柳烟烧白昼茶枪笋槊战东风桥横酒市青帘出门对渔矶小艇通谁信南阳楼上客翩翩归羽欲飞空
　　泽国生涯有钓舟此身随分狎羣鸥非闗利禄成覊絷为学文章作赘疣病眼看花空溅泪客顔临镜复包羞江东父老应相忆燕子来时语不休
　　半生名宦是涂顔菽水当年尚可欢钟鼎未能光祖妣牛羊虽美愧杯盘五千强诵谁云补四十无闻得自安不觉寻春上台榭东风吹泪落阑干
　　和开祖丹阳别子瞻后寄
　　仙舟系柳野桥东防合情多劳谪翁相对一尊浮蚁酒轻寒二月小桃风覉懐散诞讴歌里世事纵横醉笑中莫恨明朝又离索人生何处不悤悤
　　和章子厚闻子瞻买田阳羡却寄
　　罨画春流藻荇长吴门菰米鳜鲈乡谋田问舍拙者事寻壑买山君底忙出处两忘同旅寓浊清一种付沧浪故人诗酒如驱使【白公诗云诗酒尚堪驱使在】别有甘泉绿野堂
　　次韵酬余彦翔
　　我慙希世就穷儒甚矣谋身子更迂不共枭狐倚城社合随鱼鸟乐江湖古来只有风猷重事去情知气味殊髀肉纵消吾舌在任从儿女暗揶揄
　　次韵酬白天觉
　　人生自致真非策歳晚无成可复论钝驾谩思追骥跃病巢何敢慕鸿鶱傲如中散仍多疾辩付南华尽不言聊谢髙情白夫子为摅骚兴慰王孙
　　谢杨都官见惠金鸡
　　珍禽流品可褒题天与文章五色齐羽翮巳堪攀鳯翼稻粱争合在鸡栖应思旧侣雌雄舞耻学凡羣且暮啼好向彩衣堂下养名郎从此乐持赍
　　送李户曹官满还江宁
　　去程牢落且徘徊听我髙吟侑一杯皦日心胷无愧耻青衫顔色任尘埃秦淮形胜多人物晋室风流入草莱归到江山聊洗眼下僚应不乆沉才
　　鳯凰台
　　鳯去台存碧草浓游人来此问遗踪故巢风月巳千载好景阑干空数重府坐循良黄太守乗舆仁圣汉髙宗竹花生子梧桐老底事丹山信未逢
　　十八贤台
　　台下衣冠巳化尘台前顔色尚如新林泉合是脩行社岩穴谁非避世人好鸟岂知当日事幽花何似昔时春老僧不解论今古应笑徘徊问隠沦
　　渊明醉石
　　聒聒飞泉清绕石悠悠天幕翠铺空是非分付千钟里日月消磨一醉中柳絮任飘荒径畔菊花仍在旧篱东水声山色年年好堪使游人耻素风
　　东庵
　　巳怜门巷林中出况复轩窻水畔开冷淡山光明枕簟动揺波影上樽罍坐看天际孤舟失惯见桑阴五马来长恨夕阳吟不足栏干留共月徘徊
　　太平观
　　绕绕峯峦玉案围重重楼殿紫烟飞青藤素简天门近绛节霓旌夜半归鹤使每传三岛信鳯书频送九霞衣放臣于世慙无补金蕚楼前拜不祈
　　东林寺
　　白髪老僧安住处青山司马爱闲来松嫌天近株株短花待春归欵欵开堪信壶中藏日月谁知云外有楼台官卑合是寻山客不见芳菲意懒囘
　　西林寺
　　东林移宿过西林风霭萧萧结瞑隂随处水声喧屐齿傍人山色上衣襟道于尘土知无用乐在云泉亦损心拟付离骚与猿鸟樵苏应怪久登临
　　栖贤寺
　　辟地行者应开寺拭眼髙僧尚有坟龙带雨归三峡水鸟啣花出五峯云楼台屹屹天宫近钟磬疎疎俗界闻游客不嫌车骑逺岩扄无计长苔纹
　　万杉院【仁宗御书寺额】
　　银钩金榜佛家园屐齿初来骨发寒天上星辰留翰墨人间陵寝閟衣冠虬龙拥防神如在云雾遮藏色未干四十二年防雨露草茅犹解泣汍澜
　　开先寺
　　山门屹屹横青嶂岩屋霏霏带紫烟千尺老松当大道一条飞瀑落中天重来览物应相识此地寻僧似有縁自谓读书非俗吏谪官犹得近林泉
　　新罗岩
　　万叠青山与世违一岩云物倚天危僧开峭石难行路猿呌枯松最上枝药鼎施人寒种火菜畦行虎宿无篱此中别有忘年事扰扰红尘死不知
　　竹云洞
　　长干龙老长龙孙竹里阴阴锁昼云莫问何年初入洞由来一日可无君清围栏槛喧难入翠滴衣裾静欲闻防待嵗寒看苦节慿谁吟对雪缤纷
　　峯顶院
　　自怜随分有仙踪曾宿金庭第九重谁谓谪官真俗吏还登庐阜最髙峰坐头平揖千岩月枕底微闻二寺钟归去林泉縁更熟定应春梦却过从
　　雪
　　老来惟有看山癖踏雪来寻洞府春以爱匡庐无俗吏更逢姑射露天真参差玉树千岩里髙下蓝田一水滨乗兴去留人莫怪风流元是剡中人
　　灵溪观
　　灵溪流水碧潺湲溪上清辉弟子园白叟荷锄春采药黄冠敲磬夜朝元山中松叶堪为酒路口桃花似有源自是游人无道骨长生何必五千言
　　落星寺
　　何年翠麓浮彭蠡云是寒星落斗牛逺水拍天围浄界野僧依石起朱楼栏干白日风吹鴈帘幕黄昏月近鸥安住自成难老药不须乘海覔蓬丘
　　承天院
　　建昌门外小禅居竹槛松牕静有余全近江湖添怅望乍离城市易清虚人思求友听啼鸟僧爱忘筌看得鱼不为山南多胜处便堪从此驻巾车
　　寄星子令柯季立
　　惯见江湖贱逐臣去寻嵒穴或相亲不知金马曾为客犹得铜章肯借人夜夜水声随枕簟时时林色上衣巾题诗半在山南寺请戒嵒僧扫隙尘
　　寄郏景仁郎中
　　早嵗交情淡已亲相逢覉旅白头新虽慙管鲍论髙谊欲慕陈雷卜近隣客舍每罗门外雀归来还满甑中尘明年相逐东隣去未必鲈鱼驻得人
　　中秋佳月独游垂虹亭有怀胡完夫苏子瞻钱安道
　　五湖人住觉天寛有月清秋似广寒玉鉴光中数毛髪长虹背上倚栏干栖鵶误晓啼还住白露沾衣湿又干借问姑苏胡别驾簿书灯火共谁看【胡完夫】
　　月光清极向中秋千古松陵此夜游寥泬更无云碍眼沧浪合是我维舟浮生未有明年约浅酌聊资到晓留辜负金波三万顷诗豪草圣在杭州【苏子瞻】
　　玉兔光中系小桅长虹影里倒罇罍一年此夜清秋半万里无云霁色开月女婵娟如有旧波神安稳亦怜才合须豪饮酬佳赏不共乌台御史来【钱安道】
　　留槎阁
　　闻説欧川似沃洲一溪分作两溪流长桥跨岸虹垂地髙阁凌空蜃吐楼浩荡乾坤供醉眼凄凉风送行舟慿谁为问乗槎客未必无人犯斗牛
　　禹穴
　　百尺苍坚穴翠岚天痕非擘亦非镵先王图史谁分掌后世疎慵不复探定有龙虬蟠寂寂如何苔藓乱鬖鬖老师更説神灵事只读髙碑去未甘
　　谷帘泉
　　玉帘铺水半天垂行客寻山到此稀陆羽品题真黼黻黄州吟咏尽珠玑重来一酌非无分未挈吾缾可忍归终欲穷源登絶顶帯云和月弄清晖
　　若耶溪
　　十里澄溪溪上山溪光无际照山顔天嫌俗眼寻常见地惜羣峯左右闗蓬岛也应非海外琼台争合贮人间维舟正欲踟蹰饮坐见苍烟罩翠湾
　　天池院【张景诗云若以山形比人骨此池应合似泥洹】
　　此峯巉絶与霄干峯顶澄旱不干天下定应添沆瀣山头信亦有泥洹等闲云出千岩取次龙归六月寒一勺自堪留万古何须低处羡波澜
　　题翠峯院
　　借问鸱夷与季鹰五湖珍赏复谁曽惯看销夏湾头月唯有莫厘山上僧晩渡浪痕沾壊衲上方云液洒枯藤防人欲趁沙鸥去更伴禅公上翠层
　　青龙江醉眠亭
　　酒担长轻六印腰醉中一枕敌千朝兴亡藐比荣枯栁聚散看同旦暮潮清兴本应尘外得香魂徒向水边招已闻佳士过从约不为东风返画桡
　　水月院
　　兴随白鸟汀洲立歩入青林台殿出湖脉来通方士泉山顔分入幽人室自苦扁舟每访寻何世空谷无遗逸一夜霜风穿客衣二十六房皆采橘
　　题碧藓亭
　　潇洒阑干碧玉丛频来游赏似儿童萦廻脩竹撩清影刻画新诗绕翠筒十载雪霜林色改几畨风月酒尊空子猷老去心长在终拟为隣作醉翁
　　送喜长老游四明
　　钓竿无竹不空船事去朱泾不记年一句弗由他物得此心知与麽人传无须王老长垂地掉臂胡僧仰托天去问玲珑岩上石个中谁是我师禅
　　寄姑苏智肱钱塘文防二上人
　　释子纷纷奈汝何传闻右绕益乖讹南山述作那堪毁西竺师徒果有魔羣蚁固应随转石一杯焉可障頺波青铜瓦砾皆称鉴乞与光明嵗月磨
　　传神悦躬上人
　　倦辔曽投林下宿短篷重见越江边人归河岳仪型在事隔桑溟物色传弟子共谈庭际柏公卿多识社中莲髙风自出空王侣驰誉丹青是可怜
　　山中寄姑苏守倅
　　莫厘山头万家橘震泽闲人一叶舟林袅金丸出篱落浪喷雪阵上汀洲云生缥缈吟魂逺日入穹窿醉望收不禁五湖容小隐为传篇什谢苏州
　　过平望驿有懐湖州李使君二首
　　栁色隂隂平望桥春流西受霅溪潮玉楼有月清光逺苹渚生风丽思飘宁使簿书堆几案已闻歌咏满渔樵酒船欲访乌程去愁费金返画桡
　　慿熊飞隼两溪头人似氷壶住玉楼事逐欢謡入渔钓诗随秋思满汀洲茶収顾渚旗犹巻酒贳乌家蚁半浮去路无多平望驿客魂秋雨宿扁舟
　　晚秋田闲
　　重到田园草木陵鬓毛萧飒白纶巾谩夸孺子能分肉堪笑书生尚负薪静与禽鱼何物我嬾因鸡黍记晡晨东篱已有黄金蘂只欠麻衣送酒人
　　挽邵夫人词
　　丹阳门第三朝贵乐夀丝纶五色开有助清郎终盛誉得隣诸子尽髙才兰雕北畹香犹在水向东溟逝不囬原上送车西数目日西风转徘徊
　　挽刘夫人词二首
　　籍籍家声起草莱诜诜子舍奉兰陔翩翻三鳯皆英物蹭蹬双驹亦骏才忆昔防衣环几舄于今清血洒圈杯何年盛事聨簮组别有丝纶荐夜台
　　卜隣早效三迁教负米方休百里劳乐事难留同逝水孝思无尽入伊蒿万家原上开新冡旧馆人来奠浊醪况有铭诗传不朽长城千古白云髙
　　挽侍讲先生王夫人诗二首
　　兰陔堂上此归全松栢山头有旧阡我得遐龄几九十人依绛帐昔三千病时太守和汤药没后诸生侍几筵善化羣材同草木先生恩徳重如天
　　师墙童稚被陶钧穴鳯仍同桂籍春岂独慈良尊有道就论恩分即吾亲生前未许升堂拜原上空陪执绋人一曲薤歌难冩恨哀荣千古付苍珉
　　钦定四库全书
　　都官集巻十四　　　　　宋　陈舜俞　撰诗
　　山中咏橘长咏
　　包橘古云美扬州地所宜名从夏后贡颂见楚人辞云梦分膏沃【吕氏春秋云果之美者有云梦之柚】璇星散陆离【春秋运斗枢云璇星散为橘】洞庭仙壤接【水经云震泽包山林屋洞天与洞庭湖相通故震泽山中亦有洞庭之名】震泽水烟披柚酢徒然早柑黄岂厌迟封君千户等老圃万奴随秀萼瑶琼缀青隂幄幙垂朱衣霜傅采素里露含滋弱榦金丸重繁条火齐累瓜生先作瓣蚕老不成丝爽味钟寒律殷姿照夕曦清香掩兰杜真液贱楂梨拣选收藏日【采橘日以冬至前二十日为凡得霜后及有西北风后天色晴霁时则家家采而藏之无过冬至前十日者过则为寒所损亦损明年树矣】辛勤种接时壤须来处美【树皆用小舟买于苏湖秀三州得于湖州者为上亦莫能语其由也】移怕树同知【齐民要术云移树无时莫令树知】朱緑争珍防【有朱橘有緑橘】荆湘辨等差【橘有荆南种有湘州皮者】蹊深比桃静【一无纎草爽防成蹊】嵗晩与松期【嵗寒不凋】坛甃鼋石【种树傅山为级以石砌之鼋二山在太湖中】园栽枳棘篱讨虫烦钻凿【树有蠧则实不蕃春夏用小钻凿取而杀之谓之讨虫】科冗付蒸炊【采橘后即芟去小枝不能结实者谓之科树】穿井防天旱【橘树夏遭旱则冬不耐寒而死人家皆凿井于树旁贵负荷之近也熙宁七年大旱井泉竭山中担湖水浇树有一家费十万钱雇人者】禳瘟甚嵗饥【橘忽有坚小而青黒者谓之青瘟黒瘟徃徃祝祭禳祈焉】向阳删宻叶【橘得日则色亦深而味甘】伐木树低枝【橘繁则树枝为之折】有义曽分客【山中橘熟时见客来者无不为赠】无偷不禁儿【小儿习见厌食不复为偷】防【普髙切】嫌连长【雨多则皮虚而大不可乆藏谓之防也】老要劲风吹【见上注】满把留长蔕【采橘必留枝蔕成一掘三指所以养橘否则易干】盈箱借短茨【破竹为笼借用短茨】入仓宁愧稻出汗仅同医【采橘先制地板上堆之数日谓之入仓微覆用草使汗出然后入笼谓之出汗否则味醡】雅俗传珍惜深林或弃遗稍收先落子【橘生花至繁初结实多落収之堪淹藏为药橘】争晒已残皮【山中人言东西两山卖干橘皮嵗不下五六千秤】趂市商船急充庭使驿驰公筵荐魁磊内合送瑰竒【贡柑有径围之限大者不敢以进虑不可常也唯官府公筵负担至京师卖之贵家最为大矣】寄逺曽非选【寄惠逺惟未甚熟而小者乃不壊既黄而大者不能乆矣】熏藏品最卑【橘之小者谓之脚橘山中作土窖熏用烟而收之谓之熏橘】善生惟计畆【种橘大姓不复计树若干但云有几畆】视价旋论赀【毎一百斤为一笼或得价笼一千五百钱下价或六七百不可常也】薄探酬春赏精尝侑举巵他年修果谱应载野人诗
　　销暑楼
　　溪上楼台似玉壶乐郊春物剰昭苏贤侯好士簮裾集暇日开筵锦绣敷擘水鲙鲈堆白雪拨醅酾酒滴真珠香飘沉穂萦栏角歌沸梁尘落座隅约畧十洲仙界景依稀九老洛川图席中兰语薰相袭望里莲娃貎亦都狂客笑吟聊自若丈人强健不须扶送归千骑堂前月犹照帘虾一半须
　　弄水亭
　　未识贵池好尝闻弄水名白鸟鉴中立画船天上行
　　寿阳僧房见橘诗
　　地过长淮种橘难僧房今见鎻朱栏秋来赖有黄金实几被行人作枳看
　　次韵六安魏明府三首
　　故人芳信落江东开解愁顔与病悰自笑漫生湖海上畧无豪气似元龙
　　少年心志欲摩空渐老卑飞悔满悰早悟割鸡堪饱腹不须辛苦学屠龙
　　几慕功名逐转蓬既无成就苦为悰不如归听华亭鹤耆旧于今忆二龙
　　寳庆院
　　小招提在白云层古殿深龛鎻昼灯山北逺公曽结社至今犹有种莲僧
　　题炉峰阁
　　为爱炉烟拂画檐小栏终日卷朱帘不须更踏山前路可是人闲看得厌
　　再经太平观访沈道士不遇二首
　　行客寻山去又回羽人依旧未归来洞门不鎻清风入黄叶无言下翠苔
　　不见芝岩驾鹤翁抱琴归去悄无踪黄花似有东篱旧山后山前取次逢
　　兴福院僧房
　　东西游遍两山村栀子黄时橘满园惟有小轩临小涧病僧欹枕听潺湲
　　宿上真宫赠朱道士【天同中叶道昌舍宅】
　　栖真必是朱痴后【朱痴子见续仙传】结宇元因法善孙人在地灵治病速山村讨药夜敲门
　　书通济僧壁
　　丹包赤实破苍顔冬至都无十日闲【山客采橘以冬至为】剰选黄柑留过客天寒谁肯更寻山
　　上方僧京师识面短句二首
　　乱云峯顶紫田翁二十年前辇寺逢怪我无成头白早千金散尽学屠龙
　　老僧曽住日边寺惯识金鞍马上人云外不知人易老从头相问尽埃尘
　　赠华严院玉真上人
　　青萝翠竹鎻禅闗门对松陵第一湾白髪老僧应有道等闲随客过前山
　　上方化成院【陈恭功徳院蔵仁宗御书嵗度一僧】
　　琅函密鎻君王字石壁仍刋宰相诗无限幽光动岩谷山深惟有白云知
　　虎溪
　　紫霄道士贪云鹤五栁先生泥酒杯不为清风与明月道人何事过溪来









　　原跋
　　曽祖都官以庆厯六年贾榜登进士第嘉祐四年与钱公藻同中材识兼茂明于体用科实为举首熈宁中知越之山隂县防新法行上书极论其害遂贬监南康军酒税累年竟不仕以没杞无似冯借先世遗烈叨躐从班惟知兢惧以保门户先考删定寳藏都官遗文杞顷为闽中常平使者尝刻之版未成而移漕广右委之寮属尚多差舛毎以媿恨洎来此邦念都官本以明州观察推官试大科欲考陈迹则相去百四十余年不可得知集中自言十五年闲再官于天台四明之二州犹有鄞县镇国院记等文存焉因再加雠校而缺其不可知者属郡博士郡从事刋之以广其传仰惟曽祖风节峻厉凛然如生不肖孙曽恃有公论不敢赘辞云庆元六年十月望日曽孙太中大夫徽猷阁待制知庆元军府事兼防海制置使杞谨书

