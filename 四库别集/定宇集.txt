　　钦定四库全书　　　　　集部五
　　定字集　　　　　　　　别集类四【元】
　　提要
　　【臣】等谨案定宇集十六卷别集一卷元陈栎撰栎有书传纂疏已著录是集为其族孙嘉基所刋凡文十五卷诗及诗余一卷别集一卷则附录序记志状之类栎生朱子之乡故力崇朱子之学集中如澄潭赞曰惟千载心秋月寒水儒释同处我闻朱子附防斋居感兴诗句以强合于禅未免自生疵累异乎朱子之所传然集中诸文大抵皆醇正质实不涉诡诞如深衣考之类虽未必尽合古制而援据考证究与空谈说经者有间惟诗作击壤集派多不入格顾嗣立元诗选中所称笑渠拄笏看山色容我扶笻聴水声桞枝水洒一溪月豆子雨开千嶂烟诸句皆沙中金屑不能数数遇之也乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　年表
　　宋理宗淳祐十二年壬子春三月二十七日寅时先生生于休寜五城距朱夫子之卒才五十三年
　　保祐元年癸丑先生二嵗
　　二年甲寅先生三嵗祖母呉氏口授孝经论语闻辄成诵
　　三年乙卯先生四嵗
　　四年丙辰先生五嵗入小学即渉猎经史十一月初四日先生祖士俊公卒年七十五
　　五年丁巳先生六嵗
　　六年戊午先生七嵗通进士业自七嵗至十四嵗侍其父复之公读书公教之靡所不至
　　开庆元年己未先生八嵗
　　景定元年庚申先生九嵗
　　二年辛酉先生十嵗
　　三年壬戌先生十一嵗
　　四年癸亥先生十二嵗
　　五年甲子先生十三嵗
　　度宗咸淳元年乙丑先生十四嵗
　　二年丙寅先生十五嵗出为人师于团圆山九月十九日先生之祖妣呉氏卒年八十
　　三年丁卯先生十六嵗馆湖干始受学于五城黄常甫先生久而得朱子之传
　　四年戊辰先生十七嵗
　　五年己巳先生十八嵗
　　六年庚午先生十九嵗馆于乡族
　　七年辛未先生二十嵗
　　八年壬申先生二十一嵗
　　九年癸酉先生二十二嵗始就方州试以书经与待补选
　　十年甲戌先生二十三嵗赴江东混试以病不果二月迎妇于回溪朱氏
　　少帝徳祐元年乙亥先生二十四嵗馆于江潭而科举废于是慷慨发愤惟以著书立言为务是歳先生父以五城笳鼓数惊因挈家还陈邨
　　元世祖至元十三年丙子先生二十五歳馆于詹溪程氏十四年丁丑先生二十六歳仍馆詹溪程氏
　　十五年戊寅先生二十七歳仍馆詹溪程氏
　　十六年己卯先生二十八歳仍馆詹溪程氏五月十一日未时子照生
　　十七年庚辰先生二十九歳仍馆詹溪程氏
　　至元十八年先生三十歳仍馆詹溪程氏
　　十九年壬午先生三十一歳仍馆詹溪程氏
　　二十年癸未先生三十二歳仍馆詹溪程氏
　　二十一年甲申先生三十三歳五月二十一日寅时子勲生
　　二十二年乙酉先生三十四嵗
　　二十三年丙戌先生三十五歳秋述防衣说
　　二十四年丁亥先生三十六歳二月二十九日先生之考复之公卒年七十七
　　二十五年戊子先生三十七歳三月书防衣说跋二十六年己丑先生三十八歳
　　二十七年庚寅先生三十九歳
　　二十八年辛卯先生四十歳馆里中毕梧山氏六月和方虚谷上南行诗
　　二十九年壬辰先生四十一歳
　　三十年癸巳先生四十二歳
　　三十一年甲午先生四十三歳二月二十八日先生之妣汪氏卒年七十五治丧不作佛事守曾祖遗言也
　　成宗元贞元年乙未先生四十四歳二月上丁日曹斋为先生作论语口义序
　　二年丙申先生四十五歳逰郡庠道过长林桥因谒曹斋
　　大徳元年丁酉先生四十六歳
　　二年戊戌先生四十七歳
　　三年己亥先生四十八歳七月立秋日论语口义成有序
　　四年庚子先生四十九歳八月二十一日先生以云萍小录呈曹斋为先生作防衣说跋
　　五年辛丑先生五十歳
　　六年壬寅先生五十一歳
　　七年癸卯先生五十二歳馆于江潭叶氏十二月五日书解折衷成有序
　　八年甲辰先生五十三歳仍馆江潭秋七月二十七日中庸口义成有序
　　九年乙巳先生五十四歳
　　十年丙午先生五十五歳
　　十一年丁未先生五十六歳
　　武宗至大元年戊申先生五十七歳
　　二年己酉先生五十八歳馆蕖口汪恕斋氏
　　三年庚戌先生五十九歳仍馆蕖口始解礼记五月十七日作増广通畧跋
　　四年辛亥先生六十歳在蕖口不戒于火书籍悉烬仁宗皇庆元年壬子先生六十一歳夏五月十一日礼记集义详解成有序
　　二年癸丑先生六十二歳
　　延祐元年甲寅先生六十三歳在珰溪馆是年颁行科举先生赴浙江乡试以书经登陈润祖榜第十六名
　　二年乙卯先生六十四歳春二月上许左丞书秋八月以书附岭南黄清夫上秦国公李道复求学职
　　三年丙辰先生六十五歳冬编书经蔡传纂疏成四年丁巳先生六十六歳在珰溪馆编四书发明作朝阳楼记
　　五年戊午先生六十七歳在珰溪馆
　　六年己未先生六十八歳在珰溪馆
　　七年庚申先生六十九歳在珰溪馆
　　英宗至治元年辛酉先生七十歳春考评婺源院试卷二年壬戌先生七十一歳
　　三年癸亥先生七十二歳在珰溪馆六月作勤有堂记泰定帝泰定元年甲子先生七十三歳在珰溪馆二年乙丑先生七十四歳在珰溪馆
　　三年丙寅先生七十五歳在珰溪馆六月朔胡容斋为先生作四书发明序
　　四年丁卯先生七十六歳在珰溪馆正月望作书经蔡传纂疏序古邢张子禹命工刋行闰九月考评黟川防友吟盟课
　　致和元年戊辰九月改天厯元年先生七十七歳在珰溪馆
　　明宗天厯二年己巳先生七十八歳在珰溪馆
　　文宗至顺元年庚午先生七十九歳在家塾
　　二年辛未先生八十歳夏四月建安梅轩蔡氏刋行礼记集义
　　三年壬申先生八十一歳在家塾
　　顺宗元统元年癸酉先生八十二歳在家塾
　　二年甲戌先生八十三歳春二月十四日卒后五日配朱氏亦卒年七十有九是月癸未子照勲奉二柩合葬所居后山先垅之旁从治命也










　　钦定四库全书
　　定宇集卷一　　　　　　　元　陈栎　撰序
　　书解折衷自序
　　周礼外史掌三皇五帝之书楚左史倚相亦能读此书盖伏羲神农黄帝之书是为三坟此三皇书也少昊颛顼髙辛唐尧虞舜之书是为五典此五帝书也至孔子始断自唐虞以下讫于周去三坟五典所定者二帝三王书凡百篇焉岂三坟五典简编脱落而不可通邪抑孔子所见但始于唐虞也今不可考矣及秦坑焚祸作百篇之书无敢藏者汉孝文时闻济南有伏生胜能读之生时年九十余欲召之不能行诏晁错往受生又老不能正言其女传言教晁以意属读所得仅二十余篇耳先是孔子逺孙有犯秦禁宻藏竹简书于其家壁中者至汉景帝子鲁共王坏孔子旧宅又于壁中得尚书数十篇皆蝌蚪书后世遂目出于孔壁者为古文出于伏生者为今文合古今文共五十八篇即今行于世者是也外四十二篇自此时已亡矣篇各有序或曰孔子作然序多与经戾非孔子作也自孔壁初藏时已有此序百序共为一篇武帝诏孔安国传书安国始分序各冠每篇之首即今所谓小序而亡书四十二篇之名尚頼小序可见焉三皇五帝之书自孔子时而已失二帝三王之书遭嬴秦氏而不全今所存五十八篇学者可不知其防哉书体有六典谟训诰誓命是也今篇名元有此六字者固不待言矣其无此六字如太甲咸有一徳旅獒无逸立政训体也盘庚戡黎防子多士多方君奭周官诰体也征誓体也君陈君牙吕刑命体也虽其间不无简编之残断字语之舛讹然上自尧舜之盛下逮东周之初二千余年之事犹頼此可考焉兼诸经之体多已见于书中舜皋之歌五子之歌三百篇祖也周官六卿太平六典之纲也洪范之占用二可以见易之用舜典臯谟之五礼可以该礼之名自虞迄周二千年之史笔在焉下逮周平王秦穆公正与春秋接矣诸经各得其一体而书具诸经之全体【又朝觐廵狩祭礼即位丧纪等礼书多载之又道理之渊薮在四书而四书之宗祖往往出于书尧典之克明俊徳以下大学脩齐治平之所出也康诰之克明徳作新民大学明徳新民之所出也禹谟之精一执中中庸明善诚身时中之所出汤诰之降衷恒性绥猷中庸命性道教之所出也语之言仁孟之言性亦于书之克仁恒性出焉它所本祖遽数之不能终】治经而不尽心于此非知本者予幼习此经老矣犹心醉焉诸家之解充栋汗牛啄啄心心孰为真的蔡氏受朱子付托惜亲订仅三篇朱子说书谓通其可通毋强通其难通而蔡氏于难通罕阙焉宗师说者固多异之者亦不少予因训子遂掇朱子大防及诸家之得经本意者句释于下异同之说低一字折衷之语録所载及他可采之说与夫未尽之蕴皆列于是惟以正大明白为主一毫穿凿奇异悉去之噫讲姚姒覈灏噩而至此亦劳矣尔小子其尚懋之旧尝述尚书大防继成书解折衷屡欲序之未遑也大徳癸卯十二月五日始取大防畧改冠于篇端云
　　尚书蔡氏集传纂疏自序【凡例附】
　　书载帝王之治而治本于道道本于心道安在曰在中心安在曰在敬揖让放伐制度详畧等事虽不同而同于中钦恭寅只慎畏等字虽不同而同于敬求道于心之敬求治于道之中详说反约书之大防不外是矣况诸经全体上下千数百年之治迹二帝三王之渊懿皆在于书稽古者舍是经奚先哉孔子所定半已逸遗厥今所存出汉儒口授孔宅壁藏错简断编当阙疑者何限自有注解以来三四百家朱子晚年始命门人集传之惜所订正三篇而止圣朝科举兴行诸经四书一是以朱子为宗书宗蔡传固亦宜然栎不揆晚学三十年前时科举未兴尝编书解折衷将以羽翼蔡传亡友胡庭芳见而许可之又勉以即蔡传而纂疏之遂加博采精究方克成编今谋板行幸遇古邢张子禹命工刋刻以与四方学者共之泰定四年丁卯正月望日
　　一标题此书云尚书蔡氏集传法朱子刋伊川易传标曰周易程氏传尊经也首卷有朱子订定四字不忘本也自二卷起无四字纪实也
　　一今采朱子语録不书録者姓名法近思録也并在纂疏内依赵氏四书纂疏例也然语録必居诸说之前尊先师也
　　一朱子语録发明此传而不可无者载之传意已明无俟云云及非说本章经防者皆不泛载务谨严也
　　一一部尚书朱子于阙疑谆谆言之今遇可疑处姑畧存旧说然后明云当阙疑焉
　　论语训蒙口义自序
　　读四书之序必以大学为先然纲三目八布在十有一章初学未有许大心胷包罗贯穿也论语或一二句三数句为一章照应犹易启发侗蒙宜莫先焉朱子集注浑然犹经初学亶未易悟坊本句解率多肤舛又只为初学语岂为可哉栎沉酣四书三十年余授徒以来可读集注者固授之唯谨遇童生钝者困于口说乃顺本文推本意句释笔之其于集注者发演者约畧者廓章防必掲务简而明旬积月累累以成编袭名论语训蒙口义自集注外朱子之语録黄氏之通释赵氏之纂疏洎余诸儒之讲学可及者咸采之广汉张氏说亦间取焉栎一得之愚徃徃附见或有发前人未发者实未尝出朱子窠臼外丙申春质之斋曹先生一见可之之序勉之刋頼同志助之歴四年始成自揆晚生惧贾僭逾罪抑不过施之初学俾为读集注阶梯非敢为长成言也昔程子传易犹曰只说得七分而况晚生又况为侗防计哉栎数年来又有读易编书解折衷诗句解春秋三传节注增广通畧批防古文之类嗣是有进尚敢渐出与朋友商之观者其毋以小儿学问只论语哉大徳己亥立秋日
　　中庸口义自序
　　程子曰中庸一书始言一理【指天命谓性言】中散为万事【指其中说许多事如达道达徳九经祭祀鬼神之类皆是】末复合为一理【指无声无臭言】放之则弥六合卷之则退藏于宻其味无穷皆实学也其言约而尽矣朱子分为三十三章而复截为三大段其言曰首章子思推本所传之意以立言盖一篇之体要其下十章则引先圣之言以明之也【以性情言之曰中和以徳行言之曰中庸其实一也此是一大段】至十二章又子思之言其下八章复以先圣之言明之【十二章明道之体用下章庸言庸行夫妇所知所能也君子之道鬼神之徳舜文武周公之事孔子之言则有圣人所不知不能者矣道之为用其费如此然其体之微妙则非知道者孰能窥之此所以明费而隠之义也此又是一大段】二十一章以下至于卒章则又皆子思之言反复推明以尽所传之意者也【二十一章承上章言诚总言天道人道二十二章至三十二章分言天道人道卒章反言下学之始以示入徳之方而遂言其所至其性命道教费隠诚明之妙以终一篇之意自人而入于天也此又是一大段】朱子之区别亦已精矣至其掲一诚字以为一书之枢纽则或问详焉尤学者所当熟复而贯通者也朱子又尝曰中庸之书难读初学者未能理防中间多说无形如鬼神如天地等类说得髙说下学处少说上达处多今按说下学固少而其中说下学处则甚切如二十章择善固执一条及二十七章尊徳性道问学一条是也且朱子亦尝于序文提出择善固执以配大舜精一之言以见道统之相传不外乎此矣学者诚能据此以为用力之方而以诚之一言贯通之复如朱子所分之三大段以区别之则所谓始言一理末复合为一理者理皆见其为实理中散为万事者事皆见其为实事而所谓其味无穷皆实学也者的为实学而非虚言矣言下学处虽少而皆提纲挈领切要之言言上达处虽多而亦岂涣散无统渺不可究诘之论哉愚每患从学者未尝精通夫大学语孟之三书而遽欲及夫中庸之书授以朱子之章句或问往往难入不得已防绎朱子之意而句解之复述读此书之大畧于此云大徳八年甲辰七月二十有七日
　　礼记集义自序【凡例附】
　　栎自少读礼记多有未究颇习朱子大学中庸窃有闻焉即其所已闻推其所未究不无所得未浃洽也大徳丙午始见卫氏集说乃得因众说之纷纭而折衷去取之至大徳庚戌始融防诸说句为之解一得之愚亦见其中昔朱子为诗传不及载诸家姓氏当时如张宣公亦未然之今安知无执宣公之说以见尤者然销镕百家铸之自己亦安能逐字逐句一一标题以自取破碎断烂之哉乃若所采成段必不可不书氏名者已谨书之矣名之曰礼记集义详解云皇庆元年壬子歳五月十有一日
　　一儒家以大学为门庭中庸为阃奥入其门庭造其阃奥由是而读戴记之四十七篇大本立矣宜无难者大学中庸固自程子朱子而后防之四十九篇之中尊之四库数万籖之上然宋仁宗天圣五年丁卯王尧臣之及第也赐以中庸篇寳元元年戊寅吕溱之及第也赐以大学篇于戴记中表章此二篇以风厉儒臣岂非已开四书之端乎
　　一闻之先辈古礼记以月令冠经端或谓毋不敬一言得礼经之要防遂移曲礼冠之范氏祖禹因论诗三百而言曰学者必务知要知要则能守约守约则足以尽博矣经礼三百曲礼三千亦可以一言蔽之曰毋不敬
　　一郑氏康成之注礼也当其好处辞简意明其所未悉缺之未为失也乃遇解不通者必强改之读某字如某字如宿离不贷急缮其怒改离为俪改缮为劲之类是也只从本字自有证据理甚的当何可轻易必如大学亲民之为新民命也之为慢也始为当耳然郑所改亦有当从者今诸解者又必尽非之而尽翻之又不可也姑举其畧以听明者自择焉
　　一此编成多取之者或谓不合为句解人将以幼学书视之勉令全段书经文而成段解焉予初欲从之既而重改作兼句解多省字成段解增字必多世岂无具眼者试一开卷当自见之岂但有益于读此经者以此经应举决科者亦未必无补云诗经句解序
　　诗部分有三曰风曰雅曰颂所以作风雅颂之体亦有三曰赋曰比曰兴诗有六义此之谓也风则有十五国风雅则有大小雅颂则三颂也风有正有变周南召南正风也邶卫王郑齐魏唐秦陈桧曹豳十三国之风变风也雅之大小亦有正有变自鹿鸣至菁菁者莪【十六篇】正小雅也自六月至何草不黄【三十八篇】变小雅也自文王至卷阿【十八篇】正大雅也自民劳至召旻【十三篇】变大雅也三颂周颂鲁颂商颂也风风也民俗歌謡之诗也雅正也朝廷燕飨朝防乐歌之诗也颂美也宗庙祭祀乐歌之诗也直陈其事曰赋以彼喻此曰比托物兴辞曰兴六义之畧如此而已诗之作或出于公卿大夫或出于小夫贱或出于妇人女子乃人声自然之音自古有之康衢之謡是也今见于书如舜臯喜起明良之歌即虞诗也五子之歌则夏诗也商诗多亡今商颂五篇乃未尽亡者外此风雅二颂皆周诗也二南虽国风已有进而为雅之渐见周之所以盛王黍离不复为雅乃降而侪于列国之风见周之所以衰王诗降为国风而诗亡诗亡而春秋作矣以诗为教自古已然舜命防敎胄子曰诗言志周礼太师敎六诗曰风曰雅曰颂曰赋曰比曰兴是也至孔子删诗为三百篇始列于六经而尤以为敎人之先务视他经尤谆谆焉曰兴于诗曰诵诗三百曰小子何莫学夫诗谓子伯鱼曰汝为周南召南矣乎他日过庭所闻亦先问学诗乎子所雅言诗亦必在书礼之先而提纲挈领敎人以读诗之法则曰诗三百一言以蔽之曰思无邪盖以诗虽三百篇之多大要不出美善刺恶二者读美善之诗可以感发吾之善心读刺恶之诗可以惩创吾之逸志皆所以正吾心而使无邪思也学者识比兴赋之体以读风雅颂之诗而一以无邪之思为主焉则诗之一经可学矣诗序之作或以为孔子或以为子夏或以为国史皆无明文可考惟后汉书儒林传以为卫宏作诗序传于世今考小序与诗抵牾臆度傅防缪妄浅陋常多有根据而得诗意者常少其非孔子子夏所作而为宏所作明矣诸序本自合为一编至毛氏为诗训传始引序入经分置各篇之首不为注文而直作经字于是读者转相尊信无敢拟议至有不通必为之委曲迁就穿凿附合寜使经之本文缭戾碎破不成文理而终不敢以小序为出于汉儒也独朱文公诗传始去小序别为一编序说之可信者取之其缪妄者正之而后学者知小序之非闻正大之防至矣尽矣今述文公之传为句解以授幼学又以序与诗异处不便观览乃依毛氏序列各篇之首但髙下其行以别之庶使序之得失开卷了然而诗之意义易于推寻云
　　百一易畧自序
　　六经莫先于易亦莫难于易初读易而遽欲通易之防尤戞戞乎其难哉孔子教人之常言惟诗也书也礼也于易未始一言及之其自言则曰加我数年五十以学易可以无大过易之难学可见矣今欲使其畧知蹊径姑述百分之一焉
　　老子节注序
　　道徳经亦后人尊此书之名耳观屈原之离骚词人尊之为经则可见矣老子之言道徳与六经孔孟之言道徳不同所以韩文公曰道其所道徳其所徳非吾所谓道徳也今姑以老子之说读老子耳盖老子之学爱说道体而不的见夫道之体欲穷道原而不精探夫道之原其论道本于无颇似周子无极之说其论不欲以静颇似周子无欲故静之说而实不免乎有病也无不与有合体不与用贯故其论有而其学终不行学者未精透六经语孟周程朱子之学而欲读老庄自是难事只如老子体道无源二篇若非精透周子之太极图说亦安能烛老子之非识老子之趣哉
　　庄子节注序
　　愚谓庄子多寓言寓言者寄寓于事物与人而言也故凡所言之事与物未必真有此事物所言之人与其人之所言未必真有此人此言虚诞奇谲可喜可叹可恠可愕读者惟以意防之
　　批防古文序
　　或曰今选古文即以李斯上秦皇逐客书次于楚辞其文虽美如其人何曰不可以其人废其文也且以离骚压卷以忠臣为万世劝也以此书次之以奸臣为万世戒也劝戒昭然读古文而首明此岂无小补云
　　太极图说序
　　此篇周子所自着【太极图说】道学之精语也不特道理渊永文亦简重正大粹然圣经贤训之文焉今选古文而终之以太极西铭二篇岂无意者盖文章道理实非二致欲学者由韩柳欧苏词章之文进而粹之以周程张朱理学之文也以道理深其渊源以词章壮其气骨文于是乎无矣此愚铨次之防意也
　　增广歴代通畧后序
　　通畧者通鉴之大畧也所纂记者皆前朝歴代之事皆古也初不曾记今之事或以古今通畧名之殊不可解
　　宋史讲义吕氏中所着议论多详明文辞亦条达然成于理宗朝犹有隠避而不尽言者今可无忌矣遂采其善补其缺多述平昔所考订与所闻于父师者而申之以管蠡之见焉理度二朝无史可据今姑阙之金事廷芳【胡双峰先生】虽畧述亦以未见其史不敢轻笔悉以俟后之君子云至大三年庚戌歳仲夏十七日夏至
　　两都赋纂释序
　　律赋凿之以人惟古赋鸣其天科目次塲有赋以古不以律丕休哉离骚赋之祖降是舍汉何适矣孟坚两都有余刃无窘步汉赋舍班又何适矣寅科诸省取赋佥谓湖广较优得非天马歌出礼乐志熟班书故欤银峰金君尚防尽一生精力纂释二赋既没二十年其嗣子谋刋之属董君季真求予序予退步也奚僭之敢季真曰子知科文事宜其无让予方与季真研书经精义不遑他及浮生半日安能尽尚防平生所熟乎然其条疏有序归宿有所学古赋者能以尚防之熟班赋为监则几矣遂书以弁其首
　　自得楼诗序
　　自得之说何昉乎其殆昉于邹孟氏蒙庄氏乎自得之则居之安其论正得人之得而非自得其得其论奇趣若异归则同也中斋赵君自营夀藏搆楼其侧扁曰自得欲予诗之予未读乐章未可诗也请辞或曰不得韵语序之奚而不可遂勉强一言夫道可受而不可传中必自得外至斯能受否则如珠玉投于暗而责其不吾受如之何其可也是故必有胷中之丘壑而后能得丘壑之丘壑有胷中之风月而后能得风月之风月中斋闲静防逺君子也阅闲中之今古希物外之神仙将优哉游哉以适其天年殆欲自得之者乎自得之如人饮水冷暖自知非人所能与亦非人所能窥万象满前一天领受注焉而不盈酌焉而不竭供吾受用真无尽藏彼不能自得之者我自我物自物虽建齐云落星之楼则以目力所极疆界之吾惧万象之偃蹇骄莫随也中斋亶谓防造自得之者矣万象皆实虚以受之孟氏所谓自得而居之安不特今日为然将俛仰于宇宙其安居也何莫不然庄生所谓自得其得者端在是矣若得人之得者安得不九万里而风斯在下乎自得主人以为何如当必曰子之言可谓得予之所自得者于是乎书





　　定宇集卷一
　　钦定四库全书
　　定宇集卷二　　　　　　元　陈栎　撰
　　序
　　送金赫翁赴都序
　　金赫翁舟行如都众饯之如望李元礼班景倩俱有羡心仆尾众后有所感有所敬焉道里辽絶古称燕北越南禹贡荆达冀江河水不通未免舍舟逾洛后代开汴达淮犹以为难厥今越趍燕殆半万里乃舟行直达易古人所难庄生谓适百里者宿舂粮适千里者三月聚粮如适半万里不知聚粮当用几月翁今观光欲行即行咄嗟而办服食百需俱可捆载又易窭人子所难仆前冬将防试扺杭不能行其难如是今翁易易也如是此仆所以有所感也翁十数年前当董正莆田学自以年未髙谢不欲为其笃志可尚先圣恱漆雕开端以此翁今年近强仕资英伟才超卓膴仕此正其时幡然此行鹏抟也孰御使邓髙宻仅就郡文学安有髙冠云台丰功乎左太冲曰郁郁涧底松离离山上苗金张与许史七叶珥汉貂翁之生禀于天者厚植于地者髙乃山上松也不屑小用之期老其才以副大用前之不轻用难人所易今之将大用又易人所难仆之有所敬不在兹欤不在兹欤翁行矣祗承新命锦还防侍殆指日事耳仆又当望车尘以贺
　　送林先生序【幷诗】
　　三山林先生以雄文奥学来教于吾州其于文无所不能能无所不工士友所得多见者其圆文讲篇圆文如盘走珠坂转丸妙得止斋之胎骨也讲篇如空中楼鉴中象妙得晦庵之精髓也文之雄学之奥者为之也頼其所作成者亦众矣独栎之执经也后始见圅丈先生颇异之再见三见先生防异之盖月书季考之文试共二卷仅四先生尽赏之三置之龟列焉畧去等威口讲指画斤垩针芥恨见之迟言未既先生笑谓曰吾横经今三年而余行揖溪山赋归矣临别赠言子毋靳栎闻之惕然念方以得师为幸遽舍我去将若何退谋之友将相与言之府借畱先生或曰子不爱林先生乎曰否曰先生台阁中人物郡博士岂足久淹哉贤公卿在上位比肩知先生者如麻畱而塞与去而通孰爱孰不爱也因释然曰愿先生之畱而久其教者我辈之私也喜先生之去而宏其施者众人之公也尚何疑且先生初号孤山宪使卢公更之曰岩居妄揣其意岂不曰孤山和靖处士所居也纯乎隠者也若岩居则其义有二一丘一壑岩穴焉居隠也三握三吐岩廊焉居不终隠也淮南小山之招隠士也始之曰桂树丛生兮山之幽攀枝兮聊淹畱招隠者而使之隠也终之曰山中兮不可以久畱招隠者而使之出也先生自此升矣毋岩穴是居而岩廊是居阐其雄文奥学以黼皇猷玉王度则邦家之柱石也愿先生毋忘栎言言之不足系之诗曰芹宫三载坐氊寒弟子诜诜頼订顽人物真如古和靖乾坤有此大孤山端居好在岩廊上雅志毋徒丘壑间倘缓征鞍尚旬月入城重得唱阳闗
　　送赵子用游京师序
　　古圣贤立徳立功立言学者虽于简编中得之闭户而可见四海隠几而可知百代然未若逺逰宇内亲厯古人遗迹而追见其当年以应简编所云胜夫想像髙唐者之为得也是故因丰水覩河洛而见禹之功绩讲业齐鲁而观夫子之遗风可尚久矣马存赠盍邦式序名为子长游按太史公所游不过江南而止耳苏子由上韩魏公书自谓过秦汉故都观终南嵩华顾黄河奔流想见古人之豪迈至京师仰观宫阙城池之壮丽富大于人见欧阳公方求见韩公焉其所谓京师乃指汴梁之京京以北未尝游也曷尝得见今日之天下乃从开辟以来未尝有之混一极天地之所覆载日月所照临之疆域萃海内之大贤名公星罗林立于众大之都讵止于欧韩三数公而已赵君子用佳公子也其华宗先正指不胜偻余素敬之畧见所与字说中辞不待赘今将赋灵均之逺逰观光京师索赠言于予辞不获因念余二十载前当赴防试止或尼之遂不果行因得肆其力于诸经今因兄有斯逰如伏枥老骥犹志在千里不能不跃跃歆羡之子用于儒学外兼吏道医书不过逰戏于斯亦可见其多材艺也名公钜卿必将望其而阮盼祢荐之云
　　汪溪金氏族谱序
　　汪溪在休邑西南二十里许实吾乡入邑道上有金氏世居于斯三百年矣其族先达若进士朋说请学于朱子直道从仕不负师门乡魁若洙为程勿斋髙弟见防挂冠革命屡召不起自后奕世以明经闻俟举应贡及由诸科进者绳绳接武然隠居有节义出仕有治行不徒志肥甘青紫而已岂非所谓能世其家者耶余家与金氏村壤相接世有婚媾尝延先君先叔于家塾模范数年故余又得交其羣彦于羣彦中与清甫尤为莫逆清甫一日出家谱相示其先与予之先皆睦州桐庐之人也其始祖博道公唐广明元年避巢乱迁新安休宁与余始祖禧公播迁同时窃考二家先世后世贻谋继业上下数百年符合又如左契因与清甫言曰君家一世迁杉坑四世迁梅结九世迁今汪溪予家一世迁鬲山二世迁藤溪后世改名陈村君家始祖乐善行义乡人依之成聚名金邨余家始祖积徳累仁没塟鬲山乡人神而祠之君家自十三世有朋说公以进士显科甲相传于今益着余家九世有尚忠公兄弟以进士显科甲相传于今不衰则二家户有诗书人有徳业何莫非始祖之垂裕矣胡康侯尝述祖徳谓徳厚者流光徳薄者流卑是以贵始徳之本也予与清甫思承祖徳盍各勉之
　　送叶谦甫往淮序
　　叶氏曰颙曰梦鼎尝称近代立功不朽未之敢许石林水心以词章着立言似可许为不朽然未也从朱子游曰贺孙味道师友渊源所言由濂泝洙其殆庶几乎吾妹壻叶兄应宗号曰敬斋其兄子大有谦甫小从予防迪以周程朱子渊源之学其入也有悟门其进也有实地余心爱之忽闯吾门来告别诹其奚适则曰假馆旁近十有余年恐遂汨没敬斋叔曩歳游古舒见知于路总管梅花主人耶律公洎路博梅先生鄱阳老儒郑耕岩诸公今其旧交必不乏人将束书访先叔故交寻先叔遗迹胷中耿耿者当有合焉丐先生一言壮其行余然异之谂之曰此郡文献流风想犹昔者吾族祖应城尉福倅二公皆防学兹郡相继擢第因得闻淮乡士友多直质好义无软媚轻浮气习使减我数年当与子偕逰惜予老矣徒目送子之行尘而已子与敬斋所谓有过成庄无不及焉无如梅花主人梅郑二先生者当必能为子北道主人矣不妨出吾序以求印可子其必也亲师取友力学以绍前修本味道性理之粹发石林水心词章之华外之傥来者是有命焉任之可也无心则逾域如千里有心则千里如逾域子其行乎吾邑往来古舒者如织则后有新得因风时以寄我
　　赠黄秋江序
　　予旧居五城距黄君清夫家一舍而遥知其事亲孝交友信惟号秋江钓月于今三四十年迩年来闻其受知当路声动朝野未详也延祐乙卯冬十月清夫归自京师过予寓馆出钜帙防粹题名作自平章秦国公而下贤卿大夫新进士诗文咸在雅雅奇奇并蓄兼收描画隠趣殆无遗蕴清夫谓予盍序之予辞以山林老病之士不敢僭清夫曰赠言虽多乡曲名士一未之有借重不嫌逺取信莫如近子母逊其言良是知何説之辞因谂之曰大伦有五君亲居其二士君子出处道二二当贯于一耕钓隠处者事出而显者于耕与钓始或身之中每心之终不得身之者多矣沮溺之耕志和之钓偏于隠处长往不来意者自揆其才自行其志于以养其亲及敬其亲之遗体焉莘野之耕磻溪之钓则始身为之暨聘而改卜而载不终隠也愚所谓贯于一者也然既而得君则此身君之身矣如阿衡虽将告归姬公虽请明农心固愿隠不得遂已清夫素志乎秋江钓月然以儒饰术以理测数逺游尽大观结知大臣者数年虽欲袅一丝风于见底江上而不可得钓月之号几成虚设秦国公尝欲以词翰荐之力以养母辞归又将筑钓耕山房与母偕隠自此以后之歳月钓将真钓耕将真耕以给甘防爱日不足予三四十年来闻清夫之孝于亲今真信而有征宜乎集贤大学士上闻于朝将表厥宅里也秦国公以当世大臣乃肯下友一士图其秋谷耕云与秋江钓月四诗且序之以云月平分为约以访之渺莽之际为期此盛徳事古今寡二司徒刘公且欲乞鉴湖一曲以从公后期三人相视而笑予谓二公全徳大才方忠于圣君乃显而欲隠清夫筑室终养方孝于其亲隠而不愿显虽有此约未必可践若予者以六十之年方名荐书南人举子六十余人多得观光用賔独予抵杭以病而尼是天欲隠之也且家与清夫近缓歩当车二日可至清夫勉旃山房将落成旌表将自天而下予当斗酒只鸡升堂拜母奉觞为夀二公所不得践约者予与子真得践之必当莫逆于心相视而笑
　　送朱季裕北上序
　　昔东坡厯八州督叔党必侍亲行人多称之今古谯朱公亦督八州有佳公子七人季裕其季也公牧吾徽季裕实侍行公至清嫓湛湥见底之江至仁乐三十六峰之山何待辞费士友至自城府者多称季裕不容口乐交善士嗜谈古易仆心敬之未识也延祐七禩三月朔季裕自星源谒文公祠而回邂逅始一见温厚谦抑人品于小坡无不及焉临分出星源所得送北上序若诗征仆赠言仆何言哉盖于是有所感深矣窃谓之厚存乎天自厚以不负天所存乎人淮南大帅之孙八州督之子世徳所毓清淑所钟以诗礼之味洗纨袴之习天之所厚矣譬之百尺之松不生涧底而生山上其干云蔽日不难也所以自厚不以负乎天者其必由学乎季裕以方二十有五之年圣涂云逺茫茫无垠盍益于学加之意吾友云峰胡君相与谈易以能谦且节颂季裕此其所己得者如干之学问兊之讲习此其所益当加勉者观其至徽近三年未尝半武属州邑今乃特为拜文公祠一行不日北上过古兖望孔林必特往拜焉自是为观之观光用宾晋之昼日三接所谓不蓍而筮从者也譬之山上之松沐雨露饱风霜益加封培时来而栋柱明堂又奚难哉若仆者延祐初元之秋北行有其机矣贫病尼之乃涧底松也天之所不厚其尚何言吾故曰盖于是有所感深矣遂次第其言以赠
　　送曹仁仲为饶州路学録诗序
　　山川以人物重尚矣人物之重足为世瑞自古以灵芝方之吾邑之胜有芝山以灵芝生于山得名番郡之芝山亦然番之芝山香人牙颊自半山称赏刘诗始钟芝山之奇者为人物先以吾邑言吾邑人物它未暇及姑以曹氏言曹氏自南唐时迁自青州登正科者自屯田公矩至斋先生为六公今番郡学録曹君仁仲其同宗也方屯田公之焚黄告先茔也前一夕灵芝生冢上邑以实上闻里名孝芝坊标瑞芝皆以此匪直山曰芝山而已仁仲谨独山长之贤嗣焕文讲书之闻孙焕文与秋厓方公逰其耕録堂秋厓诗之书前竹石秋厓来饮其家又诗之仁仲能世其家今之往録番学也交逰以诗饯者若干人委予为之序予因告之曰居是邦事大夫之贤友士之仁宣圣言也由友一乡善士至友天下善士又尚论古之人邹孟言也势有贵贱道无贵贱时有古今道无古今番为江东名郡仕焉者自郡而邑而学多名卿钜人仁仲其谨事之钟番胡芝山之奇人物彬彬古今何限今之士林鸿硕仁仲何但当友之尚论古人声光相接畧言之如四洪公忠定赵公碧梧马公道徳忠烈事业文章焜燿后先仁仲当求其遗文观其余风景慕之景伯师帅于新安洪适斋宾席于碧梧师友渊源未逺也事贤友仁斯友尚论贯贵贱古今而一之不徒为阶庭之芝而亶为瑞世之芝庶吾邑之芝山与番之芝山相望相髙方为不虚此行岂徒曰杖藜擕酒看芝山而已耶
　　送呉庵序
　　郡县学外天下初惟四书院今书院遍东南皆是矣续往圣絶学前周程后朱张其师友渊源派的传真者皆当为创书院以助教化淑多士横枝崛起所宗谁何髙流于禅卑杂于数河源昆仑而委沧溟否吾不欲言之矣若尹子彦明之和靖书院真所谓派之的传之真万万当为创书院者也今吾友元庵呉君将束书长于斯求赠言谂之曰子知尹子乎其在程门班于谢范杨防其言曰伊川先生躬行皆是易其作传只是因而写成知伊川者莫如尹子易传既成不轻付临终始以授彦明伊川所防属望亦莫如尹子朱子语孟集注其采取最多且先者亦莫如尹子抑尹子提为学要防以示人有曰学者学为人也西山真文忠公尝并唐阳子宋石子之言揭以示长沙学者畧曰近世言学可信者凡三言阳子曰学者学为忠孝也石子曰学者学为仁义也警世之深为人之切则尹子学为人之言又进乎二子矣愚因真公说而防绎之窃谓三子之言若三而实一忠孝者人所以为忠臣孝子也仁义者人之道所以立也学为忠孝学为仁义即所以学为人也人参天地而为三才颅圆趾方者人之形仁义礼智者人之性父子至朋友者人之伦圣人人之极贤人人之次凡人具人之形学之得其道则凡人未有不可希贤人圣人者圣贤者人之样六经四书者化凡人为贤人圣人之仙方十七史治鉴者人所以鉴妍丑之明镜也学于和靖书院者盍于尹子之言不徒茍知之必允蹈之学圣人贤人以求无愧于为人然后为无负于尹子之训否则形虽具而性不存伦不尽孟子云异于禽兽者几希吾为此惧矣抑又闻近世名公方秋崖有离官人二字而为言者曰人而不官者有之官而不人者多矣书院之士学优而仕不官庸何伤学古而入官则左右必当惟其人三公不必备惟其人官而不人可乎尹子学为人之言与愚申尹子之意岂徒可为和靖书院之多士告将可通为天下学者告抑又有说师者人之模范也模模范范自无愧于为人是诚在师和靖之师若友其交勉之哉
　　送汪存耕之建宁医序
　　粤自道丧以来异端蠭起经传外惟医书可信医术不可无此先正范公所以穷愿为良医达愿为良相而张宛丘药戒亦曰此医国之说岂止于医疾哉盖以仁心行仁术活人之功亚于医国相天下惟儒者深知之族庖未必知也同邑存耕汪君簪缨之家儒书外旁通医书前是为般阳官医提领御史以茂材异等荐今兹换授职教建寜将行饯诗盈卷欲仆序卷首仆于汪君未有半面雅何可僭而契家吕君诿之又何可辞仆虽未识汪君然其家世其为人知之稔矣君之曾大父嘉定壬午以明戴记贡于乡明年摘髭髙科仅佐外藩未究厥蕴存方寸地遗子孙耕之君秀山公之孙月溪公之子祖父敷菑未竟陈修疆畎责在君焉君修礼耕之以至本仁聚之夫仁在乎熟之而已耕之至于熟是穮是蓘必有丰年有相之道天者昭昭良不爽也君耕祖父所存之寸地未己也畱与君子孙又将耕君所存之寸地耕之无尽仁之活人及物亦无尽而仁将不可胜用矣君之年逾艾未耆万里仕涂方发轫未弭节也良相医国时来则为纵或不在君之身必将在君子孙今兹之行模范学徒相与各耕其方寸之地仁心流行仁术扩充讵止为投方匕之剂之医而己也徽国文公朱先生终身不忘父母邦姓名之上必书新安身建心徽所居标紫阳二字诚乡闗常在目厥今建安书院専祠先生君往谒先生祠先生之神洋洋如在视君乃父母邦邑子严助家稚弟也其必阴鉴黙喜之君稍暇必将游武夷泛九曲访大隠屛诸胜境以致髙山景行之思于浮云闲舒卷云出雨乾坤二诗必防有所感发领防于心者建安名儒彚征林立君试出此卷呈之岂无首肯仆斯言者乎是为序
　　钱塘沈教谕送行诗卷序
　　古杭山水甲东南自东坡倅且守于斯履屐所经赋咏所及流峙胜境益改人观瞻香人牙颊钟竒毓秀生其间者率多奇伟杰出他郡人物鲜能或之先坡公同时郡人沈公存中与公逰考订博洽匪直笔谈可传不朽良方防粹亦苏沈并称与陆忠州逰戏集方似今教谕沈君立之以古杭名流据臯比吾邑其存中派耶仆尝畧见其诗清丽秀防自愧老嬾莫至邑郛不得亲隽永之味顷芜湖尹浦文叙立之诗亦谓其藻思横发绮语焕映旁采舆论知其师范严讲篇畅诸生经口讲指尽率多陶成今代者至将携琴书归访孤山梅花交防诸名士惜其去俱饯以诗俾仆冒序卷端仆闻邓髙宻使不遇光武亦不免为文学椽况近歳名卿自此而飞腾遡凌者何限沈君行矣万里官途发轫昉此弭节未渠央尚使后之续郡乗者登载君氏名与存中公趾美肩芳是则吾侪之望也己君其勉旃它年其无忘今兹之同游哉
　　送唐长孺赴平江学録序
　　乡友平江学録唐长孺书来将以夏五问道所由需赠言于余余谂之曰录于侯泮教官为第二员古苏阜繁于江南为大郡地分千里师道参任之其若为称此书生家法舍孔孟而它求非忠吿也敢摭二章以告居是邦也事大夫之贤友士之仁者以友一乡一国之善士为未足又尚论古之人圣贤格言子饫闻之予何言哉然势有贵贱道无贵贱时有古今道无古今子之此行无遽以师自好盍兼以取友自力事之云乎师之谓也岂但曰友之云乎凝香燕寝大府元僚皆极一时之选绾铜章据皋比必多君子事其贤者严惮以成吾徳何可忽钟茂苑笠泽英气彬彬林立老成何限儁秀亦何限友其仁者切磋以辅吾仁又何可忽道在焉不以贵贱分也子前是训导乡校玉成一郡佳子弟郡侯僚佐贤子孙多执经所友乡国善士众矣逰渐逺友渐多国士天下士将尽友之然未也盍尚友古之人泰伯季子皆以让称季鹰天随髙风清絶文正范公近代名卿第一流石湖冠冕佩玉之诗文首杨陆而出之皆所当神交于千百载上者其与乎圣门师友渊源者又有焉曰呉公言偃呉人也其祠朱子记之和靖尹焞尝寓虎丘今寺祠之子游孔门文学科彦明程门髙弟不待赘子之此行谒二公祠瞻六公像当致髙山景行之思以平昔所闻于乡先师朱子者参之二公与苏之士友精讲而实践之道在焉不以古今分也子行矣余他无以赠子矣呉江垂虹桥天下奇观松江四腮鲈天下奇味子也观其观味其味凡与他俊防必多有诗焉第苏州而后诸公吟未尽之物色分畱遗子者将尽唫之好风东来时以寄我
　　送董季真入闽刋书序
　　先知为知大公为仁何谓也番阳防山董公三十年前尝宗蔡氏书传辑朱子语録增诸家注解间以己见发明之书成藏于家其嗣子季真谋刋以广其传予二十年前亦尝编书解折衷宗朱蔡采诸家附己见大畧相类第不尽载蔡传于前耳星源双湖胡公见予所编季真闻之转索焉将防于一予以相去逺相见难未之发也双湖敦勉自成蔡传録注至商书而双湖不禄意遂怠季真乃肯以其先君子全书赐教予始竭精疲神防合以成一书季真不逺二百余里来见板行之谋甚坚为畱旬有五日临行索赠言予谓防山成此书若先知科目之兴表章风厉者岂如窦公俨以奎聚预知文运哉亦如荀卿所谓千载必返古之常弟子勉学天不防以理知之耳先知为知防山以之私小其见者未必不幸家有学鉢秘之以谋进取季真乃能上以成父志广以惠同志孝子也仁人也史迁于谈班固于彪不必逺引以儗之近即蔡氏事九峰成传久轩以行世焉视之奚以异大公为仁季真以之如予者于先知之知既输防山一筹于大公之仁何忍与季真二致于其行书以遗之是书行岂直为湥山贺与自贺将与天下学者贺
　　送彭矮仙序
　　矮何病哉矮若陋也矮而仙不陋矣矮何病哉江西彭子挟地理之学以防而矮于形天实矮之也彭子疑人之矮之也以矮仙自命予谓气质有清浊粹驳而智愚贤不肖以分形之长若短不论也颅圆趾方四肢百骸长者此全形短者亦此全形也健顺五常百行万善长者此全性短者亦此全性也使短者而形性有一不具矮诚病矣今俱不然矮何病哉所贵乎人在求尽其性践其形耳能尽性以践形形虽矮不失为圣贤性不尽形不践形虽长不救其为愚不肖是故尧长舜短文王长周公短其所以为圣一也不闻以是优尧文劣舜周公也古之短小而以贤知称者良多长大而愚不肖者尤不少使长大即为魁梧短小真为寝陋则曹交巨无覇贤于孙叔敖晏婴矣夫然矮何病哉彭子以方壮之年而闲于礼辨于言容貌辞气实徳之符虽地学非余所知然观其见知之多则有异已虽然仙六经不道也盖自秦汉方技家始彼之所谓仙犹儒家之所谓上智大贤也换凡而仙犹变化气质使不肖而贤愚而智也陆老尝有言曰有方为子换凡骨来学晦庵新著书信斯言圣贤之书乃换凡骨之仙方也地理家与儒家若异然地以理言理无二理则当无以异兼通儒学始精通地理之学地理之学郭景纯第一祖也景纯之忠义学识文章姑观其对王敦注尔雅之文岂暧暧昧昧于地理乎哉子或不罪愚言而力行诸则由仙我凡骨然后仙人枯骨枯骨者归复于土而使其子若孙公卿将相源源焉庸非仙乎余故曰矮而仙矮何病哉
　　送呉甥仲文序
　　呉甥彬仲文耕经猎史种学绩文每有悟入予夙器之今年三十有九每来见辄怅叹今兹尤甚予怪之则曰世业本无多家益落假馆不能免知我者希所遇辄不满意进既不得芹吾君退又不足菽吾亲且不获从容艾吾徒畴昔之叹以此今兹尤有可重叹者官差只候户服役县庭家预其一分主簿防役莫贱于斯年垂及彊仕乃伈伈伣伣辱于斯恐下负所学对舅氏不觉重叹此之故予解之曰甥无叹知己不在多虚谷方公余干胡公齐曹公三公国士天下士皆于甥加赏识传曰三卿为主可谓众矣世盖无契劵三公者否则知我愈希我斯愈贵人不识自有天公知甥无叹凡吏于土盖民之役非以役民自一命以上其候司其造请其鞅掌不知旬月几奔命劳殆百于甥且弗躬弗亲不可得今甥役于勾稽防差简静出青蚨倩解事者自有旧不过割假馆所得刲螳腹以办此犹愈于脱牛胡袖穿犊鼻裈先后马尘而不能者可贵可贱之实良不在外昔之士牧豕侩牛犹屑为之孰使至此非天乎长官如我辈人必将于士类具怜岂必亲役甥然后惬哉甥行矣母重叹仲文闻斯言仰天大笑长揖而去
　　送张静山序
　　荀卿有言雩而雨何也曰犹不雩而雨也彼盖疑祈与雨防天茍雨虽不祈亦雨耳吁有是哉天地以生物为心人得天地此心是为仁心理也性也天生五谷以生斯人此理之常或有凶旱水溢者数之变数虽变理可斡回之不忍人之丁斯旱而诚以祷诸天将以理性之常回气数之变也延祐二年乙夘籴价踊甚夏大水未几便旱予居田里蒿目柴胷不忍其至斯极也婺源张君静山道法素髙幸畱吾里予亟延之协诚以祷符牒一行阴官骏奔云随炉烟以兴雷应令尺而震即得雨犹未洽夜四皷雨大作建瓴翻盆者逾二时焦卷回生涧溪增流槁徙而鲜忧豁而愉我以吾诚资君之法君以其法协吾之诚此吾侪性中之仁也以吾仁心感通造化生物之心如契劵关钥耳况今调元赞化端有其人傅岩之霖真自启乃心出谁谓不雩亦雨哉荀卿以性为恶者也为此论宜无足怪张君归遂书以赠公里多先觉盍出之当有印斯言者
　　杨万谷公侯契劵图序
　　唐国师杨筠松防郭景纯术为人卜地立能嘘氷氏子春之人徳其仁呼为杨救贫三数百年于兹此名尚挂人口熟人耳也国师逺孙叔昭君号万谷世其学以游予闻其为士大夫卜佳城甚伙恨未得一拭目一日尽图之标曰公侯契劵出以示予谓予序之予披图歴观如古杭汪徽国之下榆村鄱阳魏知州之玉仙坛休阳金国舍之匣里明珠槐堂程直阁之玉干蟠凤宣城汤提举之暑林琵琶西里程登仕之佛子负倚余干曹判丞之明湖飞雁古歙呉州判之郑村夀藏争奇竞秀其余饶于财之家所卜无虑二三十所遽数之不能终是皆将如陶士行之督八州羊叔子之登三事非如窭人望救于国师者东坡所谓如持左契夏谚所谓如执劵取偿其是也乎一念之仁心心相传鼻祖耳孙其归一揆予闻邹谷之黍生春嘘之者邹子律也万谷之心如邹子之律邹谷之谷其仁一本万谷之谷其仁万殊一本万殊万殊一本贯以此仁万谷皆春宇内佳城散在千万山谷者何限万谷以黑囊用青囊温如邹子律一是为人择而春之嗣是有得续修图志累牍聨编而以示予予将为君特贺不一贺噫披图索骥昔人异焉按图索地后人识焉地不爱寳徳人遇焉
　　送杨叔昭序
　　地有理尚矣地理二字昉于易系辞地理施于塟则昉于郭景纯而大明于近世儒家者流有疑之者司马文正杨文节诸公是也有信之者朱文公蔡西山是也文节荅文公书有曰郭景纯忠义以死大节卓然然岂不前知其故而逆善其先人之窀穸乎吁有是哉忠义者臣子事君之理也能死易死得其理难忠义以死如三代之龙逄比干苌汉之李固杜乔唐之张廵顔杲卿之徒皆是也独景纯乎龙逄以下岂皆不善其先人之窀穸而然乎景纯死得其理臣子之责塞矣郭氏有此贤子孙郭氏之荣大矣区区富贵云乎哉故论祸福之大者莫大乎生子孙之贤不肖而富贵利达贫贱忧戚次之朱文公理学宗师亦信地之有理地之无理文公肯信之乎谓地理之可疑至诚斋而极知地理之可信至晦庵而定然地之有理知之非艰守之惟艰知之矣不守之茍且以求合迁就以谋利虽知犹不知尔中庸曰择乎中庸而不能期月守也是故知之而贵乎守之也杨叔昭唐国师筠松之后世其家学予交之有年予思呉越之人养生务繁华送死殊忽畧亲之遗骸率投水火与委之于壑何异叔昭能尽所见参稽互订以求真是之归予所以不能忘言者欲其知此理而必守之也守之云何必持守所学不茍且不迁就之谓也于其行书以为赠
　　送余公亮赴恩城同知序
　　心友余公亮将赴恩城多赠言者矧交情如予欲黙得乎官无髙卑及亲三釜而乐否则一日养不以三公换也恩城地虽逺然有志则万里咫尺无心则咫尺万里公亮年方壮志方锐逺不足云第不能奉版舆就养耳白云之思切则青云之路轻或谓忠孝不两全予谓求忠臣必于孝子之门未始不可两全公亮行矣至彼之余以诚告当路早谋寜亲当路非人子乎我体倚门之心以为心当路必能体我陟屺之心以为心归有日矣年当喜惧日有短长一念及此三釜三公奚足校哉于其行遂书以赠
　　送休宁敎谕孙有常序
　　宛陵孙君有常以薇省檄来教吾邑予邂逅识之语未竟别去然邑庠诸生谈君善不容口予以是敬君今三年矣官满将归拳拳诿予友呉正夫求予赠言其亦有以敬予也乎忍靳不一言教官非他官比庆厯间州县始立学县有学未有官往往令丞有文学者兼之其后始专官以教曰主学必付之南廊老儒若横经郡泮其选尤重必黄甲暨南省前名暨优平等上舍洎一任回试教官中者始之守倅待以上客六曹不能班其选重故其教行理势然也今因革异宜郡博士且视昔选任殊轻况邑庠乎然任是官者当思称千里百里师儒之重何可不自重哉孙君教吾邑良知自重由是陞擢逺大讵可量乎或翺翔侯泮间能自重其道以自重其官也必矣自重其道安在曰不出君名若字间彰厥有常昉见虞朝克用常人继见周世夫子曰圣人善人不得而见之得见君子有恒者斯可矣朱子云有常者之于圣人髙下悬絶然未有不自有常而能至于圣者圣门进学具有科级圣朝进人亦具有科级圣涂云逺发轫自有常始仕涂云逺发轫不自教官始乎行矣孙君君家莘老仲益文章声名赫赫若昨日趾其美者不于君是望其将畴望
　　送朱君赴盐官州阴阳教授序
　　九流之说昉自汉刘歆儒家者流阴阳家者流其二也歆说行世遂谓阴阳自阴阳儒自儒嗟乎曷不折诸圣贤之言乎夫子赞易曰一阴一阳之谓道阴阳气也所以一阴一阳者道也朱子中庸章句曰天以阴阳五行化生万物气以成形理亦赋焉折衷以圣贤之言儒家可贯通阴阳家第偏于阴阳家者不能贯通于儒家耳圣朝崇重儒道不以本遗末于诸路府州设阴阳教授以典司之予友朱君勅差盐官州阴阳教授将行辱需赠言予窃谓君家文公之易本义四书注释太极图解讲贯五行阴阳太极之理至矣尽矣君于家学亦云精熟矣本也由本以该末以之教焉授焉余事耳岂真偏于阴阳家者流之学而已乎吾郡中全方君方知盐官州中全之学亲传虚谷之学虚谷之学心传文公之学予与虚谷为莫逆交闻此久矣予于中全契家兄弟也君抵盐官其为我寄声先生以此质之必将首肯于斯言
　　送汪了翁序
　　同邑汪了翁名存正其居距吾里不过长亭予旧识之今兹忽来告曰存正少习儒书弱冠曾为童子师不幸丧所天弗获己改业逺逰初传祈川谢君躔度学继传章贡曾君地理学遂以卜地谈天涓日之术行当道诸公往往青盼之尝参校阴阳诸书编一览厯同业多传焉前两载逰秋浦淮堧今将再往愿先生赠一言壮其行予见其请勤勤其辞谆谆遂述其言如前继谂之曰子之名若字其本诸孟轲氏胷中正了焉之云乎人与物接其神在目神之君在心心天君目天官也胷中盖指心之天君言心正则神精而明不正者反是子所存之心果正眸子之了亦宜地理家书曰青囊经又有所谓黒囊黒囊者何则眸子也心为一身主宰万事根本心君正眸子明一以贯之黑囊匪直施之青囊而已以之谈天以之涓日壹是皆以了焉之眸子为本一览之编亦了焉之眸余光所览耳予由子之外貌觇子之中心即子之中心印子之外貌以吾子之黑囊逢诸公之青眼宜哉宜哉抑予又有说闻之晋师旷曰人少年勤学如日出之光中年勤学如日中之明晚年勤学如炳烛之照吾子少也习儒今中年耳以胷中之正眸子之了如许何忍当卓午之天不温寻旧业以充拓其性天乎师旷瞽者也其言尚然了然之眸者闻斯言当不待辞之终而跃然悟惕然惧汲汲然自力矣予年八十有一使仅如朱子之七十有一宣圣之七十有三其及为子发斯言乎子也其母忽于予言
　　赠医士程尧叟序
　　昔范文正公尝曰达则愿为良相穷则愿为良医博哉斯言人所共闻也伊川先生尝曰我亦有丹君信否用时还解夀斯民渊哉斯言人所罕诵也予窃谓医家书肇于三皇之初而愈行于万世之后小则通闭解结大则立痿苏瘵甚则起死回生为人司性命者医也误人性命者亦医也医良不良之分祸福天渊焉自非贤明智慧之资未易胜此此秦越人仓公华佗徐文伯厐安常之徒所以间见于古而寥寥于今也噫嘻良医信不多见而自古暨今良相尤不多见臯防稷契伊傅周召逺矣萧曹丙魏房杜姚宋亦相之良者是皆有丹可夀斯民其余时来则为之相肉食无逺谋者比比皆是既无丹可以跻民仁夀甚者反使生灵为血为肉焉达不能为良相反有愧于穷而为良医以此方彼孰得孰失又何穷达之足校哉今星源大医程君尧叟以其世传之医学行于士大夫间有年矣予始识之歙邑呉君济川馆中稍久颇稔其人察脉精用药审非族庖者比其知于诸公也亦宜济川主人方礼聘之使主其夀安药室期俾逺近之人举无札瘥疵疠而咸跻乎夀安之域不私其身为尧民之叟将使民吾同胞皆得熈熙为尧时叟焉医之良如此挟吾道之丹而不得夀斯民者当有愧色子羡良相乎良相羡子乎辱征予言敢援文正伊川之语演之以为赠尧叟以为如何
　　送程仲本再往长乐侍亲序
　　节卿大尹程公之嗣子植仲本其年甫伊川作顔子好学论之年夏间归自广东来从予逰先后仅五旬耳甚欲铸之使有成然不能防之使速化其资不为敏而其心则甚勤立志良可嘉而求效似太急汲汲然欲一日读二三日之书一日见数日之效而其序不当然也秋来家问呼之来侍又将有数千里之行求予饯行序予前所为字说尽之矣又奚以序为请益坚予不忍终恝然抑将何以为子谋哉朱子教人读书之法曰循序而渐进熟读而精思敢摭之以语子循序渐进则夫子无欲速之意也学如耕焉昔闻程子有心如谷种之语是种也由浸而播而莳而耘而粪而灌而获日至之时熟矣一节不谨卤莽而种必卤莽而收安有不循序不待时而速成之理乎子之务学愚敢以欲速为戒子之还侍也从容赞决宜蚤法陶令赋归来罔俾渊明专美晋宋间诗不云乎式遄其归是也尊公之逺官愚敢以归速为劝予性素朴直老不能改二速字意反而心真知我罪我惟贤周鲁裁之
　　送王弥道江宁教官序
　　今世儒者之学当深探其渊源以绍正派然后时出其绪余以掇巍科必志于为百世之士匪直徼一时之荣而已吾友王君弥道将江宁教官告予行不鄙求赠言余谓同门同志莫如君有八百里之行三四年之别自当一言奚以求为教官非他官比圣道显晦人才成否闗焉从昔以来所甚重而在我尤当自重庆厯以来州县皆立学学皆设教官试而后除又必甲科舍优方得除州郡坐次通守之下即教授六曹未能或之先也教邑庠曰主学必南廊老儒始得为之其重之也如是近年以来多借径于斯牵补架漏选任不如前之重任之者亦鲜知自重思之胡得然教授任千里师儒之寄教谕亦任百里师儒之寄者而可不知所自重乎自重如之何曰深根源以绍正派是也圣道统绪绳绳迄今羲黄尧舜以来羣圣贤之道统至孟氏而絶绍之者周程三子续孟氏之絶学绍之者又朱子弥道之少也从吾先人防先人生嘉定辛未距朱子梦奠才十余年耳去朱子之时若此其未逺吾休阳距文公阙里地若此其近先人授徒非朱子之书不读余自少受读唯谨弥道少余十一年耳师友渊源朋友丽泽于今五十余年弥道年益长亲师取友益多前是教谕番学时屡请学于虚谷方先生得其字说纳交孙元京诸君頼其切磋如是者指不胜偻所谓根源以绍正派亶有为之教谕番学未几教谕古歙今兹之行似邓仲华之三为矣甚慼焉不乐余曰君行也建业六朝文献之地台察府县之名公卿大夫布列焉必有知君者君教焉于斯廸之以根原之学而出其绪余之文以之掇巍科仕明时将彬彬辈出若徒争一韵之奇竞一字之巧于风云月露间纵儌一时之荣而不可言百世之士不特君不当以是望江宁士余亦不敢以是望君也君行矣事大夫之贤友士之仁此圣师所以授端木氏者君所饫闻力行余言赘矣
　　送地理游季常序
　　地有理尚矣圣人作易俯察地理矧以地理为人寻牛眠马鬣而不本于理乌乎可世之挟是以行者畴不能以地理自标而于天理之全体大用懵然者甚伙是故不能烛天理者未必能深造地理也婺之防氏世精于斯其先字务徳者注狐首经行世名公亟称之美不待赘其裔孙冲古与予相慕而未相觌然闻其人友于斋曹先生先生称之不容口其人益可想见今兹有客来访吉彰其名季常其字者挟吾契家古逸汪公书以前乃冲古令子古逸髙弟也望其眉睫观其进趋聆其谈吐觇其胷次宛然一儒者舍假馆亦以家学行族庖宁有是予因已异之起拱而请赠言予行年八十虽不知老之将至而于景纯之学未知问津虽欲言不知所以言一再辞请益力因问其年甫及三十正晋子野所谓如日出之光者喜其年之富力之强遂防交之浅而言之天下无二理也不可因馆之舍而遂并吾学舍之也盍于家学外加意于圣贤之理学昔朱夫子蔡西山惟于理也故有味于其言而发明乎其书子能因其已闻已习而求其所未闻未习于理之全体大用以黑囊奄有包罗之本此以用夫青囊烛天理以深造地理眼底且无全牛族庖者其不辟易百舍避子乎又况程夫子之门定夫公之学与上蔡和靖龟山诸公并称其所论学而在务本朱子既采之于后而尤标之于首举一节可以概其余此非防氏先哲乎子更能学其学以求其所务之本送君常者自崖而返矣子必勉之子归以吾斯言告古逸公亦未必不以为然



　　定宇集巻二
　　钦定四库全书
　　定宇集卷三　　　　　　　元　陈栎　撰防
　　跋汪古逸续砚谱
　　传曰所见异辞所闻异辞所传闻异辞借斯言勘砚谱其庶几乎苏翰林易简谱罗鄂州愿志所传闻也有未审而异辞固宜唐中合积谱令婺源日所为然未必亲履砚坑所闻耳有未审而异辞亦宜王双溪游研山记亲见宜审矣犹有未审何也家距坑稍逺一防耳虽亲见讵能尽究其精详是以所见犹异辞况所闻所传闻乎后之人读所传所闻之说而谓尽其精详可乎此古逸汪君续砚谱所以作也君鳙溪公之后庭闻本真又馆溪头数年距坑可十里又多得诸义山程君之说程君世家溪头洞究砚材所自出砚质所以异君又与之不一防厯以实其言庭闻既真亲见复当宜乎今谱尽究砚之精详又尽订前人之疎舛也见贵亲又贵久贵同贵达程君世家于斯汪君数年馆于斯是谓久二君又偕行致察各精互指各尽是谓同二君皆识见髙明论议精审一说焉一笔焉非昧昧茍且者比是谓达兼是三四者而有之甫克臻兹吁厥惟难哉圣贤格物致知之学一一能如谱斯砚则何书不可读何事不可学何理不可穷哉抑又谓砚石也证之谱絶佳之品难得如许亦石中玉也然砚贵适用匪直供玩好而已刷丝罗纹星若眉等信奇矣茍适用无此可也纵有此惧豪夺潜窃珍藏不敢用无益也是以识之贵乎逹处此亦贵乎达也梅郡守尧臣诗曰案头龙尾砚切勿苦求精谓达已愚敢断之曰察砚不可以不精用砚勿过求于精义山传古逸意索跋仆生无田食一破砚乌知其精详读君谱昭然若发蒙不可无以报遂书
　　跋五城黄氏族谱
　　予生于五城与求心诸兄为同队鱼而求心独为出羣鹤生虽晚犹幸及见诸先生如黄提干公【雷奋】司户公【雷复】制干公【雷利】主学公【山】间蒙赏识若草牕先生【智孙】则吾先师也漕元公【弥昌】则父执而尝参请焉者也人徒见一时儒风之盛实甲吾邑岂知甘泉有源珍木有根未有无所自而偶然者盖黄氏以儒擢科始于寺丞公【何】寺丞之学得之庭闻而印正于表伯叔父棣华【俯】竹洲【儆】二呉公寺丞不特以所学淑其宗且淑其甥洺水内翰程公【珌】焉东坡有曰称人之善必本其父兄师友厚之至也非得诸父兄之教诏师友之讲磨则渊源不正流派必差吾族自陈村迁五城数世矣有从曾祖父应城尉【唯】擢科从祖父福倅【庆勉】继乃叔世科福倅弟贡元【应午】亦领乡荐黄陈二家之父兄子弟往往交切互磋重婚叠媾所谓父兄之教诏师友之讲磨盖两得之栎也不肖实亦内得之父外得之师旁得之友年廿有四始侍亲自五城归陈村于是又与求心诸兄动隔一舍而遥或别数年而见讲磨疏矣科目久歇于焉聿兴同志如主静义所存方兄已不及见及见者惟求心求志与余三人耳外乎此非卑谄则骄吝可与谈此者其谁乎两家子弟天其或者隂诱其衷使得续学鉢文灯以不隤其家声乎愿也未敢必也求心编缉华谱诸老平生大概咸在令予序之予不得以固陋辞谨次第其说而归之致其景仰因寓其感慨云
　　太医院使汪公挽诗防
　　古以医名世必称秦越人淳于意辈然未始大遭遇且莫克有终惟岐伯对黄帝巫咸事帝尧以医术侍圣天子而二人荣宠后世未有俪者焉今太医院使大司徒徽国汪公擅越人淳于之学而有岐伯巫咸之遭玉圣躬陶和气功在社稷福被生灵官极一品国建上公明哲保身荣褒莫二贤嗣国良太守孝诚天至奉襄惟谨杭俗之塟于水火虽相国京仲逺不免国良卓见超俗独不之忍求名术得吉卜于临安县之下俞村子西总管于公父子有通家好闻塟期已逼亟躬执绋不遑广为征些章闻而执笔者仅三十有八人得诗以篇计者五十有一昔太史论李将军谓知与不知皆为流涕今公之塟闻者咸挽而哀之何居得非以圣人之身非徒一人之身乃百万亿苍生之身也公以医卫圣人之身功在三朝如岐伯对黄帝之问著书而示法万世巫咸医帝尧之身陶和而雍熙黎民是百万亿苍生皆于公乎受赐吾侪皆百万亿苍生之中一民也其知与不知皆为流涕也宜哉吾友观万既序于前尽矣子西兼俾栎为后跋遂不复辞
　　时思堂记跋
　　祖考逺矣一气流传在子孙之身主宰此身上以承既往下以开方来者在子孙之心心所感通思是也礼有五经莫重于祭祭者礼之寓思者礼之本时有久近地有逺近无时无地而不思不但雨濡霜降报本反始以时思之而已譬之木焉木之根榦枝叶厯时既久不复在矣而木之气流传于果果之生意钟聚于仁斯果也斯仁也所以绵万木之生生者在是也果犹子孙之身仁犹子孙之心欤东平张氏为中原望族宦谱绳绳铿鍧宇宙间今新安总管容斋先生来牧吾州容徳恢恢育民庶一日出二钜轴问陈某曰吾亲墓傍建堂以奉烝尝扁曰时思有年矣此诸名士记若诗也子为我跋之某辞不获命复于公曰公之身祖考之气也公之心之思所以感通祖考而福于云仍者也公虽宦防四方去东平先茔千数百里公之心之思无顷忘焉则时思之堂虽逺在千数百里外时思之心实近在方寸间方寸之心即堂也是时思之堂随寓而在也今日宦防异日之归朝无一时不思春秋之祭祀无一时不表其思堂即心而在矣既出身以佐圣天子功成名遂奉身归祖乡拜于斯堂公之心上慰祖考之心祖考之心用怿乎公之心昔人昼锦之堂寕不逊公出一头地哉公家世之详具见记诗中此不赘
　　跋朱北轩所藏朱文公帖
　　文公遗墨获见屡矣公之大本大原在所著书其余事在笔札天分卓絶无往不髙防戏于斯上逼魏晋学者于公之大本原精之熟之则于公遗墨必不但以笔札视之真若瞻公在前矣于墙于羮仲尼子弓况于其遗墨乎朱北轩宦藏公此帖属余跋之余自少钻仰公之学老而弥勤今年七十有二儌幸过公一年矣窃述管蠡之见以致髙山景行之思北轩然之否北轩侍郎公曾孙韦斋家婺源侍郎家休宁地之相去若此其不逺也昔杨修闗西人扬雄蜀人风马牛不相及修犹谓雄为吾家子云北轩岂不可曰吾家文公乎其寳藏公帖也固宜
　　呉端翁诗跋【名范】
　　汴之治至元祐而极学问诗文亦至元祐而极学问造极程氏是已诗文造极蘓黄陈氏是已学问未暇论论诗文元祐二三公同时诗人文士莫不愿登其门收名定价一经赏识至今望之殆若神仙中人苏文定宰绩溪时吾邑呉端翁先生登其门因文定而见文忠遂交后山又见知无为子杨公杰序其诗才百三十字字字灿若骊珠端翁遂得与于元祐文献之传盛哉端翁终身布衣知之者鲜幸遇二苏杨公于生前又幸遇虚谷方公于身后方公于诗鲜所许可而于端翁诗称重之摘选之岂偶然者端翁七世孙彬仲文予甥也予早年得见端翁诗而敬慕之中年闻虚谷语与予契劵惜端翁诗零落居多今存不能十一耳予窃谓吾邑诗人当以端翁为称首次焉者吾宗漫翁尚文质夫宣和间防太学亦以诗鸣端翁诗中有与陈可大唱酧诗可大即漫翁之父九公丕也自后时文盛而诗絶响迨科举停而诗复兴吾邑以诗见知虚谷者有孙元京爱赏出于罕见褒誉不免过情元京殁虚谷简曹斋始有呉华孙枯之评呉谓式贤孙即元京又于元京诗有枯章瘁句回未之满之评然后其论始公若端翁之诗典正而无式贤之华丰硕而无元京之枯者欤呉甥持端翁诗请予跋之予年七十有二阅诗文不少矣遂据其诗之仅存者畧评而跋之以谂朋友之公正者惜不能起虚谷而质之云
　　跋朱复斋山居杂兴四十首
　　复斋朱君余与别于辛亥之冬年已六十有一其嗜吟如嗜炙今又加四年矣忽寄书及诗报哭兄哭女哭妻忧患频仍而山居杂兴四十诗则优游愉怡如未始有忧患者其嗜吟犹昨日也书中拳拳祝予品题之予方即蔡氏书传纂録附注广其未及未发者于诗殊未暇也勉赋五言十二韵书卷后而归之
　　诗章发乎情惟在止礼义然亦忌酸嘶萎却刚大气紫阳见心翁三洒朞服泪疑其忧患余灵君共憔悴寄我四十诗四时分四类石湖杂兴篇清新无二致不见酸嘶辞一是怡愉意若未始有忧出人几头地倘未善自寛宁能乐天趣礼义固大闲文章岂小技笑彼拘谫儒自缚动颠踬老矣葛天民优游聊卒歳
　　徐氏族谱跋
　　徐与秦俱伯翳后秦以暴颠徐徳而绵偃王庙食于太末之支县龙丘今为衢州西安县民多姓徐氏继守兹土者三四人皆自谓偃王后遇庙隤剥率撤而新之徐氏蕃衍讵止于衢其以徳绵信矣今徐君伯英之先府君月溪翁自谓其先世由栝苍而寓杭又由杭而依呉氏女兄于吾邑之五城余少也获识之兹读雪矼江君所叙徐氏家乗谓栝苍上世之支派图因迁徙失亡今所知仅髙曾而上余按栝苍与三衢接壤衢之东南距处之遂昌界仅百余里其先世之居栝苍者自三衢而来必矣抑予又他有感焉山谷先生诗曰白屋可能无孺子黄堂不是欠陈蕃陈徐之交尚矣我族祖福倅公之登壬辰第也实出徐公元杰榜下徐陈之交又有此二公焉福倅嫡长孙义所兄之聚徒讲授也月溪之贤嗣伯英又与予族侄月卿同牕徐陈之交世济其美月卿屡传伯英言需予跋其谱予何忍终辞窃谓陈为虞鳏后徐为偃王后俱以盛徳百世祀者也两家子弟其尚以徳交相懋哉
　　跋张普心哭墓诗文
　　天下岂有无父之人哉又岂有无祖之父哉人生于父父生于祖祖生于逺祖故曰人本乎祖自大父以上至始祖皆祖也吾身之于父若祖虽有逺近之分一气流传百世一身耳祖父之体魄阴为野土祖父流传之气实在吾身乃至斩丘木以宫其身或薪之货之以利其身而视祖父之丘墓旷土为朽骨为与吾身相秦越斯人也不学无识故耳豺獭之不若杀触松之鹿之兽之不若非人矣我为人之子孙而伐祖父之墓木天理昭昭必生不孝子孙以伐吾墓木且又甚焉恐将如所谓不得蓬颗蔽焉若是者将无木可伐焉吁不忍尽言矣货墓木者为不孝买人墓木者为不恕我利人墓木而买之人亦将利我家墓木而买之天下之恶一也知恶之而推如心之恕者不为也遐思及此其忍买诸乎伐墓木者有禁世有不畏法者则此说穷伐墓木者必有祸世有不畏鬼者则此说穷以天理感之晓之庶乎其可闻此而尚不知戒是化为禽兽化为鬼蜮无人心天理之徒吾蔑如之何也已读徳兴张公普心哭墓诗文哀其祖廸功少府之墓木遭子孙赭之无余而以言辞泣血告之其意良可悲也闻予名寄声求予跋予何言哉姑髣髴苏长公四菩萨阁记意以天理感晓之焉耳外此何知焉抑予闻朱文公居建阳投牒婺源讼族子之伐祖墓木者其人就逮告邑宰曰某信有罪矣编修久不归省墓庸非罪乎宰以此言复于公公闻之曰某之罪也复于宰请释之亟归展墓嗟夫晦翁之事普心所当警省而效法之也其终子之身歳时必率羣从以扫松楸防视惟谨积孝诚哀思以感动之母徒追咎其既往焉其与以空言聒之者相百矣敢窃取坡公意以为普心族人告而直以朱子事为普心告普心茍然之其有复于我
　　跋无碍子言性録
　　学莫贵乎通通之反则为碍学至于无碍则通矣通则情可约性可适而言性纯乎无矣无碍子早则师孔孟中嗜佛老一日出言性録巨篇示余余亟展亟诵知其欲融儒老佛而通之期于性天之周流无碍如孔颜之所谓乐老荘之所谓超然逍遥游佛氏之所谓观自在云者此意良可嘉夷攷其躬行则又往往以桃笙方牀梅花纸帐之单栖自约自适视世之溺其情梏其性蔽锢于利欲胶漆盆中者超出万万兹其所谓通而无碍者欤然言性之云云则必纯乎洙泗邹峄之渊源而后通万世而无无碍子五十之年今方过五其于学博而将返之约老成定见安知其不为横渠之晚逃佛老而终师孔孟也哉余方有望焉则又当泚笔以俟
　　跋东坡中山松醪赋
　　天生坡公如生千歳之松本欲使之栋明堂柱清庙也神宗欲用而未及宣仁用之而未终乃卒厄于羣小元祐八年癸酉六月以端明翰林侍读二学士出知定州定州古中山国也公自此遂收朝迹不复升而贬窜颠隮以死矣是何异燧栋梁大材使效爝火小用而卒将煨烬泯灭也哉公制松醪而赋之盖托物以自伤非徒区区于一松而已也吾尝谓栋梁之材与麯蘖之醴古人皆以喻辅臣事业公如此松进不得为栋梁退乃收薄用于酒醴是醴也固上不得为傅说中不得为曹参下亦不得为周瑜劲节澁味盖所谓终然不可口者坡公性气殆酷似之无怪其在熙丰不容于熙丰在元祐不容于元祐也公以癸酉十月至定绍圣元年甲戌六月自定安置惠州十月至惠二年乙亥公在惠四年丁丑闰二月再安置昌化六月过海七月过昌化公畱定七八月耳计此赋必作于绍圣元年五月以前今观公自书此赋后题云绍圣二年十一月十三日书是又乙亥岁在惠所书也不特坡公进退亨穷判于此时即宋一代之理乱兴亡虚实判于此时公赋有曰遂从此而入海飜天之云涛后四年果入海岂先知耶抑语防也耶后乎此时为元符为崇宁宣和靖康三十三四年而有丙午丁未之祸矣公虽不言然识者见诸贤之受祸如此岂不能逆知其必然耶自此绍圣乙亥凡见第四乙亥而后宋再亡盖一百八十一年自绍圣乙亥距大徳八年甲辰实二百一十年大徳七年癸卯予馆寓江潭叶君家有坡公手书此赋绢地黑茸綉之逺望如真字体端重雅洁如觌正人君子之容使人爱玩讽诵不能自己越明年三月又饮此赋之旁遂想坡公当时之所伤感并述吾曹今日之所追感者而为之跋嗟夫此二百以上年大贤之竒文妙画也猗欤主人为我寳之
　　程松谷孝经衍义跋【名防道】
　　文公集注谓孟子每事道性善必称尧舜以实之性善以理言称尧舜者质其事以实之也公着小学书立教明伦敬身列于前而实立教实明伦实敬身备载于后必质之圣贤往行以实前言意与孟子同今吾友婺源松谷程君孝经衍义载经文五孝而采尧舜禹汤文武之孝以次及于厯代明君贤卿大夫士庶人之孝着其行事以实之庶防人知仁孝非徒空言圣贤的有实事而不懈于取法也此意古矣与孟子朱子之意其归一揆者也文公既成孝经刋误又欲掇取他书可发此经之防者别为外传而未之及勉斋黄公尝继公志编之松谷想未之见而所采有暗合者尹和靖谓伊川躬行皆是易其作易传只是因而写成耳松谷予同门友也丙寅丁卯间松谷学于草牕黄先生之门时服其先君子之服予目睹其书衔恤二字于扇蔬食终三年平生心敬心服之今读其从孙之跋谓松谷尝刲股救亲执丧水浆不入口三日哭哀于墓有虎食吠犬事予为松谷心友今甫闻之松谷不言而躬行尤可敬也松谷此编发明士之孝拳拳有望于吾党之士谓讲之明则知之真知之真则行之力固然矣愚犹谓知之既至行犹当力降而庶人之孝人虽庶也行则士也诗云厘尔女士谓女而有士行者庶人能孝非庶人而有士行乎庶人未尝学问天性之美自能行之士尝学问必能考圣贤之成法而或有愧于庶人之孝行且不可以名人矧可以名士乎愚尚欲松谷采真文忠公孝友堂记不知孝者不论知孝而不知友非孝妻子具而孝衰于亲异姓妇人入门而贼同气之爱以戚其亲世之犯此者尤可痛也由此类推凡行辱亲等以次着之庶有益乎松谷长余五年今行年七十有七矣夫妇偕老贤子孙满前且见曾孙若干人矣一家一宗蒸蒸仁孝抑又生理优裕于前人间全福几备膺之天之报仁孝君子端不诬也松谷此编以实躬行发实议论盍刋布之使家得置一通讲明躬行之其于兴仁兴孝之风岂无小补云
　　跋朱草庭程文
　　黙轩朱君彚其先君子草庭先生程文若干篇求诸名公序之亦征于予予勉强应命于今十有六年已失之再征于予予文稿数帖辛亥所寓不戒于火皆归煨烬不可复识黙轩委予重作言谆谆不置嗟乎亦奚以如羽斯轻之言为哉囊歳所云大畧谓科目旧法重困英雄草庭以寳祐癸丑入贤闗洎舍成法解褐于咸淳甲戌战艺数十塲厯二十有二年甫教授姑苏鼎命革矣时科目未兴其言感慨如是而止今科目聿兴悉更旧题不断章文不绮靡一是皆以明经为本士能精熟四书为典雅不崖异文字摘髭即可第草庭家学渊源自岐山先生理学来岐山之学草庭善继之辛苦始一第草庭之学善继之者独不在黙轩及羣从及诸孙乎防且咄嗟而第与草庭后先相辉映此君家劵内物果熟岐山草庭之学是区区者不余畀乎若夫草庭之作真所谓省监程文简而无傲等篇脍炙人口其美不待赞晦庵跋李白诗谓今人动辄作诗何曾梦见太白脚版耶予于草庭程文亦云
　　跋汪季澄所藏四皓观泉图
　　昔人碑四皓庙谓其避秦知亡安刘知存拒髙祖命知退应孝惠聘知进称其知进退存亡不失其正合易文言所云者今兹好古君子示四皓观泉图有厐眉四大老风清樾翫寒泉意态翛然其采芝商山时欤易贞晦皆坎凡十六卦取象于泉惟防为然大贤之出处进退当法易之蒙泉时止而止合斯泉之坎止时行而行合斯泉之流行退而处体蒙以育徳出而进体蒙以果行四皓之观泉其出处进退于泉允符于洗心之经非惟知乾道之进退存亡亦有得于蒙泉之流行坎止其爱观斯泉也固宜山泉汪先生如泉及物尝仕矣未尽其用家藏此卷以示孙曾意端有在时焉未遇体蒙泉以育徳时之逢也体蒙泉以果行不果于忘世而果于济世盍如四皓之观泉以审出处之谊乎拳拳忠爱愿与堦庭兰玉共勉焉谨书巻后而归之
　　跋批防周礼订义
　　泰定甲子六月七日敏求寄示周礼订义首册余细观而喜之承诿以防校自后屡借屡换凡三载始足防校亦始毕此本刋刻甚拙而多误揆之理而可是正者固多以意防者亦不无齐稷下诸儒有言曰学问如何观防书又闻前辈有言曰校书如扫尘一面扫一面生由前一说言之余固不敢以学问自居由后一说言之余亦不敢以纤尘自必敏求其明鉴而恕待之
　　跋韩昌黎画图
　　昌黎韩公之左迁守潮阳也行至京兆府蓝田县蓝闗即秦峣闗示侄孙湘诗曰云横秦岭家何在雪拥蓝闗马不前善画者绘为图山岭重叠雪景糢糊人马行其间俱有畏寒凌兢状观之令人凄然公学正识卓守坚论严欲水火佛骨忤宪宗意谪为此行雨雪霏霏仆痡马瘏亦良苦矣公铁石心肝当自忘其苦侄孙湘逺来追送之湘即公兄子老成之长子也公祭老成文曰长而予待其成有恩于湘矣示以诗欲托以死可嗟也已余谓公之坚贞节操有似屈平之放逐憔悴斵氷积雪与苏武之出使絶域囓雪餐氊其于湘也畴昔有春生之仁湘之于公也今兹有秋肃之义其精贯天人行絶今古百世之下闻其风者当懦立而薄寛焉又怪夫后来好事因此诗所云傅防谓湘有仙术开顷刻花于牡丹上现前诗二句按唐史及讳行録湘字北渚擢长庆三年进士第官至大理丞不闻其好仙也味公此诗畧无花上尝现诗句意观者其无惑于无稽之言
　　跋汪子磐诗
　　予不及识汪定斋而识之文字间魁乡举陞贤闗登南省一是皆以穷经为本而为官様程文以范后进者定斋之子复心承诗礼之传以明经其渊源而卷波澜入于诗予读虚谷方先生所谓潇洒吟稿序知之复心之子子磐诗尤清隽其本本源源可知也予族侄定父持其稿示予欲予一言夫赞颂子磐定父尽之矣余何容言虽然爱莫助之何可以老生常谭并自疑沮昔朱子复程允夫书欲其以语孟三百篇为作诗本源子磐于经必所素通盍更以祖父所精通者为法则由渊源而波澜其于诗特余事耳岂止为今诗人之诗而已哉观于海者难为水游于圣人之门者难为言六经诗文之海也子磐登海云亭之诗曰灵若不自多嗟哉彼河伯则亦既自知之予言赘矣
　　书孔明出师表后
　　周公作周礼以宰统宦寺宫府一体也前汉此意犹有存者邓通文帝弄臣丞相申屠嘉得召而欲斩之宣帝以后体统寖坏近习之权重于宰相后汉卒以宦寺亡宫府不一体故也孔明识治体故虑及此其后孔明既没所荐忠贤蒋琬费祎董允相继秉政皆能确守此意后主犹頼以存诸贤皆没陈祗进而嬖幸黄皓用事后主遂亡惟不能遵宫府一体之戒以至于此哀哉东坡曰孔明不以文章自名而出师一表与伊训说命相为表里朱子曰胡致堂议论英发人物伟然向尝侍坐见其数杯后每歌孔明出师表前辈于此篇尊尚如此岂茍然哉
　　书兰亭记后
　　王逸少东晋人才之杰出者耶一时宗尚老庄清谈无实独论建识时务且尝沮桓温请迁都之议斯人不多见也此篇以一死生齐彭殇为诞妄盖辟庄周矫流俗不但文字之工而已
　　字训注解跋
　　番阳程蒙斋小学字训朱子目以大尔雅然止三千字蒙斋同邑董介轩尝为注释沈毅斋以程训未备增广之吾邑程徽庵犹以为未备合程沈所训又增广焉其条百八十余且自加注释愚尝谓幼学未可贪多能熟大尔雅而通之此进圣途第一步由此渐进始可久徽庵视介轩所释精深初学恐未易及旧据管见释之一是以明白为贵使童习者一见了然其于性理入门不为无助虽有传者未广也延祐乙巳春介轩从子季真来见谓闻之松峰璩君字训至徽庵而大备惜未之见予因尽出之相与篝灯细玩信其为宇宙间精妙之书季真谋防梓板行此意甚佳遂举以授之又问之吾友黄求心行叟徽庵初刋之临汝时无呉竹洲论说其孙刋之家塾始自增入即今所授本也其说甚少亦无所悖姑仍其旧观者宜知之云
　　书程与京祖云山翁所作风月二竹卷后
　　墨君妙处余不能知老笔苍古于故纸一枝一节间想见其玉戞击金琐碎全势则亦颇知之与京示其祖云山翁风月墨竹二幅谓翁防戏于此落人间者不少而家无一笔藏焉乃今质肃【质肃公权邦彦】闻孙割所爱还以畀和璧归赵青氊复王不足言矣予谓文与可蘓长公竹非不髙然寳之不如寳此何也此尊先祖遗笔也为人闻孙欲见其祖不可得见其祖笔墨之一二玉立长身宛如见其祖然嗟夫与京其永寳之哉
　　题观奕图
　　王质观奕而斧柯烂有味乎其观之也或为之图或临之木或勒之石使千百年后彷佛见之诚韵事也有朱升者从宾旸江君购得此纸精神聚于枰局木石发其风致行役匆遽中把玩不释使手有柯其不烂者几希












　　定宇集卷三
　　钦定四库全书
　　定宇集卷四　　　　　　　元　陈栎　撰考　辨　论
　　中星考
　　尧典中星与月令中星候之必于正南午位则同而其象与星宿不同所以不同之由有四焉曰古畧而后渐详一也尧典以中气月令以月本而不専以中气二也歳差三也昬刻之难定四也周天三百六十五度四分度之一其形之员如弹丸其覆地之形如覆盂其旋绕也如转毂天半覆地上半包地下二十八宿亦半隠半见随天而旋焉天左旋一日绕地一周而过一度日亦左旋一日绕地一周而比天为不及一度积一期三百六十五日四分日之一而日与天防故占天者于节气初昬之时候某星中于正午之位以审作厯之差否古今一律特详畧不同尔不必拘于南面听治视时授事之说今术家欲辨方位必先定子午针以为凖亦其遗法中星无刻无之特白日不见他时无凖惟于节气初昬之时候之正午为便尔是故中星二字始见于孔传厯象日月星辰之下前是未见也尧典候中星之法歴一月而中星移次歴三月而中星移方地之四方一定不易而天之四象十二次二十八宿运转不停惟春分星鸟南星昴西星虚北星火东天位与地位合春而夏则鸟转而西火转而南虚转而东昴转而北矣所谓中星移方者如此仿此而推他皆可见尧典中星惟虚昴以二十八宿言星鸟取四象星火取十二次互相备也子午卯酉四正之位四星匀停降而求之月令又降而求之汉晋志三统元嘉等厯分至中星不皆相对闻之先觉曰尧即位于甲辰其二十一年为甲子甲子冬至日在虚一度而昬昴中盛矣哉此天地间贞元防合之运旷数千载而一遇者也月令视尧典则渐详矣其果精宻与否未可知也尧惟举四仲初昬之中星月令则十二月备举之尧典中星举四象十二次月令専举二十八宿且患井斗度濶而别举弧建以审细求之尧典惟求之初昬月令则并求之旦而必考日行所在以见中星去日逺近之度焉朱子尝曰天无体只二十八宿便是天体以是知中星之转移即天体之转移也定一嵗之运实本于日之行度春秋分百度冬夏至一百一十八度率一气差三度分至之相距必六度故增减每十八度此法之由来必已久矣尧典虽畧然賔出日饯纳日夏至致日行之惟谨且星鸟星火星昴星虚必冠之以日中日永日短焉非求日之所在以定中星乎月令四仲月中星春昬弧中夏昬亢中秋昬牵牛中冬昬东壁中郑氏曰吕令与尧典异举月本也汉志亦引月令章句谓中星当中而不中或不当中而中进在节初自然契合且又有一证三统厯后晋志冬至中星皆在奎度宋元嘉厯方退至壁八度尔岂有吕令时仲冬已昬壁中而汉晋乃反在奎之理月令仲冬惟举月本也此所以昬东壁中也然唐孔氏曰月令十二月日之所在或举月初或举月末皆据大畧不细与厯齐同其昬明中星亦皆如此昬明中星在一月之内有中者皆得载之二十八宿其星体有广狭相去有逺近或月节月中之日昬明之时前星已过于午后星未至正南又星有明暗见有早晚明者昬早见而旦晚没暗者昬晚见而旦早没所以昬明星不可正依厯法但举大畧尔长乐陈氏亦曰月令中星或举朔气或举中气互见也以此二家说言之则月令中星亦未可断以为尽举月本也兼之嵗差之说尤所当知而经解家之所鲜知汉唐二孔皆不及此至三山林氏朱子蔡氏始引差法以论经盖天度于零分而有余嵗日于零分而不足天度常平运而舒日道常内转而缩天渐差而西嵗渐差而东此嵗差之由古厯简易未立差法但随时迁改以合其变至东晋虞喜宋祖冲之隋张胄始用差法率五十年退一度何承天倍之为百年皇极厯酌二家中数为七十五年虽近之未精宻也唐李淳风不主差法一行力辨其非谓自周迄春秋季日已差八度汉四百余年日亦差五度矣今又之大衍厯及近世景佑新书又谓八十三年日差一度近年叙防天厯者又谓今不及六十年辄差一度虽嵗差年数难以一说定之而嵗之必差可知矣况古今昬刻又自不同日长至六十刻短至四十刻古也后乃谓日未出二刻半而明日既入二刻半而昬一刻之间中星常过三度半强而昬明之刻乃争五度使分至之日或天气有隂晴明晦之殊则星之出没必有迟速难凖之异乃欲拘拘以辨千古中星同异难矣哉且是说也一行常虑之矣其说曰何承天以月蚀衡日所在又验以中星漏刻不定汉世课昬明中星为法已浅今候夜半星以求日衡虽近于宻而水有清浊壶有增减或积尘所壅则漏有迟暮臣等频夜候中星而前后相差或至三度愚读唐书至此未尝不喟然叹曰嗟乎以昬难求而求之夜半夜半有刻漏可凭若可定矣而又病于水也壶也积尘也以至于三度之差夫三度之差防一刻之差也厯家用心至此亦良苦矣厯家有厯书有浑仪且世掌天官从事专且久而候中星之难尚如此今吾侪仅据诸经史而以方寸之天想象圆穹之天乃欲定千古中星之同异信难矣哉革卦之大象传曰君子以治厯明时厯之必不容不革尚矣唐二百九十年厯凡八改近世率二三十年厯必一改惟不免于差也是以不免改革以与天合使古厯可胶固守之则何取于治厯何足以明时哉由是言之则吕令上距尧时防二千年仲冬日自虚宿而退至斗中星自昴宿而退至壁无怪也其不能不异者不特难辨亦不必辨也抑又有感焉尧甲子嵗冬至日在虚一度昬昴中歴三代秦汉唐迄今日愈益退今大徳乙巳距尧甲子三千六百四十有二年而冬至日在箕昬营室中日在虚退至箕凡渉五宿中星自昴退至室亦渉六宿以嵗差中数七十五年差一度约之则二万余年后冬至中星始又退至昴宿而与尧时合矣而谁其见之论至此岂不曰俛仰终宇宙哉岂可不遐思而永慨也哉
　　河图洛书辨
　　夫图书何物也易范之原也图数十故易有天一至地十之文书数九故范有初一至次九之畴此说自汉以来未之有改也独刘牧自出意见无所祖述妄从而易置之先儒辨之非不明也今人尽排诸儒之说而力仍刘牧之误何欤详今人立说之由必因见河图之火数南水数北木数东金数西适与后天之离南坎北震东兑西者合遂从而苦索之又见图书圣人则之之文以为图书皆为易之原此圣人字乃指羲文谓夫子不应说易而及范不应舎文王而及禹也遂掲大传之说为之主而以先天后天之相配者证成之其论亦巧矣然不可以洛书先河图也遂不得不易置之虽有诸儒之说亦尽排之而不顾而吾就其说推之有大不可者一有不可通者六圣人之精画卦以示圣人之蕴因卦以发夫子之十翼因卦以发易之余蕴凡可以推广证验者皆及之非拘拘于卦画而已河出图洛出书圣人则之云者亦泛言圣人之作易范其原皆出于天而非出于人盖因易而推说及范非専指易也详观此处上文如定吉防成亹亹者莫大乎蓍岂易中亦有龟之法乎天生神物圣人则之亦泛言蓍龟图书之类耳又如以卜筮者尚其占与易道四之一岂易中亦有卜之法乎易有蓍筮而无龟卜则河图而未及洛书今夫子因蓍筮而泛及龟卜因河图之易而泛及洛书之范庸何伤乎又况先儒明言书亦可以为易图亦可以为范伏羲但据河图以作易不必预见洛书而已逆与之合大禹但据洛书以作范不必追考河图而已暗与之符是河图固易之原而洛书亦未始不可与易合也今人但以河图洛书与先天后天之易有可相分配也何不可之有亦何必易置图书而后为惬乎大传曰天数五地数五至而行鬼神也晦翁以为此一节夫子发明河图之数也今人亦易置之是以此为发明洛书数矣如此则是羲本河图以画卦夫子反无一言发明之而独累数十言发明洛书之数毋乃论易而昧其原乎孔安国谓龙马负图出于河羲本之以画卦神龟负书出于洛禹本之以叙畴此说与大传之说未见其相悖前汉去古未逺其说必有所受晦翁岂轻祖述之未易此言也刘歆经纬表里之说甚精且妙班固不过述之岂饰为经纬之说乎十为图九为书自闗子明邵尧夫朱晦翁蔡西山诸儒言之详辨之精确乎不可易也刘牧之说托言于希夷亦犹麻衣道者自附于希夷之类耳岂足信乎不特此也晦翁庆元丁巳春书阁皂山河图洛书后云因读大戴礼又得一证其明堂篇有二九四七五三一八之语郑氏注云法龟文也然则汉人固以此九数为洛书文矣是又九为洛书之一大证验也今人其亦闻之乎凡今人之为说易置图书乃其受病之根也大不可者一也伏羲之则河图以作易盖虚其中之五与十而不用者太极也竒数二十偶数二十者两仪也以一二三四为五六七八者四象也析四方之合以为乾坤离坎补四隅之空以为兑震巽艮者八卦也若夫先天八卦圆图之方位不过以八卦横图中分而图之耳一分为二二分为四四分为八以其自然之序言之则干一兑二离三震四巽五坎六艮七坤八是也即此横图中分而圆之则干一兑二离三震四自南而东巽五坎六艮七坤八自西而北是也此乃三爻之圆图若又因而重之为六十四卦之圆图则可以知六阳六隂之消长天根月窟之徃来启蒙所列诸图莫妙于此其所以画先天八卦之圆图亦以见六十四卦之圆图之所从出且亦以对后天八卦之圆图耳非必伏羲之有意于则河图以为此图也使伏羲之画卦作易不过如今人之说防防然则九数之洛书勾加生受以为图不亦浅乎此其不通者一也自康节以来皆谓十数为圆者为河图九数为方者为洛书今人易置之乃以十数者为方九数者为圆殊不知河图有四方而无四隅其体所以圆洛书有四方而且有四隅其体所以方但河图虚中而不用其数偶体虽圆而用则方洛书用中以为主其数竒体虽方而用则圆今人専以十数者为方九数者为圆岂不见古诗之云乎安得双车轮一夜生四角无角则圆而行有角则方而止此特文义之小小者耳从来画图书者于洛书则列四竒于四方列四偶于四隅而方之体自见今乃规而圆之于河图则列一六二七三八四九相得之数于四方而缺其四隅而圆之体自形今乃以隂阳变化等字补而方之是不顾理数之是非而惟傅防于笔墨之牵补耳此其不通者二也自诸儒以来皆谓河图为体洛书为用今人虽易置之而体用之说不易然谓图数四十五体数乏书数五十五用数赢窃谓体数无乏之理用数无赢之理体者全体之谓不全岂可以言体是体数不可乏也特用数或可乏耳体以立其常用以达其变体数赢者其常也用数乏者其变也大衍之数五十非体数赢乎其用四十有九非用数乏乎譬之人有四体不可缺一是体不可不全也及其用是四体也手既持足或可以不必履足既履手或可以不必持是用可以不必拘于全也今人既易置图书故不得不以体数乏饰四十五之少用数赢饰五十五之多耳此其不通者三也自诸儒以来皆以河图为相生之五行洛书为相克之五行今人相生相克之说不殊但易置图书遂谓伏羲则其相克者以为先天之易文王则其相生者以为后天之易窃谓先天未入用后天始入用耳先天立其体后天逹其用先天着其常后天通其变有体而后有用有常而后有变有相生之五行而后有相克之五行无縁伏羲反取相克者以为先天之易文王反取相生者以为后天之易何先后体用常变之颠错乎羲本河图之相生以作易故易明言生生之谓易天一至地十易明列之未尝及相克之五行也禹本洛书之相克者以作范而六府明言水火金木土五行相克之序惟禹言之外此未之见也此又一大证验也今人惟易置图书故其误也如此此其不通者四也五位相得启防释之甚明不过以一六二七三八四九五十之五位相得未及乎画卦也今人取以分配乃谓震巽相得而东兑干相得而西而于坎则谓自得而北也于离则谓自得而南也于坤艮则又横贯于中何经皆言相得而今人乃杜撰自得之说此其不通者五也九数之洛书戴九右七六八其足也今人取以配先天之卦位九居上与戴九合七居右与右七合而六居下是移右足之六而居履一之地八居左是进左足之八而居左三之位毋乃进退改移之不均乎此其不通者六也凡今人所辛苦而仅得之者虽不无竒巧之可喜而多有牵合之可非不若不必易置图书不必独出洪范但谓后天之卦位适与河图之数合先天之卦位以四象言亦与洛书之数依稀有合者以见图书与易经纬表里防合之妙如此乃先儒所未提掇者则其有功于图书与易亦不小矣何必犯此大不韪辟倒集诸儒大成之晦翁乎羲则图作易禹则书作范此图书正说也图亦可为范书亦可为易与夫今人分配等说此图书衍说也今人因衍说之一二可通者而遂废正说之无徃不通者其失之逺矣易有地十何说而谓羲之易非出于十数之图乎畴无次十何说而谓禹之范非出于九数之书乎古今道理之秘自晦翁出何防不显何幽不阐矣刘牧生乎晦翁之前而为此论无责也今人生乎晦翁之后而为此论欲免其责难矣哉今人之说惟其有前之一不可是以有后之六不通使贾长沙闻之宁不又曰可为痛哭者一可为长太息者六哉
　　置闰辨
　　讲闰之法大约以一嵗之气盈朔虚言之至于一月之气盈朔虚一日之气盈朔虚或者畧言焉殊不知积分以为日积日以为月此一月一日之气盈朔虚皆不可得而畧也月得三十日嵗得三百六十日以嵗数均之气节分至所由生以月分之朔望晦所由生也日一嵗而与天防月一月而与日防则是月一嵗之间十二防也以月之防约嵗之数故嵗有十二月节一节之数以三十日约之而有余此气之盈也一防之数以三十日约之而不足此朔之虚也日与天防而过三百六十月与日防而不及三百六十合之而一嵗之闰生焉是故积月成嵗积日成月在厯为日在天为度而日者积余而成之度者积分而成之此古闰法之大畧也请详言之天体至圆周围三百六十五度四分度之一每一度九百四十分度之一者二百三十五分也周天之度以分计之得三十四万三千三百三十五分以此数析为二十四为一嵗之间二十四气每一气得一万四千三百五分六厘以日之九百四十分计之得十五日余二百五分六厘二毫又以余分分入十五日之中每一日得零数十三分七厘八丝三忽是为一日之气盈也积六十有八日得九百三十二分一厘六毫此两月之间近乎盈了一日所欠者七分八厘三毫是为每月之气盈一嵗之间所盈五日零余分二百三十五月每日行十三度九分度之七其十三度九分度之七计三百四十六分三厘一毫五丝七忽积月之行以分言之该一日行一万二千五百六十六分三厘以二十九日四百九十九分计之得二万七千七百五十九分以此均作三十分每九百四十分中间虚了四百四十一分不能成一日将所虚四百四十一分分入三十日之中每一日虚一十四分七厘是为一日之朔虚也积六十三日摠虚九百二十六分一厘以九百四十分为一日只欠十三分九厘而已此两月之间近乎虚了一日是为每月之朔虚一嵗之间所虚五日零五百九十二分合一嵗之气盈朔虚得十日八百二十七分三嵗一闰之外多三日一百二分五嵗再闰之外欠四日六百二十三分八嵗三闰欠一日五百二十一分十一嵗四闰多一日五百二十一分十四嵗五闰多四日六百二十三分十七嵗六闰多七日七百二十五分十九嵗七闰得二十九日四百九十九分若三年不置闰则春之一月入于夏而时不定矣子之一月入于丑而嵗渐不成矣故帝尧之有天下也拳拳以闰法为羲和告而曰以闰月定四时成嵗允厘百工庶绩咸熈其防甚深矣夫
　　辨素问祝由
　　按素问移精变气论古之治病惟移精变气可祝由而已注云移移易变改变皆使邪不伤正精神复强而内守也精神内守病安从来是以移精变气无假毒药祝说病由不劳鍼石而已新校正本按全元起云祝由南方神愚谓以祝由为南方神似祝融声转为祝由固为缺文碍理以祝为说亦于理不通书泰誓篇曰祝降时丧孔氏注祝断也今以祝训断谓当断絶其受病之由足矣引书注以释素问颇自为得一医者闻而不然之谓医家自有祝由科如后世庙祝之类以祝为祷祝诅祝之祝其义若通然祷祝诅祝自是素问之大禁如曰拘于鬼神者不可与言至徳恶于鍼石者不可与言至巧注云志意邪则好祈祷又曰是祈祷祷祝何所施于医疗之际孔子曰某之祷久矣古人疾病行祷五祀乃臣子迫切之至情岂医家事耶借使有祝由科如符水之类亦是无知者之所为妄引祝说病由之句以文其奸伪耳注素问者不审启此等之缪妄何足信哉祝断受病之由正与上文移精变气相照应转移自已之精神变改其所感受隂阳风雨晦明之六气而断絶其受病之由则其病自已如病由于寒则断其寒而暖之病由于热则断其热而凉之祝断其由所谓防其本塞其源意义岂不显然明白乎
　　论灭没
　　古者以中气所盈之日为没没分皆尽者为灭开元厯以中分所盈为没朔分所虚为灭总终嵗没分谓之策余终嵗灭分谓之用差皆归于揲易再扐而后挂也愚谓月得三十日嵗得三百六十日以嵗数均之气节分至所由生以月分之朔望晦所由生日一嵗而与天防月一月而与日防则是月一嵗而十二防也以月之防约嵗之数故嵗有十二节一节之数以三十日约之而有余为气盈一防之数以三十日约之而不足为朔虚其盈积而成没其虚尽而成灭而一月之闰生焉一嵗之没率积五日而有余一嵗之灭亦率积五日而有余以三百六十约之则没者日与天防而过三百六十之数也灭者月与日防而不及三百六十之数也合之而一嵗之闰生焉是故积月成嵗积日成月在厯为日在天为度而日者积余成之度者积分成之治厯者莫先于调日法也日法既调然后日月防合可得而审气朔盈虚可得而定大抵六十三日逢灭六十九日逢没东坡韩公碑诗云灭没倒影不可望不过只作连绵字用耳谓韩子文章道徳之尊灭没于日月倒影之上不可得而仰望耳与厯所谓灭没不相闗也
　　论诗歌声音律
　　乐之生成纯乎天难以出于帝世者望后世也夫乐由天作者也所谓天者何也乐之生原于人心之天而乐之成恊于造化之天也本于性情则谓之诗诗实出于人心之天歌也声也皆其发舒而不容己者而稽之度数则谓之律律为生气之元造化生生不穷之天寓焉由斯而播于音则乐之生也斯成矣诗出于心声萌动之天而律根乎阳气萌动之天皆自然而然而非人为之使然故曰天也此有虞以乐教命后防所为纯乎天而独尽善也后世亦知乐原于诗而当恊于律矣奈之何所谓诗者已不古而所以求之律者尤非古其想望虞帝之乐以为何如也班固志汉礼乐而援虞廷命防之辞固为知所宗者然帝世纯乎天之乐则岂汉之敢望哉愚观诗为乐之所由生而歌与声形焉律为乐之所自成而音谐焉当时之诗如上而喜起明良之歌下而九功之歌康衢之謡皆是也而其详不可得闻已当时之律则律度量衡之同六律五声八音之闻如是而止其详亦不可得闻已然乐生于诗之天而成于律之天则命夔之辞精宻该备万世之下言乐者其谁能外之帝世之人心志一于正理之天诗之吟咏性情皆天也情动于中而形于言言而既形矣言之不足不容不永歌之歌而永也必有长短之节其声亦有髙下清浊之殊而宫商角徴羽之声依歌之永而形焉故歌声之长而浊者为宫以渐清且短则为商也角也徴也羽也斯时也歌者诗之歌声者歌之声此乐所由生而本之性情之天者未可以乐言也必由人声而播于乐声散于金石至草木之音斯可以乐言矣然叶人声而使之和岂人力所能与于斯曰是有稽之度数之律焉乃声气之元而纯乎造化之天者也律之起自伏羲黄帝以来尚矣以隂阳分则阳律隂吕以阳统隂言则均之为律律虽十二也然黄钟一律实为律本吹以考声列以候气吹之而气和候之而气应以定黄钟之长三分损一隔八取之律娶妻吕生子生生不穷而十二律俱定焉是黄钟者阳生之始阳气之动为声气之元而下生上生乎十二律者也虽有十二律之不同实一黄钟而己未和以律则为依永之声既和以律则为成文不乱之声如黄钟为宫则太蔟为商姑洗为角林钟为徴南吕为羽大不过宫小不过羽长短清浊无毫髪差由是以此五声被之八音音无不谐而乐无不成矣声之未和以律则原于人心声诗之天声之既和以律则恊于造化声气之天此舜乐之生成所为纯乎天也此韶所以尽善而鲁论一书夫子所以于韶三致意也重华往矣乐备于周六诗之教六律六同之奏见于周官其得命防遗意则不与重华俱徃也诗亡春秋作而乐始坏頼孔子兴诗成乐之教使雅颂得所而后乐复正正之未防而挚齐干楚鲁乐又非矣汉兴谓无意于乐不可髙祖大风之歌孝武秋风之辞悲壮慷慨视古诗已有愧况房中之楚声乐府之滛靡抑又可知诗既如此律尤非矣张苍虽云定律实补缀未详也孝武置恊律郎官以李延年为都尉颇着新声然未逹音律之原律岂如是其易恊哉元帝以知律自命刘歆亦号研精孟坚汉志皆歆手出也而律终莫之定诗非古之诗降而苏武李陵又降而建安七子而诗之歌与声不可和于律律非古之律晋氏以下求之金石之尺梁隋以来参之累黍之数尺之互有短长也黍之地力不齐而大小难凖也而钟律不定终不可谐于音遂使生成纯乎天之乐与重华一去而不可复得焉徒以重君子怀古之叹而已愚故曰难以出于帝世者望之后世也抑又疑之刘昭之补后汉志也谓伏羲作易纪阳气之初以为律法审然则易律一也易之隂阳如环无端而律之相生穷于仲吕何也意者易以道隂阳故终则有始律以阳统隂于隂则不书故终不复始欤易尽天下之变善与恶无不备也律致中和之用止于至善而已易无不备则十二律六十调无过黄钟一声而已故仲吕有十二律之穷反生惟得八寸七分为竒所以为变律之首而不成黄钟之正声若黄钟正声则常为君而不复为众律役焉是理也在声为中声在气为中气在人为未发之中与发而中节之和焉吁诗本于性情而为中和之声律稽之度数而为中和之音则乐其天矣谁谓帝世之乐果不可复也哉
　　论地罗四卦
　　地罗二十四向十二支即日月所防之十二辰嫌其定向未亲切也倍之为二十四十干戊己属中央土不可列于方隅只得但取八千而以艮巽坤干补其四隅合于后天八卦之齐乎巽居巽于东南致役乎坤居坤于西南战乎干居干于西北成言乎艮居艮于东北可谓巧而当矣因是卯即震午即离兊即酉坎即子何必没子午卯酉四支之古而以震离兑坎易之乎至于纳甲之法干纳甲壬坤纳乙癸震纳庚巽纳辛艮纳丙兊纳丁皆有定位而坎纳戊离纳已无定位葢六卦之隂阳即坎离中爻之周流升降朱子之注参同契曾言之矣今有谓坎纳癸申辰震纳庚亥未离纳壬寅戌兑纳丁己丑恐未必然也若夫五行以质而语其生之序则曰水火木金土而水木阳也火金隂也以气而语其行之序则曰木火土金水而火木阳也金水隂也水隂根阳天一生之故也火阳根隂地二生之故也今有谓天一生水水为阳故后天壬癸之水属焉壬癸之水可自为阳否乎地二生火火为隂故后天丙丁之火属焉丙丁之火可自为隂否乎后天以隂可易乃以巽为隂坎为阳艮为隂坤为阳巽隂坎阳当然也谓艮为隂坤为阳干阳物也坤可为阳干亦隂物也耶



　　定宇集卷四
　　钦定四库全书
　　定宇集卷五　　　　　　　元　陈栎　撰说
　　孔门传授图说
　　孔门弟子从防者三千速肖者七十【世传七十二贤史记有七十七人】今不能尽列之姑记以十哲冠于首曾氏父子次于后姓名见论语中而可称者又次于后凢二十五人夫单传圣道者曾子而不在十哲之列则知十哲世俗论耳兼乃孔子思从在陈蔡者而列此十人非谓十人之外无可与班者也曽参乃防之子时尚防小未及从于陈蔡故不在十人之列欤顔子为孔门髙弟第一人惜其早世其学无传其余弟子虽多授徒然不免愈逺而愈失其真也独曾子之传最得其宗今曾子之格言见于论语其著述成书见于大学可攷也曾子传之子思子思见于中庸子思传之孟子孟子之学见七篇轲之死不得其传焉虽有公孙丑万章之徒然观其难疑问荅见于七篇中者率皆浅陋不足以与于斯道之传也孟子之门气质稍纯正者惟一乐正子克然仅在善信之中尚未免有从子敖之失韩昌黎所谓轲死不传信矣直至宋周程氏出而千载不传之絶学复防防至今云
　　陆敬仁友名字说
　　天台陆君敬其名仁友其字侍亲来吾邑与吕君安贞交闻东阜一叟陈栎名诿安贞为求字说未之得而归归逾二年千里寄书安贞拳拳求之不置予虽老懒忍不为一言予闻之安贞陆君年英妙资纯敏好学笃取友端子味其名若字包涵闗系甚大且重非泛焉名字比胡可率易言敬百圣相传心法也始于尧典列圣诸大贤传此一敬诸经论孟谆谆此一敬一心主宰万事根本此乎圣学成始成终此乎在君之亲命之以敬自一称此名敢不尽其寔而一毫一息不敬乎仁之一字始见于虺诰至洙泗之教莫大于求仁包四徳冠四端天尊爵人安宅寔在此仁孔门传授心法莫要于荅顔子者次告仲弓告樊迟始明以敬教之居处恭执事敬敬也出门使民如賔如祭敬也克己复礼虽乾道未易能然恭敬之心礼也复礼之礼礼中有敬焉仁为心徳心本与仁一而私欲二之无私欲而有其徳即仁矣若何而能无私欲必也敬乎动静表里一敬自持须臾有间私欲万端不敬则不仁求仁必持敬圣人复起不易斯言矣然为仁虽由己而辅仁不能不资乎人故曰以友辅仁又曰友其士之仁者必友士之仁始能辅我以为仁然必我有此仁始能友士之仁否则我有愧于仁仁者之友胡可与我友哉陆君诚能内持敬以求仁外取友以辅仁一闻人以仁友呼我我必自反焉必用力为仁友不亦宜乎余虽未面陆君不知其人视其友由安贞可以知陆君焉闻天厯己已浙江乡闱三十一路共二十有八名而天台占其五其人皆英俊陆君皆得交之钟天台之英亦固应尔天台上应台躔非他名山比钟竒毓秀必非凡人孙兴公所谓仍羽人于丹丘羽人仙也君家放翁寄朱子诗曰有方为子换凡骨来读晦翁新著书盖谓文公书即换凡骨之仙方也君盍吿所交之五君不求仙于仙而求仙于文公书出而瑞世为人中之麟为朝阳之凤使应台躔之山益因人而加重不尤伟乎君之名若字敬与仁之全体大用尽在文公所著书中予也言轻借曰不足深信君家放翁岂欺君哉仁友其勉旃
　　江楚望淡生活说
　　婺源楚望子江君岳诗稿曰淡生活宛转求予一言予未识其人未见其诗予何言哉辞不可作乃赠予诗二章谓尝一脔可知余味为求言复谆谆不置子何得无言哉冷淡生活香山居士语也今去冷独淡诗病不淡耳淡奚病哉乐声淡则听心平是故乐贵淡张籍学古淡是故诗尤贵淡然淡而非槁无余味之谓也一毫牵强不可谓淡少不出于自然不可谓淡外臞而内腴形枯而神泽斯为淡矣昔人论蜜取其中邉皆甜予今论诗非取其中邉皆淡也能以理为主以气为辅以兴趣品格为髙以浑然天成为妙其殆庶防乎老子曰味无味叅透斯言淡生活当长一格抑闻君之曾大父字子大与朱文公王双谿防皆爱重之以诗唱酬不知子大视二公斯知子大矣抑又闻子之淡生活古修江君名之其琅玕阁暨取丛祠龟隂归之学官又云峯胡君名之记之不知楚望子视二公斯知楚望子矣噫甘泉有源珍木有根子之诗根源安在曰子大杜子美非审言孙乎能以此自懋淡生活又当长一格
　　和诗说
　　诗歌有唱和尚矣自舜作歌臯歌始春秋时赋诗必荅然不过赋古人诗耳孔子与人歌而善必使反之而后和之和即也荅也降而李陵苏武诗体虽变唱荅则同又降而至盛唐诗体又变唱荅不变杜韩诸集班班可考然有和意不和韵尚有古意又降而白乐天元防之之徒则和韵矣全失古意然如车斜家花韵尚可押愈降愈下以至于今波頺风靡益可厌恶诗非诗韵非韵险韵俗韵独脚韵徃徃而是诗之天趣丝毫无有岂诗也哉和韵诗前軰多非之韩陵阳不喜和人韵杨诚斋深言和韵之见于荅徐书其言深切痛快此等议论后生想耳未闻亦虑不到率谓见人有诗即当和韵耳近有一等无知之徒效人为园亭若干咏题扁蹈袭而俗辞语鄙俚而谬且以和韵强人无知者又为之先和而宛转以求于人应之者亦纷纷用其韵一是皆不知而妄作何等诗乎证之先民裴迪之于王辋川韩昌黎之于刘虢州苏长公之于文洋州杨诚斋之于向芗林少者十余咏多者五十咏只取和其题意并无和韵之例后生亦尝攷之乎唱者为转求者应之者率皆冥冥不知其非以为当良可悯叹今书此示初学
　　得与山房说
　　余与得与查君生同年学同志闻名而神交识面而心契二十年前乎今虽余亦以徳宇呼君也今年春君过余偶谈及比亦有以徳宇代名者秋七月君忽缄得与山房记谂予谓本取孟氏思则得之天所与我之意四方朋友见呼以徳宇者殊非所以扁山房本指而且徴予一言意者君恶闻孟公之惊座嬾裁子夏之小冠故以是别之与姑舎是试相与绎轲书之蕴所谓思则得之者接心之官言此天之所以与我者并耳目心官之三者言推广言之则如大学序所云天降生民莫不与之以仁义礼智之性中庸或问所云天之与我者无一理不备亦无不可者大哉心乎兼五常具万善位天地育万物总不出方寸间神而明之全于思乎在是天之所以与人者莫大乎此心人求得天之所与者莫大乎立此心若为立之思焉耳审克思之则天之与我者可得天君泰然百体从令耳目之小者讵能夺之放而不思则天之与我者虽得之必失之大者不立必役于形而耳目得以夺之矣如之何勿思天之与我者虽同而气质有昏明粹驳之分则所以与人者因之而不同君气清而质粹天所以与君者过凡庸逺甚君少也蜚诗声腾文价非无得也今年过强仕乃肯敛其英就其实卓乎以孟氏为标的将大有得于天之与我者充是言也如之何勿思先立其大者以致思于心而无徒于耳目温然而仁天地之春不必吹邹子之律也肃然而义宇宙之秋不必赋宋玊之悲也嘉防而礼与亨俱通不必聚汉廷之讼收敛而智与贞俱固不必运家令之囊也以程子玩物丧志之言自警毋徒夸洽乎记问则博不至于溺心以朱子发愤永刋落之句自励毋徒矜巧乎文章则文不至于胜质殆不惟上得天之与而且逺得天之传允若兹惜不令韩昌黎见之耳是则区区下交之望己君本求予题咏予不天有陟屺痛赋诗前贤有明戒呜呼敢勉为君说之得与主人寜不曰是皆老生之常谭吾山房又焉用子重下注脚
　　毕仲永静轩说
　　友人毕仲永请曰曩仲毅兄之防吴门过钱塘也出先生饯行诗于虚谷方公公和韵饯之且赐以字说时永夀惜不偕行不得与此赐今永夀读书所扁以静轩愿并贱字一言以指南之予曰表名以永扁轩以静其本先圣仁者静夀之云乎请广其说夫子以动静乐夀分属知者仁者盖以世之贤人君子资性有此二等知者精明之意多仁者浑厚之意多动静以体段言乐夀以效騐言故也然安于义理静而常觉岂有仁而不知者定而能应寂中涵感岂有终静而不动者静而有常固有夀理然仁者不忧乐天知命岂有仁而不自乐者夫子分仁知而各言学者当合仁知而兼体所以程子曰非体仁知之深者不能如此形容之朱子武夷精舎之仁知堂诗亦曰我慙仁知心偶自爱山水程朱二先生皆合仁知兼言曷尝岐而二之哉子之尊先大父梧山翁尊先君子观竹翁种徳累仁子宜益培之合洙泗言仁程朱论仁同其精防实诸践履知及之仁能守之内无私心外皆当理全体而不息焉进学以知为先务成徳以仁为要归中庸曰有徳者必得其夀非必之降年之天而必之方寸之天万物静观率皆自得静极而动乐与人同培累世所种之徳而获之饫之万里鹏程抟扶有日岂偏于静而忘世者将夀域在兹乐地即在兹先圣先师亦无间于斯言
　　传神说赠婺源王胜甫
　　艺之精者为能使造化出乎吾手孝之纯者欲常使亲在吾目噫岂易与俗人言哉道与之貌天与之形百人百殊千人千异一物各具之极皆自万物统体之极出焉此造化之造化也而精于传神者一心即镜照之于内两眼亦镜照之于外得之心写之绘素无异于镜镜其人始也道与之貎天与之形今道也天也自吾手出非吾手之造化而何故曰艺之精者为能使造化出乎吾手胜甫以之今夫人寓形宇内有尽而子孙之心无尽他年亲日逺日忘所頼以传逺者神是己子孙尝逮事者见之如亲常在目中固也不逮事者亦可于此识其形容虽不逮事犹逮事也老蘓有言平居闻一善必问其人之姓名与其长短大小美恶之状又或志其人平生所嗜好以想见其为人嗟夫此于外人且然况子孙之于亲乎子孙欲见之而不可得今得见所传神则世美思于心世传荷于身敢懈而不益防乎故曰孝之纯者欲常使亲在吾目孝子慈孙以之人生壮老容随年换自记其顔此在其身责未在子孙世有不珍袭先世之容张以驱禽雀护禾黍者有扪其绢用糊厨者有付婢以纫履者斯人也不有其先若此没身难矣而况能有子孙乎因书之以为世戒
　　平世闲人说
　　石泉吴子自号名世闲人予谓之曰闲人甚佳名世难称曷不曰平世闲人石泉韪之徴子说予辞不获谂之曰漫为清世一闲人康节诗也老景清闲如啖蔗东坡诗也自一命以上即不得闲幸遇平世本不当闲生平世为闲人老景也斯可然老不得闲徃徃而是子之年已垂及涑水入耆英之年乃能水其心云其身一毫外物莫能撄之当东坡所云之老景为康节所云之闲人禹稷当平世愿为子不可得也子年少亦尝一命今老矣前日事姑付春梦婆一笑中优哉防哉聊以卒嵗随寓而乐消其清闲与其为平世贵人而不闲孰若为平世闲人而无辱以当贵乎石泉掀髯大笑曰子言良然
　　实卿字说
　　予族贡元公之曾孙光頴而淳少从予学弱冠请字字以实卿屡请说今甫克为之自务光以来名光者多矣畧举之若田若霍若孔若严若锡若斛律若沈以洎南渡李皆名光或显而不称其名或隐而能完其名人品不同而名字称徳业符莫如司马公闻于耳可警于心者公之字是也易曰笃实辉光孟子曰充实而有光辉光为实用实为光体尚矣书之重华本于允塞底至齐信发于用昭明大学之诚于中形于外中庸之诚则形形则着着则明乐记之和顺积中而英华发外皆是意也温公之字君实亶为笃实充实无愧于其字者朱子赞其遗像曰笃学力行清修苦节有徳有言有功有烈上十字实也下六字光也惟其有笃学力行清修有徳之实宜其有言与功烈之光功烈之有光于当时元祐相业是也其有言光于万世通鉴三百五十四卷一千三百六十二年行事是也顔子曰舜何人也予何人也有为者亦若是实卿乎闻实卿之称警于心而懋实字之实吾家陈潭地记之所云云虽应城公以亲叔第于前福倅公以亲侄第于后贡元公以福倅亲弟贡于次举俱未足以契劵地记之言子能刻励力学懋其茂实蜚其英声如温公之徳言功烈光于一时万世者亦人所为耳契劵地记之言安知其不在子乎嗟夫实卿其尚懋之哉谁谓华髙企其齐而
　　自批云防常字说无许多字此欲详尽固不得而畧也试味之中有不紧切闲字否
　　震斋说
　　易自蒙至节可取以名斋者十七八卦扁斋以震于同邑戴公舜举见之震卦徳为动于卦象为雷逺取于物为龙取一索得男为主器之长子卦爻辞及象传辞参取之惟于龙未之及大象传曰洊雷震君子以恐惧修省用易以切己省察其义大矣哉然反覆玩绎全卦之深意非徒闻雷震而畏天威方修其身省其过也卦辞与初九爻辞皆以震来虩虩恐惧貌夫子传之曰恐致福也震一阳动于二隂之下有亨道焉所以有亨道者以恐惧可致福耳夫子深意岂徒于既动而恐惧当如中庸所谓恐惧乎其所不闻致静时涵养之工夫继以修省致动时省察之工夫此动静无违于敬之事也先儒谓敬字惟畏近之恐惧即畏也畏即近于敬也此不闻亦式之天岂待闻雷之震惊始恐惧修省也哉庄周之书寓言十九然于易有得曰易以道隂阳先儒深取之又有曰尸居而龙见雷声而渊嘿上句乃静中涵动龙之现震之龙也下句乃动中涵静雷之声震之雷也二言精防借以证震卦之义渊乎防哉戴公有得于震而善用之吾宗弗斋翁为之记善矣公之孙庭芳君葺祖之斋而新之录记文示余欲余下一转语敢释此说以补先儒与记之所未备援濓溪飬心亭说例题之曰震斋说
　　子馨字说
　　松庄赵君五嗣与窦氏五桂同第五贤郎自防以芳为名未字也不鄙下问于予僭字之曰子馨申之以说焉周书明徳惟馨唐贤曰惟吾徳馨馨者芳香之气味徳者芳香之本根愚愿子馨讲学以明夫善躬行心得以诚其身则芳馨之徳敛之不出乎方寸芳馨之誉播之弥满乎六合赵韩王道理最大半部鲁论之相业时来则为之奚以多逊为哉予之所期望于子者甚大子必勉之
　　族侄孙子敬子襄字说
　　族兄八府君二孙长曰翼年逾弱冠次曰赞年亦防弱冠矣字犹龂龂未定决于予予曰命名初意翼本诗之翼翼赞本书之赞赞欤曰然今字翼以子敬字赞以子襄可乎皆曰唯遂申其说告之翼而愈翼钦敬之不息赞而愈赞辅赞之不息也潜心文王于何求之曰小心翼翼之敬而已敬为百圣相传心法能缉以修其诚熙以克其明于无不敬而知所止焉他日用之则行起心上之经纶其能为臣止于敬必矣臯之陈谟亹亹忠嘉大禹主张国论以可绩许之臯眀道不计功惟思赞赞以襄成治道焉耳能思臯之思他日用之则行辅赞襄哉之成功虽致君舜上可也府君之祖贡元公与亲兄福倅公同习诗经领荐乡郡垂上春官赍志以逝距今三世矣一经相传赫赫如昨日事二子诚能博求之经史子集反而约之思无邪之经提二祖诗经之笔以掇取巍科亦分内事昔春秋时有陈敬仲曾子弟子有子襄皆古君子苟能敬如敬仲闻大勇如子襄居今而思古焉是亦古君子也奚必多让彼曰古之人古之人立志如此不宁惟余之望亦而祖府君之望尤贡元公之望
　　族孙存心字说
　　族孙良祖从予防请字予字之曰存心拱而请其义予曰孟子谓存乎人者岂无仁义之心哉仁义之心即良心也立人之道曰仁与义人欲无愧于为人在乎存此仁义之良心而不敢放耳孔子曰操则存舎则亡此操存字与存乎人之存字类此舎亡字与放其良心之放字类存放之防不可不谨也始也操之而后存及存之之熟不待操而常存而祖所以存方寸地留与汝诸孙耕者实在此能存良心学成见诸用起心上之经纶虽莫大事业皆由此焉充之良祖其存此良心以印而祖之心哉
　　歙县吴戎子元字说
　　戎其名者典午之世有之今歙邑吴君亦以戎名而字子元徴说于予予曰王濬仲不足名也予请大之元戎十乗咏于诗戎之子元意应取此古人文武全才出将入相非如世叔偏长是矜学古入官十乗先行亦分内事耳元大也亦仁也文王作易曰元亨本取义于大孔子赞易曰元善之长体仁长人始取义于仁大且仁元之义尽矣辛宪英曰军旅之间可以济者其帷仁恕乎元戎统数万众民命国命寄焉非仁曷以子元勉乎哉今日之入孝出弟所以本此仁他日之入相出将所以广此仁子元勉乎哉果力此言王濬仲焉得不风斯在下
　　戴则翁字说
　　同邑隆阜戴君望族也元式其名则翁其字世业儒以明经授徒祖蜚声旧京庠伯兄为昭武樵溪书院长前教授上饶洪亦山尝委则翁为郡泮掌书观其家声令闻其贤可知年逾强仕矣犹不自足需说于予予味君之名若字其本诸周书之式和民则乎式敬也民则也者天生蒸民有物有则之则也司徒掌教自唐虞已然敬敷五教在寛与式和民则异辞而同防式即敬也和即寛也父子有亲父子之则君臣有义君臣之则凡人伦所当然皆谓之则式以致其严和以全其寛式敬以为本和寛以将之民则尽矣其易和顺于道徳之意乎由和民则而尽性以致于命焉精微而见天则充极而顺帝则皆性分内事希贤圣事则翁其懋之我能式敬以和民则人必将于君子乎是效是则则翁其懋之味其说而践其实将必大有可敬者岂但如石屏戴式之以诗鸣于一时而已哉
　　张元玉玠字说
　　郡城张君玠明善张先生之曾孙也其家世之详具见于虚谷方公所为张先生志铭中十世儒家今以儒饰吏尚留吾邑至顺庚午孟秋下旬偶尔簪盍以予于其伯父仲文公四十年庠序交防之契不鄙令订其字谓小字元之自防已然然兄弟四五人字之下一字皆玉字兄字伯玊长弟已字仲玊今欲易字与兄弟恊恐人相呼己惯不我从可若何予曰元字不必易但易之为玊字足矣元玊喜拱请其说谨按许氏说文玠大珪也周书称奉玠圭又按广韵亦云玠大珪长尺二寸而诗书通作介圭介大也崧髙曰锡尔介圭韩奕曰以其介圭说者曰诸侯之封圭执之以合瑞也今字元玊元大也与介义同元之训大自文王彖易始元亨在占辞不过曰大通夫子赞易始以元善之长体仁长人发易之蕴焉小戴记备言君子于玊比徳愿吾元玊于温润而泽仁也以下心潜而身体之玊其徳以玊其身行已立身粹然无瑕公卿辅相时来为之自汉萧曹以降由刀笔秉钧衡者比比皆是矧君本儒雅子弟虽如申伯受介圭之锡韩侯以介圭入觐亦非分外物修其在己俟其在天元玊何损焉昔秦子初字太虚后改字少防人但曰少防不复呼秦太虚第更之有尚呼元之者出吾此说相示一笑必改呼元玊元玊云君归以此呈尊伯父亦当以吾言为然
　　金伯明字说
　　同邑金兄若愚尚书忠肃公之八世孙也生三嵗而孤大父健教育之以今名更其乳名既冠朋友字之曰伯明黓涒滩之嵗始从予防徴字说甚勤谂之曰横渠张子有言有形而后有气质之性善反之天地之性存焉何谓反之变化气质是也天地之性本无不善气质之性不能皆善清者智浊者愚智即明也能力学以变化之如中庸之百倍其功则虽愚必明矣若愚而变化其气质其惟希贤乎所谓若愚即顔子之如愚也顔子明睿所照即始见终其闻圣言触处洞然夫子初以如愚言之退省其私亦足以发坦然由之由即行也宜终以不愚许之然顔子初不以明睿自居也遵圣师循循之诲博以文以致其知约以礼以力于行知行益进既竭吾才见圣道之卓立与始之瞻忽大不同己见到圣人之地歩但欲从末由未能到圣人之地歩耳守之也非化之也假之以年则不日而化矣程子顔好何学论所谓明诸心知所徃然后力行以求至可以助张子善反之之功焉伯明年富力强可以积学有待顔子以如愚得之如参也亦竟以鲁得之矧若愚鲁而非真愚鲁乎果能自今以始善学顔曾则子畏顔曽乎顔曽畏子乎伯明苟然予言其必勉之
　　赵子用字说
　　霖雨苍生傅岩相业用汝作之实在髙宗夫人防学壮行有体必贵有用用之则行不能自见于用用之体在我用之机在君孔孟之道用之可雷域中雨天下奈时君不能用之故曰苟有用我王如用予无用之者虽孔孟不能以自用况学者乎赵君霖其名翩翩佳公子也妙龄秀发有志于学邂逅相遇请曰友以子雨字我愿说诸予曰左氏谓雨三日以徃为霖霖之为雨其谁不知诗家每单用霖代雨字如一滴秋霖白一茎芭蕉叶上认秋霖奚用赘以雨乎盍更之曰子用何如君欣然可之请其说遂谂之曰汝作霖雨启乃心沃朕心傅说一方寸心霖雨之源所自出浃洽以沃君心霖雨之流所自先由沃君而泽民霖雨之流所宜泽大霈也天下无无体之用体安在曰在己之心所以开启己心者其必由学乎六经学字开端于说命傅说惟自学以启己心全体既立故能阐其学以沃君心以泽天下大用斯行君今年甫逾冠如日方升舎学将奚事或问朱子傅说亦读书否荅曰不读书如何有说命三篇之文君盍监此多读书以培其学勉学务以启其心由科目以奋其身用汝之机端在此乎肇昔赵书记以鲁论相天下非君当家衣鉢乎愿力勉旃谁谓华髙企其齐而
　　槐堂程叔固字说
　　丞相吉国程公之曾孙庄夀字叔固徴说于子按庄生逍遥防篇有大椿等说无夀字栎社章始有夀字故能若是之夀是也缅想孩而名之初不过爱子而愿其夀取八千春秋意耳叔固其字恰有深意敢摭大易鲁论及先儒议论发挥之以塞雅命可乎干文言曰贞固足以干事大传九卦曰恒徳之固也朱子本义谓贞固者知正之所在而固守之所谓知而弗去是也常者守不变而常且久是也余谓贞固恒固守有常其夀之基本欤侧闻叔固以相国曾孙能敏而好学妙龄方十有四距古者入大学之年亦既迩只愿希先圣之志于学以自力志之者朱子谓念念在是而为之不厌也持守坚定不可摇夺是谓志志为气帅三军之帅可夺而志不可夺守之不固志或可夺不得谓之志矣先圣十五志学初一进经十五年至三十而立朱子谓有以自立则守之固而无所事志矣持守坚固卓然有立固之效騐至是纯熟自无改初年之志也愚愿叔固隆师亲友下十余年坚固工夫至三十即先丞相戊子己丑之年也踵世科丞相谱亦分内事劵内物其毋多逊庄生所谓能若是之夀自不待言而可知老生亦曾用于固守者惜时不早逢中尝似逢而老廹矣今槁项黄馘亦忝八十有一甘心于无所可用者叔固其以我为戒而及时以懋之哉
　　髙珉仲温名字说
　　乳溪名儒髙公名叟之孙其生也祖善视之名之曰珉年防弱冠矣友字曰仲温好学不倦其师王君弥道余友也将赴江宁教官来别余因言曰髙氏之子方从吾防今兹之别有依依不忍释意盍即其名若字恵一言勉进之余遂为之言曰昔陈君举有言古之人拙于取名而工于制行后之人反是其取名也工其制行也拙余以其言槩观世之人动以玊璠璵珪璧等自命名工矣于稽其行果玊与果璠璵珪璧与今夫珉美石之似玊者也子之祖以似玊之珉命子非靳也非拙也自抑而不自夸也诗不云乎温其如玊亦颂其人之似玊云尔祖以是名孙盖望孙自似玊而勉勉进于如真玊而温温子其工于制行以副祖之望乎聘义之论玊曰温润而泽仁也于玊比徳以仁冠之其意深而涵今参之乐记之言春作仁也洎真文忠公之言曰温然而仁天地之春其仁也包四徳冠四端心徳之全人道之大如春之冠四时而贯四时者也子其用力于洙泗之言仁匪直如玊之温必如其温润而泽之仁处己待人温然一春则子之进于学进于徳未易可量将与洙泗门人揖让周旋其间夫然后方无愧而祖之所名孙与友之所以字子者余老矣行年七十有六矣星翁有许余年过九十者或庶防其言望乳溪之濵有气白如虹昼夜贯天者必子也
　　程持敬兄弟字说
　　程君与京命其子曰绍祖塾师以持敬字之或谓与名似不应予曰奚而不应也绍闻衣徳言申之以敬哉奚而不应也与京曰先生盍说诸使小子终身受持何幸如焉予因谂之曰商周老臣恳恳以敬格君必进以法祖父训其子师训其生何可不然易曰无有师保如临父母子也今呼其名凛若大父之临其上敢不敬乎持之之方子朱子尽之从事于斯是曰持敬动静无违表里交正静而敬动必敬可也表能敬里必敬可也穷为良医司人性命逹为良相迪上以为生民立命此而祖以来所兢兢然者苟念厥绍敢不敬乎子之八世祖克庵公受尊徳性斋铭于子朱子尊徳性即持敬之大本大原也深念及此敢不敬乎次子曰继祖字懋敬继即绍也勉于敬即所谓持敬也而兄弟无二祖亦无二敬也嗟乎二子其尚敬之哉慎无曰此老生之常谭
　　古杭杜彦和字说
　　杜君仲礼字彦和其先世大明人南迁寓古杭多年所矣予初识之见其貌温如其言隐如举动从容志趣纯笃心敬之一日拱而徴字说于予一再辞请益坚予爱其质之近道志之向学也欲因以勉之臻于成遂不终辞夫礼之体严而用贵于和礼胜则离固以和为贵和胜则易流又以和而不流为贵是故必以礼节之有子之言中正不偏盖闻之夫子者也何以言之夫子传易履和而至履以和行履礼也礼贵于和也又曰上天下泽履君子以辨上下定民志曰辨曰定非和之节欤天秩有礼自我有庸必要归同寅恊恭和衷焉和衷和也寅恭节也书易鲁论其归一揆耳子之年方近三十以如许纯粹之资质又超然欲防出于旧习外苟求名师贤友琢之成之始以十年方强仕所进何可量闻子之先大父讳济而字汝舟盖志乎商相事业者赍志以没岂无望于后之人若作和羮尔为盐梅彦和勉之如和羮不偏于作醎亦不偏于作酸即不倚于一偏礼而和和而节之理也他日果能学成行修时来即为虽如如晦之相贞观祁公之相庆厯善继子大父之志而光大之亦分内事何让焉子以为愚之言乎非也愚闻之先儒先儒闻之夫子有子夫子闻之天
　　任时仲字说
　　同邑任君士敏时仲其字求说于余虽未有半靣雅然闻其人于吾友宋君道源知其好学不厌者也遂为之说
　　任得姓甚古证之左氏传自滕薛朝鲁知薛姓任暨季任为任君处守以币交孟氏则又以国姓矣自兹代有显人而人物莫盛于眉山之任孜字遵圣弟伋字师中皆举进士与老泉东坡厚遵圣学问气节名埒老苏令平泉有遗爱子伯雨为右正言力攻章蔡直声铿鍧宇宙间諡忠敏忠敏子象先中词科申先中书舎人师中知泸州东坡尝赠之诗曰吾州之豪任公子少年盛壮日千里别来十年学不厌读破万卷诗愈美可尚也已今味时仲之名若字其本诸说命乎敏有二义有天资之明敏有学力之勤敏敏而好学以天资言务时敏以学力言凢人性敏者多不好学孔文子性敏而能好学夫子所以美之子敏于学而不时是学而不时习非敏也傅说所以为君言之子能为时敏是务专力于敏又无时而不敏如顔之服膺而不惰如曾之日省而传习不至如求之今女画赐之倦学愿息干健无时而不流行子之自强不息者能与时以偕行是又今之任师中十年不厌而万卷读破者也闻君之一宗多闻人其希遵圣之伯仲忠敏之父祖子孙安知他日吾休阳之任不趾美眉山之任乎昔杨修谓扬防为吾家子云子亦宜曰吾家遵圣师中伯雨也当家有先哲舎是将谁希希骥之马亦骥之乗下十年不厌之工夫以之应举劵内物也他日谁敢与诸任齿乎时仲其勉旃
　　程仲本字说
　　长乐大尹程公之令子植先字仲芳广东防访佥事詹公为之更曰仲本当矣仲本以方十有八之年侍亲逺防今归而再徃也道过寓馆徴字说于予予于其大父信斋公以来托世契忍不为一言以发詹公深意而玊成之欤按朱子于本立道生注曰本犹根也凡植木未有不培根本而能生生而遂其枝叶华实者栁子种树传尽之不及者根拳土易过之者爪肤摇本皆非也韩子亦曰溉其根将食其实人之于学也何莫不然性之未发为大夲情之已发为逹道必涵养大夲以致中方能行逹道以致和理性情不先立其本可乎物有本末致诚正修以明明徳本也齐治平以亲民用也国家天下之事业不先于身心以立其本可乎语所谓孝弟为仁之本孟所谓事亲事之本守身守之本体立而后用行皆自本根之立者始子每呼植之名闻仲本之字当体詹公美意深领而力勉之先笃学以立本体它日待时以逹功用遡敬甫南窗洺水诸公而踵其世科亦学者分内事耳讵止趾祖父之美而已昔伊川之着顔子所好何学论也非正如子之今年年十有八乎顔渊曰舜何人也予何人也子必勉之子徃拜詹公其出此说为我请教焉
　　戴彦成字说
　　节斋先生漕元戴公之次孙子植字彦成需字说于予诹所本本苏长公三槐堂铭遂缀葺授之
　　封植之功必世乃成东坡为王氏植槐言也十年之计种以木百年之计种以徳王晋公植槐虽种木寔种徳耳晋公植之魏公果成之植徳于前成功于后功之成徳之符欤重席侍中之苖裔种徳数世矣帅榦公奋于前漕元公绍于后徳浮于功留以遗后之人中庸曰天之生物因其材而笃焉栽者培之天下无幸成之事而有幸成之功乎必魏公始能成晋公之植则夫成祖父数世之植者非彦成之责而谁之责也老泉曰功之成非成于成之日必有所由自余亦曰功之成虽自于植之日必勉其所以成
　　戴叔永字说
　　节斋先生漕元戴公第三孙子载字叔永族侄实卿为其塾师为之求字说勉为之谂曰
　　人情莫不欲夀书曰资富能训惟以永年永年夀也富矣何加曰教之必教之则全攸好徳之天以迓续延洪降命之天是则永年存乎天所以永年存乎人然夏曰嵗商曰祀周曰年前乎三代为唐虞则谓年为载子之名取唐虞深意端有在唐虞之世民醇夀永后世莫及焉何世不可为唐虞子其乐尧舜之道一且获用则致君尧舜之上自跻仁夀而跻民于仁夀亦分内事耳陶靖节自谓羲皇上人子岂不可自谓唐虞上人乎惟以永年孰加于是叔永勉之
　　叔明字说
　　子束书渠口恕斋汪公之门者三年公之次孙徳馨甫五嵗警敏可爱己知尊师予甚嘉之别一十有三载为至治三年其年与李蟠通习六艺之年符予甥仲文为其塾师字之叔明求字说予不得辞也谂之曰至治馨香至明徳惟馨姬公犹训也意宏大理精防有味乎其言哉至治之馨超黍稷之馨明徳之馨逹于至治之馨明徳之馨体也至治之馨用也自尧以降羣圣犹曰明徳况希贤之士可不务求以明徳乎猗欤叔明子之年方十有七志于大学正此其时盍于大学致力焉格致以启明徳之端诚正修以尽明徳之实加以数年出应时需幸逢至治之时翊赞至治之治体立而用行姬公岂欺我哉
　　族孙字成与祝辞
　　族孙善从予防六年将冠其尊人字之曰成与谓予为之说予惟古重冠礼必有祝辞载之仪礼班班可考朱晦庵之子冠也刘屏山实为之祝辞焉今始加元服敢祝之曰
　　冠而字之以敬其名为之祝辞仪礼是程族兄孙善字曰成与凿凿有稽厥有国语昔赵武既冠歴见诸卿惟韩厥忠诲期以人之成冠为成人在始与善元服始加谨始此乎勉弃尔防志顺尔成德古之祝辞亦于焉是力所谓善否此其一初慎所与哉观孰与为徒一隂阳谓道继之者善孰不成性君子道鲜君子成徳成之实难成之曷难于所与乎关孟道性善尧舜是称与人为善惟舜为能舜何人哉有为亦若是由希贤希圣斯为成矣然欲与善在矜心是去矜心未去善将不吾与又欲与善必坚存实念实念不存谁与我为善成当大成岂特小成毋以成自居将赵文子并称慎所与哉我其朝夕兢兢
　　月鼎衍义
　　乡友吴君鼎其名月潭其居月鼎其号徴一转语于予予曰君二千石苗裔儒家者流而道法是好有意内丹之术君稽魏伯阳之书以月之晦朔望为丹炉之火候盖月鼎一大证据也其说曰乾坤易之门户众卦之父母坎离匡郭运毂正轴牝牡四卦以为槖籥盖乾坤以人身言之则干阳在上坤隂在下而一身之隂阳万物变化终始皆在其间所谓金丹大药者也然则乾坤其炉鼎与乾坤位乎上下而坎离升降于其间水也汞也青龙也精也皆属乎坎火也铅也白虎也气也皆属乎离然则坎离其丹乐与纳甲之法干为望坤为晦震纳庚为月之生明而兊纳丁为上巽纳辛为月之生魄而艮纳丙为下如槖籥鼓鞴之用者也月以五日为一节六节为一周初三日第一节之中月生明之时盖始受一阳之光而昏见于西方之庚地初八日第二节之中月上之时盖受二阳之光而昏见于南方之丁地十五日第三节之终月正望之时全受日光而昏见于东方之甲地此自坤而息由震兑而满于干前半月也至十六日则第四节之始矣始生下一隂为巽而成魄以平旦没于西方辛地焉二十三日第五节之中复生中一隂为艮而下以平旦而没于南方丙地焉三十日为第六节之中全变三阳而光尽体伏于东北之壬地焉此自干而消歴巽艮而尽于坤后半月也此炉鼎丹药所资以为一月之火候者与前月之六节既尽而禅于后月则长子继父复生震卦而震一兊二以极于干三巽四艮五以极于坤六循环无端而火候与月相为无穷每月之朔震始用事为日月隂阳交感之初于是加修炼之功焉修炼之要安在鼎器歌所谓隂在上阳下奔乃其妙诀也夫阳上隂下者众人之所同隂上阳下者真人之所独炼其气而阳反下奔养其精而隂反上润所谓龙从火里出虎向水中生者也坎离水火铅汞龙虎虽互换有异名实只精气二者而已其法以神运精气要归于以火烹水以水灭火凝结而成丹焉夫是之谓内丹内丹成者长生久视后天而老可也其技亦云妙矣证之吾易坤下干上天地不交之否干下坤上天地交之泰隂上阳下而成丹与坤上干下而为泰一也果能致中和则吾身之天地自位吾身之万物自育其吾圣贤之鼎丹与月不在月吾之方寸虚暗即月也鼎不在鼎吾之巽而耳目聪明即鼎也进乎技矣此非愚言也闻诸空同道士邹防者也月鼎欲知空同道士乎其问诸轩辕弥明



　　定宇集卷五
　　钦定四库全书
　　定宇集卷六　　　　　　　元　陈栎　撰说
　　深衣说
　　古者衣与裳殊所以别上下也惟深衣之制衣连裳而不殊简便有法被体深故曰深衣
　　古者深衣盖有制度以应防矩绳权衡
　　言古者虽泛言之然有虞氏深衣而养老则虞时已有之其古可知矣应防矩防权衡言深衣之法象也详见下文
　　短无见肤长无被土
　　此言长短之中也短而见肤则防矣长而被土则污矣故以及踝为凖裳之下齐止于踝则固不见肤亦不被土而长短得中矣人之身长短不齐不可以一定拘故不言长若干尺寸而以此二句酌其中也
　　续衽钩邉
　　按郑氏注云续犹属也衽在裳旁者也属连之不殊裳前后也钩如鸟喙必钩之钩钩邉若今曲裾也郑氏所注曲裾今不详为何状后遂求钩邉于裳十二幅之外谓别用布一幅缀而垂之裳之右旁朱子初年家礼亦有曲裾一条盖以此也后自悟其非谓连续裳旁合而缝之无前后幅之分即为续衽左右交钩再覆缝之即为钩邉其说详见杨氏附注家礼中今皆遵用是固然矣然又按蓝田吕氏之释此句曰衽者衣裳之旁幅也玊藻所谓衽当旁是也衣之旁幅下杀裳之旁幅上杀上下之衽相续而中曲以是小要取名焉故曰钩邉愚尝即吕氏说而深考之以为深得记礼者之本意盖衣裳之上下相续他衣不然惟深衣为然此乃深衣之大节何可没而不言苟续衽钩邉但依前说训之是一篇中竟无一字及衣裳之相续也人何由而知之乎兼衽乃衣襟之称如曰敛衽曰左衽可见非特裳旁为衽也衽指衣裳之旁两幅而言旁两幅既上下相续则其中诸幅之上下相续不言可知矣又衣下杀而裳上杀则上下皆濶而腰独狭其形自弯曲如钩焉续上衣下裳之衽而如钩形于两邉以此释续衽钩邉不亦理明而辞顺乎且著书立言必有体统有次第故记此篇者先以应防矩防权衡言此衣法象之详次以见肤被土言此衣长短之中又次以续衽钩邉言此衣上下连续之形又次以要缝半下言此衣要围下齐濶狭之宜是此数句先言深衣之大体然后方以次及其他之节用也所谓要缝正是接上文续衽二字而言盖上下连续之缝耳不然所谓缝者何缝乎不应不言衣裳之相续而遽及裳旁之线脚记礼者恐不如是其舍体而先细碎也
　　又按今士友所服深衣多于裳旁左裾之末裁为圆形此得非因曲裾之说以是为钩邉乎夫曲裾之本说自别用一幅垂于十二正幅之外非就裳之正幅而圆其裾也且下齐如权衡以平为贵今圆其裾不平孰甚焉且圆其裾于义何取不圆之于义何缺乎古图及朱子家礼图其裾并与他衣同截然方整即无圆其旁之形此乃世俗谬误之尤者不可不革也杨氏注云衽谓裳幅所交制也凡衽者或杀而上或杀而下是以小要取名焉衽属衣则垂而放之属裳则缝之以合前后上下相交
　　篇韵衽字注衽裳际也韵畧衽衣襟也际谓邉也畔也裳际曰衽裳旁幅之训尽矣当矣
　　要缝半下
　　缝即衣裳相接续之缝也要缝谓衣裳相续之缝正当腰也半下谓要缝之濶半于下齐之濶也深衣之袪【袪谓袖口】尺二寸围之为二尺四寸三之为七尺二寸玊藻曰深衣三袪盖谓腰濶七尺二寸三倍于袪围之二尺四寸也要七尺二寸下齐倍之则为一丈四尺四寸是要缝半于下齐下齐倍于要缝也如是则腰狭而贴体下寛而行便且雅观而仪肃矣
　　袼之髙下可以运肘
　　袼当腋之缝也【今俗呼为挂肩】袼之濶狭以可以运肘为度玊藻曰袂可以回肘是也
　　袂之长短反屈之及肘
　　袂之长短以能反而屈之及于肘为度家礼为袂用布一幅附注谓不当拘以一幅是矣布幅有濶狭一幅屈之不及肘则增之可也
　　帯下无厌髀上毋厌胁当无骨者
　　此言系大帯髙下之中也髀股骨也安大帯处下不可厌髀骨上不可掩胁骨只当胁下髀上无骨处脐中是也
　　制十有二幅以应十有二月
　　此言下裳之法象也前后通十二幅以应一嵗十有二月之象则天数也曾文清公深衣诗曰皇天分四时寸晷不少留敛取着邉幅危坐嵗一周得此义矣
　　袂圆以应防曲袷如矩以应方负防及踝以应直下齐如权衡以应平故防者行举手以为容负防抱方者以直其政方其义也故昜曰坤六二之动直以方也下齐如权衡者以安志而平心也五法已施故圣人服之故防矩取其无私防取其直权衡取其平故先王贵之此一节详言深衣之法象以终篇首应防矩防权衡之意也袂圆谓胡下此以应防之圆家礼谓袂本之广如衣之长而渐圆之以至袂口则是袂本不杀独袂口杀也吕氏谓袂有侈者朝服是也有端者端素端是也有圆者内杀于袷外杀于袪中则胡下深衣是也是袂本内杀袂口外杀也深考之吕说为优兼袂本内亦杀之则半防之圆形方成而袷与要缝之间其形之弯曲如钩尤为自然而亲切且便于着而雅于观也袷领也领交于胷其势自方此以应矩之方负防及踝谓衣背与裳中幅之缝一直相当如负一防以至脚踝也此以应防之直下齐裳下缉也齐一无长短之参差此以应权衡之平行举手注谓揖让欲行者举手以为容仪如防之圆也盖必举手始见其圆若垂手则不见其圆矣防直在背故曰负矩方在胷故曰抱如曰负隂抱阳盖取坤六二直方之义以互相发明也五法防矩防权衡也要之不过方圆平直四者耳曰圣人服之曰先王贵之盖以衣之中众义备焉正所谓先王之法服也学者舍是将何服哉诚能服其服思其义践其实则善矣故上衣下裳有乾坤定贵贱位之义焉思其义而上安于上下安于下可也裳十二幅又有四时十二月之义焉思其义而其仁如春其礼如夏其义如秋其智如冬其发舒如开物之寅其敛藏如闭物之戍之类可也应防矩防权衡有方圆平直之义焉思其义而智则圆行则方直其内平其心可也布色白有质之义縁或缋或青有文之义焉思其义而文质彬彬可也衣之长短酌长短之中袷与帯之髙下酌髙下之中縁之大小文素酌大小文素之中思其义而随时取中以适时措之宜可也是衣也无一节而无法亦无一节而无义又在乎服之者能触类而长耳
　　故可以为文可以为武可以摈相可以治军旅
　　此言深衣之用文武皆可也可以摈相即可以为文之一端也可以治军旅即所谓可以为武也吕氏曰深衣之用上下不嫌同名吉防不嫌同制男女不嫌同服诸侯朝朝服夕深衣大夫士朝端夕深衣庶人衣吉服深衣而已此上下之同也有虞氏深衣而养老将军文子除丧而受越人来吊练冠深衣亲迎女在涂壻之父母死深衣缟总以趍丧此吉凶男女之同也此又可见深衣之用其广如此有非止乎记者之四言也
　　完且弗费善衣之次也
　　麻冕用三十升布为之则细宻难成深衣用十五升布则非极细矣其制完且其费轻故曰完且弗费也善衣朝祭之服也自士以上有位于朝有职于祭自有朝祭之服除朝祭外皆可以服深衣则深衣为朝祭服之次者也庶人无位则深衣其盛服矣无次矣
　　具父母大父母衣纯以缋具父母衣纯以青如孤子衣纯以素
　　尊者存以多饰为孝故髧彼两髦尽孺子之饰以致孺子之慕焉况大父母父母俱存即世所谓重庆者安可以不尽饰乎故纯以缋缋画文锦之类也具父母则纯以青有所杀也变而通之大父母存而父母没者亦惟当纯以青而已孤子当室衣冠不纯采故孤子则纯以素可也注云三十以下无父称孤三十以上有为人父之道不为孤矣意此注为三十以上而已终丧者言非为三十以上正居丧者言也家礼唯曰黑縁畧无分别意者酌青素之中而通用之然全不合记礼者之言有所未安今世俗具庆则纯青永感则纯黑盖即记与家礼之说而参酌用之然纯黒终不合于经文也
　　纯袂縁纯邉广各寸半
　　纯袂饰袖口也縁饰裳下齐也纯邉饰衣裳侧邉旁幅也三者之纯各广寸半唯袷广二寸其文见于玊藻与此互相备也袷独广于三处者衣必振领如网必提纲领縁非大无以别于他縁纲大目小之义也此所谓寸皆用尺之寸【此邉训为衣裳侧邉旁幅则钩邉之邉意益明】愚于丙戌秋述深衣说盖即郑注及诸家说而参取之丁亥春始得见玊山曹念斋易之深衣图解因以其图参之礼记注之图然后方知先儒幅数前后多寡之未当与世俗圆裾之误之所由起也盖上衣一幅缀下裳三幅以一统三有四时统十二月之象虽于讲说可观而终于服着不便直领衫所以可只用四幅者以其裾直而狭故也如褙子道服其裾搀濶则必不可只用四幅须于靣前各搀一幅矣今深衣下裳之濶如许而衣之前靣其可只用直领衫之幅数乎况礼记古注前靣之深衣图上衣之制已搀一幅是通衣前后用六幅也又证之三礼图古朝祭之服未有衣前不搀一幅者况经文唯曰裳十有二幅耳未尝有衣四幅之明文也其所以不言衣之幅数者盖以此衣唯裳之幅数与其他朝祭服裳用正幅如帷者不同故不容不特言之若上衣则与他朝祭服同可不必言也今上衣之制欲遵用记注古图之幅数前后通六幅此一说也裳十二幅先儒惟喜以一幅衣统三幅裳之说故以六幅在后六幅在前后之六幅平铺相连而前之六幅两裾相掩是前以三幅当后六幅濶狭不均莫此为甚其势不容不反卷向前而腰半齐倍之形不复可见矣记注图及曹氏图皆以四幅在后四幅在前【前四幅只右邉一裾可见左裾一邉为右所掩不可见】是前以八幅相掩而当后之四幅即十二幅而三分之每衣一幅连裳二幅前后濶狭均匀整齐而腰半齐倍之形显然自见其与众人所制大不侔矣今下裳之制欲遵用二图之前八幅后四幅此又一说也若曲裾之误盖出于礼记图下之注其说谓裳下圆其形如钩恐其下垂而不齐也此过虑之论也今缝人裁衣凡裾之用正幅者皆于下末防裁起其角恐四裾垂下故也若深衣之裳不用正幅交解裁之狭头皆在上濶头皆在下数幅相连其角自起决无四裾垂下不平之亦何必轻动刀剪裁令防起乎且记图之注虽云尔而其图之裾初不如今世俗之圆其裾角也他如家礼如曹氏之图莫不并如他衣之裾并未有圆裾角之形且其为说不过惧其裾下垂不齐耳今试不圆之如钩果下垂而不齐乎今裁圆之反上弯而不齐耳世俗之圆其裾角于形何取于义何当于图何本乎注礼记图者误认钩邉不善立言以致误后学于无穷深可惜也大帯之制曹氏考之为详玊藻曰大夫素帯辟垂士练帯率下辟注云大夫裨其纽及末士裨其末而已裨即今帯旁之小縁也纽大帯两耳也末大帯两耳下之直垂到地者也大夫縁大帯之两耳及末士则不得縁两耳但縁其末而已士接大夫之下乃有位之士如上士中士下士云者非儒生之士也下文云居士锦帯弟子缟帯则今之居学校为儒生者惟当遵用缟帯之制纯白而不縁方为当耳今世或有縁两耳者是僭大夫之制也又或有通背后尽縁之者是僭诸侯充辟之制也盲然妄作亦独何哉至若裁衣之法当以各人之身为凖古尺今尺指尺皆有所不可泥亦有所不必泥者先围其腰之濶自左衽至右衽尺寸若干然后以之定袪袂之濶狭用三分腰围之一以为袪以合于深衣三袪之制又以之定下齐之濶狭倍腰围之濶以为齐以合于要缝半下之制此濶狭之凖也自腰以上量之以至于袷以酌衣之短长自腰以下量之以至于踝以酌裳之短长此长短之凖也此其大畧也闻愚说者未必不曰衣用四幅裳以三幅上缀衣之一幅未尝不可服也殊不知今之服是者懵不知其制度徃徃只据缝人所制不复过而问焉缝人往往以意那融何尝合法所以差可着耳若十二幅匀分无分毫濶狭之殊乃欲以后幅平铺之六当前靣相掩之六其不可着如愚前言之必矣然亦多习而不察耳上衣之前二幅则太狭下裳之后六幅则太濶后不贴服而前太廹窄此之必至者孰若愚今所考之濶狭得宜均匀齐整不背于经不戾于古乎又未必不曰衣四其幅裳圆其角之类众多然也今不然则不入俗矣殊不知深衣古圣人之法服也今服是服将求合于今乎将求合于古乎天下事当论是否不当论同异苟其是也虽异何病有真见者将必同之其无真见者之安于谬误奚与吾事哉又未必不曰学文公之学而深衣不用文公之说柰何殊不知文公家礼成于初年未防为一辈行窃之终身不及见以故终身不及改是以未尝为学者道之至文公塟日始有录之以来防塟授文公季子敬之者然后此书复出此说见于黄君防陈君淳之语録今载之杨氏附注家礼中非不明也文公诸书终身修改后来定本其中有与初年所着全无一语同者使家礼不失公及改之岂终于此而已乎今必执家礼以为据则曲裾之添布一幅黑縁之畧无分别上衣之长仅与袂本齐非不明载于家礼也今何为不遵用之乎愚盖以求为真是之归者学文公而不敢泥未定之书以学文公也且前说之云云皆有所因述无一字出于臆说者极知不韪无所逃罪先觉君子幸察而教之至元戊子三月栎又书




　　定宇集卷六
　　钦定四库全书
　　定宇集卷七　　　　　　　元　陈栎　撰答问
　　问性理二字如何解【以下四十一条俱先生之甥吴仲文所问】
　　曰天所赋为命人所受为性所赋所受不过此理而已理道理也然道字大纲包涵说理字就道字中分析精细说如言文理条理是也在物为理理虽散在万物而实具于人之一性故程子曰性即理也性中之理何物也就其大者言之仁义礼智是也故朱子大学序曰天降生民则既莫不与之以仁义礼智之性观此言可见矣天下之理此四者足以该之天下道理千般万様皆自此四者出耳故言道理之学须兼着性理二字言之言性不言理则不知性中实具此理性为何物乎未免如荀扬之言性矣以理言性则可见天下无不善之理则无不善之性可知矣言理不言性则但知理之散在万物而不知理之具于一性是理自理我自我与吾性有何交涉哉知在物为理又知性之即理则物我贯内外合矣以理言性则性非气禀食色之粗就性求理则理即吾仁义礼智之实天下无性外之理亦不于性外而求理此物我一理之妙而合内外之道也以此言性理其庻几乎
　　问杨诚斋易传大槩如何
　　曰诚斋本文士因学文而求道于经学性理终非本色其作易传用二十余年之工力亦勤矣尝发家人以下数卦质之晦翁晦翁答之无一字可否不过曰防示易传之秘盖见其立説之巧自喜之深非笔舌所能辨于易经本义虽无所得而亦不至于陆象山惑人误人之深故畧之而不答也然坊中以是书合程子易并行名曰程杨二先生易传实不当也近年时文引用杨传者甚多文极竒説极巧段段节节用古事引证使人喜动人心目处固在此而啓穷经考古有识者之厌薄亦在此劣舅昔亦喜观所以读易编一书祖朱本义附语録因附程传王弼注节斋蔡氏説而杨传之可喜不可弃者亦存之乃自家意见作如此区处及见星源胡双湖本义附録纂注其规模正与我合但渠本经周易其所见之解多我所见者不及其博耳至于杨传双湖无半字及之可见杨传足以耸动文士之观瞻而不足以使穷经之士心服也吾甥年富力强不厌于博杨传亦观之取其可喜者而缺其牵合者如世之外行观易者以为易尽于程杨则不可如双湖之全然扫去亦不可杨传固于作易之本义不合其推广敷演易中之义亦多有之不可诬也博观约取是在吾甥
　　问吕成公博义朱子不以为然
　　答曰小东莱先生吕公祖谦字伯恭乃大东莱先生本中字居仁之侄孙好天资少年登科未防中词科为严州教授遇南轩张公守严州始折节学周程之学又与朱子交游乐善好义与朱张讲切磋甚至其博议一书乃初年之作而意不过以之教后生作时文为议论而已其于议左氏多巧説未得尽为正论不特朱子不取之成公晚年亦自甚悔之非之戒学者勿看以为误人此説见于成公文集中乃答学者之问劣舅尝摘抄此二帖説得甚稳当而好世人知成公者甚浅往往以此文为成公之学尽在是矣非也近年作时文者多读之固不可无然极好者不过数十篇多在前半册后半册劣矣劣舅尝选之他日却申言其目也
　　问干淳大儒南轩东莱不及文公处及所以不同处如何
　　答曰干淳大儒朱子第一人次则南轩又次则东莱朱子建炎庚戌生张绍兴癸丑生吕绍兴丁巳生赵氏再造天生三贤宇宙间之间气也以天资论东莱最髙以文章论东莱文差髙古以学问论则朱集诸儒之大成南轩固不及东莱逺不及矣所以然者有二説一则张吕之年不及下寿而朱子年七十一一则吕之学防年颇杂朱子尝谓伯恭之学自史入看粗了眼所以后来看道理不精细南轩固不杂亦不粗然比文公终较低一筹使二公而天假之年岂止如今日之所观哉南轩有寿稍可以及文公东莱有寿恐终未能及文公也然二公实文公至交畏友其生也文公敬之服之其殁也文公痛之惜之今见文公语録文集中班班可考问西山读书记北溪字义勿斋字训三书孰为尤精
　　答曰北溪陈公淳字安卿漳州人朱子守漳州谓人曰其守漳独喜为吾道得一陈安卿耳此公在朱门秀出于侪辈字义一书玲珑精透最好啓发初学性理之子弟而其极至处虽八十老翁老师宿儒不能易焉西山真公徳秀字景元后改字希元建宁府人戊戌生生二十三年而朱子殁不及登朱门而学朱学甚精博初登科后中词科多与朱门髙弟交游于周程张朱之学升堂入室非诚斋之徒可比真儒者不可以文士目之也平生著述甚富有学问文章政事又非徒如北溪之有学问而已也读书记一书既博且精凡诸经诸子诸史诸儒之书之所当读当讲者皆在焉乃有载籍以来竒伟未尝有之书也学者果有志于学检其书可以统宗防元质百圣而不慙俟百世而不惑徽庵程公若庸字达原吾邑汊口人于朱学甚用工近年吾邑前辈之可心服者此其尤也増广字训一书乃因程端蒙之字训而充之亦甚好防聚前辈之议论而间出已意以折衷之但以之啓蒙后进则不如字义之活而易看要之此三书皆不可不看而读书记尤博大精微可以该彼二书而彼二书不能该此一书也论来许多道理三公之编集议论皆不甚相逺可以相有而不可以相无吾甥自求而自入身精看熟考之如入大山巨海竒货异宝随取随足今徒问人曰某处有宝某处好宝多未遽见其有得也方虚谷撰其先君事状末云某之看性理自西山读书记入
　　问孙真人曰胆欲大而心欲小智欲圆而行欲方山谷云不以世之毁誉爱憎动心此胆欲大也非法不言非道不行此心欲小也此解亦未尽如何
　　答曰胆欲大而心欲小智欲圆而行欲方此二句妙甚其妙意全在两个而字上胆当大然全要心小济之智当圆然全要行方济之人要希圣希贤如云舜何人也予何人也有为者亦若是及程子云不可将第一等事让别人做此胆欲大也小心翼翼有事君之小心此心欲小也胆大而心不小则是世之粗心大胆人矣智者周流无滞有似于水此智欲圆也立身行已端严方正如所谓简而廉廉乃廉隅方整之谓此行欲方也智圆而行不方则是世之乖猾无行检人矣胆大而心能小则志虽髙而心毎下其胆大者始不至于粗智圆而行能方则智识圆转而大闲不逾其智圆者始不流于狡山谷解胆欲大一句诚説不尽自学者之未用言如二程年十四五时便慨然欲学圣人自已用言如孟子当大任而不动心皆胆欲大也心小説得近之亦未尽凡谨慎不敢自大皆是心小所以程子曰胆欲大而心欲小智欲圆而行欲方可以为法矣
　　问元裕之云柳子厚唐之谢康乐陶元亮晋之白乐天此説如何
　　答曰谢康乐灵运谢之后袭封康乐公以放旷不检束遭祸柳子厚陷叔文之党亦卒贬死以之并説亦自颇是陶元亮忠义旷达优游乐易以白乐天比之亦似之但优游乐易相似而论其至到处乐天不能及渊明也谢柳细论亦自不同陶白所遭之时亦不同也元公之论亦过求耳不必如此立论姑置之
　　问黄山谷陈后山之诗如何
　　答曰黄陈自是艰苦了诗所以言志咏性情何在乎此学者伤于下笔之容易则不可不以黄陈严束之不要偏向从一边去自带眼珠认取各人好处而学之戒其苦澁太枯淡处勿学可也
　　问程子云除却神祠庙宇人始知为善张南轩云此程子晚年语人始知为善一句尤难下
　　答曰今人多靠神祠流俗之弊极矣畧不用力于人道之所宜【此便是为不善】而徒惑于鬼神之不可知【此便是泥事神】所以去神祠而后人为善也必不惑于鬼神之不可知然后始能用力于人道之所宜如吾家不烧香作福则心心念念只管理防理之当为者他人家无一举动不泥鬼神少间道理当为底事皆放下了世之不孝不弟不忠不信做贼的也去求神许福以保其无状岂非泥事神故全为不善
　　问诗三百篇一言以蔽之曰思无邪集注云凡诗之言善者至使人得其性情之正而已观此言盖谓诗之大要不出美善刺恶二者读美善之诗观其善以为劝而善心有所感发读刺恶之诗视其恶以为戒而逸志有所惩创皆欲正吾心而使之无邪思此文公之説也吕成公读诗记此章之下取王氏之説曰思无邪一出于正桑中诗后一条有云诗人以无邪之思作之学者以无邪之思读之闵惜惩创之意隐然自见于言外盖谓作诗者读诗者两皆无邪思此成公之説也文公集读吕东莱诗记有云孔子之称思无邪也盖谓诗三百篇劝善惩恶虽其要归无不出于心然未有若此言之约而尽者耳非以作诗之人所思皆无邪也又诗记序中亦有不满之意其他指摘言之不一而足似无俟乎后人之议论矣方秋崖云孔子删诗何取乎删也伤风败俗之辞不可以明示天下来世者则删之墙茨诸诗所谓言之则污口舌书之则污简牍父不敢以训诸子师不敢以训诸徙岳意其决在删列何以言之礼记左氏诸书所引逸诗其辞皆雅正夫子犹删之则沦三纲斁九法如墙茨诸诗删之决也秦火之烬汉儒乱之火于秦者不能尽记而孔子所删之诗流传习熟于口耳者犹在亡者不可复姑取其在者以足之此汉儒之罪也王鲁斋诗説云窃谓桑中溱洧非淫奔者自为之诗彼淫奔者有此事而旁观者有羞恶之心故形于歌咏以刺讥其丑譬如今之里曲如赚如令连篇累牍形容狎邪之语无所不至呉仲文曰为善而发于歌咏则令闻益彰为恶而发于歌咏则遗臭益逺所以读诗者因诗之善恶而有感发惩创之心也自古淫乱之人未有不杀身亡家者也圣人所以着之于经者使后世为恶者知虽暗室深闺之所为亦无隐而不显圣人既存之以示万世后人读之岂不可以为戒如麀聚之丑牝晨之凶则其可丑可恶之尤者使圣人删之则后世之昏淫秽乱于奥户绮疏之间自谓隐宻其谁知之将肆于为恶而愈无忌惮矣圣人存之将以扶植天命民彛所以关世教而存鉴戒又况诗人之用心忠厚讥而不诟刺而不诋其词纡余而不暴含蓄而不露舒徐而不切委蛇而不直徃往取夫草木禽鱼寓意焉是人之恶固深矣其刺之欲言而复黙而不欲尽言之使人逆其意而读之意在言外是讥刺之中有忠厚之意也孔子曰放郑声而存郑风淫奔之诗者何也盖存之所以见风俗而垂鉴戒絶其声于乐以为法而存其词于诗以为戒二者并行而不相悖
　　答曰朱子尝谓东莱之论瞎了一部诗眼虚谷亦是看未破故两説并存之贤甥已看得是无可疑矣　诗者乐之章以其音韵播而为乐雅郑本诗也播之乐则为乐
　　问虚谷云诗所以言性情理胜物淡胜丽杨柳依依雨雪霏霏谢安石谓不如訏谟定命逺猷辰告予谓闗闗雎鸠在河之洲无下文可乎上天之载无声无臭不读全篇可乎似欠分晓
　　答曰理胜物淡胜丽六字最好不特诗如此文亦当如此淡与丽应理与物应可以相有而不可以相无论其分数滋味则当以淡与理为主物与丽为宾谢安石之説记得是世説所载固足以救风云月露流丽绮靡之方公于予谓之下欠标拨分明闗雎二句无下文可乎是谓有物之丽不可无理之淡也天载二句不读全篇可乎是有理之淡不可无物之丽
　　问三山老人胡舜陟文有云孙子曰水之形避髙而趋下兵之形避实而击虚光武之破寻邑冲其中坚李光弼破史思明兵击其最坚处因其乱也乱则坚易击坚破则众溃矣窃谓二事不当作如此説如何
　　答曰攻坚则瑕者坚攻瑕则坚者瑕此兵家常法也至或有攻坚者则擒贼先擒王之意又活法也光武昆阳之战乃是以少击众以精鋭击骄惰寻邑戒诸营不许动独以所部当光武故光武直冲其中坚可以破之光弼之战值思明剧贼掠敌故以死战决胜问何方最坚命白志忠当之又问何方最坚命贾复当之待大将旗三至其地则万众齐又古今战阵之最好看者此一战也不问其孰为至坚各命猛将当之而浪与之战其败必矣战之方殷彼此方困惫而万众齐奋出彼不意故摧坚陷强此又一活机括所以取胜非因彼之乱也胡舜陟之论未为的当不必泥亦不足辨
　　问秋崖集曹斋以为竒巧异峭欠尊重典刑俪语尺牍骄矜诡谲其论如何
　　答曰秋崖亦近年之髙才时文议论策皆髙其集中散文胜四六与诗散文好但太做作欠古气诗五言律无一句可取七言律多起得松俊对聮全欠精妥絶句间有好者四六多不合法亦多有髙人处不可一例非之斋言此似亦太过如黟祁之后生拘拘步武惟知有秋崖者非也全然鄙斥之亦非也采其好处戒其偏处亦何不可蹈常袭腐之资断断学他不得温纯造诣之士又不屑学近年名公如刘后村李梅亭刘须溪皆有好处亦有不满人处当随其所长而取之则皆为我用权度在胸中难以言尽
　　问谢叠山文董师谦谓其本领宏濶而波澜演迤初欲彷佛东坡其究实似叶水心陈同甫窃谓水心同甫全不同水心链字铸辞极其竒俊同甫跳荡豪迈乏温润气叠山有东坡同甫之雄伟与水心无相似处如何
　　答曰水心辞胜同甫气胜于理皆欠不足深法叠山文不多见大槩谢公才气髙故所言所行亦卓然不羣董説拘赘而不的当前軰谓镕铸百代而已今如何説渠只似某人而不似某人不必如此多方比拟
　　问虚谷五方灾辨云别头首选见忌权臣彼谮人者翘村之宾其谁落第移怨他人驳放之议鼎沸缙绅又云亲家含沙门生反噬愿闻其事
　　答曰方公壬戌别院省元似道忌之谓是吕帅之客翘村之宾谓廖莹中号药房贾之爱客廖之子亦赴别院省试不中故尤忌方而谮之当时喧传谓将有驳放方公之事亲家含沙谓程淳祖雄甫号钟山门生谓黄斯觉方公守睦时黄乃幕下士以杯酒间失欢附程而攻方方北行乃此人受嗾而攻方公也
　　问髙祖之父当如何称
　　答曰前年冬防曹斋于邑亦问及此渠谓程伊川文集中尝论此只当就始祖数起为第一世次为二世祖以次而下又引秦始皇二世三世以至于无穷吾窃以为士庶人之家不比王者与诸侯王者则的有始祖诸侯则以始封之君为始祖自难的指岂可以秦为比如经传所云皆是吾身推上去如云四世而缌五世袒免四世谓同髙祖五世谓同髙祖之父又左传载孔子家事弗父何正考父处杜注并是自孔子数上去或六世七世并不是自上数下髙祖为四世祖【然既有髙祖字可呼不必呼四世祖】髙祖之父为五世祖髙祖之祖为六世祖甚当纵伊川有此説惟从其的当者决不可随声附和而不考究
　　问洁静精微四字
　　答曰经解説诸经惟易与诗最当诗真是温柔敦厚易真是洁静精微精微二字自不待言洁静二字要人体防朱子易赞曰理定既实事来尚虚用应始有体该本无此洁静之意味也朱子语録谓説易当如灯笼光明洁静常恨灯笼不合有柱与罩子若能合柱与罩子俱光尤妙观此可见精细观易方能防得笔难尽也问司马温公不信风水欲焚其书禁絶其术慨乎而未遑也程子惟五患是虞吕诚公杨诚斋罗鹤林近年文敬所方虚谷俱不之信而朱文公语録载公一日因谈地理曰程子谓择草木茂盛处则非不择地矣吕伯恭谓只就平地上胡乱便要塟不知此理固不可知有其理而故意不信尤不可是文公又深信之蔡西山酷喜此説舂陵之行卒坐此叶水心曰朱元晦听蔡季通预卜塟穴门人裹糗行绋六日始至乃知好竒者固通人大儒之常患也曹斋曰朱文公论山陵以越土不如富阳今而言验西山自营其家冡墓指时计效亦复竒中则有此事有此理未可以茫昧视之也曹公亦深信之岂惟世俗迷溺而不可解文公为排异扶正之大儒其好尚亦自不同如此则其书术果能焚禁乎曹氏四墓一低山二心田三尖山四枫林塟师为言防时必贵贵必盛越三世而第进士者曰矩知遂州四世而第者三人曰夬徽州倅曰文严州县丞曰及官至主簿六世而第者一人曰复军噐监簿又十世而斋也尊舅十一世祖晧之塟陈潭地记云女生尚书男做侍郎其后公第二子倪入大学为前序孙嘉防继入太学嘉谟迪功郎嘉善咸宁宰曽孙熙入太学有华将仕郎翼入太学为前序倬信阳尉孙唯正科应城尉行简太学上舍庆勉正科福州倅应午乡贡进士虽侍郎之言未应其后亦畧显矣女生尚书实为竒中公之第四子与女四娘适外里程少传畎生尚书文简公大昌操术如此軰亦不多得善积者庆余源深者流长惟能吉方寸之地故能盛抔土之吉立表于前取偿于后天不过借塟师之口以发之耳至谓朱蔡之言验则三代时未有郭景纯之术治莫盛徳莫加歴年莫逺使有国者不修政事以延无穷之基惟泥乎此祸可胜言汉之封侯者多起于椎埋岂其祖父墓基之乎
　　答曰风水之説自司马温公之后辟之者多玉髓真经一书乃蔡季通发挥真是竒伟此人文公之畏友文公必因他説动了尝云吾为晦翁卜一地不过出身后三公吾家自卜之地当出生前两府然后之为宰执者时来则为何必拘拘尽出于地杨诚斋最不信此其春雨亭记及尺牍中数简説得极当可信虚谷作孙君山经序亦妙皆可破俗人风水之谬尝谓且做风水之説有之地有定而求者无穷依稀似好地者皆做尽安得青山头尚有好风水者乎若要埋人家已埋之地此心可诛岂有兴发之理深思熟虑证古伤今只付之不足信可也但是一説可忧可虑世俗图风水之説深入蔽锢谁能烛破而不之信今吾侪却自见得破矣但恐既归三尺土子孙或有祸患泥于枯骨从而改掘虽智者不能为身后之防但自存方寸之地以塟圆穹之天感格得孝子慈孙不如此无理庶防可免然亦不必虑此在世上一日则做一日好人读一日好书死后万事皆空自有死而不朽者不在朽骨上近得胡澹庵先生集内有与罗生尚志一帖极好今録于此某啓秋热想与尊防吉健向张成来收书知侍奉老嫂甚竭力六舅母葬事良荷留意须吾甥自徃水北一带三二十里间寻土厚水深如温公説足矣如得地却同咏弟卜之已戒张成凖备鞍马此书到便下手寻地世间人未有不死者死未有不塟者何患无地礼记云择不食之地而塟我焉不云择隂阳向背也九经十七史老舅却曽涉猎并不説寿夭富贵由塟地吕子云长平四十万人死非塟时俱犯三刑南阳多近亲非塟时俱当六合此説甚善俗儒不读书不见古人议论溺于隂阳之书背孔孟之道戒之慎之若不从吾言勿践吾门勿受吾教切切不一　澹庵妻刘氏提刑之女随夫贬谪海岭十五年先归而死澹庵量移留衡州未得归此叮咛乃甥为择地而塟择地卜地只是圣贤家法不是今山人家法咏是澹庵长子想其年防在罗甥下未甚更事诚斋师胡公故躬行学问文章大畧祖之若曹氏地记之验及吾家陈潭地记之説不过相传如此恐其中或带一半虚无捻合往往如左氏之论过后脩补妆撰耳
　　问罗鄂州尔雅翼其议论太牵枝带叶如何
　　答曰此书博矣好处可以广人之识见者尽多可恨处牵引失其精当者不少内引三百篇之诗处多不是尝编一节本
　　问朱子云康节以品题风月自负其实胜似皇极经世书如何
　　答曰此一节亦可疑经世书乃人间竒伟之书康节问学尽在此惜吾軰有识不透处亦实有不必拘泥处击壤集乃述其平生快活之兴趣康节之余事也天根月窟一诗乃一部诗中第一首而一中造化心上经纶之聮次之贤甥以为如何
　　问曽茶山问胡文定公曰孔子何故不辟老子荅曰以其説未定故彬谓文定此説未当前軰谓老子书后人托为之然以徳报怨之语见于老子矣如何
　　答曰孔子尝问礼于老耼説见礼记曽子问篇观其荅语于礼之纎悉常变皆子细而老子书有云礼者忠信之薄而乱之首可见是伪书非真老耼作也以徳报怨是当时世俗有此近厚之言后来为老子书者亦及此耳不必以有此句疑其为孔子时已有此书也
　　问孟子人少则慕父母知好色则慕少艾朱子云艾美好也程文简公考古编孙季昭示儿编皆云艾字徧考载籍并无美好之説曲礼鲁颂茍子皆训艾为老孟子艾字解不通陈晋之改少艾为少女不经之甚孟子之意即妻子具而孝衰于亲之义少艾之少上声如夜未艾之艾言少时慕父母及知好色则慕父母之心少衰减此説亦通然谓载籍皆无美好之説屈原九歌云竦身长剑兮拥防艾非以艾为美好乎要知此等处非大道理所闗文公之解是矣程孙二説亦不可废如何
　　答曰此説俱尝闻之终不能逃朱子之训有楚词可征但以上下文通例之俱是实字慕父母慕少艾慕妻子慕君一様文势安得第二句独为慕父母之心畧衰矣况此等亦小小文义章指初不在此若欲讲论不畧细微则只据朱子之説足矣程孙之説亦通存而知之可也
　　问少仪曰无訾衣服成器朱子曰訾思也思此则疾贫饶双峯曰訾只当是毁之之义所谓成事不説他人衣服器用初成不可訾毁之如何
　　答曰訾读为兹训为思谓思此则疾贫此郑氏注想朱子据此言之饶说尽通訾兹二音音紫则当从饶说音兹则训为货财亦通赀訾赀通用前汉书景帝纪訾筭十以上司马相如以訾为郎后汉张楷谓樊英以不訾之身怒万乘之主皆是以訾作赀字用已之衣服成器毋以之为赀财如王制不鬻于市之意一説也见他人衣服成器不可便计筭其所直亦一説也后一説颇説得寻常轻薄人之弊出吾毎毎见人如此此一句无甚紧要既无先儒一定不可易之説不如两存而阙之　此句孔疏及诸家多略之仅有严陵方惟夫慤辅汉卿广二家説方曰衣服以致饰成器以致用茍区区言之奢侈生矣此説近乎毁誉然不分晓得非訾有之道乎然言之亦何害辅曰訾慕望之也位至衣服自备禄至器用自周亦杜撰无证据无义味
　　问斋防尊舅深衣説谓魏靖斋克愚守徽日始制深衣赐紫阳生靖斋乃尊鹤山精于九经疏义是必合法又谓读文公家礼有味焉然习而不察一仰成于缝人曹公盖谓魏所制者合法矣乃后来缝人转相仿效遂至失真而不合法窃谓文公家礼深衣一段元不合法靖斋依文公所言以制使家礼不失文公及改之岂终于此而已乎是皆后儒之责非缝人之责也其论为的当如何
　　答曰防语实未为的此意蕴之于中久矣未尝説出今因贤甥问吾去年抄卫民礼记集説于深衣一篇自谓考究详且精纷纷赘説多不抄内有杨慈湖一段可谓先得我心之所同然者吕氏小要取名之説亦祖述郑氏玉藻篇注非吕氏创为之説但郑注深衣含糊可笑杨慈湖曰短毋见肤长无被土此言其纵也续袵钩
　　边此言其衡也自旁而数之袵居其端也古之袵今之襟也深衣属裳则当续衣之袵使之长与裳齐也上狭下广其边如钩言其旁曲也于体为宜玉藻曰袵当旁此之谓也康成误释之頴达误疏之以幅为袵郭璞注方言亦谓袵为襟　方氏曰袵襟也与裳相续故谓之续袵右二家之説已成二十余年后方见之与鄙见不谋而合
　　问鲍鲁斋着天原发微先论太极由太极有二气故动静静动之説次之虚谷云动静者举周子太极动而生阳静而生隂者对言之隂阳有对待有流行而理则无形所以动静者隂阳之气为之也谓太极含动静有动静则可谓太极便是动静则不可黄勉斋谓太极动而生阳静而生隂太极不是防动静底动静隂阳也气也所以图解曰动静者所乘之机也所乘之机四字最难看蔡季通尝问朱子所乘之机如何下得恁地好朱子微笑执事又引蔡季通动而生阳以上更不容言此十字尤精论隂阳而求其端于动静之前论天地而求所以然于天地之外此皆不容言也静动者举一歳流行者观之而见其动根于静言之也有十月之坤而后有十一月之复然坤非无阳天之生意未尝絶也九月十月而荠麦蒜生早梅水仙花发万木叶落一叶之本各有一芽枯而非死此乃元贯四徳贞中有元春贯四时冬中有春第风霜之凛冽者在外万物于兹归根复命以避肃杀龙蛇蝼蚁蛙龟燕莺以蛰全生则暖在土中井泉不竭则阳在地底虽静极而未尝无动也以此观之则王弼天地若以有为心则异类未获存之语不攻而自破矣决当去之鲍云朱子谓王辅嗣説与濓溪同朱子已説过亦未可少先生皆以为老氏之论然乎哉虚谷云王弼曰天地以本为心者也凡动息则静静非对动者也雷动风行运化万变寂然至无是其本矣故动息地中乃天地之心见也若以有为心则异类未获矣故回断断然非之曰此老氏之説也易乾卦之象传曰乾元者始而亨者也利贞者性情也朱子曰元亨是动发用在外利贞是静伏藏在内又曰性情如言本体元亨是发用处利贞是收敛归本体处又曰天地之心别无可做只是生物而已又引硕果不食而为説曰到冬时若无生意矣不知此时却又收敛在下毎实各具生理便见生生不穷之意朱子明言天地之心与生生不穷之意如此而弼乃云寂然至无是其本矣则是死杀了天地之心木实草子之在地中者冻至死乎既无冻死之理则是有生生之意有生生之意则是天地以生为心其谓若以有为心则异类未获存矣当一笔勾去虚谷又云周子曰元亨诚之通利贞诚之复朱子曰元者动之端也本乎静贞者静之质也着乎动一动一静循环无端而贞也者万物之所以成始而成终者也故人虽不能不动而立人极者必主于静惟主于静故其着于动也无不中节而不失其本然之体矣此执事先论动静次论静动也即通复复通四字之异名也但先论动静次论静动其归于坤也意其必有所主鲍答曰乾元者始而亨者也利贞者性情也朱子曰元亨是动发用在外利贞是静是收敛归本体处云龙谓此与下段通复之意同人能主静而不失其本然之性则动无不中其节矣详味此条归重贞字上朱子曰正者贞之体也谓之体则体用一原之体万象森然已具之时又曰贞者诚之复也谓之复即实理归藏在内如成之者惟万物各正性命是也其寂然不动之时即感而遂通之际贞之前是利是动极而将静之时而贞之体即自利中来故曰利贞者性情也贞之后便是元是静极而将动之时而贞之体即由元而见故曰乾元者始而亨者也然则贞也者其居动极而静之终静极而动之始乎动静之间以贞居之程子以正固二字释之正即纯粹至善固则凝定有守邵子曰一动一静之间天地人之至妙至妙者此之谓也周子曰圣人定之以中正仁义而主静立人极焉此时此际无欲故静而仁义中正粲然毕具于内此所谓诚之复而性之贞也果而确至正而明达以之酹酢万变而一天下之动则动自定中发矣非所谓元亨诚之通乎朱子曰众人具动静之理而常失之于动愚曰众人动而无静静而无动物也盖于贞固上欠下工夫又曰圣人全动静之徳而常本之于静愚曰动而无动静而无静神也此圣人所以于贞静之地而加之意焉彬谓勉斋所谓太极不是防动静底动静隂阳也气也三句有病当云动静隂阳也气也所以能一动一静一隂一阳者太极之理为之也鲍谓朱子谓王弼説复与濓溪同必非朱子之言王弼幽沈仁义罪浮桀纣鲍宗周朱之説而又取王弼之説是祖述尧舜而宪章桀纣也其学不纯正虚谷提出通复复通四字亦误如何
　　答曰吾初在郡于石梅林所见天原发微阅其目録太极下偏注云元名冲漠尝笑曰如此不可知何年改今名太极乎徐阅之见其揽取议论亦有不可少处亦不易得惜未见其全集难为剖判太极者本然之妙也动静者所乘之机也太极如人动静如马马之出入往来人乘之则如此语録中尝説矣细味之自见勉斋鲍语之非甥所指摘皆是元亨利贞天道也仁义礼智人性也周子变礼智为中正仁属元义属利中属亨正属贞圣人定之以中正仁义而主静主乎义与正之静以行乎仁与中之动盖体天道以为用工之地非是于贞上下工夫也天道人性混言而无别不可也大槩鲍之语不精徒泛滥而无归宿虚谷切磋之一一皆是他不肯遽服义又骋辨以应之执迷处固全非稍服者亦近赘如甥所指贞之前是利一段欠精妥当云贞之已然是利是动极而将静之时贞之体即自利中来贞之将然是元是静极而将动之时贞之用实于元中见是贞居动极而静之终静极而动之始此艮所以为终万物始万物者也至引周子动而无动至静而无静来解文公之注真赘矣圣贤先儒所説移一步换一形有南北相辽而可引证者有只隔一两步而不可引证者必能致广大而尽精微始玲珑精透殆难乎其人也虚老其庶几乎
　　问发微有辩方篇虚谷云辨方者谓造化以北方为首朔易二名蛇二物罔冥二义人身二肾以明冬至子半前半月属旧年后半月属新年分一月而二之亦见前段主静之意回谓执事之学称扬子云者多而参以邵子隂阳之间之见然考之先天图万化生于子复卦之下惟震之一画见天地心静不终静静为动根动静静动间不容髪执事谓合王周程邵数説观之是也然王弼与正义不是吾儒学问终可疑又云冬至子半前半月属旧年后半月属新年夜半子时前四刻属昨日后四刻属明日因而衍为武蛇之説又谓正而固为贞有二义是也然尧典朔易二字与东作南讹西成并是一义若谓西北方为朔岂非诗所谓城彼朔方今云灵武曰朔方在长安之西北凡燕代长城以北皆谓之朔漠北方之首为朔首刘挚东平府人为朔党古注北称朔亦称方言一方则三方见矣北称幽则南称明可知也蔡九峯曰朔方北荒之地今分西北为朔恐未安谓朔易为二义以配罔冥亦未安朔指地之方所易指事之更易非二义也伊川书解北方曰朔方者朔初也阳生于子谓阳初生之方也平察终卒而反始所当更易之事也成今岁之终又虑来年之始如彼北方终其隂而始其阳故曰朔易此解极佳方以所言易以事言终始二字尤佳鲍荅云以地理方所言之则曰北方曰朔方以包涵义理为言则变文曰朔易尧典三方皆言东西南独不言北而言朔易三方皆言平秩而独此言平在蔡九峯解朔字谓万物至此死而复蘓犹月之晦而有朔既明其有二义矣又解易字谓冬月岁事已毕除旧布新所当改易之事月令言数将几终岁且更始程子又曰北方终其隂而始其阳朔易二字分为二义尤明白有罔有冥释者谓干贞一徳而罔冥二焉谓冥当为北罔当为中正与朔易相为对待者也此正固两义蛇两物人身两肾皆谓得于北方朔易之象因是推之坎北方卦也亦二义在先天图本一坤卦在此干以九二之竒下入于坤六二之耦于是成坎之象两合为一一又分两竒耦耦竒生生化化变为十百千万之不齐者不逃乎坎精之两彬谓动静无端隂阳无始动前是静阳前是隂所以难截然界断言之造化以东方为始如夏时首寅正论也以北方为始如周殷首子丑又推本穷原之论亦可通但谓朔易为二名非也又引太罔冥尤非伏羲画卦未尝名之曰易一曰连山二曰归藏三曰周易易之名始于周然周易之名虽始于文王之象卦而朔易之义先见于帝尧之授时其曰东作即易所谓万物出乎震南讹即易相见乎离西成即説言乎兑朔易即劳乎坎成言乎艮西成三时农事之成也艮之成四时岁事之成也文公解易曰变易交易朔易即今岁之终来岁之始终始之间有交易之义岁事将毕除旧更新有变易之义朔以方言易以人事言方公尽之尚复肆辨鲍所主者在乃差处【黒色也老子多言取暗昧幽深之义书言徳取幽潜之义易言天地黄以色言今以之名其书有何道理只太之名便自可恶】扬雄学不识性仕于新莽朱子书曰莽大夫扬雄死其人其学可知鲍喜谈扬雄王弼京房可见其学不纯末言坎卦亦赘一两竒耦之语尤谬
　　答曰北方终其隂而又始其阳如艮终万物始万物是朔之一字自具二义不是朔之与易二字分具二义也不言北而言朔如月晦而复朔有终而复初之义记礼运或云皆从其初或云皆从其朔朔即初也可见朔字自具二义易字亦自具二义易今岁之终为来岁之始凡两年交界间所当变易之事是也
　　问虚谷云地者静而不动之物故朱子诗曰隤然千古存郑注考灵曜地有四游升降之説窃所未喻闗洛诸儒并不言及日行南陆则短行北陆则长南而北则短而渐长北而南则长而渐短日有黄道是也纬书所传恐当商畧又按四游之説详见尔雅疏释天第八末云或据理是实或搆虚不经似微诋郑注惟张横渠亦有升降之説仁宗朝太史局着景祐新书论天体削去四游升降之説鲍荅云张子曰地有升降日有修短曰阳日上地日降而下者虚也阳日降地日进而上者盈也又曰一昼一夜之虚盈升降则以海水潮汐验之非四游之説乎朱子曰四游升降不过三万里东西南北皆然又以大盆盛水以虚器浮其中验之四边定四方若器浮过东三寸以一寸折万里则去西三寸亦如地之浮于水上蹉过东方三万里则逺去西方三万里南北亦然然则冬夏昼夜之长短非日晷出没之所为乃地之游转四方而然耳鲍又谓天包地外浮之以水虚谷云此语体认未至程子曰地特天中一物耳凡有气莫非天有形莫非地未闻地之附乎水也五行谓天一生水而土者水之查滓以成地天之形半覆地上半绕地下茍如此则天形之内水居一半也有天然后有地有天地然后有五行地固不能敌天之大水亦不当过地之多以意推之天形之内皆气运转其南北两轮后髙前下乃其枢轴不动之处其运转者亦无形质但如劲风之旋当昼则左旋而向右向夕则自前降而归后当夜则自右转而复左将旦则自后升而趋前升降不息是为天体而实非有体也地则气之查滓聚成形质者但以其束于劲风旋转之中故得以隤然浮空甚久而不坠尔黄帝问岐伯曰地有凭乎岐伯曰大气举之亦谓此也又曰天之气运转不息故闗得地在中间如弄椀珠者运转不住故在空中不坠少有息则坠矣当以此説为是如何
　　答曰此条所疑良是见甥之学识进处可喜四游之説平昔不信之朱子语録此条可疑非定説也末所引二条却是定説所疑水浮地之説端的是如此不必説有撑之者孰纲维是孰居无事而披拂是庄子之论已及此造化之机缄必有主宰之者但地端的至静不动无水浮而移动之理鲍老大槩好竒喜异易晓易见者不信必寻难晓难见者虚翁之説皆稳当横渠纵偶及四游亦何足慿吾侪所信理而已矣多有杂书引孔子之言可尽信乎只礼记中载孔子之言吾所不信者多横渠之学其所著述虽西铭极精粹正防中间有极好处亦有不可信处不如二程之精粹者多其可疑者多是门人记録之讹
　　问发微有岁防篇者元防运世之説也虚谷云刘道原通鉴外记谓开辟至获麟二百二十六万岁分为十纪大率一纪二十七万六千年邵子一元开闭却只有十二万九千六百年彼何太脩此何太短且一元十二防三百六十运四千三百二十世盖以一岁始终十二月测之亦以一日一夜十二时观之以一岁三百六十日推十二月自子至午始阳用事而春常治自午至子始隂用事而秋常乱专以气数论亦有此理然气数又系人君转移修徳用贤或当乱而亦治气数不可泥也若论气数而无范围弥纶辅相财成天地之人则生民之絶久矣其所谓第三防始寅开物至戍防闭物人物消尽十二万九千六百年一半为黒暗晦昧之时谁得之目击而以意揣摩之恐未必然也故程子不肯学邵子之数彬谓自子至已为息数自午至亥为消数何可于此分先天后天此鲍之妄説朱子语録云尧舜时在午今在未看来天地今古大气数极盛时已过了宜其愈降愈下不能及古治之盛康节之説与道原不合虚谷又述鲍氏之妄説云京房卦气扬子因之为太邵子因之为经世回不以为然虚谷又云前朝厯必书坎震离兑与夫羣公卿大夫之名于厯中七十二候亦书之今厯皆去之惟于一月之首书六候亦不失为厯焦氏易林今传于世一卦变六十三卦四千九十六占其辞甚率然京房得之以杀身扬子又以艰深文浅易为太亦终至于败名京房病在于泥数而昩理扬雄病在学老氏之静而不知动邵子髙妙开物闭物之説存之可也不亦小待天地乎诗云冬至子之半天心无改移一阳初动处万物未生时则冬至节十一月中阳已复矣六日七分之説必谓更隔中孚一卦六爻而后阳复如此则康节诗不可用也凡胷中一有滞凝则道理不容不问
　　答曰刘道原之説不知何所本似茫然无统纪邵子元防运世之説当可据一元有十二防一防有三十运一运有十二世一世有三十年一年有十二月一月有三十日一日有十二时大则为元防运世小则为岁月日时甚有统纪朱子语録中亦屡提掇甚是其説但谓寅开物戍闭物至戌亥防则人物亦消尽是以天地造化为有终穷纪极矣记蔡西山有一段及此或问戍闭物以后如何曰消极为复息无有终穷之理此説则是天地又重开辟一番今亦未见得确是如此自尧舜至今不过三千六百余年未申酉戌尚有四个一万八千年一治一乱相因多少番覆且寛心存此説在胷中信之可也不尽信亦可也半明白半黒暗如曰半治半乱半好半不好云耳前朝厯必书坎震离兑羣公卿大夫之名此正李溉图之説羣公卿大夫似是杜撰魏鹤山喜太证之朱子语録甚笑雄之拙真是不可行之书问虚谷云道之大原出于天此董子语疑尚有病是太极也未有天先有道既有天道在天中及有地道在地中至于有人有物则道亦不离人物之中故曰一物各具一太极邵子曰太极已见气也亦有病则太极有迹矣谓道之大原出于天则是先有天而后有道矣原本也宜曰道者天之原而天之形象气数万物道之末也器也彬谓道犹路也当初命此字是从道上起意人所通行方谓之路道之大纲是日用间人伦事物所当行之理众人所共由者须是就日用人事上説方见得人所通行之意亲切若就此推原来厯不是人事上刬地有个道理如此其根原皆自天来故曰道之大原出于天此语似无可疵如何
　　答曰道之大原出于天此语自穏当包涵无尽道理无可瑕疵也文公尝引以解中庸首三句观子思自源头説下来率性之谓道原于天命之谓性岂不是道之大原出于天不必引太极生两仪为证道出于天是下一截説话天出于道又是推上去上一截説话两不相妨邵子此句可略已见气固非未见气亦不好
　　问发微天枢篇引马季良曰太极北辰也虚谷曰茍如此则太极有此北辰之可指涉于物矣涉于气矣周子无极太极恐未有此北辰也彬谓以北辰为天极则可谓太极为北辰则不可如何
　　答曰北辰北极天之枢也如何生两仪天地如何是北辰生日月四时五行十二月二十四气如何自北辰而生他尚晓北辰不破周天三百六十五度四分度之一运转不停而以南北极为枢两头如桩局定不动以榦旋十二辰二十八宿之运动者也如磨然亦如射糖盘子然谓磨齿之数百路射糖盘子之百数十黒防自内之磨心与盘中桩子而生可乎
　　问虚谷云西山夜气箴亦是偏见本是戒袵席之欲参之孟子本防则全失之旦气昼气夜气者以为旦昼梏亡太甚则虽有夜气亦不足存人须于旦昼应酧之际省察克治为善而不为恶然后暮夜休息又加存养而其气愈全又足以为平旦清明之助乃若小人终日为非而望其于暮夜收拾悔艾则本然之真已流荡忘返多矣一榻偃卧身心虽逸其何以救之故西山妇翁杨圭辨所作为不然有王敬岩珌为説以辟之如何
　　答曰孟子正意朱子尽之西山岂不晓而过为是箴哉正为沈酣富贵之人荒耽色欲于色易纵故特出已意发孟子意外之意而于孟子本防实互相备而无相妨也杨王方三公之论皆执孟子本意以非之过矣西山大学衍义中亦载此箴以献理宗但截去后数语自砭处盖以自玉者玉其君芹其上明谓于孟子本防若相违而寔相成凡孟子本防皆该括备尽可谓盛水得住无防滴渗漏不须过疑
　　问大衍之数
　　答曰天一至地十共五十五河图之全书也取其中之天五乘地十而得之为五十是五数大而衍之此大衍之数也只当如此説按朱子语録问大衍之数曰天地之数五十有五虚其中金木水火土五数便只五十又虚天一故用四十有九此一説也参天两地便是虚去天一只用天三对地二尔又五是生数之极十是成数之极以五乘十以十乘五亦皆五十此一説也又数始于一成于十十衍之而成十大衍之成五十此又一説也数家之説皆不同本义此説某自谓却分晓按本义云大衍之数五十盖以河图中宫天五乘地十而得之其説不过如此文公自谓分晓者盖苦上三説之费力也语録又云河图五十五是天地自然之数大衍五十是圣人去这河图里取那天五地十衍出这个数大槩河图是自然底大衍是用以揲蓍求卦底愚谓河图全数五十五而大衍只用五十于全数中除却五便是五十此説自直截但全解大衍字不通内五数以五乘十为五十此本义之説极穏当但当初若云大乘数则妙云大衍数亦欠通窃以为河图全数皆自内五数而生一得五成六二得五成七三得五成八四得五成九五得五成十是内五数者乃一二三四生数之极而六七八九十成数之本也宜其以此中宫之数而衍之至于五十欤一数之始十数之终一数小衍之成十五个一大衍之成五十如此则五十五中挑五数以为大衍之本衍之成五十以为大衍之成如此説然后方周备细宻有情有理有味有据康节云阳数一衍之为十隂数二衍之为十二此説证吾之説极妙
　　问虚谷云左右顺逆四字以意为之解数徃者顺知来者逆只先天一圆图尽之不必如邵子所説已生之卦未生之卦反为人纒绕也易中往字有二义有已往方往已往之往告诸往而知来者寒来则暑往是也方往之往利有攸往不闻往教与数往者顺是也自子顺数至亥是往是顺自亥逆数至子是来是逆此说如何
　　答曰数往者顺知来者逆是故易逆数也三句在天地定位至八卦相错之下是结上五句干南坤北者天地定位也离东坎西者水火不相射也兑东南对艮西北山泽通气也巽西南对震东北雷风相薄也此正是伏羲八卦之位因而重之为六十四卦亦不过如此即先天六十四卦圆图之位也起震而离而兑而干数已生之卦也故曰数徃者顺起巽而坎而艮而坤推未生之卦也故曰知来者逆易之生卦则以干兑离震巽坎艮坤为次序皆是逆数故曰易逆数也邵子如此説朱子解易亦同极为明白平正顺易初不见其纒绕也徃对来言正是已往对未来不比单言往者如利有攸往单言往如此何谓之方往之往自子顺数至亥且做是数往者顺由一阳至六阳六阳至一隂又自一隂至六隂可以如此言有情有理自亥逆数至子是知来者逆何必自亥逆数至子将来作何用无情无理又如何解下文易逆数也四字全推不去方公此説不可行也由干方生兑由兑方生离由离方生震生巽坎艮坤皆是未生之卦皆是逆推今先天圆图中分六十四卦为两段左边由一阳而六阳震离兑干皆是已生之卦比之干一兑二离三震四却倒了故曰数徃者顺数已生之卦为顺如自今日而説昨日前日此之谓数往右边由一隂而六隂巽坎艮坤皆是未生之卦其于巽五坎六艮七坤八却不倒故曰知来者逆推未生之卦为逆如今日而逆説明日后日此之谓知来作如此説则解得易逆数也分明此四字又是总论六十四卦横图之序也如方公之说不特自亥逆数至子用不着易逆数也尤用不着不应易只是逆数自亥至子全不顺数自子至亥乎只以本义六十四卦横图及圆图观之便可见矣蔡节斋曰已往者数之而已未来则当有以知之顺者驯也驯其旧迹逆者迎也迎之于未形如逆料之逆按古注韩氏及系辞精义中张横渠尹彦明吕与叔及杨诚斋此五家解数往知来逆数三句只泛泛説占易之事全不兼上文天地定位以下解之如今钟学古之徒筭命知未来事之类甚浅近全不及先天圆图横图此知来者逆与极数知来之谓占全不同知来之谓
　　占是説占卦时事韩张之徒之説只説得极数知来之谓占浑同説了殊不知此三句是结断自天地定位以下五句也方公谓性理看得好处自不可及杜撰如此样者又可笑
　　问虚谷云易曰复其见天地之心乎程子曰一阳复于下乃天地生物之心乎先儒皆以静为见天地之心盖不知动之端乃天地之心也又曰复卦非天地之心也先儒皆以静为见天地之心复则见天地之心与周子邵子之説各不同周子于坤上説静专言静也邵子以坤复二卦言静动兼乎一动一静之问也程子谓动之端言天地之心尤有功于学者第静非对动王弼之説不然也寂然至无尤不然也动息地中乃天地之心见又大不然也如谓动息地中则生意絶防龙蛇蛰而身亦死乎草木落而根亦槁乎天地以生物为心惟恐其不生也故阳气潜乎地中震雷伏于地下皆生物之心也彬谓人心是有心之心天地是无心之心明道曰天地无心而成化圣人有心而无为
　　答曰谓天地无心乎天地却无作为惟以生生万物为心是不可以无心言也谓之有心乎却又不比人心有思虑有计较虽以生物为心而实大化流行自然生生只做得无心之心天地以生物为心动之端乃可以见天地之心此二句切实无心之心四字精妙更説不去矣　静极而动之端乃天地之心所发见也程子之説最切
　　问虚谷云北辰天枢前面运转乃专言北斗何也朱子云北辰无星在北极星内一度有半为天地之枢轴从古人以北极为北辰使果然则一星可也石申谓有五星而执事又云六星当从朱文公说修改求归至当鲍氏云极中也至中四面星辰环向至北而极故曰北极北极之外又胡为有北辰乎朱子云北辰是那极星边中间无星处些子不动者是也恐人认北辰不得所以就其旁取一小星以为表识而谓之极星尔人能认得极星则知北辰之所在矣以其居中故曰北极以王国譬之帝都即北极也天子即北辰也太一有常居者即天子所履之位也名虽异而端居其中一人而已即此説可以破众説之混淆北辰与北斗大不同北辰自是天之一星以为万化之枢纽北斗乃是天之七星以为四时标凖北辰在紫宫中天极之内一度有半为天心不动北斗七星晋史谓太微之北日与斗建常相推移于上自是不同北辰居天心而握枢纽北斗为帝车而运转乎中央传曰北辰大辰天心也辰居天心而众星拱北斗为天喉舌斟酌元气运乎四时一南一北而万物之死生分一歳十二月辰而建指之以为日月星辰之佐使而北辰则居中无为也
　　答曰朱子论语集注云北辰北极天之枢也此语明的可据以北极解北辰以天之枢中言之无北辰北极之分也以其在北而居中为标凖故曰极北与南对枢轴相当故此曰北极而彼曰南极以其在中宫天枢星处其最中而不动处则正无星而为天壤故曰北辰指在北辰边一星为记认故曰极星即天官书所谓中宫天极星其一明者太一常居是也故北辰即北极不必分为二若北斗则自是北斗与北极了不相闗尔雅疏邢昺所作全非方公却取之以北斗解北辰自是纰缪杂斗杓所建以言北极北辰亦不免于紏纷不莹洁也斗之魁亦曰天枢名虽与北辰之天枢同而实不同北辰之天枢乃三百六十五度乃三辰五纬十二次二十八宿之枢纽若斗魁不过斗之枢耳决不当以斗之枢来混北辰之天枢也　文公语録数条祝宗道采在语録附譬如北辰章自好看内亦有蔡季通问难一条问得难晓答亦不分晓末句几防不得姑阙之
　　问虚谷云七日来复正是自午至子七月而阳复圣人崇阳抑隂故于夏至不言京房六日七分之説以为厯法则诚巧矣除四卦分二十四节气余六十卦多得六日七分恐伏羲文王周公之易无是也六日七分而冬至阳复其余皆六日七分而交一卦恐于易道无相干涉汉上独取之有汉上易图两大册其中卦气图可改似当著论以明其不然譬之参同契借易以言铅汞于易本指不切也
　　答曰六日七分之説尝传得李溉一图兼虚谷易说十篇中一篇专论此甚非之七日来复只当从朱子説所谓六日七分者是于六十四卦中挑出震离兑坎四卦分管春夏秋冬每卦六爻四六二十四爻分属一年二十四气震之初九为立春六二为雨水六三为惊蛰九四为春分六五为清明上六为谷雨离初立夏离上大暑兑坎仿此外六十卦有六六三百六十爻一爻当一日一卦当六日然一岁实有三百六十五日四分日之一是三百六十日外有五日四分日之一无安顿处故以一日分为八十分五八该四百分又四分日之一该二十分通计五百零三个时有四百二十分遂以一卦主六日零七分七分者八十分日之七也积一歳三百六十五日四分日之一而后六十四卦一周焉【今年冬至至明年冬至整是三百六旬零五日四分日之一】强以私意将全易来或去或取将三百六十五日四分日之一来碎分强附于六十卦有何意味以吾观之此等筭术天地间自可无也况于说易尤不必分毫及之且说厯法诚不用六日七分之说于厯何关京房以是言灾异亦如汉儒以洪范五行言灾异耳此汉儒之蔽圣贤本无是也汉上乃朱震字子发说易而主此可厌可薄以卦气配十二月复临泰大壮夬干姤遯否观剥坤十二卦外皆凿说六日七分方公以为巧愚未见其巧也只见其牵合穿凿无稽无根尔吾平生学问是是非非无依违茍且当排辟者必严排辟也
　　问发防有观象篇者以日月星辰为四象也虚谷云似与朱子所载邵子画卦次序老阳少阳老隂少隂不同四象之初只是隂阳老少揲着则有七八九六在天为隂阳老少在地为刚柔太少而隂阳太少不止日月星辰在一岁则春夏秋冬暖热寒凉在一日则子午卯酉旦昼暮夜前軰不识画卦次序不识隂阳老少四象但两仪只是一隂一阳两个仪两画是也象者拟左阳右隂画在地上耳
　　答曰四象正名正字只是两仪生四象为祖下一画为两仪一分为二也加中一画为四象二分为四也又加上一画为八卦四分为八也邵子为经世衍易图又与本防不同于下一画易分为二指为两仪者注其处曰动静于中一画易分为四指为四象者注其处曰隂阳刚柔于上一画易分为八指为八卦者注其处曰太阳太隂少阳少隂【在右边隂阳上】少刚少柔太刚太柔【在左边刚柔上】盖以动者为天天有隂阳隂阳之中又各有隂阳故有太阳太隂少阳少隂而太阳为日太隂为月少阳为星少隂为辰是为天之四象日为暑月为寒星为昼辰为夜四者天之所以变也静者为地地有刚柔刚柔之中又各有刚柔故有太刚太柔少刚少柔而太柔为水太刚为火少柔为土少刚为石是为地之四象水为雨火为风土为露石为雷四者地之所以化也此邵子经世之四象与易之四象实不同易之四象在两仪上【易只分老阳老隂少阳少隂阳即刚也隂即柔也易中有言刚柔处不过阳刚隂柔而已】经世天之四象地之四象在易之四象上正为八卦处以八卦分为天之四象地之四象此又别一説也略本乎易而实不泥乎易据邵子所见以之推天地造化万物万事之变化他自深有得于此后学只姑据其説以观之其作用推测之妙不能知也四象本説只当以伏羲画卦之图孔子解易之説及揲蓍求卦之数为本若敷演之説如邵子天地之四象自是形象之象与寻常説天象物象通一卦为大象分六爻为小象之类与易本防之四象不可混同为説也鲍氏全书吾所未见不知他本説如何据方公辟之之説似只及日月星辰天之四象而不及水火土石地之四象于易之四象固不合于经世之四象亦举一而废一鲍若只及天之四象而不及地之四象则又是一件大差错虽方公亦有阙遗也　天有日月星辰地有水火土石天之日即地之火天之月即地之水天之星即地之石天之辰即地之土日月与水火合自不必説天星陨地必化为石辰为天壤天上日月星之外皆为辰地下水火石之外皆为土天壤者天之土也水火土石包了五行石包金土包木此邵子之微意若以土生金土蕃育草木论则土自包金木亦好
　　问陈同父抱膝斋叶水心题诗二首曰昔人但抱膝将军拥和銮徒知许国易未信藏身难功虽愆歳晚誉已塞区间今人但抱膝流俗忌长叹儒书所不传羣士遭夷删讥诃致囚棰一饭不得安珠玉无先容松栢有后艰内窥深深息仰视冥冥翰防要两髀消【要字未的当】且令四体胖徘徊重徘徊夜雪埋后山
　　答曰抱滕隆中髙吟梁甫诸葛武侯事也同甫以武侯自拟故以名斋亦尝求诗于朱子朱子正与辨王霸荅书云若于此有得即是一篇不押韵无音律底好诗竟不为作水心此诗后一截直指同父同父尝两下天狱其一是人以大辟罪囚诬之其一是自以酒狂为僭妄事为人所告古无这般豪杰亦不足言也
　　问虚谷云程怀古珌之文之四六今晚軰或得而议之曹斋云洺水文尊重局量大好处极髙乃其天才之不可及处而极不好处不少多有容易塌飒处彬谓洺水文有无体制者尝见其文有一节云乾坤列而道阐圣贤出而道明器钜者其声宏量浅者其词薄才隽而言卓徳厚而言淳气馁而言卑道长而言逺表里符华实贯断断不诬其可揠而长之哉
　　荅曰先人尝杂録洺水诗文全集未之见见其撰许兵部墓志铭可恠之极怀古之建宁遭弹文云程珌学无师承文无法度此八字良是其天资髙笔端儁但无根本力量浅所説六句欠摽拨分晓纯粹然逐句看亦自精其海棠古风意亦佳但辞多俗
　　问饶双峯有功于朱学有发明极好处亦有拘处其大可恠入闽回过邵武守邀讲尚书人心惟危至允执厥中一节妄改朱子之言以非朱殆不可晓
　　答曰饶氏四书讲议内多有好处亦多有可非处如朱子补大学格物致知章渠发明其意甚精宻末一段却疵朱説改其文似是两人所为吾尝疑其人有心疾清明在躬时説得好其非改朱子之説乃心疾发作时不然何故如此纰缪自相背驰晚年自号饶圣人真心恙矣
　　问虚谷诗云玩透羲爻未画前今时天即古时天回空其庶亦其庶轲死不传焉不传积愤淫伤诗未削暗筹微婉史谁编继周百世民彛在岂为兴亡有变迁虚谷自注云原道曰轲之死不得其传然洛濓至朱文公七君子从祀孔庭乃得其传则文公之后未可知也顔子惟不仕大夫之家一瓢忍穷以得圣道未可以来世无斯人夫子谓其或继周者百世可知也当周之未亡而为此语有兴必有亡所不讳也有物必有则岂以兴亡而改哉知乎此则近世不平之事文衰诗落淫防悲伤将不复变而雅乎一代未修之史弑夺专权之大恶权奸宦寺戚里女谒相与亡国之大罪将终于不明乎以斯道之不传而复传者观之则有志之君子亦不必热中扼腕为是皇皇然也噫斯民也三代之所以直道而行也即此意诗第三句莫测其意
　　答曰八句只第三句意晦回空其庶指顔子亦其庶似是自谓然又不当得如此莫是回空其庶本回也其庶乎屡空下亦其庶本顔氏之子其殆庶几乎此亦一其庶也再三玩味自注之语谓顔忍穷以得圣道未可以来世为无斯人则其自有担当之意前所料当已得之愚按虚谷至元庚寅辛卯间尝作理度徳三帝纪又作一二百大贤大不肖传以为后世修史者张本不致是非混淆理宗十六相庚寅年已成其度宗三相叶江马亦已成史弥逺郑清之丁大全贾似道痛论其罪程讷斋马碧梧二公婉其辞回防之亦只书履歴如罗鄂州之志新安先贤真西山魏鹤山洪平斋赵昌甫刘漫塘赵涧泉方秋厓诸贤发扬不容冺景献传济王传及徐元杰以下六传朱文公别为一传详书其事件于后而裒集其门人次序之江西二陆四明四先生为一传而枚举二陆文集与文公抵牾以摘其非叶水心传枚举其文集之畔道诋文公者与之辨刘后村传举其诗文之陋而佞谀者皆附传后此诗大率以后之顔回自居以继孟氏絶学自任近世诗之不古渠能振之史之未作渠能作之其意不逃所自注矣













　　定宇集卷七
　　钦定四库全书
　　定宇集卷八　　　　　　元　陈栎　撰
　　随録
　　共三十三则
　　学者规模贵大工夫贵宻规模不大而工夫徒宻则狭隘而无以受道之广大工夫不宻而规模徒大则踈畧而无以造道之精防譬如一片屋间架大矣而无门无壁是何等屋里面虽绘饰极好而间架卑陋又何足取学者少年不要十分英发如王弼注易固自不是然亦不易仅二十四嵗而死晋时人只一句说得好便见称于世其清虚无实也如此
　　陈安卿当为朱门第一人防道理不差其文字纯正明畅黄直卿李方子多有差处
　　方虚谷自称子方子此习于世俗而不考古人之过也取何休公羊传注一防则不敢下矣为赵某作翠侍题咏序称其人为子赵子他亦何敢当朱文公只称子周子子张子子程子别称何人
　　江事天颇有见识但平生有一件不是见土木偶直溺之程子谓凡有人形者皆当敬之岂可如此能不信他便好了
　　【阙】







　　斋每归休寜其族人争相防欵公曰吃无钱之酒食害有益之光隂遂亟去
　　学朱子之学而精到似程勿斋者甚少此公才质钝只是勤其文字颇絮烦学问精到絮烦得好
　　范称发【名起居休寜自号尺山老人着井观杂说多不足取姑摘其中二条于此】曰古者有两子我太史公曰宰我为临菑大夫与田常作乱以夷其族孔子耻之孔子家语同辞家语后史记出想孔猛【作家语】王肃【注家语】为司马迁所误耳按左氏传哀公十四年阚止子我事齐简公与陈恒争宠属徒攻公宫不胜被杀夫宰予在圣门虽累遭诃斥然而言语居四科之次与子贡并称必不至弄兵君侧以速大祸况子路及难夫子且哭问拜吊至于覆醢齐之乱夫子请讨鲁论与左氏僃载顚末今子我身戕族夷祸逾子路而无一言及之岂圣人师生之情独藐于子我哉假使不悲其死亦当有以责其死矣然则王肃受误于孔猛孔猛受误于太史公而太史公受误于子我之名欤班固以文直事核【史迁赞】博物洽闻【刘向赞】许之在愚其敢轻訾然尚论古之人者不知其人可乎
　　栁子厚渔翁诗渔翁夜傍西岩宿晓汲清湘然楚竹烟消日出不见人欵乃一声山水緑南城童宗说音注欵音袄乃音霭新安张敦颐音辩亦无异说今按玉篇类篇广韵集韵欵从矣从欠倚亥反相应声也乃曩亥反【此字之本旨】语辞也皆无袄霭音者文简程公演繁露谓舟人于歌声之外别出一声以互相其所歌今徽严间舟行犹闻其如此若然则倚亥曩亥二反正似舟人相歌之声又何必于篇韵外特创二音而后为得耶
　　方虗谷文云学者临川而四明文也永康而东嘉临川抚州郡望陆象山抚州又象山之门人慈湖杨简敬仲四明人四明明州庆元府也陈亮同甫门人然亦与之游从同甫之墓水心铭之有云我觉子觉诋濂喝洛黄直卿李敬子之守可移乎象山之学实流为禅专以觉悟训学者以我之觉期子之觉而诋斥濂溪周子伊洛程子之学有禅家呵佛骂祖意黄榦字直卿李公谨字敬子皆朱子门人上足能守朱子之学而不为象山所移者也其余同门亦问有为所移者矣水心自建康帅阃病归不复出大肆力于碑铭记文四方甚重之陈筠牕名耆卿字寿老吴荆溪名子良字明辅二人皆宗水心为文虽奔走其后而追之终莫能继此见干淳间有此様学问文章皆不以正理为主者也
　　所谓穉变而来老化而去天地间万形皆自无而变为有自有而化为无物之稚者自无变有而来物之老者自有化无而去来生也至而伸也去死也返而归也此八字括尽人物死生之理
　　程泰之禹贡图不惬人意不能使人一见了然其所指山水地名徒添出后来者愈使惑乱可无此图
　　夷坚志乃容斋洪景卢【迈又号野处諡文敏公】借以演史笔虗诞荒幻明明如此今谓庄列为虗诞荒幻而废之可乎此二字出列子夷坚闻而志之一句谓未尝见其事而记之耳夷坚即左传中所谓庭坚即臯陶也凡三十二志赵与时宾退録述其序意甚详说夷坚二字亦明今坊中所刋廑四五卷后靣多有益于人不尽荒诞惜无本子
　　斋文字中屡用轶字尝靣问之云满字之意问所从来云见人用之却不言何人按左传彼徒我车惧其侵轶我也乃车相逾过之意未见满字之训既未知所本不如勿用愚按轶字亦叠辙三音荘子奔轶絶尘扬子河东赋轶五帝之遐迩王褒有轶才东坡始皇扶蘓论鞅自以为轶尧舜而驾汤武洪光弼【晧】中和堂记今天子绍开中兴逺轶孝宣皆超过之义所谓土然而居恐只是块然而处之意风然而休恐只是韩文其去也风休之意乃是以死字实字作活字虗字用之然大竒矣不可为法
　　刘辰翁字防孟号须溪江古心之爱友文字有好议论惜无全篇纯雅者其学不自朱子来是其天资高后来渐渐迂僻如注杜诗多说得迂晦教人费力解说可笑其人好怪父丧七年不除以此钓名
　　杨诚斋亦间气所生何可轻议其诗文有无限好语亦有不惬人意处文过竒帯轻剽处盖自荘子来
　　程文简公易老通言光宗喜老子此书投合光宗其强合处节去其单解老子处自好
　　文所以明理必明理然后能作文必讲学然后能明理讲学当于何下手不出乎读六经四书而已六经非大儒不能尽通初学且先通一经四书亦当读之有次序文公定法先大学次语次孟末及中庸今皆当按此用功精熟以防四书穷一经然后读官様典雅程文以则仿之又求之古文以助其文气晓其文法虽大儒教人亦不过如此而已
　　论孟集注只在熟读精思贯穿透彻而已先且要记得一部四书在我胷中不靠印本提一段首句便冲口念得下面细字然后却问自得之妙所谓自得之妙在各人自得言不尽意难以语人也
　　黄山谷云由杜子美以来四百余年斯文委地文章之士随世所能杰出侪軰未有升子美之堂者况室家之好耶予尝欲随欣然意防处笺以数语终以汨没世俗初不暇给虽然子美诗妙处乃在无意于文夫无意而意已至非广之以国风雅颂深之以离骚九歌安能咀嚼其意味闯入其门耶故使后軰自求之则得之深矣彼喜穿凿者弃其大防取其发兴于所过林泉人物草木鱼虫以为物物皆有所托如世间商度隠语者则子美之诗委地矣
　　程斗山雪诗云良谋虽已禽元济胜赏无如得李貍诚斋虽尝借李貍言牛尾貍然恐不可只作如此用之又古诗云欲骑扬州鹤不食武昌鱼扬州犹可上武昌不可居对巧意未粹吾甥仲文诗云雨添新水半篙緑风减残花防片红工而妥梅花诗云淡匀姑射仙人貌清夺林逋处士魂夺字未妥当改作返
　　尝读胡余学作寿庆楼记云文字颇絮然却自好大凡作文字如装然先且说一片冷语又时时说一段可笑之话使人笑末说一段大可笑者使人笑不休又曰此记出斋后只将仁者寿积善余庆两句来反覆议论竟无一字相犯难得
　　张益州画像记谓公暨暨公来于于暨暨武毅貌军旅容也玉藻篇戎容暨暨老泉用暨暨字本玉藻文











　　定宇集卷八
　　钦定四库全书
　　定宇集卷九　　　　　　元　陈栎　撰
　　传　行状　墓志墓表
　　通守陈公传
　　公讳庆勉字志问世家休寜之陈村曽祖嘉闻始迁五城祖仁杰父克绍皆不仕叔父唯字斯传深春秋绍兴壬子冠乡举乙夘再贡丙辰擢第调徳安府应城尉而卒士论惜之公生于淳熙癸夘甲子年甫二十有二以诗经贡于郷五试春官绍定五年壬辰徐公元辰榜擢丙科年已五十矣授庐州舒城尉六年癸巳四月之任端平元年甲午全子才孟珙等师入河南谓中原可日复制府诿公董饷汴京米以石计者万有五千载以舟百自合淝部舟至京口支装渉湖而江又泝河而淮北过徐泗南过盱眙歴濠梁扺寿春交卸之日斗升无亏骇风涛危哨骑脱万死而得一生未几敌决潼闗水踵三家灌智瑶军故智事有大谬不然者矣公亦匹马南还与吏士皆饥疲采野柿梨枣代食幸而得还尉于斯者前后凡防人不自我先不自我后乃独丁此时吁危矣哉幸公在任日常率士卒弃马徒步捕获强盗两伙共二十有一人解上司正典刑劳绩章章他如相视山寨数十处教之备御有方邉民获入堡安集凡此皆铅椠之士所深避不敢为者非公文武才全畴克尔此岂内地行呼唱衒防捧之尉云乎哉端平三年丙申替归次授嘉兴府华亭县蒲东监盐塲嘉熙三年己亥十一月之任次年庚子霪雨泥泞摊晒久妨盐课亏额遭庾台罚俸百指嗸嗸日籴以度楮币一缗仅得米二升有半居官谓食天禄孰料其穷至此未防大疫且大饥亭户四百五十有竒死且逃之余仅存百九十贫不聊生煎办无力坐是课大亏所办十不及二三庾台初索公印厯寄库继察公防勤无可致力无可归咎陈于朝令公解见任别注一等合入差遣奉防特依公遂离任别注淳祐元年辛丑十二月也不自我先不自我后饥荒疫疾公适丁之所幸庾使知公朝廷知公遂得善去不然殆哉然公之在任也先是奸民萧元辅者以亭塲三万亩冐献于御马院公亲诣台条陈原委利病乞奏于朝石卿孝淳备以公言敷奏得防以元塲还亭户石公令公代撰碑颂以垂不朽焉饥疫而课亏于一时非公之过塲复而课办于悠久乃公之功公于官何负哉石公去马公继之奏令公善归马公力也公尝上马公书有曰淮西之饷汴海东之疫饥皆百年所无之事而某任警曹则当之任鹾局则当之岂骨相寒苦而然耶嗟乎可叹也已仕途万里出门即羊肠天欲饱公之智熟公之仁未必非福自是而后三四任以前之畏途视之差可以言顺境矣三授韶州推官淳祐五年乙巳七月之任先是获盗赏典屡陈未行左司徐公榜下士孤寒无援为言于朝七年丁未正月凖吏部符下奉防转儒林郎改次等合入官赴部注籍四月始离任方公之在任也以劄子言二事于部使者其一言寺院之其一言州兵之单有曰有寺院则有住持近年以来僧不以戒行任住持惟以奔竞争住持耳官因常住之多寡立为租息之定额利租息之入开告讦之门大率常住有千缗之入则租息収千缗之半今日僧请増输则乙可攘甲之处明日讦其小过则丁可毁丙之处是官与僧同盗常住也某仕于韶如端溪英石诸州多所经歴毎到寺院东倒西倾未尝有一榻可卧一灶可炊者稽所由盖常住归于郡守之囊槖寺院壊于客僧之住持聼其壊頺谁任脩理名曰祝圣而废坠至此成危邦之陋风岂太平之盛观为人臣子忍辱视之今冝敷奏之乞委本路监司觉察有常住持处只许衣鉢相传不许客僧夤縁请住有戾于此上下同以赃论庻主僧不至视寺院如传舎寺院不至终敝弃如弁髦其于祝万年寿岂为无补言兵事有曰广东诸郡多与章贡郴桂隣溪峒纵横时乎出没相挻而起遂至震惊始畏张皇而卒至滋蔓兵不足故也昔侬智高之祸可鍳矣一二年来如韶有九峰之扰章贡有寜都之扰惩之于前则宜防之于后策将安出曰填补官兵措置民兵是也何谓填补官兵诸郡厢禁有名无实欲行招补奈招之易而飬之难姑以韶一郡言之郡计匮乏何以办此本郡虽无生财之道而有出息之计窃见江浙郡县全借榷税而独不行于广南民擅酤之利者日以富官非酒泛之给者日以贫倘许官自设法与江浙一体施行官酤界外不妨民酤则酒息可助招补矣又窃见广南隣郡官鬻盐今本郡有寄桩省钱万缗倘借此钱以充官鬻本柄与隣郡一体施行而于官鬻界外不妨钞家则盐息可助招补矣又窃见本州有万缗解库嵗有出息约二千缗倘许以此出息亦充衣粮费则解息可助招补矣合此三者以资招补于民无损于兵有飬阙籍补以强壮老弱代以子弟委监司以稽原额饬郡守以严教阅则厢禁庻几可革何谓措置民兵陜西义勇两淮万弩手皆民兵也二广号为乐土土旷民稀所以处流民置兵籍犹有可议者试以韶一郡言之冒占户絶之田无时无讼不辟不耕之地茅苇相望凡若此者倘自朝廷行下官不许私占尽行根括籍为官田稽其亩歩以处江上之流民而徙耕之所过州县量行资给为之室庐贷以牛种复以租役家籍一强壮为半年军春夏耕耘秋冬教阅自县而一郡郡而一路籍田可处万家则得万人为兵矣今江上流民动以万计与其使耕于沙州聚争于不足之区孰若使耕于二广散处于有余之地与其使冒迭哨之危以资敌之向导孰若使为乐土之兵以备吾之缓急大率若淮之万弩手焉以出息飬州兵以为缓急城守之备以闲田飬民以为缓急调教之备二者官无飬兵之费而坐获飬兵之利不犹愈于束手无防乎凡此皆言言允当凿凿可行茍目前以冀终更者那计及此韶守张公贵洪举公有曰九韶俗悍讼牒繁兴有积年不决者陈某画诺之顷烛奸擿伪如见肺肝吏服其公民懐其惠今兹班赴临发之日吏民依依不忍释观此及后萧漕之举公公无负于韶可知矣淳祐八年戊申赴班仅授鄂州蒲圻丞赴见阙十一月之任政事之暇时与赵宰侯尉为文酒之防有足乐者湖北漕萧公逢辰举公有曰陈某性资纯恪学问老成擢第二十年安贫守道调曲江推官二广属郡货寳所聚仕于彼者谁慕酌泉之操独能载月而归一寒自苦兹贰政蒲圻率职辅令门清如水邑民叹服颇有清静无欲之化当职得之亲见初非溢美自非公之声实相符前后一操岂易得此于漕使哉十一年辛亥五月替归五授签书威武军节度判官防公事兼西外宗正簿领十二年壬子十二月之任三山大郡也节度大府也外宗簿亦朝士也公徃任簿领于斯裨赞优防不必有赫赫之功而后见也西外宗正赵公汝佺福建提刑胡公頴知福州陈公昉交章举公最后知福州陆公德舆举公有曰陈某禀资朴茂莅事恪勤佐幕两年老成誉满信不诬矣寳祐三年乙邜三月替归六授行湖南转运司主管文字四年丙辰七月之任时赵公葵家居于潭乡老程公元鳯以书为公先容赵公首见公即有老成持重之褒自是日信重之方漕使章公青孙之赴召而去新使洪公焘之未来也有防命公防印非朝廷知公有素岂轻寄之以此时兵兴云屯待哺招籴给运防至尝以减籴数中朝省且以书言之程相论度牒登仕诰难售程公复书有究心职业之称与裁减诰数即暗减籴数也此于事理当减而求减者也继有湖南和籴二十万石前宝庆二郡乞蠲免公恐上江四郡纷纷援例所籴数将如何敷之别白利病曲尽其至陈于朝省五年丁巳九月省劄行下明言湖南运漕陈宣义申述详明极可嘉尚已劄下令道永寳庆日下炤数籴足札付湖南转运司严督之省劄褒嘉夫岂易得此于事理不当免而不免者也六年戊午八月漕司闱试士史漕岩之委公董试且俾饬考官命题立説主于正大公体氶惟谨是举取士允协舆论公有力焉九月出院替归开庆元年已未赴堂求倅时有帯朝职始得倅之防援外宗簿领以请得通判武冈军替何籍阙何又替于大信者也未防贾宣阃奏特辟杨季冲替见任于大信有防令下两任改替公念改替则阙愈逺又恐宣司再辟人则此阙终为有力者所夺不得已改注福州倅景定元年庚申某月也公尝签判是州去思在人将以半刺重临先声所腾士民鼔舞嗟乎岂谓遽以二年辛酉二月七日谢世而去之乎公自少负儁声叔侄弟兄自为师友与应城公治经虽不同而学术渊源则同过庭闻诗出于父命遂与弟贡元公同习诗亦同以诗经蜚声塲屋逾冠领荐士林艶之次春南宫宣昭义问之题已屡拟之而竟下第公不怨胜已反求益力然后乎此二十有七年始第则已老矣﨑岖州县之职二十年非无功非有过而仕止于是使假我数年终福倅之任家事亦讵止是家素单寒公谨畏自持终始氷蘖没之日田亩不盈百人多以老且贫为公惜是皆俗见孔子非万世仕者之法乎为委吏必防讣当为乗田必牛羊茁壮长尽其职分所当为而已矣使后日不为鲁司寇孔子之为孔子自若也何损焉公自歴官职分必尽有功无过赏不酬劳班改宜宰邑晚节宜通守皆天也公何媿哉譬之于物早迟巨细时节分量一聼于天菊之香晚不羡梅之先春鸴鸠之抢榆不羡云鹏之抟扶吾方以寿考安贫为公幸而不以老窭为公惜识者当有取于斯言循转自迪功至宣义以官年少拘碍不得上赠二亲公尝恨之逹观亦不足多恨公为文长于论事有陆宣公之风五七四六皆典重纯雅惜遗逸者多耳栎于公为族侄孙即公与诗词唱酬六五公同叔之曽孙不忍公之没没无传也随所见闻追而为之传外是有当牵连得书者谨附见焉公母弟贡元公讳应午字志可以诗经领甲午乡举防诸侯于东都止驾言徂东题也主意谓贤君欲振动天下之精神必自吾身之振动者先之所以必东其驾以东诸侯之驾气象雄伟终篇称是至今脍炙人口垂免解而不得试竟以癸丑殁公家问中深惜之公遗文中有和侄履正长短句曰一种名驹日千里骎骎良骥曾防到文塲掉鞅奔腾犹未问汝视文渊子侄谁同谁异莫效季良豪杰士伯髙谨厚宜操履以马援之戒兄子者戒之尚可见前軰之遗风焉此则先叔父字德之丙午先预荐而韩守补降为乙榜者书此以见公一家文学之盛又以见励族侄之严盛德事之一端云泰定元年春二月二日戊午栎谨书
　　处士南山戴君行状
　　皇庆壬子同邑桐冈金公聘予为塾师其戴氏外孙兰庭芳时方十嵗从游三年警敏异常儿予器之谓必成立后十四年泰定乙丑面以其先君子南山君行实为托礼辞之既而尃书以事状来请之勤勤予对其二舅读之渐读渐涕零哽咽不能言黙诵终篇嗟夫尚忍言之哉谨按事状摭实书之君讳杞字南山姓戴氏世占名族于徽之休寜上世居亳之谯国徙袁之宜春南唐保大间银青光禄大夫捡校国子祭酒兼监察御史上柱国讳安始迁邑东由山乡之隆阜里是为君十四世祖墓在黄墩小练原髙祖讳靖从事郎婺州兰溪主簿二子次讳得一建康府知録曾祖也妣金氏祖讳杼江东漕贡辟司干官妣呉氏邕守竹洲公儆之孙女继寇氏考讳登庸号震斋旧师弗斋陈公宜孙妣呉氏伯父讳元凯武学释褐授成忠郎池帅司干办公事世母朱氏侍郎公晞顔孙女年九十有一矣尚健寿者如斯夫君生以至元甲申十二月十六日亥时殁以大德癸夘正月十一日戌时得年仅二十数之短如斯理有不可测者后六年乙酉十一月十五日葬于乡之遐富原君防頴悟五嵗而读书十二能文乡先逹弗斋陈公斋曹公皆赏异之赋诗有惊人句友梅呉公资深次臯孙公岩有取焉君之从叔父贡元公采为兰言如此君娶金氏武冈君新寜簿公革孙女国舎桐冈公应鳯女也一子是为兰君殁后二十五日始生方在母腹族之人幸其女窥觎将为后及生男也震斋喜极宿疾顿蘓亲督养视闵闵焉冀其长而有立也越三年丙午震斋亦殁于是寡孤零丁无所于依外大父哀之挈以归焘之维之抚之育之天地父母之恩不啻也君季氏良佐君相臣实总家事桐冈公为叩请取先畴鸿沟之责家董租入移户税自由山而里仁以便输应少长付塾师教之又为卜谋姻对凢所以曲成者无所不用其至延祐丙辰桐冈不幸亦逝頼诸舅承先志念不少殊嵗己未兰年十七始赘于歙山泉之汪氏丞相吉国程公元鳯之孙甥也外舅公元清爱同鸤鸠与外氏交扶植之岂期明年汪氏疾弗起甥馆兴阑逡廵归祖庐依叔父以居泰定乙丑春建康钞库提领汪公巽元归以孙女家事甫粗定兰每端居深念君片言只字不复存一日伯舅摠管公伯顔遇君所赠程德庵诗于揷架中以授兰曰而父手泽也兰惊泣拜受袭藏以生不识父今得见诗若书何哀幸欤金氏每谓兰言君仁孝天至念母食每寡必深探所欲时进甘防不忍须臾离侧如孺儿之不能去乳母也考晚婴疾寡出乂门户事殷君尝药于内干蛊于外靡遗余力亦无不满亲意尝自言曰二亲年未六十吾方几冠天或者鍳吾孝亲之心庻几亲康寜则反哺之日长也金氏年十九归君悉鬻奁藏买田如干亩二年而寡又三年而舅姑继没于是挈子依母家每遇展墓烝尝时必挈之以归衔哀茹苦不遑寜居者二十年吁亦可怜也已今年春甫为子毕娶自今以始子其得时定省妇其得供珍鲑乎天道好还固宜尔也遐富原之地祖产也初未知可塟与否自君殁金氏切切谋卜藏宵感于梦谓兹吉地徧诹塟师其言悉符良佐敦手足之义慨割其半以完斯美且从臾亟为之其地去家可十里钟秀萃美滃郁环抱遂举以塟斯役也桐冈公实主之金氏又捐置山赀左右前后得之无遗将搆屋墓傍捐田谷净侣以防香灯期世世无怠也良佐之生母范氏事震斋日乆兰以不逮事大父母于所爱宜加之意择先畴上腴五之一助叔父以养自戊申迄今不少怠此义之交相感应者皆可尚也庭芳痛目不识父而心切于报父不忍有美而弗传将求文铭诸羡道以图不亡之寿又以父之不年而未仕也恐不当得铭援昌黎韩子铭处士卢君于陵例以请今之昌黎而强委重焉此固报亲之大者乎窃谓又有大者焉天生大贤有始厄而终昌者赵文子杜祁公皆遗腹子皆能亢其宗而昌大之匪直着亲之美而已王逢原邢居实皆能诗文而早世逢原无子居实未之有考人所贵有子有贤子耳谓有文为不朽有子为不死不死必不朽矣仁者不必寿数也仁者必有后理也由此观之理未始不可测也子能表父文传父美孝矣能贤其身昌其宗尤孝之大者庭芳年未志学予具知人之只眼者已知之后十余年果印予言今年甫二十有三正晋子野所谓日出之光自日出而日中以曁秉烛鼎鼎未央寛以数十寒暑乆大德业其何可量文子祁公当而三吾言岂有印于前而不印于后者朂哉庭芳兹岂非先君子所深望于子者谨状
　　友山处士程公行状
　　公讳泳字孟游号友山世居休寜县南之防里髙祖讳某尚书文简公大昌母弟也曾祖讳律于枢宻正惠公卓为从弟始迁居中宅祖讳以丰父讳用中又迁居汪圻下溪之傍即田为宅里人呼为田里焉数世种德绩学韬光淳祐五年乙巳实始生公公自防神采英防应对爽彻从塾师徃徃青于所出书得顔栁楷法习程文铮铮有声昼之所诵夜梦多诵之至数十句不误夜夜而然其劬于昼可騐也持所业请正于乡先逹屡遭赏异众谓父祖不耀委祉于公踵文简正惠世科当不逺不数年科目废矣公不但文墨超迈世事尤练悉清干有余少与兄臞山公友悌天至恊力干蛊率以用誉年二十有四丁父艰自是应门户接都保邑大夫侍史胥徒恭谨和厚称明果公正实兼之事防难处一出言人无能异者彷佛王彦方陈仲弓之风丙子夏羣小逞谋害公恺悌君子神明扶持宗党助顺防軰随以磔然畴昔所藏羽化不复完公劬躬贬用力训子世其家不数年物力防复旧适郡邑差为仓库官歴数年时方难为坐是业又落公劬躬节适如初不数年又防复其初方将含饴防孙啖蔗佚老而公谢世矣实大德甲辰某月某日也享年六十不为不寿而人无识不识皆惜之者以公德人也公所以为德人何也请索言之公事亲孝少丧母事继母如生母事兄悌与兄竞爽怡怡切偲平生无间言处家整奴仆軰肃然待族厚聘塾师教诸子羣从附焉者不与校处乡和事长者甚恭接少者畧不倨待下焉者亦甚得体交外姻尽道公内同邑处士求迩先生范公孙女也求迩子司户公卒二子方防公为谋屋于所居傍迁而近焉扶持之成立之惟力是视求迩公世业家声頼此不坠公力也待塾师恭而有礼不丰不啬终始十数年如一日周礼六行曰孝友睦婣任恤揆公平生于是六者无一不备谓之德人非乎且资性忠厚耻言人过闻人述里巷鄙防事嘿不赞一辞兢兢畏谨无一髪可指可议或言某家今頺剥如许应之曰吾軰要如许甚不难慎勿取其覆辙驾之观公一言一行悉皆可为世范太上首立德次功次言功言胥德乎出德在己功在天公虽不逢无功可述然处家处乡是亦为政复何憾焉呜呼世不复有斯人矣公之将化也得疾医疗阅两月愈矣闲坐观摘橘防风袭之又疾臞山视之曰兄某不起矣只在明日训子训侄媳皆忘私尽孝等语言言切当至明日起坐索水盥潄如平日畧不乱恬然而逝观此亦闻见中所无公之内范氏少公一嵗其没也以戊申某月某日后公五嵗二子椿楚皆学成行立一女适同邑赵某孙男几人孙女几人卜地于范公博村故君之园斯地也术人素云可公素闻之未言临殁防及之范君素恨报德无所即欲义逊公内范君女兄也力辞不受必酌中直以酬议遂定椿楚将以年月日防事谓栎曰先人日月有时将塟矣欲刻志羡道必先以状计当今大手笔莫如先生敢以诗栎曰闻之沈隠侯郭有道汉末匹夫非蔡伯喈不足以偶三絶谢安石台辅时无丽迄乃有碑无文审如斯言则士传世在有德不在其位文传世在有文不在有碑仆于公自年十三得陪硏席继为八年塾师与公交前后四十年公知仆心仆知公志且文简公母栎六世祖之亲侄女也我之曾老姑尔之髙祖母老杜尝以是语王砯仆之于公亦畧似焉乃不复辞谨状
　　恕斋居士汪公墓志铭
　　士君子立身行世修天爵而人爵从者诚可尚天爵修而人爵不我从庸何伤与其得人爵而有愧孰若德行立而无人爵之为安知此者可以论恕斋居士汪公矣公德行人也姓汪氏讳士龙字潜叟恕斋其自号曾祖讳黻祖讳绎考讳祺世居休寜之芳塘四世祖始迁蕖滨实上祖质库基也家尝中否公少力学壮为通儒不拘拘章句之末实能明体适用贯穷理尽性开物成务而一之外严而内寛貌威而心慈肃恭勤俭再振其家而张大之古以六德六行兴贤不敢防公以全六德然强恕近仁由忠为恕亶为有之若孝友婣睦任恤之六行以全许公可也事二亲尽欢每以欲飬不待为终身恨孝矣为兄善其弟弟殁爱从子伸老自防俾同居育之诲之成人为之娶畀之田别居之屋友之推也待族壹是以和为本虽好尚防不同者终心服而归于同睦内族也以婣外亲言之视一事可见其大者公娶霓湖提干朱公孙女娶之五六年迎外姑呉奉飬之视之谨事之恭歴十有六年享年七十有三而疾不起防塟尽礼有过无不及不寜惟是外姑之孙思义年甫十三俾侍祖母俱来抚飬成立之为之婚娶畀之田以租计者百有五十居之屋逾陆士衡之三间今表侄之子亦克家焉性如郑当时之好客贤士过从必礼遇之实能以贤知贤择塾师必谨以才其子若孙可谓能任于友也已至于爱众尤凿凿可稽周急畧无倦干求假贷者每辍食应之咸感悦而去尤乐施舍里之巨干暨上资干抵邑必经之途泥而众苦之捐财募工石之凡数里以便永乆他杠梁之修径路之筑指不胜偻又于本都创麻田堨溉田四顷而赢日督工成之风裂肌日防面不顾既成两岸易頺歴数嵗卒坚乆之裒费有田之家十不逮二三一力足之而后止平生与物无竞酷嗜诗书不骄不奢惟敦朴实宾至咸游橘中之乐他杂事平生不挂眼吾故曰公德行人也以乡三物之六行许之其谁敢改评人有德行如许而宾兴不及之此权衡人物者之责公何愧焉惜公不用于世而仅于家若乡故其实可见仅如是使得进而用世推其明体适用之学其所建置讵止如今所观而已昔马伏波征五溪见飞鸢跕跕随毒雾始羡弟少游之欵段下泽乡称善人由是而言进之不如退也出之不如处也信矣近世以来汪其姓而逹焉者宜莫如画绣之相君然汪黄并称公论弗之许极人爵而辱何如公无人爵而安之为得哉元贞初元乙未公革故居而鼎新之至大辛亥厄于王元之火尺椽无遗余延祐乙夘子继先志所欲为肯堂肯构面势不易宏壮有加焉公生于淳祐乙巳正月二十有三日之子时没于皇庆壬子十有一月二十有四日之酉时享年六十有八寿几古稀岂易得者至治壬戌正月初四日之子时与孺人朱氏合塟江家丘去家才百举歩而天俾之佳城尤不易得天所以报善人也子男一人仲孙孙男二人德馨公之善所钟训所成皆贤敏谨愿见者不问而知其为恕斋之子若孙也尤天所以报善人也某受知于公也深公待遇之也亦至己酉至辛亥公以塾师宾之塟之五年泰定丙寅秋七月既望仲孙示公事状俾志铭公墓某也何敢以固陋辞铭曰终身何行惟恕一言何但终身裕后渊泉乐哉斯丘偕老之阡如公昭昭骨心传
　　广东淘金副使沧洲金公墓志铭
　　至德癸亥七月六日副使君卒于汪溪里第其孤天骥天泽告讣予哭于外次寻徃吊之孤将防事集其族彦商确墓铭佥曰知尔父无如陈寿翁先生盍谒诸先生当无辞得铭尔父其瞑矣孤述以告余执述欷因叹与君童年契谊白首乆要君竟先余归矣余尚忍铭君哉君讳玉相字清甫姓金氏按家乗称博道公自桐庐迁休寜杉坑者其第一世祖也竦自杉坑迁梅结者其第四世祖也松青自梅结迁汪溪者其第九世祖也松青孙宣议郎伦伦孙国子学録忠忠孙茶提举振虎振虎实君父也母呉氏君生有美质自防即知务学诵习不休迨长究明经防于制科文字能指摘瑕疵故乡隣治举业者悉就裁正然君所自为文则根理道刬削枝叶虽至粹美殊不合于时俗屡试屡蹶竟不获一第其豪爽负气雄视一世愤郁放为诗歌铿锵可入吟咏自是絶意塲屋告所知曰吾终沧洲人也缙绅大夫有知君者在当路遂以懐才荐辟授广东淘金副使捧檄笑曰官虽卑犹不废吾赋诗况广东佳山水经蘓长公欣赏尝言入广竒游冠絶平生今可行吾志也及莅任嵗有常课易足官以闲散无事日载酒寻幽兴至诗成翛然自得行役潮州谒韩庙有作友人曹斋称为禁鼎一脔忽懐故都请致仕归与族老防游赓酬笑傲积累篇牍有沧洲集有古风词韵遘疾卒距生寳祐丁巳七月六日享年七十有七娶防里程氏子男二人长即天骥次即天泽以泰定甲子十二月三日奉柩塟于果子市丑未向予嗟君有才行至老不获一试及出乃得所谓漫郎散秩又无所发泄信有宰之匪由人也铭曰壮而曳轮于时逍遥沧洲吟啸以嬉老而税驾于时逍遥沧洲吟啸以嬉天不昌君之时而惟昌君之诗吾今以为君慰而弗以为君悲
　　桐冈先生金公墓志铭
　　桐冈金公塟三田原之六年嗣子南庚语其友陈栎曰先墓羡道之石未立大惧有美弗传子其为我图之予辞不获敢摭实以书谨按公平生立身行已兴家裕后乐仁义之善敦孝友睦婣之行世居休寜邑西四十里之阳午洲曾大父文藻始迁珰溪大父修和迪功郎严州户曹叅军父革由右庠擢第授成忠郎主武冈军新寜县簿歴世积善钟秀于公公讳应鳯字朝阳桐冈号也生淳祐丁未九月之二十五日自防警敏种学绩文簿公入学家事不遑理时公年甫十二三即干蛊用裕务学理家两致其力簿公借径韬略本深孔壁书公熟庭闻以书经预计偕賸员问津壁流慷慨以功名自许未几而鼎命迁科目停经纶志大时弗遂矣簿公官湖湘公母弟竹所公讳应贵侍亲宦游家事不暇过而问公留家俭勤自立始终不惮烦癸巳夏簿公年垂八十始捐馆先畴视初倍蓰不啻合缔创继述一身兼之人以为难公弗自谓能也簿公训子严公竭力顺事奉母杨氏以裕蛊闻二亲俱年髙而终谋窀穸惟谨墓所一崇道观一营佛刹皆捐田谷其徒俾事焚修仁孝于亲州里艳之与竹所公友爱天至平生无丝毫间言簿公卒同防二十年壬子迁居始析业公曾大父之与弟兄析业分当四取一甘辞多受少取七之一义逊也今拓先畴皆公力寜混同而中鸿沟焉曾大父立德曾孙笃之以友立言端可模楷当世择师教子孙甚力扁书堂曰一经前贡士胡双湖记之长嗣之仕古荆为巴图尔民户副搃管也赋诗速其行期以公谨廉勤戒以留恋家山子之能仕父教之忠信矣之官之月闻公讣戴星奔丧去家二千里十有一日而至本欲移孝为忠弗获竟其忠还遂其孝子何媿公之教哉族蕃衍壹是睦之以和长少欣欣然当倾洞初邑居良难公携长婿馆谷家傍左提右挈之越十有六年完璧而返戴氏外孙兰生而已孤公鞠之家教之成之遂为令器余姻戚缓急可効之力者悉无靳亲友或天水违行不降心以相从公不忍坐视力调剂之或代输束矢钩金或捐产毗亏益寡感公义弥罅圆椭欢如初绰有王彦方陈仲弓余风待人俭恭处乡公平世俗骄矜偏私态无几防见于顔靣不怒而威睦婣也任恤也片言细行笔不胜书周官以六行兴贤能孟氏以乐仁义之善为修天爵而人爵从之当公盛年使时与之逢世科讵足多逊然林泉自乐于乡是亦为政于家付功名于子孙亦足以称善人传不朽矣何必身预宾兴列人爵而后惬哉公三娶先二汪氏今黄氏子男四人长南庚次南仲后竹所次南吕次南周三女长适汪安次适戴杞季适黄瑺俱宦裔孙男五人震祖随祖观祖谦祖鼎祖孙女一人公尝自云诸孙之母有四入吾家家庭惟见雍睦如一母然予尝对曰非先生身修家齐仪刑肃雍其孰能与于斯嗟夫此可以观公之家政矣公之善行卓卓如此公殁于延祐丙辰七月之十二日享年七十塟于丁巳之某月某日乡曰千秋里曰和化原曰三田墓之形曰匣里明珠朱子感兴比状人心有曰珠藏泽自媚是方寸之心田与匣中之明珠盖异名而同体皆自公之心得之栎也素与公游知公莫我详无溢美无夸辞所以报知己也文成延祐壬戌七月某日
　　铭曰纵观八极诈暴欺孤祢观以蚁石方之狐岂若林宗蔑势与位有道一碑芳菲千古嵓嵓桐翁不爵而尊道行家乡善乐行敦渊哉公心泽媚珠存埋玉匣珠方寸本根畊之无尽兮心为田孙曾防防兮掌珠圆世世生贤子兮即斯阡
　　汪主静先生墓志铭
　　士君子卓然有志于成立者多本于家学相承有以见之眞故其所行遂足以称世否则逺非有所承学之无其本而毕竟克成厥志也者防希先生讳深字万顷号主静姓汪氏丰神秀伟卓荦异常四嵗时塾宾授大学章句即成诵八嵗已渉猎经史及其长也发愤圣贤涵濡玩索为文落笔惊人十六七嵗时遂与当时有志之士讲道于平山堂谓今学者之病在于未有洒然融释处知所持守只是苟免显然尤悔而已于是尽弃平日气习更鞭饬于不及处脱然有自得气象同志称其人品甚髙予少时已闻其为有道之士深欲负笈以从値祖母氏多难而已迨今犹以未获及门为歉先生越国公后江南望族世居休方塘髙祖讳伯通仕宋判福州政声沛然曽祖讳邦昌祖讳思懋仕宣议郎父腾坡老于文学隠德立言家政巨细皆条理之不以勤先生先生以故得専于学其成之者逺矣叔父从龙仕宋庐州判弟恕补太学生季弟椿分廵江浙以廉善见称先生孝友刚正动中礼度不以势合利交年十九领乡荐屡试礼部下第以景佑元年将除职偶丁呉太夫人艰服阕遂授湖州安吉教谕于是先生之为教也慨然思有以作新其人匪徒从事乎文章博极古今辨传注之得失逹羣经之防同极圣贤之阃奥推攷礼乐制作刑政因革之文使学者有所依据以为日用常行之地每月朔日升堂召诸生环立讲求斯道之要尝谓古道修明人心纯一后世文艺之工展转沉痼几于蠧蚀不存然而理之在人心者不容冺也国朝诸儒复振逺响斯道晦而复明吾州近幸翼之胡公教授诲泽尚新人之耳目尔诸生天资虽通塞不齐必求体用一源显防无间之妙使高逺者不坠于荒忽循守者不流于滞固其功用岂不大哉诸生因而奋修前哲潜玩而服行之大小翕然归仰尊称为主静先生湖州士夫莫不曰前有翼之后有主静时位虽不同立教有先后者势当然也至若用世之乆速及人之浅深致效之逺近大小天也非人也时近臣以先生荐于国学而议者以主静之学陆学也非朱子之学也遂罢其事呜呼陆子岂易言哉彼又安知朱陆异同之所以然哉咸淳改元贾相専权误国竟辞归丘园以偿夙志夫人金氏先公数年卒先生生于绍定辛夘以大德甲辰卒于正寝享年七十有四嵗先生存日尝谓子曰塟者藏也欲人之不得见之谓也古之善塟法者莫如郭景纯曷不逆善祖父之塟地以免子孙斫头之祸观胡澹庵杨诚斋诸公之言其不足信也明矣脱有不讳但求水深土厚足可以为朽骨之永宅子曰棠国学生也是冬吉日将奉先生柩与夫人合塟于黟县黄陂中洲之旁坐亥向丙是园先生之祖思懋公创也棠具是情告予以表铭先生墓栎也深喜先生之见与予合而先生之行髙出人一等故敢忘潘氏志周子之诮而学为之书先生女四人所适皆名族程梅溪张官舎朱馆生星源金竹程寿卿是也孙男曰杰曰显有学有守咸有德士也呜呼如先生者克成先志启佑后人眞所谓豪杰之士也天下国家其可防斯人也哉铭曰汪显江南孰浚其祥克世其武中选文塲品节湖学德教馨香奕奕崇丘中洲园旁公安于斯我悼何忘
　　傅岩处士汪公孺人呉氏墓志铭
　　黟于新安为县人淳俗古素称小桃源隠君子乐居之宜傅岩处士汪公之先世自宣之新建徙而家焉初居黟之考川五世祖迁古舒父将自舒还黟道番阳以事防辙迹回环终定居黟之傅岩承先志也公汪姓讳元字元善自汪氏龙鱼见张平子赋中代有显人越国其尤彰彰者画绣相君玉堂少师洎黄陂诸逹官指不胜偻独公家数世以隠德称曾祖讳某父讳某妣张氏以开庆己未夏四月二十有三日生公于番阳公四嵗哭母五嵗始侍父还黟冢树依然苍翠不剪数世积善乡人不忍戕也公事继母李氏以孝闻昆季三人公居次以友于称弱不好弄长笃学研经史习赋词庠序试多頴出乡先生亟称之谓将摘髭一第而鼎命革矣嵗乙亥丁父艰哀毁终制卜吉安厝防塟无违礼自弱冠立身待人壹是以古为师铭座右有曰谨畏行事怡闲养神接物和柔理家俭勤终身力践之累世乡称善人公培之益崇重义轻利非其道一介不取乡闾周急无倦于周官六行曰孝友曰睦婣曰任恤亶谓克全乡人爱敬靡问戚疏至有望门息讼者有王彦方之风自防迄老无一字入官府以故丙子军变羣小窃发肆屠燎公所居乡頼公安堵无虞公劬躬节用辟田十顷而赢择师才其子成以学遗以安佥谓公无媿于厐德公焉公娶呉氏性行淑温事舅姑孝处妯娌族姻和待下慈妇德母仪实兼之人谓公之拓业兴宗内助之力居多督男诗书饬女桑麻内外肃然家法为邑里最至大己酉夏四月十有三日公无疾与家人诀怡然而逝享年五十有一自此呉氏综理家务十有六年节适合宜家不坠益裕真与公嫓德合美虽伯鸾之孟光渊明之翟氏无足多逊生于景定辛酉秋八月十有六日没以泰定甲子春三月七日享年六十有四子男二某某女二人某某子壻也孙男四人向学頴敏二子深以二亲窀穸未卜为歉甲子冬青囊师指牛眠吉地在分水之原其地与二从弟共之议探筹决所归一拈而得地旁近田若山皆辐凑璧完若神授天相然实公为善之报亦二子孝感也合塟自姬公以来未之有改谨遵之以乙丑嵗春二月十有六日襄事念公潜德如许有美弗传不仁而不可为也四年冬丁夘十二月遂以行实介塾师倪君诿同郡陈某志铭之某闻公善于倪君也久今兹又读事状纪实不诬其何可辞然闻君子有二道出与处也汪氏之出而显者如前所举二公画绣并称汪黄玉堂以行李伯纪谪词取讥出而媿孰若处而安出者难工处者易持尚矣古桃源隠者洁身不仕半山以有父子无君臣少之今小桃源公家居数世隠亦如之公之令子笃志励诸子以学彬彬向成立未有乆隠而不显者昌黎韩子有言明天子在上可以出而仕矣愿阶庭兰玉力学待时以印斯言趾画绣玉堂之美而无其疵使人曰傅岩处士济川和羮不在其身在其子孙不亦逺有耿光乎哉越明年戊辰春正月望始克谨志而铭诸铭曰小桃源霞蒸川原分水隠君阡配同穴劒双潜永固安庆绵延
　　青可墓表
　　塟书非惟无益于人反深贻祸于人塟书非惟不灵于人亦未尝灵于己郭景纯以后之人迷于其説何其重不幸也景纯忠于晋朝为王敦所杀然初焉曷不逆善其祖父之塟地而庇子孙免斫头之祸乎自卜塟地后竟沦没于大江心自谋如此何灵于人使塟术果可信也塟师纷纷曾无兴其家者不过栖栖人门以祸福怵人诱人肆为欺诳而已塟者藏也欲人之不得见也昔之贤者谓死不害于人择不食之地而塟我焉葢欲择无用不毛之地以不妨人之耕植未始欲择吉地为后人利达富贵计也愚人惑于塟师见某家富实某家宦达必推其先某地出之此地遂有名于时名之以某美形盛之乆必衰其衰也子孙挟此地以售于人贪者捐其重赀图之图之未得讼而废者何限幸而得之举以塟焉此其有名之地遂如传舍更代寄宿不保其家之久而不衰也衰则子孙又以售于人而后之寄宿者又来居于斯矣然后知不食之地果为朽骨之永宅而有名之地不保其不为贵势所夺也塟有中道如杨王孙之裸塟固非矣过之者埋金自狥标所有以示盗或记之籍以示子孙又过为牢固以防之子孙贫而自发者不少为盗所发者尤多发之必鬻之未有不败者败者卖者必受祸夫始买者亦或遭诬厚塟之不特为身祸其贻祸于人若此反不如裸塟之不及者为无祸也昔之厚塟莫如秦皇始不免项籍之发末不免求羊之烟薄塟莫如五季周太祖惩唐十八陵之无不发掘也遂纸衣瓦器以塟孰为自祸孰为自全乎泥塟书以求福而不顾子孙之衰防而卖之以取祸与厚塟以自取发掘暴骨之祸者其为愚蔽一也蘓文忠公诗曰是处青山可埋骨逹哉言乎吾女兄适古墩呉氏其舅执敬公慕义好古君子也姊婿讳惟深字子静与先姊同生于淳祐乙酉三子长曰昌先卒次曰彬不惟无力可图风水亦雅不信风水塟其父母兄于所居之后山既扳当世先生君子各为志铭复诿母舅表其墓其家世之详履行之懿志铭具今惟记生殁塟之嵗月昌生于淳咸壬申殁于至大辛亥享年四十嵗子静殁于延祐甲寅享年六十有六嵗泰定乙丑正月塟父子同穴先姊殁于泰定丙寅享年七十有八嵗竟以是年八月祔塟冢相去一二尺许皆坐申向寅将取坡诗青可二字扁小亭于傍先取溪滨白石砌其冢择石之稍大而匀者成青可二字于其上焉若稽古先贤之不信风水者伙矣章章者前有司马文正公次有澹庵胡公继有诚斋杨公胡杨二公之言比之司马公尤为深切着明杨公之説见于答朱侍讲书答罗必省先干书与春雨亭记阅其文集可知不暇详述愚尤于胡公之言有感胡公乞斩老桧逺贬海外其配没于家公书嘱罗甥尚志合季子泳同择塟地只于水北一帯家山取其土厚水深足矣世人未有不死死未有不塟何患无地九经十七史老舅皆渉猎并不説富贵由塟地俗儒不读书不见古人之议论溺于隂阳家説背孔孟之学戒之慎之若不从吾言勿践吾门勿受吾教澹庵之于罗生戒其泥风水尚恐其信风水不免危言痛鍼砭之岂如予之呉生能身不信风水与予之定见脗合无问不待戒谕之费辞岂不加于澹庵之罗生一等乎遂喜而为之书第前之云云髙见逺识者寜几人见而怒之者必多矣其慎无泛出之也哉至顺二年辛未嵗丑月望日东阜叟陈栎撰








　　定宇集卷九
　　钦定四库全书
　　定宇集卷十　　　　　　元　陈栎　撰
　　书
　　上许左丞相书
　　延祐二年正月吉日学生新安陈栎谨斋沐裁书拜献于左丞相公先生钧座前栎闻之周公徃百世无善治孟子没千载无真儒无善治圣贤之道不行无真儒圣贤之道不明道不行而犹明焉以其讲明见诸推行道犹有可行之日道不行而并不明焉则人心昧昧乎莫知所之而道终无可行之时所谓百世无善治者如汉之萧曹丙魏唐之房杜姚宋非不可佐天子相天下而事业终有愧于古所谓千载无真儒者汉儒莫如董仲舒然言正心而不及诚意唐儒莫如韩退之然言诚意而不及格物致知是以虽能着卫道之功于一时而无以任传道之责于万世故孟子而后能为徃圣继絶学而任传道之责于万世者曰近世之周子程子而集周程子之大成者有朱子焉朱子之学初明于东南而未明于西北恭惟先正鲁齐先生钟乾坤之间气于覃懐而挺生眞所谓豪杰之士北方之学者未能或之先者也首宗朱子心防身行遭时得君倡鸣道学上而启沃乎圣主次而启迪乎储皇又次而作成乎贤士夫夫其有功于斯道大矣以不世之眞儒佐圣世之善治道不特明于斯世且将行于斯世矣天不憗遗赍志以徃善继善述有先生焉孔孟周程之嗣子未闻其家学防防如先生之继先正者天独厚于先生天其无望于先生乎圣主继兴缉熙圣学开文明之运为科举之行赞皇猷定科条壹是以朱子之学风励海宇以经明行修责望多士先生之功居多亲劳徒御策马南来江浙省闱躬为董督壹是以寛厚加惠多士先生之功又居多政声洋溢岂乆外藩不日召还又閳相业使道之未尽行于先正者盛行于先生继孟子之眞儒成周公之善治天下苍生不于先生乎望将谁望哉此不特天下苍生之所望圣天子之望也而实天之望也有如栎者新安之晚学也生文公之乡读文公之书少知防心老尤笃志学校县府举之以应乡试偶尔儌幸近嵗前十一月间贸贸比来将侍同行赴都防试岂谓薄命感冷途中到此之初即已伏枕是以虽欲首拜光范之门而不可得至十二月初六日众皆舟行病魔独尼之今疗病理甫瘳期限已迫势已不能前进观国之光则惟有退而守先王之道以传学者而已然不一拜下风望大贤之威仪闻一言以自壮则是将虗此生全虗此行也窃惟文公阙里乃古建古歙二州二州儒士素盛于东南实頼父兄师友之教耳濡目染有素而然所谓鲁无君子斯焉取斯者年来老成凋谢后学荒唐寖不如前良可慨叹而又任庠序之教责者多非其人又所谓以其昏昏使人昭昭者今兹乡举犹幸古歙挂名者有鲁两生不至大为文公羞焉栎二十年来畧有编纂不敢一毫不祖述乎朱子又或就其臼窠中而发明之于语孟有口义于易有读易编于书有书解折衷于诗有述传句解于礼记有集义句解于史有增广通略之类贫不能刋仅所刋语孟口义一书而已羽翼先儒之书以模范子衿之軰虽自弱冠以来不能一日舎笔耕而食然及人者终有限焉区区之愚不无望于先生先生矜其贫病而遣之归乎唯命其许之待后举而赴都还试乎亦唯命其或造就之任紫阳书院山长或任徽路学学正使得以朱子之学迪后进以续紫阳之灯乎亦唯命愿先生归相圣天子继先正以明此道于天下栎也不敏亦可畧助明时使斯道略明于朱子之乡焉干冒威尊下情无任惶惧之至
　　上秦国公书
　　延祐二年八月吉日学生乡贡进士新安陈栎谨斋沐裁书百拜献于平章大丞相秦国公钧座前栎江南一寒士望翘材馆逺在九霄上安敢轻以书渎若稽昌黎韩子亦尝以乡贡进士上书光范之门以此例之或者其可又以黄清夫相门之客栎之良友也托其贡书似非无因而前是用忘其防贱轻叩洪钧首祈相度天寛略垂聼焉栎闻之姫公没百世无善治亚圣徃千载无眞儒无善治圣贤之道不行无眞儒圣贤之道不明汉唐以来徃徃坐此恭惟国公大贤间世遭时得君可谓继亚圣之眞儒姫公之善治逺方寒士虽不能尽知辅相大业然海宇苍生沐浴于深仁厚泽中岂非圣贤之道得公而行乎科举宏开昭昭然以朱文公之学揭日月而行之天经人理复浸溉士心闻皆公所建白岂非圣贤之道頼公而明欤栎也幸际斯时忝与士类前嵗应江浙乡试偶在选中结友买舟期应防试亦既至古杭行有日矣倐尔遘疾众行独留疗经逾年甫得痊愈试期已迫度难奔趍然亦不敢擅自归也告状杭州路録事司勘防移闗始克还家防绎旧闻以待学者继获覩书坊所刋防试程文内有科録程试该载圣防内一欵如栎等不曽防试病患来迟之人亦许得与寸进尧言逺布信如四时猗欤盛哉眞激励作成之大造也栎生于前壬子嵗犬马之齿于今六十有五矣羣材皆春散木尚槁岂造化之有偏特未有闻于钧前已耳栎也生朱文公之乡学朱文公之学自少有志至老弥勤发挥先儒之所未尽言诸经防遍虽假馆授徒不能一日舍此以食然其及人终不为多倘防钧慈钦遵已降圣防照年六十以上例除栎一泮水近阙使得及此已老未衰之年以平生所闻于朱文公者与诸生讲明而躬行之作养成材以待选举或使道略明于乡郡则未没之年皆感戴之日也谨托清夫为声悃愊惟国公垂怜焉干冒威尊恐悚无已栎再拜
　　上冯路教抱瓮先生书
　　五月吉日学生成德斋生陈某谨斋沐裁书再拜申呈于路教翰相先生某闻卢诞有言曰经师易求人师难得所谓人师者何也非童子之命之师也非一卷之书之师也非家有塾党有庠之师也道高一时名重一世家传文献渊源之懿身任人物权衡之责夫是之谓人师之人也生而时焉之不同不可师也时同而地焉之不近不易师也其时同而地近而其势分之大相辽絶虽欲师之而不得师也若夫经师者由百世之后等百世之儒以方寸之天君对方策之圣贤一开编而可得也奚其难今夫求马必于冀北求木必于邓林求学问文章必于邹鲁也汉之渊云宋之范蘓皆以蜀珍雄天下今先生实以之今夫后稷之孙无倩穑伯夷之儿无夺席其所耳濡目染者有素也是以论其世也故衣冠之家有阀阅岂惟衣冠哉学问文章也亦然闻先生家自鸿硕先生以来世传学问之灯世擅文章之録则先生眞学问文章家之有阀阅者也而又刻苦以世其传沉酣以饱其蕴腹万卷书足万里路以老懿身任人物权衡之责者非乎栎也以时论则幸与先生并世而生以地论则先生适来教于吾州以势分论则先生师也栎亦可备弟子列者也以人师之难遭而幸其机之适遭不求师之将何时哉此栎之所以来也抑又闻先觉者教人后觉者教于人教于人者而不遇名师儒是求珠玉于鹑衣而怨其不吾予也教人者而不得才子弟是投珠玉于暗路而责其不吾受也故后觉之心每患名师儒之难遭而先觉之心亦患才子弟之难得昔薛公奎至成都得范景仁曰吾喜得一伟人朱文公至临漳曰某来漳州独为吾道得一陈安卿耳前軰之喜得才子弟甚于后軰之幸遇名师儒也栎也生五嵗而读书十嵗而能文十五嵗而僭为童子师始也科举之法行于时文之外知有穷理之学不屑于时文而已也继也科举之法废于吟咏之外犹不变乎穷理之学不専于吟咏而已也今也学不前人年不后人悠悠磋跎进寸退尺犬马之齿且三十有七矣先生倘以为可教而辱教之虽不敢自诡于蘓门之晁陈亦必不敢叛去为韩门之籍湜也此又栎之所以来也抑又闻先正鸿硕先生之春秋通解胡文定尝采取之栎愿学焉而未之见也昔有欲读书不能得而为人慵书以读之者又有欲传龚氏易而挟饼代食以求者栎也窃有志焉先生倘矜其立志之勤而慨然肯以家传之学传之是又因人师而得经师也此又栎之所以来也惟砚是田无税可役其来也实异乎众人之来是以先陈此书叙其所以来之意惟先生其幸教之干渎师严惶恐无已
　　上张郡守书
　　延祐元年正月吉日路学成德斋生陈栎谨斋沐献书于总管大学士相公尊先生台座前栎尝读昌黎郓州溪堂诗知东平为山东巨镇乆矣近嵗以来中原文献萃于东平表表竒伟有先生焉先生把麾姑孰以德行文章为政事有古人风今之士大夫无是也尝恨不得以拜下风亷顽立懦居无何而先生为吾郡来矣某一介晚学附籍郡庠累重家贫假馆苟活每一至泮裹粮倩仆良不为易兹闻先生下车方新士民胥庆前日欲拜而不得者今何幸将得而拜之所以勇于一行为吾郡士民贺亦以自贺并将鸣其私焉某生朱子之乡学朱子之学性膏理髓嚅哜迄今窃尝编述发明朱子之説为论孟口义编书解折衷诗述传句解礼记集义句解等书钻研探讨舍朱子之书不好也幸遇圣朝肇新科举一以朱子之书风励多士鲰生平生所学庻防少可自见学校公举以充职员某也虽愚何敢自弃固宜闻之踊跃以期无负圣天子教养防擢之盛心奈何极贫无资莫能自致学校体例诸生年六十以上者给以月粮某犬马之齿六十有三矣例当有请前时以馆寓瓠繋未之敢请今兹幸遇先生学道爱人之贤师苟不仰首一鸣复何时哉倘防指挥学校给以三五月耆儒粮米使得少助徃来之费实拜生成之赐不浅鲜也某平生编述仅刋口义一书字细纸恶不便台覧冒昧谨献一部或可以呈之舎人焉耳又有感于溪堂之诗曰谓吾公父孰违公令吾郡士民以之又曰公无斁遗此邦是庥先生以之干冒威尊无任战栗俟命之至
　　贺邓祭酒书
　　七月吉日契家学生陈栎谨斋沐裁书百拜申贺相公匪石先生钧座前某自别先生亦既累载闻先生得时行道超迁不一迁亦当修辞贡书特贺不一贺竟堕鲁人之稽臯者以万里寄书恐遭洪乔之浮沉也今兹乃敢饬尺笺渎丈函以遇便极的保无石头驿事惟先生垂聼焉先生自亷车而翰苑自翰苑而祭酒固古今儒者之至荣实今日儒臣之尤重自建祭酒以来责莫重于今日而先生身任之甚盛甚休多贺多贺窃惟祭酒之名其来尚矣古者主有盛馔宾推老者一人举酒以祭故以祭酒称昉自荀卿为齐三老称祭酒焉汉之侍中魏之散骑常侍功髙者并为祭酒其名重矣而犹未也汉置博士十二人推聪明有威重者一人为祭酒谓之博士祭酒官渐重矣而犹未也晋咸寜中立国子学置国子祭酒国子之名见于周礼师氏以三德三行教国子保氏养国子以道而教之六艺则国子祭酒即成周之师氏保氏其官乂重矣而犹未也齐建元中置国学祭酒有改国子学为国子监仍置祭酒而唐因之又改祭酒为大司成未防复旧领国子学太学置祭酒一人専掌监学之政且令储君受业焉执经讲説必以儒学优重者为之其官愈重矣方之今日则彼犹未也恭惟先生世擅蜀珍望隆时栋备君子所教之五而模范贤闗焉推天下逹尊之三而羽仪朝着焉愚前所谓古今儒者之至荣亶其然矣所谓见当今儒臣之尤重果何谓也太学国子祭酒前朝有是官矣重是选矣为太学生国子生之宗师而已矣其于启沃上心赞襄圣学未之及也钦惟圣天子聪明天纵缉熙月将俾祭酒之臣进陪讲读发明帝王心传之懿讲贯修齐治平之本于以绍道学于既徃开太平于方今皆责之于祭酒是合经筵贤闗为一官而委重于先生愚故曰见今日儒臣之尤重盖谓此也此盖即唐朝储君受业之意而充广之非近世太学国子祭酒専任学政之比也先生何以称此尤重之任哉愚知之矣不出先生前所提调校刋之书而已矣大学一书君天下者之律令格例也眞文忠公大学衍义一书儒臣毗赞圣学之根本龟鉴也如有用我执此以徃先生平昔所有志而未得行者今得行其所志不在此书其将焉在上而启沃下而训诱窃料必已熟讲乎此矣愚犹不能忘言者亦欲先生之知其知我心也赞襄圣学其本体也佐兴圣治其功用也有本无用非学也以耆寿俊为社稷臣愚将大有望于先生焉近江东佥事郭公会间谈及先生三日一进讲积诚感动研精敷陈可谓致主泽民千载一遇矣近世明经筵讲义必推广经义以逹于治道不徒空谈道理而已东南民力吏治之利若病先生之所熟知昔欲为一道之福星不得専焉今虽未沛天下之霖雨将有待焉隂滋潜润本于沃心昔唐令储君受业所以预培他日治平之根基今兹俾赞襄圣学可以立见当世治平之效验岂直教雨沾濡于馆下诸生而已学顔子之学志伊尹之志使是君为尧舜之君使是民为尧舜之民此尊先正觉民生先正之有志而未酬者善继其志而酬之不在先生乎先正之所以期望于后之人者其不在兹乎愚此书之贺实为先正贺为天下贺寜惟太学国子诸生贺而已北望贤闗与星同拱惟先生鍳而恕之不备
　　与胡双湖书
　　启防通释中揲蓍五四为竒九八为耦处初学者或不能通昔尝思之五去一而为四九亦去一而为八固也然四何为而为竒哉意者揲之以四以象四时四时具而后为一年者一其四时一年之象也此四时所以为竒者两其四时两年之象也此八所以为耦先生通释中意必以易晓而未之及愚谓曷若明白为后学言之耶高明以为何如
　　答胡双湖书
　　三代以后年数易考有甲子哀定以前年数难考史与稽古録世多抵牾恐难一一以稽古为定通略説克明峻德处以为修齐治平此説出于温公朱子述之耳不意此老已见到此今见稽古中可考大学宗祖之説出真西山衍义其第一章即载尧典一章説秦世变升降处其説出尹起莘纲目发明此外虽不无祖述今亦难一一尽述此其大者却不可掩为已有论明帝崇儒之虗美不足盖召佛之实祸批教抑之太过愚谓不过虗美耳渠之崇儒先儒于富之教之章已畧及之未是十分美事毕竟邪正不两立既有召佛入中国之大过则虽有崇儒十分好处不足言矣序文未作终必须作向有一族弟见通略谓当春秋战国时説及孔孟后来未及增此先生纂要如已及之甚好如未也请添入然后以一大议论包括之意欲谓三代以上治与道合经与史合三代以下治与道分经与史分朱子谓吕伯恭不合先防史麤了眼只当先防经此后世经与史分故也二帝三皇时治统与道统合圣贤逹而在上道明且行此时经即史史即经也帝王徃矣治统与道统分道统寄于孔孟穷而在下之圣贤道虽明不行矣是后经自经史自史也史虽有司马迁班固以降诸人及司马公通鉴其畔于经者多有之今吾軰纂要通略之作提起伏羲为道统之祖而又提掇克明俊德亲九族章以修齐为治平根本自可以断尽三千年君德相业以经之道断史之治史即经也且可为宋三百年事张本将述周程张朱以俟他日续下笔又何防史粗了眼之患哉先生苟不下此笔某明年当为之大扫一片议论以洗近年一种鄙薄道学谓与晋人清谈同科之谬论先生鍳此意否
　　又答双湖书
　　癸已之冬先辱谦翰随即斋沐修答未知其得逹矣否今年夏书坊之所有刋易本义亟不论钱买之研朱焚香毎一展玩毎一景仰方此梅邉细读见梅见易如获见君而谦翰复翩其飞坠矣亟为展诵乃知旃防协洽午夏方彻紫石棱一以不堕浮沉为幸一以寄书难逹为叹也以多问寡抑损勤劬某也何人可以承此此盖执事学愈髙心愈下不自知其辞之谦耳附注诗传此一段大事前嵗闻有此举甚以未得一闻绪余为歉继而似山玉甫二丈相见闻皆谓左右释诗多有可疑读诗之功不逮周易因叩其説皆谓如崇墉言言不当训为言议之类他却不能举今读来教诚有此説某窃谓文公于六经惟易诗特笔成书自谓易被前軰説得道理多了恐翻这窠臼不转至于诗无复遗恨后有扬子云者必好之其训释亦云当矣今欲附语録纂诸家述已意但存他説以互相发明或发其余意之未尽者足矣不必过求异也今承来示谓诗解见誊数段去复注其旁云不暇録惜乎某不得亲见其説徒以条教大畧及所闻于人者想像蠡测而管窥之当于何许而考核其眞是之所在哉牛羊腓字之腓引易咸其腓证之极当崇墉言言之言引于时言言证之恐未当于时乃虗字又有于时语语相连其为言语无疑崇墉乃实字以上下文闲闲连连安安及下一节茀茀仡仡文意稍详之此不过言其髙大之貌耳不如只依文公説为当此等连字据古人出口叶韵为是耳兼古字多通用两言言各自为一义不相妨也不显不时等不字只依旧説以为岂不显岂不时似不可易大率诗人之词缓反其词以逆其意而读之味在言外后来人多如此下不字今人开口亦多如此直训为不显未见其得履帝武敏歆此乃古事之荒逺可怪难明者先儒释之大槩有两説毛注则谓姜嫄蹑帝喾之歩武郑笺则谓姜嫄履天帝之指拇毛説似实郑説似怪然惟其怪也不由人道忽尔有娠是以三弃之而卒収之遂名曰弃使只如毛説因祀髙禖夫唱妇随由此有子此乃事理之常复何怪何弃乎文公取郑説非好怪也盖以神圣之生异于常人容或有之如天命鸟降而生商之类耳故取郑説冠于前以蘓张二记证于后考究至此他亦説不去矣今存毛严之説以互相发明亦自不妨但不可必是此説而疑于前説也要之如此等处姑存而勿论可也縦巧为之説亦有何益据愚之见左右于易不十分自立説其附已见者不过十之一二耳今释诗亦须如此前軰之説灼然未尽未明而我之説灼然稳当明白者则出之不然不如其已不必过于求竒以来云云也兼闻入闽之期已的恐一刋印后改正便难幸闻有熊先生老成宿儒相与参定必无轻易如见熊公后千虑之得倘与之符愿左右勇于删削只存其稳当者稍渉竒异不契公论则弃去之使正大光明为无纎瑕之拱璧与本义附録纂注乆逺并行不亦善之善者乎未板行间已闻异议一板行后使果有受人指防处悔之何及大槩朋友间乐美服义者少嫉妒背非者多某平生无他能颇酷于乐善耳以左右下问之盛心纯实无伪知其必能服善故敢直以所闻所见为告若夫嫉妒背非万万无之但惧或者之不免也外承寄示易辨极感极慰阳虗隂实之谬左右谓与佛老异端之学何异愚直谓此与儿童之见何异耳辟之甚不难但尽裒一部易中説虗实处而与之辨能如此详明的当则非精熟于羲经者不能也正论日揭异説氷消尽美尽善敬叹不暇某受赐宏矣某十三日午方得解初九所惠书外批索报甚急且又闻道存归期在十五日恐蹉此便欲寄良难是以亟亟匆遽治复只据一时愚见述之直突覼缕恐竦曷胜何日一拜下风少罄所蕴未见惟厚自珍啬伏干台照不宣
　　答胡云峰请考评书
　　昨宾旸行僭厓略数行字以请兹领教墨三复如侍典刑大槩人之作文自是者多服义者少非纯不服义也亦多有自知不明而不知已之为非知人不明而不知人之为是者彼有一等私小之见横乎胷中耻已之失惟恐胜已者乂不论也此所以易于召閙也二三先生纳之闲阑中亦既解命矣钜帙六谨以缄付来使前数名外其余不欲严于去取要亦无以大相逺其杂排之以附于后惟命其截断不使太泛亦惟命至于铨次之间某管蠡之见岂敢自以为是不契尊意处聼自髙下置之更唯命秉卓然之见以持公论之衡镇喧嚣之辞而立吾道之帜不能不于先生有望焉经疑前六篇实欲作者主名知其文不知其人亦理所不可也其余诸经古赋俱乞于后便中宠示全榜批教姓字卷上多撰他名或代名不可以为据敢乞拜意玉湖相公先生尊赐皆出云峰之吹嘘感戢感戢已修谢书并及之矣回仲仪郡博一缄并此附去颐指呈逹为荷楮短心悠未究忡惙惟髙明鍳之未见间更望珍啬以寿斯文不宣备
　　答胡玉湖请考评书
　　某自一二十年来侧闻执事先生允恊舆情丕承先志以明经一脉倡率士类佐阐人文甚盛甚休由是归心门墙积日如髪第未获一拜下风常用悒悒以为此生欠事讵图今者会友以文巨帙累重诿以铨次尝转托云峰先生力为辞之云峰不特不善为我辞且勾引先生赐之劄翰于是乎黾勉披赏不敢辞矣甫得竣事谨以授之秦纲望赐台电一瞩之未知能惬高见契公论否耳恭惟先生于玉比润与湖俱清振起斯文是亦为政后举不过一再秋风迓续文公丁夘之气数机闗所系未必不由于斯栎也预以为贺至于悯热恼之瘴衣之以叠雪之轻解妆寒之围饫之以松明之红此意厚甚下拜之余附此以谢未知何时掬湖中玻瓈玉以洗昏花以快披覩临楮不任拳拳
　　答王仲仪书
　　栎去嵗闻琴书寓考川川泳云飞良深健羡今春方以未询履祥为欠而云锦天落矣三返五复何快惬如之明经课评荷云峰玉湖二公举以见诿老病荒疎惧不任此方控辞间执事又从而怂慂之亦既黾勉拜命矣或以召閧公能为之解嘲否也贵州髦士如林得诸公又从而鼔舞之其雪去秋庚申之耻而迓文公丁夘之运近在后秋转瞬见之耳全在云峰老师与吾仲仪老友领袖后进以为文公阙里增光区区不无望焉何时得握手剧谈以豁愁思
　　答胡云峰书
　　近斋心价者捧至教字披诵方知有八月半之翰而未领随即防答索及四书发明四小帙附斋心回便拜呈今不知已到未此月望宾旸方逓示前翰连张累纸详缜谦厚虽得前席而聼何以过之快甚慰甚赐报诸作姓名明经人才之盛足见师友渊源敬叹乆之王葵初闻其名矣董季真以乃翁所编蔡传附録纂疏来竭力与删定补注内其葵初批字删除处见其学识不凢因附书逹葵初不一字之答想是季真匿之其説甚长他日有会晤縁当及之拜问本义二条冩去之后随即悟文言干九二夫子明有干德中正语已悔所疑之过今详教顿觉豁然以程子中无不正及未济九二证之了然矣朱子曰九居二本非正以中故得正也此亦易不可为典要之一知正例而不知变例固不可也惕厉亦是至疑批教详明尤幸尤幸朱子曰无疑处却要有疑又要无疑使我之有疑得以无疑者先觉之赐也感刻感刻赐报本义通释外尊着不一既未板行又难尽借又赐报四书通防之着前信方谓未成书以今尊谕觇之书成矣坊中四种附録为最纂疏多不满人意集注依様画葫芦而已不堪视覧故不得已而有发明之编今批论谓纂疏集成多有差缪可谓先得我心又报集成外添得数家亦难得也大学有卢玉溪通义最不易想亦在一家之内若夫北溪之学庸讲义陆坦之木钟集纂疏已略取之但未尽善尔前信欲拜观通防数十板以见防模大槩赐教为幸颙望颙望
　　与张纯愚书
　　某尝读龙溪诸志铭及碧梧所为龙溪志铭知德兴之张甲天下又尝读伯东伯大之程文知具文可示法天下未识其后人何如人也二三年来偶于胡兄所见頴叔字説固知有纯愚犹未悉继于地理杨兄所见叶氏牧隠吟卷作者无虑百人独纯愚一説超然杰出亟録之敬服焉然犹未悉然料此必德兴之张也谨识之心意谓何当得见斯人而交之今年携书此来与二程君交偶谈及牧隠説二程曰是吾乡中云人所作继而兰叟此来又及之兰叟方曰纯愚本德兴人乃徙而占籍于婺源耳愚然后方自喜闻弦之能赏音而所料果不谬也知兰叟将有考川三役拜会之期遂于临岐祝之为寄声于纯愚先生非不欲书未敢书也兰叟再至则荷寄声且曰欲寄以书以冗未及写虽未得拜读已领盛心某何修而辱先生先施之哉夫然前后之不敢书者始敢书矣所以有牧隠説之云云者盖如老泉所谓亦欲执事之知其知我也若夫不肖则以何者求知于执事哉某自少颇知经之当明今老矣犬马之齿六十有一矣而经犹未易明也尝谓仄仄平平之诗俗下应酧之文儒家事业讵止乎此而一望茅苇尽疲精神于此尝心非之闻考川有明经书院司教事者云峰胡丈执事与为僚其必皆注意于此而实能称乎此多贺多贺健羡健羡庚寅识云峰于郡城今二十有三年无由再见请谈次得一唾名问兴居幸甚某三十年缪作俗下应酧之诗若文去秋东屏不戒于火俱烬焉不足惜有一增广通略乃因双湖胡丈所刋史纂通要而再订正者无他本亦烬焉书解折衷诗述传句解礼记集义句解语孟口义等未审何时得执以北面求印正于先生乎所抄先生牧隠册子亦烬矣先生穷防臻奥是惟无出出必超迈似此者何限尝一脔想全鼎因风可赐教一二否愿也不敢必也问先生之年于二程君皆不能记因笔不妨批教拳拳及此者亦老泉张益州画像记之意也冒昧奉书不觉覼缕惟髙明鍳之不备
　　与汪竹溪书
　　忆今春侍家叔扫松楸道经仭墙因获遂识荆之愿虽老成典型时见清梦然以无谓不敢数动阍人讵图谦尊忽赐诲示乃以诸令孙彬彬玉立特有西塾之招非老先生缘先曽大父灯窗之世契爱召棠之甘而忘戎李之苦何以得此矧重以诸族多方吹嘘左提而右挈之某也又奚説之辞黾勉拜命矫首凌兢谨此拜酧伏干尊照
　　与汪古逸书
　　今春领台翰详宻殊甚而持书人去急匆匆仅拜答数字不能道所蕴之万一当缄去四书考异一小帙惜所刋不免有误字不便台覧想能以意会之不审合尊意否耳答书初凖拟暇时从容作之而匆匆无寜日便鸿无我过者迄今不能如愿愧甚愧甚兹恃契厚僭有欲言同邑梢云呉兄万顷翩翩佳公子也屏山先生大尹之孙松所都廵之子笃志学问诗文俱工有令子年方志学欲从明师以玉成之某素与万顷托交以此见询亦闻先生大名非一年矣小生遂力以先生为荐兹拜此纸以逹其意万顷亦自作先生书万望曲从其情慨然诺之不特万顷贤父子饱领诲益小生亦可时时请益万顷且有容小生诣其仭墙之美意若得偿此愿以慰生平未得会晤之懐尤幸也亟亟拜字一生常苦匆忙有王半山之先生一笑而鍳之恕之幸甚
　　答呉万顷书
　　畴昔之嵗轻抵郑公乡辱赐汲引仆軰急归不果拜命迄今愧之继以恶诗道谢又辱宠和突过黄初压倒元白不足以言之也自后无谓不复嗣音悠悠迄今常切崇仰斗山忽出台翰所谕敬悉小生与古逸汪交书不一而未之一识此丈壬戌生好学好问朋侪罕见其比毎心服之兹体台意作一书逹之申之以台翰可谓知已又复笃教古逸必幡然应聘也自行之目必自酌之得宜小生不敢出位而言也匆匆拜复不能治择言语来使鹤立不可稽之故耳伏祈台恕不具备
　　答曹斋书
　　某去腊三缄蒙渎而辱向答之一是谦光十七日先拜领十六早尊翰至次月初九日尊翰始至整肃披诵一一如侍深以所代恳蒙允诺为至幸闿端新嵗方颙佳音而首翰又翩其天落矣亟展亟读且审寿履康胜何喜慰如之行状示教仰荷重勤真是无一节不包括无一字不研覃马迁史笔韩栁文法允谓兼之非老于文学其谁能为只如姿貌凝重意度粹夷八字已是画出一梧山翁矣良工心独苦老杜所谓苦即先生所谓劳也必具只眼而后能觉之已即授观竹君感慰之深口莫宣述但令先代声谢臆俟三虞之后専恪修书以既悃悰其长嗣仲炜亦附此引忱惟先生鍳之逹虗谷书谨领俟遣杭仆并发才有报章专当申纳刘生适亦至矣即令下手春丁以前恐难得便势只可于此行拜省之后以摹本拜呈也画之一教真如耳提而面命之感激何可云喻
　　与吕存方书
　　司马公有言某与景仁【范镇】兄弟也但姓异耳余于存方亦云少而宻壮而疎势也迹虽踈情则宻义也戊戌十一月初十日访存方偶値其先尊伯大祥建斋在次日整办怱遽中存方力防之不容其去樽酒细论不以冗夺待我之义岂不益于此可见而余窃有愧焉先君与先尊伯交真是莫逆某故人稚弟也乃没不及哭祥始及拜记曰既除丧而后越人来吊得无近之乎一语识愧存方其教之乎
　　异姓连行雁少时同队鱼胶投情最宻梗泛迹因踈下榻匆忙际论文应接余幽冥负父执来拜廹祥除
　　答金沧洲书
　　栎忆去秋道鸣珂暂簪盍自后虽坐嵇康之懒不书不面然仆心似江水日夜向沧洲未尝暂违也昨辱观万先生枉顾道美意出华缄何修而得斯于沧洲欣幸无斁栎唯秺侯之门先君先叔俱尝游焉不肖何人俾继此躅虽出观万爱念之意汲引之勤然自非沧洲羲娥其观人之眼溟渤其容人之量亦安能于总总客处中知有所谓陈栎者又讵肯于故人下客之子而期以爱必兼爱也哉栎行四方得此于人盖寡此正愿择所从而未之得者矧重以观万称道谊云之髙不容口此而不从其将奚从以此言之闻命即拜畴不谓宜然自今客他方则可在父母之邦则未可见主人馆我今五载略无间言义合控辞然后拜命及力辞之而主人苦防之形防神驰殆两浃旬进退维谷将如之何方欲修不能拜命之报章候伺观万到馆耑人申纳而观万又此来矣苦辞求决而主人终苦防不放轻帆好去便吾道付沧洲昨虽屡哦此诗今牵掣其事乃尔舟近蓬莱风辄引之分也夫还珠泪垂可胜凄断负观万沧洲二先生之深知非意也势也事会无极岂必终无効驱策之期哉肃此修谢万冀赦原治报鲁臯临楮慙汗伏干穹照
　　答汪竹溪书
　　某早嵗侍松坡老师坐知羣从多典刑岭云隔之尚欠立雪不图今逺贻音书及贱姓名谁误聼荧胡岭云不能隔之耶廵檐耸观梅花与有德色令孙森森立竹方就师模如某迂疎抡选见及不由介绍特逹相知乐莫乐兮固已心许矧重以朱丈昆季之怂惥乎然某于梧山贤周鲁托世契依刘已十余年讵敢不告而去之恋恋绨袍尚有余意坐是欲遽拜命而未之可谢兰窦桂正晋子野所谓好学如日出之阳者授受縁法天苟相之少缓嵗年安知暂睽之不终合今日之不轻去河南氏者即他日之不轻去浮溪翁者也别楮不敢防谨璧归之记室眎入万幸令小阮提领郎卿不及另幅声谢附此引忱惟是有辜严命非意也势也伏告穹照不备
　　与徽学屠教授书【名约字存博】
　　某顿首加拜谨呈路教提举月汀先生师席某隆冬逆旅获瞻师模语未终别去鹢退蠖屈天乎人也何尤扶惫而归过郡城不敢以蓝缕见意谓继必可以从容请教岂期三载竟随鲁臯非先生鍳之以日星之明容之以江海之寛某也寜免于戾徽泮积如猬先生以严正公廉一洗之昔枵然而不足今霈乎其有余惜也敛此经纶整顿之手仅施之一斆学而未大用也虽然嘉闻美誉无翼而飞岂无能以转闻者先生自此升矣预此多贺某散材也自度无所可用惟致力先儒之书发其蕴以图不朽而已去冬编蔡书传附録増注已成已与番阳一董兄谋刋之闽坊矣见编四书章句集注发明亦将过半未得求印正于先生殊以为恨也干冐师严无任战汗颙徯之至
　　与呉子静书
　　乆不奉问惟有尊仰中间叠辱颁饷不及一字声谢简慢之咎奚以自文然无心之感为咸乃感之眞不言之説为兊乃説之至即辰嵗聿云暮伏想合宅尊大之眷均受福祉荒凉四壁蔑表餽嵗之意者寸芹遣前物防意全仲文好学有进深可为喜吾侪人家但如山谷所谓勿令书种断絶其成功则天也如肯见过不必以嵗暮为嫌
　　与呉执敬书
　　某遥睇宗衮公遨嬉处缅想髙风无谓而书焉以为恭渎也因以不敢襟度明豁必鍳此衷仲文来知尊履寿康良切欣喜去冬之杪辱令似桂山上舍盟书有収録儿曹雅意虽乏便未及令具遵禀状然已心领恃有老成典刑必覆焘训诲之也区区本意欲令长稚一出仲文之意以为长稚故疾恐或不免有发时不如令小侄勲孙应命此子虽教之十数年然未尝出虽仲文以为可而某不敢必其可也所恃者先生以眷家祖行提撕纲维之但令伴令孙相与习句读务相去其不是不及处不以客待之而以孙教之则庻乎其可先君之孙即先生之孙也倘沐以先君之故施及其子孙俾得由此渐渐稍惯可以悠逺借庇某也未没之年无非感恩图报之日也夫岂惟儿曹而已哉末由拜侍敢乞厚自珍啬跻登上寿临楮不任拳拳
　　与子勲
　　我本未欲遣汝出偶遇机会故如此汝须是自卓立自争气自求长进自做取成人不可如前日悠悠见笑于人今幸遇亲家执敬老师重厚典刑可以亲炙取法姊夫子静先生博淹修防可以资问请益好文字好説话随手録取归日要观仲文非特益友实足为汝师渠之言一一谨守之不可一毫违之按渠之言而力行之永永无失今受人子弟之托须是且以教人为急自已事且放缓然教人读即是我读教人做文字即是如我自做教人解书即是我自解教人熟而记得即是我自熟自记得教人便是自学如此力行不特人有长进我亦自有长进又教人读书今虽不必与人尽解然我却不可不自晓得须是毎日随人所上之书逐段自检防解得晓得不可徒读其句读而不晓其道理如和尚念经也毎日早起晏眠除登厠外莫妄出一歩不可与人闲説一句惹是非待学生必正色端庄如此决不遭侮夏楚人家多不乐此不宜施须是勤而有常谨审而不敢轻易能守得勤与谨二字万万无失言语要简而当从容而分明最不要夸张妄诞学生事业与主人商量各人具一日程而日日谨守之
　　答呉仲文甥【凢十四首】
　　近与曹公交信报中全出示乃尊八十老人叹末章及斋斋和一篇并尊文欲抄示以匆匆未果次第再信索之得之当録去也斋石假山诗曽见之因戱成一首大意谓木山可言假石非假也一卷石之多卷石即山之具体而防者且天下大小无定在庄生云秋毫为大而泰山为小使有据鹏背而上九万之上其下视泰山亦卷石耳假义有二有眞假之假有假借之假凢有形于天地间而为人所受用观翫者皆假我也名僧有偈云百年借汝间观孙仲益尝拈掇以为尺牍见之注中虽泰岱齐鲁青未了者齐鲁之人亦不敢认为真已物自羲黄以来泰岱亦几换山主人矣爽鸠氏不能终古常乐之也今徳父为今季子知在徳不在山石小山已物而不认为已物不过假借之以适吾之乐其徳自可以不朽纵渠夜半有力者不计也以此竟成古句一首不曽帯归匆匆亦记不全未及録去又恐中间或者不察以为含讥遂不欲发要之不过说正当道理末段尝说得徳父好处出矣吾甥以为何如贤甥之说后篇五峯九峯之说不为佳不如前篇吾文自有意深淡不妨不必为俗人迁就也如何如何令弟处留下杜诗选半册乃律诗望索以见示近见刘须溪杜诗注杜诗本平易易解而刘批反艰深其辞却解不得可怪见之否然亦间有好处有暇欲尽注之但不知有力可成否耳石假山诗曰木山可言假石山何假为一卷石即具山体山之小者逾怪竒若谓卷石不是山撮土与地有二与秋毫为大泰山小大小定在谁究之倘骑鹏背髙九万下视泰岱应有兹吾谓假字有二义以假借言端有意人生字宙间形聊百年偶凡所受用莫非假欲专一壑毋乃蔽田庐山园并货寳借以闲观了兹世倐来忽去或终身气聚有之散斯弃粤从羲轩昊顼辛泰岱几换山主人芳林崇土艮岳石力为儿戱堪笑嗔泰岱真山青未了齐鲁亦难认为真爽鸠虽乐岂长乐但视为假常欣欣延陵徳翁今季子小山已物呼假耳元和在徳不在山徳意不朽山意闲适吾人乐聊尔假不妨夜半有力者
　　又
　　斋杂作管见内有吾辈所自能见到者有旧已面得之者其能广人见闻者亦不少近见答一书甚详尽敦笃末书一絶云孙曽鼎立淡壵垕年歳珠聨寅夘辰或抱或擕无不可老天照觑这闲人晚福真乐可羡也视虚谷将死五律之可怜过之万万吴恕斋讲义于朱学尽不差亦无大过人者皆不肖所能知能言当摘録之后便归纳
　　又
　　承索放翁诗见遣去其诗甚典雅工博极好学南渡后干淳以来诗人如此公者不可及矣承和诗肯将圆行应圆物但以古心传古人好周易二字不过周家所作之易三易经卦皆八连山夏易也归藏商易也今之易周易也伏羲之易唯有卦名而无辞自文王作卦辞周公作爻辞方有今之易经孔子作十翼乃易之传耳易交易也变易也交易为体变易为用朱文公论之详矣虚谷桐江续集有先后天吟百首多好唯其中说周易一首不是以周为周流大不是此不知何人好竒之论而虚谷误信用之耳
　　又
　　承录示尊先吴端翁正诗序及摘聨极感摘联俱精絶诗坛律起结小不满人意而两聨絶佳旧传全诗数篇豪壮工巧兼有之但不似苏黄一辈之浑厚耳谅于中原文献之正脉有难以一槩论者欤诵其诗不知其人可乎是以论其世也杨尚书名杰字次公号无为子其名见于坡诗吕成公文鉴选其诗文近传其为婺源胡氏作防衣堂记此诗序髙于记相去十余年笔力之进如许可敬畏近示册子胡余学复卦讲篇详明不可及何其中有云孟子谓伯夷太公盍归乎来斯朋来无咎之证欤此引证失之巧矣齐鲁曕沈毅斋高弟名兴龙宝祐丙辰文榜易义过省许许山屋名月卿以易魁别院所答鲁瞻问易图一书恐非山屋山屋文学不类此看易图亦恐未如许精到畧果其答想是初年清明在躬之时但得鲁瞻发问之书一观方极分晓否则寻此本义前所列诸图及蔡节斋易传后所説叅看亦好然此书中亦多有徒详而欠下语精妥处亦容有误处大势自好
　　又
　　福侄授所惠字已悉喻及孟义诸眞者谁乎甥旧自相为知已可也近日光侄至见记解必欲借曲礼上下去已付之所编述甚欲以传知已庻广其传但在发去者见体早送来不失坠元本失之则防本塞源抱恨无穷矣高作一册遣下环秀亭赋摭方公秀亭记之余意辞甚明畅多景轩记末因以箴之可取望逺楼记虽得之心境记然亦不能全善三石説自虗谷千佛阁记来亦佳逸老园记模冩工意趣佳断制之法从斋南山道院记来以逸老人之余年余年只可自言不宜施之于亲当作髙年祀社文甚佳无鹄形矣防以充人形也充人二字当改作践其得心亭记月斋记石假山説拙庵説全善勉旃勉旃
　　又
　　前遣去孟子口义看后于盛意如何人回试一二语及之老舅初十日归十一日便下手解礼记今早奉先祀午后读之至晚亦了却内则一篇四日共十七版高作一帙笔力大是长进咄咄逼前軰不止目前所罕见第一篇赋意有所祖述渐渐看至中间渐入蔗境老夫当避路但胜是丽胜淡辞胜理年渐髙笔渐老他日不患不成霜降水涸未可即遣回当选冩数篇防以示人云吾家亦有此宅相也老舅不能如山谷万一贤甥殆过三洪师川逺矣开春晴得好过我少欵但恨无可以欵留者闵仲叔周党相过惟饮水相视而已恐不免此尔统祈孚亮
　　又
　　人至首询椿桂消息知俱锦还各遂防侍甚喜读所惠字稔尊祖老先生以次并纳福老姊康健尤慰近来无寸暇此为骨朽后生活他日当与贤甥细商之亦自怜其自苦不能闲也念之否适阅所问至孟子首章仁义义字之疑昨嵗所成孟子口义已及之矣不可不传之吾甥先遣前册去自谓稍能得朱老之意望作急抄之换后册去有一后序内専及此半作而止吾甥勉我成之它日看也此无他藁他本万告而珍之
　　又
　　伏承椿萱重疉之赐毋乃如文帝赐张武以愧其心耶兼尊娘安人贵恙如许何必稠复讲此却则不恭受则重愧感激之余继以叹服也侍边千万为道谢意前日所发示文字亟此归纳此一宗文字虗谷逺矣以下诸人之作何敢望其万分之一虗谷之作切于小桃源尤切于今日进士之难之末出作序者与本人之名有手段且前纯述志隠子之言后方为之作歌正用送李愿序家数番阳张仲良一絶句亦可取庐山千仞欧公赋盘谷两山韩子歌险语竒文世常有髙风清节士无多隠然有讽诫意下此而作者尚当于志字立议论诸人皆无发明得志字有力者匹夫不可夺志也若志立得定灼见世当隠而隠莫説三徴九辟虽千徴万辟亦不可夺吾之志方足以称志隠之名若贩卖云壑邀射虗名如卢藏用之终南防径李渤之少室索价此而谓之隠岂知隠耶恐所谓程尧者亦不过借此为虗声耳设有赀可求仕有媒可进仕未保其不夺志也以此箴之或可夺其膏肓
　　又
　　胡仲虎四书通庭芳委校之且令是否之好处尽有但鸡子讨骨头处甚多最是不以祝本为定本大不是文公适孙鉴庚三总领题祝氏附録云后以先公晚年絶笔所更定而刋之兴国者为据今乃不信其亲孙之言而信外人之言只看中庸首一节断语诸本与祝本疎宻天地悬隔乃隠而不言而専以为政篇德之为言得也得于心而不失一节来辨谓得于心而不失为定本而非行道而有得于心之説得于心何必加以而不失得于心是得何物不比据德云据德是道得于心而不失乃是因据字而下不失字耳似此之类不少只是纒辨数年前与之交颇信吾言凡所云云皆具存也
　　又
　　前日不曾戒甥一事夏秋之交最难将理将理之法第一要不多饮水不特冷水不可饮虽熟汤亦不宜多饮如遇小渴不如忍之忍之而惯自不思饮如遇大渴不得已而索水不若只潄去烦热畧略咽些入胷膈不宜引满大吸快意一时以贻日后脾寒防痢之患也渴时闭口卷舌揷上牙之内自然有津液来候满口细细咽之自不渴此学仙妙法
　　又
　　照病且嬾勲亦不用心皆不可望能传吾学者其吾甥乎冬末上来望带取纸笔文字当传者作急了之若悠悠半年仅传一二何时是了近日某借人朱子语録昨日一日抄一十二板不过循循冩未尝汲汲也十诗甚感但称奬过情自家舅甥只贵用实意不要如此启事甚妥帖工致起八字妙但宫居二字不好吾甥好学好问故一髪不贷如此甥所作比近时所见又进矣可喜可喜勉之勉之
　　又
　　承惠字甚喜所言言言允当可谓爱之之深使其能一一谨守则吾何虑之有哉勲儿既见之后仍頼苦口戒饬之姊夫家只以自家子侄待之有不是直戒切之尤所愿望见之只令在中门外不必令入中门一歩此一件不妨以客礼待之也见令具榜子去叅诸尊长但见二令叔祖不可无榜又不好下只得下眷侄孙三字如何所当见之眷家前軰望一一引之进见教其不及扶其不至包其不能是所愿望举业一件今日相尚不做举业往往只理会作诗眞实诗不易作简不可不作想子弟渐长此等亦渐作对简诗口义之类皆所当习然诗且当作絶句先五后七未要便作律诗做絶句三两月见蹊径方可问津于律向来老成而能作得诗成者自少况初学乎先易后难渐近法也勲孙字画未成不可冩本见付去黄字顔字令摹以授同牕某小年编録太早致终身冩字不好虽教学今三十有六年未尝与学生冩一幅本不过摹本而已日间不可一刻放过灯下只宜立定程限读日间书毎般读防遍读足便就睡子弟精神有限不可徒乆坐而瞌睡徒损其明日之精神无益也
　　又
　　初九得家报方知邑中有公移到来贤甥宜与説作此寃家有何实益其子学于吾者五载今反以德为怨平昔自恨薄命不偶动遭反噬以为芝兰而滋植之变为荆棘以为鸾鳯而卵翼之化为枭獍者往往而是孝友睦婣人之行也令叔一房上而事父母次而待兄弟族人外而待师友于此四字如何天理人伦有是乎沉毒隂狡最损人福平白善淑最增人福甥其开譬之若十分难言望勿吝一行面尽其委折尤好
　　又
　　此回之事亦是宅中房下一项大变折得一番大祸近闻犬屡升屋蹲而吠此妖也仲耆一病此怪证竒疾也此诬兴而病遂愈岂非破财折灾乎甥宜以顺处逆以待天者之定于此事抛弃之不要留在心胷吾所望于甥者甚逺宜以公平正大为心不可一毫效彼也回宅时千万过吾家详细言之塞上翁曰安知非福乎尊祖厚德所以待吾甥一房者不薄其面以喻我之意甚好容面商之然后力赞其决吾于甥所闗系付托非小事甥切宜克已自强以慰老懐吾于此当拭目以觇甥之逺业初闻必不平以古君子之事观之以理遣之未有不平者相爱之深虑其因此饥寒或生疾也切望自爱
　　与梅屋叔
　　某有小事仰渎尊聼近日与可叔面言要割税入敝户此若出于戏言则付之勿言若或果有此意乞赐一言力止之敝户惟其无税钱所以可与学中打捱若才有百贯钱税便为所牵持矣五城者七兄尝笑黄麟哥谓先祖通判做一世官不肯受亲戚族人一文税钱寄附见得一介懦夫儒户而受人税钱今日但见小利未覩他日之大害耳此可谓名言若夫包纳本户一二百丈税则尤利之小者便是贴之以七十分亦不愿受此小利以贻他时之大害割来易割去难某人之事可鍳也可戒也谨以直覆千赐以仁人之一言冒渎恐悚恐悚伏乞尊亮
　　与春塘叔
　　日昨领尊翰为曹学録求赠行诗序引尝匆匆奉答殊愧草率继而思得其説奋笔一挥而成议论颇精切不可移之它郡它人节节照映句句工宻字字秤量知良工心独苦者其惟吾叔与二三知心乎番阳名士如林所谓作文要可张吾军然后可以出手不然是辱吾徽亦自辱吾乡贡进士也诸公赠行诗章亦宜彼此互相指摘推敲不至贻芝山羞为佳劣侄行年七十有三老矣其言虽苦而味颇腴闻者当不罪之秋崖耕緑堂诗録示人以为记尊翰亦以为记非也此诗恐不可出以示人内有诸人读书不如睡又云者也之乎助何事讥斥鄙俚似非其得意之作后一首可以出手必元自有眞迹奚以某之再冩为哉此説不及奉命非懒也叙引缮冩呈似过尊目以授曹君
　　复实卿侄【名光】
　　近日作答信后某日髙一哥来方知所寄还程松谷文字挟以自随将归后送还之未几到与可处今必归矣见发程君可大所求之文到敏求兄处遗像记颇自惬鄙意道理亦实是如此挽章不为好却见尽其家世平生履歴及塟地亦一字不可移用于它人所赠言则不可言序序必送人行乃可言呉丈与夏放皆谓之序恐无此体例也夏放最乱道汝何人敢大言无当将与卿大夫上之司徒初见即掷之非之不拟来取也此人乙夘生邑市无人推荐此等无状无识之物可哀也哉今亦死矣康节云还知虗过死万遍却似不曾生一般此物足以当此漫及之可发一笑贤侄所寓渠宅多好书半年数月后可以逐旅借看亦一大好事预以此贺吾曩嵗见好文字必抄或摘毎嵗必进得一两书尝自笑与老妇言之今年又买得一件书田矣自到珰溪后便不能及子西摠管亦颇有好文字初自江陵回得文公仪礼全书七十册尝妄意欲抄取一部继亦成悠悠今年老眼昏花不能偿此愿遂为终身之恨亦漫及之言此者励吾侄可为之时勿磋过也
　　与髙四叔翁
　　去年婺源胡双湖数相勉将蔡氏书传编附録纂防勉从其言成得三分之一继而海口董养晦又挟双湖书来欲借所编采入其叔父董深山所编中以不见深山所编拒之不发今夏养晦之来携乃叔所编四册见示遂亦发数篇授之盖深山之子季真将携入闽板行甚坚彼中已有刋主矣近季真贻书尽发全书共十一册来诿以删定但其所编多泛滥不切自家议论尤泛使人不满其书先已经王葵初及双湖删之矣葵初丙午生好见识遂因其已删者而痛删之秦誓以后者与董相叅次第将毕却将董编叅取自尧典以至防子合为一编盖此原有书解折衷故成之颇不甚费力近以十余篇凂髙一哥録取一本为底本髙一哥亦自録一本不审畧曾见之否如未见则髙一哥解盟时必可携归共看也今番此书觉无余蕴矣老来自苦东坡所谓颇利前贤予骨朽后人眼目亦自怜也因有余纸偶及之余需后便切冀心亮
　　又
　　蔡传集成亦闻置一部此名亦大言无当到何处谓之集大成初与约并名而刋为改乃父之序文外面书套之语亦商量冩定到后一切反之今刋者却是元序何等猱谈初焉用半年之力授以成本之时震哥云彼拐先生耳至彼必自刋乃父名予对以未必其然我之忠厚不逮后生之明了逺矣此不要也愚谓其中有精切而遭去者无限逞其懡防之辞易其担当之语往往有之夺吾説以畀新安胡氏者五十许条双湖在必不容其如此内他人名字差错者不少字画差错无限初授之本外添熊氏之説无一而是禹贡中有大乱道之语由南而窥址等是也与禹贡初无毫髪干渉徒尔大言以见其博此子不识妄加去取令人愤闷不得为完书也已改定成六卷近日方毕非一纸所能尽其详自述一刋蔡传本末当携归与髙一哥一观庻怡然赏之
　　又
　　十五日迫晚僮来领惠字已悉虞夏书已有兹不发尽发商周书去董之罪不在畔盟不并名以刋而在妄删节割裂使看不得有遗恨中间胡双湖实无一字凡新安胡氏曰者皆吾人之説也双湖至公平使其在也必不肯如此董亦不敢如此因笔及之仔细将此本与刋本防检便可见楮笔不能尽也字説昨早方成亟亟书去余需嗣便心亮为荷
　　与黄求心
　　不面不书忽忽数载儿侄軰来徃幸得略闻起居然终恨不得亲承博约之为快也去冬闻今嵗携琴书为汪溪游甚喜当易于盍簪岂两各匏系倐阅一两月一见尚难偶外甥呉仲文过我谓特欲造函丈进拜遂拜此字以问近况此甥乃某女兄之第二子自少颇笃志于学数年前馆于歙因得见斋先生甚防称赏回其一启颇期待不薄继尝以其诗藁呈虗谷先生亦防其赐一防期待尤不薄试一印之可知今嵗先定向杲一馆以意见不合力去之偶见过闻梅结有一馆未有人试为一询之偶一言而合初不知其详及其至也乃又有不惬其意者年来吾道固厄而此甥之厄又甚焉亦尝多方开解之顺而安之可也某于兄长托深契故畧及之兄长有可提撕警诲之者幸勿吝鼎吕来嵗仍馆于长干沧洲金大暇时当必有此行桐冈自杭回沧洲必见之兄长得暇与偕行一游亦好但主人留外践迹不欲假如何偷闲先一省见亦不敢落后也楮尽只此切丐尊照
　　与金沧洲
　　乆不簪盍多相燕鸿近闻台候稍稍违和天相吉人想已平复兹有少禀外甥呉仲文后一軰行之可望者方曹二公皆称许之今嵗为梅结游某自悔其轻于一言此甥素闻先生斯文北斗吾道东风意欲下荆州之拜遂拜此字为之先容有可赐提撕者乞勿吝其详见求心信中兹不赘桐冈自杭回车后当必过此又可饱聆诲益也乏楮修字不谨伏干恕詧
　　与中泽程氏
　　去冬留邑郛获晤语豺狼不问麟鸾受诬徒为左右叹愤蔑如之何别后启处何似乏便不及书每切驰情最是失礼尊兄昆季令侄昆季其不以薄谊咎我者防希兹有白事未言先惭昨嵗两荐塾师两聼纳竟皆为反覆者所误遂誓不复言此事今兹有言恐尊兄亦笑之厌之矣然尊兄见超凢庸当亦鍳某非故欲相误特为人所误耳舍侄名光字寔卿戊子生从小问业貭疑于某学识颇正笔端亦俊性行甚纯字画尽楷现亦习应举之文近寄经疑十篇加之淬砺尽可应试兄能见聼置之西塾令侄令嗣不为无裨某非如王氏有誉儿癖知心之前不嫌其直也
　　答考水胡盘溪【代子西】
　　比贡柔缄特厪答翰光芒飞动与二寳而三珍感感某前日以尾细故不获已又修字为记室渎发未二昕夕而秦使突如其前晋帖翩然而下矣其何以当之某材侔袜线恩受言丝上有七十嵗之亲逺为二千里之役半山所谓古人一日养不以三公换有味斯言趦趄乆之家严时勉之行君亲之命俱有不容违者遂方敢为行计避左里之险道出九江不获禀违政此自讼讵图谊云郁穆丛珍稠叠嘉而贶之礼甚丰也却之不恭受之有愧与其不恭也寜愧登嘉勉受何以报之外辱霜蹄谓赐虞祖屈产之马似复晋归其不欲明言却之耶礼记所云如斯受赐痴儿何敢不拜
　　谢送塟
　　某近者卜塟先君过防尊慈崇笃契谊逺赐贲临范张交好乃今见之先君有知衔茹必矣况于其孤其何敢忘日欲躬走仞墙以谢迂临之辱恐劳起居以故不敢轻率是以饬墨卿以代面谢伏乞穹照不具
　　谢履袜巾币
　　某昨者赞扬好事惭愧善歌曾防拍调之遏云遽赐缣绘之叠雪读所惠翰知雅意已先于未将以迹观之则似砖之抛玉之引也念旧怜贫煦濡而濡湿之在左右为盛德事其如老生之不遑只受何一拂拭一歩履无非铭篆恩私时也亟此占酧言不尽谢何时簪盍悉留靣既
　　谢星源王正山猪肝及酒
　　懒残炉邉六花误约孤负灯花如此空樽何青州从事与公子彭生携手同行惠而好我从事曰相与入醉乡可乎彭生曰吾平生吐出肝肠岂曰豕交之哉二子辨不已某扪腹而谓之曰此中空洞无物能容卿等数百人愿借前箸筹之二子曰善竟归心腹
　　代逹汪静轩
　　某昨效厐公之入城勤陈蕃之下榻扰春风者深矣揖别言归一歩一感渴教信宿尊仰方新待腊之栁露青宾春之梅绽白乗咸临之吉利迓开泰之亨嘉此其时也仁者之静与松萝俱凝定仁者之寿与椒栢俱延长歌撷涧芹以将此颂惟尊慈不以其辅渎而翕受之则百斯幸以序附特此致意以达愚诚等祈尊恕
　　答黄叔玉
　　某不见叔度鄙吝乆生又得山谷刀笔鄙吝亦扫而空矣梅檐展玩踈花与有德色某兹亲慈以寒家増累特贻庆言且有珍贶此何足挂齿牙者君家山谷嘲小德诗曰中年举儿子漫种老生涯解着潜夫论何方无外家此儿之育适可似之敢借此诗歌之以谢短帋占酬不敌先施统祈亲照
　　寄郑时庵
　　某昨留都下与君为莫逆交眞异姓兄弟也英游时乃坐他冗不克躬饯迄今愧之猝猝言归念欲即诣郑公乡以讯近履寔沈祟之尚未脱然坐是力不逮心非意所料即辰春和景淑寅想荣侍萱亲婉容愉色昔人所谓寿觞举慈顔和者不得専美矣健羡健羡少需贱体可以奔趋即容问师潭途伏谒墀下以究所懐也不腆芹少寓寸诚一笑领之幸甚
　　答郑时庵
　　某春间防贡一笺随沐响答继饬蚓墨方渎是惭未防侧闻大斾祈纯嘏于星溪满拟回辕可卜望尘之拜讵意德星之聚竟成参辰之不相比也政兹渴仰划捧诲函义榦情条灿然十从事之内燕山昨梦居然唤醒并辔连床易得之半万里外握手论心乃艰于才三舍间今之隔濶牵于人前之会聚相之者其天乎靖惟执事宇宙一庵时止时行与道黙契止者暂也行者分内事也先为时栋榱桷或以次収焉予日望之焉用佞多仪宠赐充牣衡茅却之不恭勉拜雅命之辱缅想德门仙辑逍遥水晶宫中暑溽梅蒸潜却无朕弥深歆羡未见为憾幸防心蔗浆锦掤之适以待殊纶不宣
　　答李泰宇
　　某兹承一扎逺饷多仪絷雪天之玉貍横氷泉之赤鯶尘出麦岐之秀意见李蹊之眞有笏可拄耶莫倒持否无波相及者如干没何
　　与戴廷芳
　　台翰缄示寄府判先生佳章感激感激怱怱未暇载姑少俟之前日邂逅季澄学正尝靣禀欲附课稿还寔卿侄已荷留聼昨晚携至摠管宅则知入长干今早问已回辕矣兹敢附去转为左右渎得附示此侄不至沉浮多感多感屡许以虗谷续诗宠假尚未示下得终假惠之幸甚不敢汚损当珍防以归奎府也
　　答汪景初教谕
　　近得盍簪别来倐两阅月兹领妙墨如接晤言保举一事鲁两生不肯行寔以年未及格亦理当然非有他谓也荷再谕及足仭诱掖之盛心宾旸侍其尊翁在邑见心则以其尊翁亦在邑未敢闻斯行之所逹总管书敬留于此俟归投之如有令两生行之意尚当具年甲籍贯以闻止轩之文防忘之矣近有目疾不欲苦思以甚之俟有佳思则缀缉呈似不具
　　代金赫翁答季澄
　　伏辱诲示以先人襄事特加问劳足见笃叙之髙谊剧切知感彼时自合走报盖以路逺且春雪连作不欲重劳是以欲报而不果今谦翰拳拳虽亲辱执绋亦不是过谨拜此以谢鸣谦之辱不遑它及切丐穹照
　　又
　　春首诣仭墙展履端之庆礼也既而冗夺至于绂麟令旦亲称觞致椿松之祝尤礼所当然又以冗不克趋前于是简慢之咎愈不可宥矣过期之余甫能撷溪毛以见区区公其谓某何如人哉谨拜此以鸣其所以然亦首罪之一端也惟尊慈鍳其只影而贳之则百斯幸矣
　　与汪季澄
　　不侍诲论一瞬许时笺敬区区亦以无谓不敢穹遡寸忱则不以书问防数为恭慢也兹恃寛度僭有禀渎此月朔日承本县文书为路学儒人不陪拜事勾唤且罚钞小生自甲辰秋丁及甲寅五月拜朔十五年间外皆前任诸学官寛恕今忽例遭勾罚此必学司混同呈上梅先生未必注意及小生也兹拜梅先生一书恳之书之辞语婉曲当矜体兹不揆为髙明渎如逹乞颐指左右为逓上如不欲自发去则潘半村鼎兄石养正兄二表兄次第凂一兄为投之亦可万丐必为投逹不至沉浮寔为至幸尾尘渎非恃契爱不敢及此不逺胥晤当得靣谢伏干台照不具
　　答汪称隠
　　比者不揆蚓窍蝇声僭休官五咏过辱鸣谦郑重以谢此奚以谢为哉前軰谓进之难不若退之难至以放鹤出笼纵鱼入壑自喻其乐可想也今者先生全节而退髙矣先年而退尤髙也髙之故乐闻其诗而和之此奚以谢为哉取于造物也廉故造物之报之也永取之不尽故享之亦不尽先正定斋翁不尽取之留以遗公而公又不尽取之留以遗二季位不满其德天之与平阳氏岂可涯涘也哉某不肖方年六十有三可以进而自弃不进先生尝廻顾之期望之负此知已每窃自愧今忽忽七十有五矣犹不免傍人篱落是亦不可以已乎何当得脱此防从公于山之巅水之涯以倾倒所懐也未卜省谒惟冀厚自珍防以跻上寿以仪乡邦谨拜此以谢先辱伏楮拳拳不宣
　　与程材仲
　　某昨日耑书招致之为一二日之留叙十四年之别饮食之锡予之贤昆季之于故旧得之矣老拙无以当之如愧何揖别言归弹指顷忽忽数日感激未渠央也靣谕令荐进名术尝以严陵项君松山对归之次日适会之于族叔与可家与之言适値其将经过郑里之的便遂以只字为之先容或即偕之歴覧以订所拟或与之约而需后期一聼裁酌此丈游诸公间多敬信之昔年子西之塟亲三旧松山与焉去年之塟内赤丘松山専焉以贤昆季之髙一见之余必自能赏识之何待愚言之赘哉以拳拳塟亲之心适召地仙之至似亦有縁法焉未见愿清心养气以迎多祐令兄处不及别字禀不殊此松山行速拏楮拜此殊愧草率惟髙明恕鍳之不宣
　　慰曹济之
　　某顿首拜申慰济之教授学士尊契家兄大孝某近三月间扺邑询尊祖老师近履知无恙方以为喜留宿数日而未归未防忽有风传老师讣音者惊呼惶惑惊者恐其眞也惑者疑其非真也未防呉观万归自邑方知其传眞矣呜呼平昔泰山北斗之仰今其已矣恭惟老师判簿先生乾坤间气海宇伟人方为程文闗举子之口而夺之气及为师儒炳紫阳之灯而传其心全节无瑕上寿有永何可憾者二贤嗣之先没数也伯鱼先孔子卒虽先圣不能免也六贤孙之善继理也子思续道脉之传贤昆季所当勉也某自闻讣音即已动念谓辱老师之知自丙申迄今二十年平生无知已知已惟老师一人耳苟不亲徃以哭以吊于心安乎即与观万商之拟以少暇同观万黄求心问叶舟之途靣慰有日五月又抵邑则闻诸菊存先生谓昆季或它出恐小生軰之行或参商不相値盍尼斯行小生思之有如龟山所言于心终有打不过者无以寓意谨致鸡酒之敬撰一奠文以冩拳拳惟兄为焚白焉万幸令弟诸兄长一一呼名尤幸诸兄荷祖父道脉之传而尊兄承重之责尤重惟节哀顺变以逺者大者自期至望至望兹拜字托菊存逓呈伏干台照
　　答汪古逸
　　某自去冬复书后今春有传先生今嵗携琴鴈塘者为之甚喜喜也者喜其有拜识之机也忽又传先生遭齐衰三年之变者为之大戚戚也者想其同我三十四年前劬劳之痛也又恐因此未必遂拜识之愿也度老病必不能徃吊则欲附一书以慰探便无从迄今耿耿戴兄廷芳连日留外家谓其居距鴈塘可十里可附书正欲今早作书而昨晚篝灯时领先生所赐诲翰矣感甚愧甚靖惟寿母太孺人年垂及百跻登髙寿虽未知垂帨的何年以尊年六十六则太孺寿数可以想见人间世谁有以六十六之子而得事防百嵗之亲乎老天于先生厚矣生也有涯数必有尽今日之变可无憾矣先生于礼已在不毁与惟衰麻之间当体母氏之心为心母氏之心岂欲垂白之子致毁过哀以戚我防防之懐乎先生念及此可以酌居丧之礼矣先生知及仁守何待愚言欲持服于家思亲之仁也今过卒哭之期以势而赴馆亦交友之信也交友不信亦在非孝之科先生处之是矣又何待愚言然犹不能忘言者盖欲先生因愚言而寛旅中之懐耳
　　慰程前邨
　　近董季眞行尝附答书方挂漏是惧江照磨至又辱寄声时前书想未逹今想已逹矣照磨未防言先生近罹寿萱太夫人之戚某闻之惊嗟失声徐问太夫人之年则上寿九十年登九十百千万亿人中谁能有之以先生年六十有七而上有母在百千万亿中人又谁有之天之厚太夫人至矣厚公尤至矣自他人观之足可无憾公孝诚天至新罹此变恐不能堪然证之礼六十不毁七十惟衰麻在身以衰麻在身言虽少不及以不毁言则已过之愿酌其中而处焉向者毕梧山之母徐生于文公夣奠之年年九十三而没梧山甲申生年已六十九乃母初病时丁寜梧山云我年九十以上已大幸汝年垂七十宜为我自爱汝若过于哭泣我防防中亦不懽喜汝宜深戒之想太夫人之见亦必如此礼书公所自悉言之似赘敢援梧山之母之言以为公告某乆客梧山门此语寔录也愿公深体焉前軰云万人丛中一人晓性理文章万人丛中如公者敢无一人望公为太夫人自爱为吾道自爱仪州里以幸后学某三十六而丧父四十三而丧母家贫不能养欲养亲不待以公之家防必不缺且亲享髙寿仰视之愧死对照磨畧言不觉涕泗横流也愿公鍳此而自觉焉至恳至恳
　　慰友丧父
　　某乆不交书则亦有以中间闻执事有何忧戚而未详兹会廷芳方深知之始敢防修此纸首惟鍳察某比者不意庆门凶变有尊翁府君之戚府君横舟老师之嫡嗣闻名乆矣而未及识于癸酉鹗荐之文尝得伏读之甲戌混补回途得叅觌之人物颀然玉立今犹隠隠心目间不谓才偿识愿而遽仙逰也礼为人后者为之子执事罹此与所天同哀悰何以堪然又闻之在礼有不言而事行言而事行身亲之而后行之分况不免任人子弟之托乎此其不可为一概之哀也明矣执事熟知礼意何待愚言想三虞之期已近之或过之矣愿以逺者自期此区区下交之所望于心契者老衰道阻不及靣慰而以书惟孝子仁恕察之兹因廷芳回附此以寛台懐匆卒不具再拜申慰
　　慰戴时敏
　　比者不谓庆门凶变尊翁堂录太师老先生奄弃明时始者风闻疑而未信夫以尊先太师后学山斗昭代蓍龟纵不为卫武之九十入相亦何妨如伏胜之期颐传经乃今天不憗遗夺此大老使后生于何而考德时廵于何而就问识与不识皆为流涕矧足下纯孝天至其何以堪然有一説可以舒足下之深悲老子有言死而不忘者寿不忘何也死且不朽之谓也古有三不朽曰立德立功立言老先生德为人师言为世范著书立言部使者已转而上闻矣行将垂世千古不朽尚父天命之寿与臧文仲身没言立之寿相维于无穷视相如之且死而以封禅书献谀者过之万万昔呉人谓孙仲谋曰此岂孝廉哭时愿以逺者大者自期勉进乆大之德业扶持先生所著书章章永传其视仅以一至之哀自任者为何如某不揆僭越以慰以期惟足下抑哀顺变不鄙其狂愚而幸聼之礼合躬诣繐帷一瓣一恸于以哀死而吊生顾影自怜有愿莫遂慰唁纸又堕鲁臯惟高明恕而察之不宣
　　慰胡济鼎
　　某兹者不意庆门凶变寿母太安人奄弃荣养执事孝诚天至爱敬两全考叔之羮将有待而遗孟宗之鲊将有待而寄一旦遽遭此变何以堪诸自兹以徃返哺而乌何在卧氷而鱼空肥甚为哀慕盖可想见自耳兹闻伤悼曷胜即欲一诣繐帷以哭以唁家事如猬酧应不遑外奔内驰日不暇给忽忽嵗蛇赴壑矣既躬造之弗获又只字之复稽纵寛度不督过之愚独不愧于心乎是用拜此以代靣慰更望节哀顺变勉进饘粥以显扬自期是所愿望令昆季翰学至孝不果别状意不此殊统祈亲照
　　慰曹斋
　　某不修笺敬整整经年非于师门简慢也不欲无谓徒渎尊也近此月初呉甥过邑郛会仲玉学正知次令嗣希文抱恙问何证谓胃弱不纳食某虽不敢言固已窃隠忧之无从问讯日徯平复之音忽社后之四日竹牗寄声见报谓希文竟不起矣惊骇痛悼无以为懐有是哉庆门之凶变一至此哉先生与判阃安人俱以八十之髙年而罹此倒置之大故其又何以为懐昔人为陶士行言越骑酷没天下痛心何况人间父子情乎自闻此变即欲奉慰然亦无説以寛先生之忧恐只以重先生之戚耳要之人禀受符直二五之气数或厚或薄或长或短天也非人之所能为也亦惟顺天而已荘生曰孰使我至此者非天乎况希文懿行奥学髙文妙画种种出人又且诸郎俱佳不惟克其家而且世其学而又有孙竹立矣年登五十有五已不为夭如东坡所谓人有文为不朽与有子为不死此两言者希文足以当之所使人不满者以八十之亲而继哭五六十之子则为逆耳此为理之所不可解要亦数之不可逃先生髙明有素处常逹变必有可以自寛自释者何待愚言天下祸变亦要人当夫子万世宗师早哭伯鱼仅有子思为之孙亦待曾子而成就之先生今兹事体不髙于宣圣数等乎愿先生顺天所命加慎眠食以跻登伏生髙允以上之寿是所愿望兹因便风附此拜慰不觉覼缕惟尊慈鍳之不备










　　定宇集巻十
　　钦定四库全书
　　定宇集卷十一　　　　　　元　陈栎　撰启　疏　文
　　发解谢路总管张公启【并辞防试】
　　学生陈某启右某伏防顷给省府解据叨中郷试第一十六名者伏以鳯诏天颁初试紫薇之省鹄袍星列兆分丹桂之枝若侥幸然有纲维是窃唯科目久行于歴代端莫甚于迩年经穿凿而不根文浮华而过实士鲜学问国奚取于若人世蔑事功众遂疑于吾道谁谓昊天之不复必待圣人而后行洪唯我皇作新多士举祖宗欲举之典岂唯发第以决科善海宇本善之心教以明经而修行鸢鱼飞跃雕鸮横翔战艺江浙之郷闱余三十路登名贤能于天府才廿八人自笑衰頺敢侪英彦如某者箕裘旧业簪绂寒宗心绎四书何待今日肠搜千卷已迫暮年本无一毫欲进之心忽际千载难逢之防庠序不令其知觉名遽报于亷车县路遂见之施行据例申于省戸无仆而挈子以徃乏舆而行陆以还嗟樗栎之散材劳桑榆之晚景艰辛万状病足甫瘳惊忝一名惊心愈甚单薄敝緼敢言观上国之光羞澁空囊何以渉脩途之阻顔驷已老扬意徒逢加孟德头风之忽纒似王式逿地之时作兹防敦礼亦旣优隆分今膳学之资仿古续食之意然癃病之勿遣具载汉书虽俊造之同升有慙国士况众人方劳于竞进而小鸟独倦于知还是惟不闻当防见悯知感知自以谢以辞兹盖伏遇总管大叅相公先生政比龚黄名齐召杜亲迂熊轼之贵斾特出于邦郊俯怜鲋辙之穷恩不垂于江水岂忍下士之危苦愿申大府以保全倘沐矜存曷胜欣幸某敢不随其未没之齿欣兹尚在之心虽不能如晁董公孙芹君父而广千言之对或可以绍周程朱氏模弟子以绵一脉之传感德弥深脩辞祗浅谨奉启事躬诣台阶尘献伏惟台慈俯垂鉴念不宣
　　答黄求心贺发解启
　　眷契弟陈某右某启伏以试紫薇省浪战千二百人之塲分丹桂枝滥满一十六相之数未谢切磋之益先厪庆问之贻衮褒过情圭复増愧恭惟府愽翰林求心先生江夏望族紫阳硕儒州麾制阃之世科早宜青氊之继继季考月书之都选才立赤帜以频频此行偶鱼漏于网中髙举仰鸿防于汉外新闻长道价而倍收实效岂比冒文声而徒窃虚名因传末交亦与后榜谅为吾徒而增喜亟令子墨以腾缄君实景仁有如同气而异姓王杨贡禹何当在位以弹冠好切于心如出其口不觉脩辞之过遂防执礼之恭某壮志已灰衰髯尽白近既行而中悔惧冬仲而逺征旅馆之题欲涂乌本心可见文卷之成仅塞白同志所知饼不可餐而雷殷于中衣虽徒挂而日逼其上初殊苦甚后略如之蔑春蚕食叶之从容骋渴骥奔泉之迅速使力尝尽复吉不分未必癞颈之陈三遂逺举首之王十今亦幸矣尚何言为然汗顔浃背之时至越南而尚病当堕指裂肤之候诣燕北而岂全兄尚为忧我宁不惧惟冀斜日得保余年其譲诸子以歩瀛州踵晁董公孙之对尚与先生而宗洙泗翼周程朱氏之书权谢臯稽鉴融荣幸谨奉启事申谢伏惟尊慈俯垂鉴察谨启
　　代竹所贺呉教谕南发解启
　　伏以司泮宫而发解归去来兮谒吏部而超迁自此升矣喜初囘于绣岭信増耀于锦乡足为深欣矧防造就恭惟州来季子之裔紫阳阙里之英倚元亮之南牕卓然素志仰退之之比斗頼此羣心起长泉壑之堂兼教桑梓之郡望近孚于青佩声逺播于金台又据臯比乎两州凡新鳯厯者十载处士星照少微之阁既书檠之分光严滩月流子陵之台复诗囊之争响博士凡三为矣天池其一飞乎虽墨绶虽朱幡徒发劳人之叹必粉省必黄阁始究真儒之功庻防可文学之邓元侯逺绍若敌国之大司马敢述舆颂岂曰私言某朴防材葛藟同本实三生之厚载荷一见而垂情久慕客星因束书而来访防庇宗老葢倚席之懐惭孤金铸而倐去倐来伏玉成而善终善始岂无他人不如同姓非徒借提挈于今兹先收栋梁次拾桷榱殆又頼帡幪于他日其诸赞庆防既敷敭
　　贺呉竹所授本邑教谕启
　　伏以花县比子男之国有序有庠木铎振父母之邦善教善谕劄颁药薇之省誉驰芹之滨位虽淹于三年欢已腾于万口恭惟儒林先觉侯泮名流华胄遥遥世不乏于季子竹香细细日何可无此君推经笥之素充羡笔锋之最鋭圆文嫓陈君举读之若盘走珠讲篇肖陆象山闻者将汗流雨众瞠其后多瞻在前沿泝紫阳四书之源漫润严陵七里之瀬业讲鲁齐之防声在梁楚之间盍自此而横飞乃不屑乎躁进兹受知于当路遂职教于家山喜气播殷雷之声迷途望标月之指臯比肆展新青衿多出旧青衿麈尾重挥昔绛帐宏为今绛帐矧初新于品式值首饬于冠裳手板虽槐璧珪攸始身章方褐金紫所基更兼朴角之横乌换却深冬之立鹄观瞻耸若模范伟然竚听横经之精微顿洗倚席之尘陋新媺士习不愧盘洲之学碑大振家声尽发端翁之诗蕴某兰交素比相悦尤深僭成四六之鄙辞畧写万一于盛事先生自此升矣将收为明堂之栋梁小子其何述焉更愿绍中林之兰蕙铺棻防极悃愊徒増
　　寄冯伯田先生启
　　伏以清新庾开府久慕诗声聦明大冯公今瞻道貌不得拜于席下殆虗生于世间谨脩函丈之恭略纾方寸之悃恭惟路教察判秀石先生儒林老宿乔木故家由鸿石以来接东鲁渊源之正自蚕丛而出禀西州流峙之英文章镇于东南学问根乎家世纷若麒麟楥幻海市以谁存诡然蛟龙翔岿灵光之独在莫施所蕴大肆厥词平生几千篇近不屑西江之挽囘数百嵗直逺追唐世之豪万户可经三公压尽妙哉吟卷长流天地之间伟甚声光若引星辰之上聿敦棠棣言观泮芹遂令万仭之屏尽识二南之范天开幸防人頼作成向者味先生之诗仅得诸虚谷之序芬芳一脔何如列鼎之全珍清泠半瓢孰愈饮河之充量今愿窃有请也不识可得见乎某砚鉄未穿鬂霜已染假邹君之馆余二十年补鲁泮之员才三两载幸入大圣炉锤之造略闻中原文献之传埙箎之吹式和金石之音复振子由之为陈教适复遇坡老之来文潜之事黄门要亦为长公之客倘与其进敢昧所传
　　寄吕教授求移籍启
　　伏以效顔渊之潜心素知尊于圣道如子春之伤足恐或戻于斋防谨殚拙讷之辞仰致圆融之恳窃惟州县立学虽有逺近之殊国家待儒初无彼此之异惟自嗟于困顿难常窘于奔波必将适百里而宿舂粮始能毎一月而陪释菜贫宁办此病复谓何如某者少也不如老之将至秃鹙可笑久如韩子之头童鹧鸪见忧复类叔山之趾兀名久挂于学校身乐就于范模业在芸人事难由己无东家蹇驴之可借惟南阮犊鼻之自慙与其默默而遭谴诃孰若拳拳而声悃愊谒殿稍近姑愿附于邑庠医疗随常容再还于郡泮尚冀蛾子之时术岂终鹢阵之退飞矧在迩年爰多旧例如金同舎叶同舎之有请蒙杨先生鲍先生之见从引援以言凌兢曷已自非明哲父师之在上孰养疲癃弟子之不中兹盖伏遇允矣儒宗蔚然夀俊钟竒庐阜传道学于一灯擢秀桥门振文声于六馆屡趍泮水聿来富山铺张白鹿之遗防训迪紫阳之阙里遂令矿质亦累铸炉今兹忧病而忧贫防若自踈而自外然异世能启洙泗之尧舜而一时难化唐虞之共兜岂迩之云乎亦心亲而已倘许其便宁昧所传某敢不镂骨铭膺衔恩报德益加鞭防不负甄陶岂必朝夕于旁在楚犹在晋也誓将心目常见于墙复于羮焉毣毣有懐詹詹防既
　　谢曹斋撰族谱序启
　　伏以族冷如氷名愧旧炉之鐡文华于衮价増敝帚之金聿降锡类之仁辱取敬宗之义荣实均于同派感岂独于私衷窃惟本支所贵于有图文行岂容于无纪故族谱法明允自先世而已传然事状效履常亦后人之当务不量轻率略效编摩非印正于名公难灼示于来裔因輙过门而弄斧岂期闭戸而造车兹盖伏遇某允矣儒宗蔚然夀俊为贞元之朝士不愧初心闻正始之遗音乐传晚进致令狂斐获遂依归悔不早于担簦讵敢云于倾葢谒臯比而防倒屣挥麈尾而许对床因出汗牛之书俾遂窥豹之愿乃知家乘正续三编爰笃宗祊已先一着自厚葛藟庇本根之爱因兴草木同臭味之怜不吝温辞増辉寒族褒嘉过矣慙竦若何拈防第之相仍使其知本乎祖悼决科之悠邈勉以不惭乎天药石意深珠玑辞溢某敢不益加刻励期称奨题不亢身焉亢宗惕若绵力薄材之惧自成已以成物侈哉残膏賸馥之霑感刻何穷铺棻防既
　　贺金沧洲六十启
　　恭审欣遇夀辰有殊常嵗六十花甲从头喜于又新八千椿年偻指延于惟永称觞莫遂挥楮以陈香云想绕于沧洲欢声更殷于京兆族茂而貂蝉炽竞观戱防之重重春归而樱笋来且乐倾杯之滟滟芹贽良眇莞顿为荣
　　贺山泉汪氏娶溪南呉氏女启
　　兰阶喜溢梅实吉临在户三星光照山泉之下盈门百两来从溪水之南召不果于鳬趍诚略将于燕贺延陵礼乐已先传世世之芳内翰文章定永绍猗猗之誉甚惭輶渎所冀莞存
　　复襟兄贺生女启
　　昨之甥馆幸亲炙于谭私兹辱管城特逺贻于谷扎剥封荘诵隐几懐惭乃以蜗庐遂符虺梦既殷勤而庆问复璀璨以宠颁下拜周章中藏感激彭泽慰情之语虽则云然茶山少盗之吟宁无可笑亟兹展谢尚需嗣陈
　　贺赵巽斋生曾孙启
　　恭审于门善积谢砌瑞重托橘颂之曽枝孙又生子表萱丛之丰本髙遂见三日气见于食牛盈月标觇于峙鹄某莩盟有忝相悦惟多采彼香芹列诸副楮聊申燕雀之贺用庆鸑鷟之竒逾九望百龄频称觞而上夀夸一门聚五世想含饴之开顔盛事谁肩菲辞难罄
　　贺呉南授婺源州同知启【名梦炎】
　　解篆花封防恩芝检牧文公之阙里风月平分比彦章之乡州城郭至重民方歌于来暮公暂赋于闲居某初忝莩盟尤深相悦谨脩尺牍用表寸衷衣锦何殊本新安郡之疆域把麾甚乐绍江南守之治平
　　贺汪溪金清父孙成婚启
　　兹以震子成婚冢妇协吉自延陵之华阀两小无猜配沧洲之闻孙二美允合花烛灿灿桃叶蓁蓁礼漫存羊贺已防于后至传夸占鳯昌必应于先占輶渎甚惭莞存斯幸
　　贺古墩嫁女启
　　玉爱之归及时桃华正灼金屏之开有日蓉褥将门矧肺腑以连姻宜手抃而交庆夫以月上之宜室何殊灵照之在家遇采鸾之仙想沸欢声于韩土得乗龙之壻应多喜色于吴门寓敬茶香儌荣莞粲
　　贺呉子静娶冢妇启
　　恭审二阳之月三星在天诗咏摽梅属长子之主器礼严采迎尔相以承宗向平之毕债将新蒍贾之称贺敢后彘肩初解巽羽先呜有妫逺育姜宗妇道岂殊于臣道呉氏世生季子今人何逊于古人期望颇遥涵容是幸
　　答吕竹纳币启
　　绕子猷之竹市隠甚髙居同谢安之墩山栖自适好允谐于二姓盟实定于一言伏承鱼书之云绚鸳锦之霞明味叶兰金荣深葭玉申国教法严甚定成令子之达材处默嫁具萧然敢援昔人之佳话权谢不恪揆叙未央
　　贺汪觉翁授府判启
　　恭审芝检荣膺竹符分佐江西地千里推吉水为名州斗南公一人枉髙材而俯判勅书星耀喜气云蒸贺敢后于常伦分况居于世契莫将尺楮爰采半芹以斯道觉斯民志本同伊尹之志佐天子相天下堂期新伯产之堂赞颂罙深涵容是幸
　　杨学正启
　　载道脉于南纪济美山续诗派于西江齐芳诚叟喜正始遗音之尚在叹贞元朝士之无多漫仕而不择官分符而居为正
　　赵学录启
　　大雅不羣英材无敌演迤天潢之旧派公子翩翩壮观星水之新州人物表表将缙绅于朝着姑领袖乎儒流发轫仕涂弭节乡校
　　谢送蟹啓
　　伏辱郇云特贻郭索好词嫓白既夸虀臼之辛半殻含黄雅称橙醯之酽居然防此何以报之爱公子之无膓固合蹒跚于汤鼎非吏部之左手安得拍浮于酒船得之若惊言不尽谢
　　约族人葺鬲山祖墓防
　　伏以人本乎祖年代逺而易忘精至于神祠墓存而可攷惟我陈氏实望他宗粤从唐末之时来自严陵之郡居藤溪里歴世炽昌嘉善乡一方尸祝为颍川之始祖号鬲山之府君庙貌虽严丘坟渐圯夫以总总林林之里社尚致敬于鸡豚岂有防防蛰蛰之子孙乃不如于豺獭虽嵗年之已久然地里之非遥今当大德甲辰议就季春谷雨敷青蚨之现镪标白蝶之寓钱因葺眠牛之冈瞻遗像洋洋如在庻生下马之敬觇吾宗世世常兴凢预兹行请题于后
　　修筑贮水塘疏
　　伏以复鸿潦之波兆朕应繇黄鹄灌鳞图之畞修筑须颁青蚨惟兹延充塘素为亢嵗备中因废弛久莫支吾是以当炎官火伞之张欲救禾苖焦卷此乃类海洋尾闾之泄惟见泉脉干枯枉怨天时坐失地利今将效躄浮图之起废其可令巧媳妇之擎空期协众心防増旧制加塍围白虹之隠隠储水灔绿鸭之粼粼弗为胡成有备无患凢今番出费之户即他时承溉之田详具于前幸题于左畚若云杵若雨兴工行见一新稼如茨庾如京获利定应十倍
　　新塘岭施水庵疏
　　伏以一间佛屋与白云分防盏义浆如甘露美惟此新塘岭实为古路头宜建亭憩足力之疲劳将施水润舌根之枯涸虽略经始谁与成终证盟借普陀观音质慈悲而无愧圆觉投檀那施主信福夀之有归
　　星洲寺疏
　　伏以星化石而罗洲渚寺已半于千年木经火而飞烟埃工欲施于一旦夫岂小力量能成大防模将悉慿月斧风斤尽与新寳坊金地顶礼檀越心发菩提化笔大书而特书景福已至而益至认祖师西来意象教庄严符庄子南华经鹏程奋迅勤拳诵波罗蜜报答结欢喜缘干静専坤动辟实上祝圣神万万之年革去故鼎取新岂但庇前后三三之众
　　心田庵上元疏
　　伏以珠纬躔十二官万民司命璧月明三五夜一嵗上元当天官赐福之辰正人世奏星之日受箓者乘兹而阅箓有生者期至于长生灾曜伏吉宿临斡神机于道域修礼耕陈义种分善果于心田祈夀年华请书初度谨疏




　　定宇集巻十一
　　钦定四库全书
　　定宇集卷十二　　　　　　元　陈栎　撰记　铭　赞　赋
　　谦斋记
　　谦之象见于易谦之说见于书伏羲画卦于艮下坤上名之曰谦未有辞也人未知谦之益也伯益賛于禹曰满招损谦受益时乃天道虽非论易谦之益明于此文王为彖辞始曰谦亨周公为爻辞始于谦上三爻皆吉利余六十三卦则六爻未有纯吉利而不凶悔吝者夫子为彖传始曰天道亏盈而益谦纯用伯益之辞之意不过以亏代损以盈代满而谦之益于是大明谓非祖书之说以賛易之象可乎同邑谢君益字谦甫儒家稚弟以儒习吏退食燕坐之书室扁曰谦谒记于余余辞谢久之请不懈则谂之曰谦之理具见易与书中先儒发明无余蕴何用后学重下注脚君其书伏羲之卦伯益之赞于斋壁而潜心焉汉名卿自酂侯而下多由吏进身君能心谦之理而充之无一念不谦无一事不谦今日之习为吏谦之卑而不可逾也他日之由吏以进身谦之尊而光也全受谦之亨吉利而无他卦爻凶悔吝受益孰大于是谦人道也益谦天道也人道尽天道见矣谦甫以此为予之言乎非也予闻之先儒先儒闻之伏羲伯益文王周公孔子伏羲伯益文王周公孔子闻之天
　　养心堂记
　　养心之义于轲书屡见养心二字于寡欲章特见周子究极孟子所未言至矣婺源王君泽逺揭二字扁其堂寄声徴记于予予学素昧重以存庵胡公之言敢不勉为之言窃谓寡之又寡以至于无周子不欲学者仅至寡欲而止故以大贤以上之无欲望之无欲故静尚包涵説无欲则静虚动直遂究极説非可泛责之学者也孟子欲学者之养心必自寡欲始故以寡欲而心存望之存即养也心为性之郛郭欲为心之蟊贼养心不自寡欲始不可也孟子本章辞不待赘窃谓寡欲养心在大学属诚意正心尽心知性在大学属致知格物非知性尽心以致其知误认人欲为天理者有矣其于欲也虽欲勉强以寡之东窒而西流朝薙而暮茁求寡其欲戞戞乎其难哉必知性尽心以致其知则见善既明用心必刚更加诚意正心之功庻防欲可得而寡矣勉勉循循而不自已寡之又寡以至于无未必不由此而进者防雪不容于红炉氷澌自释于旭日非寡焉而犹留其根也蝉脱人欲之私春融天理之妙是心也始焉操之而后存今焉不待操而自存矣堂不在堂此心即堂升髙明正大之堂入蕴奥精深之室是由孟之寡进周之无于以养心其至矣乎既以复王君且以自励云
　　朝阳楼记
　　朝阳楼子西金侯之所创也其先君子桐冈公捐馆之一月侯闻讣自江陵官所奔归水陆三千里以十有一日而达又二月即其祖宅之东建为楼三层髙明宏敞不二三月竣事亟为之者何承先志也其名若何标先字也祖居西涧涧之东可一楼其地数十弓犬牙入隣壤楼防无地起两世数十稔欲之未得侯以大义交相感楼址甫完书所云考作室厥子构者此楼之所创也朝阳之云见于卷阿桐冈公字实本诸此自雅号熟齿颊字鲜克知楼岿然宅东大明东升楼先受日公之音容日逺日忘登斯楼也旦旦寅宾思亲而不得见见朝阳如见其亲焉揭而彰之示不忘亲此楼之所名也涧之西濒涧旧有亭侯鼎新之夹涧有梅益増植之取其尊先大父主簿公之旧扁曰春先者扁之主簿公游国学登上第春先事业受用未尽标以遗后之人侯不忘祖训复揭以期子侄朝阳之楼不忘父也春先之亭不忘祖也虽一楼一亭而伦纪关焉斯亭一涧隔之欲登楼由宅门度夀安之桥不翅百举步始克蔇乃横一桥屋其上为舟形以通之扁曰横舟虽状形纪实亦不无意云
　　等慈庵记
　　休宁于新安为县县之南有黄原原有等慈庵庵之僧有碧庵上人永宁以其出伦纪人而其事关伦纪可尚也已庵肇基唐贞观间实临溪方兴寺支流久为祝圣道塲灯灯相传宗风克振今庵主心庵潜上人碧庵师也碧庵出率溪何氏先世宗博公昂为时名卿其后仕者相踵父原清文学世其家享年六十有二母程氏合美嫓德享年八十有四碧庵生官宦儒家十有三嵗出家等慈二十六而祝髪附方兴南院籍身出家心不忘家也葛藟之本根蓼莪之生育切切于衷苦心劬躬铢累分积买田十亩以兄次子本中纯孝嗜学可托也祝之收所入永为烝尝资又买田入庵之常住嘱其徒为奉先世祀亩数亦如之僧俗表里相交期为悠久其用心亦宻矣自大徳九年秋九月肇此谋至十年春正官有防僧续置田土许归并元籍中甫克立文册谓竞其志讵知事有不然志犹未竟延祐元年春闰三月不戒于火庵烬焉二年夏午檀施重构规模视前益崇以敞众缘所不逮倒鉢囊足之又自建钟楼于门之东偏妥何氏神主其下前所云嘱其徒为奉先者始有定所又惧久而易冺也将镵之石而属笔于予奉先之田皆详诸碑隂庻竟其志吁其用心亦逺矣予窃谓凢佛所宫一是皆祝万夀为本尊君也君身所自立也鲜闻以报亲为务如碧庵者亲身所自出也谓事关伦纪非与此固儒家説也而实亦佛家説按四十二章经有人事天地神祗不如孝其亲二亲最神也防哉言乎儒佛有异教教以孝无二理天典民彜人孰外哉然不于他寺若庵乎见惟见诸等慈何以故碧庵儒家子故耳昔墨者之其亲厚孟氏质之引儒道以对先儒谓其援儒而入于墨予谓非儒家子濡染伦纪之教不能因而通于儒碧庵何宗博之裔其墨名儒行也亦宜予故曰以出伦纪人而事关伦纪可尚不可尚哉表而出之非徒为学佛者劝亦使儒名墨行者媿矣事勒坚珉世谓不朽然石可泐碑可仆其文章不可磨文岂不夀于石矣乎若予者非老于文学且自弃于时其能寿于石以垂不朽乎抑昔东坡与维琳同生寄之诗曰与君皆丙子今予于碧庵有刘白同壬子之宿缘此遂不复辞云延祐五年六月十日
　　星洲寺记
　　星洲寺以地名名寺也溪南涯数钜石怪竒突兀旱不趾露涨不顶漫寺门靣之相距约百举武尝闻地之石天之星也证之春秋传邵子説地理书靡不合金华仙之诗尤切曰星宫着地化为寳坊是也今寺独擅此胜非得地欤寺始创于唐太宗贞观十年丙申立公开山僧也三代而下最称太平未有及贞观者此寺之建首逢此时非得时欤始建迄今六百八十有九年嗣而堂构代不乏人寺僧一荣自咸淳癸酉祝髪劬躬节用为寺出力三门寝堂土地神祠鼎新为之佛殿钟楼则蛊壊而葺之他如塑绘圬镘凿筑甃砌等殆不胜书亦既完美延祐甲寅不幸燬于火仅存藏殿寝堂又能硬着脊梁心弗退转经始于乙夘陆续于累年佛殿重营厥费颇伙倒已囊鬻已田用溃于成塑像制噐种种渐备用钞以锭者千计持鉢所获者居什之一其徒大椿则创钟楼永庆则创斋防皆与有劳焉所未有为者亦既防度且将不愆于素今夫千金子万石君世岂无之一再传之或三四传王承福不免叹为则李师道欲赎其所质矣今寺随燬随创金地清净木天髙明赫奕如昨何以故有人如荣公与其徒者乎非得人欤昔温彦愽与马周俱告太宗曰愿常如贞观初则善矣易曰神而明之存乎其人有人焉则地以人重时以人来苟非其人地由是弗兴恐不免铁炉歩之叹矣荣公绍徃开来灯灯相赏常得其人则此寺常如贞观初岂非善之善者乎又况寺将崇成国家改元方新重逢今之泰定即如初逢古之贞观也荣公将匹休立公焉抑荣公所可书又不止是拨已田若干亩入常住赡其徒详于碑隂慈也荣公本藏溪汪氏二亲长干创屋一区于墓傍近墓田亦若干亩屋则徃来居之他日付其徒继居焉又孝也孝于其亲亦四十二章经所教也事关伦纪尤所宜书予防家五城经寺门望茶烟絫矣今委纪之倘续后游偿金华仙昼吟山入座之愿庻不为寺中生客荣公者丛林老宿尝为都纲云
　　睂夀庵记
　　歙石门静轩吾宗也构庵于所拟寿藏许扁曰睂夀述生平大概得吉始末徴记于予予櫽括润色书之公防嗜学长益淹该亶为克绍箕裘歴江湖持门户露宿风餐鲜有宁日宜其蛊裕先畴鼎新石库増乡闾壮观望粹珪璋气凌云霓胡可涯涘乃能鍳老氏知足知止之戒超出世之沉溺不休者其于先世窆事孜孜不能怠固异乎漫不警省者庸术是听而但苟简尤异乎觊觎荣达者肤学隂阳而堕因循天诱其衷地呈其寳祖若考若妣之吉兆壹是逢之不宁惟是公配程氏嫓德偕老亦预获拟藏双剑之所于戴邨流抱峙环朝揖天造虽献者名术相实自天何以证之公效傅修期司空表圣自营茧室由经始迄就绪动罔不吉此岂偶然哉诹所以名庵之义则曰天其鍳我夫妇方寸契造化而锡以齐睂朋夀乎按诗曰睂夀以表夀证今取其辞异其义此公所愿也又以田三百而赢永入庵中赡守庵人戒子孙无违辞并详田亩勒碑隂此公所虑也予谓公仁孝人也仁莫大于爱亲孝莫大于襄事以报亲公于祖考妣允为仁孝之子孙天必生仁孝人以为公子孙此理昭昭可信不诬公所心得躬行子孙将是则是效谨守先业又可大焉公夫若妇齐睂朋夀此福之在其身者佳城之应如羊叔子之登三事陶士衡之督八州此福之在子孙者不待必之天而必之此心之天朱子曰天即理也以理知天公之所愿必遂其所虑者必无心即天也天岂逺哉公名一德静轩号也又号梅生前丙辰今年六十有五配生前庚申今年六十有一其夀方隆未艾云
　　洪氏闲云堂铭
　　水泉雨云坎象所共云为雨体雨为云用未雨之云似闲非闲既雨之云闲也真闲出云降雨学非忘世雨齐云归学非狥世君云其心坐闲云堂休时闲闲与云行藏
　　书灯铭
　　义所读书檠令予铭之因书其罩铭曰
　　雪平跧牕月仄踞屋昔人无灯如许勤读今我有灯篝幕荧荧不其光用晦而明非雪而炤不月而曜陋彼囊萤徒千其爝敢有不勤籁沉更深烛奸雄胆洞圣贤心
　　家传祖砚铭
　　族侄孙赞子襄捧其髙祖十九省元所留付佳砚求予铭谨序而铭之
　　吾祖通判公以诗经擢乡举官终三山倅贡元公公其亲弟也亦以是经冠乡举复会诸侯于东都至驾言徂东之题其文至今脍炙人口所谓自东其驾以东诸侯之驾者谓之絶妙好辞非欤将赴南宫不幸赍志以逝平生用一龙尾佳砚东坡所谓无田食砚者用之不尽留以遗后之人有二曽孙学绍祖鉢文传祖灯迨其孙亦好学不倦猗欤美哉食砚田而不坠有能四五传而防防者岂非世之所鲜有乎余甚嘉之言之不足申之以铭
　　铭曰无田食砚东坡有云髙祖一砚五世所珍学鉢文灯防防善继永言寳之钦于世世
　　敏斋铭
　　三衢徐南塘登杨山之门番阳明善程公实师之星源王拙斋登朱文公之门明善之孙可庵实师之今敏斋君名时敏以敏名斋者明善之六世孙可庵之曽孙也父云岩以数名儒之后志道据徳依仁而游于艺精工医术敏斋继之儒家阀阅穹崇如是谁能或之先以儒饰医匪业岐黄之术而已世居饶德兴之程邨云岩始迁婺之中平敏斋今寓歙城予未之识族侄实卿与之稔转为求予一言録示董盘涧所为明善堂铭且云斯堂也程去华实记之予于诸公师友渊源闻之久矣遂为作敏斋铭云
　　程朱之学上泝孔孟南塘拙斋其传也正敏斋之先实师徐王儒学承承累世昭彰云岩继之志道游艺迨至敏斋匪专方技六经学字始见傅岩逊敏与懐三义相参学自逊入济之以敏岂徒谦退汲汲勉进勤敏不已允懐不失修者乃来来者乃积顔实若虚进未见止拳拳服膺脗合乎此岂惟儒学医学亦然真积力久艺宜精专匪直良医可逹良相以敏启沃时来毋譲
　　处善斋铭
　　邑居刘长卿以处善斋记文等求予文予阅之有张士元一记尽平正略云善之所在先知所择而后安所处知行之学自有次第紫阳阙里讲贯已熟刘君于行处用力不患不知所择矣余不复架屋上之屋也余皆闲言语紧要只此十数句而已余人之作皆可无也余为作一铭
　　铭曰安于处善天人防语先师语注亦尝采取善虽本性未易审处处且未易安尤难遽处之云乎止而不去不先明善善在何许明善伊何必自学始学以明善见善明矣择善处焉故士得已居之而安纯熟方尔元善之长曰仁是已终当处仁为安宅主明善其初处仁而止处善而仁善斯纯至处仁而安希圣地位忠爱长卿谀吾所止作此铭诗卿其朂只
　　族谱赞
　　九族之云昉于尧典释者谓父族四母族三妻族二欧阳文忠取斯説朱子韪之昔齐晏子不隠君之赐固犹是也世之谱族尚矣未闻兼谱异姓之亲今伯英为髙曾世谱而解呉王三氏皆有记焉其惇九族厚彜伦之义尤笃敬为赞
　　禹疆徐州姬祚徐土族蕃括苍班班绶组哲人伊何钱塘歙浦观光用宾奉母视女月溪令子曰伯英甫学绍箕裘筮仕孔膴养终者代敬宗尊祖自流泝源江淛修阻昭穆益辽涂人胥覩取则欧蘓聿亲乘谱次圗懿亲若姑若母卓哉伯英亲仁好古九族义明由兹惇叙奕奕云仍继志防武拭目华编岂云小补
　　畵马赞
　　骢青其质龙文在脊匪渥洼产胡尔神特冠帯绯衣懿何人斯靿履揭裳徐引长覊岂伊仆臣职典天廏驭马千里敬供万夀龙马不世良御应星妙写天真何代丹青
　　孤竹赞
　　见墨竹二轴其一孤竹上有赞云睂山老人题孤竹君其一双竹上有题云清献公双竹吟因和其韵
　　竹竹孤竹国君此其遗族独立亭亭与谁同緑龙想单吟鳯难双宿应契特立独行者之心不动羣趋旅进者之目千亩不见其有余一竿不见其不足竹竹似鲁狷士不见亲厚之凉凉如卫君子斐然有文之郁郁月来影自伴琅玕风至声能戞珠玉特操何假于依附髙节了无所阿曲嗟彼朋邪之徒岂不有愧于孤竹
　　宋弥章自号莲舟赞
　　异哉运乎生华峰头飘十丈花为一叶舟广平苖裔太一之俦帆无尽风泳余波流吾道正派絽孟者周爱莲谁同心今与侔身艘心柁圣涯是游由濓泝洙勿虗勿浮风月无邉穆穆飕飕良不偶然来从吾游颂中有规子领也不
　　澄潭赞
　　长汀圣公上人号澄潭今年夏五邂逅瞻其顶相惜怱怱未及交箭锋机兹承寄声需余为下一转语思韩之于文畅栁之于浩初皆为下笔今亦何忍答以不语禅乎因为澄潭赞寄之
　　赞曰传灯要妙性海心源有澄斯潭渊渊其渊禅定有素湛然止水如珠在盘盘定珠慧澄不在潭而在心珠现水月中寂炤空虚惟千载心秋月寒水儒释同处我闻朱子
　　扇赞
　　昔张无垢纸扇三年自夸其俭我将倍旃人无好事我无长钱一裘阅世可希此贤
　　和不求人赞
　　不求人赞曾大父唱之通判和之唱者不可得见矣幸得见和者而知曾大父之尝为此赞也曾孙不肖想像先世意而僭补之癸亥十月初四日晡时
　　疴痒切身倩谁搔之斵木为手具体依稀天赋风骚芒刺背贞一搔一快胜呼丑妇噫报落金兮截盛金盘思麻姑仙爪兮岂不利夫麻顽孰若此手兮木居士女借名李衡家兮木奴以命汝噫虽不求人兮未免求木奴之指孰若反掌以自搔兮君子求诸已
　　和五六公不求人赞
　　梓人挥斤刻木成指虽乏纎纎可侍君子搔我疴痒及我背膂尔力所至不仁者止我有防酒只可养气我有诗书只可适志予美亡此谁侍巾栉丑妇之功頼有尔耳尔予相亲俾不求人无忝名义
　　婺源李复初字赞
　　婺源李复初兄馆寓颇相近淳雅可敬然过从亦疎丁未冬十月晦来言别索字説甚勤予念坡頴名説老泉自为之晦庵冠子祝辞屏山为之非父非师谁其僭之敢请益坚予曰説之不可也赞之可赞之曰人同此性性同此初性者安焉奚以复为圣降而贤复焉不免复之奚在曰在明善明善属知复之属行舜曰精一思曰明诚圣门善复莫如顔子不逺之复能复于礼孔博以文知之于先又约以礼行之次焉以复其初至于亚圣沙澄水清尘磨镜净复初学顔亦顔之徒入百圣域守三字符
　　庭芳字赞
　　戴兄兰字庭芳云坡公之曾孙震斋公之孙杞山公之子好学不倦翩翩佳公子也尝从予游屡以其字求説窃谓名二子説老泉为之文公冠子祝辞屏山为之予不欲僭以赞易説辞美之之中寓勉之之意云
　　骚集众芳首兰是称晋人谓兰宜生阶庭托根幽深无人自媚欲秘其香风不汝秘根培愈固芽茁愈萌培根安在重席帯经扬于王庭自家庭始侍中裔孙流芳无已
　　程与京草虫手巻赞
　　草卉昆虫造化生成精微竒妙岂力所能一以贯之实大巧流行爰有良工妙夺造化若艸若虫逼眞非画小巧云乎哉天机呈寳无价体仁主人手卷横陈能事擅塲出戴子淡云云行无心淡然任天眞偶泄天巧不雕琢谢锄耘采芣苢菁莪在中沚芥菜方紫纳须弥待其子矍麦亦着花亶谓四美蝶洵有情蜂如有声雍容闲雅可尚乎蜻蜓蜥蜴昂首若寄奴所惊蚱蜢折臂蛾子腊遇之将舁以行我闻周子庭艸交翠观生物气象谓同自家意思张子厚闻驴鸣亦谓如此又闻诗家以画为真今诸艸诸虫生意津津勿微小视之囿大化无垠体仁主人一披翫之养胷中生物之仁
　　夏君文藁赞
　　文气所形尤贯道噐气信豪放道更精诣集义生气气配道义道气合一文响天地
　　风雩亭赋
　　判县先生创风雩亭斋曹先生记之至矣尽矣然昔张宣公风雩亭词之余意犹有可言者里晚学陈栎敢发宣公未尽言之蕴而赋之
　　云屋赵公风雩有亭家世琴鹤其风最清不此焉以为足上泝沂水之曽慕彼舞雩之风适乐意之舂容观防也之所懐与三子兮不同龙见而雩坛壝聿崇爰有茂树防蔚可防当春和气风景恬融见天理之流行欲无芥乎其中风来自天风之者人淡荡适至偶披其襟风此春风宇宙吾心宜圣师之所与独喟然其赏音防也虽狂其心不泯春风无穷千古常新坐风雩以乘风谅何古兮何今大儒先生椽笔作记穷深发微巳诣其至今复赋之毋乃或赘辨不厌明敢献所疑防之见处深契圣师行有不掩以狂获讥既曰与之曷又狂之始超出于由求卒仅侪于牧皮昔子张子已虑及兹初新岳麓之亭特系风雩之词谓寻防心之所造当究顔氏之深工防外诱务敬恭浸私意之脱落斯乐意之内充今究顔氏深又安在非在乎他克已复礼防见处之虽髙惜行处之未实使徒慕其气象而未知所用力宁不荒于过髙致有体而用虚必以克复之学补曾防之所无克去已私复乎天理匪徒见此地位必实致其践履倘私欲之蝉蜕得春融乎理趣迨顔乐之不改庶风雩之无惟云屋公卓哉先觉岂惟风曽防之风葢以乐顔子之乐亭扁翠侍克己睎顔翠不于其蛾于其山侍不于其人于其峦不复阳台云梦兴入苍翠之间已克兮礼复欲净兮理纯俨仪刑之相对为乐山静夀之仁人吹面而受和风披予襟兮欣欣临风雩兮长啸如唳鹤而鼓琴
　　木猫赋
　　惟木猫之为噐兮非有取于象形设机械以得防兮配猫功而借名谅哉猫之字防贵兮实依人以寝处岂猫之偏可爱兮见防之深可怒防罪不可胜数兮大罪在害夫吾书圣贤所以心天地命生民兮多噬嚼而无余外啮衣与毁噐兮并穴仓而盗肉难偻指以尽其恶兮惟良猫渐可殱其族奈良猫毎难畜兮食不可以无鱼或钝庸而不捕兮遂谋设夫穽机外匣板以四周兮柱双峙而梁横悬重木其若砧兮下箪盛夫羶腥妙在分厘梗之活系兮微有触而轰击防行而冒入兮危机动而微命毕闻响而再设兮或一夕获禽之三四防竒勲其若兹兮名木猫其奚惭然我以机心为彼械兮彼亦因机械而触夫机心海鸥之闲雅而防犹深岂黠防之不能初用之多中兮再三用之则否毋乃指祸穽以相告语兮尽机张而饵诱木砧暮悬而诘朝兮羣黠跳梁于外而不入其中得非机械之有穷兮岂若良猫之有常功或者因猫之难畜兮遂抑猫而扬此使木之猫果能尽用兮则猫可以尽死患彼不捕之罢钝兮岂不可易夫衔蝉譬之因望庸人之失职兮乃遂并众君子而舎旃也耶
　　梅花主人赋
　　古舒牧伯耶律相公禀受间气生于辽东鸭绿平壤地灵所钟期梁栋乎宇宙榜一轩兮以松松之所友允矣梅花以髯龙之鬱鬰盟玉葩之横斜与素兄为主人免其覊孤于天涯搜清吟之千首尽发舒其英华梅见诗书实焉是取公取其花岂同儿女惟此梅之嘉实与商鼎以和羮何以有雨肥之红绽花乃实之所由生三冬闭塞万木韬精独此花之先春耿氷雪而惟馨似君子之特立殊弱植之雕零公取其花乃待其实岂作牧之能奄行作相而爰立森万松于轩外栋明堂而当屹摘梅实以调鼎葢权舆于今日敛大惠于一州岂独私乎舒民寄语灊岳与皖公汝安能久留此梅花之主人
　　春先亭赋
　　溪山种德与梅俱深亭扁春先延伫清吟吟不足而酣赏炤疎影以频斟陋茅亭兮仪曹嫓兰亭兮山隂有善继之贤孙念太父之手植毎见此而敬恭忍等之于枯枿冀红葩之有实取白贲之无色俨若靣乎公槐匪直同于卿棘一枝具一乾坤阳动根于太极慨彼有唐防昧履霜貌肖莲花惟爱六郎岂知爱梅临风一齅广平一赋不防者夀年方廿五秀发华滋见已卓然挺特不疑陪立树花厌厌醉夜笑彼江总何哉仆射尚此孤根阳囘凝闭偶防宫额岂屑街髻见魏徴兮妩媚鄙令德兮温柔宜晓角之悲壮任吹笛于髙楼当髙斋之索笑异成蹊之不言仁权舆于微酸认生意之存存玉堂何喜竹篱何怒贯荣悴于一视恬穷达而默悟玉质兮盼倩逺违兮莺燕日绕树兮十廻朝廵檐兮百遍暨作相于开元搜杞梓与棫柞鼎和傅説之羮笼储梁公之药赞化调元燠寒时若接诏使而谈默辞珰宴而疾托俨如斯梅隆冬不痿力能斡乎造化香不随乎变衰众木方槁横枝独妍早占魁于春规忘司冬之执权特立万物之表觉在羣防之先嗟袭美之与元舆赋艶葩之啾喧岂若公之赋梅大音希声而鸣自然之天刻之屏间妙擅竒絶廊庙之姿岂淹岩穴振七叶之貂蝉将主知之早结观我尚之如斯不愧文贞公之节既増光于大父尤景行乎先哲想后山翁神游而喜之曰子孙德舆万物气吐实与梅兮同素相时来兮则奠皇图于巩固
　　大禹惜寸隂赋
　　昔者闻之乾道行健一息万里君子法干自强不已自古列圣防有不勤尧兢兢舜业业所以为圣人舜之称禹以克勤于邦耳克勤于邦之实尚且惜乎寸隂惟圣希天固自强以法行健之运惟贤希圣所以有惜乎分隂之心贤哉陶侃孳孳不息以勤自励朝暮运甓俯视寸隂之移寳有同于尺壁纷纷学者不知自惜惜青春之不再忍悠悠度夫白日嗟夫视寸隂而犹竞此圣人之所以益圣等光隂之隙驹此愚人之所以益愚
　　黄山堂赋
　　维大好之山水昔专美于新安大好中之尤者孰有大于黄山峙古歙之西北髙戞日而摩天四千仭之苍翠三十六之峰峦上峻极之絶颠下无底之深潭既白悬于布水亦红盎于砂泉信山灵之都防尝此炼乎神丹峰标名之各异事稽迹而犹存曰容成与浮丘更昭揭夫轩辕竒名六六之内此鼎立而为三黄帝二仙以尝游宜姓山以黄而永传欲识山之眞靣目奚必亲履夫巉岩凡宦游于此邦惟闲眺而遐观择郡治之胜地搆髙堂之数间纳逺翠于轩楹数天际之烟鬟凭阑干而俛仰若再生于云端自清浊之既判何山不屹于人寰孰以此山当三皇之世来神圣之跻攀繇皇而帝与王覇孰能廻世运之涛澜睠新安之古郡欲醇古而弗諠鲜嚚讼之珥笔多岌嶪其儒冠以静重而涖之将卧治兮非难惟字民之良牧又观风之大贤登斯堂而送目见太古之山如见太古之人焉彼盖公之明黄老犹避堂见舎于曹参何如黄山之在望常若挹黄帝与羣仙法黄山之作镇仁心静而常淳涵法黄山之兴云仁潭霈而蘓惸鳏俨威刑之静对送万古以无言存古意于胷中心见山而常安噫嘻降古而今时固为之返今而古理可固然尝望黄山而无愧于黄帝坐见太古淳风之挽还
　　汉林赋
　　予闻周南之咏六州王矣乎德化有源修身刑家厥所广及江汉之涯宜广汉之诗人必推广而赞美谓德广之所及能感化乎游子世有豪杰之士虽无文王犹兴苟欲适乎正道何可外文德之纯文所以文纯亦不已德广所及其用兮之德之纯其本体维南兮乔木德化兮膏沐乔木分参天森森兮林麓岂果汉滨之木眞寒緑成林自有不林之林兮种德末茂而根深彼儒林与书林非眞林木之可见矣所种之林林兮蔚盛德之符騐呉君本市隠兮当蹔焉而山栖今又舎山栖而市隠兮此林随此身之所之十年计种以木兮百年计种之以德德愈广而林愈茂兮身所至即江汉之域
　　燕山八景赋
　　粤自昔之京师称为众大之区今大业之覆焘亶亘古之所无建皇都于燕山信广大而超卓稽载籍之所传跨亳殷与京洛仰景致之佳絶殚頴而难穷味绮名之有八恍莫措其形容仙凡隔于苑墙邃深而琼其岛天未纵夫春阳花命长而鲜好池虽仍于古称木蕖艶其佳色与景秋而最宜凉飔生夫粼碧潴为琼玉之浆防万斛之珠滴嵗酿万夀之觞横晴江之下垂爱一壶之天成金知出于谁铸待夕阳之炤出色黄明而自媚山屹峙于兑方席花种而峥嵘市烘黄绵之袄夭现白玉之屏津赵北与燕南鸡呼兎而澄澈银防蝀之髙卧玉狻猊其如活轩辕裔之蓟封雨飞门而河翻妙胜庐阜之瀑高出龙门之滩史尝纪夫居庸名列三关之一山虽皴而万叠翠欲滴于一色是为八景之略愧其详之未知彼潇湘与鳯翔亦人题之昭如兹偏方兮下国何皇都之足齿中涵葢其无极岂八景而但已山水自于西北景清淑之所钟地广漠而深厚极域阙之宏崇合官府兮市里暨民物之富庶孰非可观之景顾观光之犹未将究极而论之曰在徳不在景山川以人而重徳与景而悠永亳殷京洛之区今视昔而依然谓愚言之不信何一盛而莫肩如宋玊想像夫髙唐苏子亲见夫处境虽铺张恐渉于虚无知初咏未得其要领也









　　定宇集卷十二
　　钦定四库全书
　　定宇集卷十三　　　　　　元　陈栎　撰试文　讲义
　　贺立太子表
　　伏以青宫肇建天方耀于前星黄屋尊居人益瞻于北极庆绵宗社喜溢寰区【中贺】臣闻宗子维城大所以固邦本震男主器重可以系羣心以聪明睿知之君得恭敬温文之嗣重明丽正天下之化由之一有元良万国之贞以此福延无尽幸岂斯今恭惟皇帝陛下道极髙明计定悠久绵于瓞视周业而匹休李盘其根笑唐基之未大视膳爱笃主鬯位坚臣幸值邦荣属分省寄龙楼问晓想欢洽于奉承鹭序班晨愧阻陪于舞蹈
　　贺瑞芝表
　　伏以圣皇御极物説兑秋造化发祥芝彰贲治特产虞庠之域将开孔道之符夫岂偶然必有召此【中贺】臣闻世珍灵草品异凡荄汉作房歌犹荐扬于九庙唐生陜府尚颁示于百僚岂如临炤之初预兆声名之盛敎严于淑胄子之地瑞应于祀素王之庭卓冠古今欢传远迩钦惟皇帝陛下天资睿知帝学缉熙接统绪于千龄道能传道茁芝茎于三秀和以召和臣某幸际休徴曷胜喜气必大书于信史实可并尧蓂之呈期永夀于斯文岂但迈庄椿之筭
　　道不欲杂论
　　论曰圣人以一心贯道非深于道者未易知也夫道之体一而已矣而其用则散于万殊虽万殊也而实不外乎一本也天下无心外之道圣人之于道亦惟以一心贯之道之万殊不外乎一本圣人以一心贯道则一本可该乎万殊以一本言无杂也以万殊言亦不可以杂言也道本无杂可杂非道也而奚以不欲杂为哉庄生述仲尼答顔渊之问而以道不欲杂为言此殆庄生之寓言而非夫子之言也虽其末焉要归之论能究极于心欲以心之虚集道之实若于一贯之防有见者其论似焉而实非也吾故曰非深于知道者未易言也请因庄生之言而辨之圣道其天矣乎天之道至诚无息其为物不贰也不贰者一也无杂也而万物自为之各得其所焉不过于一中分造化虽万也而实一之散殊也亦未尝杂也盖至诚无息者道之体万殊之所以一本也万物各得其所者道之用一本之所以万殊也天地以生物为心亦惟以一心贯通而已天之道犹以一心贯之孰谓圣人之于道而不以一心贯之乎圣人之道其泛应曲当用各不同若杂然而无伦也然圣人之心则惟浑然一理之贯通而已曷尝有一毫之驳杂者故曰吾道一以贯之而曽子所以深契于一唯也曽子犹然契于一唯而况顔子乎夫子于回终日与言博之以文凡于斯道之万殊无不言矣其以一心贯万殊而归一于本者则博之之余未尝不约之以礼也夫岂务博而陷于支离分杂者若庄生述孔顔问答则异是矣顔子虽王佐才志在为邦然未尝汲汲焉陋巷箪瓢终身自乐安有之卫之行哉谓卫君年少行独而轻其国或者曰卫君蒯聩也或曰蒯聩方以鲁哀之末年复国时顔子已不在矣殆出公輙也吁周子之兄之前果可与谈庄周之化蝶哉使诚有之二君者一得罪于父一据国拒父悖于三纲大伦道之大本已絶奚论其行独而轻用其国哉庄生之説谓夫子欲止其行而首以道不欲杂言且谓杂则多且扰而忧随之嗟夫是非夫子之言也圣人之一本散为万殊以一心贯通之其万殊者不外于一本一而万万而一无所谓杂也亦正不必言不欲杂也天下同归而殊涂一致而百虑天下何思何虑何患其多何患其扰而又何忧焉夫子博顔子以文而约之以礼博则广之以万殊而约则贯之于一本也是真夫子所以与顔子言者也今是言也无乃庄生之于道畧见其体之一者反覆数千百言而未有攸当也归之于心斋而曰唯道集虚虚者心斋也不求道于道而求道于心似矣若欲以心之虚集此道者则实非也盖道不外于心心之外无道道也心也本一也而非二也岂道为心外物必有假于集之而后有所得哉且又先之曰无聴之以心而聴之以气舍心之本而求之气之末何始言道之不欲杂而终焉之论求道如是其杂哉愚故曰非夫子之言也庄生为是言似是焉而实非也岂无所见而敢云尔哉噫圣道本无杂也而异端欲杂之庄周之于圣道非愚者之不及殆智者之过也凡其书载夫子之言与夫讥议夫子之言大率皆过于荒唐之论无一如鲁论之可信可稽者是圣道本无杂而周欲杂之也夫子尝曰攻乎异端斯害也已异端则深为圣道害岂徒杂之而已哉噫庄生非深于圣道者宜其于圣道未易言而反杂之也谨论
　　九五福一曰夀论
　　畴止于阳数之终故知庆尤备于圣人寿立于阳数之始当知年尤永于圣人夫福夀为基畴该圣人之全有此福必首愿圣人之长有此夀也畴终于一书圣人之福固有必俱有数始于一畴圣人之夀实有必久有乃知夀圣人以享此全福者天也圣人之长享此夀乃所以全享此福欤此箕畴至九而言福明畴必于一而言夀也且洪范之畴有九而五福之畴居其九是福也盖持众美而效之君者也洛书之数至九而全圣人之福亦至五而全以此五者之福总于五福之畴福者备也固全备于圣人矣然全享此福必夀则可以长享此福宜箕子以一曰首明之谓天生圣人岂偶然者天命长久是曰夀焉夀为福之基天所以夀圣人乃常以全福福圣人欤众畴有所终固愿圣人之全得其福一畴有所始首愿圣人之必得其夀必得其夀始可以全得其福五福以夀为先厥有防哉请畅发厥防尝谓人生之福以备为贵尤以久为贵故叙畴中之福至于五而全福以久为贵故明福中之夀居于一之始论福必先论夀其诸以得夀则有其基以得福欤何以言之洛出书圣人则之洛书终于九数而洪范之则之也五福终于九畴治天下之大法至此而全故享天下之大顺惟圣人为能全之全不归之圣人而谁归然何莫非福也圣人以一身备诸福亦何莫非所以享此福也而君子之明畴必以夀居众福之先夫岂强为是之次第者岂不以五常理之备者也而非仁无以包之故言五常者必先于仁五行气之备者也而非水无以生之故言五行者必先于水五福者福之备者也而非夀无以享之故言五福者必先于夀天之生圣人也不数洪厐硕大之气悠远久长之数其逢之也犹不数圣人之身实洪硕之气之所钟固宜其全享此福也圣人之生悠远久长之数之所属尤宜其长享此夀也天将以多福福圣人则必以上夀夀圣人故品第一定其畴而福皆该焉权衡以定其论而夀独先焉以多福归圣人而先以上夀愿圣人得非福固足以该夫夀夀则永可以享夫福其夀如山则其福如川其夀如松则其福如茨夀等箕翼则福齐冈陵君子诚非强为是之次第者然则行苇不惟言介尔景福也而必曰夀考惟祺甫田不惟言报以介福也而必曰万夀无疆诗人以夀为福基其与箕畴该五福于众畴之中而首曰夀于一畴之终始者盖亦相表里者欤今夫履一而载九者洛书数也始于一五行而终于九五福者圣人则洛书之数也洪范大法至是极备圣人治功至是成终于是备大顺而享全福亦可以无愧矣畴之九于斯而终福之五于斯而萃降年有永夀之福也充积有余富之福也安静无虞康寜之福也乐善不倦而好徳之福备修身以俟而考终之福备此所谓五福也非圣人信不足以全享之矣然备于九畴之终者为福而归夫畴之始者为夀人生天地中莫难备者福人于众福中尤难得者夀得此夀则众福享之百年而不难不得此夀则众福享之一日而未易此当然之理必至之符阅千古而不易焉所谓接千龄而圣人生天之所赋山川之所钟灵实天地间最高厚之气最悠长之数其超越等伦冠絶庸众不知其几也常人如蟪蛄之不知春秋其于诸福不过宠利之幸邀耳圣人之夀等鹤则所以享此全福者何莫非安富尊荣之日凡人如朝菌之不知晦朔则于诸福不过荣华之飘风耳圣人之夀迈松栢则所以受此全福者何莫非优悠怡愉之时圣人关天地而出享有道之长盖将与日月兮齐光长千古而不老者夀绵于千万嵗则千万嵗此福也夀歴于亿万年则亿万年此福也夀延于无穷无极则此福亦无穷无极福以夀而乆夀为福之基明畴君子其以长享此夀愿圣人者盖将以全享此福归圣人夫岂谀乎哉抑论之圣人无心于福与夀天自有心于福夀乎圣人然圣人非聴之天而已语曰仁者夀易曰有大徳者必得其夀好徳之中自有有永之夀有余之福焉夀居福之先夀之福岂出于好徳之福之外哉观箕畴之论福者又当以是而求之昔尝攷之矣九畴之序虽至五福而终五福之本实自皇极而出曰皇建其有极敛时五福是也五福之敛本于皇极之建然则皇极者五福之根本五福者皇极之效騐欤然箕子之明畴不以他为福之先而独于夀推先焉抑又何也岂非以天下无夀外之福绵此夀则能享此福夀圣人者天也则愿圣人夀以全有此福君子之愿盖同符于天也洪范九畴始于五行中于皇极终于五福武王之夀盖与五行相胚胎皇极相终始善必先知九龄见梦天之夀武王实之以五行正气之永长而使之长为皇极至理之宗主者由是以此上夀基此全福富有四海身其康强富与康宁之福也以夀享之也勤用明徳高朗令终好徳考终之福也无非夀享之也长有此夀以全有此福箕子明畴之深意深乎防哉抑又有説福有基以夀为之基岂惟圣人为然哉自天子以至于庶人皆然敛时五福锡厥庶民是福也聚之武王之一身而散之于百千万亿人之身盖一人有庆而兆民赖之耳君之夀即民之夀君之福即民之福华封之祝祝圣人夀尧之上夀如彼故尧之民多仁夀而夀域开于唐则万邦协和之福夀之余效也徳为圣人必得其夀舜上夀如许故舜之民多仁夀而夀域开于虞则万邦咸宁之福夀之余庆也岂特建极敛福之武王为然猗欤休哉何幸为夀域中之一民而愿圣人夀
　　拟唐处士阳城除谏议大夫诰
　　古者谏无専官上而为相复于王以从谏下而为工亦执艺事以谏官无高卑人无贵贱皆以谏纳忠汉以来有谏大夫始以谏为名则专以言为责任亦重矣至我有唐有拾遗有补阙又有諌议大夫其任固不尤重欤在廷之臣或以选直或以序进未有以处士起家居是官者处士阳城潜徳弗耀化其乡人大臣以尔名闻安有能善其乡而不能正其君者是用擢为谏议大夫官以谏且议为名宜直谏谠议以奉其职予违汝弼汝其懋哉毋蹈汉人所谓处士纯盗虚声则予汝嘉
　　问曾子曰夫子之道忠恕而已矣中庸曰忠恕违道不逺同一忠恕也而圣人学者异焉先儒谓迹虽同而心实异其论确矣然此直为施诸已而不愿亦勿施于人者言之尔至若我不欲人之加诸我也吾亦欲无加诸人则与勿施于人异矣使子贡果及此可谓与圣人之心不异乎其犹有间乎毋率尔而对将以观深造焉
　　对夫子之道忠恕言圣人之道也动以天者也中庸违道不远之忠恕言学者之于道也动以人者也朱子集注曰尽已之谓忠推已之谓恕又曰中心为忠如心为恕圣人之道安而行之何待于尽已推已哉惟曽子能悟一贯于一唯门人则不能矣曽子之答门人所以必借学者尽己推己之目以着明之忠字在圣人为诚恕字在圣人为仁圣人之道本不当以忠恕言也中庸所谓忠恕方是正言学者之忠恕尔违犹去也朱子章句云如齐师违谷七里之违言忠恕之去道不远也所以程子于语之忠恕曰忠者体恕者用忠者无妄恕者所以行乎忠也此与违道不远异者动以天尔岂非夫子之道忠恕自然而然以动以天者言之中庸所谓忠恕勉而行之以动以人者言之乎先儒谓迹虽同而心实异迹之同者同以忠恕言也心之异者动有天人之分也施诸己而不愿亦勿施于人虽继忠恕违道不远之后乃独以恕言而不及乎忠盖忠恕如形与影不可相离单言恕则忠行乎其中矣所谓无忠做恕不出必忠而后所如之心始得其正耳至若子贡所谓我不欲人之加诸我吾亦欲无加诸人与中庸之施诸己而不愿亦勿施于人辞若不异而夫子以为非尔所及何也此以仁言者也朱子尝以对终身可行之恕章而辨之曰无者自然而然勿者禁止之辞此所以为仁与恕之别至矣尽矣今明问惟即中庸之勿施于人与子贡之欲无加诸人对言以示疑而不及夫子对子贡所谓己所不欲勿施于人者毋乃欲窥见学者之所蕴欤圣门虽自顔子以下頴悟莫如子贡子贡自谓何敢望回顔子于仁尚不能无违于三月之后况子贡乎夫子明谓非尔所及则子贡之不能及此可见矣使其晚年得闻性与天道之妙而庶几及焉亦恐守之也非化之也愚敢断之曰无加诸人流出于心不待勉强自然行仁之事也其自曽子所谓夫子之道忠恕动以天之道而为者欤勿施于人以心度心勉强行之强恕求仁之事也其自子思所谓忠恕违道不远动以人之道而推之者欤问子以四教文行忠信又曰行有余力则以学文行先于文欤文先于行欤
　　对子以四敎文行忠信先文而后行弟子记夫子之敎也行有余力则以学文先行而后文夫子之言所以敎为人弟子者也集注于四敎章曰敎人以学文修行而存忠信也于行有余力章曰文谓诗书六艺之文徳行本也文艺末也穷其本末知所先后可与入徳矣愚窃谓文行忠信之文与君子博学于文博我以文之文同凡天地间事事物物之理皆文也其所该甚广大先文而后行其先博文而后约礼先格物致知而后诚意正心脩身之意欤则以学文之文不过指诗书六艺之文而言乃文艺之末耳其所该不及文行之文之广大矣盖有感于时之为人弟子者徒事文艺之末而忽徳行之本故欲其先孝弟等而后文艺欤以为学之大端言则当先文而后行以文艺之轻重言则当先行而后文意固各有攸在也
　　歴试卷
　　经疑
　　论语曰温故而知新可以为师矣记乃云记问之学不足以为人师孟子曰人之患在好为人师师説又云巫医乐师百工之人不耻相师其义如何毋隐
　　对师道在天地间不可一日不立也尚矣人生三事如一三者何君父师也人非父不生非君无以治其生非师无以善其生师道之重与君父等是师也本为道成而上者言也道成而上者有师艺成而下者亦因谓之师是殆师其所师而非吾所谓师矣奈之何艺成而下者反知所师而道成而上者乃或有愧于所谓师乎论语学记孟子之言谓为师者也以道成而上者言也师説之言谓相师者也借艺成而下者言也为师者不可有好为师之心彼为师者而好为师是未知温故知新始可以为师而记问之学犹不足为师焉则方汲汲于义理之无穷而不敢沾沾于记问之有限于师将有所不暇为矣而何好之有彼从师者而耻相师是未知巫医乐工之犹知师艺成而下者之犹不耻相师耳使知巫医乐工之犹知有师艺成而下者之不耻相师焉则方将因荑稗之有秋而悟我黍稷之末植于从师将有所不暇息矣而何耻之有请详言之夫温故知新与记问之学不同温故知新者时习旧闻而毎有新得也记问之学者无得于心而所知有限也天下之义理无穷学问之工夫何尽能温故以无亡其所能而毎知新以日知其所亡则所学日新而其应不穷始可以为师矣夫子言此始仅可以为师以明未温故知新者之未可以为师也若徒以记问为学则拘于口耳之旧闻而无心思之新得以在我有限之记何以应学者无穷之求所以不足于为人师也学记言此犹不足以为师则夫并记问之学而无之者其不足以为师又不言可知矣先儒可以为师一章而引学记之语以为经义互相发明有防哉若夫孟氏以好为师为人患者亦以人之为人师学问有余人资于己不得已而应之耳若有好为师之心则自足而不复有进矣此人之大患也愚谓好为师者是未知师道之为重师名之难称者也彼知新者始仅可以为师记问犹不足以为师而我乃敢好为师乎能知新而不徒为记问之学则虽不好为师而人必将师之不能知新而仅为记问之学或不能为记问之学焉则虽好为师而不足师矣孔孟之时师道犹立犹未重可慨也孰谓时世愈降师愈微如韩愈氏之处唐者也时至中唐师道不立甚矣独一昌黎奋不顾俗唱师説以鸣人已蜀日已越雪之尚望其知有师者乎独不思士大夫之族其自视何如其髙自标致视巫医乐工又何如今于身则耻师焉视彼之不耻相师乃甘心逊而弟之以道成而上者自居而智反出艺成而下者之下以从师为耻而不牛马襟裾之耻以事师为耻而不羊质虎皮之耻其耻殆终身不去矣巫医乐工之师为其徒者犹能如畏垒之尸而祝之师友渊源之师则泛泛乎如浮萍之相值于江湖可耻孰有大于是者是则韩子之所忧也是则师説之所以作也要知性者万物之一源非有我之得私也以在我学问之有余而应学者之不足此公天下之用心耳孔子有朋自远方来不亦乐乎孟子曰得天下英才而敎育之三乐也学广问多道隆望重不待温故而始知新焉不徒仅为记问之学焉则以我觉觉彼后觉不私理义之悦心使均得以悦于心方且乐育之造尚安有好为之患者若夫耻于相师则其耻自有矣为师者何与焉师道立则善人多善人多则朝廷正而天下治为弟子者何幸顺下风而立谨对
　　人生八嵗入小学而敎之以洒扫应对进退之节礼乐射御书数之文十五而入大学敎之以穷理正心脩身治人之道此为学之序或有偶失其序寖是年长奈何即欲进而躐等于大学之事则时过后学不无勤苦难成之忧又欲退而俯循其小学之事则与先生并行必不屑为将命之童外而师友之讲明内而父兄之敎诏使之入小学大学各得其宜何説而可
　　由小学而进于大学尚矣或有其年寖长未由小学而遽进于大学者岂惟今日忧之先儒已忧之其説具于大学或问可考也愚黙覩今日为学之歴察古人为学之宜尝因是而酌之曰年之寖长者遽进于大学不当以年之己长而自居力补乎小学之缺遗年之方防者方进于小学必当以年之寖长者为鍳而力培乎大学之基本何也小学所以培大学之基本大学所以收小学之成功二者之学相为终始其序不可紊其功不可缺也久矣先儒之序小学大学二书也必兼举而互言之序小学则曰小学之方洒扫应对穷理脩身斯学之大是因小学而要终于大学也序大学则曰人生八嵗皆入小学而敎之以洒扫应对进退之节礼乐射御书数之文及其十有五年则入大学而敎之以穷理正心脩身治人之道是因大学而原始于小学也可见学大学者必由小学以为之入门学小学者当知大学以为之标的初非截然为二而不可以相入也循序渐进固当然矣不幸偶失其序而年之寖长者初末有小学之工夫遽自跻于大学之等辈祗见其躐等陵节终发望洋向若之叹而已然则如之何亦惟尺璧寸隂汲汲兢兢叅之小学以补前日未为之功讲明大学以尽今日当为之业敬以涵养敬以致知而复敬以力行读书次第为学工程谨守先儒之遗训而从事焉毋以年长自居毋以俯就自耻人一己百人十己千以学之则虽愚必明虽柔必强也何勤苦难成之足忧哉能如此则将自知长防之有序而与先生并行非所患也亦不必拘于使之为将命之童而屑不屑不必论也吁此为年之既长而失其序者言之也若方防者可以其防而忽诸乎八嵗而后十五以前七八寒暑倐忽间耳茍不力加之培养渐与之发明则一转盼而十五矣总角丱兮突而弁兮后之视此方防者即今之视夫寖长者也然则如之何曰天下无不敎之资惟在得所以善教之道防学之士性情之窦未开知能之良未远培养其气质之美第一义也开发其性质之明第二义也孟子曰其子弟从之则孝弟忠信虽不止为小学言而于小学为尤切何也孝弟忠信之质所以蚤培而豫养之者莫急于此时也陵犯虚伪之根潜伏于此而不自知则少成若性待其长而责之以孝弟忠信难矣若夫性资有敏有钝钝者姑谨守夫小学之法无以议为也其稍敏者当随其所见而开发之小学之书之外如语如孟如大学皆可以渐而诵习讲明之使之先识其标的之所在待其长而精熟焉终身钻仰而造诣焉而其基本则已此焉立矣夫如是庶不蹈寖长者之覆辙乎不然吾惧其及也嗟夫天下事履之而后知身自尝焉而后騐遥度意决皆非也而况相与论小学大学之宜乎为学之愚也三折肱于此矣终不敢外先儒之説以对小学之序有曰以培其根以达其枝味哉斯言培其根指小学言也达其枝指大学言也譬之木焉方其始生枝虽未逹而根茍先培则异日上挠青云下庇千人之枝其本体皆具于此矣茍非培之为深根为蟠根异日欲望其枝之逹胡可得也由此言之则大学纲三目八之全体大用其根尽在于小学所关甚不小也审然也则今日之入耳出口仅皆诵焉者小学之教果在于此而已乎是果能培其根以待异日而逹其枝乎内而父子外而师友其加之意焉
　　伯鱼过庭闻诗闻礼孟子学孔子者也乃曰君子之不敎子古者易子而敎何耶
　　对古人之于子也有亲传之教有师傅之敎亲传之敎仁之至也师傅之教义之尽也亦仁之至也师傅之教盖所以济亲传之敎而亲传之敎亦所以助师傅之教所以道并行而不相悖者也孔子之教伯鱼也不以师傅废亲传耳曷尝以亲传废师傅哉易子而教古法也亦孔氏家法也孟子学孔子者也孟子之言未尝悖于道也谓孟子之言教子异于孔子之所以敎其子疑之过矣请详陈之父子之道天性也而父子主恩责善朋友之道也而朋友以义合人伦有五而父子居其首朋友居其终焉而师不与非师不与也师也朋友之尊者也人生于三事之如一君父师是也天生时而地生材人其父生而师教之四者君以正用之是师也者上叅乎君父之尊而下为朋友之伦中之最尊者也使君子必尽亲敎其子而不使之从师则师道不立而师可废矣父子主恩而责善则义得以贼恩故易子而教之使主恩之仁全于己而以责善之义望之师兹道也所以济此仁也以师傅之教托之师而或有当抽关启钥身率言传者亦不容不以亲传之敎喻其子焉此亦天理人情之至而不容己者三代之隆法教寖备王宫国都以及闾巷莫不有学家之塾党之庠术之序国之学必有师焉记曰生子十年出就外傅谷梁子曰覊贯成童不就外傅父之罪也未闻必亲教其子也孔子之教伯鱼也今特无以考其所从何师而其必从师可知矣不徒证之他书只以过庭闻诗礼一章证之自可知也若孔子自亲教其子则诗礼之终始孔子自耳提面命口讲而指画其所以学未学了然心知之矣何待问其尝学诗学礼乎陈亢又何为而曰君子之远其子乎吾故曰孟子之言未尝悖于孔子也教子以亲传之教仁也教子以师傅之敎义所以全此仁也伯之儿无夺席后稷之孙无惰穑耳濡目染之化身率言传之功自有不容以师傅废亲传者岂尽以教之责付之师而纯以姑息之爱禽犊之爱待其子噤不以一语敎之而后为合于君子之教子哉请证之朱子或问朱敬之有异闻乎曰得一日教看大学此即陈亢之问伯鱼之对之意也敬之朱子第三子也今虽未知敬之所从何师然公之长子塾特命之远亲传之教而求师傅之教不远千里由建而婺以师小东莱先生吕成公焉可见文公敎子之法矣其遣塾之婺也亲书数千百言细大不捐详曲必尽末防警数十语深切着明终之曰夙兴夜寐无忝尔所生勉之勉之在此一行曷尝以从成公师傅之教而尽嘿嘿于亲传之敎乎吁孟子学孔子者也朱子学孔子孟子者也其于教子也仁之至义之尽也一而已矣而有二乎哉谨对
　　人心惟危道心惟微惟精惟一允执厥中
　　对心统性情者也执中则以精一而能性其情者也人心生于情欲之私道心原于性命之正心之所发虽有情与性之殊能精且一而明诚之兼尽则性其情而情其性而无过不及之中在是矣此舜所以发明尧之一言以授禹也夫心之虚灵知觉其本一而已矣而其用之发则有人心道心之分虽上智不能无人心以人不能无情欲之私也虽下愚不能无道心以人无不禀此性命之正也然情欲之动易危而不安性命之发易微而难着危者愈危则微者愈微而天理之公卒不能胜人欲之私矣诚能精以致其明而察夫情与性之间而不杂一以致其诚以守夫性情之正而不离则危者安微者着道心之正足以宰制夫人心人心之发无不聴命于道心情之发皆性之正人心之动皆道心之纯是所谓性其情者也虽不防防然求以执守夫中而动静云为之间自无过不及之差中道不期其合而自无不合矣圣人之所以为圣自安然而行之而合于中焉其曰允执云者盖圣人不自圣之盛心虽无待于执实自谦而谓之执云耳尧以是传之舜惟曰允执其中而有余舜以是传之禹非加以微危精一则不足得非舜之圣不异于尧故尧之授舜惟止于一言禹入圣域而未优故舜之授禹不容不益之以三言欤此非道心之外他有所谓中也自心之发于此理者而言则谓之道心自道心之形于事为而无过不及者言之则曰中无二致也惟心之发有情与性之分是以必贵于精一之功能性其情而无过不及之差盖无非精一之騐其执中也岂如复焉执焉之贤拘拘持守而谓之执哉歴观前圣之书繋乎道统之传者莫要乎三圣授受之言而脗合乎斯言者有子思之中庸焉喜怒哀乐即人心也率性谓道即道心也明善非惟精乎诚身非惟一乎君子时中又何异于执中乎中之一言不特三圣传心之要道百世相传实不外此中道焉允执厥中书以此始咸中有庆书以此终吁防哉
　　问经史所载皆时务也读虞书则知尧舜之务读夏商周之书则知禹汤文武周公之务读史亦然至于史则时与务靡然俱下何欤无乃知为务以救时而不知稽经以为务欤钦惟皇上神圣冠伦嗣大歴服祗若祖训以科举取士岂徒务以经术变前代设科之陋而已盖务得真儒而用使风移俗易臻至治也混一以来垂四十年草创因循至于今日官冗吏汚民嚚俗敝有矣欲致隆平当去太甚然则官冗不可不汰也当如汉光武吏职减损十置其一欤吏汚不可不惩也当如隋文帝使人遗以钱帛受者加罪欤民嚚而争讦相尚当如赵广汉者钩距求情痛防以法欤俗敝而奢侈无节但令如贾谊者太息于庶人帝服倡优后饰欤自古一法立一生生则又为之法于是法如牛毛如蠭午时与务靡然俱下由此故也然则使人何以无幸爵之心而不壅铨曺何以使吏消黩货之念而不干邦宪何以使民知逊悌何以使俗知礼节古之治天下者经具焉而何务为之本知经之要明务之本逢今之时平天下犹运之掌上耳魏徴论五帝三王不易民而化封徳彛非之曰魏徴书生岂识时务彼不知敎化乃时务也魏徴言焉太宗纳焉是以有贞观之治尝闻取法于上仅得其中使皇元之治止如贞观而不进于唐虞三代之隆果有真儒出焉将其心愧耻矣诸君钦聴明诏以来念此至熟也其稽经以对副圣天子侧席真儒之意
　　对恭惟皇上聪明天生缉熈圣学行圣祖神宗欲行未行之事肇新科举一是以经学训多士执事先生钦若明诏发防乡闱析经与史时与务而以官吏民俗四事贯穿经史责真儒之用焉大哉问也愚窃谓经所以载道而道非有体无用之道也道之体必达于事之用史所以载事而事非有用无体之事也事之用必当本于道之体惟道能制乎时而今可返之古徒事则制于时惟见古寖降于今清官冗涤吏汚化民嚚移俗敝皆事也即所谓时务也惟以道之实行之则事无非实事有唐虞三代之得而无由汉迄隋之失矣读虞夏商周之书则知尧舜禹汤文武之道知尧舜禹汤文武之道则知尧舜禹汤文武之务由今考之唐虞官百夏商倍周三百六十允厘董正皆责以实也官奚由冗九徳及于简廉三风列夫殉货谕迁戒其贝玉皆训以实也吏奚由汚嚚讼虽子犹非之顽嚚不友之凶必罪焉皆警以实也民何患其嚚禹之克俭文之卑服商俗之服美矜夸至于风移皆化以实也俗何患其敝唐虞三代圣人皆以道之实时务之中敎化与焉有体有用稽之经者然也兹其为帝王之时乎自汉以下具见于史所载时务而已矣事多不本于道是天下有无体之用也徒知为务以救时而时卒不可救汉光武并省州县减损吏员无可议者隋文患吏之汚使人遗以金帛而陷之罪自为欺而责人以廉岂为君之道赵广汉为缿筩事钩距发奸擿伏一时若可快终非循吏所为汉文帝恭俭朴素为天下先而庶人帝服倡优后饰尚有如贾生所云执事枚举四事谓官冗不可不汰吏汚不可不惩民嚚当去其讦俗敝当戢其奢是皆以事言之而未及道之本也一法立一生一生而一法又立岂非徒知时务而不知教化者为之乎时务事也教化道也不徒时务之末必本之以敎化之道于平天下乎何有土广则民稠民稠则事伙事伙则官不得不冗侥幸者争奔兢焉愈冗矣岂不可择其可汰者而汰之而严铨选之法欤然此犹事也必欲革其幸爵之心非得敎化之道则不可徒知吏之道当重禄以养其廉而制官刑以警其贪或紏之者自犯之是汉人所谓奸法与盗法也必痛革此则汚吏庶可惩然此犹事也必欲化其黩货之心非得敎化之道则不可珥笔当禁哗讦当惩今禁权豪亦严矣然或上下相防而嚚讦未可变毋乃徒为其事而未脩敎化之道以生其逊悌之心欤服色之僭当限奢靡之习当更如销金珠翠尝禁矣犹视为具文而僭奢未遽变毋乃徒为其事而未崇敎化之道以使其自知有礼节之心欤事必本于道道必本于心惟在于正心以正人心而已今国家薄海内外悉主悉臣唐虞以来之天下未是有也得其道以平天下真犹运之掌耳治天下具于经而何经为之要其大学一书乎经言平天下务具焉而何务为之本其絜矩乎朱子之论絜矩有云所操者约而所及者广此平天下之要道也絜矩之大者务在与民同好恶而不専其利耳与人同好恶者用人之事也不专其利者用财之事也今辅相大臣皆臯防周召其人叅错天下为邦伯皆龚黄召杜其人民之所好好之民之所恶恶之用人允合平天下章之防矣生财之道前世未及藏富于民而不徒藏富于国得无尚有可思者乎絜矩者平天下之要道正心者又絜矩之要道透格物致知之梦觉关而理无不明透诚意正心之善恶关而心无不正心之正即心之可以为矩者也正一心以正朝廷正朝廷以正百官正百官以正万民正万民以正四方正四方而天下平矣官之冗吏之汚民之嚚俗之敝一丕变之易易耳魏徴以行仁义劝唐太宗而以当今为鬼为蜮者非封徳彛是矣使徴能以大学平天下之要道进其君则贞观之治岂止如今之所观而已不屑为贞观而跻世于唐虞夏商周愚不无望于今之致君者谨对
　　大学之道全章
　　大学全章之经详分之其节有七略分之其节有二前列三者之纲本末终始之説所以结之也后列八者之目本末厚薄之説又所以结之也明明徳者大学之体新民者大学之用止至善者明徳新民之凖则自知止以至能得所以言止至善之次第也格物致知诚意正心脩身者明明徳之条目齐家治国平天下者新民之条目物格知至则知所止诚意而下则得所止之序也凡此皆先儒之所己言亦学者之所通知辞不待赘矣愚尝摘二本末之辞而味之物有本末之云以明徳新民而分本末也本乱末治之云以身与家国天下而分本末也以明徳新民分本末则明徳为本而新民为末矣以身与家国天下分本末则格物致知诚意正心脩身者为本而齐家治国平天下为末矣本者体之谓末者用之谓由本而末其体立而后用行之谓乎于三者之纲而论其体用必当极其所止以为归宿之地于八者之目而论其体用必当知其所始以为从入之涂何谓极其所止以为归宿之地止于至善是也何谓知其所始以为从入之涂格物致知诚意是也明明徳者明己之明徳新民之体也新民者明民之明徳明明徳之用也然明明徳新民皆当止于至善之地以为归宿之凖则然后有以尽天理之公而无一毫人欲之私使明徳新民而不止于至善则所以脩已治人者终茍道也故必知其所止而渐进以求得其所止则明徳新民之体用始无遗憾矣于三者之纲而论其体用必当极其所止以为归宿之地此之谓也格物致知诚意正心以脩其身明明徳之事也大学之体所以立也齐家治国平天下新民之事也大学之用所以行也身茍脩矣齐家以下举而措之而已然身则未易脩也脩身之事有二关致知为梦觉关诚意为善恶关能格物以致知则为觉否则梦能诚意而意诚则为善否则恶透过此二关则知至而知以明意诚而行以逹由是而进进不止心以是而正身以是而脩则体立矣家以是而齐国以是而治天下以是而平则用行矣其孰御焉于八者之目而论其体用必当知其所始以为从入之涂此之谓也抑又尝有味于明明徳于天下者之辞以为篇首之言明明徳与新民为对则大学之体用犹二此言明明徳于天下而新民在其中则大学之体用非二矣明明徳于天下其贯大学之体用而一之者欤故大学一章之经十章之传之纲领也篇首三言八者条目之纲领也要而言之则明徳一言又三言之纲领而亦大学一书之纲领也博学而详説之将以反説约也读大学者其思之
　　天命之谓三句
　　此为中庸首章第一节虽有命性道敎之分一以贯之仁义礼智之理而已天以是理赋于人谓之命人受是理于心谓之性循是理而行之于身谓之道品节是理以善天下谓之敎天能与人以是性而不能使人皆全其性是故不可无圣人之敎也天与人以性而人不能皆全其性何也以气质之禀有不齐也人皆以此章所云为天地之性殊不知已兼气质言之矣天以隂阳五行化生人物气以成形而理因赋焉所谓命也理何理也即太极之理流行而为元亨利贞者是也元亨利贞天道之常仁义礼智人性之纲天人非二理也人未受而为性则惟可以元亨利贞言而未有仁义礼智之名耳得天命之元在人性为仁得天命之亨在人性为礼得天命之利与贞在人性为义与智天所赋之命即为人所受之性此所谓天命之谓性也率循也循其性之自然而行之于身即道也循其仁之性则自父子之亲以至仁民爱物仁之道也循其义之性则自君臣之分以至于敬长尊贤义之道也循其礼与智之性则恭敬辞让之节文是非邪正之分别礼与智之道也率非用力之谓顺其所受之性而行其所当行者耳此所谓率性之谓道也使人皆全其天命之性而共由其率性之道则何待于敎哉惟夫性道虽同而气质有异太极动静而为隂阳隂阳变合而为五行而人生焉太极之理已不能离乎二五之气之中人禀太极之理以成性禀二五之气以成形天地之性其能离乎气质之中乎气清质粹之极者为圣人故性焉安焉而气质不能拘焉自圣人以降则气有清浊质有粹驳随其分数之多寡而智愚贤不肖于是乎分贤智之于道不免于过愚不肖之于道不免于不及过不及皆差也其不能全天命之性一也斯人也何可无圣人之敎哉圣人之道亦非外立一道以为教也不过因人所率循之道而品节之以为教使过不及者有以取中焉耳辨亲疎之杀而使各尽其情则仁之敎立矣别贵贱之等而使各尽其分则义之敎行矣为之制度文为使之守而不失则礼之教得为之开导禁止使之有别而不差则智之敎明矣品节仁义礼智之道以为仁义礼智之敎使不能知其性之所有而全之者今皆不拘于气质不蔽于私欲而无过不及之差以复全其仁义礼智之性焉此所谓修道之谓敎也常人之性不免拘于气质清浊粹驳之杂故不能全其所受于天者而有待于教圣人之性超然于气质极清极粹之表故其功能有助于天而为天下以立敎有降命之天不可无立教之圣人也如此夫噫此子思子之言也亦尝知其所自来乎六经言性自汤诰始子思之言性实自汤诰出惟皇上帝降衷于下民以天赋之命言也于下民之三字已畧见人所受之意矣若有恒性以人受之性言也若之一字已畧见率性之意矣克绥厥猷惟后猷即率性之道而后之克绥厥猷即脩道之敎也谓子思之言不自成汤来可乎下文所谓大本之中性也达道之和道也自诚明谓之性性焉之圣无待于敎而为人立教者也自明诚谓之教复焉之贤已不能无待于教而况愚不肖乎篇首之天命始乎言天篇末之上天之载终乎言天夫然后知道之大原出于天深矣乎
　　好名之人一节
　　观人之法当于名实诚伪之间辨之慕其名而为之者伪耳非实焉而诚也故或矫情于其大而不觉露真情于其小知此则可与讲孟子此章矣夫让千乗之国惟圣贤能之然好名之人亦有能之者矣圣贤所以真能者诚也实也故彻表里贯小大一于诚实而已其安然而让千乗之国者也如此克勤其小物而不忽于其小也亦如此好名之人能之非出于诚实也徒出于一时之钓名干誉而勉强为之耳非本能轻富贵之人也乃伪也惟其伪也故于大处虽勉强而于小处不觉发露是以千乗之大国能矫情脩饰以让之而于一箪食豆羮之小不觉其情发露而较之其心盖以为千乗之国辞受之间万目瞪之不止十目所视而已近可以盗名于一时远可以名于千载故为之然名也非实也勉也非安也表也非里也箪食豆羮得失之际则微矣必谓人何暇注目于斯焉所以不觉鄙吝之真情实态乃发露于忽易不虞之地也盖好名之伪不及伪为于此焉之表而鄙吝之诚于中者反露焉忽之故也是以圣贤观人之法不于其所勉而于其所忽然后见其所安之实也苏氏尝曰人能碎千金之璧而不能不失声于破釜正此意也或曰是则然矣圣贤之真能让国者其于食羮之小之类亦克勤不忽焉有可证乎曰有尧舜泰伯能让天下尚矣不待言矣真能以国让者其齐季札乎齐让孤竹季札让吴皆诚也非名也故齐则闻加富二等就官一列之盟相视而嘻笑之卒能食薇而饿焉季札则一劔之微心许徐君卒挂于其墓至于舍室而耕以食焉大者固纯全于小得失亦何尝漏绽乎是盖彻表里贯小大一于诚实者也其与好名之人伪于表而非诚于里勉于大而不觉露于小者所以不可同年而语也或又曰人之度量相去甚远有斗筲之量有江海之量好名之人能以国让此江海之量者如邓彪刘恺以国让弟使弟受非服而已厚其名者近之茍非其人则箪食豆羮见于色此斗筲之量者如羊斟之羊羮不与而败华元刘殷之鹅炙不得而怨庾悦者近之盖谓两等人也奚必以是论哉曰斯意也广汉张氏之説也然较之集注之説则味不同矣且朱子答问尝有曰茍非其人其人指其能让国者非指好名之人也其説章章明矣讲学者其能深绎之否乎
　　子贡问为仁一章一乡之善士一章
　　人之大伦有五朋友居其一友也者所以辅仁所以责善者也师弟子云者其名虽不列于大伦然朋友之尊者为师其防者为弟子皆朋友之属也孔门之敎莫大于求仁孟氏之敎莫大乎性善子贡问为仁而孔子以友士之仁答之孟子言性善而今以友士言之盖以友所以辅仁所以责善欲资之以辅我之仁责我以善则不容不友其仁者不友其善者也然取友之道安有限量哉势有贵贱道无贵贱时有古今道无古今孔子言友其士之仁者而必先之曰事其大夫之贤者岂非欲人之取友不当拘于势之贵贱欤孟子言友天下之善士而必继之曰又尚论古之人岂非欲人之取友不当限于时之古今欤孔子答问仁者多矣若克己若敬恕若先难后获或直指全体或明示切要独于此以事贤友仁言何也程子曰此为仁之资也艺成而下者之工欲善其事犹必先利其噐岂有道成而上之君子欲为仁而可独学无友不广其为仁之资乎十室之邑必有忠信岂有居是邦也而无大夫之贤士之仁者乎贤以事仁以徳言非大夫贤而未仁士仁而不贤也大夫已仕而其仁已着于事业士未仕而其贤方蕴于徳性故曰仁子谓子贱君子哉若人然必谓鲁多君子故子贱得资取之而为君子今以君子而居是邦也安有不友士之仁而能资之以辅我之仁者然使拘于友士之仁而不知事其大夫之贤则取友之道狭矣事之为言师之之谓也比之于友则有尊严敬事之意又加一等矣大夫之于我势虽不同道无不同士之仁者固我为仁之资也大夫之贤亦我为仁之资也大夫之一言一行一政一教其徳可师其行可法我能尊而事之资而取之则于士之仁者有相观而善之益于大夫之贤者有下观而化之工而为仁之助矣此孔子答子贡问仁之大意也孟子道性善朱子尝谓学者能体防孟子之意则七篇之中无非性善之理诚哉是言孟子此章虽主取友言之然善之一言谆谆凡数言无非性善之意也人性本无不善也今曰一乡之善士则以善盖一乡言一国天下之善士则以善盖一国天下言以人性之皆善而此有盖一乡一国与天下之善岂其性独与人异乎哉均此赋予之善者虽人性之所同能不失于赋予之善而充极之者则善士之所独此所以有善士之名也然善士之善虽盖乎一乡一国与天下也善士之心则未尝自谓其善之足以盖一乡一国与天下也善士之善虽充其极善士之心则无纪极是以贵于取友也一乡之善士曷尝谓其善盖一乡而不友一乡之善士哉一国与天下之善士曷尝谓其善盖一国与天下而不友一国天下之善士哉一乡之善士而能好善不已资责善之益而不己则进进而为一国之善士矣一国之善士而能好善不已资责善之益而不已则进进而为天下之善士矣能为天下之善士非自尔也以其能友一乡一国与天下之善士故能兼一乡一国与天下之善而为我之善也士而能为天下之善士性虽充其极矣而其心则安所极哉使止于友天下之善士而不尚论古之人则取友之道犹未免于狭也古之人于我时虽不同道无不同以友天下之善士为未足又尚论古之人古之人不可得见矣然古之人之徳行事业言辞则载于书咏于诗未尝不可于今之世而见古之人也人之好尚各以类合或旷百世而一心或同堂席而异意何也有心中之善而后能取古人之善有方寸之古人而后能知方册之古人我能为天下之善士矣岂有诵诗读书而不知古人之为人者乎是以必论其当时行事之迹也行事之迹也者考其托之行事与诗书之载诸空言者合也是尚进而取友也上进而取友者不徒取今人之善必等而上之而取古人之善也善无终穷取友以为我之善者亘今古而无穷至于此岂独为一世之善士而已乎此孟子论友一章之大意也




　　定宇集卷十三
　　钦定四库全书
　　定宇集卷十四　　　　　　元　陈栎　撰考评　祭文　祝文
　　明经书院文防考评
　　考塲屋之文易评课防之文难鹄袍战艺不持寸铁各専席舍一影无俦寸晷风檐忙无善歩失而失耳莫知其所以失司衡鉴者出大府公差秉青铜镜持玉界尺以黜陟多士多士仓猝应试髙者信有之其不能记忆不得要领不善摛绘者往往十人而九考者且数十人有初考有覆考有主文众智互叅优劣易见落卷试者不得见贤者不怨胜已不肖亦不能尤人夫奚难今以文防友何书不可阅何师友不可资旬锻月磨大肆厥辞考评之责强诿之一夫且病者力孱惧压胆薄惧讥与童生吾伊来客頫卬余闲盖无几合经疑经义以卷计者三百五十若之何能以一夫之目尽之况司盟司紏名卿老儒尤未易出手小有谬误出惟众口难齐寕不负兹隆委乎辞之不获穷日夜洗眵昏读之没川采珠凿石求玉戞戞乎其难哉初读赋既惧继读诸经义又惧何惧也惧无以塞责也最后读诸经疑不觉惊喜过望焉炤乗连城顿获三数恨赏不足酬之耳嗟夫此岂塲屋寸晷之所能为哉何当刋之书肆可为天下作经疑者之式既以自贺且为同防获歴观之益贺而尤为司盟司紏二公贺云
　　燕山八景赋考评
　　燕山八景之名其昉于何时何人乎以琼岛太液二名观之想起于中统以后黄氏赋所谓因内海以为池即琼岛而为圃者是也名出何人未之能详意其仿潇湘东阳凤翔古防等处而标此名京师众大之区凡山川疆域宫阙观寺城池苑囿仓廪府库天下之巨丽大观咸在焉何往非景何景非胜今以景标非七非九恰亦曰八愚意其有所依仿也旧闻方公诗重行易水三关路为欠燕山八景诗求其诗无有及闻此赋题访之久游燕山之君子讯其説既未详访其图亦不可得登髙能赋亲登覧而后能也然且难能矧未甞登覧而欲赋之不过想像焉耳宋玉想像而赋髙唐乃述梦境本无实事徒肆虚辞如画鬼神孰从而究诘之今欲以虚辞赋实景识者茍摭实景以非虚辞不待离娄子吹毛议之而知其不可矣昔东坡据孔宗翰南康八景图而诗之后得亲覧方知前诗未能道其万一此不过谓按图不如亲见之的必不差也今兹八景一景自是一题乃合八景而总赋之亲见尚难况臆度乎遍阅诸作几于遭困雕虚画空喙喙争鸣想家家自谓升屈宋之堂人人自谓入扬班之室矣一様手段谁分优劣者凡数卷谓超出耶无可防谓不逮耶无可疵赏仅五名弃捐不可也前列亦不可也反复参校难得一魁磏字号效晋问体者气雄识髙辞骋力赡惜改金壶为金防白璧之瑕端在乎此愚闻金壶夕炤本曰道陵夕炤刘太常此景诗曰陵前髙树树前山山外秋天日向残草帯余晖侵石马水逢廻影下银滩平时只道雄图远身后那知刼火寒今古行人欲广路不堪回首重悲叹又阅宋梅洞槀赋燕山八景之六缺不赋者二景自谓蓟门飞雨道陵晚炤惧渉悲慨不足以鸣今日太平之盛以是观之葢如殽南陵夏后臯墓之类不过以金壶替道陵二字而其地之胜景未始易也何得自以金台并其地而易之燕昭之台安得今尚留遗迹如相如琴台比乎强行指射且图好説可不可也又按范公致能北征集有卢沟一首注云卢沟去燕山三十五里此河宋敏求谓之卢菰河即桑干河也今谓之卢沟河诗曰艸艸舆梁枕水低玩此语则其时无今时之壮丽可知又燕宾馆一首注云至之日适以重九伴使酌酒相劝西望诸山皆缟云初六日大雪读石湖此诗方略得卢沟西山二景着落游京师者必能如范公之辞章大家有眼力有考究方得诸景之实逐逐软红尘中实未甞着意观覧攷究而漫曰吾甞游甞见可不可也踌躇累日不得已仍以此号为冠如广厦一区材木间架规模实压诸屋见屋中偶有窗壁不完好处乃因此以次焉之屋完整者压之何以耸过者之观瞻乎此公能服义而勇改焉斯为无瑕之璧矣其次硕字号音调拟骚良不易得非灵均之赋千回万转于胸次口角未易办此防以为次然后以次品第之极知僭逾惟诸公恕察焉幸甚
　　黟川防友吟盟考评
　　休阳东阜叟陈栎辱小桃源君子寄声谓将兴诗盟求一诗题并委以考评辞不获见今秋满眼有丰稔意遂以大有年为题以复命葢为今日之愿也按春秋二百四十二年而有年仅一书见于桓公之三年大有年仅一书见于宣公之十有六年公羊氏曰有年何以书以喜书也大有年何以书亦以喜书也曰有年何仅有年也曰大有年何大丰年也仅有年亦足以当喜乎恃有年也何休注恃頼也若桓之行而元年水二年耗頼得五谷皆有使百姓安土乐业故喜而书之不足于桓公微意已见至泰山孙氏着春秋发微始有纪异之意实自公羊之传而发之耳伊川春秋传遂明言之胡氏传又申言之是固然也而不必泥也朱子效春秋为通鉴纲目一千三百六十二年中大綂之世以大有年书前才一见于汉显宗之永平九年后又见于唐太宗之贞观四年亦以为纪异可乎以是知大丰稔之祥自虞周盛时土谷维修绥万邦屡丰年以后真天地间希濶之逢不常见也不常见而获见心天地命民生之大君子安得不深喜而乐道之此葢愿丰老杜之心未易与区区事仄仄平平者言之也兹承示及吟盟一宗以篇计者二百三十有七披阅连日惟重叹嗟岂不欲体主盟君子之盛心多防其尤尚凛凛于一名之难得而况其余乎诗以时言未易言也陆山隂得之曽文清曰律令合时方妥贴工夫深处却平今求妥贴平正者何寥寥而粗鄙疵纇者何纷纷也就中铨次凡如干篇各见于后幸有当行诗翁如存庵胡先生相与同考评审订之庶几免于戾乎惟平心服义之君子恕察之泰定四年丁卯闰九月书于珰溪寓馆
　　丁祭孔子大成至圣文宣王文
　　恭惟道统逺自羲轩集厥大成允属文宣立天地心太平万世学校通祀聿严牲币春丁释奠礼严故常教行淮甸烈烈耿光
　　丁祭顔子兖国公文
　　圣徒三千畴居其一惟吾顔子好学无匹乐在陋巷生穷一箪没胙兖国上公万年春丁从祀公为之首谁云絶尘瞠若其后
　　丁祭曽子沂国公文
　　单传圣道卓哉沂国省身则三贯道以一想当童冠从浴乎沂没逢圣明胙土享之从祀春丁公居其次有司告防笾豆之事
　　丁祭子思成国公文
　　大学户庭始师曽子中庸阃奥卒光先祖圣闻孙道頼以传锡土成国从祀万年是祖是孙相为悠久齐明承祀洋洋不朽
　　丁祭孟子邹国公文
　　洪惟亚圣道继阙里言必称尧功不下禹生为邹人没封邹公谓没不传传永无穷丁祀先圣四公并配公踵三公洋乎如在
　　祭越国汪公文
　　惟公秀钟乳溪生禀间气保乡井也以仁归有唐也以义生为英雄作牧六州宜其没为明神而恩封八字也惟吾古歙公父母邦功德所单厚于他方乌聊之外行祠相望苦竹丛祠威灵孔彰有祷必应在上洋洋吾里焉依多夀而康合兹四民降之百祥众心蚁慕其何敢忘兑秋奉迎厥有故常神驭遍游尔界此疆成始成终丰年穰穰有牲在爼有酒在觞七献既备明徳荐香我民报事兮嵗复嵗自今兮钦于世世尚飨
　　祭曺宏斋文
　　延祐二年嵗次乙卯五月戊申朔越十日丁巳契家侄陈栎谨以絮鸡之奠致祭于判簿宏斋先生曺公之灵呜呼吾郡钜儒方公万里畴其亚之曰曺夫子三百余年沚莪丰芑长育涵濡式克有此止斋之大晦庵之理万选万中刄游肯綮已未别闱以次名拟官题小误暂尼芳趾戊辰髙科筮仕方始使早十年明堂杞梓岂近鼎革勾稽而止此何足言言聊尔尔倦仕养亲兰膳嘉防仅长紫阳爰淑多士元祐全人无瑕可指方之方公节尤竒伟不为公惜翻为公喜学者宗师斯文统纪永栋孔堂愿何穷已忽乃风传公疾不起惊呼失声吾愿已矣年开九夀筭谁比孙枝六人家声演迤立言不朽名垂千祀知足不辱公无憾只栎也仰公昉自稚齿四十有五始获望履一见赏识极辞褒美昔人悔恨无一知己知已有公一焉已侈奉书必答答书盈几仅仅去年疎奉尺纸一再留札疎此之以念欲哭公香袅一缕覊絷未前愧汗如洗除丧来前越人可耻徐稚絮鸡诚哀其菲公乎如生奠觞应主呜呼尚飨
　　祭胡双湖文
　　呜呼儒者明经莫难于易先生家学易乃世习易百十家不轻所宗启蒙本义独宗晦翁晦翁十八以易荐鹗先生亦然可觇家学晦翁著书以身之退先生著书以身之赘大肆其力几絶韦编附录纂注海内广传玉斋为父双湖为子启蒙通释并传济美景伯父子俱注左氏名传书亡岂公家比又以余力明晦翁诗虽未拜读以易可知晦翁忠臣先生其一以儒明经功孰与匹方夀斯文栋孔子堂讣音忽传有泪其滂呜呼我侍先生自丁酉嵗迩年以来罕得聚首泰山北斗心常瞻仰自京南归书问屡传近者秋孟先生赐访留仅七日莫淹归鞅期以秋季为我再来将一月留方赋归哉仅辱遣书赐一经纪忽忽奉答尚邀再至十月下旬董君走伻报公捐馆临没寄声欲托以孙来我家塾平生于人诺无敢宿葢恐来春之官古荆尚俟商略方报刍灵髹漆之诺兹用挂劒表平生好将以薄奠呜呼先生之夀垂及古希先生之书千古昭垂乾坤若毁大易方己名与易俱可无憾矣下见玉斋心事昭彰父子相继为脩文郎吾文不文写先生心先生如生褒如欣欣尚飨
　　祭倪元甫文
　　昔倪公寛西汉名卿近倪公思词科之英千乗名家久望吾邑潜而未跃世有隠徳惟君之生乡称善人当跻上夀以庇族姻夀仅中年天不可必日月逾迈祥琴倐及君身虽去君家自昌北堂主妇成立诸郎久潜将耀天终可必君之家声当振他日刍灵之撤先罔闻知庶馐欲奠已恨后时蔬素一觞率焉是愧寄哀斯文用开君意
　　先妣撤几祭文
　　维元贞二年太嵗丙申六月戊戌朔越七日甲辰孤哀男栎暨媳妇朱氏孙炤侄孙勲女孙某娘等谨以薄奠敬祭于先妣孺人汪氏之灵而言曰呜呼哀哉甲午二月母弃其儿二十七朔倐忽遇之世人处兹追荐凡几悠悠痴儿乃止如此固吾家法世不用僧子孙谨守不敢不行然念吾母一生行善可必逍遥奚事追荐所以此等一切扫除惟极哀慕遽越居诸奉亲居乡迨今无屋廹窄隘陋容膝不足以故几筵无所于安虽强安之防慢弗严拟于今秋建庐墓侧不免先时几筵是撤髙祖之墓考妣祔蔵余地可庐或云允臧先考存日谋居此地今焉卜居实承先志几筵更留能几何时指日庐墓朝夕瞻依吾母隂相使即就绪毕世守墓报亲其庶撤几薄奠母举斯觞附我祖考百世蒸甞呜呼哀哉尚飨
　　先考卒哭祭文
　　呜呼父弃诸孤若昨日耳日月迅速百日倐临以日辰言虽曰盈百此心哀慕则如初焉闻之仪礼古者士三日而殡三月而塟塟而三虞遂卒哭以此知百日卒哭士丧礼也今皆知百日卒哭之期而鲜察三月而塟始行卒哭之礼去古既逺古礼不明非一日矣吾父之生允为吉人天实相之宜得吉地三田之塟明年始宜厥今三月已逾虽未能襄事然将以下元后一日祗奉灵柩出殡新亭是亦酌古礼而权行之也蔬素一奠惟吾父鍳之尚飨
　　小祥祭文
　　呜呼人子丧亲期而小祥练冠縓缘仪礼昭彰虽腰绖之犹在而首绖之已除葢其除也以渐此古礼也去古既逺礼制不明其除之也以顿不以渐虽按小祥之期不复讲练冠之礼惟追荐而已矣恭惟某乡称善人备全众善力行终身其生也逍遥其化也亦逍遥理之必然者也日月迅速转盼期年时序虽迁哀慕罔极无沉沦之于下奚假于荐防自临之在上奚待于超升蔬素一奠以表哀悰惟鍳之尚飨
　　大祥祭文
　　呜呼某居庐读礼有感于戴记之言曰三年之丧二十五月而毕先王为之立中制节贤者不得过不肖者不得不及又二十五月之外加禫服二月此礼家所以有二十七朔之説也今诸孤遭先君之丧亦既二十七朔矣虽犹不忍除而不能不除者实以防妹之于归故也古礼女二十而嫁遭大故则二十三而嫁防妹年亦既二十有五摽梅及时可复缓乎此先君存日所切切于懐者今兹所以黾勉于祥除葢欲尽先君未终之事也又有感于戴记之言曰直祭祝于主索祭祝于祊不知神之所在于彼乎于此乎先君既没为神为灵新宅祖宅俱安几筵今即礼记之言求古人制礼之意幽明道隔不审先君神灵其的在新宅欤抑的在祖宅欤此孝子求神所以不厌其备也所以既祭于祖宅又祭于新宅虽蔬素之奠不一祭其表哀诚则唯一耳尊灵不昧其终鉴之尚飨
　　祭社祝文
　　天下通祀实惟社稷古礼仅存此乃其一枌榆坛壝何里不然簪缨之族况我藤川诗歌载芟又逢春戊牲肥酒香告防敢后祈谷夲意愿大有年更祈神休福祉绵绵
　　正初拜墓祝文
　　窃惟善积余庆德盛流芳祖宗之焘乎后既垂裕而愈昌后人之承乎前宜永久而不忘惟我髙祖与妣同蔵郁郁佳城数世相望前巨石之对峙嫓日月兮齐光子孙近乎百人迨九世而无疆嵗初拜扫厥有故常醪羞将诚明德荐香
　　春社祝文
　　时惟孟春雨露既濡履之怵惕逺焉是追恭惟祖宗流家徳厚子孙绵绵先训克守实借余庆宅宅田田四时祭祀敢有不防享于克诚粢盛荤茹锡兹福祉春风和举尚飨
　　秋甞祝文
　　匙翻白雪秋祭曰甞先祭后食献丰年香恭惟祖宗缔创已久子孙所殖先畴田亩殆无一饭非先所遗秋必甞新何敢忽诸啄黍鸡黄浮觞蚁绿永言无斁千秋儌福
　　腊祭祝文
　　古者嵗祀在冬曰烝士庶报本此尤匪轻祖宗积德以有今日谨身奉公何敢不力三时勤劳幸及嵗终隂相黙扶頼吾祖宗粢洁牲肥荐兹祀事无怠其始钦于嵗嵗
　　藤溪社迎新祝文
　　嵗且肇新礼宜谨始遵迎景贶仰借神庥兹尔上辛用昭常祀牲酒既备词祝谓何一嵗之内一乡之中愿无水旱无虫螟而农事以登无灾沴无疾疫而户口以寕俾畜而繁俾求而遂俾谋而成俾作而利俾防而慧俾学而明俾士而逹俾禄而夀俾闺门之怡怡俾族党之秩秩俾子孙之防防俾福嘏之穣穣而神其长享定宇集卷十四
　　钦定四库全书
　　定宇集卷十五　　　　　　元　陈栎　撰陈氏谱略
　　陈氏本始
　　记曰武王克商封舜之后于陈则陈虞帝之后也始封之君曰胡公满自是以国为氏鲁荘公二十二年陈公子完奔齐子孙为齐卿因得其政其初卜辞曰有妫之后将育于姜筮辞曰此其代陈有国乎不在此其在异国必姜姓也春秋之末陈为楚所并而姜姓之齐果为陈所代陈成子之曽孙曰大公和遂改姓田氏则仍陈姓而不改者其在陈国之子孙乎
　　前代姓陈人
　　自古姓陈人按史记前汉书有陈杞完涉余平万年咸汤遵后汉书有陈俊元宠忠禅寔纪蕃重三国志有陈登羣矫震武晋书有陈骞舆頵夀儒林传陈邵南史有陈武帝覇先庆之昕暄北史有陈建子康茂棱儒林传陈竒隋书有陈孝意唐书有陈叔逹子昂元礼谏行君宾京希烈少游宋朝有希先生陈抟江州义门陈旭蕴古【聚居二百年家二千石】陈尧叟尧咨尧佐前乎此而杂见他书与后乎此者不可胜纪今姑略之类出颍川汝南下邳广陵东海河南六望世之拘谱其族往往强附于前代闻人以侈大之世代悠逺实不可详今不取所以述诸史陈姓人者欲儿辈知前代吾姓有如许人耳吾家藤溪之始祖自桐庐而迁新安二郡皆扬州之所綂则吾宗望出广陵意其或然云
　　始祖鬲山府君
　　始祖鬲山府君讳禧唐僖宗时避广明之乱自桐庐郡泝流而上至新安郡休宁之西曰藤溪里爱其谿山之清竒因家焉其后子孙益蕃一村无二姓故人称是村曰陈村府君之始迁也泛宅浮家托于渔钓积德敦义乡称善人没塟于县之南地曰鬲山歳益乆一方之民神之乃创庙墓傍尸而祝之凡水旱必祷焉东作不祀府君不敢兴西成不祀府君不敢食子孙之祀之有不如鬲山之民之祀者视桐乡之扵朱邑庶几焉且诸乡大姓之祖有庙食者矣程忠壮公是也有墓祭者矣孙王墓是也彼其生也或贵为大将或南面称孤没而为神固其所宜也若府君生无位于时托为烟波之钓叟没乃神于后永为树艺之田祖其亦灵异也己民报事兮无怠其始自今兮钦于世世鬲山成尘溪水絶府君之祠始应歇耳传曰盛德必百世祀虞之世数未也府君为虞之子孙其亦防盛德之余泽而百世祀者与
　　本房先世事略
　　先髙祖之祖讳天宠字德承行第三娶金氏公勤俭慈爱该博练逹田畴甲一乡绍兴二十三年徽行经界公为一乡首今簿书契劵四至列公名者无数发廪遇雨必粜谷之干者凡可及人唯力是视婺源王公炎之初年客公塾创一簿题曰待问王公遇书有不通事有可疑悉条列之候伺公出而问焉按社籍绍兴二十六年丙子陈福政为社师记其年八十八公为社宿年必亚之三十二年壬午公始卒相传谓公年七十余信矣髙祖之父讳嘉谟字少臯行第六娶同邑渭桥吴氏公以锡类恩授迪功郎能世其学某尝见翁一帖答新淦宰字呼之曰信臣其字画遒劲词语典古曽祖以下之字皆不及焉髙祖讳有章字朝美行第三娶渭桥吴氏中年纳后房王氏杭人生先曽祖公好善而文世济其美其生也祖视之曰保家之主也遗文可见者仅祝文一篇今见社籍中卒于淳熈五年戊戌十有一月七日髙祖妣卒于绍熈四年癸丑九月二十有七日王氏卒于绍熈五年甲寅六月二十有一日前是族谱未用老泉蘓公条例故髙祖以上享年几某日卒俱不备知可知者曽祖以下而已曾祖讳伯仝字仝叔行第六五娶渭桥吴氏公天性乐易于生业不屑为祖居叔氏居之曽祖妣出所藏当三钱创屋三重别居时里之恶少曰横八包者盗人之牛将屠之公执里役陈之邑给榜戢其奸恶少恨焉持屠刀欲害公一忠仆曰陈简奋身衞公毙恶少于一杖下卒全此仆罪仅编管公尝语人吾遭此横逆巾未尝去首也先业为始破自是家渐落屋亦他售数世之业坠焉然公诗酒自娱不为芥蔕善歌词且善填之先考尝以公咏火种古诗教栎于髫龄时今犹记一咏曰一防若星眇传薪遍寰海味斯言似若借以自喻且有望于后之人者嗜藏书分析迁徙散亡殆尽今犹有存焉生于绍兴二十二年壬午卒于淳祐元年辛丑二月二日享年八十曽祖妣生于绍兴二十五年乙亥卒于嘉定十七年甲申十有一月二十有三日享年七十先祖讳庆大字士俊行第六八娶渭桥吴氏以侄女从姑自祖妣以上三世则然矣三子长先考次先叔讳履正字德之次讳晋出继歙潘氏先祖遭家中否将变通于既穷售祖妣奁珥以买田以赢子钱乡人朱氏子贷以乗桴桴漂人逝钱以乌有近族居乡南五城当孔道欲依以开肆绍定元年戊子祖妣又倒奁珥之余相先祖迁焉力可买屋且尝有赢钱贷人买屋而已终僦屋以居开肆如韩伯休售药以谋什一曾祖晚年始就飬故曾祖先祖祖妣皆殁于五城慕返塟于周之义皆塟于陈村从先志也祖妣慈惠敏明自防知书孝经语孟皆诵甚熟且能记歌行雅词栎之防也未尝学前祖妣已口授之孝经语孟矣故栎五嵗已能背诵论语及歌行古文实祖妣之训也先祖生于淳熙九年壬寅卒于寳祐四年丙辰十有一月四日享年七十有五祖妣生于淳熙十年癸卯卒于咸淳二年丙寅九月十有九日享年八十有四先考讳履长字复之晚年更讳源长从学者号之曰复斋行第五十娶同邑旌城汪氏先产二男二女皆不育暨生栎先考年四十有二矣二女适吴惟深叶应宗先考之防也遭家否极笃志勤学年十七从诸叔游淮因假馆焉归则先祖迁矣家益落故终身假馆凡六十年从游二百余人父子两世从之比比栎年七嵗先考则挟以自随教之靡不至年十五已为饥所驱束父书以出年十六始请举子课于黄常甫先生固頼先生防化之而父子自师友实为之本也先考少习书外家诸舅有春秋学因改习春秋熟于春秋三传于左氏尤熟栎每问事不休应口輙答某公某年也栎年未三十时尝仿柳子非国语体作一书是非左氏传以首数条质之先考先考谓曰汝未洞究春秋三传国语未可为此欧阳公曰著述须待老积勤宜少时汝其戒之栎闻言汗流亟秉炎火至今不敢为凡先考所以成其子者类如此平生待人平直畧无城府乡称善人先外祖汪公讳煇有学有文先母舅讳定老资俊甚弱冠工举子业今其遗墨尚存不幸早世先考哭之极哀嵗癸丑外祖殁其将殁也先考往省之告之曰公不幸无孙今幸有外孙某当世公家祀诏外孙无忘公其勿以馁而为慼外祖颔之故先考世必修外祀栎奉治命惟谨不以菲废礼焉先考事亲孝养祖妣也力不逮心谆谆以缺甘防为愧祖妣开譬婉而真诚所谓啜菽饮水尽其欢者歳丙寅祖妣殁己巳谋塟事是年先叔以力不能办欲缓之先考曰塟亲何事也吾当力撙节以办此自买舟以往一切以为已任毫髪不以诿先叔卒襄事平生好传药方有疾或以问必以已騐者教之不少靳多以取效既殁乡人感小疾者多追思之凡此皆一节一行之可纪者先是嵗乙亥孔道军旅扰扰先考始挈家自五城归祖里距先祖之迁五十有八年天道六十年必复意者其有数乎始归无所于居得屋不容膝然先考安焉素耐勤苦年髙矣视不昏编冩无虚日卒之前数日灯下尚蝇头细书卒之前一日尚自作客问时栎馆中泽见家问知先考小风寒亟走归省归至先考已不能言矣实至元二十四年丁亥二月二十九日申时也先考生于嘉定四年辛未十一月冬至日丑时享年七十有七先妣蚤多疾灼艾黄逾千壮晚弥闲健慈爱平直始终以之生于嘉定十三年庚辰五月十一日申时殁于至元二十一年甲午二月二十八日巳时享年七十有五凡吾先世之事大略如此嗟乎自始祖府君十有八世而至栎他房有以儒学显者而本房独无有然洪范五福贵不与焉数世以来夀皆八九十无下七十者祖与妣偕老无再娶者父子皆亲传无祝螟者皆称善人无一为人所指者良可表于道曰处士陈君之墓有儒学而不显安足计哉又自曽祖以上世润其屋降是窭殊甚然家虽空而行颇实口虽羮藜饭糗之不给而经炊史酌之味无穷贫亦安足计哉所大惧者气薄蚤衰儿軰才下志怠或隤其家声焉耳记曰其先祖无美而称之是诬也有善而弗知不明也知而弗传不仁也此三者君子之所耻也谨因续编族谱而略述祖考遗事以示儿辈使知予家数世儒学之相继庶几其能善继云吾家四世以来得古意者又有一节先曾祖平生不好佛故治命命先祖曰如我死丧塟其略参用古今礼谨毋作佛事先考先叔所以丧先祖祖妣不肖所以丧考妣皆不敢变焉大抵此说儒者知之者多而能行之者寡不摇于俗论则夺于妇人先考之殁也来吊者见勉曰纵不斋佛亦必声钟应之曰升屋而号告曰臯某复此儒家之声钟也欲声佛家之无常钟也何为又有曰纵不为佛事亦必填受生又应之曰民受天地之中以生夙兴夜寐无忝尔所生此儒家之填受生也以纸寓钱填受生也何为此不肖所以不摇于俗论者也吴氏女兄明敏知书习闻家法固无异论吾妇朱其父兄信佛甚亦化之无异论焉此不肖所以不夺于妇人者也昔程子曰吾家治丧不用浮屠洛中亦有一二人家化之近年同邑求迩范公歙邑古梅吴公之家皆然然程子大贤范吴冨者人无敢非之吾家三世不幸皆贫流俗不过曰是贫甚不能为故立异耳嗟乎安得家肥屋润更酌古礼行之以一洗流俗之言哉又尝闻士友之言曰平昔非不知佛事不足为古礼所当用一旦不幸至于大故则族姻交以不孝责我虽欲不为不可得已嗟乎佛入中原祭礼荒胡僧奏乐孤子忙后邨刘公叹之久矣孝也者其作佛事之谓与流俗之所谓不孝也乃我之所谓孝也流俗之所谓孝也乃我之所谓不孝也儿辈听之不守家法非吾子孙吾岂惟望尔之不敢变哉将世世望子孙无变也栎谨书
　　福州通判
　　公讳庆勉字志问应城尉亲兄之子也以诗经应甲子乡举绍定五年壬辰徐元杰榜第三甲出身调庐州舒城县尉监浦东盐塲韶州推官鄂州蒲圻县丞福州签判兼西外宗寺簿湖南转运司主管文字武冈军通州不上换福州通判未上卒累官至宣议郎生于淳熙十年癸卯卒于景定二年辛酉享年七十有九公学正文粹诚而谨畏俭而防勤栎犹及见之与贡元公应午兄弟自为师友贡元公遂亦以诗经中甲午乡举四方从学者众亦有平林之遗风其所授于人者皆其受于兄者也公擢第年已五十及宦游深受知于信庵赵公葵于仕进澹如也以清白遗子孙六艺之学三世不坠其孙尚有声士林云遗文不暇详録略见于后
　　入仕者二十二人入大学者十人请举不中第入仕入官者七人
　　杂识
　　吾宗以儒学略自见者亦既书于前矣闻之方陈氏人物盛时村无二姓合族税钱以贯计者一千三百有竒读书者比屋各家之老遇风月良夜杯酒相叙饮罢步街上听子弟弦诵声自邨首至尾声东西相震以是快惬为乐事每歳秋赋终塲可读之卷几七十以故方解额窄时连数举无脱计偕者此外有齿有德而潜隠不耀如余姚宰之曽祖珪年余九十漫翁谓乡人号之曰佛者尤多有之顾愚之生也晚未及搜访而备録焉谨开其端存一条于此以俟同宗之君子凡先世之有一节一行一善言善事之可书以为训者各以所闻续録之云
　　陈邨里名腾溪非也百川沸腾诗人所伤溪何取于腾哉洪野处士书为滕溪亦非按吾里有山曰藤溪岭旧多产青藤岭岿然溪傍溪实绕其麓故岭曰藤坑溪曰藤溪信而有证又村名陈邨实以吾姓姓是邨也按是村吾宗未居之先实名洪邨洪其姓者居之今田地文簿洪村二字班班可见家中旧居土人犹以洪村坎头目之洪氏子孙后防为愚之少也犹见一家今并此一家无之矣唐末以前以姓姓其村三四百年后子孙无噍类焉吾宗中否异姓有来居者而陈氏子孙终较多陈村之名亦永不磨噫昔爽鸠氏始居齐地而后太公因之太公之子孙固不能常如小白时其视爽鸠之影响不存者大有间矣同宗有志之君子盍亦勉自树立张吾家声以求称此村之名也哉
　　云萍小録
　　陈栎字夀翁小名佳老行第三住休宁县千秋乡之陈邨生淳祐十二年壬子三月二十七日寅时曽祖讳庆大字士俊考讳源长字复之妣同县旌城汪氏荆室同乡囘溪朱氏子男二人照字仲明己卯五月十一日未时生行第得一勲拟字仲成甲申五月二十一日寅时生行第得三先叔之子棣早世无后先婶石氏命勲后之一女许适吴氏甥彬仲文家世居陈邨先六世祖讳宠即洪野处士志尚书程母夫人墓所谓处士与之亲兄也田产甲千秋一乡三传至曽先祖家益落至绍定戊子先祖以从弟运管一房居同乡之五城当南五岭孔道可开肆略谋生迁依之故栎生于五城至乙亥歳笳鼔数惊而祖里稍僻静先君遂自五城迁居陈邨焉栎自七嵗至十四嵗侍先君游学年十五饥驱之僭为童子师自此竟不能舍坚苦蹉跎无从质正歳辛卯年四十矣僭和虚谷方公上南行诗偶得转闻于判簿宏斋先生曹公闻先生颇称嘉之栎于先生自少景慕不啻水之江星之斗也丙申二月入泮道过长林桥因纳谒拜馆下先生欣然与进降屈年德如平生欢自此相奨借训诲者甚至虽察父哲兄之我爱良不是过自丙申至庚子无歳不见无月不书爱之有加焉无替也近秋丁一再上谒其还也防力留之馆中且云嗣歳确佚老于家嗣春未必可防晤可不留一惜别乎因不敢辞入夜纵谈忽出一纸首题曰云萍小録乃叙述家世及平生及贤子孙以赐教者也且令栎亦书世家以呈栎思之云萍小録所以叙交好示久逺也非敌已不当书非稍有可书不敢书虽今者先生忘年而下交之先世自唐末由严陵迁陈邨迄于今登科者一族凡六人而栎一累世不仕栎也自揆晚末上交何敢僭不足乎扬云萍之至又何敢僭然念先生谦恭之盛德出于真诚有如夫子之于人常俯而就之者既忘其尊而以是先施之栎茍轻爱不述以报则真顽防不灵也已因敢忘其卑而书以呈焉并以呈希仁希文二兄长其无曰是子是録多见其不知量也则幸甚幸甚大德庚子八月二十一日契家侄陈栎百拜谨呈














　　定宇集巻十五
　　钦定四库全书
　　定宇集卷十六　　　　　　元　陈栎　撰五言古
　　自咏百七十韵
　　祖宗世种德生我异羣儿忆当五歳前教者祖父慈未识蒙孝字先诵蒙孝辞詹兄曰梅哥厥母吾母姨先父加之冠专为脩百芝句读熟鲁论彻章葢冬初冬仲大父殁舅翁吊繐帷爱我抚我顶听我诵学而琅琅尽乡党继诵尚忘疲舅翁谓之止称是天上麒六歳所从怪饭罢出游嬉谓我顽如石不教专扑笞七歳侍先父三载临溪湄辛酉从仲黄五月学破题进进待解盟小冒渐能为壬戌至甲子随侍东复西詹溪友四程英才推一时幸甚相切磋爱我深相期臞山谓有子延我为塾师初闻赋戏言马耳东风吹先父习麟经授我孔壁书谓徽后洙泗四书教令披丙寅年十五遽为饥所驱束书团圆山童生八人随孜孜不敢怠夜檠逮鸣鸡次年馆湖干老稚荷提撕请题草翁许我文鲜疵朱书勉精防程文教力追是年槐花黄祖母服未除先父不及试族叔同旅厨一笔了三塲不遭曳白讥庚午亦失解鋭气能不萎故乡处族馆族弟汗血驹丽泽用其名先登蝥弧麾四经巻巻悉清言书巍巍钜公汪溪阳文衡省监持气象许宏濶辞意称丰腴谓虽在广场亦当先列此文与此批见者谁敢非自此有余力书外兼寄诗小敌见必勇辈侪避旌徽癸酉书题难立説及者希考官勾龙户【勾龙震子】一批拟指予清才不易得断题无可疑但分前后圣不合袭省闱次年赴混补万人塲并驰二十三后生难得人信诸吴君托以巻日中文摠摛非此三百缗何以赡其归壁流既问津谓将濶步趋岂意三百年科目止于斯屠龙成无用跃凤蔚何施昨虽举业习毕力不在兹古文壮气骨性理穷渊防乙亥馆江潭诸友交见推刺口谗吟哦閧如喧蜜脾我独黙其间抱叶寒蝉如不屑涉浅流寻源浩无涯风雅骚选降唐宋星秋辉凡诸大家数一一加哜嚅然诗有别才天分终较卑经膏与理髓圣贤示我规精力诗中尽母乃一生痴心不能两重此昂彼必低定见下退转江潭而詹溪臞山践前言聘币及吾庐所幸有子侄皆有受道资一坐阅八年胶漆久不渝借其纲维力数亩买山畬惟此八年中哭父衰厥衣终丧采泮芹泮师林岩居其人数傲睨见我加称誉月书季考文许我白众睂以启防两冯交答壎应箎继此诸教官见待略等殿谒不我责羮墙见宣尼辛卯客梧山一纪方别栖厄哉馆渠口书衣焚无余壬子否欲泰燠身阳冈曦甲寅科诏颁鸢鱼均跃飞科停四十年壮晳已老黧行年六十二可喜亦可吁甲戌别西湖一舫重涟漪簪笔漫入塲谁识兀孤罴已过田光年老丑亦如之理精文亦熟执饼啜茗甆游戏日中了跳出门限危吾友谓必中不答笑支颐归过菊节后风传鹗横飔是时未揭晓无乃鬼揶揄既而果尔中厠我滥吹竽一朝省檄下初欲推病躯劝驾者张侯自枉五马车敦请上长林急下亦笋舆下马握手语满面春熙熙次日燕之泮礼意逾勤渠刻日再诣府归办衣粮赍岂谓不后先主有鼔盆悲行无或使者止泥莫阳机笋舆官给送杭解姑委蛇谋之邓与王【邓善之司业王诚甫书吏】云子退何居进难退奚难称病告録司坊正騐然否执牒还乡闾一一如所教众人皆笑同榜有六人买舟浮泗沂二黄林卢王张子最后期五人恬是我平山独嗟咨谓公机难逢自弃与人殊彼如翔云鸿我如堕泥鸱作序送之行命儿饯解维得者惟黄张失亦恩不虚我倘与此试一得如摘髭万一或失焉横经亦臯比然亦何足恨一笑返钓矶念彼得马者棰辱臋无肌何如天爵尊玉返避湼缁青紫耀目前老矣竟何裨退无治生计耕经培根基丹铅毕此生初志酬桑榆糠糜从自饫道义甘前肥诗非吾所长世自有人竒亦尝印老方属和枯蒙嘘谓读陈君作如见上天梯和公上南行选刋尾琼琚【方公上南行诗予尝和寄斋斋逹之方公公选五首附刋于集吴甥伸文曽见刋本】亦如岑髙作得附杜拾遗终焉小剞劂巨刄自有宜朱书天地心泝洙沿濂伊显固日行天奥难氷释澌坊本纂诸家动是醇杂醨后生为所衒望洋入无蹊不用圣贤力天大难井窥不用朱子力海深测以蠡十五已励志熟诵精思维钻研五十年熟考洞毫厘不获一时用遂欲百世垂四书精发明妙处茧抽丝如举标月指出彼黒暗迷纂疏蔡书传饶董编区区厥子以委我搜罗加补苴成书付之刻谬妄删支离附益诸异説秋兰着薋葹四海有具眼喜想继以嘻乐善胡双湖爱我志朱愚我有广通略史纂蒙摘竒宋略摘最多亦欠如贯珠此外所编述盈箱困毛锥诗记皆句释记尤其思摅十翼与四传二经究麟羲近撮六典要略如孔孟姬尝以夜继晷古文圏防批杜诗亦冩注凿凿皆有稽吴某借不还执以为已私五子节注评散落无依稀四书与书记羣玉之璠璵三者倘行世岂曰小补与无力可办此有力将投谁生者不我重殁也应我思朽骨相后人东坡岂吾欺知更几寒暑了却老头皮间气更谁钟我亦自惜之当为百世士何但今布韦骨朽此心传腐宁草木俱从彼啄腐防举头吓鹓雏年忽及先圣七十加二朞使其止于此借手见先儒使不止于此天锡何敢辞三山林乐天谈命当杭衢许我八十六此言倘契繻教有最防孙亦当挺梧枝到此反其真大笑与世违
　　上白湛渊提学【名珽字廷玉】
　　东坡慕香山今古不并世幸今遭人师演迤香山裔湛乎靓深渊渊深漾防澜匪直绍长庆殆将登社坛岂曰诗中杰道脉绍先哲手提斯文柄模范示江浙侯泮几芹宫邑校几花封书院又凡几于公綂有宗卓哉儒宗主非公谁玉汝教雨而岂徒行将霈霖雨
　　次冯秀石游水西诗韵
　　人生无东西所歴贵适志办与客游山便是仙行地谪仙所经过景物犹妩媚壤壤为利往寂寂谁肯至蜀珍非九流水西亦名寺人景尽双清古今端一致文取意气合年忘少长异诗爱索髙古理窟探幽防麈尾屑霏防兎丝墨渐渍诸友武库森一老灵光岿战防大敌勇见匪小巫懦安知冯长公非即李十二快饮频张颐髙吟时拥鼻锻链指独敲旷望足双企汲古绠垂深抽闗钥开閟如听箫韶凤肯比兰苕翠于时桐始花才社秧半莳幽寻客正闲勤动农将勚花光目懒寓松隂身所庇山僧气如玉野樵色俱瘁倦坐席或争佯入舍肯避茶瓯时复啜困魔讵能祟饱游可无诗分韵各有字是则摩诘画何必栁州记我虽慙曽唯亦颇发顔喟朗诵敢辞频把玩不忍置实多句中眼兼审象外意静阅神已驰忘言必有醉僭和白雪调难抽乱云思恨不尾清游吟成祗自愧
　　和方虚谷上南行十二首
　　虚翁上南行实庚寅十二月诗也辛卯六月客有自曹君菊存所来者始传而诵之絮羮久要之义聚星过从之胜汉人不得专美于前矣虽恨不获亲聆其一时谈麈之详然闻风兴起亦可于此诗具姟兆之一二焉二三先生中某所识者惟北山王先生兹敢不揣愚陋僭元韵赋一十二首写其平生景慕之私奉呈王先生或可以转闻于方曹二先生云
　　济世万古航乃今横野渡由此访故人胜着沙隄步我传纪行作冠佩与露何当叅诗禅一防石头路
　　右古航渡
　　又过分流岑行行足聊休流品分良难感此胡分流大雅久不作梁栋侪薪槱蜩鸠笑鹍鹏一是逍遥游
　　右分流岭
　　南山得宣平名字可千载世无死仙人花瓢今定在家山有此逢何必跨瀛海下视白云衣苍狗须臾改
　　右过南山
　　畴昔饮双桥独木寛法程如今过双桥无复糟床声桥外吏人稀饮徒常二更追咏承平事略此记西京右过双桥【旧官酒去城十里始饮村醪双桥酒稍佳今复无有】
　　扁舟泛古航昔常阅此竒盘屈公诗中眼明再见之二孤恐飞来或乃巨灵移甚勿讹为姑又须订荄兹【箕子二孤】
　　右岑山渡
　　杏花冨赵邨佳名昉唐代酣酣红雨春芳葩谁不爱转眼铁炉步发问莫能对杏村无杏花赵村亦安在
　　右过杏村
　　坡觅牛矢路公渡牛矢岭遂令汚秽地居然化清境今代曹子方陈三延癞颈何时蹑吾履迢迢山路永
　　右过牛矢岭
　　我未读公诗久矣知叶有地非产此人人知此地否当与君子乡俱传千载后风饕閟春阳髙节且坚守
　　右过叶有岭
　　和方虚谷二首
　　后汉袁与杨世公五或四衮衣茍有愧不如安楚制我不识斯人聊复视其世不有此翁贤安得贤主器
　　又
　　天壤一虚叟见之梦寐中岂必真及门私淑恩何穷易説晓棂白诗编夜檠红终然欠叅请小草依松风
　　寄曹斋
　　我不识斋识之文字间古风久萧瑟一笔独追还恨如东鲁人未得登东山振衣不自勇路亦非阻艰
　　寄王教授
　　书堂名博士得见未恨晚发挥紫阳论登峰造其巘仕得四十强程方九万逺北山勿移文秋桂芳风遣
　　送汪希道入都【并引】
　　浮溪逺孙汪希道尝为海北海南道亷访司照磨沿檄鞫洞蛮狱察注陷贼党者千七百余人直其枉悉纵之几以失出获谴阻仕进余十年今本心虽获辨明而歳月坐成晚矣抑又闻之古人一日养不以三公换希道家贫亲老以八十余歳之夀母将待栁下小官之寸禄以养之今将犯寒暑走万里以求之岂得已哉司铨衡之诸贵人仁也明也公也必将鉴君之本心怜君之不得已君之得除得归也有日矣临别哦古诗十八韵以饯
　　行行触秋暑勇往观国光脩途或濡滞一瞬北风凉不仕余十年养亲灶罕炀将谒吏部选寸禄愿少偿庶略助甘防赎其不遑将不仕果何因宪幕尝翺翔驱驰海北南讯狱主慈祥诖误陷贼党诘问加精详活千七百人解纵还善良几以失出谴究竟靡滥臧久之天日开歳月坐荒荒濂溪范参父议狱俱慨慷杀人求媚人母乃欺穹苍活千人有封君后必当昌安得当吾世而不蒙荐扬当路愿鉴之萱草癯北堂俾得早言归为养及夀康临期重叮咛白云遥在望
　　次吴子静韵【惟深】
　　霜叶色偷韶风林声借商秋清挟春熙君诗宜可方唤醒十年梦栩栩延陵乡富贵来徐徐春秋去堂堂鲁邹二祖师身世犹遑遑吾道行何时鱼目争夜光
　　次韵子静破靴
　　待漏靴满霜履声振双阙行映火城红不用挂残月得意彼何人步雅视亦濶岂知失意者紏紏履霜葛君其但固穷祝阿迹将发破靴不须耻此耻防可刷朝靴三尺脚穏向云梯蹑听履上星辰押班晨贺雪
　　双竹吟
　　瑞竹非凡物猗猗超緑緑昔者清献公家园有双竹双竹比兄弟永歌叹不足因念世之人诩诩相笑逐谁似孔融让谁似姜肱宿鸰原与鴈行人反愧禽畜萁豆同根生相煎如泣哭岂复念兄弟同气出父族何如此二竿惊雷拂云速双清俨齐对立空洞腹墨君有此竒可使食无肉大胜双头莲不减同颖谷岂不见明皇游园感双竹
　　文丞相
　　三百年社稷痛哉尤此公偷生皆负媿既杀即褒忠不屈箕并罹殃廵杲同
　　题梅庵图【即汪御史】
　　诗书暨春秋于梅着其实舍实多言花后世富篇什花耿氷雪面实蕴乾坤仁独步众芳中允矣庵中人勿徒于其花名嫓花御史实调相君鼎天下归仁里
　　赠叶君讷
　　定山叶君与余同生于淳祐壬子君侍其先君子逰学五城余已识之既而君馆东阁余馆叶村相距宻迩交好不薄闻其有贤嗣尚未之识余子忽得其所赠言来徴余一言付之黙黙乎泰定三年丙寅日南至
　　放言易欲讷力行难欲敏孔训朱子笺辞简义渊永得禄自有道言行俱当谨敏而济以讷当言岂终隠取信在言前何待矜口吻君子慎枢机相可冠班笋君家颙与鼎前后作防凖发轫吏警曹勉旃推素蕴
　　四美堂诗【为悠山宗人作】
　　夀富禄皆福壹是可言美意愿本何极分限贵知体尝闻海中国太仓一稊米天莫限量我惟在此德耳德则仁而夀德则富于义德则禄在中德则福顺止德为众美基如堂必有址悠山吾宗秀厚德与山拟乐山夀如山由夀享福祉富葢不待言饥人望公庾禄为仕者奉鲲化程万里溢美公饮闻瞽言述其理吾闻诸诗人箕子子思子爱助良区区山甫已能举
　　七言古
　　题春先亭
　　春先亭初成胡脩存篆宋公梅花赋于其上栎尝和宋韵成赋一篇今数年矣兹同敬存观梅亭上复赋古句
　　赑赑寒威薄穹昊摇落千林迹如扫受命独秀除松栢余木僵立疑枯槁犯此祁寒敢着花先天下春梅独早姿氷质玉面严冷我见魏徴殊媚好为花作赋宋广平铁石心膓本坚贞胡为乃作流丽语欲踵庾信肩徐陵闻有此文莫能得仅见皮子加褒称近世李君使交州得诸尘壁轻连城未壮之年能赋此字抵珠玑辞綉绮老宋赏其善体物比况防粹古羣女袭美效之赋桃花前作后述工摹拟繁华而有妖艶姿方之女子亦宜尔我观梅花如大贤天地闭时全其天羣表独立超众甫髙标孤絶无比肩孤竹伯子圣之清闻风凛凛顽皆廉独步战国性善翁次庶几焉鲁仲连众醉独醒湘累屈苦节雪窖蘓属国三国无俦葛武侯有晋徴士陶靖节作者七人梅花徒赋中曷不勤招呼頼有永保贞固语宋公相业兹为四字符
　　寄郑耕岩
　　昌江郑君耕岩戊申歳托余妺壻叶子转询朞闰说余研精寄似今九年矣延祐丙辰二月甲申客至自古舒出一缄不省为何人寄久之方知耕岩也耕岩小阮子谦仆忝同榜今耕岩索诗题其岩石栁隂卷谊不容诿因赋柏梁体三十韵应命
　　古来隠士多躬耕身将隠矣焉用名巢由以降名著称皆违本志非真情真隠充隠分伪诚终南防径招讥评隠而无名妙不胜诗之众聩将惊霆君家子真当哀平五侯雾塞黄冥冥此何如时可轩腾宜哉掉头呼不应遂使谷口闻西京名挂法言声铿鍧君其裔耶良铮铮几载龙舒以道鸣岩居髙尚追芳馨时哉不同逢文明胡被褐韬连城郑公乡想多豪英仲容方奋青云程曷不弹冠濯尘缨天风再秋鹗孤横春浪红暖翻飞轻幡然尧舜君与甿他年身退当功成法疏广受辞恩荣明农岩下相携行世有画工传丹青与今手巻双合并
　　呈吕云石提举
　　在地为石天为星干文烂然石之精一巻石山亦一体况兹盘石云倐生敛为肤寸舒弥大防作兜罗锦世界时时敷布吐芳心靉叇崔巍相映带相门出相世有人暂司茗课枪旗春起为皇家壮柱石出云为雨苏民生
　　答汪静斋
　　北辰所居环众星动中闲静义尤精浮溪先生富孙子名斋以静惟先生天地中间理最大理欲须当明限界无欲故静叅濓溪窗草不除緑书带且陪嗜学贤主人搜膓千巻凭先春起佐明时开夀域愿在域中为一民
　　黄山水阁画壁为金子范作
　　自有宇宙有此山相传黄帝尝跻攀山以黄名端自此标出六六竒峰峦太古名山镇吾歙连跨三州里三百纵能多办谢公屐费几光隂几跋涉何如图向素壁间随意卧游仍坐观俛仰之间如登峰胷吞云梦同寛闲容城浮丘古仙子揖之为宾轩辕主对山如接太古人胜与俗人相尔汝主人乐山希仁人识此名山面目真何山又复古于此三王之世传斯今六六洞天何足数此六六峰最竒古日觞佳客此亭中醇醴陶陶盎淳风
　　蜡梅
　　梅屋叔长示顺安刘公蜡梅诗轴且令续貂伏读启发多矣谨韵拜呈
　　蜜蜂三生有花癖猎遍梅兄与矾弟酿花为蜡蜡作花吐向梅梢真蜡底蜡梅有咏首苏黄絶唱后人谁敢诋今代胡曾刘禹锡唱予和汝吟毫泚春风吹来珠玉篇尝鼎知嗣元和体恍然生我梅香前有味如醺百花醴折花因复细端相山麝脐熏薇露洗万木如槁梅独春太极初呈品彚抵此又梅中别出竒滴蜡缄封春信启翫花又复诵公诗喜佩服矣勤拜稽非花毋乃真蜜脾我将求古君臣礼蜡是真耶却又非别花有眼眼几眯
　　呈董掌书
　　董公仁义陈两言基开汉刘四百年仲舒天人对三防格心正论千载传公家家声塞宇宙江右儒林推海口蘓黄帖刻志君堂晦翁新授盘涧叟以儒饰吏固可人愿推家学蘓生民岂惟近效着莲幕行将大用垂朝绅次韵吕周翰教授景濓亭观莲附仲文呈之
　　春桃飞尽红雨繁夏槐更禅緑云屯此时泮宫莲万柄一一生自七星根爱莲夫子振絶学道脉灰冷还以暄翫花扁亭景濂字一洗红妆象绉裙大者钱塘十里湖小者斋外一瓦盆防作六郎见何猥此曹毋乃迷禽门子非爱莲爱君子一寸胶清一寸浑对此水光晚色静如挹光霁醒神魂髙出太乙真人舟坐祛大暑酷吏寃如使徒于莲景濂见道犹隔几尘昏景濂真处在何许夫子自有图书存文公训释揭日月价重赵璧并鲁璠池莲窗草皆寓尔图书难尽意与言我徽文公旧阙里濓泝泗穷渊源君岂不见后山叟尚于六一称嫡孙宗朱祖周在吾党景濓当作如是论甥其呈似吕先生何当叅请师模尊
　　夜闻织
　　东隣西舍织灯明万籁无声此独声我何安逸彼何苦轧轧未终鸡已鸣目似鳏鱼因不寐安知我暖因彼成
　　五言律
　　和汪监察梅庵诗
　　间气所钟聚兼由积善余身闲知地胜神动觉天随日谓幽居好人疑大用迟浮溪家集里尽与和诸诗
　　放翁有叟韵
　　有叟居东阜辛勤亦数椽文灯空照古笔耒不逢年我已穷愁惯天无赋予全校雠与评议犹秉一朝权壬辰十月初十日闻万一叔以九月五日死于淮出涕之余赋此
　　邂逅遇所识归来不奈愁时闻前辈死转觉此生浮世界空花梦乾坤落叶秋追思黄父语今日泪空流【予少居五城叔毎以苦语鞭防之】
　　枕上用子静冬夜韵
　　夜今六十刻熟睡若为谋髪秃已无本情恬忘莫愁树云空忆李茶月孰惊周不寐集方感心期堕缪悠
　　次韵俞崇节和乃弟饮酒诗
　　有酒身无事多君与弟斟老犹具庆子闲作太平人让果同初意燃萁异吟终身思听雨富贵不如贫
　　孙次臯寄示呈方公三诗用韵奉寄
　　学海烟浪泳游无尽期谁非钻蠧简鲜有辨鸡碑力量公诚到声名后必垂孟张匪韩子定有不卑卑
　　又
　　石鼎弥明老可孙刘与侯年光外急景物巻中留髙蘓门啸雄空赤壁舟吟边风韵似一咏一消愁
　　又
　　我与公相识俱当緑鬂初蒿防僭松倚枿槁愧阳嘘往慨悠悠别今方续续书笺驰当簪盍自此不宜疎
　　次韵酒限
　　濡首起濡唇初悭后絶伦勿耽双玉酒遂溺万金身豢豕流生祸烝豚已泣神古人多惜福惜福始全真
　　又
　　宁自三缄口从渠九醖觞道中臻乐地酒里觅仙乡勿以清明在而云发出狂卿卿我自我醒醉两相忘
　　次韵月卿侄藏曽祖砚
　　幸异元宾砚传为子敬氊一生曽受用四世尚磨研玉喜在山润云因不雨全文章无极尽余泽及曽迁新居有桃符曰自乐巷无陋由勤屋不华十余年矣炤壁未漆堦檐未砌丁未春始克为之乃足前十字成一律
　　自乐巷无陋由勤屋不华桃符今几载藜径只贫家唐世土阶是虞时漆器奢门髹檐复砌于我事何加哭方虚谷先生【丁未嵗正月十四日卒于杭】
　　目深窥理窟身独据诗坛偏得古犹少兼全公不难槐柯千里幻椿筭八旬寛癖爱湖山好郎君侍阖棺
　　夀逹观【五月五日】
　　初度天然巧端阳不后先良辰逢五五夀算祝十千不羡宫衣赐勤铺角黍筵安期蒲九节更可引髙年
　　穿井
　　按官厯十二月某日宜穿井是日开日也且井宿直之吾家用工巧逢此日深二丈余而得水喜而赋之【戊午歳作】
　　井宿值开日逢兹应再难真能九仭及顿觉百忧寛地冷冬方暖冰湍夏更寒子孙又孙子啜饮有余欢
　　有赋假儒真儒者今赋二首
　　儒立三才命其何以假为但矜麟作瑞已昧虎为皮气见大巫索才非男子竒谁司人物柄明辨勿遭欺
　　又
　　世固伸知已真儒始识真学将开百圣才可进千人卜夏母为小贾山犹未纯卞和明着眼席上果何珍
　　挽毕观竹三首
　　家学渊源接人豪湖海称问津游璧水从宦到金陵蚁梦炤千幻燕诒明一灯方将仪后进仙去理难凭
　　又
　　相观惟有竹竹外懒凝眸早播无双誉髙交第一流裕斋明藻鉴虚谷并英游知已陂龙化公宜不复留
　　又
　　我忝登门客悠悠十二春鲤潭随步屧马鬛攀轮域近从先正神安防后人天晴表公福雨防不霑尘
　　挽洪簿二首【名炎祖】
　　歙城虚谷后犹幸有斯人学问师乡老勾稽子邑民丹铅充庋阁朱墨泥车轮夀仅几重卦遗文頼不冺
　　又
　　抱瓮教多士于时识景星多年嗟判袂几度听横经郡乗椽挥笔男邦刄发硎贤郎专行状不朽慎镵铭
　　代石养蒙挽周医教
　　逹岂为良相君今逹以医祖宗兴自我杭歙迭为师二防逃无处三皇祀有基蒙成并盛德谁不涕涟洏
　　寄吴子静
　　君家吴季子炳炳着麟经继世夸睂白持身尚鬓青字能齐逸少才更嫓龄翰苑挥椽笔垂绅步帝庭
　　羡子西造朝阳楼
　　气势薄苍穹楼髙百尺雄屏维山耸翠钲挂日升红真可卧余子端如见乃翁胷中梓人传相业在胸中
　　汪氏云林堂
　　云林朝市逺恐负一生豪不仕疑无义隠居何自髙作霖肤寸合搆厦斧斤操科第湖州始超宗绍凤毛
　　芸储
　　芸壁书鱼蠧为防鱼蠧书须将双眼防匪直万籖储磊落腹能载昏迷心悟除金根犹恐悮负训惜居诸
　　用韵赠别隆兴刘君
　　睂宇挟翠气西山帘转晴未尝前日识似有故人情醇比周瑜酒和如傅説羮相逢遽相别去去太忙生
　　贺金桐冈生日
　　七十古稀有公今尚一年君心安以乐家政老而传隠逸虽三迳恩封自九天勲名付兰砌闲适夀绵延
　　挽李髙甫【祁门浮溪人】
　　李愿隠盘谷古今名并垂箴能规冢嗣赞自许男儿两世夀髙甚八旬年近之外山埋玉处执绋总涟洏
　　又
　　庚癸济民馁岂求荣子身大朝交止信初命报行仁咬菜戒持已思莼尼省亲讵知成永诀哀恸彻穹旻
　　又
　　李愿盘旋处名微隠更张大才真济世小用仅征商救敛富公弼息争王彦方遗言遵古礼逾月即谋藏
　　五言排律
　　经训乃菑畬【试题】
　　学用菑畬比精由粗乃成譬诸农父事训以圣人经习戒成纷白披母舍杀青情田加种耨性地即郊坰倘匪道耕熟翻惭亩稷馨金根校讐误诗礼愧趋庭
　　贺戴庭芳诞男
　　谯国家祥应充闾消息真掌圆珠的歴头峙玉嶙峋肇始中元节真元防合辰凤仪先惊鷟驹骏必麒麟九畹芽初茁一枝芳正新干成来岂偶震索积方臻祖德润弥浩孙谋蛰更诜他年重坐席有日搢传绅亲为含哺悦宾沾分果均此郎腾踏早郎罢尚青春
　　挽郡城周医教
　　姓与平原共相良医亦良少尝宗孔孟长始世岐黄救命光宗祖仁心起瘵尫杏林何足拟淳意足相方神效谁能企隂功讵可量帅连居两郡殿首祀三皇复户为人计论堂倾已藏校官成赤立道貌想清扬创始君无靳蒙成后敢忘德髙天必鉴位下我何伤竹野自标雅棣华相并香顷田今友爱斗粟古惭惶何啻千人活行防五世昌蒙荘埋玉处送者泪应滂
　　七言律
　　次金沧洲病中九日韵【丙辰】
　　纵不龙山孟万年合如陶令醉篱边虽云物物皆诗料谁解时时与酒钱我辈白头多间濶菊花青蘂劣芳鲜喜公勿药将簪盍同泛金英倒玉船
　　次沧洲喜替弓手韵
　　尘土弓刀未是痴纷纷刻木久难欺王恂时复挥椽笔樊哙从渠饮斗巵絶异一兵新解甲并祛二防好舒睂出羣老鹤云天濶啖蔗光隂日日诗
　　汪静轩木假山
　　嘉祐集中知木山蛾睂盘屈小烟鬟三峰想堕虚无里一记长流宇宙间峦岫游鱼今突兀豪酋虫蚁久跻攀老泉坡颍皆人杰古意萧萧力挽还
　　拟呈张郡守
　　中原文献接前脩毓粹钟和自郓州金马玉堂真学士花屏练带古诸侯近为姑孰规模在逺绍曲江功业优宰相青氊应可复徽民有幸且淹留
　　与黟尉王长卿【名元】
　　少府河汾夫子后小桃源里日吟诗锦囊尽富句皆好防棒虽悬威不施平易近民民父母谦恭待士士宗师体仁未展长人志庭满槐隂防有时
　　与黟簿杨云海
　　蜀珍从昔重乾坤三鳣家声尚可言朱墨勾稽今弛担紫清凌遡即腾轩睂山焦木秀重萃黟邑甘棠恩永存邻壤书生辱多问何当一见以文论
　　奉答斋谕先生
　　俄惊耳顺过三年顾后瞻前愧昔贤自笑説铃辞枉费谁云经笥腹空便归乡渐慨交朋少为客焉依行辈先多谢新诗过期待悠悠歳月漫推迁
　　次刘知事和荀廉访见寄诗韵【知事名德温】
　　斯人磊砢更英多防善防能志若何劒气慑奸锄故态丹心救世起沈疴且添集上诗千首不爱车前印几窠凛凛道将风烈在真如清济贯黄河
　　贺金子西诞第二子【十一月十三日】
　　天知欲益读书子第二雏今得得来家世孝忠为命脉扶舆清淑所胚胎存心耕雨一犂地积德凌云百尺台三日食牛气如许貂蝉当复映公台
　　和竹山月台韵
　　我今想像赋髙台超出尘寰亦快哉人物风前临玉树朋侪月下倒金罍但疑夜种白榆少岂必秋延丹桂来斟酌嫦娥四时好眠迟何惜与徘徊
　　次韵赠王竹庾【竹庾精青乌之学】
　　天地尽寛行路难何如不出户庭间家虽栖鳯多栽竹身却寻龙饱防山到处为宾省造次数竿谁主自萧闲青囊囊取青蚨去归翫穿苔虎豹斑
　　上邓善芝提学
　　仲华不遇刘文叔所志愿为芹藻师苗裔今提江浙学风霜待相圣明时万家夜月灯俱炯满座春风物自熙教雨行将濡霖雨召归当轴未应迟【仲华邓禹也】
　　上焦总管
　　棠防前曽芘武林冯熊展布防逾深东坡通守无为守黄覇初临喜再临岂但州麾持皂盖防当鼎铉铸黄金孰先一郡后天下卷起西湖大作霖
　　上倪杭教【湖州人】
　　湖学生平蕴蓄竒声驰杭泮据臯比定知遍受诸公赏岂但专为儒者师洙泗渊源归诵课湖山景物入歌诗家声善论中和极归赞明时封禅仪
　　上浙西道防访使
　　去天万里逺乗骢寄命司存肃政中廉吏清汚湛秋月访民疾苦盎春风镇浮德与吴山重鉴试明还浙水同揽辔何须外庸记秉钧终属黑头公
　　和王宏翁韵二首【似山子】
　　传家有子端不死恍惚王充疑再生君擅诗声如伯起我悭饮量似公荣相逢客里自多感各在贫中更怆情王粲陈琳如可作歳寒氷雪眼双明
　　又
　　马异卢同孰异同年虽逾壮似成翁芙蕖尚喜不朝日松栢何嫌经朔风网掣珊瑚沧海底篙撑舴艋急流中吾言虽直不无意何惜乗时急用工
　　次汪称隠府判退休言懐【并序】
　　士大夫仕而能致髙矣七十而不得谢虽赐之几杖以安之然不得遂其高于心未必安也年及而致仕者循其礼不待年及而先焉者尤见其髙今府判称隠汪公去七十尚七八禩能先告老且得遂焉上以褒表其亲下以成立提擕其孙若曽孙愚也传其休官言志五诗读而髙之而慕之遂僭继其声奉贺五首
　　早歳先弹贡禹冠喜公早退谢身还三千水击溟茫外七十车悬感慨间自觉饮氷才冷淡如何啖蔗尽清闲宣尼也发归与叹幸也诗书得定删
　　又
　　公负文章锦绣心祗须莲烛赐恩频退归期不慙先世大用姑将付后人陶菊一篱存晚节傅梅二季俟阳春文宜为诰席珍待蕴美浮溪代出纶
　　又
　　逸轨超然逺市尘畏愁囘首几悲忻形同鹣鲽不期合顔异鹗鸾定自分对越心还昭若日舒徐迹似懒于云易陈九卦称而隠额手公能尊所闻
　　又
　　无事出门适意行忘机安得遣鸥惊笑渠拄笏防山色容我扶笻听水声万百入塲惟日醉三千成刻几春晴不拘年及方辞禄试授欧公自细评
　　又
　　竹马翩翩娱放翁美哉异代与同风一门四世福良实万户千钟事亦空人自风波鳬上下我能味道蜜边中孙得见无难者十载曽孙花炬红
　　和程伯玉游普陀韵
　　栎儿时闻诸五城黄提干公谓大丞相讷翁先生程公事母至孝与黄公同肄业郡庠见其毎日行朝供之余必一归奉母未晡又至此说蕴诸胸中七十年矣兹防季澄教谕逓示槐府伯玉程君谒普陀大士为母祈祷一宗诗案知君讷斋从侄孙也孝行如此无愧家风良用起敬因和韵奉寄
　　侍母何须羡洛滨讷翁纯孝世持循普陀瞻望郑花晓东野符同寸草春寳婺夀光宁有极白虹玉德本无尘海中仙果千年实采献知君已问津
　　【晋汝南王亮兄弟三人侍母伏太妃祓禊洛滨并持节鼓吹一时荣之东坡诗洛滨侍从三人贵京兆平反一笑防山矾花即郑花观音宴坐处有此大树花见山谷山矾花诗注】
　　题歙人程叔固字説后【乃槐堂丞相吉国公曽孙】
　　骚人橘颂説曽枝相国曽枝有此竒固守一贞能用易颂兼四始必兴诗滔滔桃浪春还透郁郁槐隂昼尚迟志学有常致而力丙辰衣鉢竟传谁
　　戴廷芳立尊人南山公碑用高四叔祖韵
　　一生不被北山移隠德俱登羡道碑挥染笔锋推逸少雕镂文采羡公垂孝诚永永终身慕盛美彰彰百世知既固既安尤利后必然何待问蓍
　　送毕永仲游姑蘓省亲兼访虚谷
　　永翁氷蘗仕苏州玉润今兹省侍游緑浪红栏多胜槩清风明月一扁舟在家虽好闲非计行路良难谨自谋须念椿萱频偻指归期莫待近新秋
　　又
　　四海九州虚谷老见之不用觅阶梯父书呈彻能求教世契敦崇定指迷非过南京叅待制是图北斗仰昌黎片言只字如相赠归袖光芒万丈霓
　　贺汪称隠夀藏五首
　　少壮几时俄已翁速如马耳射春风槐庭纵极三公贵蒿里终归一穴同生也有涯那免尽死而不朽岂真空地行仙舍公谁是只合衣冠贮此中
　　又
　　自述公真善自知我生观处孰观颐耆英初过马君实铭笔早逢王献之【王仲仪为作生前志铭】着脚家山真觉穏囘头宦路始经危先时不利后人好永宅脩期毕自为
　　又
　　栩栩蘧蘧梦不惊退藏于宻漫经行【夀藏名退宻庵】归来松栢非无径仙去芙蓉岂有城九卦三陈深易学万家千户擅诗声谁能得与公家似五世文庭震逺声
　　又【以下二首借韵自述】
　　也知难久爱吾庐自卜生坟去歳初五患但遵程子戒一毫不泥郭君书桐棺似赵贫非病石椁如桓密反疎死后不忘方是夀太虚如室了空虚
　　又
　　自笑那能免罚觥古稀过此竟无成此君辱与偃松友太白尚分残月明客燕寻巢嗟寄托老蚕作茧自经营率然未觉摧頺甚青眼犹因緑醑横
　　呈邓匪石【名文原字善之庚申年五月分司自黟过婺源屡问赋迹于子西因同迓于溪口柯邨渡】
　　庑车两度过山城揽辔澄清素志行学道爱人春坱圠诘奸刑暴月分明貅敛戢知严律鸡犬安恬免震惊甘雨随车契天意政声休洽听歌声
　　黄秋江母有孝节门之锡命赠之诗者盈轴索予赋一首
　　称未亡人六十年恩光褒表节通天栢舟坚苦母心遂兰膳甘饴儿志专九鼎名端由相重一丝风不被官纒事闗伦纪非他比宜入新安郡乘编
　　丁未元旦试笔
　　雨当元日奈何天甲子欣欣两日前五十六翁成老境百千万辈望丰年痴繙竹简心皇惑饥捣薇根生接连我不自怜尚怜彼灯花如笑恰为然
　　辛亥元日
　　分嵗杯醺已遣愁鸡声呼起揽衣裘椿年浪説八千永花甲今逢六十周白首惜春犹冉冉朱顔愒日悠悠曰耆指使将谁使愁亦徒愁一笑休
　　和东松庵岳王遗像诗韵
　　朱仙镇上据全兵万里中原不足平棘寺衔寃真枉死松庵遗像尚如生中兴四将尤芳烈大节千秋擅令名可恨张循阿老桧却令同传玷忠贞
　　贺张玘斋得第四孙【并序】
　　昔徐卿二雏少陵歌之颖滨第四孙东坡诗之今者恭审祖徳深培孙枝又长在令嗣则为徐卿之第二子在先生则为颖滨之第四孙森森兰玉衮衮公侯良深健羡赋诗为贺聊写私忱
　　充闾瑞气郁葱葱兰玉孙珠现掌中第四孙今似蘓子无双誉定嫓黄童编传圯上家声逺网举儒流祖德丰复泰临余阳用壮栋隆逺照曲江公
　　次光侄诗韵
　　误子穷途计已疎择栖所恨匪冈梧酉申乞舍传书鴈庚癸呼驰汗血驹儒术谋身惭杜甫老农请学合樊须细思金亦何劳跃陶铸从诸天地炉
　　次叶郎贺张仲白夀藏诗韵
　　应笑姚崇忧墓碑生前枉费计谋私何如只付青乌记未到同藏黄石时借箸待将陈八难羡轮直可颂三斯内敭外歴多余暇安乐行窝尽赋诗
　　贺仲白两旬得两曽孙【用叶郎韵】
　　橘颂孙枝庆叠重河清盛事有谁同客来且伴竹为马母教期吞胆用熊连觌太翁两旬内防呼髙祖廿年中夀过一百公家事前有张苍后有公
　　次唐长孺兄见寄诗韵
　　海外驰神大九州何如弭节且椒丘非熊尚父晚犹逹射虎将军竟不侯朋友伦中交有信山川阻处郁相缪砚铭世擅笔锋鋭秋试朱衣定防头【唐子西有砚铭】
　　又
　　世路风波不足惊山林深宻适吟情十洲三岛果安在一圣九贤能再生夜月明眸思菊枕春风转盼卧桃笙蟾宫有路君当往笔阵纵横在此行
　　次邓善之五月菊花诗韵【俗呼滴滴金】
　　前来伴蹙巾榴滴滴圆黄防径幽不待臂萸添醉兴且随腰艾动骚愁金明难办一朝费花早防成五月秋浥露掇英真菊否名同实匪暂淹留
　　吴甥为程醉经求和孝隠堂诗
　　庐墓从来闗大伦人心万古理常新隠余夫岂更求显孝外元非别有仁天地范围大郛郭云烟环绕近比隣须知心醉六经士不是寻常横目人
　　次韵祈雨
　　相公湖上老诗仙一语才闻便格天霡霂已蒙千亩雨霏微方袅一炉烟潜凭象教小乗力好纪麟经大有年田野欢声入酧唱周诗直见梦鱼篇
　　雨数日不止又用前韵
　　莫是阳台行雨仙未知民以食为天半篙碧已添清涨全幅练宜拖霁烟稻总低头收有日禾如生耳恐无年凭谁为我笺天阙喜雨诗成苦雨篇
　　贺陈竹牖生孙【与令嗣月日时同】
　　几日名驹产有妫中秋圆镜始蛾睂清钟桂子初三月秀挺桐孙第一枝举世淡然如嚼蜡于家乐甚自含饴鲁荘生与父同日不似今同日与时
　　木犀珠
　　岩树初开金粟明累累如贯耀人睛非生蚌殻圆还皎若比龙涎馥更清分种元从天上落粉身今捻掌中轻莫言合浦光常在敛袖归懐夙有情
　　寄黟邑胡伯翔【应荐】
　　小桃源本是仙宫先辈风流想像中文富固将仪瑞鳯诗穷那肯吊寒虫半岩烟雨梅花落一夜陂塘春水雄若问近来成底事笺诗注易夜灯红
　　次黟舒君滨韵
　　久悟文章为小技聊于诗律辨寛严巧思信斡无中有至味须知淡处甜练带索云千里濶笔锋抽月一同尖何时得着黟峯屐桐火松窗雨半檐
　　呈徐学録茂林【玉山人与徐教同姓不同族】
　　紫阳里得两徐侯分据臯比共细筹古歙书生宗北斗上饶髙士冠南州象山要防期叅攷鵞寺遗言愿讲求老干将收作梁栋茂林岂但竹君脩
　　次吴正夫贺余中乡试韵【二首】
　　圣代崇文科目兴鸢鱼飞跃一机新楩楠喜得贤能士樗栎何须老病人天地正交虽遇泰舟车所至未逢春仕途广濶无能往毕世甘为草莽臣
　　又
　　同志同经辱与游迂疎未到学而优敢言才过千人俊安得诗轻万户侯我似北溪老漳郡君如季子重延州年当六十云迟暮纵使为公匪黒头
　　和爱山叔端午韵
　　方喜槐庭日影移萧萧雨忽湿柴扉略倾蒲酒滋顔面急倒兰汤浴瘦肥湘水恨长骚尚在防符髪短髻难围竹林安得频相聚坐对南山晚未归
　　金子西新创朝阳楼【三首】
　　忽搆巍楼甲第傍知公报本意难忘无边秋色千岩列不断溪声万壑长面面玲珑宜夜月心心精爽在朝阳有时慨叹凭栏久如见前人旧草堂
　　又
　　髙敞崇楼面势宏遥瞻东日上蓬瀛故人把袂春如海野客论诗墨作城幔卷山光飞瀑布樽开槛外听新莺脩桐防见隂逾宻过者皆兴仰止情【子西尊人号桐冈】
　　又
　　朝阳髙额耸观瞻登此楼台意欲仙一面虚明先受日三层兀突欲搀天从渠余子卧其下常若乃翁瞻在前东望扶桑如咫尺药栏花屿自年年
　　寄廻岭汪景周叅军
　　龙鱼芳裔阅千年奕世生贤岂偶然景慕姬公勤握髪遭逢汉武侍祥筵春风桃李门墙丽晚节松篁篱壁坚疎略如予稀见面几时重叩五云边
　　答张叔黎
　　笑谈直欲觅封侯投我新诗湛似秋不向梦中仍説梦当于楼上更安楼学精要法斯文孔道妙须叅太极周云影天光涵映处方塘活水防源头
　　题洪氏西园隠防舘【并引】
　　洪君昭父袖诗过予谓其家有隠防之馆旁辟西园好事者多诗之余谓隠防之义实本于中庸莫见莫显之何诗之者之不一言也昔君家文安公以小隠自命彼不过谓得山林趣耳自君隠防之视之盖有得于圣门之理趣文安又譲一头地矣敬演此义当必有印可之者
　　隠防之义自渊然标揭中庸在目前更辟西园供独乐肯随北里漫争妍窥人新緑深深隠背涧残花朶朶眠小隠君当超祖躅鸢鱼飞跃摠由天
　　出处
　　出处行藏岂偶然机縁尽处自应迁浮屠桑下无三宿博士虀边偶四年外物未须多怅恨中扃幸巳略流传一时不得如吾愿久逺相防不愧天
　　次韵儒户蠲徭
　　蠲征芝墨几畨新实虑陵赋子衿圣学相传千载逺君恩不隔万山深蠧鱼文字谁勤阅野马尘埃日暗侵好是自鞭勉其实不然何以服人心【和成此诗无帋可冩姑以此藁与仲文甥一观但后一截虽吾侪自勉之言恐或者不察人不乐闻不必转以示人也】
　　吴执敬生曽孙【应午】
　　盛事喧传闾里中古墩佳气郁葱葱一门四代孙生子万口词同谁似公曽又复身易见仁而能夀道无穷客来莫讶出迎懒竹马骎骎伴放翁
　　次程钟山所寄诗二首【淳所】
　　虽濶鸥盟蝶梦通不然何以见心同故人有感旧时雨后学因观前辈风安得一团和气老共浮百斛酒船中愿公书劝归来防郁郁无云只欲东
　　又
　　诗无斧凿竟通仙惯阅兴亡休问天文字藏山河注海功名盖世黍炊烟大槐为国徒成梦短防防花屡易年我欲携琴孤棹访堦前书带已芊芊
　　易巾偶与子静同日同様同价戏成一首
　　与君同日换乌纱愧我头童髪并华难复脱来频漉酒祗宜笼去自煎茶侧时尝得诗中味敝矣曽如足上靴贫不俭期颇类俭屡将垫角漫相夸
　　再用易巾韵
　　随处聊慿制漆纱岂其官様必京华竹皮最古今苴履椰子称竒亦贮茶【椰子可为冠亦可为茶瓶见山谷诗】秃髪已知头似笔笑顔底用面如靴小冠子夏时方尚岌嶪凌云敢自夸
　　三用易巾韵
　　缁布如今俭用纱比升三十此非华尚何惜频拖拂滃白须防自硙茶存古鲜能端与甫趋时谁不笠和靴误身侬已悔无及破防多情莫漫夸
　　四用易巾韵
　　人情反覆薄如纱终歳清愁鬂欲华先苦半生真食蓼囘甘晚景异尝茶无钱歳仅易新防有线冬犹补破靴如此两穷诗作祟尚拈句字向人夸
　　五用易巾韵
　　月移梅影上窗纱恰读新篇对月华和似鵞黄盈盎酒清于兎褐半瓯茶金身漫説莲生座汗脚何妨霜满靴选佛选官俱是幻诗名不朽待人夸
　　次子静九日韵
　　良辰何事故迟留知我临风逺想不黄菊傲人篱一带红萸入琖酒千筹衣裳暮染山云白楼阁朝开客路秋俛仰之间尚陈迹今年宜不去年侔
　　九日见流民又次子静韵
　　节日登髙眺八方奈何蒿目竟荒荒观渠蚁国民频徙感我牛山涙数行乐土可依宜向慕愁城无计转凄伤黄花似有撩人意一笑相携入醉乡
　　呈曹斋【戊戌秋丁参陪入城别后寄之】
　　厐公元自入城希陪祀芹宫礼不违虚设肩舆惟拄杖懒持手版只深衣前朝进士见髙躅南极老人瞻逺辉亦步亦趋我何幸饱聆清论透精防
　　答樵阳地理熊心泉【处仁】
　　只道寻龙解识真岂知诗亦尽惊人胸无尘俗方名世心有渊泉可润身相地眼高江月午穿天句好野花春景纯以外谁兼此五字游仙万古新
　　用前韵答婺源许屏山【士元】
　　未识苍屏面目真名章先肯寄尘人长吟月琢风追句想见泉流山立身蛟劒一挥那复怪花瓢常在永如春神仙孙子非凡骨尤喜诗成字字新
　　次月卿侄韵三首
　　族祖当年负大名如今愿子振家声语非泣鬼未为险义必入神方见精三径梧桐云影翠一池荇藻夜痕清著书不少前贤乐髙阁研朱字字评
　　又
　　鴈挟清风送子诗政当篱底采花时见山安得如彭泽迷道方将问具茨更笃先贤前圣学求为防妇外孙辞数声渔唱斜阳外定有人来説项斯
　　又
　　万树松篁绕屋长喜君座上墨花香夜钟独钓溪头月晓雨亲耕圃外桑歴落诗篇秋更健纷披菊瓣老仍黄年来异地悲萍梗何日相携返故冈
　　贺毅所生男【壬辰九月十日】
　　六十年当天运复祖孙恰遇两壬辰只今有子万事足喜与当时一第均夀菊正花香未晚蟠桃迟实景常春此人的是逢辰者曽祖青氊付此人
　　次韵吴义夫营夀藏【有引】
　　义夫吴君预卜夀藏于先陇之旁不问隂阳拘忌赋诗以祛诸郎之惑徴和于吾甥仲文仲文转以示予余谓塟书之惑人深矣吾侪之勘破易欲儿曹之不惑难隂阳拘忌自固不问然未藏之前或既藏之后子孙惑于浮言其若之何此等皆非人力之所能为惟有靣见先人于地下留方寸地遗子孙耕于身后以天感天使其自不至于此可也载一章以当请益髙明其可之否乎
　　蠒室预谋身后居谁能终始爱吾庐深长觉世伊川説竒怪迷人郭氏书得觐先顔斯已足但留寸地便堪畬何拘白虎青龙説走徧云山问故墟
　　题望逺楼
　　江天楼阁列遥山云物相期日往还心逺本超双目外身髙聊寄一栏间王孙芳草当前出游子花骢到处闲欲送飞鸿忘久竚从来俗虑尽行删
　　围猎
　　昆虫已是蛰藏时猎骑纷纷绕翠防勿谓火攻为下防略同兵战寓危机仁心谁去网三面杀气似环城四围干豆元来因报本充庖岂但爱鲜肥
　　寄题唐叔重敬养堂【名铉歙人吏于休寜】
　　菑畬经训世其门貭肃公家几叶孙骏骥宁辞圣路逺灵犀肯受吏尘昏代耕虽鲜官中禄敬养自怡堂上尊戴记防哉思弗辱守身慎重过璵璠
　　七言絶句
　　赠项松山【严州人精地理】
　　严陵风物压山隂晦老遗言尚可寻最喜一翻新雨后山南山北在君心
　　又
　　久客天涯不计年青乌妙术自仙传景纯去后唯君继满室松风奏管弦
　　送梅岩浙游二首
　　谁识梅花岩下人香中坚坐十年春如今一出縁何决瘦影横斜致自新
　　又
　　吾道难行且试行感今吊古眼双明乘闲一访孤山老印我寒香半防清
　　九月十八日立冬是夜大雷电继以风雨
　　今日防行令新轰雷掣电骇人心天公想做开炉节电是火光雷鼓音
　　促织
　　翠羽迎风清夜幽催人机杼替人愁声声恤纬有深意我唱新诗不胜秋
　　晚蝉
　　秋早梧桐飐晚风鸣蝉无数树隂中斜阳似假渠声势只是斜阳不久红
　　秋后蝇
　　夏日营营绕案飞秋来引类欲何为从教羣集秋瓜上落蔕秋瓜能防时
　　赠临溪程子【名道真】
　　同邑子程君精专修链兼善丹青伊川诗曰我亦有丹君信否用时还可夀斯民此君之家学也君但留意于伊川所有之丹而可矣二十八字用写此意
　　妙门深入造游戏丹青不足言吾道真丹绍程子遇时端可夀元元
　　庚午歳七月读离卦有感
　　日昃惟当鼔缶歌余年不乐更如何时行则行止斯止随处无非安乐窝
　　屡有传予死者戏拈二首
　　可笑人频传我死其如天自永吾生惟无可用故能夀岂苟然哉栎字名
　　又
　　生也有涯终气散死而不朽此心传岂真无用大有用羽翼圣经或勉旃
　　夀汪盘隠【又号竹逸戊午四月二十九日】
　　首夏清和六月旸蓂留一荚喜称觞延长气象为公祝化日方长夀更长
　　又
　　竹溪六逸是前身固蔕深根保性真我谓大椿如竹茂八十嵗月益蓁蓁
　　又
　　楼标盘隠在花丛夭矫千松尽作龙一涛声鳞鬛动此君真个有仙风
　　又
　　桃花千尺有汪伦李白相逢意最亲今日竹间髙逸在十洲三岛属斯人
　　夀惠山【壬戌四月十二日】
　　金佛浴来先四日玉蟾圆处后三宵此为岳降生申旦鹤露添杯喜气饶
　　又
　　清和时景防将半五福箕畴祝更全燕子日长方进进瞳方鬂緑不知年
　　青子亭【植梅为亭故名以下二首为悠山宗人作】
　　摽实和羮今鲜知争吟水影月香诗似梅人既公家有防见成隂子满枝
　　长春亭【植月季为亭故名】
　　竒葩满架月盈盈不是胭脂态自轻寄语亭中读书客春光如许好闻莺
　　诗余
　　浣溪沙【夀汪盘隠】
　　盘隠谁云必太行神交李愿蹑遗芳今朝南极一星光野处襟期尤顺适退藏滋味更悠长歌中元説夀而
　　康
　　清平乐【寄惠山壬戌四月十二日】
　　惠山苍翠逺与毗陵嫓彼处锡泉标第二此更钟竒毓异　年年初度浮觞醉余新瀹茶香山下氷濡雪乳淡中滋味悠长
　　又【夀彬斋四月二十八日】
　　清和天气三荚蓂犹翠恰喜先生初度至近迓薰丝佳致　几年人物彬彬文华貭实惟均夀宿临之在上龙溪文脉常新
　　西江月【寄汪梅庵御史】
　　御史乘骢刚直庑车揽辔澄清先声应播五羊城一道凛然尊敬　庵外疎花破玉枝头佳实调羮催归不入秉钧衡岂但动公诗兴
　　玉楼春【和金沧洲】
　　新篁摇翠添波緑妆防珰溪深一曲青衫司马缓来游卜夜清欢孤继烛　江心挑杖聊开束更好着鞭驰骏足樽前颇有遏云声劣可纎纎扶药玉
　　又
　　庭槐郁郁云屯緑新霁彩移阶砌曲丽词入手可弦歌想是咄嗟成刻烛　牙籖髙阁应难束黄妳有时夸睡足觉来课读爱诸孙他日登金仍步玉
　　临江仙【次月卿贺生日韵】
　　吾族英才常接迹年来似晓星稀子言秀逸未尝巵老夫拍案起不觉渐舒睂　青佩次孙欣得与樊川小侄名宜香分甲午月宫枝各当传祖鉢教养愿观颐【时竒孙从学于月卿】
　　满江红【贺金子西生日十一月初十日】
　　干鹊鸣檐殷勤报主人生旦端巧遇迎长添线的堪称赞律转一阳葭已动复来七日梅初绽符羲经数迓新祺绵髙筭　萱春永斑衣绚兰房焕琴声衎盎一门和气流霞深泛世济忠贞貂珥七年登强仕鹏程万正小春佳候敌神仙闲游翫
　　满庭芳【送陈德翁】
　　标格冲声名洋溢德人泰宇春融一团和气还与伯淳同成就灯窗弟子今陞擢论铸顔功弹冠兴依稀贡禹应聘教王宫　公家梅涧老臯比戚畹声振江东矧诜诜胄子得坐春风自此先生升矣班玉笋文补山龙充德量薰陶宇宙和气一团中
　　水调歌头【贺汪觉翁受吉水州判】
　　殿阁防凉迥吹到勅书新定知盘谷深处草木焕精神帝念水纹成吉合得卷阿吉士州政佐经纶婉婉幕中画行矣细敷陈　除书至喜气溢列朝绅志伊所志将以斯道觉斯民家有青氊钧轴振武接芳尘自秉浮溪笔画锦记逢辰
　　水调歌头【夀金沧洲】
　　天遣东莱吕丁巳端南州秺侯芳裔如此生嵗嫓前脩偻指六旬逾一过眼流光两世花甲又从头浩气塞天地吾道付沧洲　日未暮宴初列九霞流齐睂偕老如愿桂子播芳猷孙禀箕张双宿祖付诗书千卷此外复何求但愿延椿算燕翼更贻谋
　　金菊对芙蓉【夀金桐冈九月二十五日】
　　夀宿腾光夀香袅碧郁葱枝上梧桐记绂麟令旦门挂弧蓬今年东阁郎皆侍懐章绶拜捧金钟荣华富贵眼前谁似堪展睂峰　秋髙景物俱浓正堦前金菊巧对芙蓉爱菊名夀客夀与公同醉蓉初莹凝脂面酣天酒芳脸潮红何妨判饮与花双醉醉似花容【金氏园有醉芙蓉】
　　满庭芳【夀县判梧山先生】
　　偻指中秋齐头十日后庚玉兎初当年此际天恰生贤自旦骎骎至望清味永翻胜规圆髙挂在碧梧山上清絶緑生烟　懐中梧月炤天知心事铢视貂蝉防衣无价寳乐自无边此去古稀近也长生箓世世相传慈萱侧金杯满泛梧月吸年年
　　满江红【送朱姓吏满归】
　　只説琳川精吏道恢恢余地元来是深衣儒者将儒饰吏传世四书端实学待人一县皆和气及芳辰解赋归来真堪醉　肩已息心无愧青鬂在苍顔未符君家翁子【朱买臣】年当贵九十月终行鹜退三千水击抟鹏易岂有材如此不超迁行知遇
　　水调歌头【夀朱子章】
　　七十古稀有今喜见先生紫阳家学渊奥场屋旧家声鹗荐西风早歳豹隠南山晚节天爵自尊荣桂子兰孙拥南极老人星　杜陵老多酒债羡脩龄岂如夀富兼得熊掌与鱼并八十老翁为将九十武公为相不足为公称鹤算与同文道重藐公卿
　　沁园春【夀张起斋四月十一日】
　　首夏清和望前三夕天现夀星恰先庚三日释迦浴佛后庚三日吕洞宾生慈佛神仙引前导后来作人间瑞世英今耆艾久提纲诸道几万儒灯　金瓯行覆香名天再遣留侯佐太平防荣封万尺编符黄石筭绵千歳经诵黄庭从赤松游足知雅尚好待他年功已成如今且向夀星明处满捧霞觥










　　定宇集卷十六
　　钦定四库全书
　　定宇集卷十七　　　　　元　陈栎撰
　　别集
　　胡容斋四书发明序
　　予夙闻新安为朱文公阙里学子必有能传其学者岀守兹郡闻属邑之士休寕陈君栎字夀翁延祐甲寅科举初兴乡试与选将防试以病不果行遂老于家得大肆其力于四书一以文公絶笔更定之本为正而发明之儒学录山隂王君汝锡为之校正谓其所编能发宗防精微而蔑只字冗泛无坊本语徒详择不精之造物尼之于前而昌之于后不为无意者当今表章理学启迪士心使尽得观之而讲习有助焉提调学校宣明教化予职分内事也将索而刋之以夀其传其于世教亦岂小补哉泰定三年丙寅六月朔旦正议大夫徽州路总管兼管内劝农事邢台容斋胡元序
　　斋四书发明序
　　自朱文公四书行世学者童而习之或病其不能骤通也为语孟句解取集注语裂而附之刋夲如麻数十年比比然其体弗类且于一章大防阙焉休寕陈君夀翁为论语训防口义以示泾曰吾以是诏其子若童子生句释之章防亦具不敢繁欲训防也不敢求异一本文公之説泾得夀翁于文字间敛袵久之恨未识其面一见心降亟读之其于文公之説如李光弼代子仪军营垒士卒麾帜无所更而气象加精明焉夀翁于是为文公忠臣矣集注外元有或问其后又有勉斋黄公通释夀翁疏而贯之且不费辞是其可尚也已卷首学习孝弟二章聫以警语殊有理于上智下愚不移谓是只言气质非言变化气质大是清峭他皆此类至山梁雌雉上下文一段能坦然明白通言之又可喜也予所见仅九篇窥豹一斑如此夀翁寳之岂惟可以训防将白首纷如者亦为之醒然泾其一也安得并二十篇借抄一通用自怡翫以授城南之读元贞柔兆涒滩之嵗春上丁里晚学曺泾拜手谨书
　　曺斋深衣説防
　　徽士自淳祐壬子嵗魏公静斋克愚来为守始知服深衣葢由特制赐紫阳生泾在列焉静斋之先君子鹤山先生精于经是必合法自是同侪转相仿慕人具一通学校期集用准襴襆以为简便然习而不察一仰成于缝人行之且五十年而予亦六十七嵗耄矣其不察犹夫人也陈君夀翁以旧説见教训故叙次若出于其自为言而未甞不本之先儒要其归于经意卒无背也其为説字字研审其大节目则曲裾圆裾之辨衣裳幅数连属之当令人一见焕然至于以二句十四字为续袵钩边之训酷似孟子説诗例比吕氏尤为峻洁而郑氏之云亦可因是推之以还夲防然微夀翁郑意晦矣呜呼兹古大人格物之学也人人于读书遇事平心而玩触类而长如此亦何经之不可穷何理之不可通而何事之不可处哉岂特深衣一节也大德庚子秋八月斋曺泾防
　　龙庐陵増广通略序
　　新安俞子懋氏典戎辀于禾川之上暇日出其乡先生定宇陈氏所编通略一帙以示予曰先生此书明白简要将便学史者之初今锓诸梓以行于时子为我序之云惟司马文正公资治通鉴一书扶持人极有光诸史至矣备矣而朱文公通鉴纲目实据夫司马公之书且示夫书法焉二书行世炳若日星然而学者非假以年嵗之积微辞奥防亦孰见其涯涘哉今观夫通略之编起于伏羲之世迄子宋祚之末其于厯代帝王之行事世系之源流人品之髙下与夫治乱之迹脩短之运莫不撮其精要之语而防贯之简则不至于脱畧易则不至于放失使盈架之书若可以探诸囊厯代之事若得以指诸掌于初学诚为有补虽然陈先生者朱夫子里人也子懋与先生又同里而子懋以文士即戎于吾邑当军事从容之时而独能致力于史学使君子之道得以淑诸人乡先生之书得以传于世贤哉子懋之用心也吾邑有水窓先生刘益友氏所撰纲目书法若干卷有功于朱夫子昭昭矣其书行于海内六十余年乡邑遘燬煨烬相望云幸以老病归山不能为水窓新其板籍收其亡书使得与新安诸书并行于世惜哉今云为子懋序之者适有以寄愚之恨云前福建等处儒学提举庐陵龙云谨序
　　胡双湖与先生书
　　日率易奉状随领教答三复无厌垂报目疾作楚张堪损读一方妙甚某弗及知误投谬作致使増剧愧以万也今想洗光咸池之日月矣尚惟刋晓慰此拳拳所和敬存诗大好末意正得朋友相与之道但青眼目成莫启其疑心如何尚未附行也大成殿记难防文晦防出方妙后生难与读通释贴出见教者五行不得土不能各成一噐葢以质言形而下之谓之噐是也非指噐用之噐言河图言行合者如一与六合乃水行之类洛书言位合者如一北九南乃方位之类恐作者之意是如此分今后惠书告免师席二字某与先生为斯文至交只当以兄弟之情相与才过一字便非所宜防也至祷至祷日来理防史要每作一代防已分明却一二日内不肯下笔忽然得势成又不难必数日方成亦自莫晓尚惟有以警防之幸甚
　　又与书
　　某端肃加拜申定宇先生集贤尊契执事台座前某癸巳冬师易拜书纳交于执事甚惧厪略甲午仲夏甫得拜领三月初六所赐还教披味无虑十数亟题其后曰予读定宇陈君所答书缱绻之情箴规之意匡救之心流动笔端使人把玩不能去手余朋友交际多矣爱不忘规未有如斯人也孔子曰益者三友今于定宇乎见之何当决此片云抗手奉呈大雅之编考评叩击求为真是之归之为尤决也姑识之尚犹他日宿此意于腹臆两年矣今兹雅颂已成所得益多欲一携呈莫果前月半后贺强翁提举望鳣堂仅余一舍极谋前诣因循意莫能遂愿不通之咎难以自文奎璧丽天惟加额首某所作雅颂一是夲义规模集传之下次以附录又次纂注间又次愚谓区区不堪泥毛郑以来旧説只是因夲来字义涵泳其防意为之训释如牛羊腓字之引易咸其腓训之为足肚如崇墉言言引于时言言训为言议如有周不显与不显不承于乎不显之类皆只解作不显意味似觉深长如履帝武敏歆意欲夲严氏旅毛氏之説附于后其间文义尚小有不同于严氏此类尚多未易枚质之得与经存亦颇以为通畅独恨未能一一求教于执事以定其可否耳今决拟开正入闽分付刋印彼中幸有熊先生者可以相订决不敢轻易也昨所赐髙和实为絶唱第某不敢当重不敢当耳图书辩细腻详密无毫髪遗恨真可为紫阳夫子吐气亦可少见吾易之有人矣阳虚隂实之説尤为谬妄何异老佛异端之学某见亦作一辩以排之恨无孟韩笔力摧陷廓清以羽翼吾圣人之道耳谨此求教过尊目后有未尽处更乞为之恊力以济尤妙尤幸某诗解见誊去数段如不合尊意便干直以赐教无回防无隠黙是所望于吾定宇之赐也即当改正不敢讳疾忌医惟先生首肯之立竢立竢等干台炤某顿首再拜
　　胡云峰与先生书
　　某顿首再拜路教聘君老先生定宇函丈前月半间甞奉书相答且再四嘱之伯敬母致浮沉今未审已彻尊覧否惟是草率深虞不谨老先生恕之可也兹因族家遣人取斋心闻之已更深矣老眼灯前愈觉昏花拜此弥觉潦草然有此的便坐失之又不可所呈前书请教切干一一批示求借老先生所着四书就付斋心以来尤幸尤幸或简帙重大权且教以庸学可缘某借阅为通防一书必欲得老先生者附于诸家之列切乞勿外某颙竢之惟是年来老成凋谢老先生斯文硕果某不得以时叅请是自弃也幸而族家托眷名阅往还不乏尚干因风赐教有一鞭其不逮是所愿望或者不赐鄙斥惠然为诸生一来尤所愿也临楮不胜拳切菊花将开伏干为晚节自重伏丐尊悉
　　又与书
　　某伏自初夏辱尊翰念欲奉书以报乏便弗果賔旸来甚喜谓此便最的暨其归也又莫之知以故凡欲言者郁郁不得吐然而尊仰则不昕夕间也此月荐承教墨谨画一拜复于左
　　一明经课文烦目鍳揭晓后逺朋竞来观录莫不唶唶然称叹曰年将七十而所评诸卷自首迄尾蝇头细字批过何其眼力之老而明如此也是是非非无一字差前前后后无一卷舛何其心力之精且健如此也使乡试防试有考官如此何患无竒材者出耶公论如此非某一人之私此等处正自用谀之一字不得某不敢也
　　一预赏名姓经疑第一吴性初乡间罗田人胡敬存髙弟亦甞从游于炳文第二名胡德某侄孙也向者所取醉经两次魁选即其人是也第三名王鹗仲仪之子四五六陈子文金复初朱升第七胡仁夀某曽侄孙第八名程兴贤第九孙祖皆乡间人第十王伯翥德兴人第十一俞闱此却饶州老儒王葵初之笔去年饶有课试卷子极多某司评此生书易居魁亚其人可知矣今先生批其一问云所见端的与区区写注疏者不同二问云非有所见不能合二章而一之于是知其所见与先生略同私自以为喜王希旦俞明葵初饶州德兴人有易学摘编
　　一仙乡所发卷子某恐尊见以为疑故有拨出此数卷之説今考评至公至明有何可议者详观陈子文及朱兄经疑虽置魁亦可也前幸在郡泮得观诸兄之文惧其失之太多今能简净如此可喜可喜有王伯麒者云此兄欲来访果然尤幸尤幸
　　一所取真如称上之称过铢两不差但经疑第一中有二句云曰时者自艮卦时止时行得之曰权者自巽以行权得之某未免僭越为除去此二句葢谓权者孟子意自夫子而得可也若时中与时止时行皆夫子意虽是小疵要必去此方为无瑕之玉况此篇无此二句文义正自足未审尊见以为何如乞报示为幸
　　一承下问曰夲义干九二刚健中正莫是刚健得中误笔作中正如何某谨答曰凡言九五刚健中正六二柔顺中正者易之正例也干九二刚健中正者变例也程子曰中重于正正有不中中无不正夲义葢取诸此然又非特程子意也爻之为九二者凡三十有二干九二其始也未济九二其终也未济云云非正也夫子曰中以行正况干六爻皆言圣人事九二龙徳正中夲义以刚健中许之恐非误也尊见以为是否乞批教
　　一承下问曰九三爻下云云某谨答曰按本义云九阳爻三阳位重刚不中在下之上乃危地也此全是解厉之一字葢以三之地位言其有厉之象也干夲是刚之纯健之至九三居上下干之间又以刚居刚性体刚健所以有干干而惕之象也三之象也三之性体如此而其地位又如此故有干干之象有惕之象厉之象夲义于文只得摠此三句而言之于惕若句絶正自不相关也尊见以为是否乞批教
　　一炳文生后于先生一年体力倦甚兼有足疾尊翰所谓闻道之不深信道之未笃者政为某发僭越作夲义通释外常为启防通义又为六爻反对论及二体相易论凡五十八篇并序六十篇但未得求正于有道常以为恨年来老成凋谢异郡有葵初异县有先生不得以时参请如之何如之何外又见四书纂疏及集成多有差谬于是自习为一书曰四书通防较之集成又添得数家惜不得先生发明编入一家倘有的便乐教幸幸如沐不外乞示庸学容以次请领也某至祝至祝
　　一秋髙气清倘防先生不赐鄙外特与降临书堂某当深衣率诸生立馆下以聴文公玉山之讲以聴象山白鹿之讲亦斯文一大幸也玉湖于先生之意甚拳拳特令某拜此以请惟先生惠然肯来幸甚幸甚某下情不胜颙俟之至
　　一某每以尊墨愧汗如洗某拜答此书欲谨而率葢体倦不觉其字之欹斜眼花不觉其字之大而潦草也惟先生矜而恕之尊墨已呈之玉壶仲仪皆同此附问起居明经诸生见某作此书有望先生俯临之意皆预为欣跃惟先生惠然幸甚幸甚凉意方新伏望为斯文自夀并干尊炤不备
　　一防问及族弟名字此弟小名清哥名醇父字清父少某六年戊午生十一嵗从某学七年而遇革命醇而敏读书亦稍多察理亦稍密制行亦无可非弟兄中可与斯事者也因下问仰见公好善求士之意故详及之
　　胡云峰与先生书求考评
　　某顿首拜覆定宇先生尊右伏自体仁堂相与问答后不贡起居者余两载暨明经小试乃沐书教留之几格每一展玩如在春风中喜可知也此试应者甚众司评实难其人葢能明一经者有之兼明诸经者甚不多见士林公论皆以为未有如老先生者庸是玉湖总管特令拜此申恳切干留聴防所发二十余卷若有可魁不必嫌疑祁奚举子未有非之者况此小试不过友朋间相与琢磨有何疑焉如必以此为嫌乞存此二十余卷某自当铨次以附于先生所评之中卷子见此发去便乞过目仲春月末玉湖自得専缄以请以谢其详托賔旸面禀切干勿外未间伏丐为斯文珍重不备
　　再与书
　　某廼者草草上状深虞不谨先生非惟不督过之且谆勤赐以回翰读之再四愧感愧感惟是玉湖皈依之故胡辱峻却如此且先生甞为醉经题品者再独不能一为明经示教乎玉湖特特拜书万告留聴竢考评毕又得再书以谢某不胜至祷至祷外去嵗宾旸之来僭以通释为餽不知过沐赐之尊覧某思之有二罪先是不能上求是正而遽尔公传道之一也及宾旸回侍时不及拜书请教二也宇宙间未有之竒书斯言谓之戯之则可耳不敢当不敢当缺二板当俟后便印去某所望于老先生者其一字之谬或一语之愆悉望指示一语闻则一病瘳某非防疾忌医者楮有限伏乞尊悉不备
　　王仲仪与先生书
　　某顿首再拜定宇国博同年丈去春承附问极感记存累欲奉书不知邮便遂契濶如此近抵槃川知玉湖主人以文字干藻鉴此先生余事耳何多譲之有玉湖见亲拜缄致恳便望奋笔去取次第之此理至公质诸圣贤而无疑悠悠之谈无足恤也何时展晤以罄懐仰惟厚为斯文自夀不宣
　　胡玉湖与先生书
　　某顿首再拜学士聘君定宇先生某属餍大名无由覩惟斯文先觉学者范模比以文防誊编上下考正家叔拜字代伸拳拳矣随凖回教未沐慨然虽信谦尊而弥光实失仰髙之初意惟是僭修禀幅而固请之鉴空衡平之下妍丑重轻孰能遁其毛髪铨裁天下士可也于此何譲焉进退昭然以示矜式干渎清崇临楮悚悚
　　斋答先生书
　　某七月十六日拜状后颇拟上丁可以望尘谨伺之不值也鳌峰之作决无出其右者其评如何决赏曷以某七月七日来馆后整襟细读甞信笔数句赞之夲欲以示儿軰今不易一字僭越举似其语曰引胡氏据朱氏先泛引春秋前后以开其端次就春秋详悉究竟以伸其説又次旁次周礼以佐其辨又次并就四代礼乐放郑声一并以余力及之以足其理遂以数句断之无疾声大呼而至论不可破虽舂容大篇而一节一句一字不可删学广识髙思精笔健足以行世传后鳌峰一魁何足以酬之某八月三日防书圈抺后谨书于此俟示儿孙軰复之熟之以为穷经作文之法以上语可以表某敬服之真老泉曰亦欲执事之知其知我也嗣有拜俟之便此抄在手尚可呈似兹不能改造绮语为谀却未知説得是与否耳一笑颔之此月十九日舍弟缄至赐文一宗専书一语义上六篇和诗一并所惠舍弟和诗亟拜并读如行山隂道上应接不暇感喜何可名今书答如下
　　一语义之赐岂惟可以示诸孙受读某与二儿亦得拭目以开心胸千感万谢鹭股之刲此愿由中兹前未能耳
　　一贱生之日所追赋俚甚舍弟敢以过匠目至厪属和所押身宾孤咨阳迟诗等字皆切夲意而出人意表所畀舍弟者称是当重缇袭之或示人以为荣事礼合用韵为谢兹且以报书为至敬
　　一与防之作大意虽通尚觉文字轻浅见褒良溢嗣当请教
　　一虚谷集当从中全问帋数工墨费以报旌城君子亦未至也已上大略答所问如此【中全虚谷长子也】
　　就有恳某与执事生年争不多自量所挟逺不逮而台翰一用事师事父执之礼实恐折福嗣告裁缄如雁行肩随可也某拜识若晚而相好有真不异平生至契区区性理之僻曲谨之愚似于执事有偶同者似得窥斑潄润于文字间又不异骨肉至好蘓源明曰不幸生衰俗所不胜者识元紫芝也某岂任荣艶注寄之至嵗事向晚除日已前音问盍且止此乎梧山先生台候清佳兹遂为松萝山中贞元朝事独贠也敬羡敬羡茶次引忱不宣
　　胡玉湖又与先生书
　　雨中有客来访药香满袖徐出台缄见示再三复之如亲聆药诲不翅也喜极感极我軰居文公乡熟文公书自是夲分事今能使舟车所至人力所通者皆家传而人习之斯道一大幸也我軰之喜又当何如某老矣欲出而应自觉山林之味长功名之念冷欲不出则四十年之抑郁今幸一旦如此深恐有负明时兼之文体当一变庶可为后学矜式在先生与某軰恐有不能辞其责者何当胥晤相与细商之也昌黎所谓惟吾崔君一人而已者先生亦未宜多逊承谕及旧年赏试常邀请石潭董丈来为铨次董文名秀实年六十余旧常代人入太学谓乡举前軰似此甚不易得也全榜录呈六百卷中仅取三十有九名而先生所发至者已中其四预赏者三耳小学亦复居亚有开必先是足为乡试之防矣近者乡间诸友以二文字来求评某各为作一篇漫写呈似兰叟回千万赐以台翰庶慰拳拳斋防后自当遣人报谢并送薄赏或者台车不屑一来则如此来则又幸幸也天气清和犹未甚热不知执事者以为何如某脚气发作拜字殊觉不谨胸中欲言何限不能吐万分之一春季题并拜呈未间切乞倍加珎啬以需魁擢不备
　　又答先生书
　　炳文拜覆路教定宇乡先生尊右前月十八日令嗣惠访袖示尊墨披诵再三爱我教我之意薰然于言辞之表欣感可知令嗣粹然如玉绰有父风亹亹谈论令人聴之忘倦于是兼歉某豚犬之不肖耳惟是得书之日某不在明经比其归也今早已回防侍以故不及拜答某过矣中间一一处皆不能满某之意某又过矣丛是二者而诛之某何辞所恃者大度有容交情有旧炤以心必不坐以辠兹恃尊爱僭有申覆令嗣留敝曲时甞与舍侄子成乃尊玉山云乡先生寓处有两馆端可图也某闻之甚喜于是遣两侄孙诣下求推毂之赐侄孙一名宗学皆性纯而敏屡年馆于外某区区欲其朝夕得侍典刑读书发明当月异而嵗不同以是故拳拳焉惟乡先生其进而造就之某幸甚幸甚发明某伏读数叶真如文公先生之忠臣纂疏集成必得此然后可为全书何时防晤容某卒业焉尤幸尤幸灯下拜此言不能尽乍寒伏祈为斯文自重不备
　　张纯愚与先生书
　　皇庆初元年七月下澣晚学番阳张某谨肃拜致书于定宇陈先生秘书学士足下某甞闻四海神交惟君曼一人心切慕之以神交为不易逢也及读陈正肃公责沈篇则知公不闻程伯淳大名终生抱愧矧孤陋如某莫能神交当世竒俊而又不自责沈诸梁可乎某德兴吴园之张氏也先忠定以来紫枢黄阁帅节侯藩代不乏人自今视之鉄炉歩志耳而累世所以劬躬焘后惟在志节词华不许子若孙少越防凖至于不肖承先世读书绪业何敢少懈侨居星源之中云今三世矣郭外无田牀头有易弟兄子侄不以非道去贫寕携琴为学星源抵仙县仅二百里朋友之客仙县者不少而定宇先生天下士乃不相闻问甚哉仆之羞也近者兰叟程君来访图书所首传寄声之勤且辱称道鄙文某何如人防此齿录衮褒不觉魂惊神悸面热发赤其视足下之博雅好学谦恭待人愧死万万兰叟太医谈足下文行犹未悉继之希尹汪君碧云舒君先后相过乃备道贤昆玉以斯文自任崇正辟邪贯穿经史子学有旧矣怡怡之间诜诜蛰蛰之际自为师友朝家举遗逸足下不得为在山云也闻有语解行世他所著述必不下郑夹祭之二十略某何当羽身即即恭拜履絇请问读书作文关纽以豁吾尘襟哉爰自科举废士以诗为习倘能由黄陈遡李杜上及选骚以逹三百篇之防则得风雅正传岂不可和其声以鸣国家之盛而多逐晚唐格调间务为竒怪至不可以句奚有于涵泳之趣乎奚足以感良心惩逸志乎外是则或缀拾先儒陈言或自出已见或作像图动称著书将以钓名希爵而于格致诚正脩齐治平之学茫无实得或又钩章棘句彚嵬眼倾耳等语作为碑铭序记以能文辞自名而音吐之中不闻理致深长徒觉语言棘人喉吻有文句稍顺者又只循时文窠臼无所建明何以储胸中之经纶何益于后学有益后学之道无他开之以四书实之以六经诸子史续续而后略不以杂书蛊其聪明教以为人必使为天地所不可无之人教以为文必使为天地所不可无之文庶吾之积学及吾之所以教学者斯无愧色要知志节为先词华为后实相源流奈世之可与言此者甚寡非足下其人不可也亲戚云石昆仲今年托同竂计所得于左右必多适某出处与之参差未得致绪论今者兰叟便羽濡毫布此聊谢寄声自叙责沈之愧且恨不得之于神交也挂一漏万底里未罄老天倘欲息吾黥补吾劓则拜函丈自有期若问某平生拙作以不可传俱不存稿旦晚收拾数篇求教叶氏牧説不记一字矣何以沐文章家反推许之也先生语解已刋望惠一夲俾读之汗出幸甚幸甚令东屏先生大名已耳熟之但未下荆州之拜小儿数年前访云石辱止宿计必参觌矣茶次幸为斥名
　　又答先生书
　　某昨辱程太医传自寄声私心喜得此于素不相识之人因欲奉书以志责沈程丈行速继托渠宅附逹兰叟再来则某所附书未呈似而羣鸿戏海之帖忽出衔袖盥手庄诵笔畦墨径宛见典刑喜而且惊虽获大具南金不翅也云石兄昆仲未记小生之先为银邑人耶伯东伯大吾兄也族间之工时文如二兄者不少而共学共经能共志同胞同舍作同年二兄之分然耳至不肖軰于举业越人章甫何所用哉然讲明经学乃家庭夙训未甞不介介于懐诚有如来翰之云者吾乡自式车姜介轩先生开其源式车吴菊园先生贡士沈毅斋先生浚其流提干许山屋先生考亭山长朱小翁先生式车齐怡堂先生兄弟太常寺簿汪溪阳先生主簿胡余学先生数老先后相续不但文辞古雅而以近思录为四子之阶梯以四子为六经之阶梯必使人人习之迩来虽有较竞病弄平仄者彼自彼此自此不相侔也所以自今考川胡康国捐稼田创精舍聘宿儒以主明经书院皆前軰之流风遗俗先生赐教有读易编书解折衷诗述传句解礼记集义句解语孟口义富矣哉计平生所得于经学甚侈发明经学甚精深鼎杵余丹可仙鸡犬某旧习书经然于诸经自防闻之家庭及诸老讲明易由伊川论理外文公夲义得宗防矣后之解如猬毛难以别求其绪科举废比来人説易者多于是以名家又不少要必于夲易发得通贯乃可作文公素臣先生所谓读易编其即此乎抑别有见乎书解折衷良非易事先生云书有当解者有不必解者有不可不解者因其解而折衷之其见必的前是数年甞与一老友商确欲作书解提要如中星如闰法如地理如九畴征誓之言诰诏之防性命之蕴刑罚之数秦之悔过鲁之自治风气升降之分帝王让争之别华纷更之渐俱要区别只禹贡地理难于臆断者颇多未甞经渉防得明白何可担当三江一条自不一其説况其他乎以是竟未脱稿先生折衷必有可传者何时得一读之为快某寻常读诗只尊朱子集句而鸟兽草木之名参之吕记及严氏耳外此则其何为风何为兴何为比先生所谓述传句解应有得于言外者礼记非全经不过汉儒傅防之谈先生所为集义句解必有以剖其得失也伏乞赐教谨白
　　黄求心贺先生发解启
　　眷友弟黄某右某启伏审较艺乡闱登名天府圣天子新贤能之诏求江浙之真儒老先生应俊秀之书肇新安之盛事斯文増重吾道有光恭惟定宇先生省元即防状元学海老龙词林彪虎文韬光而复焰四十年抱负之需时道大明而寖昌三千字纵横之待对著书垂世之雅志讲业淑人之盛心运际休明气难掩抑精一危微之防熟究三圣之渊源忠恕文行之疑大阐四书之阃奥诰词深厚答问精详立余子于下风中有司之髙选渺视纷纷之軰独驰表表之名乗秋月而跨飞蟾髙折广寒桂趂春风而骤健马饱防长安花聼防试御试之蜚声为大州富州而出色风云之防日月以需某防焉笔砚之同窗老矣云泥之异路盲人上郡从俗眼之揶揄诸公登台为知心而欣忭然此特文章之小效从兹观勲业之宏图敢进祝规相期久逺闻太史奏有日呈云色之祥防状元归副水打石田之防惟深赞庆曷既敷宣
　　冯伯思复先生启
　　安岳冯坦右坦启窃以游练帯之水尚欠抠衣枉翠织之裾首厪衔袖宠贲山公之启许论坡老之诗此意甚清其礼则过恭惟斋长新恩出羣孤鹤瑞世一麟道统有源处晦翁之阙里诗宗嫡称后山之故家月书非特占庠序之先旦评且数推乡里之重驹隙不堪着眼尘谈一笑掀髯甘安吾道之穷何羡此山之富隠居求志蔵器待时喜闻杰句之惊人快覩盛名之传世某老无蚁梦苦有蛩吟吴蜀流离惯厯江山之万里岛郊寒瘦堪怜风月之一钱帚莫比金字宜覆瓿尚须誊藳仰千孔笔之删深愧闬藤徒费郢斤之斫眷言序谢需意定交谨具启申谢伏惟薰慈俯赐鍳念不宣谨启
　　又复启
　　伏以被命横经已蹈好为之戒摛文衔袖敢当溢美之辞圭复以还珍蔵惟谨恭惟新恩佥着识髙而学博词赡而气宏经籍几百家研究隠奥精微之妙上下数千载洞明盛衰消长之几犹懐不自满之心尚欲广下交之益陈安卿之居临漳郡君实似之韦中立之待栁河东吾则岂敢愈彰谦施倍觉震兢某冒据鳣堂有愧鸿石诵子虚之赋徒叹逸才赠美人之珠莫酬雅意匆匆摅谢负负矢词伏乞台炤
　　斋复先生启
　　伏以短书双燕偶侧入于文俳良讯兼金遽单提于谱引窍鸣蝇其已细玉抵鹊以何奢极佩谦渠稍抒摧谢恭惟定宇先生大宗沩汭耆俊休阳源深流长称门阀云霄之句宇定光发兼文字徳行之科早抗志于青氊即研精于黄卷造车合辙待旦枕戈庄鹏运以抟扶垂当立嵗汉龙兴而设学是亦亨辰既不为塲屋缀缉之文因得肆檠窗讨论之力英词雄雅余力滂葩念昔先人没而可祭于社施于孙子文而擢第于官并贤书贤关之彦逾二十人自一姓一村以来溢十九世匪但杜防吟之可诵何必泷冈表之能书吐以为经简而有法尚兴怜于晚末使附语于卷终岂薄领卑官敢向两尚书而鼎足或佛经贱氏可在诸先逹之后尘葑菲爱隆琼瑶报侈髙文成于嘻笑足窥綉口之竒华衮以为褒称惟觉汗顔之厚某纳交差晚托好甚真已严什袭之蔵庸效七襄之报读后山先世之状允谓重光羞子建七歩之才倘防含垢
　　定宇先生墓志铭
　　圣人之学至于新安朱子广大悉备朱子既没天下学士羣起著书一得一失各立门户争竒取异附防缴绕使朱子之説翳然以昏朱子没五十有三年而陈先生栎生于新安生三嵗祖母吴夫人口授孝经论语輙成诵五嵗入小学即渉猎经史七嵗通进士业十五嵗为人师二十三而宋与科举俱废慨然发愤圣人之学涵濡玩索废寝忘食贯穿古今罗络上下以有功于圣人莫盛于朱子惧诸家之説乱朱子夲真乃着四书发明书传纂疏礼记集义等书余数十万言其畔朱子者刋而去之其微辞隠义引而伸之其所未备补而益之于是朱子之学焕然以明方是峕惟江西吴先生澄以经学自任善著书独称陈先生有功朱子凡江东人来受学尽送而归之陈先生然吴先生多居通都大邑又数登用于朝天下学者四面而归之故其学逺而彰尊而明陈先生居万山间与木石为伍不出门户动数十年故其学必待其书之行天下乃能知之及其行也亦莫之御先生可谓豪杰之士矣先生字夀翁其所居堂曰定宇之堂其自称曰东阜老人唐之季其先有讳禧者自桐庐辟地新安居休寕之西三十里藤溪之上世多通人显士今姓其里曰陈村云曽大父讳伯仝大父讳庆大父讳源长以春秋教授先生孝友刚正动中礼度不以势合不以利交四方来学谆谆善诱延祐宾兴有司逼迫就试既与贡当赴春官称疾固辞其学大抵以朱子为归其所严事曰黄常甫先生所与游曰方公回公泾以元统三年甲戌二月十有四日年八十三卒后五日配朱氏七十九亦卒皆无疾其卒也即初昏之月又以是月癸未合塟所居之后山茔朱氏有贤行家政无钜细皆身理之不以勤先生先生得専力于学亦其配之助也子男二照勲孙男三埜圻基勲圻先卒女一嫁程怡曽孙男一鎜明年其孤以其父之执汪君炎防所为状介其门人朱灿请铭铭曰先生之学既博而约先生之行既専而静不为利疚不为名髙杜门空山与道游遨其书孔富其后孔茂八袠非夀与天地久
　　定宇先生行状
　　先生姓陈氏讳栎字夀翁定宇其自号也晚更号东阜老人其先葢有妫氏之苖裔唐末避巢冦乱自桐庐迁新安者曰禧得地于休寕县治西南三十里藤溪乐其山川风土之美家焉殁塟县南鬲山庙食其地逮今人称鬲山府君事之甚谨是为始祖后子孙蕃衍至数千指在宋时登科及第入仕者代不乏人族益大以姓名村藤溪之名罕称焉曽大父讳伯仝大父讳庆大父讳源长皆不仕初大父天宠公田畴甲一乡降及于曽横罹凶祸以隳其业徙居乡南五城逮考否极未泰而力学不倦以麟经教授师之者众有董子下帷之遗风德祐乙亥五城驿道军马经行遂挈家还陈邨先生自防頴异不羣族祖通守公庆勉有知人鉴深期之方其脱襁褓能言祖母吴氏口授所记孝经论语若古文歌诗之类闻輙成诵五嵗入小学所业皆覆记不忘七嵗能通经义比十有五即出而淑人自是刻意劬躬日励于学文以益进同郡溪阳汪公复宋名进士甞主省监文衡众所推服晚年家居品题丽泽课试以先生所课魁四经二千余卷老成抑居其下莫敢瑕疵峕犹未弱冠也咸淳癸酉始就方州试以书经与待补选明年赴江东混试厄于病不果与试而还又明年乙亥则科举废矣先生于是慷慨发愤惟以著书立言为务于书无所不读读则一一反覆研穷必领其要而后已然必以诸经为夲坐卧讽诵不辍至若朱子四书则贯穿出入尤所用意涵濡既乆简牍斯形于是语孟有口义书解有折衷读易有编释诗以句六典有撮要三传有节注大小雅有释于通鉴则约取其至要于通略则増广其未备大抵必以不倍先儒之説不失夲文之意为主其用心亦良苦矣延祐甲寅科举肇兴峕年逾耳顺无复进取意而逼迫于有司之所推选黾勉一就江浙乡试既试即归未几以中选当赴都郡侯劝驾亲抵邑郛度不可辞即日上道至行省获辞以疾而归杜门著书如故越两寒暑而四书发明成既而又编书传纂疏礼记集义等书其间发先儒未发之防剖前軰未剖之疑不一而足闽坊购得其夲皆刋行于世先生质实重厚刚毅鲠直其平日履操如玉无瑕居家处乡虽温然和厚而莫不肃然敬惮于朋友不妄交不苟合然既内交至诚终久弗渝为文不事雕琢而波涛汗漫追配古作者人有所问无不即答答即无不详备以是学者乐从之游而先生亦能应接不倦各随其资质而成就之其为学得于家庭之讲贯为多最后始从乡先生黄公常甫游黄公之学出于星溪万菊滕先生滕之先璘珙二伯仲皆为朱子髙弟其流风余韵之在是者得以优游而涵泳之故其所就益精深且醇正也是峕乡先逹方公回公泾皆号文塲老手先生相与切磋甚为二公所敬服公序其论语口义以文公忠臣称之由今观之世有纂疏集成虽皆为四书羽翼然语录无新旧之分众説有泛切之混章句集注反为所汨没读者葢深病之及发明出而此始扫谓之忠臣不亦宜乎炎昶于元统癸酉秋诣先生以所著述求是峕方康强家居指教不一兹嵗馆寓相近方祈尽求闻所未闻孰知不疾而逝嗟乎曩者未及古文之际视书生防慎如赘疣风俗甚不古逮今科举既行儒风大振则前軰凋零已尽惟先生岿然学者方以为有所师仰而天不憖遗竟止于是岂不重可痛哉论者以先生懐抱道德不出用于世深为惜之然托遗经以立言闲圣贤之大道大有补于世教而无愧于古人不可朽矣他何足计哉以淳祐壬子三月二十七日实生五城殁以元统甲戌二月十四日享年八十有三配朱氏生于大族慈柔勤俭得于天性事上鞠下皆可为法事无钜细不以累先生而能充广基业以裕其后可谓贤矣后先生殁之五日亦不疾而逝享年七十有九葢始而合终而属纩皆前后甲戌二月其偕老如此人以为罕见焉子男二人照勲孙男三人埜圻基女一人嫁邑士程怡勲圻皆先卒曽孙男一人鎜先生遵守家法命治防不用浮屠至于地理之説尤非所喜甞自欲卜于所居后山先垅之侧及是其孤从治命以二月癸未穿竁奉两柩合塟以炎防于先生久托好斯文命埜哀痛致辞委以状先生之行将求天下之名能文者而请铭焉辞不获敬为之次其实如右云谨状元统二年甲戌二月丁亥汪炎昶状
　　定宇先生赞
　　于戏先生生于宋季长于元初防则頴悟渉经猎书知杨墨之惑世伤佛老之异途心乃契乎周孔志拟接乎程朱古今贯穿理道涵濡逺宗虞夏迩逮泗洙析体用之毫髪审经权之锱铢补先儒未补之阙论史臣既论之余于戏先生圆而不混方而不迂豪而不放谨而不拘非泥古执滞之文士实天下正大之丈夫知徽州府事金石拜赞
　　谢揭学士撰定宇先生墓铭启
　　伏以学师朱子先美未彰文配韩公丰碑有耀存亡均感逺迩咸称窃惟心无古今迹有隠显故虽心乎古学岂能使今人之悉知葢由迹夲隠居正须待显者之提掇况在深山之寒士尤资名世之钜儒伯牙鼔琴非钟子期之聼而孰察左思作赋必皇甫谧之序而始传固宜奏流水之音因可贵洛阳之纸斯仅长于一技尤不冺于千年矧惟先子之存寔竭终身之力耕经猎史人皆推后进之范模著书立言志欲作先儒之羽翼虽已流传而刋布孰能特逹而品题恐嘉禾稊稗之同生则美玉碔砆其曷辨既没世不无遗恨在嗣子未获良图遂集同门博询志墓佥谓蘓长公之在宋不轻泛于铭文又谓栁公权之居唐尤贵重其书字乃凭良友之逺行特走京师而恳请此盖伏遇监丞学士曼硕先生西江逺北斗望隆一字衮褒灿若分辉于五纬片言鼎重粹乎致意于诸经抉云汉以成章驱波涛而入笔遂托万钧之力特荣一介之微不谀匪刘义之敢讥无愧岂蔡邕之可比推其余润表此新阡足发幽光永传不朽某恭承嘉惠无忝所生逝者欣然端可慰还家之鹤谢诚率尔譬诸存告朔之羊徒知伏楮以懐慙末果诣门而展敬甚为感佩莫究敷陈倪士毅代作
　　勤有堂记
　　先师陈先生淳祐壬子二十有四始自县南五城复居陈邨又几三十年积累书防之俸始成新居于阜东之下而扁其堂曰勤有取诸韩公示儿诗语以诏来昆也先生未弱冠已蜚声乡校里老朱公楚材竒而器之妻以族女寔恊心嫓德以成其家政书田笔耒嵗之入也蚕绩亦参之一焉是以先生既成其屋庐矣毕婚嫁长孙曽为科第著述为邑里儒者第一元统甲戌先生年八十三妣年七十九先后六日而卒未二十年淮兵起屋以毁壊嵗丁未先生曽孙鎜授徒于乡以前翰杨仲之子所书勤有堂记榜揭于寓屋复先生之业此其权舆也欤鎜谓朱升辛勤三十年始有此室庐韩公诗也诗书勤乃有亦韩公诗也观吾家堂铭者惑而弗辨幸为记以昭之升事先生二十余年谊莫重焉楚材公吾曽祖诸从也属莫亲焉宜记者莫我若也鎜以其妣始居其家则举先生夫妇成家之故寔勤有之言以为告者宜亦莫此若也韩公二诗葢当时士习昔人评之兹无庸论然以勤而有怠而废不特屋庐二事为然第于二事中在吾侪亦不可不知所先后耳子其试之抑又有进于是者圣人系易于豫之上六曰防豫成有渝无咎于升之上六曰防升利于不息之贞先生心学有出于韩公诗语之外此升所得于先生者不可以不告也少陵赠王砅诗曰我之曽老姑尔之曽祖母雏无凡毛五色非尔子其勉之
　　定宇先生祠堂记
　　自徽国文公得河南两夫子之传斯道复明于天下及门之士厌饫其説葢充然各有得焉顾未一再传能不失真者则已寡矣定宇陈先生生文公之乡崛然起厌俗学之陋直以公为师其学之博葢无理不穷卒归于至约其行之笃葢无事不核必底于大中然生当叔季未有能知其德美者先生亦遯世无闷日以著述为乐由是文公之言微者彰略者备离之者一溷之者莹学者有所恃而不畔于圣人先生之道虽不大显于时然绍前启后之功则有不可诬焉者矣先生家徽之休寜陈村故宅在焉族人以蕃至四世孙旬居益贫始不能自存而为里人所据族孙彦威毅然率旬之子洪白有司请复之知府事福山孙遇及廵按御史甫田陈叔绍相继下令俾县官出公帑归地于陈而彦威又率族人性初等鸠材募工建祠其中每嵗正月二日合族人等奠献礼复夲先生意以八月一日祭始祖鬲山府君奉以配焉葢于今三十年矣未有记之者彦威之孙县学生荣具始末属之敏政谢不敢当请益坚则然以告曰于戏道未始一日亡于天下而人之获闻斯道则有説焉自宣圣以博约之训畀顔子以一贯之説告曽子而子思之明善诚身孟子之知言养气后先立教如出一揆盖知之真则其行也逹行之力则其知也深两者并进如环之循然后作圣之功可图而道可几也去圣既逺百家肆出为世大蠧至程朱氏而后絶学以传从事其遗书者葢多以闻道自诡所谓知之真行之力者其孰可当其人耶是固有非末学所敢议而百世之下号文公世嫡则先生其人矣或乃以训诂之儒疑先生是岂善论其世者哉彼训诂者或夸多鬭靡而流于迂或强探力索而习于凿或单词隠语而入于怪间有一二之得亦所谓偶然之知尔先生之书具在窃伏窥之其言约而义精其文赡而味永非有闻于斯道能充然其若此哉不以真知为学而指训诂者为知不以逹道为志而推愿慤者为行是何足与论先生而究斯道体用之大全也哉因先生以求文公溯河洛上窥洙泗图无愧于两间固士之责亦先生所望于学者乡邦小子尤不可不勉也诗云髙山仰止景行行止吾人以之又云母念尔祖聿修厥德陈氏以之祠成于景泰壬申之嵗力多出彦威而荣与鳌能读先生之书后当有闻于时者其追逺向道之诚出流俗逺甚法当书之性初以下与有劳费者悉附名石隂邑后学程敏政撰
　　理学名儒坊传
　　布衣陈栎元儒字夀翁藤溪人三嵗祖母吴口授孝经论语輙成诵五嵗渉猎经史七嵗通进士业十五为人师致力于圣人之学贯穿古今罗络上下所造精深醇正惧诸家之説乱朱子夲真乃着四书发明书传纂疏礼记集义读易编读诗记尔雅释六典撮要三传节注増广通略诸书为人质寔厚重刚毅鲠直于朋友以敬合凡江东人受学者尽归之称定宇先生详见郡志儒林传及揭文安傒斯墓志铭同邑后学范涞撰




　　定宇集卷十七
　　跋
　　自庖牺氏乾坤二画笔万世文字之祖厥后六经四子炳垂天壤凡君公至于士庶莫不崇奉率由他若骚赋词章名家代有虽其菁华藻采亦自蔚然可观而究不足以法传者则以文乃载道之器学者苟于圣贤之道未闻文即极工终若玉巵无当也新安笃生子朱子由周张二程上接乎孔孟之统一生著述不下百余万言无一字一句非阐发圣贤理道者故其为文朗如星日沛如江河屹如山岳堂堂正正颠扑不破逮子朱子没新安士大夫幸生其乡得闻绪论宋末明初名儒迭出一时竞称吾郡为东南邹鲁而吾邑陈定宇先生首推子朱子世嫡焉葢先生生于子朱子之后仅五十有三年世迩而居近知真而信笃见当时人士浸滛子静之学术厖杂同甫之事功反覆辨析不遗余力一生著述亦不下百余万言亦无一字一句非阐发子朱子理道者堂堂正正与子朱子先后一辙如四书发明书传纂疏礼记集义读易编读诗记三传节注等书其有功于经传不具论即其随录有云象山之学寔流为禅専以觉悟训学者而诋斥濓溪伊洛有禅家呵佛骂祖意明眼觑破已使陆无遁形而吾邑后起名为宗朱者尚有云儒者曰其学似禅释者曰我防无是为象山分解者更有着道一编迷惑学人者借非先生懃懃恳恳羽翼紫阳后之人虽欲闻子朱子之説其孰从而求之况今之学者更不可问矣目未覩子朱子之书乐姚江之便防信其晚年定论一编反以为朱之初尚不逮陆虽明季陈清澜先生着有学蔀通辨考其年月紏其颠倒足破诞妄之奸然辨驳颇多发明殊少则人犹未知子朱子之所以集诸儒大成而上接孔孟也迩年昆山徐司冦既刻先生尚书纂疏于经解中而先生族孙毅轩书崖二公今又梓先生文集行世遂使千百世后之学者读先生之文确然深信子朱子之所以当遵异端之所以当黜而由濓洛以遡洙泗无岐途无迷津则先生祖孙均有功于圣贤道统之传顾不伟欤抑仪十三世祖仲翔公讳龙生宋咸淳乙丑少先生十四嵗潜心子朱子之学元至大中为青阳教谕崇祀名宦详载郡邑志及家谱实受业于先生之门兹毅轩公又以先生文集见委跋尾而仪末学小子亦得挂名集中是又寒家祖孙之私幸不仅为千百世学者幸而已也









　　定宇集跋
