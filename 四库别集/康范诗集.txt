　　钦定四库全书　　　　　　集部四
　　康范诗集　　　　　　　　别集类三【宋】
　　提要
　　【臣】等谨案康范诗集一巻宋汪晫撰晫字处防以字行绩溪人当开禧间隐居县之环谷给事袁甫守徽州闻晫名求见不得叅政真徳秀属绩溪令李遇求晫言行之实将荐于朝值徳秀卒事遂寝晫卒年七十六李遇私谥之曰康范先生是集末有晫三世孙梦斗跋语称其诗词共七十首其余杂著亦尝编辑得二十篇并静观常语三十余巻亡于兵火惟诗词草本仅存即是集也集后有康范续録载梦斗进晫所编曽子子思子全书表及褒赠通直郎指挥二篇又有康范实录载行状铭诔之类葢仿李翺文集所作皇考实录之例【案梁武帝元帝实録已见隋书经籍志而唐自髙祖以下亦俱有实录李翺乃取为家传之名殊为僭妄已于翺集提要内驳正谨附识于此】又有附録外集载诸名贤与其先世酬唱题咏之作是集及梦斗北逰集旧本合题曰西园遗稿西园葢其先世监簿琛别业苏辙有题汪文通豁然亭诗即其地也今析出各为一集着于録焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀








　　康范诗集原序
　　志发于言而为诗情发于声而成音是故诗之豪放而绮丽者志乎富贵者也冲澹而萧散者志乎隠遯者也平易而典雅者志乎道义者也是故音之和者其情正音之怨者其情乖音之靡者其情肆听其言也审其声也斯得其志与情之所发人之贤否从可知矣传曰见其礼而知其政闻其乐而知其徳徽绩溪邑当宋季世多显人而汪氏自有唐以来尤为右族处微君世诗书之泽而爵禄不入于其心味道义之腴而穷约无所怨乎世乐丘园之趣而惠爱足以及于人乡邑视之为楷范官府信之如蓍观其环谷存藁所为诗词数十首其言典雅其声和平无一毫晚宋气习其旷达者恒依乎理未尝坠晋人之弊视彼处穷约而怨尤甘隠遯而忘世者固不可同日语矣易箦一词了达生死且有一息尚存不容少懈意呜呼岂非有道君子哉是宜生而名公卿以逸民论荐殁而贤大夫以康范先生私諡之也惜乎其所述作不复尽传于世此其幸存而未泯者耳非惟汪氏子孙所宜珍重亦斯文之所当共惜者也余再来新安校文郡庠紏録赵君遇偕先生五世孙畴为徴余文题其端以锓诸梓执笔汗顔姑论其槩俾览遗风传逸民者亦将有感于斯文至正已丑九月既望奉议大夫江浙等处行中书省左右司郎中致仕张纯仁叙









　　钦定四库全书
　　康范诗集
　　宋　汪晫　撰
　　五言律诗
　　次韵梅中
　　梅熟雨初过虚堂枕簟凉心闲世自古事简日偏长藕叶度清气兰花留晚芳正巾堪一笑发短自僧光【自一作似】
　　次韵戴显之晚春夹溪闲行
　　出郭知春晚阴隂緑满川小桥横杌斜柳拂沦涟风急低双燕林幽聒一防酴醿破香蘂孤艳殿羣妍
　　次韵盖簿宾春
　　忽颁新厯日春事到茅檐心自丹如故须应白又添微风和拂面小雨冷侵帘酒竭防春饮新将韲瓮腌
　　次韵盖簿初春郊行
　　黯淡云初敛霏微雨复晴烧痕囘野色禽语尽春声駃駃山泉溜欣欣木叶荣杖藜村店酒清似好官清
　　次韵落花
　　新緑满髙树残红辞旧枝马嵬留韈处金谷坠楼时巢燕衔香急川鱼弄缬迟诗人无可恨青子又垂垂
　　城中春寒即事
　　重来春又半梦寐念归期山近衾裯薄春寒鼓角悲晓钟风送逺宿霭日开迟客里真寥落愁添两鬓丝
　　秋夕遣兴
　　秋月清如水凉生善养堂鹊惊梧叶坠露压稻花香煨芋荐蛆白开橙擘蟹黄客来随所有此兴不能忘
　　次韵李眀甫追和蘓黄门鸂池
　　无秽水常浄忘机鸟自驯重来圆宿梦因省是前身尤物遗灵在珍毛荐瑞频何当还抱子池上啄游鳞五言古体
　　次韵丁簿杂兴
　　诗坛一何峻寻盟休论且弟子性嗜酒白莲许入社寒水巫阳峡暮日苍梧野大雅久不闻今侯真作者宴坐读侯诗凛凛竖髪毛平实未是卑秀爽非为髙清如幽谷花羞杀李与桃无怨而有哀请歌楚离骚髙士亦主簿漫士可一笑轻云出岩阿皎月生海峤官曹无公事老木有鹤叫侯已诗道尊时亦参众妙侯家好兄弟森森如立竹侯今白首去乃复坐矮屋要当振龙鬛宁更淹骥足吉人天相之富贵在晚福祥鳯鸣髙梧鷃伏短篱人行谨所趋畏途或平逵如饮鉢中水冷暖能自知我愿歌考槃侯遇亦未迟初夏同周同人与史尉登西园后山茅亭望逺周君有赋依韵奉和兼呈少府
　　青山一登啸陡觉心胷别飘飘襟袖寒恍若御风列汩没尘埃中纷纷乱如蠛不期防佳人成此两竒絶美哉周氏子炯炯冰壶月倾盖便如故何必素所惬磊落史少府丰姿莹霜雪真如汗血驹才名籍天阅抵掌同一笑心悟口难説向晚雨初霁髙柳新蝉咽倚槛云去来不悮巾角折挥翰有佳句眀珠双睫蹇予非少年所作尽短拙万事等白沤波间自没灭
　　七言律诗
　　游翠眉用蘓黄门子由韵
　　黛拂蛾眉两月弯虚亭着与小三间吾翁先见如樗里【此地本先世聚之地今亭旁多丘墓也】此老遗思比岘山千仞逺峰和我瘦一庭芳草伴春闲登临涕落当年事不见仙人玉雪顔
　　次韵王季雄初春
　　春事年年兴不穷野塘冰泮雪初融烧痕彷佛草萌緑树影扶疎梅萼红莫恨一生今老大还知万事本虚空饥餐渴饮存吾道尺雪今年贺嵗丰
　　次韵处约兄春行用前韵
　　老去而今技已穷在人胷次要陶融三杯村酒兄和弟一嵗春光緑换红兀坐悠悠闲度日闭门咄咄静书空青山顾我多容态影照清溪秀且丰
　　次韵胡益之初夏见懐
　　自是胷中三斗尘诗兵敢敌亚夫营愁关老子两肩瘦春防榴花一树明雨向梅边来处细句从夜半得时清方牀竹枕思君切幸有吟筒话旧情
　　过西园视豁然亭旧址景仰蘓黄门有感用其留题韵示五弟八弟
　　西风落叶满空山懐古情悰每怆然诗句尚传人化鹤危亭何在草生烟披寻旧址营华构追继当时醉玉船要为故家复遗业当知此举合为先
　　次韵胡约之秋兴
　　秋山排闼翠盈轩似向髙人伴酒尊桑叶一庭深不扫菊花满院静无言谷中景物随时变案上文书信手翻恰得君诗吟未了梧桐疎雨滴黄昏
　　用尊字韵寄胡约之
　　芙蓉红晚对髙轩何日论文共一尊秪作古诗十九首不消柱史五千言一声南鴈霜华重连夜西风木叶翻自叹须眉今白尽复愁友道更昏昏【闻汪平叔蜀中不禄】
　　次韵吕仲见提干题翠眉亭
　　亭前诗板有人临公去知谁续好吟忽有名人留七字竞传髙价值千金曾扶诸老开皇极终使微身坠众阴两岫至今愁不展此言应当老师心
　　次韵李眀府上事初谒登源庙用蘓黄门韵见示
　　缓引前诃度岭巅真祠犹镇旧山川悬知幽徳如存日更有孤忠合老天双炷炉香祈一稔两诗题咏播千年民安善政神应喜桑荫儿童犊背眠
　　即席次韵赵簿县圃小集呈李眀府
　　管领賔僚破费春座中着白是山人鱼游浅緑心机熟莺防残红句语新老屋不嫌规制朴长官最喜土风淳满园桃李成阴密留取甘棠浣水濵
　　无题
　　农夫只合老山林辜负时卿一寸心老矣不堪持手板死时何用覆斜衾有人称善名非细对客无惭乐最深囘首暮云天黯淡谁能更听伯牙琴
　　次韵李眀府追和蘓黄门鸂池
　　池上先生诗句香得公诗句更揄扬精神相对陈圭瓒意气濳交冶镆将贤令旧容老文学【先文学登文定蘓公之门甚久】山农今见谪仙郎百年剩喜风流续未有名禽首屡昂
　　次韵春愁
　　风林弄影舞婆娑水漫池塘緑皱波天上谁人待金马人间何路出铜驼千年史册乱居半百日春光晴不多飞絮落花还病酒门前佳客倦相过
　　次韵叶子真贤良留题登源先庙
　　文皇当日伐辽东授钥忠勲留禁中违命加诬非信史新诗昭雪有竒功阴兵犹可殱凶悖甘泽还能作嵗丰他日或提迁固笔删修订实望研穷
　　次韵环谷即事
　　本是偷闲择一枝静中此乐有谁知山光照座年年在世事于人日日非春研有诗吟即事夜灯无梦到相思汉阴老子机何有禅病今来减带围
　　九日拜大兄坟
　　携家松底酎虾蟇椒荔豚肩荐菊芽吾父洲中无橘树与兄庭下有荆花和羮莫遂笺边让破帽无能落孟嘉衰老伤懐泪痕冷年来须白多些
　　次韵朱同人携妓见访留题
　　行过晴溪乌桕弯清漪犹自照苍顔【原落一句】
　　举酒欣然得緑鬟鱼为知机濳别浦兰因避俗住空山老夫自觉无多事且喜賔朋时往还
　　七言絶句
　　静观堂十偈【原落一首】
　　静观打透两重关无静无观总一般须信静时非静境从知观处是心观
　　一间虚室自安然何必求仙更问禅尽日焚香闭门坐饥来吃饭困来眠
　　万缘一息丝不挂一个闲身煞潇洒静中有味淡如如哑子得梦难为话
　　我无官守无言责自倚栏干时一拍只因冷眼看破来笑杀时人空擘画
　　东风万物皆舒畅野色溪光无尽藏谁唤春来春不知草自青青花自放
　　春去人间日正长天工催促緑阴忙古槐髙柳争新意自是无人知底凉
　　长空一望如水碧泉涧幽幽风淅淅惊人暑退寒渐生蓼染春红映素壁
　　香到梅梢嵗又还老天春事不曾闲酸风冻雪侵重户僵卧长松独恃顽
　　有时检防旧闲游出岫行云野渡舟蓦地静中消息好夕阳西下水东流
　　赠天竺僧
　　衲被蒙头付自然何须八棒十三禅数声啼鸟青山外惊起幽窗一觉眠
　　柳
　　淡黄初弄正纎柔便向东风舞不休犹记西湖相识旧只今缕缕是春愁
　　复阴
　　云鎻浮丘六六山东风又作夜来寒枝间杏蘂开还禁陌上春泥滑未干
　　环谷初夏
　　荷钱新緑防池塘竹枕方牀午梦长山鸟数声帘影寂松窗风递煮茶香
　　写真
　　须眉数得茎茎古果是环谷山中人道眼静观付一笑借问两个若个真
　　七言古体
　　景蘓堂新复上李眀府
　　先生徳政殊清眀斯堂故以景蘓名可怜向苦糟麯厄东撑西柱悬河倾一从公来忽嗟叹不日云斤还旧观败栋宅鼠壁篆蜗涌翠流光复辉焕坐想岷峨逺山碧先生已矣遗陈迹华阳三十六篇诗今日拂尘炯全璧自来蘓李两名家斯堂二贤愈光华看公了却此县债步武先生云路快
　　某衰年未了初度复临伏辱时贤载酒为夀且挥洒佳章增光枯朽即席次韵见谢意
　　白髪衰翁嵗已老惜花有心犹起早无事晓窗但髙眠闭关苔青门不扫和靖风流屋后梅濂溪气味窗前草近与邹轲同窠臼亦欲集义以养浩不解吟诗著书册自爱严君平一个无复求仙事老聃宁更寻禅参达磨皇天见怜尚不死牵率时贤持酒贺不才自当眀主弃非敢椟玉为懐寳致君尧舜须公等山中槁夫勿多道
　　感兴四章章五句
　　暑往寒来如电泡年年门外闲花草世事纷纷自颠倒青山眼底最多情日日向人浑不老
　　胶扰浮生事若麻世路﨑岖易覆车争如清浄山人家静观抚掌付一笑出户防防飞松花
　　一树雪花白如玉辛夷为车荷为屋闲中享此亦清福一双沙禽竹上啼对客取琴弹一曲
　　坐读南华一巻经富贵百年如邮亭人生怒瘿空成瓶香炉缕烟风浩荡白鸟防破前山青
　　诗余
　　贺新郎【次韵初夏小集】
　　田舎炉头语便如何学得三变美成家数村酒三杯狂兴发拔劒偶然起舞只麽也迎寒送暑待草万言书上阙似忧端倚柱东隣女卿相事未易许　渔歌且和芙蓉渚又何须淫辞媟语诃风诋雨劝人生且随缘分外一毫莫取那富贵由天付与身蹈危机犹不觉如布衣自在都无阻空博得雪千缕
　　蝶恋花【秋夜简赵尉借韵】
　　午夜凉生风不住河汉无声时见疎星度佳客伴君知未去对牀只欠潇潇雨　素月四更山外吐金鸭慵添销尽沉烟缕斜想玉楼人念处归舟日望荷花浦
　　念奴娇【清眀】
　　谁家野菜饭炊香正是江南寒食试问春光今几许犹有三分之一枝上花稀柳间莺老是处春狼籍新来燕子尚传晋苑消息　应记往日西湖万家罗绮见满城争出急管繁嘈杂处寳马香车如织猛省狂游恍如昨梦何日重寻覔杜鹃声里桂轮挂上空碧
　　水调歌头【次韵荷浄亭小集】
　　落日水亭静藕叶胜花香时贤飞盖松间喝道挟胡牀暑气林深不受山色晚来逾好顿觉酒樽凉妙语发天籁幽亦张皇　射者中奕者胜兴悠长佳人雪藕更调冰水赛寒浆惊饵游鱼深逝带箭山禽髙举此话要商量溪上采菱女三五傍垂杨
　　如梦令【次韵呉郎子信残春】
　　几防弄晴微雨翳日薄云来去断送一番春满径杨花飞絮燕语燕语还是旧时院宇
　　贺新郎【开禧丁卯端午中都借石林韵】
　　帖子传新语问自来翰林学士几多人数或道江心空铸镜或道艾人如舞或更道冰盘祛暑或道芸香能去蠧有宫中鬬草盈盈女都不解道何许　离骚古意盈洲渚也莫道龙舟吊屈原浪花吹雨只有辟兵符子好少有词人拈出谁肯向帖中道与絶口用兵两个字是老臣忠爱知艰阻写此句綘纱缕
　　贺新郎【环谷秋夜独酌】
　　夜对灯花语且随宜果盘草草两三杯数翠玉环中园五亩自唱山歌自舞况今夜尊前无暑何用食前须方丈更后车何用婵娟女这闲福自心许　蓼花芦叶纷江渚有沙边寒蛩吟透梧桐秋雨羡甚满堂金玉富未可学人渔取怕天也未曾相与豹遁蛟藏泉可濯有鬼神呵防盘之阻鲜可食脍银缕
　　鹧鸪词【春愁】
　　伤时懐抱不胜愁野水粼粼緑遍洲满地落花春病酒一帘眀月夜登楼　眀眸皓齿人难得寒食清眀事又休只是鹧鸪三两曲等闲白了几人头
　　汪平叔王季雄戴适之环谷夜酌即席借东坡大江东去韵就饯平叔赴南陵尉
　　相逢草草共吟诗同醉杯中之物评论三王讥五霸谈辩諠哗隣壁敲缺唾壶击残如意妙语飞华雪无能为也如何对此三杰　看取东野诗成南昌书就奈征车催发后夜山深何处宿红豆寒灯眀灭一老堪怜两生未起应念萧萧髪夙传佳话花村无犬惊月
　　西江月【次韵李眀府见夀】
　　千缕柳丝犹嫩一星榆火初眀载将新意夀幽人红袖持杯劝尽　老鹤自偏野性沙鸥难比身轻慇懃多谢祝长春一笑东风夜静
　　沁园春【次韵李明府劝农】
　　民吾同胞剖破籓篱元是大家故见之诰诏视如子弟谆勤恳切悃愊无华孝悌力田职当劝相起早非干为看花亲酌酒老农唯诺句句仁芽　晓来犹觉寒些看雨湿风吹旗脚斜笑吾生八十尽谙农事公筵既撤更其烹茶髙唱豳风敬酬令尹王道桑麻乐有涯春务急见溪头杨柳已可藏鸦
　　如梦令【属纩遗语】
　　一只船儿没赛七十六年装载把柁更须牢风饱蒲防轻快无碍无碍匹似子猷访戴
　　右先大父康范先生诗词共七十首其余杂著亦尝编辑得二十篇并静观常语三十余巻皆録成正本甲戌因表进曾思二书携以呈诸时贤悉留武林亲故家其冬兵兴乙亥春遣人徴索则其家已迁避他郡事平问之答云皆失之矣先庐丙子燔于防家藏图书悉为煨烬其寄山中者诗词草本幸无恙而杂著则无草本矣令人怆然涕泣不能禁先生所为文多不蓄藁昔梦斗集诗词时往往得之戚友所传诵与二父所记者视所作已百无一二存也昔先伯尝云先生诗更有五言山寒杏未花灭烛闵蛾伤七言梨花院落春宵短等作为当时名胜所称又七言一律首句云片片飞红已谢春红移榴蕋更精神滕徳粹叅议吿院谓其有温故知新之意乐府有咏木犀末句云可是东风当日欠商量百紫千红春富贵无半防似渠香亦谓有词人风度皆不得其全篇故不在集中若夫杂著有从季祖自得堂诗序邑庠中庸首章讲义记建朱文公堂祠本末及所谓静观常语皆可以警策后生晚学今尽失之惜哉梦斗家门薄祐先考以丙子下世今嵗首先伯父辄相继不禄坠绪凋零甚矣梦斗又日益老大无家可居而移徙不常此之存藁恐后复散轶也亟谋锓梓置之静观堂以传不朽至元戊寅夏四月望日三世孙梦斗书于天井峯下农舍


　　【附】康范续録
　　进墨本表
　　臣汪梦斗言乃者徽州以臣先大父晫所编辑子曾子子思子全书缴申尚书省已奉指挥送秘书省收管今将上件书刋镂讫赍诣登闻检院投进者臣伏以圣皇劝学载推道统之尊遗老编书宜补经文之缺冀叨乙览辄用申言臣梦斗惶惧惶惧顿首顿首臣窃闻帝王之治道已湮圣贤之学术迭起自周公而下以鲁邹为继然孟氏之兴实参伋所传盖皆有于著书乃可见其眀道惟有唐为先圣以礼迨本朝推后贤而侑祠取彼七篇跻于六籍试闱以之校艺经幄用之沃心故蔼乎仁义之谈实翼彼性习之教尝考诸儒哲之议论当究其师友之渊源则惟二子之共宗可以千载而缺典比逢临御特诏表章乐以轩悬亦俾参陪于嘉荐写之琬琰久当兼访乎全书岂惟证众説之发眀抑庶备九重之讲阅伏念臣先大父臣晫箪瓢自乐缣素为生诒后人垂宪言尽黜百家之陋为往圣继絶学首辑二藁之全彚次悉其幽微网罗靡所遗轶巻帙成于庆元嘉泰向不畏党祸之方兴句读本乎伊洛考亭间亦眀师防之未发观其序之所自述者岂云茍焉而漫为之盖以先臣之平生尝遇诸公之许可闻道精诣同朱熹视祝有道于外家制行洁修如袁甫与真徳秀乃为知已虽蹈丘园而老死尚称问学之淹该即其编摩亦可想见必求诸道拟为传逺之书未丧斯文防有送官之典臣无肖似生际圣眀亟烦二千石之囊封为羾三七篇之铅椠昔在私塾固常出虹气以惊人今置秘丘自当与云汉而在上然窃惟泉下之意岂止愿天上之藏且孔门得曾思而道有传乃授之轲而不絶由汉世讫晋唐而言未备必待我宋而始全盖聚奎之运有开而藏壁之文毕出世既争于先覩道焉可以自私必夀之坚梓以传人当效彼美芹而献主防惟皇帝陛下缉熈文典统一圣真孝通神眀自事亲而加百姓刑四海诚赞化育由修身而柔逺人懐诸侯已表属于其人乃推行乎所学视编辑虽筌蹄之末于就将有劵钥之同臣抱遗书而永号知孤忠之有在仰干斧扆恭献匦函庻几辅圣徳之光眀或以新儒习之追琢格言大训恐当与论语孟子并行钜册髙文毋应以封禅太为比其新刻先大父臣晫所编曾子子思子全书见印造二部四册黄绫装禙黄罗夹复封全内一部二册乞留中一部二册乞降付尚书省臣无任瞻天望圣激切屏营之至谨奉表上进以闻臣梦斗惶惧惶惧顿首顿首谨言咸淳十年四月【阙】　日徽州紫阳书院学生江东漕贡进士臣汪梦斗上表
　　褒赠指挥节文
　　拟承节郎汪梦斗劄状为上表投进先大父晫所着曾子子思子墨本事徳祐元年十月十八日批送礼部推看详限一日申尚书省准此礼部长贰书判故处士汪晫所着曾思二书编辑精详有补学者其孙梦斗悉上送官即不希望恩赏备申省取自朝廷指挥都司书拟照得汪梦斗以故祖汪晫所着曾子子思子二书表进其书采摭详备订证精眀有补学者虽不敢希望恩赏之请朝廷为斯文计宜加恩卹稍贲泉壤故汪晫特赠通直郎其曾子子思子一部二册降付秘书省丞相钧笔备照得送中










　　【附】康范实録
　　宋汪处士诔
　　维嘉熈元年丁酉嵗四月丁未宋故处士新安环谷汪君卒呜呼哀哉世之公卿大夫品秩非不髙名位非不崇其见称于乡曲者鲜矣求其弥纶八政修和九叙有功国家亦不多见若夫徳成家庭教尊州闾虽髙蹈丘园而所以范彛伦励风俗者乃隠然有补于治夫子曰惟孝友于兄弟施于有政是亦为政所谓贵不以爵也其处士汪君之谓乎遇得邑之初即闻君为先生长者既至邑得君之贤过于所闻遇执币行弟子礼不可犹心师之邑事少间花晨月夕未尝不诗酒相倡酬每见君起敬肃然见其民少有干有司者不以得杖公庭为耻而以不见礼于君为终身羞辱甚似王彦方名教风化頼君阴助今已矣呜呼哀哉君名晫字处微世为绩溪人曾大父文学君登栾城蘓文定公门又娶于古灵陈氏皇考府君与考亭朱文公同外家君事母孝兄弟友义财谷不相较家虽窭而收死恤孤赈荒拯弱视其力可为则为之时节祭其先烹涤必亲馈奠必敬丘墓所在戒无侵犯喜奬进后学仕其邦者有事辄造问焉剖析无隠暮年益肆力六籍有得于养气之论胷中浩然也其居萧然环堵如入蜀君平之庐其人貌庄而气和志寛而言约如见图南尧夫操履纯固制行髙洁则如仲车议论人物如郭林宗蔚而文为诗如君复信乎有道之士也西山真先生尝欲荐君逸民封藁示遇防春闱竣事即下世不果上为君惜之君曰天知我厚矣呜呼哀哉遇之所得于目覩者如此君生平学术行谊如此遇既作文祭君退与僚佐率三老合邑之人士凡一百三十五人防于学宫遇曰令甲有髙蹈丘园徳谊着于乡里虽官品不及听奏赐諡遇子男之国不获以闻盖自王仲淹门人诔其行而諡之名以諡显今不得于朝而可无诔乎盍相与私諡之众讙曰然以君之学术行谊有似乎黔娄太丘也请移其諡諡之曰康范先生呜呼哀哉乃为之诔曰
　　英英烈祖维唐越公民思其仁天旌其忠绩溪一叶实亢尔宗歴于五闰其人如龙昌于景祐盛于熈丰儒素之绪穆如清风南渡以来书声益雄曰此国公福泽靡穷呜呼哀哉伟矣先生身在干淳少有其志负荷乾坤两手经济邦人仪刑源流外家古灵考亭见之于用俗当返醇天命民彛是勑是循长遭开禧庙谟用兵甘屈不试归休山林婆娑丘园有闻无声懐寳独善终全吾真暮年平实精切六经浩然之气养之愈清徳成教尊化薫比邻草庐名髙绍定斯文呜呼哀哉孝友之行着于州闾廉介之节闻于寰区涕唾利禄宁食无鱼敝屣富贵宁出无车即家为政沛然有余巻而藏之莫如设施訚訚雍雍黄冠布衣自作长歌自赋小诗刺史存问从臣削书视之如无归于太虚故在乡里贵不以官环堵萧然朝廷比尊饭糗茹草肉食同甘袗衣皷琴韶濩相欢僮孺之朴佩玉珊家人忘贫对客无惭惟余髙名暎烛两间先生之风谁其可攀呜呼哀哉绩溪之峡山髙水长木润玉在渊媚珠藏呜呼其萎我心隠伤街啼巷泣门炉置香士哭于学农哀于田惠利莫忘棺仅周身垢衾濯裳祭惟荐诚一肉壶浆有藁五车有诗千章学传后人万古弥光呜呼哀哉人谁不没乐哉斯丘此谷如环芬芳九幽名以諡显缀于旐旒诔无愧辞非余实优穷居乐善康如黔娄笃伦励俗范如太丘防惟先生毋作神羞千载重泉二子与游呜呼哀哉绩溪县令长乐李遇撰
　　康范先生行状
　　维汪氏之先自鲁成公支子食采于汪子孙因氏焉汉龙骧将军文和渡江居于越新安之汪自越而迁今徽之神曰显灵英济王唐初以忠受知髙祖封越国公实绩溪人故绩溪汪氏为尤盛蔓于我宋俱以儒世其家先生名晫字处微曾大父激三与乡荐以南郊恩授文学尝游黄门蘓丈定公门家藏蘓公手泽犹存曾大母古灵陈氏大父文中罹宣和睦防之祸避地和州贼平归立家于兵火余虽窘匮贫苦不能自给而解衣推食以济乡人犹如平昔有阴徳家复以兴大母崔氏继孟氏淳熈庆恩封太孺人制所谓徳足永年孙尝论秀是也父三锡母葛氏滕氏滕盖呉中少师章敏公曾孙女先生滕出也绍兴壬午二月二十有二日生夙丧其父长兄旸有隽才尝领乡荐习周六典与同郡直阁汪公文振同师其后乡贡君招致以教诸弟先生从汪公学日诵数千言耳目所过不复忘为举文每一篇出同舎生多不及倜傥有大志甚期用于斯世庆元癸亥乡贡君以五举得官不受卒以死先生曰吾兄止此如吾何开禧丁卯先生犹覔举阙下时方用兵事日异因客邸中重午有感赋小词慨然曰是尚可求仕也欤哉即归不应举因此遂弃举文翛然无世累不以名第介意乡人髙仰而钦慕之嘉定壬申年方五十元妃胡氏卒手营一丘县南五里山如碧玉环慕李愿盘谷之趣结屋其中名曰环谷作堂以静观名之取程子万物静观皆自得之语赋诗十絶以见志屋成无日不徜徉泉石间樵夫耕叟渔人牧竖皆能与之接慇懃见者指为神仙人自非疾忌未尝不在谷中时春秋逾六十风雨寒暑不逺出作堂先庐名曰善养自谓有得于孟子养气之防大书此章于屏至老常居之给事袁公甫为徽守日雅闻先生名绍定间持江东常平节一路大祲先生为之画防劝分贫富安之袁公行部廉得其事持刺造门求见竟以编民辞袁公叹惜而去即以劝分事并状其节概闻于朝乞甄録先生力恳县令止之参政西山真公久敬先生而不相识端平甲午今察院李公遇来为宰西山属之求先生言行之实以逸民论荐封藁示李公不幸西山薨皆未及上李公在邑事必咨于先生倡和尤多嘉熈改元丁酉嵗先生七十有六病以死矣寝疾李公亲问医药请所属曰咸无之赋小词如梦令以舟自况有把柁更须牢无碍无碍匹似子猷访戴之句盥手整衣衾奄然而逝实四月二十有六也邑人聚哭甚哀醵金为仙佛供者无数李公率属致祭及合三老士人防于学宫诔其行私諡曰康范先生先生不为章句文辞之学而才具周密识见幽邃方有志斯世时于国治官政民俗靡不究议论风生未尝无及物之心既谢科塲髙蹈丘园巻而藏之声闻益着其居家处乡曲风流典刑犹足以风动四方薫陶一世防遭父丧甫九嵗哀慕如成人时大母孟氏无恙从兄弟八人聚居先生恭兄友弟极其至事大母及其母以孝称事同居诸母亦尽其敬乡贡君蚤世先生经理其私抚其孤而婚嫁之及人口繁众诸房议分田园器皿孳畜惟诸房择而取之所不取者先生受之而已内行充实人已知加敬待乡人尤笃厚与乡之后生言必依孝弟忠信死无力葬者为营办之饥冻者衣食之憃愚者不倦训诲之急难求赴愬者救防之鬬讼不决先生一言譬晓分解释然至不忍争者水旱之灾民不堪命得先生为之祷潦则宿云开霁暵则甘霖滂沛积诚通于神眀有义役者不逞欲破壊之先生一力扶持蹈祸机不少沮恤穷赈荒规模尤整严使其一日得用共帝命而立人彛厥功茂矣家庭雍肃闺门礼法相先燕居无疾声遽色时节事先极其丰疏果肴羞皆有常品每祭未尝敢缺率家人行礼无敢不敬每见先世遗迹必有容羣从子弟中有伐丘墓者泣而止之抚姻族吉凶庆吊有恩家虽贫窭处之澹如畧无戚容藜羮藿食布衣帛冠曾不顾也爱植花卉以灌园自适不求人知而田里童穉妇女无不知其名作诗多有妙句为诸公所称其杂著与所编诸书皆未果论次娶胡氏同邑石门人先二十有六年卒子男四人长开蚤世次焘次防俱业儒季然亦蚤世女一人未嫁而亡孙男三人寅弱冠啓权尚防焘等将以来年四月二十有一日奉先生匶窆于环谷之夀藏与胡氏同兆从治命也先事请廷瑞为事状以丐铭于当世立言之君子廷瑞后生晚辈自先叔外祖朱徳修父与先生交契良厚遂得拜先生牀下辱收而教之馆谷先生家者今且二十年知先生行事不可谓不详固不敢以鄙陋辞而涕泗横流不禁几不能执笔姑摭其实着于石若其铺张厉以发濳徳之幽光则有李公之诔在谨状嘉熈二年十月三日门人乡贡进士唐廷瑞状
　　宋处士汪君处微父墓碣铭
　　朝议大夫起居郎兼国史院编修官同郡吕午撰朝散郎权知徽州军务兼管内劝农营田事宛陵饶虎臣书
　　承议郎行太学博士同郡程元鳯篆盖
　　淳祐四年夏午叨除柱史七月朔日乡之处士汪君处微父之子焘不惮老火数百里来访于京恳恳致辞曰焘不天先君子弃诸孤八年矣昔有窀穸事严未克乞文纳诸圹不孝之罪无以自赎今子秉史笔敢疾驰再拜求墓道之铭庻俾濳幽頼以不泯不则藏而不得记犹不也一念纯孝令人感动讵可无以塞其请矧处微父之贤午谂闻习敬之其学术行谊足以防范名教其典刑风流足以标表区宇此汉文苑逸民唐卓行孝友所传之俦而所谓有道之士也国史且宜传如之何不铭乃即其门人所状及午所知者叙之君名晫处微其字以绍兴壬午嵗二月二十二日生少长风貌魁梧仪榘凝重已不类凡儿九嵗即遭父丧哀慕如成人事母以孝闻尚逮事其大母羣从兄弟俱同居承顺笃睦家庭无间言里党翕称之从乡达直阁汪公文振学蔚有文声力慕髙逺凡国治官政民俗靡不究期为有用之学也庆元癸亥防其长兄旸以五举得官竟不受以死君即感伤无用世意至开禧丁卯犹覔举阙下时方用兵事日异复慨叹曰是尚可求仕也欤哉不就举而归尽弃所业翛然不以名第介意嘉定壬申元妃胡氏亡手营一丘县南五里许山如玉环因想唐人盘谷之趣结庐其中名曰环谷更作堂以静观扁之取眀道程子万物静观皆自得诗意自非疾忌无日不徜徉于斯君时年五十既不事科举即取六经诸子研精覃思穷理尽性求所谓自得者安于贫约饭藿羮藜一饱欣有余喜于修莳傍花随栁四时吟不足处家尚雍肃曾无疾声遽色奉先务严洁靡有慢心惰容坟墓有侵伐必禁族姻有庆吊必赴以孝悌婣睦训家之子弟以忠信笃敬诏里之后生急难相求者援之颠连无吿者防之解无益之忿争扶欲破之义役凡利可兴害可除者无不尽其情由是徳意薫陶里俗丕变人自不犯于有司诚心贯通水旱祈禳神亦无祷而不格是岂侥幸于一旦者哉年逾六十学益老道益充深有得于孟子养气之防复于先庐葺堂榜以善养而扁之胷中浩然者可想也给事袁公甫守徽日雅闻君名至绍定间持江东常平节一路大祲君独能为乡邑区画劝分贫富得所袁公行部造门求见君以编氓辞袁公叹息而去更欲状其事以闻诸朝君又谢不可参政真文忠公徳秀亦久知君端平甲午秘监李公遇宰是邑真公属求言行之实将以名氏荐未及剡而真公薨人莫不为君抱憾君则曰天知我厚矣李公之在邑也政有所不通事有所可疑多咨决于君至公退余闲又未尝不诗酒相唱酬也后君寝疾李公入问君咸无所属赋如梦令一阕而逝时嘉熈丁酉四月二十有六日得年七十有六里人追哀而聚哭之李公率僚属致祭又为之诔称君清不絶物和不失已咸以为知言噫若处微父可不谓之有道之士乎汪氏为吾州着姓派实本英济王绩溪则王所毓之地故支属尤蕃大惟王生有徳于民此天所以啓佑其后使世以儒学名家君之曽大父激三防乡荐以南郊恩授文学元丰间黄门蘓文定公为邑宰与之游甚相得娶古灵陈氏大父大中娶崔氏继大梁孟氏淳熈庆恩封太孺人父三锡本伯氏安中季子祝氏所生文中命以为嗣祝氏于徽国朱文公母夫人为诸姑三锡娶葛氏继滕氏章敏公曾孙女君滕出也既生有淑质复得二三外家休光余庆照映沾丐故学行风节端确淳明如此君为文多伟杰吟诗率成咳唾间平生著述有曾子子思子二巻为全书他文未成集娶胡氏即先葬环谷者至是奉君柩而合兆焉是为良安乡杭村之原时嘉熈己亥四月十一日也男子四人长开蚤世次即焘也次防俱业儒季然亦蚤世女一人未及嫁而亡孙男三人寅啓权午窃惟清而不激和而不流昔张君防以称邵尧夫清不絶物和不失已今李公遇以称吾处微父如称尧夫谁曰不宜午祝氏之馆甥也援是则于君家尝有一日之雅今又获读君行编而知诸公之推许者若是其与荀淑戴良郭林宗辈之于黄叔度何以异使午得为君传亦必述李公之辞赞之今姑即以为铭铭曰
　　夷清惠和俱圣之俦隘与不恭岂圣未优去就若殊望望由由闻风者兴天地同流吾处微父渊乎其似清不絶物和不失已奚独尧夫之不激不流真有若夷惠之廉顽寛鄙故生也安贫乐道能康济乎一身没兮树石表行垂范模于百世
　　宋汪先生世家
　　汪先生名晫字处微以字行绩溪人其先即唐越国公华今为忠显庙神绩溪汪氏皆华后裔处微世居邑之城西好礼坊国初有名戬者以长者闻自邑达淮泗至于东都皆知名于处微为七世祖戬之孙激三贡于乡以南郊恩授文学有王淑者贫常给事书斋见激所为文亦窃为之多有警防句汪氏祖父防军宗臣公就教之嘉祐二年淑与激同试礼部实苏曾登第之年淑亦登第名偶在曽巩上淑尝语人曰我压得曾子固后汪氏有门生诗云欲似君家老王淑敢将狂语报防军元丰末苏公辙髙安酒官移宰绩溪与激交游甚厚题其家别墅诗并所与从兄监簿公深诗并见集中答激手翰藏汪氏处微以激为曾祖再传袭儒业不衰绍兴三十二年处微生防嗜学从同郡直阁汪公文振为举业与兄旸皆以文称开禧间即弃所习放意山水乃筑室环谷山中精刻六经之奥贯穿诸子下及百家之书皆求其指归性孝友廉介声望蔼于乡里贤士大夫莫不敬且爱部刺史或访焉则以编氓辞缘是髙其行亟餽辄不受邑大夫造庐请益不获已则见端平改纪羣贤聚于朝参政真公徳秀欲荐之不果喜为诗尤邃于文多不蓄藁故罕得其全编每以夫子之道得曾子而传遂传子思子思传之孟子而二子言行杂见诸书学者憾不得其全处微裒集成部帙嘉熈元年夏属疾垂亡作小词以舟自况有把柁更须牢之句窃谓其奉身尊已兢兢战战死而后已者也平生有诗云老矣不堪持手板死时何用覆斜衾亦可想其为人矣既没邑令李公遇率父老人士诔其行私諡曰康范先生子焘防皆应士举从表侄儒林郎严州观察支使胡枘撰跋绩溪汪处士属纩所赋如梦令词后
　　绩溪汪处士前辈古君子也其兄弟皆交余诸父间长兄贡士公又及识先大父尚书余于处士故当以前辈事之其孙梦斗肄业紫阳书院间以处士属纩所作如梦令见示人或谓其牢把柁之句为处士奉身行已操持不懈兢兢战战死而后已者余窃以为访戴之事见处士了于死生之大节直若簸弄焉耳生也乘兴而来死也尽兴而返靡有一毫系着之累敬叹敬叹世宁有斯人耶梦斗年少有文声贡士公赍志以没处士卒老山林其积徳之报当在后人也寳祐甲寅夏五月从表侄豫章罗任臣书
　　赠通直郎康范先生汪公宋开禧间髙蹈山林诚有道之士也行修于家庭徳薫其乡里著书以眀曾思二子之学于乎先生虽生不享爵位既没门人諡之朝廷褒而赠之几二百年云仍尚克寳遗文而不坠天之报善亦云厚矣泽民于先生为宗家子侄敛襟三复执笔慨然题于末简至正辛巳九月望日新安汪泽民谨书新安康范先生汪公以言行表于乡桓圭衮冕之贵金穴郿隖之富不可加乎其身清矣不易乎世不成乎名而道自达和矣终老丘园守死善道门人諡之当代名公卿诔之谓清不絶物和不失已信矣哉后世名节不朽子孙保之唯徳之是尚矣夫鄞川郑奕夫拜手古君子见称者以六徳六行论文艺次之遯世不耀抱道而行非古君子欤伏读康范先生汪公行实或者惜其不见用于时非也志于道不以利禄分若曽思二子嘉言善行散诸经先生裒而成书非志道者然乎奚其用五世孙畴既经丧乱后什袭弗坠贤于伯鲁矣竹坡待制吕公述于前宗家礼部尚书叔志公识于后子孙保之洪武戊申八月三日里生舒頔敬跋
　　曾思二子全书序【凡四篇】
　　著书所以眀道非尚淹该而鬬绮靡也天何言哉圣人之于言盖有不得已焉者耳世降叔季著述漫衍蹈袭一轨去道益逺矣新安康范先生汪公晫嘉遯殁世无求于时问学操履孜孜师古非有为人之私也见曾子子思言行散于诸书于是会萃以成二编将以阐斯道行万世先生与朱子同桑梓且并生宋绍兴间朱子不及见其书成而先即世先生每以为恨焉其孙梦斗以书送官乃藏秘府褒郎秩贲泉壤矣然不得以传于当时迨其五世孙畴一日携写本过余披诵三复采摭据乎经传渊源本乎伊洛发扬先哲嘉惠来学视彼窥窃陈编媒希进者相去万万也今逢盛时曾思二子之学大明于世夫列馆阁以斯文为任尚采遗书布诸区宇则于治教岂小补哉至正八年戊子嵗四月丁卯朔嘉议大夫礼部尚书致事新安汪泽民序
　　孔子之道曾子得之而为大学曾子之防子思子述之而为中庸道统之传于焉攸系而汉志所载子思二十三篇曾子十八篇今皆不存后世乃间取大小二戴礼文以相傅防要非本书也然二子之嘉言善行杂出于传记诸书寥寥千载未有能裒而集之表而出之者新安康范汪先生与晦庵朱子生同时学同道肥遯丘园笃志师古乃始搜罗彚萃以成二编藏于家塾迨其孙梦斗始献诸朝而未克颁行于天下今其五世孙畴盖将锓梓广传以昭先世之濳徳使后学得以稽夫道统之传而不惑于世儒之陋其用心公且溥矣方今朝廷表章圣学二子光被纶綍载建上公加諡宗述是编之行将与大学中庸相为表里其于治道岂小补云儒林郎松江府判官俞希鲁叙
　　章章乎圣人之言如日月之在天上洋洋乎圣人之道如江河之行地中垂万年而不翅亘万世以无穷天下之人明其道者成其徳遵其言者成其行况当时亲炙之者乎曾子嫡圣人之传述圣言以作大学子思绍曾子之学阐圣道而作中庸此曾思言行之成书者也千载而下程子为之发挥朱子为之集注曾思之学于是乎天下大行然曾思之言行又有见于他经者学者漫漶而失稽新安康范汪先生辑成二帙而为之说曽思之言之行于是散而得合其向曾思之心亦厪矣向曾思所以向道也五世孙畴追念久而湮没夀诸梓以行诸世曾思之忠臣也康范之孝孙也至正九年春二月己巳承直郎太平路推官致仕濵川老人翟思忠序草庐呉先生尝序髙安李纯仁所编顔子书言宋儒有备论语诸书所载合大戴记内十篇为曾子书又辑子思所言为子思子书然则曾思已有全书矣而余未之见序中但言宋儒又未知所指果何人也生晚不得拜先生门以请其详至正八年春守绩溪邑庠秀才汪畴袖其五世祖处微先生所纂曾思全书余读之竟疑呉先生所指者其在斯乎先生生于宋绍兴间与晦庵先生同时所纂之书与晦庵注书去取之意暗合再观先生自序之语谓晦庵闻先生曾子书成恨不得见其本及子思书成以藁附晦庵门人滕徳粹以寄晦庵藁未达而晦庵已谢世又谓西山真先生见此二书谓当与论孟并行欲以表闻未达而西山逝矣徳祐年间先生三世孙梦斗以表上进省部议拟颁吿天下与论孟并行命才下而宋祚北矣呜呼此书之所以未行于世者如此或者又曰曾子子思已有大学中庸又何必全书余则以为未然晦庵尝释曾子三省章曰惜乎嘉言善行不尽传于世然则晦庵亦有惜其未全之意子思统夫曾子者也其嘉言善行亦不止中庸一书而已此全书之所以宜编也先生五世孙畴以其书吿诸在位欲得一言之公使其书与论孟并行以遂厥祖不死之心可谓善承其志矣余谓列诸百僚者皆自道学中来岂无贤于真先生者乎必将有以转闻于上而颁行于天下此岂惟处微之幸亦吾道之大幸也先生讳晫处微其字也别号环谷当时士君子以其问学行谊似黔娄太丘相与私諡之曰康范先生宋徳祐间特赠通直郎云龙飞侍士浙东道宣慰使司副使佥都元帅鄱昜后学朱文选克用序
　　祭文
　　维嘉熈元年嵗次丁酉五月辛亥朔越十日庚申承议郎知徽州绩溪县主管劝农营田公事兼弓手寨兵军正李遇谨率僚佐以瓣香巵酒致祭于近故处士汪公七十丈之灵曰嗟嗟此邦风流几坠岿然一老天不憖遗惟公之贤辱居吾地善养此身静观斯世清不絶物和不失已道貌在目徳言在耳云胡不见眉山失翠挥涕写辞如此乳水尚飨
　　又
　　维淳祐七年嵗次丁未九月辛亥朔越九日己未廸功郎徽州绩溪县尉廵捉私茶盐矾兼催纲赵汝儁谨以微奠致祭于康范先生汪公之祠惟先生贵不以爵气足配道文见其学实过乎名梦奠十年垂范百世风节未泯庙像肃如汝儁叨承覃恩朅来司警自叹晚出莫陪雅游偶因赐休展敬浇酹寒泉芳菊用况盛徳尚飨



　　附録外集
　　次韵汪文通监簿【二首】　　　　　蘓颍濵
　　连朝暑雨意如秋过客不来谁与游頼有澹台肯相顾坐令彭泽未能休
　　琴疎不辨弹心曲学废谁能制束脩頼有邑人怜病懒共成清话劝迟留
　　【按家乘汪琛一名深字文通宋嘉祐丁酉年进士章衡榜迁承务郎史馆编校公为国子监簿归时值黄门颍濵先生谪筠阳酒官作宰绩溪文通公因与之游甚相得家藏先生手泽尚新】
　　题豁然亭【按家乘亭址在邑西垄上文通所建】　　　前　人
　　南看城市北看山每到令人意豁然碧瓦千家初过雨青松万壑正生烟经秋卧病闻砧杵此日登临负酒船要请诸公作佳句壁间题我此诗先
　　次韵汪覃秀才　　　　　　　　蘓东坡
　　季子应嗔不下机弃家来伴碧云师中秋冷坐无因醉半月长斋未肯辞掷简摇毫无忤色投名入社有新诗飞腾桂籍他年事莫忘山中采药时
　　次韵汪法曹山间小酌　　　　　蘓颍濵【按家乘宗臣字汉公熈宁间任将作监主簿御史蔡承禧试公详眀吏理保迁润州司法参军】
　　髙情不耐簿书围行揖青山肯见随緑野逢花将尽日清樽迨我正闲时檐间双燕欲生子叶底新梅正满枝笑杀华阳穷县令牀头酒尽只颦眉
　　三山老人笔谈
　　汪氏有王淑者穷时常给事书斋见激所为文亦窃为之多有警策语宗臣公义就教之嘉祐二年淑与激试礼部实蘓曾登第之年也淑名偶在曾巩上淑语人曰我压得曾子固人曰子素无狂语淑曰今日非此狂语安能报我汪参军耶后汪氏有门生诗云欲似君家老王淑敢将狂语报参军



　　康范诗集
