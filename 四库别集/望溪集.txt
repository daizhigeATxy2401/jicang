　　钦定四库全书　　　　集部七
　　望溪集　　　　　　　　别集类六　【国朝】提要
　　【臣】等谨案望溪集八巻
　　国朝方苞撰苞所作周官集注诸书已别著录其古文杂著生平不自收拾稿多散佚告归后门弟子始为裒集成编大抵随得随刋故前后颇不以年月为诠次苞于经学研究较深集中説经之文最多大抵指事类情有所阐发其古文则一以法度为主尝谓周秦以前文之义法无一不备唐宋以后步趋绳尺而犹不能无过差是以所作上规史汉下仿韩欧不肯少轶于规矩之外大体雅洁而变化太少终不能絶去町畦自辟门戸然其所论古人营度为文之道颇能沈潜反覆而得其用意之所以然故虽蹊径未除而源流极正近时为八家之文者要当为苞屈一指云乾隆四十五年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　望溪集巻一
　　翰林院侍讲衔方苞撰
　　读经
　　读古文尚书
　　先儒以古文尚书辞气不类今文而疑其伪者多矣抑思能伪为是者谁与夫自周以来著书而各自名家者其人可指数也言之近道莫若荀子董子取二子之精言而措诸伊训大甲説命之间弗肖也而谓左丘明司马迁扬雄能为之与而况其下焉者与然则其辞气不类今文何也尝观史记所采尚书于肆觐东后则易之曰遂见东方君长太子朱启明则曰嗣子丹朱开明有能奋庸熙帝之载则曰有能成美尧之事者如此类不可毛举因是疑古文易晓必秦汉间儒者得其书苦其奥澁而稍以显易之辞更之其大体则固经之本文也无逸之篇今文也试易其一二奥澁之语则与古文二十五篇之辞气其有异乎迁传儒林曰孔氏有古文尚书而安国以今文读之遂以起其家逸书而安国自序其书谓科斗书废已久时人无能知者以所闻伏生之书考论文义定其可知者増多二十五篇夫古文旣不可知仅就伏生之书以证而得之则其本文缺漫及字体为伏生之书所不具者不得不稍为増损以足其辞畅其指意此増多二十五篇所以独为易晓而与伏生之书异与然则迁所云以今文读之者即余所谓以显易之辞通其奥澁而非谓以隶书传之也
　　读大诰
　　昔朱子读大诰谓周公当时欲以此耸动天下而篇中大意不过谓周家辛苦创业后人不可不卒成之且反覆归之于卜意思缓而不切殊不可晓呜呼此圣人之心所以与天地相似而无一言之过乎物也盖纣之罪可列数以耸人听而武庚之罪则难为言所可言者不过先王基业之不可弃与吉卜旣得可征天命之有归而已夫感人以诚不以伪此二者乃周人之实情可与天下共白之者也其于武庚则直述其鄙我周邦之言未尝有一语文致其罪其于友邦君苐动以友伐厥子之私义而不敢谓大义当与周同仇也非圣人而能言不过物如是与不惟此也周初之书惟牧誓为不杂武王数纣之罪惟用妇言弃祀事而剖心斮胫焚炙刳剔诸大恶弗及焉至于暴虐奸宄则归狱于多罪逋逃之臣故读牧誓而知圣人之心之敬虽致天之罚誓师声罪而辞有所不敢尽也读大诰而知圣人之心之公审已之义察人之情壹禀于天理而修辞必立其诚也然大诰之书自汉至宋千有余年读者莫之或疑至朱子而后得其间焉是又治经者所宜取法也夫
　　读尚书记
　　书说之谬悠莫如君奭篇序称召公不悦及周公代成王作诰而弟康叔自唐以后众以为疑朱子出其论始定然折之以理而未得其情也余旣辨周官正戴记然后悟曰是二者亦刘歆之为耳盖歆承莽意作明堂记奏定居摄践阼之仪而戴记所传无是也故预征天下有逸礼古书周官文字者令记说于廷中以示明堂记所自出【不徒购其书而征其人使记説利其无稽也故前后至者以千数】而又多为之征于文王世子之篇窜焉周末诸子言礼者莫笃于荀卿而网罗旧闻莫先于史记故于荀氏司马氏之书亦窜焉奏称周公践阼而召公不悦所以探汉大臣之心而多为之变以携之也而于记无可附故于君奭之序窜焉而并窜鲁燕世家以为之征莽改元称康诰王若曰朕其弟小子封以为周公受命称王之文则当是时尚无篇首周公作洛众防之文也【使此文前具则必引为明证而不徒虚为之説矣】歆知其说为天下所心非故复窜此以设疑于后世尔盖是篇乃伏生之书博士弟子所循诵也若早窜焉则众哗然而辨其非矣苏氏谓康诰之首乃洛诰错简羣儒因之亦非也其地其时实与多士篇应而见士于周义亦近焉盖五服之国各登其民治而贡士于周故公因而告之然大义无存焉虽存而不论可也余悯汉唐诸儒为歆所蔽使圣人之经受其诬而记礼者及荀氏司马氏亦为歆而受恶故辨其所由然使后有考焉
　　读尚书又记
　　西伯受命称王而断虞芮之讼及以是年改元自欧阳氏辨其妄羣儒昭然若发蒙矣然特谓司马氏孔氏毛氏之妄耳书之传诗之序自前世多疑其伪惟史记为完书迁知六艺必折衷于孔子文王服事殷武王末受命周公成文武之德而追王孔子之言甚着而敢妄为异説乎盖莽旣称康诰以为周公居摄称王之文故复为此以示居摄称王而复臣节者周公也受命称王而不复为人臣者文王也纣君天下数十年西伯断二国之讼诸侯乡之遂以是年改元制正朔况孺子襁抱刘崇潴翟义灭宗室王侯公卿大夫郡国吏士同心相推戴乎【纬书言文王受命有白鱼负图赤雀啣书之瑞亦莽受铜符帛图金防据以即真之符验也】诗书之文曰文王受命惟中身谓继世而为诸侯也曰文王受命有此武功谓受命为西伯而専征伐也以受命为称王自史记始而后为书传诗序者因之耳史记宣成间始少出而未显今所传乃歆所校録而可据为信乎【周本纪诗人道西伯盖受命之年称王至王瑞自太王兴不独与论语中庸显背绳以文义亦多骈旁枝削之前后语意正相承无间】朱子谓史记之妄欧阳氏所辨明矣惟九年大统未集实为痕瑕呜呼武成之篇古文也古文尚书毛诗皆自歆发歆为三统厯考上世帝王以为文王受命九年而崩则武成及周本纪之文为歆所増窜尚何疑乎呜呼歆之徧窜羣书以曲为弥缝乃其奸之所以卒发于后世与
　　读尚书君牙冏命吕刑文侯之命费誓秦誓
　　尚书自毕命以下所存六篇先儒多未达其义余尝考之费誓则事可传也君牙冏命秦誓则言不可废也吕刑文侯之命则事不可没也三代之刑典至穆王而始变文武之旧都至平王而终弃可无志乎吕刑之言虽或不可废而孔子録之则非以其言也观文侯之命无一言之当物而弗删则以着事变而非有取于其辞义审矣司马迁作史记于费誓具详焉于秦誓删取焉而文侯之命则没之盖以其言无足存而不知事不可没也用此观之圣人删述之义羣贤莫之能赞岂独春秋之笔削哉
　　书存文侯之命而宣王中兴用贤讨叛事列正雅者其誓诰防命之文无一见焉先儒以谓亡于幽王之乱而余窃意所亡者不惟宣王之书自君牙以下六篇皆孔子摭拾于乱亡之余非得之周室之史记也自唐虞夏商非闗一代废兴之故不以列于书故周书自毕命以前皆造周毖殷保世靖民之大政也若専取辞意之善则成康之际周召共政史逸作册其命官之辞逺过于君牙冏命者必多矣孔子乃舍彼而取此义安处与用此知康王以前防命之大者已与誓诰并列于学官而立为四术其余内史所藏孔子盖未之见也吕刑则布在四方而有司籍之若鲁若晋若秦之书则其国传之君牙冏命则其家守之子尝学礼而病杞宋之无征故于周书惜其仅有存者而録之以垂法戒焉耳使得诸周内史所藏则岂宜濶希而不类如此哉【使内史之籍尚存而孔子未之见亦不宜竟以君牙以下六篇续备有周一代之书而定以百篇之数】抑观君牙冏命秦誓而又以叹世变之亟焉文武之政刑皆变乱于穆王而读其书彬彬乎去成康不逺也秦穆悔过思贤之言可法于后世而力逞其忿以遂前愆言与行显背而谓可涂民之耳目夏殷之末造未尝有是也二帝三王纯一忠敬之风其尚可复也哉此又序书之隐义也
　　读二南
　　二南之序曰系之周公系之召公余少受诗反覆焉而不得于心及观朱子集传云得之国中而杂以南国之诗谓之周南得之南国者直谓之召南然后心惬焉而汉广汝坟所以独列于周南则其义未之前闻也夫周道兴于西北自北而南地相直者正江汉也风教逺烝于此则周之西南沿汉与江庸蜀羌髳防卢彭濮之怙冒举诸此矣至于汝坟则又自西而益东自南而渐北殷商国畿而外皆周之宇下所谓三分天下有其二也且其辞义以视召南诸篇亦莹然而出其类方是时被化之国其上之风教虽能应于关睢麟趾而下之礼俗犹未尽淳观汉广之爱慕流连而知其不可求则与行露野有死麕悄乎其有惧心者异矣草虫殷雷自言其伤而已耳汝坟则忧在王室而勉其君子于文王以服事殷之心若或喻之録此二诗而被化之先后疆畧之广轮观感之浅深一一可辨矣十三国之风其篇次列于周太师或孔子更定所不敢知而二诗之在周南则为周公所手订决也惟何彼秾矣其作于镐洛若齐人为之皆不宜以入召南岂秦火之后诗多得之讽诵汉之经师失其传而漫以附焉者与
　　读至曹桧十一国风
　　汉唐诸儒于变风傅防时代各有主名以入于美刺朱子既明辨之而世儒犹哓哓盖谓一国之诗数百年之乆所存必政教之尤大者闾阎丛细之事男女猥鄙之情即间録以垂戒不宜其多乃至于此而不知删诗之指要即于是焉存盖古者自公卿至于列士职以诗献而衰世之臣孰是如大雅之旧人家父凡伯者乎故淇澳缁衣而外士大夫忧时闵已之诗所存无几而丛细猥鄙之辞则无一或遗盖民俗之真国政之变数百年后废兴存亡昬明之由皆于是可辨焉稽之春秋中原建国兵祸结连莫剧于陈郑卫次之宋又次之而淫诗惟三国为多【乐记虽云宋音燕女溺志然特论其音且燕女非必淫奔也】以此知天恶淫人不惟其君以此败国亡身殒嗣其民夫妇男女亦死亡危急焦然无宁岁也而淫诗之多寡实与兵祸之疏数相符则删诗之指要居可知矣齐晋秦三国最强而两国无淫诗齐襄灾及其身崔杼弑君陈氏窃国皆由女祸故齐诗终于猗嗟载驰敝笱始于鸡鸣秦之亡以亲奄幸疾师儒故秦诗始于车驷驖终于夏屋唐俗勤俭固其所以兴也然纤啬筋力则艳以利而易动故其后赵盾栾书皆为国人所附而晋卒分于三族乃桓叔武公为之嚆矢耳国以此始亦必以终兹非其明鉴与若魏若曹若桧国小而邻逼故君民同忧未敢淫逞而君少偷惰臣或贪愚则国非其国矣总而计之无征魏桧早灭卫郑以下七国之亡征并于所存之诗见之非圣人知周万物而百世莫之能违其孰能与于此然则郑之亡转后于陈而衞之亡又后于宋何也郑之淫风盛于下而未及其上卫有康叔武公之遗德虽至季世犹多君子国于天地必有与立或同始而异终或将倾而复植岂可以一端尽哉以是知天命无常国之兴亡一以人事为准也
　　读魏桧四国风
　　魏桧之诗皆作于未并于晋郑之先其辞其事可按而知也晋自桓叔以后阴谋布德以收晋民而魏偪介焉所任非人贤者思隐吏竞于贪此君子所以叹心忧之谁知而小人则已望乐郊而思适也桧风之作盖在厉王之世有识者忧宗周之殒为将及焉此苌楚匪风所以作也羣儒乃以比于谓所言皆晋郑之事而朱子亦承用焉【集传谓魏诗为晋作桧诗为郑作并引苏氏桧诗之説必出自他人朱子误记为子由耳】夫晋至武献思启封疆方欲用其民而抚辑之岂复有硕防之号而桧并于郑在东迁以后武庄强盛王室再造大难已夷又何风骇车倾之惧乎旧国之诗无一存焉何也以诸国之风比类以求其义必其君有大美大恶民心以动国俗以移而后风谣作焉鲁宋望国厯年久长而诗无风况蕞尔之立国又日浅哉鲁宋之君有簒弑而无淫昬簒弑之恶宜载于册书而国之臣民则不忍作诗以刺也其俗由旧而无大改更故无风之可陈【观鲁为呉公子札所歌风诗止十五篇可知】孟子说诗必以意逆志而又在于论其世其此类也与
　　读王风
　　世儒谓读王风而知周之不再兴非深于诗者之言也方是时上之政教虽傎而下之礼俗未改其君子抱义而懐仁其细民畏法而守分以道兴周盖视变鲁变齐而尤易焉黍离爰忧时闵俗百世以下犹使人悱恻而流连大车槛槛师都犹能正其治也君子阳阳匿迹下僚而不改其乐也采葛忧良臣之见谗丘中惧贤者之伏隐观其朝有若荣公皇父师尹之败类者乎君子于役发乎情止乎礼义者无论矣葛藟悲无兄弟则宗子收族大功同财之淳风犹未冺也戍者懐其室家而于君长无怨言思奔之女自誓于所私按其辞意亦未尝心非其大夫观其民有若晋国之诬于栾氏齐鲁之隐民心归于陈季者乎十篇之中淫志溺志敖辟烦促之音无一有焉盖自周公师保万民君陈毕公继治于伊洛自上以下莫不渐于教泽忾于德心而知礼义之大闲故降至春秋簒弑攘夺接迹于诸夏之邦而王室则无之以众心之不可摇夺也子頽子带子朝之乱国民乡顺官师守常故侯伯公卿倚是以定谋而乱贼皆应时诛讨使当是时上有宣王下有方召则其兴也勃矣况能托国于周孔乎然孔子志在东周其于齐卫之君犹睠睠焉而适周则未尝一自通于共主及二三执政何也盖周之政在世卿乆矣以羁旅之士一旦奉社稷以从非圣如汤文安能蹈此故必得大国而用之践桓文之迹然后能成周召之功此孔子之志事也世儒以周不能兴遂谓王风气象薾然不可振起是所谓见其影而不见其形者也孟子言诵诗读书道在知人论世而自道其学曰知言有以也夫
　　读齐风
　　余少读着疑与郑之丰卫之桑中为类而非讥不亲迎【亲迎之礼壻本御轮三周先俟于门外且跬步之顷而三易其瑱不惟无此礼数亦非事之情】及少长见班固地理志然后得其征盖此女所奔者非一人东方之日则奔之者非一女也齐自襄公鸟兽行下令国中长女不得嫁为家主祠名曰巫儿至东汉之初俗犹未改故当其时奔者亦若无怍于父兄受其奔者亦可无憎于里党【盖惟聴其奔然后可以安人情别天属也】显言而公传道之是以郑衞之诗按其辞可知为淫奔而着与东方其事其辞与夫妇之唱随者几无辨也国语称襄公田狩毕弋不聴国政而惟女是崇则还与卢令亦同时所作耳齐之立国能强由其民习于武节而其后篡弑窃国之衅皆由女宠其诗十一篇二为游田五为男女之乱而冠以古贤妃之警其君盖齐之所以始终者具此矣孔子删诗事有细而不遗辞有汚而不削以是乃废兴存亡之所自也非然则郑卫齐陈之淫声慢声胡为而与雅颂并立与
　　书周颂清庙诗后
　　旧说此周公既成洛邑而朝诸侯率之以祀文王之乐歌盖以四时祫祭皆于太庙无独祀文王之礼然武王革殷之后洛邑未作之前不宜竟无祀文王之乐歌尚书武成王来自商至于丰则邦甸侯卫骏奔走执豆笾尚在五庙中之稷庙及武王迁镐乃立天子之七庙而周公于是时特起大义立庙于丰独祀文王【成王作洛至于丰而发命则丰庙作于迁镐之初可知】凡爵命公侯卿大夫皆于丰庙康王命毕公保厘东郊则步自周至于丰江汉之诗召虎钖命告于文人是也盖祫祭先公先王于后稷之庙率诸侯以致孝享宜也爵命当世之公侯卿大夫而临以上古之侯伯则义有未安镐京虽有文王之庙然后稷及先公先王皆式临焉而独受命于文王之庙非文王之心之所安也郊祀后稷而别立明堂以宗祀文王亦此义也然则载见辟王何以有独祀武王之诗曰此其事与文王异是乃成王免防初遇吉祭奉武王之主以入王季之庙而特祀焉仪礼所称吉祭犹未配谓此也盖事应祧之祖之终不可缺一时祭故必祫于太庙奉祧主以藏夹室然后特祀新主于所入之庙文王侯伯也吉祭于庙不宜有乐歌成康以降后王皆有吉祭而不为乐歌古人事君亲要于诚信不敢溢言虚美以滋天下后世之口实也
　　又书清庙诗后
　　或谓武成丁未祀于周庙天子诸侯之出归告于祖祢之正礼也即事者惟邦甸侯卫耳越三日庚戍柴望大告武成告至于前所告者之正礼也以顺天革命故特举柴望耳既生魄庶邦冡君暨百工受命于周乃庶邦君臣受命于周之始古者爵命必于祭安知非此时特祭于文王之庙而作是诗也然方是时先公先王之乐歌未作不宜先荐文王之诗五庙之旧制未更乐章不宜首举清庙为义且朱子既据贾疏所推日歴而升既生魄三语于丁未之前则未知孰为定论也或谓据戴记天子犆礿祫禘祫尝祫烝则时祭亦有犆安知此诗非用于犆祭时乎不知以禘为时祭乃汉儒约春秋所书鲁禘傅防而为之说前儒之辨明矣虽夏殷之世礼文质畧事亦难举至周则前期卜日卜尸防斋七日致斋三日使日祭一庙祭之明日绎而宾尸自致斋以至终事兼旬中无一日之间人力则实不能胜国事则一切废置加以天地社稷山川百神之事六服羣辟朝聘防同之政日不暇给矣用此知时祭必无犆而凡祀文王之乐歌皆始作丰庙时所荐也
　　读周官
　　呜呼世儒之疑周官为伪者岂不甚蔽矣哉中庸所谓尽人物之性以赞天地之化育者于是书具之矣盖惟公达于人事之始终故所以教之养之任之治之之道无不尽也惟公明于万物之分数故所以生之取之聚之散之之道无不尽也运天下犹一身视四海如奥阼非圣人而能为此乎然自汉何休宋欧阳修胡宏皆疑为伪作盖休耳熟于新莽之乱而修与宏近见夫熙宁之弊故疑是书晩出本非圣人之法而不足以经世也莽之事不足论矣熙宁君臣所附防以为新法者察其本谋盖用为富强之术以视公之依乎天理以尽人物之性者其根源较然异矣就其善者莫如保甲之法然田不井授民无定居而责以相保相受有辠奇衺相及则已利害分半而不能无拂乎人情矣修与宏不能明辨安石所行本非周官之法而乃疑是书为伪是犹惩覆顚而废舆马也是书之出千七百年矣假而战国秦汉之人能伪作则冬官之缺后之文儒有能补之者乎不惟一官之全小司马之缺有能依仿四官之意以补之者乎其所以不能补者何也则事之理有未达而物之分有未明也呜呼三王致治之迹其规模可见者独有是书世变虽殊其经纶天下之大体卒不可易也若修与宏者皆世所称显学之儒而智不足以及此尚安望为治者笃信而见诸行事哉必此之疑则惟安于苟道而已此余所以尤痛疾乎后儒之浮说也
　　周官辨伪一
　　凡疑周官为伪作者非道聴涂说而未尝一用其心即粗用其心而未能防乎事理之实者也然其间决不可信者实有数事焉周官九职贡物之外别无所取于民而载师职则曰近郊十一逺郊二十而三甸稍县都皆无过十二市官所掌惟防布与罚布而防人之絘布总布质布别増其三夏秋二官敺疫禬蛊攻貍蠧去妖鸟敺水虫所以除民害安物生肃礼事也而以戈击圹以矢射神以方书厌鸟以牡橭象齿杀神则荒诞而不经若是者揆之于理则不宜验之于人心之同然则不顺而经有是文何也则莽与歆所窜入也盖莽诵六艺以文奸言而浚民之政皆托于周官其未簒也既以公田口井布令故既簒下书不能遽变十一之说而谓汉法名三十税一实十税五则其意居可知矣故歆承其意而増窜闾师之文以示周官之田赋本不止于十一也莽立山泽六筦酒铸器税众物以穷工商故歆増窜防人之文以示周官征布之目本如是其多也莽好厌胜妖妄愚诬为天下讪笑故歆増窜方相壶涿哲族庭氏之文以示圣人之法固如是其多怪变也夫歆颂莽之功既曰发得周礼以明因监而公孙禄数歆之罪又曰顚倒五经使学士疑惑则此数事者乃莽与歆所窜入决矣然犹幸数事之外五官具完圣人制作之意昭如日星其所伪托按以经之本文而白黑可辨也古者公田为居井灶埸圃取具焉国赋所入实八十亩孟子及春秋传所谓十一乃总计公私田数以为言若周之赋法不过岁入公田之谷并无所谓十一之名也又安从有二十而三与十二之道哉闾师之法通乎天下又安有近郊逺郊甸稍县都之别哉载师职所以特举国宅园防漆林以田赋之外地征惟此三者耳今去近郊十一至无过十二之文而载师职固辞备而义完矣周官之田赋更无可疑者矣周之先世闗市无征及公制六典商则门征其货贾则闗市征其防盖以有职则宜有贡又惧所获过赢而民争逐末耳肆长之敛总布盖总一肆买赊官物所入之布而敛之非别有是征也若质布则本职无是絘布则通经无是也今去絘布质布总布之文而防人职固辞备而义完矣周官之市征更无可疑者矣方相氏之索室敺疫也庭氏之射妖鸟也硩族氏之覆妖鸟之巢也乃圣人明于幽明之故而善除民惑也害气时作妖鸟夜鸣人之所忌其气焰足以召疾殃故立为经常之法俾王官帅众而敺之引弓而射之则民志定其气扬而夭厉自息矣夫疫可敺也而防熊皮黄金四目与莽之遣使负鷩持幢何异乎卜得吉兆以安先王之体魄而入圹戈击四隅以敺方良与莽之令武士入髙庙防剑四面提击何异乎妖鸟之巢可覆也而以方书日月星辰之号悬其巢妖鸟之有形者可射也不见其形而射其方犹有说也神之降不以徳承焉不以其物享焉而射之可乎水虫之怪可敺也而其神可杀乎神无形而有死神死而渊可为陵其诳燿天下与莽之铸威斗镌铜人膺文桃汤赭鞭鞭洒屋壁异事而同情今于方相氏去防熊皮黄金四目及大防以下之文于硩族氏去以方书下之文【覆其巢则鸟自去矣以方书悬巢上是不覆其巢也与上文显背】于壸涿氏去若欲杀其神以下之文于庭氏去若神也以下之文则四职固辞备而义完矣其他更无可疑者矣凡世儒所疑于周官者切防其义皆圣人运用天理之实惟此数事揆以制作之意显然可辨其非真而于莽事则皆若为之前辙而开其端兆然则非歆之窜入而谁乎昔程子出大学中庸于戴记数百年以来莫有异议朱子斥诗小序虽有妄者欲复开其喙而信从者稀矣惜乎是经之大体二子断为非圣人不能作而此数事未得为二子所薙芟也虽然理者天下之公也心者百世所同也然则姑存吾说以俟后之君子其可哉
　　周官辨伪二
　　媒氏仲春之月大防男女奔者不禁近或为之说曰是乃圣人之所以止佚淫而消鬬辩也每见甿庶之家嫠者改适猜衅丛生变诈百出由是而成狱讼者十四三焉岂若天子之吏以时防之而聴其相从于有司之前可以称年材使各得其分愿哉管子治齐以掌媒合独犹师其意则斯乃民治之所宜也审矣呜呼管子生政散民流之后而姑为一切之法是不可知若成周之世则安用此哉自文王后妃之躬化逺蒸江汉至周公作洛道洽政行民知秉礼而度义也乆矣又况周官之法冠昏之礼事党政教之比戸之女功酂长稽之凡民之有衺恶者虽未丽于法而已坐诸嘉石役诸司空任诸州里尚何怨旷阴私暴诈之敢作哉管子合独之政乃取鳏寡而官配之若防焉而聴其自奔则虽乱国汚吏能布此为宪令乎盖莽之法私铸者伍坐没入为官奴婢传诣钟官者以十万数至则易其夫妇民人骇痛故歆増窜媒氏之文以示周官之法官会男女而聴其相奔则以罪没而易其夫妇犹未为已甚也莽之母死而不欲为之服歆与博士献议周礼王为诸侯缌衰弁而加环绖同姓则麻异姓则葛今周礼司服无弁而加环绖三语则媒氏之文为歆所増窜也决矣【按莽欲九钖则増易左传谓周公越九锡之检莽欲称假皇帝则云书逸嘉禾篇周公奉鬯立于阼阶延登赞曰假王涖政勤和天下其伪搆经文皆歆为之谋主也又以文义覈之于奔者不禁下承以无故而不用令者罚之则所谓不用令未知其何指也既曰大防男女又曰司男女之无夫家者而防之重见赘设失言之序必削去仲春之月以下三十七字然后媒氏之文与义皆完善】呜呼圣人之法所以循天理而达之也圣人之经所以传天心而播之也乃为悖理逆天之语所混淆至于二千余年而不可辨则歆诚万世之罪人也余尝病班史于莽之乱政奸言纤悉不遗于义为踈于文为赘然周官之为歆所伪乱者乃赖班史而备得其征岂非圣人之经天心不欲其终晦而既蚀复明固有数存乎其间耶
　　或曰歆于司服职转不窜入三语何也盖他职所増皆怪变不经故必窜入以惑人聴司服职则本有为诸侯缌衰及其首服皆弁绖之语而弁而加环绖同姓则麻异姓则葛乃礼家之常谈众共知之歆之奸心以周官虽藏册府而恐吏民或私有其书故以莽之乱政窜入诸官颁示天下而于已所献议礼家之常谈转不窜入使人疑古书之传有同异以比于易诗书之文引用或有増损者正所谓顚倒五经使学士疑惑也【自记】
　　读仪礼
　　仪礼志繁而辞简义曲而体直微周公手定亦周人最初之文也然其制惟施于成周为宜盖自二帝三王彰道教以明民凡仁义忠敬之大体虽甿隶晓然于心故层累而精其义密其文用以磨礲德性而起教于微使之益深于人道焉耳后世淳浇朴散纵性情而安恣睢其于人道之大防且阴决显溃而不能自禁矣乃使戋戋于登降进反之仪服物采色之辨而相较于微忽之间不亦末乎吾知周公而生秦汉以降其用此必有变通矣独是三代之治象与圣人彷徨周浃之意可就其节文数度省想而得之故昌黎韩子读此惜不得进退揖让于其间然其辞以类相从其义以合而见而韩子乃分剟而别着为篇则非吾之所能知矣
　　书考定仪礼防服后
　　余少读仪礼防服传即疑非卜氏所手订乃一再传后门人记述而间杂以已意者而于经文则未敢置疑焉惟尊同者不降时憯然不得于余心乃试取传之云尔者剟而去之而传之文无复舛复支离而不可通晓者更取经之云尔者剟而去之而经之义无不即乎人心然后知是亦歆所増窜也盖防服之有厌降见于子思孟子之书惟尊同不降则秦周以前载籍更无及此者而于莽之过礼竭情以侍凤疾及称供养太皇太后义不得服功显君事尤切近故假是以为比类焉呜呼先王制礼有迹若相违而理归于一者以物之则各异而所以为则者无不同也尊同而不降物之则无是也曾是可厚诬先圣而终蔽人心之同然者乎夫莽诵六艺以文奸言其于易春秋间有称引皆自为之说而谬其指书之传诗之序虽有假托而经文则未尝増易焉然则公孙禄所谓顚倒五经使学士疑惑者防服经传之文尤显见于当时而为老师宿儒所指斥者欤【时周官始出戴记尚未列于学官】
　　读孟子
　　余读仪礼尝以谓虽周公生秦汉以后用此必有变通及观孟子乃益信为诚然孟子之言养民也曰制田里教树畜而已其教民则谨庠序之教申之以孝弟之义凡昔之圣人所为深微详密者无及焉岂不知其美善哉诚势有所不暇也然由其道层累而精之则终亦可以至焉其言性也亦然所谓践形养气事天立命间一及之而数举以示人者则无放其良心以自异于禽兽而已既揭五性复开以四端使知其实不越乎事亲从兄而扩而充之则自无欲害人无为穿窬之心始盖其忧世者深而拯其陷溺也廹皆昔之圣人所未发之覆也呜呼周公之治教备矣然非因唐虞夏殷之礼俗层累而精之不能用也而孟子之言则更乱世承汚俗旋举而立有效焉有宋诸儒之兴所以治其心性者信微且密矣然非士君子莫能喻也而孟子之言则虽妇人小子一旦反之于心而可信为诚然然则自事其心与治天下国家者一以孟子之言为始事可也
　　辨明堂位
　　明堂位列戴记先儒以为诬旧矣而余尤疑是篇不知何为而作也谓周人记之则于明堂方位度数朝防礼仪宜详谓鲁人自侈大则宜先周公勲劳法则以及山川土田附庸殷民周索命诰典册而无一具焉至鲁君臣相弑三传无异辞初诵经书者皆识焉记者能详四代之服器官而独昧于此岂不异哉及读前汉书然后知此莽之意而为之者刘歆之徒耳莽之簒无事不托于周公其居摄也羣臣上奏称明堂位以定其仪故记所称莫不与莽事相应其称周公践天子之位以治天下朝诸侯于明堂以莽践阼背斧依南面朝羣臣也贼臣受九锡以为簒征自莽始故备举鲁所受服器官以为是犹行古之道耳其称鲁君臣未尝相弑又以示传闻不可尽信若将为平帝之弑设疑也其篇首曰昔者周公朝诸侯于明堂之位天子负斧依南乡而立易周公以天子与当日羣臣所奏周公始摄则居天子之位非乃六年然后践阼隐相证也莽赞称假皇帝则奏称书逸嘉禾篇周公奉鬯立于阼阶延登赞曰假王莅政勤和天下书既逸矣云云者谁实为之又况漫无所稽之杂记哉或疑周公践阼倍依以朝诸侯别见史记鲁燕世家而荀卿儒效篇亦曰以枝代主疑明堂记或有所授不知古用简册秘府而外藏书甚希太史公书宣成间始少出自向校遗书歆卒父业以序七畧东汉宗之凡后世子史之传皆歆所校録也歆既伪作明堂记独不能増窜太史公荀子之文哉诗书而外周人之书成体而不杂者莫如左氏春秋传史克之颂祝鮀之言于鲁先世事详矣无一语及此而悖乱之说皆见于歆以后始显之书则歆实伪乱増窜以文莽之奸也决矣尝考鲁世家削去成王临朝至□□如畏然燕世家削去成王既防至召公乃説前后文义脗合无间而周本纪所谓周公摄行政当国与尚书位冢宰正百工义正相【符】是则刘歆之徒所未及改更而尚存其旧者且金縢乃伏生之书始出即列于学官称王与大夫尽弁又云公为诗以贻王而王亦未敢诮公则年非甚少断可识矣以是观之凡言成王防者皆莽歆之诬妄也盖欲言周公践阼而不得不言成王防不能践阼耳昔韩子论学首在别古书之正伪取其正者以相参伍而得其会通则昭昭然如分黑白矣
　　书考定文王世子后
　　余少读世子记怪其语多复枝赘既长益辨周公践阼之诬武王梦帝与九龄之妄而未有以黜之及观前汉书王莽居摄羣臣献议称明堂位周公践阼以具其仪然后知是篇诬妄语亦当时所増窜也是篇所记教世子之礼也而称成王不能涖阼者再周公践阼者三成王防而孤无由习世子之礼非关不能践阼也周公抗世子之法于伯禽岂必践阼而后法可抗哉其强而附之増窜之迹隐然可寻莽将即眞称天公使者见梦于亭长曰摄皇帝当为真故伪附此记以示年齿命于天而梦中得以相与昔周文武实见此兆则亭长之梦信乎其有征矣尝考周官显悖于圣道者实有数端而察之莫不与莽事相应故公孙禄谓歆颠倒五经使学士疑惑其罪当诛意当其时老师宿儒必具见周官礼记本文而愤其伪乱故禄亦疾焉余于周官之不类者既辨而削之乃并芟薙是篇稍移其节次而发其所以然之义孟子曰予岂好辨哉予不得已也之数者乃礼义之大闲自前世或疑而未决或习而不知其非故不自揆刋而正之以俟后之君子
　　莽之乱政皆托于周官而僭端逆节一征以礼记其引他经特迁其説谬其指而未敢易其本文【其受九锡奏称谨以六艺通义经文所见周官礼记宜于今者为九命之锡盖他经则就其义而周官礼记则増窜其文之征也】盖武帝时五经虽并列于学官而易诗书春秋传诵者多故说可迁指可谬其本文不可得而易也仪礼孤学自高堂生而外学者徒习其容而不能通其义故于防服微窜经文附以传语至戴记则后出而未显周官自莽与歆发故恣为伪乱然恐海内学士或间见周官之书而传仪礼戴记者能辨其所増窜故特征天下有逸礼古书毛诗周官尔雅天文图纤钟律月令史篇文字者并诣公车至者以千数皆令记说廷中而又使歆卒父业典校羣书而颁布之使前见周官仪礼戴记之本文者亦谓歆所増窜杂出于廷中记说而疑古书所传或有同异其巧自盖者可谓曲备矣自班固志艺文壹以歆所定七畧为宗虽好古之士无所据以别其真伪而每至歆所増窜则鲜不以为疑盖书可伪乱而此理之在人心者不可蔽也戴氏所述礼记无明堂位至东汉之初马融始入焉其为歆所伪作无可疑者而此记所称周公践阼及他诬妄语莫不与莽事相应一如莽之乱政分窜于诸官先圣之经古贤之记为歆所伪乱者转頼其自盖之迹以参互而得之岂惟人心之不可蔽哉盖若天所牖焉后之人或以专罪余则非余之所敢避也
　　莽之求书先逸礼以戴氏所传无明堂位及此记所増窜也次古书以称周书逸嘉禾篇假王涖政也次毛诗以毛氏后出未显俾众疑其引诗而迁其説谬其指者或出于毛氏也【如谓普天之下莫非王土为以天下养之类】次周官其乱政皆分窜于诸官也并及尔雅杂家使众莫测也易春秋无求焉以莽事无所托虽有称引而于本文无増窜也昔朱子谓戴记所传或杂以衰世之礼然相提而论其诬枉未有若周公践阼居天子之位者其妖妄未有若武王梦帝与九龄而文王复与以三者其悖谬未有若大夫为其父母兄弟之未为大夫者之防服如士服及士之子为大夫则其父母不能主者凡此皆先儒所深病防士所心非也莽为其母功显君服天子之吊服而不主其防则杂记之文母亦歆所増窜以示大夫士相去一间耳而古者子为大夫于父母之服即有变况践阼居天子之位乎子为大夫父母之为士者尚不敢主其防况居天子位与尊者为体而可私屈为母防主乎歆既邪恶而文学乃足以济其奸凡所増窜辞气颇与戴记周官为近故歴世以来羣儒虽究察其非终怀疑而未敢决焉班史谓自书传所载乱臣贼子无道之人考其祸败未有如莽之甚者余攷自古承学之士通经习礼而为妖为孽亦未有如歆之甚者也然莽以六艺文奸言当其时即交讪焉而歆蠧蚀经传以诬圣人乱先王之政至于千七百余年而莫敢薙芟则歆之罪其更浮于莽也与
　　文王十三生伯邑考辨
　　余少阅大戴记称文王十三生伯邑考即辨其诬而未得证验先兄曰文王嘉止大邦有子安有是然犹不能无疑及考王莽传平帝年十有二而莽欲以女配故歆先窜此于大戴记以示文王始防亦年十有二然后莽请考论五经以定天子之娶礼又恐戴记出宣元间学者多见其书故其后复征羣士使记説逸礼于廷中以欺惑学士莽之簒无事不托于文武周公盖夏殷以前先圣之事与言所传甚希众皆耳熟焉难以凿空搆立而经传诸子皆周人之书遭秦火而始出于汉故使歆典挍卒向之业以售其奸自东汉相传以至于今皆歆所校录也学者可溺于前儒传授之言而不别其真伪哉
　　成王立在襁褓之中辨
　　武王崩成王防在襁褓之中説见家语又见史记又见贾谊保傅篇而汉书亦云武帝命画周公负成王图以赐霍光盖莽与歆既曰成王不能践阼则年宜甚防而金縢之篇无是也其书乃伏生所传旧列学官不可诪张为幻故于戴记窜焉又恐戴记出宣元间学者间有其书故欲多为之征而论语乃世儒所习诵故又于家语窜焉汉兴博学多闻莫如贾生继春秋创史法嚢括载籍为世所宗莫如太史公故又于二书窜焉至汉书所云或武帝偶命作图以示立少子之意或其事亦歆等构造又或史官所记本周公辅成王图而歆易为负班固因之皆不足据也众言樊乱必折诸经金縢之篇曰王与大夫尽弁则既冠明矣公以诗贻王而王亦未敢诮公则已甚达于世事矣以是知古书中言成王防不能践阼者皆妄也而况云在襁褓之中哉幸而金縢之篇尚存不然则歆之怪变竟无从而得之矣或又以王自称冲子周召称王孺子为疑是惑也盘庚之诰自称冲人范文子为大夫赞军谋而武子呼为童子嗣君之自谓师保之规箴其称言义当若此不可以弗察也
　　读经解
　　此记中间所述多荀卿语疑出于汉之中叶而传荀氏之学者为之也三代盛时国不异政家无殊俗诗书礼乐布在庠序以为四术降至春秋王道虽微而周礼未改孔子赞易作春秋其徒守之陵夷至于战国百家放纷儒术大绌焉有一国而专立一经以为教者哉遭秦灭学至汉景武之间诸老师各抱一经以授其徒于是齐鲁燕赵邹梁之学兴而承其学者复以教于乡邑各自为方不能相通而其人之性质行能亦渐摩于经说而别异焉记者既列教之所由分并其说之有所失而又念一道德而同风俗非羣儒之私教所可冀也所以养君德施政教正俗化莫急于礼而礼非天子不能行礼之兴然后君德可成而百官得其宜万事得其序和仁信义得其质宗庙朝廷得其秩室家乡里得其情礼之废则君臣父子夫妇长防恩薄道苦序失行恶其乱百出而不可禁御凡此皆荀氏所谓原先王本仁义礼正其经纬蹊径不道礼宪而求之于诗书不可以得之之本指也夫六经火于秦并出于汉而礼之废则自汉始河间献王献古邦国礼五十六篇武帝不用而沿袭秦故以定宗庙百官之仪其士礼之仅存者亦未布颁以为民纪自是以来学者循诵易诗书春秋之文而虚言其义有得有失一如记所称而礼则湮沈残缺每至郊庙大议众皆防昧而莫知其原闾阎士庶防祭宾婚荡然一无所守而竞于淫侈记所云以旧礼为无所用而去之者意在斯乎学者可习其读而弗察欤
　　书周官大司马四时田法后
　　圣人之政尽万物之理而不过者不惟其大惟其细圣人之文尽万事之情而无遗者不以其详以其畧周公五官之典皆然而大司马四时田法尤其显著者也盖观春与秋而知冬夏之田王及诸侯皆不与焉【春着王与诸侯所执之鼓秋着所载之旗冬夏则特标羣吏】盛暑隆寒不宜以武事烦尊者【学士冬夏不习舞亦此义】且官徒殷则劳费大也观虞人所莱之野树表者三百五十步围禁前后之屯百步而知乡遂公邑都家之车徒皆前期各习于其地而赴禁围者无几焉乡师前期出田法于州里大司马前期命修战法茇舍治兵所辨号名旗物畿以内毋漏焉则前期而备教之可知矣使徧陈于禁围则一乡一遂之车徒有不能容矣此所以事习而民不烦也鲁人大搜自根牟至于商卫革车千乗殆其遗教与战法田法之详至冬狩始见者虽各修于其地然必待筑塲纳稼之后乃可徧简车徒稽人畜旗物军器行于三时则夺农功而无地以陈车马辨夜事于仲夏者人可露处而衣装约也于茇舍特举辨军之夜事则知以教坐作进退疾徐防数之节通乎三时矣于夏举勺于冬举烝则祠尝视此矣于春举社则秋报可知矣于秋举方则春祈可知矣【小雅以社以方防谓皆秋报也大雅方社不暮承祈年之后必春祈也吕氏月令所述多周制孟春命祀山林川泽邦畿四靣皆有之月令于春未及方祭疑即方也仲春命民社二者正次祈谷之后可与大雅相证】于秋冬曰致禽则春夏献禽之约可知矣于冬特举馌兽则秋犹未敢备取而不足以供四郊之馌可知矣田法战法冬详其目而春举其纲仲冬大阅司马建旗于后表之中至不用命者斩之即春搜以旗致民平列陈如战之陈也中军以鼙令鼓至鸣铙且却坐作如初即春搜所教坐作进退疾徐防数之节也以旌为左右和之门至车徒皆噪即春搜表貉誓民鼓遂围禁也前期修战法四时所同而于冬乃出之则三时专辨其一而大阅备举其全具见矣使以晩周秦汉人籍之则倍其丈尚不足以详其事经则畧举互备括尽而无遗是之谓圣人之文也
　　书辨正周官戴记尚书后
　　余以王莽传辨周官所伪乱循是以考戴记尚书及子史传注然后知舍莽政之符验周官无可疵者舍莽事之比类古圣无见诬者循是以讨去之然后诸经之贼蚀一旦而廓然呜呼书更秦火篇残文缺而已耳而歆所伪乱则混淆于本文之中伏闇而不可见叠出互证深固难摇自程朱二子出然后能辨古书之正伪而后之儒者知以理义为衡故凡周官戴记书传诗序之纰谬虽未辨所从生而鲜不以为疑疑之者众然后或得其间而白黑可判焉汉儒之治经莫勤于郑氏然以莽事训周官而于周公践阼文王受命称王皆笃信焉而益漫其支流况毛序孔传之伪杂乎世俗之贸儒尚或以经説惟汉儒为有据而诋程朱为凭臆非所谓失其本心者与
　　记王异功周公居东说
　　泾阳王巽功卧疾连月时徃问之一日语余曰周公居东惟集传居国之东为近而未着其何地也自我观之王欲亲逆即驾而出郊就令出舍以俟公必信宿可至古者大夫有罪自投于私邑以待放礼也然则公所居其近在郊闗之内与余曰子之言其信畿内公卿之采地当在县畺而有勲劳者别有赏田周官载师以赏田任逺郊之地司勲掌六乡赏地之法以等其功是也春秋传曰自陜以西召公主之自陜以东周公主之公主东诸侯则邑于国之东宜矣公之避与禹益之避异禹益之避以逺为宜公之避以近为宜其不之县畺之采而退就近君之小邑理固宜然然则公所居为镐东乡郊之赏邑决矣巽功仕不废学其出为监司所领皆大藩而返自江西诗说成其疾也夜不能寐辄思尚书疑义及旦伏枕而为草今文二十五篇将徧矣气虽困见余辄蹷然兴问辨移时尝语河南李雨苍曰吾见望溪则旷然无忧而身为之轻效速于药物其好学求友之切如此是日也以疾动不任笔墨又间厠余言乃属余为之记











　　望溪集巻一
　　钦定四库全书
　　望溪集巻二
　　翰林院侍讲衔方苞撰
　　读子史【论文附】
　　书删定荀子后
　　昔昌黎韩子欲削荀氏之不合者附于圣人之籍惜其书不传余师其意去其悖者蔓者复者俚且佻者得篇完者六节取者六十有二其篇完者所芟薙几半然间取而诵之辞意相承未见其有阂也夫四子之书减一字则义不着辞不完盖无意于文而乃臻其极也荀氏之辞有枝叶如此岂非其中有不足者耶抑吾观周末诸子虽学有醇驳而言皆有物汉唐以降无若其义蕴之充实者宋儒之书义理则备矣抑不若四子之防逺而辞文岂气数使然耶抑浸润于先王之教泽者源逺而流长有不可强也
　　读管子
　　管子之用周礼也体式之繁重一变而为径防焉气象之寛平一变而为严急焉非故欲为此也势也盖周公之时四海一家制礼于治定功成之后故纪纲民物可一循其自然之节以俟其迟久而成管子承乱用区区之齐将以合势之散正时之倾非及其身不能用也非及其君之身不能用也而岂可俟哉惟欲速而苦其难成故其行之也亦不得不严且急焉是管子之不得已也然周官之作依乎天理以尽万物之性而管子之整齐其民也则将时用以取所求是则其根源之异也而读其书尚知令行禁胜之必本于君身聪明思虑当付之众人而不自用则又非诸法家之所能及矣夫
　　读史记八书
　　礼乐律厯四书或曰褚少孙所补或曰盖子长为之而未具皆非也其序礼乐用意尤深盖太初所定改正朔易服色已具厯书及封禅书至宗庙百官之仪则袭秦故不合圣制者汉之乐自文景以前习常肄旧而已武帝所作十九章文虽尔雅然自青阳朱明西皥防而外多谀诞且非雅声其甚者如太乙马歌则汲黯所谓先帝百姓不知其音者故止序其大畧而不复排纂为书盖伤汉之兴几无所谓礼乐也故于四时之歌明着其指曰世多有故不论则非为之而未具明矣其续以戴记荀卿之文或乃少孙所为耶汉之乐既无可次而律则徃古成法故独着其通于兵事以为法戒武帝改歴虽由公孙卿札书而洛下闳运算日顺夏正于歴术则无可议者故直述其事凡此皆著书之义法一定而不可易者非故欲如此也其后四书论系于书后亦各有义焉盖河渠平凖非若礼乐律歴可前序其事而以名物度数次列于后者封禅书所载诸畤诸祠虽有方色牲币之数而皆秦汉间妖妄不经之制且与封禅无与也故其事并详于书而畧见已意于后惟天官宜与律歴一例特家世所掌有独传其精义者灾异之变有亲得之见闻者诸家之占有考之而不合者故列次众法于前而以已意详论于后所由与律厯二书异也七书皆通古今而平准则汉一代之制故独以古事附论于后而志慨焉乐律天官三书之末及律书序前后各附赘一节意义无可推者或亦少孙所为然秦纪亦别载襄公后二百余年事岂子长摭拾旧闻始将采用后复置之而录者不知而妄附与是未可知也
　　书礼书序后
　　是篇之义盖痛古礼遭秦而废歴汉五世而终不能兴也盖秦有天下杂采六国礼仪而尽弃三代之旧本以自便其淫侈而汉诸帝半挟私意而安秦仪故首揭其指以谓先王制礼所以宰制万物役使羣众者皆出于天理之自然而非人力所强设也其曰至大行礼官观三代损益盖叹古仪法之具存也武帝时河间献王尚得邦国礼五十六篇况汉之初秦周间老师宿儒犹在使高帝有志复古文献非无征者而叔孙通希世度务虽有损益大抵皆袭秦故厥后以文帝之躬化而惑于道家之言武帝虽好儒术实不能用太初所定不过改正朔易服色以文封禅其宗庙百官之仪袭秦之故不合圣制者遂着为典常而垂之于后过此以徃则去古愈逺复之愈难矣当是时所招儒术之士非不能定仪也恐陈古义以拂时君之欲故迁延观望至十余年而不就耳至或私议古者太平万民和喜瑞应辨至乃采风俗定制作是深知礼意者而适与武帝时四海骚然人民愁病灾异数见相反故帝闻而恶之观制诏御史云云则惮复古而乐秦仪情不能自掩矣子长盖深病乎此而未敢斥言之故伤其心于徃事而称孔子以正名不合于卫其徒卒以沈湮而志痛焉河间献王所献邦国礼五十六篇至唐犹存而唐以前无议复者犹秦志也呜呼子长其见之矣
　　又书礼书序后
　　子长此序非独痛时事也其于终古礼俗之变尽之矣盖三代之礼缘情依性故能经纬人道规矩无所不贯上自宫寝郊庙朝廷之礼既有以正君身统百官下逮黎庻宫室车服饮食嫁娶防祭各授以节而适其宜所以宰制万物役使羣众而人力无所庸者此也礼之失自春秋始极于战国至秦有天下杂采六国之仪而尽废三代之礼盖将极情纵欲凡势力之所能逞则恣焉而深恶夫古礼之大为之防也夫人之生莫不有耳目口体之欲不为之节则日就淫侈而民力将有所不堪故先王不禁其欲而必以礼为防所以救民之雕敝也鲁秉礼之国也而僭郊禘管仲贤大夫也而备三归子夏圣门之高弟也而说纷华盛丽故先王诱进以仁义束缚以刑罚犹惧民之逾其防也况导以淫侈而不为之制乎太初所定不过改正朔易服色封泰山以及宗庙百官之仪凡宫室车服饮食嫁娶防纪下逮黎庶者无闻焉而制辞乃曰百姓何望之数者虽尽善与百姓何与况其为袭秦之故不合圣制者乎汉之诸帝无论矣独文帝之躬化可以兴礼而溺于道家之学以为繁礼饰貎无益于治则于先王之缘情依性经纬人道者亦概乎其未之闻也夫无躬化则礼不虚行然有躬化而不兴三代之礼亦不足以化民成俗自周以前上将纳民于轨物而身先之自秦以后身不能由而于民亦荡然不为之制其宗庙百官之仪仅有存者亦虚器耳而定为典常垂之于后者自武帝始自是天下遂安于秦仪而不知三代所损益为何物矣洋洋美德乎其尚可复见也哉此子长所以痛也
　　书乐书序后
　　武帝席文景之盛不能损满持盈极情纵欲穷兵四逺佚而不思其终安而不惟其始故首述虞氏君臣相勅次及成王之恐惧善守以为非大德莫能如斯也其曰海内人道益深其德益至所乐者益异盖谓不乐淫侈而乐损减与众人之情异耳君子能乐损减以自节其所乐然后民得沐浴膏泽歌咏勤苦此海内之人道所以益深而君德以斯为至也其序律书终于文帝之烟火万里可谓和乐用此义焉耳先王知助流政教莫善于乐而声之邪正其感各以类应故制雅颂之声以导之治定功成礼乐乃兴故汉兴高惠文景皆未暇遑武帝不能以此时兴道致治修礼正乐而信方士举慝礼宠嬖幸为新声夜祠郊坛男女杂歌以流星为瑞应则与夫躬明堂陈雅乐而万民咸荡涤邪秽以饰厥性者异矣夫六国及秦二世不过以郑声自为娯而武帝乃次马歌荐于宗庙汲黯所谓先帝百姓岂知其音盖痛哉其言之也然自仲尼不能与齐优并容于鲁黯言虽切安能遏帝之侈心而辨延年等之妄哉呜呼秦之衰李斯犹能直谏而乃以黯为当族则视赵高而又甚矣股肱不良万事堕坏此可为流涕者与序乐至此则更无可言者矣而少孙乃疑其辞事之未终而续焉夫平准着天变人祸皆由兴利之臣故以烹羊乃雨终而此书痛以谗佞陷其君故以虞氏之君臣相勅始是二书之义法也而少孙未之或知耶
　　又书乐书序后
　　班史载武帝采诗夜诵有赵代秦楚之讴河间献王献雅乐俾乐官存肄而不常御所常御及郊庙皆非雅声而内有掖庭材人外有上林乐府皆郑声故是书于郑声之祸独寓意于春秋六国及秦二世而武帝所兴新乐仅载十九章且称其多尔雅之文然于其中特举四时之歌则舍是无足论者矣自郑音之兴厯数百年更三代而时君世主无不流沔于此故曰德至者所乐益异谓与春秋六国秦汉之君异也河间献王所献雅乐尝谓其音中正雅乃不能辅帝荐之郊庙反因论马歌以陷直臣方是时凡帝过举皆以谀佞成之股肱不良万事堕坏所目击而心痛也不然则有虞氏之赓歌何为读之而流涕哉
　　诂律书一则
　　神生于无形成于有形然后数形而成声故曰神使气气就形形理如类有可类或未形而未类或同形而同类类而可班类而可识圣人知天地识之别故从有以至未有以得细若气微若声然圣人因神而存之虽妙必效情【句】核其华【句】道者明矣非其【其当作具】圣心以乘聪明孰能存天地之神而成形之情哉神者物受之而不能知及其去来故圣人畏而欲存之唯欲存之神之亦存其欲存之者故莫贵焉
　　神者乐之精华所以动天地感万物之实理也生于无形者太虚之絪緼也成于有形者播于乐器然后声生而神寓也数者十二律三分损益之数也播于有形之乐器然后其自然之数一一形见而成宫商角征羽之声也神使气者以天地之神而运于人之气也气就形者以人之气而就乎乐器也凡音之高下疾徐皆以人气之大小缓急调剂而成故曰就也既播于有形之乐器则其理如物类之羣分而有可别矣方其未播于乐器初无宫商清浊之可别所谓未形而未类也既播于乐器则钟磬管弦凡同形者音必相似所谓同形而同类也然虽同形同类而一器之中其音之清浊高下又各自有别类而可班者制器而可别其度也类而可识者审音而可识其分也凡此皆天地隂阳之理自然而有别者也圣人知天地之理而识其所以别者故能从有以至未有而得细于气微于声者所谓神也有者器数之既形也未有者器数之未形也声气辨于既有器数之后而神存于未有器数之先故从有以至未有然后可以探声气之本而得其神也然圣人虽识天地之神而苟无以存之众人不能用也故制为器数以存之则其理虽微妙必因器数而各效其情矣效者呈也情者实也华者器数之形道者神理之运也核其器数而无差忒则神理之运亦可得而明矣非天地之神本具于圣人之心而作律之圣人又乘其聪明之独擅以核乎器数之分岂能存天地之神而使声气之实理各効于器数之中哉圣人辨器数以着声音之实理所谓成形之情也神者天地之所以鼓物故神之去来物之衰旺视焉而物常受之而不能知如闻声知胜负而胜者负者不自知也审乐知兴亡而兴者亡者不自知也而其情毕効于声乐故圣人畏而欲存之唯欲存之故设为器数而神亦于是乎存其欲存之者圣心聪明之所寓也故莫贵焉
　　书封禅书后
　　是书所讥武帝事义皆显著独杂引故事则意各有指武帝名为敬鬼神之祀而以封禅合不死郊畤秘祝不过与祠神君灶鬼同意耳盖好神而实比于慢矣故首载夏孔甲好神三世而亡殷武乙慢神三世而亡复大书始皇封禅后十二岁秦亡示无德而凟于神为亡徴也殷二宗遇物变惧而修德国以兴厯年以永示寳鼎一角兽不足为符应也其详秦先世事及史敦史儋语以雍之诸祠兴于秦而敦儋妄称符命以启二君之汰为方士怪迂语之微兆也苌欲以物怪致诸侯无救于周之衰而身为僇则以方祠诅匈奴大宛者可知矣秦穆公病寤而世传为上天穆公死年有征则黄帝鼎湖之事乃此类耳管仲能设事以止桓公之欲而汉公卿乃狥方士以从君于昬是可叹也夫孔子论述六艺无及封禅者则非古帝王之典祀明矣传所言易姓而王封禅者七十余君姑无论其有无信曰有之亦功至德洽而告成于天如成王乃近之耳岂以是为合不死之名接僊人蓬莱士之术乎所谓羣儒不能辨明封禅事者此也故其发端即曰自古受命帝王曷尝不封禅盖谓非以是致怪物与神通耳天官书论曰自生民以来世主曷尝不厯日月星辰盖以太初改厯乃以辛巳朔旦冬至合公孙卿札书所云黄帝合而不死故用此赞飨而颁厯之诏复布告天下使明知之古之厯日月星辰者固如是乎其义盖与是书相发也
　　又书封禅书后
　　是书义意尤隐深者其称或问禘之说盖谓禘虽典祀然不知其义礼不虚行况以封禅致怪物与神通乎礼之凟季氏尝旅于泰山孔子讥之谓神弗享也则以封禅合不死者神其享之乎汉兴六十余年天下乂安荐绅之属皆望天子封禅改正度者谓经礼雅乐宜以时兴也岂谓其中于方士之怪迂语哉世言黄帝尝用事于雍畤以语不经见搢绅者尚不道况天子赞飨郊坛制诏海内而用黄帝得寳鼎神防合而不死之邪说乎夫封禅之仪虽湮灭不可详而事则可辨以为合不死之名虽秦皇帝之世未常有此惜乎诸儒不能辨明其事也然犹幸其束于诗书古文孔子所论述不至如方士之骋其诞耳篇中着孔子论述六艺不及封禅又曰维成王近之盖谓传所称封禅者七十二君本无稽之言但以是致怪物与神通则举之不以其事而上古封禅之有无又不足辨矣此子长之微指也
　　书史记十表后
　　迁序十表惟十二诸侯六国秦楚之际惠景间侯者称太史公读谓其父所欲论著也故于高祖功臣称余读以别之周之衰礼乐征伐自诸侯出事由五伯而其微兆则在其和之行政秦并六国以周东徙乘其险固形势故僭端早见于始封自虞夏殷周及秦代兴皆甚难而汉独易以秦之重而无基也先王之制封建本以安上而全下故惟小弱乃能奉职效忠此数义者实能究天人之分通古今之变或迁所闻于父者信如斯或其父所未及而以所学推本焉要之皆义所弗害焉尔其自序曰请悉论先人所次旧闻不敢阙而本纪八书世家列传无称其父者故揭其义于斯则踵春秋以及秦灭汉兴文景以前【谈语迁自获麟以来四百余年史记放絶余甚惧焉】凡所论述皆其父所次旧闻具见矣十篇之序义并严密而辞微约览者或不能遽得其条贯而义法之精变必于是乎求之始的然其有准焉欧阳氏五代史志考序论遵用其义法而韩桞书经子后语气韵亦近之皆其渊源之所渐也
　　书史记六国世表序后
　　篇中皆用秦事为经纬以诸侯史记及周室所藏尽灭于秦火所表见六国时事皆得之秦记也独举三晋田齐以是表踵春秋之后燕楚旧国事具春秋且乱臣窃国晏然不讨而中原尽为所据此世变之极天下所以竞于谋诈而弃德义如遗迹也秦之德义无足比数而卒并天下乃前古所未有故求其说而不得者或本以地形或归诸天助又或以物所成孰之方宜收功实而不知秦之得意盖因乎世变是何也以谋诈遇德义则民之归仁沛然谁能御之以谋诈驭谋诈则秦之权变非六国所能敌其成功非幸此所谓世变之异也世变异则治法随之故汉之兴多沿秦法昔三代受命相继相因孔子推之以为百世可知秦始变古而传乃曰法后王何也孔子之所谓因者礼也天不变道亦不变迁之所谓法者政也政必逐乎情与世而迁近已而俗变相类论卑而易行乃情之不谋而同势之徃而不反者也故迁之言亦圣人所不易也其诮学者以不道秦事为耳食盖深感世变而诡其辞以志痛与
　　读孟子茍卿传后
　　驺衍以下十一人错出孟子荀卿传若无伦次及推其意义然后知其不苟然也盖战国时守孔子之道而不志乎利者孟子一人耳其次惟荀卿而少驳矣故首论商鞅呉起田忌以及从横之徒着仁义所由充塞也自驺衍至驺奭説犹近正而著书以干世主为志则已骛于功利矣其序荀卿于衍奭诸人后者非独以时相次也荀卿之学虽不能无驳而著书则非以干世所以别之于衍奭之伦也自公孙龙至吁子则舛杂鄙近视衍奭而又下矣至篇之终忽着墨子之地与时而不一言其道术盖世以儒墨并称久矣其传已见于荀卿所序列而不必更详也夫自汉及唐庄列皆列于学官而孟子犹未兴以韩子之明始犹曰孔墨必相为用而较孟子于荀扬之间子长独以并孔子一篇之中其文四见至荀卿受业于孔氏之门人则弗之着也老庄申韩衍奭诸人皆有传而墨子则无之盖孟子拒而放之之义然则子长于道岂槩乎未有闻者哉
　　书老子传后
　　太史公传老子着其国焉着其邑焉着其乡焉着其里焉外此无有也着其氏焉着其名焉着其字焉着其谥焉着其官守焉外此无有也着其子焉着其孙焉着其孙之元来焉于其子孙元来仍着其爵焉着其封焉着其仕之时与国焉着其家之地焉外此无有也盖世传老子多幻竒荒怪之迹故特详之以见其生也有国邑乡里名字其仕也有官守其终有谥其身虽隐而子孙世有封爵里居则众说之诞不辨而自熄矣世传所以多幻怪者盖因老子见周之衰而隐去莫知所终故不详其年夀所极而同时有老莱子言道家之用后百余年有周太史儋号为能前知儋聃同音故其传与老子相混世莫知其然否列序及此然后正言以断之曰老子隐君子也则非有幻怪明矣终之曰李耳无为自化清静自正则著书言道德者乃李耳而儋与老莱子别为二人明矣始吾友昆绳实为是解微昆绳不知太史公用意如此也而昆绳既殁其所述盖无传焉由是言之凡古书之存而后人不得其意与得之而其说无传者可胜道哉
　　书儒林传后
　　子长序儒林曰余读功令至于广厉学官之路未尝不废书而叹盖叹儒术自是而变也古未有以文学为官者以德进以事举以言扬诗书六艺特用以通在物之理而养其六德成其六行焉耳战国秦汉所用惟权谋材武其以文学为官始于叔孙通弟子以定礼为选首成于公孙请试士于太常而儒术之汚隆自是而中判矣其意盖曰自周衰王路废而邪道兴孔子以儒术正之道穷而不悔其弟子继承虽陵迟至于战国儒学既绌焉而孟子荀卿独遵其业遭秦灭学齐鲁诸儒讲诵不絶汉兴七十余年自天子公卿皆不悦儒术而诸老师尚守遗经其并出于武帝之世者皆秦汉间摧伤摈弃而不肯自贬其所学者也盖诸儒以是为道术所托勤而守之故虽困而不悔而之兴儒术也则诱以利禄而曰以文学礼义为官使试于有司以圣人之经为艺以多诵为能通而比于掌故由是儒之道汚礼义亡而所号为文学者亦与古异矣子长所读功令即奏请之辞也自孔子以来羣儒相承之统经战国秦汉孤危而未尝絶者乃以一言败之而其名则曰厉贤材悼道之郁滞不甚可叹乎嗟夫汉之文学虽非古犹以多诵为通经也又其变遂滥于词章终沈防而不返焉然则子长之所虑其远矣哉
　　又书儒林传后
　　是书叙儒术至汉兴首曰于是喟然叹兴于学继曰天下之学士靡然乡风终曰自此以来公卿大夫士吏斌斌多文学之士骤观其辞若近于赞美故废书而叹皆以为叹六艺之难兴也然其称叹兴于学也承太常诸生之为选首称学士乡风承公孙以白衣为三公称斌斌多文学之士承选择备员则迁之意居可知矣其述诸经师备及弟子子孙之为大官而首于申公之门别其治官民能称所学者不过数人而复正言以断之曰学官弟子行虽不备而至于大夫郎中掌故以百数其刺讥痛惜之意不亦深切着明矣乎其于孔子之门独举五子若曰是于圣门非殊絶也而大者为师傅卿相小者友教士大夫其受业于子夏之伦者亦为王者师盖儒者宁隐而不见其出也必不肻自轻其道如此今乃以记诵比掌故补卒史此中尚有儒乎由以前儒之道虽郁滞而未尝亡由以后儒之途通而其道亡矣此所以废书而叹也而习其读者乃以为赞美之辞噫失之矣
　　书刺客传后
　　太史公裁割更易尚书左传或辞意不完而于国防有逺过本文者其序聂政事曰其姊嫈闻之乃于邑曰是吾弟与嗟乎严仲子知吾弟盖韩卫悬隔政又自刑以絶踪其姊非闻而骇且疑无缘遂如韩市也既见政尸而列其名并为严仲子死则他无可言者矣故曰乃大呼天者三卒于邑悲哀而死政之旁其本文一切不具乃曰美哉气矜之隆可以过贲育高成荆矣世有乍见所亲皮面抉眼屠肠而从容赞美如途人者乎观太史公所増损乃知本文之踈且拙也盖国策本记言之书中间序事多者不过数语而亦未有殊絶者余少读燕策荆轲刺秦王篇怪其序事类太史公秦以前无此及见刺客传赞乃知果太史公文也彼自称得之公孙季功董生所口道则非国防之旧文决矣盖荆轲之事虽奇而于防则疏意国防本无是文或以史记之文入焉而削高渐离后事以事在六国既亡后耳楚世家载弋者说顷襄王真战国之文也而国策无之盖古书遭秦火杂出于汉世其本文散轶与非其所有而误入焉者多矣不独是篇为然也
　　书萧相国世家后
　　萧相国世家所叙实绩仅四事其定汉家律令及受遗命辅惠帝皆畧焉盖收秦律令图书举韩信镇抚关中三者乃鄂君所谓万世之功也其终也举曹参以自代而无少芥蔕则至忠体国可见矣至其所以自免皆自他人发之非智不足也使何自觉之则于至忠体国之道有伤矣故终载请上林空地械系廷尉明何用诸客之谋非得已耳若定律令则别见曹参张苍传何之终惠帝临问而举参则受遗命不待言矣盖是二者于何为顺且易非万世之功之比也班史承用是篇独増汉王谋攻项羽何諌止劝入汉中一事在固亦自谓识其大者然其事有无未可知信有之亦谋臣策士所能及也且语甚鄙浅与何传气象规模不类桞子厚称太史公书曰洁非谓辞无芜累也盖明于体要而所载之事不杂其气体为最洁耳以固之才识犹未足与于此故韩桞列数文章家皆不及班氏噫严矣哉
　　书淮阴侯列传后
　　太史公于汉兴诸将皆列数其成功而不及其方畧以区区者不足言也惟于信详哉其言之盖信之战刘项之兴亡系焉且其兵谋足为后世法也然自井陉而外阳夏潍水之迹盖畧矣其击楚破代亦约举其成功至定三秦则以一言蔽之而其事反散见于他传盖汉楚之争惟定三秦为易虽信之部署亦不足言也左氏纪韩之战方及卜徒父之占而承以三败及韩乍观之辞意似不相承然使战韩之前具列两国之将佐三败之时地则重膇滞壅其体尚能自举乎此纪事之文所以左史称最也其详载武涉蒯通之言则微文以志痛也方信据全齐军锋震楚汉不忍乡利倍义乃谋畔于天下既集之后乎其始被诬以行县邑陈兵出入耳终则见绐被缚斩于宫禁未闻谳狱而明征其辞所据乃告变之诬耳其与陈豨辟人挈手之语孰闻之乎列侯就第无符玺节篆而欲与家臣夜诈诏发诸官徒奴孰聴之乎信之过独在请假王与约分地而后防兵垓下然秦失其鹿欲逐而得之者多矣蒯通教信以反罪尚可释况定齐而求自王灭楚而利得地乃不可末减乎故以通之语终焉
　　后论似果以信为叛逆者盖其诬于传具之矣故反言以见义谓天下已集非可以叛逆之时矣若果谋此虽族诛亦宜然以信之智而肻出此乎案其实特不能学道谦让不矜不伐耳萧何之烈仅以闳夭散宜生拟而乃以周召太公望叛逆之人哉【自记】书货殖传后
　　桑羊以心计置均轮平准阴与民争利所谓涂民耳目几无行者也故因老子之言而连及之然后推原本始以为中古而后嗜欲渐开势不能闭民欲利之心以返于太古之无事故其善者亦不过因之利道之而已其次教诲整齐犹能导利而上下布之未闻与民争也农而食之虞而出之工而成之商而通之所谓因之利道之也至于教诲整齐则太公管仲犹庶几焉独不及最下者之争盖其事已具于平准矣故于此书惟见义于羣下其称患贫也极于百室之君万家之侯千乘之王而止盖不敢斥言也其称贤人深谋廊庙谓赵绾王臧之属耳世有守信死节而志归于富厚者乎特论议朝廷时之訑语耳隐居岩穴之士设为名高谓公孙倪寛之属也故侪之于攻剽椎埋赵女郑姬而一篇之中再致意于素封谓以公卿大夫为归于富厚之径涂转不若素封者之无可丑耳其正言断辞则皆于庻民之货殖者发之故曰居之一岁种之以谷十岁树之以木百岁来之以德德者人物之谓也又曰本富最上末富次之奸富最下匹夫编户犹以奸富为羞况人物所托命乃不务德而用心计以与民争是不终日之计也果可以涂民之耳目耶
　　又书货殖传后
　　春秋之制义法自太史公发之而后之深于文者亦具焉义即易之所谓言有物也法即易之所谓言有序也义以为经而法纬之然后为成体之文是篇两举天下地域之凡而详畧异焉其前独举地物是衣食之源古帝王所因而利道之者也后乃备举山川境壤之支凑以及人民謡俗性质作业则以汉兴海内为一而商贾无所不通非此不足以征万货之情审则宜类而施政教也两举庻民经业之凡而中别之前所称农田树畜乃本富也后所称贩鬻僦贷则末富也上能富国者太公之教诲管仲之整齐是也下能富家者朱公子赣白圭是也计然则杂用富家之术以施于国故别言之而不得侪于太公管仲也然自白圭以上皆各有方畧故以能试所长许之猗顿以下则商贾之事耳故别言之而不得侪于朱公子赣白圭也是篇大义与平准相表里而前后措注又各有所当如此是之谓言有序所以至赜而不可恶也夫纪事之文成体者莫如左氏又其后则昌黎韩子然其义法皆显然可寻惟太史公礼乐封禅三书及货殖儒林传则于其言之乱杂而无章者寓焉岂所谓定哀之际多微辞者耶
　　书太史公自序后
　　子长作封禅书着武帝愚迷而序其父之死则曰是岁天子方建汉家之封而太史公留滞周南不得与从事故发愤且卒又记其言曰今天子接千岁之统封泰山而余不得从行命也夫余少读而疑焉及读封禅书至羣儒不能辨明封禅事然后得其意盖封禅用事虽希旷其礼仪不可得而详然以是为合不死之名致怪物接僊人蓬莱士之术则夫人而知其妄矣子长恨羣儒不能辨明为天下笑故寓其意于自序以明其父未尝与此而所为发愤以死者盖以天子建汉家之封接千岁之统乃重为方士所愚迷恨已不得从行而辨明其事也所记羣祀惟太畤后土二祠自着其名而寓其意于篇末曰五寛舒之祠示太畤后土二祠而外皆寛舒成之而已不与其议也独其自序曰奉使适返见父于河洛之间则是岁封禅其父子皆未与明矣而封禅书后论则自谓从行岂所从者乃其后五年一修之封与子长之言曰非好学深思心知其意难为浅见寡闻者道然则读子长之书者不求其所以云之意可乎
　　又书太史公自序后
　　史记世表曰太史公读者谓其父也故于已所称曰余读以别之其他书传篇首及中间标以太史公曰则褚少孙之妄耳故凡篇中去此四字文正相续惟是篇先人有言与上不相承盖按之本二篇也其前篇迁之家传也其父欲论次史记而迁为太史令防石室金匮之书其先世世掌天官而迁改天厯建于明堂则传之辞事毕矣后篇则自述作书之指也自黄帝始以上通论其大体犹诗之有大序也百三十篇各系数言犹诗之有小序也本纪十二曰著者其父所科条也余书曰作者已所论载也总之曰为太史公书序者明是书乃其父之书而已不敢专也其本传曰请悉论先人所次旧闻不敢阙故序书既终而特以是揭其义焉其覆出余述厯黄帝以来至太初而讫百三十篇盖举其凡计缀于篇终犹卫霍列传特标左方两大将军及诸裨将名耳自少孙于首尾加太史公曰而中答壶遂及遭李陵之祸并増太史公三字【汉书十年而遭李陵之祸】遂使世表称太史公读者几不辨为何人而是篇所述辞指暧昧不可别白夫是篇迁之家传也故于其父始称名而继则以爵易焉乃复自称爵以混于其父可乎此以知为少孙所増易也古书篇帙既有伪乱学者从百世下凭臆以决之所恃者义意有可寻耳然世士溺于所传旧矣知其解者果可以旦暮遇之耶
　　书汉书礼乐志后
　　甚哉班史之踈于义法也太史公序礼乐而不条次为书盖以汉兴礼仪皆仍秦故不合圣制无可陈者郊庙乐章并非雅声故独举马歌籍黯言以明已意且以着之阴贼耳其称引古昔皆与汉事相发无泛设者固乃漫原制作之义则古礼乐及先圣贤之微言可胜既乎是以不贯不该倜然而无所归宿也其于汉之礼仪则缺焉而独载房中郊祀之歌及乐人员数夫郊庙诗歌乃固所称体异雅颂又不协于钟律者也既可备着于篇则叔孙所撰藏于理官者胡为不可条次以姑存一家之典法乎用此知韩桞欧苏曽王诸文家叙列古作者皆不及于固卓矣哉非肤学所能识也
　　书汉书霍光传后
　　春秋之义常事不书而后之良史取法焉昌黎韩氏目春秋为谨严故撰顺宗实录削去常事独着其有关于治乱者班史义法视子长少漫矣然尚能识其体要其传霍光也事武帝二十余年蔽以出入禁闼小心谨慎相昭帝十三年蔽以百姓充实四夷宾服而其事无传焉盖不可胜书故一裁以常事不书之义而非畧也其详焉者则光之本末霍氏祸败之所由也古之良史于千百事不书而所书一二事则必具其首尾并所为旁见侧出者而悉着之故千百世后其事之表里可按而如见其人后人反是是以防杂暗昧使治乱贤奸之迹并昬微而不着也是传于光事武帝独着其出入殿门下止进不失尺寸而性资风采可想见矣其相昭帝独着増符玺郎秩抑丁外人二事而光所以秉国之钧负天下之重者具此矣其不学专汰则于任宣发之而证以参乘则表里具见矣盖其详畧虚实措注各有义法如此然尚有未尽合者昌邑失道之奏不详不足以白光之志事至光之葬具显及禹山之奢纵宣帝之易置其族姻则可约言以蔽之者也具详焉义无所当也假而子长若退之为之必有以异此也夫
　　书王莽传后
　　此传尤班史所用心其钩抉幽隐雕绘众形信可肩随子长而备载莽之事与言则义焉取哉莽之乱名改作不必有征于后也其奸言虽依于典诰犹唾溺耳虽用文者无取也徒以着其诪张为幻则举其尤者以见义可矣而喋喋不休以为后人诙嘲之资何异小説家驳杂之戏乎汉之朝仪礼器一切阙焉而具详莽所易职官地域之号名不亦舛乎冯道事四姓十君窃位固宠于簒弑武人之朝其丑行秽言必多矣欧公无一及焉而转载其直言美行及所自述与当时士无贤愚皆喜为称誉至拟之于孔子是之谓妙逺而不测也
　　书五代史安重诲传后
　　记事之文惟左传史记各有义法一篇之中脉相灌输而不可増损然其前后相应或隐或显或偏或全变化随宜不主一道五代史安重诲传总揭数义于前而次第分疏于后中间又凡举四事后乃详书之此书疏论防体记事之文古无是也史记伯夷孟荀屈原传议论与叙事相间盖四君子之传以道德节义而事迹则无可列者若据事直书则不能排纂成篇其精神心术所运足以兴起乎百世者转隐而不着故于伯夷传叹天道之难知于孟荀传见仁义之充塞于屈原传感忠贤之蔽壅而阴以寓已之悲愤其他本纪世家列传有事迹可编者未尝有是也重诲传乃杂以论断语夫法之变盖其义有不得不然者欧公最为得史记法然犹未详其义而漫效焉后之人又可不察而仍其误耶










　　望溪集巻二
　　钦定四库全书
　　望溪集巻三
　　翰林院侍讲衔方苞撰
　　论文
　　书韩退之学生代斋郎议后
　　异哉韩子之议荐享以为斋郎之事而学生不得兼也夫离道徳与事物而二之者末学之失也古之教者学者精粗本末未尝不相贯虽洒扫应对皆以顺性命之理而况荐享以交于神明乎稽之尚书周官礼记割牲制祭天子实躬亲之其得与于荐享者非显诸侯则达官之长与贰乃以为贱者之役而学生不得为呜呼其亦不思之甚矣动作礼义威仪之节君子所以定命也反不得与能文通字书比重用事于宗庙社稷之地至于思虑之不固容貌之不庄则其人頽惰委靡不能有立可知矣乃见谓通经而冀其有赞于教化是何本末名实之交与曰虑其不习也呜呼使学者舎其所当习而攻其所不必习末世之政祸民者非一端而此其本也射御战陈之不习而以付于悍卒武夫理财决狱之不习而以委之胥吏皆斋郎荐享之类也奸与乱循生斯人惴惴而莫必其命实由于此而韩子犹未之悟与夫古者学有大小而道不分于精粗任有大小而人不分于贵贱故于学无遗理于人无抑材自魏晋以还尚浮言别流品而隋唐益厉之以科举于是乎学者舎其所当习而骛于无实之文词习于此者斯以为贤得于此者斯以为贵而先王之道郁不行者越数百年夫所贵乎豪杰之士者谓能识道之归而不溺于所习也以韩子之智而犹蔽于此况以中材处后世而能无哉是故先王慎所以导民者诚畏其习也
　　又书学生代斋郎议后
　　或曰子之言辨矣然语云笾豆之事则有司存何谓也曰此为孟敬子言之也古之为教也童而习礼少长则执事于宾祭至于四十而仕五十为大夫礼乐之器岂尚有操之而不习者乎悼公之丧季孙尚以丧食为疑而防公为鄙倍之言悍然而不顾则其无忠信之心而容貌顔色无一不逺于礼可知也乃沾沾焉详于末数而以自喜不亦悖乎故曰为敬子言之也若学生则宜习焉以备他日之用者也夫爼豆之事孔子尝以对卫君矣自孔子言之则所以为东周者即此而在矣而自孟敬子言之则直有司之事耳动作礼义威仪之节君子所以定命也鲁侯不违礼而女叔以为亡徴则言固各有所当也夫
　　书韩退之平淮西碑后
　　碑记墓志之有铭犹史有赞论义法创自太史公其指意辞事必取之本文之外班史以下有括终始事迹以为赞论者则于本文为复矣此意惟韩子识之故其铭辞未有义具于碑志者或体制所宜事有覆举则必以补本文之间缺如此篇兵谋战功详于序而既平后情事则以铭出之其大指然也前幅盖隠括序文然序述比数世乱而铭原乱之所生序言官怠而铭兼民困序载战降之数铭具出兵之数序标洄曲文城收功之由而铭备时曲陵云邵陵郾城新城比胜之迹至于师道之刺元衡之伤兵顿于乆屯相度之后至皆前序所未及也欧阳公号为入韩子之奥窔而以此类裁之颇有不尽合者介甫近之矣而气象则过隘夫秦周以前学者未尝言文而文之义法无一之不备焉唐宋以后步趋绳尺犹不能无过差东乡艾氏乃谓文之法至宋而始备所谓强不知以为知者耶
　　书祭裴太常文后
　　韩公自言所学先在辨古书之正伪周秦诸子如管庄荀韩可谓显著者矣而案之皆有伪乱余尝欲削其不类者以无溷后人而未暇也韩公之文一语出则真气动人其辞镕冶于周人之书而秦汉间取者仅十一焉今集中乃载祭薛中丞裴太常二篇意浅直多俗韵唐杂家中尚不为好而谓公为之与二篇乃同官聫祭之文意者他人所为公名载焉公文重于时故二家子姓矜为公作而编集者莫能辨耳公省试文明白曲畅无甚可愧者犹自谓近于俳优者之辞则二篇决知非公作也夫文之高下雅俗判若黒白学者犹安于习见而莫知别择况圣人之经其微辞隐义辨在毫芒蔽晦于前儒承授之说而不察不著者与此未可为不知者道也
　　书柳文后
　　子厚自述为文皆取原于六经甚哉其自知之不能审也彼言渉于道多肤末支离而无所归宿且承用诸经字义尚有未当者盖其根源杂出周秦汉魏六朝诸文家而于诸经特用为采色声音之助尔故凡所作效古而自汨其体者引喻凡猥者辞繁而芜句佻且稚者记序书说杂文皆有之不独碑志仍六朝初唐余习也其雄厉凄清醲郁之文世多好者然辞虽工尚有町非其至也惟读鲁论辨诸子记柳州近治山水诸篇纵心独徃一无所依借乃信可肩随退之而峣然于北宋诸家之上惜乎其不多见耳退之称子厚文必传无疑乃以其乆斥之后为断然则诸篇盖其晩作与子厚之斥也年长矣乃能变旧体以进于古假而其始学时即知取道之原而终也天假之年其所至可量也哉
　　书柳子厚辨亢桑子后
　　亢桑子之伪柳子厚辨之氏谓唐天宝中诏求其书不得而襄阳王士元乃假托焉士元年世先后于柳虽不可知然果诏求不得而伪者晩出则辨宜及之且是书剽剟戴记诸子语甚众而子厚第云首篇出庄子而益以庸言又以文章取士及被青紫章服为唐以后人语明甚不据是斥之而独以刘向班固无其録为疑然则今所传者又可谓即子厚之所斥耶
　　书李习之平赋书后
　　吾少读孟子至周公思兼三王以施四事其有不合者仰而思之夜以继日幸而得之坐以待旦求其解而不得也及治周官然后知周公之心惟孟子知之盖万物之理难尽也人事之变无穷也一间未达则末流之獘且四出而不可弭惟周公之圣乃有以知其不合而思之如此其深得之如此其难耳故后王代兴其政法之大者必暗与周官之意合十有二三然后上下安歴年永既其后侵寻变易举其合者而尽亡焉而国非其国矣此无他是乃天理之尽王道之极而舎是无以纪纲乎民物也唐李翺作平赋书后儒多称焉其为说亦捃摭春秋传周官注疏以为端绪而其归宿则大谬于圣人谓一亩之収无水旱以一石为下则而百里之赋粟至三十四万五千石有竒帛至十一万五千匹有竒虽呉越上腴横征敛亦岂能岁得此于民哉周官辨五地规井牧既斥其余以为薮牧园圃则所井皆沃衍也而同井之田犹有不易一易再易之辨然后土力均人功称而赋法平今以亩一石为下则沙碛斥卤之区有大穰而不及所料之半者矣此其非隐深难见而翺乃懵然自以为得曰是复古而为十一之征犹幸其人微其言轻自唐以后无取而施用者而瞀儒耳食犹嚾嚾焉以为经世之良图岂不甚蔽矣哉
　　书李习之卢坦传后
　　文士不得私为达官立传李习之与退之游此义宜夙讲而集有东川节度使卢坦传事迹平叙无杼轴经纬后无论赞岂习之尝欲笔削国史故于所闻见偶録以备取材其后史卒未成而编者误以入集耶吾观周秦间诸子其传显著者尚多为后人伪乱太史公作史记藏之名山副在京师然中间多骈旁枝如秦纪后覆出襄公至二世六百一十年事田单传别载君王后王蠋语盖当日摭拾羣言以备采择而未用者不知者乃取而附缀焉故退之自言所学首在辨古书之正伪然则文之义法不独作者宜知之也
　　书邵子观物篇后
　　余读邵子观物篇不能究知其义问诸朋侪则曰子好之则能知之是书之秘可心喻而不可言传也夫圣言之精者具易与春秋学者虽不极其隐深而大体固昭然明白也世乃有理之至者而不可以言传乎邵子自谓因春秋以通易今观其书以秦穆首四伯谓其有功于周伐郑而败悔过自誓几于王道以晋文侯迁平王于洛而进其裔孙于齐桓其于春秋所书事迹显著者如此则夫天造物化之絪緼于无形者其尽可诘耶余于是书固未能窥其樊然世之所谓知者其果能好之耶抑韩子所云惟怪之欲闻而利其不可稽寻者耶
　　书朱注楚辞后
　　朱子定楚辞删七谏九怀九叹九思以为类无疾而呻吟者卓矣而极诋反骚则于其词防若未详也吊屈子之文无若反骚之工者其隐痛幽愤微独东方刘王不及也视贾严犹若过焉今人遘疾罹祸殃其泛交相慰劳必曰此无妄之灾也戚属至则将咎其平时起居之无节作事之失中所谓垂涕泣而道之也雄之斯文亦若是而已矣知七谏九怀九叹九思之虽正而不悲则知雄之言虽反而实痛也然雄之末路诪张苟免未必非痛屈子之心所伏积而成文虽工其所以为文之意则悖矣岂朱子恶其为文之意于词防遂忽焉而未暇以详与
　　书陈氏集说补正后
　　余少治戴记见陈氏集说于记之本指时有未达而反以蔽晦之者及得昆山徐司冦所刻集说补正而惑之解者过半念此必吴中老儒勤一世以为之恨子孙不能守而流传势家又怪司防听其假托而不辨也既而思秦周以前作者名不概见盖胸中所知见不能自已而欲传之其人岂以争名于没世耶厥后见嘉定张朴村叩之曰此吾乡陆翼王先生所述也先生于诸经多开阐兹其仅存者耳夫秦周以前作者虽不知其谁何而无有假托者吕不韦刘安名以书传然众知其非不韦安作也若陆氏此书非朴村为征则他人据而有之矣以是知无实而掠美者必有物焉以败之也无锡顾隆吉尝以其乡先进华氏宗旦仪礼丧服或问示余明白纯正可与陆氏此书比并华氏于三礼皆有述而学者一无闻焉然则司防听其假托而不辨亦未可厚非也
　　书归震川文集后
　　昔吾友王昆绳目震川文为肤庸而张叹则曰是直破八家之樊而据司马氏之奥矣二君皆知言者盖各有见而特未尽也震川之文乡曲应酬者十六七而又狥请者之意袭常缀虽欲大远于俗其道无由其发于亲旧及人微而语无忌者盖多近古之文至事闗天属其尤善者不俟修餙而情辞并得使览者恻然有隐其气韵盖得之子长故能取法于欧曽而少更其形貌耳孔子于艮五爻辞释之曰言有序家人之象系之曰言有物凡文之愈久而传未有越此者也震川之文于所谓有序者盖庶几矣而有物者则寡焉又其辞号雅洁仍有近俚而伤于繁者岂于时文既竭其心力故不能两而精与抑所学专主于为文故其文亦至是而止与此自汉以前之书所以有驳有纯而要非后世文士所能及也
　　杂著
　　原人上
　　孔子曰天地之性人为贵董子曰人受命于天固超然异于羣生非于圣人贤人征之于涂之人徴之也非于涂之人徴之于至愚极恶之人征之也何以谓圣人贤人为人子而能尽其道于亲也为人臣而能尽其道于君也而比俗之人狥妻子则能竭其力纵嗜欲则能致其身此涂之人能为尧舜之騐也妇人之滛男子之市窃非失其本心者莫肻为也而或有讦之则怍于色怒于言故禽兽之一其性有人所不及者矣而偏且塞者不移也人之失其性有禽兽之不若者矣而正且通者具在也宋元凶劭之诛也谓臧质曰覆载不容丈人何为见哭唐柳灿临刑自詈曰负国贼死其宜矣由是观之劭之为子灿之为臣未尝不明于父子君臣之道也惟知之而动于恶故人之罪视禽兽为有加惟动于恶而犹知之故人之性视禽兽为可反孟子曰人之所以异于禽兽者几希痛哉言乎非明于天性岂能自反于人道哉
　　原人下
　　自黄帝尧舜至周之中叶仅二千年其民繁祉老寿恒数百年不见兵革虽更姓易代而祸不延于民降及春秋脊脊大乱尚赖先王之遗泽以相维持会盟讨伐征辞执礼且其时战必以车而长兵不过弓矢所谓败绩师徒奔溃而已其俘获至千百人则传必特书以为大酷焉自战国至元明亦二千年无数十年而无小变百年二百年而不驯至于大乱者兵祸之连动数十百年杀人之多每数十百万歴稽前史所载民数或十而遗其四三焉或十而遗其一二焉何天之甚爱前古之民而大不爱后世之民也传曰人之于天也以道受命不若于道者天絶之也三代以前教化行而民生厚舎刑戮放流之民皆不逺于人道者也是天地之心之所寄五行之秀之所钟而可多杀哉人道之失自战国始当其时簒逆之人列为侯王暴诈之徒比肩将相而民之耳目心志移焉所尚者机变所急者嗜欲薄人纪悖理义安之若固然人之道既无以自别于禽兽而为天所絶故不复以人道待之草薙禽狝而莫之悯痛也秦汉以还中更衰乱或有数十百年之安则其时政事必少脩明焉人风必少淳实焉而大乱之兴必在政法与礼俗尽失之后盖人之道几无以自立非芟夷荡涤不可以更新至于祸乱之成则无罪而死者亦不知其几矣然其间得自脱于疮痍之余剥尽而复生者必于人道未尽失者也呜呼古之人日夜劳来其民大惧其失所受于天耳失所受而不自知任其失而不为之所其积也遂足以干天祸而几尽其类此三王之德所以侔于天地也与
　　原过
　　君子之过値人事之变而无以自解免者十之七观理而不审者十之三众人之过无心而蹈之者十之三自知而不能胜其欲者十之七故君子之过诚所谓过也盖仁义之过中者尔众人之过非所谓过也其恶之小者尔上乎君子而为圣人者其得过也必以人事之变观理而不审者则鲜矣下乎众人而为小人者皆不胜其欲而动于恶其无心而蹈之亦鲜矣众人之于大恶常畏而不敢为而小者则不胜其欲而姑自恕焉圣贤视过之小犹众人视恶之大也故凛然而不敢犯小人视恶之大犹众人视过之小也故悍然而不能顾服物之初御也常恐其汚且毁也既汚且毁则不复惜之矣苟以细过自恕而轻蹈之则不至于大恶不止故防一树杀一兽不以其时孔子以为非孝微矣哉亦危矣哉
　　先天后天图说
　　宋邵氏所传八卦二图与说卦传合朱子谓先天图方位无可疑者而后天图多不可晓至卦位所以易置之故则自昔无闻焉按之经文一则以八卦之实象明其体一则以四时之常运着其用合此二者而后图相变之义可见矣火之精为日日生于东而明盛在昼水之精为月月生于西而明盛在夜雷藏地中伏气于东北而发声起蛰应春始作泽汇东南而水潦盛昌百谷满盈其候惟秋又土膏发于春夏而成功亦在秋此四正之位所以易也风隂气位西南而苏息长养发用于春夏之交山起西北而脊皆东北行其中鸟兽胎育树木甹蘖多在冬春之交盖山气之萌养也南者干之正位而战于西北盛隂相薄终不灭息而为复生之始于此见于穆不已之命焉北者坤之正位而卦辞则利西南盖土盛于夏秋之交万物皆致养焉此四隅之位所以易也以天地水火雷风山泽之实体合四时五方以徴其实用则二图相为表里而不可缺一明矣邵氏及朱子以先天图为伏羲所作后天图为文王所作而经传百家之言无可证者攻之者遂谓此杂家之术不足道也不知二图虽后人剏作其理固不可废况与说卦合哉然必谓羲文已有是图而孔子以说卦解之则凿矣其诸宋之儒先因说卦以作图而邵氏传其学与
　　谥法
　　谥之作也人心之不知其然而然者也邃古帝者之号多不知其义所取烈山氏始为农师而民神之故因而号焉尧舜之圣民无能名禹平洪水相与震而惊之故称大焉至于汤则或嘉其功而称成或象其徳而称武此周公所以因之而作諡也有祖而又有宗亦人心之不知其然而然者也商之世尝衰矣至帝戊而中兴故尊之而因以号焉其后屡衰武丁振而兴之功最髙故尊之而因以号焉汉之太宗世宗用此义也至东汉而祖宗谥号之义皆失矣祖者始也故宗无定数祖一而已以光武之复有天下而称祖是二始也谥以易名因以为庙号春秋所书桓宫武宫是也庙别有号是再谥也主是议者必以祖有功而宗有徳又祖一而宗无定数以为祖贤于宗不知殷人宗汤周宗武王乃二代始受命之君不闻汤武之贤以不称祖而贬于稷契其庙别为号盖縁文帝称太宗武帝称世宗而然不知曰太曰世非谥也非显与明肃与章之比也至于唐而歴世并称宗至于明而继世并称祖伤名愆义实自东汉始东汉之经学后世莫并焉而若此类乃不能辨惜夫
　　通蔽
　　誉乎已则以为喜毁乎已则以为怒者心术之公患也同乎已则以为是异乎已则以为非者学术之公患也君子则不然誉乎已则惧焉惧无其实而掠美也毁乎已则幸焉幸吾得知而改之也同乎已则疑焉疑有所蔽而因是以自坚也异乎已则思焉去其所私以观异术然后与道大适也盖称吾之善者或谀佞之虚言也非然则彼未尝知吾之深也吾行之所由吾心之所安吾自知之而已若攻吾之恶则不当者鲜矣虽与吾有憎怨吾无其十或实有四三焉与吾言如响必中无定识者也非然则所见之偶同也若辨吾之惑则不当者鲜矣理之至者必合于人心之不言而同然好独而不厌乎人心则其为偏惑也审矣吾友刘君古塘行直而清其为学常自信而不疑心所不可虽古人之説不苟为同也而好人之同乎已夫古人之说不能强吾以苟同而欲人之同乎已非心术之蔽乎知君者犹以为自信之过也不知者将以为有争气也君与吾离羣而索居久矣会有所闻书以质之
　　异姓为后
　　神不歆非类民不祀非族以其气之不相属也故古无以异姓为后者春秋书莒人灭鄫而传者谓立异姓以涖祀于经则疎然足征自周以前未尝有是也汉魏以降其流益漫自王公及士庶蹈此者迹相叠葢俗之衰人多不明于天性而骨肉之恩薄谓后其有父母者将各亲其父母无父母而自知其所出犹有外心焉故常舎其兄弟之子与其族子而求不知谁何之人取之襁褓之中以自欺而欺人呜呼是谓不有其祖也其为之后者苟自知其繋姓则俟养已者殁求其族以后之反其田宅而脱身以复其宗礼也不自知其繋姓而养已者之族亦无可承则庙祭其先而祭养已者于其墓祭者称名所祭举姓字奕世不废焉古之有天下国家者祀九皇六十四氏以及因国之无主后者有道有徳者祭于瞽宗皆以义属耳而况取诸襁褓或收育于孤稚流离之日乎然以恩与义属而世祀焉则诚也以气属而命之曰为后则伪也礼不可以为伪故曰名之必可言也繋姓之不知则其祭也如之何曰是特与生而丧其父母生而不及其大父母者同实耳致爱而导之以哀致慤而加之以痛胡为其不可以承祀也姓无所受则逮子若孙而氏以已之字可也其于养已者之祭则不可以及其祖宗是何也义止于其身而及其祖宗是以气属而为伪也此谓诬于祭若舎是而求顺比俗之情则非吾之所敢知也
　　辕马说
　　余行塞上乘任载之车见马之负辕者而感焉古之车独辀加衡而服两马今则一马夹辕而驾领局于扼背承乎韅靳前而靽后其登阤也气尽喘汗而后能引其轮之却也其下阤也股蹙蹄攒而后能抗其辕之伏也鞭策以劝其登棰棘以起其陷乘危而颠折筋絶骨无所避之而众马之前导而旁驱者不与焉其渇饮于溪脱驾而就槽则常在众马之后噫马之任孰有艰于此者乎然其徳与力非试之辕下不可辨其或所服之不称则虽善御者不能调也驽蹇者力不能胜狡愤者易惧而变有行坦途惊蹶而偾其车者矣其登也若跛其下也若崩泞旋淖陷常自顿于辕中而众马皆为所掣呜呼将车者其慎哉
　　读伍子胥传
　　世人皆悲子胥以忠死吾独惜其所以处死者未得也其谏夫差语皆濶于事情使员曰呉之于越非伐国而求其服也王忘王之使人立于庭出入呼王而告以先王之痛乎匹夫含怨犹必剚刃讐人之胸况勾践亲用戈于先王伤未及舎而卒非函勾践之首以入先王之庙则臣子之事不终今力实能诛而縦焉吾恐先王负恫于九原而不歆王祀也如是则夫差虽慙忿以杀子胥而必不释勾践勾践死则越不为沼而呉亦不至大冺矣子胥之智非不及此也毋乃少歴闵凶功见名立而重犯忌讳以危身与而竟不能保其终惜哉







　　望溪集巻三
　　钦定四库全书
　　望溪集巻四
　　翰林院侍讲衔方苞撰
　　杂著
　　左忠毅公逸事
　　先君子尝言乡先辈左忠毅公视学京畿一日风雪严寒従数骑岀微行入古寺庑下一生伏案卧文方成草公阅毕即解貂覆生为掩户叩之寺僧则史公可法也及试吏呼名至史公公瞿然注视呈巻即面署第一召入使拜夫人曰吾诸儿碌碌他日继吾志事惟此生耳及左公下厰狱史朝夕狱门外逆阉防伺甚严虽家仆不得近久之闻左公被炮烙旦夕且死持五十金涕泣谋于禁卒卒感焉一日使史更敝衣草屦背筐手长镵为除不洁者引入微指左公处则席地倚墙而坐面额焦烂不可辨左膝以下筋骨尽脱矣史前跪抱公膝而呜咽公辨其声而目不可开乃奋臂以指拨眦目光如炬怒曰庸奴此何地也而汝来前国家之事糜烂至此老夫已矣汝复轻身而昧大义天下事谁可支拄者不速去无俟奸人搆陷吾今即扑杀汝因摸地上刑械作投击势史噤不敢发声趋而出后常流涕述其事以语人曰吾师肺肝皆铁石所铸造也崇祯末流贼张献忠出没蕲黄潜桐间史公以凤庐道奉檄守御每有警辄数月不就寝使将士更休而自坐幄幕外择健卒十人令二人蹲踞而背倚之漏鼔移则番代每寒夜起立振衣裳甲上氷霜迸落铿然有声或劝以少休公曰吾上恐负朝廷下恐愧吾师也史公治兵往来桐城必躬造左公第太公太母起居拜夫人于堂上余宗老涂山左公甥也与先君子善谓狱中语乃亲得之于史公云
　　髙阳孙文正逸事
　　杜先生岕尝言归安茅止生习于髙阳孙少师道公天启二年以大学士经略蓟辽置酒别亲賔会者百人有客中坐前席而言曰公之出始吾为国庆而今重有忧封疆社稷寄公一身公能堪备物自奉人莫之非如不能虽毁身家责难逭况俭觳乎吾见客食皆凿而公独饭粗饰小名以镇物非所以负天下之重也公揖而谢曰先生诲我甚当然非敢以为名也好衣甘食吾为秀才时固不厌自成进士释褐而归念此身已不为已有而朝廷多故烽火日骇恐一旦肩事任非忍饥劳不能以身率众自是不敢适口体强自朂厉以至于今十有九年矣呜呼公之气折逆奄明周万事合智谋忠勇之士以尽其材用危困疮痍之卒以致其武唐宋名贤中犹有伦比至于诚能动物所纠所斥退无怨言叛将逺人咸喻其志而革心无贰则自汉诸葛武侯而后规模气象惟公有焉是乃克己省身忧民体国之实心自然而忾乎天下者非躬豪杰之才而概乎有闻于圣人之道孰能与于此然惟二三执政与中枢边境事同一体之人实不能容易曰信及豚鱼媢嫉之臣乃不若豚鱼之可格可不惧哉
　　石斋黄公逸事
　　黄冈杜苍略先生客金陵习明季诸前辈遗事尝言崇祯某年余中丞集生与谭友夏结社金陵适石斋黄公来游与订交意颇洽黄公造次必于礼法诸公心向之而苦其拘也思试之妓顾氏国色也聪慧通书史抚节按歌见者莫不心醉一日大雨雪觞黄公于余氏园使顾佐酒公意色无忤诸公更劝酬剧饮大醉送公卧特室榻上枕衾茵各一使顾尽弛防衣随键户诸公伺焉公惊起索衣不得因引衾自覆荐而命顾以茵卧茵厚且狭不可转乃使就寝顾遂昵近公公徐曰无用尔侧身内向息数十转即酣寝漏下四鼔觉转面向外顾佯寐无觉而以体傍公俄顷公酣寝如初诘旦顾出具言其状且曰公等为名士赋诗饮酒是乐而已矣为圣为佛成忠成孝终归黄公及明亡公絷于金陵在狱日诵尚书周易数月貌加丰正命之前夕有老仆持鍼线向公而泣曰是我侍主之终事也公曰吾正而毙是为考终汝何哀故人持酒肉与诀饮啖如平时酣寝达旦起盥潄更衣谓仆某曰曩某以巻索书吾既许之言不可旷也和墨伸纸作小楷次行书幅甚长乃以大字竟之加印章始出就刑其巻藏金陵某家顾氏自接公时自怼无何归某官李自成破京师谓其夫能死我先就缢夫不能用语在缙绅间一时以为美谈焉
　　书孙文正传后
　　当明之将亡其事最傎者莫若杀袁崇焕与置公闲地然间谍之言当其时迹犹难辨也庄烈愍帝嗣位之二年公自家起受命危难中复已失之畿甸定将倾之宗社其才不世出而忧国忘身帝所亲见也及闗门靖前宁收屯营立军民始有固志而内蔽于奸佥缓饷愆期以掣公之手足外则政权不一分操割裂以乱公之成谋至大凌覆败按其末则失律丧师者邱禾嘉也循其本则败谋速祸乃撤班军改成命主议之廷臣不明徴罪之有无乃以无识者追咎筑城而听公引退废弃八年不咨一语卒使巷战力屈阖门就死此天下所叹息痛恨不能为帝解者盖方是时周延儒温体仁已深结帝知而得事柄矣二人皆忠贤余党也自忠贤时已诬公欲兴晋阳之甲而公之再用再罢以至于死实与二人之秉国相始终延儒之独对体仁之密揭所以搆公于冥昧之中者岂可测哉观公始至召对平台帝亲以京城相属越日而出公于通则羣邪之侧目于公而携公于帝者其术盖多变矣公既死帝嗟悼命优恤当国者犹忌其义烈而多方以格之况生时惧公功成而位居已上者乎而为所蔽壅者乃忧勤恭俭明察之君呜呼此立政所以畏憸人也
　　书卢象晋传后
　　宜兴卢豪然备録家传乞言于余余告之曰正史既具外此皆赘言矣及观其祖象晋请效死边外而当轴者始欲致罚卒摈絶之窃叹鄙夫之阶祸多端而媢疾其尤烈者也不惟才徳勲庸出已之上必不能容即未达之士少见锋頴即防其异日之难驯而预遏焉不惟国之安危民之死生万世之诟厉絶不以概于心即情见势屈而身罹祸殃亦有所不暇计也明之亡始于孙髙阳之退休成于卢忠烈之死败沮髙阳者惟知髙阳不退已不能为之下而不思髙阳既退国家社稷之事已不能支挤忠烈者惟知置之死地援絶身亡然后私议可行而不思忠烈既亡中原土崩之势已莫能驭当是时国事孔急凡求自试于师中者无不立应而独于象晋难之徒以忠烈之故耳呜呼方庄烈愍帝嗣位之初首诛逆奄非不欲广求忠良破奸憸之结习而所委心者则周延儒温体仁每摧抑忠良以曲庇之逮延儒诛体仁罢国势已不可为矣而继起者复祖其故智嫉贤庇党以覆邦家鄙夫之辙迹自古皆然无足深怪所可惜者以聪明刚毅之君独蔽惑于媢疾之臣身死国亡而不寤岂非天哉嗟乎不平其心者师尹也而家父以究王讻传者推之曰辟则为天下僇有国者可不慎乎
　　明禹州兵备道李公城守死事状
　　崇祯十四年冬十有二月流贼冦禹州兵备道李公乗云到官始二十四日按籍阅军伍半虚守御具一无借知州事某请迎降公怒斥之曰此吾死所也召士民激以大义共登陴贼死伤甚众城破公率众巷战犹手刃十数人力屈被执方是时河南守令多望风降伏独禹州士民殊死战贼入下令屠城公奋呼谓贼曰城守吾事也吾令众守城不敢不守犹汝令众攻城不敢不攻民何罪独吾一身当任汝残杀耳贼意解收屠城令因欲屈公公愤骂不屈乃立公为质而聚射之徴死犹寸磔焉公初至禹时徽王支属在禹者凡十七家公议徴土人训练而资饷于宗藩知州事某持之宗藩莫应及城破十七家无一脱者知州事某叩首乞哀于贼公忽奋起以足跐其面曰汝负国勦民尚思向狗彘求活耶贼既去士民收骸骨棺敛建祠私諡忠烈春秋时祀与公同难者驻防千总张某吏目周某州人选州同知余全生遥授训导赵日跻太学生侯九韶庠生周鸣岐李仪化田种玉陈懋能皆配享公磔于州城外西南隅大路旁槐树下其树至今存故老过之犹或为欷歔流涕云公既殁八十年夏峰孙徴君曾孙用祯为州学正徴于禹人而属余为之状康熙六十年五月朔日望溪方苞述
　　书泾阳王佥事家传后
　　国之将兴其时非无奸憸隂贼之臣也政教方明而贤者持其枢柄则务自矫革以取所求或伏抑而不敢逞国之将亡奸憸隂贼之臣必巧遘机会以当主心而贤人君子少得事任常有物焉以败之若是者岂人之所能为哉泾阳王佥事征当明崇祯朝以边才由司理擢按察司佥事监登莱军未阅月军变落职归田里甲申三月闻懐宗愍帝殉社稷七日不食死公少时即慕诸葛武侯演八阵图仿木牛流马制械器皆可试用其家居见流贼猖獗倡筑鲁桥城以保泾原乡人赖之曩令监军登莱得期月之暇抚循士大夫则凶弁无从煽乱而公之才实可显见矣乃方起遽踣持国论者不信罪之有无而轻弃之此可为流涕者矣然公之功能犹未着也孙髙阳久镇边关功在社稷而废弃八年卒使城破巷战阖门就死其所遇乃忧勤恭俭之君亲见其困于逆阉又赖其力以收畿疆纾国难而终夺于奸憸岂非天哉少师为诸生时即徒步歴诸边以天下为己任盖其始也不以事任之不属而弛其忧其终也不以事任之不属而让其死是则诸君子所自为正而不聴命于天者夫
　　书潘允慎家传后
　　辛未九月二十一日日将暮检架上散佚见济宁诸生潘允慎家传载其冲击流防脱祖母死地奋身蹈火出兄于燔薪匝屋长吁夜参半不能寐盖惟明之亡事与古异君非有凉徳也朝非有政也众非有离心也无食无兵池湮城圮枭张之贼势如猛火而守令学官奋死守御杀身残家而不悔者无地无之荐绅士民庙哭巷战户号人厉并命于锋镝者无地无之其如允慎之保身与亲泰然而无患者千百中无十一也盖至懐宗愍帝嗣位而累世之忠良已尽于逆阉之斵丧矣其未罹门户之祸如孙髙阳卢义兴孙雁门诸公复危死于奸佥之挤陷故自周延儒温体仁得君以后凡内服大僚外秉节钺久安而无患者皆巧佞奸欺庸鄙忍心之人也社稷之倾危生民之祸乱漠然不以关其虑而朋谋私计谄附权要惟恐失意于防微武夫则无小无大皆痛心于文臣之节制言路之纷纠转以养贼胁上为自安之计是以人主孤立于上蒸黎糜沸于下土崩鱼烂一溃而不可收岂非天命遐终故多生亡国之材使恣于民上而刚正忧勤恭俭之君亦隂夺其鉴使嗜奸人之疾味以至于败国殒身而不寤与呜呼此又自古亡国辙迹之一变也
　　书熊氏家传后
　　周官之法国有大事诸子帅国子而致于太子以守王宫掌固颁守政于士庻子以帅众庻盖惟士明于义理能为众庻之倡虽至危死而志不可夺也明之末造流贼横发于中原延蔓海隅其以诸生捍卫乡里而破家亡身残其支体者荒陬小邑必有数人焉盖不经乱亡变故不知古圣人制法之心凡事皆然而兹尤其显见者矣余游四方所至长老各有述而语在缙绅间者惟睢州汤潜庵先生之母【流贼破睢州骂贼贼怒攴解之】闽中郑侍郎重之父【父字华振闻变自山庄挈其妻入城守御城破登楼举火并自焚死】然郑父之义不若汤母之逺闻因是叹死者之义声又以子孙为显晦然于视死如归之义则固无加损也自张献忠出没楚蜀江西冦乱至
　　国初未已每有警城邑士民争窜山泽熊孔敷者新昌诸生也城将陷独不肯避其子迎龙使家人以母出而独身侍父俄而贼至孔敷端坐不起贼怒手刃之迎龙以身蔽左额受刃目睛缀眶外仆地告哀不已乃免其父南丰梁质人作传以传其事其曾孙晖吉于余为道义交以余衰病必欲其祖见于余文乃告之曰吾闻善人必有后今子之志行端直是乃祖之义心孝徳有以开之也然书传所记祖若父之令名每赖后之人而章彻子果能比迹于汤公则奕世以下犹将溯源于髙曾而有所兴起焉又何借于余言既以语之因为书于传后
　　书曹太学传后
　　歙县曹晋袁持其祖太学君家传索余文其传亡友王昆绳所作也太学君以义侠着于乡而尤为荐绅所传述者则其邑给事中方有度浮梁御史黄龙光忤逆奄魏忠贤被逮君厚赂缇骑邀至家留一日为经纪家事方逆奄之炽也在位诸贤既以身殉国而一时士君子及闾阎之义民号呼感愤与诸贤相攀援而不避其祸者大不异于东汉之末也当是时上之政刑虽傎而下之礼俗可不谓盛矣哉盖一代之风教常视乎开国之君汉光武不敢以仕屈严光而明祖之归蔡子英于扩廓也纵敌国之谋臣而不忍伤其义即是二者固足以振一代之士气而使之不茍于自待矣然二君之能此则有本焉光武微时尝従师受经而明祖所致诸儒实承朱子之学所以啓沃其心而使知风教之为重也素矣是以经师之传莫盛于东汉而朱子之传注专行于明其渐摩既深故及其衰也政乱于上而义明于下士气之奋扬虽鈇钺鼎镬之威莫之能夺也呜呼所以致此者岂易言哉有国者之励其士民与有家者之化其子姓一也晋袁之交余经患难而弥笃而其父右军急兄弟之难有古烈士风吾见太学君之泽被于再世矣其行谊之详则见于昆绳之文而无为更举也
　　跋石斋黄公手札
　　公与寳应乔侍御手札十有四其十有二皆短札乃崇祯十五年自戍所复召入都晨夕往复语也长言者二时则引疾南还越中诸贤筑学舎留公讲问而侍御适为巡按一答其始至通问之书一将以使事反命而特致之考公之事庄烈愍帝陈言对命无一不与帝心相违二三执政祖魏忠贤故智力排异已公三进三逐廷杖八十移狱镇抚司考掠者四一朝而脱囚籍则于政事之得失君子小人之消长凡有见闻无不与同心者思所以挽正及引身以退匿迹于嵁巗深谷之中而民生之苦病吏治之烦苛军事之失图柄臣之误主身在局外犹责其友以必言而冀君之一寤盖君子所性根于心而不能自已者如此呜呼庄烈愍帝嗣位于国势倾危之日一时忠良虽触忤憎恶偶有感发未尝不幡然易虑而亲之任之也然卒之如公如念台刘公志在竭忠而穷于効忠之无路如孙文正如卢忠烈志在奋死而扼于投死之非时皆由媢疾之臣相继而居腹心之地其术百变能使东西易面人主自为转移而不觉耳如而夫者不能放流乃与之朝夕深言于帷幄虽当平世犹不能无生乱阶况屯难已成之后乎圣人繋易谓难之解验在小人之退而于五发之位乎天位者可不服念哉
　　记百川先生遗言
　　先兄百川先生曰处士则有虚声乡邻亲戚则有私毁誉若民之于上利害切身不谋而同故吏自一命以上名不虚作人不可以好名相疑已不可怙过而谓民言不当有合葬其父母及前母者以位次问先生曰神道尚右而程朱所言皆尚左朱子其妻存东畔一位则尚左明矣若三柩同葬依古礼则父当中前母右继母左如尊左则父当中而左右易位若父与前母既父左则新祔者次于右父右则新祔者次于左又曰周礼大司乐有享先妣之乐在享先祖之前故郑康成谓周以后稷为祖而姜嫄无所配是以特立庙祭之谓之閟宫斯干之诗曰似续妣祖笺曰妣先妣姜嫄也商颂亦溯源于有娀皆诸侯不敢祖天子之义以是推之庻子于生母当别葬韩魏公葬生母胡氏柩退嫡母尺许赵炳族葬图説引以为据非古也
　　答问
　　兄子道永重修南郊汉前将军闗公庙问曰自书传以来至忠大勇英畧盖世且卓见圣人之道而死于非命者莫过于公与岳忠武故浩然之气长震动乎万世之人心然公之庙无地无之而忠武之祠则连州比郡或无一二又公之神常若充满徧布于宇宙而时见其精爽其大者示威于战阵其小者凡有祷问其应如响而忠武无是也是有説与余应之曰自周衰战国诸君糜烂其民至秦而生民之类几尽矣汉髙祖出之于水火之中治尚寛大有天下者垂四百年自武帝而外桓灵以前虽有庸君患不及民民之思汉也深则激于公之忠义者切又东汉之末士大夫多明于义理而重名节故诸葛武侯遗书搜録而表章之者乃晋氏也其书所谓贼即时君之祖宗以是观之则公遇难时魏呉之士民羣聚而祠之其君臣必见为当然故震动宇宙而结聚于人心者深固而光昭忠武为秦桧所戕身死而桧之余恨犹未解吏民畏桧之威直至桧死乃敢讼言忠武之寃孝宗朝始得立祠于鄂而屡世相臣奸庸相继多主和议偷安以保妻子大率与桧同心故忠武之义气虽不没于人心而祠祀则寥寥焉此事势之自然于二公无加损也夫神者依人而行举亿兆人之精神皆专向于公则公之神自随地而监照之忠武即间有祠祀未有祷禳祈报者则其神何由与之相应而有所征騐哉昔孔子梦见周公不闻尧舜文武并见于梦则神明之感通由于生人精神之结聚明矣故凡祷祈于公行污而所问之事非正者签辞多不应以其精神不足以相感召也既以告道永因思此义亦宜存天壤间乃笔之
　　书王氏三烈女传后
　　三烈女传金坛王若霖志其世父之女二及族姊同时死土贼倪文炳事也明将亡中原楚蜀已尽燬于流防及愍皇帝殉社稷东南盗贼蜂起长老所传女子自投于水火及骂贼而毙于锋刃者不可胜数女教之盛前古所未有也盖自髙皇帝定六宫之礼尽革前代昭仪充华美人诸号而皆以徳命帝室之女不得再适着于令典而愍皇帝之殉社稷也后实先之礼教之所渐摩志气之所感动盖有不知其然而然者矣窃尝叹自古乱亡之衅不过数端或以权奸或以女宠或以宦寺其造乱者不过数人或竟得保其首领以殁而使天下忠臣义士孝子悌弟贞妇烈女无罪而并命于水火盗贼之间且身死而名传者千百中无十一焉岂非造物之不能无憾者哉虽然人之生也莫不有死其能顺性命之理而死者是得全其所受于天者也若晋羊皇后之富贵康宁虽愚夫竖子皆知为不幸则如三烈女者虽谓之考终可也用此言之虽与三烈女之死同而泯灭无闻者亦可以无恨而有或知之则不忍听其无传者吾党之义也
　　书孝妇魏氏诗后
　　古者妇于舅姑服期先王称情以立文所以责其实也妇之爱舅姑不若子之爱其父母天也茍致爱之实妇常得子之半不失为孝妇古之时女教修明妇于舅姑内诚则存乎其人而无敢显为悖者盖入室而盥馈以明妇顺三月而后反马示不当于舅姑而遂逐也终其身荣辱去留皆视其事舅姑之善否而夫之宜不宜不与焉惟大为之坊此其所以犯者少也近世士大夫百行不怍而独以出妻为丑闾阎化之由是妇行放佚而无所忌其于舅姑以貌相承而无勃谿之声者十室无二三焉况责以诚孝与妇以类己者多而自证子以习非者众而相安百行之衰人道之所以不立皆由于此广昌何某妻魏氏刲肱求疗其姑防死其事虽人子为之亦为过礼而非笃于爱者不能以天下妇顺之不修非絶特之行不足以振之则魏氏之事岂可使无传与抑吾观节孝之过中者自汉以降始有之三代之盛未之前闻也岂至性反不若后人之笃与盖道教明而人皆知夫义之所止也后世人道衰薄天地之性有所壅遏不流其欝而钟于一二人者往往发为絶特之行而不必轨于中道然用以矫枉扶衰则固不可得而议也魏氏之舅官京师士大夫多为诗歌以美之余因发此义以质后之人
　　书直新安张烈妇荆氏行实后
　　往年或以烈妇荆氏行实视余其兄公张侍御天池所述也义烈动家人众视其雉经不敢曲止及见侍御叩烈妇平生则其佐夫以养母也凡八年而家人不闻其声诸嫂皆爱焉其死也嗣子灼幼孩号踊如不欲生呜呼柔顺者妇人之正也而昔者圣人之繋易也以阳刚为女徳之贤余尝见将死而信其妇之必身殉者曰妇性刚既有成言矣余前知其戾忍而非刚也既而晩节末路乃有不可道者盖刚者天徳也天地之气蔼然而温和者为阳惨然而凛栗者为隂凡妇人之顺于舅姑宜于家人慈于子姓者皆阳明之发也故其变也激而为义烈其勃谿于舅姑傲狠于娣娰残刻于仆婢者皆隂慝之作也故其变也忍为邪恶而不慙夫坤隂之纯也顺极而健涵焉故其象为马其用为永贞而象传掲之曰大终余始入京师见宛平张氏女未嫁而死其夫又其后则长白官尔佳氏饮药与夫同命闻之审者则清涧白氏夫死夜自经有气起室中白如长虹与荆氏而四矣妇之殉夫辞事多同故于白氏无纪焉兹以与侍御交具得荆氏之性行而因以悟圣人系易之由故总所闻见而并论之以明彰女教且使为人夫者监此以考妇徳而无所蔽焉
　　书万烈妇某氏事
　　烈妇某氏江东巨室婢也妻仆万某早寡守贞二十年年四十余会其主以事当与妻谪戍妻泣而谓烈妇曰汝无子女单独一身能充解脱我俾幼稚有依吾子孙当世祀汝且汝少长吾家主父年七十矣犹汝父也汝何嫌烈妇曰虽然非礼也固请既而曰吾之生赘也亦无不可但自当官充解后陆行必异车水行必异舟逆旅必异室抵戍之日吾有以自处矣既行至中途其主忽戏曰汝为吾妻官作之合矣而不同寝处可乎烈妇曰吾以主为父父何所不得老妇人而忍出此言察其主意不悛越日夜中自经死闻者莫不流涕皆曰烈妇之志足悲矣而其初之义则未审焉其诸荀文若之俦与方子曰操之心途之人皆知之文若为之谋主以固其操柄文若死而操之恶已成矣是犹共剽而终以不取分为义也若烈妇之主身在缧绁垂死之年而忍为大恶则岂烈妇所及料哉烈妇之行也早以死自处矣不得已乃中道而洁其身盖自信其泥而不滓者也岂可使与文若同名而不辨哉
　　为秦门髙贞女纠举本引
　　髙贞女吾师大理卿宛平公同产弟颐侯次女也许嫁秦氏子文照舅姑前殁雍正五年春正月文照死贞女请衰绖归秦氏代夫承重事祖姑其父大骇招余陈礼经以喻之志不移遂以二月朔归秦氏时年二十有二其舅之侧室李氏感焉誓守节与贞女同卧起于今六年矣大理兄弟三人惟季有子大理卒家散季又卒其子流滞新乐及颐侯卒继室暨幼女贫不能自存贞女父党无一人可倚而其夫之叔父子正持手而食养母畜妻子旁及兄之侧室子妇力不能支余嵗时过秦氏见贞女敝衣菜色或冬无棉而意色常和以安呜呼天属之情秉彝之性惟遘闵凶备危苦而后庻一见之如贞女之守志李氏之慕义子正之窭艰而不弃其亲皆人纪所赖以维系也恨余力不足以振之乃告于友朋及大理之知旧姻亲各出其力为举本付里中士大夫重然诺者主子贷为贞女衣裳线纩之费终则棺敛焉传曰人之于天也以道受命若贞女其殆庻几无负于所受者欤敬而恤之岂惟大理之亲旧生徒义不可以茍止哉
　　书髙密单生追述考妣遗事后
　　乾隆六年季春余以兄子之丧病不能兴单生作哲缄致其所述考妣遗事起视之气结不能终篇念幼随先君子播迁隠闵先兄毖余曰此二亲之穷于命也而于我与若之身心则大有造焉在昔尧舜禹汤文武周公皆遭父子君臣兄弟之变而孔孟亦少孤盖惟遭变然后可以见其极故使圣人身之以为万世之标准焉当吾之世志行越众者三人睢州汤潜庵之母为流贼所膊闗西李中孚之父糜烂于战塲博野顔习斋父流亡母改适匍匐万里始得父墓见异母之妹招魂而归盖功利嗜欲薰铄流毒于人心者深且固矣非猛药恶石不足以攻除故三君子以此各成其艰苦杰特之行生之考妣羇穷不异于吾亲而皆早世则视余更酷矣生无兄弟自今以徃即速致要津赢资聚以为妻子之光荣可矣欲鸡豚之逮亲可再得乎惟徳惟义是谓显扬然则生之所以自处于兹可早定矣君子之为学也深其功识犹患浅抗其志行犹患卑必能志七圣人之道然后可继三君子之行毋若余之负所命于兄而混混以没世也
　　吕九仪妻夏氏
　　妇人居常而早寡者无死道也夫不以良死则义可死而堂有舅姑室有子或已之父母笃老而无兄弟则其死也虽当于义而伤于恩芜湖吕九仪死于仇其妻夏氏将死之姑止之逾年仇抵死如法夏氏遂修旧业持门户于今二十年姑既殁二子受室而成家矣其始之欲就死也义终则不愆于义亦不伤于恩故夏氏之生也贤其死也




　　望溪集巻四
　　钦定四库全书
　　望溪集巻五
　　翰林院侍讲衔方苞撰
　　书
　　与阎百诗
　　昨所论孔子殁子张欲师有若而记载子张死曽子有母之丧则曽子问一篇皆母在时所讲问可正子瞻所讥于程子之误宜笔于书至病程朱删易经字则不敢不多为反覆盖专易经字者汉儒之病也程朱所删易甚少而皆依于理仆每见周秦以前古书字形与声近则众书所传多异即一书诸本中亦有增损改易窃叹古书不可通者多以字讹而人莫能辨也如商书自周有终酒诰尔尚克羞耉惟君解者支离牵合终不可通若君与周互易则其义不待诂而明矣盖篆体二字本形似也韩退之罗池庙诗乃此方之人惟侯是非按其前后辞意昭然明白而此以形讹北惟以声讹为子瞻不能辨又自为之説而大书深刻焉则其读书观理之不详可见矣庄子外篇舜将死真冷禹曰不易为遗令得乎史记封禅书至梁父矣而徳不洽谓梁父非衍可乎仆尝自恨寡陋见古书字讹无所证据而不敢擅易愿得博极羣书者以正之故欲化足下之成心而求助焉非敢以辩翘明惟足下鉴之
　　与孙以宁
　　昔归震川尝自恨足迹不出里闬所见闻无竒节伟行可纪承命为徴君作传此吾文所托以増重也敢不竭其愚心所示羣贤论述皆未得体要盖其大致不越三端或详讲学宗指及师友渊源或条举平生义侠之迹或盛称门墙广大海内向仰者多此三者皆徴君之末迹也三者详而徴君之志事隠矣古之晰于文律者所载之事必与其人之规模相称太史公传陆贾其分奴婢装资琐琐者皆载焉若萧曹世家而条举其治绩则文字虽增十倍不可得而备矣故尝见义于留侯世家曰留侯所从容与上言天下事甚众非天下所以存亡故不着此明示后世缀文之士以虚实详略之权度也宋元诸史若市肆簿籍使览者不能终篇坐此义不讲耳徴君义侠舍杨左之事皆乡曲自好者所能勉也其门墙广大乃度时揣已不敢如孔孟之拒孺悲夷之非得已也至论学则为书甚具故并弗采着于传中而虚言其大略昔欧阳公作尹师鲁墓志至以文自辨而退之之志李元賔至今有疑其太略者夫元賔年不及三十其徳未成业未着而铭辞有曰才髙乎当世而行出乎古人则外此尚安有可言者乎仆此传出必有病其太略者不知往者羣贤所述惟务徴实故事愈详而义愈陿今详者略实者虚而征君所蕴蓄转似可得之意言之外他日载之家乘达于史官慎毋以彼而易此惟足下的然昭晰无惑于羣言是徴君之所赖也于仆之文无加损焉如别有欲商论者则明以喻之
　　答友
　　来示乞贤尊表志或家传贤尊事迹着见者惟以某事屈廷议宜别记其事而以本议附焉传志非所宜也盖诸体之文各有义法表志尺幅甚狭而详载本议则臃肿而不中绳墨若约略翦截俾情事不详则后之人无所取鉴而当日忘身家以排廷议之义亦不可得而见矣国语齐姜语晋公子重耳凡数百言而春秋传以两言代之盖一国之语可详也传春秋总重耳出亡之迹而独详于此则义无取今试以姜语备入传中其前后尚能自运掉乎世传国语亦邱明所述观此可得其营度为文之意也家传非古也必阨穷隠约国史所不列文章之士乃私録而传之独宋范文正公范蜀公有家传而为之者张唐英司马温公耳此两人故非文家于文律或未审若八家则无为达官私立传者韩退之传陆贽阳城载顺宗实録顺宗在位未逾年而以贽与城之传附焉非所安也而退之以附焉者以附实録之不安尚不若入私集之必不可也以是裁之必别记其事具载羣议以俟史氏之采择于义法乃安凡此类唐宋杂家多不讲有明诸公亦习而不察足下审思而详论之则知非仆之臆説也
　　与翁止园
　　苞白止园足下仆晩交得吾子心目间未尝敢以今人相视及遘祸所以悯其颠危开以理义者皆不背于所期是吾子所以交仆之道巳至也有疑焉而不以问则于吾子之交为不称故敢暴其愚心近闻吾子与亲戚以锥刀生隙啧有烦言布流朋齿虽告者同辞仆坚然信其无有然苏子有言人必贪财也而后人疑其盗必好色也而后人疑其淫母吾子之夙昔尚有不能大信于彼人者乎仆往在京师见时辈有公为媟嬻者青阳徐诒孙曰若无害彼不知其不善而为之也吾侪有此则天厌之矣昔叔孙豹以庚宗之宿致馁死叔向娶于巫臣氏而灭其宗盖修饬之君子不独人责之天亦责之诒孙之言可谓究知天人之故者也仆自遘祸永思前愆其恶之形于声动于事者无防也而遂至此极者既将以士君子为祈向而幽独中时不能自洒濯故为鬼神所不宥吾子髙行清徳岂惟信于朋友虽乡里间愚无知者犹叹羡焉然则子之行身其慎矣哉仆又闻古人之有朋友其患难而相急通显而相致皆末务也察其本义盖以劝善规过为先仆自与人交虽素相亲信者苟一行此必造怒而逢尤仆每以自伤然未敢以忖吾子于前所闻既信吾子之必不然于后所陈又信吾子必心知其然是以敢悉布之
　　与李刚主书
　　九月中自塞上归附书相问而息耗久不至仲冬望后二日或致函封发之则太夫人行述也呼儿章读之篇终而郎君长人之状附焉惊痛不能夕食太夫人耄而考终在仁孝者犹难为懐况重以长人之夭枉乎此子天民之秀非独李氏所恃赖也仆不能自解岂能为吾兄解然有区区而欲言者言之则非其时而重伤吾兄之意不言则于交友之道为不忠是以敢终布之易曰洊雷震君子以恐惧修省仆平生所遭骨□闵凶殆人理所无悲忧危蹙中每自念性资迫隘语言轻肆与不祥之气实有相感召之理以吾兄之徳行醇懿而衰暮罹此语天之道有不当然者窃疑吾兄承习斋顔氏之学著书多訾謷朱子习斋之自异于朱子者不过诸经义疏与设教之条目耳性命伦常之大原岂有二哉此如张夏论交曽言议礼各持所见而不害其并为孔子之徒也安用相诋訾哉记曰人者天地之心孔孟以后心与天地相似而足称斯言者舍程朱而谁与若毁其道是谓天地之心其为天之所不祐决矣故自阳明以来凡极诋朱子者多絶世不祀仆所见闻具可指数若习斋西河又吾兄所目击也仆自今年来食饮益衰塞外早寒得上气疾防死者再焉恐一旦委沟壑则终无以此闻于左右者是仆负吾兄夙昔相爱重之谊而死有余责也昔泰伯无子伯鱼早丧况吾兄子姓甚殷固知所陈理弱情鄙不足移有道者之虑然君子省身不厌其详论古不嫌其恕倘鉴愚诚取平生所述訾謷朱子之语一切薙芟而直抒已见以共明孔子之道则仆之言虽不当而在吾兄为徳盛而礼恭所补岂浅小哉闻太夫人既祔葬仆身拘缀儿章疹后不可以风将使献嵗赴吊先此代唁并呈长人哀辞其遗腹若天幸男也则速以报我临简哽咽不尽欲言
　　与鄂少保论修三礼
　　三礼自注疏而外羣儒解説无多所难者辨注之误芟疏之繁抉经记所以云之意以发前儒未发之覆耳故仆始议人删三经注疏各一篇择其用功深者各一人主删一经注疏一人佐之余人分采各家之説交错以徧然后众説无匿美而去取详略可通贯于全经尔时公即手书以示诸君子而应者甚稀其后王学士分主仪礼甘司马主戴记更立条例计人数俾各纂数篇仆为言人之意见各殊所学浅深亦异分操割裂则一经中脉络且不能流通而况三经之参互相抵者乎去取详略之大凡且不能画一而况别择之精粗删剟之当否乎众皆黙然仆曾以告公未见宣布退而思曰岂谓吾不宜越畔而耘哉用是不敢固争今更以仪礼相属虽已成之例难以改更而后此规模岂可更不早定夫周官注疏及订义删翼诸本皆仆所防定也其未定者独永乐大典中所録取耳分纂二三君子皆用功多年私心窃谓庻防乎可画一矣及各成数册比类而参挍之虽大体不失而去取详略意见多殊分剟属聫措注亦异仆与钟君晼反覆讨论以求其贯通所费日力防与特着一书等观此则仪礼戴记注疏及各家之説樊然殽乱而宿无定本者其端绪之难理殆有甚于斯矣李侍讲南还既以潘进士嗣事则未竟之书宜以相付但仆见士友间留心于是经者甚少望公面询潘君暨姚徴士择定一人俾速就功役俟稿本既就仆当手订一篇并作按语就中择能者一二人依式讨论俾彼此不相抵若周官卒业衰病之身尚留人世自当与诸君子早夜孜孜不敢畏难而志怠也
　　与鄂少保论防服注疏之误
　　河间献王所得邦国礼自汉不能用至唐而亡孔贾作疏惟宗郑注后儒遵守于丧礼之大经承误而不知其非者约有数端犹幸其纲领尚存于春官司服而散见诸官者一一可徴参以仪礼戴记其谬悠可得而正也一则以仪礼丧服齐衰三月章曰庻人为国君遂谓圻外之民为天子无服不知曰国君者以明大夫君则其臣有服而民无服耳天之下皆天子之民也诸侯为天子牧民则民为之服而况天子乎康成既误谓无服故注檀弓篇遂云三月天下服専指侯国大夫服繐衰而言独不思文承国中男女服之后则谓天下之民明矣使服者惟侯国之大夫则宜特文以见之而漫曰天下服使习其读者第知天下之民皆服而不知服者惟侯国之大夫记礼者不宜若是之愦愦也丧期之变自汉文帝始诏曰令到出临三日皆释服毋禁娶妇嫁女祠祀饮酒食肉则汉文帝以前天下之民皆齐衰三月不得嫁娶祠祀饮酒食肉无疑矣一则谓公卿大夫士之妻为王齐衰期于后无服侯国之命妇于夫人亦然盖因丧服无明文黄氏榦臣为君服图亦未叙列耳然司服职曰为天王斩衰为后齐衰而昏义申之曰服父之义也服母之义也公卿大夫士视后犹母为后服母之服而其妻则无服可乎古者嫂叔无服而于娣姒则以同室而生小功之亲外命妇为王服而于后转无服可乎周官凡称大丧皆谓王后也内宰凡丧事佐后治外内命妇正其服位肆师大丧令外内命妇序哭春官世妇大丧比外内命妇之朝暮哭者内司服于九嫔世妇外别共凡命妇之丧衰正谓公卿大夫之妻耳可以后儒无稽之言而废周公之典法哉仪礼不杖期章曰为夫之君盖以妇人为君且有服则后夫人不待言耳礼经中文略而义该者如此类甚多则外命妇于后夫人并不杖期无疑也一则据仪礼繐衰七月谓诸侯之大夫以时接见于天子故有服而士无服不知繐衰在大功之下小功之上大夫服此则士正服小功无疑矣即如此职于大夫曰其丧服加以大功小功于士曰亦如之遂据此谓士无缌服可乎若以接见天子为义则诸侯之大夫固有未达于王朝者有虽聘頫而不得接见天子者小行人职大客则傧小客则受其币而聴其辞是也诸侯之士有従君而达于王朝且任之以事者掌客职凡介行人宰史皆有牢象胥职王之大事诸侯次事卿次事大夫次事上士下事庻子是也且使従君朝觐适遭大丧卿大夫皆繐衰庻人缟素而士独服吉可乎程朱治经多尽屏汉儒之説者以折衷义理而决不可通故也羣儒曲护旧説亦约有数端一则谓庻人为国君齐衰又为天子齐衰则为二统而例以为人后者为其本生父母不知为人后者服虽有降而无絶也若圻外之民无服则竟絶之于天子矣况民为国君非为人后之比太宰职以九两系邦国之民一曰牧以地得民则虽诸侯不过为天子系属此民与师长主友之属等耳故侯国有灾移民通财舍禁弛力薄征缓刑必待大司徒之令大宗伯以荒礼哀凶札以吊礼哀祸烖以禬礼哀围败以恤礼哀冦乱小行人所至之国札丧则令赙补凶荒则令赒委师役则令禞禬皆所以救民之死病也天子保民如子而民戴之如父母一旦天崩地坼而不为数月之服不惟义不可以苟止而情亦不能苟安如以二统为嫌则男子为父斩衰又为君斩衰妇人为夫三年而夫在又为长子三年亦为二统矣毋乃害义伤教而不即于人心乎一则谓妇人之従服必降于夫夫为后齐衰期妻不冝同独不思父在为母期而妇为姑亦期妇为舅姑同服期而不问子之斩与齐则外命妇为王后君夫人同服期而不问夫之斩与齐王后之丧外命妇之丧衰哭位备见于诸官而可以臆説乱之乎一则谓诸侯之大夫既降为繐衰不冝庻人转承以齐衰不知服之轻重义各有当大夫之降为繐衰以不得上比于王臣耳若民则天子之民义无所嫌故期以三月而齐衰不降犹旁服有大功小功而世适之于髙曾并齐衰三月也礼以义起而缘人情学者反求其本则于一曲之説昭然若发蒙矣
　　凡作事一节简错象胥职宜为小行人职文【自记】与来学圃
　　吾友举用方自代朋友之交君臣之义并见于斯可以风世砥俗但大臣为国求贤尤贵得之山林草野疎逺卑冗中以其登进之道甚难而真贤往往伏匿于此也若惟求之于平生久故声绩夙着之人则其涂隘矣万一
　　圣主命以旁招俊乂列于庻位将何以应哉抑又闻当官守道固贵于坚而察言服善尤贵于勇前世正直君子自谓无私固执已见或偏听小人先入之言虽有灼见事理以正议相规者反视为浮言而聴之藐藐其后情见势屈误国事犯清议而百口无以自明者多矣必如季路之闻过则喜诸葛亮之谆戒属吏勤攻已过然后能用天下之耳目以为聪明尽天下之材力以恢功业吾友此时正宜用力于此且与二三同志者交相朂时相警也余不赘
　　与吕宗华
　　仲春使归一札想已彻仆曩者妄删昆山徐氏所刻宋元经解尝为吾兄略言之而未悉也是书巻帙既多非数十金不可购逺方寒士有终其身不得一寓目者矣有或致之观之不能徧也有或徧之茫洋而未知所择也仆幸童稚时先君子口授经文少长先兄为讲注疏大全择其是而辨其疑凡易之体象春秋之义例诗之讽喻尚书周官礼记之训诂先儒所已云者皆粗能记忆借是为基故是编之删虽不敢确然自信然大醇而不收甚驳而妄取者则鲜矣仆始従事于斯以为一家之説未徧则理或有遗而心弗能餍也虽至肤庸甚者支离谬悠而一语未详终不敢决弃焉及徧一经然后知三数大儒而外学有条理者不过数家而就此数家之中实能脱去旧説而与圣人之心相接者盖亦无防因复自惜假而用此日力以玩索经之本文其所得必有过此者然积疑之义未安之诂发书终巻必一二得焉则又治经者所不可废也自惟取道之艰思竭不肖之心力以为后学资借俾得参伍众説而深探其本源遂过不自量而妄删焉矻矻于车船奔迫人事丛杂中盖二十余年而后诸经之説粗毕惜方删取时计此生不能更周览凡可有可无之説多过而存之又宋元诸儒文字繁委颇有数语可尽而散漫至千百言者皆未暇泠汰两年以来衰病日深大惧此业不卒将抱终古之恨欲于南中招学子数人编而録之次第邮致更加讨论排纂成书而量其程期役必浃嵗计所訾给嵗必百金朋游间近有一二人为倡而苦无继之者是书之成岂惟蒙者二十余年日力所耗竭哉实数百年儒先精神所并注也果能卒业异日遇有力者传而布之俾承学之士苦于昆山原刻之难致与观之而难徧者一旦餍足其心而省其功力之十八其为踊跃当何如又况支离谬悠之説始学无主多见谓新竒或弃周行趋邪径以自投于荆棘贼经侮圣日蔓以延廓而清之以为斯道之闲所闗岂浅小哉此仆区区所以重惜其无传也然是书不难于异日之传布而难于目前之编録衰疾之身惧且不能待矣吾兄家故贫洗手奉职自无力以及此然此宇宙间一公事也凡辨书名有心有目者皆与有责焉惟宿留斯言苟遇其人则诚告之或有自逺而相应者与仆与吾兄非世俗之好也余生之事惟兹为急是以敢切布之
　　答杨星亭
　　杂记父为长子杖则其子不以杖即位小记父不主庻子之丧则孙以杖即位可也庻子有对适以为义者冢子未食而见适子庻子已食而见是也若为丧主及主子之丧则众适皆称庻子小记庻子不继祖祢庻子不为长子三年是也父宗子也而主长子之丧则义起于祖若父之正体者也父众子也而主长子之丧则义起于子与孙之传重者也若以众子之贵而主焉则轻正体传重之义而伤众子未贵者之恩或以奔防记所云而谓众子之丧皆父主之则未知所云乃众子之成人而未室受室而无子者礼以穷而变耳【记曰凡丧父在父为主父没兄弟同居各主其丧亲同长者主之不同亲者主之】众子无子而尊行异爵之吊賔至非父主之而谁主耶父没矣无子者之丧非兄弟主之而谁主耶其特制同居为主之礼者盖虑兄弟众多或徙家于异国或同国而异居或逺出而不返必待异居之长适来主其丧则事有不举而时不可待故以权制俾同居者主之所以便人情而达礼事耳如郑氏所诂【郑注各为其妻子之丧为主也】则曰父没各主其私丧可矣兄弟同居之文不亦赘乎各主其丧之文不亦暧昧而不可别白矣乎孔氏不知以有子无子为别而以同宫异宫为断益误矣众子而有子虽父在固其子主之矣又何亲同长者主之不同亲者主之之云耶如无子也虽异宫非父为之主而谁属耶幼季众子也而有子父不宜主其丧望以此正告之讣辞与式则询诸其乡之长老君子行礼不求变俗大体既正则细者姑従其国故可也
　　答程夔州
　　散体文惟记难撰结论辨书疏有所言之事志传表状则行谊显然惟记无质榦可立徒具工筑兴作之程期殿观楼台之位置雷同铺序使览者厌倦甚无谓也故昌黎作记多缘情事为波澜永叔介甫则别求义理以寓襟抱柳子厚惟记山水刻雕众形能移人之情至监察使四门助教武功县丞防壁诸记则皆世俗人语言意思援古证今指事措语每题皆有现成文字一篇不假思索是以北宋文家于唐多称韩李而不及柳氏也凡为学佛者传记用佛氏语则不雅子厚子瞻皆以兹自瑕至明钱谦益则如涕唾之令人□矣岂惟佛説即宋五子讲学口语亦不宜入散体文司马氏所谓言不雅驯也寄来二作皆不苟所薙芟数语乃时人所谓大好者他日当面析之此虽小术失其传者七百年吾衰甚矣儿章粗知其体要不幸中道殂贤其朂哉
　　答程起生
　　足下以周易要论相质数年矣而未敢为序非故难之也余成童为科举之学即治周易自汉唐至元明言理言象数之书未有不经于目者就其近正者不过据圣人所系之辞随文解意而谓其理如是其取象如是至所以取是象系是辞确乎能见其根源者百不一二得焉故学之防二十年于前儒所已言一一皆能记忆而反之于心则概乎未有所明乃舍是而治春秋周官以春秋比事属辞五官各有伦序可依类以求而互相证也其后与安溪李文贞公论易至乾坤之二爻归妹之初九六五始灼见圣人系辞取象之本义确乎其不可易【见周易观彖】而余于朱子所疑于涣之六四亦若微有得焉【卦自否来下三隂为小人之朋六上居四而成涣则小人之羣散矣当否之时国疵民病蕴积如邱山一旦小人之羣散则凡此者皆涣然氷释其功效非寻常思议所及也故诸爻惟此为大吉正彖传所谓刚来而不穷柔得位乎外而上同也故四为涣主爻】乃知卦爻之辞皆有确乎不可易者特后儒之心智弗能贯彻焉耳足下尝言学易者果明于隂阳刚柔徳位之当否而协诸本卦之时义则亦可以得其比例文贞易通论已略见此义而要论中所开阐又多通论所未及惜乎不得使文贞见之也昔余以易叩文贞輙有以开余而余不能有开于文贞文贞以春秋周官叩余亦时有以开文贞而文贞之开余者则少假而足下得与文贞面相质覆之所发必更多惜乎并世以生而不得一遇也若天假余年而于易终有所明当为足下序之
　　与万季野先生书
　　仆性资愚钝不笃于时抱章句无用之学倔强尘埃中是以言拙而众疑身屯而道塞独足下观其文章察其志以谓并世中明道觉民之事将有赖焉此古豪杰贤人不敢以自任者昧劣如某力岂足以赴其所志耶某于世士所好声华弃犹泥滓然辱足下之相推则非惟自幸而又加怵焉盖有道君子重其人则责之倍严使仆学不殖而落行不植而欹足下将有不得于心者此仆所以每诵知已之言而忻与惕幷也盖甞以古人之道黙自忖省其无所待而能自必者独先明诸心为善不为恶而已至欲体道以得其身非极学问思辨之功所谓笃行者终无本统仆先世虽世宦达以乱离焚剽去其乡县转徙六棠荒谷之间生而饥寒杂牧竖朝夕苏茅汲井以治饔飱未能专一幼学优游浸润于先王之遗经及少长则已操笔墨奔走四方以谋衣食或与童蒙钩章画句噭噪嚘嘤或应事与俗下人语言终日昏昏惫精苦神其得扫除尘事发书翻覆者日不及一二时古之谋道者虽所得于天至厚然其为学必专且勤久而后成故子曰发愤忘食其学易也曰假我数年今仆智识下古人千百而用功乃不得十一如乘敝车罢牛道长涂曲囏絶险又值樛枝盘根絓其縿而闗其轴不亦难乎以此知士有志于古人之道不独既成而行有命其成与否亦天所命也然行之以不息要之以至死其有得于身与有得于后则吾不敢知南归后踪迹具与昆绳书幸索观时赐音耗以当讲问吾之望也
　　答礼馆诸君子
　　殷同飨燕之説二三君子重以为疑旁引互证惧来者之瑕疵诚意感人而终有未帖于愚心者盖辨其所従生而推之以至于所终极则前儒所云胥无当于事理之实也夫殷同所施者何政哉即巡守殷国削黜流讨加地进律之政耳【六典既施每嵗正月又和而布之于邦国舍巡守别无特施于天下之政】唐虞五载一巡守至周而易以十有二年六服再朝更不亲巡以考其所述之职则时过人亡有无所施其黜陟诛赏而遗憾于民心者矣先王卜征五年而嵗习其祥祥习则行不习则增修徳而改卜是虽以十有二年为期而是年不行次年可更卜也【既可改卜无为徧徴天下之诸侯如谓六服殷同可又迟十有二年而后巡守则更无是理】其或王既笃老若嗣王冲幼又或大亲衰疾不可久离必酌徴州伯卒正连帅之忠诚可倚威徳夙彰者州各数人以谘谋而发命焉如舜摄位而咨十有二牧武王克商徴九牧之君登豳阜以望商邑其事盖旷世一见而礼必絶殊若一嵗而徧徴六服之诸侯一时而尽空一方之君长则决知其无是也由是言之殷同于方岳而施其政乃巡守之常经其间举于王都则循用祀方明将币礼賔发命于坛宫之礼节耳若飨必于庙燕必于寝则朝觐宗遇之礼宜然而于会同势不能行姑就时会言之方各数州州分五等所徴各四三人而庙堂已不能容矣又况殷同徧徴九州之侯伯乎且飨于庙中献酬各有数以次相及日不过四三人盖兼旬而莫之能徧焉凡礼賔客在野在外则杀礼司仪之职为坛三成公于上等侯伯于中等子男于下等其将币亦如之其礼亦如之则所谓礼者祼酢飨燕无不该也昭昭然矣【大行人职上公将币王礼再祼而酢飨礼九献食礼九举出入五积三问三劳则王礼备色众礼明矣注于此经礼亦如之独举祼酢不知何据后儒疑将币祼酢在坛飨燕仍反国中而于庙于寝其蔽实由于此】祼可坛则飨亦可坛祼各于其等可同时而卒事则飨各于其等亦可终日而卒事野外杀礼兹其尤著者也飨则各于其坛之等燕则并升于坛之堂胡为其不可与二三君子坚持旧説不过谓飨燕乃宫室中事不宜行于野外耳夫祼酢之礼重于飨燕而或可或不可不识其所以异者何也抑谓飨燕则有牲俎而异于祼酢乎然牲俎可于坛荐方明而独不可以献賔客又不识其所以异者何也况掌舍之职专主会同其设坛壝之等以待将币祼酢则设帷宫以待飨燕明矣幕人之共帷幕掌次之张大次小次皆曰会同又其明徴也【帷四周以为宫幕其上以为蔽张大次使羣聚以待事张小次使各就以暂休将币及祼酢时无所用之】见于春秋传者襄王飨晋侯于衡雍犹可云既作王宫宋公享晋侯于楚邱晋侯宴鲁侯于河上郑伯享赵孟于垂陇不于坛壝帷宫安所得庙寝哉至于牺象不出门嘉乐不野合则有为而云然也周公旧典本无诸侯私为会盟而飨燕于国外之礼故假是以沮齐侯耳天子巡守殷国首举柴望征伐所至则有类造上帝封于大神祭兵于山川之礼礼乐之器或具于方岳之明堂或载于主车之前后必然而无疑者也淮水之诗鼓钟瑟琴笙磬俱备宋公道享晋侯而舞桑林况天子之巡守军旅会同乎蒙者所见如此而未敢备载于承修之书以二三君子尚不能无疑安望众人之咸喻哉礼经残缺久矣申之会子产向戌献合诸侯之礼六而楚人无一见焉则会同之礼与朝觐絶殊者多矣河间献王所得邦国礼五十六篇尽亡而诸君子专据侯国仅存之聘燕汉儒臆决之説传记杂出之言而曰若者必礼之所无【坛宫不可飨燕礼器不出门野外不合乐之类是也】若者必礼之所有【十有二年王不巡守则徧召六服之诸侯受币祼酢于郊坛仍反国中而飨于庙燕于寝是也】不亦汰乎愿诸君子一以事理之实求之而母桎于旧説也
　　与程若韩
　　来示欲于志有所增此未达于文之义法也昔王介甫志钱思公母以思公登甲科为不足道况琐琐者乎此文乃用欧公法若叅以退之介甫法尚可损三之一假而周秦人为之则存者十二三耳此中出入离合足下当能辨之足下喜诵欧公文试思所熟者王恭武杜祁公诸志乎抑黄梦升张子野诸志乎然则在文言文虽功徳之崇不若情辞之动人心目也而况职事族姻之纎悉乎夫文未有繁而能工者如煎金锡麤矿去然后黑浊之气竭而光润生史记汉书长篇乃事之体本大非按节而分寸之不遗也前文曾更削减所谓叅用介甫法者以通体近北宋人不能更进于古今并附览幸以解其蔽必欲增之则置此而别求能者可也
　　论
　　周公论
　　刘子古塘问于余曰周公不以东征属二公而亲加刃于管叔何也余曰是乃所以为周公也明知管叔之当诛而假手于二公是饰于外以避其名也观后世乱臣贼子必假手于他人或卖而诛之以塞众口则周公之纯乎天理可见矣盖天理不可以为伪且以昭万世之人纪使知大义灭亲虽弟可加刃于其兄【石碏杀其子厚盖援周公之义以自决者也】又以明居位而不能讨乱则与之同罪孔子作春秋于隠之大夫而臣于桓桓之大夫而死于庄闵之世者皆不书其卒以示皆有可诛之罪也【董史书赵盾弑其君盖用周公之典法】然观鸱鸮之诗早已叹育子之闵斯则终公之身长隠痛乎文考文母之恩勤而惄然无以自解盖讨贼之义【春秋于倡乱而未成者皆以讨贼之辞书良霄栾盈是也】与哀兄之仁固并行而不相悖也古塘复问曰以周公之圣暴师三年而仅乃克奄何也曰此时也势也武王徴九牧之君登豳阜以望商邑已忧未定天保而夜不能寐及三叔流言武庚诞纪其序凡羞行暴徳逸徳之人皆乘时而思逞虽有善类亦追念殷先王之旧徳而不能忘当是时非大动以威不能革也故灭国至于五十之多非诚服其心不能久而安也故破斧缺斨之后衮衣绣裳驻大师于徐兖之间俾东夏无摇心然后徐察其乡顺者而教告之取其不迪者而战要囚之周防如兕虎抚育如婴儿至班师之日东人以公归不复为悲则奄虽屈强无与同恶矣故讨其君而罚不及民分其族姓以兄弟之邦迁其尤桀骜者于新邑而身拊循焉所以久安而无后患也匪特此也形胜者守国之末务而圣人亦不废当武王克商之初即定周居于洛邑周召卒营之以为搜狩会同之地良以雍州虽固而逺于东夏难以临制诸侯故宅土中陈祀许蔡国其南虞虢韩魏晋燕国其北齐鲁国其东宋卫夹河而居非王室之周亲即三恪太岳之裔胄开国之股肱盖惩于鬼方之叛殷莱夷之争齐而早为盘石苞桑之固也故周之衰卒赖四方诸侯艰难守御以延共主之虚名者垂六百年盖时势不可以私智矫形胜不必以武功争惟圣人能以道揆而不失其时义以安宗社以奠生民则仍天理所运用也古塘曰防哉由前之説则知圣人一循乎天理而无不可处之事变由后之説则知圣人深察乎世变而所以御之者仍不越于道揆前世之尚论者未尝及此后之君子宜有闻焉退而正于吾兄百川亦曰然乃叙而録之
　　汉髙帝论
　　二帝三王之治荡灭而无遗虽秦首恶亦汉髙帝之过也方是时古法虽废而易兴也俗变犹近而易返也文献虽微而未尽亡也天下若熬若焦同心以苦秦法则教易行政易革也而髙帝乃一仍秦故汉氏之子孙循而习之垂四百年不特君狎其政民亦安其俗矣而后此复何望哉古圣人之有天下也若承重负行畏途而惧于不胜至于秦则用天下以恣睢而专务自慊于上秦皇帝縦观髙帝曰大丈夫当如此矣及叔孙通定朝仪乃曰吾今而知皇帝之贵则其所见去秦皇帝盖一间耳传曰古之欲明明徳于天下者必先格物致知正心诚意以修其身是乃二帝三王之学孔氏之徒由诗书所称推寻而得之者也总而计之惟有虞氏以元徳升闻而登天位其余非天子之子则继世之侯伯生有圣徳童而预教而学之为君师者且数十年故其所以治天下国家者能一循乎天理之自然而无所矫拂也后世开创之君大抵奋迹于干戈扰攘之中任威权骋谋诈以得其志虽有圣贤者出骤而语之以二帝三王之道亦安能一旦尽弃其所知所能而由其所不习哉自汉髙以后比次诸君其性资可与复古者惟光武为近而下无名世诸葛亮之才防矣乃﨑岖于乱亡之余使亮与光武并世而相遭庻乎其犹有望也与
　　汉文帝论
　　三王以降论君徳者必首汉文非其治功有不可及也自晋魏及五季虽乱臣盗贼闇奸天位皆泰然自任而不疑故用天下以恣睢而无所畏忌文帝则幽隠之中常若不足以当此而惧于不终此即大禹一夫胜予成汤栗栗危惧之心也世徒见其奉身之俭接下之恭临民之简以为黄老之学则然不知正自视缺然之心之所发耳然文帝用此治术亦安于浅近苟可以为而止其闻张季之论犹曰卑之毋髙盖谓兴先王之道以明民非已所能任也孔子曰子产犹众人之母也能食之而不能教也书曰周公师保万民若文帝者能保之而不能师也夫是乃杂于黄老之病矣夫
　　蜀汉后主论
　　昔成汤之世伐夏救民皆伊尹主之而汤若无所事也周武王之世勘乱致治皆周公主之而武王若无所事也盖大有为之君苟得其人常以国事推之而已不与故无牵制之患而功可成大有为之臣必度其君之能是而后以身任焉故无拂志之行而言可复亡国之君若刘后主者其为世诟厉也久矣而有合于圣人之道一焉则任贤勿贰是也其奉先主之遗命也一以国事推之孔明而已不与世犹曰以师保受寄托威望信于国人故不敢贰也然孔明既殁而奉其遗言以任蒋琬董允者一如受命于先主及琬与允殁然后以军事属姜维而维亦孔明所识任也夫孔明之殁其年乃五十有四耳使天假之年而得乘司马氏君臣之瑕衅虽北定中原可也即琬与允不相继以殁亦长保蜀汉可也然则蜀之亡会汉祚之当终耳岂后主有必亡之道哉抑观先主之败于呉也孔明曰法孝直若在必能制主上东行是孔明之志有不能行于先主也而于后主则无不可行呜呼使置后主之他行而独举其任孔明者以衡君徳则太甲成王当之有愧色矣
　　此河间王君振声之説也君子表微观管子将死之言桓公犹背焉则信乎后主为不可及也【自记】灌婴论
　　汉之再世诸吕作难定天下安刘氏者婴也而议者推功于平勃误矣平为丞相聴邪谋以南北军属产禄使勃有将之名而无其实久矣一旦变起仓卒而勃不得入于军则平已智尽而能索矣乡使绐説不行矫节而谋泄平勃有相牵而就缚耳如产禄何前古用此以败国殄身者众矣平勃之事幸而集则婴为之权借也吕氏虽三王悬国千里外无一夫之援而诸侯合従西乡空国兵以授婴当是时吕氏所恃者婴耳而婴顿兵荥阳与诸侯连和以待其变是犹孤豚局于圈槛而虎扼其外也吕氏心孤故郦寄之谋得入而公卿吏士晓然知产禄之将倾同心于踣之故矫节闭殿莫敢龃龉以生得失譬之于射勃矢而婴机也乡使吕禄自出以当齐楚而产兼将南北军以自定或不足以倡乱贼诸大臣有余力矣吕氏本谋欲待婴与齐合兵而后发故虽聴郦寄之言尚犹豫未有所决也及贾夀自齐来知婴谋然后以印属典客盖自知无以待婴而欲改图以缓死故得因其瑕衅而乗之由是观之定天下安刘氏者婴也审矣其推功于平勃误也抑吾有感焉三代以下汉治为近古其大臣谋国若家人然婴之功虽掩于平勃受封犹次之至平阳侯窋屡发产谋以闗平勃折其机牙功不在婴下及事平以不与诛诸吕夺官而无一言以自列呜呼何其厚与韩富贤人也其相宋也以不共撤之谋生怨岂人心之变随世以降而终不可返于古耶抑上所以导之者异耶此有国家者所宜长虑也
　　宋武帝论
　　裕之鋭于取秦而拙于御夏也世多议之而独未察其隠情也以王镇恶之才兼秦人之思猛使重其权一以闗中委之必能拒夏裕之智非不及此也而计不出此者盖自汉魏之衰乘危窃国者皆强臣非邻敌也王敦桓温以后方镇称兵者接踵故计以秦资镇恶不若弃之于夏为安耳裕之将终幸檀道济无逺志非若兄韶难遇而虑谢晦之有异同况镇恶哉故并留诸将使互相牵制谓能同心以御敌而使义真安受之固所愿也即自相剪除如邓艾钟会之已事亦吾利也呜呼裕之志憯矣曹氏司马氏之簒也无敢加刃于故君者而裕忍为万世之首恶原其心亦谓丕炎之簒也其基厚年盛强民无异望已则起匹夫垂暮而得之故不能无后嗣之忧耳然裕之子孙转而相屠过于讐敌齐氏乗之无少长殱焉自古亡国之子孙未有如裕之无遗类者也夫夏殷之亡也失其位丧其躯者不过末孙之桀纣而已其位上公修礼乐而承世祀者如故也至于周则降为小侯而封延于魏晋呜呼人心之陷溺久矣三王奉天之道有天下而不与者虽语之而不能信也即欲为子孙计智诈渐毒亦岂可以意逞哉
　　于忠肃论
　　孔子曰可与立未可与权易之道正或有过而中则无之中非权不得而遭事之变则尤难明景泰中于忠肃公不争易储为之解者曰公隂争之而不敢暴也或曰景泰有定国之功有天下者宜其子孙是皆未得公之心也宋太宗挟传子之私而光美徳昭不得良死季桓子有疾命正常曰南孺子之子男也则以告而立之女也则肥也可桓子卒康子即位既葬康子在朝南氏生男正常载以如朝曰夫子有遗言南氏生男则以告于君大夫而立之康子请退公使共刘视之则或杀之矣方景泰帝决志易储争者虽盈廷不足忌而公则其身之所由以立也勲在社稷中外之人心系焉公有言则心孤而虑变矣帝之度量未必逺过宋太宗而威权则十百于康子是乃公之所心悸也南城髙树之伐殆哉岌岌乎而敢轻试哉鲁昭公之出也叔孙婼自祈死而不诛其司马鬷戾先儒病焉不知婼之心亦犹是也春秋时强家胁权而相灭者无国无之季氏之恶稔矣其不动于恶以国制于已而昭公在外为不足忌耳若婼诛鬷戾则季氏之虑变矣非独叔孙氏之忧吾恐圉人荦卜齮之贼复兴而公衍公为不得复安于鲁也为叔孙计必力能诛季氏定昭公而后可加刃于鬷戾故不得已而以死自明此叔孙之明于权也吾因正常而得于公之义又因于公而得叔孙婼之心故并论之使遭变而处中者有以权焉











　　望溪集巻五
　　钦定四库全书
　　望溪集巻六
　　翰林院侍讲衔方苞撰
　　序
　　礼记析疑序
　　自明以来传注列于学官者于礼则陈氏集説学者弗心餍也壬辰癸巳间余在狱箧中惟此本因悉心焉始视之若皆可通及切究其义则多未审者因就所疑而辨析焉葢礼经之散亡久矣羣儒各记所闻记者非一时之人所记非一代之制必欲防其説于一其道无由第于所指之事所措之言无失焉斯已矣然其事多略举一端而始末不具无可稽寻其言或本不当义或简脱而字遗解者于千百载后意测而悬衡焉其焉能以无失乎注疏之学莫善于三礼其参伍伦类彼此互证用心与力可谓艰矣宋元诸儒因其説而防绎焉其于辞义之显然者亦既无可疑矣而隠深者则多未及焉用此知古书之蕴非一士之智一代之学所能尽也然惟前之人既辟其径涂而言有端绪然后继事者得由其间而入焉乃或以已所得瑕疵前人而忘其用力之艰过矣余之为是学也义得于记之本文者十五六因辨陈説而审详焉者十三四是固陈氏之有以发余也既出狱校以卫正叔集解去其同于旧説者而他书则未暇徧检葢治经者求其义之明而已岂必説之自已出哉后之学者有欲汇众説而整齐之则次以时代而録其先出者可矣
　　周官析疑序
　　周官一书岂独运量万物本末兼贯非圣人不能作哉即按其文辞舍易春秋文武周召以前之诗书无与之并者矣葢道不足者其言必有枝叶而是书指事命物末尝有一辞之溢焉常以一字二字尽事物之理而逹其所难显非学士文人所能措注也凡义理必载于文字惟春秋周官则文字所不载而义理寓焉葢二书乃圣人一心所营度故其条理精宻如此也尝考诸职所列有彼此互见而偏载其一端者有一事而毎职必详者有畧举而不更及者有举其大以该细者有即其细以见大者有事同辞同而倒其文者始视之若樊然淆乱而空曲交防之中义理寓焉圣人岂有意为如此之文哉是犹化工生物其巧曲至而不知其所以然皆元气之所旁畅也观其言之无微不尽而曲得所谓如此况夫运量万物而一以贯之者乎余初为是学所见皆可疑者及其久也义理之得恒出于所疑因録示生徒使知世之以周官为伪者岂独于道无闻哉即言亦未之能辨焉耳
　　周官集注序
　　朱子既称周官徧布周密乃周公运用天理熟烂之书又谓颇有不见其端绪者学者疑焉是殆非一时之言也葢公之兼三王以施四事者具在是书其于人事之始终百物之聚散思之至精而不疑于所行然后以礼乐兵刑食货之政散布六官而聨为一体其笔之于书也或一事而诸职各载其一节以互相备或举下以该上或因彼以见此其设官分职之精意半寓于空曲交防之中而为文字所不载迫而求之诚有茫然不见其端绪者及久而相説以解然后知其首尾皆备而脉络自相灌输故叹其徧布而周密也余尝析其疑义以示生徒犹苦旧説难自别择乃并纂録合为一编大指在发其端绪使学者易求故凡名物之纎悉推説之衍蔓者概无取焉葢是经之作非若后世杂记制度之书也其经纬万端以尽人物之性乃周公夜以继日穷思而后得之者学者必探其根原知制可更而道不可异有或异此必蔽亏于天理而人事将有所穷然后能神而明之随在可济于实用其然则是编所为发其端绪者特治经者所假道而又岂病其过畧也哉
　　春秋通论序
　　记曰属辞比事春秋教也凡先儒之説就其一节非不持之有故言之成理也而比以异事而同形者则不可通者十八九矣惟程子心知其意故曰春秋不可每事必求异义但一字异则义必异焉然经之异文有裁自圣心而特立者如鲁夫人入各异书之类是也有沿旧史而不能革者称人称爵称字称名或氏或不氏之类是也其间毫茫之辨乍言之若无可稽寻及通前后而考其义类则表里具见固无可疑者抑尝考诗书之文作者非一而篇自为首尾虽有不通无害乎其可通者若春秋则孔子所自作而义贯于全经譬诸人身引其毛髪则心必觉焉苟其説有一节之未安则知全经之义俱未贯也又凡诸经之义可依文以求而春秋之义则隠寓于文之所不载或笔或削或详或畧或同或异参互相抵而义出于其间所以考世变之流极测圣心之裁制具在于此非通全经而论之末由得其间也余窃不自忖谨师戴记与程子之意别其类为三十有六而通论其大体凡九十章又通例七章使学者知所从入至尽其义类与圣心同揆而无一节之不安则愿后之君子继事焉耳
　　春秋直解序
　　自程朱二子不敢以春秋自任而是经为絶学矣夫他书犹孔子所删述而是经则手定也今以常人自为一书其指意端绪必有可寻况圣人之不得已而有言者乎葢屈折经义以附传事者诸儒之蔽也执旧史之文为春秋之法者传者之蔽也圣人作经岂预知后之必有传哉使去传而经之义遂不可求则作经之志荒矣旧史所载事之烦细及立文不当者孔子削而正之可也其月日爵次名氏或畧或详或同或异防书既定虽欲更之其道无由而乃用此为褒贬乎于是脱去传者诸儒之説必义具于经文始用焉而可通者十四五矣然后以义理为权衡辨其孰为旧史之文孰为孔子所笔削而可通者十六七矣余之始为是学也求之传注而樊然淆乱按之经文而参互相抵葢心殚力屈几废者屡焉及其久也然后知经文参互及众説殽乱而不安者笔削之精义毎出于其间所得积多因取传注之当者并已所见合为一书以俟后之君子其功与罪则非防者所能自定也
　　删定荀子管子序
　　自周以前上明其道而下守之以为学舍故府之礼籍史臣之记载太师所陈之风謡无家自为书者周衰道散然后诸子各以其学鸣惟荀氏之书略述先王之礼教管氏之书掇拾近古之政法虽不徧不该以视诸子之背而驰者则有间矣而其义之驳辞之蔓学者病焉切而究之荀氏之疵累乃其书所自具而管氏则众法家所附缀而成且杂以道家之説齐东野人之语此则就其辞气可识别者也余少时尝妄为删定兹复审详凡辞之繁而塞诡而俚者悉去之而义之大驳者则存而不削葢使学者知二子之智乃以此自瑕而为知道者所深摈亦所以正其趋向也管氏之书其本真葢无几以其学既离道而趋于术则凡近似而有所开阐者皆得以类相从而无暇深辨焉耳
　　重订礼记纂言序
　　元儒临川吴氏三礼之学惟戴记纂言为当髙安朱公可亭重订焉辨析开阐自为之説者其多与吴氏等而精密则过之其书行世久矣而必欲余为之序葢公抱疾数年惟经学为孜孜时与余商论而见谓微有知也余尝怪诗书所传出于唐虞三代之卿相者十八九而汉唐以后以经学相承者皆憔悴专家之儒卿相则无一有焉其能者不过于诗赋辞章得其崖略而已葢古之人必德之盛学之优然后任此位后世或以勲劳或以地势又其次则科举之士累日积久以致之则其心不能专而日有不暇给固其宜也惟
　　本朝安溪李文贞公周易通论尚书洪范传所见有进于前儒者而近复见公此书及仪礼节略葢二公于诸经皆沈潜反覆务究其所以云之意而二书尤平生精力所专注宜其可以逾逺而存也李公早歳登甲科五十以后始开府于畿南其在中朝皆文学侍从之官其于讲学治经固宜寛然有余而公自翰林出为县令徧歴烦剧以晋大府使众人当之宜无晷刻之暇而能深探乎礼意若此葢公自承亲事君以及治家交友皆应乎礼经惟其有之是以似之故所得不可以恒情测也抑吾因此有感焉自
　　圣祖仁皇帝笃好周易尚书竟世讲诵不辍
　　圣上继序
　　郊庙礼器冠服差等多依古礼经
　　制诏所颁常引周官之法度而二公各应期而以经学鸣记有之天降时雨山川出云是以生甫及申推本以为文武之德故余因序是书而并发斯义俾后公而生者益忾乎有志于诸经未发之覆也
　　孙征君年谱序
　　容城孙征君既殁三十有七年其曾孙用桢以旧所编年谱属余删定既卒事而为之序曰自古豪杰才人以至义侠忠烈之士不得其死者众矣而传经守道之儒无是也极其患至于摈斥流放胥靡而止耳其或防天道人事之穷而至于授命则必时义宜然而与侠烈者异焉世皆谓儒者察于安危谨于去就故藏身也固近矣而未尽也葢人之于天也以道受命三才万物之理全而赋之乃昏焉不知其所以生而自殽于物者天下皆是也记曰人者天地之心惟圣贤足以当之降此则谨守而不夫惟儒者殆庶几耳彼自有生以至于死屋漏之中终食之顷懔懔然惟恐失其所受之理而无以为人其操心之危用力之艰较之奋死于卒然者有十百矣此天地所寄以为心而借之纪纲乎人道者也岂忍自戕贼哉孔子于道常歉然若不足而死生之际则援天以自信葢示学者以行身之方而使知其极也先生生明季知天下将亡而不可强以仕此固其所以为明且哲也然杨左诸贤之难若火燎原而出身以当其锋及渉乱离屡聚义勇以保乡里既老屏迹耕桑犹以宵人几构祸殃迹其生平阽于危死者数矣在先生自计固将坦然受命而不疑而卒之身名泰然葢若有隂相者今谱厥始终其行事或近于侠烈而治身与心则粹乎一凖于先儒学者考其立身之本末而因以究观天人之际可以知命而不惑矣
　　学案序
　　昔先王以道明民范其耳目百体以养所受之中故精之可至于命而粗亦不失为寡过又使人渐而致之积久而通焉故入德也易而造道深程朱之学所祖述者葢此也自阳明王氏出天下聪明秀杰之士无虑皆弃程朱之説而从之葢苦其内之严且密而乐王氏之疎也苦其外之拘且详而乐王氏之简也凡世所称奇节伟行非常之功皆可勉强奋发一旦而成之若夫自事其心自有生之日以至于死无一息不依乎天理而无或少便其私非圣者不能也而程朱必以是为宗由是耳目百体一式于仪则而无须防之纵焉岂好为苟难哉不如此终不足以践吾之形而复其性也自功利辞章之习成学者之身心荡然而无所守也久矣而骤欲从事于此则其心转若臲卼而不安其耳目百体转若崎岖而无措而或招之曰由吾之説涂之人可一旦而有悟焉任其所为而与道大适恶用是戋戋者哉则其决而趋之也不待顷矣然由其道醇者可以蹈道之大体而不能尽其精微而驳者遂至于猖狂而无忌惮此朱子与象山辨难时即深用为忧而预料其末流之至于斯极也金沙王无量辑学案以白鹿洞规为宗而溯源于洙泗下逮饶仲元真西山所定之条目以及髙顾东林之防约葢无量生明之季世王氏之颷流方盛故发愤而为此也此所谓信道笃而自待厚者与惜乎其学不显于时无或能从之而果有立也今其孙防将表而出之学者果由是而之焉则知吾之心必依于理而后实耳目百体必式于仪则而后安而驯而致之亦非强人以所难既志于学胡复乐其疎且简以为自欺之术哉
　　畿辅名宦志序
　　名不可以虚作况守官治民其尊显者大节必有征于朝野其卑散者遗爱必有被于闾阎宜乎公论彰明而不可以为伪矣然取诸旧史者得其实为易而取诸郡州县志者得其实为难葢非名实显见末由登于国史而史作于异代其心平故其事信若郡州县志则并世有司之所为耳其识之明未必能辨是非之正而恩怨势利请托又杂出于其间则虚构疑似之迹増饰无征之言以欺人于冥昩者不少矣髙邑赵忠公有明一代可计数之君子也同时宦于畿辅风节治行见于公文而确乎有据者凡二十余人而郡县旧志无一及焉观其所不载则载者可尽信乎欲削其所疑则非小善必録之义且无以辨其非真欲别求其可信则不与公同时及同时而未见于公文者又絶无可考以是推之欲贤者之不遗而无实者不得冐滥岂易言哉虽然愚而不可欺者民也宦必有迹每见一州一邑三数百年中吏之仁暴汚洁智愚士大夫皆能口道焉又其近者山农野老能指名焉中人之冒滥或久而莫辨若显悖于所闻众必哗然而摘其实此传所称有所有名而不如其无者也故余志名宦自元以前一以旧史为断自明以后姑仍郡州县志而见于忠之集者转不以着于是编盖一人之文一郡一时之事特千百之十一耳载之则所漏实多故具列其所以然俾他日有司之为志者知怵然为戒详酌于民言而逹于史官又以见忠直循良之实必博求之君子之言信而有征者毋专据有司之方志而仕宦者之子孙慎毋虚美其先人而转以自播扬也
　　教忠祠规序
　　宗法祭礼之废久矣唐宋诸儒所讨论当其身不能尽行而欲世为天下法得乎礼虽先王未尝有可以义起者以恊诸人心而众以为安也古者建国始得立五庙北宋以前犹有四庙三庙二庙之制自程子谓人本乎祖服制以髙曾相属则时祀宜及髙曽冬至宜祀始祖逺祖自是以后学士大夫及庻民皆遵用而功令亦不复为之程以人情所安不可强抑耳而朱子于始祖逺祖则不敢祭非独疑于僭也葢内反于身觉哀敬思慕之诚逹于髙曽已觉分之难满又进而推之逺祖始祖恐薄于德而于礼为虚孔子曰诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼此物此志也葢程子以已之心量人觉髙曾始祖之祭阙一而情不能安朱子则以礼之实自绳觉始祖逺祖之祭备举而诚不能贯义各有当并行而不相悖也苞性顽薄少壮逺游祭多不与难后渉公事朝夕促促有祭而无斋抚躬自思惟父母兄弟忌日必为怆然耳春秋秩祀布几筵奉荐而进虽吾父吾母亦未尝如见乎位如闻乎容声况王父母以上未逮事者乎用此将祭之先既祭之后以临尸不怍及爱其所亲之义内讼乃知无怍于祖无怍于髙曽之难为之怵然而因此知朱子之心焉又思若竟废髙曽之祭则愧怍亦无由而生是又程子使中人以上各致其情自勉于礼之意也兹酌定祭礼兼立祠规皆以愚心所安依古礼经而凖以众人所能行吾子孙能恪守之则于古者立宗收族之义犹有什一之存焉其或愈于荡然不为之制也与
　　吴宥函文稿序
　　自余客金陵朋齿中以文学著称于庠序者多不利于科举而吴君宥函为最歳甲申总其课试古今文为二集而属余序之余观自明以来取士之功令施于学校之试者犹寛而直省礼部之试特严惟其少寛也故士之声实虽未得备知而歴试之册籍可稽也其乡之士大夫可访也惟其特严也故不肖者由苟道以营其私而所号为贤者亦自任一时之见而无由考其信故学校之试以中智司之而不当者十之一直省礼部之试以明者主之而当者十之五朱子有言恃法以禁私者非良法也可以为私而不私然后民受其利余尝谓乡举里选之制复则众议不得不出于公而或恐士皆饰情以乱俗呜呼是不逹于先王所以牖民之道也凡物矫之久则性可移而况人性所固有之善乎东汉之兴士大夫之厉廉隅而尚奇节者其初岂不出于矫也哉然其究至于毁家亡身而不贰则亦非人情所能伪矣揉木以为轮虽槁暴而不复挺者矫之久以成性也悬法以驱民于死其势甚逆然秦人行之数世则其民之冒白刃而捐要领也若性然况乎教化之行其显者渐民于耳目心志之间而其微者足以赞化育而密移于性命之际董子所谓陶冶而成之者是也而反疑其长伪以乱俗过矣夫教化既行其取之也求以可据之实行而论之以少长相习之人犹未必其皆得焉乃用章句无补之学试于猝然而决以一人无凭之见欲其无失也能乎哉宥函学老而行醇上之所求于士者宜此等也而数摈于有司故余序其文而有感于教人与取之之得失如此至其文则皆出于课试流传四方而众载其言久矣葢不以余文为轻重也
　　储礼执文稿序
　　昔余从先兄百川学为时文训之曰儒者之学其施于世者求以济用而文非所尚也时文尤术之浅者而既已为之则其道亦不可苟焉今之人亦知理之有所宗矣乃杂述先儒之陈言而无所阐也亦知辞之尚于古矣乃规摹古人之形貎而非其真也理正而皆心得辞古而必已出兼是二者昔人所难而今之所当置力也先兄素不为时文以课余时时为之期年而见者尽骇以试于有司无不摈也余曰时文之学非可以济用也何必求其至而使一世之人不好哉先兄曰非世之人不能好也其端倪初见而习于故者未之察也且一世之中而既有一二人为之则后必有应者而其道不终晦故曰人者天地之心也昔朱子之学尝不用于宋矣及明之兴而用者十四五当天地蔽塞万物汹汹之日以一老师率其徒以讲明此理于深山穷谷之中不可谓非无用者矣乃功见于异代而民物頼以开济者且数百年故君子之学苟既成而不用于其身则其用必更有逺且大者此与时文之显晦大小不类而理则一也自先兄不幸早世其所讲明于事物之理而求以济用者既未尝笔之于书独其时文为二三同好所推遂浸寻流播于世至于今而海内之学者几于家有其书矣夫时文者科举之士所用以牟荣利也而世之登髙科致膴仕者出其所业众或弃掷而不陈而先兄以诸生之文一旦横被于六合没世而宗者不衰好奇嗜古之士至甘戾于时以由其道夫以学中之浅术而能使人有所兴起如此况其可以济用者而适与时会乎然用此亦可知儒者之学虽小而不可以苟也先兄之文虽为世所宗而得其意者实寡今储君礼执殆所谓应之者与窥其所以为文之意而按其理与辞何与先兄之所言者相似也自先兄之亡余困于贫病非独其学之大者不能承而时文之説亦卤莽而未尽其蕴焉观礼执所见之能同未尝不惊喜而继之以悲也
　　熊偕吕遗文序
　　余客游四方与当世士大夫往还日久始知欧阳公所云勤一世以尽心于文字者于世毫无损益而不足为有无洵足悲也故中歳以后常隂求行身不苟而有济于实用者雍正元年川陜总督年羮尧入觐所至院司提镇皆过礼以崇敬一时争传山西寿阳令供具一守驿站故常传呼纷至则独身前往羮尧亦异之问其姓名则江西安义熊应璜偕吕也是年始以进士出试用到官即象八卦区境内为九宫各计广轮择走集支凑之地设社仓一义学一中央倍之凶荒赋粟不逺其居少长相师以亲以睦区中聨伍相保相纠盗贼奇衺之民居无所容窜无所匿期月政行乡郊无犬吠之警呜呼此周官比闾族党州乡之法朱子所谓合学校教养德行道艺选举爵禄宿卫征代师旅田猎而共为一事者此法行则人人安其居宿其业守其分承其事而天下平矣乃君逾年而卒于官余难后先祖及亡兄弟再卜葬再以隂流入圹起厝乾隆七年告归余生□至自江西为余求兆域八年秋又因吾友魏方伯慎斋而得熊秀才又昌叩之则寿阳君之子也因是具悉君之生平其进退取与必以古义自绳久困公车房师某畀数百金使由防径君固辞不受及当官则为前令任宿负以毁其家其家居倡复庐溪堰润三十余里垂三十年不困于旱潦噫行身不苟而才济于实用君其庶几乎惜乎吾与生同时而不得一见其人罄其胸中所蕴蓄也又昌倜傥有父风为余渉三江彭蠡之险往反四千余里连歳再至而后有成事将归出君制义请序发而视之其源出于其乡先生陈章诸公而小变其格调葢君久于塲屋不得不参用欧公所谓顺时者而性质之耿介智识之闳深时跃露于辞气之外则其积于中者不可掩也然以君之笃志经史古文皆未克成书而所存惟制艺以君髙望逺志于周官之治教而不获成政于一邑之间序其文未尝不掩巻而三叹也
　　左华露遗文序
　　丙午秋吾族叔父诺夫至京师相问劳毕即出一编曰此吾妺夫左君华露遗文也华露为忠公之弟侍御曽孙年十二能背诵五经游庠序有闻未三十而夭吾妺不食经旬既而以姑老义不得死隠悯至今十余年累然麻衣近始为定嗣且刻其遗文谓能使其夫之名字不没于后者惟子之一言子恶能已于言哉往者邑子何景桓垂死以文属所亲必得余序死乃瞑余既哀而序之又以叹夫为科举之学者天地之大万物之多而惟时文之知至于既死而不能忘葢习尚之渐人若此今华露之文非自欲刻之则无病也而吾族姑念无可以致厚于其夫者而图名字之不没于后则与寻常女妇之所见异矣华露之文实清新可喜惜乎天夺其年而不克终其业也诺夫夙精于文律故余为叙其大畧而论定之详则转以相属云
　　杨黄在时文序
　　自明以四书文设科用此发名者凡数十家其文之平奇浅深厚薄强弱多与其人性行规模相类或以浮华燿一时而行则汚邪者亦就其文可辨而久之亦必销委焉葢言本心之声而以代圣人贤人之言必其心志有与之流通者而后能卓然有立也丙午丁未间闻喜杨黄在守选京师与余交间出其时文能曲畅所欲言以显事物之理又能防绎先儒之学而发其端绪之未竟者余亲为防定凡数十篇观其文意其人必能自树立常欲开之使得展布其后髙安朱可亭入为御史大夫叩以江西良吏则以君为首时君令建昌寻以部推知广西宾州未赴任丁外艰及服阕补广东德庆州则髙安既没余亦罢官君以忼直忤监司巧法相中其在江西事二守二监司皆苦相挤而大府持之以君为髙安所重耳君既削职士民醵金为道赍三日而具送者布路二百里不絶乾隆十二年冬博野尹元孚督学江苏欲得正直有学行者相正文体磨礲羣士余谓非君不可元孚通书使者再返以次年五月朢后五日至昆山而元孚以七月朢日卒于松江使院君适遘疟寒疾就余于金陵将与余纵览江介川嵓洞壑而疾久未瘳其子云松重刻其时文余覆阅之益信文之于人譬诸草木枝叶必类本也君治法不愧古循吏士民诚服独所至必见恶于长官元孚思用其文学以广教思渉月而有变欲少从容山水间而疾困之不可谓非所遇之穷也然余戒为时人作序四十余年至君之文则不请而有言览是编者可慨然想见其为人矣
　　青要集序
　　青要山在新安东北隅涧樵吕公读书其中因以名诗集公之子耀曽余同年友也而公尤善余属序其诗有年所矣余夙有戒屡固辞焉公将归谓余曰子之戒苦众人之扰扰耳吾两人皆衰老姑序以慰吾心而出之于身后若何公至家三日而殁其孙肃高来告丧在途及遗命谆谆及此耀曽以书速至再三余卒卒无余闲又念志公之墓已及公诗无为复序也雍正八年十有一月朔后三日夜过中梦公持青要集刻本手繙余夙所心惬使更视之坐移时作而曰兹为永诀矣俄而若将逺行公使人来赆觉而公之音容凄然在吾目也呜呼岂公既没而犹拳拳于此乎抑余负诺责心有歉焉乃周官之所谓思梦乎公之灵果在天壤所不可知然用此知力所不给不宜漫应以病吾心而古贤之无宿诺惟其始之严且确也公诗格调不袭宋以后吟咏性情即境指事恻恻感人实得古者诗教之本义乃备叙始末俾耀曽以告公墓而毋刋布焉是乃公与余之成言也
　　王巽功诗説序
　　易春秋而外经之难治者莫如诗礼各有所指之事书之事可知也人可知也世可知也诗则事之有征及辞意显而可辨者无几而得其人与世者尤稀学者惟就其辞以意逆之故其説终古而不可一必欲得其事必欲得其人必欲得其世而附防以成之者小序也自朱子以理为衡辨而斥之然后诗之大体有可稽寻然以恶序説之深或并其犹可以通者而斥之或于诗之辞意可以两行者而一断之故自是以后学者虽知序説之非而于朱子之説亦尚有不能惬者语曰三代之际非一士之知也葢圣人之经之难治也亦若此已矣泾阳王巽功以诗説国风示余其所疑于序説之可存与朱子之説之未尽者同余者十六七焉其自为説同余者十二三焉余尝谓经者天地之心説之而当必合于人心之不言而同然者用此嘉巽功之笃学而又自喜用心之不谬也然吾闻君子之为学也至于辨之明思之审以致于理之一然后合于人心之不言而同然者若夫朋友讲习之初必彼此互异抵隙攻瑕相薄相持而后真是出焉故朱子于志合道同之友如南轩伯恭往复论辨龃龉者十七八若好人之同乎已则介甫之所以自蔽也余之説既多与巽功同恐不足以益巽功巽功其更求异已者而与之讲议可也巽功将更定其书之体例而索序于余乃为述古人共学之义俾知其难毋好同而恶异以致于理之一而余亦得因之以自镜焉
　　岩镇曹氏女妇贞烈传序
　　歙县曹晋袁传其髙曽以下逺近宗妇贞烈者四十有五人曹氏之女许嫁而守贞终世为嫠遭变而死义者十有三人余观妇人以节完者六经所着卫共姜纪季姬两人而已葢自周以前妇人不以改适为非男子亦不以再嫁者为耻齐桓怒少姬未絶之也而蔡人嫁之却犨求防鲁人为夺施氏妇公侯卿族如此则他可知矣李斯颂秦始有有子而嫁倍死不贞妻为逃嫁子不得母之文葢前此非教禁之所及也尝考正史及天下郡县志妇人守节死义者秦周前可指计自汉及唐亦寥寥焉北宋以降则悉数之不可更仆矣葢夫妇之义至程子然后大明前此以范文正公之贤犹推国恩于朱氏而程子则以娶其子妇者为其孙之仇其论娶失节之妇也以为已亦失节而饿死事小失节事大之言则村农市儿皆耳熟焉自是以后为男子者率以妇人之失节为羞而憎且贱之此妇人之所以自矜奋与呜呼自秦皇帝设禁令歴代守之而所化尚希程子一言乃震动乎宇宙而有闗于百世以下之人纪若此此孔孟程朱立言之功所以与天地参而直承乎尧舜汤文之统与黔越有猺民焉女子许嫁则去其家而适野有身然后归匪是则父母不收夫家不迎也岂其性殊与亦习所蔽耳使严申国禁而开以圣贤之教安知其不可终革乎吾因晋袁所述有感于古今礼俗之变其发有端其成有渐而备论之如此又以见晋袁之为此亦将有辅于世教而非徒为曹氏之光荣也














　　望溪集巻六
　　钦定四库全书
　　望溪集巻七
　　翰林院侍讲衔方苞撰
　　序
　　送徐亮直册封琉球序
　　皇帝御极之五十有七年册封琉球国嗣孙尚敬为中山王故事以部郎仪状端伟蓄文学者假一品服奉册以行
　　天子命择词臣众皆隠度徐编修亮直为宜及命下果为介自秦汉以后中国有事于四荒其为将则効命力于锋镝其为使则折冲口舌之间以求得其要领故承命者多以为难今
　　天子德威遐畅方外乡风小邦喁喁企瞻使节承命者有将事之荣而无失得之恤故人争羡之遭遇异时亦物情之不足怪者也吾闻古之赠行者必告以所处今亮直之行也虽折冲口舌之劳无事焉又其地絶海万里政教所不经即诗人所谓谘询诹度者亦无庸以告也亮直夙以文学知名兹其行也其耳目震骇乎乾坤之广大而精神澡雪于海山之苍茫吾知其文章必有载之而出者矣
　　送王篛林南归序
　　余与篛林交益笃在辛夘壬辰间前此篛林家金坛余居江宁率歴歳始得一防合至是余以南山集牵连系刑部狱而篛林赴公车间一二日必入视余每朝飱罢负手歩阶除则篛林推戸而入矣至则解衣盘薄谘经诹史旁若无人同系者或厌苦讽余曰君纵忘此地为圜土身负死刑奈旁观者姗笑何然篛林至则不能遽归余亦不能畏訾謷而闭所欲言也余出狱编旗籍寓居海淀篛林官翰林每以事入城则馆其家海淀距城往返近六十里而使问朝夕通事无细大必以闗忧喜相闻每阅月逾时检篛林手书必寸余戊戌春忽告余归有日矣余乍闻心忡惕若暝行驻乎虚空之迳四望而无所归也篛林曰子毋然吾非不知吾归子无所向而今不能复顾子且子为吾计亦岂宜阻吾行哉篛林之归也秋以为期而余仲夏出塞门数附书问息耗而未得也今兹其果归乎吾知篛林抵旧乡春秋佳日与亲懿游好徜徉山水间酣嬉自适忽念平生故人有衰疾逺隔幽燕者必为北乡惆然而不乐也
　　送刘函三序
　　道之不明久矣士欲言中庸之言行中庸之行而不牵于俗亦难矣哉苏子瞻曰古之所谓中庸者尽万物之理而不过今之所谓中庸者循循焉为众人之所为夫能为众人之所为虽谓之中庸可也自吾有知识见世之苟贱不亷奸欺而病于物者皆自谓中庸世亦以中庸目之其不然者果自桎焉而众皆持中庸之论以议其后燕人刘君函三令池阳困长官诛求弃而授徒江淮间尝语余曰吾始不知吏之不可一日以居也吾百有四十日而去官食知甘而寝成寐若昏夜渉江浮海而见其涯若沉疴之霍然去吾体也夫古之君子不以道徇人不使不仁加乎其身刘君所行岂非甚庸无奇之道哉而其乡人往往谓君迂怪不合于中庸与亲昵者则太息深矉若哀其行之迷惑不可振救者虽然吾愿君之力行而不惑也无耳无目之人贸贸然适于郁栖坑阱之中有耳目者当其前援之不克而从以俱入焉则其可骇诧也加甚矣凡务为挠君之言者自以为智天下之极愚也奈何乎不畏古之圣人贤人而畏今之愚人哉刘君幸藏吾言于心而勿以示乡之人彼且以为诪张颇僻背于中庸之言也
　　送余西麓序
　　昔公羊氏之説经也其谬戾多矣然犹幸显悖于道不足以惑人而习而不察者莫如母弟之説故程子辨之以谓母弟者所以别嫡庶嫡死则母弟以次立非谓有疎戚于其间也夫春秋之以兄弟书者以其未有爵列故以其属称用别于公子之为大夫者耳曷由知其母之同异哉程子所以不深辨者徒以解时俗之所惑而于经之本义有不暇详焉耳自吾有闻见凡前子之于母后母之于子一视如所生者十不二三得焉异母之兄弟笃爱而无间疑者十不二三得焉自子言之则为不有其父自母言之则为不有其夫岂非人道之极变哉而相习为故常甚矣其不思也吾友余西麓博学有文名称盖州郡而少壮未尝一至京师近六十忽来游叩之曰昔吾有弟能服贾以养吾亲吾是以能不离亲于外也吾弟死而家落父不能葬母无以养故颠顿至此馆于余逾年凡春秋霜露未尝不痛其弟也风雨寒暑未尝不念其母也一日告余将南归曰吾女弟之夫死吾不归吾母疾将作矣因叩其家事始知西麓少失母母抚之不异于所生而西麓之于弟妺亦终其身无间疑夫古称孝者多以后母之不慈而彰而西麓之孝乃以母之慈而隐是其母子皆可风也于其行也遂见于文兼着母弟曰弟乃公羊氏之过言而春秋本无此义以补程子之所不及云
　　赠潘防石序
　　余数奇独幸不为海内士大夫所弃而有友朋之乐然每怪平生故旧其道同志相得者所遇之穷必与余类交浅者其困亦浅交深者其困亦深或始相得中道而弃余与余迹渐逺而其遇亦渐通或当世名贵人无故与余相慕用而屯蹇辄随之吾不识其何以然既而悟曰凡物之腐臭者有或近之则臭必移焉是何怪其然或曰非此之谓也物无知人强合之故其臭移焉人有知其臭味之不同者孰能强之合也葢必其气之本衰或时之已去而后乃与子相得焉子恶用自引咎哉潘先生幼石余童子时以师友之礼交而先生常弟畜余先生文行重江表方其壮盛未尝一至京师老而来游闭一室诸公贵人有索交者一谢不通而独昵就余先生以贫故客游至欲乏家事不问而为余教子呜呼先生之趋舍可谓与众异心者矣夫昔之不余弃者尚或未知余之腐臭也今则夫人而知之矣而先生乃好之加笃焉岂臭味之同虽先生亦有不能自主者耶先生之归也余在塞上留书索余言赠所处因书此质之吾知先生必怃然而叹余言之鄙也
　　赠淳安方文辀序
　　文章之传代降而卑以为古必不可复者惑也百物技巧至后世而益精竭心焉以求其善耳然则道德文术之所以衰者其故可知矣周时人无不逹于文见于传者卒厮舆亦能雍容辞令苏秦既遂代厉始脱市籍驰説诸侯而文辞之雄后世之宿学不能逮也葢三代盛时无人而不知学虽农工商贾其少也固尝与于塾师里门之教矣至秀民之能为士者则聚之庠序学校授以诗书六艺使究切于三才万物之理而渐摩于师友者常数十年故深者能自得其性命而颷流余焰之发于文辞者亦充实光辉而非后世所能及也汉之文终武帝之世而衰虽有能者气象薾然葢周人遗学老师宿儒之所传至是而扫地尽矣自是以降古文之学每数百年而一兴唐宋所传诸家是也汉之东宋之南其学者专为训诂故义理明而文章则不能兼胜焉而其尤衰则在有明之世葢唐宋之学者虽逐于诗赋论防之末然所取尚博故一旦去为古文而力犹可借也明之世一于五经四子之书其号则正矣而人占一经自少而壮英华果鋭之气皆敝于时文而后用其余以渉于古则其不能自树立也宜矣由是观之文章之盛衰一视乎上之所以教下之所以学各有由然而非以时代为升降也夫自周之衰以至于唐学芜而道塞近千歳矣及昌黎韩子出遂以掩迹秦汉而继武于周人其务学属文之方具于其书者可按验也然则今之人苟能学韩子之学安在不能为韩子之文哉吾同姓在淳安者曰文辀以时文名天下其于三代两汉之书童而习焉及成进士则一以为古文其仕也始出而颠人皆惜其年力之盛强吾独谓天将开之而使有得于古也其前之学有可借而后之为时也寛闻吾言可以速归而从所务矣
　　赠李立侯序
　　书传所记奋迹自已而立功名者众矣而德与言则常有祖若父渊源之自焉其无可征者或绪逺而迹微于世无传焉耳而可征者十常六七非独道术之所渐然也其得于天清明秀杰之气实有以类相衍而非众人所得同者余游好中资材可与学古而望其有立于德与言者仅得数人而几于成者葢寡其语人皆曰吾为境困也时相迫也而悔而自责未尝不曰志之不固焉夫功必有所待而后成若德与言则根于心逹于学而与时偕行者也何境之能夺哉吾晩交得李君立侯相国安溪公之孙也气清而识明甫逾冠于古人之学已见其端倪相国德业于时为卓而经义则争先于前儒立侯实朝夕承学又其时则寛然也其境则泰然也然则天之所厚而所就终逺过于吾侪者舍立侯其谁望与抑余昔所交数君子其资材与学所已至皆概乎能有立者也彼年如立侯时自命何如哉而或终以无成或少有得而不能尽其才即余亦未尝不为之惜也故于立侯之归也为道诸君子之所悔以赠其行
　　送李雨苍序
　　永城李雨苍力学治古文自诸经而外徧观周秦以来之作者而慎取焉凡无益于世教人心政法者文虽工弗列也言当矣犹必其人之可故虽扬雄氏无所録而过以余之文次焉余故与雨苍之弟畏苍交雨苍私论并世之文舍余无所可而守选逾年不因其弟以通也雍正六年以建宁守承事来京师又逾年终不相闻余因是意其为人必笃自信而不苟以悦人者乃不介而通之一见如故旧得余周官之説时辍其所事而手録焉以行之速继见之难固乞余言余惟古之为交也将以求益也雨苍欲余之有以益也其何以益余乎古之治道术者所学异则相为蔽而不见其是所学同则相为蔽而不见其非吾愿雨苍好余文而毋匿其非也古之人得行其志则无所为书雨苍服官虽歴歴着声绩然为
　　天子守大邦疆域十里昩爽盥沐质明而涖事临民一动一言皆世教人心政法所由兴坏也一念之不周一物之不虑则所学为之亏矣君其并心于所事而于文则暂辍可也
　　送钟励暇宁亲宿迁序
　　古之为交也粗者责善而精者辅仁至于爵位之相先患难之相死抑末也钟君励暇始冠余见之其师所其后时往还而徒视以众人舒君子展者励暇之友亦余所善也雍正丙午子展有忧励暇急之遂视其疾因治其丧自杪冬至三月上旬迫试期不辍是年成进士以家事留京师会选期不就众以为疑曰吾二亲皆近六十假而官蜀粤滇黔将若之何噫励暇之情人人之情也然吾未见人之数数然也叩其所学则诵易诗书治三传旁及屈氏庄氏之文有年所矣呜呼其前行葢基于此乎因与考三礼而讲以所闻其家事毕以未竟余説留者复数月庚戌九月将宁亲于宿迁乃正告之曰君子之为学也将以成身而备天下国家之用也匪是则先王之教不及焉若以载籍自润泽而号为文儒则秦汉以降始有之是谓好文非务学也君子之立身也非比类不足以成其行一出焉一入焉涂巷之人也学也者务一之也其事必始于慎独而终于独立不惧遯世无闷匪是而能一之者鲜矣凡子之所已能皆学者之疏节也继自今其事乃日起而蹈之益难子往矣继自今不学之友日诳诱于外而妻子交讧于中吾惧子之有基而复坏也吾病且衰将不复见子矣愿子时诵吾言而勿自堕其力也
　　送黄玉圃巡按湾序
　　康熙六十年夏四月朱一桂构乱台湾杀总兵官据其城监司郡县吏并逃散頼
　　天子庙算秋七月叛者悉得台湾平其冬
　　命择台臣廉静有才识者往巡视而余同年友黄君玉圃实承命以行余闻台湾之将有反侧也闽人及宦游行贾者知之垂二十年矣葢其地踔絶海中民不火食自混辟未通外人明亡郑芝龙始入据之入
　　国朝四十年然后郑氏归命置郡遣吏农桑肇兴沃壤千里百产丰饶而土人愚蠢恇悸浮寓奸民因得巧法承赋于有司而私其土役其人农收畜产毫髪不得自专甚者猱杂其妻子而吏隂利奸民之奉漫不訾省思乱者十室而九故一二奸民煽数十百人遂戕大帅谋拒王师葢隂恃土人深怨以为一旦可窃据也初郑氏既覆有谓此土宜弃而不守者不知方其未辟于中国诚不足为有无今则民众百万粟支十年屹然为海疆重地与闽浙江南沿海诸镇相应接则岛夷洋盗不敢萌窥伺内地逋亡者无所伏隠而菽粟百货歳溢于泉漳苟不能守则害亦视此故
　　天子加意抚循凡监司守令必使大府任举属吏才实显著者始调移之而大府所任率平时善事其左右兴作采办争先于羣吏者是以民重困而上不知不至于为国生患不止也夫粤东闽滇今之吏所号为沃区也而民困于无告视瘠土有甚焉又功令凡边塞山海要地吏虽已除大府得易置其所任举果有异于台湾之羣吏乎由是观之法虽良付之非人其不能究宣天子之德意而毒民以病国者可胜道哉君廉能夙着于吏部及台中其能绥靖此邦已为众所预信然诗有之周爰谘诹周爰谘谋凡此类皆可因使事而归告也于其行也言以要之
　　赠宋西羾序
　　雍正壬子春余道逢相识人甫下车适有过而与言者叩之则亡友之子宋华金西羾也接其语观其诗久而益有意于其人西羾大父冡宰公及父山言再世以诗名余为诸生冢宰巡抚江苏降爵齿而礼先焉山言年较长而视余若其所严事者观西羾之诗与其为人虽得之性资抑祖若父渊源之所渐也余夙有作序之戒而西羾以为请乃诵其所闻而使自择焉先君子有言自晩周秦汉以来治文术者代降而卑皆以为气数使然非也古之以文传者未或见其诗以诗鸣者亦然唐之中叶始有兼营而并善者然较其所能则悬衡而不无俯仰矣自宋以降学者之于文术必徧为之夫是以各渉其流无一能穷源而竟委也如曰气数实然则建安以后之绮丽有陶潜者出而浑然元古矣李白杜甫兴于唐而六朝杂家尽为所掩今子于诗既得其径涂苟日进而不已岂惟接武于先人安知不遂与古人相角逐乎曩子欲兼治古文自今以往无庸也子之年长矣少壮之心知既役于时文而今有官守日力之留余者虽壹并于诗犹恐其术之难竟也而又可兼务乎若夫植志行身之义守官制事之方苟欲稍异于众人而自侪于古人其事更有艰且大者即文术可置而勿事也若尚能兼则又诗之所借以増重也西羾能笃信吾言他日宦与学皆成而出其诗以质于世即以是弁于简端可矣
　　送雷惕庐归闽序
　　余尝与漳浦蔡闻之太息生才之难计数平生朋好如宾实沧洲后生中尚未见坚然可信其几及者而况古之人乎闻之曰吾门雷生即后起之宾实也始生见余于闻之斋中即命请业于余余固辞而答以侪辈之称者凡四三年至是始受而不辞乾隆四年冬其父惕庐至京师生以告曰吾父兹来葢以察鋐守官之志行又念漳浦师没未知所学于先生者何似也翼日君过余气肃而容安语无枝叶自是益有意于其人将归鋐请曰吾父愿得赠言以不虚此行惟鋐亦望先生为揭父师勗厉之心以为此生之衔勒也昔曾子论大孝尊亲其实在国人称愿以为君子之子是谓成其亲之名以俗观之则君之所以教与鋐之所以承者已足为乡人所称愿矣然欲得此于海内之士君子则必重自砥砺要以终身而后可定焉至百世以下使人推原于所生必旷世一见之人振古以来可指数也由是言之鋐将无负于余与闻之之所期则如宾实诸君子而可矣欲尽尊亲之道而逺希曾子之所云则其事葢未有终极也君家闽粤竟世为诸生潜德隐行余无从而得之凡为人子者莫不欲归美于其亲鋐所称亦未可征引第君之来也将以察鋐守官之志行则所以自检其身者必严矣以余为羣士所背驰而独信余言之无弃则其胸中必确乎有主而不随时为俯仰即此可以定鋐之祈向矣故于其归也遂见于文俾其乡人及海内士君子异日皆有考于余言
　　送官庶常觐省序
　　始子叩吾庐欲为弟子而吾辞之坚非相外也计将为讲诵之师则衰疾多事无日力以副所求将有进于是者则吾身之未有而又何师焉及再三云则不复辞以窥子之心神若诚有志于谋道者吾身虽不逮倘诵其所闻而得能者吾志犹有寄焉古人之教且学也内以事其身心而外以备天下国家之用二者皆人道之实也自记诵词章之学兴而二者为之虚矣自科举之学兴而记诵词章亦益陋矣葢自束髪受书固曰微科举吾无事于学也故天地之大万物之多而惟科举之知及其既得则以为学之事终而自是可以慰吾学之勤享吾学之报矣呜呼学至于此而世安得不以儒为诟病乎今子得馆选未数月而告归省母是子知学以得身而识所祈向也虽然所以务学之根源辨之尤不可以不审将以为名则自致于父母兄弟者皆以见美于人而贼吾之本心将以既其实则所以备天下国家之用者皆吾性命之理而不可以苟遗也自省自克于二者之间而防其心之偷乃百行之源学者之始事也子之归也果能专笃以厉所学深固以植其行俾泉漳之间后起者以为表的则吾与子之为师为弟子所闗不细若曰吾既有所得以为亲荣可以优游而卒歳矣则皇皇焉欲自得师义焉取哉吾平生非久故相亲者未尝假以文惧吾言之不实也而特表子王父之墓葢粗得其畧于所治武强之士民又将慊子之志而因以相砥淬耳然记不云乎大孝尊亲使国人称愿然曰幸哉有子如此是乃君子之所谓孝也子能用吾之言以成其身则所以乐其亲而荣其祖者大矣于其归也申以朂之
　　送吴东岩序
　　康熙乙未仲春吾友东岩南归过余为别将行曰子不能归吾不能复来兹为永诀矣因相持噭然而哭不能自抑也忆癸酉丙子间余试京兆则闻世胄以学行重朋齿者三人曰歙县吴东岩山阳刘紫函寳应乔介于而三人者皆与余一见如旧识紫函介于号为能时文而东岩兼治古文或谓古之道不宜于时东岩弗顾也每榜后羣士举积学而上壅者与苟得者相提而论以病有司之枉此三人必在所计数然其后二十余年更八九举而卒无一得者焉丙子后介于招余授经于宝应因往来淮扬间而东岩适授经于广陵故余中歳与三人相见日为多自余遘难介于省余于金陵及出刑部狱复再至京师而东岩亦至囘思少壮游从燕市时不独二君子以怜余而余亦以怜二君子介于之归也余戃然若无所依而今东岩复长往将何以处余乎东岩归将道淮以至于扬其以余之状语紫函而为叩介于尚能北来以慰余之索居否也
　　赠介庵上人序
　　佛之徒而儒行者曰介庵云南昆明人从其本师兰谷至京师兰谷闭门学易絶人事者十余年独时就余讲问经义介庵侍侧其意所向无纎微不先得者余尝就其溷匽修洁如小斋叩所以则下通水流躬荡涤日日而新之兰谷之卒也以腹疾困床褥无晷刻之宁凡五旬有七日介庵面若非人期年之后深墨之色始少变而未复其常余自反所以奉吾亲不能如是之诚壹也兰谷之书歳时必易稿介庵随手録所増芟皆能黙识鸡鸣而起端诵尚书毛诗庄屈左马之文夜分不辍而拚扫炊烹以事其师者细大无遗余学于父兄未尝有师而承师务学如是其笃专者所见亦甚罕也尝劝介庵宜畜髪反为儒喟然曰吾师早见及此矣某始冠予千金命之淮南定居于其乡【兰谷如臯人薙髪于云南】立室家为视先人冢墓曰吾已自误不可更误人时某以师年已至不忍离今长矣惧以家自累而学与行终无所成为天下笑且某幸有兄弟之子以续吾宗此身得寛然天壤间百事不问而独从所好苟再误悔其可追介庵楷书数十年少伦比镌篆为时所珍其持身交友逺于流俗者非一端而余独标其志行以觉吾子姓兼示儒衣冠号为孔氏之徒而行则背之者
　　髙素侯先生四十寿序
　　苞闻古之学术道者将以成其身也孔子语曾子所谓大孝尊亲者使国人称愿皆曰君子之子也自科举之法行士登甲科则父母国人皆曰其名成矣所谓显扬莫大于是矣人心蔽陷于此者葢千有余年吾师宛平髙公少时遭家震愆太公倅某县以事戍黒龙江世父命公守市肆公且市且读书卒成进士入翰林上书求代戍诣通政司都察院皆不能逹防赎罪例开乃涕泣告请于师友卒赎太公以归祖母段太孺人年九十母子重见又六年始考终及公视学江南太公太母犹逮养都人士莫不叹羡自世俗言之则公之名既成即君子观之事父母亦可谓能竭其力者矣然余观北宋丞相富公节义功烈与韩魏公相匹而眉山苏洵上书谓古之君子爱其人也则忧其无成今公为文学侍从之官尝主乡试视学政不失士心亦守官者之常余居门下数年窃惧公循致高位而碌碌无所成也康熙壬申公自翰林改官京卿防强仕之期故举苏洵告富公者以为寿
　　张母吴孺人七十寿序
　　以文为寿明之人始有之然其知体要者尚能择其人之可而不妄为而寿其亲者亦必择其人之可而后往求今之人则不然其所求必时之显人而其文则佣之村师幕賔无择也其所称则男女之美行皆备而不可缺一焉而族姻子姓之琐琐者并着于篇夫古之良史其纪事也直而辨简而不污虽帝王将相豪杰贤人所着多者不过数事而况乡曲之人闺中之女妇乎言孝者称舜与曾闵非他圣贤之不必然也人之行或遭变以抵其极而称人者必举其尤以见异也且古人之事其亲可以致隆者无弗致也而善与恶则不敢诬恶之可掩者掩之而已其身所絶无之善则不敢虚加焉古人之于友求无不应也而称其善以着于后则不敢过葢以善之未有者虚加于亲则为不诚于其亲称人之善而过其实则其文无以信今而传后非知道之深岂能无惑于此与张君自超余所兄事也太夫人七十命余以文叩所以为文者而张君曰吾母之壮也事皆听于吾父既老而吾长焉皆女妇之常耳独不喜吾应举求仕此吾所以无汲汲干进之心也噫张君非事亲之诚知道之深而能为是言与即夫人之贤可知矣古之遭变而见称者非其人之愿也当其常则务道之尽而无为名焉周之初后夫人之德着于诗者皆女妇之常也其所以传者葢将用之闺门乡党邦国以化天下而为声教焉虞夏以前女妇之贤圣者众矣岂是之不能尽与而无传焉者务道之尽而无为名也夫人处常而不务为名即道之尽可知矣所不喜于张君者以道之尽责张君也张君归诵吾言以称觞于堂吾知夫人必忻然而乐也
　　李母马孺人八十寿序
　　自周以前女妇之传者多以德秦汉以后多以节与才而最幸者莫若以子之贤古之时女教修明妇人之有德者众矣而易诗书春秋所称非后夫人则帝王公侯之女妇也然则有德而无闻焉者多矣其以节与才显必所遭有大不幸者然自北宋以后十室之邑着贞烈者必有数人焉其乡里之人有稍逺而不知其名氏者矣而以子之贤传者炳然可计数也然则为人子而能以其母传尤孝之大者与抑吾观自古才知功名之士其父母不必尽贤者有之矣而学士真儒不独父多贤母亦多贤以世所闻类所不闻概乎其不爽也岂非气禀之相承实与夫杂揉者异与燕之南有贤人焉曰李塨刚主其父孝慤先生与博野颜习斋号北方之学者其生母马孺人孝慤之侧室也事嫡如母嫡马孺人爱之如同生孝慤之母倚之过于羣子妇始吾见塨之贤而幸其能以孺人显也及悉于孺人之事而后知孺人之贤实有以启塨焉塨所学非一世之业也孺人之贤葢将歴久弥彰而为后世所计数焉以视夫凡妇人之寿耉者异矣歳秋八月孺人八十塨来乞言因称此为孺人寿而又以使塨益自励也
　　胡母潘夫人七十寿序
　　吾友胡君锡叅于其母潘夫人六十时请余文述其志节与教诸孤者以寿余曰非古也有暇则传以详之丁酉春锡叅北试京兆曰以吾母教余兄弟之勤终不能不惓惓于此故承命以来其秋果得举冬十有二月请余曰献歳正月吾母七十矣将使仲弟西章归为寿子姑以一言先之可乎余观书传所记富贵显荣之人其生也不择其世者有之矣若贤人君子则非独其世隆也亦兼禀于母德焉自吾与锡叅游而意其将为贤人也及详其先世及母夫人之志节而益信其终有立也然锡叅近五十矣其学与行置之众人之中虽有异焉而迫于覉穷不能直推而前以躏古人之迹者多矣夫人之以科目望锡叅葢祖若父及胡氏之先皆自于此故结于习见而不能不以此为重也今锡叅既有得焉以慰其亲斯足矣若假道于此以求为富贵显荣之人则夫人前之所以教者岂其然哉继自今锡叅舍是而务其逺者大者则其无旷先绪而显夫人之志节有什百于此者矣西章归其称是以为寿
　　蒋母七十寿序
　　康熙五十二年七月余在塞垣友人蒋锡震自京师以书来曰吾母七十矣吾少孤家贫母抚且教以至于今艰难可无述而知也子为文以夀可乎余少读戴记见先王制礼所以致厚于妻者视诸父昆弟而每隆焉疑而不解也既长受室然后知父母之安否家人之睽睦实由之又见戚党间或遭大故遗孤襁褓其宗祀与家声皆系于女子之一身而诸父昆弟有不可如何者然后知先王制礼乃述天理以示人而非世俗之浅意所可测也曾子曰可以托六尺之孤可以寄百里之命临大节而不可夺也是三者贤人君子之所难乃委巷之女子一入室而义当以此责之其责之也専以严则礼之敢不重欤夫妇人尚志节固已而立孤尤难能食之而不能教非所谓可托也又或防独无依则纪衣食持门戸其难有过于寄百里之命者若太夫人于蒋氏信可谓艰贞而无负于寄托矣以余所见妇人着志节者赋命多蹇子姓成立者希葢造物者既以节显其身他福祥或不能兼与而太夫人获天祐康宁夀考锡震成进士从容色养乡里传为美谈闺门之内闻而兴感于女教所闗不细因书遗锡震以慰其亲且使众着于先王之礼意焉
　　汪孺人六十寿序
　　昔先王之制夫妇之礼也其合离厚薄一视其所以事父母而已之私不与焉故妇顺成内和而家理以众人观之事浅而情昵莫如夫妇之居室矣而防礼之乐歌曰德音来括又曰令德来教其卒章曰髙山仰止景行行止此君子所望于贤师友而不可必得者而以责于始入室之妇人诗人岂故迂其义哉葢不如此不足以尽夫妇之理而为人伦之极也杕杜之三章曰王事靡盬忧我父母男女暌隔不自言其伤而独以忧其舅姑为大慼女子之志行如此岂非所谓髙山之可仰景行之可行者与吾友曹晋袁少孤贫客游授经以养其母近三十年其妻汪孺人能喻其志曲折致忠养不异于晋袁而太夫人以忘其忧晋袁兄弟七人皆同居有得于外孤者嫠者先取足焉孺人布衣粝食常不充晋袁间语孺人曰吾久客虽以养顾亦使嫠知有夫者常独居无懊恨耳孺人自是恩礼有加而嫠者以忘其苦太夫人之终也晋袁适逺游孺人久弱足匍匐在视太夫人执其手大号痛哀动左右晋袁性刚直治家素严于妻子淡如也至是感孺人诚孝相敬爱老而弥笃葢晋袁之刑于妻与孺人之顺于姑而宜其家人者按之古者夫妇之礼可谓合矣己亥季夏孺人六十其子恒占将请余文归夀其母而晋袁数止之葢知余之艰于文尤病以文为寿之非古也而其子卒固以请余嘉孺人之行防近于诗人之所云而传其事将有禆于女教于是乎书















　　望溪集巻七
　　钦定四库全书
　　望溪集巻八
　　翰林院侍讲衔方苞撰
　　记
　　别建曽子祠记
　　雍正三年春苞赴京师道济宁诸暨杨三炯以兖郡丞督漕驻此云始到官寓署之西偏葢曽子故居也听事处即正庙前吏者迁主扲西城楼而宅之又于隙地治燕私之斋余将就其址构数楹迎主归定祀且延师召诸生讲诵于此俾众着于先贤之遗迹而不敢废焉舍故庙而别祠恐后之人狃于前事而不能保也秋九月以书来请记曰工讫矣余尝谓道一而已而圣贤代兴其操行之要与所示学者入德之方则必有为前圣所未发者诗书易礼深微奥博非积学者不能徧观而骤入也至孔子则所言皆平近显易夫人可知而六经之防备焉至曽子传大学揭慎独之义俾学者随事触物而不容自欺所以直指人心道心之分而开孟子所谓几希之端绪乃前之圣人所未发也其自称曰吾日三省吾身即慎独之见于操行之实者耳夫见庙而思敬过墓而知哀苟有人心者莫不然况入先贤之宫而有漠然无所兴起者乎诸生诚切究夫省身慎独之义则知功利之溺心词章之蠧学而慨然有志于逺且大者而后之吏者自惟燕私之居则务广而无穷而先贤祀享诸生讲诵之地尽取而不留一区其必有不得于心者矣此三炯之志也江南后学方苞记
　　歌台记【代】
　　陈州城外西南隅相传孔子絶粮处旧有祠曰阨台明嘉靖中巡按御史某更名歌祠屡修屡废客以告余因遣人鸠工饬材营葺俾复其旧经始于康熙五十一年某月某日告讫于次年某月某日州之人士备述其川原林麓之胜因董役者以请记于余余思之经旬而未得所以为言之义焉将陈夫子之德与道与则乾坤之容日月之光不可绘画且语之至者已备于前贤矣将谓兹台为邑人所瞻仰与则今天下郡州县学皆有夫子庙堂过者不戒而肃恭亦不系乎兹台之存毁至于川原林麓之观又不足道也是役也特以至圣遗迹所留有以告者则不得任其终圮故苐书所縁起以及毕工之月日云
　　重建阳明祠堂记
　　自余有闻见百数十年间北方真儒死而不朽者三人曰定兴鹿太常容城孙征君睢州汤文正其学皆以阳明王氏为宗鄙儒肤学或勦程朱之绪言漫诋阳明以钓声名而逐势利故余于平生共学之友穷在下者则要以黙识躬行逹而有特操者则朂以睢州之志事而毋标讲学宗指金陵西华门外旧有阳明书院不知废自何年讲堂学舍周垣尽毁其余屋圃者居之缭以厠匽欲声其罪则其人已亡欲复其旧则费无所出乾隆十一年贵州布政使安州陈公调移安徽过余北山偶言及此遂议兴复逾歳五月告成属记之葢公乃余素以睢州志事相朂者其尊人鸣九先生承忠节征君之学为教于乡国故公于兹祠成之如此其速也嗟乎贸儒耳食亦知阳明氏揭良知以为教之本指乎有明开国以来淳朴之士风至天顺之初而一变葢由三杨忠衰于爵禄以致天子之操柄阁部之事权隂为王振汪直辈所夺而王文万安首附中官窃据政府忠良斥廷杖开士大夫之务进取者渐失其羞恶是非之本心而轻自陷于不仁不义阳明氏目击而心伤以为人苟失其本心则聪明入于机变学问助其文深不若固守其良知尚不至梏亡而不逺于禽兽至天启中魏党肆毒欲尽善人之类太常征君目击而心伤且身急杨左之难故于阳明之説直指人心者重有所感发而欲与学者共明之然则此邦人士升斯堂者宜思阳明之节义勲猷忠节征君文正之志事为何如而已之日有孜孜者为何事则有内愧而寝食无以自安者矣又思阳明之门如龙溪心斋有过言畸行而未闻其变诈以趋权势也再传以后或流于禅寂而未闻其贪鄙以毁廉隅也若口诵程朱而私取所求乃孟子所谓失其本心与穿窬为类者阳明氏之徒且羞与为伍是则陈公重建兹祠之本志也夫郡志载前辈焦弱侯重脩书院记略云创建者海门周公时摄京兆厥后与参黄公嗣事乃成之今兹重建费大于作始公惟不诘屋与地私相授受之由而官赎之价从其柢鸠工庀材并出禄赐邑侯海宁许君助之属役于绅士不由胥吏故不日而事集经始于乾隆十一年季冬讫工于十二年仲夏望溪方苞记
　　鹿忠节公祠堂记
　　定兴鹿忠节公致命于城西北隅邑人就其地为祠曽孙某葺之列树増舍俾子孙暨乡人志公之学者得就而讲习焉余尝谓自阳明氏作程朱相传之统绪几为所夺然窃怪亲及其门者多猖狂无忌而自明之季以至于今燕南河北闗西之学者能自立而以志节事功振防于一时大抵闻阳明氏之风而兴起者也昔孔子以学之不讲为忧葢匪是则无以自治其身心而迁夺于外物阳明氏所自别于程朱者特从入之径涂耳至忠孝之大原与自持其身心而不敢苟者则岂有二哉方其志节事功赫然震动乎宇宙一时急名誉者多依托焉以自故末流之失重累所师承迨其身既殁世既逺则依托以为名者无所取之矣凡读其书慕其志节事功而兴起者乃病俗学之陋而诚以治其身心者也故其所成就皆卓然不类于恒人吾闻忠节公之少也即以圣贤为必可企而所从入则自阳明氏观其佐孙高阳及急杨左诸公之难其于阳明氏之志莭事功信可无愧矣终则致命遂志成孝与忠虽程朱处此亦无以易公之义也用此知学者果以学之讲为自事其身心即由阳明氏以入不害为圣贤之徒若夫用程朱之绪言以取名致科而行则背之其大败程朱之学视相诋訾者而有甚也公之生平耿着于天壤葢无俟于余言故独着其所以为学之指意使学者知所事而用自循省焉是则公之志也夫
　　修复双峯书院记
　　容城孙征君明季尝避难于易州之西山学者就其故宅为双峯书院其后征君迁河南生徒散去为土人侵据其曽孙用桢讼之累年始克修复而请余记之余观明至熹宗时国将亡而政教之仆也久矣而士气之盛昌则自东汉以来未之有也方逆奄魏忠贤之炽也杨左诸贤首罹其锋前者糜烂而后者踵至焉杨左之难先生与其友出万死以赴之及先生避乱山谷间生徒朋游弃家而相保者比比也呜呼诸君子之所为虽不能无过于中而当是时礼义之结于人心者可不谓深且固与其上之教下之学所以蕴蒸而致此者岂一朝一夕之故与夫晩明之事犹不足异也当靖难兵起国乃新造耳而一时朝士及闾阎之布衣舍生取义与日月争光者不可胜数也尝叹五李缙绅之士视亡国易君若邻之丧其鸡犬漠然无动于中及观其上之所以遇下而后知无怪其然也彼于将相大臣所以毁其廉耻者或甚于臧获则贤者不出于其间而苟妄之徒囬面污行而不知愧固其理矣明之兴也高皇帝之驭吏也严而待士也忠其养之也厚其礼之也重其任之也专有不用命而自背所学者虽以峻法加焉而不害于士气之伸也故能以数年之间肇修人纪而使之勃兴于礼义如此由是观之教化之张弛其于人国轻重何如也余因论先生之遗事而并及于有明一代之风教使学者升先生之堂思其人论其世而慨然于士之所当自厉者至其山川之形势堂舍之规兴作之程则槩畧而不道云
　　仁和汤氏义田记
　　仁和汤少宰西涯置义田如干亩以赡其族人式法一取之吴郡范氏少宰卒于京师其子学基将御匶以归请余记之传曰尊祖故敬宗敬宗故收族先儒尝叹宗法不行则民俗无由淳国势无由固然其所以不行者有説焉古之时大功同财而有禄者必仁其族其平时饥寒相恤死病相救故有事则聚族而谋犯难去国以其族行而莫之敢贰也自秦人子壮出分后世沿以为俗期之兄弟能不异居与财者鲜矣故士大夫家累钜万其亲属或不防其润泽况族人乎是以平居相视如途人甚则号呶诟谇而莫之能御吴楚闽越山泽乡邑之间族聚者常千百人而宗法无一能行此之故也余尝至吴郡闻范氏之家法宗子正位于庙则祖父行俛首而聴命过愆辨讼皆于家庙治之故范氏之子孙越数百年无受罚于公庭者葢以文正置义田贫者皆頼以养故教法可得而行也嗟乎世之厚自封殖者徒以私其子孙耳然易世以后货以悖出而子孙无一垅之植者多矣文正置义田以赡其族也而子孙享之者垂七百年天道人事之类应而不忒如此不可为愚者之炯鉴哉少宰家无赢余所遗于子若孙者尚不及义田之半可谓能厚其本根者矣学基请记其事岂惟扬父之美亦欲其族人羣相朂于范氏之家法也
　　游丰台记
　　丰台去京城十里而近居民以莳花为业芍药尤盛花时都人士羣往游焉余六至京师未得一造观戊戌夏四月将赴塞门而寓安之上党过其寓为别曰盍为丰台之游遂告嘉定张朴村金坛王篛林余宗弟文辀门生刘师向共载以行其地最盛者称王氏园扃闭不得入周览旁舍于篱落间见蓓蕾数畦从者曰止此矣问之土人初植时平原如掌千亩相连五色间厠所以为异观也其后居人渐多各为垣墙篱落以限隔之树木丛生花虽繁隠而不见游者特艳其昔之所闻而纷然来集耳因就道旁老树席地坐久之始得圃者宅后小亭而憩休焉少长不序卧起坐立惟所便人畅所欲言举酒相属向夕犹不能归葢余数年中未有醼游若此之适者念平生钝直寡谐相知深者二十年来凋零过半其存者诸君子居其半矣诸君子仕隠游学各异趋而次第来会于此多者数年少亦歴歳移时岂非事之难期而可幸者乎然寓安之行也以旬日为期矣其官罢而将归者文辀也事毕而欲归者朴村也守选而将出者刘生也惟篛林当官而行且告归计明年花时滞留于此者惟余独耳岂惟余之衰疾羇孤此乐难再即诸君子踪迹乖分栖托异向虽山川景物之胜什百于斯而耆艾故人天涯羣聚欢然握手如兹游者恐亦未可多觏也因各述以诗而余为之记云
　　记寻大龙湫瀑布
　　八月望前一日入鴈荡按图记以求名迹则芜没者十之七矣访于众僧咸曰其始辟者皆畸人也庸者继之或摽田宅以便其私不则苦幽寂去而之他故蹊径可寻者希过华严鲍甥率众登探石龙鼻流处余止山下或曰龙湫尚可至也遂宿能仁寺诘旦舆者同声以险逺辞余曰姑往焉俟不可即而去之何伤沿涧行三里而近絶无险艰至龙湫庵僧他出樵者指道所由又前半里许蔓草被径舆者曰此中皆毒蛇貍虫遭之重则死轻则伤怅然而返则老僧在门问故笑曰安有行二千里相距咫尺至崖而反者吾为子先路持小竿仆李吉随之经防茸则手披足舆者坦歩里许径少窄委舆于地曰过此则山势陡仄决不能前矣僧曰子毋惑惟余足迹是瞻鲍甥牵引越数十歩则蔓草渐稀道坦平望见瀑布又前列坐巗下移时乃归舆者安坐于草间并作乡语怨詈老僧曰彼自耀其明而征吾辈之诳必众辱之嗟乎先王之道之榛芜久矣众皆以逺迹为难而不知苟有识道者为之先实近且易也孔孟程朱皆困于众厮舆而时君不寤岂不惜哉夫舆者之诳即暴于过客不能谴呵而创惩之也而懐怒蓄怨至此况小人毒正侧目于君子之道以为不利于其私者哉此严光管宁之俦所以匿迹销声而不敢以身试也
　　题天姥寺壁
　　癸亥仲秋余寻医浙东鲍甥孔巡从行抵嵊县登陆问天姥山肩舆者曰小邱耳无可观者但山下有古树介寺基与园圃之间园者将薪之僧以质于官不能辨也雷破而中分之木身煨烬者十之七自上科至下根斩然离絶近三尺其旁之依皮而存者仅矣而枝叶蔚然于今数百年至山下果如所云即而视其树则中焦者可爪而騐也鲍甥曰嘻咄哉李白之诗乃不若舆夫之言之信乎余曰诗所云乃梦中所见非妄也然即此知观物之要矣天下事必见之而后知行之而后难凡以意度想像而自谓有得者如赵括之言兵殷浩之志恢复近世浮慕陆王者之谈性命皆梦中语也而昩者多信为诚然若目击而心通或实有师承则人虽微其言不可忽如临清老人之分河流蜀木工之解未济是也物之生也若骤若驰吉凶倚伏颠倒大化中当其时不自觉也惟逹者乃能见微而审所处假而兹树非残于雷火必终归于薪爨是震而焚之乃天所以善全其生而使之愈逺而弥存也鲍甥曰斯言也不可弃遂书于壁使览者触类而得其所求思焉
　　游雁荡记
　　癸亥仲秋望前一日入雁山越二日而反古迹多榛芜不可登探而山容壁色则前此目见者所未有也鲍甥孔巡曰盍记之余曰兹山不可记也永栁诸山乃荒陬中一邱一壑子厚谪居幽寻以送日月故曲尽其形容若兹山则浙东西山海所蟠结幽奇险峭殊形诡状者实大且多欲雕绘而求其肖似则山容壁色乃号为名山者之所同无以别其为兹山之巗壑也而余之独得于兹山者则有二焉前此所见如皖桐之浮山金陵之摄山临安之飞来峰其崖洞非不秀美也而愚僧多凿为仙佛之貎相俗士自镌名字及其诗辞如疮痏蹷然而入人目而兹山独完其太古之容色以至于今葢壁立千仞不可攀援又所处僻逺富贵有力者无因而至即至亦不能久留搆架鸠工以自标揭所以终不辱于愚僧俗士之剥凿也又凡山川之明媚者能使游者欣然而乐而兹山巗深壁削仰而观俯而视者严恭静正之心不觉其自动葢至此则万感絶百虑冥而吾之本心乃与天地之精神一相接焉察于此二者则修士守身渉世之学圣贤成已成物之道俱可得而见矣
　　封氏园观古松记
　　封氏园盘松偃卧如葢南北防蘟可半亩为京师古迹而余独未尝见康熙壬寅秋寓安将南归邀余及若霖同往时余暑未退游者杂至壶觞交哗余三人就隂坐井栏移时然后去雍正元年癸夘冬寓安复至京师逾年二月将归曰吾十至京师蹉跎竟世曩吾之归不谓其复来也今吾之来不谓其复归也独幸与古松得再见耳时新知又得舒君子展而若霖改官吏部无余闲期以二月既望先后集松下余与寓安子展前至林空无人布席列几案坐卧及饮酒疎数惟所便拾诵九歌乐府古辞日入星见而若霖不至翼日相期再往则薄暮矣甫至厉风起遽登车归饮于子展氏坐方定而风止庄周云物之生也若骤若驰无动而不变无时而不移以一日之游而天时人事不可期必如此况人之生遭遇万变能各得其意之所祈向耶余始见兹松惟南枝色微黄余皆郁然及再过而瘀伤者几半虽生意未尽非完松矣兹松之植也五百余年其荣枯乃在间歳中而余适见之岂其迹之将湮而神者俾借吾辈之游以传于后耶见于文所以志兹松之遭遇以为不幸中之幸也
　　金陵防馆记
　　京师之有防馆乃乡先生建立以便后进之贡成均试京兆礼部守选于吏部者自明以来虽小郡邑选举者稍众必争为之而金陵无有康熙二十二年罗大理集众力建馆于正阳门之东以为仕者商者歳时聚防之所门堂外羣室不过数区赴公车者暂止而不可久留吾友宥函既成进士欲别建焉而力不逮也雍正五年春告余曰乡人某有故宅在城西南捐以为馆虽修治不易然其基立矣因勤以为己任逾年宥函自翰林简台中寻以老疾告归而馆之工役粗毕又市宅后弃地垣而合诸馆以待继事者之恢拓焉夫金陵为东南大都会数百年以来乡先生之贵盛者不少矣宥函起寒素官文学清要为日甚近而能就此以斯知事之集惟其志之确不惟其力之强又以见任事者果能设诚以为之倡自有以感人心之同而成所务也宥函以作始之艰虑其久而隳乃集众议凡应举及守选者入居皆量资完葺其贵盛者则无问入居与否必重有所出以待修治恢拓之大用公定条例以属馆人而出入则士大夫共稽之夫凡物之情方其作始多畏难惜力而曰非吾一人任也及安受其成则又以谓吾直寄焉而不复为之计久长此凡事所以难成而易败也凡防于斯者皆吾侪之将出任国事以为民依者也果能以宥函之心为心则岂独兹馆之不废哉其当官守道必有以异于比俗之人矣
　　筑子婴隄记
　　自三楚吴越之漕皆由江溯淮以入于河而兖豫诸水之下流复防于河淮淮南诸州数困于水而秦邮与宝应最剧宝应之田污下近湖者为积水所陷十有六七惟漕河之东附隄地稍髙邑仰食焉而縁隄故有含洞时蓄泄以便漕河水暴上则隄下之民被灾尤剧有将矱刈而沉没无遗者焉于是邑民于隄外更筑隄束内隄泄流以归湖而界首之东有隄曰子婴为大歳丙子淮南诸州大水邑人已重困其明年七月禾将登而甚雨骤至子婴隄溃溃之夕邑士大夫之醼者罢商旅之行者止乡邑之民往来号呼者声填于道也于是张侯以夜半冐风雨至隄上相度形势为书告治河长官请闭含洞数日使民得修隄而淫雨连月不止隄数筑数溃而隄下之禾尽没其冬邑大饥下郡粟犹不足以振焉又明年为今戊寅隄下之民以禾没筑费无所更不敢复言修隄事张侯召之曰方秋时水潦降含洞开工费而筑不坚今筑以春劳费不及半而计其功当倍蓰乃官市隄下田数顷益拓其故址为籍属隄下占田者征役千二百身行筑者经始于二月朔后六日歴三旬隄成邑人熹如既有年余闻郑宋之间连数百里往往为废墟古者用弹丸之地兵车玉帛四出而不匮葢人私其土而无遗利也自郡县法行吏视其官如传舍川浍田畴不治灾患不谋则土利多废而民生蹙有治民事甚于民之急其私如张侯者不可没也巳时余客淮南邑人请书其事遂记之
　　重建润州鹤林寺记
　　余少游名山入古寺见佛相肃拜之礼亦不敢施而羇穷逺游及难后多与学佛者往还乃悟退之之亲大颠永叔求天下奇士不得而有取于秘演惟俨辈良有以也亡友刘古塘云佛之理吾不信而窃喜其教絶婚宦公货财布衣蔬食随地可安士之萧散孤介而不欲违其本心者往往匿迹于其中故朱子亦尝谓彼家有人歙州程生崟少从余游生生长素封之家而倜傥少俗情早歳成进士歴官兵部郎中防
　　世宗宪皇帝董正吏治剏立防考府擢领司事时生年方壮兄弟众多母夫人夀始及耆而告归色养二十余年不出以至母夫人之终而生老矣生家淮隂侍母不敢旬日违离时游金焦北固寻苏子瞻米南宫遗迹得彻机上人于黄鹤寺故址荒原破屋中葢寺焚于康熙五十余年殿宇荡然仅存倾圮小楼三间彻机自幽燕南游支柱而栖之志在兴复程生感焉次第修筑数年殿宇门庑寮房斋厨畧具乾隆丁夘余年八十首夏生趣余为金焦之游留襆被寺中葢知余少壮逺游不得在二亲侧三十年来恒宿外寝生辰令节必避居郊原野寺不受子孙觞酌也将归生言必得余为之记始餍彻机之志葢以佛之徒有见于前贤之记序者其名常不没于学士大夫之耳也次年五月余与生送故人于渚彻机帅其徒渉江就余窥其意欲得余文甚迫而口不言余动于其诚又回忆平生悲忧危蹙未有从容山水间身心中一无系累如往歳之游者不可以不识也寺在润州南门外黄鹤山下本东晋时竹林寺相传宋武帝微时经过有黄鹤翼蔽之祥土人遂以名其寺与其山唐初马素禅师发名于此一燬于唐末薛朗刘浩之乱再燬于明永乐中今兹三燬而重建工毕于乾隆十有二年季春其东偏子瞻竹院生犹将嗣事焉六月朔日望溪方苞记
　　重修清凉寺记
　　先兄尝言自明中叶儒者多潜遁于释而释者又为和通之説以就之于是儒释之道混然儒而遁于释者多猖狂妄行释而慕乎儒者多温雅可近余行天下每以是隂辨儒释而择其可交者雍正二年请假归葬卜兆未定不敢即私室寓北山僧舍防黄山老僧中州率其徒来居清凉寺数与往还中州之来逾月而寺火惟存西北隅小屋三四间尝谓余曰造物者葢以新之责老僧也俟其成公必记之及乾隆七年余归里更往观焉则尽复其故而焕然新中州博学工诗赋所至荐绅富商争凑之故兴之如此其易也其徒烛渊纬林嗣守之亦以文学为学佛者倡每相见必举前语索记又五年丙寅夏六月望后五日余疾作夜不能寐偶忆先兄语晨起而记之以释诺责且以示学儒者慎毋隂遁于释独宜念其能笃信师説以兴作艰重为己任而卒以有成吾侪对之宜有愧色也其肇工落成之日月用财之凡数乐输者之姓名二僧自记之以列碑隂可矣
　　良乡县岗洼村新建通济桥碑记
　　沛上人初至京师居　禁城西华门外道旁小庵遂兴其地为禅林
　　勑赐静黙寺一时王公贵人多与之游康熙六十一年余充　武英殿修书总裁托宿寺中与之语窥其志趋乃游方之外而不忘用世者遂奄留旬月自是为昵好上人本师在安肃又尝兴夀因寺于良乡每经岗洼村闵行旅渉河之艰偶见车偾马伤遂竭资聚建石桥石工别耗之功不就久之郡丞经过汜询而得其情将诘治乃获讫工时雍正三年三月也越十年而请余为碑记余尝见上人居母与兄之丧沉痛幽黙虽吾党务质行者无以过也营田之兴庸吏建闸障水于安肃之瀑河每歳伏秋流漂数十里村落阻饥上人见往来寺中者辄指画形势及土人荡析离居状语闻于河督顾公奏复其旧内府有疑狱大小司冦奉
　　命谳决众防于寺以待事中有以深刻为能者上人危言以怵之闻者莫不变色易容噫使夫人而有官守其急民病直言抗节当如何朱子尝病吾道之衰而叹佛之徒为有人其有以也夫兹桥去京城四十里而近乃冠葢往来之冲故志上人成此之艰并及其志行俾儒之徒过此而寓目者有以观省而自矜奋焉乾隆二年八月望溪方苞记
　　传
　　孙征君传
　　孙奇逢字啓泰号钟元北直容城人也少倜傥好奇节而内行笃修负经世之略常欲赫然着功烈而不可强以仕年十七举万厯二十八年顺天乡试先是髙攀龙顾宪成讲学东林海内士大夫立名义者多附焉及天启初逆奄魏忠贤得政叨秽者争出其门而目东林诸君子为党由是杨涟左光斗魏大中周顺昌缪昌期次第死厰狱祸及亲党而奇逢独与定兴鹿正张果中倾身为之诸公卒頼以归骨世所传范阳三烈士也方是时孙承宗以大学士兼兵部尚书经略蓟辽奇逢之友归安茅元仪及鹿正之子善继皆在幕府奇逢宻上书承宗承宗以军事疏请入见忠贤大惧绕御床而泣以严防遏承宗于中途而世以此益髙奇逢之义台垣及巡抚交荐屡征不起承宗欲疏请以职方起赞军事使元仪先之奇逢亦不应也其后畿内盗贼数骇容城危困乃擕家入易州五公山门生亲故从而相保者数百家奇逢为教条部署守御而弦歌不辍入
　　国朝以国子祭酒征有司敦趣卒固辞移居新安既而渡河止苏门百泉水部郎马光奉以夏峯田庐遂率子弟躬耕四方来学愿留者亦授田使畊所居遂成聚奇逢始与鹿继善讲学以象山阳明为宗及晩年乃更和通朱子之説其治身务自刻砥执亲之丧率兄弟庐墓侧凡六年人无贤愚苟问学必开以性之所近使自力于庸行其与人无町畦虽武夫悍卒工商圉野夫牧竖必以诚意接之用此名在天下而人无忌嫉者方杨左在难众皆为奇逢危而忠贤左右皆近畿人夙重奇逢质行无不隂为之地者鼎革后诸公必欲强起奇逢平凉胡廷佐曰人各有志彼自乐处隠就闲何故必令与吾侪一辙乎居夏峰二十有五年卒年九十有二河南北学者嵗时奉祀百泉书院而容城与刘因杨继盛同祀保定与孙文正承宗鹿忠节善继并祀学宫天下无知与不知皆称曰夏峰先生
　　赞曰先兄百川闻之夏峯之学者征君尝语人曰吾始自分与杨左诸贤同命及渉乱离可以犯死者数矣而终无恙是以学贵知命而不惑也征君论学之书甚具其质行学者谱焉兹故不论而独着其荦荦大者方髙阳孙少师以军事相属先生力辞不就众皆惜之而少师再用再黜讫无成功易所谓介于石不终日者其殆庶防耶
　　白云先生传
　　张怡字瑶星初名鹿征上元人也父可大明季总兵登莱防毛文龙将卒反诱执巡抚孙元化可大死之事闻怡以诸生授锦衣卫千戸甲申流贼陷京师遇贼将不屈械系将肆掠其党或义而逸之久之始归故里其妻己前死独身寄摄山僧舍不入城市乡人称白云先生当是时三楚吴越耆旧多立名义以文术相髙惟吴中徐昭发宣城沈眉生躬耕穷乡虽贤士大夫不得一见其面然尚有楮墨流传人间先生则躬樵汲口不言诗书学士词人无所求取四方冠葢往来日至兹山而不知山中有是人也先君子与余处士公佩歳时问起居入其室架上书数十百巻皆所着经説及论述史事请贰之弗许曰吾以尽吾年耳已市二瓮下棺则并藏焉卒年八十有八平生亲故夙市良材为具棺椁疾将革闻而泣曰昔先将军致命危城无亲属视含殓虽改葬亲身之椑弗能易也吾忍乎顾视从孙某趣易棺定附身衾衣乃卒时先君子适归皖桐反则己渴葬矣或曰书己入圹或曰经説有贰尚存其家乾隆三年
　　诏修三礼求遗书其从孙某以书诣郡太守命学官集诸生缮冩久之未就先生之书余心向之而惧其无传也久矣幸其家人自出之而终不得一寓目焉故并着于篇俾乡之后进有所感发守藏而传布之毋使遂沉没也
　　四君子传【并序】
　　余弱冠从先兄百川求友得邑子同寓金陵者曰刘古塘于高淳得张彜叹归试于皖得古塘之兄北固于宿松得朱字緑辛未游京师得四人曰宛平王昆绳无锡刘言洁青阳徐诒孙其志趋之近者则古塘彞叹言洁诒孙也术业之近者则昆绳字緑北固也余生平昵好志趋术业之近与诸君子比者有矣然其年或先后生于余而自有其侪或年相若而交期则后惟诸君子同时并出而为交皆久且深故世莫不闻癸已春余出刑部狱信宿金坛王若霖寓斋若霖曰吾与诸公每私议南士之相引为曹而发名于世者其朋有三焉行修而学殖者莫如子之徒其遇之穷而无一得其所者亦莫如子之徒也因屈指死者七人皆赍志也存者三人则余罹于罚古塘中歳遘无妄之灾病且聋叹老而无子相与痛惜者久之后四年丁酉秋偶忆其言作四君子传先君之殁也余既为志铭诒孙北固有哀辞字緑有墓表故弗更着焉
　　王源字昆绳世为直宛平人父某明锦衣卫指挥明亡流转江淮寓髙邮源少从其父喜任侠言兵少长从宁都魏叔子学古文性豪迈不可羁束于并世人视之蔑如也虽古人亦然所心慕独汉诸葛武侯明王文成于文章自谓左丘明太史公韩退之外无肯北面者年四十余以家贫父老始游京师佣笔墨贵人富家多病其不习时文笑曰是尚需学而能乎因就有司求试举京兆第四人曰吾寄焉以为不知己者诟厉也源以贫无资不能不托迹诸公间而常以自鄙未肯降辞色或极饮大醉嘲谑骂讥中其所忌讳诸公用此阳体貎之而隂摈焉源虽好气与世参商然内行笃修其兄死旬歳中貎若非人以余所见居兄弟之丧颜色称其情者独源与山阳刘永桢两人而已其于人果有善未尝不降心晩年与蠡县李塨游大恱之遂与师事博野颜习斋学礼终日正衣冠对仆必肃恭然自负经世之略益坚每曰吾所学乃今始可见之行事非虚言也始源慨不快意五十后葬其亲遂弃妻子为汗漫之游至名山广壑辄淹留逾时忽复他往见人不自道姓名逾六十复归往来金陵淮扬间客死山阳惟兄之甥蒋衡视含殓卒之夕神色傲然无一语及家事其古文既刻者世多有所着易传十卷平书二巻兵论二卷及未刻古文藏于家
　　刘齐字言洁无锡人康熙丙寅以选贡入太学方是时昆山徐尚书干学方以收召后进为己任而为祭酒司业者多出其门海内之士有为尚书所可者其名辄重于太学有为太学所推者则举京兆进于礼部犹歴阶而升鲜有不至者惟齐与其友三数人闭门修业孤立行己意踬而不悔其后石门吴涵为司业重其学延致于家声誉赫然公卿间太学尝取髙第教习官学生齐与焉期满例録叙于吏部授县令者十之八为正途授州佐者十之二为冗杂且底滞无选期自徐尚书罢归公卿多欲以收召后进为名者而某为少宰自谓起荒陬至大僚尤欲擅风雅之誉使人礼先于齐曰吾久知君可来见必为选首齐谢不往某衔之系籍州佐某由是丛诟讪而齐望益高或曰将飞者缩翼君自是举京兆升礼部益可必矣齐闻即日趣装归归数年竟卒年四十有七齐性沉毅与人居终日温温而退皆严惮之偃卧一室天下士常想望其风采既卒数年江东十郡之士上言督学使者士有无爵与年而学行可为表仪者二人宜祀于乡其一齐其一余亡兄百川也始徐尚书执权借以收召天下士士争凑之惟齐与其友数人执节不移久之此数人为清议所从出士之蹇拙自负而务立名义者皆宗之虽布衣其重若与公卿相踦自齐归其友亦次第归太学生虽有洁已自好者而气槩不足动人清议遂由是消委云
　　张自超字彞叹髙淳人世居苍溪少孤课耕奉其母其族故不繁而亲属凋尽髙祖以下惟一身常自惴视人世所歆羡泊如也为诸生试必冠其曹困举塲几三十年未尝有愠色治古文及诗所得皆惊迈而未尝争名于时近五十始登甲科而不肯试为吏性明决所不为众莫能夺所欲为虽困不以自悔其既升于礼部也宗伯韩公菼昌言于朝某宜在上甲自超踵门曰某有母病且衰登上甲必以馆职留公当爱人以德试毕归其母果以是秋殁母疾笃为买妾命入侧室泣曰儿方寸乱矣虽入室不能欢合成子姓天果不絶张氏儿何患无子其后终母丧数年妾终不孕众乃叹其知命而不惑也髙淳故湖壖以圩障水于外而耕其中歳大潦隄溃居人议撤屋材以塞之自超有船直百金曰速毁船以板筑隄完大有年众归其直终不受平生未尝入县治歳连祲死者相籍一日造县令具陈方畧令夙重之为设饮尽召邑富人富人曰张君吾邑之望所蠲助则吾侪视焉自超遂注籍二百金诸富人相视大骇次第注籍然私料不能猝具也越数日自超首纳金诸富人大屈尽出金为部署活邑人几半自超有田二百亩亩六七金披其半索直三之一众争购之故得金速也晩歳家日落每取菽麦杂稊稗食之或遗之财终不受乡人有不善常畏其知年逾六十尚无子乡人每聚言必以为大慼如凶害之迫于己焉
　　刘防字古塘先世懐宁人迁于桐既而流寓金陵其为行笃自信而不牵于众文亦然始入江宁县学课试必压其侪名日起独自谓所业弗善也中歳发愤究讨经史诸子久之出所为文众弗善以进于有司则摈焉而私自喜有与同姓名者为江宁学武生大患乡里督学卲嗣尧闻其名而未察也防入试忽命榜笞数十已而知其误乃置其文四等比郡皆哗无何卲以暴疾卒人皆为防快而防前后无几微动于词色家甚贫僦屋穷巷无一亩之田以名在天下诸大府常不逺数千里以厚币招之一语不合则驾而归无能留者遂宁张公鹏翮督学江南招入使院有故人以夜诣防出千金为其姻家请事防曰吾不意君以此等人视余其自逺方归解装常得数十百金族姻故旧环至视其所急而分给之随手尽俄而窘空日旰不得食宴如也防故名家子其祖若宰明崇祯辛未及第第一人同产兄辉祖康熙庚午乡试举第一及辛夘防复举第一众议皆谓宋明科目有三试皆一者今独无有惟防可当之而为礼部者独不喜防所为文磨勘停一科癸已秋特行防试将赴公车防其友方苞以戴名世文集牵连编旗伍檄有司解送妻子北上防曰吾义不可不偕行至京师试期己过其后病且衰竟未得一与礼部之试
　　左仁传
　　戊子冬十月望后七日余在桐城夜坐左秀起斋中叩其先忠毅公逸事因叹自古忠臣义士遭变底节载在史防不可胜数而发扬震动于后人之耳目者代不数人葢其名之显晦一视所遇之事大小以为差别而有不可强者焉至于草野闾巷之人或志与事几于圣贤之徒竟以居下处幽为众人所忽而其迹遂泯者葢不可胜道也秀起因叹息作而言曰吾家世居东乡某尝至先人居就其长老求吾宗之贤而世莫之知者所称皆豪有力人某曰非此之谓也曰然则孰为贤曰凡笃于父母兄弟化于妻子信于朋友者皆是也众曰其然则乡有愚者其祖遘恶疾家人畏其染也进食饮者皆难之冬夜足苦寒愚者曰我燠之时年十五家人不能夺也如是者六年果染疾继其祖以殁某徧问之仅得其世系葢忠曽孙行而于某逺兄弟也幼名仁字与生卒无闻焉呜呼当明将亡而逆阉之炽也如遘恶疾近者必染焉忠与同难诸君子皆明知为身灾独不忍君父之寒而甘为燠足者也世多以仁之类为愚此振古以来国之所以有瘳者鲜与因书以付秀起俾列家乘以示邑之人
　　三山林湛传
　　国初以岭表险逺建三藩王以镇之有识者方隠忧而贫士失职者附之则髙可以钓禄位次亦不失温饱耀重于乡闾故争凑之而三藩王以前明降将叛卒暴起乗非所据贵极富溢又思以好士乐施诳诱逺人而隂以自固耿精忠袭封靖南王大以金帛招致文学士时闽士相推号七才子者多为所罗而尤欲得三山林湛以精忠母族周中书含梅与湛久故称之尤亟也屡招不至一日忽造门精忠喜体貎而延问焉所对皆不省何语审问之再三自申列终不可通退而咎相称引者曰如斯人虽富文术将焉用之康熙甲寅吴三桂反粤闽相应和精忠闭岭拒
　　朝命闽中荐绅里居及知名士多汚焉有不至者幽囚困辱终无所遁湛族子乡贡士焕迫伪命薫两目仅而得免而湛翛然授徒山中以众知精忠久不屑意也湛久困诸生乱既平行游浙东西逾齐鲁客燕赵无所合而归平生忼慷好施虽竟世穷居而亲族孤贫丧葬婚嫁多倚焉与弟成之友爱尤笃及成之为灵台令使人相迎则寝疾数月矣口授次子书报曰吾平生为弟分忧今弟当分我忧时问疾者绕牀谓将以家累属成之也既而曰治民事上虽竭精殚虑犹惧不免今不事事而为人所愚实遗垂死之兄忧其后成之卒以此败湛尝为水晶宫赋指斥五代时伪闽窃据事将以潜折精忠逆萌故不惜往见及见则口吃语不可通而口素未尝吃也众皆不识其何以然及事定乃知祸之闭在不失言而叹其能决几于俄顷焉
　　孙积生传
　　孙永庆字积生北直容城人其大父征君钟元同产也征君迁河南兄弟之子多从之永庆大父及父皆诸生童穉曽受小学及从父于河南躬耒耨农作甚力少失母既受室或耕淇源或耕夏峰凡五十年所以养生送死皆身耕妻陈氏纺绩之所致也古者秀民皆聚于庠序学校而周公复设司谏之官巡问观察以辨甿庶之能而可任于国事者汉氏之隆孝弟力田与方正贤良相次其风葢依古以来方征君讲学夏峰自野夫牧防以及乡曲侠客胥商之族有就见者必诱进之良以天下无不可以学之人而农工胥商茍能用力于人纪而尽其职之所当为即是可以谓之学也永庆晩而生子曰用果既长间叩生平所为永庆曰汝欲为他日状志地耶汝视吾面黧也而傅以白奈观者笑何吾老农也少废学碣于墓存姓字子孙不迷而己耳呜呼孰谓君而不学也者斯言也可以知所蓄矣用果务学行其容敛然与余善故受其请而録之
　　光节妇传
　　冯氏余女甥也适光御宠亦族姊所出余归故乡喜其学诵之敏以女甥继室光年少气盛谓髙科膴仕可探手得颇以风流豪隽自处而女甥性慤貎庄寡言笑虽为夫妇视之漠然也生一子寻逺游遂客死都门始光甥入赘于冯氏女甥尚未见舅姑闻丧请归代夫供子职姊夫绥万怜其少失母早寡光甥无一陇之埴恐转累其舅姑兄子道希欲成其义约次女长成以妻其子裕请于余以八十金为纪米薪乃以康熙巳亥归桐时裕方十歳终舅姑丧挈子来金陵入赘于余家昆孙女亦少失母妇姑相怜如母子十年中涕泪差减少而昆孙女复早夭无子女甥复挈子归桐依兄公以居忆吾姊病渉三时姊夫逺出女甥年始十有八家无婢妪独身扶持治汤药姊夫归告余曰空室中惟老母防子弱女幸长女勤力虽稚齿己能代母为老幼所依姊夫终年在外甥荣成童或嬉游怠学女甥必请余至其家予杖余以雍正元年得假营葬见女甥于桐又十有九年告归相见于金陵每见余悲啼不自禁葢其父及同母弟妺无一存者故念母而不胜其痛也乾隆六年公举节孝得旌子裕有声庠序族姻暨邦人咸曰微节妇遗孤不知作何状矣其兄公绍元以书来列叙其孝德懿行孚于门内者皆妇顺之常故略之女甥名荇年今五十有九昆孙女亦笃孝抱病连年矻矻为家计逮其死家渐成衣食无忧而身不克一日享女甥尤为之悲噎请附録焉
　　二贞妇传
　　康熙乙亥余客涿州馆于滕氏见僮某独自异于羣奴怪之主人曰其母方氏歙人也美姿容自入吾家即涕泣请于主妇曰某良家子不幸夫无借凡役之贱且劳者不敢避也但使与男子杂居同役则不能一日以生防孺子疾使在视兼旬睫不交所养孺子凡六人忠勤如始至自其夫自鬻即誓不与同寝处而夫死疏食终其身家人重其义故于其子亦体貎焉戊戌秋天津朱干御言里中节妇任氏年十七归符钟奇逾歳而钟奇死姑杨氏故孀也阅六月又死时任氏仅遗腹一女子而钟奇弟妺四人皆孩提任氏保抱携持为之母为之师又以其间修业而息之凡二十年各授室有家而节妇死族婣皆曰亡者而有知也杨氏可无怼于其死钟奇可无憾于其亲矣夫嫠之苦身以勤家多为其子也自有任氏而承夫之义始备焉妇人委身于夫而方氏非生絶其夫不能守其身以芘其子是皆遭时之变而曲得其时义虽圣贤处此其道亦无以加焉者也凡士之安常处顺而自检其身与所以施于家者其事未若二妇人之艰难也而乃茍于自恕非所谓失其本心者与
　　髙烈妇传
　　烈妇魏氏天津县产滩人雍正十一年年十七归县民髙尔信髙僦屋官厫东与宋某同宫庭宇相望某妻与烈妇有违言数构之于其姑十二年六月烈妇将归宁其母遣从子自铣迎适髙妪及尔信皆出某妻走告其姑曰汝妇与人通入戸即探囊金与之复嗾东西家无借者数人闯入交哄强解自铣衣胁立借劵不则共证之烈妇呼铣曰亟鸣之官若书劵我即死铣暗弱急求脱执笔欲书烈妇望见即引刀自刭众吓自铣且诱之卒书劵烈妇死因以劵为征有司莫辨也既当自铣大辟而后知其寃以矜疑系狱乾隆元年赦免邑之学儒者朱绍夏孙坦为文以标白之而致于余呜呼烈妇遭怪变谓惟死可自明而即用其死以成狱辞徒以铣之劵耳人心之抏敝至此吁可畏哉传其事以志烈妇之隠愍且使为吏者鉴焉
　　论曰古之听讼狱者必悉其聪明致其忠爱以尽之疑狱泛与众共之世有鸟兽行而能杀身以自明者乎自古妇人之义皆以死而彰魏氏则既死而犹暗郁易曰日中见沫又曰载鬼一车圣人系辞以为世戒有以也夫
　　髙节妇传
　　节妇段氏宛平民髙位妻也京师俗早嫁娶位之死节妇年十七有二子矣髙氏无宗亲依兄以居丧期毕数喻以更嫁节妇曰吾不识兄意何居吾非难死也无如二子何其兄曰我正无如二子何也我力食能长为妺赡二甥乎节妇曰易耳自今日即无累兄但望毋羞我贫暇则频过我使人知我尚有兄足矣方是时节妇嫁时物仅余一箱直二千取置门外索半直立售即日移居小市板屋中京师地贵或作屋于中衢妇人贫无依者多僦居为市人缝纫节妇以此为生几二十年二子长始能僦屋以居二子幼时节妇艰衣食不能使就学长子市贩中年没次子为小吏以罪谪辽左节妇复抚诸孙又十余年孙裔发愤成进士赎其父以归而节妇年九十矣节妇性严毅常早起子妇虽老终日侍立不命不敢坐裔之母谷氏性笃孝鸡初鸣起洒扫奉匜侍盥就灶下作羮食亲上之食毕然后退率以为常及贵盛姻党皆曰世有太夫人年七十而执仆婢之役者乎将公为节妇言之谷氏曰若毋言吾与姑故寒苦姑习我非我供事姑终不适吾皤然白髪身无疾洒扫盥馈以事吾姑此日可多得耶节妇以康熙戊辰卒年九十六距位之死七十有九年始节妇所僦板屋在珠市西及孙贵卜居正当其地家僮数十出入呼拥节妇时指示子孙姻党京师之人亦以为美谈云
　　赞曰吾里中某氏子兄弟各佣身兄老请于主人求舍之节衣食以奉焉而兄卞急小失意即数骂或奋梃以抶终无恚色余尝谓非独其弟贤也而兄固无鄙心也京师人多以谷氏之事为难然以节妇之风义则子妇之承而化也曷足异乎








　　望溪集巻八
