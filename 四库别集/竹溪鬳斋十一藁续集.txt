　　钦定四库全书　　　　　集部四
　　竹溪鬳斋十一藁续集　　别集类三【宋】
　　提要
　　【臣】等谨案竹溪鬳斋十一藁续集三十巻宋林希逸撰希逸有考工记解别著录宋史艺文志载希逸有鬳斋前集六十巻久佚不存惟续集谓之竹溪十一稿者尚有传本即此三十巻也凡诗五巻襍着一巻少作三巻记二巻序一巻跋一巻四六三巻省题诗二卷挽诗一巻祭文一巻墓志二巻行状二巻学记四巻其门人福清林式之所编共十三类而谓之十一稿不详其故或十中存一之意欤刘克荘尝谓干淳间林光朝始好深沈之思为文极锻链一传为林亦之再传为陈藻三传为希逸比其师槁干中见华滋萧散中见严宻窘狭中见纡徐所以推许之者甚至今观其集多应酬颂美之作且以道学名一世而上贾似道启乃极口称誉至以赵普文彦博比之殆与杨时之从蔡京同一白璧之瑕集末载学记其中解太经者居其半诗亦多宗门语为王士祯居易録所讥然南宋遗集流传日少其诗文虽不尽如刘克庄所称而尚不失前人轨度其学记中所论学问文艺之事亦时有可取録而存之用备一家之言固无不可耳前有咸淳庚午林同序称戊辰九月上擢鬳斋长仙蓬侍缉熙明年春再入禁林长词翰趋行之诏联翩而下行有日至是而续集之入梓者为卷三十云云则是集成于希逸内召时也乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　竹溪鬳斋十一藳续集原序
　　鬳斋林先生之自玉堂翠帷求奉太夫人出临莆郡也实淳祐戊申后村先师时方辞宗正少卿之召先皇以魏国年髙就畀宪节即家建台一时麾节照映之盛真有壶山之所未有賔僚乎其间者葢莫不人自磨濯奋励求以所讲习所蕴蓄所设施而于学问于文章于政事有可以表表自见者爨下之音囊中之颖又夫孰无是心哉既而台与郡各以郡之法曹掾为举首掾则同之再从兄子敬也莆于七闽为军垒子敬于郡幕为底僚一旦揵出腾上受国士之知于二先生是所谓空羣于冀北拔尤于河阳者其荣且耀固万万而始是臬台祢表已具中以亲嫌为疑虽重之魏国之命有不能自决惟一闻守侯合荐之説乃定此造就之仁终始之谊子敬于鬳斋不无重惓惓焉后村第一集六十巻之行也亦子敬効程督其间前五十巻则鬳斋在郡时以却例巻资其费及易镇延平通守王公实绪成之今后十巻巻末有子敬监雕名衔在焉可考也故子敬于欲以自表其惓惓焉者则亦惟于鬳斋之若诗与文思所以淑后学诏来世如鬳斋之于后村焉且可与后村诸集相为不朽于穹壤之间是固子敬之心也而素食贫多家居愿有莫之遂志亦莫之渝其于前集后集之行亦惟知于顔杨二君致其欢喜赞叹焉尔归自括家食又且十年及通守三阳咸淳戊辰秋抵官下将一考以书为同言吾此来得绾郡绂薄有俸入节缩裘饪铢积寸累或有可以足吾生平未足之志者愿以鬳斋集为先子其为我请续集于先生而行之且毋以惮烦辞同敬诺于是鬳斋方巻退处之怀袖观之手其年秋九月上擢鬳斋长仙蓬侍缉熙明年春再入禁林掌词翰葢是癸亥东归一闲七朞矣旧词臣真学士有不惟一堂之上明良胥防于所都俞者则然下而九州四海人士亦孰不曰是当行铺席也是我家旧物也顾非斯文之一泰吾道之一春乎鬳斋屡辞不获命趋行之诏聨翩而下行有日至是而续集之入梓者为巻三十矣昔人怀一饭之感捐千金之报以情不以物以谊不为利也况举之入云嘘之上天乎寂寂谁从翟廷尉滔滔去事霍将军此后村所以为世道感也此同为子敬别鬳斋续集三十巻为一集之意也鬳斋前集亦六十巻续集宜视前继自今赓殿阁之吟陪氊厦之咨云雾裁剪日月献纳必且至于手抄而腕脱者当揭为文续集以遂子敬兄之志云是年为庚午春为正月元夕前一日石塘林同谨书







　　钦定四库全书
　　竹溪鬳斋十一藁续集巻一
　　宋　林希逸　撰
　　古律诗
　　和后村忆昔二首
　　应世只愁一着差少曽苦学鬓今华爱牛因见无伤也喻马还非俱是耶工苦从人夸腹藁发明自我看心花蝇头蜗角人间事回首惊防似乱麻
　　白云深处卧元英莫问卿君与我卿説向老禅成寐语误他壮士爲虚名镂脂须信文徒巧隔膜只愁性未明空忍饥穷吟乐府也疑太祝似心盲
　　和后村口占一首
　　老去田翁多狎友年来观主换新衔縁溪竹杖时行散面壁蒲团渐放参休梦笔花寻砚滴但看贝叶守灯龛清朝越绋将修礼畱滞何妨似史谈
　　和后村唐衣二首
　　非晋非唐落魄人生行乐不知他可曾痴説飞霞佩那肯吟思叠雪罗带眼减多癯已甚布毛吹尽意如何溪邻更有笭箵伴时整蓑衣共缉莎
　　初服能寻恨已迟便如野鹿脱拘维闲因解带迎风处冻忆穿靴立雪时老守渔蓑随分乐古多蝉冕叹机危不知穷苦哦诗相破帽从前畧似谁
　　和后村记顔一首
　　精神归阿堵一防定如何问景论蛇跗吹毛笑鸟窠鬓知谁甚似音比旧尤讹但拥维摩几时时阅贝多
　　和后村漫兴一首
　　儒冠能误甫休忆早充宾既得林间趣甘爲局外人法书喜皇象古画爱公麟屡典衣偿直因痴不恨贫
　　行田间见新秧作【丙寅三月初九日】
　　新秧成段见连连风弄轻柔雨后鲜细出水如青缕线平铺田似绿毛毡国贫民困忧无日身逺心存冀有年试问维鱼谁入梦牧童三五涧头眠
　　锦溪谒坟作
　　鞠育恩深愧老身少营甘防苦长贫如今有酒空浇酹对此伤心十一春
　　松下殷勤奠献回山房四望小徘徊常年不似今年晚待得花时过尽来
　　资福岭庵前作【岭内有神祠旧时课社十日一集其间】
　　岭路松阴好归鞭为小停苔封石面紫藤络树身青庵古无人住蝉多过客听少时文防处近里有祠庭
　　和莆田陈宰篠塘庵韵【贤有十不去】
　　竹根墙下一灯龛旧事伤心未易谈十颂尚畱禅髓在诸方应作话头参高情冩入阳春调逺望吟思落日酣魔种纷纷堪可笑得君防破料知慙
　　崇安忌日【丙寅四月】
　　生死涂分久追怀谩自伤怜渠眉旧白叹我髪今黄聚散萍来去悲欢梦短长纵能排遣尽此日亦难忘逾月苦旱忽得邑宰喜雨诗用韵二首【丙寅四月十二日】
　　连日非无数防飞滨溪底见响舂机甘霖君已吟成巻炎赫吾方汗湿衣雷邑未能均泽施龙君可要逐方祈笺天更仗伊谁力外史臣慙似螘微
　　布谷催耕叹雨干诸贤欢咏我辛酸瓢分不到田犹涸琴化虽均天作难底要岁遗三九食但爲民几一分寛未县龙骨鱼无梦那得新租上送官
　　和萧教韵
　　声华六馆压羣雄独坐臯比信国工弟子三千徒共喜法筵第一义尤公我开荐口慙如愈守自知名盍敬融料得芹香畱不住防须班入大明宫
　　四月二十日得雨方足闻城间一祷即应沾渥久矣此余波所及也再用前韵一首寄呈恕斋
　　晴云巻尽雨云飞多谢元工已转机恳切敷陈緑封事殷勤持送紫霞衣十连如佛仁均施一念于民福可祈秧马既闲青徧野摇摇争弄晚风微
　　和一隐堂【义江陈吏部】
　　少陵那肯缚微官谩结陶庐杂市阛五客昻藏图素壁一翁偃蹇对青山我因月忆人千里公比云居僧半间老去得闲应浪喜何如未老已先闲【堂中画鹤鸥五禽】
　　贺后村得第七孙
　　恰喜长房儿纳妇兰堦又报送麒麟一防四海名千载三鳯诸孙见七人新缀锦绷饶献笑賸畱宝砚要分珍太翁从此应投镊却许貂金映鬓银
　　既旱得雨连日不小住
　　旱余得雨又伤多尘世因饥百种魔便使有方能辟谷我虽独乐奈人何
　　喜雨还忧雨过多人生可煞是多魔事难恰好天谁问天本无心可奈何
　　再和后村得孙韵
　　含饴方乐燕嘉宾画果犀钱胜擘麟老鳯逓看雏鳯好犹龙行见共龙人孙夸奇骨硗如玉翁喜厐眉从以珍产有万金谁敌此他山何羡器车银
　　送用和刘推官入京班改
　　幕画如兄有异才岭南声价动诸台登龙尾道呼班去爲鳄鱼州守印来定有赏音相料理何妨进巻小徘徊遥知得意行吟处傍桞堤看菡蓞开
　　山丹已盛
　　夏半葵橊亦顿空临池还未见芙蓉花神也念翁岑寂数本山丹着意红
　　小盆新种水芝方有生意
　　买石殷勤种水芝主人欲速讶渠迟朝来喜见芽如粟防防青青上下枝
　　行楮
　　救楮爲谋意甚忠人间岂不愿流通未论子母权轻重无奈官民价异同【州县入纳只用时价纽中半之数】产计高低藏自可用难节缩出何穷秤提须信无奇防贱则因多少则穹
　　和吴帅古灵祠堂韵
　　学问功深笔砚灵南来题咏徧吾闽诗书礼乐宗元帅爼豆衣冠友昔人顔色如存满梁月襟怀长想浴沂春新成翚革添吟句传入图经字字珍
　　用珍字韵谢吴帅分惠乃弟山泉所寄庐山新茗一首
　　五老峰前草自灵若为封褁入南闽锦嚢有句知难弟玉帐多情寄野人云脚似浮庐瀑雪水痕堪鬬建溪春龙团拜赐前身梦得此烹尝胜食珍
　　题郭进士所进万世宝鼎鉴
　　学苦功深老更癯储闱一念许渠渠抡才合作金闺彦忠国无逾宝鼎书未见龙图携处士但闻狗监荐相如明时主相求贤急指日香名入诏除
　　谢刘正奏惠文戱效昌黎体仍用送贾浪仙韵一首
　　可人忽及门莹骨清照胆衔袖子何谦拜手吾岂敢于嗟泥尚蟠有兴月可揽何居欲困衡乃尔蹈坎万言蛹吐丝一第髭摘颔攀天桂非高佳境蔗方噉但思俗茫茫颇怪云黯黯顾我方阨穷相看合凄藿食恣酣饕大羮鄙漓澹甘守竹笭箵畴忆盖菡蓞孤熊辈狸狌芳卉杂葭菼躏借众靡怜访求情易感玉肆混琳珉珍筵侣菹歜岂伊厌葱珩雅欲共藜糁见睍失瀌瀌闻雷嗟坎坎俪笺价编琼璆藁愤削椠新知乍激昻老我长顑颔惟应旌翘翘曾是御憯憯期君骐骥骧眇彼蜉蝣撼层青冨脩程坟索且览
　　和后村二首
　　琼筵追补庆樗庵寿宿荧荧耀斗南诗胜卢仝酬马异客无李四与张三【深村酒小溪鱼李四张三来便畱】顔红鬓白国元老眼赤腰黄世美谈索和多慙供狗尾公如大楚仆毛聃
　　其二
　　但喜僧歌不坏庵可曽佞佛学和南溪深却有鹂千百城逺何妨家两三诗未能工多纇句书无高论搃常谈身穷久欲逃名姓任把秦儋作史耼
　　耳鸣戏作
　　底事虚聪里长闻风雨声史尝云蚁鬬医却比蝉鸣老纵聋何惜愁因聒易生道书疑太诞如磬是丹成【丹书云第三转则耳中常有笙磬鳯凰之声】
　　六月二十四日雨后苦热作
　　今年一旱热良苦既雨才晴热如故桔槔蹔闲稍解忧赤日当空蒸湿土晚田切切更望霖早禾已失十四五溪泉渐涸众撮眉老我垂头汗如雨有身有患信可怜亦既忧农还畏暑
　　乐轩逺日之祀岩尹方兄赋以七言用韵一首
　　事师如父理云然到底难忘讲席前身在必忧惟忌日义存虽死似生年亲祠执奠疑容见浅学孤恩枕膝传长愧后生香一瓣玉楼十二抵三千
　　得大慧顶相有亲笔賛【赞中有呼聚又喝散之语】
　　见师画像如师活聚散如何呼又喝似与不似吾不知却是梦中青直裰
　　四睡戏题
　　多少醒人作寐语异形同趣谁知汝四头十足相枕眠寒山拾得丰干虎【其像三人交头枕虎而睡】
　　咏松石【松化爲石】
　　生生化化果何如物类虽殊气不殊疎密尚畱松脉理嵁巗却是石肌肤今身肯羡陈三品往事堪羞秦大夫斸药仙翁何处问云根还似树根无
　　和柯山玉上人三首
　　身如孤鹤万縁空吟得交情底许浓我老学禅无长进相逢却讲少陵宗
　　闻説高人意已消非坡谁解识参寥何年共赋浮花雪一棹清溪两岸苕【坡诗溪上苕花似浮雪】
　　赞尽俱佳见似亲殷勤逺寄证前因虽然説我梦中梦却要知渠身外身【知某曾梦大慧似慧自賛顶相见寄】
　　贺后村生日庆八十
　　星履班头跨锦鞯乞身玉座赋归田当行两制文章老来处三壶功行仙生比莱公过半月占求尚父恰今年先皇法从新皇忆须落前衔拜榻前【七月二十九日生冦公七月十四日生】
　　宸奎辉映画堂深瑞旦华筵酒满斟三鳯七雏樽捧玉双鱼九銙带横金未须人诧耆英防更看公求耄老箴却此赵州行脚后百三十歳主禅林
　　戏效刘苕溪十二辰歌
　　华门防忧多唧唧我贫不厌牛窄痴人虎视欲眈眈我宁老守兔园册莫愁龙具苦酸寒等爲蛇跗祗瞬息试问蓝関马不前何似金华羊可叱娇羞已笑沭猴冠卑栖那更争鸡食掉头一任犬狺狺掩耳莫听猪嚄嚄晚日既入红云满空以东西言之此间去日入处几千万里日既到海而其光上射于天如在头上非天高地小四面海濶安得如是因以纪之
　　几译天西到海东日沈犹射半空红吟思益信人间小海濶天高地水中
　　天高地小水茫茫取喻只如鸡子黄西日既沈光倒射天中还是水中光
　　袁命士
　　言多奇中邑人夸得妙无过六十花术学要须来处好驰声贞观是渠家
　　题赵工部柞山堂【以半山五愿木爲柞自名其堂求余书扁】
　　太白前身锦绣肠字书捜尽入篇章作归田赋辞兰省取半山诗扁草堂自拟百围庄散木不夸五柞汉长杨却愁金殿催班去风舞槐龙影正凉
　　和鞯字谢后村和篇
　　狨鞍更合破花鞯【亲王而下鞍上綉花随品支破】挥手归寻种玉田琢句工如贾岛佛引杯豪似翰林仙作蝇头字无虚日辞豹尾班不待年活底寿星公即是轻安尤胜者希前九袠筵开喜更深金杯从客十分斟新词岁岁歌县矢回啓人人得碎金短韵岂堪勾白句初心却似欠韩箴如公搃是书融化椰腹多于汉学林
　　再和前韵谢后村惠生日词
　　野客相过坐马韀论谈大半是农田生慙弧矢爲男子老脱簮裳似散仙锦巻新词歌永日茅檐小酌胜常年痴因好佛防嗤诮更敢夸张灵运前
　　老去劬劳念转深一樽聊尔可曾斟中年爲拙辞宫锦晚岁虽贫笑汞金破被与儿眠似铁败氊畱客坐如箴【箴与针同】多情曲意加题品错比唐溪与晋林
　　三和鞯字二首寄后村
　　谁道林花不是鞯山如奔马下平田哦诗不记身投老对酒犹狂兴欲仙勾漏丹砂寻旧令云安麴米问长年如翁一事尤痴絶醉却逃禅綉佛前
　　胜败如碁阅世深夏商犹尔况戈斟痴人倚柱思全璧达士挥锄不顾金頴自忉防宜愈传酒何殃咎要皮箴过从怕听闲言説闻早移家避入林
　　偶题
　　溪南溪北鸟相呼听雨看云足自娱不羡笔书黄纸尾但吟诗撚白髭须身谋只合交猿鹤眼见浑如掷雉卢堪笑少陵高自比到头老大始知愚
　　再和柞山肠字一首
　　县知书巻饱撑肠一倡殷勤十和章茅卷三重怜杜屋株高八九羡韩堂利名谁信为缰鎻圣知人犹比桁杨万事不如祗浩饮葡萄切莫换西凉
　　溪居古榕甚佳未尝有所赋得柞山诗巻借奇字韵戏成一首
　　古树婆娑谁手种有藤纒络似髯垂但看窗草求溪意自觉庭楸欠愈诗才拙岂能酬郢曲心降但合靡齐旗吟渠却羡公家柞短韵长篇句句奇
　　春谷惠示榕桥精舍二十四诗借首篇韵赋一首
　　春谷因榕费苦吟爲怜夹道緑隂隂身藏岩涧风霜老名入图经嵗月深北客未知题咏少南州莫向字书寻莺啼庭叶曾畱句独有河东栁赏音
　　题僧雪岑诗
　　本自无须学撚须此于止观事何如诗家格怕无僧字圣处吟须读佛书得趣藕花山下去逃名枯木众中居早梅咏得师谁是见郑都官却问渠
　　题范月溪欵乃集
　　欵乃溪干入听时忽传新集到柴扉自惭我老眠云惯遥羡君吟弄月归正始余音何寂寞四灵苦思尽光辉当行家数今谁是消得渠侬论锦机
　　送徐谘议縂管
　　美矣军谘议元戎喜借畱吟多磨盾鼻心久折刀头梅日相求去花时寄别愁天风题石处从此梦同游括要翁精训君于翁又贤吟工如射巧藁富已刋传资格宜分竹功名早着鞭从军诗更好因鴈寄溪边郡圃小山大资可斋先生所作也石久散而池亦荒恕斋来公补处叠之浚之访求旧记重刋之仍续畱题之句以寄可翁翁又和之以某同出可斋之门不鄙赐示借韵爲谢
　　湖嵌散尽重堆叠池碧堙多旋斸开旧记幸存新入石胜游端待可人来
　　旧畱岸栁千株老新种池荷一度开此是可翁题咏处元戎领客喜同来
　　石好岁深欧记在雨多云为段游开同门一士头如雪许待龙图老子来【时方苦雨恕斋一祷即晴咸淳丙寅九月】
　　吴帅用前韵以别再赋以谢
　　碧油幢下诗书帅吏案如山强拨开领客雍容游郡圃栁间松下步行来
　　主人爱客情何厚尽日移樽逐处开古栢寒梅俱问讯追思犹説海棠来
　　清晨玉帐方违拜一叶江干舣未开多愧元戎怀旧雨殷勤惜别袖诗来
　　村居僻甚城闉逺避俗柴门久不开忽漫出山归自喜厐翁还谒恕翁来
　　题天风海涛
　　亭后千寻屴崱峰亭前万里见晴空山藏落照生新月海涨轻涛带晚风世事浮云变今古客游镵石徧西东近檐澑雨霜皮栢却是渠曾识晦翁
　　题梁秘阁玉堂何似亭
　　放眼久知亭外景连朝苦恨雨昏昏红飘落桂浑如雪青失平林搃是云与世相忘眞有道休官曾不待移文玉堂天上空回首白髪追寻我愧君
　　喜新晴和前韵【梁丈三径堂中作】
　　清晓秋声枕上闻倚栏顿觉失眵昏潮分新水添池水山放晴云换雨云翠洗方壶如着色稻摇平野自成文荷枯菊少梅全未风叶萧萧对竹君
　　题张尚书画册四首
　　松间睡道士
　　高枕松间石如侬未易知世情祗益睡不是学希夷
　　犬
　　辞家何处附书归纵猎何年投絏去斯入咸阳机洛阳料知黄耳嗤渠误
　　牡丹
　　生意草亦佳可但莲菊好富贵本何心莫以色见我
　　雀
　　勘破鹏鸠事人间百念消茂先老自误不记赋鹪鹩
　　菊庵相道人求赠
　　抛汝庵中菊寻他楦上麟休将穷达事来语菊边人
　　送建宁倅林太博用后村韵二首
　　清班早见扬休立自诡俄爲九仭翔教雨久霑儒馆下屏星还照建溪傍助行好事趋铃閤课了康功向玉堂禹锡文章终得力吾侪觕细要更尝
　　家年爱友相期久注目云霄看鳯翔半刺暂烦书纸尾一翁分守繋篱傍多携客上丹青阁易事贤居夷白堂更喜宦游逢乐地戸无贵籴稻新尝
　　寄题赵武子鹤泉
　　可人何事着斯名知傍清泉筑小亭遥想倚风看鹤鹤更须和月掬泠泠君于醉后流应潄渠若来时舞不停莫谩濯缨歌此水防当冲翼上青冥
　　别林伯常国博
　　解印南来久卸鞍未甘遮日向长安洪都别驾何廉取斋殿除书果趣还再入美传喧辇下多情逺别到溪干才名借甚如君少此去应须立要班
　　歳晚交亲久寂寥明时賸喜入旌招玉融名邑虽多士槖从无人已四朝我分长闲守龙具君宜闻健侍鸡翘从今出处分岐路对月相思梦愈遥
　　偶题
　　清晓焚香罢书窗只自娱时爲五禽戏闲看六牛图遯世元无闷衰年不厌癯围棊三稚子夜夜笑翁输题国清林氏海山精舍【取乐天海山不是吾归处为名】
　　白醉吟翁颇似痴当仁一见却无疑但寻来处知归处莫把迷时待悟时风过更看云不尽潮生长与月相随海山此趣谁能防也是禅关也是诗
　　丙寅再至水南吴景朔家
　　旧游人物转头空此地重来恨不穷闻笛久怀中散氏对床仅有小苏公门前旋辟园池好壁上芳题子侄同尤喜芝兰书种茂迎门欢笑挹溪翁【景朔男子谦侄定子皆请举诸孙亦好学】
　　和后村问讯水南失约二首
　　忆昔从容陪燕几别来岑寂守渔蓑论谈苦羡江河决离索深慙歳月磨觌面难逢善知识钝根空比老禅和当时言语何曾防路滑山高敢再过
　　学荒久欠亲谈麈居僻谁同理钓蓑砂欲作糜那解饱塼难成镜只空磨出乘雪兴思安道归逐风吟笑志和赖有先生前约在扫门直候愈轩过
　　题刘某诗集
　　邻居前此未相闻到手新编喜得君一事更令人动念曾吟诗谒网山坟【集中有谒网山坟两絶句】
　　夜坐偶成
　　涉世才深误转深鬓毛赢得雪霜侵人多痴到未来刼禅要空无见在心昼暖枕书高鼾睡夜长樽酒纵狂吟花开花落春何意潮去潮来古即今
　　书窗即事
　　此心无着自超然麄粝随宜醉即眠喜读佛书非佞佛赋游仙曲岂求仙涪翁语忌随人后康节图看到画前老尽蓬窗聊尔耳何曾敢道慕诸贤






　　竹溪鬳斋十一藁续集巻一
　　钦定四库全书
　　竹溪鬳斋十一藁续集巻二
　　宋　林希逸　撰
　　古律诗
　　晚晴
　　云収风止晚晴初池减波痕见緑蒲鹭入田行如数步鵶随林去似相呼赋形宇宙真如寄息意林泉不是迂疎栁欲黄枫渐赤来今去古几荣枯
　　题吴司戸忠斋【名汉英谷城人乙丑科畱忠斋知举】
　　事业心期在汉廷师生莫讶共斋名当年取履封畱者入梦秪因住谷城
　　题吴司戸思忠堂
　　我既题斋扁堂名却又同进思臣职分意慕世宗工欲问传心法无如尽已功防扬朱吕后先且学忠公
　　三和除字韵
　　终岁吾伊秪自苦多生习气未全除却嫌俗态骚骚尔宁作闲民皥皥如肯羡孔光灵寿杖且烧韩愈送穷车一编受用床头易却似忘筌已得鱼
　　诗赠友人程乡次子和甫兄
　　苦恋庭闱戏防衣其言虽讷未全非旁人竞喜广长舌之子还如杜德机他日必多麟抱送妙年肯叹雉孤飞但能寡过何妨拙却恨郷闾识者稀
　　雨中怀后村石塘之约爽矣
　　好读书多昼苦短细行厯到歳其除无端竹雨萧萧下可奈松风谡谡如更仆诗来几满箧过门约在待安车大寒不出空回首何日同观濠上鱼
　　四和除字
　　白髪余生甘寂寞丹书微累幸蠲除天畱老眼谅人只云本无心于我如千岁不知碁几局二乘且论宝三车香山见彻人间事断道爲龙苦似鱼
　　客至五和除字
　　衡茅有客同欢笑径草呼童旋刬除刍酒熟迟聊酤我藜羮生怕有巻如夜长不必论升斗歳晚能忘誓笠车邻舍多情还解事频分野菜馈生鱼
　　和披字寄后村
　　不羡新雕绣毂驰不嫌自织草衣披谈禅客至眼俱碧聮句人来髻似椎愁絶只慿杯遣兴意行全借杖扶衰旧游厯厯天南北梦不能忘随所之
　　送陈莆田【僴】
　　【归时得后村力】
　　邑以滩名处处同此滩加似打头风吟多正恐招穷鬼怨作无端谤杀公怒欲懐砖嗟薄俗义为全璧頼宗工冲寒溪上携琴去羞涩囊如子美空
　　和春谷用弓字见寄
　　奴去看鱼笱儿寻射鸭弓养疴三径里取友一溪中日苦经檐短天如罩野穹过从人絶少访问愧春翁星晓有残月明明挂一弓四天垂野外万象蓄山中水动知冰薄林疎见谷穹傍人应比我观物邵家翁齐物书非放师传自子弓人多谈稷下我独守环中道贵身无贱名高位莫穹元和虽五相千载一渔翁
　　三和磨字韵
　　休忆朝携香满袖从教人画雪披蓑诗狂黄鹤楼堪碎颂美浯溪石欲磨安得谷论肥定武却嗤甫贵瘦光和老痴只弄穷生活散帙多闻暮鸟过
　　再和除字韵
　　洛下功须究意人间杂念早消除才情向老无多许梦觉何时解一如失马塞翁云得马数车柱史论无车浮生宠辱浑闲事胜负真如射防鱼【防音塌骰采之名】
　　第三孙弥月小饮
　　茅檐喜得第三孙草草团栾笑语温晚菊客贻黄似盖新篘儿喜緑盈樽生涯素薄书差富旧物能畱砚仅存儒级传来方四叶九龙入梦始曽门
　　四和除字韵寄元思别驾
　　多生已被禅勾引万事秪慿酒破除节物变衰黄落矣儒功寡要白纷如怀贤疑似渴司马避俗佯爲瞆仲车好友年来吟骤进相逢何日语姬鱼
　　雨山徐縂管袖诗见访以道间见梅而作少畱一夕次韵爲别
　　何曾问栁与寻花访友轻车到海涯少爲梅吟看倒挂【坡词倒挂緑毛么鳯】防须木餫出褒斜霜寒尽夜同煨芋月过残星似撒沙村落常时无此客多陪僧话送年华
　　二
　　天放寒梅三两花殷勤妆防淡生涯巡檐索笑忘霜冷倚树长吟待月斜君去定趋丹鳯阙我闲但占白鸥沙孤山好处空回首典祀何时到玉华【玉华宫名见杜诗孤山今为西太乙祠】
　　三
　　岸帻冲寒嗅雪花兴随云逺到天涯月知玉斧修成近星伴银潢左界斜佳客过从聊把酒浮生聚散似团沙新吟何日重商防苦学无功鬓已华
　　七和披字韵
　　意马难调繋更驰【繋马而驰】空沙莫爲拣金披忘机每笑碁争局爱礼时看斋白椎正月书因王不竞变风作爲教先衰圣朝可托狂歌乐况有羊何共和之
　　泳得男再防后村先生和除字见寄戏和一首
　　贫惯人人嗤不管老慙幼幼念难除有孙何必位爲喜【萧愿】戏父谁云翁不如【张凭】夫子忘年容撰屦长文何日抱随车殷勤好伴腰鎌叟莫学娇痴女觅鱼
　　题朔斋铁壁堂
　　耐久声名参古柏絶清词翰赋薇花几闻人似南都老再有公生朔党家题扁不惭名铁壁持荷更合侍金华元城志业须翁了推美还看入制麻【堂以纶言名】
　　丁夘元日作
　　泰畤钦柴已庆成金鸡赦下是兹辰百官班立楼前拜万歳嵩呼竿上人正喜含饴看稚子还叨祭泽及微臣老逢嗣圣征前梦三十年前岁在寅【庚寅梦应今上御名】
　　二日野望作
　　麦垅高低一様青淡云笼昼雨丝轻梅花烂漫开将尽松叶稀疎落又生遥企钧天知梦断欣闻玉陛庆熈成人人尽说新年好除夕无风岁旦晴
　　丁夘立春作
　　岁阳更始财三日辇路归来第四春野菜旋挑丝未细村醪浅酌酿差醇团栾弟侄何妨笑淡薄杯盘莫厌贫却忆先朝供帖子伤心白髪旧词臣
　　邻园惠晚菊数月有花高大甚奇
　　菊种虽殊多短短忽传一种自比邻围过十尺高七尺开到初春始小春团比葢擎身极瘦碎如金散色常新梅时得此真奇絶更有清香细袭人
　　放歌【读放翁诗作】
　　朗诵乌栖曲数终乾坤何事老英雄纵令经有千名佛敢道诗无两放翁九万里风来海外二三更月到天中便教挽得银河下今古闲愁洗不空
　　晨兴闻檐雀作
　　晨起喧喧暮自栖梦回每每当闻鸡有渠何用门前客廷尉当年见处低
　　石竺山紫云恭老【得樗庵尚书书往温陵见洪阳岩】
　　几载空拳把疏头新成楼阁石山幽未忘嘱付樗居士送紫云师紫防游
　　师知縁熟向温陵骑虎仙翁现化身袖有先容应得力阳岩佛地位中人【紫云仙旧骑虎】
　　雨后赠雁来红【闽中谓铁树】
　　雨后欣欣緑万丛怜渠叶叶但焦红旁人莫作荣枯看时节因縁各不同
　　先母忌日【丁夘】
　　儿正痴时赖母贤如今满镜白于绵可堪逺日思存日更向衰年忆幼年嫠早独携三稚子世贫能有几硗田书灯督课无虚夕曾解衣还束脯钱
　　有感【丁夘二月】
　　世事年来百色难沈思触目是忧端田家仰麦嗟伤雨海市无鲜爲苦寒楮欲秤提官自抑苗多走弄吏尤奸【时有秤提推排指挥】身逢昭代还如此独喜三边虑少寛
　　遣兴
　　风流不羡三学士衰退甘爲一腐儒嗜古心痴迷黒鬼【见欧公与刘原父简中】养生胎息学夫兴阑日下新吟少静胜年来杂梦无醉后枕书时鼾睡长孙唤醒小孙扶
　　戏效梅宛陵赋欧公白兔
　　毛虫虽小着仙籍云渠千岁皆化白中山山中衣褐徒生长何年换顔色岂其孕育自夘宫又是金公付精魄渠宗学孔非学朱拔毛不蕲供书册老防将军纵猎时遁向何方爲窟宅纷纷尔后更几秦避世甘心飡苦柏明时作意始出来五岳徧游无定迹多生曾识六一仙知道琅邪有新刻要寻此碑与螭何事乃被滁人得滁人知渠慕醉翁翁归已在云霞中期翁千岁亦如汝殷勤逺致提金笼传夸瑞物徧都邑倡和千篇模写工翁携入直金銮殿渠应自比广寒宫寄声树下捣药者汝伴嫦娥我伴公
　　三和庵字韵
　　新吟度度到溪庵讽味铿鍧似雅南笔健称雄一当百韵严苦和二生三舍襄阳外无新语除谪仙来可剧谈觌面犹龙谁复识杏坛人在庶知聃
　　题平逺轩
　　伊昔营此窗眼前颇有趣徃来多胜流必和壁间句人事一凄凉牕亦不如故旧诗无一存谁复闯其戸新来改作之好景欣再遇清溪漾浅流长松列古路高下见青山浓淡云来去西斋平逺名移以扁其处我闼纳八荒令人心领悟星垂平野诗云征逺游赋倚栏拍手歌百盏吸琼露
　　新晴四和庵字韵【三月三日作】
　　衰懒如僧不出庵雨晴春又徧溪南周天日度一日一初夜月生三月三还丹只是安乐法虚白应难容易谈最喜无名公自传何须儒学记齐聃【唐儒学传徐齐聃】
　　偶题
　　浮沈上下一虚舟久喜身心得自由知我要须高着眼逢人多是懒擡头诗名遣兴元非兴酒道消愁有底愁学圣宗搃如许莫疑老子习单修
　　别黄尉【止堂左史之侄】
　　梅隐多畱誉花残乍语违慈空县棒在廉得荐书归好是家声着贤如柱史稀清时衡尺定着意称传衣山长潘同舍南归袖诗爲惠奉和一首
　　南郡谈经得誉还久知言行有防坛合从金帖氊书后便入宫花院栁间雅抱清如漉明月俗情险甚渡扬澜慇懃话旧溪干去好友相期向道山
　　了不了语
　　龙去拔髯嗟帝逺鹤归畱语笑人非厐涓死怨悲题树豫让酬恩喜撃衣
　　胥驾鲸来潮上下羲鞭乌急日西东万世不竭棰取半一是无穷枢得中
　　和元思朋微韵二首
　　吟清字字使人氷惠我多于锡百朋照破尘心如镜镜【镜镜相照齐丘化书】续传诗派似灯灯【灯灯相续禅家语】句工可信堪呈佛格老谁嗤要惹僧【郑国诗坛恶惹僧】但把功名付篇什莫论青竹几人登【杜诗】
　　宫衣我已换禅衣读得狐书颇造微晚岁斗思蓬【阙】去早年浪夺锦标归多生自苦滔滔是一悟应知念念非【八十年来念念非放翁诗】投老但畱诗癖在羡君珠玉入毫挥
　　苦雨
　　半春常值雨人叹久难禁桥断溪仍涨秧寒水更深老天因底漏无日不重隂兀坐慿谁诉愁多只自吟
　　刘躔甫七十【四月初四日】
　　早岁耽诗学乐轩如今霜鬓作吟仙回思同舍二三子几见生朝七十筵竺岭佛来争四日崆峒人在更千年称觞岂必纒头锦醉舞何妨共醵钱
　　别吴帅恕斋
　　学问功深道得民但曾补处誉俱新来爲闽岭诗书帅归作甘泉侍从臣政剧不辞身自苦施多却似郡非贫前贤好事推行徧玉帐如今有几人
　　猎猎江滨万防旗恋恩非止送公时贤如司马家求像教比文翁学有祠半月趣行三被防残年惜别两攒睂东南民力闽尤困到日论思首及之
　　七聚人人苦恋行吾乡一事更关情郡贫已极民县罄岁计秖于寺取盈官要板曹寛未许闽无保障害非轻扶持有意公还去条约春初恰讲明【今春恕斋方爲诸邑不济权管区处】公来植纛我扶犂苦忆京尘判袂时墀下一回樵服谒溪干几度锦笺贻去思定有爱棠集恋别空吟折栁诗梅子正黄晴又雨风樯语燕梦追随
　　送徐仓用后村韵
　　君王玉节选非轻逺部何如乡部荣得志可酬公学问用人如此世清明名犹高似南州士性本刚于东海生振廪岂应烦此老论思便合向西清
　　鲲横学海孰知修万巻胷中古索丘滂喜澄清真有志籍违礼法亦如雠发棠事亟聊行锦活国忠存待借筹圣要直臣流俗惮防须览镜说韩休
　　再用仙字韵答刘躔甫【刘生日醵饮】
　　柴车本不羡华轩吟苦何妨浪号仙扶老底须九节杖欢呼还费一金筵正闻僧去坐长夏那得君来论大年防面苦难辰去速栁绵飞尽见荷钱
　　题建安曹兄深居小藁
　　得君诗一巻自命曰深居苦爱惊人句多慙寄我书絶知吟可老更问法何如叟已忘言久离钩正待鱼
　　二
　　伊昔君居里宗师有大贤字尝疑吕哑诗怕爲扬颠堪恨梁頽久祗余棹曲传【九曲棹歌】要令吟律细但学紫阳仙
　　题陈兄始鸣集
　　集编名甚雅之子信吟徒不是綦闻籁应如惠防梧但令鸣中律何用句成图蝇蚓嗤时辈能联石鼎无
　　苦雨
　　一春苦淋漓既晴差自喜四郊遽如壑晴日共能几人言山雨骤每防大如指新秧过半空农泣向妻子今年种如金典质到衣被忍饥事犂锄岂料今乃尔一饱强营营天公难指拟先淫后必涸我虑非止此可奈漫空云如墨来未已长宵欹枕听揽衣四五起滴碎愁人心不滴愁人耳
　　太平莲者草花也本如藤蔓好事者结竹而植之其花大如当三钱四围先绽中有一蕚如初出水莲最后方拆想以此得名一花可十许日邻人馈以一盆亦自可爱推其所以名者戏述一首
　　柔条细叶緑层层盘结何工岂易然绕竹似藤浑似草开花如菊却名莲知渠耐看令人喜入我新吟与世传性分本同无细大休夸太乙叶爲船
　　记事【四月卄八日】
　　清晓奴传事异常白浮碧瓦徧银床正愁炎夏多淫雨那更阳秋记陨霜我爲太和思保合谁知小雅赋忧伤中朝定有更生疏野老空添雪鬓长
　　送三文书院陈上舍入京
　　翁季能贤有月评频年相与愧深情三文书舍新求友六馆英流喜得兄秋赋屡曾飞祢墨夜寒未肯舍韩檠殷勤拭目看双鳯同向龙飞榜防名
　　三文主席刘兄翼运相别
　　百尺刘墙未易窥笔无尽思信瑰奇早闻大字书毡墨肯爲三文坐虎皮注脚根株谈未了状头名第久相期锦衣归后如相访却要重论芣苢诗
　　闲居
　　已喜尘縁断虽然未尽闲笔因求字秃烛爲检书悭可愧家牢落难辞客徃还苦须穷壁观除却住云间
　　六月卄九早题
　　【夜来颇凉与月仲弟饮散再欲一酌以姜醯萝葡荐之】
　　时难禁酷暑晚喜动凉飔已饮阿连去仍招欢伯来数根煮芦服一酌热茅柴睡到窗明足摩挲醉眼开
　　谢石塘小孤山惠酒
　　好友怜余渴饮溪醲香每月入缄题分无内库黄封赐似有孤山赤幇支把盏惭非浆玛瑙倾瓶尤胜碧玻瓈三升美醖何须恋绩也当年可煞痴
　　梯飚惠酒且有和篇用韵爲谢
　　襆被当年去省房村沽空忆御流香花城不靳分新酿应笑三升恋帝乡
　　入斝浑如琥珀红谁家酿法似渠工爲怜渔父鸣鞭送尽有醒人羡醉翁
　　赠僧宗仁回江西
　　少别溪干去于今识者稀腰包畱一鉢顶相称三衣未得逢渔住还如化鹤归马驹江上有着意访禅机
　　题临清堂
　　一派清流绕屋长隂阴古木隔脩墙枯梅照水横疎影新竹摇风送细香诸老旧游如洛社百年陈迹有溪堂扁题祖笔真奇絶竚立沈吟两鬓霜
　　题林桂芳洲集【丁夘五月十日陈左秋转求】
　　知子吟情美工于学选诗音惟追正始派不入旁支谢句人难梦钟评世有谁匆匆酬雅意勘辨待他时
　　和后村三絶句
　　求齐若拙瑟徒工已谢孙刘不作公抛却巢由思稷契许身却笑杜陵翁
　　谈要似蜜中边末学纷纷纸上传撃竹卷帘如未防要无疑去待驴年
　　衰翁分已絶尘縁自和新诗醉撃辕不是灯灯相照者个中消息也难言
　　再和
　　艺业虽多蜕不工差头分付是天公之乎者也成何事却是天公误此翁
　　白髪攒眉住道边钱荒籴贵怕人传溪干早稻垂头久次第今年似有年
　　少小田家有熟縁自骑牛背赋犂辕闲思耒耜经髙古朗诵防数百言
　　朔斋惠龙焙新茗用铁壁堂韵赋谢一首
　　天公时放火前芽胜似优昙一度花修贡蹔烦铁壁老多情分到玉川家帝畴使事催班近仆守诗穷任鬓华八椀能令风两腋底须飱菊饭胡麻
　　六月频雨
　　雨患先淫后必悭春来数月爲睂攅如今早稻黄几徧却怕收时雨未干
　　春雨伤多众虑深那知六月似梅霖天公事事俱难凖扫尽闲愁信意吟
　　又一首【讲堂前作】
　　半空如墨半空明乱洒斜飘却又晴细栁墙边飞拂拂随风不住带蝉鸣
　　三文祠堂七月二日礼成作
　　九龙山外筑祠宫崇祀三师敬则同此礼独行秋逺日身曾逮事乐轩翁
　　明星落处是溪边回首如今四十年清晓深衣来防拜人无少长识师传【乐轩没于子晦宅中正在小桥之侧明星事见先师传】
　　在三之义父师均往事追怀等念亲当日西轩同社友相看白髪只三人【是日防拜独余与月仲弟嗣功林丞】
　　卜筑虽殚岁月勤事于州县不相闻祠田更拟图升斗要与春秋祭二分
　　别莆阳郡斋张文学归建安用后村韵
　　君住壶山防请徧樗翁却似岭松孤学如禅派求潙仰师比医宗要扁俞到此几尝名谱茘归欤独忆故家鲈我慙九曲身遥领空诵仙经説黍珠
　　再和自赋
　　意散久知流不竞交穷甘与月同孤酣歌斫地慿谁听心事笺天恐未俞何必红云班立鹄只愁赤壁网无鲈身名自要分轻重人世多慙弹雀珠
　　后村先生再寄新出名茘赋谢一首
　　逺使殷勤访草堂见书已似饱琼浆曾叨独乐园中赐犹寄端明谱外香珍重朱篮分五品衰残白髪喜初尝灯前把玩如珠颗强忍馋涎且庋藏
　　清古源以隆茂宗画华池佛求防
　　画如禅有派此派自公麟试我银丝髪幻渠金色身淡无脂粉气清与雪霜邻具眼须珍惜休将示俗人
　　七月十五日作
　　【早禾已熟连日风猛颇以田间爲忧朝来得雨虽小而风止矣喜而赋之】
　　连日秪愁穗落空松飘竹断似飞蓬喜看密密漫天雨止得萧萧卷地风俭岁久难禁贵籴早秋今幸有全功田家更仰冬收好倚柱攒眉祝化工



　　竹溪鬳斋十一藁续集巻二
　　钦定四库全书
　　竹溪鬳斋十一藁续集巻三
　　宋　林希逸　撰
　　古律诗
　　夜凉饮罢月中作
　　早秋凉夜那无酒明月清风不用钱重露正随松叶下飞星忽过栁梢前骑鲸昔有李十二控鹤今无员半千头白如绵空醉舞歌长意逺有谁怜
　　怀古
　　万事信前縁陶稳醉眠笑他名下士底似饮中仙乐在身何羡闲多性所便不穷能有几试数昔诸贤
　　二十日待月有感
　　秋来余暑未能清夜久凉因露气生星影渐微斜汉落月华欲上半空明人间寒燠能无变世事更尝孰与评不鼓昭文深有意宫商才动几亏成
　　题陈道古畱逺堂【卓山宪使之兄】
　　乾坤不毁易宁熄风月常新诗岂亡可但功名须久逺也知道味更深长畱题底要穷东野取友何如贤李方料得对床吟乐处平章欧蔡到程张
　　咏莲花
　　梅有幽人骨兰如处子姿二者岂不贵清矣仁未知美哉水芙蓉百花谁庶几可爱非可狎不癯亦不肥充然德之容莹矣仙之肌芬芳不容挹既逺而有遗洛阳妖艶品红紫薄易萎东篱败坏相着枝黏如此花虽已落泛泛看红衣有房如粟玉尚以金丝围吟翫苦不足赋予何其奇因思爱莲説稽首百世师非汝溪不爱非溪不汝宜何人斯取斯有道者似之
　　遣兴
　　车轮到处碾成尘苦乐伊谁见得真蚁聚万縁皆假合驹隂千载几新陈虽云入息非出息或説前身有后身此事谩然成诤论且看古月照今人
　　玉水记方流【白傅省试题偶读其集同赋一首】
　　玉水何从记工因卞璞求若非藏异宝那得有方流逺派来元圃潜珍向某洲璧沉疑月在斗折认波浮山鬼休持献江神不暗投磬襄何入海应爲访鸣球
　　和王臞轩旧题紫阁寺诗
　　余初识此寺是臞轩约饮题诗时也今甫三十年寺已中废余守郡始复之丁夘寺僧擕此诗来访和付之
　　阁为山名紫松依水更青僧谈畴昔事我记始初经败壁题仍在臞轩唤不醒个中安稳住但要主人惺
　　问讯后村目眚【前书云食茘多得此疾】
　　赤眚因何久未除客来多爲茘分疎苦云牛背寒光减病在蝇头细字书老学常时资共订诗筒两月顿成虚人间未有医龙手梦索仙翁拟访渠
　　清晓
　　清晓沉思自防头年将八十又何求便令防閤扶鸠杖底似渔矶弄钓舟邓禹不妨嗤寂寂司空自信合休休年来防校书多在但嘱儿曹着意收
　　梯飇遣惠菊糕且以铁壁和篇与兰闱魁巻示教戏用前韵以谢
　　诗来已似风敲竹饤巧还如雪糁花便把菊杯邀酒伴谁将糕字问吟家独怜巻上文成锦却守琴边鬓欲华饱听溪干人颂咏鳬归早早进三麻
　　月仲重九生朝喜赋二首
　　自得生涯一室中不于牛斗问穷通傍闲婚嫁先时了随分衣冠与世同伊昔阿奴俱养母如今予季亦成翁相看各喜贫强健对菊休辞酒盏空
　　长年冷淡似难堪自比荣期乐有三就书巻中时借问除杯酒外老何耽定知丹桂还儿折且把黄花对我簪好趂月明来痛饮不妨握手共迂谈
　　赠别张养晦
　　访我溪干住蕉衣换裌衣甘同蔬饭久饮了菊杯归论药方书熟脩丹咽息微浴氷还啜火此事世应稀【饮酒极热如火而盥沐只用冷水】
　　遣兴
　　于鱼于蚁皆非计爲马爲牛一任呼文字要须心自肯功名只怕命元无痴人底信高僧黠俗士从嗤我辈迂老作凡夫差了事得闲不厌弄心珠
　　即事
　　学必苦心非易事世多扺掌是痴谈评量人到九分九指拟天穷三十三彻底书须随字解造微诗要似禅参眼前定与谁商忽谩狂吟付一酣
　　寄兴
　　黄花未有红花尽秋思撩人欲上眉耕不逢年难靠笔穷知有命错寃诗旋沽来酒聊供客畱读残书要付儿犹向醉时歌衮衮少陵虽老有些痴
　　长孙遣聘五更戏作
　　生涯太极一图中白鶂犹鸣上下风蚁穴蜂房人世是鸩媒鸠妇性情同谁家不欠儿孙债縁法还归造化功月下有书何日定一门三见线牵红【祖子孙皆婚方氏】
　　得京中书
　　故心人在贻书及秃鬓翁惭信道痴千巻一琴甘隐矣五穷三揖喜延之空山賸拟藏书去好景只愁得句迟倚杖看云陶处士乐夫天命又何疑
　　夜坐偶成
　　涉世才深误转深鬓毛赢得雪霜侵人多痴到未来刼禅要空无见在心昼暖枕书高鼾睡夜长樽酒纵狂吟花开花落春何意潮去潮来古即今
　　三十年前尝与陈刚父论诗云本朝诗人极少荆公絶工致尚非当行山谷诗有道气敖臞庵诸人只是侠气余甚以爲知言追怀此友因以记之
　　目断千山嗟宿草言犹在耳奈从何文人纵有诗人少侠气不如道气多哲匠久埋泉下骨吟徒今似法中魔【佛云五百年后魔生吾法中坏吾道场】吾非具眼空饶舌自掩柴扉适意歌
　　痴翁
　　痴翁痴处苦难言半似禅宗半似仙适意酒杯中味道寄心诗句里参虽然也作人间梦但觉元无俗下縁剩把残编消日子不妨吟罢枕书眠
　　寄兴
　　少时攻苦已成翁学似无功亦有功身外事皆随顺去人间念已扫除空痴儿莫指第二月快士休夸九万风世界虽然许空濶等闲分付酒杯中
　　别躔甫
　　一别三秋喜我过旧游如説梦南柯功名防上前縁薄灯火社中遗恨多几刼曾爲诗法眷两鳏堪号俗禅和相看未乆匆匆去可奈能吟不饮何
　　十月朔日作是月十一日立冬
　　静看厯推移天公巧孰知朔先旬日改冬早小春迟防手闲中老欢顔乳下儿小残藁在续纸旋抄诗
　　二
　　身外无余念残年守旧书先寒日补园趂小春锄边耗多疑信邮传久缺踈徃来南北客时得问何如
　　十月初六夜偶成
　　寒鸥归尽暮烟生野草墙根络纬鸣岭外斜河双派入檐前新月半轮明厉阶莫甚董狐笔避世宁随桀溺耕尧舜不惊秪爱酒痴人往往笑长庚
　　怀后村作
　　无端对酒忽愁生酒欲浇愁愁未平老我阨穷如子美故人忧病似丘明常时交讯无虚日每日迂谈尽五更手简近来儿代作得公手简若爲情
　　十月九日回书偶作
　　炎炎翕翕何关我是是非非厌听人莫谩揣摩当世事且须康济自家身【康节语】囊空米尽挨排去菊老梅迟问讯频南北尚畱书债在未能痛絶爲情亲
　　客云今年小限甚佳戏题一首
　　晓呼儿读新诗草昼引孙看槁叶莲但得天教闲度日休将星筭小行年耐饥不管尘生甑啬筭犹存纸裹钱一事近来堪自笑关心数月爲桥縁
　　寄刘躔甫
　　涉世还须着眼高尘浮浪汨世滔滔功名纵似秋风客见解何如春梦婆握手纵谈抛我去关心往事闷人多西轩旧友今余几掩巻长吟叹逝波
　　昔与诸友同登香城最胜阁有长歌一首今壁题已失仅记炊烟不尽愁不尽七字追怀往事遂爲律体以足之
　　曾向山巅望海涛逺村簇簇树如蒿炊烟不尽愁不尽立处愈高见愈高追记壁题才一句同游沤聚惜诸豪等闲试足成章在却叹吟时鬓未毛
　　秋闱放榜作
　　三载抡材棘屋中不知老尽几英雄争先谁是穿杨妙偶得依然拾芥同众噪似狂俄寂寂【试后乡人聚饮而喊谓之喊榜】捷传未定愈忡忡人间万事皆儿戏注目长空送暮鸿
　　晩步偶成十月廿八日
　　半空浓碧云成峤上有明霞如野烧緑田黄犬吠行人白鸟青林送残照连朝毒热胜三庚万木号风无一窍松间散步信意吟安得孙登与长啸
　　老来犹喜看书清晨有警书以自砭
　　千古兴亡大畧同自爲儿戏是天公人如流水浮云去事落残编断简中已分尘埃嗟齿髪休将防画汚心胷香严喜把经遮眼悟处虽高性未空
　　禅学元非妄诋诃声前句后搃成魔本来性即虚空是自障尘因闻见多过眼皆如云不住举头但看月如何传灯诸老还痴絶只翫心珠防用歌【传灯有翫珠歌】
　　偶题
　　求之有道果何如莫信邹书恐自愚生怕不祥如跃冶底曾大呌肯成卢言禅尚要空诸有定分谁能得所无却喜天公最公处人人可索是珠
　　游应天寺
　　白屿有僧初业农因见虾蟇跃苔而出忽然省悟去而爲缁徧游诸方老归西禅寮居帅以某寺招不就访之寺中煨芋烟满室竟不出户帅敬叹良久而去此畴昔所闻也乡邻有寺曰应天虽相去不逺未尝一至偶因溪行见之四围破碎中殿竟存西廊小屋一缁尚畱问其寺所由起则曰开山白屿僧也其名曰智淳塑像犹在双眸异于人崇宁四年有防住西宁州万寿师进偈辞既而还乡遂剏此寺绍兴壬子也旧碑载三偈磨防尚可读偻指寺成才两壬子其季方十六岁入亦不薄以主僧不得人官吏又重困之遂爲不济人间百事兴废不常良可感慨因赋一首
　　万安桥北破僧坊追数梁题岁月长师祖碑残微有字世尊炉在久无香虾蟇撞破青苔去龙象凄凉宿草荒四壁不畱风雨入仅余一衲住空廊
　　偶怀丙午丁未同朝诸公怅然有感壬戌再预经幄先帝犹记小臣爲安晩门人
　　前朝旧事怕追寻欹枕更长忽上心七贵五侯俱梦断【李太白诗】一翁六士谩愁吟雪歌黄竹游何邈云呌苍梧恨更深再割铅刀尤可叹白头赢得涙沾襟
　　和吴检详飞跃亭韵
　　心有灵渊性有天得渠乐处自难言谁传仙去曾骑鲤况説南征看跕鸢
　　圣师知逺又知微率性而修教迪彛物性高高还下下与渠相赏莫相违
　　六爻万象理俱陈物物皆诚在反身飞鸟音遗鱼信及中庸尽性易穷神
　　梦如爲鸟何妨乐计得于鱼底是愚化化生生机在目紫阳深意注隂符
　　有我何能与物亲物无非我学方淳不知目送飞鸿者何似观鱼濠上人
　　跃跃飞飞共太虚痴人底解见遗余师传吃知何处乐在中心不在书
　　万善皆由一念基学能自悟不妨迟得他渊黙天游处何异抠衣侍子思
　　题范晞文诗藁【武资请觧】
　　年翫新编比碎金知君风月满清襟才髙欲进竿头步兴到还磨盾鼻吟字有三千何日奏藁畱五七巳年深汉廷射策无蘓李千载河梁是正音
　　答吴检详用饶字韵见寄二首
　　星省论文久追思去日饶同趋花底路执别桞边桥【山泉出使别于江涨桥】我已甘肥遯公还惜髀消新诗时见寄莫怕鴈程遥
　　白髪溪干住虽贫买竹饶名慙五云吏梦断七星桥烹鲤梅春小归鸿桞雪消两乡同此月庐阜亦非遥
　　晓起即事
　　枕上吟安未了诗披衣趺坐自支頥今年暖过冬强半昨夜霜浓晓始知腰带愈寛只强束髪梳常落不多丝衰残却喜身强健岁稔村沽醉度时
　　和梯飚薛宰镜中我韵
　　菱花里炯相亲久翫还疑假是真觌面果爲谁氏子回光须照本来人正惭我老羞看影堪笑渠痴苦效颦陶叟但知身有二当年问答只形神
　　送刘漳倅
　　撚髭袖手耽闲久嵗晩俄闻辂骑催翁喜为亲负米去守需监郡及来但令岸帻歌司马莫恋斑衣戏老莱迂叟有康人所羡竚看扶对殿中槐
　　南郡久闻非旧比民贫甚矣吏奸深凭熊正试活人手展骥仍多及物心箝尾决无闲署字支颐莫谩喜工吟殷勤惜别厐眉老洗耳溪边听好音
　　再和镜中我
　　把照相看意自亲是身非幻亦非真徘徊似月歌中我上下如氷梦里人喻以不言只见色愁于何有亦同颦本来面目伊谁识却诧僧繇解写神【第三第四句一作似歌月处徘徊我如梦氷时上下人】
　　三和镜中我
　　百骸虽在果谁亲本地风光见是真隐几正忘吾与我开奁忽讶彼何人叔敖还许伶优学西子何如里妇颦遥想当年游镜殿化身千百未爲神
　　丁夘重作化龙桥嘉平甲子脩梁方举两虹忽现里人皆以爲瑞辄赋一首
　　下手高秋忽暮冬霜晴水暖荷天公旧碑语妙谁能继新筑工多事却同健笔早题需驷马脩梁朝举现双虹殷勤着意溪干友应防桥门况已通
　　三偈寄白沙和尚
　　叠石爲梁岁月遥溪神毒发恣飘摇万事有縁人赞叹白沙师造赵州桥
　　桥长百丈架溪横半水工夫次第成人言不是慈悲力那得霜冬暖又晴
　　作縁道者信难哉小工石匠亦持斋世间苦行谁能此爲向白沙防下来
　　玉融嘉禾歌
　　新来盛事喧南北争道玉融调玉烛乍可优昙现出花未见嘉禾长似竹一茎五穗各垂头千人万人齐拭目元戎如佛令尹贤清朝有道吾君福来处况是太平郷此事须传瑞应录便当图本上九天看取三登上上熟
　　送方岩尹到省
　　可人家世文章箓骑气如虹向上都姓字儒流称作者工夫圣处及原夫临轩黼扆新龙御射策彤墀引凤雏鹤髪溪翁勤洗耳首听翁季共传胪
　　送方兄【岩尹之子次云正字孙】
　　清姿乍见似兰芽未识多闻士友夸健笔如翁冝跨灶著书先世久传家妙年秋日高攀桂来岁春风早看花竚听龙飞新进士一门姓字耀京蕐
　　寄题陈非潜达观堂
　　诎信时也古犹今耐事闲居且醉吟看破人间须具眼驰求身外枉萦心乐常在我穷何有名欲爲賔见未深闻説君如濠上老防当握手论升沈
　　子眞昆仲用虹字韵坚十七之约因昡而爽和以谢之
　　握手归来四见冬窝中风月忆先公情知梦逐飞鸿去愧与饥吟病鹤同既老岂应忘旧雨相寻恨不渡横虹云龙上下心期在彼此秪凭一念通
　　答子常
　　清晓霜晴不似冬多情剩拟谒厐公若无檄得头风愈却引帆如弱水同见讶令人时阿鹊清吟惠我气舒虹殷勤一使来何逺双鳯华笺袖两通
　　和福清鹿鸣宴诗
　　雪花飞舞上貂裘此去朱衣定防头字奏三千高射策璪垂十二拜凝旒乡邦正説龙年好吾辈相期鹏路脩日下五云知有兆瑞光先向玉融浮
　　和后村答空青韵
　　病能祟眼似波旬闻説仙方妙入神定要空青爲药使解除翳赤见瞳人仆贫何计求珍剂天寿斯文保玉身岩电竚须光烁烁检书看剑乐千春
　　和后村韵赠砚士方生
　　精能磨石似磨砖巧手驰声积有年想见割来云制作妙如修得月团圆我虽成癖耽求砚家苦长贫恨少钱却羡樗翁藏甚富防题欲付子孙传【溪工割紫云李贺端砚诗】
　　桥縁渐毕再用冬字韵
　　未雪爲梁正御冬主缘賸喜得支公如膺下手知谁防与洧褰裳涉不同列屋饥贫几似鹤高轩来往谩如虹【高轩过】成裘岂有毛堪聚不待青铜助半通【赵州问僧赵州石桥谁造僧云李膺造州云当初如何下手僧无对州云既知造桥问着下手处却不知】
　　送方汝则西上【同年之子】
　　才华少日早峥嵘万里鹏抟始发程丹桂籍中曾定价金花帖上合书名同升每爲翁称屈此去深期子有成便好输忠酬圣问胪传听取最初声
　　送刘兄西上【乃父同行】
　　春光已入栁条催雪后孤山尚有梅泉上老人携子去天中多士待君来絶知戏防怡顔久便合看花得意回遥想端门迎马处不妨翁季共传杯【天中多士刘禹锡送吴应制举诗】
　　戊辰元日作【除夜暗而无风乡人以爲丰穣之兆】
　　云暗长空夜不风新年又与旧年同身前百念翁俱足但几乡田岁屡丰
　　初二日作
　　一饱秪期与众同残年自分乐溪中此心久爲云畱住犹梦持笺入帝宫
　　象祖戊辰元日初冠仍拜勑命
　　老得渠爲第二孙加冠还已向春元蓝试拜痴翁喜初勅题名圣主恩好续世科如汝父勉求师学大吾门一樽长幼团圞笑虽愧儒酸礼畧存
　　临清堂前观红梅作
　　滨溪竹伴老梅丛一种风姿与杏同直者倒垂横者瘦水中同漾影青红
　　送林少嘉西上
　　声名早出自儿曹场屋尤推笔力高老大诗魔空白髪几多榜少已青袍穷通有道吾何畏文字随时看所遭簪取宫花归锦后不妨痛饮诵离骚
　　送吴子谦西上
　　君家学问富源流世守书窗志未詶曽记麒麟初抱日喜看雕鹗再横秋龙飞恩数优多士胪唱声名占上流我爲汝翁期望汝捷书闻日报溪头
　　送戴兄西上【端溪簿之子】
　　乃翁白髪栖鸾去夙志勤勤待汝成自古文章有定价如兄词赋合先鸣今年恩数非常比上甲科名著意争语别溪千聊赠句南归竚看锦衣荣
　　送王税院西上
　　词场百战气尤豪此友真如老伏波本色蓝须用着到头铁砚岂空磨向来鹗荐飞腾屡此去龙飞恩数多遥想玉阶胪唱后小珰觅句看挥毫
　　用韵送徐平父西上【徐释之后艾轩外孙】
　　鸣鞭西上访渔村倒屣霜朝喜及门豹隐频年聊蓄鋭龙飞今岁有殊恩诵先朝赋知名祖读外家书见此孙千载艾轩吾敬慕袖中锦轴两诗存【以老艾墨迹二俾余书其后】
　　送林汝大西上
　　一第于兄何足溷相期十载恨悠悠未闻鲤化三层浪但见雕横几度秋手妙八义时辈服眼迷五色主司羞舒徐有待知天意要作龙飞榜状头
　　送陈清夫西上
　　健笔朋俦推许久芬芬几播桂花秋词场多羡君义手省戸须看鬼防头昔送广文生有序今无瞌睡汉争筹髙科迟取君休讶恩数龙飞榜最优
　　送林毅夫西上
　　【乃父特奏仕止法曹昨赋挽章末句押臯字正以此见能赋】
　　乃翁赋手妙驰名白髪青衫恨晩成宋玉大招慙老友枚臯末句属吾兄专场见説词锋鋭跨灶应知话柄行圣御六龙新策士输忠不厌字纵横
　　戊辰谒伯祖惠阳使君坟三絶
　　一山双脉两翁藏最久凋零长一房谁道败墙荒草里冢中枯骨昔金章
　　少日春秋学最高年逾弱冠掇危科也乘五马鹅湖去埋玉凄凄草一窠
　　手足情钟共处埋荣枯顿异可胜哀长公松下无人扫三从诸孙岁一来【惠阳与山斋提刑相并爲坟】
　　送余兄西上【曽祖乃祖俱龙飞登第年方十八】
　　得意秋风早香浮桂籍中清疑衞玠是年与贾生同鹏化多诸从龙飞上两翁此行宜趾美竚见赋摩空


　　竹溪鬳斋十一藁续集巻三
　　钦定四库全书
　　竹溪鬳斋十一藁续集巻四
　　宋　林希逸　撰
　　古律诗
　　送蔡弥坚西上【戊辰榜郑孙黄三魁皆三山人】
　　春试新因闰少迟行行应见栁舒眉香畱丹桂籍中久名写金花帖上宜一榜三魁同我里重轮六戊属今时赠言此意殷勤甚就有安书寄小儿
　　次韵题马氏亦乐园集【建安马氏晦翁放翁皆赋此韵】
　　何处君家亦乐园遥知眼界与天寛年时料得羣花好岁晩秪畱老树蟠佳客酒中吟李白主人林下见韦丹事随鸿去今如梦却有赓酬集可观
　　用韵和黄兄【黄号梅坡寄桥成诗和虹字韵】
　　老如枯栢傲霜冬名实俱忘赋芧公正苦岁寒无竹伴喜知春思与梅同囊书待登金马琢句追坡咏玉虹他日肯寻翁住处花边野水与池通
　　昨晚溪縁之论闻善友颇不能堪戏成八句
　　作室道谋虽不可同舟义等又何疑自贤必去能贤也不受何宗是受之非马固知难喻马围棋恐未及看棋溪干老子归来笑忆到行河集议时
　　题化龙桥碑【桥本名万安中间再修得石碑化龙桥字于潭中】
　　桥以乡名曰万安篆碑谁作曰溪干化龙二字重修得归鹤千年耐久看钩画不凡非世有精神欲动肯泥蟠崇宁石在文尤古虹笔相辉射斗寒【重修乃崇宁间石记犹无恙】
　　赠周医主簿和后村诗
　　紫槖埙箎派易推丹炉芽雪妙谁知方因龙得来何处棘爲鸾栖住几时见似臞仙清可掬胜他流辈俗难医樗庵有句吾拈出谒两孤山共和之
　　寄兴
　　生涯薄薄仰田畴破敝犹存晏子裘聊向太虚中过活何曾自己外驰求狂吟时有衔杯兴退省知无障扇羞老守残书差得趣人间别一种风流
　　洗石蒲作
　　似发青蒲石顶鲜与奴疏剔换青泉莫嫌水部寒贫气【何逊传】聊结涪翁潇洒縁昼永久看云独立夜寒畧对月还眠焚香弄镜皆书味时有新诗入续编【涪翁事在题跋中】罗眞隐已化数年曽纠仕五羊病中尝访渠爲之求药曾知其已逝颇有问答曽今爲漳倅亲与东庵道老言之
　　生时句句有机语我因医偶造微霞屿已题新窆石羊城还着旧深衣曼卿见説乘骡去丁令尝闻化鹤归葱岭相逢提履者宋云恐被后人讥
　　戊辰二月六日作【是年闰正月】
　　事随时去似飞澜具眼应须以道观汤武交争棋里见唐虞气象瑟中看【伊川语】寄情物外吟差乐回首尘间意久阑多一月春还过半先生随分老溪干
　　读昌黎与孟简书作
　　学能害道义当排深浅还须究竟来动静理如双转毂危微心要两俱灰俟之不贰知天矣逝者如斯叹水哉却笑畱衣韩十八羡人明识外形骸
　　遣兴
　　老后粗知见处真世縁随顺不妨贫静看星斗尊吾性闲对烟云笑此身旧学易忘縁懒散近诗多拙欠尖新从今只合逃名去似此饥穷昔几人
　　晓作偶成
　　饮粟羮藜漫曲肱病无俗物也身轻万钱下筯非吾事数巻残书了此生学浅幸无禅二障心闲喜与迹双清更长睡足元无梦又听檐间足足鸣
　　和后村喜大渊至二首
　　可笑儿痴觅句忙先生善诱许升堂未应得髓能如可敢道言诗亦与商笔落更夸风雨疾袖回犹射斗牛光句中有眼容参取肯靳涪翁古印章
　　问疾维摩本不任【佛遣弟子问摩皆云不任诣彼问疾】招延多谢屡挥金伏波床下容松拜康节窝中爲客吟新语粲花空把翫旧游煨芋阻追寻老慙筋力难爲礼南北相望只嗣音
　　和效颦一首【屡劝吟多恐妨目眚答以自乐不爲劳】
　　诗能妨病语情眞才大犹如富傲贫强作手书诚愧我那知腹藁不劳人生平酷好乐何苦集本多传续又新却此身吟送老百骸虽在果谁亲
　　叶万山以诗求诗爲赋一首
　　闻説君家旧业儒贪游到处曳长裾学青乌子通砂法傍紫阳翁故里居吟苦虽无堪煮字交穷却有救贫书虚中融结皆真理朱蔡犹谈可但渠【风水家杨救贫文字最佳】
　　送陈伯厚试上庠
　　才华早已逼难兄声动贤关指日听万巻饱看双眼碧一篇聊换半身青三都赋出愁无纸千佛名题防有经投老溪干吟送别旧游回首梦炉亭
　　后村再和堂字二首且云欲谢遣孤月一意祈天用韵爲谢【医者号孤月】
　　问药虽忙吟更忙新诗必富似堂未能载雪寻安道恨不乘风学老商伊昔虱心看愈大因何牛背射无光疑公只欠长明颂不用云璈共绿章
　　诗工如沈笔如任【沈诗任笔任昉传】到手篇篇玉应金【金□玉应韩诗】月好岂无搔首梦【杜梦白诗】　日长谁伴撚髭吟如今具眼师能几何处还睛佛可寻【西湖有僧梦观音云还汝一双眼睛今有还睛庵】来往莫嫌贫问讯也胜空谷听跫音
　　和桃巷吏部用鄙韵三首
　　人间波浪胜扬澜对镜知公有达观晚喜骑驴半山去早曽立马万人看平头八秩身逾健信手千诗兴未阑应笑溪翁耽贝叶但寻破寺访丰干
　　袖疏曽将紫闼排山今排闼送诗来试评藜杖爲吹火何似麻衣共拨灰濠上鯈鱼眞乐也山梁雌雉信时哉只愁驱上蒲轮去不许笺天强乞骸
　　老学黔娄已逼眞他年谁解傅寒贫曽供天老书题目空守将军醉告身山似友于青眼在世多交絶白头新痴儿浪下厐公拜许作樽前问字人
　　送吴司户之任
　　南州诧説才名早到手青衫已二毛自守氷霜眞铁汉肯淹岁月待珠曹遥知玉节将争致暂掌牙筹莫厌劳圣世怜才甄拔易倚须去着锦宫袍
　　再用前韵谢桃巷
　　清吟思涌似回澜家数他年比务观歌舞丛中知散易功名纸上要畱看吹残栁雪寒仍在数尽花风春欲阑好景纵多公不饮谁论糵向江干
　　老境浑无闷可排交情莫逆有舆来骨寒底爲哦诗瘦心懒非因忍事灰蔬水生涯聊尔耳轮云世故奈何哉漆园未悟身如幻更把君臣论百骸
　　山深林密乐吾眞从古吟人例是贫参句似禅诗有眼还丹无诀酒全身我闻竹后痴犹甚公见桃来思许新有雁莫嫌时问讯旧游诸老更何人
　　闲题
　　老守寒溪作逸民未尝忧道况忧贫生涯宁薄吾无愧分外求多天亦嗔一防要须明不昧万縁搃是假非眞有书数巻诗千首便是人间了底人
　　四和澜字三首谢赵工部
　　汩汩难回既倒澜我今忘世漫游观雀罗生怕客惊散鱼笱长呼儿去看笋蕨弥山求易足园林到处入无阑渔翁樵叟相过熟一语何曾非意干
　　已分金门不可排何须竹帛诏方来囊收玉子开云种炉养金公候火灰老见明时眞乐只身縁吾党合归哉年丰处处炊烟好追忆边城叹析骸
　　芋栗先生语最眞有园我亦未全贫闲寻往事浑如梦作清吟老此身但愧淹才随锦尽何如韩思与花新柞山集即杼山是佛地中来有几人【赵有柞山集自比杼山僧】
　　山前山丹己见微红【四月初六日作】
　　一种村居富贵穷多年饶润谢天公眼前黄白方吹尽已放山丹蓓蕾红【楼前黄木香酴醿方谢】
　　再和效颦一首寄后村
　　读易伊谁见得真能见富定不如贫【向子平】涪翁但冀天还眼子厚何求愁化身【若爲化得身千万】语燕殷勤如话旧良苗次第又懐新徃来独恨诗差少便觉江山憔悴人
　　用韵答徐古爲【寄进易与诗】
　　金问天南使过门欲尽春理谈经独妙诗当札尤眞图进知天喜纶颁人日新相思梁月在吟望向江滨
　　悼刘主簿【后村之侄善书工琴后村目眚日在侍傍代亲书】
　　忽传哀讣泪难禁忆在樗庵别至今遗迹几何畱子墨知音多是惜人琴汝身汝伯相爲命一死一生尤痛心幸是栖鸾本无意遽令题墓向空林
　　雪峰藏叟过门见访赠别一首
　　山头老汉老尤癯忽谩溪干访老夫问讯辊毬思古宿等闲隐几説今吾多畱旧日题诗在近有寒泉答话无握手依依还别去十年一见只斯须
　　看风穴语偶然有感
　　【风穴一日于念法华侍次垂涕语之曰临济一宗今坠地矣念云观此一众岂无人耶穴曰虽敏者多见性者少】
　　一防关心道即非到关心处又谁知渠宗爲此犹垂涕益信傍人不是痴
　　偶得虾酱懐所翁作
　　【所翁向同舍时偶有鲊酱招饮必曰吾得一宝请速将就此三十年前语】
　　送酒无如鲊酱宜所翁旧以宝名之看渠忽洒思翁泪爲忆相呼得宝时
　　平逺窗中作
　　祠宇小窗西松高栁尚低垂垂青可爱一带绕长堤
　　夜立池边作
　　烦促耽凉夜穹虚望碧霄云行迎月入波动带星摇
　　送黄蘖老子住西禅
　　贤哉断际堂中老法席新移向凤山妙选碧油翁具眼相迎黄面佛开顔老来得友如师少别去伊谁伴我闲十二峰头明月在不妨言句落人间
　　雨后溪桥看水
　　緑遍东西岸田家亦喜晴溪因急雨涨云放半山明沙外看流势桥边听浅声向令平十里应与剡争名
　　读契嵩非韩三十首
　　此缁何事与韩仇可怪眞如撼树蜉唤作辨才知汝误看成寐语使人羞赐云日月无容毁甫叹江河不废流者也之乎三十首千年贻笑几时休
　　送岭口仓季高兄用后村韵
　　士能优即学岂必爲贫驱翁有三珠树兄如千里驹敏知才脱頴慈是德充符盐戸雕残甚殷勤爲掖扶
　　又
　　灶戸年年减苛征可柰何给符催起火输赋仰晴波民困官谁察兄贤政必和虽云纲有本久例尅除多
　　雨中看山丹作
　　簇簇团团似剪霞雨中相对爲咨嗟固知沾足徧宜稻只恐淋漓解损花
　　再和送岭口仓季高兄二首
　　此客熬波去初程宿暑驱名家真鳯穴内厩待龙驹台自催征课官惟守信符少畱翁必召温国要康扶
　　又
　　尽职随高下吾无问孰何畱看烹玉雪入对丽金波任大盐中举官卑栁下和当涂须刮目父执故人多
　　得浩书自维扬至京将归矣【五月十三日】
　　汝渡长江后南来北客稀梦寻骑鹤处愁对钓鱼矶淮仆行方半京书报欲归抵家应一喜稚女解牵衣【遣维扬书方数日】
　　读候官刘宰山居集一首【同年刘侍郎子】
　　琴思清于五栁陶词源浩浩似秋涛落花未赋时争价香草曾吟处得骚七字法传山谷秘数篇文比曼卿豪衰年酷爲齐年喜紫槖仙翁有鳯毛
　　麒麟猫【新得狸奴满口皆黑人谓含蝉甚佳絶不能捕戏以号之】
　　道汝含蝉实负名甘眠昼夜寂无声不曾捕防祗看防莫是麒麟误托生
　　贺刘尚书除龙图阁学士
　　名在先朝擅斗南圣心求旧眷非凡龙图字足新三画凤诰书来更几函指日即须携手上耆年可但改头衔玉阶正要康扶对新渥相辉共引帆【长子除架阁】
　　和前韵谢后村饷甘露团茘子一首
　　日日亲朋饷自南比公所赐似仙凡擅名甘露珠百颗入手好风书一函蘓老黄柑休立传半山红柿莫分衔金茎仙掌何曾得要枣如谩举帆
　　寄题京山书院【胡兄申甫新作祀文公与安定】
　　天南胜处是京山精舍新成数百间柱石规模何整整衣冠人物想班班昌黎教法依然在安定家声喜复还受用不穷书富贵吾侪本领学曽顔
　　送严陵教方汝楫用后村韵
　　官是东莱初补处诸生料得熟香名县知讲席通三昧合向明廷听五英君有奇才宜鳯翥我安穷分乐鸥盟鸡羣有鹤令人喜伊昔翁曾共短檠
　　所翁爲泳作小巻翫珠龙极其精妙赋翫珠吟一首追忆此友
　　翁爲髯相小尤稀此巻于今信絶奇墨晕浅深行笔意红光上下吐珠时名高擅世无他手语硬盘空况此诗散髪不知何处去想应龙尾学骑箕
　　用韵谢子眞【时得章贡二兄见贺而罢命至矣】
　　到了于鱼眞得计从前飞鸟倦知还低头未羡居辕下拙手何妨缩袖间説偈不嫌如防水著书岂必要藏山渔翁学士皆闲梦此事谁知若是班
　　用韵谢子常
　　轮云世事去还来老眼曾经见几回乍可洗心清净社何须觅句郁孤台痴儿归语差精进野叟衰颜觉好开一件却令人愤闷秋阳骄横胜恢台
　　七月十二日作【是年六月十九日立秋】
　　投闲不厌玩心珠遮眼无他只旧书得马塞翁从丧马知鱼濠叟且观鱼三旬不雨田俱涸一月先秋暑未除此念却难排遣在家无大小仰犂锄
　　七月苦旱
　　徧走仙坛与九渊三旬涸尽涧中泉垤无鸣鹤嗟何及古有刑鹅法孰传父守井槔形似鹤儿归市籴瘦扵猿旁人若识农家苦粝饭藜羮直万钱
　　送泳宰安溪
　　好为君王去字人乃翁知汝耐清贫求民疾痛当如子有道歌是悦亲月觧前期须趣办日生公事怕因循扫除诗癖祗勤政最急无如赋役均
　　二
　　邑小虽贫亦自嘉遥知僻似山家我思宫锦袍如梦汝向黄绸被放衙守忆旧防须易事吏存古意要无华但令禾麦秊秊好肯羡河阳一县花【迓新甚朴陋】
　　三
　　此邑先曽有美传雨旸仰佛令多贤复斋名比太丘长清水仁如姑射仙亷白不惭居补处精防更为祝丰年殷勤办此身心去莫怕溪滩稳放船【陈复斋为宰清水佛在邑数里甚灵祷雨旸必应】和王此山午寄虹字韵一首【金陵人隐居西湖上】
　　早气如春夜即冬操存要有主人公斯翁枉向尘埃老好我遥知臭味同案上两图圆似月毫端万丈吐如虹渠侬落处应谁防未羡他家那一通【此山有两图其一□三径一中书心在鬼神莫知处其一外圜内方中书人立乾坤规矩中】
　　和赵春谷南溪双莲二絶
　　蕖仙防袂湿银泥共蔕分红照碧溪桃叶桃根双姊妹未应拟入句中题
　　文耀祠前花满池花神爲谷献珍奇防看两两红莲炬先遣秋风瑞入诗
　　程君履以薛宰书见访【其父寒谷】
　　游厯江湖久刋诗已百篇梅花曽共笑杨叶不难穿朴厚如翁好推敲何处传雀罗空自愧爲我谢琴仙嘉禾瑞于丁夘此粟瑞于戊辰两年之间嘉瑞迭见所产之地其名亦美琴化所感盛矣哉再赋此爲梯飚明府贺
　　我贫冬舂苦不足常时屡贷监河粟大贫忍口活小贫仰天但冀田中熟去年己喜见嘉禾今年得粟喜奈何一茎六穗最奇者四四三三云更多禾生之乡曰太平粟生之里曰永福天公此意岂偶然拍手歌之仍鼓腹忧国何人不愿丰太仓那得相因红但令此物如水火酒肉如山八蜡通人言此邦今乐土长官于民如父母曰旸曰雨天应之叶气嘉生有如许长官宁非佛地人三年一念何其仁要知此瑞爲谁出金粟如来个后身
　　二偈赠余干震上人
　　芝云深处逺携笻行徧闽山访野农问我旧游诸大老云渠识涧住依松【依松东涧祖坟庵】
　　老漆园仙数巻书最佳公案是观鱼濠梁水上宁无影悟得应知我与渠【求庄子解】
　　九月山丹
　　数本山丹似晓霞多情恋恋野人家自从五月至九月还有三花或两花莫笑萧疎同寂寞早曾烂熳见纷华篱边黄菊今全未且对芳樽拾堕葩
　　月仲弟重九日庆七十
　　自得斋中得乐全对床白髪者希年尚平债了闲无事洛社交多誉独贤女嫁比隣来往密醉忘巾起居便紫薇旧伴今如梦喜插黄花寿阿连
　　送丘进道入京
　　孝慕三霜不脱衰月评甚美况清才爲贫遮日投竿去得趣吟风讲学来翁岂常人嗟宰木我尝爲子指庭槐有臯能赋谁嘘送莫使君王忆老枚
　　送光泽蘓县丞
　　种花城里谈经席三载何曽有束脩别换头衔聊佐邑重拈手板向邻州松防莫笑无公事蕖幕时能致俊流握手溪干畱饮去相思那肯靳书邮
　　前后身
　　幻影匆匆托太虚问身前后果何如李如画马沦爲马庄亦观鱼化作鱼房相未忘前世字谪仙曾读几生书古今传説多防昧觌面须知我即渠
　　送林帅参
　　羊肠厯尽鬓今皤官职因才自折磨议幕重来还去也攀辕不住奈愁何情知直道能容少空喜阳岩得助多劵内功名终久在非非是是一东坡
　　十九日作【戊辰】
　　霜残已报春消息未见篱边蓓蕾黄爱菊苦迟今十日漉巾须作后重阳酒知圣处何妨醉药纵仙方不用尝拍手自歌儿和我别无曲调只沧浪
　　偶题
　　钓鱼矶畔赋沧浪不是狂夫老更狂心是罢参僧养病身如拣退卒还郷谈近喜儿差进得酒先邀弟共尝遮眼有书时掩巻小趺坐自焚香
　　赠月溪孙相士
　　紫霞焚香青霞哭此诗此事谁堪录二公如此讼君寃身虽掇祸名不辱天畱老眼见时平君既生还丁已戮仙无防铁救君贫佛却有箆刮君目令君看破玉管书养生聊借君平卜纵谈风骨妙入神江湖诸老争推毂君能相人我相君岂无武襄与英六【月溪豪士也忤丁得祸今以姑布子卿之术自隐因话二霞初见时因縁霞皆吾故人也因以赋之】
　　送赵兴化
　　壶山虽好俗难平新下车来有异声得乳雏均心恻怛害羣羊去听神明永丰陂上碑遗爱德礼堂中实称名执别溪干情可耐公家资相老门生
　　潮阳赵秋惟乂作新廨成以景阳扁之谓阳岩尝厯此官也余既爲作二古因赋唐律一首
　　画栋危梁喜落成主人高致着新名义存必葺规模逺贤要思齐慕尚清丹笔平反眞养志绿绨催趣看登瀛阳岩住处今君住料得夸张徧鳯城
　　豨冻宜酒以皮爲之入口爽而色可爱客以山谷醒酒冰比之余谓冰鳞物也其性寒比之玉貍又不莹戱成一首
　　豚膏鼎化元非胾切入金盘得许清鳞雪性寒空细缕貍霜糟重欠通明渠嗟不遇黄山谷我爱浑如碧水晶醉后不妨氷着齿最宜人是味温平
　　题梅花帖【爲徐山长作】
　　梅经和靖诗堪画兰识灵均赋是经两得清名还此巻梅花石上古兰亭【后村旧有此帖与余所藏一同本差胜更以质之金鳯可也】方遣三山学记仍寄径山文字笔砚稍寛梁秘阁忽送金钟千颗此吾乡名品也
　　埋头汩汩应酬中一喜因何到此翁恰了数家文字债满篮人送茘枝红
　　虽云莆茘胜闽中诸品如今未改容寄语宋香陈紫辈还他先进是金钟

　　竹溪鬳斋十一藁续集巻四
　　钦定四库全书
　　竹溪鬳斋十一藁续集巻五
　　宋　林希逸　撰
　　古律诗
　　和后村书牕韵四首
　　尊知笼愚笑火驰人间翻覆任纷披偷桃儿羡侏儒粟辟谷翁怀博浪椎座下固知师也喭门前却叹鳯兮衰世无齐物庄夫子那得渠侬一问之
　　乍可轮生角莫驰蓑衣好在不妨披相寻日月急如箭休笑尘埃钝似椎老去诗篇多感慨古来书巻几兴衰箪瓢乐处虽难防却是知之亦好之
　　痴人如马系犹驰我有心经喜自披解使伏戎仇李石何如瞠视友桃椎老怀只付一杯足壮气浑如再鼓衰得失到头堪献笑纵令有道莫求之
　　有余宁要厥闻驰架上书多已懒披学养丹须明鼎灶要参禅莫怕钳椎痴心浪説诗穷达冷眼闲看世盛衰千古纷纷皆梦事道难行矣却知之
　　再和磨字韵谢后村以余评新藁见寄
　　持荷苦口辞宫锦伐木多情忆钓蓑童子无言堪问答武公虽圣更磋磨禅宗尚别偏中正圣处犹分清任和吟苦正求人订正柴门何幸许相过
　　至日再和磨字韵一首
　　长边久息追风骑散地闲披钓月蓑锁谏忠劳多叔达铜光谐谑絶新磨笙镛尚閟须终岁珪币将陈待始和老太平时逢此日负暄檐下看云过
　　冬晓
　　云树晓层层初霞照屋棱冰池纹似镂霜瓦气如蒸冻想歌樵客闲思煨芋僧痴翁吟太早窗尚有残灯
　　即事
　　寒林叶尽见巢乌独坐闲吟自引须万刼縂如萍聚散一身几见树荣枯昨日明日算不尽先天后天易本无事有难言长隐几何人曽识我非吾
　　与友人论文偶作
　　坡翁好语嗟难读介甫新经苦尚同举世笑时韩自喜无人爱处陆云工能奇却怕翻空病得妙还须苦学功旦暮烟霞千百态伊谁巧似老天公【意翻空而易奇语征实而难工晋人语】
　　信縁
　　尘世情知事不然生涯漫浪只随縁閙篮身入从初误逆境魔多向老便未肯羡人升白日不妨存我送残年声名官职俱何有枉见匆匆髪似緜
　　晓起即事
　　千古宗传有正音纷纷俗学误人深痴生佛説成魔説见彻尘心即道心老眼惯看碁世界浮生难恋隙光隂凡情圣解凭谁诘独坐蒲团只自吟
　　即事
　　旧畱蓆帽知何在秃鬓乌巾一任斜病发相如空视草梦迷太白谩生花古今来往三千载文字消磨几百家底为蔵山痴作计衰翁笔砚是生涯
　　论文有感
　　纷纷见解何差别豪杰还须间世生识在雷从起处起文如泉但行当行均爲千载无双士莫问三蘓与二程丹井红泉南谷老似渠宗防更难明
　　题徐司理诰【初爲理曹后爲宝应主簿以徐寅爲曾祖】
　　端拱雍熙诰尚存栖鸾衣鉢诧曾门龙飞黄勑新来好先辈名家又有孙【建安山长徐平父宝应之后也于先辈爲十三代孙咸淳戊辰廷唱后两月林某书】
　　题王元之行徐簿诰词
　　文林有底迁登仕簿领如何压理曹官制虽殊纶笔美黄州一字肯轻褒【后村前跋始末备矣因赋二首】
　　莆田陈尉新作二轩于其廨舍寄题二首紫薇轩
　　双松防上念先差晩节渔翁谩叹嗟试问归摩青玉笋何如坐对紫薇花【乐天爲盩厔尉防有二松】
　　青云轩
　　千载流传感兴诗爲渠黄绶叹官卑便令图上凌烟阁何似青云传伯夷
　　寄题名登楼【漳州陈氏名登皆山名】
　　危檐飞处緑周遭遥想凭栏似跨鼇取义两山名甚美凌空百尺卧尤豪惊人姓字层层见作圣功夫级级高直要襟怀如范老岳阳楼上赋云涛
　　贺李教授挂冠
　　鹄袍未脱先谋隐雅操如君世所难甫拜衮龙怀勑牒便寻神虎挂衣冠定应传入逸民去更有文畱后代看高卧东山还不穏令人逺笑谢公安
　　后村爲李教赋诗且以索和辄课二首
　　莆在东南夸独盛材如荆楚信多奇爲祥以德麟昭矣增击何心鳯去之岂可嘲嗤范蔡廉无敢溷慕随夷情知结束非时样冷看人间半额眉
　　诸老赓吟如许富一翁寒瘦岂能奇君爲严郑其清矣仆岂羊何敢和之投匦疏高闻殿陛入图赋妙徧蕃夷子云自许千年后觌面何须彼俛眉
　　送刘元思倅三山
　　碧玉峯前诏趣回雅知金耀要清才彯缨即盍班行去岸帻还因便养来丽句时应梦池草安书日可到庭槐府公况是深知已引领同看禁苑梅
　　赠命士吴月堂
　　爲养秪凭卖卜钱术精云有异人传如君合把堂名月得姓元同斫桂仙
　　和后村韵二首奉寄府判眞司令
　　听雨楼
　　取放翁诗扁此楼知君心企古名流蘓吟韦句虽欣慕樗记曽云不是由【刘后村有听雨堂记爲曽氏作】大被长衾佳伯仲高门素学尚姱修俱存无恙邹书训此乐人间底处求
　　格轩
　　祖学单传信有原秤停一字自名轩肯令公愧太丘长要似思爲孔子孙知格格知须细认有无无有果难言读书记在门生老愧有君家未报恩【知格格知张子韶与大慧语】
　　寄建安山长徐平父
　　钓石摩挲久席珍儒冠非误一朝伸修程鹏撃三千里次榜龙飞第二人讲紫阳书聊倚席纵青云靶早彯缨十传先辈家声大又喜中朝诵句新
　　题松涧徐氏余庆集
　　三派分来久松高不计年扁题六大字【坊名徐卿积善之家】姓氏两魁躔太末韩曾记中间穉更贤爲君期望逺声节要俱传【两魁徐寅徐铎也】
　　戊辰除夜作
　　今宵明早爲新岁明早今宵是旧年却羡山中无厯日循环只认月亏圆
　　年来朋友多称所交某公某卿爲老师者因赋一首
　　年来俗客似禅缁开口人人王老师何处得鳞皆透网谁家有米各经簁本无桀溺问奚自刚道刘君胜自知此语但能亏雅道旁观冷眼爲攒眉【透网金鳞三圣之语喻其得法于临济也】
　　己巳元日二首
　　诸祠谒后乡团拜得健多惭造物怜老去一毫无杂念闲来六度见新年饭蔬老防呼同席记礼儿孙讲半篇此事此朝爲例巻清贫聊且守家传
　　占年五子推壬子端月三旬看上旬新把厯书欢竟日旧传防度属今春残生一饱无他念半世多魔笑此身清晓冠裳八十拜老能强饭不输人
　　罗云谷诗集跋
　　【云谷余同年友也丙午以后同仕于京数年相与懽甚遂得以诗交知其思逺而识高必以诗鸣于世一别二十年今以经幕领印古论寄余此集俾书其后因爲数语以寓君苗焚砚之意】
　　人间好诗不易得江湖近事诗之厄梅花知已欠逋翁明月论交无太白何人识尽谷中云将渠去作天南客鳯冈传酒赋凝香龙岭行歌欣应拍题书忽与燕同来入手恍如鳞有获防霞封褁策二三珠露穿排首千百吟将麈柄击玉壶听是氷调锦瑟岂惟句字费推敲好是典刑见风格问之乃是吾故人对此悠然记畴昔杏园初防固匆匆蓬省旧游思厯厯我今娱老但醉眠君要惊人更精索诚哉老子共风流堂主人忧火逼料知得意风月前独立长歌天地窄生民清庙要新声底处当行求巨擘看君定作出谷云鹤书已到罗含宅【鳯冈龙岭肇庆府事】
　　占岁
　　秋田已歉期新岁人道占书必有年料事每难凭者半知几谁见吉之先米荒邻送荷包饭铜泄市无纸褁钱解使乡居长得稔不妨吟钓老溪边
　　老去
　　老去人间念不生旧来诗兴亦雕零故交可数半黄壤邻舍相过多白丁倚杖溪边看过鸟焚香窗下守残经后村已病赓吟少纵有牙弦孰与听
　　自误
　　老守平生自误书人间事事付痴愚万縁已息心如石一防能明腹有珠门外设罗秪见雀溪边买钓学爲渔生来虽欠封侯骨未羡凌烟阁上图
　　穷理
　　磨旋盖倚机谁悟镜缺生意最深知厯知星方识性潜天潜地要非心山须鳌负诬仙圣潮爲鲸来误古今我不信书祗自信千年未必有知音
　　有感
　　人间分有高卑在世界嗟如缺减何楚客骚吟小司命杜翁诗诮寡嫦娥拙知尊爵非吾有贫爲鳏居失助多独坐蒲团守书巻长年恰似病维摩
　　观物
　　天旋底背东西日月正河平昼夜潮空里华生空里防静中声起静中消移舟逺浦疑山走汲水清溪觉岸摇人世自迷顚倒见达观何事不逍遥
　　寿溪刘岩傅唐御史之裔乃翁国学前一辈同舍也筑新居名曰西村以此求扁为赋二韵
　　李唐御史入闽居衣鉢才传两副车六馆未酬先志在儿贤正读乃翁书
　　主人作意扁华轩不厌溪寒自欵门似此相求差可喜爲渠古作西村
　　痴人
　　痴人多见筭穷通我亦痴人却耐穷幸有读书闲日子何曽问命老星翁岂能忘世差无欲纵似谈禅不落空千载英豪皆可数未知约畧与谁同
　　和洪帅燕新进士【正月八日】
　　涂抺年深满鬓星招呼愧莫簉宾荣龙门客趂新正宴鹏路人看第一程七字如珠真好语诸贤似玉要修名樽前况有师模在学得阳岩是德成
　　己巳元宵雨
　　里社由来庆上元常年鼔笛徧诸村缁黄香供人人冗红白灯竿处处喧积雨连朝寒可畏祈天一念礼犹存夜来见説柴炉少清磬行时半闭门
　　诸侄约至黄蘖因思前岁刘朔斋同宿约后村不至慨然有感
　　黄蘖山前古梵宫早年屡宿此山中猿啼十二峯前月鹏送三千里外风日者共游因朔老期而不至有樗翁骑鲸人去相如病更欲跻攀谁与同【朔斋戊辰仙去后村以目不可出】
　　送子晦宰南安
　　送子南征爱子深殷勤听取拙翁吟爲儒但有书堪信试邑元无谱可寻民病盍知渠即我郡贫应念昔非今圣门絜矩真良法彼此秤停要尽心
　　此邑曾爲掾往还昔云优易近雕残士嗟前辈风流逺吏苦专人月解难琴以道鸣宁择地篙如手妙岂愁滩竹湖亲授侯心印不比他时事上官
　　紫帽山前墨绶新此行一喜异于人公车荐口多诸老便邑怡顔奉二亲伯氏横经如共室吾儿学制不爲邻书邮见説无三舍细大相规莫厌贫
　　次韵方持叟见寄一首因悼后村
　　鹤髪荒三径溪干久赋归人皆笑金帚子尚记蓑衣笃学藏书富工吟信笔挥多情慙眷眷入手觉辉辉鸾棘方娱侍鹏程待奋飞讲经融有帐进酒贺无帏底是锋相拄应怜带减围新知虽可乐故友渐俱非忽忽纒悲绪茫茫恨化机何时吊乌石有泪湿渔矶此老真基杖遗文半掖扉蘓梅今孰是谁复识邻几
　　初八早枕上作
　　新种梅家蕚緑华缘渠关念似痴家不知青叶朝何似展转残更听过鵶
　　读敬箴作
　　先儒只此是单传圣处初无别入门人与两仪三并立天分万化一爲元知无适处乐何喻到放参时妙不存勿正勿忘眞见解此翁千载有名言
　　隐几
　　守定残书雪满头眼前散尽好交游重拈旧话无人防纵有新知惹我愁是圣是凡谁与辨非心非物果何求梦回隐几窗才白逺听林间唤雨鸠
　　独坐
　　掩巻闲独坐时生涯自笑昔俱非枯铛了尽残生事暗想空山老衲衣
　　诗送鳍叟建安理曹
　　能廉不患不能官折狱偏劳是建安一掾虽微关涉大三司分立应酬难平反送喜非徒养叹息求生岂尚寛积庆如翁须趾美厚培福本称鹏搏
　　次韵梯飇明府燕新进士一首
　　领袖羣英有钜儒蓝袍端不负三余开樽笑把杯相属即席吟成锦不如鹏化修程知翼健鳬归要地看纶除招呼意厚惭居僻老怕冲寒驾犊车
　　东涧以且静坐三字赠莆阳郭堂长阳岩谓莫作禅防名言也用韵一首
　　作镜如何塼可磨个中方法似无多定而能静吾师也不比伽趺佞佛何
　　送新饶州陈教授
　　学深行粹乡评美三舍成名号胜流定价盍归羣玉府横经暂访百花洲湖山称侍亲行乐岁月追思仆旧游台府诸贤皆具眼相知应不待相求
　　寄题春谷工部自心田一首
　　笔耕虽苦未逢年解印归来且醉眠谁毁谁誉平眼界我疆我理自心田庵无宝贝主长在家有诗书种已传遥想个中梨枣熟饱餐且作地行仙
　　退老吟
　　圣絶微言大义乖六经犹幸出残灰知行大学工夫密理欲先贤体贴来岁晩筑场多识赐早年陋巷屡空回同门人尽师资逺退老西河只自哀
　　读子厚李华释氏二碑作
　　佛学纷纷半是非若爲疑议到昌黎栁推性善碑南岳华指心宗传左溪有诞有微须自别或排或赞搃非迷痴人但道书皆好读得明时论易齐【藏中诸经皆可翫】
　　吕洞賔生日
　　瓣香知敬自童儿梦得先生笔一枝老愧乏才疑索去少曽耽句岂能奇犹传薜茘图中像【今在东林寺】那见橊皮壁上诗此日殷勤加额拜人间説是防生时【余十岁梦真人以笔见予家传画本乃模李祖母家眞人自画像也】
　　得安溪书知义役义舟图册已成喜寄二首
　　山邑煎熬百俱就中二事最堪吁小船有限家家占役户难差处处无惭愧痴儿差解事编排册子见成模从今溪运均输去朱记还闻徧十都
　　邑苦如滩险渐夷翁犹忉怛爲怜儿人生要有余无尽公事元非了是痴二籍幸成吾所职一毫自喜道之亏药中最是醍醐毒着眼看渠道好时【喜一作】
　　有警示训
　　不比深山空谷翁人间寃债日相逢大须勤拂当台镜莫道南宗笑北宗
　　种种心生种种危急须毒手下钳槌要令独坐空斋里打出人间万弩围
　　紫霄岩作
　　紫霄闻久眞奇胜三友同游亦不凡满袖清风来缥缈衔杯落日踞巉岩客携老艾遗书至僧诧沧浪古字镵大小壶山俱翠碧谷青平处见归帆
　　和平父游紫霄韵二首
　　杉松夹径去犹逺桃竹随人强自搘水界平田疑刻画烟笼逺日状琉璃何波爲续游山记好友先吟访古诗清思如君真可爱行须入赋万年枝
　　诸贤盛气趋华毂一老闲吟乐老槃旧友醉郷祗白堕新衔散地号黄冠束刍已了林宗吊孤石因陪子美看絶顶洪崖肩可拍乘风何许觅还丹
　　送方潮州
　　中朝人物久无俦何不容渠侍璪旒直疏勇干丹鳯阙勅书去管鳄鱼州名高北斗知相敌吏问南宫莫苦畱召节鼎来宜畧住郡贫民病待公瘳【吏问南宫刘梦得语】
　　寄安溪
　　书判可传今几录就中亦有客先夸强宗理化知无薤住处名香可当花案牍正劳诗倚阁扁题俱妙篆名家新来一事翁尤喜看小孙吟寿阿爷
　　和山中后社韵一首
　　君家文曜授翁诗椿老还如窦有仪枕膝固应传已久趋庭岂待问方知山中香火畱吟处殿下云屏有隔时愧我衰残谁伴侣但寻莲社守禅规
　　六月十日晩饮呼行祖共吸荷杯
　　寂寂长闲日炎炎酷暑时纳凉惟竹共对酒得蔬宜韭嫩须新剪菰甜要旋丝荷杯时一吸聊与小孙嬉
　　偶成
　　老去溪干作钓翁心闲无事与僧同梦回喜见晓窗白旱久愁看暮岭红案上旧书因暑废樽中美醖爲贫空不凡不圣伊谁防别是吾侬那一通
　　喜雨【六月二十日】
　　闽南爲雨久嗟吁守令焦劳巳月余儿在蓝溪祈更苦翁縁忧旱又忧渠
　　黄蘖山前五百仙诸村迎祷过溪边隂云竟日凉如水不待仙回己沛然【十九日】
　　晓云如墨幕诸山飞瀑倾河顷刻间一喜令人无着处长歌欹枕听潺潺
　　望望蓝溪未得书痴儿见説爲斋癯逢人多问南来者紫帽山前雨有无
　　志喜【廿三日作】
　　溪邑儿因旱久劳正愁无处问如何童奴忽报行人説中澣泉南得雨多
　　瓶中指甲花初来甚香既久如无之
　　胆瓶花在读书床坐久看来似不香便比古今求道者学成却与道相忘
　　溪桥作【廿八日】
　　闻説溪流涨看来势渐停云笼山际白水没野畦青旱久知天悔祠多诧佛灵老农忧雨过四望尚冥冥
　　连日雨骤颇以关心【廿九日】
　　旱余虽喜见滂沱可奈连朝不己何万事人间如此雨无时太啬有伤多
　　今日多愁后日悭晩田要见是秋残过犹不及天谁管世事终求恰好难
　　前日苦旱禾恐立槁今雨太多己获者生芽未获者欲烂因叹耕者之苦辄赋一首
　　老守田畴正学耕寻思一粒也难成晴干久叹头未下雨过还忧耳渐生斗米三钱何日见五风十雨望时平村居饱饭犹难必更敢痴迷望糁羮
　　夜雨不止枕上作
　　得雨初愁雨暂停如今彻夜怕泠泠此心果是谁差别一样声成两様听
　　别梯飇
　　持钱老叟送公还诧説吾侬好长官曰雨曰旸三载里如冰如雪一廉难新陂旧学鑴碑去瑞粟嘉禾入画看截镫莫畱休怅恨此行要看触邪冠
　　儿忝同升辱爱深诗情道气两知音衔杯欲挹浮丘袂倚杖长听子贱琴未别已愁残月梦相看难忍此时心我衰何日重携手有鴈南来字抵金
　　柴门四壁愧贫居惜别殷勤不可虚铜雀瓦存聊赠子金銮坡去好同渠掉头莫惜题新句敏手还看草赞书若见薇花烦寄语前朝学士已爲渔
　　溪干喜睛
　　隂云西卷去徐徐照眼睛空意豁如何处飞来双白鹭浅溪逆上小红鱼经风忍见折残栁饱雨欣闻暴长蔬新月宜人须痛饮南来况已得儿书
　　涵江山长韩同舍以先大夫障东志与所着反舌蜩蛙辨见示志爲改永阳县前之水欲流归巽因此下狱陈复斋有诗美之辨乃山长同六士攻丁相时避祸作也诸贤既分而跋之余啬于文合二字共赋七言一首
　　永邑从前盛俊英谁家再世擅时名乃翁障水流归巽此士笺天拔去丁标美于嵇如鹤在文工似愈以虫鸣同时六士多翔翥事业轩轩洗耳听
　　山丹
　　秋半山丹树树空几回惆怅恨痴风那知九月明朝尽个个枝头数颗红




　　竹溪鬳斋十一藁续集巻五
　　钦定四库全书
　　竹溪鬳斋十一藁续集卷六
　　宋　林希逸　撰
　　杂著
　　日月食説【己巳正月九日】
　　日月之食见于厯家其説详矣然其间有甚难诘者而昔之人未有疑焉虽康节以观物爲学亦不及之何也且日之与月皆行于天其光下济九州六合同一明也有时而蚀茍未至于尽三分二分以至七八光之在地初无亏损独屋上之罅窗中之窍其大如卵其小如豆随其分数皆有缺焉累百累千无不然者何野外所照逺近皆同未闻某所某方有明有暗而此光所入独变见于窗屋之内此其难诘者一也又如木叶在林若与日月无预当其食时叶叶之影皆缺或细或大分数如之缺则俱缺还则俱还直榦横枝却不如是此其难诘者二也而况月之明魄消长有时爲朏爲与食何异而诸木之叶独无此影又何耶此其难诘者三也余尝疑此有年矣夜来思之偶得其一葢日食必于朔月食必于朢常时月体与日不同如镜之圆独在于朢彼以圆光爲物所食故影之于叶亦如日焉朔望之余明有消长未全之明乃其正性譬如火之于薪多亦火也全者性之全亏者性之亏以食例之则非矣臆説如此未知然否并由前之疑姑识于此以俟来者
　　拟制一首
　　李全特追复彰化保康军节度使开府仪同三司京东路镇抚使依旧京东忠义诸军都綂制
　　门下记功忘过君无终怒其臣立身扬名子欲致孝者父爰徇肯堂之请聿新告墓之荣犹有鬼神式时猷训故具官某姿函英杰识造高明愤时因众怒以激昻提师决大义而去就涵养念累朝之赐杖防来归间关竭百战之劳纳刀自奋万人呼而枪急两河辟而玺来授钺登坛已视衮圭之贵书常作册丕昭彛鼎之勲俄防跋以失常怅幽明之遽隔猛知正朔想垂殁以有言陵岂孤恩叹自明之无益赖有传家之庆能殚报国之忠胙土分封既受功臣之誓奉先思孝必葢前人之愆悯其至情还以旧物仍改春秋之史式慰霜露之心于戏参合何归喜弓高之鼎贵山桑虽失怜平北之初心宠服涂芝报图结草可
　　尤揆父字説
　　梁溪文简尤公淳名法从也余生晩仅及识木石诸昆仲于端平间既而木石长蓬山余爲之属每防食退常与径畈独畱木石喜茗坐半日饮至七八瓯平章诗文商今古乐甚人谓梁溪风流醖借木石有之岁晚投闲溪上有以长邑令尹来访者语从容及旧事则知其爲直心之子直心于木石爲母弟风度甚美令尹颇似焉临别俄语我曰吾名葵而朋友呼以揆父未得闻其説愿有请余曰乡日者葵也鸿烈解尝言之葵者揆也郑康成于采菽笺之微而有尊物莫贵焉以道揆物学莫难焉仕则慕君学必乡道此士君子之事也闻君来此邑以才名选劳心于民事揆事必以理无负于家学矣积嵗月之勤遡梯级而上进倾心以尽忠退揆事以尽职使上不负天子下不负所学则诗人所谓乐只君子天子葵之乐只君子福禄膍之君其有焉勉哉毋怠
　　二损箴
　　触物而怒非性所无爲怒所使则心爲奴能无固佳欲无乌可以渠怒渠无我怒我怒而及我其伤必多是之谓忿有毒如刀我能自持则有宾主不迁者顔实圣所许易爲此训但曰惩之万古之病一字之医惩之如何以损爲益能如是惩无愧于易
　　可欲之欲字不从心爲心之害惟欲最深根阳根隂固有人理违者癯之迷则误矣三戒之一严于方刚能损而窒则仁之方矧是沈绵屡作屡止不早惩之身其余几病爲良药此语最奇药而不悟是则终迷我爲此箴以劝以戒古佛有言生死事大
　　迁老画赞
　　去五峯住住五峯去空山饭半盂古寺香一炷不问即心非心莫管有句无句防头破衲老诵经此是残年受用处
　　幽化渊画赞
　　把数珠放初柄败衲枯藤古松幽径但知靠实修行不用谈心说性长年下一函经清晓佛前数声磬
　　上丞相劄
　　某日僭紊钧严以封事副笺率易呈渎非敢出位嗫嚅忱以浅学虚谈欲尘信史其于事体颇有关繋实区区爱助之忠也近者又得其所上钦翘一书与所谓十説者未免再摘其最甚者以告且其十説之中无非常谈第一段谓之正天行数乃其异论之本也其言曰左旋称天左行西转过周一度右旋称天左行西转只是一周又曰儒家厯家不明道以正经不按经以正厯谓攷四仲齐七政爲不足法舍本逐末至称天行每日只是一周某不知其所指儒家爲谁也按考灵耀之注曰天左行一日一夜一周天一周天之外更行一度孔颖达已引之而疏月令矣其言明白如此既曰一周天之外更行一度非黄校勘所谓西转过周一度者乎孔颖达亦儒家何尝以天行每日只是一周耶况四仲之中星七政之往来诸家经解考订甚详场屋亦以发防何尝以爲不足法哉此其不学虚言一也又其所上之书有曰测騐者所以候在天自然之象算造者所以立在人使然之法象者道之所以见法者术之所从生某又不知其所谓法象道术者何也张衡造浑仪置之密室使灵台观天者候星辰出入以应之是造法也亦观象也况诸史厯志皆有求中星法求日月五星行度法算造者何尝不测騐测騐者何尝不算造以彼爲术以此爲道不知其何以别之此其不学虚言二也况文公尝曰天行过一度某自看得如此后来得礼记説暗与之合此汤泳所录也文公既曰礼记説有之而彼谓儒家厯家皆未之知将谁欺乎由是而观非惟不见诸经疏解亦未尝读文公语录也又何以知文公之学乎置之史馆已爲非据又欲秉笔以志天文窃以是僭爲朝廷惜也不避谴呵与之辨析敢望特霁崇威俯赐钧覧
　　横渠晦翁所説
　　正防
　　地纯隂凝聚于中天浮阳转旋于外此天地之常体也常星不动纯繋乎天与浮阳运旋而不穷者也日月五星逆天而行并乎地者也地在气中虽顺天左旋其所系辰象随之稍迟则反移徙而右尔间有缓速不齐者七政之性殊也月隂精反乎阳者也故其右行最速日阳精然其质本隂故其右行虽缓亦不纯繋乎天如常星不动金水附日前后进退而行者其理精深存乎物感可知矣鎭星类地然根本五行虽其行最缓亦不纯系乎地也大者亦隂质爲阳萃焉然其气比日而微故其迟倍日惟木乃岁一盛衰故岁厯一辰辰者日月一交之次有岁之象也【参两篇】
　　此段言日月右行甚明
　　凡圆转之物动必有机既谓之机则动非自外也古今谓天左旋此直至粗之论尔不考日月出没常星昏晓之变愚谓在天而运者惟七曜而已常星所以爲昼夜者直以地气乘机左旋于中故使恒星河汉因【一作回】北爲南日月因天隠见太虚无体则无以騐其迁动于外也【参两篇】
　　此段言天非左旋乃地左旋所以常星河汉回北爲南其説近于葢天即未尝以日月五星非右转也故曰运者惟七曜而已
　　天左旋处其中者顺之少迟则反右矣【参两篇】
　　防此一章承前章之下所谓处其中者指地言非指日月五星也
　　朱文公语录
　　正防中地纯隂天浮阳一段説日月五星甚密【李闳祖录】此段本言右行朱文公以爲甚密则未尝不是之也
　　先生曰窃恐所谓日月右转者不是如此天行至健一日一夜一周天必差过一度日一日一夜周恰好月却不及十三度有奇只是天行极速日稍迟一度月又迟十三度有奇耳因举陈元滂云只似在圆地上走一人过急一步一人差不及一度又一人甚缓差数步也【廖德明录】
　　此言窃恐则非定论
　　义刚归有日先生曰公这数日也莫要闲义刚言伯靖在此数日因与之理防天度问伯靖之説如何义刚言伯靖以爲天是一日一周日则不及一度非天过一度也先生曰此説不是若以爲天是一日一周则四时中星如何解不同更是如此则日日一般却如何记岁把甚麽时节做定限若以爲天不过而日不及一度则防来趱去将次午时便打三更矣【黄义刚录】
　　此数语乃辩伯靖所言之非今史馆书援以为证
　　程子言曰升降于万里是言黄赤道之间相去三万里天日月星皆是左旋只有迟速天行较急一日一夜绕地一周三百六十五度四分度之一而又进过一度日行稍迟一日一夜绕地恰一周而于天为退一度至一年方与天相值在恰好处是谓一年一周天月行又迟一日一夜绕地不能匝而于天常退十三度十九分度之七至二十九日半强却与天相值恰好处是谓一月一周天【周谟録】
　　程子所言升降三万里乃是郑康成南戴日下一万五千里之説今语录以为黄赤道之间恐门人误记也但此言月行一日一夜绕地不能匝今史馆书以为月亦一日绕地一周
　　黄校勘正天行日行月行度数
　　正天行度数一
　　【左旋称天左行西转过周一度右旋称天左行西转只是一周】
　　易曰天行健不知何如其行健也按今秋分戌初斗宿二十度午中南见午而未未而申申而酉则西没矣自西而北自北而东自东而南至次夜昏时戌初斗宿二十一度午中南见又次夜昏时戌初斗宿二十二度午中南见每天行一周再过一度是一日之健也天行二十九周半再过二十九度半是一月之健也天行九十一周又过九十一度三十一分二厘半是一季之健也至于三百六十五周又过三百六十五度二十五分差劣则足二十四气而成岁矣儒家厯家不明道以正经不按经以正厯反谓攷四仲齐七政爲不足法舍本逐末至称天行每日只是一周不知每日中星何爲得过一度每月中星何爲得过二十九度半每季中星何爲得过九十一度三十一分二厘半至越四季则过三百六十五度二十五分少亏每日过一度处即造化所以成岁功者昔朱熹学者谓天西行一周熹曰不然若以爲天每日只西行一周则四时中星日日皆然何以纪岁此天行度数不容不正一也
　　正日行日在度数二
　　【左旋称日左行西转一周右旋称日右行东转一度】
　　按今秋分日出夘正一刻初厯辰已至午中二十五刻以中表影验之午中正到中表过午未申至酉中二十五刻日没入夜酉戌亥至子中二十五刻夜半过子丑寅夘二十五刻日又东升是一刻日行三度半十分度之一又百分度之五分二厘半百刻日行三百六十五度二十五分少亏今日午时正中表影至子中无分毫欠剩次日午时正中表影至子中亦然以至无日不凖洪范称日行则有冬有夏冬昼短夜永夏昼永夜短时有冬夏刻无余欠此日行之度也天一昼夜行三百六十六度二十五分日一昼夜行三百六十五度二十五分每日天行健一度日在次度次日天行又健一度日又在次度以刻论之一刻在一分百刻在百分共成一度礼称冬至日在牵牛夏至日在东井春分在娄秋分在奎记称孟春日在营室仲奎季胃孟夏日在毕仲井季栁孟秋日在翼仲角季房孟冬日在尾仲斗季婺女此日在之度也然当在某宿几度与不当在某宿几度今之在昔之不在昔之在今之不在如尧典四仲中星今皆后二十四度如月令孟春日在营室今不在营室孟秋日在翼仲角季房当时已差记月令者莫觉其非臣所经当以道正厯当以经正也攷之厯经称日行某宿几度乃日在某宿几度以在爲行是爲失之此日行日在不容不正二也
　　正月行月离度数三
　　【左旋称月左行西转较之一周不及天行十三度日行行十二度十九分度之七右旋称月右行东转十三度十九分度之七】
　　按仲秋初一夜昏时戌初当斗宿五度到中表其日日月合朔于昼午初一刻翼宿七度内其时合朔日在日中合朔后月每一刻行三度五十一分八厘八毫一杪五忽又一忽之七分八半至戌初已过二十九刻月已离到翼宿十二度自初一戌初至初二日戌初足一日计百刻月行三百五十一度八十八分一厘五毫七杪八忽半每日共不及天十三度十九分度之七其时斗宿六度到中表月已离到轸八度至初三昏时斗宿八度到中表月已离到角宿三度以次离到后月初一乃离一周又二十九度半则再合朔在轸宿十七度凡自东而西即月行之度自西而东即月离之度一刻离十三分有奇百刻离十三度有奇洪范言月之行则有冬夏周礼称春分月上于东井下于牵牛秋分月上于牵牛下于东井此月行之度也洪范言星有好风星有好雨月之从星则以风雨故月离于毕而滂沱月离于箕而扬沙此月离之度也后之厯家称月行十三度十九分七乃月离十三度十九分七以离爲行是爲失之此月行月离度数不容不正三也
　　此校勘黄兄所进十説之三也余向在畨尝以封事辨之已见前集又有庙堂一书偶得之败箧并取而录之恐异时黄説不传何以知余之所以辩者是犹讼者之两造也知我罪我付之后人吁余岂好辩哉予不得已也咸淳丁夘十月











　　竹溪鬳斋十一藁续集巻六
　　钦定四库全书
　　竹溪鬳斋十一藁续集巻七
　　宋　林希逸　撰
　　少作
　　金天移文
　　【时友人以丧偶自号在家僧戏作赠之嘉定庚辰】
　　金天宝界竺岭云飞轮驰骑曰我访闻有人下土口业云云期申峻约爰勒移文夫空桑孤特之流超尘迈俗之相脱苦海以冥捜小人寰而遐想此固人间希有上士也至如色界沈昏爱河汩处投之埃氛昧此宾主虫窠蚁穴之中蜂雄蝶雌之侣迷以执迷谁谓荼苦下愚之常我所不数其或身被绚华心厌尘浊乃求道于微知用心乎寥廓悼世网之莫逃具禅心之先觉有若宋人谢康乐者我西竺所谓在家菩萨也亦其神超识到烛道所在不沈于己昏不溺于可爱虽非妙达于根株是亦粗得乎三昧若是者亦足尚矣今有海滨俗士陈某者窃其名而强自号曽不逾时迹与心背破门之规犯前修之戒惟口是而心非故前贞而后败葢其始也燕孤无偶鸾只不双粲虽不哭岳实悼亡霜寒冬瓦月冷秋床情凄凄而易感哀续续以难忘于是借説空无纾悲寄意期以机祛此俗累昧生天之因窃在家之义诱我云月欺我松桂虽驾言于双修实撄情于秽翳然且和铅防墨引类呼俦私相标置彼唱此酬演长句束短篇爲欺爲诞曰赜曰自以证身如来可同李白思归兠率何异乐天使我龙象欢传法筵瞻仰以尔尘中人能作如是想奈何凡骨难医欲流莫断飞絮不黏泥蒸沙求作饭故七情作炎五欲交起见惑温柔顿忘法喜求卿卿之欢忽如如之理于是讴歌绕梁粉黛列屋主人之心日且不足何怀贝叶书有意采莲曲当尚子平毕婚娶之年叹牧犊子雉朝飞之独犹且续宝瑟之鸣粲洞房之花烛昔兮同世界于浮沤今兮忘泰山而逐鹿此时此心将将俗嗟夫禅关既键火宅自焚重将恩爱子种此忧恼根是岂不污我缁梵辱我法门使猿抱惭白兔怀耻恨斯人之我欺叹迷波之易靡然诗案具存前言在耳亦乌得爲无罪也已我縁此误惩艾永刼遂勑禅关具载牒嗟尔后来人莫造绮语业
　　问云将辞
　　玉融子以周瑜赤壁之年困不得骋神纡思结兀兀无聊欲访童子于崆峒求神人于姑射彷徨广漠之野忽遇云将天游于涂跪而拜曰先生至人也弟子幸矣得承下风窃有所疑愿从先生质之云将曰嘻何居乎子其语我来又拜而进曰方今荃宰道明衡阶正平登良选公越有常程垂髫者习史黄觜者谈经投卢掷雉摸索姓名幸而得隽羽翼乃成走也生不逢辰命穷在斗挟傲世之愚昧适时之巧窥陈篇而不事钩纂味前言而不工雕镂年不后人茫乎何有处穷阨而不羞爲防獭之所笑逝将改图莫得其要宁曲肱饮水以自足乎将捷径窘步以追曲乎宁捧心以效里妇乎将娥眉以受謡诼乎宁逆旅栖栖乎将执御扬扬乎宁爲泽中雉乎将爲韝上鹰乎宁爲饮啄之鹜乎将爲浩荡之鸥乎爲鱼而透网乎抑防额乎爲鸡而吐绶乎抑断尾乎宁看跕跕之鸢乎抑友昻昻之鹤乎抑伈伈伣伣以拯穷饥之水火乎将寂寂黙黙以保膏肓之泉石乎宁爲唐衢之哭乎将爲孙登之啸乎宁纵湖海之豪高卧百尺楼乎将学农圃之事退守三畆园乎宁沈诗于瓢乎抑诵佳句于左丞乎宁瘗文于冢乎抑持奏牍上公车乎宁藩墙置笔爲子玉乎抑簸弄排偶以爲摩空之赋乎宁拓落爲效子云乎抑破碎章句以明拾芥之经乎宁从八仙饮乎将食五侯鲭乎宁饱鱼羮饭乎抑擘麒麟脯乎宁安公居乎抑寄蘧庐乎宁樵服以候麻衣乎抑櫑具以谒暴公子乎宁披羊裘以独钓乎抑坐臯比以高谈乎宁爲盐车之骥乎抑爲文绣之犠乎宁爲宋人之迷乎抑爲樗里之智乎宁坐浣花之马韀乎抑披青莲之宫锦乎宁风卢仝之两腋乎抑梦陶翁之八翼乎宁荷渊明之锄乎抑枕祖逖之戈乎宁破戴逵之琴乎抑挝祢衡之鼓乎宁抱书以随半山之驴乎抑候气以逐出关之牛乎宁餐霞饮露以求轻举乎抑尝粪防痔以希进取乎然冨贵神仙恐两误乎宁饥吟困饮以诗酒自汚乎抑熊经鸟伸以纳新吐故乎宁爲打钟义山乎抑爲曳裾邹阳乎宁爲书蠧乎将求禅悦乎宁防破衲以究三三要乎将繋芒鞋以待三熏三沐乎宁槌鹤楼翻鹉洲以快意乎抑营燕巢守蜂窠以茍活乎宁槁项黄馘以求其趣乎将抚壮弃秽而改此度乎路何识而可通身何居而可容宁爲工乎宁爲农乎岂数不终奇防有逢乎抑穷果有鬼不可送乎岂徒耸其肩以鸣不平之悲乎抑将假其喙以声太平于时乎孰从孰违何是何非帝乡不可期兮思誓墓之羲之世情祗益睡兮逝将访豹林而师希夷言未既云将掉头舞手抟髀雀跃而歌曰天浮乎地游乎百川东逝而斜河西流乎覆我载我劳我息我爲又何求乎天游起而和曰失我者竞知我者静世汩汩兮如轮我荧荧兮如镜彼大块兮何心孰爲吾之司命二仙三倡三和余亦涣然释怡然悟与之三歌而后去
　　孔雀赋
　　夫离合聚散悲欢怨怼之情非必含灵而具识者有之物亦与有焉而懐怅恨以相感者又非必有族类俦侣者也物亦我我亦物也奈何哉其相物也余往尝读鹦鹉赋戚然有得于余心及今而见斯雀也形神意趣高怀逺慕怅然有异于常日故采其情而爲之赋以解之其辞曰
　　猗珍禽之何来粲五色之华郁擢双骹于空庭乃防首而彳亍【上音勑下音秃】角蓬松以特起尾纷葩而欲秃循堦除以数步味屡俛而不啄闯长径之肩肩【阙】四顾而疑愕虽樊笼之乍解不振迅而萧索长引吭以不鸣类欲诉于寥漠于是仆本恨人壮怀易感对斯禽而贻讶情遽集于所览谅中心之有违乃凭拊而问讯谓口噤以莫言请臆对而神应托嘿以【阙】听爰舒写于篇咏尔其产遐陬毓下土间洪涛越重阻三代唐虞此何处所更秦厯汉哆意宕心珠崖拓郡儋象桂林重译累堠逺极天南索王府之琛贡遂征及于鱼禽惟斯名之一出故委祸而至今嗟彼巧匠胡爲肆情分雌雄而入画合姚魏以爲屏曽颜色之足乃晃耀乎丹青胡髠鬝亦以名经侏防【音摊】【天上】乃效予声又有伶人乐工夸训虫蚁对华筵之嗢【乌骨】噱【巨畧】呈薄技而披靡扬青秋植翠尾腾觚爵以爲欢在予心而良耻于是公子王孙贪奇好异闻佳名而竞喜挥金帛以罗致嗟进献之有时柰斯求之无已惟蛮惟徭以货以市尔乃防巉岩而爲弋冠云日以张罝连柯结蔓以爲储胥茍一目之所暨贻碧落其焉如离俦失侣絶母弃雏怆哀鸣而谁念竟快意于锥刀之余于是委命归穷飘流万里闭以雕笼饲以粟米宁一饱之足谋怅吾生之己矣眷炎路以长怀感寒燠之殊气嗟俦匹其奈何痛天属之睽异虽五客之相从亦南北之殊类遇物感时相顾垂泪量陋质之臊岂鳬雁之同味名虽载于陶仙曰方家之所弃何品别于盐凉又见录乎蔵器曽祸福之由生恨不效雄鸡之断尾且其岭岫崎崯林薄防密山风海涛昼夜豗撃动扤乎林根濆沫乎崇壁山妖木魅闪尸于其巅猿鼯防嘂啸于其侧尔乃朝飞暮翔羣聚卵息求偶命子节节足足纵流落而依人亦羽衣之僊客是余固不厌于危苦而无乐于闲逸也若夫芝栭藻井之华雕朱镂碧之饰触之而惊盻之而惕物固有所宜情固有所适矧才能之何奇敢无效而素食长缔思以展转愈【阙】怀乎畴昔情靡乡而不凄况今夕之何夕陈情未既戞尔长鸣有怀余思尚托歌声歌曰寒月惨兮云愁叶崒崒兮虫啾啾故乡何许兮此淹畱惟圣贤之羁寄兮哲智拘囚何微禽之足迷兮于天道而诟尤良委情以若命兮奈何乎休
　　见陈郎中【贵谊】
　　仁义道中提瓶挈水未有夙縁祖师门下拔楔抽钉请从今始言之似僭见则不疑虽未知际可之何如亦不厌畧陈其所有窃念某滔滔碌碌怪怪奇奇虽少年不过作俗下文章而此心非止随人后选举自解芃兰之佩即贪贝叶之书然得禅关而不谈禅好佛书而不事佛尝谓佛虽诞而天下不知其所以禅虽高而天下不知其所高必见者自见而闻者自闻则非其所非而是其所是且形骸内也而佛以爲外食色性也而佛以爲邪以乾坤之德生生而湼槃之功灭灭有如此者谓之何哉盖百王之用穷而仲尼生六经之力微而释氏作仲尼以庄説而释氏以矫説仲尼化善人而释氏化恶人即其扶持诱掖之心推以恢诡谲怪之论防祓禳禬岂爲我辈设邪果报受持正与俗人言也其书固至矣尽矣不可有加矣其心亦愚之侮之而一切诳之佛之至意则无愧于孟子舆佛之不恭则有甚于栁下惠然人知佛出于秦汉之下而愚谓佛始于羲黄以前惟精之道何心退蔵之密何地独当时存而未显故圣人秘以不言葢帝王之世虽不容妖幻之谈而天地之间实难去清虚之説况南华之三十巻即大蔵之六百函轮回化后之防肝死生梦中之蝴蝶一十六观晓然止水之鲵盘千百万身何异南溟之鲲化如斯原委不尽机关尝于中夜舞手蹈足而得之未肯向人倾肝露胆而论也兹葢伏遇某官性根福慧识本圆明具脑门眼而读书吐广长舌而论道蔵万巻于椰子悟一见于桃花蹔领使軿人谓西江之口吸少畱郎省我知大地之手擎某纵迹虽遥皈依惟久自谓岭南之邑子肯爲城东之老婆横锡而来投机则住禅家相见以佛法何求蟠木之容此老未免有乡情岂弃浮萍之迹我闻如是于意云何
　　见林郎中【岊】
　　浪次山之迹居怀野鹤之心顾伯乐而鸣犹窃骅驑之志谓蟠木轮囷傥归题品则箪食瓢饮又有依归爲此而来麾之则去伏念某赋材有限属兴无涯神散意散居然散人学穷行穷厄于穷鬼虽少年亦随人后科举然生平耻作俗下文章怪怪奇奇萧萧索索哦诗尽夜伴四壁之虫吟得句空山疑一身之羽化第苦饥肠之煎迫莫能饱意于讨论雕虫之技未除妨人岁月盟鸥之约莫遂入梦林泉所以心迹俱违形神交诮虽读书二十年矣回视欿然便逢时万户侯哉自知明甚徒以斗升之计庶几铅椠之功然文辞既非场屋之章程而言语又有渔樵之气象顾自笑齐门之鼓瑟人徒惜伯牙之鼓琴方将效西子之颦又恐失邯郸之步飘零爲客空怀李白之飞扬涕泗交颐终悼昌黎之变化谁肯顾于盐车之下疑遂沉于涸辙之中兹盖伏遇某官学擅儒宗文名天下书蔵富于椰大笔久梦于花生时辈标题好云破月来之句家传苗裔追影斜水浅之诗满城士夫而独有接后进之名当世英才孰不在弟子之列遂令疲薾亦起觊觎虽退量已分其于自视何如然今有仁人育之成材亦可一丝一粟我其杓之人邪三沐三熏则在鑪之间耳重念某世家藜藿门地氷霜窃尝比数于卿大夫见辱纪名于大手笔宗固殊于南杜念傥及于西华推而内之沟中岂不动匹夫之念引而置之门下若以爲俗客则非
　　代怀安林丞上杨安抚【诚斋子】
　　具位某谨熏沐裁书百拜献于某官阁下曰韩退之有言曰王公不借誉于布衣则无以广其名士不借势于王公则无以成其志愚曰不然此特其凡者尔若夫英雄豪杰之士又岂轻誉于人而借其势哉孟尝之门三千珠履识者不贵其客曰吾宁见简亢无所交接之李膺无宁见填门食客之公子何者骅驑顾伯乐而鸣也塡门之士鸡鸣者与焉狗盗者与焉彼虽简亢一登龙门非郭林宗则荀慈明矣某无闻之人也名叨于计簿而不上于太常之版籍厠于金闺而未脱乎奔走之吏伈伈伣伣于百僚之底蝇营狗茍于俦人之后视之若愚即之若庸亦孰知其胷中之有以也然某艾轩之裔也所读者艾轩之书所守者艾轩之道亦尝肩下僚于州县之间尾谈客于公卿之箔旅然而进旅然而退未尝茍有求知之念葢孟尝李膺之説有以锢其中也习闻前辈惟曰江之西有诚斋先生者其时与艾轩相先后而名过之某窃求其书而味其道尝曰生世何用早我已后此翁而竟不得爼豆于其门良可恨矣二十年又敛衽于公之盛名自南而来者曰龙驹也自北而来者曰鳯雏也某闻其风而悦之每曰一代不数人百年能几见第惟雕鷃低昻悬隔宇宙李星莫覩韩斗镇明守次家居惊闻邸报荷锄而知名者则曰福星照吾闽矣戴笔而知名者则曰南斗避文星矣某引臂欢呼顾朋俦而起舞私曰生平所愿识者一人耳谁啓其逢与名邑佐且密迩于耳目之前岂非木生于匠石之园璞入于卞和之肆乎及朅来种竹己久虽尝屡至大府瞻望阶符而卑栖下僚谁复比数窃自谓曰荆山之璞凡夫失之则人不以爲毁誉而卞和不之眙则百年块石矣南岗之榦庸工委之则人不以爲轻重而匠石不之度则终身凡木矣夫以下寮而过求干进固其罪也然与其见斥于自无宁委心于自嘿与其见诛于自进无宁絶意于自退进而自知与不知犹未判也纵令不知则曰不遇徒然自嘿则甘尘埃而分泥滓矣且使某而在逺郛则己而在下邑则已麾幢节钺朝趋夕承而不防一顾眄之异他日明眼之士相遇于江湖必曰杨公在闽子师之云乎事之云乎仆将曰事之矣事之何如则仆将何辞以对彼必曰诚斋艾轩以道相高于南北子爲艾轩之末裔而不见录于诚斋之嫡孙子絶长者乎长者絶子乎某爲此惧故直然不顾犯严于斧锧之下以待诛斥若曰爲邑贰于斯而求媚于上人以借势则非也辄采民謡以歌以颂列爲十章具于右幅又欲道其所以来之意不觉喋喋
　　十诗
　　止戈堂外防森森画鼓无声昼漏沈好是风流贤太守空斋一片读书心
　　先生旧把钓鱼竿防月云涛手本闲只爲春风蔵不得却来摇笔对三山
　　千载斯文关洛翁祠堂新辟焕儒宫司南又是杨夫子管取闽中胜洛中
　　一样新缝战士衣指麾貔虎上旌旗太平侍从资文武肯向春风卧鼓鼙
　　一昨潢池波浪惊将军随手巻红旌碧油幢下诗书帅眞个胷中万甲兵
　　听得溪边撃壤声年来官府是升平吏呼不到韩卢卧整理犂锄待雨耕
　　春雨来看一派河却愁无地着恩波东风剩与栽杨栁畱作甘棠去后歌
　　篇篇浑不费安排霁月光风自满怀岭海声名谁得似一家句法老诚斋
　　元戎根柢是公平玉肺冰肠彻底清一防吏奸无隐处逢人个个説神明
　　一持使节两持麾五岭依然双鹤归见説只今杨子宅庭容旋马地生衣
　　纪异诗【幷序　嘉定十二年寓城中作】
　　岁己夘亢旱乃二月下之三日赤舌之祟自城东而来延连一夕熇灼不可向听自止天明熖絶乃有破屋数椽屹然灰烬中问之则洒扫衢巷一贫妪也家无半升粟惟周身一具火方炽以此祝于天而获免骇乎异哉是乌可无传也遂赋云
　　城中醮龙龙苦蛰城门夜开八人入粤从东关煽喊呀飞烟巻作半空霞祝融熛怒咋齿牙彤幢绛斾纷要遮扶桑剥落喧撑义两岸炮焦几百家当时诸校阵阵来传呼数里声如雷州官令严兵官急斤斧镵锄勾绠集其奈枯河无沈汁炎曹横恣冥詟天虽有涙不敢泣千人万人瞠眼立扑之愈张听自戢就中那得十数椽败壁穿穴檐瓦悬四围灰烬渠岿然邻人惊怪一郡传扫街老妪今几年只身穷独头如绵家无一孔破絮纒只余一棺候弃捐以此吁天天见怜幽明之理岂眇绵天在屋头非虚言陆浑山火虽富妍无所劝戒何足编惜渠不遇昌黎仙
　　朱典卿和章有结茅孤青之语戱爲古风以絶之【孤青艾轩拟小筑处也】
　　盥手捧诗神索索高怀细把重抽绎防心不觉有鬼知消息漏传到姑射个中昨夜有使来梦魂暗引飞双腋楼高百尺锦戸开中有一人犹岸帻低头未敢问起居自言我是壶仙客紫薇花下引笑归世縁已谢来兹宅虽然旧隐也未忘离宫尚浸孤青碧侧聆有客身姓朱结茅凖拟欺泉石山神火急报此间移文便已回飞驿冯夷奏记奉指挥严兵锁断青松壁公爲诗案有引连归到人间凭解释云渠姓字在天衢捡防不上幽人籍明年已着瑞鹤袍浪言谁与飞鳬舄便令勲业了鼎彛也莫迂我云山迹宇宙如今况未清经纶不任伊谁责更是蓬莱有新禁岩扃不许金惜诗词固然多孟浪此事也须先禁格划然惊觉汗满身捉笔书之窗已白诗君从此莫戱谈恐有鬼神重听得
　　送王少逸还乡【己夘同出冬先归】
　　防防琼花上旅衣还乡心壮任寒欺飘零爲客看归客记忆来时惜去时家书一半凭君説客里三千尽梦随握手桥门重约在芒鞋莫便厌奔驰
　　中秋后三日寄吴景朔
　　离鸿影断中秋月病鹤心愁薄暮云爲语白莲同社友得君书后愈思君
　　寄橘与吴景朔
　　碧云愁望夕阳西好景无因与啜醨霜雨满林黄欲尽愧君书后不多题
　　病中送丘升叔复入广【是歳同自临安归】
　　出岭相逢话上京归鞍齐卸独南征风摇五两南州去月傍孤灯病客惊莫倚能诗心便纵大须力学眼还明无因别后知分寸得趣深时逺寄声
　　羡子论文见解深无端聚散苦难禁虽然后防刚期我忽漫离筵已着心穷杀昌黎縁怪怪谁怜子美独涔涔寒梅鬬雪看何处还忆花前抱病吟
　　游孤青作
　　野水茫茫去渔歌逺逺听醉酣觞大白乘兴棹孤青明月长如此浮云不暂停拜经遗趾在谁与拾残萤
　　读史
　　有人读史不读经史在目前经杳冥有人读经不读史经有道腴史泥滓我云经史无异同八八面俱玲珑经爲律兮史爲案古来已断与未断是贤是圣何世无贤圣身全此身散既息而消消又息便是先天后天易何祸非福吉非凶何成非毁始非终西麟絶笔汉纪鳯晋马食曹江化龙千龄万载事不尽縂是禅机与道锋乃知厐眉太史有眼目一家自作新机轴至今史法有凭防残书断纪收成束拘儒足足笑杀人白头苦向河汾续
　　秋日鳯凰台即事
　　鳯凰台著名以李翰林一诗也余思翰林题诗时台必不尔白鹭洲问之故老指防固无定所而三山则于此台望己不见乃逺落于前江之尾若当时果尔则诗辞不应如此模冩也谩刋正之以俟好古者
　　三山逺落穷江尾一水横过接石头兰棹几双船细细芦场无数屋浮浮断云归去商量雨黄叶飞来问讯秋縂爲登临能作兴若爲陈迹替人愁
　　王日起谋请乐轩先生主席其乡隐山堂喜以诗赠之
　　场屋时文百态新六经门户冷如冰江湖有客奔驰倦来问诗书向上层
　　论文欵欵细畱心一防尘埃也不禁爲语隐山同社友读书根本是胷襟
　　相逢刮眼试金箆直下承当是嫡儿长恨马驹天下少汝今分骨我分皮
　　刘躔甫许以古诗集见假而竟不至代书促之
　　好书千束且万束前身后身读不足刘郎好古喜收诗一篇半篇惜如玉知君此性人所希旁人浪指爲书痴旁人肉眼君似月好句何从向渠説相逢剑客心相许青萍莫惜当筵舞
　　七月二十三日奉寄濑溪书堂吴景朔因讯旧游
　　闻向秋山苦读书吟中还解忆人无强颜爲客心何在忍病哦诗骨正癯明月青山追昨梦去年今日下姑苏长桥一带关心否问讯高阳旧酒徒
　　独夜偶成回文
　　身随影立孤灯暝杖倚人行独月明新得病形成瘦鹤乱添愁思惹飞萤
　　长门怨回文
　　伤情暗断恩和爱抆泪空添怨与愁霜透衣寒轻卷防月移去罢吹箫












　　竹溪鬳斋十一藁续集巻七
　　钦定四库全书
　　竹溪鬳斋十一藁续集卷八
　　宋　林希逸　撰
　　少作
　　春秋义　【兴化军秋补都魁】
　　三卜何以礼四卜何以非曰求吉之道三禘尝不卜郊何以小
　　礼有可止而不止者君子有以知其心之僭礼有不用而或用者君子有以知其心之疑甚矣人心之不能自秘也率然一卜而君子乃得以推原其疑僭之所由则是心所存人焉廋哉吾于僖公见之矣夫卜亦有礼也简之则失于慢繁之则失于渎一再之未止惧其简也至三而不止则渎矣僖公之于卜可止而不止岂非其心之急于僭欤夫卜则有疑也习常则自信求异则自危褅尝之不卜安其常也非其所祀则危矣僖公之于卜不用而或用岂非其心之怀于疑欤春秋王政衰微僖公将以诸侯而僭天子之事其心虽急而又疑焉迹僖公之事求僖公之心是知法制之不足畏而犹惧神明之不可欺也公羊于僖三十一年传云云自图书演于圣人而天下有卜筮之事卜筮之道成变化而行鬼神也盖理隐于太虚而寓于神明太虚之理隐于人心而神明之道显于天下斋明盛服以承祭祀谁不知神明之可敬知神明之可敬则知神明之可信人心不能无疑而求信于神明此卜之所由兴也故凡卜不可渎而卜必有疑我之怀也将以求之神也始之从违犹未容己故必谆谆而再告之再告之从违而又审之则吉防断矣是岂容更渎者哉曲礼所谓卜筮不过三者此也然我之自信也可以质之神也心之对越自已无愧尚何必喋喋而叩之既叩之是非而听之则必非安矣是岂为无疑者哉此鬬亷所谓不疑何卜者此也僖公之心何心也僖公之时何时也名分不存纪纲不正王章之不能以自用征伐礼乐其权同出二百四十二年之诸侯犹有以征伐自用者大柄既移其如礼何此欲僭之心所以勃勃不能自遏也僖公之卜何卜也僖公之祀何祀也典章虽乱法制虽亡王法虽不足以为惧公议虽不足以为畏而帝鉴昭明不可欺罔八十六年之祖宗未闻以郊礼自用者此日虽僭其谓天何此自疑之心所以昧昧而不能专决也僭有所不可僭疑其所不必疑既卜而渎甚矣僖公之不思也吾尝求古之卜矣易有再三凟者矣太有三经三纬者矣未闻有过是者盖祀神之礼不可以简也亦不可以繁也简之罪则慢神慢神为不敬繁之罪则渎神渎神亦不敬夫敬礼之本也曽为祀神而可不敬哉再卜而未己知神之不可慢也三卜之不敢过知神之不可渎也求吉之道止于是矣公羊据古以明今而断之以曰之一辞所以着僖公之急心也僖公之急僭也道非所知也礼非所知也再三而不己犹庶几苍苍之或从不知神不可诬天不可欺四卜而不从上天之神明可见矣故曰事有可止而不止君子有以知其心之僭吾尝求鲁之祀矣前乎此者有禘尝矣后乎此者亦有禘尝矣而未闻有卜之者盖凡人之情于其常者安之于其异者危之心之安则自信自信何卜心之危则自疑不卜何决故未卜者疑之端也曾谓卜而无疑哉禘尝之不卜知其心之危也考鲁之祀尽于此矣公羊由前以证后而设禘尝之问所以察僖公之疑心也僖公之疑冝也禘所可用也尝所可用也僭礼而为郊恐神之或我吐是知王法不足威明鉴有可畏自僭而自疑人心之神明可见矣故曰事有不用而或用者君子有以知其心之疑经着其非而传发其义非惟有以察僖公之心而天人之道亦尽于此矣夫天有神明而人心亦有神明隐显虽殊而理实相因不能以间断僖公之不畏其心而畏天不卜于心而卜于天疑其不可而后卜卜之不从而后已是知天之神明而不知心之神明也夫人心本明昏之者有所惑也僖公之昏惑于僭矣僖公之疑觉之机也不知自觉而又愈渎焉僖公其有蓬之心也夫然公之在位犹一二年而终不言此者非王可畏而天可畏也嗣是而后有五卜者矣有用郊者矣卜而至于五渎愈甚也其欲僭之心愈急于僖公矣不卜而用惧不从也其疑之之心盖有惩于僖公矣僖公萌于前而子孙成于后周公其衰矣虽然四卜固非也使鲁而三卜则得礼欤吁传之言论常事也礼有之天子不卜郊当郊则不卜矣非所当祀而祀何取其得礼也哉禘固不卜也在鲁而行禘所宜用欤吁传之言失其义也礼有之禘者禘其帝之所自出非天子则不宜禘矣非所当用而用何取其不卜也哉学者又当详传之论而求传之失
　　第二道
　　名有公万世之所重者圣人之书法辞有出一时之所乐者圣人之述史此春秋之作所以辞严而事信也夫孰不名也而于季友曰季子一字之褒称万世之贵重圣人之书法宜不茍也夫孰不归也而于季子乃曰来归民望之所属一时之喜辞圣人之述史宜不易也贵名褒于夫子而喜辞称于国人季子其贤矣哉谷梁于闵公元年传曰其曰季子贵之也其曰来归喜之也意或如此夫经作于圣人固将以垂法也然其事其辞圣人亦因旧史以成文特加刋削耳文存而义自见圣人无容心也且夫名也者圣人之所重书爵书人曰名曰字圣人固不以轻假人一字之华衮不以加非义之人一言之斧钺不以及知礼之士此书法所以甚严而甚重也然其事则国史之所述其防其盟曰与曰及圣人岂得以私生义非弑而曰弑则以为诛心之法或与而不与则以为文实之异此辞义所以愈穷而愈逺也夫春秋正名也亦述事也正名之不当固不足以为训述事之不信亦何以为经此季子之称所以垂万世之褒而来归之义所以着一时之喜也夫季子何如人也知国之将乱先之五年假辞而出季子知几矣知宗国之不可忘嗣君新立翻然而归季子知义矣鲁之国以季子轻以季子重鲁之君以季子安以季子危圣人之贵贵此者也国人之喜喜此者也圣人则曰季为宗臣也可以去则去而不留可以归则归而不怨卒能扶持国祚平定患难宗国不亡伊谁之力名所当归圣人安得而靳之国人则曰季为贤臣也昔其去我我何望矣今其归我我获依矣来矣我喜去矣我悲辞之所称圣人亦乌得而没之名为季子简册着荣着荣非圣人之所贵万世之所贵也来归之称如爱如慕非圣人之所喜一时之所喜也万世之所贵书法所以甚严一时之喜述史所不容冺其辞如此岂不为严其事如此岂不为信此春秋之所以无异说也嗟夫季子何以得此哉曽顔荀孟之流则以子称此名不轻予也而季子得于圣人周公之东留则西人欲其防此情不易得也而季子得于一国季子信贤矣然则春秋外此有之乎曰有天王使季子来聘齐人来归子叔姬辞同而防异
　　第三道
　　礼有不同意亦随异甚矣礼之不茍制也知其礼而不知其意非知礼也夫备物有仪谓之享燕乐相欢谓之宴仪必有节欢必相亲此之训示所以不同也知燕享之异名又知宴享之异意始可与言礼矣左氏于成公十二年之传着却至曰享以训共俭宴以示慈惠其义如此夫礼作于唐虞三代而着于六经愚尝于六经求礼矣虞氏养老以燕周享公侯有三享再享昌歜白黒形盐物备之享也厌厌夜饮不醉无归湛乐之燕也嘉宾之交际一也而礼有不同古人岂无意哉夫享以仪观而燕以情亲备物而陈登杀有数使之视而知共盈而不饮干而不食使之视而知俭此享之所训也献酬之交错尊卑之忘分非慈而何俎豆之所交羞之所逮非惠而何此宴之所示也享不徒享而必有训焉宴不徒宴而必有示焉则唐虞三代之圣人所以制礼者莫不有深意也春秋之世礼已亡矣荆楚何邦礼不及焉却至聘楚而陈之左氏作传而着之使礼意不亡于后世者二子之功也愚尝因是而求春秋之士其所以知礼者非一寗子之于卫知享食之观威仪叔孙穆子之于晋知饫尝之亲和同是皆讲求礼意不徒言者也虽然朋酒斯享曰杀羔羊享亦有示也鹿鸣宾燕讲道修政宴亦有训也是不可以不备论
　　策
　　分野
　　银河着象横首尾以经天水脉沿山顺高卑而流地星视河而分靣势地由水以别隂阳此天文分野之所由辨也抑尝深攷其来粤自圆明布位厯象有司盖造化之机寓乎其喙言星则必言分传记所传虽自尧封阏伯扵商丘使主辰然分野之説必非昉乎是矣自是厥后周有保章氏汉有孟坚地理志其详则蔡邕之月令其纎悉毫末则陈卓之州郡躔次是固其传厯厯可考也然竟莫遡其所由将无所据耶则贠穹辰位犹人间也地之凝也固少天之覆也固宏拟之而议亦必有故是何吴东南而位星纪星纪东北也周土中而位鹑火鹑火南正也晋北赵亦北而或西正或东南郑中宋亦中而或东南或东正负海之齐而居元枵之北西戎之秦而在鹑首之维干维不可以为鲁衞而为鲁衞巽维不可以为荆楚而为荆楚十有二次而仅一燕可言何以为据也将以为诬耶则荧惑之入其分崔浩以姚兴为必亡太白经其方傅奕以秦王为得位星孛大辰光芒及汉则鲁梓定四国之灾枵失次祸行其冲则禆灶指鸟帑之恶仰观俯察其騐若神何以为诬也欲据之莫据之欲诬之莫诬之果何以为定论其分封之始断诸岁星之所位乎其南北之陆指日行以为次乎吁古之人其如有所至矣有以天河断两戒者至矣尽矣不可以有加矣且天犹卵也经星之次环其四周银河之所界者半其余则天市太微布列焉故二十八舍其附于河者三之二矣沿之河以分其势稽之紫宫以定其余井井乎其条秩秩乎其次况夫广轮之数虽若散漫而天倾西北地不满东南则上下流之势自可攷也江源河源截为二纪则南北之疆又不容紊也是故秦虽西而位坤维之鹑首云汉之升两戒之道也吴虽东南而位艮维之星纪云汉之降两戒之终也燕穷北纪之曲故以末之析木为燕晋赵河隂之国故以上流之参昴为晋赵接紫微者为中州则卫非在西北也连太微者位纯阳则楚非居东南矣降娄枵与山河首尾相逺非中州负海之齐鲁乎鹑火离正上接黄帝之祗非寒燠所均之伊洛乎寿星在天门之内则近畿者郑也何有于巽维大火布明堂之和则中州者宋也何有于东正盖以星河之流起于井终于箕则南者反北北者反南矣又自是而分内外则一彼一此皆有定论无复顾其方维四正也他人之见执方位而言一行之见反方位而言他人之见胶柱之瑟也一行之见脱囊之锥也传上世之微妙破万古之昏迷虽首复生无能易斯言愚故曰银河着象横首尾以经天水脉沿山顺高卑而流地星视河而分靣势地由水以别隂阳此诚要谈至论也虽然一行之意盖亦得于两戒夫山川之论马融三条康成四列其分其合脉络不通疆理犹胶何以言星分惟一行也断以南江北河而为两纪又以胡门越门而定两戒于是引之以合银河折之以论上下宜乎了然易明也呜呼两戒之论亦非强为臆说禹贡之言山也错综不一焉而南北曰导者二虽非言戒孰谓戒参之理而得其当稽之经而知其源故敢确然以复师问
　　离骚
　　闻之师曰不知诗之防趣无以知骚之风骨不知诗之蹊径无以知骚之门户诗者骚之宗而骚者诗之异名也盖乾坤之宫商而寓以诗人之喙其冩情寄兴多出于元防罔象之中而言语血脉有不可以文字格律求者自夫诗不传文习益胜辞尚于浮靡而不务于真实言出于口耳而不根于肝鬲流荡于风云月露之形祖袭于四六红白之体三百篇之义尚以章句训诂求之而况骚乎故夫天问近诬九歌似怪宓妃娀女非典谟所谈昆仑元圃非经义所载求于笔舌而不索于性情无怪乎昧真而失实也其或好名之士以文相髙指瑕前軰轻议古人至又有援笔而为广骚反骚辨骚悼骚之辞者悲夫原之不遇也原宗臣也楚宗国也其爱君则鸱鸮也其伤谗则巷伯也懐黍离靡靡之忧有柏舟悄悄之念遭诗人之所遭怀诗人之所怀放言遣辞冩心寄意非惟以鸣一身之忧亦以鸣宗国之恨非惟以鸣一身之不平亦以鸣吾国之不幸荃化为茅则惜芳草之为此艾也偭绳墨以改错则又不忍为此态也鸷鸟不羣蛾眉众嫉余固知蹇蹇之为害而不能舍也故行吟非怨而人以为怨被髪非狂而人以为狂出处进退既律以圣贤之规矩而言语文辞又不免后人之指摘悲夫原之不遇也盖尝以诗求之静言思之不能奋飞非变风之辞乎原之所谓懐椒糈召巫咸者其萌芽于此也夫内懐忧愤情不自逹驾言出逰以写我忧而寄情于无何有之地此诗人之逸兴也何有于谲怪夫遭穷遇厄岁月易暮懐疑蓄恨委命于天而欲求讯于冥漠之内此诗人之真情也何有于虚诞且其驱飞亷指望舒兴言扶桑属意沅浦其兴若逺矣而终篇乃有反乎故都之懐则其所以若谲若怪者子虚乌有之谈耳非真有渉于神仙之迹且其要灵氛召太卜属辞拂策驾意卜居其事若信矣而终篇乃有防不能事之语则其所以若虚若诞者假辞设问之类耳非真有渉于鬼神之事演而伸之触而长之则其所谓浇羿姚娀驱云役神者皆诗人之寄兴者也反于吾心茍有得于诗之遗味则当于此一唱而三叹矣又何暇议其曰经曰传也哉三百篇之诗出于小夫贱者不少而皆以经目之系辞之文古之大传也而槩以易经列之离骚之曰经九歌而下之曰传又何足论也故夫求骚以文者不若求之以诗求骚以义者不若求之以情以文求骚则得骚之门户晁补之新序有曰离骚既作诗虽亡而不亡此知骚者而昔人之读骚至有以焚香者以痛饮者是岂可与浅浅者道哉故尝谓三闾忧愤之辞当与杜子美论不当与扬雄贾谊论二十五篇逸放之辞当与李太白论不当与班固刘勰论扬雄贾谊忧在一身而不在天下其行已可考也故指笑湘累以为其度未广托讽鳯凰以为不避缯若夫一饭不忘君者又肯为此谈耶班固刘勰缀缉词章而不逹比兴其文可考也故露才扬已妄致其讥不合典雅窃生异议若夫俱怀逸兴壮思飞者又肯为此言耶是故虽乏谏诤姿恐君有遗失此杜拾遗之诗也非骚之忧愤乎仰天揽明月散髪弄扁舟此李翰林之诗也非骚之放逸乎由此观之则信乎诗家之风骨蹊径与骚为同出也千载而下不遇诗人使缀文之士指议骚之是非未有一人如王安石谓刘向非强聒而实其宗臣之情也愚不敏尝学于诗矣敢以此谢明问
　　闰
　　戴履之民固有终身听用岁月而不知所以有闰者又有操觚握筭研精筭数而不知所谓本无闰者愚尝穷思有年矣窃有以得其起闰者推闰者置闰者而后知夫在天本无闰也起闰之法系于月行周天三百六十五度四分度之一日行一度月行十三度十九分度之七月常速而日常迟故三岁之久为朔望者不止三十六此闰所由起也推闰之术系于日法或以九百四十分或以八十一分最后又有千三百四十分或繁或约要皆定其余于二十九日半强而纽于周天之所未足者故有月余岁余之法此厯所由推也若夫置闰必求之节气焉一气则十有五日而有余分常月刻皆未尽故有越岁而气未周者渐而积之至于月气之中者或加乎晦则闰之所在矣故曰校中朔以正闰分又曰闰月有朔而无中者此也虽然是特起于厯家尔在天之岁本无赢分何以有闰人之为年也以月天之为岁也以气以日气始于立春则必尽之大寒而后为终也冬至日始牵牛一度则必复至于是而后为始也初何为而缩初何为而赢明生魄死系于我者也合则为朔对则为望渐近则受明离逺则生魄我之行也十九周而彼生于我也二百三十五此厯家所谓一章闰分尽是月自月也而为岁者如彼故常岁之日每求于周天之法而未尽乃以日行为余分是在彼者未足而以在我者为有赢古厯所谓十一日弱者此也然彼之积余必于岁终也岁果自何而终自何而始尝试求之古今之厯矣唐虞以前厯不可得闻秦用颛厯非果颛厯也以其用水行合于颛帝故取以为名是古厯盖不可考矣吾求之三正夏以寅商以丑周以子三代之岁首各异建子者则岁分终于亥而积为赢矣丑也者则终于子寅也者则终于丑在周为余商分则未余也在商为余夏分则未余也以其余之名加于我而所由余者在此在彼又无一定之论果且为有余乎哉求之节气莫得而余是之谓无闰且其于是岁也闰农时作息又常听于是气之何如析因夷隩乃在鸟火虚昴之候虽闰弗闰候常在也是则岁在天下本以岁不以月月也者有国者自为朝防颁正之节也故晋人有曰山中无甲子代谢自成岁以代谢而论岁则复何闰矣且厯家之闰又取证于斗故有斜指于两辰之说冬至夜半是为杓建之始始于子终于亥二气尽则一辰终初未尝少加进退惟其常月求之斗而有余故其积既久乃有囘斡于二次之间者以斗而定闰则可以斗为有闰余则不可故尝谓归余之名不在于斗不在于气厯家自为法也公羊释经谓天无是月非无是月朔晦望固有赢者求之二十四气初无余分也虽然于此又可以窥天地之巧焉天之运不周于一周而过其周月之行不尽于可尽而为半强是则虽厯家之法亦造化自有不齐者潜思而黙识之观化之妙也先生曰古之业是者或有道不专乎技愚曰信然
　　太
　　博书着文千载而上有若扬子云者吾当敛衽矣读书摘疑千载而下有若苏老泉者子云当敛衽矣子云之文固不可以六经论亦自为一家之长劳心苦思理不足而才诚有余皓首之年羞与贾马等列故捜竒摘异以尽其笔力之余健惜其闭户穷巷载酒与游者独严李仲光之徒无可商畧一人独见故不能无偏蔽使其有高见逺识之士相与细论一二则其成书必不至若是之防故尝因雄书而观老泉之例未始不掩卷慨叹而重惜其不遇也老泉之论大槩有二曰筮曰厯其于筮法也曰一扐之多不过乎六其余可以为九而不可为七八不若再之则八扐之余四位自成著书之始不应有差必其传之讹也吾固不以是疵子云而旦夕之用经纬之说与夫二六一九之数虚三于地以扮天之论是则子云之蔽也去其旦夕经纬之防而从其辞之不可以前定舍其扮天二九之数而正以三十三为不可加损斯论例之至谈惜子云之不遇老泉者此也其于厯法也曰日书斗书而月不书则无以齐其不齐者定一朞之说于前而存五尽之法于后似若强存而无与乎其书然太以节气言也一岁已成而千岁可致月视日而进退日书矣则月在其中五尽之説吾不以是疵子云独七百二十九赞可以当朞之日三百六十四有半其不尽者四分日之三加以踦赢之赞而又余四分日之一是四岁而加一日也且拟易作也重以厯不足而轻加其书是为太初厯也是则子云之蔽也今以一百八分而为日则四分日之三所得者八十一加之其首而无赢求之于天而相直不必为赢不必为踦而厯自成斯为论例之巧说惜子云之不遇老泉者此也盖自三圣絶笔之后虚空之间是数犹有所未尽者子云之书一而三三而九九而二十七二十七而八十一是或一数也黄钟之长八十一分则是法盖始于律河图之数藏十用九则是法亦得于河图故列之成书散之为图整整而可观子云之文笔自圣贤不作之后诚为独歩当世研精覃思有得于是借之以摅其才虽未免于好名之累实苦学之用心独其考论不精故有所不必强而强为者夫易之于筮特因是以神明其德于六十四卦初无轻重六日七分之说不见于大传是特起于后人纵出于后人亦自然之数所配合耳而非其防心雄也何必胶扰而用力于是耶使雄有得于至理借是以为书不为乎占不详乎厯将不为邪后之人将以求筮也曷不为易之直且径而奚事于之纷纷将以为厯也曷不为易之流且通而奚事于之拘拘雄之心将以追踪古人而刻画嫫母唐突西施反以取识者之笑然雄之书亦未易侮理不胜词固其文不能如大易之天成而庄骚之下谁可与并驱争驾今观其辞如曰阳气潜萌于黄宫信无不在其中又如曰月阙其博不如开明于西险古竒异岂耳目所易到之语海水羣飞诚状物之至工侯尫尫天扑其颡宁非措辞之极到使雄能脱然自为一书祗以文鸣谁敢轻议凡其自为抵牾者皆雄自为拙也故尝谓太一经后有子云者作复加刋正真可以抗衡于后世作者之上请试言之说卦杂卦乃圣人防绎其所未尽者何必仿乎则冲可去也错亦可去也文言大传乃当时议论之所及者何必仿乎则攡可去也莹亦可去也文亦可去也无干之四德则何必为罔直酋防冥无十三卦创物之义则何必为元掜无八卦自然之象则何必取五行之常论而及形色声味之繁且碎也故其数可存其图可存若此则不必存者惜乎雄之无所考论而不遇作者也大抵一人之见自非大圣大贤则不能无所蔽老泉之言著论将以子云复生当无愧乎其言而方州部家之筭防绎于太元所未尽者而为图自五十四至于三部之筭六皆以三乘也而三家之筭参则以两乘之是岂得为浑成而非出于有心况不尽之分归于赢踦者如故前之论以为不可加而又若不可去殆何为邪向使老泉以首加一分而算之则其余分难总九之半之终不可合又使老泉以踦赢为一度如所谓歳羡四分日之三者而附之三家焉则三家之算又奇而难乘推之而又不合则是图似亦不必作也一子云着之于前而不自觉其失一老泉正之于后而不自觉其非后之作者有能刋之正之而存其余不以占不以厯不附于易而自则论文之士亦安敢有覆酱瓿之讥
　　古封建唐藩镇
　　【阙】



　　距盖复得于羣雄之手而不止乎系组捧玺之日秦之郡县其果郡县乎七国之变诿以惩艾之失犹可也炎徳既微刘袁董曹之众尺攻寸取连城自固卒除鼎峙之势鼎峙之势方除而分裂之祸已起迄六代而后归一是非春秋战国之势乎故尝谓封建者天地自然之形也法虽立于古而非古之所能立制虽亡于秦而非秦之所可亡当其盛也虽封建未尝不郡县及其衰也虽郡县何尝郡县哉唐人藩镇之祸浑然封建之势也方贞观之初世袭刺史之议纷然不已卒亦罢之节度之名始于永徽而景云都督复罢之虑亦甚悉也尾大之叹岂非监周汉乎然而河北一裂于因循之主背胁疽根终以促唐家之命八镇之雄更强迭叛或蹔服而复暌或已平而终乱才如徳裕空尔慨想贤如裴度仅亦一清此其可归咎贻谋者之不臧欤世之论封建者曷尝不曰狂嬴贼之计乃自私不公之童心是岂后世之所可循者土地自有人民自保无朝夕苟简之谋嗣子传孙自贻家法必有丰芑燕翼之念与夫视官居如传舍慿熊轼如逆旅徃来劳费道里憧憧忽畧无赖歳月是计盖不同日语也反覆唐事果何如耶若夫咎之者则又曰髋髀相依自贻问鼎之患胫股不称终遗腹心之忧是必罢置自我则可以操臂指之权更易不常岂复有抗衡之虑然而名虽不存形势若在孰能有之孰能无之盖尝因是而论之天下之势未始不可一也亦惟始终一也为君人者必当有以立天下之治不当求以制天下之势凡立治有二道其上也权其次也就日之民相孚于不识不知之中望霓之众潜格于克寛克仁之际汝坟江汉之国虫鸣螽跃之情盖有不可得而遏者日临月照勲应丕傒虽推之而不去此圣人盛徳事也固不可以是望之后世若夫枢机周宻者必无耳目不及之忧权纲总揽者必有裁抑保全之防山东之祸不可以亡秦而秦亡于斯高之弄权诸雄之乱不可以败汉而汉败于阉官之擅政无弄权之杨李必无幽燕之师无害正之朝恩必无永泰之乱盘根仙李之祚所以终于蹙絶者实僖昭之昏庸躬招而已致也他何尤哉失在于政不在于制子厚之言犹信














　　竹溪鬳斋十一藁续集巻八
　　钦定四库全书
　　竹溪鬳斋十一藁续集卷九
　　宋　林希逸　撰
　　少作
　　律
　　举天下之事若皆出于人为而实非人所能为也自无而至有自简而至繁由古及今变不穷而用亦不穷是盖自然之机行乎两间者也民生之初未能佃渔也而网罟兴焉未能耕种也而耒耜作焉服牛乘马则成致逺之利刳木剡木则有舟楫之用是盖自无而有也始之为宫室也上栋下宇足矣而层台累榭丹楹刻桷后之宫室为何如始之为饮食也污樽抔饮足矣而鸡彛牺尊山罍玉瓒后之器用为何如是自简而至繁也无者未始无而终不能以不有简者不终简而终不能以不繁机变之自然非人所得而强有亦非人所得而强增也审乎是则乐律之变亦可以意通矣窃尝谓声与天地俱生有声则有乐且天地之始有风则有木风号于万窍则小和大和能言之类即具五音岂非律之所由兴乎嶰谷之管雌雄凤之鸣特其机至是不能以自秘尔庄子有曰乐出虚是诚至言也又其假黄帝之名谈大庭之事模写乎流光辉绰之声庄周其真知乐者也黄钟之九寸三分损一而十二月之律吕生焉五声还相为宫而三百六十音之法兴焉是犹未也增之以三变演之以八十四调伸之以百四十四律千有八声机愈出而变愈繁昔之无者非亏也今之有者非赘也昔之无者非未备也今之有者非有余也造化之妙游乎天地之间愈久而愈泄若是尔夫何郑译之说见排于当时而技杂防弄声多吴楚祖孝孙又见讥于后日译之说得于龟兹而孝孙之乐谓之杂防弄非诬孝孙也盖声乐之事非独中国有之蛮徼之间虽其分寸尺度与中国固殊而亦自有乐是皆防黙机契之地安得以蛮徼为俱非也且夫羌人之笛得于龙吟伐竹而吹其声相似此非一机之所寓乎伶伦之听凤其有异于是否也由是而观则乐律不可无分寸尺度而非分寸尺度之所能为有其法无其人亦徒尔此议律之事所以啓后世之纷纷也故尝谓上党之黍不足以定律舜祠之管不足以定律非不足也无其人也得其人则牛铎可以谐声矣然则造律之法学者不可以不议如欲调律请俟其人
　　周礼
　　六经作于圣人非后世所可轻议也吁圣人百世师也使其果出于圣人之手又孰敢议之哉七雄之后合而为秦六经一厄天地之大变也坑焚熖熄而函关不守沛中刀笔之人但以图籍为急遂使三代之藏竟空于楚人之一炬是盖万世之遗憾者马上之治绵蕞仅存故学士多老死而残编断简虽得于壁藏口授之余自卜筮一编而外虽他经犹有可恨况周礼乎三豕渡河子夏已疑于古史血流漂杵孟氏已辨于武成自秦以前且然尔况挟书禁令方除之后乎且周礼果始于谁耶刘歆唱之杜子春和之郑众贾逵鼓吹之上下二千余秊或以为周公太平之书或以为渎乱不经之典又或以为六国隂谋之作党同伐异互相矛盾或疑或信果何从而质之盖世儒之学周礼者有三解释章句不论意义一也古制不存独见不立茍焉借是以订古今二也间有疑其一二之戾古又以为周公所作必欲牵而合之三也是以前者主之后者难之前者非之后者是之参订不审迷其指归所以徒为是纷纷也周礼果周公之书欤封建成于周公也武成有曰列爵惟五分土惟三而孟子之论亦曰公侯百里伯七十里子男五十里而周礼自五百而下乃有五等焉是何其戾经也而世儒方且有附庸之説方且有别创开方之说无所折衷何其缪耶周官一篇成王所作也六卿而上有三公焉有三孤焉名字具存职任尤重而周礼乃始于天官冡宰论道经邦燮理隂阳畧无一语又何其戾经也而世儒方且以为防奄还丰之作正此书也何其踈耶周礼之不出于周公必矣其间盖有甚明者而世儒未之考焉孟子之生其去周未逺也毕战之问井地已不得其详北宫锜之荅班爵亦仅闻其畧诸侯恶害已而去其籍于斯时也已有斯言使是书果有耶则战国已去之矣岂特火于秦乎使是书果不去耶则孟子当见之矣何独出于汉乎此其是非一语可决善乎汉初诸儒之明经也五经继出并已名家而周礼独得于献王独藏于河间岂非知其非是欤治礼诸儒若高堂生二戴氏曲台仪礼皆入讨论岂有周公之书仅藏于秘府而不之见抑亦知其必非是也建元而后虽曰表章六经而博士之立惟五则其所缺盖可知矣使是书果出于周公欤则汉初耆旧必有传闻何不以足六经之数独待于刘歆而后出耶吁吾知周礼自歆始也然井田之制歆自行之而自败六典之法后周行之而亦弊唐太宗虽有真圣作之难而贞观所立徒为纷纷封建亦终于不可行太平之典独行于成周而不可推之后世岂周公误之耶周礼误之耶吁儒者论经茍未能以心为师以识为友以见闻为传注而区区求泥于纸上之陈言终何所折衷哉故厯观汉魏以来诸儒传疏或是或非亦有可论者然其大本既失则一二章句何足云哉然则周礼果谁作欤古人有言曰得其时者无所为书为书者皆所为不行于今行于后者也周公思兼三王日以继夜握髪吐哺犹且不给何能弄笔而为是文哉愚意战国之时必有深沈多智之士隐伏而不见不得以自试于当世故泄其蕴以为是焉何休以为出于六国是也虽然此书固非周公作也若以不经而尽斥之又非矣何者唐虞而下至于春秋再变而秦三变而汉书籍不存无所考证其间更革之际犹有古制少存而渐异者于此尚可见焉今以宫正一职观之即书之所谓太仆正也冏命一篇即后世之所谓制词也岂其官果止于上士二人而制命之词郑重如许此其存古而渐变者也注者不知乃以书之仆正为夏后之太驭太驭中大夫也其官固稍尊其辞固宜重殊不知辞与事乖彼此不应实难合也至夫冡宰之长王宫官聨之相统属兴贤之典考吏之法纎悉条理古意具存故曰周礼一书正可以观古今之变也使刘歆能以是读之则其所以尊信者亦何可厚非耶吁书之始于刘歆者有二周礼其一也左传又其一也左氏为不传之春秋汉人之言当矣然二百四十秊之间时变所纪或合或离亦多可观者而歆乃以左丘明为之此皆歆之失也左传之为丘明亦犹周礼之为周公也后之学者茍能去周公丘明之说即以周礼左传而古今之变则其书尚可贵也使刘歆而可作未知以此语为何如
　　论
　　文武之道大小如何
　　道散于天下惟圣人为全得之夫圣人道之极也正统之相传大原之相授则其心领神防于隐然胥契之地者意有遗世独立之妙而顾以得之天下何哉盖三材奠而人极立太虗存而万理具大而性命之精微小而日用之纎悉以差观之虽所得有不同要之无一而非道者前乎千百载之开端后乎千百载之授受其间圣人未作岂无间断不续之日而人心天理随寓随见语小焉语大焉不于其智则于其愚防而一之则是道之浑全者在我而昔人之所传者无复间然矣此非夫子孰能之此非子贡孰知之洙泗之初其相去亦邈矣闻知见知如出一辙斯道也何道也其得于吾身者即其存于人心者也其全于圣人者即其散于天下者也夫岂越宇宙而求之哉文武之道大小如何请以夫子之所得者言之圣人不作而道术为天下裂昔之谈道者有是言也夫以天地之纯神明之一而散于该博不偏之士贤者察焉以自好愚者日用而不知大溺于大而遗其小小局于小而昧其大犹百家众技而莫之通亦诚病矣不思夫理外无心性外无道虽所得有精粗所学有深浅所造有逺近而囿于宇宙之间者莫非逰于斯道之内者也圣人而不作则已茍作焉岂能外斯人以求道而遯是偏以求全哉岩廊之授受人皆以其精微者言之而不知耕稼陶渔之始木石鹿豕之逰所闻者何言所取者何善两端之执已于精粗小大者兼有之而羮墙之见特冥防而脗合尔知舜之为善所以取诸人则知夫子之传道于其在人者得之也且夫由春秋之未思镐丰之始其世异矣其事殊矣以其道寓于典则欤则纪纲文章荡不复存是盖未足证也以其道寓于方册欤则诗书未删烦芜殆甚是又未易证也宪章文武之事将孰从而求之其以智索之乎抑以象罔索之乎盖尝思之道存于太极而理散于人心家庭唯诺无非理也洒扫应对无非教也人心之所有岂以文武之存亡而或加损焉方其盛时汝坟江汉之滨虫鸣螽跃之妙成人小子莫不有德防女武夫亦知好礼周辙虽东斯民固自若也豪杰之士虽无文王犹兴好善之民岂以衰世而好暴乾坤未毁则道未息矣仁者谓仁智者谓智固其大也百姓用之而不自知非小者欤九畴未斁则道未亡矣有猷有为有守固其大也不协于极亦不罹咎非小者欤重爻之易虽存而人心之易尤显洪范之极虽明而人心之极尢着闺门夫妇之道岂亡于二南之既熄朋友兄弟之义岂缺于小雅之或废在人之理不可厚诬又岂容舍是而求文武哉由是而观则夫子之所以得之文武者即其在人者也文武之所以传夫子者亦其在人者也在人者离而散得于夫子者浑而全在人者有小有大而夫子则无复小大也不然老聃之问礼何意也苌之问乐何心也渔父之言何趋于下风孺子之歌何为而或听随取随得细大不遗此夫子所以备道全美也公孙朝之问端木赐之对不曰在文武而曰在人不徒曰其大而亦曰其小此非深知传道之妙者未易及也或者不察以为圣人心传之妙必超然絶异故道在迩而求诸逺事在易而求诸难意者吾非斯人之徒欤此非知圣人汚者也庄周一书着方术于其末且曰一偏之士判天地之美故内圣外王之道闇而不明是以斯道之涣然者为可叹也而邹鲁之士独不列于诸子乃以小大精粗无乎不在者归之其意盖以推尊吾圣人殆非无见者吁周豪士也亦在人贤者也不幸而出于文武孔子之后得其大而遗其小故其书未免有所倚焉使一及圣门之炉锤且庶几矣惜乎周之不得为全人也故并及之
　　续诗续书如何
　　圣经之终始盖与造化参焉非人力所能与也夫圣人作经非以自求名也古今天下有不容无者圣人亦不得而自己也造物者发其机于千百年之前圣人者成其书于千百年之后圣人与造化相为期也是机既息虽圣人复生亦无所措其笔矣况区区言语文墨之士哉王仲淹正世俗所谓书生者沾沾自喜于笔舌之间而乃欲僭躐于圣人之事业通真不知量而亦不识诗若书也续诗续书如何请得以穷其说凡古今天下不知其几人也亦不知其几书也要必天下不可无此书而后谓之书著书者非茍以自鸣而已也两间之内有人道所不可缺者待其人而后具也周易待文王而具者也春秋待夫子而具者也遭其时适其事圣人有不容已者是则造化之机自动也自有帝王以来则有典谟训诰誓命之文虞夏之浑浑商之灏灏周之噩噩厯一世而机一变文侯之命周书絶笔矣书也者岂容有不定邪自有性情以来则有咏歌嗟叹之辞国风雅颂正声谐韶濩要妙通鬼神浑浑若天成浩汗若河汉有非人力所得为者文字之机千余年之所防绎啓露王政熄而声诗亡气将熄矣则诗也者岂容有不删耶使其未容删定也虽圣人有不得为者至是而不容已矣则圣人岂得以泥其意好名之士以是为圣人求自见者则误矣嬴颠汉起天地之间断一视前古盖梦不及矣虽使圣人复生于周隋之后祗亦重加慨叹而已王通好古者也立身行已虽拘拘乎规矩绳墨之中其视圣人奔逸絶尘之事盖瞠若乎其后其守经执古正所谓书生者人苦不自觉而以皇极自负荷乃曰千载而下有绍宣尼之业者吾不得逊也故书可定也我亦可续也诗可删也我亦可续也书有典谟训诰我则为四范七业也诗有比兴美刺我则为四名五志也书始于汉则曰六国亡秦不忍闻皇纲系于此吁使无续书史文阙载乎诗备于六代则曰仲尼三百始终乎周若然则遗殷颂矣且所谓六代者以正统在也晋为中原之裔后魏据有中土隋氏混一区宇犹可言也若南宋若北齐若后周无异齐梁陈隋之篡窃者何可言也必也正名乎名若是矣奚其经且通固知后世不若唐虞三代矣而又取其文以续前作将以其文可续耶抑以其事可续耶通之中说盖将以发明其著述而乃模仿于论语之文仿规为员模矩作方而无一出于通之胷臆而徒掇圣人之句法以为能将以求其工适足以露其拙耳通盖知名可慕书可作而不知六经非夫子之经乃天下不可无之经也夫子之经行而诸书尽废通之续经虽作而诸史自不冺则通之书赘也故凡通之所谓元经者礼论者乐论者并足以发识者之一笑耳盖自汉而下著书立言之士以实事为书则仿史记班固以下诸史是也以空言为书则仿论语扬雄之法言是也诗书春秋皆史也迁易而记传迁诚作者班固以来不出其篱下矣荀恱孙盛虽僭拟编年并亦沈没不显是迁法不可变也通之续经祗史耳又曰史之失自迁固始而自拟经通之见正与扬雄同科然雄之法言固浅陋可笑太一书虽曰拟易其自立机综大有可观通又不及雄逺矣庄周异端也其书虽诞谩要亦自成一家而乃慨然以六经为先王之陈迹是岂为续经者耶周之言固非格言也与其为通则豪杰特起之见吾于周敛袵焉
　　尧汤备先具
　　圣人居两间辅相之任所以赞造化于不及也盖理数之或然虽天地莫之违而圣人成能者也于其莫之违之际而有以用其穷是则与造化相为功也故有天之天有圣人之天在天者有时而不及在圣人要无时而或穷茍为漠然而信其自如则与时偕极者矣尧舜备先具之意盖若是夫天下未尝无数而圣人亦未尝言数盖盈虚消息者在天而辅相裁成者在我天之所以立司牧者亦惟求以济其不及耳茍吾无所必然而乃听其或然亦非天之所期望我也夫隂阳之气在天地之间不能以不戻天亦非勤卹我民至是则非天之所及圣人者非惟以与偕行偕极必有以济天之所穷而浮于天时乃可以对越而无愧此所以有备先具之说盖天能生物不能主是物民知用物而不能节其用圣人者代天而相民者也故备之于未然而若迂济之于既然而若神昔之人有行之者尧汤是也我欲观尧政帝典无足稽焉吾求之下民其咨之日我欲观汤政商书无足稽焉吾求于六事自责之时十年九潦我闻惟曰用鲧无成而耕田凿井之民不闻有饿莩者七年八旱我闻惟曰承桀余殃而贲若草木之世不闻有菜色者使尧汤而无所备吾将见如后世之移民移粟者矣否则如后之靡有孑遗者矣王制曰三年耕余一年食九年耕余三年食无三年之蓄则国非其国王制之书虽出于秦汉之际其事必得于传闻者尧汤之事其若然欤易于益曰益之用凶事象曰固有之也当益之时而为凶年之备虽凶年吾固有之矣吾何虑为盖圣人于司徒养民之政亦先之曰荒政聚万民是必非遽行于一日者仓人廪人所备而无其素则虽有是政谁无是政周诗有曰我取其陈食我农人此陈陈相因之法也此非周人委积之政欤唐虞三代之始相因者也由周即商由商即尧则其事见矣吁圣人非特为有备无患之术而已圣人之心盖以天之责望于我惟宠绥斯民耳或然之数天无以用其穷而吾又无以相诸天是则非惟君惟长之责后世常平义仓之说盖亦尧汤之遗法而孰识乎尧汤之用心吁
　　汉之为天数者如何
　　论一代歩占之学而取其有益后世者言之此儒者著书之盛心也夫歩占之学其传尚矣自史氏之书志作而其人始详茍非学术之精微可以推行于千百载之下岂肯私其姓氏而著录之哉且夫天人之相去其间至辽邈也是非得失之证于其星辰之变而示焉于其风云之候而示焉防然相与之机盖有甚于告语者而人不得以尽知之于是能者出而名斯世知星者若而人占气与岁者若而人大抵以其未然者而推之于将然其所以为天数者诚精矣儒者取其源委而纪录之使后世因其休咎祸福之言得以为恐惧修省之地是盖为斯世赐非为斯人赐也天官一书子长所深注意者而天数之学独有取于唐王魏三子此其诏来世之意逺矣汉之为天数如何请申其说盖尝求是说于羲黄之前矣甲子起数星传有书言天数者未尝无其人也然大挠首姓字虽存而其法与八索九丘俱无传矣至虞书而后羲和氏出寅宾寅饯之职平秩平在之分四仲必殷中星必考抽关啓钥条目具详于寂寥简短之书而此事纪载独备使百世而下谈天文志星厯者莫不祖羲和而言之然则仲尼之叙书其法固已如此况后世之作史者乎子长史氏之宗也龙门之父子其本出于重黎而文史星厯近乎卜祝当时或得以厌薄之藏山有书迁所以寄其愤者不少而天官其大者焉一时荦荦大变有如平城之月晕元狩之蚩尤荧惑之守招摇之茀皆正色直书之而修德修政之事且拳拳于其终原迁之心无非推明天数之微昭示来世之戒意其史笔之著录必有大过人者今也指其人而称许之独不出于是三子迁果何见哉彼三子者何人也太初造厯都以方士应诏其先盖隐于民间尔周南留滞之人千载未易多得而乃受学于都都亦伟人矣子长述都之事而又列朔与鲜焉由是推之则三子之言数是皆当时卓荦着见者也今以其学术而观之星躔有部自商丘主火之日说已定矣而都之推歩深微奥妙有非射姓軰所能及其术何精也云气有候自楚人论夹日之应法已详矣而朔之占视独决于日旁实息虚耗毫厘不能遁其术何约也以至岁始有占冬至有占臈之明日又有占无非卜岁之丰俭者而八风从来各以其日木饥水毁推騐若神鲜之术又何其简且当也三子之学抑有自来矣九州封域各有分星以观妖祥此保章之法也而都得之五星十二风以卜水旱一祲二象以卜吉凶此保章与眡祲之法也而朔与鲜得之以千百年占天之秘而发明于汉庭三子之间迁之许可岂轻及者异时蔡邕陈卓之言分野张衡马绩之论星躔与夫晋志所纪之杂占刘叡所集之妖氛寻源泝流无非祖述故智而已然则三子之言天数其为后世赐深且逺矣岂特汉耶不然艺文所录有如淮南泰一之书常从国章之书无非占星候岁者攷其人物皆在太初先后何独不得与三子并列哉子长纪述之意槩可见矣或者不知乃曰灾祥占应之说隆古未之前闻保章眡祲虽有其术而六典非周公全书后世已病之矣是何子长见之拘耶吁春秋非为星厯作而纪灾异者过半洪范非为隂阳出而言休咎者甚详六经格言岂舍理以求数者诚以昭昭之鉴形于防漠之中谴吿之来无非仁爱之寓占天之法备则畏天之念兴纪变之书详则销变之政举人主之求天既不能自得于微宻之际而歩占之成法又视以鄙陋而不谈吾恐天人相与之机自是隐矣天官之作政为此惧也有志于当世者尚或鉴兹不然三子殆空言也子长亦有遗恨焉
　　以大事小者乐天
　　时变之来圣人安之而无所较者是其心泰然与万物同量也人惟不能以处变也故区然较是非曲直于其间而其中亦戚戚然无以自宁圣人有以见天下之理凡其或然者莫非自然之使然于是乎顺受而无捍拒有矜怜而无忿争时至事定而反其常则圣人处之亦安然已是故在彼者或去或来而吾之泰然自得者常无穷也此之谓以大事小者乐天请申之天下之事适来适去者犹蚊蝱鸟雀之过目也缘督以为经防心以应世者要使之无以汨其天和耳茍为容心于其中则逆我者触我者与吾鬬者角而应我在彼方来且不可遏而吾又忿然而不自宁则吾心终与物竞而莫得少释矣且夫观化最可乐也吾知其出于彼者非出于彼加于我者非加于我蝉蜕蜩翼以视世故则吾常洒然静然恬然泰然而无所忤有手舞足蹈而不能自己者彼何事与物相靡相刃胶胶扰扰而使之丧我耶昔尧欲伐宗脍胥敖南面不释然而问之舜舜曰彼二子犹存于蓬艾之间是虽庄子之重言亦可借是以形容汤文之事葛与昆夷犹宗脍胥敖也彼之不我服者是犹在蓬艾之间也汤也文也安而事之不欲与商畧轻重犹舜之存心而非不释然者也方其自挟而邀于我也蕞尔之国以分则彼下我者也以力则彼弱我者也以德则彼事我者也声其罪而问之可以虀粉于一鼓之下而圣人之处心则以为天地之间一物一民皆吾同体彼之不自量而与我抗衡吾也不可形厌恶于其懐而锋刃之交又无故以加吾二国之赤子仁者岂如是耶且彼之为是勃勃者亦莫知其孰使也彼亦岂不乐安逸而为是自速亡哉是盖有物也而莫得其所萌凡吾适然而顺从然而应非顺于彼应于彼造物者至于是而不可知故吾且与之为无崖且与之为婴儿且与之为无町畦雍容自得不与之争而物莫吾撄不与之敌而物莫吾逆此心方且乘日月而流方且挟宇宙而防方且泠然若飘瓦若虚舟真不知老之将至而乐以忘忧也迨夫征葛之师形于胥庆之余昆夷之伐赫然于一怒之日是非蕴怒而至是也是非宿怨而至是也盖天之未定也欲亡之或张之欲倾之或兴之吾未尝咈意于方来而未尝容心于已定天时之或彼或此而汤文之心则尝泰然也易曰齐小大者存乎位位者时也小大不齐而齐之以其时则无小若大矣于临有曰至临无咎是其事之适至虽圣人有不能违也然则事之者天也伐之者亦天也而圣人则常如故也是亦犹舜释宗脍胥敖而末年又有有苖之征也征之不待克而又班师盖莫违者机莫逆者时故圣人不凝滞于物而与世推移则亦何容知者耶诗曰不识不知顺帝之则顺之斯乐之矣文王然尔汤不然乎





　　竹溪鬳斋十一藁续集巻九
　　钦定四库全书
　　竹溪鬳斋十一藁续集巻十
　　宋　林希逸　撰
　　记
　　重造林峬斗门记
　　陂之有斗门犹城郭之有关也视时而纵闭之则水之赢缩在我而田常无害木兰有陂自熈宁始截仙溪以上数百里之流而横注之溉田余万顷是曰南洋下为斗门者三所以制滛涸之柄也莆之言水利者莫大焉然洋城东山二门有废有复具见图志独林峬名存事缺不载问之耆老则曰创于元祐而坏修于庆元又坏盖其废久矣毋动为大众啬弗图咸淳戊辰贤太守闻而叹曰治陂渠以利民古循吏事也是乌可已命僧计度之众曰非芝楮六万不可公曰郡家任此第为之勿惮费于是里人作而言曰公意美矣吾侪奈何共裒万五千以经其始寓公林某方为延平倅亦助四千公曰吾以四万一千足之佣工饬材转海求石朝戒夕令且尝亲行以督之夏四月始作六月告成里人德公图为不朽乃列其事求记于余且曰此门雄于洋城东山旧矣内以受木兰漱激不注之水外以御宁海昼暮暴至之潮内陻外遏工费已三之一焉然后左累右叠植石揵者三之分为两门扃以横木仍旧制也又更为新意则有石柜焉有木柜焉昔之门其深以丈今増四尺焉昔之八字其迤逾丈今南北皆五丈焉散水之隄向广六尺今倍之迎水之石向高一丈今三之沈木以为基盐蜃以为固其防虑益周其心思益逺是欲为千百年赐也公之治莆为民久计大率类此仁矣哉余因思古昔治田载于旧典其于水事尤悉畎浍之法既如画棋而匠人所书有曰磬折参伍者有曰为渊句矩者其文之工殆似画笔至于蓄水以潴止水以防荡水以沟意其髣髴必如今之渠碣而独无所纵闭何耶果有之则其模写必有竒絶岂应畧之非当时之智偶未及则中土平而水势缓也是以斗门之名不见于前古而创见于后世由今观之为此门者使神禹复生亦必以智许之然则限水以滋田者智也裕农以致养者仁也复其旧制而増所无原其初意而期之逺是亦仁智之方也大书特书夫何愧顾余荒耄不称此笔姑纪其实云尔太守赵公与鉴绍兴人董役莆田尉权丞陈元英三山人登仕郎林应凤延平之子也涵江人僧则某寺无极也
　　岳安石桥记
　　岳安桥者璜溪吴君清承诸使之意而为之也辛酉某月始事丙寅某月迄工縻緍钱八百万初与道人谢有真俱谢逝君独任责众初疑其难君极力以就事诸司亦有助焉君来求记余既书其始末因为诗十章章四句以美之曰使云者帅古心江公万里漕松壑赵公孟传宪頥山家公坤翁先宪后帅者竹居王公镕也诗曰闽居岭间缘溪而路长桥短桥日凡几渡维此金沙有水曰岳伊昔梁之峙流而阁时雨之滛其喧如瀑壬子中秋一涨莫复臬使王公恻以众请曰谢曰吴以选并命其时维何景定辛酉谢俄而蜕归吴一手力浅虑长更木以石为之良难五载而毕众施既艰公助能几不厌不悭吴亦贤矣岂无长虹如楚视桧曽是山村埒彼都防寒暑徃来铢寸累积非有此心曷就此役岁月姓名所识大者系之以诗美其心也
　　福州新创义阡记
　　古之为政其加恵斯民也必使之养生送死而无憾逮德衰而此意薄寒者不能为之衣饥者不能为之食况死骨乎然尝思古事而疑之分田制产古人于民最纎悉也一夫之田五畆之宅居之已食之已然未闻其为死计不韦之书虽出于秦实采三代之文也埋胔掩骼令于孟春此于盛世何从有之是直其委弃者尔蝇蚋之嘬能无泚乎井塌之苔能无哀乎何必春月而后可夫死固民之卒事也不偕可训圹无其所坊民者何以哉侯则可责细民奈何此千百年所遗之论何漏泽之请直至元丰始见而后义阡之名出焉是诚今世盛德事也闽之诸郡盖尝有之矣然而难继也朱文公之于清漳亦再营之停寄之非训告甚切骊塘危公既续其意而又纪之且以治盗去藏之说而绳诸寺漳人至今思之今府帅龙图吴公某尊文公之学而诵骊塘之文者也越来吾闽其谕俗也有古灵之爱焉其燕毛也有横渠之教焉究力于民靡念不笃今又哀此阡之不续而贫者无以掩其亲也度城西僧庐废地空山为竁大小四千三十与丛冡二稽之隂阳审以面势必固必利为之永图棺者函者骸而暴者婴而夭者皆别处之名其坊曰孝仁主以卧云庵僧储蜃甓以待其用期之以日合诸寺之滞留者皆瘗逾期者僧自送之约以春秋两祀之糜金钱二百万米石百方郡计窘束如救头然之时而公拳拳及此且亲与寄公周行按视又有结因尔子孙之诗公于闽人恩矣哉公以诗学名者也小弁曰行有死人尚或墐之解者以为其心不忍也公之为此其一念之不忍者欤四月始事八月告成闻者莫不加额邦之耆宿谓余是不可无籍也余既慨今昔之思而仁公之用心遂录其实云尔是岁丙寅为咸淳二年十月记
　　福清县修学记
　　咸淳已已春二月邑庠羣士友以书来溪上曰吾邑空乏甚学敝久今令尹初来每攒眉以语我我固知其力未给而皆敬其心前岁之秋府公以名法从强镇吾闽悯诸邑之焦煎寛其征而去其害向之持急符而号呼于吏舍者痛絶之于是为邑长者稍得安意以慈其民吾令尹又以清苦自持以勤恪务善察民之病随事而药之空盗之巢剔吏之蠧一念恳恳雨旸应之岁事既登嘉禾荐瑞而井里之聚以饱以遨乃得酬其初心以用力于子衿诵之地疏御人籍入之田援谯役秋据之请诸生所叩随事条上凡皆为吾邑士计也且曰不足则以俸继之帅喜而俞令以自庆于是饬材赋功练日辁使正殿论堂防门经阁若厨若库皆撤榱瓦新之又作十先生四贤三文诸祠而易其像室阁之后辟为堂尤伉好邻之侵地必复虽强御不惮工费大半出县家又朝夕至而督视之非葺也更造也其可隐而不书乎余曰今夫邑之难曰滩矣曰镬矣格令所限黾勉而来视簿书如仇计晷刻求脱甘其身之寂寞茍求无愧于氓黎之人也已度越流俗千百而况恳恳切切于困窘愁蹙之中勤约以及人劳费以廸教此其蕴积必有所自来者前修轨则非谱可传要之立其本者正尔本之不立乌知政所以先后哉知所先后则近道矣噫成之难者事也遇之难者时也今上有贤府公下有贤令尹而吾邑之尝僚与吾士友又能公此心以相其役余老矣何幸亲见之稍湏考成必且秩乡饮之礼使余得尾诸贤以揖拜其间将见教明而俗美使百世之士无忘于斯时若是则遗其岁月恶乎可是役也始某月迄某月府帅洪公名某字某温陵人令尹薛公名某字某永嘉人邑人林某记
　　行在仰山孚惠二王庙记
　　仰山孚惠二王庙祀于江南为大香火迹其灵着实自袁始今在所马军司亦有焉讯其由则曰昔淳熈间有本营李统领运木于西江行未至风潮暴作簰木簸荡篙椸束手舟人方相顾愕骇俄有二士立簰上曰我欲拊此抵京李诺之风潮随息散者复聚舟人亦未以为异也徐问二士何自来何姓氏荅曰我将就试也俟近京十里却言之既至李欲延饮二士曰我袁州仰山人李尝至袁髣髴记庙像颇同遽俯而拜举头失所见矣归谂于上下于是筑室于营以祀之始甚狭嘉泰毕方之变一营皆烬而庙独存众始嗟异乃辟而大之民祷益勤王应不爽民益敬事而庙凡四辟矣今像设既严仪饰浸备众乃以未得记为歉来谒于余某曰北辰居其所而众星拱之在天无二尊也诸神列祀郡国其归戴于朝家亦犹众星之向北今二王显异既徧东南而来宅于兹岂非以圣神继绍宗社灵长故思朝宗之义而有拱卫之心一念忠君神人同也王为萧氏本末见州图志母庸叙独为祀神诗一首俾歌以飨之时咸淳三年春三月诗曰
　　王初化兮二龙其始事矣亦以语诸篙翁食于袁数百载矣耽耽其宫兰蒸桂奠矣祀弥恭湖南北兮江西东瓜华之奉兮与物同王知我宋万斯年兮心乎朝宗宜帝所之入卫兮实冥冥之孤忠欲寄灵于一将兮乃变幻江涛之中今祠宇日辟兮象貌崇若时雨兮收融风扫疫疠兮庆屡丰福吾民矣巩吾国期世世以祀兮报王德于无穷
　　重建昆山县广孝寺记
　　佛之始也聚徒以听法必于长林茂防之下未尝为之居故从上所录有曰某佛某树者四而龙树又其一焉只园施地致之城闉是则宝方之萌芽于是庄严之说行矣自竺岭之传至吾中土其始也亦然余观高僧传诸贤大抵皆草衣木食班荆防松以为之初其道既行其徒既盛于是争为坛宇以居其师于斯时也患于无师不患无居其后上而公家下而巨室有崇贵其说而求以自托于佛者又华绚金碧以致其徒而居焉故空王之宅徧天下而莫盛于东南则梁之萧闽之王吴越之钱倡之也今久而弊矣为之上者乃因其居而籍之利其有而赋之又从而多取以困之故其居渐废而贫无以自复余常以是慨之今吴之昆山有僧曰允亲者得台宗之防于印北峯防厯而归思有所建立而未能也宝祐中因浚河茜泾得石土中有大字六曰崇庆寺大界相旁有小字曰防昌元年僧兴逺立他文磨灭不可读亲喜曰此古寺基乎吾得其地矣寺之兴废固失所传其曰大界相云者即画地之识也请于有司易其名曰广孝余尝备数仪曹与闻其事符下矣亲又规置田园封培芦荡以为岁计役方兴而亲殁其嗣子思悲其师之志不遂竭力以成之景定壬戌赋功越五年而毕事相其役者之子文熈文泰与其孙良珪也乃介余方外友若圭求记溪上余既慨今昔废兴之故而疑其将穷亲能立心于其废灭既尽之余而欲一手作兴之难矣梵为此役又能竭其毫缕之积而无所资于人又难矣今夫世之为子若孙者能詶父祖之志已艰其人自亲至珪徒以教法相绍而四世一心共图其终岂不愈难乎而且不求文于时之华华者而即余之寂寂不于其近而于其逺勤勤数千里以是为请其趣尚异于世俗盖如此余既焚香而记之且祝曰若佛之徒皆能用心如思梵者教道不益隆乎已废者不俱复乎是寺也亲为开山矣梵今主之
　　重建敛石寺记
　　僧寺之废兴以吾侪视之若于事无所损益也然余观江湖浙之和籴运籴淮东西之车防夫脚其为产家害极惨而他科索不豫焉以余所见推所未见槩可知矣独吾闽之人衣食其田自二税之外无所与闻问之僧寺则上供有银大礼有银免丁又有银岁赋则有祠牒贴助秋苖则有白米撮借与夫官府百需靡细靡大皆计产科之嘐嘐者但曰吾乡地狭人稠田之大半皆入诸寺然而谷之食者邦人也岂辇而他出乎籴必以钱虽在诸寺犹大家也故前軰有曰僧寺闽南之保障余常以为仁人之言数千年来官病之吏病之大家亦病之僧逃而屋败者过半其幸存者犹凛不自保况已废而求复兴乎于斯时也有能独力勤苦以复其旧亦难矣哉玉融敛石在邑之阳去通衢数里许其扁曰龙潭敛石禅寺唐僧知嵩剏自文德中废矣一殿仅存嘉泰初莆僧弥清首众鹿门郡倅刘君守仁以其贤白府帅俾居之清辛勤经画自庚辰至癸卯凡二十四年殿既重瓦法堂弥陁阁望拜亭云防寮则更造一新藏屋亦成宝轮方斵以老而惫畀之觉融融去丁未以慈榕继之金碧其轮绘饰殿像又为堂为庑砻石砌寺前后地若干大成师志也砧基失久陈乞打量丁已始再给榕之用力甚苦今亦二十年余虽未至其所得之图经主山自石竹而来左右两龙湫时兴云雨随祷随应载在祀典朝家重农闵雨亦与符免醋应权管科敷以优之清昔退老晨夕课诵犹十余寒暑年八十夷然而逝自号古涧亦丛林可称者也榕以始末请记且曰但以吾师之勤恐遂湮没某甲无冀焉余既嘉其父子之能而又喜榕之言若此故并书之
　　福清县重造石塘祥符陂记
　　陂之名何始乎其在夏书已有所谓九泽既陂者求之水经则自楚人期思而后天下不知其几无非贤守令为民为之然废兴不常作其始者固难而复其旧者尤不易汝南鸿隙大陂也翟子威废之濯龙之梦黄鹄之謡皆怨者托其言以求复卒至邓晨而后作用力凡数年其难可知矣况今人乎玉融石塘陂昔县宰郎公蕳所作碑亡矣志有之水之源始于闽长邑南下五十余里至邑之西湖迤行及篮尾则由小桥而东注矣滨江为隄直抵古放生湖其汇始大又行七八里则湖之尾焉溉田五千余畆为邑上腴以其作于祥符也以祥符名之中尝湮圮嘉泰甲子张侯大任实兴之既而时敝时葺至景定癸亥啮于洪流始大坏故邑东诸洋皆无所仰雨至莫留旱则立槁民甚病之役大费伙莫适为谋戊辰贤令尹实来谂于众而知之曰邑虽贫是乌可已作意复之寓公大姓亦乐为之相有草曰荟湖昔所无是岁忽生售镪六万令捐以助役堤之基非沉以巨舰不可适有御人没舟者令即给之富者役者输财竭力惟恐后令又时出而谕劳之孟秋始事良月讫工糜金钱六十万工六千中役两几败后中秋三日洪发前重阳八日海涨诸堤岸多漂没而此独存人以为令尹一念所格闻者皆加额焉是隄也南台庙东旧逼江移而改筑以丈计之六十五基尺三十其上半之湖尾为丈二十基尺八十高半之其上损四之一邑人始疑其难既成而喜来请记余亦喜为之书曰祥符古陂于邑之东既废而久湖与江通昔壤之腴今废而涸贤哉令尹为民更作堤成未半潮怒溪滛屹如有相神监其心繄令之心惟民是福天亦应之嘉禾瑞粟我歌屡矣况此役乎令尹之德与长江俱波流泱泱禾黍斾斾昔谁之如贾渠召埭令尹薛氏名某字某永嘉人是岁实为咸淳四年十有一月林某记
　　泉州重修兴福寺记
　　温陵佛国也中郡之城有曰开元寺者聚僧舍百二十所而居之兴福其一也俗呼为粥院谓开山某师戒行严诵法华得力常主千僧粥食于斯也地居东北隅始甚隘元符中圆觉师本观主之得镇海超禅掌示之防道化盛行学侣云集无所容请于郡并数刹而辟之其寺始大中燬于绍兴旧碑俱不存其复也亦莫之记余昔为郡掾屡尝往来其间淳祐辛丑岁大饥余领赈济二局朝则散粥开元午则济粜承天两寺脩廊东西各数十丈食者列坐籴者分给皆容数千人不翅时方隆暑非此何所措故尝谓僧庐亦非无助于政也时住兴福者前则善立后则宗端立以有为称端以静嘿胜皆可语相与颇宻今偻指三十年闻寺敝久矣戊辰冬忽得圆悟书以重修法堂香积诸因缘来请记悟余里人也向为双径演溪记室演以高弟许之余尝叙其枯崖集矣而未知其志行若此主此席未一载而役于土木不惮其劳某月鸠工某月毕事糜金钱若干吁亦难矣遂乐为之书独惜寺之始事无所考耆老相传但曰华严董粥事时有兵官夺其桶饲马师取伽蓝畵像压以磨石而诃责之一夕行庑下有人身长八九尺乞还位设师曰寺失桶而汝不知汝职何事荅曰即索之中夜俄有叩门而还桶者曰二马俱毙监者惧而归之一夕又见师曰未足言劳何以庙食于此神曰愿为香厨屏防雀师许之置祠焉至今厨无此耗神则神矣非师何以令之圆觉有传开山遗其名其所传竟尔因并录于此是岁实为咸淳己巳嘉平月林某记
　　慧通大师真身阁记
　　金华大师名志防生金华徐氏初以永福怀悟为师三乘教典不学而通常披锦绣衣去来阛阓中里人呼以小舅师亦自称曰姊夫得钱于市即买猪头以食故号为猪头和尚时言吉凶皆騐或曰师圣人欤曰非也凡人欤曰非也或曰如何师曰汝以我为圣则圣汝以我为凡则凡人莫之测周防其乡三十年景德丙午始居衢之吉祥院即今天宁也衢人尊信之甫旬浃沐浴书偈而化危坐七日异香不息遂以真身为阁奉之逺近奔凑事之如生旱涝之祷随应清献赵公尝为之赞以散圣目之信矣元符己卯勅赐慧通大师实曹守公辅所请至宣和甲辰始纪之则广信郡丞洪公刍也阁屡毁而屡复者先后贤太守也嗟夫释氏之教亦幻矣授法传衣聚徒阐化此大乘正宗也至如扬普化之铃曵弥勒之袋飱虾拾蚬吞鸽吐鸠如狂如痴惊世骇俗岂苟然哉意曰汝以趺坐寂照得禅乎我不然也汝以持斋守戒求佛乎我不然也扫其窠臼纳之炉锤是又一机焉方师之存疑信已半矣今其殁也逾二百年天僖已未寺厄矣绍圣乙巳又厄宝庆丁亥又厄嘉熈庚子又厄阁凡几废而真身屹然至于仓皇焮逼逆而致之至亦随息是孰使之然哉由此而观则身前之变幻盖可知矣岂非庄子所谓猖狂妄行蹈于大方者乎今天宁主僧如玉寓书于余曰大师灵迹着久矣今郡侯赵公孟奎重剏殿阁贤良刘珙述梦舍田虽有新记而畴昔事迹未详旧碑朽败传写讹杂来者何质焉愿有记余即其讹杂者而条理之得其本末如此因以其所以异于本教者索言之抑师又云古貌昻藏法中之王猪头千个未始片甞陶吾真性吾即定光然则其食也果食乎非食乎世而有定光则知之
　　清风峡施水庵记
　　柯山徐君伯东结庵于清风峡之下又为亭于左以江月名之庵储茗剂以竢行者风月则自有乐也屡以书来徴记余曰义浆得玉徐寅有赋为杨作也知君盛心施不求报虽寅无取矣姑以其所乐者商之今夫风薫兮时兮固见于歌矣自南华著论于齐物而后有宋玉之赋前喁后于大小二和与夫百窍之声是不可以图见者而周独模冩于章句之间毫端之巧与造化争彼楚人之论殆有激云尔雌雄果何有哉今夫月皎兮皓兮同列于风雅矣自五言既兴子建咏于前士衡继于后而后有谢庄之赋流光徘徊赋之高楼照有余辉揽不盈手语粹而味深殆为古今絶唱彼西园托兴千里懐人霜露沾衣徒伤迟暮是直齐梁浮靡之习于义何取哉尔其滛于溪谷而泛我幔帷行于素空而入我懐抱予于人者何私焉见有逺近得有浅深皆夫人自为之尔千载而下则有月到天心风来水靣若康节所谓真趣者吹者非风照者非月若伊川所谓滋味者力生于所激形生于所遇盈虚者如彼而卒莫消长又有如玉溪所记赤壁所赋者兴味之逺前无古人非知道者孰知之今君酷喜吟而有清思披襟于峡弄影于江其于由前之趣必有超然而自得者仆何容喙焉虽然幡风非动比伦无物此又幽人野客一种见解何当握手尝试言之庵某年某月作某月某日成君名某字伯东今为淮西马步军副总管兼制置安抚两司计议官咸淳五年正月日林某记
　　潮州海阳县京山书舍记
　　京山书舍潮进士胡君申甫所作也戊辰夏自京南归道溪上防其图谒记于余挹其容谦恭而尚德者也听其言质实而务学者也即图而观则前凿方池涵光浮碧为梁如砥门曰桥门此书舍所由入也其间轩豁夷旷百歩而赢两旁为列屋离而逺之于是杰栋危檐势欲鶱翥扁以四大字如也华扉洞啓哙哙潭潭论堂正中夹以脩庑东曰观善西曰防文是为师友往来讲切问辨之所四斋隅置则诵者居焉最后耸以三祠安定左而昌黎右瞻仪肃肃侑我圣师其规模甚广也其位置甚严也君又以其靣势语我曰书舍之外三峯参前二水环抱京山峩峩如坐屏障前后柱百有四十皆砻石为之某年某月始事某年某月毕工余虽未及一见已知为南州伟观矣君归逾岁余记未就逺使来趣余因以是思之素王之祀天下所同潮于文公归敬惟旧君今尊其姓所出于安定先生拳拳焉身在岭海之南而此志所尚北方人士或有愧者若人哉可敬已而况我朝儒风独盛前古师道久废胡先生实兴之苕川学法贤关取以着令至今存焉于时伊洛之教未廸也今四方之士知尊周程在在有像安定则未之闻君为此室与韩共峙意使潮之衿佩防咏于斯知学问体用渊源成栋梁榱桷人物仰高山斗簸弄明月于以相辉于无穷京山之名嫓美衡鹿殆自兹始岂非三阳千载盛事后之人推言其自必曰胡君倡之竹溪书之余亦与有荣矣咸淳五年龙集己巳春三月林某记















　　竹溪鬳斋十一藁续集巻十
　　钦定四库全书
　　竹溪鬳斋十一藁续集巻十一
　　宋　林希逸　撰
　　记
　　报晖堂记
　　莆阳吴毕公去冬之半过余溪上求记其所谓报晖堂者余诺客而退于心戚戚焉悲吟累朝乃慨然而叹曰为子易养亲难养亲易报亲难余不幸早孤与吾母相依逾五十年少为痴儿粗知力学求以尽为子之责而已未有以养也长落江湖以侍亲之欢不若养亲之志滞留两学何止百战髪已半白而后茍窃升斗之养而又与世寡谐屡进屡斥每以动吾亲之忧怡愉之奉岁月能几何哉风木俄悲而身亦老矣修名不立为世弃人罔极之天痛何所报每思东野之言未尝不自悲且自愧也今吾子架斯堂也为斯名也承顔问视朝斯夕斯而且以文防扵诸公南北赠言充溢凡格持此以奉加飡之笑何乐如之况闻子之所自出孝子郭氏也余尝诵艾轩双阙之记想慕其人每过其庐必踌躇不忍去幸而识之如一见焉以余之悲思子之乐而又美其闻见所自来能不叹羡矣乎因为此记并述余心亦愿子知吾由前之所以愧者而日加勉也咸淳五年四月林某记
　　南劔州梅埜徐公祠堂记
　　陈岁腊月未半延平新使君以书抵溪上曰吾郡有两贤堂复斋与梅埜并祀也既燬而复众以其地廹隘不称两公之居将以梅埜独祀于演山堂梅埜于子为知已宜为我记之余曰侯领印未数日郡事费爬植甚而首务及此贤矣哉抑余闻昔贤以循吏名者固曰所居民富所去见思然有三年而代者五年而代者民思其德千载若存桐乡之于朱邑宻之于卓茂是也今梅埜先生以某年某月领郡某月棘归其留也堇堇六十日其去也攀辕截镫遮路苦留至于间道遁去今亡矣而郡人尸祝之心犹拳拳若是公何以得此于民哉或曰公之初来峡阳方汹公谆谆然以赤子视之贻书出教晓谕勤勤故人感其心皆弃锄挺而去仅拘一二倡者以谕公亦薄罚而纵之一郡帖然抑斋狝薙以数年之劳而公附集于谈笑之顷民之所以不能忘宜也余曰不然是特其迹之一尔儒以道得民道岂有迹哉吾夫子尝曰如有用我者期月而已及其相鲁也甫三月而化成岂非绥来动和之际心孚神契目击道存乌可以久近计乌可以一事名哉公学圣人之学者也生平践履盖得于伊洛攷亭遗书大廷之对所谓得力处者即公自得者也故居家尽其孝立朝尽其忠其仁满腔而根于心者见靣而盎背想其莅于斯也搴帷而出凝香而坐士之见者曰吾父师也民之见者曰吾父母也舍我而去何其亟吾以心慕之去我未久而不慭遗吾以心思之以邦人终始之心而起陈侯慕向之念是祠也非以像祠也以心祠也太虚长存此心不死则梅埜之祠当与演山相为长久矣梅埜先生徐氏信安人讳某字某仕止工部侍郎赠某官祠以戊辰季冬望日始事嗣岁三月告成是为咸淳五年四月日林某记
　　莆田方氏灵隐本庵记
　　咸淳五年夏四月余以金凤之戚至莆谒寺丞方君于其居既入拜铁庵先生之像退而坐心田之室君语余曰吾祖长官葬灵隐山下而祠于南山之荐福荐福有田长官子六人所共施也每岁中元祀于祠六房子孙预拜者数千人香火三百年如一日近以僧贫赋重其寺几废余承先志强为掖扶幸而成绪后村已为我记之独灵隐之坟去城三十里守者仅一夫其居又逺故前此有伤其薪木者常时拜扫岁一至六房各一人他子孙多不识其处吾翁尝病于斯矣未及广之余今谋之族老约以浇松之日不拘蒸尝分数凡命士举人监学生皆得预焉又思其至无所容遂于坟侧为室三间中则祠堂饮胙之防西居庵僧东住坟客买田十二斛以食之田存则庵存庵存则松楸百世无恙矣某年某月始事某月既成取吾翁谱序之语名之曰本不书无以告来者愿书之何如余曰世不古而大小宗之法亡盖自采地先废始采地存则族而聚者有所系不至于轻去其乡而忘其祖汉人犹以封侯得国为重者实吾意也千百年来此意泯矣固有买田清颍而泷冈日逺买田阳羡而去蜀万里者虽大贤有所不免要不可以为训独高平公眷眷姑苏之族而有义庄田焉非徒为族党计实为坟墓计也今赡茔之典盛于莆君家族大而系逺故此事尤盛长官之祀既有田荐福矣君为此庵又买田以赡守者且欲使六房之后皆无忘其始成铁庵未为之志广前人孝爱之心君诚知本矣昔孟子有言天之生物也使之一本此为墨氏兼爱者发墨氏以爱为仁而不能尽此心之理故其弊也失其本而至于无父今君推一念之爱自其祢以及其祖又以及其族亲不流于泛逺不至于忘充仁之端尽爱之理盖得此心之正者贤矣哉然则万物本于天人本于祖知其本者心也人能全其本心则知祖矣知祖则知天矣余迂矣为君尝试言之君亦尝试听之矣寺丞名某字某长官十二世孙也是岁己巳端阳后十日林某记
　　重造应天寺记
　　应天古禅刹也开山师讳智淳白屿人初行江干见水中青蟇为苔所蔽撞破而出因此有省遂弃家学佛徧防诸方声价动江湖崇宁四年挂单京刹帝知其名擢主西寜州万寿寺师进偈力辞久而归闽寄迹青凤山阃帅以巨刹致不可即其居访之兀坐蒲团煨芋烟满室迎送不出户限帅益贤之岁晩还乡遂剏此寺此畴昔故老所传也寺之始事以绍兴二年壬子则梁题有之距今一百三十八年旧为屋数百楹去溪干之市才里许即石桥东望飞檐横脊隐隐绿隂间防观者不絶中因寺前巨浸昔田今溪【缺】　　岁入浸微官征日急主僧困于吏屡易屡逃遂以他寺岁拘之堂宇厨库俱壊四围荆棘没人牛羊出入不禁佛殿穿漏仅存门与中间一堂柱皆跣立门之西叠墼不盈丈一僧守之过者怆如也余因溪桥之役偶一至焉僧指残碑以告碑之所载即崇宁三偈是也余素敬师名知为师旧宇乃谋补葺之苐岁俭乡贫助施能几余方强勉以毕桥事于是去难图易程力即功中殿撤去榱瓦与门一新又増以左右翼室两庑东西共长三百尺是则更造也姑俾周阿稍完茍焉具体而已如师愿力诸佛防持他日必有尽复其旧者因书以告后之人且并补其本末失传之缺是役也始丁卯季冬迄己巳中春糜金钱若千干缘僧某董役林校尉德政是岁为咸淳五年三月林某记
　　潮州开元寺法堂记
　　开元寺法堂潮阳官吏祝尧之地也寺始甚雄中有子院三十六绍兴燬于防冦后虽更造仅有佛殿罗汉堂三门两庑而已余皆豪民大姓据为列肆矣堂则无有也虹节之礼移于光孝赵侯师防曰嘉礼然乎哉请于公朝尽复其旧以为室而后呼赞之仪始肃时嘉泰甲子也屋久而敝壬戌之秋风大作堂仆焉虹节之礼又移于戒坛阅岁八更守四无有动念者咸淳己巳通守林侯实来适行郡事干防寿崇节礼行郡之簮缨缁黄咸集驺纵横肩交午喧声如虚市侯愀然私自念曰祝吾君以万寿盛典也一坛余地不盈数丈汹涌丛错如此吾侪俛首茍率以就事非不恭乎于是求老缁之贤者曰惟靖以开元致之捐俸金百万俾就此役为屋九间其深丈有六广三之前后诸栋皆易以石闳杰伉好殖殖潭潭观者耸异而民不与知庀工于仲夏某日越某月堂成僧来请记余曰事之已废而难复者岂皆力不足哉顾此念何如耳斯堂也上下二百年始废于绍兴而赵侯复之再废于壬戌而林侯复之二侯非求益于佛者也尊莫尚于吾君事莫严于诞节即心揆礼必肃必防岂非臣子所宜然哉彼拜稽于荐严之所而不病其名汨塞于戒之庭而不嫌其嫚何独无此心乎嗟夫千秋立节虽始于唐而华封之传自放勋始至如天保之报寿指南山此诗人所歌咏者然则古今臣子此念大抵同也古今所同而间或忽之余于此能不起敬乎抑当赵侯时郡力方裕其为之也易今朱提之纲符移火迫绿林之扰桴鼓日严郡之焦劳久矣侯于此时暂领郡印而急先及此方之昔人尤可敬矣是宜书侯名式之字子敬三山人以承议郎通判军州事其年六月日具位林某记
　　潮州重修韩山书院记
　　韩山书院余闻之旧矣咸淳五年夏季有以三阳士友之书来溪上曰韩山文公故庙址也前使君郑公良臣筑室于斯扁其三门曰城南书庄论堂曰宗道祠室曰泰山北斗文公中居天水赵公左濓溪槎溪二公右两庑四斋职贠十生徒倍食之以田则郑公所拨陈公圭买之自淳祐癸卯迄今未三十年藩夷檐缺横者植者俱敝凛凛若将压焉今通守林侯适摄郡事一日率诸生谒祠下讲毕周旋四顾曰潮之士知学自文公始亦犹文翁之于蜀常相之于闽也邦人奉公香火于今数百年不忘公之教也我朝以来邦之人物有登从槖者亚广庭者冠兰省者释褐宗庠者擢英儒科每诏不絶家有弦诵之声里列衣冠之族皆公赐也前人为此室盖绎公之教思相期于无穷此而不葺吾愧焉于是捐俸金四十两命堂长林震曾董其役凡室之材无分钜细摧折者易之腐缺者补之楹之础高至数尺去瓦之敝重覆一新自门堂斋庑以至庖湢与外之九贤堂皆完且固仲春始事首夏迄工郡方焦熬需调百出侯念及此实人所难阙而不书恶乎可愿记之余曰侯为郡政汲汲教事知所先后诚近道矣然士莫难于学学莫难于师今潮人之所师者文公也而况防泳于斯日曕遗像其可不知所敬慕乎慕之云何是必曰起八代之衰者文矣济一世之溺者道矣疏犯人主之怒者忠语折三军之帅者勇挹衡山之灵而云雾去之恶鳄鱼之暴而风雷驱之是固公之可传可敬者抑所谓浩然而独存者果何物哉状公之本末莫妙于坡仙一记吾侪必以是思之夫是之谓善学侯名式之字子敬三山人是岁己巳孟秋朔具位林某记
　　道山之宇记
　　莆方兄凖余齐年景揖之子也为堂于所居之侧而名以道山之宇负东岩臂乌石而靣西山四时台榭春曰靓妆夏曰来风秋曰见南冬曰索笑中有亭曰耸翠前门曰栎园后门曰迎隐与羽士之居为邻也以书求记余曰孤舟寻壑倚杖防云守八九椽之居畦数百本之韭此贫而为乐者之事也茍有力焉则品竒章之石谱洛阳之花种木千章树兰九畹驾花外之车纵荷间之舫弹筝击筑飘曵防于其间乐则乐矣然平泉有诗而主不留焉辋川虽图而门尝鎻焉此退之所以为圬者传也今子之家传六艺有囿也羣书有苑也灯窓之暇乃欲防息于斯俟学之成需时以进入蓬峦之圃观右文之藏瀹茗汗青之间举杯方壶之上于是吟太液赋上林于退朝归院之余预赏花钓鱼之宴其防愈华其观愈大道山又其发轫尔昔吾为少蓬尝请道山之扁既拜宸赐以掲以镌随以罪去囘首旧逰又记此室叹且愧焉咸淳己巳元日鬳斋林某记









　　竹溪鬳斋十一藁续集巻十一
　　钦定四库全书
　　竹溪鬳斋十一藁续集巻十二
　　宋　林希逸　撰
　　序
　　安晩先生丞相郑公文集序
　　隆古盛时明良并世其都俞廊庙之上大抵皆有道有文之士也观之书焉舜之禹臯伯益商之伊傅仲虺周公召公盛德大业格于皇天而曰歌曰谟曰训曰诰凡子云所谓浑浑灏灏噩噩者皆数君子为之也吁何其盛哉欧公尝曰文章事业士不两能盖非为斯时发也汉唐辅相岂无其人然萧曹丙魏房杜姚宋功名著而不以文称韦平康薛常杨燕许词艺胜而事无足录论人物者每每遗恨于斯盖三光五岳之气分矣独我朝诸大老前乎韩富马吕后乎张李二赵其人如泰山乔岳其文如黄钟大吕纪诸旂常者骏闳垂之简帙者炳燿吾宋之懿所以上并帝王而诸公亦钟天地之全美也求之近世则有如安晩先生丞相郑公者焉公早防太学即有异声越从经以至大用髙文大册流布人间黼黻两朝既极文章之用敷陈九陛无非仁义之言谏藁多焚仅存其畧乃若渊跃龙潜初继大统两宫同异监在治平公竭忠忱以裨圣孝时则有甲申尊亲之书逆全骁张声震江南廷议不齐类唐淮蔡公赞其决卒成圣功时则有绍定当国之书亲事法宫乾纲甫正公忧旁落力折机牙时则有政柄之疏和使往来国是未一公条间惎迄如蓍时则有边备之疏他如敬思二铭元吉十箴与夫祖训四言发挥帝梦又宗社之大计也功言共立不既伟乎而况端明改纪登良去凶宇宙耀明嫓美元祐中遭防妬公身虽退而当时诸贤迄无王吕之祸虽嘉淳而下局靣屡移贤否岂不迭进而丁史之去如弃弁髦岂非圣学高明黑白终定讲明辅导要有其先是非甘盘之力乎方公之再相也尝以辅政无状为谢穆陵自指圣心曰丞相之功在此然则大人格君之业公实有之天下有所不知而先皇独知之也文章又其余事尔余尝因是思之元丰末年燕诒置傅使酬神祖之言鼎湖龙御为世少延俾温国辅赞其间得殚忠益异时绍述一语必无所投其奸则邪正纷纷亦不如是其酷也公之所学所遭颇与文正相类追伤往事益叹穆陵之圣而有感于公今公薨十有七年诸孙粹公遗文而出之以余受公异知俾为之引余思畴曩初登朝公留经幄时得从容侍笔研知公学穷古今出入经史胷中所有浩如也镕炼而出俄顷千言形之声歌兴味尤逺岂常流所可及然且乐取诸人叩击不已一语中肯击节赏味如自己出集思之益容人之度盖于是槩见焉因以并识于此
　　次云方先生诗集序
　　余尝因论世尚友之言而后知古人所以慨惜人物者夫以友天下之士为未足而必求之诗书是岂忽近而骛逺哉盖宇宙茫茫人物能几同乎伊尹犹有莱朱献子之友已忘其三向非孟氏一言则俱冺冺矣网山先生尝曰在昔干淳莆之人物最盛其间数大老若文节次云景韦渔仲皆千载人物今艾轩以集行夹漈通志溪东艺圃久传于世可以读其书而知其人独麟台方公既殁其后浸微平生著述片纸不存其可传者惟古律诗两巻亦复沉没不显姓氏仅见于艾轩铭是岂非可重慨惜也耶公尝自言吾文如雨沛然而作则奔注百川弥满万壑常时一滴无之蓄之渟发之闳肆其抱负果何如哉闻公初给札时吏白防题例先得公挥手叱之翰长闻而不乐遂取三国六朝兵争险要错综其问以困之公入擒文一览而笑雍容奋笔终篇万余言南北数百年攻守得失如指诸掌何愧于欧苏哉是所谓沛然如雨者也使其全藁幸传岂在古人之下乃若其诗则或长或短可兴可观是谓学问之鼓吹也其飘洒即谪仙其浑重即子美得遗音于风雅寄逸思于庄骚虽元白郊岛亦当北靣余子何数焉余年二十一时得公此集昼夜讽味如见其人故箧久留蠧蚀殆尽访公之家则屋易主矣况集板乎每一追思怅然如失今公族孙岩尹访寻幸得录以寄余得鼎还珠不足喜也叙而藏之因语岩尹曰千岁而下有论世尚友者必求之吾侪相与惜可乎
　　陈西轩集序
　　士莫难于知道文直寄焉尔因其所寄而后知者存焉然则文亦不可忽也茫茫宇宙知道者能几茍有矣存而用不见于时没而文不垂于后是非尚论人物者所惜哉西轩陈先生有道有文者也生防洋万山中而学得圣贤之心文接神明之奥趣诣幽出吻芬葩率皆蝉脱于尘浊之表其在当时与次云老艾溪东溪西为同出是盖孟子所谓豪杰之士艾轩一字不轻许人独谓公之学不缘师授其视横渠为同时独晓者集中诸铭独次云曰子方子公曰子陈子而已至于其文则曰今之良者与玉同色岂不以人知黄之为金而不知白者尤贵乎盖为不知公者叹也公年不盈六十仕不过一邑生不求闻于人而后之志人物于莆者亦于公缺焉金玉之言盖于是信矣余生最晩年二十时得公月圆沲沲之赋于先师乐轩吾师深敬公者余固焚香慕尚久矣最后始传此集于公曽孙子高观其记序论赞颇有檀弓谷梁太史公之风古今五七言可与子昂元结浩然相上下至如桃花瑶华诸赋使孙卿屈原见之亦当击节而西轩一首自为态度又与鲍谢争幽洁焉此其所得所寄艾轩不可作谁与论其樊者然公防戏于此岁月浩矣岂应所传止尔茍非残篇败箧沦委于地蒸为灵芝流为醴泉则其光芒蕴积必且为华星卿云矣又孰得而见之此余所以重惜于此书也公讳某字某兴化人承议郎知长乐县生政和辛卯卒乾道丁亥艾轩所为窆铭与墓志在其出处言论畧见于黄钟燕话余大毋即公族孙也
　　丘退斋文集序
　　有文字来为文之士谁不欲用于世然而有不可必者天也非人也老艾一宗之学固非止于为文而艾轩之文视干淳诸老为絶出一再传之间如大着正字二刘季冶黄怀安网山乐轩二先生黄石吴叔逹是皆笔斡造化者网山奥而清乐轩竒而法虽诸高弟亦当避之然艾轩立朝不久二刘尤日浅奏篇讲巻已惊骇一世其余皆以穷死使人人得吐其所有是为何等人物余尝为世惜之兄于乐轩席下吾軰所敛衽者弱冠防解漕台主司竒而敬之颠顿三十年而后得第其未第也已客于龙学信庵二赵公之门三京之役传檄中原帛书露布皆公笔也既而徃来诸阃应酬兵事或言之诸使或辨之中朝辞气激昻议论精到传称执讯之书史诧成风之檄兄何逊焉在昔有唐徐濠书记宣州宾客如退之所记所称率皆由藩府升朝廷大用者相踵主人勲业方新而兄之镜中蛇已蟠矣岂不重可慨哉乃若襄城之赴援仪真之料敌勇于李泌精于栁浑人曰信庵之客有兄即紫岩之子羽也疾且革手为别书区别秦张毁誉字字切至而辉采烂然死生之际如此难矣哉使兄而得尽其用则相如谕蜀之文宣公制敌之议房乔垂没之疏可兼有并传矣余少与兄同事乐轩笔砚之交甚宻中间南北睽离近二纪始同为乙未进士仆南归兄以信庵留饮别京楼握手不忍释甫三载而兄没于仪真甲也未齓遗藁散落几尽今甲能传世科痛惜其文访求十年所得仅尔览之涕下曰斯文也其用止尔耶斯人也其传止尔耶姑为之序云尔
　　李君瑞竒正赋格序
　　自退之为诗正易竒之论文章家遂有以此互品题者抑尝思之张说徐坚之论文也其曰良金美玉无施不可非正乎其曰孤峯絶岸壁立万仭浓云郁兴震雷俱发非竒乎不妨为俱美也前軰乃曰好竒自是文章一病退之自谓怪怪竒竒不施于时只以自嬉然则竒固不若正矣虽然李长吉辞尚竒诡而当时皆以絶去翰墨畦迳称之李义山受偶俪之学于令狐及其自作乃过于楚非以其为文素瑰竒欤长吉之竒见于歌行义山之竒见于偶俪偶俪云者即今时赋体也使今人之赋有若玉溪之竒又何愧于古哉莆阳同舍李君瑞以赋得名屡荐于乡优升于学每以竒取胜自谓之伏兵盖前后见赏有司皆以铺叙体得之今集赋家大小诸试自兰省三舍诸郡鹿鸣以至堂补巍缀者皆在焉每题先之以正继之以竒铺叙之外或以韵竒或以意竒或以句简古而竒或以原头末三韵两韵混成构结而谓之正者人固知之时出之竒多有流軰思索所未及譬犹孙膑之减灶削木淮隂之背水囊沙初不在堂堂之阵正正之旗自可扼敌吭而破敌胆也以君瑞肘后方之已效之剂不自秘而传之人得之者当万选万中矣然唐人论诗有六迷云者有七至云者其说则曰以诡差为新竒一迷也至竒而不差一至也是必知其至而去其迷以诗之病而騐之赋庶乎得君瑞所以传之法而又尽其所以至之妙余少学赋苦不能竒今老矣喜闻其说故不辞君瑞之请而为之序云尔
　　方君节诗序
　　诗有近体始于唐非古也今人以绳墨矩度求之故江西长句紫芝有诗论之讥盖紫芝于狭见竒以腴求瘠每曰五言字四十七言字五十六使益其一吾力匮焉其法严如此今集中古作絶少亦尚友选家摩括极其苦淘涤极其莹虽然浑雄之气视昔缺矣前此我朝诸大家数律之精莫如半山有杨刘所不及古之奥莫如宛陵有苏黄所不及中兴而后放翁诚斋两致意焉然杨主于兴近李陆主于雅近杜吁诗于李杜圣矣乎神矣乎北山趋慕逺而抱负大吟咏之适古比律为多骨气见于丰意态寓于约不肯寄人篱下操纵自如譬之老禅不缚律譬之粹学不逾矩造之必愈深积之必愈富则杨陆心印舍我谁属哉北山莆方氏名应发
　　陈子寛诗集序
　　子寛余乡友也余初椽温陵子寛尉安溪留幕中性喜吟颇得闻其警语自后率数岁即一见见必以此相咨决殊有驰蹑陶谢慿陵郊岛之意近南归道溪上袖此集示余曰必为我料简之子寛去余诵之数日长短五七言皆有趣古与律俱春媚秋明姿态美矣何以料简为哉余知其争雄于诗未已也昔诚斋诗先后近四千首自言其作屡变一变于绍兴壬午再变于乾道庚寅三变于淳熈丁酉同时尤梁溪亦以为公诗每变每进又曰壬午以前有千余篇皆焚矣对延之诵数聨曰露巢蛛防纬风语燕怀春坐忘日月三杯酒卧防江湖一叶舟梁溪惜其焚之公曰无足惜也然观公见行诸集此等句既变以后未尝无之岂变其可变者其不可变者终在耶余是以不愿子寛之欲有去取也毋使他时又有梁溪之惜昔蔡端明喜作记顔每轴必识曰某处作年若干竟以自镜也子寛年方盛吟必愈富宜以诚斋之法次第之时以变不变者自镜岂非一乐哉
　　刘元髙诗序
　　诗有射也栖鹄于侯而程工拙焉是曰的强弱力也中否巧也非的无以别之若之良其材有六则诗料也参均九和则四链也干之心必正不正与视忤是则思无邪也射之于吟取譬若此然而的有逺近焉有髙下焉其审则在我诗亦然陶谢一的也韦栁取之李杜一的也苏黄取之郊岛一的也四灵取之随所取而尽其能则可以追古人可以名家数不然皆羿矣今言诗于江西大抵以山谷为的髙安刘兄以山居前后藁见寄思清而兴逺词赡而律严求之家神情风格皆具余窃知其所以取的者矣因以是说吿之虽然射一也使如由基之于猿纪氏之于虱何的不破哉刘兄名元髙字某今为侯官宰尊公实斋余齐年也
　　悟书记小藁序
　　悟上人吾乡儒家子习气未忘酷好诗而喜为文向为偃溪径山掌记谒余西省尝以数语赠之今南归寓朋山所作愈富又寄以二编名曰枯崖且援信无言例以求序曰信为佛日记室僧小暇不入园锄菜即下田使牛有集曰园夫持示徐师川师川序之易名竒葩余曰皮毛剥落叶尽归根是为汝宗本色贯花散花皆病也师川此名毋乃病之乎使悟而遇师川必曰枯者芽矣余因自思少亦喜吟老无所入乃独诵翫味心珠证道诸歌人多阅保宁雪窦诸老颂古亦时有此作或者正以逃禅讥之然则余以书生而喜古尊宿言句悟以衲子而弄穷秀才生活恐彼此皆病也昔鲁公扈赵齐婴问疾于扁鹊鹊谓公扈曰汝多于谋而寡于断谓齐婴曰汝少于虑而伤于专是为偕生之疾若换汝之心则均于善矣遂饮二人迷酒剖胷探心易而置之投以神药既悟如初其疾皆去世而有扁鹊其人余愿请之俾易吾与若之心使运使谈禅临济孙说文章各去其病庶无搀行夺市之疑则两得之矣上人以为如何
　　介石语录序
　　介石向在南山余尝一见之道貌粹然出语有味为其乡人也爱之为其名辈也敬之寂久矣侍者景恢乃以此录逺求着语余曰有句无句如藤倚树横说竪说如水漉月师既如此供通如此漏逗我又如何分雪虽然师尝七见浙翁末后举黄龙三关因缘遂得关南一拳打夫鼻孔有许防忉有许作畧生平受用不尽又欲分付后人究竟正为谁底介石耶浙翁耶黄龙耶昔人有云一字三写写焉乌成马何况又有上碑石者又有下注脚者莫将黒豆自换眼晴则木马嘶风泥牛入海去也
　　莆田方氏义庄规矩序
　　铁庵先生忠恵方公重名厚德之士也其拳拳族党一念盖今人所未有者既谱其六房之传而思有以振德之每曰文正范公吾所敬慕也如公大节固不可企独义庄尚庶几焉顾吾力微虽未能均及六房之众于吾礼部之后或庶几焉中岁居朝以直道不容而去滞留岭阃凡七年而没使其及还此志遂矣今寺丞君孝于其亲而追思其志切切不去心解章贡之印而归既经营荐福以祀长官之祠又剏筑本庵以守长官之基为其本房计逺矣乃即旧请琵琶槽之地隄而为田田成岁入石三百犹未足于用也又捐田五十石以足之于是取范公遗法依仿而行聚每岁之入等第给之姑自其亲且近者始故九世祖礼部而下若干人髙王父福平而下若干人冠笄有馈婚嫁有馈丧葬有馈男女之生有馈延师家塾教子若孙月有俸岁有供登科者庆遗之秋荐入学者资送之有其亲而贫者疎而贤者俭岁而有饥乏者非次而有患难者皆有以济助之是皆范氏旧规也每岁季秋又与族众共行忠惠之祀祭之仪器服牲牢献奠祝赞件件应法故其意盖曰馈者惠也徒惠非古也是必有以私淑之故器必如礼欲其因爼豆之数而知有作圣之学焉服必如礼欲其因衣冠之制而知有修容之学焉登降祼献有节则朝廷宗庙之事习焉尊卑饮拜有序则闺门孝睦之义着焉此其用意深逺又范规所无也况文正之子孙见于奉使公所纪坟山之集凡十世仅二百人今礼部而下三大房自祖父行以至兄弟几五百人方来之益未已也吁盛矣哉此又范氏所不及也昔钱公记姑苏义庄举晏子之事以明之乃曰晏之仁止于生前范之义垂于身后盖以禄赐之及不如义田之逺也余始亦是之既而思之不然也春秋之世阡陌未开田非国君所赐不可私得殿之邑既辞当时所有独北郭六十而已是所三等采地也采地废而后有义庄之名范公尝倡之今君能续之是又不可不知今昔之故也因并及之




　　竹溪鬳斋十一藁续集卷十二
　　钦定四库全书
　　竹溪鬳斋十一藁续集卷十三
　　宋　林希逸　撰
　　防
　　防浙西提举司社仓规
　　古人为惠于民未有不自均田始者田不可得而均民无以自济于是有贵贱敛散之法然耿司农请于汉官为敛散也故曰常平长孙度支请于隋民自敛散也故曰义仓后人失其意皆归之公家于是攷亭先生本其初以复之此社仓所由作也其虑甚逺而惠甚溥矣曽未百年此法亦敝非蠧于官吏则蠧于豪家民之无仰自若也卓山陈公为西畿常平使思行文公之法又本古人之心不聚以粟而求之田盖以粟之藏易弊而田之入无穷视时而散约以其直十之二取而积之积之久则田可増田益増则惠益逺此岂吴人一日之赐哉因思古今良法未尝不可久也推而行之实惟其人文公惩在官之病而廪之于民卓山又惩积粟之病而本之于田使文公犹及知亦当嘉叹于此余闽人也恨文公之法不及于吾郡卓山来闽乃以此集见示使卓山更为闽留其不以惠于吴者惠于闽乎民穷甚矣安得如卓山者数十軰俾推行其法以徧吾国岂非文公所望于后人者哉
　　赵尉尚书讲解防
　　孔明披书乃观大畧或者则曰武侯豪杰之士也读古今之书得其畧而不求其详遗其小而独取其大所以长庚亦慕乐之吁此非知言者也孟子曰博学而详说之将以反说约也孔明高卧草庐筹量当世之事思与伊傅周召共传舍书何以哉博以古今而求其要领此武侯所以用其书者侯之畧孟之约也是岂易能哉史氏谓其不求精熟误矣不精熟何以得大畧哉余读延平赵君百篇讲解因而思之曰书自诸传既行句句字字毫分缕析孰不知之而每篇之要领则得者盖鲜今君篇篇有解铺叙发明该贯首末使夫人一览而大畧皆具非用功深宻者能之乎君于未第时方用功塲屋之业而留意此书如此宜为恬轩所喜也恬轩工于吟论文有眼目取东莱论史之法以序此编曰譬如一二百幅公案自有要处要处云者非武侯所谓大畧乎余于此以恬轩为知言恬轩尉伯父也余诗友也
　　黄绍谷集防
　　余初学诗喜诵涪翁诸篇谓其老骨精思非积以岁月不能也最后芗室植斋所编外集别集则有公七岁八岁与二十以前所作如溪上吟青江引牧童睟日岩下放言与内篇殊不相上下乃知往昔十四五出防翰墨场斯文崔魏徒以我似班杨非特子美为然也绍谷为翁直下孙年十二即能文弱冠前后诗集有名者数种上追陶谢下轧郊岛志趣之逺犹及于删前一家人物超诣如此诚可爱而敬者时之名胜随集题品其推许甚至犹以老作期之是固爱吾绍谷者也然后山尝曰学诗如学仙时至骨自换余则曰学诗如学禅小悟必小得仙要积功禅有顿教譬之卷帘见道灭教明心是所谓一超直入者固有八十行脚如赵州白髪再来如五祖而善财童子临济少年楼阁一见虎须一捋直与诸祖齐肩是岂可以齿论哉抑彼宗之法又有曰善自保任者有曰长养圣胎者以吾儒论之被褐而懐韫匵而沽韬而不耀闇而日章是则保任长养之道也今绍谷与余书曰年三十二矣此昔人赋秋兴叹二毛之时余知绍谷又非昔比决无忝于涪翁矣咸淳丙寅小至前三日
　　防富文方公行状艾轩作
　　某少读艾轩书知先生所与交者如方次云陈西轩溪东溪西二郑大着正字二刘片文只字忘饥渇以求之幸而得昼诵夜梦思见其人尝谓莆于是时人物如此是皆千百年间见之士何其盛哉何其盛哉今北山礼部又以逺祖冨文公行状寄余曰此艾轩先生所作也余喜而拜奁香而诵则知富文之于老艾犹为前一軰老艾初年尝问学焉状公几二千言且以门人自称先生于人一字岂轻与又言公识防溪东休斋于未知名时而溪西亦以竒书奥义求质于公然则富文之于莆又为诸名人所敬畏者是为何等人物惜其文未及见而遗言卓行仅于志状中得之使此数纸不传后来谁复知者北山方有盛名于世今既表而出之富文之名自是显显矣方舆之后八世殿中祖以孙着表于河东北山其有焉
　　给事丁先生奏议防
　　公早以赋鸣莆之言赋者宗焉既而他文渐出人始得而诵之此仆学于莆时也及公登朝首传火后一疏两学同舍皆曰简到而深切犹胜于习庵公之名于是大矣俄而改纪公始峩豸弹文谏藁遂与洪王二公角立此仆为诸生时也甲午公督监闱仆以词赋为公所许常时造榜上三名必诸经公问何故吏曰是为一色教官公曰教官非斯人予谁予寘之第三至今以为例开院仆以门生见始知公为世伟人也仆既误窃虚名公每见必喜曰余于兄文不愧此眼既别南归五年而公没哭之溪上堕泪者数日每怀知巳之恩必曰公今己矣其不朽者文也可尽传乎公犹子南一仆亲友也因公嗣子云亡尝相与语曰吾叔父遗藁吾不得尽传今十失八九吾甚痛之仆曰此宋杰之责也宋杰擢第癸卯南北宦防相见之日愈疎虽尝聚此数卷仆未之见也宋杰没始得之其子览之怆然曰公为谏宪今孔范也公司封驳古袁李也穆陵知公最深垂大用矣天竟夺之事业既未究而生平著述寥落乃尔虽涂归直前诸疏亦失之是岂可以六丁为诿岂不惜哉虽然此集之存固少其间乃有蓍蔡于绵者有药石于沉痼者有逆鳞而输忠者有捋须而犯难者讽之味之可喜可愕而且春明玉洁波折澜囘斡之毫端曲尽其妙即此而传亦不朽矣独散语韵语俪语经评史断有尝及闻见者片纸皆不留是则可为斯文惜也至如公之大节则端平亲擢犹凤鸣朝阳公之所以名于世者此时也嘉定之进致我以名公何尝一识哉嘉熈之留实上所眷公岂容遽去哉当时在朝岂无三变两来之士而公居其间独为全节此穆陵所以属意者大而惜其憗不遗也后村为公铭墓颇得其心论甚正而辞甚悲死者而可作也公必以后村为知已而人亦以后村为知言
　　防方持叟岁寒三友制诰
　　毛中书传退之试史笔也当时之士且笑且怪子厚至为之解嘲岂非骇所未见耶然东阳沈作芭蕉弹文前此矣以朝廷体制用之防戱似非退之作古其骇也何故尔后遂有以竹夫人木居士为颂为赞者仪曹以为善谑当矣昔安晩先生以帝师留经席时取文房四友入之北扉西掖之文继而作者不翅数十家既又转为岁寒三友除授余向留京已得之同朝临川吴万叔及还三山得之宪幙四明张立道二兄皆尝以词学应选矣今莆阳方持叟年才弱冠两荐于乡西上过门乃以此卷相示后村许以年少而笔老意高而语绮信非虚美持叟此行必擢高科登膴仕他日本色文字官舍我又谁属因思宏博一科嘉定大臣以私意废士亦弃不习遂使公朝两制之选每叹乏才既设小词科又欲秋试増为四场岂亦闻防尾帐之诮乎使今世友朋皆如持叟于进士业之暇防戱于斯文字一机尔岂有难能者哉常杨苏李将层见而叠出矣
　　林君合诗四六防
　　今场屋之士为诗文四六者皆曰外学固有哂其必荒举业者又有自挟以傲同軰者余曰二俱非也文字无古今机键则一是岂不可两能哉直患不用力尔脱頴防之吕伯恭林夙永嘉论之陈君举戴溪前軰赋之叶初陆唐老其人皆进士也笔力所到何所不能邑士林兄君合防俪语一通访余溪上以其所作五七言四六数篇下问且求防妙年场屋未了而余力及此汪洋有余趣向颇异是非两能者耶又何惜数语然学贵自知求知于人未必以情吿我江湖诸友人人有序有防若美矣或以其浅淡则曰酒太羮或以其虚泛则曰行云流水疎率失律度则以瑞芝昙华目之放浪无绳束则以翔龙跃凤誉之讥侮变幻而得者亦以自喜后村翁每以锦褁刀为笑者此也余素不然敢以情告叅之离骚致其幽叅之太史致其洁此子厚言文者凡作皆然君笔进矣更以二字求之老子曰惟能病病是以不病他日当以余为知言
　　防东坡与苏丞相颂五帖
　　山谷云东坡简札字形温润无一防俗气观此巻真所谓笔圆而韵胜也前一帖借金帯乃初除从槖时第二帖获谴时升沉转眼荣辱兼之由今而观并可一笑百世人物固不可磨也
　　防蔡端明遗建康杜君懿行草四帖
　　蔡忠惠正字为本朝第一行草俱妙然得者絶少此巻尤当宝之
　　防东坡黙化堂三大字帖【堂名坡所命也】
　　三大字神全而韵胜其说尤美此坡仙儋耳所作与者果谁欤公方见仇于世而能求此于公亦贤守将矣体四时之运而无容心于其间付苦乐于偶然而随所寓以自适此先生养性之法也岂直为牧养之妙乎黙化之名竒矣哉虽然四时化万物亦化其不化者长存此先生之帖所以传先生之名所以在也
　　防山谷与魏彭泽四帖
　　山谷元祐八年七月除编修官时方服除绍圣元年除宣城改鄂渚六月离城下八月至彭泽四帖皆此时作所言三前执政【微仲郢州莘老蕲子由筠】之报绍述之祸萌芽矣明年先生去黔中矣今片札寸简百世宝之而子厚诸人字诛笔挞童稚鄙恶得丧荣辱果何如哉
　　防摩诘防云图【注云防阳米友仁元晖丹阳释梵隆茂宗同作】
　　陆平原云情见于物虽近犹疎神藏于形虽逺则宻观此笔者必以是求之茍知其趣莫问谁作
　　防玉融林鏻诗
　　诗雅道也几败于唐唐人以为进士业也然而不败者李杜韩栁元白诸贤不可得而束缚也今世之诗盛矣不用之场屋而用之江湖至有以为防谒之具者少则成巻多则成集长而序短而防虽其间诸老亦有宻寓箴讽者而人人不自觉所以后村有锦褁刀之喻余常恐雅道微矣今玉融林鏻吾邑佳子弟郭外之田足以自给原夫之技亦颇自力而喜为诗亲防此册不逺访余是其意盖有所慕而非江湖友朋之比余读而喜之曰诗有链字链句者有链意链格者此香山居士旧法也然不止是风雅之传几千载古今作者几百家或喻以弹丸或喻以组绣或以比洞庭之合乐或以比龙渊之探珠先后形容犹可置喙至如乐轩先师尝论芣苢三章曰譬如晴空一声霹雳今人言诗岂知有此境界子其以是求之幸而有得则四链之工固在于诗之中而自喻之乐则在于诗之外矣
　　题子真人身倡詶集
　　右五言三百首石塘林子真所寄也超伦絶类出人意表始若可骇徐而爱之曰是诗也非诗也真诗也诗之所以为诗不如此也然而必如此也何为而不如此梓匠轮舆各有规尺是岂规尺哉何为而必如此蒉桴苇籥自为鼓吹此非鼓吹乎规尺之常人人知之鼓吹之妙非有道者不知也删后无诗固康节言之然击壤诸吟何愧于古彼其规尺岂与古同所以鼓吹者同一机也康节之后又无诗矣幸而子真得之子真之规尺岂与康节同哉惟其不同所以为同同则不同矣虽然难能也亦难知也世无康节人必不知之虽然幸而不知也人人知之则我不贵而机泄矣抑不知子真知之乎人知之乎身知之乎倡者知之乎詶者知之乎皆不知也则余又何以知之子真嘱余为之勘辨如斯云者其知乎其不知乎
　　题徐先辈家传
　　正字徐公以文名于唐末诵其赋者与樊川香山共夸诩也遇非其时名髙位下钓矶固在而文绪浸微直至建炎始有族孙著作一序又寂寂焉虽诗赋俪语数巻探龙雅道诸集而世莫之见至有遗佚不存者宝祐以来十一世孙平父始收拾其书采摭遗事求其年月而谱之辨世俗讹传列所作先后于是鸿于审知之闽捋虎于大梁之朱温未篡适放榜公既第不至汴徃来致光诸贤之帖感咏天祐末年之变忠唐之心归隐之操出处本末始备而大节着矣平父于公可谓无忝独惜欧宋二贤共为唐史不见张文定所记九国志所传使公之名不得与防表圣共入卓行隐逸之间不为无遗恨也虽然今平父名列龙飞魁亚行即显融文章节槩当与公共为不朽又何取于传不传哉
　　题徐少章和注后村百梅诗
　　在昔闻人有注前人诗者有和前人诗者未有且注且和者独赵次公于坡老为然数十巻之诗和尽而注又特详此人所难能也今徐君少章以后村翁百梅絶句注之和之援引博而用韵工胜于人逺矣然翁诗六七千首百梅特集中一卷尔兄若了场屋之事能尽为翁注之岂非朋友所望唐诗家李义山其用事最精宻世所喜读者而苦于无注开巻茫然良以为病况翁诗比义山数倍而句句用事融化独妙他年若无注本尤病于义山前辈云任渊史防注陈黄二诗多得于同时及门之友故其间畧无差舛今翁防咏午桥乐接引后进有疑可以靣质将有胜于任史矣吾友其勉之
　　防乡僧诗集
　　从上诸吟家诗有自选无求选于人者山谷诗甚富而选者为内篇放翁诗万首严陵以前存者二十之一谁实去取之诚斋旧诗亦多削去尤梁溪以为可惜亦不肯留其自信如此今人不自信而以此质于人误矣况退之有云人笑则以为喜誉则以为忧将使人选其笑者欤选其誉者欤上人昔以此集示余尝说偈言矣又欲求去取焉余乃以自信者语之非靳也抑余又有语上人景淳藏作山居诗十首甚工其师宝峯见而谕之曰此诗不减灌溪第恐世以技取子而道不信于人今上人欲了单传之事而用工于此道进于技乎技进于道乎留以自玩勿示人可也
　　防蔡伯英四友集
　　退之毛頴或者以为俳子厚独以诗之善谑史之滑稽比之四友除谢之作亦犹是也初安晩先生留养鱼庄仆以文字时奉燕笑先生偶出此数则仆戱和之既而后村亦和之尔来作者甚众今总幕蔡君又出此笔于诸作之后抽擢愈深排比愈巧四六家之能事君实有之不妨于此防戱也昔夕郎王是斋取前汉诸大传尽入骈体作汉制一册进之阜陵遂见擢用君方防诸老间知己不少若此集因以上闻他日词垣之命南涧不得而逊矣
　　防静观小藁
　　静观小藁余友人傅子渊所作也其词清放而意闲适余方得而喜之客有过余而见之者曰子渊之诗美矣其自名者奈何余曰太极一图所主者静夫子言诗曰可以观子渊学圣门而宗濓洛者意以是名之客曰情动于中而形于言歌之不足至于舞蹈观奚静窈窕寻壑﨑岖经丘登髙而啸临流而诗此渊明得于防观者静奚观余曰不然栁月梧风先天翁击壤诗也伊川尝以非风非月美之而翁之自叙则因闲观时因静照物因物寓言因言成诗子渊之静其得于康节照物者子渊之诗其得于康节观时者子奚疑然则子渊之诗似击壤乎曰余闻方外诸友谓子渊虽以吟事为乐而观心静定之学所得者奥诗其土苴尔客起而拱手曰然乎滋可敬咸淳丙寅腊月林某书
　　防赵次山云舍小藁
　　江西诗之冀北也家行而诚斋出后村评中兴家数以放翁比少陵诚斋比太白而文公昔尝病之岂以其变化如浮云激射如飞流有非绳墨规矩所可限者然非病诚斋也病学诚斋者也今江西诸吟人又多祖陶谢矣陶谢诗之典刑也不假铅华不待雕镌而态度浑成趣味闲适一字百链而无链之之迹学者亦难矣白云以诗名江西次山白云之子也余识白云于京师而得兄于乡幕廼以此编见示自命曰云舍小藁歩趋陶谢而隐然有诚斋之深思五言如饮酒及饮酒社日雨声秋怀云卧诸作七言如重午夏日生春春晩守岁唐律絶句工力到而兴味深余读而爱之知兄方盛年吟事进进未已白云集未尽见而得此作乃翁不死矣遂题此以为白云贺
　　刘候官文防
　　文亦难工矣虽从前大家数亦未尝不磨以岁月而后得之自韩退之有如是者有年之说至老泉乃曰其始也骇然以惊其久也豁然以明及其胷中之言日益多不能自制试出而书之再三读之然后浑浑乎觉其来之易也此非沈潜之深悟入之奥无缘有此语虽然不如是而已也老泉此书方以请于欧公故其言有不容尽者若退之所谓迎而拒之平心而察之见其皆醇也然后肆焉斯一转又有黄芽化云之妙非传心得髓者未易知也山居刘君少掇髙科而学问不少辍其为文日锐日进正如秋水方至而波洄澜激姿态横生今观此集有豪爽似曼卿者有崛强似徂徕者其间纡余夭矫又有文潜少防之遗风他时霜降水涸一见涯涘当知退之所以迎所以察所以肆者其不名家矣乎比因南来访余溪上与语及此君以余为知言遂书集后以归之名某余同年实斋侍郎之子也咸淳五年五月日林某题
　　防忠定晦庵与井伯林佥判诸帖
　　井伯林公艾轩先生犹子也艾轩在时客于忠定之门所交多当世名胜紫阳尤敬爱之此帖二十有七皆二公往来者也忠定在闽欲致福公晦翁不可而公亦不肯一出帖中所谓学可再招不至者网山也公为旧客网山为防氓皆重于一举足如此而忠定拳拳之意亦异于将相不俛眉者矣岂不两贤哉紫阳在漳以经界访求人物公亦不一就之诸帖云云或及时之大故或访以所述何业或曰欲质所疑不可得紫阳岂轻予人者又矾书一事有如后村所记东峦信伟人矣余又闻东峦夫人田氏也既嫠而嫁诸女皆名家厯山陈君作哲其第三倩也陈君得璋夫人以锦囊送此诸帖以代犀钱玉果曰可抵千缗非艾轩侄妇安有此语闻者皆笑而陈氏独宝之今叔谦因平父山长寄以示余而西山后村臞轩手迹俱在思前哲之浸逺而题防诸贤亦不可见感翫不已书而归之叔谦平父皆艾轩诸孙也故家人物遗风尚存好尚如许艾轩之书其有传矣咸淳己巳立冬前一日三山林某书
　　防艾轩读离骚遗迹
　　灵均之文龙骧凤跃神鬼神帝不可以笔墨蹊径求之此从上诸老所传艾轩先生之语先生于书具如许眼目而此巻随条杂记不厌烦碎必少年初读时今集中有以骚发防者议论颇相出入岂非究其纎悉而后尽其底蕴乎此真读书法也平父徐山长其外大父井伯佥判也于老艾为外诸孙擢第来归极意访求先生遗迹所得颇多而真赝相半盖莆之前軰风流慕尚学艾轩笔札者甚众故有虎贲似中郎者此巻其真也平父宝之咸淳五年十月后学林某敬书
　　防徐平父所藏兰亭二帖
　　山谷谓右军兰亭无一字一笔不可以人意摹写或失之肥瘦亦自成妍此巻二帖皆摹而又摹者与余所藏颇相类虽其间有失真处然亦有可心防者以山谷之语求之则可竹溪林某咸淳己巳九月己巳书【可以心防亦山谷防中语】
　　老艾遗藁防
　　此巻是为艾轩先生遗藁曾孙白杜方君之性所藏也前数则有为幸学纪事者有为经筵故事者有为二广论盐法岁计者有为榻前拟奏者此先生在西掖时也最后细书宻行有论西汉顔注者有论大易乾坤二卦者有论顔子学问先后者此先生为著作与南轩东莱邻居时也其间至言妙义如曰自尧舜以来宇宙之间始晓然知有帝王之学如曰体乾坤二字之义惟天惟地可以尽之不当说干便指天坤便指地又如南轩曰囬终日如愚当时问学中间一节先生曰退省其私亦足以发此是初学无疑钻坚仰髙以至欲罢不能则是中间一节非先生无此见也非先生无此言也余既得而翫之因曰是虽残篇败楮真迹能几而论其世想其人其于朝廷则有君臣遇合之懿焉其于班行则有朋友讲论之懿焉其于家庭先生口占而东峦笔受则有一门父子之懿焉是岂千金之璧所可敌哉方君其珍之咸淳五年十月十五日林某书
　　老艾遗文防
　　嘉定壬辰岩仲初解褐余方补上庠与岩仲饮别彚征曰兄老艾外诸孙也先生遗文散落殆尽兄之责也岩仲得尉光溪需食数载捜猎残缺之文不遗余力乙未余成进士归方尽见其所得者捜猎犹未巳也每得一纸虽三数行亦必驰以见质其间亦有诸生传录而论议失真者余稍能辨之遂不以入集己刋之莆番两郡矣年来诸友又有得于故家而集所无者或以见遗大扺有若似夫子俳优效叔敖益信岩仲所选之精可无遗憾今性仲访余溪上又出此数则余谓太史公之书必扬幼安所传为真禇先生虽为补遗或者未免疑之古今之事皆然敬书遗文之后以俟具大眼目者
　　诸贤与艾轩书防
　　头一帖忠定书也忠定与先生书如家人语余得见多矣次两帖乃留丞相章贡所作时先生犹在朝也最后范石湖数书如作英英堂托先生求张余曾三公画像皆所谓桂林伯者如厌诸妓所歌俚语则因诞节裒苏黄旧作委吏教之曰尽洗蛮烟瘴雨亦与先生言之又求古端旧石意故家有得于未闭岩之前者风流好尚岂俗吏所为哉使人读之如见二仙相与倡和湘南楼时竒矣
　　诸贤与东峦书防
　　东峦为艾轩先生犹子获交诸老间此巻乃忠定晦翁益公两防公李鴈湖诸贤手帖时东峦或未解褐也方君彦惠得之其子性仲出以示余又在厯山陈氏所藏赵朱四十帖之外陈亦东峦之倩与方为襟友东峦四女防仲乃翁亦倩也然此等书帖多留方陈二氏而他倩独无何也闻岩仲向得以入集者亦皆性仲借之此帖虽存岩仲木已拱矣为之怅然


　　竹溪鬳斋十一藁续集巻十三
　　钦定四库全书
　　竹溪鬳斋十一藁续集巻十四
　　宋　林希逸　撰
　　四六
　　理宗皇帝大祥疏文
　　臣必慕君终身之谓大孝丧无过礼天子以达庶人既终遏宻之期敢伸梵呗之祝大行皇帝陛下乗云独乐慧日同辉渭北岀游之衣冠第勤追慕天上已成之宫阙永遂逍遥
　　理宗皇帝大祥疏文
　　千岁厌世至于帝乡德忱罔极三年服丧达自天子礼必有终祥而旷然嗟何及矣即梵宫而祝赞合率土以悲号伏愿大行理宗皇帝与道逍遥在天对越庙配太祖为百世不迁之宗圣即如来有万刼长存之性
　　丁卯贺郊祀表【代作】
　　中国一人只袭宝图之庆正月上日肃陈圭邸之仪熈事备成受命用怿恭惟皇帝陛下俨君临之始郊见之恭汤又日而日新德隆昭格舜荐天而天受礼重肇禋柴燎而宵景穆清銮囘而朝光绚烂符万国讴歌之望昭先皇付托之明宗社尊安神人鼔舞臣际时龙御与数骏奔丹凤楼前幸伻从而班贺金鸡赦下知喜动于驿驰
　　丁卯贺圣节二首
　　鸿名镂牒备天下养以为荣虹节称觞与佛降生而同庆敬慿清呗仰祝遐龄寿和皇太后殿下如月之恒伣天之妹其来有自诸仙振金防之乡惟休无疆万岁并瑶池之母叨利天之佛母方庆诞弥金轮王之如来相期示现合臣黎而欣戴资梵呗以防祈皇帝陛下介福万年并明两曜昨日今日瑞迭纪于虹流先天后天寿永齐于鼇立
　　贺生皇子表【戊辰闰正月六日皇子生代作】
　　璪旒髙拱万年方颂于怡愉银榜储休弥月载歌于覃訏懽腾鼇抃祜笃燕诒恭惟皇帝陛下惟德绍明自天施祉帝天之功九叙洽于羣生华封之祝多男得于一索况昔惟诞节瑞当蓂荚之五生今闰亦建寅数比雪花之六出以圣祖神孙之继美知皇天眷命以无穷臣等际世重熈逢辰大庆吉日维戊肇开晖晕之祥千岁为春可卜治安之盛
　　贺皇太后表
　　惟圣宪明受兹福于王母今天命哲肖其德以神孙懽奉东朝瑞腾北阙伏惟皇太后殿下德备姜任之圣寿齐箕翼之长帝捧瑶觞既先天后天之同祝祖诒玉叶又五日六日以相仍闰亦建寅帝为施祉即造物安排之巧知皇家眷祐之隆臣粗缀班趋遥陈表贺怡愉问膳喜防朱芾之祥欢笑含饴竚见绿车之侍
　　贺皇后表
　　万年为母奉太后以怡愉一索得男歌生民之岐嶷懽传万宇喜动六宫恭惟皇后殿下以坤承干如月嫔日谏而脱珥朝必谨于鸡鸣禖以授兮占喜符于熊梦福隆基祚瑞塞堪舆臣遥企椒涂重伸华祝小星及下之惠冝尔绳绳后天不老之期相维穆穆
　　贺丞相进封魏国公劄子
　　位峻上台国隆新命爵尊以劝屡辞尚父之师官无可酬特锡大名之魏勤劳既懋谦逊尤髙共惟某官旋干转坤功成再造扶天浴日翼赞两朝属当访落之初绰着无前之绩仇鱼之蠧重窒曾龙之径扫清诏令罢行皆先帝欲为之志弓旌收召多前朝未至之人修内攘外而德威彊开忱布公而容量大气象挽回于庆祐声华逺辈于伊周快活新条丕变一和之效明良嘉防共期千岁之安某欣际熈明遥瞻穹邃虽少陵已老敢忘左丞诵句之恩恨史克不生莫继周室啓宇之颂
　　贺丞相除太师
　　国重元勋阶崇极品兹惟后矣宅牧宅凖以式四方曰吾师乎为仁为义而泽万世维垣之逊必陟告廷之命又新喜动埏垓辉流简册窃以宗社之重所寄一贤古今之难莫如二事诰今王以敬德时惟升陑之伊保冲子以居师是亦征东之旦自汉唐以来鲜此惟殷周之老兼之乃若皇家非无名哲澶渊之冦遗恨于天禧好水之韩始称于嘉祐吕相有不名之宠于平世何为紫岩任中兴之功而末扬不与盖尝观田文吴起之问答诵采薇天保之声诗我思古人式至今日恭惟某官盛德元老耆儒宗工声猷逺辈于典谟勲烈徧铭于彛鼎力侔再造在长江饮马之初忠济两朝实大宝遗之际搢笏垂绅而声色不动诹经订礼而册号具严快活新条皆述行于先志登延众正即诒燕之初谋屹成磐石之安亟了因山之役尔乃攀乌号而如慕奉龙輴以请行两宫迭勉谕以莫留四海诵奏篇而竦立导恭八翣归秩九虞清庙之对在天心质祖宗而无愧咸池之浴出日功于社稷以愈隆爰即止垣荣跻絶席殊咈防谦之志实无可酬之官虽韩以勋潞以年未有如公之全美使河如带山如砺所宜与国以长存弼予一人期之千载某叨居化冶喜际明时卑栖莫望于鸱严踊跃敢鸣于燕贺第慙拙陋曷究形容如正台之席而啓黄扉公何乐此追先帝之遇以光遗徳世所望焉
　　贺魏国公再拜相
　　九垓宣制元老还朝今王即命曰功宗方切时中之念先帝寄臣以大事敢忘陛下之忠是以衮归能令鼎重尝谓甘盘旧学姬旦大勲髙宗兴罔显之思迄容遯野成后有弗知之悔犹待反风是皆简册之夸谈未尽君臣之全美卓如今者皇乎盛哉共惟某官以文徳规干矩坤以钜力扶天浴日保金瓯而无缺茂着勤劳奉玉几之末扬具明忠孝登延众正允契诒谋快活新条无非先志既奉襄城之驾功即方中乐慕子房之防疏却复上扁舟径渡飞鞚莫追宸章叠十数以苦留朝绅随班次而迭奏谓唐于裴令所谓佩安危之身汉去酂侯信如失左右之手庚牌防下丙枕皇安殿学士与持槖以逓行王叔父亦载酒而勉谕赖高帝之灵啓我幸阿衡之志幡然都人欣司马之来天下庆紫岩之相师维尚父必成防盟一正之功心若老臣宜尽开济两朝之事某恋德恨去天之逺欢顔听动地之声蚓亦何鸣燕知有厦苍生厚福欣闻再提笔之期紫极隃瞻但竭一瓣香之敬褰裳舞蹈端笏敷陈
　　缴劄
　　共审宸旒凝竚公衮来归子房为帝者师虽念授书之约予旦笃前人烈冝膺作册之新勲华极千古以独崇声节比二公而兼美基图益固日月増明某方吟遵渚之诗欣听告廷之命亟慿俪牍僭露庆忱因思君奭序言有所谓召公不恱者训解久讹未得其防独艾轩先生以为召之不恱盖欲归而未许也方周公东征未还公尝独当国矣卜洛既成浩然动念周公以二人共济苦留之公之不恱盖此时也夫何自此既留之后终始王室独相两朝三十余年是岂浅心狭量者所知哉盖功成欲逸固为贤哲之本心眷笃必留是乃君臣之大义九庙之托重则一身之计轻此古大臣事也窃惟师相先生始焉之请既同召公之心今者之留必踵召公之武翼扶初政昭答先皇万年敬天之体盖自今日始区区排偶未竟愿言敢述此比拳拳为斯世所有贺启一通谨百拜敬具短札申欲望钧慈一赐电览掷去
　　贺贾平章啓
　　注倚眷深辨章位正两朝开济侔建武再造之功一老褒崇继元祐二公之美军容国容之俱肃天心人心之允符逺思盛朝喜见今日共惟某官元勲大徳硕量鸿儒和野和朝致治慕虞周之懿知兵知国御戎笑秦汉之疎雍颂变局而跻至宁艰难定防而了大事既弼成于新政且搜举于弥文元旦奉瑄赓昊天有成命之颂两宫作册续思齐所以圣之诗然后欵谒儒师以至跻升哲祀丕焕恢之烈允殚劢相之劳帝方念无可酬之官公乃有成不居之意爰登絶席就斡洪钧耸世观瞻对时尊礼首百辟而独立宰臣之上定三日而一防庙堂之仪时于熈明坐而经论恩礼有加于潞国眷留期比于召公称瑶池之觞孰若黄扉之荣养作角招之乐宜于清庙以美成某退服锄犁遥依衮黼传观制诏与臯谟说命以同夸归美君亲愿天保南陔之再作
　　丁卯贺平章生日【八月八日】
　　共审岳骏生申奎明聚卯帝梦予而赉弼久殚启沃之忠时申命以登庸式协平章之治两朝元老千载昌期共惟某官箕昴瑞储乾坤名塞三日继千秋之节生德于予中天成再造之功弼基自我跻时雍而众芳和聚穆天縡而大化敷明丕宣擎柱之劳独任赐图之托大舜协华而类帝姬公作诰以明农惟玉皇注倚之隆而奎画眷留之切谓天生李晟非为朕实惟社稷之臣矧时若甘盘又有殷可微师保之训勉就湖山之赐第优崇廊庙之重臣慈闱养志以含饴瑞旦同声而称寿遥想贺床之万笏防来御府之八珍野言富贵神仙虽山人而亦美克颂燕喜寿母何鲁国之足云某扶犂正托于化钧涤笔僭修于庆牍静惟今昔未见拟伦潞国以徳韩王以勋既备两公之美广成之寿汾阳之考所宜二者之兼舞抃惟深形容罔既
　　贺常枢宻
　　共审诞制册晋斡钧枢躬一德以享心时则有伊尹筹千里而决胜吾不如子房朝登真儒国成强势敬惟某官以魁垒之名瑞世以学问之道致君二纪践敭两朝闻望名为殿上虎义不留而莫留防去眼中丁时可进而后进矣常扬之制凛乎袁李之风天纶奋笔以涂归星履拂衣而径去先帝雅知于大器留遗后人嗣皇简记于直声式至今日乃者还望之于试政位坡老于大仪熈事备成功畴咨于五使基命宥宻班峻陟于一堂益耸岩瞻嗣膺廷告莱公为文正所重盖本同年潞国与忠宣俱贤竚须共政某身逃空谷心企层霄晦叔得时老固难于言仕司马作相礼不可以无书所恨衰迟有慙后贺
　　贺叶右相
　　播告枫墀延登槐宰招旌不至如旧学之遯于荒有衮是归喜良弼之置诸右宗祧増重亷陛益崇共惟某官德备乾坤之和学得圣贤之奥笔全大巧文为六馆多士之宗王立清聨名在百辟千官之上雍容出入宻勿论思其浃于下也皆仁闻仁心其沃于上者必大计大虑社稷之臣惟黯庙堂之量如安琴瑟更张独首诸贤而召衣冠甚伟有如四皓之来方烦公调护之时即咨汝弼承之意两地共擎于鼇极一朝扶上于羲轮弓劔是藏所以报先帝而忠陛下麾幢于迈亦惟光万邦而至海隅属时图任于旧人将防趣还者累月九重虚竚百疏告辞朝有潞公次辅必资于司马相惟防正元勲庶佚于韩王及此告麻闻者举笏问朝问左右孰不属心惟天惟祖宗生而佑我相须一体在时二人必如三贤推庆厯之车主行而已将见万国贡王朝之籍曰盛哉乎无疆惟休俾耆而艾某迹慙孤逺格合遯闲闻宰路之尊隆为世道而鼓舞公来西洛想万人环马以共观仆老香山虽一翁自渔而亦乐
　　贺留枢使
　　作册明廷颛柄宥府斗魁宣化第一星而曰枢天佑生贤五百年而名世朝耸岩岩之望国隆濯濯之声共惟某官学贯几神姿函经济文轧汉周而上名垂宇宙之中射防大廷以直言为多士之冠彯缨华省即上疏讼故王之寃帝简知于是时士期许以异日暨燕诒之谋决首鸿硕以习居固知注倚之宻隆犹且从容而入出着于朝者直节孚于众者仁声即华使以趣还实先皇之深意持荷紫禁蔼如君谟永叔之言讲德青宫隐然温国申公之望嗣王缵服旧学奋庸经纶二府之间才兼文武翊赞万微之化力罄忠勤属时修攘加意申儆谓知兵知国莫如希文之贤况同德同心庶协裴公之议畴咨元哲帝曰钦哉独斡洪枢相尊等尔是必以鲁经而正夷夏之分以周雅而规内外之功当使函谷泥封然后天河甲洗边无南牧敌宜袭冠带以称藩圣寿东朝公亦戱衮衣而娱母庆关家国福等山河某晩际熈明格当闲退迹逺方盟于鸥鹭才衰莫颂于防龙为世道以激昻企台垣而鼓舞西周二老时哉如鹰之必扬元和一翁仆也虽渔而亦乐
　　贺后村八十劄
　　曵履名臣垂弧瑞节新吟传藁己夸孩儿贴额之年初度衔杯恰是老子出胎之日大手时需于阁老元身寿等于壶公某夙沐殊知欣逢盛际允协周熊之兆曷伸夏燕之私辄课疎芜仍羞輶菲僭祈容纳倍切皈依三子七孙再入共防于两地十年一贺百篇更纪于千龄
　　贺刘朔斋除乡漕兼建宁
　　帝眷耆英诏兼台府持两使之节孰如朔翁之贤緫大漕之权仍领南州之牧列城雷动千里春浓为丹山碧水而小留听緑雾红云之遽召某逃闲既老知已惟公广厦懽顔遂钓艇渔簔之适彤墀接武防龙藩骊驾之归
　　贺陈提刑【淳祖】
　　九陛防恩七闽司臬辔丝遣使由赤霞选表而来衣綉问民称霁月洗寃之志令如霜肃至与春同共惟某官伟矣文宗然政誉惟当官必于行义此先帝所以知名星渚抗言有不受之豺虎日畿持节安肯问于狐狸虽许辞鹭序而归实深有燕贻之意于皇嗣圣简在胜流初元须共理之良寛书布矣正旦霈好生之泽丹笔付之禁武稍迂宸知殊宻钦哉惟恤姑登孟博之车道之将行即补仲山之衮某散人号乆遗老传成莲叶操舟息意但寻于溪友薇花残梦回思幸识于省郎乃以坚民托之兾部皇华吾善处愧莫陪骑竹之迎短褐人更喜或遂扶犂之适率然笺贺幸甚镜原
　　贺吴恕斋除兵侍
　　畴咨阃庸趣还禁省诗书元帅方进直于老龙笔槖清班特峻跻于司马邦人恋嫪辇路懽迎共惟某官瑞世一贤牧闽三载行尽世间之好事何求身外之虚名来从佛地位中用心仁矣得于书册子上皆学知之冝其推行如此光伟今嗣圣正朝之始谓先皇得力之臣与其逺惠于一方孰若归游于两禁有文必有武熟师友之讲闻志刑不志兵笑史家之踈缺于此献论思之益伫焉运宥宻之筹某辱知素隆受防尤幸虽听颁纶而喜预牵卧辙之情民愿借留莫遏九重之眷公归奏对请言七聚之贫
　　贺洪福帅劄【天锡】
　　帝畴法从诏领元戎两朝之召五载之辞但见奏篇之防上十乗之雄七闽之寄肯为乡部而一来吏民争辂于福星主相欣闻于上日共惟某官学扶人纪道结圣知直声发于世喑哑之时雅操见于局转移之后人诵排奸之九防我如横野之孤舟大老归乎来嗣圣荐勤乎出綍諌官徴不起诸公应愧于弹冠缴还紫禁之除书苦逊清湘之赐钺有臣不召欲治其谁想宵衣之思贤至于侧席即昼锦而命率姑以起家玉音不住以丁宁舆诵又从而怂慂迫斯可矣乐则行之碧油幢下之书生何必冨贵琉璃瓶中之清望竚见登庸某辱眷素隆受防伊始兹候迎于茅虑敢率越以笺忱老愧惰荒拙难模写作堂而刻诗于石固知相人之所荣要路而请造于朝尚愿齐王之得见
　　贺刘尚书生日
　　听履星辰储精箕昴欧老之生丁未昔皆谓之再来祁相之防丙申今已多于一筭为文章之宗主备福祉于元身名重两朝夀期千岁某欣逢盛旦莫效庆忱素不工词又耻借君房之笔姑惟存礼敢并羞野老之芹
　　贺徐仓兼宪【明叔】
　　帝眷一贤诏兼两使饥者溺者既捐例巻以活其穷钦哉恤哉又证古书而行所学廷颁纶命乡诧锦行某听崇台布德之新为圣世用人而喜始了澄清之寄具知简记之深老固欢顔布被安冻庐之雨公冝归觐绣衣立霄汉之春道与时行施由闽始
　　贺陈提刑兼泉州
　　帝提三印诏付一贤紫帽雄藩特移于簜节绣衣御史就领于金珠部曲欢呼商夷鼓舞共惟某官传止斋涵古茹今之学推濓溪洗寃泽物之心平反之笔春和亷按之章霜凛即使星之躔次专佛地之拊摩森防凝香竚见藩条之肃连樯接舳抑令防市之通雍容荷禁之归迓续芝纶之至某欣聆邮令倚俟郊迎与野老共谈喜即瞻于标宇虽崇台渐逺要不外于提封
　　贺刘斋除中书礼侍
　　荷槖真除薇垣再入周使载驰之迹方庆衮归贺公二命之华兹闻诏下九陛虚懐而图旧三阶夷武以登庸独柄斯文即栋吾国某辱垂情于簮履喜窃听于丝纶姑亟沥于贺忱尚嗣鸣于别悃礼乐文章之老定符岩尹之瞻邮筒倡和之诗宁去溪翁之手
　　贺李侍郎兼漕【建宁】
　　公领侯藩甫颁条于上日朝分使节俾兼组以观风九重之眷异殊再命之荣赫奕声揺山岳欢溢阎闾某正慙溪老之寒幸入防氓之数棠隂仍在樾防是依得人吾榜中四海必均于霖雨先州后天下八城重见于福星
　　回洪帅
　　紫槖油幢方秩初筵之礼华笺锦字肯贻老圃之农欲使扶杖之癃得与曵之客眷隆破例迹冷知荣适苓桂之未除整檐簦而莫强不容禀令有甚负芒谪仙长揖而见荆州岂非素愿渊明称疾而辞刺史何敢为欺
　　赵判府贺年劄【兴化】
　　史占新厯纪百二十日之春侯举庆杯上万有千岁之夀奉慈闱而燕喜辂帝阙之鳯纶一贤得舆千里同颂某虽居邻壌何异防氓未能贡贺于椒盘乃若鸣谦之华翰元日到人日自慙溪老之隂寒卿云若非云徒羡壶公之喜气矧叨珍惠倍剧瑑藏
　　回林潮倅贺年
　　春多一月喜厯日之开端潮有三阳赋屏星之来暮内君子既遇防茅之吉半刺史冝膺出綍之荣小留咏于柳塘竚催班于兰省某隠几穷吟而度岁开缄愁破于清朝今年似去年对酒遥知于花好元日到人日为莺独惜于冰寒
　　谢再任武夷
　　钦承恩命倍激懦伏念某自去阙廷乆安农亩每思畴曩幸逃偃月之危机敢意衰残获际中天之盛旦逾分屡叨于华擢汗顔十斥之自贻齿豁头童世鄙退之之陋囊空米尽谁怜子美之贫曲赖陶甄未忘簮履支离之钟有粟足可门莱芜之甑才尘又嗟涸辙问钧僣矣提笔活之此盖平章先生仁不弃于内沟德尤先于嘘槁谓彼耄无能之老曾备驱驰使其饭不足于今有亏覆帱冒焉引喙慨尔垂情某敢不防祝瓣香归依化冶十题渔具逺师笠泽之散人九曲棹歌即访幔亭之精舍虽捐糜之无路实戴荷以犹天
　　贺余宅燎黄
　　禋恩貤逺燎祀展仪黄制前陈谐告墓显亲之志緑后拜兼呼班擢第之荣福萃一门辉联三世某自慙倚玉莫预炷香善积庆余侈有子有孙之美利成宰彻想为賔为客之华薄效菲輶厚祈容亮
　　贺余帅参生日
　　谷城喜气蓬岛瑞光是月先立秋适生申于五日有星曰南极冝介夀于千龄姑满酌于兕觥竚飞来于鳯诏某有慙葭倚薄致芹恭同是黄冠堪笑两翁之岑寂遥瞻华佩阻陪诸客之欢娱
　　回福清薛宰劄【梦桂】
　　门外三尺草底闻蒲艾之香河阳一县花犹念樵苏之老朅来华染访逮衡茅倚马挥毫巧矣抽黄譬白笼鹅包黍加之重碧轻红辱专价之肯临知可人之厚爱鸣琴余暇少看竞渡之龙舟召札伫朌即见催归之鳬舄
　　回丘司理【谢乃翁退庵集序】
　　还兄先集率尔署衔惠我长笺得之衘防古云三不朽贵如翁之立言教有五大伦忘其友则非义所幸蠧编之犹在虽非鸿笔以奚辞慨怀一生一死之情可无有子有文之喜若为言谢弗称知惭乐莫乐于相知叹斯文之已矣序者序所以作庶后世其知之
　　代后村遗表
　　投绂归来之乆抱病日深阖棺就尽之时怀恩天逺将随土化敢罄私忠伏念臣夙慙尾之踪横被蛾眉之妬几更烦使动触危机爱憎并起于虚名毁誉皆伤于过实固尝负妄男子之谴幸不加刑然卒叨先神后之知召而赐第逆防涂归而又去充员襮直以重来众忌是仇十年不齿舆图中复华颠幸际于改弦扉掖兼除紫槖仍陞于曵履瓿藁至蒙宣索奎文特示褒嘉疑福过以乞身拜宸颁而稽首宝箑亲题之句御墨犹新篚金内出之珍归装骤冨宠加一老荣倍二防奈还笏之未几痛遗弓而何及今皇新命方欣扶杖之观古我旧人亦轸遗簮之念老龙华而过望肓龟药以弗痊逮此新春乗之他证分揣侥逾之极理安梦觉之常况其年八袠又加三此在昔诸贤为絶少所恨涓尘莫效终始何裨竚閟泉扄指他生而自誓遥瞻霄汉尽垂殁之悲言伏望皇帝陛下体道清心尊贤敬故能保民则能保国知事天则知事亲楮下物昻节用当由于上始敌强我弱攘夷莫急于内修毋惮忧勤而喜小康毋纵窥觇而干大政思再造之艰必申严屏翰守两箴之训必如见羮墙于以奉太母怡愉之欢于以荅穆陵付托之意臣万事足而欠一死身无憾于九京羣枉杜而和众贤国愿安于千岁


　　竹溪鬳斋十一藁续集巻十四
　　钦定四库全书
　　竹溪鬳斋十一藁续集巻十五
　　宋　林希逸　撰
　　四六
　　贺江左相
　　上宰登庸明庭宣布今王立政宅俊而灼有三良弼辅台作相而置诸左朝绅喜而举笏国势定于覆盂窃以盛时所贵者多贤泰阶莫难于齐色昔惟元祐尊申国而吕范并除亦若成周内毕公而周召分治是所谓鼎承君之象于以成鼇立极之功于赫前闻复见今日共惟某官气禀两间之浩文为百世之宗早似获麟当世谓异人之间出晩如翔鳯举朝望大老之来归盖方行言行道之时已有汝翼汝为之托先帝既登崇于两社嗣皇遂图任于初元其居休休以有容其进绰绰而余裕赋灵光之在鲁誉望独隆歌缺斧之居东优防三入及兹廷告式副岩瞻同德同心上曰甘盘之旧学知兵知国敌云江左之伟人翕然四海之皈依重矣一身之负荷和协于虞者臯防之大徳交懽于汉者平勃之良规推车何取如争作楫但期共济乾坤之阖辟有运人物之防合以时三贤谋而成太平之阶自今以始千岁夀而计中书之考无疆惟休某喜际熈明迹慙衰遁昔黍相门之下士今为耕野之遗民既分守于黄冠徒企瞻于紫汉公来西洛想千人环马以聚观仆老香山虽一翁自渔而亦乐
　　贺马右相
　　播告辨朝登庸真宰赉商者帝思旧学之甘盘祚宋惟天相中国之司马欢腾海岳声震华戎窃以圣时所贵者多贤泰阶莫难于齐色昔惟元祐尊申国而吕范并除亦若苍姬内毕公而周召分治是所谓鼎承君之象于以成鼇立极之功于赫前闻复见今日共惟某官禀徳金明而玉粹蓄学地负而海涵方鳝舞狐号屹立南都之壁及鳯翔麟出独鸣正始之音清名下视于严徐精思上凌于燕许虽前軰老文学之士各避一头凡中朝大典册之文更无两手先帝巳深于简注嗣皇冝亟于延登盖烦公调护之时即咨汝弼承之意方歌几几俄赋栾栾九重钦竚者三年四海欢欣于再入贵居廊庙澹若癯儒名塞乾坤欿然尽下同堂选吏何尝有范老之勾当世名流孰不入裴公之防士闻风而自奋物防润以不知属当揆席之乆虚预叩前旒而苦逊暨汝其济曰有合哉二人非我有私亦惟佑于一德明良胥防气运有开三贤谋而成太平之阶自今以始千岁夀而计中书之考无疆惟休某时际熈明格当闲退虽愧田中之老亦为门下之人庆世道以激昻企台垣而鼓舞千官百辟之选信永叔之知言一翁六士之诗笑乐天之痴语
　　甲子回生日启
　　后村
　　公为翰长先携宝箑而归仆守祠官岂忆锦袍之旧同嗟流落共念衰残共惟某官履上星辰笔惊风雨身怀碧水丹山之绶意守清泉白石之盟六学士五相一翁公无不可九尚书四登两地人谓冝然方将慷慨以县车乃为交游而度曲某凄其寂寂愧此拳拳歌寡和之阳春喜而拍手问疑年之甲子数又从头
　　新漳州刘通判【强甫】
　　棹歌九曲喜得缺之便家弧射四方愧衰年之遁世客谁来只公独念之伏惟某官家冨经籝翁传心印岸司马之帻了不介怀学伯鱼之诗自知得髓未忘旧雨为赋阳春某续前哲归去来之词见几差晩诵可人好事近之作回向固宜率尔禀詶幸甚恕亮
　　余制参【邵鲁】
　　棹歌九曲喜得缺之便家弧射四方愧逃防而遁世客谁来只公独念之蔼然旧雨之情贲以华星之字盛仪侈锡寒舍增辉叅红蕖幕府之谋竚迎朱绂访浣花草堂之隠亦有青刍谢拟靣言幸祈体詧
　　乙丑
　　福清陈簿【德亮】
　　散人赐号寻棹歌九曲之游老景逃防负弧射四方之志寂寂正慙于罗雀拳拳独荷于栖鸾伏惟某官屈意勾朱潜心舍紫蜚声鴈序着鞭始逊于少公造榜龙飞唾手即收于髙第以毫端之游戏为门左之辉华七十年之过三自知衰退五百名之第一尚覩扶揺亟沥谢言幸祈孚亮
　　丙寅回生日启
　　后村刘尚书
　　生男子而县六矢老慙戴氏之格言寄禄官而呼大蓬年比陆翁而自诮岂伊衰槁犹足品题汗顔锦巻之贻镂瞻荷囊之赐此盖某官以真法从为太宗师先皇防坡老之文每闻停筯外国爱乐天之集不吝捐金未忘撰履之徒曲借濡毫之润某虽有附青云之喜愧难酬白雪之髙况内学之命南音之辞仆悔晩矣若上殿之扶北面之拜公愿先之
　　新漳州刘通判
　　凋年急景谁怜退士之穷每岁兹辰长拜可人之赐阳春腔妙初度辉生共惟某官义山之鳯絶清士元之骥方展谓翁吾翁爱友乆矣亲之然子曾子何人拟之过矣以郢人寡和之曲赓先生自夀之词愧不得当辞则何敢对嫦娥十九分得七之度有慙攀桂之天髙诵放翁七十年又四之诗敢道大蓬之阶似众方鄙诮君独品题率控谢言幸希孚亮【子曾子之文忠词中语】
　　陈公益
　　年比香山之白自信非伦词工双井之黄雅知造妙华其初度惠以新腔且罗列品之嘉昭仞髙情之笃此盖某人胷藏逺趣笔有余功义尤重于交游情不分于凉燠择所冝而下拜感此意以弥襟执防丫头岂堪歌于白雪挥毫义手愿即蹑于青云
　　福清薛知县【梦桂】
　　老处士横江潭而渔伊谁访问邑大夫为河东之鳯于我勤渠度雅调以入琴华乆尘之县矢共惟某官隠万人海负一世豪为玉融金翅而来实迂俊武得锦瑟朱之妙雅有余功歌此阳春荣其初度某思昔人风推户之句几误揽衣歌令尹月当庭之词不妨击缶【先许见访】
　　兴化萧教授
　　小山桂隠谁为岁晏之华半水芹香独惠阳春之曲捧提锦巻拂拭蓬弧伏惟某官奏赋名髙横经誉借四海传千岩之集允谓世家诸生诵三舍之文见称哲匠义存维梓喜动衡茅某忽得新腔顿回老色独寻南隣爱酒之伴击缶歌之何必东山携妓之游衔杯乐甚
　　新劔浦郑主簿
　　仆守五穷已愧老夫之耄君名三絶肯贻防妇之词把翫笺题拂拭弧矢伏惟某官学叅诸老才压羣英身为鸾棘之栖方将奋翮念及渔樵之叟不厌低眉双缄之华三舍其逺某思候迎之一失有欠负之百惭敢意英流未忘遁迹暮齿九老图之白才则歉焉新腔太史氏之黄褒之过矣
　　刘逹卿【惠词用后村韵】
　　老守钓竿方枕石潄流而隠使持锦字自朋霞友月而来知吾故人记仆初度伏惟某人经明古意文谢时妆蔚有擅场之声蚤作买山之计世无具眼顿成方叔之迷我有遐心不待孔賔之呼谓宜遗俗尚未忘情一门阿大中郎无词和者三迳欢迎稚子乐与歌之【朋霞友月刘别业之名】
　　福清陈主簿【德亮】
　　老甘渔隠是谓世之陈人贤有鸾栖犹念邑之寄客华其初度惠以新腔伏惟某官名早占于乡书梦曾吞于古易尚携银案必取青氊王杨卢骆之才暂为禄仕荀贾良平之作行振家声以勾朱之余功为垂白而加赐阳春白雪莫酬絶妙之词通明红云但祝方来之庆【乃祖省魁荀贾良平之亚论传】
　　三文书堂方岩尹【令嗣亦有诗】
　　仆还四方之事世谓陈人君为三文而来时有此客华其弧矢惠以珠玑伏惟某人簮裳世袭于芸香乔梓名联于桂籍八义手之赋如乗如臯一撚髭之吟有闲有甫何意老渔樵之士得交贤父子之间百赋千诗未有荣于此者两采一赛所期恕而亮之因书绪言为仆多谢令嗣状元更不别状
　　石塘林子真
　　汉隂丈人之居纷其罗雀文隠先生之子誉以绂麟拍手自歌汗顔滋甚伏惟某人希踪魏野拍肩洪崖屏案上之楞伽占笔端而游戏味少林之髓乆矣杜门清庙之音时乎应世铿鍧五字黼黻一寒棘句钩章是乃兄之余事金舂玉应尤愧仆之非长
　　石塘林子常【付珠林氏堂名】
　　县弧之六生男子老愧前闻付珠之二如少公宠贻佳什锦笺入手茅舍增辉伏惟某人粲然有文渊乎似道夜雨对床之乐慕尚昔人青云得路之夸鄙夷俗客独有溪干之叟是为方外之交三万之日无多常恐茶山老矣七十之年又四乃为放翁歌之
　　新潮州林通判
　　一男子之妄有愧防弧半刺史之贤特贻珠玉知心有此拍手歌之伏惟某官既吟烟雨以拂衣犹分风月而怀绶以数茎吟一字之手岂轻予人谓七十又四年之翁独为爱友每加黼黻欲贲蓬茅某感岁暮之交情岂容锦巻愧阳春之寡和徒负金舂
　　同安林丞
　　老慙初度坐挹五穷我有故人书驰一介此宫商之妙瑟兮弧矢之华伏惟某官笔扫烟云胷藏冰露于蓝田公事之暇不废哦吟以茶山衲子之贫特相暖热眷怀许笃归兴何浓谓官情已薄于秋光而交谊不忘于旧雨年相若也素为二仲之邻吾有待耶拟寻九老之防
　　刘士仰
　　昨承华染承惠佳词特为弧矢之华足仞金石之谊凋年急景固慙斗牛之不辰西舍东隣岂无湜籍之畔去多情若此一感可知
　　新汀州黄教授
　　一辞而退臣之厚也甘日守于五穷十年之长兄以事之慕风流之二老字比蝇头而更细诗吟鹤膝以尤工华此衰龄竒哉异禀伏惟某官浩然善飬粲乎有文经师人师众方求于指授形散神散独自乐于逍遥同为扶杖之翁尚记垂弧之日堪传佳话曷称髙情放翁七十四年之诗歌而自庆广成千二百岁之夀还以相期
　　刘智翁【小令嗣亦有诗】
　　老愧蓬弧方学渔翁之独钓君携锦巻且闻骥子之诵诗旧雨髙情阳春寡和聊供茅斋之汤饼共披薤叶之琳琅君家兄弟不可当谁肯云龙之相逐帝乡冨贵非吾愿但于猿鹤以申盟
　　郑进士
　　人生贵是男老负蓬弧之志常时有此客乆寻灯火之盟愁破今朝歌贻白雪奉槐淘而浅酌击瓦缶以共歌六字语一字难愧莫酬于锦制去年人今年老且同醉于花枝
　　心防刘躔甫
　　老吾之老谁此日之肯来诗人之诗后数朝而犹至情知好我愧曷酬君伏惟某人超然心游乆矣神悟鄙夷场屋耻为俗下之文笑傲烟霞真得吟中之趣贻半山之絶句问少陵之残年与鬼歌之徒有叹辛虀之妙去人逺矣何由致汤饼之招
　　僧贺生日二首
　　门前问今朝之客能来者谁山中无厯日之人未忘此老扫除笋演説蓬弧伏惟某僧了为僧心具论诗眼唱谁家曲从来自立宗风作牧护歌所得无非法要不嫌汤饼并为説贯花禅是九世临济孙虽论文章而何害添一日寒山子且听钟鼓以共饮
　　山中无厯日谁传直斗之辰石上旧精防雅有吟风之兴得无生忍颂不坏身伏惟某僧説洞山文字禅作无本推敲势竹边松下之思时出偶然句后声前之机不言乐只悟三身之现化演六矢之因縁祖师直指单传何妨游戱父母未生一句便请证明
　　丁卯回生日启
　　刘后村
　　老寻溪友方散髪以弄舟公念门人为倚声而度曲驰来锦卷增贲蓬弧共惟某官履上星辰手抉河汉了三麻九制之作笑把壶公殿两朝诸老而留夀同柱史暂葆光明于昼眼不妨游戏于文心口占佳词意怜孤迹以通神之要妙俾对客以夸张白雪和难虚辱最髙楼之赐红云侍立但祈通明殿之归
　　新漳州刘通判
　　浯溪聱叟老将至而不知斜川小坡交虽乆而益敬华其蓬矢惠以色丝伏惟某官未驾题舆独耽戱防书无不读但资以为诗箫岂必吹乃倚之度曲唾成珠玉义笃金兰欲令欵乃之声中稍识铿锵于格外第慙衰老方参露地白之禅虽有童奴谁识满江红之调有孤絶唱徒感髙懐
　　福清薛知县
　　投竿野叟浪家瀼溪之濵制锦主人风格薛华之老情加弧矢曲度宫商共惟某官清名独鹤之标亷取双鳬之舄雨露司存之贵可但荷囊香烟消息之传先闻箕笔行骖鸾鳯犹顾蟾蜍红心好手之才不妨戏咏赤脚无齿之婢谁识新腔
　　新潮州林通判
　　沧浪一钓舟谁念笭箵之叟别驾半刺史未忘金石之交惠以色丝华其蓬矢共惟某官防中风月笔下烟云难弟难兄遥想日吟之冨旧雨今雨不为秋述之交拜手新腔弥襟厚感门前几客肯为汤饼而来林下一人甚愧华笺之及
　　同安林县丞
　　击竹枯禅谁问蒲团之老哦松好友偶因草檄而来白髪旧情青灯共醉共惟某官在人贤者负余丞哉谓我钤纸尾而书真堪一笑汝了词头而斥相顾两穷昔焉尝共于虀盐今也何嫌于汤饼八家家百亩之井素托善邻十章章四句之诗弥钦盛意
　　福清陈主簿【咏仆鬳鼎】
　　放鹤山人叹垂弧之老矣栖鸾髙士指古鬳而赋之运笔思工开缄喜溢伏惟某官广寒有约矮屋暂留未忘先世之交欲作忘年之友谓弥明石鼎且勇索于倡詶元结洼尊亦自铭而夸许矧是名斋之器何妨托物之吟美其燥湿以不移侈以夀炽而见颂荐君清庙期为瑚琏之珍老我空村何足斗筲之算
　　福清赵县尉
　　仆游鸥渚方思同谷之歌君立鸡滩独有倚楼之思乃为初揆特度新腔伏惟某官折桂词科访梅吏隐千诗百赋退之曾许于专场三字六么贺老尤工于乐府情知好我语欲惊人青蒻蓑衣愧方寻于溪友红牙拍板宁复有于雪儿
　　刘正奏【应旗】
　　老忆垂弧之志薄似秋光骚吟古鬳之诗华予岁晏雅知情重谁诮交穷伏惟某人读西京太乙之书冠南皮七子之誉名香淡墨赋已压于邹枚諌字炳丹防将陈于晁董义深绨恋荣锡锦题第慙矶畔之笭箵曷称毫端之黼黻山景仁之宣哲拟既非伦元祐淳熈之舍人宁有此梦虽剥缄而愧矣聊击缶以歌之鹄立门外之竚听金胥之传漏龙动砚中之影即聆玉陛之呼名
　　新衡阳赵主簿
　　昨尝交讯拟一谢以尚迟兹辱贻笺有七言之雅咏记存初度访问穷檐念冰翁之游从未忘畴曩出风人之比兴特示殷懃烂然画蜡名香侈矣书禽美醖择其宜而下拜感此意以难名有美栖鸾之仲措词佳甚相与盟鸥之侣拍手歌之
　　刘达卿【号后坡】
　　仆为茅隠谁下问于县弧人正槐忙知髙情之投笔此秋月华星之赐非去年今日之同伏惟某人亘如雕鹗之横秋却笑鲲鹏之击水摩空作赋耻夸义手之工入海留诗苦欲掉头而去交情仍在厚谊可量为我品题及三文之坠绪如君趣操冝千载以相期
　　石塘林子真
　　三径交穷皆樵父芸童之侣小山吟冨有梅兄樊弟之贤眷此衰慵歌以比兴伏惟某人慕华阳仙之真逸为老泉氏之长公毛羣争掉之时笑人炙手蚁战方酣之日为我撚髭得此十章起而再拜八月枣十月稲未辨公堂之觥今年花去年人且饮君家之酒
　　石塘林子常
　　莲叶舟操老我兴思于濠叟梅花帖好少公吟妙于郢人笑指垂弧酣歌击缶伏惟某人交亲猿鹤才度骅骝进士虽不学而能何足凂我曲子岂可防而住不靳予人一阕见贻兼金莫敌少陵饱饭但歌残年长相见之诗白老坐吟剩有阳春髙难和之愧
　　刘智翁
　　城东住处谁寻白傅之家门外交情兄异翟公之客念其寂寂示以拳拳七字论工真半山之絶句三文得友胜子美之残年
　　郑进士
　　伏承华笺特贲初度吟散人之渔具世已相遗设廷尉之雀罗客有不去尚德哉若人也为诗者知道乎秋月雨章信独工于鍜錬阳春寡和愧难谢于琼琚
　　刘子木
　　来日大难重有县弧之感徒友益散仅存割席之交好我情殷令人愁破碧云暮合何佳人之不来白雪调髙叹郢客之难和
　　刘士仰【学稼刘之亭名】
　　判花老子视罗雀以知慙学稼故人指绂麟而过誉垂情八十老拜手十二诗汤饼薄持愧莫延于佳客浊醪妙理笑自酌之衰翁
　　回刘府教请讲易
　　室祀三文斋延诸友髙贤屈贲正期讲道以吟风下问何谦若俾抗顔于吠雪防华笺特枉顾指危坐许剧谈揆此空踈间此歉怍峩冠昔日已见诮于窽言迂学衰年岂足汚于清听知非所据愧不得当在浴谈经子厚犹且撤虎皮而去登堂论易充宗岂无折鹿角之羞
　　贺余制叅【己巳】
　　纪节椿龄秩筵兰飬调氷嚼雪一翁如立于翠蓬横巻弄琴双鳯争迎于紫帽乔梓共官游之至乐缙绅传佳话以为夸某幸叨倚玉之荣遥致称畅之庆鸣鸾何处列樽爼之佳賔防犊有怀过茶汤之痴女辄效防芹之贡竚需召节之来
　　回余制叅
　　仆守黄冠破薇花之残梦公游紫帽记蓬矢于今辰眷眷髙情班班腆赐曷称胎笺之意于昭倚玉之荣却之匪恭择所冝拜锦鲸还客庶揆礼以少安驲骑造朝当望尘而言谢
　　贺徐帅开藩【明叔】
　　玺书趣上金篆啓封戎垒晶辉元帅拥油幢之重藩条简当老农扶藜杖而观九扈日升八城雷动某老甘岑寂喜入照临礼盍贡于庆忱威忽传于先令不敢过呼一字恐书吏之却回所期广廕万间幸故人之贻念深慙简侻窃兾矜融
　　贺吴制使【革】
　　畴咨紫槖雄建碧幢文昌六星光夙腾于魁斗长江千里身独謢于风云胜势益张真儒无敌共惟恕齐先生两朝重望一代宗工试长才于蕃宣抚御之劳于中于外摅素学于论思献纳之从有德有言属时逺图付我留钥国之藩篱门户坐制其全王之纛防旌旗所分者半方叔之猷克壮子仪之垒骤明渥照乾坤胆寒夷敌竚究関河之畧即专帷幄之筹某辱眷素深闻命增跃自去岁贡笺题之谢莫嗣寸忱以残年为渔钓之游自甘逺屏迹虽踈于诇候情实切于皈依庭别贺自叹去人逺矣功成归衮尚能为公赋之
　　余制叅招饮
　　宁馨叠庆屏摄告防盛礼既成嘉筵斯秩重拜招呼之宠深惭谒贺之稽于粲洒扫而无伐木之遗具知雅眷不以微薄而废采瓠之礼自揆腼顔
　　行祖聘方氏书
　　男为之室合两家二姓之懽祖及其孙缔三世一门之好固惟情谊信亦夤縁令侄孙女箴训有严夙成于德性长孙行祖簮裳是袭笃守于诗书巳于少小之时有是绸缪之约留紫薇之旧藁拟付此儿问红线之老人喜谐嘉耦
　　回黄丞请婚书
　　西掖陈人痴了子平之债东床得婿由叔度而来二姓之欢一言以定令似将仕庆传簮笏书犹珤于善和而某季女诫守衿鞶训粗门于内则既辱问名之礼兹承来聘之仪昔我祖曾门尝托抡魁之契而君家明府亦有文字之交信自夙縁兹为永好
　　回郭通判婚书
　　同升同里知此志之素孚有子有孙偶其年之相若况长者尝语阿戎而喜则今焉冝有快婿之求问名既领于防笺防吉重承于嘉聘论情可省执礼何勤已祗具于回仪庸仰酬于至意两家縁熟幸谐鸣鳯之占一旦名成尚冀乗龙之早



　　竹溪鬳斋十一藁续集巻十五
　　钦定四库全书
　　竹溪鬳斋十一藁续集巻十六
　　宋　林希逸　撰
　　戊辰回生日启
　　刘后村
　　老费招麾笑多生之宿业亲无补报慙初度之嘉名髙情敢冀扵宗工佳句特华扵野叟此盖某官圣时鸣鳯学海老龙北门西掖之文藁传万首南窻东臯之咏口授诸郎以游戱之余间示矜存之厚意两章秋月喜击缶以长歌一朶红云伫安车而入对所期雅拜庶竭谢忱
　　余制叅【师鲁】
　　老子斑衣空记母前之乐山人朱绂正歆洛下之游尘埃谁省于蓬弧华缫特勤于葭玉谦贻珍染侈赐缛仪有慙樗栎之姿曷称椿松之颂聊为汤饼喜儿女之团栾伫辂朝轩尽亲戚之情话率然禀谢幸甚原融
　　刘架阁【强甫】
　　樵风泾之陈人贫无汤饼金耀门之召客宠有锦笺拜手欣欣夺目粲粲伏惟某官传后村翁之印乘半刺史之车父老攀辕正歌喧于霞屿文书盈阁乃诏入于日畿念寂寞之蓬弧特殷勤而黼黻是为雅颂之亚也盍此防鸣安得羊何共和之苐慙岛瘦亟抒谢悃切幸深原
　　兴化萧教授
　　笠泽散人老守犂锄之业芹宫博士记存弧矢之辰犀骑逺临雀罗惊散伏惟某官学穷圣域身为人师五七字如弹丸工于鍜链八九椽居老衲辱此品题钦叹髙情持夸邻叟自念不神之牛斗寂寂笑人安得共和之羊何蹲蹲舞我率然奉谢幸甚昭融
　　石塘林子真【以九龙山命意】
　　我非一佛夙慙花掖之居君赋九龙取譬雪山之老拊残年而易感拜妙语以增羞伏惟某人心虽乐以自修名欲逃而不得刺史部刺史共腾嘘送之章中书令中书己上褒嘉之奏方需异宠犹念旧交黼黻蓬弧铿锵律吕竒哉所作庄骚太史下同工顾此欲闻父母未生前一句
　　石塘林子常
　　大方家之笑我老费招麾小孤山之故人多情缱绻记存初度贲惠佳篇伏惟某人以一郄之长才慕两龚之雅操鄙夷场屋笑傲林泉君鸣仲氏之箎何殊伯氏世寳长公之集宁舍少公方腾当世之盛名犹念衰翁之遯迹有客慙无汤饼愧此交情伊谁直得金莲奇哉好语愧云多矣还以奉之【伊谁直得金莲来词云】
　　刘达卿【号后坡】
　　前度表郎愧久收于朝迹后坡诗友爱尤笃于衰龄侈以髙吟华其初度伏惟某人鄙夷场屋笑傲林泉君唾成珠素夸吟于汝伯仆肠无锦防见杀于世人胡为胶漆之投不忘弧矢之陋自念不神之牛斗曷称锦篇安得共和之羊何徒知珍袭率然奉谢幸甚深原
　　福清薛宰
　　孤山和靖方耽放鹤之游王所居州已趣飞鳬之觐情存胶漆问及蓬弧伏惟某官胷抱一和政纪三异装怀牒诉何尝辍单父之琴学道歌又喜度相公之曲顾惭绛老获预坚民衰年幸棠茇之依每嵗有锦笺之赐光生庭户夸示里闾秋月华星愧殷勤而好我明年今日须展翫以怀人
　　薛宰劄
　　昨承答诲方佩谦隆兹被华缄益昭眷渥记陈人之初度専盛使以逺临侈赐缛仪光生茅宇瑞鹤仙之髙妙允叶宫商祝鸡翁之酸寒岂堪黼黻己修谢启载沥寸忱莫究愿言切丐寛亮
　　刘躔甫【天防刘之楼名】
　　我歌庵小徒叅水观之禅君好楼居独有天游之乐故人情重诞日书来伏惟某人苦学如甘爱诗成癖念五穷之莫送赋十首以相贻开缄赧然击缶咏只声名官职知合受于折磨富贵子孙恐俱难于擘画【富贵功名堪擘画最难擘画子孙贤刘诗也】
　　黄汀教【龙应年八十七矣】
　　仆诵子平之易自乐一贫公守伏生之书只争三嵗眷眷两卿之二老铿铿初度之七言共惟某官经师人师意散形散手之方奇秘久已韬藏蝇头之字倾欹不妨吟咏念其岑寂侈此贲存卜邻虽慕于羊求所嗟逺矣敌已愧非于元白何以和之
　　丘司理【得一山丘之楼名】
　　开三径以邻居托翁旧好得一山之友爱华我残年揆初度兮作是诗也伏惟某官称梅读富擢桂文工鍜链功深尽吟家之三昧交游情重念散地之一寒欲黼黻于县弧出珠玑于衔袖勾牵花社青云已畅于前涂题寄草堂明年未知在何处【将到选】
　　同安林县丞【钟】
　　我惭视草分廿老于钓舟君厌哦松喜归调于乐府多情眷眷妙语铿铿伏惟某官学馆文章之称南州廉白之誉探三文之脉络同出一门擅二老之风流共居三径常时和巻初度佳篇声韵髙低知行云之可遏舞歌凌乱明月之长圆
　　己巳回生日启
　　潮阳林通判【式之】
　　仆开蒋翊径之三老寻鹤伴君刺昌黎州之半时寄鴈书念蓬矢之尘埃度瑰词而黼黻伏惟某官兴存风月操比冰霜视公如龙虽鳄鱼而可训为王市骏知骐骥之难留身将致于青云交未忘于旧雨饭犹可饱茍乐我之残年币不必将已感君之厚意莫修琼报辄奉锦还
　　福清叶知县【忠正】
　　仆意都观里曾为桃吟君来佛地位中乃通花谱喜其负耒问以垂弧共惟某官其仁满腔于书具眼爱民如子素存一念之慈许我纳交殊胜十年之读方相寻于茅舍又招致以玳筵矧怜岑寂之余尤侈铿鍧之作揆情过矣拜手歌之潦倒何堪私有滕国受防之喜穷通素定巳见孩儿堕地之时言谢既稽不工可愧
　　前同安丞林通直【钟】
　　门方罗雀伊谁笼鸽而来客有绯鱼惠我绂麟之颂多情眷眷再拜章章伏惟某官出哦斯立之松归爱渊明之菊叹朱绂平生之负无羡于时赋黄绢外孙之词欲华其友开缄喜甚击缶歌之仆似香山笑一翁憔悴君如子美成二老风流率尔禀詶幸甚涵亮
　　新德化方簿【晋】
　　遗羮而我独无方有頴封人之感读书不如一诣正思习主簿之贤荷君多情恵我好语兹盖某官家世麟台之学丰姿蠏井之仙才名三十年夙称师匠扶摇九万里合快鹏程尚怜衰白之踪肯借勾朱之笔作此诗也相期欲比于椿松何以报之自揆有慙于樗栎
　　新建安徐山长【端衡】
　　渔隐凄凉之士老愧饥吟龙飞魁亚之英名香次榜多情厚眷初度增华敬惟某官文擅众长学参诸老作乃祖钓矶公之赋何减呉融读外家艾轩氏之书有如杨恽方将坐臯比而讲乃肯为蓬矢以吟君防紫阳之故乡自此升矣仆置青云之旧事还以祝之言谢有稽不工可愧【青云旧事空五泻一渔翁白诗】
　　新永春刘尉【肩吾】
　　白首来归空忆紫微之伴青云早达犹为黄绶之官落落于时拳拳此老伏惟某官文成家数学有宗师更生畆之忠己摅对策禹锡文章之力合演纶言尚怜臭味之投特贲蓬弧之陋百千万刼之鄣老笑多魔二十六韵之诗心慙好我亟兹敷谢幸甚昭融【百千万刼鄣白诗】
　　新徽州丘知録【应甲】
　　杜陵野客之家谁来剥啄退庵年兄之子酷喜推敲问讯垂弧殷勤按拍伏惟某官青云望重旧雨情浓道来不来正傒朱丝参军之直所美非美乃贻黄绢幼妇之词拜手钦承过情自耻甚矣吾衰矣甘为白氏之渔翁知之者好之有忝致光之曲子率然敷谢切防原融
　　海口翁监镇【应星翠浪玉虹镇中亭名浩堂中书之弟】
　　竹篱茅舍笑老我之无心翠浪玉虹知吟仙之得趣即牙筹之余暇为蓬矢以增华伏惟某官二难之誉俱髙少公之思尤老吟风弄月精防独探于程书积雪熬波横冩更工于晋问莫甚相知之乐朅来俾寿之词拜手承之过情多矣永嘉四子君真得于诗灵元和一翁仆有慙于才退曷詶雅意切防深原
　　福清赵尉【宗溥】
　　我非指李之耼其生也晩君似倚楼之赵所乐者吟咳唾珠玑问讯弧矢伏惟某官禀双龙之气擅孤罴之才以文自名读书有传东南一尉久得誉于闽中台省诸公争欲致之门下伫集觚棱之鹗犹怜沙渚之鸥白雪阳春深有慙于寡和青云异日谅不至于相忘
　　石塘林子真【同】
　　山头老汉谈入吾宗谷口子真名为君字共眈禅隐不厌衰残伏惟某人传文隐之珠得后村之印至道唯嫌决择精通向上之机正句不涉思惟真得吟中之乐凄其弧矢调以宫商一日百杯况有君家之酒十章四句长歌好友之诗何感如之言谢浅矣
　　石塘林子常【合】
　　杜陵野客谁肯共于襟期苏氏少公情有加于兄弟揆予初度恵我好音伏惟某人胷着千年笔通三昧小山小陆小谢比汉晋以来名家今年今夏今秋有秦黄而上句法因暇时而游戏为晩节之光华云南云北之往来仅存者我月蓬月山之期许先騐于君【今年今夏今秋月蓬月山二相士皆词中语】
　　新平江呉江县张主学【松年建宁人】
　　学士为渔守白石清泉之约可人寄鴈自丹山碧水而来问讯蓬弧辉华篇翰伏惟某官早驰文誉晩上奏篇将寻花县诸生坐虎皮而讲犹念竹溪遗老忍龙具之寒不靳殷勤特相暖热七言八句知独行于苦吟三揖五穷相与歌而拍手
　　刘躔甫【翼号心游】
　　孩儿坠地已知分剂之严稚子门自喜归来之久心游髙谊意爱衰踪伏惟某人学有所传吟得其趣读武成二三册虽少必精録唐人五七言既多不厌功已成于四链惠乃及于左弧老不相忘独名家之翁季少尝共学实异姓之弟兄愧此多情何以言谢
　　刘士仰【更逮】
　　孩儿分剂定于坠地之时賔客交情陋矣署门之见多慙亲故独为吟哦伏惟某人霁月胷怀薄云襟谊谱牒自建威而下犹有遗风祖父得乐轩之传常如一日久笃葭莩之好不遗弧矢之辰老子形骸敢羡椿松之祝君家翁季信为金石之交
　　刘达卿【求志自号后坡】
　　前朝学士老甘退以为渔后坡故人词独工于吐鳯揆予初度惠我好音伏惟某人才度骅骝之前声横雕鹗而上少陵三赋信妙手之优为晦翁四书犹究心于未竟常年此日念念不忘秋月华星字字俱到多情若此一感云何语我儿孙宜袭藏而毋斁如君翁季尚逺大以相期率尔奉詶幸甚加亮
　　黄掌祠【君遇允文先生之后】
　　三径就荒之老与世无縁羣经辨惑之家有人好我肯贻善颂来畀衰龄伏惟某人学得亲传文宜世用谓乃祖有春秋之学窃尝窥斑访鄙夫于泉石之间相逢握手纳交自此拜赐以之门左垂弧有愧过情之曲子溪干守钓何由上谒于涓人莫究谢忱切祈深亮
　　林强父【麟】
　　白髪笭箵之老即唐渔翁青衿笔砚之交皆周髦士为吾同姓祈我髙年伏惟某人独工于文所好者古尽毫端之巧可但原夫一两聨厌纸上之闻欲从某也二三子因佳句法如何之问有残年长相见之情可观可兴可羣诗差难而词易俾炽俾昌俾夀事虽熟而语佳广而充之用不穷矣【俾炽俾昌俾寿来词结语】
　　方持叟【名德化簿之子】
　　仆解朝衣称前进士君传家学似小东坡不以老而见踈为此诗以相好伏惟某人擅场才俊跨灶誉髙圣处自知可但一两聨之消息班头独拜伫看三千字之纵横以其纳交翁季之间乃有俾我期颐之祝爱兄曲子堪为时辈之秦黄愧我钓翁惜不早师于邴郑
　　方帝臣【时举次云正字之后】
　　仆友渔矶之叟方葺蓑衣君祖麟台之贤独传书卷揆予初度惠我好音伏惟某人富以才名笃于交旧谓鹏鸠相笑何大年小年之足云使牛斗能神岂善名恶名之无别众方嗤诮我为褒扬二满三平不妨老吾之老十章四句所谓诗人之诗何以奉詶切防加亮
　　刘智翁【贵活安溪之客】
　　茅舍玉堂众笑无心之老蓝溪琴室多情握手之交问讯垂弧沉吟击节伏惟某人潜心者理得趣于书大年小年读南华而纵论昨日今日呼太白以欲飞爱此衰翁寄之曲子君多好语信有似于天生我不中书乃浪云于物出自知不称欲谢伊何
　　檗山照老
　　佛有三三之众迩日何如仙开七七之花吾年相若多情禅友问讯阳人兹盖某僧久坐蒲团屡抛杓柄七言虽妙不入半山之宗五叶相传独得少林之髓心心相似歳歳如然曹沩分派后五家许侬参遍父母未生前一句为我道来
　　贺陈仓
　　绩最録屏恩荣司庾日边遣使九重所急者周咨境上争公七聚共嗟于来晩车音至只舆诵欣然共惟某官一代名流两朝异眷明道伊川之学问共得其传司马景仁之弟兄不同者姓自登朝黼徧厯儒绅是姑为本色之官便合峻紧头之武青绫夜直方膺赐笔之荣皂盖春生雅意凝香之乐惟时敛散属意选擩需章屡上以苦辞催诏防颁而勉就丹山碧水暂夸刺史之胜游黄閤紫枢竚续公家之补处某向窃窥于纶綍今幸托于帡幪迹安猿鹤之交心怀燕雀之贺识何蕃于六馆况忝诸生笑香山之一翁尚怜遗老
　　回徐帅送开藩折送及菊节
　　为农负耒方依南国之碧幢遣使贻缄肯问东篱之黄菊有华异眷猥及寒踪怜其賖酒之贫侈此巻爼之赐秩初筵而僊舞莫预众欢倩傍人以整冠但知亟拜难名矶感切丐监融




　　竹溪鬳斋十一藁续集巻十六
　　钦定四库全书
　　竹溪鬳斋十一藁续集卷十七
　　宋　林希逸　撰
　　省题诗
　　文字饮
　　我问扬雄字君评李峤文剧谈聊诩诩对饮尽醺醺笔落三千首杯浮一百分醉吟唐学士酒颂晋叅军良夜邀明月他年忆暮云独醒怜楚客悲怨托湘君
　　食见尧于羮
　　隐几看尧典身慙不并生道如知所味食亦见于羮饱学宁求饱精思不厌精垂衣虽己逺失筯恍然惊端坐如吁咈忘饥在服行盐梅思致主説不愧阿衡
　　枯木半龙鳞
　　枯木奇如许空山阅防春千寻依鸟道一半是龙鳞磥砢真如石扶持果有神雪犹留败甲云不露全身藤比髯尤老根疑爪欲伸竚看雷雨夜一跃到天津
　　吊青塜
　　谁吊千年塜芳防唤不醒雪连沙外白春带塞南青一酹嗟何及重泉恨莫扄花曾辞汉苑草不似边庭妾死匈奴在风悲壮士经遥怜斑竹涙鼔瑟和湘灵
　　野菜飞黄蝶
　　古竹疎篱畔无人菜自长双飞蝴蝶好一様野花黄簇簇青无数翩翩意欲狂色鲜凝晓露翅薄弄朝阳正拟和根拔因怜恋叶忙今宵须梦化随逐过山墙
　　刻烛
　　玉笋班头客文章絶代奇奉璋陪内宴刻烛赋新诗指认红莲影安排丽藻辞絶嫌痕己迫只恐句来迟花烬将残处宫袍欲夺时宠荣归佩晩金炬出天墀
　　髙议排金门
　　立个黄金马君黄苐防门伊人来草莽髙议动乾坤劲气层云上孤忠一缕存未通青琐籍先献白衣言只为豺狼怒那知虎豹尊客星如入兆昨夜在天阍
　　潮回日射星
　　有底平沙上辉辉不暂停潮回隂未夕日射灿如星落水归何处斜阳照逺汀浮光看闪闪散地见荧荧拟泛槎寻石知非草化萤晩来河汉白渔火满沧溟
　　离忧忽浩然
　　只有片时留离觞肯计筹知渠因底别使我浩然忧握手看成梦多情种得愁征帆天共逺羁恨水俱流明日非今日杭州定越州慇懃无别祝切莫断书邮
　　星有好雨
　　视夜防回兴浓云泼未停无端常苦雨作好果何星有烂参之左于嗟月又经何心长霡霂拜手问苍咨暑能无怨呼天孰与听或云旗伐动阴曀为兵刑
　　至朔同日
　　至乃阳生节常居子月中计年章在即是日朔应同一叶堦蓂长飞灰嶰管通元来初吉旦恰是六阴终料得云书际还嗟饩礼隆如何太初厯辛巳谩求工
　　竹林七贤
　　赏静偏怜竹宜人况有林七贤同逺趣千载有遗音避俗来深处披衣卧緑阴玉人三四辈风箨短长吟翠入刘伶酒声随叔夜琴溪干唐六逸先后许论心
　　一字买堪贫
　　独妙如椽手夸传品入神千金犹莫买一字实堪贫玉柱多谁得银钩少自珍愿求三折笔甘作屡空人但喜萧斋玩宁忧范甑尘疗饥那欲煮吟苦谩酸辛
　　山光恱鸟性
　　细大皆天性逍遥宇宙间山光非为鸟鸟恱自因山晓日浮青嶂春云影翠鬟物情如有识乐意自相关疎宻阴俱好飞鸣态自闲夕阳归翅急应是倦知还
　　呼儿问煑鱼
　　有客过茅宇停杯待煮鱼向儿呼不已为我问何如骥子抠衣至校人授手初叮咛凡再四烹割勿踌躇正起羮鲈兴因看遗鲤书团栾陪父执更欲采园蔬
　　白鸟去边明
　　燕外丝方卷明开若个边痴云留片片白鸟去翩翩雨后霜毛湿风前雪翅鲜双飞向何处一半是晴天乍息鸠鸣垤还归鹤避烟须防阴霭尽乌绕月娟娟
　　松子僧前落
　　野逈无人迹长松不计年随风飘子下竟日落僧前叶暗丹谁化根枯石共坚时敲经夹响匹似数珠圆味美忘斋久声轻入定便时看童行戏争把柳丝穿
　　月静庾公楼
　　明月今宵好曾经照庾公登楼当静夜怀古对秋风飞镜縁空上危檐映水中胡床无恙否岸帻为谁雄老子今何在寒光昔亦同清谈孤此景白髪向江东
　　星垂平野阔
　　良夜空如洗凭栏一望平星垂因野濶野净见星明防防光疑坠荧荧势半倾天低连岸逺地尽看参横水逈过时白云收撤夜清银河今咫尺我欲泛槎行
　　风破寒江迟
　　倚棹吟将息江神听亦痴阴犹凝未散风欲破应迟飒飒声虽急雾莫披凌波疑有物到晓尚多时空使蜚防怒翻令帝子悲沉湘人在否唤起赋椒蓠
　　剪烛话巴雨
　　不负西窻约相逢剪烛花惊心如一梦对雨话三巴蜡烬愁频落关云叹旧遮昔曾留劒外今却指天涯江逺谈何剧风摇影屡斜从今须惜别邀月醉流霞
　　飞星过水白
　　良夜步郊坰飞看过水星四垂青漠漠一防白荧荧瑞彩浮莲渚流光渡蓼汀不应天共转恍若月初经错认珠生蚌还疑草化萤须防云半黑渔火个边青
　　赤壁走曹操
　　往事思尘迹周郎走魏曹长江防争战万古一英豪乱石吹飞雪防冲破巨涛笑谈成一快姓字信孤髙賸拟投鞭渡谁知卷甲逃江山如昔日北望首空搔
　　拾穗许村童
　　拂拂新凉入家家获稻同参差多滞穗收拾许村童满地禾频落怜渠筥尚空少多从汝得小大共年丰挈负归茅宇欢呼谢主翁晩来炊饭饱牛笛弄松风
　　石鼎联句
　　漫浪有诗仙相逢药灶边鼎存嗟石古句巧似珠聨笔力扛何健云根斵许圆倡酬皆敌手摸写耸吟肩何日丹同防寒更墨共研和羮应待我赓载入虞
　　归人争渡喧
　　野外炊烟起沙边带日明归村人合遝问渡晩喧争暝色催行客长江阻去程帆轻斜照影语杂逺闻声隔岸招尤急栖鸦过亦鸣茅檐何处是儿女想相迎
　　月色不可扫
　　此夜一轮满骚情不奈秋月非人可扫人与月俱愁素魄凭谁问寒光为底留拟随风叶去还似雪花浮竹影摇仍在波明散未收嫦娥如戏我移照读书楼
　　又
　　皓色一轮满吟看独倚楼伊谁能扫月使我不悲秋处处寒光共娟娟素魄浮竹知空弄影箒岂解驱愁露重应徒洒云行却暂收谁疑门外雪谩欲课苍头
　　天际识归舟
　　日夕思天际悠悠半掩扉扁舟縁底急注目识君归帆外残鸦去云边一叶飞立须兰棹至细认藁砧非偻指思江路牵儿上钓矶入门相劳问賖酒趂鲈肥
　　饮酒拜浪婆
　　对饮敲铜斗声声应浩歌频斟江上酒亟拜浪中婆深浅倾浮蚁低回舞短蓑白头髙似屋素韈想凌波江逺如神在杯长奈我何却怜独醒客憔悴赋湘娥
　　鹤引洗衣僧
　　独卷袈裟去禅房半掩扉僧行随鹤影鹤引洗僧衣振翼寻仙路牵裳上钓矶老缁轻濯濯白鸟亦依依澣涤元无垢叮咛莫浪飞茶烟休更避相伴月中归
　　新诗改自吟
　　酷爱惊人语诗坛独苦心吟成还自改改罢又长吟四链传谁法双声岂古音笔涂随句定髭撚用功深过眼疵难掩支颐吻欲噤身轻少陵集商榷到于今
　　秋水清无底
　　倚杖临秋水微茫一派平极深不知底独照有余清一色兼天净千寻似鉴明谁能冰下语为探地中行月动无移石云飞落止沧浪佳兴动可以濯吾缨
　　山鸟暮过庭
　　试拄看山笏新诗得自哦空庭人不到日暮鸟时过逺岫呼雏急斜阳接翅多瞥看窻外影争认柳边窠散帙随吾意喧檐奈汝何须防林鹊噪衮衮见金波
　　杓携龙角
　　帝斡璇杓处云髙隔防重自天携左角出地见青龙碧汉方回柄苍精恰露容举头看斗指骧首觉云从西掲殊春候东骑騐尾踪韩门人所仰直欲折充宗
　　山村人暮归
　　点防残鸦过孤村带落晖篱边闻犬吠山下有人归逺岫连芳坞长林绕翠微云深认茅屋风细飏征衣樵唱同寻径猿惊为扣扉夜深灯火下儿女共依依
　　挂席上南斗
　　挂席防千里飘飘向极南昻头惊斗近举袖与云参海濶天光入帆轻水影前瞻依宿六回望迫台三恰似槎星渚应殊钓月潭若非吟胆壮髙处亦难堪
　　翁踏孤舟立
　　江逺孤舟小悠悠避世翁望中留夕照立处倚秋风一叶烟波钓千茎雪鬓蓬短衣难掩骭独棹似浮空人影樯乌并生涯宿鴈同得鱼随贳酒醉卧荻芦中
　　同前
　　一叶孤舟小生涯在钓筒羣飞看鴈阵独立是渔翁浪与头俱白顔因酒暂红片防烟渚外瘦影夕阳中蓬鬓千茎雪芦花两岸风烹鲈吹荻火隔岸呼儿童
　　屋上乌亦好
　　我访山家友遥看屋上乌不知何事好所爱与人俱竹外参差瓦檐间八九雏只应交缱绻却喜汝喧呼谁赋牙髙啄因吟尾毕逋待令鸥可狎物我两俱无
　　蘓武归汉
　　仗节来归汉麒麟万古图艰难曾使虏慷慨有臣苏鴈信传何有旄残齧已无拜恩趋鳯阙挥涕忆龙湖日月依新主风沙失故吾一官才属国揽卷为嗟吁
　　龙马负图
　　八卦将呈露天宁秘此图出因龙马负瑞与鳯麟殊八尺非常种千年有此驹皇穹开易象緑字见珍符鸟迹文非比畴数亦俱渥洼何足咏谁复羡西都
　　不寝听金钥
　　不寝因何事囊封奏帝庭铜壶犹未歇金钥故频听忧国长无寐懐忠我独醒鱼关频借问鳯阙想犹扄珂伞依残月觚棱带晓星须防看鹄立袖惹御炉馨
　　鸟影度寒塘
　　一段秋容好丹青欲画难塘幽尘不到鸟度影偏寒何处寻窠去行人瞥眼看云间寻旧侣水底见飞翰鸥讶随波没鹏思击水抟佳人遥望处误指镜中鸾
　　云霄一雨毛
　　自起南阳卧轩然志气飘三分嗟汉业一羽在云霄健翮凌星汉孤忠翼圣朝羣雄争逐鹿百鸷不如雕垂翅应嗤异凌烟未许乔出师虽未防万古想髙标
　　同心言如兰
　　金石同心好言言可起予纫兰应足比伐木义何如慷慨输情久芬芳入室初诺能为一布佩不必三闾椒榝能欺我松梅合友渠衔杯时对饮冷淡共园蔬
　　围棊看驿书
　　驿骑军书到风流相国知淮淝千载事賔主一枰棊敌手无遗算名家有此儿我方分黒白渠亦决雄雌局外人人喜边头着着奇烂柯翁在否还笑世人痴
　　儿去看鱼笱
　　儿去出茅庐防笻逺见渠行随溪畔鹤看取笱中鱼童穉喧呼至笭箵整顿初饵寒知不食罾少问何如穿柳呼爷笑编蒲怪仆疎荻芦吹火罢賖酒徧邻居
　　赐镜湖一曲
　　拜赐归湖曲生涯只此湖三韩云不逺一镜月同孤天语书黄诰波光照白须柴扉当鴈鹜采地即菰蒲殿下投笺乞波间弄桨娱不妨眠井底醉入八仙图
　　玉斧修成月
　　我问青天月如何缺又生冰轮看碾去玉斧想修成睨视柯谁执传闻璞孰名元功无此巧素魄岂能盈兎向圆时捣蟾因琢夜惊广寒八万户技与女娲争
　　杜宇呼名语
　　呌尽三巴月凄凉杜宇声今人谁与语故主自呼名啼血嗟何意前身恨未平转喉曾有讳弄舌似犹生姓字诸禽识君臣易世轻提壶无意绪醉魄谩飞鸣
　　渔村晩照
　　自得江湖趣生涯乐在渔孤村多晩景落照映荒居近水髙低岸诛茅八九庐舟横人语近网漏夕阳疎倚棹看归鴈呼儿促煮鱼脱簔眠渐稳寒月动江虚
　　夫子墙数仞
　　劒佩随夫子倾心一瓣香四科分等级数仞叹宫墙我正劳鑚仰人惟较短长可窥怜子贡欲倚愧防庄步步瞠吾后巍巍藐彼堂传心因坐见三圣逺相望
　　勇士赴敌场
　　士有非常勇堂堂赴敌场听琴何比象属意在轩昻触手声何怒推床兴欲狂广陵无散卒易水有刚肠劒客休夸诧桐君为发扬闻弦心有感解使懦夫强
　　晩凉看洗马
　　倚杖试徜徉幽看野兴长归鸦凌薄晩洗马就微凉落日明苹渚轻风拂柳塘遥观千顷雪静涤四蹄霜喷沬随流水摇騣洒夕阳尘缨应可濯濶步逐飞黄
　　封比干墓
　　埋恨非埋骨生前怨不逢比干犹有墓周室合增封一死身奚惜孤忠愤所钟清朝加显泽终古志遗踪宠辱嗟何意兴亡记所从谁甘游地下攀槛敢婴龙
　　雨后过畦润
　　雨后思花信相过欵杖藜翠明开晓嶂緑润遍春畦燕外丝方卷鸥邉雾尚低贪看蔬长甲不觉屐粘泥草挟余阴涨苗分秀色齐时逢原上客大半话耕犂
　　机舂潺湲力
　　机事嗟何巧空村不住舂潺湲因借力俯仰若为容尽日劳双杵疏泉隔防峰无人长轧轧助我为淙淙碓下僧长喜溪邉妇亦慵香厨炊已办时倩野云封
　　池水观为政
　　笔落冰人语霜凝照夜姿平心长似水观政可于池即彼挼蓝处防渠据案时清能见肝胆烛可但须眉泥浊廉何有泉贪饮自知笑他浑数尺谁道是吾师
　　水中有行车
　　野水云何涸咨嗟为久晴昔曾移艇去今见有车行石已磷磷白流无脉脉生不愁濡辔度只恐细鱼惊宁复沧洲兴空余野渡名秋霖看拍岸还听棹歌声
　　买木带巢乌
　　买木为新居诗翁德不孤巧当三畆宅带得一巢乌羞澁无多费槎牙已半枯却怜栖鹊在还识主人无不入山家劵应添画史图从今屋上好来往听相呼
　　月疑照顔色
　　苦忆君顔色归期未有期好风吹梦断明月使人疑对影三人共怀贤万里悲徘徊如欲舞恍惚与论诗蝶化凭谁诘蟾留讶我痴暮云樽酒在只恐见无时
　　买石得云饶
　　自笑生涯拙天公意赠君买来千载石饶得四时云秃笔书新劵苍苔带旧纹眼前长秀润分外是氤氲定价元非玉宜贫可当熏时哉为雨去利与世均分
　　柳影不碍舟
　　长短堤邉柳波流影不流浑如低倚岸却不碍行舟水漾千丝乱风吹一叶浮轻摇兰桨过搅碎緑隂不似带墙头燕如萦镜里鸥那堪南浦别明暗两牵愁
　　榴花照眼明
　　惜花愁满眼倚杖庆新晴緑幄连天暗红榴照我明蹙巾迎日吐剪锦亚风轻一见眵昏失多疑醉缬生撚须诗欲就觌面兴偏清却笑酡酡后看朱碧已成
　　龙跃天衢
　　头角惊人世如龙乍跃渊身随三月浪衢在九重天云起方成陆雷驱正急鞭战鳞飞百万怒爪击三千赤水神何照苍精角有躔堪嗤时俗眼空向壁间传
　　开冰
　　仲月莺花半朝家已荐冰驰来金騕褭开此玉棱层冷逼茅檐透光从凌室腾满盘争雪莹照眼讶霜凝九庙亲祠举羣工禄赐膺爱君推托讽履薄愿兢兢
　　山有仙则名
　　试拄看山笏令人兴洒然夸名惊俗眼知道有神仙胜地栖丹客苍崖比洞天烟霞无此辈方册不应传柯烂今何处箫鸣若个邉旧闻终缥缈何似竹林贤











　　竹溪鬳斋十一藁续集卷十七
　　钦定四库全书
　　竹溪鬳斋十一藁续集巻十八
　　宋　林希逸　撰
　　省题诗
　　为麦祈实
　　麦事家家作宸旒轸意微无虚民所望为实我先祈见白欣舆诵熉黄屈衮衣要他舂日饱莫使敛时稀饼饵香深觊牷牲荐必肥礼成农共庆加额对龙旂
　　云台图功臣
　　四七纷纭后慇懃帝念功干云台百尺依日汉羣公栖爵侵霄汉挥毫萃画工位分勲次第像列壁西东貎冩丹青里名垂竹帛中凌烟生面笔人物古今同
　　防手升玉阶
　　甃玉成阶戺天顔去防层弹冠酬素愿携手尽同升得侣欣交臂伊谁恨折肱龙墀看宻迩鹓武接飞腾已庆天街肃行须揆路登朝回花底散袖满御香凝
　　畎畆不忘君
　　君幸逢尧舜孤忠岂敢忘身虽居畎畆志亦在岩廊草野栖身久钧天去梦长烟霞虽自乐日月愿依光炙背当如甫披裘莫学光此生名未立金马进封囊
　　落日见渔樵
　　落日谁横笛江村一望遥喧喧归鸟雀得得见渔樵薄暮舒愁眼斜晖带逺潮依滩纶在手出谷斧横腰歌罢寻归径影行先度桥两翁山水趣应未羡金貂
　　看碑不下驴
　　寺古碑犹在尘埃半已漫骑驴应懒下逐字细吟看钩画雕镌古虫鱼辨识难停鞭欹帽立缓辔耸肩寒应笑修明字还如援据鞍归吟风掠耳影瘦夕阳残
　　梅花疑是君
　　欲访春消息寒花昨夜开思君如在眼使我亦疑梅蘂冷于人意窻开露粉腮欲同渠索笑还似子归来兰室因香讶冰肌助我猜一枝聊寄与何日共持杯
　　身玉要俱捐
　　壮节将全赵威风直挫秦若令空授玉宁用复还身此璧瑕何有伊人气愈嗔头宁同碎柱节不可欺臣大义千钧重微躯一羽均后来谁慕蔺盛节独嶙峋
　　清边生战场
　　已洗天河甲边清国愈强谁生今日衅战似古沙场不见狼烟久俄惊鴈塞荒风悲苔染血月射骨如霜榆柳依然好干戈有底忙李华真健笔吊古思凄凉
　　勒石纪汉德【班字韵】
　　稽落功成后将军勒石还辉华天子德姓字汉臣班篆刻千年绩镌磨万里山勲名沙幕外歳月永元间颂笔嗟何古胡弓孰敢弯龙墀归拜日称寿动天顔
　　云逐度溪风
　　拂面微风动轻云过逺堤飞飞无定迹逐逐度前溪望断江东暮生从舍北泥但随苹未起还傍蓼花低白映清波影红看孤鹜齐似迷归去路漠漠自东西
　　苍隼防巢归
　　苍隼当秋日风髙万里飞忽看孤影过因防旧巢归刷翮抟云汉翻身度野扉雏饥方唧唧爪立自依依莫笑蜂窠小休嗤燕垒微物情元等耳细大各天机
　　秋髙风怒号
　　人意与秋髙临风意自豪倚栏吟未巳防地怒方号露宇遥穷目霜林见落毛威生来虎谷声震似鲸涛六鹢飞应退羣狐惧莫嘷拟骑鹏翼去万里访卢敖
　　金买长门赋
　　谁买长门赋闺愁不自禁寸肠抒万恨一字直千金菲薄聊为寿凄凉要冩心珠帘春寂寂玉户夜沉沉语妙钱何惜宫闲恨转深文君因自笑我有白头吟
　　雷隐象车音
　　不听车音久逍遥独倚台逺闻疑所象细认隠其雷不怒声初发遥闻妾自猜轻移莲步出空喜玉舆来只谓君王顾因知神女推千金谁买赋防使圣心回
　　许由洗耳
　　有道之君子箕山一许由清波聊洗耳尘世肯回头此趣名千古奚心长九州若令婴世网何似枕江流俗事喧谁听寒泉响自幽邻翁牵犊避使我转增羞
　　川曲通诸海
　　直道行今古渊源妙莫穷百川虽若曲大海必皆通酬酢防千变周流共一中问津非断港无水不归东洙泗源尤正河汾派亦同纵横嗟末学滥説未为雄
　　李下不整冠
　　李下有傍观嫌微择所安莫将遮日手轻整切云冠故径累垂久荒林礼数寛杜陵羞任落贡禹喜休弹主正操筹待吾寕岸帻看义童却欢笑就地拾螬残
　　田不纳履
　　莫道田间僻持身惧指瑕近休纳履为履似侵野径风随屧阳陂雨落花藤方铺满地屦且曳归家篱赋长庚蔓鞋吟子美麻及门如有客倒屣只烹茶
　　精衞衔石填海
　　精衞谁家女悲鸣苦自怜石知衔不尽海有恨难填妾父曾为帝禽言自诉天磷磷空尔啄渺浩无边志有愚公似寃同杜宇传扬尘终可待且伴羽衣仙
　　观庆云图
　　伊昔承天庆人间有圣君图传何世本今见古时云就日曾谣咏非烟喜郁纷笔工疑顾陆治盛忆华勲简册歌虽在丹青画罕闻坎中元有象心画妙羲文
　　掬水月在手
　　水下元无月江澄别有天凝眸欣浩浩在手掬娟娟桂魄方留影荷衣试弄泉正看波底様俄入掌中圆太白狂应揽知章醉欲眠我知光可汲便拟拍洪肩
　　弄花香满衣
　　隔岸闻风处清晨嗅露房花因闲弄久衣有带来香试摘枝头白还拈叶底黄恍如玉皇吏来自锦窠郎袖比朝方罢心因恼欲狂谢安休掩鼻非佩紫罗囊
　　梦见周公
　　至圣元无梦伤麟有隐忧道传自公旦意切为宗周泗水遽方觉东山记昔留鸿飞归不复蝶化恍同防洛卜图何在殷楹涕自收蒲姑如可作料想订春秋
　　四更山吐月
　　愁客眠难稳危栏忽四更乍疑山色改已吐月华明五夜筹将转孤轮缺未盈霜翻禽欲下云破兎还生问晓樵相语栖寒鹊自惊娥眉秋一半彻夕恼长庚
　　热不息恶木阴
　　苦热虽求息炎凉愧易心既云名恶木那复有佳阴烦溽方三叹婆娑有百寻匠皆行弗顾吾肯据而吟冷忆浮玉清思竹碎金鸟犹知所择人岂马牛襟
　　渇不饮盗泉水
　　盗有经行处波流恶莫湔固能浇我渇誓不饮渠泉奔骥如追电长鲸拟吸川贪夫曾就酌馋者莫流涎窃玉严于史空瓢碎自贤杜陵思贾井病肺卧江船
　　道不拾遗
　　世似江河去还闻返朴时久藏天下富不拾道中遗行者歌如砥谁与叹泣岐锄金宁弗顾守剑烈能知楚国亡弓在荆山抵玉嬉抱茅嗟薄俗屋破呼羣儿
　　望祀蓬莱
　　祀事非常典君王望紫蓬仗从天阙下山在水云中采药何时返鸣鞘秩礼隆灵无先沛雨船有引回风夷见燔柴去仙难架海通札书终不验空翠锁祠宫
　　祖二疏
　　祖帐都门外贤哉惜二疏史留名不朽古善画何如张幕班离席归装问故居辞官两贤傅送客防华车帝眷慇懃在臣慙老病余重来甘防秩时为子房嘘
　　济河焚舟
　　汔济焚舟去秦兵意若何深仇思必雪信誓有如河甲卒方停棹将军怒指戈连樯皆纵燎劲气欲波拜赐前言在论功一炬多至今临岸处梦想髪皤皤
　　客星
　　久要刘文叔论交在阙庭不为渠相汉仅以客名星鹤髪蒹霜白羊裘近帝青宫中聊欵欵极下独荧荧一防今霄汉孤灯昔钓汀灵台夸列宿讵共图形
　　驻跸山
　　万里君王跸雷驱铁骑环移来云下仗逺驻海东山飞檄青丘外鸣鞘怪石间龙经占得耳禽语喜违顔似勒燕然去如封岱岳还铙歌模写徧何不续东蛮
　　乘月登楼
　　铁骑围何急登楼却自由一轮秋夜月百尺岳阳楼老将凭栏怒嫦娥为我留功成长啸后人在古城头羽扇荣差可胡床庾浪逰千年髯孰似笛里梦并州
　　饮马长城窟
　　瘦马如乌渇长驱傍古城听他随窟饮不暇择泉清沙外追风骥榆边积雨坑花鬃摇汉骑草血染秦兵地脉千年恨波腥万鬛鸣思归频蹀躞苜蓿满宸京
　　鴈足书
　　中郎沙漠外羝乳事何如赖有云中鴈能传足上书衔芦来内苑系帛自穹庐地说荒寒极人称老病余史徒夸问犬诗莫咏烹鱼青鸟僊家使吾今益信渠
　　无琴
　　道外元无器聊横膝上琴本非可弄自觉趣尤深早向声前悟何劳指下寻昭文元不鼔钟子谩知音赜矣钟名哑伤哉磬有心退之如解此十操不应吟
　　为郎牧羊
　　卜式何为者清班粉省郎不骑沙苑马只牧上林羊谩诧窠名锦何如屩曳芒含香休向阙挟册且随臧列宿从嗤我三星喜咏牂尚怀肥报国抗疏欲烹桑
　　登单于台
　　天仗祈连外穷荒鸟雀呼登台真帝子絶幕遁单于百级云中见千官帐下趋穹庐垂旷野警跸近清都汉地今无虏秦城枉避胡呼韩天日谒却入渭桥图【天如穹庐罩四野勅勒歌】
　　蒲鞭
　　自古官刑在如何只用蒲贤哉知道者陋矣执鞭乎草草存笞责拳拳爱体肤教非刑可比耻患免而无舜朴书徒识秦敲惨自愚悲因挞黎庶适意与寛俱
　　被褐怀珠玉
　　懐寳伊谁识累然被褐夫荆山宁泣玉沧海任遗珠寛博形何散龙钟智似愚藏渊只自媚韫椟求沽雅志褰裳蹈旁观按劒无我知韦布乐应不艳金朱
　　堕泪碑
　　叔子今何在风流缓带时伤心因覩物堕泪遂名碑剥落银钩古凄凉玉筯【缺】生前驱万马身后立双螭人物襄阳记莓苔太白诗【螭头剥落生莓苔涙亦不能为之堕】羊公岂无德戎衍却堪悲
　　杏坛
　　反袂伤麟后凄凉旧日坛尚为人爱惜不使杏雕残叶映缁林好枝横泗水寒一从梁木去多把落花看自昔棠思召于今木有韩遥知槐并并根古似龙蟠
　　闻鸡起舞
　　龙卧何时起生涯厌鼔鼙舞因随独鹤闻偶为荒鸡楚客长更梦秦关未晓啼竹风吹袂举柳月傍楼低我醉非无度渠寒不奈栖谁家小垂手百啭听黄鹂
　　围棊赌墅
　　太傅筹邉日家庭赌墅时淮淝千载事秦晋一畨棊得算如翁妙争先落子知汝能输别业我已笑胡儿昙得山先喜氐争局自痴两军临水处幼度着尤奇
　　西狩获麟
　　西狩知何获惊嗟徧国人自怜方叹鳯何事又逢麟伊昔追戎地于今较猎频三家如此僣一角岂为珍笔絶真伤鲁书成已系秦同时多虎辈谁信兽能仁
　　五言长城
　　老子风骚将雄豪霸一方五言如壁立万里此城长气靡曹刘垒声喧翰墨场但令投帻去谁诧撚须狂羲笔图成阵韩文喻倚墙骚坛唯我擅谁敢犯锋铓
　　惜花春起早
　　苦惜花能好晴窻唤起频只忧春去早却要早寻春一片飞愁我千枝艳恼人鸣鞭思晓月化蝶逐香尘醉卧狂谁子【楚狂小子韩退之】吟看睡太真每因风雨夜不寝为渠颦
　　爱月夜眠迟
　　意爱多成癖清秋怅望时月能向人好夜不恨眠迟捣药何为者停杯屡问之貂裘蟾正恋鸳枕蝶休痴昼短何须烛更寒且咏诗婆娑无影处料得梦相随
　　登封泰山
　　海畔山名泰东封自昔曾三千余载记七十二回登冕辂陈金策衣冠迫玉绳秘书留歳月立视俯丘陵华盖行中阪松官立防层祖龙空刻石千载笑升
　　棊声花院闭
　　花院重重闭香风拂面轻防观多野趣静听有棊声松老藏孤寺柯翁看防枰反关从烂熳落子自敲铿得着僧应笑栖枝鹊又惊须防闻剥啄收局出相迎
　　寒机晓犹织
　　机上谁家女更长睡不安当牎只自织到晓不知寒霜瓦凝威重冰丝续断难梭声随漏尽妾意为衣单锦字挑谁寄银缸剔已残姑畱刀尺久零落待输官
　　肃时雨若
　　肃肃存吾敬冥冥若有期人皆欣雨若心为有天知悃切忧民志勤拳在庙时片云催许急三祝果伊谁方寸来何易吁嗟礼亦宜虚中求造化事应不须唯
　　防须笔
　　安得如椽笔晴窻弄防须知渠来某氏【永某氏之防】为我作尖奴熏窒捜罗尽精粗简防殊香沾窻下墨腥带瓮中腴食肉非无相挥毫且共娯生因斯恨汝莫把篆临模
　　僧敲月下门
　　深夜沉沉寂谁行下岭防寺深明月照门闭老僧敲剥啄林间寺婵娟云外梢山童破幽梦人影并疎茅殿冷存余篆窻明待解包山虚传谷应惊鹊亦离巢
　　笛里关山月
　　笛里愁千绪更长忆故山今人吹古曲汉月照秦关霜竹和声切胡床倨坐闲一轮秋塞外万嶂野云间此夜听渠弄何时照我还回思帝城角花影映朝班
　　隔竹敲茶
　　兴入卢仝椀龙团旋解包忽闻茶窗响正隔竹窻敲活水烹新茗香风度緑梢聴知童落杵惊起鹊离巢香比云英捣清无水厄嘲林深畱客处未羡已公茅
　　门多长者车
　　窄窄柴门下多应隐士居时人皆障面长者竞迂车罗雀宁辞客牛旧有庐髙轩诗李贺都骑赋相如痛饮宜投辖何心更曳裾辛勤有此室鄙矣羡金鱼
　　师直为壮
　　古有征无战堂堂整六师直哉能用壮敌者欲何为道在周如矢兵行汉有旗天威雷在上人喜雨如时敷德苖归舜干盟鲁却夷淮淝知义胜筭入谢安棋
　　星陈天行
　　法驾谁摸写形容比太清星陈元肃肃天运自行行阊阖开黄道璇玑映玉衡盖明瞻帝近旗动认参横移得魁台下如闻警跸鸣流光知遣使招我立通明
　　呌舜苍梧云
　　呌舜嗟何处梧江去路长天髙心云逺地苍苍我欲排阊阖谁能访帝乡泪沾潇水碧梦入瘴烟黄莫唤湘娥问空怜老杜狂重华何可就骚笔更凄凉
　　山上有泽咸
　　彼泽卑而滙维山峻且巉上应无见有气以感而咸石隐虚中窍春蒸润下咸画前分艮兊象外识机缄野露浮江柳溪云到岭杉个中皆易理具眼要非凡
　　君王画阵防
　　圣世忧邉切骚骚羽檄忙凯歌来幕府画阵奏君王宸陛千官庆军书一卷长卷舒从御榻想像到沙场此日丹青笔当时赤白囊防看麟阁上图写更辉煌
　　洗砚鱼吞墨
　　防砚临流洗迎人戏小鱼忘机知似我吞墨喜看渠案上研磨久池邉浣濯初黑翻波里影素染腹中书水与烟俱落香知饵不如谁能图罩罩防笔滴蟾蜍
　　烹茶鹤避烟
　　隔竹敲茶臼禅房汲井烹山僧吹火急野鹤避烟行入鼎龙团碎当窻蚓窍鸣紫云飞不断白鸟去邉明云舍飘犹湿风巢逺更惊通灵数椀后骑汝访蓬瀛
　　敲云问名氏
　　避喧谁氏子逺近不知名踏雨来相问敲云忽自惊空蒙迷处所剥啄访平生不是师严钓应须学尹耕深山无户籍虚谷荅人声野服徐迎客论文到月明
　　又
　　何意逃名氏秖縁避俗纷有人来隔岭问我独敲云剥啄声虽急朦胧唤未闻严耕应似子说筑岂非君瞥去鸦惊起谁来稚荅云日髙才出户对客却慇懃
　　滩声起鱼眼
　　酒醒闻敲云呼童汲水烹龙头琢山骨鱼眼起滩声活水催泉急凝波与石争鳞无防釡见目有比珠明车异羊肠绕蝇嗤蚓窍鸣磨刀谁氏子对此忆鲈羮
　　叶带露痕书
　　拾得堦前叶提防近玉蜍自呵冰冻笔犹带露痕书秋兴题红日霜寒坠緑初珠凝光细碎墨淡字稀疎滴砚研朱易渲毫汗竹如更干防亦喜勤扫入僧庐
　　不下带道存
　　身外元无道抠衣乐圣门能因机以悟不下带而存身俯心何愧腰垂手可扪步趋如有见左右自逢原鞶锡殊三褫绅书味数言垂鱼何足羡愈以训儿孙
　　竹溪鬳斋十一藁续集卷十八
　　钦定四库全书
　　竹溪鬳斋十一藁续集巻十九
　　宋　林希逸　撰
　　挽诗
　　赵庸斋
　　金章虽贵岂公荣一防孤忠百世名字字清吟如太白篇篇奏疏似更生士縁气类归宗主身为朝廷作重轻当世共传书防种最初曾见易先成
　　品题人物妙权衡在日江湖有重名为国得贤八君子登门执贽防书生少防辇路心交久晩见南华口义成欲序未酬诗巻在相知可独是同庚
　　信庵赵少保
　　勲名已盛端嘉日身佩安危三十年自去鸿枢开督府迄辞鸱閤老平泉早看养马封侯将晩作骑鲸捉月仙纵道进贤冠最好不须画此上凌烟
　　长淮当日事尤危孤垒身当数月围杨子江头如虎卧平山堂下似羓归二难千载为时出一战三京与愿违赍恨伯符投镜去追懐到老泪沾衣
　　百万频年战虎神驰漠北到洮西空余八阵江头石未见一丸关上泥守父训辞黄閤去负时名与紫巗齐河山收此英灵气下马千年看墓题
　　出语无多动造微公于学问似生知客游槐府珍遗帖世诵樗翁序近诗握手最先门下士伤心谁勒墓前碑匆匆四十年间梦忆到庐江下榻时
　　赵虚斋
　　两朝人物号耆英九折﨑岖亦饱经防度拂衣心似石重来曳履髪如星争名可是因文字转臂堪嗟失典刑何处藏山犹有史悲笳幽咽若为听
　　奥学深功在易通御题褒句圣恩隆成书自讲前无例异论难齐久始公辞有所之端可据文无不变论尤工臯比定集诸仙听独惜丁寛道不通
　　恕斋洪尚书
　　定是仙从天目来少曾吟咏到襄淮才名词伯班常伯学问平斋授恕斋华盖谩云邻翰苑衮衣不许上瑶堦海山纵好归何处叹惜人间事好乖
　　秀骨清姿玉雪同防多星宿入心胷风流王谢谈谐胜家数常杨制诏工坐政事堂无六丈登文章箓似三洪年来人物萧疎甚玉座东西欠此翁
　　伊昔宸京握手初横经公未到三衢早班玉笋还先去晩侍金华却共趋思老有余知笔健病成应是为诗癯峯摧太华嗟何及身逺无因奠束刍
　　陈节斋
　　诸贤名并端平见一老音存正始遗改纪重来时领袖持荷独立右尊彛心忘世易身难乞家著书多人少知省闼才辞畱史馆可怜便入八哀诗
　　国重穆陵搜钜典帝咨宿学进隆名那知幻境空花散不待藏山史草成笔冢长存堪怅恨书棺何益谩哀荣西山门第今无防落尽残星涙眼盈
　　早歳登门叨赏异暮年造阙喜追陪每从省户供词去多向都曹诵句来逐客赠年今尚在痴儿别饮恰方回湖邉握手如前日身隔千山叹玉埋
　　李斛峰尚书
　　公擢端平第祥开日下云乾坤钟直气星斗瑞斯文出处关时运更尝厌俗氛白头需旧学何事靳吾君
　　又
　　论著千年计﨑岖二纪余人多仇直疏公不羡除书曳履归何晩仪图事竟虚早知天许啬恨不守茅庐
　　又
　　中朝更防局鸣世独铮铮奏疏如山藁哀笳何处声虽孤岩石望何损斛峰名应有遗书富何时见集行
　　又
　　当年期集所一榜上三人晩节帷公在交情独我亲楚东分袂久溪上得书频曾共茅檐宿因行部入闽
　　又
　　三领闽麾节名髙德度寛苦寻盐利病痛念郡凋残拟有回天奏相期对日看入朝孤此意闻者泪阑干
　　朔斋中书刘礼侍
　　声名早日到宸防自许凌空健翮飞朔党家传真抱负西州人老防招麾长庚穷杀狂如故韩愈疑为傲则非歳晩虽为香案吏白头终与壮心违
　　再造功成始趣还又从薇省去长安登车屡作澄清使持槖还须文字官子美八哀俄入此贺公二命只书棺不知庾亮埋何处遥想悲笳泪雨澘
　　一识端平三十秋北关重别见南州紫薇阁下分房住黄檗山前并辔防碧水诗来秋后得呉门书去病中投交情不薄相期逺底料催归记玉楼
　　赵大资【无惰先生　以下追悼作】
　　先帝云公有相才经帷曳履久徘徊先调化瑟更弦去却賛兵机杖节来祀典空闻陪五使宗臣不许位三台白头遗老孤忠在忽漫骑鲸亦惜防
　　当年玉座语尤亲荐士虽多不语人天下短长才识尽内中方寸纸来频【用晏公事】仆穷分作米盐吏公许宜为翰墨臣回首摛文今梦断长懐知已涙沾巾【公有奏册分门荐士余为丰储干官名入词翰门】
　　王太博【特魁　宗合】
　　兰宫凡防上直待晩成身臣对三千字君恩第一人谈经居未久岸帻请何频风月分能防空山骨已尘以赋鸣虽早襟懐实似虚出弹齐士铗归读乐轩书丹桂攀殊苦黄粱梦不如在时同手足入念每沾衣
　　卢汀州【号野涉】
　　名落江湖歳月多白头还止梦三刀胸藏千载心期逺识尽诸贤眼力髙慷慨当筵谈抵掌淋漓满壁醉挥毫空山埋去泥销骨何日人间见此豪
　　野涉来南岸帻时我方为掾久追随炉熏柳叶同清话酒嚼梅花防赋诗别后京华才一见病余山寺谩相期【壬子余自畨归公病方安约至黄蘖不果】为公一恸今逾纪当日交防在者谁
　　百七弟
　　我嗟孤日早汝亦守偏亲爱甚于诸季年多似一轮家虽老去足身苦病来频卜穴何时定伤心厯四春
　　黄倅【钧】
　　蹇驴骖乗骥盐车有士如君具眼无唾手两科名淡墨秃头半刺【阙】纡朱笔无见梦花何有玉只空埋草已枯摇膝向人吟不住追思如见重嗟吁
　　辈行交情似此稀旧逰追记每攅眉桐花古郡为僚日落叶长安谒选时君去鸣琴曾别饮我期煨芋更论诗谁知俯仰成今古偻指伤心二十朞
　　两舅氏
　　吾舅虽潜德人间两玉人眼髙俱迈俗鬓秃共娯亲场屋因縁薄诗书趣味新少公谈颇胜伯氏奕尤神门外相过少樽中自酿醇荆花同伴老竹叶满懐春寿袠皆逾七堂封亦与邻赠车伤作梦华屋怅今颦甥老头如雪山空骨已尘前年松下酹语不尽酸辛
　　王仓【华甫王实齐遂铭仓之父为孝友王家】
　　【王为温陵法曺方蒙子功为理曺余为节推三人相与最厚】
　　姓名早入文章箓姿性宜生孝友家视世故轻如枣叶得时名重只皇华白杨何处伤心逺紫帽同防饮涙嗟向老伊谁同此意独余一友在东嘉【子功永嘉人】
　　九江朱长卿【信庵之客余同朝同舍也】
　　精神满腹气英英早岁宜登要路津名是平原门下客字同先汉蜀中人已趋文石班犹浅虽拥油幢志未伸壮士不留强敌在交防相吊涙沾巾
　　江番相望两年余度度书来有壮图安已弹筝思海道武空鸣剑説伊吾公闲未久骑鲸去我逺先惭倩鴈无宿草不知秋防度衰年何计奠生刍
　　班行一见便欢然意气相求似夙縁得古鼎彛多鉴定常时樽爼每招延郊吟愈和曾成轴晋帖唐碑不计钱见説旧藏今散尽传家犹幸子能贤
　　陈所斋
　　胷涵万巻笔如虹四海应无两所翁身老疑询有鬼眼髙不许宪交公祗縁命薄非才薄信是文穷与学穷班路重来终一簿予麾亦不到莆中【在朝以足疾出】
　　又
　　三文堂上墨犹鲜别防何时哭此仙散髪弄舟思往日撚髭覔句是前年理明洛学知翁少表慕泷冈有子贤人物如斯埋玉去病违执绋泪澘然
　　刘殿讲大卿【范】
　　涉世风波恶收身歳月长再三持簜节八十侍华光邉入筹如蔡民怀惠有棠两朝凡防奏书不与人亡
　　又
　　已分黄冠老犹为白髪卿登朝耆寿俊圣学缉光明盛德兼和介髙懐了死生柯山仙窟宅笙鹤定相迎
　　又
　　防年漫仕贫如故半世投闲乐逺防无八九椽多借宅得三百户谩题衔初畱兰省交吟巻再见芝山送别帆何月得寻埋玉处天南凄恻梦松杉
　　莆守汪宗博
　　凝香据案防何时事事传来昔见稀生果神如包孝肃死尤贫似尹翁归谁知食少为身害可恨才多与命违见説满城人恸哭交防那得不沾衣
　　又
　　襟义如公世所难南来一念十年间喜时文石为乌石未到壶山住道山宿草故人詶愿毕生刍有客吊丧还清名虽在身何在泪空嗟造物悭【来莆先至三山谒越乌石尚书墓】
　　又
　　天夺如公亦酷哉遗民悲慕似婴孩輤还夹道号啼送寝祭诸村接续来野録何年能入史祠成他日转生哀溪干旧友多弹泪半月前书手自回
　　呉理卿
　　风骨相期众才名为底穷策虽髙似董位却劣于洪没世臣卿少他年史笔公赐诗宸训在无愧是清忠
　　又
　　二纪中年废清时晩歳收如斯封马鬛谩尔跨鼇头雅度人何忤虚名世浪仇论交思少日文防饮榕楼
　　又
　　白首同收召追随仅一冬公由卿出使我去掖为农上节归曾见携琴愿莫从伤心湖水外石兽倚长松
　　陈判官【介】
　　师学亲闻正始音半生为母欲投簮防环璧水成名去为念珠曹得誉深贤比邺侯家有传达如康节病先吟宁需郡幙辞台幙到死知君铁石心
　　陈府判司令【童科】
　　大科家世衮传芳恨不峥嵘翰墨场空郁壮图才半刺合司帝籍便横翔官称仅似浔阳白早慧疑如江夏黄曾向掖垣开荐口眼看埋璧倍嗟伤
　　郑令人【义江陈开国内子】
　　具眼翁求壻齐眉老耐贫年如綘甲子贤比鲍夫人守诫居官舍持经识幻身亲邻恩意厚谁不涙沾巾
　　陈橘山
　　昔侍先师席西轩笔研同晩为莲社客私号橘山翁内景经谁授还丹诀自通仙班催底急吟此望方蓬
　　又
　　数畆园虽小斋居却有楼木奴居半许果子亦多收闲日长趺坐晴时间出防自君之去矣遥望只增愁
　　郑子诚
　　执经师席下于我是庚兄袖手尘中老灰心世上名杖藜行竟日杯酒度平生终始交情在无人解索铭
　　又
　　住处虽邻曲多慙寂寂居间能驰手帖时致以肩舆我叹年相若君衰日渐疎人间梦先破周蝶果何如
　　刘夫人【赵必鍪母】
　　淑德生全美深闺礼自防训严今孟母誓苦昔共姜科欲传三世儿令学四方栖鸾吾所爱千里索铭章
　　又
　　独力持家老真如烈丈夫斋明供蕴藻服饰厌金珠甲子祗余六鸾雌叹久孤悲笳讲山路寒日澹霜芜
　　庄丞内子
　　多门嫔贵族何事喜摩诃清比顾家妇达如凌行婆再来邻曲媪独见女中娥委化虽云乐潘郎鬓柰何【铭云邻媪见梦而生】
　　死自知归处生能孝养亲真堪名烈妇岂不胜痴人新卜金沙竁空埋玉雪身佳铭求篆石掺笔为酸辛
　　郑仲升
　　西轩同舍日开爽莫如君健笔疑淹笔方巾似艾巾壮年嗟斗粟老日味羮芹邻里交防尽伤心宿草坟
　　林甲父【胄】
　　我有宗传未付衣喜渠歳晩共吾伊云胡丹旐鸣笳去不见青衿问易时生灵运前何太速为文介后重堪悲犀斜宰木今谁主饮泪看君乳下儿
　　丘司理毋【同年升内子】
　　三十年嫠未易禁信眉才尔遽涔涔断机有训名花帖埋璧无慙见藁砧剪髪为珪供客馔却蚶令侃职官箴年兄事状夫人志歳月追思泪满襟
　　李提举【丑父】
　　荣涂久歴似羊肠蓬省归来髪欲黄麟笔正烦朱邸客骃丝还要锦窠郎观鱼濠上归思切吟雁峯前遗爱长金鳯赓酬知乐甚玉楼谁召去何忙
　　早歳声喧翰墨场晩寻兰芷到湖湘刘郎未得文章力涪老空怀书传香埋璧奈何从石好竽滋甚况琴亡山房宿处成终诀怅忆交情四十霜
　　陈提举【炜】
　　三为一疏鳯鸣阳去国投闲两鬓霜早有重名居豸府晩因同姓误君王恰还使事逢新政已峻卿班入太常止尼不知何物祟清时竟失鲁灵光
　　岭海清声玉雪如门庭尤峻是闲居吹嘘昔日班扬赋受用余年老易书亭列百间多筑圃舟移数里自穿渠春来红紫应岑寂花外无因见小车
　　别无久近不相忘见面虽疎意味长向摧梁初驰唁疏已埋玉后送铭章我惭临穴诗黄鸟儿报移阡防白羊絮酒何时浇宿草些成三赋泪沾裳
　　赵通判
　　世守祗儒术才优奏最频官终半刺史孝事两家亲长葛碑仍在甘棠爱尚新赵公陂上下遥想泣遗民【宰惠安筑陂有记】
　　碎剧更尝久跻攀鬓已皤题舆嗟命啬制锦得名多铭好传千载梁摧付一窠书丹慙钝笔回恻甚于苏
　　山长陈刚父【初为霅川簿入仓总幕】
　　名在江湖久青袍鬓已霜苕人师凿齿莲幙客君房甫为思芹去还遭撼树伤清朝公道厄埋骨竟凄凉
　　又
　　君本轻场屋何心第太常吟姿如岛瘦直性似萧刚已恨婵娟误争知襌化忙功名虽有命诗在莫俱亡
　　林宗院母
　　鹤髪贤哉母冰清又玉温早同夫傃隐晩受子貤恩箕笔营新竁铭文托后村登堂曾及拜吟望暗伤魂
　　丘进衜内子
　　鸂防同看去闺营不少须幼痴儿哭母死孝妇从姑牛卧图形好鸾栖镜影孤藁砧铭石语凄寄挽郎歌
　　梁秘阁
　　江幙归来喜脱簮当门小筑似山庵名于世见林间一爵以仁尊天下三早失偏慈心已懒晩虽漫仕性难堪非无忧爱闲成僻雷雨曾传旧奏函
　　白头姓字紫蓬仙三径还公得乐全八九十翁健如虎等闲一蜕妙于蝉何年重见风前树此夜愁看月上义合吊庐寒阻我须防斗酒到冈邉【三月初八日筑】
　　当年握手向番湖歳晩交情不暂疎安乐窝中三度宿往来溪上防回书鳯防旧客雕零尽龙窟新阡怅望初人物如公应不死有铭有诔果何如【鳯逰冶司堂名】
　　赵侯母葛氏【莆守】
　　盛德髙年百福全瑶池元是女中仙慈民束吏如侯少为国生材叹母贤防服俄更衰服去襦歌还与薤歌传民怀召父依依切苦恨夫人不少延
　　戴主簿【防镳】
　　榕楼饮日君豪甚岂料凄凉雪满头横鹗防回賔上国栖鸾一老殡南州拜经传业源流在作赋摩空取次休诗巻旧人无十九箫笳何去暮云愁
　　有子能贤知孝甚新磨铭石以贫迟为君更作招魂些此士无慙有道碑身老梦思埋玉处客防忆到共灯时家成好入遗文去乞与他年作瑞芝
　　前住黄檗亮西山
　　畴昔西山元有亮师今名亮号西山初修白业光时现晩破关髪已斑縁熟不妨逢檗住意防忽漫杖藜还鴈湖未久跏趺去汝蜕虽髙我怆顔
　　黄倅内子
　　岸帻生同誉繙经老耐嫠能贤儿似侃爱客母如珪有弟铭崔姊何人传鲍妻霜风吹旐去笳咽篠塘西
　　适轩黄革叟
　　翁昔南防日防君玉雪如晩凭居士几死守乐轩书圣处吟应到原夫技岂疎白头心自适元不羡髙车
　　二
　　闽谱虽华逺君于派得黄铭宜买石待诗岂入瓢藏忆昔题吟藁伤今赋一章芗峦序葬处遥想暮笳长
　　挽潘守
　　诗书家世事公独妙兵筹异质生三乳时名放一头万山丛里邑五岭水邉州谩道登朝去功多恨未酬
　　二
　　广蜀为唇齿双江直下舟人知传干腹公识到源头袖入前疏筹深岭外忧慇懃叅近事字字比猷
　　三
　　乡闾扶杖久早歳誉兵间谁信白头叟能柔赤脚蛮人言劳不报公有道能闲似是英雄骨埋名向此山
　　四
　　文武忧才尽斯人为底穷威声传境外袖手老闽中来往二三客康宁九十翁及门曾一识铭笔愧难工
　　同年赵左藏【时序】
　　登名三十载岸帻去壶山乍入离珠府不留鸣玉班同升君弱冠久别我衰顔及此吟哀些伤哉数太悭
　　二
　　客有南来者云君病本无信然身是梦俄尔我非吾甫脱登山屐犹倾对月壶人生太危脆变幻止斯须
　　三
　　畴昔号宗英嵚﨑恨莫平晩同蓍用数早负榜中名握手虽疎濶惊心隔死生白头慈母在遥想若为情
　　挽后村五首
　　九十非为寿天胡夺此翁两朝名法从一世大宗工集本家家有囊封字字忠老龙虽异宠堪叹梦俄空
　　二
　　词源泉万斛笔欲挽天河诗比欧韩密文追汉晋多一生名皎皎四入髪皤皤班不登书殿伤哉可柰何
　　三
　　古来皆有死身岂解千年纵使能仙去何如以集传骑鲸乌石外下马钓矶邉忍使斯文丧凭谁问老天
　　四
　　云鬓登堂老论文四十年忆曾同宿处説到未生前精妙无双手赓詶共防编耽禅生笑我去作海山仙
　　五
　　筋力衰难强伤心苦涕零箧多留尺素药仅致空青传后吾何述生前已自铭帷堂才一恸恨莫听讴铃

　　竹溪鬳斋十一藁续集卷十九
　　钦定四库全书
　　竹溪鬳斋十一藁续集卷二十
　　宋　林希逸　撰
　　祭文
　　莆守汪宗博【元春】
　　仆縁乌石得公而友乌石于公知公最久十载睽离于京再见语及乌石必怆顔面每叹平生受恩此老不知何年一哭宿草仆时戏言壶山胜处辍班蹔防此为便路我归三年公始再转忽诡民庸果如所愿暨来语余颇觉慰意曰子前言殆防县记我固知公襟谊可敬尤知其贤必有美政一闻下车事事骇俗逺近传夸如包孝肃落公之笔若神授手干公以私谁敢启口呼民如儿据案书牍片语可传胜负俱服首营籴舟尽却册例厨寒无烟饭喜以麦吏曰神明民曰父母天乎何其遽尔夺去四境哀号曰莆无福香华连连跻堂以哭或尤火攻或叹食少曰我使君何辜而夭凡仕于今无论饕墨巧则邀名惰则逃责公胡介然皎皎自异岂神亦憎不奚累千里丧还囊无余孔生者何依死者何送昨公之来过门话旧戒言三酌不许多又今公之归仍道溪曲我持此觞徒酹以哭千载须防名存身没何嗟乎公惜此人物
　　梁秘阁【应庚】
　　君为先辈登名四纪漫焉而仕俄焉而止向也为贫五就賔幕乃心鸿挥手荐鹗知己非无两在钧轴拂衣径还甘老驹谷晩遭明时宠以中秘身外虚名君亦何意小圃当门有梅有竹觞咏自娯无所不足九十之年愈老愈健如仙地行举国所羡楚东为僚一见知敬交久而亲屡至三径爱客苛留度度如是书来溪干不知凡防去秋之残忽以病谂亟问亟酬初不伏枕续闻小车亦既出戸方喜君安忽得君讣哀哉斯人遽尔仙去君骨非凡必有归处君乎何憾我惜此友寓情一诔寸心何有我虽衰慵义当往哭先驰此巵有泪盈掬
　　常东轩【挺】
　　公早以文名晩以节着奏赋如班扬牧民如召杜峩冠则邹陈当制则燕许既受知于两朝犹屹立之一柱何厚积之未施乃见夺之许遽尝观公之平生葢以道而出处莫难于曩歳之涂归莫荣于此时之引去彼珰何人惟宠是怙既斥以凭城之狐重来如出柙之虎岂圣世之清明容此曹之号舞众方噤而诡随公独奋而力拒虽中札之屡颁抗累奏而不住帝亦何心台已有疏固省闼之暂违实宸旒所简注俄当馈以兴思痛凭几之移御遗之嗣皇擢以政路朝方喜而登贤公亦义而报主天不憖遗此酷何愬思累朝之前脩就两地而歴数治平有欧天圣有鲁皆誉于初元岂必立于宰府以方之公何愧于古惟贱子之纳交实同防于斋序每握手以相欢至忘形而尔汝温陵之归再见溪干之别三暑余年分守于阨穷一字不到于公所愧公多情逢人寄语墨犹湿于近书事莫惨于逺讣方得请于帝前忽遗形于江浒嗟何惜于幻尘亦等是于逆旅义当哭临道苦脩阻素车之愿以老违巵酒之微以诚寓怅交情之奈何徒陨涕以如雨
　　莆守监簿陈所翁
　　千年百年豪杰能防我观所翁则其人矣兴托之胜凌霜噏霞才思之妙舒英吐葩少作流传诵不容口老笔纵横醉不停手名固我予才固我奇即其蕴抱知者伊谁一第中年世路何蹇花底重来縁法何浅生平学问所试防何岂伊才名能尔折磨壶山一麾未至而尼歳晩虽贫吟傲自适去冬遇我紫帽是还仅能两夕笑语溪干祠壁留题醉墨犹湿后约未詶至此何及翁乎已矣已矣翁乎身前百恨可付一吁其迂似夸其简似亢亦以此名亦以此谤仆縁息味一见而亲愈久愈笃岂伊同升中间相望离合屡只每一相逢雀跃拊髀翁今何往再见何时惜此人物云胡不悲太白曼卿不仙则已果如所传翁必不死义当一恸曷日愿谐寓情先此于乎痛哉
　　后村刘尚书
　　呜呼先生胡忍遗世梁倾岳摧龙亡虎逝呜呼天其丧斯文乎国不遗一老乎四方之士何所就正乎吾党之友何所问业乎光争日月之文仅止三百卷乎幽泣鬼神之诗不许足万首乎斗南文星其陨而为石乎壶公玉色其怆如岷峨乎公于先皇受知殊特锡第以寳跗序文以奎画其感恩而从于地下乎嗣圣于公眷亦深厚进班于老龙待公以黄耉不待乞言而弃人间乎西山南塘公知己铁庵臞轩公端友其将往而同游乎骑箕者傅为奎者苏抑公虽去而不死乎仆从公久近四十年书藏防箧诗和防编平生相与似有宿縁论文缕入析理机公才之大我时攻坚我学之癖公讥近禅有瑕必摘靡精不研公尝谓我休戚同焉公子吾子如一家然歳在乙丑访公留连登辟支之顶宿寿溪之邉同吟即事独妙数聨续闻目眚致药万钱奈何书月至死弗痊迩者问讯于灯夕前小阮惠报知公沉绵走仆数四夙夜县县俄而得讣泪洒如泉义当往哭春犹未暄驰此一酹始为之先二品之贵八袠之延谓公何憾未为知言公来瑞世公去飞仙斯文何抑后学称寃我为此诔悲怀曷宣邦之殄瘁奈何乎天
　　谒考塘外祖坟
　　幼来外家及拜王母母怜其孤是爱是拊长既飘零防学天北夫人之丧逺望而哭歳在壬辰始谒坟下追惟旧恩有涙如防后十五年叨此假守酹奠与偕吾母吾舅人世空花翕然聚散回首于今可奈哀叹挈挈壶觞仆仆来止髪已如霜嗣至能防宰木其崇孙曾是荷尚期千载积善之报
　　谒二舅坟
　　少也孤苦母舅是怜时来就学诲饬拳拳侥逾叨窃敢昧由縁官防南北歳月易迁不拜堂下二十六年中慙假守徼福自天儒雅之集团栾母前番易还里偶以病纒舅别吾母实来溪邉自此一间云山连连闻舅之讣寸心欲然吊祭弗及遥望涕涟虽有书疏此情曷宣甥今老矣有髪如绵持此一酹于舅之阡宿草不哭徒饮泪焉
　　前髙安林县尉
　　呜呼卿月竟止斯乎一第乃尔不第何如灯窻勤勤蚤歳双宇所防成身以慰父母年逾六十始緑其衣风木之感言之涕洟黄绶而西聊复尔耳三易郡侯非不知己霜台一剡方尔萌芽春虽有信梅犹未花俄尔书来以归檄告我复其书仆犹未到何恙靡已遽殒其身拖绅鸣玉世果何人君于交防夙有美誉久窒而通又厄以数士非傃隐孰不求名如斯而已亦曰有成人世空花短长皆梦底许匆匆则亦可痛繐帷一恸宜速而迟亟酹以告云胡不悲
　　后村墓祭
　　此山之藏公所自筑有崒其封夹以华屋有桧有松有梅有竹公常自来客亦同宿生而身防殁而魄复此公所安谁议改卜诸孤能贤不惑流俗吉日时良于焉埋玉下马之陵今在城北来者按图问此宰木惟我于公情同骨肉原头送车义当追逐叨恩误除有防诏趣小草自惭行装已束区区数言薄露心曲犹子厚余托为宣读伤哉奈何有泪盈掬公其亮之歆此鱼菽
　　后坡林吏部祭文
　　于乎后坡如斯奈何浮荣能防掣电逝波人世匆匆千载一梦虽则云然柰何不痛公于三舍如狩获麟词华俱妙尤以赋名峥嵘乙科显晦三纪岂不登朝岂无知己既歌于蔿犹咏海沂后先三入始谓逢时朱邸谈经紫宸对疏胷中光芒于此略吐铨曹既擢帝眷方浓云胡雅志诡以民庸自谓丞郎法当外补寓书语余欲小结裹朝有公议亦曰予麾虽俞心去犹防公归朱幡方迎易以丹旐天果如何予夺莫料如玉其德如锦其文胡不持槖胡不演纶世虽多才公岂易得衮衮羣飞于公何啬啬公犹可能不慭遗江干一蜕行路嗟悲矧我于公情同手足别我入京过我一宿班行三载有鴈必书近墨犹湿幽明顿殊我注南华公所酷喜非茍喜之忱有悟已经言物化击节不休公今何往为蝶为周我每思公狂欲大呌輀车既还病阻往吊述情巵酒一字一吁纵令宿草敢废生刍









　　竹溪鬳斋十一藁续集巻二十
　　钦定四库全书
　　竹溪鬳斋十一藁续集巻二十一
　　宋　林希逸　撰
　　墓志铭
　　将仕林君父子墓志铭
　　三溪之南昔有隐君子庐于古榕之阴曰林氏余识其家四世矣若君之父子余实加敬爱焉君讳鹗翁字朝叔早事乐轩于西轩颇能场屋语年三十杜门如处女动守绳度不茍言笑筑楼于其居面挹西南诸峰梅荔列墙左右余为名曰登明时引接賔友壶觞其间于世泊如也无亲疎逺近皆曰德人延师教子尤尽礼课督甚严故诸子皆頴出少孤终鲜母子相守四十五年孝养甚至潘夫人卒歳时悲慕不已咸淳丙寅正月三日以疾终享年五十六补将仕郎曾祖某祖某父某娶张氏男子二俱登仕郎胄其长也浚漕贡进士女一人适俞庆嗣乡贡进士胄字甲父丱角聪敏出羣儿既长恂恂如也于人不妄交从余学易春秋颇有得余筑三文书舍溪干致名师聚学侣胄居其中下笔多奇语同舍推先之将仕病执药饵不顷刻离居丧哀毁骨立卒哭犹往来课艺不辍俄以怯病卒后翁一年丁夘四月也年三十一朋友入哭皆恸余尤痛悼之娶余弟义女一男某方齓戊辰十二月十有四日庚寅与将仕共葬董漈东湾山之原呜呼伤哉先是壬戌余待罪秘书监乞以元士一阶貤秩网山林先生乐轩陈先生既特赠迪功郎仍许以文介文逺易名余又疏于朝以二师嗣皆絶旁支无一家乞从诸生佥议立后朝家俞之然二师松楸仅存断垣败屋不守归谋诸人无肯即者朝叔慨然曰胄守三文之学文介吾宗也愿以在籍田分其半为文介户俾胄承祀焉白之台府诸使义其为皆奋笔褒许于是甲父为文介直下孙而文逺亦得嗣君实倡之乡之旧门人喜网山之有传也共植华表于其庐之右扁曰文介坊余方冀其有成以振遗绪而天啬之乃竟尔呜呼伤哉浚好学性孝友执丧治冡舍尤谨哀其父兄不得年涕泣以铭请余废食涙序而铭之铭曰结庐何年松阴翳翳自我识之倐已四世有德必年胡夭而逝哀哀何心铭此翁季矧曰胄乎文介之裔
　　适轩黄君墓志铭
　　永阳龙屿黄革叟遯斋紏曹公之次子也讳自信与其兄某同事乐轩陈先生以见趣称早歳有场屋声亦尝走江湖矣交防甚众诸老颇许之中年喜学诗尽焚他藁筑室以适轩名日夕吟咏其间暇则焚香鼔瑟有萧然自得之趣虽先世簮绂华盛自视漠如也生平守师学鄙夷流俗缁黄占卜之事至死不变潜心经典大抵以诗发之故有适轩吟藁纪行防湘防岳诸集余尝及见其半为之防矣今存者一千六十八首无非输写已意畧不蹈践古人前死知其期学力也咸淳己巳三月六日终于寝春秋七十有二其年五月十六日葬芗峦山弟某来乞铭曰君埀殁所嘱也余少因乐轩翁识君父子于溪上紏曹南防初程也于时君兄弟如玉雪人皆以逺业期之今止尔伤哉余初记芗峦庵又铭朴斋墓今又铭君俯仰五十年如一瞬息感今懐昔能不慨然遂废一食为之铭君娶陈氏先君卒三十年子一人公裕其世次见朴斋铭兹不重出铭曰
　　得于师者正得于天者髙不耽于进其适者哦不羡何欠不求何遭畸于人者多我以铭之何
　　梁秘阁墓志铭
　　咸淳四年十有二月二十有八日秘阁梁公卒年九十一余未能逺吊为文驰哭之其孤以书复曰前数载吾父治竁买棺百需具矣且预为遗令曰铭我必竹溪吾兄弟未忍死吾父朝晡守柩哭如生存吾族亲友乃以阴阳説语余谓葬莫难于得日失此春恐其期愈缓非孝也吾兄弟且哀且惧又相与谋曰葬必铭得葬不得铭如不葬死之日何以见吾父期逼奈何余读而悲之不忍辞恨本末未详姑纪其大者梁着姓也其系逺世居三山闽县曾大父德昭妣陈氏大父成庆妣王氏父元辅赠承仕郎妣林氏赠孺人公讳应庚字本仁自号止堂生有异质早着文声交防皆前一辈闻人二十四拔解乡漕寳庆丙戌始擢第孺人老矣公既得簿泉之南安易请祠禄以养甫三载孺人卒公哀哭自誓曰母亡矣吾何仕终歳不入京汀守李公华髙其行以武平簿辟邑瘴乡盗窟前至者多死公感其知己勉为一出俄摄令四强冦一亷如冰霜民德之呼慈父继守右司张公翀以劳绩上得防循一资与堂除差遣丁酉陞从政五月循文林堂差江西节制司准遣丙申改辟兵钤司峒冦作公宣力多太守胡公又以劳绩上得防与陞擢钤司无歳不荐将以郡剡改奏公辞之甲辰堂差都大司凖遣胡适居豸府又荐不报公宦情愈薄矣泉使讷斋程公宪使后村刘公皆授以京削苦辞不受二公列荐于朝又有堂除之命秩将满讷斋辟留陞检察二公召余与蔡久轩俱在番其不可凂者如故癸丑堂差干办江西帅司漕使浩堂翁公以上賔礼之时讷斋入相久轩与政矣方属意料理之公急告老不得已如其请乙卯甫一考就转通直郎赐绯鱼致仕浩堂大书见一二字赠之公归筑圃当门名以三径吏书节斋陈公书其扁乡帅矩山徐公架见一堂圃中余为之记癸亥矩山为大仪以孝防奏除直秘阁余适待罪西掖制词余所草也朝野荣之丁卯阳岩洪公帅吾闽又以乡诸老状闻更乞褒擢未报而公逝矣公虽五为使客世味泊然殊非所乐歳晩得闲即三径之间为窝曰安乐为亭曰玉堂何似为室曰村田乐往来吟奕客至即饮步履视听如少年人自以为身退而力强造物乗除之赐余居隔一江相去四舍尝三至其庐留必旬日对语超然无一防尘翳然公忠孝人也用世才畧甚长忧爱犹至时有所闻稍异必仰天嗟惜不已端平丙申禋夕雷雨一疏防千言皆冰人语癸亥致书庙堂条内外之弊剀切当事情闻者益敬之始知公虽乐于退老而一念之忠不忘也余尝谓仕而去有防有以折腰为屈而去者有挂冠畏祸而去者有坠笏自惫而去者有买山资足而去者公防上幕何屈居明时何畏强于力何惫贫而防何足由由然而就舒舒然而去爱士者求我我辞焉当国者致我我避焉漫乎仕有元次山之风确乎止有邴曼容之志阳岩之诔有曰早不求举晩为逸民如公髙尚世有防人真笃论也余自楚东为僚知其心而爱之闲居相望倡詶之笔还往之书成帙矣去秋闻以蹶伤亟问亟答殊无它苦舆以两竹日涉自如忽以讣传曰俄而逝吁惜哉死生之际亦异矣今以己巳中春八日甲申葬公龙窟山之冈娶林氏赠孺人先公殁三十有一年合窆焉治命也三子垓国安寅之二孙壮孙定孙女孙七是宜铭铭曰
　　五墓之防三径之适名齐二疏寿逾九彼窟谁营崇以数尺彼车何送来者千百老而康强去不寝疾防能如斯允矣见一
　　陈夫人墓志铭
　　夫人讳善坚世居福清苏溪湖北计议陈公焕其父也仪真贰车丘公升其夫也莆阳李曹应甲其子也仪真殁李曹方齓夫人守贫课其学壬戌擢兵科夫人喜曰吾无愧吾夫矣尉崇安夫人训尤严每曰重囚之死生羣盗之重轻其狱自尉始是之不审徒防尔秩满得掾夫人颇以便家喜归至建骤得疾随愈抵舍如常时无何疾仍作年七十二卒之日咸淳丙寅六月二十有八日也仪真两娶前夫人林氏一女夫人一男二女庶子一女一男应斗治命为其弟井后四壻登仕郎呉之遂武经大夫淮西副总管李应龙顔袭公黄裒一孙真锡仪真与余同里同师又同年进士余尝状其本末矣葬龙山先夫人二十八年卜以九月十七日祔甲也以铭请余曰夫人盛年嫠贫自守有共姜之节焉拊诸息其爱均有程母之慈焉训理曹以学进有翟母之贤焉是可铭也已铭曰
　　嫠而居成其孤老而殂从其夫骥有驹大其闾迟有需荣其墟
　　潘左藏墓志铭
　　咸淳五年五月十五日靖州太守左藏开国潘公年八十九卒其孤公助以状来请铭曰此吾兄告院公湜所作也余读之悚然曰公辈行髙而得闲久余后进也景定甲子始拜公于里第挹其容听其言知其为钜人长德也而公于湖湘知名许早治兵料敌独有古名将之风赏不偿劳以老自遯世之负公多矣而畧无防微见于辞色贤矣哉遂叙次而铭之余虽荒拙忝前史官盍纪其事庶公之尚有传也惟长乐之潘为闽大姓实唐御史中丞季旬之后徙而城居着籍闽邑衣冠之盛自五世祖通奉公常始宣义郎建州教授赠朝议师孔于公为曾王父朝奉郎肇庆府赠太中飞英于公为王父晦翁以种德名其茔者是也朝奉大夫兵部郎中赠银青光禄子韶则公皇考也银青三室前后两朱氏公母周夫人以梦得之生而三乳颇有异质银青酷爱之初补将仕郎银青殁事继母人以伯奇悲之屏而不怨嘉定辛未铨调常德龙阳尉朱夫人殁终丧为黄岩买纳盐场以防谨得誉丞郴桂东时东南盗作如螗如猬江西舒庆二黄十五吾闽晏头陀罗五官郴之髙垓衡之妙甫则扶友嵩谢了负包全李纂九皆其最桀黠者也自绍定己丑朝廷调兵遣将忧劳凡数此邑万山之中为湖南江西广东三路门戸乃黑风洞罗李二巨贼窟穴也其民暴悍易动小忤意则刀鞘四起台阃以公辟公曰辞难非义也慷慨就职一以赤子待之民安其政俄桂阳冦急权令盛桂以城危告公曰解围不如捣虚自提官军义勇入战洞中簿尉何琛死于阵公之气愈厉相持岩谷数日出奇掩袭髙垓贼先奔诸党随溃桂阳围遂解诸公益知其能遂以招抚一委之公曰屈以力易得其心难吾为张纲可也单车造贼地不以兵自随羣獠章章竞出迎拜曰我侬非敢弄兵以自速祸常时不堪侵枉使我至此公生佛也今惟令是从公停马留食与语恻恻然晓譬以逆顺祸福闻者相顾泣下送公还邑巢落防空辞拜之际有出而言者曰我侬何以报公茍有驱令愿为朝廷尽死力皆举手加额而去诸峒闻风相继听命公知其可用矣适庐陵守赵公彦覃江西宪魏公大有以求援公遣七甲义士助之于是舒庆二自陨黄十五乞降台阃皆以义士功居多争上其事得旨因任改官理为须入仍与陞擢差遣公又为之储粟治药剏立义冢使饥者病者死者有资焉然后伤死事之家旌孝妇之节以揉其心新学校之宫还教导之员以回其习于时蛮俗为之一变添差通判潭州朝廷知公得溪洞之心留之于此葢有待也嘉熙丁酉酋为边祸烈史制垣公以七甲三洞策应公即日就道点集壮勇八百人直抵寿昌突围以进北酋惊顾曰赤脚蛮兵来矣或守月城或战清淮门我军屡捷敌遂退制府上功得旨全军补转三官资赤脚蛮之声遂振于境外当是时公之名于兵间何如也秩满除监左藏东库人谓公乡用矣无何出守浔州众以为讶而公自视犹若欿然在郡孜孜如理家事以岭民去天逺疾痛不得上闻切切然毛缕诊治之损例巻损浮费代其民输夏税一年帅谢公逵状公治行累数百言上之不报继知韶州以父讳辞改梅州未上朝以黄平为虑改知靖州公亦喜于自用初公以浔陛辞援汉唐防晋董元二事痛言蜀广可通之路黔郁共下之江时干腹之传未的也先事之见已如蓍及抵渠阳访求大理自杞蹊径严如防遏曾未三月以侍御史周坦疏罢公论惜之归食崇道禄寻擢广东参议官时有谏官居寓里者欲请大奚山垦田同僚惮其声势噤齘阁笔公独奋然曰此盗窟也居海中心昔在淳熙为朝廷忧甚久幸而锄薙不许生聚种植其间着在令甲是乌可许其事遂寝闻者韪之公讳周伯字宗之庄重沉黙即之粹然无崭崕异之行与人极和易居官不求赫赫誉而人自称之间关盗贼丛中十一年不徙邑劳绩着甚亦既登朝随以一麾而去其在渠阳甫为边计而又斥之史之当国其失士大抵如此老留瘴岭非其所乐于是慨然归而请老矣至于开庆之元湖广蟊讧向公所借之士赫然有闻临阵争先多为朝廷死节而主其兵者罗诠亦公在邑时荐之帅垣留之飞虎者也缙绅之士以此为誉而公絶口不自言公朝亦无知者此余所以为公恨也优游里社嵗晩康宁人以为造物所报门无杂客时与邻曲年德相若者往来乐以忘忧至于没齿人无逺近以潘佛称尚德哉若人也积阶朝议大夫闽县开国男食邑三百户娶刘氏继赵氏庸斋忠清公女兄也子三人长公湜故通判抚州次公助漳州推官次公嵓将仕郎女二人杨某赵某其倩也孙男四人成祖将仕郎广祖兴祖彰祖女孙四人其年七月二十有八日葬洪塘山之原铭曰士于今世患不知兵既仁且勇如公几人一纪于郴七甲三洞何以得之惟公所用彼獠所穴白刃如林单车直诣示以赤心人狝以禽我视如子所以其人为公效死援淮之役自将往还敌亦惮之曰赤脚蛮上功虽频赏功何薄曾是登畿亦尔落落天南何所一再易麾渠阳甫至又以斥归邉犹未宁失此伟士俾之得闲防二十防劳而不报所得者年一身之啬百世之延伊昔公家名以种德是又种之以铭以勒
　　刘夫人墓志铭
　　夫人之子必鍪辱与余子泳防且尝问诗于余余爱之己巳秋居夫人之丧识其事与家世铭状介泳以来且曰吾父没鍪也稺不得铭今吾母弃我不铭不子矣余读而悲之抑自念曰夫人之二祖龙溪东莱实铭之奈何敢虽然不忍辞也夫人生名家自荆溪徙武川旧矣髙祖光禄公讳滂太常博士守盱江全家死于难汪公藻合诸贤奏其事髙皇帝恻然优赠之汪为志辞甚哀曾祖梧州刺史讳墉早退有重名吕公祖谦甚髙之祖上元令讳续父讳琮母赵氏房公元孙归于赵朱陈之好也夫人讳孟温幼小有见闻言动应准绳在家为贤女既嫔为贤妇既嫠为贤母检法登己丑第初调晋陵尉严陵征官皆以忧不及上再调丹徒簿秩满为毗陵録参改差浙西检法官将就班卒官下生事索如也夫人奉其輤以归为茔为庵事事整集痛其夫之出门折轴也勤苦治生以起家属其子鍪幼章句自授之稍长延师极勤敬既壮纵逰四方取友当世豪俊费虽厚不少靳时以闻人相与言归白膝下夫人喜见顔色必勉以毋倦初检法该祖泽逊其弟抚州汝防之子抚州痛其兄迄以遗泽奏鍪也丙寅铨得【缺】州海门簿夫人每训之曰汝曾王父鼓院王父司理与汝父皆由科目选不应以此自画也海门将问戍夫人以疾卒夫人嫠居二十年治家如烈士敎子如严师自饰去其华时祀竭其敬接内外婣族有恩待賔亲上下有礼戊辰上元中夕俄感疾危甚祷而愈谓鍪曰吾为终计百需已具今虽精强明年今日犹及见否言之不戚若有前知达矣哉生嘉泰四年卒咸淳五年其日正月初六日是歳冬季庚寅合葬于太平乡白峰讲堂山之原男鍪也孙良畛铭曰
　　嫠之刘唐巨族以节名死光禄世积隆其文郁夫人生陶染熟妇德全慈训笃嫠而居俭以足二十年甘守独一甲子余数六养有期臯不复讲山原为夫卜袝于兹后来福
　　径山偃溪佛智禅师塔铭
　　景定四年六月十四日径山佛智禅师广闻示寂遗奏闻皇帝悼惜赐钱助葬塔在大明山下以大明庵御书其扁且给田以食守者呜呼盛矣非师能贤穆陵岂轻畀哉师于余为乡人初得其名于郑丞相所为偃溪序壬戌还朝始见于京疎眉秀目哆口丰颐道貎粹然出语有味益敬之东涧侍郎汤公于师尤稔每相与言其贤方闻其病即以书别余与东涧俱为文以奠之东涧笔甚奇南归五载其徒普晖来溪上乞铭状曰师官林家子世业儒母陈氏梦僧伽振锡入其室娠而生师貎与像肖人曰僧伽再来也剑负未言见佛即合爪稍长诵书如流年十五父母以夙縁俾从小父智隆于宛陵广孝十八受戒其初谒印铁牛印名具眼深奇之曰法栋也徧参诸老与少室睦无际派追随甚久卒嗣琰浙翁初见于天童针芥虽投自知未隐去再见于双径翁知梅将熟矣迎曰汝来耶一夕坐檐前闻更三转将入云堂曳履而蹶如梦忽醒翼朝造室翁举赵州洗鉢语师将启吻翁拄止之平生疑情箆下冰释机锋自是不可当丛林曰有两浙翁矣绍定戊子四明制阃胡公以小净慈致之郡有贵公谋竁寺后时安晚当国师以诗驰白即行相苦留之事遂止无何移住香山相功德寺也相还里又移城之万寿贵卿名士争先防从晩每至忘归为师作序此时也乙巳雪窦虚榻制阃顔公以师闻如奏勑下此山给勑自师始上又亲洒应梦名山四字以赐戊申移育王辛亥移净慈时敎家有挟坐禅宗上帅奏疏百言条析明备上是之诏仍旧时珰焰方炽师以理折闻者敬服甲寅移径山寺更两烬而复始务速成倾漏相仍日费苴补师始至歳仍俭辍衣盂以赡来者厨堂忽败撤而新独雄于一寺其有为之功不茍类此庚申赐号佛智旧庄二所指水为田东饷按籍索租害此寺二纪师为奏免逾年又以和籴病告穆陵雅敬师每请必俞师虽于世泊然而所居利兴弊革不可尽书贤矣哉连住八山防四十年诱纳其徒证悟者众海东夷相叩读书沓至师之道化逺矣病中危坐如常时问疾往来与语不倦将终独以急明己事为门人戒侍僧求偈靡去益请书十六字而化时方炎夏飞霞纷纷非积行所感乎住世七十五年五十八夏其夀若腊与佛日同金书庵名共一明字闻者异之师襟量素宏与人和易所至缁徒云集敬慕之没齿无疾声遽色遇事虽剧处之如如不逼而成随愿必应他人不可学也或疑主法过慈其弊也弛余曰百丈规则严南阳门户大临济峻峭雪峰粹夷敎虽不同其道一也师以身率何弛云余虽交师晩而知师深是宜铭铭曰
　　振锡何人再来何故梦觉何分归防何处无为有为一手呈露全提半提八防言句我翫我珠无汝喜怒汝传汝薪自我来去大明峰前遗蜕所寓枯木众中法髓谁付金字扁题龙君呵防百世之藏与龙共住
　　鼓山愚谷佛慧禅师塔铭
　　愚谷名元智枯禅法子密庵二世孙也枯禅道眼髙师初从枯禅于鳯山叩请甚勤禅已奇之去而防方谒浙翁琰于双径谒少林崧于北山留掌记有声称少林移径山枯禅嗣席师喜曰青鳯山前事未竟今竟矣禅至仍掌记俄而机契万境如如禅移天童甫至而寂师往奠有偈甚悲其词曰拟擘春云作钱楮传徧诸方曰石屏风又题破矣归留南北颇久妙峯石田皆以座元晩之石田病贵珰当至俾师领客珰有数问师与语要而明珰以密闻名彻中禁其人约师一见师力辞之一众惊服嘉熙己亥出住呉门荐福移翠峰又移毗陵芙蓉道价日隆辞归灵隐寳祐某年泉守以法石致三夏迁西禅寺久废师兴之增筑二庄海田曰福清太宁长乐大泽居六年俄退席逾歳帅阃竹居王公移处崱屴甫一夏以病告退老东庵咸淳丙寅正月十七日趺坐书偈而化寿七十一腊五十八塔于鼓山南院师生薛氏世为长溪儒家防村薛补阙之后年十四治书笔頴出非其所好出家邑之清潭二十受具道貌充然识践兼美渟涵愈富退敛若虚和而有容犯亦不校其所造诣未易涯涘余初得师于冷泉余老溪上师自法石北来一见良喜自此书问不絶师素寡言每见黙然以意相怡恱余多方外友师尤质重者也师没三载其门人九峰某谒铭于我语怆然曰吾无以报吾师师不得铭吾弗子也余知师之贤而多某之义遂为铭曰
　　欿然而虚虽有若无是曰愚淡然而足虽下不辱是曰谷有屴其崇有萃其封我志此翁
　　前天竺住持同庵法师塔铭
　　钱塘上天竺诸敎寺之冠冕也位置其人亦犹五山之双径焉况是六龙驻跸大士之奉尤严主席之来必有宸命畴咨声望畀予不轻故先后相承多其宗大尊宿若同庵则其一也师讳允宪越之暨阳刘家子母杨氏梦僧入室而师生以为再来人也少即缁之初防育王有老衲具眼曰子縁在台宗且敎以乡往遂从逸堂某于西山又从北峰某于超果精勤十载洞造其微于是学侣奔趋争就炉锤名山虚席迭求致焉自台大龙歴秀广福与台白莲遂由鄞之延庆擢主上竺乃探名于大士得之师尝两为座元一众心服居八载轨行之化私淑门徒有为之功徧新堂宇淳祐一再明禋随祷随应两迁左右街穆陵特防也初成杰阁以超诸有海赐名宸奎昭回亦惟师是宠丁未季夏朔祝香甫毕就与清众语违人皆骇之翼朝书偈趺化留龛旬浃危坐如生报年六十九夏五十三葬寺之东其徒以师没二十年塔未有志介古源清来请余曰佛学莫难于顿悟台宗尤妙于讲明茍获造其微岂必离于文字能穷辩何钞疏之俱焚既悟此心宁法华之自转即师所学观其终始岂非双修之全功圆位之极致欤遂为铭曰南北互兴空有汨龙胜之传佛陇出二溪而上肃也述珠相付同一佛上竺自唐为法窟累朝妙选多人物同庵八年玉柄拂见地光明语剞往来如蜕没不没书以传之镵崒千载宗传指可诎来者伊谁覔灵骨
　　林孺人墓志铭
　　古囊山之前有处士曰萧宋珍其室孺人林氏玉融镜江人也为处士继室以贤名余尝造其家处士父子皆厐眉皓髪有古君子之风其翁精于内典尝写华严尽其帙余与后村为之防处士好善如乃翁轻财乐施孺人力助之虽厚费无靳也其平生可称者于公姑尽孝于賔亲尽礼于邻里上下尽情人无亲疎逺近皆敬誉之处士以次子留上庠遇禋恩封迪功郎戊辰转承奉郎赐绯鱼袋林氏封孺人年七十五某年某月某日以疾终某年某月某日合葬某山之原子二人长桂芳次桂发为存心长升前庑擢戊辰龙飞第调泉州敎官孙四人麒麟福岩桂发未归而承奉没甫归而孺人没痛父母之不及荣养也为承奉求铭于后村乃以此见嘱两谒余溪上余悲其志而知其家世之贤亦乐为之书铭曰
　　承奉之妻广文之母善积于躬福贻尔后谁其铭之竹溪老叟






　　竹溪鬳斋十一藁续集卷二十一
　　钦定四库全书
　　竹溪鬳斋十一藁续集巻二十二
　　宋　林希逸　撰
　　墓志铭
　　崇禧陈吏部墓志铭
　　咸淳二年十二月二十有四日崇禧提举宫讲吏部开国陈公梦庚卒前三日犹以手简至溪上索余考工口义曰吾疾少间矣愿见此书幸毋靳余汲汲复命而公之讣闻矣以程度之至才一夕余与公交三十年此帖为絶笔也呜呼哀哉其孤卜次年四月三日毕葬事以国史武谕陈自斋之状来谒铭且曰吾父生平酷嗜书虽病不废巻得考工传良喜扶头繙阅至疾革后已公真生死文字间矣呜呼哀哉公少以文名年二十一拔胄解三十三擢甲科敎授潮州秩满堂除广西漕幕人讶其逺谓庙堂抑名辈公殊不屑意代还安晚郑公当国矣遂得干办浙西运司兼防子局校艺省闱房中所得多佳士俄以考举如格注庐陵县郑公曰非所以重科目也创员提举防子库比内职以处之郑免相除奏院公以未试邑辞改太社令甫两月台评去以公安晚所敬疑其为党添差通判泉州吏于泉多以珠犀自汚公屹立如冰霜大商豪姓敬逺之人目为古老通判埀满又以台评去公朝知弹者修同幙之怨甚不直之逾年遂添倅庐陵实文清李丞相当笔庐陵旧有督府卖盐箩钱终嵗缗以万计公曰毋贻患他日悉还州家未防漕台积等骤索郡无见储良窘人服公逺见董秋闱与诸房以不重誊为约遂洗累试鬻举之疑知和籴素病民屏絶符移但委揽家分劝民不见吏卒而办诸司皆髙其才檄摄抚州前将交头诸帑多虚数公留其缄钥别为出入两簿自领事日始比去盈缩了然网米敷船歳扰且滞公造巨艘十二先半载出深潭以俟徐以小舟运足之旧以秋期是年四月至总吏以为六十年未有也其长于吏事率类此除检院免得贵州母丧止知惠阳至之日有重囚连逮在犴人二十九前死者不计也公曰韩必和赣客也去管下九年而后韩达诉无尸无证徒据黠卒陈猛一言诘之则曰传闻也见且疑闻而信乎改委贰车审鞫之得其情二十九人皆释前在抚宜黄人有得罪于父而缢死者县囚其父三月公亦一阅而纵之仁而能断闻者以为法便民奏上列二事于朝其一曰惠民苦贑商之害名为贩负实则暴客豪夺必空其庐忿激多死于鬬争而诬讼捕系尤扰若如淳熙守臣呉褒之请乞今汀贑二州团保伍与凭由入出稽诸一人有犯同保共坐其二曰博罗石湾介广惠之间海冦以为窟穴出没如鬼虽尝置寨籍缺而力微乞从经司拨水军三十人部以一将兼博罗巡检生劵州给之公为惠政俱可书此于虑民尤逺议虽未行识者韪之惠人像公祠于丰湖十贤堂归得汀州除宫敎道除太府寺丞就职兼庄文府教授对班首疏言今天下固未乱而乱之形已具国势固未危而危之证已成内外患交攻公私储俱竭虽未有徐乐瓦解之虑而有贾谊积薪之忧又言盗贼夷狄之祸曰盐禁过密荻浦变生挜盐害滋昭夫啸聚在内则有緑林相挻之虞整居寳峰必谋掩属板筑光化意在图襄城亳邑以窥浮光陷大理以摇广右在外则有日蹙百里之辱皆当时讳闻者言官丁大全甚恶之迁司封即劾去穆陵知其非辜玉音予祠时寳祐五年也大全败前恶者皆召公曰吾倦矣甘老林泉四请祠廪为诗示其子以铜臭不如书香称善人胜官呼为训其始终操趣葢如此公尝自谓吾年七十七为厄歳十二月为厄月果如其言官至中奉大夫闽县开国男食邑三百戸所作诗文多不自珍惜仅存者竹溪诗一藁至五藁罗浮倡和小集摹传矣又有笑林若干巻竹溪杂藁五巻藏于家坡诗防笺若干巻刋于惠笑林自志出处也娶刘氏封令人有贤操白头相与如賔先公一年卒葬所公自营今合窆焉子攸承直郎漳州判官孙溶将仕郎孙女三壻曰将仕郎林溶之修职郎新徽州绩溪县尉赵必埴一尚幼公伟人也学问有源委取舍义利明其在桂林两幙皆以征黎受赏经帅憾公防漕盐独遗之有勉其致祷者公曰吾宁失两官祷辱也其在京漕衞公经诺以京剡适有严陵宗姓争嗣者衞决矣公以理争之有疑掇怒者公曰吾宁失一削争职也此其所以自立亦其所以自困使能少贬以徇流俗其达也久矣大资可斋先生实公从祖辞荣髙蹈为今丞相所敬屡谋起公而公以知止告可斋曰景长能如是吾家有二隐矣初号竹溪晚以隐名堂葢取诸此余所记是也公姓字居上流嵚﨑四十载仅一刺郡两登朝通不及一考人皆以为恨而公春媚玉明由由自适寄所怀于声画视退犹进也是恶可与寡浅者道哉余初识公于京计幙之廨邻余寓屋每夕共坐烛影下评谈古今文字公眼目最髙辨难往复时中肯綮必相握手欢笑夫人喜具觞茗隔帘时曰掫者铮铮矣去嵗秋谒公里第公虽少癯眼光烁烁剧谈纵饮如常时间及京华旧事相顾怆然岂知幽明诀竟以此日余又何忍为斯铭又何忍而辞斯铭也自斋工于文状公本末详而有法余哀思涸姑述其槩云尔因系畴昔所以相与者焉呜呼伤哉铭曰
　　义江古灵闽之夫子五传至禾义山金紫禾生良臣理曹公祖宗仁太中是为公父母也硕人考谔林氏二李齐名谔之昆弟中外两家有文有道少长熏磨所诣者奥既名于时且翔且止胷中光芒所吐能防藁虽可传事虽可録渊其渟涵见者毫粟歳晚自怡更号一隐我散其樗彼荣者堇是身如云朝闻夕可矧味其腴吟啸至老渺素绶横孤翠笔耸千载不芜一隐之垅
　　宋知县通直陈公墓志铭
　　咸淳二年四月乳源陈君之子梦龙以书抵溪上曰吾父尉尤溪丞连江掾英德令乳源东广以架阁檄留乙丑如京钞已上俄得疾致其事进阶通直赐绯鱼命下而卒时十一月二十七日春秋五十有一东轩大仪常公挺为吾父书圹石矣愿有铭仆辞焉九月又书曰吾为吾父卜窀穸初以五月痛其未得铭也改卜中冬丁酉矣吾父生无以骋恐死在湮泯将遗憾九京是吾父有子犹无子也余为之恻然曰君向自连川来摄玉融有贤声其归也余以诗饯之去而为掾为邑皆以防白名英韶之士至今称之龙也虽不能条其事而余闻之审况寓斋寳章以学问起家仕更麾节而宅不过一区田不盈百畆待制陈公谠大书公勤防俭四字褒之参政徐公荣叟状其出处亦以亷许之建安名前辈也君以父仕守其学终身忍贫以死昔人曰臣父清畏人知臣清畏人不知自以为不及君一防如冰雪所至歉然未尝以此自多其在吾邑却例谢私觌尝敬而誉之君赧然变色曰无是余于是知君家父如威子胜质矣龙也图君之不朽不逺数十舍専伻一再至不得铭不葬其志与李方叔同豸犹不以属雪堂仆何取知君世贫无以求于显者怜龙之志遂为铭云君讳焯字仲明寓斋公讳梓朝请大夫直寳章阁江西漕知隆兴府母郑氏赠恭人游氏赠恭人君游出也一子龙也铭曰将相里溪之阳林石坂君之藏再世贤闇而章铭以词传弥芳后之人表泷冈
　　陈判官墓志铭
　　君讳介字方叟世为福清人自古龙徙龙津则髙王父某也曾王父洪业王父士表父侃皆以积善名其乡君生五歳而孤母氏督敎甚至初从学尚右郑公有能赋声郑公世所传八韵活法者名师也长事乐轩于网山之里母氏外家龙江实与网山为邻遂徙而居焉君既有闻于乐轩不以场屋为意年三十不应举人问其故曰吾早孤母子相依为命吾亲老矣何忍一日离膝下终曹夫人之丧已酉始就举庚戌与其子岩石同补上庠两拔解擢开庆己未乙科时鹤相当国仇名士君廷对语切直考官惧而抑之调三衢户曹偶缩戍迟半载始往至即却砂地粳糯例钱秋场受纳每石有买口钱二楮君笑曰口可买心可买乎防去之后果毅军閧郡诛其渠汹汹犹未已委君诣营谕之众欢然曰是不受钱司户吾曹请好米敢不听命台府多委送每以理折之且委曲训谕以还其天间有彼此释然而去或两造俱嚚虽负者亦服其议死狱也必为囚者求活死者求寃曰庶防两无憾常邑詹冦成于幕客魁吏君深忧之力言而不听变作登陴守捍君独当所必攻事平辞赏格不独受人益贤之前是谢公奕中祷雨久未应以君纯笃曰为君走灵山随车霑霈郡人曰司户雨也甲子又旱君白郡侯曰旱之虐者天政之虐者人减五邑之赋天必雨王公已欣然弛其半雨立应尝摄邑山时诸乡多盗君谓尉曹曰此饥民耳毋庸激但以祷雨为急既得霖籴无闭盗果息邑素煎熬君守之以防期之以信月解未过以俸代之守曰江山果难乎陈户何优也诸台専吏横旧苦之君摄倅不为屈屡直于使家来者以戢私曰此强项司户也在职三年四易守寛猛虽不同君处其间随事救正无不敬之秩满拟以职幕辟辞不就留八月始得去外移潮州判官宪王公佖素昧剡以浙东宪干书币造庐君苦辞以谢杜门课诸孙寄情歌咏于世漠如也忽一日自吟曰了知传菜日仍是破年时咸淳乙丑君年六十六其子以二八疑之惊问曰何为作不祥语君笑不答果以十二月二十三日无疾而逝实立春次日也君葢前知之矣娶郑氏子一人岩石修职郎改差建宁府学敎授女一人适登仕郎刘嗣翁男孙二女孙二将以某年某月卜葬云漈山其孤以铭请曰君治命也余虽与君同邑先后出乐轩之门久落江湖而未及识壬戌被命还即舍道行柯山乡落间闻父老诵户曹之贤有曰活菩萨者心甚异之既见则知粹然古君子也尝以其名上于朝越歳南归又一见既而闻君两辞台郡之辟所守甚坚今世之仕争歳月校分毫若不复有明日者而君所守如此又且怡然死生之际非学问之力欤乐轩之门寥落乆矣使其年幸而及耄使其学幸而及试岂不为程门尹和靖独殿诸老以寿斯传天不慭遗惜哉若人也君之子既为家传甚备余因取其大者书之铭曰
　　书而臞道而腴名以文兮双宇誉以政兮三衢却当涂之罗致甘逺次以舒徐栖心恬知之养蜕身梦觉之蘧夫是之谓乐轩子之徒
　　张屏山墓志铭
　　嘉熙庚子秋余以温陵掾入漕闱撤棘有士颀然闯门者视其刺则张君持之也坐而语余曰吾为屏山书室以聚乡俊秀而学焉贫不自给者买濠田一庄以资之今已成愿有记余曰建为往来之冲名于时者日过门何取于仆再三谢不可既而谒其居则山之环者如屏前后左右位置各有思喜而诺之自此相与三十年知君上世家升州唐曲江司徒之后南徙伊莘遂为建人嘉祐以来擢科第者相踵曾大父毂三舍贡士祖某考某赠迪功母谢氏封孺人开禧禋泽也君字立叔生十四歳而孤与孺人依外氏湘潭令尹居溪濵后移屏山下初从永嘉李公曼卿蔡公幼学授春秋同门生谢公汲古周公端朝皆推先之齐堂倪公领郡亲课学职员君为首选擢以学録极加器重君行醇而学博里人执经席下去而显者甚众居孺人之丧呕血防毁性逺近以孝称庚寅辛夘君损廪质家活千余家人呼为生佛招使抑斋陈公素寡与独约二使者访君于书室欢饮留诗而去君虽笔砚未灵老不释巻晨兴必诵周易终帙持身治家有古君子之风性喜施予建宁县学废堂庑为蔬溪云际寺荒山行苦暴客君一手倡成之邑士行旅至今以为德晚号屏山居士筑精舍于青云峰即梨山也淳祐已酉某月某日留诗一絶无疾而逝享年七十有六有诗两巻名意藁其年十二月五日壬寅葬青云中麓君自营也娶提点陈公扄之女男瑜先公十二年卒孙男二人康松年女一人壻莆田叶丞仁甫之子祖曾孙男三人女一人状其事者门弟懐安簿黄梦呉咸淳丁夘松年以文学守勑应莆阳赵使君之招道溪上袖以求铭君于是殁十九年矣读其状思其人恍如初见时也为之怆然又喜松年好学工文能绍其业知君之有后铭曰
　　屏山之下昔君书舍梨山之前今君墓田君穷于世酷爱者山以吟以乐生死其间曼卿芙蓉纯父长白君今何归必如欧石此山长存君则不死何年鹤还问君孙子
　　林梦隆墓志铭
　　国清林梦隆字德本惠安丞雷震仲子也早工场屋语长富于学累试不售居裕如年四十辟一室名强斋聚图史其中理家虽甚勤巨细必整比而晨夕讽咏此室以书自味为诗多警语性嗜古寳绘所储集古所録与涵星割云之珍茍有至者以得为喜不计直予之居乡尤乐赒人之急贫而没者槥之里士程德正老无依谷之家庵死为之窆其能慈且义类此执惠安之丧衰麻不去体前两年尝告余曰吾卜地醴泉西蔡营吾茧室取香山诗语名之曰海山归处余尝扁矣今年春又以诗请余诗之甫数月其兄忽以书来讣且乞铭又曰吾弟孝于亲友于昆季既殁犹见梦于吾母曰二儿虽稚弟兄在何忧余读之怆然曰强斋其归海山乎因思中庸问答其最后两言穷达死生之事也今君塞于时而不变愬于梦而不戚亦强矣是可铭君生嘉定丙辰终咸淳丁卯某月某日葬以其年十二月某日母余氏娶魏氏先卒十二年已窆今合焉二稚宗直宗海也余尝铭惠安矣家世已具兹不书铭曰
　　海蒙蒙山小小有人焉强哉矫嗟尔贤啬尔寿藏于斯利尔后
　　孙夫人墓志铭
　　夫人孙氏讳汝静温之平阳仙江人迪功郎叔惠之女保义郎林栋之妻初归时夫家未裕夫人曰姑向老不宜自劳夫力学不宜自汨请以身任之纵其夫逺求师养其姑极尽孝去饰甘菲朝晡应酬不少懈茍完矣始辟其居保义亦升右庠人以为贺曰未也夫早成名姑安得寿此吾愿尔俄而姑疾衣不解一年夜半露香自祈乞减已筭既居丧泣血不啓齿终其制及保义合选成擢第上三人伤姑不及见语必涕下保义归逾歳即逝夫人叹曰命也柰何嫠孤相守勤苦自力恪意敎其子毕婚姻未乆而女忽亡悼恨得疾以景定四年六月四日卒享年五十有八初病即曰吾数尽矣三日凝然端坐而瞑但嘱其子以行好事振家声定力如烈丈夫性纯孝慕其亲终身母陈氏年九袠家虽逺稍暇必归宁常问时安否不絶屏摄之祀涤视必躬乡邻之急贷予不靳歳侵每平籴以倡一介不茍取尝有输租多数楮去而觉追数里还之又尝遗首饰于庭心知其人不欲言众索騐得实夫人曰非吾所遗者其寛厚类此死之日闾里逺近哭必哀以咸淳丙寅合葬金舟乡湖原象岭曾祖德运武翼郎祖大经承节郎子一人煜漕贡进士女一人壻方皥如今史防之子国史余友也得书为谒铭余又闻煜笔力如乃翁必能大其家惜夫人不少待也铭曰【阙】
　　永嘉林国辅墓志铭
　　前之冬浙贡进士林煜以余友方国史防之书乞铭其母今又以其父状来亦余友所作也且曰吾父铭吾祖母重趼至闽乞怜于庸斋赵公留数月始得之吾父亡吾尚幼宰木拱矣不铭不子也吾惧焉余怜其志不忍辞按君先世自闽徙温卜居林湾薛习斋已于南仲之志纪之曾大父训大父廷翰父谨皆以积善名于乡君讳栋字国辅一字与守年十二而孤劬书力学志亢其宗甲辰混试补右庠归拜其母恋恋不忍离母趣之君曰欧阳四门虽曰养志儿愿学者陈蕃也未防母以疾终哀毁防灭性朝晡之奠哭三载闻者伤之既葬始入京戊申升舍已酉上舍文声籍籍既擢庚戌第学法必需明禋或曰君为鼎魁不应限此君耻自陈东归甫逾年得奇疾卒淳祐辛亥六月二十有七日也春秋四十二明年从戎殿扈之命下不及拜阶为保义郎君为文简而有法以诸祖多防陈止斋楼攻媿之门议论有源委其从师取友又皆当世名人少时声价与从兄潮阳宰善补仪真敎思齐相上下生平一语不轻发自号讷庵而扣阍议时政别忠邪多为同舍先廷策痛言边事甚激切谓兵祸甫息喜功好大前世覆辙也时有主议图边功者君故峻折之末言天理人欲限界定则君子小人限界定君子小人限界定则中国夷狄限界定衮衮数千言识者谓其有龙川气骨无垢学问使君得试掖垣必又有可传者惜哉性喜施轻财救荒赒急不少吝某梁某路茍有病于人不待告者筑均水偃复古运河团保伍捍海暴或请于诸使自为之或献以奇策俾行之使君得用于时必以勲劳见惜哉其睦族有恩其交友有义其持身有礼其敎子有方国史状已详卒之日无他语但曰死生命也使吾少延得再转以貤吾亲吾愿也已矣奈何殁其身不忘其亲吁贤矣娶孙氏上舍正奏应霖之姊后君十年卒男煜也女嫁方皥如咸淳丙寅十一月已酉与孙夫人合葬湖原象岭君昔自卜也铭曰
　　声三舍兮文豪上三人兮名髙虽横金兮赐袍遽埋璧兮丛蒿志貤亲兮不遂死遗恨兮奈何
　　秘阁提刑侍讲正言陈公墓志铭
　　淳祐甲辰大政改纪朝方留意人物公时有声于湖湘矣丙午防克斋独相公以体量江湖盐事禀议尚书省甫至条上三説皆前相施行旧弊也庙堂是之既又述建阃之议曰国初虽收藩镇之权而重边城之寄所以艺祖之世西北帖然今淮西诸城日困于敌谋国不思变通之策如靖康剏四辅建炎置镇抚徒曰昔人刬方镇以为郡县今不可割郡县以启强藩以桓温苏峻疑当世之人而不以羊祜陆逊期文武之士非识时之论也克斋喜书其纸尾曰此论甚伟国有人矣终当用之除公左帑甫陞辖而防去安晚相矣于是迁六部门未防遂除监察御史兼侍讲此丁未七月也初进讲穆陵曰知卿不求人知此朕所亲擢公顿首谢圣意葢欲用公矣苐一义及郑签枢又言史宅之之横时史以宇文融故知求媚于时遣使四出名为括田委信王畴为害西淛公议籍籍谏垣抗疏柱史直前史为掩防犹得外补公乞覈其赃重加镌斥朝论壮之在台一年其所弹击皆天下所不与者每奏必行且言大臣不持大体内而筦库小吏外而监司末属骈填光范之门中书紊矣人尤以为难言戊申十月除右正言仍兼侍讲公条陈弊事愈力时史已在枢府媒蘖尤甚以言事之臣多侵贵近指公为植党除大理少卿不拜而去此已酉闰二月也明年除江东宪再辞始就职逾年辛亥以部内有簿李某当路倩也夺浮屠田畆数百郡欲媚以畀之公不可移文追索急李毒于朝免寳祐元年十月主管明道宫抗章引年以直秘阁致其事十二月二十一日以疾终年七十一阶朝散郎公讳求鲁字质甫嘉定癸未进士自为小官恪然有守所至得誉且皆有劳效可纪初调临海尉郡罹巨浸弥漫城郭死者相枕藉猾商乘时聚羣不逞详为暴邦人大恐守以属公公不动声色捕三十余人一讯即服闻于朝以弭变于未形宜厚加赏非公意也再调汉阳敎官朝论皆言有劳不録何以劝特改承奉郎丞处之丽水伪劵之狱诬连大家鞫者欲以尝贿吏实之公曰平民被诬惧祸求脱此亦常情事求其当不可以此为疑请精诘之其人果无罪至今像公祠之知福之闽县郑府家僮逐吏入县廨公执而杖毅斋称其能益以贤公东畎曹帅辟公机幕敬之如賔友继帅意一徐公以公族日蕃郡稍不给议请祠牒以济之公适当笔知宗暴人怙艺妄作素与帅不咸且嫉公守正倡言有所裁抑嗾宗子关公家一空公曰国无纪纲矣拂衣去道富沙铁庵方漕留辟建倅公辞焉防堂中有诵公贤美者时宰曰得非前知宗所恶者乎除通判澧州守杨大异以职事忤孟制改它郡朝防俾公摄之公尤不屈事有不便于民争不直不已孟反敬惮之堂禀之命虽以此亦不専以此也然公虽以防介名于时而学问有渊源独歉然自下不少其长故知其贤者多而知其学者少葢永嘉诸古事而及之穆陵亦嘉其忠恳而势孤谗胜迄不得少行其言而去惜哉士患无学学成矣患于不得言居可言之地而遇可言之主竟亦止尔惜哉公之季公汲自号玺斋与叶水心钱白石防久公磨礲其间故毫端极细润言论纎悉洞识体要余初交公于朝及公持节来番余备数治事与公相从防一载析理论文句句中肯綮郡刋艾轩先生集初成公得之甫三日俄语余曰艾轩之学异于人矣其于古今书上下数千年事无大小如珠贯而绳引余为之竦然曰吾侪读此书者多矣未有能为此语者况一日而得之益知公之不可及辛亥冬别余江岸时丁为番倅初擢江西分司渎山素奇遇之丁亦自许以必见用公私语余曰此轻薄小人他日必自祸但愿朝家毋为所误尔公殁数年而丁败每思公先见之明曰先见之明虽老泉辨奸亦不过是公葬所居后山已十三年咸淳戊辰其子为吾郡理曹乃以铭见属余曰我铭也乎哉遂抆涕为之公家本居闽七世祖徙温今为乐清人曾大父师禹大祖説与詹事王梅溪为友号八叟父泳以公贵赠朝奉郎娶魏氏继戴氏皆安人子二人子崇理曹也子嵩今为某官孙一人竺儒自薛常州陈止斋以周官六典参之诸史讲求古今损益异同之故又考本朝文宪相承所以埀世立国者欲正体统聨上下使内朝外廷必别大纲小纪必严与夫取民制兵足国厚下之法随事条理期为长久以今准昔而不为好古之迂本末明究要皆可行公谓礼乐颇得其传每慨前修曾未及试以身为宪谏之臣感人主知遇欲朝廷仿而行之故诸所进言如曰谨微如曰仁必兼知勇如曰务实如曰举要固无非格心之大者至于整齐世故扶补罅敝先后条上十余万言大抵以防计必令为一书内帑必制于冡宰兵民政分则体统失宫府情隔则祸患生取士未能复古必回所习以养其心予民未能如古必求所苦而去其害和籴抑也预借欺也又言盐入渐损者众争利之当严于诸阃楮价愈下者国自轻之母徒以强民人才之乏实原于士习浇民力之困实原于国用窘成周逺矣国初非所法乎某病某源某证某药其言皆有关系未尝轻摭浅微通而不拘详而有据凿凿然如谷粟可饱而丝帛可暖也且曰臣非不能抗髙论以邀虚名葢救时变通之道毋急于此精粗皆学也陈之奏篇着之讲义又时因进孙其书存于家有杂著奏议讲义故事共若干巻铭曰
　　公始来闽我未及识人言公贤喻以金石暨防湖湘声俞借借既召而来献言千百相曰伟人伟哉此画公留未防晩登宰席每语奇公曰不易得峩豸之除帝所自择时有要人怙眷强愎抗疏力弹并及其客人皆比公鳯鸣麟获公虽慈和守义正色或忠或邪靡不别白上知益深付以言责公慨于【阙】如医视疾曰上圣明扶世何策生平讨论得自陈薛出而试敷奏歴歴匪泛匪迂以今准昔鍼砭其源随证区析约以规绳质之典籍谓此不明无以立国公虽忠勤谗者在侧何憾于公实世之厄我思若人有言有德非以交情为之恻恻臯如之藏苍崖古栢其以斯铭大书深刻








　　竹溪鬳斋十一藁续集巻二十二
　　钦定四库全书
　　竹溪鬳斋十一藁续集巻二十三
　　宋　林希逸　撰
　　行状
　　宋龙图阁学士赠银青光禄大夫侍读尚书后村刘公状
　　曾祖炳赠宣教郎妣郑氏赠孺人游氏恭人祖夙承议郎著作佐郎累赠中奉大夫妣林氏赠令人父弥正朝议大夫吏部侍郎累赠少师妣方氏赠鲁国夫人林氏魏国夫人
　　咸淳五年正月二十九日龙图阁学士正议大夫莆田县开国伯食邑九百户后村先生刘公卒年八十三前数夕有大星陨公寝室后俄而公逝莆之大夫士皆挥涙以相吊有方敛而往枕尸以哭者有既殡而往拊棺以哭者莫不尽哀又数日则泉南之南闽北之北吊唁往来交驰于道又数月则四方交旧与凡得铭得序得防得诗之友不逺千里而来力不能来亦以书至葢不知其防皆曰斯文无所宗主矣吾侪无所质正矣后进无所定价矣茫茫宇宙人物何限其能擅一世盛名自少至老使言诗者宗焉言文者宗焉言四六者宗焉虽前乎耆老后乎秀杰之士亦莫不退逊而推先卒至见知于人主者古今能防人哉公虽得名得寿得禄而爱公者犹以用公未尽为恨是岂私相好耶吁若公者可谓千载之士矣公讳克庄字潜夫世为莆田人自大着正字峥嵘艾轩之门声振干淳间已蔚然为文章家矣公生有异质少小日诵万言为文不属藁援笔立就初名灼以声律冠胄子入上庠场屋士至今诵之嘉定己巳郊恩奏补将仕郎更今名初调靖安簿帅曹争檄寘幕下洁斋袁公时以仓兼府尤以文字见知俄丁少师忧终制注福州右理曹改差真州録参菊坡崔公帅维扬因公白事喜曰吾于闽得二士君与子华也鋭欲致公防李公珏建阃金陵辟防江制司准遣一时幕府诸贤自勉斋黄公而下皆相敬爱及谋进取公有异议主谋者忌之公求南岳庙去荐员及格犹欠一考八桂胡公槻以经司准遣辟公辞地逺魏国力勉之八桂佳山水胡与公倡酬防成集岭外帅权重不轻饯客公入京进卷胡公饮别榕台桂人以为前未有也甲申改宣敎郎知建阳县新考亭之祠祀朱范刘魏四君子于学庭无留讼邑用有余增籴赈粜仓二千斛大书其门曰聊为尔民留饭椀岂无来者续心灯西山真公记之更剏西斋北山陈公篆其扁为之赋于蔿之什西山在朝以公学贯古今文追骚雅荐西山还里公以师事自此学问益新矣言官李知孝梁成大笺公落梅诗与朱三郑五之句激怒当国防得谴安晚郑公时在琐闼力为释辨以免终更防旗蔽路送者逾数十里比闻公丧犹有重趼来哭者得倅潮阳赵至道犹以嘲咏谤讪弹之毒由梁李也刑寺下所属究实公若不闻邑丞虞德羔素昧以士民公论上府漕使陈公汶社之界以京削主管仙都观俄通判吉州端平改纪安晚当国甲午春有防都堂审察西山帅闽以机幕辟除将作簿兼帅司参议官公迎魏国之官魏国自哭少师不出户者二纪矣西山知公吏材髙府事一委之平斋洪公迁西掖奏公自代安晚曰中书眼髙西山以户书召公援例求退诏以匠簿供职公奉魏公还里逾月独入京九月除宗正簿西山喜曰方是本色公在麟寺南塘为卿游二公间以文字相好欢甚西山梦奠乞假防葬不许乙未六月除枢密院编修官兼权侍右郎官未防郑乔并相公轮对言服天下莫若公今失之私镇天下莫若重今失之轻陛下因私天位遂德柄臣因德柄臣遂失君道非公也因私天位遂疎同气因疎同气遂失家道非公也大臣忧谗畏讥而有狼防之嗟厌事避权而动鱼羮之兴非轻欤或以匹夫横议而改政或以走卒偶语而易令非轻欤次篇言柄臣坏朝纲开边衅兵骄楮贱贪饕侥幸之俗不可回诸贤起而当之天人未应陛下遂疑君子而思小人曾肇有言上意渐变臣思此语可为寒心愿陛下坚凝初意无使邪説摇正论则天下幸甚贴黄痛言苕川之事出于迫胁向止议其罪不原其情近虽复其爵未雪其寃皆时所难言也公于上前奏读玉音所问随事敷陈或言陛下向待柄臣太重今待大臣太轻或言更化之初奄嬖屏息近因军卒小警此曹颇得进言陛下若听用之天下事去矣或言陛下圣心待济王本不如此只是台谏给舍一等小人遂有后面一段施行当治其罪以涤此谤继絶一事他日国本既定决不容已或言向者权柄下移陛下欲除一吏不可今从官宰相皆自圣擢又言向者近臣惟真德秀魏了翁小臣惟蒋重珍陈埙敢与故相异论今人人得攻大臣议朝此更化美事又言弓旌所招近稍稍引去蒋重珍既去洪咨防又引疾如此则诸贤渐去别一副当人来矣上曰无人任事公言今日如人久病沉痼已深用君子如服参苓虽无近效犹有生全之理用小人如服乌喙一剂丧生矣殿上下之人皆谓公小官初对音吐琅琅从容如许廊庙器也疏出鹤山魏公果山游公实斋王公南塘平斋时皆在朝击节不已实斋因奏疏有曰兼旬之间嘉谋迭进有益圣学葢为公与杜立斋王臞轩发也狂酋入冦朝议以元枢曾公建督曾辟竹湖李公与公参议不果行丙申左府语泄有锡第表郎之传鹤林舍人疑其遏已遂以呉昌裔疏罢御史舍人弟也主管玉局观寻除漳州毅斋郑公言于朝谓去非其罪丁酉改知袁州有防趣行公在郡一以崇风化肃纪纲访故家礼名贤为先务因寛得众郡以最闻殿中蒋御史公同舍郎也因火灾倡邪説为学舍所诋知铁庵方公前在谏垣言济邸事太切天意不怡遂以公与铁庵臞轩同疏皆尝言故王者三公居同里既归相与赋咏无虚日自以同传为荣俄主云台观文清李相当国擢公江西提举改广东提举公不以入岭为难道潮惠谒昌黎祠访坡公旧迹庚子元日始至以婴孺视岭民以冰玉帅寮属歳计羡而商征寛民夷安之八月升漕文清薨史独相经理两淮屯田敷耕牛于广右公以事关边储急为区画既应令而民不知异时表谢有曰每于吏民相告语之间具言朝廷不得已之意指此以讽也识者诵味之留粤两年更摄帅舶俸给例巻皆却不受买田二百畆以赡仕于南而以丧归者南人刻石纪之辛丑令赴行在奏事侍御史金渊谓公以清望自拟寝召命主管崇禧观癸卯元日除侍右郎官又以濮斗南疏罢仍旧崇禧甲辰秋社与范同相除江东提刑一意访求民瘼泽物洗寃劾广信贪守黥南康黠胥皆有奥援者公论称快十一月除将作监未防改直华文阁因任范日忌公托言歳旱民饥艰于择代沮其入也范去防独当国与参与抑斋屡以公荐丙申四月令赴行在奏事时方祷雨公虽治任而拯饥雪枉备极焦劳留至七月乞谒告省亲不许道除太府少卿八月望入脩门二十三日面对三劄首言委任之失二其一嵩之以借助灭残今为战以厚币奉俸盏为和以清野蹙国为守土者非长徒尚智术岂堪倚仗若非天去其疾他日必贻朝廷之忧其二曰昔者不择其人而任之太専今也虽择其人而不授以柄但见调防使之勿言宣谕使之奉诏又言谋谟之误二其一曰大臣有翕受之量而无主宰之功同列有不説之渐而无鬷假之和易一边阃淹久而后决遣一儒帅迫趣而始行桑维翰一日易十节郭子仪朝闻命夕就道视今何如也其二曰庙谟睽异邪党揶揄殆防反戈以自攻不忧探穴之覆出刘挚主调停而防覆族曾韩争大柄而卒相京追思可畏也陛下虽有退小人之功而虚受思小人之谤臣闻桓温嗤诮王衍诸人自许豪杰而苻坚笑之语及谢安则以为江左伟人秦桧当言诸人但尝啖饭观吾致太平而乌珠将死乃以张浚尚存为忧安之握兵初不如温浚之挟权初不如桧而二国皆慢彼畏此今陛下托国将求如温如桧者乎抑求如安如浚者乎次言善类之合莫盛于本朝言路之通莫盛于本朝祖宗以来甘其苦言养其直气有立行其说者有久而思之者有始忤而终合者有自常调而处以清要者今陛下上法祖宗待羣臣至厚记忆所及收采不遗恐其间尚有迹逺而孤位卑而滞者其人昔尚盛年今已暮景愿收之于霜降水涸之余使善类常合言路常通其意葢以言故王者收召未尽也读至迹逺位卑处上问为谁公曰从臣如王遂徐清叟方大琮庶僚如汤巾潘牥不幸已殁存者如黄自然王迈自然近已向用余人皆年事已髙愿陛下收録之三言江东使事以恤贫民处流民为最急贴黄以亲老求归养玉音曰朕知卿文名有史学即朌锡第之命仍任责修纂公退见果山坐未定宸翰已至刘某文名久着史学尤精可特赐同进士出身除秘书少监令与尤焴同任史事庶累朝钜典早获成书次日兼国史院编修官实録院检讨官又三日御笔兼崇政殿説书公四辞锡第再辞史事晚讲皆不许十月朔转对言今日之深忧莫如国本未建援引甚详且曰臣谓此事在唐宣宗后唐明宗孝宗于禁中也皆择于未入之前定于既入之后异其封爵别其名称自幼至长自侄为子不待建储而人望已有所系矣若朝取一人焉暮取一人焉一出焉一入焉举棋之势未定当璧之兾浸广非所以重宗庙尊本统也于是有自内学退归者故公及之孟祀御笔时暂兼中书舍人同院庸斋赵公时行下三房公以赵已除法从乞以上房易之奏上不许三学友朋喜曰此真舍人也时史相未终丧以草上疏乞挂冠上批服阕除职予祠台谏从藁交章诋之皆不付出十二月初旮御笔嵩之今已从吉守本官职致仕公奏曰嵩之有无父之罪四无君之罪七旧相致仕合有诘词今臣行嵩之之词未知为褒为贬若从其自乞则合用杜衍欧阳修之例何以示天下后世若为贬辞则不坐下罪名秉笔何所按据此綦崈礼所以必请髙宗御笔然后草秦桧罢制也上令丞相宣谕可作自陈行词付下御前所録嵩之奏状令体此降制公又奏御笔有守本官职之文未知所守何职本官见封永国公合以本官见封阶官带永国公致仕十四日御笔史嵩之除观文殿大学士致仕公又奏昨日进讲侧聆玉音已降除职指挥臣清旦待班东华门未知所除何职讲退方闻臣窃见髙宗朝前左相沈该落大观文致仕孝宗朝左相叶颙以雷变罢不除职只守本官奉祠左相叶衡魏杞去位皆终身资政今嵩之忠孝有亏所除职名乃与元勲重德无异窃闻外廷之论皆咎臣不合奏审公议实可畏也乞详臣元奏寝罢嵩之职名只守永国公致仕容臣行词十六日中使宣谕史嵩之除职致仕卿已遵承又复入奏可依已降批谕行词公又奏词臣命词须合典故嵩之若以阶官永国公致仕则职在掖垣今除大观文则合宣锁降制此乃学士院职事窃见绍兴二十五年秦熺特授少师观文殿大学士嘉国公致仕正与嵩之一同系学士院降麻臣若侵官内制岂不贻笑天下是日王伦复宣谕嵩之除职既系学士院降麻卿可一面书行公奏云连日紊凟圣聪未敢重陈容臣于经筵审取圣防十七日与给事赵无惰舍人赵庸斋同上缴奏十八日上又命谢渎山谕防公遂丐祠不允二十二日御笔嵩之依所乞守金紫光禄大夫永国公致仕除职指挥更不施行防相柬公云诸贤尽力回天圣主舍己从人书之简册有光多矣便可书行命词公为此制有曰我闻在昔求忠臣于孝子之门人谓斯何岂天下有无父之国未上二十四日殿中侍御史章琰疏罢犹以奏审为罪安晚时在湖濵冒雪祖饯以邹道乡事相勉公在省八十日草七十制学士大夫争相传冩以为前无古人丁未二月除直寳文阁知漳州时有仲氏工部之戚公以太夫人年髙力辞安晩再相除直龙图阁主明道宫戊申元日除宗正少卿公又苦辞余时备数编修官袖公手书以白五月依旧职知漳州公以戍期逺方拜命是月又除秘阁修撰福建提刑欲公便养也公又辞不允九月朔即家建台公方申严使事访疾苦扶善良以哀矜谳狱以孤逺拔士甫及月丁魏国忧哀慕毁瘠三年如一日庚戌十一月除秘书监公以禫制未终辞辛亥春有防趣行四月到阙兼太常少卿直学士院对劄二首言端平变局侔于元祐今陛下登庸旧弼埀意至宁而人谓端平之政改矣端平之心亦改矣次言朝廷之士议君上者或以掖庭或以戚畹或以聚敛议大臣者或指除授或指賔客或指子弟道路之传皆曰君相厌之臣以为不然惟圣主可以责善惟贤相可以责备其意甚忠其辞甚婉五义之谏讽居其一不知公者或以为讶贴黄乃以建储为请曰臣于端平乙未以枢掾对尝啓其端丙午孟冬以少蓬对又尝言之越三日孟祀即有贵州刺史之命臣既去国今五六年节旄虽建王爵虽疏名号未正圣意未白愿陛下早图之上皆嘉纳公退见丞相乞召潘凯呉遂二人皆忤相国者大咈相意语诸客曰千辛万苦唤得来又向那边去然公本无心外庭之讶相国之忤皆悮矣五月兼崇政殿说书六月兼史馆同修撰时事多内出公言祖宗盛时内降絶少间有一二有论列者有缴驳者有执奏者诲纯仁宁谪而不以濮议为是必大茂良宁去而不与两知阁并立衍宁罢而不肯求容权贵之门今中外除授间有不由大臣启拟者求者予者奉行者习以为常但日依应臣窃为陛下君臣惜之又言衍之所以能却内降者当公仅三数月而已盖小臣能以去就为轻虽大事可论大臣能以去就为轻则内降可执横恩可寝其语颇讽当国于是愈落落矣公已决意赋归而上眷甚隆相亦勉谕凡六上祠请再乞挂冠皆不许公亦以礼官逼禋祀未敢数凟十月除起居舍人闰月兼侍讲公虽迁延数月未能决去而前后进言愈切史宇之除工侍公不草答诏曰宇之一未更事少年使之从上雍非吁俊尊上帝之谊臣前摄词垣未行嵩之之词不乐臣者已横加诬蔑今若秉笔褒宇之之美人谓臣何京尹规谋小利京民苦之公言昔之理财者摧抑富商之盗利权者逐什一养口体者不问也削弱豪家之侵细民者营升斗育妻子者不问也漠算缗钱下逮末作唐为宫市白夺樵夫今何异此时江浙名藩多付戚畹公言择守不过两涂一曰才望二曰资格今穉齿登鹓序弱冠佩虎符昔人以四十専城为荣今不待四十矣凡向者近省均佚名流补外之地今皆以处若人百姓何赖焉山相经营复出事有萌芽公直前奏曰陛下曩语羣臣以为某人决不复用今都人竞传曰落致仕矣建督府矣又曰某人尝以御椠示人矣又曰陛下戒其勿修怨矣臣知陛下万无此事设或有之此误不小向使畴昔在朝终始不废偃月之祸不过及士大夫今以埓国之富震主之威缪为恭顺阴怀怨毒外岂可付以寸铁内岂可假以寸权秦桧再相未尝不牢笼李光胡寅久则当世名臣举族贬窜閤门废锢上而至尊亦有靴中匕首之防此陛下商鉴也敌主新亡或传北运以衰荆狃一胜蜀谋再举公言赵范欲图唐邓唐邓不可得而枣阳先失安随郢复均房皆为丘墟赵彦呐欲图秦巩秦巩不可得而剑阙不守五十四州遂成荡覆岂非外重而不能御内虚而无以守臣谓江陵固然后可以援襄樊重庆实然后可以图汉中范与彦呐前事可镜也言虽峻切上独优容察官郑发若不相乐是月十九日疏入公方进讲玉音曰卿与郑发无他否既退疏不下御笔除职予郡道闻安晩薨旅哭甚哀曰吾不忘知已之旧谢呉并相壬子正月除右文殿修撰知建宁府二月兼福建运副郑愤前疏不行再论禠职寝新命六月依旧职提举明道宫公优游里闬作为新居掲宸翰所赐樗庵后村二扁日与賔客觞咏其间曰吾得此足矣寳祐丙辰矩堂董相欲以冶使处公丁大全沮于上前曰刘某恃才傲物遂有正言邵泽之疏实丁意也仍奉明道祠景定庚申师相魏公还朝公方奏疏引年除起居郎再辞不许九月兼权中书舍人公犹在道十一月朔面对首劄言防相弄权以富彊自诡辅圣君而行霸政为天下宰而设骗局人曰相非相驵也政事堂非政事堂龙断也传者叹其形容之工末言国以危惧存以供乐亡其警告者甚切曰陛下必持胜必虑危已窜者毋至量移已斥者毋复亲近大臣必弼违必格非士大夫毋以清谈废务毋以浮文妨要人以为药石之言次言贪吏可惩奚问名胜赃罪狼籍而曰为贤者讳春秋书法八议旧典恐不如是其意有所指也闻者是之读毕以老防收召谢玉音曰知卿爱君忧国至老不衰所以欲得相见除擢兵部侍郎兼中书舍人兼直学士院立螭才三日尔十二月兼史馆同修撰初上过东宫见公书肆所传文集喜之未除兵侍前一日中使传宣谕曰卿居闲日久著述必多可録本进呈公辞以容臣缮写俄有防再索公辞以史事猥冗未及防对越数日以古赋古律诗记叙题防诗话共二十六卷奏进皆辛亥以后所作也翌日中使以宸翰御制赐公曰卿风姿沉邃天韵崇谹今观所进近作赋典丽而诗清新记腴赡而序简古片言只字据经按史谓非有禆于缉熙顾问可乎先儒有言学富醇儒雅辞华哲匠能非卿不足以语此真儒臣希濶之遇也辛酉正月将降科举诏公以非科第辞同院进藁不称防命庙堂改属曰非刘某不可三月兼侍讲四月以病辞西掖诏从之俄除兵部侍郎八月再兼中书是歳乞引年者再九月厉文翁除防江制阃公不待黄至与给事徐公缴奏酉时黄至又奏是夕一更御笔至逼趣书行公又缴奏其言甚苦命遂寝壬戌三月除权工部尚书陞兼侍读李桂除察公力排之桂已入台次日疏出全台待罪朝绅皆谓与艾轩畴昔缴谢某同今上在东宫亦语宫端徐公曰刘中书此举甚髙公虽身兼两制词命填委寒暑无间坐至四皷而一念之忠言无不尽故淫雨有疏大水有疏和籴之害有疏拯饥有疏犹有五管见焉其言剀切允当帝心至如大全既死则曰李石责北司有言李训固可罪因何人以进乞斥其内诇奥主者指当时贵珰也涟海归顺边患浸纾公言禁中排当太宻湖山丹艧浸盛愿母忘透渡时江桂二阃宻图起废公言史以怯愞邀功李以闭城纵冦罚未当罪其可牵复乎或言簿録奸赃之财圩田御庄之入合以助籴本补和籴此陆贽散小储成大储捐小寳固大寳之説或言右选勑牒冗滥补授多稽考难战士捐躯得赏而补授帖牒死归他人蠧国无端何以示劝毎奏多则万言少亦数千人皆美公之忠纯而服公之整暇八月再乞纳禄御批曰览卿来奏求退甚勇词垣经幄方资文儒输情甚真难夺雅志特除寳章阁学士知建宁权文昌得真学士异恩也御赐玉柄寳箑宸制五言书其上以金缬香茶侑之竹湖以后未有也师相亦赋诗赠行从槖饮别道山堂分赋御制诗韵时人比之二疏公既还里优游觞咏甲子秋以目谢事除焕章阁学士守本官致仕其年先帝弃羣臣公哭临哀恸丁夘右目亦苦赤障遗身自乐处之裕如也四年五月今上念先朝遗老御笔刘某谢事先朝年德俱髙特除龙图阁学士仍旧致仕人谓嗣圣将起公矣公早受知忠肃贾公辨章尤相亲敬古公碧梧二揆皆公文字友而天不憖遗国嗟殄瘁呜呼惜哉公娶玉融林氏赠淑人寳章国博之女先公卒四十二年子三人强甫朝奉郎三省架阁添差福州通判明甫奉议郎邵武军通判山甫承奉郎监岭口盐仓女一人适正献福公之孙故通直郎惠安知县陈琰孙男八人沂登仕郎涣洙将以京选二泽分奏澈履锦绚尚幼孙女五人已嫁者承奉郎监岭口盐仓方广翁修职郎浦城主簿方公权余未笄是年十二月十九日诸孤奉公之柩葬城北徐潭之原公负间世之才问学所积源流三世公探索涵泳又深造而自得之无书不读发以诗文持论尚气节下笔关伦教一篇一咏脱藁争传初年即见知于诸老温陵竹隠传公知晦翁谥议乃公所笔寄声愿纳交趣召道莆造公之庐览公近作曰亹亹逼人屡以疏荐洁斋在豫章得公代郡家贺正表喜曰酷似李云龛勉公加意南塘为西宗得公诸作于北山甚奇之或问北山潜夫诸作如何北山曰不患不好只患忒好公归自桂林迂道见南塘于三山读公南岳藁称赏不已自此遂为文字交水心评公诗曰当是建大将旗皷者西山知公尤至端平初贻书庙堂曰当今词人惟赵某刘某谓南塘也乙未梦奠于京门人诸贤俱在独以遗表属公果山得公杂咏二百首手之不置曰一章虽十字皆史断也辨章师相尤奇公之文每得公所作必令吏録之自西山诸老既没独岿然为大宗工四方大纪述皆归后村氏铭叙先世勲德以不得公文为耻公尝笑曰吾卖文以资老者也公见地既髙而学有定力穷达得丧是非毁誉寄之歌咏一付嬉笑梅花数联以诗得谤也而畧不以为悔巴陵一疏以言获谴也而不自以为髙前后四立朝共不盈五考非无蚍蜉之撼含沙之射而未尝恨其人既有邱明子夏之疾黑白如故往来交际饮笑自如每曰某亲某友年皆后我木已拱矣老我于今皆剰底嵗月自营竁室乃徐先辈故居结庐其间佳客过从时与同宿有以青囊术见者岂无异议但笑以视之非达乎公吏事素长自领邑建阳最声已着为麾为节剖决如神处事件件有方畧在番司臬狱案千纸一览尽得其要而行之以恕息庵汤公尝语余甚叹服之安晩亦曰潜夫真材吏为文名所胜故人不尽知之虽中间与晚少忤而追思痛悼时见吟篇暮年状其行事防万余言每语人曰安晚实知我公尝以成集属余序之诸作皆髙律诗尤精絶李唐诸子所不及至于骈语虽祖半山曲阜而隐显融化键奥沉表制之外诸启尤妙自成一家他人或相仿效神气索矣甲子以来又为浑深简到之语尝语余曰吾四六又一变公有前后续新四集已行于世其在新集者半出于目之后口诵成篇子侄笔受镕煆诸书字字严宻无一篇不可埀训非徒诗也其于当世交游先后辈皆名流杰士姓字班班见集中不可悉数余屡摈于是去公所居差近每一篇成即以见寄时有商防以余为知言疾革既黙诸子问以遗奏属仆如何公瞠目颔之奏上君相嗟惜赠银青光禄大夫与致仕遗表恩泽将谋请谥诸孤俾余状其事欲上之太史碑铭墓表则属之东涧汤公阳岩洪公择斋徐公皆平生宻友亦遗命也谨状









　　竹溪鬳斋十一藁续集卷二十三
　　钦定四库全书
　　竹溪鬳斋十一藁续集巻二十四
　　宋　林希逸　撰
　　行状
　　工部侍郎宝章阁待制林公行状
　　曾祖干不仕祖采赠修职郎父麟赠朝请郎母余氏赠恭人继李氏赠恭人
　　景定三年正月上以虹节下周尊黄耉汉事三老之诏除公寳章阁待制仍旧祠同命者三人皆耆年不可致特旌异之也公于是时先上章告老矣命未至而公卒闻者皆曰公摈于时十载今政瑟改调四方名胜收拾褒显殆尽典刑遗老虽逺不忘使公少留君相之意岂如是而已惜哉公讳彬之字元质姓林氏先世名三山石井国初徙莆自游洋迁郡城左则中兴后也少与王臞轩方鐡庵齐名中兴百年言词赋者以莆为首而公尤表表其间端平乙未以词赋第二人擢第时西山真先生典举深用称赏以为得人分教惠阳南方士子翕然宗之再调福建常平干官争防盐新议上帅漕数千言慷慨条析痛言其害至有黄巾必扰于山孙恩必扰于海之语闻者凛然议随寝甲辰谒选校文别所除书库官迁武学谕通判福州兼西外丞时安晚郑公当国知公为西山许予甚乡之戊申以国簿召九月为明禋举册官十月除监察御史闽人曰是能与诸司争盐议者必为真御史也上以老成重厚用公公亦感激知遇不以沽激要虚名誓殚忠爱以报首疏论天命人才民心其言关国大体次言括田之害曰利之一字自古为人主心术之蠧决择不可不明取舍不可不审开阡之利惑孝公而害秦盐铁之利蛊武帝而害汉德宗以裴延龄为度支宪宗以皇甫鏄主财计而害唐此明鉴也今世理财固为急着然兴利于利源既竭之后立法于法意已尽之余非集众思参公论不可今以一枢臣主之彼生长富贵之家翼以要功黩货私人臣恐利未兴而害滋大时短史之势方张公独不顾上嘉纳之又言皇祐五年仁宗春秋四十四太常博士张述请立皇嗣已有社稷未有所托之言今陛下春秋过于仁宗皇祐时决大议立大本容可缓耶又言弥逺用郑损弃关而基蜀汉之祸嵩之招北兵入城而兆樊襄之变以数百年生聚之地沦为鬼魅化为榛莽陛下岂可忘襄蜀沦覆之恨而不加念乎两淮百姓家室流离延息沙洲逃死不暇主兵之臣但曰我步彼骑难与争锋列灶连营畏敌如虎而以闭门自守为上策于是数千里萧条数十城孤立运米江浙以饷粮坐之兵竭财大农以守不耕之野徒曰敌哨虽来空无所得粮尽自去可以苟安岂不中其减水困鱼之计陛下犹徒恃清野而不改图乎人皆以为至论已酉春又言雷雪大作寒如深冬积潦重阴弥月不已此非小变也臣以天意观之必有召怨于民者盖和籴变为敷籴民已不堪而州县有籴发运有籴总所有籴帅有籴分头应办烦扰百出此科抑之召怨一也大农告匮通财无策乃行征防之政或随户挜盐或增税取羡有丝粟之利则官攘之有升斗之赢则官征之此防法之召怨二也近亲之田不问权门之田不问乃以民户世守之业指为官物以耕种不可施之地勒令输租抑米于茫茫之水指廪于空空之屋议臣曰区画已定图籍可成横夺虚张为欺为暴此括田之召怨三也民怨释则天意回矣四月朔日食公又言扶阳抑阴三事首曰今日未尝不用君子而君子之势未固未尝不去小人而小人之根尚蟠王曾张知白虽在朝而丁谓方图覆出吕大防范纯仁虽共政而扬畏挟诈方深恐妖鬼孽狐乘昏嘷啸奸谋逆计必累阳明此天之所以示变也其意指山相云庚戌迁左司谏中冬有雷公又言易之洊雷震为长子主器之义彖亦曰守宗庙以为祭主乃者一阳方复内卦为震而有雷声之异天其以此警陛下为国本计乎昔范镇尝告仁祖曰陛下许臣三年矣乞行前奏今臣分察之初首陈皇嗣当建圣度如天曲赐容纳今且两年资善虽建益国虽封而锡名之典尚尔悠悠宜臣不能已于言也上曰朕志已定公退而自喜曰宗社之福也竟不以语人辛亥九月将有事明堂时有宻荐淳祐权臣者公力以扶道凝定力为请其言曰自景祐庆厯至于至和嘉祐有以朋党之论撼君子者有以好名之説排正论者女童习书以诬介弼内侍密疏以谗修襄赖仁祖坚定不摇一竦既去遂不复来而文富欧韩始终任遇所以四十余年如一日也元祐之事则有可悔者矣陛下临御以来寳绍权臣尝以私意坏吾之纪纲端平更化始从而培植之淳祐柄臣又以私意盗吾之权宠甲辰更化始从而董正之今邪径欲絶而不能限来者之多户庭欲峻而不能胜求者之巧某迁某职不曰当迁而疑以媚灶计行某入某阙不曰合入而谓其通神力胜名都藩府如劵取价穹官好爵惟意所欲富贵之柄人主所操也而使嗜进亡耻之人可以博取防于倒持矣公道之脉定力不足扶之乃有冺灭彛常惭负戴履之人朶颐羊鼎伺隙以投窃步翳行布置愈密臣恐邢扬之弄奸京桧之贻祸复见于今日读疏未毕上曰嵩之断不复用公又退而喜曰宗社之福也定国本抳权奸当时以二事为大枢纽圣意要终不可摇公于此有功多矣壬子除殿中侍御史心思目前擅利病民莫甚于京尹而无敢言者遂以第一义力攻之其言曰今之户部先朝三司使也陈恕定茶法则以中等为可行不探利以病民也张方平论盐法则以再防为不可欲弛禁以惠民也今醯酱薪炭斡取不遗田野市朝怨怒日积攘漕司酒课而京畿之漕莫能支斡倅防牙契而天下之倅不可为括盐之法密则处处有场防酤之禁苛则在在有库甚至旁侵礼部之权下行司农之事禁严之地分置私人九重意向内庭动息无不知者长此安穷其言甚切疏入令家人束装俟命上俾讷斋程公谕公程公辞曰臣尝与之同台知其必以死诤尹既除绍兴都人莫不称快而疏犹未出公又入奏即以台牒趣之上疑非旧典遂有今后不许用台牒之命预叅徐公乃援端平生逐袁韶之例以告上意始解卒行其言乃以余天任摄事公因讲次又言天任非才密以裕斋马公为荐上首肯再三俄而余晦尹京以私意仇诸生激怒右庠之士上下纷纷公率同列以奏曰小司成蔡抗既去诸学官亦求去三学士人又卷堂而去陛下何惜一晦而使纷纭至此如士心何如国体何晦遂罢未防呉子明除大理丞公言子明本一庸人以恩泽补右选既换文资守郡未及考又除朝职班列之臣耻与哙伍上遣中臣宣谕以元奏付还公又言陈舜封以科第进及为大理评事太宗闻其父为伶人以宰相不能澄汰流品改授殿直此陛下家法何爱于子明宣谕至再曰当从卿请勿使趋班俟假及期却令丐外可易元奏以进公曰臣积忱未至无以感动圣心臣之罪也疏如可易是自亏臣职自辱台纲必孤陛下所以用臣之意臣不敢奉诏公既屡忤防自分必斥十月除工部侍郎公径出阙上累遣中人谕公公求去益力上又命右司李公谕防勉留公始就职内引力陈知足知止之请玉音曰从班无人卿未可去同修撰国史实録兼权侍左侍郎为殿庐详定官及晦入蜀公又直前言宣谕使非其人公素与时相谢渎山议论不合晦谢所主也至是愈落落矣遂力丐外以集撰知婺州婺人迎境上公径归五上免牍提举太平兴国宫乙卯除知宁国府公又辞左相讷斋以书勉公一出丙辰六月至郡蠲旱租减酒课严府第私酤折强宗干仆事有毫缕便民切切行之以呉衍疏罢领事凡五月不私支一孔一缣邦人服其清俭次年复职予祠今丞相还朝益加器重而公以老无意于世矣郊禋奏补吏以正郎权从必隔郊特与奏行人知传相所以眷公者公谦厚人也平居与人言惟恐毫末伤其意至居言责独有孜孜当世之心在台五年奏疏传落人间不少虽不以直求誉而多言人所难言其详有囿山家集姑摭其关系之大者着之又如迎逢献羡时习方酣公乃以孝宗惩进献邀赏之臣令户部刷上供旧欠独行按劾为奏且曰希进之宠滥及盗臣括利之名累及人主而使四方受横征之害于国何利哉新寺之役众诤莫回公乃以韩魏公谏大悲殿蔡端明谏开寳防为奏且曰邉境多虞国力已困何不留此费积此财以为练兵遣间缮甲治械之用是又因进故事而言者人或未之知也公赋性纯慤事继母李恭人以孝称自少至老日不废书甘于清贫先庐仅数丈晩聚所得禄赐仅葺数椽故居有囿山楼因以自号嵗晩食祠廪者三独处萧然不过苍头数辈飡不重味身无鲜衣所趣极枯淡尝曰吾之始生外祖梦有髙轩入其门左右呼曰林侍郎吾止矣得闲自喜易箦夷然公与臞轩同生于甲辰以文字相好臞轩之文英囿山之文粹笔力异而臭味同白头如一日臞轩试玉堂而公始第囿山登台省而臞轩没公之没后臞轩十四年实辛酉十二月二十六日享年七十有八积阶朝散大夫赠中大夫其纶言有曰殿作前赋脍炙一时防中弹文芬芳千载持槖方隆于主眷请麾力避于相嗔人曰尽公始终之美此后村刘公所草也娶方氏继叶氏先公卒并赠恭人以景定三年十二月初九日辛酉合窆城西之原子孙若干余因臞轩纳交于公既以乙未同进相与三十年每见握手吐肺肝知公心事为甚悉闻公之逝哭之数日述公言行以传信来者余之愿也辞虽不工字字皆实録后村之密友即许为铭杰也欲借此以请余固于公有不愸之悲又幸公有不朽之记矣
　　湖南提举宫讲太史礼部李公行状
　　曾祖徳晖从事郎南恩州阳江令祖永年赠承事郎父宗之奉议郎通判邵武军赠中大夫
　　公讳丑父字艮翁先世防稽人唐天寳末与隐君秦系俱避地温陵徙居于莆六世祖思也丞相正献陈公于度支郎建州守事状言之度支讳德昭阳江于度支为弟政和名进士世守诗书至邵武以文名其乡未第时授徒城北执经者嵗数百人诸史百家口答疑问人曰伯可书厨也公幼而頴悟读书迎刃解出语辄惊人既授室独寝夜诵达旦母赵令人每劝止之犹篝灯坐帐内学成以文防诸公间后村刘公臞轩王公铁庵方公甚奇其才年四十一始拔乡解明年擢第端平初改纪典举异常时西山真公平斋洪公两实斋蒋公王公实妙一世之选同院皆名人无轻许予西山得公词赋击节称赏叅详意一徐公得公第二场喜曰为国得人于时名重一榜铁庵语人曰伯可昔以论名艮翁不忝矣调邵武戸曹家食五载始至捐俸复廨舍太守嘉其意助成之漕使项公寅孙雅知名檄致幕下公屡辞不许宪康公植仓赵公纶争荐之建守王公实斋座主也俾子弟就师焉项移兼帅与公偕来丁令人忧服除久未谒选后村鐡庵皆以书趣之京尹节斋赵公初以筦库辟既见曰是不足为艮翁凂改辟节制司准遣安晚郑丞相与语喜甚曰某于莆得潜夫实之德润今又得兄可谓縁熟除刑工架阁庚戌省试检防官选太学正沂王府教授安晚意乡公为门下诸客所忌公又时以所闻忠告相虽喜而诸客不乐以台疏罢添差干办淮浙发运司分职京口今平章时制两淮以学问深醇文采钜丽荐考举应格改宣教郎添差通判福州公尝摄郡广文士闻其来皆喜綉使康公多以奇书难义诘寮寀独公应答如流遂以贰车领学事声誉然再倅建安摄府事一毫无所私继守庸斋赵公以学问切磋相得欢甚秩满除太学博士归谒诸茔夷犹十阅月劄以学官不可久虚趣行丁已冬抵京迁诸王宫教授先是囿山林公在台丁方营进以公豸同乡同年屡求转嘱公应且憎丁以为憾既当轴已落落不合公以其怪缪百出议论多讥之千峰陈公忤丁去国无敢饯者公独留江浒越宿丁客沈翥诵公私闱策曰吾当北面公闻而笑曰吾文岂愿此曹称佳丁与翥愈忿俾言者劾去既归曰吾师渊明矣买草堂西隙地即亭山也因以自号景定庚申善类一泰予祠崇禧随以大府丞召道中迁秘书郎校文公闱竣事去国添差淮东制叅应李公异待之满嵗除著作佐郎景献府教府癸亥春迁著作郎权礼部郎官适大珰董宋臣差讲所承受公与同寮力拒之命遂寝九月以班对公曰吾两登朝皆不及玉阶而去今不尽言是自负也斋戒沐浴草两疏首言苛征戚畹黩货听言四事且曰本末备体统该纲纪张政事举此尧舜禹汤文武植立中国盛际陛下承帝王正统当以中原盛际为法四不除将为世运升降之防辞不逼切而关涉大忧虑深知言者是之次言竞侈二习曰游士竞边功借补竞求摄添教正教竞于郡土著游学竞于京天下之官冗矣而吏铨大小使臣诸阃都副钤辖斗量车载皆竞之效也娼优后饰舆皁玉食浆酒藿肉窭夫如董贤之双珠被晶盘里妇有秦虢之贵风俗頽浙中为甚过于朱某告先朝时皆侈之积也二习不去长此安穷穆陵嘉纳之甲子春请外提举湖南常平义仓常时戸絶之争产多没入公务存继之曰毋使其家有若敖之馁决嫠妇久讼不以势夺条社仓旧规虚额必足桂阳豪民龚某乘敌祸屠王媪家八口寃防久遏公巡歴立决之人以为神明属西全宝庆两守贪虐怙势胁制诸台公谋劾之机泄为所挤乙丑以台疏去公笑指其足曰是间有鬼吾归休矣庙堂怜其非罪畀崇禧祠咸淳丁卯五月某日以疾卒享年七十四积阶至朝散大夫四以进书邸讲转郊恩元士命下不及见矣公温良和易胷次洒然与人无新故一语必用情见者皆曰德人德人少游竹隠傅公之门傅李云龛自出也诗文四六各有法度公颇似之每味南丰诸作曰吾所由入者其文温润含蓄削去秾华其诗清婉而有味俪语极清新所居与后村为隣赓酬无虚日晚嵗传藁尤富后村素以文字官期之初擢第意未厌僦一室西湖修宏博之业寒暑不解衣未几曰可以应令矣戊戌中程乔孔山重于取放格不下交防曰艮翁不由此科不为两制乎及在东淮后村为词臣奏公自代既归仪曹人曰笔生华矣岂料文章竟不得力遂为刘賔客乎家素清贫虽稍沾禄赐仅仅自给而析其半为义廪与弟侄共之闻者以为难殁之日自处夷然后村往之举手为别而暝有文若干巻未编次藏于家初娶林氏先公卒三十年赠恭人继室以其娣封恭人先后皆贤善居室公赖以自佚终身守书巻家之有无不问也子二人长济孙登壬戌第迪功郎主六安簿次勤孙迪功郎安丰尉孙一人将以遗泽奏女四人乡贡进士方之巽林公晋何应采太学待省进士呉澧其壻也将以其年十有一月二十五日葬炉峰之阳仙溪东其孤嘱余状其事曰后村翁许为铭矣余于公为同升相与最笃密间留溪上共榻而寝语至白及与余迭为表郎颇以自喜余南归公出使书问不少间乙丑余留徐潭公载酒一再又与后村同饯宿古裳三日赋诗饮酒乐甚岂知四十年笔砚之交竟诀于此集呜呼伤哉握笔泪未能详公之美姑识其本末云尔













　　竹溪鬳斋十一藁续集卷二十四
　　钦定四库全书
　　竹溪鬳斋十一藁续集巻二十五
　　宋　林希逸　撰
　　学记
　　太精语
　　子云作太以拟易昔人以为僣惟韩退之屡称之至我朝康节司马老泉却喜其书康节用其数老泉论其防司马公为之注独东坡乃谓以艰深之辞文浅近之説此语固佳但子云之辞虽非易比然亦岂易能哉潜虚未必出于温公其辞亦可观视太则逈异矣太有古意潜虚出似后世文字今取其语之精者表而出之亦畧为解释使读者易晓庶有意于古书者不以坡老一言而忽之也
　　中【凖　中孚】阳气潜萌于黄宫信无不在乎中
　　在厯为冬至黄宫土中也信者万物之生意犹今曰花信曰春消息也阳复物将生消息皆在地中矣
　　次二神战于其陈阴阳测曰神战于善恶井也者心也神者心之用也择乎理欲之间而此心未定互有消长犹两阵之交战也
　　次六月阙其抟不如开明于西测曰月阙有抟贱始退也【贱一作明不如贱字佳】
　　开明者初三四其明在西方一钩一弓十五之后其圆渐缺虽其明尚多其势退矣此与其进不与其止之意贱者不与也
　　次八黄不黄覆秋常测曰黄不黄失中徳也
　　秋气肃杀万物覆败常数之必然也黄中也为徳不中则必至覆败犹常嵗之秋必肃杀万物也
　　周【凖复】
　　次二植中枢周无隅测曰植中枢立督虑也
　　庄子曰枢得其环中即植中枢也植立也立于中而能运故曰植中枢周环而无方隅言不可定也衣之背缝曰督督中虑思也立中于心故曰立督虑也
　　礥【凖　礥难也屯】
　　次二黄不纯屈于根测曰黄不纯失中适也
　　黄中也立中道于此则万善由之而生为中不纯则善根屈絶矣何以适中乎
　　闲【凖屯】
　　次三闗无键舍金管测曰闗无键盗入门也
　　舍注音舍今音释键鎻牡也管所以出入键者也闗门而无键虽有鎻管亦开释矣言失防闲之道也
　　次六闲黄垁席金笫测曰闲黄垁以徳固也
　　垁古雉字城也笫床箦也闲以金城借以金箦人之自防如此喻有徳以自固也
　　少【凖谦】
　　次八贫不贫人莫之振测曰贫不贫何足敬也
　　居贫而不为贫之计是以虚为盈者人谁振贷之喻当谦而不谦者
　　上九宻雨溟沐润于枯凟三日射谷测曰宻雨射谷谦之静也
　　枯渎难润但有三日小雨则有射谷之鲋矣言谦久必益也
　　戾【凖　乖戾也暌】
　　次五东南射兕西北其矢测曰东南射兕不得其首也兕在东南矢射西北事相违戾何由有功
　　上九仓灵之雌不同宿而离失则嵗之功乖测曰仓灵之雌失作败也
　　仓灵木星也其配为太白金星也金木相配而不可以同二十八宿之度太白在南木星在北名曰牝牡嵗则大稔金木合为白衣之防嵗大水言事有相戾而吉者离丽也作为也失则为败也
　　干【凖　干进之意升】
　　次三键挈挈匪贞测曰键挈挈干禄回也
　　鬼谷子有内键飞篇挈挈急切貌以术干説欲求爵禄非正道也键用术以束键固之即纵横之术也渠掩切回不正也
　　次七何防解解遘测曰何防解解不容道也
　　何与荷同担荷戈防而行解解然必与物相遇言相抵触也行道之间必不见容言小人以非道而行多抵触也解解惹绊之意胡买切
　　次八赤舌烧城吐水于缾测曰赤舌吐水君子以解也
　　以赤舌而烧城口中出火也又能吐水于缾变幻之术能为吾祟必有以解之赤舌吐水防贼之喻栁子厚有此赋
　　【凖　音踈义同进也大也临】
　　次六独逝逝利小不利大测曰独逝逝不可大事也
　　逝逝犹去去也独进而自行可以小事不可以大事言无助也
　　次八蚤虱之厉测曰蚤虱之不足赖也
　　疏附之小人如蚤虱然只以自取危厉而已不足赖恃也
　　羡【凖　羡余也犹璧羡以起度之羡临】
　　上九车轴抈其衡相四马就括髙人吐血测曰轴抈吐血终不可悔也
　　抈音月折也括结也车将行而轴与衡俱抈四马又有絷结车上之髙人必坠而有伤至于吐血也言非道求赢余反以取祸
　　童【凖防】
　　次七脩侏侏比于朱儒测曰侏侏之脩无可为也脩长也侏侏长大之貌朱儒短小也年长而有童心不足有为也
　　上九童麋触犀灰其首测曰童麋触犀还自累也以小麋而触犀牛自碎其角不量力也灰麋碎也
　　增【凖益】
　　次三木以止渐增测曰木止渐增不可盖也
　　木虽止而其长有渐谁得而抑遏之葢掩也进学日益之喻也
　　次五泽庳其容众润攸同测曰泽庳其容谦虚大也泽在下而诸水自归之谦以得益之喻也
　　鋭【凖渐】
　　初一蟹之郭索后蚓黄泉测曰蟹之郭索心不一也蚓食黄泉而心一蟹多足而躁反不如之荀子劝学篇已有此喻
　　达【凖泰】阳气枝枚条出物莫不达
　　自枝别者为枚自枚别者为条言阳气既达枝枚条皆生也一树之间枝为大枚为小条又小者言气自下而上大而小也
　　初一中冥独达迵迵不屈测曰中防独达内晓无方也迵与洞同中心达而无窒碍也
　　次四小利小达大迷扁扁不救测曰小达大迷独晓隅方也【扁必沔切】
　　扁狭也见小而失大不能自救其失也所独者止偶一方所以小也
　　次八迷目达腹测曰迷目达腹外惑其内也
　　次二曰迷腹达目言内惑而外察也此曰迷目达腹言内明而外惑也内外俱明则善矣
　　交【凖泰】
　　初一防交于神齐不以其贞测曰防交不贞懐非含慙也
　　交于神明祭祀也虽斋而其内心不正非事神明之道心既懐非则内慙矣
　　次五交于鸎猩不获其荣测曰交于鸎猩鸟兽同方也鹦鹉猩猩虽能言非人类也言交于非人只以自辱也
　　次六大圈闳闳小圈交之我有灵殽与尔殽之测曰大小之交待贤焕光也
　　圈求晩切豢养之所也以我大养之地而交其小养者即頥卦大烹养贤之意大养犹大畜也以我之灵殽与尔共食之言与贤者共天禄也殽合作肴肴美食也
　　次七交于鸟防贵其资黍测曰交于鸟防徒费也所养非类徒费无益也与鹦猩同意
　　防【凖　与软同柔弱之义需】
　　次五黄菌不诞俟于庆云测曰黄菌不诞俟逑偶也逑一作防古仇字也音防匹耦也黄菌灵芝也芝待庆云而后生需其类也
　　傒【凖需】
　　次六傒福贞贞测曰傒福贞贞正可服也
　　次七傒祸介介防人之邮测曰傒祸介介与祸期也介介邪僻之貌傒福傒祸即积善积恶余殃余庆之意
　　次四诎其角直其足维以傒谷测曰诎角直足不伎剌也
　　伎与忮同音至剌郎达切剌狼戾也诎角不触初也直足行以正也以此待禄必可得也糓禄也
　　次八不祸福傒天活我测曰祸不祸非厥訧也
　　无取祸之尤而不幸得祸少待其定天必活我訧与尤同即虽在缧绁而非其罪之意
　　上九傒尫尫天扑之颡测曰傒尫之扑终不可治也尫者病人仰而向天颡额也言恶人为天所弃何所仰望亦徒傒也
　　从【凖随】
　　初一日幽嫔之月冥随之基测曰日嫔月随臣应基也日于幽隠之时而求其妇月于冥晦之时而随从之言合朔之始也基始也言君臣相得于隠防之中即遇主于巷之意
　　次四鸣从不臧
　　鸣从巧言以求合也虽得其从终不善也
　　次七拂其恶从其淑雄黄食肉
　　言去恶从善犹药用雄黄可去恶肉而生新肉也拂除也
　　进【凖晋】
　　初一冥进否作退母测曰冥进否邪作退也
　　夫道而进其终必否则今日之进所以生异日之退也故曰退母
　　次七进非其以听咎窒耳测曰进非其以毁滋章也进不以正为世所毁其过咎满耳之听即荣华不满眼殃咎塞两仪之意
　　释【凖　散也震】
　　次五和释之脂四国之夷测曰和释之脂民说无疆也脂泽也以中和而布散其徳泽天下自然夷平
　　次六震于廷防其和贞测曰震于廷和正俱亡也廷喻内也用威不于外而于内则一家之和正俱失之矣
　　格【凖　非大壮】
　　次五胶漆释弓不射角木离测曰胶漆释信不结也胶漆既开释则角不可用矣何者弓之角与木已离不合矣言人心无所固结岂能用以御难
　　次六息金消石往小来奕测曰息金消石美日大也息生也金生而石消善长而恶消也所去者小所来者奕奕矣言迁善改过则其徳日盛也
　　夷【凖　伤也大壮】
　　次三柔婴儿于号三日不嗄测曰婴儿于号中心和也号胡刀切嗄所嫁切声变也婴儿之啼其气和柔虽三日之久而声不变也此用老子之意言人能和平其心则无所伤也
　　次四夷其牙或饫之徒测曰夷其牙食不足嘉也饫之徒犹曰饮食之人也贪于食而至夷平其牙所食虽多亦不足贵言不义而富贵非吾徒也
　　乐【凖　音落豫】
　　次三不宴不雅呱哑咋号咷倚户测曰不宴不雅礼乐废也
　　古吊切哑音厄咋音责音孤皆不乐之声也雅雅乐也不宴饮不用正乐但呱哑咋以度日至于死亡而号咷者倚户矣即今者不乐逝者其亡之意
　　次七人嘻鬼嘻天要之期测曰人嘻鬼嘻称乐毕也嘻叹也小人虐众以自乐人鬼共嗟怨之得祸必速矣要约也约少其期言不久也
　　上九极乐之几不移日而悲则哭泣之防资测曰极乐之几信可悔也
　　乐至于极哀之几也其至不易日矣防资与嗟咨同即乐极则哀来之意
　　争【凖讼】
　　初一争不争隠冥测曰争不争道之素也
　　隠冥无形之中也以不争而善胜黙运于无形之中此天道也素即太素也
　　次二吓河臞测曰吓河之臞何可也
　　吓呼驾切与怙同以口拒人曰吓诗云伊予来吓人不量力如何方溃而以口吓之徒自臞瘠何可恃也
　　次八狼盈口矢在其后测曰狼盈口不顾害也
　　天文弧矢星在狼星后狼之噬物方盈其口而人在后射之即螳蜋捕蝉黄雀在后之意言不知后祸也
　　上九两虎相牙知掣者全测曰两虎相牙知所制也相牙相噬也掣尺制切即卞庄子刺虎之説两虎相鬬既则人皆取之矣掣即制之意
　　务【凖　事也蛊】
　　次五蜘蛛之务不如蚕之緰测曰蜘蛛之务无益人也緰音须衫帛也或作榆音遥褕翟之服也言蜘蛛虽巧不如蚕可以为衣为服也
　　上九务成自败雨成自坠测曰务成自败非厥命也事功既成不能自守必至于败如云既成雨则自然坠落也此非天命自取之也
　　事【凖蛊】
　　次二事在枢不咨不丧其哲符测曰不咨不其知亡也
　　与诹同枢事之始也图事之始不谋于人自夺其鉴也哲符此心至灵至明之喻也
　　次四男女事不代之字测曰男女事非厥务也
　　以男子而为女子之事女之字育亦可代乎言人各有职业非所事而事皆失常也
　　次七丈人扶孤竖子提壶测曰丈人扶孤小子知方也丈人老者也老者扶其孤而小子为之提壶尊卑之分宜然也
　　更【凖　变也革】
　　次二时七时九轸转其道测曰时七时九不失当也七阳盛九阳极极则必衰宜知通变如轮轸之转则得其道矣即通变无法之意
　　次三化白于泥淄测曰化白于泥变不明也
　　淄黒也黒泥可以化白乎言不知变而变则失其道矣
　　次五童牛角马不今不古测曰童牛角马变天常也牛有角而童之马无角而欲角之此古今所无之事逆天理而求异非所当变而变也
　　断【凖夬】
　　初一断心灭斧防其防矩测曰断心灭斧内自治也断决于心而不见其用断之迹曰灭斧防者隠而不可见也防矩法则也法度在心不见于外也
　　次六决不决尔仇不阔乃后有钺测曰决不决辜及身也
　　仇敌在近初不濶逺当断不断必有斧钺之事在后来也
　　次七庚断甲我心孔硕乃心有铄测曰庚断甲义断仁也
　　庚义也甲仁也以义断恩也硕大也我心所见者大其后乃有铄美也
　　上九斧刄蛾蛾利匠人之贞测曰蛾蛾之斧利征乱也蛾蛾众多之貌匠人用此以制木此用兵制敌之喻也
　　毅【凖夬】
　　上九豨毅其牙发以张弧测曰豨毅其牙人所猎也【人一作吏非】
　　毅其牙者勇用其牙欲以噬人人必张弧矢以取之发起也小人用势正以起兵而自祸也
　　装【凖旅】阳气虽大用事微隂据下装而欲去
　　立夏气应阳虽大用事而一隂已生据于在下阳则束装将去矣
　　次二鹅惨于冰翼彼南风内懐其乘测曰鹅之惨懐忧无决也
　　音哥又音加鴈也惨冰怕寒也翼飞也向南而飞去寒就温鴈所宜也今懐爱其乘匹而未决去喻人之当退而不退也乘时证切
　　次五鸿装于淄饮食頥頥测曰鸿装于淄大将得志也淄水名也鴈自北来宿于水濵得其所也頥頥自得之貌
　　众【凖师】
　　次七旌旗絓罗干戈蛾蛾师孕唁之哭且防测曰旌旗絓罗大恨民也
　　絓户挂切唁音咳防莫佳切絓罗惹绊也蛾蛾众多散乱之貌师败孕妇相吊唁也防窃视之貌言百姓皆恨其上也
　　亲【凖比】
　　次三螟蛉不属蜾臝取之不迓悔测曰螟蛉不属失其体也
　　不属无类也不迓悔不御侮也言亲非其亲缓急不相为也迓侮犹迎敌也
　　次六厚厚君子秉斗测曰厚厚君子得人无疆也厚厚亲其所亲也斗居中央而中星环之君子得众之喻也
　　敛【凖小畜】
　　次二墨敛韯韯寝我匪贞测曰墨敛韯韯非其以先也墨贪也韯韯取之尽锱铢也匪贞不正也言取民韯悉则我之政道寖失矣
　　次六闵而绵而作大元而小人不戒测曰闵绵之戒不识微也
　　闵忧也绵微也元首也其忧虽小忧之大者自此而始言当虑微也
　　睟【凖干】
　　初一睟于内清无秽
　　言初心之纯也无秽不杂也
　　次二冥驳冒睟于中测曰冥驳冒睟中自防也冥冥昧之中驳杂以萌则其粹美皆冒没矣与恧同渐也防于计切隠昧也
　　次五睟于幽黄元贞无方测曰睟于幽黄正地则也幽防也黄中也其睟在心也元贞大正也无方不可定名也即是黄裳元吉之义
　　次七睟辰愆君子补愆测曰睟辰愆善补过也
　　辰时也人谁无过当过之时能以睟易愆则善矣
　　盛【凖大有】
　　初一盛不墨失防徳测曰盛不墨中不自克也
　　时虽盛而不以法则自守则失中心之徳墨法也冥心也
　　次五何福满肩提祸椫椫测曰何福提祸小人之道也何与荷同椫音纒又音丹众多之意满肩言不自胜也提取也言小人受福不能自胜必自取祸
　　次七秉火寒泉至测曰秉火泉至祸不逺也
　　火方炎而水忽至必能灭之盛极必衰之喻也乘盛也
　　次八挹于满荧几后之顷测曰挹于满几危也
　　挹损也荧炎也既盈满之时宜自挹损而反以炎炽自矜乃后日倾危之地也几兆也测曰几危者谓此乃倾危之几也
　　居【凖家人】
　　次二家无壶妇承之姑或洗之涂测曰家无壶无以相承也
　　洗苏典切壶尊酒器也妇之事姑无盛酒之器乃行酒于地上非礼也洗犹书曰洗腆致用酒也涂泥涂也即在地之意
　　次四见豕在堂狗系之迒测曰见豕在堂其体不庆也迒音刚兽迹也堂尊处也既有豕在则狗亦相继而至也系迒犹接迹也此自辱以招辱之喻
　　次八反其几双其朼其家不防测曰反几双朼家用不臧也
　　几以家食今反之七只用一今二之其家必不美矣言所用失道也朼与枇同防美也此立家不用礼法之喻
　　上九株在蘖其种不絶测曰株在蘖其类乃长也木斩而复生曰蘖枯株再生蘖则其种不絶矣书曰若颠木之有由蘖是也此既废而复兴絶而复续之喻
　　法【凖井】
　　初一造法不法测曰造法不法不足用也
　　造作也作法而不应法何可用也
　　次五繘陆陆缾寘腹井潢洋终不得食测曰缾寘腹非学方也
　　繘音橘汲索也陆陆索下之貌寘音田缾腹先填满也潢音黄潢洋犹汪洋也索虽下井水虽多缾既满何以得水非虚心以求益也
　　次六于纪于纲示以贞光测曰于纪于纲大统用也纲纪既定而示以正大光明之道则治统得矣竹溪鬳斋十一藁续集巻二十五
　　钦定四库全书
　　竹溪鬳斋十一藁续集巻二十六
　　宋　林希逸　撰
　　学记
　　太精语
　　应【凖离】
　　初一六干罗如五枝离如测曰六干罗如附离君也干木也六干而只五枝不能辅其本矣罗列也离踈也此君不得臣之喻
　　次二上厯施之下律和之非则否测曰上施下和匪其真也
　　厯施于上以观星辰之行律和于下以求地气之应律厯必更相治也非则否者违此则不可用也匪其真也言不得正法也只曰上施下和不曰非则否省文也
　　次三一从一横天网防防测曰一从一横经纬陈也防音郎又郎宕切广大貌网有经纬而后成故曰一从一横此法令全备而濶疎之喻天网犹天则也自然之法也
　　次六炽承于天冰萌于地测曰承天萌地阳始退也阳长之极上至于天而隂已萌于地下矣言阳进极而隂生也炽阳也承接也
　　迎【凖咸】
　　次二蛟潜于渊陵卵化之人或隂言百姓和之测曰蛟潜之化中精诚也
　　蛟潜于水产卵在陵下复于渊以气感之自然剖化此言发于隠而虽遂必应之喻隂隠也言以诚感人也
　　次六黄相迎其意感感测曰黄相迎以类应也黄天地也天上地下而时乎相迎以意自相感也与咸卦同
　　灶【凖鼎】隂虽沃而洒之阳犹热而龢之
　　隂阳俱盛此洒而彼和犹相息也
　　次五鼎大可觞不斋不庄测曰鼎大可觞飨无意也觞当作音商大亨以养圣贤亦必以礼行之今鼎虽大可以觞食而不以斋庄临之则士不归之矣飨无意者言其无心于飨礼也
　　次六五味龢调如美如大人之飨测曰味龢之飨宰辅事也
　　五味既和而调之又美宜大人亨之言大臣能和其职则天子亦乐之也
　　次七脂牛正肪不濯釜而烹则欧之疾至测曰脂牛欧不洁志也
　　脂牛肥牛也肪亦脂也正肪者割之正也烹之之釜茍不精洁则人将吐之矣言养士必以礼也欧鸟后切哀都切欧吐逆之声也
　　大【凖丰】隂虚其内阳蓬其外物与盘葢
　　蓬蓬然盛也盘结也隂在内阳在外而盘结覆葢之言外盛而内虚也
　　次六大失小多失少测曰大失小祸由微也
　　凡事之大皆因小而失之凡物之多皆因少而失之此由微至着之意也
　　次七大奢迂自削以觚或益之餔
　　奢侈也迂逺也方大而侈逺之法能以法自律则其所养愈厚矣觚法也削自损约也餔食也
　　次八丰墙峭阯三嵗不筑崩测曰丰墙之峭崩不迟也墙虽丰大而削去其阯三嵗之久不能更筑则崩壊矣言自削其根本也
　　廓【凖　大也丰】
　　次二金榦玉桢廓于城测曰金榦玉桢蕃辅正也版筑之旁曰榦其题曰桢题额也筑城之具其坚固如金玉则其城可以髙大矣此人君得辅佐之喻
　　次三廓无子室石妇测曰廓无子焉得后生也
　　石妇无所产也其家虽大而无继承之子以其室人乃石妇也此辅佐不择人而无益于国之喻
　　文【凖涣】
　　初一祫何缦玉贞测曰祫何缦文在内也
　　祫乞洽切与绘同音防何与荷同缦莫旦切祫衿也以为衿而乃被荷无文之缦自晦之意也衣锦尚防是也缯无文曰缦
　　次七雉之不禄而鸡荩谷测曰雉之不禄难幽养也荩进也雉不得谷而以谷养鸡言失所养也
　　礼【凖履】
　　次四孔鴈之仪利用登于阶测曰孔鴈之仪可法则也孔孔雀也其羽毛有文鴈飞有行列喻人之有仪也登阶可进而仕也即鸿渐于陆其羽可用为仪之意
　　次六鱼鳞差之乃秩施之帝用登于天测曰鱼鳞差之贵贱位也
　　差次也鱼鳞有次序制礼制法秩然有次而施之于国可以格天矣故曰帝用登于天
　　逃【凖遯】
　　次六多田不娄费我膎功测曰多田不娄费力亡功也娄音楼膎户佳反田虽多而不楼理之徒费膎食之功也熟食曰膎
　　唐【凖遯】
　　次三唐素不贞亡彼珑玲测曰亡彼珑玲非尔所也珑玲玉也荒唐朴素而不守以正自丧其徳以玉比徳故曰珑玲
　　次五奔鹿懐鼷得不訾测曰奔鹿懐鼷奚足功也鹿失不顾而以鼷防为懐所得者不足以为訾矣訾与资同言弃大而见小也
　　次八唐收禄社鬼辍哭或得其沐测曰唐收禄复亡也唐遯之后而能收其禄谓废而复兴也社稷有主则其鬼不哭矣沐泽也言得其福也
　　次七弋彼三飞明明于征终日不归
　　一弋岂能中三飞鸟平明而去至暮不归无所得也此求不以道之喻
　　常【凖恒】隂以知臣阳以知辟君臣之道万世不易
　　隂阳君臣之道也
　　初一戴神墨履灵式以一耦万终不稷测曰戴神墨体一形也
　　神墨妙法也灵式善法也以一耦万执一而万事毕也稷日下稷也稷与昃同终不稷者言用不穷也
　　次七得七而九懦挠其刚不克常测曰得七而九弃盛乘衰也
　　七阳之盛九阳极而衰也以柔乱而自挠其刚则不能守其常矣言处盛不自强则必衰也
　　次八常疾不疾咎成不诘测曰常疾不自能治也常疾而不以为疾言病而不治也诘问也有病而不治其祸既成何所归咎此安其危利其菑之意
　　度【凖节】隂气日躁阳气日舍躁躁舍舎各得其度
　　舎音舍躁动也舎止也隂气动而阳气止各得其所也
　　次三小度差差大櫴之阶测曰小度之差大度倾也櫴音赖毁裂也差失也小法差失乃大法毁裂之阶也此不谨小而失大之喻
　　次五榦不榦櫴于营测曰榦不榦不能有宁也
　　榦本也所本非本则其经营者皆毁裂之矣櫴毁裂也
　　次六大度检检于天示象垂其范测曰大度检检垂象贞也
　　检检犹整整也范法也天垂象而圣人法之其为大法整整然可以垂后此云汉犹天子法度之意
　　次七不度规之鬼即訾之测曰不度规之明察笑也规围也訾笑也所为不以法度则鬼笑之矣訾音子
　　次八石赤不夺节士之必测曰石赤不夺可与有要也石赤丹砂也丹砂之色不可变移犹人之守节而可必信也有要有约也有节之人必不负所约也
　　永【凖同人】
　　次四子序不序先賔永失主测曰子序不序非永方也为子而不得子之道言不知小大之序则賔主先后之义皆失之矣此非可久之道也
　　昆【凖　音混同人】
　　次二白墨菲菲三禽一角同尾测曰三禽一角无害心也
　　白墨菲菲羣而不乱也譬如三禽以一为之首而余皆尾之尾随其后也故曰一角同尾言人之羣聚必有所长则不乱故其心无得而相害也
　　次三昆于白失不黑无际一尾三角测曰昆白不黑不相亲也
　　昆同也白不同黑而自为分别无交际之道羣聚而无为之首此一民二君之意角者众而尾者少冝其不相亲也
　　次五谷不谷失疏数众厘毁玉测曰谷失疏数奚足旬也
　　谷与毂同为车毂而失疏数之度不足为众幅之所容言为主不得其道也众厘毁玉犹积羽沉舟也立心不均则毁言日至贤者无所容矣旬均也厘毛也
　　次六昆于市井文车同轨测曰昆于市井同一伦也井市人所居也昆而同之则天下皆同文同轨矣一伦者一其伦类也
　　减【凖损】
　　次六幽阐积不减不施石测曰幽阐不施泽不平也幽微也阐大也无大无小皆自积聚而不能减损以施人其顽如石不知称物平施之道也
　　唫【凖　音钦又否　音琴】
　　次五不中不督腐蠧之啬测曰不中不督其唫非也督衣缝之中也不中不督言不知中道也积而不能散虽腐蠧之物亦吝啬之此唫闭之道也
　　守【凖否】
　　次六车案轫圭璧尘测曰车案轫不接隣也
　　轫碍车轮之木也案止也车为轫所止圭与璧皆积于尘埃之中此闭吝而不与人交际者之喻
　　次八臼无杵其碓举天隂不已白日毁暑测曰臼无杵其守贫也
　　有臼而无杵不舂米也其碓举而不下无所碓也天隂不雨泽不下流也白日宜热而隂晦之故曰毁此贫不得时者之喻
　　翕【凖防】
　　次三食翕嘬嘬测曰食翕嘬嘬利如舞也
　　嘬楚快切翕食贪食也嘬嘬贪食之貌也小人多贪见利如舞无所不至矣
　　次六黄心鸿翼翕于天测曰黄心鸿翼利得辅也黄心得中也鸿翼大翼也翕于天者合于天也得大中之道而合于天贤者之喻也
　　次七翕缴恻恻测曰翕缴恻恻被离害也
　　缴音灼以缴取鸟人见之恻恻然而见利者不顾他日必自离害也
　　次八防其罦絶其羂殆测曰防罦絶羂危得遂也防与挥同羂古县反罦覆车也羂网也小人以罦羂害物一旦挥絶而去之则虽危而可以自免矣此为恶而知悔者之喻遂安也
　　聚【凖萃】
　　初一鬼神以无灵测曰鬼神无灵形不见也
　　鬼神之灵以不可见也
　　次三宗其髙年羣鬼之门测曰宗其髙年鬼待敬也宗尊也髙年之人能尊敬之则其心可以事鬼神矣
　　次五鼎血之九宗之好乃后有孚测曰鼎血之信王命也
　　与槱同鼎欲荐血而薪槱之熟之也既祀而享其九宗以诚意相好乃有后也以王命而从事者其心亦如此诚信可也
　　积【凖大畜】
　　次七魁而顔而玉帛班而决欲收防测曰魁而顔而盗之招也
　　魁大也顔露也班布也自夸大自炫露而玉帛班布而示之人断可以致防也收者致之意
　　餙【凖贲】隂白阳黑分行其职出入有餙
　　白黑相错所以为文餙也分行其职各致其用也即刚来文柔柔来文刚之意
　　初一言不言不以言测曰言不言黙而信也
　　次五下言如水实以天牡测曰下言之水能自冲也天牡海也从諌如流如水下而归海也实者盛之意也冲谦也
　　次八蛁防喁喁血出其口测曰蛁防喁喁口自伤也蛁与蜩同喁喁鸣声不已也血出其口自伤也多言不诚无以取信徒自苦耳
　　上九白舌于于屈于根
　　白舌者徒费舌而言之也于于屈貌根舌根也言不思信不如屈其舌根而勿言
　　疑【凖贲】
　　次五黄疑金中测曰黄疑中邪夺正也
　　音雄雄黄石也以其色而疑为金在其中紫乱朱之意也
　　次七鬼魂疑贞厉嚘鸣弋木之乌射穴之狐反目耳厉测曰鬼魂之疑诚不可信也
　　以鬼魂自疑惑乃有嚘鸣之叹既以为乌而弋之又以为狐而射之乌黒狐赤至易见也而亦不能别之反其目而以耳为信危矣哉
　　视【凖观】隂成魄阳成妣物之形貌咸可视
　　隂如月既蚀成魄而阳为妃偶言秋分隂阳均平也
　　次七视其瑕无秽测曰视其瑕能自矫也
　　视其瑕知其过也人能知过则行无疵矣秽疵也餙矫也
　　沈【凖　下视观　也】
　　次三沈于美失贞矢测曰沈于美作聋盲也
　　贞矢正直之道也为纷华之美所沈迷则失其道矣
　　次五雕鹰髙翔沈其腹好恶粥测曰雕鹰髙翔在腐粮也
　　雕鹰鸷鸟也沈其腹飞虽髙志在实腹而已自好生孕而乃恶他物之生育言其喜杀也古孕字粥与育同沈实也
　　次七离如娄如赤肉防枭厉测曰离娄赤肉食不臧也以离娄之明而食如防枭但食生肉危道也赤肉生肉也此贪不择禄者之喻
　　内【凖归妹】
　　初一谨于媐防初贞后宁测曰谨于媐防治女贞也媐古妃字防古字匹偶也娶必择贤初得其正则家终安也
　　去【凖无妄】
　　去彼枯园舎下灵渊
　　枯园自髙之喻灵渊善渊也自处之卑也此好谦自下之喻枯园燥地也
　　次四去于子父去于臣主测曰去于子父非所望也父尊子卑主尊臣卑今子居父上臣过于主皆逆也去之则顺矣去逆从顺以其逆道非所欲也望欲之之意
　　次五攓其衣之庭有麋测曰攓衣有麋亦可惧也攓音愆牵也庭有荆棘牵衣而行则麋鹿生之矣言有国有家不自脩饬则必至荒乱也
　　次七去其徳贞三死不令测曰去其徳贞终死丑也失其正徳者必死于不善非令终也三死犹离骚言九死也即多多之意
　　次八月髙火几县不可以动动有愆测曰月火县恐见咎也
　　月至髙则蚀将尽矣大火几于流则暑将往而寒生矣皆时之喻下则一钩之明在魄之上故曰髙几近也近于县则将西入也时去则不可有为也
　　晦【凖明夷】
　　次三隂行阳从利作不防测曰隂行阳从事大外也隂先阳后于理为逆然世间亦有小者卑者先之而大者尊者应之之时既相从顺亦可有为不至于防也大者不在内而反外言异常也
　　次四晦其类失金匮测曰晦其类法度废也
　　金匮良法也君子小人之类不明则国之良法必废矣
　　次七防提明或遵之行测曰防提明徳将遵行也防古霄字世方昏暗我揭明徳以示之人必有从我者凡人夜中提灯照路则行人必有遵之者矣
　　瞢【凖　明夷】隂征南阳征北物失明贞莫不瞢瞢
　　瞢古梦字又莫登反隂往南而阳往北失其位矣非相见于离之日矣小人用事则世皆失其明正之道矣物人物也
　　次二明腹睒天覩其根测曰明腹睒天中独烂也睒失冉切视也以腹中之明而能窥见天理则可以穷究根抵矣烂明也
　　穷【凖困】隂气塞宇阳亡其所万物穷遽
　　塞宇满天内也遽窘也穷窘无所归向也
　　次五无糁其腹坎坎不失其范测曰无糁犹不失也
　　坎坎空虚也贫而不失其法犹曰不改其度也范法也
　　上九破璧毁圭旧灶生鼃天祸以他测曰破璧毁圭逢不幸也
　　破璧毁圭失其所寳也旧灶生鼃贫之食也祸以他非自取也此贤者不逢时之喻
　　割【凖剥】
　　次七紫蜺矞云朋围日其疾可割测曰紫蜺矞云不知刋也
　　紫蜺妖气也矞云日旁刺日之气也矞余律切朋聚而围日此太阳之病也可以割而去之防邪障蔽可以扫去也刋削也可去而不去是不知刋也
　　次八割其蠧得我心疾测曰割其蠧国所便也
　　蠧国之人我心所疾恶割而去之则得我心矣便利也去此人为国之利也
　　止【凖艮】
　　次七车累其马擸其蹄止贞测曰车累马擸行可甐也
　　音雉又音驰轮也擸良涉切有所经也累有所系也车累马擸不可行之时宜止则止也甐敝也考工记不甐于凿亦作甐宜止而行则敝也甐作邻擸或作猎皆误也
　　坚【凖艮】
　　次三坚不凌或泄其中测曰坚不凌不能待齐也凌氷也当氷坚之时而不成凌者其中隂为阳所泄也齐中也外能坚守而中不自持此色厉而内荏者之喻
　　次四小螽营营防其蛡蛡不介以坚蝶测曰小螽营营固其居也
　　与蜂同防与蔕同蜂房之带也蛡青许又音弋蜂房也蜂营营而为房必坚其蔕不坚则房坠矣蔕只在坚而不在大故曰不介以坚介大也
　　次五蛡大防小虚测曰蛡大防小国虚空也
　　蛡蜂房也防房之带也房大而带小不足以系之则蜂必散乱而蜂窠虚矣为国而不知其本必失其民以此喻之
　　次六韯防纱纱县于九州测曰韯防之县民以康也纱纱微小貌音幽九州之民各戴其君心有所系如蜂房之蒂小而甚坚则可以康安矣韯与纎同县系也
　　成【凖既济】
　　次二成微改改未成而殆测曰成微改改不能自遂也为善方成而心已改改不待成而知其危矣
　　次三成跃以缩成飞不遂测曰成跃以缩成徳壮也事之既成可以跃进又缩之可以飞上而不飞随之言能谨畏退托以守其成则徳愈壮也遂随也
　　防【凖　防与窒同噬嗑闭门也】
　　上九隂阳启其变赤白测曰隂阳启极则反也启青启古化字启开通讹化也隂变而赤阳变而白极则反也
　　失【凖大过】
　　次七疾则药巫则酌测曰疾药巫酌祸可转也
　　酌祭以酒也此言灾咎可禳也为改过之喻
　　次八雌鸣于辰牝角鱼木测曰雌鸣于辰厥正反也雌鸣辰旦反常也牝而求角縁木而求鱼皆反正之喻
　　剧【凖　大过】隂穷大泣于阳无介□离之剧
　　□与俦同介助也隂既穷大而阳自啼泣为无助也阳隂之离至此剧甚矣介□即无介助党类也
　　次五出野见虚有虎牧猪攓绔与襦测曰出野见虚无所措足也
　　野外荒虚虎牧其猪出而遇此不过攓裳而走攓与牵同襦短衣也牧逐也
　　上九海水羣飞于天杭
　　杭即航也海水羣飞狼方勇也壊也天杭即大舟也
　　驯【凖坤】
　　次四狥其劳不如五之豪测曰狥其劳伐善也
　　五中也茍伐其功劳则不如五之得中为过人也豪过人者也
　　次五灵囊大包其徳珍黄测曰灵囊大包不敢自盛也灵善也囊有涵蓄也大包可以包容而大受也此为珍美黄中之徳以其不自大也
　　次六囊失括泄珍器测曰囊失括臣口溢也
　　有囊而不括则其珍美之器皆泄露矣此伐善矜能者之喻











　　竹溪鬳斋十一藁续集巻二十六
　　钦定四库全书
　　竹溪鬳斋十一藁续集巻二十七
　　宋　林希逸　撰
　　学记
　　太精语
　　将【凖未济】
　　次二将无疵元睟测曰将无疵易为后也
　　元善也睟美也将求无过则其徳必善美矣谨之于初则后易为矣
　　次三鑪钧否利用止测曰鑪钧否化内伤也
　　冶人为鑪陶人为钧鑪钧既不可用则宜止矣强以化物徒自伤损也化犹考工记饬化八材之化也即工欲善事必利其器之意
　　次四将飞得羽以登于天测曰将飞得羽其辅强也欲飞得羽言有助也
　　次七趹船防车其害不遐测曰趹船防车不逺害也趹古穴切防蒲拨切趹踏跌之也防难行貌车船所以行济也今自弃之害必至矣此不求助者之喻防韵书不由蹊隧而行曰防
　　上九红蚕縁于枯桑其茧不黄测曰縁于枯桑蚕功贬也
　　蚕之初生有毛既老故曰红枯桑无所食也不黄不中用也此不能自养者之喻红者以老无毛而但红也
　　难【凖　乃旦切蹇】
　　次四卵破石测曰卵破之小人难也
　　徒玩切以卵破石则其壊不生也必矣卵不孚曰杨子曰雌之不才其卵矣
　　次七防石防防力没以引测曰防石防防乘时也防之人切防防难致之意石虽难防我能没尽其力以引致之亦可防也此勉力济难者之喻
　　上九角豸终以直其有施测曰角豸终以直之也豸本作觟豸之直始终如一则可以有施矣戒中变也
　　勤【凖蹇】
　　次三羁角之吾其泣呱呱未得繦扶测曰羁角之吾不得命也
　　男角女羁孩子之饰吾者吾吾然无归也繦抱扶持也不得命者不得活也此孤弱而无归者之喻
　　次七劳牵不其鼻于尾测曰劳牵之弊其道逆也牵牛徒劳不以鼻而以尾自弊也此操持失理者之喻
　　养【凖頥】
　　初一藏心于渊美厥灵根测曰藏心于渊神不外也渊深静也藏心于深静以自养其性则美矣灵根性也
　　次二墨养邪元函匪贞测曰墨养邪中心败也
　　墨与黙同元始也函心中含养之地也隠黙之中养其邪思则用心之始已匪正矣
　　次四燕食扁扁其志利用征贾测曰燕食扁扁志在赖也
　　扁扁即翩翩也音篇求利貌赖利也小人求利如燕之飞欲但攫食而已此贾者之事
　　次六次次一日三饩只牛之兆肥不利测曰次次之饩肥无身也
　　次与趑同音咨不安之貌只神只也祭祀之牛卜既得兆一日而三饲之肥则烹矣此以利自祸者之喻
　　踦賛一
　　冻登赤天晏入泉测曰冻登赤天隂作首也
　　晏至热也阳气深入而隂得时此小人道长之喻
　　羸賛二
　　一虚一羸踦踦所生测曰虚羸踦踦禅无已也
　　踦竒数也数之有盈有虚皆自竒而生所以相禅代而无穷也夫惟不齐乃能生变化也
　　冲　【冲序也凖易序卦】
　　闲孤而灶隣
　　差过也而常谷　【谷善也差过也人能知过则常归于善矣】
　　傒也出翕也序
　　格好也是而疑恶也非　【格去羣隂则所好者是也疑而未定则所恶或非也】错　【错杂也凖易杂卦】
　　进欲迂止欲鸷
　　从也牵守也固
　　攡【○音离张也攡莹掜图凖系辞】
　　故聘取天下之合而连之者也【○隂阳善恶是非类皆合也】夫晦其位而防其畛深其阜而其根
　　阜髙也根深也言之理隠奥也
　　人之所好而不足者善也人之所丑而有余者恶也○【此二句有味谁不知好善而得善常少谁不知恶丑而有之者常多】
　　夫天宙然示人神矣夫地佗然示人明矣天地奠位神明通气有一有二有三位各殊辈回行九区终始运属上下无隅
　　殊辈异类也回行运行也佗负荷也汤何切
　　信道致诎诎道致信
　　存存而亡亡微微而章章始始而终终
　　莹【○明彻也】
　　天地开辟宇宙拓坦【开拓坦夷】天元咫歩【有躔度也】日月纪数【纪数有厯纪数度也】周运厯统羣伦品庶或合或离或羸或踦故曰假哉天地防函启化罔于终始幽明表賛神灵大阳乘隂万物该兼周流九虚而祸福经罗【经罗随所遭也】防徒滥切防函即含容之意
　　鑚精倚神箝知休咎
　　鑚求也求其精倚其神言蓍龟也箝知推索而知之也
　　一一所以摹始而测也三三所以尽终而极崇也二二所以参事而要中也
　　自一始一曰一自一为二而二之曰二二自二而三至于九曰三三
　　隂阳所以抽啧也从横所以莹理也明晦所以昭事也啧情也抽理也莹事也昭君子之道也
　　啧与赜同抽深也
　　夫福乐终而祸忧始天地所贵曰福鬼神所祐曰福人道所喜曰福其所贱恶皆曰旤故恶福甚者其旤亢昼人之祸少夜人之祸多昼夜散者其祸福杂
　　昼明者也夜昧者也
　　数
　　昆仑天地而产蓍参珍【参考也珍贵也】睟精以数【音索义同】散幽于王重而立家旁拟两仪则覩事逢遭并合【音格】繁其名而极命焉精则经疑之事其质乎令曰假大假大孚贞爰质所疑于神于灵休则逢阳星时数辞从咎则逢隂星时数辞逹凡筮有道不精不筮不疑不筮不轨不筮不以其占若不筮神灵之曜曽越卓
　　不以诚占与不筮同神灵虽明曜曾是不诚而可以见越卓乎越卓髙逺也
　　掜【妍启切】
　　秉圭戴璧胪凑羣辟
　　秉圭戴璧有爵者所执也胪传而辐凑以奉其君羣辟者天子诸侯皆有臣也
　　啧以牙者童其角防以翼者两其足无角无翼材以道徳掜拟之九日平分
　　有牙可啧则其角童有翼可挥则其足二无角无翼则有性
　　天地作函日月固明五行该丑五岳宗山四渎长川五经括矩作函上下相函也固明永久之明也该丑该徧其丑类也宗山为山之宗也长川为川之长也五常之理括尽其矩法也
　　图
　　日月畛营隂阳沈交四时潜处五行伏行
　　畛营所居之躔度也沈伏也交相代也潜处宻运也伏行有迟留伏逆也
　　七宿轸转【轸转轮转也】驯幽厯微六甲内驯九九实有律吕孔幽厯数匿纪图象形賛载成功
　　七宿四方各七宿也轸运也二十八宿运转于上循厯幽微之间六十甲子寓焉九九之数有焉九九者黄钟而下有此数也九九则为律吕六甲为厯数孔幽者甚妙也匿隠也厯纪隠然在中也形浑仪也賛载称述也
　　始哉中羡从百□权舆乃讯感天【讯与迅同速也】雷推□【雷声也推出也□字书无疑作□徒感切】舆【合作与】物旁震【音震珍响】寅賛柔微防根于元东动青龙光离于渊【东阳生离渊出也】摧吐万物【摧古催通上合作吐】天地舆新【舆合作与】
　　中哉更睟廓象天重明靁风炫焕【浑明也】与物时行隂酋西北【酋就也】阳尚东南内虽有应外觝【触也】亢贞龙干于天长类无疆南征不利遇崩光【丧明也】
　　终哉减沈成天根还向【隂阳之本元气也】成气收精阅入庶物【物皆阅见而入敛】咸首囏鸣【气感之初物皆不鸣　咸感首初也囏古艰字】深合黄纯地【地道】广含羣生泰柄【斗也】云行时监地营
　　随时监视随方营度斗运有时有方也斗斜指而可论四时斗髙运而可吞四方
　　衰谟髙吸乃驯神灵【循天之神道也】旁该终【该徧曰时也】天地人功咸酋贞【就正也】
　　攡莹掜图告皆拟易系辞也始中终九卦于图言之拟易系履谦井等九卦也始哉中羡从一首生九首中至九首羡至徯九首从至事九首以厯言之则自冬至至谷雨是其时也中哉更睟廓亦一首生九首更至疆九首睟至大九首廓至昆九首以厯言之则是清明至立秋是其时也终哉减沈成亦一首生九首减至视九首沈至坚九首成至养九首以厯言之则是处暑至大雪是其时也以二十四气分而为三以八十一首亦分而三子始哉二十七首中哉二十七首终哉二十七首以其时叅其词则始之防根于元东动青龙中之隂酋西北阳尚东南终之天根还向成气收精其义易通矣辞虽奥澁得其义则迎刃可解坡仙所谓浅近者是也
　　天甸其道【甸治也井甸之意有伦序也】地杝其绪【杝音侈有条理也】隂阳杂厠有男有女天道成规地道成矩【天圆地方】生阳莫如子生隂莫如午西北则子美尽矣东南则午美极矣子阳也午隂也西北干十月也阳方尽而后生东南防四月隂方尽而后生
　　五以下作息【生也】五以上作消数多者见贵而实索数少者见贱而实饶息与消乱贵与贱交
　　此论九賛之中五以下四三二一也五以上六七八九也
　　昼夜相丞【丞与承同】夫妇系也终始相生父子继也日月合离君臣义也【月助日也以比君臣也合离行度也】孟季有序长幼际也两间相阖朋友防也一昼一夜然后作一日一隂一阳然后生万物昼数多夜数少象月而闚日溢君行光而臣行灭君子道全小人道缺
　　月有小闚也与亏同日有余溢也灭暗也君阳臣隂也
　　有一规一矩一防一凖以从横天地之道驯隂阳之数
　　告【凖説卦】
　　天穹隆而周乎下地旁薄而向乎上人苠苠【音冺】而处乎中天浑而防故其运不已【防与挥同】地隤而静故其生不迟人驯乎天地故其施行不穷天地相对日月相刿【刿居御切伤也日月相食也】山川相流轻重相浮【浮过也】隂阳相续尊卑不相黩是故地坎【陥也】而天严【穹尊也】月遄而日湛【沉迟也】五行迭王四时不俱壮【有时衰也】日以昱乎昼月以昱乎夜【昱由鞠切日明也】昴则登于冬【日短星】火则登于夏南北定位东西通气万物错杂【丽也】乎其中一徳而作五生一刑而作五尅【生者为徳尅者为刑即五行也】五生不相殄五尅不相逆【以尅为用】不相殄乃能相继也不相逆乃能相治相继则父子之道也相治则君臣之寳也
　　日斗书而月不书常满以御虚也【日满月虚即日可知月也】嵗寜悉【多也】而年病【减也】十九年七閠天之偿也【建欠敝也】阳动叱隂静翕【吐出也翕入也】阳道常饶【多也】隂道常乏【少也】隂阳之道也天强健而侨躆【髙之貌侨渠消切又与矫通躆音据】一昼一夜自复而有余圣人察乎朓朒侧匿之变
　　晦见于西谓之朓朔见于东谓之朒侧匿失正行也四者皆日月之变
　　而律乎日月雌雄之序【干为雄支为雌】经之于无已也故鸿纶天元屡而拑之于将来者乎【屡发明不一也拑巨淹切拑摘而发明之】故之辞也沉以穷乎下浮以际乎上曲而端【正当也】散而聚美也不尽于味【其味之美无尽也】大也不尽其彚【其类之大亦无穷也】
　　自冲而下以其文竒摘而録之造语用字可以为法潜虚方之大有迳庭矣
　　潜虚
　　太元起九数潜虚起五数自是天地间不可冺者先师尝云易则正穴此支龙也辞之有古今又不可不精别之潜虚非无佳语但只是后世文字太元则犹有古意况潜虚设谕大抵皆前人书文中已有者张炳文以为果温公所作此亦不必深辨只以文论不必问何人前后本有缺有全续添者为伪文公言之尽矣初本已有肤浅无深味者况续增者乎今以其语之工者与退之所谓正而未至者摘而録之未知世之具眼者以为何如也
　　元
　　元始也夜半日之始也朔月之始也冬至嵗之始也好学智之始也
　　此数语佳
　　慎于举趾差则千里机正其矢
　　谨矢意也荀子尚书已有此意
　　裒
　　裒聚也气聚而物宗族聚而家圣贤聚而国
　　此数语比彖其词甚佳
　　三百毒之聚胜者为主惟物之蛊
　　胜者毒之甚者也众毒之中必推其甚者以为主喻小人之党其主者必桀黠其为世害必矣蛊败也
　　五兔丝之棼附草絶根
　　棼多也附之草岂能生喻所附匪人必不久也
　　六人倮而繁兽猛而殚
　　倮无牙也兽虽猛而必尽人有道则愈蕃
　　柔
　　四蜚石之落抗之以幕
　　强弩不穿鲁缟即是此意喻柔可制刚也
　　六蒲梁栁毂倾榱脱辐
　　梁败则榱倾毂败则辐脱以弱力胜重任无不败者
　　刚
　　三目瞠耳塞防木触石一跌而踣蝼蚁之食
　　言恃力者必败下八字胜上八字太露太刚则折即此意
　　雍【○和也】
　　六盐梅不适羮弃不食
　　相与以和则事可济调羮而咸酸不适人谁食之
　　昧
　　昧晦也日之晦昼夜以成月之晦望以生君子之晦与时偕行
　　此三句比彖也颇有味
　　初取足于已不知外美
　　被褐懐玉即是此意其词虽佳以比易爻则露
　　四冥行失足或导之烛
　　暗弱之人能得所辅则可自安
　　五无相之瞽阖户而处
　　不明而无助能退而自守则可免祸
　　上偶人守金众益攸侵
　　愚暗而处髙位必为人所夺也
　　昭【○明也】
　　三察穷秋毫物骇而逃
　　太察无徒即是此意其不古者皆此类
　　立循墙不蹶秉烛而跌
　　知畏者可自保恃明者必罹害
　　容【○貌也】
　　上樛木之垂甘匏之累
　　用樛木诗意其浅露者类此
　　言
　　二人不我知馈金而疑
　　此乃未信而諌人必见疑之意
　　虑【○思也】
　　三澄原正本执天之键
　　下一句佳然执神之机乃韩语也澄原正本四字弱甚
　　五万虑之神出天入尘
　　模仿子云中之语不谓之蹈袭不可
　　聆【○间】
　　二苦言刺耳惟身之利
　　言苦口者利于行亦前人语
　　觌【○见也】
　　初粉泽之晖覆穽埋机昧者不知明者识微
　　晖华也外虽粉泽中藏机穽明者则知之发得太露不似爻辞
　　懠【○怒也】
　　初匪怒之道必理之求防刃难收
　　道劲也言怒之来必以理察既发则不可悔矣下四字佳
　　二自怒自解人之不畏
　　八字尤弱意亦浅露
　　三快心一朝忘其宗祧失不可招鯸防之浮乌鸢之求招悔也一朝之忿忘其身即此意下八字设喻却佳
　　六忍之少时福禄无期
　　触来勿与竞事过心清凉即此意也语亦太露
　　四豨腹饕饕为人益膏
　　小人贪得终不自亨此八字甚佳
　　湛【○乐也】
　　三醉饱之惛歌舞之纷突火将焚盗倚其门
　　以贵为乐不能为曲突徙薪之虑祸将至矣
　　四酒食衎衎威仪反反防墨不逺
　　用抑诗意下四字却佳
　　六家有韶濩外忘其慕
　　金朱乐也外顔氏乐也内即此意也
　　【○进也】
　　四兔跳而局鸟蜚而伏弧张肘缩
　　兔先局而后跳鸟先伏而后飞欲张弧者必缩其肘能退而能进也三句俱佳
　　六驽马之疲马之追鷇羽强蜚坠于藩篱
　　不量力以求进必至自敝下八字差弱
　　上日没而征力惫而登遇淖逢兵
　　不知时而贪进必遇祸也淖用左传晋事
　　却【○退也】
　　初一叶于蜚木隂未稀我心伤悲
　　一片花飞减却春即此意也
　　一纳履而顾心留迹去
　　纳履将行也顾者欲留也伪为退而心实恋恋此二句佳
　　三唾面不辱叱嗟不缩或挤诸谷
　　忍辱无耻不知自退受祸必矣
　　四云蜚于江舟藏于浦雷出于山车税于宇
　　见云藏舟闻雷止车知几知退也
　　六膳珍不御致鼎而去勿须其饫
　　饫饱也致食而去不求自饱此不恋荣华自知早退者之喻
　　上龙登于云垂尾之巻下人式瞻
　　龙在云中而巻其尾相去也则人望而羡之人能知退则世皆贵之矣
　　庸【○常也】
　　六井汚而久虫羃其口
　　井久不洁则飞虫覆其上如羃然也
　　蠢【○动也】
　　五凿冻树稷劳而无得
　　冻地岂宜种徒劳动而无功即耕石田之意
　　六树谷于雨防草于暑
　　言及时也此八字佳然亦易得
　　讱【○仁也】
　　二养虺纵蝗匪仁之方
　　蝗虺当去而养之纵之不知仁者也
　　忱【○信也】
　　四父子乖离吐心而疑祸不在羣
　　父子至亲才有离间虽吐心亦疑之况他人乎上八字佳下四字可去
　　六小信之必大谊之失君子不由
　　信不近义非信也尾生之信则失谊矣
　　戞【○礼也】
　　四掣牛之狂服亩遵塲
　　牛虽狂茍能掣之可使服田此以礼制心之喻
　　六斐如煌如纪如纲如四海王如
　　下五如字模仿易之突如焚如也然亦不甚佳
　　昵【○亲也】
　　三竹枯不防蚿死不蹶
　　百足之虫死而不僵曹子建已用之言人必亲亲也
　　四曰条亡枿存或斧之根
　　诗云枝叶未有害本实先拨此云条已亡其枿仅存又斧其根意却稍异然亦蹈袭为之
　　六割臂斮足易之金玉其肌不属
　　此为弃亲即他人之喻庄子隋珠弹雀臂重于天下亦此意
　　续【○子也】
　　三虿子满腹不如蜾臝之不育
　　有子不才不如无也
　　考【○父也】
　　五囊金箧玉不畀之烛盗守其屋
　　徒遗以富贵而不敎之他人有觊觎之意矣
　　徒【○众也】
　　初出门择术跬歩之失之晋而粤
　　千里失于跬歩即是此意有众而不能用必失之矣
　　丑【○友也】
　　四总角缪绸胶而漆投半涂分防注矢操矛
　　为交不终耳余是也
　　上一首三尾先完后毁惟初之罪
　　始交而终睽择之不早也此三句佳
　　隶【○臣也】
　　地不天不能以生月不日不能以光臣不君不能以君此比彖辞言人必有所主也
　　三一身三首蜂蚁所丑
　　忠臣不事二主刘牢之犯此戒矣八字极工
　　四登丘而俛置厀而逺百禄简简
　　登丘而俛居髙能自卑也置厀而逺虽相亲而不防以合也
　　六顔戴其劳口扬其髙挟恩以骄或倳之刀
　　顔戴其劳有矜色也口扬其髙自夸功也或倳之刀必见杀也挟恩以骄四字太露可省而不省
　　林【○君也】
　　三人无主不能共处
　　盗贼之人亦必有为首者此八字甚佳
　　禋【○祀也】
　　五茧栗之角瓦登匏爵上帝是亨
　　礼虽薄能尽其忱帝亦歆之
　　凖【○法也】
　　初董荼之萌雉则不荣燎火荧荧沃不尽瓶
　　恶之初生除之必早能薙能沃则恶草必去燎火必灭矣此小惩大戒之意不尽瓶者不用多也
　　二瞽夫执铚兰艾同刜上罔下毕兽骇而突
　　不善用法则善恶无别矣上罔下毕法太宻也此四句佳
　　声【○名也】
　　三蔽叶之蜩其鸣哓哓蜚鸟之招
　　虚名自矜必自祸也三句佳
　　兴【○起也】
　　三澣垢缝裂搘欹补缺
　　此兴滞补弊之意二句佳然亦易得
　　五荧出于灰可以焚莱
　　小能致大不可忽也
　　六困而憩望逺而唏【倦也音剧唏讶几切】
　　力小任重欲罢不能嗟何及矣
　　冺【○灭也】
　　初蜩鸣于林防衣絮衾
　　大寒索裘与此异矣
　　隆【○盛也】
　　五暑至隂生寒极阳萌君子畏盈小人怙成
　　此四句俱露弱亦甚矣
　　六盛不忘衰安不忘危一日万几
　　此三句尤弱且皆前书语子云不尔也诸变如此者颇多可以类推
　　余【○终也】
　　余终也天过其度日之余也朔不满气月之余也日不复次嵗之余也功徳垂后圣贤之余也故天地无余则不能变化矣圣贤无余则光泽不逺矣
　　此数句有味
　　斋【○中也】
　　众星拱极万矢凑的必不可易
　　上八字佳下四字弱元余斋无变只有此数语
　　六十四卦或因象而名或因义而名六爻六位各有意义故千变万化而不穷太九賛与方州部家初无干渉其间犹有因厯而以时言者潜虚体性本于立行之生成每行七变初上者始终也于占不用二三四五六则以生尅王相别之然每行之名不过一字以一字取义故其意浅而易穷其辞又多窃取前人譬喻之语有工有拙非惟不及易亦不及太矣然五自是一数亦有可观后今世而有子云别为之辞使稍有古意庶几可行于时亦不待借温公之名以求信于人也
　　五十五行除元余齐无变之外五十二行每行七变共三百六十四变有七变皆有词者有七变皆无辞者有一行一变者二变者三四变者总而计之共一百七十六今所摘録者六十七而已














　　竹溪鬳斋十一藁续集巻二十七
　　钦定四库全书
　　竹溪鬳斋十一藁续集巻二十八
　　宋　林希逸　撰
　　学记
　　江淮河济此六书所谓谐声造字者也广雅曰江贡也春秋説题辞曰河之为言荷也淮者均其势也济齐也齐渡也如此分説意义岂非自为胶扰乎且水之名多矣如泾渭伊洛其类非一若欲字字求义谓之不牵强吾不信也
　　汉地理志东莱有地名曰计斤师古曰即左传所谓介根也语音有轻重故成二名设非地名或者欲为训诂则从其轻者乎从其重者乎地名既随声轻重而字亦异同其他名字安知不随声而有异同者注解欲强通之可乎
　　韩文公张中丞传后序末后述张司业之言结以三字曰张籍云此用礼记老云之法然前既有张籍曰三字而此又曰张籍云不知者必以为衍语知此则所谓古文须省字者决不然矣
　　溪西先生曰书有四叠华书无四叠今鹿字部中有若者有若麤者三鹿而一土非四叠乎溪西字学最精恨不得抠衣而请之姑记此以俟精学者
　　韩文顔子不贰过论曰故惟圣人无过故所谓过者故顔子之过此类也三故字中间一故字势不顺必误也瓜华之祭前人多用之佛塔庙僧家不知所本乃以瓜字为误曰合作瓜谓以瓜画某物而为供此缪説也瓜即今之瓜华果蓏也即是蔬祭尔二字出于郊特牲乃蜡祭所用之物
　　太史公伯夷传者尾转换笔力最髙文字最妙自夫学者载籍而下且辨许由之事及卞随务光而曰孔子序列吴太伯伯夷又引夫子伯夷叔齐之言而后及作传之意既传其始末及其所作之歌乃曰然邪非邪此应前面怨是用希之语也或曰天道无亲发论而起又以顔子盗跖并言之至天道是耶非耶乃结天道无亲之语也道不同不相为谋至其重若彼其轻若此哉则是断世情之轻重以足前论又引疾没世而名不称一句葢言身前得丧为轻身后毁誉为重也再举贾生之言正在烈士狥名一句贪夫等语牵联而及亦以见世俗好恶轻重不同如此此下同明同类从龙从虎圣人万物五句又是援古书之言谓惟贤则知贤有孔子则知夷齐顔子亦得孔子而后有后世之名此又并结前段顔子之语也岩穴而下方是叹惜今世无人虽有贤者谁能知之其伤已之意则黙寓其间矣闾巷立名必附青云之士言今人欲立名于后非得髙世者记之不可此则子长自谓著书立言可以传后恐世无夫子未必能传也索隠于圣人作万物覩处即以为自言著书之意则文脉扞格失其本防亦无以见其笔势之妙文字最要防转换处此篇自夫学者至其传曰上一转也至然耶非耶一转也自或曰至天道是耶非耶一转也自子曰道不同至其轻若此哉一转也此数行分别重轻正是归结在名上却未及名字却举君子疾没世而名不称又贾子烈士狥名之语足之而彼重此轻之意则隠然在贪夫夸者等语之内此一转也欲言名字之传须有知我者却举相照相求以下数句而后指夷齐顔子得夫子之实此一转也其曰岩穴无附而名不闻闾巷必有附而显此只正反两语却如此曲折言之最是天道是非而下三四转皆藏锋不露頴此为子长絶髙处欧阳公喜读此传其亦有取于此耶
　　韩退之祖席诗二首送王津自虢州司马徙袁州刺史也诗后有手札语云两诗好处好就中何处佳何处恶不知此手札问之谁也
　　韩诗多作生语硬韵岂当时之士既以应科选烂熟软靡千人一律故特为此以别之乎
　　有人欲和靖为伊川作行状和靖曰自不须得又欲为伊川请谥和靖亦曰不必如此又有曰伊川文集讲解近皆刋行亦可喜和靖曰正不要得如此和靖此见极髙岂亦预忧庆元道学伪学之所由起乎
　　和靖曰事当为者岂可不为废事便是废人道乃引庄子匿而不可不为者事也和靖之语自正庄子意又别杨子安学禅问伊川易从何处起伊川以扇柄画地一下曰从这里起子安无语后来语和靖曰悔当时不问此画从甚处起和靖以告伊川伊川曰待他问时与个黙然此伊川就子安禅学而戱之也杨公如此伎俩如何伊川面前出手得和靖却看未破
　　王佺期字子真不见富韩而公丐茶炷香以待伊川且曰正叔欲来信息甚大嵩山董五经亦谓伊川曰先生欲来信息甚大祁寛以为至诚前知和靖但守伊川之语曰静则自明又举伊川之语曰释氏庵内坐见庵外事亦是此类此语当矣但伊川见董五经则以为隠者王佺期学仙至洛居于刘夀臣家园亭中未尝来谒伊川伊川何为先往见之伊川岂轻下人者惜当时祁居之不以此质之和靖也【尹语録】
　　和靖语録所载伊川逺行尝憩古寺闻防啮于佛腹中起而视之于佛腹窍中得文字一小巻取而读之乃丹方也过目悉了其意遂録本却以元纸纳窍中后因郊居如其法锻之本法火养四十九日乃成锻近三十日遇夜四逺皆以遗火为问云如见火发如此数四恐惊众遂取出试以粟粒许置银盂中凡丹到处皆成黄金崇寜间此盂尚在其金如线圜转数匝皆丹着处也和靖尝以问伊川伊川曰此外丹也若人内丹成服之可长年防化五金不足道也和靖曰何不服伊川曰这般肚皮里便着得此物晚年许传一道士而伊川卒又曰伊川尝云此丹可夺五百年造化以其近怪不以告人然则伊川之所以不服者亦以无内丹而不可服也然刘向得之淮南枕中而炼不成伊川一炼即成乃以防化五金为余事岂其所得之方有至与未至欤抑此法只许自炼而不许言之于人也惜和靖当时不问至此和靖曰介甫未尝废春秋废春秋以为断烂朝报皆后来无忌惮者托介甫之言也和靖又谓韩玉汝之子宗文字求仁尝上王介甫书请六经之防介甫皆荅之独于春秋曰此经比它经尤难葢三传皆不足信也故有介甫大段识好恶之语且曰介甫亦有易解其辞甚简疑处即缺文后来有印行者名曰易传非介甫之书和靖去介甫未逺其言如此甚公今人皆以断烂朝报之语为荆公之罪亦寃甚矣然亦荆公有以招之所以君子恶居下流孟子之论桀与和靖之论荆公正同此意和靖尝以易传之序体用一源显微无间为太泄露天机请问于伊川伊川曰如此分明説破人犹不解愚因此语深知和靖质实之意使和靖而在今日见字义语录编类诸书又不知如何其叹息也虽然天机正亦何曾漏泄得
　　东臯冯圣先尝学于伊川其子名忠恕尝问于和靖曰其父晩年不信隂阳拘忌之説更不择日亦无避忌恐是伊川家风和靖曰不须立异人之所畏不得不畏从俗何害看此等语便见和靖质实不自异处【语録上巻】和靖曰欧公文章一时宗师只为不见道故有憾于晁文元又曰作小词语不择为人所慕赋题通变使民不倦为人所讥此皆程门之论又曰伊川不言人短每见人论前辈则曰汝辈且取他长处此语甚有益于后学亦有论伊川于吕荣阳者吕曰何不谈他好处意与此同
　　和靖曰孟子论仲子曰以其小者信其大者奚可哉此极本之言若以其小者信其大者只是啓诈伪之端和靖此语极有闗系今人正有此弊【语类下巻】
　　和靖每早晨拜经书二拜曰道之所在也今庸愚人见释氏书则知敬儒者却以枕或置之坐侧或袒跣以读皆不知畏此即侮圣人之言者也此语极佳
　　邹阳下狱以书免江文通亦然防荣延熹之书其情尤可怜其辞亦甚工竟以此不得免岂非遇不遇乎况荣为防恂曾孙亦在八议之科桓帝独不动念何耶荣贵盛于人少与兄子又尚公主始又为帝亲户门太盛为人所忌害之者非一荣死而防氏遂衰非邹江寒士之此其所以死者或在此耶然此以天理论桓帝之不明亦可叹也已
　　蛊卦正义释注令洽后来诛曰诛者谓兼通责让之罪非专为诛杀也诛亦训求如左传诛屦于寺人费是也此则为责义
　　説苑庄辛谓襄成君曰昔越人之歌曰山有木兮木有枝心悦君兮君不知与杨子春木之芚礼记貍首之斑然皆兴诗也【説苑见魏文帝善哉行注】
　　车在鱼韵又在麻韵增韵云韦昭曰古无居音自汉以来始有居音然何彼秾矣以华韵车为恊韵又曰华古读为敷正与居为韵后皆仿此则是古有居音而韦昭之説乃尔何耶况睽卦先张之弧后説之弧见豕负涂载鬼一车此非居韵乎
　　艾轩道桐庐有诗示成季云此是滩头处士家我从何日离天涯木绵髙长云成絮瞿麦平铺雪作花其曰此者言我自广东被召而来今忽到桐庐矣木绵则离广时所见瞿麦则今所见也葢有感叹行李防渉之意初与处士无预其曰处士家但谓桐庐县也
　　丁夘正月一日始郊诏书头联曰虞典之类于帝率惟正月上日之初周郊之单厥心只若昊天成命之始或疑有帝字又有天字余因拟曰易言履位上天下泽以定民书美重华正月上日而肆类庶见天地俱全又稍浑成
　　茶山有新如月出初三夜清似茶烹第一泉之句实本于山谷清于夷则初秋律美似芙蓉八月花茶山语又好此山谷谢张仲谋示新诗篇在编年集第四巻栁河东之言有害于理者吏商一则尤甚也董子曰正其义不谋其利明其道不计其功若以利心而为亷岂有识者所为哉况诚明明诚之论尤为失当利进而害退又曰明而诚者乎末言孟子缓而孔子急果何所据云尔学术不正莫甚于斯是岂可以为训
　　范文公祭尹师鲁文云为学之初时文方丽子师何人独有古意众莫子知子特弗移是非乃定英俊乃随圣朝之文与唐等夷繄子之功多士所推而欧公师鲁却不及此意何也
　　尚书尧典正义曰释训云鬼之为言归也乡饮酒义云春之为言蠢也然则释训之例有以声相近而求其义者厘治工官皆以声近为训他皆仿此类例也
　　大嵗三百六十六日小嵗三百五十五日则一嵗所余无十日此尧典正义之文大嵗小嵗字前人未有用者诗家用字汉拔用赤帜荆公作汉旗红伯成子髙押作伯成髙本集七言廿一巻
　　三代忠质文之説刘公是以为不然本杂集着中三代同道论此説甚正此论有三第二论同此意杂著中説多偏文字亦有佳处
　　天官笾人朝事之笾膴鮀鱼鱐注云膴者牒生鱼为脔也鲍者于室中糗干之出于江淮鱐者析干之出于东海正义曰经文鲍鱐二者鱼在于中明二物皆鱼与云土梦纎缟文同史记天官书曰论其书传故其占騐凌杂米盐正义曰米盐细碎也此必古来有此语非以米盐比细碎也虽然小雅曰王事靡盬郑笺云盬固也靡盬不坚固也愚意恐不然米靡声同假借而用如事之为士也菊之为言鞠也盬与盐字相近非盐讹为盬则盬讹为盐大抵皆言细碎也诗曰王事靡盬仄声字若作盐则不可读以此求之史记盐字必误
　　欧公作谢希深铭其末有曰昔太史公世称其文善以多为少今予不能此语可为作铭者之法但以多为少固难以少为多尤难退之铭子厚士穷乃见节义一段与欧公薛真孺不孝有三无后为大之説此非二公笔力不可能也
　　陈止斋铭中有曰薛寺正见公于仙岩问其所安止斋曰毋不敬薛曰比叅倚如何公始释然归心薛氏故其祭寺正之文曰我昔自喜壁立倚天见兄海潭忽若坠渊海潭即仙岩也以此观二公之学有可想见者今人师友无此问亦无此荅矣
　　欧公为黄梦升铭举其祭乃兄子庠之词曰子之文章电激雷震忽止閴然灭没此与次云先生所谓吾文如雨有则流溢四壑无时一防也无一等才力也
　　唐人失鹤诗曰西风吹失九臯禽一片闲云万里心此两句甚佳碧落有情应怅望青天无路可追寻青天碧落如何分别愚意以为若作日逺对天髙则当日逺者言彼乍去犹未觉日稍久后当亦不忘我也初来白雪翎犹短欲去丹砂顶渐深长有不尽之意华表柱头留语后更无消息到如今华表一句却大有病若以为前日在此留语乎则与出处意不合不然则是既失之后曾来一畨又去乎题中又无此意愚谓改作解作令威归语否方可言其他日更无归来否今去许时未有消息也如此语稍圆留以俟精于诗者商之
　　阜陵剏选徳殿洪野处作记而陈止斋又有代周益公作一篇岂益公所进不用久而再命洪耶洪记中亦云不命诸贤而以命臣或是如此野处所作得内中文字体止斋一篇首尾皆要着题故先一行便云不増苑囿中间又以诗书所説射文发明欲见选徳本意然阜陵既明言不专习射见羣臣阅奏看经史皆在此则引用射事似太局矣只是书生认题目常法兼末后云以尧舜授受而可以为汤武岂不曰阜陵受髙庙之禅今欲习武而事为汤武之事亦是就上干归题意愚亦疑其太谫谫但就此一句评量则是尧舜不能为汤武之事汤武又优于尧舜乎已自碍理况欲体贴为工则愈差矣野处只是宏博体制却觉稍大体但中间抑唐太宗而独称宣宗武宗此又大窒碍宣宗武宗犹胜于太宗乎纵当时面对之间阜陵或有此语亦当委曲敷奏以为未当况笔入记中乎偶寻二作与儿辈言之因记于此未知作者以为如何虽前辈尊老之作不当轻议然论文要到尽处不容不如此商确退之曰古书虽正而未至者犹欲别白之况文乎
　　鹤山赠奕棊罗五星诗云少年不识棊但见剥剥啄啄更相围有人指授予冲闗夺角刼复持少年不识星但见腷腷防防还如棊亦有告予者缩赢伏见元有期七年五谿读书暇时把二事相悦怡久之剨然悟是间有数人不知三百六十一棊子此是干策藏其竒万有一千五百二十星若以三十六乗之乘之既尽除坤防恰与棊数无参差此理极精宻归后不复思罗生挟二长过我泸之湄恍如着我五谿上欲与之语无间时此须静观乃有得而我家住西山西生揣我何时归按此诗所引者易也干防二百一十有六坤防百四十有四合乾坤之防为三百六十也微星之数万有一千五百二十此于张衡灵宪见之乃易所谓当万物之数者也即万有一千五百二十之数以三十六除之则为三十六者三百二十鹤山先以碁数三百六十一去其一谓之藏其竒则三百六十而已又以微星之数乘以三十六则除去一万六百为三百个六十六矣其余七百二十又以干防二百一十六除之又以坤防百四十四除之则所存者三百六十故谓恰与棊数无参差以愚见观之不过三百六十而已谓之合当期之日亦可也既以为极精宻又以为剨然悟不知先生何以叹其神妙如此谩记于此更俟学于鹤山者问之
　　老泉上欧阳书如曰退养其心幸其道之将成可以复见于当世贤人君子又曰斯人之去而道虽成不复足以为荣又曰姑养其心使其道大有成而待之何伤又曰道既以粗成而果将有以发之也愚尝反覆诵此数语恐只须换道字作学字未知世之学者有与余同此疑否以为己为人之训参之谓之学已不可况道乎范寗注谷梁有周书曰大荒有祷无祀杨士勋疏曰周书者先儒以为仲尼删尚书之余今据其书与尚书不类未知是与非也在襄公二十年论大侵之礼今世未见所谓周书者然则前世之书于今不及见者多矣孟子曰父子不责善所以有父不敎子之説然今人看此语更须究竟到尽处方可父非其人固不足问若父有可学之善必其子知学而有请则可以告之若其识性未明未可语此而强以责之则父为失矣
　　歆向不同自来以其学问言之向不取左氏而歆力主之此事固然但向之用心于宗国如许而歆末年失节如此则其禀赋本自不同岂特学问之殊哉虽然学问之殊亦其禀赋之不同者为之也
　　庄子大宗师所言狶韦氏得之以挈天地至傅説得之以相武丁十三个得字余于本章已解之矣然细思庄子之意中间言日月斗末后言西王母彭祖与傅説其垂示万世更须具大眼目方看得破不特鼓舞而已若于此看得破则大藏敎可束髙阁矣戊辰十月十二日偶记于此
　　天末海门横北固烟中沙岸似西兴此荆公和平甫金山诗上句指其地下句言其似固为甚佳但李雁湖以寺影中流见钟声两岸闻为不及此联则似未然据此十字犹胜于天多剩得月地少不生尘落星寺亦在水中虽亦可用然论诗却不如此此十字实中有虚虚中有实正诗笔妙处且如湘潭云尽暮山出巴蜀雪消春水来池阳南康纵有髙处可用正亦何嫌
　　久埋瘴雾看犹湿一取春波洗更鲜此荆公谢丁元珍送緑石砚诗久霾厚地金声尽才着新泉翠色深赵紫芝古鼎诗句絶相类岂紫芝读公诗熟不觉似之耶抑偶合也【荆诗三十五巻緑石玉当新様】
　　栁子厚监察使四门助敎诸使兼中丞馆驿使进奏院皆就题目援古证今此世间文字常法也可谓典实体飨军堂新食堂兴州江运则就题目指实其事发明亦是正当法度独武功丞一首自邦畿甸服叙起至引用丞字如左右中丞之类则近俗而无味谓之典实则不可今之为文不得法者大率有此病末后使令丞与抗礼在当时极为切当此两三行却极佳但以韩文蓝田之作观之则子厚输筹多矣由前典实诸篇则飨军堂模冩燕飨之时自幢牙茸纛而下至礼成乐遍以上宛然与西都西京赋中间相似精采华艳又如馆驿前面铺叙其驿若干则有西汉西南夷传首气象此皆可以为法至其防山水诸篇则无逊于蓝田矣而又有胜焉然作文亦看题目防山水题目佳易得好若蓝田丞本无可説被退之如此簸弄真不可及却又当如此防方得若洪野处官题名则全依效退之寄人篱下山谷所谓文章切忌随人后正此戒也
　　子厚防家洲戴氏东池一巻皆为伟笔若全义北门非特意浅其辞亦未为精美
　　径山无凖云圆悟大慧普説示众甚好然他人犹可得而学至如徳山临济则皆学不得他是自胷中流出此语极是无凖时在径山今檗山住持允善亲闻之栁子厚南岳弥陀碑般舟第二碑两人也韩注不攷以弥陀为日悟以承逺为未详故弥陀一篇首末不可读不思般舟道场之名代宗所赐也名山置大徳肃宗朝事也般舟台者其徒自号也般舟承逺卒于贞元十八年般舟日悟卒于贞元二十年法昭因梦而见承逺求于衡山肖所梦乃从而学所以曰师南岳大长老有异徳传敎天下法照为国师也由公之训者公即承逺也国师必禅宗日悟乃律敎事之不同如此注误甚矣幼曰愿惟孝恭者承逺之门人最小者名曰愿能为其师乞文立石是能尽孝恭者也【承逺碑铭乃吕温作英华有之韩氏何未之见】
　　栁集南睢阳碑犹用唐初四六体末一联云洛阳城下思乡之梦傥来麒麟阁中即图之词可继如此等语汪龙溪李云龛更有可称者不可不知也
　　公羊解郑伯克段于鄢曰母欲立之已杀之如勿与而已矣注曰如即不如齐人语也诗曰有周不显即显也以如为不如不显为显皆古方言如此
　　论古文者以省字省句为髙若过秦论所谓有席巻天下包举宇内囊括四海之意并吞八荒之心其间十六字只是一意葢不如此不足以甚孝公之用意也若以并吞为心是有甚其用心犹在四海之表也今观始皇既并六国有天下遂筑长城限匈奴南取百粤非并吞八荒之心乎
　　乡邦俗语即方言也今人简帖或用之试取朱文公所用者録之诚斋东坡以下诸公并记于此
　　索性　　　颟顸　　　儱侗　　　糊涂
　　劳攘【吕子约四十八】持择【陈同父三十六巻】麻嗏　　斗海
　　无转智　　捻合【蔡李通合】　骨董【江徳功书】　厮炒【杨子直】厮崖【廖子晦】　四防【黄商伯书】　下梢头【潘叔昌】活络【黄仁卿书】杜撰扛夯【吕子约】漩涡【吕子约末】打并【吕子约四十八】飜腾【上】
　　折洗【上】　　排龊【上】　　搏量【吕子约】　催儧【王子合未残上晋】郎当【黄仁卿二十九】揣模【张钦夫二十巻】钝滞【程正思五十】焦躁【黄子耕五十一】柄【万正淳五十一】捞摸【万正淳】　苗脉【吴伯丰五十二】次第节拍【姜叔】遏【汪长孺五十二】撺掇【刘季章五十三】倒东耒西【孙季和田五】白撰【项平父五十四】刮剔【上】　　防掇【吴宜之五十四】记当【徐居厚五十六】意寄【方賔王五十六】擎夯作弄【方宾王】腔窠【方賔王五十六】防得课程【郑子上五六】丑差【徐子融五十六】凑泊【辅汉卿五十九】千生万变【杜叔髙】畧绰【潘子善】　衬帖【张元徳六十一】厯落【张元徳六一説得厯落】相属【季通八五】　锥剳【刘韬仲续集第四上】间界学问【陈同父二八】卒乍　　　白发【陈丞相二十五】盘剥【运米王漕二十六】各别【陈帅画一二十六】私暬【庚子封事】　顔情【戊申封事】　打并【打并人闻名利心诚斋退休集】防鬖【坡诗注二十四】拉搭【坡诗注上海市诗】惺惚【放翁诗第一巻】蓝镵【眼藏保宁百八】懵懂【上妙喜拈语】拉扱　　　懡防　　　麤慥【大慧真賛】　劈脊娄【上声大慧真賛】藞苴【大慧真賛】　掴【劈腮一掴大慧真賛押客窄字】拍盲【韵大慧真】　邹捜敛【賛亷上　音大慧真】聒噪【賛】　　壁角落头【上】压【上压捺朝头敌子胥白诗二十】淡泞【二和顺之琴者白诗五十】峣﨑【二格言十六説孟】坯朴【子格言十六説王】蒿恼【通邵康节诗五言他人蒿恼】


　　竹溪鬳斋十一藁续集巻二十八
　　钦定四库全书
　　竹溪鬳斋十一藁续集卷二十九
　　宋　林希逸　撰
　　学记
　　周礼六官缺其一河间献王以考工记足之考工之文自与五官不同余尝以此为造物之巧毕竟五官文字俱同一律考工之文又竒足以此书似造物有意也或者又曰轮人舆人弓人庐人匠人车人梓人此攻木之工七也筑氏冶氏鳬氏防氏段氏桃氏此攻金之工六也函人鲍人韗人韦氏裘氏此攻皮之工五也画人缋人钟氏筐人防氏此设色之工五也玉人栉人雕人矢人磬氏此刮摩之工五也陶人旊人此搏埴之工二也以上共三十一人又五官之中天官则有掌皮司裘地官则有鼓人防人掌节卝人角人羽人掌草春官则有典瑞典同磬师钟师镈师巾车车仆司常夏官则有射人司甲司兵司戈盾司弓矢缮人藳人服不氏射鸟氏秋官则有职金柞氏庭氏以上共三十人则是冬官之属六十未尝亡也此説亦佳但以文论则考工自是考工周礼自是周礼
　　淮南原道训云道横四维而含隂阳绂宇宙而章三光山以之髙渊以之深兽以之走鸟以之飞日月以之明星厯以之行麟以之防凤以之翔与退之送文畅序所谓日月星辰之所以行天地之所以着鬼神之所以幽人物之所以蕃江河之所以流同意岂退之本于此乎抑退之自有所见乎先师乐轩尝于此序云恐退之只是説得亦未必尽知之也
　　诗有六义后世不传者兴也然太白王建独漉歌王建李益促促词促促曲韩退之水中蒲首句皆为兴体何论者前此未及之李益云促促何促促黄河九回曲嫁与棹船郎空牀将影宿不道君心不如石那敎妾貌长如玉王建云促促复刺刺水中无鱼山无石少年虽嫁不将归白头犹着父母衣韩退之云青青水中蒲下有一双鱼君今上陇去我在与谁居寄语浮萍草相随我不如青青水中蒲叶短不出水妇人不下堂行子在万里李太白云独漉水中泥水浊不见月不见月尚可水深行人没越鸟从南来胡鹰亦北度我欲弯弓向天射惜其中道失归路王建云独独漉漉防食猫肉鸟日中鹤露宿黄河水直人心曲又据史记田敬仲传云松耶柏耶信建共者客耶葢其国人以齐王建信客之言致为秦所灭而迁建于共地松耶柏耶以韵起语兴也朱文公记外祖祝公遗事中问有曰伯舅莘娶张氏其先以治狱有隂功王宣徽拱辰所传张佛子者也佛子二字入之文中今人必以为近于异端文公此言是或一例也
　　放翁曰俗人为俗诗佛出救不得此语最佳但何以为不俗何以为俗此须分别得子细方可下笔今未论他人子美送王判官扶持还黔中诗云青青竹笋迎船出白白江鱼入馔来两句下得极佳但不过是用王祥姜诗妇两事若无此句法兼非船归亦未免近俗也至如珍重六州防御使起居八座太夫人气象体面则如何又如我已无家寻弟妹君今何处访庭闱此语虽似无竒特却有情味视彼用事而句不工者则大迳庭矣诗有直述句有得意句须分别得定方可七月三日苦炎蒸对食暂食还不能已愁夜中自足蝎况乃秋后转多蝇此直述句也似于质朴束带发狂欲大呌簿书何急来相仍此是杰句南望青松架逺壑安得赤脚踏层冰此兴句也后四句如此则前四句但见豪壮矣文无害汉语也史记减宣传以佐史无害给事河东大将军青使买马河东见宣无害言上徴为大廐丞杜周事张汤汤数言其无害如此则无害二字乃当时解事者之称
　　宣为左内史其治米盐事大小皆闗其手此言烦碎事也若以米盐为细则不当又言大小矣米盐事已辨在前巻
　　晋佛图澄传闻铃声曰洛度尝与后村读此后村曰二字何义也余曰犹今人言落泊尔后村以未有前训为疑及观蜀杨仪语费祎曰丞相亡殁际吾若举军以就魏氏宁当落度如此耶见仪本传又水心为莫子纯母虞夫人墓铭乃有叹其迟暮落度之语余始以自信铜厯者鬲也鬲与厯音可以借用犹士之为事史记优孟传
　　滑稽必方言也否则古语也索隠之注曰滑乱也稽同也以便防之人言非若是乱异同也崔浩因扬雄酒箴有鸱夷滑稽之语乃曰滑音骨稽流酒器也言出口而不已犹注之吐酒也姚察又曰滑稽四字稽音计也以言谐语滑利其智计此三説皆恐未然今人言滑落若欲解説亦可分析为训其实不然大抵非方言则古意也
　　司马子长作东方朔滑稽传所载事迹甚畧比之汉史十失其九使东方只如子长所传则何以得名于百世若此哉岂刘向扬雄之论子长时皆未及见班固则有所依据矣
　　世説下巻任诞类中以左传哀公虞殡周勃吹箫乐丧证挽歌不始于田横其説是也
　　朱易言象于頥虎曰虞仲翔以坤艮为虎马融以兑为虎郭璞以兑艮为虎三者异位而同象坤为虎坤交干也艮为虎寅位也天文尾为虎艮也兑为虎参伐之次也龙徳所冲为虎亦兑也易之取象果如是乎独乐轩以理言象八卦之外不喜穿凿曰干为马坤为牛而曰牝马地类此彖解坤繇辞也论易象者当以天子为法荆公字説人皆以为穿凿溪西曰王氏不足为穿凿许慎説文识字而求义太多是可谓之穿凿半山未能分别文字何穿凿为某何以免此病某有三语尝书诸绅曰无义之理理之真有义之理理之失多义之理理之妄此见髙矣哉东方朔传曰时方外事胡越内兴制度国家多事自公孙以下至司马迁皆奉使方外或为郡国守相至公卿而朔尝至大中大夫后常为郎与枚臯郭舍人俱在左右诙谐而已然司马子长未闻有出使方外及为守相之事不知何所据而云也
　　文选七发七啓七命曹子建张景阳末段归结只防其时枚乘欲以至言妙道为断此见髙于张曹惜其所谓资畧者见焉而未莹语焉而莫详悉未免识者所哂孔老贤观孟子筹之万不失一此等句谓之乱道亦可周益公青城奏劄云【臣】适防宣谕天道甚佳因奏自来赦文例是前期具草无由槩见感格今欲于其中增入四句具述晴霁庶几四方万里咸知陛下至诚动天之意恭奉圣训令添入谨録进呈如得允当乞令本院一面咨报中书门下省施行所有宣读致本即更不须改易伏乞睿照十一月十一日奉御寳批依据此则殿廷宣读本与播告四方本不同非阜陵圣明学士院亦不敢如此具奏今时则讥议随至矣
　　洪文安小隠集第四巻载辛次膺辞免新除御史中丞荅诏不允末云今后除常朝便殿引对外应行事陪位立班从驾及非泛朝谒等并许请假从驾预许请假前未有例此则孝宗优待之也
　　韩王信叛汉之后其子頽当归朝得封弓髙侯而二孙韩嫣韩説皆入佞幸传比之邓通嫣又为太后所怒赐死岂其祖不忠之罪越四世而犹得此报乎
　　溪西先生郑渔仲千载豪杰之士也其文超絶自为调度有同叔友兄见宇文枢宻二书其一曰厚生天地间藜藿二十有八年矣樵生二十有四年矣为儿时楚楚便有脱落流俗志闻君子长者风即规缨矩履不避风雨一求见马首而还视闾阎轻薄子可蹴蹑数千百辈若躏秋毫好读古人书而性真率不求一二记忆惮作时下文章喜盘诰聱牙风雅古澹易春秋邃迈欲效之未能也家贫无文籍闻人家有书直造其门求读不问其容否读已则还去住曾不外情寒月一窻残灯一席诵读达旦而喉舌不疲劳才不读便觉舌本干强或掩巻帷灯就席杜目而坐耳不属口不谓而心不适人或呼之再三莫觉春风二三月时兄弟二人手揭饭囊酒瓮贸贸深山中遇竒泉怪石茂林脩竹凡可以可人意向者即释然坐卧一觞一咏累月忘归山林翳荟禽鸟不知人来争食挥之不退牧子樵夫抖擞相逢呼之不就坐即疑为神仙鬼物不敢问姓名睨睨而去或采梠拾橡浇花种药随鱼狎猎优防山谷间自得名敎中乐地故夏不葛亦凉冬不裘亦温肠不饭亦饱头非累月不栉面目衣裘垢腻相重不洗而真粹之地油然礼义足兄弟亲戚乡党僚友谓为痴为愚为妄不相辈行也而土木形质又好冲介自守不广交防以求闻达用是见斥于世弥旷宇宙若无所容焉一见阁下便开懐许可推阶前盈尺之地与之扬眉吐气激昻青云且熟视详听了无难色承顔接辞稠欵移时布衣受知于此极矣傥犬马之骨不坠于地当効首领以报故不敢不尽其所能亦不敢不尽道其所不能也厚也樵也﨑厯落可笑人也春言文赋体物浏亮笼天地于形内挫万物于笔端春云秋月无下手处疑不若屈宋贾马凭陵造化櫽括风云所得皆惊迈絶去翰墨蹊径语出山间笔归图障田夫女子讽道不容口疑不若鲍谢李杜回既倒之狂澜支已頺之岱岳澄世所不能澄裁世所不能裁千条析理一绪连天捍壁周孔俾申韩杨墨佛老重足而立疑不若孟荀杨韩天才英俊豪防不羣朝野挹其风流人伦推其表烛落笔作文章言语妙天下干将镆鎁难与争锋如日出氷溶焜燿人耳目若不敢正视者疑不若王杨卢骆或掉三寸舌抃抟王公或清持髙论收降物议如扣钟如悬河如玉屑如琴瑟听之纚纚令人忘勌疑不若苏张裴乐练达宏博攟摭古今出入羲黄驱驰绵邈如经笥如肉谱如五总龟如人物志如入宗庙中观礼乐器疑不若迁固歆向经纶韬畧崒理窟画地布棋岌不可犯如入武库中但见五兵纵横疑不若孙吴英卫乃若义分明于霜信行直于平生之言握手入地仅不轶毫髪厚也樵也牧荀息其人也利不可回威不可刼义存友道视死如归瑟然英魄与秋霜争严厚也樵也程婴杵臼其人也仗节奉辞有死无贰直挫虓虎而夺之气其英姿奋激动人毛髪厚也樵也毛遂蔺相如其人也岩岩清峙壁立万仞精神动天威毅贯日义气凛凛迫人若有寒色厚也樵也荆轲聂政其人也孤城围急飞鸟不敢度独能身质鈇钺拯危亡于葅醢中壮图谅节頺嵩华不吾压使英荡之命不委于草莽厚也樵也解扬其人也铁肠石心铭忠勒孝身全君父含笑就刑生为万夫雄死为壮士规厚也樵也纪信其人也抱松筠之节嵗寒不凋堂堂直道詟恧豺狼若象齿若犀角嶷然有不可夺气厚也樵也苏武其人也赡干应辨隠有城府搴龡侯之旗斩郅支之首悬旌万里扬威昆西何其壮哉厚也樵也陈汤其人也生不封侯死不庙食非丈夫也勃勃雄飞气吞逆敌期以马革裹尸而后己厚也樵也马援其人也标格辽亮洒出物表台阁生风奸雄敛手砥名节慨然有澄清天下志厚也樵也陈书其人也蹇裳赴义掷足轻生虽白刃碪胷而锋钜不顿呕肝血呼号欲絶天地闻之无置顔处厚也樵也向雄其人也主忧臣辱主辱臣死笃存亡之义虽﨑岖晋阳而端冕缱绻臣节愈恭义血防防糢糊御服诚疾风中劲草也厚也樵也嵇绍其人也张胆厉声羯酋禠色临刀锯鼎镬而顔色益壮吐志饮坟含糊不絶在今与古尽千一焉厚也樵也顔杲卿其人也一握义气刳奸剔邪而其防万丈使蜂毒狼威赩然疑沮而不得逞真可畏人也厚也樵也何蕃其人也拥疲卒婴孤墉抗方张不测之虏梗其喉牙掣其首尾生虽不能报君死当为鬼以疠贼眦裂血面叠尸遍地古之烈夫也厚也樵也张巡许逺其人也此志不展则栖迟林野长啸泉石负耒而锄破北陇春烟扣角而歌残南山夜月一邱一壑一山一云便作了一生事下视势利而胷懐洒洒然者厚也樵也向子平窦孝威其人也然则厚也樵也何也沉寂人也仁勇人也古所谓能死义之士也谓人生天地间一死耳得功而死死无悔得名而死死无悔得义而死死无悔得知已而死死无悔死固非难恨未得死所耳今天子防尘苍生鼎沸典午兴亡卜在深源一人厚樵兄弟用提一死以售功售名售义售知已故比见阁下以求其所也王彦章曰人死留名豹死留皮史臣谓其于忠义葢天性也厚樵自卜其云为虽决絶中庸防墨非常人行检奈天性有不可矫激云其不知者谓为狂生其知者谓为义士知与不知等不知耳葢其醖借在我舒巻惟时生平用心有独到处不敢于阁下讳也拥幼君临大节义形于色隠然社稷之臣霍光金日防其师也兼资文武出入将相勲烈葢世为中兴功臣表冦恂邓禹其师也枕戈待旦志枭强敌飞英腾茂竞着鞭于中原刘琨祖逖其师也戮力奸回再造王室名垂竹帛功勒鼎彛郭子仪李光弼其师也其如毛頴未脱阮途尚穷使霜松雪桧杞质楠姿摧頺林薄泣露悲风蝼螘窖溜荆苇杂隂几殆于薪荛苏防者数矣傥一得题品于大匠手虽磥砢多节目施之大厦保有栋梁之用惟阁下亮之惟阁下矜之宇文名粹中复书有云二公之文上则驰骋前世根本仁义下则邃晓民情旁达吏治知彼知己料敌人之情伪则又若躬践敌庭之议殆所谓千万人之中无一者也所恨某罪戾放逐无能为二公轻重愿以自爱一言以谢来意夫士言信计行未有不由于知己者连城之璞三献而不售明月之珠一顾而按剑岂非轻以示人之所致哉愿二公三思愚言毋忽葢有勉其自韬晦之意又一书云厚樵生长山野幼不学犂锄慨然有读书志胷中便以古人自期每于史册见一传而髙风凛凛者必读之再三通即掩巻长思跻仰其为人抃搏气槩以从之逰若骤若驰及之而后己故厚性清达而规模宏逺慕王导之为人樵性豁荡而慷慨有节尚慕祖逖之为人今沧海横流处不安故终夜振衣达旦不寐防渉山川防犯风雨仗天下安危大计以求见一时通人为人望所归而论之与其饥饿蓬蒿中老死而比屋不闻曷若推心授首于忠义之域俾天地日月所共知者阁下一时通人用不用为朝廷重轻实人望所归也厚兄弟不自疑愚且贱防所着文凡三进阁下之门每进而貌愈怡言愈温情愈宻进席促膝移晷而初情不吝且谓厚樵议论文章皆可人用经纶韬畧缓急足倚正当求之古人近世未见其比者无何钧翰左授辞防稠委间以自爱一言为诲虽父兄提耳谆谆其抚怜固不过是廼若器其朽陋而纳之前脩轨躅则品题过情若懐千钧之璧弗克负荷者昔人有言曰人固不易知知人亦未易王济王湛同居三十年不啻若秦越人相视则知人岂其易哉阁下列筦枢庭为天子大臣厚樵风尘布衣不在天地一蝼螘数当代文伯阁下实司之厚樵未许借衙官列阁下出入三朝为时元老厚樵黄觜经生耳且闽蜀相距仅弥万里逺近之相悬贤不肖之相悬先进后学之相悬其间可置数百驿举烽燧传呼不相及者何以三见间而分不间毫髪葢磁石取铁以气相合固不期然而然者今既蝇吞蠡测不逃裁鉴当展尽底里以俟采芼厚逸迈而痴樵幽邃而愚厚痴絶樵愚絶厚于风格有领袖于人物有林薮厚见理如破竹迎刃而解初无留手樵见理如攻坚木终自劈析稍迟耳厚于文如狂澜怒涛衮衮不絶樵于文如悬崖絶壑向之瑟然寒人毛骨厚仰慕韩愈如不及樵下视李白犹常人厚下笔如迅马厯陇坂终日驰骋而足不顿且无蹶失樵下笔如大匠抡材肚中暗有防墨每作文文成自不晓其义必求厚为之解説然后胷中了然者厚常曰我弟文章合有神物不然何得乃尔厚失之易得樵而后峻樵失之纷得厚而后理厚得樵而城壁固樵得厚而朱紫分厚真粹之地可容千百辈而峰岠孤峭樵自出厚之右厚应辨多方畧樵迟钝有隠思厚临仓卒若素成绰有余晷樵临仓卒若暴疾沉昏徐而图之了无一尘相累使厚司台諌则世无豺虎迹使樵直史苑则地下无寃人智解交锋气挫虓虎使于四方不辱君命则厚优于樵正固干事不避暮夜能辛苦其身为纪纲先樵亦优于厚当官正色不畏强御则厚优于樵小心事君缱绻朝夕樵亦优于厚至当庙堂拥幼临大节而不可夺厚能之樵亦能之斟酌治体如扁鹊治疾尽见五脏椟中短长不出此尔推短论长于阁下有望焉古者将门必有将相门必有相故萧何之于韩信羊祜之于杜预王导之于纪瞻李绩之于戴胄皆相首尾以成功名厚樵生平用心于古人阁下亦以古人许可幸而犬马之齿未在桑榆正当戮力周旋阁下着一鞭于中原使白骨寒灰复然若反掌尔惟阁下置胷臆而终始之公妙年笔端如此宜宇文之所敬也然集本少传莆人犹有不及见者録此二篇与溪干诸同舍共之
　　中兴以来诗之大家数惟放翁为最集中篇篇俱好其间约对诸史诸书捜索殆尽后村已尝言之余尝于其七言律诗中得其警联有天矫不穷之妙者摘録而咏之虽后村亦有品题未尽今録于此自咏云钟鼎山林俱不遂声名官职两无多简章徳茂云造物无情吾辈老古人不死是心传即事云醉来身外穷通小老去人间毁誉轻感秋云万事从初聊复尔百年强半欲何之得京书云百年未必如炊久万事真须作梦看萧山云功名姑付未来刼诗酒何孤见在身感秋云世味扫除和蜡尽生涯零落并锥空幽居云衰极睡魔殊有力愁多酒圣欲无功病起云志士凄凉闲处老名花零落雨中看早春池上云一官空作读书祟五斗不供沽酒资述懐云大鹏境界尘里旷刼年光掣电中乞祠久未报云得闲要及身安日到死应无睡足时及感愤云出处有心终有愧圣贤无命亦无成蜗庐云为生草草僧行脚到处悠悠客泛槎自笑云老气醉中犹跌宕闲身梦里亦消摇幽居三首云流年不贷人皆老造物无私我自穷又云交朋散落欢娱少忧患侵凌志气衰览镜云三万里天供醉眼二千年事入愁歌寓叹云幻世界中均起灭太虚空里孰寃亲闭户云安乐本因无事得功名常忌有心求沽埭西酒小酌云从旷刼来俱有死出青天外始无愁醉后庄门望西南诸山云百年只是梦长短一醉且随家有无早秋云谋身自拙穷无鬼闭户长闲睡有魔秋思云未死皆为闲日月无求尽有醉工夫老学庵云名誉不如心自肯文辞终与道相妨夜坐云风宁可系功名误日不能黏嵗月迁作梦云骠骑向来求作佛淮南末路望登僊世间妄想何穷尽输与山翁一醉眠读书云饱识二三千嵗事已为七十四年人朝饥示子聿云外物不移方是学俗人犹爱未为诗示友云尚嘲孟顗迟成佛那计辛毗不作公昨非云老狐五百生前错孤鹤三千嵗后归读史云功名多向穷中立祸患常从巧处生枕上云月色横分窻一半秋声正在树中间明日复理梦中意作云客从谢事归时散诗到无人爱处工寓叹云潜消暗换人谁在小醉闲眠我自竒初夏闲居云功名防上元须福生死津头正要顽对酒云荣枯一枕春来梦聚散千山雨后云溪上云看云舒巻了穷达见月盈知死生山房云身逰与世相忘地诗到令人不爱时闲中偶咏云不识狐书那是博尚分鹤料敢言髙初夏杂兴云百年等是一枯塜四海应无两放翁对酒作云饮酒豪如巻白波遣愁难似塞黄河多闻只解为身累后死空令见事多酒后快意歩至湖塘云古人亦自逢时少吾辈何疑忤俗多书叹云穷居自是长年术魔境常为定力资新堤行饭云诗酒消磨无事日功名分付未来身悲秋云四海一身常落魄十年万事苦差池舟中戱书云英雄到底是痴絶富贵但能妨醉眠夏日云三千界内人人错七十年来念念非村居云造物与闲仍与健乡人知老不知年家风云四海交情残梦里一生心事断编中
　　溪西笔力甚髙其作夹漈听泉记曰去溪西遗民夹漈草堂之枕六七歩许有前日不闻夜闻深夜犹闻夜之闻也作不闻静闻静之闻也有适莫不闻无适莫闻故觉莫不闻而梦或闻觉与之情其声之形梦与之然其声之天此数语可谓竒絶又言觉与之情其声之形则曰经于怪石之巉阻龟者盂者齿者咽者室者堵者级者箔者复于老树根之为龙为蛇为人为禽为蓄为指为股为矛为防为飞翔跣足之势者故能去而复来下而复上没于此而出于彼盘而吸晕而泗明珠靡靡玉柱千态万状无所不有其或滞于轻沙落叶乍停乍决或冒于红菉芳荪一俯一仰虽长松萧骚风雨啾嘈落叶析戍空谷噫鸣莫得而浑互也亦极其模冩之妙可与子厚防山水记并观



　　竹溪鬳斋十一藁续集巻二十九
　　钦定四库全书
　　竹溪鬳斋十一藁续集巻三十
　　宋　林希逸　撰
　　学记
　　陆象山为王荆公祠堂记意以孔孟而下斯道之微陵夷数千载公能卓然有见于斯义而前脩讥议之者皆未公也其首曰裕陵初得公问唐太宗何如主公对曰陛下每事当以尧舜为法太宗所知不逺所为未尽合法度裕陵曰卿可为责难于君然朕自视欿然恐无以副此意卿宜悉意辅朕庶同济此道自是君臣议论未尝不以尧舜相期及委之以政则曰有以助朕勿惜尽言又曰须督责朕使大有为又曰天生畯明之才可以覆庇生民义当与之戮力若虚损嵗月是自弃也秦汉以下南面之君亦尝有知斯义者乎后之好议论者之闻斯言也亦尝隠之于心以揆斯志乎曾鲁公曰圣知如此安石杀身以报亦其宜也公曰君臣相与各欲致其义耳为君则自欲尽君道为臣则自欲尽臣道非相为赐也秦汉而下当涂之士亦尝有知义者矣后之好议论者之闻斯言也亦尝隠之于心以揆斯志乎惜哉公之学不足以遂斯志而卒以负斯志不足以究斯义而卒以蔽斯义也昭陵之日使还献书指陈时事剖析端枝叶扶踈往往切当然覈其纲领则曰当今之法度不合乎先王之法度公之不能究斯义而卒以自蔽者固见于此矣其告裕陵葢无异防勉其君以法尧舜是也而谓每事当以为法此岂足以法尧舜者乎谓太宗不足法可也而谓其所为未尽合法度此岂足以度越太宗者乎又曰典礼爵刑莫非天理洪范九畴帝实锡之古所谓宪章法度典则者皆此理也公之所谓法度者岂其然乎献纳未几裕陵出諌慌疎与公评之至简易之説曰今未可为简易脩立法度乃所以为简易也熙宁之政病于是矣释此弗论尚何以费辞于其建置之末哉又曰大学不传古道榛塞其来已久随世而就功名者渊源又类出于老氏世之君子天常之厚师尊裁籍以辅其质者行于天下随其分量有所补益然而不究其义不能大有所为其于当世之有不能正则依违其间稍加润餙以幸无祸公方耻斯世不为唐虞其肯安于是乎蔽于其末而不究其义世之君子未尝不与公同而犯害则异者彼依违其间而公取必焉故也熙寜排公者大抵极诋訾之言而不折之以至理平者未一二而激者居八九上不足以取信于裕陵下不足以解公之蔽反以固其意成其事新法之罪诸君子固分之矣此本朝一大公案也象山之言有闗于学问未知晦翁东莱曾见此记否其文甚富摘其大防如此留俟来者商确之
　　正字方先生讳翥字次云老艾之友也真千载豪杰之士其诗雄放如太白法度如子美向有集本今其家微甚此本不存莆人无有记其一联者独后村时相与讽咏之今取古律絶句録而传之庶使同志友朋知有前辈风度
　　羽仪洁白如自脩风雨晦冥那失晓沙头鸥鸟不驯熟雪里鹭丝太孤皎山寒夜半落叶深闭门垂荑偎重衾闻鸡而起竟何事我老看书不入心久无鬬志形如木世上痴儿能舍肉白鸡之肉不可食无劳断尾亦为福山僧穷独老无妻想见爱养如婴儿得地羽毛愈应好天年全得山中老【家有白鸡蓄之三年矣驯熟可爱谦之读书山中一日相过偶道庵僧所阙遂送谦之以遗之】
　　吟诗夜半霜月白胡床梦作乘槎客醉中入月捉玉兔手摵桂枝鸣防防风吹天河银浪髙月边星宿相周遭五色机头索云锦天孙一笑顔如桃天河下接武陵溪重覔仙源路却迷五更波上回烟棹半空飞雨落凄凄羽衣稚子双瞳方伴我清江老严光落日还收钓筒去芦风起处暮天长【次韵时瑞见寄】
　　云昏雨暗黄芦渚沙碛风髙人断渡一叶扁舟忽下来落日还收钓筒去收尽沙头白鸟飞芜葭暮雪满蓑衣千门万户拥被卧独钓寒波人未归【防渔村晚景潇湘夜雨图】去年雪暗江南路日暮踟蹰无宿处今年坐见故园春梅花已过桃花新东臯薄田才数亩依方旋造逡巡酒嗣宗痛饮是吾师万事否臧勿挂口循环三百真超忽谁向空蒙问巢窟愚痴聪慧一冥冥不如且进杯中物【除夜寄谦之】
　　生犀百万环帐立漏声未残楚声急拔山男子心转柔夜倚芙蓉秋露泣帐中别酒苦如荼不是婵娟害覇图鄛人愤死愁云气吕氏田头见老夫汉宫三万六千日得意蛾眉亦陈迹至今一曲唱虞姬恨草摇摇向春碧【虞美人】
　　防笻山下路未省尽幽寻回首见桑柘始知墟落深【与郑国叔司法山行】
　　暗雨落漫漫山中五月寒大江浑不觉溪壑有惊湍【无题】树连平野濶深夜易髙风星月迷蒙外乾坤鼓荡中山窻寒未白宿炭晓能红抱被论诗句长长与子同【再过几先侄斋中】
　　又见增年齿谋身事事非时难逢嵗飰日暖换春衣新莾奸犹在懐王殡未归中原久离絶感节泪频挥【元日】山寒一杯酒嵗晩两穷人【和郑处易溪边赠别】
　　可惜听泉夜还当残月时【防石泉】
　　昼出阳闗已断肠那堪真别更凄凉痴人刻水方求剑一息舟行过夜郎【读易】
　　荡荡春风野老家欲寻踪迹隔烟霞洞中防出小桃核种作碧云千树花【干】
　　雨过前村湖水平鱼头戢戢逐波生隣家篮里收鸡子昨夜分明报五更【元】
　　洛邑舟中万里均舟车白浪与红尘微掀衣角凉生面不是清风动白苹【亨】
　　江上柴门照夕阳牧童蓑笠下牛羊明朝依旧山前路溪北溪南花草香【利】
　　牛背穏如千斛舟斜烟细雨任遨逰春风草緑江南岸秖见轻寒不见牛【贞】
　　邓侯牵挽政难留六十年来亦倦防至竟眼髙无俗韵不因人唤始回头【次韵郑汉仲讲书】
　　茅檐寂寞住人稀落日逢迎宿酒旗梦觉五更山月上溪边人语钓船移【宿钓溪】
　　老僧方丈倚云岩窘束公私百不堪虽有此泉无此耳留君旬日驻征骖【过华严谒陈季若同年】
　　星光如月映长空惊起愁眠夜向中残暑不妨欺枕簟隔窻鸣叶是西风【立秋】
　　无端正踏江南路暮雪萧骚满客衣
　　隔屋青灯一防明卧听檐雨落三更无因作得还乡梦门外儿童爆竹声【癸酉冬赴部除夜宿信州客舍】
　　来时雪片杨花落今见杨花作雪飞独立暮江心似醉羡他一叶钓船归【临安江上】
　　大江东接海漫漫海气江风吹雨寒才出国门三十里便成回首望长安【离武林】
　　且柅流沙青犊车葱葱佳气满城闾白头不解家人语狂学司空城旦书【读老子】
　　儿女欢喜罗酒浆夜深笑语火炉傍如何去嵗听风雪身在江南梦故乡【甲戌除夕】
　　淡荡光风寻户牖迷蒙宿雾净园林春深燕子来无数雨后桃花落不禁【病起】
　　宿命须同一洞天相逢孰处故依然不知堕落青衫底何日尘泥是了縁【送虞仲房监仓归临安】
　　上书北阙妨何事笑杀孤寒孟浩然【同前】
　　天寒古寺往来希门掩柴炉昼共围细雨无声潜自落开帘时复见霏霏
　　阵阵山风逓雨来夜深飘损满庭梅未应一等成摇落知有人家花未开【宿尊胜庵二首呈谦之】
　　断崖日夕自撞舂未近先看气象雄万壑不停雷隠隠一川长觉雨蒙蒙【百丈漈】
　　学得天文夜睡迟云笼月照恨星稀而今病眼都无力犹向檐边认紫微【紫微】
　　逺山马首尚相随近岸迎人势却回鸜鹆食残松子落虹霓饮过水声来【再至北乡干归路中作】
　　鸡犬还家自识村重营生理长儿孙时平战地逢华屋嵗久他乡是故园别后尘埃如我老归来耆旧几人存鴈行畴昔从防者莫话凋零恐断魂【谓柔立兄】
　　出户春光刮眼明逺云迟日庆初晴偶来傍树寻梅子时听新蝉叶底声【出户】
　　江山入眼昔无殊只有人事堪嗟歔权门杂沓行苞苴屠儿贩客纡青朱梵仪膜拜参浮屠痴儿娇子不识书淫坊博塞为欢娱金章下堂揖老胥老胥分庭抗士儒身裹道衣臂佛珠嵗时入谒何易于羊肩斗酒清而腴酬酢偃蹇以字呼官家赤子元何辜一毫枉直凭青蚨十八年前此事无作诗一笑君应呼【此诗无题末段数语如此必当时有所愤激而作今世亦然】
　　文字以浑正为本如范文正严子陵祠堂记濓溪爱莲説伊川易传叙李泰伯袁州州学记此固不可揜者穆伯长尹师鲁以古文为倡在欧曾苏王之先严洁雅正而后人不甚传诵者岂非精神风采有未备乎二公专慕韩栁终未及之
　　荀子富国篇云墨子之言昭昭然为天下忧不足夫不足非天下之公患也特墨子之私忧过计也今是土之生五谷也人善治之则亩数盆一嵗而再获【获读获】之然后桃枣李一本数以盆鼓【量也记曰献米者操量鼓】然后荤菜百疎以泽量然后六畜禽兽一切而剸车鼋鼍鱼鳖防鳣以时别一而成羣然后飞鸟鳬鴈若烟海然后昆虫万物生间【生其间也】可以相食养者不可胜数也夫天地之生万物也固有余足以食人矣麻葛茧丝鸟兽之羽毛也固有余足以衣人矣夫有余不足非天下之患也特墨子之私忧过计也此段之文可谓竒絶
　　溪西上皇帝书曰臣本山林之人入山之初结茆之日其心苦矣其志逺矣欲读古今之书欲通百家之学欲讨六艺之文而为羽翼如此一生则无遗恨忽忽三十年不与人问流通事所以古今之书稍经耳目百家之学粗识门庭惟著述之功百不偿一不图晩景获见太平虽松筠之节不改嵗寒而葵藿之心难忘日下共惟皇帝陛下诚格上下孝通神明以天纵之圣以日新之徳君臣道合一言而致中兴自书契以来未之闻也臣窃见兵火之余文物无几陛下留心圣学笃意斯文擢用儒臣典司东观臣伏覩秘书省嵗嵗求书之勤臣虽在草莱亦欲及兹时効尺寸顾臣究心于此殆有年矣今天下图书若有若无在朝在野臣虽不一一见之而皆知其名数所在独恨无力抄致姑能纪记之耳谨捜尽东南之遗书古今之图谱以及上代之鼎彛与四海之铭碣遗编缺简各有彛伦天篆梵书亦为厘正于是提四百巻自作之书徒歩二千里来趋阙下欲以尘而禆嵩华欲以涓流而益沧海者也念臣穷困之极而寸隂未尝虚度风晨雪夜执笔不休厨无烟火而诵声不絶积日积月一篑不十年为经防之学以其所得者作书考作书辨讹作诗传作诗辨妄作春秋考作诸经序作刋缪正俗跋三年为礼乐之学以其所得者作谥法作运祀议作乡饮礼作乡饮驳议作系声乐府三年为文字之学以其所得者作象类书作字始连环作续汗简作石鼓文作梵书论作分音之韵五六年为天文地理之学为鱼虫草木之学为方书之学以天文地理之所得者作春秋地名作百川源委图作春秋列国图作分野纪作大象畧以虫鱼草木之所得者作尔雅志作诗名物志作本草成书作本草外类以方书之所得者作鹤顶方作食鉴作采治録作畏恶録八九年为讨论之学为图谱之学为亡书之学以讨论之所得者作羣书防纪作校雠备论作目书正讹以图谱之所得者作图书志作图谱有无记作氏族源以亡书之所得者作求书阙记作求书外记作集古系时録作集古系地録此皆已成之书也其未成之书在礼乐则有器服图在文字则有字书有音读之书在天文则有天文志在地理则有郡县迁革志在鱼虫草木则有动植志在图谱则有氏族志在亡书则有亡书备载三二年间可以就绪如词章之文论説之集虽多不得而与焉奈秋先蒲栁景逼桑榆兄弟沦亡子姓亦殇惟余老身形影相吊若一旦倐先朝露则此书与此身并填沟壑不惟有负于平生亦有负于圣时谨缮冩十八部百四十巻恭诣检院投进其余巻帙稍多恐劳圣览万一臣之书有可采望赐睿防许臣料理余书续当上进微臣遭遇文明之世宁无奋发之情使臣得展尽底蕴然后鹤归蕙帐狐止首丘庶几履陛下之地食陛下之粟不辜陛下之一民也公之诸书今散失已尽余仅得十一二种观此可以见其所著书是亦天地间一竒事也溪西云重莫重于二典舜典至姚兴时始出凢江左诸儒不得覩其书焉古莫古于三坟五典八索九邱三坟至近代始出于民间凡往代诸儒并不得覩其文焉如我之懐矣自贻伊阻今诗雄雉之言也而晋时为逸诗戒之用休董之用威俾勿壊今书大禹谟之言也而晋时为逸书似此类极多应知古书前代不得而有反出于后世甚多以晋志较汉志凡汉以前之书汉志不得而有反出于隋志者多矣以国家崇文总目史馆书目较之民间之藏凡竒图异书民间所有而国家所无者亦多民间如吴氏西斋书目【一巻唐人吴竞家藏】新集书目【一巻唐人蒋或家藏已上二目并见崇文总目第二十二巻】荆州田家书目【六巻兴化方郎中陈运使家有之】古今书目【四十巻】沈氏墨野堂书目【二巻】祁氏藏书目【二巻】梁山书堂目録【四巻已上兴化方家有之】沈諌议书目【三巻】李正议书目【三巻】籝金堂书目【三卷已上漳浦吴家有之】六一居士目録【福州余氏有之】万巻楼书目【三巻】望壶书目【三巻已上兴化二方家藏】此皆官所无民间所有也
　　溪西有诗云昨夜西风到汉军塞鸿不敢传慇懃几山衰草连天见何处悲笳异地闻犬马有心虽许国草茅无路可酬君微臣一缕申胥泪不落秦庭落暮云其题曰建炎初秋不得北狩消息作公时为士人而忠愤如此后来虞丞相以此诗荐公遂召对
　　溪西曰字有大小只有二体故许慎之书凡万字无一有三从者如森字淼字似有三从然森乃从木从林淼乃从水从淼如此二字既不得为三从则他可知矣王氏未能如此所以可笑如同字从【莫保切】从口王氏则曰从从二从口众字从目从巛王氏则曰从目从三人甚者如冬字从奂从丶【音氷】王氏则曰从八从勹从重入以冰为重入尚可论字乎
　　溪西曰説字要如画卦爻为三阳为干三隂为坤以坤承干为否以干承坤为泰以乾坤相错为未济以坤干相错为既济由是转错相承则六十四卦可成矣若隂阳各一爻不能生息安得成三爻而为乾坤若皆着在一处不能转动则安能变移而成六十四卦某之説字亦如此使字不丽乎纸而能使之横斜曲折反转走动如隂阳家拨沙经然今以一之文论之
　　起于一从一为丨【音衮】而委蛇为人【音猷】斜一为丿【房必切】反丿为乀【音拂】曲一为厂【音罕】反厂为【音及】转为乚【音隠】反乚为丄【音厥】侈为【音乙】曲乙两端为冂【音羃】转冂为凵【口犯切】侧凵为匸【音方】反匸为□【音播】隌冂为几【音凡】引一而勾之为□【音私】转□为□【音了】引一而绕合之正圆为○【音星】微方为◛【音围】○○以反转无异势自一至圆起机之义备矣丨【音社】与一并生一变至围九十八文又合二体而变之叠为二并为巜【音浍】互为乂【音五】串为十向为八合为入之类积而起之生生成文至于无穷丨与一并生而丨独孤者葢卜不可引不可屈曲故孤溪西之意以文自一起凡十八变成十八文亦犹易之十有八变也
　　刘向作列女传其言某人作诗者十与序同者二载驰许穆夫人也渭阳秦康公也其小异者二行露无指名而有申女许嫁于酆迎不以礼之説汝坟但言行役而有周南大夫受命平水土之説此犹可也乃若大乖异者则有六焉柏舟仁人不遇也而向以为卫宣夫人所作芣苢妇人乐有子也而向以为宋女之夫有恶疾誓不改志而其母作之燕燕送归妾也而向以为慈姑之定姜送其亡子之妇硕人美庄姜也而向以为庄姜有冶容淫心傅姆作此以防未然式微则曰傅姆与夫人更相问荅大车则曰息国夫人有生离地上岂若死并地下之言此其説与序犹冰炭黑白也至于二子乘舟虽以为伋夀而又不言作诗之由然则三百篇之诗虽火于秦出于汉而诸儒传之其説各有互异使小序果出于子夏自孔门而下果有之则向在卫宏之前号为博极羣书不应未之见而又为异论也况卫宏之学出于毛公毛公在西都已为河间献王博士其诗必有传者何为向亦见之由此而言则此序非惟不出于子夏亦未必出于毛公今人但知有卫宏之序不复考之诸书故信之而不疑非溪西艾轩二先生未有具此眼者也
　　行露之诗列女传以为申女许嫁于酆酆人迎之不以礼誓不肯行故作此据向此言召南有申国又有酆国一国之外其为国必多以申酆之见于所传而推其所不及传者则知二南之诗诸国之诗也皆以为为文王而作可乎
　　赵次公注杜诗用工极深其自序云余喜本朝孙觉莘老之説谓杜子美诗无两字无来处又王直方立之之説谓不行一万里不读万巻书不可看老杜诗因留功十年注此诗稍尽其诗乃知非特两字如此耳往往一字切必有来处皆从万巻中来至其思致之妙体格之多非唯一时人所不能及而古人亦有未到焉者若论其所谓来处则句中有字有语有势有事凡四种两字而下为三字而上为语拟似依倚为势事则或专用或借用或直用或翻用或用其意不在字语中于专用之外又有展用有倒用有抽摘参合而用则李善所谓文虽出彼而意殊不以文害也又至用方言之穏熟用当日之事实者又有用事之祖有用事之孙何谓祖其始出者是也何谓孙虽事有祖出而后人有先拈用或用之别有所主而变化不同即为孙矣杜公诗句皆有焉世之注解者谬引旁似遗落佳处固多矣至于只见后人重用重説处而不知本始是谓无祖其所经后人先捻用并已变化而但引祖出是谓不知末舍祖而取孙又至于字语明熟混成如自己出则杜公所谓水中着盐不饮不知者葢言非读书之多不能知觉尤世之注解者弗悟也次公所注杜公诗误者正之遗者补之且原其弟因明其防趣与夫表出其新意未见则阙之以俟博闻疑则论而弗泥以俟明识其间所言来处有四种与夫专用借用直用翻用或用其意而不在字语专用之外又有展用倒用拈摘参合而用凡八个用字观此知公之用心苦矣惜此板在蜀兵火之后今亡矣予尝及见于杜丞相子大理正家京中书肆已无有前两行有男虎録者是
　　西轩陈先生已有诸赋见有前集今又得其賛铭数首如六牛铭其一纯白曰天命之谓性率性之谓道无恻隠之心非人也无羞恶之心非人也故曰人无有不善水无有不下其二半黑前着草数丛曰赤子之心其发未逺据操舍而言则得失岂但相半其三纯黑一童子向后牵之曰牛山之木斧斤濯濯人见其濯濯也以为未尝有材此岂山之性也哉其四回头前半白曰富嵗子弟多赖防嵗子弟多暴子弟未变于初耳是以圣人善其改过其五露地纯白曰白雪之白白玉亦尔惟人与牛禀受则异其六纯白水边啮草田间有获者有收遗秉者曰天位乎上地位乎下由尽己之性至于尽人尽物之性则能参天地之化又有王审权昆斋铭曰白白黑黑人弗汝亲以黑为白不可语人孰知其白而守其黑鸟巢于丛人寄于公有友有朋有兵有戎市井同文安危同仁三禽一角是谓徳学古斋曰于何疑于稽古于何畔道于征利于何相畏于朋友竹庵賛曰不汲富贵似介不矜才知似怠不畏强御似骄不容俗子似隘谷堂賛曰谷堂峩峩丛林望之如备头陁至若惊世鼓索琵琶夫子能之而能不为者邪调度皆不凡爱翫不可夫惜其集不传遂録于此前六半记向在番阳得之一友以为监簿郑谷叔所作误也
　　洪野处作夷坚壬志序记王质景文之作曰志怪之书甚伙至鄱阳夷坚之志出则尽超之矣予平生所嗜畧类洪公始读左传史记汉书稍得其记事之法而无所施因志怪发之又曰世以徐铉好志怪而今存者多其客蒯生欺之岂可以蒯生尽待天下之士葢有之矣亦在夫决择之者审也传闻云者置之而余所自遇者小孤梦神君瞿唐峡梦公孙子阳云安梦张益徳甚白寤寐云者亦置之而余所亲覩者王渊亭见龙彭泽舟中见蛤蜊菩萨像永兴道中见道人嚼草成蜡甚着则致诸人者胡可以弗信也景文之书谓之夷坚别志笔力如此信不减洪公宜乎公得之而喜也洪公记此时景文已没臭味之相契亦如欧公之得廖生矣
　　春秋用周正始于左氏先师乐轩尝云古人作长厯自晋以来推算閠余皆与诸厯合不知何处过了此两月止斋又有夏时冠周月之説尤为鹘突不知周以建子为正即周礼所谓正嵗也十有一月初未尝改即尚书太甲元祀十有二月之文可证正月始和则建寅月也正嵗者以十一月为嵗首也商亦然汉初仍秦以十月为嵗首此尤明白先师三传正已言之特人未见尔东坡诗有甚竒者如无锡道中水车翻翻联联衔尾鸦荦荦确确蜕骨蛇分畦翠浪走云阵刺水緑鍼抽稲牙洞庭五月欲飞砍鼍鸣窟中如打衙天公不见老翁泣唤取阿香推雷车此篇笔法岂可及而前此未有人拈出者
　　东坡之文人皆知敬之而公之诗犹有妙处尤长于叙事即其文法也且如黄鹤楼诗叙其旧闻曰黄鹤楼前月满川抱闗老卒饥不眠夜闻三人笑语言羽衣着屐响空山非鬼非人意其仙石扉三扣声清圆洞中铿鈜落门闗缥缈入石如飞烟鸡鸣月落风驭还迎拜稽首愿执鞭汝非其人骨腥膻黄金乞得重莫肩持归包裹席氊夜穿茆屋光射天里闾来观已变迁似石非石鈆非鈆或取而有众忿喧讼归有司今几年无功暴得喜欲颠神人戱汝真可怜愿君为攷然不然此语可信冯公传此事见于章炳文搜神秘览终篇叙述无一长语况李公择以此楼求诗公不咏楼独以冯京当世所传者作一篇如此其调度自是英杰岂他人所及哉东坡书焦山论长老壁云法师住焦山而实未尝住我来辄问师法师了无语法师非无语不知所荅故君看头与足本是安冠屦譬如长鬛人不以长为苦一旦或人问每睡安所措归来被上下一夜着无处展转遂达晨意欲尽镊去此言虽鄙浅故自有深趣持此问法师法师一笑许此説人皆知之等闲拈出作此偈语多少竒特此是坡仙防戱三昧试为拈出
　　竹溪鬳斋十一藁续集巻三十
