　　钦定四库全书　　　　　集部四
　　漫塘文集　　　　　　　别集类三【宋】
　　提要
　　臣等谨案漫塘文集三十六巻宋刘宰撰宰字平国金坛人绍熈元年进士官至浙东仓司干官属韩侂胄用兵挑衅宰不乐仕进寻自引去屏居漫塘三十年屡召不出以直显谟阁主管玉局观卒于家朝廷嘉其节赐諡文清事迹具宋史本传宰著作甚多淳祐初王遂裒其遗稿十仅得四五为之编订名曰前集理宗收入秘阁世遂无传明正徳间大学士靳贵从阁中抄出因授王臬锓梓为三十六巻宰秉性恬澹平生无他嗜好于书靡所不读虽博考训注而自得之处为多所为文章淳古质直不事藻饰而自然明达漫塘一赋尤为世所传诵其讲学一以程朱为归当为真州司法时方禁仕者读周程氏书宰坚不肯署状所与游者多朱子门人而不及登朱子之门故集中三致意焉亦可见其趋向之坚笃矣宰所着别有语録十巻今已久佚惟此集仅存云乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　漫塘集巻一　　　　　　　宋　刘宰　撰赋
　　漫塘赋
　　张端衡谓漫塘叟曰余昨宦东州客有问漫塘之景者余无以应或又有徴图于余者曰子漫塘里中人也寜无之余又谢无有既归将与好事者谋之而游乎塘之上见景物之无竒游观之无所难之可若何叟不对退而援笔为之赋其辞曰
　　东沿桞巷北届蔬畦小沟环其南通川漫其西靡种靡艺不薅不治【平声】葭芦茁而映带成行沙土溃而壅底为堤荼蓼丛生蒲稗因依菡萏红白错如布棋烂乎若吴陂初按于彩陈【去声】粲兮若月宫更下于瑶池翠盖亭亭芳气菲菲鹭惯圆沙之宿鱼便宻藻之依蛙蚓争鸣而鼓吹百万鸳鸿来下而斓斑舞衣云防而霞散锦绮风平而月漾玻瓈兹寔天壤之真趣有非世俗之可知亦有新斋临乎水涯小桥斜径矮屋疏篱雨未多而泥没膝门虽设而草侵扉朽木惯宰予之昼寝青苔惊玉川之夜归仙舟自去谁为元礼髙轩不来孰为退之叟之辞未毕端衡曰止余闻李愿安盘谷之居杜老喜浣花之寓彼岂玩志于物纵心佚豫盖以厌俗喧卑脱身遐举要必有伟丽之观幽闲之趣以澡雪其精神澄清其志虑庶白日可到于羲皇而宵梦足通于帝所况如吾子内絶意于声色外忘怀于圭组为计已决厯年已屡而是塘也广深虽愧苏夫子之沧浪而僻逺亦殊栁先生之钴鉧其隘也可辟其阙也可补胡不增其髙而为基夷其平而为圃画舫浮深修梁跨阻嘉花美木之列植真馆凉台之接庑使邻曲改观儿童欣舞顾乃计失于因循事仍于莽卤岂惟无以自适于一时抑恐因之贻笑于千古漫塘叟曰吁巢居知风穴处识雨顾吾与子虽同声气尚殊出处子寜规我以目前之苟且毋寜怵我以方来之谤誉彼花迷金谷之园雪冷袁宏之渚凄凉钓瀬富哉郿坞试由今而视昔果孰去而孰取张子由是俛然而思释然而悟曰子无俟于索言吾特从而戏汝
　　楚辞
　　昭君曲【读郑虞任所赋及石湖诸贤题巻昭君事反复畧尽管见容有未合漫书巻尾】
　　朝日曜兮春花玉壶炯兮清冰耿余心兮不欺付妍丑兮丹青君王兮宵衣壮士悲歌兮战死岂余身兮惮殃抗风沙兮万里崔嵬兮增城璀灿兮昭阳羌末路兮多艰幸朕时之不当氊裘兮娱嬉穹庐兮容与怨羣胡兮我欺谂九天兮谁许南风兮徐来掩涕兮无语四十五十兮无家抑有慙兮防女
　　和楼倅宗簿【昉】
　　某病不可仕归老渔樵郡通守楼宗簿好古乐善意其违世独立似古隠者歌楚词以遗之辞严义正足与屈宋并驱友人王仲永料院复用韵见寄见黄门而称贞虽不能不为知言之累然厚意不可孤也谨次韵以谢前以自见后以见区区之望云
　　草莽莽兮平台鸟翩翩兮去来侧身兮引睇长太息兮徘徊揽余辔兮髙骛岂不夙夜兮谓行多露潄流泉兮枕石憺无营兮得我所同心兮离居未倾盖兮有书岁既晏兮无娱我思君兮君开闗而望余
　　其二
　　余幼好此竒服兮岁荏苒而华顚闻若人之好修兮搴众芳而独专结微情以陈词兮鳞鸿杳以无传惟圣哲之茂行兮在举能而任贤横江湖以扬舲兮寜维楫之可捐烂晨光兮破羣幽清风发兮凉气飕飕琼佩兮锵锵玉鸾鸣兮啾啾时不可兮骤得君胡为乎此留
　　月桂辞送陈兄部运京口
　　芳菲菲兮月之桂子之家兮传芳世世月之桂兮古犹今徃则得兮子寜不嗣音冠鹖冠兮谢章甫司征商兮河之浒更兼官兮部运幸讫事兮无忤归来兮归来倚门怅望兮髙堂慈母
　　书窦文卿墓
　　栋宇兮煌煌鬓髪兮苍苍羌一言兮防心驾吾车兮建阳车既驾兮遄归今良是兮昨非释众累兮春冰耿吾心兮夕晖斯道兮孔夀斯人兮不忘十载兮重来泬寥兮此堂风撼兮寒松霜凋兮百草佳城兮葱葱万古兮是保
　　五言絶句
　　云边种松【云边先陇庵名】
　　渐止牛羊牧还添雨露滋但令萌蘖长自有岁寒姿
　　题屏间
　　野旷乾坤大身闲日月迟有生均自得造物本无私
　　谢陈佥惠红緑柿
　　红緑分佳果丹青让好辞遥怜霜落叶岸帻坐题诗送李季允侍郎归蜀五絶用禅房花竹幽为韵
　　宻叶秋逾润幽花晚更妍去来谁是主试问白头禅地僻风烟好身闲日月长未知嘉遯吉占验笑京房淮海身如系岷峨路去賖相思冰雪里却立嗅梅花交情契金兰燕乐非丝竹我歌古别离语尽君当续日脚收新雨禅房早得秋重来应更好谁与共清幽
　　送昔监税满替
　　但了官中事都无俸外钱妙年能尔尔晩节更须坚
　　题虎丘劔池
　　石壁千年立池泉百尺深萧萧陵下木遗恨古犹今
　　题王氏天开图画巻后
　　浓淡非妆防纵横谢剪裁凭栏一凝睇图画信天开
　　次王兄韵二首
　　锦绣胷中富珠玑笔下生如何鹿门去不向玉堂盛买屋依三阜开窻对两池去来谁是主空锁壁间诗【泼墨池庵前有两池号海眼旁皆流水为三茅胜处某本得之既为好事者所取云】
　　再用韵
　　野径梅初发寒塘草又生能来同社酒莫笑瓦盆盛緑杨陶令宅芳草谢家池开径应须我酬君未有诗
　　云边遣兴
　　穴处堪忘世松餐足永年有时云雨止独立看青天
　　送李果州【道传　以人生五马贵为韵】
　　萧然瘦鹤姿不受世俗尘吾衰久矣夫眼明见斯人含香趋汉陛前席问贾生要路须民庸锦衣聊昼行一年春好处寒食一百五想见束晨装沙头震鼍鼓昔吾有先正走卒称司马忧国等忧家人物君其亚【贵字韵阙】
　　七言絶句
　　仪真法曹日作
　　纷纷恶直喜阿谀局束英豪气不舒万事付渠三昧手此生自放五车书
　　题仪真常平仓壁
　　苦被微官缚此身汗衣亭午亚红尘维舟醉卧垂杨下输与江湖自在人
　　仪真呈隣居同官
　　南楼风物怯新晴管领心知独有君从使市声鏖午枕不妨清梦到行云
　　过尤溪
　　尤溪塘上征人路记得停骖一解顔十载重来儿女换似曾相识有青山
　　过剡溪
　　青山叠叠水潺潺路转峯回又一湾想见雪天无限好不妨独棹酒船还
　　赋陈太史所筑凌云亭四首
　　太史曾题仲举舆子虚赋就压蓬庐终然不负凌云志防向蓬莱顶上居
　　吏退庭空一迳深交柯宻叶布繁隂婆娑谁识先生意恐负当时庇物心
　　紫烟缥缈接云霞亭下连甍十万家想见当年闗尹子已占柱史入京华
　　身自蓬莱顶上来彩云深处见崔嵬凭髙莫作凌云想闻説天门有诏催
　　题冯公岭旅邸
　　层楼杰阁耸朱栏楼下行人自徃还但见彩云横木末不知身在翠微间
　　题永嘉寺壁
　　石泉飞下寳莲宫似听钧天奏未终千古风流谢康乐可无屐齿此山中
　　题石门奉真观
　　叠障为屏石作门隂云漠漠雨昏昏清游到晚不知去要上峯头望晓暾
　　吴门道中
　　三吴豪侠骋轻肥尽是当年襁褓儿鬓髪苍苍顔色改问翁如此复何为
　　舟过惠山
　　小立船头看惠山山尖半在有无间蚕眠未老秧方緑且放烟云自徃还
　　舟中
　　蓼岸着花红半吐稻畦过雨绿平铺炊烟起处三家市却向江湖忆畵圗
　　醉中
　　一樽绿酒与君同且喜荷香送晩风四座尽倾谈柄白满筵不用舞裙红
　　漫塘口占
　　醉着船头背月眠醒来红日浴晴川等闲活计无人共独占江湖万里天
　　九日
　　捣餈篘酒荐新舂叹息年来甔石空不惜解衣供一饷要令稚子识家风
　　感春
　　隔溪啼鸟弄新音绕岸蒲芽迸绿簪花事只今强半在不妨风雨搅春隂
　　七夕
　　天孙今夕渡银潢女伴纷纷乞巧忙乞得巧多成底事祗堪装防嫁衣裳
　　天台道中用陈氏园亭韵
　　笋舆穿过万重山邂逅登亭一解顔剩欲题诗徧苍石举头羞见岭云闲
　　再用韵
　　亭俯澄波对碧山山头古木总苍顔爱山未办还山计猿鹤还应伴我闲
　　秋怀二首
　　翠幄迎霜半染红髙林风过杂笙钟澄光万顷天无滓留与羲和驾六龙
　　一抹红绡日脚霞千林暮霭纳归鸦西风卷尽梧桐叶乞【去声】与中庭散月华
　　嘲啼鸟【脱却破袴】
　　破袴年来未改为园中啼鸟汝何知从教解使君侯悟尔死何由得盖帷
　　东阳道中闻杜鹃
　　万里云山路渺茫车轮竟日徃来忙凭君一语成归去笑杀儿时射四方
　　闻桔橰
　　嵗旱田家竞作劳车声夜半响嗷嘈市门多少夸毗子日晏髙眠笑尔曹
　　宿直里店二首
　　扁舟泛泛逐惊湍朔吹颷颷作晓寒舣棹逺来投野店应门幸喜得儒冠
　　稻获田空宿水禽去来终夜有清音投床倦客无他想秪【入声】有江湖万里心
　　雷发散雨书怀
　　轰雷惊散半空雨赫日冲开万里云依旧炎炎还酷暑南来犹幸有晴薫
　　题吕城庙
　　吕公遗垒枕髙冈落日西风草木荒王气悬知南国在不妨北面俨冠裳
　　和陈倅校书惠诗
　　故交衮衮白头新倾盖相望有防人奉诏君应归册府一蓑我欲老江滨
　　和陈校书祈雨有应
　　一念忧民敢惮烦肩舆得得欵祠坛莫嫌勺水能多少自是壶中世界寛
　　和陈校书生孙
　　四海声名陈太丘元方有子复何忧他年羔鴈成羣至不独丹青诧豫州
　　和赵季行用兰花韵三首
　　破除百卉发孤芳造化工夫有抑扬平易堂中无个事一枝相对吐清香
　　结根嵓谷谢羣芳多谢光风为发扬骚客毋烦赋纫佩省郎行矣趣含香
　　鶗鴂潜消百草芳清芬散逐楚风扬洛阳姚魏空增价愧死嵓隈有国香
　　次韵苏明仲
　　诗翁名字简思陵死去人疑化鹤丁败絮当年犹自拥褐衣今日可忘情
　　酬陈子与
　　门外秋光入句频门前积雨少来人利名到底成何事赢得江湖自在身
　　送晦庵语孟集注与诸侄
　　伊洛遗书徧讨论微言千古破童昏要知此老殷勤意送与君家好弟昆
　　冬日即事
　　飞亷不解却丰隆结就浓隂万里同须信碧霄无防滓晓来红日自生东
　　戏和荆公读汉书
　　当年泚笔笑愚忠后日私书迹更穷自是京刘异恭显未知君意与谁同
　　读韩诗和其韵【诗有二句云力去陈言夸末俗可怜无补费精神】
　　韩子文同孟氏醇陈言去尽只天真君诗费却雕镌力笔下应夸自有神
　　读蘓武传
　　李陵卫律两降人大义相规防尽诚陵语不传传卫律要令千载识交情
　　读公孙卜式儿寛传
　　儒雅寛世所宗汗青中介牧羊翁史家有意君知否未必文华胜朴忠
　　读楼护传
　　刘氏难令吕氏安郦生大义炳如丹君卿卖友阿王莽死去何顔见吕寛
　　读卫青传
　　任侠行权世所诛将军尚借齿牙余古来名将勤招选底事牢辞不敢居
　　书陈少阳遗墨后
　　赎死何由可百身遗书犹足警来人当时珍重千金字此日凄凉一窖尘
　　送应徽之归天台
　　去来行李苦匆匆世路﨑岖一笑中闻道倚门占鹊喜早寻归棹浙江东
　　借明秀轩韵送赵推入幕二首
　　七泽波涛笔下吞相逢晓日上天门祗【入声】今出处难同调慙愧髙轩防访存
　　纷纷末俗假成真幕府归来岁聿新万里终存江海志一毫莫染簿书尘
　　云边即事
　　山鸟纷纷不计名晓来聒聒弄新晴山人不识虞庭乐疑是箫韶奏九成
　　题龙祠米元晖词后【以有改胜寻为寻胜者作】
　　醉笔淋漓纪胜寻重来尚想百年心浪将一字殊先后谁识朱太古音
　　松影
　　老松偃蹇印晴空倒影参差澹月中夜久无人共清赏一庭萧瑟走虬龙
　　戏传老【时在慈云寺设糜】
　　锦绣囊开一夜风万家花栁鬬主月红谁知一防阳和气尽在髙禅杖锡中
　　谢荐医
　　容貎天黥二十年刳肠一洗怅无縁秪今纵使逢医缓却顾霜毛已飒然
　　云边阻雨
　　辗转无眠到夜阑鹊声送喜近檐间好风吹防夜来雨晴日放开云外山
　　又用前韵
　　蔷薇篱落送春阑笋葚园林早夏间牛背牧儿酣午梦不知风雨过前山
　　酬传老
　　人生不见古无怀平陆犹成灔滪堆百岁髑髅能发语有生非乐死非灾
　　题布金寺钟楼
　　云间缥缈出层楼楼上钟成四百秋当日繁华今不见钟声依旧满林丘
　　黄梅
　　林梢脆实荐辛酸尚记儿时刮目看老去齿牙无复昔晓枝犹喜堕金丸
　　题张端衡竹木石画
　　槎牙髙树萧梢竹絶岛风烟开短轴更烦防笔作衰翁啸月吟风饮山渌
　　送张端质上春官
　　第一江山酒两壶送君鼓箧入皇都直须第一收名第莫使江山擅美呼
　　送刘簿秩满东归
　　一官簿领十年间此去青云手可攀胜日西湖浮画舫频将巵酒酹孤山
　　谢赵使君豁租
　　长榜朱书又墨书使君颁令豁逃租一千里内欢声满十数年来此事无
　　送茅监
　　一棹东来载月归宦途此去有光辉祖筵是处花枝袅慙愧衰翁昼掩扉
　　寄潘子善上舍
　　寂寞安居十载余髙轩欲过尚踌躇莫嫌穷巷青泥满自是门多长者车
　　代柬寄王去非
　　闻随使节过江东想见旌旗十里红多少苍生在寒谷早吹邹律转春风
　　寄江东真漕【徳秀】
　　金陵千古帝王都肉食何人解逺图只有爱民真学士不慙通务汉三儒
　　简同志
　　竹韵因风来满楹桂枝和月印中庭遥知棊罢浑无事百首新诗醉复醒
　　谢纪倅惠梅
　　翠实堆盘对緑樽清香尚想月黄昏主人合试调羮手病叟难忘止渇恩
　　口占谢陈使君
　　相思目防鉴湖船书别殷勤敢赠言未解终南寻捷径少寛谷口截朱辕
　　书蒋云巢诗巻后
　　逸兴常同造物游驾巢不与世人侔日晴紫翠开千嶂依旧君家在上头
　　云边遣兴
　　泄云日日冒山头古涧淙淙咽怒流但得农家余雨泽不妨客子叹淹留
　　乙酉夏述怀二絶
　　水边舟子竞招招陌上车尘晩更嚻祗有幽人无个事藕花深处弄轻桡
　　岸栁风摧更绿饶槛花当暑自红娇流行一气元无息松栢何妨独后雕
　　答王去非觅栁栽
　　不惜柔条折赠君与君分占万家春祗愁五栁门前景不称三槐堂里人
　　得轩即事
　　上印还家不计年水光弥望木参天绿云洞里【尝名漫塘上为绿云洞天】开书幌红锦波心漾酒船
　　荷花
　　淤泥除尽藕根空留得孤芳照病翁水面亭亭尘不染悬知不是蓼花红
　　和钱晋之绿云洞天韵
　　理乱幽人了不闻扶疎绕舍绿成云洞中不异人间世一枕邯郸浪防勲
　　答钟元达觅藕栽二首
　　红妆翠盖出汚涂水面风吹醉欲扶自是凌波有仙种文君莫讶茂陵姝
　　渐防青钱浮水面犹将素节混泥沙送君百顷风潭上莫笑原非十丈花
　　戏谢张端衡惠牡丹并汤鹅
　　右军【俚语谓鹅】浑脱从花王老子开盘喜欲狂拟揷一枝无称面浪餐鹅炙愧刘郎
　　题瀑布画
　　泄云澒洞遮山腹古木槎牙缭山足举头百丈泻寒泉知有髙峯挿天绿
　　题德源庵【祖坟所在因仿社仓以惠村民】
　　牖戸绸缪实父基豆区积贮训承师老来事业仅如此慙愧平生祗【入声】小知
　　回陈兄惠瓜
　　碧圆到眼舌生津三载深慙拜赐频莫怪尊前最知味东陵自是种瓜人
　　奉酬陈居士
　　髙人不作饭牛歌盍向沧浪具笠蓑正使同舟欠西子也胜逐日效秦娥
　　用韵索青娥丸
　　病余不赋恼侬歌活计江湖一钓蓑傥许膏肓驱二竖肯令红粉汚青娥
　　代柬苏佥
　　七十收身古战场归来八十更康强酒阑庭戸秋光好想见诗成一缕香
　　柬张簿二首
　　簿书阅过防牛腰一缕清香午未消栀室醉吟谁是伴铁城折简可频招
　　细肋朝来正割鲜瓦瓶先腊湛寒泉香栖枳棘寜多日防送横飞上九天
　　代柬促陈居士归
　　一棹东游久未归羞囊应已典春衣淡烟疎栁鲈鱼市底事流涎对落晖
　　代柬答徐监押
　　隋堤绿栁漾清流画舸输君烂漫游柘荡髙湖须老伴不妨捩柁出湾头
　　口占送纸鹤帐与王克家中书【塈】
　　雪翎丹顶更裳持赴君家六尺牀午枕不须蛮素问主人心地正清凉
　　和王克家所寄草堂诗二首
　　弦歌流化记琴堂椎鲁难言愧互乡正对薇花挥翰墨犹能春草梦池塘
　　身在金华与玉堂寄声时到祝鸡乡为言旧访卢仝处栁压平堤水满塘
　　次韵谢范黄中运管【炎】二絶
　　一区闻道宅新成潇洒真堪寄此生胷次清冰元自莹不妨更向玉壶盛
　　刁坞春回花满枝沈溪梦防水盈池遥知吊古经行处落纸云烟总是诗
　　题恭靖兄志庵二首
　　宅兆当从志所安故山松竹舞林峦莫嗟外有封疆隔【亡侄欲求邻壤未得之】自觉中含宇宙寛
　　山势西来如鳯舞林峦左转若龙蟠门前一水流新绿须信神心万古安
　　题明伦堂【六杉中一桂】
　　六树庭前过屋山一枝仙桂许髙攀【俗説如此】风云有幸逢千载里社应先庇万间
　　送徐兄封川之行
　　别时触目是愁端适喜君懐宇宙寛千里事人犹见喜寄声别驾好相防
　　闻杜防三首
　　旧于东阳道中闻杜防啼曾题壁间一絶乡邑无此鸟近颇有之因作三絶其一用旧韵以解前诗之大言无实云时绍定己丑春
　　当日停辀古道傍大言聊以解愁肠只今老去还吴下无复驱车走四方
　　天津桥上小徘徊入耳新声兆有开家住江南异京洛不因君至浪惊猜
　　薄宦思归畏崄巇从君归去苦嫌迟归时绿鬓今黄髪归路平安我独知
　　送洪季扬【扬祖】分教横州兼呈丁帅二首
　　仕有为贫难择地志将及物要乘时青衫入手南中去此意惟应我辈知
　　五百人中占上防四千里外客诸侯南中頼有贤方伯处我应须胜自谋
　　送机僧代柬庄氏
　　长荡湖南好事家只今无复旧豪华斗升为乞西江水涸鲋余生或有涯
　　送丁道士住洞阳
　　华阳洞口链丹台仙客遗基在草莱急遣羽流专洒扫千年去鹤防归来
　　九日送酒黄竹磵
　　老瓦盆中渌酒香田家风物近重阳不知竹磵槃桓处今赋黄华第几章
　　寄题洪氏永则轩
　　此则天然与性俱执柯何必逺求欤父兄行已一家法圣哲传心万巻书
　　为纪生借屋
　　乃祖焚身为祖刘末孙那敢不相周单辞徃扣贤公子茅屋何妨得借留
　　送上元张尉兼柬吕制干二首
　　千古繁华白下亭万家花栁拥层城登临此去非无地弹压中间要有声
　　幕府东来第一人姓名星斗揭苍旻龙驹要踏浮云去好向庭前一问津
　　枕上四首呈丁景舒【时景舒句容罢归】
　　督邮行县岂徒哉指防虚无作祸媒料得渊明知此意悬抛印绶赋归来
　　歌容与倦将迎五斗看来一羽轻若也儿曹知此意可容千载擅清名
　　篱边把菊玩遗芳未肯从渠入醉乡五字句中窥屈宋七弦声里到羲皇
　　等闲逰目送飞鸿适意何妨酒一中莲社未应寻盛逺竹林中亦着涛戎
　　代柬谢袁兄
　　渔樵并舍两相忘三迳回防久就荒只有生平真活计湖光万顷接山光
　　送无灰酒周马帅口占三絶
　　寳玺来归万国春海隅花鸟亦欣欣皇恩更向将军厚乞【去声】与人间自在身【借用】
　　乞得闲身荷圣朝旧栖佳处日逍遥却怜赤壁归来日歌舞樽前祗小乔
　　奉寄无灰酒十罂一杯入药可长生药成预约分酬我眉夀相期比老彭
　　奉酬敬亭石隠君
　　宛陵佳处敬亭山中有臞仙独自闲賸喜好音来物外莫令佳句到人间
　　为土山行者劝縁
　　莫言山势但陂陁坐防东南万顷波地胜要人勤洒扫瓶空无米却如何
　　送珪老住普照
　　结屋缘崖地苦悭嘉名犹记夀丘山万家不隔髙人眼日月东西见徃还
　　赠沈术士号金腰带
　　万钉寳带诚堪羡七字成诗喜欲狂世事浮华有真趣赠君一笑作行囊
　　汤参议惠莲走笔以谢【时两侄分争】
　　莲实同房若弟昆人情乖异不堪论只今昆弟成胡越蔓草犹能庇本根
　　走笔送韩昕伯谒任广文
　　芹宫竞说广文贤姓字髙悬衮绣边八十老翁无失徳三千弟子尽推先
　　题明秀轩【时赵虞卿新修】
　　波摇山绿浸云根山压波回不受吞镜面平开三万顷当轩管领属王孙
　　和刘圣与顾龙山探梅四首
　　玉骨冰肌淑且真只应姑射可为隣东风次第吹桃李输与侬家第一春
　　暗里曹刘可识真意行不必问比隣天涯望防无来使占取山中自在春
　　山行未惬此情真问讯寒梅到比隣但有疎花印寒月不妨自是一家春
　　费尽铅华总失真色香清絶两无隣待渠经始和羮了乞【去声】与无边草木春
　　甲午秋作四絶题窻间
　　驿吏持来郡吏批丁寜急急趂符移儿童骇汗催科急趣驾元来荷圣慈
　　明时一士不遐遗臣子无才盍自知骑马趋朝常处士防人笑诵醉翁诗
　　漆园逸气藐云霄吏部英词掲斗杓未用鸡虫分得失笑防鹏鷃两逍遥
　　联翩衔尾下深溪又是当年竭泽时玉烛均调何日是舂陵三叹次山诗
　　赠凌山人二首
　　星冠鹤氅賸威仪新纳官钱得度归慙愧三茅老兄弟一生木石草为衣
　　百链灵丹手制成等闲骑鹤上青冥缑山自有来时侣莫羡辽东化鹤丁【凌本李居士弟子今师丁道士故云】
　　赠齿医鲁生
　　曾过当湖好事家园池髣髴记豪华老来只欲甘藜藿乞【去声】我仙方固齿牙
　　次李秀嵓鹤溪四诗韵
　　凄凄寒日漾溪流猎猎西风送客舟勇退端为天下计留行谁为圣王谋
　　忠谋衮衮要须殚防度敷陈舌本干夜半防思前席对天遥毋使此心阑
　　少年意气十分强河广期凭一苇航老去结庐渔舍畔笑防鳬雁徃来忙
　　稻粱初熟社醅香草草杯盘不着行别后书来烦记取绿杨堤畔水盈塘
　　贺真参政因以为戒
　　名贤得位古来难君有髙名宇宙间愿率众星环北极要令百世仰西山
　　闻田老死于临安
　　见说眉厐质粹温他年凖拟大吾门可怜不识家翁面虚作人间一世孙
　　送郑节夫
　　盛年已去壮心阑此别悬知后防难愿使乾坤同日月不妨闽浙异江山
　　柬西冈诸李谋复宏词墓
　　前朝流派日星明圣代殊科更防名遗骨未寒丘垄废可能宗党不闗情
　　书汤兄诗巻后并呈丹阳大夫三首
　　明月韬光甓社湖发挥千载赖耆儒清江曲就无人识来徃横塘一鄙夫
　　令尹胷襟隘五湖狂言时肯听迂儒未知他日翘材馆可着当年郑介夫
　　长安未必胜江湖盖世功名徯大儒三事更应登宻令一防我欲伴樵夫
　　走笔谢王老丈惠花牋
　　璀璨金鱼学士牋玉堂落笔起云烟半生野外扶犂手乞【去声】与真如掷道边
　　题子登侄环绿斋
　　竹树回环一亩宫红尘不到绿隂浓堆前祗【入声】有书千巻善后悬知防万钟
　　题槃斋
　　不到槃斋十一年旧时梧栁已参天应乘天上浮云去忍防梁间淡月篇
　　题刘文简所藏墨梅巻
　　烟雨和成宛擅场新来飜着雪衣裳以吾不可学渠可善学杨君秪此郎【杨补之甥汤君所画自谓得补之白黑相形法此巻乃为倒晕素质以反之】




　　漫塘集巻一
　　钦定四库全书
　　漫塘集卷二　　　　　　　宋　刘宰　撰五言八句
　　云边偶成二首
　　月下浮舟去云边曳杖行物华随节换人意与秋清小圃蔬逾润荒丛菊向荣幽寻元自好底用绊浮名地旷晩逾静山空月倍明银河横灏气石涧伴吟声防防迎风叶飞飞湿露萤岁华行晚矣为尔一凝情
　　发绍兴
　　留滞青春晩经行此日初柔条桑着眼短穗麦生须竹外云埋屋花边水绕渠个中容我老肯遗子公书
　　天台道中
　　花重朝霏散鸟啼春意深风光自流转行役负登临涧水流新绿山云卷夕隂病容兼白鬓漂泊此时心
　　冯公岭
　　地隘山逾峻人勤俗不奢时培石上土更种竹间茶接畛田成篆连筒水溅花征尘如不到老我即东家
　　长林场海边道上
　　海雾晚逾合海风春更寒衰顔欺薄酒老胆傲惊湍丛竹人家近平沙客路寛明朝应更好山翠扑征鞍
　　松江道中
　　乆作松江梦重来泛短篷淡云飞急雪枯叶战狂风烟末三家市波心一钓翁鸱夷身计耳呉越等成空同叶恭叔郑节卿饮于赵子野官舍【分得壶字】
　　相望各千里相逢酒一壶交情贯金石诗思江湖夜雨滋园菊秋风落井梧归与吾有日聚散一长吁
　　偶成
　　木落山呈骨泉空水反源知时秋燕去负日午蜂喧玉粒炊晨甑金英卧晩园岁华今已暮身世两忘言
　　试郭生笔
　　金华山中僊委蛇霜雪明君于何处得束缚封管城大白真若辱脱帽甘沉冥世有扬子云犹堪草经
　　送傅守伯成归【以林园穷胜事钟鼓乐清时为韵】
　　烦暑敛清晓西风生逺林客怀感素秋归梦越千岑祖帐城南门蔼蔼萃华簪举觞忽有赠去矣无遐心堂堂司马公独乐五亩园岁月坐成晩花木亦已繁世事尚可为石交有遗言归来黙无语拊石弄潺湲令行肃权豪仁施先困穷适此饥馑余喟彼杼轴空劳来穷人谋祈禳与天通那得三百州落落皆此公世念分五兵当使道战胜昔别稽山隂风采臞而整重逢惊少壮神光烁衰病一气中夜存还丹葛令永日来清风黄堂少公事凭栏一长望千载防兴废论功赤壁多语士北府锐归舟眇家具吊古足新制金山故佳丽杰观环孤峯对峙焦公庐林杪出疎钟南归谢尘鞅北眺足从容应持济川手一酹击楫翁辩士变初説勇士衰再鼓向来东海滨有士节独苦岁晩儿女恋颇亦类张禹堂堂裴晋公绿野能容与仕至二千石富贵有足乐官为諌大夫亦足究所学兰阶擢珠树金闺聮棣萼何妨赤松游不负黄石约濯缨沧浪水为爱沧浪清明明中兴主斋居方厉精疏傅不自惜决去鸿毛轻滥觞尔何知咄哉檀长卿北渚有狂士病卧忘四时绿暗知春晩叶落识秋期西风日已髙凝露方自滋独有岁寒心不负流水知
　　送梁伯旸归括苍三首
　　怒风驾海潮钱塘天下壮岷山浚源委东下极奔放中横吴淞江烟波四望归与太史笔偃蹇九霄上城闗美少年三五事游冶明珰烛绮疏寳香笼舞榭一朝黄金尽帷盖羞狗马短檠有真乐行矣遴取舍西北天马驹堕地志千里暴生执鞭辔邂逅渥洼水东来荐郊庙声名蔼千祀咄尔驽骀辈局缩当愧死
　　云边偶成
　　乐岁饶嘉泽荒山徧有秋防云犹过雨平陆自交流香饭炊红软嘉蔬荐绿柔蝇营竟何事老我即菟裘
　　即事有怀二首
　　千山收宿霭一气蔼金行爽吹舒澄碧晴晖丽太清徘徊望前岭徙倚歩南荣为问莼鲈客何须身后名济世无长防观诗叹小明悠悠忘夜永淅淅听秋声困踬盐车骥飞腾腐草萤乖逢偶然尔造物两何情
　　仪真雍生见和因再用韵兼怀仪真
　　北观凭栏望西桥信马行朋从有名胜风物正凄清乱定人烟改春回草木荣遥怜旧游处坏壁暗题名【闻余梅园题壁尚存】
　　久客怜之子寒牕防晦明羁禽恋乡国来雁尚边声事去云成狗时来草化萤未须论得失把酒谩忘情
　　和郡倅陈校书【模】祈雨韵
　　麦陇收黄槁秧田欠绿滋三时犹好在一雨未为迟精意能先物神明敢后期邦人孚至意可但不能欺
　　和罗权丞【愚】至日雪韵
　　台上五云纪宫中一线添巧开三白瑞幻出六花盐宿麦犹期润前山已见尖应怜贵公子索句久巡檐
　　送张端袤摄簿建平
　　吏道贵更事君行非为贫勾稽戾初意疾痛系斯民一日居须葺他年政若神放船秋水阔着眼看修鳞
　　戏呈南池同游诸兄
　　方池带南郭胜践及西风多稼天连碧芳莲水映红渔歌来席上鸟影度屏中想见垂杨里诗成又暮钟
　　山行阻雪呈同游诸友
　　幽寻本无急聊以防友生尘中妨剧谈故作林下行仆夫问归路夜闻风雪声何妨小迟留妙理细重评
　　和前韵呈李果州【道传】
　　行乐非吾事朋从慰此生剧谈忘夜永起立缓杯行黄独幽人供朱弦太古声他年盛山集不假退之评
　　送张端袤主含山簿
　　计利无非利辞难枉作难驱车平路去髙枕此心安县小勾稽易时危赋敛殚好禆千虑失可使百忧寛
　　寄寳应丘大夫【攽】
　　制阃今元帅男邦旧大夫受成无弊事直上有夷涂赤县图新入苍生喘欲蘓底须劳战士城筑守淮隅
　　丁亥冬感懐寄赵章泉【蕃】三首
　　楚塞仍多事章泉阙寄音由来使狙诈何意启狼心国势时轻重江流自古今遥怜杜陵老对雪防愁吟报国知无术书空竟若何淮山云惨淡钟阜石嵯峨髙孝遗规在梁陈徃鉴多癙忧徒尔尔逺浦听渔歌我屋方茅下君家闽楚交鹿门知得计燕幕未安巢涧谷泉堪饮山田饭可抄应携灵夀杖雪蘂嗅梅梢寄同年朱景渊通判八首【以二人同心其利防金为韵】
　　念昔从子游金陵佳丽地幕府盛宾僚东南称两尉子才清而通我拙世无二栎社虽轮囷灵根同晩岁黙数金陵友在者犹四人纠曹今别乘法官驾朱轮千钟已弗暨一念还酸辛况我病所纒渔樵寄此身输子曳朱绂斑衣奉慈亲
　　当时最少年雪林紫芝翁诗名三十年正复坐此穷落日澹平湖宿草鸣寒蛩何时一樽酒徃酹与子同【谓赵紫芝汝淳】
　　四海游夫子粹学洞古今闻善亟推挽常恐力不任时危系长才白日已西沉拱木战寒风凄其千载心【谓游黙斋九吉】
　　茂苑子周子慷慨忧时危斯文鼂董流炳炳日星垂言深众所惊用浅才不施穹窿山下笛怀人定谁其【谓周正字南仲】
　　滕子嗜古学万巻作生计孤灯耿夜阑盗畏不敢睨至寳世不售虚名竟何利尚想古城隅幽花开绕砌【谓滕贤良】
　　细栁真将军劲气可立懦向来拯时危功畧天下半屡诏不肯起出处悬自断十载山泽游万念春冰涣何当求识面介子同里闬【谓周马帅虎】
　　古人重结交一诺轻千金嗟我与夫子论交岁月深一别三十年两鬓霜雪侵愿言益自强鴈来时寄音
　　题王荆公半山图
　　归来心事平蹇驴踏秋风举鞭问髯奴何如浣花翁道旁防髙松风来自相语桃李今何之岁寒予与汝
　　喜延陵从事【丙】还任
　　闻道古延邑欢迎旧尹归邻翁争扫舍学子竞牵衣賸喜陈编在还欣俗物稀樽前重怀想葵日映清晖
　　题戴氏稼庵
　　小泊寻前约周行得伟观乾坤开玉宇日月走金丸髙岸城池固平田井牧寛京尘障游日从子税征鞍
　　题茅山泼墨池庆云庵
　　路转防山腰地寻双海眼涧咽吕公泉桥横蜀道栈主人去不归山空春事晩何时具蔬笋开门延客饭
　　寄宜兴赵大夫【与慈】二首
　　胜地古阳羡清才今长官能令三害逺坐使四民安【闻邑境自公之来狱无重囚野无暴虎】勿谓时无防【来书云去替只四月】仍防弊有端做成循吏様传与世人看
　　去接鸳行侣犹怜鹤髪翁连翩致嘉实多防荐清空【所惠酒名】徃见孤成约酬知有朴忠金张渠尔耳相阀自清风【闻浙右颇有托后家占田者】
　　苦雨遣兴
　　老去身何有时危念苦深朝阳方借暖宿霭又成隂梁楚安巢少闗河去鸟沉谁歌出塞曲慷慨百年心
　　答王虞卿邀游山
　　墨池催胜游虞卿枉真迹我行浩无期君归定何日非忧年岁晩自叹机防失空烦日卓午蔬饭满香积
　　碧云即事
　　唧唧秋蛩鸣耿耿秋夜长简编负初心枕簟怯新凉朝曦入踈牖宿云散前冈归与一叶舟浩歌听沧浪
　　送黄竹磵
　　湘流不尽恨楚客赋离骚世已殊于古君奚罕所遭羁怀便酒圣野兴挟诗豪醉里擡诗眼山空月色髙
　　云边喜潘兄见访
　　年衰病愈难学废朋来少闻子剥啄声慰我精庐悄髙谈极今古逺识到防愿君缄此言勿贻俗子诮
　　六言八句
　　题真州广恵仓仓即故船场居南楼及天宁寺后中有大池塔影浸其中
　　淅淅风摇丛苇霏霏雨弄新晴坐对江南山色往来无限离情塔影参差波面歌声宛转楼头已负少年行乐更输衲子清幽
　　送陈内机弃官还
　　一官已判归休五斗何湏外求违己莫询田父折腰免见督邮身寄红莲緑幕梦餐翠栢丹霞归去聊寻旧隐功名盍付渠家
　　七言八句
　　代赋寿宁宗潜邸
　　圣学家传自有师更罗英俊侍经帷治功尚论唐虞际政体寜甘汉晋卑猥向梁园陪末坐敢凭尧厯记佳期羞嚢已办诗千首凖拟年年荐寿巵
　　和真州太守营屋新成之韵三首
　　长淮清晏久无虞官舍人烟已复初共喜舆图方日辟讵应卒伍尚星居四营分创因遗址百堵周围列聚庐武备既严军气壮岂专捍御奠州闾
　　东南列将谨防虞尚记熙宁变法初一自边兵渡江水遂令卒伍杂民居炊烟不断云横垒清夜无哗月满庐妙用独推贤太守征徭元不到乡闾
　　经始南风咏有虞落成筦报秋初连甍尽撤编茅旧万灶重新列屋居千里只今成保障一防谁复等蘧庐何人袖出如椽笔为写丰功掲里闾
　　和淮漕八月十四夜月诗二首
　　清凉景界限尘纷玉宇从容静夜分欲满尚悭今夜月乍舒还敛北山云孤光飜动枝头鹊余晕潜驱草际蚊好处欲言人不觧湛然天宇印心君
　　长淮百谷庆西成万里何妨共此晴霖雨尚关天下望月华犹幸晚来明要看玉宇清光满闻道银河此去平邂逅西风轻借力夜深桂影更敷荣
　　中秋月有云翳再用韵
　　孤城急鼓转严更歩屧中庭午夜晴人世昏昏同梦寐使星耿耿伴清明云开霄汉光华逺望极关河眼界平想见登临无限意此身那复计浮荣
　　仪真和同官韵二首
　　先生文采似班扬俗子何能较短长顾我未知全璧否期君聊复善刀藏壮怀欲写湏更仆胜日能来对举觞青紫不湏分失得旧防多少困槐黄
　　簿书尘里见清扬握手论心味更长何日山林共归去故园花竹可逰藏颜徒自乐一瓢饮汉殿争陪万寿觞马革裹尸成底事要湏髙卧到羲皇
　　北固山望扬州怀古
　　北固城髙万象秋烟竿一缕认扬州试乗緑涨三篙水要见朱帘十里楼泪湿宫衣朝雾重愁薰寒草夕阳浮隋堤旧事无人问两两垂杨系客舟
　　怀林维国二首
　　予学宦金陵得三山林维国邵武任伯厚吴门朱景渊婺源叶潜仲为之友相得甚欢维国知我爱我视他友为甚惟恐予有过差一夕四人相防扵潜仲廨舍抵足达旦始各自诵所短而诵人所长终也自言其长而诵人之短递相规益其友爱如许维国去金陵未二年终扵永嘉予亦离羣索居无复朋友之益辛酉十月初五夜忽梦与维国遇如平生欢觉而凄然成二诗
　　四海论交二十年知心一见似前缘情亲尚记通宵语忠吿难忘送别篇梦入蓬壶重防靣座看书史尚堆前应怜废学从农圃要使留心在简编
　　尚记升堂拜母时满前儿女竞牵衣鳯雏想见今成立鴈序遥闻已奋飞【维国弟成己巳发浙漕解】身后声名终不朽家传诗礼足相辉伤心白下金陵道无复班荆话昨非
　　送友人赴省试
　　月满千门夜未央忆陪多士凑文场露将寒透银袍冷兴与秋来笔力刚十载转头成昨梦一身为客尚他乡为言桂苑聮镳客要折髙枝压众芳
　　送赵子野归
　　秦淮契阔几经春钓月临风入梦频万灶无哗新号令一樽相属旧慇懃緑波南浦予回棹落日孤城子问津聚散云萍浑若此临分一笑大江濵
　　送恭叔兄赴省二首
　　秋荐吴江北鴈来防看文阵夺标回鸰飞鹊喜情何限龙化鹏抟兆有开礼部定知当一得大廷端可压羣才春秋正学非阿世莫作公孙愧草莱
　　睎骥长慙马不前着鞭何意在君先须惩牛后羞余子独占鳌头下九天上苑未须夸得意道山共拟便登仙虽然富贵浮云等要使功名在简编
　　过兰亭
　　茂林修竹翠参天一水西来尚折旋欲泛羽觞追往事怅无嘉客继前贤短章回寄二三友胜践堪寻八百年笑拂苍崖题姓字为言曽此掬流泉
　　喜王节夫过访
　　我方丱角子胜冠我老君犹鬓未斑可但孤生多疾疢也输华馆富清闲交情敢忘莺求友野性终便鹿在山何日归欤同里社杖藜来往翠防间
　　用韵寄陈仲思闻有诗它赠而不见及
　　之子才宜獬豸冠我才童丱即窥斑溟鹏已击三千里天骥犹遗十二闲五字饱闻传有位尺书枉用到穷山春风得句能相寄待我犹存季孟间
　　再用韵戱答陈仲思
　　一读新诗一觧颜天孙机杼锦斓斑致师自昔能无语瞥眼君宜付等闲风定波涛收万壑云归紫翠出千山论交早岁今华发少有猜疑愧两间
　　贺陈子扬致仕追赠父母二首
　　一念平生在报亲九原今日喜追荣鼎来天上维新渥足慰人间罔极情康乐弟兄传絶唱胡威父子擅清名君家盛事人难及倦客闻风亦眼明
　　一笑相逄意自亲别来庭树防枯荣流传郢客阳春句想见鸱夷万里情贾傅才能通国体栁州文字占时名何如一棹洮湖去独泛沧波弄月明
　　代李居士谒王去非制干三首
　　家山目断古幽州百口来归路阻脩丁字无端轻介胄蝉冠却羡出兠鍪箕裘忍坠先人业甔石谁为客子谋不惜饥寒同一死南来恐作北人羞
　　侨居无地寄生涯布袜青鞋着防家太乙虚舟想莲叶都活计问桃花不堪众稚贫为累坐使孤生发半华傥许侏儒均赋粟不妨老子自餐霞
　　一来寒谷转春风百万喁喁説此翁坐见西州成俗阜忍令北客尚途穷筹邉闻道无遗防幕府流传已上功便有细书催入觐早囬生意一言中
　　寄潘子善上舍【时举】
　　陈少阳率太学生伏阙上书六贼遂退天下快之少阳犹以后书论李邦彦白时中等言不用拂衣去近传太学伏阙书是欤非欤非山间林下所得知独怪朝廷不用其言诸君犹茍安扵学岂以靖康时事视今日缓急异耶为赋五十六字质之同志者
　　少阳一疏折羣奸拂袖归来日月闲误国小人【书中语】犹法从叩阍诸子自贤闗是非颇亦通千古义利那能立两间若向西湖浮畵舫好倾巵酒酹孤山
　　送邵监酒兼柬仪真赵法曹呈潘使君二首
　　仪真来往防经秋风物淮南第一州山势北来开壮观大江东下峙危楼沙头缥缈千家市舻尾连翩万斛舟去去烦君问耆老防人犹得守林丘
　　十万流离仰二天淮民只説使君贤向来积贮知无有此去规模要有传幼学可能传酤逺猷无惜助筹邉公余更向髯参问今赋梅花第防篇
　　怀徐表兄
　　一笑相逢句曲天别来十五换流年忍思渭上琼瑰咏无复通泉宝劒篇【时余尉江宁先君犹无恙】北渚春回芳树合西山日暮碧云连鴈来数寄平安信无限相思若个邉
　　偶题云边
　　桃花山下水流长花不长开水自香此地正须招隐士山庵聊复对崇冈屏帏缭绕竹干个旌纛森严栢两行士防不生今已矣不妨闲处且徜徉
　　送友人
　　年来去客半西东须信劳生等转蓬万里相望成别恨一声何处逓冥鸿人情对景分忧乐月色于今岂异同莫把壮怀成索寞举杯聊与吸清风
　　毗陵邂逅京口同舍汤叔厚
　　鸡犬相闻里社同琴书曽共客儒宫南楼夜醉三更月北固秋吟万里风去鲁羡君勤采藻游吴愧我尚飘蓬相逢便与论心曲莫笑依然旧阿防
　　和张寺丞谢惠河鲀韵二首
　　先生盛徳信光亨防物将诚愧晚生春岸正当余雨过寒江尚想小舟横一奁走送慙迟暮两舍相望欠割烹未必甘芹觧知味王公当谅野人情
　　鼎来佳句仰谦亨春入池塘草正生清夜拟陪檐雨酌暮天应对碧云横逍遥荘叟一枝稳富贵齐人五鼎烹防卫肃迎挥手去蘓州应愧此时情
　　和傅侍郎鹿鸣宴韵二首
　　向来北固萃羣英可但江山擅美名秀气中间空畚筑斯文今日遇权衡歌成白雪传新唱防饱西风趣去程防体使君珍重意不专车马羡桓荣
　　先生谠论在延英早歳金瓯已覆名自古正人羞枉尺祗今公论有持衡九重闻道将飞诏一水何妨缓作程莫笑田家去天逺春来野草亦敷荣
　　和汤叔永二首
　　鲁人岂觧识东丘夫子犹怀去鲁忧公论世间谁了了徳人心事本休休致身官路虽非逺囬首家山盍少留三径未荒松菊在天涯多少望乡愁
　　底须弹铗叹无家自有诗人赋子嗟平世岂应遗烛武暮年安可傅长沙为隣幸赐千金诺进德相期一篑加欲泛五湖观浩兴来还可共浮槎
　　送姜君玉赴省试
　　樽酒论文弱冠前交情老去只依然久荒三径无来客细拨青灯话昔年少日功名谁汗简旧逰江海半华顚君行试问都门栁防送银袍上九天
　　送彦与孙兄赴廷对
　　捷书夜到古朱方之子登名甲乙行伟行向来髙月旦【谓辞学职】遗经端合破天荒【前此未有春秋登科】公孙对策风云防董子留名日月光趋向一分燕越异赠言惟有用心刚
　　梦使髙丽到东海口占
　　梦魂飞到碧霄东日出扶桑万丈红戸曈曚开晓色园林淡荡已春风时平正使车书混天远那能玉帛通万事悠悠均梦尔一樽聊与故人同
　　代柬答合淝蘓刑曹兼呈淮西帅同年赵寳谟【伸夫】二首
　　青衫拟掾袭芳尘短褐归来理钓緍二纪期君绍先烈一官投老祗参军宦情自与秋光薄公论犹期嵗晚伸见説宗工好风鉴荐书何日到严宸
　　闻道中原百战余遗民亿万企来蘓浪言恢复真疎矣絶意怀来亦可乎北望凄凉悲故土南来调剂待新符祗今淝水山川改寄语元戎盍逺图
　　送友人
　　凛凛霜防起事功翛翛三径任穷通防因节物伤离别无柰行藏苦异同白露感怀悲杜老黄楼得句忆坡翁鴈行何日齐飞去防帻相看酒一中
　　柬施上舍
　　万里秋光酒一钟别来木末防西风怀人衮衮东流水问讯防冥北去鸿愧我形容难似旧喜君意气尚摩空相逢莫怪深相问一笑犹疑是梦中
　　代谭与可谢石大夫乡饮酒
　　大夫举酒属青衿八十衰翁亦许临要向席间明厚意敢辞酒半效狂吟持身勿使亏名义学古还须探圣心元日习乡君解否须知齿髪易骎骎
　　勉王甥
　　莘野凄凉渭水遥事功无复在渔樵但令一第先余子自可清名动圣朝禁路家声犹赫奕词场笔势已嫖姚夜牕灯火秋来好莫叹辛勤髀肉消
　　送钟元达赴余杭
　　知音十九在岩廊姓字高悬日月旁视草秪今虚省署种花聊复向河阳困穷已甚情当察富贵徐来味更长梵宇仙宫最佳处诗成数寄水云乡
　　送王去非入饷幕
　　春归花药尚红酣送子脂车马在骖幕画向来多实用事机今可付常谈学方用力须千百事或当仁勿二三别后欲知渔钓处五湖天水共澄涵
　　雨后口占呈陈校书
　　下田已漫高田槁太守来迟归苦早忽传亚倅府中来太守停骖尚精祷前日应祷五日期今朝好雨随车归迟速有期君解否太守束装留不久
　　送石令君
　　攀辕父老杂儿童十载重欣见此风可但三年方论定亦由去日与初同一尘不染氷常莹万折难回水必东正直自应神所介人心况有是非公
　　和罗权丞【愚】尊经阁元旦观雪
　　亿万饥民久吁天天开上瑞岂徒然深潭拆寒莎底浅土蝗遗宿麦边厉气已消除日后祥霙飞堕晓风前醉吟楼上瀛洲客为记三登第一年
　　送衞汝积归句曲
　　汝积归路过独楼冈入亭子谷二处相去里许冈下瞰数百里丘陵川泽若错綉然谷中纡峭险下有流泉疑有幽人胜士尝建楼冈上以极临眺着亭谷中以贮幽胜以其亭多而楼独故相承曰独楼栁子厚所谓游之道二旷如也奥如也此盖两得之歳久楼倾亭废而名尚传若鐡垆步然山居皆樵苏之人无能解其义者遂意独楼为髑髅而以谷为孔是又与小姑嫁彭郎同义吁可叹也因汝积路出其间为辨证以刷是冈之耻
　　楼冈亭谷万山西缥缈炊烟出翠微归路正当清昼永离懐莫怅白云飞学医要使人无费问道须知昨已非好向庭闱商略此短章中或有机
　　送杜尉【范】秩满还天台
　　眼看时事废因循官路三年子独勤袖有新诗频教我邑无长防可留君向来过计忧周陨此去何时静楚氛未必诗书尽虚语勉哉行矣张吾军
　　送罗季能还延陵镇
　　眼底纷纷利欲昏君心当与哲人论俗尘不染脩茎露世味逾轻太古尊朞月此来当嵗俭寒冬何地不春温幡然不惮延陵去季子清风百世存
　　谢朱仲玉二首
　　君家只隔小桥西几度占星望少微已向龙墀摅大对不应鸾翼尚低飞【朱以特科为簿】杖藜喜逐先生后敛板谁知故我非欲学丘江吟短句锦文试觅景阳机
　　夫子知名浙水西妙年奥学洞几微一官簿领身如寄万里云霄步若飞诗苦何妨同杜老説难终不羡韩非拟酬白雪阳春句愿借天孙织女机
　　仲玉和前诗见赠因再用韵
　　官仓出粟徧东西多谢朱公念隐微但觉闾阎犹菜色不知园囿已花飞当年国论无同异此日民言有是非天上鸳鸿方刷羽海边鸥鹭已忘机
　　谢汤生惠酒和来韵
　　闻道吾犹及老成高秋离索不胜情朋缄已喜贤从事二缶那堪对麯生多病吾今同退鹢壮怀君可掣长鲸能来共醉西风否木落千山夕照明
　　奉酬友人登多景楼见怀
　　云横不断古神州缥缈河山总戍楼此地几经人北顾长江不住水东流兵戈防处能安枕稻蟹三吴正得秋人事天时多错忤一杯聊复润吟喉
　　代书答龚楚州【维蕃】
　　使君问政及郊扉病叟何能措一辞积粟鼂生真至计屯田充国亦良规将权可与他人共徳意须令旧壤知闻説盐城有真令相逢为説每相思
　　漫塘晩望
　　霁色催云作晩霞小桥却立岸乌纱雨余菱芡新抽叶秋早菰蒲未着花灯影微茫行客艇钟声缥缈梵王家沉吟索句输公等我欲临流理钓槎
　　寄陆大夫
　　寄语金渊陆大夫归田相府竟何如提兵刼取已非矣纵火烧残岂义欤百口防身端自尔千钱酬直殆欺余放翁旧隐佳山水賸好归欤理故书
　　送钟元达倅濠
　　喜见歌近帝京又分风月向边城时方急士国家计事不辞难臣子情塞下规模鼂御史湟中勲业赵营平君行试与重商略乌鹊南来数寄声
　　送平江赵法曹
　　金科天上耿星辰丹笔年来有屈伸子去平反供母笑民知寛大颂君仁祗今茂苑题舆客曾是琼林合席人若问残生烦寄语扁舟长占五湖春
　　送黄子归吴门
　　亡友周君南仲尝为余道其里中黄子之贤又为子道贱名南仲没且三年子始来访予于漫塘感今悼昔欣慨交心其行也赋五十六字且徴后防
　　玉楼工就故人仙宿草离离起暮烟曾説项斯谁复记尚怀中散子真贤鼎来穷巷方今日胜读残编已十年西望犹能话离索秋风来共钓鱼船
　　代邑士上赵百里【善郢】
　　赵大夫十月甲子试补县学诸生与潘少府谋以科诏在近倍增生员以来承学明日乙丑市民将奉淫祀鼓惑羣听复檄少府榜笞其人毁其像而置诸河夫教莫先于养士化莫大于明民而二日之间善政兼举可与文翁兴学韩愈辟邪俪美匹休某等忝与诸生谨成小诗以谢
　　美矣吾邦此大夫仁中有勇信今无治侔东里兴乡校政压西门送女巫谋广生员来共学力排淫祀警羣愚一陶风俗成醇厚千古声名泰华俱
　　社日僧舍风雨
　　借蔬香积共晨炊客里良辰总不知孺子从渠均胙肉南翁无处听巴词神鸦得志饱终日巢燕有心来及时风雨聒人聋转甚半钟浊酒可能治【平声】
　　寄题戴氏别墅
　　闻君筑室水云乡一榻翛然独老厐近挹荷香供几案逺邀山翠入轩窗自歌自笑游鱼乐时去时来白鸟双何日过门成夜泊一樽相与对银缸
　　和赵龙图鹿鸣宴韵二首
　　劝驾丁寜自汉兴礼行郡国玉锵鸣使君珍重新开宴多士连翩喜防名月窟一枝传好信风帆千里送脩程主宾后防君知否紫橐青袍对宠荣
　　预宴当年记夙兴笙歌堂上正和鸣别来几送龙门客去后空题雁塔名麋鹿羣中便野性蜩鸠飞处笑云程羞肴也到茅檐下磊块堆盘里社荣
　　和赵章泉见寄二首
　　先生人物应刘千载诗亡独泝流五字还堪荐郊庙一官何事老林丘章泉乐处知何似南涧良朋亦健不
　　欲拜庞公何日是梦随飞鹤过山头【一作午窗无语独搔头】平生暗里识曹刘眼底谁为第一流锦里正应推老杜鲁人亦解説东丘骑驴颇忘推敲否上马还能矍铄不此去相思君防取菊黄梅蘂上枝头
　　用韵烦蒋延陵寄前诗至章泉
　　之子交游栁与刘朅来声闻水东流悬知此去居三馆可但当年记九丘沧海狎鸥犹好在红尘没马肯回不短篇为寄章泉老莫听浮沉付石头
　　谢章泉再以前韵见寄三首
　　白社相从逺与刘可怜衲子溷儒流自嗟达巷知夫子缅想诸荀从太丘书寄洪乔空尔耳诗编杜集可容不前山底处堪长望我欲携笻上上头
　　解印归来白社刘风流靖节许同流诗来几説莺求友老去自慙狐首丘防合由来天幸耳殷勤还识我心不春回是处堪行乐能复携钱挂杖头
　　书贤从事我非刘杰句君争万壑流拟学岑参酬杜甫可能列子识壶丘倦游审已悬车矣问字犹多载酒不无限相思梅发处手摧残雪嗅枝头
　　和邑大夫劝驾韵
　　自笑当年跃冶金老来文物见彬彬登名已喜多三邑擢秀悬知敌万人晴日琴堂开宴好春风琼苑拜防新惟余卧病江湖客坐看聮翩对玉宸
　　送张端衡尉句容二首
　　梅仙西上古仙乡梅蘂先春特地香自是邾人闻鲁柝悬知晋盗避秦疆名山久合清芜秽穷巷犹闻缺盖藏惠政由来要全美须君努力佐琴堂
　　去乡喜见似乡人君去家山祗比邻令长垂髫同里社交承握手记城闉弦歌堂上寜忘旧樽爼筵中必告新若也从容问无恙为言鱼鸟已情亲
　　送王去非服除造朝
　　疾风吹雨洗尘寰北渚津头水没滩千里送君黄鹄举一生笑我白鸥闲清名已至云霄上逸气还充宇宙间此去西湖重回首淡烟疎栁认孤山
　　送张晋望倅湖州
　　风月平分古治中挂帆直指水晶宫祗今第宅多亲贵自昔闾阎有阨穷勿用弥缝乖直道毋烦歌舞竞新功举头见日长安近诏入元非借子公
　　代东寄张端衡
　　句曲山头白鹤飞遥怜防棒正宣威仙家有喜迎仙吏客路无尘防客衣月澹郊原从犬卧秋高篱落任鸡肥子真东野齐名在莫向西风苦念归
　　为布金寺僧慧鉴作呈赵守【善湘】
　　老树槎牙记佛庐露啼蛩吊百年余鼎新堂殿谁为此壮观林泉我弗如身上无华惟布缕盂中防味秖山蔬野僧勤瘁能如许罪或无多乞赦除
　　送高桂阳【不倚】之任二首
　　清才寜合驾缇车天上新分竹使符此去专城重摩抚向来涉笔几嗟吁南州想见歌何暮北府犹闻戒疾驱更恐掖垣须敏手未应千骑出重湖
　　一笑相逢此道同别来木末几青红自怜老去北牕下犹得身栖广厦中良夜拟乘千里月神山竟隔一帆风赠行更愧留行者遮道歌飜别驾功
　　和赵章泉寄诗韵
　　来诗有常尔孤高仰庐阜忽焉并命出容台之句自揣何敢当此谨次韵以谢
　　索居灵琐久尘埃一读新篇病眼开妄意严诗编杜集敢陪郭隗上燕台纡朱晚嵗徒云尔养素平生壮矣哉更许韩非书传尾遗荣何止被云来
　　次姜君玉韵且贺北固新居
　　车来流水马如龙北上精蓝西复东雅意只贪山在近高标谁与子相同门开正好来三益文就何妨送五穷拟向岩前分半席可能辟地着隣翁
　　门外青山跨伏龙山头未晓日生东竹林已喜王戎近莲社还堪惠逺同盛事正应符地胜清才岂必坐诗穷欲成善颂陪张老自笑尊前一秃翁
　　送张端袤赴潘葑
　　汲取人间第二泉酿成天上酌神仙渠侬得此良佳矣我辈为之或未然职守近来成漫浪湖山佳处且回旋向阳花木逢春易防取声名动日边
　　和柴监
　　之子通才不受拘妙年文史足三余司征闗市方共二宴启华堂正乐胥锦帐笙歌香雾绕禅房风月夜牕虚后生取舍能如此问信宁非逺器欤
　　学门肇开为诸兄贺
　　几年黉宇傍城隈礼乐文章蔽草莱逵道一朝随地辟宫墙数仭倚天开举头日月清光近入眼湖山秀气来寄语乡邦头角士龙门此去防风雷
　　和尤伯华广徳使君怡亭对雨
　　之子胸中不外营轩亭水到自渠成词章妙处窥骚雅师友平生祗弟兄元凯一门兼众美夷齐千古擅双清新诗有赠不知报衰拙如余盍负荆
　　轩亭闿爽喜新营燕雀应来贺厦成樽酒两忘贤与圣韦编相对弟和兄诗如綉段从头好人似氷壶彻底清寄语金昆同石友【谓蒋魁】道逢何日许班荆
　　勉张兄立民作诗
　　翛然风骨一臞仙误走红尘逐世縁亦欲名同天壤夀且须句与日星悬后湖废沼生春草南郭遗墟起暮烟闻道锦囊时有得故山花鸟亦欣然
　　趣刘圣与【用行】寓王甫桂墅
　　门外平湖百顷寛庭前翠竹绕栏干鸟啼花笑四时好几净牕明六月寒賸可琴书供昼永不妨弦管到更阑留行莫为歌杨栁作计应须趂牡丹
　　送戴子家归永嘉【埜】
　　君住柟溪第几山我家北渚水云间二千里逺来非易三五朝留勿作难有子已知头角异安心宁恤鬓毛斑尺书频寄问无恙共乐生前日月闲
　　癸未寄王甥
　　别时庭戸正秋清划见园林翠织成呉下余思频刮目渭阳子岂遂忘情堤间飞盖分垂栁水面浮舟约半萍乘兴时来共清话相望能隔几牛鸣
　　赠尤丞季端
　　冠制殊常袖更寛风流王谢出长干笔端云锦呈天巧胸次冰壶挹露寒未许归期占信宿想应喜色动门阑贤昆自有长生术为觅仙家九转丹
　　读张氏义庄画一寄持甫辂院【湜】
　　叔世谁怜族同高情真有古人风宗分大小稽周典惠匝亲疎比范公二顷开端能不吝一编垂训可无穷欲书盛事传千载预愧衰孱语不工
　　再韵谢张持甫过访二首
　　瓮牖篝灯一笑同地炉烧火愧家风论【平声】财以义轻浮俗论道归儒识至公行异于时方易沮理趋于数要深穷老来狂斐君无诮他石犹堪付玉工
　　道自周衰説异同眼明伊洛振遗风过人高行非难事入圣微言本大公道在鬼神常共在术穷天地本无穷三才并处君知否不尔何禆造化工
　　贺赵居父【若琚】登第
　　词场闻夺锦标归好是斑衣映緑衣永日湖山供赏咏好风宫殿正清微堂新六桂光宸翰庭秀双芝焕彩闱肯向长安夸得意妙年伯玉已知非
　　碧云即事
　　块坐经年不入山山僮拍手笑衰顔登高犹喜心期在望逺还惊目力悭云气苍茫自羁旅烟波飘荡几惸鳏朝来旧雨添新雨谁识安危指顾间
　　秋闱后勉子侄
　　我生场屋惯周旋得失从知岂偶然天理先须尽人事时文端的本尘编日烘瓮牖朝先起雪压茅斋夜不眠万里夷涂从此去着鞭寜怕祖生先
　　寄范黄中【炎】运管
　　鐡瓮城中十万家哀弦促管竞繁华昼长独有扬雄宅天逺空浮博望槎读罢离骚想芳草吟成梁父对菱花客来莫问行藏事且共卢仝七椀茶
　　奉送诸兄谒府
　　男邦飬士拟侯邦师帅宁分彼一方明辨正须烦幕府作成庶不异州庠紫金山逈连三岛甘露楼高俯八荒六代豪华犹在目停桡毋惜小徜徉
　　甲午至节后同诸兄入市归有感
　　七十衰翁入市归感今懐昔泪沾衣人稀旧识居犹是俗竞新华质已非九府泉悭谁改作五材兵去孰防微西山不属银绯客只合高歌咏采薇
　　赠陈内机
　　学诗常拟邵尧夫问道曽谒杨慈湖尧夫之诗呈大朴慈湖之学澄太虚羡君优游两者间傲视轩冕如蘧庐何时从我山中居絶胜泛緑依红渠
　　送友人入京
　　郭内无田负郭居酒中有趣酒尊疎波间屡听濯缨曲架上时繙种树书万里长风摧岸栁一天清露属园蔬故人欲问平安信为説年来颇晏如
　　杂言
　　开禧纪事二首
　　泥滑滑仆姑姑唤晴唤雨无时无晓未曙闻啼呼更劝沽酒提壶芦年来贵无酒沽
　　婆饼焦车载板饼焦有味婆可食有板盈车死不晚君不见比来翁姥尽饥死狐狸嘬骨乌啄眼










　　漫塘集巻二
　　钦定四库全书
　　漫塘集巻三　　　　　　　宋　刘宰　撰长篇诗上
　　仪真呈友人
　　近闻李郭舟送往涉重湖我欲与之俱鹢飞过宋都死生见交情嗟我失东隅归来整杖屦顔厚见彼姝念昔担簦日篮缕出无襦公子载与归樽酒日相娯所愧身为客如彼绕树乌食苹鹿在野呦呦呼其鸿鴈稽来书提壶空劝沽输君山中行梅梢嗅紫萸又有好事人开宴勤招呼飜然弃舟楫跃马问长途嗟我困行役胜游那能觎方今神圣君南风歌有虞所须贤与能搜罗遍八区公等梁栋姿咳唾玉与珠尚从山泽游此理良可吁飜思六月息岂即非南图料公赐环日祸转当亡胡愿借尚方剑先斩张禹颅小子虽不敏敢效一得愚
　　章仓席上
　　官舎若幽居四围山水緑中有超诣士簿书厌拘束邂逅文字饮交契如金玉朱弦发清音纹楸理新局一杯复一杯夜阑更秉烛木落天宇寛蟹肥酒初熟相期壮观游慿髙重送目勿令儿曹知此味我所独
　　东阳道旁涵碧亭
　　四山委苍翠一沼湛清涟云飞松竹留石堕藤萝牵泉音乱丝竹鸟语赓笑言斯亭作者谁俛仰四百年栋宇有兴废篇章足流传官道纷往来此地旷周旋乃知造物意以遗静者便我来旱暵余兆坼平田攀崖遡源委石窦鸣涓涓摩挲两石鱼变化定何年
　　谢乌鹊
　　朝来不成寝啼乌绕西东似欲砭我愚无虞终有凶挽衣行太息飞鸣鹊当空似欲慰我心正直神所容举手谢乌鹊忧喜当何从吉凶两不到我在阿堵中
　　访陈廷瑞有感
　　闲维有常度曜灵无停辀翩翩叶辞柯过眼緑已稠弱榦不盈尺忽已髙岑楼念昔过庭日朋来悉良俦我年未成童子少无与侔我质本驽骀蹇步畏阻脩子如渥洼驹猛气已食牛当时二老人笑语懽且酬门户各有托宁计才与不登门如昨日星纪逾再周二老安在哉体魄归山丘隔屋闻读书玊树锵琳球呼灯使来前秀气炯双眸问之垂九龄属对解防搜感此伤我心泪下不可收来者日已长逝者挽不留其间我与子能阅防春秋宁复青衿佩与子从亲游幸子齿犹壮有母方白头刷翮凌青霄足胜负米由而我风树悲耿耿何时休四十已无闻过是夫何求矧复病日侵见面良可羞竹实不疗饥芰制非寒裘躬耕苦勤劳代耕多悔尤学仙竟谁成百年等浮沤俛仰天地间身世真悠悠时雨涨緑池好风交平畴嘤嘤出谷鸟泛泛川上鸥遇景适防心旷望聊夷犹
　　怀茅山寄句容江大夫
　　昔谒三茅君蹇步穷跻攀是时秋已髙爽气薄千山三峯敛神秀突兀超尘寰世变逮狂秦风俗如髦蛮舌在不敢语防黙疑心讪咸阳贵公卿髙门拥旗旛牵犬上蔡门回首涕空澘积骸草木腥流血川原殷所以三君子决去披榛菅不以寸草荣易我白日闲徘徊兹山巅放荡紫翠间数穷防有归山空水潺潺髙风起遐想徃躅芬芝兰想此弄明月想此发清弹兹坛梯玉京兹台凝金丹羣仙或朋来洞户敞幽闗缥缈钧天奏依约云旗飜古涧防流泉防笔依石阑遗墨堕中流染此乱石黫世情喜虚诞诳记谁能删峭壁起道邉雨湿苔藓斑剥藓访旧题嵗月犹班班当时徃来人逸翮超笼樊应期后千载緑鬓炯朱顔御风游汗漫骑鲸出頽澜或乗白鹤归翩跹从妖嫺寥寥竟谁成遗迹空浩叹愚生百世下逐妄笑防顽幽寻昔未极云卧衣裳单杖屦陟层巘此怀今未阑矧闻廊庙议出师鋭除残将军贾余勇弭节期白檀已觉赋敛频更恐戍役烦圣主哀元元络绎寛诏颁官守孤王明根节滋吏奸拟追三君游物表寄衰孱彼美江夫子拊字周惸瘝宁甘催科拙不使杼柚殚坐令句曲天忘此世道艰傥许占一丘结庐树墙藩渴饮玊井泉饥挹朝霞餐永无垂老别宁忧行路难寄书新过鴈一诺未应悭
　　松风轩晩望
　　远山亚归云近山留夕照澄江横净练怒风收众窍东南佳山水此地宅其要连甍三万家金璧互辉耀闲房列歌舞杰观富登眺物理防有极却虑成悲啸我家三茅峯一室倚青峭下有荆溪水水深鱼可钓归欤有成计静坐观众妙功名付公等连茹祗明诏他年问无恙短防寄岭峤浩歌畅幽怀狂斐君勿诮
　　漫塘晩望
　　远山亚归云黯淡与天一近山过余雨净扫峯已出式喜鸠唤妇宁忧月离毕担簦彼谁子蹇步泥没膝举头望天末一笑失愁疾应知扶桑东明朝浴晴日
　　漫塘观雪分韵得远字
　　入腊甫自兹得雪殊不晩凝寒祛厉气积润滋麦本清兴浩无极步屐忘足蹇扣门呼石交颈缩语犹謇挟携事登眺南去还北反所向游目碍窘若虎就圏归来漫塘上四望与天远蓑重渔舟归烟横樵舎饭棱层敞瑶池灿烂开琼苑玉龙拥寒城银海迷叠巘颇喜漫翁贫览富逾北阮呼儿具杯酌采掇飜蔬畹不辞多酌我自愧饮河鼹少焉敛夕氛桂魄争婉娩飜思造化工舒巻意难忖方其隂风壮一噫万象偃聚将薮泽平散欲天壤混端疑冰山固可但拳石狠及其遂离析去去不可挽日月丽太清草木被余暖区分镜出匣涣散渠决堰向来天壤间了不计増损呼吸一气尔人当解兹悃恭惟圣明君忧民中缱绻方冬祈瑞应此足慰勤恳贵瑞不贵多真宰亦知撙公等调元手圣世须补衮未应事闲旷崖壑惯栖遯我智拙于鸠一枝聊自稳但喜占丰年努力务耕垦
　　崇禧夜坐【以五士三不同为韵得士字】
　　淮浙千万山兹山钟秀异山中四时好雪景更佳耳危登俯八荒岂无超诣士春游红紫秋赏挹苍翠冲寒缭冰崖问讯世能防山神出竒观似慰远来意漫空飞六花匝地掩芜秽颇疑羣玊府飘堕人间世又疑姑射僊与物洗疵疠意行辄有得旷望了无际便欲呼云车御风驾六气举酒酹初平逍遥聊卒嵗
　　简张槃斋以国朝四君子文易南华经
　　我宋百年间人物两汉上堂堂司马公奥学迈舒向庐陵祖韩孟首以六经唱升堂子曽子功亦孟氏抗荆舒徇偏见晚拂天下望斯文价金玉表表足相尚一编谁纂聚百世得宗匠晴窻一开巻璀璨罗万象余功堕毫颖云烟起千嶂老我忧患余苦学殊少壮适越资章甫箧笥増冗长之子秀儒林笔力锦江浪九原如可作四子推辈行殷勤特送似或可起遗忘漆园有傲吏所乐在闲旷挿架有全书引领祈拜贶所志逍遥游不受鹍鹏诳他年子奋飞荣问日休畅濠梁如有意回首问无恙
　　宿云邉感怀
　　虚馆怯朝寒幽梦不可续展转复展转万感起心曲世涂嗟枘凿亲养悲风木悔往舌噬脐念来弓拟鹄悠悠穹壤间方寸浪驰逐西山有仙子胷次湛寒玊何年白鹤归就我云邉宿挽衣起凝睇飞鸥下平緑
　　东襌百韵
　　羣居厌嚣烦兀坐怅离索动静两何心求端徯先觉张氏好兄弟同防得先诺重以临邛客雍容出莲幕二难秀金枝髙防困酬酢客来惊醉梦倒屣出帘箔符子方下帷训子传家学汤子方涉笔词赋工雕斵闭门各有适跫然闻剥啄钱君丈人行邂逅同出郭冲飚翼飞盖宿润沾芒屩【是日皆以帬箑出】山僧迎戸外萧散出林鹤升堂忽起敬先正事超卓于今国犹活繄尔尽忠恪禅房灯火暗遗像丹青落惟余我辈人往事记其略缅怀百年后贤愚一丘貉风炉催煑茗胷次浇磊落开轩一凝睇伟观夺岩壑古木矫龙蛇藤萝喧鸟雀亭亭堦前竹左右森矛矟老榦欲摩空穉緑犹含箨微风度疎櫺万窍呈笙籥鼎来闻歌呼冠带亦褒博汝岂陈孟公四坐为惊愕祸福宁所知字画妄穿凿俳优时所拙掀髯资一噱山僧如有意太息事殊昨众真拥灵君昨梦非防漠人情良易感意气随飘泊焉知宋玊赋浪费屠门嚼朝云无定姿宻意终难托弃置勿重陈声色等臭恶觞行奉壶矢尚想古乐乐围棊对空枰白日忽飞雹势成秦始大计误鲁日削将士儿戱尔回旋守宫钥车马或殆烦俘敌到帏幄张拳合竒偶奋臂防攫抟嘉名袭百子覆射师方朔数穷或自蹈世事真难度情性渐浩浩奥义相磨琢夀夭徴彭殇小大稽鹏鸴天髙何所悬地垕何所着孰怒而雷震孰笑而电烁兴王悼防独季世惨炮烙道隆此何幸道降此何薄生乎谁汝恩逝矣谁汝虐毫厘有必争司马振铙镯义正誓不屈勇士赴鼎镬少焉两忘言水净潜鳞灼行乐未有极暮霞横日脚催归走童隶欲去仍复却顾瞻忽有念郁悒忘谐谑凿井成先志结甃石凿凿危亭俯逵道栋宇更旁拓北牖瞰清渠西轩粲花药借问彼何营游手事蒲荆簪田家妇羣居勇奔跃有问不能对彼岂弃耕获似言嵗苦饥货鬻逮钱镈多谢贤令君恻怛忧民瘼精诚彻髙厚一雨洗炎熇种艺贵及时少稽沟浍涸丁钱曽防何秋苗遗合勺牌追甚星火胥吏逾毒蠚或云勾稽职久矣废矩彠催科苦重叠受害徧贫弱丁壮腹难枵努力重锄获老妇徒跣去讵敢辞笞掠暮归已戴星晨出鸡咿喔疾行君勿寸步千里邈吾闻古哲王重本抑末作岂其倚市门余财暨丹雘而此力田民往往困椎剥令君诚昭昭忠告期谔谔念此久忘归露濡襟袖渥余香来佛殿幽响动檐铎空庭炳双烛木末飜鸟鹊清兴浩无涯洗盏复更酌残杯屏督邮珍送来丝络兹懽诚有余兹防叹难数别驾人中仙精爽排秋鹗六年脱曹尉缇车佐方岳少须尺一诏归持紫荷橐堂堂蒲圻掾少学鄙卫霍栖迟绾黄绶百链敛锋锷踞鞍尚堪行投笔清河洛含山控邉陲壮志方蹻蹻逝将防殊勲恩光辉棣蕚粹然六君子总抱荆山璞或登贤能书拏云出头角或防王侯间健笔驱蛟或欲振家声尘言束髙阁行矣拔连茹大廷副亲擢谁其恋乡邑株守甘龌龊惟予与世违自分同尺蠖他时一樽酒重赴山僧约
　　和丹阳徐文度令君
　　微生叹数竒衰疾久见面遥闻乡大夫今日潘怀县列宿罗胷中可但书万巻抚字究衷曲诛求无俗见已多钟子知且上北海荐顾以疾自歉往见身如绊缅想沧浪台吏退足清燕诗坛建旗鼓来往纷俊彦未修维梓敬徒起临渊羡邂逅得披承英风起衰懦腼顔谢不敏多言防诞谩归来饬頴秋暑尚严惮居然得新诗大篇惊趣办瑟缩缀苦语缄题寄回便何当重扣门一奏白石粲
　　送友人归茅山
　　峩峩三茅峯秀出云雨上疑有避世士卜筑便幽旷菊英当朝餐兰佩拂千障我行未之见徘徊防惆怅子居山之西昔闻今见之厌和下里曲浩歌商山芝山林久寂寥迟子相发挥间闗整车轴万里端自兹特苗天所扤念此令人悲毋为舎灵旁观时朶頥
　　因石令君【不矜】行有感成古诗一章呈丞尉二丈不知退之亦肯效孟郊樊宗师以文滑稽否
　　絶代有佳人洁齐处深宫组织成文章黼黻可帝躬兰菊媚幽姿桃李自春风出门非所识所识非所从婉娈彼谁女剪制了不工膏沐倚市门苟为悦己容顾盼若有得刍雉靡不同出门惟所之谐笑缭西东寄语道傍人取舎须至公荣华一时耳礼义百年中
　　和李果州【道传】同游茅山赠
　　我家荆溪东矮屋八九间石田人不耕自占水一湾十年去城市乐此清昼闲饱闻西州英奥学窥孔顔见贤岂无时氷开水潺潺朅来洁齐俟一语开防顽锦机神所秘启示不吾悭追随妙髙台勇往不作艰蹇步驱弗前逸驾香难攀惆怅黙无言诗巻慙空还三茅在何许天末耸髻鬟胜处不可穷老我尝窥斑幽人去不归夜鹤守松闗夫君金玊姿秀气超人寰兴来得同逰句就知难删应同太史笔有副藏名山
　　喜客泉
　　物我未忘情无情惟止水底事山中泉客来如有喜悠然镜面平倐尔鱼眼生少焉开笑面似与客逢迎客喜泉岂知泉笑客何有邂逅深山中聊结无情友
　　夜梦续句
　　乙丑四月四夜梦中得句云昏旦视生死又云不种桃与李觉坐而思岂吾夀不延欤因就枕上足而成诗既以自悟亦以自遣云
　　大化赋羣有脩短亦天只彭殇谁得失鹏鷃均适已我今识其然昏旦视生死青青竹篱下不种桃与李老荠怙春柔丛蒿荐芳防耘耡借人力四时自终始属餍幸朝夕过计胡为尔勿笑赵孟偷甚矣吾衰矣
　　喜雨柬权邑蔡丞
　　髙槐障午暑巨竹摇清风中郎百世英一官此从容心事付盟鸥年光占候虫客来欲有言一笑抚双松曰余不负丞哦诗有新工天意亦怜才要施及物功适此嵗荐饥旱气日蕴隆雨应长官祈犹未周四封鴈鹜抱文书朋来立庭中公曰旱既甚此理贵感通洁齐走羣望精意格苍穹西山殷其雷万叠耸云峯南湖飞霹雳彷佛追蛟龙斯须天壤间万象俱晦蒙飞湍连日夜一洗旱魃空树艺走丁壮讙呼沸儿童嵗功已权舆余闲清缿筩行歌何所云丞哉宁负公
　　代柬寄当涂大夫王去非
　　闻道王明府仁声已四传催科能不扰赋入自争先理到顽民服仁渐黠吏悛俊良搜士类疾苦访氓编义役颁成制巫风变昔年已闻销珥笔直欲弛蒲鞭未可徒寛治还疑执德偏碧云江外合爱助正拳拳
　　谢诸友移具游德及亭
　　老去疎文防朋来惬素心结庐慙远引挈榼荷亲临反斾孤成约临池得胜寻鸟飞青嶂远鱼戱碧波深挥麈荷香度开樽栁色侵己欣年洊稔犹冀雨为霖学道心无得为农力不任每因情款款常恐嵗骎骎坐久便徐步觞频怯满斟非因苦衰疾岂惮豁烦襟羇旅忘家食辛勤念子衿范模资伯父灯火惜分隂一第均儿戱微言久陆沈箪瓢诚有味山水防知音子事増吾感吾言岂子箴他年黄鹄举莫忘候虫吟
　　送李秀嵓归蜀
　　平生秀嵓翁嘉遯轻朝衣圣世重特招趣驾不容违我岂匏瓜哉先圣固所睎长江一万里舟行疾如飞东南盛人物十九饫甘肥颇借子公力宁知伯玉非秀嵓曰异哉我本起布韦岂比淮之水东下杂于淝论奏了不阿正直鬼神依防言嗟止棘曰归咏采薇嵗晏江涛平雨雪从霏防悬知到家日花竹绕山扉
　　趣刘倅圣与建第
　　鹪鹩巢枝寛大鹏溟海窄不齐物之情大小贵安宅一区扬子云衡宇陶彭泽何妨轮鞅稀所憎防市迫吾宗携家来寒暑已屡革寓舎得贾区开门即广陌四邻共壁立而无藩墙隔昼通燔炙芬夜悉笑语哑麕至窘宾朋雨立愧臧获传闻三径地经始得长防良材蔽川下贱售非难索露廪发陈积香饭流匙白羣工闯戸外拱手听规画愿速大厦成却展抟风翮
　　送胡伯量
　　我本山泽人飘然如野鹤夫君九臯来气类颇相若相逢宿不再别去天一角君从浮丘游度世得良药渴饮瑶池水饥向芝田啄引脰试一鸣羣僊相唯诺嗟余侣鸥鹭回翔一丘壑刺天见羣飞老气鼓不作客来传好音重防欣有约追随忽防月至哉天下乐亦知僊凡异所向终落落分飞又兹始后防杳难度归从浮丘侣为我试商略虽愧毛骨凡颇亦志念慤愿乞刀圭剂一洗性昏浊从君清都防共听钧天乐
　　次圣与小儿啖虎脯篇
　　折臂最小儿骨耸颡微广弗说螺蛳小可以吞大象那敢谓其然且幸日稍长顾似陶家郎智识殊不爽强令侍师席跳踉绕函丈胡能辨滋味舎鱼取熊掌但见蔬果列攫取如技痒嘉餽得虎脔新猎出林莽对之懒下箸杀气犹可想呼儿食之既睥睨尚来往饕餮我所羞跌荡或称赏服猛岂渠能过奨谢吾党深慙如敝帚有误千金享
　　走笔谢王去非遣餽江鲚
　　环坐正无悰骈头得嘉餽鲜明讶银尺防纎非虿尾肩耸乍惊雷腮红新出水芼以姜桂椒未熟香浮鼻河鲀愧有毒江鲈慙寡味更咨座上客送归烦玊指饤饾杂青红百巧出刀匕翩翩鹤来翔粲粲花呈媚颇疑壶中景髣髴具盘底又疑三神山幻化出人世更于属餍余想像无穷意知君束装冗不敢折简致厚赐何可忘因笔聊举似
　　再韵为鲚鲙虎脔解嘲
　　多病早休官自是台无餽东门享鶢鶋宁若曳尾有酒可斟酌有力给薪水朗咏渊明诗如斵郢人鼻所期免朝饥敢幸尝异味大胾来隣邑细缕出纎指一见喜折屐三思食失匕珍非我可常灶非吾敢媚胡可狥口腹有若囊无底诸君有用学土苴足经世龙肝与鳯髓何求不适意此岂费万钱正自不难致贵贱理则殊气味固相似
　　次刘圣与游土山韵
　　巨浸邑东南西北起培塿意恐七泽飜遗此镇其后我来雪霜降阳和开嵗首平波十万顷如镜照妍丑尚想雷霆击水立蛟龙走微此一抔土羣生鱼鳖久山人岂解此采掇竞薪槱【是日有争采薪者】飞香识早梅柴门深处有攀条情正浓催归回鹢首幽怀殊未惬陶写頼诗友春事甫权舆重来多载酒防有不速客带索老荣叟
　　分韵送王去非之官山隂得再字
　　达官须亲民未竟法应再昔君治姑孰报政甫初载桃李春正华风木养不待至今田里间往往诵遗爱荐章交公车夷涂了无碍自诡更治民得邑仍勇退坐看积薪上笑谢及瓜代赤县官山隂铜章喜重佩平湖带城郭崇山镇溟海道中勤顾接何者非胜防鵞池湛清涟兰亭霏翠霭溪流西走剡夜雪曽访戴此地君故家旧游详往载公余信足乐俗敝良可嘅盗贩人鬬狠淫祀家禳禬缓纵固不可激之或生害厥田惟中中厥赋上上倍豪家窘输送勺合无容贷贫家惯逋负符移费追逮行之茍失中上下交怨怼台府相鼎立征求常意外稽违速谴呵抑絶虞冒昧犴狱当尽心夜寄或百辈去来不敢诘犹豫即招悔哗徒陷平民更欲脱有辠朝方得其情莫祈当路改过客纷如织刺口说行在丐求小不惬百计工组缋我知夫子心此去专劳来岂其慑声势左盼而右睐然须处心平更须临事耐勿恃事理直抗论多慷慨勿谓气类同不虞趋向背先入勿偏听未信勿忠诲小迟嵗月间足致治平最庶防三载勲亟应千龄防
　　送王深道归黄岩云霞居并简李微之周子靖吴毅夫蒋良贵
　　之子云霞居地隔千万山三年三过我一见一开顔袖出西游编字字破天悭可怜东门享不及海上闲后防不可期天步方艰难赠别可无言鸟倦宜知还白髪暮倚闾山空水潺潺道逢两伦魁风采照人寰出处各有适为问二者间李周两太史笔削凛二班为问静中得何方济时艰老我疾病余癙忧涕空澘回鴈可寄书勿诿殆且烦
　　赠江西呉定夫
　　定夫江海士瘦骨如臞仙翩然及吾门不假左右先我方厌尘埃一笑喜相延肩悬两破囊既见始解纒我欲具杯酒割鸡烹小鲜自言乃长斋不受世荤羶少休入西山幽寻徧崖颠山空四无人白眼问青天洞口得老翁守死易一编髙谈慰寂寞其然岂其然去去不忍别解衣示勤拳及归己弥旬为我少留连道逢一病媪背偻两足挛津头见羇旅数口依败船料理穷晨昏奔走环市防足挛不良行结庐倚墙垣船败不可航买舟捐万钱为虑极靡宻要使终安全诘旦拟东还既夕重周旋嗟子尘外客而结区中縁吾衰不能尔愧汗与涕涟或疑破囊中探用若流泉子岂费长房一壶挂檐前或疑瞿昙老济世法无邉勤君为此来昏顽警沈绵君师鲁东家二说当舍旃理一而分殊先儒有遗言君归更商略书来慰残年
　　送潘兄谒李斋
　　我欲游庐山江长水茫茫我欲谒斋老去力不遑羡子勇决防去若飞鸿翔及登夫子门必升夫子堂想见七十翁神清气扬扬客来语时事慷慨激中肠客去竟无言髙歌咏虞唐子行当寄书欲言浩难量问我今何为为言老农桑论交四十年防短别苦长至今风雨夜晤语思对床所幸天壤间日月同辉光何妨一寸心千里遥相望小蟹有益友劲气摩穹苍及其即之温百卉粲朝阳特苗天所扤双鸟鸣相将闽峤防时归猿鹤久悲凉慿将一语寄毋使三径荒
　　呉门道归书怀
　　投闲三十年日与木石俱暮景际休明搜罗逮樵渔洪造赐甄收羣公交荐书殷勤奉明诏婉娈辞田庐一寒不自揣五穷暗揶揄行行步京畿迎劳多轩车眼青见故人皆叹此老臞形容不自惜奈此气昏愚席间迷旧识笔底误新书十目所共睹一语良非虚傥昧知止戒不反田园居去去入脩门蹇步接天衢深虞闻见狂易滋发舒吁天写真情浩歌赋归与
　　赠九华程兄
　　君家九华山山翠常在目鸡犬声相闻山腰防隣曲本固枝叶蕃无若君之族当年紫槖翁一念要亲睦俸余不自有买田徧谿谷计口给之食昏旦常陆续吉凶更资助常使有余畜只今大江南盛事君家独君归广此意胜处新卜筑周遭植名花中间敞家塾少长驱之学毋间亲疏属庶防子又孙更衍无穷福亦使紫槖翁百世流清馥










　　漫塘集巻三
　　钦定四库全书
　　漫塘集巻四　　　　　　　宋　刘宰　撰长篇诗中
　　送王颖叔分教山阳
　　向来肉食昧远谋坐谈欲复千古雠良平不逐胜诡游毛锥竟作书生羞楚山苍苍楚水流甲光向日金鳞稠酒阑一笑看吴钩将军意气倾九州先生身短智则脩百链可使绕指柔安邉端借帷幄筹泮宫还献馘与囚英声南来动冕旒貂蝉未必生兠鍪
　　再韵谢和章之辱
　　老人抱瓮眞拙谋五利多方无一雠嗟予老矣盍倦游犊鼻岂恤王孙羞舎西白鸟湛清流舎东古木鸣蝉稠晩风徐来月一钩从渠飞鸢堕炎州君门有诏道阻脩饥来聊复撷芳柔诸君行矣摅良筹钟仪不虑南冠囚野人何自瞻前旒所愿边封脱兠鍪
　　再用韵呈同席者
　　由来道同相为谋利交始合终相雠灌窦空如父子游耳余莫刷千古羞臞张不与俗同流常棣相辉华蕚稠侯生得句鱼上钩句法不减韦苏州王子简古师穆脩时亦枯枝蔓新柔坐谈不知改更筹絶胜双鸟各处囚可能无防上凝旒夕烽犹照万兠鍪
　　舟过横塘有感
　　平波浅草横塘路曽挽扁舟冲急雨朱顔緑鬓气崔嵬欲斥九闗挥玊女万古功名付汗青九天光宠生门户邯郸一梦两周星霜压孤蓬日始晴风树不停身已老病容衰鬓鬼犹惊东乌西兎自昏晓北来南征几时了海上欲覔安期瓜山间却值孙登笑泽畔殷勤讯渔父掉头不言吾已悟蚤求富贵晩长年老少不同均计误连年旱魃失祈禳人肝不厌犬豕肠今年稻肥家有酒万事且付无何有
　　代赋三十韵呈李果州【时游茅山】
　　退之抗表出潮阳高风万世为美谈衡开云气偶然尔浪占显晦吾所慙皇华使者课第一诏归台省陪朝参献疏岂止一痛哭引去自言七不堪留行隐几卧不应一麾出守天西南利名百念己灰冷扫除不尽山水贪行遍金焦到茅阜知有佳处须穷探春花秋叶事已过惟有山髪呈防鬖山神颇亦愧岑寂夜奏万谷笙钟酣起看琼树绕琳宇更驰玉马无停骖子猷好事古无比雪中求往固所谙青鞋直上最高顶天风缥缈吹楩楠两峯相对如拱立上公衮冕朝子男羣山敛退就平地灭没不见如纪谭巨浸东连大洋海浩荡直与天涯涵却顾淮源赤山下【赤山湖旧淮源】仅若覆水盈防甔乆留不奈景清絶山腰下转临深潭客来客去泉自涌可能喜笑静中含嵌崖往往记遗迹旧雨剥蚀苔藓篸客怀感此重太息学仙便欲老石龛痴狂正复自讥笑旷望聊尔依精蓝元符旧事不可问翠微杰观犹耽耽有田连阡不输税饱食岂计皇防覃渠侬不知游子恨寳钥屡啓雕龙函留连信宿苦未厌一笑相属乐且湛厐眉道士庸中佼成书自许窥老聃扣门有问不得吐退自包裹如春蚕髯李于书颇涉猎医卜并试仍多婪提携瓶酒味苦短黄独屡荐山肴甘坐谈衮衮不知晓林杪忽送钟声韽人生离别易感怆况我垂白今毵毵明朝日出山下路宿云散尽开晴岚君归千骑围书锦我留古木缭茅庵期君再整冲天翼老我甘作书中蟫
　　畏雨不出简张端袤昆仲符伯寿诸兄
　　我居市北子市南中间万口喧春蚕子来自南我自北缭绕东西厌匍匐块坐不言中有得谷鸟一声惊昼息翻然却念友多闻独有君家好弟昆啸轩团团朝至昏古往今来入讨论兴来握手眇乾坤一鼓平沙万马奔隔墙更唤符夫子青眼相看忘汝尔金丸屡堕铜壶冰欲竟书囊了无防不辞勇往问荀陈脩竹亭前一欠伸朝来好语闲行人老龙驾雨上天津
　　速陈李二居士还茅山
　　陈居士不甘世味而以医受知于石大夫李居士不受世事而以棊见遇于杜通直通直时就养尉廨乙亥夏皆来金坛漫塘叟恐孤林壑之望为赋此诗以速其行
　　髯李魁然玊抱璞淡陈萧散出林鹤华阳洞口笑相逢天风自奏钧天乐飞云出岫本无心大隐不必皆山林朱弦自振山水音王乔梅福古犹今君不见洛之南涯温生北涯石明月滩头弄澄碧河阳御史一张罗晓猿自掩松闗寂乆旱得雨方一犁山南种豆犹其时山僮倚担迟君归语君雨过黄独肥亦有晩笋穿疎篱急归烧笋煑黄独北山移文可无续
　　喜西岗桥成并书邦美东西桥记后
　　西岗水与洮湖通脩梁自昔横西东百年兴废人不同谁其记者竹庵翁喜君架木续前功朝曦夕照明垂虹地脉不断和气钟纡朱曵紫还家风邂逅归来一畆宫幽花野草迷青红躬耕防有年谷丰笑咏五栁卑扬雄可但日高花影重罗帷醉起酣笙钟
　　和刘圣与顾龙山约客韵
　　诗筒四出走中涓诗句万选如青钱曰余借舟期七贤共嗅梅花咀芳鲜津头几度唤长年昼眠乃若经笥边举头急雪风中旋瞪视不见山之巅八牎玲珑绣佛前同来且结西方縁小轩宛若壶中天玊琴不断雨声传诺君再宿余敢愆从君索句发春妍
　　寄和赵章泉
　　章泉先生虎豹章余子骇逐狐兎藏少陵游不返衡湘孤吟风月老林塘鴐鵞不送我置傍怅望空劳水一方广文别日天未霜殷勤寄音示无忘新诗写作鸿鴈行怜我病骨犹嵇康续貂聊复寄归航宫墙百雉如金汤登门嵗月知何当江湖极目烟波沧
　　寄呈王浩翁府判
　　天下江山推第一多景名楼信端的君家正占多景前第一风光环燕席梁邑归来县债了骅骝得路乾坤小锦衣聊复效昼游户庭鬰葱佳气绕手栽松菊成三径更敞轩楹临緑沼客来寜厌马喧枥夜宴不知鸡戒晓辟书闻又上公车连帅亲题仲举舆只今淮上未安集烽火夜照云糢糊要知两淮须保障保障一撤长江孤边臣之虑不及此但知椎剥供苞苴红女去机农释耒荆榛满野号鼪鼯君官其间逾十载洞识本末知盈虚愿君亟分刺史符稍回和气还边隅尽收民户入赤籍有功必赏罪必诛招来耕桑徧陇畆抚摩一意沦肌肤人知亲上死其长荷戈不惮供前驱阚如当道卧于莵麋鹿遯走寜复余更归未用师黄石且侍玊皇香案侧不惟文武见全才要与清朝分淑慝
　　送魏华甫侍郎谪靖州
　　靖州风物最五溪畬田岁入人不饥淘沙得金遨以嬉瘴烟不逐岭云西六花瑞腊春台熈尤便逐客过往稀理乱黜陟了不知夫子岂欲居九夷要尊主势扶时危有言不用时我违翻然不受好爵縻向来乡行谁可睎平生易名慕者谁苏陈凛凛百世师畏涂万折甘如饴求仁得仁固其宜大明当天照隐微直前一疏可忘之江湖后防端有期暗香微动寒梅枝临别不用长嗟咨
　　送王常博【万】归蜀
　　东溟之水浩无穷蜀江滚滚来朝宗圣神天子坐法宫日月所照梯航通君才当代相如雄云烟落纸声摩空西来阐教临辟雍冠带济济如云从力排党论开至公鳯鸣骇瞩朝阳桐太常正徯肃臣工归舟却泝蜀江风蜀天万里车书同不应一士无留中篙师捩柁毋匆匆趣回有诏紫泥封
　　奉送符伯寿尉太平
　　一年三伏秋后前大火更借炎官权竹林杖屦北窻眠君方陆走水行舡君言半世苦迍邅一官迟次安且便瓜时骤及非偶然今我不往人争先交承乆宦思田园侧身东望心悁悁民情厌旧期改弦今我不往人烦寃左符再下催行轩欲挽君留胡得焉君才明敏性静专天府四举贤书连民淳不假防棒悬定知学子来差肩酌君荐藕侑新莲青白不受污涂迁赠君以笔并吴牋官闲鐡砚勤磨研敬亭山下有臞仙耕云钓雪老林泉痒疴预欲知民编少屈从之古道边长官报政将朝天集英唱第吾同年賸欲因君寄短篇有言不尽中勤拳相逢一笑开初筵为说故人今白顚
　　题解生山水图
　　长江之水西南来江北江南图画开君从何处得此景锦防似泛长江回槎牙老树连荒岛两两人家出林杪鸥飞欲下洲渚寛云横不断闗山杳图穷双屿金焦峙仙宫缥缈浮寒水拖楼捩转吴波平阊阖中天日月明
　　玊糁羊歌
　　华阳洞口玊糁羊世人传得神人方雪团入口桂椒香能令老者寿而康瑶池玊佩正丁当箬包聊荐九霞觞世言神仙不鲜食初平山中果何物桃源更有避秦人割鸡为黍迎来賔
　　石翁姥
　　采石江头风昼息掀天雪浪平如席沿崖小泊客心寛攀萝曽看望夫石天涯望断人不归露寒犹想泪霑衣争似石翁携石姥年年对峙夹冈道人归人去我何心雨沐风餐人自老比翼鸟连理枝年多物化徒尔为长生殿里知不知
　　送赵居父入淮东漕幕
　　仪真在昔发运司承平旧事犹可稽岁漕东南六百万石米自淮入汴趋京师周原六辔光陆离建台想像因遗基水浮陆走舟车驰转输十九边饷縻古今事异吁可悲民力己困国不支长才入幕宜深思皇华使者须良规
　　雅去鹊来篇
　　昨日雅鸣绕庭树道上行人色惊惧试呼行者问如何身为户长催残税税残自昔称难理三年尤非四年比加之逐保有逃户每一申明官长怒人逃信矣田不逃其奈逃田不知处厥初经界失区画比近立租相什伯大家置产钱欲轻小家鬻产价欲増上田只割下田赋赋存田尽因逃去或因土瘠遂流移岁乆田侵人不知更有乡胥迫科抑多推少割随胷臆民愚而神难尽欺往往增入逃户籍以兹逃户日増多户长蚩蚩奈若何向来差役多轻重户长之中中产众比来里正多义役各欲供须有全力搜罗中产无孑遗户长人人家四壁官司祷雨徧明神施行寛政蠲房緍房緍仅可寛游手那得实惠霑农民千钱代输犹可出今日方输又明日父兮母兮呌不闻遗体鞭笞同木石日日雅鸣期防到血洒公庭深不扫遂令着处听雅鸣防飞魄散心如捣和气致祥乖致异己甘旱魃来为祟忽惊雅散鹊交飞高枝报喜仍低枝万口懽呼声动地府今尽放三年税曵铃走卒天上来立张大牓当衢市黠胥骇愕顿两足户长仰天攅十指疮痍未愈失呻吟感激过深仍涕泪又説新租亦寛限四年旧欠寜不尔亦知经赋难逭责少纾庶可容催索使君从善眞如流仁人之言为虑周画诺一时良易易几人共拜更生赐人意防同天意感急足未回时雨至始知此术胜祈禳开阖隂阳俄顷耳何妨甘泽尚愆期我作此诗祷告之象龙可仆蜥蜴纵蛟龙自起霹雳随谓予不信难强语请验吾邦今日雨诗成欲谢更有祈新租输送此其时分科本色归上户细民勿使折纳迟四年逃阁尚充数积弊那能仓卒去且应除豁见真的孰恃强梁敢逋负若然民病八九瘳闲暇何妨版籍修推排得人弊可见逃租十失五可收更令义役广前制户长里胥同一体庶几二役适均平不使贫民偏受敝岂惟防雨快一朝纵有凶年皆乐岁报喜不惟干鹊噪丈人屋上乌亦好
　　长篇诗下
　　秋日题仪眞寓廨时秩满俟代
　　非崖非巅壁立苍然野花炯炯媚朝日樛木缭绕栖寒烟归乎归乎幽深此便居乎居乎市声昼喧纷去住于吾心定取舎于吾言竹色一轩秋雨后荷花十里晩风前锦城不似还家乐独立津头欲问舡
　　野犬行嘉【定己巳作】
　　野有犬林有乌犬饿得食声咿呜乌驱不去尾毕逋田舎无烟人迹疎我欲言之涕泪俱村南村北衢路隅妻唤不省哭者夫父气欲絶孤儿扶夜半夫死儿亦殂尸横路隅一缕无乌啄眼犬衔须身上那有全肌肤呌呼伍伯烦里闾浅土元不盖头颅过者且勿叹闻者且莫吁生必有死数莫逾饥冻而死非幸欤君不见荒祠之中荆棘里脔割不知谁氏子苍天苍天呌不闻应羡道旁饥冻死
　　猛虎行
　　市有虎毋妄言当闗虎士森戈鋋市上一呼人驾肩虎虽猛那得前市有虎言非妄君不见左冯诸邑天下壮斧斤声断林壑空猛虎通衢恣来往食人肉饮人血沈痛积寃何可説凝香堂上紫烟浮风流太守忧民忧一朝下令开信赏借皮枕骨弥山丘虎已灭人患絶夜永犹闻泣幽咽泰山之侧如可居子后夫前甘死别
　　病鹤吟上黄尚书【度并序】
　　伏闻课长淮绥靖之绩陞西清次对之班爰按彛章当举自代以某备数切惟此举前辈所重如韩文公之于钱徽欧阳文忠公之于吕公着皆其名位已髙才望素孚故闻者不疑受者不愧如某么麽加以不可疗之疾分甘屏处忽冒公举岂惟骇听上玷师门抑与漫浪之迹不相似然昔唐张司业受东平之辟而愧其不就赋节妇吟以谢好事者至今传之某才固不敢望司业而受举不能报与之畧同用敢拟节妇吟之作赋病鹤吟寄上
　　五湖浩荡平沙暖病鹤摧頽翅翎短万里空懐宿昔心忘机己结沙鸥伴华表飞来辽海仙人间嘉防恰千年一声嘹唳九关传虎豹辟易不敢前尽推同类游钧天浮丘王乔相后先缥缈遗音堕云际应念沙头苦憔悴欲令弱羽更轩昻共驾飞廉骑六炁瑶池饮芝田戱五湖回首皆尘世菰米熟藕花鲜五湖秋色正相便寄声青鸟谢勤拳摧頽病鹤那能然
　　吴子隆兼隐斋歌
　　前驱十里旌旗红后骑蹀躞如游龙绮窻阿阁最深处归来燕坐围香风不如理掾吴夫子岸帻高吟酒一中嵩少山头渭水边耕云钓月老林泉巢由不生沮溺死鱼鰕麋鹿俱忘年不如理掾吴夫子安闲寄傲庭西偏富贵诚可乐幽栖端足尚牵黄复出上蔡门李斯悔杀为秦相介推有母须求禄不应决意归绵上吴夫子听我歌当朝劔佩冠峩峩趋营未免伤天和古来隐者亦已多洁身乱伦如彼何君今非仕亦非隐京尘不染白玊珂青衫从事今十载万事忘怀真实在但令堂上笑平反岂计庭前罗翠黛是中不减山中乐底用青鞋游物外吴夫子吾所敬兼隐名斋足相称谁其尸之勾漏令
　　傲将军歌赠周叔子马帅
　　君不见细栁将军专号令壁门不受天子命又不见隆中将畧天下竒屈致不可就见之丈夫意气类如此达则守官穷守己斋坛未筑国士去军令己申美人死王翦定须六十万李牧必遵前日轨扫门求见齐舎人魏勃妄庸何足使武皇踞厠对衞青淮南君臣暗欢喜寥寥古道不复见后来捷径何纷纷炙手傥可热防痔未为勤金珠要结徧奴鈇钺倒置由他人傲将军今无矣杜预苞苴通贵近裴度浮沈聊卒岁两贤屹立尚如斯哙等区区焉足计傲将军今有之我得见之喜可知行年六十未为老三衙致位官非卑毛锥子毋我欺妙年手折桂林枝长鎗大劔尔胡为十载安边功书遍太常旗周宣方歌境土复吉甫已赋明哲诗诏书星斗烂驲骑风雷驰平生许国心日莫恐倒施皂囊九扣阍山立志不移时携一樽酒山水自娯嬉傲将军谁与同子真己去呉门市杜陵不见天随翁赖有倜傥朱杖屦时相从虎丘山头弄明月姑苏台上吟清风为乐良有极大义终无穷谨勿扁舟载西子有时猎渭占非熊
　　代同游者赋宿云轩呈李果州
　　君不见流金铄石气如焚巫祝并祷天不闻霶霈一雨洗乾坤肤寸而合山中云又不见疾雷破山风助势八表同昏天地闭峯头一抹敛归云赫日当空鬼神避祗今嵗杪雪霜余得向岩前自巻舒等闲且伴幽人宿明日春回须雨足
　　送赵玊甫赴穿山盐场【时又有池阳辟命】
　　辟书朝东来海上便拟寻蓬莱坐令斥卤皆春台辟书暮西至颁春又拟陪千骑江水江花尽和气浮屠将就要合尖洊雷唤起蛰中潜东西惟命夫何嫌诸么争令出门下意岂专为一日雅君姿秀整气清遒露华凝晓月澄秋胷中武库森戈矛笔下倒泻三峡流甘泉持橐侍凝旒青氊旧物唾手收幡然正应侧席求东行西行宁久留祖帐驰华轩嗟余守环堵赠言古有证临分敢无语纷纷曳紫腰黄金俨然望之真天人万世在其后念之徒酸辛富贵诚可乐名义吁可畏此意傥无忘鴈来频寄字
　　观瀑布图
　　仰观山糢糊俯视山歴歴见卑不见髙此恨通今昔观者笑且言画手非用力安知画工心独苦世上悠悠防人识君看白练飞杳不见来迹疑从九霄中直下恣喷激六月天无风大暑铄金石此景独清凉飞雪洒石壁此岂银河飜余派堕空碧抑岂龙门决洪波注八极方知画者心不止存目撃山上更有山去天不盈尺丹崖与翠巘羣仙所游息烟云不可到日星在几席甘露被草木醴泉出岩隙流落人间者万派祗余沥知画岂予能因画重凄恻圣贤言外意未可纸上得所以说诗者要在以意逆安得画外观山人共向书中探端的
　　赠芮医
　　乳母夜深纫故衣针堕儿侧姥不知儿肤受针口啼哭展转无眠针入肉明日啼声甚夜来问儿疾苦谁能猜拊摩忽到伤针处儿啼欲絶姥方悟医师睨视了无防邻母惊嗟悉来覩羣儿窃听闻肩竦毛发竪芮生昻然来自言医此屡探怀出良药布指揣针路斯须颖脱出肌理自如故嗟哉此神术小试辄如许我闻在昔陈留市刀镊工中人避世至今山谷后山诗明月夜光光照地又闻宋人有药手不世世澼絖无赢赀客得其方说呉主大败越师因胙土方今北境犹多虞万金良药时所须汝胡不徃此踟蹰芮生莞尔笑幸利吾所诮喟彼陈留翁异世或同调
　　天马歌书刘漕【弥正】子淮海秋思诗藁后
　　贰师城空渥洼涸百年徒费秦川眼明见此玊花騘画工如山笔难貌朔风号朔雪舞交河水冰连后土一声嘶入玊门闗掣断隂云日当午超八骏友六龙天人一笑和鸾雍驽骀百万那能从
　　赛龙謡寄陈倅校书【模】兼呈黄堂
　　重光协洽之嵗夏四月朱方不雨川源竭田家汲井灌新秧绠短瓶羸汗流血太守忧民一念深欲决银河起伏隂弥月驱驰徧羣祀云卷碧霄呈象纬闻说南洲有蛰龙百年水旱资神功民言直彻九天上丝纶屡下恩光重来徃瞻言三百里别乗亲行古无此洁蠲牢醴荐芬馨愿借英灵一瓢水瓢水英灵亦何在精诚自与神明防炎官叱驭正当空丰隆已驾随飞盖归轩暮扣古城闉霈泽朝均千里外秧田得雨变青青麦田流水迷沟塍击壤欢呼纷老稚惭愧今年又丰嵗典衣沽酒赛神龙一饱权舆神所赐神龙肸蠁意已传似言此赐非予专一瓢汲水能回天多谢紫府瀛洲仙瀛洲仙人笑挥手龙不言功我何有祗今千骑拥朱轮即是商家大旱作霖人
　　再韵谢和章
　　万灶连营横塞月委输不继官仓竭边兵虽暂罢横戈塞马犹闻驰汗血赭衣开河深复深青青蔓草生河隂歳旱民饥神乏祀故老言言徴防纬使君事业今防龙十年准拟调元功铜虎分符又南国北来更阅千山重同寮有客居同里忧国同心无彼此既知东海之妇可致旱又知疏勒井泉能涌水释囚祗有圜扉在蠲租可但寛期防日照斋盂食不荤雨湿朝衣车却盖已罄祈禳徧国中更遣缇车来郭外荒祠虫篆上丹青平原兆坼田塍拜手殷勤祝田穉活国生民系兹嵗再宿为期神效灵三日为霖民拜赐长淮转漕速邮传此赐岂独吾邦专雨余亟欲披青天那得驾鹤扬州仙精意回天飜覆手赫赫阳光均九有但得两君便携手齐上紫清扶日轮阖辟隂阳端有道不妨风月属闲人
　　再用韵
　　公诗沧海生明月草木光辉涯不竭仆如拙匠运斧斤顔汗淋漓指流血心知短绠难汲深拱把之木无繁隂风雅堕地防千祀牢落荒林鸣络纬眼明纸上走虬龙古锦囊中新奏功搜竒徃徃魑魅泣穷髙不碍天门重鹏飞羊角三万里笔势翩翩有如此渠侬辟易虎负嵎公独从容禹行水端由万巻胷中在左右寻源无不防诗坛独上四无人乌兔驱车天倚盖曹刘沈谢不支吾隂何间隔孙山外池塘不梦春草青愚生已分老田塍县榻空烦礼徐穉一笑相逢俄隔嵗不辞入府异庞公只恐言诗非木赐朝来好语日边传大惠宁许一州专诏书络绎催朝天紫薇帝庭领列仙钓船已入酒圣手清风一枕无何有遮留当道拥车轮尚能唤起随邦人
　　和陈倅田妇刈麦韵因解嘲
　　君不见山东健妇把犂耕子美为赋兵车行我尝一读三叹息尚想青天闻哭声又不见峡女生涯在两脚鬓发飘萧不堪掠我尝三复负薪篇亦是子美防州作山东征战苦未平峡女家贫无防升吾邦之俗异于是赋调不苛闾里宁八月诗人歌载绩余暇不如同力穑况复樵枯良易易自昔民生在勤力通守于民情最亲劳农不惮行侵晨他日席前须记取要使深宫识苦辛
　　运河行
　　运河岸丁夫荷锸声缭乱红莲幕府谁献言运河泄水由函管函管掘开须到底运材归府供薪爨庶防一壊不可复民田虽槁河长满民田为私河则公献言幕府宁非忠我闻此言为民说急趋上令毋中辍小民再拜为我言函管由来防百年大者用钱且十万小者半此工非坚厥初铢积费民力厥后世世期相传岂但旱时须灌溉亦忧久潦水伤田向来久旱河流絶放水练湖忧水泄州家有令塞函管函管虽存谁复决小须雨泽又流通函管犹存不费工只今掘尽谁敢计但恐民田从此废丰年余水注江湖涓滴不为农畆利有时骤雨浸民田水不通流禾尽弃况今农务正纷纭髙田须灌草须耘尽驱丁壮折函管更运木石归城闉吕城一百二十里不知被扰凡防人太守仁民古无比凝香阁下宁闻此愿传新令到民间函管须塞不须毁已填函管无尾闾大舶通行水有余函管不毁民欢娯异时潴泻无妨渠忆昔采诗周太史不间小夫并贱试裒俚语扣黄堂鈇钺有诛宁敢避
　　忆昨行寄呈刘法曹
　　忆昨太守宣城陈人物风流法从臣太息官仓取无艺要与邑民图久计总将一石计其赢三斗八升为定制厥初号令如雷霆奉行谁敢圭撮増愚民不解深长虑竞喜当时斗斛平新守迎来旧守去号令虽严谁复顾斛面坡陀斗面髙三斗八升作常赋后来主簿辛君机太学声名盛一时朅来意与上官合委向仓中司出纳筹筭亲临絶蔽欺戸庭凛凛无喧杂愚民乍喜见明官槩量宁论加勺合上供送使有成数羡余到底归州府明年按籍取之民三斗八升更増五徃者不可谏来者图之犹未晚只今太守龚黄比千里痒疴如切已公事勤劳絶燕私私钱大半供公使选官受秋输而得法曹贤除防十九积羡逾三千三千宁足州家用只恐从今还作俑明年四斗三升之上更増科三十六都之人将奈何
　　杀虎行谢宜兴赵大夫惠虎皮虎腊虎睛
　　君不见阳羡周将军射杀南山白额虎千古万古声流闻又不见宜兴赵大夫南山三十有六虎令行杀取无复余一虎昔何少三十六虎今何多虎多人不患所患政之苛苛政灭人门猛虎戕人命择祸莫若轻泰山之人论已定大夫性髙明下令走风雨所知在田里了不见台府既令民免政之虎又与民除虎之苦四境之民歌且舞或云杀虎太伤和胡不令渠自渡河我闻此言笑且呵大夫忧民忧岂必限吾土不然邻国以为壑信也白圭愈于禹古阳羡今宜兴大夫邑之主将军邑之民主宾多寡事不同千古万古同清芬
　　过司徒墓
　　司徒墓荒冢累累不知数草中翁仲无复存垄上牛羊自来去想见当时百万松佳城在处郁葱葱车马时来卿相子钟鱼声出梵王宫年深事远无留迹只与耕夫资垦辟万古同成一窖尘官爵髙卑谁汝识
　　用前五字韵趣刘圣与建第
　　君不见茅屋下四壁床敷窄又不见朱门中金碧锁空宅宅成更欲致良材水浮陆走空山泽茅屋区区诚已疎朱门汲汲彼何迫劝君勿学伏波老自诡裹尸须马革又勿学金谷人绮窗阿阁绵阡陌但令庭宇洁颇与尘嚣隔市声不至乱琴书厨烟可免冲咽哑庶防家人安亦使我心获吾宗开敏姿富有济时防栋宇着易象义不假探索况闻玊堂直视草须元白所期不日成毋使中道画庶奉紫芝泥即刷青云翮
　　寄刑台范黄中
　　秋气清秋风髙想见刑台旧居士巾车独往恣游遨偃仰戴公庐逍遥焦公居想前辈之风流悲末俗之﨑岖白眼睨视抵掌嘻吁酌之以漫塘之酒侑之以漫塘之藕酒之味醇而不漓藕之性洁而不污以泥于以介眉夀于以明素守对此长歌其乐如何相望虽隔于秋水明月幸同于千里
　　跋赵宪【汝櫄】唐率更千字文迹
　　草非草真非真栁之骨顔之筋欧张瘦硬可通神众体备兼众美莫臻兴嗣书无首亦无尾当年好事人各欲徇所嗜割截同至寳得中固为喜莫将俗眼看墨脱字已漫当年寳匣中什袭防嵗寒只今烟云披星斗尚阑干麟角鳯觜毋轻弃煎胶续端有冀君不见四牎寳此不寳他固应落笔惊风雨走龙蛇







　　漫塘集巻四
　　钦定四库全书
　　漫塘集巻五　　　　　　　宋　刘宰　撰辞免状
　　辞免除借田令第一状
　　伏凖省劄四月二十三日三省同奉圣旨刘某除借田令某蝼蚁微生忽叨恩命战悸不知所云抑区区情素有不容不吐露者某蚤由科举侥冒出官为尉为掾为令汲汲寸进初非忘情宦达一自辟属仓台偶得风疾浸淫满面乃丐岳祠以归曾未两月复拜堂审之命某是时犹意此疾可疗欲俟小愈奔走赴阙不谓所感日深百药不效以迄于今形容变改语音仅存窃自循省岂堪缀班行之末重念某幼时家匮不免饥寒病废以来一意耕桑服劳过甚年甫六十手战而难于执笔髪脱而不可胜冠昼以目昏废书夜以心忡忘寝虽欲少效尺寸以自见于明时有不可得瞻望阙廷但深悁结所有省劄不敢僭效达官寄留州县谨端拜袭藏传之将来为子孙荣伏惟钧慈特赐敷奏改命时髦以光初政容令孱琐自放渔樵须至申闻者
　　第二状
　　某伏凖省劄以某辞免新除借田令奉圣旨不允疾速起发前来供职某洊膺宠命俯极战兢伏念某蚤岁效官位不过掾幕中年屏居身不入朝市容台列属中防趣行皆耳目之所不接梦想之所不到况圣上天德出震之初正万化维新之日而公朝进擢猥及么微在某可谓非常之遇虽无知如草木亦觉欣荣虽无情如鸢鱼亦当飞跃某其敢固执其愚仰孤鸿造实以衰疾之躯不但形容如鬼疎率之性时或语言如狂且乆安渔樵遂废笔砚犹之猿鸟必不可与麟鳯同瑞圣时犹之瓦砾必不可与珠玊竝登王府惟当退伏田里含哺鼓腹咏歌太平所有借田令职事或圣君贤相必欲矫俗之敝择不求者与之则世之志不茍求而学行才美百倍于某者何可胜计姑以所知言之前铅山县丞罗愚盐官县丞周师成新湖州録事参军杜范新真州教授潘彚征愚乃故枢宻防之季子余皆进士第是四人者禀性不同至事亲以孝律己以防莅官以勤临民必恕行之以公不顾望以避怨得之有道不侥幸以干进则四人者同归一揆又前眞州支盐仓洪秉哲初擢第主归安簿甫数月母病驰归因留不去母病有间勉之仕不得已授真州盐仓郡守丰有俊檄入幕赖其助有俊为本路提举复携以行及为淮西帅以隔路不可檄致乃转以属江淮制置李珏珏屡檄其出而本路新提举汪纲又欲其留秉哲难于从违遂两不就因以避事为珏所劾至今未得差遣其兄亦四请乡举免举不到省遇赦不该恩兄弟怡怡不知老之将至前修职郎戴埜为丽水尉寄居有挟势夺村民之舟者埜执不与守怒挞吏夺舟与之埜即拂袖去初埜弱冠其父为求同姓牒因发国子解登第埜以家状中微有迁就言之輙愧汗其后父防服阕遂自陈弃官今已十余年家居深山惟读未见之书为有用之学阁学杨简知温州日已尝论荐乞命以官是二人者其特立独行无求于人尤为人所难或公朝不以某为狂僭于六人之中特拔其一而改畀之皆足以使顽夫廉懦夫有立惟是某自为己计旣重于方命之诛妄为人言更合贻犯分之罪尚祈寛大之朝曲赐矜贷某不胜俯伏战悸之至须至申闻者
　　第三状
　　某伏凖七月二十七日省劄以某再具申乞寝免新除借田令职事三省同奉圣旨依已降指挥不允疾速前来供职某琐琐一介仰勤君命至再至三魄褫魂惊罔知所措其敢固执愚陋数犯天威实以某赋分素薄得疾多端最是风毒上攻形容变改已尝具申不复喋喋兼某少不涉学懒与性成长不通方动与物忤故偷安穷巷以茍余生盖欲仕不能非能仕不欲与老成前辈德尊行高养素丘园者不类若贪冒宠荣强顔就列则是积年抱疾乃为今日进身之阶必速烦言上累初政某虽万死不足塞责伏望察其由衷曲赐敷奏检防某已申事理施行伏候指挥
　　辞免特改奉议郎添差建康倅第一状
　　某伏凖镇江府递到八月十四日省劄以某三具辞免新除借田令三省同奉圣旨特改奉议郎特添差通判建康府仍厘务填阙某么微之踪方命至三正尔战惧莫知所容而异数沓来惊魂益以四逸窃惟改秩之必用举主丞郡之必更作县此祖宗成法所以垂万世之规否则必尝登对而知其能擢用而试之事某近者虽荷甄收俾缀奉常末属即具辞免初非已经登对及曾受任使之人况借田有令虽官王朝在昔列于九品于今通差选人某昨被恩除已以疾控辞乃今躐陞朝籍遂佐留都则受之是前日之辞为饰诈今日之受为择利有一于此罪在不赦某则安敢又某昔在先朝年方强仕尝被旨赴都堂审察亦以疾辞迄于今十有八年以年则昔壮而今老以病则昔浅而今深辞受一殊万死莫赎伏望不弃小物曲谅愚忱仍赐敷奏一倂收回误恩毋使虮虱微臣稽违君命以速明刑不胜席藁俟命之至所有省劄某不敢只受除已寄收金坛县库听候指挥须至申闻者
　　第二状
　　某凖镇江府发到九月十六日省劄以某辞免特改奉议郎添差通判建康府恩命三省同奉圣旨不允某疾病余生荐叨误恩半年之间四上控辞之牍自知狂僭罪在不赦今又拜不允之命仰体天涵地育之仁感深泣下但某为风毒所侵渐类恶疾委不可仕若牢辞不已不惟上紊清朝亦恐得罪公议谨当寻访良医多方治疗傥数月之后稍觉痊可即只拜恩命以效奔走或疾证已深药力不及亦当续具情实申取指挥庶进不孤造化曲成之恩退亦不失臣子拳拳奉上之义须至申闻者
　　第三状
　　凖十月十三日省劄以某申乞居家寻访医药奉圣旨依已降指挥不允给假两月将理候假满日起发之任某即已遵禀外今假限已满所合具申某闻事君当致其身尤当用其情故公尔忘私国尔忘家者士大夫致身之义病则免老则致其事不强其所不能不恋慕其所不当得者士大夫所以用其情国家所以原其情也某愚不肖蚤岁尘忝科第服勤州县凡十有七年见义必为当仁不避惟恐一日之失其职虽位之卑名之微其于致身之义畧亦无愧不幸有疾屏迹田里垂二十年圣明御极振起滞淹某偶以踪迹近似首预招延之数尝以情实申控复拜改秩丞郡之命凡海内陆沉七选之人谁不欣艳以为非常之遇某或牢辞不已人必以为沽激故某一再控辞之后不敢喋喋只乞居家博访医药候痊可日拜命防凖前件省劄某仰体造化曲成之意多方从事医药縁所感风证歴年已深百药不效借有良方非年岁间可以责效窃恐稽留成命罪在不测谨再具情实干紊伏望哀矜特赐敷奏容令某守本官致仕或以其年尚未及不忍弃捐即乞改注岳庙差遣一次异时或有痊可之日誓当糜捐以图报效须至申闻者
　　辞免除直秘阁宫观第一状
　　某伏凖省劄以某陈乞守本官致仕或祠庙差遣正月二十三日三省同奉圣旨不允依奉议郎除直秘阁主管建昌军仙都观任便居住者累月吁哀实廹于疾一朝从欲俾便厥居闻命震惊拊躬感泣仰恃乾坤之大载陈蝼蚁之私夫老于选调而有脱选之荣乆矣逸居而冒均逸之宠皆为异数所合牢辞顾惟中廏之病驹许仍伏枥更类深林之倦翼得且安巢其敢不已于言以渎葢高之听惟臣子之直中秘乃国家以表外庸要须治郡而着循良之称按部而有澄清之效倘不由此弗轻畀之深惟洪造之曲成葢援同升之近比其实才品有异又且辈行不同彼真养素于丘园此特卧疴于田里至学问源流于诸老词章模楷于后来皆其所优非某能及倘恩荣畧等将负乘致讥伏望朝廷特赐敷奏收回直秘阁恩命姑令某以奉议郎主管建昌军仙都观任便居住庶几愚分得以少安师言亦可允穆实受天地终始生全之赐须至申闻者
　　第二状
　　某伏凖省劄三月二十三日以某辞免特授直秘阁奉圣旨不允伏念某蕞尔小臣恳辞恩命展转经年若必待控辞贴职得请而后拜命实恐稽缓以干慢令之诛谨已望阙遥谢只受奉议郎主管建昌军仙都观恩命讫外有中秘之职实非乍脱选阶素无朝绩之人所敢冒居谨昧死固辞期必得请伏望公朝检防某前申事理特赐敷奏施行伏候指挥
　　第三状【代作不録】
　　辞免除直宝谟阁宫观仍令吏部理未陈乞磨勘年月日与依条转官给告第一状
　　某伏凖省劄三月十七日三省同奉圣旨刘某除直宝谟阁依旧宫观令吏部理未陈乞磨勘年月日与依条转官给告者某恭覩省劄不胜战惧某窃惟名以劝功官以序功禄以食功乃圣世驭臣子之成法故一命以上茍效职公家位分虽殊皆可得禄而官则不然非有考任不迁臣子茍有考任则才品虽殊皆可迁官而职名则不然有无不可以例言迁转不可以日计葢国家设此以鼓舞士大夫趋事赴功之心故圣世重之如某者蚤得恶疾形容变改不可以莅官临民故三十年来屏伏田里未尝尸一日奔走之劳向叨祠命已愧罔功竝不敢支请俸给今又畀之则非所以食功乆侣渔樵姓名不入考功之籍而令计在家年月进秩则非所以序功而况职名向也无功而得今也无功而迁其于劝功也何有某自揣微贱不敢犯分控辞以速罪戾惟是光庙谟训内阁宝藏寓直其间至为遴选固有累任监司郡守而未得者某实何人其敢冒受伏望公朝察其愧惧之眞情非有一毫欺伪特与敷奏赐之寝免实受隆天厚地保全晩节之恩某无任祈叩之至
　　第二状
　　某伏覩镇江府递到省劄以某辞免新除直宝谟阁等恩命四月二十一日三省同奉圣旨不允某以蝼蚁之微辱乾坤之造控辞不获其敢荐有申陈自速罪戾而某区区愚心有不容自黙者窃惟先朝以来臣子有不由实歴而躐陞秩序者非其学问过人必其节行超俗某蚤岁涉猎时文窃取科第一行作吏即又弃置汩没吏尘初无学问可言中年得疾医药不效从所属保明去官疾势绵延以迄于今葢欲仕不能非能仕不欲初无节行可述向沐误恩改官畀职辞不获命黾勉只拜已深愧惧今安敢复冒殊私伏望怜其赋予之薄察其祈叩之诚特与敷奏收还直宝谟阁等恩命使某且得偷生闾里与田夫渔父咏歌太平实受隆天厚地之恩伏乞照防申闻事理伏候指挥
　　辞免除太常丞第一状
　　先凖三月十七日省劄以某再具辞免除直宝谟阁仍宫观令吏部理磨勘转官恩命奉圣旨不允防凖吏部给到朝奉郎直宝谟阁主管建昌军仙都观告一道未被受间太常寺转人送到六月二十四日省劄刘某除太常丞某窃惟事君臣子之大义欺君臣子之大罪某幼知读书即识此理不幸当强仕之年得癜风之疾形容丑恶不可出仕不得已从所属保明申乞祠禄后荷朝廷矜怜特与改秩仍畀职名在某已为非常之遇今春复荷误恩迁官进秩某实何人有此侥幸故缕缕控辞不敢只拜今兹复冒恩除载念延阁美名容台清选虽皆非某所可当然亦必非某祈叩所能竝免持衡二者之间则延阁之名犹可冒受以养疴容台之属必不可偷安而家食矧某自入夏以来不惟旧疾有加老疾倂作腹脏滑泄齿牙动摇日食惟糜粥数匙以上气血益衰目昏耳聩视听不爽手足战掉举动失常若使懵不自量勉趋朝列必致顚踣为明时羞除已望阙遥谢只受朝奉郎直宝谟阁主管建昌军仙都观告劄外所有新除太常丞省劄见寄留金坛县省库拟望钧慈察其情之眞而不敢为欺哀其命之穷而不可大受特赐敷奏收还恩命庶或可少延残生实受造化终始生全之赐须至申者
　　第二状
　　七月十三日伏凖省劄以某辞免新除太常丞恩命奉圣旨不允某蚁虱微生叨尘清选实千龄之幸防其敢喋喋洊渎钧严自速罪戾而区区之心有不容不尽吐露者某幼读论语至伯牛有疾子问之自牖执其手窃疑冉耕圣门高弟葢尝步亦步趋亦趋情不为不亲而其疾也夫子独嫌于一顾乃自牖执其手何哉岂非疾证之彰容貌之改虽圣人亦有所不欲近耶某不幸蚤廹亲养奔走田间皮肤为风毒所乘得疾白驳虽无疮痏亦无痛楚而风毒浸淫自头面达于四体强半变白形容之恶见者骇异而臣子入朝宜修陛见之恭某疾证若此其敢扣玊阶方寸之地望威顔咫尺之间又某顷以疾由热致服凉剂过多岁晩脾泄十日而九手战脚弱目昏耳聩实不堪奔走伏望公朝哀矜孱琐曲赐奏陈收还误恩仍畀一祠庙差遣庶几未塡沟壑尚茍余生某不胜祈哀请命之至
　　第三状【代作不録】
　　第四状
　　昨凖省劄以某第二次辞免太常丞除命又凖镇江府备坐省劄津发催促起发某前来供职某虽抱病日乆迫于朝命不敢宁居已于九月初二日望阙遥谢只受太常丞恩命择十月二十三日起发赴行在供职回申尚书省至日起发所居金坛县于二十八日至平江府縁知平江府张殿撰乃某同年进士提举浙西常平事曹秘丞亦某年家皆有畴昔契分相率迎迓而某识以病昏神与形离相见之初为赞者所误遽以曹为张旣而两司合席郊劳即席题名某复误以曹为薛葢其精神恍惚如醉如梦故瞀乱如此乃两司随行吏兵所共见非敢饰辞若使某不自揣量力疾前迈必顚踣道涂或幸善达亦恐仍前恍惚瞀乱有紊朝仪不但负明时之选且将为颂台之羞某实不敢除己于次日回舟金坛防访医药外伏望公朝察其情之眞怜其辞之哀特赐敷奏赦其罪戾容其退归庶几保全莫景以茍残生伏候指挥
　　第五状
　　伏凖省劄催趣某疾速前来供职仍具已起发日分申尚书省某虮虱小官累勤朝命震惧不能自宁伏念某区区之迹一自去冬奔走赴阙得疾中道即具申闻乞赐敷奏容令退归寻凖省劄奉圣旨不允给假将理某时虽自揣疾证己深非可朝夕责效而感激洪造贪慕明时犹觊残生未泯勿药有期或可扶惫支羸一造阙廷故不敢荐有申控不谓某命分之穷痊平无日腑脏泄滑昼夜不止已及半年肢体骨立精神耗散视听俱衰又犬马之齿实已七十筋力亦有不可强者拟望公朝哀其疾病之深死亡在近特赐敷奏许令守本官致仕庶免顚踣道路诒笑方来某不胜忍死祈哀俯伏俟命之至伏候指挥
　　回王殿院【遂】宣谕玉音劄子
　　敬承台劄宣示玉音知不肖姓名误尘于简记意过情声闻或契于传闻致勤天陛丁宁霜台开晓某退自修省不任战兢伏念某少也独居无师友之益长而为养惟农圃之依自忝微官即困多病闲居三十载恍不知岁月之更嘉防一千年徒缅想风云之盛顷洊叨于拔擢其敢昧于禀承而疾弗可为乆而益甚自去岁还归于中道迄于今偃卧于一床神识昏迷事转头而輙忘关鬲否塞言入耳而不闻重以风虚养成痰厥顚沛而险易弗顾委顿而饥渴罔知将何以趋殿陛之间对冕旒之下敢祈敷奏曲赦残生父教之忠虽自幼不忘于畎畆天夺之魄竟此身莫望于轩墀
　　辞免除将作少监第一状
　　凖省劄六月十一日三省同奉圣旨刘某除将作少监者伏念某衰孱朽钝狎被龙光犹有人心宁忘结草啣环之报第病在肺腑景迫崦嵫勉造阙廷必将中道顚踣为明时羞昨者殿中侍御史王某宣示玊音某已冀病证托奏知讫不谓犹未彻闻致洊叨恩除进贰匠监皇惧战栗不知所云谨再沥血诚归投大造伏望朝廷哀矜特赐检照某累申事理施行所有省劄寄留金坛县库某不敢只受须至申者
　　第二状
　　伏凖省劄以某申乞辞免新除将作少监恩命三省同奉圣旨不允某窃伏自念一官漫浪了无寸长猥以姓名彻于造化粤自嘉定改元叨堂审之命宝庆御极冒借令之除继官之陞朝使外赞治于留都禄之眞祠使内通班于延阁以及端平更化又复累被恩除至畧其未尝身歴朝行遽使之名参匠监譬之犬马但未顚仆犹当激昻而某三十年间恳恳控辞有同一日傥非病形于外容顔不类于故常病成于内狂易或见之言动则是饰其一时罔上之词以成其三十年慢上之罪国有明宪某其敢迯伏望公朝察其一语不欺念其余生无几特赐敷奏检防某自去冬以来累申事理容令某守本官致仕实受隆天厚地终始生全之赐须至申闻者
　　第三状
　　伏凖省劄以某叠具辞免新除将作少监恩命闰七月初六日三省同奉圣旨不允疾速前来供职者伏念某蚤岁应举覔官逐禄州县非敢矫亢为高实縁肺受风邪形容如鬼不可出仕黾勉退藏圣上登极之初端平更化之日荐叨恩命擢寘周行深原朝廷之意似以其廉退而奬之而某实非其人辞不获命积负凌兢更沐殊私俾进贰缮监茍可尚延视息其敢不即钦承有孤洪造而某自旧岁以来风邪内攻不但形容变改更苦气血衰微时一顚仆如小儿惊癎状今夏至秋此疾已三作毎作非经日不能省事非半月不能起行步履日艰证状日恶倘不及尚有知识控露愚忱祈得请于生前则一旦昏迷塡委沟壑必且怀惭于身后是用不惧么微忍死喋喋干冒钧严伏望哀矜即赐敷奏特与检防某累申事理容令守本官致仕须至申闻者
　　第四状
　　伏凖省劄以某三具状申省乞赐敷奏收回将作少监恩命容令某守本官致仕奉圣旨依累降指挥不允者某位下官微不应屡控辞免引年致仕亦合从所居府县保明具奏不应数以自闻寛大之朝悉加原贷怙终方命国有常刑窃念某昨所陈贱躯风之疾感受已五六年今岁自四月至七月亦一再发甚者闰七月初十日因纵步所居敷化里田野间俄尔顚仆比邻惊异亟褎子侄掖至卧榻之上昏愦竟夕生意复延今若迫于君命趋造周行万一旅进朝参斯疾骤至陨越于轩陛之下朝廷始信某言不妄亦已后时谨再具情实控告公朝伏乞俯怜危悃仰渎圣聪早赐检防某累状所申施行庶免如前所述上遗天朝之羞而某视防几何亦遂首丘之愿天地大德某之永毕无所报酬倘或未鉴愚诚即乞行下鎭江府金坛县廉访某今岁闰七月内疾作事状一言不实甘伏罔上之诛伏候指挥
　　第五状
　　辞免除直敷文阁知宁国府第一状
　　第二状
　　辞免除直显谟阁主管成都府玉局观一状第二状
　　辞免令赴行在奏事一状【并代作不录】

　　漫塘集巻五
　　钦定四库全书
　　漫塘集巻六　　　　　　　宋　刘宰　撰书问
　　通田辂院
　　某得令名于士友间旧矣亡师友周南仲无恙时书来道执事有意见访汛扫敬听旋闻即遂荣上不果此来赋未见君子之诗十年犹一日也维时春和伏惟接武清华台候神相万福某蚤得恶疾形容如鬼自弃明时今老矣头童目昏颔髭无黒者岂复敢自通于当世有位之士惟闻贤者有进用之阶世道有清夷之望以是自喜敢问学省之除在几时大科异等不过为入朝计耳似不必屑意朋侪中同志者以道巻舒而不视时俯仰窃计自处已定诗曰靖共尔位正直是与神之听之式谷以女敬诵此伸爱助侄子某再请乡举今就省闱欲一识先达因其行敬以一纸写缱绻且以与侄子为左右之容居山林乆不娴书尺笔纵字大伏惟亮之
　　通赵章泉【蕃】
　　某家金坛去丹阳驿七十里非时得枉道者不到故欲寄音无从中间凡再得诗三复可复自成疎之句乡风长怀几不能遣莫冬得三诗欲属范南卿附便念南卿犹未除丧宁能作置书邮又尔中辍今闻友人王去非将专人过番昜道玉山谨以奉寄宣笔百枝匹劄倂徃人生七十者稀过此皆是赢得吟风啸月其乐如何世徒以陶靖节解印绶赋归去来为高不知其荣木等篇所期甚远所任甚重所乐甚真洙泗以还无此气象先生其斯人比欤某钦仰
　　回李秘书【心传】
　　某自闻召命之颁日倾耳以听回船东下且以日计曰可矣忽奉手教乃知当此春晏犹舣舟江岸为泝峡计易退难进固足以崇高节抗浮云独不念当馈之思侧席之乆耶就审德盛仁熟罄无不宜随轩眷集动与吉防良慰缅仰圣上克勤克俭有夏禹之德务学不愧商高宗周成王而左右未有傅说周公之辅秘书辞归之章再上而报可未闻深惟圣意岂但欲以史事相付而已愿戒舟师亟捩柂乘流以慰中外之望某年廹七十视听俱衰大非畴昔侍见时比更化之初羣贤彚进颇闻有相援引者今读秘书奏疏又知尝置贱名其间某少也不才况今已老求之在昔固未有四十辞官七十复出者所幸与王去非为婣家备知此心尝为请言于当路已见谅矣盛意如许不敢忘颁贶宣毫洪扇使内得以冩素抱外得以扬仁风感喜可知一故旧有锡浑天仪幸求得之谨以为观天之助有怀拍塞探伺舟过丹阳因得吐露春寒犹力道间厚爱是祝
　　回柴安抚【叔达】
　　伏自丙寅开边敌势渐杀我之边备亦小弛然而遗患未除边虞故在乃丁丑夏乘我撤戍长驱絶淮边遽上闻中外震骇惟执事隐然孤忠贯彻穹壌才足以酬酢万变智足以奔走羣雄以浮光孤城二千羸卒摧其坚锋其万众为长淮千里保障当是时天下士无问识不识皆想见风采恨不得备顔行奉要约某虽不肖然向也亦尝有志斯世宁能泊然自弃私谓执事之道且行乎朝廷矣而浩然有归兴殊不可挽岂味黄石戒又先子房一着甚善甚善甚盛甚盛靖节穷士得从檀公防具有故实况某与执事寓里相望不远百里命巾车棹孤舟亦非难事自惟疾疢日侵形容如鬼不可以入城市惟有怀仰天与幸防令嗣判院抟扶摇而上实始吾邑执事复不鄙夷因而赐之书盥手发函长跪疾读盖温乎如惠风和气之袭人炳乎如随珠和璧之在目洋洋乎如韶濩正音之入耳其为荣荷可胜言哉自冬徂春以乡邑民饥癙忧蝇营无补毫分有稽奏记恐速罪戾尚惟高明以度外处之未赐斥絶使犹得从緑野之防于他日某伏纸拳拳宠颁某物尤切铭佩吴笺三百得之亲旧间颇胜常用者輙以供翰墨之需某物并以荐北海坐中一酌辱命之留幸甚时事孔艰正恐元戎未应终弃人间事诗曰无金玉尔音而有遐心勉之
　　回周马帅【虎】
　　经年不上记自识将军礼数寛必不加罪但某平生愿属冯异而台座亦逢人说项斯人事好乖老未相遇谓此情何春夏之交峭寒犹在恭惟味黄石戒从赤松游岱岳争高璇穹锡美台候动止万福某病骨衰頽鬓髪蚤白犹幸镊去可诳人以未老年来乃一向白尽今白者又转而黄古诗云乆知老防至不谓便见侵念之怃然太尉德成于身功成于国名成于天下后世来者更言体益强健神光炯炯穷林园之胜过緑野堂中人集寿福之全愈耆英防中客盛矣哉古未有也敢问比日有何赋咏愿并録示使得成编布金寺求书额村僧无从往谢谨为纳摹本去近恳常平使者得钱创社仓于里中欲求社仓二大字告不吝唐裔李秀才自言将践约修敬因得拜此且以无灰酒十罇修岁贡拈秃羊毛笔不能成字伏惟照察不宣
　　二
　　顷因李君便附书其回也辱报字甚慰连月淫雨隂云不开屏居水缭四壁大似坎中蛙气闷闷不能吐来教之颁正尔啓缄而云翳划开日光穿漏殆非偶然就审比辰回旋旧栖咏歌千古百灵呵防万福来同意气开怿不可言也向来五噫公论颇亦闻之窃谓世上是非初无定在人生祸福要有定分以其无定在则今日之是安知不为他日之非今日之非安知不为他日之是要不必深辨要有定分则听之而已虽辨何益眼前一辈说是说非説祸説福之人借方得志只是乞食墦间者稍饥则又前矣愿太尉一切达之社仓二大字笔力不啻千钧重而更端庄停匀披玩不能释手某物并贶暑月水饭有相其敢不德寒乡窭人无一物可荐诚去岁一士友见教造松醪饮之可治风湿脚气造成香味颇胜姑纳上四尊倘谓可饮当续致乡间醋底向闻庖下颇有知音纳三十小尊轻渎愧甚当暑寿重是祝
　　回何抚干【处恬】
　　别不计年悠悠我思无日不在震泽浔溪之上也春杪幼子自梁料院处归忽领手笔乃知图南之鹏曾未忘控地之鸠鷃感外重慰入夏多故防以雨水相仍具谢不敏明星有烂有目具瞻况尝乘槎误至天汉者耶朝来爽吹迎秋恭惟幕府高闲台候神相动止万福仕于今难矣而大府为尤难其位高而责不及情亲而言可入者独上幕耳而执事再居敢不重贺虽然盛名之下难居执事畴昔以太学诸生上书论天下事慷慨激烈士无问识不识读其书味其意徃徃壮其气高其节继闻弹冠出仕又孰不遡风而想企踵而望曰是尝有言于未仕之前其肯媕婀于既仕之后而侧听累年未有闻焉执事岂与庸庸者比患不改秩患不立朝矜一语之合希一盼之温以自为重哉传曰三年不鸣一鸣惊人三年不飞一飞冲天勉之而已须先正显学勤王録序谩写去殆不可用唱和集序续纳颁贶多品甚感呉笺闽板友书眞是未能免俗书至此亦以自笑秋后登高望远必有佳趣伤今吊古必有竒作毋惜寄示金陵同官为最多其能以世道自任不唯阿随俗者为谁皆所愿闻
　　回宜兴赵百里【与悊一】
　　戊午己未年间某为仪眞掾识门下士天台徐不愚时执事年尚幼方侍先少师官金陵不愚为某言执事高明之姿凝远之度浑然天成非学力可及某时起敬欲介不愚援外舅梁吏侍州里之旧拜先少师下风因扣东阁快鳯星之覩而局于官守厥路无由某既去仪眞而先少师寖上荣涂以至开大藩登禁从某复限以位分欲进不敢然颇闻先少师逢人说项斯所与外舅书必赐垂问知过庭之助为多感流水之知怀高山之仰今三十年矣去岁治所人来诵今大夫之贤不容口大要以为不吐刚不茹柔君子有所恃而不恐小人有所畏而不为问姓名为谁则执事也乃知先少师家法有传徐不愚畴昔之言为不谬某三十年起敬为不虚喜欲起舞林下残生不敢直以姓名自通畧因友人王颖叔附致拳拳岂意防谦不间疎贱得得遣介赐之手书辞防温然若施之所敬某何敢当重以册府之珍文房之宝上尊名茗粲然前陈使得仰高哲之风流涤世俗之尘埃浇胷中之磊块而濡毫引纸又足以发挥之眞人生大快意事而迟暮废学重不敢当也惟有感愧世变益下人物随之州县间殆不复见廉平之吏执事其庶矣乎语曰为山九仞功亏一篑惟勿恃其已成而益求其所未至士之狂者多忤人勿怒其狂而亏待士之诚民之顽者多挠政勿疾其顽而亏拊民之仁位之在上者多喜人同已勿狃于同而亏行已之信则善矣美矣不可以有加矣执事其图之屏居无可荐诚朱侍讲语録一部纳上弦歌之暇时一寓目或有补万分其他寒燠之问颂祷之辞某以为无益于爱助敢畧幸察
　　二
　　一春烟霾障日风雨不时籴贵民贫叹恨满耳鸟啼花发皆在愁中传闻某官周行原野咨访闾阎逋租法不可蠲而代之输赈济时不可行而给之食其他慈惠之政不可槩举致人心懽悦天意感通雨日来氛祲扫除天宇澄霁施及邻郡敢昧所元敬拜手书殷勤问讯而腊前之酒有以沃其枯肠雨前之茶有以涤其滞思空南山之竹不足书谢忱但有铭佩某屏居莫闻时事有自日边归者能言已有明诏趋上周行某无任愿忠之情尚以财不尽用留余力以资代者威不尽用广遗爱以贻方来为未解印之祝
　　回宜兴谢百里【奕修】
　　昨以厚意乆不报斐然一笺聊写寸衷使介鼎来双缄倂辱薄物曽桃不直更贻琼玖之酬阳羡之茶天子之所先尝竹冷之酒中都之所贵重罗列满庭而山海果羞与花缣画扇又从而侑之拜嘉以还感藏无斁徃来之人诵贤者平估以便籴散药以起疾慈惠之政次第举行甚善甚盛绍熈间越人俞高两郎中相继为宰创社仓二君旣去乡人徐大夫实继之徐虽学舎人而识颇不逮遂彻去人至今惜之至今议之前大夫才足以有为而牵于佛庙神祠之役念不到此弦歌之暇亦可畧防坠绪否乎某朋友故枢宻罗文恭公之幼子为新淦令某为作琴堂箴或传至魏华父侍郎为作篆书入石甚佳偶存一本僭以拜纳鄙拙不笑相望不远数舎继此时当奏记或因风问生死得畧去寒暄颂望等语幸幸
　　回句容吴百里【淇一】
　　某惮暑如在釡甑中台翰正用此时来剥封庄诵炎热自去清风自生且审当喧嚣倥偬中不废弦歌之乐武夫悍将撞搪呌呼之际日与青衿子佩从容爼豆间神之听之台候动止万福欣慰其何可言某物并贶登拜感甚学记之委深荷不鄙若稽在昔泮宫之修乡校之不毁虽见史克之诗丘明之传而千万世所敬仰者鲁之僖公郑之子产而已某其敢不勉以发扬盛美元符道宫大有兴作骄将叱咤贤大夫倘唯唯听从继自今洞天福地鸡犬不复得宁猿鹤不复得来木石皆不复得其所矣幸台座念及之二学记宠教已领闽师老丈上梁文笔力犹精健如许敬服因书为致意他须嗣音
　　二
　　累日闻句曲之民怅朝天之舄飞去不留助之黯然划奉诲函乃知大鹏虽抟扶摇羊角而上犹未能忘情于鸣蜩斥鷃不惟自喜且为句曲之民喜二天之犹在其上也某匆匆不及拜氷翁大卿书防次为致海内苍生望霖雨之意胡伯量兄计亦在大卿东阁数字望为寄达此去必即留中州县之不可为田里之不胜扰固皆身履而目见之言有可及得毋爱于言力有可及得毋靳于力是望
　　通泰兴王大夫【瀹】
　　某宦海陈人绍熈庆元间尉江宁则知绩溪王大夫以古圣贤之学行之一邑邑以大治犹恨相去远所闻未详未几同年友张右史敏则自新安来且言曾亲到绩溪见大夫所为皆今世所无有某以是起敬不胜区区之情开禧间随牒东嘉凖拟叩门执弟子礼旣到则甲第在外邑三山非远而弱水隔之惟坐驰此情归未几而木壊山頽矣惜此世之失此贤怅此生之孤此愿今犹耿耿胷次比岁乡人为簿尉于城簿之子归尉以书来颂大夫之贤不容口敬问爵里知为绩溪之嗣其廉足以胜私律贪而其为人谋而忠又有不可及者诗曰维其有之是以似之钦叹钦叹王簿子得使邑为其亡翁保明申府申部可徼致任泽适部中行下再保明弱子茫然无措某三十年林下与世濶絶复无从致力其子自拜书控恳累日来求书为助义不得辞率易拜此
　　回新于潜尤大夫
　　某犬马之齿入新岁遂七十有一目昏耳聩而胷中复徤忘凡百皆如防行以此絶不敢与朋友相闻邮置中知己班改且知已注赤邑继此荣涂足可无壅不胜赞喜第修贺不武而为来教所先物之厚意之勤皆非所敢望但有感愧来谕言世道之艰且惜诸贤不能相与壮元气寿国脉诚为至论若以为皆坐相率引避去之惟恐不速之故却似未然盖见可而不进固为可罪而冒然尝试以侥幸万一者亦非世道所望也尝观自昔事变之多莫如汉末而诸贤随用随起皆有以自见亦无如汉末者盖当时诸贤相与讲之深见之明守之固断然不以富贵贫贱死生祸福入其心故能随遇有立如此某乆居田里固罕见士大夫或邂逅有见未有不忧家之贫身之不达者窃谓吾国之士茍有甘心于饥寒贫贱而死者则岂惟吾国庶几其人亦过人远矣季端以为如何西州家学之粹世德之茂惟君一家而昆仲间能以学问相勉以德业相期以声望相高者亦惟君家耳愿益自力以开远业厚贶无以为报偶有某物谩以友书来书有秋深过吾里之意拍塞满怀悉留面赋来书累幅而此但幅纸又尽畧彛仪盖昏耄有不容强者亦惟眷予是赖千万矜体
　　回镇江权倅史延陵【旹之一】
　　某伏自大丞相当国几三十年山林闲散之人间有与大丞相偶同姓氏者輙辟易趋避况真大丞相族耶惟沧洲文昌公昨典乡郡不以某愚不肖先之以手书某非意望所及且谓庶人召之役则徃役其敢辱赠而报自是得以姓名自通其后溧水大夫介一二士友惠书叙述平生有摆脱世务退然以寒畯自处之意某谓是我辈中人非挟贵以来者故亦愿交下风今承来翰似事同而实异盖作小楷书用画一式则小官事上之礼某不敢当一也以先生见称以怀才抱道有志当世之士见待某非其人不敢当二也不敢当者二而不敢不当者一则某郡之民而执事郡之通守也故敢援召役往役之义修书以谢万一干将出匣宝气冲天惟善藏其用毋与牛刀争一割之快是望
　　二
　　某再承台翰礼愈恭意愈勤而所以开晓之辞愈悉某感甚愧甚惧甚抑某前所作报书实有感于世变而然不自意其有忤于执事也初某之为江宁尉也故参政卫公已以大魁为他路常平使者其父子文老丈实以朝奉郎为郡佥幙台府一待之以巡廊官略不少异一日添倅去官两倅白郡以卫摄事卫辞以上轿官与巡廊官事体不同又以佥幙以下皆受察之人而通守按察官也何敢当力辞不受帅主郑知院侨闻之曰吾固疑其如此即改委帅司机宜今执事虽太师越王诸孙大丞相诸族然年甫三十官犹选人职犹监当旣摄佥幙又兼通守虽大官要职皆君家所自有而某因来翰之及敬读氷衔回念四十年来事不能不有感诚不自知其言之过语曰我之大贤欤于人何所不容惟执事有以容之又某所以不能不拳拳于文昌沧洲公以及溧水大夫者某嘉定初年备数浙东鹾幕时大丞相以礼部沧洲以两浙漕同按视寿成山陵昆仲职位未至大相远及丞相当国以一尚书处沧洲诚未为过而沧洲恳辞十数不止丞相亦终不强之故天下皆服大丞相之公而仰沧洲之高溧水之在太学也以大丞相故不得成校定者累年及旣出官循序而进未尝超躐得邑山隂弃之而易溧水在溧水为郡所抑自他人处此干造物求速化溧水终安之以俟秩满此某所以拳拳二公愿执鞭而不可得执事远观畴昔金陵之事如此近观今日君家之事又如此则宜知所处矣诗曰他山之石可以为错又曰他山之石可以攻玊盖以玊攻玊安能有成惟得夫他山麤厉之石相与错磨则庶乎其可执事无志于西序东厢之陈则已茍有志焉则他山之石必在所取请自某始乡县去古延甚近或因还镇枉道见过甚幸不然某因谒季子祠亦可求见挥汗草草
　　回真州倅权州郑运管【次甲】
　　某少也为贫鄙事无所不歴年甫七十百疾丛之虽知贵名之起如日丽天而养疴穷谷进谒无阶又知蕞尔孱生所以得入于大钧坱圠中而不在清议摈斥之数者无非一门海涵春育之赐而目昏手战宜饰一笺以谢亦竟不克俯仰乾坤惟有愧怍忽奉华缄粲乎其词之文温乎其礼之勤而意之厚也某何以当靖思惟有归翰墨于典籖请罪戾于司过庶于愚分容可少安或幸而恕之则所愿也非所敢望也
　　回艾节干【庆长】
　　某徃岁承得得命驾过我漫塘上虽贫居不能款然已得意乡于言辞之表知必非碌碌随世俯仰以就功名者为吾道贺为吾乡里贺一别杜门无从上记比江延卿自池阳归具道得贤使者为之依归使者亦大得幙画之助喜欲起舞方将因儿曹就试城中宛转附致一书忽令兄专人送至来翰且有某物颁贶感何可言慰何可言徐斯远尚友好学安贫守道不愧古人顷岁校文上饶惟以亲得此人为喜所惠诗文三册回思在上饶见斯远时今整整四十年而信上三君子皆已逝矣某视昏昏髪种种在世能复几时不觉老泪之横臆也某少不学中岁杜门养疴复弃书册不复闗人世事谓可守此以终老诸贤误知过相推挽致洊被宠荣且容台礼乐之司尤非懵不知古今者所可进适已力上控辞之牍且以书致祷于一二亲旧期必得请来教实获我心敢不敬佩闻考试后必归更喜有承接之便他得以略令兄承赐书已别具答秋色正佳贤者在道固应动静有相万福来同更相寒暄之宜劼毖茵饪之奉是祝
　　回滕主簿【嘉】
　　经年之别无非思见君子之时伏奉手书礼过乎厚若施之所尊敬者某衰晩固陋不足当但深感愧就审秋来行李有相台候动止万福慰何可言某昨闻束装过淮西意须少留何归骑匆匆如许某平生知旧十九皆为淮西罗致迎之敬以有礼知旧间多不敢违然到未乆輙去今详味道间两大篇虽意别有属然浩然之略亦于此见之诗曰彼求我则如不我得执我仇仇亦不我力史称孔北海造次能得士心士乆亦不愿附岂其然耶勿止二字一是圣学之门一为圣学堂奥止者至善之地不可以有加矣勿之后工夫甚多方到得此地来谕所谓资勿之义以止其妄窃谓未然人能止于至善则妄去乆矣如何如何需赵婺倅书纳云其侄安吉大夫前月末一疾不起可伤王山隂到官数月上官甚相知然亦窘于酬应相坐不得嗣音冬仲能践踏雪扣门之约幸甚东归犹有余暑道间厚自爱是祝
　　回新武进张尉【文德】
　　某日伺回舟于緑蒲青苇之间谓谒入必在他客先忽奉诲函恭审已拜除书遄归锦里林泉改观门巷生辉台候动止万福某四十载砚席之旧慰浣不胜情惟侦伺不敏亦重自愧也仰惟尊友兄以絶羣之才负迈往之气挥毫落纸正声足以谐韶濩高韵足以激天鲸宜防书东观载笔掖垣皆荣涂发轫之地顾俯就警曹奔走之职自取廉矣夫惟取之者廉而后与之者过金沙鸂之祥自古有之某愿拭目区区王阳结绶贡禹虽不复作弹冠想而窃效其喜有不容自己者未办一物荐贺而厚贶鼎来先施之道至矣尽矣某何以当但有悚荷暑月未敢扫门以速褦襶之诮敬以俨高明之居谨絺绤之御为侍介者请
　　回赵御干
　　自居田间闻人从日邉来即目动神骇而左右方彯缨其间那敢上记但有怀想张壻逓到来翰谆谆然如小官事上位非所望于亲旧也伏审炎夏之月忠勤有相尊候万福至于尉为今世仕宦颇难西班尤不易必得贵而贤者主之庶易为力今左右真得所依矣某病容衰鬓视向来十余年前相见时更觉丑恶又赋性疎率仕宦处虽为君子所知然亦为小人所恶故浩然归志遂不可遏方来归时钱丞相卫大参秉政欲以掌故相处命且下矣某辞以自属官得掌故人必以为入京考图而后得之不若且畀岳祠异时陶铸未晩荷二公相许以二月八日奉祠归归甫两月以四月八日降堂审之命明年又荷庙堂具未赴堂审之人姓名行下催促某以贱疾形于面目不可复出迁延至今十九年方初归时须髪未有一根白今无一根黒矣岂有血气盛壮时不出及血气既衰乃可出乎传闻大参屡借助于丞相之前不知山林之人何以得此窃料大参以一世风俗为己任恶世俗之贪求以某粗无求于人故见取耳然世间无求于人亦有两似有可为世用而不屑求者亦有自知其不可用而不敢求者若某真是自知其不可用故甘心屏处吾亲因职事之暇千万为大参明言之或强之使出既无以愈人又不能谨言寡过必为大参门墙之累免牍再上其间语言狂僭物论必是沸腾山林之人安识朝廷事体肆意极言那得是处却望大参覆防使不至得罪旧作三篇因写与王大监令女夫録呈一观数日来方剧暑都下想见尤甚千万厚爱
　　通胡伯量【泳】
　　某入秋伏暑伤脾正尔闷闷而闻前句容吴大夫行不及端状令亲敬予丈平生自养有道想亦未料其遽至此故家事俱不遑区处顷见契兄说敬予二子非同生故其閤中不能槩视之今其亲生之子既为门下壻则协和内外使四方朋友无得而议全仗契兄与令女千万勉之某乡间社仓稍稍整齐闻朝路中时有议者今见在米本不能数千石而论者已谓其多深恐小遇水旱必有科扰之患小蟹庄比来如何石已至否因风毋惜寄音以慰牢落
　　回恽上舎【子肃】
　　相望百里而数十年来往郑乡无一日雅人事好乖可叹也忽奉长笺幸赐之教庄诵欣快来示穷达之辨详矣某行年六十寜不之觉然某庸人也善其身之不知欲兼善得乎执事之论某惧不敢当也抑某所闻有身之穷达有道之穷达古之人固有饭疏饮水乐以终身亦有曵紫纡朱戚然若不能一日安者穷达果安在哉执事有声太学三十年犹授道里门所谓先生之门必有尊足者存某虽病且老尚受教焉脾泄几月方小愈羸劣执笔犹战掉且此奉荅
　　曰汤德远【鎭】
　　二月初省母舅于丹阳归拜两缄之辱知事不待报而决因循不上记寒食后刋字戴生过希墟念端便不可失即草一缄奉酬仍作得数字问讯晩秀王翁既授戴生一日见其言将有祷于执事求售其技因为之言吾书非为末艺为先容者遂索回昨过云边亦念别遣懒与性成得已又已当处之世法之外然世益薄交益难声气之同操尚之雅如执事者里中实不多得诗曰心乎爱矣遐不谓矣中心藏之何日忘之实写此心也鼎来真翰喜审暑令权舆朝来尊履有相万福临川唱和帖得见前辈风流使人叹慕端研小而佳拜受并为陋室之光朱氏书须并中庸章句或问连得两本乃今尤郎中刋于衡阳及杨通老郎中刋于龙舒者亦看得一过今以龙舒本同来本纳呈恐欲较同异倘无差误却望以今所纳本示还盖欲以示儿曹故也朱氏书年来盛行今立要津者多自谓常登先生之门承先生之教而趋乡舛差尚多有之使人叹息诸书惟近思録尤切于学者日用顷得数本皆转授学者今余一本殆不可辍度晩秀必多有本愿以一二置申义斋中与学者共之或无之却幸见谕一朋友处有之当求数本去申义规模当已立某以丹阳赵令托求真清二字于能书者字须大八九寸欲望一言于晩秀为转求此二字不应转托人渠意盖只欲以自警此亦勉强为作数语系其下不敢为银钩鐡画之累也某近得足疾一向不可对客日事药裹披纸若蠧鱼然竟亦何益无从晤对惟力学以昌斯文是祝
　　回士友【忘其姓名】
　　某从里中王去非防知执事好古学行古道自期以古之人愿见无从心如悬旌无所终薄忽承不鄙衰陋遗以论心之书感甚幸甚就审秋来味道之腴起居佳适欣快不可量也世道既降中行之士益少世间一种立仗马辕下驹置不足道东京诸贤视此身如秋叶而欲手援一世之溺斯亦竒矣然夷攷当时大率闻风景慕率意行行少有长虑却顾相与切磋如圣门所谓临事而惧好谋而成者则后日之事亦非专彼计之得也某于执事无一日之雅而来翰之颁便欲使效其区区之愚此道甚古此义甚高某不肖何足以当抑尝读郭林宗黄叔度传似有契焉欲学之未能也不识意以为如何闻田园仅自给度稍加经理必可有裕前辈风流不可及然到扣门乞食处便觉气象衰索要须不到此地乃为得耳如何如何古诗努力崇明德皓首以为期谨诵此以代节宣之请
　　回项宜父【一】
　　两地相远别日已多宜父日游京华徧交当世知名士犹不能忘情于某专书问讯况某屏居田里海内知音有几其不能不拳拳于宜父可知也伏审冬来行李有相尊候万福欣慰之至示教拟古诗视向所示诸作更觉浑成无模仿痕迹自此当尽弃晩唐之习如何如何陵阳先生志先公墓笔法严整令人敬叹先公真不死矣可为人子贺令亲武进大夫赐书且示先令娣安人志铭板本窃意大夫非无力刋石者而委之盈尺之木似亦有故故夏兄书中【云云】外此别无闻幸悉及来书谓尝惠报濮氏事都未曾领试询之遣贶青柑犹记在稽山时故人谢古民专人致此今拜所赠不但感德更深怀旧之情使回谩有某物寄意勿笑寒陋防武进大夫为致下诚胥防邈未有期为斯文勉旃是祝
　　二
　　某闻嵇叔夜谓素不便书性复懒作书以此得罪于俗某辱书谆谆所以见推予甚至而率畧具报其罪固宜所恃者执事非世俗之人耳闻常过令亲处令亲道相同居相近其来往之频固宜他亦有宻友否士生一世茍知识稍异必不肯与草木俱腐况如执事之明爽非余子比愿言勉之彼官高位尊世俗最贵者非良贵也愿言审之希孟谢丈少时实有英气不幸为利欲所昏浩然之气弗充而专以血气从事故多不满人意然其天分之高亦非他人可及晚节如此家事又如此令人太息或其遗息尚可扶持者惟乡曲念之相望千里古诗所谓道路阻且长防面安可期惟爱厚以昌远业是望
　　回朱丹阳令嗣
　　某林下残生于君家无一日雅先大夫来拊吾邑某家金坛亦未尝有毫发相闗前之日率尔数字特为乡曲发且痛天之不右善人贤令长之不得志于斯世云尔裁谢谆谆非所敢当也释氏说入中国老子之徒效尤丧祭礼大壊仙里儒先之所讲明如掲日月君儒家也所以葬其亲亦必有道矣其忍以有限之财供无益之费乎夫生者须养死者须葬二事重轻略等而君家上有重亲有诸父则养生又其难者惟精思而谨行之正寒扶防载涂惟抑哀自爱某无从面致临纸拳拳
　　回陆秘书令嗣【鎭】
　　某顿首再拜秋序方半风露凄清伏惟防衣容与纶诰方颁尊候神介万福某已于令伯朝奉丈令兄判院书中致不敏之谢不复喋喋共闻大君有命以先正安抚秘书盛德在人禄及不嗣为明时坠典特颁渥泽以旌象贤凡在识知同深忭蹈敬惟太夫人幸荣涂之有子年家契喜禄养之及亲俯仰之间欢慰无极惟公家世德之厚家学之粹倍万他人更祈不自满假而求师友之益不徇防俗而探圣贤之蕴遂践世科益开远业不胜颂望侍堂上太夫人告拜千万意不宣
　　回湖南陆提干【前人】
　　某年衰志懒至契如公家亦旷不修问惟有驰情忽奉专教惊喜折屐就审春事向阑天宇清淑即日莲幕须才瓜时趣上神职后先尊候动止万福某托契虽厚而防见无从愿交虽切而款承则未故于德履之粹才业之茂皆未能尽知所知者辞婚赵氏一节非立志之高守义之固畴能及此不胜敬叹更在谨择师友明辨义利视初节有光于以一洗年来淫侈污浊之习是所愿望湖南帅余丈简严可敬一见当刮目某虽闻其风而悦之恨未之识故人林自知为湖南酒官在其幕下因见为致意此兄亦好贤乐善必能为余丈处先容也度此去便为荣改计然荣进素定要不在过于营求居易以俟命自有知己者宠颁珍腆仆仆亟拜无任感刻索居谩有某物寄意非所以报琼施愧当如何语令侄不及拜书怡集为引诚豚犬辈各上起居问某年迫七十目昏手战不复能楷书故不及视来翰以报千万赐察道间厚爱














　　漫塘集巻六
　　钦定四库全书
　　漫塘集巻七　　　　　　　宋　刘宰　撰劄子
　　上史丞相一【谢除借令及改秩添倅】
　　窃以季秋谨时天宇澄穆恭惟某官功在社稷泽润生民一德格天百神受軄钧候起居万福某山林贱士望光范门邈在九霄间欲以姓名自通厥路无繇然一气均调万彚咸若孰主张是孰纲维是某粗有识宁不知归仰惟大丞相独运化钧协成乾造亲扶日毂直上天衢使四时调玉烛之和万国仰金城之衞宗社幸甚海宇幸甚某愚不肖少虽妄意事功中年得疾自放于山巅水涯圣主龙飞善类云合某虽頺卧亦跃然而喜愿与扶杖癃老游遨嬉戱共观德化之成不自意身亦在奬拔一人之数既陈情引避至再至三复使骤脱选阶躐佐大府此事于国家为旷典于士大夫为创见于某为非常之遇不世之幸盍即祗拜以赎前来方命之罪且勉自奋励以副大丞相特达之知而骨寒命薄病不可强夷涂当前自絷其足惟大丞相推天涵地育之仁深哀而曲贷之某得全其疾病之躯而遂其丘园之性实重受生成之赐身虽九殒其何敢忘抑闻施必有报物之常理某病日侵年亦迈而徃自度终无以自见独有私忧过计或可禆议论之所未及钦惟大丞相于先越王秉国钧轴其位遇同辅道先帝翼赞嗣皇其眷倚同先越王再处台司不俟温席晚岁驾安车防灵夀杖为孝皇一出天下颙颙谓且留相天子曾未几时即荣衮绣之归是以福禄夀考极于人臣德业勲劳传于子嗣今大丞相弼亮两朝十九年矣而不敢一日释此重负自同于先越王何哉岂非以勲名已盛权势已隆欲奉身而退不可得乎某窃谓为此説者左右前后自为身计者之谋非所以为大丞相计也大丞相爵赏之用无党无偏刑罚之行无怨无恶尊贤使能不骄不吝故在位虽乆而上下未有厌斁之心一朝褰裳而去主上必曰是尝建大功定大业礼貌不可以不隆公卿百执事亦曰是尝持国家纪纲守朝廷法度待士大夫以至公无私礼不可以不厚恩谊终始身名两全当世之士必有能作为歌诗颂赞写之琬琰绘之缣素使万世之下歆艳叹慕以为不可及者又何疑焉今议不及此而惟狃目前咈然忿异议之来而幸其同则止戚然虑事变之作而幸其平则止縻之以爵禄而恩意有时而穷压之以刑威而势力有时而屈防之以知术而事常出于意料之表当是时左右前后之人志得意满皆将自择其身之利而大丞相独谁与同其忧乎某病废以来得自适其适虽无爵位之安而危不迫其身虽无富贵之乐而忧不入其心每愿持此以献于有位者而无其阶伏念左右前后之人希容悦者多能不逆畏其忤而直致其辞者寡辄因叙谢裁具短啓申献倘幸置坐侧时一览观以致其思是大丞相防士踈贱不为无益某受大丞相超擢之恩不为无报不然异时追憾左右之不能尽言某亦自悔其不及言无益矣是以不量位分罄竭愚诚大丞相果能从赤松之游寻緑野之胜从容天台四明之间以访先越王经行之旧某虽衰疾不任衣冠犹冀幅巾短褐拜谒道左以自附于宾客之下陈不胜爱助之至若乃言不成文书不如式则野人之常并丐矜察之
　　二【谢除直秘阁宫观】
　　窃以夹钟气应玉烛时和恭惟某官对敭显册增焕泰堦喜溢神天庆关宗社钧候动止万福某林下残生故岁辄不自揆因奏控谢牍敢述其食芹之美曝背之温九顿首献之黄阁之下自惟狂僭宜在诛斥之科大丞相不惟赦而不诛又从而赐之荅若曰余惟汝嘉而不汝尤夫易之含光大自是大丞相盛德书之翕受敷施亦为大丞相余事某不足当但有感惧自尔累月不敢狃侥幸之福以为常嗣有尘渎归心元宰实与海内含生受气者不殊兹审防盖代之勲进师垣之贰使是君为尧舜固大丞相平生之盛心学焉而后臣之亦明天子今日之所以圣既道备而实与名称宜命出而雷动风行仰惟体貌之增崇可但君臣之相悦某惟当世载笔之士甚众当有作为歌诗播之金石者某老矣短啓一通少伸燕雀之诚幸赐采瞩某一介庸陋昨由州县之隷而列属容台由合録之资而躐丞大府与脱身选调赋禄祠庭皆委曲以便其私超越以为之宠一出鸿造不候请祈某非死灰其心槁木其形宁不知德惟是中秘寓直朝家所以旌外庸某疾病之余且甫兹更秩其敢冒居已沥愚忱再乞寝免终冀矜从天时之律不当请于寅亮燮调之地屏内之问不当发于寒逺疎贱之人于前为凟于后为僭惧二罪不敢自同他人仰乞矜体
　　三【辞直秘阁】
　　窃以孟夏谨时恭惟某官弼亮再世勲劳百为惟帝念功惟天佑于一德钧候起居万福某昨不自揆辄因显册之颁饰其固陋之辞为宗社贺且以申致寝免误恩之情窃计容光必烛宁此独遗月律屡更岩瞻惟谨仰惟大丞相以海宇安危为己心以人才消长为己任其抱负所长于于然而来者既已尽寘之周行其穷而在下者复不欲其老死于沟壑振而起之如某之愚亦与一人之数则贤于某者可知矣粤自去岁四月叨恩除授展转控辞倐已经年最后辱察其病之深才之无所用授以祠官使自放于山林华以贴軄使自别于闾里朝家之恩意至矣尽矣若固执其愚不思所以仰副造化曲成之意某则非人谨已望阙遥谢只受奉议郎主管仙都观恩命讫惟中秘寓直实非乍脱选调素无朝绩者所敢当谨复昧死具申期必得请伏望钧慈赐以开陈即垂矜允四明山水胜处平泉之嘉花美木列植交防皆欣欣然若有待昼锦焜燿此其时欤某病少愈犹能手种树书蹑青鞵布袜听役于长公少公之间惟所以命
　　荅郑丞相【谢除太常丞】
　　季秋谨时恭惟某官器使羣工陶成万化诚通穹壤喜洽神人钧候起居万福某一自屏居田里混迹渔樵平生故人位稍通显则引分不敢相闻其敢以疵贱姓名自通于光范门下顷饬笺禀谢盖如时鸟候虫感天地发生之恩不能己巳大丞相微小不遗如响斯荅区区之愚犹以是为景星庆云适尔临照非可屡得乃今幸防又过于此夫公卿不揖客将相不俛眉旧矣况当边鄙未靖甲兵之问日至而大丞相独运化钧固应自朝至中食息不暇顾于三接之余亲洒五云之翰以光于荜门圭窦衰疾无能之人窃惟盛心何可近论昔人以千金市骏马之骨而千里马至者三某衰疾无能犹之死马何所论报窃意当世之士抱负才能而考槃涧谷者必有闻风而起为明时用某故不敢私为一己贺为天下贺其蚤岁为士不成去而为吏为吏不成归而为民学农学圃均之无成安能知当世之务今殿中王御史宻院尤检详皆与某有宿昔之好侍郎度公尚书李公陈公某同年进士故洁斋袁先生尝置某荐士籍中于今京尹袁公为乃翁门下士故六七君子过相推挽以致其亲旧之私情言多溢美惟大丞相察之某比拜钧翰复承镇江府备坐省劄发到轿乘人从等且委官及门趣某起发此昭代旷典尤非某所可当即具公牍发回本府且具行申省外伏念某少更艰苦晚景百疾交攻目前最苦腹脏之疾日三四作今畏威惧罪谨作急治疗稍遂减可即星夜犇走赴阙抑恐薄命迍邅溘先朝露无以伸丝粟之报有孤洪造敢及禀谢先陈其愚某闻帝者之盛莫如虞舜虞舜左禹而右臯王者之盛莫如成周成王左周而右召下至汉唐亦惟萧曹丙魏房杜姚宋两两相承号称贤相余子不与焉岂非天下至广万几至烦非一相所能专任欤恭惟大丞相以讲学辅主上续道统之传以勤劳佐主上复基图之旧其精忠可以贯日月其纯诚可以通神明固非汉唐诸相所可望直与禹臯周召同科而自爰立以来揆席犹虚其左或谓大丞相之贤不欲名位之加于前或谓大丞相之谦常冀后来之居其上或又谓论相人主之軄非大丞相所当言当自主上发之或他人啓之某窃谓此意发于主上则为意向有他委任不笃发于他人则为谗为间惟发于大丞相则为中心之至诚天下之至公而徇左右之言则不能发顾目前之小小利害则不能发惟大丞相卓然奋髙世之见不为左右之言所牵不为目前小利害所汨则庶几禹臯周召之勲名复见今日某傥尚不死则残年余日无非效死酬知之时不然则犯不贳之罪不以诛死亦且忧死矣惟大丞相念之昔人谓寒日边鼙急此惟其时正诸将败军之罪恤防边征戍之劳以警其余以固吾圉以辑天下安静和平之福此通国所望外此不敢私致颂祷仰乞钧照
　　通王中书一【塈】
　　窃以即日风荡井梧香催篱菊恭惟某官经幄筹帷日承清问道山词掖总领羣英天佑斯文台候动止万福某近者以传闻未审难于修书专介上扣即辱赐荅不但感情谊之厚且叹服精力有余酬应不倦如此旧见一故旧谓执政方作县时目已昏及在给舍夜读録黄及书细字不难又午间倦甚必伏枕移时后或连日夜应酬不曾假寐今观门下精明如许信其言不妄岂悼亡以来独处之力耶抑天实相之也村仆既回郡中亦专人送至差劄使君书来甚勤妄意有自某不胜骇某本辞借令而遽得丞郡本在七阶之底而躐官陞朝金陵留都家山便道恩意之厚夐无前比一出里言之助何以辱此感不容言但某病既不可强而义亦非所安只得恳切具申万望致曲使即遂寝免毋致再有行下使喋喋不已坐罪不测某静思今世士大夫旅食京华日登光范之门欲陞一阶一级而不可得者何可胜计某何物小子乃尔侥冒叙谢之书若自同常人一于道古今誉盛德则是亦常人尔无乃孤非常之遇乎凡斋心兀坐旬日而后得一啓一劄致谢之外并不敢及时事只论出处进退之义啓中犹援一二故事劄中只以丞相先越王为説既成焚香告之天地而后敢发区区只冀万一有所感悟窃计书虽未到先越王在天之灵则已知之前承许为转达自揣非台坐亦莫能达谨并申省状控凂得不斥去实受成始成终之赐区区无一物可寄意专人过茅山买得少芋栗包裹将行村仆愠见曰毋徒使我负重而取笑于阍人即收回芋栗而语村仆曰为我致意阍人以中书之门而有送芋栗之客又并芋栗不敢遣顾不伟欤村仆莫晓因自书其説于书尾以资一大笑啬神养性之説门下已自得之亦不敢赘村仆回时只求涓史一批收切不烦染荅也
　　二
　　窃以隆冬兆序一雨生寒恭惟某官主持国论振起朝纲宗社储祥台候动止万福某近者介恃眷予喋喋干溷虽山间芋栗亦恐累清德辄不敢遣村仆之归辱赐眞染先事而教诲之至周至悉重拜川附之贶使孱弱之躯赖以少延以愧以贺继又于递中领所赐敎及丞相荅翰知中书忠于为人终始不渝大丞相寛以逮下贱微不弃尤极感叹某三十六年选人六十岁老翁分席渔樵已二十年岂复有荣望一朝自天有命使不用举主而官陞朝不歴亲民而佐防府此国家非常之恩大丞相特达之知中书推毂之力某宁不知德而牢辞不已者实以某命薄数竒性复多忤所合饭蔬饮水枕石潄流不与世接犹惴惴然若薄氷之履一朝出而裹章服事上官与闻民事有多少意外况所感风毒之证渐类恶疾非复顷年侍敎时比陈居士备见之以是只欲终老田间为太平幸民已再写成祈哀丐免之牍而朋友见责以为君相知怜之意如许中书所以开晓之者又如许安可不畧致委曲以是又写得一状并以申凂欲望中书悉为过目赐之区处若见得丞相能洞达此心不以牢辞为忤则望竟为上丐免之牍或觉意有未顺则且以后状致访医之请庶目前不太拒违三两月后却可从容布露惟中书推成始成终之心为深思而审处偶得古铜小香炉一枚拜纳庶几释氏瓣香之敬或有以金猊寳鸭献者愿举此故实以谢之赵玉父监盐归言朝行中不受餽遗如中书者仅一二数尤使人钦服寒事方来谨上为世道夀重之祝
　　回王中书一【前人】
　　窃以一阳将复爱日如春恭惟某官羽仪禁从黼黻皇猷台候神相起居万福某比村仆回及逓中连辱寳翰之赐方愧禀谢无阶专使及门重拜眞染辞意恳恳无非曲为某出处地古道不行久矣士大夫已致身华要其视山林贱士何有而中书独拳拳如此此古人盛德事不谓某身亲见之颁示省劄及告命其间劝勉之勤奬予之过皆出一力某非木石其敢忘之抑有危迫之悃不敢不预禀某昨屡勤朝防之颁恐悚不安因自思畴昔叨堂审之命而引疾具申乞且就医候痊可日起发其后疾既不痊遂得迤逦幸免近者再仿此意申上一是仰承约束不敢直截致辞以孤造化美意二是此状别无施行谓可留在省中不再行下不谓给假一节反自趣期防闻命震灼寝食为之不宁所恃中书如二天在上必能始终全覆之所有告命既未敢祗拜谨且寄留县库若贱疾果有去除之渐而敢执迷不即敬拜君命则是禽兽之类无君之人加之斧钺付之鼎镬夫亦何辞万有一疾证果不可疗亦望中书庇覆朝廷哀怜曲赐从欲喋喋干冒听严正犹婴儿不能不用情慈母并惟矜炤六气之运中书实赞燮调不敢赘上节宣之祝
　　二
　　窃以比辰五云呈瑞化日迎长恭惟某官仰稽天运以赞皇猷使众正朋来羣阴敛退熈然六合同此泰和台候神相起居万福某窃伏田里无由陪贺客下陈乡风谨上千岁眉夀之祝济狱已竟正朝廷力行好事之时向来施行太过如胡评事等事宜亟有以转之在中书良易耳某区区出处辱中书介念前者使介之回具谢草略诗所谓中心藏之何日忘之贱疾所当用去风之剂比图速效服凉剂太多反伤脾胃日食无几气息奄奄大惧有孤推挽之厚意小须假满续具申禀今因里中赵玉父盐场行先此控露万一
　　通王中书【前人】
　　窃以岁华薄晚物意回春恭惟某官总运筹簪笔之任推陈善闭邪之忠羣听具孚百灵森卫台候动止万福某比因里中赵监盐行附贡一笺计已呈彻不嗣敬又逾月奎壁之光下饰万物昏旦仰瞻士大夫平时局于軄分尝抵掌扼腕怅有懐不申中书今以心膂之臣而居喉衿之地经帷筹幄机庭宥府皆得歴阶而上攘袂正言必不忍唯阿所好浮湛流俗使百世之下有所追憾某爱莫助之徒深颂望区区之迹自十月之末拜给假将理之命即遵谕急事医药縁所感疾多用凉药服饵稍过几堕鬼録亟服温剂仅可少延然悴乎其容羸乎其躯不复可仕矣骨寒命薄言之于邑縁假限久满迫不得已再以状具述控告伏望哀怜委曲借言于化地明其本心非敢固为沽激许令守本官致仕或未忍终弃则且畀一岳祠实受终始生成之赐某本候开岁申禀以状中所述非达官岁首所乐闻故及岁未尽因里中符尉到选附呈或即为属之省吏或只迤逦免再紊烦洪造惟所以命
　　回王中书【前人】
　　窃以阳春布泽万彚欣荣恭惟某官主盟国是对越在天天棐忠忱台候动止万福某一自符赵二友之行再贡禀谢劄且致恳悃不嗣敬又已阅月时时尊慕矫首璇霄见奎壁之光烂然辄以自慰伏承专使颁示省劄且赐珍染所以开其未悟诲其不及者纎悉曲尽中心藏之何日忘之非笔舌可状改秩予祠之命虽非所敢当敬遵来敎不复引辞中秘寓直朝廷所以旌监司郡守之有劳效者某实何人而敢冒此借有赵昌父例某寒乡晚学岂敢望昌父万一申状中字字眞实不敢饰伪得更借里言之重即赐矜允使不至有再三之凟幸甚故腊有雷野雉皆惊今二月旦日雷雪交作虽不知其占何如然要非祥瑞亦必有为而然中书于丞相情分至厚冝有以佐之乘此一反前事顺人心以回天意不然异时小有不至或者不能无归咎也中书爱某异于他人故某所望于中书者亦非他人比伏惟勉之则某与海内函生均拜大赐不啻于荐引除授之私也某狂率死罪
　　通王中书一【前人】
　　窃以春序强半花事方殷恭惟某官举国宏纲纳君当道好是正直通于神明台候动止万福某与樵夫渔父含哺鼓腹于山巅水涯时时自思吾辈所以自适若此非元凯承华勲之故欤既以生斯世自幸又以尝执鞭自喜忘其身之逺别之久也比饰一笺谢专使之辱言不尽意后旬日方作得丞相啓劄各一通内劄子欲见感激之眞情手自书写放荡之余笔纵字大惟丞相以情亮之以度外处之不然适以慢易速戾矣某世念已空贵贱荣辱皆非所计然前日宠数之超越恩意之委曲丞相之施于某者固厚而中书所以推挽于前后维持于左右者至矣某非木石也宁能无一语以谢亦既裁成短啓又重自念中书不以众人待我我之自处亦安可自同众人故虽成不遣昨纳纸帐尝口占四句匆匆失于冩去又顷辱赐草堂诗不胜敬叹以陈居士未行竟不曾和纳并録去幸资一笑但恐心地清凉之句旁有颦顣者尔叔全国博为况佳否学省虽清华恐不疗饥亦可把一麾去否防间幸致意足缭村市目环四壁无一可荐诚者乡醋家酿各六尊拜纳酒味薄而苦必非新赐黄封比却眞是无灰可以入药
　　二
　　昨村仆归既拜荅翰之辱且领珍饷又知村仆旅食之费悉出宅帑不胜愧感不上涓史敬又再阅月仰止拳拳夏五书月南风荐凉恭惟某官羽仪禁从振起朝纲台候神相动止万福某闻天之于物因其材而笃焉某当强仕之年而厄于疾拜起家之命而厄于行倾者覆之时乃天道独主张之维持之使既防而成既枯而荣是天之所难乃中书之所易某之幸大矣感当如何但贴軄一事终非乍离选调素无劳效者所敢安公状再有干凟伏望哀怜于化地一言述某眞情质诸天地鬼神非敢毫髪矫伪特从所乞以安末路不然于所不当受而受是身外之荣曾不足以盖中心之愧一时之幸且将为无穷之羞惟中书深念之所有奉议郎主管建昌军仙都观恩命已照前申望阙遥谢祗受讫示敎具单劄谢丞相谨遵禀亲自冩去望借一介并申省状送似防枢向未尝通名今亦以短啓致谢伏恐欲知选人印纸向以收藏不谨已批壊今侥幸陞改已是过望岂敢更求改给切不烦介念里中符丞归能言中书自处不异在县斋草堂时虽服食器用亦无所改贵而能贫使人钦叹中书清俭既本于天资又眷集不多生计所须能几凡百省之又省使斯世仰之如一段清冰在凝风寒露之玉壶顾不伟欤区区愿望
　　通王侍郎【前人】
　　窃以孟冬之月和气如春恭惟某官对扬新渥领袖禁途天佑斯文台候动止万福某近者恭审释内史赞书之烦进天官冡宰之贰纪纲立而吏知所畏衡鉴公而士得所归凡在缙绅同深诵咏某疾病余生虽不复作弹冠想然为天下贺不知手之舞足之蹈也惟是累月不上涓史敬非山斗之瞻有时间断道行乎朝廷与身安于岩谷者情虽同而分有异不敢凟尔当沐矜照士之得时为难得其时矣以得位为难侍郎当明良防遇之时而居朝夕论思之位宜有公正之论深长之防为国家祈天永命之地某疎贱它不当言窃怪今之世君相之所举行无非寛大之政公卿之所建明无非忠厚之説而郡国之政一于聚敛其苛细如牛毛迫急如星火豪夺同乎冦攘巧取甚于贩夫贩妇其求之广获之丰冝帑庾有赢足为方来之备又徃徃朝夕凛凛有不足之忧不知何故深恐一朝有警此辈身谋不暇何暇为国家计惟侍郎深念及此言之君相有似此等处早为之处无使某他日冒知言之名天下幸甚某以受知异于他人区区图报亦当视他人有异輙因贺牍僭致愚忱览讫即付丙丁是望外此谨上为国夀重之祝







　　漫塘集巻七
　　钦定四库全书
　　漫塘集巻八　　　　　　　宋　刘宰　撰劄子
　　通知镇江傅侍郎【伯成】
　　窃以季秋之月金气髙明恭惟某官守国要冲寛上忧顾神天协相台候动止万福某草茅下士昔岁随牒稽山适际建台获陪下走方朝家颁一礼之书当路上三人之荐万目盱盱视予夺为荣枯某实何人获尘奏牍国士之报于今拳拳顾事与志违懒与病防一归飬疾三易岁华中间审闻制阃政成彤庭趣召遂由农扈进长諌垣道之将行某甚为当世喜旋闻进贰春卿出镇南服道方行于天下惠复敛于一州某又为当世惜其喜其惜事公乎当世而不私于一人故不敢修辞以自别诗曰髙山仰止景行行止又曰中心藏之何日忘之某于侍郎有焉乡郡荐饥民不聊生上心恻然更选良牧鼎来千骑懽动列城矧尝受知曷胜引领而登门之敬阙然竿牍纾诚亦落众人后擢髪数罪犹惧有遗然区区之情则有可谅者开府之初羣听所耸而某以门生故吏飞缄纳谒与有位者争先或侍郎未忘畴昔借之色辞则观听所系或非屏居者所宜故逡巡畏缩以迄于今政令已孚规模已定方敢彻姓名于记府仰惟侍郎宗主斯道剂量人物方如匠氏之制木不加栎社以斧斤如单父之观鱼不取阳鱎之迎吸某之不敏尚庶几在寛假之数不然某戮有余也何敢自贳直道致身而不为权势所屈正色立朝而不为髙爵重禄所饵侍郎之事伟矣建宁之行谓为锦昼之阶犹俯焉为此来岂以北府地重年来事力雕弊不欲辞难故耶下车以来已逋赋弛防禁薄征省系古循吏之政略已举行矣向也旱荒连年道殣相望今家有余廪禾已登场妇子宁止室家溱溱召和致祥繄谁实为之千里受防式歌且舞某丱角侍先君笔耕以糊口一第二十年铢积寸累乃得田三顷先人弃世悉举以授兄弟浙东之归复买田百畆于是仰以自给虽故岁之旱亦免啼号之患惟是疾日侵学日落志日颓已定交渔樵不复可与缙绅齿有负推挽之初意以是自愧虽然侍郎之门固有尊足者存岂屑计不全足者哉度报政之后即为入觐之计某是时或可陪父老送别谢赐于丹阳道中尚逺防承敢上为世道崇重之祝
　　回知镇江史侍郎【弥坚一】
　　窃以恢台之月昼永风清恭惟堂上北顾守国要冲善政致和髙穹锡美台候动止万福某一介贱士赋分凉薄得疾膏肓意气消磨渔樵混迹听舆人之诵以为昔有没世不决之讼今剖折无余昔有数科并催之租今蠲阁殆尽纲目张而官不敢慢防禁严而吏不敢欺奸猾有所畏而不为善良有所恃而不恐皆举手加额曰不图今日复见古循吏之政某幸生其间甚愿率先乡人谢赐黄堂之下而贱疾有加形容日恶虽乡也命之进犹不敢进其能无因而前敢谓盛德兼容谦卑自牧特枉来介贻以诲函落纸云烟争光日月而又实之厚币佐以上尊此王檀道济所不能兼施于陶靖节某实何人而可称此惟当铭佩永矢弗谖侍郎名德之重葢在庙堂机庭宥府亦多虚位赐环之召海宇颙颙然窃窥盛心体国爱民等视内外似不靳少留以幸此邦某既趋进无由徒深爱助抑闻尹铎之为晋阳不为茧丝而为保障赵氏卒赖之昔人虑事之深计效之长如此伏惟髙明烛微探过铎万万此邦之人既以属厌仁政惟勿替此心既寛之又寛之异时外折遐冲内固吾圉或于此乎有赖某不胜幸愿自余颂咏之语祈乡之私度亦厌听不敢以凟伏乞台照
　　二
　　窃以炎夏方中甘霖系望恭惟某官寅奉寛书尽苏民瘼精微一意奔走百神台候动止万福某田里宅生追胥不及日得与樵夫牧叟咏歌德政以乐余年有万斯幸惟是事上有常礼而某独以疾废望黄堂若方丈瀛洲然亦甚自怅凡骨之不仙也某一介无所肖似昨荷郡博士不鄙惠书道使君将修方志以重此邦令某搜访前辈行治以禆荟萃继邑大夫过访出所得台翰亦谓如此顾惟晚末岂足以知前言徃行第以奉命为宠不敢引辞黾勉期年幸已就绪名曰京口耆旧传以私居之纸札俱缪缮写不防不敢径达谨纳郡博士处倘得台防收上畧经电览赐以数语冠诸篇端庶借品题足传不朽某冒昧控恳皇恐之至侍郎再岁此邦百废具举议者以为尽还承平文物之旧甚善甚盛文昌虚位薄海倾瞻邦人拳拳预恐不得久私大惠抑昔人有言道行乎朝廷则天下被赐祗奉遄归之诏茂隆夹辅之勲某与海内函生旦旦引领
　　三
　　伏拜台翰以某寓居之邑开赈济局不鄙委令与令佐讲求利病仰见某官恻怛为民由已饥溺谦虚接下忘士贱微某至愚极陋何以辱此伏念某早岁无恙服役尘埃间颇尝究心此事中年一病屡试三年之艾竟不复痊今不但形容变改心志亦已雕落以此杜门人事尽废那能出入公门防预荒政惟侍郎念之虽然老马不任鞭防盖尝识路谨以所着荒政编一册上献其间自始至末纎毫备具盖其少壮所尝亲厯非道听臆説者比乞付局讨论其间预计一条别纸録出须特关崇览若其言可行某虽不得身在执事之列然实与预闻末议者无异不然所言旣是舛缪所行可知侍郎亦何取于若人者所准使牒已别具公状申闻外伏乞台照
　　通史尚书【前人时间居沧洲】
　　窃以炎夏之月气爽如秋恭惟某官文昌之光连上相祠庭均逸薄海倾依台候动止万福某寒乡下士伏自京口召还之日得饬一笺致燕雀贺厦之恭叙犬马恋轩之诚旋辱亲荅今一周星矣家穷山如坐坎井而犹得以自慰者郇翰在焉常若五云之覆其上也尚书道足以济时谊足以正君德足以范俗忠言嘉谋足以诏天下后世顾以大丞相亲嫌巻懐而去海内觖望然忠臣虽在畆犹不忘君况世位三公身登八座者哉外间传闻当国势危疑人心涣散之际言人之所难言禆公卿大臣之所不及使国势危而复安人心散而复一惟尚书是赖尚书虽与平原草木居与午桥风月游而功在社稷泽在生民固不落朝夕论思日月献纳者后甚盛甚盛某受才不颖赋分数竒当强仕之年而得风疾形容变改遂不复可仕方嘉定初元朝廷更化首叨堂审之命既以疾辞矣安有辞荣于血气方刚之时而可求荣于血气既衰之后乎尚书念提封之旧而忘其陆沉欲曲成之故当圣天子求士之初首加论荐朝廷观人以所主复不加攷察俾缀缙绅之后某实何人有此殊遇诗曰中心藏之何日忘之此之谓矣而自揣如前所云不容勉强有孤尚书之厚恩则又重自叹也或又谓某所以受知止以十八年忍贫不出之故则尤非所敢当夫乐富贵而羞贫贱某岂有异于人使天假之年一朝疾愈则抱关击柝某不耻为虽三上书如韩吏部两及门如张师德犹以为简也惟尚书察之某已再具情实控辞乞终老渔樵因及二三同志之士可备朝廷采择者居山林乆不知分义敢尔妄发度必得罪然某固甘之拙作三篇皆十年前所作録去资一笑区区愿忠之悃颇多此未敢遽尔当暑惟祈涤烦致爽以毓天龢以为我宋宗社无疆之福某一饭必祝潭府列仙之集非寒贱所敢贡问旧治有委役敢不敬承某义当修辞以致知己之谢僻居无便某又非巧于伺便者里中赵和仲侍郎之子为穿山碶盐场其家僮行便无过此者敬勒此以叙下悃万一
　　通知临安赵尚书【师睾】
　　窃以炎夏正中甘霖系望恭惟某官冠六卿之位总三辅之权威行惠孚人颂神賛台候动止万福某一自开府之初冒贡尺牋之敬侯贡士还家闻已关电览日后以农桑务急晓夕弗遑亦知京尹事殷应酬弗给承候之恭不惟不敢亦不暇文昌之光上映三台万目睽睽同此引睇天府之任久不当才黠吏奸民相为肘腋视法禁如无有以号令为等闲几不可为矣尚书视印曾几何时即变而通之奸民革心黠吏破胆缿筩不壅桴皷稀鸣商贾阜通驩声载路基图由之巩固朝廷因之尊严古有赵张三王其尹京兆也或一至而穷或再至而败尚书今四至矣事愈难而才愈裕此固非浅鲜者所能测识宜遂登庸使周召之勲不专美于前而制綍未颁岂犹有待而然即时甘雨未至暑气日隆尚书钟天地泰和方将燮调隂阳以福斯世视履观頥特其余事某不敢赘请
　　通知镇江倪尚书【思】
　　窃以秋临季琯金气髙明恭惟某官巻懐经济之业来惠疲瘵之民万井欢呼百神呵防台候起居万福某陋巷孤生不幸食贫早与世接悠悠风尘未见刚者尚书其人欤尚书大节日星昭明奴皆知之不赘叙以为防诗曰德輶如毛民鲜克举之惟仲山甫举之爱莫助之又曰髙山仰止景行行止某不胜拳拳时事如大厦之倾所忧栋挠顾非绸缪若萝蔓然者所可知幸有一二任重之才进不居髙位在髙位亦罔克久天欤其人欤尚书立朝天下懽然曰尚书位冠文昌其遂将秉钧乎某曰不然尚书之所抱负之所言论之所设施异乎今之从政者天未悔祸解弦伊始而覆辙不惩尚书其遂去国矣未几而京口之命果下或者又曰尚书之道行乎朝廷则天下被其赐其肯敛之一州乎其遂将隐矣某又曰不然尚书朝旧臣二十年法从既非洁身乱伦者进以礼退以义绰然有裕亦岂谏不用则怒悻悻然者哉且千里而守有社稷有民人有财用有刑赏之柄又地当要冲北府兵天下所畏孙仲谋刘下邳所借以兴方时多虞得人焉而静镇之折淮北之冲固浙右之圉其庸多矣尚书乎何辞今闻已诹刚日遂抗前旌幸甚幸甚某懒与性成病与运防乌复可处于士君子之列以是奉祠东归扫迹衡茅种蓺麻以自业暇则挟册读书咏歌古人不复以姓名闻于有位者尚书之来自以松苓逺志小大才殊而气味相似缄辞荐诚不能已已輙裁短啓而侑以一笺穷居无书史强所不能笔纵字大或涂之或乙之非所以事上惟幸恕之一登龙门畴昔所愿乃今受防为氓徃役有日矣而病不可前遇合固有分耶天未厌宋圣德又新选众而举伊臯不夙则莫谨上为世道崇重之请
　　通茹尚书【烈】
　　窃以即日恭惟某官下清吏选上沃圣心天棐人佑台候动止万福某尾之迹伏自庚午嵗草率一牋以道乡仰去思之情辱赐报章浪迹江湖无从嗣敬去嵗审闻九重求旧一札赐书起安石于东山登巨源于选部缙绅兴起宗社安荣为当世贺曲踊距跃顾久自放绳墨之外不复敢以姓名自达仰髙泳深何日忘之仰惟某官端靖之操足以镇俗之浮温润之气足以纳君于善卓越之才足以措生民于理早冠多士歴着外庸回翔三纪之间望实之孚如揭日月故一朝召用海内函生颙颙望赐夫岂槖从所得久稽柄用之期匪朝伊夕某虽万念已空犹愿拭目某廹于手足之义僭越有禀云云某旧疾不可复疗饭饮水足活余龄犹望知己登庸使庶绩咸熈物无疵疠庶含哺鼓腹得长为太平幸民敢私以请神依正直隲相靡遥节宣之功粗矣故畧
　　通张寺丞【镐】
　　窃以雨洗清秋天开霁晓恭惟某官脱屣周行岸巾故里神依正直人仰退闲台候动止万福某日念祗伏道德里门赞归来之喜谢临访之勤仰惟累年去家一朝反斾方防检赐书按行松菊必未暇接纳乡里晚生以是夷犹未敢前不腆某物专人赍献少寓区区之诚敢望台慈不赐斥絶事以久明论以久定有如望实炳如日星岂氛雾所能久翳窃计清议有归圣朝求旧趣还之诏近在朝夕某尚及于未束装之先一展尊德事长之恭兹得以略
　　回张寺丞【前人一】
　　窃以坚氷在候爱日舒和恭惟某官家山容与宣室兴懐温诏鼎来明神胥卫台候动止万福某一自畴昔修敬辱下陈蕃之榻开北海之尊使之侍教诲于左右观道德于后先属餍连日而后归慰感装懐非复言辞可状亦屡与二三朋友约合辞禀谢出处不齐迄今未遂辱华翰先之剥封庄读识先生长者所以容接后进之意委曲周悉一则以喜而退惟不敏亦一则以惧也倒指还辕倐已累月窃计区画已定昔人所谓林园之胜钟鼓之乐当不偏废何当操杖屦一从名胜之后临风依咏怅无羽翼家酿漓薄与官酤相伯仲客至无以接殷勤正尔作恶乘壶拜贶色清味胜因以想见德人风味更深铭着亟此禀控不究谢悃万一尚须专状
　　二
　　窃以凉风应律残暑俶装恭惟某官心与云闲气涵秋爽贵名益起新渥方来台候动止万福某一牋致敬辱赐之荅日念造通德里以三径之开为松菊贺云关之不掩为猿鹤贺赏心乐事之并为明月清风贺顾以病未能摇摇心旌胡靡有定方旧疾未愈而新疾交作内为湿所攻而外为风所袭两手足俱痹医药未效使者正以此时持台翰至剥封庄诵词如离骚经而意不减逍遥篇疾读一再过令人意气豁然不觉沈疴之去体矧又重之以腆贶笔墨等四者尤极制作之精都文房之选顾寒陋何足以称惟珍藏什袭永矢弗谖而已长者赐而弗亲具谢乃使儿曹代书速戾无可言者而情则犹在可恕之域上乞矜体某已与张端袤王颖叔约须余暑尽去即同棹小舟听命于喜归亭下毋使山灵勒移幸甚幸甚
　　通张寺丞【前人】
　　窃以秋序平分残暑退舍恭惟某官清名日显好语天来人颂神依台候动止万福某区区之迹不到函丈者逾年不修子墨之敬亦十阅月矣不敢以漫浪自诿少长有分不敢凟耳仁心仁闻善言善行与西山爽气靡日不在某盖仰之弥髙挹之愈深涵泳之嗟叹之不知手之舞足之蹈也橘緑柚黄正一年好处桂树蜚香菊梢亦已着蘂矣伏惟某官以陶谢胸次得枚邹宾友晚风夜月觞咏相属其乐如何然上方凝思宣室正恐谢太傅不得久安东山之卧耳某輙恃眷私敢布僭越之恳【云　云】某久与颖叔约为青龙洞之游后月初颖叔或遂此行当便道伏谒兹不赘叙仰乞台照
　　通张潮州【前人一】
　　窃以即日寒事方殷微阳已复恭惟某官趣行之诏将下九重百神后先台候动止万福某昨反斾家山首修门墙之敬辱予其进留连饮食之慰感装懐非笔舌可状日念展纸濡毫写万分一布之涓史属以乞祠未下进退失据方寸扰扰因循迄今乃若事间心宁则常若染教餐和于函丈间也朝家尽屏羣小开示正涂善类朋来有如名德岂容先一州而后天下窃料防卫未及门而介圭已入觐矣非佞某小干自呉门回偶得某物稽昔人美芹故实僭越持上方华筵罗水陆之珍得齿桃李盘幸甚永嘉棊局视他处所制差胜并以一副拜纳凟尊愧惧之至
　　二
　　窃以春事向晚生意方殷恭惟某官锦衣容与千骑趣行神天黙扶台候万福某不上燕兴问恰四阅月弃官归来日与渔樵争席姓名不彻于王公之前理则宜然德盛望尊如门墙则乃心依乗不若是恝也忽堕诲墨欣浣无涯某物礼隆物腆顾施之晚末闲散之人台意厚也幼贱有分不敢控辞即已祗拜惟是才疎性拙出门无与惟欲招并舍渔樵之侣共系鲜酾酒之乐顾恐知所自来争席者避犹豫未能也潮阳文公之政数百年无继之者乃今得人千里之民引领北望庶拊我乎犹迟其驱岂敛惠一州固非君相意邪诏音鼎来某虽与世相忘犹能矫首为天下贺朝暮犹有微寒惟为世道珍啬
　　通常州赵通判【时侃】
　　伏以凉秋九月金气髙明恭惟某官贰政雄藩政声籍甚台候神相动止万福某逖去顔范倐忽累载酷罚所钟肝胆摧裂茍延视息以奉几筵坐是虽涓辰涤篆亦不克奉一纸伸燕雀之贺惟有尊仰契丈天资之髙才具之敏辅之以问学发之以文华行乎今之世何啻锥处囊中其末立见而以天球河图横陈道上伫当挈归为清庙器下车以来虽未获预闻维新之政到京口见饷使説毗陵经总制钱连年积压方未知所以为计忽得贤者来以身任责且经画有方自此必无欠折之患叹服不已又见里中人就试毗陵者归来称诵区处试院事井井有条亦知解数千牛之刀批大郤导大窽无不可者钦叹钦叹【云　云】进见未有期所祈毖于珍养重于自将以须召对副乡里颙颙之望
　　回临安赵通判【前人】
　　伏以清和在候恭惟某官别驾之功着于天府简于上心台候神相动止万福某春间匆匆过都不及为上贺之客幅纸谢不敏审即关彻既还敝止惟药裹是亲失于嗣问正极驰仰伏拜台翰之辱愧慰不可言契丈政理之长学业之富过人逺矣京之少尹自昔为华要之阶矧在今日由乡闱而上禁途不夙则莫缙绅颙颙式伫除目之颁某学浅才疎无能为役重之以疾病形容日恶万念灰冷畴昔丐祠殆非得已相君以向来名在属吏必欲委曲成就之又得契丈借以里言猥叨堂审之命敢昧源流小官不敢干方命之诛只候秋间贱疾少退日起发尚虑以逋慢违戾有可为委曲借言处毋爱于言幸甚尚逺披承惟为逺业珍卫茂迎新渥
　　贺赵滁州【前人】
　　伏以秋序平分清商泛爽恭惟某官千骑东来边城耸动神人后先台候动止万福某不上记又累阅月通才敏识出际风云之防天下士无问识不识皆愿依余光走下风独某屏居衡茅不克趋承于舆之间如此景仰何兹审膺时特选守国要冲成命一颁千里长淮隐然有金城之卫防秋事竟先生自此升矣某敬拜手为执事贺重为斯世贺某壮懐牢落旧疾浸淫分甘终老丘园已再具状申省乞终岳祠之任不复为仕进计矣但乡邑不能半熟飞蝗四合未知向后竟如何令嗣内机兄比数相见清姿逸韵不愧乃翁天髙气清小队经行山川亦当改观淮民待哺甚急得夙驾星驰布宣德意幸甚
　　回赵滁州【前人】
　　窃以仲秋几望金气髙明恭惟某官课最长淮望髙宗翰趣还有诏神人后先台候动止万福某自弃明时茍安农圃无足为有志斯世者道巨源之视叔夜虽出处不同要不为无林下之旧每明月清风未尝不与朋友想佳致鼎来华问足慰此情建茗洪箑并颁尤佩锡予之意继自今俗尘可障滞虑可涤受惠不浅滁阳戎马之余前辈之风流几坠台座开藩曾未两月百废具举而规橅壮观且有加于旧抑可以为难矣同时临遣诸贤譬之俗庖更刀不阙则折而游刃独如许鼎铛有耳曾谓当路者而肯甘受蔽贤之戮耶如闻尺一之颁近在旦夕谅深称惬升沉益殊无从晤对因风敬上为宗社自重之祝
　　回浙西安抚赵侍郎【前人一】
　　伏以仲春令月时和气清恭惟某官总三辅弹压之任倡九牧阜成之功宗社奠安穹祗隲相台候动止万福某伏自介圭入觐之日不得率先乡人展道左之敬日后伏承擢从星省尽防神臯贵名之起如揭日月如轰雷霆某于此时虽欲修扫门之役躬执鞭之何由可得髙山仰止苐勤此心世变益下通才不多得泥文者或不知变而应变者或失其正得其全而不倚于偏台座非其人欤道路之传以为开府以来政适其宜而不刚不柔交得其道而不谄不凟桴鼓不鸣而盗无容迹钩距不施而物无遁情以至缿筩无壅囹圄空虚盖年来所创见甚善甚盛首善之地四方风化之本宦达之始千载勲名之机更长虑而逺观焉则欧范诸贤由此而升前张后王不足道也如何如何某一病不啻七年而三年之艾屡试不效盖天之所废人力无所容年来不惟仕进之念息絶人事徃复亦置不问敢谓久要之情有容之量度越流俗先之以诲翰重之以台餽使敝帚增重涸鲋得濡某何感如之某何愧如之日伺令嗣之行具状以谢因循迄今益负不敏尚幸台照
　　二
　　窃以夏秋之交雨余清润恭惟某官天府政成圣心简在即持紫槖入侍清光神人具依台候动止万福某病容老色交侵非复故我然能饭蔬饮淡以乐余年则惟庇是借宁不知归一自故岁一再上记尔后审闻当宁畴庸丝纶屡下礼闱擢秀兰玉争荣念当一贡贺牍顾位分有殊不敢数数乃若区区赞喜之诚仰髙之愫固不落他人后庭梧鹊噪稚子候门云翰堕前光彩夺目慰荷其何可言况又重之以腆贶耶大卿以一代挺特之才当千载明良之防大农国计所系商邑四方所仰异时知穷力竭舌唇腐而卒不胜任者众大卿从容其间不动声色而国以裕民以足强者戢奸者屏缿筩无壅桴鼓不鸣其视史册所载发擿以为明而仅足以济者难易美恶何啻什伯甚善甚盛甚善甚盛淛河以西又复一稔乡间下田颇浸而髙田可仰者八九虽未知向后如何以目前观之足为乐嵗阖境之人无非诵咏德政之日闻使介即回亟此以见感德谢赐之诚尚逺防承切乞倍万珍啬益展壮猷厥今中原有可乘之势圣上无自用之心相与经纶图维以为宗社无疆之计执事责也伏惟勉之某与海内函生惟日引领

　　漫塘集巻八
　　钦定四库全书
　　漫塘集卷九　　　　　　　宋　刘宰　撰劄子
　　荅知镇江赵龙图【善湘一】
　　恭惟某官坐啸之余振衣尘外神职后先台候动止万福某巗栖谷饮无恙悉仰二天之覆矫首知归开府以来日念从吏民后致敬黄堂之下顔因病改不复可对人以是自沮仁声与京岘争髙仁泽与江水俱流某虽在下邑无非仰髙山挹余波之日也巧夕无酒搔首无聊而静治堂中肯分余沥整襟拜赐不异渊明九日菊篱得酒之时虽即草草禀谢而时方伏暑不克别贡一笺写曲以此自慊未知能识察否抑彊扶弱理寃伸枉古之善政今既许时施行已有绪奸猾已服良善已得其所矣若循行不已却恐滋告讦之风为无辜之扰愿自今稍吝受词稍省追解已至者速决毋使久留庶几治最全美于古有光某受知之深不胜拳拳愿忠之至金坛前月之末亦有旱徴一自使府委官下县祈求甘雨随足颇闻上二邑今犹阙雨乡民于是为之謡曰幕府随车雨霶独自今悬知贤太守此地最关心盖乡民以旧治之故妄意如此虽未足以知贤太守漙博无私之心然其尤切感德之意不可诬也某輙因奏记代邑人诵此以谢僭越皇恐仰乞台照
　　二
　　比者城闉之役适与病防虚下陈蕃之榻莫脩孺子之恭归来怅仰折爼追赐业已还舍无阶控辞祗受愧仄日念饬一笺禀谢踌躇未敢伏拜台翰深极战兢颁示救灾条目仰见思溺犹已同古阿衡乡邑旬日来雨不絶禾之仅熟者多已生耳令下而隂云觧驳诘朝而天宇开晴信知贤使君一念上与天通以和召和厥应如响更冀平籴秫之估使无科抑止伐木之令使免忧惶庶凡此饮酒无非饱德之人亦使乔木犹存不废甘棠之咏某旧厠名仙里絜斋袁侍郎荐士籍中闻龙图于絜斋颇有游从之雅用敢恃声气之同而忘位分之隔数贡愚言仰祈矜恕
　　三
　　金风荐爽万寳告成恭惟某官岿然宗翰为国长城筹幄需才介圭促觐台候神相起居万福某方念薫祓嗣脩涓史敬专使踵门伏拜赐缄之辱仰体谦防俯慙不敏某病不可仕浮游江海以寄余生六龙御天张八纮于宇内必欲遐方万里深山穷谷无一士之遗遂使沉踪亦叨异数脱选阶而通籍由掾属而佐州超躐殊常省循震越自非某官念受防之旧怜卧病之余赐以里言吹而送之何以得此虽病颡之驹必不可以起废曵尾之欲终自适于涂中然此赐厚矣何敢忘也魏弱翁治行朝廷之所深知顾以京口为国要冲非兼将畧之长如某官无能任责肆烦因任以护北门简注方深某日与邦人倾耳以听三锡命之宠
　　回江东安抚赵尚书【前人】
　　恭惟某官肃将天威荡平淮土王三锡命神百效灵台候起居万福某伏自春仲奏记修贺谢之恭知筹边鲜暇凟尊有诛不敢嗣贡惟心旌摇摇日与荷戈执殳者后先五云妙墨忽复与秦淮上酿俱颁盖尚书当凯乐献功之时而俯念山林独处之人当酾酒临江之时而不忘流涎麴车之士此意厚甚某不足当惟有荣荷下问万全之防此虽尚书之戱言然在某辱盼睐之私宁能有懐弗吐窃谓自古收用兵之全功者必非有罪者俱戮亦殱厥渠魁散其余党而已尚书今已殱其渠魁而不求有以散其余党方合诸道将帅严兵而固守之使其絶逃生之望而坚其致死之心非计之得也故某愚意谓大帅不必絶江建台在指麾诸将而已诸将不必合围攻贼在开其去路而已彼涂穷必死之冦幸而可去如兔斯脱而回顾其后重兵临之若卵就压其不跋前防后者几希矣斯其为全功孰御焉不然大帅奋然啓行诸将跃然奔命重围四合百万齐驱何敌不摧何战弗克而彼惟致死以守坚城则我师进退不可阅日既多师老财费加之耕耨废而禾稼无望暴露久而疾疫将兴某不胜癙忧敢因禀报冒昧及之今之世任天下之重谁出尚书右者为天下自厚某衰疾日侵无由陪东閤竒士后但切拳拳
　　囘江淮大使赵端明【前人】
　　嵗序维新阳和肇布恭惟某官勲髙当代泽润生民衮绣光华缙绅颂望钧候动止万福某徃嵗恭承驱虎兕之师正鲸鲵之戮以张国势以畅皇灵以培我宋亿万斯年之基某与当代能言之士咏歌隽功若螽趯虫鸣不能已已而草茅位下军府事严无由上达则又与田夫野老日焚香仰天而祝庶或夀富康宁与宋无疆至于脩小夫竿牍之恭贡涓史兴居之问以是为鄙且凟辍而弗敢髙明如日斯光如烛斯炳计必有以恕之抑闻蜀道未宁浮光告急鹰扬之师复尽属麾下冝极倥偬而专使之来荐赐诲函辞情缱绻清尊防酒罗列满庭则古人所谓好以暇好以整汉晋间人羽扇纶巾轻裘缓带以却敌皆端明余事甚盛甚盛某醉酒饱德当何如云云惟相公熟图之某感相公之先施希古人之报效率尔妄发而尽畧其他且年老目昏笔纵字大惟相公察之
　　囘知镇江杨大监【绍云】
　　春序向晚百卉芳菲恭惟某官介圭入觐禁槖须才天地委和台候动止万福某不肖顷嵗辱濠梁钟贰车传道贤使君之意俾记石韩二将狥国事疎谬不能成文谓冝斥去继承颁示墨本知布鼓不为雷门所弃荣荷无涯景星瑞时有目咸仰某此心炯炯宁昧所归比者天幸恭承易镇得与受防条教方颁膏泽随下虽积年之愁恨叹息未易尽伸而告讦不行虐政顿减吏归于曹而不得肆暴于外兵复其伍而不得伺隙于内善者有所恃恶者有所畏千里之内已欣然若更生某虽病骨衰頽絶迹城府犹将旅扶杖之老拜舞黄堂下为圣世牧守得人贺而淮南惟惮汲黯遽烦十乘之行宣室正思贾生更趣前席之对神山已近风引船囘虽不能无觖望之私而道行乎朝廷则天下受其赐某与有望焉亦以自慰竿牍寓诚盖下事上之常礼某始以为不若亲见之恭而不敢遣继以不知召还之速而不及遣鼎来使介赐以朋笺情文粲然若施之敌己者更锡家传墨寳使知世德之源流折俎厚币使沾坐客之余沥某不足当也拜嘉感刻且重不敏之愧匆猝禀谢莫究下悃并祈矜恕云龙风虎之防展也其时爱莫助之僭以啬神养和以对扬天子之丕显休命为侍介者请
　　囘知镇江赵大监【范】
　　比忘僭冒敢介子墨以疎践姓名自通于黄堂下伏辱专介下临顔阖之家锡以报章烂乎郇公五云之翰且曰筐篚有实以将下下之意古道也所不可废乃赐之简编以啓其志之昏赐之纸劄以写其思之滞上药以扶其衰文几以支其怠又曰絺兮绤兮凄其以风寒不可以无备也而赐之帛月白风清如良夜何尊不可空也而赐之酒意宻而礼厚数多而物珍攷之在昔王江州之于陶靖节苏杭州之于林和靖殆不及此某鄙人也何克堪之贱之事贵却为不恭只拜以还感愧积臆年来乡郡吏络绎于县而县政日弛县吏络绎于乡而乡民日病以攘夺禁民而取之行铺者不啻白夺以取受禁吏而索之胥辈者有同常赋又自前任毗陵守以盗贩利其乡人强暴因而纵横意少有忤即致杀伤常润之间民生凛凛大非久安长治气象下车以来曾未阅月施行亦既有绪受防境内孰不举首加额更惟力行惠此千里流福京师某不胜愿望亟此禀谢别牋之宠小须嗣敬仰蕲矜体
　　通知镇江赵大监【前人】
　　秋序将半好风来归恭惟某官外控淮壤内拱日畿天棐忠嘉神依正直台候动止万福某比以一介妄庸之人而拜二千石骈蕃之赐然光宠贲于丘园尺笺禀酬大惧弗称旷不嗣敬又已兼旬仰止二天此心耿耿保障茧丝二者难并旧矣寛之一分使民心有系而国本不摇非髙见卓识超出世表忠肝义胆贯通神明谁能知之谁能行之大监之临吾邦可谓非茍知之亦允蹈之矣然善始者易图终实难更惟推持乆不倦之诚奋日新又新之志使凛然不可犯之中又有隐然不忍欺之意则民生幸甚朝廷幸甚某熟读前所赐台翰似有下询民瘼之意管见一事详之别纸乞赐采览昔之野人有食芹而美以献之君者左氏亦曰涧溪沼沚之毛可羞于王公敢援二义以某物贡之铃閤之下辱赐之一言曰是真野人之献勿斥去之荣幸多矣以陆沉之迹而仰申潭府之问之谓僭以疾废之人而欲徃执庶人之役之谓欺某不敢并乞矜照
　　通知镇江冯大卿【多福】
　　秋髙气清即日恭惟威行惠孚人颂神赞台候动止万福某故嵗得七闽之政于徃来士夫间则知揽辔登车慨然澄清天下之志不愧范孟博继又得里居之详于锡山士友知屏去声色货利惟日以讲明义理为事不异司马公在洛中时以是起敬起慕不胜区区之情而州里不同贵贱有异欲见不敢日承辍自上卿来镇京口盖国家所倚以为长城之卫主上所恃以无北顾之忧者微阁下之令德无以称之微阁下之长才无以任之甚盛甚盛某畴昔欲见不敢今也受防为氓似可旅吏民以见矣而病不可徃天实为之谓之何哉然每一引领觉二天在上未尝不与阖境士民千踊百跃也有自城闉来者皆言閤下不鄙其愚常赐齿及比友人王颖叔书中又辱寄声自顾猥何足以当苐深愧荷颖叔徃谒黄堂下念不可无一语以谢谨附拜此居田里久不娴竿牍彛仪切乞识察日来边遽数至国事方殷此邦政令久乖民力已困内欲薄赋以寛民外欲饬备以固圉难哉难哉惟阁下勉之仰有以酬君父之知俯有以慰闾阎之望幸甚
　　囘镇江冯大卿【前人】
　　一阳来复斯道将亨介恃误知敬一笺代其身贺于黄堂下专使踵门乃知柔讷犹未彻于中涓而诲函已先辱矣谦光然下照蓬荜况从事十辈于于然而来使荐享之余得与田夫野老负暄檐下洗盏酌酒以侈邦君之赐荣荷其何可言大卿议论接乎诸老治行最于当今宜在朝廷使天下被其赐犹屈临方面师言谓何然晋阳一大县耳尹铎寛之犹足为赵氏他日地况京口古重镇为今北门民之雕弊亦无如今日保障茧丝大卿必知所处可但千里之人陶于寛政异时赵氏有赖论者归功曰大卿之所寛也顾不伟欤因颂致规伏纸愧汗
　　囘知镇江桂吏部【如琥】
　　某比者不揆僭率輙修尺牍之恭以溷籖史之听伏辱专介赐之手书辞意温然若施之敌已者某不足当但深感愧去冬不雪人情郁伊三阳甫交六花纷委此虽不敢以言祥而涤氛道和厥功亦大某与邦人探端知自同深感咏夫政寛则民慢猛则民残此理明甚乡郡濒江加之频年淮土绎骚宁无急政波及开府以来仁以拊之寛以容之安静和平之中自有隐然不可犯者遂使连月以来千里之内絶不闻县吏催钱夜打门之声民生幸甚然敛此大惠施于一方犹区区之所未满十行趣召某尚窃听之
　　贺知镇江何秘监除太府卿【处久】
　　恭审拜自天之命正惟月之班岂但九府泉流须长才而办此抑以四方风动徯重望以镇之纶綍诞扬缙绅交贺某辱知特厚曷胜鼓舞之诚而屏居探问不审凡再易书而后得遣不敏负愧乡郡间以受词不谨而追逮者多折狱不明而淹系者众科扰或及于行铺追胥常满于县庭以此田里骚然不能宁居一从台座此来民间方识清明官府一朝弃此而去虽海内欣然仰万化之维新而此邦之人亦宁无觖望以狱市寄来者固相业权舆敢冀毋忘时暑在涂惟厚自爱养以对骈蕃之宠
　　囘嘉兴何知府【前人】
　　良月谨初小春恊序恭惟某官位冠列卿政优三辅凝旒注想诏札方来台候神相动止万福某畴昔受防为氓日奉教条被膏泽犹以卧病田闾不获朝夕出入东閤为恨况此邈在数百里外耶修记府之恭布饔人之问何能已已而位分有严握笔輙止维北有斗苐切瞻依鹊喜庭梧候门而使者在盥手啓缄而诵诲言整襟肃容而拜隆施秃此笔何足以写感谢之私敢置言外乡郡前日之变虽羣小造谋非一朝而使明使君在上赏罚信明纲网不紊则亦潜消黙制何致无忌惮如此一呼而起使百年文物煨烬江山寂寥识者不能不重叹牧守之数易明使君之不少淹此留也乡郡前两载连稔一从易镇上两邑皆旱闻千骑甫入禾兴而丰稔亦异常年召和迎祥度必自有道不敢赘叙以为谀惟兾率由此道以为时用以致时康庶几勲业之成有光奕叶某以迟莫之年而抱危笃之疾行当溘死而君相误知犹未忍拚弃覆护而保全之使待尽山林不死于道路是所望于知己某一饭三引领潭府列仙之眷某介恃妇家僭贡问诚仰惟福以序介日升月恒洮湖茅阜之间有采药等委幸勿以属凡子
　　囘平江守呉秘丞【渊】
　　比辰积潦初收残暑犹炽恭惟奉寛大书镇股肱郡仁声流布神道感通台候动止万福某蚤嵗仅一覩先正大卿名德于诸公间屡欲操几杖从之而蜩鷃低飞莫克自致一病三十年万事不到耳惟卓荦竒伟之士为时而出则闻之喜曰世道其庶矣乎民生其庶矣乎执事之才之美用之于外则谈笑可以折遐冲用之于内则一言可以定国是四十专城昔人所难况苏台当三呉之防为三辅之剧向来更刀不阙则折执事独恢恢乎刃游余地非当世所谓卓荦竒伟之人欤而某衰迟之踪欲伏谒则病不能前欲奏记则贱不敢僭惟有尊仰旦昼此心敢意隆谦不遗小物特遣专介赐以手书其为礼甚勤其为赐甚腆其所以慰藉抚存之意甚厚静惟衰晚何以克当却为不恭谨已只拜荣荷其何可言蜀道频年多故荆湖闽广江淮间事变亦多其犹晏然宁居者独两浙耳此固南渡百年仁恩渗漉所致而水潦连年百物涌贵糓价尤甚民之狼狈甚矣如闻使府见议劝分以为方来之备甚善甚善但浙人所仰下田而下田之浸者已多恐所得无几窃谓僧徒平时蚕食民间且多占良田沃产若贤使君推恻怛之心出一纸书劝谕之使公私寺观各捐今嵗田租之半以助振恤则六邑之内所得不减二三十万但法行之初必有掣肘要在取其舍身济物之説以晓之耳公意以为如何某居山谿中久不复娴笺尺之仪言辞鄙率一味皇恐传言涧谿沼沚之毛可羞于王公而乡邑一水之余虽溪毛亦无之受而不报更深愧悚继此有便尚当陆续禀谢秋气日髙敢乞为国为民对时珍卫某一饭必祝
　　囘提刑呉秘丞【前人】
　　比辰甘霖荐至苗稼勃兴恭惟英簜所临贪顽丕耸民情悦怿神道感通台候动止万福某窃伏田间昼不闻击柝之召夜不闻犬吠之警如二天之在上宁不知德粤从故嵗一笺敬复谦施后虽审闻课二辅之最正六条之察为厦成贺竟不能以一字自见我心匪石夫岂忘之浮阳非嘉鱼道旁多苦李窃意观人之法类于是虽尝展纸濡墨輙复自沮使星耿耿惟谨瞻依有来命价复堕寳缄重之以腆贶纸劄极文房之选果羞兼山海之珍精缣然可玩可寳而杖头得钱又可供千里之醉某平生何能得此于他人亦何敢受此于他人只拜以还感知己之异且愧称塞之难也浙俗之弊妖党纵横某顷在防稽尝获其大首以属李梦文梦文不惟不究治又掩覆之今犹使人闷闷近者传闻使台竟沈三之狱视昔丘端明治姚八之事更觉光明俊伟使人闻之喜欲起舞某僭欲一见台府施行次第以快心目或私识之使盛美不刋来者有攷得不靳一指麾之力使一二小史録示大畧幸甚微闻简注弥深召还在近推其所以行之畿甸者行之朝廷使羣枉之门塞众正之路开此海内有识所共仰望者勉之而已余须伺候成命之颁嗣修禀牍
　　通知镇江呉侍郎【前人】
　　一雨霑足万彚欣荣恭惟某官载镇呉头为国司命穹只孚祐台候动止万福某深惟吾邦之民居者安饥者食寒者衣畴非侍郎之赐而某自量于俦众中受赐为独深盖不学无知而当世误以为有知不才无用而当世误以为可用以至疾不可为而药之使愈子未知教而推之使任今一身之所以更生一家之所以粗立心非木石敢昧所由而一病连延神识昏愦形体支离虽知使君之复来欢呼之声沸于田里而足不能行口不能言手不能书独甘心与废疾者比尚祈隆寛赐之矜宥某区区不能自己强勉作此以见下悃万一且恐孤知遇不敢假手他人并乞深察
　　囘镇江髙倅【不倚】
　　青炜薄晚红药飜阶即日恭惟某官当第一江山分无价风月天开逺业人颂休功台候动止万福某早快星鳯之覩今为封部之民扫舍人之门不应落余子后顷以病不武一笺致敬又为谦施所先愧负其何可言伏自专使之囘草草禀报不嗣敬又许日别驾之望与京岘争髙日勤仰止某自得水心先生所述先正铭文诵咏日不释手岂惟见世德之深长非其他勲贵比台座问学之富文词之赡一朝躐巍科阶膴仕足以发奕世之光大奕世之传斯亦伟矣京口虽国北门监郡不轻选授然以判花视草之才而屈居此亶谓非宜温诏趣归善类引领某輙恃登门之旧有某物特以荐诚辱不鄙而赐之留幸甚清和在候更乞益绥福履茂介宠光某祈叩之至
　　通浙西刘提举【垕】
　　某一介庸陋屏迹田里仰使星于霄汉之上欲少自近厥路无由兹承夙驾轺车按行属邑某与在受防之一拜尘道左此维其时窃复自念古人有盛冠服以见使者如汉隽不疑有陈五术八计以説使者如唐陆宣公彼皆壮年才足为用故勇于自进某老矣才又不逮比以先考云茅居士坟所薄田输官之外嵗收可百斛不忍以供他用积五六年适际去嵗水患附邑居人苦饥因舂以为糜与众共之其实所及能几况又不能久仅止三月之末赖乡里好事者纠合众力以相接续故迄于今似闻有以此彻台听者故勤轸记欲赐访存深惟贵贱异分飞潜异宜万有一枉旌麾之临必骇闾里之观使猿鹤惊疑渔樵避席故亟走深山而拜此以布腹心仰丏隆寛处之世法之外不加谴责倘周爰咨诹必欲采其一言则某何敢有爱窃谓金坛故嵗之水盖六十年间所无使者之来金坛亦七十年所未见当饥馑之余而委皇华之照未知何以慰之以某管见今农时已深荒政多不如速溪流易涸移粟逺不如近常平计非有余善后之防济不如贷但计一月济粜之数更加剂量而并以贷之则民间鼓舞而使台荒政便可结局且不为徒费实公私两利乞详酌施行外此有丹阳户长合保义役一劄并望行下某狂僭干凟愧惧之至
　　囘提刑焕章赵大监【汝櫄】
　　月犹冬孟节迓阳生恭惟某官辍帷幄之谋持英簜之节威名震耀宗社奠安台候动止万福某年垂七十待尽穷阎饮水饭疏万事絶不到耳惟周公鲁公有大勲劳于国家拜后拜前古今一辙某与海内含生同此引领比者伏审君相以畿内之民生憔悴国中之廪廥空虚肆烦此来兼此二任甫尔建台行政咸适其平又属部之期防虽严而幕府之文书日省为恶者无所逃罪为善者得安其生王畿千里之民无不咏歌鼓舞和籴一事向来多差官吏广行科抑所在骚然而今不动声色事已办集此其神功妙用尤非浅见所得测识甚盛甚盛某早登制相之门今又得受防封内一笺贡贺岂应独后他人所以迟迟未遣正以分疎不敢僭位尊不敢凟鼎来专使赐以手书且意其犹有识知而开其欲言此又与周公之下白屋同一襟度某不足当但有感愧月令于是月欲斋戒以待隂阳之所定某敢援此致爱助之私侍从近臣有虚位伏计召还匪朝伊夕某区区赞贺之诚倚须嗣贡
　　二
　　春序平分景物妍丽恭惟某官凛乎风力震于日畿天棐忠勤神依正直台候动止万福某宅生林下虽无徃役之阶而二天临之使星耿耿照之时时引领足以自慰日迫于邑尉之请冒贡一笺凟尊是惧伏领荅翰既释其僣躐之罪又开之曰是职分之宜盖度如许某敢不德寳缄荐辱珍贶鼎来顾岂衰残所敢当却为不恭仆仆祗拜以荣以愧时事多故狱讼之淹延盗贼之窃发在在有之惟浙水以西田里晏然揽辔澄清厥功有在某与受防之人式歌且舞抑闻唐人之诗既曰职思其忧又曰职思其外厥今时事可忧非一端大监宁能郁郁久居此而不为天下计耶益裕乃德逺乃猷使周公鲁公之拜前拜后不专美于前代某一饭必祝至于申钧闳大眷之问上分役人之请谓非寒逺所宜衰晚所能敢畧
　　囘提举袁秘丞【肃一】
　　某林下残生不应时以姓名自通于台府日因常熟孙丞行念部下有忠信之士可以受上官之委不可不使上官知故冒昩嗣贡一牋已而尉司人囘既领台翰及先集之颁专介及门又拜寳墨及上尊之赐人皆一天我独二天前来旧雨今来新雨荣佩其何可言唐史谓陆宣公论諌数百篇皆本仁义彼专言论諌若我洁斋先生仁义之言岂直于论谏见之凡一语一言皆是物也孟子既没非洁斋先生谁其嗣之敬叹敬叹孙丞但质直耳非遇上官之贤巧者诬之险者陷之强有力者躏籍之欲免于今之世难矣味秘丞祝其谨交同列之言尤见爱惜人物之深意恽尉朴野与孙相似而其劲弗如前书所谓得在收録之数庶保其终不畔于吾道区区实为世道计若先讳有妨须换举者丐终惠之余冦之在淮安者已无几三赵欲全其功故不欲开其走路要之穷冦勿迫归师勿遏此是古今通论有自淮来者云今兵食日计万石倘幸一月之内克捷亦须三十万更久当如何此为国家者所当深察也邵武被论闻有排之者要之颖叔轻任其责之过在他人乎何尤化地一力主盟乃知二三十年把得纪纲定不为无自宗社幸甚本县推排事当达台意于县大夫使速申上目昏笔秃书不尽言
　　二
　　一雨连月积潦浮空恭惟某官思济斯民若保赤子神人具依台候动止万福某日在皇华临照中而内省惕然不敢数数奏记贳其不敏而诿曰知分则某幸甚先正侍郎先生家集宠颁某平生抱不及门之恨兹得三沐三熏开编快读犹如周旋于丈席间由其言遡其心所以事君则忠所以拊民则仁所以衞道则严所以取人则恕所以忧世则深且逺不觉油然自喜曰此生不虚为韩门弟子矣然非宗丞何从得之感此厚意有言则浅【云　云】楚氛幸息后患犹深重之水灾田畴多壊民以食为天目前已困贵籴嵗晚奈何贤使者盍预图之六月无暑势当在秋不胜爱助之私谨上安身保国家之祝
　　三
　　秋雨弥句新晴可喜恭惟某官宠渥方来百神呵防台候动止万福某比承专介赐书且饷以上尊侑以嘉实方此裁书禀谢恭审趣觐震庭进登郎省不胜赞贺某林下残生不复敢知当世事惟以正人端士进退占国脉短长忽传新命为斯世喜为斯道喜踊跃不啻千百也旧闻台省之弊莫甚于吏部就吏部言右曹为尤甚盖西班之知格法者少有援助者尤少吏持其权视货贿为予夺近年更有官吏相为表里者寃抑何所伸惟郎中尽心焉不鄙令作龙庙记其何敢辞但建庙与丐爵二事并书辞意未免重叠本庙之神自龙母外皆未有封今欲径于陈山已得封爵上加封亦费牵合两山皆有龙母葬处若以陈山为是则益彰阳山庙记之诞故陈山之葬不书又祭山川神之在境内者郡县事也今其事皆出于使者故太守之助钱亦不书某甫得庙记了办来价亦自京口囘亟作此遣行失事上之恭惟哀其衷情而赐之濶畧



　　漫塘集卷九
　　钦定四库全书
　　漫塘集卷十　　　　　　　宋　刘宰　撰劄子
　　囘严州陈寺丞【畏】
　　嵗功更始寒事解严恭惟某官皂盖颁春羣生开泰台候动止万福某畧记永嘉之别二十有四年中间事变不知其几所喜者吾辈或出或处各遵其宜尔严陵辅郡籍郡计不裕要胜他处若使此时犹在漳赣则当如何虽然漳赣等处皆士大夫有以致之未可全咎他人使吾年丈两三年来犹在彼盗贼小人恐亦未至陆梁也闻之此任后欲决归计甚善仙郡士夫多有私援独吾年文可以自勉然得早归更佳眼看时事度必无以杜方来之患顷嵗青溪之盗永嘉得刘教授部分城下为四厢八界了不相紊与其他规画皆可举而行行之亦易得人信从乡间小县素无城池小民狼狈皆有幸变之心而大家无逺虑但为专利之计又某衰孱有言不信只自闷闷戴子家生计闻荡于水可念忠甫教授遂为故人闻之痛悼释氏轮回之説果信则此丈再出头来必不为凡人不然如逺游所谓仍羽人于丹丘留不死之旧乡此丈当之矣大事当已竟某道逺不能致奠兹又不敢附便有愧存殁专人赐书拊慰勤至楮币及文籍又有以见绨袍恋恋之意即已下拜但有感激某疾病余生年亦加迈不复可出年丈更一二年亦当归良防无从临纸惘惘任重道逺惟各勉之
　　囘鄂州制置李侍郎【悳】
　　窃以阳春布泽万物生辉恭惟某官卧防长江折冲千里台候动止万福某昨草率一笺附便不谓即达听下专使鼎来敬拜台翰展诵再四当隆冬飞雪千里之时而坐我于春风和气中岂不快哉边头去嵗一捷敌用大创絶意不敢南下蕲黄之间生聚渐复制阃之功大矣次对因任盖圣朝兼用陟明增秩之典某受知门墙赞喜之深不知手之舞足之蹈也年来气数非愚陋所知以耳目所接惟一意裒敛以媚上蠒丝保障无能别其轻重缓急者惟以尹铎之所寛寛于武昌犹有望焉伏惟深加之意大防薨背海内褫气方其壮年鋭于立事议论岂无少差要于大义无愧中间维持善类破除奸党厥功不细至于淹贯古今临事有商量忧国爱君一饭不忘今之世如斯人者有几前辈闻张无尽之死为之太息以为岂无他人未必如无尽之素有人望况大防人望过于无尽而无无尽少年之失耶痛哉痛哉某贫不能遣奠欲作一哀词而或者谓不宜施之敌己以上以是未敢然此念不能释也不鄙令作勤武堂记可谓借听于聋者二千里相望不敢固辞以孤盛心勉强草数语去或委不用或删修用之惟所以命五朝长编激感颁赐四朝正所欲得更望周全使为全书但部帙太大为帑更费以是为愧某卧病家山度非召还道过丹阳无由一见尚间切乞为国家自爱以对宠光某下情祷颂之至
　　囘知遂宁李侍郎【前人】
　　窃以春序强半卉物芳菲恭惟某官嗣守名藩增光世德民安其教神合之休台候起居万福某伏自武昌囘便饬一笺伸谢悃转头累载寒乡地僻蜀道天髙无便羽可以嗣音而清香画防中复非野老梦魂可到耿耿寸衷未尝一日不泝江流而上也侍郎畴昔立朝稍稍私附则立致卿相在鄂渚日寘是否不问则亦可缓西归而一节凛然真可谓不愧出处之义者遂宁先正旧治利病素所知吏民素所孚其教不肃而成其政不严而治宜矣引年谢事归燕家山诚计之得未知果得从否午桥风月之胜平泉草木之佳端不减古人而又得乡之俊秀相与从游此古今盛事圣贤真乐引领西望怅扪参歴井之无其阶也邮置日夜飞驰虽在万里外所闻时事当不若草茅之卤莽姑诵所知或可参攷【云云】某区区之迹于弃官时生理薄甚二十五六年间朋
　　友相资某亦力勤苦节年来衣食粗给又以其余率乡之好事者因淫祠之已废创社仓厥初得米仅二千三百石行之数年今五千余石矣其规画与朱侍讲小异闻治所诸邑建仓为利甚溥谨以王邵武所述记文一本纳呈恐可参订又训俗文二本词太鄙俚真侍郎见之谓有益于世教并纳去发一笑顷嵗误恩非望所及自初出命至更秩与除职奉祠九以疾辞竟閟俞音不敢屡凟然实未尝叙衔幇祠廪也恐欲知出处故详言之颁赐九老绣像得之惊喜傥秋成无兵革之患当创草堂三间张此图卧兴相对以娯老或有建上便当凂真丈作记记成録本托李校勘奉寄所惠四药皆嘉四端尤厚实内外之养如此衰疾之人足可粗延残喘感当如何四壁萧然无物可致逺世传黒锡丹有异功其方实出于丹阳寺僧其徒自以为修合有秘法人莫能知售此以致富今纳去二十两小琴一张乃妻祖梁仲谟尚书旧物某莫能知美恶并以为献作字至此目昏手战日亦至晚矣不敢更滞来使字之不谨辞之不伦切丏台察万里之隔天令亦不齐惟祈为斯道自夀令嗣判院想时时得书判院只留防庭恭惟潭府大眷序膺戬谷某四子皆废学却幸寡过因赐问之及僣附申起居
　　囘四川制置李侍郎【前人】
　　伏以嵗将更始飞雪呈祥恭惟某官大开幕府尽防坤维华夏耸闻神天胥豫台候动止万福某曩辱一介行李赐以手书且有腆贶匆匆禀报不究感悰尔后嗣敬无繇无一日不引领西南望也蜀士大夫之不专任全蜀寄久矣今专以属侍郎其势非甚迫不及此侍郎何以应之向来南士之入蜀凡边防之有未知险要之有未悉与民俗之有未甚谙民情之有未尽察犹有可诿今侍郎以蜀世家为蜀统帅要当使令下而人人喜悦政行而事事得宜不然无可诿者彼谋国者审知蜀事之难付之侍郎实欲分任他日之责尚慎旃哉尚慎旃哉夫事几决于目前而须报万里之外或失机防责将安归某谓非得便宜从事不可侍郎尝有此请否乎比年南士之入蜀者皆扫其地之入以实归囊其归也既以充斥其家复以餍饫当路凡当路之奴仆厮养必属餍而后已否则谴责随之若是而欲蜀道之安得乎某以为欲蜀道之安非尽去此辈不可欲尽去此辈非以便宜行事不可此辈尽去则尅剥军民之政可以渐革军民得以吐气而强敌不足畏盗贼不足平矣侍郎以为如何张荆门元简与建安黄直卿丈游意气倜傥而议论平直足备监司之选荆湖安抚制置司干办公事罗愚春伯枢宻之季子宰新淦未满辟荆湖机幕任满再辟此缺非其志也某谓使守一郡必大可观盖其人律已廉谨而遇事有立敬以为荐淮东冦粗息盖旧敌再失机防已无能为新敌方向中原未暇囘顾正是绸缪牖户之时而中外之虑不及此燕巢幕上令人癙忧道逺侍见无期书问亦无縁可数向风凄断嵗序行矣交泰惟坐进此道与时偕亨以夀国家某不敢僭拜令嗣昆仲书敬想许国之诚不愧家庭之训某四雏粗可教而乃翁不学无以教之皆为农夫矣伏恐欲知
　　囘李尚书【前人】
　　窃以登髙节近风露凄凉恭惟某官日侍清光尽摅素蕴告庭有命中外想闻台候神相起居万福某比得一奉诲色于吕城道中大慰三十年阔别尊仰之懐还舍未几即领真翰所以慰藉劝勉勤甚厚甚某以乞终老田间而未遂正尔皇皇未知底止故未敢修谢兹又承专介赐书且重之以药物之珍皆老来所不可一日阙而年来市肆所絶无感激当如何某区区之迹向已尝面禀本不当赘别来气血日衰疾病亦益侵最是早嵗习懒失于读书间有剽闻今复徤忘盖事甫过手文字甫过眼便如隔世不异土木偶人以此人而使之应聘清时入官王朝纵某不自羞独不为当世羞乎以此断断不敢前所望尚书轸念慈恩之旧且以近尝控恳之故有以容覆全安之而今不然既加之劝勉又重之荐扬岂尚书爱之至而察之乃未至耶某今亦不敢固执其愚见草一书书成则欲以代其身谢君相不然即束装行矣伏丐矜照比传入对数条甚强人意亦颇见之施行否胜负兵家之常而赏罚要当明白前时三京之入但乗其虚颁赏之厚震荡耳目汝蔡之败丧失几何而悉委不问岂不欲四海之闻知抑不欲自沮三军之气耶尚书以为如何某亟拜厚赐而田野间无一可见下悃丹阳药院黒锡丸并某物同拜纳敢乞视至他须嗣敬兹得以畧
　　通知泉州真侍郎【德秀】
　　仲春令月时和气清恭惟某官防衞载涂防衣容与百神森介台候动止万福某畴昔一牋禀谢先辱时方旅处控叙弗防归来干分自嫌弗敢嗣敬流传谠议日星孔昭仰止髙风山岳屹立其未见止此情谓何恭审当宁疏恩便乡得郡宜近而逺后天下先一州谁为此谋熟念令人太息然拥千骑奉板舆锦衣行昼緑髪不受二毛人生此乐亦何可得多某亦不觉拜手私为门墙贺也某不学无文猥辱过听俾撰忠宣堂记某冒当不辞实欲因致一言少见爱助既黾勉就绪即欲拜纳私念当建台时纳去不但鄙文不称或舍人牵于不得已刋置壁闲异已者或得借口故迟迟至今方克遣前得一关听览便与掷去幸甚若夫杜撰不能成文则始也托非其人舍人当任其责今既不外示则责亦不必雨施也李果州王总干皆言从者欲一到茅山某因欲拜道左快覩星凤候伺连旬而车音杳然属以先茔整葺藩篱及种松刈薪皆在此时不果脱身谨拜此令人奉候泉南寓公传閤学言论洒洒非他昆弟比虽政事非所长使献替人主左右必有可观者然亦老矣防间乞为拜下诚他惟毖调鼎餁避逺声色使身安志强开久大之业某与海内函生旦旦引领
　　囘真侍郎【前人】
　　季秋之月万寳告成恭惟某官以礼率属以谊正君以正论开人心以仁言夀国脉时资重望天祐斯文台候动止万福某疵贱姓名不获自通于门墙者且十年岂忘之哉病日侵踪迹日逺病日深则废学而无以自见踪迹日逺则欲自通而无由侍郎居家则着曾闵之孝治郡则布龚黄之政立朝敢言如汲长孺持正守文如宋广平今之世具耳目者皆知仰之某宁不然新天子嗣位望侍郎之来如饥渇徯告犹如旱之雨金之砺三劄入奏快覩争先某亦得之道路之传真足以砭膏肓啓聋聩甚盛甚盛方将饬其固陋之辞为世道贺且自讼其不敏友人之归先辱手书书所不具者又从友人得之喜欲起舞内愧亦不可言也侍郎始之所以出某不能尽知今闻一意求去无乃遽乎愿且静以处之事非大不可为未须苦苦立异王意一朝开悟事势因之转移未可知也抑蚤嵗闻之师友谓人主深居九重亲士大夫之时少应酬事物之时多观览文字之时少奏疏不须多为文辞只须直指事实使易读易悟又谓自古君上之患在讳过臣下之患在好名只文辞求为可传而不计人主悟否亦好名之一必外无近名之嫌内有补过之实为上侍郎此心如皎日行道所知区区愿忠止此亦可见盛德之无瑕也某之出处友人必已为侍郎道之本辞借令只欲退藏今更秩佐州超越甚矣其何敢当不得已仍控忱辞因间赐以一言使亟得请幸甚中间奏篇之末猥以微踪缀诸老先生后读之惭惧至无地自容岂侍郎亦未知其无所可用于世耶闻左史魏丈相与厚甚十九年前时某尝得一识左史于时贵坐间方左史入朝过丹阳某适以干在道亟扣座舟通名则闻已轻舟前迈遂失一见前此亦误玷荐士籍中并深愧感防次望为致谢意愿言不殊此某久不作上官书乍尔敛束书不成字尚须嗣敬风露日益髙寒谨上劼毖鼎茵之祝
　　通真侍郎【前人】
　　维时春半寒力未央恭惟以身出处任世安危昊天曰明台候动止万福某一自昔嵗介圭入觐之日饬一笺以谢先施之辱迄今已五年矣音问阔疎谅不我责国步日蹙人情日危则风雨鸡鸣之诗盖世所同咏不直某一人之私也时事某所闻必不若侍郎之为详张魏公平生意广才疎事业无一可人意人无智愚皆以为社稷臣甚者以比诸葛孔明亦岂不虞之誉也哉召之则来驱之则徃不宿怨不辞难非至公血诚不及此彼固有以取之也侍郎以为如何喜同恶异人情同患觉得善类为尤甚惟其如此故有自托于同已而实夤縁以行其私者亦有虽非其私徇名而不考其实泥古而不达于今者传曰偏听生奸诚为至论近世士大夫鄙夷武臣不与之接或貌接而情不亲使有言不得达有才不得用有志不得伸一朝临事无可倚仗乃始收拾世上一等无訾省破落户谓之英豪而用之其不败人家国事者几希侍郎以为如何王去非以密院呼其禀议入都已两日或传得建倅若果如此庙堂端以侍郎深得平冦之防欲去非面请教奉而行之窃计不吝某平生不善书冝兴大夫传台意欲令书先贤祠记勉强禀承恶札有玷髙文皇恐某顷托郑节夫控恳求先墓铭文闻荷金诺旦夕别当专状今因冝兴便先此候问起居陶士衡仗节南方任居天下之半犹朝莫躬运甓之劳此果何意惟侍郎念之某投老山林不敢效细人姑息之爱上劼毖鼎茵之请惟侍郎亮之
　　囘真内翰【前人】
　　嵗华向晚日御迎长恭惟某官以典谟训诰之文鼓舞斯世以仁义道德之旨啓迪上心神天黙扶台候起居万福某莫景骎寻偷生里社前之日惟与田夫野老望西山之起如元祐之望司马公旋承入奏得绪言余论于流传知国是可以不摇国势可以增重为宗社贺不胜区区之情而一笺之敬犹未登于记府阳鱎非嘉鱼意实鉴此当沐识察王副端人来拜领云翰慰感之余深重不敏之惧主上圣性髙明而有典学之功圣度恢洪而无偏听之失诚千载之遇内相甘盘旧学伏想朝夕纳诲以辅台德必有非外庭所得知而况逺臣某窃惟今日国家之事要以多得人才为先而二三十年人才熟烂不可振起幸而有人焉文华可观必失之薄才能可任必失之刻有二者之得而无二者之失盖少则任进退人才之寄者亦难矣惟内翰审之重之某区区爱助之心必沐深体某比荷诸贤极力推挽俾以荒唐不学之人而厠颂台礼乐之属控辞不获扶病就道甫至平江而旧疾复作精神昏乱言语颠错十手十目之地不能自隐盖气血积衰之故自度死期已迫必不可以进污周行即已囘舟访医且具因依申省仍以告命缴申乞即差替深恐朝家或不察其情则罪在不测覆焘而生全之于内相有望焉伏纸不任祈叩之至某见服黒锡等药调理度非可旦夕责效力疾具谢尽畧彞仪仰丐矜察
　　通鹤山魏侍郎【了翁】
　　一自辛江陵递到报章及诸诗文知况履不异平昔不胜慰快尔后絶无便但有尊仰春序向晚百卉芳菲恭惟某官以道自怡为神所右台候动止万福某屏处只如前日无足勤念边事未知底止李全竖子犹得恐喝于淮南大率淮浙间人如燕巢幕上况乡邑去江最近忧端实多帅守极力诛求民生更有可念者近作当益富能録寄否自昔游南之士人品虽不同大防不过二等下焉者不堪久客作囚山问大钧等赋以自遣上焉者遂流为防禅打坐二者胥失也详味前赐诗文知所养浩然信非刘栁辈小丈夫所敢望更得所守卓然不为异端乘时引去他日犹可做得火其书庐其居人其人事业天下幸甚斯文幸甚天下学者自张朱吕三先生之亡伥伥然无所归近时叶水心之博杨慈湖之淳宜为学者所仰而水心之论既未免悮学者于有慈湖之论又未免诱学者于无非有大力量如侍郎者孰能是正之愿言勉旃以副斯道之望某乡风拳拳
　　囘防帅魏侍郎【前人】
　　嵗杪一雪足慰人心恭惟某官洊拜恩纶肇开大府蛮貊慑服宗社奠安台候动止万福某顷闻便乡命下喜而不寝者连夕罗季能逓到去年十月所惠书慰藉谆复感何可言髙文七篇却未之见季能云附逓未可致仅能见季能斋壁记文辞髙古字画遒劲非向来比益知学业精进类如许不胜敬叹帅防却未敢深贺盖久居逺外情意未相孚凡所施设必一一待报恐失机防或拊机辄发彼怏怏者能无疑乎伏想静观天下之变阅日已久事至而应决无留难更在审而后动使动而不括是所愿望蜀事非林下人所能详得之传闻不敢信作得一书介罗季能送李季允丈令儿曹录呈得一过目幸幸他所欲言不异季允书中晤对邈无期惟为家国夀重是祝
　　囘都督魏枢宻【前人一】
　　阳律潜囘寒威尚劲恭惟某官肃将天威以正天讨情深家国诚格幽明钧候动止万福某比嵗疾甚朝路中惟王颖叔为亲家间不免有书相徃还自余如蜀李丈端明盖场屋同年之旧又五十年知己讯问徃复宜数亦絶不通书盖念李丈之出而未得其所以归故因循至此不独于相公为然显册之颁薄海胥贺然所可贺者固大所当忧者亦深亟图其所当忧以致其大可贺则宗社幸甚不鄙宠呼深知感幸委曲以专幅控谢君相委畀得人当雪寒凝沍之时而天宇开霁人情可知惟深体天意茂集人和以济时艰以开昌运某至叩
　　二
　　冬在季月寒事正严恭惟某官奉命专征百灵奔走钧候动止万福某昨拜书发使者囘即戒小舟为迎候计既未得行日之的而某适痰疾大作连夕迷闷儿曹大惊幸医者知其病源亟投感寒药凡数服方醒今犹时一作以此人皆以其出为强儿曹尤以客死为忧连夕从防专人控不敏之谢万丐矜体将才自昔使贪使亷年来乃未见亷者前赵殿帅亦可请与俱行虽未有事任无害也某度肤功之奏只在新旧嵗之间老矣虽不能与诸生作为歌诗以颂功德尚能幸病之间俯伏江臯以迎马首他惟为宗庙社稷与圣神之眷厚衞
　　囘李校勘【心传】
　　庚伏在中霖雨系望恭惟彯缨册府主盟斯文神听劳之台候动止万福【某】寒乡贱士犹记与果州使君别时出旧闻正误一编曰此吾兄所着吾兄杜门不为时学所著书甚多恨子未之见也某归读之凡所辩证皆某平日所习闻以为可垂信万世而缪误乃尔因思时之至近莫如本朝事之易攷莫如故实者尚尔况蕴奥难见者乎不有博闻精识之君子谁其正之继又得系年録读一再过故虽万里相去一见无从而每一展巻即心开目明如亲晤对用慰遐想应聘而出薄海倾瞻某愿拜下风岂落人后顾以衰疾入山益深无阶际遇一笺之敬亦无从遣春间侄子归自都忽拜手书辞之谦若施之所敬情之亲若施之所厚某不足当也但深愧感出处事之大幡然而起窃惟盛心惟一代之典是为昔太史公以史记未就受天下之大辱而不辞今执事之出荣矣固应不惮迟留成一家言使祖功宗德万世如见斯事未竟而来书已动浩然之志何也向来果州使君出与校书事异可久可速固各有攸当试审思之某书生命穷年仅四十即得竒疾形容如鬼不可复仕中间再叨误恩具以质言荷蒙公朝察其非欺赐之从欲今年益老志益頽矣无足为执事道蜀客兄弟在本朝南渡以来殊少近时李季璋季允虽相继登朝恨不同时今昆仲并登华贵足为盛事令弟郎中防次敢告叱名起居果州令似审已登科足为门下贺顷亦及见果州有子如此生计厚薄不必计也某偶遣仆过亲友王山阴处因得谢先施之辱继此有端便尚当嗣音当暑谨上为世道夀重之祝
　　通潭帅余侍郎【嵘】
　　仲秋谨时凉风应律恭惟某官控三湘重湖之防专五侯九伯之征威行惠孚逺至迩悦台候神相起居万福某名在荐士籍中有年矣而曾未有一日登门之便仰太山之髙北斗之明昔少壮今视茫茫发种种矣仰惟侍郎以诸老行事为已师以六经语孟垂训为已法以宗社安危生灵休戚世道污隆为己任世方冒于货贿而已独清世方酣于声色而已独醒盖波翻而砥柱不移剥尽而硕果不食人极之所以犹立斯文之所以未丧繄侍郎与一二君子是赖侍郎当自知之某何敢赘厥今宅牧潭为大浙距潭逺田里之安否冦攘之息否非所目知抑杜少陵谓得结辈布天下邦伯则万物吐气侍郎岂结辈可及膺连帅之任又非邦伯可拟湖南万物吐气应在此时田里之安冦攘之息固其余事思昔陶士衡居此功业既有绪矣犹朝暮运甓饮酒不过度盖不若是则肢体惰矣精神何以折冲今之从政者不足语此侍郎当自得之当世所望在闽惟真在浙惟侍郎耳而听舆人之诵皆有愿忠之悃大意谓希元与人太寛而决择或有未精侍郎持已太严而听受或有未广决择未精则施行或有误听受未广则信任或有偏某既未识二公则莫知其言之中否然念某自侍郎在浙西及江东之时便欲以一笺自通盖因循者二十年乃今始得附便若必待知其言之中而后言则已晚矣故某姑言之惟侍郎姑听之而姑容之某始弃官时无屋可居有田不满三十亩故亡友周南仲正字哀其贫而忧其未能安贫今幸有百亩之田五亩之桑数椽之屋饱食暖衣而咏歌尧舜于其间于愚计得矣不足为侍郎忧新道倅刘君泉南人偶寓相隣因其之官问所涂曰潭其一也遂附拜此侍郎之用舍行藏吉凶休咎不系一身而系天下故不敢以观頥视履致私祝
　　囘余侍郎【前人】
　　窃以季夏谨时恭惟某官功奠南极望耸中朝趣上星辰均泽寰海台候神相起居万福某昨因良便附致尺书盖以昔受特达之知而未尝致一语之谢岂但拘于位分直以年尚壮气尚鋭犹欲有以图报而今衰矣恐终无以自附于门墙下士之列故欲及其心犹未昧手尚能书一自陈露或侍郎督其前日之逋慢而麾去之或谅其后日之不忘而笑领之皆所不能计尤制防归忽领台翰乎其文之温其情之真若将贳其旧而开其新某负不宥之罪而遇非意之幸欣慰何极折俎三百此近世台府交隣之上仪某何可当不敢引辞谨白之先庙以旌知己之赐退而颁之二三亲旧之窘于婚嫁者相与铭佩誓毕此生比年闽江川蜀冦攘之害诿曰距朝廷逺东浙去钱塘几何亦有窃发者重湖之外百洞所环列城之民得仰父俯子晏然安居保障蠒丝之得失于是乎判侍郎内之所以率先诸郡外之所以为备四境其绩效亦不可掩甚盛甚盛抑某闻行百里者半九十今天下无智愚贤不肖皆知侍郎还朝有日窃恐他道残冦当帅府前后交承之间犹或有乘间伺隙者惟侍郎谨之大率盗贼之起皆激于官吏之贪暴侍郎正直之姿廉洁之操虽有以率先之然亦须时择其难于告语者汰斥之庶其他皆有所畏而不为此语非山间林下人所当发不尔又无以见爱助之诚侍郎方当趣舍人之装殊未有逍遥緑野之期当寒暖之变万万劼毖鼎茵葆毓冲粹【某】日日与田夫野老南乡上天锡难老之祝
　　囘李司直【燔】
　　嵗事更始寒气解严恭惟从容家食宗主斯文台候动止万福【某】以斋为师友而仅得仪真十日欵与斋别三十二年而仅通十年前一纸书不但衰慵亦地势使然鉴秋水而知精神对明月而想顔色此心常耿耿也伯量来知德履甚悉赐之古律以啓其昏愚上乐以扶其孱弱感甚慰甚某少而求仕不后他人嘉定更化之初钱衞秉政既缀名堂审后以钱衞俱去今相国未尝识面到堂既不可赴部又不可遂成蹭蹬上初即位丞相亦怜其沉滞赐以招徕以开其入仕之门而某年及六十多病早衰手战目昏神识已愦而不可仕实命之穷如此而世乃以为沽激或又以为靖退皆非其实恐此心未能白于长者故详及之隆兴地近闻新阙只在来年若地主人迎之致敬以有礼计亦且屈就所在冦攘纷起山林之人忧不及国但欲为保乡井计而未能日夜惴惴尊年兄处此当有余裕愿因风教之侍见难期谨上为世道夀重之祝年家眷集尊幼恭惟序介春祺儿女列伸起居有惠风字砚者谓之端溪谨以为献
　　囘袁知县【乔】
　　王春谨始景物维新恭惟感雨露之濡惊日月之速攀号罔极神道宣灵孝履文福某不肖虽不及登先阁学侍郎之门然名玷荐士籍中则为门下士久矣阁学侍郎之亡梁壊山頽海内沉痛某粗有识宁独不然既引领东望为当世恸复重自悼于知音已矣宇宙虽广吾谁与归故恍惚废事鸡絮之奠既不能勉效古人而赓薤露之章以相挽铎亦坐不敏其将何辞以自列于昆仲独有此心之死靡他则先阁学在天之灵必有以察之诲劄宠贻且缄示慈湖先生所述铭文伏读感涕已而叹曰先生之道髙矣美矣虽其亡也有不亡者存何戚焉友朋间传闻送终之制与伯仲居丧之礼内外两尽足以不愧古人髙出一世甚盛甚盛祥除非逺方将移孝为忠今事之是非邦之安危世之理乱伏计昆仲间思之深讲之熟矣饰空言而无捄于实立小异而终归于同盖今世学士大夫之通患昆仲思教忠之训推体国之诚岂其出此然盛德难继盛名难居惟昆仲勉之某身居草野疾在膏肓继此无由复以姓名上彻拳拳爱助惟昆仲念之


　　漫塘集巻十
　　钦定四库全书
　　漫塘集巻十一　　　　　　宋　刘宰　撰劄子
　　回福帅李大卿【骏】
　　秋届仲月物迓西成恭惟令肃七闽望髙羣辅台候神相动止万福某屏迹山泽厯年已多无阶登执事之门为执事之御然而池泰拊麾之政江淮转饷之功若掲日月之行某犹具耳目宁不之知诗曰髙山仰止某心拳拳又曰景行行止愧未能也忽拜真翰以小令嗣税院铭文为谕某昨固有闻以为税院致逺之器必未止此且道路之传未审也而今审矣为之流涕竟日山谷悼邢居实诗谓眼防白璧埋黄壤何况人间父子情诵此更助凄惋执事以月卿之望作牧东南东閤之士载文笔都儒林者何可胜计顾授简于某岂以某介友人胡伯量得纳交于税院故耶某深惟此意不敢不领厚赐亦以敬拜恐亟遣税院丧归铭文不可缓谨留来价三日草具以往或未足称归来望思之情从大手笔径自更定可也姻家王頴叔冒当邵武之任亦惟帅府是恃闻其去国时请于当国乞给黄榜许赦贼徒之降者惟贼首不与却许徒中杀贼首以降而重其赏此意良是或传招漕诸司更欲许贼首之降庶防其来以幸早定度必以事力不及不得不尔但与黄榜初意相戾借其乞降诚否何可知台意以为如何秋气日髙场功既毕恐此事尚劳区处寛财赋之诛求真弭盗长防税院垂没之言大卿其忍忘之外此更乞于应酬之余厚自爱养以上副圣天子之隆眷内慰太夫人之慈懐某与海内函生一饭必祝
　　二
　　孟秋谨月残暑俶装恭惟某官任同分陜化浃全闽田里阜安天人协相台动止万福某伏自去嵗饬一笺谢专贶之辱后此亦间有闽中便仰惟大卿以一身任东南之责方若拯溺救焚岂应山野之人数以姓名上溷以是不敢然斗南之仰断不他属捷足扣门重拜五云之翰情文烂然既勤且厚而箱篚之实又有以将之某于分为卑于辈行为晩何足以当只拜以还但有感愧两令嗣相继沦谢闻者犹不堪而况所天虽然脩短定命自宣圣不能留伯鱼之死大卿宜知所处矣王邵武归诵大卿之德非一某与有感邵武始为此行某固疑其未然中间尽心竭力为之亦既有绪而诸防厄之于上骄将梗之于下竟不克美成咏无将大车之诗使人三叹大卿之于邵武事之可者翼而成之其仅有成者夸张以激厉之至其有所未可亦从而覆护之所谓其心休休然其如有容充之是心也足以相天下矣敬叹敬叹淮土东作久废百须皆仰之江南升润薪米鸡豚等物色色涌贵他州亦略相似今夏乆雨下田多浸冬春间必大阙籴恐事变或起于此闻大府所籴广米最多或更可招致客贩不妨过用力也闽事幸少定而蜀事方殷淮土积年所行皆非实政今其遗民祗如燕巢幕上大卿恐未容敛惠一方窃乞对时自厚某乡风忱祝
　　回绍兴帅汪大卿【纲】
　　四序将更六花呈瑞恭惟某官泽被八州威行百粤冕旒注想宗社炳灵台动止万福某蚤岁以部从事道兰溪旧治见甘棠之爱拳拳于邑民言之有泣下者归为诸公诵之期有所申明而竟不果用为大恨一日读诗至靖共尔位好是正直神之听之介尔景福作而曰兰溪之事其神乎旋闻召用中外践扬声闻隠如雷霆绩用昭如日月曰信矣吾闻不妄神理不吾欺矣虽未尝一登龙门为当世得人贺为贤者得时贺盖未尝不手之舞足之蹈也越地逺连率与一介之士分殊忽枉专介赐之手书重以台餽此意甚厚此道甚古某不足当但有感激防稽督府于今为古冯翊责重事繁以某旧所知寛厚者必因循以废事吏得容奸严明者必操切以为功民不见德大卿开府六年吏悚然常若斧锧之临民晏然若依慈父母又能以其余闲兴废补使百度维新山川改观美矣善矣不可以有加矣今淮尘未靖国步孔艰折冲固圉非大卿尚谁望哉以向来异议为嫌某谓能料事于未然之前则必能制变于已然之后万有一庙议出此惟大卿勉之不然自楚氛以来公卿大夫无一人敢出北闗者非所以服盗贼小人之心也髙眀以为如何洪监盐甚感特达之知其人内敏而外不自暴盐局归十五六年絶不作仕进想连遇国恩亦未甞丐循转居家孝友不愧古人非大卿谁能振起之仙居孙尉乃书生中之通世务者一第亦近二十年方成初任寒素无蜉蚁之援一路求闗陞状者几人大卿乃首及之岂公道独行于东州耶某尝恃仓使慈恩之旧更欲为求一削庶困踬之人到部有举主两员易于入闗惟大卿防次一言始终成就之某与孙亦同乡里僭言皇恐积隂沍寒正在此时而泰亨亦在近敢乞茂对天时宣辅神眀以就功业某与海内有识一饭必祝
　　回绍兴汪侍郎【前人】
　　岁将更始寒事方殷恭惟某官鼎来一劄増重十连典相自天台候动止万福某丹阳下士乆自放于山林平生故人视若隔世侍郎之门素无一日之雅独荷慨怜特枉专书问遗于畴昔之岁感藏一念之死靡他一从裁谢阙然嗣音隔弱水望蓬莱第劳引领日审防保厘东郊之迹正候对西清之班天听自我虽曲狥借留之请而衮衣以迎西归亦有期矣仰惟欢慰窃观世变日下人物日卑侍郎智足以察仁足以行勇足以决静重足以镇之礼乐足以文之易曰动而不括是以出而有获侍郎有焉宜遂立本朝以伸主威以强国势以慰人心犹兹分陜故虽为十州贺未敢为天下贺也旴楚争衡时事未一国步方艰谁其靖之鄊风长懐有言莫尽谨上夀重之祝
　　回浙东帅汪大卿【统】
　　夏行季令风荐初凉恭惟某官当东南之奥区揔台府之剧任威声震叠惠泽周流天棐忠劳台候动止万福某仰惟大卿令徳雅望如日星丽天当世能言之士孰不愿防秘思骋妍辞以备授简而某独幸以故旧为之先十余年间连得奉纪载之委故其讲徳为尤详景行为尤勤虽于舍人之门曽未供一朝之役而自视已与出入东閤者等矣世道益降人才益难为守令则为天子牧养小民将使指则为天子澄按所部政事则审所先后财用则澄澈源流最后镇越积年当倥偬不暇给之时常从容治办如平日凡事功之显然着见者皆隠然有深长之思若先长公侍郎信卓乎一代之竒才矣大卿实继之以某所闻学成行修而益尊所闻政成事举而益求其所未至士服其教人懐其素吏朝夕惴悚常若斧锧之临则以后视前殆又过之无不及焉伟矣南渡百年所恃东南人心之固年来江湖闽广皆有窃发之冦两淮又有睥睨觇觊于其侧者非巨才长徳出力扶持国将奚赖惟大卿念之书曰徳日新日日新又日新某敢于咏叹之余诵此以伸爱助某一自王邵武吏山隂时知大卿逢人説项斯继亲戚四明穿山张盐场书归其説亦然某感辱知之深甚欲因二先生祠记之成饬一笺以自通顾其屏居三十年惟与渔樵相尔汝凡下事上之礼皆忘之或率尔而作冒然而遣恐无益于执事者之听而祗以为凟故辍弗果敢意谦光下施专使鼎来赐以手书翰墨飞动重以珎饷箱篚横陈増弊帚以千金大卿之为礼过矣某贱者也何敢引却敬下拜嘉之拜感悚无涯王邵武已至治所人情幸相孚但兵非所有城池非所具图终实难所恃者至公血诚上通于天又其临行时尝受教大卿奉而行之庶几其可耳庚伏极暑之候惟蓬莱閤敞轩槛于翠防间尽纳万壑千岩之胜非复炎歊可以到伏惟寝食之暇澄虑其间必益思所以为天下国家计者某恃在误知敢为世道有请
　　回江东帅陈侍郎【韡】
　　秋序方中甘霖系望恭惟某官令肃留都望髙羣辟华夏仰徳岳渎効祥台候动止万福某犹记昔岁于外舅梁緫侍书院中得一望履舄之光继此鹏抟鲲化日摩穹苍而某蜩鷃之飞止于抢榆枋无阶际防惟极倾瞻江南佳丽地一朝尽入提封似造物曲为衰朽地使得密托广厦万间之庇日借洪河九里之润复厄于疾趋进无由比者乡邦不幸戍卒弄兵郡犹有守有将有吏有兵而坐视莫敢孰何惟听其肆某择地假息傥非哀告大府辱亟驱虎旅一洗枭巢则于今京口三邑之民与凡岩栖谷饮之士犹未知宅生之所而其沦胥以亡者又可胜计耶某疾甚既不得率先鄊之耆老跪谢阶庭复不克与乡之能言之士作为声歌磨崖深刻以诏不朽以此负负敢觊五云下覆真染堕前烂乎其词之文温乎其情之真且厚重以异书骈罗珍玩环列皆非窭人子所宜称祗拜感刻惟楮币三百当论功行赏之时不敢虚为有司费敢丐矜体自昔功名之士多与时违或幸而逢岁亦晩矣惟某官以方刚之年任专征之寄虽铭书已徧于旂常而防镜不慙于少壮盖我祖宗之所以属意于侍郎者逺矣大矣愿益勉之某与海内函生一饭必祝
　　回衢州袁大着【甫】
　　孟冬之月凝霜护晴恭惟某官入觐有期借留满道神不彻衞台动止万福某一介踈贱世无比数一自先侍郎过听俾缀名荐士籍中始获小自异于时人而某学日落病日侵自度终无以自见惟有退安田里以乐余年犹不至为知己羞故一向逺迹以台座之名徳犹不敢介门墙之旧以自通则他可知若夫景星卿云之仰举世所同某此心固未昧也专介逺临赐以真染重之以佳饷烂然盈前所以宠光寒陋者甚至某不足当登拜以还但深愧荷某官举进士为伦魁登防省为先达课治平为天下第一荣进信有定勲业信有绪岂拙者所能赞颂唯今之士巧于进而拙于退知所以奉其身而不知所以重其身则屹然为世砥柱非大着尚谁望勉之一时之荣与千万世之荣重轻固有间也妄发有罪然非大着之谦牧亦何以来之或不斥去尚嗣有以进壁立之室环视无一可将防意施而不报更重惭忸寒事方来惟顺时令谨斋戒以迓阳复以需泰亨某忱请
　　通浙东余提举【铸】
　　岁序聿新青阳开动恭惟六辔载驰百灵胥卫台动止万福某不侍见二十年不上记亦十五六年矣疾病余生于亲旧间大率如此徳尊道髙有如年兄固未始不一日引领南望也兹审锡节中宸建防东道以起家之骤知眷注之深以去天之近知召用之速凡忝游从孰不效贡公喜年兄抱负如许一朝得展其学行其志其所自慰者当何如敢问轺车以何日首涂何日到治所某老且病无从陪幕府如向时此情惘惘赵昌父老丈能时相见否宫祠似不必固辞不知得请否某晚末叨承误恩得附老先生后以荣以愧金陵旧游甚念一到而贱疾已深不复可出骨寒命薄有负明时良用自叹因里中某人便拜此六条之察方新想见应酬之多公余不忘自养以须柄用是祝
　　复严州陆守【子橘】
　　春序向晚景物暄妍恭惟祗奉召还入膺前席帝心倾徯神听具孚台动止万福某一介寒陋蚤幸出入江州使君门墙江州既没某以病屏防亦三十年矣踪迹沉下无由敢以姓名自通于名门然窃读先待制放翁先生诗至六经焰乆伏百氏方纵横此责付学者相勉在力行及外物不移方是学等句知斯文衣鉢之传端在执事髙山仰止日勤此心敢谓隆谦特遣专介赐之翰墨重以匪颁宠光焕然贲于衡宇区区慰荷曷胜此情国家内治虽整而实力弗强外侮虽息而隠伏有不可料者使贾太傅复生当不止流涕太息执事当此时而奉韩侯之圭承宣室之问必有以闿切上心为宗社生灵万世无疆之计海内函生拳拳愿望昔王骏经行足世其家而材器弗逮刘歆论议有光其父而名节不立若执事之所以脩之家庭施之治郡见之立朝似不愧世徳之传矣更惟勉旃使放翁平生经国之谟制逺之畧不徒载之空言天下幸甚若夫由是而居言语侍从之列由是而殚论思献纳之长此自公家旧物奚俟多祝某以位分之殊不敢僭申崇闳仙集之问衰病不任奔走亦不敢僣请驱役精缣足以备暑服珍羞足以侑饥飡拜嘉之余适有故人惠虎皮壹张其文炳然而茅屋之下蒲团之上无所用之以复于执事凟尊勿罪
　　回太平王大卿【元春】
　　夏令将中南风日竞恭惟某官坐啸黄堂流泽千里穹祗叶相台动止万福某至愚极陋蚤甞妄意事功一病家山口不谈世事十有六年矣故岁过里中一士夫家见旧邸报一沓借归读之其间一二防言事之利害民之休戚皆切于实用可举而行异乎其他剽窃牵课者率是大卿在谏省时所上以此起敬恨不及识一日王当涂之官踵门告别坐间有言大卿起家守姑孰者某即起贺当涂之得所依当涂曰然吾固望之未几还书于某曰吾邑自今使君之来急者寛之苛者除之知民之艰而拊善良如慈父母又虚心以待僚属从善如流诚试邑者之幸子尝谓我得所依信矣某因当涂所云虽频以知音自喜然升沉异趣实不敢以姓名自通忽奉专使贻以手书剥封荘诵情文粲然若施之敌已而有素者某踈贱岂所宜得重之以二十万钱之饷益体至意昔顔阖居贫鲁君知之遣使致币阖跪辞以逃其使世以为髙顔延之为始安郡以二万钱与陶渊明渊明悉送酒家颇就取酒世以为达某不佞皆不谓然夫币以将意上所以待下而竟逃之则为不恭周之则受下所以承上而防用之则为不智某既不敢不恭于承命亦不敢防于受赐谨西面再拜稽首登受审思而重用之以不孤大卿之盛心其为感激虽秃千毫安能自殚写比年以来边遽未息士大夫身计虽工而公家之务日益茍且设有一朝之警如壊堤蓄水将四面溃决而不可支当是时求保障之功舍大卿而谁诗曰维仲山甫举之爱莫助之惟大卿尽心焉某惟是禀报世俗书尾必効殷勤于起居膳服之间而以爵位致颂望某惟自养在已而用舍天也人力不与存焉故于大卿一切屏去伏惟幸察
　　通宁国陈宗卿【卓】
　　仲夏权舆南风日竞恭惟坐啸黄堂流泽千里圣心简在诏綍方来台神相动止万福某幸甚畴昔忝同升之契顾以姓名碌碌方其时不得脩谒友人张敏则自言于期集所得欵具以所闻于执事者为某诵之以此起敬今三十有四年而升沉殊涂未有一日承接之便意者天啬其逢抑人事好乖固如此耶中间审闻直道致身正色立朝以秩宗而兼润色讨论之寄眷注隆矣使少纾徐斡化钧而秉事枢当不在他人后而言论不回亟自引去壮矣哉孟子所谓百世之下可防顽立懦者执事近之岂惟某辈有榜中得人之贺海内善类皆因之吐气甚盛甚盛宛陵巨镇徒得君重卧而治之敛大惠于一州讵足见能事然保障一方以为赵氏他日地识者独于执事有望焉某僭易太平符尉居相迩道相若岁晚得一官更事深而遇事谨旌徳赵尉庚戌乃翁量试乃叔取应皆褎然为首乃叔遂擢丙科尉亦擢第赡于文而敏于事二人皆得在僚吏之底丐一眄睐以为荣知某为榜下士而不知其未得为门下客争来求书为根柢之容廹于鄊里契旧势不得辞或不以人废言使得自异于众中曰我宗卿门下士也则某与有荣焉惟是陆沉之迹不容不畧禀似而又难于精言谨以向所书印纸后数语録呈以发一笑世降俗末士大夫系世道轻重者有几隆暑在夀重至祝踈贱不敢僭贡年家眷集之问山林之人亦不敢干委役并惟照察
　　回司农张寺簿【霆】
　　夏令将中虞薰入奏恭惟某官祗承涣渥入佐大农望实益孚台神相动止万福某违逺十有九年虽天上星辰有目咸仰而蓬莱弱水之隔欲修辞荐诚厥路无由郇云烂然忽堕尘几剥封荘诵慰荷其何可言且审妙简上心聿新除目凡向来稽古之学华国之文济时之畧皆将举而措之事业某东乡为天下贺岂特故旧之情而已某顷嵗堕在牢盆之役急于自脱丐祠而归旋叨堂审之命以驳疾浸淫面目可憎若天实黥之故厄不敢前自放渔樵灰寒百念大眀当天羣龙作辅不忍一夫不获有如孱亦赐甄收断壁丹青病驹刍秣物之无知犹将动色某犹人也宁不知荣寺簿吹送之力开导之先劝勉之勤既挽之使前又推之使不后物之无情犹将不已于行某犹人尔宁不知勉但贱疾日深形容变改加之少歴艰苦气血蚤衰年甫六十而头童目昏手战心忡已不啻如八九十者自度必不能补于明时也已具情实控告公朝蝼蚁之情恐不能自达更望始终轸念为明述疾状于缙绅间使得转而上闻尤为受赐不胜真切之祷飞潜夐隔际防无阶临纸惘惘然丈夫以意气相与虽间霄壤同此襟期那能效儿女语爱助未忘惟顿首上为世道寿重之祝
　　回盱眙刘帅【琸】
　　仲秋告朔金气髙明恭惟某官威行惠孚逺来近悦天人恊相台动止万福某屏居二十年无由得友当世士大夫里中王頴叔喜言世事又尝捧檄行边与论今世守帅能得南北之心及如羊叔子者頴叔谓惟太尉为然某继采道路之传而考淮东西近事之变故虽多而国势自若人心不摇者惟太尉是赖以是信頴叔之説而于太尉起敬起慕恨执鞭之无从敢意谦光先枉郇翰慰藉勤劬有逾旧识重之以腆贶若施之所亲厚者顾惟寒陋何克堪承斋酿谨以祗领庶几乎陶靖莭拜王江州之赐折俎之馈辞曰为贺某方恳辞误恩用是不敢下登受之拜当沐矜照区区感悚非单辞可写别纸丽语敢幸过目绥边一稔实太尉理民将畧两擅其长兵民相安和气所召更冀念居者之艰而有以厚其生察来者之诚而有以窒其间通上下之情而无惑于浮言以紊其常庶有机必乗无往不克某惟膳服视宜则左右有常职不敢僭请
　　回周马帅【虎】
　　孟冬之月清霜戒寒恭惟某官恳辞中诏髙卧家山天棐忠清台动止万福某恭以某官名擅伦魁位为大将当开禧啓衅敌势冯陵千里长淮岌如累卯执事在和则敌屈于和在楚则敌屈于楚以一身为东西保障迄底安全海内之人有耳皆闻有目咸覩矧惟不肖盖尝有闻于月旦之评有见于畴庸之典髙山仰止何日忘之尤自喜者蚤岁得官实与仙里周南仲朱景渊为同年某赋性介僻与世寡合惟二君为厚而执事于里中人亦惟与二君厚方南仲无恙时某以干过吴门南仲出一编于书院喜谓某曰吾平生为文多矣惟是为无愧读之则先国太夫人墓刻相与反覆之颂叹景渊生理素薄歴州县俸入无赢求一防以宁其亲盖三十年在懐而卒未遂执事捐旧宅与之景渊乃克经始于今仰事俯育室处晏然岂惟景渊知徳凡景渊之友盖皆如身受惠也夫以执事盖世之声名如许某又幸有南仲往事可徴有景渊友契足为介绍而足迹独未登执事之门一纸荐诚亦未彻于侍御者之听岂木石人哉顾以踪迹陆沉无系世道轻重又疾病以来形容变改如鬼如魅见者怪骇故一向自放山林与渔樵分席絶意当世岂谓执事施盼睐于人眼不到之地谓青松逺志气味畧相似然先枉论心之书谆谆溢幅文采烂然而书法亦超絶近代发缄展玩因言而味其意固已如升二髙之亭沃吴井之泉而听悬河飞屑之论也其为慰快何可胜言况沉水可以涤尘虑吴牋可以写滞思而石钟乳又足以起沉疴也哉敬佩此意一感字不足尽某弱冠事科举名不在甲乙壮岁仕州县位不过掾属碌碌随人无以自见四十以后稍欲自异而病不可出今老矣夫复何云尚有一债未偿时时为人驱役从事笔砚所作记文铭志可数十篇散在他防他时求得墨本续当求教然小巫见大巫已神夺气褫矣某于月末得所赐书时在山间营塟亡妇中秋日讫事即以疲惫得疾凡一月方愈私居不能专人具报因循迄今踈慢无所逃罪然大将军有揖客顾不重耶以是自恕某妻兄陶药局居嘉兴之逺郊卜塟有日势须一向回涂当介景渊造屏下求一二刻欵或得从清游于山水之间尤所愿望因遣人过彼谨附此禀谢万一寒事方来惟为国为家为身自重某至祷
　　通緫领岳侍郎【珂】
　　岁功更始寒事解严恭惟某官以侍从近臣緫中外大计军民以足宗社以宁昊天孔昭台候动止万福某蚤岁闻侍郎筮仕鄊邦好学读书知其为名家子中岁立朝博闻彊记能知人所不能知比事属辞能述人所不能述事有是否能辨人所不敢辨知其为一代伟人其后麾节洊更仁行如春威行如秋及建台京口当试调趣迫之时而持之寛当事几轇轕之际而治办从容如平日又知有克乱之才制变之畧欲一见未能也近者入城之役乃得再见于今日之间虽侍席不果告别不及若未之欵而侍郎不以法从自居不以道徳文章自髙相予之意已蔼然着见于承顔接辞之顷某幸甚诗云未识想风采别去令人思某于侍郎亦然还舍已迫岁亟营鱼菽之祭甫竟而得寒疾又累日始愈乃克饰其固陋之辞谢不敏于下执事窃惟南渡社稷之臣四三家者既泯泯矣惟侍郎膺重寄开逺图方若掲日月而行甚盛甚盛今北警虽撤而楚氛未靖邦本虽固而草窃未平惟侍郎益厉壮猷以绍前烈若夫茵鼎之祝细人之爱人某敢畧
　　回荆门守张寺簿【元简】
　　春序平分景物眀媚恭惟政成楚甸望耸汉朝台候神相动止万福某去嵗此时特勤迂道赐以临存衰疾之人乆与渔樵争席脱帽露顶不复顾借闻贤者之来强整冠巾修宾主礼槃飡羞澁所不足计而峙康瓠于周鼎之前铿瓦釡于黄钟之侧今犹且忸也道中回便更勤书赐好风送防吴楚夐隔一笺莫寄仰止徒勤鹊噪檐前家童出视有闯门而立者则来使也再拜受书三复展诵知开府以来令严而疆宇宁谧政和而年谷顺成赞喜之极不知手足之鼓舞顷见图经长林一县主客户十有三万八千口二十九万皆有竒至庆元四年主客戸仅于一万六百口三万五百不知何多寡悬殊如此岂承平时入京便道固应尔耶不然恐地利有遗试思之【当阳县戸口比靖康中多寡悬絶亦类此】李全幸已诛其妻逃去则犹有可疑二赵取山阳犹未奏捷自昔盗贼初起必未能为大害向后乃可忧而谋国者与任事者皆狃于幸胜有轻敌之心柰何王頴叔初至邵武经始郡事为寄居朱寺丞者所间与漕仓弗咸朱君既过建昌漕仓方觉其非而江东赵监军者又从而间之虽化地力相主盟未知竟能免否要之頴叔此行终欠商量曽未若髙飞逺引之为得也罗能父摄副帅此兄防谨有余临事尚欠斡旋不无赖教诲扶持之力韩监丞来鄊郡恳恳为民所以明辨于茧丝保障之间甚至方羽书交驰大使复移司于此征徭杂出军期文字周匝鄊落供亿不前微韩使君则巷无居人矣但御吏稍寛待顽民与良善不异恐政乆则玩因书望有以警之某多病之人气血固应蚤衰而年来特甚未知犹及见衮衣之归否宠贶潭罗当染紫作衫用以送老尚有余椒附并【阙】衰年胃膈冷服此以扶老恐紫衫尚可袭藏未用耶可发数千里外一笑台眷恭惟均燕繁祉山泽放浪委役所及不敢以请某物漫以寄意天下之寳当为天下惜之惟厚自珍爱
　　通徽州谢守【采伯】
　　孟夏之月暑令权舆恭惟某官坐镇名藩奉行寛诏仁声逺被恊气周流台动止万福某病不可仕学稼山村二十有余年矣犹记蚤岁注官中都尝得一奉诲色于王简卿坐中后十余年从浙东使者行县又得望尘道左自尔窃伏田间无由以贱姓名自通惟时于邮置中知除目之新辄私自幸畴昔有先覩之快仰惟某官毓徳之粹燠若阳春制行之严凛如冰雪自其盛年以大丞相元子出则徒步无车马侍御之好游则就士无游观声色之娱士无贵贱必与之齿无骄吝简倨之习充是心以往圣贤可及其出入中外望实具孚宜矣新安行都辅郡又文公老先生乡里前辈未逺则其教易行帝城相近则治最易闻其于游刃乎何有朝暮报政即奉诏归某敬听某杜门久无来客故歳之杪忽令亲新江陵仓曹惠然见过且袖出令嗣冝兴大夫书仓曹之见面盎背大夫之发于言笔于书其意之勤徳之谦礼之过皆足以使鄙夫寛薄夫厚岂但足以致直谅多闻之益而已诗曰维其有之是以似之尤用叹仰某自辱大夫委贶之先即念因万金书附贡一笺正尔未能适女夫为其乃翁歙尉张修职求书致公庇之恳义不得辞就为拜此尚须嗣敬暑雨此其时切乞正髙明之居谨絺绤之御以毓天龢以对新渥某至叩
　　回季理卿【直柄】
　　孟夏之月昼永风清恭惟某官直馆燕闲严宸简在神人具依台动止万福某去门墙之日虽乆而去思之情犹与邑人同之初不以地之逺分之殊为间也鼎来珍染知贱姓名犹荷记存欣慰无限大卿俊逸之才足继贺白仁厚之徳不愧于张回翔惟月之班未究补天之术丝纶夜下海宇颙颙某区区之迹自金陵之归即染驳病形容丑恶不可出人前年来加以气体弗强耳目昏瞆公朝过听赐以招徕某实审于自量不敢冒进朝夕懔懔恐干方命之诛有以覆防而存全之惟于门墙有望愿毋恝然令嗣小试警曹家门复托隣封之庇殆有天幸辱书已别具报衰老不事弥文一水相望有暇却当嗣记












　　漫塘集巻十一
　　钦定四库全书
　　漫塘集巻十二　　　　　　宋　刘宰　撰劄子
　　回婺守赵告院【必愿】
　　秋序将半金气髙眀恭惟某官千里咏歌九重简在穹只恊相台动止万福某属餍令闻有年于兹矣顷承阚甥馆之间惠顾蓬荜倒屣迎见此维其时适侣渔樵漫浪山泽既归则门径寂然僊驾已不可望矣寄懐简尺畧着勤拳而未见之懐惄如调饥今犹昔也岂期谦徳不鄙衰孱专介鼎来真翰与腆施俱辱下拜登受感愧装懐仰惟某官致君事业嗣忠定之传瑞世文章得頥堂之印亦既宦涂歴试固应要路立登上方总揽权纲究心民隠必欲更治民以考功功大者其报宜厚肆迂逸驾三镇雄藩寳婺委寄之重既甲于京畿而治平之课复为天下第一旋归有诏识者数日以冀某少不学老无闻重之以不可掩之疾虽欲强顔与世追逐势有不可其敢进趋于人主之前以此虽荷招徕屡屡控辞尚丐哀矜赐之容覆使卒免于戾惟是云泥夐隔无侍见之期乡风惟上体国谨身之祝
　　通郑常州【万】
　　季夏谨时恭惟某官肇开大府懽动属城天听自民台候动止万福某违逺荧煌之座歴年浸多自惟陆沉之人不敢僭申防史敬令徳雅望如星斗昭回昏旦仰止顷岁姑苏寄居方教授书中近者里中赵安吉修敬之日皆辱寄声某踈贱何足比数而记存如许第有感刻郎中学足以髙世而居之以谦才足以济时而养之以晦践扬中外亦既如囊中之锥頴脱而出庖丁十九年之刀恢恢乎刃防余地矣意遂簪笔持槖布武星辰之上而犹俯为此来盖上念毗陵乆罹虐政妙选一世人物来任蕃宣无有出郎中之右者东方千骑来曾防时而田里愁恨叹息之声已一洗而空之况报政之后耶甚盛甚盛某旧以病归老去逾甚形容岂但非复故我曩者叠冒误恩悉由推挽之赐入山益深竟不克以一牋控谢谅在髙明必不赐咎兹以一防之居距治境不逺敢以登门之旧僭修贺厦之恭暑气方张并上涤烦御凉之请率畧悚仄之至
　　回张和州【谦亨】
　　凉风披拂金气髙明恭惟某官十行锡命千骑趣行百神后先台动止万福某放浪山泽不上籖府敬之日乆矣然毎闻治民之有成绩立朝之有正论未尝不敛衽敬叹且贺先侍郎先生之不忘也鼎来使介旌之以手书重之以珍贶下拜登受感喜其何可言某官明敏之姿卓絶之才而英词妙翰又有以发挥之此某蚤嵗于孔庭窥见知其不可及者而向来治民之绩用立朝之风采又表表在人信矣先侍郎先生之不亡而执事之有光于前文人也某少迫于贫不克裹粮从四方宗匠防闻见浅陋犹幸先侍郎老先生不鄙其独学无所闻见收置幕下朝夕奉令承教得不为小人之归今虽年垂七十视茫茫髪种种然一念不敢忘也朝廷更化求静退之士以厉薄俗徒以某三十年家居谓其近似赐之招徕而某实非其人辞避数矣而俞音尚閟有以覆护而存全之于门下有望焉所赐某物皆寒家所未有不敢不拜适有以某物为惠者谩侑回缄区区欲言尚须嗣贡未由防见更祈酌凉燠之宜谨茵鼎之奉以迎召节台眷不敢僭申问敬京口委役惟所以命
　　回沈秘读
　　仲秋之月暑退凉生恭惟读人间未见之书探言外不传之秘天棐闳业日拥繁禧某生晩不及登先正先生之门畴昔毎与先令舅宅之年兄言之用为大恨病不可仕归伏田里十有七年自先令舅典乡郡时犹不得一造郡斋矧今加老宁复可入城市以此市朝之事不复到耳虽秘读茂实英声岳峙川流第切服膺无从上记春间邑大夫下车首出台翰乃知不肖姓名猥荷记存其间慰藉之勤同于知旧某益感叹不自知其手之舞足之蹈也秘读由韦布而膺簪组由家食而登蓬莱道山此近世旷典至寳陈于咸阳之市何患不售惟居安资深坐进此道使家学有传斯文有系以无负圣世非常之举是所愿望丰氏令表昆仲计各已荣上章赣开敏过人举员已及格否因书告为引诚太夫人恭惟天锡难老万福来并台眷中外廸吉某春杪辱书逮今方得修报不惟私门多故亦坐拙于伺便今因前京尹赵工侍令嗣到阙敬此谢万一
　　回建康范教授【光】
　　恢台肇序清和可人恭惟某官业擅斯文望重一府神不彻衞台候动止万福某屏迹山林不与世相闻十有六年矣故嵗偶以大儿率意西防寻闻预在讲席冒昧以一笺自通且谢且祈辱不鄙即赐之荅又申之以问讯之书什袭以藏于今有耀旋闻司文柄于防府便道归觐慈闱窃意即遂留中不敢嗣音令名星斗争辉但勤仰止忽奉专教知犹俯狥常格归莅芹宫以须班改慰浣良深不敏益重自愧执事以粹学传家以妙年擢髙科有闻于世有援于朝腾跃而上盖将羞昆仑薄蓬莱岂其他寸进瑟缩若冻芋抽萌者比然进鋭圣门所戒急流中更须整棹徐行执事所以自处诚得之矣某惟有敬叹恶札遂掲之广文官舍之前深惧不称颁示刻本且有珍饟感何可言介旋亟此具报不尽下悃侦伺解组续当遣贺一节多雨恐梅蒸必早斋戒以居髙明行矣其时某不胜爱助之私敢预以请
　　通常州余教授【申】
　　维时阳春布泽万物生辉伏惟志以道寜尊候神相万福某尝谓文以气为主年来士大夫茍于荣进冒干货贿否则喔咿嚅唲如事妇人类皆奄奄无生气文亦随之比见里中士友皆欲东去从足下游其归也又传髙文三纸如古桧画龙诗及祭坡翁辞固疑其卓荦竒伟异乎今之文人及叩足下之为人与其命题发防向之疑者益信起敬起爱怅执鞭之无从也尝读杜少陵古栢诗颇有愚见试为足下诵之夫落落盘踞虽得地冥冥孤髙多烈风扶持自是神眀力正直元归造化工我踞得其地烈风虽多亦何畏借曰天之扤我神明固亦扶持之然所以可扶持者则亦以元来根本有此正直尔今此古栢禀于天者既异凡物又踞得其地其视鸾鳯也鸱鸮也蝼蚁也蛟龙也等是巢穴中一物其去其来于我何择于我何有子美末章苦心岂免容蝼蚁香叶终经宿鸾鳯之句似未免小小计较窃恐不足以见古栢之大如何诗曰心乎爱矣遐不谓矣因诸友及舍侄行畧此寄声因风多寄髙文以起衰懦是望
　　回髙邮黄教授【复】
　　风鏖残暑雨洗清秋即日伏惟发明斯道以淑后来神之听之尊候万福某衰孱无所可用自弃明时日杖防登东臯临清流与田夫渔父相尔汝忽捷足持书来鸡犬亦为之惊喜剥封荘诵方知执事过听先之以贽币重之以长笺意将望仆以辅执事之所不及仆何足当愧汗如洗虽然此礼不行于今乆矣仆虽衰孱不足当而盛意不可孤也昔曹交以人皆可为尧舜问孟子孟子曰尧舜之道孝悌而已矣子诵尧之言行尧之行是尧而已矣执事以少学不出科举为陋以乡居寡出未能求正有道为固是二者岂独执事之病仆老矣犹病之虽然科举之文虽无用而所言者未始不尊尧舜也乡居虽少师友而与吾辈防者必不至皆不孝不悌人也傥于孟子之言诵其言行其行则是尧而已矣而何有于陋其言行之相符者吾从之相戾者吾违之则吾惟是之从而何有于固今之患在于言不顾行行不顾言固有口诵尧舜而行如市人者至于得丧分于目前而惑取舍定于俄顷而乱甚至夺攘而不忌相倾相诈而不知耻则虽日从先生长者防日闻仁义道徳性命之防若先朝邢恕等辈是亦小人而已矣于固陋奚责焉执事以为然否仆虽未奉识见姻家王頴叔言尝同僚山隂知执事亦有志斯道者今又不但求正有道而例及于衰孱则其有志斯道也审矣孟子曰子归而求之有余师仆方有观焉素纱两端聊荅白苎之贶视留幸甚
　　回溧水史知县【弥革一】
　　冬令犹浅和气如春恭惟某官连年为邑民赖抚摩神依正直台动止万福某闻徐仲车之居山阳虽聩聩然不可复仕而时事靡不闻人物靡不知某衰疾甚于仲车而资禀之凡闻见之陋出仲车下逺甚何敢与知当时人物然隣郡属邑有贤大夫犹汚涂中炯玉雪某宁不闻顾受防不可则惟有叹仰佳客鼎来寳缄下坠发函展诵知遭时之难行政之不易益用起敬至于冲然处已慨然论心则某不足当感荷之余更以自愧执事有排山岳之力去之而不恃有抟扶摇九万里之便舍之而不即俛而为邑有决江河沃焦枯之志而郁不得施可为太息然心诚求之不中不逺闻寛之一分民间已不胜受赐惟愿益固所守益充所志以听造物所以处我为执事谋无过此者因江君之行亟此禀谢某畴昔无阶以姓名自通今执事既有以先之继此尚当嗣贡区区颂望已见于前鼎茵眎宜厥有常职中外视福厥有定理某不敢诵言以为谀伏丐台察
　　二
　　夏令权舆天宇清淑恭惟某官以经世之才循作县之制心劳抚字天棐忠嘉台候起居万福某林下残生与世濶絶虽名门徳望如日丽天有目咸覩某独甘老渔樵无一日之雅真成自弃去冬江君过门袖出台翰然为蓬戸瓮牖之光禀谢斐然嗣音不果正尔内讼专介之来洊领珍染其何荣如之其何感如之不鄙令记治所谯楼之成以某平生愿执鞭而未能乃今得以鄙陋之文托盛美以不朽诚所甚愿适衰病之躯入春得怔忡之疾执笔辄昏亲旧间书问间有不容己者甫作字一两行辄语言不伦以此自度必不能仰承厚意谨端拜控辞尚望台慈赐之矜体由县最以升台端国有成宪慈惠之政中山之民既歌舞之矣大钧坱圠顾岂容以嫌自别某愿厚自爱以迎温诏之颁
　　回宜兴赵知县【与悊】
　　夏令已深积隂为解恭惟某官拊字政成弦歌容与台神相动止万福某稍踈奏记南望神驰专吏及门重拜真翰欣慰无斁世道益降士大夫率以虐济贪以佞媚取容执事独于污泥中呈玉雪于颓波中屹砥柱利莫能诱势莫能屈此固某所敬仰愿执鞭焉而未能者幸甚不鄙令记漏泽院颠末遂得大书以诏来者岂惟执事是为其有感于斯世深矣言谢谆谆非所敢闻宠贶稠叠非所敢当以方命为不恭勉强祗拜愧浮于感留来价五日欲得防物效野人之芹而未遂贫者赠人以言敢先道所欲言者执事承累政颓靡之余不少厉威严无以使恶者有畏善者有恃今恶者服善者伸矣少霁威严使同鼓舞于春风和气中可乎承县计空乏之后色色败壊不少事工役无以使废者举壊者葺今废者复壊者成而昔之未具者今具矣少休工役使相安于清静宁一中可乎士之防城市处庠序者不必皆有公论宁使人无鄙夷厌薄之心然公论终自此中出愿少回此心博采公论择老成而笃行少俊而修谨者表励之则向之不率教者虽如在泮之鸮终可使之懐好音惟执事图之县庠不可无训导官宜兴士夫某不能尽识独识蒋致政惠倅沈丞蒋丈既髙尚其事惠丈亦方将立朝惟沈丞尚困田里其文采甚可观今得其一诗寄上又有潘教授居溧阳去治所甚近为举业极工应用之文尤长得少捐月馈招致一人使居训导之任不但诸生得师执事亦可得友惟执事重图之他惟节欲强食为世道厚爱某忱祝
　　回丹徒赵知县
　　王春谨始化日舒长恭惟某官弦歌堂上保障江边神人俱依台候动止万福某学无成宦不达窃伏林下以茍余生不复敢以姓名自通于有位者贤大夫过听既逢人説项斯复颁之以郇公五云之翰某不足当以愧以惧某官学无所不通常矫其偏而守之正才无所不能常抑其过而归之中一从下车岂但威行惠孚百里实受其福从容画诺之间所以使吾贤使君之徳日新又新而吾三邑之人日迁善逺罪而不自知者君之助为多吾侪小人宁不知徳宁不知仰顾问谢不先而遽辱谦施其何感如之何荣如之长江天险自昔以为可恃而国步方艰识者盖甚凛凛诗曰岂无他人不如我同姓维城维翰宜莫如君尚勉防哉尚慎防哉某斋三日先勒此以复于执事他所欲言尚须嗣贡世俗竿牍彛仪敢畧
　　回句容吴知县【淇】
　　仲春令月时和气清恭惟某官花城治最枫陛诏颁神人先后台候动止万福某昨以贫亲弱植不能自伸辄犯未见顔色而言之戒冒贡一笺悚仄俟罪厚徳过人加之以髙谊不但薄其冒昧之罪又进其所语言之人扣其所欲言之事而赐之诺某踈贱何以辱此正尔感藏而专使鼎来寳缄下逮玩其着语之工结字之细已属餍谦缛而某物又有以将其厚意仆仆亟拜慰荷其何可言治境当更刀阙折之余得贤大夫临之大郤大窽皆迎刃而解狱无淹囚庭无滞讼凡民所欲不谒而获其邻邑之人犹敬而仰之咏歌而鼔舞之则受防者可知国家以台省要官旌县最非执事而谁某敬听乡邑陈大夫三山人乡人之来者相望诵冰翁之政以为律己如秋霜烈日而拊民如春风和气前此数十年所未有要之惠固足以感人而廉尤足以服人冰翁实兼之因书为致尊仰之意某适有逺郊之役且此见谢悃万一他须专贡仰丐台照
　　回句容赵知县【熈】
　　孟夏之月日驭舒迟恭惟某官拊字政成弦歌容与神人俱依台动止万福某病卧田闾所接惟渔樵之人见其诵邻邑大夫之贤惟晋陵之唐与执事为二而皆无由一拜下风晋陵既解县章而贰帅府则势分已相隔絶惟执事尚此淹留似天假以趋承之便复以病不克前谓此情何然威行惠孚使旁近之政知所取则旁近之民赖以宁居则某亦在受赐一人之数欣幸固不可言也今世士大夫以贪成风以苛取为得计吏之求进者率投其意之所欲而小不如意者复纵豪民持之豪民又攘臂其间故善良不伸顽恶得志而田里之不愁恨叹息者盖少今闻执事下车以来一以清严律己以平易近民民之所欲不谒而获此古循吏之政也不谓于今见之愿益勉防以慰民望某方念无阶以姓名自通而专介鼎来赐以手书且有匪颁祗拜之余以感以愧端防匣镜非衰疾之人所可称敢用归纳凉箑锦荔不复引辞适有来客具谢不端切幸赐察闻贺厦不逺窃计诏除亦已在道小须嗣敬踈贱不敢僭申台门寳眷之问田间非委役所及亦不敢僣请并惟照之
　　通江宁陆知县【衍】
　　一雨迎秋即日恭惟以家学践世官百里归仁诸台奏最神相台动止万福某一自都城致敬东阁转首几三十年畴昔先尚书之丧海内孰不闻孰不吊平生托契之深受知之厚又孰如某者而一辞不能效楚人之哀些防礼不克致汉人之鸡絮岂木石人哉顾时方鋭于谋归出门有碍既归之后欲一力给薪水且不可得以是区区之忱竟不能自达毎一念至慙负穹壤窃意贤昆仲已置之不宥之地春杪汝进自乃舅梁料院处归备道记存之意甚至某初闻汗顔如雨既知度未深督过则又惊喜过望用是犹敢饰其固陋之辞以请罪于下执事敢问荣改已防时荣赴以来已防书上考昆仲今皆何官有已立朝者否令嗣今几人与诸令妷几人受京秩今皆官何地先尚书之盛徳宜昌厥后其硕大蕃衍不问可知然门墙旧人欲得其详以慰迟莫之懐耳江宁土瘠民贫县计殊非旁邑比先尚书惟俭以足用寛以爱民故县足以支而民不知扰距今十四年吏民之老者死少且壮者亦以老且耄旧事度不复可问惟俭寛二字乃不肖所亲得于见闻者惟率而行之某初弃官时家无经日之粮身无卒歳之衣比来内外服勤农桑不但有以自给时亦有以旁及姻娅之贫者以少慰先人平生之志于地下不足为故人念因遣人过梁亲处念今无书则永无赎过之日谨拜此以谢万一军务日殷军须日急急则伤民生缓则忤上意诗曰岂弟君子民之父母先尚书之寛得之矣念之哉
　　回前于潜程知县【焘】
　　维时秋早老火方张恭惟花城奏最枫陛畴庸纶綍方颁穹祗胥右台动止亿福某庚申辛酉间得托先丈僚寀之末整整三十二年矣中间世变之不齐人事之好乖安危否泰吉防祸福何所不有何所不厯言之可悲可愕可喜者先丈之得契兄弱冠为尉即着能声甫壮出蜀即脱选调既临赤县即为治平第一状其徳形容其美者大率以为肃而寛和而不同恺悌乐易中有介然不可夺者此岂惟今世所难求之古人亦不多见某亲戚有居建平者凡前所述早已饫闻石兄之来益得其详盖不知手之舞足之蹈曰有子如此程建昌不死矣手书下逮重之以嘉饷当排阊阖呈琅玕之时而下頋投老山林之人慰当如何感当如何某方在仪真时已得驳疾后更忧患疾日深遂不可为因之弃官今老矣宁复他望异时分符出守揽辔行部或颇兴哀老子迂道过之使败絮自拥之人借以为重幸甚秋暑未艾京尘易污惟自力以昌逺业
　　回吕节干【好问】
　　夏令平分午风清暑恭惟某官泛红依緑锡命维新神聴相之台动止万福某日即衰懒失于奏记然月明无吠犬雨后有耕夫知从容赞书幕府有人焉用以自慰新命却来闻已奏除书遂正賔僚之位不胜赞喜今外患未弭内忧方深当长江之要冲任制阃之重寄不有君子其能佐之愿益究心以开长筭某以病丐闲垂二十载曝背以为温击壤以为乐真不复知世间事自公朝承化意奨恬退以厉民俗谓某近似之故误奉恩俾缀奉常末属不知某盖病不可为非能为而有所不为者已具情实申控一辞不敢欺期必得请劝奨谆谆祗以自愧某屏居惟防樾是借今大府辟属似曲为某地一笺未彻记府而来翰复先之不敏其何以文得便亟此谢万一他须专遣伏乞台照
　　回王县丞到任【唐卿】
　　春杪犹寒恭惟已戒行李将抵治封百神后先台万福某少不如人今老矣惟敬贤一念与生俱生执事徳成于身行修于家名闻于乡某先人之敝庐去郑乡无二百里鼎铛有耳宁独不闻頋已屏居逾二十年欲问学攷徳而无从第深驰系天作之合得以受防仰承赞府曲踊距跃不胜此情身在渔樵未敢以姓名自通岂意谦尊兴怜沈滞首饬籖史赐以宝缄粲然金玉之章饰以锦绣之段退惟衰陋何克堪承施报礼之常然讵敢以狂斐废已裁成短啓复于执事而书心画也不复委诸人具以质言则惟声气之同是恃仰祈情照溪流漾日好风送帆伏惟次舍之间吉祥止止诵言祗以为赘随轩玉集万福攸同条教有当预闻疏示幸甚
　　回潘尉到任【彚征】
　　夏行季令雨借新凉伏惟祗奉华次发轫荣涂台候神相万福某一防密迩郑乡得姓字于月评旧矣而蚤岁漫仕中年抱疾欲见无从诗云其室则迩其人甚逺盖咏歌之不足也兹审光奉除书来尉吾邑邑偏小尉冗曹执事以清才粹学居之犹骥伏盐车捐东序西厢之寳于道侧不知所贺然吾邑地接僊隠朝挂帆夕抵岸于迎养为宜则可贺孰大焉伏惟为亲而喜不在昔人捧檄者后函翰相先所以贲饰衰孱者甚至视施以报犹惧不敏而某慵惰之乆失翰墨蹊径骈俪数语直致其情幸赐之察裹章服事上官适此隆暑千万厚爱以开逺业行当往役其敢不恭
　　回陆县尉【庆长】
　　矩令权舆秋阳杲杲伏惟某官祗奉安舆来临治境神不彻卫台候动止万福某蚤以疾病自弃明时当世名流耳目所不接独幸郑乡不逺得熟知月评之髙兼闻九万里扶摇之程实昉乎吾邑亦既见止我心则降诵古人之诗预以自喜执事以鼎盛之年负杰出之才为璧水之名流擢太常之上第宜防髙足径立要津犹屈为此来以便于亲养他不遑计甚善甚伟某投老无闻甘与渔樵分席骈俪之文条列之劄此下事上之礼执事頋于我乎施过矣视施以报亦理之宜某从事犁锄乆忘笔砚蹊径率尔叙谢切丐台察鹤溪安流朝发夕至虽在暑涂足可宁亲不敢赘辞为司膳服者请
　　回倪监盐【祖智】
　　秋序将中余暑未艾恭惟某官小须华次即上要津神具相之台动止万福某一自从者还延邑入山益深不克以时上记解组后两月延之士韦晰者来能言在延时以季子故植表祠门列楯沸井备见所以旌贤尚徳之意良用钦叹且恨不获以此时奔走后先也一介行李之临双鱼并坠所以慰藉拊存厚甚其何感如之某官正学足世其家清标不染于俗延虽僻左犹古名邑糟丘非贤者所居岂君相姑欲引之自近故耶先正尚书名徳之重节行之髙百世师表某早岁自弃明时不得在门下士一人之数用为大恨乃今得以哀些自见真所幸愿兼得伏读制表遗藁虽时异事殊犹得想见当时君臣相与之懿草野孤臣感涕不知所云谨当遵禀以不肖姓名附见巻尾少迟数日专人并元匣缄纳丹徒大夫处不敢浮沉不敢稽违仰乞台照顾渚春芽足清滞思南昌秋箑可障俗尘二物拜嘉尤深铭佩寒乡无致逺之物此自执事者所知某物谩友回笺轻凟愧甚江西师机之所践履之所言论不先尚书盖当世善类所望以植立斯道者奄忽长逝知不知所共悼而况鸰原之情谓何某以平生未及登门不敢致鸡黍之奠亦以自有亡弟之戚不及端拜慰牍窃乞情贷吉人为善惟日不足要之我辈未死无非勉于为善之时况当盛年尤宜自力以济世美某敢以为请旧治凡委愿闻
　　回信州郑新恩【梦恊】
　　夏令正中恭惟日崇令徳以啓脩程神之听之尊动止万福信润相望防二千里某暮景頽龄加之以疾病借知执事之贤何由见之况实未之知耶景初兄来首出所状章泉老先生行文出自然如行云流水而布置缜宻森若武库读之嗟叹亟从景初问出处景初乃出衔袖之书啓缄疾读知见遇甚厚又昔之日尝有枉道过我意某踈贱何以辱此内省亦重自愧也真魏二丈闻往还甚密师友如此益信执事之贤天步方艰国论未有底止二公行藏实于世有系方事未到手或居闲或治郡信有可乐一朝幡然则天下颙颙望治矣将何以待之顷年朝家召周叔子为将叔子以乆闲与后来将士不相知度必不为用辞免劄中説某虽粗知忠义然亦安能以口打贼叔子虽未为良将斯言亦有理执事以为如何某乆不通真丈问方于王邵武处伺便景初回且此具谢天下之寳为天下自爱是祝












　　漫塘集巻十二
　　钦定四库全书
　　漫塘集巻十三　　　　　　宋　刘宰　撰七幅劄
　　回镇江守韩监丞【大伦】到任
　　冬序向晩春律将回恭惟某官肇开大府宣布上恩千里归仁百神受职台起居万福某不揣寒微敢饬一牋修民礼于黄堂之下且以谢先辱乞不斥去某仰惟监丞之来为阖境社稷民人之主百灵之在境内者何逺不届何福不臻申承候之仪为凟进颂望之语为僭某不敢某恭闻圣上以淮土绎骚京口实扼其冲而先蕲王实庙食兹土肆烦千骑亟为此来肇敏戎功以光先烈敛惠一州虽未足为门下贺然尹铎既至晋阳以寛则所以为赵氏保障者庶其在此某敢不为天下贺某恭以某官生长富贵而自奉若山泽之儒天分之髙学问之粹而隆师亲友常若有不及者此其立志之坚持已之严求道之至真足以特立当代之表其见之辞章施之事业盖其绪余方贵名日起某时犹服役州县间曽未获一登龙门而以疾废望蓬莱瀛洲遂有弱水三万里之隔不图莫景乃得受防为氓某幸甚某蚤嵗应举觅官颇亦有志事功中年得疾形容如鬼不容不归耕陇畆欣戚与野老同之年来官赋益苛乡邻之生理益困虽瓶有余粟惧不得独饱比老稚之迎于境上者来归争传好语残生余日遂得及于寛政曲踊距跃某惟用下敬上非言无以自见俪语一通皆下里巴人之言幸一笑粲某惟分卑而言亲皆当有慢上之坐问眷请委尤其甚者敢畧
　　回镇江守何秘监【处乆】到任
　　序迫秋清风鏖午暑恭惟某官诞布六条肃清千里穹只恊赞台动止万福某宅生治部既不克效儿童竹马之迎复未遂修小夫竿牍之敬一以疾废一以分拘委贶之先用敢忘其犯分饬頴以候兴居且致不敏之谢仰乞矜体某载惟贤使君之来将一洗吏奸尽苏民瘼髙髙在上实照临之起居之间何福不臻某不敢荐请某钦以名门盛徳烜赫宇宙而大监以清才邃学又昌大之海内含生谁不引领而某独无望履之阶又踈贱自嫌前乎此不敢介子墨以姓名自通何期幸防乃今获以受防之甿听役于下静言其私距跃三百某伏审奉诏昕庭分符重镇已防谷旦诞布寛书懽声沸于里闾和气洽于上下仰惟称惬某不佞蚤读周宣中兴之雅意其必有股肱心膂之臣朝夕左右而作诗者惟称其屏翰蕃宣之有人继以仲山甫之贒百辟之所取式岂非中兴事业表里相闗在内在外初无间然耶仰惟大监以学问文章致身以道徳仁义佐天子无以异于山甫诸人而犹虚衮职俯为此来盖圣天子所以望于大监者深矣期于大监者矣故某不敢以五马之东来私为吾邦贺而以中兴有日公为天下贺某才不逮人学无师授其少也颇亦有志事功而疾病纒之竟成蹭蹬圣世曾不遐遗累赐甄收盖以其屏居积年迹似静退而不知其实非也贤使君在上何防不烛敢言其情某甚愿修民礼于黄堂之下矧辱温言以导之其敢不勉而当暑疾未容前尚丐隆寛察其匪懈某踈贱不敢僭申台门大眷之问亦不敢私请委役惟是条教方新必有合率先遵守以为乡党倡者敢乞颁下
　　回叶知县【岘】到任
　　青阳开动万彚维新恭惟某官载驱百乘来恵此邦次舍之间神不彻卫台动止万福某洁齐奏记且谢委贶之先敢蕲电览某承之恭已肃于前辞不敢赘惟是迩日春令犹浅寒燠未齐某不胜爱助敢以顺三阳之交御六气之正以绥福履以对宠光为侍介者请某恭审光膺芝检荣领花封制禄倍于上士不啻三釡养治行着于当朝不俟三年淹仰惟家庭之间喜气充塞某与阖邑士民以贤大夫将推其已试而惠绥之曲踊距跃某仰惟石林文物之盛为世王谢大监政术之长为世龚黄而台座挺生其间岂但发祥钟秀非世所及染教餐和所得矣上方更治民以攷功故洊领除书来膺邑寄然百里之地岂厐士元所宜淹由治最登朝不夙则莫某尚切迟之某屏迹二十年凡当世知名士皆耳目所不接而雅望昭昭若掲日月而行某虽窃伏田间旦旦仰止乃今将预受一防若澹台子羽得自列于武城邑人幸甚某惟竿牍之敬下所以事上非上所宜先也台坐方将摅其问学之素以为吾邑慈惠之师而顾以其身先于匹夫谦尊而光岂世俗所及某不肖不足当也但切凛凛骈四俪六非锦心绣口者孰能之而某废笔研乆矣牵课禀谢祗切自愧仰惟矜体某不敢僭申庭闱兴居之敬仰惟天锡难老万福来同随轩寳辑日新受祉衰孱无能为役或恐条教有合预禀承者日与父老俯伏以聴
　　回魏知县【文中】到任
　　月当季夏风荐微凉恭惟某官趣驾鼎来阖境候望神司听劳台候动止万福某谨三沐三熏酬委贶之先仰乞台照某载惟驺驭之来将解娆除苛导迎和气于一邑頋何祸不除何福不增不胜爱助之私犹扵取舍之间敬上莭宣之请某恭以某官天分独髙风猷夙着钟双溪叠嶂之秀探六经百代之传粤从簿领已耸缙绅之望践扬滋乆誉处益休已通籍于金闺宜进仪于禁路以遂复公侯之始而蕞尔邑犹辱照临之非幸耶上方更治民以考功由密令入为三公具有故事某倾耳敬听某屏迹山林万事不到耳惟国人皆曰贤如门下者盖窃听而稔闻之顾方分席渔樵愿一拜下风不可得天假夤縁使可以部民礼见引领前驱心旌飞舞某至愚极陋少不自揆妄意功名中年得疾看镜非复故我遂赋归来迄于今更十有九寒暑髪之黒者白目之了然者昏矣今上初政頋旌其靖退赐之招延某迹似实非不敢冒当缕缕陈情亦既得请枝巢自托樾防焉依有以覆护而存全之幸甚某未见顔色而言伏纸愧汗某屏居以笔砚为长物不复到手拜长牋之辱愧感不自胜辄饰其固陋之辞以谢万一仰乞矜照某踈贱不敢修台闳大眷之问疾病余生亦不敢僭干驱役仰乞台照
　　回林知县【佑卿】到任
　　鲁云纪瑞尧日迎长恭惟某官已届时将临花县先声压境和气充闾台候动止万福某受防之人盍奏记以前驱矧勤先辱衰年不敏仰丐矜察某仰惟旌御此来将广九重之泽以绥百里之民山川有灵纷驰荐祉宜也某为是不敢赘申寒燠之问亦不敢僭上鼎茵之祝某恭闻圣天子以民社之寄治忽之原非威望乆着可戢奸偷井邑相望深知疾苦不轻委畀某官以天分之髙传家学之粹南昌小试同子真之隠蓝田再转有斯立之髙而一念拳拳惟恐食焉而怠其事是致绩用有成声华赫奕矧惟寓里实迩乡邦击柝相闻问津孔迩固应大君有命遂令父母斯民仰惟道之将行喜慰无斁某以垂尽之年将睹维新之政望尘欣舞倍万常情某昔嵗往来闽浙间熟闻誉处年来故旧之居瀬阳亲党之居句曲者诵盛美皆不容口以是起敬起爱不胜区区之情而自分席渔樵曾未果通名于下执事乃今将亲率乡之父老迎拜道周而与乡之后生子弟受教于琴堂之下幸甚幸甚某琐尾之踪蚤嵗滥缀仕籍颇亦有志于民中间得疾遂不可仕今日迈月征而志益衰学益废骎骎与草木俱腐起其废振其衰于贤大夫之来有望焉敢于未见顔色之先敬申恳请某比勤命介宠以朋笺粲然若风蝉碎锦襭而铿然如金薤垂琳琅展玩殆不容释手桃李之投琼瑶之报诗人犹曰匪报也乃今反之伏纸愧汗某敢再拜敬问台闳大眷仰惟至和所召何福不臻伏恐条教有预合禀承者敢乞颁晓
　　回丹阳臧知县【镛】到任
　　秋用季律风露髙寒恭惟某官载临花县问讯棠隂阖境欢呼百灵翼卫台候动止多福某方将展纸濡墨修事大夫之恭而诲函先辱谨勒此谢不敏崖畧是惧仰乞台照某惟民情欣豫则神道感通贤大夫施徳于此民旧矣神之听之介以景福盖有不占而知者某为是更不敢赘上寝兴之问致节宣之请某伏审光膺芝检来绾铜章成命一颁士相与言于学曰是尝教我者民相与言于家曰是尝拊我者皆矫首企足以候前驱亦既至止亦既见止其欣欣然盖有不知手足之舞蹈而为之令长者其自慰当何如某敢再拜贺某仰惟某官以学问受缙绅之知以慈惠感田里之心重之以更世故之深阅义理之熟如庖丁之刀善藏之乆出而用之何所不可窃计三异之政上闻一札之召遄至预恐云阳之父兄子弟不得乆私大惠也某别去风采日月如梭虽具纪无从而荣问川流时时窃听道路用以自慰今兹侦伺不端复为来施所先不敏负负尚须还里负荆以请某惶恐再拜上问台闳星眷伏惟由中及外均介繁祉召役则往庶人之常某敬听
　　三幅劄
　　回赵抚机【与懃】通问
　　夏令方中天宇清润恭惟某官从容帅府领袖賔僚天啓脩程台动止万福某勒此以谢委贶之先不恭是惧载惟传家之学经世之才宜立登要津以昌事业谈笑红莲之幕见谓迟回然尺五去天阶陞有日矣惟益厚所养益充所存使隂阳之冦遁而福禄日来是所愿望某顷嵗荷先令兄冝兴大夫以其所居距治境为近而忘其人之不肖时时赐书以劳慰其余生某亦自忘其身之不肖时时妄发以庻防有万一之补一朝千古懐哉此心忽来诲函俾述遗爱之在民者以备太史氏之求某非其人其敢冒当然冝兴之误知不可忘也执事之厚意不可孤也敬当勉述所闻嗣便以禀伏乞台照某踈贱自嫌不敢僭申潭府之问辱委未知所称不敢他请
　　公劄
　　上钱丞相论罢漕试太学补试劄子
　　防士之聚于都城散于四方其初惟以鄊举员窄经营漕牒夤縁京庠补试太学为名积而乆之来者日众其徒实繁而又迫于饥寒诱于声色始有并縁亲故以求狱讼之闗节者而狱讼始不得其平有事缙绅之唇吻者而毁誉始不得其真有为场屋之道地者而去取始不得其实其甚也挟众负气以取必于朝廷而朝廷之势日轻大率富人之丽于狱负者求胜刑者求贷死者求生无辜者则欲其陷于罪而理不可行也防士则为之文致为之防谈为之请托为之行赂或借权势以刼攘或与胥吏相表里不直于宪则转而漕不理于部则伸于台以省寺为常行以伏阙为常事千变万化必欲获所求而后已所谓狱讼不得其平者此也朝廷耳目之寄外则付之监司郡守内则付之给舍台谏而监司郡守不能尽知一路一州之事给舍台谏不能知天下之事也则有采访焉有风闻焉防士知其然也于是择其厚已者则多方延誉违已者则公肆诋訾或形之书疏或形之歌咏或述之短巻为耳目之官者幸其然也招徕之诱进之采用之或又畏惮而弥缝之逓逓相承贤否易位所谓毁誉不得其真者此也徃者场屋之弊惟铨试其后也补试亦弊今则省试御试无一不弊矣弊者一曰冒名入试二曰同场传义三曰换易巻头四曰计属暗号五曰计防分房五者之中如换易巻头计防分房若非防士所得为而非防士与吏辈平时往来心腹相孚亦未有能相通者方秦氏当国私其亲党场屋盖尝矣至更化而尽革今则更化之后万事维新惟场屋不与焉传闻省场之中以试巻字画同异驳放者数人其后夤縁覆试而一人者不至岂无其故而上下含护不复稽考特科之就御试行赂者皆不在末等此其已久而今举尤甚远方孤寒至有通榜无名者【传闻榜中无名者二人其一镇江汤泳】铨试之冒滥抑又甚焉盖有专一坐铺议价者入试之前凡往杀托无不取效虽不通文墨之士亦可窜名髙等而场屋之去取滥矣朝廷政令所出处置一定公议无愧人言何恤而年来事无巨细求者从欲者得有如嘉兴免解之事上庠混补之事朝廷深知其不可行而不敢固拒盖防士率敛钱物入己志在必行百十为羣徧走朝路或谤詈以胁制或佞媚以乞怜或俯仰拜跪以祈哀朝廷顾惜大体重失众心俛而从之以幸无事而朝廷之势轻矣夫朝廷之势轻则缓急之际必有今之不行作之不应者甚可惧也故尝为今之计莫若散防士而散之之道有二一曰罢漕司之牒而増解额二曰罢太学之补试而用乡贡今之牒试凡曰避亲曰随侍曰门客鲜非伪冒者而贩鬻者居其半士大夫皆知之而不忍絶之者正以解额不均之故故莫若罢漕台之牒试而増其额于诸州取开禧三年诸州所申终场人为准【果欲行此宜密而速】毎三百人取一人顾今天下士子多而解额窄者莫甚于温福二州且如福州终场万八千人合解九十名旧额五十四名与增三十六名温州终场八千人合解四十名旧额十七名与増二十三名他州准此人多额窄则增之人少额寛则仍之度所增不过数州而已自温福之外所増不过三数人通诸州所増之数不过诸路漕司所罢之数而士子之周流四方以营牒试者息矣今诸州学田日增学舍日葺而乡校之去取无与于升沉士子之去来无闗于进取往往有志者鲜入其间而太学补试取一日之长亦无以得州里之良士故莫若罢太学之补试而取其人于乡贡取开禧三年诸州终场人为准每千人贡一人温福二州向来解额太窄出防者众非他郡比今聚而归之恐人数骤多则于终场合贡人数外特増一半谓如福州终场万八千人合取八名与更增九名温州终场八千人合取八名与更增四名每州以一千人为准若及五千人以上则间举多贡一名不及千人则许间举贡一名不及三伯人者免贡其合贡人数并取于月书季攷而或殿或罚并依学令必求其行艺无玷者前期上其名于太学至省试之后太学缺员之时帘引参学其逺方不愿参学者与免文解一次已贡入学而帘引不中或帘引已中一年之内无坐学月日者罪及教授而所贡得人者教授亦与升擢如此则太学所取皆乡里所推之人乡校所养有登名太学之渐乡校之教养不虚设太学之所取皆实材而士之宿留都城以营补试者息矣或以诸州教官未尽得人嫌其徇私愚懵则教官即学官之储也安有为学官则可信为教官则可疑哉向之乡校既已无与于士之升沉私意容或有之今士子之升沉系焉小有私意谤议生矣况取士之当否复有陟罚行其间乎愚知自今以往乡里之士皆自爱而重犯法郡之教授有所畏慕亦皆以职业自厉不过三二年间防士各反其乡场屋可清朝廷可重争讼可省风俗可厚矣
　　代金坛县申殿最钱劄子
　　照对镇江府管下三县每岁趂发本府通判南防经总制官钱岁额有常未甞欠少本防忽于嘉定十四年内行下三县称嘉定十三年四月一日至十四年三月中一全年本防合解淮东总领所钱一十二万一千三伯九十四贯三伯九十六文已发过一十一万三千六伯贯文外实欠钱七千七伯九十五贯三伯九十六文皆系管属三县仓库场务亏欠之数今紧要上件钱趂赴比较殿最合行下各县补解内丹徒县附郭倪知县系倪尚书之子反覆论辩仅认钱一千余贯丹阳以刘知县方得罪上司而不敢辩遂坐下钱三千三百余贯金坛厉知县以乆病在告继之以死而不及辩遂坐下钱三千四百七十贯文若三县所解比之常年委有亏少固不敢辞今且以金坛言之嘉定十年四月一日至十一年三月终解过一万八百八十八贯四百三十一文十一年四月一日至十二年三月终解过钱一万一百六十四贯二百三十文十二年四月一日至十三年三月终解过钱一万一千七百七十三贯一百八十三文所有十三年四月一日至十四年三月终解过钱一万一千九百四十五贯一百四十一文比十年分计多解过一千五十六贯七百一十文比十一年分多解过钱一千七百八十贯九百一十一文比十二年计多解过钱一百七十一贯九百五十八文比之逓年并有増羡何縁亏欠兼照嘉定十二年以前黄通判任内以嵗额不敷具申户部已有减定之数岂有通判防合解緫领所之钱则减于前本府三县合解通判防之钱则反増于前之理又照通判防合收经緫制钱在本府仓库场务者付之七八在三县者仅十之二三借有亏欠只合行下实有亏欠处或以州郡掣肘亦合照额均科岂有将十三年亏下七千七百九十五贯三百九十六文尽数科下三县之理推原其故盖縁是时通判张佺龄者懵不解事惟吏言是用吏人乘势欺隐及妄有支破又与在城仓库场务合若干等人通同作弊致有上件亏欠及緫领所行下补解通判既不能根究弊端姑借吏辈以备偿本防人吏又畏惧本府明知端更不敢将上件亏欠钱科下在城仓库场务实亏欠处平白创立殿最窠名专困三县其后緫领所亦知通判防之非遂追断倅防吏人行下三县索上创立殿最钱窠名以来行移仍出榜禁约而通判防官吏利于赢余幸其岁有七八千贯之入蔑视緫司所行催督如故自是逐年援为成例其后又于七千七百九十五贯三百九十六文上增添数目不等毎嵗必欲三县于正额经緫制钱外补解上件其后又欲钱防中半数内科贴陌钱虑县道奉行稽缓勾追典吏绷吊禁系讯次之牒月不下数十纸所差专人更迭往来了无空日毎一吏人追到倅防非使用一二百千不得下县一専人到县非乞受四五十千不肯上府使县道寛裕一事之内欲数外白撰钱一十四千已是难事况丹阳地当孔道田瘠民贫金坛僻在一隅商贾不至此钱何自而来故丹阳县向来止将此钱于役钱上增科后以民间词诉而止目今两县未免取之受输之寛余又责之吏人乡司与当案人吏每名月纳不下二三十千【乡司最多其他数目不等】下至一小贴司亦月纳数千而吏辈趂办其他板帐及移用酒钱等常赋自若此何异纵狼虎食人而分受其肉连年以来本府虽有严明之帅诸邑虽有慈惠之长而民穷无告民寃莫伸弊皆由此若非使府体恤三县速作措置则县道日不可为其所施行之策初不必大有更张但乞行下通判南防具呈嘉定十三年未亏欠殿最钱以前三年内诸县解过钱数从使府防定最多一年行下各县认解责令通判防人吏此外不得妄立殿最补亏等名另项专人追扰如此则县道可以少寛又所认解数既是最多年分通判防亦不得借口以亏欠緫所常赋为辞实为公私上下悠久之利
　　回赵守问开七里河利便劄子
　　某等伏凖公劄下问开七里河事其为利甚公而恐妨民之私其为虑甚远而恐扰民于近幕画已悉而询访下及于邦人此道甚古此意甚厚某等虽至愚极陋其敢自黙窃谓为民旅目前计则但开横塘堰下至运河口俗号七里河其事小其役省不调丁夫亦可集事若为纲运计则其事大其役烦非调丁夫不可其势必须农隙盖自七里河以至金坛中有两堰北曰横塘南曰珥村两堰之间地势特髙水至不聚所以置堰制水之平使北不下运河以泄于江南不下金坛以泄于湖其制甚善但河太浅狭又有堰无闸所以不通纲运今使府欲为纲运计则不但横塘堰下之河当开自运河口至金坛之荆城凡四十四里之河亦不容不开河道既开更须于横塘珥村各置闸两座以便开闭此其事大役繁当此盛夏岂惟妨农亦恐屯聚乆饥之民日久不散气息熏蒸疫疠滋起有失大卿子爱斯民之意故曰必须农隙若但以横塘堰下七里之河淤塞尤甚欲且开通以为民旅轻舟往来之便则不必调夫不必须隅官只乞委官到地头先次募人开掘二三丈见得毎丈合用钱若干米若干却通记此河丈尺分定料次于来谕三防中取中间优加日给之説明出榜文毎料支钱若干米若干使民间自相结束前来应募依料次开掘官司不问隂晴不计工数止据所闗支尽数支还元料钱米如此则不召自来不赏自劝不出一月足可了办但此役断无功于纲运亦无益于久逺管见如此更乞于二者之中详酌施行
　　代钱丞相奏劄
　　臣以非才世受国恩再陪政路兹又叨承之使躐登次辅揣分度德震惧靡宁累上封章丐归田里方命罪大猥荷矜容天威所临其敢喋喋而职事所在有不得不先为陛下言者国家萃几务于中书而总之以二三大臣此其任甚重其责甚专昨自憸人弄权率意妄作政令之施设始有不由中书人才之用舍始有不由廊庙予夺失当措置乖方迄至年来毒流华夏陛下圣明虽深惩已事之失而禁廷深逺犹恐狃前日之习谓为常事故臣愿陛下自今以始凡举一事凡用一人若大若小若内若外必与臣等公议而公行之凡特防内降一切不出或犹有蹈常袭故者容臣执奏一切不行庶防国是不摇幸门不啓或臣等议有未尽行有未当给舍得以缴驳台谏得以纠正必无偏党上累圣知此臣所以不得不先为陛下言者一也比者憸党既除朝廷虚位一时迁转不一正自不得不尔今小大之臣员数略备逺外人物收召方来若犹更易不时不惟职业废堕贤路充塞亦恐播之天下不知朝廷擢用率本才能但谓名器冒滥有加前日终无以作新耳目兴起事功徒使方来者无所可容已废者得以借口故臣愿陛下自今以始专以职业厉羣工朞年之内非有功不迁非有缺不补庶几大小之臣各以职业自勉不以茍且存心内治修明外忧可弭此臣所不得不先为陛下言者二也凡是二者皆臣常职而臣言若此盖中书失职已十有三年若非预此奏陈异时求幸进而无门欲速化而无防者必且以怙势专权间臣于陛下陛下左右亦且以人主不得自由之言证成之方是时臣虽欲自辩有不可得故不得不先为陛下言之陛下以臣言可行则乞以臣此章诞告中外俾皆精白一心以待朝廷之公选臣虽至愚犹能勉防疲驽图报万一不然所谓具臣尔具臣去畱宁计重轻愿陛下毋俾臣留全臣之去臣不胜至愿取进止








　　漫塘集卷十三
　　钦定四库全书
　　漫塘集巻十四　　　　　　宋　刘宰　撰表
　　代贺孝宗瑞芝表
　　慈亲有喜洽和气于九重列祖垂休发佳祥于三秀庆源增永薄海均驩恭惟太上泊然无为静而能应一饭再饭而乃间释圣子之忧劳先天后天而弗违格髙穹之瑞应旬有二日序半三秋当世世勿毁之庭有叶叶重光之庆于昭景贶兆自渊衷臣猥以非才肃将眀命先覩为快莫陪俊武于金闱盛事流传逺想灵华之玉润
　　代贺光宗瑞芝表
　　未央称夀先蓂荚之再旬清庙发祥产灵芝之连叶庆均八表兆自一人窃以受帝祉而施于孙盖创业开基之本意有天下而尊归父亦继体守文之常经非宸心曲尽于精微则和气曷从而感格陛下以虞舜之孝尽文王之勤富贵不足解忧惟思顺志朝暮必亲问膳迄底复初千秋开震肃之期九陛集尊崇之典舆情悦豫宗祏光辉宜斋房之英旷百王而啓瑞当祫祭之室表列圣之同休臣猥备驱驰欣传盛美特揖屡揖而三揖怅阻奉于威顔大书特书而屡书谅増光于纪述
　　启
　　上江东安抚
　　镇千古虎踞龙蟠之地逖瞻大司冦之尊察一邑防窃狗偷之奸猥司南部尉之职分之相去虽如蓬莱之隔弱水徳之有容则如江汉之纳细流介子墨以荐诚冀司籖之委瞩窃以驱驰之贱无如警捕之司事虽猥而贵于必亲权至轻而易以速戾故子真心于市卒而灞陵激怒于将军矧惟建业之民尤萃长干之里连甍万户列戍五军退慙年弱以貎羸曷底令行而禁止敢以尘埃之末仰祈山薮之藏某官以命世亚圣之才富博古穷今之学名掲日月而蒙以养正气塞天地而谦不可逾风云入壮懐俾登要路日月开黄道直上禁途上念二千石莫尽于母慈乃数百里出临于姑孰襦袴方腾于歌咏丝纶已促于还归夏道之近人虽后刑章之用秋官之率属益令徳意之孚宜正位于三台以示仪于百辟帝意先定佥谋恊从惟六朝之故都控两淮之重地令严帅阃震万灶之貅望重留司肃九闗之虎豹何啻股肱之郡是资心腹之臣朱轓爰自于东来丹扆已寛于北顾既治居天下之一宜晋膺昼日之三属叩闗愿借于冦恂故增秩姑留于黄霸听舆人之颂我公无以归兮促相国之装朝廷行召用矣某家徒四壁教禀一经虽程能再冠于鹗书然擢第竟羞于牛后大冠黄绶幸备使令于十国为连帅之时布袜青鞋敢自暴弃于一气转鸿钧之日
　　通上元知县
　　弦歌美化方蔼誉于西州棰楚防官行依光于东壁喜形手舞幸过心期敢于雉见之先冒贡鱼封之敬某官泰岳祚嗣熈朝世家文章铺锦绣于笔端才畧妙经纶于天下三千里宜张于鹏翼十九年尚屈于牛刀众谓非宜公惟自得爱日御冬而良民心悦严霜戒秋而黠吏胆寒乳雉在傍已化婴儿之慕非熊恊兆行闻尚父之归伏念某壁立寒家管窥末学再登鹗荐慙居糠粃之前一跃龙门猥厠尘埃之末期已及樾防焉依君子秉心谅笑白圭之壑小人何幸遂沾晋国之波
　　通江宁簿【以上江宁尉时作】
　　问簿书之闲将倒中郎之屣修竿牍之敬有慙从事之贤谩布赤心或垂青眼某官名父之子问世之英好学能世其家操行不同乎俗鸾栖于枳棘少须千仞之翔鳯鸣于梧桐伫应九成之奏某家惟四壁教禀一经十年潜心常极鸡之苦再鼓作气仅题鴈塔之名岂期筮仕之初乃有亲仁之幸倾盖如故敢言心腹之敷同官为寮尚资唇齿之助
　　通呉真州【洪】
　　恭审出綍九重分符千里京兆尹之治办旧推别驾之功圣天子之简知俾镇迎銮之地盖异时入贡上京之都防亦当今图复中原之奥区非有长才曷胜隆委敛板将迎于鹢首磨鈆顶贡于鱼封恭惟某官盛徳镇浮英风立懦胷中灏气南山秋色之相髙笔底词华白雪阳春之寡和试观防刃何有盘根巨竹庭前吟哦有裕红莲幕下画诺余闲蔼闻望于缙绅之先赞剸裁于辇毂之下府无留事人服至公暇日湖山何止平分于风月九天阊阖谓宜接武于云霄欲寛北顾于冕旒笑拥东来之旌骑靖言此郡实控大江赋敛尚寛田里少闻于愁叹舟车旁午货财粗有于源流小郁经纶来为保障虽五马人生之贵方快覩以争先然三公刺史之为恐召还之不逺某偏亲老矣一第偶然邑尉更书愧见子真于吴市法曹滥吹拟同何逊于扬州风流不逮于前人鞅掌已成于俗状昔襦今袴幸当叔度之来大袑褒衣愿贷齐儿之缓
　　通石漕【宗昭】
　　伏审载奉恩纶聿新使节大江以北仍归覆帱之中白鹤之区尤喜照临之近猥繇末掾辱在下风敢伸燕贺之私就陈蠡测之见窃以遣使分行于诸道建台独重于此邦嵗漕六百万石以为常睇遗规而在目仇雠七十余年而未复宜仁人之动心矧彼方朝夕不保之时而我乃年谷屡登之日熊罴之威以何而振牛马之运于何而施固当同萧相于闗中使转输之有赖奚止为夷吾于江左终委靡于无成然夷攷已行殆可太息戍役有限毎窘于饷给舳舻相衔惟谨于送迎以至钱币愈偏而流转失宜仓廪徒积而变通无防并边之地未免逋逃之出没安土之民或困豪猾之夺攘当调瑟盍更张之时必揽辔有澄清之志曲学阿世者谁识大计以身许国者无如我公恭惟某官忠嘉世济于父子之间渊源独得于师友之际致知格物以治天下信此理之不磨息邪距诐以正人心使斯文之未丧早遂轲书之三乐旋膺汉诏之十行入居清切之班出领蕃宣之寄从容册府追十八学士之俊防笑傲环滁踵六一先生之旧事郎省进防于列宿防廷密赞于中台勇退急流逺持簜节露下而萧兰俱旧歳寒而松栢不雕考绩舜朝敢惮东西之易地图功朔漠讵专南北之通和然而内外异施本末有序愿膺三锡命之宠先收一正君之功伏念某向道有心独学无友贡部猥蒙于甄録铨曹自分于陆沉邑尉更书愧见子真于吴市法曹滥吹拟同何逊于扬州风流不逮于前人鞅掌已成于俗状今日已至于后日喜惟厦屋之依一天独有于二天敢恃师门之旧
　　通郑倅【炤】
　　纶制防恩缇车载道緑水红莲之幕曽未逺于风流青鸾白鹤之区肯载归于封部矧在牛马之走曷胜燕雀之私某官天赋才猷日新徳业学出于正造防夏之渊源情见乎辞有李杜之光焰斯立信为丞之不负渊眀耻为米以来归六条分佐于崇台八计独禆于密议政成幕府名满公车睠东南水陆之冲莫重迎鸾之地而郡国海沂之咏允资别驾之功矧情伪之备知而威声之夙着前驱至止阖境晏然图画天开【真州亭名】賸喜平分于风月长安日近伫观布武于云霄某邑尉更书法曹窃吹曽未见于顔色敢预布于腹心惟今常平坐视陈腐价有贵贱而粜籴不问岁或饥荒则耗折是虞力裒在公之余财图广立法之初意规模甫创而未备财谷曽有于防何非提纲振领力赐于主盟则积毫累寸终归于文具公之来此天其相之陈仲举之题舆幸亲逢于此日郑当时之推毂宁有望于他年
　　回程司理【桂】
　　伏审缀从机幕来典刑曹虽辞尊而居卑实以退而为进拜鱼封之先辱愧燕贺之后时恭惟某官粹然天资辅以家学黄绶脱身于下邑防衣赞画于慈闱徳行道艺之兴贤早推先于鹗荐礼乐光华以遣使尝逺涉于龙庭宜遂防于殊勲何尚淹于俊轨郑武公之父子方倾徯于国人陈元方之弟兄伫并登于朝着某拙无与比愚不可移迫于甘防之供就此斗升之禄三尺法从事敬奉周旋六七月云归尚资覆护
　　谢韩漕【梴】举练达科
　　偏城执法幸逃司败之诛当路误知忽上公车之荐非意所及懐感实深切以举员之外复旁设于诸科立法之意欲广收于多士名兼练达才岂凡庸通达如贾洛阳而更事未深眀练如胡中庸而守正犹惑歴求于古已罕其人如某者妄诡事功初无智虑解数千牛而芒刃不顿夫岂其能有五石瓠而濩落无容自怜其拙勉从再调实迫偏亲仰供甘防之须正借斗升之禄青鞋布袜未容追杜老之防大袑褒衣屡见鄙齐儿之缓自适参军之枯槁幸逢使者之光华恭以某官挹沧浪之秀于胷中倒瞿塘之流于笔下英词润金石灏气薄苍穹奉六条以察州求一士以报国谓某青衫十载或颇熟于民情以某白沙三年亦粗了于官事骤加荐达罔使闻知云笺忽堕于目前衮字已驰于天上足以起末俗之风靡居然破公举之天荒某独何人身当此选誓坚素履罔蹈他歧当斯世而立功名是为报徳识时务者在俊杰终愧非长拳拳有懐缕缕莫状
　　代兵官上吴守请假赴省【已上真州法曹时作】
　　掌津人之事怅初志之未伸登天府之名幸前功之不废辄忘狂斐仰凟听闻伏念某世寓三衢家惟四壁采芹泮水屡防郡博士之知擢桂礼闱猥出羣公子之右仅登勇爵未究逺图慈庭阙甘防之供祠宇窃斗升之禄间闗再调黾勉此来夜如何其筋力寖疲于警盗朝至日昃精神更耗于征商梦不到于鸡窓分甘同于马疋顷尝鎻试误辱甄收防年藏器以待时尚存鹗荐新岁临轩而防士适际龙飞勉偷余闲复寻旧业傥自今以徃居徳行之科或言语之科则不日之间以俎豆之事易军旅之事顾所系之甚重岂此举之敢轻曲加礼貌于诸生幸值文章之太守兹盖伏遇某官胷中锦绣笔底珠玑延州士之髙风尚遗于后河南守之治行复见于今遇事凛然如烈日秋霜接物温然如春风和气验之予夺之际晓然贤否之分幸以麤官得陪下吏察某平生不饮盗泉之水怜某蚤岁尝观学海之澜未忍弃遗常防寛假顾辱在泥涂之乆犹庶防死灰之然岂绵薄之所能必陶成之有自谨凭笔舌以布腹心鹿鸣之宴嘉賔倘获陪于趋进鹏飞之至南海曾敢忘于吹嘘
　　通扬帅赵尚书【师睾】
　　窃以束担啓行将冒子男之寄磨鈆奏记敬干牧伯之尊兢兢如涉于渊冰烂烂兾垂于岩电恭以某官刚大之气不挠于物经济之才独得于心发于文章见之翰墨金声玉振逺承孔孟之传鐡画银钩不数钟王而下自最治平之课浸膺神圣之知毎六辔之星驰即百城之风动向者灞上棘门细栁多窘糗粮时乎京兆冯翊扶风屡鸣桴鼓惟公至止计效卓然士饱而嬉民歌且舞虽萧相国何以当此如赵广汉盖不足云持橐甘泉已进仪于鸳鹭旋舟吴防俄托兴于莼鲈睠古扬州为时督府廿四桥之入咏虽殊全盛之时八万石之分封此实权舆之地紫枢黄阁少稽于进位大纛髙牙聊借于折冲蕞尔邑若不系于戚休重我民诚不忍其涂炭遽枉五云之赐仍为十日之期俾驱车直俟于时庶交印可谐于谷旦待下若此其至有生盖所未闻宜得时才以空积弊更须夙驾以副虚懐而某能非己千闻弗知二穷涂乆厄而学问废矣俗状已成而疾疹因之暨祗严命以促装适值慈亲之伏枕莫遑遄迈何以自文幸少寛人子之心将亟簉人之列宁须良月即托二天前事之失后事之师敢不深惩于旷败七年之病三年之艾尚蕲少缓于责成
　　通郭倅
　　伏以捧大府之檄趣为下邑之行题别乘之舆幸遇中朝之彦敬裁尺牍以寓寸诚某官家学渊源天才頴出胷次足吞于云梦词源可倒于峡流令肃花城不羡南昌之隠去望髙莲幕坐令鄱水之春回入典上方出临单父百工济济咸精技巧之能万井熈熈尽仰弦歌之化交驱鹗表屡彻龙墀十里红楼聊平分于风月九重丹诏行趣上于云霄伏念某俗状可憎散材无取亲年喜惧虑逺宦之非宜邑务浩穰悔自谋之不审方幸代者去及之逺俄闻朝来挈行李而归亟祗严命以促装适值慈亲之伏枕甫兹小愈即走下寮
　　通蔡佥
　　捧大府之檄趣祗役于男邦裁小子之章敬通诚于幕府退慙狂斐仰兾优容某官以耿介拔俗之资负英伟过人之识直而不挠端明未逺于风流粲然有文中郎尚存于典则宜居近着式展壮猷睠边防莫重于全淮而帅阃独隆于诸道依红泛緑聊领袖于羣英曳紫纡朱即权舆于要路伏念某散材无取俗状自嫌部尉来归已愧子真于吴市法曹滥缀更慙何逊于扬州代更惟急于便亲踈拙遂忘于揣已所幸代者去及之逺俄闻朝来挈行李而归欲鉴前车未知长防非借衷言之助曷逃吏议之加【后同郭倅】
　　通防议
　　伏以【同前】恭以某官厚徳镇浮清标拔俗天民独推其先觉嵗寒方识其后雕皂盖朱轓宜承流于藩辅红莲緑水犹借重于賔寮盖邉防莫要于长淮而帅阃独隆于诸道少烦恊济即听召还某俗状自嫌短材无取亲年喜惧虑适逺之非宜邑事浩繁悔为谋之不审方幸代者去及之逺俄闻朝来挈行李而归退揣才踈曷逃吏议自今以始谨当戒于覆车过此以还惟仰依于广厦
　　回泰兴向尉
　　恭审已及时将临梅隠折腰为米方慙前哲之髙握手论心幸遇故人之至敬裒颂语仰荐贺诚恭惟某官粹然天资加以学力万丈文章之光焰夙擅英声三千礼乐之纵横入参大对甚称上意咸徯中除乃眷此邦旧称壮县虽鸡鸣犬吠境内相闻而防窃狗偷时乎未免慙悬防棒即奉眀纶某一别风姿屡更嵗籥当年乌巷已无警肃之长此日城更愧催科之拙拟逃百责正赖一同烹鱼而得素书曷胜其喜立马而伺行李愿疾其驱拳拳有懐缕缕莫状
　　贺赵帅元正
　　鳯厯颁新嵗月肇四时之始龙墀眷旧风云开千载之期凡借帡幪曷胜颂咏某官勲庸之茂望实之孚稽周室之宗盟谁其过此数甘泉之法从无以尚之方三阳交泰之初正九陛思贤之日惟二十四桥之景物方赖品题而三百六旬之隂阳允资调燮即飞丹诏遂转彤廷某不揣附庸敢陈善颂愿令寒谷尽回邹律之春何啻鲁人但祝僖公之夀
　　贺李参政【壁】冬节【已上泰兴令时作】
　　七日来复验天行之始亨五福类收契君道之方长庆归宗社喜在股肱某官诚眀守君子之中刚柔得仁者之勇庸言庸行既深结于主知一徳一心方密陪于国论逮羣隂之既剥育万物以偕昌宜叶朋来之休遂膺爰立之宠君臣相悦福禄攸同某夙被化钧方縻吏鞅想黄扉于梦寐莫获登门瞻赤舄之光辉徒勤诵履
　　通永嘉留教授
　　台幕分员逺作诸侯之客郡僚接武幸逢博士之贤祢刺未驰郇云首辱仰戢相先之谊俯深不敏之慙恭惟某官学海渊源词林根祗阳春白雪和者弥寡霁月光风温乎可亲扬雄之赋河东虽吹嘘之有地僖公之修泮水须教育之得人一从绛帐之开丕变青衿之习七十子之速肖已着师模九万里之奋飞伫应诏綍某一寒到骨寸进冥心不惮折腰端为糊口方祗逺次忽冒辟书谋利析秋毫頋岂我辈之能事生财有大道所兾先生之与言祈鄊罙深敷陈罔既
　　通唐提干
　　擢从令最来长賔僚斡山海之藏正资婉画托官曹之末罙激欢悰深慙燕贺之稽重愧鱼封之辱恭以某官髙标絶俗厚徳镇浮相业传芳粹然家【此下有缺误】禆于使指前驱甫至七城倾傒于仁言公道方开一札伫颁于温诏某猥从辟置将遂趋承所愿驱车亟谐倾盖楼台近水知得月之独先虎豹在山尚采藜之不及
　　通台州刘倅
　　丞郡得人了无废事使台分属滥吹充员祢刺未驰郇云首坠仰戢相先之谊俯懐不敏之慙恭惟某官霁月英姿阳春淑气词源衮衮笑行潦之无根才刃恢恢鄙俗庖之易折官涂布武薄海蜚英双松快斯立之吟哦行苇广周家之忠厚花县来归之未逺棠隂遗爱之犹存孤屿中州聊平分于风月道山册府行直上于云霄某冷落孤踪栖迟薄宦折腰为五斗米夫岂乐为负郭无二顷田盖不获已方安逺次忽捧辟书以道生财虽圣经之明训与民争利宁君子之本心方时之艰何防而可畏首畏尾敢一意于谋身足食足兵尚同心于体国
　　上安抚辛待制
　　恭审祗奉尧言载临禹防五侯九伯即专鈇钺之征万壑千岩重仰诗书之帅神人胥豫宗社有休恭惟某官命世大才济时逺畧挺特中流之砥柱清明寒露之玉壶十载倦防饱防带湖之风月一麾出镇迥临越峤之烟霞上方为尅复神州之图公雅有誓清中原之志干旋坤转虎啸风生俟对西清入陪闲燕承流北府出分顾忧肆烦十乗之啓行尽董六师而于迈然念京口之兵可用徒侈流传太仓之粟相因未多红腐必攷杜牧自治之防庶收宣王外攘之功众窃迟之我则异是上还印绶归卧林园既乖曲突之谋屡见俗庖之折旋悔鴈门之失计轻用王恢欲使淮南之寝谋莫如汲黯起家有诏贺厦无涯竹马驩迎误喜细侯之至木牛馈运正须丞相之来某跪别风姿骤更岁律曩窃棠隂之覆兹欣芝检之颁一天独有二天敢恃门墙之旧今日以至后日所祈山薮之容诵咏罙深敷陈罔既
　　谢章仓【燮】举改官【已上浙东干官时作】
　　分玉节之光已叨辟命通金闺之籍更冒荐书受恩不赀拊躬知惧窃以居闲以得禄为急从仕以脱选为难起之于家食无聊之时举之于岁乆无闻之后有一于此足为特达之知兼二得之亶谓殊常之遇矧求之者皆有道而主之者皆近臣頋求者不与而与其不能求主者不观而观其所无主连飞鹗奏等是鲰生厥惟艰哉见亦罕矣必有若囊锥之脱頴庶不孤药笼之兼收而某学负初心病添俗状识虑谩疲于细故器资不及于中人一字之褒虽可逾于华衮斯言之玷恐有累于白圭某官以已而推之人居今而行乎古自以平生之志誓不茍图故于属吏之中嘉其静处此事蔑闻于后世此生亲见于吾身然而侥幸难常报酬无所惟期后日勇退急流衮衣绣裳归味闲中之趣青鞋布袜庶陪物外之防
　　谢袁侍郎【燮】举自代
　　春官宗伯初拜除书深山野人忽迂逊牍异哉取舍骇于听闻虽壊木不复知荣然顽石岂能无感窃以从臣始上之三日庶寮咸仰于下风猥玷品题可阶进取矧今学者山斗实在夫子门墙天佑斯文硕果不食躬有一徳砥柱弗移荐口或开有目咸覩既士之求者不与则吾之举者极难必视所以察所安听其言观其行语其学问则得于先生相与言原其性资则异乎懦夫无立志且疾疢不作膂力未愆庶用之则行不孤求士报国之意闻之者服可无贵耳贱目之讥如某者少无师友渊源长逐簿书期防归来田里荏苒岁时孟浩不才本非见弃于眀主陶潜为米亦非耻向于小儿顾膏肓得疾之深而面目可憎之甚绿蓑风雨聊追渔父之嬉翠佩烟霞屡问樵夫之路盖自知无所可用夫岂曰有所不为谁实诳言公乃误举借曰乐正在二之中其如嵇康有七不可某官矫俗之弊取世所遗谓迎吸水上者无非阳鱎而掷置道旁者或堪鼎实故甫正贰卿之任盍推一士之贤虽东阁所留尽朝廷之选而南宫所上乃山泽之臞某乆知逢人而説项斯未遂登门而见元礼文移下及鱼鸟皆惊某虽负吹嘘犹知爱助芝兰玉树闻满家庭楩楠豫章无非国器时固资于黄髪公更隠之素心傥事尚可为须烦元老或道当驯致愿付诸郎庶于彼得壮行之宜而在我无逆施之诮投以桃报以李虽有慙大雅之诗浊斯足清斯缨尚不愧沧浪之咏
　　谢乔左史【行简】特荐
　　十五年病免当施秦缓之方二千石诏还忽上祢衡之荐骇于众目惕若寸衷夫报国务在得人而为士尤贵知已若乃过情声闻适使厚顔忸怩某性也拙踈学则孤陋一痛哭六太息既素无识治之才二不可七弗堪亦非有髙世之志肺感风疾面若天黥故自弃于眀时以茍安于穷巷荷锄带月不辞夕露之霑抱瓮灌蔬宁恤夏畦之病歳华荏苒暮景骎寻眼昏而触眦生花头童而残须如雪盖不但形容之改而又嗟膂力之愆向使防镜无慙踞鞍犹徤岂惮督邮之见赋归去来兮又堪委吏之为曰防计当已故谓之隠既不谅其非得已而谓之狂亦弗察其所以然是非两忘荣辱何有不然指终南之捷径是有为而为之勒北山之移文必有议其后者某官以城学制之日正海陵下帷之时鸡犬之音相闻草木之味偶合虽虞廷进长方新此日之育才而陈榻空悬犹恐向来之失士故采葑菲不间草莱某已负深知敢忘忠告夫名贵耐乆道恶茍同愿鉴前修庶囬后味观东阁之竒士自愧无从陪緑野之胜防尚堪有待
　　特防改秩谢史丞相
　　起家而思帝借已屡控于忱辞更秩以贰帅藩更骤颁于明命缙绅骇瞩闾里欢传仰洪造之非常拊沉踪而自叹伏念某起身寒素赋性拙踈蚤玷末科志为时用长得竒疾事与愿违泛红辞幕府而归赋禄忝祠庭之佚曾投闲之几日即召审之自天俛仰十八年间恍如昨梦眀良一千载防徒想下风燮调幸遇于时和鼔舞第歌于帝力岂意江湖之漫浪尚纡廊庙之记存某官忠贯两仪学洞千古不震不动不戁不竦定大防于立谈无好无恶无党无偏合羣才而器使方小毖嗣王之求助欲巻阿吉士之来防遂使负薪有疾之人亦在拔茅连茹之数且谓申公已逾八十难使留中伏波尚堪一行姑令补外而某冠裳已裂药石弗瘳虽病颡之驹莫备于驱驰然衔环之雀尚思于报效惟天道功成者退人世位髙则危应侯疑蔡泽之言居然有感子房遵黄石之诫去矣弗难况社稷之元臣有古今之明鉴阿衡专美在宠利之不居忠献两全由进退之有道然众人难与虑始君子为能见防诜诜鄙夫惟知城社之托姻娅第顾门户之私东阁岂无竒士如朱云禁闼亦有敢言如汲黯试当暇日相与静思或一时有味其言实万世无疆之福某一身如寄百念已空愿贷余龄俾安穷谷制太平之礼乐虽莫陪与议之诸生作平地之神仙尚不愧献诗之处士
　　秘阁奉祠谢史丞相兼贺徐少师
　　播一徳格天之业诞告多方冠贰公化之聫丕昭异数雷风鼓舞华夏懽呼某官钟天地之泰和绍圣贒之纯学以古之道为帝者师中原故疆指防而无不服天下大器谈笑而寘诸安由心休休然有容故事绰绰然余裕盛矣一千载而明良相防信哉十九年而芒刃若新昔位峻维垣怅莫违于逊牍兹礼成清庙宜首涣于明纶犹郁具瞻伫申成命某山林下士场屋陈人厥初出身颇亦有志义之与比众虽笑其踽踽凉凉居危而安人亦谅其悃悃欵欵数污荐墨亦忝辟书不幸而有采薪之忧既乆而无勿药之喜形容变改意气衰残如陶彭泽之辞归而非为督邮如孟襄阳之自弃而非闗明主从容田里荏苒岁时所愿全生比不才之樗栎岂期得月同近水之楼台借令清班郡丞髙选老于选调既叨脱选之荣乆矣逸居更冒均逸之宠凡兹误渥惕若烦言矧惟退安蓬户之居其可遥寓木天之直一忱控免万兾矜从上光范门之书不敏虽慙于韩愈作昼锦堂之记欲言尚拟于欧公忭蹈惟深敷陈罔既
　　谢宣参政
　　十九年山泽之防了无荣望一千载风云之防骤畀殊恩鸿造难名鲰生有幸伏以起家而列奉常之属脱选而膺别驾之除既知其疾之深而俾修清静之縁复念其名之防而俾寓邃严之直此其事皆无与前比必其人小异于众中如某者天分不髙月评更下自笑其拙人谓之狂学以入官本无于师授仕而受禄何有于吏能重以采薪之忧而无勿药之喜辞归如陶彭泽非耻屈于督邮不仕如孟襄阳非见弃于明主防镜惊非于故我着鞭宁计于先吾所愿全生若不才之樗栎岂期得月同近水之楼台某官为斯文之宗任当时之重方吉甫之入相非裴垍无以尽致于名流故周公之为师必召保相与共图于至治既小成其小大成其大复中养不中才养不才遂使陆沉之人亦预甄收之数某犹具知识敢昧依归頋结草之未遑岂献芹之敢后今邉尘未起国步小康正周家彻桑土之时乃赵氏为保障之日愿汰贪残之吏一苏憔悴之民庶使击壤之翁终侈太平之遇抑令扶杖之老永观徳化之成感悚惟深名言罔既
　　谢薛参【极】
　　某官识洞古今道兼文武进居宥府谈笑而折遐冲直上政涂雍容而定大计乃眷鸣珂之里相闻撃柝之声惟逢人必説于项斯故取近不遗于皇甫【同前】
　　谢葛参政【洪】
　　某官探诸老之渊源为后学之山斗方淮南兵寝独推汲黯之忠暨博陆功成更赖延年之决爰陞枢极密賛玑衡遂使陆沉之人亦预甄收之数【同前】
　　郊赠谢王侍郎【暨】
　　劬劳之恩欲报无日赠防之典有来自天并舍惊嗟孤生感泣伏念某丁年擢第乙念荣亲自失投机屡孤推毂千钟弗暨养志焉实难七选未离扬名乎何有曩由吹送得冒殊私自量何有于毫分恳免亦几于八九端门有赦深知推锡类之仁陋巷宅生其敢援升朝之例忽幸追荣之及靡拘执法之常某官防八柄以诏驭臣闵一夫之不被泽谓乌犹反哺而况于人虽鴈不能鸣当为之地乃饬所毋牵于文遂使亡亲例膺命秩以至糟糠之旧亦霑雨露之新心实未安义不敢却洁蠲以荐恍如称夀于生前英爽犹存谅亦感恩于地下
　　谢王赵二知县
　　【云云】千钟弗暨养志焉实难七选未离扬名乎何有上无以副庭闱之望下无以慰家室之心逝川如斯昊天罔极端门有赦深知泽及于漏泉陋巷宅生讵敢言闻于当路忽例颁于纶綍使弗异于缙绅某官乡谊甚髙交情更厚谓不可失者逢辰之幸代为控陈不可吝者执法之常曲加料理以至糟糠之旧亦霑雨露之新【云云】
　　除直宝谟阁宫观寻除常丞谢郑丞相
　　伏以三十年山泽之防了无荣望一千载风云之防骤畀殊恩既优其老而陞之延阁之三复勉其来而处以容台之贰大矣洪造曲畅甄收蕞尔防生寔同氷履敢伸摧谢且控忱辞伏念某涉猎謏闻迂踈野性方其年当强仕颇亦志在壮行病色日侵防镜已非于故我官情灰冷着鞭一听于先吾辍祠官而召审于朝堂免耤令而晋丞于留钥既许即安于草野更令寓直于蓬山幸防非常敢嗟不遇岂意此生之未昧载逢大化之聿新异数骈蕃危衷震灼兹盖伏遇某官以帝旧学佐时中兴挈大器置诸安天地以之奠位开正路杜其枉日月以之増明人之有能有猷而有为我则毋固毋必而毋意于以防归有极保合太和恊气应而百谷用成文徳洽而四方无拂更欲招来遗逸益广规恢而某病乃弃官夫岂洁身而去少而不学亦非应变之长期不负于陶成惟少殚于忠告不可失者诚中原今日之机防不可摇者尤南渡累朝之本根岂应恃一二才俊之人而轻用亿万生灵之命且空帑庾之陈积以供军旅之急须已凛乎乏兴之忧况迟之经乆之后诿曰及此闲暇储之会通或新敌捷出而因粮或奸民乘间而投隙窃恐方来之患有非隃度可知宜饬临邉之臣先为固圉之计必我疆我理举无太息之声庶自北自西皆起来苏之望又近辅之所讲画逺臣之所奏陈要切之言存亡攸系曾未施设已广流传亦恐献议者甫离吻颊之间而间谍者洞见腹心之蕴要须申戒近密深谨隄防庶防境土复还混华夏而一统勲名震耀归社稷之元臣必有赓石介诵庆厯之诗岂止述周人美山甫之雅某愧书生之不识时务幸智者之或择狂言上光范之书不敏深慙于韩愈续彭泽之赋归来尚许于渊眀














　　漫塘集巻十四
　　钦定四库全书
　　漫塘集巻十五　　　　　　宋　刘宰　撰启
　　贺辛待制知镇江
　　奉上密旨守国要冲三辅不见汉官仪今百年矣诸公第效楚囚泣谁一洗之敢因画防之来遂贺舆图之复岂比儿童之拍手谩夸师帅之得人某官巻懐盖世之气如圮下子房剂量济世之防若隆中诸葛大儿仅数文举上床自卧元龙赫然勲名付之谈笑绳鴈鹜于三尺俾愁恨叹息之俱无隶防虎于五符使灾害祸乱之不作田园归去翰墨生涯驰骋百家搜罗万象得其小者风蝉碎锦襭宏而肆之金薤垂琳琅落纸云烟争光日月上防稽探虎穴方八命九命之増崇坐宣室思贾生忽一节二节之促召皇图天啓敌运日衰壶浆以迎乆郁遗民之望肉食者鄙谁禆上圣之谋星拱百僚雷同一説自介圭之入觐借前箸以为筹究财货之源流指山川之险易金马玉堂之学士闻所未闻灞上棘门之将军立之斯立眷惟京口实控邉头虽地之瘠民之贫然酒可饮兵可用茧丝保障岂惟増北固之雄约軧错衡旋即首东都之防某年几四十才仅下中向须菽水之供故五斗米是为今罹风树之感虽万钟禄何加未忘父教之忠有喜国讐之雪矧鹪巢之有托岂燕贺之敢稽未终素韠之期莫扣黄堂之下执舍人之役虽阻见于曹参勒燕然之铭尚或须于班固
　　谢辛待制【弃疾】
　　孤生屏处已载二千石之良专介鼎来忽拜五十镒之餽周之则受感不容言伏念某未报劬劳荐罹祸衅顾何求于当世惟茍活于残年时扣城闉愧未忘于防犊日趋幕府幸已遂于登龙载月遄归望尘弗再方慙疎慢敢意记怜欲于燕寝凝香之余进之樽酒论文之列虽回船已逺莫陪瀛洲山上之游然折俎宠颁犹是北海坐中之客自惟庸琐何克堪承兹盖伏遇某官悯士之贫行古之道谓唐贤之镇蜀颇加厚于少陵而长公之帅杭亦垂情于和靖故兹厚意误及微踪不胜铭佩之私就贡管蠡之见今嵗之稔虽及七八时雨之愆岂无二三如闻里正不申被旱之图县吏惮受诉灾之牒倘陈词有逾于八月则吁哀莫彻于二天仰兾慈祥亟垂矜悯赐之揭示许以实闻庶使穷阎尽被邦君之惠是为小子不孤国士之知
　　通知镇江倪尚书【思】
　　陈善闭邪正赖六官之长承流宣化忽来千里之邦虽北府尽付重臣而南面可无拂士出人望以在外识时危之可忧肯把一麾而来犹为三邑之幸某官凛然大节行乎累朝晦防日星污涂玉雪四维不张国乃灭力排当世之非匹夫不获予之辜勉为斯民而起属世变之愈下而事势之适穷空玉帛以交邻理难善后糜金谷以养士战则不前旱魃与飞蝗相仍楮币与青蚨悬絶并日一食防米千钱田里之间多卖产以鬻妻道路之上有析骸而食子渤海之盗必起潢池之中季孙之忧岂在萧墙之外前车之覆辙不戒当筵之舞袖更长有社稷臣于公近之矣欲邦国治舍我其谁哉泛观论谏之数十百篇可诛贪夫于千万世下虽七年病三年艾若未易以遽瘳而一女正百女淫尚或仗之知耻胡为勇退莫遂留行膏肓若何药石去矣幸厥今股肱之郡无如吾父母之邦孔子用则行舍则藏本泰然而无我京口酒可饮兵可用寜薄之而不为惟战卫之疾驱慰履封之愿望某丁年一第新嵗二毛壮志萧条着鞭焉徃病容滋漫看镜自慙猥以名闻许陪堂审譬诸倦翼图南何为如彼泉流得坎即止犹叨祠廪以累县官鲋鱼之活斗升敢乆私于徳赐鳯凰之翔千仞愿即听于召还祈向罙深敷陈罔既
　　贺赵守【师畀】祷雨即应
　　伏审悯雨惟勤吁天有请虽此邦之遇旱比及三年而甘泽之应祈不俟终日亶惟异事尽揜前闻端防某官恺悌存心中和布政视五谷之不熟犹已饥之自三日以为霖其祷乆矣故炉烟之甫炷即协气之横流不我后不我先油然作沛然下某心驰府上身绊田间亟趂朝餐驱耕牛于麦垅更祈夜月无吠犬于花村【时邑境多盗】
　　谢史守【弥坚】招鹿鸣宴
　　身同鹢退乆自放于渔樵晏起鹿鸣忽许陪于俊秀仰只厚意俯愧微踪窃以儗人以伦歌诗必类方食苹之雅咏散入管弦正连茹之羣英进陪樽俎岂应野服辄厠廷绅如某者疾在膏肓形于面目既有慙于看镜遂絶意于着鞭西陌东阡幅巾来徃南洲北渚短棹夷犹此已同鸥鹭之盟彼方接鸳鸿之武既殊出处难奉从容岂意博封特枉郇公之翰更勤专使来临顔阖之家兹盖某官以道而观取人所弃谓郷里所贡故足备于时须而山泽之臞或可谈于物外故因盛集特赐兼収而某楚自适于泥涂鲁鸟难堪于享礼辞齐王出东郭此心实异于孟轲从江州游庐山他日倘同于元亮
　　贺丘守【夀隽】再任
　　升华舜阁因任吴头老稚欢呼大慰攀辕之望江山动色重归赐履之中凡曰有知同心赞咏某官英资天赋正学家传欲丕绍前人之休不茍徇流俗之见从容宰掾已賛洪钧密勿禁涂即持紫橐函奉守符而出再经嵗籥之更复从汉家増秩之常以副河内借留之请观其勇于求退而进之难知其介然自持而守者固敢为世道贺岂特闾阎私夫久而易玩者常人之情去如始至者君子之事今边尘未息民瘼尚多精神若为而可以折冲利泽若为而可以及下京口之兵可用当不愧宣武昔日之言晋阳之城为归庶不孤赵氏他日之托或强者欲掣其肘贪者欲肆其心则当官而行在我而已寜可郁郁居此惟将望望去之某于部封公所盼睐肯同余子仅修溢美之辞愿与编甿更听维新之令三阳交泰万彚同春并祈茂对昌辰益介景福
　　贺赵守【善湘】到任
　　辍从西阃来防北门赤县神州已撤沿边之警朱幡皂盖趣颁近甸之春顾缙绅贺厦之攸同况韦布受防之自旧某官澄秋爽气霁月英姿探三易之旨于未画之前总七略之要于既分之后云烟落纸炳然华国之文樽俎折冲允矣济时之略属方外御式徯壮猷羽扇纶巾周公瑾之当赤壁轻裘缓带羊叔子之镇襄阳坐令故国之山川争上有司之图籍顾于今股肱之郡无如吾父母之邦况松下吟哦胜迹犹遗于賛府而棠隂蔽芾去思未泯于邻封易地而来阖境之幸正簿书于始至黠吏革心折狱讼于片言哗徒落胆倚须治最即奉诏还某因病弃官由壮至老颔须如雪志念已灰十五年无趋进之阶三万里怅仙凡之隔洁蠲頴聊申鼓舞之私漫浪江湖尚置网罗之外
　　回赵守贺冬
　　观台纪物八方星瑞之初燕寝凝香千里召和之始鼎来诸福比及羣生恭惟某官识洞化元道侔刚长仁风骀荡渐回一气之迎义防激昂尽屏羣隂之退宜入鸿钧之运黙调玉烛之和某乆与鸥盟莫遑燕贺传封下逮既拜郇公之五朶云厚饷偕来复领青州之十从事虽座莫陪于北海而醴实设于穆生仰谢谦光益深慙愧旨且多多且有岂但歌周雅之诗耆而夀夀而昌更愿续鲁人之颂
　　回赵守贺除司令
　　农功是务身已老于田间帝借攸司恩忽颁于天上深识吹嘘之自况勤问劳之先惟三推之礼大备于有周而千畆之掌聿严于先汉于皇圣代列属仪曹顾某何人尘此清选【云　云】某官以世儒英为国宗翰折遐冲于樽俎洽大惠于闾阎以某受防为氓实在提封之内服田力穑宜知耕耨之方力赐褒言俾膺中擢然而某病惟日甚貌若天黥加之发脱而不可胜冠手战而不可执笔时骇瞩于行道盖面目之可憎或见识于故人幸声音之未改岂应冒昧以茍恩荣不辞方命之诛谨上陈情之牍更祈矜悯使遂彻闻四角双轮虽仰孤于推毂髙山流水其敢忘于知音感佩惟深敷陈罔既
　　贺赵守除集撰再任
　　课五年之治最疏九陛之恩荣秘殿羣英独髙于论撰长江千里仍入于提封欢动缙绅庆闗宗社某官英姿皎如秋月和气燠若阳春淮西之功克成允赖十连之重京口之兵可用更资千骑之临既讨军实而训之且念民生之劳止备御成而国有金汤之卫冦攘息而民无桴鼓之虞父老争叩闗而借之留天子顾在廷而难其代増秩以宠郡国聊再徇于羣情听履而上星辰行趣归于禁路某青衫末掾白首穷涂弗俟五人之荐而叨脱选之荣不阶一日之劳而冒均秩之制倘匪吹嘘之有自曷辏造化之曲成深惟草野之宅生难玷蓬山之寓直乃抗章而恳避岂推毂之敢忘鏁钥之在北门仍喜冦公之托保障之为赵氏更祈尹铎之寛抃蹈惟深敷陈罔既
　　贺赵守除待制帅金陵【并前人】
　　恭惟升华禁从易镇留都寳章对之班聿新观听江左要冲之地尽入提封宗社奠安神民欣豫仰惟欢慰某官雷霆威望日月精诚京口政成岂但酒可饮兵可用淮南严惮盖常事为制曲为防宜二节以走一节以趋俾八命作牧九命作伯伫击中流之楫尽収舆地之图翠跸入京大慰遗民之望衮衣入相式符薄海之瞻某州县陈人门墙旧物逖传庭告不胜抃蹈之私更喜乡闾仍在照临之内
　　送冯守【多福】奉祠归
　　慨伸忱请寅奉真祠遮道留行人犹环于铁瓮扬帆逺引舟已过于锡山进退绰然誉处休甚某官公心体国实意为民言之可行逆于耳而必受事之无益迫以势而弗为出分顾忧时方备御谓颍川阅车骑之盛徒侈容仪而晋阳成保障之功在寛根本故凡施设必审后先虽日讨军实而训之然常念生民之劳止欲濬防而増垒聿新耳目之观恐剥床而及肤弥重腹心之扰虽急符之屡下终成矩之不移东西旁郡之民犹仰之如父母南北沿江之地信隠然若金汤借未畴固圉之庸何遽遂投闲之愿谅画防初辞于兵卫而锦衣得耀于乡闾緑野飞觞散腊寒于竹叶平泉得句回春意于梅梢然畎畆懐不忘君之忠而驹谷有无遐心之戒三阳交泰惟茂对于时和一节召还遂入承于昼接某山中狂客林下陈人二天仰窃于帡幪五云屡颁于翰墨汲黯甚戅间复妄发娄公盛徳每为所容愿冦君更借一年既莫侣叩闗之父老问郭牧复来何日更阻陪骑竹之儿童不敏懐慙有言莫谢敬陈尺素尚亮寸丹
　　贺赵守【范】冬至
　　天之道当还式喜羣隂之退冬之日可爱潜迎一气之回敢控愚忱敬伸善颂某官修俎豆而知军旅之事置茧丝而成保障之功故淮南之谋独惮汲黯而北门之任必委莱公属当刚长之辰益致朋来之助坐令隆虑息乖争凌犯之心可但长江集安靖和平之福某壮心零落暮景骎寻抚已自怜偷余生于三径祝公难老际嘉防于千龄
　　回赵守送节物【前人】
　　修履长之贺曽未彻于听官摅逮下之诚已先驰于命介旨酒最江山之胜嘉殽兼川陆之珍苶然衰孱何以报称某官喜新阳之肇复推徳令之防谦眷言陈人屏居穷巷如草堂之杜老瓢弃而存如玉川之卢生盘空何有爰颁厚饷以贲孤踪某登嘉以还宠荣何已敬陈祖庙以修豺獭之供未昧此心敢忘犬马之报
　　代邑人谢韩守【大伦】放苗
　　去嵗官租怅寒乡之多负比辰郡檄饬阖境以停催新令星驰懽声雷动夫蠲前数年之积负以沽二千石之美名实有未孚众不可盖至于甫逾省限当紧常程固有骈首就追殆若贯鱼而进亦或抱头奔窜不闻吠犬之声谁其新谷未升许以陈苗尽阁允兹旷典耳目所未见所未闻宜尔宅生手足不知舞不知蹈某官体上圣渇想于良牧念先王血食于此邦已责寛征德意既孚于闗市轻徭薄赋惠风更畅于乡闾谓出纳之吝虽曰有司之能而积累之赢或重他时之害遂令计此有羡填彼未输既无始作俑之嫌何异人忘弓而得系者释而家人率至于感泣逃者归而里胥不得以谁何保障之功当重光于宋代旂章之锡宜再属于韩侯某自喜老诸生及见古循吏骈四俪六讵敢为溢美之辞去二及三尚敢贡无厌之请
　　回韩守公劄报免緫所吏摊上户和籴钱
　　诉以诬金不谓小人之望免其受杖仰钦大府之寛敬承公牍之颁凛若私心之惧伏念某支离病骨茍且残年或命巾车棹孤舟追渔父以同嬉或濯清泉坐茂树与樵夫而谈道利纵闗于天下犹拔毛不为鬬奚恤于乡人虽闭户亦可何不忍向隅之泣遽自贻出位之愆既系其人于桁杨之中遂得其情于棰楚之下宜震雷霆之怒以惩其欺使知日月之临莫隠其实岂期善贷竟逭严诛某官徳毅以气刚而大柔亦不茹罪疑惟轻谓罔之生求幸免耳而老将至或耄及之幸免者骋其浮辞耄及者敢于妄发浮辞者宥之则后必知戒妄发者谕之则中必自慙某敢不深惟至仁益坚素守议国之政其敢效于郑人颂侯之明尚许同于史克
　　回韩守送物幷贺除寳谟再任
　　升华禹閤因任吴头千里山川不改提封之旧九天宫殿逖瞻班列之髙诏下十行懽传万防某官禀姿湛然光风霁月制行凛乎寒露清水蚤从诸老之游深探昔贤之蕴文章得昌黎之正更尽去于陈言防共如吉甫之云期有光于先祖简知当宁径上要津皂盖朱轓甫任蕃宣之计昔襦今袴即腾闾里之歌盖以敛不及民而上泽下宣政必出公而下情上达货泉无壅囹圄屡空宜父老合辞亟上叩闗之请圣皇稽古爰从増秩之留某鹪巢幸托于深林燕贺敢忘于大厦实惧凟尊之咎有稽削牍之恭划拜寳缄仍颁珍餽光华夺目感激铭心嗟报徳之无从惟尽言而不隠下尘榻于陈君治郡之日虽慙孺子之为听规谏于武公入相之时尚拟卫人之咏惟祈度终谅愚忱风卷残红雨滋新緑缅想黄堂政暇燕寝香凝茂对宠光益绥福履
　　贺韩守除緫
　　吴头楚尾课三年保障之功江表淮壖緫四道营屯之饷使星所照郎宿交辉纶綍初颁搢绅相贺某官英姿霁月爽气澄秋明足以察而纎翳弗容勇足以决而万牛莫挽有如迩日深念疲氓平斗斛以受输已尽扫积年之弊挥翰墨以垂训更曲为后日之防泛观识虑之深长想见弥纶之密勿惟兵食之重计闗廊庙之深忧挽粟飞刍小试斡旋之妙簪笔持橐即归献纳之班某幸以衰年及于寛政结草图报敢自后于邦人卧辙留行怅莫趋于道左聊凭尺素以写寸丹
　　回韩緫贺除寳谟奉祠
　　职寓寳储圣世以光于末路书先锦字王人肯下于匹夫仰戢谦防俯深震惧某蚤縁疾病遂赋归来钓月耕云惟退安于愚分御风乗气敢仰企于仙游方万化之维新闵一夫之垂老超班聨于芸閤俾昼锦之不殊绩俸给于丛祠更朝餐之有继靖言徼幸厥有夤縁某官仁厚抚民温恭下士第汉太守治平之最揔唐计相飞挽之权足食足兵已严饬封疆之备亟问亟餽曽不遗山泽之臞赐以吹嘘致兹忝冒忘情笔砚怅莫酬明月之投混迹渔樵尚曲借二天之覆
　　回韩緫贺除常丞
　　延阁进陞方叨于误宠容台列属更越于殊恩感造化之非常知夤縁之有自伏念某早纒风疾殆若天黥方当强仕之年即上退闲之请盖归来如陶彭泽非耻屈于督邮不仕如孟襄阳非见弃于明主迹偶同于静退名遂玷于选抡某官以世清才膺时剧任飞刍挽粟既擅于隽功嘘枯吹生不遗于余力遂令猥琐亦预甄收顾方力控于忱辞未敢遽陈于谢悃双鱼委贶第深感佩之私尺鷃低飞尚赖安全之赐
　　通何守【处乆】到任
　　辍从蓬顶来镇吴头阖境欢呼方争迎于千骑杜门衰冷独先拜于双鱼仰盛徳之谦光拊沈踪而震灼曽未遑于庭谢敢敬贺于厦成某官钟宇宙之太和嗣圣贤之絶学富贵当自致蚤峻擢于儒科州县岂徒劳几扫除于民瘼爰受知于当宁遂布武于周行正色台端风行草偃尽言谏省坤转干旋方进长于文盟且密陪于庙论属上方勤于北顾谓地莫重于南徐少烦施缓驭之方即遂正论思之任惟入境而问俗古义有稽故援笔以成书老生是及而某乆苦负薪之疾那知拔薤之规得郇公之朶云第夸荣于乡党歌叔度之五袴尚迭和于儿童抃蹈惟深敷宣罔既
　　回何守贺符请举
　　周官之嵗大比方献贤书互乡之童难言忽尘首选某官提千古斯文之印为四方学者之宗当场屋之肇开饬隄防而惟谨虽严于奉法务极其公而恕以取人不求其备遂使不才之子猥先诸邑之英曽未展于庭参先已颁于台餽琼浆官币玉屑饩羊登拜已还懐惭无已顾申公已老虽应聘以奚为而漆雕未能纵欲仕而不可并祈福防使获安全不胜感谢之私更切归投之悃
　　谢王料院【林】免起夫运上供米纲
　　罔水行舟聊激君子之怒息肩弛担竟赖仁人之言千里宅生一诚感徳惟时下邑合解上供适此旱干难于漕运是任是负借使尽投三十六都之人载驰载驱安能骤致万九千石之米徒为民扰无补军需虽郡之政弗涉于饷台且君之官不列于幕府然颇闗首尾易借齿牙犹虑其有从有违且度其不愤不发爰徴故实得古书之一言公肆诋訾忘官守之异事果承勇徃力戒急徴遂下州家尽収星火之令亟止陆运俾须水泽之盈兹盖某官自期古人乐听苦语凡北山先生之遗训每温故知新虽皇华使者之齐驱能以小事大故言虽越俎然进则投机某与受一防犹深百念裹粮而徃已欣并舍之复归合耦而耕更喜隣田之可约其为感叹莫既敷陈
　　回髙倅【不倚】贺冬
　　隂阳迭运惊化日之初长郡国不空仰卿云之下覆顾屏迹莫修于贺牍而辱知先枉于来函某官学海渊源词林根柢典司奏牍已上于星辰乃眷价藩犹分于风月以寛济猛用廉律贪履兹刚长之辰茂介大来之祉某负暄穷巷莫陪贺客之后尘矫首贰车但祝我公之纯嘏
　　回叶知县【岘】到任
　　申锡明纶载纡墨绶得百里地未广于前封戏五防衣足便于亲养受防四境贺厦一心仰惟某官以玉树之姿挺石林之秀粹矣过庭之学然华国之文蚤嵗践扬璧列陈于西序羣公交荐大鹏直上于南溟玉殿传胪金闺通籍棠隂障午方深畿邑之恩花气回春又领男邦之寄盖崇雅操要讫外庸眷惟一方属兹多事经总制数千緍之入骤益于一朝前后政三四年以来已同于常赋加以州家迫甚县计索然编民死徙几半而急征累嵗逋负之租纲运交发已足而责偿到仓折阅之数吏胥之追逮略尽田里之济防未闻欲槌髓剥肌遂除于他日必明目张胆力辨于此时愿采狂夫之言益究大贤之业岂但治平之课可最于今抑为慈惠之师比隆于古某早縁多病自弃明时事是邦大夫之贤信知有幸听沧浪渔父之曲未辨修辞辱问相先拊躬知惧所祈雅量不殊楚泽之寛庶察愚有异阳桥之吸
　　回叶知县贺年
　　葭琯飞灰夕喜阳春之到椒觞献夀晓惊嗣嵗之新凡在提封曷胜颂咏某官以恺悌之质为慈惠之师善政方兴疾固知于旡妄寒气已送吉宜底于大来快覩飞鳬入陪振鹭某方图翌日祗见下风先勤骈俪之辞钦仰谦防之意祝公纯嘏第极此情踵客后尘尚期他日狂斐愧甚髙明照之
　　回魏知县【文中】到任
　　祗奉明纶来纡墨绶瞻言百里方兴何暮之谣式喜一朝爰趋后来之上未修燕贺先枉鱼封仰佩隆谦俯惭懈怠某官髙标絶俗奥学传家集知汉世之便宜挺有郑公之风烈髙士而为主簿卑栖咸仰于鳯鸾掾曹之作刑官滞讼悉空于犴狴内司玉辂外赞戎昭司征聊示于假涂论荐遄闻于溢格贤人在上引类方观鹏路之开君子学道爱人自诡牛刀之试惟今桑梓必恭之地颇有杼柚其空之忧里正时窘于诛求户长或困于白纳县胥渔取讼言月解之均敷郡吏狼贪相与日来而不止傥非正始何以图终二千石之贤固常存于恻怛一再见之顷尚勿靳于敷陈庶几三异之成亟迓九迁之宠某衰孱甚矣疾病加之漫浪江湖骎寻嵗月幸同吾党之小子得事是邦之大夫弦歌而化武城愿快争先之覩轩盖而迎子贱预懐不敏之惭
　　回林知县【佑卿】到任
　　祗奉明纶来纡墨绶阎闾在望地无三舍之遥舟驭戒严阳当七日之复地近熟知于民隠阳回且迓于时和凡此受防同于贺厦某官探古徃不传之学读人间未见之书笔阵足扫于千军文焰岂惟于万丈栖迟梅隠笑傲槐庭人物风流更出昔贤之上民情畏爱犹存两邑之间眷此句金之邦实接鸣珂之里旧令尹之政既井井可观贤大夫之来谅绳绳不改然吏之取于民者日巧而郡之责于邑者日苛持平于上下之间致察于从违之际仰惟明鉴动有成规要令九乡三十六都之人皆被明公之赐庶几四善二十七最之考不为他邑所先某白发苍顔残年余日方赓杜老万间之什已辱郇公五朶之笺执徳之谦惟深于佩服修辞之后尚冀于矜容
　　回王丞【唐卿】到任
　　惠泉山下笑别烟霞蓝田记中来问松竹受防有喜赞府得人修燕贺以未遑愧鱼书之先辱某官早探六经之旨屡从诸老之游七千朶独秀于盘盂九万里拟抟于溟渤一行作吏聊収场屋之功再转为丞尚劳州县之职顾义廪侵移于他用而役钱干没于吏奸俭歳饥民何以糊口警曹募士颇有离心因旧贯振而新之开逺图或者自此某年逾耳顺事已心灰収之桑榆式借辉光之被譬诸草木幸逢臭味之同敬观骈四俪六之文庶几袭六为七之作琼瑶匪报也更有腼于后时几杖以从之尚许容于暇日
　　回赵丞【彦相】到任
　　帝阙疏恩男邦贰政事功已就有如熟路而驾车里社相望更若绣衣而行昼凡在受防之列畴非贺厦之人某官采秀天枝搴华月窟渊源学海未多鸿寳苑之藏根柢词林寜假古锦囊之蓄世科俯拾官路横翔緑水红莲胜游荐歴髙槐翠栁雅趣未忘虽官称不改于前时而地望已殊于他邑南连畿甸足为近水之楼台北接江壖正倚济川之舟楫愿亟推于素蕴以直上于要津某壮志已灰病容如鬼残年幸矣卿云覆之问牍重颁罙戢相先之谊报章独后尚寛不敏之诛
　　回张簿【文之】到任
　　天陛疏荣雷封分职髙士而为主簿人言谓何是邦之事大夫我心则喜盖以草木之同味岂惟桑梓之必恭仰惟某官典刑故家文章正派得其小者风蝉碎锦襭宏而赐之金薤垂琳琅天开九重宜接俊游之武地俭百里尚资佐理之功顾田里愁叹之相闻由官簿勾稽之不审赋已输而追者旁午前未竟而后者纷来非得明敏之才曷扫因仍之弊鸾栖枳棘夫岂乆淹鳯鸣梧桐即膺显擢某自笑其拙人谓之狂向须水菽之供故五斗米是为今纒风木之戚虽万钟禄何加已欣争席之多寜复曳裾之想有如贡问亦堕后时敢期徳履之谦先枉诲函之辱骈四俪六足窥华国之文问一得三尚扣传家之学防言近止企予望之
　　回刘簿【师成】到任
　　祗奉丝纶来司簿领已涓刚日遂振頽风以邑人之相争知公心之有喜伏以某官西京才子东观名流虽谦谦自牧之卑有挺挺不屈之操顾吾邑勾稽之职乆堕吏奸非贤者明敏之资曷瘳民瘼然其汩我也以始其逢我也以私惟益务于谨微使莫能以投间庶善良有恃不尽折于豪强亦望实孔昭可遂阶于逺大某未修燕贺先枉鱼封何以报之拟效涓埃之补可以言矣甫修頴之恭不敏懐惭勿罪是望
　　回张簿【杓】到任
　　祗奉柬擢来典勾稽籍甚英声耸于羣听凡在帡幪之下同深鼓舞之私恭以某官文采云间之世家风流天上之公子虽春秋之鼎盛已学术之渊源飞鹏九万里之程足知直上解牛十九年之刃更在善藏某百念已空万事俱懒敬手裁于尺牍以复先施须躬扣于仞墙尚寛后至自余衷曲并俟面陈
　　回潘尉【彚征】到任
　　奋由上第来莅警曹百里去家一帆便甚双亲未老三釡及焉兹人子之至荣谅公心之有喜伏惟某官渊源学海翘楚儒林虽与人如和气春风而律已若严霜烈日四举礼部文粹唐贤一上太常名传汉陛方青佩争承于师范而黄绶已届于官期蕞尔此邦纷然宿弊良民怖吏若虎黠吏驱民若羊要须防棒之威一新羣听庶应金沙之瑞即上要津某未饬贺牋先承问牍既辱髙轩之过尚稽漫刺之投惟山林之士盖退藏而疾病之躯多旷弛加之以罪亦又何辞原其此情则所愿望
　　回陆尉【庆洪】到任
　　祗奉选抡来司警捕缙绅歆艳正双亲未老之时舆卫雍容乃百里便家之地凡曰人子所共賛喜矧为部民将遂焉依某官学于家庭称于州里蜚英太学擢秀礼闱老生所未能名早标于桂籍后来者居上戍靡俟于瓜时足知世徳之深长想见天姿之卓絶然才若发硎之刃贵于善藏学譬为山之功期于不止庶逺业不愧义方某因病弃官习闲成懒双鱼尺素良佩先施景星卿云尚图快覩
　　回刘尉【文明】到任
　　擢第丁年分曹壮县防窃狗盗凛乎闻风鹍化鹏抟在于不日赞喜之极有职所同某官致逺如千里驹多闻若五经笥方宣室欲贾生之见而南昌劝子真之来孰云防合之难伫看腾踏而上某少焉多病老矣无能首辱鱼封已钦为礼之过三迂骑气更知执徳之谦锦函敬用卷还裋褐自应走谢居惭不敏窃幸有容
　　回赵尉【崇迈】到任
　　擢秀周盟涖官梅隠先声震叠已知狗盗之奔逃亨防鼎来更趣龙门之变化受防于此贺厦同之某官光风霁月之姿白雪阳春之句庶几古之作者岂但望之俨然一第太常名宜登于汉陛五举礼部数乃过于唐虞盖造物欲老其才而贤者贵习于事四十曰强仕兹其时乎九万之抟扶自此始矣某病容可笑晩景何堪犹幸吾侪小人得事大夫贤者双鱼跪读居惭惠问之先归鸟倦飞尚恕登门之后襟懐赞喜笔舌奚殚
　　回柴监【愿】到任
　　祗奉选抡来司征析秋毫言利事岂云学古之宜防髙足立要津或者假涂于此受防四境贺厦一心某官玉雪精神冰霜操履夙禀庭闱之训乆从场屋之游献贤能书名已登于天府司闗市赋职聊佐于雷封惟糟丘之课有常而陇断之术难恃粤自州纲密而不漏县纲弛而不张旁午追胥迫斯是皆已甚矣块坐主者本之则无如之何以至付炊淘之任于奸豪茍锱铢之赢于贩鬻兹谓倒置盍亟更张虽发防决科其则不逺谅改易辙致此非难某頽然病体昧于世故辱尊公之手教知执事之心期矧琅函置在古锦囊而瑰词不减青玉案辞之不可领次懐惭幸已谐云雾之披敢尽略寒暄之敬谨裒俪语以谢谦施暇日从容倘未嫌于过我旧书废忘端有赖于起予











　　漫塘集巻十五
　　钦定四库全书
　　漫塘集巻十六　　　　　　宋　刘宰　撰启
　　通新太平曽侍郎【防】
　　脱屣周行分符姑孰过家上冢真衣绣而昼行有命自天即前席于夜半猥托枌榆之防敢忘桑梓之恭切惟马鬛之封实共犬牙之地尚接乎东阡西陌寜分乎南富北贫矧兹再世之藏相去百步而近亶为幸防敢后依归某官一代伟人六经粹学文章续南丰之派静重有文昭之风难弟难兄同持紫橐乃祖乃父不替青氊方聴履而上星辰忽把麾而去江海必有以也谁其似之顾萝蔓之旁縁滔滔皆是而松栢之特立落落固宜委曰涅而不缁所谓具曰予圣可止则止料公心之甚明时行则行或天意之有在某一官崛起半世陆沈援之进而不前许其来而自弃止图寸禄以养偏亲方水菽之奉未充而风树之悲已及逝者已矣天乎痛哉敛手足之形葬者藏也依唇齿之势安且吉兮闻画防之鼎来正素衣之遯处未见顔色敢布腹心倘怜草木之微粗同臭味庶几藜藿之采不到家山拳拳愿言缕缕莫状
　　上邓侍郎【友龙】
　　厝火薪下方事势之可忧作舍道旁曽议论之未一此韦布之士所为流涕太息岂纪纲之地所应循黙茍容敢进狂夫之言少禆智者之虑窃以治内治外固有定序知彼知已要先反求时方病于才难国未臻于财裕乃援匈奴五单于争立之事欲収樊哙十万众横行之功旁求狙诈之徒肆为诞妄故纵防窃之盗俾事夺攘徒令大义之亏莫副遗民之望甚矣向来之过计宜乎啧有于烦言其在于今则异于是我虽懐犹豫之意彼已为壮往之谋聚师河南竟立出征之号贻书境上公为诘问之辞轻兵来徃之无常互市闗防之愈密倘务折冲固圉要在同寅协恭窃闻上而执政之臣了不任方来之患下而列曹之彦惟知咎既徃之非秋髙马肥既已在于目前狗茍蝇营曽不虑于意外岂所谓进思尽忠退思补过何以异危而不持颠而不扶一变流俗之为端赖风宪之长恭惟某官钟衡湘之秀嗣齐鲁之传精白一心澄清庶位以身出处系国安危楚甸将输周览战争之地穹庐讲信熟知边塞之情兹焉居耳目之官允矣任腹心之寄岂比余子仅效一官固应及今之时视上所向举棊不定莫胜其偶用意不分乃凝于神或盟誓当坚则须释敌人之疑若间隙已开则亟为邉壤之备释疑于敌则生事者合正其罪为备于边则在位者当同其忧庶彼虽借口以为辞而我可协力以抒难安有养成骑虎之势犹欲复持首防之端况和战虽有两涂而修攘初非二道必敌国仰如父母庶制梃可挞甲兵而今也谋帅率用武臣安知田里之愁叹増戍多筑营垒第令征役之纷纭连甍兽骇而安坐不知粒米狼戾而贱弃不顾青蚨之用殆折八九耕牛之存十无二三千里长淮未穏枝巢之托百年故壤曷来箪食之迎且立国以来恃兵为重必先固本乃可图功流传细栁之屯数赋采薇之遣假如海道之警有若孙恩卢循实恐宗社之虞不在昆夷玁狁又有大者敢竟言之由来爵赏之行盖示功名之劝或出畀鈇钺之任惟顾金钱或入荣旌节之加徒起刀笔是使捐躯之士居多解体之人愿回偷惰之风譬若鹰鹯之逐鸟雀庶使仓卒之际皆犹子弟之卫父兄不然推波助澜玩嵗愒日仅存仗下之立无复朝阳之鸣寒后索衣裘亦已晩矣椟中毁玉谁之过欤某灾患余生蹉跎末仕不借子公力图入帝城实懐宗周忧不恤嫠纬乆袖正平之刺试登元礼之门可与之不可拒之惟安于命所愿也非所望也有味其言
　　上钱丞相
　　洊申防命遂冠鼎司内阳外隂方天地交泰之日视始正本属明圣厉精之初人物防同君臣契合欣然有喜徧于含生某官先见烱如蓍忠诚贯于金石堂堂不挠休休有容方王恢信马邑人之谋独安国之异议及延赏恃尚约赞之约惟栁浑之深忧行藏在我以何常轻重于时而有系擢从经幄载上政涂惟时憸人汩我成宪干旋坤转聿严堂陛之分雷动风行尽出规模之素然且虚一心而接下酌羣言而用中缁衣美武公兮已有光于世徳中国相司马矣宜遂息于多虞不胜爱助之私妄议急先之务东宫国本中书化原左右未纯乎正人则国本未安政令犹出于多门则化原犹紊千万世无疆之计宜审于今十三年已失之权盍还其旧或解弦之未易则脱屣以遄归使海内知富贵非所容心人主知爵禄不足骄士庶进则尽职若子厚之传梓人而退则保身合周诗之美山甫不然事多掣肘动輙违心管仲得君徒云专乆晋公立节枉用浮沈某看镜自慙着鞭非愿拟脱牢盆之役忙求岳麓之祠不得于心得于言敢上欺于崇听弗与其退与其进将有累于至公拜手陈情翘首俟命榆枋弱羽虽絶望于云霄岩壑孤根仍宥霑于雨露
　　上卫参政【泾】
　　诞告昕廷擢先政路视始正本当明圣厉精之初内阳外隂属天地交泰之日君臣防合神人协和华夏含生有喜相告门墙下士勿问可知某官玉立英姿金行劲气几年家食名齐太丘之髙一日朝绅国増九鼎之重凡樽爼笑谈之顷惟社稷安危之忧若时憸人汩我成宪虽发霍氏之事始借延年而用元龄之谋卒由如晦入赞洪钧之运益隆丹扆之知缁衣美武公兮已有光于世徳中国相司马矣宜遂息于多虞【同钱丞相】
　　贺江淮黄制置【度】除礼书再任
　　防四道之勲正八座之拜湖邉风月虽迟贺监之舟天上星辰趣听尚书之履少稽雅志足展壮犹谅缓身谋而为国喜窃以制变以仓卒为病成功以持乆为难方逺近之冦首尾相衔而饥馑之民头颅不保一朝至止百责丛之资不预储谋非素讲使绵亘三十州之民命尽获更生悬絶一千里之盗区相继扑灭可谓难矣又有甚焉夫已汰之兵多穷于无归已息之冦多发于不测故萧俛段文昌之议为患于河朔而卢循徐道覆之祸反酷于孙恩所以四经改嵗之期再颁因任之命岂但北门卧防选代实难盖亦当宁顾忧责成甚重惟其算无遗防故能事为之防提封广而窟穴尽除嵗月深而芽蘖不作彦国青州之政虽已胜为于中令晋公淮西之归岂应遽反于午桥弼予一人宜登揆路典朕三礼是为假涂某官以世儒宗为国元老一夫不获如推之沟中万变沓来犹运之掌上而又招徕众俊驾驭羣雄使穷谷深山皆若旌麾之亲到武夫悍卒常如鈇钺之在前迄成骏功尽杜后患韪矣旂常之绩屹然岩石之瞻有社稷臣当不惭于孟子对礼乐问岂仅过于唐臣或事未免于违心而动辄有于掣肘则松菊存于三径足遂雅懐廉耻谓之四维可扶清议矧尝告老兹谓践言不然寜有依违两者之间而可植立一世之表某顔因病改志与年衰以在诸生之列而喜先生之升故以愚者之虑而禆智者之得观东阁之士虽莫遂于此时从山隂之游尚有祈于他日
　　送金陵余帅【嵘】奉祠归
　　恭审奉金马诏解玉麟符旧国山河正倚长城之卫春风桃李忽迎緑野之归时事柰何公计得矣某官长于富贵而不溺其习志于恬澹而不徇所安以道巻舒系世轻重千重宫殿于赫留都四道提封肇开制府一施逺略几折遐冲为保障乎茧丝乎盖深明于上意孰主张是纲维是敢有二于此心超乎污涂粲此玉雪恭闻旒扆渐揽权纲衮绣归公当亟符于周雅锦衣行昼岂容效于楚人某足未及于龙门名蚤尘于鹗表感此殊遇于兹累年无纎芥之长既莫观竒士于东閤有负薪之疾复阻陪吏于西津修辞不揆其荒芜借手中诇于行李所望菊松按行之暇深惟栋梁克荷之难使此心休休乎其如有容于众善汲汲然其如弗及庶致主可登于尧舜抑传家不数于韦平若夫味黄石戒而从赤松之游听沧浪歌而鄙三闾之隘御风骑气饮露餐霞蓬莱无三万里之遥大椿齐八千嵗之夀则所自得奚俟多祈
　　回金陵赵帅【善湘】惠酒兼贺诛李全
　　比者恭审大正使名恭行天讨网罗四合固知鸟兽之穷金鼓一鸣即正鲸鲵之戮成功之速亘古所无仰惟某官开物成务之才尊主庇民之徳超絶一世勤劳百为蠢尔逋逃敢行悖乱方盐城通泰莽为盗区而京口苏常皆虞冦至筑隄断道积土塞川东郊峙刍既乏徐夷之备百万积谷且无湟中之储通国皆称非公孰任尔王书之一札朝下元戎之十乗夕行指麾将校如绕指之柔酬酢事几类转圜之易风飞雷厉坤转干旋虽子璋之髑髅血糢糊而莫辨而防风之骨节车蹂躏以无余壮哉此功光于前史余威所被克令四海之归心大赏旋加岂止百禽之拜后某欣闻凯奏拟缀颂言以向尝修小夫尺牍之恭竟莫彻大府典籖之听深虞再凟罔措一辞敢期专介之来俯叩衡门之下赐之以五云翰重之以十朋樽盖怜其贫悴如常处于积隂沍寒故加之拊存使同归于春风和气某敢不茂迎刚长以对时亨纪平淮之功虽莫陪于韩愈述兴唐之颂尚或比于次山
　　回金陵赵帅【善湘】
　　长淮以南侵疆尽复泰山如砺大功不刋赫然威名震于夷夏有炜尚方之赐丕昭当宁之诚仰惟下拜登受之余曷胜有功见知之喜某官诗书实学文武全才若姬公之辅周任抚绥万方四征不庭之劳如孔明之佐蜀奋奬率三军北定中原之志谈笑而鲸鲵授首指麾而狐兔倾巢大书几徧于旂常深刻仍周于彛鼎邻境知有人之足畏朝家恨无官之可酬稽羲经在师之爻举春秋赐胙之礼加之备物然在庭既体貌之増崇宜精神之益壮如闻中土生聚实苦北敌绎骚兼以新师已围古汴窃恐必有援匈奴五单于争立之事欲遂用樊哙十万众横行之谋且谓人心乆归可为扼吭捣虚之计而又天示常象已开除旧布新之祥倘遂举义旗而长驱必有奉壶浆而来迓可期三辅复见汉官仪无令诸公徒效楚囚泣此其为説甚壮且其陈谊甚髙然而草茅之人深为根本之虑盖年来谷食滋贵而目前楮币浸轻币轻则赏或不行食贵则粮恐弗继况降卒散漫于城市恐狼心之尚存而齐民憔悴于里闾或狗盗之不免要须在我有可胜之势乃能乗彼不可失之机所望隆寛不遗愚者之千虑庶几盛际弗亏王道之万全某漫浪江湖骎寻嵗月旨酒锡难老之夀积荷知怜竿牍修小夫之恭莫殚报效辄因燕贺私述癙忧言之不文惟勿加之罪事或近似兾有味其言老眼不能细书又不敢委之佣书者斋三日乃发故箧得幅纸信笔作此
　　回端明赵大使贺年
　　泰然后安万国喜回于新嵗豫顺以动元勲独仰于宗工茂对三朝益绥多祉恭以某官精忠贯日一徳格天曩以叛臣敢奸王略棘门细栁出总云屯江浒淮濆肃将天讨防风专车之骨节方舂富父终生之戈子璋糊血之髑髅已掷猛将花卿之手灯火又临于元夕丝纶屡下于昕朝秘殿隆名班实联于宰路制垣大号令仍肃于辕门威名已畅于华戎静乐更延于仁夀某渔樵浪迹疾病余生涸辙不濡望龙门而益逺枝巢自适脩燕贺以无由敢兾矜容不加斥絶封一坠已分奎壁之光旨酒前陈更挹河潢之润乆矣文园之病渴居然録事之无书拜赐然扪心感甚虽惭韩愈莫书裴令之功尚效奚斯载述鲁侯之颂
　　回赵度支【时侃】
　　伏审洊膺帝制入践郎闱至止乡邦不异昼行文锦鼎来府史已分天上奇香纷贺厦以相先愧登门之独后恭以某官阳春淑气霁月英姿淮右承流独上二邉之最汉庭选表宜防列宿之躔方国家廪庾之空虚而州县货泉之胶扰渴闻一语以屈羣谋职思其居谅有变通之防言底可绩伫兴见晚之嗟皂囊甫彻于宸聪紫橐即陪于禁从某无方愈疾有腼逢人迹非自外于故交形顾已非于昔我渔父莞尔而笑聊同汗漫之游大贤何所不容尚略徃来之礼不然获戾奚以自文抑恐飨鸟异乎鲁郊观鱼同乎单父奏小夫之竿牍姑自讼于此时指童子之钓游傥许陪于他日更惭狂斐并兾矜容
　　贺张寺丞【镐】得郡
　　祗奉明恩载膺望郡贰崇礼于外府方深求旧之懐推阳城于道州忽奉维新之渥千里喜仁声之被四方知公议之伸赞美之深受知所共某官粹然天分卓矣月评待物之温和气春风律已之严清冰寒露选诸所表再转而丞方直上于云霄忽退安于丘壑喜归亭下松菊犹存晚秀堂前芝兰争茂更修庠序之教以収族党之英以陶靖节之髙风而有范文正之义举岂比余子取持禄保位之讥亦异臞儒犯洁身乱伦之戒进退两得望实益孚上眷不忘师言允属起从琳馆再畀竹符不惟正千载之违若宗元所记抑将吐万物之气如子美所云某虽已同鸥鹭之忘机然尚知燕雀之贺厦敬裒颂语以写微忱居屭赑而立绸缪虽此日莫陪于后乗作神仙而辞富贵或他时可贡于短篇颂咏惟深敷陈罔既
　　回知盱贻刘都统【倬】贺除司令
　　疾病支离已负汉廷之诏情文粲烂更枉刘公之书三复以还多辞莫谢某粤从弱冠得缀末科甫及中年而有风证以致外貌不异天黥荷圣世之不遗念孤踪之乆滞忽疏一札俾殿百僚然而某已乆同鸥鹭之盟其可接鸳鸿之侣虽已遂祈闲之请其敢忘借助之由某官熟中秘之书钟西州之气岂但如羊叔子足以得南来之心盖有若诸葛公常欲为北定之计已尽収于豪杰更博访于隠微虽某于门墙一日之雅素无而心忘位分五云之翰先辱饮江州之酒窃自拟于渊明辞齐王之金尚深原于孟子心之感激言莫形容
　　贺符丞【仁夀】
　　伏惟擢自警曹荣须赞府虽事从其长未足摅贤者之长而余不负丞已弥耸邑人之望瓜时非逺枌社有光某官天分粹然月评髙甚户外之屦常满腹中之笥不穷韩子少时盖尝四举于礼部孙洪晩嵗寜须再上于太常甫对宸庭即登宦路三年治状坐令防狗盗之革心一日除书防见鴈鹜行之破胆某粤从丱角得遂承顔从子贡游虽愧原思之病为王阳喜不胜贡禹之情
　　回吕制干【好问】贺除直秘阁
　　晚嵗轩裳乆兹絶望先家香火遽此具员辱贶长牋以光末路退循初意实有腼顔某一自归田恍如隔世鸡鸣起舞殊非少壮之时鸟倦知还寜作奋飞之想方真人之御极正多士之盈庭岂意衰孱亦膺奬拔累上投闲之请更叨从欲之仁俾内联册府之班而外缀祠官之列虽名非其实而下颇升髙致此何由念之至熟某官清才瑞世髙义薄云当从容入幕之时念畴昔通家之旧萋斐而成贝锦已为释夫烦言咳唾而为珠玑更曲借于余论因之吹送有此侥逾而某自防此生已无他念既不敢干于升斗亦何可列于缙绅鹪鹩巢于一枝所幸卑栖之有托鳯凰翔于千仞第祈快覩之争先
　　回臧丹阳【镛】贺除寳谟奉祠
　　穷巷养疴不计星霜之改寳储寓直载分奎壁之光感造化之非常识吹嘘之有自某早縁多病自弃明时幸千龄际防于风云闵一士骎寻于沟壑某官钦承当宁之意俯念受防之氓谓其疾不可为而心犹未昧使得托名于禁近庶不混迹于渔樵某敢不祗沐恩波益坚晩节退惟庸琐实犹未免于乡人虽被龙光其敢求避于舍者尚见索形骸之外使相忘道术之中具谢不防赐察是望
　　张尉【文徳】贺除常丞
　　陋巷偷生乆忘仕进容台列属误玷选抡感造化之非常识夤縁之有自某官情深友谊行表乡评万里之程行快大鹏之运数仞而下更怜尺鷃之卑且蚤嵗周庠之从游平生晋鄙之薰徳极其吹借致此侥逾更贻骈俪锦绣之文以为粪朽土木之宠而某年垂七秩才乏寸长十年骑马之朝必难陪于处士尺素烹鱼而得第知佩于故人禀谢稽违仰祈识察
　　谢泉南陈尉惠周礼説
　　国有六职言之非艰学不专心视之不见必尝从事于此乃能折衷其间某官风流逺绍于太丘月评可质之许劭三复二篇之予夺足明众论之是非缅懐里中人来为坐上客因迂兰佩猥及蓬庐某已乆同陶令之弃官何敢问孟轲之班爵夜阑秉烛悬知共话于乡闗月下推门尚拟相从于僧舍先此具谢他迟拱陈
　　回新真州杜教授【辅良】
　　郑广文之才名闻之乆矣祢正平之刺字得之歉然载披衔袖之文更怅盍簪之晩某官阳春淑气霁月英姿蚤擢秀于桂林即蜚香于梅隠顾徼巡之职莫展于长才而宥密之司实资于婉画爰疏恩于枫陛小迟次于芹宫幸甚吾邦邻于寓里事大夫之贤者谅无彼此之分立诸生而诲之曲徇勤渠之请某衰迟晚节际遇英规烹鱼喜于得书况承亲授杀鸡聊以为黍尚丐肯临
　　回脩江刘君
　　为李君御乆矣闻名得曹公书喜于防面更承骈俪之及仰钦眷予之深某人徳器老成诗律髙雅畅幽懐于风月抑壮志于云霄足继前贤相从脩水之上更全隠徳不愧庐山之髙某百病侵凌一官漫浪孤生自叹洪造莫酬老将至而耄及之虽追悔而无及朝闻道而死可矣尚忠告之勿遗禀报匆匆勿罪草草
　　回友人求馆
　　夏日可畏方睎元亮于北牕清风徐来忽捧孟公之尺牍居然展诵洗我烦歊某人里之秀民古之学者贤能之书乡老行矣奋飞学校以明人伦当从逺到虽士而为贫固不辞于往敎然学以为已亦颇患于为师愿言安之以图大者某吹韲末路扫轨衡门叙孔氏之通家敢未忘于宿好拟曹交之假馆愧莫效于微诚尚兾寛宏赐之鉴察
　　辞乡友请主课防
　　某式喜徳星羣然萃聚不辞畏暑赐以临存使之命题欲以肄业自量不学敢控忱辞恭惟吾乡挺生众隽嵗贡十二子盖在昔所无名先五百人方自今以始宜得竒士以主文盟潘葑固学海之老龙夀昌亦徳辉之翔鳯任道不殊于阙里存心更有于当涂三人同行万夫莫敌况闻乡校乐育竒才云间陆士龙方聿新于敎法天上张公子更逺效于师资如某者六十徒愧于行年三万相忘于挿架緑囊遄反非敢惜于微劳白首无能恐有孤于厚意仰祈原贷特逭谴呵
　　代外舅梁漕谢举自代
　　文昌进位耸观三日之荐贤公车奏名乃欠平生之识靣亶惟盛事足振頽风窃以人情相孚而后相知圣门所誉必有所试故伯垂逊殳斨于同列而韩起推赵武以比肩未闻推毂之加曽匪执鞭之旧矧位已髙于八座而数仅止于一员位尊则人共兾于吹嘘数狭则已尤难于决择谅惟崔祐甫必取于亲故八百人之中使若平原君当求之门下十九士之列茍其道之反是必所举之非常如某者素无絶俗之资蚤失过庭之训幸逄千载勉效寸长半世迍邅迹偶同于恬约六条寅奉政奚有于廉平以至薄书戢鴈鹜之欺财用防防雀之耗第知以勤补拙安能以虚为盈许以精明誉言过矣计其裁剸成绩防何虽喜冒此为进身之阶然恐因之为知已之累逖闻邮置积愧丘山某官淑气阳春清标霁月心惟静退政在抚摩知识超然知坚冰于履霜隂凝之始才猷卓尔别利器于盘根错节之间凡兹过奬之辞皆其允蹈之实涣丝纶于枫陛新领袖于版曹夙登龙门或觊拔茅之连茹有如马走岂期得寳以无心某敢不深惟华衮之褒益谨素餐之戒为李君之御幸夤縁于此时同文子之升敢庶几于他日
　　代外舅贺司谏
　　诞膺帝制就陟谏垣明主可为忠言幸亲逢于千载仁者宜在髙位爰进长于七人国是不摇舆情胥豫自官名肇始于周室而事任始正于雍熈观前辈勉范文正之书与异时责髙若讷之句知时委任系国重轻某官气禀春温量涵秋宇先生之入太学儒林夙仰于范摹学士之登瀛洲王度式资于金玉天啓上圣日恢逺图爰拔擢于缙绅俾拾遗于禁闼献可替否非尧舜之道弗陈距诐息邪使杨墨之害不作甚称上意亟拜除书衮职维仲山甫补之谅益摅于素蕴淇奥美卫武公徳也伫入转于洪钧某猥备驱驰逺依覆露虽莫陪珠履三千客进展贺诚尚能集谏疏数百篇示为来式
　　代外舅贺丘宣抚【崈】
　　伏审以大司冦驻古扬州河洛风尘式徯甲兵之洗江淮表里逖瞻节制之雄十乗啓元戎之行万里屹长城之卫天开庙略雷动欢声恭惟某官沈潜圯下之子房慨慷隆中之诸葛甫赐太常之第即膺孝庙之知金马石渠屡上禁严之直虎符龙节徧更穰浩之区于今全蜀之民尚思何武之去十年家食万巻生涯上方为尅复神州之图公雅有誓清中原之志旋归紫橐力抗皂囊谓外攘须本内修而逺来必由近悦傥茍一时之快意能无后日之噬脐众窃迟之我则异是秦淮钟阜出司留钥之严灞上棘门屡见更刀之折乃眷典刑之彦屡陈药石之言罔敌我师徒得君重内聫法从峻文昌八座之班外摠师徒刷靖康百年之耻愿益量于彼已以内固于藩垣男耕女桑尽复邉甿之旧壶浆箪食庶来遗老之迎遂戢干戈进调鼎鼐某猥将使指阻叩宾墀登灞道而望长安虽莫陪于先覩勒燕然以铭汉徳尚有兾于将来
　　代贺黄察院
　　锡命龙墀升华乌府四方引领争观雕鹗之横秋三沐脩辞敢同燕雀之贺厦某官徳寛而栗气大且刚妙年蝉蜕于词场即日鹰扬于仕路百里而宰有西京循吏之风再转为丞极东观道山之选英姿玉立荣问川流聿新纠察之权大慰倾依之愫顾政之有弊如腹心之疾而责之所寄惟耳目之司寛厚必几于容奸矫激必流于过察惟中之所存柔不茹刚不吐至义有当为徤而説决而和庶圣主都谦受之名抑君子享泰来之吉敢陈一得少补万分某乆矣睽违懐哉徳义方千里之旱正困驱驰修尺素之书尚贷狂斐归心罙切涉笔何穷
　　代贺丰提举
　　伏审祗奉辟书进长宣幕王人故在诸侯之右上介复居宾佐之先除目又新物情胥豫伏以某官刚方之气正直之姿自期古人不数余子通金闺之籍骤膺神圣之简知奉玉节而行尽究货财之本末爰以光华之礼乐就持议论之枢机毋徒快意于一时庶不噬脐于后日某尚兹窃吹乆矣倦飞淮蔡成功知必登于韩愈王阳在位惟效喜于贡公
　　代陶惠民上史丞相
　　槐庭政暇方虚已以招延药市官卑亦洁身而趋进若为谀语谅所厌闻用敬献其朴忠尚俯垂于钧览维公宰辅佩世安危惟不玩常则政治可常惟不厌事则国家无事玩常则变生于不测厌事则权去而不知发于其心缪以千里故臯陶之股肱帝舜致谨于一日万几周公之左右成周勤施乎三王四事伊尹以日新望太甲傅説以时敏告髙宗蔽以一言所其无逸后之贤佐狃于小成曹参之饮酒无为谢安之围棊决胜或以清净成寜一之俗或以文雅为风流之宗然使人主无畏相之心祸已基于诸吕致中原失投机之防衅莫弭于沿边推原其由慨叹何已天啓巨哲日恢逺图某官钟宇宙之泰和探圣贤之絶学家传相业犹李卫公之于唐独运化钧小诸葛亮之于蜀神人感悦年谷顺成当一千载明良相逢越十二年规模略定着为律疏为令坦若可行小作纪大作纲秩然不紊制乱民如机上肉走羣雄如盘中珠则夫遂享成功第专要务授任于四岳羣牧听事于五日一朝使法守各严于有司而丛脞不及于元首兹固哲人保身之术岂但道家谷神之方然懐安者败之媒养尊者奸之府固尝听之舆诵似未悉夫盛心盖士讶接纳之希事疑报可之缓朝夕或废若为啓沃选任不时能无淹滞况山东之忠义未奠厥居而闗外之阨塞未还其旧傥王文正声乐之奉遂盛于曩年恐裴晋公浮沈之讥难逃于晚节虽然犹身计耳如国事何愿垂采菲之仁逺取苞桑之戒夙夜匪懈严事上之恭防贱不遗尽接下之礼而又儆于有位钦乃攸司三风十愆勿使有一于是四方万里固应不贰其心然功名光于简册某青衫半世白发满头分芹泮于侯邦适当城守须瓜时于辇局更值家艰仰钦造物之慈俾缀惠民之选某之所急者数人之荐某之所望者一盼之私顾乃当颂而规夫岂以讦为直盖忠于吾相即所以忠吾国而利于吾国乃所以利吾身故述其情他不复计傥举之筦库何荣如之或麾之门墙亦命也已
　　代谢知县差学宾
　　穷阎养疾曷奉亲懽乡校育材忽叨宾选喜不知于手舞感何啻于心铭窃以庠序之兴风敎所自故凡居于领袖夫岂具文欲共振于纪纲以成美化其或待以客礼不使混于生员必也不浮其名庶或相观而善如某者支离病体冷落生涯茅舍日髙炊烟未起地炉嵗晚冷灰不然多谢乡邻助供菽水然米仅周于囊底钱不半于杖头更值年饥寜能家给虽转死沟壑顾在已之何辞而逺弃庭闱实于心而未忍敢图寒谷亦遇大钧兹盖伏遇某官以孟轲乐育之仁行颍叔锡类之政谓饥所当恤何况于为士士所当急何况于有亲爰创此员俾霑薄俸缗钱之赐已不啻于中流之一壶廪粟之颁更强半于折腰之五斗少供母养一洗妇愁某自顾摧颓徒深感刻投桃之报知莫效于诗歌结草之图尚有符于传记
　　代县庠士友上张守尚书
　　县庠块处虽熟闻单父之琴幕府天开曽未拜尚书之履敢同青佩冒进黄堂恭惟某官冠世才猷摩空阀阅自昔父子兄弟入衣冠盛事之图维时学问文章超古今诸儒之右凛乎风力障彼波流方特立朝廷君子有恃而不恐暨出为师帅主徳无徃而弗宣厥今江右十州之民未忘廉公五袴之咏梦想四明之山水恳辞九牧于云霄眷兹千乗之邦困于积年之旱赈济有同于画饼流离殆类于奕棊洪惟圣心徒得君重诏飞丹陛欢动朱方遂移兾部之天来苏雕瘵遄沛傅岩之雨一洗焦枯穷阎已荷于拊摩多士尤资于敎育伏念某箕裘逺绍铅椠非长五十而无闻虽穷居之有腼三隅之不反曽退省之未甘曩制锦之误知俾横经而在列敢谓歴阶而上有同扬粃之前顾校舍虽具体而微而生徒乏糊口之计欲文翁之化逺覃于属邑俾郑人之刺不见于当今非皂盖从容之时拜手敬陈于下悃则衮衣归去之后噬脐徒悔于将来是用斐然成章伏而听命傥令学子不羡大田多稼之诗庶几我公无愧中沚菁莪之咏依归罙切敷序奚殚
　　代恭靖兄调建平尉谢钱总领
　　彤庭射防猥同西汉之甲科铨部程材更玷南昌之隠吏虽桂籍有惭于少壮而蓝袍均拜于恩荣幸而得之顔则厚矣窃以特恩之取士盖収累举之弃人以其更事之多庶乎阅理之熟然而阨穷已甚则惟务茍得血气既衰则乌能自强主父偃犹以日暮而倒行安昌侯尚以年老而防怨矧姓名未阶于九品而得失徒决于一朝阿世好则连茹以征忤时尚则饭蔬以没非其详审命义而不顾沟壑安能明斥利害而轻触雷霆如某者世业一防君门万里抱遗经究始终理粗识于尊王及大比兴贤能名获陪于选士对短檠而叹息拊长劒以悲鸣不慙仰吓之鸱恐作不鸣之鴈喜承清问例及陈人公孙复上于乡邦靡容逊谢贾谊少知于治体不惮敷陈谓政令造端于中书而恶出多门谓兆庶系命于东宫而盍亲正士笑仲舒之所陈大槩陋谷永之专攻上躬刘蕡之敢诵言自期不第匡衡之弗应令宜复罢归而乃甄收同李却之诸人调补过平原之文学靖惟侥冒厥有夤縁兹盖伏遇某官以道而事君求士以报国当临遣轺车之日正亲览奏篇之时择狂夫之言必有沃心之论献愚者之虑得无逆耳之嫌前旌甫届于崇台漫刺未通于涓府十万钱之愧已下及于衡茅一百里之行遂无忧于桂玉是谓曲成之赐敢忘特达之知四牡光华推毂已勤于此日洪钧坱圠铸金更徯于他时感佩罙深形容罔既
　　代建平尉兄谢李仓举闗陞
　　分曹下邑足未造于龙门荐士崇台名忽尘于鹗表不求而与乃前辈所责难于先正退省其私岂孤生宜得此于大贤冒以为荣歉然知愧窃以士贵更事而虑事深者或失之畏缩士贵有志而立志鋭者或过于作为故胡公天下中庸曽无补于世而贾生洛阳年少亦见废于时惟其外知穷阎之隠防而内推中心之恻怛有猷有守不激不随庶可当衮字之褒抑不负陶成之力如某者桑榆暮景棰楚卑官命素阨于五穷县更逢于九废财赋赤立官吏仓皇妻孥以阙俸给而归自安旅琐徒隶以无佣直而散力事羁縻重以年饥伤哉民瘼尚赖皇华之使曲意抚摩故令愁叹之民及兹绥靖然穷斯滥矣孰能御之职思其忧夜不能寐纵使情尽知矣犹之识道而闭闗借自心诚求之殆亦无面而作饼未遑逃责何敢求知兹盖伏遇某官以三馆之儒宗司九郡之民命博采舆人之诵以观郡吏之能以某终老犁锄艰难备歴一念田里食息不忘赐以甄収许其序进金非跃于大冶寳自得于深山靖念侥逾若为称塞穷当益坚老当益壮已肩报徳之心饥者求食寒者求衣尚轸时辜之念过此以徃未知所裁谨具启事尘献以谢
　　代张句容尉谢余帅举闗陞
　　鳯歴初开荐士耸瞻于连帅鹗书直上奏名乃始于陈人当嗟古道之不存岂谓吾身之亲见感铭心石愧负背芒百拜捧章三熏贽谢窃惟荐举一路侥幸多门其在于今厥有定价可为太息也已尚忍重言之哉其或不与俗同难以货取则必由于夙契若孔李先君出于名门如王谢子弟否则借势于金张许史为之増重结交于王贡萧朱相与游谈庶从之也轻得之孔易或逢知已而不俟问人亦须扫舍人之门勤于造请贡小夫之牍力于恳祈乞有类于墦间巽不止于床下虽至再三而不惮庶几万一之见収如某者圭荜寒生布韦下士鴈塔竟辜于壮志鹿鸣几误于升歌少不如人况乃日暮而涂逺思不出位敢忘夜寐以夙兴至于选人之用举员职状之优令削皆梦想之不到岂觊觎之敢萌况路别九州府分五县秩自八品以下员且百数有加以言其材皆一国之士与天下之士而观所主非贵戚之卿则异姓之卿况蟠木之先有容且囊锥之末立见有如么麽重以衰残固宜反求岂应妄想故若主人之鴈寜死不鸣亦知大冶之金岂容自跃敢意首春之举乃先迟暮之人用匪时须学无师法愧一长之犹歉岂二者之俱优虽穷居抗志之素坚然临事求功之莫集未知称塞误辱品题兹盖恭遇某官受三圣之知而握一世风俗之枢机承上相之传而为四海人物之宗主谓必与夫求者则奔竞之习胜惟自后而先之则恬淡之操成所以度越众人而甄収真足骇动流俗之观听得非所兾宠至若惊某敢不仰佩洪私俯坚素节过北冀増三倍价或舒窘步于他时为南丰持一瓣香敢誓寸心于此日其余归向罔既叙陈
　　代张穿山盐场回交代
　　杯酒接殷勤之欢恍惊昨梦尺素述交承之好忽奉先施仰体谦光俯慙防陋窃以鬻海之利实为足国之方有若通山创于近嵗规为茍且条约濶疎非两贤之相承讲若画一则不才者继至何所折衷某官探学海之渊源作词林之根柢枫宸赐第马蹄蚤踏于春风梅隠效官犬吠不闻于夜月宜遂列北门之直犹俯临东海之滨天惟棐忱地不爱寳熬波出素论功独最于攸司泛水依红赞画更裨于大府方鹗书之交上正鹏路之宏开虽及瓜之期犹有数月之隔而行李之使已勤一介之来盖恐其意气衰頽而迟迟其行且惩夫世俗薄恶而恋恋不去风义若此报称谓何伏念某屡战文场一官暮景由南昌而徃不复反虽本夙心顾东臯之存者几何尚须微禄适里中人之过誉荷部使者之误知俾越中铨之拘挛而从外台之辟置去秋重有于侥幸累日得奉于从容忽拜手书如承面命果作醎之羡知莫踵于前芳推告新之诚尚有须于后防
　　代侄【用辰】谢乡举
　　考西周之制犹昧指归贡北府之英忽尘首选矧惟同产亦预偕升非大贤曲赐于包荒则小子曷由而并进粤自三代之泽既斩而六官之书不传重以始皇疾恶特甚而焚灭无余孝武凟乱是云而排弃弗録虽七略总序仅见取于刘歆而六国隂谋未释疑于何氏以至郑众之博而莫明书礼之异贾陆之通而未知乡遂之分天之未丧斯文要必有待后之一遇大圣乃可举行雅尚此书亶惟昭代学省与六经而并列举场惟三礼之独优熈寜大臣谓以之而致君元丰圣人亦因之而定制由此选者厥惟艰哉非如郯子之对叔孙深明龙鳯之纪又若蔡墨之答魏献详推社稷之臣岂足陈作者之前而遂玷褎然之举如某者月评素下天分不髙学礼于过庭蚤承慈训倚门而望汝乆负心期盖屡困于防头未免失于交臂论秀而升之学虽尝居阖郡之先观光而宾于王乃不预造廷之数栖迟三载俯仰一防乆冥心于虫臂防肝岂过计于鸡口牛后忽闻芝诏又下棘闱郭隗登台已独先于羣彦季方为弟亦滥缀于后陈人谓为荣已独知愧所自喜者盖亦有之疾痛呻吟内寛病母之意尘埃奔走外纾严父之懐兹盖伏遇某官以冰清玉洁之姿富川纳山藏之量词源浩浩笔阵翩翩双鳬之飞已推县最一鹗之上盍践朝行犹尔低回飜然外补江山佳处已不孤欧文忠之诗风月平分更可续苏长公之句鼎来别乗适启贡闱既补周乡老之献书更参汉郡守之劝驾以致樗散亦预甄収某敢不勉所未能期于有用秋风浩荡已同鴈序之飞春浪和融更借龙门之便过此以徃未知所裁
　　同前
　　秋闱较艺旧愧在于卢前天府登名今复陪于汉杰矧三邑俊彦猬毛而奋独一门兄弟鼎足其间虽粗慰于庭闱抑有惭于乡党自朝廷立糊名之制而场屋絶取士之私固有通榜居多同气而不累于偏亦有阖郡弗荐一人而不嫌于寡凡预此选皆惟其才如某者四十无闻已愧于孔门三百设官未详于周典故鹗表虽联于季氏而鹏程尚阻于南溟风雨对床共守过庭之训云霄得路誓殚报国之忠宾兴之诏又下于九天彚征之吉寜忘于此日人曰一之谓甚我则再而不衰荷朱衣之弗遗俾青氊之仅复数列侯之位次虽尚愧于曹参第进士之词章喜犹先于杜牧非借使星之照曷持文鉴之平兹盖伏遇某官性资髙明识度凝逺迹其平日履屐之间无不得人推此诚心吐握之顷惟恐失士方十万灶正资于给饟适二千石稍缓于驱车爰奉廷纶暂纡郡绂恪遵成宪申饬攸司端以棣华独仰公门之盛遂令茅茹亦连寒士之家某敢不仰借吹嘘勉图奋迅广寒丹桂傥共折于髙枝岱岳青松当益坚于晩节
　　代侄【崇隽】谢乡举
　　秋闱献赋慙无掷地之声天府登名猥玷铸金之列矧先鹗表更属鴈行荣萃一门感深六腑窃以法制虽曰由旧人心贵在作新自文体变于欧苏以来里选详于熈丰而后人物之盛古昔所无习乆而防或者析言而破律事乆而玩居然废法而徇情其在于今深惩厥属当大比申饬攸司择雄深雅徤之文以为标凖选公正聪明之士以肃纪纲既伐柯之则在前而乱苗之莠已去冒滥者削迹浮靡者革心宜得实能以副公选如某者雕虫是习刻鹄未成生理索然仅叹短檠之在亲年老矣岂忘三釜之营结发鸡窻刳心蠧简固尝终夜不寐盖亦靡日不思时当天日之清明令若雷风之鼓舞相连茅茹有韡棣华三人之行虽怅一人之失前车之覆亦幸后车之収敢云难为弟难为兄共喜升于乡升于学重愧壎篪之末至乃参律吕之前陈兹盖伏遇某官霁月英姿阳春淑气文采中郎之嗣风流伯始之家叶县飞鳬已喜云霄之近治中展骥俯从风月之分适周乡老之献书佐汉郡守之劝驾以致么麽亦预甄収某敢不仰体误知益坚素履擢礼闱之桂傥少慰于双亲看长安之花肯但同于余子过此以徃未知所裁
　　同前
　　窃以徃嵗宾兴取数偶符于商颂今兹旅进登名复玷于箕畴顾月评所升几何而云路可阶于此矧惟一鹗之荐乃容二鳯之偕人以为荣已则知惧自朝廷重科目之选而士子病场屋之艰故虽以公孙之才名犹难再举必有若苏氏之兄弟斯可同升矧惟吾邦号曰多士选几百一差在毫厘又叨茅茹之连允属棣华之韡如某者早闻诗礼粗识简编半世鸡窓辛勤已甚双亲鹤髪喜惧并深鴈行昔忝于齐飞鹢退未酬于始愿喜青氊之克复更防衣之相辉矧以名闻适当中立虽惭周士见称洙泗之间尚友唐贤得伴瀛州之选靖言侥冒实有夤縁恭惟某官以玉立之英姿钟金行之劲气虽家传之学独妙于当世而陆沈之士不忘于盛心当细栁连营正资转饷适丹阳重地暂倚折冲祗承明诏之颁式谨圣贤之献申明宪度加重礼文遂并衰宗获参诸彦某敢不相戒于风雨对床之夜加勉于云霄接武之时要使功名不落余子之后肯图温饱上辜国士之知过此以还未知所措
　　代侄【应龙】谢乡举
　　窃以艺专虫篆难升孔氏之门祥叶鳯鸣适应轩辕之律鼎来捷报喜动慈顔幸乃自天恩归有地洪惟得士莫盛于国家载考设科率本于词赋固有玩举子之业于平日而设元辅之器于异时须要不愧于子墨客卿斯可见推于乡老郡吏如某者素安拙讷何有见闻问一得三早伤于孤苦骈四俪六长乏于师承恐坠箕裘勉亲笔砚七秩之母已当喜惧之年百畆之田无非朘削之日又内外不啻百指而饥寒皆切一身难哉固穷赧然往敎势非得已心实自知倐闻明圣之朝又下贤能之诏献荆山之玉敢惮楚囚聚咸阳之金偶符秦铸矧阖县或仅荐其一而吾门乃并列者三傥非卿月之照临曷致士风之振起兹盖恭遇某官渊源家学冠冕宦途以弹压天府之余才当饟给日畿之重寄适当守将留滞西淮爰以王人下兼北府钦承芝检加毖棘闱遂令衡鉴之官不轻所予亦使草茅之士得效所长某誓与鴈行少图鹍化广庭赐防傥遂拜于明纶直道事人誓不愆于素节
　　代侄孙【子勤】谢乡举
　　考制度于六官缅想八百年之盛兴贤能于三邑猥介十七名之中矧惟骈肩而前实乃同堂之季光生寒族喜溢慈闱粤自姬公致太平而成是书至于战国恶害已而去其籍幸秦汉而下传犹未泯而隋唐以来用之不精天之未丧斯文必将有待后之一遇大圣可举而行熈寜大臣谓以之而致君元丰圣人果因之而定制由此其选亦大惟艰如某者弱植弗强深居无与蚤禀过庭之训中罹陟岵之悲弓冶箕裘深知当绍简编灯火其敢不亲岂意庸疎遽叨选举引领而望虽惭荀氏之龙继踵而来犹具穆王之骏况场屋相望于六载而父子同占于一经五防斑衣虽莫追于亲育青氊旧物喜不替于家传幸出非常恩归有自某官探列圣不传之秘受两朝特达之知中外践扬声猷赫奕淮壖揽辔犹推保障之功闽峤建台独仰冰霜之操九列已髙于卿月一麾犹镇于江天实惠徧于惸嫠隣邑仰如父母属当大比祗奉明纶申饬攸司不为文具盛服临送式张体貌之崇防笔亲题更示姓名之宠眇然寒陋有此遇逢当益厉于初心求不负于知已跃桃花之浪遂越禹门聮棣萼之华更符周雅

　　漫塘集巻十六
　　钦定四库全书
　　漫塘集巻十七　　　　　　宋　刘宰　撰四六劄
　　通镇江赵守【范】
　　窃以孟秋谨月甘雨应期恭惟某官以天上星辰主江邉风月山川改观宗社发祥台动止万福某乆矣卑栖睠焉髙仰飞沈异势拜伏无阶兹审锡命帝宸陞华匠监大江之左正依玉节之光二浙以西更借金城之卫岂但楚尾吴头之故有烦召父杜母之来知已布于教条敢敬陈于贺牍某官英姿霁月爽气澄秋读人间未见之书为天下有用之学青油幕下正夜观之吟赤白囊中忽报夕烽之警一鼓作三军之气十乗代元戎之行隂阖阳开孰测六竒之用风飞雷厉屡推千里之锋武夫悍将奉命以争先儒生学士动色以相贺陆抗守邉之略信不愧于伯言孝文前席之思欲亟见于贾谊内徧仪于华贯外洊领于蕃宣甫兹建台又尔易地盖兵之可用古独称于京口而谋之未寝今犹虑于淮南望公之来真以日而为嵗闻令之下皆涤虑以洗心贪夫骨寒黠吏胆落乖争侵暴足知屏息于阎闾风采精神信可折冲于樽爼愿益体古人恺悌慈祥之意以一洗积年愁恨叹息之声庶成保障之功即正枢机之任某蚤以多病自弃明时再冒招延一无补报俛焉耕凿免于饥寒一防为氓幸遇滕君之仁政万间庇士敢祈杜老之欢顔谨勒此代其身致敬于庭下意陋辞拙且不娴彛式有乖事上之恭以度外处之幸甚
　　慰赵守冬至
　　微阳肇复庶彚潜通恭惟某官当南路之日初回望太行之云益逺一诚哀慕五内分摧然念大江之南正资固圉长淮以北更借折冲惟深抑于至情以导迎于和气某才非毛遂虽莫预平原之十九人颂拟奚斯惟遥祝鲁侯之万千嵗无由面控仰丐情原
　　回韩守【大伦】
　　专价鼎来华缄下坠细字识隆谦之过多仪钦厚意之将四端出红女之机应念授衣之十壶遣从事之饷尤怜把菊之情锦荔螺头以慰其束苴采荼之劳彩笺兔颖以写其登山临水之感记存良厚报称谓何某官家传盟府之勲身服圣门之敎方急符狎至常思田里之寛虽画防森罗每想林泉之乐淮阳信汲黯所薄河内愿冦君之留惟酌民言勿专已计某少而落落老已昏昏了无邹谷回春之能徒有楚客悲秋之赋无衣而何卒嵗已幸纾豳俗之忧醉酒而歌太平尚复见周家之盛颂言及此感叹兼之谨勒此代其身谢于庭下
　　回韩守请鹿鸣
　　以汝南月评之朝举周官嵗贡之礼不遗衰晚亦赐招邀仰惟二千石之尊劝驾惟谨固应大七十之老扶杖徃观窃以道同相谋诗歌必类方食苹之雅咏散入筦弦正连茹之羣英进陪樽俎讵宜此处可着陈人用控忱辞仰祈矜照辞齐王出东郭此心实异于孟轲从江州游庐山他日傥同于元亮
　　回韩守减苗斛劄
　　轸念一邑九乡无告之民尽革三防八胜并縁之二斛颁下万众懽呼某列在受防同深戴徳惟徃事有当惩创而细故尚须讲明小民所输仅止防胜则防胜亦所宜更【更乞造防一二面发下则小户受赐者尤多】黠吏所増常始勺合则勺合亦所宜戒【乾道中太守陈天麟侍郎总计仓场诸色合用定为三防八胜许人户自行斛防后却更于三斛八胜上増加】窃乞明述旨意详载文移【其説四斛三升逐项各色将来不许更添】庶勒之坚珉可垂于永式而播之雅咏尽揜于前闻某敢因下问之先辄忘上凟之罪仰祈宏度特贳严诛
　　回韩总送贺新除礼
　　铜虎分符已最治平之课木牛给饷益专总督之权民歌今袴而昔襦士喜投石而超距事闗军国懽动神人某曽未贡于贺牋辱先颁于问餽矧惟衰晩允借吹嘘起之问馆之中畀以容台之属实以抱病有负知音方力控于忱辞讵敢当于厚意仰祈度俯谅愚衷
　　回韩总贺符请乡举
　　小儿末学滥随场屋之后尘大比兴能偶占州闾之前列由子弟之敎曽承于子产而礼乐之光尚贲于周原致侥冒之若斯实夤縁之有自犹未伸于摧谢已先辱于匪颁老深防犊之懐曷胜感佩书拜双鱼之赐更切欣荣
　　回何守【处乆】送贺七袠礼
　　恭惟二千石已寛愁恨叹息于民间更喜七十翁得遂嬉戏游遨于境内特颁盛礼以宠衰年锦心绣口之文铁画银钩之字粲然二妙藏去足以为荣副以多仪并受寜得无愧谨拜从事之辱余授使者以还南窻容膝之易安拟粗全于素守北面稽首而再拜尚曲谅于愚忱【时郡守被旨逮遣】
　　回张平江【嗣古】送七袠礼
　　恭惟二千石方苏愁恨叹息于东吴颇喜七十翁得遂嬉戏游遨于北渚【所居山名】爰因新嵗遣贶盛仪使内得以供鱼菽之祭于家庭外得以侈鸡黍之招于邻曲更遣文星下照老景増华意厚而勤感深以愧歌虽寡和未能措巴人之词夀欲作朋尚拟继鲁侯之颂其为臯缓敢幸容寛
　　回吴守【渊】到任
　　窃以日怙昼长凉惊秋早恭惟某官当劳来还定之时行平易近民之政百神呵防千里懽呼台万福某比者乡闾不幸戎伍挻灾火盗相因家室莫保灞上将军之如戏固失防闲潢池赤子之无知亦几扇动肆烦趣驾以任抚绥之寄甫遂合符即収荡定之功某官以世真才膺时妙柬河南治平之最已光于前人浙右澄清之功未忘于旧部故赏罚之行坚如金石而号令之布疾若风雷曽不崇朝集此成绩某虽再谢诲函之辱曽未一修属部之恭赐以风仪光之云翰二千石为礼厚矣七十翁何徳堪之精缣非野服所宜厚币非防甿敢受用敢服归于帑吏余悉敬领于使人更有愚忱敬陈别纸盖必小惩乃可大戒而无逺虑必有近忧并祈髙明深赐识鉴
　　回吴守中秋送物
　　五马人生贵方仰窃于余辉明月今宵多忽鼎来于嘉饷富哉腊酿美矣霜螯饼饵芬香果实罗列具形真染皆铁画银钩敬诵好辞信金声玉振自惟衰晚曷称抚绥袖漫刺而弗前愧祢衡之不敏舍正堂而安敢尚齐相之矜原秋气益髙边尘未靖身安而国可保尚谨节宣内修而外自攘更祈翼賛伺颁召节即贡贺牋禀谢不防赐察是望
　　回溧阳徐百里【谓礼】
　　敬领长牋兼承真翰币实于篚仰钦厚意之将经必有权更感诲言之及顾惟衰朽曷副矜存某官粹然天姿凛乎风节推传家之学为作邑之方去恶如去草之农夫何忧掣肘爱民若爱子之慈父孰不倾心伫观三异之成即听九迁之宠某少焉不学老矣无能被毳荷氊身敢专于衣帛胶柱调瑟理更昧于折衷张公大谷之梨放翁东野之集敬已下拜其敢引辞文绣精缣琢雕燕器既越人无用于章甫宜少陵卷还于锦衾两地相违曽不异犬牙之入尺书可寄尚无忘鴈足之传感愧惟深敷宣罔既
　　回邑官请送龙
　　龙无求于我古语有云贫者不以财礼经明甚况上户非闗于下户官居无预于私居若欲致之座隅吾则必在汶上伏幸台察
　　回闽士惠启
　　承举玉趾赐以临存且贶瑰词加之贲饰有如衰晩何克堪承某人绍山之传钟闽岭之秀将鹏飞而直上姑鹊绕以求安顾惟里社授馆之家皆为场屋掘井之计故乡人似而喜谓可朋从虽君子至于斯未遑宾礼况某老矣无能为矣虽言之谁为听之恐厪行李之乆留谨凭尺楮以为谢尚惟寛假洞照诚忱
　　谢殷生惠诗
　　市防之隠缅想古人衣冠而来喜见吾子矧出新制罙慰鄙懐某人豹隠雾斑蠒藏春绪两端之叩怅莫登孔氏之门万丈之光尚有味韩公之句敢因厚意遂效寸诚业在贩缯功虽髙于汉将学如断织言当念于轲亲拙语不知剪裁髙情幸略邉幅【家有防帛铺】
　　谢蔡亲惠雪糕
　　半月之疾累与死隣数日以来渐有生路忽承云染兼贶雪糕味愈百牢光摇六出裹饭食子桑之病仰钦陈义之甚髙撒盐夸谢氏之工却媿儗伦之未穏其为欣忭罔既敷宣故因苍头之回谩致素书以谢率略知愧照察是祈
　　答余兄惠诗
　　自逺来访出衔袖之书以义见规俾弹冠而仕愧辱君重怅未我知盖鹪鹩巢于一枝足以自适而驽骀责以千里岂其所长矧惟疾病之躯非曰髙尚其事一痛哭六太息君宜勉防于治安二不可七弗堪我已即安于懒散不遑欵接并告矜原
　　回司马提举【述】
　　阳春布泽卉木生辉恭惟某官振扬风采耸动日畿羣听具孚百灵胥卫台动止万福某以昔登门之旧为今受防之人越自建台不胜贺厦顾以二十载不违逺之拜八九年阙承之恭不敢率然惟勤仰止敢祈义防曽不遐遗亲染诲函以垂下问某自惟衰惰何克堪承展玩再三感藏千万仰惟某官潜心正学济美名门布武周行弥属缙绅之望分符江国即腾襦袴之谣九陛简知六条分察顾惟乡郡两邑之旱乃列城去嵗所无辍上幕以逺来知穷阎之有赖某幸托二天之庇敢辞一日之劳顾疾疢之已深欲奔驰而不可有孤隆委曷逭严诛尚丐寛明俯赐矜宥
　　婚啓
　　定诸葛氏
　　起草庐之顾赫奕家声分藜杖之光寂寥世裔冒贡婚姻之请亶由声气之同某人四徳夙全允谓有齐之季女而某人一经是训自惭新学之小生敢期鳯卜之谐式遂鸾胶之续礼严纳采敬阐初仪诗咏宜家尚谐永好
　　定周氏
　　令行细栁赫然先烈之传光射青藜乆矣斯文之坠许聮姻娅祗佩谦勤某人姆训是循卜方符于鸣鳯而某人身修粗谨选偶预于乗龙敢云声气之同谅有夤縁之自纳吉纳采愧未究于弥文宜室宜家尚克谐于永好薄礼端遣别牋缕陈
　　聘张氏
　　二姓共学如管鲍交诸孙缔姻直秦晋匹谷旦将偕于佳礼芜辞敢荐于愚诚某人妇徳妇工见称族党而某人儒言儒行未涉津涯所恃通家遂忘非偶实币帛以将意其敢亏五两之仪欲男女之及时尚无爽百金之诺
　　定倪氏
　　传美意于伐柯乆钦髙义却烦言于采葛忽是定期敬贡柔牋以将薄币某人禀姿之正展也宜家侄某赋性之刚勇于迁善况甚知丈人之厚必不为小人之归鸣鳯之占已幸式符于此日乗龙之喜更期不负于他时
　　定郭氏
　　曲阿故家旧连阡陌句金寓里近接闾阎既草木之味略同且葭莩之契不一遂聨姻好实副心期某人毓徳柔嘉颇志女工之事而某人禀姿庸琐粗知子职之供尺素陈诚百金得诺涓吉之日敬修不腆之仪称家之宜尚逭求全之责菲然薄礼具于别牋
　　聘郭氏
　　乐男女之及时人情所共实币帛以将意古义可稽方君家简求玉润之良而妷子误中金屏之选其已乆矣迨其吉兮宜其家而于归不胜幸愿之至送之门而必戒尚祈训饬之严不腆聘仪具陈别楮
　　定汤氏
　　合二姓之好荷不遐遗修六礼之初愧成臯缓涓辰得诺斋宿贡诚某人毓秀闺门义多陈古某人授经庠序学未知新许从甥馆之游更愿师资之益志同方学同道适我愿兮男有室女有家永为好也
　　聘汤氏
　　合二姓之好夙拜诺金陈七日之仪敬将薄币深惟至意颇略弥文顾惟犹子之愚未待先生之训兹为幸矣可遂符鸣鳯之占更赖敎之使不负乗龙之选
　　定王氏
　　道义之交孰有逾于昆季乡党之议谓宜缔于婚姻虽君为竹林宦达之家而某乃莲社栖迟之侣然同声相应外此奚求某人毓秀闺门夙全四徳而某人从游家塾粗守一经几年传似于好音今日得谐于成论肃陈礼币具列副缄谓此郎未有如兹实上欺于衡鉴曰孺子可教矣尚几曲赐于甄収
　　聘王氏
　　曩伸恳请婚欲及时既荷矜从礼应纳聘自惟寒陋莫称宠绥某人许嫁以来益懋宜家之徳而某人既冠之后当为授室之图辱原向平之心不靳季布之诺迨冰之未泮及桃之始华当使御妇车以行亲迎庶因留甥馆而便师承曰不汝违敢忘君赐傥其可教岂惟寛防犊之懐幸而有成亦足副乗龙之望
　　定袁氏
　　幼孤儿弱冠方成曰未有室大丈夫以气相许言就其居虽云赋分之自天亦幸栖身之有地令女言容夙备尤髙咏栁之才侄孙伉俪欲谐喜遂附萝之愿可但二姓之合庶几五世其昌敢贡菲仪并伸下悃子壮而赘已敬奉于成言亲老而贫尚时容于及愿
　　聘袁氏
　　既问名而纳聘婚姻之常非受币而不亲圣贤所戒敬稽徃训冒贡菲仪愿方同气相求夫岂以多为贵子之出赘当谨奉于成言妇以事姑尚无忘于此义
　　聘潘氏
　　合婚古所重既已有期纳聘礼之常其敢不敬某曩为从侄孙而缔姻议君亦以令侄女而惠好音既二姓之好克谐岂五两之仪可畧实以箱篚深惭币帛将意之微宜其室家预有男女及时之喜
　　定孙氏
　　三十年笃叙于姻盟不为无旧一再世获聫于亲好信亦有縁繇父兄当日之游从遂男女此时之配合某人姆仪是则亶谓有齐季女之贤而某人师范方亲寜免新学小生之愧敢自谓秦晋之匹幸复继朱陈之姻谨饬柔牋肃陈薄币懿氏卜妻敬仲已获符鸣鳯之占李监流咏少陵尚不负乗龙之选
　　代汤氏定赵氏
　　枌榆地近相望一舍之间草木味同遂缔二家之好知夤縁之有自愿欣幸以何多伏承某人有徳有容亶谓天潢之秀而某人学诗学礼拟攀月窟之华荷采菲之不违勤执柯之屡至实于箱篚虽有惭五两之仪报以琼瑶尚不靳百金之诺
　　代张氏定丁氏
　　缪长宗盟弟子是为犹子为求嘉偶名家孰若外家冰清矧若于妇翁桂香犹浮于仙籍方求婿可比温峤而问名乃许柯咸伏惟某人毓秀闺房可但吟于栁絮而某人撷英艺苑方拟踏于槐花既同气之相求故不疑而何卜续旧姻于五世岂惟符鸣鳯之祥占喜色于大门或可遂乗龙之近初仪不腆别笺具陈
　　回汤氏定礼
　　子也犹子已托旧姻亲无失亲更勤嘉命矧舒祺左师之甚爱愧谢妷道韫之非才币帛以将门防有喜某人公侯之别天将兴之而某人闺阃之中礼无违者偶执柯之不逺荷采菲之弗遗书惠双鱼已戢相先之谊占符鸣鳯更开有永之祥
　　回蔡氏道日礼【时恭叔兄居朞制】
　　鱼封委贶中有尺书鹿币纳成数逾五两拜礼文之有炜感契好之相先顾伯氏尚牵手足之私情俾小子代布腹心于下执若稽古典莫重新婚七日为期虽敬承于命戒再思后可幸更审于事宜
　　回蒋氏定礼
　　奉诏校秘书愧家声之乆堕脩史称良笔钦祖徳之有传虽相望十里之间曽未有一日之雅鱼素忽传于至意鳯鸣亦恊于吉占天实为之念不及此伏承某人金玉之质蚤自爱重而某人箕箒之事粗知服勤荷葑菲之不遗喜丝萝之有托实币帛于箱篚已佩先施报桃李于琼瑶居惭徃训方崇永好愿畧弥文
　　回蔡氏定礼
　　传中郎之业夙仰名门校东观之书有惭末裔再四许聨于姻好异同敢徇于人言某人蚤嵗为儒师承不废而某人弱龄失父姆训粗闻谅自欲进修之及时亦岂待警戒之有道实之币帛敬佩勤诚报以琼瑶祗慙古义
　　回洪氏定礼
　　男女婚姻亶为古义乡里孝友无如公家非曰择而取之盖有幸而得者不辞早计敬拜先施某人家庭之间自得师资之益而某人闺门之内粗知姆训之遵猥辱鱼封许谐燕婉端有夤縁之自敢云声气之同意以币将深有慙于报玖礼必亲迎须少俟于及笄
　　回张氏定礼
　　作二京赋钦世业之有传校东观书愧家声之弗绍幸两翁旧偕于里选而一防相望于邑居声气不殊游从良厚宜超俗见遂缔姻聮伏承某人开爽之资学如不及而某人愚鲁之质礼则无遗纳采粲然拜嘉感甚丈夫愿为之有室寜敢后于于归良人仰望而终身祈不孤于所托
　　回黄氏定礼
　　一牛鸣之相近乆钦声气之同双鱼素之鼎来忽奉婚姻之请非望所及为喜可知某人东观读书不替家传之旧某人列女有传敢忘先训之贻荷采菲之弗遗介执柯而非逺一言以为信已敬拜于嘉音八世莫与京更愿符于徃卜








　　漫塘集巻十七
　　钦定四库全书
　　漫塘集巻十八　　　　　　宋　刘宰　撰杂文
　　劝农文【代外舅梁总权镇江府作】
　　劝农郡守职也守未至部使者适摄事可以为具文而不加之意乎使者来是邦三年矣尔地之尔赋之重岂惟使者知之圣天子盖甚愍焉故比年蠲丁赋百万实始此邦兵兴政烦而是邦独晏然无异于平时顾不甚幸欤然而力田尚寡浮食尚众则有由矣夫狃于私贩之利而轻于冒法倚台省诸司之近而果于终讼凡此皆害农之本岂惟违天时失地利且凶于而家害于而身是可不深长思欤父老其敬听斯言归而告诸子弟相与专心致志服田力穑以无负圣天子优防此邦之意
　　泰兴县劝农文
　　劝农令之职不可一日废每歳仲春出郊而劳勉之盖曰谨其初也尔父老其敬听令言凡农之害有三令实司之一曰夺其心二曰夺其力三曰夺其财豪民梗之而不能制奸民扰之而不能戢或侵其疆或讦其私或负其直或攘其有使吾民怏怏然有懐弗伸而惴惴然畏祸之及耕弗克深耨弗克易卤莽灭裂以茍朝夕此之谓夺其心工役繁兴狱讼滋炽事虽微而追逮者众理虽明而淹延弗决一事未巳而一事继之吾民赴期防之时多而治稼穑之时少或耕而弗种或种而弗耘此之谓夺其力赋敛有常渔取无度或名为公家兴作或并縁上司行移官収其一吏没其十重以兼并之家因债负而再倍凖折僧道巫觋游手之辈托佛老鬼神而诳惑乞取使一嵗之入不足以供一嵗之出冬暖而号寒年丰而啼饥此之谓夺其财夺其心则弗康夺其力则弗专夺其财则弗裕有是三者虽日登进父老而勉之耕督之殖犹为具文也况一日之劝而欲责其终嵗之勤耶令起于白屋凡父老蕴而弗言言而弗尽者令略知之继自今以徃凡害农之事如前所云令念兹在兹敢不良图怨谤黜责非令所惮父老归而语其子弟相与专心致志服田力稼虽休勿休或犹有遗害则相率而告于令令弗敢辞
　　劝尊天敬神文
　　盖闻非其鬼而谄祭之圣门所戒假于神而疑众者王制必诛敢述愚诚少禆明见自有太极已肇一元既分三才而为三乃播五行而为五嵗月欲其无易定为三百六旬寒暑难为骤更次为七十二一言以蔽大徳曰生其在人也或饥寒所侵或饱暖太过或起居之无节或喜怒之失中或醉而风乗或虚而邪入乃成疠疫各有源流气相薰蒸人易传染所以不能免者亦由有以召之傥感受之初澄清厥念择医必审用药必精幼小则乳哺者以时长上则侍奉者唯谨意之所恶勿置其侧口之所嗜必度其宜又同居之人各敬其事勿相戏嫚勿致惊呼身虽忙而涤濯洒扫不异平居心虽忧而衣服饮食不愆常度如此则真气还而何恙不已内志正而何邪可干乃不反之中苐求之外俚俗相扇淫祀繁兴其一曰祭瘟所在市防皆有庙貌或肖虎兕或像虺蛇或手足妄加或眉目倒置夫物各从其类而人必儗于伦岂天地造化之功作魑魅魍魉之状况至贪者皂隶有不取之赃至贱者乞人有不屑之食曽谓坱圠钧播而乃饕餮盘餐理固甚明人可自晓至于用医药以救表里亦须托杯珓以决从违致取短舍长当汗反下去生已逺之死固当所掷枯节朽根何异长挺利刃其次曰斋圣又其次曰乐神昼夜留连男女混杂冥顽之童附而为鬼鬼固不灵腥臊之巫降而为神神亦可耻妄言祸福以绐昏愚牲十余不供一夕之需香数套仅充一爇之用其他诱取胁取不使闻知见知固有妇欺其夫子隠其父厥费无艺岂实有余或典质而一缕无遗或假贷而倍蓰计息以致资产破荡老稚流离深原其情有甚于盗又病者欲疗而禁其服饵老者须肉而絶其肥甘投以符水不问症之隂阳聒以鼓乐不恤体之烦燥使生者不得尽其力死者无所伸其寃揆以刑书合坐故杀甚至奸欲逞而杜其来往之亲戚言不騐而委其祸祟于先亡使和顺之俗变为乖离孝思之心更为怨詈则诬蔑天理壊乱人伦贯恶之盈非赦所及顾无士师之权以执有罪无先圣之道以正羣心徒抱拳拳未免喋喋傥能崇徳辨惑曽不以人废言庶刷神羞不累其聪明正直且瘳人瘼同底于夀富康寜
　　防问
　　一
　　问水旱有祷礼也抑有可疑者天子祭天下名山大川诸侯祭名山大川之在其境内者故曰三代命祀祭不越望楚昭亡国之余河非所祀季氏旅泰山孔子伤之而今也五岳之祀徧于州县礼欤古者有豢龙氏之官则龙者天地间一物耳故龙鬬于洧渊子产弗祭祭于山林川泽丘陵之神云者谓其神足以使物也今也水旱之祷乃不于神于其物礼欤神不歆非类民不祀非族故晋不祭鲧被发野祭辛有忧之而今也社稷先贤或旷不祀或虽祀不敬反取西方异教之神如其俗而敬事之礼欤法施于民以死勤事以劳定国与夫能御大灾能捍大患则祀之皆谓生有是功则意其死有是灵曰农曰弃曰契曰后土由此其选否则所谓假于鬼神以疑众者今也舍史传昭昭之意而取信于荒忽诞谩之词生无其人死崇其祀礼欤伊欲据经典之旧以正习俗之非欤则云汉之诗曰上下奠瘗靡神不宗又曰靡神不举靡爱斯牲盖忧民之忧不得已者如此且有其举之谁能废之伊欲徇习俗之非而无所讫正欤则淫祀无福行之何益诸君必有见于此愿详陈之
　　二
　　问侍从天子之近臣朝夕论思日月献纳固其职也然尝有疑于此周官六卿分职冢宰总之则宰相之任下此则大司徒等犹今之六曹尚书又下而所谓小宰等则今六曹之贰皆侍从之选矣而分职秩然不相侵紊未见所谓论思献纳者至师氏之诏王媺保氏之谏王恶内史之受纳访若庶几矣然考其官不过司徒宗伯之属考其秩又不过中大夫下大夫之列岂六卿之长之贰位髙职尊言责所不及而任言责者固不在近臣欤汉以御史大夫列于三公下此则太常光禄卫尉太仆廷尉鸿胪宗正司农少府谓之九卿以今凖昔亦侍从之选已汲黯尝为九卿以故惟愿出入禁闼补过拾遗郑当时闻人善言进之上间未尝不言天下长者然李息为九卿竟不敢言张汤事魏其武安之争虽韩安国郑当时辈为当时九卿皆无敢明言其它如至上前而背同列视上意而为律令不可槩举至国有大议则忠言谠论徃徃得之博士议郎贤良文学则于论思献纳何取焉恭惟主上虚心无我公听并观延纳谠言辅成至治内而百执事之轮对外而监司郡守之奏事固有闻必言有言必尽矣鸣玉曳履于殿陛之间号为天子从臣者独玩愒而无闻何欤岂六卿之长贰无预于言责周制然欤抑依违于是非之间而观望于可否之际未免汉人之余习欤诸君其详考而歴陈之将以复于上
　　三
　　问固圉折冲之道无他曰兵而已国朝聚重兵于京师以镇四方其后以东南去朝廷逺缓急难于调遣始制将兵于制阃而分路置将以统之则今之禁军是也近来法禁寛而人情防诸州禁军徃徃散为皂隶之役使内郡有一朝之警将何所恃两淮用兵以来以三衙大军不可尽出而江上诸军不能深知险易始召募民兵与北人之来归者合而用之则今之忠义民兵是已而年来归民之土著者徃徃毙于转徙而北人之来归者徃徃难于检覈则外郡或有前日之虞胡以待之迩臣知其然故请申严役使禁军之制而讲求狙诈作使之説夫禁军之不供它役宜也然彼固因役以为利矣恐拘于营伍生意无聊或足以激一朝之变忠义之人广务招纳宜也然逋冦叛卒色色有之恐置之邉陲知我动息或适以滋他日之患二者非细故也愿闻其説
　　四
　　问兵之用间尚矣然昔之论者以为水能济舟亦有用水而覆没者盖我用间以间人人亦用间以间我善用之则彼间为无用不善用之则我间为彼资彼我之间或得或失非明智孰察之盖尝考齐田单之间燕汉陈平之间楚则我以间而成者也若胡间信郑武公之亲胡而卒为郑取秦间信赵奢之畏秦而旋为赵袭则我之间其可独恃乎赵信秦间用赵括而丧师齐信周间杀斛律光而亡国则我以彼间而败者也郑国为韩间秦而秦卒以兴苏秦及张仪为间于秦而秦卒以伯则彼之间其可独弃乎迩者廷臣之论以比嵗蕲黄之警出于仓卒不虞昌言于朝以用间为急务至哉此言然用间之难乆矣必以诚待之欤则汉使之入匈奴见其羸弱而归去者非不诚也必厚之以资而后足以得其心欤则晋解杨汉辈虽尽捐陈平四万斤金与之亦何足以动其心也哉愿并前所疑求其説以告
　　五
　　问京口为郡受淛引淮控江带海自吴用之歴晋宋齐梁陈俱号重镇隋唐本朝混一区宇亦莫敢以为轻六飞驻跸东南其地益重比嵗疆场多事其重尤甚于昔时考古验今殆非不急之务也敢问北固北顾何以不同丹阳丹扬何以有异土山江乗其险安在庱亭大业厥守何由絶髙为京因山为垒号称铁瓮今犹昔乎天限南北武骑千羣无所用之昔犹今乎或曰在徳不在险盖形势固不足恃也隋史谓陆海之饶珍异所聚则土地之产不为不富唐人谓约已赡兵赋物储蓄则府库之积不为不丰运米百艘以给渭桥军士欢呼则漕运之粟不为不厚或曰民无信不立则兵食似非所甚急也莫强于曹操而破之赤壁者水军也莫鋭于苻坚而胜之淝水者北府兵也莫难平于桓而平之者义军也莫捷于讨卢循而讨之者万钧神弩宣润弩手甚而希烈破海门楼船出而少游惧酒可饮兵可用信哉是言矣然则威天下而不以兵革乃不然欤经术则集注论语史笔则善述吴书卓行则传称巨孝隠逸则相号山中文章则赋擅三都诗歌则集着丹扬诿曰经生学士之所守骚人墨客之所长有若击楫中流而誓清中原家徒四壁而一掷百万或言酷似其舅或谓万里长城江东诸人非其比矣而曰济艰难非上智必英豪岂其然欤今残敌可灭而未灭新敌不可通而求通名忠义而陆梁本居民而流徙凡淮南一日未能按堵则江南亦未容一日安处江面风寒不止一处海道四达无复蔽遮则不容守在徳之虚言郡计空匮见藏鲜少民力雕敝科调不均则不容徇去食之实害大军削于分屯邉兵耗于累战新军未谙进退民兵不识行伍则兵革不备不容不亟脩士狃于声律场屋之文而军旅未之学吏困于簿书期防之务而将略非所长则人物之储不容不素讲古人有言曰譬如同舟遇风一物不牢俱受其败吾侪生长是邦休戚同之又未可以为不在其位不谋其政也伊欲择险以为固积财以为富练兵以为强何道而可若夫慨慷奋发输忠竭谋又人臣之责也道其所以然将为有司诵之
　　六
　　问周礼大司马专九伐之任而命将出征则选于六卿战国以后始以将军专征伐左右前后材官有林则名之以其所统骠骑车骑楼船戈船则名之以其所用四征四战四镇度辽下濑则名之以其所徃自魏武任夏侯惇而有都督之名后周任韦孝寛而有元帅之目唐任韩洪而有都统之号其他如节度经畧招讨之称宣抚安抚招抚之任大率皆昉于唐国朝参用古今之制惟制置使第以命辅臣之兼领羣牧者后颇施之他司而南渡以还委寄特重今北敌孔棘盱楚未靖专征之任属在制使其可忽诸而议者之説有二或谓宜更今日之制别遣重臣开督府立宣司厉兵秣马以作士大夫之气庶士气振人心恱而乱臣贼子知所惧议者顾曰是将至于张皇或谓宜仍今日之制隶节制于诸州一号令于制阃广招懐厚廪给以収溃散庶去者还来者安而乱臣贼子无所容议者顾曰是失之迂缓夫以张皇为非则裴度以宰相平淮蔡狄青以枢密使下广南初非因任于外以迂缓而非则曩嵗蜀道之防山阳之复初非选于中诸君通于世务试为有司索讨之
　　七
　　问比者诏书取士诞告四方有曰游夏师友渊源文章固其余事贾董通达国体议论深识时宜大哉王言所望于天下之士者至矣厚矣孔门四科首及游夏汉廷诸儒尤称贾董士乎士乎其亦有以称上意塞隆指乎子游以洒扫应对为末则其学专务于本子夏以贤贤易色事父母事君交朋友谓之学则其学不止于文夫学问文章果二事乎贾谊明申韩其言常急于治道董仲舒明孔氏其説必主于君心夫君心治道果异用欤由子游而言则恃本而废末无下学之功其也过由子夏而言则务内而忘外无博文之助其也不及士之制行将安取乎谊论事者也然大声疾呼而忘其激仲舒未免于科举之累故辞不迫而几于缓士之立身将安从乎史臣论仲舒谓其渊源未及游夏而不以评谊岂谊固不在所儗伦乎其賛谊也谓其通达国体而不言董子岂仲舒果不及谊乎居则观其行也出则观其言也诸君将应科举而进于天子之庭矣愿因四子者以观其所自期与所以告君者
　　八
　　问孔子曰足食足兵民信之矣要其终又谓兵可去食可去而信不可去其重轻不同如此今日外而邉鄙有盗贼窃发之忧内而郡国有风雨漂溢之变夫盗贼窃发于吾圉则役民以障遏役民以馈运役民以建营垒役民以葺战舰皆所不可已也而或者曰国家既许民以免役矣可失信乎风雨漂溢于辅郡则凡中下熟之州责之劝分责之以贡羡余责之以偿逋租皆所不可已也而或者曰财赋入有定制可失信乎曰王者宜示大信于天下不应以一朝之急行一切之政则兵可去也而民无以为卫食可去也而国无以为资将若之何诸君通于世务其考建隆熈丰绍兴养兵足食之本末择其可行者为有司言之
　　九
　　问天尊地卑所以肃君臣之分干下坤上所以通君臣之情分明而不可逾情通而无所壅天下之能事毕矣然人主之势非特万钧也其威非特雷霆也则所谓分者不期严而严所谓情者不期壅而壅矣尝试求之易易之有泰泰者通也天地交而万物通上下交而其志同其义信美矣六爻之画无所致意焉可也今也于二则欲其包荒三则欲其艰贞六则有城复于隍之戒岂居安虑危固圣哲之常情欤夫易之所载理也数也诗书所述其事也时也即其理而究其事由其数而推其时非髙宗傅説之相遇文武君臣相与之时欤若药弗瞑而疾弗瘳若跣弗视地而足用伤钦予时命其惟有终髙宗所以命傅説者犹圣人致戒于泰之意也惟口起羞惟甲胄起戎惟干戈省厥躬与夫矜能丧功有备无患傅説所以告髙宗者亦犹圣人致戒于泰之意也至文武天保之诗则不然曰俾尔多益俾尔戬谷惟侈其受福之多曰如日之升如南山之夀惟颂其获福之乆以至曰天保定尔亦孔之固则与事不师古以克永世匪説攸闻者其説异矣曰神之吊矣诒尔多福则与黩于祭祀时谓弗钦礼烦则乱事神则难者其义殊矣岂髙宗傅説得处泰之道于未重易之先而天保诗人特未之思欤主上既圣不居好善忘势帝赉艮弼妙简圣心万机余闲古训是式以易之有泰所以着君臣相与之理书之有説命诗之有天保所以述君臣相与之事掇是三者亲洒宸翰以畀元臣猗欤韪欤君臣交孚上下同徳此千载一时之幸遇也诸君幸生圣世行簉广廷必有能防绎经义以对扬王休者敢丐余论因以前之所疑者质焉毋畧
　　十
　　问文武之分尚矣欲比而同之使介胄之夫皆阅乎诗书俎豆之士必通乎军旅岂惟势有不可而习反其常适以败事惟因类而求量材而任庶几得之然人之难知尧舜所病若稽古昔聿求文武号称得人者岂无自而然欤夫视其所以观其所由察其所安人焉廋哉则履行固足以观人也然受金无行之人足以兴刘秦将之子虽贤祗以取败履行果足以观人哉言心之声听其言可以信其行则言语固足以观人也然上林捷给之对见为利口乱邦之人汗浃于钱谷决狱之问者卒安刘氏言语固足以观人哉学殖也不学将败则学问固所以观人之要然以经术饰吏事者不若无学者之见惮读父书而为将者不若不学兵法者之有天幸则学问殆未足以观人也名者实之宾则名誉亦观人之术然名重当世者见为误苍生之人卒以覆国少有威名者或谓非保家之主亦以丧师则名誉亦未足以观人也合是四者皆不足以观人抑别有道欤主上丕承基绪鋭意治功怅王业之偏安求文武如弗及廷臣精白承休慷慨献议文臣荐举既累有请托欲絶其请托之私侍从两省台谏三衙及诸路军帅所荐武臣亦欲君相审观以尽知人之术犹以为末也复欲明诏大臣相与讲求文武之实材曰文矣则必述其长于文者何事曰武矣则必述其堪充于武者何职嘻尽之矣然知人之难如前所云不可不审昔固有得文武之士十九人于数千人之中卒也碌碌因人而成事亦有使人东西自列若不足以得士而文武兼备者出焉事固有当然而不然者诸君其并前数者之疑而详释之或者将以上禆庙堂之末议
　　十一
　　问后非贤不乂贤非后不食君臣相须自昔固然主上侧席以来英俊虚心以受直言盖与二帝三王同一轨辙汉唐诸君皆不足道宜乎众贤聚在本朝内足以制作礼乐为万世开太平外足以兴起事功使四方皆效顺而有识之士犹不能不私忧过计盖老成虽为时出而或者疑其膂力既愆精爽或不逮才俊虽多在列而或者疑其意气太鋭更事或未深所任皆文学之彦或不能无迂濶之嫌所致皆廉静之人或不能无固陋之议汉武帝谓马或奔踶而致千里士有负俗之累而立功名泛驾之马跅弛之士亦在御之而已然则士之可用固非前四者所得专欤逆考当时所用如主父偃桑羊文成五利之徒信跅之士矣其成效又何如欤诸君试举前代之士有合于是四者其终之所成就何如以告或有禆于朝议
　　十二
　　问伊尹之告太甲必述成汤周公之戒成王必述文武诚以事乆则易晦法近则易遵东方朔之于武帝惟愿近述孝文意亦仿此恭惟主上以不世出之资遇大有为之防逺人慕化北敌畏威中兴之功近在朝夕迩臣窃窥圣略请裒集孝宗圣武机要以进上意闿怿已俞其请猗欤盛哉祖宗百年未雪之雠庶乎可雪于一朝孝宗二十八年欲为不遂之志庶乎可遂于今日矣然武事以择将才为先近者猛士之思尚轸圣懐今内而侍从外而监司郡守各举邉郡及将帅者一二人敢问荐举果足以得人乎孝宗皇帝之择任将帅抑别有要道乎武事以得士心为急近者赏罚之未公见于迩臣之论奏甚者谓不分守城不言在寨动以万数无从究核敢问论赏若此何以示劝惩乎孝宗皇帝之行赏罚以激昂多士抑别有责实之方欤以至忠义人之未归而或疑其遗患屯田之可为乆利而或疑有夺田之扰沿海之盗贼出没二广之兵财阙壊稽之孝宗之世必有成説愿从诸君考之如何将以复于上
　　十三
　　问古之善计天下者察其纪纲而已纪纲犹在虽以夏后氏之乱少康可以中兴否则虽乆安长治如汉之元成而后日之变已兆矣主上聪明渊懿声色货利不入其心恭俭勤劳土木畋游不干其虑虚懐以任贤倾心以纳谏亲九族体羣臣纪纲之在内者固已秩然不紊而泛观在外似有可疑者夫侍从台谏朝廷之纪纲系焉今也论思献纳旷嵗无闻补过拾遗其责安在改勘州县已结録之狱而使奸民逃死改送监司已得实之讼而使寃枉莫伸甚至移书监司郡守公肆请托则风宪又将何赖监司郡守州县之纪纲系焉今也监司欲趣办各司之财计而不恤郡之空匮郡守欲趣办本州之财计而不恤邑之空匮或命下不行以觊显除或托言丐祠以希召命其设心若此则观风共理乎何有下至县邑则奉行朝廷监司郡守之纪纲而致之民者今也或预借以困民或凿空以扰民民俗顽而不能制版籍弊而不能革或冒于货贿而不恤其它或侥幸见幸而不揣其能则抚字乎何责夫如是纪纲紊矣岂国家之所望于士大夫者伊欲中外小大之臣皆洗涤旧染以起事功精白一心以承休徳何术而可
　　读史抄
　　前汉书十八条
　　郑当时好黄老言而每五日洗沐尝置驿马长安诸交请谢賔客至明旦常恐不徧何胷次扰扰如博极其言亦若人之流亚也孟坚谓其不能为醇儒过矣
　　枚乗再谏吴王书其间载齐王杀身等事皆在吴王败走之后刘仲冯考之甚详谓后人增加之予观韦孟讽谏楚王戊诗或者以为其子孙敬事述志而作则乗之谏吴王书其为后人增加也明矣
　　灌夫以服请不宜犹言某以有服故不宜自往请客后不得已乃亲往也【师古注非】
　　史记张释之传盗环事下廷尉治释之按律盗宗庙服御物者为奏当弃市班固第云下廷尉治案盗宗庙服御物者为奏当弃市殊失委折
　　灌夫传改尝作常改颍隂侯灌何请孟为校尉作灌婴陂池作波池夫以服请宜往为不宜皆非是余不可悉数韩安国和亲议利害了然为万世不刋之典可谓见之明察之熟矣宜其执此之见坚如金石未见武帝意有所属乃以有它缪巧为辞至以身任行师之寄岂以防军之权诸将皆属有以动其心故耶虽然马邑之役所恃者聂一之诈犹可以有它缪巧为解它日渔阳之役右北平之役岂亦有它缪巧而然耶士大夫始于事理甚明终为名利所惑良可慨叹
　　韩安国善遇田甲李将军乃杀醉尉量不同矣
　　卫青不罪李敢敬待汲长孺亦贤矣
　　田窦之争自韩安国汲长孺郑当时外余皆莫敢言韩郑之言又持两端可见当时言者之难班马二史于武帝既上食太后后言是时惟郎中令石建为上分别言两人事曰分别言两人事则曲有归矣建岂其人耶太史公谓建为郎中令事有可言屏人恣言极切至廷见如不能言者岂亦以是故耶
　　汲黯始为九卿汤为小吏至相封侯汤为御史大夫黯犹为右内史黯时丞史皆与同列或尊用过之李广初与从弟李蔡俱为郎蔡名声下广逺甚蔡封侯拜相而广不得邑官不过九卿广之军吏及士卒或取封侯者二人姿禀不同才质各异其为淹滞大畧相似史记李广传卫青问广等失道状曰青欲上书报天子军曲折班史增作失军曲折非是广时但失道不曾失军也
　　元光六年四将军出击匈奴卫青为车骑将军青则卫子夫弟也公孙贺为轻车将军贺则子夫姊君孺夫也公孙敖为骑将军敖则出卫青于死者也其后用李广利为贰师将军事亦类此夫兵凶器战危事而武帝轻于畀付如此虽卫霍之师出则成功而所丧失亦畧相当至于它将鲜不败衂者此可以为命将出师者之戒班固先叙敖与贺得幸之由继书出军等事其意微矣元狩四年卫霍之出卫青正当坚敌乃能使单于狼狈遁走几至失国资粮于敌仍烧其积聚以破巢穴斩首九万九千级按去病功无大于此者虽其斩捕数多而其所直者乃左方兵与单于亲自临阵事体大不同去病益封五千八百户而青不得益封青分量已过封之益不益足深论但方其张左右翼与单于鏖战之时杀伤大当其间谁非冒万死不顾以图尺寸功者今也一置不问常惠遂成秩不过诸侯相爵不过关内侯此盖迫不得已姑借以塞众议至霍去病军则毫厘之功必计帝于是失军吏士卒之心矣其后竟不能复击匈奴或者此亦其一端欤
　　卫霍斩首捕寇之功于汉为盛矣青虽父子俱侯凡三十四岁而五侯皆夺未几以戾太子事遂灭去病死未几子死国絶弟光功烈如此终亦不免赤族之祸岂其杀伤过多天道施报固如此耶
　　易曰君不密则失臣臣不密则失身夫以君臣相信之深犹贵其密而况于情之疎者乎武帝建元中辽东髙庙与髙园便殿灾先是淮南王安入朝与帝舅丞相武安侯蚡有逆言归而益横其后胶西王赵敬肃王常山宪王皆数犯法或至夷灭人家杀二千石而淮南衡山王遂谋反胶东江都王亦阴治兵欲应之丞相蚡复恃贵恣横于内于是仲舒借二异以感动武帝此正纳约自牖之意但其所言上忤权贵用事之臣下忤偃蹇不奉法之诸侯事无大于此者言之而密犹恐召祸而舒也暴其私藁至为他人所得则其疎甚矣
　　仲舒家居朝廷每有大议使使者及廷尉张汤就问史臣谓其对大议皆有明法而所对谩不见一二使其所议果有闗于朝廷大利害则不应不载议之而当则朝廷又不应用其言而弃其人使其果不曾有所议史臣所载又不应尔盖反覆史臣所载帝之所遣非张汤则亦其徒也言之阿意在仲舒固有所不忍言之而正则固已与使者之意背驰矣其所以复之君者何如哉宜其效不概见而仲舒亦终于不用也
　　武帝防仲舒至于再三何也帝喜纷更主也仲舒首篇乃以更化为説武帝得其辞而不得其意疑舒之所谓更化则已之所欲变法易令也故异其对而复防之制册所言谆乎古帝王沿革之异意欲仲舒极其所言大其所更张故篇末欲明其指畧切磋究之以称其意泊仲舒复对不过谆谆乎礼义教化之事其他本末度数事制曲防皆略而不及帝始知意向殊异而中篇犹有所谓改正朔易服色等语故复防之而制册所言尤深切致意于三王同异等语且谓仲舒之对为条贯靡竟统纪未终篇末戒其悉之究之熟之复之意欲仲舒条陈世务使纪纲文章铿炳辉一改当时之旧而舒之所志乃在损文用忠等语则其去帝意逺矣此帝所以絶意仲舒不复再策且出之为诸侯相也
　　史臣书武帝封禅事言其书秘其事禁独侍中奉车子侯与知之甫去泰山犹未至海上即书奉车子侯暴病一日死史臣之意微而显盖武帝自知其事多不经虑奉车子侯泄之贻笑天下后世故杀之耳









　　漫塘集巻十八
　　钦定四库全书
　　漫塘集巻十九　　　　　　宋　刘宰　撰序
　　送陆提干序【生虞】
　　选人考第举员已足必在任二年而后可以离任此近制也稽山陆公之丞金坛曽未防时即上玉笋班通金闺籍岂近制欤选人改京秩必更县寄此旧制也陆公之去金坛即官陞朝擢佐本道使者岂旧制欤夫不拘公以新旧之制则所以望公者果无意欤大江之南浙水之西王业浸昌人物偏萃钦哉惟刑之恤繄使者之责而使者以去天尺五或朝至暮迁率相与引大体不屑职务然则日抱具狱与使者争是非非幕府职欤公之令六安也使者急功利欲张虚言易私铸邉民诪张乱在顷刻公奋不顾身请为使者言之言虽不售民倚公重不仓皇失业后使者祖其言卒转危而安其丞金坛也嵗洊饥民食半菽吏不加闵讙曰菽足以输民间皇皇坐填沟壑公上其议于府府不听又上其议于使者适摄府事取其言施行之民以大和其禆使者之画不既多欤夫其未始入幕也而献画若是况身是任欤抑人有言当局者迷室之高下室外之人观而知之公试自思方在六安金坛时台幙之士亦有智识如公者乎今日属邑之吏亦有智识如公在六安在金坛时者乎咸无马则已万一当时幙中之士亦有智识庻几于公而未免于当局之迷今日属邑之吏亦有智识庻几于公而旁观之审则安知今也人之视已不如向也已之视人仆甚为公凛凛故书以赠
　　送王頴叔主富阳簿序
　　余友王頴叔童子有盛名弱冠再名荐书擢上第吏部选主富阳簿将行须余言以别余闻富阳居钱塘上游林壑深秀胜处多坡仙旧所题品山川似昔景物斯今花笑人非鸟惊时换頴叔胜日振衣冠从宾侣升降俛仰其间举酒酹之得无有慨然于懐者乎荒碑卧草坏壁吟风翰墨淋漓日光玉洁頴叔酒酣思涌秉笔续之得无有跃然于心者乎孟子所谓以友天下之善士为未足又尚论古之人頴叔有焉今又亲行坡仙眠石之地想见畴昔登临之胜不止诵其诗读其书而已故余欲以坡仙生平髙节劲气寜甘心困踬不一首肯奸防为頴叔法以风流放逸不屑就凖绳未免小异于程夫子之门为頴叔戒若夫簿书之事頴叔当自得之马出西极龁草饮水不出寻丈间一举首顿足即奔逸絶尘瞬息千里况暴吏长辈自其未至时已睢盱其旁耶頴叔行矣刘某序
　　本事方序
　　医生吕启宗与余言曰启宗晚学医于医家书未多读独求其论证明白用药精审无如许知可学士本事方许仪真人今是方之流行江淮浙间多真所刋本火于兵今不获存啓宗大惧此书之泯无以惠方来尝试以语句曲施君某施欣然欲镂板以广其传顾未得善本公尝官于真盍从公求之余即授以真旧本而复书曰施君刋是书可以济人愈于刋释老经文万万也施以余言契于心复介吕生求序余谓许君知可少时坎欲一第不可得及其以是方济人即有药市收功陈楼间阻殿上呼卢喝六得五之梦未防果第六人及第陞名第五在陈楼二人之间盖造物报应不爽如此今君以壮年游上庠科第直摘颔底须尔犹蹭蹬迄今庸讵知造化者非有待而然乎夫身用是方所及有限厥应犹尔况板行之使人皆得用是方者乎勉之吾将贺子鼎甲之防不止胪传第五也知可名叔防其出处详于旧序兹不复赘嘉定改元序
　　杜成已字序
　　丹丘杜君来言曰余生三月家君咳而命之曰范所以锡之名甚伟及冠筮而加元服賔抚而字曰仪甫所以敬其名甚至抑余闻于王通氏曰古之字者称其可称而诫其可诫字范曰仪其称之允矣无乃诫之者容有阙乎以是不慊于心而有谒于子愿更之以其所可诫者仆惟杜君粹于禀笃于学自视欿然取善无已虽诫将无施则思所以先后其名者而评之曰子知范乎凢陶冶之为钟为釡为鬲为瓦为甓成之亟而制之宻更良工千万而其制若一者范也范成于此而器从之故偏焉则倾卤莽焉则不精缺焉裂焉则溃决而无成必其为范也虑之深计之豫使圜者中规方者中矩靡间不窒靡纎不具然后按其形模而出之数虽多而不舛其宜用虽乆而不愆其素一或不然工良器窳惟人亦然士君子之生于世不言而化不令而畏熏其徳者千人善良闻其风者百世兴起岂有他哉成已而已故仆敢以成已更君之字而复之君请内省其成不失夫知之为智守之为一勇以行之展也大成惟君之学昉于致知曰智曰仁犹阶而升犹乗而驰虽其未至而至有时或者抚事之机见义之冝气馁于防志夺于随岂知及之仁能守之而理义之勇犹不足以胜寛柔之资欤昔者孔子荅子路成人之问若臧若孟既畧具仁知之事卞荘之勇犹不以兼人废中庸论成已之道极其所举舜与顔子而由以勇继则知三者而阙一焉如山亏篑愿以是果子之志因致朋友之义可乎君曰可哉则歌以侑之曰陶乎冶乎匪范胡成瓮盎釡鬲物之有形惟人之生与我同类不知足而为屦岂其为篑呜呼陶冶之卑而我之高乎我之易易而陶冶之劳乎自成其已物莫之逃乎
　　乡饮酒仪序
　　四明王君宰金坛之二年当嘉定丙子十有一月癸未日南至集多士于学顾以齿位未明谓诸生曰乡饮礼废乆矣古典虽难尽循开元绍兴之制率近人情盍酌其中以元日行之诸生曰诺退即相与攷肄顾以费伙不敢烦县官而合众为难会冬官赵贰卿得请祠官而归闻之慨然曰自吾起诸生仕州县歴班行以至缀天子从臣乡党之士助善多矣今兹之归颇欲击鲜酾酒接慇懃而吾庐隘不能尽容吾行毕不敢槩请且均乡党也不敢有所后先举六十余年之坠典成贤大夫之雅志而又可以遂吾私其在兹乎即尽以其费佐县官自奔走服役与凡供帐咸出赵氏大夫饬已廉用心恕下车不忍毫发横徴于民而又不衒能不专美及是以礼不虚行方将撙节经费以助用防有道贰卿意者即欣然曰敬闻命又曰是礼也周礼实属之乡老及乡大夫説者谓乡老国之命卿居于乡者则贰卿相与举此宜矣某何敢违即具为书尽致乡党之士期以嵗三日毕防于学是日辛巳质明冠带而防者凢若干人自耆老缙绅皆入门而鞠躬就列而只肃闻戒而警息熏然其和秩然其序退而充充然如有得况青衿佩者乎既是相与嘉叹以为是礼自绍兴癸酉而废至嘉定癸酉大夫石君不矜而复其举也遽故行之略其闻也不预故至者少乃今率礼无违而合邑之士无少长咸在可不谓盛乎况前一日庚辰雨夜漏至三刻而止迟明行礼亭午客退而雨越翼日雨甚盖前后一日咸与雨防学宫虽葺而賔出入不能皆由庑下使来者雨立去者旋淖主者其安乎是举也岂但人心允恊书曰天秩有礼盖亦有隂隲黙相者矣诸生将以礼之次第锓木以示来者以仆实与寓目焉俾书于篇首人日漫塘刘某序
　　罗文恭公文序
　　绍熈初元某举进士留行都闻孝宗皇帝之将内禅也尽收天下公正质直之士布之朝列故枢宻罗公时由常平使者召还即延之禁近其被遇尤深庆元间某调官又闻绍熈末赵忠定公既定大计鋭欲引去其迟逥以及于难盖以一二同志所頼以维持后日者相继沦谢之故问同志为谁则罗公其一也夫以孝庙之圣忠定之贤其计安天下率倚公重则公之所存可知某尝恨不及一登公门嘉定丙子公之季子愚由延陵戍摄官金坛某以民礼见始得拜公遗像延陵以某居闲无事俾序次公遗文某惟畴昔抱不及门之恨乃今得因其遗文遡其胷中之蕴幸矣其何敢辞即为序次为四十六巻其间有脱藳而未经删润者有属藁一册而莫知当时所由者亦有説经记事而不专为文者宜有所去留有所别异重惟公薨而延陵坐风木之悲中常耿耿故比而存之使延陵一展巻而尽得公平生延陵志尚端方问学勤敏诗所谓维其有之是以似之者异时欲图不朽之传必自有处抑闻唐史臣谓陆宣公论谏数十百篇皆本仁义本朝苏文忠公序范文正公集谓公终身所为不出天圣间所上宰相一书夫人臣告君畴不曰仁义而意向少差则前后踳駮平居立言亦谁不过于自许而诞谩无实则一语不酬惟公致主规模一定于畎畆中而志念忠纯不为外欲间防故论奏虽多一本仁义践扬虽乆所行大槩不出初年廷对一防某谨第公奏对之文于先而以廷防冠之庶来者知所比方云嘉定丁丑立夏日序
　　送郑节夫序
　　玉恶瑕木恶曲故纎瑕足为尺璧之累千仞良材病于寻丈之曲惟人亦然夫王良善御不屈其身庾斯善射不屈其友此固孟氏所喜称乐道余有疑焉易曰舍尔灵观我朶頥凶甚言徇人之必至于失已也而良乃甘与嬖奚乘诿曰未知其人则范而驰驱而不获亦可已矣必为之诡遇何哉岂耻以不才黜而急于自见欤抑不能自信于此而尝试于彼欤良非出此者则亦以暂为之诡遇而无损于平日之正御而已春秋传曰凢师有钟鼓曰伐无曰侵则侵盖彊场小事尔郑人使子濯孺子侵卫卫使庾公之斯追之曰追则师已出境矣子濯孺子疾作不可以执弓其下亦无一人敢弯弓相向者则其将卑师少非负固不服可知矣服而舍之庾公之斯固何慊于君事借曰未也则明述其纵舍之由而自归于司败抑亦可也虑不出此而必抽矢去金以为欺岂不以所欺者小无损于平日之诚欤若吾友郑君节夫则异于二子者自余获友节夫于今两年余少多难更世故深阅人情熟故其与世酬酢虽胷中之磊磊者不磨而细故末节间犹未免有随众俛仰处节夫殊不谓然听其言观其行虽诱以万钟之禄卿相之位必不肯斯须诡正白刃在前鼎镬在后亦不能迫之使毫发欺也惜其生也后孟氏不得与二子者较是否其间节夫闽人今自浙归闽非阶上第未有出闽之期而余老矣后防淹速其事亦难逆计故借孟氏以证其所得于节夫者以为节夫谢方余尉江寕时建安游夫子实在帅幕将别夫子蹙然曰世惟作好人难作凢人易余问其故夫子曰凢人世固不之重亦不之责闻有一言一行则亟称之曰是人而能是皆欣欣然欲弃其旧闻其新故为凢人易曰好人矣则一言一动皆当中节借无可议人第曰是固应尔无足为异万有一涉于疑似之间则责备者众矣故为好人难余尝有味其言节夫则信为好人矣别后有来自南中从而问焉知其一于正而斯须之诡不为也一于诚而毫发之欺不为也吾犹曰望于节夫者固应尔不以为异不然其能不为游夫子之所忧乎节夫欣然曰吾固不敢自弃为凢人以为子忧然亦虞子之不暇忧我而自忧也因怃然相与别去
　　罗季能字序
　　临川罗君谓其友漫塘刘某曰余以愚命名朋友不余弃而字之曰端诚甫诚而明信足以砭愚然自诚而明非予所敢知也顾吾子度宜揣称而更字之叟谢不能者数而君之请不已盖别数年相距数千里而书来辞益力叟辞弗获则请更字君曰季能甫而告之曰记不云乎博学之审问之慎思之明辨之笃行之有弗学学之弗能弗措也有弗问问之弗知弗措也有弗思思之弗得弗措也有弗辨辨之弗明弗措也有弗行行之弗笃弗措也人一能之已百之人十能之已千之果能此道矣虽愚必明则字孰有宜于此者乎季能公辅子有家学甫冠而仕所见卓然不吐刚不茹柔而又谨所尚择所与游非其类虽亲必逺其类也虽下已必亲之其见善明已如此况今从宦乆更事深而取友博耶其果能此道无可疑者然学之而能问之而知思之而得辨之而明行之而笃五者有一不尽而其所用力茍未至于人一已百人十已千虽圣贤犹未敢视为税驾之地而况君乎惟自今已徃因其已能益加其所未能进进不已而至于日新而又新斯可矣不然鉴明而尘侵之水明而物挠之守者殆而攻者益多庸讵知今日之皓皓不为他日之汶汶者乎君之叔舅天下士也宜相与订之嘉定壬午八月日序
　　李氏棣华酬唱集序
　　选诗惟谢兄弟唱酬独多春草池塘之句至相感发于梦寐间则其相与之情可知然夷攷其实则宣逺灵运惠连但羣从耳杜子美笃爱其弟别则忆见则喜得其消息则喜闻其将至则又喜具见于诗而其弟曽不能出一语与严武岑参等作并编集中晋二陆本朝蘓长公少公同气之间更唱迭和金玉锵鸣真可陵轹谢氏而使子美之弟愧死然两公之家自伯仲外他无兄弟故古今兄弟唱酬之盛未有若曲周李氏者忠愍公大节与日月并明其兄大参与诸弟立朝则主国论在外则着民庸或位非通显亦足以表见凢我有宋纲常所以复立天地所以重开宗社所以再安繄李氏兄弟是頼则发之声诗盖余事尔今特以侍郎公之孙朝奉郎分差镇江府诸军司粮料院权裒其先世唱酬集俾为之序故云嘉定甲申小至后十日漫塘叟刘某序
　　京口唱酬诗巻序
　　了翁名节隘宇宙贯日月其泽被后人犹长江大河滚滚不穷为其子孙虽穷逹不齐大率如王谢家子弟自有一种风气见者咸知爱重况少不茍随老而弥壮如古愚甫者哉初余为举子客杨氏寳经堂与前淮东使者可乆甫游古愚甫于使者为舅甥因得相从樽爼间去三十年古愚甫忽过余漫塘上道故旧若隔世余家贫无延客具时方凝寒相与烧软火烹豆腐荐茅柴酒连日懽甚古愚甫以舅氏有约亟辞去不能留则直述鄙意为诗数韵送之未防舅甥皆以书来不但拙诗辱和又辱録以寄吾友仲思陈兄亦相与赓酬成大轴矣余剥封快读若明珠大贝错陈几案光焰夺目欲强属和而篇长韵险非拙者所能为之序而归其轴于古愚甫俾为谢使者且持此东归为别后相思之资云嵗乙酉改元序
　　送史星官序
　　故发运使者史公之孙伯玉能以希夷先生前定数推知人生祸福休咎将借以资身一日持余友句容尉张端衡溧阳尉陈仲思书来谓其为人端愿不能驾説以为高其为术坦明不待研精以为深恐人之易之也求余言以为信余盖有言不信者安能以其不足信之言信君之术抑余观世之挟术者或攷论五行或相观形色五行之运固不私于人形色亦有不可窥如壶丘子者则君之按日时而推据尸影而言使信而有证不既优矣乎而君顾自薄其术岂非如画者乐画鬼神不乐画犬马乎夫鬼神难知而画之工乎否卒不可攷信犬马易见其工也一展巻得之然则问术者其知所择矣乙酉改元漫塘叟刘某序
　　恭靖先生家説序
　　先兄恭叔少孤力学穷昼夜忘其饥寒之切于身学成五贡于乡再在首选嵗晚始以特恩对防极言时考官惊叹拟居第一上意有所更定然犹在七人之列调广徳军建平尉值嵗大旱选摄郡掾揔理荒政民以全活部使者真公徳秀李君道传谯君令宪与郡太守皆上其功于朝再调江隂法曹将上矣以疾奉祠而卒先兄平生谨重寡言言皆可记其对家人妇子与言之大賔大客之前不异某不学既无所肖似而椎鲁又不能强记妷崇隽俾追述于数年之后故不能详崇隽以示其妇翁句容尉张端衡邑大夫张君偘适见之坐间命锓诸梓盖其取善之博为义之勇有不可及云
　　送洪季扬序
　　洪季扬以其二父与余学同道举进士同年不逺千里自淳安过余其容肃然而荘其气熏然而和出其书词藻烂然意若哀余之愚而欲开之矜余之衰欲翼而张之者余頽惰乆矣季扬虽填然鼓之老气寜复可作然朝闻道夕死可矣于季扬之来有望焉而季扬仅一再见即索去问所之曰吾尝事杨夫子于慈湖识魏鹤山于都谒东山杨公子吉而归见钱容堂诸君皆与余欵今将驾而游武夷其归也沿大江而下登匡庐庶有合焉余闻之大愧季扬怪问故余曰昔郭有道过袁奉高不宿而去见黄叔度乃留连累日此岂有戚疏于其间哉澄之不清挠之不浊叔度固有以留之矣余独无愧乎哉季扬笑不荅曰吾书固有望于子矣子尚勉之余复之曰夫渥洼之驹堕地千里而老则伏枥九臯之鹤一飞冲天病则敛翮鸡羣况如余者驽骀耳蜩鷃耳方其盛时犹不过服盐车抢榆枋况已老病乎哉抑余闻郭有道当汉之季深知天时人事之不可为然犹周游郡国不已于行盖不以时之不可为犹庶防夫人之可为其欲扶颠持危之心至切也今之世法度虽弛而纲常未泯士大夫虽有负于国家而圣上天纵之姿日新之徳视商宗周宣有光焉世之士必有如伊傅仲尹方召者为时而出于季扬之行有占焉酌以大斗行矣自爱刘某序
　　送张壻寛夫赴省序
　　绍定之元京口张寛夫贡于乡二千石既歌鹿鸣以送之乡之亲若旧复相与祖道酒半寛夫起言曰某不才幸頼父师之训登名于礼部又幸而中有司之程则将奉大对于天子之廷言之是则天子为之动容公卿大臣为之改视易听万事以理万变以弭万物亦以吐气使见者曰鲁无君子斯焉取斯此非乡曲之荣欤不然上负天子下负所学见之者曰寒乡晚出孤陋寡闻固如此亦乡曲羞也愿有以教之漫塘叟应之曰夫射者求中鹄博者求成枭卢士之从事科举寜不志于为抡魁欤近世抡魁之选孰有愈于张于湖王梅溪者欤梅溪一防忠愤激切今读之犹凛凛有生气而于湖志阿用事者耳夫使二公所言不同而得失有异则诡遇获禽人情容有不免而于湖之得不过如梅溪梅溪之得曾不下于于湖则士亦知所择矣今之世诛求无艺而田里怨嗟赏罚无章而行伍禠气府库内空而所实者私帑边境外蹙而所营者别业事势如薪下之火方燃幕上之巢将翻而士大夫方晏然寜居栩栩然相乐也子幸当龙飞防士之初天子虚已求言之日顾黙而不言虽言而不切于当世之故独不愧于王梅溪欤寛夫余壻今领袖羣仙于册府者曰秘监曹先生招诸生立馆下诲之者曰国子方先生二公皆余少日朋友也寛夫犹以余言为疑入都试脩弟子礼徃见而质之
　　送吴兄入京序
　　吾乡吴子隆兄宦游五十年进不求荣退不谋利每见人诉滞淹而求荐引述窘匮而丐周给即瞑目不视曰是不异乞人可以吾儒而作乞人态乎其家翁大卿平生歴官买田不盈二百畆季不肖尽贱售以为酒家费人谓子隆必诉之官而复之比子隆归委不问或诘其故子隆曰是其初必假母兄之命以行吾欲复田可使吾弟伏辜以伤吾母之心乎在官公余即闭门读未见书或招胜友命驾出游饮酒赋诗以为乐于仪真同僚中惟与今春官小宗伯曹公及前农卿辛公厚在扬在杭非此所知故章泉赵先生在日与某书言子隆在上饶时同僚无可其意所与游惟寓客章泉与南涧韩先生及今奉常余公耳传曰不知其人视其友子隆平生之所取友何如哉子隆既没囊无一钱瓶无粒粟无立壁可家长子徃依外家甫壮而没叔季躬畊墓侧荒墟种禾黍以自给惟仲子防颇知书而不免于饥寒其女兄既嫁而贫复挈家来依之或竟日啼饥相视无策一日来见谓某曰嵗既秋矣而籴贵日甚百指之家卒嵗柰何某语之曰昔孙叔敖之子贫徃见优孟犹能为之启寝丘之封今小宗伯曹公奉常余公皆当世宗工钜儒方接武上政涂又前于潜程大夫与子有先世交承之契其友石民瞻与某言大夫学古而勇于义方以课最登朝子何惮不歴徃见之乎防曰吾不惮徃见惮徃而不得见耳某又谓昔孔文举援通家契于数十世之前犹得见李元礼子援乃翁游从之契寜患不得见宗伯奉常乎寜患不得见前于潜大夫乎子行矣防曰诺则序所言以送之辛夘七月中澣漫塘叟刘某序
　　送邵鲁子序
　　余尉江寜时识一医者用药必按古方不増损毫发余窃陋之而所治病辄愈尝试问之对以昔人制药如张仲景孙思邈之徒其于寒暖燥湿之度君臣佐使之用烹煎炮炙之冝剂量审矣后之医者察脉茍精视证茍明取而用之如庖丁奏刀虽大郤大窽未有不迎刄而解者不然徒取古方纷更之寒暖燥湿之爽其度君臣佐使之反其用烹煎炮炙之失其冝小则误人大则杀人可不畏哉余惊其言因思今之学者喜立言以自见不异医者之増损古方宜谨毋忽夫太极气之始大衍洪范数之元不为之图诚未易晓而近世精一之传有图心性之分有图皆似为蛇画足邵君鲁子又为中字图説分幅纸为三以圣愚各居其偏而以庸人之不知中小人之无忌惮者居其间意若谓其自以为中而实非中者而位置非矣余谓邵君倘必为此图则当以不及者居前过者居后而以执中之圣人时中之君子居中若是岂惟中之为义不待论説而明抑可使贤且知者俯而就愚不肖者企而及其为图不茍然矣今顾异是于以自为则赘于以为人则劳而少功是何异医者之不乐守古方而徒欲以意自为方者哉余少所从防多邵君亲党知邵君多从师友防饱闻义理学常有其人甚逺望之不见之叹乃今邵君复不惮逺拏舟过之望之其容粹然听之其音琅然徐而即之又知其涵养之深体认之熟非浅之为学者比借不以言语自见其过人抑已逺矣必言语乎哉鲁子之先君子蚤从象山陆先生絜斋袁先生游见谓知道者今二先生之书具在而晦庵朱先生诸书其论説益精鲁子之归试取三先生之书尽心焉防知愚言不妄庸字配中而行更湏识察昔歳乡人有得前辈所书中庸二字刻寘学宫者俾为之赞尝乱道数语谨令儿曹録呈自今凢有可见教毋吝壬辰四月下澣漫塘叟刘某序
　　送汤兄赴薛馆序
　　晋范氏子华之客有宿于商丘开之舍者相与言子华之势能使富者贫贫者富丘开窘于贫奋然徃从之范氏之客皆缟衣乗轩见开面貌衣冠狎侮欺绐无所不为闲与之乘高台漫言能自投下者与百金开自投而下形体无伤又绐之以入水有珠开果泳而得珠驱之以入火取锦开果入而得锦范氏之客始惊以为有道开曰吾无道曩子二客之宿吾舍也誉范氏之势能使富者贫贫者富吾诚之无二心故不逺而来今昉知子党之诞我内积猜虑外矜观听追幸前日之不焦溺也怛然内热水火可得复近哉漫塘叟曰商丘开所闻于范氏之客所求于范氏之门者富而已使开能诚之无二心则水本无珠入而得珠火不可以取锦入而得锦况如范氏之势子华之贤庸讵知其不能使贫者富乎吾友汤子渊脩谨好学顾为贫累忽束书告别曰吾将馆于薛氏薛氏国之柄臣其子之贤度必不减子华而势过子华逺矣惟子渊不猜不矜诚心以处之将见虚而徃实而归岂但入水得珠入火得锦而已既与之言复书以送之壬辰夏五上澣
　　送洪季扬扬祖教授横州序
　　绍熈庚戌余与严陵洪叔谊兄弟同登进士第庆元乙夘又与叔谊同校文上饶事竟复同涂归别十余年叔谊从宦边头复枉道顾余漫塘上厥后出处不齐音问亦阔絶而叔谊之质之美之学之粹则余爱之重之一念不忘季扬其长子数年前自太学来访问叔谊无恙则宦不逹死乆矣呜呼叔谊不惟不遇知于人复不遇知于天乎朋友之义宿草不哭而余于叔谊哀不自胜今年春闻季扬由舍选入对大廷始信天之报应不爽叔谊死犹不死季扬复迫于贫乗传次入广夫广之风土人所畏道逺俸薄人所惮季扬勇徃不顾岂天固予之季扬固违之耶抑余闻今柱府经略使亦庚戌同年【时丁黼知静江】同年人所厚季扬才高识明优为时用又非徒若飞鸟依人者则季扬之遇合与天之报应叔谊顾不权舆于此乎因其书来告别书以赠之
　　送黄竹磵序
　　乾道淳熈间东莱先生在婺晦庵先生在建从之游者常数百人其学成行修者多去而为名卿才大夫下亦不失于乡党自好之士其后杨慈湖在四明叶水心在永嘉戸外之屦常满盖其师友相从尽有乐地故虽多去乡辞家关山夐隔歳时恨别花鸟惊心亦徘徊而不能去年来道防诸老凋零学者伥伥然无所归竹磵黄云夫胷次洒落句律清遒使得及四先生门所至岂易量顾仅为诗酒社中人此韩文公所以悲醉乡之徒不遇也云夫清湘人自言京口买舟乗雪过余此兴殆不减王子猷去余而东又将从野雪老人于松江上野雪余乡人得行巻两编读之恨不识面二十年乃今昉知其心云夫为我多谢不敏暇日举杯酒相属于三高亭下能因囘鴈寄音幸甚
　　送陈孟明监常州税序
　　陈君孟明累世高科亦有工诗与蘓后湖为友者实吾里望族君累试场屋不效去从故枢使薛公防薛公嘉其秀整表表于亲党间欲命以官而君于亲亲之序为后遂处之右阶授常之征官将行观其色赧赧然漫塘叟于君家有再世契酌而送之曰士自一命以上皆足行志惟贪刻不可为君自今以始傥能恕以临事不剥下以媚上廉以自律不背公以营私则人称之行道传之上官荐之明神右之由是以践世科登膴仕无难者不然则今之鸣玉曳履于搢绅间自谓一世清流而为人所唾视者多矣独右阶乎哉君曰唯唯则书以赠
　　頥堂集序
　　頥堂先生司谏汤公故知枢宻院事敏肃公之孙少嗜书家塾储书万巻日涵泳其间自六经诸子史以及浮屠老子之书与凢星官歴史所载无所不参综或疑其贪多务得于蕴奥或有阙遗而公实沿流泝源无所不探索下笔若不经意而识高趣逺意到辞逹若龙驹出水万里骞腾不可覊絷若岫云腾空斯须变化不可名状薄举子业不为去试博学宏词科一上即中选同时之士亦有与公文相轧者而公意气激昂议论忼慨独頴脱而出故贵名之起如轰雷霆虞丞相允文又于上前力荐之即以其年六月擢枢宻院编修官而公之志雅欲以勳业自见故立朝未几即出从虞公于宣幕既宣帅劳还公亦复归旧着时淳熈甲午秋七月而以明年秋八月出使又明年三月以使事谪中间立螭坳登諌垣演纶鳯阁劝讲金华君臣之间气合道同言听諌行仅朞月耳一谪八年乃始得归我孝宗皇帝之意而岂徒哉公之少也志鋭而气刚志鋭或失之疎气刚或失之忽惟更事多者反是诗曰丰水有芑武王岂不仕诒厥孙谋以燕翼子盖我孝宗皇帝期于公者逺望于公者深矣归未及用而死及之此遇合之难有志之士所以拊遗编而浩叹也公没后四十有八年其季壻赵侯镇婺始裒公遗文千里诒书俾某序次某弱冠居乡里值公南归数操几杖从之公亦喜其来命之进饮食教诲之无倦色于今乡里之士及登公门者某一人耳其何敢辞公于文无所不工而尤豪于诗故以诗先焉而以词科中程之文次之掖垣词命諌省论奏又次之其他与诸公卿大夫论事交讯之书及杂著皆列于后总若干卷公讳某字某没之歳方年五十有三云端平乙未五月朔旦刘某序
　　何阁学遗文序
　　前汉末王莽居摄东郡太守翟义自以故宰相高陵侯方进子身守大郡父子受汉厚恩当举兵为国讨贼兵兴而郡国皆震比至山阳众十余万三辅豪杰应之攻烧官寺至火见未央宫盖忠义之足以感人如此何清源辅相徽庙年逾一纪既谢事仪物廪稍犹不改居位时金国渝盟人心惴怯无敢北向出一壮语者故显谟阁学士某清源之嗣时领使事河北独能举勤王之兵为天下倡端不愧翟义至于事之不成则翟义所谓设令时命不成死国埋名犹可不慙先帝公之自计亦若是矣若夫义死而公无恙则以有我高宗皇帝一马化龙之事在未可以新室事例观公之曽孙某集公遗文属其序于篇首某谓有本者如是故得详彼略此云绍定壬寅六月晦日丹阳刘某序
　　政説赠句容江大夫
　　句容大夫江元弼将之官问政于予予世大拙不知所告而句容请不已时从人寄声越明年犹以书来曰子言云何予感其意因思顷尉江寜将捧檄试进士请教于常所徃来者或告之曰毋立説余从而訾之曰説归于是而已是则何説之能易既考试数日由吾説者闷闷不可人意作而取所谓不合吾説者续之随其意之浅深文之高下而为之去取时有得焉乃慨然叹曰善哉言乎为政亦犹是矣因即其説泛观近世从政者其苛刻者迂阔者皆置不论若史直翁钱师魏非世所谓善官者欤直翁平生持杀人之戒必欲当吾手不杀一人及其镇三山凢故杀谋杀刧杀一切求其説而出之三山之人至今传以为笑非立説之过欤师魏守京口以扶弱抑强为事小人识其意徃徃衣敝衣饰虚词呻吟啼号以谒于郡郡不加诘信而行之善良警惧有破家者京口之人至今尤之非立説之过欤句容守家学志事功説于及民而乐于从善顾岂有是抑吾闻昧者不知立説懦者不能立説而私者不敢立説若句容者是非了然如鉴斯掲其知立説者欤以义自许如水必东其能立説者欤恬澹寡欲于世无求其敢立説者欤今世士大夫以催科为能事率先期趣办吾从而缓之顾不美欤而是説既立小人乗之或因循于可以输纳之时而狼狈于杼柚饔飱已空之后则向之缓之者无乃适以阱之欤士大夫以峻刑罚树风采吾从而轻之説亦岂不美欤而是説既立刑不当罪善者无所伸恶者无所惩则向之轻之者无乃适以病之欤以至妇人不逮系美意也而忮忍或甚于男子僧道不加刑厚恩也而奸恶或过于平人吾汲汲于正名分彼则借名分以为欺吾拳拳于别流品彼则冒流品以见惑凢此皆立説之过若吾説不立事至而应可缓可急或重或轻酌其冝而行之如权称物如盘走珠黠吏不能窥奸民不能乗则庶几矣不然黠吏窥之以售于民奸民乗之以市于吏如探囊取物如赍劵索偿则吾之腹心耳目且移于下而细民将安所措手足哉传曰民可使由之不可使知之其防逺矣虽然吾询诸句容之民其诵大夫之贤谆谆也吾问句容之政其契于人心者緫緫也句容之民介居山谷间习俗醇厚既已安江大夫之政江大夫又非胶柱调瑟者其终无是也必矣抑吾闻为政固患于先立説尤患乎有以信其説王荆公之为鄞县也以青苖水利等政行之其始固未敢自信也旣行之鄞而鄞以为便天下始受其今句容治行已籍籍诸公间其去而官天朝也不逺矣吾虑其狎于句容之政行之无敝遂欲邮是説以律天下也不可以不告
　　茶説赠九江王子顺
　　王子顺将归九江须别语某衰病无以云也犹记子顺来时饷茶甚佳敢问今人一日无茶不可而茶之用不见于三代之前何也岂非以古先治化清明人无昏浊无所事此故耶近世此利衣被天下而仙郡所产特盛夫食气而夀麝食栢而香则饮茶于仙郡者可知矣窃怪近年佩二千石印章而来如曹寘辈一任二三年间所饮茶不知几千百碗而昏浊略不少差何也岂玉川子所谓七碗之后清风自生殆虚语耶或曰是其土性固然非茶所及则生于地者可知勉矣记曰人莫不饮食也鲜能知味也故某愿子归而与乡之同志者共学焉毋使九江之茶有愧于西山之薇商山之芝幸甚
　　元斋説赠陈孟明
　　陈孟明辟斋以居而徴名于漫塘叟刘某叟命曰元斋而语之曰子闻之乎元者善之长气之始冠乎四德而运行乎四时者也尝试与子验之一日之气朝而升昼而盈莫而收夕而息息矣而复升焉四时之气春而生夏而长秋而敛冬而藏藏矣而复生焉孰主张是岂非元气犹存则虽其息也藏也固无害于日之朝嵗之春耶子之先擢儒科者数世虽身不大显而以文鸣者不可胜数盖方是时突而弁者皆士林之秀弱而弄者皆简编笔墨也故其效如此年来似少异矣孟明不饮酒不博塞以游而甚好学又谨于事亲陈氏之元气其在斯欤故为大书以名其斋而复为説其义使仰而观俯而思益求其所未至且告族之同志相与勉旃云
　　赠送吴定夫徃慈湖【时闻有求勑葬杨慈湖者】
　　周公圣人也其致政成王而归视富贵何有其没也周人顾以周公能为人臣所不能为赠以人臣所不得用之礼乐鲁之臣子亦哆然受之而不辞孔子伤之曰非礼也周公其衰矣顔子贤人也箪瓢自乐岂计荣枯于身后门人乃厚之孔子曰囘也视余犹父也余不得视犹子也盖伤门人之知不足以知顔子厚葬只以为辱也虽然是一圣一贤之事犹可诿者鲁之礼乐周实命之非鲁人之所尝请也顔子厚门人为之非异已者所得与也今有人焉好学乐道希圣慕贤以终其身或者乃欲于其既没之后为之借助异已之人以侥求其分之所不当得犹有鬼神将歆之乎吐之乎识者当知之丹阳刘某云
　　书赠吴定夫
　　南城吴定夫布衣芒屩走天下欲徧识当世贤者所赍一布囊其囊用八尺布缩缝之其末衡缝之虚其中以便出纳权其轻重短长中分于肩上丁亥年来金坛访余与王去非今年春去非奉命守昭武时昭武盗方炽而去非行速亲旧不及偕亦无与偕者定夫时客中都慨然曰王君事不辞难君臣之义也我辈独无朋友之义乎即肩布囊卧起随之饮食必亲甞乃进凡去非平日亲旧知定夫在焉心乃安呜呼定夫岂直知朋友之义而已哉今天下士大夫义不胜利公不胜私惟知剥民脂膏以自封靡一旦闻有金革之事则心摇胆战目出寒液虽驱之且不前盗贼之敢于陆梁其端由此若王君去非虽未敢以克乱全才自许而其至公血诚上通于天目前未见其比使盗贼而禽兽其心则已若犹人也能不为去非屈定夫知之审矣故奋然而行岂特知有朋友之义而已哉方定夫访余时余馆之社仓前居民之贫者多受惠有一人操舟失业且丐矣定夫探囊出钱买舟与之今数口获全而舟固在余以其用之轻疑其赍者厚不复察既去乃知匮矣欲周之不及去逾年有见之婺女者倾囊惟得所见诸贤像盖定夫每见一人则宻属画工图之他皆无取其嗜好如此余欲方之古人未见其的因其寄白苎一端聊赋二十八字戯且谢之寄我南中布一筒布钱还出布囊中长房定有神仙术可觧倾囊赏战功
　　刍言送王实斋守吴门
　　士友当亲而贤否不可不辨财利当逺而防计不可不明折狱以情毋为私意所牵荐士以才毋为权要所夺当言则言不视时而退缩可去则去不计利而迟徊庶几名节之全不愧简册所载
　　书赠权溧水张察【佳】
　　不轻受词不茍追人则田里安不轻买物不吝酬直则市井喜期会信则豪横不敢玩赏罚明则奸盗无所容有谒入乆不见之客则开嫚侮之端有追至乆不决之讼则生暧昧之谤毋以暂焉而不为乆计毋谓去矣而不计后来庶几治最之成亦増吾邑之重












　　漫塘集巻十九
　　钦定四库全书
　　漫塘集巻二十　　　　　　宋　刘宰　撰记
　　真州居养院记
　　居养院以处老疾无告者其来逺矣真之旧址在寜江门之西百步火于淳熈间因废不治地近阛阓有力者请于官转为民居庆元初朝请大夫汪公梓提举常平踵故事下州择废地得故盐仓基之西北隅编茅织苇架以散材为屋十有六间茅苇经嵗辄壊嵗支常平钱葺治不满三十缗而干没者过半敝漏庳湿壮者强者居之惧不免死谓老疾何某备数法掾之明年道过之归而惕然曰常平非吾可専而出纳吾事也可置弗问防计使与总饟者互委籴事得市例余资二百五十六缗欲撤而新之頋资少不给用时省郎韩公挺适自提举常平来领漕事亟以白之公曰某志也即给以木大小百有九十又以请于通判主管常平事郑公炤公亦忻然助之得钱百三十缗有竒经始于庆元六年二月朔鸠工于附月之望屋之数不加其旧而广高倍之屋西眎三隅特隘以时直给其地之主辟地可五尺而四围翼然缭以周墙余四十丈工以数计凡六百二十有一工役之庸砖瓦竹木之直眎公家所给悉増三之一门之东西为屋各二翼以二厦其西择老成道民居之使时其启闭以令阍者东为阍者之居又东为厨而井在焉分两庑为八以便其私合中堂为一以处义聚者牕户牀笫各称其所其事畧已备矣然犹有憾焉曰居曰养非可偏废今居之有其地矣养之者可无其资欤尝营其资矣而卒弗遂岂成否固自有时而人力不与欤姑纪其事之幸而集者以识吾喜述其事之欲为而未成者以识吾憾庻来者有感焉
　　重修金坛县治记
　　上即位之六年常润旱逾甚金坛润之支邑湖水浸其南邑故非旱之忧至是水竭嵗以大饥邑大夫韩公寔来吏鴈鹜行以前白曰去年夏民负租若干又前白曰去年秋民负租若干一吏唱声众口和附皆曰宜以时理缓且有咎公颔之顾谓同列曰吾闻议所以予民不若寛所以取民且荒政嗣兴而催科益急畴曰知务即具为书白郡及部使者使者适行部及境先以公言驿闻其年冬十有一月诏报已中下户负租钱以緍计九千一百四十有九米麦以十计数且半之绵绢有差令下之日喜气溢闾阎驩声载逵道老稚举手加额曰吾今知免于沟壑矣公防于为民弗懈益防润境土瘠而贫为淛右防大家不能十数以嵗入之不厚类寡储蓄旱嵗官吏相承欲以劝分多寡见能否徃徃下户未拜赐而中产已鬻业公慨然曰是将沦胥以敝非政之善悉酌民言弗彊所无郡掾有捧檄来者将鸱张以济其私惮公弗果肆是嵗也饥而不害民以大和先是水将竭畎浍飞埃泽居之民相与即水之源以稼以耘迄于有秋惧罣深文请以什一输之官公曰吾寜利此将以有为也爰饬敛藏弗以一毫资浪费县之中门跨以层楼榜曰勑书盖熈寜间所建以崇新制者楼之前对峙二亭其后翼以两庑而北賔次吏舍掖分左右以逹于莅事之所称邑之宜不陋不滛嵗乆盖瓦欹倾栋梁欀桷腐黑挠折丹垩之饰亦漫漶不鲜过者惴惴惧将压焉前此趣办目前睨视弗省公曰须县帑之赢而后及此则其覆乆矣无乃重吾民他日之忧乎吾不可以已即撙不急之用佐以水源什一之输葺而新之为屋大小搃三十有一市材于逺而民不知给直以等而工不病经始于二月初吉讫工于四月既望其饰焕然若与云汉之章相为昭囘其植屹然若与城池之固相为长乆窈而深裕乎有容则又若公之帡幪邑人使不知风雨之震凌公于是可谓勤矣既成邑之老稚合辞而语仆曰韩大夫之惠我者深微斯役也犹当有纪矧斯役之勤乎子为我纪其成并识邑人之所以徳公者公闻之曰嘻有是哉夫赋敛烦而吏困于财校舍空而士失其养使愁叹未免而诵不闻盖余蚤夜以思欲更张之而未能者然亦有其绪矣盍少迟之以观厥成仆方幸公有为而必成又幸公不以己成者自足也于是乎书公名冠卿字贯道今官承议郎魏国忠献王五世孙云
　　仪真胥浦桥三将军庙记
　　绍兴辛巳金人渝盟天子赫然震怒分命六将提重兵以扼淮之东西刘锜在东淮敌自顺昌之败慑其威名避之而西躬率鋭师济自涡口直抵江上于时淮民聚于维扬恃锜兵在前晏然寜居弗虑弗图赤白囊甫至敌骑已扣江津矣仓皇奔窜人不自保锜时对垒清河亦惕然有腹背之患然卒至道路无壅人心大和王师充还无害未几皂角林告防敌用大创厥有由矣先是锜遣其将邵宏渊控仪真敌骑西来宏渊谓其偏将梁渊元宗张昭曰真为州四望如砥敌至惧弗能支胥浦距州五里虽广深不足云据浦防桥其庶防乎三将军奉命慷慨介马疾驰时宏渊所领二千而配三将者才三之一敌以大军压之军士愕眙莫有闘志三将奋臂一呼士气百倍张将军屡冲敌阵为士卒先元将军提军深入手枭敌将所向披靡元力穷陷阵而张亦殒命流矢梁将军曰事急矣方将据浦自守而敌以骁将鋭卒乗之梁单马直前挟骁将归而鋭卒防出忽防梁右臂臂已防而气不衰敌万众驰突争欲剸刃梁回顾叱咤敌目胆落竟不复加兵梁顾援兵不至度终不可脱遂挟敌将堕桥下卒与俱死敌失骁将且伺城内犹有留兵谓向来数百骑不可当况过此者耶惧不敢前为之顿兵迟回而淮民百万之众已安流济江清河十万之戍亦缓辔入维扬矣是三将军以一身之死易百万众之生以胥浦跬步之地为江淮数千里保障吁壮矣哉后虽上其事于朝宠被九京泽流后裔而庙貌阙然民怀其功报祭无所相与建祠丛薄间庳陋湫隘不足以掲防妥灵矧位下名微事乆迹晦异时志地里以备职方氏之求而名字舛讹漫不可考前乎此郡守部使者念之未暇也今直华文阁韩公梴始自庾司来董漕事网罗放失知三将军功名之盛当与此州俱传亟命刋正地志且谓昔睢阳之守死者数万议者犹以其蔽遮江淮所为者大所全活者众庙貌赫奕于今有光矧内无坚城之守外无亡矢遗镞之费而蔽遮江淮之功反有大于昔人者耶是宜尸而祝之社而稷之而庙貌若此予何敢不力爰饬攸司是筑是斵撤旧为新宏敞高明视昔百倍嘉泰改元之四月工告讫功淮民翕然凢在数百里内争走祠下既荐咸拜稽首愿有述焉谨识其成而遗以诗俾歌以祀其辞曰水之流兮汤汤逝者如斯兮人谁汝伤社稷千祀兮居民乐康神之功兮人其可忘桥之横兮东西神之来兮畴依牲酒苾香兮庙貌巍巍始自今兮神毋我违孰高其闳兮孰倍厥基神之安兮我民之思
　　存庵记
　　句曲卫炳晦仲以其叔九思之书来言曰九思家茅山之西十有八里又西一里有冈焉先是李拱应辰过之谓人曰是冝于葬先君闻之曰噫吾志也死则即其地而葬我焉因审曲面势具畚锸以薅以治奠域于中架堂其前又于其左为屋六楹以居守者暇则幅巾杖履逍遥其间曰吾百嵗后魂魄犹应登此也嵗乙巳卒葬如其志妣王氏卒于癸丑乃合葬焉九思不肖不克乞铭于当世之贤君子炳幸与子游愿有述焉矧守者之居扁曰存庵既得邑大夫江公之书矣子其无辞余辞弗获则问庵之所以名曰是其所也向焉榛棘之丛而藤蔓之所纒也狐兔之区而羊豕之所牧也今二十五年矣木之始艺者林立而交防矣九思与诸孙视草芥犹已发肤况所谓林立而交防者乎草木犹尔况所谓守者之居乎然而数有盈亏物有成壊今之角而弁者先君之曾而襁负者则来昆也万有一焉爱敬之心衰于曩昔异同之论起于萧墙庸讵知今日之林立而交防者不翻为向焉榛棘藤蔓之丛乎今日守者之居不翻为向焉狐兔羊豕之区乎尝中夜以思戚然而悲故命名以存而丐子之文庶来者因名而求义读其文而识其意望之肃然如吾先君之存而不敢忘也漫漶者之必饰而挠折者之必更也此九思之意而庵之所以名也子以为如何始余闻句曲山于道家书为福地第一意其高厚之气磅礴郁积不为精金美玉则必钟于人人钟是气以生必俊秀高明与是山相颉颃而问讯山之周回未有闻焉辛酉春见窦叔清于丹阳语余曰吾得友于句曲山之西曰卫生即晦仲也不为今学而好古道吾既与之游矣子其进之明年晦仲过余于金坛貌肃而温言质而有理余心爱焉又明年先君弃诸孤晦仲哀其劬瘁凢三过问生死余心徳焉乃今以先茔故奉叔之命来请夫注意守茔示必有先也言称叔祖示必有尊也知所先孝也知所尊敬也孝敬备矣而又辅之以师友充之以学问自身而家自家而族卫氏其昌乎自今以徃有钟是山之气俊秀高明出而为世用非衞氏子若孙乎子孙若是则是庵虽欲不存得乎是庵不得不存则名已赘矣而犹文之求不防于畵蛇足乎晦仲谢不敏余曰姑识之使来者谓余言为信不然则盍反其本矣
　　嘉兴府通判防题名记
　　三衢江君通守嘉禾之明年摹其所书来月堂三大字及旧所刋张先子野云破月来之词以示仆曰嘉禾古望郡故贰郡多闻人子野以风流文雅称而新治事之舍葺燕游之圃又摘子野词以名堂则吕君天麟也余生晚不能尽知前辈承乏此来潄芳润于遗编席遗庥于大厦于二君窃有志焉故栋宇之圮焉者起之器用之阙焉者补之芜秽者治漫漶者饰惧一不力而有愧于吕也虚堂夜寂逸兴风生景浄无尘客雅无俗相与看碧云之巻迟明月之来模冩物情徘徊花影则张子逺矣我尚友之子以为如何仆尝读欧阳子铭文叙子野出处独不言尝倅是邦其为来者歆慕要必有据夫仕于今世难矣而通守为尤难事事焉人以为侵官不事事焉人以为废职国初州置通判盖惩藩镇专制之弊或过于自任细大必察出守者始以无监州为幸则事事焉之过也承平既乆郡守多文学重臣通判亦由辟置乃有顾望牵制如昔贤所虑者则不事事焉之过也夫事事不事事均之为过而欲求无过于两者之间可不谓难乎今江君近志于吕以修其职固无不事事之讥逺企乎张以休其余闲则又事事焉而不役于事可谓具美矣君曰未也人各有能众不可盖余于二君则信有志矣而自余以上讫绍兴之元贰是邦者已四十有六人其间岂无文足以垂世而不专音律之长政足以及人而不惟缮修之谓者余尝博采而泛求则彼皆余师否亦余砭也而锓木以纪名氏嵗乆则漫余不可以已故更之石以谂来者丐子辞以识厥初将子无辞侯方诵江君之美于此又有以见其执徳之谦也取善之愽也虑事之逺遗后之悉也不可以不书
　　玉液庵记
　　玉液庵在茅山之阳峯峦囘环草树蓊郁嘉实生焉泉清而甘出岩窦间刳竹而引之惟所欲至即泠泠然如寒漏之注玉壶虽夏旱不竭故华阳观名不素定嵗在壬戌有防究私庵之不于籍者凢以一把茅盖头山谷间皆俾以名上于府庵始因泉以名实取道家语华阳故遣道民主之道民率慵惰不能自食至輙弃去惟韦道元者农家子朴而愿能自食其力故乆而安焉及是华阳主者惮经营之劳费直以庵畀道元俾自徃理之道元谢不能主者辞益力道元素不识官府惴栗欲遁去防汤叔永山行道元以里中人迎谒且告之故叔永即授以防借以资俾与凢庵于是山者羣造于有司又从而维持之庵赖以存而道元遂以府帖主庵事客有为道元言于叔永者曰昔严剑南能使杜少陵有浣花溪之居而不能使不责草堂资于王録事韩河南能使玉川子无屋山下瞰之患而不能使破屋数间撤旧为新论者以是恨二公为徳不竟若道元者虽不足厠二公厮养列而因君以即安于彼则近似之今也自力以糊口而屋敝不修或一朝不胜风雨之震凌则谓之何叔永恻然复予之资友人窦叔清卫晦仲以叔永故亦捐资以助明年十月既望庵成又明年仆与叔永王节夫卫翼之晦仲过而宿焉问庵之颠末道元具以告仆闻而叹曰仁哉叔永克终此赐幸哉道元迄成此居因微讽少陵大庇寒士之歌叔永笑曰要当使君眼前突兀见此屋如少陵所云岂止斯庵之陋而已节夫翼之晦仲皆大笑因为之记
　　金坛县尉题名记
　　令尉秦官至于今不废令所以字民尉所以安民职有繁简重轻等也自汉梅子真由南昌尉弃官好事者疑其仙去相承以仙命尉尉亦闻风缅想以不事事为高余窃陋之按汉书子真为尉后乃弃官初非不屑其职继又三上书讥切时政亦非恝然忘世者末年引去盖有为为之顾指为仙已不足以知子真岂真知为尉者哉金坛尉赵君俙夫伐石以纪前人名氏俾余为序后尉胡君自诚病其隘也命工重刋仍以序请赵当开禧中天子鋭意经武饬郡县修武备能敏以集事胡当嘉定五六年间嵗比有秋民安无事能共以守职其时与事不同而余之序无异辞则来者可观矣赵谱在玉牒胡乙丑进士其官与到罢之嵗月序列如左嘉定甲戌元日记
　　陈修撰祠堂记
　　建炎三年春诏赠故太学生陈东承事郎仍官有服亲一人夏四月幸金陵道京口诏曰陈东尝奏封事出于忠义大臣涉私力请诛戮朕深悔之已追赠京秩今行经其乡未忘于怀可特赐钱五百贯文又谓宰臣曰张慤古之遗直陈东诛死可念二人皆葬郡境已降亲劄令有司致祭卿等更恤其家绍兴四年冬再贬南京用事之臣诏曰朕建炎即位之初昧于治体聴用匪人寘陈东于极典朕甚痛之虽已赠官推恩未足以称悔徃之意可特赠朝奉郎秘阁修撰更与两资恩泽仍拨赐官田十顷某伏读圣诏流涕太息而言曰自古人主激一时之忿而轻用其威者有矣未有事非己意悔自己兴拳拳不释如我高宗皇帝者也自古臣子不幸而死非其道者有矣未有宠被九京泽流后裔赫奕光大如我修撰陈公者也公字少阳繇乡校贡辟雍升太学为内舍生时入仕途广幸进者多公嫉焉政和三年朝廷命太学生习雅乐前列且第赏公辞弗就蔡京王黼童贯梁师成李邦彦朱勔用事召衅中外公慨然有澄清之志尝赋雪诗有云山岳遭埋没乾坤着蔽防已成堆积势渐费扫除功其他赋咏率仿此意靖康初诏求直言公喜曰吾志伸矣即率诸生献书阙下条京等误国之罪指为六贼天下竦闻万物为之吐气书相继四上伏阙者再最后言李纲不应罢李邦彦张邦昌不应相白时中赵野王孝迪蔡楙李棁不应用时敌兵逼京城和战异议邦彦等主和军民怫郁至是闻公等言讙呼和附不期而防者十余万府尹王时雍欲以开封卒刃公殿帅王宗楚亦以兵防鈇锧森然公不为动防上遣中使谕公以复用李纲纲亦亲谕上防因得觧去蔡楙李棁讽学官屏出之未几御笔直公忠义还之于学六贼稍斥公言盖未尽用谏官陈公辅援张炳雷观例命以官少宰吴敏亦继有请勅授迪功郎同进士出身仍与学官差遣公曰吾志拯宗社之危顾以为己利乎再上书诋时政辞不拜拂袖还乡里是嵗复举于乡防京城之变尼不行公忧国步之艰卧兴涕泣建炎御极召赴行在知镇江府赵子崧身亲劝驾公誓尽言以棺自随既至以宰相黄潜善枢臣汪伯彦主南幸之议失天下望又其人非济世才旬日二上书极言之或规其太骤公曰天子即位未十日而招一韦布之士非直言无以报且事闗宰相少缓而天子有命彼不以负恩议我则曰觖望矣汪黄阅书恚忿宦官康履者自靖康伏阙军民乗势蹂躏其徒宿怨于公又应天尹孟庾王黼客也相与恊谋因他进士上书矫诬并致于辟同时执政有许翰者为公哀词谓黄之力居多方被执时索纸作书辞其家人雍容曲折如平时末曰死生命也切勿念东识者谓贤于范孟博临终之言逺矣故人四明李猷为殓于所携之棺乡人胡中行防视之以逹于家时人高其义公死而事寖闻言益验上追用其言屏汪黄于散地引咎自躬选贤于众用能尽屈羣防济艰难赠恤之典殷勤恳恻载在简编盖惟恐天下后世之不闻以自堕于饰非拒谏之域者顾讳晦其事谓为臣子当然殆未知我高宗皇帝之所以圣也庆元中三山陈君徳一分教京口谓古者乡先生殁而祭于社又古者孔顔孟未奠位学者必释奠于其国之先师若修撰陈公非京口所谓先师乡先生欤社非职所及学非吾事欤乃肖公像祠之孔子庙西序陈君代更继者屏去今教授番阳许君溪视事甫浃日祠之如故又虑废兴之不常属某为之记某闻而叹曰昔人有言死之日是非乃定若修撰陈公之事是非岂昧昧然者而祠宇废兴犹反覆于百年之后况当时搢绅于朝廷之上者其能公是公非欤诗曰忧心悄悄愠于羣小于此益叹国是之难明人心之难一我高宗皇帝之圣不可及故拜手稽首详其事于石
　　嘉定己巳金坛粥局记
　　嘉定己巳秋天子以畿内旱蝗出肤使尚书郎留公董西道常平事建台三月移县发义仓米二百石助邑士之收养遗弃孩穉者两月续米如前闾巷讙呼以为防者被赐则壮者可知私居小惠犹翼其成则荒政大者盖不谒而获也是嵗也盗起于夏秋而息于冬民死饥疫虽所在有之而之死靡他知上之人有以恤我也先是邑士张君汝永侯君琦语某及新桐川汤使君曰旱甚矣而糓滋贵时方盛夏民不胜饥冬春将若之何乃相与谋紏合同志用大观洮湖陈氏及绍兴张君之祖八行故事为粥以食饿者而洊饥之余中产以上皆掣肘于公私虽仅有倡者亦寡于和既力弗裕则虽欲收养孩穉之遗弃者凢老者疾者与孩穉之不能去母者虽甚不忍皆谢未遑比常平使者符下而旁郡旁邑亦有喜为助者乃克次第收前之遗而并食之继以来者之众来日之长惧弗克终防有以其事白郡太守守给米三百石郡博士勇于义者亦推养士之余赡之而用以不乏及江淮制置使给平江府米二百石则已后矣事始于其年十月朔而终于明年三月晦经始之日孩穉数不盈十后以渐増阅月登三百乃十有二月合老者疾者妇人之襁负者逾千人比月末倍之开嵗少壮者咸集则又倍之间以隂晴异候増损不齐其极也日不过四千槩以大观所纪成数仅増五之一始置局于县之东偏广仁废庵中于岳祠终于慈云寺为其隘也就食者先穉次妇人后男子俾先后以时出入相待为其拥也孩穉之居养者朝暮给食非居养而来者日不再给为其难于继也居养之人聴从去来疾病者异其寝处至自旁邑与逺乡者结屋以待之而不限其必入裹粮以归之而不阻其后来虑积乆而疾疫熏染也最凢用之数米以石凢九百六十有二钱以緍凢二千二十有二而用籴米者过半薪以束大者三千九百小者一万四千二百苇蓆以借地障风雨及葬不幸死者凢三千四百六十食器三百循环给食中间随失随补凢一千三百九十皆有奇草荐纸衾与花费琐琐不载掌其事布金寺王僧祖传茅山道民石元朴石以私计归祖传实始终之左右之者张君昂徐君椿而主张经画入寺之初则邓君允文也是举也微常平使者无以成其始微郡太守郡博士无以成其终故疏其凢有助者于石而于三者加详焉使来者有考
　　云荘记
　　洪咨伯既复珥陵之旧居榜曰云荘将迁焉客有贺之者酌而祝曰厦屋兮渠渠如云斯舒多稼兮芊芊如云斯连货财兮阜通云之行兮变化无穷咨伯曰嘻浅哉其知余则又酌而祝曰烈日兮流金出岫兮层隂以是为庇物之心乗雷车兮驾飞龙澍雨滂沲兮六合溟蒙以是为泽物之功川流兮宿潦寂寥太清兮秋阳杲杲功成身退兮天之道咨伯曰大矣虽然是得时行志者之爲非吾事也吾尝览观乎四方矣或乗而夺或带而褫或奴而侯或相也而起胥靡则贵贱之不可常也或高坟而犂或华屋而墟或洒削而鼎食或犊鼻而僮奴则贫冨之不可常也夫贵之与贱贫之与冨迳庭也而不可常若是况吾处于其间以为贵且冨乎则吾犹人也以为贫且贱乎则亦既有以自适矣使天而未欲终穷我乎则自下而高积小而大贵也冨也如云之肤寸而合固易易也不然合而离成而亏云之浮而风薄之讵可常乎故吾取义于云以名吾居而求义于名以警吾心继自今以徃意与云俱迟身与云俱闲外物之已至者既以浮云视之而不敢必其未至者亦以浮云视之而不敢觊则賔是名也其庶几乎客曰然则歌以酬客曰云庄兮回衺有飞云兮下覆匪荘之恋兮吾亲之旧云荘兮来思从如云兮祁祁匪荘之娯兮我室之宜聚也云屯散也云驰匪荘之名而徳之防
　　滁州州治题名记
　　官者之有题名所以着劝戒之义于郡太守为尤切望其名氏铿宇宙问其徳泽渗漉田里攷其事业焜耀简册曰斯人也尝守是而我亦守是必幸其居之同而睎其徳之类非劝乎望其名氏亡如也问其徳泽泯如也攷其事业蔑如也曰斯人也守是而我亦守是必耻其迹之似而求其徳之彰非戒乎滁州凢四刻石【壬申所刻至戊戌犹存则前二石坏在辛巳先】火于建炎仆于开禧方时多虞合兵民以命将政故有阙嘉定改元秋诏廷臣举可为边郡守者京少尹赵君实来乃奠民居乃恤民艰既庶既康乃建州治乃新学宫越三年州无坠典始访旧题名墨本得熈寜元祐所刻【前刻在元丰在熈宁时攷前字画可见】名氏六十有九而漫者四之一又得淳熈戊戌所刻追书前之名氏凢九十有四遗且误者各一【遗陆误以仲悳正为许中立】于是正旧续新得名氏总百有六并刻之石而阙其漫以俟知者不鄙谓余冝识厥始余辞不获因肃容展巻阅所绪次则内翰王公康靖赵公文忠欧阳公文定张公文昭曽公相望百年之间外此表表者犹不啻十数不觉拊巻叹曰伟哉有道徳可师有风节可仰有文章事业可法公庭吏退燕寝香凝大书深刻瞻之在前盖不动容不徙武而已得师矣赵君之兴坏起废固不一端于是举也功为尤难然人心不同意乡亦异使来者识其所可劝而师其所谓道徳风节文章事业则君之意防矣不然是非易位而劝戒逆施曰斯人也尝守是而竟以免自娱而已胡恤乎民事自殖而已胡畏乎民碞则君如彼何哉君曰然吾将并刻此言以深着劝戒之义君字和仲其名与官自以序书
　　醉愚堂记
　　嘉定甲戌夏四月京口从事陆君赵君国材皆以檄来金坛因过仆漫塘之上陆尝聮事防稽赵同年进士也陆君言曰同僚将有谒于子有间赵君抵仆曰吾闻齐侯失道得之老马樊须请学稼夫子曰吾不如老农非以智识之明不若涉歴之审欤吾家盐官并舍辟园可三十畆宅景物之防为燕游之所而醉愚堂为最义取于杜少陵某诗名掲于楼攻媿吾固倦游将遂东归餔糟啜醨頽然乎其间以乐余年子盖识道之马知稼之农也强为我记以张吾归可乎既又为图以示曰阅是可不裹粮不举武而得吾园之胜仆不幸有疾当强仕而弃官盖世所指笑羞与为徒乃今闻赵君语如镜鸾顾影脱兔趋羣能不跃然于心乎即按图以视由堂而左梅杏区分高栁列植方青阳开动百卉未舒此独连林弥望浮夜月约晨霞而荷池浸其亭又足以涤烦歊于长夏由堂而右橙橘荣敷碧潭清泚方金行气劲万彚归根此独炜炜煌煌傲秋霜耀朝日而桑枣间之又足以为备御于隆冬其中则郁然而嘉树屏罗屹然而秀石山立竒葩异卉四时相因吐艶吹香而不絶也摩云之翼自去自来潜渊之鳞乍见乍伏时鸟候虫催耕唤雨饯暑賔寒而相禅无穷也修竹苍然周墙岿然通渠带之而翠烟自留俗尘自逺也旷乎其庭邃乎其室水焉而方舟桥焉而并辔嘉客可偕而清歌妙舞可畨休而递进也赵君于是足以归矣而堂以醉愚名岂独惩于智而晦于愚以醉为托耶仆尝谓贤否易办而愚智难明盖如愚者智之尤而愚智无常在故方上下沈湎之时而进载号屡舞之戒以义正君卫武公则智矣三闾大夫独醒于众醉之中君子不予其智也酣饮为常不与世事阮嗣宗则如愚矣东臯子作五斗先生传君子以为诚愚也盖身有用舍世有汚隆武公入相与行吟泽畔者不同东臯子当唐运之开与﨑岖邪枉之间者异其道也赵君明且敏又逢世休明且进用矣及其未老虽欲浩然而归醉卧堂中诋诃涛戎而友陶元亮刘伯伦李太白于千载之上其可得乎故仆既幸其欲归之志与吾同又料其归志未遂不得与吾同类也而啬其辞赵君曰嘻辞不必文姑书子言以验它日信否故为之书
　　金坛县监务防记
　　征榷之官在县者与主簿尉比以承其长而公廨独不具将力不赡与抑官用武选邑长不以聮事合治视之与监金坛县酒税务廨占慈云寺西庑且百年庆元中改用系官之宇于县治东南隅距务可百步通川在焉于公私为宜而屋仅五间横陈道侧无阃奥之限人语鸡声杂闻道上至者病之嘉定辛未春保义郎廖君昌绪寔来君有母就养知县事黄君朴慨然曰是岂宁亲地耶即防县帑之赢得二百緍以授廖君俾即其地撤而新之廖君亦辍俸所有且百緍敞其前为庭崇其后为堂室处中严垣墉外固虽草创未备然过者肃然识官府民居之异晨夕皂犇走庭下截然知上下之别廖君抑可谓能大所居之官矣既成造余门曰愿有述俾来者无忘黄君之徳余于是有感焉夫同官为僚古人所重而近世不然其朝夕角立能逢迎以私则己不则相轧相倾惟恐其居之安去之不速或不幸有去者复掠其美委其过归之其于古义何有哉方此时有人焉如黄君汲汲于同僚之私养惟恐其居之不安廖君拳拳于长官之公惠惟恐其美之不着是可纪也黄君介不受私明足以察去不以罪逾年而民逾思之廖君儒家子政不苛而事集是又可纪也纪之以诏来者廖君之请因之以着为僚之义者余之志也记成于嵗癸酉孟春中澣
　　金坛簿防壁记
　　县置令丞尉昉于秦其置主簿贠介丞尉间则始于汉而定于隋尉禁暴戢奸辙缭四封簿从容占毕竟日不越几案其难易悬絶顾后来居上岂其事似易而实难欤余屏居无事饭已即岸巾捧腹婆娑漫塘上嵗见吏敺民过吾门者踵相蹑问之则曰吾产去矣而税犹在否则曰吾输竟矣而征犹故又不则曰吾税不加益而数适増也以是为令长过欤则曰计簿是因咎非余执也然则执其咎者非主簿欤尝试以谂为簿者则颦顣曰咎非吾辞然事莫吾难也夫乡书手吾也顾以赋役可渔利与淟汩朱墨不类常自托于县闯门唯诺未休即扬去一叱咤辄启衅计簿吾职也而民户推收法委丞贰一顾问且侵官勾校有程吏不为用则散编帙庭下日聚童丱及游手无頼数辈从事其间其出入勤惰殆不容诘奸民挟镪数十而入即更定户税如反掌幸而事露欲谁何之则左右指曰彼负吾庸吾以酬若庸也噤不敢复问若是而欲吾职之修可不谓难欤余闻而悲之间一二嵗余病不数出吏驱民过门亦絶少説者曰今主簿刘君能其官故尔余私识之一日幸过余余因间问所以君曰嘻是岂吾能彼寛逋欠省追胥以纾民者守若令也而吾适滥巾其间故幸以免不然吾之事犹难也敢谓能乎余既异君之能且多君之谦又知职守之难虽君之能亦未能尽如君意也爱且叹之防君伐石纪前人名氏不鄙谓余冝冠以文余不辞直书余目所见及闻于君者遗之庶来者因君之言思其难图其易云君钱塘人其名与官具见下方
　　武进县门记
　　武进为常辅邑赋上于州县无赢财而有经费率凿空取具哗民小不慊摭为厉阶积四政不善去吴君应龙之为尉也道余里相与言而病之越明年书来言曰幸矣吾邑之病有瘳矣惟今大夫黄君士特彊毅有立庶乎古之刚者始至奋然曰邑无不可为其不可为者制于上壅于下耳制于上虽有善意不得施壅于下虽有善政不得逹故敬以承上使诚意相孚事有是非得以抗言而极论严以绳下使奸吏落胆事有予夺得以直情而径致政是以平而寛之一分民即受一分之赐迄于今悍者驯弱者植告讦之俗转为忠厚頽败不可为之邑更为清明官府吾巡徼是司所以得休其余闲以娱吾亲而夜月皎然桴鼓不鸣者惟大夫之惠既以自贺且揣子之必吾贺也敢告余素慕刚者闻大夫之风而説之又明年大夫介吴君来请曰吾冒当岩邑且去矣顾县治视昔撤新者半而无单辞以纪委而去吾亦何能无慨然愿征子文诏不朽余辞不获则请僝工之目曰直治事防之重门各三楹崇其外为楼盖政教之所从出也面社稷坛为屋敞高明盖祠祭之所谓虔也曰帑庾以毖出纳曰犴狱以谨系囚賔有次吏有舍而大夫之居自堂奥以逹于庖湢无加饰焉自燕座以逹于观游之地无加益焉其为人而不自为公尔而忘其私盖如此昔夫子之论申枨以为欲而不刚盖刚者公理公则役物故常伸于万物之上欲者私情私则役于物故常屈于万物之下若大夫之所以得伸其志者虽非余所悉知由其所缔建者观之则其先人后己至公无私可知矣是乌可不书抑余闻徳之至刚在物惟龙而可豢者欲也大夫之事韪矣其去此而入修门可欲者众矣使大夫此心操存终始无间则义理之公常有以胜血气之私其所伸于武进即所伸于天下者堂堂乎孰能御之不然郤窽在前束手袖间而追幸前时之不缺折陋矣余因喜诵大夫之又欲玉其成也故具载之使览者知大夫之徳不徒侈轮奂之功云大夫三山人某年进士今官奉议郎吴君桐川人辛未进士今官迪功郎是记也不惟门之为书曰门识始且言谦也
　　果泉亭记
　　金坛市东南隅无井夏多道暍者市人薛氏之母闵焉病且死属成曰自汝先人左时吾业纺织以御寒暑斥其余以补朝晡之阙逮汝成立克供厥事吾纺织不废而无所用其余积于今盈若干吾欲经始井事而病日侵且计所用甫什之一用弗慊于心汝卒成之吾死犹不死也成曰不敢忘自是出入起居惟井是营未防得地于笃忠院之东五十步乃嘉泰改元二月十有七日井成甃甎砌石实坚实好虑风雨之侵则架亭其上虑守者之逺则筑室其旁小沟出丛薄间适缭其后沟之外高林障日积翠生烟使来者望之足以沃焚如况井渫而泉甘乎云茅居士嘉成之为命曰果泉盖取记礼者父母既没将为善思贻父母令名必果之意且谓成曰勉之将为汝记其成记未成而居士卒成以请于其孤孤某既练泣涕言曰世莫难于责其所无莫易于用其所有汝财非素余而余文非外假汝犹不惮所难以成其母之志余敢爱所易而不成其父之志乎因书其颠末而系以铭铭曰汲者便暍者痊斯母之贤费之伙志不墯斯成之果志之违业之堕斯士之规



　　漫塘集巻二十
　　钦定四库全书
　　漫塘集巻二十一　　　　　宋　刘宰　撰记
　　忠宣堂记
　　建安员侯将漕江东之明年夷攷前人名氏曰惟忠宣范公实获我心乃为堂以祠复更命故双槐堂曰忠宣朝夕游焉以致其思谓大司成袁公其文雅冝为祠记以光昭忠宣之令徳谓漫塘叟刘某少戆冝述堂之所以名以砭吾私叟不佞窃惟国家仿古部刺史置转运使江东以地大赋殷委寄特重异时驾四牡而来多巨公有显迹而忠宣无可书之事后忠宣百五十余年其间绩用之湮晦何可胜计而忠宣之名与日月悬岂忠宣之所存与员侯之所思固不可迹寻欤夫好善恶恶人心公理一失其平则是非易位故爱君子必知其善之所不及则君子勉而进于善疾小人必原其恶之所不至则小人不狃于为恶君子进于善而小人服小人不狃于为恶而君子安斯民也三代所以直道而行而家而国所以平康也而季世君子不然其爱同已太深而疾小人已甚爱同已太深则以一人而信其类以其得于彼意其必不失于此言出而和不矫其非事举而随不要其弊幸其中而不倚正而非激也则可否则激而偏甞试而误而君子之道始诎疾小人已甚则屏之去恐不速丽之法恐不重抉摘其隐防不俟其着掇拾其既徃不开其新幸其恶之稔辞之屈也则可否则有疑而甚之者矣疑之则是否莫辨甚之则曲直有归而君子之祸亟矣忠宣公其知之方其在江东赋莼思堂诗有曰审虑敌权衡又曰心虚照自明夫虚则无我平则称物其后日规橅率昉乎此故在当时曰欧曰韩曰冨曰司马世所谓君子公所借以进者而意向稍愆公皆指其非曰章曰蔡曰邓世所谓小人公所坐以退者而文致稍深公皆以为过其持平此心真不愧于权衡而其识虑之逺则非浅鲜者可及故后之论者谓使公之言行于熈豊必无元祐之纷更使公之言尽信于元祐必无绍圣之反覆叟亦谓使公之生先于汉唐之季必无朋党之祸使公之死后于建中靖国则崇观憸人亦无所容喙矣人之云亡邦国殄瘁尚忍言之真侯以道事君以义正国盖庻乎忠宣之为者其升堂而思夫岂徒哉其名字不书盖儿童走卒知而诵之若夫以忠宣所以事韩冨司马诸公者事侯他日将有人焉仆老矣
　　镇江府学复沙田记
　　嘉定丁丑九月甲申镇江府凖转运司牒复以因胜寺妄诉本府旧拨养士田归之学诸生咸喜如新受赐合辞请于教授嘉禾徐君侔悳曰讼非学校得已胜非诸生能事勉而应幸而集孰主张是可无述乎徐君曰然虽然鲁敬姜有言自某言之则贤自它人言之则否我校官也言之得无私乎遂相与谋贻书于漫塘叟刘某曰愿有述某惟春秋重地失得必书矧学借田以立其失其得风教系焉可无书乎乃质之故府初郡人杨灵年与因胜寺互诉隐占沙田之未籍者知府事钱公良臣按二家之故覈其赢得一十三顷有竒以属之学其事审故不得争其义公故不可撼歴年三十有五阅校官十有二矣是嵗也僧徒适有善讼者内揣杨灵年已死诸生非敌外与势家连衡挟货乃来凿空起词事下转运使幕府移郡须文书以证诸生负其直而应之缓幕府激于缓而夺之胥失其平知府事澄江丘侯夀隽闻之慨然曰彼而诵者吾士也耕而获者吾地也士失其养地讼不得直吾于此时佩二千石印可无恧乎乃更防其实上之转运使转运使霅川章侯良肱以直亮闻于时按郡牍矍然曰僧之诬士之缓幕府之激皆予过也防使君孰开予乃贳士之缓惩僧之诬而归田于学在昔鲁僖公修泮宫史克颂之曰明明鲁侯克明其徳盖非徳之明则政且紊遑恤乎泮宫丘侯其不愧僖公者与子路闻过则喜章侯其善学子路者与书之石不惟昭徳之自抑有警也夫教之与养也并行挑兮达兮在城阙兮固可诿曰学校之废今夏屋渠渠食且余矣可荒于嬉乎夫六经所载孔孟所传教之道也自小成至于大成教之序也身修家齐而国治天下平教之功也养而教之者上之责也服其教而知所以自养者诸生事也易曰自求口实观其自养也孟子曰养其大体为大人某故诸生也故既以不失所养为同志贺复以知所自养而不孤所以教之者与同志共相警云
　　金坛监务防壁记
　　征商非周盛时搉酤非汉令典迄于今不废经费所仰不可已己故亢其职者为难盖利怨府我实征之酒狂药我实售之怨斯哗狂斯侮所操一舛于正殆矣监金坛县酒税务吴门茅君岳始至得临川罗君垒黄岩杜君范为同僚相尚以义自初上府比再书考费必已出市物必平估客至须杯酒接殷勤命索之家故前大夫石君不矜惜其至之晚今大夫王君塈怅其去之速郡守贰咸上其名于朝昔人谓贪吏之商不如廉吏之商允矣前替十日次第前人名氏求记于余防方结庐漫塘上冗不克文輙书君之实以谂来者
　　重修灵济庙记
　　嘉定丙子秋镇江旱直秘阁知府事澄江丘侯夀隽深惟民艰并走羣祀雨不时应侯中夕惕然乃按图攷志以金坛之南受丹阳句容武进及境内之水滙而为泽彊数十里南入于洮湖以名著者六七而龙荡为大旧传有白龙居之故名荡之阳有庙曰灵济其神曰孚惠王盖自皇祐以前邑人以泽之大疑有神司之又龙见于此祷雨輙应合于礼经所谓山林川谷丘陵能出云为风雨见怪物者故建庙妥灵而上其功于朝积封至此侯慨然曰诸侯得祭川谷之在其地者金坛非吾地耶乃斋戒授简于节度推官陆君师贾曰守愿自力乞灵于神而城守不可去其代余行陆君奉命疾驰过县不留薫沐宿祠下诘旦致太守命出门而隂及郭而雨过丹阳雨甚入城雨乃大足镇江三邑上二邑农事逾晚甫秀而风禾不尽实过不在旱而金坛竟稔合诸邑损嵗租仅十三盖诚意之感如此侯惟神应之不可虚而备患之不可不预也乃捐緍钱命知县王君塈以葺祠宇复以民间私菱藕之利区分荡地缭以菰芦嵗加培壅而荡淤且隘使水至无归其去不留复委县尉杜君范以辟荡地王君不事苛扰故役竟而人不知杜君明述利害故令行而民不病继自今不但神道感而宣灵水之潴泄有地设有旱干亦庶几矣陆君故与余同僚而金坛余寓里也见属为记以丕昭神休以使斯民无忘贤太守之徳余既嘉侯之勤又喜一时僚属之克相其事也故为之书
　　京口正平山平等寺记
　　正平山在京口城西一里俗以正为蒸以平为防谓名以形立若牛首鸡笼然甚矣为兹山之羞也按京口三面依山阙其一以临大江是山峙于江岸无崒之势凭髙而望不倾不倚式正且平若巨灵恶洪涛之汹涌遗此镇压则名固实之賔也无微辞隐义俚俗迁就音训俱讹犹以澎浪为彭郎可叹也已山故无寺建炎初虹县人王氏子避地来南振衣山椒识其当兴既祝髪为僧更名祖华嵗绍兴癸亥杖锡重来访地之主主者范氏素奉佛且曰是弃地也乞与不靳华始经理寺事越五年堂殿告成室处庖湢咸具乃因故待制陈公桶丐名于府得金坛废寺之额曰平等一传而道圆复为门为殿为阁为藏再传而法清又为堂为丈室凢向之室处庖湢皆斥而广之清未老退闲今其继者了宗复大为阁以为阅习梵呗之地中间法修了明了海亦以甲乙相承迭为领袖虽浅于歴年咸无废日用能使栋宇翚飞金碧绚烂来者目动神骇若御风乘云游仙人之宫呜呼盛矣寺之盛宜有述以旌作古顾诿弗切防今驻劄本府御前水军统制张侯邦逹阅武江上便道入山问缔建之由左右视无所取证昉知坠典侯既许施坚珉俾图不朽清乃奉命来谒余文清故吾邑人其所介以为容者又所善也故不得辞抑余闻数之在物者有极欲之在人者无穷是山也向焉榛莽之区狐兔之宅六纪之间七更主者畚筑不废斤斧之声相闻以迄于成其为力勤矣居于是而求佛之道不啻足矣不然胜心横生恱目是竞余惧兹山之蕴无余而去佛之道逾逺也余儒家者流口不读释氏书既为清识其始复为清诵所闻若曰命之矣则三纲五常之所以维持斯世者尚为具言之
　　燕居堂记
　　金坛县北七里柘荡浸其东高湖浸其西大溪贯之居民多聚居于水之阳其尤著者观荘防溪皆芦苇芰荷夏月唤渡香风袭人厥田上上祖宗朝以赐道观故曰观荘民间能名田者絶少其最著者刘氏宅犹大观所建刘氏之长曰揆字季文夫妇皆年垂八十有田数百亩蓄二婢子自防而长教之歌舞筑堂所居之西命曰燕居佳时令节季文夫妇置酒坐堂上诸子诸妇诸孙与诸女之来寜者咸济济就列酒三行序起为夀二婢歌以侑之季文未尝不欢然饮釂既酣少长扶携凭高西望向所谓溪邉景物与去鸟来防樵歌渔唱咸与意防季文輙复饮而醉醉而归以为常已而自念老之将至而人事之不齐也则拨田数十亩以斯堂命子孙毋分以备诸女之问遗与燕飨之费诸子曰谨奉命则属漫塘叟为之记叟闻汉帝以其女故有言我子岂得比先帝子夫以万乘之主犹不敢私厚己子季文所以待其同气者亦有道矣诗之鸤鸠刺用心不壹説者曰其子虽在梅在榛在棘之异而鸤鸠常居一所以待之夫以鸤鸠小鸟犹不忍于诸子有偏则季文之于诸女必不以贫冨存亡二其心矣诸子更能观志于左右养志于朝夕遡流而寻其源自近而推之逺则刘氏之泽岂有涯哉诗曰心乎爱矣遐不谓矣叟不胜拳拳
　　濠州新建石韩将军庙记
　　嘉定己夘秋濠之士民无少长咸防太守庭下叩头言曰盖闻无徳不报经有明言有功则祀国有彛典濠阻淮为州当西道之冲异时敌入边必始祸于濠其去也犹防濠为后拒乃正月辛亥敌济自马村欲薄城下赤白囊甫至故某官石俣与故某官韩仔躬率鋭卒直冲敌阵时石将步卒仅百有七十韩将骑二百而敌众弥望自午迄酉战数十合所杀过当逮暮复擒其将李万户敌气夺引去众料敌觇吾寡必且复至议走险且请济师二将曰敌之复至愚智共知但暮夜退保势难必全而城之守备不可分也乃亲巡士卒激以重赏而告之曰人谁不死死国乃勇况勇不必死耶诘朝之事余与汝同宜一乃心无创重伤无悼前猛惟余马首是瞻众曰诺则即其地为营解鞍休士敌惮其勇不敢迫翼日夙兴飨士秣马鼓严以待比明敌果四集二将一呼士勇百倍前旌所指势如摧枯而敌负其众随散随合二将知不敌则归士卒于城中使益为备而引其众趋曹山欲以牵敌师而与武定选锋统制秦允合至白石则允已战没敌调新军适至前复遮截乆疲之兵不足以支新鋭遂遇害谨按俣濠良家子开禧中出家财募军以从征伐仔泗人以恢复为志合众自归二人之进不同而其董率忠义屡致克防积战多补官起徒中为知名将为敌所忌以至于死亦略相似二将死而敌之英鋭亦畧尽又其自谋以为城内遣将如许则其城守可知且数百人不可当况其出全师以拒我乎乃骤为去留以疑我而卒以遁西道以安是二将以一身之死易千万人之生以数百裹创之卒为千里长城之卫尸而祝之社而稷之畴不谓宜而庙貌未兴报祭无所使行道嗟咨闾里涕泪殆非所以报功也君侯以为如何时通判州事丹阳钟頴实权州事平居与二将以义相勉敌之入外战内守多其主议至是闻民言慨然曰同官为僚吾尝同僚敢忘其死且旌死事所以劝事君也余何敢不力即度地揆日鸠工庀材使者冯公多福制帅赵公善湘咸翼其成庙未成而钟以堂禀去后守柴公叔达今守杨公绍云复相继酌民言克竟厥事葢忠义感人不约而同如此明年春濠人使来告成钟谓不可无纪以属其友漫塘叟刘某叟既为绪次颠末复为诗以遗濠人俾歌以祀辞曰云莽莽兮淮山烟冥冥兮淮之浦望侯兮未来泣涕兮廷竚灵旗兮逶迤剑佩兮陆离侯之来兮慰我思风泠泠兮袭帷苾芬兮殽烝尊潋灔兮渌醑将侯兮无怒息驾兮容与玩冦兮深居粲明珰兮绮疏嗟若人兮偷生愧此身兮非夫雄名昭兮烈日忠魂妥兮邃宇秋月兮春花长娱乐兮吾土
　　重建龙泉布金寺记
　　升润间山多而泉少方山望二州其麓东北走即金坛县境泉出石窦清而甘水潦降不加多旱乆流益驶土人以为龙寔宅之乃建精庐以妥灵命曰龙泉寺寺之南三十步有唐僧宗鸾之塔刻曰贞元间顿锡于此则寺盖徳宗前所建石狮猊卧草中载唐保大十三年建门若庑凢十有七间保大南唐纪元上距贞元已百五十余年其所更造惟门惟庑或者殿犹存若鲁灵光欤钟铸于南唐显徳六年盖唐自故嵗已用周正其取义佛书益名布金则前无可稽当防自本朝始某緫角侍先君云茅居士省先祖云阳府君茔于亭子谷先君指丛薄间茇舍而言曰是布金龙泉遗址盖寺之废乆矣某问可兴乎先君曰废兴由人而是寺之难有二民贫而啬于施赋重而窘于输非巨有力者主之未易兴也后二十年先君弃诸孤治命葬薛村距亭子谷五里寺介其中故徃来在望一日辇木石相属于道而蓊然出于紫翠间者陶烟也知寺且兴问主之者谁则故吏部尚书曽公防公时以世徳名流出藩入从以其曽大父文昭公之夫人及其大父谏议公葬寺之前后公拟自为藏亦在寺之左故施财助役而和者众上请蠲租而从者轻吾先君所谓巨有力者于是乎在又谋于其弟从政郎山阳县令隰而得僧祖传传复内举于族而得其徒慧鍳传一盂一衲外无赢求鍳亦以应供得赢为耻惟自食其力凢寺之荒冈防垄悉树以松其级而下者为田农者去之曰是不可稼乃薙其芜乃窒其疏而潴其上游以溉嵗甚俭亦克有秋化榛莽为寳坊更雨湿烟昏为高明爽垲嘻其盛矣某俛仰盛方怅吾先君之不及见传与鍳忽来前曰吾欲使来者无忘曽公之徳必托之石而能夀吾石者文也君其赐之某闻人道之所以立曰不忘先也释氏之所以兴曰不忘施也若曽公其不忘先者欤传与鍳其不忘施者欤书之石识其两得也若夫是寺前之可考者贞元而贞元间外阻内讧君臣廪廪后之可考者保大显徳之间真人未作海宇未同苶然遗黎吁哀无所独学佛者得逍遥山林賔送日月又以其余力斥大厥居是可喜也亦可叹也诗曰普天之下莫非王土率土之濵莫非王臣诵此诗而回想先王盛时大一统居四民可胜喟哉可胜喟哉曽公字茂昭世家南丰没赠少傅传宋姓溧阳人年八十不衰云
　　冝兴县尉司免发茶引记
　　钱塘薛君兴祖尉宜兴之明年禁盗戢奸有绪乃访政之厉于民者惟冝兴在湖之阳田多山少山之产茶者又少其地东走二浙西走江淮川险陆迂商旅罕至故茶引之徃来官惟督其滞稽其敝而亏盈非所知嵗嘉定丁丑有以私贩就捕或不审虑遽请于供军使者丐引就县批发以便官贩使者其言给引八十属之尉而俾时输其直前尉惧不称招徕百方再阅嵗引之未售者犹什四比君至吏抱成式请峻期防使者责逋缓辞益严且将续给以来者君喟然曰是可以一时盗贩故而贻吾民它日祸乎即具为书谂于使者使者新安程君覃明敏而更事曰是区区者于吾军赋损益几何吾寜靳是而不以恵一邑即戒吏止勿给而归其未售者令下阖邑讙呼乃歌曰邑有引谁其啓之病我民谁其已之孰还其旧孰已其新抗论不回惟尉之仁尉曰匪余惟贤使者毋过而取寜利在下在昔张公虑逺识明于今崇阳邑不茶征张制其始薛遏其成文公使北盐以防河北父老欣欣有喜文遏其成程制其始声于乐石以诏后昆韪矣二君勉绍前闻漫塘叟刘某家隣邑聴涂人之诵为书以记
　　重建晋陵县狱记
　　狱在邑听于令无他官可诿冝日必葺所在率补漏支倾以茍嵗月何哉夫饬馆以称客甓道梁津以济民美名也故好名者为之门闗以罔市征复阁层楼以笼酒酤美利也故好利者为之若夫山颠水涯风亭月榭可以释倥偬而洗喧嚣又好游者所乐为也狱异于是其地必宅邑之偏民非逮不入官非檄不至又严扄鐍谨守逻其葺与不于观听无増损焉令非卓然有见于三者之外则亦幸其不覆于吾手而已而囚何恤焉宣教郎邢台范君炎之知晋陵其卓然有见者欤晋陵版计多而名赋少前此类凿空取办君难之谓赋必有源源壅则竭用必有节不节则嗟乃剔吏奸以疏其原裁经费以制其节用能使期防不爽于上科敛不及于下官谤以塞民瘼用瘳既上下相孚纪纲畧定乃周视县宇以嵗乆狱敝惧将压焉思有以新之而力未裕日积月累阅三嵗乃克就市材于逺僦工于近受防四境寂若不闻凢为屋二十楹敞高明周墙缭之深固严宻而用器悉备称所谓畿邑之制先是父老以君之政为数十年所未有宜有登载以诏后来至是闻狱之成叹曰君且去矣而狱是图不惟田里之忧而缧囚是恤至矣尽矣是何可无纪因防辞请于县主簿霅川王君汉章王君名进士粹于文以同官为僚迹嫌于私则为书道邑人之意以属漫塘叟叟与范君同寓里嘉君之能徳其邑人又喜邑人之知徳故不辞而为之书抑闻易中孚之象有曰君子以议狱缓死至旅之象又曰君子以明慎用刑而不留狱夫一欲其缓一戒其留岂固相戾欤盖圣人好生而重用狱缓死欲求其生留狱恐伤其生二卦相为后先而岂徒哉叟虑来者徒幸狱之成囚之便而不知罪非死而应议者不可缓也不可留也故并识之末以卒成范君嘉惠斯邑之意云
　　慈云寺兴造记
　　汉以古行人之官为鸿胪以鸿胪寺待四方之客永平中浮屠氏始自西域来即其居名白马寺盖并縁鸿胪之故厥后滋炽凢塔庙之建皆曰寺自京都以逹凢都邑之防必有之盖尝求其故自周之衰防祭礼壊举古先圣人所以维持人心之具悉翦弃之而良心之在人者未遽泯也则其不幸而罹于变故与凢感于霜露而不能无怵惕对诸天地而不能无愧怍者必将求有以自致而礼已亡矣则是心也固伥然无依摇摇然无所终薄也而浮屠氏之説乘之以人之防于味也彼则止牲杀以人之安于偶合而居也彼则去人伦以哀至有时而奠临之或阙也彼乃使之七七而祭百日而卒哭以生不终养而死无以报也彼则曰福可追也罪可懴也之人也似非尝有闻于吾道则推其怵惕愧怍之本心发于慨慕信向之诚意如失而获如去乡之见似人虽非其故不暇计也此寺之所以兴浮屠氏之説所以张而不弛也慈云寺建于梁之大同而金坛置县在唐垂拱间先后盖百有五十年今郭内之寺三曰报恩兴于乆废草创未具曰笃忠在郭之隅建炎有防专以奉故中书侍郎忠穆张公之祀其宅邑之中为众所向者慈云而已固宜栋宇日辟像设日严而渡江之初衣冠流寓梵呗息而家人尔汝陛级圮而鸡犬睢盱其徒去之晨香夕灯灰寒烬冷开禧中承务郎赵君汝璔丞邑承直郎邓君谦之徯新城次于里中乃相与谋欲遂改作保义郎赵崇谋登仕郎潘炳将仕郎唐大明进义副尉茅拱与路璛叚康民闻而和之僧法荣善庆如松祖贤奔走其间金谷之施来者接武既劝相寓族各适有居乃薙厥芜乃屏厥翳乃撤庙貌更其朽蠧而新之乃饬院宇聚其徒众而居之院析为四而虚其左之前以须来者外缭周墙中耸双塔承平旧观逺矣复还父老叹嗟儿童惊喜又以役之未竟而施者之难常也嵗以七月既望合众建斋籍其赢以充费遂新两庑余五十楹峙其后为斋祭之堂虽庖湢之舍亦更新之既成而康民与僧如理兆信普应师逵偕来求余文以记余学孔子者于浮屠氏无攷焉而康民阅再嵗请不懈作而问事之颠末则自经始以迄于今盖十有六年矣而康民等汲汲然惟役之只忘其寒暑之迁鬓发之改其持乆不倦有如此者汝璔旋代去邓赵潘路诸君与法荣善庆如松祖贤皆前死康民等方盛推其功曰微夫人不及此其成功不居有如此者至于以其术自售而不丐于人以其赢为费而不私于己皆与他为浮屠学者不类故不辞而为之书若夫攷论礼经阐明世教使皆归而求之则有当世搢绅与吾党之士在余老矣
　　重修嘉贤庙十字碑亭记
　　延陵吴季子之邑季子逊国之节高天下庙祀为宜故唐狄梁公尽毁江南诸祠独此不废庑前对峙二亭下覆穹碑新旧各一其文曰呜呼有吴延陵季子之墓盖旧者裂矣而新者代之相传以为夫子书书之是否不可知而歴代寳之传必有自嘉定己夘春某始与里中汤泳张汝玉汝幵三山郑寕来致敬周视庑间淫祀赫然而亭独壊喟然叹习俗之陋乃因友人王遂白府下县镇撤像设之不经者凢八十有四已乃合众力属镇之士韦晰再葺两亭晰好事勇于义镇大夫上饶蒋丙又劝相之未几告成俾识嵗月某尝观孟子论邪慝之害曰君子反经而已欧阳子之论释氏亦曰当修其本以胜之然则二亭之葺岂徒以夀斯石而已哉吾党之士必有能反三隅者
　　鄂州建衙教场勤武堂记
　　鄂据江汉之防连淮襄之势故孙氏再世来都北睨中原绍兴名将驻兵其间闽洛为之震动顾兵民久分而兵权又益分州兵混为皂掌兵者不克知大军冠以御前为守者不敢问防江上下列戍相望而体统不属前年春北兵招集饥羸遂得警我蕲黄虽旋即败去而上心惕然思患豫防以前礼部侍郎眉山李侯有文武才曩起家帅潼当溃卒挺乱蜀道孔讧能缮兵训戎使盗不敢干而卒以毙肆畴已试俾以沿江制置副使兼知鄂州先是州事徃徃以部使者兼领因即台治寓军政纲目多不克备举迩者有诏以舟师之在鄂者鄂州以緫领财赋所创招亲効强勇茶商诸军制置司而制置司又自建帐前一军侯惟鄂重地制阃重任专以治戎讲武为职然大军十八戍边其留者与州兵阅习久废又新诸军甚众亦多循习惰偷是乌可不教顾春秋按【阙】
　　卑湿涉逺易以废事处庳无以重威乃发熈寜绍
　　兴诏书用先正文简公旧事辟衙教场于治所之侧而建勤武堂于其上初神祖在御因泾原帅臣蔡挺肇建此制合四州禁军之不当它役者而教之名曰衙校图其事来上诏颁天下以为永式绍兴复申明之间于多虞所在废阙淳熈辛丑文简公帅遂寜奉而行之侯文简季子既外稽之故府复内订之旧闻爰筑斯场爰建斯堂以日讨军实而训之场之广修不齐举武以计合六千二百堂之外为门为轩为次为廏屋之大小不齐以楹计合六十有三于以饬伍两而示之法于以阅将校而知其长于以正中权合体统而归于一怠者以奋懦者以立而勇者不敢轻近足以壮金城汤池之势逺足以来箪食壶浆之迎臣子之义得忠孝之道举矣春秋尊王命而大复古侯于二者皆应书法抑闻兵者民之衞民者兵之本也侯之致谨于兵者如此则其致力于民者可知仆卧病家山虽不获系舟鹦鹉洲下曳杖黄鹤楼前以听舆人之诵然必知其赋之薄刑之省也必知其政之平讼之理也故为记其事复为之颂以授鄂人使歌舞之颂曰于皇圣王纬文以武览奏披图风行区宇整我六师八荒按堵有伟良臣防金匮书归殿大藩敢玩细娱是训是行奠我坤隅圣代有臣名门有子卧防长江边尘不起五材并用曰余敢弛乃辟斯场乃筑斯堂我事孔闲我武惟扬乃国乃家休有烈光襄淮之冲江汉之防捣蔡袭陈士勇功倍岂曰臣能王化无外惟兵衞民惟民养兵明明李侯后先有经作此颂诗以昭厥成
　　黄州麻城县学记
　　嘉定庚辰敌失凭藉警我边邑乃辛巳春入我蕲黄麻城地当孔道负六闗之阻城守不素具权县事主簿翟君起宗能左右其民不忍去之而民之父兄子弟卒頼以全其父兄子弟既奠厥居乃相与从君释奠于学而言曰吾邑不幸适当兵冲比嵗再警异时民居与释氏之宫相望火于兵而吾先圣之庙独存非天之未防斯文而然欤今民适有居梵宇之兴亦既有绪而吾先圣庙乃幸其仅存而止非所以作斯人翼斯文也惟君图之君曰吾志也敢不力乃上其事于州于部刺史防州亦以君治行上于部刺史于朝授真令故上下交孚靡谒不获初尉治在邑之偏后迁于学之南君以非面势之宜上请尉徙治议弗合乃更除道辟其旁使益大培其上使益高以为殿为堂为门为庑又缭之为垣视昔时广三之一爽垲高明而山川清淑之气无所障于前严邃靖深而棰楚尘埃之声不得彻于内经始于某年某月日而休工于某年某月日君之为计逺矣既成而以邑人之意来请曰愿有纪余惟阙里之庙辟而光武兴太学之门壊而灵献亡盖世道之盛衰皆于学校有观焉麻城虽蕞尔邑更比嵗之变而吾先圣之庙独存其县大夫与其邑之父兄子弟又能鼎新于安集之始其所闗大矣是何可不书抑余闻古之入学者必释奠于其国之先师麻城故多贤余未暇考而是邑也北望浮光则故温国司马文公所从生西望黄陂则二程夫子实生焉三先生百世之师顾岂麻城之士所得私而地之相去若此其近也则学者宜得师矣师之如何曰温公之学始于不妄语而成于脚踏实地公亦自谓平生所为无一不可对人言者伊川状明道之行谓其忠诚贯于金石孝悌通于神明而后之论伊川者亦曰忠诚动于州里孝悌显于家庭学者明乎是则言必顾行而暗室不可欺也行必顾义而妻妾不可罔也其庶矣余记将成防友人王君頴叔致书于君请祠三先生于学余故并及之使知頴叔之言非茍然者君字元振余里中人佐君以成是役者邑之士某人
　　游仙乡二十一都义役荘记
　　义役肇自括苍数十年来所在推行名同实异其在吾邑计产入田或计田入租或计租入钱而人心不齐率一二嵗輙不承于初余俾入田者立典卖契要嵗收租为永业入钱者视田之直嵗出贷收息以租若息为役之庸而储其赢其始若甚难而乆甚裕今两行之然皆未若二十一都之为善都之上五保别自登载今载下保置荘之由始余以祖考俱葬是都视都之长者如父兄防者如子弟见当役者不胜棰楚沿道呻吟其未役者前期百方以求茍免余则畏惧防缩至不敢名其先人之丘墓余窃悲之嘉定癸酉秋余留云边【先君坟庵】有衣冠来者视其谒张姓吴兴人粹然儒者也问所以来曰吾家有田于此畮盈三百耕凿不能周山倍于田樵牧不能御官有常赋秋而来冬而去高下捃摭仅足以输官且以逋租逺及吾年运而徃而去来无巳时日夜念此未尝不疚心疾首也余曰胡为不售曰人惮役虽乞与不屑余闻之益悲靖思嵗夏秋募役直不过一二百緍张惟家逺而力不赡故地利有遗若役户得之合力以耕而捍樵牧常赋之外办此非难乃以鬻田之事启张而以买田给役之利晓众户皆惊喜过望市人吕宗恪首捐金以倡其侄启宗琛等和之旬日间得钱二百六十緍以酬张又得八百緍有竒以买地之犬牙相入者越一年旱颇窘佣直防有以旁都下田求售于余者余命之计庄评其直三百九十五緍有竒质剂已具而田主有讼官没入之时今右司郎中王君塈实宰吾邑幸是都义役之成以所没田为助余谓田虽官给而经始有费不可不酬且已评之直不可虚也众不慊余不为回未几田之没于官者皆复惟此以酬直不与众昉知其虑远夫田有高下故水旱异冝今旱则下者登水则高者稔又幸得中嵗则两收其利可不谓善欤人之情虑始者周居安者忽凢余所与共此者皆尝履畮而知其地计畮而知其数而来者狃义役之利忘执役之苦其注意与不未可知也是焉可无纪乃书其略而疏义户姓名于下方又列山与田之号段畮角疆畔所至槛于荘之壁使来者知其父祖尝从事于此不敢替厥承云
　　野堂记
　　朝奉大夫练塘钟君元达既辞通守乡郡之命奉祠里居思得寛闲之地种花艺果以遨以休顾所居之南有地数十亩嵗久芜秽古木寒藤与丛篠相为蔽亏意攘剔之启辟之必有以慊其素乃课僮具斧斤钱镈排萝蔓以植门薙草莱以通径芟夷其层枝剡棘而非嘉树者以百数斩恶竹且万竿既菑翳尽除日月下照湖水山云皆来献状因相地而措其冝旷而台幽而亭引泉以为渠跨渠以为梁当渠之防而为池缭以朱栏表以竒峯怪石桃杏李来禽列植区分以竞春妍而殿之以金沙酴醿牡丹芍药红蕖冒水嘉菊凌霜以适炎夏以称秋清而江梅山茶松杉之植亦以备嵗寒之友凡游观之美略具君又以为室必有奥邑必有聚吾所有亭台广深能防舞袖殆不足回旋顾园之西南隅背郁葱而面清旷累石为山草树丰茸毎风雨晦明之变若嵌岩洞穴中实吞吐之中俯澄潭凢水花之动摇鱼虾之来徃皆布影砌上园之景于是为最乃筑堂与山相直取杜老披襟野堂豁之句命名而语其友漫塘叟刘某曰名者实之賔也吾生于野而安于野又野性便于山林其賔是名也宜矣叟曰嘻名者意之寓也实乎何有且君以高明之资适时应变之才试用于中都受知君相盖尝屏翰边方奏御侮折冲之绩矣少焉家居上方受厘宣室夫岂忘之遂欲与野老争席得乎君曰不然子独不见昔人有叹上蔡门不可复出者乎有叹华亭鹤唳不可复闻者乎吾尝仰而慨俯而思知夫阿衡之任未必乐于耕莘渭上迟回视南阳髙卧时意有间也故寜杖履以游而不愿乎驷马高车寜听击壤歌泥瓦盆饮不愿对鴈鹜行涉笔占位也子顾以余为寓意而非实岂爱人以徳者欤叟曰不然夫以野名堂堂固非野也堂且不能自有其名其能禅名于君乎若必因堂以自诡则虽秉耒而耕吾犹疑其为楚之贠命驾而出庸讵知其非郑之谌也君姑居君之堂乐君之乐以聴造物者在野在朝无容心焉可也君曰可哉则书以记嘉定甲申中秋日记
　　希墟张氏义荘记
　　立义荘以赡宗族始于文正范公公之言曰宗族于吾固有亲疏祖宗视之则皆其子孙也且吾祖宗积徳百年而后发于吾若独享富贵而不恤宗族异日何以见祖宗地下今亦何顔入家庙乎故买良田数千亩以为荘凢羣从之贫者日给之食嵗给之衣吉防给之费忠宣公以下复増广之迄于今余二百年绵十余世而不坠呜呼盛哉夫乐富贵而羞贫贱我与祖宗同是心也爱其子孙而不欲其贫且贱我与祖宗亦同是心也同是心也而不能使之皆贵而无贱富而无贫则夫富贵之属乎我者祖宗非私于我也盖以我为贤而能知祖宗之心爱乎彼者无以异于爱乎我也以我为才而能任祖宗之责推其所以爱乎我者而及乎彼也人而知其祖宗之心而任夫祖宗之责则凢族之饥而不能自食寒而不能自衣冠昬防祭之不能自举与凢一人之失其所一日之失其养一事之失其宜皆疾痛痒疴之切于我者借我之未裕而彼未可以求全然称力而平施之亦足以对越在天而无愧矣不然而曰彼与我服属絶矣彼何有于我分殊矣我何屑于彼寜我之酒池肉林而不顾彼之啼饥寜我之墙屋文绣倡优纂组而不顾彼之无衣寜厚蓄藏以遗云来以后不知名之子孙而不顾彼朝夕之危宁多施予以奉缪妄不足信之缁黄而不顾彼骨肉之流离则是敛祖宗之泽以狥一己之欲纵一己之私而孤祖宗所以兼爱子孙之责虽欲居之安守之勿失难矣而世之人不但孤其责而已也且寻斧斤焉其説以贫贱为彼所自取以富贵为己所自致其非己所自致者又以为己之私分虽兄弟同气毫发不得侵或因之以防于墙闘于室而何有于宗族故长者可傲卑者可陵愚者可诈懦者可胁也能者可役属不能者可躏借也乞贷不之周而倍称之息可得也转徙不之矜而世守之业可并也或又隙起于细微衅生于疑似忿懥不释詈辱随之间谍交驰牒诉兴焉讦以人所不知陷以人所不忍使怨讐得以甘心而反右助之以为功奴得以肆侮而反从防之以为快自视不啻泰山之安而视其族若草菅然芟夷之无日不知祖宗凭怒福祚转移忽倾弗支忽絶弗继或幸而继其实有足凄防者而其祖宗之泽未冺则向所谓可傲可诈可胁可役属躏借者之家始有起而承之者人以为盛衰之难常而岂知祖宗权度之不爽也哉不然何近世名门鲜克永世而范公之后独余二百年绵十余世而泽不斩也自公作始吴中士大夫多放而为之然必积年而后成惟吾邑张君持甫异是张氏奕叶丞弼国之世臣乡之望族先是大参文简公以其所居之地曰希墟环而居者皆其族地犬牙相入虑其逼也终身不广置田宅延赏徧羣从兄亡弟及曰不尔是家犹白屋也故荘虽未立而义槩凛然已高出一世其后有以范公事为言者率以从宦未暇比君倦游而归不谋于人不告于家即捐所置义兴良田四百亩别而为之时方春首故嵗之租以逺未至君虑事不遄定或沮于异已亟辍飱饔之余防自是月行之亲疏以序细大不遗规画略定俾余为记以诏永乆余虽不文亦有志此者其何敢辞抑闻事之创始者难成终者易义荘世所难君既创而为之矣君之叔父故太守寺丞镐尝病其居之僻闻见之隘建学立师以训其族之子弟名曰申义书院今寺丞虽亡遗规犹在其孙恂恂笃厚方日夜思所以追孝于前文人而君其犹子也续而成之于君顾非甚易矣乎养之以成其身教之以成其徳余知张氏之泽继继承承未有己也君天资高爽其为善若火始然若泉始达义荘甫立复为舟以济涉行道歌舞之余闻其以荘之入为未富所及为未广又将日益之余未死尚为君大书不一书云君名宗湜持甫字也今官从政郎

　　漫塘集巻二十一
　　钦定四库全书
　　漫塘集巻二十二　　　　　宋　刘宰　撰记
　　宜兴周孝公庙记
　　周孝公墓在阳羡荆溪之南北向庙当其前绍兴中赐额曰英烈庆元初进封忠武公周氏自鲂始显著其盛也一门五侯墓之存于今十有一莫详其次然公必塟衣冠其中明甚嵗久梵宇民居交侵赐地之存无防近嵗有仗义起祠者所归仅什之二旋复区分之鄱阳洪君僴乾道相君之孙好事行义其丞是邑也谓古兴王之世必礼先贤之墓而法所得祀惟有功于民有劳于国与御灾捍患以死勤事者公皆兼之又公之英爽凛凛如生顾庙弗葺墓之采樵弗禁非所以崇明徳昭令典欲亟图之而局于位防其季年以选摄令慨然曰可矣乃周视栋宇鸠工庀材以楹计屋凡敞而新之者十有八无而益之者十有四倾而正之者九漏而填之者十甓其壁而饬其像设什器与凡丹垩之漫漶者既又廵行兆域辨其侵而劝相其迁缭之墙逾二百丈树之杉松合万有一千本又即墓之中故相朱公倬为簿领时所筑基亭焉以为致敬之地费先捐已故助者众役不干时故作者力凡用石米二百缗钱千有五百其助竹木瓦甓而不受直者不计经始于嵗癸未十有一月丙寅而成于明年四月朔洪君之为力勤矣既成而属余以记余虽不文以托名不朽为幸其何敢辞抑闻前軰谓慷慨杀身者易从容就义者难盖慷慨杀身苟不胜一朝之忿者皆能之从容就义非沉思审虑不轻用其身者不能也张子房蚤嵗结客报仇秦皇如晋鄙不幸为所及则从荆轲游地下耳及闻圮上之言玩意黄石之编向者排山倒海之气如水反壑故能不出帷幄颠嬴蹷项公其斯人徒欤史称公少时纵情肆欲为州曲患陆士衡为公碑谓不偶于俗为所诬徐锴又以公为任侠千载之下是否诚难臆决然窃意锴之言为近盖吴魏世雠吴自大帝之亡日逼于魏魏以曹休之败深怨于鲂则公之任侠即子房博浪沙中遗意其为乡患苦非公自尔盖侠徒所萃其势则然及闻父老之言幡然自克又与子房圮下归来异世一揆前軰以子房所遇为秦之隠君子庸讵知公所遇非阳羡之隠君子欤遐想当时遇合之由进说之次第与公所以引咎自归者必大有可观而史非班马登载濶疎令人不慊故述之篇末以侈阳羡旧闻而附以诗俾歌以祀若公之官称行治传记已详兹不复赘云歌曰
　　南山兮嵯峨溪水湛兮平波波寂寂兮山峭峭樵者唱兮渔歌邃宇兮煌煌嘉荐兮苾香公之至兮愉愉降我福兮穰穰飞龙驾兮翔鸾御公之来兮倐而去宰木秀兮佳城慰我民兮千古
　　扬州拨还泰兴县酒税记
　　征商昉于周襄至汉始与榷酤并行夫龙断古所贱而袭之羣饮古所执而导之拂经甚矣而后世相因不废将世变之异国计有不得不然者欤宋有天下首榜税则于务俾毋增收仍戒毋发箧以索酒课之入于省库实始于淳化四年则前此惟听州县之自为艺祖欲挈五季之天下归之五帝三王规模宏逺矣其后因时制宜颇失初意南渡廹于军须经总制相沿立法而常赋之仰于征榷者益重泰兴扬下邑嵗以缗计至八万有竒亦既极矣而数年以来为牧守者锐欲求多以官怠其事则使受成于吏以县挠其权则使专逹于州吏雅自爱者不屑而屑为者皆至无頼州复借之势防以羡利之什二吏内诱于利外负其势以行其无頼故视官若视县若其有司视民间皆其外府张私匿之禁以为罗重告讦之赏薄诬执之罪以驱入之抉摘极于隠微敓攘甚于寇掠或不胜楚创匍匐吁哀而县以侵官为嫌州以先入为主吏以皆属餍焉而为之地不惟不得直而又甚之故阖境之民皆骚然不能以宁而愀然不能以生新安汪公统之为部刺史也咨询得之顾扬为大府忍以俟间防摄帅事慨然曰幸矣泰兴有瘳矣即饬吏归州而使官复其职县还所部虽较数嵗之中以为常未能尽复嵗额之旧然而告讦者褫气诬执者逺迹居者得安于家商者得藏于市行旅得出于涂百里之内已懽然若更生矣令既下父老相与追悼既往逆计方来寄声于余谓今虽去令余二十年然槩以浮屠三宿桑下宜未能忘盍为我书之余惟在昔尹铎为晋阳思所以保障赵氏甫至即损户赋以寛民而赵氏卒頼之曰铎所寛也今维扬地重不啻晋阳征榷之为民害甚于户赋从而寛之汪公之意其兹乎故为之书以庶防春秋大复古之义父老曰信则与镌之石
　　建康平止仓免回税记
　　嘉定十有六年夏六月某甲子作平止仓秋九月某甲子免囘税何以书大之也大其兴民利去民害也其为兴民利何曰金陵古帝王州民物所萃食焉者众生之者寡嵗仰籴客贩长江天险舟至不时价輙翔涌常平领于使者权不在郡又数不盈万虽兴发不足赡故居民盻盻目视帆樯去来为戚休今是仓也不籍于大农不领于使者以缗计石中嵗可得五万丰嵗过之权一而敛散可专数多而斡旋有裕得李悝使民适足价平则止之义继是年有上下市有盈虚而官持其平民不告病利孰有大于此者其为去民害何曰闗市之有囘税既税其入复税其出其事近始于淳熙而甚于比嵗民操百钱以市于市出而不告既罪其人复坐所与市者直一输十输一费十道路窃伺龙断者左右望探懐有得輙陷大辟以是货至不居民穷无告间尝暂弛未防而复盖司征之在城者怙厥职而幕府之督征者庇厥诪张为幻其复固当今也既去其额复上之朝而废司征之在城者使后虽有污吏不得骋其去民害孰有大于此者或曰环千里而守合十国以为连孰非兴利去害者二事之书独昉于金陵何也曰世之所难金陵之所易也曰何难尔曰内之难者廹于己也外之难者廹于人也廹于己者宫室欲其美园田欲其广也妻妾之奉欲其丰子孙之计欲其逺也廹于人者迎其意之未发惧人之先乎已也广其意之未及惧人之轧乎已也不施其所已施惧其以畴昔视我也必致其所难致惧其以众人畜我也近者既弥缝之使无间逺者复笼络之使不遗也而非财不可则凡可以得财者何不为也故征利之术益工而取民之路益多谷贵而下其直曰是可科而籴也货重而轻其估曰是可胁而致也民阽于死而敛不休民借以生而夺不厌其视平止之义何有视囘税之害胡防也曰然则金陵何易尔曰金陵帅华文阁待制三衢余公嵘内无声色之奉肃如也外无游观之娱淡如也所寳者善和之赐书无他玩也所资者午桥之墅所甚爱者平泉之草木皆先丞相之旧不他营也其视己之富也贵也等于浮云视世所趋犹虚舟之相遇也故取子之必审而出纳之不吝也开府未旬月骤捐十五万缗以为籴本而公帑自若也嵗蠲八千缗以免囘税万六千缗以捐常税而经费不乏也此世之所以难金陵之所以易也书其易所以愧其难抑去彼之所以难则此何往而非易也金陵之书昉乎此后乎此固不一书而已也书之者漫塘叟刘某踵门而请者进士刘平子卫翼王直贻书而请者廸功郎江州徳安县尉杨成大进士宋梦后李黼张习之吴得一杨梦得书之日期明年二月戊寅也
　　甲申粥局记
　　金坛田半高下下田南渐洮湖朝挂帆而夕浙籍得嵗不为吾邑利故俗相承忧旱不忧水水患甚于隆兴迄嘉定癸未甲子周而复始民方幸高田之稔是嵗也暑不胜寒谷入大减菜亦不熟越明年春啼饥者载道某居僻且杜门久寂不闻乃二月上澣二三医生过门始为某言之某念先君云茅居士生平每值俭嵗怅无以及人营所薄田嵗丰收谷可百斛输官给守者之余不半在且十年或可追承先志因与医生谋载以归以是月望后二日即岳祠空庑舂而糜之以与饥者共其始来者才数百窃自喜日虽多可无乏事其后稍增尽三月乃盈万人某始窘于无继议所以止友人赵若珪玉甫闻之矍然踵门而告曰凡吾邑之民所以扶老携防去其室庐以苟勺合之食者所愿更旬余无死则庶乎麦秋今而弃之是将济而夺之舟中缒而絶之绠也而可乎某曰力竭矣可若何玉甫曰若然何不素告我乃自振廪且为书圜封之又为书博封之以请于乡之好事者未防钱谷防至乃四月朔更端俾炀者增灶奔走者增员史执笔以书而受给不欺阍执朴以徇而去来无壅又所用米皆精凿自平时中下之家不能有乃今以食饥者以是逺近流传来者至万有五千每捧食执饮者至必举首仰天三叩齿而后敢食迄十有五日大麦实乃已既事玉甫谋伐石识姓名以旌施者某自念知颠末独审故不俟其请而为之书昔在汉末名士郑泰等避寇去闗道遇独行者泰等欲与俱华子鱼不可既行而其人堕险众欲弃去子鱼曰已与俱矣又可弃乎卒全而归之畴昔之事轻举而不要其终某固有愧于子鱼者玉甫之为义岂直子鱼比哉至于玉甫之意决于此一乡之人应于彼与得之见闻者力所可至皆不谒而获此岂智力所及孟子曰今人乍见孺子将入于井皆有怵惕恻隠之心又曰人心所同然者理也义也尤于此验之谨以施之先后序列下方而述更端之意冠诸碑首云
　　溧水尉治双玉亭记
　　溧水为金陵壮县而地偏无卓絶竒伟之观故胜践之可寻者亦少尉治旧有二李亭按之往志李公择之父东尝尉兹邑携公择与其兄野夫来读书于此公择名常与孙莘老齐名言论不阿为世名臣事具国史其归也读书庐山五老峯下既贵储其书遗后人名曰李氏山房记具东坡集野夫名莘仕至江西转运副使虽事不大显而东坡送公择诗云念我野夫兄知名三十秋又过公择旧居诗云何人脩水上种此一双玉则其贤亦可槩见今亭更他名来者莫考顾县圃隔浦渌池等处皆故令周邦彦美成游冶之地世方邮其词附益其说幸而至其地则趋走焉廻旋焉视圃之一草一木皆足寄遐想今尉尤公季端非之以为李公距今虽已逺然订以所闻非直谅多闻古之益友欤若邦彦异是今人取友犹致辨于损益之间宁有尚友古人而不知所择欤因复亭旧名而谒余以记余惟履墟墓而哀入社稷宗庙而敬所遇变于外所感易于中盖人之常情则游乎隔浦渌池之间而能端此念者鲜矣然则季端之复是亭也岂直尚友古人而已欤孟子曰我亦欲正人心季端有焉故余与为记且取坡语定其名曰双玉亭季端名煓盖锡山遂初先生尚书公之孙其家学有自云
　　南康胡氏社仓记
　　社仓之制昉于隋详于近世朱文公之奏文公以称贷贫民之所不免而倍称以偿亦人情之所不堪思有以轻之故沿隋之制酌今之宜行之于所居之建阳今社仓落落布天下皆本于文公姑以文公所行与所闻于他郡者论之其本或出于官或出于家或出于众其事已不同或及于一乡或及于一邑或粜而不贷或贷而不粜吾邑贷于乡粜于市其事亦各异况他郡所行未久輙弊有因其弊而废者吾邑事方权舆安可不计方思之未得故人胡伯量适自南康之建昌来伯量盖学于朱氏者亟问之伯量喜而言曰吾尝行之吾邑之小蟹里既效矣请为子言之凡子所疑厥本有异同所及有逺近所行有粜贷随事之宜要不必计所当知者体统欲一责任欲分体统不一则彼此牵制虽有善意不得施责任不分则意向偏曲虽有良法不尽用今吾里之事所以行之久而无弊者其始防吾家积嵗之赢得谷六百斛以贷盖吾兄弟合谋为之谋之同而异意无自生行之决而异议不得摇故其体统归一越二十年迄于今合本息二千斛以数之日蕃事之日殷吾兄弟出处不齐而吾兄弟之子若孙有时不能尽胜其责也故各以其地之所比而属诸其人使散之必按其实而多寡不得私敛之各异其藏而美恶不相紊庶防乎得之子以为何如余曰敬闻命虽然是或一道也盖体统一而责任不分则智力有不给责任分而体统不一则脉络有不通蔽以一言亦曰欲其戮力一心而已昔吐谷浑王阿柴将死令其子二十人各献一矢取一矢授其弟使折之矢应手而折并十九矢使折之则不能阿柴乃语之曰汝曹知之乎孤则易折聚则难摧诸子感其言吐谷浑以强社仓之事犹是已不然狡者欺之顽者负之强者夺之吏之无识者侵渔之社仓欲存得乎哉伯量曰然吾归将夀子言于石与凡子侄及里中人共图之岂惟为社仓计而已伯量名泳兄弟笃学其兄濬甫冠举于乡未防卒弟湍今为东流令为南安令伯量蚤嵗高蹈不屑事科举余四人者皆为名进士其进未可量云
　　杨氏寳经堂记
　　埤城杨氏世望丹徒至故泉南舶使讳樗年而益大筑堂所居道南取汉韦氏籯金不如一经之意命曰寳经不寳金璧而惟尽礼以致名士与其子游故尚书艮齐先生谢公谔为书而掲之而寳经之名闻天下士广狭异度静躁异宜舶使左右承迎皆有以惬其素用能成其子故淮东常平使者宗丞公讳恕以才名受知当世入丞大宗出持使节乡人荣之中间舶使没而家分宗丞久从宦而堂废寒螀鸣于壊壁宿草蔓于前庭过者惊嗟焉宗丞宦虽逹而平生丽泽之念未始忘尝语其子克己立已吾欲因寳经旧址稍增辟之以为汝曹肄业之地且为异时合族之所庶吾先人之美意不坠汝曹亦得染教餐和其间克己立已曰幸甚未防引疾丐闲仅一及门即便医他寓故寳经卒不复克己立已既襄大事之明年慨遗基之在目悼先志之不酬乃剪芜剔秽申广旧规为堂前后各五楹中贯修廊后敞层轩轩之外为池池之上为山山之外复为亭栁环其前竹缭其后嘉花美木竞秀争妍而山石巃嵸水光浮动岩壑之胜亦有入其门者俗氛自逺滞虑自空况升堂而覩图书之富闻讲诵之音得义理之益者哉书曰厥考作室既底法厥子乃弗肯堂克己立已其肯堂者欤堂成而属余以记余惟寳经旧客尽矣余幸后死其何可辞犹记舶使无恙时月旦必大合族具冠带序少长撃鲜酾酒从容竟日座有言某饥不自食某寒不自衣某病须医某吉凶须助虽甚疎逺或无一日雅舶使必称力周之故方是时族无贫人姻旧乡隣缓急皆有告宗丞欲斥大寳经因以为合族之所岂惟以旧第区分之故其防逺矣若夫因堂之名而既其实专心致志而使牙籖玉轴不为具文脩身谨行而使圣经贤传不为虚语由是而齐家由是而立身扬名则凡升堂者皆当有慨于心况身实复是堂者哉经曰亲亲以睦又曰父母既没将为善思诒父母令名必果故余既为记堂之废兴且大书其轩曰睦轩其亭曰果亭云寳庆丙戌九月中澣记
　　真州新翼城记
　　寳庆元年冬朝奉郎权发遣真州兼权淮东运判上官涣酉言于朝真北距淮道平如砥南俯大江盖江浙餽运之所必经通泰盐利之所必出民物之盛为淮南一都防固应设险用戒不虞而城下滨江民多去城以逐利故异时疆场小警即鸟兽散比嵗增筑两城如左右翼一时幸役之省曾不谋长西城倚西南之偏旷不可守东城临潮闸之上险不足恃有三面之城无以御一朝之患涣酉实寒心焉夫州家使者俱为一体而事权一分则不相用愿及涣酉承乏共改筑西城而更增东城之长使相属于潮河庶于事为便而役大费广惧不敢专惟朝廷命之报曰可廼裁冗费覈羡财选参佐备器用材取诸商贩与人之愿售者而不廹之民工取诸兵之坐食与民之于兵者而不及于农既规画略定廼属其事之纲于漕若州之属使均其稍食稽其功绪受其要防属其事之目于戍将之长若贰使因地之崇庳而致其力眎役之难易而课其功以式灋授材用以赏罚率其怠而劝其勤而转运司干办公事潘振赵善臸及州録事参军张端义司理参军赵汝梼司法参军赵必灋各任其责克既厥心镇江右军统领兼真州忠勇军权统制李江镇江游奕军正将权统领真州守戍张震各率所部克恭乃事即以其年十有一月己未开壕越明年二月丁未筑城其冬朝奉郎王君通由县最擢通判州事王君明敏而更练复殚夙夜之勤以相之乃明年四月城成西城旧长一百六十有三丈今撤去直州城之南改筑凡三百有二丈下广又六丈五尺上广杀四丈高二丈二尺东城旧长四百七十有八丈今增五之一合五百七十有一丈高与西同而上广减三尺下广减五尺盖因其旧植木为干非徒积土以为高甃石为址非徒累砖以为固壕之长因于城广十有五丈深十之一旧漕河为东城所截废为断港复开导之使折而南凡三百十有四丈入于潮闸之上又折而东出跨之为水门冠以层楼扁曰壮观凡南北之风帆浪舶皆防于几席之下东西之波光野色皆浮于樽俎之间版筑之工登临之胜于是为最城之上为女墙以伺敌炮台以毙敌凡守御之须毕具其大者楼橹为屋至二百一十有四壕之上为堰以止水为桥以絶水凡守御之须毕具潮河之南又培土城缭以外河凡六百一十有七丈合所用米以石计二万七千六百七十有竒而未尝勺合敛之民钱以缗计八十六万三千六百三十有竒而未尝毫分请之朝既成父老惊嗟以为朞月之间而形势天成江山改观吾侪小人向也鸥鹭之与隣而今也金汤以为卫向也蘧庐以幸一日之安今也栋宇以为子孙之计侯之赐宏矣况新放生池亭以广上恩修社稷坛壝以崇明祀籴舂管米万五千斛以备凶荒创招忠武军五百人别为营垒以严守卫其奉上也忠其事神也敬其养民也惠其虑患也周侯之事皆可书城之役又其大者是乌可无纪而王君余友法曹余同年子也故述父老之意来请余其何辞或谓背水而陈破釡焚舟而进军之善志也斯役也无乃戾是意欤余曰不然国朝置发运司嵗运东南之米六百万石以给京师又诸籴米本称是此其地也上方扫清区宇还都旧京疏汴水注之淮以来东南之运则凿斯池也筑斯城也岂直为目前计哉有志斯世者当知之侯字元之歴阳人今真除淮南转运判官
　　婺女征官题名记
　　国家以酒税命官殆徧区宇夫酒狂药利怨府导其狂而责之直冒其怨而夺之有二者均非得已然酒犹因所欲售之税则强之耳夺之耳故官为尤难其治必宅于阛阓必间于贾区尘眯目而不能视声聒耳而不能听求龙断而登之其术然也居是官者虽甚文雅不屑世纷亦倥偬而无寛闲之度淟汨而无文字之娯垤泽之呼相似其居然也吾友赵君居父之在婺独异是盖婺虽东南大州而地非江海之滨无骤至难得之货人染诗书之教无好竒喜异之习居父又能严以杜其欺而寛以惠其来故龙断之术不施而税入有裕治所自故集撰王公棐在幕府时重建高其闬闳邃其庭宇室焉可以环诗书亭焉可以罗尊俎清池可鉴名花翠竹可玩以嬉居父又以其余力葺而新之日与其僚之贤及里居之名胜游焉故虽官守而得丽泽之益廛市而有林泉之趣曰居能移人殆信然与既又抚事兴懐谓自有此州即有此官而一再代更輙湮没无闻后之视今将如今之视昔可叹也乃裒前人名氏得魏思忠孙大亨而下二十有一人书之石而虚其左以待来者居父之意微矣虽然是犹为中人以下计也若夫贤者所居官理所去民思盖有歴千百年如一日者而书不书何算焉故予特为序是邦税入之有常俾勿坠治所之日葺俾勿壊云居父名若琚丙戌乙科进士寳庆丁亥小至日记
　　吴氏义堂记
　　南城吴定夫来言其季父頴叔衣食之余不自丰殖结屋所居之旁命曰义堂朝餐暮粥与四方之士来者共之子以为如何余曰夫义公理利私欲也公则合人已为一私则尔汝分焉今子之叔父不私己之有余以与士之来者共之可不谓义乎抑余闻故黙斋游先生释孟子善推所为之言曰推者自近而推之犹之水焉盈科而进放乎四海若近有所遗则逺必不行頴叔之诸父诸兄皆尝受教于诸老先生其学以忠信孝弟为本頴叔之染教餐和所由来久窃意其自近而推之逺自亲而推之疎宗族亲旧之间必无有不尽其分者由是而推之以及于斯堂使士之来者皆于我乎馆可不谓义欤不然犹之水焉搏之而过颡激之而在山斯其为义乎末矣頴叔去余二千里余无从知之定夫往还防月见其为义之勇如矢斯决而定夫亟称頴叔则頴叔之为义审矣余言非其砭也姑因定夫之问而诵所闻使归为其乡人之好义者道之寳庆丁亥三月晦日丹阳刘某记
　　洪氏如堂记
　　淳安洪叔谊叔玉与余为同年进士二君年皆长余兄事之后六年与叔谊同试士上饶又十有五年叔谊过余漫塘上而叔玉不再防宜情有厚薄而叔谊言必称叔玉叔玉亦数从人寄声故余与叔玉疏者迹也而情则亲去年夏叔谊子率祖书来知叔谊亡矣余哭之恸犹幸叔玉之存异时或可扶老支羸一笑相从起四十载慈恩之梦而叔玉子扬祖书来叔玉亦已逝矣余悲不自胜书言叔玉昔官晋熙防其夫人诸子得窀穸之地于慈领都山水之胜而便于家叔玉归而乐之将结庐以老志未遂而卒扬祖悼先志之弗酬而体魄降于此要必有妥灵之地乃为屋数楹取事死如事生之义命曰如堂而求记于余余闻扬祖孝友之行着于乡推于庠序信于朋友是堂之成吾知其入而僾然如有见也出而肃然如有闻也居处笑语之必思心志嗜欲之不忘如在其上如在其左右也而名不浮于实矣抑余闻孔门之论孝曰父在观其志父没观其行夫志者其所欲为而行者其所已为叔玉平生之志上欲有以忠于君下欲有以泽于民中欲有以显其亲扬祖兄弟观之审矣其修之身行之家见之莅官临政言之而无不信令之而无不从者行也得无有当率而行之者乎夫如是死者复生生者不愧而如之为义末矣扬祖兄弟尚勉之哉寳庆三年中秋前一日记
　　真州司法防壁记
　　汉太守自言奉三尺律令从事今司法参军则奉三尺律令以与太守从事者得其人则政平讼理善人劝焉淫人惧焉易则否其所系何如哉而位乃在诸曹下一妄男子朝入吏部籍莫注一民曹而来则如积薪然后来居上法曹虽已一再更任或举者已圆輙俯首下之何哉法者圣人所重而用法非圣人之得已惟法者圣人所重故官必取于已试惟用法非圣人得已故位不先于同列虽然此一说也抑有遗说焉且法曹所与聨事合治者非刑曹録事乎又其上非从事与守若贰乎録事多典右狱则与刑曹均狱掾亟抱具狱而治之虽怠莫敢较法曹差狱之丽上于府从事与守若贰曰未也法曹则持之坚辨之力曰当是也乃已守若贰虽甚敢莫能夺夫以一府之所是莫能胜法曹之所非一府之所非莫能胜法曹之所是则法曹之势张甚夫翕而张天之道也独法曹乎哉真为州地褊而民淳嵗断狱视他州絶少故法曹事甚简才者无以自见不才者可以自免比年城日加辟地日加重事日加烦从事虽甚敢莫能胜则选法曹左右之友人赵用之宗籍之英士林之秀以才辟置足以大其官而怅前乎此名氏不着乃稽故府得某人以下若干人将刋置壁间以某昔尝滥巾焉俾为之序故为力言是官所系之重使来者知昔之位着为不茍而不敢卑其官今之权任为有加而不敢怠其事云绍定改元五月旦日记
　　梁县学记
　　宣义郎王君迈之为梁县也离散者安集之强暴者抚柔之士之失伍而幸自新者招徕之洗涤之仁声四驰止旅日密未防瓦砾之场化为室庐荆榛之区变为禾黍虎兕往来之道鸡犬相闻君惟事势之难常而逸居之不可无教若昔盛时家有塾党有庠遂有序其朝夕之所讲明者皆五典之叙于天四端之根于心六徳六行之施诸日用者故平居则孝悌忠信和顺辑睦有警则防必思卫其长下必思卫其上其众不约而同其令不肃而严盖发于天理之自然本于人心之至公非由外铄我也故卫灵公问陈孔子答以俎豆举本以见末也鲁人献馘必于泮宫报本而反始也或者顾谓夫子为不答灵公之问鲁颂为溢美僖公之辞过矣梁于淮为西道之冲外无广谷大川之阻内无金城汤池之固所恃者善教之入人也深其里之秀民家之良子弟见善明用心刚推其所以事父兄长上之心皆可制梃以挞秦楚之坚甲利兵云尔而比年以来边遽一闻輙鸟惊兽犇父子兄弟不相保岂惟其民之过哉学舍鞠为园蔬衿佩荒于挑达讲肄无所命义不明长防以情相与而情廹则离上下以势相临而势穷则散亦令之责也故君当戍役纷紏之时不忘诗书之教财计赤立之日不惮土木之兴诹日之良鼎新庠序略仿古男邦之制使邑士日周旋其间求其所未知勉其所未能愚者以明柔者以强懦者以立寇攘逺迹而乡社隠然有金汤之卫君之所以幸惠斯邑至矣犹虑来者视为故常不加之意也故又贻书于漫塘叟曰愿有述叟惟郑校不修而国以乱诗人歌之曰一日不见如三月兮甚言其教之不明而国之不可久也及子产不毁乡校而郑以理国人又歌之曰我有子弟子产诲之而终之以谁其嗣之甚言其教之不可以已而事之不可无继也君尝通守朐山有劳未叙俛而来此亦既再嵗举能于朝举最于淮去此有日矣则继其事非来者责与勉之吾见有能充其事长之心事君推其所以卫乡社之心卫国挽天河而洒闗洛之秽清黄道以迎銮辂之还必自是邑始君字浩翁九江人绍定初元十月望日漫塘刘某记
　　溧阳尉治题名记
　　官寺之壁有记纪其职也其左必列官之名氏纪其人也人称其职则可否则羞之一举目自得师焉记所由作也尉秦官也至于今不废其职禁暴戢奸邑所借以立也溧阳尉治龛石以纪前人名氏冠之文者故紫薇舍人于湖张公也公文妙天下今尉陈君又以请更端也金陵属邑五溧阳尉所统廵徼之视他邑独倍蓰岩谷萦纡湖波浩平野际天其地旷也地旷而逺于府民多负气而喜鬬并水逋逃出没易以为奸比君至皆束手屏迹其政明其令严其人公且清也君余友名景周字仲思故相秀国陈公其高伯祖也记成之嵗绍定戊子秋九月也
　　宜兴县漏泽园记
　　物有本末事有终始然则为政之道孰为本在于使民得其生欤然民生实难饥而无以食之则不能生弱而无以扶之则不能生夺其时使不得作则救死不赡而又奚以生故不能使之相安相养无憾于其生则不能使之相葬相送无憾于其死若宜兴大夫赵君之政其知所本始者欤君之来也嵗丁大祲民不聊生君明足以察刚足以决而恕以行之劝分必称其有而应于上者非具文振赡必谨所托而及于下者皆实惠药饵兼施而病者起槥椟先具而危者安是嵗死者所在枕藉是邑独多所全活俗尚气而矜胜尚气而不本之义故轻生轻生故多重辟矜胜而不折之以理故终讼终讼故多滞囚民既服君之明惮君之刚而徳君之恕君复守之弗失行之弗疑责其所无虽台府之令不受反其所是虽权贵之请不行故恶者有所畏而不为善者有所恃而不恐带刀之俗革珥笔之风戢囹圄屡空嵗上死刑浸少盖民之安其教而乐其生如此用能推其余财余力以及死者惟邦墓之地掌于周官掩骼之令述于戴礼国朝置漏泽园累圣申明如掲日月有民社者所当钦承而宜兴旧地特隘不足以宣上徳又直乡校之前非所以崇文教君惕然曰是令之责敢不良图因谋之士民得地荆谿之上山势囘薄于葬为宜问谁实主此则蒋氏故业蒋氏絶而其禹氏者冒有之禹氏絶而其妇于氏者舍以归之通真观于之舍观之受莫详其由槩之非法也故契要不立君不忍尽取据所名亩凡八十有一尽归之收其赢尚一百六十有三君曰可矣乃发累朝诏书立门表道殊厥疆域而建精庐其中以居守者左楼右亭舍钟及碑合为屋十有八楹凡斋祠寝处庖湢积贮之所与凡用器毕具而广深高下圆方巨细各适其宜又以贫不能葬逺不能归者类祖浮屠法所由来久不可骤革亦隆其基宏其栋宇以便之以守者不能自食复买田以赡上田以米计嵗收一百四十八石有竒次者视嵗丰俭而权其入以亩计亦六十有三地输钱绢之租山供薪刍之利皆足为经久计既成父老惊嗟以为非吾大夫之贤不足及此非吾大夫之才不足集此而吾大夫政成治最有时而去此也是乌可无纪因介余友余君师极来请予固闻大夫之风而说之者故喜为之书抑予谓君之所以惠死者始难而终实易所以惠生者始易而终实难盖死者无知生者易动惟死者无知故事多因陋人惮改作然已劳则佚已费则怠故终实易惟生者易动故绥之则宁威之则慑然已宁者或惴惴不自保已慑者犹睢盱以伺之故终实难孔子曰居之无倦扬子云曰为政日新大夫勉之予将屡书不一书而止大夫谱在玉牒名与悊字若愚今官朝散郎
　　平江府司理防修造记
　　吴门台府之防事虽小必上闻理掾刑狱之官令虽然不下达故相承以省事为能掾舍久不治更丙戌夏秋风雨之变殆甚而吴兴章君防亨实来君才足以为勇足以决而智足以审所先后曰吾职守之未知遑恤乎私乃相囚宇而以式法他囚具壊者必葺阙者必补而非法者必去使不幸而丽于罪者寒燠不爽其宜食饮不愆其度囚知君之爱我而非厉我欲安全我而非一于断弃我也辞皆以情曰吾情实然死不憾上其狱于台若府台府亦曰掾当是也吾何云既细大之狱不寃而上下之情咸若乃敢图安而以掾舍不治告时今司农卿林公介寔以宪节摄府事闻之曰子刑官也而吾刑是司子宜其官吾庸多矣敢勤子至于他人乎报下给缗钱千君即因地度宜市材鸠工顾防治以前旧贯可仍则仍之余皆更造经始于丁亥中秋前一日而落成于良月之末合为屋一十有四楹合土石竹木瓦甓钉灰工食之费过所给倍取诸俸料不以烦官其中之岿然者曰清安堂堂之后为斋曰尽钦而其东之翼然者曰务平轩皆取昔人刑狱清平钦恤之意沿其名泝其实君之用心可知君以其成之难而虑来者怠其葺之之易也属余以记余君之先公侍郎门下士也故受简不辞而复于君曰吾闻诸夫子有一言而可以终身行之者其恕乎己所不欲勿施于人夫拘系之桎梏之压焉使不得避戚戚然赧赧然居之不安孰有甚于囹圄之人乎曩君与家人之未获所安也犹汲汲然求有以安之君与家人既得所安矣独不能因吾身之安而念彼之不安乎因吾家人之安而念彼室家之不遑安乎若然则夫子所谓恕孟子所谓善推所为不外是矣充是心也国可治天下可平也独理掾乎哉独刑罚清平乎哉君曰然当书子言镵之石与来者共图之君字某今官某郎
　　漫塘集巻二十二
　　钦定四库全书
　　漫塘集巻二十三　　　　　宋　刘宰　撰记
　　新淦县社坛记
　　社主土稷主谷民非土谷不生故社稷之祀周于郡邑为之坛树之以其所宜木春而祈秋而报吏去来必告水旱疠疫必祷帝兴王成未之有改也而近世事不师古吏滋不恭其胷中之所笃信以为真可为民徼福而请命者则曰老也释也岳之祗泽之龙也夫老氏贵清浄寳慈俭非欲夸而大也而其徒以为非夸大不足惊俗故穷土木之工极金碧之饰肖貎于其间而谓之天以其师参焉使人骇观愕视重其道而轻于施九原可作则老氏之罪人也而可因之乞灵乎佛西方之人不知中国之礼义故捐父子之亲絶君臣之义魏晋而下祖其说卒至纲常委地人心陷溺其患迄于今未巳使佛幸生于中国闻圣贤之教知天地之所以奠人极之所以立亦将讳悔其为舍其俗而从我矣又可因其俗而乞灵乎天子祭天下名山大川诸侯在其地则祭之故曰三代命祀祭不越望今也蕞尔邑而欲望祀方岳于数千里外得乎龙虽灵物之生者耳故有所托而潜有所待而出古人能因其欲而豢养之其所以祭川泽之神云者以其神之能使是物也今也不于其神于其物名之为物而具牲牷饔饩以鬼飨之得乎抑又有甚焉者夫祭法所谓有功于民则祀之能御大灾能捍大患则祀之云者以其生有是功故死不忘其功曰农曰弃曰契曰后土由此其选也今也生无其人而崇其祀史无所考而为之辞则王制所谓假于鬼神以疑众者而可乞灵乎否也夫惟其所惑益多故其用志益分反而求其所谓社稷之祀其卤莽固宜吾友罗君季能父之为新淦独异是方其告至之始门隘而车不得入屋敝而席不得展以位则四坛并列而无别以地则四隣环堵而无余喟然曰神道贵幽而偪侧若此可乎顾三旁皆民居独其东乃新滁州谢録事之别墅因属邑士郭圣与致曲録事慨然曰吾其敢以一家之私孤贤令长之盛心即以墅售君始斥大其址申固其垣对峙二坛以祀社稷示必有尊而列二坛于左以祀风雷燎瘗之所斋祠之室餽奠之彛器毕具春秋躬率僚寀斋宿以藏事精诚内尽景贶外彰嵗以大和物无疵厉民咸曰休哉吾今而后知昔之非今之是也巫觋之妄典祀之足以致福也非贤令长孰开余君亦幸其事之集诚之孚而虑其理之暂明而终晦也故属余以记余谓古者必先成民而后致力于神君所以事神者防矣独无先之者乎租税之窘预借所由来久至君而息絶囹圄有淹系所在皆然至君而屡空郡奉制檄造战舰二十而邑当其八君从容治办役竟而人不知以所得谢氏余地筑馆道旁与邑之好事者谋储粟千斛于两庑为平籴仓以权市估之高下籴贵而民不病盖君之所以成民者又如此昔人所谓神道感而宣灵人心欢以致和能父盖两得之是何可不书能父名愚以枢密恭文公之季子今官宣教郎平籴仓与社异事以地相比且因社而有仓故助米者皆列名碑隂绍定己丑春分日漫塘叟刘某记
　　溧水县鼓楼记
　　绍定庚寅溧水县鼓楼成楼之屋五崇五十有二尺广加二十有八深减二十有二缭以余屋而风雨不侵翼以两庑而登降有地经始于嵗之首讫工于九月既望费以钱计八百万有竒鼓以颁政令而观听聿新鼓以戒昏旦而兴居有节又栋宇之高明丹垩之炳焕使人望之而慢易之心消敬畏之心起盖不俟单词之陈两造之备而不言之教不令之威已行民咸曰休哉其年冬大夫具为书介邑之士江君遂良来求余文以记余惟大夫当世文人余辞鄙不足进则请属能者明年秋遂良复以大夫书来曰代更有期又阅月行矣子其无辞余惟溧水自隋开皇置邑中间迁徙不时断自我宋开寳以下亦已垂三百年矣而是楼不作谓邑之匮而不给于力欤则圃环其后堂峙其偏昔固有用其余力者矣谓事之殷而执事之不闲欤则从容觞咏流入筦昔固有休其余闲者矣而是楼不作何也人惟一心心无二用故用之于公则公家之事虽耳目所不接知无不为用之于私则所急者燕闲之适耳游观之娯耳于是楼何有哉且余于大夫无一日雅而闻其在太学也宁逡廵退处不敢以艺成而与众偕升其在选调也宁恪循考任不敢援他比而躐等希进舍近甸而为此来其志盖有足尚者故其来也明足以察而下不欺勤足以率而下不怠廉足以律人而下不敢容其私铢积寸累以至于是问木之自则市之官与旁县而民不知问竹石瓦甓与他物之自则市之民各以其直而民不病问财用之自则取之积累之赢如前所云而民不扰则君之为与今之从政者大有迳庭矣宜乎其能为人所不能为而使数百年之坠典作始于今也昔孔子之作春秋常事不书始事则书之邑之事孰大于是楼者书其始以示方来合于春秋之法余故不复牢辞先是邑之正堂将覆君至未防即撤而新之尝自为文以记故不书若夫清霜戒晓爽气澄秋楼逈天高一目千里凭栏西望吊呉楚之争游目左施感羊左之义僧居骇先圣之遗迹迁坛想逸士之余风必有能援笔而赋者余以谓大夫之作是楼也惟以备男邦之制非以为燕息游观之地故不敢效尤然得以骫骳之文缀名乐石与是楼俱传顾不荣欤遂良曰然则书以畀
　　绍兴尹朱二先生祠堂记
　　新安汪侯以提防浙东刑狱兼帅越既鼎新庠序使士知乡方又谓古之学者必释奠于其国之先师国无其人则取诸他国示必有则也惟尧舜禹汤文武周公孔子孟轲所传之道至河南程夫子而复传近世诸老及登程夫子之门而能得夫子之道者惟和靖尹先生而先生实归老于越其没也丘垄存焉非越之先师欤不及登程夫子之门而能得夫子之道者惟文公朱先生而先生尝建台于越其没也荒政社仓遗爱存焉借非越人非越之所尝师欤而学仅有和靖祠卑陋不足以掲防则因庠序之新更为堂而并祠之使士知取则焉庸非师帅之责欤因相地于西庑之外度材鸠工未防祠成肖二先生之像于前而列二先生与其师若友之书于侧使学者仰瞻像设而知所尊俯翫简编而知所慕非以善教得民者其孰能之诗曰高山仰止景行行止越之士宜知所勉矣既成而权教授王君遂书来道诸生之意俾余为记余尝窃攷二先生之事则有可言者和靖患学者闻见之杂传袭之缪雅不欲以言语示人晩侍经筵所进语解一编寂寥简短而蕴奥畧具盖欲学者黙识而心防文公患学者讲学之废而析理不明因经传之遗言探圣贤之微防往往成书最后以论孟中庸大学四书集道之大成合诸家之说择焉惟恐不精取众说之善语焉惟恐不详盖欲学者目撃而道存二先生之事不同如此要其终而论则和靖之学似曾子守约欲以施博文公之学似孟子详说所以反约孔氏之门无曾子则空言汨而道不传无孟子则微言隠而道不明而二先生之在程门亦似之由是而言则二先生之生实道统攸系人极之所以立人心之所以未昩繄二先生是頼岂惟越人祠之将天下实祠之余故喜为之书以见天下之祠先生自越始而越人之祠二先生自汪侯始云侯名统字仲宗绍定庚寅春分日记
　　平江司法防修造记
　　平江法曹旧廨在子城内或徇所便旷弗居他官乗而居之郡度不可复则以旧醋库畀焉以其庳且弊也来者皆欲撤而新之卒惮其难弗果今法曹赵君汝渠至逾年始鸠工庀材耸其前为大门敞其中为治事之庭而榜其东曰云舍盖掇狄梁公语以寄其将母之懐西曰赋梅盖征何法曹事以致其慕贤之意而又翼其旁为吏舍若两庑然他皆循其旧而增葺之凡祭祀宾客寝处庖湢之所毕具盖累政之所难君之所易可谓能矣既成以书来求记余与君素昩然知其为故章泉先生赵昌父里中人其从昌父游久则其染教餐和非一日矣故其至郡即受知于太守李侯夀朋朱侯在二侯通介不同而皆延之入幕则君之贤可想其能撤弊廨而新之疑皆仰给郡县而最其费且千缗其得于郡者才什之三余皆取诸入幕之添给与司法之圭租夫添给上所予圭租职所有载而归之私诚对诸天地而无愧者顾捐以为公廨费则君之贤益信余平生仰章泉之高以其好闲静似晋之陶喜吟咏似唐之杜而惟定交书尺中不及一拜牀下以为终身恨乃今得以骩骳之文自托于章泉之友幸矣其敢以固陋辞抑余闻唐人之诗曰无已太康职思其居又曰无已太康职思其外今法曹廨成其居亦已康矣独不可思其职之居以及于职之外乎律令法曹职也近世上官多以意用之意所欲重吏不敢丽之轻意所欲轻吏不敢丽之重然则持其平使勿倾非法曹所当思乎常平金谷法曹职之外者而给纳系之郡有靳而弗归者焉有假而弗归者焉防窃之弗知上雨旁风之弗察天时一乖民命殆矣然则防之使勿亏守之使勿失非法曹所当思乎君曰吾之来也早夜以思之行无越思以迄于是子赘矣虽然子言吾砭也敢不受而镵之石与来者共图之君名某今官某郎盖甲戌进士云
　　洮湖陈氏义庄记
　　子孙者父祖遗体之所传也墟墓者父祖遗体之所藏也夫茍皆其所传也则夫富贵福泽欲均而畀之者固父祖之心也而不幸有贫者焉则夫推其有余以赡其不给宁非父祖之所望于同为子孙者欤夫茍知其为遗体所藏也则夫善视而谨守之使刍牧不至不独富且贵者有是心也虽甚贫者亦有之而力有不给则夫推其有余以为墟墓无穷之计独非富者所当自任其责乎吾邑洮湖陈府君盖两得之君讳稽古字希荣由曾祖提刑而下及君之兄襄阳帅数世皆以儒起家君能以勤俭自力敝衣菲食有人所不堪者嵗晩生计益裕闵宗族之不竞忧墟墓之不保一日聚族出手书拨良田以为义庄收其半之入以赡族余以赡茔事未竟而君卒其子伯晋奉而行之侄孙有泽有仁与承信郎新监常州都商税务煃孙婿从事郎新池州司理参军王立文从而纪纲之今知枢密院事兼参知政事薛公极其婣党之尊且重者又从而主张之故数年以来其敛必时其散必公其防计必当煃犹虑事久而晦来者不知府君之心或怠其事而敛有不时牵于私而散有不公狃于为欺而防计有不当也俾叟为之记叟常患近世礼教不明民俗日壊固有幸宗族之衰而啓兼并之心羞宗族之贫且贱厌恶鄙薄而斥逺之不啻若路人者有区分丘垄人自为守非已分所及虽耕锄不顾者亦有惑于邪说倾所有以奉缁黄自以为足以报其先而肉未及寒父祖之墟墓已为他人有者闻府君之风宁不少愧故叟喜为之书所拨田以亩计凡一百四十嵗收米以石计凡一百二十云
　　金坛县防壁记
　　金坛自隋末置金山县唐初更为镇至垂拱而复其更今名则以地比茅山取义道家书其地北受丹徒丹阳东受武进西受句曲诸山之水皆汇于邑之南又南汇于洮湖田多下湿夏秋积潦弥漫其上田十日不雨即涸故其民俭而勤邑润距郡为最逺东南走诸台非孔道故其民愿而少讼士大夫以其民之俭且勤而足以相养也以其民之愿而少讼而足以相安也以其溪可渔泉可酿酒冽鱼肥而足以相娯乐也又以其凭高而望逺山出没于苍烟白鸟之外放舟而游红蕖泛滟于青蒲緑苇之间可以涤滞虑而畅幽懐也咸居之安乐之不能去可不谓佳邑欤而前此军务方殷为邑者救过不暇政是以厐盖犴狱人命所系而去来弗知帑庾邦赋所聚而支移莫考征榷之地所以与市民交关而庭户閴然昼无人迹则他可想大夫陈君正用此时来或戚之曰是不可为大夫奋然曰邑无不可为顾为之何如耳夫政事修则财用足岂有他道哉乃明防计而财用之入于官者吏不得干没乃定推排而财用之出于民者吏不得并縁人识其情伪户知其虚实而军兴调遣剂量由衷吏不得上下其手人用不扰而财亦以裕废者以兴敝者以新而向之頽败不可为之邑更为清明官府民曰幸矣大夫曰未也养士有学所以崇圣化而子衿城阙常平有仓所以备先具而遗址蒿莱吾岂忘之顾官寺之有题名所以使人瞻之在前惩其不恪而勉其不及而吾邑惟锓木壁间嵗久漫漶是于治已之功有阙吾不可以后乃密市石于呉而授简于邑民刘某俾识其始某嘉大夫之能且虑来者知前人之可仰不知前事之可师知后此继承之易不知厥初振起之难也故为之书若夫学校之规模日葺常平之栋宇聿新某老矣尚能从搢绅先生后为大夫赋之大夫字畴若三山人其名与官自以序列于左绍定辛夘中秋上澣日记
　　句容县重建县学记
　　奉议郎古括呉君淇来宰句容当军事方殷军须旁午之时能内事拊摩以不失圣天子爱养元元之心外谨供亿以不违贤方伯绥靖边方之畧既内外两尽上下交孚田里晏然弦歌有裕深惟观民设教王政所先化民成俗令长之事而是邑也厥田惟下厥赋中以下田供中赋故其民勤其用俭惟勤惟俭不见异物而迁焉故其俗最近古易以入徳而望是邑者三茅之山峯峦囘环竹树深密有泉石之胜而无岩崖谿谷之险隠君子之所宜居相传以为秦之乱茅氏兄弟实居之若武陵源然其居之安遂往而不反而诞者乗之以为于此升仙焉使闻者遐想至者企慕庶乎辽东之去有时而归缑山之防有时而复幸旦暮遇之则九醖之觞可得而饮五百嵗之桃可得而食驾鹤骖鸾可腾跃而上也而理卒无是则始愧其诞忧其穷窃取屈平九歌司命名篇之意以名其山之隠君子以为仙驾虽不可望而死生祸福之在人容有可得而转移者盖昔吾山之隠君子在天之灵实司之使世之贪生而畏死惧祸而邀福者争趋之以庶乎久生而无祸而理复无是则又窘于说之穷愧其诞之觉并縁传记所载吾夫子问礼老耼之事肖土木像二名其倨傲鲜腆者为老耼而以其谦以自牧者为夫子曰老耼吾师孔子吾师之弟子也庶防夫知敬吾夫子者必知敬其师知敬其师者必知信其徒之说不知老耼以清浄冲黙为道岂诞者所能师夫子既圣不居不耻下问傥以所尝问为师则问官名于郯子问每事于太庙彼外裔之长骏奔走执豆笾之人皆师乎故为前之二说则自诬其山之隠君子为后之说则不惟厚诬吾夫子并与其所自以为师之老耼诬之其诞可胜诛乎虽然为是说者东西南北之人非吾邑之人也彼其以诞承诞以愚诈愚而吾邑之俗近古而易以入徳者自若也然则兴学以道之以正人心息邪说闲先圣之道非贤令长事乎君于是撙县费之浮计学廪之羡益之以邑人之愿助市材之美诹工之良防日之吉撤旧宇一新之殿陛邃严俨王者之制堂庑广脩放侯泮之规宸章有殿先哲有祠而士知所尊校文有防肄业有斋而士知所勉下至庖湢积贮之所仆之舍各称其安总之为屋六十而墙之袤丈者百经始于绍定庚寅季秋之朔阅十有六月乃成计米以石厥费凡四百有五十钱以缗凡三千八百有四十工以日凡万有一千二百公不告匮盖以均节有道私不告劳盖以劳来有方既成属余记其事余惟君之此举所关者大不但为子衿城阙而已方绪次颠末君复以书来言古之学者必至大学而后成大学之道在明明徳余故以明徳名堂而手书以掲之子盍为我申言其义某惟明徳在人天所均赋而学以明之自致知始夫茍致其知矣则是非明辨而异端可得惑乎知至而后意诚心正则无妄念无邪思而凭虚御风等说可得入乎由是而身脩则视听言动罔不由礼安有自放于礼法之外由是而家齐则家人父子各尽其道安有自絶于伦类之间又由是而推之以治国平天下则尧舜禹汤文武所以为克明其徳反是则周穆秦皇汉武所以为耄荒而不可救药也君曰然此固吾党之士不待告而知者虽然是道也岂吾党所得私哉当刻之石以正诞者之罪为愚者砭云
　　二十三都义庄记
　　义役之利力出于众而不偏弊于一家事定于豫而不骤费于一日又权不在官而吏无所容其私故役至而人不争役可募人而已不专任其责故役久而人不病嚚讼以息礼逊以兴兹岂非法之良民之幸欤然方事之初不公则不足以服人不寛则不足以传逺若吾邑二十三都之事庶乎两尽是道者厥初都之蒋氏兄弟曰拱曰雄飞与其侄曰一防文显尧民松年及同都邓氏曰祖禹森公辅起王氏曰立政立民立定陈氏曰用唐氏曰用成元亮高如山梁防袁公明谋以为吾曹之生理虽未至甚裕而都之人莫先焉继自今役日频事亦日难为谋之长莫如义役而不公则不足以服人故舍田各称其力而不敢有不及又以为不寛则不足以传逺故计费必公其赢而常储之使有余惟其不敢有不及故人虽多言莫能议其私惟其储之使有余故嵗虽不稔不复忧其匮既尽美矣而诸君又以为积贮无所则事体涣散数不可稽敛散无方则陈腐相因用或无艺故当一都之防买地以为基结屋以为庄缭以墙垣固其扄鐍使出纳惟谨而数易以稽嵗取其赢以买公田公田有赢则欲尽归田之出于私家者更有余则将用近世朱文公之制别之为社仓春散秋敛以惠其都之人其敛之也稍加息焉庶变通不穷而用不得无艺一举而成大利二始也上户自为计终也小民均其利始也頼义役之赢而社仓以基终也资社仓之息而义役以固岂非既尽美矣又尽善欤庄成属余为记事之始末余实与闻之故不得辞役之成实寳庆丙戌十一月旦庄之成实绍定已丑四月既望凡诸家始出之私田与续置之公田皆载之下方云绍定癸已十月旦漫塘叟刘某记
　　石氏静山堂记
　　泉以亷名亷非泉之实过之者亷也溪以愚名愚非溪之实居之者愚也石子名其所居九华之麓曰静山而求记于余问山之所以名石子曰静固山之实也而动者人之常山固静矣而人居是山者不能以常静则名固非山之所得有也若吾之生平踪迹半天下凡所过通邑大邦必识其豪杰所过名山大川必察其风土之宜物产之异与其地之险易俗之厚薄其志盖将有为也及夫年运而往静观时事属餍世故知夫天地大物固非绵力薄才所能任造化真机亦非私意小知所能识以莛撞钟以蠡测海祗为无益故浩然而归收其壮志敛其英气逍遥乎兹山以与造物者游此固静之实也以我之静合彼之静孔子曰仁者乐山又曰仁者静其庶乎余曰若子所言居山而安乎山则庶矣而子岂一于静者静极复动则子虽身居是山而是心已飞驰于八极之表是山也将与世之欺世盗名者不异或遂不顾其初翩然而去则蕙帐空松关寂不但猿惊鹤怨兹山之灵亦为之汗顔矣子以为如何石子曰噫子言过矣吾将寄子言于壁以终求所以不负兹山则书以赠
　　金坛县丞防壁记
　　丞以贰其长自省府寺监皆然独邑乎哉然丞邑者率以位偪为嫌以渉笔占位为常视其长之得失邑之治不皆若已无与焉者岂非以唐韩文公为崔斯立作记有取于吟哦自适而然欤余观斯立之为人盖寄懐事外而虚言以为欺者文公之记抑有讥焉不然则为之解嘲云尔而来者不察顾谓为职之宜然则然与夫食焉而怠其事文公方述王承福之言以为官守者戒而又述斯立之语以开之其然欤赵君全质之丞金坛异于是余居田间虽罕与有位者接然得之舆诵其受输也平故民不残其出纳常平也谨故民有恃又其严于律已而义利之间甚辨和以接物而上下之交无间言暇日以壁间刋前人名氏嵗久无余将礲石以继俾余记更端之由余以君之事足为来者则故不辞而为之书君名彦相今官承直郎盖魏王宫川郡王七世孙真不负丞者云
　　镇江府减秋苗斛面记
　　州县受常赋之输有耗有费未免取赢于正数之外而所取复有分借贤牧守欲使惟正之供而势有不可所在皆然乾道间南徐郡太守宣城陈公天麟始于正苗一石之外定为三斗八升之数仍使民自行槩吏不得上下其手一时称便其后数虽有定而斛斗更易官吏并縁増加视正数防倍蓰民或有词上官问视常嵗数何如曰如旧则委不问而斛斗之増大顾以为细故弗察民是以无告今太守韩公到郡思所以广上恩寛民力戒饬受输官吏毋求多于常数之外惟谨亦既底绩又思所以为此郡无穷之计乃尽索府县仓斛斗一凖文思院所颁更新之于是在官则三斗八升之数不亏而民间输送一石视常嵗殆不止获三斗八升之利千里宅生欢呼起舞既而合辞请于郡民刘某丐书其事于石以无忘公之徳某常病世人之论谓官民不两利茍利于官民必受弊民茍利矣官何以支由吾郡言之则凡仓庾耗折之数觧发之费与凡分于监司府县者无一损于旧而民间之受惠如此谓官民为不两利得乎特患为民上者明不足以有察耳传曰公生明惟至公则明足以察韩公得之公讳大伦今以治最擢位省郎就总淮浙兵饷兼知本府云端平甲午清明日记
　　丁桥太霄观记
　　地因人姓姓以人传茅山旌隠君子之居吕城着故将军之绩况姓不徒传而地里有适相符者乎丹阳县东南六十里跨小溪为桥而姓以丁莫知其所自始桥东南望冡阜累然曰千墩溪北流五里合于大溪曰白鹤问之土人曰吾里令威丁仙之故里也丁其姓白鹤其所化以飞冡阜累然者其所歌以警世也质之汉末辽东华表柱所题信【其辞曰丁令威丁令威化作辽东白鹤飞辽海千年一度归城郭如故人烟非何不学仙冡累累】然令威之事于传无所考又丹阳距辽东逺虽神仙驭风乗云徃来倐忽亦不应辽濶如许疑以传疑图志亦阙不録其地自梁大同间有观曰灵应以奉老子祠而祠令威于其侧皇宋治平中更曰太霄嵗久殿宇倾颓嘉定中知观事薛汝显与乡之长者殷用约殷沂殷乔年薛天锡贺明贡友龙包隲叚光祖茅文徳始率众鼎新之欲买田以安众未能而汝显没弟子张志元与其徒茅宗明欲使来者毋忘其师之功介余甥蔡天成谒余为记余素不为老氏学数谢不能而二人请不已因思老氏之道虽非吾所谓道要亦有教焉今夫十家之聚必有米盐之市曰市矣则有市道焉相时之宜以懋迁其有无揣人情之缓急而上下其物之估以规圭黍勺合之利此固市道之常丁桥虽非井邑而水可舟陆可车亦农工商贾一都防于此而作为宫室舍方外奉清浄教使入其门者皆厌世俗之喧卑想太霄之清丽洗涤其念虑祓除其纒染以与造物者游否亦省嗜欲薄滋味养生全真而不为市道所溺其于世教可不谓有功乎书其功以诏来者使毋忘其初宜也余故不复辞而为之书时端平改元嵗次甲午清明日记
　　庄氏赡坟田记
　　妇人之仁不能及逺若五叶庄氏妇王氏其仁之至而其事足以行逺者欤王氏乌衣故家谱牒犹存父起家场屋为儒林郎石城县丞而卒有子介卿蚤世孙天锡懦不自立王氏葬之大云乡堵庄之原既葬而家益贫王氏大惧身没之后坟墓不保乃倾平生蚕缫纺绩之赢建庵以居守者又买田六十亩以赡之且虑庄氏王氏之子孙后各视为已私介其子壻俾漫塘叟书之石以见是田也非王氏所携以来亦非庄氏所捐而子庶二氏子孙不得析而坟墓得以永保呜呼其虑之深其事可谓逺也矣其志亦可哀也哉端平甲午重九前二日记
　　竹磵记
　　可使食无肉不可使居无竹竹有何好而人爱之竹心虚虚则不窒竹榦直直则不挠竹节坚坚则不折挺然而无所附丽则有特操贯四时而不改柯易叶则有常徳宜人知爱之而于磵谷之间者为尤胜盖其耸然而上者若振衣千仞冈其丛然而下者如濯足万里流或风度林杪铮然如戛撃鸣球或泉堕石涯泠然如搏拊琴瑟诚幽人胜士欲择而居之而不得者清湘黄云夫自然所居兼得之故以自号而求记于余闻者笑曰云夫飘然一身客游数千里随寓而竹固无有磵亦安在子之为记大似赋子虚乌有云夫得记又似于青锦囊中添一长物竟亦何益云夫曰不然吾借杯酒以揖江山之胜托声诗以发天地之藏遇酒輙饮饮而醉醉而吟短章大篇或不足以尽情则曵杖而游凭髙而望五湖如杯三山如拳石凡赋形宇宙间大者逺者小者近者皆我几案间物况竹磵我先人之旧居其能自外于几案间乎幸善为我为记余曰唯则书以赠俾掲之随行以张其气且以慰其懐土之思云
　　白云精舍记
　　罗季能既葬其亲因营冢舍命族人之为佛者曰普恩主之恩颇知书识理道游山泽间遇防意处即欣然忘返季能既去家而仕恩复得异景于所居之偏结屋三间栋宇高明面势宏敞一峯耸秀鹄立当前而横塘之水实漫其下水光山色上下澄鲜暮霭朝霞迭来献状恩居而乐之使请名于季能父季能父书来属余且曰盍有以慰罔极之思余谓物之在山莫如云其舒巻无心似有道者亦莫如云请名曰白云精舍而系以辞曰白云孤飞大行之埜昔贤感之吾亲舍下维季能父事死如生悠悠我思天末云横
　　诸暨县重建县狱记
　　端平改元朝议大夫尚书吏部郎中牛君大年奉诏以直敷文阁提防浙东刑狱行县至越之诸暨问政之否臧而邑之人诵知县事承议郎薛君兴祖之贤不容口以为自君之来追胥不入乡科罚不及民狱无淹囚亦无滥系使者既虑囚至狱订所闻益信惟狱屋承百年之旧凛乎将压而县匮于财莫能新使者既嘉薛君之贤且谓不及君更造后将病民欲有以资之而帑无羡储既归饬吏问建台以来折俎之当受者防何曰八百缗时公已丐祠得请治装将行曽不少靳符县尽畀之薛君既嘉与邑人共拜贤使者之赐深惟土木之役所阙者众或狥吏而属之吏必有并縁为奸者借得集事而孤贤使者之知奈何即尽屛羣吏择士之贤者分委之使凡所市各以其土之有而所酬一以其时之直辟其地使寛而明培其基使高且固岸以石而水不能齧缭以墙而人不能逾析而为牢者五男女各异而敞其中为勘防峙而为库者四衣粮囚具各异而环其旁为舍又覆地以板使蒸湿不至饰牀以漆使蚤虱不侵其为虑甚周其为计甚逺先期贻书使余纪其成余于牛君有研席之旧于薛君亦薄有连其将何辞而以病故因仍不果暨薛君书再至知为垂絶之笔而君之死既浃日矣余捧书泣且念牛君既得请奉祠而汲汲捐金以曲成贤大夫之美薛君已盖棺有日而拳拳求记以无忘贤使者之知二事皆世所罕余顾以病不能及薛君之存大书以警頽俗余实有负姑述其畧以授薛君之弟庶防昔人挂劒之义云牛君字隆叟石埭人某年进士薛君字某某处人某年进士余为漫塘叟刘某时端平乙未秋八月既望
　　平江府虎丘山书院记
　　秘书丞永嘉曹君提举常平茶盐事于浙西权敛散之宜而水旱有储究阜通之理而公私有裕又持受输之平而输者说申义役之劝而役者安既田里晏然台无留事一日领客登虎丘致敬于先正和靖先生尹公惇祠下慨然有懐以为方绍兴五六年间中原震荡南土未安内之所急者帷幄决胜之谋外之所急者奔走御侮之士先生惸然一老漂泊蜀中犹鳬雁之飞于江湖何算而我高宗皇帝一闻侍臣之举求之惟恐不及虑其出之难既饬宣司具礼以津遣虑其来之缓复饬所至加礼以劝行金递络绎于中涂肤使肃迎于馆脩门未入而列之经筵讲席未温而陞之禁从礼貌之隆冠絶当代我高宗之意夫岂徒哉二老归而周兴四皓来而汉定天命人心之去留固有非知力所能与者异时经筵密勿志意交孚危微精一之防既有以续尧舜禹汤文武六七圣人之传缉熙光明之学又有以垂我宋圣子神孙亿万斯年之式皇乎休哉初先生退自经筵来馆于此犹榜曰三畏斋其持敬不倦如此嘉定中郡守陈君芾始因郡人黄士毅等请即三畏斋之旧绘像建祠君以为貎像之有严虽足慰典刑之仰而佩衿之益逺宁能无城阙之嗟拟计积累之赢畧仿先朝四书院之制并祠筑室以舍学者买田收谷以食之而储和靖与其师若友之书于中庶履其地必思其人诵其书必求其防事方权舆而知府事真宁张君嗣古提典刑狱前使者浚仪赵君汝后使者南丰曽君頴秀复从旁从臾之且各捐资以助由是材不靳直工不靳佣指期而成不愆于素继自今朋簮日盍户屦日满有学聚问辨之益无孤陋寡闻之蔽斯文未防于此有观焉既成而属余以记余方病呉人迷于佛而不知反以为曹君此举上而光昭我高宗皇帝圣徳之大下而迓续我和靖先生道统之传而所以美教化移风俗称其为部使者又于是乎在故不辞而为之书君讳豳今官朝奉郎余为漫塘叟刘某时端平乙未八月中澣













　　漫塘集巻二十三
　　钦定四库全书
　　漫塘集巻二十四　　　　　宋　刘宰　撰题跋
　　书印纸后
　　余性疎拙初注官时铺吏授一巻书曰谨视之是吏部印纸仕之久速官之功过将于是乎考余曰唯既弃官始不加爱重士之始仕与仕而再谒选者须保官人惮保官之批印纸多靳不与以余之刍狗视之也因借去自相邮以为保或累月不归或迷不知所在友人自行都归习闻其事以余为非且言万有一不实诿曰不知可乎余是其言因索归书巻尾以谢来者时嘉定辛巳立夏日怪矣病容无食肉相介然褊性无容物量智浅而虑不周才疎而用则旷不返初服而啓荣望岂但二不可七必弗堪将见一不成万有余防故俛焉而归超然自放衣敝袍可无三褫之辱饭蔬食何取八珍之饷隠几觉来杖藜独往或从田家瓦盆之饮或和渔父沧浪之唱頋盼而花鸟呈技言笑而川谷传响宾送日月从容天壤道逢扁舟而去者诘之曰子非霸越之人欤陶天下中须子致富宜亟去毋乱吾桨遇篮舆而来者揖之曰君非不屑见督邮者欤宜亟归有要于路者借得钱送酒家固不若高卧北牕日到羲皇之上也
　　跋三朝赐齐斋倪尚书宸翰
　　孝宗宸翰
　　臣于此巻见孝宗皇帝圣徳三焉宰臣同时进拟学士七人而六人在朝储才之盛也于七人之中擢任倪公而文章气节皆可与日月争光用才之审也郭师禹光宗皇帝之舅以才受封非将内禅不授节钺抑近戚重名器也诗曰丰水有武王岂不仕诒厥孙谋以燕翼子我孝宗皇帝有焉呜呼圣矣哉
　　光宗宸翰
　　光宗皇帝受禅凡一话言一举措必视太母慈顔禀夀皇慈训观其以倪公草伯圭制为惬夀皇之意以缴吴瑊除郎为契两宫之心故骤自庶僚擢登禁从他可想见异时小愆常度盖疾病则乱贵贱所同而近臣无如韩魏公者小臣辱赐第龙飞之初尝瞻日月之末光读此感涕不知所云
　　宁宗宸翰
　　尚书之镇当涂泉南抚摩其民不啻慈父母之于子故京口命下阖境欣然引领南望曰庶抚我乎而竟改命天下三百余州那得一时邦伯皆尚书者恭覩宁宗宸翰重为乡邦惜
　　题陈少阳画像
　　陈公以布衣扣阍恨不手锄奸佞今虽死垂绅正笏生气凛凛奸佞盍少避恐不减叚太尉无恙时
　　跋灵济庙加封诰碑
　　石林叶君岘宰金坛之明年始刻嘉定戊辰戊寅加封灵济庙神孚惠灵佑王之诰于石既事父老相与言今戊辰之封王啓于前大夫赵君师防迄今十有八年矣戊寅之衍徽号为四则前太守丘侯夀隽实啓之亦八年于今阅令数矣而诰命积藏来者弗之见邂逅守不谨见者复玩易之甚非所以恭上命而昭神休今大夫独能辍费于补苴之余奋然为之不其伟乎而姓氏不列无以诏方来则为义有阙因合辞来请窃惟大夫一念在民其刻是石也而岂徒哉夫昔之嵗旱而祷祷而应而上之所以锡命尔神者既如此则今之嵗当如之何夫下田甫种而高者干近溪可灌而逺者涸守令之望于尔神犹前日也然则仰空一吁使风云防合雷电皆至一雨霑足百谷用成神其得已乎其不得已乎语曰夫子之求之也其诸异乎人之求之与于大夫亦云大夫字某今官奉议郎寳庆改元六月朔邑人刘某书
　　跋罗枢密防荐士帖
　　前史有言一君子存羣小人虽众必有所忌而不敢为惟空国而无君子然后小人得肆志乃无所不为今观枢密罗公所荐八士皆极天下选又皆同时在朝盖防于空国而无小人矣可不谓盛欤然物盛则衰君子于此固凛凛也
　　跋倪尚书思遗奏
　　范忠宣公疾革口占遗表命门生李之仪次第之其子平正以公口占皆朝廷大事虑有后患即以其本缴申頴昌府后果有疑遗表非公意者竟頼頴昌本以免然则尚书倪公临终必自草奏岂惟见其精识不乱其为国家虑深矣
　　跋丘忠定崈与郑检法唱酬集
　　故枢密邱忠定公以盛年亚伦魁以直道结人主以台省第一流人物持节近甸其风采如太阿出匣宜其眼高四海气盖一世睨视同列无足当其意而其宾主之间更唱迭和意味乃尔足以占邱公之所存且知郑君之得此非茍然者
　　跋晦庵书陶窓二大字
　　半山谢公墩诗云公去我来墩属我不应墩姓尚随公晦庵先生匾故郑君之室曰陶窓二公魂交千载如见故先生有云倘九原可作某人必不作半山语邂逅神游山间一笑第未知谁为宾主耳
　　跋孟侍郎猷诗
　　嵗辛未八月四日孟二卿守婺赋前诗有豆笾学舍又秋丁之句丁丑仲秋其从弟能父袖此诗过余于漫塘时丁祭甫再宿计其日实贰卿赋诗之日也相距整七年而贰卿既葬矣古诗云生存华屋处零落归山丘览之浩叹孟侯贵戚之卿方和此诗时盖年逾耳顺矣犹拳拳师友之诲则少且贱者宜如何能父知寳此诗必知佩此意孟侯不亡矣
　　跋杨文公书李义山诗刻后
　　文公书李义山诗数十篇盖当时习尚如此与坡谷诸贤喜书杜少陵诗不异韩退之曰春秋谨严左氏浮夸杜元凯好左氏夫岂浮夸者览此当得之
　　跋杨文公书遗教经
　　文公晩悟佛理此经乃佛末后语意其书此必公垂没之年按公之没年仅四十有七则气血犹盛壮也呜呼岂不自知其当然者耶
　　跋吕子约与罗枢密书
　　观吕子约文所与罗公书知二公之所以相求者如许其诸异乎人之求之与
　　书周蠧斋孚集后
　　仆未冠游乡校以诸生谒故学正宋公见其高谈雄辨博学强记退而自喜曰吾犹及见古人也方将修弟子礼防公与职教者弗合去后二年仆始得率同志师事今吴兴郡博士陈公陈之视宋其学识所到吾弗敢以浅深喻而记问殆过之扣二公渊源所自皆曰故蠧斋周公孚吾师友也今亡矣而遗文犹在子取而读之其有合乎仆时困举子业谢未遑又数年仆去场屋宋公客死西州而陈亦官旁郡时虽记二公语而蠧斋文不可见又十有三年始于里中周舜卿处见所谓铅刀编者诗律严整且字字有来歴有杜少陵黄山谷之风拟骚二篇亦胜乃俛然有懐二公曰鲁无君子者斯焉取斯
　　书碧嵓诗集后
　　唐诗人如戴叔伦权徳舆张祜许浑軰多居吾乡本朝南郭先生陈公后湖先生苏公近世紫薇舍人蔡公棘寺亚卿谭公皆以诗显紫薇与南郭同受知于王文公后湖则受知于苏文忠公后湖辞聘家居从其游者甚众如洮湖之陈烟霏之丁父子伯仲皆相与游防杖花朝扣舷月夕盖不知防来徃公讳序字彦育于洮湖为最知名初以诗受知于向芗林芗林以寇莱公家孙女归之防芗林入觐高庙问中原故家怅莱公之无后芗林以一女漂流为士人陈某之妻对高庙恻然即命官之命既下芗林为制冠裳遣介并勑命致之其家公始知而拜赐当时以为盛事后立朝为勑令所删定官改秩签书保宁军节度判官听公事而卒年来诗社久废山川寂寞后生束于科举不复为诗间有切切从事其间者父兄师友争尤之以为用意不专前軰风流尽矣夫诗本于志而发于情有人焉志有所之而不得伸情有所感而不得发凡胷中之是非好恶皆不得暴白则聋聩人耳喑哑人耳勉而为文必龌龊腐烂尚何望其发天地之藏斡神明之蕴尽万物之情也哉余尝以是隘今之为士者防公之孙俾书集后因并道余所欲言者公家有庵在茅山之麓名碧嵓故号碧嵓居士集
　　书石湖诗巻后
　　余与蜀李季允同为绍熙庚戌进士庆元间季允由校书郎还蜀舟未具小留仪真余时为郡掾无日不防因问近时南士帅蜀谁贤季允以范石湖对余疑焉细问之季允言蜀之俗大抵好文其后生往往知敬先达先达之所是亦是之范公以文鸣其毫端之珠玉纸上之云烟蜀士大夫争寳之又其为政平易近民民有隠必伸有谒必获故其教易成其政不严而治余闻而私识之今观江君遂良所藏春日田园杂兴诗巻其句律清新字画遒劲又熟习田家景物益信季允之言不妄
　　书沈少白诗藳后
　　诗贵乎工然非身更此境不能为此语杜子美久于羇旅故语多凄切韩退之洊游宾幕故语多严整陶元亮志在田园故语多闲旷必熟此三者乃知黄川沈夫子诗律之工
　　书李君梅花衲后
　　闽人李君寄示梅花衲余读之如读桃源记遐想武陵渔人误入桃源但见深红浅红后先相映虽有竒花异卉间厠其间莫能辨其孰彼孰此也绍熙间余尉江宁李鲂伯鲤者实余乡人年七十余客授方山观示余梅花集句百首其所取上及晋宋下及苏门诸君子虽句篇可攷而意或牵强如两服两骖用生马驹费尽御者力终难妥贴今李君所取下及于近时诸作犹牺象尊间杂以一二瓶罂虽雅俗不同然适用可喜也况后视今未必如今视昔耶余故喜为之书
　　书尤季端游山志后
　　尤季端风度闲雅被服褒博法古进贤冠制巾从一二羽衣蹑游山屐上下岩谷出入烟云间仅八九日尽得三茅之胜哦而为诗笔而为志诗清而腴志微而显当与是山俱传甚盛甚盛昔韩昌黎赋南山诗极其形容笔力殆过子虚上林而论者谓曾不若杜少陵北征诗为有补于世今观是编首载刘混康之諡诰墓志以见迹渉诞谩则词翰虽工不足以垂世中详天圣观池中小虫之形状以见物非灵异则宠光虽被不足以惑人末言虞刘张三人之进以见此曹之遇否特幸不幸非真有闻于斯道者其有功于世教宏矣欲不传得乎
　　书恽敬仲诗巻后
　　文章所以发天地鬼神之秘写风雷电雹雨露雪霜寒暑晦明之变使人物虫鱼鸟兽无所遁其情山川泉石草木不得私其英华伟丽必其气之清也故物不得而汨之必其气之直也故物不得而挠之必其气之和且平也故物不得而激之必其气之果毅奋发也故物不得而沮之汨之则昏挠之则屈激之则偏沮之则止犹之牛山之木虽日夜之所息萌蘖生焉终濯濯耳故论者谓文章以气为主盖杜子美非能儿视严武则杜曲一田舍翁李太白非能奴视高力士则长安市上一狂人耳那能光焰万丈与日月相为常久哉虽然此可与老成长者道难与后生轻薄子说恐说梦痴人前更使得狂易病栁塘恽敬仲其老成长者欤余于其侄文得其诗文一编细读之未识其人而其清明刚大之气已勃勃然见于文字间惜其屈于时而有未伸故犹时欠自在予更欲其振衣千仞冈濯足万里流使世之争能角胜于翰墨场中者见之若纪渻子之木鸡异鸡那能与鬬反走耳敬仲以为何如
　　书修江刘君诗后
　　大序曰诗者志之所之也由是而言诗以述志志外无诗而近世作者求工于鍜链用力于模仿往往句愈工而志愈失句愈似而志愈非如曹西士所奬修江刘君之诗若淡然无味而思之未尝不悠悠有得其庶乎
　　书黄葵舣艇记后
　　漫塘叟以一叶舟为生涯戊子夏旱舟舣岸者连月秋水既至欲棹舟以夷犹江湖而舟漏矣盖久不运用之故幸觉之早亟补苴之因颇怪黄叔向舣艇安居十年而能使不漏因语叔向野水无人渡孤舟尽日横无人渡而舟横野水漏而不漏勿问可也今江天薄晩归人争唤渡勿问可乎叔向曰然吾当归而求之幸而不漏犹当増葺庶乗长风而破巨浪叟曰唯哉识其语巻尾
　　书明秀轩米元晖诗后
　　李太白游蕲之黄梅留诗乌牙山曰夜宿乌牙寺举手扪星辰不敢高声语恐惊天上人句律峥嵘超越千古寺僧不异委之梁间元丰中曾阜子山宰是邑得之惊喜顾不能夀之石使太白书迹与此山俱传而私以遗当路过者憾之赵似之得米元晖明秀轩诗来尉金坛即斥俸余刋置轩下亦异于曾子山矣似之名俙夫其刋是诗也当某年某月日
　　书叶元老渠阳送行诗巻后
　　乡人范寥信中初自蜀来即丐贷为资往从山谷道人于宜州时防禁尚严山谷所与来者皆归独信中久留不去山谷所与唱酬具见豫章集中若范君可谓勇于为义矣又窦君从周字文卿生长田里衣食自给以是深居简出足不及城市年过知命客有为言建上朱文公讲席之盛者即裹粮从之其所与文公讲学具见池阳所刋文公语録中若窦君可谓切于求道矣呉门叶元老忘其年之长不惮地之逺且险往从鹤山魏侍郎于渠阳其为义之勇不减范信中求道之切不减窦文卿宜鹤山所以相与者如此绍定辛夘小至前十日谨书于渠阳送行诗巻后
　　书秦氏名孙诗轴后
　　阳以二五为得中以隂居二阳居五为得正居得其中则大本立矣而正以出之其君子之时中乎秦隠君以中名孙首以正字之盖深于易者其孙子正虽非所识乡评如前不忝厥祖矣口占二十八字书于后巻旧闻吕氏一千中十五名孙见此翁说与云仍须防取是中分付略相同
　　书陈兄治安防后
　　窃观永嘉陈君条上十事如谷粟之疗饥桑麻之御寒参术之已疾虽不若刍豢之恱口绮绣之夺目瞑药之速效循循而用之可以活民生夀国脉其功逺矣杜少陵叹民生之疾苦恨不得如元结軰为邦伯使万物吐气某观此益信君所陈第三四条为知言且知君必能以其所以告君者告邦伯吾邦幸甚
　　书衢州江氏小山祖墓记碑隂
　　始余读韩昌黎衢州徐偃王庙碑叹曰徐氏其盛矣乎百年之间而守土者相望皆能本其祖之所自出而修崇庙貌以致其防可不谓盛乎一日过新句容江大夫见其出衢州小山祖墓记乃喟然曰衢固又有盛焉者耶江徐皆衢之望余弗敢以轻重论然庙貌之存固不若丘垄之如故凡徐氏佩太守章而来者皆曰祖庙固不若江氏所传之适也江氏世裔之盛已详于大观所记兹不复登载淳熙中天子虑士大夫风俗頽靡擢直臣以掌风宪开众正杜羣枉天下称之实江氏之裔孙曰溥句容其子也名公亮字元弼肃而寛有父风江氏之大盖未可量句容以墓廹开元县治畛域易紊且大观之碑已仆后或不可攷复命固垣墉摹旧记而复刋之以余与同寓里俾书于碑之隂
　　书夏肯父乃父志铭后
　　水心叶先生之文如磵谷泉挹之愈深慈湖杨先生之字如节制兵整而不乱是志也水心经年方脱藳慈湖见即落笔则肯父所以得此于二先生必有道矣记曰幸哉有子如此仆于肯父之先君子亦云
　　题张端袤肯斋韡轩
　　故湖山堂张先生喜读书储书之富甲于吾里延太学名士与其子游倾家赀不计家以是贫诸子祗承厥志皆以书起家长之字曰端袤调含山簿萃所得书藏修其间而征名于余余名之肯斋又于所居之东偏为屋三楹日与二季游焉余名之韡轩二字本于书若诗见者可自得之斋言邃轩言明也夫处鲍肆而入兰室而香物理固然继自今端袤座中客吾知其必孝友人也不愧其亲而无间言于兄弟者也不然于我心独无戚戚然者乎故并书所以命名之意俾掲于座右
　　跋听雨图
　　蔡天啓中书集中有跋画一叚云余官京师十五年日有薮泽之思偶得尺素作平岗老木以其余地授伯时请加逺水归雁以扁舟载仆因题诗其左曰鸿雁归时水拍天平岗老木尚寒烟付君余地安渔艇乞【去】我春江听雨眠伯时唯唯然懒不能竟他日彦舟取去以示令戬即取笔防染如诗明年冬余补常倅归过彦舟壁间见颇有佳思初夏泛小舟至村舍归泝珥渎河至十八里店遇雨宿横塘埭下闭卧篷中夜分不寐闻归雁声因记曩时复作絶句云平野风烟入梦思殷勤作画更题诗扁舟卧听横塘雨恰值江南归雁时自作诗画至今六年而竟践之念旷荡之可乐悼嵗月之不留于是怅然者甚久舟过丹阳宿北山僧舍因书以遗令戬且寄彦舟以跋前画云李伯时风流文雅无所不学而于画尤工令戬宗枝之秀彦舟王氏涣之与兄汉之俱为名侍从皆一时见推于苏门者余里中友王君虎文彦舟曽孙其家收古书画甚多窃意蔡天啓所题画轴犹为家寳故书其事遗之亦缀小诗云我是江南把钓翁横塘埭下防经从开编喜见诗中画太息难追物外踪
　　书乡人公劄后
　　强民买田宅非萧相国之本心无地起楼台乃寇莱公之盛事若时名徳肯愧前修某官起场屋者防年抟扶摇者万里深识细民之情伪独推大手之文章扶日毂上天衢论功居首若大旱作霖雨有识倾心胡为幸此二千亩之田而乃冒夫数十家之怨其实高者多在硗确或为马鬛之封下者全仰隄防常忧蚁穴之溃积年之工费既广众户之契要亦明忽当万寳告成之时而为一网打尽之计黎老阖门而涕泣丁男当道而啼呼果使闻而知之夫岂忍而为此加以宪台遣吏使府差官比年之文书不用而蔽以逺年众口之呌号不闻而决于一口凡犬牙之相入皆虎视而欲吞恶子追随枭鸱竞噪里胥供亿鸡犬亦空更闻耳目之官相为唇齿之势左辅右弼方将齐上于政涂西陌东阡更欲相连于别墅惜哉羣小误此老翁系雁足之书怅无从达尸防辈于市盍自为谋岂惟洗污俗于一朝亦可激清风于万代
　　书真曹徳秀与建平尉兄书后
　　警曹官之卑晩科人所易而一道使者所以奬遇之者如此非吾兄之贤何以受知非真公之贤驱驰原隰周爰咨询何以知之展巻令人三叹
　　书真西山漕江东日与建平尉兄往复救荒厯后
　　鼔伯牙琴知音实稀运匠石斤郢质谓谁世虽相求而巧相违呜呼恭靖身老官微堂堂真公位高听卑恻怛视民端由已饥上令下行朝闻夕驰下请上从响与声随使彼疲羸皆饱而嬉一巻之书子孙寳之岂曰私藏百世之规
　　跋汤侍郎东野勤王録
　　少师汤公能识范公寥于覊旅中从臾上变以弭乱萌遂使江淮千里之民一时免坠涂炭又能辨明受伪命于仓卒之顷诡宣旧赦以慰一时幸利之人而实不亏于臣节使十万勤王之师直前不诎非其见大义昭然如日月之明临大节屹然如山岳之峙处大事恢恢然如匠石之斤庖丁之刀刃游余地畴克尔世降才难读其家所收记録诸书令人浩叹绍定癸已阳复后十日乡后进刘某谨书于少师五世孙岠所示勤王録之末
　　题得轩扁
　　予观世间贵者役于名富者役于利贫贱者廹于饥寒鲜有自得者予家年来屋可蔽风雨田可给伏腊尝仕矣无户役扰尝学矣无缁黄巫觋费儿孙长有书可读亲朋至有酒可饮夏葛冬裘昼嬉夕息于予计得矣陶诗聊复得此生取以名子轩云
　　书徐君家训后
　　先正司马温公用古防祭礼屏去释老行之洛中当时士大夫化之者仅数家徐君申伯毅然不用释老而以古防祭礼行之家其不见是于流俗宜矣释老之不当用固非一端今姑摭其近而易见者为徐君言之夫人以家之不足而乞假于人必即诸有余者以彼之有余故能济我之不足今之为释老者剪其须髪弃其族姓忘父母之恩絶兄弟之义揆之三尺不孝不友罪无大于此者而自其宗门中言之终身不犯戒律者有防则其罪盖不止于不孝不友彼自求以逃于人祸天刑之不暇而吾辈反欲因以徼福于亡者得乎夫六经论孟之书所以垂训万世不可冺灭者以习其句读通其义理推而行之可以致君泽民开物成务故也今之为释老之徒果皆能习其书之句读通其书之义理否彼所谓书诞者不足信要切者不过欲人自修耳于他人何有焉借有习而通之彼方自私其身不屑世故肯譊譊然诵其书以乞食于人否况今之所谓法事僧道承舛听讹动輙可笑而谓此辈能为吾亡者徼福不防于厚诬亡者乎经曰望柩不歌又曰忌日不乐以哀乐之不可并也今其徒所用螺钹等乃俗乐耳所作道场又时时附防歌曲抑扬其声以取媚于俗不异俳优之为而以施之防祭得乎又始死肌肤欲溃尤恶震动故亡者未殓或有雷声必须用物镇压此其为虑甚逺今早夜多张灯烛震金鼓于棺柩之前惟恐其徒之不众器之不具声之不闳无乃太忍乎经曰祭之日思其所嗜又曰思其居处孟子曰牲杀不备不可以祭而今也类弃其嗜一用素馔亦有去其家庭而祭之释老之居者是所嗜与所居不必思而牲杀不必备也昔之人有行之者梁武帝而武帝幽执而死宗庙果不血食放而行之可乎而流俗之人方笃信固守真大可诮徐君不彼之诮而反忧彼之诮我过矣
　　题桂山君与周西麓帖后
　　人伦大要在孝与慈桂山君垂没拳拳为母求铭嘱子以学孝慈具矣此盖天命之性与生俱生释氏反此而曰能识心见性吾不信也绍定改元春
　　题桂山君王伯竒所书马少游语
　　知子莫若父观桂山君临终书以遗其子辞意各异其处之审矣昔陶靖节不察其子之所能而槩责之杜少陵不察其子之所不能而槩誉之故二家子终于无成桂山君得之虽然处者易出者难出者劳处者逸马文渊不信少游平生之言度少游必不慕伏波后日之事故余敢为渊道贺绍定改元仲春朔
　　题桂山君所书和气敬爱忍耐输机八字后
　　和顺之气积于中而敬爱之情达于外盖兄弟之常而妻子间之则临事必将求胜临财必将求多求胜则争求多则夺忍耐以抑其求胜之心输机以息其求多之念桂山君之虑逺矣
　　题赵章泉所作桂山君祠堂记后
　　章泉先生顷嵗为同年余子夀作蒹葭阁记属某以书今王深道复俾书此殆与先生意合桂山君深道之父讳木字伯竒余尝表其墓云绍定改元二月五日
　　书所题印纸语后
　　王深道将行语宰曰某之来也国子周先生与二三名人以诗送之意皆属子今归矣子宁无言乎应之曰余安敢忘言孤诸君子厚意抑余闻樵牧异趣农贾殊宜故语樵者以牧之闲语市人以农之野意必不领顾宰如鹪鹩尺鷃跃不过数仞巢不过一枝而诸君鹄立鸾停方刷翮而游紫清宰如穴蚓井蛙惟时从草间引脰一鸣而诸君如蛟龙得云雨方掣电轰雷霆其不同如此借子邮吾言能不曰是不祥语胡为至于我乎深道曰不然则为书顷年批印纸数语以遗之
　　题赵景夀诗后
　　王深道示赵景夀诗读之甚似宰丙寅丁夘间在越上所见亡友赵蹈中诗蹈中达而死其兄履常言独不茍世所取信其诗防当有传景夀宦不达又不得年非其故人为发挥之则衔寃地下矣深道勉之绍定改元
　　题王深道家晋塼志之后
　　晋塼志与保母帖同出于今代或者王氏复兴之祥


　　漫塘集巻二十四
　　钦定四库全书
　　漫塘集巻二十五　　　　　宋　刘宰　撰铭
　　文房五物铭
　　得轩初成张簿送笔墨砚檀香压尺水晶笔架戏答
　　平而尽墨之锐而不与墨争吾是以知为端溪之旧坑也圆而劲免冠而髪逾整吾是以知为中书之毛頴也凝青烟之又吾又以知廷珪之不死家法之有传也直而砥黄中而通理使吾云烟落纸而边隅帖然若长城之卫者非守西河之檀子欤雪崖氷趾离立而不倚使吾中书君时与其胶漆之友高枕其间而不踬问谁主者则吸风饮露之仙子也猗欤得轩蕞尔何以有此盖栀室【张自号】主人怜其文气之衰赠此五者以扶持而振起之也
　　座右铭
　　唾面自干史以为娄公盛徳漫塘叟曰未也臧孙有言曰美疢不如药石曰药石矣宜从而味之可使徒干乎广其意为座右铭
　　唐有宗工厥徳有容曰惟娄公非意相干唾面自干坦然而寛唾必有由唾必汝尤宜反而求求之而得味我药石君子之则
　　拙斋铭
　　京口郡寮陆君以拙名斋书来速铭因为之书
　　仰而盱俯而趋揣势视时如盘走珠求之而得如鼔应桴兹巧之为而巧者劬言之质扣之实介然自守泊乎其无术或乗流而止或投机而失兹拙之为而巧者逸去拙而巧以逸代劬其可得兼熊掌与鱼人之言然于子则否杨兴诡对啬夫利口无益于得而顔孔厚宋璟之刚韩休之直岂以直寻而遂枉尺由是而言命乃在天巧徒尔劬舍防舍防巧则劬矣而又失已借获所求如负涂豕墦间厌足妻妾所耻拙者既逸得之则荣不幸而失非念所经进退绰然山高斗明拙者诚巧巧者大拙因君名斋遂我拙说
　　牧斋铭
　　主丹阳簿周君铸以牧名斋征铭于漫塘叟
　　柔顺自牧诗着归荑卑以自牧易谦之辞义取于养所以为牧卑顺自养维日不足如器之虚入容受焉如泽之虚可来百川勇哉子路闻过则喜顔有若无庶防圣矣茍失其养器盈为害藐然一身孰拟其大愚而自用贱而自专迷方而行速祸招愆为圣为愚机括在是凡百君子夕惕若厉
　　定斋铭
　　物来而竞物去而定以是铭斋子乌乎正徃一乃心毋为物胜霖雨大旱舟楫大川吾不矜簟食瓢饮曲肱而枕吾不病吾非死灰其心槁木其形亦非以桮棬为仁义杞栁为性者也
　　澹斋铭
　　友人丁国宾名所居之室曰澹斋求铭于漫塘叟
　　当暑而葛御寒而裘象牀玉手熨帖和柔澹然此心卒嵗无忧积粟如山量畜以谷酒池肉林餍饫童仆澹然此心不负此腹惟子丁子笔耕以获丰俭有时喜愠无作饥速瓶空寒淩衣薄先生澹然隠几南郭掲此名斋展也无怍
　　简轩铭
　　余既为符伯夀作简轩二字榜铜陵治事防侧因为之铭以致朋友切偲之义
　　丞之在邑位高而偪松竹之间吟哦自适崔子始之韩子纪之简以名轩其尚以之律已以简简则易足岂其哆然以人从欲临民以简简则民便岂其纷然伤和召怨常平之储免役之征版籍推受我为民正敬之戒之则罔所愆居敬行简雍之言然
　　恱堂铭
　　事亲必恱恱亲有道孝友之尚诗书之好闻义必徙匪彛罔蹈则亲之心无贰无虞含饴弄孙以怡以愉芝兰玉树茂长庭除舍是不思惟日孜孜衣必轻暖食必甘肥异乎曾子非余所知
　　徐君易斋铭
　　五十学易圣有成说比其晩年韦编三絶子年方壮子气方锐易以名斋泰哉取义学易有道观象玩辞善恶之防必先知之行其善者而戒不善于以求之其则不逺
　　宜斋铭为监榷院门孟君作
　　高位难安重禄难干乌乎宜乎抱闗之官
　　守约斋铭【蜀李平叔秀嵓子求斋铭于蒋良贵良贵名之守约且记其说漫塘叟为之铭】
　　惟顔氏子为已之学厥闻既多必守之约盖方其初审问谨思亦既得之则弗失之方寸湛然日星明只其怒不迁而过不贰一唯之悟参也其亚赐多乎哉我则不暇
　　扇铭
　　竹为骨纸为容不受朱粉汚不烦针线缝动则四座清风静则天下隆冬
　　王深道砚铭
　　达而直者理也圆而方者形也孔思周情用晦而明
　　龙股草子箴呈史守侍郎弥坚
　　下隰之旱厥草惟乔是名龙股不殖而饶既华而实匪麻匪荞终朝采之不盈一瓢载舂载筛以永今朝维昔范公进乌昩草仁宗爱民震惊圣抱内示六宫外谋诸老振廪发粟泽润焦槁龙股乌昩是或一道皇乎圣君不愧仁考谁为范公言之在早
　　箴送戴兄主长兴簿
　　凡民之生有田有赋期欲不违数不可误稽其当输已输而勾则令不烦民乎何尤一或不然则权在吏缓急逆施民乃慢易其顽者慢而善者扰岂惟病民经赋滋少故古设官惟簿曰主毋怠毋荒上帝临女
　　司刑箴送王牧仲为黄州録参
　　惟圣好生以刑教徳惟臣钦若哀于恻曰彼嘉师于狱之丽繄我淑问貎温气夷以察其情以尽其辞故曰祥刑非讫于威二典既邈五疵参互反惑于辞货诱于赂来牵往还内偏爱恶惟明能察惟廉靡求四疵逺矣抑又何尤惟时上官狱以意成所贵有司实持其平云何不思惟意之承怒茍未息根连株逮棰楚鍜链以成其罪意之所右覆之翼之罪虽贯盈讨不毫厘曰吾之明非闇于理曰吾之廉非役于利下获乎上志乃可谐意乡一分职为厉阶淹速有度富贵在天释之竟是周来疾颠名义凛然鬼神森列野人作箴敬告司臬王牧仲天姿开爽不患不明家传清白不患不廉是行也实为通籍之地余惧上官或以意望吾牧仲牧仲或以意迎之也故云
　　琴堂箴寄罗新淦愚
　　百里之寄民命所系公则堂堂不为物制明则皦皦不为物蔽廉以风厉寛以抚字终之无倦尽善尽美既善美矣而不免议谓公卖直谓廉饰伪明为苛刻寛为纵弛以无为有以似为是反而求之盖亦有自繇恃其公而行之锐辩是与非疾怒盛气繇恃其廉表表自异谓人弗如濶歩高视寛以自喜纵舍惟意明以自多察及微细媢者因之旁证曲指怨者乗吾谤讟滋起古人弦歌厥有微防欲平此心处事以理其思而行不参以已功成不忌名成不毁书寄琴堂勉哉君子
　　理曹箴
　　録紏事遗尸察民情法曹殿之持三尺平惟理曹掾司狱之成两造易惑单辞难明宜脱而收盍重而轻善者惧矣为恶曷惩泰山压之不震不惊氛雾障之且明且清察词必审得情必矜神之听之福禄来宁
　　征官箴送赵居父之官婺女
　　于皇圣朝官以民置维时司征职分民利见利思义君子则然义茍未明性以习迁晨起坐曹百货环萃顾瞻后先目动心醉用焉而便服焉而宜则贱售之以归其私曰时之新曰物之异则笼取之以媚其贵有窃有攘或乞或假则故纵之以惠其下滔滔皆是谁以易之有不茍同景星鳯芝宜持其平而制其弊使下无怨而上不匮时方营营求利之赢额征其故嵗课其盈日比其校而责所负吏奉急符阚如虓虎财非天雨亦岂鬼输彼士农工视我蔑如维此商人星驰露宿徯此毫分仰事俯育未能经之忍故増之亦既割之忍复夺之贤者处此盐车之骥欲足之展而舆之曵抑余有言人毋自画身正令行意诚物格兼斯二者可通神明明明上官宁莫我听寛之一分闻于四逺水浮陆奔我舟我辇昔忧其乏今见其余谓余不信请质诗书
　　酒官箴送赵禹仲之官常州
　　惟酒乱徳先圣所恶子方妙年而司榷酤然古君子职思其居既居其职可不思欤出纳之吝有司之谓防计必当毋付之吏市道之常有取有舍毋较勺合以杜来者贫民窃酿不过斗升以奉耆老以合亲朋毋信哗徒破盎羸瓶饮者必醉醉则慢易撞搪呌号罔知所忌是能容之无责正理信能行此上下相安逺济世美迩奉亲懽万里夷途尔车俶载尚谨防哉毋输尔载【音在】
　　任斋箴赠金坛尉恽尧章
　　圣之任者实维阿衡聿求其初莘野躬耕一朝幡然释耒而起以天下重自任于已欲使是君为尧舜君欲使是民为尧舜民一毫弗如我事有愧一夫不获若挞之市有夏之末佐兴唐虞尹躬暨汤猗欤美欤下逮汉臣道不及古犹谨厥任罔敢自恕越国谋人后耿先韩成而归之一语不寒梁王坠马贾傅自伤曰傅之罪臣何敢忘魏相为相惕然内省隂阳不和咎在臣等后之君子鲜克知此勉效一官茍焉而已害所当去利所当兴曰毋自苦以贾怨憎借不得已而啓其绪抑之则悔怵之则沮或势之改怠而弗为曰借有成谁为为之推而上之以事其君狗茍蝇营以终其身有善弗陈有过不谏曰上意异毋固相反或开其端使之自择以幸他日文过塞责或于其间视势迁就庶防他日两不任咎主徳日睽民瘼日滋惟彼不任以至于斯我车既攻马壮御良我才既宣巨栋修梁夷途万里须我疾驰明堂九筵须我成之任哉任哉勿倾而止斋以任名勉哉君子
　　侄孙子敬字直孺箴
　　礼之大端曰毋不敬慢易轻率为学之病持敬之道一而不二不贰以二斯直之谓内志既直则无邪思由是而之厥涂孔夷名汝曰敬字汝曰直孺子勉之可以入徳
　　戒陈外弟诸子
　　维汝之父实我同生汝父服终我言汝行孝以事亲敬以事先兄友弟恭勿容间言内外必严出入必谨庶身之修而家亦正谦尊而光傲实凶徳存心必恕临事毋刻嵗计在春日计在辰若士若民罔或不勤内不自强晏起安坐一朝时过宁免寒饿进篑山成涓流川竭若富若贫皆须俭节内不自量惟务美观一朝力尽徒成笑端勿恃有理易兴牒诉勿恃有援迟输税赋一有追系辱及门户隣里贵和细故宜忍交友必择邪谄勿近一或反是必生悔吝凡我所言确如金石尚念之哉谨勿虚掷
　　赞颂
　　汉高祖像赞
　　冠竹皮冠绛衣领嬴项前驱英彭后乗八荒为金鼔以洪罏续夏殷周立我汉模何可恃三尺劒何足征先入关帝王有真隆凖龙顔
　　顔鲁公赞
　　学为孔子学为孟轲书非圣而不读道适正而靡他见危而怵懦夫孔多公有遗文简编错落气虽劲正而学则驳降衷秉彛固非外铄见义而前万牛莫曵论功于唐于公为细以迄于今天地奠位世方恬愉尧言舜趋利害毫髪局缩辕驹人祸可逃天刑尔诛勿怖于死择善不审公则死矣生气凛凛死生俄顷勿谓不闻公则死矣万世清芬我赞公像匪公之为毋贰尔心以警有位
　　三贤堂赞
　　君子之道或出或处其出也股肱圣朝纲维区宇其处也激万代之清风立当时之砥柱堂堂魏公为时硕辅业广功崇鸾停鳯翥就养琴堂幅巾容与翛翛后湖洁身遐举蹇驴花月短篷烟雨永谢蒲轮考槃兹土出处两得异世同谱不悼其穷不忘其忠摩青天贯白虹挫佞谀摧奸锋使宇宙重开日月再中出兮胶庠之下士处兮社稷之元功惟桑与梓有来必恭嗟嗟乎陈公
　　宜兴先贤堂赞
　　学必释奠其国先师先师者何士之表仪古道虽逺犹有存者曰乡先生则祭于社伟哉八公斯文之宗有徳有言学博词工或时之逄襄我祖烈其乖于时凛乎风节于此焉居于此焉寓老仙乐此至忘蜀土以诵以读其诗其书非其先师乡先生欤而学不奠而社不祭邑政之阙邑人之愧栋宇煌煌像设堂堂于豆于豋以谨烝尝伊谁云始大夫赵氏咨尔邑人景行行止
　　杨慈湖赞
　　水之澄月之明先生此心泬寥太清
　　罗枢密赞
　　柱石之英丘园此情慨幅巾而野服徒炳炳兮丹青
　　又
　　文也而亚伦魁学也而为帝师道也而为世辅呜呼公乎未为不遇年也方强志也方刚风云防同股肱其良论谏百篇日星耀芒公乎亡矣而有不亡
　　赵章泉赞
　　貎恭气和无月下敲推之势神清骨耸非山头瘦苦之容一笑诗成万象春风
　　真西山赞
　　中国相司马和气满华夏惜哉民始苏身已要人扶
　　徐毅斋赞
　　岩岩乎泰山凛凛乎秋霜烈日一辞不屈而况其膝万钟不受而况乎百镒五十镒伟哉此公劲气摩空我见其貎已得其中惜也人见其介未见其通
　　中庸赞
　　受中以生贤愚则同行所常行命之曰庸去圣逾逺精一弗传贤者过之愚不及焉此亢而高彼防不为各倚于偏汨我民彛中庸成书实子思子使知中徳即世常理君臣父子兄弟朋友有不尽分谁执其咎天下国家本之者一曰修身耳外此无术犹饥必食犹寒必衣谷粟桑麻日用无竒勿谓其粗理不啻足天地以位万物以育勿谓其难理非外铄造端克谨鸢飞鱼跃大书深刻寂寥两言亦既见止领防其元
　　西冈李氏瑞竹赞
　　一榦二枝本同末齐由下而观若龙之角而上腾由上而观若鳯之翼而下栖彼两岐之麦方暑而炊并蒂之莲未秋而萎而斯竹也贯四时而不改则其为瑞也奚疑维唐李氏于赫厥裔枝叶之蕃厥本不二则斯瑞也岂非以李君能亲睦其族而不忘其祖之所自欤惟兄若弟少长相嬉匪伊异人同气连枝则斯瑞也岂非李君诸子能相友爱以娯其亲而不愧其良能良知欤天降时雨山川出云斯竹之瑞夫岂徒云继自今邑之西郊有连名桂籍并辔金门者必李氏之弟昆也矣
　　张端衡古树赞
　　皮之轮皴苍龙之鳞叶之葳防垂天之云云升龙腾万象披靡疾雷破山怒风立水我尝过此六月长江恍然见之夫子轩窓老榦撑空緑隂承宇隠几悠悠清香一缕
　　拙斋颂
　　邑大夫陈君采取阳城语榜邑治防事后贯廊曰拙斋征铭于叟叟以为君子才无所不能而居之谦明无所不察而养以晦今兹名斋意亦仿此而此意不可不白也乃为之颂与邑人共歌舞之
　　斋以拙名厥义维何请绎其防播之声歌拊之字之惟日孜孜我心之劳尔民之嬉催饬其输科赋厥须我政之拙尔民之纾拙岂有心巧亦所欲任人牛羊当谨刍牧彼饥而啼忍夺之食彼寒而号忍断之织期防之愆西曹啧言谓我为拙我拙实然追胥之严鞭笞之苦当官而行莫子敢侮民力之殚吏责以寛兹其为巧岂予敢安予非素餐以拙自恕邦赋有经邦用有度取所当取不求其余寛所当寛不责其无兹所谓拙直在其中神之听之万福攸同
　　自赞
　　道与予貎天与予形予貎予形兮合愧丹青抑丹青有愧兮曽莫状其中扃
　　写此貎时予年二十有六今又二十有六年矣见者至不知谓谁盖予貎之改如是而予心罔然行不着习不察犹前日也予是以惧自今以至于死不知尚有二十六年否使又二十有六年而行不着习不察祗如今日虽不死犹死也可不惧乎
　　致语
　　宴金坛邑官致语
　　方地百里幸多贤大夫有友五人亦皆乡善士瞰文书之休暇接杯酒之慇懃岂惟桑梓之必恭盖亦草木之同味恭惟某官秉心日月律已氷霜布缕粟米力役之征欲缓之而未可财货本末源流之事皆公尔以无私庠序申教而俗已成薮泽效灵而祷必应委蛇退食咳唾成诗奚止过淮南之小山信所谓河间之大雅扶杖癃老空拟借于寇恂持槖从臣已争雄于密令某官才足以应变智足以识机保身逺慕于哲人袖手聊同于巧匠鹏抟甫息于六月鹗飞即上于九霄某官粹然天姿凛乎风力勾稽谨而民受其赐期防信而吏畏其威宁久卑迟若鸾栖于枳棘伫登华要犹鳯鸣于梧桐某官遇事如太阿出匣之初藏用若庖丁奏刀之后南昌隠处企想前人北海尊前不遗来客如闻荐墨已彻凝旒某官识闾阎之隠微尽夙夜之勤瘁循初意以勿失跻荣路以非遥众官处齐民四境之中有扬子一区之托花村月皎曾犬吠之不闻梅雨时来于象龙乎何有甫霈傅岩之泽又开衡岳之云凡此宅生畴非借庇一笑相属羣听具孚小队出郊坰已不惮草堂之过中盘堆苜蓿谅弗鄙玉川之贫况亦有细腰舞皓齿歌不复虑黛眉愁红裙湿式宴且喜不醉无归某猥厠贱工敢陈薄伎
　　百里儿童沸诵声湖山堂上集羣英徳星欲应今宵瑞霖雨先开昨夜晴正是壶中银漏永不妨坐上玉山倾明年此防君知否冠佩蝉聨拱圣明
　　疏
　　率乡曲助李兄赴省疏
　　李兄身有七年之病堂有九袠之亲田收不盈十石而有八石之租日费不下百金而无一金之入重以应举当为南宫行久矣杜门谁为东道主顾啜菽之养如许则行李之费可知窃惟年来连值嵗稔农有余粟下无穷人惟士为然可哀也已伏望或以同里之故或推锡类之仁少辍方兄以济行色庶防夀母亦有欢顔
　　薛歩桥疏
　　地承薛氏故家之姓犹铁炉徒有于旧名桥当茅山诸水之冲非石甃莫为于久计欲巧匠之斵山骨必仁人之发善心出囊中之藏倘无间于上士中士下士纪目前之实当不惮于大书特书屡书
　　代上疁桥疏
　　地势逺连于阳羡湖光近接于长塘是曰上疁亶为都防桥一壊而不复过者病之事屡举而无成施者勌矣兹惩既往以利方来谓裒金得二千缗庶圈石支数百载游其上者如蹑足于云梯侧而视之若身临于洞府足为壮观増重吾乡凡我同盟毋吝喜舍
　　六相堂疏
　　去其俗之淫祀伟是邦之大夫奠于国之先师属吾党之小子盖乗其机则可定民志而因其地则不费人谋与其使庙貎虚而过者有上雨旁风之嗟孰若使典刑存而来者有高山景行之仰虽乡之耆旧比徳者众而国之丞弼于义当先有如独立不动而敬起于前贤先事献言而简知于明主或直而不讦或和而不同或风采振于台端或泽润周于岭峤虽相望于异世然皆上于政涂可但南徐江山发数千载之秘抑令我宋宗社垂亿万年之休尸而祝之理则然矣然而栋宇盍葺像设当严幸男邦之政雅欲成终而公孙之家皆欲经始宜合厥费以底于成庶州党聚观共侈衮衣之盛英灵如在不殊昼绣之游
　　灵济庙路石疏
　　川谷之能为风能为雨众所归依道路之可以北可以南法当平易况灵湫相距十里而通衢可达四方春夏常囓于波涛秋冬易沮于泥淖捐金以助傥共推乡曲之情伐石以铺庶允合神人之意
　　代广仁庵僧注饭米疏
　　破屋破墙乃广仁之旧宇老僧老行皆逆旅之贫民彼既穷而无归此亦过而弗顾可使孤魂有主不妨旧店重开某人已自判防身符死且弗怕某人不防做无麫饼去复何之好人相逄大家忍耐况维摩居士许为着力常平请俸可以申官便是日生全胜旦过莫道担氷就水无可支撑但愿积土成山从今响合





　　漫塘集巻二十五
　　钦定四库全书
　　漫塘集巻二十六　　　　　宋　刘宰　撰祭文
　　皇考云茅先生成服祭文
　　某罪逆深重不自殒灭天笃降丧夺我皇考重念劬劳鞠育之恩莫知纪极号天叩地擗踊烦寃荼毒难堪靡所迨及追惟皇考生平力学贯通今古乃不能登一第居一官以成其志盛徳善行无愧古人虽享百年之夀未足以称今乃止于七十有二矧某承乏近邑惟迎侍是便惟甘防是圗方整葺园池以迟安车之来庶以遨以嬉不重去乡之感选徒来迓近在朝夕何圗迓者未行而报者已至曰有寒疾日就危困某弃官亟归医药百端竟至不起呜呼哀哉呜呼痛哉父为子天无父何怙父不可见子生奚益念于大事至重未敢即死今也衣冠既具衰麻就列敬陈薄奠以为孝诚至哀无文言不尽意魂兮如在尚其鉴此
　　皇考云茅先生大祭文
　　呜呼哀哉富人所欲而居士则以仁易富宁人皆属餍而已受其饥贵人所趋而居士则舍贵即贱虽顾盼之顷足生光辉而如弗闻知合偶而居亦人之常而居士宁独居于盛壮之年弗忍呱呱之子或失其依岂居士之心固异于人而人则弗思呜呼哀哉子之事亲贵于无违居士和以制行而某则踽踽凉凉与世背驰居士急于济人而某则恬于所取使四顾旁皇而无其资居士睠念门户欲少振起而某则蹒跚不前甘敛翼以低飞然则不孝之罪孰大于某又况如某之庸懦某之流离者乎呜呼哀哉一命以上皆足行志而白衣盖棺尺寸莫推百金之聚足以自逸而且质且贷箱篚无遗嘉花美木髙台深池足以自怡而一防之陋风雨不支适有安车容与舒迟老者之宜而应门一童弗辍自随竹杖芒鞋朝东夕西含饴弄孙老者之为而惟忠惟孝品凡识卑阿可阿琦一盲一痴徒企慕它人之有孙而太息歔欷然则悠悠斯世又孰如居士之赋予数竒者呜呼哀哉四寸之棺周身之衣生时所制又附益之薛村之原方山之岐生时所乐兆见于既崇其堂而周其围良月几望寒气未胜而春和薄施外姻毕来宾从祁祁相与训诲诸孤而左右扶持使粗由于典礼而弗蹈于非彛然则英魂不昧其亦少慰于慈懐乎某等诸孤谨奉灵輀期以来辰登舟水湄川流甚平前涂孔夷呜呼哀哉向焉斯庭防衣儿嬉今焉斯庭衰麻素帏向焉有行逆数归期于今行矣而归何时温凊孰问安否谁咨拊棺号恸涙血淋漓呜呼哀哉
　　皇考云茅先生大祥祭文
　　日月不居奄及大祥夙兴夜防哀慕不宁敢用少牢之奠只荐祥事呜呼哀哉堂之东偏实我先考平日燕防之地神之所安宁间生死敬葺而新之以崇庙貌以土木之工未竟姑从旧庙祔于先祖俟祭之日并先祖迁焉呜呼吾亲之亡虽已再期而朝夕之奠犹庶几平日菽水之养今几筵彻矣瀡之荐有时而菽水之养不及矣呜呼哀哉呜呼痛哉
　　祭伯母太孺人洪氏文
　　某等幼穉即失母仪是训是育伯母焉依长与诸兄各奉其亲嵗时往来喜色忻忻彼有嘉殽此有防酒防衣献酬间言无有天祸我宗降此鞠防吾父之马鬛新封哀号之声两家相闻宁复前时笑语追奔兴言及此五内崩分虽然人希七十已八十二人有病苦已倐而逝人寡似续已有孙子生也如斯可无憾已唯此孤生触景怆懐重罹此忧感念无涯一觞之奠寄此深哀
　　伯母大祭文
　　呜呼夫人母仪之肃妇道之备凛乎持已霜空秋霁温乎驭下惠风和气享年八袠弄孙再世兰芬屡播龙光狎被诸疾不侵一笑长逝展也夫人生死无愧某等不天幼失所恃母慈之仰夫人而已灵车将驾痛均为子一觞之奠庶其鉴此
　　姊氏迁祭文
　　呜呼哀哉女嫁从夫生死一致祔于皇姑亦古之义舍旧从新议难中异郁郁佳城孔安且利魂兮即此无恐无悸某等涕泗临穴无间初逝觞酒豆肉致兹诚意魂兮有知无我遐弃呜呼哀哉
　　祭成忠兄文
　　人谁无生惟兄之生生而迍邅人谁无死惟兄之死死而可怜方在孩提慈母钟爱少有疾痛积忧心痗不叱不呵惟教惟诲比失慈母嵗十二周侍亲为学十载西州归来乡关绰有休誉援笔成诗时有佳句喧传众口谓继其父再游场屋意气轩轩命也奈何五穷萃焉或防其后或防其前虑不及长身堕哙伍姻亲分絶乡闾路阻寒衣饥食谁拊谁顾得固穷阎固不暇择二子长矣教则某责兄其幸矣庶盖前愆如何【阙二字】昏顽不悛余子尚幼但索梨栗仲子差强从师旅食悠悠目前有懐曷释呜呼哀哉方邉事之聿兴而戍役之屡遣某度胜负之难常惧吾兄之不免故躬修辕门之谒载驰幕府之书庶脱戎籍得安里居又虑俸廪既絶甔石无储适某奉命恪之官次得以田园悉分兄弟既而已脱伍符已分地利意即反于云茅遂优游而卒嵗何意得免于兵而不免于病曾畎畆之未歴而死期之已至乎呜呼痛哉某宦学逺方家有弱弟所望兄归缓急有恃吾兄去我而死吾弟懵然于事利何为而知就害何为而知避乎呜呼天乎殡殓事之至难疫疠众之所避事难而妻子不知谨众避而闾里不之视则夫丧具必有不精周身必有不备者矣呜呼吾兄之亡某家之主当教而子且嫁而女子之淑慝当异厥防庶几维持不替厥绪官事有摄秋风既清某当亲归祔兄先茔一觞之奠尚鉴兹诚
　　兄祭文
　　具家馔致祭泣涕而言曰某等尝为兄卜居薛村事弗克遂乃今卜惟薛村为宜岂畴昔之言固其兆耶先君之茔相距百步祖父祖母之茔亦仅五里山势蜿蜒泉流清泚惟兄安之不肖势不能及自余幼者须拊长者须教使门户粗立不坠兄末年之志某等敢不身任嫂侄咸在斯言不欺兄其鉴之巵酒豆肉敬陈祖奠
　　祭司法兄恭靖先生文
　　呜呼业患不精兄学之成雪案萤歳几周星笔削之严炳然圣经名患不闻兄早有声五登贤书冠于月评射策甲科直言骇听吾祖吾父夀七十二念昔先人皆莫之比兄之得年抑又过此继世象贤足强人意兄之二子金昆玉季子又生孙兰阶济济加之薄有田园可耕可桑伏腊烝尝有苾其香既基既堂贯以修廊宜室宜家小大平康呜呼吾兄夫何憾焉得丧乖逢何者非天始勤终逸人世几何如兄生平所得已多死生离合人情所重盖棺事已宁不为恸一觞之奠阖族同之抆涙陈辞兄其听之呜呼哀哉尚飨
　　恭靖兄大祭文
　　呜呼大厦之材雪霜几经大冶之金百链乃精人生多艰孰如吾兄早嵗而孤屋敝且倾家徒四壁瓶无斗升日晏从师朝餐未营十月絺绤晓风泠泠甫冠而游入学金陵空囊羞澁只影伶俜雪凛残更犹依短檠月书季考稍稍呈能有友招徕并案分灯榻每夜悬门常昼扃学成而归渐着月评五登贤书再冠羣英识者谓宜拾芥紫青余子碌碌拔茅彚征而此迟回鬓髪星星晩承清问奏策明廷慷慨直言朝阳凤鸣擢居第一竟阻垂成小试警曹值嵗不登幸部使者恻怛哀矜檄参郡掾以拊饥朝驱夕驰殆徧郊坰致使流离迄臻敉宁荐员溢格铨曹有程蕞尔澄江持三尺平迟次连年寂寞柴荆时而往谷旦扬舲值彼淫酗忌此独醒翩然归舟满载月明丛祠赋禄袖手家庭譬彼老骥瘦骨锋棱万里长涂犹足骞腾使得一县薄赋轻刑拊字心劳宁媿阳城使临一州惠养黎蒸愁恨叹息其谁汝令使当一路激浊扬清贪夫解印胆失魂惊使立清朝正笏彯缨必扶正论尽破淫朋命也奈何朝露先零万不一施赍志防防矧惟嫂氏懿徳有称佐兄立家井井绳绳云何不淑死丧相仍呜呼哀哉某防荷提擕长获齐名中年得疾灰心槁形所望吾兄克振家声而止于斯哀何可胜杨西之原祖考连茔卜其宅兆雅志是承輀车将载一奠陈情诸孙众多季子茕茕门户之责展也非轻某虽不肖倘假余龄左扶右持敢不竭诚斯言或欺兄犹有灵呜呼哀哉伏惟尚飨
　　代侄祭父成服文
　　呜呼人谁不死痛哉吾父方在髫齓遽失所怙昼抄夜诵不间寒暑学成行修衮衮入官独此一第登天之难大庭对防收功嵗寒白首官涂凄凉一尉廉勤自将抑足行志荐剡纷来夷涂可企澄江去家波平如席及而往持平三尺适际彼狂为二千石众醉独醒展也不容浩然而归坦若胷中曰予何尤道固不同赋禄丛祠俯仰五载人哀其穷谓此奚罪曰予何忧有真乐在不得于人天则矜之宜备五福至于期颐胡为天道复不可窥不良于行日以衰悴勺饮不畱畱辄中痞七十者稀仅逾三嵗呜呼哀哉人谁不死亦可痛矣大殓已成衰麻已具某等上奉母亲下率子妇捧觞称夀犹记平时叩地呼天知乎不知
　　代侄祭父母大文
　　呜呼哀哉天地至肃之气至必以渐故万物遇之虽困苦憔悴若无以生而犹足以支若某之家祸盖积隂沍寒冰霜风雪一朝骤至而不可支者吾父吾母尚忍闻之某尚忍言之哉方吾父母之无恙也某出则有怙入则有恃而左右提擕之者有兄焉某虽知安乐之难常亲年之可喜可惧亦意仁者夀而吾亲安于仁善者福而吾亲笃于善天固未遽夺之年借年有修短祸变之来亦不若是其亟且并也故所习者防衣嬉戱而不知衰绖之为戚也所事者温凊定省而不知主持门户之为不易也呜呼孰谓祸变之亟且并有如是者乎以吾父吾母吾兄之贤曾不半嵗而偕逝乎继自今孤苦余生出而所怙者谁乎入而所恃者谁乎左右提擕若手足之相卫者又谁乎呜呼此某自罹荼毒以来所以日夜仰天椎心而泣血不知日月之不居寒燠之有变迁也杨西之原先垄焉依此固吾父平生之志其规模向背广深之度又皆吾兄在日之所经营之所措画某其忍违之其忍负之谨防此月八日与诸孙只奉灵舆安以即路至十有一日壬寅敬襄大事觞酒豆肉祖于家庭凡吾父吾母之徳之懿有诔有铭至哀无文兹不遑叙呜呼庭户俨然甘防在列吾父吾母其尚临之乎其尚歆之乎呜呼哀哉呜呼痛哉某尚忍言之吾父吾母尚忍听之乎
　　祭亡弟二居士文
　　呜呼哀哉人无贤愚生必有死始终之间可哀惟弟汝方再期吾母倾逝疾无母怜右手以废重以疮痍荏苒积嵗食无甘肥衣靡鲜丽年既逾冠我始擢第建业仪真偕汝迎侍官卑禄薄菽水仅继亲没家分汝能自励维桑维苎力谨树艺旧谷出贷余帛盈篚云何不淑晩失伉俪计误续弦囊空二婢婢去莫畱续终弃节物变迁郁悒歔欷成此危疾百药弗治痛楚呻吟以迄于毙呜呼哀哉修短有数离合有义数可奈何义无私系讲之不明兄罪曷诿汝其有知宜自悉此家产虽薄欲均所畀女得所归资遣未备责皆在兄汝勿屑意丧服既成式陈初祭汝女汝妇汝子及婿以及姻族济济在位嗟予老矣而失同气追惟平生泪血盈眦魂兮不昧来鉴来莅
　　亡弟祭文
　　呜呼生而有死人道之常生而多艰既死则忘汝之末路凄其可悲汝则忘矣我悔何追儿女之托一属于我犹有鬼神我其敢堕儿必知学我当勉之女将有行我当遣之我力虽薄我志未昧当加之意过汝之在汝之素志死从先妣故汝妇不逺一里吾祖吾宗后先相望修竹茂林郁乎苍苍涓日合此月丁酉前期二日将起汝柩又前一日率汝儿女与族长幼恸哭别汝有殽在列有酒盈巵汝灵昭昭其毋吐之里巷依然亲婣具来汝独何之呜呼哀哉
　　亡弟小祥祭文
　　呜呼哀哉期而练是曰小祥盖孝子至此始练衣练冠而期之丧至此释矣夫感霜露之变君子犹必有恻怆之心况死者日逺而生者日以即吉可不为大哀乎深惟吾弟之没拳拳于爱女弱子惟女失怙恃防然无依犹幸及吾弟之存已缔婣茅氏既而遣之既遣而妇姑夫壻之间相安难于遽归故练祭不与幼子知学日延师诲之凡吾弟之女之归与延师之费一出于兄不以烦侄辈盖吾弟田园不多蓄积不素费广则家无以立故兄不敢不勉而恐吾弟之忧其家不异于生故详以告二侄今虽甚和居丧以来亦未见失徳然血气方刚犹不保其往吾弟有灵尚隂相之呜呼哀哉
　　前室安人陶氏唘殡祭文
　　某性介僻世难其合惟君柔顺左右无违某家贫窭实繁其须惟君惠和奉命惟谨百年偕老口与心誓荣悴休戚彼已同之天乎痛哉志偶运竒情长防短嵗月未周于再闰而死生已判于两途天乎痛哉时某漫尉江宁心折骨惊魂离魄散窀穸之事固所未暇而君以外姑之爱必欲擕丧东归舍义从权寄攅浅土及二年而有外姑之戚可以矣而某以亲年喜惧畏避弗果复使汝从殡外姑之茔以迄于今坎而不坟屋而不树日月之所不照雨露之所不濡此某十年之内所以当食而思闻乐而叹或中夜展转拊心而泚颡申旦而不寐也然犹可诿者曰亲在今亲亡矣彻防衣而衣衰麻捐髙堂而营宅兆天髙地厚呌号不闻日往月来寒暑遽易以君料吾谓此情为何如昔人有言若使忧能伤人此子不得永年矣盖某之谓大惧归之议不决于此时则同穴之志遂乖于往日是用不量其力既为先人卜茅山之东麓薛村之原复度地于先祖及祖妣茔前所谓沙墅山者山势回合土厚水深草木畅茂云烟蓊郁虽俗师所未喻而揆之地理酌以人事则所谓也者藏也此地殆庶几焉谨穴其左以为君永归之地而虚其中与右庶某异时获没于地得合焉兹辰之良肇唘殡宫扶擕灵舆即于长道秋髙气澄天宇肃清川流甚平舟行孔安往别而祖以及诸先死各有归情由义断矧骨肉虽归于土而魂气无所不之孰近而亲孰逺而疎毋惊毋恐毋悲毋戚特牲之奠用荐愚诚惟灵昭昭格于梦寐吾言非诬尚其鉴此
　　继室安人梁氏成服祭文
　　惟君席贵盛之势而不骄禀髙明之资而克顺其奉已至约而待人则丰其持家甚严而临下则恕是用相我二十有三年之间使养生送死上不负于偏亲厚往薄来外不失于宗族姻党烝尝之荐得以无阙衣食之奉得以有继而又安贫喜静使某得以逍遥田里苟乐余生虽古烈妇何以加诸而一病累月竟至不起呜呼哀哉临诀之言睠睠儿女二儿虽幼粗亦晓解目今教饬不废或可成立以遂君志女以久病动须人扶此君之所重戚戚者而君目未瞑女行自如岂畴昔梦其能行固兆见于今耶呜呼哀哉棺敛之夕女告君治命令用四季衣各一袭余悉箧藏以俟诸子既娶均以惠之使诸妇犹识先姑手泽某奉命而行其敢不谨自余金珠首饰虽常所服用皆不以敛君灵不昧尚识此意呜呼哀哉呜呼哀哉君以二十有一日癸未弃世越翼日即遂小敛以长子奉君治命成婚越三日丙戌方还乃克大敛迄于今丧服始具某始克与诸子及君之诸婢成服于柩前因致薄祭以奠以告某痛方甚事方殷言不成文君灵昭昭庶其念此呜呼哀哉
　　继室小祥祭文
　　死生一决日月不畱嗟君之亡倐焉嵗周君性髙明古哲妇侔其视有生如水浮沤岂其睠然有懐旧丘惟是男女未知戚休学业不勤梨枣是求临诀之言缱绻绸缪深惟此心早夜以忧幸此朞月未底悔尤女虽未慧厥疾已瘳冢妇相与女工是谋男虽不敏而性未流择士之贤朝夕与游庶其有觉或谨厥修练而慨然我思悠悠夜梦见之精爽飞浮有酒伊湑苾芬庶羞灵其不昧尚鉴兹不
　　皇考朝奉焚黄祝文
　　旧嵗之冬天子始郊肆赦宇内朋友间以某曩承误恩法应追赠为言之朝准告赠承事郎谨涓吉日焚黄墓下恭惟先考仁心发于天资徳厚着于乡里早嵗名在贤书谓可以仕矣而场屋淹回竟不克遂中年子登仕籍谓可以封矣而其子不肖动与时乖竟亦不果今墓木之拱久矣乃仅有此斯其为荣也只其为哀也虽然以某之不肖使微吾考平生种徳积善惟日孜孜虽日扫舍人门投光范书必不及此然则兹其为哀也抑所以为荣也欤觞酒豆肉洁蠲致告
　　前室安人陶氏焚黄祝文
　　旧嵗之冬天子始郊肆赦宇内以某尝叨误恩缀名朝籍君其元配诰赠孺人是用洁蠲焚黄墓下惟君淑慧之姿柔嘉之徳生于大家长于幽闺父母钟爱未尝知道路之艰离别之苦米盐之琐细从某学宦始悉更尝重以孤寒崛起介绍不先物望未孚人情多沮尉职猥烦尉廨卑陋迎侍未几即有季弟之戚阖室悲恸以为君忧曽不半载奄然长逝犹期寸进可追荣于地下而才疎性拙动与时乖暮景骎寻乃仅有此而君墓木之拱久矣呜呼哀哉呜呼哀哉
　　继室安人梁氏焚黄祝文
　　云云君其伉俪诰赠孺人是用洁蠲焚黄墓下惟君生文昌八座之家熟谙此典有鹊巢夫人之徳宜享国封以某蹭蹬误君平生使不霑一命以没每一念及尽然伤心暮景骎寻乃仅有此而君墓木之拱久矣呜呼哀哉呜呼哀哉
　　祭外弟文
　　惟汝直谅之资诚慤之性推于亲党信于州闾不幸家贫早嵗外继暨余出仕请命亲庭亟取之归揆之人情宜所甚愿而汝更迟回谓方其初我以贫而弃遗彼以絶而求继已弃而复取之不原其初不仁已继而复絶之不顾其后不义不仁不义吾何可安虽然首丘之狐不背本也衔环之雀不忘恩也吾其敢主一而废一于是竭其力于此以供人子之职仍其姓于彼以致二老之养供其职于此而不忝所生致其养于彼而不孤所养事虽不闻于往古而使古君子防此其应变从权委曲两尽亦何以愈此谓其俯仰无愧固应夀介期颐何其一朝遽隔千古呜呼哀哉呜呼痛哉虽然人患无居而汝已有宅一区人患无田而汝已有田二顷人患无子而汝有四丈夫子则亦既足矣夫复何憾惟是宅成而虑患未周子众而更事犹浅田园虽具而戸门细故犹未有任责者则汝亦何能无介然故疾虽已亟而心犹幸生气虽已微而神犹不乱呜呼哀哉呜呼痛哉吾少多难母丧弟病而兄不顾家吾父为贫所驱在家日少吾与病弟得不死于髫齓则惟汝母是赖尔同生兄亦吾季弟勤苦务学谓当有成以报尔母甫冠而死吾岂忘之已许以尔第四子为尔兄后凡吾所有异时此子与吾子同之犹有鬼神其敢违惰凡尔家事吾当自力惟是吾年已髙吾视听已衰齿已摇髪已秃自计在世曽几何时方将委家事于汝以休吾心而汝反委家事于吾是吾身倘幸而存吾心殊未有宁一之日呜呼哀哉呜呼痛哉棺木一如治命不复更易其它寒暑之服畧具不止可敛手足形而已惟是东园之地洼下僻窄非神所安汝言虽在耳不敢苟徇尚别圗之今既大敛谨率汝家人成服以告呱呱之子向也斑衣今也衰绖汝犹有知尚忍见之呜呼哀哉呜呼痛哉
　　外弟大祥祭文
　　呜呼惟我兄弟五人庶出者二汝寔居幼方汝之生吾母之死已久吾父假馆金陵书报得男吾父且喜且忧吾今四子犹不免于饥寒又益一焉其何以为计盍及其未有知也求者予之防有以陈氏告者汝之所生幸其家之近而鸡犬之相闻也幸其累之轻而衣食之可营也不至于使乳下子啼饥而号寒也故乞【去声】与不靳既与而吾父闻之亦曰幸甚后此十有五年吾始擢第太常未几而汝所生物故又三年吾尉江宁而汝同胞兄又物故吾念汝所生拊育之恩汝兄情义之笃而吾与汝天伦终不可泯遂白吾父取汝以归以陈氏父母老无它营不能一日舍汝而生也使仍家陈氏而往来两间比陈氏父没汝既尽为人后之道始使汝将母而归与吾同门而异户后有十余年而汝母始没生事死展也无憾自汝之归凡吾所以事亲所以营家无一不与汝谋汝之为人诚实而不敢欺正直而不阿忠厚而不刻故一家之中上下爱敬内外信服吾方迟汝新居之成两家之子弟皆壮有立吾与汝尽置家务幅巾藜杖逍遥田里以乐余年呜呼孰谓汝居未成而身已死乎子甫壮而服已终乎呜呼哀哉夫三年之丧既毕则死事已矣惟当为生者计吾昔虽取汝以归而汝尚非本姓沉思有大不可者凡今民庶之家皆不免科役惟尝仕者则否吾幸借先世之泽忝为命士吾父亦以防典列于八品凡我同世之人其子若孙皆可借廕自别于民庶而姓不复复深恐诸子或未能自取科级以立门戸则了无借廕之亲可不为大哀乎故吾及汝几筵未彻告之家庙白之宗党使汝一门尽还刘姓惟畱汝长子为陈氏嗣或虑嗣陈氏者疑于无父则在昔论继絶者谓无子可以立孙若尔则汝子之为陈氏孙不亦宜乎若夫家之田宅皆所自营不相侵紊家之长幼皆有定序不劳强揠则又甚易知甚易行汝灵不昧尚敬听之呜呼哀哉
　　外弟诸子归宗告家庙文
　　吾先考以家之贫早以季弟庾出继陈氏后以长兄出外长弟残疾第二弟达明实庾同胞兄又以疾逝复命庾以归为之娶妇为之立家亦既有子子又生孙矣不幸亡没今已祥祭某虑宗姓不复后有科役非异姓亲所能庇谨及祥祭之日白之宗党俾其一家尽还刘姓惟畱已娶之子为陈氏孙世奉其祀惟吾祖宗尚宠嘉之敢告
　　祭弟妇聂氏文
　　呜呼哀哉人之家凡醯醢之陈鼎俎之实饵果蔬之供以祀以蒸者皆有故实以相传授予兄既丧予于继祢为长不幸再娶前者夭继者后家之故实前无所传后无所授犹幸来者可以剽闻故家之遗风则惟吾弟妇是赖盖以其来也犹及事我亡姊与亡姊所生今亦已矣一奠之哀岂直悲吾弟之失贤内也哉
　　代弟祭妻文
　　维君孝敬以事吾亲以祀我祖宗勤俭以饬其身以殖吾家凡吾所以寒衣饥食不愆其度而靳靳自给不至于空乏者皆君之力也呜呼君遂去我而死乎死人所不免而君之死何其遽哉畴昔之夜吊死问生诚意恳恳无几微见于顔面归而呕继而热谓是冲风感寒之常而平旦以死告自常人闻之犹惊怛失声况吾与君夫妇之情也哉况夫妇相依以生如吾与君也哉呜呼哀哉人之将死借与生者不厚别懐恨恨犹不忍诀而君之死竟不吐一语人之于死者借不厚犹医卜并用以幸其生而君得疾之夜吾视以为常仅一谒医已不及事呜呼君死则已而我终天之痛何时而已乎谨以君死之五日率君儿女与君诸婢衰麻祭告以妥君之灵魂而有知歆兹忱意
　　代弟冬节祭妻文
　　夫妇之情人所甚重死生一别恍然如梦去嵗书云齐眉欢哄今也长至号泣擗踊苹藻祭祀采撷谁共宾朋往来燕享谁奉嗟君之亡家事倥偬失此内助害其随踵追惟平昔岂不悼痛节物变迁尤憎感恸魂兮何在聊陈菲供写我哀思寓之一恸
　　祭侄仲益监元文
　　呜呼世俗之患质而不文汝文蔼蔼春空之云士子之患质以文胜汝质之美金寒玉莹孔门论孝曰惟色难汝之事亲愉色懽顔兄弟所贵怡然相与汝于二季毫髪无忤内抚妻子以及奴以意相孚不叱不詈外笃亲党以及友朋坦坦中扃无懐大庭艺成不售人所厌弃汝日孜孜曰予未至道公无私世所共由汝曰未知孜孜以求予嘉汝益为山进篑予期汝成东序之器呜呼吾侄而止于斯去汝慈亲弃汝孤嫠予懐曷胜汝宁不悲虽然善恶由人修短天授达人悟此等视旦昼畴昔之夜月笼堤栁汝携兄弟从吾左右曰予有疑尽心篇首予诵所闻以及夭夀汝心豁然露立忘久汝尚识之奚悲之有巵酒之奠申予此意汝逝不畱予懐曷既
　　祭侄妇陈氏文
　　女之在家有父母可依既嫁有夫可仰有姑可借此所谓得其正得其全而无可憾者呜呼孰知如汝之得其正得其全而犹有遗憾者耶予于汝夫有叔侄之分汝之病也吾不知所以疗之汝之归也吾不知所以饯之若予者亦汝之所当憾于他乎何居











　　漫塘集巻二十六
　　钦定四库全书
　　漫塘集巻二十七　　　　　宋　刘宰　撰祭文
　　祭黄尚书文【度】
　　呜呼哀哉邓林之木耸壑干云孰栋孰梁厥惟梓人江汉东流百川胥防何以受之厥惟沧海公学之粹六经自出公行之伟鬼神可质宪台谏省去来接踵首摧大奸惟公之勇饭蔬饮水谁其可久勇退十年惟公之守江淮拯饥政弛因循百万号呼生为死邻谁其生之曰公之仁淮右汰兵众疑且惊卖剑买牛鼓舞归畊谁其归之曰公之明凡公所立焜燿一世某之论公则异于是人材实难知才未易心不在焉失之交臂公心恳恳一念弗置刚柔异宜清浊殊流或执其偏忽散忽收寔能容之公心休休推公此心翕受敷施跨周轶商跻世雍熙推公此心涵养成就计功社稷数世之后云何不淑而降疾殆虚此防逢明良千载呜呼哀哉某揆迹虽疎受知实重江湖嵗月自老宾送素车千乗莫陪后从一觞之奠写此哀痛夫岂其私为天下恸呜呼哀哉
　　祭李郎中文【道传】
　　呜呼故嵗之冬君将过余粘纸隙扫叶庭除迟君之来舣棹寒蒲亦既见止笑语怡愉酌酒瓦盆烘寒地炉君失其贵我忘其愚从君西山飞雪先驱千崖圭璧万壑笙竽恍疑三峯钧天帝居杲日朝升分袂首涂余虽重别犹懐后图君握余手泣涕沾裾后防之难岂前知欤自君西归仅一交书闻从宾友览胜匡庐缅懐清致怅羽不鳬云何不淑一病弗蘓君貌虽臞而气则腴一麾出守心恬意舒志隘长沙论鄙三闾云何不淑呜呼天乎旅榇当还客路多虞寂寥归装曷供百须我穷莫救恨江湖泪修辞往奠生刍寒窗漏日老叶飞枯柴门嵗晩风景不殊昔迎君来被服防如今吊君丧丹旐天隅吾道非耶呜呼天乎
　　祭曹侍郎文【叔逺】
　　惟公洒落之姿恢洪之量风流晋贤寛大汉相朋来四方好恶积亿公居其间一笑氷释嗟我与公赐第同时我掾仪真公亦鸾栖有善必告有过必规道合情亲罔间毫厘蜀道万里君门九重公官其间我病里中有来必书靡书不躬眷眷交情有古人风公薨于朝我懵不知公丧归矣我吊无期一觞之奠寄此忱意公其鉴之我泪如洗
　　祭周叔子马帅文
　　公早以伦魁受知圣皇金印玉节炜炜煌煌而某碌碌愧死顔行公以一身屏蔽淮土赫赫肤功书在盟府而某谫才无一足数公衣锦衣昼耀乡邦月榭风亭日到羲皇而某卧疴辗转蓬窗事之不同有如此者况复相望不啻十舍人亦有言同气相求辱先以书恳欵绸缪最后手笔谆谆语别诿曰善谑竟成永诀只鸡巵酒徃奠棺前沉寥嗣音老泪潸然
　　祭同年朱景渊通判文
　　呜呼景渊太夫人九十在堂须左右扶持君去胡之乎数椽仅立二顷未就而婚嫁未毕君去胡为乎廉勤之操笃实之姿宦三十年不激不随从容有常襟度无私所居称治归辄见思君去何施乎某与景渊举进士为同年名相比为同甲初筮仕为同官首尾三载为同职去来不相逺为同时先公长先君一嵗同就养金陵二父之游相得而某与景渊惟悦亲之为则又志同而行不违景渊长某三嵗视我如弟某事景渊如兄至于有善相勉有过相规则又有兄弟所不及知者再调以来出防不齐仆倦逰而还十有四年于兹虽书疏不数通而赋子美春树暮云之句咏渊明停云时雨之诗未尝一日不相思也今年春诗叙金陵旧僚在者惟四人而四人之中君又徃矣呜呼使某木石也则可而某犹人也宁不凄然以悲耶虽然死生异数理何可推所贵肯堂继厥父基如闻诸郎令徳令仪世禄已传世科可期必能承志上奉重闱则景渊虽没亦何憾于斯一觞之奠寄此忱辞呜呼景渊尚或听之
　　祭同年赵安伯通判文
　　呜呼哀哉绍熙庚戌光庙龙飞临轩策士实用全仪开丽正门以延其至殿陛胪传自首迄尾维兹正科人几半千某与安伯实惟少年又生同庚而居同邑鴈塔题名复同科级邯郸一梦四十三春当时辈流存者几人某甫中年以疾自弃所望安伯荣华夀祉云胡不淑遂止于此矧惟安伯才足济时外邑内帑于今去思云胡不淑遂止于斯凡所居官端有可纪尚求其实以诏来裔临穴之义我其可后疾病侵陵弗遑奔走生刍之奠聊寄此情举觞一哭尚想生平呜呼哀哉
　　二
　　惟公县最有声朝望已孚国帑攸司禁路权舆含香握兰行奉除书拟究外庸出驾缇车郡国不空歌腾海隅上印来归髙风凛如犹期嵗晩丕觐皇居云胡不淑一病弗蘓抑人之生有子是娱公之诸子已登宦涂惟公此心夫何憾乎某生同甲子居接乡闾赐第彤庭科甲不殊四十三年交情靡渝一觞之奠致此勤渠死生离合千古一吁
　　祭同年李敬子斋司直文
　　呜呼哀哉孔门三千达者惟十师也犹过商也不及顔氏之子庶几其可夫子犹曰回非助我君方盛年名亚礼闱曰吾未学千里求师既登师门早暮服膺切问近思反身存诚气大且刚而以直养先生曰嘻予规汝掌善小必称过微必纠先生曰嘻抑我畏友治任而还山颠水涯冠者少者浴沂咏归岂忘君恩岂忘民瘼命也奈何聊以娱乐二顷有田七秩得年人生若此夫何憾焉师门寂寥千载谁嗣敢谓无人后生可畏风雨对床缅焉三纪再防无从有泪如洗呜呼哀哉
　　祭王吉州夫人蔡氏文
　　恭惟夫人行髙徳备持已之严渊临氷履宅心之静鉴明水止亲亲尊尊孝敬天至顺以事天钦承厥志谆谆教子由学而仕希圣慕贤蹈仁履义化行于家不怒而畏熏然其和粲然有礼内族外姻恤孤闵瘁死者复生生者不愧五命恩荣七帙夀祉人世若斯可无憾矣某等尝获升堂捧觞拜跪正想潘舆春风桃李忽返蓬瀛路遥弱水敬奠生刍通家是恃魂兮不昧庶其歆此
　　祭赵守【范】母齐国夫人胡氏文
　　恭惟端明扶颠整乱实维夫人内賛成算于今赫赫庙食襄汉晩从令子持节江东百万饥羸待哺喁喁于今八郡和气春风易镇吴邦财殚粟匮尽倾私藏以佐公费奉而行之夫人之志宅生千里正仰母慈驾鹤骖鸾忽去何之一觞之奠纾哀谢赐夫人昭昭谅歆兹意
　　祭梁节卿知县文
　　呜呼哀哉仕莫难于更选谓堕选坑而公辛勤积年亦既班改作邑人所难谓负邑债而公拊摩雕瘵亦既三载夷涂在前通行无碍云胡不淑而降疾殆迹其平生勇于为人而已不自谋义之为重而财非所防盖操尚之卓然宜禔福之未艾而止于斯畴不兴慨某早托姻聨屡承规诲虽死生之永隔想音容而如在年衰既惮于奔驰地逺莫亲于祖载抆泪修辞敬陈一酹庶或享之公灵不昧
　　祭王吉仲主簿文
　　文士苦心瑟缩寒窗子不停思笑语徜徉入笔波涛五湖三江士志于得场屋逶迟子试辄效如取如携瓦砾纷披璀璨珠玑平居大言或疎于用子才小试涂歌里诵枳棘丛中而见鸾凤负才自喜或隘其中子量之寛有来必容一气回春淡荡和融宜介而夀宜昌其后男犹在娠身年方茂天乎弗吊一疾莫救胡厚厥予而短其期胡富其蕴而狭其施悠悠苍天知者其谁某等里社攸同朋从自昔萧寺从容俯仰陈迹巵酒豆肉物薄情深英灵不昧迟子来临
　　祭陶章之院判文
　　呜呼徳无常师三人必有何以辅仁同志曰友非师非友何以成身曰圣曰贤必求其人古学不传士习日鄙已不师人人必师已髙自许予卒以愚死堂堂章之实异于是早于其乡得友曰姜相观而善其益无方从游于吾得友曰周如切如磋意气绸缪维师维友系人取舍维姜维周兼此二者从官东淮值宋夫子南轩髙弟广平遗裔以道相与以义相磨如晞朝阳如濯清波言归于家动有成则如川之增日进厥徳天道难明为善不祐官不登朝年仅下夀我述公行师友是先以见章之学古圣贤二事之报观者惑焉死者有知宁不介然敬因窀穸一觞逺寄申而言之以畅厥防至于事有牵制出门复止送车辚辚我独畱此恸哭西州涕泪如洗英灵不昧谅歆此意
　　祭潘致政文
　　惟公制行之方持论之介在嚣而寂防约而泰岂惟安此性之淡泊抑以成其子之逺大呜呼孰谓广文曽未抵于官舍而千钟之养季路已嗟其不逮耶虽然子践世科身登上夀人生若此遗憾何有老成云亡无复典刑一奠生刍伤哉此情
　　代诸士祭潘致政文
　　河水东流灌注百川有倬昆仑实发之源邓林之产可用栋国老木先雕涧壑瘁色昔嵗贤嗣典我乡校后生初学咸受指教大知励行细悟缉文匪私淑之家庭之闻典刑凛然眉夀未艾恩荣再锡丰养弗待相彼纯孝罔极之思凡我及门云胡不悲金濑汤汤可以航苇匍匐未皇鸡絮共致推迹师承必本其先凡我同门永矢弗谖
　　同众寄居祭侯节推文
　　君生名阀蔚有典刑介然自守退若不胜由掾而令屡驾宦辙虽更媢嫉莫掩其洁睠彼广陵翼翼青油有组在懐未展厥猷聿来卜居于兹邑里既得良朋云胡不喜风度闲闲笑语温温惟是徳隅隐然自存间出诗篇非茍作者于其游戱允矣静雅交情之耐逾久而真相期白首观善亲仁山裂黄流斯人斯疾命实为之药石靡及子方在幼家事孰尸君之瞑矣其心孔悲达观超然胡足芥蔕感念过从维以永慨尊酒在前恍若平生呼君不来有泪如倾
　　祭梁子重主簿文
　　呜呼哀哉富贵人所欲患无其基子世上卿冠佩峩巍早嵗承恩緑绶斑衣铨闱一鼓奏凯遄归华堂净深翼瓦云齐田谷千箱园花四围庐山后前再迩瓜期逸驾骎骎孰并子驰云胡不淑而止于斯夀亦所欲患无其资子性髙明纷华弗迷彼事燕游酒肉淋漓或事妇人喔咿嚅唲否亦玩物厌常喜竒市马骏骨买方不子独淡然千顷澄陂黄发儿齿非子而谁云胡不淑而遽臻兹呜呼哀哉父在观志没观所为三年无改亦既过之胶柱调瑟更张则宜拳拳子心厥有成规户庭必肃契要必稽有出无滥有入无欺战战兢兢临深履危以保厥家俾成无亏云胡不淑弗究厥施呜呼哀哉林林而生孰无母慈母懐自昔曰季焉依结发为妇比翼连枝所期百年举案齐眉幼子在娠长方儿嬉哀哀妇姑忍是之思某以肺腑识面孩提十载相从诚意毕推书墨未亁讣音在携月照屋梁尚想容仪卧病江滨寄情一巵缄辞长恸知乎不知
　　祭吴门黄子文
　　惟兄姿禀之粹闲止适嗣问学之正武夷髙弟惠然过我十年于此最后扁舟同载汤李李谪仙人汤亦竒士剥啄叩门里巷惊喜莫逆于心一笑相视茅君旧隐峯峦峻峙驾言同游篮舆迤逦万壑怒号千崖献瑞玉宇琼楼瑰竒恠诡如驾駞轮超出尘世风卷夜寒天开晓霁幽懐未极归念纷起离肠草草别泪洒洒汤年七十李家万里后防难期理或然耳何意未久汤李俱逝君年犹壮今亦已矣况如某者年又过子疾病侵陵余生有几巍巍髙山汤汤流水知音不存弦絶谁继一觞之奠寄兹忱意魂兮有知庶其莅止呜呼哀哉
　　祭洪贡士文
　　惟君和顺中积孝友天至徳成于家如玉之粹养性以静制行之独幽谷兰芳韵胜无俗惟利惟名举世营营君心澹然泬寥太清四上贤书累逢大典场屋旧游十九轩冕从渠我吾宁彼羡辟我田莱葺我墙屋我志未遑惟弟之属曰无过求仅取给足名身之殃利怨之聚世方多虞君实长虑既全其生复全其死改服示俭意盖出此命岂由乱礼必合冝人亦有言智者过之逺日已卜亲友胥防割牲酾酒修辞以酹以明君心以释世疑君灵昭昭尚笑领之
　　祭汤元瑞贡元文
　　惟君幼孤学以成已如涧底松郁然特起文词漫烂思致深长如有源水浩浩汤汤以昌其诗短章大篇笔走龙蛇纸落云烟霜降水涸方见涯渚云何不淑一朝千古西山嵯峨南荡弥凄其风月谁其领之洮湖之北烟霏之东寂寥诗盟谁主谁宗鴈足来书锦囊新制老我不闻谁祛其蔽敛之礼惟厚之从君有石友毋忧其终女病已瘳男质良嘉君其行矣毋忧于家我以弟故来吊独后君灵昭昭毋我有咎巵酒之奠以写余哀吾道非耶呜呼哀哉
　　祭王节夫文
　　人希七十君过其五嵗晩安居有子有妇且有孩提以相媚妩一室回环果蔬桑苎虽食无余然亦不窭一疾弥畱苦无痛楚撒手而行无憾仰俯某不小人归繄君之助拊棺一奠有泪如雨
　　祭卫晦仲文
　　呜呼晦仲伊洛之学源逺莫寻意向如君空谷足音良工得之美玉精金惜哉诸老如日西沉阪田之特天扤之急鸡羣之鹤耻啄余粒君性之刚重以介直宜哉所向落落难入穷达有分君所自知适去适来抑又何悲家人嗃嗃始悔终吉三凤齐飞防集有日素车以送朋友则然时祭攸拘奔走不前生刍之奠缄辞以告犹期一哀及未宿草呜呼哀哉
　　祭王亲丈文
　　惟灵为养逐什一之利而于人无毫发之欺退食于家兄弟怡怡属大祲之连年而有秋之失期恐啜菽之不欢致负薪之有疾一朝长往万事永毕哀哀二母惸惸孀妻有子未立云何不悲某幸托姻聨莫陪祖送寄情斯文用伸一恸呜呼哀哉
　　祭吕翁伯诚文
　　惟翁勤以成家俭以律己出言谨审遇事敬畏知难则止见恶则避田仅百畆宅惟中制清心寡欲优游卒嵗厥初得疾本不足异预防身后纎悉毕备发箧以授若孙若子以及内外亲戚贫悴乃戒二子惟孝惟义勿使外人间汝兄弟勿使公庭决我家事二子曰诺手书以记而今而后自相友悌岂敢忿争以较微利翁曰尔曹信能若此吾愿毕矣含笑入地言归正寝从容而逝生死了然如翁有几余与翁家绸缪三世丘垅郁然繄翁之庇翁之治命与闻一二当与贤嗣奉承罔坠一觞之奠寄兹忱意追惟老成涕泪如洗
　　祭茅山石道人文
　　惟翁志在济物弗私其身医非师授诚感于神扶曳而来疾痛频呻饮之食之砭剂必亲逺或逾年近或浃旬既安且宁天涯海滨饭蔬衣麤匪甘匪珍良田接畛华屋连云于我乎馆匪旧匪姻从物外游四方之宾翁尝属我为记嵗辰衰病因仍翁不我嗔挂劒于墓于传有云防当为文以勒坚珉嵗序方新万物为春翁乎何徃天胡不仁闻翁之丧畴不酸辛余岂忘情如太古民知翁此心月皎秋旻其去何之太初为邻遥奠一觞写此情真
　　祭先考坟破土祝文
　　某奉先人治命谋斯地卜云其吉求则得之天与人符亡与存契兹辰之良肇兴工役载芟载柞以以治或夷其髙或益其卑坤厚载物神实司之大惧震动于尔有神神降之罚俾亡者不宁其居存者不究其蕴是用忘其狂僣荐诚牲酒惟神哀其愚歆其诚而幸赦之某不胜惓惓
　　甲申粥局谢岳祠祝文
　　某惟我先考云茅居士忧人之忧有志弗遂死方山之麓其旁有田二顷嵗大稔可得谷百斛积数嵗不售适故嵗水灾春半艰食乃即庙之修廊广宇为糜以与饥者共一朝饱盖先考之意有属某奉而行之既所储将罄又赖乡曲好事行义之君子赵若珪等捐金谷以继比大麦可屑小麦可燎乃已夫羸老废疾妇人孺子所萃其声孔哗其气甚恶非神道所宜宜降大戾而歴日五十有六役工数十服食薪水之供夜以继日而无汤火疾厄之虞聚食之人日以万数而无纷争蹂践伤残之患与朝暮之雨至辰巳而晴民免于泥湿皆非人力所及以是知阖庙之神不惟不加之罪而又黙相之某用敢于讫事之三日率二三治事之人具牲酒致祭于祠下惟神尊髙岂屑鉴此抑人事不敢不自力云尔
　　戊子粥局谢岳祠祝文
　　旧嵗夏秋积涝吾邑幸半熟已而旁郡涝甚籴价翔涌丐贷无所民不聊生某拟奉先考云茅居士遗志辍糊口之赢为糜以食之而神庙民居皆隘不足集事仰惟大神之徳与天地同而祠宇之在吾邑者广深足以容众乃用甲申故事列釡鬵于后而坐来者于前别其老幼男女更进迭食始二月丁夘期以既月止既月而民未食麦邑之大夫士朝奉郎新知建康府溧水县事王遂国子监进士赵崇防乡贡进士王虎文等复合众力以续又郡太守冯侯特捐百斛以助迄四月丙午乃止惟是神道贵幽而喧祠宇贵洁而秽来者贵敬而容不肃又某方事之初怠不预告宜神凭怒因降大戾而自始迄终凡奔走执事之人与凡薪水之用无毫发之微有爽于常者是神哀民之滨于死而畧其他不惟不加之罪又克相之某之罪尤甚其敢不徳谨以讫事之次日割牲酾酒只荐祠下以昭神之灵享神之大赐
　　乡曲祷社祈雨文
　　夫设坛壝谨时日以祀明神虽国家定制而年来有司具文行事坛壝徒存诚意不在水旱之灾鲜不由此厥今农时已过水涸秧枯虽府县有祷随即感通而竟未霑足少稽信宿则嵗事去矣民何以生某等寓居此邑实不遑宁是用相率拱告于坛下惟神聪明正直依人而行尚赐哀矜即沛甘泽某等无任迫切俟命之至
　　谢雨文
　　某等昨以此邑久旱秧种失时宅生其间利害切已不获已吁哀坛下辱神之休赐以甘泽曽未信宿畎浍通流某等用是相率再谒坛下割牲酾酒以答神休惟是此邑田之髙下相悬旬朝不雨即旱而雨泽稍过亦以涝闻惟神剂量元气阖辟隂阳尚卒相之使适其平某等且谢且祈以喜以惧
　　瘗道旁遗骸祝文
　　骨肉归土贤愚则均狗马盖帷而况于人汝独何为不掩其身陨首路隅髋髀荆榛彼啮者何有犬狺狺彼啄者何有乌唆唆时耶命耶天乎不仁坎地以非人弗因体乖其全魂反其真孰全孰亏万古同尘











　　漫塘集巻二十七
　　钦定四库全书
　　漫塘集巻二十八　　　　　宋　刘宰　撰墓志铭
　　故知吉州王公墓志铭
　　开禧改元春诏趣新知吉州王公行仍俾以行期来上公祗命就道夏四月戊子次于仪真病卒年六十有三其年九月乙酉镇江府金坛县上元乡白水塘之原公讳万枢字賛元世居江之徳安曽祖韶事裕陵为枢密副使赠太师燕国公卒諡襄敏国史有传祖寀擢崇宁甲科终左朝奉大夫父彦融终朝请大夫直敷文阁累赠金紫光禄敷文始家金坛公其仲子也父任入官凡十三转终奉直大夫由平江府昆山县尉调秀州崇徳丞用举者五人改秩知滁州来安县淮南路转运司干官通判建康府知兴国军及吉州凡七更任而一不赴昆山得海盗溢赏格吏请出郊以应亲获之文公据实却之崇徳令受赇丑正疾公如雠台谏以其私问覆防如所厚建康有杀人狱歴十二年数更官而情不得公自崇徳徃一问即承畱守刘忠肃公珙欲以平反荐公辞不受曰赏者一而罚者众吾不忍也来安政成郡以全椒令阙政厐檄公暂徃全椒人喜出迎来安人遮道不可郡重违两邑民俾兼治之入淮南幕当思陵升遐光宗御极吊贺之使相属计台职防视费伙事殷防使者阙公颛其任比六七徃反用不加广而肃给过于平时进贰建康与帅合谋矫发仓廪以赈饥多所全活府更二帅郑公侨张公杓中间赵公师以王人摄事郑端清镇物张明敏过人府事一以委公既受代张从外荐郑欲从中用之防公之子逢及遂俱以妙年名贡籍言者以为私论罢起知兴国军给久耕之要剂而民免夺攘蠲河渡之嵗课而民不病渉赋敛之竒零者省之先期者缓之部刺使有偏听久系人于狱者公察其无辜立出之奸民有稔恶于乡官吏不敢谁何者公发其积愆穷治之夫妇离归者赒之使复合兄弟竞分者愧之使弗争贡士之不能行逺官之不能归旅榇之不能公有以资之又斥余财兴学舍葺公宇治兵防创六城楼摘坡仙句扁其西曰叠山着最胜也先是郡苦淮衣之征盖方承平时防河之卒赋衣淮西之蕲黄蕲黄转市于兴国因以为赋绢以匹计四千一百钱以缗计万三千皆有竒版曹视为经费更太守数十不能去公于临遣次亟言之敷奏剀切上意感悟退又白御史御史继以请诏蠲其半余令郡以他赋代输仍命漕臣补助悉不取之民后二年版曹复援故事行下幸公已至力持前奏竟格不行盖非公言之于临遣之初则无以悟上意非公持之于治郡之日则无以杜方来成始成终繄公一力兴国人画像祠之秩满部使者上其政且进用矣公急于及民愿复兴国执政以吉为江左大州兵赋所仰亟以命公吉距兴国不逺民熟公政徯之如慈父母故公之亡二州之人皆依依然公寛厚有容坦夷无隐和平制行不矫尤以絶人警敏见机不唯阿以逐物以谨寔训其子以俭约饬其家蚤嵗敏于文以是受知当路四举礼部咸在髙选好读书卧兴与俱弟万寳场屋困踬养生送死悉仰于公嫁其女犹已女从弟有同寓里者属虽疏视之如亲教养其子十年犹一日伯姊之子蚤孤今表表自立公实成之病且革犹命遂曰某甥未奠居宜以别业畀之其笃于情义如此喜宾客谒至必出卑以自牧无訑訑色建康论罢后三年逢为龙飞进士又三年遂亦擢第言者愧悔而公愠喜不形前夫人范氏卒于淳熙戊戌今夫人蔡氏子五人适以疾废逢终迪功郎建康府溧水县主簿遂迪功郎临安府富阳县主簿为文雅徤无世俗浮靡之气足以名世无疑逊受公遗泽近选皆业进士女三人长适迪功郎防州松阳县尉赵汝顗次适从政郎镇江府府学教授许溪季适进士卫洵既遂奉前刑部侍郎曾公炎之状来请曰先君平生莅官行已曾公之状靡不详曾天子从臣尝参太史笔其言足以传信矣抑先君曾氏之所自出吾犹虑后世疑其私子尝吏建康于先君为属居于乡先君数登进之知先君之详而弗累于私莫如子敢请铭某谢不能数矣而遂固以请乃为之铭曰
　　有矫斯才而诡其常有煦斯人而弛其防行也则偏政焉靡臧惟中惟和君子之方呜呼王公今也则亡制行之平匪师匪商实政在人驾龚轶黄施弗克遐而道罙光茅峯之支白水之塘于千万年君子之藏
　　霍氏墓志铭
　　丹阳窦君从谦将其妻霍氏以书来言曰霍常之望族有以选为镇江军节度推官瀛其名者吾妻之父有以廷对魁天下曰端友者其从曾大父也吾妻何之自出有为勅令所删定官几先其名者其外祖父为礼官曰洵直者其外曾大父也惟其内外名家礼法相承故吾平日之所以乐施予薄奉养者吾妻之奉佛茹素有以先我也所以崇师儒喜宾客者吾妻之好贤乐善有以助我也吾之培埴吾家所以益裕于前者吾妻掖我以俭勤也吾之奋身田里庀司禁林所以甚宜其官而卒免于戾者吾妻饬我以廉谨也而得年不遐相我不卒此吾所以悼痛其亡而丐子之文以永其传也余与窦君辈行相先后居相逺妇人无外事其然欤其不然欤余不得详也然余闻窦君富而好礼所馆多知名士士亦雅为尽心知警戒相成要必有道故为述大概俾纳诸圹窦君前干办翰林司今授盱眙军兵马都监秩修武郎三子湘江淮皆业进士三女长许嫁进士徐徳裕次许嫁登仕郎胡棨季尚幼霍氏享年四十有五其卒以开禧丁夘四月九日其年十有二月壬寅朔于县之永济乡顾庄之原祔于皇姑礼也铭曰
　　大家之匹名家自出百世之蔵斯言之质
　　栁宫巡墓志铭
　　括苍栁谟述其兄之行来告曰先兄与故吏部侍郎梁公为姻家而子梁婿也盖尝介外姻以谒于子今其不幸赍志以没具矣而铭文未具将无以掩诸幽其孤然衔哀就位不能匍匐请命谟不胜手足之情敬拜以请某方谢不能而使者曰是行也徃反三千里非文无以复命敢固以请仆既重违栁君之请又以其使者之言为不谬故不辞而为之书君讳谧字仲静世为丽水人曾祖某祖某父某始其先卜于凤凰山掘地得双鱼相者曰富贵之祥其后有徙于他州者簮缨蝉聫而君家以富闻君性谦厚不以富骄人雅淡不以物系情故兵部郎中梁公汝永笃实人也一见契合遂归以女兵部以文学发闻徧仪学省故君所与游皆闻人尝慨然曰士穷则独善其身达则兼善天下吾虽不达视困穷者有间矣盍有以善其乡故以缓急告者资之幼弱不能自存者恤之疾痛则授之药饥歉则贷之食僧院浴室先世所建则葺之使勿壊河梁山蹊行道所病则甃之使勿倾又曰君子之仕也行其义也顾岂以科目为限哉乃以家财助边授承信郎以部运及年劳再转保义郎有防特差充昭慈永祐陵攅宫内外巡捡攅宫统以连帅而中贵人实司之二者意向不同皆安君之为陵寝徼巡不交民事噤不得有所施秩满鋭欲择官以摅其蕴而君病矣病且革召家人前委以家务细大不遗至饬扫除以待吊客言讫而瞑二子道宁道徽宁以疾废徽甫冠而夭命炳以嗣实谟之子无几微见于顔面其达矣哉其日实嘉定己巳四月中澣享年五十有七既禫始得地于邑之东塘山其以某月某日女一人适从事郎新监淮东总所镇江府药局兼大军仓梁钥即侍郎之仲子仆初以子婿省侍郎于淮东计台问所以聨姻曰岂以兵部于公为族其子我之自出故耶公曰然虽然栁亦有过人者后四年始识君于京口又四年奔侍郎之丧复防君于中都相见悲不自胜其为梁氏虑如己私始知君之于人不以存亡易心侍郎之知君非茍然者乃为铭曰
　　栁氏在唐硕大且光世徳重开双鱼效祥惟富惟贵孰主张是以君之能而啬于位士志及物岂但入官君施于乡亦既有端弟子犹子古有明训人恤其私君焉防顺东塘之原水秀山明百世之藏请质斯铭
　　薛翁媪墓铭
　　薛氏家宁海有去儒为道士者曰元泳其始为道士也过予予问焉赧而答曰岂吾心哉顾吾母老矣而窘于养日倚门望曰季也才其庶乎泳自度终无以副之来茅山视道士居侈养丰而主我者适同姓可感以义故俯而从庶将母而来以慊吾素君尚忍效韩昌黎以痴狂子责我哉予曰吾责不子施子盍自虞其难也泳不对颔而去未几奉板舆入山其徒果难之母子卧逆旅病几殆予间从二三友携医生徃视之弥久乃得瘥复奉以归今年春予扫墓云邉有衣羽衣闯户外视之泳也予惊喜问母无恙泳唯唯去两月忽缟衣来前拜且泣曰吾母归而死且将从先君之兆矣委而来惟不朽是圗前见君云邉噤不吐念无以为先今之来也君之友淮西总幕王君导以诗君其赐之维薛氏世农至先君而裕先君名某字某能不啬其余以称于乡没之嵗淳熙戊申得年五十有七吴家防三岭头先君没而家弊母潘鬻簮珥以教诸孤得年多于先君十有九以嘉定甲戌终于家五子某某某某其季泳也女二其婿曰某人某人生孙男女六人皆幼愿以为墨卿累可乎余学文于昌黎韩氏惟张圆之子汴儿在襁褓无介绍能得铭于韩氏泳视汴儿为能言而王君余畏友也敢不力铭曰
　　养不果计之左之宜神所依过者下泳也山中旧司马【司马子微为道士隐天台山】
　　故兵部吴郎中墓志铭
　　吴季札封延陵而墓在江隂之申浦其后以国为姓今吴氏世居江隂意其传为嫡曾祖某祖持皆嘉遯不仕父观以乐施闻于乡后以公贵赠朝议大夫公讳汉英字长乡少孤力学出从先生长者游得毋自欺一语服之无斁登乾道己丑进士第主婺之金华簿以忧不赴主无为之庐江簿邑近邉学校废不贡士且十年公谓不兴学且无以厉士而以令率人不若身先乃辍俸以倡既学兴而士集复亲程其能明年大比与贡者四令为吏所枉不能明公申而直之令继以疾逝不能归公赒而遣之常平积负且三千缗比公摄邑悉为补还部使者由是知公旁八郡疑狱滞讼与关隘坑冶事之大者悉属公先是淮民饥有防募民入粟舒之舒城得粟多使者檄公徃视公欲遂散之郡守谓必覆奏公曰民命在朝夕比奏必不及守不能夺民以更生用荐者关陞主管湖南运司帐司防故中书舍人陈公傅良将漕时率诸生与同僚之好学者讲道岳麓一日扣公所学以毋自欺对陈公叹曰公所谓非苟知之亦允蹈之吾得友矣光宗御极有防裁湖南月桩之太重者陈以咨公公以为月桩诚不可不减亦不可概减不减无以寛民力概减则无以赡军赋厥今惟衡永道二州自来未经蠲赋而诸县之版帐尤重盍以为先陈公喜起执公手曰便烦以此意草奏公即为条上凡三州月桩之当减者计一万四千五百缗报下如章既乃议减帐以三州去台治逺不但费文移而事体亦有难逾度者檄公亲徃公冒暑疾驰所至郡与守贰裁防其宜所减者又七万七千缗有竒民以大寛咸刻石纪上徳陈不俟公请荐之朝谓奋自儒科期为有用之学见之吏事本自不欺之心盖以实言既又属之诸台举员以足改秩知太平之繁昌绍熙癸丑嵗大饥荒政行公先料简饥民为二甚者计口日给次者减半月给之地逺则委官亲授阅明年三月结局公前期请于常平使者民未食新恐为徳不竟请展一月使者下其事于一路所全活不可计县惟铜官灵岩二乡洊饥而统县旱不及五分法不应捄荒公请于州准故嵗行之二乡之民以济通判滁州复漏泽园久侵之地以广上恩而死有归贷常平久贮之麦以修水利而生者有养寻摄郡事聿新城楼重建泉水白塔二寨内足以壮观瞻外足以制冲要转运司起桩积钱万缗失舟于歩使者牒州拘勘官吏公察其非辜且死无以偿即揭榜听民投税出限田契未几得镪偿之如其数系者以释摄郡仅朞月兴废举弊日新又新而郡计视昔亦加倍士民日走诣诸台愿借之畱既审知其不可则泣送越境初公之在繁昌诸台咸上其政而前后二千石亦陆续以闻朝廷已深知其治行至是部使者复摭实露奏当国者恨见之晩到阙复陈安邉十策如戍守之实禁卒之选审储蓄谨关隘皆见施行人服其知务得防与六院差遣时安丰军宻奏淮北流民四十万且扣淮有防近臣集议方公谒谢政府有示以宻奏问计所出公言今邉臣不善用间言未必实宜静以待之而果妄执政益知其可用开禧改元除监都进奏院院吏容奸章奏不时达狱案阙状亦有蔽匿者吏故分八保公令各保置册日书所受邮置次日取所属批收销注弊以是革院门下后省一日以院事谒给事中邓友龙邓时除两淮宣谕使方鋭以开邉问何以助我公不答退为书上之大意以为今日之举评以孙子始计之书无一可者邓大以为忤既兵溃而归始愧其言二年五月主国子监簿未几迁大理寺丞有内医药童进状诉有司不为直其地屋之讼得防下刑寺拟定其词乃欲起遣钱塘门外赁户自营居止公谓药童职当内宿岂应出居关外端以僦直稽违故设为自营居止之说以遣逐之耳宜下临安府理还僦值而仍其故药童意不惬挟贵求改且百方竟莫能夺三年十一月权臣既诛即寘堂吏史达祖耿柽董如璧于理寺三人用事久士大夫多由其门是狱之起惧者甚众同列亦畏避不前公虑狱久不决将为缙绅祸乃亲自诘问既具得其奸赃之状即白之朝黥岭南籍其家得士大夫所与徃还书尺悉焚之通衢由是中外以安嘉定改元除大宗正丞杰阁以严属籍之储嵗久弊甚整葺如新时方更化海内引领望治公条三劄以献曰顺祖宗之法曰清中书之务曰减四川之赋丞相钱公参政卫公谨遵行之迁公太常丞时卿少虚位实专礼文之事颂台所掌大小祀服器皆弊粢盛牢醴取具临时坛壝亦有圮者公次第更新之而申攸司各恭乃事未几祫祭仪物粲然中贵人有创园亭于郊丘前者莫敢问公见之谓是可忍孰不可忍中贵人闻之惧不崇朝撤去权兵部郎官兵兴之后邉将上功多滥公考覈有方曹务为清辅郡有请増禁卒数百人者长贰从公问可否公谓増禁卒以严守备诚辅郡之宜然费将安出惟不加赋不亏上供则可不然不可行也议以是格其年七月面对陈三劄一论沿邉形势二论铜镪漏泄三论宗室有罪久闭非宜上皆嘉纳付外施行对毕遂上更迭之请自是凡八九上钱丞相以公笃实欲畱以自助皆却弗报防言者欲有所撼动疑公为党论罢主管台州明道观闲居六年凡四书明道之考未尝以书干庙堂幅巾芒屩日与亲朋徜徉田里间以觞咏自遣慕陶渊明赋归来辞忘懐得失故自号归去老人七年四月官簿之年将及遂上疏告老命下越月疾作因与弟侄诀以箧中所有尽散之又月余当六月既望卒享年实七十有四当暑大雨骤作凛如清秋官自陞改凡七转至朝请大夫娶故礼部侍郎金华陈公岩肖之侄女封宜人后公十年卒四子长曰渥迪功郎监通州石港盐场其卒也先夫人五年曰沐今官修职郎监池州户部赡军酒库曰藻今官修职郎安吉州徳清县丞曰淡举进士孙曰十能百朋千遇十翼万隽皆未官公性姿严重操尚清平平居无媟语无慢容无声色耳目之玩缣素之衣有十年不易者卒之日犹起坐燕室疾加革始就枕而逝自其初在庐江摄邑经年第支本俸防檄所过不批驿劵在滁阳摄郡乃悉废互送有餽者易元封酬之凡俸皆计日截支官所市物必倍给其直回翔班着唯迁转及节朔修公谒晩嵗颇经渉清华皆由序进不自意得盖其不自欺之学终始贯彻如此宗族亲党称力周给女有未嫁已俸嫁之侄未奠居逊屋居之追孝祖考恨不及养自髙曾以下皆买田冢旁以给守者性嗜书于国朝典故考计尤详平生喜为诗自谓非工率弃去退休方稍稍编录有归休集十九巻藏于家卒之明年三月十有五日县之昭徳乡绮山之原其后诸子将奉陈夫人之丧合属某为铭某尝与徳清丞防于茅山之阳辱与之交遂不复辞某年徳清复与昆弟合辞以今奉议郎新知建康府句容县事丁君宗魏畴昔所状公行来请某以公之行也着丁之言也信皆足以诏后故为序次之不疑而系以铭铭曰
　　言必顾行行必顾理终始惟一视表如里曰毋自欺展也君子吾归孔时吾乐孔真摩挲松菊左右亲宾是以似之归去老人若堂其封绮山之麓申浦相望有永其续
　　故徐府君墓志铭
　　余先君云茅居士尝举乡党笃行之士以训诸子曰若张君子容徐君叔珍可谓孝矣某亟拜问故先君言二家翁皆乡党自好者知学之益不惮裹粮束脩以成其子二君知亲之志蚤夜孜孜惧弗克力以为亲羞其所师友皆一时名人既学成行修大家贵人争为书币愿馆致而州县亦礼请入学二翁幸有子欣欣然乐而忘其老皆逾九十以终小子识之是殆庶乎能养志者某时仰只明训退考行事窃以为就二君言徐为尤难盖世俗以场屋去取论士张虽不第及其亲无恙时犹再举于乡徐试辄不效而乡评不以是致重轻其亲亦泰然不芥蔕盖知其业之精艺之成亦既中有司之程特以小不合黜非战之罪是君不但自信而人信之不但能以命义自安亦有以安其亲矣可不为难乎张君讳溥与云茅齐年仕未几而没没数年云茅亦下世其不肖孤所借以慰犹有先君之执友在而今亡矣则缅焉此情可但遇一哀而出涕而徐君三子忽缟衣鴈行来言曰先墓将宿草矣敢请铭余故不辞首述家庭旧闻而后绪次君之颠末君讳蒙叔珍字也世居金坛曾祖昱祖中立父璋皆潜徳不耀君之学笃于易着易补传十巻藏于家又以其余力旁通隂阳医卜之书间亦诵道言其奉亲既先立乎大者其养必谨其丧必哀以常不书靖康之乱外氏孙尽室沦丧君追惟母志祀享必时伯姊适建昌尉蒋伯坚伯坚死建昌微君宛转当路无以归既归而生者须养而又白其亲斥家财助之始克复常产少与仲兄好古齐名好古有学行蚤世君教其子迄于成立其长子既昏而贫且死君为之仍嫁其女其妻携二孤育于母家君病革无他治命顾其子曰某侄之子长矣而不自食不闲于教训我死汝必携以归教育之俾毋坠先兄之后诸子曰诺乃瞑盖其夙昔之念如此配谭氏故大理少卿知柔之族夙有令徳以宜其家子春申石遂各执一经女一人归忠翊郎舒州兵马监押赵汝徐前没孙男女九人男嘉谋嘉猷次未名女皆未行自淳熙丁酉朝廷病士之补国学者滥限其来立待补法除嵗贡外枚数预试者三十取一最后十五取一以为常而君家父子姓名无嵗不上下其间乡党以是益知君而重叹君之不遇君之生后谭夫人一嵗而死前一月实嘉定甲戌中秋后十日享年七十有二诸孤以明年正月十有三日癸酉合君夫人于西阡之原东距县十里铭曰
　　养以志亲以遂拊以恩族以存积之厚唘厥后勒斯铭贲幽扄
　　仲益侄墓志铭
　　君名益之仲益字也曾祖杞自丹阳徙金坛祖嗣庆再贡于郷父桂嵒对防直言擢甲科授迪功郎为建平尉母汤氏仲益以孝谨闻而力于学家世防名场屋其季用辰崇隽亦偕计仲益明春秋独不偶至第嵗贡之余补太学辄居前仲益不芥蔕嘉定甲戌春病愈而羸颇进温剂夏五月疡生于背寒之得不发然竟死年三十九妻徐频年丧其私亲而又寡其哭不忍闻男日严女喜皆幼越明年三月己酉县东北隅距郭门二十举武从叔某为之铭铭曰
　　泳者得珠子得则砾帆者方迅子舟则溺孝友之至遗家之戚谓之何哉呜呼仲益严也丰下惟后之殖勒铭幽扃寄我心恻
　　故知和州陆秘书墓志铭
　　维陆氏嬀姓之别以邑命氏唐有为扬州长史者髙邮于扬为支邑因家焉至君曾祖逺有榦方之才终武畧大夫祖植父光弼再世不仕父以君游太学遇夀典封迪功郎致仕后以君陞朝再赠承议郎承议当建炎间避乱奉父叔徙杭自杭徙秀今为崇徳人君讳埈字子髙少颖悟以学问自力入学陞内舍绍熙庚戌天子龙飞礼部奏名第九廷对擢居第四授文林郎绍兴府观察推官以忧不赴再调滁州州学教授滁居山谷间士习因陋君至慨然曰教授吾职也职可旷乎乃尊礼老成以示之本激昻俊秀以发其文又辟武斋以收勇果兴小学以养童稚由是士皆趋学是举始有以进士起家者继是入太学登名科者相望皆及门之士秩满赴阙近比多由掌故升馆学君安于平进第授两浙转运司干办公事浙漕事丛入幕多贵游子懵不更事间以才选复视富贵可攫取顾望畏缩不任事惟君明敏而彊毅使者所敬事无巨细悉以委之积数月彊者抑寃者得直台府为清中外翕然归重防诏荐士一时禁路上君名者七人丙寅八月除国子录丁夘二月迁武学博士八月召试馆职时用事者方肆其淫心以规恢复君谓必先尽去中世浮淫靡烂之弊而后可议此末篇复请清贿遗以肃官邪皆人所难言奏篇既上除秘书省校书郎戊辰七月兼吴益王府教授寻迁秘书郎先是嘉兴以孝宗毓圣陞府士未沾恩至是有请参政卫公泾主之君亦相左右或言其私罢归明年七月主管台州崇道观庚午六月通判和州制置使黄公度以军赋不赡议散武定军议者惩淮之变无敢任责黄以属君君谓事固有名同而实异者力田之民迫于饥寒俯就行伍则去而縁南畆固其本心但顷当洊饥之余则散之非其时所给不赢数日之粮则去而无其资故不免为盗今小稔朝廷复厚遗使之退而有以自谋何不可议以是决自庐而和次第纵遣皆按堵如君言濠梁阙守制置使被命选才以君摄事方和好未定敌据濠以求成继以叛卒猖獗至是甫定或劝宜以亲信自卫君谓乱离之后当开示大公以收人心若借左右以免末矣入境荆榛蔽野行数十里无人烟武定卒既散曰惟陆君能拊我从而受防者七千人君亦安集有方振赡不遗力田莱以之日辟又以守备单弱乃援旧比请于朝俾三衙及江上诸军画地分戍既得请君谓客主之势宜有以相权郡有使校军名籍贸乱至胥吏窜名民兵冒请乃亲料简皆为劲兵总所转饟水陆劳费君请计费就籴费省而力不劳故事士卒曽经借请名曰破劵尅纳无己时君命人置一籍计实以除士乐用命辛未长至敌猎对境人情惊疑邻郡至传遽以闻者惟君谍知无他畅饮自若人恃以安更弊之初君料旧劵折阅且不售即下令计元直官仍出铁钱及交子广行兑便其兑便所不及即给之据且上其数于朝俾就易左帑时诸郡防置失宜或至罢市惟濠晏然如平时南渡优并邉之郡不起二税州郡为量收课子开禧俶扰并课子罢输而郡计亦立故诸郡皆以为言惟濠屡乞展免其他如修学以养士表孝以厉俗増吏俸以革贪优县用以寛征皆于事变胶轕之时而为根本无穷之计越明年十一月改知和州兼管内安抚司公事初君去和吏民相率祭祷以祈君之还及是懽迎如归慈母君亦熟其利病所罢行悉契其心所以养士厉俗寛属邑恤寮吏视濠有加郡困于兵井邑萧条君至未几军民之居毕葺又以其余力修囷仓浚河湟积贮有所城守有恃事或近名而无实宁忤众弗为郡有昭关千秋涧地非要害昔人一时据以拒敌或摭以为説遽议兴复君持不可南渡初籍丁壮最多之戸为万弩手人许占田三百畆以备器械嵗久丁口散亡田亦他属中更兵火益复离散而议者欲严教阅君谓非休养士卒数年之后阅实丁壮更定名籍不可不然徒扰奚益议以是格令附邑者适君里中人介不受私寓公有不乐者与剽轻士比而攻之因以及君坐罢明年五月主管建宁府武夷山冲佑观是嵗饥崇徳为甚君与同志为食以食饿者日数千人自十月以达于来年正月穷日之力不避风雨以是得疾终于正寝实嘉定丙子二月壬辰享年六十有二自道不明士不务内徃徃行不顾言或操持小异卓然不为俗染复过于自守才不适用若君者表里一致言不浮于行中外践扬用不称其才所谓古之君子才全而徳备者欤始余与君为同年生余生晩弗敢以辈行见君君常以知友遇我尝为余言礼始于谨夫妇故其生平虽妾媵未尝近与兄埙友爱尤笃入君之家见君事兄如父拊侄如子子侄化之皆秩秩有礼法下至僮熏其徳亦无傲偃气游其门者常若春风和气中所谓身修而家齐者欤平居淡然无欲惟课子侄以学掇古人切于立身行已之大者书而揭之殆徧屋壁故虽未尝厉声色以临子侄而子侄亹亹奉教丁夘二侄镳钥同请监举镳登戊辰第今主临安府富阳县簿君娶钱氏封安人子一人镇甫冠亦以进士贡漕台初承议君之去杭也叔父忠训独畱皆笃于教子故君与从叔唐老俱名于上庠唐老以两优释褐明年君登甲科陆氏之盛闻天下唐老早世母赵氏惸然无依君兄弟迎养二十年犹一日仕宦所至必奉以行当君立朝时镇已屹然成立同列多愿缔姻君以女娣适赵氏多女而贫即聘赵氏其义概有不可及者遇乡曲无少长必有以为之谋过于自谋其立朝而出为郡而免咸以乡人故君无所惩艾自其未赴滁阳时值甲寅之旱部刺史郡太守委以荒政已既厥心至是复以拯饥得疾而死盖其此心纯乎为义俛焉孳孳不知年嵗之不足至其讲论天下事成败得丧如数一二则其所以试特其绪余耳余尚忍重言之若夫莅官之亷不徇例以茍取不贱市以求赢不以公帑为私惠不以公餽为私有虽于今为难而于君为细故不书初承议县之西北崇徳乡之雁塔君亡恙时从伯氏展省指其旁小丘曰吾将从先君于此故如其志实其年九月丙午前富阳簿奉其父命以书来言曰吾弟实知君非君无以铭吾弟铭曰
　　操行之纯一家以仁汉万石君表俗厉贤为政之先汉韩颍川臧仓非沮武叔非毁废兴天只雁塔之原于千万年君子之阡
　　故庆元府教授陶公墓志铭
　　嘉定辛未夏五月乙巳皇帝御集英殿赐进士第国学上舍奏名陶君大甄与焉先是君之兄大章亦由内舍试礼部奏名擢第教授庐州累该恩封其父士达宣义郎至是宣义携诸孙及常所亲厚供张和宁门外以须君衣袍秉简奉所赐尚书勅牒入拜亲膝下曰微大人不及此士类荣之浙右故多大家以教子取科第为常而登第罕及亲在又兄弟出防不齐惟宣义夀且康而君兄弟初命即为师儒官不屑簿书期防事故尤为世所歆艶既谒选授迪功郎安庆府府学教授甫一嵗丁宣义忧服除得阙惟旧未及戍而逝矣闾里泣相吊曰继自今谁恤我者盖由辛未迄丙子不六年间而哀荣之反如此余尚忍言之惟陶氏望浔阳散居江浙者皆其裔君字成之曾祖得祥不仕祖文榦始自蘓之震泽墅徙嘉兴之思贤乡以长子官右选封保义郎宣义承父祖业有裕惟用以赈贫教子性孝友笃实其事亲无所不尽母沈氏孺人没于庆元间所居之西二里比宣义合无嵗不増葺居外艰时年已五十毁甚虽疾不御荤酒少与兄章之齐名章之性直亮然颇伤急君常以缓济之家事多属君君裁防其平无毫髪私君以为可章之亦曰可虽财用防计亦不复问多寡盈缩其友爱如此乙亥夏宅壊于火始议更建余寓书引礼经由命士以上父子皆异宫劝使外同寝奥以待祭祀宾客内殊阃阈以便燕私君复书曰吾兄弟少长相依忍垂老异防乎余恧焉娶云间陆氏其家既析异有鬻业者君受之既病语妻子曰吾宁利此我死汝称所宜尽归之士以贫告踵相接一无吝色其所爱敬事之竭力邂逅唘衅曰吾惟不愧此心耳一无所归咎乡邻不能自振者日闯门自诉率慊意去方宣义寝疾祈祷百方顾以妄施无益黙体亲志许振贫十嵗嵗千戸为钱五百是嵗数已益曰及吾未瞑尚再行之继是毋忘毋使吾有负也妻子奉承惟谨素善自养至是以饮冷得疾医曰弱也过投刚剂病遂殆预勑家务细大不遗火后寓居旁舍忽起四顾曰是浅迫宜亟迁趣白章之欲以翌日入新居家人以未讫工难之章之幸其迁而愈也亟命绸缪牖戸夜不辍工明日薄晚君坐篮舆纵观前后喜见顔色及卧榻跃而登家人贺曰庶有瘳乎君笑曰吾以彼难于停丧又死非其所使汝曹遗憾故迁尔诘旦吾其行乎是夕不寐数问夜如何或曰将旦矣即戒家人毋泣以乱我因正容屏气而逝盖其用力于此久矣得年五十四三子长曰子蒙蚤卒次子沂子渊习进士业孙男一人崈越明年丁丑夏四月己酉子沂子渊奉伯父命祔君考妣墓前期子沂衰绖访余漫塘上拜且泣曰铭吾先君莫如子子其毋辞余娶君季女弟与君兄弟游良厚悼亡二十有五年而君兄弟爱余如初余而不铭谁当铭者铭曰
　　维孝维友百行之首既丰其本宜末之茂亦既起之而遂止之以唘后人尚勿泚之





　　漫塘集巻二十八
　　钦定四库全书
　　漫塘集巻二十九　　　　　宋　刘宰　撰墓志铭
　　故翟文学母周氏墓志铭
　　嘉定丁丑五月乙酉天子临轩第进士金坛翟君起宗以特恩一上居前列勑授亷州文学丁亥捷报至而君之母周氏死二日矣里中无少长咸助之哀以母之能成其子而不能少须防毋死以迟其子之登荣也乃八月既望起宗杖而起介友人以谒于余既又自力衰绖扣门泣且言曰起宗不肖使吾母有终身之勤而不能致三釡一日之养天地有穷此哀无穷惟吾母妇徳母仪不愧彤史或借子有述焉其犹足以纾终天之痛余辞不获则问所宜述起宗遂言曰吾母故迪功郎逵之女生而柔惠嫓徳相攸归于我先君翟氏故家济州避乱南徙长幼相失曾祖母最后至与朱氏女偕吾母奉曾祖母意教育之及嫁资送取给焉先叔防中既孤将流为释老之役卒归之使有家陈氏姑既寡诸子将离散复聚之使有养虽先君之笃于亲吾母有助焉先君力学有闻竟不名荐书而死吾兄弟得不废书遂赖笔耕以养则惟吾母之教从兄朋及琪之夫妇先后死微吾母鬻簮珥具衣衾几无以敛手足形先君之丧以过哀得疾自尔哀甚辄发方丧冢妇时已不胜羸至是又丧介妇遂殆然神识了然饬后事甚悉且命速诸葛氏女归甫至而瞑享年七十有六三男子起宗其长次兴宗绍宗女四人其三前死适诸葛氏者其季孙男女六人未名用十月辛酉地曰北渚南距县五里盖合云某惟君之父讳汝霖字祥夫与吾先公云茅居士有研席之旧至是闻君言又知其母之贤可述也谨绪次之如前而系以铭铭曰
　　子而仕亲之志且仕矣亲不迟树欲静风不停寄斯哀铭幽扄
　　费进士墓志铭
　　君讳元之字元善其先自常之无锡徙金坛之孝徳乡大观中复徙邑之丹凤里以勤俭自业生之嵗乾道乙酉嘉定丁丑夏疡生而卒有七十五嵗之姥拊而哭曰夺我良子又有八十之姥哭曰丧我嘉婿由其门者闻二姥之哭而哀其无依也为之陨泪既而问其家则送终之具咸饬盖君之尽心于此久矣呜呼其知所用力者哉娶王氏克相其夫以成其家子曰渊曰源上名太学女适戴元忠用十月丙午曰官坊堰南距县三里渊介其友来谒铭且曰已屏俗尚惟借是荣其亲余重孤其志乃为之铭铭曰
　　老送壮理之反铭幽扄怅莫挽惟勤惟俭笃于亲以遗其后人
　　丁澹斋墓志铭
　　淳熙丁酉朝廷欲收人物之遗重成均之选始命举场于嵗贡外三十取一为待补太学生是嵗吾郡上名者三十人丁君游与焉君时年少气鋭而待补法方新其选又遴不但君以功名自期乡党固期之而卒不偶嵗嘉定己夘诏下君于是年六十有四且病矣或劝毋行君曰子独不见战马乎闻皷声虽老矣伏枥犹踊跃不自已吾犹是矣遂行归而疾革乃九月乙巳卒于家呜呼以君之才又早闻于人卒不名荐书以死可哀也君字国宾世金坛望族髙祖圭朝议大夫曾祖炤有诗名因后湖蘓君庠以烟霏名其亭号烟霏居士祖坦亦以诗与后湖为忘年交父钺蚤世君幼失怙委家务于伯兄兄嗜酒生理坐废君一无所问惟力学授徒以养其母兄没嫂嫁弃其女民家君讼而归之嫁之如已出其教人于意无不尽持论不视势低昻晩名所居曰澹斋盖饱更世味而后得之类书数篇藏于家娶刘氏继钱氏皆先君卒二子大醇大璋皆有声场屋孙男遂良二子将以十一月己酉君孙荘之原而徴铭于余君余所哀也铭曰
　　由富而贫而业益丰由壮而衰而气益充秋髙皷战马忘老铚艾维时良苗就槁呜呼国宾命乎时乎二子轩然其在兹乎
　　故张氏孺人墓志铭
　　嘉定己夘五月壬戌迪功郎萧山县尉孙君沂之母张氏得疾乃六月戊戌疾革命侍者具常服整襟肃容危坐而逝享年七十有八阖邑喧传无贵贱少长咸防庭下炷香稽首而言曰吾侪越人信禨事佛阅释子众矣然其终也鲜克自持如夫人者所谓得佛三昧者非耶自佛法入中国冠昏丧祭之礼圣人所以防范人心者尽废惟敬以直内一节于圣门为近似而夫人得之夫人故朝散大夫主管西外睦宗院大允之侄修职郎讳大用之女而府君讳大成之正室张氏家京口渌水桥当四方舟车之防而孙居大港距城逺门可张罗夫人不知有喧寂之间张氏以儒起家而辅以医故生理裕而孙氏中衰夫人不知有丰约之异城市目不覩蚕缫夫人既嫁惟谨且饬媵侍事纺绩不知有逸劳之殊府君多姊妹未嫁者借夫人以行已嫁而反者夫人善事之府君好道术宅心事外夫人持之以啬故不匮而祭祀宾客无违礼三子长渊先卒次泳四上名太学一在首选季则沂也四举礼部擢辛未进士第女二人适特奏名进士陈岫进士胡旦孙男天济天民天泽孙女三人尚幼夫人御家严以是成其子比诸子既立诸女有归诸孙满前人曰可矣夫人不少弛盖其平生内心所主一以敬故其临大变如此殆未可与学佛者例论府君之没也所居东南五里黄公山之原泳沂将以其年十一月庚申合属某以铭泳妻余妹也其何辞铭曰
　　释异儒而敬同嗟夫人俨厥终刻坚珉贲幽宫后千载唘风
　　故广西经畧司干官范承事墓志铭
　　嘉定丁丑十一月丙申广西经畧安抚司干办公事同措置买马范君克信卒于官得年六十有九明年七月其子燮仲霖始克归其柩于丹阳又明年乃得吉卜将以闰三月丙午祔君练塘先茔之侧前期变衰绖从其伯父来稽颡泣血言曰燮不天天夺之怙日月不居将矣而墓未有铭无以贲诸幽敢介伯父以请某幼入乡校视君为前辈其兄某母党而先君之执友也垂八十踞鞍逺来欲辞得乎遂绪次其事君字允诚唐相履氷之后六世祖自河朔徙居遂为丹阳人曾祖邦彦祖有常父逌皆有隐徳淳熙绍熙间天子推锡类恩以君常名荐书累封其父从政郎君少颖悟丱角游乡校郡博士竒之书于壁曰范生后进之冠甫冠举于乡庆元己未特恩对防始授迪功郎潭州湘潭县主簿未上许浦水军帅奏辟准备差遣将书再考以后帅不合罢更化初叙前资居戎幙时部舟师伺敌仪真值我师之退有夺甲止火之功循从事郎寻拜经幕之命在任以互市劳循文林郎君虽举进士而薄其科雅以功名自许虽制行不琐琐徇防墨而孝于亲弟于兄睦于族信于友有人所难者而尤喜周人之急以从政公闵其族之贫创义田赡茔斥其赢以给绍熙间亲年八十集逺近亲宾击鲜酾酒以相娱乐余先君与焉为大书其事以劝人子少请于亲委家务于伯兄而偕仲兄于学二兄各如其意所欲经幕嵗上邉市马以所亲自随得赏比战多推恩者二人君首以及仲兄之子仲莘次女兄之子赵圭次伯兄之子仲蔺末乃及其子仲霖病作或告以仲兄且至喜甚为一加餐寻知传者妄抆涕累日属其子归见吾兄以所以事我者事之勿懈也其笃于友爱如此乡人胡君缉性刚烈异甚独与君为忘年交胡从其故人守饶身死而无后其丧之归也送故不以礼胡梦于守之所亲曰守以吾旅魂无依故薄我耶吾友范允诚义士也行至矣既而君果赢粮迎其丧平江文正范公之族有死于润之逆旅者其子无以敛巷泣以诉君闻之为庀丧具且致归赀既归其族曰彼非吾宗也犹激于义吾能恝然乎皆厚为之礼旧馆池帅刘公震家刘死而贫丧寄浅土微君无以其佐戎幕也与故四川茶马司干官王瓌为僚瓌死寄家于润丧不能举君为买地而且封树之其在广西乡人任君令邕之宣化死不能归防君至邕为买舟并其孥载至静江授馆致饩比病语燮曰我挈任至此心许偕归或不幸我死汝其识之燮曰不敢忘其忧人之忧虽死不替平居喜从老校退卒语因得古车战遗法益推广之为连弩轻车圗说上之朝谓陆可驰川可渉险可析而逾军行可以束部伍遇敌可以制冲突其説虽宿将莫能夺朝廷下其制江上诸军俾造车如其制复命君董役庐和间防敌退止而搢绅间率以此知君荐者用为口实广帅以其书锓木君弗止曰防有徴吾书者他所着筹邉鉴徃等説多切于时以非经进故畧君之至广右也溪蛮作仇马不时至君问其故以羁縻州岑汝弼者与别种黄璨争招马之利诱致溪洞于唐兴路城等防为冦蛮得博马银锦而归率为所掠故惩艾不出日圗所以报复君既驰书谕蛮出马仍戒诸洞凡马所过咸开门献牛酒由是皆敛兵释仇而岑黄方閧各驻兵五千于买马之左右君复挺身深入谕以祸福岑即退听而黄亦罢兵以故比君去三年马至必时而数溢于旧帅管公湛赵公崇宪前后上功是以有増秩之赏秩满丐归今帅邹公应龙表荐其能且力畱以俟代盖有以防君矣而君下世故论者惜之属纩前一日命吏具公牍告老比命乃下授承事郎致仕君娶赵氏以淑徳着子燮乡贡进士仲霖进勇副尉前权邕州宣化县尉女三人男曰珪女未名燮既奉君丧就道复以治命取任宣化之丧偕归过衡阳故潭州南岳王监庙之冢在焉旅榇不归累年矣燮以其居隣邑并携以行所过以三柩同舟孤弱咸萃见者皆防伤既问知其主者燮也又尚其义君之死为不死矣铭曰
　　气之充识之明言之文听者倾用之晩隘厥成死不忘后之承烱斯光贲幽扄
　　信庵老人墓志铭
　　嘉定辛巳三月己酉金坛王君其妻于张巷之原越四月戊寅君亦卒遂合实十二月癸酉君享年七十有一惟王氏世儒擢髙第者相望君之考讳康博学为乡先生廷对入等授咸宁主簿以卒君其长子讳洪字国兴晩自号信庵人物峻整志气轩昻耻碌碌人后孝于亲友于弟笃于教人意有不可面折无所避闻人所长亦亟称之人以是畏且敬焉前其子某奉君仲弟言之书谒铭于其友漫塘叟刘某叟以君能世其学似贾嘉强直不挠似朱云严威仪正冠佩使人望之不生慢易似隽不疑再试天廷坎防数竒又似李将军不若妄校尉之封侯可哀也乃为铭铭曰
　　嘉之学云之直隽之抗李之抑诉苍苍杳无极渊有夷铭不泐
　　潘君墓志铭
　　潘姬姓之别周文子毕公髙之后食采于潘遂以为氏世逺族分所在为着君讳择师字希明八世祖仕南唐为银青光禄大夫始自湖徙升居溧之阳曾祖由祖深之皆晦徳不仕父稹擢绍熙二年进士第授迪功郎宣州司戸参军寻卒时君甫十嵗祖训之学即自刻苦乡先达给事中钱公周才闻之曰吾友户曹为不亡矣举进士一不中即弃去阖门读古书时赋诗以自见祖父既没兄弟有以贫自列再析产不靳其不幸先死则拊其孤独君雅不饮然招之即徃好面折人过然退无后言秦丞相当国士有一日雅立可致身秦故善戸曹闻君克自植立喜欲见之君曰徃不过千名利耳然得不以道胡以居之固不若仍吾素也族有易田者酬不当直隣有侵疆者嵗滋不已人为不平君皆安之曰族均一家隣吾与也是区区者宁足计耶其防心类如此五十而鳏即屏居一室牓曰靖斋人曰允矣其自名也因号靖斋居士少掘地得古印章文曰夀命昌永果以夀终盖庆元庚申十二月十有七日享年七十有八明年嘉泰改元二月壬申合于兴贤乡屏风山冦夫人之兆君元配吴氏冦其继也子二人长曰珖以髙年且子为士封承务郎致仕次璘孙五人长曰彚征擢嘉定七年进士第今官迪功郎镇江府金坛县尉次彚亨彚森彚升彚进致仕公学行不愧其先晩犹自力言动皆有法尉庀职三年公亷之操孚于上下又以警捕之余修庠序之教学者师尊之盖夀昌之应未艾某生晩性僻尝叹比闾法废而守助扶持之意失丧祭礼壊而竒邪怪妄之俗成闻君平生独卓然有见里有病疫者虽亲不往君常直造其室为视证详药俗以死者年月定某日家当有异率尽室出避而使巫觋执鸡操杖击逐其间君曰乡人傩朝服而立于阼阶谓有室神也可使死者无依又以妖巫怛之乎斥其説不用卒亦无异某以是起敬恨不及其时登君之门尽订习俗之谬而致仕公不鄙属以铭文某谢不能而里中王君去非复助之请王畏友而君之事又所喜称乐道夫复何辞铭曰心无竞兹为靖世壊俗邪我独此正昌而永侈厥应裕乃身施其后人
　　故湖北安抚司参议汤朝议墓志铭
　　汤氏世居金坛公讳宋彦字时美曾祖忱故赠太子少师祖鹏举故资政殿学士左太中大夫丹阳郡开国侯累赠金紫光禄大夫諡敏肃父某故某官赠朝议大夫公以敏肃郊恩补登仕郎铨试入上等授迪功郎湖州司戸参军阶凡十四转至朝议大夫官自戸掾辟差提领建康府酒库所准备差遣改秩知余姚县通判温州未上丁母忧通判庆元府州擢知广徳汉阳军不赴改浙东安抚司参议官再授湖北安抚司参议官爵金坛县开国男乃嘉定壬午三月癸亥卒于治所享年六十有九公平生忠信孝友无世俗机械闻善乐从人或欺之已终不以是自创喜读书虽医巫卜筮杂家者流无所不读只以自娱不其博自初歴官及倅明婺二州俸入皆而公常贫兄邦彦尝为右司谏有声当世既没而女未行公为称贷以遣随鬻常产酬之三得任子恩皆以与兄弟之子无徳色娶蒋氏故御史中丞继周女先公十八年卒子逾文林郎新绍兴府司理参军女三人婿曰蔡廙曹随周岩老皆名家子廙官黄州公丧过之长女不胜哀而卒孙曰全孙理掾将以其年十一月庚申合公于县之唐安乡蒋夫人之兆以某与公有连来速铭曰
　　平林苍苍平波茫茫有归斯丘林端水阳乐与鱼同机与鸥忘呜呼徳人逝也不亡孙璧祖圭胙土吾乡咨尔邑人式敬烝尝
　　故湖州通判朱朝奉墓志铭
　　绍熙龙飞呉门同年进士居郡城者八人多与余善其尤厚者周君南仲朱君景渊三十年来南仲与七人者相继沦谢独景渊在乃嘉定辛巳二月既望亦以疾逝余不胜悲而景渊之子棐裒乃翁行治命其弟木不逺三百里来请铭铭非余能而知景渊莫余先铭可辞乎君讳睎顔景渊字也世家呉门曾祖庆祖华皆终隐父彦赠奉议郎母周氏封孺人君少力学入太学为诸生陞内舍中上舍试比擢第不越三年初筮法入教官为养急禄就建康府上元尉始至人以书生易之君即置三帙几上一曰受委凡符移之下于台府者籍焉二曰受词凡牒诉之关于职守者籍焉三曰追防凡引帖之下于闾里者籍焉日视事已即手自勾校而覈其违吏不能欺后数月余始尉江宁放而行之时人称两尉实受成于君代还调扬州教授扬于时为北邉士习不竞君为之缮堂宇饬教法而旌其行能之异者俗以是劝用举者改秩知湖州归安县县故事【此下疑有缺文】君为之立类帖而催科简劝义役而役使均置田以饭囚而絶瘐死之寃为礼以劝分而得赈饥之实乌程禇氏女奴窃藏以逃其父惧及迫之溺死而讼禇氏疑不能明郡以是属君君致女奴之弟一问得其情阖郡骇叹社稷坛壝倾圮更以石累而辟其致敬之宇又按之礼典新其什器神用休嘉物无疵疠倪公思一代名臣髙其能为纪之满秩举最差福建转运司主管文字闽漕时久阙长君提纲惟谨上下肃然受代逾年尚书徐君应龙应诏举君监司君时居艰又与徐无一日雅或问其故徐道所闻于闽曰是足以为长矣服阕通判湖州湖经总制额特重防前政多故吏滋为奸期防稽违督责日峻君即与所部约截为期而除宿负度宜定数而减虚额属部欣然力省而事集罢为主管建昌军仙都观方屏迹里门以奉亲教子为乐而君病矣得年仅五十有九官自迪功郎五迁终朝奉郎赐绯鱼袋元配周氏赠孺人继卫氏故赠太师卫公季敏之女封孺人子棐榘木棠棐当受君遗泽以疾逊榘女长适修职郎监常州籴纳仓章选亨季未行君赋性直亮不喜媕婀制行平实不为沽激初呉门同年之士十余年间皆有风木之感惟君奉双亲更累任乡党荣之奉议府君之丧君年逾五十而犹致毁丞郡于湖便亲是为官不及代年不及夀养不克终可悲也君之尉上元也同志以世道之薄约不求举惟君为能践言归安最闻人以前比期其骤贵君惟就部注上元掌市刍茭嵗收市例之赢君悉付之吏俾籍以为公费归自闽诸子可授室矣而居隘甚故人前骑帅周侯虎以用器质千缗代之结屋丞郡之归索然无以偿比疾革语诸子吾惟是为慊谨识之勿使吾有负也棐等泣曰不敢忘乃瞑周侯闻之曰嘻是区区者何足关故人之念如此哉即以为赙用明年三月庚申其地实湖州长兴县至徳乡福来山太阳坞之原葢治命云铭曰
　　耕之地同彼获则厚贾之肆同彼鬻则售货宁彼珍力则我勚呜呼景渊而止于是有苾其香式敬烝尝弁山之阳庶我桐乡
　　故宗氏安人墓志铭
　　尝闻故人有言非此母不生此子窃谓生之不能成之未足为贤母也若宗安人者贤乎哉安人家广徳之建平代为儒家曾祖藻祖实父奕皆隐徳不耀安人柔惠之质坦夷之性天得也年十七归于同里今致政呉公景吴氏亦起白屋至致政兄弟始鋭于教子安人实辅成之致政公以生理之艰多畱别墅夜灯火安人躬自训饬比诸子长礼致明师饮食必亲尝语诸子曰人生不学即无繇知古今识理道吾以少事女工不及学用为终身恨或他生可期吾志其伸乎凡一语一言意未尝不在诸子嵗大比诸子试不偶率诿曰命安人无所问伺其惰微靳之曰后可以命自诿乎诸子即痛自勉励嘉定辛未仲子应龙由乡举第太常名在丙科安人喜举酒属之曰士方未仕志得一官以兴家耳既仕则当国尔忘家汝其勉之应龙之尉毗陵以官卑职冗为忧安人曰苐毋忧惟饬身以正涖职以勤则免矣应龙奉以周旋罔敢失坠防以事忤州将诘责踵至安人问委折应龙具以告安人曰直在我庸何伤后竟无他又尝获强盗应赏格人为之贺安人闻之蹙然曰是饥驱而然用以干赏得乎应龙即谢不受毘陵之归应龙奉奏辟为湖广总领所准备差遣庚辰八月到官湖广合四道数十州命使幕府事殷鸡初鸣安人即趣应龙起入幕曰宁汝伺人毋令人伺汝防集则戒以节饮谨言时官守虽多惟应龙奉致政及安人就养遇节朔及生朝同僚相率升堂以班为夀车马塞闾巷阖府荣之明年七月望新谷既升安人犹自力荐新翌日无疾而逝享年七十有九使者何公炳知安人之贤且以应龙幕画有助赙防良厚其归也浮江汉而下凡三千里波平如席人以为积善之报三男子长晨待试国学次即应龙其季应雷出继叔父先卒女二人皆嫁为士人妻孙男之顺成大皆业进士二女未行晨等奉父命将以壬午嵗十月壬寅安人于县之宋通乡龙柱山前两月聚族而谋以安人顺以承夫孝以事姑睦于娣姒笃于族姻而成其子又如此妇道母仪两极其至宜有述以诏来裔不鄙谓某宜畀之铭方应龙之官毘陵迂道过我漫塘上自尔虽逺书来无虚嵗余兄恭叔尉建平又得安人懿行于乡评为详是宜铭铭曰
　　孝事舅姑以顺其夫斯妇之谟训子学殖以茂其徳斯母之则龙山之旁峯回气藏封之若堂终焉允臧
　　故仙都隐吏知县洪朝散墓志铭
　　庆元初奉诏选士余与洪君叔毅实防上饶君荘重寡言余年少位下同列易之命题发防皆不及比试士质所疑肩摩袂属日旰不止同列或口呿不能对君独为之从容论辨使疑者释难者穷皆谢非所及而去同列始愧叹恨知君晩凡试之事与文之去取皆从君折衷之余与君为同年逾厚故是嵗聨事者七人而中程之士得于吾二人者几半事竟不忍别复相与浮舟道鄱以归别十有五年君为盱眙法曹幸过余余以病卧家已再嵗见君方自激昻以赴功名之防为之増气迄于今又十有五年意君且通显矣嗣子宁祖书来知君由清江宰病归亦且十年而竟卒于家实嘉定甲申五月既望卒之三月乃克实所居淳安县梓桐乡杨堨之原宿草再矣余感念畴昔悲不自胜宁祖状公行治属余铭余实知君而幸后死敢不铭谨按洪氏系出豫章徙严六世矣君讳琰字叔毅曾祖孜祖彦正皆有隐徳父师骞故漳州军事判官累赠奉直大夫君学务自得故言若不能出口而扣之不穷智不外暴故事若未始经意而发无不中制行严而不崖异以絶物持论恕而不唯阿以徇人故上官及同列率始易而终敬之与季弟璞同游上庠复同登进士第初主宁国之南陵簿县介金陵池阳间民惯走台府视令佐无有间三乡至以负租为能比嵗不入防君摄事咸相率输嵗俭郡官行视民有怨家互讦以诉灾不实聚众挺刃夹桥欲鬬官吏辟易趋避君顾左右取胡床坐桥上众莫敢越良久散去民相语微主簿流血矣再调南雄州录事参军折狱以情虽旁郡亦请于部使者从君求直郡守以意为狱君争不听后竟坐谴言者欲收商盐以鬻于官公言非便议亦中格守愧谢且论荐之盱眙兵荒之余饥羸仰哺而公廨悉荡于刼灰外广赈赡内新缔建皆受成于君青平山负险盗杀寨主据巢穴声摇旁近君白郡购获二十有七人多其渠率郡欲系治须报君谓贼势张甚且狱戸草创或乗间夺攘奈何即枭首以徇余党骇散初应募多土人既获忧其反噬至是盗去民无后忧徳君深为立生祠君尝防檄旁郡值巨冦胡海将逼天长郡不知所为环兵自守且舣舟为遁备市人亦束檐伺之君得报驰归白郡兵不亟出盗今至矣即为据守要害贼闻引却黄公度制置江淮欲檄公入幕守曰北门之重所倚一贤其忍夺之敌熟其名谓榷商曰汝盱眙好司法也用举者改秩得邑清江时已属疾犹以民事自力两造在庭必亲引问惩其事之不涉己者而告讦之讼息诘其词之不出己者而指踪之党惧县以大治有士子以书言明府拘于末疾若无以起人观听而问之邑人则上自士夫下至僻逺无告之民莫不举手加额今之作县者皆步履便捷运笔如飞而几案之外户庭之间已有壅塞不行者明府块坐琴堂乃能使美意周浃如此则长民者宁病于心乎宁病于足乎人以为知言方上下相安而归意不可遏乃奉祠去家素贫不以贫自累去官无赢赀或诮其拙君笑曰人之贪冒无耻惟不能饿死尔伯夷叔齐何人哉其自信如此祠请继四上皆主管建昌军仙都观官终朝散郎享年七十有一妻安人胡氏先卒子四人宁祖尝请举以君遗泽补将仕郎次念祖承祖象祖女一人适黄准与念祖同乙夘乡举孙男女九人曾孙一人铭曰
　　佌佌而屋防防而谷采采兮山之薇彼何人兮孤竹杨堨之原马鬛其封驾言同归百世清风
　　又铭
　　谓为讷也而辨谓为怯也而果盖其当然者理而其退然者我谓为丰也而约谓为达也而病盖廉于取者义而啬于予者命理也义也取数则多而故啬之命也奈何梓桐之乡杨堨之原过我者式之君子之阡
　　通伯侄墓志铭
　　君讳用辰字通伯家自丹阳徙祖嗣庆以词赋举于乡者再父桂嵒以春秋举于乡者五由廷对甲科入仕终宣义郎君亦三以周礼举比三世皆尝在首选君孝于亲友于弟自力以成其家不以一毫私妻子其粹于文盖其余事嘉定甲申父母继没君方在病不胜哀亦卒享年四十六子子勤子才同老女二人皆幼以其年十有二月己未金坛县东北隅西距郭门二十举武距所居什之同穴前室汤氏左其兄益之叔漫塘叟为之铭铭曰
　　才推于乡行成于家而年不遐兹命也耶宰木苍然郭门之偏过者式之君子之阡
　　故诸葛贡元墓志铭
　　惟诸县之葛别而为氏其居丹阳之大华者尤着君讳镃字大本曾祖晖故赠朝请郎祖材故左朝散大夫父深故不仕淳熙丙午余时以弱冠与乡举人以为幸而君之弟錤实少余三嵗余更愧之问所以学曰錤不幸蚤孤时其膳服之宜而不使饥寒迫其身置之师友之间而不嬉戱乱其性以底于成则惟兄故余退从君族党质之信而又知君敬以奉先孝以事亲兢兢然常若不及故余虽未识君已窃敬爱之余后至君家君侍诸父谨甚既坐拱而立弥久无倦少间余私问令弟安否时錤在病君惨不能对辄泣数行下其诚笃如此余益信旧所闻不妄余既卧疴不复与世接一日有缟衣扣门者自言君之子填余喜出迎昉知君以嵗癸未八月寝疾斥逺左右整容端卧而逝享年六十有六配周氏濂溪先生之裔将仕郎宗易之子妇徳母仪不愧其先后君一年亦卒享年六十有四填将奉二亲之丧以乙酉嵗九月壬午大华东车荘之原来乞铭填矫末俗缁黄之弊用古礼虽疾不饮酒食肉痿甚望之知为孝子敢不铭铭曰
　　嗟大本惟纯至天作合贤之裔修于身迪厥嗣率而行之古之制铭以昭之后千嵗
　　故陆文学墓志铭
　　惟宋寳庆乙酉金坛复斋陆先生卒享年八十有五乃丁亥二月壬寅合于游仙乡其夫人张氏之茔先生讳从龙字子云复斋其自号甫里先生世居呉郡其裔孙黻当嘉祐间以校书郎来丞邑因家焉曾祖兑祖渊父舆皆不仕先生二嵗而孤稍长务学精专虽字画亦不苟性亮直不能容人之过士友严惮乡隣亦有所畏而不为嵗癸夘贡于乡继是五上春官上奉廷对皆不偶曰命也可奈何由是忘情私禄自放于山巅水涯今天子龙飞贵徳尚齿先生遂以累举恩与其子坦之同授信州文学乡里荣之次子渐之蚤世孙中行习进士业铭曰
　　游仙之乡郁郁佳城咨尔后来想见仪刑皓首厐眉商山之侣诗酒平生甫里之云仍
　　故分宜知县于奉议墓志铭
　　于氏姬姓之别至汉丞相定国始大代为东海着姓其居毘陵者自盱眙徙盱眙地近东海岂定国之裔欤余蚤游场屋闻毗陵之于兄弟践世科有以经学魁南省者恨不得从之游今老矣而里中修职郎前嘉兴府海盐场支盐官张君楩顾俾余铭其妇翁分宜大夫之墓问其族于氏则向之有声场屋者皆其伯仲也余其何辞君讳瑨字伯玉曾祖溥故左朝奉郎汝州司录累赠金紫光禄大夫妣黄氏广陵郡夫人祖霆故朝议大夫知汉州爵文安县开国男累赠金紫光禄大夫妣王氏太原郡夫人父仿故朝奉大夫通判鄂州母徐氏宜人君以父仕授平江府昆山尉信阳军司理连丁大艰再授光州定城尉为武安光山军节推用荐者改秩授奉议郎赐绯衣银鱼知袁州分宜县以寳庆丙戌五月壬午卒享年五十有九娶徐氏三子楙杲格皆好学二女张君楩其长婿次适承议郎通判建宁府张君存存后君四月卒楙等将以来年二月五日君武进县懐徳乡蒋渡之原前期介张君以请余虽企慕君家儒学之盛愿得以鄙文自托于不朽然实未详君行治张君为余言君赋性寛平临事耿介内行甚饬久要不忘其尉定城也以选摄郡博士者三年士服其教秩满借畱者众郡上其事有防中书籍记其在长沙也幕府事殷剖析如流见谓拨烦吏浮光并邉防北兵入协力城守敌去而仕者无固志君独迟留者四载分宜始至积负余二万缗君不以趣办为能首以寛民力为请至不胜期防之迫以俸代输夫博士兼官非学不能中书籍记幕府专决非才不可事不辞难之谓义敛不及民之谓仁张君之言信也君其庶乎铭曰
　　尉以发擿为功而教以善之令以趣办为能而寛以便之诗书之言庶其践之告后千载尚想见之


　　漫塘集巻二十九
　　钦定四库全书
　　漫塘集巻三十　　　　　　宋　刘宰　撰志铭
　　巫伯正墓志铭
　　嵗嘉定己卯余与二三友谒季子祠前一夕舣舟延陵有儒衣冠篝灯出迎者视其谒巫姓问其族曰句容之青山问其业曰掌镇之防酤有年矣余疑焉夫防酤之事急之则怨缓之则弛官有难之况私乎三家之市犹难之况古千室之邑乎翌日往谒见其内外应酧甚整且暇问之镇人自君之来凡吉防之防未尝绳其私亦未尝强其所不欲日与人相安于无事而课入有经亦不至甚窘迫余闻之愈疑君其市隐者欤既归而其子谦亨来见从而问焉又知君尽礼以事其亲竭力以教其子闵仲父之客死躬致其防且恤其家念诸弟之同气躬任其劳不私其有益知所以能信服其市人非茍然者嵗丙戌八月晦谦亨忽以书来言吾父以七月癸酉弃诸孤得年甫六十有三今将以九月壬申于赵干实先祖茔次君幸知吾父宜哀矜而赐之铭铭非余能然余病防酤之为人害久矣若君者余固喜称乐道之故为之书君讳大方字伯正绍兴枢臣之从孙祖葵父悊俱不仕娶张氏再胡氏皆先卒二子谦亨待补太学生泰亨二女任昉太学进士费熈朝其壻铭曰纷乎其来而能应泊乎其中而无竞君子人欤呜呼伯正故澹轩先生艾公及其妻李氏墓志铭
　　嘉定初元六月庚辰京口乡先生澹轩艾公卒享年五十有六七月庚申丹徒县崇徳乡查泽之原后十有九年当寳庆丙戌九月庚申其夫人李氏亦卒享年六十有九以十月丁酉合塟先生开门授徒垂三十年熏然其和粲然其文见者知其全徳君子故父兄勉其子弟子弟请于父兄来学者肩摩袂属既户外屦满无所容席则择其已成立者时其课程使归而求之尝谓习能移人学者尤贵相观而善故凡所进教必其质美才良否则虽情之亲币之重必谢遣故游其门者多俊秀二十年来乡之名荐书取科第者非其门人则其壻若子又否则其肺腑之亲其教益明其道益尊其诸子与其门人犹惧方来之无穷师友之渊源或紊无以发潜徳之光照临艾氏乃因夫人之葬枚述所闻授简于某俾彚次之谨按艾氏魏晋以前皆齐大夫艾孔之后至后魏改俟斤去斤三氏皆曰艾而族始分先生裔出頴昌曾祖衮故供备库副使骑都尉武功县开国男祖均故从义郎父钦文十嵗陷北得间南归遇其母于京口遂奠居业医以养有以疾请不以丰约异视不以寒暑惮行绍兴辛巳我师御敌而还遇疫郡督医就视率具文以应惟公究心所疗皆愈嵗当大疫视证惟香苏饮为宜而病者多莫能家至则置锜釡煮药于庭来者饮之或恣所酌取人以全活公平生隂徳甚多惟举此二事语人曰吾子孙防有兴者先生丙午壬子再举于乡公犹及见之先生讳谦字益之明敏过人孝友天至初从小学师丰公旦叹其頴悟曰不可以吾故妨汝之进即介以从故泰兴大夫杜公士英杜时与故呉兴郡博士陈公珙金陵郡博士田公晓浙东部从事葛公师心皆以乡先生为后进师四公每相与评门人无出先生右田公唱第中都委摄领诸生归视所习业怅非所及陈葛皆遣子从之葛之子文昌遂以癸未嵗擢第蚤嵗兄弟以乃翁日入之裕用颇不节先生自买书外一毫不妄费知乃翁欲其力学以立门户昼夜服勤隆暑亦笼灯露坐里闾嗟异亲亡以家务自任者十五年中外无间言兄弟有女无以嫁亦有以嫁而失所托者皆一力经理不异已出入乡校以讲说为职每朔旦横经堂上听者于其句读抑扬之间已得大意及其敷述辞畅而义明守贰以下无不耳受心悦为正录谓学校纪纲皆已自出小有不谨则上下玩视纪纲乱矣故动必以正旧或以教飬公法济己私先生饬门人非自能文不得食公廪诸子虽累试优不得列职掌郡博士小不合即弃去后虽巽谢终不屈以其所己为遡其所未为以其施于庠序者逆其施之朝廷其所着见可胜量哉可胜量哉初先生长女及笄求者多富室大家先生靳不与顾以与学子髙君炎髙戊辰春及先生无恙时擢第以归今官承直郎新宁国府府学教授志以所学见之行事乡里服其知人李夫人南唐之裔父彦故赠承事郎兄绅登辛丑进士第终通直郎弟纶登丙戌进士第今官迪功郎新无为军无为县尉夫人孝以事舅姑和以处娣姒顺以事其夫严以教其子先生嗜书夜过半未即寝夫人不敢寝常视膳服之宜而敬进之先生没夫人犹夜课诸子读书不少懈用能成其子庆洪庆逺皆三与乡举庆长与其舅李纶偕为丙戌进士子谢母慈弟徳娣教乡人荣之庆增更名汋壬午举首庆善与季女适孙氏者前卒孙长曰桂孙次未名先生嵗晩理学明世念薄名所居曰澹轩集所为文曰澹轩类藁三十巻手编易学理窟一巻治古事类二十五巻古文业珍五十巻皆藏于家自释氏之徒入中国与老氏之徒相比诳惑愚民至谓丧祭非我不可庆洪等曰我儒家也乡人于我乎观礼吾何敢戾所学以辱吾亲李纶髙炎賛之故尽屏俗尚来速铭铭曰
　　紫金西峙京岘东环鲲化搏二十年间维子维壻维我髙第中权后劲有来方锐于乎先生身屯道亨我尝言之彼作而行查泽之源葱葱佳气同我伉俪祔于祖祢其心孔夷其居孔安铭以昭之千古不刓
　　故通判滁州朝散钟大夫墓志铭
　　朝散大夫新通判隆兴军府事钟君谓其友漫塘刘某曰吾先君子笃行称于乡防能闻于时学问词章知于前辈没之嵗故国子祭酒李公祥幸无恙犹及详行治于编自尔以来三十年乡之故老雕谢当世名人之知吾先君子者亦益落而墓未有铭将无以表诸幽子虽生晩犹及登吾先君子之门微子尚谁属某于隆兴少长有分义不应却而滁州令徳李公言足以征也故为序而铭之惟钟氏同姓而异出其一钟仪之先仕楚以所食邑为氏其二楚将钟离昧次子接居颍川长社别其族为钟氏繇即其后繇弟演孙雅过江为晋侍郎则建邺钟氏当本此而公之先自建邺之桐井徙焉公讳将之字仲山曾祖顺祖父某皆隠父久累赠奉直大夫喜教子绍兴十八年公以乡举与兄由太学皆试礼部公独擢第授楚州淮隂尉改盱眙军教授军当南北之冲时方议和中贵人賔饯使客郡将常率僚属迎公不往曰我与彼不相及也闻者多其得体地并边学徒不至公训迪有方内郡学者争趋之秩满调泰州教授当辛巳壬午敌退而守用武人学废不治亟请于部使者一新之再嵗以京秩荐者八人俄丁外艰服阕咸谓盍茍就见次满考以应铨格公笑曰淹速有度固可以人力计耶再调常州教授迟次者七年常故多士而校官失职善士以入学为耻公取之以文厉之以行而惩其不率者未几士习一变学田占于巨室累政不敢问公极力归之选部计考更秩合觧印去郡守杨公万里奏留之代还周益公知正咨其贤俾免作邑监左藏库盖将用矣公安于平进且志在及民即退就部注知和州歴阳县平易近民民懐其徳屯田与民田相错官军怙强失和公常持其平先是上屯田之籍于朝顷五百军校利广占诿数不足前令惧罪则括民田之赢以益之民田久耕为力易易屯兵便之则责偿无己公力疏其实于当路谓淮田有赢岂惟歴阳且久耕而骤夺之今有死不能为也事以是止通判滁州值嵗不稔与守协谋先事而备民用不饥旁郡有囚久系公奉檄一问得其寃破械出之闻者骇愕已而正囚果获钟氏世家丹阳练塘上平波百顷缭以长堤堤下渌水循渠髙林障日疎篱矮屋参差于朝霏暮霭间者公之故居而松菊丛然者公归自滁所手植也盖将老矣而太夫人在堂勉之仕不得已造朝遇疾而归道卒实庆元丙辰四月乙卯享年七十积官至朝散大夫累赠宣奉大夫公孝友天至恬静自将奉直之丧凡槖中金悉以为太夫人奉夫人公继母严事如实生已嵗租委诸弟未尝计盈亏官海陵时携季弟宜之行教之力遂擢淳熈二年进士第歴官几四十年而后更秩中间徯次之年居什之八既更秩犹须校官秩满盖其中泊然不以仕止久速累其心而自视欿然又有不可及者在毗陵以郡首杨公万里老于文墨凡所论著必求正焉故文益工在滁阳郡守石公宗昭常从吕太史朱侍讲游析理精甚石虽以父行视公公不以齿自负相与讲切至穷日夜故理益明娶李氏即祭酒之族生一男一女男也女嫁进士诸葛松继室以先夫人之妹生一女继室于诸葛氏初以公恩出仕后擢庆元二年进士第假守濠梁严饬武备敌至辄却濠人至今思之孙男某从事郎新监平江府大军仓某将仕郎女嫁某人没后十阅月奉治命公于夀安乡下邳村祥子冈之原后三十年始为之铭铭曰
　　仕优而学学优而仕如水有源源深流驶世衰道微学非为己假涂诗书借口仁义幸而得之如蝉委蜕伟哉滁州惟学之嗜早嵗决科欿然自视杨氏之博石氏之粹生乎吾前吾知敬事生乎吾后尚徳非齿理析其微事求其是俛焉孜孜不知老至是训是行以启来裔夀安之乡下邳之原过者式之君子之阡
　　王进士墓志铭
　　进士姓王名士朋字致逺金坛人父显道以医闻士朋少为士为医为贾既自力以成其家而终于为士其志也生之年淳熈丁酉乃嘉定己卯二月戊午以病卒于是双亲老矣子仲季犹防祖孙间不胜哀然视其家栋宇聿新田园略具仰有养俯有育则士朋死犹不死也庸何哀先墓在县东岳庄长子锜奉大父命以其年七月己酉袝漫塘叟为之铭铭曰
　　亲丧良子子失慈亲书幽诏来勒此坚珉
　　故知潮州侍左林郎中墓志铭
　　绍兴癸丑故相忠定赵公以吏部侍郎知贡举将出院矣防检试巻官彭公年偶得落巻竒之以示忠定忠定读不释手至防巻以刚健中正为君徳至论汉桓灵事以寛恩特贷于貂珰峻法独施于善类为君徳不立之过忠定拊巻曰场屋有人焉即命更考而前考官御史也莫之敢擢忠定即手披其巻擢置前列既掲榜视姓名君也盖忠定帅闽时既闻之矣故益以得君文为喜士亦以先覩为快御史滋不平即上章劾忠定黄公艾时在后省复以御史为不公缴奏之故以进士起家而一朝名动朝廷未有若君者而党论亦自是起君讳复之字几叟一字亦顔其先大梁人南渡家闽曾祖茂祖龢皆不仕父椿赠宣义郎君少嗜学所从游必严师友试乡校及国学多占上游廷对擢第七调筠州教授丁内艰服除仍注前阙筠之学廪薄君为请系官之田且输其直千缗得之养士倍常时更创大成殿讲堂闳敞髙明率过其旧县庠在学之后别为一区君合而一之辟其中祠先贤而厘其旁为四斋以处它郡之来学者戊午秋校文庐陵时党论已炽士大夫颇有陷者君以民心士心天心发防其中及列圣之事云有田有赋曷尝不取诸民有身有庸曷尝不役诸民而爱养之恩备形恻怛臣下之不协于极岂无汤沐而栉治之瞑而鍼砭之而拭洗濯且无终弃夫昭昭之鍳不可以矫饰欺也亿兆之心不可以小惠结也士大夫之心不可以爵禄防也读者为之悚栗寻有防索考官名进御为君危之君曰吾言无愧庸何伤未几又有传时相欲处以掌故者人为君喜且劝通书君笑曰吾向固不敢辞其祸今安敢幸其福秩满授潭州教授士不堪前政之弊迎君车诵言请尽黜职掌而试诸生以补其阙君告之以师生有分少长有仪那得尔既噤不得施则请于府府下其事君曰吾宁不为长沙官不可壊长沙之俗置不问徐以公论定去留人无间言昔南轩张公寓居长沙朱文公亦来游相与以义理之学训诸生微言犹在君益推明之暇则相与命舟浮湘过岳麓书院遡朱张之风想浴沂咏归之乐士习为之一变甲子秋边衅开君校文于衡又防诸生曰自艺祖庚申至哲祖庚辰一百四十一年一时忧国之臣以为太平日久犹安乐之人年过百嵗当兢兢爱防自尔迄今又一百一十载矣可不思所以培固之乎自熈宁大臣误投不当用之剂亦凛凛矣幸而元祐九年之治药伤补败故事势已摇而复定绍圣诸臣复出而震动之病状虽同于前事而体力异矣况在今日繄欲惩艾既往若何而可盖以权臣轻用人言动摇国势之故初君在筠张公孝伯实帅本道既君来潭而张位枢府君知其人颇以调防时事自任凡再贻书于张其一谓今之患近不在民逺不在边物情未安特在士大夫议论之间士大夫平日之所讲明亦各有义矣义在人心如权度一毫不可欺合于义为是否则为非是是非非于党何有方道学盛行其间诡僻迂怪往往有之天下之人亦曷尝尽以为是哉一旦反之而根排痛诋亦岂无过当而未厌人心者惟权是非之柄公是公非而不使私恩私怨参乎其间则党论息人心安矣其二谓周礼六官之长以宰名官传者谓剂其清浊和其刚柔而纳之中和曰宰某窃有感焉夫五气之运参差不齐其人之禀赋不能无刚柔清浊之异为人物之宗主者当裁而正之均而节之使不至于偏胜夫特立之操百年扶之而不足卑柔之俗一日成之而有余一二十年来人才英特之气不振甚矣振而起之纳之中和而收之以为用独无望于今日乎张公识其意一时消平党论激昻人物之功为多开禧丁卯天子更化召用故老君时在部以选为省闱防检试巻官寻差主管户部架阁文字朝廷典章文物于故府有稽焉而主者无留心栋宇日壊君葺新之满考除国子正改宣教郎嘉定己巳夏旱诏求言君言君徳犹有万一之阙非英断乎兵戈何事也髙庙艰难三十年欲静而不得静孝庙积累二十七年欲动而不得动权臣轻动于一朝陛下唯唯从之往事已矣自今脱复有误陛下之听者何可不察社稷不堪再误生灵不堪再扰天幸亦不可常得也时景宪方择妃则举元祐范太师之言以为鉴边帅有未驯则举唐末不能制河北之事以为戒皆人所难言寻当面对复以君徳刚健中正进说而以巽懦不立为非刚始勤终怠为非健是非不明邪正不判为非中正天顔若为之动越三日迁司农寺主簿视事之始殿卒有哗者盖仓吏受给之不谨主帅纪律之不严其来久矣君曰是当先治其在我者即竟吏之罪帅亦内媿取哗者悉惩之而旧习浸革迁太府寺丞外府总货财之出入冗最百司人谓君学省之望宜不屑此君尽职不懈明年将差省试官君以嫌辞执政语君往年以君考试举人皆相贺君何可辞遂为参详官迁太常丞容台典礼自出时卿少虚位君实专之郑侠法未应諡君为之请以旌直谅牛羊司职非所君治其罪以戒不共未几面对援诗书所陈乞用常人吉士时颇有以倾覆售者故君言及之明年权少卿朝陵回仍以丞兼侍左郎中左铨剧曹郎官日不暇给君思有以革之旬日出令戒暗展判成之日稽隠漏已出之阙避亲改注委之本贯保明批书疎漏责之外台检察其末饬士大夫各守礼逊毋相攻讦若然当予亦夺俄有犯者君并夺之选曹为清磨勘转奉议郎居无何丐外差知潮州先是风为灾濒海民多荡析君至即户给钱米振赡之海濵创见咸相率祠神祈福以报严保甲之防而盗者息惩宗姓之横而居者宁征商额重君裁之而行旅愿出于涂吏下乡扰民君申禁之而农者愿耕于野零米埸郡计所仰廖公徳明为帅减米直之半嵗失万余缗廖公去而州县凡所罢行皆复君独不可既纲理畧定拟上便民五事如漏舶之害于民强盗刺配二广之害于官逃产避役之害于下户皆时所急奏未上防君以疾卒于州治之正寝时实嘉定癸酉四月十有二日享年六十三娶呉氏封孺人男梦庚浙漕进士三女朝奉郎新通判全州李宁之浙漕进士李发先文林郎曹南老其壻孙男女四人初余婚于嘉兴陶氏君实馆其家一见如旧识余时年少气锐视天下事若无足为君徐折以一言辄惘然自失由是得师焉梦庚既以君卒之明年襄大事于鼓山之麓后十有五年始介君门人国子进士李云龙以书来速铭防余多故未暇而李君请不已其笃于师友之义如此余可忘师友之义乎铭曰
　　唐世党祸昉于科举意向一分恩怨尔汝癸丑之事盖亦近之潮州逺询近规栉治鍼砭卒以全护列圣相承盍求其故根排痛诋未厌人心是是非非盍慎于今势方动摇宜镇之静俗堕卑柔宜矫之正党论以平善类以宁允矣潮州言明且清朝行风采海邦惠利有门施于君为细世方颙颙君车不东鼔山之阡过者必恭
　　故知麻城县翟承事墓志铭
　　君讳起宗字元振其先自济徙润居金坛曾祖祖某父某皆不仕君年十八举进士以累举恩对防入官主黄州麻城簿先是北兵深入道麻城井邑煨烬簿久阙员君独勇往值敌复入率民保聚山谷奉檄饷给援军公私頼之以选摄令兼义武民兵军正通商惠工而止旅宻赏能罚惰而武备脩以功辟真令请通理三考解罢有防因任不懈益防自官寺以及坊市皆创立逾旧既庶既富乃建庠序乃崇先贤之祀而礼教兴焉揆路知之秩满将骤用乃寳庆丙戌十月七日不疾而卒享年五十七娶蔡氏继赵氏男大任女三人二未行其弟兴宗绍宗以明年五月己未奉君丧归县北五里北渚先茔之右铭曰
　　用非所习而习行不期止而止英灵炯然体魄降此
　　茅进武墓志铭
　　邢茅胙祭皆周公后而茅为显姓曰焦曰容为秦汉闻人其学道句曲山者世以为僊盖儒者所不道君讳拱字国老世家润之金坛句曲山升润接境岂僊家之苖裔欤祖襄勤俭起家父守全以慷慨受时贵知入官仅一监常之湖防镇遂不复仕官止忠翊郎君早游京都有导之入省为中书门下守当官者意有所不乐即弃去寻补进武副尉曰是免为白丁矣因还乡里一意养亲忠翊既殁家产析为四又以四之一为三而仅得其一向之良田美宅皆非已分君泊然不以介意既而诸父与兄之子若弟得之而不能保皆轻弃贱售君念父祖之艰难言及辄泣数行下因昼夜自力虽饥寒不顾曽未几时复反六七人以为难因别墅为宅环植花菓带以疎篁稍营土木为台榭时从亲友徜徉或遇林稍脱实叶底飞香时鸟虫有槩于心即坐胡床命歌者进酒轩髯以笑以是自乐终其身既生理有裕常厚为之礼以延师既二子长立则又以教诸孙故仲子嵒长孙一鸣皆尝上名太学嵒代君统乡兵能训齐其人乡党称之后补将仕郎余皆业进士嵗丁亥七月得疾不治曰人稀七十吾既八十有一矣亦又何求以是月四日卒娶许氏故湖南提刑之孙与二子焕嵒及二女皆前卒惟适张氏刘氏二女在孙用徳用虎一飞与一鸣为四曾孙男女各一以其年十有二月癸丑所居伏塘北原许氏弟大举乡长者也叙君之事求铭某不得辞铭曰
　　勤以复之世业不坠谁无父祖我则不愧礼以延师而勉之学谁无子孙我则不怍十畆之园花竹回环八十余年乐此余闲伏塘之原死生同里百世之下犹应登此
　　李氏墓志铭
　　庆元己未堂兄徳勤以女归徐氏子椿椿早孤而贫余疑焉以问先兄曰是非汝所知吾闻其母盛年寡居力贫守义仰以奉其姑俯以育其子族党无间言此世所难宜有令子以荅其意余退而询其母谁氏则唐李氏大郑王之后家藏唐诰命率与史所书世系合代有显人淳熈中式博学宏词科为天下第二即其从兄余以是知其家法有自先兄没余二十年椿与其弟自彊颇以孝友闻于乡椿尤能泰然自处不以贫故戚其亲方椿自彊之防伯叔尚无恙皆意气凛凛而椿自彊独孤弱见者怜之伯叔既没其子皆不能自保其居卒全而有之者椿兄弟也可不谓能与余以是服吾兄之先见且知非此母不能成其子寳庆丁亥母于是年七十有八矣而视听不衰间犹能纫缝以率诸妇一日忽呼子妇诸孙执手语别未几而逝实六月中澣时方盛暑凄然如秋人目为异夫讳汝士亦乡善士其卒在淳熈壬寅女一人今适李子祥孙四人康伯通伯安伯文伯孙女二人长归母氏之族曰景祚防未行用其年十有一月丁酉地曰游塘在所居金坛县东五里盖合云椿自彊来乞铭余因为书所闻于先兄者如此铭曰年盛而寡子防家贫矢死靡他贤哉若人游塘之原故敛克合子孙其昌展也如荅
　　故安人陶氏墓志铭
　　绍定戊子秋九月乙未故两浙转运司进士廸功郎临安府临安县尉呉江叶府君之妻安人陶氏卒其孤成忠郎观与其弟茵若卜以来年正月丁酉奉其柩合葬于长兴县惟新乡府君之兆前葬状安人之行函书泣授使者致之于某曰吾母故家嘉兴之栁泽祖文干保义郎父逢忠训郎兄洪与其同祖兄大章大甄皆由舍选擢上第即授郡博士其他亦多名荐书入太学号浙右儒家吾母生于乾道己丑既笄而归我先君越二十有九年当嘉定丁丑先君即世子五人女嫁庚辰进士儒林郎严州録事参军张琥吾兄弟之不肖丧吾先君且一周星所以能不失其身不坠其家者惟吾母是仰吾兄弟方日夜相勉期收场屋尺寸之效以慰吾母而吾母逝矣天地有穷此哀无穷惟勒铭幽扄足以昭不朽而揆之法铭不下五品稽之古铭不及妇人观等不胜罔极之情用敢忘其分之僣抆血修辞布之下执事或畧其僣冒援近比而赐之铭则吾母虽死犹不死君之惠也惟君图之某前妇即安人堂妹居相比年相若情若同生某之初尉江宁府君与安人亲饮饯之分不为不厚吾妇亡恙时能言安人之在家也孝于亲友于诸姊诸妹逸而能勤丰而能约女道之得也其既归叶氏也移其所以事亲者事其姑而姑恱移其所以友其娣若妹者友娣姒而姊姒睦事夫得警戒之道御下识寛猛之宜妇道之得也今又知府君之既没也安人以身之所以自律者律其家而家以昌以夫之所以垂训者训其子而子以成以昔之所以奉其姑者奉祭祀而祀事肃母道之得也至于闵嵗之不易振廪以食饥捐药以起疾给槥椟以敛死者所及且万人则其髙谊盖有烈丈夫所不能为者铭其何辞府君讳时可字行之其世系之逺徳履之粹既有铭之者矣故不书安人封不系其夫晚遇恩也铭曰
　　徳之备家之肥阶庭青紫俨煇铜山之原吉兮
　　故王武徳墓志铭
　　君讳元实字辉之常之宜兴人曾祖某祖某父某世以儒为业君兄弟四人而举于乡者二君独患近世文武太分儒者不复知兵故俛而入右庠升外舍擢淳熈丁未甲科人谓君起家寒素宜从军以求见禄君谓吾岂屑为温饱计者即退受安丰军霍丘尉县当穷边与敌相望君控搤得要廵徼有常边陲晏然前后守将皆上其迹于朝秩满调澧州石门令兴废补弊亦既有绪以新制罢防故人尹京辟监桃源酒库实资幕画之助再调武冈军绥宁令县居溪洞之冲民獠杂居小不慊辄起相残君谓喜鬬轻生夷獠之常然亦人耳宁悻然不可告语每兵刃欲接必亲造其垒以理谕之故比年无事夷獠感徳至率七洞丁经本郡及部使者丐君留郡及使者皆上其事禁从亦有以甄擢请者防以外艰去服阕朝论以君昨宰绥宁威信行于蛮徼拟知南安军君以资浅力辞命格不下连任江陵府镇江府都统司计议官在江陵当蕲黄扰攘从主帅出入襄樊禆賛非一在镇江当徙军盱眙往来区画主帅受成焉最后欲移屯承楚君谓宜以覆车为戒与帅异意辞归京口未几果败人服其先见秩满丐闲差主管建昌军仙都观绍定元年七月十有七日卒于家遗言惟戒子孙以不可不学享年七十有二官自承节郎累转终武徳郎配张氏子曰燧承君遗泽次曰炜前君十有三年卒曰后君四十有九日而亡女孙二人尚防燧将以来年正月十有九日葬君县之山亭乡上潘墅祖茔之东介其舅溧阳丞张君汝永来谒铭予与君无一日雅而张君予畏友也计其言曰信故谨而书之而系以铭铭曰士竞于文君矫其偏理民将畧式究其全士竞于得君安之义岂其皇皇如贾趋利再临边县拊之以仁民獠翕然和气如春幕府重游有言必公从也为是舍也为凶视邦选侯论功孰多而取之亷师言谓何潘墅之原卜云其吉诒尔后来斯言之质
　　故孺人项氏墓志铭
　　防学壮行士之所难矧伊女子若项氏孺人其学而能行之者与项氏唐诗人斯之裔由江东徙台又一再迁今为黄岩人曾大父某大父某父某故迪功郎孺人讳某字某禀姿淑慧女工不待教而能六嵗从句读师授内则女诫列女传及韩栁欧苏诸诗文歴耳辄成诵稍成深居无事取司马公资治通鉴阅之世治忽人贤不肖必要其归故其阅理明持身谨既笄选所宜归得今武进大夫承议郎赐绯鱼袋陈公说之字以道大夫台望族其祖献肃公讳某位谏官着直节父寳谟阁待制某治剧为能臣孺人起寒素归大家率礼而行入门而阖族赏叹大夫前室童氏二男一女皆长孺人既至以婚嫁为己任奁中物多以畀其女事舅姑尽孝敬其有不安节即不释冠带不御脂泽药饵必手进寳制与信国留夫人甚爱之嵗在庚辰寳制尹京有以迪功疾谂孺人席不安食不甘亟请得归宁未几信国讣至而迪功亦即世孺人号恸几絶者数四后二年寳制奉祠归又明年属疾孺人曰曩以吾父故不得终养吾姑抱终天之戚今吾舅疾可委之它人乎左右奉侍维谨寳制疾革指孺人言曰久疾人所厌而汝逾格于今见汝之贤矣孺人惟泣谢不敏及易箦诸子荒迷凡附于身者必诚必信孺人实任之居丧终三载不茹荤既父母舅姑俱无铭其室曰止斋日诵释氏书及阅传灯録遇防意处辄抄録成编或加防记或成偈颂而语大夫曰释氏捐亲戚外死生非经世之道吾妇人无外事且年垂四十自度已非繁华时欲渐逺世纷因游心焉君不应尔故虽冲澹自居而警戒相成之道不废大夫再登名天府当试礼部以军政之蹙难之孺人曰夫践世科开逺图在此行也可不勉乎退食辄相怂惥凡砚席之间所以相其勤而禆其所不及者靡不力寻以郡将命辍行大夫郁不乐孺人又曰屈伸有时庸何伤比年郡以逋负为名而肆虐征以隐寄为名而资胁取武进附邑程督尤严大夫深知不可而重于立异孺人曰君为民父母可使赤子匍匐入井乎大夫感其言遇事必争争虽不必胜而视不争者终愈故邑人徳之孺人以寳庆覃恩始封绍定己丑六月甲寅以疾卒于县舍享年三十有七子梦蟾与前室子梦庚梦龄为三孺人视之如一梦庚官从事郎女嫁从事郎处州松阳丞韩淳大夫将以某月日归葬孺人于临海县兴国乡后溪之原前属孺人弟诜防书来言曰吾妇事父母舅姑以孝事夫以顺拊诸子以慈待妾媵以恕十有七年之间上下无间言某不胜悼亡之情而縻于官守不得去君家隣邑凡吾之不得罪于邑人君实知之以吾之辱知而赐吾妇以铭吾妇死犹不死也某以君之能徳其邑人且以诜能诗不愧其先又逺来之意不可孤也故不复以鄙陋辞铭曰
　　学于儒以谨厥身学于释以反其眞秩乎其笃于彛伦湛乎其逺于世纷而年不登四十嗟嗟乎若人
　　故汤氏宜人墓志铭
　　今尚书度支郎中赵君必愿之妻宜人汤氏金坛人曾祖鹏举皇任资政殿学士大中大夫赠宣奉大夫諡敏肃妣蔡氏济阳郡夫人祖廷直皇任通直郎赠金紫光禄大夫妣髙氏通义郡夫人继刘氏和政郡夫人考邦彦皇任宣教郎左司谏兼侍讲妣龚氏继邓氏宜人防孤事母孝母疾久不愈至验之矢溲以测其证之退否刲股刲肝以济其药力之所不及此虽非礼典所尚而人情所难宜人然行之故天意随感母夫人疾亦随愈人尤喜称而乐道之至有诵其事于朝行间者时度支之父华文实官奏邸闻而慨然曰为女如此则其为妇可知即介同列为媒愿得以为度支妇宜人之归赵氏实昉于此华文之先公汝愚皇任右丞相实以元老翼我宁庙格于皇天勲在社稷泽流后裔华文丞相之冢嗣度支又华文之冢嗣也宜人既归赵氏当度支贤业之方昌荣涂之日辟怅舅姑与已父母之不及见常欷歔流涕平居顺以事其夫而有善相勉有过相规未尝有隠而不言俭以持其家而亲党之间有急必赒有阙必补未尝有谒而不获初宜人之至度支有弟有妹年皆在防宜人实以抚育教养为己任迨长而婚对得名阀则喜而为倾装囊无所计其勇于为义有始有卒盖烈丈夫所难至于整饬内外似过于严而常周知其疾苦故女御之已去者或犹眷于复归其得人心可知宜人以淳熈壬寅年五月戊戌生以端平丙申年四月乙未得疾卒以是年八月壬辰葬于饶州余干县福应乡雕峯之原祔先茔也男二人女三人次男良忞承务郎余并夭铭曰
　　事亲必孝我为其难家道贵严我谨其闲夫夫妇妇二十有七年而如一日卑卑尊尊二千有余指而无间言呜呼宜人维徳之全余干之山土厚水深铭以昭之百世犹今

　　漫塘集卷三十
　　钦定四库全书
　　漫塘集巻三十一　　　　　宋　刘宰　撰墓志铭
　　故赵训武墓志铭
　　光皇帝嗣位之元年若稽旧典诏凡属籍之未命者皆得羣试有司第其能以闻于是礼部上太宗皇帝九世孙崇悉第一时君弟崇怘以胄监举到省亦奏名第一兄弟当天子龙飞之初皆冠其科当世荣之先是君所居丹阳之练湖潦水去来不时素不植莲是嵗华叶纷敷四望周匝父老懽呼以为惟邑人王公存为左丞翟公汝文参大政之嵗与是嵗为三盖大造神化不数如此而君兄弟当之夫岂茍然哉君字寿伯曾祖不争故武翼郎祖善泗故赠中奉大夫父汝永故朝议大夫赠宣奉大夫君孝友根于天性勤俭诚慤得之自然防失母慈事继如事适长当家务爱诸弟如爱已衣不取华靡食不贵精凿行先于言故言之出也不浮于实虑先于事故事之成也不愆于素方宣奉从官四方君之诸弟尚防而家之生理未裕外无賔客可当文墨之委内无它子弟可任米盐之责事之精粗细大丛于一身君昼则恪恭子职夜则服勤灯火故宣奉闵其劳而咨其贤宣奉自守彬阳归恬于家食且值嵗歉惟君量入为出故能以约为丰祠官得禄弗以自封宣奉怪问之曰而独无妇子之私乎君曰禄固所以为养也女长助嫁得田隠而弗取兄弟既析居乃见之惊曰此吾先君手泽也讵可违乎君曰分固不可求多也奉祠一再法应亲民终老不屑宣奉谢事得泽兄弟义逊以属季弟吏部谓君居长法应更选固辞不受利名人所竞而君之事如此其贤于人逺矣娶刘氏封孺人子必灋擢某年进士第今淮南计度转运司主管帐司女长适诸葛鉴再适贡士范燮次适阳祖徳季适诸葛砥孙男良鏸初帐计为仪真法曹奉亲以行将代而计使辟书下帐计丐留君曰士为知己者用汝留固宜吾归守坟墓耳且吾乡所以留虑汝之食焉而怠其事也汝既悉吾意矣吾留奚为惟是遇事贵察而过则苛驭下贵严而过则暴汝宜戒之惟公足以服人惟亷足以律人而行之者恕也汝宜勉之吾言尽于此矣遂行帐计不慊于心旋捧檄以归君怒之曰汝委身入仕属当边遽未宁之时可顾家乎帐计惧不敢留曽未数日而疾作戒家人以薄塟且曰吾之生也既不以爵禄为荣其死也不可以冠裳为累言讫而逝可谓能终其志也已实绍定改元六月三日享年六十有五官终训武郎塟用卒之明年八月壬子地实永济乡彭泉村之天井冈帐计以余举进士与君兄弟为同年故来速铭铭曰
　　发休祥兮地灵际嘉防兮千龄云山兮卧游【君中年即不良于行】竟老兮祠庭家之理兮官治本之丰兮末宁足计彭泉之原兮佳只万家其旁兮孔迩
　　故知安吉县赵奉议墓志铭
　　绍定己丑七月辛卯奉议郎新知安吉县事赵君卒婣党相与吊于家曰继自今无有一念亲亲可以缓急告如君者矣士友相与吊于庭曰继自今无有敬贤乐善一饮啄必与士共如君者矣里之父老相与吊于门曰继自今谁能恤里之饥如君者其秀民良子弟相与吊于学曰谁能禆教养之事如君者盖比年籴贵君常下其估以惠比邻嘉定甲申嵗大饥有饭饥者事半而力不赡君实续之士失其养君捐良田十五畆以助士不知教君与乡之先达日程其能以厉之故人心之感如此昔者文伯之防内人皆行哭失声而朋友诸臣未有出涕者敬姜以是不哭若君者亦足慰其母之心矣君讳若珪字玉父宣皇帝之裔故朝请大夫试司农卿兼权工部侍郎讳时侃之子朝议大夫祥符县开国男赠大中大夫讳亮夫之孙左朝奉大夫知南外宗正事赠大中大夫讳彦怐之曽孙未冠举胄监寻以父任调隆兴府司户参军侍郎尹京辟主管浙西安抚司书冩机宜文字再举擢上第侍郎去剧任改监庆元府三石桥酒库秩满授严州夀昌县令未上丁侍郎忧服阕辟监庆元府穿山碶盐埸以举者及格班见改秩得邑阙至而卒享年四十有三娶张氏故佥书枢宻院事釡之孙前通判湖州宗涛之女二子长嗣永次始生而君病未名君人物秀整如画才识明敏过人孝友天至在易干父之蛊与干母之蛊异君两得之居侍郎防笑不见齿衰不去身足不及戸外治家舍极其宏壮既除防每朔望必犇走泣祭墓下虽祁寒暑雨不懈母令人汤氏故知枢宻院事鹏举之孙知常州武进县国彦之女性严不可测君弥缝周宻常有以顺适其心弟若琚官它州有可为助者不遗力秩满常数其归有以归迅告辄喜不胜内幙优闲得结交当世士侍郎治剧而能左右周旋不失四方士大夫之心者君之助为多穿山场创于嘉定初规模陋君且去矣尽撤而新之条上事宜十数使者颁下诸场以为永式仍与连帅上其功既得邑而归自以平生及民者少益究田里利病手其书一编曰桃州防编安吉即古桃州凡已事之得失咸在焉君悉攷论掌故欲俟下车酌其宜罢行之甫受迓而疾作故凡识君者皆哀之不独婣旧乡党之情而已君有别业曰桂墅在所居金坛县之东南五里轩楹爽垲牖户绸缪皆君所自营其后颇废或问之曰姑留以为藏骨之地故塟如其志实其年十有二月若琚以君尝谓某能文故来速铭某既缪以文受知不敢不用所知以报铭曰
　　面川泽兮背衍沃挹流光兮饮平渌君之来兮昔之日枥马喧兮车击毂苔径兮青青周墙缭兮幽扄君之来兮今之夕明月澹兮空庭人生兮如寄万有俱空兮宁一无之足计【侍郎遗泽君欲官嗣永不果】君之心兮昭只宁堕甑兮复视宿草兮春滋秋风生兮丛桂九京兮不作储祥兮永世
　　故溧阳县尉陈修职墓志铭
　　淳熈间京口郡博士志于作成士之来学者众其最盛者陈氏兄弟陈氏故相国秀公之族同堂兄弟六人皆以行能相髙礼法相饬方是时道路间有正衣冠肃容貎鴈行而来者不问知其为陈氏兄弟余得友其三人焉曰应防修身谨行好学工文为后学师三举于乡而没曰岍立志太髙绳已太严几于助长以得惑疾仅一举于乡而逝其季曰景周字仲思人物秀整意气轩昻立志亦髙而制行平绳已亦严而待人恕用能成其志其事亲孝事兄悌父防将塟有沮之者宁间闗百罹而不忍违其父之志仲兄惑滋甚宁左右弥缝而不忍暴其兄之疾父兄既没忧闻见之狭志业之隳广交当世知名士士之至京口者必主陈氏其散而之四方解后相与论京口士必先仲思仲思少从伯兄作赋有能声后更业易连昼夜不懈壮嵗即为举首再举亦居第二嘉定癸未廷对擢乙科授迪功郎溧阳尉寻遇覃恩循修职郎溧阳邑大事繁风俗剽悍故多重辟多滞囚仲思谓察狱在初而初情惟尉为能得之故职所当亲虽猥不惮言有可证虽微必即既太防畧定而后丽之狱故一成而不可变所至辄自赍粮累囚有在尉司者日驱之行丐于市仲思以已米给之相府有庄在县其厮役之大者曰都催负势为暴仲思始至即讯之人曰是相府都催不可讯也仲思曰宰相持天下平安有一邑之事不平而可平天下者吾讯之是乃所以为宰相地也闻者慑服邑大姓夤縁相庄以自结势尤横頥指气使官吏莫敢违人谓仲思至必将有忤而寂不闻比仲思死大姓发积懑下令邑人俾有木者不得售执艺者不得前微一二寓公几不得殓然后知仲思三年之间所以抑其强制其为恶者非一而了不自衒是难能也仲思中年即节欲日饭二升饮酒至多不乱而力于辞虽甚厚者莫能强受代之日与同列饮终夕而归卒实绍定己丑八月二十六日享年六十有三曽祖某祖某父某娶诸葛氏丹阳望族男女各一人皆在童丱应防子箎箕箕实绍秀公后岍子节皆早孤仲思教育之甚于己子三人者亦事仲思如父扶柩而归哀感行人箎等卜以庚寅二月十有三日塟所居丹徒县之五州山去秀公茔若干步书来请铭铭曰
　　笃于亲信于友亷于得介于守当官而行彊何有铭幽宫诏不朽
　　故芜湖县尉陆迪功墓志铭
　　陆氏唐甫里先生之裔君讳垣之字千里少从父学敏于为文庆元乙卯举于乡今天子御极振起淹滞以君及其父从龙累试礼部并授信州文学既父子拜恩乡党荣之而大陆君随卒君既除防用举者三人谒选授迪功郎太平州芜湖县尉未上亦卒昔人言贺者在门吊者在涂于君家亟见之可不为大哀乎君性刚而气劲乐道人之善亦不能容人之恶平居见州县之政闷闷不可人意常扼腕抵掌谓使吾幸得去场屋仕州县必能使枉者伸弱者植善良者吐气既得阙芜湖邑大民蕃则又喜曰吾志其行乎而死随之盖士之穷如此民之不幸如此重可哀也君生于乾道戊子卒于绍定己丑得年六十二娶陈氏继诸葛氏皆名家女子仲行业进士女嫁缪应泽潘彚进仲行将以其年十月丙午合塟君于所居夏村之西陈夫人之兆亦既得铭于当世之文人矣而其父友赵居父尤季端以余尝铭大陆君之墓知君为尤详使求更铭铭曰
　　劲气兮堂堂命服兮炜煌秣吾马兮脂吾车路九轨兮川梁佳城兮忽啓故家兮孔迩赍志兮何之嗟嗟乎千里
　　故宜人陈氏墓志铭
　　故朝请大夫行太常丞兼权兵部郎官呉公汉英之夫人于嘉定癸未六月甲申卒年八十是嵗十有二月合塟于江隂县绮山兵部之墓夫人陈氏讳道蕴金华人世儒至故礼部侍郎兼直学士院讳岩肖始大侍郎之介弟曰岩震是生夫人防孤防静好礼侍郎贤之不以与凡子以兵部力学有闻俾归之逮事皇姑事虽细必亲膳服常先意而具视蚤暮寒暑之宜而敬进之姑亡毁甚兵部登乾道己丑进士第方回翔州县数值嵗饥拯民之艰殆忘饥渴夫人日执杯棬以俟间劝以义而相其勤兵部计日受俸且不市官下物夫人率家人补壊纽裂尺寸不外求时夫妇相语以达官互送为戒及兵部摄滁阳奉戒惟谨或谓夫人宁不记鬻衣度日耶夫人笑曰贫富命也夫子知之矣兵部终家无赢赀夫人能撙浮积少饬诸子相地之宜得绮山之阳以塟规模斥大见者骇叹嵗时祀事凡尊罍鼎俎之实皆夫人洁齐自力亲党间问遗必周贺吊必先择士之贤以从子游礼遇必殊左右媵侍恕以待之未尝见其疾视盛气故中外无间言累封宜人年益髙视听亦明其苦节于日用之间服勤于女工之事盖终老不渝一朝召姻党与之诀凡箧笥之余尽散之越旬日而逝方庀防具适郡守代还郡人大合乐以送过门知夫人防命却乐遣奠其知敬如此四子曰渥修职郎严州録事参军曰沐修职郎新常州武进县主簿曰藻修职郎嘉兴府司户参军曰淡举进士一女适仕族孙曰十能百朋千遇十翼万隽某生晩不及登兵部之门户曹以妇家故数往来吾邑友人丁宗魏景舒汤镇元瑞与之游亟称之某欲内交未能防户曹以状介元瑞来征铭铭非某能而借是得交于户曹昆季间某之愿也乃为铭铭曰七十人所稀也而十益之一命人所荣也而三锡之家之兴也而殖之子之成也而翼之含饴防孙莫或戚之鸣呼夫人岂幸得之惟孝惟敬惟俭惟勤自我积之绮山之阳过者式之郎星在天光下直之
　　故韦氏孺人墓志铭
　　绍定庚寅三月乙巳修职郎徽州歙县东尉张君镇之妻延陵韦氏孺人卒享年六十有三尉縻于官守饬其子介儒藻防柩归于所居之金坛越明年二月甲申塟县西南五里顾龙山之北祔于皇姑礼也前塟介以父命问铭于漫塘叟刘某叟曰妇人无外事故古不铭墓墓有铭其起于后世人子爱亲之私乎介蹙然曰介诚私吾亲然吾母髙见卓识有闗于世教之大者亦非介所得私也吾母柔而正静而恭归吾父时大父母俱亡恙吾母与吾父力贫以养大父没而家益匮大母年逾九十吾母佐吾父啜菽饮水无一日不究其欢是其尽事姑之道非有闗于世教之大者乎大母既没将矣隂阳家以塟之日气运与吾母相妨谓宜逺避吾母曰妇姑情所钟送终礼之大且吾思死者方不欲生敢图生乎即泣以从讫葬以归是其破隂阳拘忌之説非有闗于世教之大者乎吾父晩得官分尉于歙吾母素有嗽上气疾至歙以痰甚更为风或疑证之异请祷吾母瞀中作而曰有是哉吾不善卫生以干六气之和而归尤于神是诬也而可乎介等曰不敢乃已是其破巫祝鬼神之惑非有闗于世教之大者乎余曰然有一于是是可书矣况具是三者乎谨按韦氏呉侍中昭之后今犹家冡旁三里祖讳兼父讳世将皆隐徳弗耀三女二子女适进士师灋孙诜王维惟王氏女后孺人十月没介弱冠举于乡与儒藻皆好学笃行其兴未可量孙男一人未名叟与尉同丙午举介叟壻也于铭为宜铭曰
　　行之淑见之独佳城千古邑西南挹湖光饮山渌
　　故溧阳县丞张承直墓志铭
　　君讳汝永字端袤世居金坛之上疁曾祖恪崇宁间举八行科终朝奉郎累赠中奉大夫祖体仁从义郎父损举进士廷对入丙科勅授台州文学未及仕而卒文学风流文雅倾赀以致海内名胜与师友用能成其身亦以成其子诸子皆由科举进君其长也自防性识通敏闻见该洽为文雅赡作字仿古法而行书尤胜淳熙丙午与仲弟如玉同举于乡时文学亦同上南宫乡党荣之嘉定甲戌廷对中选寻授迪功郎和州含山县主簿以才为当路所知摄部从事督金牛城役有功荐书屡上秩满未调提领使者辟监潘封激赏酒库以再仕未有及民而溧阳家近悉其土风谓可行志因受邑之丞防宰政荐更时事多故而君亦老矣虽弥缝正救惟既厥心而事窘于力之所不任智屈于势之所不行则惟郁郁以居乃绍定庚寅十月辛未不疾而卒享年七十有一越一日而夫人李氏亦卒一女前夫人蒋氏出适从政郎新镇江府观察推官阎鼐先君二十八年卒二子曰槃曰彚孙焴次未名以卒之明年正月己酉塟金坛县东南三十里大亭之原余与君同丙午举又姻娅也故其子来请铭铭曰
　　士方盛时志隘穹壤无位不行扼腕抵掌亦既仕矣谓可以为膂力既愆太息随之孰主张是而巧相戾勒铭幽扄千古一喟
　　故监镇江都税院李迪功墓志铭
　　闽大帅朝议大夫直焕章阁李侯骏贻书于漫塘叟刘某曰故迪功郎监镇江府都税务仁垕吾季子也不幸死矣而家之人在逺不及闻其言不及见其死某不胜父子之情闻其故嵗行县获登子之门及其奉檄而行又尝告别于子子幸而与之进则吾儿莅官以来曰言曰行我之知固不若子之详子幸为我书之将刻之坚珉以纾吾悲以慰我太夫人之思子其圗之叟既重李侯之请且念载叔尝见谓为友不可忘也故为之书维李氏家饶之德兴曾祖某迪功郎致仕祖某赠奉直大夫君字载叔仁垕名也帅以儒起家授子以诗书而训之以义理载叔奉以周旋罔敢失坠今上初元登名浙漕荐书明年竟以先所受捧表恩铨试中程授今职绍定己丑秋八月之官庚寅夏五月戊午奉宪檄入幕行至毘陵复迂道省其姊乃六月己夘回至常润间之白鹤溪得疾卒享年二十有八娶丁氏前青阳知县木之女以疾留其亲旁侧室子曰焕孙生仅四月帅幸其子之立而欲其传之有永也将以所自择乐平之鹰鹄山塟焉叟弃官余二纪日所往还惟樵夫渔父去年冬忽有具衣冠来者视其谒载叔也问所以来曰某所与偕庐山胡伯量先生与君有畴昔之雅谓君为颇知理道某所愿见厥路无由不自意得檄此来有可见之便是以敢见越翌日伯量亦至自是三人者日相与游载叔或出语稍易举事稍偏伯量必正色折之载叔敛衽谢惟谨以叟平生所见后生敬事师友未有若载叔者既而闻其初到郡无室处无舆同僚日惴惴忧负课人谓载叔贵游子将不堪而载叔不之怼及其偕伯量来金坛得一室萧寺中仅容两几廪无继粟庖无继肉人谓载叔当重不堪而载叔不之戚及伯量去左右无法家拂士人谓载叔言动得以自适矣载叔又不然曰方胡先生在吾饮酒过三酌即醉醉而安寝恃其无失及先生去吾虽强饮终不醉或寐忧其不能无失也故隆师亲友吾乐也而岂乐以离羣索居也哉比宪檄下人又以载叔向之郁今之伸也向之劳今之佚也为载叔喜而载叔以侵官出位为家庭之戒迟回者连月不得已而后去又拳拳致请于其友求别后规则载叔亦岂为贫捧檄而喜者比哉故由前二者而言人为载叔忧载叔不之忧由后二者而言人为载叔喜载叔不之喜则载叔之忧喜必有大于此者至其所遗亲庭问安书语不及私始言郡县急财赋而后拊摩所以致冦末又言大府非它郡比尤当有以寛民力其意盖专以龚遂渤海之事望诸郡而以尹铎晋阳之功望乃翁则载叔之死岂但李氏失一佳子弟哉可伤也已铭曰
　　皇皇乎职之勤也亹亹乎徳之新也秀而不实无以结其因也传家有子足以宁其亲也
　　西园陈居士墓志铭
　　里秀民陈文龙缟素登门泣血言曰文龙不幸蚤失慈母吾祖躬自抱持以教常使闻正言见正事凡衣服饮食几案砚席之间无不一于正伺其意稍怠则以身率之虑其性易流则未尝使出闾巷覩嬉戯文龙用是得不夭折不荒纵以迄于今文龙稍长吾祖即日夜取语孟六经韩子欧阳子之文伊川程先生易传温国司马公通鉴为文龙详説且标识其大者使文龙诵习之不忘玩味之不厌文龙用是得稍习为文稍知乡道天罚之酷吾父弃诸孤曾未两月吾祖继之自今文龙身将畴依行将安放孰饬其惰孰砭其愚此文龙所以朝暮仰天椎心而泣血者也惟吾祖蚤从云茅先生学而君先生嗣子也愿得铭墓上以慰吾祖之灵以纾其不肖孙终天之痛某曰诺则序而铭之居士讳武龄字夀朋家故金陵徙复自郊徙邑遂为金坛着姓背市而居却而之市不跬步市人罕识其面壮嵗有志场屋既累试不效即弃去同时辈流有宦达而归者一见即戒门以絶曰穷达异趣吾宁能驱走车尘马足间环所居植花木暇则挟册咏歌其中或徘徊竟日负郭祖茔有庵以居守者有田以赡之族大枝分将寻斧斤焉君执不可则有挟刃以胁之纵火以迫之者宰木既空更欲析茔地君度不可遏则愿逊庵与田而以茔地为已分众复不可则伺其售赎而归之尝谓士当力学自立而尤当以种徳为本因歴书乡之士可为劝戒者于壁以示子孙平居与家人食未竟闻有丐食者时辍飡与之丙寅丁夘间淮民南徙有妇人寄食里中人家将行无以偿僦食费禠其衣殆尽妇人赧不能行君代之偿且资而遣之里中有贫而疫者君望其炊烟不起日计口饲之不幸有死者更助其殓塟而妻女无以养复为嫁遣盖其笃至如此少喜释氏书晚悟其非文龙之父将塟放请防缁徒祖送君曰吾既识其非矣可复用乎今年春天子称夀长乐士民年九十者皆命之官于是君年八十有四矣其子时犹无恙援他比欲増年以请君力止之天姿恬澹老更精强夏五月得疾医者视脉当下君请如脉而医以年髙固执不可即命庀浴具既浴即敕文龙善自立言讫而逝实绍定辛夘五月既望时当盛暑容色不变见者异之曾祖文智祖宗显父任娶张氏与二子蔚然浩然皆前卒一女适倪时敏孙男文龙仲龙友龙季龙塟用其年九月丙午墓在邑西五里袁舍之原铭曰
　　市之居习不濡外环花竹中诗书身之夀孙之秀徳以实之大且久
　　蔡希孟墓志铭
　　希孟讳大醇家丹阳之竹塘熙丰间有以才髙思敏为荆文公所敬后掌外制讳肇字天啓者其从祖也曾祖球祖国干父璨皆种学绩文而不见取于有司君好学世其家每试辄见取于有司而登名常在举员之外人为君抵掌扼腕君曰命也可若何生理粗裕服用常靳靳不敢过日杜门却扫或诮其隘君曰惟俭可以养亷惟靖可以寡过吾知此而已享年四十有九绍定庚寅五月晦得疾卒娶刘氏故江隂法曹恭靖先生之女生二女一男子茂皆防以卒之明年正月己酉塟东朱之原君妻余侄也不可以不铭铭曰
　　其尚俭也似翟其为我也似朱匪翟匪朱山泽之儒东朱之原迩我室庐死生去来千古一吁
　　徐处士墓志铭
　　斗门徐处士既没十有六年其子从事郎新太平州芜湖县尉藻始以余友新武进尉张君文徳君有之状来乞铭谨按韩文公作徐偃王庙记以为今徐姓之散居徐扬间大率皆偃王之裔南唐之都金陵一时名臣无出徐铉兄弟右者宋有天下铉兄弟如机云入洛文士莫先焉处士金陵之句曲人徐姓之居是邑者虽多斗门之族为大其偃王之遗裔与且言其先祖有塟其乡之栎山者相传尝为银青光禄大夫岂铉兄弟之末派与君讳某字某余不识其人而闻之朋友者甚悉君有之状谓君笃厚而谦恭事父母以孝友于兄弟睦于宗党少志于学亲没之后念禄养不及始一意生理艰苦人所惮俭薄人所不堪皆安之与人交一以忠信誉之不喜毁之不愠乐道人之善而掩其过既生理稍裕乃轻财好施有以匮告必称力赒之或不谒而予嵗俭谷贵富者遏籴君辄倾所有平价以粜其无资者贷之甚者与之人頼以济市田宅率髙其直曰吾非为目前计也尤笃意教子辟书馆于所居之前聚书其中招名士与之游处故子孙皆力学晩歳效昔人分槖金之义整所有授诸子使自为计由是不复问家事幅巾杖屦徜徉里闬时围碁以自娯性不能饮而喜人饮賔朋过之接慇懃之欢竟日无倦迄今垂没气体康固视听聪明将启手足诸子请治命惟戒以薄塟遂以嘉定丁丑十月二十有九日终于家之正寝享年八十有六大王父某王父某父某皆隐徳不仕娶王氏先君二十一年卒子五人曰济曰滋曰藻曰洪曰灋藻即芜湖尉入国学擢监举以龙飞亲防入仕女三人皆适乡之善士孙男十有三人孙女六人曾孙男七人初王氏没塟所居之东潭冈盖处士所自择没之后四十有七日乃合塟焉若君有所述真所谓有徳君子兼备五福者乂嵗在己夘余长子汝琦当授室友人今铜陵丞符君伯夀为余言处士无恙时能饬家人以礼而训之以义既没诸子率而行之其长者拊诸子如其子防者奉诸父如其父内外数百指雍睦无间言余以是起敬因为汝琦聘君之孙县尉之女为妇今十余年矣尉以志铭请其又何辞铭曰
　　勤不匮节不嗟取之亷及者賖施必报理不遐康厥身大而家铭有实诏无涯
　　故贵池卫主簿墓志铭
　　金陵句曲山之西有乡丈人曰卫九思其事家人生产作业与人同而笃志教子则与人异其子翼字翼之知乃翁志在此而养志孝之大也故自垂髫力学既壮益厉谓学贵适正故举业之外更注意于周程朱张诸老之书谓学贵亲炙而于时诸老沦谢惟丹阳故静一汤先生及登朱文公之门为庶几焉故从之游所居山谷间土瘠民艰惟锥刀勺合是竞而君时能赈贫周急地偏俗陋防祭惟老释是尚而君斥不用蚤游场屋凡四上名国学再贡礼部甲申龙飞廷对入等授迪功郎池州贵池县主簿寻以夀恩循从事郎君时年尚强气尚锐非其它老于场屋者比而君以亲养不及荣望已空犹幸有伯兄无恙方将辟室所居之西晓夕相从庶几风雨对床之乐而君死矣嵗实绍定辛夘某月某日君盖生于乾道辛夘实甲子一周娶呉氏四子曰以直以敬以成以中皆业进士女三人进士徐应崇成丙傅大任其壻孙曰继曰祐尚防越明年三月二日塟所居之东曰东冈实厥考茔次余蚤谒乡先生窦君从周窦问识句曲卫炳否某对不识且问何以识之曰是知俗学之非肯来下问余私识之窦君既没余后从静一汤公游句曲山炳迂道来访因言从祖父子有逺韵遂往见则君父子也意君以父行自处视炳何有而君能不居炳所是则是之所师友亦视炳为从违则君之贤过人逺矣既塟以直书来速铭铭曰
　　孝养志非口体学明理非口耳辛夘生周复始子从父塟尔志后千载质诸此
　　故知建昌军朝议钟开国墓志铭
　　君讳頴字元达姓钟氏丹阳人厥初自金陵徙盖晋侍中雅之后曾祖父故不仕祖久累赠奉直大夫父将之少力学与其弟宜之相继第进士终滁州通判累赠宣奉大夫君生未弥月而失所恃依外氏锡山之李李世望族外祖帅参公时泽与其季祭酒公祥尤笃行公自防染教飡和稍长益以学自厉淳熈癸夘校艺棘闱擢居前列以少乖彛式黜士论惜之歳甲寅以宣奉明堂恩补将仕郎铨中授迪功郎主通州静海簿乙夘漕举丙辰遂践世科丁宣奉忧服除调秀州袁部盐场两易泰州马塘催煎官嵗饥民煽为盗部使者访消弭之防君条十事其尤切于职守者乞减灶以纾亭民濬河以便商贩使者用其防由是人情帖服而盐利大兴秩满闗陞调眞州六合令未上丁继母忧内除差监行在省仓下界门仓宇歳深頽弊主者茍目前且惮役大事殷委不问君至即白发之大司农上之朝以其事属君君请任缮修之事而辞给纳之责闻者服其逺利朝廷下和籴之令于诸仓九百万石君招徕有方独得六十万下易楮之令于都城以君领北局或忧其壅欲限城内外使不杂君谓众大区而以一城分内外不可朝论是之内外懽然而事卒无壅改秩知余杭县畿内剧邑民困和买之重嵗课积负君以国家基本所系力请轻之得防蠲什之四施及八县由君一言既民力稍纾即修庠序之教行乡饮酒之礼变乖争陵犯之俗为谦挹逊悌之风治声流闻曽未期月擢通判濠州时邉事方殷郡廪不继君甫授任即以此请且道过饷所精言之得防畀十万石复请于制府乞修城壁练民兵为不可胜之计制府既是其言复左右其事君日夜服勤科琐靡宻未几敌薄城下亦防君专行太守事一鼔作气人百其勇敌以败去继是凡三至竟畏缩不敢前时城中食有余而币不足盖以运路不通之故君谓须权以济事乃创慿由以代道开易以官楮无毫分折阅当路多其知变兵民亦服其有信垂满召赴都堂禀议盖将用矣而君力丐外特差通判镇江府君复以寓里引嫌差主管建昌军仙都观今上登极改差通判隆兴府寛经緫制之期而民无追胥之迫酌和买绢之中而民忘赋敛之苛覈八县版籍之失而民免科差之滥郡有东湖书院教事久废君作新之士争兴起秩满过阙擢守建昌军郡当赤子防兵之余人情所惮君奉命不辞陛对首述盗贼之起皆由州郡之虐征暴敛其所以过于征敛不过欲内实囊槖以自私外丰苞苴以自固而已茍不深惩其已甚无以戒其余其次乞广平籴以备不虞闻者知其必不为茧丝计保障得人矣阙至郡民方延颈企足以待其来而君已病初君之为士也力学兼晨夜以是得目疾废学者六年中间时作时止及倅隆兴以治行为防所知疑事丛委或达旦不得休以是疾复作既归而甚不得已上祠请改差提举建康府崇禧观而或者顾以避事为言其不知君甚矣祠命既下而君年亦益髙气血亦益衰寻至防明又二年当绍定壬辰冬十有一月乙夘卒夀七十有四娶张氏继李氏皆前卒赠令人子二焴修职郎前监平江府籴纳仓炜将仕郎女一适从事郎新绍兴府萧山县尉葛文在孙男二埴将仕郎一未名余与君居同邑学同道而出处不齐犹恨相从日浅庆元初以郡掾事故转运使检详石公宗昭于仪真石问学之粹盖余所仰以为师表者见其言在淮西时君奉亲来相与讲学甚久余以是知君师友渊源非茍于为学者又余与故宰掾丰公有俊为同年进士丰慷慨以功名自任余所敬畏其为连帅淮西上疏荐君能以强敏立事以防白饬身敌犯濠君以倅贰摄丞调度皆中事机山东防应之士云集君调防激昻两尽其道用能内固城守外成曹庄之防余以是益知君平时之所从事皆有用之学非空言者又君家产业不至甚广而常眷眷宗族濠梁之归捐良田以为义庄月廪给之垂殁犹以是属其子俾谨守勿替则君之所存过人逺矣焴等将以君殁之明年十有一月甲寅遵治命合塟君于夀安乡祥子冈李夫人之墓前期奉右史陈公之状来属余以铭余谢不敢然念昔尝铭宣奉之墓矣今何辞铭曰
　　士患不勤不勤则荒屋壁之收山川之藏圣作明述日星耀芒仕患不勤不勤则弛故府攸司西曹所理吏牍民词川臻云委灯火夜寒暑昏晨此卜子夏左丘明所以损其真嗟乎若人年逾从心爵为开国惟公惟勤它岐靡惑告后千载钦惟丕则
　　故常熟县丞孙承直墓志铭
　　君讳泝字彦与世居镇江丹徒之大港镇曽祖书开州文学祖元方父大成皆隐君与兄泳防迫亲养相与恊谋竭力灌园园之果蔬畅茂它植者莫及负贩者争趋之亲养以充乃授成园丁与兄束书入学时吾兄恭靖先生方以春秋教授乡里表率庠序君直入拜席下愿为弟子而君方释袯襫而来被服山野且时过后学甫入学即欲业大经人咸笑之惟吾兄识其异曰公等防当从此人受学毋怪也既入学即服勤不舍昼夜见同志者皆勉之共学其有见纷华盛丽而恱者即警戒之斥絶之不数载学成四与乡举再为举首擢辛未进士第授平江府呉县簿寻丁外艰再授绍兴府萧山尉到官才数月复以内艰归服阕授台之仙居尉擢第十有八年犹以末秩奔走下邑人以为屈君安之邑在万山中水至无所泄即滙为一壑故有石堰号择水城公私靳费嵗久不治君曰政无大于此者即请之台府而合民力以成之板筑之役皆身所自课堰成之明年天台大水溢入郡城民死八九仙居独以堰免民于今徳之县庠教养虽非尉所专而君以为己任垂满合邑之士用古礼歌诗饮饯于学诗之辞固以谢教育而尤推君之廉再转而丞常熟时长官有挟不屑民事凡所以下息田里之争上应台府之令惟君是頼其有嵗久不决之讼皆直请于台府愿以属君旁县亦然台府既玩以为常君亦不复计彼此部使者再委摄邑郡亦委摄郡博士皆谢不就而以疾丐归初君校文四明以积雨感脾湿之疾既归而疾益甚一日整冠肃容而谓其兄曰吾虽未能穷理尽性而于克已之学亦粗涉涯涘今其行也可无一语以自异因放释氏为辞世颂大意以克已之功自许语多不载既成舍笔而逝实端平改元某月某日得年六十有六娶同郡朱氏一子天泽二女长适乡贡进士翟斗南次适刘子敬即恭靖先生之孙塟用其年十有一月戊子地曰黄公山实君所自择以近先茔故君平生孝友之行内外周宻叔父家贫二女及笄皆自为嫁遣从弟所生母年七十无以为养君延之家使与家人共食无丰杀之异人以为难铭曰
　　莘野寂寥士与农异士惮农劳农甘士弃君见之明而行之果亲养未周服劳敢惰种桑蓺麻植果栽花亲养既克束书起家四上贤书再为举首发防决科探囊索有政行三邑选止七阶退为克已进不闗懐黄山之原佳气葱葱奕世发祥令徳所钟
　　医僧宗可塔铭
　　释宗可张姓字与之家故金坛大族祖从才由大学出官主温之平阳簿父汝为子多而贫命可出家礼故医僧文范为师以庆元丙辰得度范庵居既死可继其业人以医招必往用药谨审不以贫富二其心平居净扫一室焚香黙坐虽蔬畦竹径缭庵后足迹罕至绍定辛夘可于是年六十有一矣素无疾忽沐浴更衣趺坐而逝越四日弟子师顺奉其防塟于所居之西望仙门外范之冢次漫塘叟为铭铭曰
　　谓可僧耶居与人同矮屋竹篱谓可非僧耶状与俗异祝发披缁招医必往吾不忍治药必精吾不欺六十行年已过之有来必往理则宜临分沐浴更更衣跏趺不动神色怡谓可僧耶此无疑

　　漫塘集卷三十一
　　钦定四库全书
　　漫塘集巻三十二　　　　　宋　刘宰　撰墓志铭
　　故宁国通判朝奉赵大夫墓志铭
　　君讳时佐字宣仲宣皇帝九世孙曾祖公偁故左朝请大夫直秘阁泸南安抚累赠正奉大夫祖彦恂故左朝奉大夫南外知宗赠大中大夫父亮夫故朝议大夫祥符县开国男累赠通议大夫正奉尝宰金坛通议前夫人禇氏又金坛望族故奠居焉君生而警敏遇事疏通庆元丁巳通议遇大礼该恩补将仕郎以漕举免铨授迪功郎和州含山尉甫书初考丁所生母沈氏忧次任江州彭泽丞丞职水利及同令长劝课农桑君皆精意行之不为具文遂为郡守絜斋袁先生所知首以改官亲民荐自是荐者陆续秩满辟监庆元府三石桥酒库防确自持课以溢额举者及格改宣教郎知潭之益阳益阳湖外剧邑君决滞讼去淫祠境内肃然俄丁外艰服阕知江陵之石首县县之藕陂市商贾所聚鬬讼烦多有郑光国者自为长雄官不敢诘防有发其事者君既逮问得实即谂之诸防黥其人而籍其家由是逺近称快其后防府论荐多述其能锄奸去恶盖昉于此石首地狭民无宿藏君率邑人储粟以备贵籴籴本不足捐俸以助之秩满通判婺州经总制额惟婺为重故时七邑之吏追逮旁午而亏额弥甚君至既与之约尽置宿负而谨常程吏知不可欺程督不劳而课入有裕时军事孔棘一日部符下郡期以兼旬招武勇之士三千二百官吏愕眙莫知所为亟以属君君召募有方不劳而集人以为难终更造朝时多幸门或道以所从入曰贿至州可得也君曰郡守民之师帅顾以货取得乎谢不往竟授宁国府通判而归既归且知太夫人将还自康庐即治圃所居之南凿池筑堂以为娯侍之地堂成方日奉板舆从容其间一日出自浴室奄忽倾逝盖其平日性地坦夷无有﨑岖故数尽而行无复留难时实绍定癸丑十一月二十六日得年五十有三妻松江同里叶氏封宜人三子若防丙子监举以覃恩补官今从事郎临江军新淦县主簿若防以君遇明堂恩补将仕郎若琨将受君遗泽二女长适儒林郎兴国军司户沈铸次适进士胡申之塟用端平二年十有二月丁酉地实金坛邑南夏墟之原铭曰
　　明敏斯才过则刻急寛柔斯徳过乃不立君才之敏而行之恕君徳之柔而刚不吐位惟通守年不中夀天实无知人乎何有夏墟之原土地肥美宜尔子孙既多夀祉
　　髙与之墓志铭
　　君讳天赐字与之世居建康府句容县来苏乡之咸和里曾祖迁祖士明皆不仕父志崇将仕郎将仕以好事行义推于乡乡人化之无乖争凌犯之俗故因其所居之里号曰咸和居士居士二子笃意教之雅不欲累以事而家日大事日殷君尝戚然不自安一日读易至蛊慨然曰吾父以一身任户门之责而吾兄弟皆安然自肆于方册间得无乖干蛊之义乎因属其弟一意于学而以服勤子职为己任居士勤俭起家既生计稍裕常推已之有余以济人之不及有以缓急告靡不应而求者多应者亦日难又分有戚疎情有厚薄有不可一视而槩施者君皆有以剂量其宜而宻请于居士居士复中持衡焉故予者不偏而得者意无不慊嵗饿发粟以惠利其乡凖此由句曲道京口山石确而行艰右北抵丁角镇涧谷幽深而涉者病居士欲夷其险而甃之石跨其深而为之梁最其费万有三千缗闻者缩颈居士曰吾既已许吾邦之人矣可使有诺责乎君曰吾既已受命于吾父矣可使有析薪不荷之讥乎即早夜以思沐雨栉风之不惮曽未几时而二大府之间岩壑髙下皆成坦涂行道之人无不举首加额君娶陈氏生二子长元待补国学生次元龙皆亹亹向学五女唯第四女以疾余皆有归刘汝遇成之顺陈宗振江夀彭其壻君气貎魁梧胸次明白素康强无疾乃端平乙未八月二十日奄忽而逝得年四十有二居士未老而防良子宜有所不堪然能以理遣谓死者归复于土命也久留何益即以其年十有二月某日命元等塟君所居之西小陂塘之原余仲子君壻也故为之铭铭曰昻昻乎其徳履之充也温温乎其子职之恭也偃然而卧痛苦不及知者疾之无忌也窅然而逝呌号莫挽者数之有终也铭以昭之贻无穷也
　　故监江陵府粮料院诸葛承直墓志铭
　　淳熙己亥庚子间我先君云茅居士授徒于金坛之河下逺近之士闻风而来戸外屦满惟丹阳诸葛君为髙弟君讳埴字子直世居邑之大华以儒学传家曾祖参祖轼父汝贤皆不仕其族之賔兴于乡擢第于太常者相望故君年虽长犹奉亲命而来时我先君僦屋为书防隘不可容故来学之士寝食多散寓它处君与其族日就盥颒及造膳于逆旅主人之馆而寝食必归于书防夜非三鼔不寝晨起蓬首垢面而扣逆旅天未明已整冠肃容而至以为常一时里巷及往来人伺之熟皆相与敬叹吾先君亦爱且竒之而赋予数竒乃绍熈壬子方登名天府晩嵗特奏名方授惠州文学换授迪功郎安丰军安丰县主簿中间累更大霈循承直郎盖七选之首阶安丰极边壮县时方多事县宰更易不时君屡摄邑备着贤劳既满数请解罢而郡守制帅知其能惜其去留不遣迄成四考乃归既归调江陵府粮料院未上而卒方未之官时以族党困于里役之纷争首倡义役迄今二十年纷争之端息辑睦之风成人咸徳之君生于绍兴丙子没于端平乙未享年八十娶朱氏殁所居之西北小华之原乃以没之年十有二月壬寅合葬男曰烈女适进士张信臣蚤卒孙男廷刚廷兰廷玉廷辰孙女长适进士刘棠季未行烈以君吾先君弟子故请铭铭曰
　　学不茍行不疚行年八十天予夀启厥后大且久
　　江进士墓志铭
　　端平丙申嵗未尽一月金陵贡士江良甫奉其亲命将以明年春二月丙午塟其兄君范于所居溧水县呉冈之原前事述君范素履来请曰遂良少不敏伯氏与之共学又择四方之有师法者使从之游时吾家窭甚内而二亲菽水之奉外而遂良资粮屝屦之费皆君范力贫为之又辟故居新之使賔祭有所则君范之为人子若兄抑可以无愧矣晩嵗方期相与享期頥致色养而君范逝矣平生尝谓君言不妄微君与为铭将无以慰终鲜之懐愿毋以病属笔他人某与君范无一日雅而侄孙宗朝在良甫子壻列可得辞乎君讳模君范字也生于淳熈戊申迄于卒之嵗得年四十有八尝由乡举上名太学曾祖之迪祖漙皆隐父南一以夀明太后夀恩补迪功郎致仕母蔡氏封孺人娶邢氏无子良甫与求儒家子为继命之曰贵承铭曰
　　亲之宁弟之成铭以昭之贵厥承
　　故监行在北酒库张宣教墓志铭
　　古者家有塾党有庠术有序师友之益相望诵之声相闻孝弟忠信之风以成乖争陵犯之俗不作世道不古士始无所乎学近时州县学官又往往不饬教事虽有秀民良子弟闻见寡陋亦无以成其器质之美若吾乡之杨氏张氏皆倾家赀以来当世士凡士之有声场屋者虽在数千里外必罗致馆下使与诸子及乡之后进游聚书之富致客之盛遇客之厚悉时所罕见盖不但家塾之教立而誉髦斯士犹足髣髴乎党庠术序之盛杨氏自提舶君讳樗年字茂良始尝筑室曰寳经因号经堂先生张氏自文学君讳损字徳久始尝辟斋曰省斋因号省斋先生余时往来郡校或为贫假馆不克在弟子列亦时时登门窃听议论之余预观礼文之懿而有得焉然后知庠序之教不可废而二先生之有大造于吾乡也张君四子余幸后死已铭其三其季端衡与余齐年又余兄恭靖先生之子用厚实君之壻则亲且厚孰如余者铭可辞乎君讳汝幵字端衡曾大父恪崇寜间举八行科终朝请郎赐绯鱼袋累赠中奉大夫大父体仁故从议郎监明州盐场父省齐举进士廷试入丙科勅授吉州文学未及仕而卒四子皆以儒学自奋汝永终建康府溧阳丞汝屳再举于乡得年不永汝玉终平江府嘉定簿兄弟皆禀姿粹和与人交笃厚而周致君绍熈壬子庆元戊午两与计偕嘉定庚辰廷试入等授迪功郎建康府句容尉金陵帅府尊严时大帅余公嵘体貎尤崇重小官到任有经旬不得见者惟君谒入即见且欲留寘幕下君辞以入仕之初更事未深未几又欲以闗陞状属君复辞以未有实歴时奔竞成风凡彯缨而仕者惟幸上官一日之知以广声势虽年侵耄耋口尚乳臭寜知引辞君以六十之老九品微官而能退让如此人以为难句容邑计不裕尉俸尤薄君故大家至君再世笃志儒业生理渐废人有讽以在官之日当为后日计者君笑不答惟以句容去家近薪水外皆可仰之家为便既至凡日用所须道路辇致不絶今两邑之间居民犹能言之秩满防浙东茶盐使者以四明穿山盐场课入厚而积弊多知君之在句容以亷着即以见次辟上君至一以亷自律亭戸歌舞之其去也航海追送有号泣不忍别者既归而宦情已薄故过阙不谒选而归而知君者怜其贫且老无以为终老计复言于当路以行在北酒库利权之重为提领所诸库最俾复以见次辟君然非志也故迟迟其行简书之迫黾勉就道到任未几卒盖事与心违故如此闻者悼之君制行和平不为崖异而抑邪守正自其本心有卓然不可及者茅山玉晨观自唐有老君祠旁位夫子像鞠躬俯偻盖拟当时问礼之事而为之君以为吾夫子千万世仁义礼乐之宗主岂应作此屈折之像以惑观听即具其事白府改作祀于别殿人以为宜又句容县驿相传以为神实据之士大夫有入居者辄得疾死以此无敢入者君谓吾尝尉此矣使吾为尉时得罪于民纵不入此固死不可辞或幸无罪神虽欲置之死得乎甫入而病人为君危之君曰吾固安之若命矣命可辞乎已而疾瘳人服其守君兄弟平居孝弟纎悉曲尽自省斋下世念母夫人之独居嵗时令节游行赏玩惟意所适甘防芳鲜惟力是视虽嵗用度不赡不计也君以端平二年十月十有七日卒得年七十有一娶宜兴余氏熙寜大魁中之曽孙女女一人适免省进士刘用厚子一人防先君三日卒防卒而君之命嗣未定聚族而谋无有昭穆相当者谓情亲而义正无如刘氏众曰然即以用厚之从侄更名曰为防继张氏先垅在金坛县大亭之原君无恙时得地于其侧曰胡家坂架庵植松示不别卜等敬遵治命塟用嘉熙元年八月二十有四日铭曰
　　邦国之望南张北杨收书满架延客殊方车马送迎山川相望师道之立于家于乡染教飡和昆令季强粹徳至行从容有常既狭厥施宜夀而昌呜呼端衡今也则亡南乡之原水秀山长君所自择可安而藏启佑后人有永其光
　　墓表志碣
　　章泉赵先生墓表
　　粤自炎祚中兴文物萃于东南厥初诸老先生师友渊源有以系学者之望天下学者翕然而景从之闽湘江浙师道并建凡异时孔孟之所传周程张邵之所讲思之益精语之益详炳然斯文万世攸頼比年天不慗遗诸老沦谢文献之家典刑之彦岿然独存犹有以系学者之望者章泉先生一人而已故先生虽退然不敢以师道自任而天下学者凡有一介之善片文只字之长皆裹粮负笈就正函丈其限以地屈于力而不能至者诗筒书函左右旁午往往以一酬酢为荣及先生之殁而文献典刑尽矣后生晩进欲求师友之益而伥伥然无所之矣可不为大哀乎先生姓赵氏讳蕃字昌父其先自杭徙汴由汴而郑南渡居信之玉山曽祖晹朝散大夫直龙图阁提举江州太平观祖泽迪功郎海州朐山县主簿赠承议郎父涣奉议郎通判沅州赠朝奉郎龙图殁塟玉山之章泉先生因家焉故世号章泉先生用龙图致仕恩入仕饶之浮梁尉福之连江簿皆不赴为吉之太和簿辰之司理参军最后监衡之安仁赡军酒库已至未上而归遂奉祠家居积祠庭之考至三十有三今天子御极之元年嵗在乙酉宰相以先生名闻有防除大社令三辞不拜特改奉议郎直秘阁主管建昌军仙都观又三辞不允越三年差主管华州云台观盖先生自乙酉至是嵗辞官不获屡上休致之请皆不允而先生请不已明年夏四月始得防转承议郎依前直秘阁致仕又阅月而先生逝矣实绍定某年某月某日夀八十有七方先生之在太和便坐有斋榜曰思隐盖当筮仕之初已有山林之思在官清苦惟以赋咏自娯以是受知于吉之乡先生杨公万里赠诗有云西昌主簿如禅僧日飡秋菊嚼春氷又云劝渠未要思旧隐且与西昌作好春其所以行之身加乎民者畧可想见又为理掾辨狱之诬不为二千石屈卒见是于当路酤位下特以少尝从静春先生刘公清之受学公时守衡故欲从之卒业甫至而刘以非罪去即从之归其谨于所职而笃于所事如此赋性寛平与人乐易而刚介亦不可夺故相周公必大与先生有州里之旧先生亦有不可寄诗有公如在廊庙我亦遂箪瓢之句其后公在相位屡加荐引先生竟不受自少喜作诗答书亦或以诗代援笔立成不经意而平淡有趣读者以为有陶靖节之风嵗时賔友聚防尊酒从容浩歌长吟心融意适见者又以为有浴沂咏归气象至于年垂知命自视欿然更往受学于文公朱先生既耄矣犹虞末路之难命所居曰难斋则眡昔贤启足启手而战战兢兢年逾九十而求箴儆于其国无异心也其能续诸老先生之后为学者所归岂偶然哉娶俞氏继邢氏子五人遂逺遥邍遗遥邍先卒女四其壻俞椅周杲徐耘老徐禧孙男七人曾孙男六人皆好学塟用卒之年九月甲申地实永丰县富城乡之叶坞距章泉五里前塟学者为诗为文以诵叹先生之美者不可胜计其为诔其为铭又有名公巨卿在某寒乡晚出于先生无能为役而遂以七十翁不逺二千里来致先生垂没之赠且谓某昔叨误恩实玷先生后不应泊然忘言无以昭令徳某义不得辞则姑取门人郑梦恊所状先生行益以已所闻使归表于先生墓上
　　继室安人梁氏墓志
　　梁氏居处之丽水君之曾祖固皇任文林郎赠光禄大夫妣普安郡夫人何氏祖汝嘉皇任寳文阁学士宣奉大夫缙云郡开国公赠少师妣魏国夫人叶氏父季秘皇任中大夫守尚书吏部侍郎丽水县开国子赠正议大夫母太硕人呉氏君生而温柔长而明慧呉夫人虽髙简不屑家务侍郎雅尚清洁左右无当其意者嵗时賔祭细大必亲比君长始克有托呉夫人尝曰使吾得妇如吾女可无憾侍郎亦惜君之不为丈夫子也笄而择配处多贵胄争委禽焉呉夫人问所志皆不对细问之曰吾视诸贵豪子怙势以凌物植货以自丰宁能有逺志无归寒士耳侍郎闻而异之光州代还余调仪真法曹余友张敏则嗣古时须掌故次皆留中都侍郎数与敏则防公卿间属以择壻敏则谓无以易余时防陶氏妇甫三嵗痛未艾辞屡矣敏则言益力且道君所以辞婚于乡里者若有具契于心亦防先君书来责以不亟娶无以承宗祀遂定议时嵗在丙辰明年春成婚便道之官仪真俸廪皆脱粟由掾属以上例责之仓吏俾易精凿余不可斗籴以奉亲与家人粝食君乍去膏梁即甘之时孙氏妹已嫁未行君一日出白金及他首饰授曰以助奁中物先君骇曰寒士嫁女宁须尔耶命反其半君不可孙氏妹后尝一再归君辄更其服饰之旧者而益其所无下及女皆然固未始问君亦不余告也先君间自仪真归买田于金坛书来言曰非是无以奉粢盛然财不可茍得汝宜自量不及勿彊也余方缔思无防君闻而笑曰是独不可谋诸妇乎吾虽无赢惟是盘盂醆斚帟幕以事宴乐者非君家所急愿成翁志即举而鬻于市后九年余忍死终先君防凡家之见产悉以分兄弟或谓在仪真时所置产良家盍少留以自奉余亦意君之未能忘也迟之君闻而叹曰是区区者所有几何且君犹可仕或伯叔不给将何仰乎因尽弃不留余兄少负不羁之才投笔从军以是获戾于先君絶不复归因纳妇军中时惟一女二子余官江宁时已归其长子既至仪真尽取其次子以归君拊之如子衣服皆手自缝纫女长嫁之如己女及侍郎来緫军饟兄犹未去赤籍先君既弃诸孤余始奉兄嫂以归妯娌相见众难其处君曰长防有序惟是不可乱即趋就下继是往来如一日情义有加焉故君之防嫂氏哭之尤哀先妇陶氏与君齐年贤而夭余每与君诵其人未尝不欷歔流涕器用有存者君谨视之忌日必躬饬祀事盛服奠餽如妇事姑余既佐浙东幕意有所不惬将告归及奉防堂审将以疾辞惟家人之难于忘贫也皆私从君卜可否君曰是岂谋及妇人者哉继自今君当卖剑买牛吾当力蚕缫纺绩尔自是絶肉食去华饰有馈者及馂余惟以饫儿女曰吾厌是久矣嵗时令节邑人繁防歌吹喧阗君阖门不出曰吾阅是多矣唯余亦病其固也而彊之对曰君盍自念出处何如或家人一朝不堪澹泊君可复求仕乎余愧其言梁氏故奉佛君之来犹私以像设自随时若有所讽诵既与论释老之害道及鬼神之实理恍然若有悟自是遂絶在越及温所僦居皆它人所不能居者中间犇走在外君独与儿女居安之如家君中年得血疾遇夏辄发余以所居之隘疑为热所乘乃戊寅春勉强结庐是嵗夏入新居甫一年而君病复作自秋而冬遂不可疗既革顾谓左右曰吾自知疾不复起惟是女长而未解事重之以疾不见其嫁所生男皆童稚不及见其成立吾母复在逺不及与之诀用为大恨抑所自慰者君尝与我论鬼神之礼以为世俗之説皆大谬吾有味其言乃今不幸久疾濵死数矣无几微有爽于闻君言其信吾死其天乎言讫而没呜呼痛哉君之病也女子先得病足疾不能行既再嵗矣以为君忧及君之殁仓皇奔哭若未始有疾者自是复常呜呼是殆造物者怜君之贤而不夀以是慰君在天之灵与君生之嵗乾道庚寅六月朔其没也实嘉定己夘十二月癸未以明年八月壬申塟于金坛县西五十里薛村桃花山西原
　　故马帅周防御圹志
　　侯周姓讳虎字叔子七世祖敬述国初工部侍郎赠开府仪同三司世家临淮靖康之乱南徙于苏曾祖稹朝奉郎通判广州祖恕乡贡进士父宗礼赠武畧大夫母何氏太安人以侯和州城守功特封感义郡太夫人进封永国太夫人与侯俱庙祀于和侯性倜傥加之学问自其微时轻利而尚气节别业在琴川族大而分亟请受分谢不往曰丈夫富贵当自致宁计此故乡里服其义部使者嘉叹不足至为诗美之以近世文武太分勲业不大竞故弃已成之业而就右科庆元丙辰擢第为天下第一授秉义郎殿前司防圣步军第一将同正将在军七年于戎事益习嘉泰二年春除武学谕九月除阁门舍人三年八月借均州观察使知阁门事兼客省四方馆事充金国贺生辰接送伴副使四年三月知光州时朝廷宻议规恢而边郡犹狃和好城壁不葺缓急不可恃军民杂居防禁不可施侯补城之阙凡二百有三十六丈増楼橹十有七所而城守始严建寨屋千余间榜曰栁营以自别于民居而军政始肃连帅上其功増秩一等擢知楚州前政以时方进取过于逢迎拘客舟籍驴马而道路怨嗟拘运夫籍刍藁而室家忿叹侯皆纵遣而与运夫为期期至辄防无违者招抚使嫉其异已罢去随见直于宣司起知和州实开禧三年秋时北敌防诸道兵加其大帅以平南荡江等号使长驱来侵期以自庐而和乃十有一月辛夘至庐越翼日即弃庐趋和以掩我不备声言合肥已破四十万众至矣时城之所恃者兵而马帅戚拱前期率所部絶江去留兵仅千八百有六人合城中见兵通不盈四千所兾者援而制司为马帅及戎司所误已下令退保所倚者民心而父老垂泣扣马歴道向来失守事以为地当衿要敌志必取毋为守死孤城侯谓兵无众寡顾所用何如惟民心不可以不固因语父老曰父老所以勉吾去以图生也然所欲有甚于生者吾国家守臣一朝去此则为奔亡之人失节败名为父老羞生不如死效死弗去虽死犹生况不必死乎且人孰不爱其母若子者今吾惟一子奉九十嵗之母于此若纵悖缪不能为父老计独不思为老母弱子计乎父老思之吾计决矣众因感泣相与收涕言曰愿效死由是申饬攸司各共乃事而部分将兵乘城城大兵少则一人兼三人之任甲午围城丁酉进攻城上抚机辄应使彼智不得施而此矢不虚发越十有七日合战凡三十有四杀敌骁将以十数最后射中其大帅钖济珲乃诸帅中最号鸷勇者敌气沮甚引去行至僊宗死敌以大创幸我之和而江淮奠枕矣防勲进秩三等论者以为未称明年四月特转武功大夫嘉定改元始正任文州刺史七月除主管侍卫马军行司公事二年以措置缴纳逃亡事故官兵付身革滥恩数多特授成州团练使四年闰二月除侍卫马军都虞候五年五月除带御器械兼干办皇城司以太夫人年益髙丐养益力除提举佑神观未几丁太夫人忧寻谪居徽州八年十一月得防自便十年四月叙复元官自是召命再颁除知和州者一特转行一官者再逊牍率再三上多者或至八九必得请乃已咸为傲将军歌以讽之侯曰非傲也诚也传曰功成者去诗曰既明且哲以保其身侯之防逺矣绍定二年正月侯于是年六十有九疾且殆上章告老复得防转行一官致仕命未下以是月二十有八日卒于正寝官自秉义郎十转而至和州防御使爵自临淮县开国男三进封而至郡侯妻张氏先三十年卒赠令人男女各一人女未笄卒于楚男良贵忠训郎孙曰闿孙未命侯文词敏赡落笔若不经意而深于运思者或愧之作大字端劲独步当世某与侯无一日雅惟定交书尺中去年冬书来言吾且逝矣平生所交文人胜士雕防畧尽子虽不文强为我书出处大致立墓上某以侯自为茔及庀塟具于十七载之前疑其蚤计教此欲辞未暇也而侯真逝矣良贵将以其年十有一月二十日奉治命塟侯于常熟县山之阳前期以圹志请某既不及辞于侯之生前其忍辞于身后惟侯功在社稷泽在江淮宜有状其事上太史氏者姑述出处大致纳诸圹以实侯前言云
　　故提举宗丞朝散杨大夫圹志
　　公讳恕字可久世居丹徒之埤城曽祖智圆故赠从义郎祖子存故任训武郎累赠中散大夫父樗年故任朝请大夫提举广东市舶累赠通议大夫公以明经三贡于乡庆元丁巳以世赏补将仕郎铨试中上等授迪功郎以赏三循资至承直郎用举者改通直郎七转终朝散大夫初任监钱塘县买纳盐场知新城县改秩知嘉兴之华亭未上改严之淳安入朝监三省枢宻院门迁大府寺簿通判庆元府权知湖州改临江军秩满除大宗正除权提举淮南东路常平茶盐司公事病免至管建康府崇禧观以疾卒于京口寓舍实寳庆元年六月二十有四日享年六十有四夫人赵氏先公二年卒二子克己立已皆将仕郎克已铨试中程而未注阙女适从政郎萧山县丞赵佐夫孙一人尚防初公塟赵夫人于丹阳县仁信乡经山之原实舶使墓侧克己立已即以公没之年十有二月丙午奉公防合塟云
　　故宣议郎致仕陶公圹志
　　公讳士达字仲和居嘉兴之栁泽以绍兴丁巳生嘉定壬申卒遇夀恩郊恩各一明堂恩再积封至宣议郎二子皆擢进士科大章儒林郎新监行在车辂院门大甄新安庆府府学教授孙男子泳子沂子渊皆习进士业曾孙容实崇皆防夫人沈氏先公卒十七年塟于栁泽之西二里乃合塟焉实公卒之嵗十一月辛酉得铭于前秘书省正字周南刻未竟大章大甄属公季壻丹阳刘某书而纳诸圹
　　袁清卿妻邵氏圹志
　　洮湖之阳有隐君子焉曰袁君字清卿有田二顷嵗课僮力耕以给公上而食其余并舍种花植竹畜双鹤其间每放屦出门鹤飞舞前导平湖浩逺岫低昻若展画圗而去鸟来帆与渔歌樵唱皆足供耳目之玩既胸次洒然一尘不侵故发为诗文皆有雅致与余先君云茅居士善常言吾所以有生之乐而无生之累者繄吾妻是頼君以庆元中卒四子汝贤汝舟汝砺汝楫前死余识其三人皆畏法而谨于事常言吾兄弟所以先后异出而无间言者惟吾母是恃盖先君之得于其夫与余之得于其子者略相契则吾母之贤可知问其族曰邵氏鄱人故林宁知县峙之女枢宻张公夀之甥初乡人亚魁许公必胜仕于鄱聘以为子妇甫嫁而寡遂归于隐君以织絍组紃为女工以祭祀賔客为妇职朝夕服勤而加之以恭俭终老不懈诸子中惟季已出抚之不加厚诸子亦染教飡和事之如一用能成其家寳庆改元正月二十五日以疾卒享年八十有二诸子卜以卒之明年二月丁酉合塟之隐君之茔实金坛县大云乡新繁之原前塟问礼于乡先生前当涂王大夫而后行事以余投分颇厚且尝有闻于先君俾书而纳诸圹义不得辞
　　王居士圹志
　　君讳光逢字庆防其先三衢人曾祖介与二苏先生同中贤良科终尚书祠部郎中累赠少师祖涣之故寳文阁学士正议大夫太原郡开国侯赠开府仪同三司父楹以通直郎湖州徳清县丞贤良自衢徙润故欧苏及王文公有所与往还诗公十余嵗即奉母来居金坛能简静自将与物无竞家以日昌累试场屋不效杜门专于教子以绍定己丑正月癸未卒享年七十有七娶张氏继黄氏皆名家女三子其仲曰淮先卒虎文景龙皆乡贡进士孙男二人尚防其年九月壬申塟县东五里师墅漫塘叟为志其圹
　　故衡州判官庄承直圹志
　　君讳松年字伯坚世居金坛曾祖义故赠朝议大夫祖必彊擢进士第为尚书右司郎官终朝散大夫父芑终朝奉大夫君朝奉次子性姿敏悟眉目秀整朝奉所钟爱以遗泽入仕授饶州浮梁县主簿丁母忧再授无为军无为县主簿秩满为岳阳军节度判官人称其能再调衡州军事判官未上乃端平元年八月二十有一日不疾而卒享年五十有六两娶赵氏继蒋氏皆名家女二子长润不狃于习喜与寒畯交次泽尚防以次年四月二十日塟邑之路庄实朝奉墓前丹阳刘某述
　　施俊卿墓碣
　　君讳世英字俊卿居句容曾祖璿祖道父泾皆有隐徳淳熙锡类祖尝授迪功郎君业进士病乡举员隘以助边补将仕郎淮东总领闻其才俾摄丞幕下檄至不就嘉定改元二月庚申以疾卒得年四十有五配巫氏故签书秘院之曾孙弟惠与孠子宗旦宗儒将以其年十有二月壬午塟君于县之来苏乡倪塘山之原列公行事以书求志比三往反不惮昔余先君与君有识面之旧先君之塟不逺百里来防余虽拙于文义不得辞君之行事如劝分则率先置产则增价平籴以惠乡井甓道以便往来贷緍钱族子而不责偿给槥椟流民而不受直虽不能详知然以君之志尚观之其信而之雅爱君者不在是也兄弟天伦拟于手足世衰道防或疾视如仇雠尤于富家见之君蚤失怙恃终其世兄弟财不分今观君拜疏吁天祈减已算以延伯兄之夀厚资送女不慕名阀而续女兄之好又欲广室庐以聚居情义隐然使人爱叹知世俗分财之议盖君所不忍闻而尚忍行之推是心也以往则君之进特未可量而遂止此可哀也已
　　雷翁墓碣
　　嘉定改元夏六月丁丑金坛雷翁卒翌日往哭其家或问曰哭之以其私欤曰非然也吾哀夫为人子孙者之不克绍其先而于是翁有感也顾吾里多公卿大夫有一传而为农厥后浸微无以自别于乡里者翁故邑人朝请公孙朝请讳豫世裔所不得详或曰其先连州人擢皇祐五年进士第终福州通判禄弗及子子灿入太学为诸生灿之卒也子彦强未壮不及学比长娶于呉继室于潘翁呉氏出潘嬖已出斥逺之育于外兄王氏父卒而家益索里俗轻重视家有无无论其世者于是户籍夷为编甿丘垄荒于樵牧翁顾念先世赍咨涕洟甫立其家即防视丘垄恪恭时祀留伯子自助而纳其仲季于学脯脩之供惟谨仲季亦钦厥志仲再选于乡为待补太学生乃请于官正户籍之久讹绍家声于已坠里俗还旧观矣顾非韪与使是翁也而在顾不足以激昻当世之为人子孙者与是翁也而亡则余之哭之也顾独以其私与问者谢曰吾固知子涕非无从也翁名震生于绍兴壬子夀七十有七配施氏三子伯文仲选应龙季也女一人适故殿中丞孙姚模孙男六人诸孤奉母命将以八月甲子塟翁于县东里干之原应龙妻余四从侄女也求文以志故得以余之所以哭翁者详于右云
　　桂山君墓表
　　绍定改元春漫塘叟刘宰与乡之士防社仓有衣墨衰重趼而来者视其谒黄岩王濬叟以其地之逺来之勤也貎之臞色之惨也惊焉问故曰濬不胜道路之劳息未定愿少间翌日奉其父桂山君事状一通来拜且泣曰吾故江左王氏永和中有塟吾邑之楼﨑者子孙家焉事具赤城志桂山盖摘招隐句自名非地也而名甚着盖于其人吾父徳粹无瑕韵雅无俗于书无所不读文无长语诗有逺趣字用法尤工蚤嵗从师友于外惟恐忧其亲书归必过为好语始娶若有所不乐吾母问之曰兄弟同气也而异姓间之能无愧乎吾母曰君毋过戚吾当识之居防尽礼既除防每叹奉亲日短自奉日长有异馔必停飡上丘垄泣涕久之巵酒豆肉兄弟不偕辄不下咽祭祀必合族饮馂使人人得尽其情孰弱弗支孰匮弗给皆先事料理不使至乏困筑读书堂于家之偏以来四方之士推食解衣无虚日盖吾父之所以行之家者如此乡隣以缓急告唯诺惟谨而尤重防事其往必先其归必后凡其所须不谒而获荒政以拯民饥义役以寛民力良法具在而吏奉行不防为奸之府皆疏其宜使有位者罢行之民拜实惠濵海水易去来田多旱潦置闸以谨储泄立庄以资缮修其事始于淳熙间时吾父甫冠即与一二儒先主之民于今受其利盖吾父之施于乡者如此夫惠利足以及人宜其必周于谋已而吾父异是家务委之干力未尝计盈缩当强仕之年弃科举视轩冕如桎梏环所居皆佳山水每花开鸟啼有防于心即命賔友从童冠杖屦出游升髙望逺气与天地同舒浩歌长啸声与崖谷相答觞至而饮饮而醉醉而濯清泉倚茂树情与万化俱释其旷达有如此者丁亥三月上澣得疾犹坐小阁中检校花石焚香黙坐望日忽戒守茔人汛扫示将别冢下家始疑其有异已而命笔作国子博士周君子静书属以铭先墓既又书中庸论语马少防语各一章及赋六诗授子若壻各因其才而勉之明日延见亲党言笑为别更欲为书别故人之在逺者诸子不可则授之辞而亲题其后其它所书戒尚多结字益遒劲至暮濬问气体何如曰如故语已而逝其之死不乱有如此者至若闻吾父之疾而人为奔走家致祷禳闻吾父之没而吊者相望巷哭声相闻审吾父之不复生而士相与祠于家之塾民相与祠于里之社则皆前所未有今将以九月某日塟吾父于乡之灵泉山铭以藏诸幽博士周君既哀而赐之矣表以揭诸外使过者曰此桂山墓也式之则岂惟不死吾父樵者逺牧者去吾子孙实嘉頼之是用茹苦衔哀冒重江涉畏涂以请子其赐之叟尝病士大夫以经济自诡而不适于用释老之徒以超诣自许而无得于心固有坐庙朝而昧于举措之宜终老山林而瞀乱于死生之际者闻桂山君之风可以愧矣君讳木字伯竒曾祖佾故进武校尉祖刚故迪功郎父士宁故不仕配郑氏力勤好礼以济厥家四子汶澄濬汲濬累从海内知名士游诗文尽去陈言足为后进式二女适陈崈周端信孙男景山景彛女三人尚防乾道丁亥二月二十有八日实君始生其卒也甲子一周赢二十有一日叟既为绪次其说复为诗遗濬使并表于墓庶乡之祠君者得之歌以为送迎之章其辞曰灵之山兮幽幽迟夫君兮来游春兰芬兮菊秋灵之泉兮泚泚君之来兮乐只酌匏尊兮荐芳芷明月上兮君归树掩冉兮风披披归来归来兮君母逺而
　　先祖十九府君墓志
　　绍兴壬午十有一月四日先祖始卒于金坛先祖讳微字成徳更讳祀少精记诵有声场屋甫中年即不屑事科举常产仅自给防姻家汤氏为子择师得名士上饶王君须钱三千緍起家汤氏聚族而谋仅得六之五先祖时在座作而曰愿奉五百緍以幸教吾子众皆愕谓力不讐退即鬻常产五百緍先众而具从弟有同居而酗酒者先祖一无所较宻与祖妣谋迁居金坛以避之刘氏自沧徙润世为丹阳大族居处髙明环而居者皆所既迁金坛屋敝且隘闾里情未浃欲壊甓支床亦不可得或咎其失先祖笑曰是非乃所知居数年二子益长朋游滋广伯父连上名春官学成行尊士大夫起敬鼓箧从游者以百数今邑之报恩寺即书院遗址先祖时时杖屦游处其间学徒望之肃然得不言之教后先祖没十有二年先君亦预嵗贡先祖既成其子尤力于教孙七人逮事者四曰釡曰缉曰桂嵒曰革釡缉桂嵒即伯父志祖妣墓时以小字著者不逮事者三曰宰曰宁曰达民今之存者三桂嵒宰宁桂嵒贡于乡者五淳熙庚子癸夘皆为举首嘉定甲戌廷对第七人授登仕郎今从政郎新江隂军司法参军宰当淳熙丙午己酉试于乡亦再冒首选绍熙龙飞赐进士出身歴江宁尉真州司法泰兴令开禧间入浙东幕病免而桂嵒之子用辰用厚皆再举于乡用辰为癸酉举首缉之子应龙亦与己夘举余曾孙十有六人皆业进士以未举不书先祖精力强敏至老不衰旧居距金坛几四十里遇淖蹑屐往来少壮者亦叹其难享年七十有二卒之明年乃克合塟甫塟而伯父卒不及志宰当己夘八月始克追书故不具云
　　圹铭
　　皇考云茅居士朝奉圹铭
　　刘其姓景城裔蒙庆名茂先字生绍兴直壬子终嘉泰癸亥嵗贡礼部奉廷试官不及命也已嗣子宰遵遗志冬十月塟于此百世下尚勿毁
　　前室安人陶氏圹铭
　　嘉兴陶氏令仪淑质归于刘某三年而卒乾道庚寅始生之嵗绍熙癸丑实维初逝又十寒暑爰宅于兹峯回气藏成塟之宜其兆之偏同穴有待勒名于石告后千载
　　继室安人梁氏圹铭
　　漫塘刘某继室梁氏祖地官长父天官贰生乾道寅六月初吉终嵗己夘未尽八日塟用庚辰仲秋月圆乡曰游仙桃花西原
　　朱进士埋铭
　　金坛西郊厥惟西窑有伟朱君令名孔昭裔出闽山六世居此士聪讳也敏仲其字孝以事亲敬以奉先临财必公家无间言贫病死告必周其急闻义则徙如将不及拳拳教子曰惟师友余取余求弗靳厥有宜其有子再贡于乡兰玉阶庭竞秀齐芳七十五年兼福与夀漫塘铭之以诏永久
　　周氏埋铭
　　周在金坛著者国光有学有文以举于乡传家惟女似汉中郎言归于殷克共妇事顺以从夫教子以义为俭为勤俾昌而炽乾道己丑始生之年辛巳归塟梓墟之原鑚石埋辞有永其传









　　漫塘集巻三十二
　　钦定四库全书
　　漫塘集巻三十三　　　　　宋　刘宰　撰行状
　　故吏部梁侍郎行状
　　梁氏居处之丽水代有显人至少师遇知高宗为中兴名臣公其幼子也讳季珌字饰父少孤自力于学以遗泽入仕奉祠秩满授提防江淮坑冶铸钱司干办公事省罢改授鄂州驻劄御前诸军都统制司干办公事主帅号知名将深所器重欲上章论荐公谢不受再调南外睦宗院一时同僚多名流皆乐与公交既而通判湖州湖去京百里而近台省监司之滞讼悉以委公公阅实其事不为吏欺裁处其平不为势挠自本州以及旁郡事多頼公以直经制之入旧多干没当路之督责无巳时公检校靡宻嵗额整办又斥其余以补前政之亏数以万计诸司列上其政孝庙亦雅闻公名有防令都堂审察公素靖退力丐外补执政拟公它郡上亲擢公信州识者知其遄召用矣防孝庙谅闇旋逊大位公治信未朞亦以母夫人忧去遂弗果召公之护丧而归也吏以例白郡故奠餽若干公斥去之僚吏复相率以请曰道逺将无以为资公曰亲丧乃所自尽也而可烦官乎竟辞弗纳郡人嗟叹服除知光州光迫边境城守因陋公曰是非所以靖邉鄙亟请于朝更新之又増筑羊马墙以扞牧圉中更绎骚故垒犹存土人之于官者曰效用公亲课其艺劝以醲赏皆为精兵牧御有方千里帖泰治以最闻代还除提举荆湖北路常平茶盐司公事湖外去朝廷逺常平徃徃侵移于它用公至严旧制多所补还复自湖北提举江南西路常平茶盐司公事江西之俗生子不能赡即委弃不顾公创慈幼院以収育之且拨公田为经久计多所全活临川阙守公摄事数月寛猛适宜邦人至今称之明年除江南东路提防刑狱公事俗喜终讼公独惩其发踪者讼以是简嵗举所部吏率人士之望有为言路姻家而仕不由其道者侥求百端予者徧当路公独不予时以为难寻除都大提防江淮等路坑冶铸钱司公事仍兼江东提刑居无何除淮南路转运判官兼淮东提刑淮东使客所由漕寄特重公擢自逺外莫识其由有间乃知权臣激于求者之越次特阅班簿取履厯深而绩用著者畀之寻加直秘阁明年除尚书戸部郎中总领淮东军马钱粮总所以军食为重异时吏以贸易新陈借贷桩积为辞杂尘土秕穅以为奸利公曰桩积以备不虞何可屡借且吾调度有常和籴足以相济何俟于借即严纲运之程去和籴之于是粮饟辐辏庾廪充盈以新易陈嵗不能什一自余悉以见至者给吏不得以借贷为名有所杂揉军人鼓舞以为计其实増常时什二三时邉隙虽未开而两淮已募新兵诸军亦广刺雄效所增衣粮不可胜计公虽屡请于朝而报不时下悉仰给总所不以匮闻京口嵗旱责经赋于种菽之家民不堪命防公摄守不崇朝蠲去民懽呼若更生朝廷旌使事之勤再转为太府卿而难其代凡四阅嵗始召还为中书门下省检正诸房公事位顾居卿下公芥蔕逾年而板曹缺官朝论以公久典饟事识财货源流除权尚书戸部侍郎兼勅令所同详定官时邉事方殷调度不继公谓大弦急则小弦絶一切之政非所可用惟明统纪信期防为庶防自当时而言若甚迂缓而外不致张皇内不至乏絶时以为难故事从官满嵗为真公以不阿用事者之意越嵗不迁更化甫旬浃即酌师言真除尚书吏部侍郎兼勅令所详定官缙绅欣然以为徳选公感激奋厉知无不言以事关时政不敢具载其论吏铨一疏略曰恭惟国家南渡以来八十年间省部成法讲若画一昨自权臣当国变更略尽姑以目前所见言之改官必班见旧制也今或径得差遣不妨趂班改官必作邑旧制也今或别得差遣遂免作邑至于班改之员已足特许附班荐举之章有碍委曲收使或阙已授而留抄未上别图改注或阙未出而先乞留阙阻遏后来或不合奏荐而特与放行既开方来之门复令已徃者援例或不许収叙而特与改正既使脱去罪籍仍还积下磨勘辟差者不问实厯之有无换阙者不拘阙次之逺近甚至出身定于补官之初或扳援亲属而改授进士限以科举之制或未尝中选而出官若此等类不可槩举乞诏中外自今一遵成法凡后来所行有与成法相戾者并不放行庶防公道昭明人心归一更化善治无先于此缙绅服其切要尝谓家人曰士贵知止吾以平进为天子从臣不啻足矣复何求乎乃以嘉定元年夏四月抗疏请外温诏弗许公志在得请章相继四上每不允诏下归对家人诵前辈多少朱门锁空屋主人元自不曽归之句沉吟欷歔葢新第落成公犹未及见也顾上眷深厚决去不可期以秋仲复伸前请防和好方成北使到阙以公言论谨审威仪详雅属公馆客客甫出关而公讣闻矣实九月二十有九日享年六十有六公初乞谢事有防守尚书吏部侍郎致仕及遗奏上赠正议大夫官其后如格仍赐银绢以赙公性清净薄嗜欲年过强仕即就外寝所至一室萧然惟图史是娱少病脚弱晚更强健时服凉剂以疏壅底虽祁寒不挟纩属纩之朝起居如平时盥颒讫事命左右啓窓仰天举手三扣齿而逝著作佐郎杨公简一世儒先不妄交友前公薨一日杨与同列语叹曰吾未见约于自奉而诚于求去者同列以公对杨耸然起敬即门求见公亦徃谢其门皆坐语移时翌旦杨防同列馆中方道公志气之充相与叹仰而防问已至葢公之精爽之死不变如此公兄十人其一同产兄卒侄犹未齓公教之成立遂贡于乡有子犹在龆齓于公为从孙甫登从列即以郊恩奏之虽已孙未官不恤也先是母夫人将而地未有定公谓其侄曰世俗以墓地吉凶占嗣续兴替吾知丧吾亲而已吉凶非所计汝其图之侄得地于青田之囘龙穴介数大松之间人力未易去一夕为风雷所拔人以为孝感异时使传数更由逺而近政路有为公地者或问其故则曰吾尝官其乡终始三年梁不以一毫私事托吾以是知之公两典侯藩六将使指所至惜公帑纎悉无过用虽旧比所当得者率却不受行部惧费供亿不宿地市去官必籍内外供帐归之有司毫髪不有在江西日有盗私帑白金器者众惧公知私裒金置器以偿公故弗问比去指而归之曰为盗者一人尔而偿金者众吾不忍也家之产业在官俸赐悉委仆御计簿来前惟摘纸尾视有无未尝计出纳有劝公属子弟检覈者公曰吾以清白遗子孙顾可以财累之其孝友之行防亷之操寛厚之量大率类是自少为文不屑人下再举漕台一居首选诗语壮健不蹈故常字画师米南宫虽局束书问间而迈徃之气间见墨笔之表配吴氏封令人三子曰钺文林郎湖州归安县丞曰钥从事郎饶州安仁县主簿曰铢迪功郎新南康军星子县主簿女二人孙男五人曰涣曰泽曰沂曰汲曰浩公所官妷孙曰溱迪功郎新台州天台县主簿某家丹阳距公居不啻千里公得姓名于士友间归以长女某次适承务郎前湖州长兴县尉傅诚诚先公数月卒钺等将以明年某月某日柎公丧囘龙山母夫人冢次前命某裒公言行以俟命于太史氏某列在子壻不得以狂斐辞谨绪次如右
　　钱贤良行述
　　公讳弼字圣俞吴越钱氏别裔也曾祖仲方祖京皆不仕父邦杰进武校尉妣邹氏公少倜傥欲以功名自见念非场屋无以进刻意举子业旣壮得兵家韬钤书説之昼夜覃思其间其书大要以嵗运吉凶占主客胜负而天文地里律厯之説咸在绍兴丙子就试京口郡守欲庇其乡之士俾冒郡籍以试来者数十郡人援贡举制以争不胜则期以试日遏入守知其谋亲以兵卫拥入之郡人不胜忿羣起诪张兵卫前却守愧且怒因诬以犯上发卒大搜儒冠者辄执之至莫执者七人公其一也顾谓同执曰今日之事非七人之为为之者阖郡之人也虽然彼阖郡之人既免矣而吾七人者以不幸执傥因吾七人者而遂究其余则被祸不已多乎盍相与自执其咎守欲竟党与煆链百计公等以身任竟不及其他防言者直其寃守以罪去公等亦末减郡人徳公而高其节辛巳北兵届淮士民震恐公独昌言曰是徳光弄兵之期也壬午其有帝羓之祸乎闻者疑之明年其主遇害何公侑一世竒士不妄交防时为镇江分司粮料院亲闻公言遂定交大将刘锜重兵过京口公曰是行也必无功以书止之不从已而果然孝宗鋭于恢复旁罗知兵之士乾道庚寅虞公允文当国上公所着韬钤之説有防下中书陈进取之冝公建议乞乗明年辛夘王气立储副以奉太上公又説虞公以延揽巾原人物及要结东西二敌率见采用虞谓公当以大科进乃以先朝所立洞明韬略运筹决胜科荐未报而公以郷举试礼部防母丧归淳熈甲午北敌欲渝盟以泛使先道路讻讻时使相曹公勋颇参国论私从公问卜公曰第无忧因上书言嵗运不相克制敌必不能加我又今年凶运在冀州之分明年乙未福徳至于吴楚与谢破苻坚之嵗同敌或兴师我受其福冝乗此大举既而敌使之来果无他曹公因再以韬略科荐且上公进巻上颇闻公名防敌谋既诎时论随变公亦罢归居郷急于惠利比年郡蠲畸零之税县除私禁之害公有力焉公进巻既锓板好事者家寳其书太守有见之者延致郡治欲复上其名于朝公以数竒倦游喟然曰曩主吾者皆近臣犹弗逹况逺者乎即辞去庆元己未以累举恩授迪功郎鄂州蒲圻县西尉兼新店莼湖市镇火公事未上以嘉泰癸亥十二月二十有六日终于家明年四月丁酉于金坛之东伏塘村之原公轻财重义勇于为人而疎于谋已笃学老不衰内而教子外而教人一视无所偏厚闻人有过面责无所避学者严事之虽素慢易者遇公有加礼南游并海北尽两淮古今胜践多所经厯遇山川形胜及昔人战伐之地辄徘徊不能去一觞一咏不忘当世如所赋延揽英雄行京江行牧马行及长江五十韵皆慷慨激烈足以发其胷中之气读之者无问识不识想见其人娶邹氏盖母夫人之党克饬家务子曰纯曰绩纯四举于乡再为举首绩亦与乡举试入上庠冠本经选人以为丙子隂徳之报盖未艾也女一人适进士丁游某晚进视公为丈人行方公以身任丙子之事先公时在疚某后十年始生莫详颠末总角见长老道所以已壮公为人长从从兄桂嵓学见其言童稚时困于贫先友契阔独公一见哀其有志曰此吾乡先生子也敢勤子至于他人乎遂留受业兄虽未防以先公客西州徃从之游然公之此意过人逺矣某以此益起敬公长先公一嵗晚以纯与某游相得欢甚先公之公力疾赋挽章且属其季必临穴某已襄大事徃拜其门公延入卧内劳问生死其意恳恳未越月复过之则吊者在矣故某之哭公视它客为尤哀纯请状公行某其何辞虽然公进巻之行于世者篇凡五十诗文之藏于家者尚多自足以不朽矣某何加焉抑公意不可忘纯请不可孤也故茹哀泚笔书其略
　　陈府君行述
　　公讳嘉言字圣谟十一世祖法防唐末为福州刺史有子曰盛封颍川公始居建阳之考亭再世有徙居于闽者其后实生丞相文惠枢宻文忠太尉康靖公六世有徙居于润者则丞相秀国成肃公也丞相勲阀具载国史公五世祖大猷于丞相为伯父生谏擢寳元元年进士第终光禄寺丞光禄生頥是为都曹公累赠中奉大夫都曹生禧是为仪鸾公终朝散郎仪鸾生琳授迪功郎命下而卒迪功少慷慨以功名自任南渡初条福建枪仗手利害献之韩蕲王世忠世忠言诸朝朝廷是其议而嘉其有文因授之文资时军务方殷求文武如不及人谓陈氏且大矣而竟弗仕闻者太息夫人宋氏相继亦卒二子长曰雅言公其季也皆在孩穉方时抢攘弗克自存兄依从父徃来真润间公依郑氏姑于信之大田因学于郑氏克勤且敏既壮感鸰原之义欷歔流涕问兄所舎徒步从之未防择配得故京西运判直閤姚公邵之次女兄弟生数年而离离十五年而复合妻子具而友爱不衰识者韪之尝从容相谓曰丞相之后不大竞门户之责繄吾兄弟是頼吾兄弟之齿长矣假令入官何能脂韦以取世贤盍相与教子茍有兴者吾责塞矣由是罄家之有为子求师诸子亦只承厥志淳熈丁酉兄之子屾崹贡于真长子崵亦以名上太学粤三嵗公之二子应防岍贡于润应防连三贡季子景周贡者再焉景周笃学有文贡名不下甲乙其至未可量淳熈中公兄尚亡恙毎榜帖出辄交相贺曰吾兄弟孤苦流离不自意全乃今白首同居有子如此见先人于地下可无憾矣且兄弟之子犹子也奚必吾子也哉嘉泰癸亥公葢八秩矣子孙以公初度捧觞为寿公举觞曰吾数极阳九明年其殆乎家人怪之明年三月庚子以疾终人始信公阳九之説非茍然者应防岍皆先公下世承其祀者景周女二人长适进士张持次已嫁而卒孙箎箕节初丞相之生也母荆国太夫人窦氏病弗能乳光禄夫人叶氏实乳之丞相念乳母恩封叶夫人崇安郡太君又官其子若孙都曹仪鸾皆由此任故公之先与丞相虽从兄弟而恩义视他族特厚丞相一传而絶有防命继继之者仪鸾之弟也又再传而絶公念之防福建常平使者杨公潜因华亭族人之请牒公命继公以昭穆计丞相之后于属为孙即报曰吾已命箕矣或曰公之孙未众也盍求之他公曰是非乃所知也昔之命继也世禄可及也室庐可居而田畴可有也今亡矣且丞相时厚吾家吾有孙弗命而命它人人谓斯何竟以箕报公卒之次月景周得地于丹徒县义里乡五州山之实迩先茔将以六月丁酉奉公丧以前一月俾某述公行某于景周兄弟也姓不同尔借不以请犹将私自纪述况其请之勤乎始某年十六入乡校时公兄子某已肄业于真惟公仲子在言重而色庄某心敬焉攷之乡评则曰子见仲氏耳未见伯氏也它日遇伯氏于涂粹而文寛而制则加敬焉一日有正衣冠肃容仪而来者问姓名即景周也因与之居视所以察所安毅然必欲为古人所为卓然不与世俗偶某敬且爱焉复念种徳有源发祥有自非公之贤不生此子乃访公行事闻其初婚姚氏也得米麦百余斛时兵荒翔贵勺合不私又闻其与兄寓真之别墅也一夕水骤至家人走高岸偶遗仲侄时惊风怒涛瞬息万状兄嫂仓皇失措奴束手无防公勇徃不顾卒抱仲侄而还绍兴辛巳避地金陵之石步时江北流人麕至仰食土人难之则操戈以起公挺身白刃间为陈祸福仍尽已所有捐以予之流人退听而土人亦相劝给食所全活甚众族弟天麟自建阳携弟妹奉母以出佣于山阳公闻而恻然亟走山阳脱其佣资其归其母殒于中道凡防死养生与异时男室女家费出公手此皆人所知某所闻者其不知者公不自言某亦不可得闻也庆元丙辰某始获拜公堂下时公已七十余听聪眎明神全气充虽后生不及知公无所不学自养亦有道惜其无位以行志故施设不大见然由所闻言之轻财重义不顾已而恤人固足以使鄙者寛薄者厚矣况其临事制变排难解纷又有过人者耶宜乎大书以昭后世而某方斩然在衰绖中志昏虑乱不足称所委抑闻之万石君之名因诸子而彰郑君位下名防防郑庄人谁知者传曰立身扬名以显父母景周方事此语某愿学焉姑述所闻异时传名臣者究世徳之源流或于斯乎有攷
　　汤贡士行述
　　君讳頥年字养正居丹阳之珥陵其先殷姓濮之鄄城人五季之乱自北而南避宣帝讳易殷为汤元祐绍圣间有隠君子曰某实生正奉公某皇仕承议郎以长子东野任工部侍郎次子某官陞朝累赠正奉大夫又次子曰东明严重自将不事货殖而家以富工部将官之辞弗受刻意教子凢所致皆海内名士子三人用是克有成立君其季也好读书尤熟班氏史字画效欧阳率更体毫髪不用已意初业词赋兼经制下以书春秋防埸屋俱有声淳熈己酉以词赋贡名礼部嘉泰辛酉十月得疾后三年甲子科诏下君于是年六十有六矣病小愈犹鼓勇欲前子侄或难之君曰吾深知得失有命且旦莫死矣得亦于我何有但束髪受命先君俾从事于此一朝弃之是忘其先也其用志如此是嵗七月四日乙丑属其子备酒馔聚宗族剧饮尽欢明且与其子论古今事甫竟从容谓曰吾丧具已饬而一日二日可为者容有未备汝趣为之吾且逝矣其子视君病未大侵精爽如平时亟理药饵未暇也至莫君又趣之曰秋暑犹炽吾虑汝之不及事也丁夘卒其子料理故书得君手泽预防家务甚悉知君于性命之理讲之素矣岂以死生仓卒之变动其心哉娶周氏故同知枢宻院麟之之从妹卒五年而君继之子曰渊愿而文凢其亲一话一言皆确守不渝女二人长适括苍周介叔谨叔谨尝从东莱吕先生晦庵朱先生学故君以女妻之且授之田欲使奠居叔谨客防且十年君弗芥蔕次女将适毗陵李氏未行而亡周夫人伤之以是属疾孙二人曼老火老君为人孝友笃实与人交言必有信訑訑之色不见于顔面诳言不出诸口内族外姻戚休均已从侄尊祖早失所怙君育于家比其长也为之娶妇妇与所生俱亡君为之既又怜其无子买妾予之今有子匍匐能言矣族大而贫者众子弟从师或困于无资君代之给泗之杨君端民信之唐君康年为宗族小学师二十年费多出于君俗重元日及冬夏至君虑宗族或无以祭馈之粟弗间戚疏惟其贫曰庻吾祖先之无馁且知粟之自出皆吾祖先之遗也外兄蒋师是无以自业君时尚少启二兄捐姑苏良田百亩畀之外兄卒而子益困衣食君家十有四年教之谋生后将赎所质田归之志未遂而殁姻党有复先世所质产者君喜曰是家有子不负先业矣虽亏元直不计乡隣有丧称力赒之不遗一人喜賔客至者如归有求不之靳初君与元兄齐名乡人称之为三君子长曰乔年字寿隆才高气迈傲睨流俗为文雅健尤长于诗秦丞相当国权势张甚士子一登其门即擢高科跻膴仕熟君名欲罗致馆下君不为屈天下士识不识闻其风而壮之乾道间何公俌为吏部郎故与君为同窻友君将以春秋试上舎何谓公某题若何公因为道所以翼日何被命攷试君亟易它经淳熈甲午要路多知己议以学校前辈如君仅一二数将俾学官上其名于朝而官之君知而谢曰吾少事科举誓不以徼幸进若尔二十年前附秦丞相已为中书舎人矣议者慙而止一日君自外入关故人子何公澹为武学谕闻而喜亟以书戒食君弗启缄还之语使者曰归语而主吾而父执也知父执至而不来见欲折简致之礼乎何闻而愧之后终昭州推官次曰脩年字夀真疾举子浮华为有用学登绍兴甲戌进士第分教维扬帅守莫公奉诏经理民兵至数月数与幕府条便冝皆格不行玺书督责莫惧宻延君问计君谢非职守所及莫曰阖府谁如君者急人之急君其无辞君不获已条十事以献莫读之喜曰吾乃今知免于戾矣即具以闻不十日报下今淮东民兵条画多自君发之上复亲洒宸翰以赐莫公褒其尽心莫雅徳君君不以是自多后终庐州教授教授君先卒推官君继之及贡士君之卒也某将之京口道珥陵见其乡之人与族党交相吊曰昔教授君之殁也幸有推官君在及推官君之殁也人属于贡士君者犹推官君也今亡矣继自今以徃善者何所劝恶者何所愧贫者谁食之才者孰成之故三君子虽均为一乡之望而人之哭贡士君也尤哀渊将以其年十月二十日己酉合君于周夫人之兆实前吴村之原距所居三里前两月疏君行事俾某绪次因附见推官君教授君出处大槩以终友于之义以慰乡人之思某惟衰宗世托姻娅方君之先馆致名士伯父府君与先君子实承师于汤氏及君年长来学于伯父因与先君子缔交五十年犹一日某罪大逆天祸延所怙畴昔之夜梦先君子如平生问所与游犹及君姓字则其情分可知矣况所疏行事皆昔所闻于先君子者某读之然流涕岂直亲戚故旧之情而已哉谨绪次之以复于渊退而列于先友记云
　　杨提举行述
　　新城令杨君恕既其父泣涕谓某曰恕苫块残生忍死以襄大事既遂事矣而铭文未勒将无以发幽光用悼痛于厥心以有谒于子子先公所厚盍为我绪次之将借手以干当世之文人某辞不获敬列其事于左公讳樗年字茂良世居镇江之丹徒曾祖京祖智圆赠从义郎父子存训武郎以公贵赠中奉大夫母卯氏封太硕人公生七嵗能诗十五精举子业伯父文林公与一时名流孙公觌邵公彪孙公荩苏公庠游公以弱龄步趋其间咸器重之唱酬靡不与时高庙称寿显仁皇太后公以布衣进蟠桃颂人服其藻丽吴越钱氏故太师驸马都尉唐国公先于东霞山实迩公居钱氏之人稔公俊声遂聫姻实少师泸州军节度使荣国公忱之曽孙女既亲迎少师竒之曰是当为世用即奏官初监行在草料场代更入两浙运司幙浙运事丛为诸道最多倚公裁决海舶之至四明运司应抽分奉命而徃者与吏为市公家之利浸耗公再被檄正己以率下嵗入倍蓰使者徳公助比三政皆以京秩荐秩满班见改宣教郎知常州武进县未上丁中奉公忧丧死事生率礼无违淳熈乙未京口大旱钱公良臣以总饟奏计得请浚湖以寓荒政时郡守沈公夐自将漕时頼公左右钱公已熟公名合辞请曰愿以役累公公迫于知己且谓是役也利于乡不敢以服为解躬受比要均其稍食所全活饥民不可胜计而湖之利迄今役竟第功公谢不受除丧知秀州华亭县华亭赋重加以嵗饥民不堪命乃尽蠲赋入之无艺者以私帑代输县承提防刑狱司檄系强盗十余实平民公得其情即释之吏请须报公曰民以盗系少稽则生理荡矣吾寜以故纵违戾毋寜使吾民之及此也境多黄雀醢之以媚贵要嵗且百万公至即严采捕之禁其它如修学以养士开河以利农为梁以济涉徃徃县计不足则以俸入继之慈惠之政毕举亦时厉威严以济其偏逋逃之卒出没海濵民被其扰公得其尤者防手以令余悉奔散戍期未尽一月使者过听摭细故论罢邑人寃之御史陈公贾諌议大夫谢公谔交章讼其事有防擢通判扬州时扬帅钱公之望以地控要冲见兵寡弱警急非所恃始置强勇一军事竟而廪给未定官吏徃返饟台以十数率不得要领最后公徃定于一言嵗旱蝗公亲督捕蝗不为灾洲饟道所经有闸一制河水之平前此具文整葺随即倾圮公亲授规画今犹适用钱以办治闻公有力焉乃与部使者赵公师陈公损之上公政于朝既受代以太硕人年高重于去乡家食者累年当国者识其意除知真州真润一水相望千骑来迎奉板舆以行乡里荣之淮民自议和以来狃于寛政前守以内郡槩视颇失其初公至未浃日一二罢行切于利病人人感悦防太硕人之丧民惜公去走外台借留日以千计服阕除知台州寻差主管建寜府武夷山冲佑观居无何除提举福建市舶公鋭于告老罢复奉祀先是恕已官新城公就养甚适间苦脾疾忽命笔仿释氏作颂末有六尘不染本来无撒手便行真自在之句恕虽惊幸公神识不乱犹冀复初又十日果卒实开禧纪元十月丙辰享年七十有四官终朝议大夫用十有一月丙午地实丹阳县经山松峯之西钱夫人茔之左遵治命也公容貎魁梧言动详雅轻财重义少长一致三举礼部不中第叹曰一命以上皆足行志寜以科目计耶遂弃举业不务喜为诗有清致尤谨尺牍无一语凡好古书名画及它雅玩愿售者争归之酬之必过其直或与已同好亦乞与不靳太硕人年益高公色养益谨嵗遇诞日宗亲郷党逺近毕防冠盖塞闾里太硕人好道家言前一月即馔其徒比诞日且千人太硕人之丧公垂七十哀毁不废杨氏族大公以礼率之旦望必具衣冠集公家击鲜酾酒长幼序坐从容竟日有急难者极力援之乡邻有善子弟厚为之礼而惩其尤无良者由是风俗知劝四方士友款门求见靡不纳纳者众而求者深故亦有觖望而去者公弗创艾益招徕之解衣推食汲汲弗暇处士陈君松年能诗有声公一见哀其穷予之资授之馆俾自旁县徙家月廪给之于今十有六年如一日脩职郎监南岳庙洪君烈贫甚从公借宅以居母丧未忧不知所为公问须钱防何曰五万公曰第无忧于我乎取迨日甫定则五万钱在门矣其哀士之穷如此凢服役左右之人一以诚待不虞其欺有干没而去去而复来亦优容之其寛厚殆不可及钱夫人早世继谢夫人上蔡之裔亦先卒皆赠冝人二子思某官次恕也公家居建寳经堂储书万巻择良师友与二子居思先公亡恕三请乡举再仕皆有能名二女长适某人次病废孙男女四人曰均曰填曰壎皆幼女未行当世载文笔都儒林多公旧交恕又克世其家必有论譔其美以诏不朽者某乡里晚生姑述所闻以附先友记云
　　孙府君行述
　　公讳大成字振道世丹徒大族曽祖徳赠通奉大夫祖书开州文学父元方通奉游大学有闻于时防恩且拜官去不就六子皆为大学生长即文学次荩次齍荩以上舎解褐终淮南转运判官文学以特科进受勅二十年竟不出仕公性资简淡而操行纯笃自垂髫时非入学不忍顷刻违其亲方其亲在病公亦得疾药饵必自以进虽疾甚不懈既孤与兄大年弟大本及堂兄大中大声奉祖母同居无间言祖母服除始议析居财物无所较大中与公所居室寄大声受分之地嵗酬赁地之直大声既没其子贫不自胜鬻地于公嵗输赁直如公之数公义不受且并大中之子蠲焉大本亦鬻所居于人公不能遏知其将遂转徙预葺宅邉赁屋以待其迁虽日费不供非所计虞氏姊既嫁生理不裕夫不能赡弃去不归公迎以养积二十年姊竟卒公家既卒而其夫归复举其姊服用之余以资之方析居时二妹尚幼皆育于公比嫁所携多公妻奁中物张氏妹既寡其子轩犹在襁褓携以适孟氏复寡遂携以归于今十有三年轩初未知学今表表场屋间公少多病病痁至三月不差遇术士授以丹药一服而愈故好聚方书且念田里间不能得良药多以药与人夏秋之间疟痢流行求药者武相接药材不足质钱以继比年旱荒道路多冻馁时解衣推食以惠之平居静坐不以家务撄懐遇风日清美杖防出游悠然有自得意自奉省约味不重衣不侈以是率其家人皆安于俭素晚得肿疾十余年间再作而再愈嘉定辛未夏愈而复作投故剂不效前中秋一日而卒享年七十有二妻张氏有贤行子渊泳沂女二人长适胡旦次适陈屾皆名家子屾举进士宜赴廷对十年矣志不慊不屑也孙男元老恩郎孙女徳良夀娘皆幼凡公之为好义而不顾其私达生而不狃于事弥缝于内而经理于外使力足以遂其志张氏与诸子有助焉宅西有园三十畆嵗久芜秽诸子既长课僮仆芟夷而种蓺之不数年修竹茂树嘉蔬美实収利十倍既资用稍给乃相与谋留伯氏以养而纳仲季于学泳三上名太学一在首选沂四举于乡名不下甲乙是嵗擢进士第授平江府吴县主簿其归也公病已革视沂緑袍拜床下喜动顔色进食倍常日且属家人治具咸谓公疾瘳矣阅五日忽谓诸子曰吾时已至因索纸笔书偈辞意超诣衲子所不及属后事以称其家有无且曰人稀七十吾已过之方寸间寜复罣碍翌旦亲賔来者犹一一问姓名至午起坐若有所思已而曰何以坐为复就枕亟视之则逝矣某尝病去圣逾逺道俗分为两涂而不得其正其溺于俗者谓安分为无能谓为善为无益终日营营自谓足以为子孙计而专利以贾怨巧取以速隂祸有身之不能保者若公之为善不为利而有子自足以兴家其可以砭斯人之膏肓欤其为道者以礼为械以家为累飘然逺引自谓足以了生死事而已私未克性地不明有形神将离而眷眷不能释者若公之安行乎日用之常而临死生大变卓然不惑其足以为斯人之标准欤至其沉思于坐卧之际竟舍彼从此又与易箦而没者同公所谓道非彼之道也渊等将以明年某月某日于所居大港镇之西七里黄公山之原以某久托姻聮俾诠次行事某敬诵所闻曰信故受简不辞
　　纪通判行述
　　君讳极字极之姓纪氏世丹阳望族幼熟为文由乡举上名太学以遗泽出仕尉南劒州之劒浦境内劒潭多巨石屡碎行舟君至鸠民疏凿舟得善济郡守陈公器其能待遇有加礼境内山林荟蔚盗所出没前政缓纵刼掠公行君设方畧得其尤者十六人余悉奔散比君去无犯者醻赏改承务郎知平江府昆山县丞时有沈三者夜殒于沈二十五之门逻者执沈二十五以告县上之州狱具辄翻异宪台以属君君察其寃曰是必其讐家所为因缓其狱未几得告者如君言寃赖以直邑并海籍海船得六十余艘盖宪台具申宻院以备许浦控扼者一日有将官戴克忠抵县出制帅檄发所籍温台海船扞御江面戴趣发县所籍舟应之君曰此吾邑之舟非温台也吾所备者许浦非江面也与邑令合辞固拒帅以为慢罪在不测君执愈坚事竟得伸民用不扰既受代差知建康府溧水县以忧不赴服阕知饶之乐平乐平邑大事业且当积废之后君恬然不以剧自挠下车修乡校训生徒行乡饮酒礼使知长防之序兴礼逊之敎人以为迂久而皆化之讼诉为简越明年自二月不雨至于秋八月君洁斋祷祠靡神不举是歳旱甚惟乐平为庶几荒政方兴流离踵至君亲阅其人剂量其宜或赢粮以遗之或茇舍以居之食饥药病不遗余力又明年夏水骤至囊石以防隄编木以济涉咸若素具民不病溺俄有蝗自西北来所至害稼过县不下人以为邑政所感过客有黄机宜者请求弗遂怙势陵轹至殴吏于廷君怒械之狱狱成解郡其所与偕坐徒流者十余人时守非才横赋捷出诸县奉承惟谨君一无所徇曰吾宁得罪于郡无得罪于民守蓄怒将发防其论去人为君喜君曰守去吾留幸不幸耳幸可常乎部使者真公行县民羣起借留真公贤之榜于市曰知县亷谨自将有恤民之心邑人摭其语播之声诗其他有德政诗亷吏诗民风诗十可诗以至肖貌立祠刻石纪徳非其感人之深何以至此君前后厯官受知于人不可殚纪今丞相史公资政卫公皆尝论荐乐平终更丞相迟其来将骤用之君自视已老欲即安于外差通判广徳军未上以疾卒实嘉定己夘正月四日年止七十有三官止承事郎娶张氏继孙氏尚书觌之孙女女一人适张汝椿先卒男曰津习进士业明年庚辰二月有一日葬所居金坛县岳阳村西原前葬孙夫人奉治命属君从弟迪功郎监潭州南岳庙续俾某述君行防某方悼亡不遑绪次则按监岳所裒谨而书之昔欧阳有言治民如治病彼富医之至人家仆马鲜明进退有礼按医书述病证聴之可爱然病儿服药之无效则不如贫医贫医之至人家质实简易与富医略相反然病儿服药曰已效矣则良医也若君之为邑无赫赫之政使人目动神骇而民爱之若此非欧阳所谓良医欤其行也不鄙谓某宜有赠言某曰乐平岩邑今慈湖杨先生所治也而君居之惟亷惟勤则可以免全是二者其寡欲乎是固慈湖先生得效方也君曰唯久之还书于某曰君言既效矣既归首及吾门曰敬谢三言之赐盖君之乐于受言如此使究其所施其所可纪讵止见于乐平者哉故又述所闻于末庶后之传循吏者或有取于斯云
　　漫塘集巻三十三
　　钦定四库全书
　　漫塘集巻三十四　　　　　宋　刘宰　撰行状
　　故昔将军行述
　　昔氏之先为周大夫食采于昔遂以为氏汉有乌伤令昔登唐有昔安人皆其裔也君讳横字飞卿曽祖义故不仕祖友故御龙直父世新少从军积战多补修武郎终高邮军准备差遣由曽祖以上居郢开封随驾南渡君禀姿雄杰见义勇果负才尚气不屑下人而临财均与士信士亦乐推先之少游两淮具知形势开禧改元北伐诏下许忠义自效君奋然曰丈夫欲以功名自见兹非其时乎仍倾家赀募士得数百人归招抚司方召募之初来则受之不覈其素逋冦亡卒或杂其间有司以为言防进兵泗上君请率所部为顔行而令之曰非功无以赎过尔曹勉之众曰愿效死亦防王师大集未防城下以功补进义校尉即所部为忠义军以君为将官继从都统制毕再遇战鳯凰山先登陷阵陞强勇军准备将同诸军拒敌淮隂时敌先以鋭卒五千骡马二千絶淮欲乗虚深入而以重兵蹑其后君等夜至即遣骑衔枚绕其营欲遂攻之顾敌势难测莫为之先君请行众莫敢从乃挺身独入既周视营垒出语众曰敌易与耳即分勇士百人篝火散伏而饬其余摩厉以须令曰闻号举火见火入营后者斩众曰诺君奋臂一呼火明如昼营中骡马尽惊士卒纷扰我师整队而入勦杀殆尽其幸而逸去亦为骑卒所掩无生还者时敌粮舟徧舣淮岸悉就焚毁再遇上其功第一乞骤加官资仍陞职任制曰可进授承节郎强勇军统领移戍六合时城被重围君数出突阵敌莫能当乃十一月二十有八日谍报敌以攻城不克且请济师君虑新旧敌合益不可制独领所部欲扼其冲使不得合道马鞍山卒与敌遇而城下之敌亦应之腹背交攻众寡不敌君曰吾得死矣遂殁于阵时年三十三军之士皆为流涕再遇痛惜之事闻特赠训武郎与两资恩泽制曰功不忘报况死节之可矜禄弗及身则愍书之可后尔材如貔虎威震边疆凛凛忠心竟舍生而效死岩岩英气虽已殁以犹存爰进以官俾延于世尚其精爽歆此宠褒再遇复上奏曰国家自进兵中原御敌淮甸将士立尺寸之功者皆受不次之赏其有成绩卓然死节明甚者傥非防典优厚何以慰忠防而劝死士伏见故赠训武郎昔横紏合义旅随臣出战前后所立皆出等竒功又能率众迎敌力穷就死与其他一时没于王事者不同欲望朝廷例外更赐推恩以为忘身徇国者之劝寻有防更与两资恩泽淮人肖像祠之命曰纪忠君娶余氏一男汝良奏授承信郎今监镇江府金坛县酒税二女长适李简奏授承信郎季适张必达奏授进武校尉皆以君泽汝良将上君名太史氏不鄙谓余昔狼瞫之死盖有为为之君子犹喜称乐道况先将军循义而行见危致命子名能文可无辞乎余家江南非若夏无且亲见荆轲事借特书屡书史亦无所取证而汝良之请不可孤也辄因其言论次如左
　　李通直行述
　　仁宗朝立举子三十年推恩法当庆厯二年南唐李氏孙有希甫者与焉授将仕郎守防州长史因官而家为州望族生旻亦四与贡旻生公镇公镇生彦赠承事郎实君之考承事年十三从伯父部运抵金陵道阻数亏倾装囊不足偿遂不克归防既冠来京口得遗橐于道实以金帛念傥来非福遗忘者必且复求因端坐以伺主者久之果至推而归之主者大惊发槖示之曰惟所取承事义弗取主者知不可强则委白金精缣各一于地驰去一日问卜于市与土人王其姓者防卜者言是当去乡自立且将生令子以大其门王固异其相感卜者言问所自来遂妻以女而资之立家阅三嵗生君讳绅字绶卿幼从邻师学书过目辄成诵师以其敏而惧已之轧其进也谢曰吾句读师耳不足以成子吾友顾公应文乡先生也子其从之间又因顾公而登乡先生蒋公子云之门顾粹于学而蒋工于文君探本于顾而咀华于蒋故所试辄效乾道戊子淳熈丁酉庚子皆举于乡辛丑礼部奏名既赐第授迪功郎监淮南转运司造船场时双亲在堂外祖母亦无恙称夀之次追记畴昔卜者之言以为笑乐未上丁承事公忧服阕监平江府支盐仓监使黄公灏以君职守不懈俾主计幕府郡太守亦倚以自助通计在官之日摄承掾幕者三之一荐书交上最后虞公俦去郡送别津亭求者旁午君固无求至是却立于数十人之后虞忽左右顾揖君而进之曰嗟乎今世之患举者不知知者不举余幸备位二千石所举吏多矣然余岂尽知其人哉若子则余知之矣而曩之举不及子余心恧焉愿以奏牍累子即出之袖中时皆贤虞之为而荣君之得秩满关陞从政郎为楚州山阳县令刑罚轻而讼者息期防寛而输者时役者曰奚为后我寻以母忧去送者遮道雨泣先是朝廷将北伐问计于守守以属君君为城池相恃为险山阳城虽固而池不深是向之守者知筑城之难足以为功不知浚池之易为功之大也诏浚濠如君防至开禧间池恃以全再调太平州当涂丞太平江东道院当涂其附邑丞在邑位髙责轻而俸视他邑特厚佚老优贤于是为冝假守王公田通守赵公师夏又雅相爱敬于君意为适而君甫书再考即奋然曰吾官簿已七十将安之吾其归乎遂告老守贰力遏不可则俾同列追送及于逺郊酒酣赋诗赵公师夏首章云投劾岂能需报可放船殊不为人留葢实録也归数月命乃下授通直郎致仕再嵗宗祀明堂赠典乃及亲又二嵗再值明堂恩赐绯银鱼袋未防得疾乃嘉定已夘二月六日卒享年七十有八娶朱氏继陈氏赐封皆孺人长男彬蚤卒次瑀次琚女嫁进士丁亿夫妇皆先君卒孙男女各一人未名君人物伟岸意气轩豁遇事慷慨不龌龊避就逢人出肺肝不诡谲崖异故虽老将退卒见者倾心王公贵人见者起敬建安游公九言以理学名世一见定交或问之曰是闿爽非余子比少防乡校既居前列意有所不乐即辞去誓不入人曰士方未遇时廪于学冝也胡去之快君笑不荅京口故多名卿硕辅比年雕丧后来者命蹇形拘莫能相尚幸而磊磊落落有如君者亦仅止此山川寂寥可叹也已君朱夫人于金坛县三洞乡白塔之原至是瑀等以治命合实其年某甲子前君弟纶以书来俾述君行某与纶有学舍之旧又蚤辱君知欲归以女后虽弗遂而君意不可忘也故受简不辞
　　吴夫人行状
　　夫人讳静贞故丽水开国中大夫守尚书吏部侍郎致仕赠正议大夫讳季珌梁公之正室姓吴氏吴与梁皆处望族夫人曽祖希故不仕祖方故赠朝请郎父翊故宣教郎赐绯鱼袋致仕世有隠徳是生夫人以配君子侍郎曾祖佐故不仕祖固故文林郎赠光禄大夫父汝嘉故寳文阁学士宣奉大夫缙云郡开国公赠少师少师绍兴名臣勲在王府是生令子以配于夫人夫人生有淑质端靖而温柔致政公竒之不以与凡子以侍郎少师钟爱且志尚卓然不溺凢近以夫人归之夫人之归梁氏也虽不逮事少师与公夫人而侍郎母赵氏太令人固无恙夫人事之惟谨有疾辄不胜忧私损赀以祷太令人之丧侍郎虽已为二千石家故贫奠馈无所受防夫人倾装嚢以助防无以梁氏大家阖门不啻千指夫人敬以承上和以接下人无间言有以乏告予无所靳淳熈己亥侍郎官陞朝该封孺人自是凡五封至硕人嘉定已夘仲子官上虞奉板舆以行明年冬终于治所享年七十有五生三男钺文林郎严州淳安县丞钥宣教郎知绍兴府上虞县铢迪功郎监江州在城都税院先夫人十年卒二女长适从政郎刘某以病弃官次适奉议郎福建路提刑司干办公事雷洙二女皆先夫人卒孙男四人涣泽沐汲涣迪功郎新监建寜府合同场沐将任郎余未官钺等以夫人卒之明年得吉卜于处城之西六十里社坑之原北距少师及魏国夫人茔咫尺间将以其年十有二月壬申奉夫人之丧归窆以夫人之懿行不可无述而妇人无外事非子壻无以知属某绪次某维侍郎之持已有世人所难而尤难于夫人侍郎蚤悟恬静养生之理年甫四十不居于内嵗时少长团栾夫妇相对如賔侍郎薄滋味且戒杀夫人亦奉佛持斋嘉泰开禧间士大夫以声色相尚侍郎敭厯中外至为天子从臣夫人惟一婢奉盥洗中堂阒然非馈膳无人声葢侍郎之清心寡欲非夫人畴克承之侍郎再把州麾六持使节仅守常俸敌已之馈有不可却者虽缣币家人所须亦储之外就用以相酬荅不烦公家有以缣币之美言之夫人者夫人曰嘻吾恨不及徳耀荆钗布衣以奉君子乌用是为凡所去官籍内外供帐归有司丝粟不留其迁也率用故所携行者侍郎之没也俸赐之余咸掌于外或劝夫人饬子弟检覈夫人曰吾平生不以是自累安可以夫死而易吾素乎卒不问俸赐犹尔他可类推故侍郎之没也家无余财夫人槖中尤萧然盖侍郎之约已奉公非夫人畴克成之上虞俸薄无以赡夫人诲之曰而父以清白传家汝曹所当世守且禄厚而亷人所可能禄薄而亷非贤者不能也汝其勉之性尤慈恕闻施鞭扑食辄弗甘故钥之在官惟亷惟寛以称夫人之志钺将官淳安迂道觐省留两月不能去夫人之诲之也亦然钥扶柩西归上虞之民老稚奔走雨泣载道以钥之不贪不残其教为有自也侍郎之未使湖北也某徃亲迎越五年再见于淮东自是十年间徃还不絶故某之知夫人为尤详谨绪次之以俟后之司彤管者得焉
　　故湖北参议汤朝议行述
　　汤本殷姓宋有天下以讳易焉公家金坛讳宋彦字时美盖敏肃之孙故左司谏讳邦彦弟也少学于司谏凢闻见所及辄手抄口诵既已则终身不忘尤善医方及隂阳卜筮之书为诗及长短句下笔辄成人服其敏用敏肃防入仕铨试中上等授迪功郎湖州司户叅军湖剧郡户冗曹公以妙年居之有裕録重囚于狱得其寃状白请更讯未防更获正囚阖郡称其明秩满辟差提领建康府户部赡军储酒库所准备差遣时使者赵公汝谊清名盖世不可干以私公之入幕也既受其辟而关陞改秩复两受其荐故公之幕画虽相去时已逺不可尽知而以其所主观之知其亷善必有大过人者知绍兴府余姚县县大事丛前政多不善去公为之凡三嵗有半推其诚意以遇民吏闻善辄从无固无我民感其意而吏亦喜为尽力赋入常先诸邑通判庆元府兼董舶务倅嵗常与郡分其赢公不取摄郡久后守赵公彦逾亦以清徳着阅计簿咨其亷通判婺州以经总制及额减磨勘二年擢知广徳汉阳军皆惮逺次不赴改浙东安抚司叅议官再授湖北安抚司叅议官议幕府尊位高帅守所优礼多不事事公率鸡鸣上府为同僚先帅守以是爱而敬之乃嘉定壬申三月十四日卒于治所享年六十有九公姿禀淳厚胷次坦夷世方以智相笼以术相角而公之遇人一以诚虽时受人之欺终不逆诈其孝友天至人所不可及司谏以使事得罪未复用而卒公念之方兄弟析居独益之以已分良田六十亩初得任子恩即以官其孙幼女未行公之子甫聮姻得俗所谓系捉钱者即就囬奁中取三之一授之将行而家益贫公久闲无以为助为之折节称贷随鬻产酬之次得任子恩以予长弟之子暹今官从事郎滁州司理叅军又次以予季弟之子遇今官修职郎新平江府昆山县主簿世衰道微士大夫家以父祖遗泽相贸易有同市道公独以兄弟之子犹子择未命者以义授之可不谓难欤故公之没乡党无贵贱少长皆曰善人亡矣相与欷歔流涕公娶蒋氏故御史中丞继周之女克有令徳以配君子先公十八年卒男逾文林郎新绍兴府司理参军女三人长适宣教郎通判黄州军州事蔡廙次适保义郎曹随次适进士周嵓老皆名家子公丧过黄长女哭之恸未防卒孙曰全孙尚幼公之没也逾方注官中都家无侍子帅辛公克承数亲临其丧又属公所亲厚经理内外以及归涂靡宻周悉费皆出公帑人以是叹辛之贤且以为公平生盛徳所召逾将以其年十一月庚申公于县之唐安乡蒋夫人之兆衰绖来告曰先公遗言俾逾从君图不朽愿丐所以发潜徳之光某以妇党从公防良厚又感公遗言故不自揣其不文既为之详其行治如右复掇其畧以铭圹云
　　故吉州王使君夫人蔡氏行状
　　莆田蔡氏自忠惠公以谏显仁宗朝世有伟人曰袤宣徳郎即忠惠公之弟生觐承务郎崇观之际父子俱不仕天下高之生樗朝奉大夫知梅州始徙居苏常之间曰望亭梅州绍兴间佐使者行经界法民于今受其赐是生夫人俪于君子九江王氏自襄敏公以功显神宗朝为枢宻副使亦世有伟人曰寀朝奉大夫著作郎有家集曰南陔世号南陔先生襄敏公之子生朝请大夫直敷文阁淮南转运判官彦融蚤着孝行后守山阳以捍冦功擢本道使者始徙居润之金坛是生吉州使君万枢以仪于夫人夫人生二十有六年而嫁夀七十而没盖后使君之没十有九年夫人之嫁也使君始以京秩知滁之来安厯淮南运司干官通判建康知兴国军秩满知吉州道卒阶终奉直大夫赠中散大夫及吉州无恙时封冝人后以子官陞朝再封太令人六男子曰适曰逢迪功郎建康府溧水县主簿曰遂承议郎知太平州当涂县曰逊文林郎前监建康府戸部赡军南酒库曰近曰选举进士四女长壻文林郎安庆府观察推官赵汝觊次壻承议郎监行在货务都茶场许溪次以为曾氏姑女又其次壻迪功郎嘉兴府海盐县主簿卫洵适逢及赵氏女前卒卫氏女来迎丧归不胜哀亦卒孙男六人文涣文郁文渊文虎文鳯文蟾孙女七人长适侯伯仁余皆幼夫人生而孝爱长而端靖六嵗居梅州丧哀泣如成人事母沈夫人动静必俱其归王氏也敷文及夫人曽氏皆已没夫人怅不逮事遇讳日斋戒奉荐奠戚容终日烝尝之事虽细必亲晚嵗子妇满前或请授之夫人曰惟是不可以老故懈沈夫人讣闻时夫人在蓐使君得书不以告置几间夫人忽心动张目外视而书堕前人以为孝感平居无惰容无戱言坐不倾侧行不逾阃虽当燕私旁无媵侍未尝离立独处自奉菲薄加以少探释典乐于冲澹衣服稍侈异輙椟藏之终身不御至少所服玩则一念拳拳曰死必以附我所便也方当涂大夫之在娠也乳医视之曰夫人再产皆女今亦女也吾有术可转女为男夫人恚曰男女定分岂人力所能为此言何为至我哉亟白使君斥去且戒门以絶而夫人竟生男其见理明信道笃有如此者惟夫人之于父母舅姑孝爱如此故推是心也于亲亲之义无所不厚使君弟文学得官不调而卒有女未行夫人实嫁遣之女兄适侯氏夫妇蚤世孤甥琦弱甚使君留之家塾与诸子共学夫人抚之如子琦学成甫贡于乡而卒夫人复命教其子伯仁而以逢之女妻之敷文伯父礼部待制礼部女老而寡待制曽孙女嫁而贫使君皆取之归以属夫人礼部女于夫人为从祖姑夫人躬执妇礼晚有目眚夫人常左右扶持之九江之族近时显且贤者曰抚州使君其同寓金坛者曰敷原府君抚州子失所怙防然无依夫人因遂校文南康俾携以来教育连年中吏部选乃去敷原之子晚依使君使君之亡夫人饬诸子待遇有加其孙自丱角而冠冠而昏皆于我乎仰使君元配范氏夫人实为继室先后之间人情不能无嫌夫人奉范氏之祭惟谨长女及适逢皆范出长女之归赵氏也使君官未达所携皆夫人奁中物逢卒其子文焕犹在襁褓而母去赵夫妇继没其子崇巘亦幼而乳保不素具夫人皆躬自鞠育以迄于成范舅不自爱至坟墓不保夫人喟然曰是何可使他人有亟命赎归而得者靳之至酬直三倍女为夫所弃贫无依夫人以适在病而女寔中表俾为之妇而时其起居适死又为之更嫁至一再不惮惟夫人持已端靖故推是心也上以承其夫下以训其子无一不归于正使君有畏友曰赵君善怿尝为湖州録事参军清介直谅夫人常以过从之疏数騐使君之徳进否毎二君相与欵宻夫人喜见顔色曰庶矣其纳夫子于善而警其失也使君之宰来安也尝偕府计事而讹言兵至邑人治装讻讻或宻以请夫人曰我妇人夫不在去将安之饬毋妄言而言者果妄当是时防夫人来安防扰淮南漕幕代使者护客徃反六七故事所厯州咸有餽使君辞不受事闻使者命以台餽致其家夫人曰我安知外事亦辞不受使者咨其贤兴国祷雨越四十日未应夫人亦蔬食虽脯羞不入口官妓有故官家女因燕自言夫人白其事给资装嫁为士人妻诸子之幼也夫人夜课诵读茍未精熟夫人夜亦不寝稍长为文使君有所称奬夫人必曰汝未能之而父以诱汝也所取师友必四方文学行义之士膳饮必亲视具溧水主簿与大夫俱上江东荐书时大夫年甫十四夫人无喜色既而言者谬于风闻夫人亦不忧语二子汝冝自视能否诚能耶久当自明否则祗为进徳之地二子谨奉教不数年相继防名缙绅歆艶言者亦愧叹夫人曰未也决科士之常继是正应学耳及诸子志尚日高文字日工又戒之曰毋近名毋弊精神于蹇浅又曰阅人多矣昔富贵者今安在顾自立何如耳大夫从金陵帅黄公度幕府夫人手书戒曰汝年少更事浅谨之谨之家事吾自力不以累汝也真公徳秀李公道传振荒江东大夫及南库颇参其议夫人曰民命所系何可忽诸大夫之宰当涂也值嵗大水夏六月三日夫人诞日是嵗初登七秩郡太守遣乐同僚相率升堂为夀夫人语大夫天变如此汝有社有民毋以吾故乐饮大夫忧民之忧若疾痛痒疴之切于已或者多归徳于夫人夫人性既淡薄而气复和平其于人无一毫亿度猜沮之心邂逅不如意亦无一毫忿懥不平之色阖门之内恂恂然侃侃然和气周流浃于上下用能使心广体胖听聪视明年高而髪不白惟防有齿疾所由来久是嵗以暑雨过度间复作以大夫奔走郊坰视劳振饥汲汲如不及戒家人勿以告大夫每归侍夫人亦强自持示以无他然疾亦随愈起居如常十二月旦忽呼子妇治后事家人始觉其有异越七日犹亲御盥栉又三日与家人别既毕不复言瞑目端卧人见其瞑也以为寝也夫人曰我未尝寐但欲静耳初夫人与其仲兄偕生兄生之时直壬午死之嵗亦壬午夫人生时直癸未故夫人自料必死癸未其就养当涂也命以送终之服自随方瞑卧时诸子得美槚于黄池未白也夫人问黄池木至乎众愕眙不知所对夫人笑曰命也可奈何越二日而逝制置使余公嵘亲裹丹剂走送不及矣实嘉定癸未十二月壬午时郡之官吏乡之士民问请祷者接武比没行道赍咨流涕丧车所过治道者争先遮道上祭者相属有老姥持瓶花杯酒望柩恸哭鸣呼此岂智力所能及哉大夫与诸季卜以明年三月庚申合夫人于金坛之西五十里白水塘使君之兆以某尝展升堂之敬俾绪次夫人言行防某以疾敬后凡夫人所以为子为妇为母之道皆足以不愧古人不朽于来世某受大夫昆季之托已具述于前抑某得于所见又有大且难者嵗辛巳乡人有游徽之婺源者以其俗所事神为足以骇愚民归而邮其说更相扇荡为土木偶曽未阅月凡用器毕备他欲有所兴造费以千万计以所寓丛祠在邑之偏防日徙梵宫阖邑奔走请求不避官府仪卫率仿乘舆大夫以乡里风俗所系不可不蚤正即具为书白县及府羣小窃知相与聚谋以为惟夫人能沮此意乃驾祸福之説以相诳惑甚者欲潜入后园为幻怪以相撼动夫人曰神聪明正直岂加祸非辜不然是淫昏之鬼斥去宜矣大夫以是勇徃不顾卒斧其像火其器榜笞其人而土木竟不能神于是羣小退听而向之惑者始豁然大悟如醉醒梦觉其见理明信道笃又足以息邪説正人心有烈丈夫所不能者兹非所谓大且难者欤故表出之使后之秉彤管者有考
　　故公安范大夫及夫人张氏行述
　　建炎南渡士大夫流落中原日引领南望伺来归之隙者不可胜计而虑不能及逺智不足图全徃徃谋夺气沮殒身覆宗或幸而济亦未免骨肉乖隔惟范氏父子夫妇独全非其阖门忠义感通神明而智勇足以自卫畴克尔公讳如山字南伯邢防人曽祖讳存皇任朝奉郎尚书虞部员外郎祖讳清臣父讳邦彦皇任左宣教郎添差通判镇江府通判宣政间入太学其后陷北母老不能去既除丧而边禁益严念惟仕可以行志乃举进士以蔡近邉求为新息令嵗辛巳率豪杰开蔡城以迎王师因尽室而南公幼力学亦再举于乡敌之法文臣任子以武而公以通判廕入任本朝视本秩换授故公堕右选非志也性至孝而恬于名利来南时道路多梗通判领家人夜避土穴中公伏而护之为盗所及投戈其上公不为动防其徒相与疾呼而前即収戈去人以为孝感及通判试令湖之长兴公以旁无兼侍就注添差监湖州都酒务中间或仕或不仕惟亲是依通判没太夫人年高须养复注监真州都酒务南轩先生张公帅荆南志在经理中原以公北土故家知其豪杰熟其形势辟差辰州泸溪令改摄江陵之公安实欲引以自近公治官犹家拊民若子人思之至今在湖州有积俸寄友人家时巨浸之余鬻产者众或劝以求田公笑曰吾可乗人之急以自利耶防长兴之士有举于乡而不能自行者即白通判尽以所积俸分畀之女弟归稼轩先生辛公弃疾辛与公皆中州之豪相得甚辛词有万里功名莫放休之句盖以属公公赋诗自见亦曰伊人固可笑厯落复﨑畧无资身防而有忧世心穷途毎为恸抱膝空长吟其志尚可想床头常置渊明诗一编开诵至倾壶无余沥窥灶不见烟輙拊巻曰是中自有乐地惟此翁知之所居不蔽风雨或笑其陋曰天壤甚寛公顾欲以七尺之躯自局于寻丈间耶既病戒其子我死必以深衣敛盖终始一以儒者自处夫人张氏家钜鹿少以同郡结姻禀资孝敬姑赵夫人皇叔士经女贵重夫人事之惟谨甚暑不敢挟扇有以姑命至必拱立而听尝得嚢珠于地谨视之以伺亡珠者久不获一日而姥持帛以售夫人察其貌悴而色忧试问之曰尝为鬻珠而遗之为主所讼倾家赀不足偿名在有司未释也夫人问遗珠之日与珠之多寡囊之形色皆合即以还之姥惊喜泣拜而去通判去新息之日以夫人亲在命之归曰吾遣二婢送汝夫人曰妇人既嫁从夫舍夫安之遂北向痛哭而行时服用尽弃独取赍轻而易售者以为资夫人请于舅姑夫无兄弟或挟货而行恐为身累愿躬自怀握以从舅姑义之公嵗晚居贫而好客客至辄饬家人趣治具无则典衣继之须尽乃白夫人敬以承命未尝以匮告二子长俾从师授毎鬻装具以给束修与其子言必举似当世长者使知敬慕其子炎初主临江之新喻簿常戒之曰日日消簿家家春风我止闻之今汝为之可不勉乎退食必问今日消几何纸数溢则喜否则戒曰明必偿之炎以禄养缺乏为忸夫人曰汝能亷吾虽饭蔬饮水甘于鼎食矣故炎所居官治其宰晋陵治平为天下最公以庆元二年五月七日卒得年六十有七官终忠训郎后二十四年当嘉定辛巳正月十三日夫人亦卒得年九十有一绍熈间以公陞朝封孺人二子炎为长今官宣教郎前知常州晋陵县次刍女四人壻辛助韩居仁赵善部李伯恭助官朝奉郎新知荆门军居仁官脩武郎善部今官通直郎监镇江府货务伯恭今官承奉郎监潭州永丰仓及夫人之丧刍与辛氏韩氏女孙苍舒皆前卒孙女一人尚幼初通判葬镇江府丹徒县崇徳乡石柱湾之原故公遂为郡人及公之没晋陵以公侍亲来南葬不欲相逺奉丧以袝因地之隘遂乘其巅昭穆之序乖焉晋陵用不慊于心因夫人丧改卜于建康府句容县仁信乡之陈冈期以嘉定十有七年正月九日合葬谓刘范同姓而某居又同郡采于乡党知公夫人之行为详俾绪次如前
　　故广西经略司范经干孺人赵氏行述
　　夫人讳悟真世东贺赵氏经干讳克信世北洛范赵二氏皆丹阳大族夫人之兄故江都主簿绛与经干以儒起家遂连姻夫人孝以事亲顺以从夫寛以接下皆本之性真非由矫揉其尤能人所难者二妇人性多吝夫人之嫁也赀装良厚且以田自随夫人一付之良人未尝计出入经干再任皆在幕府俸入不薄夫人如不闻妇人性多忌经干文雅风流而好防间奉亲以行常累月不归夫人饬内外惟谨未尝有愠色媵侍有就乳者常亲防视惟恐失其宜有自外至者挟宠张甚人谓夫人必不堪夫人懽然逆之罙乆如一日卒能柔服其心使知所敬且身任其家之劳而遗夫子以佚经干尚义而喜宾客或乆留不去或去而求无厌夫人视经干意所尚曲成之无倦色经干家居日少勉其子务学求师多夫人力夫人素有痰厥之疾嵗五六作以为常嘉定甲申嵗十有一月丙子疾既作而愈忽语其子趣庀丧具诸子怪之果不及旬而卒葢其知之审矣享年七十有一子燮以明经三举于乡次霖亦业进士女长适忠翊郎监潭州南岳庙赵崇忠季适进士诸葛鉌孙男三人曰庥曰璋其幼与一女未名经干先夫人七年卒葬北洛之东燮等奉治命以其年十有二月壬寅合葬前葬俾某绪次夫人行事将以求铭于当世之文人故为绪次如左




　　漫塘集巻三十四
　　钦定四库全书
　　漫塘集巻三十五　　　　　宋　刘宰　撰行状
　　故长洲开国寺丞孔公行述
　　公讳元忠字复君孔圣之裔世逺族分莫详其谱其先自棣之商河南徙曾祖先祖佐赠武功郎父道少喜言兵敌逼京城以攻守二防干何灌灌死从张俊以功补官绍兴末官盐城北兵阻江同列皆遁去独留与民筑堡峙粮以守敌不敢逼厯变多叹士大夫尽节者少故名子皆以忠且谓学故知忠又书勤学二字训之积功至武徳大夫尝官吴门乐其风土因家马后以子贵改赠通议大夫公少嗜书于书无所不读尤粹于论语曰率而行之可不愧教忠之训矣侍郎叶公适初为部从事一见公所著论语説深加叹赏叶以文鸣来学者众公为高弟以世赏入仕监东阳县酒税善于其职课以裕闻暇即束书泉石胜处咏歌古人识者知其有逺度再调含山尉当路才之争欲檄致季年叶公将漕尤欲挽以自助公谓巡尉法不差出监司行法之地不应舍法任意当路不能强公在右列虽崭然见头角然非好也顾世所尚惟进士博学宏词二科取其中程之文读之曰此易耳居无何两精其能防鏁试中第对授文阶曰吾已冒状元恩数矣敢求多乎遂罢词学试差知金坛县事金坛俗素质厚公一以诚意待之讼有淹久曰是令之不明吏得容其欺也赋有逋负曰是令之不亷不勤吏得肆其慢也过不在民乃昧旦而出日不足继之以烛词至即受曾不立日问遗至即却曾不视势虚己以听而有寃者得伸循理而行而有挟者不得骋夏赋当催前期饬吏谨视戸籍按籍具数立限授之不实则杖吏改给而民免追胥之烦戸抄须印勘吏借口不即给乃创添一抄既输则先印一足字付之而民免要求之皆踊跃先输是嵗起纲居畿邑之先郡頼以寛然以明故奸无所容亷故贪者忌之循理故喜趋附者不悦以不悦者之心听忌者之言奸者从而文致之投杼之疑虽慈母不免此公所以至未久而罢既罢而民追送之越境不忍别既别而民悲思之至今也铨法作县未满合再授县公以论疏中有不许亲民之语第授淮西总领所惠民局时言者犹在禁近颇悔风闻之误托邑人之客辇下者再贻书勉公来见公曰淹速命也虽见奚为闻者高其守药局归授浙东安抚司干办公事秩满还朝人益直公前事即通理作县嵗月差通判常州时北使入境又淮郡之兴朝廷议发平江米十万石给之皆以运河阻浅舟不能前辞畿漕以属公公即询访濒河潴水之地若干所由小泾导之以达于河使客以济又张泾五防二港地势最下可通流以达于江引米舟兼行亦先期集事吴门有义廪以周士之与计偕及凡试于胶庠者毗陵无之防属邑有争新涨沙田者公谓沙涨于江江非民产沙聚而涨涨非民力也且其为畮千八百有竒何啻中民十家之产若夺彼与此适以激其争耳白郡籍以为义廪如吴门之制讼者以息多士徳之代还通判临安府戍期甫及帅漕皆檄主试事公曰府吾职也漕多上佐何必我使者述庙堂意谓府之贡士员少责轻畿漕集四方之俊非公不可因不敢辞漕试故多弊是嵗区处得宜埸屋肃然号称得士明年省闱勅差防检试巻知举以一时同列无以词科进者知公尝从事于此委专其任公得一试文甚伟而试格小差惜不忍弃力请録号奏闻后得其姓名曰徐公鳯朝廷骤加擢用再掌内制人推其藻鉴知举曾公亦上章论荐擢太常寺主簿防大飨阅乐上疏言本寺钟磬于十二律之外有黄钟大吕太蔟夹钟四清他律无之尝攷其故盖律吕正声倍子而为母子声半正而为子清声即子声也十二律旋相为宫文之以五声宫为君商为臣角为民徴为事羽为物故商角之不可胜宫犹臣民之不可胜君当黄钟至林钟八律为宫之时宫律俱长商角俱短于理为顺惟夷则南吕为宫黄钟大吕为角角律并长于宫则是以民胜君无射应钟为宫黄钟大吕为商太蔟夹钟为角商角并长于宫则是臣民之律俱胜于君故作乐当此四律为宫则杀其黄钟太吕太蔟夹钟四正声而用其子声此四清所以异于他律国朝诸儒盖尝议及仁宗皇帝取其説形之诏防近世颇失此意非所以尊君上乞行厘正仍诏词臣改润乐曲庶防一代乐章遂为万世定法朝廷是而从之明年除太府寺丞数丐外补最后以闺阃之丧请益力差知徽州受代丐归差知抚州寻改处州公为郡惜公帑甚于私藏常言郡币皆民膏血吾何忍以民膏血易已虚誉乎旁郡交隣之礼皆易元缄归之新安交割之数既溢于旧复取其赢八千緍代附邑之输括苍承前政帑庾多移兑公悉为补还嵗解上倛银有羡前此类干没公亦以补积年之应在而未尝自言曰吾欲以是为功则人必有以是为罪者矣其忠厚不伐如此南渡晏安郡兵散为皂公至新安即还之部伍阅其艺之精否而为之激劝察其器之利钝有无而为之缮修未防宻院调兵戍邉所在仓皇失措独新安令下即遣军须咸具士卒闲于戎律无惮行者后在括苍虽邉方晏然而公于此不少懈代还差知饶州未上以目眚丐闲乃嘉定甲申差主管绍兴府千秋鸿禧观丙戌夏疾革谢事特防转一官致仕六月二日终于正寝享年六十八官自承节郎五转至秉义郎复自承事郎十一转至中奉大夫爵为长洲县开国男食邑三百户娶同郡阮氏封安人先公十年卒赠恭人子曰炳从事郎监常州籴纳仓曰国学内舎生曰爚修职郎绍兴府山隂县主簿曰灼及孙垕之谊之皆习进士业公天分既高加之学力制行平不矫亢以徼名临事果不唯阿以徇利尝曰誉极而毁生利形而害起又曰溺名则违道为利则忘义盖其剂量审矣所至辟一室环以图史退食即覃思其间凢唐艺文目所存于世者与国朝之书搜罗殆尽即所居建书楼以储之研究无虚日故洽闻彊记为世所重鸿禧之命既下目亦良剧始废书却客名燕居之室曰静乐以静观天地万物之变故其终若素所安无防微见于顔面先是阮夫人之丧犹殡浅土公既没诸孤始得地于吴县灵严乡石湖西山寳积之原将以其年九月九日奉公夫人之柩合泣委所亲冯君秉心奉手书述治命不逺数百里访某深山中俾述公行治某实何人何敢任此累辞不获深惟先君云茅居士尝受公澹防之知某亡师友周君南仲乂公同门友故某足虽不及登公之门而耳实熟公之事况冯君又科别而语之以其所未闻傥终谢不能不但孤公垂没之托亦何以见先君子于地下故勉为绪次之以俟传循吏者得焉其所为书曰豫斋集二十巻论语抄十巻祭编五巻编年通攷七十三巻书纂二巻考古类编四巻纬书类聚二巻藏于家
　　故齐国太夫人胡氏行状
　　胡氏族本庐陵别而居潭之湘潭嵗久仍为望族夫人之大王父某王父某父某皆尝贡礼部王父勅授台州文学夫人生长儒家被服礼训衣不贵华而贱质食不厌常而喜异性便闲静不事防观质本柔嘉未尝暴怒年二十有二归于故端明殿学士赵公讳方是生今宣义郎前知常徳军府事薿朝奉郎试将作监兼权知镇江军府事范朝奉郎直秘阁权发遣滁州军州事葵端明制胜安邉为襄汉万里长城三使君或已试或在官皆能练兵训农为江淮千里保障故天下皆仰夫人之贤今详其事于左夫人之归赵氏也姑没而家之内事悉听于长姒夫人承事惟谨或疑其过夫人曰姑在介妇犹不敢敌耦于冢妇况已没乎嵗时荐尝事于祖庙事虽小必亲食新必荐平居夫妇有善相勉有过相规未尝有慢易之容疾所当谨药必亲尝劳所当念食必异馔端明自少以天下之重自任不恤其私家故有田六顷比尉蒲圻分教大寜囘鬻者半或谓夫人借端明不屑此夫人独不当为家人计乎夫人笑曰是非乃所知既田収日狭俸入未广夫人常量入为出不使有阙贻端明忧端明之在襄汉当北兵临边志在呑并使之兵将败衂退避不暇虽端明之智略雷动风行而夫人之助亦多盖端明散财以収士心夫人则俭以足用端明严于御牧使常如鈇钺之临夫人则进其家人而厚拊之端明令出惟行时有调遣诸将闻命引道不敢反顾夫人则遣左右餽问其家料理其所不及如恤其私亲端明或遣间徃迎降将之家夫人知其道路阻难行李狼狈则预制衣冠簮珥与凢日用之须迎以予之以此内而诸将尽力外而降将属心皆誓死立功以报比邉隅有警端明遣将迎敌虑有功难知而将士容有不用命谋于夫人使二子偕夫人曰长子家政所系他皆惟命则遣匠监与秘阁徃将行夫人谓曰战而捷宗社之福生灵之幸二三子之力也汝无与焉谨勿自列战而不捷父死于忠子死于孝臣之义也汝盍勉之二子奉命即介马疾驰盖是行也将士之家皆饮泣以别而夫人无戚容及师凯旋皆踊跃迎笑而夫人无喜色其所以辅佐君子相成之道如此至其教子则一于严当诸子未壮端明在外夫人亲课之书常至夜分语次有及人之过者夫人曰汝不能自求其过遑恤人之过乎常徳少有食忌或意有不可夫人曰汝他未有以异于人而独欲与人异馔可乎匠监使江东值嵗俭倾常平之廪不足拯饥下令劝分夫人闻之曰汝为使者一道所仰不能自捐其有而欲分人之有得乎匠监即捐金以充籴本豪右始争出其有所全活不可胜计比镇京口嵗号中熟而敛实薄春夏之交籴贵民饥复按池阳之故行之不逾月而籴价平夫人上佐其夫既不愧为妇之道下成其子复不愧为母之道而夫人所以持己所以待物所以训饬其家者老而罙笃贵而不渝诸子以夫人年高遇风日清美意气悦怿固请出游虽名园胜景甫至辄归曰吾乐不在此盛暑见持扇至者辄却去曰吾寜忍劳人以自奉婢妾之衣服饮食必时有过者善遣之无过而当遣者厚遗之暇日与子妇团栾必诲之曰内外肃长幼顺家无异财室无私庖人无间言此吾家所由兴也汝曹识之绍定己丑夏五月匠监迎侍自池之润道和常徳时为和通守实行守事以夫人康强兄弟举酒相贺夫人曰吾夀至此其幸安者皆残年余日何可恃也顾谓常徳曰庶人老有侍丁法也而况于我汝长子也丐法于朝不亦可乎常徳述其意丐养者三最后得请即顺流东下先是夫人以夏月服缩脾饮过度得脾弱之疾继是屡作屡止入春逾甚至絶肉食常徳与匠监医禳并至秘阁以地逺无所容力则刲股以进犹不愈则欲弃官而来夫人度非折简可止则属二子遣客谕意犹以客未能悉夫人意也遣二侄继之常徳兄弟忧不知所出夫人识其意即好谕之曰吾夀至此死非不幸况三十年来忝冒恩荣积封大国先端明薨背曾未十年汝等皆得缀朝班纡郡绂吾复何憾所憾者未见汝曹有以报国耳今邉尘未靖国步多艰汝等不思先父教忠之训不推臣子国尔忘家之诚顾效儿女子泣不亦鄙乎且吾所恃者汝曹也汝曹一日不食吾且奈何汝不念此何也二子勉收涕谢又谓匠监曰丁艰解官国之常法润淮之冲滁淮之防非他郡比矧在今日如我死汝等待命而行必毋徇人子之常仓皇委郡而去况丧无二主而兄既任其责矣汝何忧乎不然二郡或有不虞汝曹为负国吾夫妇且不瞑于地下汝冝悉此仍亟报汝弟匠监泣不能仰视乃二月甲辰薨于府治之正寝享年七十有八初夫人四子薫与长女皆早世季女以疾废讣闻天子以二郡任重即命起复二郡民皆懽舞常徳将以八月甲申奉夫人之柩归于潭以端明勲在盟府事应史法夫人将牵连得书俾为之状以待命于太史氏某受防京口当夫人之没听舆人之诵知夫人之盛徳与其绪言为详受简故不辞谨状
　　故令人汤氏行状
　　金坛汤氏世大家令人曾祖讳鹏举方秦氏当国回翔逺外人以为清及绍兴更化扫除奸党振起朝纲人以为任进知枢宻院事没諡敏肃祖讳廷佐以大臣子逊官其弟翛然逺引天下高之父讳国彦少孤内以兄司谏公讳邦彦为师外以故蠧斋周先生孚为友司谏中博学宏词科而君学更该洽蠧斋以诗名世而君诗更高雅有止庵集一十巻藏于家年甫四十有三终于奉议郎知常州武进县南康之赵自南渡流寓世显官侍郎公之曽祖讳公偁尝宰金坛礼士恤民民于今祠之祖讳彦恂绍兴王佐榜登第终朝奉大夫父讳亮夫淳熈间守桐川以治最受知孝庙擢守嘉禾后终西外宗正侍郎讳时侃尹京积年以绩用着进登从班守右文殿修撰致仕令人蚤失所怙母寡兄弱家务皆身专之上承下接各称其宜伯父司谏尝曰是女吾爱之必不可与凡子时宗正以妇家金坛来寓侍郎侍焉司谏一见竒之曰正此佳壻遂以令人归之令人姿禀明睿又内外通显而能以妇道饬已以王事勉其夫教诲以成其子可谓贤矣初侍郎尉武进位卑俸薄而值嵗饥荒政行日走田里不遑内顾令人鬻簮珥以自给不敢以贫忧其夫比宰句容距金坛寓里不逺邑有三茅山世传为茅氏兄弟学仙之所有女道士并縁婣党以来令人以为游方之外者进之一日忽袖金帛以前曰管内某家有狱愿以此免令人颔之比侍郎退食亟请逮系遂竟其辜人以此服侍郎之公而令人实发之因请于侍郎凡民家有近羽流之居者冝悉撤去毋使杂揉为学道者羞侍郎是之凡撤去百余家嘉定初淮土未靖诏求善守邉者得侍郎于京少尹以守滁侍郎欲辞令人曰行也君子不辞难不以家事辞王事吾当归为君忍贫教子耳侍郎既以治最登朝未防尹京京尹尊严京都华丽毎良辰令节都人争仰鱼轩之出令人处之淡然及宗正与曹夫人来就养令人执妇道惟谨凡内之祭祀賔客之事细大必亲自侍郎在滁时令人即曰人生五马贵吾夫既位二千石矣侍执巾栉要须有人且吾男女已长独不当自为计耶因与侍郎别室而居初侍郎以前母禇夫人蚤卒常不胜霜露之感令人亦以身不逮事于祀事竭诚过于事生以浮屠老子家自谓其术可以荐亡尤所严宗正之丧侍郎端忧得疾除丧未防而卒令人自是身不辍修香火之奉耳不絶闻梵呗之音以迄于没九年如一日间有疾其子勉进肉食不可则属庖者杂肉味以进令人觉之辄拒不纳以此世念薄尤善处荣辱得失之际方侍郎尹京时长子若珪固巳入内幕第太常及侍郎死不数年即用举者脱选官陞朝季若琚甫冠为婺女征官有能名当路交荐未防登巍科赐进士及第人为令人喜令人曰吾惟知戒惧耳及珪知安吉迓者在门得疾而卒谓令人当不堪其忧令人一恸之余不复置胷次曰脩短有数可若何侍郎没有遗泽当官其孙曹夫人欲以官其子实侍郎之季弟议未决人谓侍郎惟一子在今犹选人盍留此为诸孙计令人曰妇当从姑礼也姑有命矣妇可违乎即以授之其明决如此喜其子得交胜友毎杯酒从容必具精馔遣左右致令人意以娱賔素康强特以不肉食久得脾泄之疾遂以殆乃绍定庚寅嵗四月二十有七日卒享年六十有九积封至令人方若珪之卒令人若有所悟委所亲宻庀丧具因二妇侍侧出所备衣衾示之曰我死勿他易也若珪既而若琚淮南部使者辟书亦至若琚难其行令人勉之曰逺方以粮运为急汝幸以世臣子列属其间冝亟徃就职以报国恩又汝父兄继亡冝勉旃以立门戸久留无益也即命启行比得疾若琚请急告未遂而妇先归令人闻之喜甚因呼二妇来前曰颇记畴昔之言否二妇曰诺因悉数向所受教以对令人曰幸矣吾无余事矣因不复言越再宿而卒三子仲子若璞蚤世若珪终奉议郎知安吉州安吉县事若琚今官文林郎改差充淮南路转运司提辖催纲运物斛官三女长适从事郎台州仙居县丞尤煓次适通直郎知绍兴府上虞县事胡爟次适文林郎监台州在城都商税务张榘惟胡氏女先卒孙男三人嗣永习进士业嗣立嗣亢及女二人俱幼初侍郎以其母金坛而宗正没于南康欲合不可故其没也属其子必我禇夫人侧二子恪遵治命其地实金坛县东五里庄之原原前俯白莲塘势极宏敞若琚将以明年二月壬申举令人之丧合祔前期绪次令人言行俾某为之状某与侍郎少相狎长相友而若珪若琚皆见遇厚又尝志若珪之墓矣故不得终辞云






　　漫塘集巻三十五
　　钦定四库全书
　　漫塘集巻三十六　　　　　宋　刘宰　撰哀辞【诔附】
　　陈文莹哀辞
　　隐君陈氏莹中其字文莹其名也世居金坛少孤与其弟自力以养其母稍长知命不偶属其弟以学去而为浮屠浮屠氏归洁其身而君慷慨慈恵非泊然忘世者曰吾观音师欲以慈悲心济物可推是心者惟医乎即从浮屠氏之为医者游凡浮屠氏之为医者与俗浮沉惟利是嗜君所与偕汲汲封殖以遗其后而君如不闻有以疾告贫且下必尽心焉或扣疾弗审即拂衣就视主者谢无辱君弗为止或疾有异主者意弗决进诸医订短长后生好已胜口语纷纷君退聴似不能言徐举其言之善者曰某意与某合或曰某説某不及或曰某得其一未得其二貎温而气和辞婉而理到虽异己者亦屈服人以是咸爱敬之旁百余里率具礼迎致凡所用药择材必精和剂必审称疾之宜不视所施凡施之入具药之余首以奉母一筯之珍虽逺必致养生送死费皆出于君既失所恃则以资雅尚宅一区在望仙门里周围可五六亩嘉花美木列植交隂其后巨竹千挺森如立玉好古名画求之如弗及闻人有善本即命工临冩匣藏壁展卧兴对之或与已同好亦乞与不靳性不解饮而爱客好事者识其意餽以名酒客至无间雅俗出以饮之搴脱实于林梢撷新柔于雨后惟所可致或载酒从之亦无彼已之嫌三酌之余放歌起舞怡然自适挟贤挟贵一所不计或规以爱无差等则曰吾道固然君言非吾砭也开禧改元君于是生七十有三年矣素康强无疾忽左胫防肿頋谓弟子曰吾且逝矣有问疾者亦以是言告问者曰君疾未殆也而云尔何哉君笑曰吾知之审矣弟子曰君设有不讳何以告我君曰吾固空也而归于空何以告汝又问则曰甚矣汝之爱我也抑吾有托于汝吾将盥吾手濯吾足聴诵观音氏之书而炷香其前以终吾师观音氏之心于汝意若何弟子曰唯则奉而行之又五日而卒实六月既望自浮屠氏之説入中国堕工商士农之业隳仁义礼乐之教识者病之若陈君者其人欤子曰君葢隐于浮屠氏者不然君一念爱母不愧颍考叔以医济人庻防郭玉华陀好画而能别希近世米南宫父子杯酒间任情逸又彷佛晋宋间人物岂浮屠氏所得羁哉或曰君诚放达者则荷锸自随死便埋我其得矣庸何伤余曰达者君之所自得伤之者人之情也不然日用饮食虽粗给于目前而不能有一毫以遗其后犇走左右虽不乏于平日而不能留一人以嗣其传设机穽以伺方来者或畴昔同袍同裘之子而睥睨觊觎于其旁者又前日之亲且厚也可不伤哉故从而为之辞辞曰
　　香蜚兮桂丛花飜兮药栏物有瘁兮必荣君何为兮不还夏簟兮氷寒冬轩兮春燠事非逺兮可追君何为兮不复飞葢兮翩翩税驾兮阗阗靡来弗容兮一笑掀髯今何之兮芳草芊芊左图兮右书清樽兮緑醑情性浩浩兮式歌且舞今何之兮风叶自语浮云兮靉靉层氷兮峩峩羌一散兮莫収頋本来兮若何日丽兮晴空波澄兮绿水悟本来兮若此寜堕甑兮复视巢在兮鸠居花成兮蜜移客有来兮太息歔欷繄世事之可伤兮匪君之悲
　　姜君玉哀辞
　　呜呼士之不幸孰有甚于吾君玉耶夫以渊明之贫东野之困犹尝为令为尉君玉再举于乡竟不得名列九品而死其不幸一也以兾缺之耨伯鸾之游皆頼贤妻相与以取敬于人君玉中年方娶娶未乆而离晚虽得妾竟不能有子为鳏独之夫而死其不幸二也顔子犹有郭内外之田扬子云亦有一区之宅君玉故业不多悉以畀诸弟晩卜居北固山下号最佳处矮屋三间曽未足庇风雨而死其不幸三也是三者有一于此足为无告之民而君玉实兼之呜呼士之不幸孰有甚于吾君玉耶初余未冠游乡校惟牛隆叟陈仲思及君玉屑与为友隆叟圆而君玉疎仲思庄而君玉易余性与君玉近故君玉頋余尤厚后十余年余与隆叟相继登第仲思晩得官科名尤高隆叟官达今为四川茶马使仲思满溧阳尉当路荐之方为时用余虽疾废然少也亦尝犇走州县独君玉抱负挺挺终老场屋其所居号最佳处者余虽不及到闻在北固山之阳当舟车往来之冲而有幽趣名当不虚君玉尝闵乡先达之无后嵗寒食必率同志类而祭之人服其义呜呼孰谓君玉今亦自为无后人耶初故中书舎人陈公居仁镇京口择士之望得君玉使留东閤后三十余年当寳庆丁亥公之季子出守九江挽君玉偕亦防君玉之弟君秀为徳化尉君玉曰吾既得与故人游又可以迩吾弟吾胡为不往遂行明年夏得疾死享年六十一君秀秩未满先遣其子护君玉丧归殡先茔之侧饷使岳侯闻之慨然曰有能君玉者费于我乎取余与君玉宻友新舂陵通守刘君圣与奋欲往君秀书来言吾为人弟而不得身其兄不名为人子置之余辈以是不敢姑为之辞使哀君玉者援君玉祭乡先达例歌以祠之其辞曰
　　北固山兮嵯峨秦潭之水兮与海通波嗟若人兮挺生钟厥灵兮餐和文章兮陆离意气盛兮吐虹霓是所是兮非非世道险兮我心则夷香菲菲兮花浥露敬幽扄兮最佳处君之去兮防时蔓草荒兮前路佳处兮犹存卧空尊兮壁根君之去兮不归朝霞散兮晩烟昏招英魂于千载尚有取于斯文
　　悼方教【万里】母夫人高氏
　　徳方茂兮相攸选壁水兮得名流怅鸾鉴兮蚤孤营鹊巢兮末由言归兮吴市立家兮承祀侃母敬兮朋来孟母迁兮习美双鳯兮齐飞緑绶兮映斑衣诿修短兮定分幸予季兮可依泮水兮洋洋绛帐兮煌煌三釡禄及兮八秩弥康忽攀号兮无所乗飞云兮归帝乡望长洲兮极浦屹武丘兮祖墅纷送车兮千乗咽鸣笳兮陇树葱葱兮佳城储休祥兮千古
　　丁博雅诔
　　先生丁姓名明字子公旧名骞字希闵蚤知名故以旧字行世金坛望族祖权登进士第终淮南东路提举学事先生少嗜书不屑家务者二十年家以是贫以所阅书多类而编之为书五曰诸史偶类二百巻曰诸史通考一百巻曰小説编五十巻曰诗编三百巻曰赋编一百巻释论语二十篇着直説四十篇得其书者取之左右逢其原而通攷赋篇止用以资场屋绍兴乙夘乾道乙酉再荐于乡淳熈丁未以特恩对策授迪功郎监潭州南岳庙转修职郎嘉定辛未嵗卒享年八十有五于是乡之耆旧尽矣后生相与叹先生之勤悼先生之屈思所以易其名者遂冒礼经幼贱之戒而私为之诔曰呜呼书契以还文字千万士窘场屋望洋而叹或幸而脱学始滥觞利欲纠纷筌蹄已忘故挿架之轴若新三箧之书罕记借曰涉猎亦迷真是呜呼先生用志独专六艺之文百家之编柱下攸司金匮所传口诵手抄矻矻穷年派别支分统宗防元史攷具编年之遗事类集诸家之全诗次古今赋搜本原以至炙輠遗説鸱夷小知外家之书稗官所纪亦撷其英亦拔其萃白帖愧陋杜典推备彼栁氏类文于西京萧统选文于近世力浅功粗顔頳颡泚呜呼先生可谓博矣释论语以立本着直説以反约言命抵虚己之诬非相拟兰陵之作鸿寳罪向锦囊訾璞害道为尤释老之学乱我圣经滋我民瘼辞而辟之雪刃霜锷而况衣冠古制人物仙臞双眸炯碧修髯拂裾或族聚少长朋来戚疏鸟吟花笑风和日舒素琴在御渌酒盈壶相与冩遗韵于南风想咏归于舞雩固万念之波澄岂一尘之可污呜呼先生不亦雅乎某等屡以晚末得亲老成人之云亡伤哉典刑夫抑于今者必扬于后而屈于利者必伸于名以先生平日之学而职不登于州县以先生累世之畜而家不余于斗升裘纫裂老屋支倾固无以使贤者之知劝亦何以使否者之知惩是用酬以天爵参之月评稽顔生靖节之诔法唐贤贞耀之称与文贞之推绪夷白衣之表休明合博雅之二者播休美于千龄庶彼已具于草腐此犹蔼于兰馨一觞之奠因荐斯诚魂兮有知来燕来寜
　　挽诗
　　挽齐斋倪尚书【思】
　　南山有孤松屹立防寻丈云根雨露滋藤萝巧相傍高柯撑青空落落不可上辽东白鹤归城郭固无恙饥乌拾余粒巢燕倚飞幌芝田香何许鼔翮超蓬阆尚书千载人余子岂辈行方时鄙俗学制行多矫亢我独道其常曰彼非至当世事有飜覆隂阳日消长谁其倡攻伪欲使尽一网我独持其平要辩直与枉前瞻岂尚同后顾亦非党介然两不合兰佩拂千嶂惟皇思建极正直首延访防趋銮禁直屡侍金华讲三黜栁士师一念齐得丧嵗晚复来归旧徳世所仰文昌岂不贵台星连两掌贞元朝士少正始遗风荡淹留感时事去去得初尚湖光浮醆斚岩花开步障意行无物累静寄絶尘想寥寥香山翁胜处畧相仿虽临大化尽不改葵藿向遗奏手自书治忽犹指掌内欲八柄专外欲四聪广国本欲先定以系四海望国势欲自强不受外敌诳于今一开巻星斗照穹壤奄奄气将微耿耿神愈王更为一夕留泰然须昧爽庶防华封祝不使臣子旷从容有如此此岂智力强平生刚大气胷次妙冲养我生不及门知敬如达巷九京不可作千古恨悢悢
　　挽叶水心侍郎【适】三首
　　北学源流逺南来嵗月迁羣心知未昧诸老屹相连百嵗同归尽斯文要有传宵长残月堕遗恨山川嘉防欣千载偏安隘一方言言本周孔草草笑隋唐禁路无停辙江流有巨防空余遗藁在万古日争光忆袖祢衡刺尝登元礼门相忘如旧识一笑等春温东望山川逺西归嵗月奔遥怜人筑室烟锁暮江昏
　　挽袁洁斋侍郎【燮】三首
　　国脉关吾道邦基倚荩臣忠言炳蓍蔡劲节挺松筠嵗晏名逾重山頽迹遽陈光明如皦日千载自常新成已寜遗物存心不外天典刑高一代源派续诸贤实理元无妄斯文更有传泽流江汉逺奎壁映魁躔讲学元无倦繙书老更勤能令神气王直到死生分玉折经纶具星垂翰墨勲凄其知己地洒泪湿寒云
　　挽汤叅议【宋彦】三首
　　再协三刀梦终孤五马迎行藏一委分喜愠两忘情议幕临邉琐筹帷頼老成伤心江汉水东下送铭旌徇义千钧重论财一羽轻大伦元有序世禄我持平外庑家如寄东臯产半倾谋生有如此垂世祗清名妇党君推重乡评我弃余共嗟身计拙直与世縁疎种竹防修陇栽花傍小渠南园重回首浓緑上畦蔬
　　挽贺运管【贶】二首
　　赫赫儒宗裔堂堂公相家清规凛氷雪荐墨烂云霞未协生桑梦俄兴逝水嗟遥怜遗爱在月澹弋溪花妄拟弦歌乐欣逢簿领贤高明固天分清白自家传云望同凄切星奔认后先孤城重囘首愁锁暮江烟
　　挽通倅刘由正【枢】二首
　　质粹言无玷官清政有方能令邦国活可但海沂康别乗归何早闲堂【所居堂名】乐未央伤心瀬阳路月澹水茫茫论姓君先薛谈经我愧匡同登太常第更接郑公乡别恨惊三纪还书欠防行犹余清夜梦载月渡沧浪
　　挽赵知宗【亮夫】三首
　　孝庙垂衣日宗工补衮时治推三辅最名熟九重知紫禁涂非逺琳宫志自頥眼防庭下玉持槖侍丹墀就养京华去声驰日月旁芝封三锡命桂籍再传芳簜节光华逺归轩锦綉香高闲尘不染隠儿到羲皇寓里身重到孱生谒屡通俭钦行已素健识养生功归斾庐山逺清尊洛下同遥怜猿鹤恨蕙帐失仙翁
　　挽赵和仲侍郎【时侃】三首
　　四载行都尹当朝第一人中和宣上徳乐易本天真论譔疏新宠论思徯旧臣履声勤帝想竟阻上星辰珍馆莱衣侍佳城孟母邻去来哀乐异孝爱死生均宠渥昭宸翰丰功勒翠珉白莲原上路指日万家春蚤愧斐然作频劳掩鼻书升沉嗟契阔问讯辱勤渠乡县荣归锦侯门得曵裾伤心鸾鹤御竟不反匡庐
　　代挽前人二首
　　世徳隆周翰通才压汉儒花城颂遗爱榆塞踵成模浩穰须君重论思协帝谟匡庐游不及寒月淡平芜反匶逾千里平生念母慈烟霞连杰观星斗下平池地胜呈金像神思伏寳庭前双玉树昌大可前知
　　挽湘潭赵知县二首
　　列将朱横带叅军緑染袍崇卑知异位取舎见吾曹抚字功罙着归休道更高昆山埋玉去春浪送行篙念昔先君子穷阎接寓居防年莺出谷千里鴈传书执友嗟谁在孤生愧久疎临风两行泪可但等乡闾
　　挽诸葛宣义二首
　　世积乡闾望公兼徳齿尊谨身忘嵗晚接物等春温乐事人难比余功盗自奔平生可无憾一劄疏明恩兰堦初擢秀棣萼亦聮芳幻化应难料悲懽独两忘达生知有道养性更传方一笑乗云去谁知本不亡
　　挽江寜丁尉二首
　　丁特科四名以捕横山冦循资帅丘签枢方为再申乞改秩而丁逝矣时己巳嵗
　　蚤以才充赋终焉学入官登名先杜牧择地得长干南部威方振横山冦即安仙游定何许烟锁暮江寒进秩膺丹诏论功更紫枢九霄飞鹗奏万里入鹏图竟负丁年志端符巳嵗呼向来延客处落日澹平芜
　　挽丁嘉正
　　里选居前列胪传冠一科一官期逺大十载叹蹉跎仅喜瓜时及俄惊薤露歌天高不可问吾道竟如何
　　挽庄佥判
　　宦路推才美乡邦敬老成花封勤致理莲幕仰持平弭棹惊归梦支笻话别情蒲轮乖徃事一恸闭佳城
　　挽汤贡士三首
　　鴈塔平生志鸡万巻书年虽逾六秩勤不废三余仅喜名天府空传赋子虚盈亏天有定我欲问何如谩足百金产难忘九族贫粢盛肃先祀币帛荐佳宾月耿三秋夜风囘九陌春亲朋一樽酒无复见斯人念昔先君子论文到白头对床同夜话散防逐春游人物今何许湖山空复秋伤心珥陵月依旧照行舟
　　挽考亭陈居士二首
　　八十人稀有君年又过之康强由学力孝友自天资瑞世芝三秀承家桂一枝万山围陇首昌大防他时旧数同门友尤推令子贤登堂愧予晚爱客莫君先瘦马青山外孤帆落照邉风流无复见执绋涕澘然
　　挽刘季文
　　断岸扁舟去中林好事家扣门无倦色安土足生涯国宠期金紫家声振玉砂如何年不百泣泪湿飞花
　　挽陈徳亨
　　宅枕烟波胜人钟风露清蟾宫孤壮志蜕室悟浮生月下扁舟去花邉短防横锦囊遗藁在端可振家声
　　挽王元佐
　　先子同年友乡闾后进师生涯书绕案乐事酒盈巵壁倚扶衰杖窓留遣兴诗人焉在何许丹旐出疎篱
　　挽孙府君二首
　　积累承三世清修自一家穷通渠已定悃愊我无华秋野禾生穗春园果着花平生行乐处未必愧烟霞鴈序均同气鸰原见此情数椽忘尔汝一饱共孤惸緑绶方娱侍黄粱已梦惊无人知倚伏风树惨佳城
　　挽雷处士
　　别驾推前辈当家得后昆零丁问防墓高大复于门达观吾忘我儒风子又孙闾阎耆旧尽能复典刑存
　　挽萧令君某氏孺人
　　慷慨成夫志勤拳教子功母仪当世则妇道古人风象服宜偕老鱼轩忽驭空惟余千字碣光照夜台中
　　挽赵子野母梁氏太夫人
　　元祐名家几在亡夫人懿徳足传芳事夫生死终无负教子艰辛昔备尝八秩燕頥天予夀十行鸾诰月争光穹窿原上春风起无复潘舆驻夕阳
　　挽杨仓赵氏宜人
　　赫奕金枝旧光华玉节新鱼轩方税驾鹤驭已离尘百嵗虽遗恨双珠自可人通家思徃事老泪一沾巾
　　挽徐夫人
　　奕世居公辅齐眉肃妇仪鱼轩中嵗乐鸾镜暮年悲象笏子方贵韦编孙有师悬知五花诰不负蓼莪诗
　　挽范氏孺人二首
　　兰砌秋风早莱衣晚嵗孤天乎轸劬瘁季也足欢娱得筭防中夀生孙竞逺图平生忧喜事落日澹平芜侍见嗟亲健论姻动母懐殷勤留北棹饤饾出东斋囘首流年速升堂徃事乖遣车门外去老泪堕賔堦
　　挽潘校尉
　　一经知教子三釡拟荣亲风树存亡恨迷茫北渚津
　　代梁总挽郑舜举侍郎四首
　　防度除书下紫宸从容千骑拥朱轮圣朝若第循良课公是当时第一人
　　九重虚已竚论思千载风云彼一时贝锦谁为当日事角招空赋昔人诗
　　由来乐事在田园归路无人早着鞭见一堂中谁是伴亭亭修竹锁苍烟
　　慷慨论交酒一钟别来木末防西风归欤拟趂鸡豚社太息无因见此公
　　挽京口使君丰郎中【有俊】十首
　　先帝龙飞第一春银袍鹄立对严宸当时旧侣能多少又向风前哭此人
　　妙年意气已横秋不为身谋为国谋斥去佞臣谈笑里英名高压汉朱浮
　　开邉为计苦匆匆淮水东流战血红军令一申人百勇议郎当日佐元戎
　　再向江淮把一麾民情可但不能欺来时叔度嗟何暮去日何公苦见思
　　牢盆利散海隅空一念焦劳轸圣衷万井春囘和气满皇华玉节到淮东
　　惨澹边尘草木惊长淮坐断倚贤城防勲归去犹遗憾未挽天河洗甲兵
　　却临淮水想丰功人物争归掌握中河洛只今修旧贡凌烟端合首羣公
　　持槖无由侍玉皇含香仅长汉诸郎丰碑不用书成绩自有司勲纪太常
　　南徐开府未旬时一扫烦苛布惠慈孺子竟孤悬榻望伯牙空有絶弦悲
　　问讯时来野叟家细书整整复斜斜江湖老矣何人记泪逐西风染钓车
　　挽葛签判【师心】二首
　　先帝龙飞第一春霜袍济济对严宸只今旧侣能多少又对西风哭此人
　　少长相望十五年君须未白我华颠拟求勾漏还丹术忍赋山阳懐旧篇
　　挽恭靖司法兄九首
　　雪压茅茨半欲倾夜阑犹听读书声苍苔翠竹迷遗址尚想寒窻对短檠
　　日晏炊烟冷屋山典书籴米奉慈顔只今童稚便安养一饱谁知有许艰
　　贤书五上动宸旒雕鹗横飞正得秋老去刘蕡终不第时来校尉防封侯
　　词场士气久衰颓得丧关心日九回但使圣朝闻鲠论不妨夫子逊伦魁
　　踏遍山崖与水邉要教皇泽下氓编秪今桐汭民犹活问讯南昌尉巳仙
　　羊胜公孙两者间端人着脚固应难法曹賸有梅花句拂袖何妨载月还
　　沉酣博塞两防微男业诗书女治丝遗训一编昭日月宗门于此卜兴衰
　　双劒齐飞下九渊更惊白璧堕黄泉世间何用知非福独立斜阳意惘然
　　论心海内防亲朋嵗晚相依只弟兄夜雨对床无复昔春风囘首独伤情
　　挽许马帅【俊】二首
　　万旅云屯独鼓行将军誓死不求生只今淮浦耕桑满近北何人却敢争
　　南归更拥碧油幢指防羣儿受敌降猛志不应同逝水英名千古镇长江
　　悼里中百嵗张翁
　　铭旌一丈袅寒烟泪逐西风洒道邉纵使后人能百嵗太平谁识靖康年
　　挽师虞卿三首
　　渊源师友邺侯门赫奕家声汉相孙冠带仅容逰璧水姓名竟不上慈恩
　　蚤嵗谋生愧弟昆一窓容膝乾坤田园嵗晚非能事只有诗书遗子孙
　　年时床下拜厐公鸡黍留连日正中客子倦逰归计速伤心先友转头空
　　挽王徳彰
　　篮舆咿轧不辞贫乌帽离披当幅巾一剂冲和疗寒疾乡间不复见斯人
　　挽钱承事
　　药市能推此念诚一言为重万金轻特书防有河东栁为记嘉名埒宋清
　　挽殷君二首
　　汗衣亭午亚红尘中有池塘得句人雅趣终难混尘俗匆匆归卜太初邻
　　市人于利较毫厘之子能权取与宜此去穷阎风雨夜防多愁坐忆年时
　　挽葛知録母二首
　　人间盛事古难并结髪相防两夀寜彤管忽成贤母传紫霄独耀老人星
　　青袍緑髪映斑衣幕府风流彼一时云驭归欤可无憾承家犹有寜馨儿
　　代挽赵工侍汤氏令人三首
　　传柑归遗惹天香折桂重防膝上郎贝叶经中空世念菱花镜里谢宫装
　　西湖野树上林花行乐谁知大尹家帘幕垂垂人兀坐金猊香散日西斜
　　白莲塘下成新灔緑栁堤邉散宻隂精舎拂云松栢缭死生何地不娱心
　　挽李闽帅【骏】母夫人三首
　　夫人天赋与神灵初度祥光烛戸庭归去足知躔次在九霄还要老人星
　　旌旗直指阵云开文驷雕轩夀母来万古欢呼和气荡敌兵不战倒戈囘
　　九十余龄地上仙人间五福信兼全可怜闽部思贤牧犹恨夫人不百年
　　挽卫氏孺人
　　两家济济秀孙枝九秩巍巍享夀巵厚福人间无处着骖鸾一笑上瑶池
　　挽钱贤良
　　奏篇重彻冕旒前欲挽银河荡八埏六计不为当世用一编空受老人传规恢汉祚天方启问讯南昌尉已仙遇合无人防成数故山松栢惨寒烟
　　挽太平赵倅【善兴】三首
　　大雅如公信不羣书藏万巻笔如神再从鹗表腾霄汉直上龙门振羽鳞莲幕今无居右客花封旧有去思民从来姑孰佳山水可惜题舆失伟人
　　薄俗纷纷不再淳吁嗟公子独振振从知为善身心乐不惮分财手足亲韦布几人勤礼遇杯盘一笑见天真苍苍谁谓浑无信千里名驹已絶尘
　　当年垂槖叩天阍自笑唯余舌尚存下榻勤君延孺子加餐愧我异王孙归欤益轸门阑旧至止频承笑语温一日佳城符吉兆千年福地锁灵根
　　挽许通判【昌朝】二首
　　妙年故府接英防盍上周行展壮猷再命去天仍不逺此心于世澹无求奏功仅许临岩邑投老才能贰大州总为当时人物惜于公行止一虚舟
　　问讯吾邦鹤髪翁惟公遗爱百年中轻刑竞喜桁杨脱薄赋谁嗟杼轴空逺卜虽孤桐邑望贞防还喜葛仙同从今枌社添尸祝一念遥应肹蠁通
　　挽陶宣义【士达】二首【代恭靖兄】
　　厯数隂功满巨编皇天佑善信昭然金闺宻勿身通籍云路连翩子着鞭贝叶经中无别想白莲社里得真筌忽惊薤露传新唱愁锁松陵栁泽烟
　　季方当日缔华姻曽欵门阑列众賔一别清台频换嵗重逢上苑正囘春白头自叹形容改青眼相防笑语真囘首不堪成永诀西风吹泪堕衣巾
　　挽杨提举【恕】
　　寳经堂上集儒绅尚记囊书走下陈学业如公本天得笑谈于我最情亲连床风雨寒窓夜杯酒湖山上国春壊壁无由见题字旧防囘首重伤神
　　挽知府赵开国【续】
　　青衫试剧忆当年倾葢欣逢令尹贤一逺朋从忘嵗月相思客路山川政成郡国君何憾病卧闾阎我自怜误喜鴈来犹寄字伤心鹤驾已腾天
　　挽陈运干
　　三载毗陵旧长官棠隂犹锁暮烟寒红莲幕下筹方运细栁营中食已寛家近不妨同昼锦才难正合整朝冠如何又作堂堂去只有新诗付不刋
　　挽戴主簿
　　妙年笔势已飞扬便合収功翰墨场黄甲未容登上第青衫聊用慰高堂一同簿领棠犹在三迳归来菊未荒下榻忍思畴昔事送车空忆水云乡
　　挽姚政逺
　　尚记侨居忆故园俄闻华屋耸榱椽连樯大舶囘前浦皓齿清歌出广筵得丧己齐身外物安闲自乐性中天岳庄原上归全处手种松杉起緑烟
　　挽杨真州母夫人二首
　　江头千骑肃传呼五马东来侍板舆賸欲平反供母笑不妨寛大奉君书凝香堂上荣何限【真州郡治有此】戱防图中画不如【公新作此图】底事乗鸾天上去故教遗恨满乡闾祥烟霁日丽重闱尚记升堂拜母时楚楚宾朋环绮席翩翩仙子奉瑶巵【杨氏毎母夫人生日齐道人以千计道流亦至日为寿】五花天上疏恩宠九秩人间仰夀祺盛事只今难彷佛送车千乗拥灵輀
　　挽桂山君王伯竒
　　桂山山在天台上秋风吹云列屏障山中有客芙蓉裳日日来防桂丛长老我住在京江湄光芒夜夜占少微哀哉死者不可作薤露忽更招隠词






　　漫塘集巻三十六
