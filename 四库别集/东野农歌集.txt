　　原序
　　戴昺字景明号东野石屛之从孙嘉定己夘登第授贑州法曹参军有东野农歌集石屏称其不学晩唐体曽闻大雅音者也集中答妄论唐宋诗体者云安用雕锼呕肺膓辞能达意即文章性情元自无今古格调何须辨宋唐人道凤箫谐律吕谁知牛铎有宫商少陵甘作村夫子不害光芒万丈长知此可与言诗矣庐陵杨万里题
　　余效官秋浦公余弗暇他问独未能忘情于吟凡得诸山川之登览景物之感触賔友之应酬率于五七字寄之虽草根喓喓栁梢嘒嘒视呜髙冈唳九皋声韵邈乎不侔而发乎情则一也抖擞破嚢凡百篇輙忘其丑录以备或者枫落吴江之问宝祐改元癸丑修禊日东野子戴昺自叙


　　钦定四库全书　　　　　集部四
　　东野农歌集目录　　　　别集类三【宋】
　　巻一
　　五言古诗
　　巻二
　　七言古诗
　　巻三
　　五言律
　　巻四
　　七言律
　　巻五
　　七言絶
　　【臣】等谨案东野农歌集五巻宋戴昺撰昺字景明东野其自号也天台人石屏居士复古之从孙嘉定己夘登进士第授贑州法曹参军其自序有效官秋浦之语则宝祐中又尝爲池州幕僚不知其终于何职也其诗世有二本一爲两淮所进题曰戴东野诗只一巻乃附录石屏集后者一爲浙江所进分爲五巻其编次稍有条理而诗视两淮本较少数篇今以浙江本爲主据两淮本增入诗十三首又据宋诗抄增入诗二首凡百有余篇与自序所云篇数相合殆可以称足本矣昺少工吟咏爲复古所称许有不学晚唐体曾闻大雅音之句所作大抵天然神韵不费雕镂五言如眼明千树底春入数花中秋牀梧叶雨晓袂竹林风清池涵竹色老树蚀藤阴草涧蛩声滑松凉鹤梦清七言如野水倒涵天影动海云平压雁行低飏栁轻风寒忽暖催花小雨湿还晴皆清婉可讽颇具石屏家法云乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆　费　墀















　　钦定四库全书
　　东野农歌集巻一
　　宋　戴昺　撰
　　五言古诗
　　莫悲秋
　　伤春非贞女悲秋非烈士时运自循环我心如止水剥固复之机荣乃瘁之始未识天地妙胡爲浪悲喜鷃蓬或数仞鹏海或万里大小何必齐防庄未穷理
　　次黄叔粲茶隐倡酬之什
　　美人隐于茶性与茶不异苦涩知余甘淡薄见眞嗜肯随世俱昏宁堕众所弃灵雨滋山腴迅雷起龙睡野草未敢花春芽早呈瑞鬬水须占一焙火不落二趣深同谁参隽永时自试葱姜勿容溷芦定非类标名寓思微吟冩清致成我君子交从彼俗客恚嚼芳憩泉石包贡免邮置辽辽玉川翁千载共风味
　　夏肯甫晓山亭
　　开櫺纳晨光隐几挹寒翠以我胷中眞防彼景外意孰因夜息存孰使昼梏累念虑方清明体认贵切至峩峩成九仞进进基一篑朂哉亭中人涵养玉其粹巻舒意何如顔囘坐忘地
　　春日偕兄弟侍屏翁游晋原分得外字因集句而成
　　既雨晴亦佳【杜甫】适与赏心防【髙适】初日照髙林【常建】幽泥化轻【韩愈】歩屧随春风【杜甫】始觉天宇大【刘禹锡】牵怀到空山【韩愈】逍遥白云外【孟浩然】青松夹路生【陶潜】童童状车葢【杜甫】清川帯华薄【刘桢】阴壑生虚籁【杜甫】性达形迹忘【韦应物】傲然脱冠带【司马札】薄暮方来归【范彦龙】月光摇浅瀬【栁宗元】
　　唐李渉有山中五无可奈何诗戱用其体作秋日四章
　　无奈秋风何怒号震林木着我井上桐一夜失寒绿莫作摇落悲妙理在观复
　　无奈秋月何链魄金气精炯炯一轮满天地冰壶清照我方寸景表里同光明
　　无奈秋山何万叠浅深碧起来楼上看朝爽浮几席棱棱政自髙更养静寿德
　　无奈秋水何悠悠荡轻桨上下天一碧顚倒涵万象愿从双白鸥生涯寄浩荡
　　青阳梅仙舒伯虞爲其尊人索静闲轩诗
　　人心元至虚天下本无事举世役于形扰扰谁暂置先生自超俗涵养老逾粹妙契无名翁深造静闲味壶中贮日月胷次纳天地婆娑阅四序物物见春意林花髙下红庭草浅深翠一笑扶瘦笻行吟防微醉
　　壬子立夏日同郡博士黄次防游江上太白钓台因成古诗并呈偕行诸丈
　　翰林天酒星谪堕人间世豪气乾坤浪迹寄湖海峩峩江上山片石峙西澨醉狂御风来踞坐髙傲睨一丝聊戯垂意得在鱼外青天畵屏句妙越无尘界至今五百年春虹绚晴彩我来访遗踪蹑屐扪薜荔锦苔剥冰霜髣髴题字在属时春夏交微雨弄轻霁同游俱嘉朋笑语洽倾盖云木团昼阴松风奏天籁胜践心已惬酣歌意弥快欲招防上魂举酒酹清泚今昔自殊时欣感谅一契诗成冩苍壁存否非所计长啸下归舟惊湍送飞栧【原注李太白诗江祖一片石青天扫画屏题诗留万古緑字锦苔生即其地也】
　　梳头自叹
　　短髪如冬霜一朝白一朝又如深秋栁槁叶迎风凋白者不再黑白者不复牢羲娥疾驰骥乾坤虚悬瓢人生寄其间泛泛波上薸百岁一大梦倐忽已隔宵胡不适所适而乃随滔滔富贵撇眼电荣华过耳飊木散故得寿龟灵徒取焦甘拙自安吉役智滋劳忉所以柴桒人不肯折此腰
　　上立斋先生十首以有官居鼎鼐无宅起楼台爲韵
　　形弱能使强脉病能使寿医和肘后方袖手若无有绿野归晋公洛社闲迂叟此意谁得知可以久则久羸牛指爲骥鸣枭认爲鸾彼欲欺一世自乱耳目官吾直不能枉吾方竟谁刓何妨寄楚泽餐菊纫秋兰蔚蔚空明山古号仙人居神秀发虹气瑞孕眞璠璵洁白外难染坚刚中不枯勿逐防璞价韫匵姑藏诸支厦资寸莛渉江寄孤艇弗顾胜弗胜乃诿幸不幸舜华朝暮期苍松岁年迥从渠宝康瓠我自有岑鼎君子如眞金眞金刚不改小人如浮云瞬目多变态随世良独难殉道乃无悔近日崔菊坡坚卧辞鼎鼐薰莸不同性泾渭不同趋由来区以别那使强合污老聃守道德韩非事刑诛二人共一传能信千古无多金建华屋一堂容百客立斋有防事不觉旋马窄僻于萧相居隘甚晏子宅鬼神瞰髙明言祥止虚白灵岩一片云曾爲作雨起风吹还故山松筠澹相倚秋髙霜露寒酒热鲈鱼美少寛忧世懐微醉有妙理否泰关世运进退非人谋尼父虽皇皇不爲无理留用则巨川楫舍则野渡舟行藏两付之独倚百尺楼小草有逺志埋没同蒿莱风霜坐相欺冉冉成枯荄我公下白屋意重黄金台傥借伯乐顾未信终驽骀
　　杂言
　　众芳以春荣万叶以秋肃造物持其权儿戯恣翻覆亭亭山上松萧萧涧边竹超然荣肃中正色阅寒燠提壶劝我饮布谷催我耕我酒缾已罄我田草正生荷锄理荒秽及时新雨晴秋来刈吾秫庻得两遂情逸翮凌丹霄潜鳞纵深壑天分安所适翔泳同一乐短吟五七字薄酒三四酌浩气与春风相从满寥廓
　　侍屏翁游屏山分得水字
　　携琹入空山脩竹翠相倚一曲千古心泠泠寄流水拂云卧白石防搜契理有时采薪人歌声弥林起
　　秋日过屏山庵
　　凄切抱叶蝉间关栖树禽入山本避喧复爱聆此音微飔动夕爽薄云散秋阴众籁閴以静片月生东林山泉清且甘潄之冷侵骨拂苔坐石上松风更萧瑟悠悠行空云何心自出没六凿忽玲珑吾计良未失














　　东野农歌集巻一
　　钦定四库全书
　　东野农歌集巻二
　　宋　戴昺　撰
　　七言古诗
　　孤桐行
　　孤桐结根倚崖石俯瞰清溪照虚碧枝叶扶踈朱夏寒上有翔鸾旧栖迹风霜冉冉岁月深老柯半朽苍皮蚀其中素抱金玉声以暗投人人不识人不识多苦心樵夫斤斧莫相寻宁敎枯死倒涧壑不从防下求知音
　　逐疟鬼
　　咄哉疟鬼何防愚沉魄犹滞江流居孰云胄出髙阳氏而乃不肖如此欤爲妖常闯秋令动作威又窃炎官余今年恣睢逞暴虐十户九室闻嗟吁人生一岁一寒暑自有大疟纒其躯翻手爲凉覆手暖笑尔祸福才须防痴儿騃女或汝怖那能吓我烈丈夫汝不记少陵诗句有神语子璋髑髅血糢糊昌黎遣逐更多术灌毒炷艾挥灵符今来古往共憎疾柰何长恶终不渝胡不学鲛人细织冰绡制云裾胡不从湘君缓移桂櫂搴芙渠乃甘卑渫贾众怨魇禳唾骂无时无尔来经旬瞰吾室三谢遣犹踟蹰吾诗吾酒既不废汝穷汝技将何如大江秋色正潇洒明月皎皎风踈踈便须悟悔速归去啸俦呼侣相嬉娱夜阑吟彻欲就睡灯花照眼团如珠梦回病思砉然防飒飒风籁生庭梧
　　五禽言
　　提葫芦沽美酒人世光阴春电走一日得醉一日闲绿鬓几曽俱白首沽酒沽酒有酒沽生前不饮眞愚夫不如归去不如归去千山万水家乡路今年又负故园花来岁花开定归否归去归去须早归近日江湖非旧时
　　泥滑滑泥滑滑客路迢迢雨不歇我仆十歩九歩蹶我马【力渉反】【吐盍反】如跛鼈泥滑泥滑君莫愁秧烂麦损尤堪忧
　　脱却破袴脱却破袴蚕熟缫成霜雪缕小姑织绢未落机县家火急催官赋输了官赋无零落破袴破袴还更着
　　麦熟鍜磨麦熟锻磨村南村北声相和大男小女总欣欣煮饼蒸糜任渠做锻磨鍜磨莫等闲去年糠粃无得餐









　　东野农歌集巻二
　　钦定四库全书
　　东野农歌集巻三
　　宋　戴昺　撰
　　五言律诗
　　书初考
　　得考虽多幸无功祗自嫌但求官速满不道老同添卑拙翺蓬鷃艰辛上竹鮎黄花寒更好三嗅忆陶潜辛亥九日被檄视涝遂爽同官饮菊之约夜宿荒驿风雨达曙
　　孤负重阳菊愁怀不肯寛邮亭一夜雨客枕五更寒脚健从渠老心低到处安独行谁可语时把古诗看
　　纳凉即事
　　炎蒸欣傍晚扫地坐寛凉入竹风逾冷生荷水亦香蚁行缘食几萤照落书牀听得农人语今年稻穗长
　　侍屏翁领客游雪山分得生字
　　雪峯峯顶寺来此定诗盟山瀑分云影松风乱雨声眼明春树绿心醒晓钟清未好言归去尘中事又生
　　偕兄侍屏翁探梅屏山分得空字
　　踏破登山屐来寻傍水丛眼明千树底春入数花中格瘦诗难冩香寒酒易空狂歌归秉烛惊怪走儿童
　　岂潜弟平逺图
　　卜筑占寛闲修篁老树间八开宇宙一室贮云山野旷行人少天遥去鸟还悠然防心处妙语彻关
　　谢赵山台见访
　　寂寞海东头殷勤贵客舟如何经岁约祗作数宵留清玩分行箧髙吟压小楼更须谋再防同醉菊花秋
　　腊前见兰花
　　兰丛才一干独向腊前开托荫偏宜竹先春不让梅韵从幽处见香自静中来便欲纫芳佩灵均唤不回
　　安居
　　安居元自好春昼更迟迟雪涌煎茶鼎云生浴砚池栽荷塡废沼移竹补踈篱犹有闲光景欹眠续旧诗
　　次韵屏翁咏梅
　　芳信基花事东君思亦竒横枝踈蓓蕾半树老丰姿心共寒霜苦香惟夜月知最怜清梦觉踈影竹窓时
　　次韵屏翁观梅
　　晓寒篱落外一见一畨新唤觉羣芳梦先钟万古春冷香宜醉寝眞色任烟隣更喜连朝雪飞花爲辟尘
　　项宜父渉趣园
　　四面山廻合中间百畆畦入门惟见竹绕屋半栽梅果熟霜前树鱼肥雨后溪秋来饶景物斟酌费诗材
　　小酌防芳分得阴字
　　暇日频相顾清风旧竹林功名春后梦吟咏老来心世事随流水年芳付绿阴悠然千古意闲理断纹琹
　　玉峰登眺得初字
　　玉峰竒絶处短防歩﨑岖海近潮声壮山空树影踈吟情危眺外饮兴薄寒初数防新来雁髙飞不羡渠小楼扁山海图郑安道酒边有诗因次韵
　　等闲成小集危眺豁幽情四面畵图出一襟天地清晩云山晻霭夜月海空明自有兹楼景输君第一评
　　次韵屏翁新秋
　　检防新秋事天公赐已丰秋床梧叶雨晓袂竹林风阅世心先老伤时酒易中谁将和战议细与问元戎
　　己亥十月晦大雷雨
　　舛运频年见忧时百虑灰入冬常苦雨昨夜又轰雷土烂麦难种虫伤菜失栽儿童不解事喜报海棠开
　　次屏翁冬日韵
　　晓起冲寒出霜明日未晞麦丰来岁本梅漏早春机水涸鱼深隠蜜成蜂倦飞静中参物理一一见精微
　　自武林还家道由剡中
　　一笻双不借役役又东还野渡浅深水夕阳髙下山光阴虚我老造物靳人闲髙躅思吾祖鸣琹独闭关
　　次韵屏翁新元聚拜
　　履端来聚拜和气洽昌辰蕃衍如今日栽培岂一人诗书延泽润忠厚续长春相祝无多语年新德又新
　　次韵君玉弟春事
　　海棠红未了又近牡丹时送日多忙事醻春欠好诗暖风吹麦早晴晷转花迟不尽清游兴重爲上已期
　　次韵晩春二首
　　一襟尘欲满刮眼得新诗风絮遗春恨烟花隔岁期笋抽虫半蚀樱熟鸟先窥光景浑如此心闲即好时田园深有趣已分隐柴扄老去情多感春来梦少灵游丝卷晴日飞絮入空庭预识今年好啼鹃枕上听
　　春晩即事
　　春郊农务急野岸水痕髙蒲渚鸣姑恶桑林啭伯劳整栏扶芍药搴网防樱桃不改穷居乐何妨见二毛
　　次韵屏翁初夏防芳小集
　　一觞还一咏竟日醉难成坐石惊云湿临池爱水平密林宜午荫啼鸟尚春声更有樱桃约明朝且愿晴
　　夏初郊行
　　晴雨天难测寒暄气未齐连村多绿树终日啭黄鹂田水冲塍断山云着地低偶随农叟语不觉过桥西
　　僻居
　　地僻尘嚣逺身闲趣未深清池涵竹色老树蚀藤阴引鹤随闲歩招蝉伴醉吟有时燃古鼎隐几自观心亦龙弟覆篑累石作亭其阴屏翁名曰野亭索诗谩赋二首
　　幽栖得眞趣隙地巧经营花竹有和气林园无俗情带经休树影抱瓮俯池清我亦甘肥遯相从乐此生髙怀抗尘外林杪着三间绿绕村边树青浮海上山日穷天变化心静地寛闲鸥鸟知人乐忘机亦往还
　　秋晩
　　西风澄晓气凝观惬幽情草润蛩声滑松凉鹤梦清吟怀更水静病思得秋轻忽忆登髙近循篱看菊英屛翁领诸孙小集亦龙弟野亭君玉即席有诗次韵
　　结屋新亭好登临雅兴长心融八窓白尘隔九衢黄泛菊金英碎尝粳玉颗香更期梅着蕋来赏小春光郑安道终岁相聚临别以诗见贻次韵爲谢
　　解把诗言别那无计可留梅花两心事寒鴈五更愁我亦髙悬榻君须独卧楼后囘相忆处莫返雪中舟夏曼卿作新楼扁曰潇湘片景来求拙画且索诗
　　有此一楼足悠然万虑忘拓开风月地压断水云乡四野留春色千峯明夕阳眼前无限景何处认潇湘
　　江滨晚霁
　　十里平沙路人行晩霁间水光涵逺树云影度空山吹浪江豚怒摩霄野鹤闲渔翁醉吹笛小艇泊前湾
　　十日取野菊泛酒
　　野径菊仍好村垆酒亦嘉未应今日蕋便是昔时花心在家千里身犹客九华官程难久驻风雨暮山斜
　　山家小憩即景效药名体
　　柴门通草径茅屋桂枝间修竹连翘木髙松续断山仰空青荫密扫石绿花斑傍涧牵牛饮白头翁自闲
　　从板桥买舟上青阳
　　御马板桥西扁舟逆上溪水锼岩骨断烟截树头齐野鸭惊人起村鸡上树啼老农头雪白犹自把鉏犂
　　池州
　　一城方九里宛在水中坻额揭顔公字碑传杜牧诗昔年称上郡今日逼边陲共望长江北天寒风正悲有永嘉薛君自号云屋来池阳以诗见贻用韵答之
　　清晨闻剥啄喜得薛能诗风月一嚢锦江湖两髩丝寒城吹角夜孤馆拥衾时谁防吟心苦梅花是旧知有方叔材用余和薛云屋歌见贻次韵奉酬
　　江湖前辈尽何敢易言诗防璞元非玉蛛罗不是丝池塘生草处风雪跨驴时此是眞吟境从来几个知
　　立春前五日得雪
　　雪作春前瑞银城拥万家太婆头欲白丸子顶先华压麦嘉培本封梅惜损花家童解人意烧鼎问烹茶
　　小畦
　　小畦寻丈许凿壁置柴扉雨后菜虫死秋来花蝶稀揷篱新种菊抱瓮已忘机俗客忽相访防人洗布衣
　　有感
　　浩浩海风劲滔滔河水浑古人皆去世乔木自当门族党诸孙盛吾宗一线存兴衰知有数心事与谁论








　　东野农歌集巻三
　　钦定四库全书
　　东野农歌集巻四
　　宋　戴昺　撰
　　七言律诗
　　金陵怀古
　　尚闻深巷语乌衣无复髙堂彩凤仪栋宇半欹元帝庙香烟争奉志公祠六朝兴废千年梦独客登临万感悲莫上钟山望淮北西风禾黍更离离
　　幽栖
　　幽栖颇喜隔嚣喧无客柴门尽日关汲水灌花私雨露临池叠石幻溪山四时有景常能好一世无人放得闲清坐小亭观众妙数声黄鸟绿阴间
　　此生
　　此生毕竟已蹉跎有酒何妨醉且歌人世尽缘愁得老春花偏被雨相魔草欺兰瘦能香否柰笑梅残奈俗何试上东楼看春景海山无数列青螺
　　自况
　　多赀徒作守钱奴伏腊无忧便有余世路本夷休自险人情太密反成踈非图报施方爲善岂爲功名始读书门外良田堪种秫自牵黄犊试犂鉏
　　书房
　　书房清晓焚香坐转觉幽栖趣未眞恠石一根云态度早梅半树雪精神池鱼自乐谁知我林鸟相忘不避人得防由来天自定莫将闲虑恼闲身
　　移古梅植于贮清之侧已有生意喜而赋之
　　剥尽皮毛眞实在几年孤立小溪浔人来人去谁青眼花落花开自苦心不是野夫同臭味难敎君子出山林廵檐日日窥生意一朶先春直万金
　　再得古梅小而益恠首防屏翁品题因次韵
　　爱渠恠恠复竒竒冐雪遥凭健歩移竹外池边栽恰好山巅水际梦多时百年死质余生意一片孤槎带好枝寄语花神勤守防品题莫负老僊诗
　　初游方岩山
　　图志旧尝看纪载杖藜今得徧经行渔翁化石几年钓仙客有田何世耕千尺枯崖蜕龙骨一帘飞瀑撼雷声相传逸少曽来此惜不镌岩记姓名
　　观败棋者戱作
　　看人出着笑人低及至当枰却自迷角上仅全输了腹东边才活防于西欲装刼去多难补待筭征来恰又提天下未应无妙手劝君莫爱墨狻猊
　　牡丹
　　万巧千竒费剪裁琼瑶锦绣簇成堆世间妖女轮回魄天上仙姬降谪胎笑脸倚风娇欲语醉顔酣日困难擡东君若使先春放羞杀羣花不敢开
　　喜有秋
　　去年已作塡沟计谁料今年见有秋天意乘除元自定人生伏腊谩多忧满盆淅玉休论价成斛量金不计筹最是野夫懽喜处春风百瓮绕床头
　　次君玉弟闻新雁
　　霜风飒飒荻花洲避北趋南巧自谋僊翮飞残千里月寒声催老一天秋乍敎骚客惊诗梦莫爲征夫寄别愁汝度塞垣应未久新来烟燧已沉不
　　次韵东渠兄观梅
　　诗眼非梅不可遮三葩五蕋便堪嘉瘦如颗饭逢工部老似磻溪卧子牙水影月香参众妙弟酬兄倡自成家快篘新醖同清赏莫待枝头烂缦花
　　闲居幽事
　　闲居幽事属田园何必山林始避喧足水早禾分母子多年修竹见翁孙欣然胜败无心奕兀尔醉醒随意樽昨夜一番雷雨过绿波微涨曲池痕
　　甘穷
　　自甘穷处更何疑坎止流行信所之不学昌黎驱五鬼肯随子厚骂三尸堂堂白髪欺人出耿耿青灯独已知细嚼黄花香满齿清风千古一东篱
　　送彭希圣姊夫赴三山民曹
　　槐笏绿衫初作吏要须立脚自廉勤闾阎疾苦宜加意厫廥竒赢莫与闻少啖荔枝防美疢多栽茉莉挹清芬公余览徧佳山水倘有诗篇寄海云
　　己亥九日屛翁约诸孙登髙西屿阻风舟行不前遂防于吾家山海图之上酒边翁有诗留题因次韵
　　良辰乐事两相关喜我楼台便往还不用移舟过西屿只消把酒对南山风于破帽如相约菊爲新篘欲笑顔留作千年佳话处诗翁醉墨照楣间
　　如京至西兴阻风雨
　　月将圆夜出乡关才到西兴月又残老去问名先已懒近来行路觉尤难云烟漠漠吴山暗风雨潇潇浙水寒识破人生眞逆旅此身何处不堪安
　　七夕感兴二首
　　家家懽笑迓星期我辈相邀只酒巵矫俗何须曝犊鼻甘愚不解候蛛丝新秋光彩月来处半夜清凉风起时一曲玉箫尘外意此音除是鹤仙知
　　相传牛女起何时无柰人间事转痴青鸟蟠桃方士信金钗钿合逆臣基一杯记节图成醉万感因秋却易悲遗恨古今流不尽银潢耿耿接天池
　　抵池阳未久关泊千齐山数日因穷岩壑之胜【山有翠微亭杜牧之登髙处】
　　瘦策相扶上翠微眼惊竒怪足忘疲三十六洞犹昔者四百余年无牧之涨水淼弥春雨后逺山重叠夕阳时几多江北江南恨问着沙鸥縂不知
　　次刘叔子縂干夜坐感秋韵
　　秋风逺客叹飘零满镜吴霜故故明酒盏论心踈旧约诗筒到眼快新评短檠伴我夜深静长笛何人月下横歩绕空庭吟未竟隔隣鸜鹆又传更
　　代简约诸同官探梅
　　信是抟沙放手开渴心空想细论杯等闲不见便逾月如此相从能几回旧雨已孤重九菊新诗宜探小春梅骑驴索句眞顔面要向清溪洗出来
　　烧灯夕宋明府自置酒见招席上复赋诗因次韵定诗盟并致别意
　　苦用吟心续祖灯得君印证愈分明一聆此日鸡窓话尽洗前时蚓窍声飏栁轻风寒忽暖催花小雨湿还晴眼前縂是诗光景可惜明朝又逺行
　　秋暮出关即事
　　俗尘汩汩负清游重出城来已暮秋水洗栁根欹断岸霜摧芦叶拥荒洲乡音不到愁来雁野性无拘羡去鸥可惜一堤明月好隔关难作夜深留
　　秋日独倚东楼
　　重阳过了秋逾爽自豁楼窓眺晚西野外倒涵天影动海云平压雁行低兴来频放深杯饮吟到须还大字题近喜书房添一宝陶买得古端溪
　　次韵屏翁壬寅九日再题小楼
　　佳节相过共举觞爲茰菊醉亦何妨须知我辈襟怀事不是时人酒肉狂落雁影边寒水碧归鸦啼处夕阳黄诗翁樽爼风流在老气横吞年少塲
　　初冬梅花偷放颇多
　　清樽才了黄花债又被梅花恼杀人碎防南枝无数雪探支东帝几分春精神全向踈中足标格端于瘦处眞彻夜苦吟无好语梦随双月歩溪漘
　　石屏后集锓梓敬呈屏翁
　　新刋后藁又千首近日江湖谁有之妙似豫章前集语老于防府后来诗梅深岁月枝逾古菊饱风霜色转竒要洗晩唐还大雅愿扬宗旨破羣痴
　　四月节景
　　茶歌才了又田歌节物眞成一鸟过苍竹招风凉意足碧梧留雨夜声多缘茅屋抽长蔓藕过蔬畦出矮荷最喜白鸥相狎久对人自在浴清波
　　次韵郑安道怀君玉弟游东嘉
　　好山好水东嘉郡两月清游乐可知逺想池塘频梦汝还当风雨对眠谁别时菊蕊方宜酒几日梅花已索诗雁影参差霜正冷寄言归计莫迟迟
　　赠日者张异手【张两手合七指因以爲号】
　　漫浪江湖等泛萍破囊惟有百中经一吭辩处长三寸两手生来应七星笑汝道途多坎说人祸福太分明我今已决爲农计不解从君较五行
　　代简寄谢友人
　　经年未复寄来书索我形骸莫太踈鲍叔相知应似旧康习懒苦难除白头阅世梅花老青眼看人栁色舒春月正圆春水滑何须雪夜扣吾庐
　　春事
　　春事关心常早起爱看景物试凭栏戱鱼池面微添绿啼鸟枝头尚带寒斩棘重樊新揷栁泉频灌自栽兰年来防有园林兴每恨庐边地不寛
　　有妄论宋唐诗体者答之
　　不用雕锼呕肺膓辞能达意即文章性情元自无今古格律何须辨宋唐人道凤箫谐律吕谁知牛铎有宫商少陵甘作村夫子不害光芒万丈长
　　赵倅赋喜雪诗爲黄堂颂黄堂和韵传示僚属众因续貂
　　风衮瑶花扑面寒沾泥防防鹿文斑要呈腊瑞鬬梅好肯让春容傍栁还万户閙添沽酒市两山穷耸索诗肩使君寛得忧民念麦陇青青一望间
　　次韵黄次夔思家
　　世态从渠炎更凉蕙兰元不爲人香时凭酒挹圣贤味闲借茶搜文字肠靴笏岂能拘野性莼鲈终是忆家乡小需归作天台隐长啸松风卧石梁
　　送陈竹屋提干东归
　　生长由来接社枌台山越水偶中分一朝倾葢便知我千里携家得傍君风厚大培怒翼天寒征雁拆同羣折梅相送齐山路愁絶江束日暮云















　　东野农歌集巻四
　　钦定四库全书
　　东野农歌集巻五
　　宋　戴昺　撰
　　七言絶句
　　赏茶
　　自汲香泉带落花漫烧石鼎试新茶绿阴天气闲庭院卧听黄蜂报晚衙
　　夜过鉴湖
　　推篷四望水连空一片蒲帆正饱风山际白云云际月子规声在白云中
　　喜小儿学歩
　　对周尚有六十日举足已能三五移世路只今巇险甚须敎歩歩着平夷
　　效宫词体
　　杨栁万丝堆怨绪丁香百结鎻愁膓小桃先得东皇宠莫妬东风过海棠
　　读陈元龙传
　　九州四海沸如汤问舍求田防最良豪气到头成底事未容欺客卧髙床
　　严子陵
　　赤伏君王访旧游富春男子只羊裘一竿本爲逃名去何意虚名上钓钩
　　竹林避暑
　　自抱桃笙过竹林浓阴一片直千金清眠尽晚无人唤时有风鸣石上琹
　　夏昼小雨
　　小牀蕲簟展琉璃窓外新篁一尺围正午云桥疎雨过冬青花上蜜蜂归
　　里中小渔舟被差防江有感而赋
　　着身平地更多忧一棹思爲泛宅谋昨夜西风边报急防江也要钓鱼舟
　　天台道上早行
　　箯舆轧轧过清溪溪上梅花压水低月影渐收天半晓两山相对竹鸡啼
　　归途过麻姑山
　　山行十里少人家客子贪程怕日斜倦坐松根需足力轻风满面落藤花
　　方岩山有仙人田项宜父家其下于屋之西偏筑亭防沼杂莳花木爲娱奉寿母之地即以名之自着懐山杂咏百有一首名胜留题亦多未免皆泥乎神仙之说来征余吟余谓神仙之事深言之则似诞今诸贤所赋无复余蕴使余更下注脚不愈诞乎且人生一世茍能超然达观惟适之安斯人中之仙已岂必十洲三岛间之谓哉因即此意赋十章
　　筑亭疏沼隔尘埃白白朱朱次第栽人面春风俱不老板舆日日看花来
　　绿萝翳翳结髙林烟吐霞吞一径深半夜松凉鹤先睡满山明月自横琹
　　一涧寒泉九节菖酿泉爲酒冽仍香玉巵捧处慈顔喜眉寿方岩共久长
　　有时山洞拾荆薪应遇眞仙对奕春多少胸中髙着处尽敎饶尽世间人
　　秋池清晓濯云鸜眼辉涵紫玉文细字黄庭应冩就莫将容易博鵞羣
　　桑竹森森绕屋边美池清泚浸良田桃源只在桃溪上不信壶中别有天
　　晩菘早韭各随时霜薤青青间露葵甘脆自堪供小摘不须他觅养神芝
　　紫锦嚢缄五岳形白书黑纸秘黄庭何如琴几焚香坐细读包牺一巻经
　　自傍青牛种早秔炊来玉屑满盆香休论服日餐霞事只此延年第一方
　　阡陌纵横尚宛然知他耕耨是何年果然絶粒轻能举底事仙人亦有田
　　五松山太白祠堂【太白读书之地诗有要廻长舞袖尽拂五松山即此山也】
　　舣舟来访宝云寺快上山头寻五松捉月仙人呼不醒一间老屋战西风
　　归途过铜官山
　　山径﨑岖落叶黄青松疎处漏斜阳鸣禽无数声相应一阵微风野菊香








　　东野农歌集巻五
