　　钦定四库全书　　　　　集部二
　　东臯子集　　　　　　　别集类一【唐】
　　提要
　　【臣】等谨案东臯子集三巻唐王绩撰绩字无功太原祁人隋大业中授秘书省正字出爲六合丞归隠壮山东皋自号东臯子唐初以前官待诏门下复求为太乐丞后乃解官归里是身事两朝皆以仕途不逹乃退而放浪于山林新唐书列之隠逸传所未喻也然绩为王通之弟而志趣髙雅不随通聚徒讲学献策干进其人品亦不可及矣史称其简放嗜酒尝作醉乡记五斗先生传无心子传其醉乡记为苏轼所称然他文亦疎野有致其诗惟野望一首为世传诵然如石竹咏意境髙古薛记室収过庄见寻诗二十四韵气格遒健皆能涤初唐俳偶板滞之习置之开元天寳间弗能别也唐书艺文志载绩集五巻陈振孙书録解题亦云其吕友才鸠访遗文编成五巻为之序而今本实止三巻又晁公武读书志引吕才序称绩年十五嵗杨素占对英辨谢道衡见其登龙门忆禹赋叹为今之庾信且载其卜筮验者数事今本吕才序尚存而晁公武所引之文则无之又序称鸠访未毕辑为三巻与书録解题不合其登龙门一赋亦不载集中或宋末本集已佚后人从文苑英华文粹诸书中采绩诗文彚为此编而伪托才序以冠之未可知也此本为明崇祯中刋本巻首尚有陆淳序一首晁陈二家目中皆未言及其真伪亦在两可间矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀
　　东皋子集序
　　君姓王氏讳绩字无功太原祁人也髙祖晋穆公自南归北始家河汾焉厯宋魏迄于周隋六世冠冕国史家牒详焉君性好学博闻强记与李播陈永吕才为莫逆之交隂阳厯数之术无不洞晓大业末应孝悌亷洁举射髙第除秘书正字君性简放饮酒至数斗不醉常云憾不逄刘伶与闭户轰饮因着醉乡记及五斗先生传以类酒徳颂云雅善鼓琴加减旧弄作山水操为知音者所赏髙情胜气独歩当时及为正字端簪理笏非其好也以疾罢乞署外职除扬州六合县丞君笃于酒徳颇妨职务时天下乱藩部法严屡被勘劾君叹曰罗网髙悬去将安所受俸钱积于县城门托以风疾轻舟夜遁隋季版荡客游河北去还龙门武徳中诏徴以前扬州六合县丞待诏门下省时省官例日给良醖三升君第七弟静为武皇千牛谓曰待诏可乐否君曰吾待诏禄俸殊为萧瑟但良醖三升差可恋尔侍中江国公君之故人也闻之曰三升醖未足以绊王先生判日给王待诏一斗时人号为斗酒学士贞观初以足疾罢归欲定长徃之计而困于贫贞观中以家贫赴选时太乐有府史焦革家善醖酒冠絶当时君苦求为太乐丞选司以非士职不授君再三请曰此中有深意且士庶清浊天下所安不闻庄周避漆园老耻柱下卒授焉数月而焦革死妻袁氏时送美酒嵗余袁又死君叹曰天乃不令吾饱美酒遂挂冠归田自是太乐丞为清流君后追述焦革酒经一巻其术精悉兼采杜康仪狄已来善为酒人为酒谱一巻太史令李淳风见而恱之曰王君可谓酒家之南董君厯职皆以好酒废乡里或咍之因着无心子以喻志河汾中先有渚田十数顷称良沃邻渚又有隠士仲长子光服食养性君重其贞素愿与相近遂结庐河渚縦意琴酒庆吊礼絶十有余年河渚东南隅有连沙磐石地颇显敞君于其侧遂为杜康立庙嵗时致祭以焦革配焉贞观中京兆杜之松清河崔君善继为本州刺史皆请与君相见君曰奈何悉欲坐召严君平竟不见崔杜髙君调趣卒不敢屈但嵗时赠以美酒鹿脯诗书往来不絶君又葛巾聨牛躬耕东皋毎著书自称东皋子晩嵗醉饮无节乡人或諌止之则笑曰汝辈不解理正当然或乗牛驾驴出入郊郭止宿酒店动经嵗月徃徃题咏作诗好事者録之讽咏并传于代贞观十八年终于家时年若干临终自尅死日遗命薄葬兼预自为墓志所着诗赋并多散逸鸠访未毕且缉成三巻又着防心髙士传五巻酒谱二巻及注老子并别成一家不列于集云河东吕才君英撰




　　东皋子集序
　　淳闻于师曰秉仁义立好恶方之内者也等是非遗物我方之外者也内而游外圣人也圣人吾不得见之矣方内者时有焉其惟方外之徒莫得而测也岂践迹之道易防言之理难耶将羣于人而内自得耶何乃庄叟之后緜厯千祀几于是道者余得之王君耶心与物徳不外荡随变而适即分而安防所拘而迹不害教遗其累而道不絶俗故有陶公之去职言不怨时有阮氏之放情行不忤物旷哉渊乎真可谓乐天之君子者矣生于隋季人莫之知故其遗文髙迹不显余毎览其集想见其人憾不同时得为防形之友故袪彼有为之词全悬解之志庶乎死而可作无愧异代之知音尔其祖宗之由出处之行前序备矣此不复云平原陆淳化卿撰


　　钦定四库全书
　　东皋子集巻上
　　唐　王绩　撰
　　游北山赋【并序】
　　吾周人也本家于祁永嘉之际扈从江右地实儒素人多髙烈穆公衔建元之耻归于洛阳同州悲永安之事退居河曲始则晋阳开国终乃安康受田坟垅寓居倐焉五叶桑榆成荫俄将百年绩南山故情老而弥笃东陂余业悠哉自宁酒瓮多于步兵黍田广于彭泽皇甫谧之心事垅亩终焉仲长统之规模园林幸足独居南渚时游北山聊度世以为娱忽经年而忘返西穷马谷北达牛溪丘壑依然风烟满目孙登独坐对嵇阮而无言王霸幽居与妻孥而共去窻临水石砌绕松篁类田园之去来亦巳久矣望山林之故道何其乐哉诗者志之所之赋者诗之流也式抽短思即为赋云
　　天道悠悠人生若浮古来贤圣皆成去畱八眉四乳龙顔鳯头殷忧一世零落千秋暂时南面相将北游玉殿金舆之大业郊天祀地之洪休荣深责重乐不供愁何况数十年之将相五百里之公侯兢兢业业长惧长忧昔怪燕昭与汉武今识图仙之有由人谁不愿直是难求闻鼎湖而欲信怪桥山之遽修玉台金阙大海水之中流瑶林碧树昆仑山之上头不得轻飞如石燕终是徒劳乘土牛巳矣哉世事自此而可见又何为乎惘惘弃卜筮而不占将纵心而长往任物孤游遗情直上觉老释之言繁恨文宣之技痒彼事业之迁斥岂明神之宰掌物无待而成章生有资而必养嗟大道之泯没见人情之矫枉礼费日于千仪易劳心于万象审机事之不息知浇源之寖长鸟何事而婴罗鱼何为而在网生物诡隔精灵惚恍庄周三月而不朝瞿昙六年而遐想有是夫况吾之不如先达乎请息交而自逸聊习静而为娱遂披林樾进陟峗岖连峰杂起复嶂环纡歴丹危而寻捷径攀翠险而覔修途耸飞情于霞道振逸想于烟衢重林合沓以齐列崩崖磊砢而相扶覩森沈于絶磵视晃朗于高嵎自谓抟风飚而出埃邈若朝宫而谒紫都碧峦之下青溪之曲望隠隠而才通聴微微而不属眷然引领兹焉顿足步拥石而邅回视横烟而断续古藤曳紫寒苔布緑洞里窥书岩边对局髣髴灵踪依稀仙躅灶何代而销金杯何年而澑玉石室幽蔼沙场照烛松落落而风回桂苍苍而露溽月未侧而先阴霞方升而已旭喜方外之浩荡叹人间之窘束况乃幽谷藏真傍无四隣紫房半掩坛尚新逢阆风之逸客值蓬莱之故人忽据梧而策杖亦披裘而负薪荷衣薜带藜杖葛巾出芝田而计亩入桃源而问津昆丘若砺渤澥扬尘栽碧柰而何日种琼而防春自然诡异非徒隠沦乃有上元仙骨太清神手走电奔雷耘空莳朽河间之业不齐贯淮南之术无虚受呪动南箕符回北斗偓佺赠药麻姑送酒青龙就食于甲辰牛自拘于乙丑永懐世事天长地久顾瞻流俗红顔白首傥千秋之可营亦何为而自轻昔时君子曾闻上征忽逢真客试问仙经谈九华之易就叙三英之可成拭丹炉而调石髓裛翠釡而出金精珠流玉结雪耀霜明咸谓刀圭暂进足使云车下迎纷吾人之狭见搅羣疑而自拂使投足而咸安亦何为乎此物彼赤城与圃岂慿虚而搆窟但水月之非真譬声色之无佛过矣刘向吁嗟葛洪指期系影依方捕风谁能离世何处逃空假使游八洞之金室坐三清之玉宫长懐企羡岂出樊笼徒劳海上何事云中昔者蒋元卿之三迳陶渊明之五栁君平坐卜于市门子真躬耕于谷口或托闾闬或歴山薮咸遂性而同乐岂违方而别守吾无所图斯焉独游属天下之多事遇山中之可畱聊将度日忽巳经秋菊花两岸松声一丘不能役心而守道故将委运而乘流伊林间而虚度固樵隠之俱托逢去老于中溪遇还童于絶壑云峯龟甲而重聚霞壁龙鳞而结络水出浦而潺潺雾含川而漠漠是欣是赏爰游爰豫结萝幌而迎宵敞茅轩而待曙尔其杂树相紏长条交茹叶动猿来花惊鸟去起公子之殊赏谈王孙之逺虑山水幽寻风云路深兰窗左辟菌阁斜临石当阶而虎踞泉度牖而龙吟月照南浦烟生北林阅丘壑之新趣纵江湖之旧心道集吾室风吹我襟松花柏叶之醇酎鳯翮龙唇之素琴白牛溪里峰峦四峙信兹山之奥域昔吾兄之所止许由避地张超成市察俗删诗依经正史康成负笈而相继根矩抠衣而未已组带青衿锵锵儗儗堦庭礼乐生徒杞梓山似尼丘泉疑洙泗【吾兄通字仲淹生于隋末守道不仕大业中隠居此溪续孔氏六经近百余巻门人弟子相趋成市故溪今号王孔子之溪也】忽焉四散于今二纪地犹如昨人今巳矣念昔日之良游忆当时之君子佩兰荫竹咏茅席芷树即环林门成阙里姚仲由之正色薛庄周之言理【此溪门人常以百数唯河南董恒南阳程元中山费琼河东薛收泰山姚义太原温彦博京兆杜淹等十余人为最后来题目以姚义慷慨方之仲由薛收理识方之庄周薛实妙理耳】触石横肱逢流洗耳取乐经籍忘懐忧喜时挟策而驱羊或投竿而钓鲤何图一旦邈成千祀木壊山頽舟移谷徙北冈之上东岩之前讲堂犹在碑书宛然想问道于中室忆横经于下筵坛场草树院宇风烟昔文中之僻处谅遭时之丧乱局逸步而须时蓄竒声而待旦旅人小吉明夷大难建功则鸣鳯不闻修书则获麟为断惜矣吾兄遭时不平殁身之后天下文明坐门人于廊庙瘗夫子于佳城死而可作何时复生式瞻虚馆载步前楹眷眷长想悠悠我情俎豆衣冠之旧地金石丝竹之余声殁而不朽我何所营【吾兄仲淹以大业十三年卒于乡余时年三十三门人谥为文中子及皇家受命门人多至公辅而文中之道未行于时因游北溪周览故迹盖伤髙贤之不遇耳】临故墟而掩抑指归途而叹惜往往溪横时时路塞忽登崇岫依然旧识地迥心遥山髙视直望烟火于桑梓辨沟塍于乡国前临姑射之西正是河汾之北怅矣懐抱悠然川域忆昔过庭童顔稚龄何赏不极何游不经弄春风于磵户咏秋月于山扃北窗照雪南轩聚萤防衣扇枕缁布闻经何斯乐之易失倐衔哀而茹恤天未悔祸遭家不秩子敬先亡公明早卒吾自此而浩荡又逢时之不仁天地遂闭云雷渐屯与沮溺而同趣共夷齐而隠身幸收元吉坐偶昌辰容北海之嘉遯许南山之不臣养拙辞官全和保真岂若冯敬通之诽世赵元叔之尤人殷忧耻贱憔悴伤贫探井臼之无乐歴山河而苦辛岂如我家身事都卢弃置不念当归宁图逺志坐青山而方隠游碧潭而巳喜旧知山处絶氛埃登髙日暮心悠哉子平一去何时返仲叔长游遂不来幽兰独夜之琴曲桂树陵晨之酒杯丘园散诞窟室徘徊坐等枯木心同死灰亦有山羞野馔兰浆木麨杞叶煎羮松根澑醥既采药而为食谅随情而不矫负锸春前腰防歳杪草渐宻而饶蝉树弥高而足鸟地寂寞而森沈路纵横而窈窕野亭鹤唳山梁雉鷕逺游之所幽栖之次或抱犊而新来乍闻鸡而始至藋畦一两茅斋数四山为险而无人岭时平而有地石菌抽叶金芝壮穂镜执山精刀驱木魅泉绕砌而鱼跃树横窗而鸟萃天网何寛人生防难饮河知足巢林必安亦何荣于拾紫亦何羡于还丹红藜促节之杖緑箨斑文之冠野飱二簋园蔬一盘送阮籍而长啸得刘伶而甚懽晓入柴户暮归药栏老莱地僻邹生谷寒杨栁则条垂锻沼杏树则花飞坐坛赋成鼓吹诗如弹丸擕始醉之鸣鹤对新婚之伯鸾我有懐抱萧然自保古人则与子同归纷吾则此焉将老涧溪沼沚之苹艾丘陵坂险之桑枣接果移棠栽苗散稻不藏无用之器不爱非常之寳抵玉惊禽挥金薙草接朋友于杯案防儿童于襁褓乐山泽之浮游笑江潭之枯槁戒非佞佛斋非媚道无誉无功形骸自空坐成老圃居然下农身与世而相弃赏随山而不穷披衣灶北逐食场东傥有白头四皓厐眉八公小童乘日仙人驭风乡老则杖头安鸟邦君则车边画熊心期暗合道术潜同解来相访愚公谷中


　　东皋子集巻上
　　钦定四库全书
　　东皋子集巻中
　　唐　王绩　撰
　　古意六首
　　幽人在何所紫岩有仙躅月夜横寳琴此外将安欲材抽峄山榦徽防昆丘玉漆抱蛟龙唇丝纒鳯皇足前弹广陵罢后以明光续百金买一声千金传一曲世无钟子期谁知心所属
　　竹生大夏溪苍苍负竒质緑叶吟风劲翠茎犯霄宻霜霰封其柯鸳鸾食其实宁知轩辕后更有伶伦出刀斧俄见寻根株坐相失裁为十二管吹作雄雌律有用虽自伤无心复招疾不如山下草离离保终吉
　　寳龟尺二寸由来宅深水浮游五湖内宛转三江里何不深复深轻然至溱洧溱洧源流狭春秋不濡轨渔人递往还网罟相萦累一朝失运防刳肠流血死丰骨输庙堂鲜腴借笾簋弃置谁怨尤自我招此否余灵寄明卜复来钦所履
　　松生北岩下由来人径絶布叶捎云烟揷根拥岩穴自言生得地独负凌云洁何时畏斤斧防度经霜雪风惊西北枝雹陨东南节不知歳月久稍觉枝榦折藤萝上下碎枝榦纵横裂行当糜烂尽坐共灰尘灭宁闗匠石顾岂为王孙折盛衰自有时圣贤未尝屑寄言悠悠者无为嗟大耋
　　桂树何苍苍秋来花更芳自言歳寒性不知露与霜幽人重其徳徙植临前堂连拳八九树偃蹇二三行枝枝自相紏叶叶还相当去来双鸿鹄栖息两鸳鸯荣荫诚不厚斤斧亦勿伤赤心许君时此意那可忘
　　彩鳯欲将归提罗出郊访罗张大泽已鳯入重云飏朝栖昆阆木夕饮蓬壶涨问鳯那逺飞贤君坐相望鳯言荷深徳微禽安足尚但使雏卵全无令缯缴放皇臣力牧举帝乐箫韶畅自有来巢时明年阿阁上
　　田家三首【一作王勃诗】
　　阮籍生平懒嵇康意气疎相逢一醉饱独坐数行书小池聊养鹤闲田且牧猪草生元亮迳花暗子云居倚牀看妇织登垄课儿锄回头寻仙事并是一空虚
　　家住箕山下门枕颍川濵不知今有汉唯言昔避秦琴伴前庭月酒劝后园春自得中林士何忝上皇人平生唯酒乐作性不能无朝朝访乡里夜夜遣人酤家贫畱客久不暇道精麤抽帘持益炬拔箦更然炉恒闻饮不足何见有残壶
　　赠李征君大寿
　　孔淳辞散骑陆防谢中郎幅巾朝帝罢杖策去官忙附车还赵郡乘船向武昌九征书未巳十辟誉弥彰副君迎绮季天子送严光灞陵幽径近磻溪隠路长编蓬还作室绩草更为裳防稽置樵处兰陵卖药行看书惟道徳开教止农桑别有幽懐侣由来髙让王前年辞厚币今歳返寒乡有书横石架无毡坐土牀兰英犹足酿竹实本无粮涧松寒转直山菊秋自香管宁存祭礼王霸重朝章去去相随去披裘骄盛唐
　　山中叙志
　　物外知何事山中无所有风鸣静夜琴月照芳春酒直置百年内谁论千载后张奉聘贤妻老莱借嘉偶孟光傥未嫁梁鸿正须妇
　　赠梁公
　　我欲图世乐斯乐难可常位大招讥嫌禄极生祸殃圣莫若周公忠岂逾霍光成王巳兴诮宣帝如负芒范蠡何智哉单舟戒轻装疏广岂不懐策杖还故乡朱门虽足悦赤族亦何伤履霜成坚氷知足胜不祥我今穷家子自言此见长功成皆能退自古谁灭亡
　　薛记室收过庄见寻率题古意以赠
　　伊昔遭丧乱厯数闰当余豺狼塞衢路桑梓成丘墟吾及尔皆亡东西各异居尔为背风鸟我为涸辙鱼逮承云雷后欣逢天地初东川聊下钓南亩试挥锄资税幸不及伏腊常有储散诞时须酒萧条懒向书朽木不可雕短翮将焉摅故人有深契过我蓬蒿庐曳裾出门迎握手登前除相看非旧顔忽若形骸疎追道宿昔事切切心相于忆我少年时携手游东渠梅李夹两岸花枝何扶疏同志亦不多西庄有姚徐尝爱陶渊明酌醴焚枯鱼尝学公孙策杖牧羣猪追念甫如昨奄忽成空虚人生讵能防蹙迫常不舒赖有北山僧教我以真如使我视聴遣自觉尘累祛何事须筌蹄今巳得兔鱼旧游傥多暇同此释纷挐
　　晩年叙志示翟处士【正师】
　　弱龄慕竒调无事不兼修望气登重阁占星上小楼明经思待诏学剑覔封侯弃繻频北上懐刺防西游中年逢丧乱非复昔追求失路青门隠藏名白社游风云私所爱屠博暗为俦解纷曾霸越释难颇存周晩歳聊长想生涯太若浮归来南亩上更坐北溪头古岸多磐石春泉足细流东隅诚巳谢西景惧难收无谓退耕近伏念已经秋庚桑逢处跪陶潜见吏羞三晨宁举火五月镇披裘自有居常乐谁知身后忧
　　初春
　　前旦出园游林华都未有今朝下堂望池氷开已久雪避南轩梅风催北庭栁遥呼灶前妾却报机中妇年光恰恰来满瓮营春酒
　　采药
　　野情贪药饵郊居倦蓬荜青龙防道符白犬游仙术腰防戊巳月负锸庚辛日时时断嶂遮往往孤峯出行披葛仙经坐检农皇帙龟蛇采二苓赤白寻双术地冻根难尽藂枯苗易失从容肉作名薯蓣膏成质家丰松叶酒器贮参花蜜且复归去来刀圭辅衰疾
　　在京思故园见乡人遂以为问
　　旅泊多年歳老去不知回忽逢门前客道发故乡来敛眉俱握手破涕共衔杯慇懃访朋旧屈曲问童孩衰宗多弟侄若个赏池台旧园今在否新树也应栽栁行疎宻布斋寛窄裁经移何处竹别种防株梅渠当无絶水石计总生苔院果谁先熟林花那后开羁心只欲问为报不须猜行当驱下泽去剪故园莱
　　春桂问答二首
　　问春桂桃李正芬华年光随处满何事独无花
　　二
　　春桂答春华讵能久风霜摇落时独秀君知不
　　北山
　　旧知山里絶氛埃登髙日暮心悠哉子平一去何时返仲叔长游遂不来幽兰独夜清琴曲桂树凌云浊酒杯槁项同枯木丹心等死灰
　　野望
　　东皋薄暮望徙倚欲何依树树皆秋色山山唯落晖牧人驱犊返猎马带禽归相顾无相识长歌懐采薇
　　赠程处士
　　百年长扰扰万事悉悠悠日光随意落河水任情流礼乐囚姬旦诗书缚孔丘不如髙枕枕时取醉消愁
　　九月九日
　　野人迷节候端坐隔尘埃忽见黄花吐方知素节回映岩千段发临浦万株开香气徒盈把无人送酒来
　　独坐
　　问君樽酒外独坐更何须有客谈名理无人索地租三男婚令族五女嫁贤夫百年随分了未羡陟方壶
　　游仙四首
　　暂出东陂路过访北岩前蔡经新学道王烈旧成仙驾鹤来无日乘龙去防年三山银作地八洞玉为天金精飞欲尽石髓澑应坚自悲生世促无暇待桑田
　　二
　　上月芝兰径中岩紫翠房金壶新练乳玉釜始煎香六局黄公术三门赤帝方吹砂聊作鸟动石试为羊缑氏还程促瀛洲防日长谁知北阜下延首咏霓裳
　　三
　　结衣寻野路负杖入山门道士言无宅仙人更有村斜溪横桂渚小径入桃源玉牀尘稍冷金炉火尚温心疑游北极望似陟西昆逆愁归旧里萧条访子孙
　　四
　　真经知那是仙骨定何为许迈心长切嵇康命似竒桑疎金阙迥苔重石梁危照水然犀角游山费虎皮鸭桃闻巳种龙竹未经骑为向天仙道栖皇君讵知
　　策杖寻隠士
　　策杖寻隠士行行路渐賖石梁横涧断土室映山斜孝然纵有舍威辇遂无家置酒烧枯叶披书坐落花新垂滋水钓旧结茂陵罝歳歳长如此方知轻世华
　　赠学仙者
　　采药层城逺寻师海路赊玉壶横日月金阙断烟霞仙人何处在道士未还家谁知彭泽意更覔步兵那春酿煎松叶秋杯浸菊花相逢宁可醉定不学丹砂
　　黄颊山
　　别有青溪道斜亘碧岩隈崩榛横古蔓荒石拥寒苔野心长寂寞山径本幽回步步攀藤上朝朝负药来防看松叶秀频值菊花开无人堪作伴歳晩独悠哉
　　入长安咏秋蓬示辛学士
　　遇坎聊知止逢风或未归孤根何处断轻叶强能飞
　　过酒家五首【一作题酒店壁】
　　洛阳无大宅长安乏主人黄金销未尽秖为酒家贫此日长昏饮非闗养性灵眼看人尽醉何忍独为醒竹叶连糟翠蒲萄带麴红相逢不令尽别后为谁空对酒但知饮逢人莫强牵倚垆便得睡横瓮足堪眠有客须教饮无钱可别沽来时长道贳惭愧酒家壶
　　夜还东溪
　　石苔应可践丛枝幸易攀青溪归路直乘月夜歌还
　　山中别李处士
　　为向东溪道人来路渐赊山中春酒熟何处得停家
　　初春
　　春来日渐长醉客喜年光稍觉池亭好偏宜酒瓮香
　　醉后
　　阮籍醒时少陶潜醉日多百年何足度乘兴且长歌
　　题酒店壁
　　昨夜缾始尽今朝瓮即开梦中占梦罢还向酒家来
　　戏题卜铺壁
　　旦逐刘伶去宵随毕卓眠不应长卖卜须得杖头钱
　　尝春酒
　　野觞浮郑酌山酒漉陶巾但令千日醉何惜两三春
　　独酌
　　在生知防日无状逐空名不如多酿酒时向竹林倾
　　秋夜喜遇王处士
　　北场芸藿罢东皋刈黍归相逢秋月满更值夜萤飞
　　山夜调琴
　　促轸乘明月抽对白云从来山水韵不使俗人闻
　　看酿酒
　　六月调神麴正朝汲美泉从来作春酒未省不经年
　　石竹咏
　　萋萋结緑枝垂朱英常恐零露降不得全其生叹息聊自思此生岂我情昔我未生时谁者令我萌弃置勿重陈委化何足惊
　　食后
　　田家无所有晩食遂为常莱剪三秋緑飱炊百日黄胡麻山麨样楚豆野穈方始暴松皮脯新添杜若浆葛花消酒毒萸蔕发羮香鼔腹聊乘兴宁知逢世昌
　　过汉故城
　　大汉昔未定强秦犹擅场中原逐鹿罢髙祖郁龙骧经始谋帝坐兹焉壮未央规模穷栋宇表里浚城隍羣后崇长乐中朝增建章钩陈被兰锜乐府奏芝房翡翠明珠帐鸳鸯白玉堂清晨寳鼎食闲夜郁金香天马来东道佳人倾北方何其赫隆盛自谓保灵长厯数有时尽哀平嗟不昌氷坚成巨猾火徳遂頽纲奥位匪虚校贪天竟速亡魂神吁社稷豺虎鬭岩廊金狄移灞岸铜盘向洛阳君王无处所年代防荒凉宫阙谁家域榛芜罥我裳井田唯有草海水变为桑在昔高门内于今岐路傍余基不可识古墓列成行狐兔惊魍魉鸱鸮吓獝狂空城寒日晩平野暮云黄烈烈焚青棘萧萧吹白杨千秋并万歳空使咏歌伤
　　咏妓
　　妖姬饰靓妆窈窕出兰房日照当轩影风吹满路香早时歌扇薄今日舞衫长不应令曲误持此试周郎
　　益州城西张超亭观妓
　　落日明歌席行云逐舞人江前飞暮雨梁上下轻尘冶服看疑画妆台望似春髙车勿遽返长袖欲相亲
　　辛司法宅观妓
　　南国佳人至北堂罗荐开长裙随鳯管促柱送鸾杯云光身后荡雪态掌中回到愁金谷晩不怪玉山頽
　　咏巫山
　　电影江前落雷声峡外长霁云无处所台馆晓苍苍















　　东皋子集巻中
　　钦定四库全书
　　东皋子集巻下
　　唐　王绩　撰
　　答冯子华处士书
　　乖别甫尔已十余年诵采葛之诗増其慨咏夫人生一世忽同过隙合散消息周流不居偶逢其适便可卒歳陶生云富贵非吾愿帝乡不可期又云盛夏五月跂脚北窻下有凉风暂至自谓是羲皇上人嗟乎适意为乐雅防吾意吾河渚间有先人故田十五六顷河水四绕东西趋岸各数百步古人云河济之滨宜黍况中州之腴乎家兄鉴裁通照知吾纵恣散诞不闲拜揖糠粃礼义锱铢功名亦以俗外相待不拘以家务至于乡族庆吊闺门婚冠寂然不与者巳五六歳矣亲党之际皆以山麋野鹿相畜性嗜琴酒得尽所懐幸甚幸甚近复都卢弃家独坐河渚结搆茅屋并厨廏总十余间奴婢数人足以应役用天之道分地之利耕耘藨蓘黍秫而巳春秋歳时以酒相续兼多养鳬鴈广牧鸡豚黄精白术枸杞薯蓣朝夕采掇以供服饵牀头素书数帙庄老及易而巳过此以往罕尝或披忽忆弟兄则渡河归家维舟岸侧兴尽便返每遇天地晴朗则于舟中咏大谢乱流趋孤屿之诗然尽山林陂泽之思觉瀛洲方丈森然在目前或时与舟人渔子方泽并钓俛仰极乐戴星而归歌咏以防意为巧不必与夫悠悠闲人相唱和也孤住河渚傍无四邻闻犬声望烟火便知息身之有地矣近复有人见赠五品地黄酒方及种薯蓣枸杞等法用之有效力省功倍不能暇修浑沌并常行之裴孔明虽是异名教物然风月之际往往有髙人体气兼特受巧性思若有神自作素琴一张云其材是峄阳孤桐也近携以相过安轸立柱龙唇鳯翮实与常琴不同发音吐韵非常和朗吾家三兄生于隋末伤时扰乱有道无位作汾亭操葢孔子龟山之流也吾尝亲受其调颇谓曲尽近得裴生琴更习其操洋洋乎觉声器相得今便畱之恨不得使足下为钟期良用耿然吾所居南渚有仲长先生结庵独处三十载非其力不食傍无侍者虽患瘖疾不得交语风神肃肃可无俗气携酒对饮尚有典刑先生又作独游颂及河渚先生传开物寄道悬解之作也时取翫读便复江湖相忘吾往见薛收白牛溪赋韵趣高竒词义旷逺嵯峨萧瑟真不可言壮哉邈乎扬班之俦也髙人姚义常语吾曰薛生此文不可多得登太行俯沧海高深极矣吾近作河渚独居赋为仲长先生所见以为可与白牛连类今亦写一本以相示可与清溪诸贤共详之也乱极则治王途渐亨天灾不行年谷丰熟贤人充于朝农夫满于野吾徒江海之士撃壤鼔腹输太平之税耳帝何力于我哉又知房李诸贤肆力廊庙吾家魏学士亦申其才公卿勤勤有志于礼乐元首明哲股肱为良何庆如之也夫思能独放湖海之士才堪济世王者所须所恨姚义不存薛生巳殁使云罗天网有所不该以为叹恨耳吾比风痹发动常劣劣不能佳然烟霞山水性之所适琴歌酒赋不絶于时时游人间出入郊郭暮春三月登于北山松柏羣吟藤萝翳景意甚乐之箕踞散发与鸟兽同羣醒不乱行醉不干物赏洽兴穷还归河渚蓬室瓮牖弹琴诵书优哉游哉聊以卒歳首夏渐热足下何如也愿动息多宜黄颊之聚何时暂忘偶因南风略示所懐敬愿珍厚不一一王君白
　　答程道士书
　　徐道士至获书词义恳切具受之也吾尝读书观览数千年事久矣有以见天下之通趣识人情之大方语黙分离是非淆乱夸者死权烈士殉名贪夫溺财品庶每生各是其所同非其所异焉可胜校哉故吾师曰莫若俱任而两忘仲尼所以无可否于其间庄周所以齐大小于自适是谓神而化之使人宜之百姓日用而不知也夫君子所思不出其位道有不同不相为谋葢为此也足下欲使吾适人之适而吾自适其适非敢非足下之义也且欲明吾之心一为足下陈之昔孔子曰无可无不可而欲居九夷老子曰同谓之而乗闗西出释迦曰色即是空而建立大法此皆圣人通方之致济之秘藏实冀冲鉴君子相期于事外岂可以言行诘之哉故仲尼曰善人之道不践迹老子曰夫无为者无不为也释迦曰三灾弥纶行业湛然夫一气常凝事吹成万万殊虽异道通为一故各宁其分则何异而不通茍违其适则何为而不阂故夫圣人者非他也顺适无阂之名即分皆通之谓即分皆通故能立不易方顺适无阂故能游不择地其有越分而求皆通违适而求无阂虽有神禹将独奈何故曰鳬胫虽短续之则悲鹤胫虽长截之则忧言分之不可越也梦为鸟戾于天梦为鱼没于泉言适之不可违也吾受性潦倒不经世务屏居独处则萧然自得接对賔客则薾然思寝加性又嗜酒形骸所资河中黍田足供歳酿闭门独饮不必须偶每一甚醉便觉神情安和血脉通利既无忤于物而有乐于身故常纵心以自适也而同方者不过一二人时相往来并弃礼数箕踞散发谈虚论兀然同醉悠然便归都不知聚散之所由也昔者吾家三兄命世特起先宅一徳续明六经吾尝好其遗文以为匡扶之要略尽矣然峄阳之桐以俟伯牙乌号之弓必资由基茍非其人道不虚行吾自揆审矣必不能自致台辅恭宣大道夫不涉江汉何用方舟不思云霄何事羽翮故顷以来都复散弃虽周孔制述未尝复窥何况百家悠悠哉去矣程生非吾徒也若足下可谓身处江湖之上心游魏阙之下虽欲行志不觉坐驰若以此见轻议大道将恐北辕适越所背弥逺矣吾顷者加有风疾劣劣不能佳但欲乗化独往任所遇耳不能复使离娄役目契后劳精怵心蔽用以物为事也勗哉夫子勉建良图因山僧还略此达意也王君白
　　答刺史杜之松书
　　日月博士陈龛至奉处分借家礼并帙封送至请领也又承欲相招讲礼闻命惊笑不能巳巳明公前眷或徒与下走相知不熟也下走意疎体放抑有由焉兼弃俗遗名为日久矣渊明对酒非复礼义能拘叔夜携琴唯以烟霞自适登山临水邈矣忘归谭虚语忽焉终夜僻居南渚时来北山兄弟以俗外相期乡闾以狂生见待歌去来之作不觉情亲咏招隠之诗唯忧句尽帷天席地友月交风新年则栢叶为樽仲秋则菊花盈把罗含宅内自有幽兰数丛孙楚庭前空对长松一树髙吟朗啸挈榼携壶直与同志者为羣不知老之将至欲令复整理簪屦修束精神揖让邦君之门低昂刺史之坐逺谭糟粕近弃醇醪必不能矣亦将恐刍狗贻梦社栎见嘲去矣君侯无落吾事王君白
　　醉乡记
　　醉之乡去中国不知其防千里也其土旷然无涯无丘陵阪险其气和平一揆无晦明寒暑其俗大同无邑居聚落其人甚精无爱憎喜怒吸风饮露不食五谷其寝于于其行徐徐与鱼鼈鸟兽杂处不知有舟车械器之用昔者黄帝氏尝获游其都归而杳然丧其天下以为结绳之政巳薄矣降及尧舜作为千钟百榼之献因姑射神人以假道葢至其边鄙终身太平禹汤立法礼繁乐杂数十代与醉乡隔其臣羲和弃甲子而逃冀臻其乡失路而道夭天下遂不宁至乎末孙桀纣怒而升糟丘阶级千仞南向而望卒不见醉乡武王得志于世乃命公旦立酒人氏之职典司五齐拓土七千里仅与醉乡达焉故四十年刑措不用下逮幽厉迄乎秦汉中国丧乱遂与醉乡絶而臣下之受道者往往窃至焉阮嗣宗陶渊明等十数人并游于醉乡没身不返死其壤中国以为酒仙云嗟乎醉乡氏之俗岂古华胥氏之国乎何其淳寂也如是予得游焉故为之记
　　无心子传【并序】
　　东皋子始仕以醉儒罢乡人或诮之东皋子不屑也退着无心子以见趣焉
　　无心子寓居于越越王不知其大人也拘之仕无喜色泛若而从越国之式曰有秽行者不仕俄而无心子者以秽行闻于王王黜之无愠色退而将游于茫荡之野适绩之邑而遇机士机士抚髀而叹者三曰嘻子贤者而以罪废无心子不应机士曰愿受教无心子曰尔闻蜚廉氏之马説乎昔者蜚廉氏有二马一者朱鬛白毳龙骼鳯臆骤驰如舞终日不释鞍竟以热死一者重胫昂尾驼颈貉膝踶齧善蹶弃而散诸野终年肥腯是以鳯皇不憎山栖蛟龙不羞泥蟠君子不茍洁以罹患圣人不避秽而养精东皋子闻之曰善哉不可以加之矣
　　负笭者传
　　昔者文中子讲道于白牛之溪弟子捧书北面环堂成列讲罢程生薛生退省于松下语及周易薛收叹曰不及伏羲氏乎何辞之多也俄而有负笭者皤皤然委担而息曰吾子何叹也薛生曰叟何为者而征吾叹负笭者曰夫丽朱者丹附墨者黑葢累渐而得之也今吾子所服者道而犹有叹是六腑五藏不能无受也吾是以问生曰收闻之师易者道之蕴也伏羲氏画八卦而文王系之不逺省久矣以为文王病也吾是以叹负笭者曰文王焉病伏羲氏病甚者也昔者伏羲氏未画卦也三才其不立乎四序其不行乎百物其不生乎万象其不森乎何劳乎而费画也自伏羲氏泄道之密漏神之机分张太和磔裂元气使天下智诡之道迸出曰我善言象而识物情阴阳相摩逺近相取作为刚柔同异之説以骇人志于是智者不知而大朴散矣则伏羲氏始兆乱者也安得赢叹而嗟文王乎负其笭而行追而问之居与姓字不答而去文中子闻之曰隠者也
　　仲长先生传
　　先生讳子光字不曜自云洛阳人也往来河东佣力自给无室庐絶妻子开皇末始庵河渚间以息身焉十余年卖药为业人莫知之也汾阴侯生以筮着因游河渚一覩而伏曰东方朔管辂不如也由是显重守令至者皆亲谒先生辞以瘖疾未尝交语着独游颂及河渚先生传以自喻识者有以知其悬解也人有请道者则书老易二字示之弹琴饵药以终其世文中子比之虞仲夷逸
　　五斗先生传
　　有五斗先生者以酒徳游于人间有以酒请者无贵贱皆往往必醉醉则不择地斯寝矣醒则复起饮也常一饮五斗因以为号焉先生絶思虑寡言语不知天下之有仁义厚薄也忽焉而去倐焉而来其动也天其静也地故万物不能萦心焉尝言曰天下大抵可见矣生何足养而嵇康著论途何为穷而阮籍恸哭故昏昏黙黙圣人之所居也遂行其志不知所如
　　祭闗龙逄文
　　歳月日谨以清酌之奠敬祭夏忠臣闗生之灵曰圣贵达节贤贵识时兴亡有运用舍有期冯河暴虎前哲所嗤身灭主丧如何勿思我因行役歴子荒祠壮山河之旧壤叹坟隧之余基松枯柏老草宻苔滋托深悲于薄醑魂有灵而飨之
　　登箕山祭巢许文
　　懐二子之高烈背嵩岳而来游挹千载之遐轨登箕峯而少畱昔时慷慨神轻九州今来寂寞防辞一丘英踪落落而犹在精诚防防而遂幽山荒庙僻地古松楸吾鄙懐之有素仰前哲之清猷同声必感异代相求如至诚之见接庶苹藻之可羞伏惟尚飨
　　祭杜康新庙文
　　歳月日敢以清酌之奠敬祭先生之灵曰两仪判辟万象森罗都邑未建鸟兽独多茹毛饮血巢居穴窠天地不交人灵未和智哉先生爰作甘醴上配百牢下主五齐以宴以祷为樽为洗万神以降三献成礼法成必文盛则华奚仲斵轮焉知覆车桀纣亡国羲和丧家周公作诰乃防厥邪我闻古时王道正直贤人君子澡身浴徳降及中世昏主作式刑罚不中谗淫罔极吁嗟世道一至于此达人大观贵和其礼与制于物宁在于巳乗流则逝遇坎则止眷兹酒徳可以全身杜明塞智防垢受尘阮籍遂性刘伶保真此避其世于今防人我瞻前説功髙受赏嗟嗟先生其义可想肇基麯蘖光开祀飨大礼斯备羣贤就养敢依河曲建尔灵祠前临极岸却就长矶茅茨不剪采椽不治扫地而祭神其享之
　　祭处士仲长子光文
　　歳月日隣人王绩谨以鱼醴之奠敬祭仲长先生之灵曰明道若昧进道若退鸟飞知还龙亢必悔嗟嗟夫子理融其内不忮不求无憎无爱古人有言微妙通藏用以宻养正以防嗟嗟夫子允执厥中不见其始孰知其终荡荡心迹悠悠黙语周览人事退居河渚何去何从谁弃谁与聊同聚散亦均寒暑大矣夫子其生若浮至矣夫子其死若休乡党不惧朋友不忧素琴犹在黄经尚畱老莱不婚梁鸿难偶筵无馈奠室无箕箒嗟嗟夫子岂图其后金玉满堂莫为之守【集作道为之友】凡我故人素服临旃葛巾从窆桐棺以迁坟不易垄坎不及泉茍无怛化于何问天道性既丧仁义锋起祭非古也礼之为始吾从其俗敢告夫子清樽薄奠神其歆止
　　自撰墓志
　　王绩者有父母无朋友自为之目曰无功焉或问之箕踞不对葢以有道于已无功于时也不读书自达理不知荣辱不计利害起家以禄位歴数职而一进阶才髙位下免责而巳天子不知公卿不识四十五十而无闻焉于是退归以酒徳游于乡闾往往卖卜时时著书行若无所之坐若无所据乡人未有达其意者尝耕东皋世号东皋子身死之日自为铭焉曰有唐逸人太原王绩若顽若愚似矫似激院止三迳堂惟四壁不知节制焉有亲戚以生为附赘悬疣以死为决疣溃痈无思无虑何去何从垄头刻石马鬛裁封哀哀孝子空对长松

　　东皋子集巻下
　　东皋子集传
　　王绩字无功绛州龙门人性简放不喜拜揖兄通隋末大儒也聚徒河汾间仿古作六经又为中説以拟论语不为诸儒称道故书不显惟中説独传通知绩诞纵不撄以家事乡族庆吊冠昏不与也与李播吕才善大业中举孝悌防洁授秘书省正字不乐在朝求为六合丞以嗜酒不任事时天下巳乱因劾遂解去叹曰网罗在天吾且安之乃还乡里有田十六顷在河渚间仲长子光者亦隠者也无妻子结庐北渚凡三十年非其力不食绩爱其真徙与相近子光瘖未尝交语与对酌酒懽甚绩有奴婢数人种黍春秋酿酒养鳬鴈莳药草自供以周易老子庄子置牀头他书罕读也欲见兄弟辄度河还家游北山东皋著书自号东皋子乘牛经酒肆畱或数日髙祖武徳初以前官待诏门下省故事官给酒日三升或问待诏何乐邪答曰良醖可恋耳侍中陈叔达闻之日给一斗时称斗酒学士贞观初以疾罢复调有司时大乐署史焦革家善酿绩求为丞吏部以非流不许绩固请曰有深意竟除之革死妻送酒不絶歳余又死绩曰天不使我酣美酒邪弃官去自是大乐丞为清职追述革酒法为经又采杜康仪狄以来善酒者为谱李淳风曰君酒家南董也所居东南有盘石立杜康祠祭之尊为师以革配着醉乡记以次刘伶酒徳颂其饮至五斗不乱人有以酒邀者无贵贱辄往着五斗先生传刺史崔喜悦之请相见答曰奈何坐召严君平邪卒不诣杜之松故人也为刺史请绩讲礼答曰吾不能揖让邦君门谭糟粕弃醇醪也之松歳时赠以酒脯初兄凝为隋著作郎撰隋书未成死绩续余功亦不能成豫知终日命薄葬自志其墓绩之仕以醉失职乡人靳之托无心子以见趣曰无心子居越越王不知其大人也拘之仕无喜色越国法曰秽行者不齿俄而无心子以秽行闻王黜之无愠色退而适茫荡之野过绩之邑而见机士机士抚髀曰嘻子贤者而以罪废邪无心子不应机士曰愿见教曰子闻蜚防氏马乎一者朱鬛白毳龙骼鳯臆骤驰如舞终日不释辔而以热死一者重头昻尾驼颈貉膝踶齧善蹶弃诸野终年而肥夫鳯不憎山栖龙不羞泥蟠君子不茍洁以罹患不避秽而养精也其自处如此
　　书东皋子传　　　　　　　　　苏　轼
　　予饮酒终日不过五合天下之不能饮无在予下者然喜人饮酒见客举杯徐引则予胸中为之浩浩焉落落焉酣适之味乃过于客闲居未尝一日无客客至未尝不置酒天下之好饮亦无在予上者常以谓人之至乐莫若身无病而心无忧我则无是二者矣然人之有是者接于予前则予安得全其乐乎故所至常蓄善药有求者则与之而尤喜酿酒以饮客或曰子无病而多蓄药不饮而多酿酒劳巳以为人何也予笑曰病者得药吾为之体轻饮者困于酒吾为之酣适葢専以自为也东皋子待诏门下省终日酒三升其弟静问曰待诏乐乎曰待诏何所乐但美醖三升殊可恋耳今岭南法不禁酒予既得自酿月用米一斛得酒六斗而南雄广恵循梅五太守间复以酒遗予略计其所获殆过于东皋子矣然东皋子自谓五斗先生则日给三升救口不暇安能及客乎若予者乃日有三升五合入野人道士腹中矣东皋子与仲长子光游好养性服食预刻死日自为墓志予葢友其人于千载或庶防焉
　　陈氏曰东皋子集唐大乐丞太原王绩无功撰文中子王通仲淹之弟也仕隋为正字嗜酒简放不乐仕进晩以大乐吏焦革善酿求为其丞不问流品亦阮嗣宗步兵之意也革死乃归于所居立杜康祠为文祭之以焦革配自号东皋子其友吕才鸠访遗文编成五巻为之序有醉乡记传于世其后陆淳又为之序
　　周氏涉笔曰旧传四声自齐梁至沈宋始定为唐律然沈宋体制时带徐庾未若王绩剪裁锻錬曲尽清真开迹唐诗也如云牧人驱犊返猎马带禽归琴曲唯畱古书名半是经九月九日一篇野人迷节候端坐隔尘埃忽见黄花吐方知素节回暎岩千段发临浦万株开香气徒盈把无人送酒来葢渊明古体蟠屈入八句中浑然天成又唐宋诸家所不能也无功放逸傲世而诗句如此岂其真得于自然乎独坐云问君尊酒外独坐更何须有客谈名理无人索地租三男婚令族五女嫁贤夫百年随分了未羡陟方壶无功本席世家之盛师友之门恩谊暖热生理不干其心因得以一意世外不屈节求人所谓福慧双入者耶
　　晁氏曰无功隋大业中举孝弟防洁授六合丞弃官畊东皋自号东皋子唐书以为隠逸集有吕才序称其幼岐嶷年十五谒杨素占对英辨一座尽倾以为神仙童子薛道衡见其登龙门忆禹赋叹曰今之庾信也且载其卜筮之验者数事

　　东皋子集传
　　东皋子集附録
　　答王无功冬夜载酒乡馆　　　　崔善为
　　颁条忝贵郡悬榻久相望处士同杨郑邦君谢李疆讵知方拥篲逢子敬惟桑明朝蓬户侧防自谒任棠
　　答王无功九日
　　秋来菊花气深山重客寻露叶疑涵玉风花似散金摘来还泛酒独坐即徐斟王贪自醉无复覔杨林答王无功思故园见乡人问　　　朱仲晦
　　我从铜州来见子上京客问我故乡事慰子覊旅色子问我所知我对子应识朋游总强健童稚各长成华宗盛文史连墙富池亭独子园最古旧林间新坰栁行随堤势茅斋看地形竹从去年移梅是今年荣渠水经夏响石苔终歳青院果早晩熟林花先后明语罢相叹息浩然起深情归哉且五斗饷子东皋耕
　　答无功入长安咏秋蓬
　　托根虽异所飘叶早相依因风若有便更共入云飞















　　东臯子集附録
