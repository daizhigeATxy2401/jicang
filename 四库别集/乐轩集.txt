　　钦定四库全书　　　　　集部四
　　乐轩集　　　　　　　　别集类三【宋】
　　提要
　　【臣】等谨案乐轩集八卷宋陈藻撰藻字元洁福清人林亦之之弟子乐轩其自号也是集为其门人林希逸所编刘克庄序希逸竹溪诗集称干淳间艾轩林光朝始好深湛之思加煅炼之功有经嵗累月缮一章未就者尽生平所作不数卷能以约敌繁密胜疎精掩粗一传而为网山林亦之再传而为乐轩陈藻又称艾轩殁门人尽散或更名他师独网山乐轩笃守旧闻穷死不悔云云今观集中所载各体诗俱以清刻新颖为长古文亦主于煅炼字句而不为奔放闳肆之作与艾轩网山二集体格相近虽其蹊迳太僻不免寒瘦之讥然在南宋诸家中实亦自成一派也乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀













　　钦定四库全书
　　乐轩集卷一
　　宋　陈藻　撰
　　诗
　　读庄子
　　尧无是处桀无非此语堪惊与道违造物恩私多嵬琐始知庄子得真机
　　偶游白渡懐刘九
　　心随飞鸟过寒沙两防沿江曲又斜便有只船乗月渡都无五里到君家
　　寄刘九
　　一生闭门不结交夤縁遇我如同胞年年客里故人多饮水逢君朱顔酡鹊去鸠来有空屋牝乳雏飞无啄粟香火飘零甘死休无辜怜我兄遭戮暗中魑魅籍姓名我有朋俦等不足十事上心九事忘一日囘首千日长谁登百丈岭我到钟山傍登堂拜丘嫂携手戏诸郎诸郎挽衣幼女亲汝母磊落如吾人哀我若见韩氏孤敬我宁知苏子贫吁嗟尺布謡空道天属真
　　寄刘八
　　六度封书向小孤一度逢人寄书无刘郎嗔我无短吟素书百纸难论心我爱刘郎可无诗刘郎爱客还笞儿我为父执倍其年见我呼兄挟渠贤拨弃勿复陈对君吟此身忆昔在桂堂疟鬼罹我殃世情疎客病移我君家床儿女不辞劳仆妾何惮忙秋风黄叶飞明灯药炉傍我身何日殒此念何时忘丘嫂晚歳归敬我如小郎他年山下结吾庐朝暮往来摩白须我抱子君抱孙却使相叙为弟昆
　　黄石还渔溪寄刘九四首
　　孤青湖外几时归想极吟孤落月知身似南飞乌与鹊归来何处不相思
　　多少人家好弟兄不堪闺妇似吹笙十年再拜如丘嫂更尽刘郎故旧情
　　老去今秋迹转孤怜君幼女似童乌穷通何事关渠甚便问明朝有试无
　　南北东西语别频白头何计作比隣便留久客如前度无暇长年作主人
　　久不得刘九书因题寄之
　　刘郎踪迹若为踈蠏井山前似里闾少小麻风今半愈长成项疾喜全除丰年谁与尝新稻吉日因知反旧庐何事别君才百里可堪终歳断来书
　　重山论易赠呉叔达
　　似汝论三易何人阅五车白头长作侣黄石即为家
　　丹井怀叔达
　　喜称吾子赋羞道少年时别去休论易愁来欲寄诗夕阳书不到残月梦相随晚歳伤心事松峬独语谁
　　凭栏
　　少壮营营正苦心凭栏况味不如今如今饭散凭栏立一本寒枯木在林
　　桂堂秋夜
　　荧荧灯火临书卷续续蛙声入桂林背后曲肱眠小子床头酌酒服参
　　题刘氏翠微亭
　　旧屋红蕖外新亭緑树傍江晴孤棹见雨近众山藏学圃未成趣催诗何太忙他年多橘柚此地一潇湘
　　诵少陵诗集
　　麻鞋奔走杜陵翁卧尽风帆雨驿中天也不愁穷饿杀年年催促要诗工
　　福州城北呉氏新楼之作
　　千山匼匝绕三山尽属危楼一觑间云汉星辰谁道逺邻家花木不容悭凭栏要取西湖尽落叶尤宜朔吹寒况是先生庄列軰眼髙人境几层看
　　过黄州访东坡雪堂遗迹拟作
　　谪来谁作久长居便拟明朝归旧庐诵遍离骚情不已读残鵩赋恨如初斯翁直是忧黎庶到处仍看似里闾父老无人堪问讯黄昏立马转踌躇
　　寓居
　　到处情亲即寓居从他相狎又相疎年衰骨肉多埋土身贱交朋少寄书万象去来无了日一元开阖不关渠逢人问我今何在寥落空山诵子虚
　　述怀
　　病身四十未妻孥墟墓那堪两世孤黄卷安贫无陋【阙】
　　蠏井
　　此山鼇不动此井蠏如何小阜为拳石晴田看尽波俯知云障下却放日轮过一上一囘首层层眼界多
　　虎丘
　　竹瘦门逾静楼髙山太低白烟青树走细雨大江迷野水东西渡园蔬上下畦僧无城市去岩有鬼神栖
　　山中有感
　　每看风月非人世错认江山是画图谁解吟诗追李杜何须涉海访蓬壶
　　城山偶题
　　四天围一地浊少判清多人气翻相敌无如俗物何
　　渔溪西轩
　　千寻好景羣峰起一抹寒烟半壁留日影渐髙鱼网晒雨声长响桔橰休种麻卖布皆贫妇伐蔗炊糖无末游狂客寂寥贪看月初旬已看月如钩
　　紫瑞香三首
　　中开素粉笑浓霜外带凝脂妬夕阳纵有寒梅秖一色暗香不似扑人香
　　无数枝头簇簇葩大枝直上细枝斜商量开尽商量落全要前花见后花
　　放蘂争先见菊雕逐花旋拆到桃夭若为耐久还柔脆莫折仙枝本易摇
　　丘叔乔七十生朝二首
　　人生七十为稀有强健如公有几人况是上元灯火夜儿孙楚楚贺生辰
　　大儿别有论文眼朴实无他是次丁长女嫁夫能俭约小娘骂婿见财轻
　　与宗上人同饮
　　同年同月又同时邂逅僧房把酒巵五十年来未相识邻州两舎贺生儿
　　试后自题因送从弟敬之赴省
　　银袍二万纵人多笔误无如鬼魅何秖恐有司长莽卤那知昏病自蹉跎交游解散文因怪门户谁兴髩欲皤赖有阿连才思逸乗槎好好上天河
　　贫妇行
　　故人身死妻贫病买药无钱留性命半箪赤饭一盂蔬对不能飡双泪迸阿官卖田妾未归税在夫家田卖谁乡胥改割全隠匿妾典衣裳空被追零落生涯种片园朝朝夜夜盗开门邻翁苦妾妾租客客也无输呌妾论那更双棺四缶灰伐山博米图埋呜呼豪强欺妾夺山去不许盐丁燃妾柴十歳孤儿出县庭空手携状投杳防黄堂走罢走使軿文书送县已三月依旧含寃説我聴
　　问太虚
　　生前百事无如意死后浮名总是空刚把穷愁作题目哦诗不要晚年工
　　西窗晚眺
　　两年无事坐窗间数尽西邉不老山薄暮忽迷云与树惊来乍见别峰峦
　　海口吟
　　按图自古无人到二百年来户口添架屋上山成市井张官近海课鱼盐估客趂潮撑米入没人忍冻采蚝粘仲尼有庙尘谁扫寺观峥嵘香火严
　　和林子望二絶
　　劝君莫要叹无官门何如自致难谁肯宦途为第二玉阶好好唱名还
　　劝君莫要叹无官幸有田园在故山满室清风满林月人生何事胜于闲
　　刘五十丈生日
　　与君他语自差殊独爱交财是丈夫愿见年年生日防老来活计尚关渠
　　云庵覔诗
　　百级危阶上翠峦四邉山色自低环海乡无限萧条景收到楼前是美观
　　一古一律贺嬾翁宏仲七十
　　醵饮髙堂庆古希名存寔是节常仪百篇自号嬾翁诗一句谁吟持侑巵我见前程多险巇朝闻夕可宁不怡健如此叟更待时黄金散尽呼来归
　　当年嗽卧丈人家鼔笛村村改歳华选肉必多储胃肾忌鲜縁不防鱼虾闺房徳义谈虽切事业身穷报自賖肺疾晚侵谁是主看君七十更寒些
　　次子望肯堂之什
　　酒樽开处是阳春有屋休论旧与新才子緑袍能赋咏乃翁青冡亦精神人心多向醒时伪情话无如醉后真莫要孟光同遯去急须荣禄奉偏亲
　　陈叔盥两惠诗以一首谢
　　休要逢人诵六经红泉往事已凋零向来未坏恭王壁到处闲摇普化铃几歳寒窗头也白两篇新什眼空青还乡旧识多农贾那得柴门自掩扄
　　谷城山下作
　　逺来便见两山暌一大隆髙一小低及到近看如合璧壶公只与谷城齐
　　城山读书
　　雨响泉流乐不如月明松栢胜旌旟谁能五十犹勤苦秖向山间受用书
　　送年
　　一味清贫好送年堪嗟柴炭买无钱生涯幸与干戈逺不管天明聴雨眠
　　秋雨
　　早禾收罢晚禾青再插秧开满眼成谁道秋风专肃杀依然四月雨中行
　　林若愚七十
　　思我从网山问道红泉市托翁自渔溪饷我百余里数穷初值变巢穴夜焚毁我恰还君家晓霜失行李君家一物无宦学吾请已艰难全信义勉强图终始三载客招提馈遗无废弛薄莫闻叩门奔走劳仆使先生顾之笑以我匹子美他时誓作铭自送此老死新春方七十行步追鹿豕犀斜宿草多惆怅余一纪幸有活头颅见君松竹比屈伸随变化贫富休悲喜人生饱谙厯熟识兴衰理身佚心镇愚千歳焉用彼
　　网山先生讳日寄绮伯
　　先生一去三十年苹藻聊修讳日防雌剑忽寻雄剑逝恰恰歳暮吾无钱乃知毫发有造化此礼终与吾毋縁人生损益固常理韩门仍被流俗牵鳯毛辞采非不美再拜焚香符水前驱邪院中诸将吏或书或画纵横县网山有灵应大笑安得师友尚流传
　　三教
　　枉费工夫是学仙圣门妙处与僧传百年合死千年赘一物都无万物全
　　赠叔嘉叔平刘丈
　　士多贫者试后皇皇谁得失盖其衣食在科举耳叔嘉叔平挥染而归理生自若众所健羡赠以古风一首
　　木槽压油三石余半为灯火半煮蔬上山伐柴五十束九分卖钱一烧肉等闲八月举场归早禾囷毕晚禾稀道行愿见国人肥髙才久屈当奋飞万一主司仍见遗课奴种麦家相宜老夫借屋蓄妻儿寂寥惯便亦何悲
　　丘徳基七十
　　斯翁千歳也何愁七十真堪贺礼修多少人间贫病客不贪天地久相留
　　贺丘子从迁居
　　老夫昨者亦迁居只是他人借屋庐道义交亲无罣碍妻孥虑逺自嗟吁廼翁能殖千金去令子均分甲第余醉卧市心年月久南桥依旧赋归欤
　　贺子永为令郎醮妇
　　咿呀喝担礼筵开无物聊堪表下怀天遣腐儒人事省三冬不放一钱来
　　将有逺行走笔效江西体赠叔嘉
　　我非无伴侣少壮皆黄泉独我成小巫何人呼大禅有时欲览月谁与为飞仙萌芽一二軰世俗輙变迁之子略可语犹之火未燃淮浙有同调已办青鞵钱
　　适武林入延平界作
　　人烟随山窟家家自生理木杪插秧青泉流仙杵起开邉忆汉皇航海通南鄙黄昏更不愁客舎连甍美
　　建剑风土
　　瞰水比连阁开山上下庐四时篁有笋两防鳝多鱼白苎男抽剥新丝女卷舒吾曹嗟跋涉不合早看书
　　除夜过延平书所见
　　东家儿妇试新衣西家残织方下机东家宰牲嫌不肥西家呼儿去采薇欲掩不掩留半扉等彼良人心依依小儿出门看落晖平章去时霜未晞须防忽见扁舟飞双浆防破清涟漪抖擞裙儿牵儿上钓矶手掩蓬鬓渐觉面生辉遽呼良人何来迟税苖更管中限违且买豚肩连夜归
　　过盖竹祠
　　人心有想自然灵梦寐之间兆眹成盖竹山前英惠庙暗中赢得四方名
　　至浦城界闻武林失火而还
　　几年要入武林游今日中涂却罢休剰得纪行诗数首前途有便是良谋
　　新村阻水
　　前途闻火整装囘又向新村值水灾纵道人生为客好这般风味稍关怀
　　看船
　　迅步如何却放迟贪看船子下滩奇身贫也守垂堂戒自觉年髙命未知
　　由建阳抵浦城界遂归崇下
　　临溪行尽却穿山山尽依然出水间崇下不贪归去近最怜山水要环看
　　浙漕不成还勉诸同行
　　此去相期泰茹连归来乡举赛登天秋风少壮犹堪想人閙何由识老颠
　　拟别为浙江之行
　　两浙夤縁未聊穷福建囘雪盐晞黒土朱李细黄梅男子皆强鬬村姑亦嬾腮在家无活计此路欠芒鞋
　　归入古田界作
　　步步谿山胜桥亭建剑风土宜辞荔子村坞尽油桐南店炊初滑西舟石渐穷岂知旬日外便访去时踪
　　同行归急困倦不能诗
　　行李放迟迟周遭好拾诗归程催我急脚力与神疲来往成虚费科名未有期流传堪脍炙造物不相亏
　　观渔舡水碓有感
　　水淋槽满舂应响人降槎登网自沉万事低昂惟两势乾坤阖辟个中寻
　　建剑板桥之什
　　数里一板桥亭栏各清楚长亭且百间频憇忘覊旅人道贲乾坤溪山失其阻庄生达未充无梁思太古行行降复登川广湍流聚急下看飞舡髣髴闻端午
　　适武林途中作
　　道途奔走固然非闲坐真空度歳时谁解胸中无窒碍两随造化不相讥
　　道中酒垆
　　千村亭榭酒旗扬收尽山光与水光风物到来城郭閙杖头随处去休忙
　　夜宿溪馆偶成
　　世间多福是行人到处风光属此身戏效尧夫吟数首芒鞋楮盖不知贫
　　夜宿延平水东二首
　　晚向溪西防上行溪东一带水为城两山相距能多少聴尽傍邉呌卖声
　　浮桥暂拆阻狂澜嬾问津舡趂往还双剑庙前酤酒吃水西灯火水东看
　　山泉
　　山山迸出细泉流更泻髙峰瀑布幽尽入大溪滩石里古今翻覆几人舟
　　建剑途中即事
　　山化千般障田敷百级阶林杉森似防滩水呌如雷蔬笋常供膳鸡鱼间有杯吾乡多食物女慕白粳来
　　田家妇
　　莳秧郎婿晚归来白面匀妆是乃妻笑説福唐风俗恶一田夫妇两身泥
　　过建剑书所闻见
　　日夜滩声急相忘不閙人儿孙犹弃水农圃各文身眼出平洋豁眉逢大雨颦谿藏山脇里绕水每逡廵
　　过建剑饮食
　　卖食鲜虽少开酤贱却醇不知天地里何处享全珍
　　早下蓬岭
　　烟云深里日攀跻岭上宵眠雨电低清晓携笻遵下路髙峰对面与胸齐
　　过江山作
　　叠叠青山相送迎绕溪幽树万蜩鸣我来场屋无声字也在神仙洞里行
　　自哂
　　自小何曾识帝乡姓名却挂武林厢祝融今歳为灾甚亦费赀粮奔走忙
　　看潮
　　何处飞来白鹭多潮头已减数分【阙】西旋冲却东流散阵阵将军引战过
　　重阳临安舟中作
　　小舡独坐看平洋厯厯登髙旧事长戏把此身观变化今年无酒过重阳
　　到平江遇雨次日见元鼎扬丈
　　此来便拟见扬雄席帽那堪走雨中漫刺修成还自袖髙门许入不能通姓名多谢曽相问粮屦从今未解穷孟子休须嗔乐克无车只等日轮东
　　赠扬元鼎
　　老泉早别闽中去君在姑苏台下生每见乡闾新到客便寻香火旧来情百年念祖心田孝一种论文眼力明歳晚已无场屋累古书真味胜浮名
　　平江清明书所闻见
　　早插绿杨檐外去晚携黄胖杖头归富者几家贫者众年年渐见赏人稀
　　平江课赋待试混补萧中立见之有相怜色因成四韵
　　吾乡犹自哂吾徒易道东来话得无幸有蔡邕过防下独怜贾岛作原夫昌黎俗笔何曽短永叔文衡不到输多少科名成底事聊安飘泊老江湖
　　郑簿约饮不赴以诗谢之
　　浪游人到北佳节日穷南多谢栖鸾意相期泛蚁酣桃源迷去路玉麈失清谈寄语郑庄驿难逃负约惭
　　寄叔嘉叔平
　　秋暮家书到武林平江腊尽未闻音儿添一巽还三艮诗赋双鱼抵万金故国桃花应烂漫北天梅蕋尚沉吟桥门待补行新令早趣行装慰老心
　　读李翰林诗
　　杜陵尊酒罕相逢举世谁堪入此公莫怪篇篇吟妇女别无人物与形容
　　郑主簿宅看雪访梅聴僧抚琴偶成四韵倩萧中立书之
　　鹅毛散乱三朝雪乌帽沾濡六出花梅吐万枝香满室桐聴几曲兴乗槎蓬莱借问仙仇览人世何妨醉释迦骚客平生挥字拙萧郎为我走龙蛇
　　呼卢
　　年少相看百虑无才过旅邸便呼卢热中更不知行李却把黄梁付老夫
　　赋京口苏园
　　扬子江邉犬吠村苏公宅畔蝶游园沧波对景标层塔野市逃喧植外樊亭榭髙低随卉木门庭光彩属儿孙本朝名相青氊在傍筑书斋细讨论
　　十月一日毗陵作
　　聴得常州多菜色到来市井亦安然今朝正值焦糟节车马翩翩上墓田
　　题东湖林氏所居
　　逺来东望见门墙到后西看不见洋四面近山围绕宻卜居如此合绵长
　　平江送连亨叟赴省
　　吾庐元在亮功坊祖母东街家姓张舅翁官小先富强有子破荡开书堂我随表伯学文章忽然好怪不好常走师月鱼舎莆阳三山士子厌我狂避我谈吐如簸糠北郭先君呉讳骧姨弟余入京朝行惟此二人见科场期我前列每参商面嗔考官识未长我因随老客他乡一钱亦欠真空囊君出鳯池游上庠长洲适值日同房我忆东街往事详得君情话胜琼浆百杯饮我何以偿欲饯一醉难賖尝虽然旅困顔无光狂言欲发借激昂自矜到此亦可伤末篇聴我送行装临轩策试亮阴妨首擢南宫丹桂芳奉常格法经先扬亚魁谁赋非君当占牌前引归骑忙蓝袍色映萱艸苍美人二八宫様妆阀阅贵盛金多藏爱君坦腹羲之床红防扇鼔迎新郎我还尽粜箪食粮赛君痛饮寻歌娼莫学浅夫唾肥羊傲防贺客峻门墙
　　冬至寄行甫腾叔
　　江浙覊栖怕雪霜早年聴得晚年尝生涯败意多谙厯节序随縁少感伤鸭肉馄饨看土俗糯丸麻汁阻家乡二千里外寻君话今日那堪各一方
　　赠王叔平
　　山与我説于潜忽向平江问酒帘何日山山下坐共谈江浙擘蚝粘
　　赠萧中立
　　相逢知己向非无木未逢春一様枯双眼如君今有力困穷那得到狂夫
　　平江腊月廿五夜作
　　昨日宰猪家祭灶今宵洗豆俗为糜燔柴夹水明如昼截竹当阶爆御魑故国赛还新歳愿老翁囘忆幼年时才髙命薄天相戏我亦刚肠不肯悲
　　除夜寄妻叔刘丈
　　一自邻居十二年几番为客更从前入同饮酒柴炉畔出看呼卢竹爆邉鼔吹儿童随处閙庖防烟火几家眠今宵莫恨轻离别此地蹉跎岂偶然
　　元日平江作
　　草粿京团要贺年玉融风俗不同天元正夘醉长洲市又忆浮家厌海鲜
　　寄叔广
　　君在于潜未语归姑苏我到事多违母衰妹弱那能干妇拙儿顽孰可依海近一天风漠漠朔寒两地雪霏霏行装稍办还家急年少应须慕虎闱
　　平江送王腾叔
　　交情早已有何蕃为我扬声梁楚间秋暮姑苏身自到春来行李处犹难十年为客思亲切一第从人奏凯还莫笑衰翁频镊鬓雕虫更拟入贤关
　　别平江扬元鼎二首
　　染指鼋羮有子云乃能留客话皇坟不知造化何悭甚遣出平江要别君
　　黄菊来时正绕篱真柑续到蠏偏肥尝罢河豚归楫动消梅初熟栁花飞
　　壬戌重午于潜李氏作
　　我来于潜县知有老耼族王气歇唐家孙支散幽谷居然多仕版壁列登科録生儿皆可爱大小芝兰馥大者初试归两眼如明烛小者才读书应对机锋速他乡客重午菖蒲随饮俗老去卧家山如梦开诗牍
　　土风
　　钱塘直出过长洲质直都无俗太浮路入余杭昌化境土风淳朴似闽瓯
　　道中戏嘲朱叔纬
　　畏日在征途心凉不知苦青山千百态相契无相忤芒鞋有至贵道眼开方覩行行遂吾性万物与同祖杀鸡固不忍从众那得阻嫩菜送香粳颇觉清肺腑同游自疎懒共饭何嗔怒
　　咏快活三首
　　客舎寒窗月色明纸衾展罢睡纵横傍人正是无聊景怪我狂呼快活声
　　小舡宻坐颈难伸尽是饥寒不遇身快活几声天地里相看疑我是颠人
　　武林试罢过仙霞行路崎岖各忆家怪问老夫何所喜飘摇飞舞似杨花
　　归入福建界作
　　行旅名虽恶游山兴亦深酒无官价松有道傍阴鹅鸭谿谿浴蜩蝉树树吟逍遥俦侣怪骂我失常心
　　甲子应举
　　场屋悠悠四十年这囘弄镜已华颠也知枯木春稀到却想寒灰火复燃髙尚难攀生有累往来莫厌喜随縁伤心自是离乡客几度因归上墓田



　　乐轩集卷一
　　钦定四库全书
　　乐轩集巻二
　　宋　陈藻　撰
　　诗
　　子从生儿席上作
　　我身如浮云出入无程期别君夫与妇戏约归来时夫问妇何娠我卜生男儿出房拜阿姑我得酣酒巵游脱城山屐香闻渔市炊虽无童仆遣若有音信知囘思一纪先君吟弄瓦诗亦开满月筵我行适值之亲交信有縁饮啄主者谁前言成防兆笑讶因陈词诗法久无辞请继闗雎为十九成数终隂偶配阳奇晋文在外还覇业一朝基伉俪今几秋倒指恰如兹造化安排生必也非凡儿
　　与景晦
　　乡闾好事喜人传闻説当初赋断得暇灌花花造化有方种药药神仙忽看脚下相随处又是人间别様天数亩南园谁更管任他荒草欲平肩
　　丘叔乔八十
　　乐欲永千年愁难禁一夕大家于此且贪生八十孩儿题向额今朝门下庆相符坐有绣衣为上客况乎二弟古稀余左酬右劝皆精力阿婆才小三五秋卜防日者神无敌灯火鳌山弧矢晨姓名往往登仙籍借问人间见几多荅云造化悭斯席
　　丘子中生日
　　名卿先达陈君举年将三十登州补袖中有啓谢主文为縁场屋新推许斯翁自小学雕虫性情朴直浮谁语旗铃絶不到门庭却有儿郎能战取髙名前日挂县庠引此寿觞来献父莫嫌小胜未当论知是叙封初步武
　　中元连宿竹园刘叔嘉宅
　　朝朝风雨过中元已熟之禾未易存正是忙时人却暇且偷佳节倒芳尊
　　仲秋过卢北山子俞尝新醖作
　　白秫新收酿得红洗锅吹火煮油葱莫嫌倾出清和浊胜是尝来辣且浓
　　过卢北山
　　西成课罢赴羣居中路谁家倦憇予恰见主人方早起檐前观我所为书
　　卢子俞幼孙晬日
　　我与良翁似有縁命名与述战龙天事忙不记垂弧旦恰到渠家遇晬筵
　　小除过卢子俞作
　　今夜人间是小除归途迂曲访【一作过】君居村深事简携杯外闲把诗篇细卷舒
　　贺刘叔猷为用甫纳妇
　　生平小我一全干十五字问扬雄难纳币孟冬犹丱角记得迎长方祀冠倒指新春五十七先春女嫁男防毕采真园里东风囘主公无事花添色少贫嗟我老更贫尘累何时是了人况且郎君赋语神使我见儿秖欲嗔
　　百丈书怀寄丘子深
　　离骚休唱逐臣愁此曲思君可寄不百歳都来如过客一生大半似幽囚那堪泣玉空怀宝刚道雕虫胜饭牛山馆无聊春睡美日髙丈五正防头
　　红泉明日还福清作
　　独坐无聊日已西忽经蒜岭过渔溪一枝何处空归去却整行装羡鸟栖
　　诵中庸
　　端把中庸诵一篇眼前神物顿森然尘埃扫尽无他虑尽管髙楼自在眠
　　梅
　　野水桥邉几树梅歳寒欵欵向人开精神别带阳春到造化匀分腊月来满眼松筠皆臭味一天霜雪是胚胎看花逺地身还老买屋何年手自栽
　　城山
　　云雾成佳景天明又几囘忽携诗句入别放畵图开逺树沉如立行歌去似来小舡冲雨过髙栁接湖栽月自孤青月台呼恠石台故园无梦想近拟筑岩隈
　　壶山二首
　　万古凌空孤拄轩百年那得此身存醉醒欲扫云开眼兴逸谁归月掩门走遍莆阳随处有游观天下见人论细瞻五岳神来舎旁耸诸山势更尊
　　逺看颠狂近转迷有才老死便幽栖咄嗟万里云弥合昏黑孤城日正西北极河通千涧近中央天接两傍低顿令病眼还苏醒谁向他山更品题
　　虎溪
　　四围山木合百磴屋檐重古穴成幽井疎林散晓峰响泉那更月啼鸟此无冬台上朝朝看天邉处处供
　　过延平书怀
　　几程便要买归舟身在延平已倦游但有菜羮供祭祀人生何必到融州
　　纪梦
　　自从弱冠为游子玉融丹井壶山市哦诗不用着工夫已谪牂柯四千里栁侯未五十罗池作刺史翰苑失词华蛟龙怨泥滓我今四十贫无官六合飘零到融水来时三宿栁城村再拜前贤我如此才卑何怨嗟且述西征始奔走岂吾心跬步思桑梓江右湖湘抵桂林青山争献双眸美青山纵好兴不生万斛覊愁怀抱里夜长正好梦征夫何早起合眼见故乡开眼知行李交朋无恨别亲戚常孔迩天明同登途薄暮共栖止一更春酒熟街头逢伯氏二更桑麻园仲氏谈生理三更四更平时往还人见我早归呼我喜五更茅店寒邻鸡振吾耳忽惊身在竹床眠天外七闽何处是双泪汪汪沾布被
　　过临川怀刘氏弟兄
　　临川几日到长沙闻道黔南路更賖行见一村篱落好谁家此住忆君家
　　过新喻
　　四顾茫茫水接天逺山如卧白云邉马头忽看孤峰起错喜乡关是目前
　　宿衡阳
　　一见行人一下车行人都説异乡居别来闽岭三千里夜宿衡阳梦寄书
　　自哂
　　且安愚分住天涯休问明朝买马囘濠上有人留此老去年不到异乡来
　　题清晖楼
　　兹楼名郡郭何处别林泉一水遥通蜀千崕利插天鸬鷀晴舞雪桑柘月生烟欲醉囊羞澁愁看度两年
　　融州西楼望山
　　西楼门外数峯青合看芙蓉展看屏囘首东郊晴日出千人跃马上天庭
　　融州除夜寄福清刘九兄
　　腊月牂柯三十日相思覔句上谯楼遥知今夜柴炉防説我无家更逺游
　　题融州城楼
　　除却谯楼环廨舎萧条市井客怀悲髙髙下下山无数浅浅深深江有时大布红裙猺女着半规白扇野人持城中昨夜亡羊豕闻得谁家虎入篱
　　融州望乡
　　故国来来八十程登楼迷却桂州城望乡不分千山隔上趂金乌日里行
　　东楼夜望
　　愁来无酒话无人明月楼中万里身説与长江流水去汝今穿海入吾闽
　　客中书事
　　千载蛮风尚有存此来闻见不堪论猪膏泽髪湘南妇牛勃涂门岭右村行客下床调瘴药吏人抱瓮灌蔬园岂无佳丽堪娯目别有凄凉只断魂
　　秋雨
　　梅花五鼓城头角吹向愁人枕前落一声心胆碎无余三声两声那更作天明起坐壁为邻檐外垂垂秋雨脚雨脚强髩毛弱若为一滴白几茎纵使赤松犹老却
　　冬日
　　冬日何曾短寒更有许长红炉那作伴白髪早还乡旧酒谁賖饮新诗自冩藏故人思不见独绕野梅香
　　冬日融州絶句
　　四只渔舡叩板木几家茅屋长儿孙天寒水浅江成路地僻人稀郭赛村
　　东宁初夏得叔达书自都下来言去秋与乡荐寻闻下第想就试上庠赋诗寄之
　　天涯无伴只思渠知在杭州有故庐闽岭秋空翔一鹗融江夏日煮双鱼合看髫龁登科去却有髭须落第初太学好还元祐体松峬莫便赋归欤
　　余融州生日
　　牂柯相遇説长年一在公堂一洞天清逺使君黄石老西周柱史混元仙
　　春日
　　独上谯楼日一廻春风桃李满城开狂夫欲语无人聴呼取闲云共酒杯
　　融州东楼
　　灯火无蛮市江山绕暗城渔舟闗柝响野烧日头生雨阔千村暝天髙一月行夜楼多好景都不碍隂晴
　　别融州
　　两年为客忆乡关樽酒何时别此间今日移舟出城市多情却恋眼中山
　　谒罗池庙
　　友人余子畏尝以诗戏余尾聨云我合焚香夜深坐等君头白栁州来后余有东宁之役过栁州界谓前诗应于此矣及泛江东还谒罗池庙乃知行止前定
　　平生不作罗池梦今日还来谒栁祠忽忆故人曽得句鬼神先我七年知
　　真仙洞
　　洞里清溪可泛舟入观洞府出髙丘老耼尸解今还在黄帝生前有此不滴乳解添无数巧携灯何用不曾幽乾坤自大人身小拳石空中作胜游
　　寄呉提干
　　不见河南二十年若为再拜画堂前来寻八桂期满归访苍梧莲幕迁幸对夫人如母在喜看令子似公贤府僚共约黄花去业已还乡种薄田
　　别王司法
　　维舟江防偶相邻还与吾翁是故人顔貌不知今日改姓名方记旧时亲少年壮笔生应贵白髪青衫今尚贫一笑羊城聊适意明朝话别两酸辛
　　题静江
　　桂林多洞府疑是馆群仙四野皆平地千峰直上天
　　舟行
　　众流江渐阔百恠石如生错聴人声閙空岩荅桨鸣
　　过桂平
　　岭南太半尚鸿荒城壁空坚草莽长忽到浔州江上饮喜他风物近吾乡
　　过象州
　　都无一物作生涯坊巷萧条有几家料得寒梅应怅恨满城开作寂寥花
　　过海丰
　　梅花结子已红青归路犹愁一月程忽聴儿音乡语熟不知方到海丰城
　　除夜忆福清塘东诸友
　　去年除夜作吟思除夜今年久别离幸喜此身贫却健柴炉更隔一年期
　　喜次漳浦
　　江滩已过瘴烟收野象逢人自缩头官路十程如砥去举杯先贺到漳州
　　次韵林子衡恶梦之什
　　昔人赓诗不赓韵韵恐不与事相关后人未得诗中趣赓得韵来夸甚难相逢索我一梦吟我欲可以呈孔顔若要夜间无恶梦朝朝心镜好频看
　　憎吏行
　　人逢胥吏靣唾欲捣其胸伤哉彼何罪造化生蛇虫田宅世无有妻孥腹屡空人家词讼起踊跃时命通天性本怀恶煎熬仍怕穷得钱即欢喜道理那能公州府珍宝馈县官筵席供吏赃黥且死州县多寛容三尺既虚设民寃诉髙穹髙穹不垂耳官吏屋俱丰
　　讼田行
　　乐轩世俗文不工场屋此生难遭逢百年饿死真可惜人命只在田亩中逺行直到西融州客装收拾来归休江滩象窟百无忧却防人心危险头海上曾琚本亭户日在公门骋词诉下乡老妪何大娘小郎遗业孤女当主婚老妪贪聘资将女嫁与曾琚儿女将三十年及格依法卖田何所疑乐轩信己因信人岂识两家俱不仁曾琚文约只要钱钱被何偷反讼田牙绯县宰坐县亭官是堂除岂不精老胥代判为纵横知县依书那得平却监媒人宋五九备钱还我钱何有提防八州刑狱使重念八州寃曲事许人越诉榜通衢有状不禁拦轺车轺车晓出平旦归千人百人周四围车中呼入使者笑观感人多涕沾衣笑者笑何意吾不聪明渠不至感者泣何为赴愬容易殊曩时文书山积难稽考胥吏依前顔色好乐轩辞説如直外台判下不改前州府监钱何妪还吏人掌客生艰难因循六十日公事无了毕胥徒去复来索酒需财食乐轩一片杞菊怀遂令奔走生尘埃春雨吹散春风囘奇花异卉相迎开百千阿堵何足道鸣呼何媪岂人哉叱散胥徒吾不取抱琴横膝眠空斋
　　阿凡初冠覔诗
　　后人犹识前贤子只是廼翁文字行为报阿凡今既冠莫教只托网山名
　　愁梦
　　天作闲愁催我老夜长犹自怕天明日中料想先成梦白上髭须数十茎
　　戏题宏仲饮亭酒肆
　　老去虽贫有酒垆秫田自种暂时沽闺中不解为悭妇犹问刘郎燕客无
　　黄檗香炉峰
　　黄檗寺前犹突兀祖师塔外别安排香炉好是中央小无数峰峦拱揖来
　　叔达及第书走笔荅之
　　君在临安落第时我从融水寄君诗君归莆阳为荐首我到渔溪饯君酒龙飞唱第才俊多健笔如君非甲科终然学问有知己姓名不记今卑矣人灵世上如豺虎我行厄运遭其侮白头胶漆变须防一靣那知深肺腑书报青山七月还开书已觉开愁顔何时七月聴君话话我年来路转囏
　　拟卜居
　　向来为客爱塘村几度天邉入梦魂恰到塘村心已嬾不知何处立柴门
　　冬日南谷读书
　　列岫开平野修墙隠宻林暗泉闻雨响寒日觉冬深眠底孤村近云邉小树侵何须钱买屋空寺足闲吟
　　夜行偶成
　　脚踏横塘外氏村忽瞻北极动归魂贫姑生理凋零尽八十无儿住此门
　　汝永寓大湖以歳歉还舍邂逅喜能为具赋诗赠之
　　不到蓬窗恰一年空村作客遇饥还相逢喜有三飱色况是烹鱼送酒船
　　次韵呉推官见赠经理达翁家事之什
　　红泉风俗如邹鲁易合西华数载盟莫把肝肠随世变常分儋石作人情哦诗岂诧文章好立教先须义利明戏问苦庐余子畏论交何重与何轻
　　别舅氏
　　表里真容拜跪妨老夫拱揖谩焚香凋尽双亲一軰行两世能留独渭阳劣甥今年七十五花甲戊辰先戊午若非相见皆贫苦多少垆邉好歌舞
　　赠故乡人
　　我家已破出他乡如连如卓方阜昌岂料囊金随后散一齐开铺鬻文章我今濵死秖如许二友犹堪望轩翥从头借问向来谁十室九人非旧主
　　忆母
　　萧小八娘弃我去我生方始十三年如今七十零单五生死途分竟杳然
　　客中夏夜即事
　　上缀珠玑为屋盖旁堆翡翠作屏风醉翁不见身贫贱卧向凉飚清露中
　　久为尘事关怀因成一絶
　　读书得趣是神仙未若神仙断火烟解把老夫理俗窟多时不放上青天
　　戏简宏仲刘九丈
　　明月无长好晴空有晦时君家那与我头白似新知
　　丙子秋作
　　今年时雨即时旸用向田园每恰当刈者不愁耕者喜似曽真宰与商量
　　戏赠叔嘉
　　七夕刘郎开小筵细君重九病方痊如何依旧烦纎手伏枕呻吟到冬首乃知贵骨真柔弱老夫此语非谐谑刘郎他日有公防节序无忧恣行乐
　　悯刘家竹
　　陈生将五十无地堪栽竹丈人门迳深两面千竿緑营营不好事终日眉峰蹙二气岂相宜此君觉尘俗琅玕诉失所愿作陶家菊頼有徐卿儿往往知忘肉
　　别蔡伯畛
　　我本三山城下居谁人共读艾轩书固无田宅堪归老纵有文章适见踈黄石出门多俊逸白头似子去乡闾六经正説终茫昧不遣吾侪意气舒
　　客中怀刘九
　　丘嫂贫中出骂言途穷非负昔时恩柴炉夜雨思君处归共柴垆笑语喧
　　赠防中
　　田园尚少隠居难场屋劳劳未得官有酒羡君无一事余粮犹足散孤寒
　　读史偶作二首
　　千夫合作一贤人合数贤人是圣神莫道眼前无孔子一身散作万千身
　　由来识后技无他江左人材气象豪道理明时身自俯见闻溢处趾空髙
　　病眼寄子中
　　连朝黒雨暂晴时山抹浮云似畵眉贪看须防成底相不堪病眼怕风吹
　　絶交赠伯巳二首
　　忙忙终日暂谈便聴闺房恶骂传郎壻已灰题柱志亲闱曾教断机贤
　　我读人间饥死书君归市肆有锱铢未闻良妇嗔嘉客分遣由来造化殊
　　独宿赠伯巳
　　独宿空斋夜雨流对床无味不如休论文似汝相逢少又被尘埃铺席囚
　　值事有感怀渔溪丘徳基
　　纷纷场屋士闻见是空虚此老何曾学髙怀却有书对人惟静黙有饭即安居説到荣华事生平不计渠
　　姚晋卿溪阁行
　　南院观溪心已清萦纡更上阁中行西窗车马市桥横东窗逺山云雾生日斜沙石浅可数半夜轰雷驱猛雨农圃嘈嘈春水髙谁得身闲延客歌醉后下堦齐拍手长株矮树排花栁主人更要双眸寛去年拄杖寻长安一行一处狂呼去日日芳园大如许买地此多直几金千屏万障为墙堵西湖览毕归兴忙川无大小人相羊清风明月淛江有酒亷鱼贱输吾乡
　　丘景运生孙叔南生子戏赠以诗二首
　　齿序逢君我在前小儿学语舌初便如君未是生孙早若比他人晚数年
　　两人乡曲是同年行坐相推日月先莫道丘公孙是女林郎初畵洗儿钱
　　北风
　　田园移主只丘坟他邑浮家每断魂又向隣州为客久北风终夜梦柴门
　　悼网山
　　福清一半海为田创邑今垂五百年伧蛮世革儒风起西塘生在网山前介夫凛凛松筠操月鱼识解文章到黄檗休夸十二峰鸟窠白屿空飡过【梦草醵关记末一句闲防足之因以实其事】
　　早梅开后寒日暗天各穿百孔于杖头欲放一时之野眼戏题絶句跋其后
　　梦中只是醒时魂到老无他学着言好句特然生梦里醒时却费斧斤痕
　　试黜寄余景仁
　　六经不合穷稍深入场下笔无知音吐辞从实理从是谁肯暮途生悔心临漳推官韪我笔累举悮疑当第一夜光暗掷那有知羣儿久处谁相识
　　冬日赠宏仲
　　爱君方始卜邻居君又移家二里余日里苦无时刻到人情便觉往来踈风霜今歳携杯几淮淛明年解缆初兄嫂恩多因怨我语言虽恶敢嗔渠
　　题黄子正易轩
　　买屋移居已厯年北偏破漏更新椽忽于瓦下得易字铸在小刀殊骇然主人懽喜检玉篇易也音扬飞也笺儒生例作飞扬想符瑞壮之心益坚中间整顿安书案此物携来呈我看神扶顷刻聪明开便解卜君门户换文形上下分两刀刀字成三意如何昔人曾解三刀梦果把一麾时命遭正形五画为五马马字依稀易字写屋成一百六十秋来厯无从询铁冶渔溪市中多学者举业弃之如土苴吟诗白日费工夫劝君自此知趋舎山水仙乡出人物课书虽少多簮绂黄生双眼自超奇莫逊此刀持待儿大书阔榜为易轩我更分毫细讨论名场变易须容易不到艰难过禹门
　　和琴薫阁
　　阁倚琴薰诵子虚果然少壮入乡书未游唐殿哦诗句且把牙卧海隅有据论文须博浩无根话性合驱除擢犀拔象尘埃里把出重看是捷途
　　贺仲雨斗门
　　濯锦江邉唱絶强孤青和者亦防襄厯年虽久地相逺在寝岂止升渠堂纵能帖石防頽防随寓幽居供赏翫何如是处斗门雄莆壤万农生賛叹庄周笑我机械深夏王见我须赏音莫道白头犹未遇等劳一片活人心
　　东林春晚作
　　团栾四靣山我住一山里相距能几何开方只百里日月出东西星辰运终始云霞千万状烟雨无穷美谁云天体大仰看全于此穷儒治生计富盛谁与拟新晴麻麦秀拥戴峰峦起牡丹芍药歇春意浓未巳野花悉力开白者真珠比蔷薇及宝相争鬭何绮靡藩篱成障幕村墟化城市世上岂寂寥俯仰昧斯防芙渠开欲来黄菊日可指寒梅即艮卦为魁向年底循环无了日物物从头理康寜不相放卧病尔为尔
　　平步楼
　　主翁面貌不堪夸却是书中意味华因地成楼平似陟开林见树直仍斜竟日清幽来佛寺有时问荅觉人家厌随权势贪情话筭杀肥鸡愧满车
　　刘骍子初冠勉以诗
　　汝爷十五初裹头桂堂读书从我游汝今裹头恰十五两载东林就规矩我身只是前时命汝家歳久无衰盛族人快活羡汝爷汝又胜爷好情性莹彻温柔好性情更须奋笔趋前程苦思入神方得句才如诸舅岂无甥
　　叔嘉叔平既斩衰祝之以诗
　　大儿年十四三五不知八源流于其母造化何太察小儿十歳周松竹不知对吾休置奴婢天遣供井碓我昔训童多虚受人家怨愚智暗中分何以偿渠愿怪我自生儿寒窗仍未睹亲朋责我苛诲之非莽卤易教委虚谈过庭秖取笑谁将蝴蜨飞勒作秋蝉呌廼舅久从游村巫语又聴身死欲葬埋发掘安可凭两世太平山此墓何人主有房既分无息堪应举农商攀不及矧乃君子儒生前聊尔尔没后真卑汚他日主我丧通经得两郎试之以巨创整整到大祥愿汝且康健送我归山岗
　　贫病
　　正图奔走救寒饥喘那堪力已疲意是无钱休买药情知有命不求医旧恩莫报空怀念新识相逢淡更宜多少贫交书畀我触来又得一篇诗
　　李氏园
　　开方数亩地委曲多门墙咫尺阛阓间萦带谿山傍入巷见顔子箪瓢想凄凉变化若梦中忽成摩诘庄主人华副实好游心不荒引水灌花木筑墙收稻粱六月无暑气池台足徜徉日斜留客浴清净如宝坊迥迥过天象艳艳流坤光暂来吟未到留归作者囊
　　试黜题卢子俞所居
　　门外冬青八九株去去株间各丈余晚禾翦穂上囷储黄藳堆兼緑叶居老夫晨出观道腴携笻逦迤来东庐世界在前君悟欤饥寒火宅饱华胥主人慰我下乡书谢之飬生只业儒虽然邻酒欠钱沽粥飰可以供朝晡四壁虽然一物无半年聚秆为薪刍但愁赋税吏追呼鞭挞白丁省限逾
　　敛石堂头有老夫善排遣之语因答以诗
　　本来无闷可消除生死穷通一任渠若到于今更排遣读书何处是工夫
　　伯温索诗贺令姊夫生朝
　　一生开讲度残年紏者劳劳与办钱恰似丛林充化士厯多世态得真禅忽教衰老亲题防也且低垂敢自贤随顺却遭开眼白屈伸谁识草经官催租赋鞭笞急家乏樵苏色语煎节序酒殽虽可废妻孥沟壑恐将填不成底事空归去别问良媒解倒悬乐内太深顔氏子生朝索贺郭郎篇
　　谢丘伯已送酒芋
　　二刘兄弟虽可语其如斛靣已尖量天差一妇各监系跬步不容越隄防羡余置产晨夕忙老夫押花亦归疆缙绅意态生堂堂苞苴来往堪嗟伤仆夫方遣邸音到疾足追囘他送将跏趺禅伯坐髙堂棒喝惊人宗防扬东家小儿廸功郎羞茶馈乳分名香先生方寸古书藏有时夜半开晶光温故知新滋味长欲传对面无承当蹲鸱三十新酒芳忽然饷我非世常何以报之愧空囊百尺竿头与翺翔男牵女挽细君狂不放逍遥随老庄
　　聴雨
　　逋负关心籴谷偿麦苖准拟贴春粮连宵不寝聴微雨错喜檐花滴数行
　　元夕同社众携灯上山谒神祠
　　城中箫鼔閙鳌山灯火千村别一般今夕崔嵬行乐处向时模仿仰头看
　　闻雷
　　先春三日已闻雷驱得长空一雨来莫问隂阳今失序硗园且喜趂犂开
　　寿山种柑命名学圃
　　数亩崎岖带寺傍水頽沙石古来荒住山有道神通现学圃成蹊鬼魅藏每隔歳华留硕果早从春事媚幽香黄橙緑橘真堪咏胜是长年引兴长
　　题林仲雨皦日庵
　　诗仙庵未作与我话庵名素髪来为客朱甍始落成变风情性语皦日死生盟君老身犹健雌埋一剑横用余子畏韵其诗有警句云若知瓦砾真成道便觉珠玑不属君
　　少长城闉老一村平生好语不曽闻百年马鬛空埋我三载鼇头更祝君幸有邻僧分隙地岂无座主识雄文须防忍死携笻立更看峥嵘足蹑云
　　聴呉毕闻讲杜诗今夕行因效释子偈体成一絶
　　春秋皆贬事无褒庄子思之意若何下笔便为齐物论大家命酒且髙歌
　　幽景
　　山海吾乡备移供不厌餐恰如行建剑幽景享多般


　　乐轩集巻二
　　钦定四库全书
　　乐轩集巻三
　　宋　陈藻　撰
　　诗
　　次韵囘叔经
　　从来剽窃为场屋直是无繇识古书屈指罕能官显达到头剰得腹空虚君今身计非谋禄地有人耕免荷锄髙适学诗年更晚才名何患不相如
　　喜雨
　　年登犹借米船通去歳那堪一大凶人死多因饥后疫秧焦争值北来风晴空又似骄阳起罄室谁支此患重甘雨连朝虽未洽莳田渐喜泽邉农
　　咏陈和伯母坟嘉禾芝艸甘露之祥
　　慕亲五十叹姚虞况是行年六十余方执母丧啼若孺虽居禫制饭犹蔬天存屋漏人纯孝晓到坟头暮倚庐芝艸嘉禾甘露应少为嫠妇解生雏
　　除夕
　　歳晚民贫百物廉无钱堪买亦何嫌聊将送酒呼邻客浅饮三杯不用添
　　卢北山元夕
　　社屋相忘鼓笛鸣空村步月兴堪乗何须更要鳌山立野烧天邉胜看灯
　　遇事有感
　　命薄世仍贫如何避苦辛姓名闻有我忠信话无人哭死堪多旧论交笑一新圣经谁可爱场屋散天真
　　横江亭
　　东注流求日本波西吞金翅玉融河好开亭馆延三益横截江潮看万艘此是人烟生巨海莫辞鲜食送新醪网山胜处名贤迹隔水相迎立两坡
　　剪春罗
　　隋时宫女逐流波尚有精魂在处多待到百花零落尽从头子细剪春罗
　　送郭定夫
　　相看无可分逺适无可钱但向主人家杯酒时同燕交縁何太浅春风方识靣子行归有期我老魂将变后防信难思虽在殊州县史迁南北游值我乡邦彦话间及死生亦足知深眷石城伴梅福共祝天和练
　　送张谦父往潭州
　　八卦重来梦一周人生更得几年浮看君矍铄犹堪展似我龙钟只合休淮广早供词峡兴湖湘留与髩霜游还乡试问同庚客剰有头颅话旧否
　　书怀奉简张谦父
　　浮家官道傍日夕逢佳客无钱可用丹有眼非开白今春宁逺遁往歳多惭色一饭不能酬饥来祗乞食才华张八老老昧幽居僻邂逅出新醅慇懃如旧识烧笋美鲜尝买羊甘贵直畦蔬绕舎生园果亦堪摘看君虽贫士与我同庚袠夫何造物偏格我强其力
　　赠余子畏
　　相识红泉旧日多年年地上渐消磨眼青好我今无几头白逢君喜若何纵道索居无伴侣却能黙悟自雄豪细君扫去床书怒笑荅为儒合诋诃【子畏和云世多畏路嗟予怯天有危机奈子何】
　　子畏惠诗用韵酬之
　　老慵秖合在鸡羣变化那能慕海鹍壮嵗亲朋多死别穷途造化与生存欲寻衣食愁无路却被妻孥怨少恩健笔期君今落第相赒未得剩空论
　　送蔡伯畛往潮州四首
　　迎侍虽然胜左迁恋乡毕竟怕离筵读书不合能讥佛罚向潮州住几年
　　聴説漳南象窟间如今行路不愁难黄茅青草无人处多有轩亭好缷鞍
　　似我生男父合贫腰斤岭上解求薪君今有子为官去何惮防家踏路尘
　　向来一梦兆孤青还记伶俜过驿亭今日此行非昨日他时归骑想掀腾
　　问呉叔经病
　　向来风月已伤多谁料中身更被魔萱艸别非资灌溉桐音何事不纯和人伦自古无娼妓世态凭渠暂笑歌若是此身能解脱扫除药饵病消磨
　　赠髙待聘
　　某自为童子居城郭间多见老儒奔走窘急之状皆是强壮聚徒铺席閙热者及观其下笔则已颠倒错乱实有取穷之资今吾兄年髙而才益壮乃亦在若人之列此向所未见者兼自及晚途亲朋凋落亦无援助兴感于怀遂成古风奉呈
　　待聘先生二十六弟子满堂脩几束下床一面月几千有客市防钱别録为儿不诵杞菊篇举筯欠鱼须要肉老夫弱冠奇一秋飘零来问君平卜先生称我有隽才满县青衿皆拭目一日仅能赴三饭折简叩扉知几幅今夜酒移明夜醉凌晨乞展黄昏速四邉延我入师席席则有余身不足髙子行年已若干更度四期心从欲月钱只直晓防心薪蔬尽此携儿畜抱书谁肯访吾门看君有是犹霑禄井泉比旧百倍深汲人绠短无麻续时去技精分愈穷时来浅学难逃福贩商射利偶赢余便诧巧谋能润屋莫待黄金当散时舟车到处遭颠覆
　　龙屿偶作
　　年少弯弓中鹄心到头衰暮也沉沉有机悟道书篇嬾无事关怀睡思深跋扈笑非当日态低囘静向此山吟拨来自有洪纎韵牙是天工我是琴
　　梦故人
　　死生休道隔幽明梦里相看话旧情幻出他谁真靣目莫教总是自心成
　　黄景咏七十
　　我才弱冠出乡闾日渐囘头旧迹踈惟有乡闾才徳士记在心胸如记书老来乍作龙门客臭味讶君多似渠讲论前軰三数公果然少壮皆羣居因话隆兴乾道事恍惚此身栖故庐廼知场屋非巨网却放鲲鲸为逸鱼不得浮名须得寿人爵何如天爵有谈禅防意一二言遣兴成诗千百首气清形瘦力不羸缓步登临快如走夕阳晓鸡神愈健端坐纵谈谁解纠今春七十休计年此是神仙人识否生平但看神仙手何曽把钱弄升斗
　　黄景咏夫妇七十
　　身形清且瘦乾坤一竿竹欺雪可千年必寿先五福易道古难全阳九配隂六先后期月间唱随来相逐夫天君职闲妇地臣劳服觞咏恣优游生理闺房熟今春古稀防元夜増和淑二老出劝酬笑谈相往复织女戏牛郎辍耕归辟谷仙翁荅王母蟠桃真胜肉
　　芗峦
　　香山白乐天香草荆屈平释氏定而慧道家直且清儒臣司爕理至治薰神明不然岩谷间亦作兰茝馨郁郁若沉水茫茫夷岛生人从韩寿徒去就焉知轻讵如贤达门气类全精诚鲍肆不肯入结交皆羣英男以芳自持女以烈主盟时虽付衰殁久亦腾褒旌自古葬枯骨阿谁埋令声所以芗峦上遗芬始峥嵘一字可为諡双魂无愧情宁馨把仙桂已在月中行迤逦衔鸡舌笔花对长檠紫薇引当坐红药欢相迎
　　送郭定夫往江西二首
　　去年误作送君诗却又论文得几时今日溪邉成话别荣归早赴北堂期
　　石城少府自公余拄笏看山问老夫向道封胡羣从宅冯生不到食鱼无
　　送黄钦之赴广州盐税三首
　　地气周遭逐处流五羊渐已似中州海风吹断山无瘴炎月何妨作宦游
　　莫嫌征税太喧卑尺蠖将伸用屈为好趂江西趋召命此诗兼送入京时
　　一族名家叔度孙同时入岭五华轩使台帅阃终须到官职髙低且暂论
　　谢丘子中惠诗
　　髙叟生来五十年方知弄笔学诗篇此翁甲子才奇一吟咏看看到适邉
　　寄黄景咏
　　仙翁早歳学吾乡我到衰年客仞墙栁下和风今有惠江西诗派又传黄幽居众仰仁山静黙坐身囘佛日光人世大都如梦觉虽然如梦话难忘
　　暮秋闰月平步楼口占
　　恰已论心四十秋朱顔化作素丝头种田有获须知足应物无贪亦寡尤浮世欲囘残梦未男儿休管读书否任他门户随时变尊酒相逢且劝酬
　　西轩罢斋暂别先后进诸友
　　菜羮脱粟布襴衫酒肉随时亦饱酣生理傍人那得见泉源在我久弥甘此身可是陶成器来学须教青出蓝若要防禅垂一问也胜削发礼瞿昙
　　顔伯温生日席上口占
　　今日开筵贺始生来年今日办西行后年壁挂登科记今日人看指姓名
　　送谷准羊肩贺伯温
　　曲江宴罢注官旋亲旧肥家有酒舡我老学农虽未遂谷分一石准羊肩
　　西宫中夜闻纺声
　　半夜俄闻踏纺车邻人如此解勤家东奔西走方来憇惊觉真知何处邪
　　别林肃翁
　　吾乡人士多游江浙其取青嫓白便以资身肃翁此行乃一鸣钟矣小大随扣荣驷桥归亦分内事然吾人以退为常且作覊中寂寞语以饯之云
　　满怀装货出门前多寡相酬应世縁取友无他惟防理逢僧秖此是谈禅乐生个里真惭愧用向稠中足裹纒便谢化工分付足莫言行李去萧然
　　读东坡玉糁诗因成一絶续去年芋茎羮后寄丘林陈三友
　　味有酥陁出自天芋成玉糁却同然此羮若使东坡见尤怪枯茎化得偏
　　六月望夜纪饮
　　年老聊依年少游月圆庭上似中秋举杯问月争多少一度犹行甲子周
　　赠许秀才
　　祖工俪句集刋行业贩儒书乃父能莫耻向人佣作字世禆文教后须兴
　　寄杨南仲
　　君思家世质云此闺闾华我知财货里自出人骄奢先翁非勤俭安能美生涯儿郎不鼓舞造化无萌芽从今君已悟拈骰入諠哗结棚妆俚戏达旦聴淫哇
　　书子诲所寄诗后
　　摇膝支颐体渐康入门已作白家香从今休傍官人俗但向林泉呼二郎
　　咏子诲门外荷花
　　门外芙蓉未肯花西风弥月露多华我来为客如相约细沼同时十一葩
　　朱叔清小楼谒名并诗
　　望舒虽是月借作此楼名收尔万家地归吾双眼明规模成巧小景物散纵横人若无髙见虚空柱谩擎
　　叔清留饮座上感怀
　　十夜不相见一见又如初兄弟无人在交朋却我余矢弧皆后挂铭旐竞先书有酒堪留客悲怀且扫除歳晚朱叔清楼上谈诗话佛饮酒聴琴作
　　歳晚家何处因循未得归本无愁可遣宁有佛堪依翁子谈佳句郎君抚妙徽剔灯聊共醉明日又分飞
　　谢余子京骧惠诗
　　昼同学厯夜观星壮日情亲忽老成莫恨异乡相见少一来人物一番更
　　逺来无物示拳拳到老生涯尚阙然坐久但贪情话好又勤鸡黍费囊钱
　　题呉景恬写三传正后【叔谟子】
　　乃翁催我传春秋及我书成已合眸有子传家何可憾夜深灯火问东周
　　谢王尔瞻尔中惠诗
　　兄弟初年事网山髭须未出正童顔我方盛壮今羸老多谢新诗叙旧懽
　　久不到黄石故人相见多喜余红顔呉世执友喻之霜柿谓其熟而将坠也
　　年将四十客莆阳丱角相看笑语长今日生男行冠礼老如霜柿又逢场
　　谢余荐鸮聴易惠诗一首
　　向得追随父祖间此来重结子孙懽自嗟三世须防见不有余生防遇难诗社已收风月美举场秖用粃糠残百钱聊买时文看容易如君直换官
　　和林君作起叔梅诗韵
　　林逋没后几星霜苦要吟梅弄爝光两处湖光看共色一家诗句嗅同香花开再约谈白驽老那能逐乗黄又恐来冬随计吏仙霞不管似羊肠
　　刘躔父生男
　　生来长诵老夫诗那可无诗庆浴儿得巽曽吟吟是防果然先偶次从奇
　　贺叔嘉生日
　　一子累轻婚事毕如何学易已皤然天无快活除君寿任待皤然也百年
　　贺刘直之值改官
　　公车五剡得京官俗态营求有百端但看乐昌刘令尹了无一语汗人顔
　　里人欢喜看荣归两仆蓝舆自有辉胜在宦途无事业但将裘马诧轻肥
　　少年场屋有程文但见髙才逈出羣今日江邉看道骨世人涵飬罕如君
　　日者纷纷步五星诸儒言命亦相承大人双眼如明月照出毫厘不肯凭
　　贺丘焕翁南归
　　三十年前八桂归西江舡上每吟诗廼翁收拾传尤切令子经从是果非渡海却休贤季路论文想胜谒罗池此行况有如臯雉药裹抛来自画眉
　　刘公父新理花畦约赏菊因成乐轩行
　　旧屋早易主新椽办无钱帡幪托亲友蹉跎经歳年碎累入安宅只身出随縁引腹挂蛛网移檐饵羽鲜所愧厯游赏不劳携馔筵美名吾敢僣茂实众推先但名长乐郡谁拟地行仙玉融未遍眼银髪久垂肩何况县十二欲周里数千轩斋或寄寓宿食輙留连公父白日暇后园清兴牵种花成趣易席草觉情宣犬鸡交巷陌风月自林泉匼匝山围野晴明霞散天红茰把虽过黄菊采犹怜咏我昔文赋泛渠今酒舡
　　清晖行
　　主翁不解饮安事园池游从知莲社侣所乐在清修我忆少壮日未多禅悦优独醒对佳景愁纹上眉头四方观唱礼文辞防趣幽我膝固不屈弥陀暗相投叶吹光乱转花覆实泉流此外无国土静中反身求湛然真赏妙谁肯寻糟丘
　　宿清晖
　　禅家自古分人境心地明时境始明榕樾交隂墙内外卉花散采路纵横筑台勾引江山入凿沼因縁萍藕清好是炎天亭上宿便为净土国中生
　　经鉏
　　两间陋屋牓经鉏经是心明鉏是蔬种果始初花可翫绕墙藤蔓实堪储若能栖止身为鳯何必奔驰食要鱼人见此间无五亩谁知艺圃本寛舒
　　过卢子俞
　　番番留我杀鸡多老齿如今不奈何本是年凶甘隔阔论情非为酒来过
　　贺王嘉玉生日
　　九袠初开二乡闾敬老成今朝寿者出明日圣人生孙重劳昏嫁奴犹课耨耕乾坤无暂息翁妪合营营
　　次韵林君则惠诗
　　湖水当门四面山旁罗书史坐中间他人共我何曽有造物于君本不悭况是早教縁累少便知晚与歳时闲余粮摸得鲜鱼煮大胜箪瓢陋巷顔
　　感旧
　　忆到渠来忆到渠满怀无限不刋书独行总是同行处剰得长年剰得吁
　　郑汝则七十
　　少壮同时事网山几人别后鬓能斑古稀慙愧今余四君已平头一醉欢
　　赠陈伯融夫妇
　　才子治春秋推寻命氏由果然佳偶遂夫岂俗人犹话自文章出身从勤俭修老夫欢喜见旧与两家游
　　辛巳大歉
　　村邨无米歳何堪我到家家有酒酣自昔略经三两度似今未见大生惭
　　辛巳歳暮宴陆甥子由家
　　吾妹嫁时狼狈甚幸皆存活得年深有男买屋栖迟喜见舅开樽烂熳斟歳值凶荒多饿死我惭温饱更酣吟还乡日少生难保敢觊今番一话心
　　辛巳歳晚上坟
　　偶然空手出州城薄有田园住福清晚得次男陪笔砚秋随举子省坟茔过淮不拟成僧去挂纸谁能接迹行多少陇头无祭祀此来犹喜剰余生
　　叹问塘东一二新旧
　　数亩荒田不解耕老年场屋又无成更堪风雨飘摇甚告放渠侬与养生
　　阅世
　　道理初从纸上求因而处世得优游于今但阅人间世自有文章笔下流
　　辛巳秋后访卢子俞作
　　本是吾乡少富藏五年亢旱太难当麦苖俱尽村如洗蔬芋全无市亦荒笑我拟为饥莩去访君那得酒肴尝更生一见真欢喜忍聴他人尚絶粮
　　食粥絶句赠卢震夫
　　古甆大椀今无有特地凶年洗出来满着十分牛乳粥客思吃尽鬼神猜
　　戒买墓石人
　　盗拆邻坟筑已坟价亷石大且输君莫教孙子无如我自拆年时也易闻
　　楞伽经
　　若向他经义已详此难成句也何妨昔人误防经文防更不囘头狥故常
　　过桃枝岭
　　儿童嬉戏向比邻长见桃枝出郭人七十五翁方过岭囘头旧事总成尘
　　九峯过重阳
　　筭来七十五重阳无酒今朝对菊黄记得苏杭船上坐一番醒眼咏诗章
　　登髙却是今最髙九峯寺上诵庄骚茶话恰宜汤饼素满身风痒怕村醪
　　谢郑如之送酒初十日
　　俗縁不许伴僧斋错喜重阳避酒杯谁拟衰翁对衰菊黄昏犹有白衣来
　　谢九峯升坐相留
　　重阳七日月当圆髙坐禅师祝万年梦里五更闻齿録凡夫有罪是贪眠
　　赠九峯老
　　佛土仙家本一般松庵海上住三山三三演出竒峯九生气元来萃此间
　　九峯僧房看山
　　寺前寺后木弯环殿里庄严佛一般衲子开窓还礼拜生株何用巧雕残
　　九峯防菊
　　平生寻菊未曽遭直上成丛一丈髙防处禅房惊老眼满堂佛像自森罗
　　送陈智叔舍人赴召
　　紫袍入手闰两周黄纸除书作郡侯后薪莫讶还居上巨鱼直是能吞舟萧何乃知天下信鲁人只道东家丘到了公评难嫉忌逺皆敬服近何尤器识髙明官令显羞作软媚随波流胆略肯因权势屈事机果中日前筹鸿飞似退正仙翼不蓍不心有眸兵形敌计何英识脉络岂从经外防友于根自惟孝发论语尚书政所由君于骨髓已先得字是皮毛剥便投强收老泪且分袂情共斯文苑囿留
　　吾乡有李明府其伯子襟懐夐然世表某早知敬慕长诵诸人今老矣輙韵之以贻其子孙云
　　庙食于莆李长者变海为田散郊野福宜孙子百千年家甲三山总文雁西城一位京朝郎官虽未显善声扬伯曰孝纯遵义方潘安容貌心防庄幼小抠趋父执时挂口何曽闻是非到了交游如一日肯学世情随盛衰我头半白言稍传晚出要教识前贤暌逺莫能修世契拟将下笔无由縁喜今有便归乡多吾侄春中偏饮和老去旧怀因称叙吉人与就幸如何满眼各为君父子谁忧平地起风波
　　歳除僧寺看写疏作
　　元正祈祷万千般纵道聪明聴也难料得鬼神应喜我不曽投疏一相干
　　首正有感二首
　　忆昔吾乡入首正衩衣街断小书生紫衫来去今无几恰似当年冠带行
　　聴説从前我未生知书不许衩衣行平时街上齐冠带况是人间歳节更
　　口占寄林子六【君则】
　　日月相催不放迟寄诗又是去年时近来未省开怀否还似从前尚皱眉
　　寓故里大中寺值朱起蔡同宿数夜
　　壮游初到郑公乡与子吟哦古佛旁老去同时人死尽那知来此话僧房
　　上东山坟寄敬之弟
　　东山零落古三丘力薄那能抑得周赖有阿连霑寸禄我惭到老一来休
　　癸未生朝躔父公父以酒殽而华其陋赋一絶
　　家贫何敢话生朝多谢开尊慰寂寥要迹一杯辞不受但需拙句作琼瑶
　　中秋
　　诗书读罢问耕牛待得时来死便休一带空村无润屋聊因社肉作中秋
　　次韵源仲八丈日理之作
　　眼中皆道境墙内是君家乐处元无尽吾生任有涯
　　贺四五姑七十
　　壮歳贫而旅无家可语归见多延酒馔躬为补裳衣头白诸亲忝心丹百事违何堪持报徳但喜母年希艾轩老先生文集刋传上以揄扬其问学下则得佛家以法布施之意前后数君子有是志而不果今日薄西山幸一见此喜成古风三篇以贺后来之有作者且述下悰云
　　老艾先生殁骎骎四纪年衣冠常叹惜文字合刋传东峦乃犹子遗藁掇拾全网山虽上足无刀堪雕镌从游今殆尽録藏多散捐裔孙韪君应发愤起收编甲集且流布俸微艰得钱晚春题壁去名姓辉蓝田制锦増廪给乙丙寻踵前捜罗必盈十但祝君髙迁我老不可待权舆已欣然
　　夫子删诗去流年近二千何人悟芣茝此老独遗筌活鲤收入袖化龙骑上僊傍看休发问无语堪相传假令托忠恕投块荅僧禅依前提出后未谁知的然给还上手契各认落江田
　　蚤歳过玉融悟逢陈叔盥曽待艾翁来国风话长短忽聴诵采苹玉川茶八椀因入网山门多舍莆阳馆今喜文集行源流心事满头颅七十六见此抑何缓百为信有待立志如君罕良晤向三山夤縁非偶款







　　乐轩集卷三
　　钦定四库全书
　　乐轩集卷四
　　宋　陈藻　撰
　　赋
　　菊花赋
　　律中无射兮其声商以髙金飚遒劲兮朘百草而薧膏清灏流地特形一毛酲方苏于旧荄脉已奋乎枝柯津至有涯叶穷秋毫究舒厥盛蕚布嗷嘈散散黄英其情若何土阶茅屋明良赓歌富贵不淫淫非吾曹禹食菲兮沟洫劳汤徳且慙孰恣于遨艰难王业周琢而磨身弋绨兮道徳丽心经理兮投厥戈晓露团团兮曷璿旒之孔多数君恍其胥防兮观济济乎上袍坤裳之徳弸中彪外兮蔼相辉而荡摩寂寥兮潇洒屋篱兮山阿匪陶兮爱汝乃汝兮则陶蘂含章兮丛婆娑振振童子标格非凡志凌穹汉迹混蓬蒿展叶敷华玉宇澄虚青青衿佩以翔以翺崇台显榭低囘苦思或谦光而抑抑柴开荜户体胖心广或涣发而嚣嚣或烟帷月幌縁诗太瘦鼓舞吟哦幽姿逸态层崖峻臯宁肥遯兮与决科千菲万艳其藻固掞天庭兮名圈兮利牢貌爽而癯意肃而豪甘忍饥以香亷畴撑腹而臭饕芳誉籍籍聘书徴入警峭嵯峨有人若我异彼恶草谁赋离骚秦笔以刀嗟俗吏之滔滔者哉尔其厯兰省步华馆坐邃阁兮正秘书之舛讹审直辞而贬褒序庠洁己以为师扬徳馨于俊髦徜徉容与乎金闺玉堂之内判花视草芬馥兮酷烈秀茂兮森罗霜台凛凛胡斥非慆三军出帅靡顽弗鏖作秋官于圜扉刑自严而不苛上公虽尊吐哺迎客谁饫豚羔贱贵者时吾常未始改兮委委佗佗如山如河太阳正照襟袍惟冷龊龊庸流微风生涛肌肤可萎气焰讵可夺兮纵十九载于匈奴汉节不放而落旄重九良辰运来难逃举世我趋荣倾败荷惜哉寸晷容易蹉跎明日人心弃我粕糟然其衰也亦国老之皤皤诸年少其焉如太子安而不他是故厯代议养执爵余饮先万乗而酕醄毛嫱丽姬鬒发如云选花插髩吾不使遭读书之眼翳膜生皆神入其眶耿如秋波或乃三枝两簇散漫疎成骚人墨客适尔相过千株万朶间以他卉王孙公子来往如梭繁盛满园一望数亩良金几籯敌此富有非天下之至贵孰能与于此哉万物备我不藏不韬得之者性失之者魔爱玩不已三嗅而作吾执吾友邪揄咍呵遂相与言不知者从乎优婆采而献诸蕃夷之摩诃知之者从乎孟轲而访于酒糟也辞曰饥有馔兮丹霞拖渇有饮兮凉雨沲魂虽悦兮亡血臊精物何产于厚地兮全一清而予操予将辟谷兮矧鸡鹅专饵汝兮亶至和寒无用兮衣蓑白日上升舟兮谁篙奚待寻乎海山兮六鼇徐福去兮空囘艘彼不火食兮防仙杏与蟠桃或枣或栗兮或蒲萄飡术之实不若飡其华之效顷兮俄乗羽化兮辞旧窠朝玉帝兮履鳬靴下视尘寰兮天慕我不及叹白头兮闷搔
　　梨花赋
　　絪緼无涯孕精产荂九旬流华四月孔奢有匪浮夸花外之花尔其娟静闲暇以窕兮敷舒幽贞其清皦兮恬淡潇洒委蛇淳雅美不迩丽素不隣野若帝厌尔众芳之淫冶我宜锡其纯嘏者耶濯濯春雨皓皓华月彼质而静彼淡而悦或依于葛我所执兮或俯于藻我所拾兮祠庭閴寂树英宻祁祁僮僮如出而入奚素绚以比容徴彤管而名实夫大窍阖辟冶至灵甄无识盖有暌性而合质者耶于何后妃兮似欣欣乎晴光余将归宁兮眂涤濯乎衣裳流水之阳古公胥宇乃携乃姜不容不妆后脱簮珥露谏宣王烟之苍苍青障于张解围小郎三三两两寒窗之傍恍兮文徳散帙于中宫左嫔摛思于椒房函如六龄之邓衰若大家之班或乃暴风淫雨赴死无惧生兮贞女殁兮烈妇于嗟牡丹彼美芍药胡为顔色可与娯乐丰丰褒姒艳艳骊姬君以为妍人以为媸花百其试予兹懿哉辞曰匪冬而雪匪夜而月香山何人题我太真江之永矣不可泳思汉之广矣不可方思
　　桔橰赋
　　渔溪之民兮桔橰一日不雨兮则劳土既薄兮沙石多水鑚鑚以下筛井凑凑而涌髙十日不雨兮因廻数而损泉巽之愈低力其倍宣昼虽给于西园夕恐焦乎东田自甲至戊惟丙能眠夫妇蓬黧如蛮如猺太阳升兮毕炎烧嘉树在前若秦皇汉武兮慕三神山之絶辽已而视瓶中之粟曽不足以御来者之一朝思弗负于债家秋已竭其膏膋幸而禾稻成穗雷腹有充举手加额惭荷元穹彼弯射虎之弓兮恨侯印之阻封援赋鵩之笔兮少为傅而曰穷潘嫌宦拙兮达早羽叹天亡兮战工长卿不文犊鼻皆可仲卿凡者牛衣足供作进学解者非韩愈耶昔有解嘲之扬雄言若亡憾兮意则由赐之不容斯可也世莫如漆园之愤悱兮羌托辞于苦空场屋之士戚戚未第乍登九品立俟隆崇纨袴之子厌厌肥甘率然一饭怒冠髪冲妖艳之女羞与丑妇共牢而食安得淮隂壮客甘绛灌之雷同者哉曰圣曰贤为顔为孔已虽乐以无尤人至今而屈讼造物者起笑而为辞曰赋汝厚兮责我深随自然兮吾何心谓渠能兮昧矣谓渠素兮呻吟不若吝之兮均桔橰而后食庶无侥幸兮岂闻相怨之音
　　惜别赋【并序】
　　渔溪诸友丱角相从或相识乍离乍合今歳偶聚向时未生或初生者长成而丱角有逾壮齿矣二月始集讲论未几槐花将黄次第分散余世事已嬾笔耕亦倦日嗜啜茶饮酒逍遥行坐缔玩溪山之胜耳安能激厉诸君哉闲撰数辞强名之曰惜别赋
　　场屋微名举世营营有贵于己在人者轻人疑余兮未贡余已官而改京买臣行歌咄哉小生尔既朱轮孰与原宪终贫兮自得之荣况乎乗坚策肥旌旗拥路于青史兮无声噫天垂月兮山吐云青草死兮地怀根一枯一茂日代乎前皆仁气之絪緼嘻哉诸君世务纷纶来歳之春想无暇留醉翁兮谈天地之醇六经诸子百氏兮槩妙道之所存茍惟缀缉编类以得失为悲欢虽同居而白首亦奚由兮愈亲











　　乐轩集巻四
　　钦定四库全书
　　乐轩集卷五
　　宋　陈藻　撰
　　记
　　复庵记
　　余客姑蘓且半载罕相识者窃自笑曰丁寛易不东矣归念颇浓陈氏子年逾弱冠吾乡大义谱也先世之淛宦而家焉近牓一庵为复请余文以记噫俊甫未知复之义耶能以名其庵谓既知之奚请于余夫复之为义大矣哉扬子云太元尝发之曰阳气潜萌于黄宫信无不在其中此万物孚也人一善念动于肝鬲则为百行之原用为阶以升于天及乎天则阶为筌是非阶也焉得而筌之乎天虽无穷即是昭昭之多也且在六十四卦之易为复在一卦之干为元今子取而题其居以复知之耶抑暗合之耶知则请充之暗合则请思之顔渊何人也俊甫何人也有为者亦若是不逺复无只悔元吉岂千载而上一顔渊而已哉二也四也防繇之系孰得其门文王周公既大辟其门夫子象之又挈其人之手以入孰拒俊甫之来哉惟恐望之而不肯入也若夫频复犹可迷复可乎哉俊甫貌古而言朴保无是也前言难尽俊甫果有意乎幸勉之天髙地厚以是一复为泰为壮为萃为益舜不得是无以鼓南风阜财之琴禹不得是无以歌九功而叙九畴黙坐其中而细惟其义则斯须六合敛而聚见于一庵又俄而尽归于俊甫之方寸是其乐也庸有既乎嘉泰壬戌季春朔日合沙陈某记
　　筮记
　　龙以土冠余降之年纪三竒二吾惴焉十死询之八九无半百父母不克大父母虽谁守岂不懐归有垂者槖槖我亡垂峡门冲冲金翅玉融故乡两驿有山名钟故人不索租我乎渠渠曰有妻子其頥箕以虗祭于墓岁一至三岁防再至有一至焉者我惘惘然无意于人世也日忍饥诵经为无兰之馨鼠肝而人形兹焉惟香火是营茍可以逃三千之大刑而已也噫徯非尫尫谁扑吾颡道也仆不敢艾吾余将有逺行筮焉惧夫妄也遇需之井其繇曰利用恒无咎易穷则变吾穷矣奚其恒更筮遇大畜有厉利已嘻吾已则那于虫斯房于鸟斯窠匪斋匪精筮其不灵三日斋七日戒蓍兮其征繇不云乎咸其腓防居吉是犹夫二者兆也盥手祝蓍曰再三渎渎则不告今予决不敢嗣有渎筮告之井谷射鲋瓮敝漏泣数行下歌曰筋骨徒劳诱人者轲我躬奈何遑恤其他又歌曰郭外无田顔死道边我躬不天遑享其先日者遇焉问何故语之故曰筮某事也虽万不兆足下越樽爼而代之夫造物者使各业其业生其生我司乎鬻君技乎售君留金不信三揲之初遇屯即鹿无虞惟入于林中君子几不如舎徃吝次来之坎坎险且枕入于坎窞勿用三曰明夷于飞垂其翼君子于行三日不食有攸徃主人有言日者骇留其金我申我歌适空虚而逃壶山嵯峨下有蓬蒿飡松栢以免死兾将来之有遭闻人足音跫然而喜三子者束书从我游其咸孔多
　　避喧记
　　丘永言屡谓余曰防哉贫也弟子不贫则无此见贫亦何负于人耶余黙知其进于道荘周以造物者为大宗师余谓造物者之诲人亦无他术贫之者其一耳彼其富之者乃其不屑教之者也虽然能受教者亦鲜矣丘氏子其可教者耶富不如贫古有是语其谁进于是耶其谁可与防于大宗师之门耶子从防执孝经论语从余以发防时则其家为三溪温户也及长有妻子父死母存鼎分旧宅孟中而叔南季得其北虽防事堂室季有其全游观无所子从谓今爨无欲清矣易置于旁壤后庖之旧壁果木交隂面林泉而背市肆开为灶为台为墙则萧然一亭焉不画不垩命之避喧余笑曰喧方避子从何待子从避喧耶荅曰不肖不甘蔬粝不羡布褐则冒法寻喧而入求醉饱鲜服矣鞭笞不恤况于清议安能静坐斯须耶曰生之言然前言戱之耳故有时烹芋满锅或作盐醯汤饼欵延老夫谈笑其间而相与叹贫之防也嘉定甲戌日长至永言因请书其事谨记
　　序
　　乐轩序
　　乐轩子生于长乐之西郭距百里为长乐县县人举进士讳落以邑称僮仆声落輙有刑今童子商防场屋驹老马无惮吾讳落免乎乐轩子无轩长乐轩也故号乐轩虽然吾乐否也
　　送方孺春赴仙游簿序
　　濒海之民有曽姓者聘林为妇林防依于伯母何何収其地利而婢使之及壮受曽银百两帛二十端诺其归也以厚装曽以书抵何速鬻林田吾欲得钱耳仆以钱十万买其田三亩有竒余田售之他人曽之聘币何既奄有之鬻田之金何又盗其半曾诉何于县何赂吏以免恐曽不胜无以得曾赂夺仆田而畀之呜呼蚕则绩而蟹有筐范则冠而蝉有緌林也嫁而仆为之装仆休矣闻者不平劝仆讼于上司民奸吏猾抑何其甚虽然居官者明则无是矣君之别也将聼民讼敢序以告
　　送逹翁赴潮阳序
　　庶民出赋以供百官百官居有卫出有导富贵于人而无慊者我能为汝平曲直正功罪也民有顽而赋不输挞之可也今民有讼名为诣官而予夺之实在胥吏理防货而不信是前日出赋徒以供无用之百官而今日之讼能不纳货于有功于吾之胥吏也哉释老之徒无功而受施儒者摈之彼虽左诳然以诱民而得财百官怙权驱强猾以穷追扰棰械呌号竭民膏血而不恤其贫若事则亦无与焉儒道之衰至是反不若释老矣逹翁行且食民赋也能使民有讼不纳贷于吏而赋不为虗出者乎其行也序以讯之
　　送刘叔嘉赴太学试序
　　士之试也志于得词之作者志于是果哉近岁之为场屋也赋黄帝以云纪曰纪事取焉曰纪官黜之矣赋上圣垂仁义之统曰统一取焉曰统绪黜之矣圣人祖乾纲以流化则曰运与权悲乎哉随时去取所主又多端也从其是万一不得从其非丧厥守叔嘉与余逰数载矣今以待补赴于京听吾言也虽徃何益不听吾言得宁有是哉虽然今必由是而后得未可知也姑因其行序泄吾愤尔
　　容膝轩序
　　形骸者精神之逆旅也宫室者又形骸之蘧庐也以逆旅而寄蘧庐妄乎哉不妄也是故环堵之室至人之所居一亩之宫儒者之所防逍遥寝卧其下而不以为狭者何哉诚以方寸之大大于六合而无假乎外此孟轲所以食前方丈我得志不为而陶渊明所以小容膝而有忘世之乐也今某人飬志而忘其形乐天而无狥于物创为小轩命之曰容膝托余为序予嘉其志而不得辞故序之云尔
　　昼偃庐序
　　刘徽之字叔猷结庐花圃谒名三载未暇命也一日读唐人刘言史秋诗其末聨云才薄无潘舆便便昼偃庐余久客横塘因娶刘家而即居焉按塘东西世谱盖从王氏光州来然自闽太傅存而上失其传今唐书王潮传所载刘行全岂其先耶人之族属多散处言史亦其祖裔未可知也三五百年揣摩旧事偶或有中则取昼偃以名庐乃吾家故实不犹愈于借诸葛陶令家事乎诗曰岂无他人不如我同姓庆元二年正月望日序
　　劝戴伯阳归乡序
　　翠山之西有荒塜塜有亭亭有一人寓焉桐乡进士也夏衣緼袍天寒緼袍且破夜无衾裯病累日晨起馁甚复卧日午﨑岖上下徃二里至虎丘求火归爨饭成对案不能食羸困复卧矣于嗟戴生好古道耻今人轻利重义故冻馁及此生贤矣哉然任质直失通变倾心喜交故患难及此生愚矣哉余无家客食此土愚于伯阳而无其贤其穷杀一等非幸欤噫拙相似困相似余戚于心寝食兴念思无以赒劝其归而已生非不肖亲戚闾里悯其颠顿狼狈何哂之有生毋恧焉余有薄田余归矣与其归也宁不归生归乎哉再拜以别兴而赋诗式防式防胡不归防君之故胡为乎中露式防式防胡不归防君之躬胡为乎泥中
　　无积序
　　敛石新戒嘉运谒字于余余闻庄子尝以运而无积形容乎道故以无积字之夫运而无积者不已也已则为积且人之一身其元气周流而无滞则五藏安平四肢和畅滞则为积积之在内为喘为为渇为泄其热焦火其寒凝冰积之在外绽而为疡之形且凡数十种焉甚则足以殒其躯积之可畏如此哉夫其在天地之间亦是气也壅积而不流隂为水阳为旱在天于日月星辰在地于五行万物为蚀为彗为一切之沴兹道之在气而其积于形也若是矣道而寓于人之百行也亦然运而无积为尧兢兢为舜业业汤之又日新文之纯不已孔子之自强不息子思之诚悠久如积焉于耳而不聪于目而不明于心而邪思于手足而妄动于口舌而滛言滛食是其于俗也为小人无以为君子况为比丘氏乎佛者损之而又损其为功也难于尧舜孔子盖饮食男女人之大欲七篇之书所谓食色性也尧舜周孔食肉饮酒而有妇人焉佛则无是也尧舜周孔非不损而佛之损则甚于前数圣人者何哉尧舜之用穷而夫子生夫子之用穷而佛生尧舜能化一世之人而未能化千万世之人夫子则能化千万世之人故曰夫子贤于尧舜然夫子能化君子善人而至愚极恶之人明王不作夫子亦末如之何也已夫至愚极恶之人因嗜欲而为盗贼为弑君父为杀兄弟为禽兽以报烝佛以是故而自布衣蔬食之外一毫不欲焉盖造物者生是相而为是矫以正夫人矫枉则过正不甚不可仲尼则不为己甚者也仲尼虽不为己甚亦不能化甚小人者焉故佛为是甚者以化甚小人者一日而不行其甚者是佛者道运之积矣今削髪而为比丘佛之徒也茍食肉饮酒而有妇人焉则其获罪于天地鬼神非俗人比也俗人饮酒食肉有妻妾无罪淫于娼亦无罪饮食僭侈淫于其非所有然后有刑比丘氏受佛之戒动则为罪夫若是何哉四民者皆有常职以衣以食比丘氏不耕不蚕而无愧者以至愚极恶之人视之以为模范也模不模范不范何功而衣食于人哉是其蹈地狱也奚疑矣
　　丘子中逸老堂序
　　三溪丘子中信愿之士也架所居堂名谒于余懒思之蹉跎両载乃一面焉曰永孚得之矣逸老何如曰美哉俾余命之未必到也喜而举巵请予赋诗辞多戾韵变而序之夫庄周四条人获其三若此三字履之者鲜焉盖有可逸而不逸天劳以贪而不与之逸有能逸而不逸天劳以贫而不与之逸是故髪垂素而身纡朱望权贵之门兮趦趄廪禄岂无余惧一日之闲居自是以下有可逸而不逸者凡几等皆贪故也污莱之翁饱焉则慵斯须辍工口腹奚充自是以上有能逸而不逸者凡几等皆贫故也余赋性疎野每见髙牙大纛未尝起羡慕心兼少壮艰阨图为今日计非厚需于造物者似能逸而易得也且念顔渊以退为进有子不克读书遣之樵爨凡百简陋庶无费力以尽吾年然吾退虽猛觉一鬼物执扑以随吾后其进愈健是扑也无形能潜入而敲人之中扄东驱西迫不容少宅其技无他但汝益删其费则吾益吝其资俾常不足汝能逸之乎吾见甚可畏也而又可笑也己子中纨袴之余然理生之具视前日损焉而儿女之累繁其心嗜逸势何以逸所幸岁月未央若累止此焉计毕婚嫁犹及者希之前使天祐其善而与之逸子中非不能者歌于斯笑于斯弄诸孙于斯有客焉来观斯序于斯则曰昔人陈某所作其时嘉定元年日南至也
　　绵亭杨氏子名字序
　　曰卿曰杰半天下问其名位则皆庶人其卿谓何观其言行则皆流俗其杰谓何名不正则言不顺焉能使人无议乎绵亭杨氏子欲以仁为名盖异乎卿与杰者矣请二之曰宅仁闻者尤其异与其宅仁也宁卿杰然字之以子诲则使有嘲者吾宁无解焉夫子虽不妄许人以仁实提之以示诲为之固难也言之固讱也茍有志于学孰无闻于圣人之诲请就杨氏子之身而申其説孝弟仁之本本立而道生何仁是也仁即人合而言之道也尽人之道乃谓之仁夫岂易尽乎哉姑培其本者而已矣子诲之息也家素温虽礼义生于富足富而后教然人心放恣多自于安逸况惟一子则父母之所钟爱爱深而教浅宁无所以戕贼其孝弟之性者欤若是而求仁之宅逺矣幸而子诲逹于诗也诗三百思无邪无邪者诚诚者中中者仁此诗之至也吾又未敢以望子诲其次成孝敬厚人伦莫切于诗若能于此而用力焉则其本立矣后生可畏安知异时之实不足以副其名耶
　　可孙名字序
　　古者二十而冠今之人不待焉余以其年冠其子为贫故也失礼求诸野吾岂以失礼而求诸野之贫者乎冠必有字可孙既躬农圃之役而非佩带经叩角者之学如字之不亦僭乎然子以父任食禄父以子荣叙封人伦之懿天道之极田夫野老以可孙狎我我亦以是敬之叙封之反也可孙以我而有字其亦奏补之义欤腐儒有子不能世其业而趋于农尤穹壤间之要职名之曰本徳字之曰禹式汝其懋哉
　　年孙名字序
　　来尔年孙昔余志筮有曰十死问之八九无半百落笔而笑吾毋蹈是欤则人指为语防矣年及之而汝适来吾以此时犹未死亦足谓年因以命之明年吾老希而汝今弱冠向以本徳命汝兄而字之禹式勉其役于农圃也汝虽慧于兄然亦非秀民之徒其呼之以奚彞徳二字入而长上出而官府及汝自称此烝民之均秉者其朋侪则以禹遂呼之夫能不逺其彞徳而遂于禹之仁亦良民已况充乎此吾不敢知亦不敢絶也









　　乐轩集巻五
　　钦定四库全书
　　乐轩集卷六
　　宋　陈藻　撰
　　策问十二首
　　河图洛书
　　天地之间大而庆云景星细而麟凤芝草其罕见者也故世以为竒嗟夫日月风霆非竒乎凡异毛之禽巧絶之花无非竒也惟所常见则不以为瑞河图洛书其尤罕见盖有天壤以来特一二出故世之儒者又谓本无是事特驾言神説尔之人也之语也其知造化之产孕百变者欤八卦设而文字兴八卦之画伏羲观图书而后作耶天以图书而示伏羲伏羲通其义而为八卦或谓图书防也卦画亦防也今讹而为画果然欤且今人之学易也有卦繇有爻辞有十翼又有注疏又有诸家讲释且以为难伏羲观不言之防黙而识之其故何耶神图数四十有五其位八方而八卦果生于此否乎阳皆居正而隂处于隅不惟君臣夫妇之分昭然可见而君子小人之道亦较然于此矣龙马书数五十五蓍果生于此乎其用止四十有九或谓不用者尊或谓用止于是而不可以损益其孰然欤五方五行之位其为生成之数固定也至于图则金火易位或谓一为生数故顺也一为尅数故逆也其然乎不然乎且图阙其十又何也或谓纵横皆十五则虽阙而未尝不全或又以为土旺四季而纵横皆十五正其妙防又果然乎或又以为合二者而全其数之百此为尤妙者也大传谓易有四象则二者同时而出于伏羲之河洛固也班固谓禹治洪水天以洛书赐之而洪范以陈何耶或以大传非夫子所作未足深信或以尽信书不如无书将孰从欤固之言盖出于周书也岂洛书者一见于羲再见于禹乎惟其不一而止故夫子叹河图之不出于春秋也抑尝思典籍既形而斯文犹出则造物者为赘矣夫诚哉是言也则夫子犹冀其祥何耶今人所传之二者惟防尔班固言有六十五字然乎或且以其文有赤緑恠矣然如所问之前言则凡生于造化之间无非竒物而六十五字与夫赤緑者又奚足恠诸君其谓何
　　易
　　易性命之书也然以筮人正悔之説见于洪范而三易掌于周官之太卜春秋之世事验歴歴焉得谓左氏之诬也哉汉有二京房皆出焦延夀之门延夀之师为孟喜或以为非喜而托之孟氏要之皆隂阳灾变之学也孟喜之学自田王孙来施雠梁丘贺非同堂合席者耶贺以筮显雠则不闻焉何也况汉言易者本田何何授丁寛寛授田王孙雠授张禹禹授彭宣施家有张彭之学丁也张也彭也胡为而非隂阳灾变之学耶专言乎是时则有若髙相者自言出于丁将军然乎否也又有所谓费直者长于卦筮故前汉之易有六家若施若孟若梁丘若京氏其立愽士者四焉是以四家之易行于东都斩焉者费髙而已矣费髙之不传何也孟也梁丘也京氏也实以占筮气数工于当时至东都之诸儒传其业者又不以是相髙何也既不以是相髙又何以谓之传其业欤曹魏之季唱清谈者王弼乃以易解行于世故两晋易学杂佛老而言之也□乎易有揲蓍之事精于筮数者何以谓之非易欤易有性命之奥入于妙者何以谓之非易欤故后之论易者非以道徳之妙则以筮数之影响也不然则去斯二者而大易之蕴何在
　　书
　　説经犹规矩权衡规矩权衡岂有二本哉汉儒明经各守师法师法争鸣而经学晦矣书自伏生口传之后有弟子欧阳生学自时厥后则有大夏侯胜学胜出于济南张生伏生张生之师而胜又小夏侯建之师也建既师胜又师欧阳生之曽孙髙建似公其心也然又别之为一家呜呼欧阳也大小夏侯也是伏生而下三授而三家矣又其传也欧阳之后为平为陈大夏侯之后为孔为许小夏侯则有郑张秦贾李氏之学夫张山拊事建者李寻郑寛中等则事山拊者也寛中等守师法教授而洪范灾异则寻之所独好焉故孟坚作史寻不传于儒林而寘之京房翼奉之列也安国孔氏有古文尚书以今文读之一传而为儿寛都尉朝司马迁是其传説已行于当时矣而范史所载又以杜林得漆书古文尚书以示卫宏等而古文遂行是则林之所得又何书耶以书名家如前所述者众矣今之所传独安国孔氏何也孟子曰尽信书不如无书吾于武成取二三策而已矣嗟夫书不可尽信况譊譊诸家之説乎虽然孟子之学未敢以望诸君且为我言汉儒之学
　　诗
　　诗情性也情性古今一也説诗者以今之情性求古之情性则奚有诸家之异同哉辕固齐人也其传诗为齐诗浮丘伯亦齐人也鲁人申公受之则为鲁诗韩诗出于燕之韩婴毛诗出于赵之毛苌其言不同故四者之名立四家之在汉莫盛于鲁亦莫防于毛鲁诗传授有小江公大江公大江公之后有韦氏父子为宰相也于是乎有韦氏之学而又有张唐许氏之学其次则曰齐韩也齐诗有翼匡师伏之学况其初一传已为夏侯始昌而其后萧望之者又当世大儒欲不行得乎武帝诏求能为韩诗者而大臣蔡谊首出韩诗之行昉于此乎前此矣前此则帝胡诏而求之也盖婴在文帝时已为博士河内赵子则谊之师而谊之后且有王仓长孙之学此韩诗之所以行也毛诗自毛公而至陈侠盖有五人焉侠在新室始为讲学大夫而西都之立愽士则三家而已矣卫宏生于东都之初受业于谢曼卿曼卿为训而宏作序自是而后郑众贾逵亦受毛诗马融有传而郑氏有笺毛氏之学兴焉歴世滋久三家废而毛氏独行岂毛氏胜于三家而西都诸儒未及知欤抑其説之显晦各有时欤呜呼经术之明莫隆于本朝前軰诸公其説诗也虽不能免昔人之训诂而其奥义隠防寻绎发越盖有自得而不沿传习者毛公或可束之髙阁故自欧蘓而下以解释传者盖多矣其当耶未耶毋使后人视之又如今之视毛公则可也
　　春秋
　　传春秋者五家邹氏夹氏汉闻其人矣不闻其语也左氏姓名见于论语斯人也而有斯书也抑托其姓名者欤公羊谷梁汉闻其语矣未闻其人也第曰其学本于齐鲁耳应劭之风俗通奚以知其皆在子夏之门欤或以髙为汉初人或以赤为秦孝公同时人然髙诚齐人也辞有登莱化我而已矣赤也何如俶其名元始其字阮孝绪之世録则云尔也董仲舒公孙善为公羊者也于是武帝尊其学俄而卫太子则反其所好焉宣帝情钟于卫太子韦贤夏侯胜是又为鲁之人时哉时哉谷梁之所由盛也左氏首出于张苍之家是为汉世之先进者也贾谊贯公皆是其学胡为泯泯刘歆力拥而不前至都之东陈元贾逵服防辈始能挽而出之今虽与二家并行而人以左氏为巨擘抑物之显晦各有时欤将久而后有定论欤三长五短刘知几则左袒于丘明者也公羊墨守左氏膏肓谷梁废疾何休之意亦以楚虽失之齐亦未为得欤发墨守鍼膏肓起废疾若郑者果足以发之鍼之起之欤左氏艳而富其失也诬谷梁清而婉其失也短公羊辨而裁其失也俗范寗之意则截长补短而后可为善矣夫四子之论未知其孰优然而较之杜预又如何也文中子以三传作而春秋散卢仝以三传皆束之髙阁然欤抑大言欤唐之啖赵陆淳本朝前辈如孙如胡其于经传得之浅深诸君必有权衡之论若以王金陵之言为解则非不为也是不能也
　　礼记
　　唐人裒缉礼学凡七十家而三礼行于世小戴氏其一也大戴有其书而不显小戴列为六经岂非以中庸出于子思而缁衣出于公孙尼子乎况又有大学洙泗源流而曲礼檀弓又皆先秦古书也其他虽杂出汉儒然与是数篇并集而传亦必其言有法而无纇之可指也今观其辞或戾于五经或自相反覆岂可习之而不察欤凡天子礼乐诸侯窃而用之者春秋録以着其罪而见于诗书易礼者初无以是赐诸侯之文盖名不正则言不顺古无是事也必矣鲁公世世郊禘乘天子之辂而掲其旂谓报功而有是赐着于明堂位然也而祭统亦云礼运又以鲁之郊禘为非礼郑氏且引卜不从之类以注之岂非惑于明堂位之説乎考其正文则谓杞宋当郊而鲁不当郊然杞也宋也亦岂当行郊礼者乎此既戾于五经而又自相反覆者也唐虞官百夏商倍详见于书而记则虞五十夏后氏百六官其属各六十详见于周礼而记则周三百春秋尊王黜伯而至孝近乎王至悌近乎伯非祭义有是言乎若是则王伯无醇疵之辨矣前所谓戾于五经者又此也曲礼四十强而仕学记九年大成则足以化民成俗学当其可之谓时时谓二十成人也二十而入太学九年而大成则三十可以仕矣奚限以四十耶礼自中出生于心祭统之言是也礼自外作言于乐记又何耶前所谓自相反覆者又此也且经解谓六经之教胥有失果有失矣其何以为六经乎差若毫厘缪以千里必学易者有是言也而遽举以为易不知作此篇者何人而若是其凡耶儒行一篇其辞矜而不俭纯似战国人语决非夫子矣如哀公问仲尼燕居有是乎无是乎坊记表记子曰子言之者果且有言乎其未始有言乎否则清明在躬志气如神似非汉人所能道孰谓非孔子闲居之言乎若夫言有不当于理者真以为出于圣人之口则恐为有子所笑若以汉儒决不能为圣人之言则有言者不必有徳君子不以人废言又不可以是书杂出他人而其言不得与六经并也诸君左右逢原必得于言意之表而不为纸上所胶者毋逊
　　周礼
　　周礼一书其所载者六官武王既黜殷命还归在丰作周官或以为即此书也或以为次于立政之下者一篇而止耳今观二书虽详畧不同而实相表里岂六篇者其详而一篇者其略耶以官作其书而以礼命之何耶凡一官之首必冠以民极二字极者道之正统礼者道之一端礼果足以尽道耶六经之目周官一数也既武帝以是为末世渎乱不验之书则当时表章以何者而足六经之数耶岂以仪礼耶若果然则后人经小戴而不经仪礼又何耶説者又以为始皇时疾周官搜焚独悉是以隠藏百年虽自山岩屋壁入于秘府而五家之儒莫见夫六经等耳始皇特疾此书其亦有説欤始皇疾之而汉五家之儒亦莫得见于秘府何欤且是书也始于成帝之刘歆识其为周公致太平之迹永平杜子春一尊信之从而有郑众贾逵马融康成迭出而和其唱其书遂与五经抗衡于世今读其书舍注传而难晓康成后出所存旧注因称司农者众称大夫者兴兴者众之子康成以其宗而别其称后人而指康成则又以兴为先郑而彼为后郑焉且成周之书而释于东汉诸儒之手官名变矣器物改矣其为注传意料臆度马曰是而贾曰非先郑曰然而后郑曰否将孰为当耶贾公彦等其疏之去取可信耶不可信耶请先辨其书之所由来次及于传説之当否以观诸君闻见渊源之浅深
　　周礼井田沟洫赋税兵政
　　周礼一书周公致太平之迹是也国以民为本民以食为天授田一事非王政之所先乎一夫受田百亩大司徒有不易一易再易之地率三夫而受六夫之地也遂人之田莱则率六夫而受十三夫之地焉此于六遂然也其在大司徒也则合以为六乡而又曰凡造都鄙都鄙云者为王子弟公卿大夫之采地也且乡遂都鄙受田之制不同必皆有説其説安在耶余夫二十五亩孟子有是言也遂人言余夫所受之田莱乃如正夫之数周礼孟子之言将何者为是耶夫有井田则有沟洫之制见于遂人匠人之职匠人所载沟洫浍之深广有尺度遂人所载径界涂道路则无阔狭之数焉注言容轨之多少不知其果然乎否也今以疏考之是三分为田而外一分徃徃为沟洫径路之属是又果然乎否也噫使其果然揆以人情未大戾也至九万夫之地治沟浍者用五万三千一百三十有六夫而出田税者止三万六千八百六十四夫耳治沟浍之夫几二倍于出税之夫此曷为可行者耶井田沟洫之制既明则赋税当以次讲孟子对毕战井地之问请野九一而助国中什一使自赋盖野外役事比国中为差少故其赋轻此周人通贡助行之而谓之彻也什一为常而重者无过九一耳载师所述轻者二十一重者至二十五将孟子欲反先王之制欤抑周礼非周公之全书欤田不耕者罚以三家之税犹可也宅不毛者罚以二十五家之泉布无乃太甚已乎恐非先王酌中之法也分田制赋军政之所由出今其有大可疑者夫王畿千里是为百同九百万夫之地也宫室涂巷林麓等去其三分之一又以上中下地通之则大率受三百万夫也天子六军止用七万五千人若不悉籍以为兵是四十夫出一兵悉籍以为兵而更畨用之则四十战而后当一役况先王之世岂常有征战之事哉然则古虽寓兵于民役实甚轻其法固善不可破也谓之大可疑何哉大司马王六军大国三军次国二军小国一军王畿千里为百大国之地而与孟子所言万乘千乗百乗者为何如以开方法准之则孟子所言万取千千取百盖亦以抵牾难用矣况周礼乎古人立言垂训必皆可用之绩有所防归非茍然也诸君幸细防寻之
　　夏小正月令同异
　　夏小正者夫子之杞而得之谓之夏时是固不当与禹贡并列于书乎月令出于秦人吕不韦之手乃以小戴盛行何哉然以二书而考之则夏小正诚不可与月令同日语也其文则酷似公谷孰谓夏人之为书乎或者前后二人之笔正如易六十四卦兼经传而着之也且孟春昬参中二书则同也自是而下宜无所不同而夏小正之正月则桃华鹰为鸠启蛰雷闻先乎一月之时何也月令开冰在仲春而小正之颁冰在三月是又后乎一月之时也在天者先而在人者后夫何如是之不可晓耶况四月越有大旱六月鹰始挚七月霖雨又似特记一年之异者也又二月丁亥释菜释菜而书之以丁亥孰谓非一年之史乎是虽可存不可与月令并行也昭昭矣虽然岂其然乎且四月初昬南门正十月初昬南门见南门者何亢之南北二大星也岁再见一正十月见于西则季春出火之前见于东矣然季秋内火而十月南门犹见何耶此又不可以记异言也或者失闰在斯年乎否也至于月令则尤大可疑者日中星鸟日永星火宵中星虗日短星昴兹非尧典记四仲之中星乎今也月令之仲春则昬弧中仲夏则昬亢中仲秋则昬牵牛中仲冬则昬东壁中抑何度数差逺之甚耶此天时然也人事尤不易考也礼有十二衣十二食非吕氏月令而云尔乎月令之衣食十有二而其实则四也而于一时輙三言之何耶否则十二衣十二食着见于何书也祀天祀五帝皆大裘而冕周礼司服未始随方而异其色也吕不韦者又何必为是纷纷耶后世冕弁又从而别之盖源流于此也隋人裴正所以深言其非是此书虽行于世抑亦无益于礼经者欤若以文字之工而传则其文字与夏小正未可以低昂论也评至于此则一去一取讵容立判耶故窃读二书也始若自有定论终愿质疑于诸君
　　太
　　太之书当时后世有非之者亦有好之者诸家训释岂无可观而老蘓之论二篇与夫所谓总例者吾特爱焉夫太之大约有二曰厯与筮而已矣一屴而加之以再去其旦夕经纬之占而从其词之不可以前定窃谓子云复生当敛袵于此矣然又不知子云果尔乎至于也谓増以踦赢二赞则岁羡其四分日之一于是乎为一百八分之説使于二赞以其末者不为半日而止为四分日之一奚独不可乎易有用九用六则三百八十六爻也以七百二十九而为七百三十一奚独不可乎且老泉三方之筭至三家之筭皆九之半之若可也然自五十有四至十有八自十有八而至于六皆以三数也自六而至于三则两之而已矣是亦出于有心而非其自然者安得如易数之天成乎日书斗书而月不书若可攻也然一岁之日成则月在其中矣五尽之説恐不足以穷子云之辨窃试为扬子而诸君为老泉以相诘难奚若
　　五星
　　舜在璿玑玉衡以齐七政何以不言经星经者纬之所次也言乎经纬在其中矣纬星不可不讲也周天之度或一歳或十有二歳或二十有八歳或自东西而出入或毎岁十月一入太防要之皆有常数见伏留行顺逆迟速一不合于厯度则清台之上夜攷而朝奏天子得以知阙失正五事而承天心也呜呼星官厯翁之职岂非台官御史之别乎尝试论之甘石之外儒家纬星之説其详见于张衡之赋大象诸葛亮之注与夫晋史之志天文其言五者休咎无以异于洪范五行传之意刘向之言世以为拘平子孔明晋志之言拘乎否也昭明旬始之属乃散五星之精经星之精不闻有其散者何也乱行失次变也或得之以为祥岂可不求其故欤汉唐之兴同日事也一有东井之聚一止于镇星之祥天文叶应小大不同有如是何也崔浩谓金水二星常附日而行按十月日在尾箕尾没于西南而东井出于寅北防然谓秉史笔者侈大其事以此二星岂背日而行哉噫此知常而不知变然浩深于天文其言亦必有指也尾箕之聚天寳之九载是时幸蜀之衅稔矣稽之汉册成败相反何欤岂东井十月非五星所聚之次而尾箕所在正为五星之聚亦若厯家连珠之时欤将乱行失次直为变而不为祥欤抑五者所主不同其数防妙不可以一概论欤恭惟国朝观文察变以和人道比者土星旅于上相之次宰臣抗防求去九重不俞其请窃尝求之贞观十五年火星尝逆于上相矣是歳也魏征房龄方久尽弥缝之力防昌四年木星尝揜于上相矣是歳李徳裕正为名宰而杜悰方以贤节擢用大哉明天子之意岂非有见于此乎宰臣以是而求退又将何所见也昼诵书传夜观星宿是为儒生职业并析陈之以备有司之采择
　　五运六气
　　自有天地则五行气数周流乎其间伏羲八卦虞夏典谟周人洪范皆不能舍是而言道也五运六气之説始于黄帝无疑矣然细考其书则渉于日者之流而肤浅尤甚斯果黄帝君臣有是荅问已乎且浑沦初分天下有目者之所不覩五天化气所经之分孰先传焉以八方分二十四位而甲巳化真土之説皆后世隂阳家之学尧舜姬孔所不道岂黄帝独有是纷纷否耶况以五运而直六气则羡其一少隂君火少阳相火火一行而二位其势然尔其物果然欤噫是之与否窅莫辨未易决也所可得而辨者一岁而六气一气而六旬有竒小周者四歳而十有五则六甲尽而谓之大周矣于是乎一之以十榦配五音之所属再之以十二支兼六气之所属三之以司天在泉左右间气之位循环终始而立为太过不及平气之别以司歳之吉防是固然矣然厯家之筭气尽则日月之躔未毕日月之躔毕而五星之歩未终章防统元盖千万岁而灾祥讵可以次举审如其説则六十数之外无他焉后乎甲子之未然以其然者知之矣若鬼防区若岐伯果何人哉而若是其肤浅也唐近代也且以其一二推之太宗元年关中饥二年天下蝗三年大水歳在丁亥戊子己丑也丁亥戊子皆天符而己丑为太乙天符则尤良歳也及四年庚寅则于运气为太过而米斗三钱外户不闭行旅不赍粮抑何相反之甚耶宗之三年河南北之人流亡殆尽至四年仍为捕蝗之岁也乙夘丙辰亦曰天符而已矣开元之二十有八年庚辰其为坚成犹贞观之庚寅也米斛直钱不满二百绢匹如之海内安富而行者万里不持寸兵亦何相反之甚耶然则五运六气之説是果荒唐不足信矣其战国谈天如邹衍之徒为之非耶虽然太宗辽水之败是为乙巳盖不及者天宝岷山之幸非丙申欤盖流衍者也不可谓无是説也或者谓运气有一定之符而人主感召之机自有移易化工之理岁休而咎歳咎而休机在人主不在运气则诚有是説也然乎




　　乐轩集卷六
　　钦定四库全书
　　乐轩集卷七
　　宋　陈藻　撰
　　防问
　　史记左传所言岁星异同
　　步五星之法莫难于火莫易于木虽见伏留行逆顺迟速五者皆然而前后之数惟火为多端木谓之岁者以一期一次十有二次而周天指诸掌而可定也夫以易推之星而见于左氏史记二家之所载则有甚难晓者焉何哉襄二十八年其在年表则丙辰也岁在星纪而淫于枵非梓氏之云乎辰而在丑已而在子矣越三年而戊午也岁在娵訾之口其明年乃及降娄非禆灶之云乎午而在亥未而在戌矣逮昭之八年丁夘也今在析木之津非史赵之云乎夘而在寅矣故杜预于襄之十八年丙午也释董叔天道西北之语而知其岁在豕韦豕韦者何亥之位也摄提格岁岁隂左行在寅星右转居丑单阏岁在夘星居子执徐岁在辰星居亥大荒落岁在巳星居戌史记之天官书则云乎尔也如左氏之説则寅而在夘午而在亥矣如司马之説则寅而在丑辰而在亥以次推之皆不同焉兹不为甚难晓者乎若果难欤则星官厯翁之算以火为上土次之金水为易而木尤其易者何也岂行有常度固若易攷而其所以行者不蹈其常则难测欤非二史各因其时而言其所躔之度欤且五星之聚于东井太白之经天荧惑之失于匏瓜若此类者其见于前史盖不少可以一定之法求之欤五纬盈缩不常李晟不敢保渭桥之胜负识者以为知言然则二家之异同不足怪也否则亦各有指归【司马之法厯家谓之演记】
　　分野
　　星度分野仰观俯察古人以是而得灾祥之实岂无据空言乎然考之十二次则东西南北之相反者四降娄之次其宿娄胃其位干维而鲁则东北何尝西北耶实沈之次其宿觜参其位坤维而晋实在北何尝西南耶大梁者昴毕之宿其位西正而赵则在北鹑火者栁星之次其位南正而周岂其南此大不然也其疑似则有七焉枵者虚危之宿是为北正齐则东北岂北正乎娵訾者壁奎之宿是为干维卫固近北岂西北乎鹑首者井之宿亦为坤维秦固其西何以谓之西南欤鹑尾者翼轸之宿是谓巽维楚固其南何以谓之东南欤寿星则角亢亦巽维也而郑在中土大火则房心东正也而宋亦中土胡为乎东正胡为乎东南星纪吴分星则斗牛属乎艮维吴得谓之东南讵宜以为东北也所可据者其惟析木乎其宿尾箕亦艮之维燕可以言东北也十有二次而可言者一亦太相戾而星土休咎之应载在传册前后如符契是可不求其故欤抑尝思之地在天之中特犹宇下之一榻耳天之度有余而地之里不足夫奚足以相配虽然犹可拟议而指定也或者谓一动一静不可以相当虽然按冬至星囘于次而言之奚有不可者夫若果然则何以为能通之者欤呜呼尧迁阏伯于商而分野之説其来旧矣周官保章氏读者沿其末而竟莫究其源虽欲勿阙如之何勿阙其后班固汉志蔡邕月令陈卓之州郡躔次亦皆莫能遡其由以辨人之惑至唐一行之説然后似有可观者焉是何也一行之意而断之以天河夫云汉潜萌于天稷之下进而及井其在地则百川自此上流矣故鹑首为秦蜀之区兹非两戒山河之首乎实沈则为晋大梁则为赵天倾西北地不满东南晋也赵也亦非上流之势欤天稷在鹑火之下鹑火南正也自是而逹于大梁升气悉究而娵訾在升降之中上接紫防是以为卫盖中土也且自五月一隂生而河升十一月一阳升河渐降而没矣是北正而及艮维则下接于地故星纪者下流其百川之所归则吴之分也析木末派山河极于此而为燕大火东正天市之都在焉且其卦由泰而豫和气之所布则为宋于土中于是寿星则郑而鹑火则周周为洛地寒燠均焉鹑尾巽维其卦纯干则楚尔降娄远乎首枵远乎末远乎首者鲁而远乎末者齐盖鲁南而齐北也此其为説果不易矣乎是盖防妙出于方维之表也且歩占星度由有天地以来始于黄帝则分野当闻于此时矣由黄帝而尧分野于是乎托始而竟不闻其所以何耶又尧之后三千余年至唐而后有一僧得不传之秘儒生亦未敢以为必然也诸君有能言之真无负于员冠方履者尔
　　地理
　　天倾西北地不满东南此易之所谓地势坤也西北为山东南为海故前后之言山河者至有三条四列两戒之説然终不能究其势故又从而三分之非其势然欤晋代北也是为北纪山河之曲巴蜀虽南纪山河之曲而其地正西焉秦凉则西北之隅凡此皆负险之国负险则人之生也武此又其土风之必然者北燕碣石虽朔方而履于东国其夹于泰山者为齐为鲁又循淮而南则荆楚吴越非负海之所欤货殖则阜于此也其在中土则为成周为宋郑陈蔡为邶卫申随是为四战用武之国盖隂阳之所交和气之所萃非四方比也然窃有疑焉夫所谓负险而用武者周之一门聚数圣人而八士伯达之徒徃徃生于一家其后文翁之学权舆于蜀王褒扬马翩翩以出而我国家若有三苏文人之翘楚也是何欤所谓负海货殖者则吾道主盟于东鲁三千七十济济彬彬以子贡货殖而销铄于夫子炉锤之中继而子思孟子皆传道之宗自唐以来至于今日则七闽之儒风为盛且骎骎而逾广矣是又何欤曹奢魏褊以至桑间濮上之淫声则自古中州之文其未粹如此西晋之末中原云扰瓜剖豆分几三百年而后熄靖康之祸且九十载矣又沦为兵战之区其文安在耶是可不求其故欤西河之防周人分陜之所也何诸侯之防不于此而于东都欤虢之与洛相去几何秦总之为三川一郡汉则析为农又逾河南郡而后为陈留则视之亦远矣然则虢果中耶洛果中耶敢并咨之幸详以告
　　三条四列两戒
　　地极小而囿于天者也地理之学反甚难于天文盖天文囘环周岁而二十八次与夫紫太二防天市河汉者尽在吾目中矣地理非足迹所到不可穷知按图而考模棱无定岂如目力之亲诣耶故尝观禹贡导山而有疑焉三条之説其昉于马融乎前此矣北自岍至于碣石自西倾至于陪尾南自嶓冢至于敷浅原郑康成之学出于马融又以岷在梁州之西境而嶓处其东岷与大别本不相属讵可合而一之于是乎有四列之议其正隂列则其北条也其次隂列则其中条也以嶓冢贯之大别为次阳列以岷山贯之敷浅原为正阳列此其反于师承者果是耶若以为是则魏人王肃不当去郑而从马矣且地脉最难防者也郑果何信而増其一王果何信而归之三唐僧一行又皆以为不然而立两戒之论且谓星传以北戒为胡门南戒为越门河源与泾渭济渎相表里其北河者也江源与汉水淮渎相表里其南河者也此其南北不断于地理而断于天文以云河之上流在西北而下流在东南其信然欤不然禹贡之于山也秖言导者二焉何欤兹世儒所谓实学者也试相与讲明之
　　厯
　　厯数之兴推歩乎天文而撙节乎人文者也有天地有生民不可无厯数之学月有盈亏物有盛衰气有寒暑巢居饮血之民足以观天时而已厯不作可也人文既繁桑麻谷粟之功吉凶土木之役岁时伏腊之礼无事而不关乎厯此容成大挠之算所以与吾道同出也天旋而西日月五星动而东髙且远也千岁之日可坐而致巧厯之用神矣哉然自有六术以来至于太初凡几变自太初以来至于今日凡几变天之髙也星辰之远也似非巧厯所能得何哉三百六十五度四分度之一童子可知也巧厯所不能得非少强之谓欤迎日推防孰不精于此哉然则非少强之谓也有象然后有厯二十八宿去极之逺近以旧经较之唐以唐法准之今所损益可知也经然尔纬不然乎物之大也久动而必差久差而浸失审乎日月之行新之而又新之斯可矣故治厯明时圣人所以系于革法非一定可以久因而不革者其信然其有数而古今皆莫之致乎依于律据于衍前此矣何独无所闻乎岂唐都洛下闳一行之学不如重黎羲和之精故有待而然乎厯家之算始宻而后防泝而上之春秋日蚀有甲乙者三十六而刘歆得其一理之必然也李淳风攷之则又皆得春秋以来之薄蚀孰得孰失二者必居一于此矣甚哉厯之数难究也古者推测多至三百年或百余年而必变唐始终二百九十余年厯凡八改何耶国朝以来则已多于此矣曰应天曰乾元曰仪天曰崇天明天未几而奉天出焉观天未几而统元出焉自统元而为乾道自乾道而为淳熈何亟变而速改也乃者复诏诸道搜访清台之士猗欤伟哉尧厯舜玑当有得于意表者诸君所习固非充是选也然员冠之饰其详虽不得闻请言其畧
　　闰
　　隂阳之变有气候日月之行有晦朔二者交相证而厯数自明乎天地之间星官厯翁操觚运算百变以求常瞠若乎其后矣重黎羲和古者朝廷之要官后世处之以杂流不得与士大夫伍何哉厯学初出尊之重之久自知其无难事矣然古之所谓重黎羲和者其或有道不专乎技未可知也蛮陬荒徼或精此数多矣是非儒者之所上虽然不可不讲也是月也闰试与诸君言之尧典曰以闰月定四时成岁非闰月则四时不定岁不成乎曰是固然矣合六气而为一时合十有二月而为一岁明生魄死三岁之月且不止三十有六焉故攷二十四气而知闰月之所在以其有朔而无中也以闰月定四时成岁尧典之言也以四时定闰月窃又尝为是言也且三百六十五度四分度之一周星之数也日日一度月日十三度十九分度之七日之行二十九度而月之行已为三百八十七度与夫十九分度之十三矣一迟一速故一岁防于辰之次者十有二而月之行犹有羡此其所以不及三载而剰为望晦朔者一焉闰之所由生也月虽有闰而其为二十四气者一定而不可易以节气而定四时以闰月而行正朔推歩之术或差毫厘而灰飞炭重可以验气明生魄死可以视月窃谓算虽不宻而天地之数常自如已昭昭然示人矣厯不必求精可也然颁朔授时定岁首以行典礼天子之事如是耳故不得不精其法虽然闰盖易攷也日分析精则闰定矣呜呼日法无他繁也约也二説也汉初用颛厯其为法也八十分次改太初则增一分最后又行四分以至百刻无乃太约乎唐初戊寅厯其为法也万三千六分次改麟德则减为千三百四十最后大衍则三千四十无乃太繁乎或繁或约屡差而屡变矣然则日法九百四十分推之十九年一章七闰其为大者四小者三如何耶是果酌中之数乎或者以为此其大概也又不足以尽闰法是果然乎与夫居门阖扉秦后九月文不告朔并陈所以愿悉闻焉
　　律
　　声出于气气在天地发而为声则雷霆风雨是也人以气化金石丝竹匏土革木亦以气化八者之鸣人实鼔之庸非气之所触乎故天地人之籁庄周所以见道而言而窃又谓地籁人籁总可谓之天籁也管之髙下本以候气乐律生焉乐也者逹十有二月之气以盈乎天地之间古之人谓乐以导和者岂惟导人之和哉亦导天地之和也矣如是则议律不精而天地之气其和必乖可不毫厘致谨乎三分益一至防宾而重上生分寸多寡次第有伦班固易之错杂无序是非可见况至乎中吕其数太鲜岂若三分益一能上生黄钟而与之为无穷哉班固之必尔非无所传授可得闻其人欤五声十二律旋相为宫六十生焉犹八卦之为六十四卦此虽京房得之焦延寿之所得者古也古者闻有五音矣未闻有七音也七音昉于隋之郑译谓周武帝时之龟兹人则其所自来乃援汉律厯志七始之説于是乎有八十四调百四十四律而终之以千有八声羣议力排而译之説废矣至唐贞观始行焉贞观之乐成于祖孝孙然杂用吴楚之音多涉羌戎之伎者孝孙也八十四调果当乎今之乐有变宫变徴则仍唐旧也七音相传而人不知其五音之六十律者矣前之説是则今之説非前之説非则今之説是二者必居一于此诸君知之乎则班固之律未必知也
　　郊
　　郊重事也以三岁之久乃敢一行其礼自汉而后益重焉虽重其事而神明位序之髙下且讲求而顚倒是尚得为重也乎虽然岂以为顚倒而行之亦必有説试举而质诸恭惟国家郊礼多沿唐旧唐自萧子儒辈以昊天上帝即其苍苍者尔因序耀魄寳于五帝之下然则太防之五星其果尊于紫防之北辰否乎既以五帝尊于北辰矣今以六院正録分献之可乎且我火德也赤熛怒若荧惑若心爟皆当时所崇尚何以例之而不别耶天文有与黄帝同号者圣祖别名也易而谓之权我得火运而权居朱鸟之次则其别名岂无所自来是固不当尊之乎列于西廊下龛而厨牢势理居其上是何也商宋星也宋为国号赵为国姓吴越驻跸之区皆当特祀而不特祀是果何见欤勾芒祝融蓐收冥后土五帝之佐尔五帝犹诸侯而其佐则诸侯之大夫皇祐露幄于庭中今与北极天皇同处坛之一等殿之两垜不惟三公三师上台上相下之而天王后妃太子亦下之何耶妖星之见于史传者三百余瑞星三四尔周伯其一数也以其躔度错于五纬之间晋隋二史举张衡之説为然则其尊同五纬不然降之一等耳五纬或为贵相或为上公此以伯名亦非春秋之所谓防者祖宗朝次于氐宿寿星之间犹可也今而置诸车肆键闭宦者之列其故何欤隋唐以来以二十八宿之内星处坛之上等牲牢酒醴之数丰二十八宿之外星处之下等牲牢酒醴之数损天人一理内之府史特有重于外之岳牧耶乌可国朝沿唐而有不沿也者尤可疑坛之前列内官虽多而错以外官左更右更秦爵之初等处焉堂之后行外官虽多而错以内官天相处焉是又何也既祀帝坐矣又有中帝坐既祀黄帝矣又有黄帝坐是果卤莽而重烦欤否也紫太天市之环卫以司马迁天官庾季才一行葢图景祐新书苏颂法要考之当分三十有九祀而今也明堂郊丘三祀焉阙其三十六位之天神是果疎略而脱失欤非也周司冦有司民之祀权之两角是也天府有司禄之祀文昌次四之星是也今乏焉又何也汉志有维星天下之纲维系焉乃阙其祀太白之诗有酒星即酒旗也而又増之其他阙祀不可胜举若以神明杳漠不可得而尽其区别之详则古人于此亦未尝茍也诸君讨论必素其有备他日顾问者幸先以语我
　　禘
　　大哉禘説之难明也亦难解也六艺折衷于夫子春秋书禘若曰吉禘于庄公若曰禘于太庙则安得为郊祭也郑氏注礼果何据而云尔哉正义谓禘非一记于小戴者为郊而书于经者宗庙尔注也正义也然乎郑以大传者为感生帝以祭法者为圆丘昊天又有是乎无是乎春秋夫子之亲笔戴记杂出于汉儒春秋既晦于三传今请以戴记而折衷之大传小记皆曰不王不禘春秋书禘毋乃斥其僣礼八佾舞庭之意欤若以为然则季夏六月禘祀周公尊罍乐舞一一见于明堂位何也语有禘自既灌而往不欲观之辞传者以逆祀训之故杜氏以禘者谛也审谛昭穆而已矣或曰禘者审也审其祖之所自出则古之以其德而帝者谁欤是其所祭者人帝也非天帝也若是则自虞至周禘四人者而惟黄帝与喾何耶是难喻也况祭法谓商人禘喾求之商颂长发为大禘之诗自契至汤歴歴言其事而无一辞及喾何耶且三年一祫五年一禘非礼纬之云乎或又谓犹五年再闰是五年而二祭非祫多而禘少左氏杜预又谓三年一大祭为禘禘即祫也其説纷纷何所定耶虽如聚讼必有至当之论
　　明堂
　　观孝经而知明堂为宗祀之所又观七篇而知明堂为行政之地古之人庙曰清庙则堂曰明堂寕不为宗祀之所乎是取清明之义也易之离曰向明而治则堂曰明堂寜不为行政之地乎是取阳明之义也然则明堂也者一物而两用用虽异而实则一何以言之耶以平日行政之地为择日祀天之所每其临政也曰吾祀天于此讵可以代天为政而骋吾私乎及其祀天也则曰皇天后祖洋洋左右吾平日布政于此其果有愧乎无愧乎是一物而两用用虽异而实则一也明堂制度见于考工记之匠人明堂之用见于小戴礼匠人所载甚明而简如指诸掌自汉儒唱説不定而其后纷纷始难适从九阶重屋四戸八言其俭者以茅盖而从其侈者以金龙甲言而乙不服前兴而后不循然歴代久矣其间必有得失制度之当者其人可得闻欤黄帝曰合宫有虞曰总章非应劭之説乎合宫总章则用之以听政也然小戴月令天子夏居明堂而秋居总章则二物而已矣安得以总章为明堂乎月令孟夏居明堂左个仲夏居明堂太庙季夏居明堂右个是则明堂之中有太庙也及攷之明堂位则曰太庙天子明堂言鲁得用天子礼乐而其太庙之中有明堂也今不知明堂之中有太庙乎抑太庙之中有明堂乎合太庙而言之则用之以祭祀固也明堂之中有太庙则明堂犹可以祀天也若于太庙以祀天寜非防欤季秋大享朝廷间行之制也试因以讨论其大畧
　　庙祧
　　亲有久近则礼有隆杀原人之情则未始有限也以无穷之情而节之以有限之礼不惟贤智为然虽万乗富贵岂得不由天下之中制欤呜呼以圣神之资席崇髙之势有事亲尊祖之心而备物足以行礼虽百世祀可也而庙极于七过则祧焉天地节而四时成凡天下之事未有泛然无涯以徃者也庙有祧非不易之礼欤然在人有无穷之情则有可以祧可以无祧而七世之限不能无议论出入于其间也夏五商六发于郑康成之口而唐人又以周为九庙则三代之制由诸儒迁就其説已无定论曷免后世之纷纷乎前汉以髙祖为太祖是矣以孝文之德为太宗或可也又以武帝之功为世宗果为合于人情欤后汉于世祖之庙七主而髙庙又五主焉又有所谓之陵者盖莫适定其去留也唐自四庙而六室又自七室而九室乃极于九代十一室盖或以兄弟先后为昭穆或又以兄弟不当为昭穆嗟乎兄弟相代之法不知商人何以处是欤恭惟国家自僖祖而下至仁宗始备七世故英宗朝尝迁僖祖矣熈寜又以僖祖为太庙始祖而还之果合于礼欤哲宗之祔当与神宗为昭穆礼官所议不迁宣祖而乃更増一室四昭三穆为八世亦果合于礼欤戴记祭法祧惟有二而且有増墠之制或者非之非之当乎否也或又谓七世之庙可以观德盖言享世长久者然后见其先代积累之盛非谓庙止于七而祧之为言岂帝王孝祀之思庙则本无祧也若然则周礼建官而有守祧之人何欤
　　封建
　　秦以周人分裂之变而始郡县汉人以秦孤立之变而又封建世有是言也然秦置郡县真惩周也汉复封建岂惩秦耶栁子厚著论谓古初封建非圣人意势也至汤资以黜夏武资以胜商又不得而废则商周之封建乃亦汤武之不得已也噫汤武封建且为不得已汉之封建其果得已耶吾固知其非惩秦之弊也审矣且潍水一防而南靣称孤之念已勃然于向时淮隂跨下者之心况黥彭环视何止一信汉祖能勿封建得乎顾假王之请方发诸吻而汉祖之发已冲其冠当是时也可以无封建髙祖岂乐为封建耶呜呼封建真非汉人意不得已也故功臣之王者地既过大而侯邑且多为汉人者长虑却顾能不大啓同姓之土宇乎儒生之论且谓藩国之大跨州兼郡连城数十以为矫枉过正殊不知汉人一时姑为自安之计尔何暇其为矫枉计耶纵使髙祖知学又能挈周制以限节此时耶俗儒不逹时宜好是古非今宜乎汉代人主厌薄之也虽然事势之在天下其初不能以万全者智者深谋潜移隂运变而通之其终无不为万全之计患在智有所不及耳众建诸侯少其力贾谊非智者之谋乎赵祈可间齐分为六文帝行谊之防止于齐赵二国尔使文帝用谊之策如武帝用主父偃之谋七国之难吾知不作于景帝之世矣惜乎祸患已见而后智者之防行偃袭谊故智尔如使七国未变则武帝用偃之言未见能明于文帝也然淮南谋叛矣济北兵反矣文帝亦可以早辨而吴王几杖方且示其寛仁之度帝于此机昧亦甚矣呜呼物理推移极无不反至建元二年虽中山王胜泣言恳到终无以救诸侯之势衰岂惟人谋亦天道也然至于王氏之变汉莫支梧而史臣推原其故又以为诸侯削弱之致若是则贾谊主父偃之谋非耶天下之势若何而可以始终无患也向使推恩王子弟之説早行于七国未变之初人主无惩羮吹虀过防之意则其封地可使渐如周制而皆不夺其兵权王氏果能骋其奸谋耶惩之太过夺之太甚虽无尾大之虑而枝叶翦落何以保其无意外之患也是説也何如幸反覆细详之
　　封建井田
　　圣人不能立无弊之法圣人虽能立无弊之法亦不能保其法之无壊法必有弊若无弊而必壊则何以善天下哉所恃变通之术耳古者封建诚天下之弊法也栁子厚谓有并吞之患苏子由谓有簒弑之患若此二子而见汉髙宣之二君孰敢解其冠而溺之以为好是古非今使人惑于名实者哉人如王仲淹未可以腐儒俗儒少之也酷恨封建之不复何耶井田非法也法虽无然便于民而不便于暴君污吏故齐之内政鲁之税畆田赋皆壊井田之渐至战国而无遗矣故孟子思不得见而拳拳于经界之行世以秦人破封建废井田殊不知封建者自弊而井田之壊其来久矣秦人独当其责何耶郡县既开世无簒弑之患诚如子由之所谓矣窃尝歴攷世变又见封建虽破而未尝破有罢侯置守之名而不能无侯国战争之变嬴政既失所在纷起依然为六国之峥嵘东都之末牧守环视不用朝廷之命而曹氏卒移汉鼎其视周衰诸侯强大之势有辨乎无辨乎晋辙既东戎祸纵横于西北二三百年或离或合自元魏后周北齐之外犹且为十有六国特皆跨有数州之地而已非亦有封建之势耶唐人何尝封建而遽有藩镇之忧藩镇之有偏禆正齐之田氏鲁之三家晋之六卿古今天下成败之势如数局棊要其大指亦不出此一説何哉唐季五代之间而四方离为十国古者封建之弊果存乎否乎封建已不行而其弊乃不革何耶古者天子有叛诸侯诸侯有叛大夫所谓盗者特穿窬之细耳未有一夫唱难而千百人从之以啸聚者井地行而民有常产及无常产而后无常心放辟邪侈无不为已跖之有众在春秋井田已壊之时也自是而盗贼之患至有数万人者无世无之是封建破而封建之患存井地废而盗贼之患又生此后干戈之祸所以益多于前古噫封建之法行诸侯大夫有土则有民有民则有兵非天子付之以为盗之资否乎井田之法壊百姓无为生之具而庙堂不为之虑饥寒切身而突然四出非天子驱之于为盗之否乎今欲郡邑永清而无古人封建之患井田不复而无后世盗贼之变必有术以变通之然井地之法虽曰人皆受田以耕而周以九职任万民又有所谓闲民转移执事者何民也有闲民而不从大盗何耶欲并闻之














　　乐轩集卷七
　　钦定四库全书
　　乐轩集卷八
　　宋　陈藻　撰
　　防问
　　唐藩镇
　　贞观十一年以诸王功臣为世袭刺史羣臣论难不已不三年停之而都督复罢于景云盖尾大之患不可不监于东周亦不可不监于西汉也然天下之患虽循其涂而塞之而事变之来千端百绪旁冲间溃盖非可以一谋止也呜呼攷唐人未尝封建而末大之祸乃亟于前车亦岂立国者始谋之不善耶安史既乱肃宗以中材之主而任中兴非常之责京都甫平而帝之精力志虑已疲倦矣瓜分南北付授叛将庶几一夕甘寝否则廓清区宇欲大满人意尚何时耶然土地人民财赋甲兵皆得而私有则军知帅将而不知有长安噫藩臣既叛天子矣感召之机速至大厯间而其禆佐已有谋逐主帅自称节度留后之心自是而降玩为故常朝廷不能明正典刑而猥畀符节图为姑息茍安之计履霜坚氷而终为李唐社稷之忧噫尚忍言之哉夫周汉之为藩翰者如同姓之亲而皆跋扈不轨况唐人授盗贼以兵民之柄乎虽然不得已也势也安能预为后日计耶故贞元时山东有燕赵叛河南有齐蔡叛阶此蜀亦叛吴亦畔肱髀相依而唐号令之所暨者褊矣然元和而后得蜀得吴得蔡得齐收郡县二百余城所未能得者惟山东百城耳时可以复髙祖太宗之境土也而唐终不竞抑亦天时所至非人力可胜耶噫君如武宗臣如李德裕功业如彼其卑无责也以宪宗之断裴度之才而亦仅有生气若何而后可以济是欤诸君若生于唐其为唐计当何如也愿闻经济之策
　　唐官制
　　唐之官制因于隋所损益可知也其名大易于龙朔而武后又大易之天寳有改者而全复于至德孔子曰名不正则言不顺夫易之改之复之名以正而言以顺者谁乎且宰相虽宅百揆而唐之名常不正况其他哉贞观以来以他官居宰相开元而后以宰相领他官此其故何耶噫人主之职论一相而相之职则论百官唐之人主不知论相矣其相果能论官乎且六部属尚书省矣而又分总于左右丞何耶御史别立台矣而左右谏议拾遗补阙止分属于门下中书二省何耶周人之事尽掌于六官唐之六部是也况部皆有属厘之为二十四此其包括天下之事无遗矣加之以九寺赘也矧因之以五监乎台一也而院有三察有六何也至卫有十六何所取义常参六参九参其别又如何耶品爵勲阶员外置特置同正员检校兼守制置又何谓也东宫王府古有官属奚哉七公主之有官属耶中书舍人参酌狱院御史中丞俄兼戸部此又何制也常侍宾客十其六可罢左右赞善三十其二十可罢李泌常条奏中朝官如是矣外之官冗即此而推如何耶虽然吾之信史然耳书不可尽信史可尽信欤史记同中书门下三品谓起于李勣又谓始于长孙无忌而张文瓘则又三品入衔之所自始也夫记一宰相已舛矣况他官乎幸论唐官制而并订史疑
　　唐始终治乱
　　世有治乱人事之变天理之常也三代虽有变治常多焉更战国而至秦否固极矣受之以两汉如履康庄虽有时不能无疑而承平无事之日常相接也三国而晋晋不五十年而天下成南北之势又几三百年而合于隋隋一再传而唐有之矣三代而下惟汉与唐为盛世唐上接三国西晋南北隋人之后变乱久更天宜悔祸而唐虽歴世二十一歴年二百八十有八而先后内外兵戈相防视向者三光五岳气分之时殆不能以相远试举而言之髙祖资突厥以殱孤隋而创造又皆太宗之功异时突厥责报而建成且必不能为吴泰伯是首事已胎二患也建成既灭于武德之末而突厥又臣于贞观之初天下自此可谓帖然无忧矣则天立于永徽而李之为武不絶如线五王讨二张于神龙而唐祚反正中宗身履其危宜能不蹈前人之覆辙张柬之等食一下咽已抚床叹愤弹指出血矣景龙之兵三思虽戮而太子重俊亦弗克免韦后葢无恙也临淄苋夬而相王龙飞太平公主已煽燎原之火矣故宫闱再难而明皇再清自是以徃朝廷安枕不知他变之所由生也渔阳金鼓喧天一鸣而翠华西幸肃宗中兴未几李辅国程元振之祸人作焉代宗嗣立之元年朝义授首而吐蕃长驱已入中原幸而安矣德宗之初设施可观四海欣跃庶望太平无何李希烈反朱泚反李懐光又反而乗舆播越者葢屡焉元和征讨稍强而长庆之主满谓可以销兵不战矣于是乎河北再失而外重之势成不复返至太和甘露之变而宦官之势又益张武宣之世虽曰小康亦姑且玩时愒日耳一时大臣以朋党自相攻击遑恤其他王仙芝黄巢乱于干符而四方大扰国本拔矣自后崔裔知藩镇可以亡宦官岂知朱全忠可以移唐鼎耶呜呼古今治乱未有如是之数也将天之厄运自曹氏以来迄唐犹未止欤抑人事所召非天时之所关欤文皇斥地开辟未闻或者极盛必亟衰欤由汉而后以唐为首称者徃徃谓武德贞观开元耳其德葢有大过人者欤闺门也外国也藩镇也宦官也朋党也盗贼也是数患也何皆备见于唐之世欤前后亦有相激而成者欤其为召祸之原者谁欤可以预防欤势有必至莫得而逆为之计欤尚论前史莫近于唐愿闻耳目之所未睹记毋辞焉
　　汉兵制
　　汉初之制有三军内曰北军卫尉主之以屯卫宫门者也外曰南军中尉主之以屯京师十二城门及散居三辅者也又其外曰车骑材官则非布之以郡国而领之以都尉者乎内外虽殊畨上而移属不知其孰为轻孰为重于斯时也羽林期门八校之属皆未之前闻郎卫昉于前乎前此矣宫掖门戸光禄勲之所掌也汉光禄勲即向者郎中令正周官宫伯之职宫伯掌王宫士庶子之版汉公卿二千石子弟入主执防更直宿卫出充车骑则谓之郎卫而属之光禄勲是由卫尉而内又有郎卫兵也汉初之军不止三矣武帝置兵千人从事游猎汉于是乎作期门期门比之郎卫也自时厥后有七百人者在期门之次汉于是乎作羽林羽林者建章营卫骑之更名也武帝欲养死事者之子孙汉于是乎作孤儿凡此皆天子之亲兵也又有所为佽飞者皆无调发之劳与前所谓南北军以郡国之车骑材官畨移而迭上者絶异是则重内轻外矣又有八校者属之卫尉乃以分屯外县不专在长安诸邑将南北军渐壊而后置此诸军以补之欤抑南北之外増置之而俾益多欤八校之卫尉则是曰北军矣或又以为八校者葢包南北军言之何欤或又以为汉初止于京城置兵而长安城内六百里未有兵武帝始置之果然欤羽林之补必以天水陇西安定北地上郡西河六郡之良家子无乃拘欤关中居天下三分之一卒然一隅有警则内足以制外汉人所置内兵之制诚善矣虽然外而有变内兵葢不轻调也陇西诸郡专备西羌巴蜀等郡专备西南夷辽东燕齐等郡专备朝鲜防稽等郡专备两粤或步或车骑或水而楼船各随其方以御侮兵无远调粮无远饷外而郡国之兵制汉人亦善处之矣宣帝之御天下百为精致者也况兵戎国家之大事汉家善制每辄变之何欤观其征西羌也发佽飞羽林同官徒弛刑诣金城既失武帝重内兵之意三河颍川沛郡淮阳汝南材官去金城几何里而亦调发之西伐乌孙乃至调及关东之轻车鋭卒其于汉人处外兵之意又失焉宣帝之调兵如此而威行外国抑乃过于前人又何欤是果军旅之事未之学不害其为兴治御暴之术欤诸君试与我论兵毋以俎豆为辞
　　周汉兵农分合
　　周之兵农未尝不分汉之兵农未尝不合世儒皆谓当周之时兵即农农即兵汉袭秦制始农为农而兵为兵窃恐读书之未审耳夏殷之礼夫子以文献不足而致叹班爵之问孟子以诸侯去籍而不详今而谈古之制不得其意而悉取信于其书安得全书而据哉世儒之于周礼也或以为周公书或以为非周公书虽不可尽信然兵农之制寓诸井田亦有大畧可防焉且以丘邑论之成方十里则百里之地也去旁加者为沟洫又去其公田则一井八夫六十四井为夫五百一十二所出长毂一乗七十有五人则几七人而兵一夫也况以王畿方千里论之去其城邑林麓又去其一易再易之田犹有三百万夫而天子六军止七万五千人盖四十夫而以一夫为兵孰谓兵农之不分耶而古者又谓兵农一致何也及观汉法而得周制焉呜呼失礼尚求诸野岂其失周制而不可求诸汉乎周汉之制不全判儒生直岐而言之则差矣古今人情一也且悉驱民以为兵夫岂不扰而谓先王为之乎夫汉丞相子不免戍邉不免其赋耳岂非宰相之子赋止戍邉而其余品官之家则又有他军需耶大抵汉之调兵县则更卒邉则繇戍中都则卫士都尉则材官车骑楼船凡四者皆以平民更代为之也西都之冯唐不云乎罢遣卫士必劝以农桑盖民年二十三为正卒五十六免为庶人其为正卒者一岁卫士一岁材官等兵一岁县更卒一岁邉戍四者惟卫士衣食于县官其余孰给之哉县更者戍邉者亦宜人人身亲之县更者岁一月邉戍者三日月出钱二千其名践更三日出钱二百其名过更然则役者役赋者赋以意度之材官亦然也周民若彼其多而兵数若是其寡者是必亦合数夫出赋而供一夫之役也汉制亦周之遗岂兵农不分于周而不合于汉耶特井地壊耳今之沿邉土兵役者出丁而坐者供送正周汉之制至于庶民出赋以养兵亦何尝大异于古是则周之制犹存于汉汉之制犹存于今世之儒生每恨今之不如古何欤
　　尚书周礼本朝官制
　　后人以官制之得失折衷于周礼窃又以周礼之得失而折衷于尚书且尚书周官首之以三公三孤次之以六卿而冢宰盖六卿之长也周礼六卿每二卿则公一人而天官之有太宰非一卿而当二卿者乎今考其所职乃无所不统非后世吏部尚书之比乃宰相事也夫六卿之长者既为宰相则所谓公孤者又何官也书自太保奭而至毛公葢尝着其六人矣注谓冢宰第一召公领之而终之以司空第六毛公领之其间有所谓毕公者注以为司马而书又有太保率西方诸侯毕公率东方诸侯则毕公者岂非与召公并为东西二伯乎六卿既兼二伯矣宁不兼三公已乎窃尝以周礼而折衷于尚书其得者葢如是尔孰谓周礼非周公之典乎然穆王之命太仆正其书一篇丁宁反覆以后之德不德实系乎此葢以其率天子左右侍御仆从之属切于王身其任为甚重者也周礼自太宰小宰宰夫之后则继之以宫正宫正而下膳庖酒醢舍幕裘枲等职皆侍御仆从官也然则周礼之宫正即书之太仆正穆王之命其重如此而宫正乃上士为之岂周人命一上士而辄有一篇之书如是耶此以周礼而折衷于尚书不能无疑者也二经所载既相抵牾以后人官制之得失而折衷于周礼果得其当乎夫周礼首入天官而可疑者彰彰矣三百六十属其疑可既耶恭惟国朝官制葢沿唐旧而或有所更革创立岂无得失讵可不讲求其故耶文武两途枢宻本兵武臣职也用文资正官以充其使【太平兴国】而昉于石熈载何耶既曰使矣而知院【淳化】之名又昉于张逊等何耶签书起于何日【太平兴国而中石熈载】同签书之置【治平】且自郭逵始矣三司而有副使【贾琰】则太宗之初也至太平兴国间胡为去副使之号而有同判三司【侯陟王明】之目耶直舍人院【太宗初用张洎如】以何事而立京官而任堂后【雍熈元年李元吉等】始何人而置此在内之职其一二大畧然也提防刑狱【淳化】近代所未有而创于太宗皇帝或者以为是司不置可也而副使复立于真宗之朝何耶既而罢之又何也转运有副使矣而判官之名【开寳中许九言】又必立于国初何也广州市舶兼于守臣则自潘美始矣而又以为始于任中师何耶其特置使又始于何时也广南县【太平兴国】戸五百以下者止主簿一员兼令尉旧制也而续又有县令之置非冗耶此在外之官其一二可议者然也演而伸之触类而长之所损益葢多也元丰政和之所定因革当否愿悉闻于诸君
　　周礼尚书官制异同
　　周官一书成王在丰所作也首之以三公三孤次之以六卿率属终之以九牧阜万民其辞简其意尽其视天下可指画于掌中周官立政葢相为表里者也略公孤而不言但曰王左右常伯常任释者以为三公六卿其信然欤卿固六也特致意于司徒司马司空之三者何欤其曰准人非司冦欤不曰司寇而必曰准人何欤酒诰之文犹是尔亦以司徒司马司空而谓之圻父农父宏父也立政酒诰皆特举斯三者则冢宰宗伯司冦犹可缓欤洪范八政亦止言其三人且去司马而言司冦是又何欤三公不备虽难其人周公徃矣召公由保以迁师夫岂不当而卒老于其官将朝廷不陟之欤抑召公确逊之欤成周官制周官序其大畧周礼则演而伸之葢一事也今若判然不相关者何欤卿可兼公于书槩见而公孤之寄为甚重葢在六官上也今地官乡老二卿则公一人公而可以谓之乡老欤又可系之地官欤太师太保而谓之师氏保氏以中下大夫而属之地官此其轻重之意与周官同欤异欤此又若不相关者然也其他周礼又皆有可疑者焉攷之天官有兽人人鼈人奚不与衡虞角羽同属于地官欤天府岂礼官之属而世妇女史不以于冢宰而亦在于宗伯之下何欤夏官之挈壶氏胡不处于春官冯相保章之内而弁师胡不置于司服之次欤秋官之属太失之泛而其甚有硩蔟氏蝈氏之类其果何谓欤冬官阙矣而续以考工记其书真可以补亡而王公论道之数语乃唐虞三代精防之训今使六官全具而有若天施地设然其又何欤比者銮舆幸学爰命儒臣坐讲周官甚盛举也周官一篇截然井然无一可议然合尚书周礼而防防之则莫能氷释短檠岁月讲求必熟幸发挥焉
　　官制【仆射御史侍中后皆以名宰相】
　　正名孔子之所重也名浮于实固不可名损于实其可乎正名莫大于官制官制莫大于相臣仆射昉于秦乎仆主役也秦重武官以之而主射事故侍中博士郎皆有仆射若军屯吏则曰军屯仆射若永巷则曰永巷仆射名之防而职之细已乎成帝置尚书五人以一人为仆射则今仆射非昔之仆射也至东汉而愈隆建安有左右之名矣虽然左主客曹右领祠部萧齐之制又止是也隋为从二品不既髙矣乎至唐太宗时则为宰相矣然则仆射昉于秦乎前此矣周礼射人二下大夫即秦之仆射乎以仆射之名而加之宰相能不损其实否乎御史大夫亦秦官也及汉因之则为丞相之贰今参知政事是也绥和改元更名大司空司空六卿之下者以名其辅相可乎周礼御史掌邦国都鄙及万民之治令以賛冢宰是则为宰相之副者尚矣然古者中士八人为之则亦甚防矣天官之小宰中大夫二人非乎参预朝政参议朝政参知机务参掌机宻何太宗立号之多乎其后御史又为台官不知起于何时也御史之名足以名其辅相乎侍中者立政之所谓常伯周礼之所谓太仆也委任渐隆梁为宰辅唐龙朔为左相矣何其复旧之后又曰纳言又曰黄门监至天寳又为左相唐之纷纷如此亦皆有由乎向者我孝宗皇帝朝以左右丞相而易去仆射之号善复古也或者又以周之冢宰当今之吏部尚书否乎若以冢宰为吏部尚书则小宰者非参知政事乃其侍郎否乎宰夫又准今之何官也幸铺陈之以观经史之醖借
　　大宗小宗
　　古者大宗之法不可行于后世何哉卿大夫各食虗邑而采地废焉葢是法也随井田封建而张弛耳有大宗则有小宗古者庶民无大宗则小宗亦不可得而有也小宗不行初无妨于睦族今人服属五世而斩小宗之法迁止五世东坡以小宗不行为可惜窃谓百世不迁者既不可复五世之族天下何尝不合哉第立宗子则嫡庻分尔国家定法如袭爵则有嫡庶之辨如奏补则直论长幼之序此为尽天下之情而合古今之义采地既废而小宗特立无爵可承徒分嫡庶岂不纷纷无益哉今自两府而至百姓之家物力雄者则烝尝田多其后子孙繁庶而其业依律以常存嵗祀不乏每其房族第升一人以为之长虽不曰别子为祖而其实有别子为祖之意虽不立嫡子为宗子而宗子之道常不坠且自公卿而至庶人第有资产皆可为耳况今人烝尝未始有田者古坟一丘而十数代之子孙岁醵以祭仁义之道着在人心不冺如此东坡奚必过虑哉诸君谓此言何如且并以左氏贰宗戴记有无莫之宗者推广而具陈之以观博学
　　筮
　　贞悔之説闻诸洪范洪范虽出于武王箕子而其源自禹然则夏有连山而筮昉于此乎夏未代虞而舜廷有之矣连山未作不知蓍法何如耶其占辞又何如也则是前乎此者可谓八索将止以八卦索之而成六十四欤抑亦已有辞欤不然何以占之也筮之应验详于左氏之春秋自懿氏卜妻敬仲至阳虎卜救郑凡十有三条其十者信若淫巫瞽史也至于阳虎得吉爻而不敢进知其吉在宋而不在已此葢不为私心所昏亦未见其抽关启钥之髙论也南蒯叛而枚筮之遇坤之比其辞为黄裳元吉子服惠伯以为虽吉未也且谓易不可以占险人皆疑左氏之诬是书皆出于手非果有旧史而因之信如是则其逹乎蓍之理也逺矣其然乎穆姜尝遇艮之八史曰是谓艮之随姜曰有四德者随而无咎我皆无矣岂随也哉观此二者凡所载占验特前言戯之耳至是而方有实论虽然则其书无乃似非欤非也善为易者不占左氏葢造其域矣或且疵其为淫巫瞽史无乃未知左氏者欤且彼惟其达也故言郑子太叔占楚子但曰周易有之在复之頥秦医之占晋侯但曰在周易女惑男谓之蛊如在师之临如在雷乗干曰大壮初无揲蓍布卦之事其果契于夫子论不恒其德者欤或又谓左氏非真逹乎此也由其言数者之蓍则笔端偶造乎此亦如洛学论韩退之初未知道由学文而有到语非素知道者其信然欤且艮之随者其五爻皆以隂阳之老而变特二为少隂不变耳故曰八此其为説甚易知杜预又以为杂用连山归藏以七八为占非多知欤并请辨其所以
　　本朝乐
　　律厯同出厯辄变辄差而律之为乐也亦议论更改而不定恭惟国朝始用周乐以治继乱所损益可知也故艺祖以其声髙且命和岘讨论之先之以西京铜望臬次之以上党羊头黍由是而雅乐和畅盖下于向也王朴一律矣垂八年而李照始非之阮逸胡安定复起而攻照之失胡阮之失也而徐复房庶又非之故仁宗之世而乐屡制焉其后也司马温公以一黍之广为尺而后制律则是安定而非房庶范蜀公用一黍之起积一千二百黍之广为律而后生尺则是房庶而非安定崇宁中蜀公一故吏以公旧所制作之説来上而大晟乐以调夫使温公而闻大晟之奏也其善之耶其未耶彼亦一是非此亦一是非昔景祐间韩琦丁度惟厌其是非之无辨也故琦之言曰海内击壌鼓腹以歌太平斯乃治古之乐可得以器象求乎噫信斯言也古人累黍之纵横长广以校其毫厘非耶度之言曰岁有丰俭地有肥硗黍验不齐古之立法存其大槩尔噫信斯言也今之定律随时髙下不必仿诸古耶嗟夫音之难知也如此哉况乐又有大可疑者君子不可不辨也太常之乐设而不可聴教坊之乐听而谓之淫然则古乐果若是其不可听而可听者皆为淫声哉今之人不能听古乐而古乐感当时之人何也诚恐太常之乐未必合古即教坊之乐而谐之以正声乃其所以古也否则因古之器而理今之声其庶几古乎非也
　　车制
　　五辂之制兴于周周非不美也夫子答为邦之问而必有取于商然则圣人于此一事重之不敢忽葢因物以寓礼岂但推之以行陆而已哉自服牛乗马引重致逺作于黄帝而陶唐氏之彤车有虞氏之鸾车夏后氏之钩车出焉商人之大辂又出焉意者愈出愈工至周而尽善矣何夫子之必反耶若谓文胜则反之以质然则周公过欤商之大辂山车也亦曰桑根以其金根之色也秦汉魏晋以来皆有金根车岂商制之美耶或以是为副车又何耶五辂尚矣而后周十二等之设果足以备昔人之未备者耶抑太繁耶然汉大驾备车千乗属车八十一乗岂十二等之在后周为简耶大驾八十一乗而法驾止于三十六何耶有辟恶有鼓吹有记里鼔有羊有象有豹尾后代迭兴神巧百出岂指南之创于有熊氏耶四马固也六马见于夏书葢有所自来是为天子之车良马四之五之六之者干旄不云乎是又何也汉人加以一騑而备五马之数以为郡守之饰果当欤晋人黄钺之一马金钺金钲之三马又何耶周礼春官有巾车典路至于车仆则专职戎车者也胡为不属于夏官耶名器防悉之事愿条歴代之当否一一以对毋使畧焉
　　地理之疑
　　人谓天文之学难于地理地理之学实难于天文何以言之耶天运一日而过周天一度人能一岁而究心乎是则大畧不逃乎吾之目中矣是可坐而学也前辈谓不行万里不能通杜子美诗而司马迁之作史记则跋涉经年而后敢措笔是知地理之学为尤难也古今郡县更置分并移易又或逺近山川名号相类经史传注稍不加审则舛误实多而后学防究能无病焉试尝以三国六朝观之蜀蒋琬请徙屯涪非今之涪州欤説者又以汉涪县地实今之绵州葢华阳国志有曰涪去成都三百五十里东北之要而郡县志之述是州则其去成都之里数与均而亦曰为东北之要冲且有西临涪水之言然则所谓涪者果绵州非欤又有马谡败于街亭者则南郑是也寰宇记及兴国图经皆载之矣谈者又以为方是时也亮已攻祁山而天水等郡皆响应岂有遽还南郑而与张郃战耶故李吉甫着于秦州陇城县而所谓街泉亭者是也政和舆地记亦以此有街泉亭焉然则果南郑欤陇城欤赤壁者蒲圻欤汶川欤郡县图志者李吉甫之所作也谓汶川之县西八十里崖有赤色居人因以目为曹公败处葢误也果然非欤凡此皆可疑也晋袁真攻谯梁以开石门攷之地理书其淮汉之北石门非一有在解县者有在慈州者説者以晋师至卫县而还是不及解慈之境也元丰九域志以为当在今之东平府齐侯郑伯所盟之地果然欤庾翼镇防阳使桓宣进击李罴于丹水今懐州泽州皆有丹水又商州之上洛则丹水之所自出然汉之丹水县则实今邓州之境所谓丹水镇是也以是为宣罴所战之处然欤是亦可疑者也刘牢之等之所据碻磝者晋季毁于河水宋元嘉之所城者则今郓州之阳谷非秦东郡之茌平为今博州之聊城者欤此地易而名存得无疑欤其信然欤吕蒙所筑濡须坞者既以为和州含山县又以为在巢县则今无为军也或以为在两邑之间则二州之图经皆有其名其果然欤宁使人无疑欤幸参订焉毋谓难于天文而畧之也
　　八阵
　　八阵昉于诸葛孔明乎曰为握机者风后是在黄帝有之矣噫谓之风后虽未必然其在后汉立秋之日斩牲防刘孙吴六十四阵得非前此有是已乎天衡地轴一员一方而二者各有前后之衡前为虎翼后为飞龙风附天云附地风曰蛇蟠云曰鸟翔右者与蛇为隂而同位西北左者与鸟为阳而同位东南其类象若是当乎否也且四正者天地风云也四奇者龙虎鸟蛇也风云既为正矣安得又有鸟蛇者为奇耶虎翼蛇蟠以之围绕飞龙鸟翔以之突击不知突击者有时而围绕围绕者有时而突击欤抑专乎此也无乃一阵之中有两阵一战一守欤果若是又不可以分别言之也抑或分或合其形之变不能以指定欤图之者其常而至于其变又安得而图之欤且游军二十四阵本在后也而握机文又有曰先出游军定两端何耶况两端本在天衡位也自方胜员递之至鴈行而反以胜方夫序而至八则鴈行在七者之下矣又以胜其最先者此其为法何如耶岂阵法所谓常山蛇形而能首尾相救正若是欤李靖答太宗之问谓阵数有九而大将握其中四靣八向皆取准焉是果八卦九宫有自来也又以为诡设其名何耶司马穰苴八阵之兵数与夫后人之六花十二辰者其皆出于是欤并欲闻其防请毋以俎豆为辞












　　乐轩集卷八
