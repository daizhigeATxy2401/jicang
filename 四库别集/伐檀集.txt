　　钦定四库全书　　　　　集部三
　　伐檀集　　　　　　　　别集类二【宋】
　　提要
　　【臣】等谨案伐檀集二巻宋黄庶撰庶字亚夫分宁人庆厯二年进士厯佐一府三州皆为从事后终于摄知康州黄庭坚之父也江西诗奉庭坚为初祖而庭坚之学韩愈实自庶先倡其和柳子玉十咏中怪石一首最为世所传诵然集中古体诸诗并戞戞自造不蹈陈因虽魄力不及庭坚之雄濶运用古亊镕铸煎裁亦不及庭坚之工妙而生新矫防则取径畧同先河后海其渊源要有自也惟开巻近体诸诗乃多不工观集中吕造许昌十咏后序称造天圣中为许昌掾取境内古迹之著者为十咏其时文章用声律最盛哇淫破碎不可读其于诗尤甚士出于其间为词章能主意思而不流者固少而最难云云然则庶当西昆体盛行之时颇有意矫其流故谢崔象之示诗稿一首有淡泊路久茀共约锄榛菅之句拟欧阳舍人古篆一首有苏梅鸾鳯相上下鄙语燕雀何能羣之句【原注苏子美梅圣俞同有此诗】而其古文一巻亦古质简劲颇具韩愈规格不屑为骈偶纎浓之词其不甚加意于近体盖由于此非其才有不逮也其集自宋以来即附刻山谷集末然子虽齐圣不先父食古有明训列父诗于子集之末于义终为未恊故今析之别著录焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　伐檀集序
　　江夏黄庶字亚夫其少而学也观诗书以来至扵忠臣义士竒功大节常恨身不出扵其时不得与古人上下其事每辄自奋以为苟朝得位夕必行之当使后之人望乎已若今之慕乎古也既年二十五以诗赋得第一歴佐一府三州皆为从事逾十年郡之政巨细无不与大抵止扵簿书狱讼而已其心之所存可以效扵君可以补扵国可以资扵民者曾未有一事可以自见然而月廪于官粟麦常两斛而钱常七千问其所为乃一常人皆可不勉而能兹素餐昭昭矣暇日发常所作藁草得数百篇览初省末散亡居多其存者或失首与尾或窜乙断裂不可读因取其完者以类相从而编焉题之曰伐檀集且识其愧然其性嗜文字若有病癖未能无妄作后来者皆附于篇之末云时皇祐五年十二月青社自序
　　伐檀集序
　　钦定四库全书
　　伐檀集巻上
　　宋　黄庶　撰
　　诗
　　偶书
　　此心为地把书耕若问生涯指六经欲语世人真富贵胸中珠玉又无形
　　读赦书
　　诏书一尺洗寰瀛舒巻雷霆万物惊天只无私均雨露地縁强半是榛荆人间疾苦言堪疗山径豺狼腹未盈不是朝廷用桑孔丁宁浑只念苍生
　　遣怀
　　六载红莲客差池又一年无人和白雪有意乐青天肝胆论兴废诗书谒圣贤尊中古日月穷达付陶甄
　　山居独酌
　　山寒未放春消息独把单醪慰寂寥书对圣贤为客主竹兼风雨似咸韶醉乡城郭灯前到愁垒戈矛盏底销野菜溪鱼随分有不堪回首呌箪瓢
　　春日闲居
　　缰锁身闲似未名方愚情性被春轻酒教笔砚因花废路为亭台与草争野客笋邀煨短茁隣僧茶约煮新萌无时杖屦穿林去真是寻芳户一丁
　　赠山寺僧
　　慵饱浮图世共憎蓬蒿师独养牛耕田驱白石年常过林印青薪嵗旋生竹似子孙怜笋茁树添松栢补风声眉头怪得春来喜雨起蔬苗粒粒成
　　寄子防授常宁令
　　疎率君堪爱无心宦又髙身思眠白屋人勉着青袍【去冬调官京师于铨吏不得意欲致其官而归予止之】号隠疑名福【前为宁乡尉自号吏隠】贪归似姓陶常宁邑虽小应合得牛刀
　　灵竹【俗传孟宗所泣斑行也今在鄂州寺】
　　緑隂清韵竹枝繁歴厯当年泣泪痕千古舜妃湘水底必应憔悴有惭魂
　　山水卧屏
　　林泉生长厌应难更写方屏防曲间仕宦东西苦无定此心长似宿家山
　　和刘卿材十咏
　　耕者
　　四海兵今息耕夫未得知黄粱不敢吃盌尚半蒿藜
　　牧竪
　　逐处随青草生来不识愁旱田干欲死拍手也须讴
　　红树
　　几树浓于茜斜阳景最幽忽因风雨尽全减十分秋
　　野庙
　　中国浮图盛祈禳渐不过吾民非独困山鬼恨尤多
　　堠子
　　一堠居市尘百堠居林莽土木若有情山中亦惆怅
　　水鸭
　　忆在山中日溪边把钓钩相逢恐惊起招手却回舟
　　溪声
　　至音不可收今人滞形器欲知古乐心山中此声是
　　草市
　　冲市柴鱼集应山鸡犬号问知人苦乐米价不多髙
　　龙潭
　　寂寞真龙去雩坛血不干世情多冷暖对此鼻辛酸
　　溪桥
　　忆得别离日乡桥栁脚斜读君诗一转全似到吾家
　　观雪
　　疑是天公戏都倾海作盐松筠知不变丘壑见无厌清为诗家极寒因酒户添冬温成俗疫得此胜针砭
　　酒
　　千载醇醲意长随麴蘖新解诗今日月转入古乾坤【协韵】闷至胜良药愁来敌故人几杯聊酩酊五斗趣还均
　　登郑氏阁
　　林泉无价自由身缰锁登临趣未真望处好山俱得力夜应明月不孤人任从心外烦于蚁长对樽中别有春当日若知风物胜定移鸡犬过江滨【前山皆秀可爱予家亭阁不能见故云】
　　立春
　　此日春方到春心亚舜尧勾芒如稷契太蔟似咸韶衡柄三阳把陶镕万物翘家家助和气剪防作花飘
　　题人移牡丹
　　林上春来恰恰忙安排顔色与春妆栽培欲报应先发根柢虽移不改芳红药便随心减价黄蜂偷喜蜜添香慿君剰酿看花酒待插花枝满首甞
　　探春
　　雪里犹能醉落梅好营杯具待春来东风便试新刀尺万叶千花一手裁
　　笻竹杖
　　琴鹤为友朋出入常拂拭生来节便髙故有扶危力
　　题东寺柱
　　竹风松月牢于锁闗闭人心物外情燕雀闻经俱已惯归来不怕读书声
　　教绳权学书偶成
　　文字有縁曾弄墨【楚俗子生周一年其日陈食饮砚墨金帛之具从儿戏弄聚家人观以为乐绳时先弄墨】见来官小免咨嗟喜将笔砚传生计不失诗书作世家字识姓名能指防写因梨栗不倾斜着鞭莫落时人后三十尘埃监汝爷
　　次韵答王甫判官【已后长安】
　　尘埃蹭蹬落麤官赖有诗书可自安人到圣贤由感激国施钟鼎为艰难须期燕骨干金价莫动黄陂万顷澜穷达功名无早晩好山宜且醉吟看
　　致政吴侍郎挽歌词
　　千里资甘防【今资政守京兆】凄凉一日遗为臣如广受生子似臯防笔砚诸孙哭讴歌几郡思【公屡为二千石】秦人失太守翻有怨天辞
　　荆棘二疎路几人同敝衣仕涂师白发国老欲彤帏遗藁诗书满行旌雨雪飞陜民应泪落不见板舆归【今资政自陜移京兆】
　　署中新裁竹
　　移作亭园主栽培霜雪姿不辞桃李笑只待凤凰知少已留风住疎宜待月筛相防时一醉谁道小官卑
　　和题云台观【用韵】
　　太华疑挨毕昴回欲观形胜上云防雪中地把银屏立雨后天将画轴开景好更宜和月看客忙常是爱山来我知逰者登临意常恨西轩落日催
　　都防诵书偶成
　　主人调鼎手千里刃迎虚暗使民如堵能容吏似樗莓苔眠杻械燕雀听诗书刀笔慙无补身为白蠧鱼
　　题公美庭前芦
　　长安只説谁花好君把青芦砌下栽鸣鴈也知人事好几时衔得入闗来
　　和公美季防书事
　　知君行县乐经见饱朝昏禾黍当年户牛羊落日村趂云看华没冲雨渡泾浑颇得诗家助聊应慰旅魂
　　送石都官赴阙
　　为郎四十者堂有二亲稀止仰官为养行应泪在衣白云偏伫立黄犬好频归去有山公启天心正似饥
　　长安贺晏相公生辰
　　衙鼓簪绅动灵椿荐夀醪吾君合尧舜此日降伊皋盘诰文章老丹青事业牢两朝尊柱石千里荷钧陶民即讴歌借霖应梦寐劳秦人下车乐逺迩赋崧髙【公下车始五日】
　　次韵和言怀
　　五常为种耕情性天意宁分有与无史解戮人惟戮古地能埋死只埋愚青云易把诗书买白发难停日月驱顾我无才背时俗浮名早晚见归途
　　和子玉病起逰书斋
　　萧斋乆不住筋力试笻初窻户蜗涎锁尘埃鼠迹书病魔虽已去诗癖竟难除苔地欣重扫徘徊意有余依韵和舞阳杨令九日羊川乡同小饮之作
　　青帘白屋得新醅坐待村童买果回旋撚野花为泛菊更寻山路作登台世途巳把灰心死罇酒聊同笑口开多谢晚禽知客意歌吟来往劝余杯
　　谢赵太傅遗聚米图经【图经其子宣事舍人珣所作宣事死疆览之不胜悲感】
　　文武生贤子图帝所多始欣知马援终叹失防颇【定川之役宣事死之】苍鼠巢遗藁黄埃锁旧戈逺人犹偃蹇掩帙泪滂沱
　　哭丘随州【无逸】
　　卧理随民欲问安讣邮俄至废朝餐秦川旧防欢如在汉水新书墨未干丹旐已归人寂寞索车徒有泪汍澜时情冷暖尤无味一臂相知在肺肝
　　席上送韦中舍归襄阳
　　知君七十少梨栗有坚牙琴杖新行李云泉旧世家讲求栽树法拂拭钓鱼车独美今归去青衫脱有涯
　　次韵和真长新春偶书
　　东风寂寞掩柴闗时苦删文笔冻干只把诗情磨世态更慿酒力御春寒尘埃不必频弹铗岩石终期共挂冠叹息焚和名利者乾坤未似斗筲寛
　　伊川喜雨【时丞相文公省墓伊阙】
　　尺雨乗春慰望深家家仓廪一年心伊川父老还知否此是随车説霖
　　送真长书记知舞阳
　　尘土淹沉客诗书梦寐身又辞千里幕去布一同春路想多归户【舞阳地薄民多逃】庭应絶涝民【舞阳地下嵗大雨河决辄涝】青衫莫嗟叹知已在陶钧
　　和陪丞相听蜀僧琴
　　百年生计一张琴敝轸枯抵万金世上几人曾入耳罇前此日是知音清风明月虚无境白雪阳春寂寞心莫讶南薫沉听久致君墓业用功深
　　饮张承制园亭
　　小园岂是春来晚四月花飞入酒杯都为主人尤好事风光留住不教囘
　　八日探菊
　　行绕墙边菊踌躇赏物心秋风应有意明日是知音酒惜浮花醉诗留把叶吟儿童欣佳节撚蘂试黄金
　　市得笛竹簟因成诗
　　八尺枯冰簟一筒小轩拂拭趣谁同罇前声负千杯月窻下光赢一枕风易向曲肱增旧意诗因仰看有新功蠧书围绕髙眠处梦与尘埃絶不通
　　庐山道中遇黄介夫因寄四十字
　　冷日苍山下相逢笑又颦文章已脍炙名位尚埃尘昔见缨甞请今言雉欲驯【介夫新授安邑令】干戈满南郡忍醉解池春
　　次韵和雪斋逰西湖
　　雪防逰人意元干变物华醉乡银作界诗客玉为家鱼影纹冰縠禽踪篆霰沙余英恐销尽目断夕阳霞
　　次韵向元伯春晚有作
　　好花未得千醉风雨飘零又一春自是劳生无暇日芳菲何处解孤人
　　次韵居正暮春感事
　　物报春光去已深残红满地緑成隂晚花便好吟诗惜余景应须载酒寻欢意莫教时节挫穷愁自倚嵗寒禁亭园况是登临胜何必流年动素心
　　次韵元伯西轩桃李
　　李白桃红气味奢早须分付醉吟家春风春雨难期信便是无言做落花
　　望春偶书
　　信马寻春上古原天工一幅绣平川花应笑我将诗句便当逰人费万钱
　　次韵居正四月牡丹【时饮过客扵丞相后园】
　　四月残红日日稀平阳园槛正芳菲春知东馆酣宾客应是阳和未放归
　　和元伯走马看牡丹
　　城中走马趂残春诗别余花处处新何似园家不吟醉姚黄魏紫属逰人
　　次韵元伯初夏南洋河即事
　　芳菲已去絶音尘临水踟蹰景又新应是溪源来最逺落花流水洞中春
　　次韵子仪初夏偶作
　　醉红方寂寞吟緑又将成急雨荷宜听清风簟可迎燕忙谙物态花尽见时情独有无言意不知枯与荣
　　看春牓偶成
　　每看春牓独嗟咨蹭蹬尘埃已十朞韩老有知应笑我归时无计只痴儿
　　陪丞相逰石子涧
　　宾吏亲携涧底行潺湲风逓似相迎只应山鬼知公意乞雨新添瀑布声【时久晴未得雨】
　　涧下禽鱼识上台听泉履迹遍苍苔岩边不欲踟蹰久只恐商王梦逺来
　　次韵和真长四季牧童【许昌】
　　怯雨宜晴不识愁去随青草牧春牛无人古语歌兼笑归去山花插满头
　　晓牧侵星大暑天昼寻芳树緑隂眠惜牛不使冲残日归带黄昏饮小川
　　角穿黄穗手横笳不省人间有鬓华落日西风归去路枯桑黄叶两三家
　　枯笛手持无律吕清风曲调逐时新数竿冬日浑无价暖靠牛眠不教人
　　次韵元伯晓出白门
　　山形云染翠屏曲溪色练铺银汉东楼台一轴古今本行者往来图画中
　　栽竹
　　小槛栽培得此君緑隂疎韵似相亲从来风月为三友吟社新添客一人
　　嵩山【许昌】
　　峩峩镇中夏峻极万寻隮突兀磨天顶窈窕入地脐中林兴夏雹半壑卧秋霓泉恐连清汉峯疑拥碧圭云髙四夷见雨到八方齐渤澥看如带青防上是梯醉堪扪日月吟可摘娄奎翠葢何时动金为玉检泥
　　隠真斋庭多怪石小诗求数株
　　曾经禹贡清泉骨【禹贡青州岱畎鈆松怪石】今是莓苔几世孙知君突兀满庭下乞我雨中云数根
　　和元伯中伏夜雨南洋河水泛
　　雨洗三齐中伏月乖龙连夜起云门【青之南山有穴出云故曰云门】溪声斗似银河落惊断诗书一梦魂
　　登郓州谿堂【古郓州有溪堂与州偕废其地去今治所十五里好事者迹其名为之韩公诗石存焉】
　　仁智摸来物状亲登临宜入古图身惯看韩老诗中景树色泉声似故人
　　中秋夜月
　　人间共赏中秋月酒社诗家意味长天上必应霜露早桂丛凋尽饱青光
　　古诗上
　　辇下防里人子防饮
　　秋风吹客衣归思入梦寐相逢在千里一饮胜百醉果脯随分列不减到家味平生金石心颠倒独莫弃何时不搔首共话医国计恨未得杞梓欲把斤斧试尘埃鞋履穿各走车马地惟兹栖栖怀酒椀可以慰
　　探春
　　春色若有价黄金量山丘几拟把酒吟浪欲开口酬今朝庭栁枝抝折丝巳柔东风弄五色渐落草木稠我营赏春资瓮盎蚁巳浮山川天开画秖拟酩酊逰
　　对花
　　诗昔甫白在造化困刀尺我生几年后浪自鑴顽石对花虽把笔好句恨莫得耒阳与采石孤坟没荆棘几欲肉白骨再插风雅翼海为一杯酒地为一领席醉坐吟万物语出埋霹雳乾坤髓可掬鬼神泪可滴人生贵适意身是天地客糟牀不可干吟纸须强擘花落若解医有金费千镒
　　和白云庵七首
　　白云庵
　　白云无种满地生有时出山为云露老僧惆怅望云归尽日庵前自来去
　　清风轩
　　老僧拂榻人不知独与清风自来去朝昏宴坐向斋中此身便是清风主
　　宴坐台
　　老僧坐见万物空往往终日居此台破衣兀坐若枯木山鸟不怕行莓苔
　　醒石
　　老僧拂拭待逰者云骨一片莓苔青尘埃万事心若醉到此不觉令人醒
　　磬石
　　古乐破散郑衞起走入万物不可名山中惆怅莫能到疑是舜时韶一声
　　明月台
　　老僧山中嫌月窄夜夜独上髙髙台四边不肯着闲树故要满坐清光来
　　白石涧
　　林间旋叠石为路日日自汲涧底泉老僧意趣似童子洗手濯足听潺湲
　　登扶风王宗元山亭
　　云收南山头太白青崔嵬我有泉石梦坐对怀抱开小池数斛水涉鸟来毰毸遗翎与行迹纵横在苍苔忆得钓矶上到家如一回蔬畦参差緑采掇助酒杯痛饮不能去绕竹犹徘徊主人林岩癖笑傲苍烟堆心忧百里病良田正黄埃欲知主人喜雨抱山脚来【图经云太白之半有横云如瀑布则澍雨常以为故语曰南山瀑布非朝即暮时久旱始得雨以为喜故云】
　　赋得退之画像
　　功名已写后世耳身入人间图画看叹息浮图满天下犹疑怒发尚冲冠
　　逰石瓮寺
　　飞泉自有迎客意声到山前入人耳泉声引行不知疲石路硗确折屐齿长安睫满车马尘林嵒夜夜来梦寐云烟郊原销古图心眼开快明如洗渭流屈曲成大篆书破野色为緑纸丘墟沉吟古兴废秋风正入红树起折碑断垣卧荆棘意思纷乱不可理穷幽更下苍崖根把酒坐听潺湲醉山花似欲劝苦饮时散清香入人鼻奔走恨不身长逰喜写姓名蔵薜荔
　　喜雪
　　长安雪一尺朝扉失南山坐喜疾疫消敢避衣褐单闗中西征后所向饘粥悭去年新钱敝千里成凋残漫漫丰穰风俗开容顔秦人饱稼穑共望仓廪寛幕府俸薄少藜藿日满盘明年麦定好慰喜聊加餐
　　次韵和松迳
　　行人旱亢日共防苍烟姿岂识雪霜心但轻蝼蚁皮中为栋梁用莫叹斧斤迟樗栁尽牺象后凋终不衰
　　登大云顶
　　区区霸迹欲知小试絶大云孤顶看老僧指我日上处镜面泻出黄金盘【青州去海尚逾二百里寺僧云山顶日出时往往见海】
　　古诗下
　　送黄景防西逰【晞】
　　先生古肝脾久恨不得识惟闻公卿家要作门下客千载卞和泪争磨荐书墨姓名落四海履杂车马迹尘埃十年衣几度改顔色纷纷九衢中拭眼见圭璧敝褐埋众人胸肺无丈尺从来饥渇心既见转不释斗酒听语论今古吐白黑秋入汴栁枝买马欲西适虏方豺狼骄似汉子弟国予知弱诸侯必得主父策
　　谢刘簿李尉见访
　　诗书卧蓬荜柴门昼方开邑官刘与李马蹄破苍苔林居厌鼃黾喜振敝席埃见此六翮姿茅荆共徘徊我欲驻车辙蔬果倾旧醅山花恨未饶无以助酒杯今古饱夜话痛饮胜百回春风旌旆满匏去难陪
　　送郭评事节判磨勘【已后长安】
　　尘埃衣襟改顔色独洗青衫三十年足迹不入奔走途来往铨户履鞋穿一时同上青云人往往禆补造化权朝梳满手见白发叹息不置齿牙间只言归田有几畆种秫欲上山中泉腰边即见佩铜墨我喜百里疮痍痊
　　登见山楼
　　太守终南为客主出入厌倦马与车与山朝夕欲还往作楼近在室一隅主人去久山寂寞正值青帝催焦枯我拘簿书甚杻械摆脱步上提酒壶郊原犹来见春色似据水墨长安图也知好景天更惜髙峯常是云糢糊安得风伯持大篲扫洒百里如屏铺显昩万状古诗国收拾可秃千毫书我来愿作风雅户醉倒坐待明月扶去家若有岩下梦免复夜夜寻归途
　　和题竹轩
　　小轩移得清风枝知君公退来忘机山禽自识主人惯客到有时惊不飞
　　下碁
　　古人欲写得防形万事尽在方罫内黒白胜负无已时目送孤鸿出云外
　　暑轩夜坐
　　夜气入庭树小轩坐前檐清风动巨箑浮云卷重帘月迟待交旧蚊噪憎谀谗清凉若可买金愿量谷岩
　　闻蛙
　　佞舌儿女柔异教蜩螳喧岂能听蛙黾静枕诗书眠【能一作如】
　　忆竹亭
　　蓬莱楚山底傍【去声】舍竹四围狂鞭入门户乱笋争墙篱与竹事还往相对一束书壮长走世路驽骀强鞭笞尘埃客灞浐逺梦夜夜归小亭乆不理漏楝生白芝偶放簿书笔杖履改旧诗呼童诛蒿莱扫洒莓苔基谁庭无花卉憎有儿女姿独移苍烟本慰我千里思坐生山林趣亭园有光辉免使清风来留在桃李枝月明绕竹步撚挽颐颔髭相向若知已动捶影参差人间欠药石稚乳骄夷青衫汗污垢尺寸莫可禆忍作仓廪盗宁老诗书饥养笋为钓竿早晚耕蒿藜
　　和百塔寺四首
　　四间亭
　　亭前流水醒客耳亭上白云开客顔老僧有意厚来往四面更令看好山
　　听泉【近诏天下收古乐器】
　　五音入耳大声散情性破碎不可完而今虞舜欲仪凤愿献泉谱为韶源
　　芳亭
　　峩峩佛屋瘦四海志士叹息伤容顔髙僧淳拙有深意独自结茅山水间
　　水阁
　　山僧听泉声不足凿池汲引为蟾自言犹欲洗俗耳夜静为闻鼃黾声
　　和暑雨偶书
　　暑如煎烹欲狂走猛雨如洗沉疴瘳宁知诗书一枕梦便作桃李三春逰蛙蜩呌噪若交旧蚊蝇痴钝如仇雠今君病起正髙卧庄蝶处处宜相求
　　渔家【长安前诗】
　　插屋数竿网穿篱几尺船水乡菱茨足不着免租钱【时江南旱】
　　宿赵屯
　　芦花一股水弭楫日已暮山间闻鸡犬无人见烟树行逐羊豕迹始识入市路菱茨与鱼蟹居人足来去渔家无乡县满船载稚乳鞭笞公私急醉眠听秋雨【右诗与大孤山一首山谷甞手书刻石扵南康星子湾有跋见别集】
　　宿采石
　　秋风宿蒹葭花落若霜雪江山古兴废荆棘垒出没水收鳬雁声夜静寒籁发渔舟自来去笑语载明月诗形动笔墨恨乏风雅骨谪仙为黄土冡平名突兀句编天下口千载字不灭人间比兴复泉底魂魄恱坐诵姑熟语酌酒当枣栗醉梦若可见好句当须乞【谪仙有姑熟十咏】
　　拟欧阳舍人古篆
　　书满纸籕文废字法破碎失本根中间阳氷入篆室下笔日与丞相亲防画各为万物体科蚪筋骨千载新泉铭学语童子知大厯几字名忽振足知古人自负恃碑岘巨石垂千春篆字堆积天下宇晚得纸本如希珍铺舒墙壁动人眼直木曲铁若可扪人为黄土久寂寞略不讹缺才鳞皴我疑山鬼恐漫灭往往鑴凿施斧斤公来醉吟江山国得之爱叹何慇懃刻词犹恨纪不足句句与古风雅隣一旦纸贵文字市粥诗贾篆声云云苏梅鸾凤相上下鄙语燕雀何能羣【蘓子梅梅圣俞同有此诗】
　　大孤山
　　彭蠡百里南国襟万顷苍烟揷孤岑不知天星何时落春秋不书不可寻石怪木老鬼所附兹乃与水同浮沉鸣鸱大藤树下庙血食不干年世深轴舻千里不敢越割牲酾酒来献斟我行不忍随人后许国肝胆神所歆落防夜宿白鸟岸睥睨百绕寒藤隂银山大浪独夫险比干一片崔嵬心宦逰逺去父母国心病若有山水淫江南画工今谁在拂拭东绢倾千金【右与宿赵屯同载石刻】
　　汴河
　　汴都峩峩在平地宋恃其德为金汤先帝始初有深意不使子孙生怠荒万艘北来食京师汴水遂作东南吭甲兵百万以为命千里天下之腑肠人心爱惜此流水不啻布帛与稻粱汉唐闗中数百年木牛可以腐太仓舟檝利今百于古奈何益见府库疮天心正欲医造化人间岂无针石良窟沉但去钱谷蠧此水何必求桑羊
　　樊侯庙
　　隂森樊侯庙古木沣水傍兹民畏如生奔走豕与羊家家奉侯讳若在父母堂【舞阳老幼以侯名为讳】我来憇行役拜奠公觞缅思英豪姿名与此水长风偃众树枝拟若怒鬛张隂官有兵师想在贲育行今兹悍敌骄内为府库疮安得七尺躯长防再激昻横行匈奴中庶以康肺肠
　　逰石池潭
　　吾家溪潭动百尺坐见逰鱼可倒指月明无水风不动钓丝鉴中出朱鲤乗闲具酒席草岸呼网一举常百尾鲙霜炙玉眠防夷树挂落日醉不起几年手板负青山趂鱼舷声不入耳凉秋九月役吏事瘦马奔走黄叶里有酒不得好景饮访古或问刍牧子指我石池千里近苍苔畏崖碧无底楚王北逰叹寂寞创竒造幽有遗址【舞阳民传楚襄王防此临河以石为池】我来徘徊知是否废兴尽可付流水髣髴故溪在吾目濯手潄齿有余思开罇喜与风景遇芦花入杯劝人醉渔翁有意助酒巵青竹尽日垂空饵我疑溪灵靳异景不遣红鳞满人意人生天地未归客计较贵贱羞犬彘当须醉倒载月归不信乡梦留不止
　　食鲙
　　秋风莼鱼肥罝馋涎落溪友入昼梦但苦青衫缚落日渡河水食指相悟觉宿夕治鲙具共作泛舟约网罟遮青答老鳟荐丝臛玉软饱下筋坐视肴果恶酒薄如疲兵对此得衞霍回首食五鼎适意均一乐人间军需后甑釜有藜藿甘鲜岂敢事聊此慰寂寞
　　家僮来持双井芽数数饮之辄成诗以示同舍
　　我疑醇醲千古味寂寞散在山茶枝双井名入天下耳建溪春色无光辉吾乡茶友若敌国粪土尺璧珍刀圭嗟予奔走车马迹尘埃荆棘生喉颐煮云为腴不可见青泉緑树应相嗤长须前日千里至百芽包裹林岩姿开缄春风若满手喜气收拾人恐知江南阳和夜欲试小斋独与清风期石鼎泉甘火齐得混沌不死元气肥诗书坐对为客主一啜已见沆醨通宵安穏睡物外家梦欲遣不肯归不信试来与君饮洗出正性还肝脾
　　灵井
　　何年清泉眼几斛涵苍苔瓮盎日夜至长满莫可涯天旱不知竭众流起黄埃淘绠干未定能使沴气开【大旱淘井竭其水必得雨以为常】庙祠失根柢故老奠酒杯【井傍有特词或曰衞灵公庙】蚕民呪枣栗千斤意徘徊【腊月民持蚕纸浴井中必投枣栗呪祝其辞曰齐起齐眠千斤万斤】儿童惯冷暖预知春秋来临之鉴须眉方鉴无煤炲窟穴若喉吭我疑吐云雷何当鞭蜃螭与国驱旱灾
　　过建成侯庙【阳翟】
　　鸣鸱古木末饥鸟啄腐柯下有黄侯宫清风在藤萝公昔为刺史俗若闺门和德铭颍人心千载不可磨至今奉如生慢侮莫敢过破祠望道路丹檐独峩峩春秋赛豚肩里巫日婆娑牛童不知此来往夕阳歌
　　过许由冡【在箕山上其下颍水】
　　稷契宁渇死不饮箕颍泉先生独洗耳不听天子言清风饱进退千载何悠然孤坟没荆棘髙名争青山嗟我迍邅身一命行十年味薄无辛咸璞顽废雕鑴朝行箕山麓暮挹颍水源竹帛何处所搔首熊鱼间白云要闲友尚苦儿女牵丈夫合勇决顾计羞面顔
　　洛阳道中
　　秋风满巾衣洛水行饮马山川气象老身若在古画嵩云知客心峯色如扫洒荒草徧丘墟沉吟动舒泻
　　过少姨庙【少室山中】
　　隂森老栢少姨庙炉烟蓬勃疑行云祭盘狼藉山鸟饱巫祝生涯来往人
　　竹轩
　　小轩与竹事还往庭下寂寂无客尘开书读对圣贤语一畆清风为主人
　　赋闻角【得德字】
　　角本金鼓俦独主昏晓色日收云气黄月斜霜露白征夫朝夕闻泪落甲铠黑时平腐櫜鞬白首眼不识严城重启闭不废角人职老农鼓腹听安识天子德
　　赋小桐
　　小桐才几尺气压百嵗樗雨露意未饱风月韵已孤凤凰肯寂寞鸟雀空踟蹰天地有和气想为桐之腴我愿刳作琴献上九重居坐使薫风还虽死骨不朽
　　赋辘轳
　　火云旱风苗欲死曲木直绠寒泉深耕夫泪湿原上土老圃顾盻轻黄金
　　赋古佛
　　树老枝半死碑断壁底眠古屋顔色改有佛独岿然苍首上雨足坏臂蔓草纒野老毎再拜往往报丰年孔祠照四方制度丹雘妍朝夕过其下孰肯为恭防土木兹仅分吾民信益坚佛法入人心谁与斸其根苍苍不可问用意或者偏木蠧罪岂大付与啄木权胡不啄佛徒使蠧民之天
　　赋古碑【得金字】
　　【阙】




　　次韵和中伏坐夜
　　万兵昏雨过暑斗插云倾老佞溪蛙静真交海月生逰氛褰幕帟逺籁起茎英清洗尘埃虑幽通造化情酸醎时味薄寂寞古途亨去象筌真意无形写天声诗疑窥杜子文欲造盘庚身在清风国神逰白玉城希夷乗浩气沆饮元精坐乆忘昏寐回头有启明
　　炙赘疣
　　赘疣在予手累久至三四初视君外物于意不能置居闲或炙灼已出没复继赘出与赘没曾莫生死异天地赘一气万物赘天地赘复赘于人小大而已矣人之于为赘作为有大盭至理本无事破真以为伪善恶乱大性赏罚乱大治宫征乱大声青黄乱大贲寸尺乱大刑酸醎乱大味大朴如疮疸空虚无完理天地不尔仇尔独赘之计耻之不若人孟子其有谓志小略其大殆非达者意弃火复投艾两忘吾赘赘
　　赋八月竹
　　我养一轩竹秋来成緑隂万物有衰意独怀霜雪心西风嵇叔醉明月白公吟回首看桃李何甞费百金
　　逰云门山
　　南山州之屏【平】四时改顔色日夕太守宴供帐减缯帛更求秉烛饮图写在四壁烟云时蔵埋景好疑爱惜我官府中尘喜与山相识泉石未还往愧负苦逋责秋风复杖履持酒穷胜僻莓苔转苍崖郡国在几席废兴赋飞鸟牛羊自朝夕风物摹大句才薄徒噤黙惟作酩酊归山月吐半璧沉吟又慰喜三友添饮客【予扵署居之南作亭朝夕以与风月往还名之曰三友共南轩与山相值故云耳】
　　携家逰倭松
　　倭松名载四海耳百怪老笔不可传左妻右儿醉树下安得白首巢其巅
　　庭树聫句枝字为韵【某王甫】
　　婆娑庭中树老大千年枝【某】百弓蔽赫日四座生凉飔【甫】影怪疑龙蛇声和认埙箎【某】未被斧斤赏敢辞尘埃欺【甫】轮囷壮士叹冷淡童子嗤【某】盘根得地固挺材本天资【甫】枌榆谩百尺杞栁徒一围【某】节坚费刻画莫讶绳墨迟【甫】枝狂跃蛟虬瘿怪蹲熊罴有时相摩击往往霹飞【某】筛月碎玉散障日翠幄垂【甫】空腹懒龙卧实少饥禽悲败叶童仆憎清隂儿女嬉堂萱小人态堦药老婢姿春琴似竽笙夏蜩若羮糜提孩不出户知时如蓍【某】得成孤髙状敢忘【去】毫末时【甫】身遭藤萝蔽心无松栢期【某】晨烟拂杪起落日侵梢齐【甫】老蠧病其中啄木为良医公输不在世志士空嗟咨【某】止知楩楠髙苦厌樗栎卑【甫】大屋必欲构老匠宁终遗【某】栋梁如采收散材安足知【甫】
　　斑石枕聫句【向宗道某】
　　斸得西山骨磨砻露斑駮凝结一何怪【宗道】形模万难学直疑彩云根【某】又讶紫珉璞中瘦蛟腹【宗道】外文灼殻冷剖清泉肝【某】榰老鼇脚坚方君子性【宗道】清纯圣人朴有气当补天【某】无瑕应并防定渍盘古苔【宗道】想漏神农药堪作梦寐宝【某】尤是炎烝托眠月病头愈【宗道】横风酲肺濯瑚侈可唾陶陶甄脆堪扑夜欹魇鬼惊【宗道】昼冷诗魔愕首惬无俗梦【某】心清去烦恶蕲簟方敢友【宗道】蜀笻良可约何必檄愈风【某】何必文驱疟质任儿女嗤【宗道】顽宜僮仆谑枕流固迂诞【某】借糟徒落魄润生审将雨【宗道】辉发疑有珏髑髅庄生狂【某】虎魄宋武薄欲镵中郎铭文章体犹弱欲袐淮南书神仙志非乐【宗道】我疑混沌鑛谁与砻窍凿可作甘寝舆华胥诣寞寞【某】子道足施为我拙困婴缚巳谋其巾屦行当老蒿藿子其乞我归终焉卧云壑【宗道】嗜好我巳癖须求子虽慤氊旧王固惜瓢陋顔不博异时一经子便当千金橐客退独摩拂卧送山月落
　　送蘓田司理
　　秦人勇鬭暴狱讼号难理锱铢较罪法阙责莫可避苏生决曺掾以明缚奸吏我见狱户囚出入有平气章章三年课已在山公启六月暑湿衣出汗若炊燹俸防迫朝夕冲热事行李一身不能赒送子肠腑沸
　　送李室长庆州宁觐
　　我爱孟坚文学饱持笔去作将军客铺张大汉征北功手携直上燕然刻千载事挂单于眼至今犹若擒白黑几年夷疮一方窟宂未扫壮士瘠我生南方长诗书爱国区区肺如炙欲扵塞外勒姓名往往夜梦贺兰石一来长安事刀笔驽骀不展刍栗力峩峩李公邦之梓声载百郡理霹雳今年权佩庆州印上马威至呑秋色夷奔走若奴婢剺面童子嗔可掴白头庆民能记数【上声】前时太守有隂德【君之祖前知庆州】试求园中手栽树边人应作甘棠惜老幼事公如父兄妥帖不敢相干极子来别我省塞上霜风渐着边树赤尘埃恨绊不得往安得钻肩生羽翼子今才华笔端富山川去入风雅国黄云白草牛羊肥区落鸡犬晴歴歴将诗写作聚米图归来为我一指画
　　和栁子玉官舍十首
　　心适堂
　　一屏一榻无俗尘左置枯琴右开易重门不闭谁往还明月清风是相识
　　思山斋
　　吴儿心着吴山深终南满目不自慰有时蝉蜕书几边梦到五湖千里外【君吴人】
　　小池
　　清泉数斛闗幽事坐见镜中鱼往来浮萍蚀尽秋月满霜为一磨如匣开
　　新泉
　　墙根新冽寒泉眼风廊一股来泠泠灯花夜半知我喜恰是旧山穿石声
　　竹坞
　　笋随人意疎处生清风如归自来去虽然不与俗子期隂过隣家亦销暑
　　土榻
　　牀前一尺二尺泉牀后三枝五枝树眠闲圗似在家山梦魂不使东南去【一云榻前鼓吹蛙一部榻上古木吟风雨客来相依曲肱眠免令不解山公语】
　　怪石
　　山阿有人着薜荔廷下防虎眠莓苔手摩心语知许事曾见汉唐池馆来【一云山鬼水怪着薜茘天禄辟邪眠莓苔钩帘坐对心语口曾见汉唐池馆来】
　　茴香
　　隣家争插红紫归诗人独行嗅芳草丛边幽蠧更不凡蝴蝶纷纷逐花老【茴香多蠧】
　　蜂
　　秋成想见香租入菊露蜂胶蜜几脾日日山童扫红叶蜂衙知是主人归【君权酒夘入申出】
　　芭蕉
　　有底春风能好事解将刀尺剪青天知君新得草书法旋巻碧云供小牋【君善萆书】
　　送杨侍读自长安之蜀
　　西征七年四方病闗中所向尤疮痍欲令福星及憔悴千里特辍廊庙姿公知手持天子德家至户到人人施秦俗鬭暴号难理列郡京兆犹鼎糜公来寛假讼诉少杻械颠倒生菌芝神疑公恵入人浅六月岩谷囚雨师雩坛滴酒土未干霶沛已洗旌旗归【今年夏公三祷雨皆即应】老农笑呼刺史雨菽粟茂好公所携【闗中自用兵逾十年其地未尝俱大收今年夏秋田髙下尽丰民往往指菽粟曰此是侍读带来】几年军需俗枯槁老幼不足蒿与藜薄田今亦夏秋稔窦窖饱满鸡猪肥公之去思甚明白众口巳写德政辞鑴镵不要路傍石人心自是长安碑今年夷马饮泸水苴土新佩黄金【公新拜蜀国侯】相如才髙去谕蜀弩矢故事重光辉【公故蜀人】雍人欲把冦恂借益部已叹防公迟傅岩今属九折外帝梦即往西南涯
　　答王甫判官示逰兴庆池之作
　　东池十里近遭匝风物饱南山若户屏登临四时好我初来长安脚拟朝夕到纒绵簿书间拘窘若囚盗一嵗无几至荏苒成吏考夜夜千顷月只供钓鱼老平生林泉心探竒欲倾倒咫尺乃尚尔满意宁可保君官苦近市危坐若林槁偷闲呶呶中跃马志敲暴登览足意思满腹若瓌宝归来成新诗使我愧怀抱
　　依韵和酬雷太简见贻之什
　　生长诗与书不信世道难出处愧古人章句得一官舌强【去声】不肯柔开口谁欣欢十年走尘土蹭蹬苦地寒纡朱非良贵宁较厚与单古心自突兀胸中鬰万端昔常玩于水今乃知其澜身世心已灰人事鼻可酸病卧得君诗喜拭昏膜看意逺辞淡泊稠重欲相寛以言药我病吴鲈佐秦飡大句牵勉酬韵髙语难安
　　谢崔象之示诗藁
　　古乐治情性故使风俗完郑卫入人耳雅正声日殚教化走薄恶靡靡如转丸全音不可见来往寂寞间我疑至和意独落诗人肝或以鸣道徳或以伤忧患存者三百篇兴寄青与丹至今如清风留在乔木端敦厚久衰落坐见王泽干后世其得者或谒道之门失者抱太羮竞下醎与酸最晩李杜出遂将风雅坛内以康心脾睥睨万物根予早酷爱慕强把屈瓠钻当食对藜藿诵之若熊蹯崔子我同好韵宇嗟璞浑其诗长于道意趣犹捭豚巨轴逾百篇抵我轻璵璠得之忘睡眠夜拭瞳膜昏若游金貂市时见太古冠淡泊路久茀兵约锄榛菅当结明月期与君酌醇源
　　次韵和真长幕中偶书
　　人情岁时登卿县自无讼公庭破莓苔日苦黥徒送幕府隠诗书黄堂卧梁栋几字署纸尾朝夕宁倥偬尘土安止足性情适吟讽收心观无始静卧悯羣动劳生懵出处欲把清风鞚青山自无价夜夜有归梦但知陶潜卑宁识贾生恸夜雨诵君诗一杯齐费用
　　次韵和酬真长对雪之作
　　西湖主人久未至雪云我为开吟天偷闲把酒罗脍鲤鱼冻难趂烦鸣舷旋求野果向山市僮仆覔路占平川恍然白玉为饮国寒威醉思相翩翾顾盼万景来笔端濡染欲为毫已坚初疑万国防盟散断珪破璧盈祜田禽巢一一鹤上下冰殿扫洒迎羣仙又疑水官爱雪栁故把众庶为飞緜我思江淮有流民往往匍匐僵道边朱门意气与寒竞上为酒面红欲燃天将景与富贵买不知二费几万钱诗家把笔争造化对此自恨才悭偏徘徊嗅嚼醉还醒【上】来往但见鞋履穿归来庭树玉花落稚子狂走皆华颠拥炉搔首有余意喜与麰麦为丰年夜防更欲和月看坐久讽诵琼瑶篇调高白雪古难和思短强被诗魔牵卒章我欲涕泪下连茹固已知君贤
　　喜雨上文相公
　　火神侵官弄胸臆青帝欲满勾芒慵【时春未下雨】骄阳苗不得秀风俗相顾无顔容我公禆补造化手乞许暂息平奸骢【公常乘骢马】西湖景好天子借讼简朝夕临青铜忽窥庭民有旱色辍寝废饭忘巾笻【公问暇常服道巾笻杖往来湖中】访求雩法得古本若可舒巻隂阳功除坛规土锸未动精意已与神耳通雷官风师不敢息先时奔走鞭羣龙稚苖霶霈饱哺乳一夕换得千里丰老防懽呼相公雨喜气醖酿为和风一封朝缄万室意慰减焦思寛九重选牲祀龙益倾倒大宅不满犹忡忡朴愚幕吏解公意期雨霑足环海中不以一郡喜为喜喜忧天下公之公
　　次韵和象之夏夜作
　　大暑虐如恶酒意思頽困不可醒日官我疑借炎热昊轮出火星荧荧霈然一雨翳晩景庭树洗出蜩螗声微云扫洒供夜坐造化似解通人情风明月作三友趣君可买轻连城恍然身在冲泊域目空万状遗骸形此时象之入诗国句句鍜錬鑪锤精穷微心到混沌侧高处意气扪日星诘朝携诗示我读饥肠馋口逢珍烹义幽语险索究解如手捕虎不敢停归来牵勉拾余思鱼目愧傍蟾蜍明
　　和象之雨后望少室山白云
　　尘埃奔趋挿手板十年已卖山中间相逢少室若交旧白云与我开容顔风驱烟气去敝幕天覆碧玉无瑕瘢我疑岳神宴天上扫洒伊洛为图看又疑山鬼有寒税纩絮万垒输隂官色如可餐无厌饱颇黎为甑炊琅玕去去还观不能已一里回首百据鞍长安许生以画名闲暇拂拭新素纨能求山高水深趣常恐造化在笔端每观云泉得意处拟写男女家其间今对异景慙首鼠愚若犬彘编槽栏君诗托我有深意明月一杯心往还
　　席上赋别南宫希元
　　十年眯车尘思归入梦寐晨兴见家山两目如去翳故人又过我相对有余意当罇话旧游强笑复吁欷君名在乡书捧檄不肯愧高堂去白髪有泪落鞭辔里人献吉梦四壁众所义【希元应书里人屡献梦长老以为吉祥】我喜先子言在耳若筮【先子尝云希元孝而好学必不穷】人生老聚散酒薄满莫避相见意最长强【去声】饮不能醉
　　次韵和刘卿材见寄之什
　　风波一相失倒指岁月耗交情见千里文字每教告胸中饱耘锄勉我获以道踟蹰竹帛间相期古人到十年走尘土心不勇于躁乃知镌磨益不必砚席好【呼报切】君屈百里官卓趋而鲁蹈不使鞭朴教人情自倾倒讼稀禾黍登醺若饮醇醪使者席未暖姓名达珪瑁【部使者下车必亟荐卿材未尝后】麒麟踊跃起志逺无近报粪土龊龊者锱铢较称号青防脚可挿泥涂迹将扫宁知西山民【靖安带西山之麓】归车恐君膏我行省版舆假途期问劳理声如壁隣叹息不可造【予道出海昏去靖安才数舍】遥知诗书宰优游漆园傲极目西飞云徒使瞳子眊敢期枉佳作绸缪布奥大句驱老意木古风雨惊味无厌已败者豆笾犒我輙牵勉和徒手太阿冒酌酒持君诗吟哦舌根燥
　　和西湖雪中泛舟之作【时安公镇许】
　　冬旱种不入颍人无顔色上辍霖雨姿福此千里窄公来视民忧身若抱病癖霖雨变飞雪万室如药石幕府环邹枚共喜妖沴释欲有琼树春选地得胜僻刺舟敲湖冰坐泛白玉国持酒与寒竞醉倒无顾惜余霙入杯斚似解劝饮客而我坐席未斗筲寛一石景值风雅匠万状困刀尺鸣鳯相上下独愧如蝼蝈
　　送同年张明逺之兴州掾
　　赤髭苦顔貌我怪意气扬人曰黜文登兹事可降霜归来卧诗书藜藿甘肉粱乃知吾同升喜此刚肺肠甘脆迫朝夕拂衣莫安遑兴山在何处蜀道难且长妻孥客蓬荜板舆独彷徨【寄其孥青州独迎母之官】朱门腐鼎爼天理何茫茫
　　皇祐五年三月乙已齐大风海水上夀光千乗两县民数百家被其灾而死者几半丞相平阳公以同年李君子仪往赈之以诗见寄因而和酬
　　盐民没利家海隅奔走末业田园芜天意似遣阳侯驱巻水沃杀煎海炉怒涛百尺不及逋老防十五其为鱼耕夫蚕妇来踌躇百金不易箔与锄【齐人言蚕者举箔为数】我公偃息哀其愚埋掩尸骼赒惸孤吾党子仪驰赤驹口赍公恵人人嘘日走百里嫌昳晡不饮不食顔色癯去时万树如束枯回首緑暗红紫疎寄诗百言举其麤我愧安饱心如苴
　　元伯示清水泊之什因和酬
　　十年不踏故溪上有时梦去千里游每思鱼行鉴中见青衫手板如仇雠秋风鲈肥美无价莫怪张翰不可留前日诵君清水吟胷中突起百尺愁儿牵女婴走尘土百年一半如弃投清风明月无界畔白首愿作山中侯君诗写出渔者意老景一片在目眸清泉钓舟未入手聊可观诵忘吾忧
　　次韵和酬隠直忆花见寄之作
　　春工不拣势厚薄染成庭内花梢红反拘簿书似机械不得醉倒眠緑丛君时马首正南走假有樽酒何由同馨香蜂蝶似相让顔色开落输东风公余徘徊独绕树空有叹恨不可穷君虽不见红紫落亦有惆怅环胷中作诗寄我忆花意句老与古争彊雄其间摸写景如画烂漫一片春顔容乃知诗家有刀尺裁翦自夺隂阳功诵诗酌酒无厌已韵险强续惭非工
　　送刘孟卿逰天台鴈荡二山
　　治源先生髙七十山水病僻不可瘳灶无炊烟不顾计穷幽极怪如仇雠有时清风明月对好景霹雳拔却大树不回头四方泉石朝入耳杖屦百里夕已投大笑箕山不敢出走避轩冕岂自由天台鴈荡泼上心暑焦毛发不肯留萦纡长淮下平席倒指计日观怒涛君诗工刻造化骨吴越气象当先愁古今吟力未到处好句愿备幽人收此行诗是图画画山笔归日借我目一逰
　　次韵和元伯南楼避暑遇雨
　　城头归乌喘榻翼夕阳栏干手可炙长虹如篆报雨来云脚挿下千里赤南山端正太古屏飞亷扫云为拨墨安得老笔描写住白头许生死堪忆【长安许生逾八十以水墨名于时今已死】
　　次韵和子仪闻蝉
　　落日挂树间长我庭下隂园林动秋意高蝉忽防吟清风转余声香若下逺岑微物感时节铿鍧吐商金古乐久破碎兹虫抱全音荒忽尚偃蹇激起壮士心愿为秋蝉操被之朱丝琴
　　和子仪巡捕蝗
　　天子辍霖雨兹来泽东民威声先公至暴攘客四邻下车坐无事惩劝禆秋春物价以日减囷仓饱新陈俗愚其何知蝗来遏公仁所至不为灾羣飞乱烟云公虑种【上声】吾土且为沴气根计丁立捕法官行劳【去声】其勤老防千里眉朝蹙夕已伸我知公之徳由此碑齐人
　　求郭侍禁水墨树石
　　尘埃典却林泉闲家梦夜夜归云端知君弄笔欺造化乞我几株松石看
　　送元伯西归
　　饮者为量无大小要于醉焉而已矣乃知一饮一石徒醉乡欲到无几尔我幸俸薄饮不多酩酊造次有余味有时酒伯投客辖斗筲往往众所鄙近得元伯东海濵饮少好吟性相似山青月白得意时相对觞咏不能已直到千古醉者心名利莫可汚其耳乘兴防笔窥造化混沌窍凿可倒指须防椽杵成巨轴更唱迭和若宫徴今公官满舍我去独有姓名碑百里踟蹰预恐春风来青草坐见饮地起诗须数寄续百篇无使尘埃昏纸尾【同有东秦唱和逾百篇】
　　读君谟黼扆箴
　　常读贾谊书爱其极理乱言入笔未干绛灌舌如钻文帝不肯为万世为扼腕汉道竟龌龊席莫一日暖今读君谟箴句句到伊旦窥国见肺肝欲取以手澣何啻可痛哭一一中【去】世患设施有条理如肉以弗贯可作天下药其应疾和缓非独起国痿敌颈坐可绊圣贤方相逢辨别绛与灌万不使斯言以为后世恨












　　伐檀集巻上
　　钦定四库全书
　　伐檀集巻下
　　宋　黄庶　撰
　　书啓
　　上知谏王刑部书
　　刑部执事窃以古诛谏之君桀纣也秦也后世谏者欲有言辄曰我必自纳于不测之诛刀锯鼎镬无所惧如此是待其君为如何主也不知古虽有此刀锯鼎镬之具臣出一口逆其君之鳞徃徃遭烹戮至义君子奋不顾身以救国家之祸蹈之虽万死不动后世无有是烹戮人之物矣言事之臣或得责大不过落一官其次出散地而已尚十八九惮此不肯言其人为贤与否何如哉宋起且百年自国初至今为諌者名声卓卓可倒指者葢有数其避就上下忌讳言一两事塞人责而卒无闻者固不少也又常闻时之论諌官患在天下纪纲大体利害口未及一事而専以摭人短长防私为故以此讥其苛细不知务诚然也恭以执事抱材通古以功名自许厯为郡县有惠威莫不皆可纪如尉氏某十年间五六往还至是牛童马走道之如昨日故一年拜御史二年为谏官起执事道州某居山中闻之窃幸欲以书贺僻遐不能自达为恨今者来入铨门而执事知諌院某防顾待最厚且旧浅薄思无以补助谨书常所懐三者之说借手以为献幸执事矫之旦夕立于国初至今可倒指之列某谨拜手以俟
　　上宋侍读书
　　侍读阁下某尝读退之与邢鳯翔书曰诚惧阁下以众人视之则杀身不足以灭耻徒悔恨于无穷窃怪退之言如此过且君子何徃而不自得彼所见果贤也必无有不合果常人也其不见礼亦何足为耻与悔恨在退之之时人贤未有比其言尚如此况其他人巳乃脱然悟曰夫士以道自负不愿妄为人知者其所欲往而见必时之卓荦伟人也苟为以众人竢之诚为耻至大而悔无穷者也退之言信不谬某之身生三十年读书者二十年庆厯初举进士中乙第其文辞未有以出人其所懐未能大取知于时又常戒于退之之说凡三来京师足毎欲之公卿之庭自疑而十常七八辄止诚恐无以取重于人而徒得摈薄也窃以阁下之门天下士莫不皆愿抱持其业以来取见知如某自顾何所可若前世所以安危存亡与今之得失未尝不留于心阁下且假以咫尺地徐索其所有未必万无一可取也某能言耳已得阁下之名畧识文字口已诵阁下之辞固愿见而恨无由出门下有日矣今日来入铨门适遭阁下处侍从论议之地谨以书道其所以见之意又合常所为诗与杂言四十首以见其心之所存不敢以辞鄙无可采而辄废不以借手也唐突甚大愧惧
　　上杨舍人书
　　舍人阁下某尝观于渔大其网绝一渊而驱之举以罾其得者或百若千数善鱼常少而恶鱼常多渔之人其意始莫不欲尽得善鱼卒然恶鱼并而又加多焉葢其势然也今之取进士大类此亦其势不得不尔也某庆厯初进士也时閤下司文之重轻而某以浅薄随四百人落阁下网中所谓善与恶未能自决然阁下取于某以言也某知书以来反覆窥古人所以皇皇不暇寝与食非以笔墨为务要以所得同之众人尔至穷踬卒不得施始寄其心于言以见于后之人而已也某诵此而慕之巳久得一官六年视职才五月入俸才三万而困忧百端交来其姓名于国而身实居于闲无用之处故未能忘乎笔墨也前日谒门下辱以此问谨摭稿草书四十首以献言鄙无取姑见其心若何也赐观省大幸
　　上杨兵部书
　　某见古今人用不用贤与否常相半顾趋舍如何耳以直道偶退废于一时在人未始不愈光也故卞和刖足其玉无价骥驾盐车伯乐叹息诚所遭各有时也夫执事以公疾恶名四方在人耳目其着如钟皷白黒之处八音五色较然也虽舌如青蝇万莫可汚乃以矫枉过于正龃龉一时斥不得当路而逺为一郡然为郡古二千石之重其任非轻也在执事则为散地乘田委吏皆官之贱守以圣人处之宜莫可为乃不失曰牛羊茁壮长而巳矣矧连地千里且有民顾岂不足为哉其不以进退轻重固执事素物也某五年时江东信之属吏也执事一见遇之不在众人后既居先人忧归山中某之友尉弋阳刘宇常致执事尚记姓名借齿牙之意世道百态自非俛仰或价人之执往往白首尘土不得上官正目一顾矧齿念不忘耶呜呼古相知之道没于奔走若不可复见某拙愚不能逢迎乃不阶一言之助而得执事爱遇之如此虽土木尚宜感动岂不自励也邑人莫景去为常宁令亦某之友某虽不得出执事幕下而景为属邑吏与某之身在无异也某既贺景得属执事为令又窃喜执事得景付以民无疑也于其行因以书道所欲言赐观省甚幸
　　代罗司理干荐书
　　某月某日谨斋沐献书以干省判学士明公某闻明经之选古最重今最轻也待士之礼古最厚今最薄也选轻由取之不得其术也礼薄由士自待不厚也夫以最轻之术而走于礼最薄之途进必龃龉而得贱辱是无疑也某为经生虽愚常窃以此自戒未尝一敢轻以足迹厯富贵者之门前为郧乡尉实公之里也夫以明公为宰相子奋才业驱名声葢旦夕择大位而居而士之拜于庭者出必喜且相告曰公之富贵之色未常见虽新进小生到门未常留得见未常不尽礼某闻此犹思之累日始敢进自辱出门下遂被爱遇使某释然不知明经生之轻而身为尉之贱也窃念某始以家贫甚力耕不足以为养趋速化之术遂诵书举明经既而得一官禄少母老又不足以为啜菽之具稚乳膝下弗暖弗饱退之曰蹈于寒饿之水火是某今日也昔有匄者负人之母号于道虽饿夫冻妇过于其侧亦莫不哀而顾囊中无惜矧富子耶矧仁人耶且明公待于士之礼不肯与世俗髙下则人之才不才也岂计于选哉某之区区不胜犬马不宣
　　上王天章河北都运启
　　某启复审内辍论议出应烦剧未即大用葢郁舆望恭以天章都运柱石之姿自结日月暮召主父叹息见晩亟登侍从莫不谓宜大河以北旱饥之后水洊为患鸡猪为鱼草不得生民无以食老幼散亡未轻得复兵师在边仰口待足赋敛缓急死生所系区处之难非材曷依上念疲氓公实此行一方之病视公为医某拙愚无能爱遇最厚西来之人坐聴欢诵旦夕眷召心实踊跃忧国之重良实为右不宣谨啓
　　上杨侍读启
　　某启伏审上辍侍从以惠鄙逺凡居庇属莫不欢幸恭惟知府侍读早以文起为国俎豆雅诰之风复之旦暮笔端雨露以润天下国家世笃道德比尝苦兵人饱太平愁困易起上寛蝼蚁干羽仅息歌吟之声未复故常惟陜以西国之右屏方伫硕德与人休息旰食眷选惟此之赖某尘士之役得出幕下窃庆千里不胜犬马不宣谨启
　　上秦州李宻学贺启
　　某启人统更端万物以新在易之泰君子道长恭以安抚宻学文武之资屏此藩疆専用儒雅以饰五兵扫洒一隅视无西忧古曰蛮夷中国之隂阳德日进边塞寜谧四方卧鼓再基太平左右大钧非朝则夕颂望之切饮食于是不宣谨启
　　谢举官书
　　古之举士得其人则受赏失则绌罚大抵受赏常多而绌罚者几希耳而士之被举者其报礼亦重故曰士为知已者死后世举士之赏未尝有一不得人则绌罚与之等其士之生于此时而被举者宜如何报乃反不然今日被举矣明日持手板抵门伸一拜以为谢退而或为罪无所不至甚者至窜流前后皆是而举之者坐废放动几年不得迁其为举之难也如此自非土石宜当动心某无所可乃辱执事举谨持是说以抵门不敢区区効一拜之礼他日功名之途万有一某之迹当以此为谢不宣
　　谢运使举官书
　　某闻骥立于伯乐之门偶未售人必曰驽骀也矧常马耶楩梓列于匠石者之庭绳墨未及人必曰不材也矧常木耶凡士之处世亦莫不然今执事使一方葢士之伯乐匠石也而长安执事之门庭凡陜以西之地郡三十二而县百三十有三其为吏不知几百而嵗得举者三十人而已某拙愚无所可曰常马曰常木其可也从幕府于兹将二年是立而列执事之门庭者五百日其短长固察之熟矣乃辱不遗而举以充三十人之目某意执事不忍使人视而指之曰驽骀不材也仁孰甚焉今日执事拔而出于驽骀与不材之列又安知明日人从而曰骥与楩梓也夫千里不宿骥之能也万钧不知楩梓之任也某之齿逾三十尔他日无千里与万钧之责则已也或有之固不足勉耶谨持木与马之说诣门以谢裁览大幸不宣
　　上成都杨端明启
　　某生长妄庸陶染文字腕脱为吏滥巾幕府庖丁鼔刀亲覩余刃鞭棰之下驽缓不弃谅其朴拙终始一遇千里之尾青蝇所幸九折之驭公车以西庆云其逺荆棘失望自去教语涉更三时寸纸只字不抵左右非心实然奔走之勤自省旷愚踈屏所甘恭以知府端明清誉直望玉壶朱丝贾生度越天子所叹内外践更文武明白蜀天最逺国之臂胁视无西忧公实此行下车抚御人人自如崇学教士之所向东来之人颂声翕然论议之益旰食所渇烜赫大用匪朝伊夕祷恋之素不胜倾倒谨奉启问台不宣
　　谢举官书
　　某少之时读古书见古人所为以为人之处世弗才则巳苟才也惟所欲朝巢由而暮臯防无难也毎读史至东方朔传其言曰用则为虎不用则为防窃怪朔之言以为妄诞无取及稍长走时之途见世人显荣者未必尽贤其困苦无闻知于时或至老死者亦未必尽无所可始悟朔之意乃叹息曰用之虽不才也可勉焉不用虽其贤世莫得见与不才而死者均也朔之言然今世俗以相知相市必俟其求而后知者有矣介而后知者有矣或不求虽其才不知者亦有矣故不介不求皆自知者知之深莫深于自知如某不才者得一官颠沛而困苦于兹已十年书吏考者一再而已得其所者争笑之执事一见待而知之如平生则何尝介而又俟其求之哉古相知之道不出于此今又书其名荐之天子以为可用夫士穷易失之某困如彼而获莫深之知而不才之用其德于执事当如何古人曰国士遇我则国士报之如某也何敢让不宣某再拜
　　贺汝州吴资政到任启
　　右某伏审尚辍侍从请麾间郡上意眷可世风敦厚已防刚吉班鬯条教内外上下莫不欣仰恭以资政侍郎礼乐之器舜镛周豆文章体骨笔追三代向官二府臯伊之资太平之期莫不仰首旋叹外补大器小施麴蘖造化人以为晩继由病告独求散地区区汝颍衣被仁爱京师唇齿实防其福某尝吏幕府防顾乏厚咫尺门棨绊不得前驰心惯恋不胜踊跃谨奉启事陈贺伏惟钧慈俯赐鉴念谨啓
　　谢举官启
　　右某近得本州进奏吏报伏防运使金部发章举某充亲民官者明于用人不俟其备一言假借过逾衮黼驽钝之质以报为忧伏念某妄庸之资短无所可徒以占毕不防素训遂縁只字偶玷科第家忧身虞困迫交来嵗将一周吏考无几质薄售大鬼神所瞰再由幕府幸吏车下黾勉簿书未絶寸尺旦夕惴惴苟户廪入澄清之辔擢取罢辱毎冀鞭防庶勉欵叚敢期公输之家绳墨所材梗楹桷榱拱把不废郊外孱弱过加翦拂隂幽之植不春而荣兹葢伏遇某官开发材蕴上应倚任既富于国又欲尽人先劝后惩猥及愚鄙以安能者以激慢懦深意厚德其在于此敢不仰止古训视困为进险易一心知无不为期有树立以答待遇过此以往不知所裁谨奉启事陈谢伏惟尊慈俯赐鉴念谨启
　　上富大资政书
　　大资阁下某五年时与客语当世名公大人之所为客曰子识富公乎某曰识而足未尝及门也客曰足未尝及门而遽曰识何妄也某曰不然某所谓识非拜于面而出其左右前后也乃闻其言行事而识也昔周公后尧舜千年始生其心与尧舜相识孔子生又去周公六百年其心亦与尧舜周公相识其后孟荀扬韩文中子其生也皆相去百年或数百年其心莫不相识者也今某为公一时人其言与行事在天下耳目甚着而反不能识在愚人何以异客以为然某平生读尧舜周公孔子孟荀扬韩文中子之书恨不得出于其时为其臣与子弟矧神圣居上臯防在列而亲从下士之后者耶方幸十四五时始接人事学习文字耳已熟阁下之所为口巳诵阁下之言其后十年举诗赋得乙第走仕途之尘者又十年其区区之懐欲以足迹出门下者兹二十年矣然未获愿欲以为恨虽寤寐饮食未尝忘去年秋某在许昌幕而车骑之蔡尝一瞻马首今者将官于齐道旌麾之下辄以书布二十年之心代执贽以见伏赐裁幸不宣某再拜
　　谢青州文相书
　　相公阁下某闻之善御者鞭棰之下无驽马良工斤斧之侧无弃材故必楩梓然后用非公输也必千里之足然后御非王良也故世之取人亦莫不然某妄庸无所可凡世俗之所操持以奔走于进取之途者非独不肯为是亦不能直胶于古人之说为可信而不疑故走三州之幕而所事者数公其知之者有矣其不知之者亦有矣知之未尝喜不知之未尝不乐何也知之恐不能报以为忧故未尝喜不知之自顾其中所有者犹在故未尝不乐窃自惟念得一官十年其连蹇龃龉居其半书所谓吏考者才三嵗而巳其身之困也如此仕宦之所欲恃以为助者则故旧亲戚无一人其地之寒也如此夫王公大人之门天下士莫不能欲抠衣裾而觑末光其迫于贫贱而不得进者葢十常八九某也持如此困之身而走如此寒之地乃一日猝然得出于大君子之门以为吏兹非其可遇之遇也诚不自知其幸恭以相公治天下之公输而御多士之王良也弛张五常以为斤斧鞭棰之具今者天子欲寛东顾之忧实为此行又辱不遗荐其名天子挽而置之幕下以为用某何为者而堪此任阁下不独不楩梓与千里而后取葢收木之弃材而絷废故之驽马无以异者豫让困放为众人至杀身以报智伯之遇如某其身困且地寒如彼又尝龃龉矣曽未土木于其门下也宜如何报不宣某再拜
　　贺文相公启
　　某启得进奏吏报伏承相公奉八月十三日制书建许昌节移镇长安者窃以入柄钧陶出专斧钺注意内外莫显于兹举动轻重朝廷所系恭惟太尉相公柱石之姿遭辰得君文武施设成就明白兴遗补黼黻后来留意消息避郤隆宠一麾偃仰股肱之邦国有大论朝野倚属四方或忧侧席起坐得公之重天子洗然今辍雾雨以恩秦人衮衣其归旦夕所歌再筦魁极日月以冀某极陋无似早玷宇下骤违诲约饥渇不展大斾西指霜露所勤以国自防祷恋之切谨奉启事陈贺伏惟钧慈俯赐鉴念不宣谨启
　　杂文上
　　述药
　　夏四月暴得寒熟病视以医其市药也价贵贱不相适疾间掇其畧书之按本草药之品有三上与中也下也上药主养命【句】性和厚无毒服之多与久不伤人中药或有毒或无毒能止病下药大有毒其性专攻击不得已始用之今附子也硫黄也纲砂也阿魏也所谓中下药也乃大贵而术也茯苓也苁萸也牛膝与芎也柴胡也所谓上药者也反甚贱焉夫人一身百骸也内之有甘酸辛咸苦之为好恶也外之有寒暑风露之所感也其味与气一有偏则多疾今由药贵贱视之时之人其可知矣平日固未尝视药也一旦疾作或有不之医其所先惟禳也惟祷也不即诸佛则即诸老也即诸巫也而请焉即诸佛即诸老即诸巫也不可为而疾日加深始医之求医之至也视之且攻日加深之疾其势不得不用有毒专攻击之药也故中与下也常十九焉如此不至于彼而幸生者无几人此附子軰乘时甚贵而术等贱诚其势然也噫使举时之人皆知饵上药也取康宁为养命之术则术附子其如何贵贱哉夫天下犹之一身也君心也古之以其臣养天下可知矣五帝之臣上药也三王之臣中药也五霸之臣下药也毎读班固史见汉之所以养天下未尝不为之恨概举之其人明王道如董仲舒言治乱如贾谊推废兴如刘向得圣人之道如扬雄用刑如张汤杜周计利如桑羊将兵如衞青霍去病及迹之行事与其位之小大若仲舒谊向雄术軰也皆龃龉抑郁卒不得大有设施于时而汤周羊青去病附子軰也率希世幸用事位不下公卿大将军其于药贵贱与时髙下弗差也亦其势不得不然也且使文帝始大用贾谊武帝又大用董仲舒元成又大用刘向哀平又大用扬雄自可相去上下扶持驱汉以趋三王之尧舜为刘氏寿矣奈何多任附子軰新室其夭也有来矣常闻饵草木金石之药之有毒者始若大益其酷烈之性积而久则发发则人常死如莽非汉发药耶哀哉吁后之养天下也视汉之养天下其可监时庆厯五年
　　读子胥传
　　古今读吴夫差子胥事以为恨皆罪夫差痛员计不行而卒谗死也予意为不然且子胥其先几世臣楚至平王亦身与其父兄北靣事之虽平王虐不道实君也日为雠至死破国戮其尸极矣初适吴言伐楚不可知公子光有内志乃进専诸焉巳而光果使专诸刺王獠杀之自立为吴阖闾始引员为行人与图事遂入郢云然则光志簒専诸兵也员手之阖闾死事其子夫差其逆防越诚善可用员如此其可信乎噫晋杀里克齐小白用夷吾君人者晓此所以兴如员其颈不汚阖闾之刃已幸矣有死之道焉耳无可信而有死之道属镂员自拔也悲夫且死也为有知可谢子胥使无憾
　　徐君处士妻周氏墓志铭
　　东海徐君处士妻周氏卒之明年将以某月某日于某原使其客状周氏抵予乞铭曰周氏其父恭先世以农自力豫章学家分宁最盛乡党命儒者出入人皆知为可贵恭慕之而其子两人业已耕念不可教独周氏防而慧乃使授古女诫七篇习之既长归徐氏事上抚下皆有礼可爱里人缓急必奔之无所惜处士少学不得志而归周氏耻之益欲教其子凡賔客至其家周氏必手为具尽意厚遇之寒暑未尝惮他日里人某人趋礼部试踵其门处士以故不欲见将谢之周氏曰士及门而辞以事非君所以欲教子之意也叱其子见之既行又资其囊以若干今徐氏为邑之大姓其子皆好学耻不若人葢周氏有助云以庆厯七年十一月卒嫁二十有八年凡生十子男女各五人享年四十有九处士名昼予弟其婿也遂为之铭铭曰男欲其有室女欲其有归此父母之心也周氏十子其防六人满堂孰室孰归今其死不足者以此悲也
　　丘令疏词【镇】
　　干祐丘令年六十为州县吏令解官其家穷空欲归其孥京师不可行持十口寓于佛之室将无以为朝夕之具某官长安间三日或五六日读进奏吏杂报天下事吏坐贿大则窜流其次废弃终身最下免其官如此者月未尝无凡天下之吏富者未必皆防其贿而偶未败者又不知几人今丘令官如此其卑而其家又贫如此将不得为防者耶夫吏在下洁其身以进一日离其官则有憔悴不得所之色其吏之贫者虽在位苟嵗月之禄以活妻子莫不皆知他日饥寒迫切之忧不得免则谁肯勉而为防也赒抚急乏常人所欲为在吾曹忍岂不行丘令如此惟众君子之仁谨疏
　　送兴平孙隐之新州都序
　　闗中风俗尚气勇鬭讼县邑小不得平必直于州未尝肯辄屈兴平京兆大县孙君隐之居二年而某当其时在幕府者八月邑之防于府或日有而兴平之民往往越月至逾时无一人凡一府属官皆知隐之而无疑毎案牍经平决者辄不复省今年夏宝鸡民两家争里胥甲户最髙而乙其次甲曰乙未尝役乙曰甲戸髙县拘文以甲充不服言于州又不服转运使乃遣兴平决之隐之曰法两相决以户髙谓皆应平役者甲虽其户髙然尝已役矣理不当引与乙比引与乙比此是甲嵗嵗无息肩非法意卒以乙充议者以为然某尝得其书而读之窃思西兵以来民缓急应用度破残其业者相望矧复不均欲书其说以遗为邑者而未能今隐之行得称以为别且贺新都之民其役当无有不均也为之序
　　善恶有余解
　　易曰积善之家必有余庆积不善之家必有余殃至于尧而丹朱瞽瞍而舜人惑焉解曰尧之善及天下丹朱恃焉而日进于恶其庆不足销故不肖瞽瞍之不善天下闻而惧及其身而进于德其殃不足销故名列五帝孰谓尧之庆瞽瞍之殃无余也世之言曰瞽鲧有积善又曰善恶无余异哉
　　复维识院记
　　予九月自鄠之蓝田宿道旁寺问其名曰维识其僧洪集曰五代时石识存焉按其刻曰龙泉寺国初更名义井其后寺废开宝九年通维识论僧志兴即其地庐之始号维识院庆厯初西方用兵诏寺不及三十室者皆毁至是院又废后五年用言者陜以西寺毁而今愿复者宜勿禁故洪集实力之其费出于民姚氏者七人洪集有僧行且老诵经日常一饭环其地数乡之人趋信之葢如归姚氏七人非巨家能得其不顾吝而洪集无寒暑奔走能勿懈故其室不俟久而成凡为屋曰殿曰堂曰厨曰门曰阁者八区若干间皆壮宏可观噫儒诋佛未尝为尺寸地虽童子不肯辄屈曰国家当诏四方郡无小大皆立学本古庠序之法以为教甫一年学不幸而废天下士反无一言复之者今维识再毁矣皆不数年而复其不顾吝有若七人者其勿懈有若洪集者其请而勿禁有若某者是儒果出佛下甚逺也儒之人视维识岂独不愧其明年五月院成洪集以始末来乞予言遂书之且以见其心之耻云时皇祐二年豫章黄某记
　　吕先生许昌十咏后序
　　广文先生吕公天圣中为许昌掾取境内古迹之著者为十咏其时文章用声律最盛哇淫破碎不可读其于诗尤甚士出于其间为辞章能主意思而不流者固少而最难先生之诗其不流者与后二十有二年其子乔卿又为判官许昌按家集求所属谓十咏者得于龙兴佛壁之小石虑其久或亡也又买石刻之凡文章非其意髙虽贵时辄不传而必讽诵在人口者才十一二位下则其传而又诵者愈少先生之为人如其诗故仕以不达某为童子时已诵先生之诗如鸟窥明镜心人踏灵鼇背至今在唇齿间如昨日则先生之文其可知乃书其意刻于诗之末先生尝讲书国子监十年故士多称广文先生其讳造字公初云
　　妬芽说
　　客有语予人有以桃为杏者名曰接其法断桃之本而易以杏春阳既作其枝叶与花皆杏也桃之萌亦出于其本蓊然若与杏争盛者其主人命去之曰妬芽也客怃然以为怪予释之曰桃之实不美则易既易之则惟杏之爱桃芽于其间其势不得不去也不独人之于木为然天之于人也亦然天下犹之巨桃也天犹之接工也其实不美则天亦接之昔夏之实不美天以汤接之桀其妬芽也不可去乎殷之实不美天以武接之纣其妬芽也不可去乎秦之实不美天以汉接之子婴其妬芽也不可去乎隋之实不美天以唐接之酅公其妬芽也不可去乎客曰然则当涂典午其实皆美与曰其实美吾不知也客三叹而退
　　归愚堂铭【并序】
　　人之生也恶乎本曰性而已矣智愚者性之质也善恶者性之用也故性之品有三上焉者智于善而愚于恶中焉者善者智之恶者愚之下焉者愚于善而智于恶夫忠孝仁义善之大者也其不忠也不孝也不仁也不义也为恶亦莫大焉或曰小人亦智与曰其所以为智是亦愚而已矣河内向宗道元伯以秘书丞为益都令既逾年其民事亦简出则与其所往来而相知者为诗酒之约归则休其心于诗书文字间未尝懈尝读退之诗爱其句有归愚识夷途者因取以名其朝夕所居之室其恶者愚之之谓欤予恐观者惑其所以归之之意因铭其柱以见焉铭曰
　　善也邪君子之归也恶也邪小人之归也归乎忠孝仁义愚乎恶者也愚乎恶者归愚者也夫善之为途也广矣途之不治则或棘焉吾请五经为之镢
　　过箕山说
　　予尝出箕山之下望许由冢其日又过颍山与客休于木交隂客有问曰许由何人也予曰古之贤人也客曰尧尝以天下让之者三而由去之入箕山洗其耳于颍水至死不出其视天下之人虽蹈水火不啻若越人之父视燕子之瘠不以屑意夫贤者宜不若是予曰尧之时天嗅舜之德矣十六子者舜嗅其才矣此许由所以踏箕山又洗耳示尧以不复出也且使丹朱不肖无舜以堪天之命其下无十六子者可以任舜之事则吾知由也虽焦毛髪濡手足以奔天下之急不肯辞矧其位耶客以为然既归书其所以语客者以为过箕山说
　　过韶石说
　　韶石参错布列掘起且秀逺近皆可爱为川陆上下者观游之胜旧说帝舜南巡奏韶乐于此因名焉古今徃来者莫不踟蹰顾盼既嘉石之可爱又恨韶乐不可复见至于叹息者多矣且韶之所以为韶也抑有以也舜为天下其治之大要举八元八凯去四凶敷五教明五刑而已卒至于比屋可以封而垂拱无为故韶者乃舜一时天下至和大治之音尔彼兽率舞鳯来仪使无之不害为韶也假舜也其始不能举八元八凯与去四凶又不能敷五教明五刑以为治且安能使比屋可以封而垂拱无为也则其乐也乌得谓之韶哉夫举八元八凯进贤也去四凶退不肖也敷五教纳民于善也明五刑去其恶也后世有天下之君能进贤退不肖使郡守县令台阁之间庙堂之上无不得其人能敷五教使父父子子兄兄弟弟夫夫妇妇无不得其和能明五刑使其民悉迁善逺罪中外遐迩无不畏戒如是而天下不至和大治葢未之有也从而播之八音饰以五声文以六律是亦一时之韶矣何必舜也予之官畨禺道出石下追古今往来者之意为之说云
　　杂文下
　　干祐丘令第三考词【已后长安】
　　京兆县十三而干祐尤阻山其民喜鬭多盗贼前件官至不能挠以刑常观其所上旬禁书而狱或月二十九日空三年矣听于民无有间言绩固可嘉矣
　　泾阳丁主簿第一考词
　　主簿掌凡赋税户口之事缓则失时急则民困而或散亡惟能得中于职为称前件官主泾阳簿一年而县献其状赋税曰不失时户口曰无散亡能如是来效可待也
　　醴泉张主簿第二考词
　　天旱饥民之疆者起盗贼而弱者流亡以为常去嵗陜以西小不收米斗至三百醴泉其户万二千不亡一口而为盗者无一人虽长民者之力而主簿岂不与焉
　　祭王观察文
　　年月日具官某谨以清酌庶羞之奠祭于故观察王公之灵惟灵遭遇先帝起身行伍今使观察不为不贵寿百二十七十几人公年实然可以无憾兵师之行或膏草野今全而归何有叹嗟铭旌飘飘与西风共聊陈薄荐死生之别伏惟尚飨
　　祭神文
　　维年月日具官谨以时羞祭于天齐仁圣帝之神惟神鲁国之镇四方所仰庙于此邦如山实在此夏六月不雨百日千里菽粟若不可望民声嗷嗷天葢聴闵一雨而足秦人忘旱及此收敛禾穗满野霶霈之赐神实佐佑某来守此土遂防稔成芹意以物为神之报尚飨维年月日具官某谨祭风伯水师之神夫左右风雨之柄助天以生物而成之者惟神职也平时风雨顺适神之功民不能见独国嵗两灾并除以为祈与报也今年陜以西不雨且旱巳而得请于神秋稼满野凡十三县之人莫不皆愿操持其物以启神贶刺史谨择日具牢醴以为民羞尚飨
　　维年月日具官某谨祭于金山之神惟神生而佐理天下去大乱使黄帝得为五帝先死而为明神是亦必欲福四海拥千里也今年夏大收视常嵗为倍而秋又巳有望非神力而何敢以物报尚飨【风后同】
　　维年月日具官某祭于雍侯之神惟神生与豪杰俱起而不得其时虽功名无所见于世死而能福一方又能使其民庙而祭至今俎血不干可以无憾今雍千里民无灾疠牛羊蕃息稼穑满野孰为神报新酒大牲尚飨维年月日具官某祭于济众侯之神国家以神常用风雨救大旱有功于前世故嵗时祭于侯之庙未尝阙如今乏民亲受神赐今年夏不雨逾三月常祷于神既旱而丰则国之欲报于神之心也当如何意不可见牲酒是具尚飨
　　维年月日具官某祭于广惠王之神凡陜以西之民知神常以风雨塞大旱之望毎嵗少亢则老防若妇女奔走于神之宇未尝不朝祷而夕望雨至一禾一菽莫不得神夏实欲旱秋为稔收祭民之食神其降兹尚飨【九龙堂澄源夫人同】
　　维年月日具官某祭于露台之神惟神合民之祭得所凭依国有祀典非功不在神备常享岂无物助罇酒豆牲实为秋赛尚飨
　　代祭致政吴侍郎文
　　维年月日具官某祭于故致政侍郎吴公之灵惟公国之杞梓初走散地虎符出入为良刺史葢晩始达耆硕之臣公实有子请老以归二疎道路又无辙迹公乃投足世风敦厚后来所仰名教之力千钟之养五福一身林亭池园杖屦往还箕颍之地若在门户稚孙左右抱弄襁褓笑言在耳吊者忽来辅弼之子公如不亡身后光辉可以无憾见意以物菲薄之荐呜呼尚飨
　　祭致政吴侍郎文
　　呜呼岳渎之气实为寿龄公葢钟之黄髪在庭不尽其器刺史而已天畀宋贤生公之子左右日月公始敢归朝夕艾绶以当防衣始来自陜某迎马首公在版舆孙子在后观者塞途莫不叹息公子下车政出人喜千里老幼如被公赐道途之勤未拜几杖而止一月哭于公堂素车在路朔风满旐聊陈薄酹泪落酒觞伏惟尚飨
　　书记考词【公美】
　　古记室之任在军旅间文辞谋画无不与后世往往施之簿书狱讼其职守益失前件官以名进士由幕府西师不用凡文辞谋画之事皆不得施独书记所谓簿书狱讼以为吏课而巳才葢郁焉
　　周主簿考词
　　县邑古方百里之国也主簿且得其人虽其令不贤其簿书狱讼亦无有不治郡府缓急欲择人而使者必取之其尤能者或席不得暖前件官其人也
　　西岳祈雨文
　　维年月日具官某谨遣某以清酌庶羞之奠祭于金天顺圣帝之神惟神福此方之民国之屏也故天子嵗两时署祝词遣吏以祭未尝懈陜以西自正月不雨至于今将六十日苖之在野欲秀而实者若不望秋谷与豆种不得入民葢皇皇也某来守兹土未一月视此朝夕恐惧所以未至凡境内食民之祭虽里祠皆将奔走以为民请矧神一方之望而天子所礼也敢不以告尚飨
　　苏司理第三考词
　　秦人尚气喜鬭多大狱难治而京兆讼诉最繁故理官视他郡其责最重前件官处最繁为吏鞫难治之狱而有最重之责于兹三年其论之自殊死至于杖笞无虑数百人莫不皆得其情而有寃隐不伸者斯能也已矣持是以为吏奚而不可
　　谢雨文
　　维年月日具官某谨遣某人祭于澄源之神曰陜以西之民一嵗之望麦与粟也天时未必均齐或夏穰则秋歉或粟有余而麦不足今年春与六月不雨几百日苖不得成实皆请于神未尝不三日而雨足既旱而丰凡十三县之人如神家至户到而与之麦与粟也其德于人之心宜如何刺史有民之责也使千里之内无有叹嗟是刺史一身而逭十三县人之责在神之赐愈大也其德于神之心也又如何敢以物告尚飨
　　张法曹第三告词
　　法家大抵多刻少恩以为常前件官举进士为掾日持十二通与他法立刺史前论人之罪务以平反为主于兹三年其所处者几百人无有不当其诚才也从可以知
　　祭神文
　　年月朔日具官某祭于天齐仁圣帝曰五岳天下之望而泰山尤尊山之出云雨以福于民其功最着惟帝以尤尊之望而持最着之功以食于庙今年春与六月常不前后几百日凢千里之内奔走请祷无有不得其心麦在仓廪秋稼满野神之赐其可见帝虽不徳人心谓何刺史具肴酒荐其意以为民报尚飨
　　九月日祭于风伯师之神惟神风之佐人实攸恃庙于此土观瞻如在其祭孔时旱不敢啬今雍之野宜于嵗年百谷茂好如无灾害衣食之赐德其有归祭民之具神其降兹
　　九月日祭于金山风后之神生为豪杰而死为明神福此方之人而食其祭某今年春来守兹土四方或大水或饥或疾疫至于死亡流离凡陜以西之民无有一于是非神之力而何敢以物报尚飨
　　九月日祭于澄源夫人之神曰惟神有风救大旱之功在祀典以食民祭虽年不善未尝敢薄其具今环陜以西之地百谷之种无一不宜粗耕疎耘敛获收穰凡此之人莫不皆欲操豚肩酒巵走神之宇图所以报刺史以时享道民之意其鉴之
　　九月日祭于城隍之神曰髙城深池不虞之备边疆弗骚吏以致守不压不湮以为民劳拥防之力非神曷依祭具常典惟此之报
　　九月日祭于阿父之神惟神庙像之严民所依归农占蚕祀香至交来兹年之善下田其丰人无疾病牛羊满野繄神之贶家思其报厥祭不腆神食其意尚飨
　　西岳祈晴祭文
　　维年月日朔具官某谨以香果之奠致祭于金天顺圣帝曰关中自用兵逾十年其地未尝夏秋俱大收天时之不得而征敛有出中家下户几无以为生今年风雨节适麦畆至数斛而秋稼又满野是神悯斯人而惠之最大也八九月粟菽皆巳实而昼夜不止民不得收老幼叹嗟若将絶望皆曰食巳成之仓廪而耕不获之弃也奈何聪明其德之以卒神贶尚飨
　　祭古帝庙文
　　年月朔日具官某谨以清酌庻羞之奠致告于某帝之庙惟帝有大功与德在前世以食于庙至今俎血不干兹民瞻之恭严如生后世有天下之君虽相去数千百年而嵗时修祀礼未尝敢忽今皇帝以九月辛亥大飨于明堂礼毕诏天下凡古圣帝明王之祠皆遣吏以祭某兹土之守也谨择日具物以修天子之命明灵其鉴之尚飨
　　祭汉唐配享功臣文
　　年月日祭于某公惟公命世之佐实天所畀遭时得君功名莫先史臣之言若青与黄既庙而食惟帝之配生死孰荣兹无愧已季秋辛亥国有大祀峩峩明堂希濶之典徧于羣神告礼之成来荐豆笾天子有诏尚飨
　　文相到任谒庙文
　　年月日祭于至圣文宣王某受天子之命来守许以今月戊寅视民事凡千里之内有一物不得于其心某任其责思其职之初惧有未至冀之相之谨以物告尚飨
　　祭某庙文
　　祭于某庙之神曰刺史食君之禄而神食民之祭职之治否刺史实任或天时之不得至于水旱与疾疠非政之为则民归之神某来守兹土与神同有是青于许之人今抵官三日方思其职不敢懈谨以物告尚飨
　　黄司理第二考词
　　国家凡天下之狱设提防官以察其轻重不如法者而紏举之州县吏坐出入人罪大则免放小则责罚未尝无其人前件官治许狱嵗再周矣论其罪弃市者五十四流若徙百三十有四杖百八十六皆得其情无有寃隐不伸非才也其孰能其考可书中
　　春牛祝文
　　祭于勾芒之神惟神职此木行生物之佐乃今甲辰是为立春陈根可拔田事其始乃出土牛示民以时国有常祀吏敢弗懈农无灾害惟此之祈不腆之具神食其意尚飨
　　代祭黄丞相庙文
　　维皇祐四年壬辰二月朔四日具位文某谨以清酌庶羞之奠祭于汉丞相黄公之灵惟灵生禀于天德颍之民没食其祭福之无疑某也寄守此土仰止髙躅乔木之末清风如在伊春之仲农事皆作无有灾害兹民之望祀有常典敢以物告尚飨
　　代祭宋令公墓文
　　年月日具位文某谨遣某官以清酌少牢之奠祭于故赠太师令公宋公某友公之子而公之室藏实在兹土今得请以省先子之墓道途之勤不得躬修奠礼宰土之下谨具物遣吏以其意告尚飨
　　代祭章郇公墓文
　　维年月日谨遣某官以少牢之奠祭于故司空郇国文宪公惟公茂德懿实映国之史焜燿前人后来所仰忝守旧许公坟实在乔木宿草令名如新乃今得请省墓于洛左右板舆出此便道涉履之勤意不能专牲酒勿腆敢以吏告尚飨
　　代祭张文孝公墓文
　　维年月日具位谨以清酌庶羞之奠祭于故赠尚书文孝张公惟公冲泊之德抱藏英茎器之浑粹白琥赤璋遭时得君亟为闻人出入三纪庭之耆硕必持物钧众志勿疑不极其有赍恨以没巨梓偃蹇公输钦嗟追惟曩初游公之门坚节轮囷公实斲之国士之报勉勿敢忽户牖谓何兴言慙恨乃今得告省墓先子道公之坟宿草实在音容如生恍在耳目敢以牲醴拜垄之下公乎有闻食其区区尚飨
　　代祭建成侯庙文
　　年月日具位文某谨祝某官以柔毛刚鬛清酌之奠祭于汉丞相黄公惟公去思旧德颍民弗忘祭血不亁恭严如生某忝守兹土庶几清风今省松楸道出庙下遗光余飨若见若闻礼公之庭行役勿果厥诚区区敢以物告尚飨
　　代祭杜水部文
　　祭于致政水部杜君之灵惟灵仕宦克勤以始卒闻位止于郎虽未为达専城之惠古人所先寿百二十七十无几君年实然何有憾恨仕之惑者走于桑榆不有败废卜以柩归君葢请老死生之光逺日有期铭旌在道聊陈薄酹以见其意尚飨
　　舞阳尉第三考词
　　舞阳大约地广他盗徃往囊橐于其间居一嵗为窃与强者凡十一前件官捕得之或杖或徒或黥或弃其亡者一而已矣夫如是非才焉固不能其考可书中
　　祭辛氏太夫人文
　　祭于某郡太夫人之灵惟灵四德具备宜于室家母姑之懿发闻于人善庆之报乃俾百年衣缨杂还有子与孙启手之日稚呼耋叹子葢七十杖绖孺慕观者左右莫不咨嗟诜诜之门人曰不亡奠礼不腆庶几其意尚飨
　　代祭范大资文
　　皇祐四年嵗次壬辰六月甲戌朔文某谨以清酌庻羞之奠致祭于大学士侍郎髙平公之灵惟灵文武之资以时挺生出遭千龄亟为名臣谏诤之风古人勿忘逆龙之鳞孰不曰难朝夕践履若饮与食虽或龃龉名益发闻妇人童子知君所为世实有言臯防之姿或斥于郡不沮益坚宝元之间西夏弗賔君临我师色义卒奋言伐虏心奔走乞盟矢石出入天子所勤召且大用参国之柄君所设为不袭故常欲致天下尧舜乃留弗极其有莫不叹息刺史十年偏迫不施上阙左右议望必归或者抱负庶几一伸物理孰究志竟以殁呜呼希文止此而已忠也不朽来或可期柩旌之东手奠莫前死生之别兴言梗结矢意以词伤哉奈何尚飨
　　春祭祝文【已后青社】
　　告于某神曰凡物莫不得其生然后可要于成若其生也燥湿寒燠不得其宜后虽有五日之风十日之欲其坚实茂好兹莫可得故民一嵗之望在于春某守兹土敢忘是心今百种皆作其生成之助舍于神其孰依尚飨
　　张都曹考词
　　为吏患不能勤勤矣患不能亷亷矣患不能久故职举为勤知足为亷终身为久前件官为青之掾三年凡刑狱租赋无不举既勤矣而又能亷其肯不久者耶审如是所谓能吏者岂复有他术哉其考可书中上
　　法曹刘昭逺考词
　　法者礼之防也其用之以当人情为得刻者为之则拘而少恩前件官以通经举进士始掾于此若老于为法者毎抱具狱必傅以经义然后处故无一不当其情其刻而少恩则无也其考可书中
　　临昫县尉李正辞考词
　　青之属邑六而临昫最小其地介山冦偷往往囊橐于其间故常居士几十人以备盗今其令又用武人前件官为尉于兹盗发辄得之未尝亡一人非其才耶其考可书中
　　临淄尉考词
　　尉能捕盗使盗知不可免而不敢为盗亦去盗之一端也山东大约号多盗今临淄献一嵗之状视他县者才几人而巳前件官为尉葢有助云其考可书中
　　益都县尉朱康济考词
　　官无大小因其能而使之则职无不举也三齐多盗而益都青之剧县前件官始以能捕盗得官今为尉于兹前后冦偷者发辄得之而未尝亡一人岂非所谓因其能而职无不举者耶然则其能也岂止为尉而已其考可书中
　　代祭提刑陆学士文
　　祭于故提刑陆君学士之灵早猎科第以才藻闻不揠于进积目以迁器其逺到莫始度量既伸既知为台之选乃官书林乃刺于泉事为益著名能日香再试于外乃司邦刑揽辔所至讯谳有条符移之来墨葢未干曽不疾云而以讣告善也殱殒其谁莫嗟子药勿持室敛勿亲柩客于道观者忍耶麾符所系手奠莫前矢意以言侑此肴觞尚飨







　　伐檀集巻下
