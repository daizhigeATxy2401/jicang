　　钦定四库全书　　　　　集部四
　　清献集　　　　　　　　别集类三【宋】
　　提要
　　【臣】等谨案清献集二十巻宋杜范撰范字成已黄岩人嘉定元年进士淳祐中官至右丞相清献其諡也事迹具宋史本传史载范所着古律诗五巻今此本四卷又杂文六巻今此本亦四巻又奏稿十巻今此本十巻又多书劄一巻又外制三巻进故事五巻经筵讲义三巻今此本俱不载而有行状本传祠记等一巻列于巻首共为二十巻葢后人重辑之本非其旧矣范有公辅才正色立朝议论鲠切其为御史时累劾李鸣复等行贿交结之罪鸣复卒以去位其守宁国还朝时又极陈内忧外患之交迫而劝理宗以屏声色逺邪佞言多切摰及其为相前后所上五事及十二事无不深中时弊虽在位未乆而没不能大有所匡正然奏疏之见扵集者大都悱恻恳到足以征其忠爱之忱矣乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　　官【臣】　陆　费　墀










　　钦定四库全书　　　　　集部四
　　清献集目录　　　　　　别集类三【宋】
　　巻一
　　四言古诗　　　　　五言古诗
　　巻二
　　七言古诗　　　　　五言律诗
　　巻三
　　七言律诗　　　　　五言絶句
　　巻四
　　七言絶句
　　巻五
　　奏劄
　　巻六
　　奏劄
　　巻七
　　奏劄
　　巻八
　　奏劄
　　巻九
　　奏劄
　　巻十
　　奏劄
　　巻十一
　　奏劄
　　巻十二
　　奏劄
　　巻十三
　　奏劄
　　巻十四
　　奏劄
　　巻十五
　　书劄
　　巻十六
　　序　　　　　　　　记
　　巻十七
　　跋
　　巻十八
　　祝文　　　　　　　祭文
　　巻十九
　　传
　　巻二十
　　附録






　　钦定四库全书
　　清献集巻一　　　　　　　宋　杜范　撰四言古诗
　　三月某日有感而书
　　敏不可恃钝宜自强诗酒荒嬉恐暴汝良我日衰惰赖汝以张安肆日偷古训洋洋我与伯氏短檠夜书矻矻待旦我所不如每一念之涕痛乎嗣而昌之其后人欤
　　和讷斋题晓山亭
　　理粲万象孰妙孰徼卓彼南山目游心讨露气澄澈净不容扫瑟瑟风松剪剪烟篠甘梦未觉一声晨鸟恐随賔送岁月空老整冠危坐抱膝自笑天际飞鸿健翮矫矫一念既彻何远不到我巻我书岂其弗攷万动纷起万虑防澡斯物之格斯理之奥随寓随得靡间昏晓云麓固夷石壁非陗目在而察炯炯独燎有临泰华或视以渺山岂不崇乃见之小扁亭者谁有揭斯表
　　耕甫归书约信二字为别二首
　　水失其防一决莫止人心惟危殆亦若此曽子之守传习在是以约失之葢亦鲜矣
　　实之谓信言防行果言有不实自防厥我谁其掩之不善己播人而无信不知其可
　　五言古诗
　　夏夜云月不明有感
　　天色未清霁浮云翳层空朦胧玉盘质髣髴擘絮中琼宇本莹彻一髪不可容胡为受掩葢万象归防防谁能召风伯扫氛有余功中天悬清光娟娟万里同
　　病中和东里寺中作
　　陋质百不能补败倚师友东里丈人行幸忝巾屦后君诗如秋霁峭絶森碧岫又如万古壑潺湲泻寒溜一手转机轴四顾无匹偶明窻一披读张胆不论斗愿分有余光屡辱自醉酒驽骀费剪拂鞭策谁可久徂暑变新凉一气分六九逼仄尘区间蒸郁未改旧心逐林泉佳病滋面目丑起来强力贫宁敢继富有
　　募兵
　　召募古来有今者何其艰文书急如雨取办都保间百夫不当十一夫费千镮恐被嗜利徒无能御国患老母与少妇蓬头走江干挽之不得留悲泣声彻天母曰我壮子妇曰我健夫衣裳破无补田园荒未锄一朝弃我去饥寒我何如我欲从汝行生死同一隅抑恐惰军气累汝重汝辜今业已分离把袂畧须臾拭泪为汝言汝亦无我虞戮力济王功期以捐微躯
　　戊辰冬和汤南万韵【号嬾老】
　　我闻抱膝翁高卧南中庐方其未遇时邈若与世疎起来扶汉业肉骨成丰腴青简万世名寒窻一编书出处宁异辙此道诚非迂嬾老天下士被褐尚穷居负米供一饱晨昏撷园蔬自知身有待宁论食无鱼博洽贯万理收拾归一途翰墨泻三峡意气横九衢才大用宁小道肥身不臞勲名防有时天意非人图璧玉藏名山抱璞初不渝良工一顾盼光彩照路隅防君策駉马愿言刈其刍
　　春初走京华秋杪归旧庐简编废已久开巻澁且疎谁能击其防石田或可腴雁山有佳士读尽天下书足迹半九州不惮道里迂陋邦何足临而亦来我居相从一尊酒未厌园中蔬笑谭欣有合浩若纵壑鱼人生惟所适所适各有途胸中茍不迷到处皆通衢箪瓢有真乐顔氏何其臞没没嗟我生未知终焉图论交须论心所论在不渝愿君示一语令我反三隅君无金玉音请诵一束刍
　　十二月初六日栖嬾和方山
　　擕手喜初晴夜光列星汉栖嬾壁上图昉于此乎防诗翁为抽思宫征手自案一醉不敢辞斗胆破崖岸
　　送子谨叔【有序】
　　子谨叔自幼与某兄弟游畧去位分相与论议反覆不厌间以杯酒为娱适不啻若朋友交某之兄质纯气实志勤行端叔尤爱之重之而某实师之欲学之未能也不幸天降之孽夺之师而兄已下世矣不复见矣今叔又舍某而侍亲数百里外异时踪迹参差将不得为向日从游之乐叔以某之意为何如也叔尝援手而谓之曰吾之行有以处子矣子何以赠我顾某婴戚之余志念剥落故学寖忘悒悒无一可道而眷焉惜别之语徒足以増感怆者又不足以陈然其情抑有不能自己者漫成古诗五章葢以平日所闻所知者而求正焉叔其一笑许之否乎叔之处我者昔闻其畧矣愿闻其详将终身诵之虽相去数百里外固不异于朝夕之面命也
　　古道日凋弊人心竞险薄风雨晦朝暮平陆变沟壑归来寻故庐六窻静犹昨殷勤时拂拭埃尘易侵剥此地寛且明休哉有余乐
　　大圣不可作立言百代尊开巻读且想凛凛俨若存古今宁异辙岂徒资讨论检防作用处圣愚从此分记诵不足言为道忌多门
　　大雅久不作文士日以众缵缉鬬新美靡靡相溃澒春禽转巧舌但可供好弄取之以终身只字不可用古来名节人往往多朴重
　　少小从君游忽已各壮年防铜未披发忧孽故熏煎羡君怀利器吾宗秀而贤刮摩尽结实涵揉归本源圣处猛自力人物方渺然
　　聚首日嬉戏胡乃遽言别囘首十年间坐令肝胆裂东阳古佳地先民有遗烈为我一酹之山寒水清絶无以持赠君高秋千里月
　　送石宰
　　朔风揽长林凝氷对厚地人嗟行路难君行亦易易句金号岩邑日事纷万猬羣情一龃龉烦言四腾沸长吏不足严去之若下缒俯仰十年间转足几颠踬君材万斛鼎屹然国重器小试莅兹邑斩斩常正义百錬刚莫夺豪猾敛手避惠人郑之侨始亦遭怨詈三年舆诵闻人情见真伪君来整弊俗固有不得志抗之如不克浮言吁可畏论定要以久克终乃为贵谤讟变懽謡君政本不异字民有隐德动人皆实意嘉绩今报成坐洗十年愧民俗岂相远已治人亦治我本山泽臞强顔领一尉弱植媿匪材久矣辱大芘倾倒罄心腹抚爱殊丑类我亦为知己奔走常尽瘁君今造清朝行李挟佳气我方困尘役何以逃吏议世道就浅狭人心竞功利俗子不足言志士或窘匮防摹与事业两者畧相似愿君恢宏纲大用见经纬江梅受命独奇节凌赑屭折取岁寒枝掺袪以相遗此物君固有珍重调鼎味更须厚培植华实自根底
　　丁丑别金坛刘漫塘七首
　　黄绮避世翁万乗轻商顔翻然为羽翼国本安泰山出处义与比盛衰世相闗怀古诵考槃令人欲长叹崇山郁嵳峩千章自交隂培塿植松柏斧斤日相寻物小固不容名大亦难任智哉甯夫子其愚非本心北风吹夏律草木尘沙昏枝叶曽未害根本难具论肉食谋何有家食徒殷勤谁能起东山扫翳扶朝暾川泽升为雨霈然周四郊有水行地中溉灌亦良劳势力固有限戞哉加分毫为义分内耳谁言薄云高词章道之华于世非少补施之匪其宜文绣被泥土自昔重立言一语万钧弩谁其厌来者是非实千古女萝去长松借借纷委地蒙瞍辞诏相十步九颠踬弱昧慙陋质先生未终弃再拜愿有闻服膺敢失坠人生玩嵗月世事变朝暮三年在门墙一日泣岐路窻前长新緑生意自呈露愿君曰强饭安排济时具
　　喜雨
　　凄其望云汉旱饥何频年去嵗秋后雨沟壑仅少年春耕问菑畬馌妇多嘉言夏耘喜优渥驿驿生翠烟不雨寜几日已复忧亏愆伤弓慨心事过计乃不然风雷变俄顷肤寸速九天夜坐听倾倒朝起望渺绵时哉此甘霔不后亦不先我无负郭资墨突非所怜但愿时丰登有粟均里防岁晩称寿觞一笑生春妍彼苍其或者副此心拳拳拜赐盈百室敬诵良耜篇
　　己卯夏忧雨偶作
　　昨者忧不足今者厌有余垂垂匝晓夕灔灔平浍渠苗事方用壮过潦非所虞但虑盈与亏理或相乗除它日傥望霓神贶俱堕虚造物愿有终屯膏时其输自此大有年大书不一书饱饭乐田社一官徒区区
　　闲行溪西得梅数花喜甚偶成小诗呈诸赵兄
　　作意每不偶邂逅与心防畴昔问寒梅李园不成醉今夕亦何夕见此万花最独立如高人凛凛尘世外藤藓半侵剥风雪几颠沛蕞尔篱落间劲气夺松桧下视桃李场碌碌千百軰古淡不入眼何能供世嗜苦心抱岁寒天其知我矣此行得此花嶷然为増气置之几席间相对喜不寐有果硕不食明朝日南至芽蘖或未知尔乃太蚤计三嗅味清絶令人发长喟
　　方山和篇再和韵【方山叔祖讳知仁字仁仲文公门人】
　　方山诗寒梅吾故人岁必以文防涴墨尚可覆未知凡几醉晩乃得此诗山灵以为最置身风月上出语色香外驾言孤絶处坏枝委颠沛悬崖折披竹断涧强病桧穷交仅如此过是藐无軰碧眼苦好奇于焉有深嗜迎长得一花【一作失喜一阳花】以为时可矣遂若天下春笔头顿生气我属闭闗日【一作我亦解事者】一枝偕寤寐敢贺防阳来尚虞坚氷至【一作目成良久之未知其所至】结束果何在飘零初不计政恐负岁寒或为识者喟
　　慇懃里社间谈笑文字防平生一尊酒无虑千百醉问梅穷涧冈乐事此其最风霜尽木末氷雪对户外谁其念岑寂自得以颠沛岁寒二三友已不数苍桧卓彼方山翁自许行偕軰古心味酒于世百不嗜少小诵佳篇捜句亦竒矣年来久不作吾党几防气珠璧忽堕前畴昔曽梦寐三咏结束语坐令百感至来者恐未然往者非所计汗青几名节徒起千载喟
　　方山有求转语之作并用韵二章
　　方山诗孤根要先觉一花已后防而况万香中晩乃夸狂【一作剧】醉东皇兆羣物无物居其最对梅欲着语当在梅之外君防龙蛇蛰中有江河沛其元阳复雷其真岁寒桧于梅观此妙眼力怜湛軰无能根本求仅为香色嗜一元无识者孤真可知矣君独邃机命笔【一作笔力】开风气竒哉天根词与世呼梦寐犹疑转语下未为梅之至愿闻第一义更作向上计防有先天翁当发无极喟
　　观物非外索具眼以心防防阳花病槁宁供等闲醉我尝课前作无言乃为最譬彼清庙瑟一唱越外万卉染春色生意岂不沛何物漏天机一防映寒桧我欲屋溪曲种竹十数軰疎影浸清浅作此苦淡嗜方山于此花论交亦久矣憔悴对氷雪中有葢世气向来多朋从痛饮忘夜寐旧事俱已非尚善诗押至俯就相唱酧殆为后来计一花未足多夫子亦何喟
　　四时冬复春造化一机防朔风空草木余枿犹病醉梅花于其间居殿复居最三春在何许不在粉须外我尝玩兹理若决江河沛氷壑卧寒松雪岭立老桧见命谓受独落落一二辈有此不改节不与世同嗜抱贞开化元此花而已矣整刷此精神寸草亦生气嗟嗟迷复者胶轕随寤寐萌蘖寻斧斤岂知七日至击壤咏天根巧厯不能计持以印梅花无语独叹喟
　　叔虎辱与予游最久其所为诗文仅窥一二未获搴珠璧之椟而纵观也行李来京都擕方崖类藳并续集示予暇日隐几读之斵巧抽新绚防烂烂为之洞心豁目不知君家所藏其富若是輙成古风以自诧竒观因以为谢
　　昔君游我里诸老皆竞爽今逾三十年百事一非往君今来京都相对各槁项清灯话畴昔未语意先惘槖中賸缃帙挈来耀书榥栒虡列羣编金石振逸响又如春水阔縠澜敷浩瀁绣鞶饫耳闻锦囊惬心赏今夕亦何夕尘塞为披敞吾衰亦久矣欲勉不可强尚记诸老言种收同卤莽顾我困朝饥羡君富秋穰何日遂赋归相从问陇防滞穗傥可拾我亦歌击壤
　　张上舍送望水偶成小诗
　　我家东南隅去海不逾咫乘潮厌鲜美望水快珍脆朅来双溪上河鱼仅青鲤泥滓渍肤肉强食輙三哕此物从何来对之惊且喜虽然馁败质尚余江海味令人忆故乡沽酒为一醉
　　闲坐有感偶成古风简刘防之高吉父康司理
　　虞夏几百载继以周礼乐洋洋雅颂音后亡前亦作井疆贫富均薄海咏康乐姬公同圣贤积累亦不薄宜其垂万代整整守防彠宁知不数传板荡已非昨丘赋鲁史书田畴郑谤作滕君谩忧勤毕战空唯诺盛古犹有憾此岂易商矧今千载后而欲强复剥州县工罟穽黔黎惴沟壑世道日浇讹禁厉不可缚我尝三太息浮云翳碧落为贫走尘埃岂解拯民瘼州家轻任使千钧委羸恶劳瘁敢自爱恐负此邦托仁政安在哉名是意已错治道去泰甚此论东州确人言寛一分所望恕且约一分寛未易十分扰已博嗟哉斯人生日巧亦日削俗吏事朱墨暴吏事鞭扑我把七篇书人笑谓迂学谁与输此怀浊浪渺垠堮
　　奉祀礼毕饮福有感偶成
　　忆昔少年日拜起随父兄饭羮集隣里果粽罗豆登坐有白髪翁感叹或涕零我时百不解一饱追侪朋岁月忽已晩半生如飞霆鬓影吹秋风览镜良自惊父兄不可见黍稷恐非馨跪拜蒇常礼苦泪空填膺呼儿共饮福百感心未平古今一俯仰生死同梦醒此去宁几秋况复较枯荣收泪且举爵行行付交承
　　寛堂生辰见招坐中赋小诗为寿
　　人以寛而安道以寛而久蹄涔贮污潢满除飜覆手江海无津涯天地等大受寛故静而一是谓仁者寿晴天泛风光春意入花栁一笑登公堂寛德寓杯酒愈寛则愈寿松柏岁寒友
　　别陈常簿埙五首
　　古道湮不续遗直声以彰良药见谓苦不试徒有方岂其葢世名可浣忧国肠视天方梦梦令人歌慨慷心理同一辙世学何多门倡徒各有植成性非两存习之到圣处心小道自尊工夫未易熟毁誉何足论空言漫浩渺实行较分寸为官志何在监州民可问以此百纸忠解彼千里愠有守矧更贤往哉同令闻菜畦絶夜雨麦垅摇春风板舆奉欢笑意与物态同路才百里近水可一夕通君其戒徒御驾言无匆匆义交味逾淡心敬迹自疎球玉世所贵车马人交趋性懒拙造请独抱此区区赠别我何有珍重千金躯
　　良月游水乐
　　久矣闻水乐邂逅作此游林立攒万石曲迳穿深幽谽谺开古洞下有清浅流惜哉非古乐喷薄皆人谋流觞饮山緑风鬓吹飕飕欲归兴未尽擕手湖上楼斜阳献万状浩以百目收白鸟去复还翩翩良自由我本山林人对此多慙羞岁月不我与宴闲其可偷便合作归计老矣安所投世事皆漫尔政恐空白头
　　送罗季能赴兴国
　　句金与君别忽忽二十年君滋厉素节我已羞华颠转物有机扫翳还青天羣耳共耸听明诏方改元笃意召诸老高爵升众贤执麾不可挽问君胡为然一气才作新万卉皆争妍雪霜谁谓无松柏良自坚操心不厌危知机常虑先承流惠疲氓调俗畅新送日徒京尘班春胜着鞭顾我足尚絷羡君翮方翩数里已云隔千里其可前有怀空感恻何时解拘挛卓哉漫塘翁邈在云山边烦君招衡门为我致问言万牛应莫回世事如风烟
　　汤南万求诗赠别遂用其和韩总卿韵
　　清朝方振饬羣彦尽收揽万化转机轴一气变舒惨岁寒天漠漠日暮云澹澹古志可今覆远考异近览世味甘甜蜜国计未尝胆驴技或易穷羊质徒大阚冐没忘险涂吁嗟入窞志士抱忠笃封事写忧憯已动凝前旒又隔充耳紞有献非美芹有味真苦榄谁其鄙肉食政恐忘馌嗿一别几十年重防生万感旧欢痛莫追久交味逾淡羡君粲词华防霞生暮晻顾我已衰晩须雪羞髦髧猛虎跃山谷宁甘落圈槛灵通鬼神肯自朶頥颔防彼宛上花何如涧下馣幽庐对江山逸兴寄铅椠我欲同君归何由遂此敢茅茨胜金屋饭羮饱玉糁愿言寄新诗春意起莲菼
　　仲夏朔汰卒羣閧惊扰居民内外凛凛抚而赉之而后少定人情忧畏警夜愈严一夕霈雨羣心顿苏张倅作喜雨诗见示因和其韵
　　居家多惰拙为国常隐忧有时发鲁叹乃或遭楚咻坏证至束手错事皆从头收污挑怨愤作劳睨嬉游变成生悍卒祸已延数州胡然近辇毂岂不闻高侯大决多所伤小安其可偷悍心未熨帖转手即寇仇嗟哉逢不辰老矣何所投人力岂足恃天意或为谋连夕蒸霮防崇朝洗歊烰巷陌收燥坌河渠涨浊流仰首戴恩育欢心谁怨尤国步自兹穏吾志将何求高人赠我诗妙语清于秋口诵殊未巳头痛顿已瘳欣然万宇气快以一笔收仁隣幸可卜旧好今自修愿言为明时却顾思远猷王度殊未饬人情过则休朽索难系马机心或惊鸥君方抱经济我当归樊丘
　　送赵寛堂二首
　　马塍朱白孤山自疎影氷雪几岁寒谁解为渠领李园百树花人与凡木屏湿藓囘春风猿鹤并刷整为我一酹之往事莫重省
　　两片南山云偶尔连空飞一去向空谷一留伴残晖招招浙江渡激激风吹衣仰头有鸿鹄孰使心事违何时黄山边把酒话昨非
　　送汤仲能国正以直言去国
　　朔风剪木末硕果悬孤危邈矣防飞鸿异哉闻鸣鸱暮云结愁隂送君江之湄去者挽莫留留者良自悲何当谢尘鞅鼓枻相追随
　　花翁将归婺女因为江西游有长篇留别社中次韵送之
　　旷士隘宇宙孰为君家山逸兴渺湖海孰遣君意还胡然动行色便欲生惨顔新篇写襟素和章就词班亦念尘坱客肯照窻几间怀旧徒感怆捜语愧防顽两年重忧患悲涕不胜潸一身纒疢疾形骸顿已孱吁天凡几疏无路扣九闗望絶钟鼎贵分甘茅衡跧薾然一疲驽不愿十二闲送君为心折把酒慙量悭行行速京洛去去难追攀莫上八咏楼且宿双溪滩为问赤松子世道何其艰
　　灵峰
　　造物幻竒杰立石环坚城拔地数千尺变见百怪形两夫屹当闗左右排戈兵崛起万古雄防此钟鼓声我来自尘寰一见心目惊把酒对此竒坐使世念轻明朝下山去此石留吾膺
　　雁荡
　　东南富山水杰气钟雁峰巨灵排屭赑妙力开鸿蒙断崖据险絶峭壁凌寒空分岑献万状转盼无一同或叠如锦缬或铸如青铜或前如舞凤或却如飞鸿或伏如卧虎或矫如游龙并如兄语弟差如儿对翁鋭如笔露頴岐如剪开锋二湫分大小二灵俨西东古语聊近似天巧难形容我久埋世埃幸此防天风应接费耳目磈磊罗心胷有僧本儒家伴我追云踪攀跻不知劳指引殊未穷胡然便语别问之以涕从为渠游兴尽生我归意浓出计无草草回涂复忩忩还此未了縁邂逅须有逢
　　送耕甫弟赴补
　　所性常存存危者惟人心子才秀吾宗一歕凡马瘖俊快恐易蹶谨勿轻千金贤闗集多士辔策方骎骎功名亦漫尔培防在资深我尝评京华真是秽浊林绳约稍自寛一纵不可寻蚤夜念倚门翼翼如有临亟归慰慈抱毋浪花边吟
　　送夏肯父赴补
　　之子问行李策足游上都晚风吹客袂话别聊踌躇朝家渴多士璧水来英儒子志横四海亦复随羣趋磨励强国策它时封狼居卓彼漫塘翁一壑老壮图万牛挽不前世事付长吁君欲访隐所为问今何如
　　龚叔虎秋实堂
　　人心分内外学道谨趋舍巧令世所贤木讷人谓野至圣垂大训夫岂欺我者阳和发天葩烂其映春斚一朝随狂风殆不如土苴秋至万宝成结束槁叶下一一抱天根真理不容假持以荐豆笾洁诚神所嘏孔门德行科卓尔先游夏汉世躬行人未肯逊班马照影空自妍心事形面赭美璞藏至用不琢存大雅诗篇匪君重闭戸自汛洒余言亦已多尚口不如哑
　　五八叔席上咏江梅水僊
　　难兄氷雪姿难弟金玉相一夷与一惠共此岁晩香凌波孤山下不染尘场故山尚无恙愈觉风味长夜防更秉烛檐雪声锵锵
　　雪中成十一韵
　　入冬多疠气阳泄月令畅隐雷声间作万蛰惊塞向数日凝重隂云同寒威壮飞琼遍天宇色界铺宝藏前此亦屡白玉瑞此其剏缄运孰主张一雪压千瘴纷纷富家儿羔酒醉金帐谁思道丐者双脚红玳样顾我虽甚贫可挟尚有纩蚤起愿年丰共饱拜天贶天意然不然独立为楚怆
　　园丁得二小花以献坐中属梅津翁赋之且以寄处静索词仍有白战寸铁之禁自非不吃烟火谁解作此架空生活处静词先至梅津诗继之皆清絶可味輙用梅津韵奉呈诸丈殆类痴人强絶粒未免又吃浆也一笑
　　岁功巧结束物与七反丹应嫌青女妒摇落空人寰耀钗云髻里防粉黛眉间香色亦几何小有即大还艶阳费浮花防阳惜真韵月窟占竒芬天根闗大分氷雪又催年自此接新运泰华与秋毫巨细非定论
　　耕甫弟寄示秋怀二章冗不能皆和次韵后章谩见爱助之意
　　杜曲传诗书百年植门户汝少秀而贤中上期可语胡然织锦机未半已投杼谢彼游冶徒前功尚可补堕身泥滓中起秽实自取细读玉汝章此意可近古凡物甘以坏其成在坚苦要须心自鞭勿以言浪许它时观厥成一笑相尔汝
　　中秋夜客退观月谩成
　　槛外不数丈深窅藏丘壑璧月悬中天玉露下丛薄尺水澄秋光鱼共予乐所乐亦伊何饮水良自觉恍若归故山洒然谢羁络明发将何之尘埃又如昨行也谁使之有此一大错幸保寸心在举头问碧落
　　书于立斋自戒并示诸子
　　晦以昭明德怯以成勇功用拙巧莫尚持静动攸宗惟柔养真刚自下升髙崇虚可使实积小乃与大通守约博有归味淡甘无穷万里以是观一心须自融戒哉骄与盈外强中空空
　　登山述怀
　　抆泪别妻子登山望归舟舟远望不及岩溜鸣咿嚘足茧坐絶顶晩色忽已稠凄其杜宇声问我胡为留抚襟独浩叹泪下不可收三年足别离此泪良有由区区驹隙中为形役不休为形役尚可为人役何求渊明独何人我乃如拘囚亲老方倚门甘防谁供羞子幼未知学择师谁与谋鬼蜮闪光怪虎豹嘷昏幽世路委丛棘吾道若缀旒岂无知我者应谓我心忧
　　和刘会之野堂韵
　　草草春又过凄晦风雨夕三年乌伤梦不断一区宅台山在何许空有尘满屐英英江夏公老龙蟠古泽寻胜着幽宇捜竒列佳石可斋不出门亦复为渠役酒酣对崔嵬寸管凌千尺念我萧寺中远赠烦走力隐几读妙句缅怀賔主席何当谢吏网足蹑堂上客
　　咏芙蓉与菊花
　　秋光浓欲滴结束东篱花糁糁纷防缀戢戢相参差渊明太好事言乐酌流霞谁云制頽龄为与霜争华映水开芙蓉丽色如春葩谩以拒为名青女不能加持此问渊明何乃吝齿牙门外风如箭黄落满天涯
　　再用韵
　　浮艶夸春苑贞耐还秋花有菊与芙蓉谁能分等差金蘂含朝晖丹脸粲夕霞素商太冷淡岁晩生光华诗人抱幽独东篱爱天葩可惜亭亭姿误以脂粉加知音须子期知味须易牙临风慨千古云海浩无涯
　　三用韵谢孙花翁赵寛堂赵贵方见和
　　金飚荡天末清冷聚兹花凛然傲且拒霜天肩正差好事共一观目五色霞但此慰寂寞那复矜荣华谁无兰蕙姿谁无桃杏葩秋边竟谁语短瓶挿交加但知爱风味何必加齿牙未能输一醉有兴浩无涯
　　夜读花翁诗什有感漫成鄙句拜呈借以求教痴目骇见异宝揣摩赞叹徒犯古人嗤之戒耳
　　士有当世志谁肯专诗名自古巧文字与道闗废兴倾座听君语雄辨穷粗精目中无全牛肯綮技未经胡为趂风月虫相与鸣静夜诵佳什泠然如梦醒瘦语自腴泽险句自稳平譬彼有源水随流作幽清竒抱叹皓首败屋挑寒灯天运岂其然人力非所能我读渊明诗悠悠千古情衔觞岂好饮采菊非餐英何时共臯益赓歌在虞庭
　　国正丈【黄则象名汉章】和章齐物之论扫去轨辙超然形外所进高矣读之敬叹不自揣再用前韵为谢并以求教
　　钟鼎非狥利山林非狥名古来豪杰士不待文王兴得时舒气宇宙生光精失时巻机轴圭荜韬纬经神龙冬亦蛰蟋蟀秋乃鸣饮醇未同醉啜醨还独醒泛观疑自戾反视不失平人言惠与夷宁知和非清膏沃照几室火传非两灯但使本根在毋夸知力能协一虽奥理不齐本物情聊借庄生语一吐胷中英防君鼓天翼事业扬帝庭





　　清献集巻一
　　钦定四库全书
　　清献集巻二　　　　　　　宋　杜范　撰七言古诗
　　和郑府判韵
　　万里扶摇整飞翮自是凌云九霄客黄槐白纻秋风高借君弹压添顔色奉檄校文真误推多才视我蚿与夔竭力讵敢辞钝迟寒芒在上方辉辉
　　次宗司法云字韵
　　我来縠水偿披云秋堂霭霭生春薫落笔盘空鬬神速刮眼一破平生闻自笑黏黐日凭案抽思索句曽未半弱步何由附天骥肝胆轮囷慙寸管
　　和郑府判秋闱行
　　秋云黄日月忙登选才俊收词章操觚搦翰换钟鼎往往氷炭交中肠柯山多士称海内勇气洗尽古战塲笑挥笔阵示整暇洒洒胷中书传香此邦昔日龙头客前后相辉九霄翮山川孕秀不乏人想已津津动顔色题舆左岳得儒英行整速步趋天庭金薤琳琅耀光彩不学砌下寒蛩鸣葢世功名人共许赤手欲搏南山虎蹔来秋院镇文塲坐使千袍同鼓舞我昔贫困如匡衡隣灯夜照心峥嵘区区薄宦亦谩尔役役尘埃愧此生浅学幽深虽未烛到耳独能辨丝竹从今着意听文鸣防使嘤嘤出幽谷
　　又和郑府判韵
　　荆璞照耀非常珍天衢整步凌通津与人轩辟破畦畛满怀拍拍无非春我如骥异远道志在千里身未到朅来此地寻文盟平生心事为倾倒饱德醉义乐有余况有兰玉芬庭除谐笑云云殊未厌盘飱夜半劳兵厨依依此情那忍去自恨尘鞍难久驻伫防飞诏自天来殿前賸作摩空赋
　　汉中行
　　思昔汉中殆俶扰自荒逖驱侵警边陲烟氛闇华国官守既防尘宫庙入异域奸回执国命地土轻弃掷倒悬头足互霾昏日月黒念之不忍言言之泪沾臆寿皇雄武姿一洗曽莫得祖宗固有灵何以重此慼忠贤固有心何以久阻抑忍耻坐薪亦几年生聚教训亦纤悉昨者飞诏天上来积秽坐欲一朝涤忘形感愤泣东南气生果鋭吞西北似闻元戎已启行官军所到无勍敌倒戈横尸四十里搴旗获马六千匹长安遗老今尚在壶浆筐篚输悃愊勇威义气有如此鼎鱼鬬沸真假息事虽未必合所闻要之天地当开辟池鱼一日羊角上此理从来有通塞世人信古不信今动把国事作嘲赥胡憯不念涵煦恩坐防行人鬬道侧嗟予少小则古昔有志未就苦弱植茅檐独对参斗横百感交情节屡击男儿出世岂无为七尺非供蝼蚁食当年幕庭三诵人乃有洙泗诗礼客岂作今人蠧简编琢肾雕肝缉文墨干戈社稷不入用有作以糜煑砂砾我欲匹马驰云中直指燕山以功勒
　　黄兄宇出示汤丈追和春日诗适有防余情者次韵
　　君不见西山凛凛百世师忍穷受饿终采蕨又不见丑谬遗臭几千载当年方丈厌肥滑孰得孰失试大观较若五味辨甘辣冶容媚世吁可怜羞面顾影自涂抹名利物我争锱铢语笑诩诩已衷甲方嗟天际暮云深还见墙阴春草茁防哉君诗良起予重把心事为君説百年功名亦漫尔尘路投踪何日脱
　　再次沈节推送春韵
　　子规泣诉春山头芳草连天不尽愁紫陌游人在何处空有颦眉人倚楼溪上悠悠棹木兰溪边落红纷斑斑嗟哉片片逐流水新篁忽长千琅玕多少闲愁推不去欲问春归杳无处少年知己负心期尊酒从今乐事稀
　　归自明远醉中作
　　觞豆论交今岂无肺肝相与古来少我今宦游双溪上一见为僚尽倾倒吏尘终日何没没休澣有盟方皦皦防检春事今几何残红满地纷不扫明逺竒观雄此邦倚栏一望云缥缈泼眼争光堤面流伤心不尽天涯草文楸得失亦漫尔投壶成败供一笑酒酣耳热声乌乌语到难言心悄悄【有言及时事者】一切置之姑勿道四时风月殊未了华知复为谁老我軰心事要论讨尚喜后防今有期谁其识之有鸥鸟
　　七夕歌
　　象纬昭垂各度纒牛女之説从何年博物有志张茂先客槎亲见织与牵坐令千载习缪传遂将浊欲秽清诗史实录百世贤亦以俚语形歌篇君不见昭阳夜静玉栏边谁知渔阳万骑横戈鋋何如凤箫缥缈缑山巅举手辞世乗云軿我欲浩歌痛饮秋风前仰视星斗奕奕纷罗骈安得壮士横笛一声吹上彻九天
　　詹世显老丈舂米为赠时有张老之子携其父诗求月助即以詹米转馈之詹丈以诗送米和其诗
　　归来两见春载耜老矣陈人愧髦士书生活计常若拙瓶粟屡空固其理石庄好义无不为独将饱腹念朝饥担石肩米叩戸要转儿啼成欢嬉此赐何敢望此老况有新诗非草草再拜为之惊且慙锦章玉粲鬬新好我贫犹有稻梁谋更有贫士需麦舟为君乞与君然否乐施曷计谁家留
　　五言律诗
　　新秋
　　大火西流日秋风戸到时断痕依浅水叠翠别高枝气每随时改人应共物萎百年同一梦身后欲何为
　　电
　　玉女开天笑骊龙弄月珠照眸千壑满应手一丝无晻映同云表行移转海隅田夫占北极明日雨平铺
　　和沣州喜雨韵
　　秋色在何许浮岚叠翠间江清双鸟渡天濶片云闲雅量肩文举新诗压子山更深听远溜哦咏荅溅溅
　　十五日十九兄到家小饮有诗和之
　　晩色烟霞好寒山雪月明赏心闻鹊喜醉脸任狸形银烛辉蓬户氷花烁胆瓶读君断膓句孤雁欲吞声【十九兄末章云莺鸣求友声】
　　是夜闻十六兄雪中有作次韵
　　晩山栖半白晩岫勒斜红草草三杯里悠悠一笑中喜君才磊磈顾我意防茸伯仲壎箎处空嗟不与同
　　次郑府判金字韵
　　巇岖来北固邂逅识南金未觉人间役欣同物外心灯花残夜半桂子落秋深细听朱曲寥寥大雅音
　　和十四兄灵岩偶作
　　松闗开野寺山色净藜牀战局谁争胜夸声或大当有人观物静得句满囊香鸥鹭盟犹在闲中作此忙
　　次防再和
　　古殿后多竹虚檐前可牀炎歊于此却胷次要人当自足萧萧意时来细细香曲肱无一事闲为属诗忙
　　和十九兄梅韵二首
　　空谷寒花好荒村野路长有怀寻往事无语搅枯膓老气犹无恙幽姿只自香喜君歌白雪茂对此新阳语别星霜久怀人道里长江山高着眼文字饱撑膓穷壑生新态寒梅带旧香它年当记忆有雁过衡阳
　　九月二十六日观水
　　滔滔随岫远浸沙寒万古去不极几人来此防放乎知有本逝者若为难瞪目斜阳里双鸥下碧澜
　　道傍见梅
　　一树栖残雪不禁春夜霜香飘非宝篆粉褪厌时妆且合收余白应难待晩黄自便篱落好榛棘不相妨
　　别宛陵同官
　　游宦见交情惟忧间易生文书祗自了意气若为倾幸已符金断终然为玉成官僚有如此共保岁寒盟
　　途中
　　官身惊昨梦山店是回程郡事闗新旧人心属送迎尘衫才幸脱野服要须成世路如川险归途却自平
　　有感
　　捧檄来兹邑劳劳两载余亲庭千里隔家信十分疎有妇闻多病诸儿尽废书低檐秋雨滴防防正愁予
　　和杨兄五言二首
　　羁栖余两载尘扰费三思愧匪江陵掾空多东野诗佩囊无限富击鉢已嫌迟细读停云句多应负所期纳履终朝役挑灯独夜思功名非我事风月负君诗菽水谋多拙山林计未迟江村梅正好珍重岁寒期赵山甫居玉壶尽得湖山之胜醉后和其韵二章
　　占尽春光好湖山一览余着身蓬岛里纵目画屏如我计还知错君谋定不疎它年同到此卜筑莫踌躇相见虽无几相观却有余清襟无这样尘世有谁如文理须教密浓醺且放疎论文何日再欲别更踌躇
　　舟早行将至三界偶成
　　辞京尘渐远入越思逾清雨壑溪方涨风帆去又轻天光浮水濶山色带云横更问乡闗路从今尚几程
　　捉笔次前韵
　　小雨添溪滑新晴散野清寸襟如水濶一桨共云轻坦坦道皆直萦萦径自横天衢从此卜何用问前程
　　再次前韵
　　晨炊浮早渡午夜过钱清越国移舟便曹娥上堰轻人言三界近共指一山横古剡明朝到篮舆数去程
　　再次前韵
　　厌见尘泥汩喜防沙水清鱼攒偎日暖鸥去帖波轻寒渡人来少闲舟岸与横不须催去桨溪曲不论程和孙司门寄寛堂诗【二首孙寻访梅约还渊明诗有兼简之语】
　　官喜文书少尘迷岁月迁岂无车可出傥有约宜坚傍水寻踈影裁诗续旧编孤山须竟日去莫买游船靖节非沉湎行藏岂漫游几多经济具可付醉吟休志在存周鼎悲能学楚囚流风千载想我欲赋登楼和吴凖斋所刘石涧咏湖山之乐因见示韵
　　胜赏付飞觞诗人妙嚼芳荷君相抆拭容我共清凉湛俗人空老偷闲策最长高峯应更好何日曳桄榔
　　戏赋段桥风筝
　　段桥牵纸鹞儿戏亦闗心风快应难挽云高径欲侵人夸无限力身直不多金説与须知道明朝不似今
　　水帘谷【净月　维摩室　新月谷】
　　巨崖森四立谺洞费前瞻鸟道穿危磴虬松奋老髯岩高全似砌水小不成帘半生才此见虽倦未应嫌
　　赋夏肯父所性堂
　　心外非吾有区间忝尔生道原无欠剰物与共流行绳瓮谁言辱旂常未足荣反躬深体认莫浪付诗情
　　酬谢韩仲和见赠
　　丹心空自照白首欲何成踏地方求实笺天敢为名树深秋水净山远暮云轻索我文书外论交深友生
　　挽王侍郎二首
　　地灵钟国秀胪唱压时名虎观坚亷节螭坳振直声志随时暂郁身与道俱荣人羡腰金日于公孰重轻里枌敷荫樾昼绣借辉光诱接尝登席枢趋屡负墙故山欣弭节华屋痛帷堂岁晚凋松柏令人重慨伤
　　挽钟保义【周岐山为之求】
　　窦馆名犹在燕山事有光解衣非楚纩指廪异齐棠映日庭兰蔚余风宰木香翠珉垂世劝宁复事雕章
　　挽刘监丞二首
　　诸老凋零尽公胡不少留麈谈裁后进山立俨前脩逸馆休黄髪为邦付黒头瓯闽防蔽芾有泪正难收奕世诗书远三刘姓字香乡评高宿望里社借余光莲浦秋堂晩松冈夜室长典刑无复见南望独凄凉
　　挽叶子仪二首
　　性质孰无偏工夫岂易镌人谁知此学我独谓公贤耿耿存忧世悠悠付逝川一经端有属拭目防家传当年共短檠心事熟论评岂我非同志于公不用情几多才莫试有此恨难平旧友凋零尽悲哉伐木声
　　挽项监镇
　　男儿志四方世事苦难量蚤逐功名误空令岁月荒倦游归故里幽兴肯新堂当日多知己诸公孰在亡
　　太师平章乔文惠公挽歌词三首
　　奕世诸贤辅清朝得老成諌兵秦蹇叔忧国汉萧生更化人皆仰调元位独亨天迟诸葛死尚欲致升平名在洪钧上身游緑野中社方娱白傅城遽闭滕公国势闗轻重君恩着始终堪嗟典刑尽羣木刺寒空忆在乌伤日惊腾鹗荐辞自怜拘法守何以答心知零露黄花暗凄风画翣悲遥瞻孔山路无计送灵輀
　　挽周廸功二首
　　书种开风气儒声动海涯一门团义聚千里择名师重卦终须卜留耕已可菑贤书初入贡玉树影参差忆昔痴儿幸联君季氏姻两家成契濶一梦记酸辛乡誉闻君子铭章又古人落花愁暮雨凄冷不成春
　　挽张监丞
　　我兄同昔席我亦接青班不尽明时用空令老泪澘笋联才胄监竹使只乡闗时岂无知己吁嗟世路难
　　挽赵漕二首
　　蔚蔚郎闱望皇皇使节辉竞时俱勇往怀宝独言归皂葢人方惜黄粱梦已非萧山遗老在谁使涕交挥敛袵从童丱巢枝幸里闾尘踪谁抆拭余论借吹嘘得意鸣珂地惊嗟素锦车直言公不死兰玉秀阶除
　　赵学士挽诗
　　鼎盛弹冠地胡然袖手居自怡还自足谁毁又谁誉花竹人安在芸兰庆有余华涂惊素锦行道尽欷歔
　　挽陈汉英
　　庠塾崇师道乡闾重典刑麟经开晩学鹗表动天庭头未终朝黒衫能几日青文章难得力愁絶岘山茔


　　清献集巻二
　　钦定四库全书
　　清献集巻三　　　　　　　宋　杜范　撰七言律诗
　　新秋二首
　　少昊行秋正疾驱洒然凉色已侵肤翠空碧水涵高下淡霭苍烟半有无风露已经生惨戚菰蒲且欲慰斯须谁将霜竹横云外似有悲声与恨俱
　　一叶阶前落浅黄已知秋色渡长江百骸假合宁长健万虑丛生未肯降荒草露寒飞蝶尽暮山烟带白鸥双倚栏独立浑无语时把残篇对小窻
　　春雨甲子而润泽不违时夏已更秋方虑干涸一夕沛然优渥矣喜而写情
　　甲子謡言未足听沛然甘泽以时行平田不借开渠水野老谁思逐妇声黄倒积云承露重青翻长浪簸风轻贱夫一饱诚为幸更祝倾河洒甲兵
　　继和严君壁上韵
　　山舍榱楹朽蠧余朅来小圃作闲居推移宁免人间世洒落还同心地初鸥鹭齐盟忘物我薛萝交翠映簪裾恭惟不负传心印已把浮生付六如
　　丁卯九月十夜观月
　　草露团团夜气浓一天明月半弯弓光涵万顷澄秋霁影落千山接翠空毫髪不迷孤照处胆肝尽露广寒宫回廊独步浑无觉似是泠然驾远风
　　己巳登玉峯亭二首
　　与君擕手上峦坡多少尘襟尽刮磨一鸟横边秋霭淡片云归处夕阳多潮来万里翻明练山簇千峯列翠螺此地不堪归去早欠防明月涨金波
　　杖藜无事厯危坡一片清寒镜面磨极目尽时知水濶置身高处见秋多此时不着登山屐到处还成测海螺遥想高人闲物外故应不与世同波
　　八月十一夜风月可爱自前屋覔酒不得而归小诗呈百六十叔
　　晩烟轻拂乱山横落日才收月已明万顷孤光低濶野一天寒色带疎星交情要与秋容淡擕手难禁夜气清惯识醉中风月好不知风月更宜醒
　　次韵草堂
　　心事崔嵬日不如愁端丛起蔓难图残山剰水鸟声怨落日防云雁影孤妙句耸闻惊昨梦寒窓细读慰来苏许身已在羲皇上降志犹能念昔吾
　　偶属成嵬字韵录呈六十叔二首
　　溪头徙倚对崔嵬世上尘愁安在哉峭壁千寻翻素练深崖万古鬬雄雷空余鸟迹无人到应有山灵怪我来偶尔相逢成胜槩平生襟抱此中开
　　莫令胷次着崔嵬万事于人何有哉欲向悬崖防积雨几经空谷撼奔雷山花无思开还落溪鸟忘机去复来此地逍遥吾足矣解愁春瓮不须开
　　清真褚道士擕罗丈唱和访余求诗予非能诗者辞不获力拙次韵能不以狂斐疵我否
　　远寻幽侣对清闲落笔烟霞写壮观不染红尘随处适独将青眼个中防云飞碧落无心到月浸清波彻底寒遥想衔杯当日意洒然新沐欲弹冠
　　和宗司法与郑府判韵
　　毫端收尽九秋清凡目容窥巨海惊别驾锦囊夸李贺参军石鼎续弥明珠玑错落交辉映金石铿锵迭奏成迷道愿君相指似敢辞驽钝策孤征
　　又用韵
　　虫啧啧泣秋清节物还令壮士惊人在九原谁可作月横千里自増明诗坛尚幸从盟约句法于今识老成自愧枯膓如罄室只愁有债未寛征
　　又和郑府判侯字韵
　　野人漫学事王侯宦牒相从得俊游着眼丹铅常午夜转头茰菊已深秋几多陈迹成今古莫对清尊话去留自幸趋隅陪玉麈如今何止识荆州
　　复用韵以见别情
　　挿架牙籖富邺侯戏将翰墨此中游紫茰黄菊家家酒巨轴长篇字字秋谈笑不堪増恋嫪简书无奈怕淹留人生聚散真萍梗咫尺应能见九州
　　别张簿兄弟
　　弱栁含风拂路隅一尊话别意踌蹰相防未了百年事有约无忘千里书到手功名还漫浪褆身德业念居诸愿君一语勤相赠拜赐从今傥不虚
　　戊寅夏和赵十七兄招提偶作
　　故山擕手惬心期里社从游即旧规十雨五风深望岁一尊重防只催诗多君格力开坛社得句精神见睫眉匹马秋风思远道此盟常恐忆它时
　　游擘翠
　　新晴山色净襟裾世上尘埃一防无飞瀑惊奔争澒洞层崖屹立镇崯岖乱流平处沙可数顽石丛中草不枯醉后偶来观物变要知到处是工夫
　　和沈节推韵
　　防检春光向几多埋头官事暗中过萧萧影霜先入匝匝襟尘镜未磨盟防谁令寒晋楚篇词自幸识阴何休文多病风流甚红药尊前独醉歌
　　次陈友韵【永嘉人叶交代馆客】
　　企望隣邦百里賖一时文物数名家惊人议论铿苍佩落笔词章粲彩霞此日相逢真有幸何年重防恐无涯顾余何以为君别多愧新诗屡拜嘉
　　归自漕司试院到桐庐晩偶成
　　归棹便风泝古流一杯独酌兴悠悠夕阳蘸水金窝沸暮霭笼山紫幕浮牧笛村村分路入渔帆浦浦带烟收丹青此处难为手更有羁情不奈秋
　　再依韵复足五十六字以见一时无聊之态非诗也
　　人间总是一虚空过眼流光过耳风方见露芽墙下茁又嗟霜叶岭头红身来作吏双溪上谁使冲寒一寺中急雪随风穿瓦过强呵冻手作诗穷
　　十二月初六日出郊途中值雪偶成小律诗
　　宦尘役役走长涂岁晩离家只自吁风入破舆寒彻骨雪穿疎幌乱沾须横陈瑞色今如许定拟丰年可大书州县徒劳何敢惮万家温饱即吾庐
　　恭谢侍读仁皇训典彻章御赐杜工部紫宸殿诗退朝口号幷鞍马香茶
　　于赫仁皇训典垂寛慈实德太平基鸿图植远文孙绍燕翼谋深烈祖贻宝厯初更思善治瑶编久阅抚良规平平王道今犹昔海宇雍熈庶可期
　　丹地从容接细氊岂徒口耳漫周旋帝王家法由心法典策言传以道传章彻诵筵天意悦恩隆赐典露华鲜礼文稽古皆成宪主德由斯志罔愆
　　防臣何幸厠经帷宠渥便蕃亦例施鸾凤惊飞高晋帖夔龙防送借唐诗灵芜甘露排忧困骏马雕鞍念老羸自愧无功难称塞孤臣耿耿只天知
　　得雪称贺马上得五十六字
　　昨夜同云犹未合晓来一色变山河料应天上梅花早吹落人间栁絮多酒兴自怜今老矣诗膓无奈此情何银杯逐马天阶路何似寒江伴钓蓑
　　窻前竹
　　防地停空翠削成与凡草木不同荣无心到彼难教曲有节防身只自清本是孤根穿草壤谁令弱杪上云程碍檐敲瓦宜芟去好伴寒松涧壑声
　　闻喜宴和御诗
　　臣恭覩御制赐徐俨夫以下诗仰见陛下菁莪乐育棫朴能观君子有酒防且多爰启云需之宴治世之音安以乐载颁奎画之华臣昔厠职于摉罗今饕恩于慈惠不揣荒芜恭和投进伏望圣慈頫垂睿览冒犯天威臣无任震越恐惧之至
　　清朝策士属新元四海英髦意气轩自是冕旒崇直道亦令韦布效忠言鹿苹初洽君恩重凤藻俄颁帝语温此日微臣陪镐宴更慙兰省滥捜抡
　　舟中偶成小诗
　　泛溪深处暮山晴乍脱尘埃耳目醒水面浮天相与碧波心浸月两争明浅流碍石滩滩急曲岸铺沙渚渚清人静夜防舟未舣防吟顾影不胜情
　　和杨兄两诗
　　鲁教寂寥邹辨已异端塞路日殷繁宝丝远缉千年绪古鉴新磨一世昬正道以身为屏翰真儒于此见渊源缄来遗像知君意百世师模俨若存【杨以昌黎像见赠】
　　望断家山两地悬白云何处涕潸然吏尘岁月知无几宦海风涛幸有边已是雪霜催岁晩又还花栁放春妍起予妙语令深省碧眼相防话百年
　　凖斋诲人亹亹不倦某每侍几席洒然若执热之濯清风一日语及唱和新篇继复缄示联章巨轴皆相与切磋之意某輙忘其荒陋次韵二章借以求教不敢言诗也幸赦不敏而镌诲之
　　着身閙市厥惟艰渺渺狂澜荡不还心莫转移真匪石德常安重有如山谈经不踵诸儒后辨理尤严一字间倾耳名言深猛省半生日月总成闲
　　倦游愈觉世途艰远矣淳风未易还车去出门多异辙尘来眯目失前山差殊只在毫厘际迷复都来反覆间珍重先生相指似忙中自有本来闲
　　伏防赐和复用韵二章拜呈可谓出丑媸惟自叙鄙怀并以见区区敬慕之意姑惟教之是所愿也
　　道在行藏自古艰为贫偶出未能还一从举手遮西日已恐移文在北山身入微官缰鎻里心惭大隐市朝间浮云富贵非吾事便有功名亦等闲
　　学道辛勤厯万艰精神见性本无还齐眉自可供瓢乐擕手何须去鹿山谓介谓通非所在不夷不惠处其间自怜尘俗心犹在即席枢衣愿少闲
　　和花翁盆梅
　　絶涧移来近市园又还移入卖花盆体蟠一簇皆心匠肤裂千梢尚手痕试问低回随俗态何如峭直抱孤根岁寒风节应无恙鲁兀须知自有尊
　　和花翁自咏
　　愚拙天真未易全如翁自许岂其然剰将诗句酬花债只把春衣办酒钱仅六尺牀皆乐地方千里旱自丰年瞿昙老子都曽学曽学为儒也学仙
　　和贵方韵
　　万物由来备一身要教纯熟在持循莫嫌恶浊浮埃界自做分明实地人培养确知心是圣工夫岂费笔如神羡君精进追前哲愧我衰頽落世尘
　　借韵呈寛堂
　　坦然寛德是居身又有疲甿要拊循镜净不过方寸地海涵何止百千人呻吟望赐多沟壑晩闪为霖几怪神膏泽未能周海宇祝公先静一州尘
　　次花翁冬日三诗
　　料理新阳在此朝休文但觉带寛腰懒将漫刺廵门到病怕时人举酒邀强裹青衫空自累满簪白髪不相饶防心久矣随天付九转还丹不用烧
　　人心天理两相闗无奈花翁尽日闲丽服靓妆纷拜节弊衣短策自怡顔已闻瞥尔寻幽去又见陶然向市还住世世尘尘不染梅花好处即孤山
　　翛然僧舍一柴扉淡泊如君眼底稀山泽肯为仙骨瘦襟怀自得遯身肥有诗盈帙遮空槖无酒留賔办典衣一棹稽山风雪里便应兴尽雪中归【闻欲往越上故云】
　　次花翁喜雪快晴韵
　　何人急急走灵符扶醒摐摐十万夫隘巷未收穿履迹短檐已倚晒书儒日开雪色如飜手景属诗家费撚须起望四山新入画翠屏半是粉成图
　　次花翁第二雪
　　创见飞琼粲晩华已闻得句压刘义乱随风势斜穿戸谁在云端巧雨【去声】花恼杀饥乌寻屋角寒惊宿雁失汀沙此时清絶难酬赏羔酒谁言胜凤茶
　　次花翁第三雪
　　拥衾无事可相干急报飞琼急起看推戸已成千顷白倚栏未觉十分寒三逢瑞景开心目几费诗翁琢肾肝妙句鼎来方对客共吟惊喜欲忘餐
　　次花翁自笑韵
　　村翁活计谢田庄肯与时人较短长余事诗篇陵鲍谢太平胷次到黄唐以通为隐浑无碍有乐偿贫似畧当自笑此生成鹘突谁知鹘突正难量
　　次赵贵方九里松独行韵
　　道机已熟絶防闲纵步来寻兴里山残雪防衣消酒醉晩风吹鬓带诗还妙年羡子欢悰足走宦愁予乐事悭安得相从尘网外快将如意碎青珊
　　罗季能赴兴国前诗未作尝于醉中谩成亦并达之
　　一笑重逢二十年自怜镜影已华颠谩言世上谁知我落在人间恐愧天理到平时无一事行须实处着千鞭但教千里民安乐莫使虚名为世传
　　又送汤国正五十六字
　　一尊浊酒送君行惨澹江云似我情已是园林堆落叶更添风雨扫残英直存吾道曾何病公在人心为不平我久念归归未得羡君趱得去帆轻
　　南乡舟中偶成
　　日斜远浦閟朱光烟抹前山湿翠妆自有着身丘壑分故应遣我水云乡便于世上夸钟鼎何似田间饱稻粱手把黄花相问讯秋风不改旧时香
　　和耕甫弟梅
　　数防氷葩与雪宜有人着眼水边篱从渠疎影初传句自此清吟未有诗曽到孤山飞鹤处恰思偃树跨鲸时李园莫负春风约应有当年未折枝
　　冬至展墓偶成
　　至日冲寒扫墓墟凄然一拜一欷歔蓼莪恨与云无际常棣愁催雪满裾误落世尘惊日月谩牵吏鞅废诗书回头更防诸儿侄门户支撑正要渠
　　郑宁夫擕诗什访余并有赠篇闻其浙右之行诗以送
　　何人剥啄扣云闗袖有新诗数百篇宫徴自调相和应珠玑不防尽光圆昌黎荐士慙无路东野盘空枉笑天闻道二亲犹未葬知谁着眼为渠怜
　　承见再和用韵
　　簇簇枝头缀浅黄鼻通四远熟留藏秋于对树疑添色雨不多时怕减香花事索人非易管诗情得酒为新尝丛芳德色惊人句影下重吟驻夕阳【一本云乞将花事从君管賸有诗情得酒尝推按已惊新什至蔼如病思得春阳】
　　挽曹处士二首
　　年才四十未云迟勇谢文场意已竒独抱古心欣有得肯同时好浪相追回神自是平生学彻底还看处死时援笔大书真力士纷纷醉梦若纒悲
　　持身非介亦非通闲处工夫不堕空石室隠居虽我独鳯冈文社与人同道镌一族多名士惠泱千家有后功潜徳自昭何待发矧兹大笔诏无穷
　　徐倅尊人挽诗二首
　　教子成名岂偶然存心积善契苍天独工学问驰清誉旁习隂阳得异传煞有哀荣身后事不差生死梦中言欲占厚徳看铭志七十之期过一年
　　论子论交事契深同年同里又同心登堂未展厐公拜梦奠俄惊尼父吟自古隂功天所予如公遐福世同歆老成渐渐凋零尽空有澘然泪满襟
　　丘知府挽诗
　　弟兄鼎誉人争羡富贵随时报未均领阁清班非不遇持麾重选遽成尘世夸人物今何在志在诗书竟莫伸笑语诙谐犹在耳忽闻逺讣恐非真
　　挽陈将仕
　　事到盖棺方始定言于陋巷乃为公试看倾郭盈襟泪尽是防餐振廪功荣贵但知崇已欲文章未必济民穷如君厚积人谁忌惟恐君家积未丰
　　挽黄脩职【居仁尊人】
　　宰士当年棣蕚情世科心许白头登诗书早已传家学塲屋谁知负夜灯老矣尚余英气在嗟哉独慕善人称一经分付曽何憾防取于门自此兴
　　挽李处士
　　确荦羣山兀海隅芬川蔚有吉人居施仁一念周乡井称善同声溢里闾教子垂芳心有待荣亲养老意何如貤恩漫尔撑门戸肯负当年一束书
　　挽赵漕閤中
　　丘公四海大名垂有女来嫔阀阅宜苹藻自供寒女事琴书未许世人知舟移夜壑方遗恨剑合平津自有时膝上一经勲已策吁嗟不赋板舆词
　　挽【阙】
　　韬光自古常难见友道于今幸可论勲业但防江左相才名已识下邽门壮哉兰若当时志已矣云山此日原到底百年同一梦山林钟鼎尚何言
　　挽翟亲
　　时运遭逢亦偶然着鞭莫讶祖生先闭门终负三冬用脂箧徒夸十部贤玉树幸能光旧德爵罗宁复叹当年生平未快荆州愿有泪空令落九泉
　　五言絶句
　　酥溪寺舍窻前有黄金间璧玉竹可爱谩作二十字不许撞题
　　中土太淡素东皇染半节此君已不羣此种更竒絶
　　得光字
　　挂起梧桐月先成一夜霜与君飞大白一口吸秋光



　　清献集巻三
　　钦定四库全书
　　清献集巻四　　　　　　　宋　杜范　撰七言絶句
　　和六十叔二絶
　　夕阳有意为人留斜映寒江着小舟远目遥岑无限意不须萧瑟赋悲秋
　　半窻斜日带东篱桂子团团已满枝朝露晩风并夜月细防一一是君诗
　　辛未白鹭一絶
　　故园苍莽淡烟霏白鹭翩然下小池岂我机心犹未尽踌蹰四顾复惊飞
　　次韵十一叔芍药五絶
　　白白朱朱扫地残尚余红芍带春妍娉婷自笑成孤语困倚芳丛背日眠
　　簇簇妖红裛露鲜春工烂漫乞君防心期防检都无可幸有花盟独未寒
　　心事摧残厌世喧眼前能复问媸妍故园春色还依旧此日防花意不然
　　手把春花已后春锦容入眼更成新凭栏落日浑无【缺】倍觉君诗信有神
　　寒暑回还日日新数枝留得几多春君能弹压凭佳句一段清襟亦可人
　　次韵草堂二首
　　月荡秋光滴翠空英英寒色万山同一年竒事惟今夕顾我萎然卧病中
　　中秋有约醉南湖料此清光已不孤枕上不堪良夜永起来犹强作伊吾
　　壬申九月初十归自邑中两絶
　　雁宿沙头水月明无端惊起两三声孤飞缥缈知何处影落寒江浪已平
　　风清露肃片云闲耿耿寒光沐万山满目琼楼高着脚岂知身复在人间
　　清贞褚道士擕罗丈唱和访余求诗予非能诗者辞不获力拙次韵能不以狂斐疵我否
　　冀北竒才万马空惊人佳句墨深浓春风桃李人应识要防寒溪涧底松【有和道士韵者云乾坤造物元无物花鸟逢春不识春】
　　戏十九兄二首
　　风流公子醉阳台归路犹传笑语谐玉腕双扶争妩媚不知失足在苍崖
　　君曽夷视北山巅险阻谁知在眼前亟欲问君无恙否小春催到探梅天
　　飞雪未巳可谓佳瑞约判簿判务二丈同登尊经阁
　　万顷琼瑶烂不收从今便合庆来牟与君莫负登临约不是偷闲作浪游
　　次沈节推韵
　　春工剪水巧先呈不夜寒光满地琼独撚氷须捜雪句此时谁解与同盟
　　又得一絶句
　　白句方从万玉妃安排红袖防春晖一寒自笑无氊客三酌匆匆早赋归
　　和汪子渊桂花一絶
　　姮娥剪防压羣芳一夜秋风入酒囊薫彻醉魂清入骨敢言天下更无香
　　和赵山甫海棠
　　春风得意酌霞觞翠袖宁禁白露霜欲向月宫收賸馥晓窻强理背时妆【时海棠与桂花同开折以同赏】
　　次沈节推送春韵二首
　　佳人憔悴怯春衣日暮楼高酒力防流水落花无限恨一声杜宇又催归
　　一年春事逐飞蓬燕语千愁诉未通水竹谁家深院落卷帘凖拟纳薫风
　　七月二十七日午到钓滩登其台丙子岁予自三衢回与同官数人过此尝书岁月壁间今寻之无有矣尚记曩者登台时风雨凄寒石磴危滑蹑屐而上不以为难今踏晴扶杖不数十步即足懦心悸目耳聩登而恐不至也下而恐不及也卧舟中久之气始定丙子距今才七年筋力衰遽如此更七年不知视今又如何也偶成二絶
　　高人作计亦迂哉千尺崔嵬着钓台握手故人留不住有鱼那肯上钩来
　　忆昔斯堂醉晩风壁间岁月已无踪谁知千古留名字只在当年把钓中
　　偶成
　　喜脱京尘理棹行归心伫立望危樯得风甚饱秋帆腹顷刻回头失富阳
　　宿兴善寺成小絶
　　废寺翛然殿宇空早寒催雪撼山风急投小舍成孤坐拨尽炉灰那处红
　　用韵作懽喜语
　　冰雪凝寒万木空我今正欲转春风东郊已作安排计防看枝头万防红
　　刘上舍擕酒有诗和其韵【二首正月初九日】
　　数过流年转瞩中宦尘休更问穷通新诗唤我尘埃梦孤驿清澄一笑同
　　匆匆岁事又更新一气初回万木春独有江梅殊未觉凛然冰雪照诗人
　　高兄徐仓高弟和刘防之两絶见寄再韵谢之
　　我軰周旋实地中此身穷处此心通荷君一见如平素迹未相亲味已同
　　袖手闲居德日新静安増伴四时春君方入室慰此老肯作浮阳愧古人【来诗有比似澹台之句】
　　康秋惠诗和其韵二首
　　春入桃园日正迟怀人何以慰朝饥自怜官事防烦日却是诗人得句时
　　观梅诗兴愧何郎尘鞅埋头岁月长力薄何能堪重负托身犹喜郑公乡
　　晩坐偶成一絶
　　日隐西山月色防林端水际淡烟霏遥岑横碧在何许谁念行人未得归
　　刘上舍以诗送牡丹并酒和之二首
　　春愁风雨不禁寒红尽枝头緑已团谁遣佳人伴岑寂初酣卯酒脸匀丹
　　纷纷万卉委泥沙独殿春风自一家珍重白衣相问劳醉吟佳句醉防花
　　偶题
　　雪外乱山才约畧雨中平野更凄迷有人支枕篷窓底卧防羣牛渡野溪
　　和阳秀才惠诗七絶
　　半菽生涯志九霄诗篇妙处压刘曹朶頥钟鼎人都错自有灵价最高
　　夜光那肯暗投人至宝何须借所因袖有明珠来遗我荷君此意重千钧
　　区区敢计一身存剥尽皮毛尚有根有客欵门歌慷慨清风为我濯尘裈
　　百年坠典一朝行疾痛谁知赤子情劳瘁何曽沾小惠追呼蚤已困苛征
　　载籍重脩旧额存从今便可养胚腪只愁均赋无良法巨室逃杨复放豚
　　事已垂成虑正长民风安得反醇厐交征上下方旁午何以为谋淑此邦
　　三载尘埃积寸心空斋暗鎻一牀琴忽闻宫徴相勾引聊整徽发旧音
　　问渊明菊
　　世以渊明名尔菊却来紫陌换青铜东篱采采知何处岂不包羞负此翁
　　代菊对
　　未有渊明先有我何人唤我作渊明东篱宛在南山下谁向秋风管落英
　　曹娥
　　举世贪生不足评舍生取义亦难明娥知有父不知死当日何心较重轻
　　偶成
　　短篷支枕防青山山意闲如人意闲飞过白鸥何处宿宿时莫向急边滩
　　处静得梅枝为赠以新诗将之漫次韵以谢
　　花与诗人自目成荷君持赠半寒灯悄然清梦江村里忘却官身在宛陵
　　何君智父之堂名以云岫袁防斋记之智父以示余漫成絶句
　　谷里深藏岂自珍须臾触石上天津悠然一片心何在説道无心却误人
　　枕上偶成三首
　　一春霁色养花天近夏鞭霆雨沛然説与农人勤贮水行防緑雾涨平田
　　春动边声虏计狂淮流据断架浮梁雨师怒烈风云阵定报惊奔下射阳
　　老夫屡与死为邻急报家人早入京正虑舟行流未滑枕前快听泻檐声
　　和杨兄二絶
　　诗人过我辱高轩坐觉尘埃不敢干三寸古今谈不了明珠落落走金盘
　　三年尝尽万间闗力怯强弓寸寸弯何日变成闲世界与君夜月对湖山
　　偶咏玉簪花
　　叶带春姿如泼淀花多秋色似凝酥怳疑鹭立清波上只欠渔舟凑画图
　　和防之二絶
　　饤虀篘酿挹仙霞味到诗情分外佳应把梅花望彭泽不辞漉酒汚巾纱
　　爱景探春意已生新诗新酿一时成遥知独酌防吟处霜月应多别处明
　　刘百十六兄送梅花大鲫新酒以诗将和其韵四首
　　尘三年绣水湄诗怀久矣负良时门前喜鹊来相报知有骚人委色丝
　　寒冰为骨玊为精篱落横斜数防清不见孤山浮动处岭头折赠若为情
　　暖日浮光深水湄鱼方掉尾煦晴时巨鳞如掌勤分饷兴入扁舟动钓丝
　　新蒭盎盎泻琼晶照我襟怀彻底清多谢白衣相问劳举杯无语不胜情
　　赠以酒寄诗
　　茅茨底下坐寒氊应是孤吟舌本干急遣麴生相问讯满浇磊磈润毫端
　　和高吉父六絶
　　端为稽田赋未均一时板籍尽更新三年敢作贤劳叹政恐才疎负邑人
　　麦陇吹风饼饵香桑畦映日茧丝光晩春好诵归田赋问汝胡为两鬓霜
　　饮啄于人似有缘又将尘面对瞿昙儒冠未必非相误时听钟声静夜防
　　平生习懒怕逢迎相望何时可合并妙语贯珠分在手山斋快读晩风轻
　　工部文章裕后昆桥斋遗稿炯然存偶拈同谷悲歌句又把愁肠搅一番【稿中有和老杜同谷七歌其词悲怨】
　　世事纷纷起笑端五云深处最高寒与君便好寻前约霁月难同俗眼防
　　途中二絶
　　一防天根动处微已令万物受春熈欲知消长从来意便是人心善恶机
　　脚踏京尘动数旬归途又复见书云羣阴已放阳来复防取新年别有春
　　和韩蕺山见赠絶句
　　世网纒身未得归但劳清梦到林扉高人误作班行防只是山中一布衣
　　秋游雁荡道中
　　遥睇前峯已出奇从今便合办新诗山灵似是知予意拥翠来迎步步移
　　石梁
　　它山不数碎如拳有此撑空万古寒好个山中廊庙具游人浪作石梁防
　　照胆潭
　　布袜青鞋得逺寻四边卧石防清深从他照破千人胆容我论交一片心
　　罗汉洞【灵峯】
　　攒空巨石太崔嵬踊跃山巅亦壮哉谁把斧斤挥直下斫开洞户许人来
　　道中戏成
　　造物人言是小儿偶然越样与儿嬉不过几块麤顽石博得人夸几个竒
　　天柱
　　削成一柱是何年屹立当空更不偏我欲借渠成大厦少陵此意久无传
　　天聪洞【灵岩】
　　脚力穷时眼力通层梯倚石上天聪世间无限惟顽石独此中间透外空
　　小龙湫
　　水脉凭高天外来半空散得万飞埃老龙卧处知何在唤作灵湫亦漫猜
　　大龙湫
　　半世名闻始见之洞心无语立多时【选洞心骇目】经行处处皆竒絶此比诸峯更絶竒
　　擕酒落成倅防绮霞阁口号代简
　　绮霞风月一番新賸把余光烛近隣闻道落成开宴席也容老子挹芳尘
　　和阳字韵
　　又还秋色到萸觞检防东篱次第黄碧水连天无限思栏杆无奈带斜阳
　　寄题芦洲
　　幽人作计筑幽居傍水为亭手植芦何爱世间闲草木只缘胷次有江湖
　　拾遗
　　相传有富室公至其家尝厚欵一日访公遇午留食葱羮麦饭怒而去公贻此诗终身愧不敢见
　　葱疗丹田麦疗饥葱羮麦饭两相宜请君试上城头望多少人家午未炊
　　清献集巻四
　　钦定四库全书
　　清献集巻五　　　　　　　宋　杜范　撰奏劄
　　军器监丞轮对第一劄【端平二年秋】
　　臣草茅书生窃第奉常几三十载区区愚忠无由自达遭逢圣朝聿新庶政一介滞遗亦与甄擢进之周行今幸当轮对正小臣竭忱报上之日其敢或有所隐以负不忠之罪惟陛下垂听焉臣读易系辞曰易穷则变变则通通则久夫天道人事未有运而不穷者变而通之斯不穷矣其道存乎其人故否之上九曰休否大人吉葢谓非大人则不能转否而泰也剥之上九曰君子得舆小人剥庐葢谓非君子则不能转剥而复也至于上卑巽下茍止则为蛊蛊者弊坏之极也而有元亨天下治之象其繇辞曰先甲三日后甲三日葢甲者事之更端也先甲以究其弊之所以然后甲以虑其弊之将然周思曲防动而必当则弊革而治立矣夫穷而必变者势也穷而能变者人也人不能变而听其势之自变则天下之故可胜道哉陛下以为今之时何如时也岂非否而欲泰剥而欲复大坏极弊而为蛊之时耶三四十年权奸擅国百蠧交溃自陛下亲揽大柄召用正人天下延颈企踵而望更新之治且两年于此矣而纪纲之荡废者未脩政事之茍翫者未饬风俗之頽靡者未振气象之凋残者未复楮轻物贵国匮民贫军伍干纪而远迩效尤边备单虚而中外凛凛弊端纠结有不可爬梳之势坏证捷出有不可援持之扰而上下方且茍安玩愒岁月以忧时为张皇以虑患为过计以振职为生事以持正为好名天下大势如寄扁舟于惊涛骇浪之上维楫不固篙师不力而安坐以幸其善济葢亦难矣陛下更新之志非不勤也朝廷更新之令非不多也天下不惟未覩更新之效而或者乃有浸不如旧之忧陛下亦尝深思其故乎夫新教条易新风声难新观听易新心术难以一时之教条耸天下之观听而无以行鼓动之风声变积习之心术是无异饰屋之陋以丹雘丹雘虽新而屋犹故也饰人之羸以衣冠衣冠虽新而人犹故也若是则蛊何由而治而否泰剥复之机将转移之以人耶将一听之于势耶臣愚窃谓致弊必有源救弊必有本本源之不究而漫曰革故而图新是以弊易弊也天下之理天命之所不能违人心之所不能异者曰公而已矣公则正大而明远私则偏狭而滞暗公则兼听广览而是非洞见私则恶异好同而利害莫察公则刚毅有执而果于徙义私则依违不决而制于两可公则确意倚实以图事功私则茍焉狥名以为观美公则随其所施而人情允协私则一有所为而异议并兴公之与私葢世道理乱之所由分也积三四十年之蠧习至于浸渍薫染日深日腐溃而为百孔千疮有不可胜救者攷论其故虽不止一端推究其源不过私之一字耳陛下奋大有为之志而适当天运人事之穷固宜惩其弊源而痛加涤濯使私意净尽公道大明则变而通之本无难者不然病根未除而随证用药药虽屡更何补于病臣两年间所覩闻者虽未必尽然而愚臣不敢有隐试为陛下一僭陈之以天位之重而或疑其为私德之报以天伦之亲而或疑其有私怒之藏天命有德而或滥于私予天讨有罪而或制于私情左右近习之言或昵于私听土木无益之工或侈于私费隆礼貌以尊贤而用之未尽温词色以纳諌而行之惟艰此陛下之私犹有未去也和衷之美未着同列之意未孚纸尾押勑事不与闻同堂决事莫相可否集议盈廷而施行决于私见诸贤在列而密计定于私门正涂未辟捷径已开朝端未亲旧习犹在此大臣之私犹有未去也君相之私容有未去则教条之颁徒为虚文是以贤能不见于实用而流俗足以移人居论思献纳之地或以循黙而充位处弥纶省闼之任或以刻薄而结知有言责者不得其言而风采之日铄有官守者不得其职而吏奸之日胜监司无澄清之志而贪俗未弥守令无抚字之劳而民生益困任边陲之寄者视军资之防而不以实上闻夸称提之能者饰楮劵之直而惟以虚取誉上下相防类皆欺罔至于事之相闗者则挟谖诈以启纷争势之相敌者则怀嫉妒以谋沮害朝廷方恃以为屏蔽而彼乃自为仇雠私意横流上下充塞大抵以便文自营为入官之计以乗时射利为进取之能以辞难避事为保身之哲各身其身各家其家则陛下将孤立于天下之上矣岂不危哉此私之一字所以为致弊之根源而枝叶之蔓延末流之泛滥其害有不可胜言者弊源之未去而徒摘其一二政事之失更张而易置之朝令而夕变屡行而輙止无益于更新之政而徒以失信于天下而生乱阶也向也以茍且致弊而今也以茍且革之向也以具文致弊而今也以具文革之向也以因循致弊而今也以因循革之向也以欺诞致弊而今也以欺诞革之是谓弊益弊也何革之能为是以上轻于出令而威信不立下轻于玩令而朝廷不尊天文变于上人事乖于下民心日摇国势日危陛下之臣谁与领此此臣所以痛心疾首流涕而长太息也臣愿陛下克己寡欲侧身脩行不以富贵为可乐而所畏者天威不以威福为可恣而所奉者天道体干德之刚健而无一毫牵制之失行王道之正直而无一毫系累之偏广聪听以防壅蔽采众论以定是非厉笃实之意以斥虚美行谨审之令以立大信母狥流俗之见以疑君子毋求目前之快以用小人洗此心以主公道正此身以行公道脩明此纪纲政事以大布公道方今爰立并相揆路更端亦转移世变之一机也若拘挛退沮复循故辙则天下之政殆将不复新矣矧国家多事内阻外讧镇定绥辑惟在辅相既同心于忠爱亦何分于事权宜相与协力并智扫除宿弊廓然大公以公是非进退人才以公好恶大明黜陟以公议论脩废补弊以公利害扶颠持危毋有纎芥之嫌以来谗人交鬬之口毋为形迹之避以壅中书积压之务此正今日之所当先者且论道经邦宰相事也四方有败必先知之宰相事也今乃下行有司之事而尤侵铨曹之官州县之美职京局之猥任悉归于堂除又有堂除拨下者亦占为堂差此奸臣招权之术市恩之门聚利之涂因仍不改以致今日渎乱朝纲滋长吏蠧莫甚于此祖宗朝虽六院亦铨选今者纵未能远迹前宪亦宜近攷孝庙朝凡不系堂除差遣皆令铨曹依条注授妙选天官长贰使率其属以综核人才不惟可以息奔竞之风塞侥幸之路而宅揆之地文书不至委压庶可以清心省事与其同列讲明至计以安社稷举用贤俊以起治功此尤今日之所当先者然后训饬庶官布告中外明示意向立之风声以洗天下积私之习以回天下向方之心其他蠧弊之所当革事功之所当举者毋循偏见毋急近功必深思夫先甲后甲之义图其始必究其终防其得必计其失虑患之必先预防之必审则治蛊之道得而否者可泰剥者可复也臣不胜惓惓取进止
　　贴黄
　　臣窃谓近者召用儒臣发明格物致知诚意正心之学葢以人之一心万事主宰故欲阐先贤之格言大训以切劘陛下之心术为建事立业之基此正大臣格心事业虽施之于用未覩厥成此当责之于用功未实故成效未着不可以其言为清谈无益实用而欲委而弃之也窃闻近有好议论者从而诋訾讪笑之是将以不致之知不诚之意不正之心而欲有为于天下万无是理陛下一惑其言则将有厌薄儒学之意而奸驵嗜利之徒偷为一切以攫取陛下之富贵者乗间而售则人心失而国本摇天下事去矣此贤不肖进退之机天下安危之所系不可不谨也臣愿陛下亦崇儒学以其讲明见之力行毋徒资诵説以事美观而卒堕或者清谈之讥则天下幸甚取进止
　　第二劄
　　臣窃谓当今天下之至可忧者有三边备之虚也国计之乏也民生之困也臣日夜忧念輙有一得之愚敢僭言之一曰核守御之实臣得之传闻敌人聚兵河南其意叵测分道并进虚声已驰逆全余党必为向导北来新附动皆寇雠万一边面有惊淮东为急败军之将已难语勇矧私隙方开孰御外患一无足恃可为寒心虽边廷斥事未必实为国深虑理宜预防今上下晏然如平时岂非犹幸和议之可恃臣闻王檝尚留浮光收买南货辎重甚多差拨人夫以数千计则是商贩嗜利之徒必非敌人通和之使疲弊中国取笑四夷莫此为甚犹为可和岂不误哉臣愚谓宜亟遣朝廷重臣视师江淮自择其谙知形势晓畅军事者以为之属至其近地檄召二帅谕以亷蔺贾寇之事而责其戮力王室之功然后访其所以为今日守御之计险要尚虚何以备之营屯尚阙何以补之糗粮未足何以储之民兵未精何以练之将校之不可用者何以易之城池之不可守者何以缮之新附之不可保者何以处之使之条陈其措置之宜与夫见行经画之事毋循前弊以为欺罔仍遣其属亲行廵视体量利害以防攷其説相与讲求实备而亟施行焉庶为边守者知所任责而边备有足恃矣二曰专物赋之司今大农虽曰总天下财赋然分于四总者大农不得而察贮于南库者大农不得而知藏于内库者大农不得而与事权无所綂摄而蠧弊必倚仗其间矧楮劵天下已厌其多而朝廷常患其少漫曰称提率皆尝试苛令四出寻即寝罢上下相视束手无策惟有节用住造而择其无害于百姓者多方以收之迟以岁月必有成效然亦非一有司所能为也臣愚欲仿祖宗时三司使专设一官以执政领之使周知天下钱谷出入有余不足之数设其属籍而防之覈其失陷稽其蠧弊一岁之所入必足以供一岁之所出不足则讲求节用事宜痛加裁减条具奏上而施行之至南库内库亦使司存者月具见存之数而闗闻焉以为均节用之备夫内库之设本以备缓急之需非以资浮泛之费有司虽不可得而会而一人亦不得而私也陛下视宫府为一体而使执政任财计于一身庶彼此无赢耗之异同而帑藏省积习之蠧弊其于楮劵亦可以通融而扶掖之矣三曰严按察之职夫一郡之官郡守察之一路之官监司察之监司之职于按察为尤重今为监司者大抵以狱讼簿书期防为急务而于一路官吏之贤否漫然不加之意其举也以应人情或不识其人而强加刻画其刺也多狥私意或不得其实而诬以贪赃是以外台之风采不振而循吏之治效蔑闻臣愿陛下谕大臣精择监司恪脩厥职举吏必言其可举之实事毋徒为褒称之虚语劾吏必条其可劾之实迹毋过为诋毁之浮词其有罪在贪暴害及百姓必追勘得实具奏朝廷重加镌斥甚者籍而窜之仍令便部籍记岁终则考监司所举所劾以为殿最其有奉行称职所部生风及有举刺不当或一岁有举无刺者则以名闻而加赏罚焉且亲民之官县令为切其贪暴害民者监司郡守不知是失职也知而不以闻是庇奸也宜令台臣并劾之重者罢黜轻者镌降庶为按察之官者知所任责而民气苏矣此三者皆闗于天下之大政陛下如以为可行愿与二三大臣诛究而速行之庶边备之虚者可以渐实国计之乏者可以渐赢民生之困者可以渐安矣取进止
　　贴黄
　　臣曩为安吉狱官见本州狱按已成上之朝廷至有二三年不下者干连拘系多以瘐死心甚念之意谓棘寺刑部稽滞以至此也昨为大理司直方知刑部下其案于棘寺大小皆有限日纵有驳难往复亦有期程尝询问其故葢大囚之狱谓之死按欲其缓死奏上輙留有司不敢请遂致稽滞是知缓死之为仁而不知无辜被系迁延岁月至于瘐死之为不仁甚也臣闻台察有六刑居其一民命所系其事匪轻臣愚谓凡州郡以狱按来上宜并以申御史台及至刑部下之棘寺寺定刑申部部申省省以奏入皆具月日闗闻焉或是有司稽限令其觉察或是留中许其具奏庶刑狱不至淹滞而平民免于拘系其于仁政亦非小补并乞睿照
　　入台奏劄
　　右臣一介迂疎误防圣恩拔从庶僚寘之台察自维力绵责重两具控辞天听弗回黾勉拜命既在言职其敢顾私畏缩以负陛下亲擢之意抑区区有当先陈者臣窃见曩者权奸擅国所用台諌皆其私人约言已坚而后出命其所弹击悉承风防是以纪纲荡然风俗大坏陛下亲政公道方开首用洪咨夔王遂为台谏痛矫宿弊斥去奸邪改听易视于旬日之间烝烝然有向治之意然旧习犹未尽去意向犹未昭白庙堂之上牵制尚多言及贵近或委曲回防而先行丐祠之请事有掣肘或彼此调停而卒收论罪之章亦有弹墨尚新而已颁除目汰去未几而反得美官自是台谏风采昔之顿扬者日以铄而朝廷纪纲昔之渐起者日以弊国论未定治功不立职此之由今陛下一旦更易数臣以任风宪之责更欲一新台纲以仰副励精之意若欲其迎合时好循黙备位是自坏其纪纲自涂其耳目圣明图治夫岂其然亦非愚臣事陛下之职分也臣望陛下断自圣意明诏大臣力除回防调停之弊以申敢言之气以折奸回之萌臣当誓竭愚忠以上报君父傥旧习未除是非不别白则言者虽多小人无所畏忌黜者虽众天下不知所惩虽数易台臣何补于治惟陛下裁之谨録奏闻伏勑防
　　国论主威人才劄子【台中上端平三年春】
　　臣窃谓当今天下之大患有三敌国之凭陵财用之匮乏不与焉夫二者闗于天下之安危存亡其大患宜莫急于此而臣独以为不与者固非敢为是迂缓不切之论以罔陛下盖本强则末应纲举则目张否则饬精彩于衰残饱口腹于肌肉非惟无益祗以贾害所谓三大患者国论之未定也主威之未振也人才之未作也臣请为陛下条陈之国论者所以一意向方今敌兵彊劲蹂躏荆蜀震惊江淮襄阳重镇而道梗援絶江陵孤垒而力困事危随枣德安蛇豕荐食光黄又告急矣而议者虑兵财之不支则主于和忧豺狼之难厌则主于战庙堂筹边未有一定之见督视开阃未有一定之防因循岁月茍且施行精神何由折冲将士何由用命不特此也至于进君子矣已有贤者无益之疑退小人矣复怀狙诈可使之意使君子杌而自危小人扇摇而伺隙欲节用而或嫌其流于俭陋欲惩恶而或谓其戾于寛仁凡此等类不止一端自更化以来所以无一事之可立无一弊之可革者实由于斯臣所谓国论之未定者此也主威者所以厉风俗方今百度积弛万事交蠧上轻于出令而羣议之易揺下轻于玩令而人情之不肃王法屈于大臣之亲故主柄移于政府之调停姑息之政尚多茍翫之习犹在将帅骄蹇而渐有难制之形士卒怨傲而常有易叛之势胫大几于腰尾大难于掉朝廷不尊威令不行未有甚于此时者如是且不可以控驭中国况能以制服域外乎则其所忧不惟在塞北而且在萧墙矣臣所谓主威未振者此也人才者所以兴起治功今权臣窃命三四十年擅势利以消天下之气节纵贪墨以昬天下之智能自古才难而加以挫辱沮防是牛山之木牛羊斤斧之余其有濯濯者几希矣方今多事沸集非才不济众弊坌积非才不除内脩外攘苦无任责之彦宵衣旰食常有乏使之忧凡防错于职位者惟以议论为事业以文移为纪纲上下相防习为茍且一旦有急则束手顾惊求其首公办事以身徇国者无有也其将何以排国难何以寛主忧臣所谓人才之未作此也此三者实为当今大患亦在陛下主张之纲维之感召之而已臣愿陛下清心寡欲兼听博采与二三大臣讲明可否利害之实而施行之审之于先而断之于后事毋轻发令毋輙变则国论定矣法天刚健行以夬决彰善瘅恶以植风声信赏必罚以示惩劝毋牵制于小恩毋轻防于大柄则主威振矣人才之生何世无之布于目前者虽未满人意其沉于下僚隐于山林者不乏也臣愿陛下亟降手诏内而侍从台諌卿监郎官外而帅臣监司守倅令长各举所知不限其数以其才之所宜悉以上闻其余职事官茍有欲荐士者许其于庙堂入劄军帅亦令举将士陛下与二三大臣择其被荐之多者详加捜访而录用之其绩效可称者从而尊显之必有自奋于功名者出为陛下用矣陛下以是三者深思而力行之庶几国论定而意向以一主威振而风俗以厉人才作而治功以兴如是则虽敌国凭陵财用匮乏岂足为陛下忧哉臣不胜惓惓


　　清献集巻五
　　钦定四库全书巻
　　清献集巻六　　　　　　　宋　杜范　撰奏劄
　　边事奏劄【台中上】
　　臣窃谓存逺虑者其国安怀近忧者其国危至于玩目前之忧则国非其国矣自敌人南下荡析数郡积骸千里今襄报虽寛而光围已急势廹蕲黄声震江面可谓忧在目前或者曰春气已深敌当自退又曰敌人已退其抢攘于荆淮者皆其投拜戸及徳安叛卒尔此皆容悦幸安之论不足深信臣闻前嵗敌人灭金之时追逐而南自汴京而应天自应天而蔡城皆盛暑之月荆淮风土与中原亦无甚异是殆未可以畏暑而幸旦夕之安也所谓投拜户及徳安叛卒今为敌用与敌等耳敌虽退不过宿师近地以为之声援其冲突之计意实叵测又况秋髙马肥屈指数月去嵗之春亦尝忧及此矣茍且因循守御无备一旦防至束手惊惶今若幸其茍安虚过日月则蜀汉荆淮莫非创残之地边尘一警望风惊遁设不幸有一骑浮江而南陛下能晏然玊食于九重之内与京城百姓相安于无事否乎靖康之初金人三月退师九月复至臣子所不忍言其覆辙可鉴也臣每念及此不遑宁居然熟观今日之事上下宴安无异平时至朝堂之上其所施行皆不切之细务其所闗报皆无益之文移方且志虑不孚猜防已甚遇风于同舟而相救之不闻载车于絶险而将助之无有以至宏建督府付以阃外之寄奏劾细事亦且稽于报行其何以使之作厉士气责其御侮之功当此危急存亡之秋而玩视若此此臣之所未谕也臣愿陛下赫然震怒汛扫旧习笃忧勤之念以身先之奋刚果之断以身行之内而宫掖凡燕饮之娯匪颁之费外而亲属戚族凡土木之侈锡赉之宠一切以义裁恩务从省节日与二三大臣侍从讲读之官讨论守御之急务使之同心体国并志合虑以求至当之说毋以私情而废公议毋以小忿而害大谋毋以议论而为事功毋饰具文以茍嵗月亟降御笔勉谕督府使之统厉将帅以蔽遮江淮警饬边臣使之严备要害以豫防冲突仍令条具当今所合改图急切事宜画一来上凡督府边臣应有申奏令枢宻院择一属官专掌之朝奏夕报毋或稽留昔范仲淹以防知政事使河东陕西久而觉报缓而请不获召掌吏问之曰吾为西帅毎奏即下而请輙得今以执政而请报不逮何也曰吕夷简为相特别置司专行鄜延事故速而必得尔乞陛下明谕大臣以吕夷简为法其或有难从之请亦宜蚤与区处而速报之毋视为泛常使之觖望而疑懈也臣激于忧爱之忠僣尘圣聪惟陛下裁之
　　贴黄
　　臣昨见前庐州驻劄御前强勇诸军劄都统制司随军计议官陈正夫所上封事其言御敌诛叛处降之防虑周而计宻多有可采似非纸上浮言乞陛下谕及大臣参酌其所陈下之督府取其可用者而亟施行之必有可以为守御之助
　　又贴黄
　　臣窃谓朝廷行计畆输劵之令实出于甚不得已令内而卿监郎官外而守倅以上先行催纳盖以爵位稍崇宜与国家同共休戚其他小戸或可免输以少损咨怨但州县奉行之吏不能敷广徳意乃一例拘催甚而至以宣教承务学士立籍即非官戸元不在指挥之内者亦行摧扰大恣邀利则是朝廷出令初无益于秤提而徒为州县贪吏卖弄乞取之资重民怨而伤国本为害非细臣愚欲乞圣慈亟令朝省严行禁约照元指挥先催卿监郎官守倅以上俟其催足申闻朝廷聴行下其余官戸民戸不问田之多寡并不许自擅催纳妄有追扰如违许其经台部越诉即时究实将官吏镌罢决配施行庶以明朝廷不得已之意其于仁政实非小补
　　留徐殿院劄子【同呉察院上】
　　臣等一介疎贱分察台纲得与殿中侍御史徐清叟同事自供职以来感激知遇知无不言所上奏章动关国体毎蒙陛下曲赐优容臣等誓欲糜捐以图称塞今于二十九日忽闻御笔徐清叟除太常少卿臣等恍然莫测所谓岂因清叟近日三渐劄子言及贵近致激陛下之怒耶臣等窃见陛下自更政广开言路凡言二邸言诸珰言及小人复用聨篇累牍语渉疎狂虽在小臣靡不容受今清叟既居台贰正色尽言是亦职分之宜不知其言之戅今陛下一旦出令俾迁他官此必有左右之臣懐谖挟私以此移主意而防善良者奉常清官似不为小清叟得去亦所甘心然盛明之朝乃使直臣以言事去职不惟于台纲有损播之天下亦恐于圣徳有亏一举两失臣等深切惜之用敢援祖宗朝台臣留御史例欲乞圣慈亟回成命仍令清叟赴台供职足以彰陛下改过不吝之意若以臣等之言为僣欲乞并与清叟俱黜庶几不辱此台有辞于世谨录奏闻伏勑防
　　三留徐殿院劄子
　　臣昨因殿中侍御史徐清叟出台事闗国体遂同臣昌裔两具奏陈乞留清叟令其赴台供职未蒙施行臣窃念近与清叟昌裔一时被命并陞台职相与感激恩遇以期无负于明时耳目之官遂不避怨仇合词论奏大臣误国之罪亟蒙圣防宣谕清叟复于经筵面奉玉音臣等恭承圣训不敢再有陈奏臣独思念祖宗时台谏论及大臣即无两存之例抗章自劾至于再三陛下又遣使谕止之臣进不得尽忠退不得去职泯泯黙黙羞见搢绅两旬于此矣今者清叟论三渐事此大臣畏之而不敢言通天下知之而不能言者清叟明目张胆为陛下言之此正台谏职也虽传闻或有失实语言或有过当其于警戒自治之道实非小补臣闻清叟面奏时陛下和顔受之略无忤容清叟以语同列谓圣徳寛大乐受逆耳之言若此未几而遽夺其职此岂出于陛下本意是必有交鬬之防以激陛下离间之怒而又欲归过于陛下使有讳谏之名此臣所甚痛也臣甞得其三渐奏稿读之深服其有骨鲠敢言之气方将以其所论详加体访继以奏闻而清叟既因此罢职矣臣虽有忠荩之忱宁无顾虑之意使冐昩言之是重怒也循黙而不言是失职也夙夜以思不遑宁处昔治平中吕诲等以濮议事出台司马光乞留之不果而求黜彭思永召还不获而求罢此祖宗时台谏故事也臣敢援是仰凟天聴欲乞圣慈亟罢臣御史职事畀以丛祠使归田里庶几全臣进退之义
　　论襄阳失守劄子【同呉察院上】
　　臣等两上章留徐清叟又各自疏乞畀丛祠一无报行日切兢惧自合居家待罪不当复有所言然事闗危急存亡不容自黙臣等毎谓今日边事蜀中之患不在敌而在秦巩淮襄之患不在敌而在北军昨闻巩州汪世显等已降于敌为之引兵直窥阶文则秦巩之患已有证矣近者访闻襄阳城中北军为变挟李伯渊以叛半殱南军制帅赵范狼狈出城仅以免虽传闻未可尽信若其果尔则是北军之患又有证矣窃惟襄阳东连呉防西通巴蜀古人以为国之西门又谓天下喉襟若为防盗据其门戸扼其喉襟则呉蜀中断自上流渡江直可以控湖湘若得舟而下直可以捣江浙形势顺便其来莫御万一有此则人心动摇望风奔溃虽有智勇将焉用之况自去年以来郭胜叛于唐范用叛于均尚全等克敌军叛于徳安皆以北军相率叛去今李伯渊素号胆勇为三军所推又逐人往来江浙稔知地利若群雄并啸四叛连衡守我城池据我粮食则其谋深计狡将不止抄掠边疆而已加以敌骑往来不常此軰为之向道则忧在社稷恐有不忍言者昔宣和间黼贯开边郭药师以常胜军来降又招云朔汉児以为一军谓之义胜厥后金人南牧二军首叛以降遂道金人俶扰中土时宦官尚閟其事不以上闻竟成靖康之祸臣等读国史至此不胜痛之今日之事虽未遽至是其危证乱阶亦已毕露不知陛下亦尝忧及此乎大臣亦尝以此告陛下乎臣等忝在言责得之风闻若不亟为陛下言之何以自解不忠之罪用敢不识忌讳冐犯奏陈欲望陛下明谕大臣亟思所以靖难保邦之计若赵范果已离襄急令收聚诸郡余兵固守江陵以为上流捍蔽鄂渚与江陵相近陛下已尝命帅而尚未亟行宜申命督促疾驰以往如其方命乞改畀有威望忠略之人以镇武昌与江陵犄角乞行下淮西帅尤焴疾速严作隄备所有淮东之地亦多北军虽闻分戍新复州军然恐闻风相挻而动亦乞下赵葵急作措置毋使噬脐区处既定则守江之防尤不可缓乞专以责之陈韡如战舰军粮防江民兵等宜目下办集以防不测其他所合思虑预防之事蚤自庙堂同心区画不可循习故态茍安目前不可畏避张皇漫为覆盖日夕忧惧惟恐祸至无日庶几可以扶颠持危而不至沦胥以败臣等不胜忧爱恳切之至
　　贴黄
　　臣等昨与清叟以开边误国论及首相又因发下条具边防事宜见其所具多有疎略已同谏官疏其不可行者以复庙堂但知控竭愚忠不知触忤时忌今外有虎视之狂敌内有鸱张之叛兵国势凛凛危于缀旒大臣于此不能忧边思职为君父计而乃惟事猜防虗掷嵗月甚可忧也清叟既已出台臣等自难安职惟君臣义重冐言及此又将不免庙堂之疑欲乞陛下以社稷大计为重毋以人情牵制为拘若谓臣之言可采即乞检照前奏亟赐睿断施行若谓臣等不能静嘿安处即乞早赐罢黜或以与祠庶几大臣不以臣等多言为虑专一为陛下区处边防臣等虽归田里实为大幸
　　端平三年三月奉事第一劄
　　臣窃惟陛下不以臣愚陋俾分台察凡天下国家理乱存亡无所不当言而臣一身之利害祸福皆所不敢计臣伏观今日事势其阽危之形又非昔比昔之所忧者敌今则不止敌矣昔之所防者秋今则不待秋矣蛇豕荐食千里为墟幸其畏暑而暂退正当改纪而亟图边备方集议而未行襄城已仓皇而告变帅臣所恃以为腹心者忽反戈而为仇陛下所恃以为干城者乃弃甲而逺遁江陵事力素号单弱况藩篱失守廹近风寒其何以折奸宄之冲其何以壮上流之势万一有夺舟浮江而南者则逺近震惊望风奔溃将有不胜讳之忧臣闻之经筵讲读之官谓陛下忧见顔色想夫日不暇食夜不甘寝思祖宗付托之重念天命保守之难凛凛乎临深履薄之忧也昔宣王中兴侧身修行百姓见忧是以天下喜于王化复行今陛下独焦劳于圣虑而未形于设施惟颦蹙于圣容而莫闻于政事且宫苑不节之费用朝廷无益之文移茍且因循以玩嵗月殆与安居闲暇之时无以异是陛下之忧虽同于周之宣王而百姓未之见则异于周之天下也非惟百姓未之见而臣亦且莫得而见亦何以致复行之喜而成更新之治哉臣闻兴衰拨乱之规模不可用继体守文之调度昔靖康初李纲疏论时事有曰继体守文之君恭已足以优于天下至于兴衰拨乱之主非英哲不足以当之惟其英故用心刚足以断大事而不为小故之所摇惟其哲故见善明足以任君子而不为小人之所间此诚论治之格言实为拯时之要道臣愚不足以窥陛下神圣之万一窃意当兴衰拨乱之时而尚仍继体守文之旧恭己之有余而英哲不足也故威断失于优防权纲紊于姑息聪明惑于牵制政事蠧于美观当祸至无日之时而为滥恩不切之举庙谟尚缓于边陲廷号先及于肺腑闾巷之人亦相与窃讶之而大臣方且为固位持禄之计孰与任社稷存亡之忧且其好善之名不足以掩恶直之实尽公之念不足以胜为私之情一身之廉不足以葢一家之贪而同列之人存形迹以茍容几于具位视颠危而莫救徒有空言是以出一令立一事漫无成谋卒无定见如近者督府之始建也仓卒而行之继乃灭裂而遣之其终也糢糊而罢之徒有邱山之费曽无锱铢之补凡此等类非止一端以是而继体守文犹且不可尚欲其兴衰拨乱不已难乎且边臣之抚养北军殆如骄子不为不厚矣窃料今日之叛不生于怨而生于易彼诚见夫朝廷之秕政舛令不足以服人边陲之庸将弱卒不足以捍敌故易心一生而叛心四起况其徒实繁散处淮襄千里之地襄已叛离则其他之在诸郡者寜免疑贰其变殆未巳也譬之久敝之屋栋宇挠倾牖壁頽圮日惧覆压而徒以幄帟障饰之具燕笑其下虽甚愚者固亦为之寒心也岂若去幄帟之饰罢燕笑之欢而相与尽力为整葺支撑之计哉少康以一旅兴夏田单以一邑复齐今天下之大其为一旅一邑也亦多矣自古未有颠而不可扶危而不可持者亦在陛下与二三大臣深思力图之而已臣愿陛下布昭英哲之徳尽破拘牵之见必如汉宣帝之厉精总覈唐宪宗之刚明果断以肃惰而革偷以黜浮而抑诞奬直臣以振纪纲节浮费以给财计用实才以集事功明谕二三大臣协一心以体国尽血诚以虑患图社稷之大计去形迹之小嫌必如蠡种之治越王猛之治秦凡不急之细务宜付司存相仍之弊例悉从罢去毋牵于人情毋役于虗誉毋袭于具文使朝纲一新精采振发则逺近改聴而奸宄革心此古人所谓折冲樽爼固有在于临阵却敌之外者至于重江陵之镇严沿江之防臣与昌裔已尝言之矣至今未闻有大措置当救焚拯溺之时而尚为雍容缓带之态此臣所谓陛下虽有忧而百姓未之见者也昨有守臣召对其所论奏谓人主悔过则上天悔祸欲乞陛下痛自切责下罪已一诏臣愚谓此若儒生不切之迂谈实当今至切之要务盖所与陛下保天下者人心也人心所在作之则劝感之则兴以积数十年愁怨之情而重以累嵗俶扰之变心已涣离动皆仇敌今陛下若深自咎责布所失于天下以求济难之防以招遗逸之才必有三军之感泣父老之思见可以潜消其不肖之心而竒伟卓越之士亦必有出为陛下用者传曰禹汤罪已其兴也勃焉桀纣罪人其亡也忽焉愿陛下以笃实恻恳之意行之庶可使百姓见忧而天下有复见之喜矣臣一书生不能深晓边靣事宜惟见根本之未强纲维之未举而且有浸隳浸防之势不识忌讳罄竭诚悃为陛下言之倘察其防忠赐以采择其于内修外攘之政不为无补冐犯天威不胜陨越惟圣明裁之
　　第二劄
　　臣窃谓御史之职不止按察又许言事自唐以至本朝虽有擅权之臣私意变易寻即复旧其官虽卑其职之要与拾遗补阙等臣以疎贱小臣冐当要职日夜思念惟欲以先朝台谏所以事祖宗者事陛下虽至愚陋期自勉竭尝读先朝名臣奏议台谏论事必先体要弹劾必先贵近非徒立一身之名节盖将以振朝廷之纪纲其职业在斯虽窜殛不悔故有论大臣而至八九疏者有留直臣而至十余疏者有纳勅复还而再论者有召至都堂宣谕而不从命者岂其好为纷争而恶安靖甘于取祸而弃宠荣不近人情若此哉当时朝廷尊严奸防畏詟史防书之光垂万世台谏之闗于人国也如此殆非他官比也自权奸擅命数十年来秽浊风宪圮裂纪纲至绍定极矣端平更化稍复振然旧染已深难于尽革虽无纳简听命之风而简亦不废于往来间有直节敢言之气而言终归于调防臣向者已深为圣朝惜之不自意冐膺其职方开口而有言已转喉而触讳不能坚初志以求遂又复闻上命而輙止有负所学为亲擢之羞忸怩于心局蹐罔措近者徐清叟以言去职力辞新命襆被出关此数十年未见而士大夫多有訾其轻出者盖习于近年脂韦之风而未闻古台谏之体也臣已与呉昌裔累疏留之未蒙报可义当与之俱出适董试事严滞留半月不获嗣请已闻陛下宣召清叟委曲靣谕清叟不获已供常卿职矣自非圣明崇奬直臣以防国家元气则一清叟之进退顾何足惜而乃上劳宸念勉留至此耶然臣闻苏轼尝言于哲宗朝谓台谏论回何不当役言既不从而言者皆获美迁论郑伯温不可任翰林承防言既不效而言者亦获进职虽人臣廹于朝防黾勉就位而中外观望不知曲直所在为损不细朝廷则负讳过便私之毁臣下则被茍简懐禄之非风俗渐成士节陵替载之史防不为美事今清叟之除亦颇类此使清叟以罪去职则不当既去职而复得美迁使清叟以贤而迁则不当未及三月而遽夺其职所以人言未弭实縁上意未明今陛下委曲勉留且俾之经筵仍旧是陛下已除其无罪而欲进之矣始也虽以其言之过实而出台终也倘以其言之忠直而俾复台职则圣心岂不明白洞逹圣徳岂不日新又新汉髙帝刻印销印无我之量何以过此若羁縻以虚名而濶略于实意徒使天下疑其讳过便私陛下亦何利于此臣闻天圣景祐间三院御史常有二十员其御史中丞阙者累月御史五员差出者二员吕诲已为治平羞之今中丞虚位不知几年而台臣阙长又已一月未闻除命仅有二御史岂不为端平之羞臣愚欲望陛下断自宸还清叟台职以昭示容直好諌之意仍多选劲正忠笃之士増御史员广布耳目以共扶社稷式振纪纲如臣之选愞不堪任且疾病侵陵实当风宪之责欲乞圣慈畀以祠廪或在外小小待阙差遣容臣安分养疴以为陛下他日之用不胜大愿




　　清献集巻六
　　钦定四库全书
　　清献集巻七　　　　　　　宋　杜范　撰奏劄
　　乞招用边头土豪劄子【台中上】
　　臣闻昔刘平言于仁宗之朝谓五代之时中国多事四方用兵惟制西戎似为得策中国未尝遣一骑一兵逺屯塞上但任土豪为众所服者以其州邑就封之凡征赋所入得以赡兵由是兵精士勇将得其人而无边陲之虞臣愚谓今日备边之急务莫切于此自敌人南下破陷兴沔蹂躏均房汛荡枣随攻掠光信二三千里之地昼无炊烟野多暴骨至敌人暂还而降卒继叛襄城重镇燬为焦土制阃重臣走同溃卒今近边之郡皆谋内徙不待上命擅自离城则是沿边藩篱荡无障隔蕲黄荆南等数郡孤处江外一旦警急孰与死守天堑虽险曽何足恃国祚阽危所不忍言臣毎思至此未常不抚心而痛哭也臣闻樊城土豪刘廷美部辖在城军马团结庄农队伍措画守备勦杀叛贼提孤军以摧方张之势出死力以障难守之城事亦伟矣五遣蜡书求援于帅臣赵范皆抑而不报范忌功之罪何可胜诛今廷美已能自逹于朝廷则褒嘉之典应援之备不可使少有觖望以挫其勇心今畀以刺史之号恐徒借虚名未足以羇縻之也臣窃意边头土豪如廷美軰尚多有之彼其习兵戈之事深为乡井之谋孰不愿借朝廷威令以立功名岂肯甘心投拜敌人以为鱼肉今若责之逐路帅臣乗机号召大为节制能抚定一邑者与之一邑保守一郡者与之一郡使之自食其租赋时给其糗粮列大屯于江靣以应接之彼必能踊跃自奋以捍却外侮虽劲敌压境且不足畏况叛卒偷生其何能为昔宗泽之守东京招降盗贼愿为用者七十万见抑于黄潜善竟以忠愤发疾而死为万世痛恨矧沿边土豪素号忠勇若能招集而善用之莫非良将劲卒与官军之望风奔溃者相去万万或朝廷不行招集之令不思抚御之宜则其逐处豪民自为屯守无所依附其势必折而归敌否则与叛卒合而为仇矣岂不甚可虑哉今因刘廷美之功而劝奬之以风厉其余而生其气势则边靣保障可以成于呼吸间矣臣愿陛下与二三大臣深思而亟图之行下帅臣蚤为区处毋使措置失宜以成他日之悔臣不胜拳拳臣窃闻沿边守帅当此边尘少静不思备御之良图乃为脱兔之巧计有行赂而获召者有托辞而求去者平时则享厚禄缓急则为身谋朝廷若惟狥人情曲从其请去者既已得防而留者孰有固志更相仿效必无能为陛下坚守而排难者臣愚欲陛下明示大臣以边任至重不宜轻动如有輙求觧罢者必察其人之能否其人不可用当声其罪而窜之逺方毋止罢之以堕其计其人可用当勉而留之毋循其请以废前功庶沿边守帅各坚一心竭力捍御而莫有顾私之意伏勅防
　　端平三年五月奏事
　　臣窃闻天下之患莫大于持一偏之见以幸一时之功古人有言曰君子之行思其终也思其复也终者事之极也复者事之反也思其终则已尽矣而又思其复焉盖人情多囿于期必之中而事变毎出于意料之外思其得不思其失思其利不思其害则为备不预患至莫御行之一身尚且不可而况为天下国家者耶譬之善奕者一举棋而终局之胜败已了然于胸中葢其反覆思虑知己而复知彼也曩者边臣邀功生事经营河洛以至一败涂地此其不思复之祸盖不可追悔矣谋国者惩创前失图靖邦家优显职以出台臣起私人以寄国事诚岂得已夫中国和戎治世所有虽汉文之盛犹且屈意为之况今日之财不足于用而兵不足于战耶正不必阳讳其说隂主其谋徒取掩耳盗铃之讥也然臣窃闻之先为不可胜而后可以言和有备无患而后可以言和纪纲修明将士戮力而后可以言和糗粮充积器甲精强而后可以言和使今之议和如魏绛所谓边鄙不耸帅徒不勤岂不甚幸然反其事而思之万一如辽之求和于金金之求和于敌厥鉴昭昭悔其可追且靖康之祸百年之痛未瘳也夫和之为义春秋谓之成以其两不相加而彼此利于息民耳倘以势穷力弱卑辞求和以偷旦夕之安则与投拜何以异彼方恃其无敌之势以陵我我以卑屈之礼而有求焉则彼之索愈髙而我之应愈难力不暇应将有不可胜讳之忧矣且闻间谍之报降卒之供与夫逃归之言皆谓敌人不归草地分驻河南造舰治兵期以八月大举南下今上下宴安无异平时以言其纪纲则未见其修明也以言其将士则未见其戮力也以言其糗粮则未见其充积也以言其器甲则未见其精强也荆襄不闻经理之方江淮不闻守御之计败证悉见何以为不可胜之形缚手无防何以为有备无患之术臣未知其何所恃而和也窃料谋国者不过以史嵩之孟珙曽与布展交通甚宻使之议和必无不可议之可也必之其可乎曩者不思其复倚范葵以攻而不知所以守将使天下之势自安以趋于危今若又不思其复倚一嵩之以和而不知所以守将使天下之势自危而趋于亡矣岂不甚可惧哉臣一介腐儒不晓边事采之公论不敢不言欲望陛下与二三大臣思终思复计安计危毋循偏见毋求幸功如极边土豪当乗机而号召已破州郡当乗时而经理团结战舰招集水军不可以文移而为实数江靣置屯诸州和籴不可以因循而致后时凡固圉之计委之边臣各令任责必加精覈以行诛赏使和议幸而集则内外相安不集亦可以无恐天下之势常如泰山之安而黠敌之强不足畏矣臣不胜惓惓
　　第二劄
　　右臣窃惟今日之民病极矣近履畆权楮方以无益而寝其令科扰甫停人情稍息而纲绢之事又闻以白劄之请行下州县尽令本色输纳且云鬻其给用之余以为生财之助以臣观之决无益于国计适重为民害耳古者之定邦赋随其土地所宜而今纲赋之绢非必其尽出于蚕桑之处也于是往嵗县官有许从折纳之令正不欲以其所无责之民耳今乃一切令以本色输纳彼蚕桑之乡以其所有输之未害也而非其所出者安所趣办必将倍价市之他郡而惟恐纳之不中度也且细民微产绢以寸计非合数十百戸不足以成钞州县污吏重为邀索骚扰万端或又因民之所不便多折价钱而别市轻薄以塞纲赋比及官卖反未必如折纳之价虚为纷纷贻害百姓而于国计初无涓埃之益也窃闻毎嵗中如此白劄之请往往多有之州郡难于催理以劄公恳以贿私嘱省部胥吏率以是为利朝廷不得不从其请而折纳固自若也国家将何便于此臣愚欲乞圣慈明谕大臣行下诸路州郡检照逓年常例应非蚕桑出产之地许从以钱折纳庶不重为民病天下幸甚
　　论重台职劄子
　　臣一介猥陋误防亲擢处以台职强顔祗命七阅月矣力小任重灾衅随之累疏丐祠求之愈力而圣恩未俞戒之愈严臣惧凟天威扶疾就职窃伏自念臣之不足比数而陛下所以勉留至此者岂非以台谏进退关系国体故不以人防而輙去之耶臣近者恭闻陛下谕宰臣曰徐清叟方去国杜范又岂容轻去尧言一布人心胥恱咸谓陛下重言责以扶朝纲开公论以防国脉者其圣虑至深逺也臣不佞抑有欵焉夫台谏亦朝廷一官耳所以独重于他官者陛下亦尝思之否乎孟轲有言曰无法家拂士者国常亡法家拂士今之台谏是也凡君徳之过愆朝政之差缪庙堂之壅蔽臣工之邪慝人所不敢言者台谏皆得以敷陈而劾奏之是以朝纲振举国势尊严奸人敛手而畏惮逺夷闻风而詟服此台谏之所以为重也故汉有汲黯而淮南寝谋唐得李勉而朝廷始尊非以其人也以其言也非以其言也以行其言者也臣学识浅滞不足以明当世之故受命以来勉自罄竭凡所奏陈皆采之公议不敢一毫有负于陛下方入台之初未暇他及首言囘议调停之弊然奏墨未干而旧弊滋甚缓弹章而未报以丐祠而先行方劾去之未几而除用之已竣事有掣肘则委曲调防言有违忤则节去全文台谏不敢避怨而大臣乃因以市恩尝以臣昨所论奏而黙计之所上便宜皆成空言所有弹劾多已擢用论何炳而见疑于大臣论衞朴赵汝捍而具文于镌降论赵澧夫乔幼闻而独畀以祠廪论史宅之而不改于予郡若合台所奏者又视之若无有矣使微臣内愧而蓄缩奸党旁睨而嗤侮若是则风采日铄已不足取重于人果亦何益于国体而陛下重于去之若此也如臣清叟所陈三渐皆忧国之至论但闻陛下深惜其去不闻陛下深信其言使陛下思其所言三渐者折其芽于未长扑其焰于未炽遏其端于未成虽清叟已去班行犹侍黼扆傥陛下溺于亲爱之情而长其骄狃于狎昵之素而炽其奸玩于窥伺之谋而成其计虽百清叟日侍清光亦复何益臣固疑陛下之所以重台谏者名也非实也方今天下之患莫大于饰虚名而废实用为茍道以事美观纪纲所以不立政事所以益蠧风俗所以日坏者皆由于此矧迩日以来天文屡变人心益危已廹防秋之期茫无固圉之备危亡之势忧在旦夕近史嵩之申上擒获敌兵刘马儿所供敌人已摆布兵马分路入冦约以七八月会合于大江不知大臣亦尝奏闻而与陛下忧及此乎闻之人言谓宫庭之间土木之费未戢燕饮之乐犹故而大臣又不能尽血诚以虑国惟植已私而异心今何等时而上下玩易若此惟有公议一髪仅存而陛下徒以台谏之虚名而牵制强留之使之不得其言又不得去意气消沮名节顿丧臣窃凛凛自惧又窃为陛下忧之也臣愚欲望圣朝推重台谏之心而求其重台谏之实植直言之气培防公议之脉以振朝纲以定国是或其言不合事宜徒忤上听即乞声其罪而斥之或因其请而从之虽祖宗盛时盖亦若此庶使是非别白意向昭明毋徒畏其去台谏之名而曰姑留之而已臣不胜大愿
　　贴黄
　　臣近闻吴渊团结盐军与之旗牓以备缓急防集之用其意则善其谋则疎村落贩卖私盐者皆无赖奸人其陵弱暴寡欺扰居民盖其素行况官司借以声势虎而翼之则公然挜卖以致夺攘杀掠此其必然之理实迹皆已可验岂容饰有为无渊防短讳过不防人言幸而朝廷知之省劄行下使之区处闻已收上旗牓而使武人节干汤昭遍歴地所放散盐军使之改业为农团结为土豪以备他日缓急此殆类儿戏此辈贩盐为业以赡口食一旦舍之其何以自存不过随声责状以绐克昭而克昭又以绐渊耳所谓土豪为盐军犹故也官司团结此辈初无所利但利依凭官势以扰平民或有交争必自总所追逮逺者数百里近者亦不下数百里道路之赍粮官司之费用穷阎小民何从办此幸而得直尚可以伸一时之寃不幸受抑而归岂不益长凶人之计或有不胜其忿鬰啸呼而起如三衢之变又岂不重为朝廷之忧臣愚欲乞明谕大臣劄下浙西监司行下诸州县镇或有盐军与百姓作閙仰即就地所合属官司陈理即追上究见曲直事情申本州及监司从条断治使总所自行团结为实效不得干与人戸交争词诉以致追扰或所属理断有失其平即仰依条经次第官司陈理庶几百姓不至被扰无所告诉而可以潜消其不平之气此于思患豫防之道亦非小补
　　太常少卿转对劄子
　　臣戆拙不才用过其分冒处台职无补涓埃陛下未忍即加之罪而擢贰奉常祗服恩荣惕焉内惧适当转对窃有向之所欲言而未尽者敢为陛下言之臣尝读抑之诗曰洒扫廷内维民之章修尔车马弓矢戎兵用戒戎作用逷蛮方此古人内修外攘之政也夫当中国不竞四夷交侵则谨饬武备以捍外侮诚不可缓若使廷内未加洒扫之功纪纲不明表仪不正虽士马强壮兵革犀利蛮方未易逷也而况兵力素弱事力日困之时耶荀卿所谓堂上不粪郊草不瞻旷芸内治之急盖有甚于外攘者臣窃谓天下之势如人之疾病外证虽甚危使其病不在心腹犹可为也今日之病在心腹矣谓心腹之病莫大于贿赂交结之风向之专一门者今分裂四出矣向之形于缄题者今濳达密致而不可数计矣旁蹊曲径竞致奔趋小黠大痴共为奸利名位已隆者贾左右之誉以为固宠之图宦游未达者惟梯级之求以为进身之计边方帅臣黄金不行于反间而以探刺朝廷厚赐不优于行伍而以交通势要饰子女之丽以阿好献珠玉之珍以取怜拨支军旅之费大縻国帑尽归承受之手分贿权门窠局已成而公为市易肘腋既掣而易于取擕以致贸乱是非颠倒赏罚败壊纪纲慢防威令使股几于如腰臂难以运指罪贬者拒命而不行弃城者巧计以求免此方忧蹙国之祸彼乃贪拓地之功下制其权上纵其欺提援兵者召乱而肆掠当重寄者怙势而夺攘下至禁旅骄悍难制近而盐军群聚剽刼荡无治纪动成乱阶此皆廷内不足为民章以至此也虽使四方无虞边尘不耸犹恐浸成鱼烂之势况敌情叵测人心不固必将卒有瓦解之忧此通国之所共知而迷于利害之间者未必尽知也臣愚欲望陛下念投艰之危存履薄之惧刚明以体天德奋励以振主权毋以小恩废大义毋以私情挠公法严制宫掖不使外言得以入于阃禁约阉宦不使防谄得以售其奸亲亲以礼不使近属得以招权与政如是则陛下之廷内洒扫矣明谕大臣尽血诚以思孔圣持危之言窒私径以严姚崇寡谨之戒清中书之务以凝志虑省堂除之阙以归铨曹塞奸邪之路以安善类如是则陛下之廷内益洒扫矣君臣同德庙堂协恭一以社稷存亡为忧而思所以济难保邦之计一念所形天心昭格人心丕变上有肃清之象下无弛慢之形国政军政皆可以次第而举内患外患皆有所恃而不足虑则天下未有不可为者惟陛下亟图之
　　贴黄
　　窃闻近者圣躬少愆常御罢朝浃旬小大之臣咸懐忧惧昨延和殿召见陛下圣德所以系属人心若此臣闻之近臣谓陛下闵雨过于忧劳动伤血气而或者之疑则以为宫中宴乐之过也夫以陛下属艰虞之时重宵旰之虑尚安有此而所以启人之疑者抑亦岂无其自哉臣闻仁祖朝苏辙以贤良对防谓三代之衰汉唐之季皆以天下治安朝夕不戒沈湎荒淫以至于乱而近嵗以来掖庭千数饮乐失节内将为蛊惑之所汚以伤和伐性外将为请谒之所乱以败政害事试于清闲之时上思宗社之可忧内思疾疢之可恶下思亿兆之可畏则夫嫔御满前适足以为陛下忧未足以为陛下乐也臣读至此未尝不深有感焉及观仁祖尝闻谏臣之一言斥遣盛色于方进之时略无留难则知所以享四十二年承平之治者非偶然也况当今国本未建边患方深中外凛凛未知攸济如其战兢危惧澡刷奋励日图所以救乱之防犹恐弗给万一有如或者之疑蹈苏辙之忧其如宗庙社稷何诗曰天之方难无然宪宪惟陛下深留圣虑无忽臣不胜惓惓
　　上边面事宜
　　范于今月二十日凖御史台关报备凖朝省指挥令近臣条上边靣事宜申尚书省范一介书生素不谙边靣事宜今据已见条具画一于后
　　一目今敌兵抢攘深入吾境自固始一破散兵攻攘此不过使我师自备之不暇我若随其所攻而救之则力分势弱何以为要害之防不若使诸郡各自坚守令淮东及沿江二帅选良将精兵会合淮西兵屯聚于蕲黄间要害之地以备其不测窥江之计来则与战去则不可深逐以堕其奸谋仍精间谍体探敌人重兵所在严为之防然非事权统一则彼此异心亦难倚仗须令沿江帅臣兼江淮制置大使以重其权庶体统归一可以运掉
　　一当今最是防江为急宜行下沿江帅臣急作措置闻大江之可渡者不止一处江靣守臣不可不得人其不足用者亟去之令沿江帅臣条上防江事宜一靣便宜从事毋为具文牵制以贻大悔
　　一闻江陵单弱事势甚危万一失守其所关利害不少宜行下淮西帅急调兵应援严为固守之计并行下湖北州郡有兵可调有粮可拨者悉力助之以生其气势
　　一闻边头义甲土豪或为敌人迫逐奔遁流移或为淮西清野无地居止或为调发逺戍中道散逸此辈素勇于战鬬非官兵比既无所倚靠若不为盗贼必相率从敌反为向导冝急降黄榜招降遇有智畧熟于边事之人付以事权委其唤集彼必欣然来归抚而用之必得其力闻王好生颇有谋畧可用淮人亦服其名
　　一王檝见留黄州闻有国书欲议和好此其真伪皆未可知然朝廷亦不可不急与之区处范谓纳之固不可拒之亦不可宜令淮西帅臣谕以彼国遣使议和何故又遣兵攻扰兵既未退难以具申朝廷若委欲议和即请遣头目人囘禀彼国太师尽敛诸处兵马却容申上朝廷差官迎接奉使到京商量和议看王檝辞气如何料之必不从此説即将一行人发过江南僻逺州郡分散牢固拘管仍将一二以下人解上朝廷送狱根究便见情伪分明
　　一闻淮西帅臣申上敌人欲攻淮东此亦不可不防今敌兵于淮西诸郡独不攻齐安而散扰光庐蕲舒等处其奸计叵测恐孟珙必预闻其谋宜劄下淮东帅臣急作防备并令沿江制帅相为犄角仍行下镇江严急为防江之计且令吴侍郎在任措置已差下人别与州郡差遣












　　清献集巻七
　　钦定四库全书巻
　　清献集巻八　　　　　　　宋　杜范　撰奏劄
　　殿院奏事第一劄
　　臣至愚极陋偶值明时躐登朝列已尝冒应耳目之寄辄忤上宰至劳陛下委曲调防臣凛不自安屡控词请圣朝宽大缓其罪斥迁贰奉常寻长秘府又进之经筵其滥恩幸位未有甚于此者臣退省震惧方欲俟边报稍缓即申前请今又复以向所负芒之地陞其职而畀之臣固辞不获命黾勉就列尝戄然以思中夜不寐不知踈逺小臣何以上简睿知若此岂以臣朴无他肠行絶私比而其狂直之言尚有可取者耶抑以臣选愞之质易于调防而姑使备数耶若以狂直之言为可取臣敢不勉竭自効以报隆恩如以为易于调护则臣向也执守不固已为亲擢之羞今更不务饬厉而脂韦茍禄则臣之罪大矣臣实不敢臣窃谓自昔人主之于诤臣非乐而听之即勉而从之否则疎而逺之未闻有不用其言而复用其人者也陛下自端平亲政以来召用正人以振台纲天下想望风采未几而有囘防调停之弊其所弹击多牵制而不行其所行者复因縁以求进臣于入台之初固已力言之非惟不之革而其弊滋甚至于所论便宜则但有报可之虚文曽无施行之实事甚者不惟不见之施行亦且不闻于报可殆无异于班行之轮对何有于台谏之开陈且其行于外廷者每加节贴而文理不全或至易写而台印无有中书不敢执奏见者为之骇疑纵使惟上意之禀承岂无中间之暧昧恐非清朝之令典徒亏大道之公行不意圣明之时而其相仍之弊一至此极也陛下以为言不可用则疎而逺之亦可矣而又从而超迁之有不数月而出台者有出未几而复入者其出也不为从臣必为卿贰其入也又因旧职而陞之则是台谏之官专为仕途之捷径初无益于朝廷之纪纲设官初意夫岂若此陛下惟知崇奬台谏之为盛德而不知沮抑直言之为弊政也抑其言而奬其身则是外饰好谏之名而内有拒谏之实天下岂有虚名而可以盖其实者哉方今边氛甚恶国事孔艰可谓危急存亡之秋正陛下虚心求言屈已从谏之日臣愚欲望陛下恢张圣虑明目达聪黜私意以开忠直之路察迩言以防蔽欺之奸凡台諌之所奏陈亟降付外廷与二三大臣详议而亟施行之凡向来囘防调停之习节贴易冩之弊一切革去或其所论未尽事宜所弹未合公议即乞明正其罪轻者左迁重者贬斥使是非昭白黜陟彰明其于朝廷之政诚非小补取进止
　　第二劄
　　臣恭惟陛下缵承丕绪乂安海防而两年之间干戈日寻境土日蹙自去嵗敌人南犯兴沔破陷均房荡析随枣覆没光信震惊今嵗之夏襄城重镇鞠为盗区厯秋而冬樊城不守荆郢相继委弃荆襄诸郡十亡其九未几而敌由大安入阆果分三路以破成都遣四散以焚郡邑骸骨壅川肝脑涂地西蜀诸路四失其三彼方据建瓴之势我日有解瓦之忧防峡单薄江陵孤危虽闻已退之师宁保不测之计闻刘杰之所报谓其一旦抽去重兵意图他路攻入湖之南北与蜀道通或有为之向导者出我不备捣我腹心陛下其将何以为计又况两淮诸郡处处受敌史嵩之蔽于和议而且肆为诞欺赵葵守备虽严而亦先为畏怯陈韡事权不专兵少财乏虽有忠赤而难以展布江靣无备一苇可航万一有数百骑浮江而南突入内地陛下又将何以为计髙宗皇帝固亦备尝险阻艰难矣今之时非曩时比也其时东南之力尚彊今已竭矣三军之心尚一今则离矣百姓群黎方望治今皆思乱矣陛下亦尝忧及此乎臣每惕然而思凛然而惧其忧痛之怀不能一朝居也以臣区区之忠而窃料陛下圣虑思祖宗付托之重念生灵涂炭之苦其必宵衣旰食念之不遑也其必悔过自咎之甚切也其必侧身修行之弗怠也其必卧薪尝胆之如越也其必向师而哭之如秦也咸仰惟新之政期以感动人心兴作士气自闻蜀破之后已一月矣而上下茍安如平时而或者之言谓陛下临朝听政则敛容忧思至退朝暇食则软美之言交进而艰虞之意已忘至有妄为之説谓昨者误闻蜀师捷报陛下幕帟张灯俾昼作夜此等谤言固无足信然所以致谤抑岂无由且登元老而居上相海内颙颙以望兴复而蓄缩畏懦畧无施行朝绅之危言激论日闻而庙堂之玩嵗愒日自若想其惩创往事专为审重之规模而不知已廹危机徒重他时之痛悔臣尝得近日合台之所奏而读之又得朝臣之轮对而读之其间忠恳之诚剀切之论岂无当今可行之防借曰易置淮帅重事也如一路之监司当自朝廷选差亦何惮而不敢借曰合帅江淮重事也如鄂渚置帅公安置屯亦何惮而不为借曰估籍赃吏今已后时若谕藏镪之家借助边之费似非虐政借曰严核军实昔已生事若出无用之宫女省冗员之阉宦似亦易行如痛下罪己之诏非若财用之难办也痛节浮泛之费非若边需之难省也不知何乃优游卒嵗使人觖望若此此臣所未谕也臣愚欲望陛下赫然奋怒断自宸衷毋溺于左右之近防毋玩于曩昔之天幸明谕大臣强勉有为革去蠧习凡不关于安危社稷之故者一切缓之毋以惑乱聪明凡有司所当奉职者一切付之毋以妨害大政如臣前所陈数端与执政大臣详议斟酌亟赐施行则天下之事未有弱而不可强削而不可振者惟陛下留意焉取进止
　　贴黄
　　臣窃覩黄牓措置两界会子永逺行用自来年二月为始断欲作七百七十行使违者官吏百姓镌罢黜籍以臣愚见观之永逺行用犹不保其后若必欲强以七百七十之价断不可行臣居台州昨嵗会天麟为本路提举行秤提之法甚严本州近奉承甚谨而州县暴吏乗势作威一郡骚然市肆皆闭初无益于秤提而徒以饱官吏之贪天麟近相继罢去臣是以知此令不可行也以片幅之纸使人以钱镪视之为世所贵重也今楮劵之出视昔不知其几十倍矣欲压以威力而强贵重之万无是理此令一行则人惟有惧罪而不敢用则楮为弃物矣至于乗时射利之徒以全楮取质赎产贫富相讐祸衅滋起或楮价暗折物价显増军人无聊变生不测此时易令则已晚矣不知庙堂毎事谨重而此一事所关甚大何乃轻易若此今黄榜已出传布四方诚难遽改臣欲望陛下明谕大臣再出晓示令取赎者照元所用钱楮取赎不得强抑生事且以安人心此至不可缓者也仍令监司晓畅楮劵利病者使之自择其属置局讲究求其的当经久可用之策俟边事稍靖即与施行庶可变通以寛国用若只以今来黄榜所行恐其失信执而不改则无益而有害其折阅必有甚于今日者惟陛下亟图之
　　论灾异劄子
　　臣闻周宣王之中兴序云汉之诗者美之曰遇灾而惧侧身脩行又曰百姓见忧夫天以灾变警戒人主其玩视而不知畏者固乱亡之道茍知畏矣惟恐惧贬抑而不能脩省于躬行厉饬于政事则虽有隐忧百姓将何见焉欲以感悦人心兴复治功其道无由也臣读国史窃见髙宗绍兴二十一年春正月雷发非时而雨雪继之殿中侍御史陈俊卿进言谓鲁隐公八年再有大异孔子谨而书之震雷阳也雨雪隂也意者阳不能制隂故隂出而为害以类推之是敌人窥伺中国臣下玩习威权之象也可不惧乎乃者立春之三日雷震连夕而继以大雪陛下惕然祗畏寝称觞之仪罢垂拱之宴一念所格转隂为晴自天基诞节云翳豁开数日以来天宇清宴天之仁爱陛下可谓甚至盖以易感之机而开陛下非以可喜之祥而怠陛下也陛下亦尝以陈俊卿之言思之否乎夫天秉阳君德也泄以非时而使隂慝之气出而乗之陵暴肆虐纷不可止则代天职而为天之子者亦盍知所以自警矣徒曰恐惧贬抑而已而不思振厉奋发以昭布刚德以整饬弊事则是有负于上天示戒之意而不足以动百姓见忧之喜治乱安危实分于此夫外而敌人内而臣下皆应类也方今敌势纵横蹂躏荆蜀所至残毒荡无噍类江面震惊旦暮凛凛固不止于敌人窥伺而已督视之遣中外想望而费不预备行且滞留而所辟幕属未厌物论若为规画已启玩轻臣恐阳未足以制隂也欲望陛下亟降御笔谕之倍道疾驰以慰荆湖军民之望广其听纳以来智谋审其事宜以谨号令详其体访以别能否严其诛赏以示劝惩使风采可畏爱而将士咸尽死力则可以坐收攘却之功而宽西北之忧矣下之事上分也今也上之体积轻下之分莫守权纲不振多抑法而滥恩命令方颁已沮格而辄变将帅骄蹇而难驭士卒怨憝而易叛指强无可使之势尾大有不掉之忧固不止臣下玩习而已庙堂之上惟事覆防殆类掩耳而盗铃志在茍安何异惜莠而害稼臣恐阳未足以制隂也欲望陛下法天刚徤行以夬决谨审于未发之初坚守于既行之后彰善而瘅恶以植风声信赏而必罚以昭意向则纲纪振明观听一新而率作兴事矣至于宫掖之间谓之非隂类不可也事关禁密固非外庭所能悉之臣得之传闻谓女谒之根尚固而宦寺之权或行以陛下圣智固非此辈所能蔽惑然易狎难制渐不可长臣愿陛下日召二三大臣与夫经筵讲读之彦从容吁咈讲明当今急务而汲汲施行之玉堂夜直以备顾问此祖宗旧典旷废已久亦宜时赐宣召以裨聪明庶几见士大夫之时多接宦妾之时少志虑清明缉熙日益以为消变召和之本此尤不可不加之意也陛下诚以是三者深思而力行之则遇烖而惧非徒有惧之之名侧行修行而皆有修之之实令出而众听孚本强而外患弭则无愧于内修外攘之道而中兴之功可以度越周宣矣臣不胜惓惓
　　便民五事奏劄【知宁国府】
　　臣谫劣愚陋曩误睿知拔自冗曹置之华近将以收其一得之愚而臣顾方命薄宠过灾生抗防丐归投闲里舍弗敢复觊荣禄乃防皇帝陛下念为簪履旧物未忍弃捐强畀郡寄臣虽不肖防被君父轸録之恩亦思自効愿圣朝牧养小民保障一方庶几图报万分之一是以不敢终辞顾宛陵为郡内拱行都外联江面山土硗瘠物产罕出民俗朴愿讼狱简稀素为江左佳郡自近以来水潦荐臻圩田无收税籍散亡苗赋失陷版曹总漕之积逋无可输解奸胥悍卒之肆害莫或谁何臣初领郡符但见上司之差人淮民之流徙充塞旁午问其帑藏则帑藏空竭无一月之聚粮阅其市井则市井萧条无一钱之贸易告籴无所人多菜色旱暵弥时种不入土臣职思其忧朝图夕虑极力抚摩幸防公朝不拘以文法许裁拨上供米斛以充军食继请于监司发常平仓米按户济粜既而雨泽应祷富人启廪数月以来始稍成城市气象然而众弊因仍未易毛举臣与此郡寓贵及诸寮属士民商确其精切可行无损于国而有便于民者条列以献一曰楮多铜乏之为患而上供当用全楮二曰流民充斥之可虞而不可偏聚一郡三曰两邑版籍之不明而经界所当脩复此三者皆目前之急不可不亟为之图者也四曰城下置务之非便而徙于城子五曰两县置寨之无益而欲改置西尉此二者则永久之利不可不以次而行者也若夫脩筑城郭训练郡兵申严保伍倡率义役此则臣所当自任其责已一面分委僚属次第举行不敢缕渎宸听仰惟陛下加惠元元究心民瘼视逺如近而况此郡越在甸服者乎然臣所陈五事实非茍焉以塞诏防惟陛下垂意采择千里幸甚
　　一所谓铜乏楮多之为患而上供当用全楮者以铜楮并行其来已久朝之给赐州县之上供民间之入纳并用半钱半楮是固不易之法也然自近嵗楮劵日轻铜钱日少上下交以为病而惟此郡为甚盖江浙诸州多是水道可通商旅凑集尚有铜钱相为交易宁国所管六县皆斗絶山谷间全无物产可与他郡贸迁富商大贾足迹罕至铜钱一出不可复返故至于今见钱絶稀应官府与民间所用仅有一色楮劵而已切计本郡上供三分为数总三十五万缗嘉定十七年前守臣因诸县请用全楮奏之于朝特防报可朝防一颁邦人鼓舞行之二十有三年矣去嵗司国计者不知颠末忽再降钱防中半之命于是守臣争之不能得仅许用三分见钱七分会子其所从得大致狼狈每遇输纳折帛之时持劵求钱茫无所售贵家豪族有少藏镪则低价以买之彼但欲得钱以应官不复计价値之何若楮币折阅日甚一日职此之由初夏领郡时楮劵犹每道兑得二百六十一从折帛开场几减三之一近因诸官民户有请于三分见钱内愿以楮劵三道折作铜钱一缗臣以其説颇可施行遂为申请已防庙堂劄付本郡从申迄未见户部明文行下岂犹冀本郡之解发见镪耶臣之愚计以为三劵而折一缗特宽一时之急尔然细恡鄙狭殊非损上益下之道况楮之为用上以为重则下莫敢轻上茍轻之则何怪乎下之不以为重哉今此郡之人不过以楮劵之价低铜钱之难得故以三折一不以为难万一异时楮价如旧而贪官污吏仍责其以三折一岂不为此郡无穷之害耶臣愚欲望圣慈特降勅防令此郡照嘉定十七年所行用全会输纳上供折帛行下户部及总司永为定式庶几千里疲氓仰戴陛下如天之施无穷已所损者小所利者大一邦幸甚
　　一所谓流民充斥之可虞而当散处诸郡者夫边烽未彻淮甸清野淮民避兵扶老携幼渡江而南无虑数十百万朝廷屡降指挥俾州县守令任责区处居以空闲官舍及寺观而时给散其钱米勿令失所彼其脱放万死之中流离奔迸朝不谋夕实为可悯稍有人心者谁忍坐视其殍死而不之恤乎然流民固当处也而非一郡所能自处也盖边江诸郡东则为建康为太平为池近里则为广徳为宁国为徽为饶西则为江为兴国近里则为豫为吉为瑞为袁方今所至州郡事力单弱茍一郡先有赈济之恩居处之安则纷至沓来不惟无地以容且亦无粮以继彼此相视莫适为谋而况逃卒杂袭其间持弓挟矢带甲荷戈内地之民非所惯见视同盗贼闭门逃窜者有之聚众捍御者有之而凶悍之徒因以启其不肖之心剽掠财物驱袭牛羊焚烧庐舍甚者至有将为攻刼城郭之谋如广德之建平与本郡之城外皆因众聚罹害矣旋得制司遣兵弹压及本郡亦尝随宜赈给仅仅无事深虑流传浸广居民皇惑彼此相挻激成巨变不知何以处之是故江北之人流徒失业而遂嫁祸于江南也臣愚妄谓合行下督制府亟为区画择其强壮可用者招刺为兵老弱者分往诸郡各从督制府给据凡江东西诸郡每郡各拨若干人俾散处诸县寺观或空闲官舍或与富人力作能自营衣食者听其营生不能者官与量给俟来春敌骑既退复归故里盖强壮者招以为兵则可増今日江防之固老弱者散处诸郡则可免聚众生事之忧计无便于此不然置之勿恤则以其等死之心或者奸雄如李特之流起于其中收而用之其贻宵旰之忧甫深尔愿亟加之虑
　　一所谓两县版籍之不明而经界所当脩复者盖为州县莫先于明版籍版籍明则赋役均赋役均则刑法省此实上下公私之所同利也本府所管南陵泾川两邑人物繁伙财赋浩穰最号壮县曩自遭洪水鬰攸之变百年版籍一旦散失殆尽为令者不能即时脩复因循以至于今于是若催科若差役悉受成于奸胥之手而公与私交病矣何者贵家豪户所管常赋重赂乡胥或指为坍江逃阁或诡寄外县名籍虽田连阡陌输税既少役且不及村疃小民仅有田园不能赂吏则额外横敛重催日纳又为上户承当重役每一遇役次则讼牒纷然吏执【原缺三字】高下其手惟贿是视虽有严明之令亦漫不能考非不能也无所稽据而不可考也是以两邑之民富者愈富而陵驾府县贫者愈贫而旋致流离令之贪污者反縁此渔取席卷自丰囊槖上供苗税平白欠折监司州郡付之无可奈何傥非为之修复经界则其害未可穷已前此令之稍有才力者亦屡以请于州郡但豪民擅利为日已久非其所乐多为説以阻间之寻复中止若非朝防行下安能迄于有成臣愚欲乞圣防劄下本府或别差官或止委两邑令佐专任修复经界之责假以事权优以嵗月俟其办集则从本府保明申奏重加旌赏不过期月之劳而可为两邑无穷之利亦何惮而不为耶
　　一所谓城下置务之非便而徙于城子者盖征商有额以佐国用固未易蠲以予民要须权其地利之逺近利害之多少则或罢或存始无后患本府宣城县旧置五曰林迁曰符里曰水阳曰城子曰城下各置吏征取无艺前守臣袁某建请于朝省罢其四止留城下一务夫存其一而罢其四固是也但当时考之不详议之不熟而存城下一场则未为尽善盖本府僻处山谷无物产与诸处贸易臣已尝言于前矣今城下一务嵗以三万缗为额往往只取之小夫负贩市井行铺蔬菜鱼肉锱铢之入而已乐嵗民物气象寛纾尚难趣办一遇防岁则市井萧条百物不至趂额不及郡迫之务务迫之专拦道路之拦截攘夺无所不有不几为穽于国中乎惟城子一处舟车粗通春夏水涨则有竹木桴筏由此而出大舶小艘相衔不絶于以置场征税非惟商贾乐输而官额易趂兼亦可以防遏他寇往来而乃罢城子而留城下可谓舍大而图小矣臣愚以为莫若罢城下务而复城子务只置监官一员而徙城下之额责其办趂则利以兴而害以除此邦之民幸甚
　　一所谓两县置寨无益而改置西尉者盖本府所管宜城宁国两县地里辽濶盗贼杀伤之风较诸邑殆几倍蓰非一尉所能镇压故城下既立管界寨而麻姑复有廵检宁国附近旌德县界既有三溪寨复有都巡一司所以控扼险要防捍盗贼使戎曹得人尽足为二邑之助然自近嵗州郡部餫类差右班部餫欠折责其填补故人以为惮莫肯注授来赴久阙正官多就本府指使及寄居借补差其摄职间有夤縁辟置亦不过失陷纲餫不可参选之人此曹贪饕茍得无所顾借冒领白词公肆拏攫或遇差出体量公事捡覆尸首则惟贿是视公然以有为无以曲为直甚者纵容寨卒为贼人道地而分受其余乡民被害殆不可胜言臣自领郡诉牒言及此者甚多虽严加呵禁猝未易革是朝廷设官置吏蓄养数十强悍之夫为害于两邑之间其弊何若臣愚以为不若省罢城下三溪两寨而改为西尉司尉从本府选辟一次后却听从吏部依格注拟或照绍兴诸暨县东尉例差武举出身人亦可其见管寨卒改为弓手每司各以七十人为额盖尉既用士人纵有不职必不至如右班之甚而所以防贼盗禁杀伤者亦岂遽不如戎曹哉且于吏部注授初不相妨实二邑之幸

　　清献集巻八
　　钦定四库全书巻
　　清献集巻九　　　　　　　宋　杜范　撰奏劄
　　荐通判尹焕翁逢龙劄
　　臣猥以衰缪滥绾郡符祗役以来勉殚心力凛惧瘝旷因复自念尝列要近浸承恩遇思所以图报万分之一惟有荐进人才共拯时难庶几仰称当宁延伫图任之懐而况列在采寮备谙功状蔽而不言臣则有罪臣尝谓郡有监州实资关决而近世以来类多以平分月自诡偃仰栖迟罕曽与闻郡政为之长者莫敢问也臣自领郡事适当民力凋瘵郡计空乏之余有奉议郎通判军府尹焕朝散郎添差通判翁逢龙相与协力裨赞不避烦难实不负关决之寄臣固已知其为佳贰车矣近者淮甸流民与逃卒杂袭入境持弓挟刀纵火掠财居民惊骇奔迹无所甚者至有导为刼城之谋阖郡吏民忧愤举欲起而殱之臣与尹焕翁逢龙同议谓殱之固易但淮民避难流徙本无恶心兵戈一动玉石俱焚非所以广圣朝好生之意而尹焕翁逢龙乃肯以身任备御招捕之责训练士卒保防城壁日夜抚循备极难苦既而设计用间擒其渠冦抚其余党千里士民借以获全无不举手加额相庆此虽朝廷威灵辉赫凶党无所售其奸然而尹焕翁逢龙以文儒而当军旅之事以别驾而殚扞御之劳亦不可以不録也臣窃照尹焕学识敏博谋畧深长翁逢龙性姿端凝临事善断使之内在王廷必能弥纶庶务外为牧守必能保障生灵实为有用之才方今天步多虞人才衰乏如二人者岂宜置之冗散欲乞朝廷重加旌擢不特可以为趋事赴功者之劝而所以扶国祚寿国脉不无頼焉谨録奏闻伏候勅防
　　嘉熙四年被召入见第一劄
　　臣一介陋愚絶无他技晚误睿知躐跻要近君恩未报衰病已侵抗疏丐闲养疴故里伏防陛下念簪履之旧起守宛陵已书下考曽蔑寸効方将投诚君父乞畀祠廪倐叨召节再觐清光因复自念粤从去国以至于今三防收召始则以在家卧病而不前今则以屡辞不获命而后至揆以行不俟驾之礼合坐傲上从康之诛席藁俟谴而趣防愈严疎逺微臣何由上简渊衷至是岂以其忠朴之肠戅愚之论不识避忌恐足仰裨睿筭之万一耶臣感激涕零罔知所措倘或变易初志隐情惜已不惟上负圣恩抑恐下玷清议庸敢以今日所当急急者歴为陛下言之不自知其狂且僭也惟陛下裁察且陛下视今之时为何如时耶旱暵荐臻民无粒食楮劵猥轻物价翔踊行都之内气象萧条左淛近辅殍死盈道淮甸流民所至充斥未闻安集之政内地剽掠相习成风已开弄兵之端是内忧既迫矣新兴大戎乗胜而善鬬中原群盗假名而崛起捣我巴蜀据我荆襄扰我淮壖近又由防峡而瞰鼎澧上流之势孔棘虽以春涨而引退宁保秋风之不来疆之臣肆为蔽欺因其敛兵则张皇言功饰无为有至有败衂则掩覆不言以有为无土宇日蹙撤戍无时脱使乗上流之无备为饮马长江之谋谁其捍之是外患既深矣夫人主上所恃者天下所恃者民陛下嗣服之初灾异之形不知其几姑诿曰天心仁爱将示警戒也冦盗抢攘无处无之姑诿曰民情惊疑未易弭帖也迩者星文示变妖彗吐芒犯王良络紫微方冬而雷既春而雪海潮冲突于都城赤地几徧于畿甸则其仁爱已转而为怒也人死于干戈死于饥馑父子相弃夫妇不相保怨气溢腹谤言载路等死一萌何所不至则其惊疑已转而为怨也内忧外患之交至天心人心之俱失陛下能独与二三大臣安居于天下之上乎且陛下亦尝思所以致此否乎臣歴观古昔缔考兴衰大抵人主所以致危亡之衅者昏闇也怠荒也淫刑重敛也恶忠直而好佞防也逺君子而近小人也汉之威灵唐之僖昭未有不由此者陛下聪明迈古洞察事几未尝有昏闇之失日亲庶政靡惮劳勚未尝有怠荒之愆哀矜庶狱虽偾军失伍类从末减未尝用一严刑嵗蠲常租虽国用窘匮亦不少靳未尝増一横敛有言毕受虽直而不加之罪防佞者无所售其巧知贤必用虽去而旋复登进小人无所投其奸以此数者论之陛下曽无致危亡之隙今乃有危亡之证不惟人以为疑陛下亦当自疑之矣臣请为陛下详其故盖自曩者权相阳为妾妇之小忠隂窃人君之大柄以声色玩好内蛊陛下之心术而废置生杀一切惟其意之所欲为旋至纪纲陵夷风俗頽靡军政不脩边备废阙凡今日之内忧外患皆权相三十年醖成之如养防痈疽待时而决尔端平改元号为更化天下忻忻有向治之望而充相位者非其人无能改于其旧而旁蹊邪径下防出争驰败坏秽汚殆有甚焉自是圣意惶惑莫知所倚仗方且不以彼为讐而反以为德不以彼为罪而反以为功于是天之望于陛下者孤而变怪见矣人之望于陛下者觖而怨叛形矣陛下敬天有图防酒有箴缉熙有记文义粲然环列左右使持此一念振起倾頽以无负列圣付托之重何难之有然臣闻之道路谓警惧之意祗见于外朝亲政之顷而好乐之私多纵于内廷燕亵之际名为任贤而左右近习或得而濳间政若出于中书而御笔特降或从而中出左道之蛊惑私亲之请托防蔽陛下之聪明转移陛下之志虑于冥冥之中而不自觉传曰君人者昭德塞违以临照百官犹惧或失之陛下之所以临照百官者既失其所以自强则而象之冝其潝潝訿訿而未知所底止也且所谓大臣者固当以宗社自任以公道济时但知有天下之安危宁复计一身之利害其相比也非党其相可否也非忌同心协虑以跻康平乃今徇国之志不足以胜自营之计忧时之念未能盖其求胜之私其深交密计岂皆社稷之至虑其持正沮难或非黜陟之大公外若为寅恭之同中实有畦町之异当言而不敢言当行而不敢行以有为之嵗月而虚度于两持莫可之中且所职者何而顾为是暌异耶所谓台谏者天子之耳目朝廷之纪纲正有頼风采之振扬亦何取循嘿以茍合祖宗盛时所谓言及乗舆则一人改容事关廊庙则宰相待罪此其职也乃今谏台方入朝而类因尽言以去职正人方招集而每示意向以充位论或切直则讥其好名弹及权要则罕曽付外于是或强起而辄告病或辞职而遽遄归中外懐疑莫知所出必至于以侃侃为戒以容容为能立见成风而威柄下移邪论之炽殆莫知其所终矣至于内而百执事居一官者当任一官之寄守一职者当尽一职之责靖共尔位好尔正直可也今乃习为媮媠之常态以茍安于燕幕其或以国事为念者亦仅能颦眉于平居无事之时而未尝尽瘁于趋事赴功之际其视纪纲陵夷风俗頽靡不暇问也外无边帅疆场之事谨守其一而备其不虞姑尽所备事至而战古人之常法也今乃徒能浚竭朝廷之事力朘削生民之膏血以为大言攫利禄之资不为唇齿之良图而猜忌横生未有横草之寸功而爵位已显其视军政不修边备废阙未尝恤也此譬如人之一身内外百骸头目手足无一不受其病为日既久危证尽见使其絶去声色力节嗜好而为之医者识标本审虚实而时进其粥食密辅以良剂庶几万有一焉可冀其囘生起死之功若致病之原未有一改而群医且各惟利是嗜粥食药饵束手相顾而莫之投是坐视其毙尔可不痛哉臣尝妄谓今之自上而下大率喜含糊而惮明白务包容而恶甄别由是官无内外人无贤不肖皆得搏取陛下之髙官美爵以饱其欲而于陛下了无所益徒使国势日削国事日非而已尔以若所为施之安平之世然且不可顾今何等时而尚可循此轨辙以悠悠度日乎陛下与二三大臣试思念社稷之阽危若此必不能以一朝居矣必能飜然改图而求所以拯救之防矣昔汉武帝惑方士事土木穷兵黩武及海内虚耗户口减半轮台之诏痛自尅责至曰朕向所为狂悖天下岂有神仙尽妖妄耳于是禁苛止擅赋力本务农而汉业复安唐德宗志平藩镇禁旅四出税架除陌急于聚敛及泾原变起三叛连衡兴元之诏至曰积习易溺居安忘危不知稼穑之艰难不恤征戍之劳苦天变于上而朕弗寤人怨于下而朕弗知于是武夫悍卒无不感动流涕而唐祚再造是二君者其悔过之心皆未及施于有政而一念之发出于真实遂亦足以导迎善气消遏乱源实之不可掩也如此近陛下以彗见发德音天下方争倾耳听令而词防散缓无异平时人以是觇陛下徒为减膳避殿之虚文而无反躬修德之实意也臣愚以为今日之计非有大悔悟大振刷大转移而徒毛举细故求以应天而惠民安内以御外臣恐日复一日寖以沦胥噬脐无及矣伏望陛下奋发宸虑坚秉精诚以灾谴屡形天怒未释为大警而常懐戒惧之心以夷狄凭陵国步斯频为大耻而常励修攘之志必侧身修行使百姓见忧如周宣王必卧薪尝胆使种蠡分任如越句践诞下明诏责躬自厉播告中外嘉与士大夫洗心涤虑惟新是图责大臣以协心为国共济艰危而无事形迹之嫌责台谏以有犯无隐纠正官邪而无为调防之举博求良实忠纯之士列寘职位以自辅翼精择忠智勇略之将保扞边陲以张形势取建隆开剏与绍兴兴复之规模而力行之直言可用者不徒外为容纳而必见之施行君子当亲者不徒阳为尊敬而必任以事功弥文不急者无一不省实政有益者无一不举非足国裕民整军经武之事不为自一人之勤以至于内外小大凡百执事莫不恪恭厥职自一身之约以至于六宫贵戚内外臣庶无不恪循彝制庶几国势强而异域知畏民情悦而天意自囘于以迓续景命巩固皇图天下幸甚社稷幸甚若今日更一令是一令而已尔明日易一事是一事而已尔以此为补绽扶倾之计亦果何益哉触突天威罪在不赦惟陛下畧赐采择而用之则虽以狂僭受鈇钺之诛亦分之宜诗曰譬彼舟流不知所届心之忧矣不遑假寐臣不胜惓惓取进止
　　第二劄
　　臣窃惟方今为国家之忧士大夫之所谓大议论者外则敌人内则流民与楮币是也然臣之愚以为敌本不足为患可忧者流民尔楮币尔何者敌人起于逺裔沙漠僻处本无大志乗金人垂亡之衅蹙而取之蹂践中原曽无噍类其残虐不道依古以来所未有天亦厌之乆矣使吾刑政修明国势尊安将士用命边防固密虽有十敌其如我何故臣谓敌人不足为患者此也若夫淮民流徙充斥内地楮劵积压折阅不行是则今日之所当最先区处而不容以弱待之以缓视之也夫自敌人侵边以来两淮之民秋避春归其老弱流离转死于沟壑几无余矣间有强悍善鬬之徒自号某寨某将皆足以捍御敌兵保衞乡井使为边帅者抚之以恩结之以信申之以赏罚则皆足为吾用自清野令行一切驱之之渡江而南凡今之聚于沙上散于诸郡者不啻百余万其来也提挈妻子廹逐牛羊固若可悯及饥寒切身则所至剽掠村落一空甚者至有攻刼城郭之谋去冬宛陵与繁昌几堕其计至于以杀止而后定万一其间有奸豪如李特之徒收而用之宁不大贻宵旰之虑臣所谓流民之为可忧者此也自边烽未撒楮劵印造之数不啻数十倍而钱监所铸之钱此祖宗盛时二十之一上下百费悉仰于楮昔也楮本以权钱之用而今也钱反无以济楮之轻钱日荒而楮日积端平初谋国者不思所以变通之宜而但拘以一易一之説循至于今楮价之损几不可言朝廷名为出一缗而祗获一环之用尔秤提一语谁其作俑今已熟烂而不可行矣近者朝家俾廷绅各条救楮之策其间岂无一二可以参酌施行而狐疑犹豫欲行复沮日复一日狼狈益甚几于坐视其委弃无用而不之救冨贵之操柄一失将何以为国何以足军此则上下之所同病而不可不亟为之图臣所谓楮劵之可忧者此也窃以为欲处置流民必使各得所安然后可以保其无虞欲増重会价必使省印造然后可以免于折阅夫欲流民之各得所安不为国害则莫若使之散而不聚欲望朝廷明诏有司行下诸路州县作急为处流民之计如冨弼之在青州明立科条择其强壮招刺为兵其不愿就招亦合一听官司节制立为军号如防江之类勿加黥湼事已则复为平民其老穉则散居州县寺观能自食其力者听其自食不能者官与上户计日给之不特可以消其乗时窥伺之心亦所以广圣朝好生之德此处流民之策也欲楮劵之省印造不为民病则莫若先于节用欲望朝廷择主财计之臣如王尧臣之为三司使推财利出入赢缩较本末缓急先后去其旧弊之有根穴者使黠胥无所容其奸然后计其内而服用燕赐之费外而官兵禄廪之需月用若千嵗用若千损之又损以至于无可损勿以国体为诿而务为美观勿以小节无益而并忘其大用既节则印造省印造省则人之求楮必多若铜钱之乏亦当详求所以増羡之方如是则楮价可増矣此重楮劵之防也时事所急莫此二者及今为之虽已后时然尚有万分之一可以拯救如更因循茍玩任其自来自往自消自长至于不复可以措手则虽有智者为之图亦将无及矣臣本书生不识时务管窥如此惟陛下裁择取进止
　　贴黄
　　节用一説臣窃计臣僚固厌陈之矣然生财要道实不出此未可以尘腐而弃之也臣窃闻去秋明禋禄赐尝有减半之议此亦节用之一端俄而中止得非有左右之言惑圣听掣其肘而不得行欤使毎事顾惜人情则用何由节又如陛下自外藩入承大统园庙之筑邸第之营虽以致亲亲之恩然国力方单亦权其先后缓急可也而耗费若此恐非祖宗在天之灵所望于陛下者由此类而推之自上而下自内而外其可节者何可胜数节之一日则有一日之效节之一事则有一事之功惟陛下亟图之伏乞睿照
　　第三劄
　　臣仰恃天地父母隆寛之恩僭布衷忱上渎宸听未言先惧臣迂愚无取早尘陛下末第碌碌常调几三十年遭际陛下亲揽权纲登进耆哲而臣亦误防识拔处以清要寄之耳目皆平生梦想所未到臣当是时口与心誓思所以图报恩私惟有不避怨讐尽言无隐庶以折奸萌扶国是乃微臣之职分至于一身之利害非臣所敢知也既而臣以病去国东归陛下遽捐易镇江圻书殿清班增畀衰朽书生志愿于此毕矣臣之精力于此耗矣而三节之召忽从天降臣所以再三控辞而不敢即前者非固沽名以退为髙也实自念年已迟莫不能勉强应酬学术庸虚不能慷慨建明性姿方拙不能委曲俯仰惟有乞身就闲归守丘垄以保余龄在圣朝则为量能授官不至用违其才在小臣则为揣已安分不至老不知止而乃尘牍屡上俞音迄閟进退维谷局蹐靡宁复自念臣身居外藩实意未白无由感寤天听若借玉阶之地咫尺天顔陛下目击臣之筋力衰頽齿发凋落非复旧观亦必恻然为之动心听臣归田矣遂敢冒昩进于阙下既以时务之所当急者歴为陛下告庸是不惮三渎悉意控露伏望陛下怜臣之老拙无用察臣之真实无伪许臣还归故山特畀祠廪俾赡孥累不惟拜陛下爱护臣子晚节之大德而一家温饱无非衔陛下之赐糜躯捐骨其何为报若陛下谓臣尚可为朝廷牧养小民则乞一待阙小郡差遣容臣养疴待瘳异日茍有使令臣复尔避事茍安则臣实有罪惟圣慈是幸
　　第一劄读至脱使乗上流之无备上曰今上流已有备范奏云以臣所闻上流为备似甚疎略正当可忧陛下不可不加圣虑又读至第二劄説区处流民事上曰闻卿去年在宁国区处流民甚好范奏云臣之不才岂能集事仰借陛下威德幸免疎虞上又曰闻流民一时甚扰又闻有本郡逃卒在其间范奏云此辈因清野南来初非盗贼縁官司无以处之其老弱依强壮者聚集剽掠多者至数千少者亦不下一二千其来也分为三队自号为寨去城不十里各据一寺时出抄刼其姓张者尤暴悍难制臣初只以好意待之犒以酒食给以钱米谕以勿扰居民渠乃自缮兵器窥伺城壁因获本郡一逃卒方知其谋即与两倅设计擒其渠魁诛之余始知惧继制司遣官招之而去境内自此宁帖皆朝廷威令所及今防玉音嘉奬容臣奏事毕下殿谢恩读至増重会价事范奏云今会价折阅益甚秤提无防惟有节用一説所当力行上曰此説极是范奏曰此虽书生常谈实当今要务欲每事节约宜自内廷为表倡然须断自宸衷若听左右之言则彼此牵制用终无可节之理上颔之读至第三劄言丐祠求归上曰望卿来甚久既到此岂可便求归范奏曰臣一介迂疎加以衰病自入春以来痰疾屡作筋骨疲弱拜跪稍艰且最苦健忘恐他日有负陛下使令臣之所请实出于中诚欲望圣怜特赐俞允上曰不可不可范奏云容臣退后再陈恳悃











　　清献集巻九
　　钦定四库全书巻
　　清献集巻十　　　　　　　宋　杜范　撰奏劄
　　吏部侍郎已见第一劄
　　臣窃见今者关辅之内弥月不雨上轸圣虑减膳彻乐分遣臣工徧走羣望玉帛之祷祀有加而旱魃滋炽冕旒之忧闵弥切而天听愈髙传闻秀常二郡种未入土其余则苗之已秀者就槁稼之垂实者不粒民心惊惶莫知为计且去嵗淛左旱暵异常浙右虽得中熟而仰食既多米价十倍其涌垂磬之腹闵闵望嵗失今不登人且狼顾而国非其国矣可不虑哉臣窃谓人主事天犹子之事亲也不得乎亲不可以为子不得乎天其能以为君哉人子之所以得亲之心者非徒曰三牲九鼎以为养温凊定省以为礼也温恭以饬其身勤俭以肥其家行善力学显亲扬名是乃亲之所望于其子子而副亲之望则亲之心悦矣间有故而怒亦当反躬求所以致罪之由惕焉内惧奋焉亟改则亲之怒随释而亲之悦犹旧也事天之道何以异此天生民而立之君使司牧之所居者天之位所治者天之民故先儒张载西铭以乾坤为一大父母大君为父母宗子而大臣为宗子家相盖有见于此也一念虑一动静造端于我者甚微而感应之机捷于桴鼓不可诬也陛下嗣膺大寳垂二十年灾异谴告无嵗无之至于今而益甚陛下亦常思天之所以谴告之故否乎亦尝思谴告之不已而继之以震怒否乎陛下茍思念及此则所以应天者将止于减膳彻乐分祷郡祀而已乎抑当外此而反求诸躬乎成汤桑林之祷非徒自翦为牲也而必以六事自责所谓政不节使民疾苞苴行女谒盛汤固未必有是而汤必以为言者敬天之怒而惧其或有以致此也宣王云汉之诗非徒曰靡神不举靡爱斯牲也而必侧身脩行百姓见忧夫使百姓晓然皆见上之为忧则必无自暇自逸置天戒于不足恤矣圣贤之君其事天盖如此也臣日者陛对之初尝告陛下以必有大悔悟大振作大转移诞下明诏责躬自励嘉与士大夫洗心涤虑惟新是图是乃所以应天之实者也虽防陛下开懐容纳而卒莫见之施行得之传闻谓内廷之好赐外邸之营缮如故也左右之蛊惑私亲之请托如故也夫不务反躬悔过而徒冀天心之悦天怒之释宁有是理哉此疚所以未消而陛下不可不亟思改图者也二三大臣实陛下之所頼以共治天职者也今也知印分笔虽稽故常同堂合席各懐私见各植私恩一令之出一人之用彼是此非一可一否类皆除授之小目初非废置之大政至于切劘君德选进人才修政攘夷赏功罚罪则未有以是而自任抑果何等时乃不思协心并谋而自分町畦若此耶此久旱所以未消而二三大臣所当亟为之改图者也若夫金瓯之业未复而劲敌之窥伺方深清野之令既行而淮民之流徙益众秋风一动哨骑南牧长江风寒孰为捍御鸿雁于飞哀鸣嗷嗷等死之心孰与安集江湖谋帅阙人尚多上流重寄安保胜任抑天之全付予国家者其忍使之阙裂不全欤此又天意之所由未释而陛下与二三大臣尤不可不共为之图也臣愚欲望陛下卓然奋发厉精有为濯去旧习以作新天下必反躬自责如成汤必侧身脩行如宣王出宫女以逺声色斥近习以防弊欺省浮费以给国用薄征敛以寛民力诏二三大臣与百执事精白一意勉为后图仍乞遵用仁祖开天章阁故事分命大臣各条今日政事之孰可行孰不可行人才之孰可用孰不可用边防之某处当缓某处当急兵甲若何而精练糗粮若何而办集流民若何而还定钱币若何而流通务求切实可久之计毋为依违具文之谋断在必行使天下改听易视咸知上意则人心防合而天意悦天意悦而雨泽霈矣凡此皆应天之实在陛下力行之耳转危而安易乱而治一念之形应若反掌惟陛下亟图之取进止
　　贴黄
　　臣既以消旱灾之道略陈于前矣而事有关于宗庙社稷之重者敢复为陛下言之陛下自即位以来十有七年灾异荐臻于今尤甚上下危疑旦暮凛凛而储贰未立国本尚虚朝野窃议皆有忧色甚非所以系人心而承天休也仁宗朝范镇司马光诸公言遴择宗亲早建储闱至十余防而不置至以天谴之变归于大议之未定拳拳以奸人窥伺变起仓卒为忧其虑深矣以至和嘉祐之盛丕图巩固人心弥宁而忠臣爱君犹且危言若此况今之天怒未怠国势将倾其可因循玩视而不急为之图耶臣愚欲乞陛下断自圣意谋之二三大臣选宗姓之长而贤者二人育之宫中择宫嫔之老成端谨者以为姆傅儒臣之忠纯有识者以为师保抚养而教导之高宗之旧典可遵而行陛下春秋尚富继有圣嗣俾之归藩则有真宗皇帝故事可覆也臣迫于愚衷不识忌讳僭言及此惟陛下赦其罪察其诚而赐之留神宗社幸甚天下幸甚取进止
　　第二劄
　　臣窃谓铨衡之任所以综覈贤能甄别流品以兴吏治自资格之令行而后鉴赏之用废然抑奔竞絶私情崇公道亦自资格始而今之为吏部者既不得以行激浊扬清之意又不得以尽徇公守法之职请谒肆行缄题交至以庙堂之尊而下侵有司之权片纸批下所当奉承稽之三尺率多违碍凡罪名之未正者资考之未及者嵗月之未足者举员之未当者皆不求通诸法而通诸人情挟上以令下托公以济私遂使强有力者惟意所欲弱而寡援者束手坐困铨法之壊莫甚于此陛下不以臣不才俾贰铨衡职在守法何敢挠法宁得罪于庙堂毋宁得罪于祖宗之成宪然有非臣所可得而专执者辄以二事上渎圣聪惟陛下垂聴焉夫一官而三人共之苏轼固尝言于熙宁间矣以今之天下较之熙宁十无三四土地日蹙阙次日逺固有一官而五六人共之差注不行参选淹滞使尽其所有之阙听有司循资格而授之犹之可也而天府之职官诸路之干官诸州之教官其地阙稍佳者皆属之堂除今又有元系部阙而碍于资格者辄取为堂除以应亲故除授既出于庙堂谁敢不听然庙堂本以道揆而统法守今乃壊法守以乱官常臣昨见一阙常已从部射而竟夺于堂除为彼之计固得矣而不知此之参部判成候阙滞于逆旅者几何时一旦挹以授之他人也臣愚欲乞睿断明示二三大臣纵使未能拨下堂阙以从公选岂可复取部阙以徇私情其有仍前批下许本部申执庶使有司可以尽职中书可以省事而奔竞之风可以渐革此一事也夫内而台谏外而监司以纠摘官邪为职所谓官邪惟赃滥为甚士大夫而陷于赃滥则其行义已亏汚秽无耻不足以为士大夫非深有以痛惩之使之改悔自新则相师成风毒民滋甚非小故也今以圣君贤相崇饬礼教而郡县之间乃敢恣为不法以害吾民贪酷之吏在在充塞奸滥公行恬不之怪间有为内外台按劾者下之理寺则引不经推勘之条上之朝省则特与改正之防丑迹彰露踈网径逃近者数月逺者不过一年参部注阙畧无阻难贤否混淆莫此为甚夫所谓不经推勘免约法者盖以言者一时风闻未有实验而遽虚言约法将滥及无辜此朝廷罪疑从轻之意然因是以纵奸佚罚非所以厉俗也臣愚谓自今监司郡守弹奏属吏而以赃滥闻者必追究证验的实而后奏上台谏风闻罪及赃滥亦合奏上乞行下本路推勘的实其有未经推勘而下之理寺者亦合从本寺申上朝廷施行如果有赃滥实迹照罪名约法不许无故改正重者贬窜除名不以赦原庶使人知所畏惮吏道清而民怨纾矣如有仍前具文免约到部参注许本部执奏以闻此二事也以上二事在臣职分所当奏陈如陛下以臣言为可采亟赐付外施行臣不胜大愿取进止
　　七月已见劄子
　　臣窃见旱魃为虐上劳圣忧避殿减膳责已求言而又不惮勤劳銮舆夙驾祝行祠祷烈日彻盖流汗沾衣万目共瞻莫不以手加额谓陛下畏天忧民一至此也是日甘雨随应沟浍骤盈陛下一念感通捷于影响天监不逺于斯可见至诚必动在理不诬然暵干既久膏泽未霈沾渥甫尔蕴隆已骄髙田之不种者既已无及而下隰之仅植者其槁未苏河运将通又复断涸秋成浸迫人心皇皇陛下明见万里而近地之休戚利害固已上彻圣明臣区区之愚窃谓久旱得雨谁不以为喜喜心既胜将忘其可忧正当动色相庆之时宁有侧身脩行之戒陛下或以为雨已通济可望有秋而不知旱灾未消危证益甚其忧勤之念或少怠于前时则感召之机安保其不变于此日天人相与至可畏也又况江上飞蝗渐入近地淛右饥殍已行剽掠淮民流徙内郡惊疑边尘未宁上流无备万一处暑之前终于不雨则旦暮之忧将何以为计天步益艰国势益危嵗甚一嵗日甚一日臣未知将何所底止也欲乞陛下益尽忧民之虑愈坚畏天之诚示求言之实意而无为具文存祷雨之实诚而无应故事脩实德于宫庭之间凡声色之奉请托之私一切屏絶兢兢业业常在帝左右也脩实政于朝廷之上凡黜陟之权号令之施一切徇公荡荡平平惟代天理物也若是则人心感悦天意昭格而雨泽霈然矣不然臣甘坐妄言之罪臣迫于忧爱之诚辄进狂瞽上千天威惟陛下矜念而亟图之取进止
　　八月已见劄子
　　臣闻自昔之为天下国家弭变于未形者其国安遇变而知惧者其国存玩变而茍安者其国危且亡唐虞君臣勑天命惟时几其道深逺矣禹之不见是图成王之于时保之弭变于未形者也宣王之侧身修行百姓见忧遇变而知惧者也自三代辟王以至后世叔末之世未有非玩变茍安以至覆亡其国厥鉴昭昭具在简防陛下亦尝念今之天下谓之变耶非耶臣生于海陬不及见淳熙之治为嘉定进士客于京师见市井喧阗文物冨丽人谓已非淳熙之旧至绍定端平自京局而位朝列耳目所接景物萧条又非嘉定之旧去国四年今夏五月被命入京得于所见又非端平之旧今才四阅月视初至之时抑又大异矣天灾旱暵昔固有之而仓廪匮竭月支不继上下凛凛殆如穷人昔所无也物价腾踊昔固有之而升米一千其増未巳日用所需十倍于前昔所无也民生穷瘁昔固有之富户沦落十室九空灶罕炊烟人多菜色昔所无也楮劵折阅昔固有之告缗讥闗钱出楮长而物价反増人以为病昔所无也愁叹之声相闻怨怒之气满腹里巷聚语首问粒食之有无次议执政之然否丐于道投于江往往有之军伍窃谇语或不忍闻此何等气象而见于京城众大之区也淛西稻米所聚而赤地千里继以飞蝗大至田禾槁死未尽者一旦俱空太湖扬尘河港断絶啸聚剽掠所在相挻会稽帝乡白昼行刼道殣相枕此何等气象而见于京辅密迩之地也江淮诸郡大抵皆旱江西间有稍稔岂能旁给淮民流离襁负相属朝廷以措置遣使不过欲截之江北而先已在南者诸郡例以盗贼待之使有枉莫诉欲归无栖道路狼狈见者悯痛其泊于沙上者使边尘不起尚可相依茍活万一敌骑冲突彼将千万为群奔避南来何有遮截或捍拒之已甚必懐等死之心相携从敌为之向导巴蜀之祸尚可鉴也岂不深为朝廷之忧不然则外流内饥势合为一有桀黠者鼓倡其间侵犯州县又岂不为朝廷之忧自淮以南皆以旱告自淮以北皆以稔闻敌有赍粮之资而无清野之阻似闻边声已动万一长驱而前为饮江之计何以御之又况防门要地付之一贪黩残暴之夫专上流之寄者安坐鄂渚迫之莫进朝廷无粮以为之助又将收其茶盐之利似闻上流诸屯乏食已久皆无固志万一敌人复去年已闯之踪压以重兵窥伺鼎澧震动湖南又将何以御之腹背之忧莫之为计而南诏复有假道之传矣如多病之身恶证已见元气已消有奄奄澌尽之形已坏之屋栋榱户牗倾蠧无余有凛凛欲压之势臣中夜以思矍然而起为之痛入骨髓继以太息流涕以臣之愚窃料陛下宵旰忧惧宁处弗遑然宫庭宴赐未闻其有所贬损也左右嫱嬖未闻其有所放遣也貂珰近习未闻其有所斥逺也女冠请谒未闻其有所屏絶也朝廷政事未闻其有所脩饬也庶府积蠧未闻其有所捜革也秉国钧者惟私情之狥主道揆者惟法守之侵国家大政则相持而不决司存细务则出意而辄行命令朝颁而夕废纪纲荡尽而不存无一事之不弊无一弊之不极未知其何所底止也自夏五不雨今已数月云已合而风离之雨欲垂而虹截之避殿减膳仅行故典并祷群祀见谓具文正霜降水涸之时宁有油云霈雨之望星文示变更无虚日参之占验抑又难言危亡之势已迫而恐惧之实未闻玩变茍安莫此为甚其将燕坐以委海内于鼎沸乎其将甘食以委赤子于沟壑乎其将暇逸以听敌国之侵凌乎其将因循以听盗贼之蠭起乎其将优游以视宗庙之倾危乎其将犹豫以视社稷之覆亡乎臣又为之痛入心膂继以恸哭哽噎也臣愚无以效防忠欲乞陛下念艺祖之创业髙宗之中兴先帝之垂统故王不足缵绪而归之陛下祖宗之所望者谓何天意之所属者谓何人心之所仰者谓何而使世变至此为之震惧自省为之奋励有为命二三大臣同心循公戒举朝百执事同心徇国诏中外臣庶思当今之急务如河道未通军饷若何而可运浙右旱歉和籴若何而可足财计正匮籴本若何而可办细民饥馑荒政若何而可行流徒失所遣使若何而可定诸阃专利茶盐若何而可收敌情叵测边圉若何而可固上流无备军政若何而可脩凡闗于目前之至急者各务悉力尽思以陈持危制变之防其有济时拯难之才沈于下僚隐于岩穴者各举所知以闻于上二三大臣推血诚黜私见协虑并智择其可行者而决行之访其可用者而亟用之明赏罚谨号令痛节约责事功去虚伪如衞文公之定难如句践之复雠毋崇美观毌饰大体毋信浮言毋循旧习以行总核名实之政天下庶或可为不然将有甚不可讳者陛下倘以臣一得之愚或在可采厉精改图以济厄运臣敢不自竭驽钝继之以死如以臣言为张皇罔惑上听即乞重加贬窜以惩不忠之罪臣区区之愚尽于此矣惟陛下裁之取进止
　　贴黄
　　臣窃谓茶盐为今日之大利乃擅于诸阃当此财用匮竭所宜收之朝廷专置一使以领之诚急务也苐未知诸阃专制已久肯一旦轻弃以归朝廷乎借使知君臣之义不敢固吝阻遏又未知诸军假制阃之势图私贩之利者肯一旦敛手以逊商贾乎不然彼将以淮东者归之朝廷而自专东海之利则二者之盐其将孰办他日以东海之名而擅淮东之实朝廷之亏利自若也万一上下暌疑彼此交竞势有沮格重费区处必致中辍则朝廷之体愈失而令愈轻矣臣谓当先有以通其脉络而均其利害朝廷之意下孚而诸阃之情上达合为一家使其柄一归于上然后措置贩卖从长施行斯无后悔窃闻使者已广置官属朝廷已拨下支费倘利权未收规画未定徒糜帑廪无益也臣区区之愚见如此愿陛下与二三大臣审处之取进止








　　清献集卷十
　　钦定四库全书
　　清献集巻十一　　　　　　宋　杜范　撰奏劄
　　上巳见三事【吏部侍郎】
　　臣輙有己见三事上干天听谨条具如后
　　一臣窃见今嵗之旱京辅为甚粤自夏初以至秋末中间小雨仅成沾濡隂阳乖离其变特异河运不通斗米十千又复日长京城细民无所得食弃掷防孩啼号载路而结衣牵裳举家沉江者日日有之气象若此其将何以为国哀痛官司再行科粜夫岂得已前科未巳以后科继至大家之力亦已困匮等户沦落愈见萧条甚非所以重根本也臣愚欲乞陛下力节宫庭之费量出内帑之储行下临安府抄劄细民之委实困极无聊者优行赈给以示九重忧民之意陛下既以身率之执政大臣岂无推楚令尹之心毁其家以纾国难者其在外执政之家受恩也深积禄也丰子孙享之以恣淫佚仆从窃之以致富赢今国步艰危京民困饿岂忍坐视不顾而徒为盗贼之资其近在辅畿如明如婺水路可通舟运无阻若朝廷量其所有科降数目令其运米至京城照官价出粜既非白敷理宜乐听如有拥厚赀以自封殖不恤国难非臣子也台谏论劾重行谴谪孰曰不可其余侍从卿监监司郡守之家素以富闻者次第施行待淛西水运已通其斟酌科粜亦如之岂无数月之粮可以接济京城等户之再科者且权行罢住以俟他日其小民之无钱收籴者令临安府稽覈其实急作措置以时赈给如此则京城细民可无乏食之忧京城等户亦可宽重征之困其于今日救饥之政诚非小补
　　一臣窃谓待敌国之道在于措置得宜一失其宜动成纳侮国势重轻实此之由不可不谨也王檝一使欺慢朝廷昔者之来意在尝试其时当国之臣识见卑近侥幸和议之成屈意厚礼重捐金帛以奉之出境未防而边尘已动至今言之为之愤悒今者复来是蔑视中国而以朝廷为无人也陛下威断絶之境外固诚足以破其奸谋而庙堂犹有羁縻侥幸之意是将复踵向来之误着也周次説者何人朝廷遣之羇留于敌者三年比闻足未尝一至敌营豢于王檝之家情稔好密身虽南而心则北矣是未可以苏武张骞待之也闻其言曰和议必可成未知周次説果曽亲见彼主与其大臣而真得其要领否耶且敌在万里外夷灭数国号为至强彼亦何利于和而求好于我也借使其国为隣境侵挠则是彼方不能自立我亦何借于和而有求于彼也周次説受命于王檝而来其语言不可尽信其情伪必有不可掩者乞陛下密谕大臣令有司反覆诘问奸状一露则正典刑以诛之以其首示王檝彼当奔窜之不暇是伐其谋也不然亦当严行监管伺其动息俟今冬边廷不扰则议施行毋再堕奸计以重中国之羞
　　一楮劵之弊极矣新旧并行虽曰下防然舍此之外无防可行则其行也亦岂得已此议既出逺近传闻楮价日低物价日长臣昨得之人言谓庙堂议犹未决或成中寝窃恐民听惶惑商旅不行物货不通大为民病而籴本未办和籴失时国计所关诚非细事以今日事势论之则新楮之不可不出也必矣苐恐施行之间节目或有未尽而新楮又不足重取于人万一或有变更非所以示信欲乞睿断明示二三大臣如已明审利害则当决于施行若犹未也亦宜目下审处毋为犹豫以重楮劵之弊三事条具如前倘陛下以为一得之愚或在可采乞与二三大臣熟议亟赐施行臣不胜大愿取进止
　　论和籴盐劄子
　　臣闻朝廷政令不难于出而难于行非行之难也出而易行之为难也不审其出而轻于行势阻而事艰民与国俱病矣近日和籴盐二事为当今至急之务本以利国也国未覩其利而民已受其害削国本而离人心鞠为乱阶莫大于此臣不敢不为陛下言之仓廪空虚至今极矣和籴之数乃一嵗支用之不可省者及时收籴诚不可缓然奉行之臣固当思国用之甚急尤当量民力之所堪闻之浙右自三百亩以上每亩例科三斗以今嵗年谷不登其得熟处仅半收而止耳自输纳常赋之外所余宁几何而欲以三归之官也是将空其家尽其老稚而饥之耶其大家素有厚蓄者多科之固不为虐其余中等小户专仰每嵗田租以自给稔嵗仅仅不乏凶年且无以自赡其何以应官司之输强其所难从虽严刑峻罚朝籍而暮黥亦无益于和籴之数而徒伤祖宗宽厚之泽矧吏奸并縁其邀索之费防与输官等则民力其将何以堪其余江东江西诸郡科数亦重每郡不下数十万虽小垒苗租不及一二万者亦科十余万且行一切之令不恤民户之有无至有行下诸郡不容其纳正苗而先量和籴者奉行若此必将暴政四出人心怨离重为社稷之忧非细故也今朝廷若遽减已敷之数固非事宜亟合防谕诸路和籴官监司郡守广为耳目务通下情询问人户有无之实斟酌官司科籴之数无为一切以行苛扰不恤之政无徒重科以开奸吏邀索之门上下相安不虐而办则民力纾而国事济矣财用匮乏于今为甚盐课不登所宜措画专置一使诚为急务若付之沉虑深谋之人下不扰而上不竞则国体正利源复今乃使贪躁喜功者为之侵使者之职夺小民之利掠正额以图浮赢茍以虚羡之数愚诱朝廷且各郡置一检察其所辟皆贪进不静之徒必将各以媚上为能虐亭户捕私贩纷纷多事所至骚然于国计曾未见其有益而户部已亏月入之额矣待其生事苛扰怨讟并兴而后罢之则所伤已多虽悔无及不若以两淛盐课责之两路使者或盐本不支旧额亏欠使者亦何所逃其罪顾何庸旷朝廷旧置之官而欲自以为功也淮东盐课最重而擅于诸阃诚非重制使之权不足以收之亦合斟酌事宜使彼此相安以图久逺之利商贾通行而无艰阻之忧则课利不患其不羡为朝廷之助诚非小补两淛诸郡检察宜亟寝罢以安畿辅小民无令竞为生事以激多事之变昔人有言宽一分则民受一分之赐正为朝廷行不得已之政者设也今之和籴盐二事可谓不得已矣出之不审以至行之甚难民为邦本根本一削实安危存亡所系不止目前帑廪匮乏而已如臣前所陈欲乞圣慈念民生之甚艰国歩之甚危明示二三大臣亟赐施行天下幸甚取进止
　　论听言劄子
　　臣闻伊尹之告太甲曰有言逆于汝心必求诸道有言逊于汝志必求诸非道葢心者一人之私道者天下之公私则狥好恶之偏而是非或至易位公则合事理之宜而观听皆无异辞人主尊临者百官頥指意使孰敢违忤逊志之言宜日闻于耳而或有逆于心者岂狂易颠迷以自取不测之祸哉此上人之所当致察也唐魏徴有言曰臣愿为良臣不愿为忠臣龙逄比干葢为臣之不幸者委质事君夫岂愿此然臯夔稷卨在唐虞时可谓良臣矣而君臣吁咈相与警戒未闻有以逊志相容悦者而舜犹命之曰予违汝弼汝无靣从退有后言葢古者圣帝明王严谨惧于朝夕求规谏于臣隣逺佞柔进忠直故言以逆至者药石也于吾心为逆而于道为逊吾不从心以违道则私怒不行而谠言日至言以逊至者美疢也于吾心为逊而于道为逆吾不从心以狥非道则私喜不用而谄言莫入意向转移朝皆忠臣上无过举而天下治矣孔伋言于衞君曰君出言自以为是卿大夫不敢矫其非卿大夫出言自以为是士庶人不敢矫其非君臣既自贤矣而群下同声贤之贤之则顺而有福矫之则逆而有祸如此则善安从生此天下治乱存亡所系圣贤所甚惧也恭惟本朝以乐谏为家法以奬直为朝纲庆厯诸臣侃侃之风有光史册扶植元气培养国脉以遗后人休者实在于此陛下圣度如天至仁如春万类不齐悉归涵育每群臣奏对言稍狂直未尝不和顔以受之虽甚忤者亦未尝加之罪是以下情毕达无有顾虑而不敢言者当此百度浸隳大命近止而此一脉尚存则天下犹可为也近嵗以来蹇谔之风渐不如昔大臣负格心之业者有将顺而无正救有只若而无弼违是陛下欲继仁祖之盛徳而大臣有愧庆厯之诸贤也近者骤迁骤黜而台谏之风采顿销朝对夕罢而直臣之气节复沮人言借借皆谓陛下恶逆心而好逊志也陛下容徳无我过化不滞岂应有是岂非大臣不善弥缝之过耶臣恐群臣妄窥上意阿顺成风国事日非孰与谏止此其所关岂止一政事得失而已哉臣愿陛下明降御笔训厉臣工以来忠鲠之言以杜谀佞之渐以夀国家之脉天下幸甚社稷幸甚辛丑知贡举竣事与同知贡举钱侍郎曹侍郎上殿劄子
　　臣等误蒙陛下推择俾典春闱搜举多士于开试之日又蒙陛下颁降御劄昭示意向有曰经学欲其深醇词章欲其典则言惟合理防必济时毋以穿凿缀缉为能毋以浮薄险恠为尚大哉王言真甄别人才之龟鉴也臣等钦承明训夙夜考阅思得笃诚有学之士以无负陛下器使然士习积久文气日卑相师成风竞趋险薄择其彼善于此者以备奏名大惧弗能悉称上防葢文弊至今极矣不敢不为陛下言之先朝举子之文去今甚逺者朴古浑厚今难以遽复干淳之间词人軰出见之方册者质而不野丽而不浮简而不率竒而不怪士子所当仿效数十年来体格浸失愈变愈差越至于今其弊益甚六经义不据经防肆为凿说其破语牵合字靣之对偶弗顾题意之有无终篇往往掇拾陈言缀缉短句体致卑陋习以为工至有结语巧傍时事图贡谀言如吾身亲见此防语也用之于论已失其体今乃于经义言之词赋句法冗长骈俪失体题外添意体贴不工至有第七韵不问是何题目皆用时事有如防语今又于第六韵见之或原题起句便说时事甚者终篇竟以时事命意此皆习为谀言者也论则语不治择文无斡旋麄率成篇殊乏体制防则誊写套类虚驾冗辞装饰偶句絶类俳语至有效歌颂体四字协韵用以结尾甚有用之成篇者此何等程度之文兼三塲多是雷同一律惑有司尤为塲屋之弊去取之间秖见才难若不示以正体转移陋习安得复还典雅之旧欲望圣慈备臣等此章下国子监委监学官精选经赋论防各数十篇付书肆板行以为四方学者矜式申谕中外学官及考试官精加考较其前项文弊有陈述未尽者并令本监防对逐一开具揭示诸生使毋循旧习如有仍前不改并从黜落庶几士类向风文体复旧仰副陛下崇雅黜浮之意斯文幸甚取进止
　　辛丑四月直前奏劄
　　臣闻忧治而虑患者其治常无穷幸安而玩危者其危不可救易否之六五曰休否大人吉其亡其亡系于苞桑葢六五君位当否之时常有危亡之忧而为苞桑根固之计此否之所以休大人之所以吉也圣人系之辞曰危者安其位者也亡者保其存者也乱者有其治者也此其防相为倚伏特在人主一心之运而已矣自古言治者莫盛于唐虞成周观其君臣更相告语不过曰儆戒无虞兢兢业业敬天之休无疆惟恤而已自帝王心法不传后世常以天位为乐溺燕逸而弛忧勤习因循而忘戒惧怵迫于事变之方来喜幸于变乱之仅息幸心一启玩心随之幸愈多而玩愈甚至于天变人灾层见间出人皆有凛凛旦暮之忧而君臣之间相为慰藉曰昔固已若此矣以痛哭流涕为张皇以危言激论为好名甘受佞辞恶闻忠谠天下之势寖微寖削至于灭亡而不悟此皆幸与玩实为之三代而下其亡未有不若此者陛下圣徳天纵圣学日新固将继帝王心法之传以追隆古致治之盛然天运未泰国势未宁而或者妄疑陛下忧勤之虑不足以胜燕逸之私戒惧之诚不足以变因循之习而幸之与玩犹未免有累圣心也葢自陛下即位以来天下之变不知其防矣未闻有戡定之大功绥靖之善政而纷纭未防寻复帖息惊扰方甚旋即敉宁诗书之垂训防成虚语臣子之献忠类若过言此固幸心之易启而玩心之易萌也且二十年间变故之小者不暇论姑摭其大者言之山东逆酋輙肆反噬逺近方震动而彼已陷淖而殒躯矣此幸之一也京畿汰卒隳突澒洞旦暮已莫保而彼已服刑而顺令矣此幸之二也轻啓兵端大稔边衅巴蜀之祸所不忍言荆襄两淮弥望茅苇一江之限未足深恃国势岌岌矣而两年以来骑哨亟退狼烟暂息庙堂之上稍宽忧顾此幸之三也清野有令鸿雁载涂数千为群肆为剽刼焚荡城邑其势益张人心亦凛凛矣而乌合之众未几解散困饿沙洲不敢猖獗此幸之四也以至江潮失道摧陷撞击浸淫之势已迫城闉防不可以为国而怒涛复杀浸安故流民用宁止此又幸之五也积此五幸则喜心胜而惧心忘视其所可畏将玩之以为不足畏此其势必所至也然变至今日极矣去嵗旱饥京辅为甚田野小人龁糠籺以延旦暮之命糠籺不足取草木根实以继之根实又不足弱者则殣于道填于壑所至秽积无异毙兽强者未甘饥死而相食之风盛行始不过刲剔遗胔以赡防腹甚则不待气絶已施利刃又甚则生致而烹之虽其子而且忍焉哀哉此何等气象而见于畿辅之间也陛下为人父母其得不为之动心乎盗贼公行所在刼掠道路险阻行旅不通被害横尸往来习见京城委巷夜无行人不幸遇之輙遭其毒市民闻之而不敢救官司知之而不敢问尸不及槀掷弃于江日日有之哀哉此何等气象而见于辇毂之下也陛下为民父母闻此得不为之动心乎然臣窃见上下通论皆谓今日之可忧在边患耳百姓流离死亡非所甚忧也去冬小沉边柝而渐讲弥文之事则是朝廷意向重于外患而轻于内忧已可槩见况旬日以来麦秋有成民稍得食米价稍减死者渐稀道涂之间寇盗亦少孑遗之民粗回生意人情至此孰不喜幸不惟天下幸之而朝廷尤幸之也臣所深虑惧其幸之而至于玩也古人未乱而制治未危而保邦今日之势防于乱且危矣茍喜幸于一时而茍玩于平日则乱证已成乃狎之以为常危形尽见乃忽之以为安上下嬉嬉恬不知惧以根本之拨而为太平之粉饰以财用之乏而袭丰亨之调度事力日微而兴不及之土木蠧弊日甚而滥当尼之恩私使今嵗果有一稔之望犹惧疲氓难以遽苏壊病难以遽复万一嵗事复不可保国廪无可储之粟浙右无可籴之粮上无以饷军屯下无以济饥莩揭竿一呼羣党趋和当是之时其将坐视而弗顾也尚可幸而安之耶此其萧墙之变而边境之虞不与也又况敌人多诈奸谋叵测去嵗边尘不起岂无其故斥堠不明传者多端或谓其聚众河洛为抢淮麦之谋或谓其备粟近边为诱流民之计抢麦不过为一时之扰而流民无归怨气满腹使果以诱而招之将懽趋之不暇是皆吾仇也岂不甚可虑哉且天之仁爱陛下亦甚矣赤雨彗星冬雷春雪日蚀地震水旱荐饥灾异之见无嵗无之至于去嵗之旱则此所未有也海宇将有鼎沸之忧人心已有瓦解之势社稷真有累卵之危而今夏麦事大熟天下咸欣欣焉有愿治之思是天欲陛下知世道尚可扶持而益存圣心之兢业使幸而玩之不能有所振刷而垢弊日滋是违天也违天者其能久乎欲保天命莫大于回天心欲回天心莫先于惧天变玩视天变茍安愒时而欲回天心以保天命未之有也陛下遇灾而惧上同周宣顾安有玩视而茍安者然人言借借或谓陛下宫中之宴饮不节而排当日闻左右之好赐不省而内帑日虚嫔嫱之请托不戢而御批日出臣每侍经筵言及世变輙忧见天顔岂应有是而传播中外大累圣徳然近有内殿修造破漆五千斤而费外帑十五万缗此臣所亲见非得于传闻汉文帝欲造露台百金之费尚且惜之今修造之漆不知为露台防百座自漆之外又不知为防百金有限之入乃耗于无艺之支锱铢之取乃散于泥沙之用以此一事言之则前者所闻能掩人之议乎陛下固以为此特宫掖之常事不足以系社稷之安危然当天变人穷之时戒惧之实意未着忧勤之实政未彰而纵欲奢丽之声乃闻于外玩天变以违天意觖人望以拂人心其如宗庙社稷何臣愚欲望陛下念诞保夀命之为难思遗大投艰之不易天示谴戒则惕然震惧若子之获罪于父母也民生困穷则焦然不宁若父母之无以育其子也省躬思咎痛自贬抑益加刻厉当人情喜幸之时而常存儆戒之意若祸难之迫乎其前也罢宫庭之燕赐节内帑之浮费禁请谒之私杜斜封之渐日与执政二三大臣讲求扶颠持危之大计毋为应变饰美之虚文明示宰辅以大公存心以血诚忧国正朝廷之大纲而不弊精神于细故明爵赏之大权而不植除授之私恩博求贤俊进用忠谠择监司以肃吏治选守令以纾民力广询众论亟为来嵗军粮民食之备毋使一时束手又行去嵗之下防上自宫掖下至百司庶府其所宜省者何可胜数专置一司条具事宜务在节约以丰帑廪之储其边方之所当饬者及此闲暇亟为之备毋使一时仓猝上下狼顾庶使厄运可扶乱阶可遏而休否之吉庶乎可致矣臣不胜惓惓取进止
　　贴黄
　　臣闻国本之立人心攸系自古所重于今为尤重臣去嵗常进瞽言已蒙采听似闻宫中已进宗亲二三人而养之矣圣意未有所属则是镇安人心之计犹未定也臣愚窃谓预定莫如预教择少不如择长不能教之而徒育之宫苑之内则耳目移于富贵气体移于豢养其何以培成器根进脩徳业教之之道祖宗固有成法资善堂之故实尚可考也内则当责之宫嫱之老成有徳者以谨视之外则当责之宫僚之端纯有识者以训导之庶乎日渐月渍徳成而行尊矣是所谓预定莫如预教者此也人之性质方髫龀之时贤否未易辨至十年而就外傅其好恶趋向强弱美恶一见可决择其贤者而善教之则学易进而徳易成圣意蚤有所属人心蚤有所系其所关者岂细故哉是所谓择少不如择长此也臣不胜漆室之忧輙再干天诛僭陈忠悃惟陛下垂听而亟行之取进止






　　清献集卷十一
　　钦定四库全书
　　清献集卷十二　　　　　　宋　杜范　撰奏劄
　　经筵已见奏劄【辛丑八月】
　　臣闻天下之患莫大于安危之缪见而缓急之错施也夫以危为安则祸至之不戒而有不可胜讳之忧当缓而急则具文之是讲而无以为有事之备古人所以观时度势以图事揆功者葢谨诸此臣窃见进书有命期限甚迫以一时之大典而责成于庶防之手以千载之信史而取办于旬月之间拘之入局则司冗剧者不能时至限以定日则与脩撰者必以茍成非其素能岂皆良史笔削惟意详略异宜考订不详纪载无法不足以彰圣朝之文献而徒以贻后世之笑讥况宁宗实録尚脩未就尽日夜之力以应期限之严必多差讹前后抵牾而书吏之错字漏句且不暇阅视而改正也臣每闻之族谈窃议谓朝廷进书虽系大典然在今日亦未为甚急之务而何至匆匆若此也时已枣红边遽正亟淮东西及襄蜀之报大非往嵗比而西帅不和交恶互甲平时尚尔一旦缓急何以望其协谋敌忾淮西副帅本非其才勇鬬自夸智谋何有近者挑山寨之怨深恐为萧墙之忧而淮东制臣深沟坚城严于自守责其应援恐致误期而川蜀数千里莽为盗区一失上流则江淮之地皆非我有以是思之此正安危存亡之秋君相同心忧虑之日也今内治之政多阙外治之备尚疎方且致饰于进书之举汲汲然若有不及为之态是可谓以危为安当缓而急传之四方人心疑而离矣昔宣和间金人已陷平州而上方御楼观灯措置书艺及靖康间金人已谋再寇而上方复春秋复诗赋万世之监良可痛已今者土地日蹙赋入日少恃和籴以足糗粮倚造楮以为泉货方幸少稔遗黎生意仅如一发上下凛凛忧在旦暮而顾以锱铢之取供泥沙之用竭百姓之膏血为一时之美观虽奉御笔置局裁减浮费然承平旧例用一破十所支之数动以数十万计虽曰裁减上下牵制岂能尽革方今正楚邱布帛之时防稽薪胆之日而糜有用之财为此可缓之事实臣所未晓也臣愚欲乞圣断且缓进书之期候今秋冬边事宁息财用有余来春举行亦未为晩或者则曰来嵗大礼年分难以举行葢为事并而费重也夫费出于国帑皆陛下之财用之于来春者也岂有用于今嵗而有余用于来春而不足者乎若令有司一面痛加裁节计其费防何且令来春行之似无不可其所进之书详加订证仍以一员专掌其事【原缺四字】属相与参稽互考使前后无舛体制归一毋致荒率茍且为朝廷文献之羞不胜幸甚取进止
　　经筵已见奏劄【辛丑十一月】
　　臣闻上天之爱人君如父母之爱其子慈而抚之爱也怒而呵之亦爱也休祥以顺应之爱也变异以警惧之独非爱乎廼者瑞雪愆期陛下宫中精祷醮事未几而飞霙已积一念潜格其速如响岂非祥之应然次日之夕电光再烁继以雷声都人震恐此殆非小变也隂方凝而散阳方伏而泄咎证之形抑岂无其故臣惕然而惧端居以思岂非边尘初收腊雪又应喜心一胜骄逸易生故天爱陛下而以此警惧之耶又岂非庙堂已幸筹边之功朝廷方举喜雪之宴上下相庆以乐忘忧故天爱陛下而以此警惧之耶周成王之颂曰我其夙夜畏天之威人主之事天固当无时而不畏也况天变甚异天戒甚明若不应之以实意之侧脩而视之为屡年之狎见是玩天也是慢天也为人子当父母之呵怒至于玩且慢则其获罪也何止于呵怒而已哉数年以来天变屡形其呵怒不知其防今又有冬雷之变继于腊雪之后臣窃意陛下宵旰忧勤必有脩省之实君臣吁咈必有戒饬之言祖宗故事必有讲行之节黙观审听皆未之见闻也岂惧灾之心不足以胜喜瑞之意耶不知大臣进尝以告陛下退尝以咎其身否耶使晏然坐视无异平时是防于玩且慢矣臣窃忧之昔髙宗皇帝以正月雷震谓辅臣曰去年未交正月节雷忽发声后有苗刘之变朕与卿等宜共脩徳以实应天今太史所占类是矧当此国势萎弱人心涣离之时易于动摇率多陵僭茍非君臣脩徳力行善政痛除污吏其何以安疲俗而遏乱萌前之嵗十有二月雷电震京师去嵗遂有旱蝗之变以至尸骸遍野相食成风今存者皆沟壑之余也傥非今夏麦大稔今秋小稔则变乱之形已非今日所见然其民生之困未苏国用之竭益甚气象之凋残事势之危廹未有极于今日者设不幸嗣嵗未保有秋其将何以为国乱亡之证近在目睫言之寒心此正君臣栗栗危惧之时未可以屡年狎见而忽之也臣愚以今日之弊莫大于意向不白无以鼔动天下施行不实无以信服人心赏罚不明无以作兴臣庶上以茍且为政下以偷安为习沦一世于委靡壊烂不可支撑之地强阃得以遥制朝廷强豪得以侵败王法盗贼公行奸宄隂伺其欺嫚我国家者不止于强敌而已臣愿陛下严虞舜勑天之戒脩周宣惧灾之实夙夜只畏毋使天下疑其有宫庭之宴酣也政令由中书毋使天下疑其有嬖幸之私谒也除授以公议毋使天下疑其有亲党之与政也明谕大臣推诚布公毋使人疑其寻宝绍之旧辙也笃志用贤毋使人疑其貌亲而情疏也血诚忧国毋使人疑其周防以固位也明谕台谏正学直言毋使人疑其同好恶于权势也弹劾必审毋使人疑其求过愆于旧籍也风采必振毋使人疑其释豺狼而问狐狸也以至侍从给舍群臣百职皆使之洗心易虑竭节首公毋懐利以事君毋循枉以干进毋便文以自营毋合污而隳职上下同心以谨天戒以回天意庶防转沴为祥丰登可兆人心可安乱萌可遏矣虞书曰庶明励翼又曰率作兴事人心敬惰惟在陛下与大臣率作之而已臣不胜惓惓取进止
　　贴黄
　　臣窃谓人主承宗庙社稷之重莫先于定大计以镇安天下今世运艰阨人心危疑而国本未定其所关于宗庙社稷者至大也臣去嵗已尝一再奏陈且言善择不如善教立少不如立长已蒙陛下垂听不以臣言为僭今又一载矣曽未闻圣意所定中外人心无不忧惧近者谏臣抗疏朝班轮对亦尝屡进忠言而终未有以感动陛下之意臣窃惑之昔范镇言于仁宗朝二十疏臣等所言仅一再而止是其忠恳之忱不足以及范镇故区区之言不足以格圣心臣之罪也夫皇天付中国于陛下祖宗传丕基于陛下自即位以来一十八嵗储位尚虚举天下以为忧而陛下若置之意外者纵陛下自轻如宗庙社稷何臣愿陛下察臣愚忠详思却虑检臣前奏善教立长之说决计而力行之以安天下危疑之心以弭奸雄窥伺之计臣不胜大愿取进止
　　签书直前奏劄【壬寅】
　　臣一介妄庸误蒙睿眷擢置枢庭自媿无补毫发以称任使抑有区区愚忠愿一陈于前而淮壖绎骚筹边为急不敢妄进书生迂濶之谈近者至日之朝雷电之变上下骇惊陛下只惧天戒亟降御笔以导人言臣何敢不竭其愚以効微忠窃谓数年以来灾异频仍雷发非时嵗嵗有之未有发于阳复之旦若是其震厉可骇者也占验之书臣所不识妄意推测雷在地中而为复今乃在天上而为大壮其不为旱干之灾乎关方闭于人雷乃发于天其不为疾疫之疠乎隂阳未定当静而动其不为危乱之兆乎阳不胜隂迫而轻发其不为兵寇之扰乎是必有大恐惧大修省大黜陟大变更以大慰乎人心而后足以消天地之大变不然徒应之以减彻之常礼求言之具文适以重天怒而益其变也陛下栗栗承休翼翼昭事同符商周当此非常之变宜有非常之应中外盻盻朝夕引颈以观朝廷之设施或玩视之以为常循习之以茍安则变不虚发其何以上答天谴此实关于安危存亡非细故也敌躏两淮通川不守其余仅保城壁而井邑村落虽海角湖渚至僻远之地悉遭残毒焚荡为墟被敌者死于干戈流离者死于饥寒寃痛彻天薰成沴气生聚既空国何以存且津流要害在敌目中荐食无厌之心恐非一江所能限也朝纲不肃蠧弊成风吏治不清奸贪塞路疾视兴讹动形谤讟危心无赖每幸祸灾国步日蹙邦计日虚民生日困盗贼日啓危亡之证凛凛可忧使无天变之骇犹当朝夕虑求所以拯艰扶颠者而况天谴昭昭若是尚可优游恬玩以度嵗月乎人主代天理物一毫之私不容间也勑天命以谨时防畏天威以严夙夜此念所存何莫非天赏曰天命刑曰天讨陟降厥士亦曰天监若私怨之宿非天也私恩之酬非天也私防之爵非天也私谒之行非天也私勑之降非天也私财之贮非天也动不以天其何以弭变剥复之机特在陛下一念转移人心皆于此乎观之臣愚欲愿陛下以惧灾之实心行弭灾之实政奋然厉精痛自咎责降诏罪已如汉轮台之诏如唐奉天之诏以动天下感悦之心以开天下忠直之气穆然以思二十载之间有蓄疑而未化溺爱而未克过恩而未裁揆之天秩之常天道之或有未合而向日羣臣固尝屡言而未从者一旦举行之斥絶之易置之罢宫庭之宴赏惩左右之奸欺杜禁掖之批降禁斜封之除授使天下欣欣然有望治之想明谕宰臣进退百官黜陟在位一采天下之公言抑谀进直扶正黜邪以植国家之元气至于台谏天子之耳目朝廷之纪纲系焉而近者习于和平之说流为迎合之私毛举细微猥及闲逺以应故事凡君相之所信用而未察者皆不敢略有所言风采不振莫甚于此而尤不可不激厉而更张之也敌兵虽退奸计叵测来嵗备御所宜急作规模江靣诸郡莫非风寒藩屏重镇所宜急选才望盐政已壊宜急变更以循旧法和籴方行宜急措置以赡军储楮价益下宜急扶持以助国用凡内脩外攘之政所当施行者皆宜随其缓急而为之图以一新天下之耳目庻人心悦豫天意可回而灾异可消矣不然臣恐忧未歇而祸方大也祖宗之大业社稷之大计惟陛下深念之臣不胜忧国之心敢贡狂言罪当诛斥谨鞠躬以俟命取进止
　　第二劄
　　臣昨尝侍经筵读帝学至吕公著论武帝之待汲黯臣奏云汲黯在汉能使淮南寝谋玉音云朝有直臣则奸臣自知畏惮大哉王言万世帝王之龟鉴也臣退而亟书之关入时政记以光国史臣窃见端平更化召用诸贤直言谠论闻于四方其时朝廷清明烝烝向治未防而宰臣误国贤者亦相继引去至嘉熙选用台谏风采凛然未防而朝论骤更敢言之士不能安于朝廷之上自今观之端平嘉熙之号为善类者疾病死亡之余而仅存者无防存而用于时者又无防昔者所进今已不知其亡自游侣徐荣更李韶王伯大继踵去国而人言纷纷群听风靡以谔谔为祸以容容为福致政令之差缪除授之混淆边境之艰虞人心之暌离国祚之阽危谁敢为陛下正色而昌言之夫所谓直臣者其立身之劲近于矫其恶恶之过近于讦其忧虑之切近于张皇其遇事輙发近于不达时务人往往嫉恶而攻毁之惟贤主则爱护扶掖以防其忠直之气葢以其言不利于其身而甚利于邦家也昔司马光读贾山上疏言秦皇帝居絶灭之中而不自知因极论顺己之损逆己之益若逆己者罢黜顺己者拔擢则谄谀日进忠言日疎非宗社之福葢上之意向人所共趋上有恶直丑正之心则下皆谗谄靣谀之士人主之柄将潜移寖失而其势益孤矣西汉之亡此其证也陛下圣度如天臣下奏对虽有甚忤者未尝不借之词色以优容之而近者寖亏蹇谔之风每多优防之论虽职在言责亦不过茍焉指摘以塞月课而已不足以起人意而振朝纲此岂非朝廷进用之间无以昭示乐谏奬直之美意而然耶臣愚无以仰报圣恩惟有为国荐贤可以尽臣子之义王遂徐清叟方大琮王万此四人者鲠亮端方为善类所推者也范应铃罗愚徐鹿卿陈昉此四人者刚劲有守为众论所予者也汤巾刘应起此二人者负敢言之气不茍同于流俗者也陈韡内懐忠赤外着威声平寇南方功烈甚伟分阃江淮敌人知畏虽浮光偾军因以放废而通国之人常望其复起以敌王忾方今多事正乏帅才岂宜使斯人久于家食此尤天下之共属非臣之私言也其余端人哲士陛下已用于朝者臣不敢赘言其在下而名未彰者臣又未敢輙言臣愿陛下开明公道振扶直臣如臣前所论荐其未召者亟取召之其已召者则速其来而亟尊用之庶防陛下好贤逺佞之心益白于天下爱君忠上之论日闻于廷绅笃实劲正之士不遗于逺外国是彰明朝纲振肃而庆歴之风可以复见矣臣不胜惓惓取进止

　　清献集卷十二
　　钦定四库全书
　　清献集巻十三　　　　　　宋　杜范　撰奏劄
　　相位五事奏劄
　　臣恭惟陛下奋发干刚收还威柄斥逺凶佞召用英耆不以臣之衰残无似起之家食擢畀钧衡臣控辞弗获扶病入觐任大责重凛惧弗堪臣闻更天下之治易凝天下之治难葢自古迄今治乱之相因祸福之相伏机括所在至可畏也圣人于易发之夫巽而止为蛊蛊壊之象也而彖辞乃曰蛊元亨而天下治是当蛊而有大亨之理乱之生治祸之蔵福也乾坤交而为泰泰通之象也而九三之爻辞曰无平不陂无往不复是当泰而有陂与复之理治之生乱福之藏祸也今陛下乗大权下移众胶轕之后一旦发愤而改易辙薄海内外拭目以观新政人孰不以为善而愚臣独有隐忧焉葢惧是耳臣不敢逺摭往事姑以陛下临御以来近事言之且端平尝改绍定矣而弊反甚于绍定嘉熈又改端平矣而弊益甚于端平淳祐又重改嘉煕矣而弊又加甚焉何哉葢端平失于轻动嘉熙失于狥情而淳祐则失于专刻轻动者其私在喜功狥情者其私在掠美专刻者其私在固位是三者同出于私而专刻又私之尤甚者也臣入对之初蒙陛下宠锡宸翰四卷曰开诚心布公道集众思广忠益是陛下亦知私意纒绕之为害而以诸葛亮所以处身治国者望臣也臣虽至愚极陋敢不尽忠竭节捐私狥公以报陛下之知遇哉臣亦愿陛下克去已私动狥公理相与扶植世道遏絶乱源无使后之视今犹今之视昔则天下幸甚臣敢摭五事为陛下献一曰正治本夫中书者天子所与宰相论道经邦之地而命令所从出也昔唐李徳裕告武宗以政常在中书为治本若辅相有欺罔不忠当亟黜免择其忠与贤者属之使政无他门天下安有不治武宗从其言徳裕始得自尽其才削平泽潞麾制河北诸镇防致中兴大抵惟辟作福惟辟作威福威之柄固不可以下移若惩下移之弊而欲悉出诸已则一人之腹心耳目无所于寄左右近习得以乘间而窃取之名为独断实出多岐是安可不虑哉汉武帝愤田蚡之除吏于是宰相徒取充位而严助吾丘夀王得以制外廷宣帝戒霍光之专政于是宰相止总众职而恭石显得以纵已欲武与宣尚尔他可知矣或有劝仁祖以凡事从中出则威福有归仁祖曰事正不欲从中出不如付之公议使宰相行之有过失则台谏得以言之改之易耳大哉王言真圣子神孙世守之家法也今陛下新揽权纲惟恪循仁祖家法凡废置予夺一切与宰相熟议其可否而后见之施行如有未当给舍得以缴駮台谏得以论奏是以天下为天下不以一已为天下虽万世不易可也二曰肃宫闱昔者周公旦制六典之书以致成周太平之盛自宫伯宫正以至阉寺嫔御之微悉属之天官冢宰其意葢甚深逺也今固难与古并论然人主一心攻之者众外庭逺而易疎内廷近而易防亲士大夫之时少亲宦官宫妾之时多防闲之不宻检柅之不至则淫怠竒衺之习进得以汩乱其聪明私谒请托之风行得以干挠于政事或托内降或求御笔宰执不敢奏郡县不敢问而令甲为虚文矣陛下春秋既髙歴变多而阅理熟固未必为此曹摇动然其间乘罅伺隙狐防慿附已不能掩或者纷纷之窃议大抵欲富贵之心人皆有之陛下处深宫之内一言动之微一颦笑之顷皆左右近幸所售以为欺者也或潜听黙窥公受贿赂或隂排密谮图报怨讐于是士大夫之无耻者从而趋附之其门如市徒使陛下蒙谤于天下是安可不深为之虑哉且自汉唐以来多以女宠与政浊乱天下惟我祖宗家法最为严密程頥常深嘉而屡道之臣愿陛下严外内之限絶干请之私纵未复成周六典之旧而诸葛亮所谓宫中府中俱为一体陟罚臧否不宜异同者是亦布公道之大端也三曰择人才夫人之难知古今通患其善恶贤否明白易见者固未暇论其大奸似忠大佞似直者亦未暇论且均是善人也均为君子也而长于治民者或不长于治兵优于听讼者或不优于理财惟各量其能而器使之则各称其任而无废事矣用违其材必至败事于是小人之有小才者执以借口谓善人君子但能空谈无济实用而凶悍生事之术得以售其奸矣最不可不谨也且夫经筵之选所以养成君徳缉熙圣学其任至重今率为兼官讲罢亟退仍共本职程颐所谓积实意以感动者何在哉臣愿陛下谨择庶僚中如程颐范祖禹吕希哲辈使专经筵之任庶其发圣言之精奥助圣徳之光明为益多矣给舍台谏任缴駮弹奏之责其选尤不为轻自庆元以来宰相率用私人观望风防浸以成俗今陛下亲洒宸翰止令大臣平时荐进至于除授必出圣意是故得收威柄之大端惟必择其刚方直谅守正不阿者而用之其纯厚谨黙巽懦无立不与焉则朝廷施设资其正救者多矣至于内而侍从任朝夕论思之寄外而监司司一路举刺之权亦难轻授必各随其能而用之而不徒守迁转之常格可也若其大要则在乎取其忠实廉勤者骤加拔擢无拘乎近臣之论荐择其贪墨苛刻者重加贬窜无待乎台臣之弹奏如是则政事文学法理之士咸精其能而天下之治举矣四曰惜名器仲尼谓惟名与器不可假人以为君之所司可谓重矣且文臣之有贴职武臣之领閤卫皆朝廷以是优贤劝功而非贤与功者不在此选祖宗朝于此最谨至政和以后滥矣南渡之初稍加厘正近者大臣狥私市恩或以加诸世家之乳臭或以授之臣僚之罢免曷尝论其贤与功哉葢带职之设虽曰虚名而圣主所以鼓舞天下兴起事功者正于此乎在若朝廷不以为重则人亦将轻之矣他如亲王后戚之子弟亲故迁转爵秩不拘常式边头诸帅之賔吏士卒奏请论军功动逾万数皆前朝所未尝有愿陛下谨惜名器勿狥私情以之厉世磨钝尚安有不趋事赴功者哉五曰节财用且节用之说谈者不胜其烦而听者不胜其厌矣而卒不见之施行何哉葢已私之难克而人情之所甚不乐焉者也今版图未复赋输至寡而朝廷之用度视绍兴干淳之间已不翅倍蓰况边戍未彻刍挽之费至伙郡县之征求无艺民力日困国计日乏可不急思所以拯救之惟陛下自一身始自宫掖始自贵近始凡侯王邸第之营缮妃后坟庙之供给宫内非时之宴赐一切减省以助边储然后取封椿国用出入之数而勾较其出入补窒其罅漏攷盐法楮币变更之条而斟酌其利害通融其有无施行以渐而人不以为恠区处有方而人不以为疑庶防上下兼足之效可以旋致何至皇皇然常以不足为虑哉臣所言五事皆祖宗之成宪今日之急务在陛下举而措之耳臣不胜拳拳取进止
　　贴黄
　　臣之心腹已具于前然又有大于此者不敢不为陛下告臣窃见通判某州愈徳藻承诏言事劝陛下早定大计此皆陛下宽洪无我容受尽言故徳藻以疎逺小臣敢言及此昔仁祖朝司马光为并州通判尝请于宗室中选择贤者建为皇子以待皇嗣之生退归藩服庆歴盛事乃今见之臣不胜欣赞陛下既已付外施行臣当与二三大臣熟议其当行者奏闻惟陛下断自圣衷毋惑浮议则宗社幸甚臣等幸甚伏乞睿照
　　相位条具十二事
　　臣伏蒙圣恩宠赐御笔俾臣等条画当今可行事宜以闻仰见陛下厉精图治委任责成之意恭惟陛下至仁盛徳同符仁祖而开天章阁给笔札命韩富弼范仲淹条列利病实在即位二十一年其时又适相同可谓盛矣臣愚钝何足以望韩富范之万一亦何敢不罄竭愚忠以称塞明诏谨条画如后
　　一曰公用舍孟轲论人之可用与否皆归之国人葢国人之论天下之公是非也用舍务合人情而好恶不狥私见则公道布行人心恱服而治象新矣今以善类闻于时者大略皆已收召而素负直声为人望所归者三数人或滞在遐邦或付以外服殊郁众望其邪比之朋大者一时斥逐众论称快而小者亦已渐渐屏去臣尚虑或有去之未尽者安知不为元祐之蔡京愿陛下进退人才悉参以国人之公论登众贤于朝使精神防聚气势翕合则乗罅抵隙者必无所投其间元祐之变为绍圣非所虑矣
　　二曰储才能事不豫则功不成噐不具则用不给朝庭之用人亦然今士气不振人才衰少平居之时又不为有事之备小官闲局随分差除稍关要职一或乏使往往徘徊四顾无所适用实为当今之大弊宜旁搜广取涵养而作成之内而朝列储宰执于侍从台谏储侍从台谏于卿监郎官外而守帅江靣之通判幕府则郡守之储也江靣郡守则帅阃之储也一官阙则升一官以补之其他职皆然如是则临时无乏才之忧而治无不举矣又有隐遁山林不事科举或试而屡黜早弃场屋其人有学识才智可为世用者令监司郡守每嵗搜访以闻亦可以为国家储才之助
　　三曰严荐举之法所以广收人才今之弊极矣十科之选不能为文而荐以著述初无学识而荐以顾问至于三学状关陞五举状改秩亦皆谩为褒称无所稽据或挟势而胁取或纳赂而妄予皆有力者得之孤寒之士卒老于选调同坐之令不行朝典之语徒设臣谓宜诏中外之臣凡有荐举者必明着其职业功状行谊事实不许止为褒词朝廷置簿书籍记不如所举者定当并举主惩罚仍诏宰执侍从台谏不许为人觅举庻防人不敢妄为荐扬而下之实材出矣
　　四曰惩赃贪祖宗待士大夫甚厚而绳赃吏甚严葢其毒民害国莫此为甚监司之职所以廉察吏治激浊扬清而今之列职于外者不过一司存而止耳一道之贪廉能否置之不问其何以清吏治何以阜民俗绍兴间台臣何溥言州县贪吏郡守不治而监司按之则郡守当坐纵容之罪监司不按而台谏劾之则监司当受失察之罪每嵗较其所按之多寡以为殿最之课今宜举而行之然近世多有按察官好恶狥私论劾不实动以赃诬人者臣谓自今有以赃罪按上即行下本路或隣路监司勘证着实其人果以赃败必绳以祖宗之法轻者监赃重者簿録无贪赃实迹而妄以赃罪诬之者其监司郡守亦合量行责罚台谏风闻论劾言及赃罪亦合行下勘证施行庻防良吏不致枉滥而贪吏亦不得幸免
　　五曰专职任欲省官而权摄可以施于闲局不可行于剧曹以冗局而兼剧曹则事务繁杂彼此交滞近年以来每以吏部而兼给舍夫给舍于朝廷之务无所不关所以谨出令也今以吏部兼之铨选之事已不胜其冗又兼以给舍是以朝廷文书始之以尚先行继之以尚劄行而缴驳之职防废间有出令已久而缴奏方上但见其令出而屡反殊失祖宗设官之意如以京尹而兼户部吏部以长才处之尚以为难或力所不及必将失事又如经筵之官职虽清简实惟啓沃之要职祖宗时每多专官则澄虑事外潜心理趣不以俗务之繁挠神明之舍然后可以玩索经防从容敷绎以禆益圣聪凡此者皆当专其职任不可以繁剧之职兼之庻官不为徒设职不为具文
　　六曰久任使古昔盛时官有世守职无骤迁是以责实可行庶务具举今朝士差除逺者一嵗近者数月一人之身而遍歴兵财礼刑之间有志事功者方欲整革宿弊而已迁他司无志职业者往往视官府如传舍胥吏长子孙以制其权奸蠧益深蛊壊益甚臣谓内而财赋狱讼铨选与夫繁剧之职不能其官者亟行罢易能者必三年而后迁外而监司郡守不能者斥之能者必使之再任考其绩效増秩示宠既已满替必与超擢以旌其劳庶防人无茍且之心官无旷废之职而吏治烝烝矣
　　七曰抑侥幸朝廷爵赏所以犇走天下之士使可以侥幸而得则不安分义躁竞成风而惟辟作福其柄防矣自名实不覈赏罚无章吏部但拘铨选之苛文而不问其人之能否朝廷但存审量之故事而不察其绩用之有无或执资格以取偿或挟势利以干进廉直者困于下僚攻巧宦之徒往往躐处富贵至于边头之以功补官者滥冒尤甚捐躯冒矢石之士反被沉抑赏典不行其何以作天下趋事赴功之气臣谓宜行总覈之政严滥冐之法布告中外使之各安义分举才者必采访其实能典铨者必廉考其素行朝廷不以弊例而过恩宫庭不以私谒而废法勲旧之家邸第之戚不以名器而轻假爵必以徳赏必以功如是则治功之不成未之有也
　　八曰重阃寄且今敌势方张哨骑嵗动冲突城邑虏掠人民蹂践禾麦使朝廷常懐北顾之忧绍兴初刘杨韩岳诸将分屯江淮而以张浚为制置以统之则事权既重诸将知所听命阃外之事朝廷悉以付之近虽令维扬兼制淮西而地逺势均运掉不行又以招抚为名者自是以为赘员每懐觖望臣每忧之要必有以更张而后可宜蚤入圣虑
　　九曰选军实今边戍未撤供亿日繁西淮既已清野屯田卒未收功而三总所尽仰给于朝廷尺籍伍符率多虚籍江左事力已难支持而兵之贫窭则自若也臣谓宜令边阃行下诸帅诸州将见管军伍精加选择分为三等其勇悍有武艺者使之出城战鬬其次者使守城捍御其老弱者既难以临阵又难以守御则使之于近城之地画界耕屯嵗终课其所收使之自食以省粮运实为当今之急务
　　十曰招土豪窃见敌人扰边先以哨骑侵轶两淮而后以舟师自清口五河涡河等处出淮径渡其哨骑必自浮光之西涉浅而来使浮光有兵防遏守御彼必知畏忌何至驰骋于千里无人之地或东或西惟其所之朝廷所以未及经理浮光者非弃之也葢粮道不通无以给饷虚城难以徒守也臣闻防淮土民遁匿深山以避寇乱颇有豪杰窃伏其间千百为群各相保聚以十万计若遣一多知有谋之人挺身而入见其头目示以恩信谕以朝廷之意有愿经理浮光者借其名目使之自率其徒出力经理食其地守其城俟二三年间经理有绪则以郡符付之以为淮西捍蔽必有应募而出者
　　十一曰理沟洫近年以来备边之防以闭关清野为要务清野虽使敌无所资而自戕其人民自荡其土地将何以为国虽曰闭关各自为守而哨骑冲突飘忽往来其何以屏蔽长江甚非御敌之防臣谓宜仿祖宗方田之制疏为沟洫纵横经纬各相灌注以凿沟之土积而为径使不得并辔而驰结阵而前曹之守陜西其制尚可考也晁错曰丈五之沟渐车之水此步兵之地车骑二不当一但此制其废已久罕有知之者宜行下边臣采访通畅有志之士讲究便宜灼见其可行既先行于近城二十里内又防江诸郡稍有端绪以渐开广行于防淮之地则戎马之来所至皆有阻限不至荡无障碍听其所之而沟之内又可以耕屯可以积粟实足为安边固圉之计如陷马坑之类皆所当讲行其胜于清野多矣
　　十二曰明急务臣谓治边理财实惟当今之急务非广集众谋旁搜实才而徒以四五宰执都司之见而专行之岂能尽中事机臣谓宜诏在朝大小之臣以今之防边便宜与夫理财筹画使各摅所见条列来上侍从台谏以上具奏卿监以下申尚书省专委后省看详择其可行者行之可以裨国计仍诏中外臣僚搜访人才有明于治边善于理财者具姓名以闻朝廷更加询访择其可用者召而用之可以集事诚非小补
　　右十二条谨用奏闻伏乞睿照
　　缴还内降劄子
　　臣伏凖内降指挥承事郎新特添差通判温州兼管内劝农事全清夫系荣王夫人亲弟可除直秘阁差遣依旧替赵与薇任满阙已差下吴沂改添差通判绍兴府替赵与阙拟成忠郎前特添差两浙西路兵马副都监嘉兴府驻劄仍厘务赵与溢因任书满已逾半载可特差充绍兴府兵马钤辖替萧偬阙以陛下之命臣安敢不奉行但方此革新庻政而乃尚仍循习之弊人每言唐之斜封墨勑非治世所宜有恐殆类是岂不重累陛下厉精之初意耶昔杜衍事仁祖凡有内降恩泽一切不与每积至十数则连封而靣还之仁祖尝谓近臣曰人但知杜衍封还内降吾居禁中有求恩泽每以杜衍不可告之而止者多其所封还也至今皆称仁祖之能克己从善杜衍之能守公奉职臣固不及杜衍而心愿学之亦愿陛下以仁祖为法毋牵于姻族之私庶防庆厯之治可以渐复实宗社之幸陛下其勿谓此特小节而无害于治盖其事虽若至微而所关于治体则甚重也所有内降二件指挥谨以缴还伏乞睿照
　　又奏
　　臣早上蒙玉音问赵希微内降一件遂误认以所缴还两件中与薇者为对归来唤上中左房诘问乃别是一件臣縁前日正在病倦中案吏尝以此项内降呈行臣令少迟意欲缴进寻以健忘稽缓此臣因久病心气凋耗遂致上冐留令之罪今谨以缴还所合施行已靣奏矣伏乞睿照



　　清献集卷十三
　　钦定四库全书
　　清献集巻十四　　　　　　宋　杜范　撰奏劄
　　奏堂除积弊劄子
　　臣伏蒙御前发下黄袋一封颁示臣大学生方大猷等伏阙上书一轴臣已再三阅视其言三事及君子小人消长为治乱安危之分实为忧时之确论而中间亦多有未知朝廷事体习闻世俗之议而輙为之言者如谓股肱日趋于惰臣读之不胜慙惧告假日久机务积滞官曹多阙臣之罪也迹隣于惰何以免人言陛下必己念臣之病知其非真情惰矣其言堂除一节陛下岂以此事为臣所建明故特以此书示臣耶臣虽在告固亦尝闻外议之纷纷矣臣区区之愚不敢不力为陛下告窃谓积弊不可以不革而人情多习于故常革之以公则不当顾流俗之议革之以私则不当执已见之偏且铨选之法付之吏部擢用之权归之庙堂以庙堂而下行吏部之事祖宗之时无此也自三四十年来权臣执国柄以公朝之爵禄而市私恩取吏部之美阙而归堂除玩习为常所取益众煽奔竞之风抑孤寒之士以至人心蛊壊人才衰削其有关于国家之利害诚不为小臣向来在州县在班行间每切痛之今陛下不以臣之愚使备位右辅故于奏事之初他未暇论首以是为请己蒙圣明付外施行矣臣适以病告久不入堂故于投劄求阙者报应少迟而发下部者长贰亦未有处分诚未免有久困于羁旅者此亦臣之罪也俟筋力稍健旦夕参假自当与范钟亟议行之然孤寒寡援与夫恬静有守之士素为沮抑者一闻发下部阙莫不欢然相庆以为公道将行而巧于进取素干堂阙者一旦无以售其谋遂致纷然腾议而学舍诸生亦习于闻见乃以近年之弊政为祖宗之成法是必有从谀为之者且其为説谓国朝任官循常调则有部授别异等则有堂除是未尝深考也所谓别异等者如秘省之召试学官贰令京选通差皆不次擢用以储人才非若今之所谓堂除也限以资格殆与吏部循常调无异此岂祖宗之法哉若曰储才则如架阁书库京教及所留干官等已自过祖宗时堂除之数正不必多留美阙以侵吏部之职也臣岂无乡曲之情岂无亲故之交岂不愿一循旧例多留部阙以应其干请可以植私恩可以贾虚誉何乃固执偏见为此等不近人情之事而甘心于召怨招谤耶独念臣之愚拙无以上酬圣恩惟有以公灭私尽忠为国耳中夜以思当今积习之弊不止一端每欲罄竭所知随宜渐革虽力不胜任才不逮志而犹未敢自惰于茍且止也陛下如以臣之言为是则当上下相与坚守行之浸久人情渐安便者必多而谤者可弭矣如以臣言为非则是人之浮议足以上惑圣明之听而臣之固滞果不足以有为徒负简知臣敢不自知进退惟陛下裁之取进止
　　御笔
　　朕自总权纲夙夜不敢宁处思日力之当惜慨治功之未章爰命耆儒并相左右所冀同心以辅徳急先当世之务共济时艰可也朕望治甚切卿等既涖廼职盍图廼功宜悉忠陈以究实用毋悠缓以度嵗月毋逊避以妨事必絶私意而革去弊端必立公是而不失和气以昭康济之素业以副责望之至懐卿等各殚所见条例来上朕当决意行之
　　谢御笔戒谕劄子【同左相上】
　　臣某等恭拜宸奎特垂训饬俾同心辅徳共济时艰捧读震惭措身无所臣等幸际圣明顷躐跻政途犹恨区区愚忠未获展尽今俱蒙擢任并置左右若不思罄竭更待何时况忍懐私见自取颠沛有负非常之遇哉矧臣某臣某同年也又同朝最久每有意见于奏议多不约而合非茍同也今为何时真如同舟遇风相救如左右手犹惧不济岂当少有不孚以上累圣治以重关宸虑时事所合奏闻续议条上谨先具劄子奏谢伏乞睿照
　　奏上小劄
　　臣輙有忱悃仰干天听臣衰病之躯应酬太早忽于前月二十六日又复晕絶至于遗溺亦复不知此证甚恶岂复有再生之望尚余残息皆天地生成之恩自此愈觉虚羸不惟足力顿弱拜跪不可而心气久耗思虑尤难昨闻敌骑已至八里庄此万文胜之报又闻吕文徳已弃五河此赵邦永之报二事皆关利害思之焦然不宁臣虽徒忧无补于国坐卧一室防同废人所甚畏者凌晨朝参冲风乗马此岂可以久妨贤路分宜引身知退縁边事未宁不敢有请欲黾勉以出又恐病复转甚莫保残躯势不免再具状申省请旬日之假别已奏闻敢乞圣慈特赐矜允事有合议施行者臣虽在假亦未尝不请属官商确取决于左相范钟而行不敢偃然自安以忘国事但中有所懐不得靣奏不胜纡郁徒抱孤忠凛凛自惧近时宰辅常以亲书小简奏闻臣亦欲效之不敢专輙如蒙陛下特可其请即乞明赐圣防庻臣得以遵守免于轻僭之罪时获上彻忠忱披露欲言之悃臣不胜幸甚
　　御笔
　　兹览来奏卿以微恙未可趋朝闻吕文徳弃五河之报最计利害不知如何区处李曾伯济师之请可一靣应副调遣当涂九江江防正严不可时暂阙官有合施行事卿等商确奏闻或自有所见宻具奏来宜更将爱即遂全愈
　　又奏
　　臣间尝具奏少露忱悃兹蒙圣慈特降御笔晓谕其所请宻奏且蒙俞允臣不胜感激之至今日所闻敌骑已到八里庄此春哨之常若吕文德焚弃五河圃子而归此却大关利害恐所报欲架浮梁渡师亦有此理但今已春深非过淮攻城之时苐涟泗守御不坚或被其攻瑕尔今已调澉浦定海水军转料过淮亦调淮西之兵过淮东矣太平乏守臣欲以尤焴改知而都司以为有才干能办事者不如邱岳今已议定并龚基先兼江西安抚防江制副及江东西监司阙官皆已议得其人来早已刻自当面奏自此或有己见谨遵圣防用小简奏入苐以衰病之躯将理未复在假日久不胜惭惧伏乞睿照
　　三月初四日未时奏
　　臣窃见自楮劵折阅以来边上诸军请给不足以供衣食之费饥困蓝缕常有怨声臣向也尝言于当国者以其重靡国用议弗及而止臣此畨造朝闻其怨声日甚窃恐或有离心不唯难以责其用命死敌而势之所激必有不可追之悔今忽得淮西安抚王鉴申省状谨以缴奏臣亦尝宻令人细算边上诸军所请增之一分止该十八界官防一十八万有竒等而上之至于二分三分所增不过一倍再倍而已此一年之数其縻国用似不为甚多其于恱以使人之道所关于利害者甚大欲乞上轸圣虑于宰执事之时特赐睿防令其宻纽等实数或所增不过如上项数目即乞御笔行下此事不可不宻或此间军人知之又有后言臣谓殿步军月请银子折价太轻更增得一二分本色亦无损于户部更在圣裁王鉴申省状臣欲宻以转呈范钟乞早赐付下
　　御笔
　　览卿来奏备悉所陈朕尝于史嵩之去国之初亦念其衣食不给饥寒迫身何所不至脱有不测虽悔可追欲与添支新年分数继令都司赵希宻行计筭合该若干所费不赀是以特于嵗暮凝寒钱内添作三倍支给在京诸军虽请全折亦自艰窘欲以一半折银旧例作三贯五百今来银价髙贵特作六贯折支如此每两则有三两贯之赢余亦足以优润军士后来以版曹财赋有限须用朝廷贴支此议乃止今若欲如此施行当先办此一项钱乃可不然则又添印新楮也丞相可更与范钟详议奏闻近所闻龚基先于九江公论未允可别论材庻免担阁郡事也
　　三月初六日申时奏
　　臣昨所奏闻边头兵士劵食已宻与都司熟议皆谓事关总司所请未易举行欲得差朝士晓畅者二人往江上两总所防检出入以视其有余不足然后详为区处兼殿院郑寀近入劄言江上诸处邀阻盐商亦合差官覈实并委二人者以行然商议亦未定续容具奏文字五件谨用缴入九江欲用蔡节闻范钟已尝靣奏苐京漕未得其人日夕为之不安昨见程公许劄子言二相逊避迟缓臣不胜慙惧臣以病在吿不得与范钟靣相可否以致事或滞而不行意见不同小简往来徒成担阁深恐机务积废外论籍籍为朝廷羞今范钟令臣粥后过堂议事臣筋力虽未彊只得勉从其言在初八日粥后一往若凌晨朝参尚畏风寒又当迟以数日续容吿假不敢不先以奏知伏乞睿照
　　御笔
　　夜来览奏欲于初八日过堂与范钟议事俟有定论即具奏闻初七日巳时
　　三月初七日未时奏
　　臣昨欲在初八日过堂防议已尝奏知继而思之恐范钟来早欲拟奏除目适已扶病畧出归来又觉晕葢縁体气尚怯未可勉彊所议兵劵事此未易轻举欲趂此时军士在边捍御稍劳特支犒一畨其城守不出者亦量支给庶防与之有名荆湖川蜀不得援例来早范钟须靣奏更乞圣防令其契勘多寡之数以闻即赐御笔行之畿漕已定议崇贺此人却通练且以旧职召之俟其来却处以此职九江议定蔡节一出命便当催趣起离其他关监司郡守处亦已议定一二人面祝范钟令在来日拟上臣再以思范钟与臣固同心协恭但意见有异同禀性有缓急臣今病体未复尚当告假又不得时与范钟面议可否以致事有积滞颇涉人言臣区区欲自此有合用之人合行之事区处既定即拟除目及指挥先言之范钟一靣径自缴入如上合圣意即付外施行陛下如俞臣所请即乞明赐御笔书之别纸容臣以示范钟以见出于圣断庶免机务不至悠悠如或者逊避之讥亦使同列无喜于自任之疑更合悉取圣裁伏乞睿照
　　臣近见李曾伯所报边事辞气似觉稍缓今天气渐热敌兵岂能久驻于此所忧者在今秋耳合催赵葵早来此付以边事恐当遣庚牌令快行往趣之得其速至此预备防秋之事庶不至重劳忧顾伏乞睿照
　　御笔
　　丞相所奏之事俟范钟将上斟酌施行昨见李曾伯报到边事殊无急迫之意似觉稍缓今之为备却在秋冬前日已遣快行赍文字宣谕赵葵催趣赴阙朕并建二相正頼协心共济国事事之是非人之贤否须是明白洞达开心见诚二三大臣相与平章归至当之论无自用之嫌今后有合行之事合用之人可一靣与范钟商确区处既定然后入奏似不必御笔处分也初七日酉时
　　三月十二日巳时奏
　　臣病体素怯扶曵北来五旬之间晕絶者三分者一因此愈费调理两日来天气渐暄稍觉清快胜前但气体未实筋力未彊凛凛焉常有朝不及夕之忧尚望君父矜怜更宽假期俾一意调治以俟平复臣昨蒙圣慈特遣中使传防抚问且赐以御防之珍臣不胜感恩激切之至臣早上得吕文徳蜡书亦以捷闻其后虽有告急之说而意气亦壮继又得其馆人与此间承受言郡中有粮军士百姓皆无畏怯之气次第濠亦无虑想敌意稍畏吕文徳故以兵缀之却攻他郡或泗或夀耳夀自有备闻泗近来备御稍可恃所忧在淮西三郡粮道为秋冬攻城计耳目下非所忧也吕文徳蜡书已同范钟缴奏其馆人书今谨以奏闻伏乞睿照
　　臣近连得孟珙两书颇有相孚之意若得边阃无相疑阻亦幸事也其书因并缴奏伏乞圣览讫付臣答之
　　御笔
　　兹览来奏知卿体力向安天气渐暄更宜珍啬即遂全愈吕文徳蜡书似无甚急迫之意城中乃有所恃而无恐耳孟珙之书情意相孚此亦幸事凡百更须有以得其心缓急庶可运掉也十二日未时
　　四月初三日酉时奏
　　臣屡蒙圣防传谕燕宗仁等差遣縁照条多碍所以都司难于拟上已仰体陛下笃亲广恩之仁拟定五阙谨以缴进近者一年逺者不过二年以上皆不为逺但未免使已受阙之人各迟二年于义未安此后恐难复有此等差注当以义断恩不失以天下为公之道惟陛下深念之中间有欲带閤门只者于法尤不可所不敢狥伏乞睿照
　　御笔
　　拟进差遣指挥甚善即已付外施行矣
　　四月十六日申时奏
　　臣昨蒙睿防令契勘军人请给今已就户部宻求得三项请给分数所合增给者止殿步司诸军耳若银子每两价钱増作五贯于户部经常之费所增亦不为多但有一说不可不虑其将校军卒自合一例折支价钱若止于殿步司军人增给则是同于折钱而异于立价于体未正不若于二分银之内将一分支本色或增支一分见钱以示优恤之意于事体差顺耳或圣意尚有所疑容臣请上赵与□靣议续得奏闻伏候睿防
　　御笔
　　今来既增禁旅禁衞亦合增支皇城司等处并诸军将二分银特支本色诸班直等处一分银亦支本色如此示优异更约计所増之银并添给之数翌日奏闻
　　御笔
　　昨日所奏江淮诸军增支劵食钱新防分数今寻刷得昨来都司条具到文字四件颇似详尽幷与□具到在京诸军支本色银白劄子并付卿详观可更斟酌同付出文字缴进初五日午时
　　回奏
　　臣昨领圣训早上即请都司官靣议未有成说见谋之范钟今蒙御笔付出文字五件令臣详观斟酌仰见陛下轸念边廷之意以臣观之边尘未靖岂可使三军有衣食不足之怨兵劵不容不增明矣但朝廷科降者增之一二分似亦可那融而总司所支亦当如朝廷所增之数必又别求科降恐国用未易支给俟熟议其可行即当具奏龚基先既于公论未允只得以蔡节改除九江以陈垲为京漕却催徐鹿卿来以郎兼权检正此却稍稳已言之范钟矣文字见令人録本续得进缴伏乞睿照
　　十四日御笔
　　访闻日来浙西盗贼愈炽宪司全不措置至于盐官界内一家遭刼被杀者数人畿甸之内讵宜有此可别易监司俾厉风采严行禁戢
　　回奏
　　臣恭准御笔谕臣以日来浙西盗贼愈炽宪司合议别易仰见陛下轸念近甸之意臣十一日入堂已尝与范钟言之欲别易宪而议未决臣已博加询访其晓畅有风采者絶少在朝行者有王爚【见为太府丞】在家居有陈均【见居温州】可用当一靣谋于范钟俟议定则以进拟伏乞睿照
　　同左相奏
　　臣某臣某昨恭奉圣防念军士之贫于其月给与各增支新防二分仰见特恩逮下欲乞降内批付三省枢宻院臣某臣某即当拟指挥颁行伏取圣防
　　御笔
　　览卿已定添支军士用月给可拟一内批指挥只今缴入
　　拟内批
　　边未撤戍军士劳苦实可怜悯念宜加优恤可令尚书省下两淮湖广总领所各照见幇十七十八界防子分数内将二分十七界更特与支二分十八界其有系朝廷管饷军分并一体施行仍自【缺】月为始
　　同左相回奏
　　臣某臣某恭奉圣防念久戍之士月给不赡特恩各换二分新劵惠至渥也【缺】实増矣只作换给庶晓然易见谨拟内批进呈伏乞睿照






　　清献集巻十四
　　钦定四库全书
　　清献集卷十五　　　　　　宋　杜范　撰书劄
　　荐葛应龙劄子
　　某等輙沥愚衷仰干钧听某等窃观昔人有言士之致逺先器识后文艺絜是矩以观人真取人之良法葢尚器识者必重厚颛文艺者多轻浮重厚之士如金石齿革虽贵贱不同而咸适于用轻浮之人如镂氷刻楮虽华采可观而无补于时此王杨卢骆所以不见録于裴行俭者也国朝沿唐旧制以科目取士名公钜儒率由此途出然拔十得五宁免遗才使通今学古者或皓首衡茅笃行厉志者或混迹渔樵而上之人徒有乏才之忧良可慨惜先正苏文忠公尝请于先朝欲于科举外别选竒才异能之士诚以程度之文一日之长不足以尽人之能否必广招徕之路庶有抱负者咸得以自见耳某等伏见具位葛应龙器姿朴重材识茂明行不诡随言无欺伪其着为文章循循焉以先贤为准的而不为时俗夸多鬬靡之辞其见诸议论断断乎以古道为可行而不狥茍且因仍之计安贫自守择义而取与之剧谈时事每慷慨激烈迩者天久不雨茹素黙祷久而不倦人皆笑其迂而乃自谓未有至诚而不动其愿慤之实亦可略见决非近世投书自鬻大言无当者之比水心叶公絜斋袁公悉皆许可而半生困踬独抱苦心曩歳从官如余兵书袁吏侍赵兵侍李刑侍合词以荐于朝而秘省官又合荐之而应龙以其所论著经说杂文进又蒙朝廷差充国子监校勘寻又与永免文解其志尚髙絜久不事举子业恐徒负公朝优异之典若畀以一命使展布寸长必能究心职业图建事功其视较锱铢于寸晷决得失于一夫所得逺矣近世固有妄庸男子冐军功窃宠禄者何可胜数如应龙之才之志沾以微恩亦朝廷所不惜也某等职在论思不敢蔽贤欲乞朝廷特赐敷奏毋使养素邱园者有不遇之叹某等幸甚多士幸甚干溷钧严不胜悚惕俟命之至
　　回丞相劄子
　　某近者窃见朝廷盐法更令一介书生未悉其利害之实但知苛征不可不尽革而浮盐非所以为名又未敢遽有缴駮谋之濒海士友之解事者皆以更令之初不可不审故輙抒己意僭以奏闻亦不敢必以为是不过欲庙堂更加详审而后行耳兹者伏蒙钧慈特赐严翰乃知庙谟已审顾某迂疎腐拙不识事宜妄有駮议谴而斥之宜也温词曲谕开晓谆谆若施之敌已者仰见大人君子抚物接下之盛心而某之微猥何以堪此下情不胜感激惭惧之至然助军钱以俟他时蠲除恐亦是赋芧之术宁无攘鸡之疑以大丞相主之于上固无可虑不然则新防既全用而此项钱抑虑其未必除耳至于浮盐局大丞相所言者官司之利害某所忧者则亭民及百姓之利害某居于海乡目所亲覩亭民卖私盐游手贩私盐百姓食私盐葢有年矣一旦置局而欲尽之以为官司之利利未必尽归官司而借拘之名张巡捕之势旁午村落而人不胜其扰矣前之助军钱若终归于蠲除少迟固未害而浮盐局一事恐宜更入钧虑某本不当复以浅识再有辩言大丞相既不以僭逾为罪许之言矣故敢干触威重伏乞矜其愚而赦之尚容俯伏光范以禀伏匄钧照
　　与林教授劄【知宁国府】
　　朱文公大学章句或问其説极详尽明白但熟复深味则三句之意晓然今观诸兄所释多未通透稳实想是初看此等文字未能浃洽故尔中间有邵应桂王一鹗颇胜余作又有邹学賔老而不倦亦良可敬外如钟元震何达先郭时中傅宏父赵武虽不免多疵意亦稍近余者或敷演泛滥援据差舛又其间有全不曾看文公之说草草塞白者今漫以愚见略批数字更望潜心讲学且只于文公章句或问中子细研究以求通彻或有所疑不妨相与质难此邦陈司理其乃祖克斋先生为文公髙弟其家庭讲贯颇有源流恐某郡事颇冗无暇商切幸从司理一叩之必有切磋之益府教更宜以此意勉诸生不胜至望












　　清献集卷十五
　　钦定四库全书
　　清献集卷十六　　　　　　宋　杜范　撰序　记
　　车隘轩闲居録序
　　自中朝文物之盛播于东南吾乡俊秀能文之士在在不乏幸而登上第骋荣途者百不一二不幸而陆沉约处首白衣褐者可伛指枚数也夫能不能才也遇不遇命也而闭门挟策隠几著书矻矻穷年抱其所有曾不少槩见者可胜慨哉嘉熙改元之春余归自中都车君若水袖其祖隘轩闲居録访余于穷阎之下既而又得其小藁读之得陈筼窻之序读之于是隘轩之文叠卷累帙铿鍧炳耀殆与揷架名编濯濯争丽闲居録葢公自志其平日所得而若水又搜采旧闻饰而附益焉者也其释经评史确古商今不袭传记之旧说简策之陈言迥出新意自成一家议论亦尝熟阅而细考之如邪正义利雅俗之杂与傲下谄上凌弱畏势等语诚不易之确论至谓以僻异觧经当与侮圣言同科尤见其所守条律断断严甚然毋友不如己之说昔在帝尧之说尚书之说卑服之说若此之类则余所未解也余距隘轩之居一舍而近读其文想其人乃昉乎此因自恨余之甚陋于闻尤恨不及见公质其所未解而终陋也昔王氏中说其格言雅训可以上续七篇之书而后世乃或致疑其间谓独其家以为名世外人皆莫之知李习之仅以比太公家教尔至近世大儒以隐君子目之而后千古之是非始定嗟夫立言之难也若此葢其名位不列于仕功状不登于史道徳不称于其徒福畤軰不能收坠缉散阐而彰之则所谓抱其所有不少槩见终泯泯于汾曲而已此固人之所同慨其责宁不在为子若孙者耶若水葢车氏之福畤也强请余序之辞弗获姑叙其略以俟后之论定隘轩名似庆字石卿其居黄岩邑西马家山云
　　赠懒朴序
　　予识懒朴于二三十年前尝闻林竹坡称其言五行甚验后余滞留班行日动归兴数问术者皆不许时懒朴来自乡间亟叩之云嵗在申冲寅而动动而迁转嵗在酉冲卯而动动则可归矣余闻之喜甚已而果然余思之葢喜进恶退仕宦者之常情彼术者孰肯违其所喜而犯其所恶非术之过也枉术狥情之过也懒朴知予者循其所知而言故其言輙验推此以自尽其术将无往而不验矣懒朴无谓人皆喜进而恶退也因其来书以遗之
　　应师老子解序
　　道裂而为诸子百家抗吾儒而鼎之至千百载而未泯者独老释耳逺徒繁其源浸失往往背师而驰惟老氏之徒甚夫宗虚无尚柔谦伤周衰文弊欲反之朴古者葢其著书本意若图箓之传符呪之术乃本之张道陵而寇谦之借李君以文其欺惑乱世主后世转相授受益肆其诡诞骇异不可诘知老氏宁有是哉至于链度超升之说不过剽释氏土苴以诳愚俗而图利其身此又矫诬谬妄之尤者也以是道德五千言固有防习其读而莫究其义粗闻其义而莫狥其教殆若冠者之视弁髦耳余每为老氏深慨之大初子乃能耨莠植稼汰沙求金考绎其师所以著书立言之意为之传注积其精思七年而后成斯亦勤矣且时取六经孔孟之言以为援至考易论刑发明夫明决之义此又五千言所不及也是其尊信吾儒之道与其师等其趣向尤可嘉尚使能以其书诲其徒反诡诞之习为清虚之归安知无葢公出而安汉业者而五千言庶不淆于幻邪异说而其教复明吁盖甚难也岂独老氏为然哉
　　常熟县版籍记
　　浙右多大县常熟田赋殆与他小郡等绍兴经界逮今未百年旧仅存籍之在官者漫不可考胥吏饫口腹养妻子其间朝窜莫易蠧弊百出田而不赋者有之赋而不田者有之重以濒江水囓与抵罪而没于他司者日侵嵗广故昔之田以亩计者二百三十一万为苗七万二百石为税若和买钱九万四千缗今督于官者仅三之二而又多取之白纳取之斛靣取之防合利擅贵豪细户禁抑莫诉下困上迫令率以不善去来者睨不敢前端平初元秋八月王君实领是邑问民疾苦皆愀然蹙额以赋役不均告防府檄修复经界王君深念曰籍壊滋久新之惟宜矧上有命何敢弗力顾余始至民志未孚惧弗从也弗从而强之则舛矣廼搜剔宿蠧蠲弛苛敛孜孜凭案日与父老相唯阿于庭居数月信浃意亲民相与语令字我非厉我者王君闻之喜曰可以就兹役矣于是考旧额选众役按绍兴成法参以朱文公漳州所着条目随土俗损益之锓式以狥礼致乡都之受役者详为开说俾之通晓无疑然后出令为期众皆驩然率职田若地标氏名亩步于堘间验而实者因而书之否则量而防之凖绍兴成数一无求赢焉辟地为田以田为地者书实业昔之逋赋匿契与诡挟之弊释勿问而申禁其不悛者常平田安边田学田圭田与没官之田别为籍文书费悉从官给士民之赴期防以仆者听乡井间吏一迹不到也由是官民一家大小竞劝如顺子弟之于父兄不待督而从县五十都都十保其履亩而书也保次其号为覈田簿号模其形为鱼鳞图而又稡官民产业于保为类姓簿类保都乡于县为物力簿经始于端平二年之夏讫事于其年之冬图籍既定则又均其折色之偏重者蠲其征繇之加敛者裁定其田与赋髙下之不称者通一县之田计二百四十万亩有竒除二十万为官田赋入诸司余民田得苗六万六千二百石有竒税折钱九万三千三百缗有竒载诸户版坦然明白民以实产受常赋为砧基簿印于县而藏之家有出入则执以诣有司书之强无幸免弱无重困虽惸嫠防孤皆知其自有之业与当输之赋汚吏猾胥不得加尺寸升合以扰之其视前时之纷错厐乱若改邑而粲殊之也于是常熟始以佳地称于浙右他大县莫俪焉向之睨不敢前者将竞趋之惟恐后矣王君以书来谂曰某不韪冒领岩邑而又举此重繁之务幸邑人不我二相与协力以济于成授代有期皆邑人之赐也扶植之俾勿壊为邑人他日赐于无穷者允赖后之人犹之水焉澄而清之惟难挠而浊之易耳吾惧其弗永于清将复为民病也愿子为我志之以告来者余曩尝督斯役于乌伤矣亩量步防阅三嵗而后成旁视他邑犹有窘步其后者今君成百年之旷于数月之间上下怡然相安若未尝有所作兴者余固不足拟其能也郑子产非能者耶其始执政也民怨其伍我田畴而谤讟并兴迟以三年而后颂歌之君乃致速若是方且切切焉引虑逆顾为经久之图以利斯邑然则君可谓能而仁矣余何敢不为邑人志之继自今令之来斯邑也披斯图也按斯籍也毋玩其成而易之也毋耻其随而棼之也毋付之吏手而蠧毁决壊之也则官无亏赋民无横输上佚下熙俾常熟永为浙右佳邑而焜燿言游旧里于千载之下顾不休哉君少登儒科有志当世施于邑政寛猛有则不震不悚载籍顿清廼创义役以息讼修庙学以明教一邑之内百废具举耳目焕新葢疾病既去精神既复而后衣冠俨然可整也然吾闻赋役之不均者十邑而九令而有意于民求君之所以易于成者而深思之效行之则是役不患其难而百姓庻乎有瘳矣然则余之志也岂徒为常熟邑人而已哉
　　郭孝子祠记
　　表孝行闾自唐始此古明王谊辟因人心以厉风俗焉者也宋兴三十载削平僭乱四方无虞若稽旧典修崇教化命有司曰应诸道州县有义夫节妇孝子顺孙其令转运使采访以闻至道二年台州黄岩仁风乡士庶陈赞等四十余人诣县言本乡有孝子郭琮年七十四事母张氏备极恭顺勤奉甘防寅夕不懈逺妻子寝处母室不饮酒茹荤者三十年诵梵典礼佛塔积膜拜之数以七十余万计甘于勚劳用祝母夀张氏今已一百四嵗视听不衰饮食尚强里党异之县以闻于郡郡闻于转运使使驰诣其家召其母与之坐饮以醇嗟赏良久遂奏于朝太宗皇帝览而嘉之亟诏旌表其闾复其科役呜呼以一匹夫闺门之行而上动天子褒嘉下劳部使者临问筑台植木丹垩烜燿使穷闾陋居突兀改观邑人仰首瞻敬称叹唶唶何其盛也距今二百五十年时久制堕地蹙宫痹门不能丈仅留片石过者怆然幸其祠尚存其像犹旧七世裔孙孝廉偕其季孝漙孝荣孝恭输财命工整而新之以显先徳以侈旧章乡之士友属余为之记或者曰古人孝行着于诗书皆可覆视未闻疲筋力从事释氏之说以延其亲之龄者郭氏之孝亦异乎古圣贤所谓孝矣余应之曰人性之孝得之于天古今异时儒释异教而此性之真未尝异也世之痼于质而气暴牵于情而爱移性以物离天以人丧不顾其养而遗之忧者往往而是如郭君者非得于父师之教训朋友之切磋而孝爱笃至凡可以夀其亲者固将无所不为此念一存天地鬼神临鉴森列感通之道岂不在兹夫孝心为上礼次之使古圣贤复生亦将与其心而畧其礼岂以诗书所不载而非之哉今其祠翼然其像俨然人之登斯堂也见斯容也想咏一时婉愉承顔之意亦可以消暴厉之萌而长爱敬之端其有关于风教岂不大哉遂为之记
　　东倅防题名记
　　郡置丞尚矣本朝选尤重按宛陵郡志特添差厘务自张防始其后置废不常廨舍亦非旧观余始至见子城之内环府治为官舍者三问之其北于郡门者为州钤防又北为通判北防直西南为南防问添差东厅则旧税务直子城之北杂于民廛者是也夫钤兵官也间于守贰非顺也通判郡贰也下居冗务非称也弗顺弗称不可以政予切疑之寻翁君济可以添差侍母来斯时剧暑徒寓南防以便清养儳焉靡宁乃考旧志访故老盖东防在府治西北开禧罢添差虚其治防钤至于郡守有连假之居因而不归者三十年或砻其壁记以湮其迹人见其为州钤防而罕知其为通判东厅也自端平复置倅郡无以处即税务而治焉人固谓之通判东防而又知其税务也翁君一日谓予曰官居虽等传舍茍有志于其职非其处弗处也钤防之为添倅防载籍明甚厘而正之于政为宜且尝以语余余喜曰是余志也郡帑廪虽虚不敢靳钤所居仅数椽其他榱栋败挠室堂坠荒凛凛欲压君是度是营以葺以新鸠工搜材程役督成端其倾完其弛增其阙饰其陋虽一扂一楔一瓦一甓之用必身视而亲防之经始于己亥冬十一月落成于庚子春二月听事之髙明燕居之浄邃下而庖湢防委涣焉悉备于是体统以正观听以惬而官府增壮矣嗟夫物之废兴地之显晦有数存焉执道以御数者人也委道以任数人不立矣一添倅旧宇废壊湮晦于三十年之久而振兴光显于二三月之间人耶数耶翁君之才之志于是亦可以槩见矣既讫役鱼轩奉亲登堂笑娱以寝以处安若素居乃阅故牍自季某上之得其姓名五人继季而下书嵗月于壁余故识其颠末诏后人俾勿忘
　　宁国府增建韩文公祠记
　　载考旧闻追随往哲像而祠之以植声教行于有司非饰具崇美也谢公尝守是邦风流远矣李仙相望数百载游于斯歌于斯其嫓美并祠也宜邦人读二公之诗载瞻遗像肃容知敬然昌黎韩公就食之地而祠顾未及焉何耶客有为余言者余亟阅其书如复志赋欧阳哀词第曰江南而示爽诗首指郡名盖是邦公有别业在焉其祠尚阙岂昔人偶未之考耶公之文词上接先秦为千载模楷余未暇论视其言尧舜禹汤文武周公孔子至孟轲氏而无传非确见道綂何能截为定论若此斩斩也窥前灵超孤举讲习是专实昉乎是其痛抑释氏以续七篇之书卓然以斯道自任后学闻风师仰而是邦未祠岂非其所大阙耶功在斯文宜祠于学已列从祀或谓匪宜遂即谢李之祠而三之俾邦人敬事久久无射像既成率郡僚酌酒奠拜且为歌以侑之歌曰大原自天兮匪人曷传孟氏既没兮寥寥千年卓有人兮钩深缵岂无词华兮孰究渊源絶彼羣飞兮矫翮孤鶱以道自任兮力与孟肩异端辟易兮圣绪昭悬祠之斯堂兮光溢二贤敬亭之冈兮连绵宛陵之流兮萦旋有翼其临兮俨然瞻遗像而读遗编嗟此邦之人兮其毋怠愆
　　宛陵道院记
　　宛陵古佳郡昔予蒙恩假守尝登双溪叠嶂之阁望敬亭麻姑之山诵明逺太白之诗为之豁然心舒目明披逺抱以夷犹慨前哲而兴起固已忘其顽无以称斯敬【缺】　而悒然自愧防城柝事严排纷镇骚幸以辑宁而予已被召命行矣兴废起仆悉所未暇况土木之事乎越一年实斋王公遂实来阐朱子之学脩明德之教正躬以厉俗敷训以崇化节用以厚民而又力请于朝用楮以宽征输博询于众括田以均赋役利兴蠧除民用大和暇日周视公宇清凉堂之后败屋数间栋欹桷隳上陋下痹爰命经度撤而新之扁曰宛陵道院以书谂予为之记予谓老氏以清浄无为为道江东西之有道院岂非以其民淳讼稀可以优游无为而治之耶公之有取于斯也又岂非以其清凉髙爽之地可以澄虑怡神而与上下相安于无为耶不然其何以名亟移书质之公之言曰老氏之道非吾所谓道也道者天下自然之实理体物不可遗而所以行之者人也拂其自然纷扰而为之者固不足言道听其自然茍玩而不为者亦不足尽道吾守是邦理是民也自一心一身之微推其政治之大事物之细固求无一之不知所止而有得焉将以尽斯道也而身之所处乃废而不治其何以肃观瞻养敬义安陋玩圮道之茍也是役也予岂俲世俗佳土木者哉予尝读朱子之书而有志于斯矣闻公之言反而思曩昔之在宛陵也茍焉因循道之不尽也盖多而公以实学为实用抚摩疮痍振起痿蹷又以力之余一新栋宇之敝揭嘉名以见志焉其庻防于尽斯道者耶溪山之胜殆不落寞矣吾将见公举斯道以授天下于斯郡也何有遂摭其言而为之记
　　黄岩县谯楼记
　　黄岩为浙东壮邑其治当舟车之防占江山之胜有民物之庶方岑崇崇以镇于东松岩嵬嵬以峙于西澄江汩汩以经于北而山于江之北者浮岚耸秀十里一碧蔚为竒观其南为委羽之山委蛇蜿蜒介乎群峰隐然有卑不可逾之势如虎之踞如凤之集其融结巧特实为众山之宗为黄岩之望古人审靣势以画井邑岂茍云乎哉由其外而观之若伟然衣冠俨立两旁而拥所事也由其内而观之若燕豆肆列设宝篆而在其前也县楼与山直草木可数光气相接自市居竞侈栋宇争丽万瓦突兀以障其前而班诏之亭又障之且楹桷蠧隳垣甃圮阙而扁额亦旷落不存令往往茍嵗月赋输而不暇问黎君领斯邑入其治见其闬闳而心陋之既而登楼以望方岑松岩翼于左右江北诸巘﨑献状独委羽僊宅乃暌隔而不得一睹也心益陋之欲易之未暇一年访民疾苦心恻手摩未忍于役二年浚河疏闸民以不病役而忘劳三年爰议经度爰命梓人图画其制髙下以称庳者崇之壊者新之阙者苴之圮者筑之仍班诏之旧易为疎櫺以环之其矮屋之在左右也撤之求名笔篆额以揭之其址三尺有二视旧加三之一其楼三尺有寻视旧加六之一为工之数二千有竒为费之数钱以万计者五十余米以斛计者百皆取诸铢积粒储而用之毫发无资于民属乡之士葛元善阮应龙董其役鬻材鸠工无抑取无靳予故其具也备而民不知其成也速而民滋恱经始于淳祐二年冬十二月竣事于三年春三月楼成上入青防按群宇而下之如翳斯豁如壅斯达凭髙敞以纳空明之秀据虚旷而挹仙子之风于是古人审靣势而画井邑者一览而尽得之矣黎君走书来言曰是役也幸邑人之不我非也夫子居是邑将不非邑人之不非我也其为我志之余居北山之趾去委羽十里而遥拳石拥翠扑扑可即而比屋之间短檐之下曾不得搴箔推牖而饫茹之使之蹇而莫吾就也顾邑治之所拱向亦委之形格势禁而不相顾耶且是役也俟农隙而始兴时也先成民而后举顺也约已以足用节也征敛不下及惠也一役而四美具焉是亦可以书矣且黎君当旱涝于频年困赋输之交迫裁樽有度帑廪不耗其蓄之余唯公是图而益修古人必葺之规以严官府以新民瞻以开风气以振华采是又可不大书之以谂后之人耶余将东归尚能登髙以赋与邑人歌颂贤尹之徳之政君固已结绶登畿矣或有欲调兹邑者幸为言虽岩也非难也其毋惮君名自昭字某西川人是嵗六月既望具位杜某记清献集巻十六
　　钦定四库全书
　　清献集巻十七　　　　　　宋　杜范　撰跋
　　跋陈兄春台赋
　　身履者其词称志羡者其词侈夫自成康政熄雅颂音微春台不作久矣君殆有志成康其君民者耶余读是赋疑其侈而未称也为之慨然太息嘉定癸未二月二十五日
　　跋罗文恭公荐士疏
　　国家中兴爱养人才至淳煕间名贤彬彬軰出公上接流绪下植风声汲沈振滞寸善不遗今读此编羣才毕萃何其盛也自公云亡诸老亦相继凋落公所荐引者其显用十无一二而时事日新矣由公而前若此由公而后又若此然则公之云亡葢实关于世道之一变也为之掩卷太息癸巳季秋二十七日
　　跋倪文节遗奏
　　道防俗弊士气日卑数十年来卓然以风节自见磊磊如公者不能以一二数当淳绍间骎骎向用未几屡踣屡起至嘉定更化召用诸老济济在廷而公独危言激论落落不合自此一斥不复屏居十年闭门著书暇日棹扁舟防短杖赋诗酌酒几与世相忘者至其亲藁遗奏爱君一念至死不忘八柄四维之论气不少慑所言未形之患无一不酬使公之志得行于时岂有二三十年秽染壊烂不可收拾若是其可痛哉公之出处关于世变者不小矣予为戊辰进士时公知贡举尝旅进一见凝然气貌使人望而意消今幸与公之季子祖常为同僚遂得公之遗奏读之慨叹世变为之三太息而书端平三年季秋有事于明堂之明日天台杜某
　　跋义约规式
　　余每叹王政不行风俗不古无告者多而民生重可哀也嘉熈元年春归自中都得乡之义约隐几读之其悯穷恤死庶防古者同井相扶持之意坚此意推而广之必有闻风而来取法者则斯约之倡其仁徧吾邦矣余虽贫亦愿助焉喜而为之书是嵗夏重午前十日杜某题
　　跋项文卿孝行录
　　余尚记三十年前项君文卿馆于余族与余兄弟交知其为时文师也余读是书凡古人孝悌言行搜辑无遗且闻其事死如事生将终身焉余始知其为笃行君子也时文以钓利禄得不得命也而率以隳行丧徳孝悌之道天理根之以生人极因之以立充之足以为尧舜违之不足以为人人而从事于斯时文盖不足言也微是书几失吾文卿为之掩卷抆泪自痛不惟有愧古人其有愧于文卿多矣使家有是书熟玩而深体之则消暴慢之气长顺睦之风人伦其有不厚教化其有不美耶
　　跋林逢吉晦翁二帖
　　康吉堂富蔵古贤名帖而于文公二帖尤所珍爱世之尚异挟竒借耳目之玩者决不解此余观轴尾所志考订绍兴事为详公之前帖殆可句释不得不然之论言巽而防微矣后帖莫知何时有党无党所不敢闻细玩斯语其关于世道尤可深慨逢吉珍爱此帖更为予订之嘉煕元年夏五至日杜某题
　　跋夏迪卿墓铭【水心撰杨慈湖书】
　　夏君登第时余尚防自家塾抱书夜归父母輙抚之曰勤读书夏君居然上第矣余自是闻君姓字心窃荣之既长欵其门即其人寡词淡容退然若不自有其荣者人固谓君之家以厚传君之天以厚报其荣显殆未艾也而事廼不然何耶今得此铭肃容以观翼然如入灵祠读古刻而瞻严像也于是君之荣未显于其躬者乃组绘翰墨间且不朽矣是之谓未艾者非耶叶公擅一时文章之柄人之愿荣其亲者往往求輙与未闻杨公肯为人作字而亦矻矻无所爱肯父所以荣其亲者加于人一等矣其更以家传之厚而笃之则报之啬于前者将大侈于他日人之翰墨又何足以为君重嘉熙元年中秋日立斋杜某书
　　跋王维画孟浩然骑驴图
　　孟浩然以诗称于时亦以诗见弃于其主然防蹇东归风袂飘举使人想慨嘉叹一时之弃适以重千古之称也明皇虽善扬相如忠佞之言而积忤生憎也萌于此此力争之九龄所以得罪媚柔之林甫所以见用而卒以危社稷也欤
　　跋杨慈湖为陈孔肃作修永室记且自为之书
　　孔肃名室之意深矣盖知道逺难至而欲勉强力行以致悠久不息之功也慈湖广其説至无思无为之妙其防防于过髙且修之为义似亦未之及然观其字画端严清劲使人望之凛然亦足以见其所存不惰而随寓有则学者因是以收敛此心而日加存养焉岂非所谓脩已以敬者耶孔子曰俛焉孳孳毙而后已余与孔肃尚其勉之
　　跋应艮斋祠堂文
　　余龆齓时耳已熟应先生姓字长亦尝侍父兄听诲言今思之恨弗获在弟子列而蒙固莫啓以至白首也吾乡固多士而开义理之渊源揭词华之典则者实自先生始余方将求其遗文以究其奥义而先生之季子某示余此编披卷熟读深叹一时师友相与之意然遗文散落之余宝藏于家者尚多有之当继是以请
　　跋徐季节文
　　余祖父及乡族先軰皆季节先生弟子余防时已闻其笃行雅言虽酬对俗语莫非师训至今传诵以相警厉今其遗文仅数篇读之使人凛凛有生气嗟夫形天地间皆实理也物不实则隳事不实则壊人不实则危公之文公之实也知公之为重者可不摭其实而步趋之哉不然崇而之夫奚益嘉煕戊戌夏六月六日里人杜某书
　　跋郑简子求书陈情表后
　　右李令伯陈情表杜某为郑大惠书书已而言曰令伯非义不仕晋而利禄之诱终不足以夺其孝爱之情吐出肺肝字字痛恻后之读者无不废卷兴叹而况事有适类情有甚同如郑君者乎噫令伯之陈情令伯之不得已也顾安知后千载而有戚戚于心抚事悲慨至于屡诉而不能自己者岂昌黎公所谓旷百世而相感不自知其何心者耶余既书之又重为世之忍心背徳者媿也嘉熙戊戌重午后四日识
　　跋薛倅漫笔
　　余屏居山村耳不闻户外夏翼父归自东嘉袖二车薛君诗什访余乃知其为枢使公之令子也赫赫钟鼎之家乃兴入烟云思涵月露翛然幽人雅士之韵若是耶金壁烂烂置古罍洗其间珍玩错陈俱不俗矣余不但不能诗亦非知诗者秋风搜桂夜气澄栏命酒半觞阅漫笔一二篇便觉尘思辟易其如别友人事入唐人奥处七言句格尤多清古昔人投躯破的之论料是工夫更放精熟耳未识知诗者以为如何嘉熙戊戌中秋前十日杜某识
　　跋蔡夫人墓铭
　　妇无二夫义也知之难守之尤难茍能知而守之矣则絶部使者之请非难也非夫人之难而是铭乃表而诧之若其所甚难者何哉呜呼管仲魏征犹在君子之后而世之背义以贵者总总也观斯铭也亦真见其不足贵矣
　　跋张子善诗
　　张子善为吾乡佳士防尝游学于吾宗所处之室才数尺终日危坐挟册足不越限外有笑侮其旁邈若弗闻世之朴固有之其真纯静朴如子善者盖寡余昔也甚爱而期之譬之美玉追之琢之可以为圭璋譬之良木削之斵之可以为栋梁不然或小其用而以之资玩好耳目之娱是负天之所厚而防之也一别几三十载今幸再防于白山之塾继擕其诗什访余暇时读之其词端衮衮可以想灯火搜猎之富可以见一时好尚局清婉之调于状情写物之间此则子善所不为也殆未知胸中抱负为圭璋乎为栋梁乎然借诗章讽咏欲以贾一时之誉其用亦小矣子程子曰参也以鲁得之鲁则钝而难入何以得道子善试思而勉之余以畴昔之爱敬輙致朋友之规云嘉熙三年二月八日
　　跋夏子夀墓志铭
　　吾乡为善而报称之者惟陈公经仲而夏公子夀亦其人也余防也肄业于常丰闸之东与之邻尝接其貌听其言闻其行事有古人重厚长者之风时其子迪卿已登显第矣今读秀岩之文观漫塘之画烂然相辉如美玉而借之以藻也于是夏公之徳之名愈彰显于后世虽然公之为善岂矫矫自以求显者哉不自求显而天显之人显之世之为善者可以观矣
　　跋赵十朋文集
　　余自防闻赵公父子之贤恨不及识今幸见其遗文犹可想其飘逸不羣之韵然公之文尚多一散于狂寇之虚再散于权臣之暴今其所有十无二三何造物者不惟穷其身而且阨其文也尝闻石李二公为内外兄弟方其在朝声赫奕而公只字不通至石公谪居乃相从不厌古之为士者其自重葢若此公之身虽穷其气不可屈文虽阨而风节磊磊至今犹在抚遗编而若见其人固不在翰墨间
　　题晦翁书杨龟山赠胡文定公诗后
　　欲驱残臈变春风惟有寒梅作选锋莫把疎英轻鬬雪好藏清艳月明中
　　文定公当国家多难驱臈变春正其时也今读公春秋传义及其他所著书其正大之识英严之气凛凛乎几欲鬬精神于风雪之间者龟山恐其无以成庙堂鼎实规以是诗殆与明道所谓熙宁新法诸公不得不分任其责同意虽然龟山尝用于靖康之初寻即去国春未及变而清艳絶于藏矣道之不行命也夫为之三太息而书
　　题晦翁书出师表后
　　余自少读出师表輙为之喟然感涕呜呼世无忠臣志士坐视国家之倾覆而莫之救也悠悠千古此恨何穷今观文公之字画飞动其一时慷慨激烈之气尚可想见使九原可作舍二公吾谁与归嘉熙己亥立秋后十日京兆杜某书于宛陵郡斋
　　题范滂传后处静所书
　　自古名节之士未有烈于东汉者人之好莫如生恶莫如死而孟博乃好义甚于生恶恶甚于死虽母子天伦至爱亦不可夺是果何为哉裁以圣贤处死之道诚有未中节者然其劲心义气凛凛与秋日争光照耀千古不可芜没殆未易轻訾处静喜为长句意其丽词软语似无铁石心肠乃援笔书其传求予着语岂寓言玩世而胷中所存固不若是耶
　　跋处静
　　如死灰如焦谷静矣而不足于动动輙差持箑老子岂非欲处静于动耶子程子有言动亦定静亦定非知道者不足以语此
　　跋陈君墓铭【孔肃求】
　　南山陈氏兄弟聚防怡乐衎衎为乡人敬羡今观赵魏二公志铭乃知尚义笃友至文字之训亦形于闺阃之间遗芳所沾世载其美也固宜俾此意久久弗替则于二公之文将益有光矣嘉熙庚子上元后五日里人杜某题
　　跋梅都官真迹后
　　右都官梅公真迹也本朝以诗名家自公始庐于斯墓于斯去今二百年邦人尊事如一日访其遗迹惜无存者通守尹君惟晓博雅好古求越中所藏镵之置于祠继是登斯堂者瞻其像诵其诗如见其人亦可以油然兴起矣嘉熙庚子暮春晦前三日天台杜某
　　跋韩仲和尊人墓铭
　　韩氏世载忠烈今之居防稽者尤以清徳着蕺山隐处不仕而好修义以教养其族仲和仲容其从弟也事之如父师防守宛陵仲和以王事留者阅嵗暇时从容道其所学与其平生立作大槩既又出其先大夫铭文示余盖慈湖杨公之文之笔也且言曰先君子受教于靖春刘先生得实之一字为终身受用蕺山之以行于家而吾兄弟得以谨守勿坠余闻之肃容起敬呜呼天道流行物与无妄人之生天之实也弃其所以生而凭虚以欺世饰假以幸功其不致丧徳败事者几希余于仲和之言固知韩氏之昌未艾也于是乎书
　　跋翁处静词
　　余拙于文于乐府尤所未解今观翁君时可之作如絮浮水如荷湿露萦旋流转似沾非着岂非游戏翰墨之妙耶余固未解殆类饰宝玩置几间未尝不以为珍也然柳周軰凄情丽句后之为乐府者多之而苏黄诸公爱惜文士如金璧乃寂不挂口此亦余所未解时可试评之时可以处静自号云
　　题何郎中和陶韩诗后【名处恬自号云岫】
　　陶诗平淡闲逺韩诗英健瑰杰如天球神劒不同其为噐而同其为宝也何君智父于二诗皆有和篇尚友之志卓矣岂徒模拟其近似而出入于二者之间耶追和古作自坡公始其和陶诗至得意处自谓不甚愧渊明呜呼愧不愧他人不得而知也公独自知耳然则智父之诗吾又将何以措吾辞淳祐改元三月立夏后三日天台杜某题
　　题周氏记义仓规约后
　　坟墓非子孙莫保而壊之者亦子孙也不一再传资分户别而坟墓则众共之百年松槚争寻斧斤樵伐已荒弃不复顾久之则为古墟固有服未尽而莫知其墓者盖不独贫窭为然薄俗至此良可哀痛周君虽贫乃能为富人所不能为自曾髙而上茍有域兆可寻皆立石而志之捐已产以赡守茔详规约以期永久属乡之笃行之士戴君彦肃为之记以诏后人真可厉薄俗矣义风既植使人皆不忘其祖则孝敬其有不行宗族其有不睦者乎喜而为之书淳祐改元孟夏中澣
　　跋姚君墓铭
　　余自防寡陋而乡之善士至有不及识不及闻者瑶溪距予家不百里今始识姚君于度公铭文中公武夷门人为时名卿其言君之厚徳有根据若此信为乡之善士矣独予之寡陋良可恨夫
　　跋刘漫塘所遗赵居父箴后
　　征商非义也商不病其征犹义也而今之司之者与御人于国门何异漫塘先生为是箴赠居父汚吏态状曲尽形容然岂惟司征然哉由司征而上可以动目醉心者何可胜数利欲之昏天壤易位孟氏谓上下交征不夺不餍则贼民之祸又特滥觞耳居父服是箴以惠于婺又将推是箴以宰南陵自是而为郡守为监为藩帅所莅愈大所及愈广义行而仁浃下辑而上宁人赞而身显是之谓以义为利其与燔身之货为何如哉居父天族居漫塘之乡而知所师敬明于义者也余特因是箴而畅绎云耳淳祐改元夏五晦前二日书
　　跋刘漫塘墓铭
　　余曩尉金坛获拜公于漫塘之上不旬日輙一往往輙留每从容尊酒抵掌极论古今上下凡持身居家涖官之要皆究极其指归而参稽其援据退而充然有得殆若饫甘鲜而懐珠璧也去金坛迨今三十余年公之风裁愈髙朝廷之尊显愈至天下之仰望愈不可企及一代伟名流芳无极而予碌碌周行尘出坱入恐终不异于庸人冀闻砭剂以起痿蹷则九原不可复作矣又未知尚能不负畴昔之教他时可复见公于地下否也读蒙斋铭文为之雪涕而书时淳祐改元六月既望天台杜某
　　题吕中岳所藏诸贤辞宻赉帖后
　　辞赐赉特一细事耳同列相资无敢专决其于朝廷大政和衷气象不言可想嗟夫今不复见此矣安得若人者相与共筹天下事哉淳祐二年春分前五日天台杜某书
　　跋戴神童【顔老】文藁
　　童科之设以其神也世无杨晏强教以揠之苖而弗获且殄其天何以为神今乃有神如杨晏而夭为殇子者耶余昔访戴君见其子容貌丰秀步趋详雅固以远噐深期之尝语戴君曰此天下良宝也一第不足溷而子宜以经史华润薰浸而茂悦之以需其成谨勿以世俗干禄之文揉其心扼其胆而使之制而不得骋也去之曾防何年今乃徒见其揉心扼胆之文而其人则已矣呜呼天下良宝天所神也而光采辉发仅止此耶九龄与昔贤所痛可使与也龄不可复与也悲夫然神之者天也殇之者亦天也虽悲痛奚益淳祐癸卯中秋黄嵓杜某书
　　跋戴君玉诗藁后
　　君玉擕诗巻示予予不能诗且不暇读姑阅数阕见其斵辞抉意严而舒瘠而腴时有馈西湖霜螯者风味近是为之命酒长吟浩然一醉恨坡公尝珧柱而未尝此也昔人谓诗能穷人又谓诗穷乃工君之穷其诗之为耶君之诗其穷之为耶或谓诗以得穷又将以疗穷抑信然否因醉而书淳祐癸卯九日立斋杜某
　　跋晦翁与赵【阙】　书
　　黄嵓赵君铛袖朱文公遗墨访余因得以知剡尉君传家之懿元祐中丞孝行忠节载在国史使人闻风敛容呜呼绍圣党祸虽雪于绍兴而伪党之端又炽于庆元矣距文公题笔曾防何时读中丞追赠之辞为之三叹闻剡尉以廉称于时而其子乃不免于困穷憔悴亦可念也淳祐三年十一月
　　书马处士墓铭后
　　马君椿孙以其先处士事状求予铭余以冗弗暇处士徐云台之妻之弟也好义如状铭之为宜而又欲予着语其后亦赘矣辞弗获遂为之书淳祐三年十一月跋鹤山书季制置【阙】及实斋铭后【鹤山书云有宋公忠廉直季公之墓实斋于四字各为铭】
　　季公威信着于两淮余昔也闻其名恨弗及见今公之季子来尹岩邑介然清白之传余与邑人均拜公赐一日示予以鹤山之篆实斋之铭俾予书其铭将并其篆以镵诸石顾何敢辞窃谓四字之义各有攸属而大本所系惟公一字耳公仁之则义之舆也私意不立一循乎正亦安有不尽其心而或陷于贪且枉者哉仲子伯宗不足为公道而事君一念亦加令尹子文一等矣以二公之品题余益恨昔之弗及见也淳祐甲辰秋七月既望立斋杜某书
　　跋邱木居叶世英序后
　　孙真人有言鍼灸之功过半于汤药而近世之医往往按方言药为灸者少为鍼者又加少何哉难易之势殊而迟速之验异也木居谓叶兄长于鍼灸岂尝读黄帝岐伯诸书果能测经源而扶危弱者也余非深知叶君者以木居之言为信淳祐甲辰重阳前一日黄山杜某书
　　跋郑药斋墓志【安道尊人戴彦肃撰】
　　余不识郑君识其子镇安道余甚爱安道亹亹好学研味理奥自拔流俗固疑其必有家庭诗礼之训今观彦肃之志言其教子程律甚严不使专业举子且以药自名其斋有取于修慝之义其志尚卓矣有是子也亦宜矣哉里人杜某书






　　清献集卷十七
　　钦定四库全书
　　清献集巻十八　　　　　　宋　杜范　撰祝文　祭文
　　谒诸庙祝文
　　某属奉上命假守是邦事神治民忧责攸萃时方孔艰凛惧弗胜惟神庙食兹土依人而行吏有否臧神听无爽涖事伊始遵式吿防神其孚祐于下使时和嵗丰而守得与千里士民相安于无事某亦不敢负所学以为神羞
　　先圣祝文
　　某章句诸生顷黍朝列论事无补去国东归圣天子未忍弃捐畀以社稷人民之寄维是不习为吏适际时艰大惧弗克胜任为父师羞惟先圣贤有言曰若保赤子心诚求之虽不中不远矣某不敏其敢不勉涖事伊始矢心以告
　　二僊亭祝文
　　维昔谢公尝为郡牧浄练晴绮之句迨今为此城絶唱后数百年间谪僊来逰凡所赋诗于公亦多称道以谪僊志气飘逸孰敢望尘而顾有取于公则永平之体始出其人爱慕可知矣二僊并祠才自近嵗某切覩遗迹企仰清风涖职之初一酹致敬
　　李防政祝文
　　某属奉上命假守是邦事神治民忧责攸萃时方孔棘廪惧弗胜惟神御菑捍患遗烈在人庙食百年凛如一日涖事伊始遵式告虔神其孚佑于下使时和嵗丰而守得与千里士民相安于无事某亦不敢负所学以为神羞
　　社坛祈雨祝文
　　惟神佐天地以司民极功与天地并某视事方新恪恭致叩冀神以斯民为念请于上帝沛然三日之霖俾蒸民乃粒某实拜神之徳
　　东岳祝文
　　洪惟东岳峙立乎天地之间不崇朝而徧雨远近者帝之功实与天地并某叨沐上恩甫领藩寄偶际常旸之久深惟农事之忧矧田未挿莳民益狼顾痛心疾首吏莫急焉齐心服形祗告祠下帝其为请于天亟施霶霈之泽原野盈盈人皆得服力南亩以俟其秋戴帝之恩实维罔极
　　威徳【阙】　祝文
　　惟神肖象血食年载罙积随祷随应人蒙利泽某沐天子恩假守邦域承流方新偶值雨阙田未挿莳民且乏食忧民之忧孰任其责终嵗所仰始于今日神其监兹速加悯恻云霓四起为霖三日十耦一耘从事南陌丰年可期欣欣喜色不惟守得以逃谴而民亦终始戴神之徳
　　城隍祝文
　　惟神受命于天护是邦之疆土守受命于君亦承流于兹土实与神相依利泽乎黎庶某郡符未合常旸已遇视事浃旬人犹悯雨矧田莳之未敷谅神必矜其无措洁已斋心矢词以诉冀神监是沛然垂赐三日为霖盈畴沾渍庶乎丰年可期而斯民也优游饱食自今以始世世其戴神之芘
　　承烈王武烈大帝李参政诸庙祝文
　　惟神有功于是邦有徳于斯民所以庙貌而血食某被命来守涖政方新而常旸之暴已防逾月惟农事不可缓布莳之愆期而闵焉望雨之志不胜其切且亟伏冀鉴此衷忱速垂霶之泽耕者得以服田力穑而庶防乎秋成之获其谁不欣欣然喜色而戴神之徳
　　广惠王祝文
　　某只奉上命来守此邦事神治民忧责攸萃常旸作沴农事愆期人情皇皇无所控吿惟神职司雨泽庙食于兹人所敬事肯以守之不徳而移灾于民秉此精诚来叩祠下愿亟垂甘霔大慰望霓使耕耨以时禾黍滋殖岂惟守得以逭责而神亦永有依赖
　　诸庙谢雨祝文
　　比以常旸为沴精祷惟勤曲沐至仁特垂甘泽人均喜色莳挿以时灵贶难酬寸心知感恭陈洁荐仰答真休更冀霖雨继增常沾膏润农情大悦晋格丰穰仰戴罙深瞻依罔极
　　广惠王祈雨祝文
　　某假守凋郡适际常旸时已中夏苖犹未立民命国脉所关甚大比尝躬诣庙下控伸忧祷前月末已拜神赐恭谢未防而亢旱犹昨播植失时民穷罔诉大王以威徳显灵庙食于兹者几年矣民生休戚岂不闻知切见数日以来云气屡合雨脚欲来寻即开霁若有阻于其间使不得敷泽于下者岂某之薄徳不足以事神治民某之精诚不足以昭格上下谬政舛令不足以致祥召和而然耶守有罪殛而去之神之职也以守之罪而移灾于百姓将暵数十万顷而使之不得种数百万户而使之不得食神之聪明正直恐不若是抑岂此方之人所以尊事祈望于大王之本心哉守之罪其何敢辞然大王于捍患救菑似亦失职矣忧惧靡宁稽之故实只迎神驾屈临府治庶可朝夕躬伸祷祈冀回威听以霈时雨之泽以活一郡之生灵而某将免于戾亦惟大王之命谨再诣祠庭恪恭以告神其鉴之
　　广惠王祝文
　　某假守凋郡适际常旸时已中夏苖犹未立民命所关凛凛旦莫近者躬伸恳祷已拜神赐恭谢未防亢旱犹昨式按旧章欲迎神驾祷于公宇方此戒期而甘霔终夕至于崇朝莫不合爪瞻天归徳于神然雷声一振雨脚随止今圩田近水仅可车灌稍髙之田尚难举趾更旬日望霓则山垅邱原终于不植民将焉粒神将畴依为徳未竟厥有攸谴岂某之薄徳谬政不足以致祥召和欤抑某之秉诚不纯不足以昭格上下欤某敢不省躬知惧然百姓何罪之有用是痛心疾首再诣祠下为百姓祈哀于大王惟大王威灵为一方尊事几年于兹愿毋以守之罪而移灾于民也尚惟念之
　　龙王祝文
　　惟神跃渊升天变化无迹兴云致雨功用莫测奕奕灵祠奠一邦域属以常旸祷祈孔亟神之格思随赐甘泽惜不为霖未徧畴陌圩田少济山田尚坼更冀明灵念我矜恻霈然滂沱南亩洋溢种莳若云皆神之锡迄用有年戴徳何极
　　社坛祝文
　　夏令已中稻苗未立民心皇皇郡计岌岌犇走祈禬我是用急神亦我矜昔宵雨集傥为三霖应徧原隰惜也遽霁未之溥及迟以旬时种乌可入维社主土福我邦邑垂闵嵗艰俾民乃粒兴起云雷掀揭龙蛰既泽髙原亦利庳湿百种懐新人裕家给
　　广惠王　龙王　社坛祝文
　　比以旱魃肆虐嵗事可虞遍走百神用祈甘泽惟神不以守之始至未有徳于民而厌弃之爰鉴其衷有祷斯应兴云致雨凡至再至三而意犹未艾也千耦一耘西成可望聊陈薄荐少答洪休更冀时为三日之霖髙髙下下弥满充溢则戴神之赐其永无穷
　　诸庙祝文
　　某昔焉闵雨已拜神赐芃芃黍苗一稔可冀忽覩蝗孽飞空欲蔽来也何从去也曷戾胡为不祥念之忧悸岂非缪政感召至是人力易穷捕之非计匪借威灵曷歼噍类御菑捍患抑神之事痛心以告鉴此精意善保秋成克终大惠
　　报赛祝文
　　天子季秋大飨于明堂上帝居歆烈祖来格神灵宴娱克竣熙事廼诞告于多方咸秩羣祀某属兹假守恪共以承惟神昭答
　　祝文
　　某昔也来斯上下焦然今既数月人情粗安匪神之赐曷缓忧煎属时多虞敌扰淮堧流徒迸集荡析可怜岂无暴客杂袭其间道路隳突惊我民编劳之遣之期靖里廛惟兹凋郡凛若济川神其终赐俾无后艰沥情以吿念兹拳拳
　　祝文
　　嵗事足成幸获中稔曷其至是皆神之赐惟时多艰流徙载道居民惊扰奠枕未遑神其相之俾即于安此邦吏民实终拜神之赐
　　城隍广惠祝文
　　某假守数月未即于戾嵗功以成民用不匮匪神之赐曷其至是廼有羣凶悍侠流徙薄城而屯以数千计纵火行刼雷震田里言言郡城亦敢窥伺奸谋自露动輙败殪擒戮渠魁胁从弗治余党敛迹一城增气官兵继集率听风靡招收已行靖揣氛秽赫赫威灵逺近覃被岂期小丑敢此横恣剪之驱之非人力致官吏军民咸拜大赐安不忘危更祈终惠此境寛忧忧在境外或有突入又劳狝薙惟神相之克善后计洁蠲蒇祀以报以冀
　　诸庙祝文
　　流离之众羣凶乌合震惊吾民凛凛旦暮赖神之灵隂驱勦殄一郡以安某假守于兹敢不拜赐洁蠲明祀沥忱以吿惟神其终相之
　　勾芒神祝文
　　于皇苍祗授职厚地布宣木徳条达生意俶载于耜言兴稼穑歆我春酒相兹丰嵗
　　梅都官祝文
　　五纬聚奎昭宋文明是生儒宗发文之萌先生与欧佐佑六经二苏黄陈俱逊老成如剖太极初睹日星如世瞆瞆初闻雷霆使颂宋徳我将维清郎闱鬓霜掩郁芳声独留篇章玉振金声我懐先生景山与京昔诵其诗今拜其茔道不狥时文不狥名一酹清节凛凛如生尚飨
　　祭少监刘漫塘文
　　呜呼纷彼有生间出为材充以其学用世则宜跅弛不群若足有为诡御获禽殆失其驰博闻多识古人与稽画地作饼虑难疗饥董葛不作吾谁与归猗欤漫塘斯其俦俪受材于天亦既瑰竒刻意汗简钩元索微慷慨论事动皆中机自任以重毁誉不移少年莫办才露囊锥厥闻四扬荐墨交蜚曷不华国曷不论思曷不鸣玉宻勿天墀顾当盛年牢闭烟扉超然物表山巅水湄譬彼大木絜之百围既绳既削宜栋梁施孰作室者于彼道谋乃弃弗视而拾桷榱端平亲政弓旌屡贻天子徯公扶颠拯衰髙卧不起苍生其咨凛凛清节终始莫疵公岂矫激果于世违孔易者道孔艰者时呜呼公官虽诎公徳则巍公身虽隐公望则丕施于家庭井井怡怡施于里党扞患赈饥君子为善曰公我师小人为恶惧公我知潜孚黙感声业振辉较彼在列孰成孰亏呜呼四海茫茫同心为谁胡一见我交臂不疑三载尉曹鍼疾砭痴谓我可教逢人説斯我戅且懦为剖毫厘佩公诲言生死以之二十年间出处差池庆劳之牍亟往亟来属我去国僻居海涯音问旷絶浸逾二朞倐有来告公病濒危谓当有间继传其萎或者谓公忧世歔欷痛心伤和药不可治其有是耶问天远而呜呼哀哉诸老凋谢时事日非恃有典刑人尚不迷百川横流砥柱矻其今其已矣人将畴依我之哀恸夫岂为私世道之忧海内之悲我叨误渥出守江圻相望百舍阻造繐帏束刍走酹尽心矢词防而有灵尚其鉴兹尚飨







　　清献集卷十八
　　钦定四库全书
　　清献集巻十九　　　　　　宋　杜范　撰传
　　黄灏传
　　灏字商伯南康军都昌人自幼敏悟强记与仲兄颐肄业荆山僧舍玩阅穷昼夜不懈一日别去僧曰子之寝处与余隣壁阅三年寂若无人静重如此他日当显贵自乡试登太学擢进士第为袁州教授再调隆兴府教授访礼贤士训勉诸生增剏斋舍学政大举当路贤而交荐之知徳化县首兴县学葺濂溪周端颐书堂凡关于教化者孜孜行之不倦辑税籍明销注寛期以催人皆乐输嵗旱饥覈民籍以行赈给选邑士以公输分区画周宻实惠徧敷其所行州家悉下于旁邑人之被全活者甚众又以徳安税重宜均之逃阁武宁创收山税宜罢言于帅王蔺悉从之二邑以宽蔺与漕刘頴表其治行于朝除登闻皷院光宗践阼之初天下望治灏当对首以天德刚健絶声色嗜好之惑为言迁太常寺簿议大臣丧据古不挠再对论和买折帛等弊甚悉又论今之风俗礼教废阙士庶之家冠昏丧祭皆不复讲请勑有司于政和新仪内掇取品官庶人冠昏丧祭仪刊印颁降仍许采司马光髙防等书防订行之除大府寺丞未几出守常州陛辞奏言愿诏中外各条民间利病来上或损浮费均有无亏有司之吝罢行之到郡勤政节用各县置二歴守令亲迭书其上吏无宿其奸嵗大旱亟举荒政讨论徳化已行而未备者悉推行之寻除本路提举以一路之责弥重往来周歴未尝宁居在官凡四阅月而六至常润发常平等米以应诸郡者五十余万斛缗钱僧牒不与焉至秀州海盐饥民伐桑柘毁屋庐饥殍盈野或食其子持一臂行乞而州县方督促逋欠见之蹙然曰是不上负徳意耶近有防倚阁旱伤州县如夏税秋苗固当蠲放遂奏乞并秋苗倚阁命未下虑无以解倒垂之急遽榜行之于是言事者罪其专輙移居筠州命复寝正镌两秩而卒从蠲阁之请罢归故里幅巾深衣徜徉庐阜时乗只耳骡缓辔徐驱若素隐者起知信州改广西转运判官辞不获勉就道入境供具一不受吏事老而益厘民情远而加亲漕计素狭诸郡仰焉计度均用期于兼足引年告老不许移广东提防刑狱又请得祠以归感疾久之而卒灏性行端详志拔流俗学问必审师友渊源之正事亲从兄处已酬物秩如也建安朱熹守南康灏登其门执弟子礼问难商确豁然有契于心自是书问往还疑必质之多所许可尝复书曰深忧先师传付之防至此遂絶今得来问乃知此道犹有望也闻朱熹讣为位哭之哀时伪禁尚哗其徒或有闻葬而不敢讣者灏单车儋箧扶曵千里既卒葬徘徊不忍去者旬日长子杭奉母为浙西总所干官卒于官所其弟括为建昌军录防闻之恐为母忧且扶护之乏人也即弃官谢事而往其审轻重之义明决若此抑可见其家传之懿云
　　王蔺传
　　蔺字谦仲淮之庐江人擢进士第为信州上饶簿鄂州教授四川宣抚司干办公事所至能于其职除武学谕孝宗皇帝幸两学蔺迎法驾立道周帝目而异之命小黄门问之姓名自是简在迁枢宻院编脩官轮对奏五事其一言絶左右之毁誉而来众正之言杜权幸之请求而行大公之道勿使如牢梁五鹿充宗贡禹康衡之结交石显勿使如柳宗元刘禹锡韩泰吕温之附丽王叔文其二言今之从官他时执政岂容任非其人进不以道脂韦患失尸位献谀知人主之愆违而未尝有正救之言覩朝廷之阙失而不闻有论列之疏专求细以偹对扬唯恐一事之背时一言之忤意苏轼有言为国者平居必有忘躯犯顔之士则临难庶几有狥义守死之臣愿明示徳意训饬从臣革偷谀之风作忠直之气其三言贪暴之吏剥侵渔以羡余悦朝廷以贿赂结权要托名献助而恣贪饕征利敛财以钓官职或超居侍从或擢为监司虽执政典藩亦且效尤市宠至于中外兵将沿边帅守权要贩鬻皆有主名狐防依托气赫然羣小争趍其门如市请求必获如探诸囊纵使弹撃不过罢免经营擢用旋即如故傥去贪暴如比者斥胡仰许子中之徒而不用追周极韩枿之命而不行允合人心闻者称快庶几齐威王烹阿大夫与左右尝誉者之为也其四言淮为江浙藩篱民为藩篱根本岂宜兴无益之役而自摇根本无益之役今有三焉和州泰州开河填河一也定山创建牧马寨二也沿江州郡烧六合城砖三也书曰怨岂在明不见是图孔子曰吾恐季孙之忧不在颛臾而在萧墙之内愿图不见之怨思萧墙之忧其五言近年贵戚特防除授频挠朝纲专狥私欲昔王旦不许其兄子举进士与韩寒畯争至其终子素犹未官陈执中为相其女为壻求官执中以为非房奁中物而不与岂可壊公道而不恤人言读未竟帝喜见顔色明日谕大臣曰王某敢言宜加奬擢遂有宗正丞之命寻出守舒州陛辞奏疏言陛下任贤去邪而臣下犹有附丽之行听言纳谏而臣下犹有谄谀之风循名责实而臣下犹有茍且之习清心寡欲而臣下犹有聚敛之政爱惜名器而不能止予夺之偏私总揽权纲而不能絶左右之毁誉大纲不举而详法是备诚意不孚而虚文是崇吏治苛而民劳军政乖而士怨诸路置丞受而开士夫交结之路诸军置丞受而为监司遥领之名如此之类皆今日事之未得其正者欲事之得其正莫若来切直之言以通下情今有为切直之言则欲壅蔽陛下之聪明者皆指以为求名求名之説一闻而陛下不复知天下之事奸邪之迹矣夫士不使之趍名而使之趍利乎名者圣人所以纲维万世而奔走天下者也圣人知夫区区爵禄刑诛有不足恃而后为之名曰名教曰名分曰名节曰名义曰名器凡加之以名者天下视之以为防范虽奸雄睨之而不敢有轻心焉上之人乃欲自轻之乎又言立国大务在民与兵民者国之根本兵者国之爪牙欲得实惠及民莫如宽卹州县使户部勿急迫于内转运勿急迫于外欲结士心以张国势当使主将恤偏裨偏裨恤行伍庶兵民不致俱困而根本爪牙两得之也又言舒州铸铁钱嵗以二十五万缗为额城中置监去江百里滩碛浅澁铁岸不通悉市于民不堪其扰乞与减额无使重困帝曰卿议论峭直寻降御笔王某鲠亮敢言除监察御史时相赵雄除帅成都即上疏言蜀去朝廷甚逺祖宗未尝用蜀人守之今雄在相位累年水旱相仍公私交病灾变屡见乃全身而去复捐全蜀以便其私无乃不可乎帝从之既而搏撃屡上人所难言奋不顾身任怨无忌兼崇政殿説书一日帝袖出幅纸赐之曰比览陆贽奏议所陈深切今日之政恐不如徳宗之弊者可思朕之阙失条陈来上蔺即对曰徳宗之失在于自用遂非尽疑天下之士退上疏言陛下圣学日益盛徳日新乃以徳宗自警既往之悔想所欲闻有以宫僚攀附而登辅佐者贰陛下精一之心汩陛下清明之徳而外戚始用而武臣继之武臣用而财利小人诞妄附丽者又继之引类援朋非贪即鄙葢群臣误陛下非陛下本心何必自疑而恐有徳宗之弊也徳宗之弊有三一曰姑息藩镇二曰委任宦者三曰聚敛财货今朝廷再置宣抚而军帅再逐之武臣无攻战之劳而以节钺宠之自曽懐以财用交结而取宰相吴渊陈岘葢泾之徒以聚敛而取侍从近又有以聚敛而厠版曹者至于委任之弊害政尤大秦二世偏信赵髙梁武偏信朱异隋炀帝偏信虞世基唐宪宗偏信吐突承璀可不监乎帝嘉纳之迁起居舍人奏疏言二三大臣当同心协谋国事某事可行某人可用则相与请而行之某事宜罢某人宜黜则亦如之若靣不相规背輙互毁蓄缩首防非所望于大臣又奏疏言连嵗星变荧惑太白多为兵占顷者湖南之郴寇江西之茶盗二广之妖贼沉黎之小丑丹阳之饥剽宁国之凶谋幸而勦殄宜豫备御又三阳用事之时日中有黑子蔽明之异殆逾两旬二月三月之交风雨霰雪逾旬不解变不虚生当知警惧君之用人善则爵之恶则弃之今不问其才不才因縁私恩宠以公器如録用旧学之臣之家而某人某人一时同命众论骇然贪污已着畀以郡寄台谏论列反令监司体究监司又畀之由是州县贪沓尚多朝廷除授失当台谏不悉举职给舍殆废缴駮内侍邓从义死赐予直万数千缗而步军司兵人贫乏至于为盗内官医官乐官赐予之多服用之侈迁转之易闻诸市里簇谈窃议谓今最乐莫如三官其愤怨也深矣可不思警惧而有以正之乎又靣奏言崇观间章蔡之徒变国事驯至中外纷扰之害帝耸然曰非卿言朕皆不闻磊磊落落惟卿一人除中书舍人兼侍读入谢奏疏言臣向者将命北朝往来中原有黍离麦秀之感因思中原之乱葢其始也兆于法度之纷更而其终也成于忠贤之放逐由是朋党之论日坚邪枉之类日炽是非之真日乱威福之柄日移国家之乱于此乎成自是而后贤人君子不复可以容身于朝奸佞得时阉寺壊政聪明壅蔽于上而下不敢言亿兆怨讟于下而上不得知天下之势一旦溃决至于今日陛下圣略神谟昭灼理乱而外攘之效未若周之宣王今日内修者犹有恨也帝览疏批问内修之道再奏云今日急务天下大计在于教化未孚人才未得民力未宽兵势未强财用未裕有僭侈之习无廉耻之节守宰之贪蠧征敛之苛刻州县之困匮官吏之烦冗失将士之心忘战守之具陛下虽欲为宣王之功业而未修宣王之政事虽有宣王欲为之志而未见有如申甫方召能为之臣愿广求人之方方尽用人之道使才各当职人各自竭政事修饬纪律赫张然后惟陛下所志时旱暵求言诏中外条上阙失蔺奏言今巨贪大猾为民蠧为军蠧者安意肆志坐享爵禄彼其始何自来哉前者获焉后者效焉风俗波荡漫不可收故寻蹑他蹊依附余热以假借窃取者今犹纷纷人言不平则其心之不悦可知矣人心不悦则必伤害和气故上天谴告灾异重仍星辰失行旱暵为虐闾里疾疫人民流徙此岂可归之于数葢必有召之者也除礼部侍郎兼吏部侍郎因讲周易彻章帝言其难蔺奏言陛下即位二十有二年而易方终帙葢经筵进讲月不过二十余日或眡朝对班多不及御讲殿则又仅半其数臣谓不御讲殿日宜令进入讲义清燕览观如此庶几讲官皆不废职帝喜曰虑不及此卿言是也又上疏言风俗靡靡激昂奋厉之气不能胜软熟偷惰之习庙堂之上不过醻酢节目而皆非大务监司郡守聚敛无艺国家之元气政事之大本民生之司命皆不及讲武爵超越人皆轻易当谨名器以为激劝御笔谋选监司欲得刚正如卿者可举数人即奏举潘畤郑侨林大中等八人乞赐擢用及奏言人才之趋向视一时所用如何今朝之职事官号为收才养望之地而龌龊循黙衰病昏瞆者居之六院四辖本以擢县最备台察而多举情故专收掊克六院架阁率是庸懦至于刚毅特立不屈于人者则往往惮其见用而屏废之用舍之势必有以鼔动天下然后可以得人为邦家之光又奏言贪刻之政尚多于州县愁叹之声未销于田里廊庙私意未能一除授之论台省要任未能罄绳駮之公朋比将成蒙蔽有渐茍贱之行士人不羞赃墨之风大吏不革人思侥幸网复濶疎昔康澄为后唐明宗言国不足惧者五深可畏者六愿陛下思康澄言六畏渐去而五惧以销人之意也天之意也帝为之改容听纳明谕以大用意防以母忧去国服阕除帅江西不期年召还除礼部尚书甫逾月除叅知政事未几孝宗内禅光宗即位除知枢宻使光宗厉精初政而公亦不存形迹除目或从中出有未惬人心者公輙留之纳诸御坐或议建皇后家庙力争之以为不可因应诏奏言天下之治无他其要在君志之先定愿陛下先定圣志国之所恃者曰民曰兵曰财曰纪纲曰版图今民穷兵冗财乏纪纲废弛版图未复甚可畏也傥圣志先定则事事一新志不先定则日复一日天下事去矣条列八事上之一曰择边帅以责久成二曰越绳墨以收竒杰三曰惩姑息之弊四曰储三衙将帅五曰止絶内降六曰贵重武爵七曰罢额外军官八曰去御前只应名色皆当世务要援引祖宗成宪请遵而行之疏入不报谏臣论之以罢去起帅闽改祠官易镇蜀不就复领祠除帅江陵宁宗嗣位易镇湖南久之台臣论罢归里奉祠者七年微疾而薨蔺气貌魁岸才量轩辟初受知孝宗感激殊遇每有论奏輙尽言无隐凡将相近臣大帅巨阉不协于法悉抗疏极论旁观慑气股栗而蔺山立不移事无大小造膝宻启莫知何语至有罢行人始知之一时声望赫奕虽庸人孺子闻其名亦竦立起敬尝使金人谓接伴曰两朝嵗遣使南北通驩北朝使者即南朝臣子胡为弗防请白诸北朝凡遣使者勿用憸人无使如魏正吉乌凌阿天锡张九思之颉颃不恭色正词厉接伴拱听公归以奏孝宗曰卿如此谕此耶后北使来问公起居曰王尚书尚无恙否盖其直谅刚正虽敌人亦敬畏之一时君臣相得之盛世所罕俦其后卒以言者排诋去国亦所遭之时然也平生所为文奏议最多传于世
　　詹体仁传
　　詹体仁字元善建宁人初后舅张氏既为之立嗣乃复归始冠第进士调饶州浮梁尉屡获强盗郡欲奏其功谢止之再为湖州归安丞张氏祖母死终防为泉州晋江丞梁丞相克家荐于朝召为太学録迁博士寻迁太常博士时髙宗定諡或谓宜称尧宗体仁言諡法虽有之于古无据且功莫盛于中兴没而不彰何以示后请比殷武丁谥为髙力争之议始决迁丞摄郎金部提举浙西常平继除左曹郎湖广总领就迁司农少卿刬革旧弊军饷饶足诸郡积逋百余万奏上悉蠲之时有逃卒千人入大冶铸铁钱乱币法体仁言于诸司宜速讨曰此去京师千余里若迟报贼计行矣于是群党亟壊人不知警召为太常少卿时光宗疾省重华不以时中外骇惧体仁深陈父子至恩激廷臣交疏迭谏用意尤苦永阜陵当复土礼臣言本营思陵自思陵而西地势益卑下非所以妥灵也宰相不听争之不已迁太府卿即请外除直龙图阁知福州嵗余时论浸异言者遂罪以争山陵事罢归凡八年徙霅川讽诗读书悠然自得复龙图阁知静江府始至劳农观田器曰是薄而小不足以尽地力更造农具为图授之民以为便移知鄂州除司农卿再为湖广总领戍卒闻其来欢然相告曰复得吾父矣寻以病卒召命适至时论惜之防学于建安朱熹沉潜经训徧考群书百家朝夕诵说本末条畅其居官以尽职利民为心在淛西开渠浚湖以备水旱散盐本钱数万以业亭民在湖广出百万缗以权楮币簸腐籴新以美军饷在鄂筑武昌万金堤在桂阁税钱一万四千除杂税朱胶八千而所至未尝以匮吿其立朝宻扶善类进达人才请于周丞相必大疏纳知名士三十余人后亦多显擢云
　　蔡元定传
　　蔡元定字季通建州建阳人生而頴悟异于常人八嵗能作诗文十嵗日记数千言其父发示以西铭等书既又示以程氏语録邵氏经世张氏正蒙且语之曰此孔孟正脉也元定自防而沉涵其义既长而辨析益精时建安朱熹为学者所宗遂师事焉年四十不就科举太常少卿尤袤秘书少监杨万里以律歴论荐于朝召之以疾辞既而西游襄汉循淮渡江道建邺经都城朝之名宿无不倾倒有欲言于上而留行者即日命舟西归自韩侂胄专政十余年间指道学为伪学引绳排根以倾善类然莫敢诵言攻朱熹者继何澹刘徳秀为言事官輙上疏诋之且及其从游最久者元定知不免尝简学者刘砺曰化性起伪乌得无罪未几命下谪道州亲故送别酒酣赋诗有曰执手笑相别无为儿女悲众皆谓宜缓行元定曰获罪于天天可逃乎至道州来学者渐众元定忧之曰神人恶众吾殆不免也与诸子书戒以死生有命训其自脩曰独行不愧影独寝不愧衾勿以吾得罪故遂懈其志在道逾年一日谓其子沉曰为我谢客且安静俟命凡九日命移寝正室而卒时庆元四年后九年侂胄诛始赠迪功郎元定天资髙闻道早于书无不读于事无不究而尤精于天文地理礼乐兵制度数凡古书竒辞奥义人所不能读者一见即解朱熹尝曰人读易书难季通读难书易又曰造化微妙惟深于理者能识之吾与季通言而不厌也及塟以文诔之曰精诣之识卓絶之才不可屈之志不可穷之辨今不复见矣天之生是人也果何为耶学者尊之曰西山先生所著书有大衍详说律吕新书燕乐原辨皇极经世太元潜虚指要洪范解八阵图説隂符经解运气节略脉书传于世叙正邵氏歴法未就子渊知方沉沇能卒其业焉
　　清献集巻十九
　　钦定四库全书
　　清献集巻二十
　　附录
　　宋史列传
　　杜范字成之黄岩人少从其从祖知仁防从祖受学朱熹至范益着嘉定元年举进士调金坛尉再调婺州司法绍定三年主管户部架阁文字六年选大理司直端平元年改授军器监丞明年入对言陛下亲揽大政两年于兹今不惟未覩更新之效而或者乃有浸不如旧之忧夫致弊必有源救弊必有本积三四十年之蠧习浸渍薫染日深日腐有不可胜救者其原不过私之一字耳陛下固宜惩其弊原使私意浄尽顾以天位之重而或疑其私徳天伦之重而或藏其私憾天命有徳而或滥于私予天讨有罪而或制于私情左右近习之言或溺于私听土木无益之工或侈于私费隆礼貌以尊贤而用之未尽温辞色以纳谏而行之惟艰此陛下之私有未去也和衷之美不着同列之意不孚纸尾押勅事不预知同堂决事莫相可否集议盈庭而施行决于私见诸贤在列而密计定于私门此大臣之私有未去也君相之私容有未去则教条之颁徒为虚文近者召用名儒发明格物致知诚意正心之学有好议论者乃从而诋訾讪笑之陛下一惑其言即有厌弃儒学之意此正贤不肖进退之机天下安危所系愿以其讲明见之施行改秘书郎寻拜监察御史奏曩者权臣所用台谏必其私人约言已坚而后出命其所弹击悉承风防是以纪纲荡然风俗大壊陛下亲政首用洪咨防王遂痛矫宿弊斥去奸邪然庙堂之上牵制尚多言及贵近或委曲回防而先行丐祠之请事有掣肘或彼此调停而卒收论罪之章亦有弹墨尚新而已颁除目沙汰未几而旋得美官自是台谏风采昔之振者日以铄朝廷纪纲昔之渐起者日以壊理宗深然之又奏九江守何炳年老不足备风寒事寝不行范再奏曰一守臣之未罢其事小台谏之言不行其事大阻台谏之言犹可也至于陛下之防匿而不行此岂励精亲政之时所宜有哉丞相郑清之见之大怒五上章丐去有危机将发朋比祸作之语且谓范顺承风防粉饰挤陷范遂自劾言宰相之与台谏官有尊卑而事闗一体但当同心而为国岂容以私而害公行之者宰相言之者台諌行之者岂尽合于事宜言之者或未免于攻诋清明之朝此特常事古者大臣欲扶持纪纲故必崇奨台谏闻有因言而待罪者矣未闻有讳言而含怒者也曩者柄臣所用台谏必其私人陛下更新庶政而台諌皆出于亲擢若庙堂不欲臣言其亲故钳其口夺其气则与曩者之用私人何以异不知所谓承顺风防者何人粉饰挤陷者何事乞检臣前奏赐之罢黜以从臣退安田里之欲时清之妄邀边功用师河洛兵民死者十数万资粮器甲悉委于敌边境骚然中外大困范率合台论其事并言制阃之诈谋罔上于是凡侍从近臣之不合时望者监司郡守之贪暴害民者皆以次论斥清之愈忌之改太常少卿转对言今日之病莫大于贿赂交结之风名誉已隆者贾左右之誉以固宠宦逰未达者惟梯级之求以进身边方帅臣黄金不行于反间而以探刺朝廷厚赐不优于士卒而以交通势要以致赏罚顚倒威令慢亵罪贬者拒命而不行弃城者巧计以求免提援兵者召乱而肆掠当重任者怙势而夺攘下至禁旅骄悍而难制盐军群聚而而剽刼欲望陛下毋以小恩废大谊毋以私情挠公法严制宫掖不使片言得以入于阃禁约阉宦不使谗谄得以售其奸范自入台屡丐祠至是复五上归田之请皆不允迁秘书监兼崇政殿説书大元兵狥江陵范乞屯兵蕲黄以防窥江且令沿江帅臣兼江淮制置大使以重其权令淮西帅臣急调兵拨粮以援江陵拜殿中侍御史辞不获乃因讲筵奏臣尝冒耳目之寄辄忤宰相至烦陛下委曲调防今又使居向者负芒之地岂以臣絶私比而其言犹有可取耶抑以臣巽懦之质易于调防而姑使之备数耶昔人主之于诤臣非乐而听之即勉而从之否则疎而逺之未闻有不用其言而复用其人者陛下自端平亲政以来召用正人以振台纲未几而有委曲调防之弊其所弹击或牵制而不行其所斥逐复因縁以求进臣于入台之初固已力言之不惟不之革而其弊滋甚甚至节贴而文理不全易写而台印无有中书不敢执奏见者为之致疑不意圣明之时其弊一至于此陛下以其言之不可用又从而超迁之则是台谏之官专为仕途之捷径陛下但知崇奨台谏为盛徳而不知阻抑直言之为弊政则陛下外有好谏之名内有拒谏之实天下岂有虚可以盖实哉范始以不得其言不去为恨至是遂极言台谏失职之弊时襄蜀俱壊江陵孤危两浙震恐复言清之横啓边衅几危宗社及其子招权纳贿贪冒无厌盗用朝廷钱帛以易货外国具有实状并言签书枢宻院事李鸣复与史寅午彭大雅以贿交结曲为之地鸣复既不恤父母之邦亦何有陛下之社稷帝以清之潜邸旧臣鸣复未见大罪未即行范亦不入台帝促之范奏鸣复不去则臣去安敢入经筵方再奏之鸣复抗防自辨言台谏论臣不知所指何事岂以臣尝主和议耶然幸未斥退则安国家利社稷死生以之否则无家可归惟有扁舟五湖耳范又极言其寡廉鲜耻既而合台劾之太学诸生亦上书交攻之鸣复将出闗帝又遣使召回范复与合台奏鸣复为宰执所交惟史寅午彭大雅此等相与隂谋不过赂近习蒙上听以隂图相位臣近见自辨之章见其交鬬边臣以啓嫌隙妄言和战以肆胁持且以蜀既破荡而欲泛舟五湖又以安国家利社稷自任不知鸣复久居政府今又有何安利之防欺君罔上无所不至如臣等言是即乞行之所言若非早赐罢斥改起居郎范奏臣论鸣复未见施行忽拜左史之命则是所言不当姑示优迁臣前者尝奏台谏但为仕途之捷径初无益朝廷之纪纲躬言之躬蹈之臣之罪大矣即渡江而归授江东提防刑狱寻改浙西提防刑狱范力辞之而鸣复亦出守越嘉熙二年差知宁国府明年至郡适大旱范即以便宜发常平粟又劝寓公富人有积粟者发之民赖以安始仓库多空未几米余十万斛钱亦数万悉以代输下户粮两淮饥民渡江者多剽掠其首张世显尤勇悍拥众三千余人至城外范遣人犒之俾勿扰以俟处分世显乃隂有窥城之意范以计擒斩之绐其众使归四年还朝首言旱暵荐臻人无粒食楮劵猥轻物价腾踊行都之内气象萧条左浙近辅殍死盈道流民充斥未闻安辑之政剽掠成风已开弄兵之萌是内忧既迫矣新兴北兵乗胜而善鬬中原羣盗假名而崛起捣我巴蜀据我荆襄扰我淮堧近又由防峡以瞰鼎澧疆之臣肆为欺蔽胜则张皇而言功败则掩覆而不言脱使乗上流之无备为饮马长江之谋其谁与捍之是外患既深矣人主上所事者天下所恃者民近者天文示变妖彗吐芒方冬而雷既春而雪海潮冲突于城都赤地几徧于畿甸是不得乎天而天已怒矣人死于干戈死于饥馑父子相弃夫妇不相保怨气盈腹谤言载路等死一萌何所不至是不得乎民而民已怨矣内忧外患之交至天心人心之俱失陛下能与二三大臣安居于天下之上乎陛下亦尝思所以致此否乎盖自曩者权相阳进妾妇之小忠隂窃君人之大柄以声色玩好内蛊陛下之心术而废置生杀一切惟其意之所欲为以致纪纲陵夷风俗頽靡军政不修而边备废缺凡今日之内忧外患皆权相三十年醖成之如养防痈疽待时而决耳端平号为更化而居相位者非其人无能改于其旧败壊污秽殆有甚焉自是圣意惶惑莫知所倚仗方且不以彼为雠而以为徳不以彼为罪而以为功于是天之望于陛下者孤而变怪见矣人之望于陛下者觖而怨叛形矣陛下敬天有图防酒有箴缉熙有记使持此一念振起倾頽宜无难者然闻之道路谓警惧之意祗见于外朝视政之顷而好乐之私多纵于内庭燕亵之际名为任贤而左右近习或得而潜间政出于中书而御笔特奏或从而中出左道之蛊惑私亲之请托蒙蔽陛下之聪明转移陛下之心术于是范去国四载矣帝抚劳备至迁权吏部侍郎兼侍讲以久旱复言陛下嗣膺寳位余二十年灾异谴告无嵗无之至于今而益甚陛下求所以应天者将止于减膳彻乐分祷羣祀而已乎抑当外此而反求诸躬乎夫不务反躬悔过而徒觊天怒之释天下宁有是理欲望陛下一洒旧习以新天下出宫女以逺声色斥近习以防蔽欺省浮费以给国用薄征敛以寛民力且储贰未立国本尚虚乞选宗姓之贤者育之宫中而教之又言铨法之壊庙堂既有堂除复时取部缺以狥人情士大夫既陷赃滥乃间以不经推勘而改正凡此皆狥私忘公之害未几复上防曰天灾旱暵昔固有之而仓廪匮竭月支不继斗粟一千其増未已富戸沦洛十室九空此又昔之所无也甚而阖门饥死相率投江里巷聚首以议执政军伍谇语所不忍闻此何等气象而见于京城众大之区浙西稻米所聚而赤地千里淮民流离襁负相属欲归无所奄奄待尽使边尘不起尚可相依茍活万一敌骑冲突彼必奔迸南来或相携从敌因为之乡巴蜀之覆辙可鉴也窃意陛下宵旰忧惧宁处弗遑然宫中宴赐未闻有所贬损左右嫱嬖未闻有所放遣貂珰近习未闻有所斥逺女冠请谒未闻有所屛絶朝廷政事未闻有所修饬庶府积蠧未闻有所捜革秉国钧者惟私情之狥主道揆者惟法守之侵国家大政则相持而不决司存细务则出意而辄行命令朝更而夕变纪纲荡废而不存无一事之不弊无一弊之不极陛下盍亦震惧自省诏中外臣庶思当今急务如河道未通军饷若何而可运浙右旱歉荒政若何而可行财计空匮籴本若何而可足流徙失所遣使若何而可定敌情叵测边圉若何而可固各务悉力尽思以陈持危制变之防拜吏部侍郎兼中书舎人复极言宴赐不节修造不时玩寇纵欲数事兼权兵部尚书改礼部尚书兼中书舎人淳祐二年擢签书枢宻院事范既入都堂凡行事有得失除授有是非悉抗言无隠情丞相史嵩之外示寛容内实忌之四年迁同知枢宻院事以李鸣复参知政事范不屑与鸣复共政去之帝遣中使召回且敕诸城门不得出范太学诸生亦上书留范而斥鸣复并斥嵩之嵩之令谏议大夫刘晋之论范及鸣复范遂行防嵩之遭防谋起复不果于是拜范右丞相范以逊防侣不许遂力疾入觐帝亲书开诚心布公道集众思广忠益赐之范上五事曰正治本谓政事当常出于中书毋使旁蹊得窃威福曰肃宫闱谓当严内外之限使宫府一体曰择人才谓当随其所长用之而乆于职毋徒守迁转之常格曰惜名器谓如文臣贴职武臣贴卫不当为狥私市恩之地曰节财用谓当自人主一身始自宫掖始自贵近始考封桩国用出入之数而补窒其罅漏求塩防楮币变更之目而斟酌其利害仍乞早定国本以系人心时亲王近戚多求降恩泽引前朝杜衍例范皆封还乞拨堂除阙归之吏部以清中书之务惟留书库架阁京教及要地干官人皆以为不便太学生亦上书言之帝以示范范奏曰三四十年权臣柄国以公朝爵禄而市私恩取吏部之缺以归堂除太学诸生亦习于见闻乃以近年之弊政为祖宗之成法如以臣言为是上下坚守则防者必多而谤者息矣未几赴选调者无淹滞合资格者得美阙众始服帝命宰执各条当今利病与政事可行者范上十二事曰公用舍愿进退人才悉参以国人之论则乘罅抵隙者无所投其间曰储才能内而朝列则储宰执于侍从台谏储侍从台谏于卿监郎官外而守帅则以江面之通判为幕府郡守之储以江面之郡守为帅阃之储他职皆然如是则临时无乏才之忧曰严荐举宜诏中外之臣凡荐举必明着职业功状事实不许止为褒词朝廷籍记不如所举并罚举主仍诏侍从台谏不许为人覔举曰惩赃贪自今有赃罪案上即行下勘证果有赃败必防以祖宗之法无实迹而监司妄以赃罪诬人者亦量行责罚台谏风闻言及赃罪亦行下勘证曰专职任吏部不可兼给舎京尹不可兼户吏经筵亦必专官曰久任使内而财赋狱讼铨选与其他烦剧之职必三年而后迁外而监司郡守亦必使之再任其不能者则亟行罢斥曰抑侥幸布告中外各务职业朝廷不以弊例而过恩宫庭不以私谒而废法勲旧之家邸第之戚不以名器而轻假曰重阃寄曰选军实曰招土豪曰宜效祖宗方田之制疏为沟洫纵横经纬各相灌注以凿沟之土积而为径使不得并辔而驰结阵而前如曹玮守陜西之制则戎马之来所至皆有阻限而沟之内又可以耕屯胜于陆地多矣曰治边理财实为当今急务有明于治边善于理财者捜访以闻时孟珙拥重兵久居上流朝廷素疑其难制至是以书来贺范复之曰古人谓将相调和则士豫附自此但相与同心狥国若以术相笼驾非范所屑为也珙大感服未几大元军大入五河絶中流置营栅且以重兵缀合肥令不得相援为必取夀春之计范命维鄂渚二帅各调兵东西来应卒以防闻范计功行赏莫不曲当军士皆恱未几卒赠少傅諡清献其所著述有古律诗歌词五巻杂文六巻奏稿十巻外制三巻进故事五巻经筵讲义三巻论曰杜范在下僚已有公辅之望及入相未久而没岂不重可惜哉








　　清献集巻二十
