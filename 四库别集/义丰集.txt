　　钦定四库全书　　　　　集部四
　　义丰集　　　　　　　　别集类三【宋】
　　提要
　　【臣】等谨案义丰集一巻宋王阮撰阮字南卿徳安人王韶之曾孙隆兴元年进士仕至抚州守召入奏韩侂胄欲见之卒不往怒使奉祠归庐山以终阮少谒朱子于考亭朱子知南康时阮又从游故集中有唱酬之作阮之归也朱子惜之谓其才气术略过人而流落不偶集首有淳祐癸夘呉愈序谓其文无一字无来处论边事则鼂贾其伦为记铭则韩栁其亚今其文集未见所存仅诗一巻盖传録者以全集之序弁诗之首也刘克庄尝跋其诗谓髙处逼陵阳茶山陵阳者韩驹茶山者曾几也岳珂桯史称阮学于张紫防载其万杉寺唱和絶句及重过万杉寺絶句紫防者张孝祥也曾诗祖述黄庭坚张诗则摹拟苏轼韩诗则出入于苏黄今观阮诗驿骑于两派之间各得一体克庄及珂所述固皆为近实矣珂又记阮所作诗号义丰集刻于江畔校官冯椅为之序是阮诗本有单行之本不知何以佚去椅序易以愈序也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　义丰集序
　　观士大夫言行当于其大节不颛于文艺也刘禹锡桞宗元述作雄深法度严宻发纎秾于简古寄至味于淡泊非余子所及然坐王叔文党君子惜之士大夫欲为君子者苟人不已知世不吾以则有致命遂志而已穷居不损焉乃若俛仰随时侥幸得志虽有才美不足观也已庆元初孽臣窃柄士大夫倚为泰山其门如市吾邑王公先生以蓍蔡之明冰霜之操未尝一蹑其门晚官临川陛辞奏事柄臣使密客诱致之迄弗徃见奉祠而归优游山间无一毫陨获意此曽子所谓毅之士欤先生所为文无一字无来处葢其多识前言徃行以蓄其徳而又深于忧患才老而气定故流于既溢之余崭然出入意表自其省闱三筞辞严而义伟已不肯为举子之文矣厥后论边事则鼂贾其伦也为记铭则韩桞其亚也其诗如题浯溪碑兰亭记金山庙之类折衷古人之得失发越词令所未言至于感物兴懐酬唱嘲咏笔力雄放皆有深意杜少陵其比也頋其平生大志欲禆国论扶王室尽心所事以光祖阀则有在彼而不在此者一不获伸赉志没地而以文艺称于世抑其土苴云耳愈少之时尝操几杖从先生游今老矣髙山景行之思犹日往月来于懐也其子且为邑惠之博罗稡其文锓梓以归属愈识其巻首藐焉晚进何敢措一辞独念前軰典刑之老中原文献之裔去世逾逺一时出处大节后生鲜有闻者孟子曰诵其诗读其书不知其人可乎故为述其槩云淳祐癸邜夏六月甲子里人呉愈序






　　钦定四库全书
　　义丰集
　　宋　王阮　撰
　　诗
　　古意二首
　　西风防策飜叶鸣锦机停梭人暗惊归心欲附潮头去潮头不肯到湓城
　　洞庭九月湖水干倒影夜瞰星斗攅水官籋浪蹴寒玉船过两耳声珊珊
　　明妃曲一首
　　黄尘漠漠风卷沙明妃马上弹琵琶琵琶一曲思归谱明妃泪尽邉人舞邉人不道思归苦更问汉宫余防许古来和戎人似铁汉家和戎人似雪午一抹春山横万里关河不须设燕支寒帐秋复春翠被不禁愁杀人人生不可无黄金无黄金兮死沉沦明妃也莫怨青冢死有佳名生有用君不见秦楼当日卷衣女一一空随宿草腐
　　续湖隂一首
　　王敦称兵内向明帝微行湖隂故乐府有湖隂曲然亡其词也余泊舟堂下诵温庭筠补亡惜意未尽因为续焉
　　华林鸣蛙私邪官金陵指顾成长安唾壶一曲玉如意声防石城锋镝寒从来龙化中兴主不似黄须阿奴武当时斩鞅心下事今日扬鞭目中敌黄埃散漫重瞳防雨师不洒疑人知梦回日转惊已午马骄风疾那容追一声吉语禁门静万国笙歌丹仗整山倾海动忽燃脐地辟天开谁问鼎长江十里真险哉煌煌晋业流秦淮江涛一洗妖氛息湖隂千古琉璃碧
　　代胡仓进圣徳惠民诗一首【并序】
　　臣窃惟先王盛时大夫从事于外必有声诗道其不遑宁处之情而极夫节物之变耳目所接托兴喻物一于心声发之非以自矜其功也以为君臣之际天下真情所在序其情而闵其劳君子之道云尔恭惟陛下康济懐保如周文王臣于此时得从大夫之后备使一方敢不激励奋发以求不负陛下临遣之意用集所见与其所闻因其方言间以俚语稍加櫽括比为近体诗一百韵走驿请通进司投进兾尘一覧文词鄙陋不足发挥至徳之光臣则有罪若夫字字必实言言不诬举可覆视当尧章焕乎之日犯狂简斐然之戒仄身覆焘实无所容冒犯天威臣无任俯伏竢命之至
　　平楚皆膏壤成汤忽旱年人知圣虑切恩遣使臣宣乙卯饥荒后长沙富庶全纪年四十载斗米二三钱【潭州自绍兴五年一旱后丰稔三十八年】县县人烟宻村村景物妍朱蹄骄栁陌金镫丽花钿【长沙自唐号小长安朱蹄金镫杜甫所云】习此民成懒加之吏不防力耕终苟且劝课或迁延緑野田多旷潢池恶未悛曷尝修稼政但见饰宾筵丰稔时难保盈虚理有还自应成赤地安得咎苍天义廪真良法【常平】皇家以备先积仓何止万存数仅余千【潭州每歳正苖三十八万石每石收义仓一斗自乙夘至辛夘当有百万石臣到任防检仅存四万石】滥以踈庸迹来司敛散权一身初扺此四顾但茫然奏发常平财防内帑捐敢云呈敏手幸免奋空拳蔑问秦输闭专稽稷懋迁陆资流马运水作泛舟连凢属灾伤事深将利害研兼并勤告谕商旅渐喧阗市直虽翔踊官收却痛蠲北来因鼎粟南至出渠船【分路招籴广米自灵渠出】稍稍收成廪纷纷出着鞭起于衡岳趾环厥洞庭舷湖北疆参错江西境接联里虽千万逺身亦再三遄必务经行徧深防赈给偏规模颁羣吏出纳谨乡贤敢避风兼雨周爰陌与阡有时沉水防镇日上山巅不复通舟楫宁容坐马韀屐多穿石仄裳惯湿河壖江歩时时到村虚日日穿【楚语以江岸为歩村市为虚】救头方甚急援手讵辞胼畴昔虽多病驰驱却自痊已成迷晓夜不复惮山川松迳行时盖杨花坐处氊光华虽备使萧散类登仙林宻花频剪途穷木可縁石欹行恐压溪涨渉疑漩昔出正初吉今经六下【以正月出廵七月还司】奔忙驰似箭来徃转如圜王事歌苞杞归心却杜鹃力虽疲险阻志务报陶甄忆昨初行日萧然亦可怜饿羸皆偃仆疾疫更牵缠讵止家徒壁多遗屋数椽葛根殚旧食竹米继新饘【去冬人食葛根今春又食竹米】畧救朝昏急终非肺腑便声音中改变形质外羸孱气薾胷排骨神昏眼露圈歩欹身欲仆头褪髪俱卷妇馁心成疾儿啼口坠涎乱花生目睫炎火亢喉咽袅袅浑无力昏昏只欲眠尽挛持耒手顿削负薪肩象貌已成鬼号呼几乱蝉兽穷思旷野鱼困想清泉山僻无人到惟惊有使褰初闻争欲走稍定使来前尔俗饥虽困吾君施体干知民方疾苦遣吏抚迍邅置院收鳏寡分场赈市防贷粮招复业散种使耕田【臣常乞以米五万石依条给贷四等以下户又以谷三万分诸县借给】寒给衾裯暖【给纸袄】春颁药剂煎凢今严吏责皆是恤民编稍见儿童集徐防父子牵共争扶杖听咸乐置邮传茶献迎门礼香浮夹道烟耳闻身鼔舞心切涕潺湲坐定徐言此从来未见焉一时愆润泽万里奏艰鲜灌溉非无桔精防亦有牷畬干终损粟池涸竟枯莲诗骇周宣魃经书鲁国蝝坐令民皥皥飜作泪涟涟平日安丰稔今朝乍疾颠老羸如病马壮健若飞鸢忽见皇恩沐亲驰使命専听言初挟纩拜赐悉鸣弦新嵗天心格经时雨势绵东臯耕泽泽南畆溜溅溅坎豆皆勤作根涯悉勉旃水耕荣唪唪陆种茂芊芊件件丝盈轴方方麦荐笾【楚语以种物为坎豆勤苦为根涯以疋为件以三升为一方】指知食欲动目望酒先撋舍北行歌畅村南伐鼓渊鱼占何必梦斗覆已明躔甲子晴尤好嘉平雪记埏自今知嵗嵗王道永平平抚已叨逢主占星幸备员耳亲闻击壤手敢废题牋农事修其职邦基赖以坚但令仓廪实何必鼎钟镌商克周饥止邢存卫雨愆定知丰稼穯端在讲戈鋋足食繄兵法行粮咏雅篇愿陈王朴论一稔遂平邉【王朴邉防一稔可以平邉】
　　上九江唐舍人【文若】一首五十韵
　　江左承南渡浔阳控上流平时称用武今日更防秋六代规摹古三江险阨周高凭隆屏翰下瞰握襟喉呼吸闻吴楚封疆矗斗牛循良渡虎迹神武射蛟逰胜事余莲社风光足庾楼倚天开峻极倒影湛飞浮鼎败香山徃官轻靖节休义门十世美将业二王优顷嵗承平乆斯民习俗修究心依学校服力事田畴狱净苔荒砌山深麦挂丘共知忠义笃肯陷矫诬羞不料戈鋋起能令日月幽云屯满赤县天意卒鸿沟郡邑生荆棘江湖识冕旒竟捐形势地聚作虎狼陬【绍兴初李成盗此】昔计何胜辱羣生亦暂偷竒功思赫赫内治颇悠悠法令中间弊流移不可留【经界法行始有交居之弊产去税存徳安一县歳逃移千七百户】未经真抚恤还已困防刘对垒縁淮甸长蛇集防矛【金兵南下其臣有欲首取江州者】雷声忽天狗旗尾又蚩尤隔岸几航苇城亦缀斿兵戈闲耒耜战舰夺松楸天下虽同扰江西又不侔宿师惟此地【江南独此屯戍】履畆倍他州【曹翰治江州独用伪唐全税】诸将纷纷是攸司日日掊文符竞旁午膏血罄诛求战鬬连年永疮痍几日瘳蘖芽终作梗气习遂成媮情动穿墉防风行借父耰【风俗旧淳今狡】秉彛均物则失徳自干糇近世凢临政何人解抚柔帝为辍近侍人喜得贤侯父子文章伟君臣契分投王言资润色国事仗谋猷诗似丘传鲤书如固续彪鳯毛宜鸑鷟骥种自鞾骝增重依莲幕尤烦借箸筹折冲皆婉画赐履又分忧奕奕长江上源源数路头若非烦柱石何以镇貔貅南土惊新事西清拥碧油春风回野色江月静帘钩地借长城望尘清奕世雠有生皆固结无土不防搜【公下车之始即问姓名】立国须才用闻公鋭意收龙门如可上敢请与荀俦
　　瑞麦謡一首
　　淮海宜麦旧矣瑞我圣世疉出濠梁淳熈戊戌得両岐者一守臣张士元记其异绍熈甲寅又得之益以三岐者守臣黄万石再播颂声庆元戊午夏四月壬申牧儿丁道僧越五日丙子农者京太谷献如绍熈之数又廿日丙申民兵统领李道裒双穗者驰丁夫蔡进以献多至三十有八和之至也是嵗五糓熟为大有年守臣某仰体谦制不敢以闻亦不敢替厥事赋瑞麦謡纪圣治也
　　稗草化稻疑谈空我有异麦真年丰三岐鼎足如争雄两岐对秀攅眉峯棣华英粲花影重黄云列阵飜春风问此厥初何所从涂山之阳一牧童手持足接复一翁三十八双来无穷庆元道大天下公渐渐擢芒瑞时雍不生内地生邉封天以徳致惊诸戎周家之始西徂东彼疆为宻此界崇已而率育四海同帝命盖自贻牟通渔阳昔当汉之隆亦有此瑞堪形容氓謡不上甘泉宫私以誉守疑非恭濠梁献祥不一逢一生二生重熈中今年分外佳气浓疆吏岂敢贪天功归禾拟奏区区忠仄闻圣徳方谦冲班春于郊但劝农谕以种麦莫懒慵大麦更戒细细舂明年从驾廵崆峒此饭要到滹沱供
　　和陶诗六首【并序】
　　古诗不和唐始有之亦未有追和古人者雪堂先生始出新意尽渊明诗彼诚有感云尔隆兴二年余浮家东吴僦居日籴大水入室无所容其躯妻孥嗷嗷至絶烟火羇旅憔悴如雪堂之在岭外而渊明之弃彭泽也由是宦情日薄而归志日浓矣暇日读渊明诗不能尽和也事类意感輙继和焉惧观者不我赦也故序其意云
　　和归田园
　　皇天亦爱我生我匡庐山勉承父母志功名期少年既无取日手逺去穷虞渊又无谋生才广有负郭田富贵两不谐胡为乎世间春言旉原居宛在瀑布前野旷易得月谷虚常帯烟行歌紫芝曲醉上香炉巅念此百年身有此足以闲若乃不决去使彼山凄然
　　和饮酒
　　竹门固无鏁俗客自不开而欲挟彼态使我变所懐乡原善同俗于徳则有乖乃知违世人所贵在幽栖客有爱我甚命驾来冲泥怜我与俗异欲我与世谐甚知客言是甚知余心迷渊明饮酒诗以遗客回
　　和乞食
　　淮隂漂母事不谓身见之长歌渊明诗益信非虚词余嗟客长安十载无休期一饱不自足况敢谋酒巵曳裾富门儿丐食酬一诗逹于公卿间喧喧谓余非虽知责我至终亦无所贻
　　和贫士
　　吾闻戴安道不对王侯琴当时岂不能低眉求赏音一曲朝得闻千金夕来寻舍之不肯顾轻重得所斟小人一时快君子百世钦贫士繄此辨士乎当正心
　　和杂诗
　　遑遑行路难汲汲艰食廹井田邈不再兼并蔽阡陌永懐先父祖遗我以清白出门无所容疑此天地窄秋风瘦遥山凉意惬行客江南记旧逰不歴岐王宅
　　又和
　　渊明弃彭泽归与在柴桑我里亦其侧俯视世粃糠顾瞻无所忧所忧在絶粮敢辞躬耕劳耒耜山之阳惜哉命之穷仍嵗螟□伤去为防手民足迹已四方拂衣却归去焉用祖离觞
　　陪晦翁登妙髙峯一首
　　千崖盘屈曲一塔矗空蒙他处只山好此中兼水洪纵观疑犯斗飞上觉凌风常恨天难近今朝路已通
　　送晦翁十首
　　精防元不在河汾原道辞雄亦浅闻自得正心诚意论始知天未防斯文
　　渊泉溥博与天大土苴绪余聊觉民千古濓溪好风月一回拈出一回新
　　武夷山下高节五老亭中抚字心出处本来无二致讵分钟鼎与山林
　　灵台一似大圆镜妍丑自分吾不知秋杀春生天道尔先生喜怒一何私
　　去年民食十分灾一力先生尽救回今日手攀辕下者人人都是翳桑来
　　移苖时节雨连天白水青苖满大田天欲先生归去后故留遗爱在丰年
　　忌口年来积渐除君王方信是真儒稍移全活一州手再使江西十郡苏
　　白鹿堂中巧铸顔天留一派在庐山他时沂水春风里笑我于中独自顽
　　糟粕从来空自忙筌蹄今幸得师忘明年重即韩门去拈出胷中一办香
　　平生自谓此心刚不信离樽可防肠今日江邉两行泪更无情绪折垂杨
　　同张安国逰万杉寺一首【寺有昭陵御书】
　　昭陵龙去奎文在万嵗灵杉守百神四十二年真雨露山川草木至今春
　　重九再到张已隔世书诗牌后一首
　　碧纱笼底墨才干白玉楼中骨已寒泪尽当年联骑客菊花时节独来防
　　六言一首
　　秋色染成碧水夜凉瘦落青山树头宿鸟归尽天外行人未还
　　避暑烟水亭与王景文回文联句一首
　　顔舒且对清樽酒【景文】昼永方浓翠幄隂【南卿】环佩响溪寒浪急【景文】画图藏谷绣烟深斑生石润苔纹乱【南卿】碧度云飞鸟影沉【景文】闲馆邃风来迥野【南卿】隔林斜日转踈林【景文】
　　虚飘飘一首
　　虚飘飘雪花逢日照栁絮入春摇腐草偏浮屋游丝织防绡老蚌三更光射月风鸢一片纸干霄虚飘飘比人富贵犹坚牢
　　沧洲阁集句二首
　　沧洲有竒趣【刘禹钖】　吾道付沧洲【杜甫】　树影中流见【张祜】　船灯照岛幽【司空图】　转思江海上【王介甫】却着土山头【贺渉】　野水无人渡【冦莱公】　乘桴学
　　圣丘【韩退之】
　　又
　　洲岛骤回合【谢灵运】　冥冥菰蒲中【王安石】　清流中落鸟【张祜】　遵渚有归鸿【谢瞻】　水作青罗帯【韩退之】脚踏赤鯶公【苏东坡】　蓬壶虽辽絶【李白】　长啸激
　　清风【方太冲】
　　新昌书座右屏一首
　　私罪不可有公罪不可无退作陶渊明进学何易于但愿列循吏宁甘为鄙夫祸福置不问吾民其少苏
　　新昌留别一首
　　奉命诛求下户贫抗章恳白上官嗔与其重敛毒千室宁以深文终一身吏务循良邦有頼士虽贫贱气宜伸空烟亭下桃花水好送扁舟欲去人
　　龙舒朱献賔主汉阳簿弃官以归子亦不合丐去为赋一首
　　浪作鸾栖去惊随鹤怨还无心汉江水有节皖公山此事真堪话诸公宁厚顔嗟予亦兴尽昨夜已投闲
　　题靖节先生祠一首
　　督邮行县先生去之某始未谕以为接之或可同寅焉在未见遽谓小儿去之哉晚得一邑亲见羣儿挟权规利难与为仁而后敬叹先生何其辨之早也夫薄则固其资而傲有所恃昂昻而来以督邮则非尊彭泽则为客知令之贤不能以礼先之坐待其迎责以束帯傲薄备矣欲其同寅难矣哉斤之于未见之先避之于未辱之始至矣先生之明也且督邮无以议为也独惜而长用非其人卒使衔命者负挤贤之辜出令者贻同恶之诮一举而宾主交讥焉非类聚乎流千载凢一小吏出必以迎谒责人吏多患失竭民力以奉之先生耻之某亦耻之乃赋归去来以彰立懦时淳熈七年六月廿五日也
　　先生新布政谁遣小儿来尔面何须识其心端可猜有名高日月无力救氛埃百世千秋后闻风亦遽回
　　昌国偶成一首
　　诸邑皆山可夜驰海中昌国力难施风潮阻渡由天地期防申严限日时愿以老身从此免漫将人命逼诸危交门山下须臾死肉食诸公知不知
　　防别昌国五首
　　妄意弦歌学子游迄无三异比中牟叮咛今夜东风雨添起潮头急去休
　　全家虽脱海波危旧治无人咏十竒孤奉明恩顔似甲却嗔儿女笑嘻嘻
　　三山月淡白银阙九老春闲紫石宫【出十洲记】此去能争几许地恨无仙骨到其中
　　当时底事乞身归万物何曾与我违最是临行更肠防海鸥犹自掠船飞
　　扶桑曾见日腾空老去归田不复东一觉短檐他日梦起来惆怅晚红
　　昌国秩满次陈紏祖行韵一首
　　昔之督邮逐彭泽今之督邮眷昌国不令自赋归去来更以新诗祖行色开缄墨湿雨蒙蒙细读字字含清风尘埃三载足昏塞一听妙语还醒松持归柴桑有茅舍掲之其间作佳话非惟可诧陶渊明亦愧当年督邮者
　　题四羊图一首
　　三百维羣世不见乃以四羊为一图人言此图出韦偃不知韦偃有意无岩岩参天一古木下有轻荑满郊緑云髯隠约黒昏中沙肋防茫笔端足昔闻韦侯画马工杜陵长歌歌古松孰知画羊更如此世间絶艺谁能穷蕲春太守好事者珍藏有此希世画嗟予得此双眼明此一转语久难下三年逰戏若草茵一羊輙登枯木根安得添我作牧人为公鞭此一败羣
　　白杨花一首
　　天河秋来有时见秋江人去无还期南风北风日争吹三十六宫空泪垂塞鸿已作随阳去社燕宁论故巢住安得胡越为一家春风来访红桃花
　　题东林一首【并序】
　　逺公示寂防记曰后七百年当有肉身大士革创吾道场晋义熈十二年八月六日也元丰三年先襄敏公请于朝照觉总公崇成法席中烬野烧今复一新敬赋古风仰致讃叹
　　屏迹敷浅原注目香炉峯饱闻送客溪鼎新古梵宫缅懐结社人岂止避俗翁一念薰戒香千年仰踪蜂房始义熈鳯厯当元丰果有大士出一与遗言同堂堂照觉师赫赫襄敏公彻彼毗尼藏掲我临济宗元曰立成佛玻曰僧中龙少林来于西双林振以东冥数其理暗野烧中宵红天遣真道人夜役众鬼工幻出翚飞檐化成雷吼钟神运俨若初佛法岂有终余生慕真乘愿力愧祖风再窥拈花座骏叹折草功请续香山堂老此平台中白抚生池莲青友夹涧松永刼不出门寂照涵虚空
　　馆娃宫一首【相传吴王故宫】
　　释越来妖艳穷吴事儁逰笑谈遗庙社绘罽及山丘鹓宿离宫瓦龙移别浦舟楯陈金制巧牀莹玉光浮破雨惊枫落驰烟入虎流莼羮摘千里荷盖拥长洲缓缓花开陌弯弯月照州轻风香迳暖防歩屧廊幽红喜鲈堪切黄嗔蟹不收池痕测潮汐乡思属温柔祗顾山衔日何知铒帯钩味于重处减心记捧时谋鲸鬛飜溟渤金星犯斗牛六千君子鋭二八国人忧泰伯三称让姑苏一战休共沉那有井独坠苦无楼人去扁舟逺僧来野寺修宫乌今骇散台鹿任鸣呦月为雕栏暗山含翠黛愁烛残新别泪泉咽旧歌喉一代仇人事千年壮士羞东门抉眼在怒气溢潮头
　　丙午寒食题浄土寺一首
　　方见繁红绣小园已随流水渡前村人于醽醁真无分雨共秋千似有寃投老故应诸事懒问春能得几分存不须便作匆匆散更把松梅子细论
　　再题用前韵一首
　　十年不到此祗园乂为岐郎暂出村犬认行踪增踊跃燕增离恨苦埋寃鬓邉但觉新丝长璧上惟余旧墨存但问桑麻添几许世间万事不须论
　　洞庭题咏十一首
　　太湖
　　防生已觉渐休闲老矣何心世路间尽把虫鱼束高阁且拏双桨泛湖山
　　林屋
　　玉柱金庭鎻洞天更将琳馆镇山川碧檐委地剥风雨不赐钱来今几年
　　仙坛观【坛有朝真松】
　　羽盖霓旌入绛霄偃松长向古坛朝我来欲讨金丹诀试着枯槎上斗杓
　　宿灵佑观谢沈君【并引】
　　闻林屋之胜乆矣客姑苏四十年欲至不可得绍熈辛亥归自寳陀山始遂此志山在太湖中意其一岛耳而冈重岭复四野广袤鸡鸣犬吠中设井邑道宫佛刹钟磬相和应接不暇莫知所适沈君伯仲一见倾盖相导以徃意色不倦乃得遍歴昔王逸少在越常欲一至闽岭竟以事夺故前辈山水游放之乐为人生难必之事自今而言不亦幸乎为赋二诗畧纪所见以谢二君焉
　　鳯翅出沧溟【海船遇风顺则正张二篷谓之鳯翅】扁舟过洞庭银河万顷白螺髻两山青凡隔幽虚洞神传岳凟经不须寻上界只此是青防
　　水逺通天上山浮似海中四围银色界一簇画屏风秋熟渔樵市云连佛老宫我来迷所指多谢主人翁
　　龟山钓鱼台
　　鬼力人工劈石开水邉因作钓鱼台若为未有严光到留得丝纶待我来
　　广福上真宫
　　水色碧苍茫山势青周遭壮哉杳峯据此第一高萧梁古道场嵗月湮蓬蒿有来天师孙逺与朱叶曹十年悉力营万瓦一手操连甍集紫烟开俯洪涛枸杞号千年夜鹤鸣九臯坐令防丹炉安此神火熬英英文章伯所至秃千毫何此老链师不着衮字褒【谓范石湖于此独无留题】我泛重重湖歘得片片桃深穷草迳来敢惮足力劳其徒以为耻谓我不可逃试补华黍诗妄意续离骚
　　橘圃
　　外貎千层绿中心一晕红封侯吾不愿颇羡木奴丰
　　又
　　懐归空有感包贡则无因跳入商山去添予作五人
　　水月院
　　秦邸承遗恨沧浪足胜游一篇水月记照彻五湖秋
　　小湖寺
　　去年祷雨旃檀林慈云赐我三日霖今日包山小湖寺更得因縁礼大士小湖气象似寳陁怪石列岸腾嵳峩近山一抹横脩蛾逺山防滴浮青螺四方上下皆沧波清秋一片银为河风平如镜着水磨有时粼粼纬碧罗倾覆变动一刹那蛰雷震起千蛟鼍吾闻天形象鸡子大地为黄白为水太湖沉沉九地底小湖絶顶悬崖里信哉山泽通一气激而行之或可使湖山固是人所乐至人亦复酷爱此浮海而来开精蓝莲以草化红台三愿分一枝入西土令我灭度生其间
　　洞庭留别
　　岭松嵗古欲无根水石秋深未有痕无限好山将不去又依防影过前林
　　题瑞昌蓝田寺覧秀轩一首
　　无心轩冕难招我到眼云山輙起予不必凭栏更清赏此身原在此山居
　　陪陈师登孺子亭一首
　　独善非忘世高风自有灵东湖山上色长为此人青
　　上巳日雁汊阻风呈宋彦起一首
　　徃来定是一年一时节长逢三月三天气未佳宜且住树犹如此我何堪花飞与客浑无与酒好招人只自慙安得惠风和畅景与君方櫂防淮南
　　长风沙次宋丈韵一首
　　已将身世等河沙又泛春江防浪花锦防牙樯君送酒蓑衣蒻笠我浮家淹留日觉青春暮飘泊风兼细雨斜安得昆仑能探水试教来奏小琵琶
　　投周益公三首
　　余宰新昌日丞相周公东阁君纶为征官以名姓闻于公当是时公方柄用不欲徃见其后南北道阻且长御李识荆此望絶矣庆元二年偶因督运道出庐陵公方释位放意緑野而某吏役适相值岂天以此行从人欲耶奉投三首
　　洛中九老后林下一人闲藓篆易钟鼎泉声先佩环禅从止水定诗挽正风还却为午桥惜惜无螺浦山
　　二
　　有锦虽当昼无心侈赐铭笻拖云际緑箬戴雨中青国老甘乡老台星复客星不须添入画麟阁自图形
　　三
　　公相昔宜避公闲今可从分无先覩鳯情有后凋松一办今拈出三熏敢不恭谁书御李事为我赞登龙
　　时有感一首
　　篱邉方对菊花黄又报文移出草堂三宿敢云桑下恋四翁终愿橘中藏泉萦去路常低咽酒向离亭不肯香圣代多才焉用我明年重上乞身章
　　有感再作三首
　　出去梦中事归来酒后醒外贪垂老逸中乐放心宁花气前入禽声枕上听自怜无此分明日又飘零
　　二
　　顿觉衰残甚难胜委寄隆惊惶牛喘月怅望马依风忍防丹炉壊终怜蕙帐空明年花慢发待我转来红
　　三
　　石壁连绵静松风自在清只知有此乐不谓老于行室鵩从何入山猿累尔惊回天谁有力祗愿作渊明
　　次陆务观韵寄王景文一首【时张丞相薨】
　　朔风摇楚水国歩益艰辛徃事忽成梦逺人何日臣凡今天下士皆属座中人北望中原地纵横泪洒巾
　　访晦翁不遇一首
　　陈良千里赴周公正值啇山去一鸿肠防膝行来处路舞雩空过一翻风
　　题武夷冲佑观一首
　　九折湍溪九折山玉簮罗帯互囬环若为脱得红尘网来结踈茒一两间
　　都下病起呈王枢宻一首
　　不解雕虫赋逐贫乂无饶舌论钱神遭逢此鬼今翻疟零落吾生有限身旧学试温浑易忘新书欲谨自难真时危壮士乃如此为报堂堂有位人
　　龙塘晚游一首
　　五湖千里吞吴天馆娃宫殿何悠然银山铁垒挽不动万丈夕阳如血鲜野人固陋元不识光茫夺眼眼无力长安路逺人不来信道举头惟见日煌煌火徳千载期赤帝之子张赤旗嵗寒水冷自可畏岂必夏盾同冬衰冯夷舞归惊且悦幽壑沉沉忽金阙媚川谩道水含珠照氷讵夸虹贯月何处扁舟飞片防中有西子轻红衫想像玉顔人不逺杖头星斗寒相参
　　谢赵宰拜襄敏墓并留题二首【并序】
　　惟先襄敏公受知烈圣神文之时学古入官献太平诗制书名在第一裕陵伐叛受命西征辟国万里全师独克百年梦奠丘墓幽逺无有知者知县赵公多识前言徃行独深知之奉诏出宰实部九原乃因劳农特枉三歩尽尊贤之意存追古之心风示诸侯事关政教非特先烈感遇而已某不肖既获躬执耒耜被抚田间又获奉承荐酹感泣墓下敬赋二诗跪谢下执
　　班春故事亦年年公独推诚逺布宣丽日借黄催麦垅惠风吹緑散秧田众鱼入梦蓑衣下异雉飞驯桑防前好咏十竒归乐府圣朝方采下民篇
　　二
　　河湟人去锁春芜三歩遥勤一束刍盛事发挥千古烈英祠嘘动百年枯故家不落今朝遇此段孤高近世无地下结成无限草待公肃甲破幽都
　　读浯溪碑一首
　　浯溪之颂士大夫高之与风雅并行三百年矣参政王公之望始谓文简词费而紫薇舍人范公成大更疑其体与三颂戾论者哗然以余攷之二公评文尔未正结之失也谨按春秋为尊者讳讳之为言忠于所事云尔鲁娶同姓孔子讳之以明臣子之谊今灵武之事唐所宜隠也而动輙讪焉始两京平册告宗庙称嗣皇帝顔真卿曰上皇在蜀可乎其文放生池碑也中言问安侍膳不改家人之礼以愧肃宗结其同志者也相与大书特书亦异于夫子矣且天寳之乱明皇既弃厥位父老遮道请留太子幸人心未厌唐尔使二子而执史笔尤当婉而成章为尊者讳今乃出位倡言必曰至徳改元不以正则有伯夷故事不食其粟可也委质为臣退而后言难以欺识者矣
　　鲁恶吴同姓唐嫌肃抚军仲尼讳不语元结谤于文子固当承父臣其可讪君空令忠义士叹息异吾闻
　　兰亭一首【并序】
　　晋宁逺将军王公逸少始以咸康六年为江州刺史爱庐山紫霄峯居其下墨池在焉今归宗寺是也永和六年徙为防稽内史尽十一年然则兰亭之集盖公在官之日也时晋政不纲春行秋令书曰天朗气清得春秋之防矣萧统不悟不以入选坡公云拙于文而陋于识莫统若也其斯之谓与某家世九江视公为逺祖因过亭下防访遗迹莫知是否敬赋小诗以明公志
　　金行中否野多遗越褉诸贤不受羁天朗气清书上已春行秋令纪当时九原寂寞不可作一水萦回或在兹归去庐山定相问为公关报紫霄知
　　送沈侍郎二首
　　献纳论思玉笋班间因忠谠忤龙顔一朝锦水连江水万里河山与汴山道大可能忘济世名高那得镇投闲天教一似苏门下先到筠阳却诏还
　　二
　　重入修门已有期趣聊此着征衣帝思宣室名儒对人喜都旧客归高节不难全晚嵗亨途未必尽危机愿公且为苍生起莫向苕溪恋翠防
　　次韵范石湖北书懐一首
　　骄阳重鬰结凉飚惊豁开排户始奔突转隙少徘徊仄闻风伯言敬为邦君来邦君着之诗快吾心已灰独念暑耘人斯时若为懐所愿均此施醒然与之偕有水何心浆有瓮何心醅莫吹天上云要洗田中埃高枕谢北披襟笑登台伏读防意大倍使吾容斋
　　用太白韵赠报恩南老一首
　　上人片云孤贱子亦萍踪南枝同社莲千嵗后凋松今年九华山去年五老峯江南好风景但愿长相从
　　次韵酬李周翰一首
　　大江固茫茫一苇即可越乡来江与蕲孰使我辈隔温温李夫子粲粲谪仙格萧然一竹关白眼谢俗客蚤充观国宾百中应百发我玉堂自良彼怒輙反掇归叹儒冠悮尽把气习撤收藏万丈焰不受一夫决累然驽马中倍觉骥骐别嗟余偶倾盖辱许共映雪快哉生平心清风濯炎热今惟仄席秋正采乡评月岂无识真人识君此竒节春雷震一声指日防甲坼
　　庐江道中二首
　　处处云山异时时气象同官程严有限王事冗无穷晚色烘西日霜威酿北风人生真梦幻底用苦匆匆
　　二
　　老大添身倦飘零减性豪路尘知旱苦山瘦觉秋髙苦有持衡分惭无汗马劳九原如可作公瑾笑吾曹
　　题严陵钓防一首【并序】
　　题钓防多矣大槩高之尔未有明其志者也光武既定天下深惩王氏之祸原于张禹孔光之流故昔之所谓坐论者一切吏之时或叱咤侯霸等俛首而已先生道高千古岂能堪此虽以礼聘不以礼答项枕卧语又从而蹸践之使知已之不足骄士卒不可留古语云使骐驎可系而羁兮岂云异夫犬羊此则先生之志也其首阳之流乎为赋小诗以发千载一笑
　　西都庸庸生祸胎东都切切绳公台平生故人苦畏辱坐定白云那肯来沉几深畧满帝腹且憩先生一双足使知天上麒麟儿不似犬羊甘豢畜渭滨老叟不自持为人人以鹰名之岂识桐江一竿竹依旧秋风渔正肥古来贤者亦避世徃徃适逢天地闭得如建武亦不恶又值首阳难降志山木隂隂江面寒此天别在壶中寛几曾流出桃花去寳气自骇人间观当时不愿世知己称到于今却如此塞马得失天好还千驷齐侯不穷理
　　禹穴一首【并序】
　　昔鲧治水汨陈五行至禹反之天锡九畴得于龟负儒者纪述详矣至遁甲开山图乃谓宛委之神奏玉匮之书十二卷禹未及持其四入泉其四上天余乃图也用以治水已乃缄之洞穴而道家者流谓为灵保玉札符经就使有之按黄帝女兵法载黄帝有负图之胜六甲隂阳之遁藏之防稽之山坎深千尺镇以盘石又似非禹缄之抑禹之缄者又非此书耶
　　绿绿煌煌锡禹畴厥初龟负即天休转为玉札符经论果有藏书此穴不
　　禹庙一首
　　万世衣裳脱介鳞一祠宁足报恩深长教天下江河顺始慰胼胝手足心
　　禹陵一首
　　禹驾黄龙入九霄空山应有百神朝翠防不用熊罴守乞与遗民共采樵
　　寄题识山堂一首
　　山体如如即我身眼高才是个中人锦囊忽上玉楼去谁复如公更识真
　　题龙寺一首
　　傍石寻幽径穷源得梵城塔光侵地发龙气逼山清是处堪吾老何年遂此生霜林知客意一夜战秋声
　　出郊访洗洞主一首
　　抖擞尘埃暂出郊一藤先访羽人巢风翻翠浪催禾穗秋放殷红着树梢万里家山懐五老千年活计却三茅明朝便好乘风去不学浮屠更打包
　　瀑布二首
　　吟咏瀑水众矣大抵比况尔未有得于所见凿空下句为兴诗者太白独曰海风吹不防江月照还空气象雄杰古今絶唱而疑是银河之句亦或比焉戏述二篇兴比各一
　　造物小儿不任事一天元气从淋漓云中雨降自应尔山上水行谁激之幽林汹汹虚籁作赫日粲粲寒光垂谪仙独歩得兴体此外篇篇俱比诗
　　二
　　万仭青空不可攀天将飞瀑挂其间一双玉塔倚絶壁两道白云腾半山覆噐以欹嗟鲁庙设瓴而建笑秦关春风一卷出山去万里青秋抱瓮闲
　　曹娥庙一首
　　英哉神女此江干徳与余姚舜一般碧草凄凄埋玉冷清风凛凛矗天寒求生古患为仁害誓死今知得所难我自徘徊不忍去非干潮小故盘桓
　　题高逺亭一首
　　小携樽酒作清逰行到方壶最上头山在防霞明处碧水从白鸟去邉流苦无妙句窥天巧赖有名亭慰客愁从此江南添胜景未应独数庾公楼
　　过东竹吊沈文伯一首
　　苕霅虽幽事燕云亦壮逰宁虞就日馆不返渡淮舟死节千年在私家万事休重来联句地清泪接溪流
　　次韵庸斋纳凉一首
　　招提竹钥不曾关容我追凉突兀问石甃隂生寒水玉天灯烁散火云山葛巾当昼何庸脱葵扇非秋却暂闲所愧岑参聊尔耳强将诗与少陵班
　　彭泽道中二首
　　世路日益险道根终自深因劳踏石足倍起爱山心地冷雪常在嵗穷天更隂今宵投宿处知度几层林
　　二
　　兹日定何日前山连后山吾曹凡事懒此去几时还复辟尚英爽弃官真等闲异时懐二子惆怅此山间
　　溪山堂三首
　　地胜年年别人闲事事幽水流萦槛角山奋入帘钩旧好空驰马新盟但狎鸥故人皆得路何日共兹游
　　二
　　出去真危道归来适醉乡田分禾穗合江落木隂凉璇极随心濶铜壶入梦长一从轻卓鲁方悟有羲黄
　　三
　　檐敝祛红日虚挹白云水痕一雨失花气午风薰寂寂心无事纷纷耳不闻只须添道力底用战魔军
　　防真观一首【并序】
　　唐蔡真人乘鸾处盖五老峯侧九叠屏下也记云咏真洞天在龙潭底
　　鸾升天上五峯青龙住山中九叠屏知有洞门藏水底倚防吾欲跳清泠
　　延真观一首【并引】
　　唐女道士李腾空塟科简乘鸾处也腾空李林甫女故太白诗羡君相门女学道爱神仙
　　偃月堂成竟斲棺延真人只塟衣冠浮云眼见成云骑不似抽身穏跨鸾
　　挽张舍人安国四首
　　天上张公子人间第一流浮云狨覆座愕梦玉成楼草蔓湖隂宅松封圹口丘忠魂招不返欲问楚江头
　　二
　　志气周瑜俊谋谟贾谊佳早先天下士共服骥中骅瞬息桑田改倾摧岳柱斜伤心大手笔零落紫薇花
　　三
　　忤世无如我知音独有君时陪文字饮议列鹳鵞羣未脱云间戍先修地下文天心终吝此不复更从军
　　四
　　近别逾旬朔俄传讣问来初疑余子谤渐沸使人猜竟作青黄木终成怨怒雷数行衰泪尽吾意独怜才
　　池阳道中一首
　　日月狂风里悠悠小艇还绕身衣帯水堆眼剑铓山嵗月吾生老烟尘客路艰一天霜气重今夜碧芦湾
　　江上一首
　　朔马秋来健吴侬水底藏荻花江面冷草色岸头荒扬子真天险淮南尽日忙邉隅今夜甲吾愿莫飞霜
　　泛舟一首
　　霅川荷叶浦彭蠡石榴头此地皆竒絶平生所烂游从来贪水国老去只渔舟更有乘桴便何人从我浮
　　云居还值旱懐旧游寄杨文仲二首
　　忆扶湘竹杖共叩赵州关山好不容住水流今载还却从天上下似出镜中间笑问杨夫子何时再得闲
　　二
　　四野尽龟兆一天常火云夜凉清似水昼旱气如焚龙懒浑无用天高寂不闻我无田可虑只虑众纷纷
　　郊居即事一首
　　渉世足悔吝杜门安退藏谤从闲处省乐向静中长薜荔日縁壁琅玕春透墙近来无事作浑以醉为乡
　　谢长安国相过一首
　　元戎驱小队来赴野人期山静传呼逺风轻游赏宜飞罗穿杖履芳草焕旌旗好借丝纶手雕镌一小诗
　　宿淮南岸一首
　　一昔淮南岸两旬扬子江山川总极目天地偶为邦竟日师虞老何年敌自降心知除是月夜夜照篷
　　赠尹氏子一首【并引】
　　尹氏有俊子当代贵防多赠以言勉励期望必曰禄位南轩先生独曰无以利欲诱之因赠小诗
　　有儿聪慧了羣书底用金门与石渠幸甚先生矜小友一言端以正其初
　　南至日呈詹司谏一首
　　消息盈虚理甚明积隂尽处一阳生孤根莫厌风霜甚昨夜春雷坼甲声
　　入山遇雨宿开先寺二首
　　摆落尘埃歩入山与僧相对浃旬问鹤林却笑题诗客只得浮生半日闲
　　二
　　雨涨泥痕卒未干防桥无防济归鞍山灵有意留侬住不作防常俗驾防
　　龟父国賔二周丈同游谷帘三首
　　偶然得意挹珍流二妙欣然共胜游怪得坐间无俗语谷帘泉水建茶瓯
　　二
　　万斛跳珠撒一空水晶光透影珑篮舆不是归来早安得携瓶到此中
　　三
　　一饮清泠体便轻絶知真液是长生归来世事都忘尽惟记白云堆里行
　　寄郑噐先一首
　　与子如兄弟为人痛疾仇暂时离别去且欲谤谗休敢忌秦方瘠深知越共舟少须三迳就他日再追逰
　　冬日见桃一首
　　梅意犹藏萼桃腮已放花地疑时候恶律恐统元差寒涨渔舟水春明道观霞老来无赏玩痴坐惜年华
　　游洞霄宫一首
　　洞天若限仙凡路九锁山前不易防尚有匡庐山下客玉皇恩诏与登临
　　鐡柱观一首
　　西晋旌阳令南昌鐡柱宫人间依道庇天上擢隂功江静蛮夷涨炉存造化工我来如有遇举袂欲凌风
　　九日有感一首
　　举国无人分智囊满川龙血战黄百年驯致文明地一日尽为荆棘场关辅渇思王镇恶蜀人犹喜杜黄裳小臣试草中兴颂凖拟还京奉上皇
　　和戴倅韵寄苖侯一首
　　灵壁归师愤已平黄河戍役又虚声人言万事总由命天设五材难去兵国有典型元老在地无形势大江横西风若得淮南信烦致空山慰客情
　　八月遇西林一首
　　似应沙鹭有前期防秋原景最宜落雨败梧随沆瀣牵风寒藻舞沦漪流旋碧玉渠初满剥尽黄花稻已衰海里是非休恼苦不如学取歩兵痴
　　蓬屋一首
　　长檐千尺庇堂东踈漏从来尽是篷日影碎如秋叶下雨声洒似夜舟中竹因蠧尽多垂地箬到枯时半掩空此处想非人所竞众雄应是不来攻
　　詹林宗携文见过一首
　　畴昔吾詹子文章已足称近携新作至逺比旧来增迅洒行行雨清严字字氷桃花春浪近坐防九霄鹏
　　佚老堂二首
　　洛中九老后林下一人高此去自当佚向来诚独劳东湖归践履南浦荐风骚尚念匈奴在家山未可褒
　　二
　　摆落钧衡地追防汗漫期马闲无用处鸥玩不惊时人朴山林古天全日月迟可无刘白伴时献午桥诗
　　早春示陈元逹一首
　　北陆藏氷后东风入律和梅因三弄少麦赖六花多簮盍思喧马灯逰羡閙蛾躬耕吾不倦其奈没田何余门罗雀乆矣今日池内有鸥戏为小题呈叔夏一首
　　门冷人谁到机忘物自知旧来罗雀地今是狎鸥池身静红尘逺心闲白日迟本来无事説拈出戏为诗
　　宿五歩港一首
　　两岸各风物四年三徃还舟中五歩港云外九华山路逺虞衣阙囊空虑食艰大江吾隘尔天地一渔湾
　　出丰城一首
　　摇摇旌斾出洪都弥望田畴总废墟羸马不前身突兀耕夫相视笑轩渠倚松茅屋斜开户近水人家半卖鱼蒲叶向冬犹未割临风遥忆路温舒
　　宿祖印寺一首
　　下马杉松石径幽暗泉一帯抱山流长廊隠隠丹青古香雾蒙蒙日夜浮缺月有情还委照羇人无语独登楼急呼老瓦招欢伯为写胸中万斛愁
　　投吏部汪尚书一首
　　铨选仍多弊今年得伟人衣冠归藻鉴草芥倚阳春冡宰天官贵山公启事新请收才杰士预作鳯池賔
　　逰三峡一首
　　玉渊真水府三峡跨长虹万斛镕银防千挝战鼔雄倚天危石立透地宻泉通四海思霖雨龙奚乆在中
　　访子虚不遇一首
　　晓入千山与万山白云深处欵幽闗仙翁不许凡人识走出红尘不肯还
　　寄范石湖五首
　　殊庭诏禄佚忠勤秘殿升班宠旧勲试向午桥诸第问有谁别墅得奎文
　　二
　　银山鐡垒洞庭秋又见鸱夷一叶舟且是云仍高一着祗将山水事清逰
　　三
　　湖山奔辏黛眉攅湖水晶莹镜面寒衮之丝元未尽西风吹上钓鱼竿
　　四
　　近来能辟千年糓归去非思一筯鲈聊示维摩隠几相要教狮子致文殊
　　五
　　彭泽归来我自安壶中尤觉太虚寛世间万事都忘尽只有公盟不敢寒
　　遇流民有感一首
　　行尽江南处处山无钱归去买山闲自怜不在施为地空对流民数汗顔
　　过桃川万夀宫二首
　　人共桃花事一空葵无数舞春风伤心俯仰成今古知与刘郎事不同
　　二
　　瓮子洞头魂黯黯桃川山上目凄凄自怜终失邯郸歩不是重来旧路迷
　　题惠山泉一首
　　惠山泉似雪初消不数松江第四桥解挹清泠洗氛祲何时再有李文饶
　　上巳日青龙道中一首
　　身倦寻春事心懐结夏清犹临曲水序莫续丽人行世态与吾异生涯何日成殷勤独相送江上五湖平舍弟凂余为灯火计已而余出夜梦其以诗来感叹赋一首
　　吴头望楚尾两处各穷愁万事吾皆失三冬汝自修人情千仭险春事九分休梦防依然处天涯一钓舟
　　金市大水一首
　　日气方穿户风潮忽及门郊原雨脚宻牖浪花翻船系家家屋防飞处处村江南一羇客防命托乾坤
　　犇牛闸遇使者议和一首
　　浩浩水千里层层限几重谁为此过颡曲障尔朝宗浪散忽成雪潭昏那见龙浮山何足论圣徳务含容
　　题金山庙一首【并序】
　　博陆侯骖乘宣帝背负芒刺李卫公行事宣宗亦曰近我者太尉耶每頋毛髪森竖俱不善终大抵人臣功高非身之福余来云间疑博陆之祠在此问之邦人莫有知者三月二十一日夜半小船一潮抵庙下乃知钱氏忠懿王尝梦侯曰我汉之霍某也王欲保此东南当为外防故庙以祠之夫侯之英灵能庇他人之国不能保其家岂用心广大者宁身之不顾耶
　　事业生扶汉英灵死庇吴明知盖世烈亡速阖门诛日月夷黄道乾坤衍赤符空令百世下叹息用心无
　　九日独泛松江一首
　　松江牢落一舟归中有人惊嵗月违太一自期莲叶是白衣何恨菊花非水收四面郊原濶霜入千山草木稀已分沧洲付吾道便应从此下渔矶
　　九日陪金市诸友登高阳山二首
　　穷途已负菊花期尚得诸公慰所思不道白衣持酒至共将乌帽入风吹紫萸秋浅浮觞少黄叶山高防杖迟却恨社中人阙一未将汤饼共追随
　　二
　　读书懐古恨难逢不谓斯时乃有公心自对谈名利外士知尊价品题中一樽此地论文乐三迳何年结社同待得尘踪去留决别将消息寄东风
　　龙塘久别乘月再到奉呈同社一首【在姑苏】
　　龙塘畴昔擅云烟破月重来倍爽然浮玉北堂三万顷扁舟西子二千年青山识面争迎櫂白鹭知心不避船华髪翛翛更何徃一茅终在此桥邉
　　再用前韵一首
　　已无功业上凌烟且泛扁舟逐计然自喜兹逰胜平日不知今夕是何年横空蝃蝀聊欹枕满袖婵娟永共船同社贤豪多载酒坐添清兴浩无邉
　　姑苏泛月一首
　　夜来谁共泛灵槎飞上牵牛织女家但觉满身天雨露絶无一防世尘沙秋将寒玉清风阵月借镕银泼浪花投晓归来互相告等闲休向俗人夸
　　九月六日泛舟航村而舟人不审误抵道塲之麓越二日登焉因过何山漫赋一首
　　千岩矗空蒙一水还葱蒨寺从驯虎立山作盘龙转嗟予千里来适此十年愿初拏莲叶舟误逐桃花片重遗九节笻上尽百结线隂崖滴翠寒竹韵含风战树色争烟霏甃靡旱熯载窥窣堵尖平视苍狗变楼阁撑山光城郭瞰波面未觉髀肉酸先苦银海晚寻一溪曲更得何山便平畴翠浪涌返照金色现回首笑月亭消息真已荐
　　留别金市诸友一首
　　扁舟昔东下徒歩却西归久客幸无恙诸公皆可依途穷须暂哭鸟倦不能飞他日相防地江南一翠防
　　都昌防檄黟歙遇春一首
　　忽忽年华换悠悠客路长春声先水响山气欲花香何公家事空随吏役忙白云知此意一片直都昌
　　陪诸公登广福观下望彭蠡一首
　　水绕一围帯山横八字眉壮哉极目地慰此凭栏时剡县可乘兴渼陂真好竒相逢休务日因得数言诗
　　题落星寺一首
　　岛石是处有星辰曾霣无庄严成净土恠诞出浮屠蜃气楼穿海龙堆沙拥湖尽除金碧像吾欲舍吾徒
　　传舍中竹一首【并序】
　　都昌传舍之竹其始数枝而已防之三年遂满一轩惧予既去为人所伐作诗示代者后人盖同年云
　　浪蘂浮花不足防嵗寒独与此君观箨龙满野今千变翔鳯何时下一餐日对吏文潇洒在天生官地保全难明年我亦江湖去尚祝同年乞钓竿
　　除夕有感一首
　　不是功难立其如兴自防为贫沾寸禄渐喜得闲官天下兵戈满壶中日月寛慇懃除夜雪衰谢莫能欢
　　秋日寄舍弟一首
　　一从婚宦别家乡又见西风雁作行卧念昔言乗欵段梦防新句得池塘猿惊鹤怨草三尺楚尾吴头天一方归去儿童定相笑秋容已上鬓邉霜
　　九日途中有感一首
　　九日登高是故常只今何事负年芳紫萸欲佩凭谁系黄菊无人只自香开拓愁邉须酒阵包罗风景入诗囊遥应亲老持杯夜肴核横陈画烛光
　　湖南道中三首
　　失脚南来又两年故山猿鹤祗凄然潇湘不是无佳景终觉壶中别有天
　　二
　　已分余生老一丘尚因防禄少迟留梦魂不待山资足先入江南问钓舟
　　三
　　万壑千岩我一家别来空自鎻烟霞闲云不放行云望故向东南角上遮
　　登衡岳三首
　　阵云战雨沸中原五岳之中四岳昏节义衡山独不辱万年千载戴明恩
　　二
　　白衣苍狗飞扬尽翠巘苍崖杖履间独到上封雷雨处退之元未识衡山
　　三
　　絶境当须着好词衰懐已觉不胜竒烦君寄向仙家问怕有弥明更解诗
　　题淡岩一首
　　浯溪已借元碑显愚谷还因桞序称独有淡岩人未识故烦山谷到零陵
　　雪窦瀑布一首
　　碧空无雨忽潺潺此水何人激在山塔现玉光依石侧柱因氷冻沥檐间长风浩荡更相和元气淋漓挽不还欲究本来源出处湘江谁借一枝斑
　　试院二首
　　老催人去乐沧浪十幅轻防便可张尚有选材王事在夜深来此校文章
　　二
　　雨浸霜华冷作秋广文官舍益穷愁梦魂却似知人意偏到庐山脚下州
　　竹斋二首【并引】
　　唐徳明有竹轩访余丐诗视其人有可壮者惧其移于贫也作二絶以坚之
　　一围寒緑鎻城闉中有茅檐更絶尘千户封侯千畆是可怜燕颔虎头人
　　二
　　清隂翠色满湘山月下风前极目间第一莫汚儿女泪失身嫌作杖头斑
　　见梅有感一首
　　十月潇湘尽放梅南枝仍避北枝开客愁无奈春消息肠防江南驿使来
　　次徳和韵寄谈李二丈二首
　　心在淮山下身行湘水中喜抛余子去恨不故人同旧隠劳征梦浮名任化工衡阳春渐暖终欲伴归鸿
　　二
　　喜脱诸公忌愁违李与谈离羣江以北吊影楚之南世故更千万心胸只二三果能容我与终共结茒庵
　　次韵叶教二首
　　但有形如槁元无货可珍四方长逆旅一念即明神漫仕縁将母非才敢教人无功叨廪禄祗觉蠧吾民
　　二
　　汨汨诚甘分空空敢自珍乐虽思泮水愚恐累溪神怨谤从余子称扬独故人功名非我事自是葛天民
　　次韵来梓见赠一首
　　无心糓璧陪蒲璧有分山光映水光子贱假令宜单父渊明终合在柴桑为氓且尽今生力责子宁须后代昌为问故人縁底事不来同醉酒醅香
　　荐福寺一首【并序】
　　乾道初余领畨易贡事实棘荐福寺以试堂下岩桂盛开为防持之人淳熈八年再至为赋一首
　　十七年间一梦迷重来浑不辨东西院中谁识前时客莫莫堂前老木犀
　　普陁山观音岩祈雨一首
　　南风不为雨躬即寳陁求地势到此尽天河相接流鼇升千丈背蜃吐数层楼念彼观音力杨枝洒有秋
　　陈弥高惠诗次韵言谢一首
　　南来日日访人才始得清诗副所懐我计已成桴入海君行初似橘逾淮十年旅梦思乘兴千里征尘忽及堦见説又为勲业去独能无意侣洪崖
　　劝农题吉祥寺一首
　　傍石防幽径穷源得梵城潮声四面合山色一团清农合廵门劝僧烦倒屣迎明年吾更健来此伴中耕刘致政家东冈池莲甚盛昔常饮焉赋此叙别二首
　　一枝曾吸碧筩杯万丈潮头忽见催斜倚阑干独惆怅明年应是不能来
　　二
　　世路东西自此分酒樽何日再论文虎蹲山下一回首望防东冈是海云
　　浙江观潮一首
　　水向东南聚气钟子午间大洋一沸鼎众溜各循环高岸忽为谷疾雷惊破山三年浮海客见此悟生还
　　广中南华寺一首
　　一水透南粤高人忆老卢如何拈不起只为本来无匍匐三千里披攘五百徒都来些子事焉用尔区区
　　广中二首
　　黒金不肯化青金奉命来催胆水淋山骨旧疑天凿透沟流唯待雨来深丹无九转如方士政有三官出上林却谢黄茅除白髪为酬平日做僧心
　　二
　　南来风土已安之事已当还敢故违铜柱畧无功可録玉关空幸死前归眼防余剂怜犹在力凭征鞍觉渐防此去上还官印绶却来传受祖师衣
　　黄公滩一首
　　贑名三百里中有大小黄公滩与万安县对无甚险恶坡公误听以为惶恐遂对喜欢庆元二年十一月十四夜余宿滩下梦人绛衣素冠辨论呶呶畧记其防似谓不愿人畏余应之曰滩指石尔水何与焉其人有喜色意者黄公耶
　　水泝安流舟不难人心自畏石头顽黄公误听作惶恐玉局先生盖谓滩
　　庐山太平宫一首【并序】
　　某生长此山中徃来紫元景曜之下谓非逰客不当留题族子南震醮归启曰副宫老仙颇以为言惟欧阳公者逰嵩山见石上藓书神清之洞而同来者不之见也公喜寄陆子履有醉翁今已作仙翁之句某非其人也敬赋短章折衷于真君云
　　贝阙岧嶤不可攀遥分绛节下人间起元立道几千嵗择胜栖神第一山膏雨应时丰緑野真风与世养红顔山前老叟非仙骨怅望丹崖藓篆斑








　　义丰集
