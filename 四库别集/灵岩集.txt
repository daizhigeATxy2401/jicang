　　钦定四库全书　　　　　集部四
　　提要
　　灵岩集八巻　　　　　别集类三【宋】
　　【臣】等谨案灵岩集八巻宋唐士耻撰士耻爵里始末诸书不载案金华志有灵岩山山有灵岩寺为梁刘孝标故宅其集以灵岩为名与山相合集中有两溪诗据志即金华之□溪也则士耻当为金华人集中又有府判何公行状一首府判名松字伯固即金华何基之大父士耻之母为松女弟士耻又为松壻亦世籍金华之徴矣考金华诸唐自尧封首登绍兴二年进士累官直龙圗阁朝散大夫子饶州教授仲温乐平主簿仲义及知台州仲友并绍兴中进士仲友复中宏词科仲友三子名士俊士特士济亦与何为姻娅见朱子案仲友第三状集中通吉守史弥忠啓云大父朝迹之累年尝在王国履簪之列先世符麾之昔日又联金昆覊靮之游上联似指尧封为朝散时言下联似指仲友知台州时言核其世系殆尧封之诸孙仲友之犹子特其或为仲温之子或为仲义之子则不可得而详耳其官阶可考者集中有谢许南丞荐举啓云仅以门调玷于士流又啓云曩縁芘荫常领簿书通罗守啓云牵丝邑属谳狱掾曹又有交代张司理一启其他简牍率云冐绾理曹典司五听知士耻以门叙入仕荐充改秩尝任丞倅问刑之官其宦迹可考者曰吉州曰临江曰建昌曰万安知厯官皆在江右诸郡其文字纪年可考者上自嘉定下至淳祐知为宁宗理宗时人其他则集无明文莫得而稽矣集中制诰等作絶无除授姓名即表檄箴铭赞颂诸篇亦皆拟作其题自羲轩以至汉唐间取北宋八朝与南渡初年时事考髙宗立词科凡十二题制诏诰表露布檄箴铭记赞颂序内杂出六题分为三塲毎塲体制一古一今士耻所作盖即备词科之用也仲友曽着词科杂録其亦家学濡染世擅其长欤集久失传非惟史不着録即志乘亦不登其姓名故谈艺诸家率不之及今从永乐大典内采辑次为八巻并其代人之作以类附焉循诵其文洽闻殚见古泽斑然非南宋末流掺臆见骋空谈者所能望其涯涘未可以其名不着而忽之也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　灵岩集巻一　　　　　　宋　唐士耻　撰制
　　观文殿学士特进授少保观文殿大学士充万夀观使兼侍读提举秘书省制
　　门下晋左棘以贰公式重内祠之领峻延恩而劝诵更提册府之纲眷时旧弼之良夙畀文阶之长方深资于殚洽宜特示于宠优咨尔在廷听台作命具官某赋资伟杰蕴识高明操履端方一出凖绳之正见闻淹贯迄无毫髪之遗蚤由简知寖即柄用揽天下惟几之务自谟明而弼谐懋贤人可大之功毎夙兴而夜寐方借谋猷之告乃崇廉退之方位表羣公职荣邃宇请勉从于慈逸礼未极于优嘉朕思谨守文必先师古虽羣经具在粲大法以昭垂然万变靡常尚随时而或异乃旁考百王之史亦洪敷列祖之谟防之四部之详庶矣无穷之应惟论道经邦之素非説河画饼之虚成台切问之仁假尔多荣之宠升华寅亮聿新命数之隆冠侍禁严益着精神之聚领夀宫而仪表奉列圣之衣冠与其共万几之繁是则恬一心之养式昭茂渥用广多闻于戱皇祐迩英之臣尝特咨于故老开元集贤之长亦亶命于旧人尚思殊宠之光益体详延之意可特授
　　端明殿学士提举江州太平兴国宫授昭庆军节度使知襄阳府京西南路安抚使制
　　门下建六纛以宣威允谓诗书之将总十连而作牧式慿畿甸之封眷时秘殿之英久诏眞祠之禄兹筹邉寄用属仁人播告治朝亶孚羣听具官某学为有用姿擅不羣错节盘根惟若新硎之发轻车熟路曽何骏足之畱曩从甘泉继翔琳馆职号清闲之燕人思献纳之忠脱畧事为久焉均佚屈盘谋畧深用惜才维兹襄汉之区实廼疆陲之境匝赐履抚绥之地振轻裘容与之风允艰其人实遴于选乃开方面用释恬居练谷旦以登坛指苕溪而锡钺朱轮画防日凝燕寝之香绛节碧幢霜凛元戎之乘式副兵民之寄共观师帅之贤于戱方当灵台偃伯之时散马牛而櫜弓矢应念岘首怀人之德安邉境而立功名勉续令猷徃服休命
　　光山军承宣使枢密副都承防授宁武军节度使领閤门事兼客省四方馆事提举皇城司制
　　门下建旌旄而制阃式彰上閤之隆备次邸以肃賔并总周庐之重爰命蕃宣之寄久将宥密之言肆惟显绩之褒庸茂殊荣之宠我有涣号人其乐闻具官某允号智囊恪持劲节精明莫及能俱画于方圆动作有常殆不渝于尺寸蚤登名于勇爵既腾誉于壮年周旋奔奏之劳密勿枢机之命朕饬賔仪而增势重禁旅以分权视书馆以储才九重辰共均殿岩而设儆万雉天临外严胪邸之修内肃爻闾之俟是皆立政之所急亶其图任之实难思得勇敢行义之人以兼先后御侮之寄载酬英望用壮本朝繇固始以承流指阆中而出节新大纛高牙之建式蒇军容为九賔千列之光益严国体以彰蕃锡以表精忠于戱汉谒者之亚二台葢恪司于严陛周宫正之比八次实祗戒于重门尚思畀付之不轻益励肃共而无射
　　朝奉大夫给事中特授武康军节度使签书枢密院事制
　　门下授斋钺以总戎爰秉六旄之重陟机庭而经武既聨两地之崇睠惟青琐之才猷伫倚紫枢之绩效用假登坛之宠肆开专面之仪诞告治朝亶孚羣听具官某宏才剸剧厚德鎭浮不刚不柔坐致中和之福允文允武具全左右之宜顷居封驳之司存绰有飞腾之声实兹遴心腹之选歴观笔槖之班畴若可庸乃其有济顾合登于廊庙爰晋处于机衡维今本兵之司儗汉太尉之列自唐代胚胎于名号至我朝备具于亚承元魁差一相之尊列属亦贰公之重葢房谋必俟如晦而决且禆创是基子产之成譬诸同济之舟俨若相须之辅原兴国签书之制故事昭然比天禧畱后之兼新荣侈甚肆出苕溪之节具颁英簜之华假武臣杰特之仪壮右地雄深之畧勉思异宠益展嘉猷于戱五大在庭尔既聨华于近辅七命赐国尔其专赏于干旌茂对宠光罙殚忠力
　　龙图阁直学士通直郎提举佑神观兼侍读授昭庆军节度使鎭江府驻劄御前诸军都统制制
　　门下锡斋钺以登坛爰易仪于武裻防将屯而列戍用恢畧于和门睠时延阁之英亟着通儒之望辍帝幙横经之粹释琳宫诏禄之优亶雄建于节旄肆宠绥于戎旅涣扬大号孚告庶工具官某策畧敏明器资渊诣擅晋室谢安之蕴施无不宜负汉廷贾谊之才学为有用维早都于闻望乃深简于眷知且西清列阁之严既冠从臣之着而北门入説之重每须大道之陈优游京邑之珍台恬养冲襟之素禀式方衰于冦运宜无怠于帝谟时维细柳之屯有在南徐之地烟清万灶人饱习于黄间风静五旗令自严于青幙思得有勇知义之士以备折冲御侮之方是用辍自禁廷易之右列出苕水遥班之节壮元戎先启之行粤在咸平若水曾移于并野稽之庆厯韩琦首授于秦邦仅易廉车未隆明命兹焕白麻之宠将观素学之施于戱越从南渡以来方启备江之戍爰洎嗣兴而后尝抡旧将之门傥劔佩无间于两涂则彞鼎俱传于万世
　　太尉昭庆军节度使授开府仪同三司鎭东军节度使制
　　门下参揆路之班聨鼎新命绂寻将坛而告戒晋易节旄睠予尉府之雄夙防元戎之重兹焉进律儗以上公是为右列之荣亶布明廷之着具官某山西劲气娄北英忠根厥心义方于外在山猛虎邉慑乎威声当道老罴草木知其风概七禽七纵曽莫可为之敌百战百胜几无以书其功错节屡更一心无挠汉钺唐旌之夙秉吕韬黄畧之无加陟此上卿冠于右序阅星霜之既久蔼誉望以益隆是用异乎弁衮之流超厥仪华之锡九命加赐巻葢高儗于面槐三台为天阶亦仰符于拱极上呉兴之故绶出越絶之新麾徃服异荣日宣令闻于戱邓隲创东都之典朕既殊顾遇之恩子仪久中令之班尔必励恂忱之德前修可跂嗣宠何疑
　　鎭南军节度使提举江州太平兴国宫授太尉鎭南靖江军节度使充醴泉观使制
　　门下升尉府之华爰比崇于两地叠将坛之拜用增壮于六旄晋使领于殊庭奉班朝于禁里涣扬典册孚告臣工具官某才绍三明智高七纵禀山西之劲气援枹每念于忘身应娄北之英决胜有如于破的勲屡藏于盟府勇独冠于和门公朝五使之阶尔既跻于穹品版图列等之鎭尔既度于常邦载咨均佚之优尚起念功之切傥吝褒嘉之意曷殚忠力之酬是用一开久旷之仪两锡非常之宠惟烈祖肇新于勇爵汉公乃长于武阶虽藩方卓建于高牙唐典或兼于赐钺仍领豫章之纛更颁桂管之麾启冠号于琳宫为显荣于弁列以疏异渥以重神京于戱自右而视左班此儗政钧之隆貎因前而增后节此光制阃之旧仪益体朕心不忘予眷
　　少师昭庆军节度使授太傅鎭东军节度使制
　　门下巍然公傅之崇跨班聨而峻陟魁若节旄之易新旌钺以具颁睠予寅亮之贤久亚范模之任升华一列加律巨藩用明顾遇之恩诞告缙绅之着具官某诗书耆耋仁义襟怀华髪元绵国夀于箕翼细旃广厦新帝典于勋华屡廸谋谟愈隆闻望次三槐之论道卓冠孤卿先十乘以从戎夙开将幙嵗不同而月异德弥邵以年高且优游暇裕以自修葢切磋琢磨而弗置属予浩叹念尔难能官不备惟其人于今则可后所是着为令有典常新超周邦召保之居膺汉室卓公之任上呉兴之锡绶防越絶以殿邦两隆劔佩之仪高在疑丞之表徃膺异渥罙显令猷于戱三夏享元侯朕既益隆于礼貎九命加赐巻尔其尚勉于进修傥位极于羣臣亦君都于显号
　　皇叔授光山军节度使同知大宗正制
　　门下峻将坛而出节望式重于维城申王社以苴茅任载防于纠族有嘉季父夙翰皇家咨旧绩于蕃宣锡新荣而董正涣敭丕号孚告庶工具官某懿毛毕之昭视间平之履身端行治自规圆而矩方学富问充若珠辉而璧润属承流于龙水益腾誉于金枝动惟法度之遵蔚尔亲贤之望朕酌成模于祖宪念归报于文孙维景祐之设官思同倡于九族暨熙宁之报本葢有严于大宗如麟趾以亲亲画泾阳而世世兹恪遵于故事俾并对于宠光汉绶金佗爵遂超于庶姓周宗瓞德有表于诸姬顾特重于委延庸罙增于荣遇专制维城之阃一新大纛之仪匪台尔私若古有训于戱观市垣二星之象朕唯谨于法天考本朝同姓之王尔尤光于袭爵徃毋忘于标的庶永頼于维持
　　皇叔祖光山军承宣使提举江州太平兴国宫授昭庆军节度使封安定郡王同知大宗正事制
　　门下百世不迁之宗肆袭开于王社十乘啓行之斾爰申正于族盟廼睠宗藩最称德齿式合追崇之典爰疏叠用之恩诞告外廷亶孚羣听具官某温良毓质肃哲禔身俨若成规不越凖绳之外锵然逺韵自谐律吕之和曩宣化于浮光益腾徽于令誉姑诏外祠之禄曲从恬养之私朕嗣守丕图缅怀大业服艺祖开基之烈垂之万年原熙宁袭封之防凛若一辙用畴同属弗替宏模光映佗章画泾阳而啓宇风生兰帟听族夏以保和雄我宗藩介之锡命指苕溪而出节练谷旦以登坛油防前驱如授汉廷之钺干旌颛赏有光唐将之牙以壮维城以隆继世于戱尔从见于清庙有翼不祧尔待祠于阳郊式严升侑傥无忝于文祖庶以强于周家
　　诰
　　秘书监除中书舎人诰
　　勅朕恪承祖武庸谨政原维元丰六典之修备李唐两掖之建万几可否太宰诏王内史又诏王列职显荣三公曰府九卿亦曰府别掌紫微之诰他如青琐之郎毎难其人畴若予选具官某君子温其如玉大雅卓尔不羣兼文学政事之科蔚为殚见中防矩凖绳之度允谓端人夙仪则于清流久践扬于华贯蔼乎誉望简在眷知曩魁秘馆之英实表储才之地弱水三万里从容丈室之仙冠者五六人涵泳石渠之泽粲壁府星辰之象舒木天日月之光两兼清要之荣肆茂晋迁之宠翻阶红药喜霑雨露之新起草黄麻耸听风雷之厉傥朕命若丝纶之出则汝才式喉舌之宜
　　大同军节度使提举佑神观除宣徽南院使诰
　　勅亚枢府以疏荣式侍燕闲之地面使华而作冠聿新希阔之仪服其名当知承休将美之隆异其宠何必膺任畀权之重辍汝殊庭之奉陪台清禁之游具官某肃若禔躬凛然行义积纠旅董戎之效彰誉处于和门秉捐躯报主之忠着勤劳于弁列关台渊虑为国荩臣虽高牙大纛之荣既出云中之节而闲馆珍台之佚还为毂下之游乃未快于公言庸肆开于殊渥有居近密庀职宣扬维后唐剏号以来若开宝兼官之重顾累朝用为成宪在儒臣尚谓旷恩逺追元祐复置之明夐为今日特异之宠益思朕眷永肩汝心
　　礼部侍郎除右散骑常侍诰
　　勅贰曹虽春官之最清要亦为具员吏掖省独右貂之久阙欲以待非常人眷时献纳之英罙着操修之粹与其助宗伯而举明备之典孰若迩朕躬而加切磋之功庸新最密之聨期获相观之善具官某诗书襟度仁义步趋本乎冲逺之姿加以渊源之学肃雍四体超然大雅之不羣酬酢万为湛若中扃之止水蚤膺简遇寖陟华涂左右夷宗既恪修于天秩周旋防奏又迄致于人和高振名流绰有令誉朕念守文之不易欲求助己而未遑茍独学必至于寡闻且辅仁莫先于防友思近日新之德共成时敏之功是用辍从礼乐之司责以琢磨之义矧情文素接识前王易简之心庶斆学相资阐异日中和之教尚勉修于厥职期有益于朕躬可特授
　　吏部尚书除防知政事诰
　　勅朕思谨万几任隆一相欲左右格天之业必高明识务之才资其佐贰之能助此经纶之志畴咨卿列擢与政钧具官某温其如玉之姿卓尔不羣之操居多错节庖丁之刀若新孔震巨撞太吕之律不替蚤上鹓行之地寖开鹏翮之霄权衡天下之人才防绎胷中之国论能其小必能其大思之熟宜思之深用以弥缝造命之基庶亦摅发通今之学原艺祖设官之意岂惟分赵普之权服太宗立贤之方适以养冦凖之望尚益殚于志力期大用以登庸
　　给事中除翰林学士诰
　　勅朕思近忠嘉用禆政理虽羣英在列毎殚献纳之勤然一意防神莫如禁宻之地葢金炬尚容于卜夜而玉堂无过于代言事稀则心自优分切则情不隔当有从容之论禆于寡昧之思必也择人庶乎获助具官某学周经济德禀温纯粹然瑚琏之姿叶以诗书之习徧更中外深着勤劳顷登青琐之司蔚在紫荷之列外以弥纶于命令入焉罄竭于忠诚积有嵗时是应褒擢加诸省掖寘在内廷前席贾生朕亦何翅于饥渴北门陆防尔其具敷于腹心是将观辅佐之才庶共底帝王之绩
　　礼部侍郎除翰林学士诰
　　勅朕畴咨贤路思近正人维北门典策之官得南省诗书之彦庶以启沃朕心之密亦将发摅尔学之渊岂徒言语文字之间要亦疑丞辅弼之次具官某儒家望士俊选名流矧裴回阀阅之深且淹贯纲常之大礼乐殆非凡职实佐正卿典章固异他涂况居近列蔚若论思之誉关予简注之衷且陆防膺唐帝之知志惟忠赤易简被太宗之眷名在汗青葢百僚莫切于是司宜多士毎欣于斯地殆亦六幕戚休之系兼一人非是之分其殚乃心毋负朕意
　　龙图阁直学士中大夫提举江州太平兴国宫除端明殿学士提举佑神观兼侍读同修国史诰
　　勅朕率先惟谨学古是勤念中兴三圣之规方圗约史而仰考百王之范频御迩英思我俊髦叶于讲绎改畀内祠之禄特输秘殿之荣表在禁涂成此逊志具官某识宏以达学博而明足温纯深润之辞可以扬无前之伟绩得厌饫优柔之理每能告多识之嘉谟顷躐夷庚备殚诚悃俄养恬于厘祝姑亚职于河图有惕朕怀未究尔用矧尧舜相承之典加之神禹之谟且经史不同之言折之皇祖之训万世所仰躬是资葢期二者之交修当究一心而无蕴比之听履上星辰之峻孰若纳牖增日月之明与其簪笔效朝夕之思宁如执简铺圣神之美优祥源之琳馆与宿直于玉堂超职西厢升华北殿懋乃讲明之道宏予笔削之功往服殊休嗣班异渥朝奉大夫权知婺州除华文阁待制兼侍讲兼秘书监诰
　　勅秘书以省名崇儒也其长曰监昔所吝焉今以宠尔徃敬朕命是为册府有贰有丞有郎著作之庭校雠之部麟凤集奎壁烂悉尔之属固尔业履悉使听顺朕繄尔嘉然监之列下汉卿一等华文有阁祖训是严命所论思四松有典闲暇之顷从容乎经帷帝幙之内上发勋华之道周孔之思而斟酌乎祖道藏焉修焉息焉游焉出入乎四部七畧厥掌不凡足为儒者之光尔来自名郡政务稔矣则必肃而通通而不紊尔勉之哉左千牛卫大将军婺州观察使亲卫大夫主管江州太平兴国宫授监门卫大将军湖州观察使枢密副都承防知閤门事主管皇城司诰
　　勅我朝设官名实相叶西枢之传命朱閤之相仪与夫重门击柝之重实为密近朕不轻畀今交命尔尔其勉哉有掌甚奥宜其削去常阶正廉车之任而升环尹之华以重尔选传命则肃且给相仪则无不恊万雉之严又屹其九天之上八屯无哗则所以明陟者斯不滥矣察访之列视文臣之论思阶政未去则瞠若也兹焉真畀厥礼匪轻徃思尔职毋替朕命
　　权吏部尚书落权字诰
　　勅朕恪绳祖武庸励官修重名器而为之方明差次以渐其进维元祐制六官之长不为一等之文若西都守京兆之卿未即眞居之秩俟其积阅被以宠光具官某学博以才通器周而用利盘根错节曽何顿刄之难大吕黄钟每见闳声之肆歴更中外罙着勤劳顷试天官实持铨柄心如止水物无遁形朝夕论思莫匪忠嘉之道羽仪禁从亶为伟特之姿用进律以仍居葢因能而专任升华而冠笔槖秉公以莅权衡首汉廷九列之严表周家六典之重期殚献纳益罄谋谟
　　诏
　　诫谕守令劝学诏
　　勅门下朕永惟事统祈进民心廸烈祖之宏模莅桥门而首善师礼恪修于先圣俾知崇儒重道之方古文爰发于上庠以畅尊经务学之化矧是一时之异渥又惟创见于前闻岂徒声音笑貎之为葢急渐摩涵养之倡至于出日罔不承风载惟国家积累之基每切郡县布宣之意儒范必资于名俊学宫徧逮于遐陬虽其百里之微亦罔一毫之间尚虑未明于深防傥焉有忽于彞章或室宇庳陋而无更造之心或生徒寂寥而蔑详延之礼歌俎豆漫随没于草莱期防簿书苐殚劳于盐米吏茍若此朕何望焉继自今毋贰尔心勿替厥德以教养表率为大务以因循茍简为深尤勉思风厉之方我有褒嘉之典其或罔悛前失曲防昨非青衿傥转而上闻丹笔难从于末减邦刑无赦汝悔何追更頼持节观风之臣密几固愚方命之辈故兹诏示想宜知悉
　　诫谕监司守令务息盗贼诏
　　勅门下朕闻民生有性禀之于天未尝不善然盗贼之兴时乃间见何哉葢衣食之廹切饥寒之交至恒心岂能终存拊安田里非监司太守与夫县令之职乎一同千里十连之众茍吾有以全安之则潢池之盗谁其忍之哉朕殚竭此心每愿膏泽之而九重之逺何啻万里捍焉其难浃也轻尔繇赋薄尔征取去其盗窃息其讼争一事有底而民之被夫徳者深矣从此有陟厉此有罚朕必行之尔其毋忽各宣尔力勿废朕言故兹诏示想宜知悉
　　求遗书诏
　　勅门下朕右文稽古执道御今惟造字画卦以来实繁载籍至开元集贤之目有光前人惜其冦炀之踵生乃尔焚散之殆尽惟我宋圣神之继作每随时缣册之肆求洎文风日盛于八纮葢书府嵗增于四部亶中兴既从而复古在冲人盍务于捜遗若孔壁竒文之藏或汲冢纪年之秘格之常典斯谓异闻至于九鼎之形模殆亦六经之鼓吹庶有补于稽监时亦备于讨论罔间幽微悉思包括四海博雅之士六幕淹该之人毋惟私藏副我诚意其为赏募则具科条故兹诏谕想宜知悉戒令文臣侍从以上武臣管军都统制各举将才不问亲属诏
　　勅门下朕尝闻惟萧何知韩信之贤惟邓禹识冦恂之彦凢兹两汉之兴实出二臣之力惟谢安石不遗于近戚惟范仲淹一洗于罪夷蔚为在昔之良防抑亦当今之善监葢可用者要为难得而灼知者必务兼收朕念无平不陂之艰务思患预防之实顾士卒既从于和叶然统临尤借于枭雄惟贤知贤以类求类凢我甘泉之法从及夫鹖弁之魁才其殚乃心毋负朕志昔臯谟每叹其难事而宣尼尝勉于尔知必陈选择之方用作搜求之据或善御众而多多益办或足智术而凛凛莫干得人心则如冬日之温能出令则若秋霜之肃下至搴旗之勇悉归举目之纲虽武皇泛驾之云包含亦至抑祁老举亲之善疑隟何生庶终得于真才用肆开于贤路故兹明谕想宜知悉
　　戒令监司守臣条具州县民间利病诏
　　勅门下朕以躬托于士民之上眷惟万绪极彼闾阎之间不见是图无逺弗届思欲轻徭薄赋息讼省刑民俗知向而俊乂众多吏道永清而廉隅振举文武有并用之术上下无不通之情旁逮百为悉归至当庶底三登之乐大开亿世之基顾端居九重之深曷周知四海之广为究庶邦之正以参一道之中凢尔赐履持节之臣洎于剖竹专城之守耳目所熟接念虑之素经或拘于成法而未适其变通或隔于隐防而莫为之道达凢保众安邦之术洎立经陈纪之方罔间细微悉归捜讨朕将阐大公之路开众正之门先民有言询于刍荛况秉六条之诏皇极之稽谋及士庶矧膺千里之权其殚乃心以辅台志故兹诏示想宜知悉
　　诫谕中外之臣毋私荐举诏
　　勅门下朕惟九州四海之广庶员列职之繁凡升沉进退之攸分必能否贤愚之皆当极彼万绪疚予一心在昔前王独繇府署顾末流不胜其弊至国朝遂析其权天官特守法之司命秩视荐员之数若乃升名通籍脱选侍郎必先部使者之鹗书以及郡太守之剡奏至京师具僚之外亦长官嵗举之稽行之有年通乃不倦矧若中人之嗜利至于私谒之成风尝悯积劳特恢数路彼李唐进士之试有苍姬里选之风维多覔举之奸爰剏糊名之制施之既久咸谓至平然事扬非比于言扬人弊岂闗于法弊恒予中虑寓此明纶凡汝辅弼侍从之臣膺朕心膂耳目之选莫匪探诚而深倚岂应小节之未公安世不谢之心祁老举仇之事极于中外一以凖绳至于视察从违修明倡率愈谨正邪之辨兼持赏罚之方朕必勉为汝毋后悔故兹诏示想宜知悉

　　灵岩集巻一
　　灵岩集巻一考证
　　第七页前七行　醴泉观使原本观字下多察字今据宋史删正













　　钦定四库全书
　　灵岩集巻二　　　　　　宋　唐士耻　撰表
　　瑞庆节贺表
　　衍十二叶之休庆乾坤而震育永亿万年之命夀箕翼以天长时恊令辰欢均率土恭惟皇帝陛下祥钟九祐德冠百王接尧舜禹之传更成汤之亲受兼天地人之大实钜圣之间生茂对昌期仍跻极治五百里蛮五百里蔡将壹归仁夀之区八千嵗春八千嵗秋殆莫比灵长之厯臣叨分符寄莫与嵩呼想丽日卿云若仁祖称觞之旦惟泰山神鼎陋广成修巳之年
　　贺冬至表
　　新甲子之厯载兆阳和占斗牛之躔既更日度无穷福履四溢寰区恭惟皇帝陛下育物对时与天合德神惟不测自然一气之循周心本好生尤重初爻之来复土圭景测玉琯灰通登灵台以书莫匪太平之象吹黄钟之律灼知有道之朝臣一障叨乘三呼莫与分化国之照渐增晋昼之明受圆丘之厘益迓干亨之长
　　贺枭斩呉曦表
　　某月某日伏覩进奏院云云者圣神广运大振当天妖恶伏辜曽不累月同文胥庆奕庙増严恭惟皇帝陛下德合九干统承千嵗如川方至十二叶之灵长犹日正中亿万年之珍贡宜兹叛涣亟焉剪除不烦兵甲之陈大致旃裘之震臣欣闻馘献莫尾庆聨夜瞻井络之区顿明干度朝诵鸡竿之令一正坤维
　　代眞里富贡方物表
　　葵心北户乆怀航海之诚象译南琛初上职方之奏毕输诚于蝼蚁实慕义于衣冠臣中谢窃以兴国悦渤泥之朝嘉其始至祥符伟注辇之贡叹彼未来岂期从古之戴盆忽玷当今之同轨伏念臣毎以沧溟之中阻姑为吉蔑之附庸下极荧煌莫记星霜之变断根膏馥第形贾舶之编既弗登夏王山海之经亦莫与汲冢防同之解且西邻骠国尚効德宗鼓舞之懽而南境阇婆毎续元嘉职贡之敬退念陋邦之蕞尔独为大节之阙然臣是敢遥起三呼恭驰一介随贯月乘槎之侣占迎秋从律之风效牵式启于旄头任土仰干于禄币其德天合其明日合宜译鞮象寄之悉归大秦宝多大宛马多想礼乐诗书之甚盛祈殿古人之委赐与荣玉版之诗书形容骇师古之图道里续贾耽之志恭惟皇帝陛下离明继照干健统天中国有至仁自然笃近而举逺小邦怀其德岂徒厚徃而薄来乃至微臣亦知大义法乎三圣矧更出于亲传令彼四方自式歌于来享某空怀辰共莫与躬朝嗣属国之封章自今以始耸陪臣之复命其教可知
　　贡土物表
　　正防休期敢后万方之集爻闾式贡庸昭八熟之祥遥睇紫宸仰干禄币恭惟皇帝陛下接千嵗之统阅四海之图酌祖丕承壹用元丰之名籍深仁薄取既殊大禹之组纁其益无方时偕行不贵异物民乃足臣叨符江国效礼职方川浴车盈頼叶气致干之应铢积寸累见小人向上之心
　　代守臣贺改元嘉定表
　　圣神御极三周再闰之年政治更端四揭一元之号祥风所布化日以新窃以汉文未表于嵗时犹改后元之号武帝欲明于正朔遂标登封之年皆通变以随时宜更张而蛊饬矧庆元慕文声之盛而嘉泰着代邸之隆洎乎开禧揭若日月属兹解弦之旦新乎纪厯之名诞布丝纶徧翔防县采诗书之遗训慕殷周之盛王将见麟之德凤之辉百嘉顺集有如川之增山之夀一德尊临名与实俱人因天定恭惟皇帝陛下明明在上赫赫当阳四三王之仁茂中兴七纪之业五泰元之防迓升平再登之年兹革故而鼎新葢泰来而否徃书标嗣嵗爰冠美名臣圭璧叨分风雷竦听斗杓初指觉星宿之倍明日御钦承洎子男而如一
　　代安定郡王以下贺宗学落成表
　　敎被宗枝创建亲师之宇事勤工正迄新逊业之宫九庙增严八方仰德窃以小侯立学仅成戚畹之良资二馆育材未淑潢流之逺派厯选前王之故莫如我后之朝繄人有生受天一理然敎化乃圣所任而仁义非学不充凡自后防教胄子之余以及司乐掌成均之后莫急爱亲之义孰知崇理之方故间平为豪杰之才而汉唐多宗室之过今兹肇立亶为创闻兹葢伏遇皇帝陛下道际三王仁先九族虽大禹卑宫之俭每切谦谦然周家以宗之强独惟汲汲识颐养为家人之要知菁莪乃麟趾之基谓金枝玉叶追琢之是先而鸟革翚飞鸠僝之当急兹训百孙之属俾知六籍之依齐家乃治国之先灼知原委修道实正心之要首及本支臣等忝居托附之亲实被生成之泽廸师友相先之效期尽为君子之归全天地不及之功将广沐圣人之化
　　代婺州守臣进甘露图表
　　臣某言盛德昭天允格飞甘之露泰和薄海适临湏女之区敢因绘事之成用赞史臣之纪窃以唐官品瑞葢齐等于卿云汉世标年亦聨华于威凤足以表升平之恊应故毎为前牒之特书维吾皇临御以来多至治休嘉之获不祧祖庙尝瞻三秀之芝切近日畿且见屡成之蠒虽为叶气未极伟闻尚由动植之微盍显覆临之感独此至味敌醴泉之美晶华占夏昼之长被草木以生辉骇观瞻之创见敢借丹青之毫末用橅万一之形容庶闗斧扆之严小借前旒之启恭惟皇帝陛下纪元四号授防六禋湛恩洋溢于八隅深仁厚泽洪覆欢歆于一德异瑞殊祥宜其有道之符着在无虞之世臣适当假守亲觌自天书玉板之端喜姓名之亦预信萝图之卜与上下以同流
　　代守臣谢宣赐嘉定十年统天具注厯表
　　嘉靖殷邦十见星霜之易承宣汉郡一防正朔之加班春恪奉于王春授日必从于卿日窃以洛书恊纪一被周疆舜厯在躬四敷禹迹维是当天之统必归乃圣之君矧我一王之兴将及二星之数念徃时之更化既四闰以标年虽巧厯莫穷殆如川之方至而象魏咸覩又见月之始和太史之谨攸司灵台之占厥气奉天弗后应序罔差绳绳气朔之两全井井嵗年之各得旁恊九农之务不闻毫髪之讹下厚庶民之生举无动作之忒乃肆班于郡国以式顺于隂阳虽在遐陬亦霑隆施兹葢伏遇皇帝陛下对时育物以道御民欲设施不背于惨舒故命官而推歩欲惠泽咸周于遐迩故作厯以班宣致兹王政之占天亦俾侯邦之得序密清台之课日月合璧星如连珠分方国之书朔南暨敎东渐于海臣敢不恪遵成度广训黎民使作讹成易之方靡有失时之事俾忠厚鸿厐之赐举霑成物之恩
　　代翰林学士谢赐唐五臣注文选表
　　禁直九天方负非才之愧善文众传遽叨荣赐之恩示其斧藻之渊源兼以虫鱼之训诂窃以汉嘉王景之绩赐以禹贡之图唐旌大亮之言班之荀悦之纪皆因人而示教使勉学以加思矧萧梁帝子之英极楚些词源之邃高艶尽窥于前作残膏逺丐于后来开元之士五人李善之注一变傥曰雕龙之客争先文豹之班臣笔札寻常言辞鲁钝误获宝宸之眷俾从玉禁之游絶无黄绢之好辞少称白麻之明命自顾才殊于八斗焉能笔扫于千人惟兹杰制以伟编加以明言而众见俯矜愚分简在皇心恭惟皇帝陛下时御六龙曲成万物念内制尤多于体裁独斯文稍具于条疏示以规模廸之种绩臣敢不悉心勉励仰德高深若杜陵训子之诗务加精熟诵曲礼拜君之赐敢后服乘
　　代中书舎人谢赐金带表
　　臣某言伏蒙圣恩赐臣金带者纶省庸虚方负非才之愧身章粲烂遽蒙超等之恩深慙小已之私不称匪颁之重臣中谢臣窃尝观国家御下之法识器服藏礼之端丕着多仪各为一等惟是致身红药之省接武紫荷之聨虽既与汉廷九列之崇然未兼唐官三品之饰必有非常之睠乃膺特异之颁厯诵前闻备谙故实长春醲赉仅传开宝之年大笔简知间见祥符之嵗斯谓阔希之典以待英杰之流如臣志乏精坚质非浑厚居而强学铸莫遂于顔渊出以事君砺深慙于傅説滥陪闺彦误入化锤凤沼判花宁有同心之断彤庭书命终无掷地之声忽拜误恩莫安揣分随班中谏惊改观于常仪侍省夕郎叹均荣于两掖靖惟么麽盍此叨逾兹葢伏遇皇帝陛下龙德正中鸿慈溥博厯观周道独先驭幸之恩度越汉皇粗见解衣之惠每异儒冠之顾误深愚分之怜杰阁肇新昔既述宝元之榜垂鱼仅锡今更逾李綘之荣臣敢不镂骨铭恩书绅图报服而拜赐知眷逮之殊常束以立朝誓身捐而不顾
　　代提举实录院进修孝宗皇帝实録表
　　臣某等言业绍中兴丕赫三登之化道光载嗣聿编九闰之年铺张信史之成密勿严宸之觐窃以本书严于大汉葢祖春秋之规实録显于有唐每先纪传之作矧上圣重华之盛属神孙述事之明粲然累牍以成编烂若有光于邃昔防惟孝宗皇帝心传尧道治广文声励精临照之初抗意恢张之表法度彰礼乐着初无革故之劳天地观日月明自有鼎新之效搜罗俊乂不拘于常法修举刑政振起其大纲仁以抚民而勤恤于至微义以整兵而必期于可用罢台之俭无乎不服太阿之柄久而益神凡金匮石室之秘藏迨壁简科文之未见属重明之出治监成宪以钦承旁招副墨之英共探汗青之粹根本着廷之作网罗私室之遗旁该百度之变通下逮诸臣之履效月系时系以年系庆厯数之无穷特书大书不一书叹形容之莫尽用着不刋之典永贻罔极之传兹防卜以丁辰庸上闗于乙览文从椒掖陋汉注之无端礼备宝藏与舜华而密映交辉九庙森防万灵恭惟皇帝陛下离照当天干刚御极緑车庆侍昔已造于精微丹史备书今聿加于润色致兹钜典粲在明时溢文治于聨编有继东都之盛仰汤孙于奕世愈扬前烈之光臣等获际昌期幸窥丕范于万年而绳武罙彰绍述之勤作一艺以袭经岂有编摩之力
　　代右丞相谢赐御书説命中篇表
　　渊衷逺览期取监于商书帝藻特颁俾勉希于前哲俯慙愚分莫称宠光窃以世祖之颁细书徒风行于勤约文皇之赐飞白仅意属于股肱未有探往行于前经示圣心于俯贲事光邃昔道觉后知仰惟商室之继兴无若髙宗之最盛诚通天地发于精祲之交道际乾坤着在便蕃之命矧是中篇之告后尤为异代之良规惟聪明必在于宪天惟治乱每生于庶士谦谨罔容于有善豫防当戒于不虞葢巨贤上智之明谟亦平世持盈之要论此忠嘉之所属当由俊杰以能然如臣叨任栋隆包羞鼎养虽累年更厯粗知保治之甚难而一意赞襄毎冀谒诚之有补曾谓寳跗之洒俾知前哲之修兹葢伏遇皇帝陛下离照当天干刚御极法宫亲事曾无自圣之心肆笔成书大阐不言之敎发硕辅进王之简开小臣趋善之门臣敢不厉志奉承伏膺启沃光生蔀屋骇夺目于骊珠思济巨川愿悉心于鉴
　　代童子谢秘书省读书表
　　臣某言伏蒙圣慈令臣秘书省读书者穉年观国慙非早慧之才明綍疏恩俾诵秘藏之简欲其有造开以多闻臣某仰咸平邵焕之恩洎景德晏殊之泽端我防昌之旦读乎未见之书如臣者不善养蒙焉能求益宁有百药诵鄅子之博初无甘罗悟不韦之竒曽谓误恩俾从藏室逺发中经之奥近窥肆笔之成青裾朝拜于木公朱锦夕荣于藜照连珍羣玉接采九鶵恩重孔门将终保互乡之往事如东观葢上追黄香之游超凌尾弱水之蜚优渥过舞雩之咏兹葢伏遇皇帝陛下与参化育乐长人材念愚衷蚤慕于简编故逺虑欲培其芽蘖致兹琐薄获此叨逾臣敢不周览瑰竒旁搜隠奥醯鸡陋见殆未免金根之讥管豹窃窥乌能及朋字之正
　　露布
　　拟河北宣抚使平贝州露布
　　臣彦博等言四海无波共乐渐仁之化一夫不轨空怀负固之心虽三军之律至勤贰政之臣然六旬之叛不出孤城之守迄絶纎毫之援适彰宗社之灵葢羣黎争父母之归宁小丑遂豕蛇之食用正鲸鲵之戮莫逃斧钺之诛国家大业无疆重明四叶书同文车同轨恩波匝雨露之滋仁也柔义也刚政理若日星之照曾何狂卒敢啓乱心本饥年流落之余旁縁戎旅倚世俗妖讹之谬诳诱羣愚下胥两恊其伪谋本计旁连于邻地断浮梁而擅河朔由正旦以啸狐狸惟天网之难逃乃贼徒之自露仓皇无策狼狈图全刼库兵而囚守臣王号而易正朔致兹叛涣达于听闻陛下奋发干刚昭明师律环鼓旗而肆击属楼橹之素坚既筑拒闉乃见焚于秉火或为内应复中阻于专攻尚稽脍缕之诛用急焦劳之顾谓蕞焉小垒曾阅月之未夷而密彼邉疆可顿兵而不战臣忠怀裴度愤切有苖愿膺専阃之权俾效捐躯之分皇皇列纛蔚为啓乘之光烈烈中权得遂从宜之便谋攻九地误敌多方设伏西门俾只轮而不反捣虚南垒信妙算之无遗既致戮于守陴亦固圉而拒战卫社忽兴于蛇槊倒戈乃出于火牛尚逃遁以求生俄系累而就死槛车致命正天街九市之诛鹤唳闻风震碛漠八荒之族一宁邉四赫皇灵迄无纎粟之虞益固迓衡之业斯皆皇帝陛下深仁无敌至健自强在齐民疾痛之微悉闗渊虑当邉塞喉衿之要敢缓天诛役不淹时戮惟元丑占腾祥于析木星宿倍明息袵革以櫜弓氊裘自耸臣等无任庆快激切之至谨遣某官奉露布以闻
　　拟权熙河经畧使禽蕃贼首领露布
　　尚书兵部臣某言屡防邉徼既成怒臂之无知小效天戈竟破狡谋之三窟葢违理者神人之共愤而背道者明圣之不容旁惊夷裔之心上释裕陵之怒国家当天七叶享祚百年葢子视于多方亦海涵于万防朔南暨乎声敎初无遐迩之分仁义极其渐摩敢缓防残之取蠢兹小丑恃彼孱心跳梁踯躅者久之于邑恚忿者众矣语其最巨斯谓叵容陷我一城仆其魁武募赏尝闻于先世图维敢启于隂谋輙连平夏之师竟指临洮之域版筑大兴于力役干戈拟逞于雄心谓合谋并势以俱来庶封豕长蛇之荐食然渊谋庙算之所出知接手就缚之无疑一介朝驰了了目中之敌三单夕起明明阃外之权左右手知两将之和赤白斾皆万人之勇一皷有同于拉朽四犇尽殪于临流侨如莫假于游防孟获竟从于生献尽破他酋之胆合腾北阙之章泠风极青海之遥赫日破鬼区之暗且始谋之不善意并举之难当揣其私心料彼愚见谓寡固不可敌众诡奸计之万全然天定亦能胜人奈雄图之自济出其不测成此非常斯皆两宫深仁上格于皇天得道每形于多助不从中制惟责成功先人夺心赖合谋之竟售以少胜众喜四塞之尽清下叶隽功讵逃大戮
　　拟荆南路宣抚使平侬智高露布
　　臣青等言女侧陆梁卒致汉师之讨卢循猖獗难逃晋室之诛蠢尔蛮埏毒兹南纪央央隼斾啓十乘之元戎烈烈牙璋畀万踶之突骑亟清岭表诞布王灵国家子视民编天临裔服朔南暨乎声敎初无遐迩之分仁义极其渐摩敢缓凶残之取矧在灵旗之指曾何前敌之畱王则负固于一城旋归授首元昊借资于累世卒亦来臣兹焉蜂虿之失防赫若鹰扬而奋击丑尔智髙之虏桀焉交阯之藩偶稽枭獍之烹輙肆螳蜋之怒象琛防贡期借助于中华狼子野心竟不逃于明见窃攘山泽招纳逋逃隂含短蜮之奸欲肆长蛇之食谲其众以焚巢之酷绐吾邉以告籴之虚忽竟下于郁江乃亟戕于邕管遂张皇于虐焰亦拟于尊称正朔建其伪名官号比之上国偏属升平之久少忘豫备之修连破坚城痛吾民之涂炭进围广府期彼志之滔天頼金汤有不防之坚然雷电乏无前之扫偕忠殒于非命畋修望而退兵拥子女以讙归纵火炎而肆暴赫干刚之奋发奉师律以防刘六纛风生先斩罔功之将三军股栗尽输赴敌之心将夺险以疾趋反戒粮而示缓果昧必争之地斗临不测之兵防防惊遂仓皇而送死旗当鼓接犹跳踯以求生麾精骑以互驰束飞矛而莫逞威如破竹胆落闻风既夜遁于渠魁遂朝清于截海释囚复业顿还百县之农桑折馘数功爰及万人之京观交震雕题之俗增明星纪之躔斯皆皇帝陛下黙秉庙谟独操睿断念何辜于黔首乃堕兵锋运无敌之神机亟清妖祲胜惟一皷众不三单屹铜柱于南陲永作地维之鎭耸葵心于北户愈防日祷之瞻
　　拟川峡招安捉贼平王均露布
　　尚书兵部臣有终等言小校何知遽受羣愚之迫神威所莅定无天讨之稽矧维臝肱决射之徒乃有背上忘恩之事是之可忍毋乃太荒国家并用刚柔初无吐茹仁义四渐于六幕赏刑迭出于万几况兹効命以袵金要在秉忠而知礼凡服饰鞬櫜之末洎炙浆饫劳之微何足动心乃敢倡乱纵马辔以售奸计戮主将而成凶谋奔惶符节之臣创易嵗年之号竟屠汉垒亟走劔门赖天险之难图阻兵端之将逞属上闻于事绪爰申命于鼔旗清坛有助顺之师一战几显庸之録卭蜀莫窥于城壁嘉眉大合于干戈丛然假息于顷时昧若逃防于万死开门伪遁希小挫于锐锋缘堞竟全姑畧从于养力离其胁诱静此氛尘连收再胜之功洊达九重之奏数道争飞于矢石孱然犹事于宴歌炎火一施敌楼随尽示之生理庶此全功虽戆夫怀悔祸之心奈狡者系首丘之念竟焚召笴莫效降幡甚雨淋漓顾未遂先登之勇壮夫感慨竟谁为难犯之锋共知瞬息之危犹冀迁延之福力焉巷战乐矣乌声一夜沈沈觉纷挐之顿肃蜀江知仓卒之弗航竟从醉饱之余殱作枭夷之伏斯皆皇帝陛下圣神广御文武兼施万里鼠偷竟不逃于明见三单鸷撃终无敌于竒兵迄平井络之区益茂萝图之业
　　拟熙河经畧使复洮河露布
　　尚书兵部臣某言断匈奴之臂汉家绰有渊谋守四鎭之城唐帝亦推上策所以杀夷之势使之无侵轶之虞葢兵家万全之图关人主九重之画国家深仁同视大业无疆英明特起于一时愤兵戎之未斥经纬乃从而四畧期遵用于巳施念絶交离党之竒实保大定功之要虽中国四边之势振古则然矧眞人同轨之模于今或未伊焉类比此夏疆前世豢以金缯成勲未大兹地傥能臣妾丑域自平爰命小臣俾摅成算不壹战以使之自扰拊大酋以冀其悉来封疆日辟于召公谋虑势均于充国逮几成于事绪俄小衂于偏禆救败之师不可当战焉既力出疆之任无所制罪也敢逃兵威大振于鬼区职贡讫惟于人面裴度终平于淮蔡葢一定于庙谟段明遂弭于戎亦多资于众力风动逺临于青海雷轰自慑于灵旗兹葢皇帝陛下智勇俱全规模素定出竒谋于堂上料狂敌于目中推毂明明旗鼔遂从而无敌兵威凛凛心肝争奉于至尊在臣逃稽缓之诛由下靡遗余之力
　　拟两川招安使平李顺露布
　　尚书兵部臣继恩等言坤维盗弄何劳虮虱之诛师律中行即遂创痍之复迄奠蚕鱼之国既安参井之疆用寛西顾之忧亟上北门之捷国家鼎来帝运离照鬼区大一统以同文奄八纮而有截顾维益牧小逺神京然深仁厚泽之渐摩与时俱化廼曲见私心之反侧动众以言首谋幸厌于天诛胁附更思于扇乱适持节不知于抚定致号狐益遂于张皇城壁屡隳官僚踵戮痛吾赤子何忍堕于铦锋愤尔绿林敢肆行于虐焰皇帝陛下赫然出命昭若选才推毂惟专事靡容于掣肘释囚兼用罪惟问于吞舟甚昧愚心敢争天险属旗鼔两明于将钺乃声威大折于妖徒矧东川素备于金汤葢巨干岂移于蝼蚁栈路何虞于来往王师亦务于驱驰虽凶旅方兴若可游魂而假息逮天威一皷悉皆授首以摧肝电扫无前风行孰御破竹实三单之快刈鲸无半瞬之留锦里依然重被吾皇之雨露鸡竿肆及尽还昔日之农桑人违黥墨之灾罪止渠魁之取虽支党亦归于禽献惟众心本荷于皇明岷峨还彻底之清星宿有倍常之润臣叨膺授钺每誓捐躯曾何三畧之知常愧六韬之学幸赖诸军毕力羣校恊心更由神圣之威获致纎毫之效贪天何敢赎罪既多






　　灵岩集巻二
　　钦定四库全书
　　灵岩集巻三　　　　　　宋　唐士耻　撰檄
　　拟延州问夏国宥州檄
　　年月朔日延州问夏国宥州曰葢闻圣主执赏刑之柄乌有所私文告居甲兵之先尽其在我矧君臣之分素定且是否之理甚明姑少纾灵旗之威庶不贻裔服之祸国家当天五叶享祚百年中国有至仁自然笃近而举逺小邦怀其徳岂徒厚往而薄来惟明主始初之清明在外服奔趋而俨恪夫何一介敢犯多仪固尝置辨以尽其辞乃尔负义而难于对俾之自反敢此无知防我邉陲輙形奋臂屈吾诏防犹觊革心不独起饰非之辞又妄生归过之语宜褚衣之辍赐亦正朔之弗班茍有人心当知羞恶岂期狼子反欲鸱张肆长蛇封豕之贪犯细柳棘门之戍莫解神人之愤兼兴夷夏之师射月夣开奉头鼠窜尚从含垢未欲洗瘢某叨与左符每思大义拟効枕戈而待旦亦期决射以臝肱马革裹尸深慕古人之勇桑弧垂戸雅知男子之生激烈懦搜罗英畧毕起报仇之众共扬问罪之兵然虑伤天地并容之仁姑少忍风云叱咤之志一兴欵语三叩忱辞况旌麾亦在于邉陲势分葢形于上下易地而论忘恩者诛茍其坚衽革之强将再蹈前车之覆当命营平之将难稽蛮邸之刑犹未臻迷复之凶庶可缓成师之出投诚傥至洪覆何言
　　江南西路提防刑狱谕所部檄
　　年月朔日云云曰兵革藏于私家夫子谓之非礼刀劒卖而劝稼渤海复为平民简牍所明规绳可尚且习俗有时未正则训谕于焉当行敢罄我心少禆尔见维蚩尤之啓兆众械始基若子产之立言五材并用然人主黩之尚为不可矧庶民藏焉殆未适宜圣有格言戒之在鬬孝之为事夷也不争耕食凿饮之余惟知鼓腹仰事俯育之暇合事学文庶全髪肤勿狥血气且喜怒实为难制而暴狠发于无端茍其具之素存必此身之易陷大有干于法度小未免于过尤茍念谨身自应买犊使吾言之不听当行法以无私然文告之宜先开首科而使免傥翻然知过家无鹤膝之储则坦若安居人有龄之保矧此多虞之起自夫七札之藏覆辙在前后车合戒噬脐莫及蚤计当思皇朝开天覆之仁德政徧云行之泽何独自贻于伊戚要当遂觉于昨非父兄子弟相饬以驯良井里亲戚永无于灾祸各保赋年之永同跻比屋之封当职滥奉诏条思防民患不顾言辞之无当力祈仁夀之交修勿自蔽于顽嚚以卒归于羞辱
　　陜西转运使谕横山部落檄
　　年月朔日陜西转运使谕横山部落曰葢闻民惟从惠必归明圣之君命廼敷文斯合典谟之义幷期二者形之一言国家超振古之邦开无穷之祚厚泽溢于八表渗漉深仁大度极于九垓包容无外昆虫至于凯怿草木遂其生全矧在归诚必敷异渥顾礼义积衣冠之习而赏罚无毫厘之差凢五叶以百年咸四王而六帝赤子舎父母而何德深渊葢鱼鼈之所依此理甚明不言可喻横山番部本从中国偶堕戎疆鼔旗居诸部之先戈盾作万夫之最用之叛涣惜此骁雄矧役服之尚新亦风声之未逺当为反斾是乃首丘况谅祚资禀昏狂性情率易淫泆无别殊亏谨重之威庸暗喜谗时有偏私之听名称自侈杀戮不辜虽云蕞尔之邦曷事孱焉之主离心自起明见谁先且巴渝亦助于汉师彭濮尝从于周后歌舞不替简册有光维邉备在我以日修蕃落于今而嵗至与其展用于锋镝曷若归心于帝王金犀即赐于昕廷爵禄永膺于明命名姓与史官之纪子孙为乐土之人舎是不图又将焉取
　　熙河兰防经畧使晓谕西蕃邈川首领鄂特凌古檄
　　年月朔日熙河兰防经畧使告西蕃邈川首领曰葢闻帝王博爱之仁虽重灵旗之指臣子乱常之罪当严齐斧之诛以其素列于外藩姑尔先施于文告宜及几微之地亟加省察之心国家丕冒普天尊临截海八方同轨获消烽卧鼔之娯九译来王极航海梯山之逺维锡祚再周于甲子而致平高轶于五三虽专仁义之修不废甲兵之备矧在赏刑之际罔差毫髪之微凢曰刚柔曾何吐茹邈川首领夙殚忠尚世长戎邦被纯缋带金犀毎厚鸿胪之赐执干戈卫社稷屡争灵夏之锋锡爵有加于汝何负爰自袭承之后忽开猖獗之端侵轶邉疆结连邻丑将肆窥窬之志莫知覆露之恩昔征尝欲飞扬卒成困廹此已然之明鉴乃自蹈于覆车识者为之寒心义士闻而扼腕盍从一鼓俾就七禽维两宫奕忠厚以四渐均中外而同视念玉石俱焚之未免在疾瑕小忍以何伤姑少缓于师徒俾三思于祸咎傥尚知于改易谅不失于拊存事或起于他心顽莫悛于恶子当自明于丹赤毋久混于薫莸窦融致讨于隗嚣益坚归汉之志吐蕃助诛于天竺应无背唐之心宜亟厉于戎昭防大陈于馘献毙兹叛涣正汝君臣若乃螳怒自矜狼贪思逞结憾至仁之主甘心累世之雠兵出万全命定逺营平之将王斯一怒正藳街蛮邸之诛狡穴难逃噬脐何及
　　鄜延路都监报威明山檄
　　年月朔日鄜延路都监报威明山曰方夏内边陲外盍克致知见善明用心刚乃臻大道既信义交输于两地宜死生如在于一舟革故鼎新泰来否徃断之在我展也有成维仁者无敌之称尝畧闻于孟子若异域归忠之传实备见于唐朝幽谷乔木较然其逈殊凿齿雕题释尔之可厌徙父子君臣之境服仁义礼乐之风顾不韪欤端可尚已矧国家阐圣神之敎且政化极抚摩之恩奄六幕以无偏殆三王之莫过若甘雨庆云之覆露惟和风丽日之披临于今寖昌振古弗及用决从违之论一明取舍之端释此不归悔将焉及威明山人推俊杰天禀忠纯夙怀向慕之衷蚤啓依投之绪葵倾万国之表颖防四陲之中洎从行慷慨之徒悉自蕴勤拳之想书之缣册而何愧确乎衣冠之是存信使下驰诚言俯逮尽出由中之请有孚不肖之心感咏实多戢藏敢后竟力践大丈夫之举谅无萦儿女子之情朝发穹庐夕觇内境金犀蕃锡当立自于昕廷爵禄醲恩亦交来于帝所永作中华之胄首霑信使之书罄此有生乐焉上国彭濮巴渝之助犹在下风春秋冬夏之行长瞻赫日某敢不亲提师旅深入疆陲防面有期预喜一斑之覩承顔不日尚迟逾刻之间努力何言竭心以俟
　　北路都招讨晓谕刘继元檄
　　年月朔日北路都招讨告刘继元曰葢闻德博威制者广是名王者之师兵行使在其间要亦古人之义维帝烈皇猷之广被尚书文车轨之未同忍遽致于大刑用先施于文告蚤回念虑毋俾吝尤国家极效渐摩绍休开剏讫惟人面毕知职贡之修瞻彼河湄乃缓氛埃之屛还观五闰并裂四方有古冀都属兹刘氏顾周室甲兵之问洎先朝旗鼔之锋养晦有年推亡不日载念山川之割据既賖日月之变更臣子乱常傥非自我天地同量以至于今久矣戴盆每焉藏疾仰叹实沈之次俯矜恒岳之方尚阻四巡合归一统矧深仁之及物宁终怒于小夫式观江岭之降王有耀呉关之纳土同跻一视卓冠百王惟是非利害之端在顷刻毫厘之际势之必至理有固然大明当天宁容爝火之不息黒子着面谁谓鸿毛之匪轻亟反首以三思毋噬脐于七纵社稷血食徒尔自文塞外草衰曾谓固蒂何足为狡兔之三窟不当念首狐之一丘隗嚣实愧于窦融彭宠何如于耿况当识君臣之大义勿贻今古之深羞其或愚固怙终执迷忘反侥幸不可数得祸福况乎甚明虽圣王推恻隠之心奈师旅厉防刘之志诚言不再后悔何追
　　序
　　礼选序
　　礼选者诸王府侍讲邢昺所上也惟昺通儒硕学究心礼文之事慨念先王制作其详不见于世戴圣遗传粗纪孔门之遗学者聚讼尚应讨论之功是用笔削以成一家廼雍熙四年八月进诸斧依凡二十有一巻圣主嗟焉孙谋贻后见于曝书之日召昺同观帝藻下饰为一世荣美贰之缣册还赐昺家讫蔵诸冢其不朽也已易以卜筮全诗以讽诵全书百篇葢存者半然帝王大纲犹可想见惟是礼乐之事诸儒孜孜补拾不过推士礼以想像万一西京之末大小戴兴焉而德所传未能粹然也大禹之黻冕仲尼之俎豆空谷足音是将焉属月令明堂位一二附合是殆可畧也昺也皓首穷经防绎之劳殆非常人比缉以为书则上而天子诸侯之所依慿大而郊社宗庙之所设张下而至于三百三千皆可以无媿用以垂世至于千万年而不已眞韪事也东都曹襃因叔孙通之书次序礼事百五十篇李唐魏徴作类礼二十巻元行冲又从而疏焉若可比肩是书然襃之所祖不纯征之任已自专岂若昺合诸儒之长以释不刋之典哉是宜眞宗皇帝好善忘势加之赞述五色下被而万物增华也昺是书世未之见史畧其説然独知其为戴记者葢昺献书之辰太宗皇帝取其一篇加之圣览史谓文王世子则为戴圣之书明矣昺之书其目则曰分门礼选葢彪胪有条各从其类之文也所上止二十巻一书以为二十一巻岂一巻之目合其数乃若是耶是葢昺书之细愚独取其千载之下不忘孔门之讲习游夏之渊源以淑诸来世兹实为醇儒矣
　　梁文选序
　　文选者梁昭明太子统所集也维统心明才通好古不倦凢百缣册既辑既绎载念辞华之作由屈骚而下浩若烟海杂然并陈遴择之功弗加则黒白甘苦混尔一区孰取孰舎虽皓首穷年曷克殚究后学来者何所矜式是用极耳目之广尽权衡之公防其尤殊成一编之书凢三十巻诏诸不朽不可无述也二气絪緼太和保合灵而人秀而文经纶乎事业发挥乎天人崇庳间陈醇驳互见未易一概言也绩学种文之士傥将淹今古而观之则必有去取焉有褒贬焉有明而无厚也有决而非同也海纳川涵葢所未暇而采摘孔翠防擢犀象吾亦于其善者而已由屈平以来更秦越汉分裂之邦离合之统上下数百载代不乏人发于情性见之事绪揭为世用形诸笔舌者不知其几也若大若小或浅或深博若摰虞不过为之流别而已他未暇也统也帝子之英精懋坟典博望名苑聚书几三万巻一时俊乂之流网罗无遗朝虑夕讲孜孜不忘聚古作而耕猎焉讨论之力既加荟萃之功益着月异而嵗不同以成章告曰赋曰诗曰骚曰七吟咏情性之作四焉曰诏册曰令曰教曰文上之训下四焉曰表曰上书曰啓曰弹事曰牋曰奏记下之事上六焉曰书曰移曰檄曰对问曰设论敌以下一徃一来者四焉曰辞以陈意曰序以述事曰颂曰赞曰符命以称美曰史论曰史述曰赞以评议古昔曰论以析理精微曰连珠以騈俪对偶曰箴曰铭以自儆曰诔曰哀曰碑文曰墓志曰行状曰吊文曰祭文以厚终始于班孟坚两都赋终于王僧达祭顔光禄文凢三十有七种而赋诗之体不与焉由梁而上异篇名什徃徃而在统之志勤矣艶高屈宋香浓班马而今而后吾知所从事矣音则萧该僧道淹公孙罗许淹曹宪注则李善公孙罗吕延济刘良张铣吕向李周翰其训义日以宣明孟利正卜长福之续文选卜隐之拟文选瞠若乎其学歩矣徐坚文府选云乎哉韩愈以文鸣而高许杜甫实诗人之雄也其训子乃曰熟精文选理则统也其可间诸选也其可忽诸
　　神农时令序
　　神农时令者因穗书而有作也惟神农运膺火德至治纯厐昭格休应上党之山嘉禾八穗知者剏物粲然成文上观天时爰班明制以前民用丕休哉出治之丕彞三皇之钜典也三坟久亡间见于韦续字源庸摭初末为之言曰日月之行星辰之运斗杓辨指昏中定次各有其常不可变易天之开人固如此作讹成易使不失其度生杀予夺使不违厥宜微而车服饮食近而出入起居罔不俾适厥性人之事天者其可忽诸风雨霜露无非至敎保合太和必由钜圣则时令之书讵容无作维牺皇氏首造书契河圗効灵八卦三画二十有四黙象厥气钦若敬授未极坦明逮于神农运化日开蒉桴苇籥声乐既阐男耕女织民生不难凡物理之未发者咸将显著天道聿啓圣心感焉廼因穗书庸班时令想夫皇谋既定羣臣叶从廼探廼索发扬隠奥克开厥后贻之万世日行终始八节爰创大火而下五官并建各扬厥职嵗终索飨大蜡伊作凡尔百度咸用厥时逮观大易十三卦之义聚货懋易廼在日中岂市道必于阳盛之时而后可耶触类以长事为之制物为之防又可概见矣维耒耜之兴肇于斯时神农见号厥尚可探斯因禾瑞爰班兹令意者令所着独于耕植收敛之际尤详厥理耶且帝复能相土地之宜燥湿肥硗高下之别令民知所避就见于淮南子之书仰观俯察遗诸永乆两全而无阙自非圣人畴能若是耶淮南之书又曰以时尝谷祀于明堂观诸后世四堂十二室之制侑荐尝新之法见于吕令之书者殆皆神农之遗耶厥后黄帝当时明天五云分治丹鸟鸟而下分至啓闭罔不厘职陶唐钦天羲和仲叔之掌冠于经端周公时训月令之目见于汲冢之书非神农举之于先畴能述之于后耶周官籥章一职专掌春秋逆寒暑之气俱击土鼓夫土鼓者神农之所剏也作者之意殆欲后之明天时者谨毋忘神农之功云谨序
　　宣和殿博古图序
　　有宋八叶天子聪明冠伦密庸万化之表坐袭垂衣之庆海县镜清几务余闲稽经诹儒之隟每以好古博雅为心谓思其人当爱其器虽既更亿变多厯年所毋庸毕见然笵镕不朽之质谅有存者旁捜逺猎孜孜不倦鼎来萃聚罙久罙切天畀地予积日累月既溢乎玉府之藏烂乎秘宇之列帝心悦焉思以警动羣目发扬若稽是用肖其体则备厥欵识施诸绘事勒为成书以烜耀于亿万年皇乎哉旷世之盛典也敢铺张帝防冠诸篇首曰高卑既陈书契肇开中古而降文为日详明圣制作物有其则凢厥器用至理所寓毋曰粗末不足控揣舎是而观义之精微或几乎息逮乎两都世降道夷然去古未逺犹有存焉辟之礼失尚求诸野空谷足音跫然而喜兑戈和弓垂之竹矢周序炳列和钟离磬女娲笙簧宠锡于鲁古之圣贤嘉尚若是汉获故鼎殆非九牧贡金所成荐之郊庙闻见歆艳特书大书匪一而足岂徒观美而已哉文献不足莫甚乐律黄钟夷则姑洗之簴犹足攷其一二况他乎维我熙朝开剏之初五纬叶于奎文明之运有开必先区宇既平笃于典艺旁逮史籍列圣就将谟训洋洋振古未见昌期盛际仁义四达旁皇洋溢咸五登三罔有轶言维是徃古礼乐之具下逮日用未克裒萃镕笵有度铭镂有义可按可稽未遂防绎当是时也声名四洽年谷屡登爰诏多方乃咨乃访辐辏麕至为品五十有九为数五百二十有七曾宇禁严肆陈彪列参错典艺玩想不已书之简册昔人兴造之防罔不咸在诚酌古大端升平格典也隆鼐景钟相踵有作大亨殷荐视昔罔愧无自而然哉中兴以来是书秘在册府小臣窃窥万一葢为巻三十叙论之畧先礼后乐曰典制曰征伐曰常用曰燕闲抑居其次云臣谨序
　　禹瑞厯序
　　瑞厯者神禹钦天之书也维禹隆功厚德克膺明顾厯数在躬允继极治端拱无为百度自彰仰瞻垂象运动有则垂世立法爰纪厥常经纬具举疾徐无爽列之简牍以示千亿钦崇不朽用承天休名书示意实曰瑞厯其事不具于夏书而荀卿天论独着其畧敢追裒梗概为之言曰两仪并立天职洪覆日月星辰罔非至敎神圣体之爰建矩则仰察敬奉恪恭不解用以顾諟明命敛福锡民由来上已周天厯度始自泰帝推分星次黄序明民创受河图重黎有注少昊名官首曰厯正式序三辰越在帝喾下逮陶唐德冠百王羲和厯象殆半尧典钦若敬授诚弗可已舜之歴试首齐七政重华协帝克绍泰和虽去古既逺书不尽见然其观象作则前后一轨矧维大禹亲承治绪袭爵行道烜奂一时钦天之书其可无作逺括羲黄近祖陶姚防绎鸠合克臻大备财化辅宜庸以无阙二典三谟与为表里想夫是厯所述两曜聚散五纬疾徐如指诸掌经星常宿维见可观以占则信以攷则明天仪合焉羲和职焉用以垂诸永乆诚大君盛节治世宝书也洛书千载之期上嫓皇策之盛光畀彞伦九畴肆叙箕子传之数百年之余武王下车汲汲访问洪范一编光照简册五纪厯数实居其间然则是书之作葢本诸天智若行水毋意毋我曰瑞曰厯厥有深旨范其领防而是书其详者欤矧禹克勤于邦栉风沐雨沟壑之地殖为桑麻鱼鳖之民育为衣冠后人称九州之广必曰禹迹葢功大则万世不忘禹之俯察于地既勤若此则仰观于天见于是厯者要必硕大光明有条不紊与禹贡一书相为上下地平天成万世永頼归功有自要当不诬孔子答为邦之问首取夏时殆亦出于是厯记礼者叙夫子之言杞不足徴吾得夏时释者以为夏小正果圣人意哉禹之行已俭于欲勤于德畧于私厚于公菲食而致孝恶服而美冕其奉若天道者殆详且悉也后世羲和废职至勤嗣侯之干戈足以见典刑之尚存稽诸汉志七畧之目天文一家禹书不少见独有夏厯冠殷周鲁之先今书不存无能识其梗概云
　　帝学序
　　帝学一书乃元祐五年侍讲范祖禹所上也维祖禹纯儒硕学究心致主之术谓夫尊临六幕统理万几自非讲习古初不忘鉴曷臻尽善之域是用稽参前牒萃合往行上繇画易之日近底元丰之年凢宸心缉熙经幄防绎之故悉归防辑为书八巻寘之渊扆用宏端绪日新益明之理舎是殆无他岐厥防深矣有天资有人力或有愧焉必歉然于中要使人力足以济其天资则乾坤无不全之功神圣有蔑加之德今夫一介之士不敢自弃自怠必思夫修省之方琢磨之术以无赧乎降之善受中之粹矧夫居四海之上为万乘之尊予夺自我维持自我举一政可以厚八纮修一德可以倡万姓其可释师古之道去正心之理以一听之天哉此帝学之书不可不作也上考古昔由伏羲以来书契以降孰不以学为先务尧舜禹相踵而作语其德一曰稽古二曰稽古形之典谟垂为轨范皆学力也文武并兴百年一辙播之雅颂亦学力也从汉而降犹是物尔惟我本朝累圣相承崇儒尊经超轶近古盛治所就奚止四三王而六五帝哉惟我哲宗皇帝接千嵗之统膺鼎来之年自修切磨之道舎学将安取哉祖禹获侍经帷夙夕孜孜谓无以开万里之涂则燕辙越斾莫知所适一木之本不正则他日之厚薄纎宏殆未可知也职在太史缣册之存可稽也责在进德古昔之善可举也吾非侵官而离局也吾非强聒以自夸也事当其宜而言有其要也且一言可也而至于八巻之博祖禹之心切矣説命有篇敬之有什商宗周后用以立德用以保治眎祖禹之书一辙也祖禹葢尝辑仁皇之懿法以为训典一书又尝预司马光通鉴之编二者足以明烈祖监美恶有补一时有补来者葢不止帝学一书而已然而帝学独能开端倪澄其源正其本使不哆不异后世之君茍知所以尊用崇信以兢兢业业日昃夜分以深察吾心博观物理参之前言往行淑夫一身淑夫天下后世其用可胜殚哉其盛可容言哉夫洙泗相与渐摩不一而足鲁语一书成于门弟子独以学习冠篇葢圣门正传必自是始祖禹其有以脗合也夫
　　太平广记序
　　臣仰惟太宗皇帝嗣兴剏之运混文轨之宇治协登成业懋稽古爰诏儒绅采获昔人稗官之篇条分胪析烂然有第凢五百巻藏之秘馆制作之道宏矣学尚乎博闻贵乎该不读山海经毕鸾何以辨不熟尔雅几为劝学误一陋一洽得失较若书可无作乎曰典艺粲然易之幽书之明诗之雍春秋之肃学之道讫已厯年牒犹曰治乱之别成败之殊释是括九流下骚问尚逺而不即废而不攻况百家之细乎致逺恐泥明戒凛凛维日不足我则未暇儒者类以末为讳以不正为讥博极羣书旁通百工之学卒蔽大人之赋已事前辙可不鉴哉曰是一曲之説非达观之见也葢自乾元四部以来唐政不支防祲妖氛播于太紫之上大京众师金汤屡隳牙籖散乱之简不越而之四方则莽在泥涂国史不克全况他乎重以末造之祸极之五闰之变芸香牢落竹帛土苴谁复念之干戈锋镝之余天厌涂炭眞人挺生锋旗四焱罔不臣妾孟蜀江左之扫除舟车聿来册府以充虽投戈畴隟絶亡马上治天下之想煜煜奎躔下闗图书萃于五纬搜遗有诏献书有赏表着方册炳炳若丹以舜嗣尧重华有光三馆翚飞崇文标记中屹杰阁云章昭回顿还石渠东观之旧文风日起御览一编千门万戸包总细微咸曰周叙英华踵作嚢括后先流别井然若延万士峩冠切论皆前所未见犹嗛圣心葢曰洪造无垠变动惚恍殊异之象时出间见使无以昭明之则骇溢元元将有禹鼎未铸之患彼刍荛一言日表晏温不以为鄙而慢之也况宇宙之宏编帙之繁耳目所不接忽而陋之不几以常而废变守一而忘百乎五石之陨恒星之如雨格诸降莘言晋之故左氏不为诬矣故自虞初以降千端亿绪或是或否若信若诡有不暇论也若大宛之马骊黄牝牡杂然具存不惟汗血之豢也若大秦之珍瑟琉琥渠珊然并举不惟尺璧之取也大矣夫有六经为之正有广记为之变括洪荒而无外秉仁义而不惑吾道之终乎极千古之醇武成惟二三策竟万物之动九鼎用知神奸来者克明则皇心万一愚言不为诬矣臣谨序















　　灵岩集巻三考证
　　第九页后六行　魏征原本征作证因避宋讳今改正十二页前五行　道淹原本讹作道该今改正













　　钦定四库全书
　　灵岩集巻四　　　　　　宋　唐士耻　撰记
　　刚应广利忠祐侯庙记
　　婺之列壤上直须女垂芒俯属大者峙而为镇望其南则自鼎湖五云郁纷黄序所盼睐北则脉分东越叱石羊兴初平所隠遁焉南迥而秀短小精悍如賔从却立惕尔听命北乃挺杰伟有堂堂大丈夫峩冠列坐之态意其必有异人起乎其间其生也不凡其死也不泯捍患御灾芘民泽众犹有见于百载之下可以尸而祝之社而稷之血食永禩名在颂台之典者是殆山川之所自有而亦岂寻常之故也耶邢为县钜姓间亦儒冠自修膴仕吹铙然未见名闻一世表表在人耳目者灵气磅礴乃在于神耶且神之在母也有金革之兆及其既生也无龊龊之见弗屑章句儒所学万人敌葢尝观光上国有意鹖冠虽命不时偶于邑以终犹能息山房之厉以芘里民佐旗鼓之锋以静祅祲以至除疾疫之害众却飞蝗之稼曰旸而旸曰雨而雨无感不应又爲一邦之显相岂其长存不朽真足与世之建功立事者并驱争先也耶是宜里人思其烈公朝着之名睟容一新堂序鼎立永垂来禩至于千万年而不已也耶呜呼与其见用于一时孰若流芳于万世与其鼎食于生前孰若尸祝于身后使神遭遇时君一将却敌功不难建又岂若今日之事之为烈哉夫人死而有知者其死也必有异焉方神之气索魄禠不隳不仆筋维骨支俨若生存之日则知其所得于天也厚矣所异于众也逺矣是又乌可终泯也哉神世居金华之赤松乡讳植赐额之班葢嘉定三载九月二日公朝书赞既巳别勒在坚珉兹不详述姑爲乐章以妥灵侑飨辞曰赤松兮白石两工兮孰识山所钟兮未巳有神兮民是翼彼大弓兮长矢若秦王之崛起神俯视兮振槁力有余兮莫比是天之所付兮非常胡忍龊龊兮堂堂六麾兮曽足道岂屑意兮公王一时兮孰若万世芘民兮驱其厉斩郅支兮封狼胥是吾之心兮轰雷车昭昭肸蠁兮氛祲扫名登史牒兮几大道
　　汉追封髙祖功臣记
　　汉高皇帝以睿明之姿广揽英豪蹙彊仆暴大难略平则既并启爵邑俾传子孙与国咸永恵文高后继之数十年之间搜遗追封尤切不忘其事见于史记恵景间侯表之叙一代盛典不可以无述也天啓真主风云草昧必有智勇之士为时而出大业甫定分茅析圭开国承家永锡曽仍贻芘无极既尽报功之义然其后世之君犹日笃不忘每惟搜讨讲求是急必欲使尺寸之效举无不见知之叹其为孝也大矣其厉世也切矣肆惟高帝有知人之明极容才之量下逮屠贩寸长毕录用以组婴鳬羽脱斯民于鬵炭区宇既平歌颂以发清庙之策既弗敢缓爰自六年十二月甲申始裂平阳以畀曹参迄十二年六月卤侯张平之封凡百五十有三人厚以第室之赐固以山河之势表以十八侯之位次汉承秦旧爵列二十通侯为冠由关内侯以降下至于公士霑等级之恩者尚多有之特诏肆班申勅长吏厚遇高爵入蜀汉定三秦之士恩复世世酬功懋赏斯亦足矣一传而孝恵再传而高后三传而孝文皆克绍厥世将相公卿登用耆旧列侯朝次藏之宗庙犹以为未足又取高帝未论之功俾胙爵土父子之仁君臣之义交至曲尽猗欤盛哉谨按本表平都侯刘到以孝恵五年六月乙亥封平定侯齐受以高后元年四月乙酉封中邑侯朱进乐平侯卫无择山都侯王恬啓祝兹侯徐厉醴陵侯越则四年四月丙申所封南宫侯张賔俞侯吕它又以父功追封樊侯蔡兼以文帝元年六月丙寅封蒙之克家蛊之干父特书屡书孰谓汉家之犹少恩哉厥后孝宣元康特发庙蔵复家赐金百三十有六人孝成孝哀兴灭继絶建初永元复封元勲之裔桓帝延熙三年犹录李必之后前后一辙有隆不替宜其盛哉终汉之世鼎彝太常之勲不一书而止岂劝率之道素茂有以啓之耶
　　唐贞观凌烟阁功臣记
　　唐太宗文皇帝以济安之资承开剏之运文绥武服万方同轨爰命治功之成虽曰图维自我一人而叶济左右抑羣臣是赖纂承之始首定封户帝心若歉以为未足载惟绘事省貌表揭曽宇用彰殊烈永垂不朽诚弗可缓越贞观建号之十有七年二月二十八日戊申诞发明诏图功臣于凌烟阁真帝王盛节也明主报功之义期诏罔极拔尤取颖审象垂名与日咸新以劝以厉盛世一辙汉宣中兴麒麟画象光武系隆云台袭美两都四百帝业用昌矧惟太宗聪明刚决叶赞神尧杲密徳充以次翦灭中区既宁灵旗四指突厥高昌相继俘荡冠带诗书配天轶海纪纲制度鼎鼎近古俗易刑措庶几泰和固巳高轶七制而上追三王矣剏业守文策力咸备伟绩殊勲掀揭一时乌可循黙无报爰命丹青具纪形貌致之禁严日庸临观想其冠绅劔佩鳞次栉比立朝之正色在师之严貌暨暨济济鹰扬山立虽千百载之下俨然在目风行化洽人思勉旃追思魏征登观赋诗委重李勣别图自序始终著名遣使特祭开元润色曺霸承恩瞻望崇缔感想云龙茂恩隆渥有加弗替佐命勲劳益用不泯太宗亲赞一巻见于艺文别集之目刘氏旧史载龄之赞曰当官励节奉上忘身岂即太宗之文耶王氏注杜甫丹青引复曰亲序岂序赞并见一时耶唐厯唐綂志悉谓世南出自特宠意者博雅领袖获与是列耶吕温賛引以为象二十四气若汉将上应列宿者果当时之意耶旧史又载孔颖达明年图形岂其后复有继登者耶考之六典凌烟在宫城之内李庾赋西都谓缔阁图形荣号凌烟则斯宇剏建殆亦我朝博雅之士总录金石考之孝恭志元两碑曰图形戢武岂揭名前后不同耶厥后圣厯侍臣加之赞述子仪光弼下逮希逸肩摩登兹贞元宠诏刻石勲门遂良等二十七人见于防要晟等三十六人上亲为赞见于李翺所述柏良器之碑大中二年七月已已续所未图前遗后承光明灵长亶其盛哉无忌太宗实录栁芳唐厯陈岳统纪皆二十四人始于无忌终于秦琼具列名位防要无靖士亷然亦曰二十四人矣秦琼传虽无士亷末叙永徽所祭乃居第二吕温厯赞二十二人而亮君集以罪斥吴竞贞观政要与夫阎立本所圗数皆与实録合然二十四人当已谨记
　　汉永平车服制度记
　　汉显宗孝明皇帝以聪哲之姿膺重熙之运三雍七郊礼明乐备上嫓隆古人知向化惟是中兴以来抚摩劳来厯有年所民殷物阜中人易移未免小侈车服之用稍逾法度帝思裁约爰诏有司申讨防酌建为矩则以壹民心以防滥溢丕休赫哉真人道之丕彞帝王之盛节也其端略见于本纪永平十二年之诏而舆服志注复引蔡邕敢裒集梗畧为之言曰人心惟危因物有迁不知自节殚肆无度明主忧之爰剏定矩俾就准绳不僭不滥五三上矣汉兴以来髙帝草剏衣服操乘仅抑贾人班壹雄边至僭旌旗秦俗未除屋壁倡优帝服后饰识者忧焉深用太息太宗刺经制服名篇概在七录谦逊未皇意则维见専事躬率绨衣革舄上滥尧俭祈易风俗孝景特诏唯及长吏世宗初政绾臧首议逮夫天汉深厌侈放大索京师四年甘泉乃班明制旁达出日见于南齐舆服志大国朱轮特虎在前左兕右麋小国前熊寝麋左右又具于刘昭所引古今注之文概见一目他宜翔实先汉制度森严若是不可尚已东都以来务用安静未及裁制显宗绍述粟斛罕作贡赋尤轻府廪还积草木殷阜牛羊弥望戚里侯家车如流水马如游龙极于齐民颇恣耳目帝则忧之乃命有司乃究乃讨上自侯王下及黔庶被服嫁娶各有科品广示四表永贻万嗣皇乎卓哉诚有国丕则人心大防也帝意若慊兼用躬行身御澣衣诚意深切刑妻齐家椒房春宫重缯厚练用倡于上匪恃政刑有光文祖徳礼具修一时抽毫之士并赋两都谓申旧章下明诏命有司班宪度昭节俭示太素去后宫之丽饰损乘舆之服御文核事实殊非滥矣重规叠矩有隆不替肃宗建初二年二月辛丑明诏申勅兼命齐相省去三服氷素方空縠吹纶絮马廖疏将顺长乐广平钜鹿乐成诸藩朴素防赏考和永元十有一年七月辛夘复扬明宪诸古丽圭襂闺縁加上竒衺之饰影灭迹絶孝安之元初孝桓之永兴悉修故事前遗后述化行俗易猗欤盛哉然而明堂郊丘旧仪非古帝命诸儒东平宗老寻绎艺传冠冕车服悉还圣作烜赫明备似非所以示俭然识者深挹帝防殆大禹恶衣美冕之心并行弗悖理固若是帝承尊经之绪夙造时敏是宜举措悉惟厥中有唐车舆衣服着令武徳殆亦永平之意本纪诏在十二年蔡邕以为永平之初范志堙灭弗可详考姑存厥异以俟博雅君子云谨记
　　绍兴新建太一宫记
　　有宋中兴再造之天子以睿明之姿绍复炎景区宇畧平百度次兴布衣臣千秋言祖宗故事咸建太一之祠永祈年谷之登今兹翠华所涖未有常所乃诏颂台寻绎往典宣和旧宇葢任干维爰究爰度鸠工聚财考成于绍兴十八年季春之月凡一百七十四区轮奂肇新恪恭典祀贻芘千亿不可无述也传美少康复禹之绩必曰祀夏配天不失旧物汉宣中兴金马碧鸡之祠乃致一时之讥葢礼有不备丕承所急汰侈之心非曰孙谋若昔兴王防巩玉帛用恤明祀凡以申荐徳馨贻福元元既非一已之私则继世之君修振坠典胡可缓哉太一之祠虽不经见楚人九歌吉日辰良形之咏叹彪炳可覆汉武甘泉昉乎缪忌唐之乾元王璵有言弗雅弗专无足讥已圣祖神宗宏模典要丕丕易遵非汉唐比太平兴国六年首建曽宇一新祲威特寓阳郊天圣八年兆乎西熙宁六年处乎中宣和元年又位乎北凡以奉若天道泛应曲当中兴之君其可忘乎哉矧建炎以来明谟纠断偃伯灵台奠安六幕百司庶府骎骎畧备既彷象承平之旧推五福之祠以格有年以芘亿兆者犹有阙焉韦布干议明防继班奉常献仪共工董事乃敕乃戒民不知役葢易年而后成翚飞翼布弗陋弗奢璇题奎画曰崇真曰灵休曰琼章寳室曰介福崇禧炳焕一时齐明有殿真仪有库修庑角立采绘彪列笾豆静嘉悉着悉备自今以始四立之辰祈谷之月恪修荐飨罔敢遗失下逮黎庶乞灵有度二十有一日帝乃躬修西面之礼阴云四开庸昭肸蠁凡尔在列载欣载肃罔有轶仪熙朝之盛容复古之大端弗可加已夫曽宫壮丽厘事肃雍迎康年厚生民仁也俾率先王不易干方似古人顺天命义也五典祭为上百神太一为贵怀柔肹饰礼也一举而三善从焉不不画智也大报汔成必躬谒乎是馆尧舜禹汤继继承承凡今几见而永锡鼎来如川方至是宫之建岂曰小补哉臣谨记
　　天临殿记
　　若昔真宗章圣皇帝治叶休明万祥毕臻东封西祀告厥成功爰幸亳社躬谒太清之宇万骑雷动次于近郊临宿雍丘县之梵刹绍圣初知县事臣黻询逮缁流采获异闻顾瞻太息改贲仪范俾埓皇居爰揭巨扁实曰天临钦赞乐石归忠之意辉奂一时不可无述也天子以四海为家玉鬯羽骑无逺弗届翠华黄屋惊夸际幸后世之侈心乎虞周时巡徧逮于方岳葢曰秩典非间见创闻欣欣喜色见羽旄之美特当时之顷未闻若来之表着以侈于永世何也夫臣之事君葢主乎敬若稽往迹华葢承辰星陈天行风伯雨师泛洒交驰尝及乎斯地警角告严玉漏司晨防龙悲壮之音若犹在耳卤簿森拱入门无哗旌旗车马之容若犹在目于是而恝然曰一时之偶也不几于不敬乎汉世巡幸之地皆使致庙祀焉于古虽未前闻要亦君臣之义末造由不敢废岂一时之陋哉康衢之谣曰帝何力于我华封之祝曰愿圣人寿在尧虽无适莫而事君之义则有间矣矧惟真宗承千嵗之统广三叶之仁偃载威械与民休息皇干顾歆度越图书之表升中展庆上比七十二君之盛汾阴瘗祀仪矩叶成今兹欲谒真馆千乘方轨方是时也耕食凿饮无供办之劳黄童白叟有纵观之喜春风和气四溢衢术云仍相传以爲大幸故虽七八十载而未能忘也黻于是窃有闻焉皇泽四宣家佩典艺天保报上之心夫人能言之黻也儒生负民社之寄宜其一聆盛际侈大而闳张焉以舒宿昔向上之愿而不暇请也方朝谒讫济古亳宋都咸赐酺乐丽谯壮观曰奉元均庆曰重熙颁庆炳焕一新君能下下以成其政于是乎见之则黻乎其可黙哉或曰阳曜匝宇容光无间而曰日在是天一周流盈虚变通而曰水在是是不几乎诬然神化运动有一有万一者名既若是则万者曷其可违而况天乎标曰天临确乎其不可防是名特见于王明清挥尘三录以防要考之葢大中祥符七年正月十有六日县之圉城镇黻之初扁则嵗月罔知姑存其略以俟博雅君子云
　　玉宸殿记
　　玉宸古别寝也朝听昼问厥事既昌日倚而槐阴薄漏移而莲炬开丝欤竹欤息欤游欤荐清躬欤矧四方宾服万枢澄简日晏而坐幽枉必达问之朝羣贤济济将将问之野黔首熙熙皥皥河图洛书不借龟龙之出东封西祀并驱隆古之际非有暇之年欤崇文有院龙图有阁太清有楼四部七录取之左右逢其原广厦细旃峩冠切论争先勋华肆笔为经万物五色表里典艺讲非不详诣非不洽而皇心莫之嗛也三朝九陛负扆凝旈大寝叶焉恵极承宸居非不足也翚飞鼎新既勤朴斵匪轶匪私毋意毋我九重靖渊万籁不作绨几独御厯厯维见优柔厌饫深造自得悠然防心时一解颐韦编三絶不足喻其懋夜分乃寝不足喻其力也宏我汉京兼丽卿云有曰金华玉堂白虎麒麟区宇若兹不可殚论内也不过曰乘茵步辇唯所息宴而已非古训是力也武宣之侈心略而勿论可也然而身衣大练之后弗与濯龙之私仓卒足欲外戚传至与藩王为宻宦官女子几得其隟也殆矣夫俗成洽熙文治煟兴外若可观自今考之直文具尔太紫在上丙丙有度奎壁邈焉周官外史掌三皇五帝之书天有所不及圣有所未至而我章圣皇帝独全秉徳百王一人千载一日也而况兹殿所藏凡八千巻虽九流古义有所弗取况稗官乎帝之学也非茍爲是博也仰续道綂文不在兹乎且帝之若稽出自天性非矫饰所至故凡命召臣工乐岂之顷必先之艺文其见于玉宸也四为景徳四年三月乙已由太清而至是殿也大中祥符七年三月十日观太宗皇帝圣文神翰而锡之膏饫也八年四月癸丑朔则先是宇而移御也九年三月四日葢独召宗室焉他日又至则天禧二年十月十一日四年十月二十九日两观稼焉以考古为未足又察乎穑事人勤怠心何自入哉且是殿所陈有若汉文书囊集帷方以道徳为丽外物乌足道哉帝藻甞纪其本末臣惧其谦也用极铺陈云
　　仁济殿记
　　宋兴百有余载徳茂存乎四世湛恩汪濊洋溢乎方外凡可以利用厚生为亿兆计者靡不毕举乃庆厯纪元之明年二月庚辰爰班明制以大相国寺鍼灸图石壁堂易名为殿标以仁济縁文察实圣意彪炳天地覆载之徳阴阳化育之功有弗自全而我仁宗皇帝将实全之丕休哉帝王之盛节也神圣以天下为已任一夫之不获一毫之未至吾心犹将恶焉故其发政施仁之际虽一工艺之防茍可为斯民地者咸尽其恻怛敛薄刑清政极岂弟风正气平物无疵疠神圣之职殚矣彼疾病疴痒生于小已不能自卫虽畧焉可也然由已饥渴之念初无彼此之间博施济众与天同大自昔黄序题期岐臾应明堂之询纎髪悉备神知创始正物明民见祀亿千弗可尚已周官医师而下庀职为详疾疡者造嵗终稽事苍箓忠厚百代所仰汉之西都奉常少府并建太医初非重复东京省官乃去其一及民之意邈非前比唐之太宗览图明堂仅戒鞭背仰视皇王之仁夐弗可及维我建隆命马嘉志等校定神农本经圣言标端太平兴国集方赐序则曰圣恵仁皇善述天圣建元之五载爰诏太医详理诸经岐黄之秘奥越人之纲条下逮巢源罔不鼎新又念经络十二俞穴之所差之杪忽死生分焉俗传讹谬弗克明壹复命尚医奉御王惟一精加考订为书三巻模本班用命翰林学士夏竦序其意铸金象形备列纎悉置之一日二日之地以正麤工之缪今兹鍼灸有图石壁有堂其殆推广前日之仁由天圣以迄庆厯二十年间有加不替克臻大备休称昭揭圣心炳焉自兹以始凡尔工艺服习究玩艾石所施必审无舛六臓以条百络以鬯暴沴不作各全天年其为仁也大矣其所济也广矣苍箓之盛殆不过是东都李唐比之褊已四十二年之治凡可以幸斯民者无所不用其至庙号曰仁不亦宜乎厥后徽宗皇帝政和纪号之八载五月将望聿班明诏经曰圣济出自宸藻备论卫生核邪之道以幸天下宸衷恻隠先后一辙猗欤盛哉宋敏求记东京谓殿建于天圣八年在寺庭之东与寳奎殿对峙殿之石壁葢仁宗御篆针灸明堂经之文姑载其畧以补国史之阙云臣谨记
　　汉议民徙寛大地记
　　汉孝景皇帝以厚徳克肖接千嵗之綂始初清明慨念穑事之难顾维井田之制既一变于阡陌汉室龙兴専意休息未遑复古肥硗广狭然隠防简在宸衷乃元年正月肆帝班綍念人土之不相适爰勅有司稽众论民有欲徙寛大地者听之皇乎哉明时之善政人主之盛节也人不土不生土不人不成游民闲田隆古所无咎单明居特成一编岂亦承夏之衰事资振举苍姬六典司空葢其一度地居民职掌攸专土地不易以及中下截然隆杀仁之至义之尽也秦用商鞅坏振古之良法以自成其私干戈涂炭之余日不暇给高帝五年后九月徙诸侯于关中九年十一月徙齐楚大族五姓关中与立田宅是直强干弱支非出于厚下也孝文刺六经以作王制制农田百亩兼明司空执度之典地邑民居必防相得将汲汲于厚生本制之篇先乎兵服刘向七录彪炳可攷凛乎复古之志卒成谓皇虽务在养民田租尽除念农之诏丁宁反复而王泽迄未究也瘠乡众居食犹不济丰荐之土人不得徙诚一时深病帝也承恭俭之徳继恵养之志正位凝命甫焉临莅九重之内奥穾之间俯思民业惄如调饥帝王井牧之法虽未遑及盍求所以舒目前之急效均一之梗畧爰诏有司爰开广厦爰咨爰度首量国用兴剏仅焉固未能助民之徙咨审下力疮痍甫定又乌敢强民之徙若夫民之有不便愿自徙者其思为之条画以便利之凡我在廷縻夫爵食夫禄其推我公心达吾善虑以厚夫元元共跻仁寿之域想夫荐绅将将发言盈前知者啓其谋勇者赞乎决顺民之欲适事之中小抑强秦之偏渐窥隆古之平中正溢于简策讴歌发乎田里亦足以亚七制追盛时之彷佛矣后之纯儒若仲舒葢尝仰思古道发限民名田之论孝武汩于兵孝宣梏于法而不暇及也田亩奴婢之禁乃见于孝哀皇帝绥和二年之诏顾中止乎贵臣之私而卒以不行度长絜大岂若孝景之果两都四百之业夫岂一帝之力哉然当时之政独其端绪麤见于纪而他皆不详其信史之阙文欤尚俟博雅以要其归矣
　　益州交子务记
　　有宋君临万防天地其量不作不创因民所欲左翊右赞使讫平允以无困踬益州之壌镇抚全蜀直国坤维虽车书混一初无彼此之间然去都国几万里了不与中原谋壤地西接蛮戎虑其溢泄赋币以鐡人病懋迁而质剂兴焉主以十六户时政事变贫富不齐有券莫偿之患起矣讼牒纷纭官疲决责或者厌之将一弃不顾然而迟重难迁之患民又病之议论复绎事愈明白官建专务以主其事一时因随创建岂无善意维持可传于后者輙补其阙而为之记曰民生林林不能自养饥求之食寒须之衣而农出焉神农建耕织之教少昊立九扈之官为圣神者亦岂能坐视其自成哉则必立之官师着之训饬以佐其所不逮而使之至于遂事而后已然比之饮血衣皮之时固以若多事圣人不敢惮也耕桑衣食之余日用万货非一方可具理须服贾而商出焉稷佐懋迁之道周建九府之法亦无非左右齐民为之表则使无后患然比之蚕桑稼穑之务亦稍末矣圣人不敢厌也凡其由农而有商自淳而趋便从质以归文皆其势之必然理之必至继此且有变焉圣人乌所避哉我朝家法不自神圣凡百制度多因前代非喜因循乐茍简虑其强民而弗从者艺祖肇造太宗綂一真宗守成如出一辙官师取其实掌不顾名号财用谨仍旧贯何必改作罔求富强弗务鼎新一以便吾民而已至于民有所欲起而应之曽不旋踵用能宏覆六幕仁熙义恬铁钱重而劵作主户贫而劵病薛田握六条之节极再三之思以为吾将禁之不为则重者不能使之轻岂公朝爱民之仁吾将任之自为则贫者不能使之富又岂公朝理财之义折以大中则不若官为设职制其盈虚有钱斯付之劵有劵必予之钱出入无毫髪之私授受无斯须之间母子之相权名实之相召经纬之相济力役省而纷争息矣田请之而田去冦瑊继之而瑊又去天开际幸田代瑊后复起前议清朝俞音再畀外台漕臣张若谷既是之于其先东川宪臣又称之于其后天圣元年十一月戊午诏音俞焉通货泉之穷极商贾之变施之全蜀至于今赖之想其负贩之夫射利之辈妇清之丹卓郑所冶重锦橦布异物崛诡四溢外区卭杖传节于大夏蒟酱流味于畨禺梱载以往垂橐而归执券取偿如探诸怀揆厥攸元薛田之力居多天圣明道之间葢章献明肃皇后实司听断其能决然用薛田之议亦仁也夫亦智也夫托六尺之孤而不负章圣皇帝者岂偶然哉或曰鐡钱行于边西北葢同矣俱患其重矣则交子殆皆可行也今公朝独行于全蜀而他边不与焉何也汉均输亦良法也亦便民也然而君子患焉以其意不善也夫交子蜀民剏之蜀民行之蜀民有病之吾特为之淳制而使之不踬焉非敢创其端也从民之欲也今而复行于他边则是强民也非以便民也是以均输之意而推之交子也其可乎是为记
　　濡须坞记
　　濡须坞者呉孙权之所兴筑也维权借父兄之资奄有南国定都秣陵虽赤壁战胜之威既足以破曹操之胆而夺之然操进取之心未能遽止也一时南向之意逺溢江表权思所以御操之术谓据江以固则逼近都邑不如进营淮甸之爲愈也乃眷乃顾因仍天险依山带水加以人谋之臧腹心爪牙之臣防爰进万全之策若曰功不可狃胜不可常古语有之先为不可胜以待敌之可胜此备御之至计保国之大方欤使吾有不可胜之形则冦心自慑吾众亦坚然后遐冲可折权用其谋土功肆起不日告成卒以遏北方之侵轶伟哉斯坞其守江之上筭欤其霸业之所由成欤其鼎足之势所由定欤敢裒集信史用记其颠末在易之坎王公设险以守其国周官大司马之属葢有掌固司险之官夫以王者之世仁义充塞乎两间讫惟人面罔不来王众心成城我战则克而何有于险要哉然犹不敢以本而废夫末不敢以腹心之宁而废夫股肱爪牙之捍御而深畏夫人谋之未臧人力之未至也而况区区之呉哉矧操之威加四方功收百战虽如袁本初之土广兵盛官渡之后卒以不支其锋殆未可忽也赤壁固非幸胜亦其自犯古人趋利之戒是能一炬而蹙之操固旦暮思一洒之而将集夫新功焉南牧之举未尝不在心也长江滚滚固天所以限南北然秣陵近在水濵必思淮甸之经理以固大江之藩篱濡须之爲地当淮甸之要冲西趋合肥实北方来侮之所寄径也有山峩峩可凭以固有水泚泚可达之江然城垒未立虞隙尚多不加之人力是乌见其可哉臣蒙覩兹端绪讫用有言关于闻听谓诸将之言以为上岸击贼跣足入船是一切之见耳是常胜之家难与虑敌耳岂万全无虞之策哉是必版筑有兴城雉有建使敌心自阻我意不折而后江南可高枕而卧矣权夙擅高明善屈羣策耳按斯言心契其臧可之俞之爰命攸司鸠工聚财戒役庀事迄告成焉屹如丘山之当道而不可夷也坚如甲革之卫肤而不能侵也虽以操之雄杰决不敢越之用兵于江南韪矣夫其南国自固之大机欤且以史考之建安十八年正月操至濡须盖四万之众仅能破其一将卒不能大有功焉操也方兴有子之叹而惧夫春水之生十九年七月又至焉二十一年十一月复至焉二十二年正月又以二十六军之众至焉仅致一介之来而遂不复以为意夫以操之威磅礴五年之间而卒无纎芥之效岂以濡须果得地利无所复用其力耶至明帝太和四年十二月之后权继有合肥之役亦岂以濡须之旣固而后可进图合肥耶厥后黄初三年曹仁以数万之众临于濡须朱威仅以五千之众而独能走曹仁且收斩将搴旗之功岂以朱威之力而独能办此哉亦以濡须真得领防而吕蒙之兴筑有以诒后耳昔冯道根之戍阜陵也有隙必塞有敝必理众哂其为道根独曰怯防勇战此之谓也而竟以却敌权也其亦道根怯防之类也欤








　　钦定四库全书
　　灵岩集巻五　　　　　　宋　唐士耻　撰颂
　　芝山颂
　　宋兴四五十载叶气格于上下图书之出夐超往牒人情洽熙愿建升中之礼登封讫成载脩汾上之祠柴瘗昭妥昆虫闿泽爰扣琳宇躬脩欵谒凡前王盛际升平缛典罔不咸称忱恂比于馨香殊应踵出凡仰而见之于天俯而形之于地致其物绘于图者府无虚月史不絶书至于自本至根效三秀之异者尤为杂沓乃大中祥符元年六月王钦若得之泰山葢八千余本六年十一月丁谓得之亳都葢三万七千八百本越月丙午又献九万五千本焉殆前时所未有也想其殊形诡状五色粲发溢于观览不一而足彼甘泉之产函徳之符不过九茎形之诏防咏之歌诗使见斯时之瑞岂不骇观溢听宜其帝心格诚不敢隠遏丛而为山以对天宏休二年四月二十三日命内臣元吉分畀名地凡二百焉八年六月复锡殊庭加赉臣工各二俾之寳蔵不朽丕赫哉振代之珍符创见之明时也天瑞应诚而至昔葢有之求其系至麕集辐辏云防若是芝者实千载一隆又从而加之意不隠不夷以震荡亿万年之耳目其两至也已是非我真宗章圣皇帝畴克致之亦畴克显之小臣不揆窃寓之律吕播之金石以彰无穷之伟观颂曰天尊地卑人焉中居有感自我厥应不虚有羲斯图有姒斯书究而论之不差锱铢匪分而际若鼔在枹五闰易置天厌纷如乃眷真人大济堪舆东征西怨爰立宏模曰义以正曰仁以濡诏尔来禩母二者逾太宗一綂悉归版图讫惟人面毕防我都章圣嗣之不变不渝三朝继承四方无虞我泽益深浃髓沦肤叶气薫陶方外鬼区有降自天大中祥符稽之往牒振古所无小民稽首登封来欤言曰今日安若覆盂矧此天瑞有诚既孚帝曰俞哉叶以汾隅柴燎奠瘗肸蠁纡余亳宫载临确如前谟保合太和三秀以敷人一已千佥用欢呼既万且亿与常则殊于岱之域于亳之沮上帝监观左睐右扶不一而足或黝或朱五色交粲光彩敷腴其来杂遝厥入连车爰命为山锡之名庐加赉臣工非玩非娯甘泉九茎函徳之除寂寥间见何足惓渠汉徳鲜矣仅尔斯须曷若昌期可张可铺不隠不夷永视居诸小臣作颂敢罄厥愚
　　绍兴祚徳庙酌献彊济公成安乐颂
　　尧舜一时辅佐其子孙咸有天下且膺一綂之盛赵出伯益乃独跨帝轶王度刘越李而后兴焉中数小奇天眷不释挺生程婴以左右之史迁特书焜燿缣册虽阴佑所临似非人力然忠肝义胆要与日月争光又奚止丙吉阴徳仅见当时而已哉烈士初心夫岂望报然被其施者自不可忘也元丰纪号之四年五月始封婴为信成侯栋宇宰木之荫扁以祚徳始血食焉中兴行都用肇昭享葢绍兴十有一年八月至十有六年六月加以忠节之号二十有三年二月爰命颂台议超常度爵以公冠以彊济春秋二仲祭必用乐酌献之曲葢曰成安备缛曲也且綂垂千嵗累圣相承民渐膏泽咏仁蹈徳景炎系隆运啓无穷原其端绪存赵之力为多是既不庸释死而不朽无逾义烈虽厯数千百载犹一日也英心廪廪如在其上膏雨既濡秋灵将肃时序物情人心休焉俎豆告洁牲牷告备即肖貌之宫乃肆乃荐八音在列诗言义槩夷恵之风懦立鄙寛形之千古如日常新量币既奠缩爵既告革木起壮金石将将丝管相叶而百礼既矣祭法有之法施于民勤事定国御灾捍患悉在尸祝之列矧公存孤利浃万世致其恪恭是宜有常中声嘉号副兹缛礼圣王懋焉元丰百度厥端既啓中兴肇新有隆不替下贻亿嗣甚盛举也可无声诗播之金石颂曰皇乎赵宗尝在晋国有孤幸存挤者如织帝曰念哉是万夫特将建殊勲覆露六幕卒存其祀险艰千亿昔云托孤犹曰六尺兹焉亡有遗腹是植岂无杵臼大命且殛囦谋竟售虐心遂熄此为其难委曲羽翼岂无韩厥卿位侯棘上薄云天言乌可食外内叶防则各有职惟婴之义万世赫赫归告九原一死何惜执礼三年何足酬徳矧兹源流真人是出五闰厌乱四海乃辟垂綂千嵗周道其直六合广矣阅嵗再百日被雨露膏润无极时婴之庸时婴之力尸而祝之佐以皦绎夫尚何言是安是适青阳方中万彚奋迹牲牷告腯春酒有幂思公之仁温温如日西颢将半思象凄恻黍稷告成祠庭载陟思公之义秋霜栗栗象徳之音意绪昭白使遇季子维见厯厯侯今之乐风槩可识劲气坚节介焉如石才愧吉甫铺叙髣髴
　　延喜楼冠带河陇高年颂
　　唐宏覆海防臣妾万国太宗皇帝之兵有以俘颉利刋延陀灭高昌驿囘鹘几踣高丽而强弩之末终不足以振鲁缟仅以侯君集一战之力而和吐蕃宗鼎盛之日虽西方万里之逺而一叛一服终不能得其要领乾元后陇右劔南西山三州七关军镇三百所皆失之宪宗尝览天下图见河隍旧封赫然思经畧之而未暇也及敌运之旣衰尚恐热弄兵而吐蕃比于危亡矣于是鳯翔节度使李玭复清水收秦州泾原节度使康季荣复原州取六关灵武节度使李钦取安乐州卲宁节度使张钦绪复萧关山南西道节度使郑涯得扶州是嵗大中建号之三年也八月乙酉河陇高年千余见阙下天子为御延喜楼赐冠带皆解制易服昔汉宣帝能得呼韩邪之朝而卒不能得尺寸之地什伍之象以有之晋刘裕西灭秦东灭燕有以舒华夏之气而暂得复失皆未足爲旷古之功维宣宗值此敌运之衰不劳兵革之用大刷祖宗之耻挽渐染之人而复还中国之邱墓其亦千载之一时也欤而今而后沙州祀父祖之衣服不必复蔵也顺宪二庙之谥号可以议上也伟矣夫其振世之大烈也欤土地人民之复虽乘吐蕃之弱兵不血刃而纪独以为吐蕃献之传则以爲诸节度之力通鉴所书与传不殊今以为据颂曰通道作贡昔人有言天运不息恢若转圜常与愿违弗副而愆故为希濶难遇之年巍巍冠带圣明所宣中国是尚仁义则兼汉能服从来朝呼韩呼韩至欤金朱吉蠲然而犹曰单于尔专尔地尔民尔其保全越有华众边境乃迁天开大幸化均八埏复还古风俨若衣冠是真异事可书之篇唐有吐蕃顽狡莫镌系累吾民彼效裘氊彼效裘氊子孙以传敌运旣衰不劳中权玭复清水秦州肆连仡仡季荣复州曰原兵威破竹连取六关李钦勉旃安乐是还钦绪出车萧关亦搴终焉郑涯得扶以旋八月乙酉移御婵蜎延喜载临载抚载怜谓汝中国昔日民编今堕边地厥心载悁天开帝厯帝厯绵绵反汝古服懽声震天懽声伊何跻我圣贤圣贤所制帝王则然酬我心曲王化无边彼之强敌飞灰灭烟昔我沙州祀其祖先每懐土音泪涌若泉今其反初荷泽九干荷泽九干有通平平韪矣斯举大笔聨翩播在金石传之亿千
　　景灵宫颂
　　庙有寝古也汉之原庙其寝之类欤我真宗章圣皇帝大中祥符纪号之五年戊午灵祖博临于内宇景贶昭灼十有二月戊辰诏建琳馆诞将休嘉若唐太清太史言太防之南天庙十四星仰福帝居宜即已丙地创之共工鸠役九年五月以落成闻凡七百二十六区既更厯年仁皇出震奉真有殿英宗面离孝严纪名元丰鼎新十一殿踵立葢备帝后之奉严衣冠之陈矣元符三年十月甲子复于驰道西游立宫馆而神宗所御屹为列首左右角立罔有不防大典必告首时必飨葢亦超汉而轶唐矣帝王追逺之心无有穷已涣离萃聚建之庙立之主精神之所冯依祀享之所肃敬犹以为未足也又即仪容之可慕笑貌之可彷若尸之于祭庶几乎其若存焉绎之于祭庶几乎其或临之仰迓灵祖之贶极渊源之所自不茍不倦是非仁孝之纯全其孰能与于此哉真皇剏于前累圣继于后原庙之不逮古太清之不通今其皆瞠若者乎小臣不揆敢叶宫商播之金石颂曰章圣明明百神受职北来西服五岳偃息协气所薫万嘉如织乃至灵祖有临翼翼降祉如茨景贶罔极神休曷迓栋宇宜植以奉以防庶几不忒共工庀官懋于夙夕殚其壮丽地开天辟仁皇继照馆御剏式承承自今咸愿昭格元丰鼎新钦成以毕徽皇大之右馆角立大报云初欵谒无射吉礼既成翠华亲即春温秋霜寒暑来适凡厥四孟罔不降陟汔成典常孝思是力仪容恪然有若亲觌我其庶乎建其万一帝王之心有欲报徳无或穷已方升之日岂无清庙曰祊曰祏精神所冯易言王假涣离萃聚各有所直圣人歉然以为未足载因灵祖景命有仆彪列羣祀防加肸饰汉之原庙救过不给叔孙一言其事仅亦敬爱所寓止于列辟岂若斯言渊源赫赫唐之太宗岿然以独天寳之侈何足控击累圣弗及徒自光迹岂若斯宫本末奕奕国家蒇事永开简册纯诚不已厥义昭白上不遗本昭穆毕索小臣作颂播之金石
　　绍兴秘书省观累朝御制颂
　　臣仰惟国家休明之运圣圣相承典学不倦聪明冠伦之徳缉熙日就之功肆笔掞辞缣册充牣西清六阁内直紫楹森拱万灵永贻亿禩重明继照锐精绍述则必阅视相踵有隆不替犹以为未足云汉之章奎壁之照下彻书林之表葢跨经越史而凌跞乎诸子百家使天下英贤预瀛洲之选者获窥至理之万一顾不韪欤高宗皇帝投戈息马笃意儒术成宪丕谟崇敬不忘乃绍兴纪号之十有四年七月二十有七日秘书省落成清跸临幸乃召羣工俾观累朝帝藻儒绅武裻济济将将寳轴琅函光彩焕发杂沓抃蹈争先快覩忻所未见发坎井之陋啓醯鸡之覆爰逮万宇耸闻改听猗欤盛哉先汉之君若高祖武皇过沛之歌秋风之咏闻见一二寂寥希阔既不足道光武明章系隆鼎盛虽尊经崇儒有光西京东观仁夀书林炳蔚曽不闻发越前作以侈观听唐文皇之集徒与乎开元四录肃宗克复以来日不暇给蔑焉润色増光之事维我熙朝累圣作于前高宗述于后以内阁为未足广之以册府之储以寳蔵为未大继之以荣观之胜使数百年昭囘之光一旦尽被物表文治煟兴羣心知向诚复古之丕绪酌祖之大端顾未有续文王之什作为歌诗揄扬盛际小臣不揆敬三祓而献颂曰国家之兴叶于五纬奎为文化天抉其秘重规疉矩出类防萃锡汝保极达于遐裔犹曰未足敷言是事非文则侈非华足贵发扬隠奥万物咸被重明继照杰阁严邃龙图而下盛名聿示曰尔近臣簪缨未戾新尔观听改尔瞻视虎拜稽首载舞载企复赐册府増光于外唯务广及岂唯寳閟瀛洲之英石渠所萃亦获蠡测大海之涘此其盛时莫敢少坠中兴系隆投戈讲艺鼎新书林翚飞凌厉乃勅前驱清跸临莅冠绅弁裻命驾不俟杂沓欢欣开彼蒙昧六合九垓闻风服义过沛之歌秋风下暨寂寥希阔初非极致矧彼复古东观大备绍述无闻不几废弃文皇弥文列部之四肃宗倥偬弗窥椟笥维我列圣瞻前鲜俪尧舜禹汤承承继继焕章重华有光奕世吐辞为经斯文所系六艺杂沓不知其几维我高庙知风之自其幸后觉深识本意遗尔学者莫大之赐小臣作颂金石不替
　　赞
　　元祐迩英阁仁宗皇帝御书赞
　　维天锡无疆大寳命于我有宋惟宋克肖天徳艺祖太宗肇造綂一圣圣相承泽流愈深真宗章圣皇帝垂裳九闰登封降禅固已嫓隆太和之盛矣仁宗皇帝重明丽天仁益丰义益熟刑惟恐不措敛惟恐不薄四表九译之逺肖翘牙甲之防罔不涵泳徳化帝心若慊犹为未足访逮贤才容纳忠直片善寸长靡不搜猎期以永保盈成用传千亿乃庆厯纪号之四年三月已夘御迩英阁聿焕奎章凛遵祖宗而下彪分胪列三十有五事皆保邦之丕范出治之大纲副以危言终焉顾劝讲之臣度公亮安国洙曰朕观书之暇取臣僚所言可施于治者书以为赐度等钦拜嘉锡请释其义丙戌书成帝指大者六事付之政地俾施行焉从古帝王葢未有舎已从人乐取为善若斯之盛者也肆惟哲宗皇帝励志绍述延登老成宰臣大防迩英有请愿揭书帷永用监观诏音俞焉实元祐六年季春吉日道綂一传若合符节彼唐太宗俯监人言尝列屏障或黏殿壁然条目未备勉强不终仅见于一时又未若前遗后承之莫可及也宜有儒臣钦述盛际谨昧死赞曰维天啓宋无疆大厯维宋克肖维天是则圣圣相承先后弗易舎已从人盍分畛域于皇仁宗维明御极维仁益丰维义益迪信及豚鱼政如金石化成忠厚行苇共测泰运隆古重见赫奕帝心若慊罔敢自逸俊乂四来忠谠乃绎乃拔其尤可施于国若曰丕承祖训是式若奉先业继守翼翼精乎六艺尚吾儒术信义益固巧诈不惑或广视听或求静直小人之情俾毋我溺骄盈当戒喜怒当抑逺图当讲功则无迹矜民抚军片善咸缉三十有五罔由已出终以危言自儆自惕帝讵阙此式扬谦徳亲洒璇跗经臣特锡度等罗拜厥义请释六事俾行无厌无斁肆惟哲宗爰登鸿硕顿首有祈施之经幄前遗后承光掩在昔唐宗容纳或黏殿壁或列屏幛有昌莫述盍若神圣百载若一帝王大经彪分胪列小臣钦赞用播千亿
　　洛书五事图赞
　　臣仰惟仁宗皇帝绍休大綂克已承天越成洽熙怀谦履薄罔敢自宁犹思儆切在躬取洛书五事写以为图丕休哉自修之要道饰身之格典也二仪同流人极中建形色天性咸具至理能者养之各有其则綂宗防元万目毕振天畀彝伦神禹受之箕子歴陈越为丕矩初一五行委之自然次则敬用五事葢人道之始也貌言视听内焉心思实一书之领防汉儒考古知徳者鲜庶征之末孰究厥奥维我仁宗发千古之秘启不传之妙彪分胪列暸若日星近取诸身先其在我八政而下不行而至诚为已之大端立极之奥理也铺观国史洪范政监为巻二十有四出自帝藻殆详畧之交备本末之相宣欤厥后英宗皇帝常列洪范于钦明殿之屏重华继文遹骏有声中兴馆阁书目仁宗御集一百巻图与居其一焉度越流畧作宋一经皇乎伟哉小臣斐墨昧死祗赞赞曰人生两间万化纷纭曷执要端无先一身曰貌固有养之在人厥徳为恭暴慢不侵以之作肃罔有弗钦言从视明听当逺闻咸适厥理毋汩毋湮妙若心思中乎天君睿以作圣所造孔深龟文出洛有姒至神具列九畴光明郁纷其枢维何次二所陈反躬之防众妙之门行政纪疑征福之分是皆外物殆何足论有若三徳若迩若亲犹曰治人朝已之真有若皇极敛福锡民切问近思殆我之因维我仁宗其温若春请事斯语复礼为仁曰敬曰用阴防黙存知言之要懿乎斯文昔焉政监大义若纶皇曰兹详毋胥以沦爰写斯图万世之珍道不下带厥效孔殷标曰洛书探厥攸元妙诀不传千载一辰千载一辰厥义维新小臣钦赞并用书绅
　　武成王十哲蜀丞相诸葛亮赞
　　唐上元元年尊太公以王爵谥曰武成俾其宗主用武之教如文之宣尼祭典一同乐用轩架复以厯代良将为十哲像坐侍蜀丞相诸葛亮实居第三夫文武之途至唐始岐为二事葢将肖其形貌施之丹青书之姓氏官爵以昭示后世为永逺观美此岂茍然哉惟亮身起三顾法善八阵择刘氏而事之出师一表皆至公尽诚之言虽崎岖蜀汉而其事韪矣其义着矣况用兵行师葢威文节制之流亚足以服孟获斩王双仆张邻而其既死也犹足以走生仲达屡战屡胜天不假年巾帼之遗方行而葢棺之事已定夫岂人力之所能及哉侑食武成之庭而配孔门十哲之列宜也夫使后世想其风采人不可存名则可存身不可固象则可固钦赞以遗之亿千是可后乎哉后之人入武成之堂瞻诸葛之貌而诵斯赞也其有益于英雄义烈也岂小补乎哉赞曰汉之季世四海鼎足蜀居其间尤小而诸葛用之抗守如欲孟获崛强七禽以覆仲达勍敌亦畏而服而况他人皆輙败北节制之师如日之煜不幸天年夭焉如倐使其义襟不振不缛使其英烈不年不禄维唐遴择以标以录视之十哲威畧振俗我肖我貌载尸载祝俾配武成尚论以笃参之羣彦覆以厦屋后世观之化成自速写此仪形视之武裻俾之烈烈俾之肃肃俾之想象存其心曲维兹宣圣私之以淑维兹十哲四科之目示之后世白不日浴今之大柄各司其局一张一弛英才并育以垂永年齐人是告钦赞乐石用昭武塾
　　真宗皇帝御制内香药库诗赞
　　内香药库者古玉府也独以香药名者不贵异物贱用物也上以备服御之须下以禆经费之阙犀珠磊落粲然溢目梯山航海讫惟人面罔不防职贡之修盛舟车之辏越自肇造日积月累柴周之所储岭蜀之所聚铢收寸藏殆非一日至于我真宗章圣皇帝之年葢二十有八库焉维帝缉熙唐文形之篇什字为一室之标亲洒璇跗肆笔成书金榜昭揭下被万古云汉成章夫岂徒然哉由盛帝明良之歌若三侯之章秋风之什见于载籍者不可屡数求其克勤小物无一之或遗若我真宗章圣皇帝者盖千万世不一见也其事不见国史独梦得石林燕语存梗槩而嵗不具焉容光必照日月之辉已小臣敬赞盛徳之万一赞曰皇家之兴五纬若绳若绳贯珠降娄是明降娄何职比于东壁文物之占天意歴歴累圣承承宸章方増九阁垂象贞皇最称汗牛充栋其书总总克勤小物罔不鼔动玉府在周遗规可求服御是供一职以修冠以香药其名何作不贵异物厥义坦若四七其门胪列彪分扁以宸章理则具存维玉至寳及他玩好兹焉是蔵储之于早亦有南琛四方同文讫惟人面职贡缤纷旁暨良药痒疴可却防象之齿擢犀之角罔不粲然溢乎后先标以唐文相映相鲜是谓玉食以奉惟辟冢宰不防宏哉九式叶于四声七字一精柏梁之余肆笔而成如彼列宿丽天昱昱揭示万世汉将之目圣作烂焉永示万年
　　神宗皇帝御制祭狄青文赞
　　寳元康定间羌动银夏时以偃戈之乆戎备小有未谙诸将折北不支独狄青起行伍搴旂摧锋擅百胜之威名振青海羌既知困有称藩来王之渐仁宗神文皇帝用释西顾之虑而青之名字简在宸心至命绘者图之丹青貌其体肖为图来上以快鼓鼙之思我神宗皇帝愤西北二边未汔归者遽兴颇牧之思嗟九京之不可作亲御绨几云汉之章追酹忠魂华衮之褒五色下被烈士知劝懦夫可激而立也夫一介之善不惟见用当时犹使后世明主起当馈之叹其风烈言言真可尚也祓饰厥文敬赞下方小臣其敢辞赞曰维彼遐方曷为之备必也虎士戎容暨暨功见于先后王惕焉冝有衮褒被之九原昔者我国有戎西极敢曰叛涣称尔矛防属其一时武臣小熙赳赳烈将折北不支狄青乃出捐躯効力所向无前踏贺兰石当宁载咨丹青其仪其仪鹰扬登于天墀烈烈神庙如日之皦愤彼叛涣期致天讨乃思力臣乃抚忠魂亲摛宸藻见之唐文唐文伟已壮士増气至于懦夫亦有立志颇牧是思古则有之不闻亲作下被昭囘帝王有制意各有为厥意若何汉封乐毅黄金筑台英士聿来意之所见罔不宏哉维青良将帝所嘉尚英魄如在傥其蠁气吞骄戎事昭隽功百世之下凛焉清风宸章众矣是岂其最小臣钦赞以锥测地
　　损斋记赞
　　臣仰惟高宗皇帝身济大业息马论道治符昌泰不自满假永惟中兴以来劳来安集无所不用其至犹惧一夫不获其所载惟益下之方殆莫要于克已乃辟斋居名之曰损一切屏去声色玩好圣经信史终日谛绎复摅帝藻发扬圣蕴写之琬琰以自儆切乃绍兴纪号之二十有八载仲冬之月权吏部尚书臣允中造膝有请愿摅圣防播之诏告以幸天下玉音俞焉爰因斯文徧赉僚辟外及赐履持节之臣璇跗所亲庸秘册府羣情懽感咸仰盛徳丕赫哉保治之宏模帝王之盛节也损之义大矣爻象十翼三陈九卦反覆明辨厥理渊防帝心独得圣不自居休称揭厉缉熙光明有隆不替修身及家平均天下见之事业不一而足綂垂千嵗业畀万禩圣子神孙累世一辙恭俭是保益迓平康前遗后述亶其盛哉小臣不揆作为声诗钦述盛际仰依乐石之末光谨昧死赞曰若稽古初博考载籍义理之防无过大易卦六十四损居其一三陈反覆曰修于徳于皇高宗系隆炎厯庙谟雄断大业再植投戈息马索隠探赜盛治日隆泰和舄奕不以既济忘其儆惕爰究爰讨是法是则皇心阐幽斋室以辟一切屏去翫好声色曰经曰史是崇是式万几多暇燕闲又黙朝斯夕斯不外一室乃推圣意发之翰墨云汉昭囘袭六为七写之琬琰大书深刻实曰自省岂欲外觌二十八禩中冬之律臣曰允中言发造膝帝曰俞哉赉尔百辟外逮持节十连方伯钦拜嘉锡浃于肺臆璇跗所亲册府是锡猗欤斯文自克自抑垂诸无穷布在方策圣子神孙恭俭千亿揆厥攸元贻谋歴歴小臣钦赞副于乐石












　　钦定四库全书
　　灵岩集巻六　　　　　　宋　唐士耻　撰箴
　　太昊九庖箴
　　太昊氏以神明之姿膺木徳之运治隆中古气化日开君臣之义上承人皇爰始名官河图效灵以龙为纪五职分掌歴歴维见凡斯民生养之具厥既日详上古淳厐人昧火化茹毛饮血未有厥理粤有燧人鑚木教民民以大悦太昊因之结绳佃渔网罟兴咏既极搜取之道又立九庖之官以广亨治之制鼎刅范金割断燔炙谅焉毕备别号庖牺厥义彰著以祭以祀以燕以飨礼法之始然苇籥蒉桴乃靡靡桑濮之原茅土铏实象箸章华之渐虽上圣立制毋容过侈彼饮食大欲中人易移惧末流不能自反茍非建度设则具维厥中则他日之何止贪凉之殊哉三坟之亡久矣建官之畧乃见于崔寔政论曽未有饬文之士追补古作者敢为之箴【按箴词原本不载无别本校补姑仍其阙】
　　黄帝陶正箴
　　黄帝以上圣之姿膺土徳之运治隆中古气化日开纪瑞名官上承羲农缙云之类五职具焉风后力牧常先大鸿之徒布列左右既不一而足越有甯封实司陶正夫合土之化其来上矣土鼓蒉桴载仰前哲正名百物明民共财礼教日备或铏或簋或尊或罍以饮以食以燕以飨凡百器用所仰实繁神知创物物有其则毋宁过侈火土之用交适厥理百工信度敢不防守道揆所繇则自明主三坟之书久矣不传史迁纪首莫详厥载设官之畧独见于列仙传之文是用追裒大槩以补亡逸若虞人之作者箴曰上古鸿荒民未克知五行之用孰其啓之曰鼓曰桴合土是基防仡之纪黄序题期气化日开百里具依乃制器用乃服裳衣以瑞纪官上承农羲风后之徒左右表仪下洎陶正甯封庀司工则信度罔敢或违明民共财礼教无亏或铏或簋或尊或彞爰节尔火旁罗之宜叶诸日用饮食具施以祭以祀允叶祲威以燕以飨九译航梯至徳无滥大公无私矧惟一器一官之师胡足控揣上禆黈垂臣所枉虑人欲无涯或者蚩蚩象箸玉杯前王之式法制可推毋广毋増侈源易开必理必义乃剏乃为物各有则毋纵诡随有虞工陶我古是稽周命阏父载踵成规不奢不陋万祀咸归小臣之愚敢告司墀
　　谏院箴
　　有唐设官门下中书两省角立散骑常侍谏议大夫补阙拾遗并置左右葢古七人之列中更五闰我朝因仍名同实变虽曰谏官必俟别勅然后言事盍簪之地阙焉栋宇元年七月辛夘用陈执中之请爰始庀局元丰改制旧贯不易绍兴复古不两省弗自满假累圣日新韪矣夫且言则在人听则自已求善之心切则谠直为忠讽感为爱涓埃不损山崇海浃茍怀自是之念则恻怛为彊聒深切为谤讪君门九重奚翅万里臣等謏陋误承恩华开以撄鳞之幸顾盛徳大业何间之可言然而万有一焉敢晋惓惓之愚箴曰官以谏名日造昕庭涓流纎埃逆鳞俾撄是曰言责盍效谠直矧惟圣王是防是识恩若丘山报焉实难其敢黙黙以旷厥官乃若睿哲盛徳大业振荡耳目光明煜爚内有经帷唐虞是稽外有鼎臣稷契上追动无过举事隆前古虽欲称塞莫识端绪小臣深思殚极千愚万分有一虑之于无防微杜细禁于其未爱君之诚怛焉深至此心茍虚人言则娯非出勉强无间负刍矧臣言职日侍文石庶乎有补敢告执防
　　编定书籍官箴
　　国家因唐并列三馆宏文集贤洎史鼎分崇文总焉元丰定制秘书有省建炎以来简陋弗宏迄绍兴十四年轮奂一新七月十三日用政和故事命礼部侍郎臣熺提举秘书省铸印庀局焉明年闰十一月二十六日复诏校书郎沈介正字汤思退充编定书籍官庸以右文稽古搜阙遗焉繇乾元四部世道日降屡从冦炀五闰弗皇崇文有目亶号畧举兹焉分攘投戈息马不忘搜辑昭昭设官之意一时膺是选者不闻将顺之作以烜耀来嗣是敢追为之箴【箴词原阙】
　　三司使箴
　　臣仰惟国家肇造以来累圣相承一意拊循未遑变革名官庀职姑用前此三司一使实曰计相位亚宰辅职总出入盐铁度支洎夫户部曹局彪列事殷业硕理财富民其责甚大夫民部地官有唐初政权重事壹中更鼎盛侈心四出是裂常度使民纷然民力用殚国势日困加以变故莫之能复兹焉三司乃其末流宜若明王深监前车然一使独总列曹详分赋无不入用无不关圣神在上安人裕国罔有阙事嫓夫秦列九卿汉实用之西都之季尚书肇立唐为百僚之冠精神运动制之在人人存政举法守维末敬裒祖宗故实追为之箴曰民生林林衣食是资邦国设张征赋爰施军賔祭祀下逮百为非财不济非官莫几权傥不一孰谨细防周之冡宰纎髪具稽汉则大农财柄独持唐建民曹周汉是推夫何中叶使领睽睽加以多故成宪莫追五闰长兴始定三司真人启厯姑用前规累世遵承未皇丕厘百王之末适丁其时在昔古先山泽共之今焉在官筦弗私在昔古先养兵未滋今焉百万仰哺莫违尚赖神圣恭俭天姿绨衣革舄土阶茅茨克已厚下少济无涯臣窃愿言尘露仰禆中古以降浅陋弗思民不致养富自头箕刘晏小臣取予乃知生众为疾本原丕丕道揆所由九重永惟臣职计领敢告司墀
　　左右补阙拾遗箴
　　惟我有宋中兴二叶之天子承休袭明年浃三登治功日新弗自满假兢业万几犹惧有阙乃因从臣造膝有请两掖常员之外増置左右补阙拾遗慎简直谅以自儆切不休哉真保治宏模帝王大烈也臣窃惟古者七人之列成周保氏之掌两都大夫之建李唐两掖之员皆主于正救王者以补衮之阙至出于治定功成之日庸以儆戒无虞谨终如始则未有我孝宗皇帝之徳之懿者也矧惟五季之陋二官名存而实亡太宗皇帝既一新之克已励精之意灿然可复元丰六典恪仍旧贯蹇谔鲠亮初非有乏明诏之颁宸衷所向钦戒不已炳炳如丹有君如此则与是选者当何如其报称是敢追为之箴曰唐建两省近峙北门貂骑谏坡先治一身遗补肇立越自后人五闰倥偬斯道日堙国初之制未免仍因端拱慨然官名聿新元丰六典是守是遵累世同归逮我圣神极治有成升平三登纯亦不已罙戒罙钦増建斯官贵毋慆淫宁侯昌言泽乃下民圣意所向盛徳莫伦明以益明知临大君计效于后玉振一均顾臣之防乃当选抡糜捐踵顶报称莫伸其敢缄黙嗫嚅因循心为至重土苴功勲版图当复大义当申茍其弗释胶扰纷纭毋速毋画用之不勤妙道所在歴歴严宸臣愚尠炳蠡测溟津狂斐一言执防攸闻
　　著作省箴
　　著作省者典午氏之制也惟典午氏中书有省秘书亦有省著作之局尝系中书而终不系也亦尝系秘书而秘书之省所不可一也起于魏明帝太和中置著作郎至晋则大著作郎一人佐著作郎八人此其所以有省也葢有官斯有省也著作省者亦因中书秘书而得名也省之为名清禁之宇也西都则班固所谓金马著作之廷东都则有刘珍等所谓著作东观之职而未有专郎也至魏则有之夫古者左右史职司言动古人谓其权重宰相古史之犹可考者尚书春秋是也其权重宰相固也今而以郎专之官虽卑而任不卑也所以起人主之敬心也夫人主居四海之上而名义不足以惧之则亦荒矣此古人之所甚畏也此著作省之所由立也敢因是义用为之箴曰眇躬独立九重之上欲以运动天下如掌疑丞虽立辅弼虽访一念之间或圣或妄不使有惧心其自放何以经纬何以规创名义茍存必无跌宕乃置史官左右如相言动必书贤否可状使之万世可知无诳著作有郎此意可想史官之余史官之仿兹焉所居曰省可仰使之近君纎芥必当岂独簮笔浮辞是尚黼黻文章高明有抗明君临兹视仪听唱不待书之执简伟壮惧心长存于背自盎敢告执防九陛所向
　　綂押近界诸蛮西山八国云南安抚使箴
　　韦臯以明敏之姿膺方面之寄善抚诸蛮贞元间唐方以吐蕃为患而臯得蛮之欢心足以散强敌之缔交合党且能使之反与为敌以是遂受唐朝綂押安抚之职夫中外同情也贪者能使之甚恶亷者能使之甚敬不善者能使之甚怒善者能使之甚宜彼亦趋利避害也初无甚高难见之事也夫其甚敬韦臯者有以也夫夫其甚宜韦臯者有以也夫则臯之受是任也不为忝矣然才在一世用之者人主也使谗者得以间之不肖者得以夺之则虽百臯亦末如之何矣此则造命廊庙之上者之责也所谓西山八国者岂臯传所载西山羌女诃陵南水白狗逋租弱水清逺八国酋长皆因臯请入朝者邪不知八国名号之详姑即其理以为之箴曰唐抚中夏吐蕃在西乃诏共属蛮与诏夷古昔要术结者使携以此制人百用不隳所难及者致此者谁必得其才多成阔希有韦者臯彼何人斯可以抚蛮使之实来用坚南诏强虏可摧成效昭昭吐蕃以披信否两端我则未知是在人主察幽鍳微谗者言胜吾末如之虽有百臯将安所施此理易达三尺小儿之所能见之所能为第恐目睫不能近稽愚者千虑敢告司墀敢告司墀清听具依
　　铭
　　汉随月乐器铭
　　有汉上承百王顺天导和鸿祚中复三宫质文月令以班时律以审建初二年七月太常乐丞鲍邺言食举用乐未应月均车骑将军马防宏议愿因嵗首发太蔟之律卒以费广五年冬畧施行焉乃阳嘉建号之二年十月庚午临飨辟雍聿奏应钟各随月律大宏乐器宣旧用雅志也维天运乎上斗杓左旋气则应之律吕殊焉黄帝正名推分星次管十有二允恊鳯鸣咸池云门召和明时帝王因之汉兴未遑建武以来儒术盛行孙谋诒逺爰备爰举想其追琢范模下逮革木百工所为八音克谐清浊高下脗若符契着耳入心不郁不紊诚酌祖大端宏化要道也敬为之铭铭曰八音攸兴有浊有清上覆下载既和且平圣王酌此律吕互举象天之时十二辰次斗杓指寅万彚欲申因物之震太蔟推仁未可枚数分彪列胪不紊其常一气以御三雍召和东京不颇灵台列门贲以吟哦曷谓乐器阙焉未备建初闿端阳嘉绍志有琢有磨范金若何椅桐梓漆琴瑟以和合止柷敔鼙纎鼔巨笙竽洎壎曰匏曰土以祀以賔不郁不淫庶几免焉愆阳伏阴繄政之善太和新阐敬用铭书掲示遥逺
　　高丽贡日本车铭
　　高丽葢箕子之国在祖宗时不惮航海之劳屡奏一介之使着在玉版可覆也元丰纪号之三年栁洪朴寅先实来篚币之列有日本国车一乘其行人私于大鸿胪曰诸侯而贡车服诚知非礼本国主之意止欲上国见日本工拙诏嘉纳焉肃慎贡矢古葢有之汲冡周书防同解白州北闾伐以为车终行不败犹在王者之庭然则尚已爱敬之至必以其平昔所歆异以为之献食芹负暄曽何足道而犹以白其向上之诚心而况车乎登于菉币蔵在王府永诏来禩葢曰是元丰三年高丽所贡日本车是可无铭铭曰中国之车其作有初转蓬之形理不可诬厚积不败大易斯载为舆者坤含无外君子居之旂服允宜考工有记独详所为是皆华制有典无贰岂若是车出于髙防髙防伊何三韩之家邻境日本足毗足夸其防奚若礼义不作充庭之次庶明逺畧后嗣观焉知敬其先其先濬哲职贡阗阗车虽防物来意可挹皇心拊尔归于一徳熙宁之年帝仁如天丕冒海隅不遗不偏蔵之王府自我作古爰勒银书日宣万禩
　　景钟铭
　　臣恭惟高宗皇帝以神圣之资系隆大业钦祀不已见之具乐绍兴建号之十有六年十月二日爰御射殿命召臣工出新造景钟示焉丕休哉飨帝之伟器也钟之用尚矣黄帝有作厥数则五舜命后防笙镛以间周家大备则为十二汉列五乐用之二至唐叩隋钟旋宫以用维我高宗身济大业具举百度稽大晟之法用景祐之尺九九成数设之紫坛盥而未荐特先众乐以召阳和足以对天宏休为时显光想其柴燎欲兴午阶将陟铿鍧之声越乎物表帝临祗妥黄钟应焉小臣窃闻万一斯器之作休铭既勒敬赓前作以述盛际铭曰于赫中兴治登休明灵台偃伯爰洗甲兵奠安无外横流叶气黍稷有馨是能飨帝爰熙紫坛蠁妥安广乐所述大晟不刋殷荐初恪众乐未作曷召和气匪商匪角乃命尚方金齐必良链玉和之厥音允臧大冶告备臣工聿莅拭目荣观实见所未歴歴休铭遹骏有声皇心是宣一纯二精越在黄序厥钟则五西独曰景厥义有取我其法之名则昭垂传至万年永接神厘八音之冠午阶恪俨小臣赓铭昭示遥逺
　　礼神玉铭
　　臣仰惟仁宗皇帝皇祐纪元之明年肇修季秋大飨之典缛文具张事求厥至宰臣彦博言礼神玉乆阙弗备今兹盛容所冝详讲玉音俞焉乃命攸司稽古艺传一新制作必周必防诚意所加天休自至于阗式贡杂沓于玉府追琢考成光溢羣目圭邸鼎列蒸栗连采黝黄殊尤恊于三方凡兹九器埓美于周六天二地暨夫灵祖罔不顾歆永镇颂台典祀亿千于戱休哉臣窃惟圣明归敬覆载以牲牷币帛为未足爰取至寳以酬莫称之徳大小有度隆杀有制周官宗伯职掌昭明汉之瑄玉乃罔攸述李唐盛际唯存燔玉自非神圣盛徳有孚纯诚昭格何以来逺方之献备大报之用允畀无疆之休若是其烈哉臣不自揆度敢敬述盛际铭曰昔者圣人明天察地嵗时展事厥礼大备全腯惟牲奠献则币欲报之徳嗛若未至乃荐嘉玉越有等配皇皇四剡恪恭上帝厚所临既去其二五方之用爰象厥气周官宗伯职掌攸系仁宗御极四表乐谊爰举大享季秋肆类有物必防乃究乃肄宰臣彦博庸请斯器阔典肇修玉音载恵乃命攸司搜于寳秘天休自啓于阗之使杂沓玉府遴择其懿圭邸鼎立黄琮两洎色随方兆黝黄尤粹追琢告成光溢椟笥匪天曷开孚尹杰异匪圣曷成郁郁熙事先汉暄玉何足控揣小臣勒铭用垂永禩
　　元丰大裘铭
　　维我宋六叶天子操能致之资嗣重熙之运稽经诹儒鼎新百度悉视古初越惟天郊乆从合祭累圣急民未遑变革元丰建号之初载命枢密直学士臣襄领袖博雅讨论文献越六年仲冬端午之辰日更初轨躬祀圆丘乃罢地附祭之仪始服大裘易古缯制被以衮冕破千古之诬陋扫诸儒之异同弗可尚已维古斯裘服盛不裼爰比元徳奥焉中立弥文外彰革衮以充周官互见陋儒罔考不袭不旒背理伤道莫此为甚自非神圣卓然不惑其何以上追治古之隆叶质文之中哉小臣不揆敬祓文字钦述盛际铭曰昔者盛治制法经邦圆丘展仪精纯上当何以示质大裘弗彰何以象天华巻有光一素一里彬彬治昌司服互见陋儒弗详不袭不旒理背道伤独裘罔衣毋乃大荒才无繁露曷事彼苍是皆大谬乆未斥攘于赫神祖奋发干刚蛊饰鼎新制度纪纲曰维郊庙命尔臣襄中讨本原必谛必臧合袪既革文物煌煌爰颁明防织室尚方不斧其余不防其旁膏濡致宻忻惕傍偟乃易缯制不表而蔵升龙备冕对越颙卬徳产精防物亦发扬辟彼陶匏邸或设皇采就以绚膏秸以康文质之中庶答溥将期诏千亿毋易毋忘铭以识之厥理斯长
　　镣狄铭
　　镣狄者曹魏景福殿所成也维魏奄有绵区徳威所暨罔敢不服然有象古人之轩昻命良金而模范置之翠华之宇以威逺裔以示神圣想夫良工思其形模大冶鼔其镕液既告厥成坐之高门之下颙颙伟伟四方之来观者罔不生慑服之心维汉承秦金人十二越在禁户兹焉景福实用故比夫秦人销锋镝以成金狄魏人成镣狄以示逺人秦几于强之而魏则思其自服此其大槩之不同者何晏所赋谓爰有遐狄镣质轮囷置高门之侧堂彰圣主之威神葢得之矣尔雅有之镣者银之美者也是以中金之上品成其镕范之质云考之李善之注许昌之宫成于明帝之六年则是殿也其亦成于此时也耶铭曰天生五材谁能去兵秦欲矫之销锋以成金人十二列在外扄曹魏鍳焉亦肖狄形厥狄伊何侨如弟兄冶镣象之景福屏荣以威四裔以服大鲸想其良工思虑经营合土为范巨炉晶荧中金上品乃鼔乃烹去其湛浊存其洁清一归良模豪髪如生乃置高门高入杳冥以象遐人梯航逺征或用金革终归大庭以彰圣神以示威灵四方来观慑焉以宁何晏能赋厥声以宏具述委折中意自呈铺张扬厉我则载赓然而古人明戒峥嵘自治茍生天道不争无思弗服有往必倾讫惟人面屏气以升伟哉镣狄用勒休铭
　　陈瑞席铭
　　有唐治隆缛仪备举文物彬彬辉焕一时五禘三祫厥为大祀昭穆防序祧迁与焉神灵翕合爰极敬慕越因瑞蔵陈于太阶之西上者居前以次毕列北面西上俱借以席太常有卿天府是掌太庙有令帅属以设具见于正史礼乐等志考其深旨欲俾子孙念徳不忘祈天永命则是席之设不其韪欤古人制作之意其不茍也如此汉之世宗天休滋至播之乐歌用荐郊庙永诏千亿事异意同维昔哲王席之四端莫不着戒具在礼传载徳所述矧兹蔵仪严在清庙其可无铭用饰厥文仰续古作铭曰皇天眷命有唐立极殊休其祥不谒而获干符坤珍上昭下格防若动植具应盛徳或致于庭或防于籍蔵之颂台固若金石以祈以求以实以赜珍牒屡书光掩畴昔爰有大祀五禘三祫昭穆毕萃祧迁合食恪哉孝思神灵翕合乃陈乃奠借之以席上瑞前列以次而直太阶之西其向则北用诒孙谋永念先则惟天无私元命盍得纷至沓来非求以力前王制仪亦岂茍作牺牲在列馨香非稷斋明盛服肃肃降陟尔奉尔防尔瞻尔觌曽孙思之永保宗祏用重物薄辉华舄奕汉瑞作歌郊庙翼翼事殊意同均诏千亿非侈非张非汰非斥赫赫昭昭自可不抑列之在目庶尔无斁铭以识之庸遂铺绎
　　隆鼐铭
　　我宋八叶天子接千载之统膺四海之籍乃崇宁建号之三载仲春之月用隠士魏汉津言备百物之象爰铸九鼎四年季春大冶告成诏度地中太一宫之南建殿奉焉名曰九成宫外接方维中央之鼎实曰帝鼐祭以土王之日量币宫簴庸接神厘季秋二十日讫用礼成翌日翠华亲莅政和六年仲冬五日诏易厥名是曰隆鼐丕休哉升平之盛仪也鼎之为器尚矣禹平水土合九牧之金模写物象以前民用炎汉盛时遐想歆慕武宣显宗仅有所获犹以烜赫当世帝也抚运重熙爰举缛典上规神禹度越两都钜鼎成模永畀来世矧惟是器实居其中特殊休号名之曰鼐实一时伟观崇宁元祀十月十八日尝勒休铭以示不朽小臣不揆仰赓圣作铭曰天象昭垂其较可知大角之星鼎象是依矧在大易卦则甚赜取新之义维见歴歴法天稽经实在圣明秦帝以降各异其名曰神曰寳理则可考象应九州作于有道我宋当天仁丰义恬圣以继圣至治日宣崇宁三禩百度具举逸民汉津欲议诩诩爰啓缛仪神禹上追伟器有作栋宇翚飞其中曰鼐八方所防特异厥名其防有在政和易称斯意益明永镇神宇不挠不倾先汉歆乃今创见小臣勒铭揭示遥逺
　　唐京卫旗铭
　　有唐治隆盛容寝威辉煌一时物有其义万乘尊严仪典具设居衙行驾肃恭俨恪粤维元至朝防臣裔暨夫郊丘大驾卤簿武士勾陈卫有十六自麟旗而下悉加绘事奇禽异兽庸示严猛名殊数术不一而足然动静异宜显蔵异用明主有作情文必称京卫和平惟画蹲立韬伏不曜爰象厥事若夫行幸则以飞走尚书库部夏官庀司具见于正史百官志其事虽不起于帝王要亦徳车结旌之义汉之鸾旗师古并载邈无异制比之褊也是宜祓饰厥文以继游仪嘉量之铭铭曰永维黄序始建五旗鹰鸢之象庸示厥威周旗则九各有等衰龙虎龟隼黙寓方维汉儒集记鸣鸢貅貔未详厥由意则可推视前所遇咸适其宜使知儆备毋蹈于危千载而下有唐蒇仪元至防朝逺及四陲不表尊严武备则亏郊丘大祀清道前驰千乘万骑豹尾后随不极俨恪我敬则防卫有十六力逮熊罴何以表揭赫然有持殊禽异兽绘事爰施其元伊何麟之师师或兕或鵔或鳯或犀不一而足各有所依四海无波京卫平时乃蹲乃立不走不飞譬诸徳车结旌不绥显蔵异用古道可追若曰行幸厥尚则移辨其动静驾部庀司昔汉前鸾混淆实非儒硕申讨脗合先知事异礼殊非我之私比周嘉量爰勒铭诗
　　鳯葆鼓铭
　　唐徳宇宏逺徧覆海内讫惟人面罔不来王越有骠国生聚西南多阅星霜未遂梯航之愿闻南诏之欵塞悠然兴慕义之心其王雍羌介南诏行李之来附献南国之乐达之劔南西川节度使韦臯因之作南诏奉圣乐其龟兹部乐器有鼔鼔有羽葆用瑞图之説栖以鳯凰夫十部有乐类出遐裔用之燕飨昔尚闻之然未有如斯之器有其饰有其义者也周官之遗考工有记梓人有官笋簴雕琢之饰不间防类今兹鼔葆栖鳯抑亦其遗意也欤且器不茍作作不茍饰抑臯之所自创欤岂骠之所固有而臯因之欤是皆未可知也器必有铭铭曰乐之为器羽葆其饰钲金之徒孔雀奋翼铙之与铎翔鹭振臆防之顶足此族盈百岂独斯鼓无以昭赫丹穴有鳯九采如织善览徳辉其来弗亟在昔姚虞箫韶和怿能格此瑞来仪奕奕瑞图有言其言可识恵然集鼓和鸣不息奉圣之乐此义是即维兹革木厥音孔硕明主听焉将臣之绩声冠昧乐始作有绎其饰称文章五色贞元有道南诏来格所献者乐光华简册骠国创为事关重译韦臯览之笑言哑哑想其在廷我考我击葆则震动如翔如革彼器之末其意可摭鳯实四灵何止文翟为祥实巨有冠于厯今兹集鼔彷象在昔我其勒铭永诏千亿


　　钦定四库全书
　　灵岩集巻七　　　　　　宋　唐士耻　撰启
　　谢许寺丞荐举启
　　伏防台慈举某堪充改官亲民任使者修见师之挚方惧谴诃赐逾衮之褒遽防特达岂有先容之助过叨国士之知抚已凌兢荷恩深厚窃以凡物之创在理实难矧惟文铨每重荐主五星同照是为希濶之符一鹗争飞庶启聨翩之翼傥非际防曷自权舆伏念某徒读父书素卑天质议墨饮之罚每切自怜涂金根之车政恐不免仅以门调玷于士流滥簿书朱墨之官无毫髪寻常之效迟留初秩冒昧理曹蔽芾甘棠两阅春风之至防干苜蓿仅争晓日之明青山无爽气之招緑水乏芳莲之映玩嵗何补扪心有慙属寸进之无阶效竽吹而自售嗫嚅禀露循省悸忪曽不逾顷刻之间殆将出祈望之表在古间见于今絶无至于假借之辞尤匪愚庸之分念堂构箕裘之际实薰莸冠屦之如益逺青氊但嗟白髪食蘗自厉理所当然刻舟以求心切内省惟鸡鸣狗盗有时而可用而牛溲马勃无物之不储载念包荒审知易事兹盖伏遇某官斯文宗主吾党归依广厦万间自俱驩于芘士采葑一节无求备于使人虽在凡才亦归大冶某敢不千能磨琢十驾驽骀诗礼过庭敢遽忘于手泽簠簋示戒当益谨于官箴力持一曲之愚祈尽半生之职下殚勉强上答眷知感荷防诚倍万常品
　　通卓仓使啓
　　伏以仰切万间之覆露瞻望六条俯怜一掾之尘埃典司五听顾小已岂敢弗勉在大贤何所不容依瞩二天勤拳尺牍恭惟某官闽山秀孕汉傅流长黄钟大吕之洪音合登清庙干将莫邪之利器屡解盘根自高掇于儒科雅横蜚于膴仕西山爽气一归拄颊之英南纪鸣两显字民之效怵然誉处焕若褒嘉入司路鼓之朝载正磐宗之簿万枢密勿爰资笔削之功歴试盘还更揽澄清之辔报政五月归心百城褰帷凛凛于古人衣绣亭亭于今日摘茗裕国而民不困饩廪平籴而食有余初花大庾之梅继饯扬澜之鴈铸一牧之鼎旁周紫萍翠竹之珍排九阖之云岂特季秋明堂之计倍粲斗牛之域行辉辅弼之躔某不学面墙问囚窃食春风棠舎素知画地刻木之箴朝日蓿盘恪守食蘗饮氷之戒坐阅暑寒之屡变曽何毫发之万分水镜在前岂刻画无盐之可掩溲勃并蓄庶滥冒吹竽之少安夙闻登车握节之期徒切望尘扫门之愿惟拜木揖金之伊迩徒瞻山仰斗之弥深
　　上许寺丞启
　　伏以延首李膺之门每怀歆妄意孔融之表敢后归投矧良师并蓄岂惟芝桂之储而君子易事不责菲葑之备曲致忱恂之祷仰祈特达之知伏念某腐栎散材为裘冷裔聚萤映雪寒暑弗愉磨钝策驽居诸坐阅曩縁芘荫常领簿书三年罔着于防劳九品尚名于初秩懵不自度冒为此来鞠草圜扉徒竭哀矜之念面墙触事犹虞刻画之嗟行将知蘧子之非谁复有何武之荐念葵扇因安石而顿售角巾由林宗而反妍物有甚防假人以重士之求进在理亦然傥少纡寒谷之吹庶以増凡马之价至于晩进之慕先觉小学之宗大贤剖胆及心如水赴壑恭惟某官受时间气为世宗英天下四泰山凡物待其同济胷中九云梦于人何所不容虽在冥愚尚防矜体与其进与其洁备见于教诏启迪之间不为怯不为贪每获于颠沛困顿之顷载惟先世素相知心季札不忘于徐君谅抗薄云之义燕昭能容于郭隗自捐跃冶之疑拳拳寸进之祈冀冀一愚之録防诚颂祷倍万等伦
　　代人通刘教启
　　恭审光膺诏防荣领师儒芗细杏坛陡觉东风之透阴成槐市行当北陆之舒暮春归尼父之门泮水浃鲁侯之泽幸哉小子首以忱辞恭惟某官藜照洽闻金刀显胄名山蜡屐何须想像于兴公巨浸仙槎岂复低回于卢肇笔下澜翻于铺叙胷中融结于髙深共惟八采之才登髙能赋独立千英之表首善峩冠拟牵入仕之丝蚤遂摘髭之第三年海角独手鸾栖尽嗟矮屋之居竟大防官之绾蠧鱼舆版肯容小吏之奸林竹吟音共喜同僚之隽声彻郑乡之井最闻魏阙之书且江河淮济之流毕输溟渤而礼乐诗书之习逺自贤闗民足且知仕优而学用移骏轨以遂雅怀与其州县之尘劳孰若圣贤之景慕矧此乌伤之壤上当须女之虚流风犹接于老成多士争期于修习雍容函丈鼎新书带之青婉娩牙籖豫悦经帷之绛当此比贤之嵗式瞻有徳之旌惟咫尺于汉京矧翩聨于越峤笑沈祠之在右宁袁扇之自髙表表圭璋必岩廊之登显耽耽馆学宁弱水之阻脩不待席温伫看诏下某寒生故裔小已脩途虽知名教之可从尚媿驽才之难勉囊锥淬厉终无百链之姿鼓箧希防缪脱一囊之頴兹闻风而慕悦将望履以趋承假斯骈俪之二三述此蕴藏之万一尚时稽于律吕益无间于寝饔其为跂望之诚罔尽语言之末
　　代人通桂阳赵守启
　　居露冕吹铙之贵方优游凝寝之香当红莲緑水之时敢傲睨看山之笏顾厚责何堪于小已幸防心傥察于大贤兹其处事之初敢曰擘牋之怠恭惟某官相门巍胄潢英流抡魁冠多士之塲材猷杰特贵戚度常卿之表龟鼎尊安即其先世之所由见此名流之自出矧其昆玉卓尔菁英知奕徳之不衰亦纯忠之有继曩登膴仕寖着英声雍容琳馆之闲领护嵩神之峻谈笑青油之幕裴回缇屏之车贰政玉谿追怀棠爱兹剖符于千里既班政于双旌雨滴萧骚应带湘江之韵雪花防缀既多桂管之冬物得其平气从而适即归华贯伫走置邮入践青氊先持紫槖某孤根冷甚绵力苶焉膏火种文仅成饮墨簿书了事几作看朱每知守乎曲谨小防乃自堕乎画地刻木虽中心之必勉然五听之实难念昔先君尝预丞相遗簪之旧越惟长乐盖防需章一鹗之飞在某夤縁亦为际幸昔承鸾枳乃在一门兹望朱轓非趣二尚繇条教可遂侥逾
　　通罗守启
　　恭审辍自廷平出临江介萱堂夀母肩差荣毕之流雁序衮衣足接皋防之里人服声猷之素家传经济之谙千里欢腾一门徳重恭惟某官聨根太华分种渥洼抡魁振天下之英儒门高表政柄谋圣王之体理道自明矧从膴仕之初洎此蜚英之后成歙江之朝酿回严濑之春风闽峤郁青映吏衫而一色垂虹黝緑饫鲈脍之四鳃未登抱日之云且入筹兵之幕俄护省曹之籥更提候邸之邮弥缝张释之之卿一毫不枉度越隽不疑之母六幕均防当宁简知邻邦分寄且此旴江之境更为麻谷之源神僊振古以莫伦词笔至今而有耀水足三莲之异才多八采之竒然民物虽繁庶而未免机巧趣利之心故词诉为浩穰而大抵顽狡喜争之俗歴观近日窃迹今时屡烦名士之来至假髙风之镇惟誉处雅隆于羣听必设施足厌于众情使人心不至于忍欺盖君子所贵于学道坐席未暖召驿已来某一得何几千能莫勉枯根谁数陋禀可知莫逢邹律之吹每窃齐竽之滥牵丝邑属不胜蠧书之多鱼谳狱掾曹几成刻木之不对再冒问囚之寄每惊全璧之难幸大贤君子之来临庶森防凝香之叨庇瞻望防悃万倍彞伦
　　通吉守史弥忠启
　　敛板趋庭行遂识韩荆州之愿负丞哦竹岂能擅崔斯立之长第欣懽之交驰正芘休之幸切敬修牋记少露肺肝繄惟设官分职之方盍是近民施仁之易有如邑贰谁极官修葢明府实赖其赞禆且茂宰毎须其佽助惟子产善相于小国惟景倩仅号于真清如某者土枯荄寒门陋绪屡玷英游之末莫逃墨饮之羞欲了簿书未免看朱而成碧将平狱讼依然画地以为牢顾韈线曽何寸长而驽马不忘十驾兹滥叨于一职敢自后于千能自非仰借于洪庥何以获全于小已恭惟某官人门两胜姿习双长如赞皇之蝉聨更是八行之骏若申公之龙禅蚤收拾芥之青旁薄歴年践扬积阅是能出类卓有异才鄂渚奠安防棒光生于朝日柯山教养通儒和扇于春风不卑管库之官争上鹗书之剡一同抚字蹊成河县之花半刺辉光赋就郁江之月更画防清香之晓合迄芳塘葽草之春生课最鼎来竹符洊出维白粲连樯之鱼贯所系不轻维介江比屋之犀渠其纲必正当仁是寄迅召即承且千里素服其英风而庶俗尤谙于厚徳第兹敛惠行此促归且某大父朝请之曩年尝在王国履簪之列而先世符麾之昔日又聫金昆羁靮之游兹焉仰望于层霄庶几少寛于六辔矧丞之于令虽云位偪而势亲而邑之有丞讵可观旁而手袖三思宛转一得几希擅禆佐之实而无侵夺之嫌乃赞助之善而繄忱恂之愿尚惟歴照俾遂展为
　　代许守到任谢韩平原启
　　入造化之鑪乃叨分于屏翰就侯伯之国幸已见于吏民念由求科目虽非所长然龚黄诵习岂敢不勉愿少寛于辔策俾毕效于菲葑恭惟某官还伊周于保傅之余续高孝以庆元之盛仰治平定策之懿益大祖勲卑管仲得君之专仅成覇业年既周于光甲人愈乐于逢辰太常烝鼎不足殚其功緑野平泉莫许遂其志盖万彚根荄之膏泽凡羣才器用之钧陶悉自剸裁曽无遗外乃至齐竽之滥亦防邹律之吹某骩骳书生夤縁儒第仰防星辰之太素敢赋旧官之诗乆叨香火之斗升薄伸负米之志曽谓阮青之俯及深怜莱防以曲存畀紫泥一札之言冒朱毂两轮之贵驱车入境问俗观风维是萧州介于钜屏下洪江而泝吉赣地最狭于列城篚织贝而贡羽毛赋乃多于诸国矧频年旱涝之更岂绵力承宣一之易致威拊刚柔之辨酌富贫取予之中恢尧天荡荡之仁极于僻陋秉周礼彬彬之义淑彼俊英竭半生继烛之功无一发底囊之智全家饱暖愧元之诸孙之丰寒士俱懽惟子美万间之诵微诚依望倍万等伦
　　通临江军王守启
　　荣曕芝宇尝趋幕府之前冒绾李曹幸出旌麾之下奉承伊始喜惧实并敢修干牍之恭仰冀司籖之聴恭惟某官长才振世奥学絶人灵芝卓冠于众芳蔚作明时之瑞游刅何难于错节争夸妙手之能蚤拾芥于巍科亦弹冠而膴仕蔼蔼践扬之乆骎骎誉处之多欲上夷庚更资累试一同雷社足慈祥岂弟之心百县台纲尽本末源流之理英声益播华署合登尝争飞一鹗之章乃屈命专城之驾政平讼理绰分清宇之忧吏畏民安疉上诸侯之最伫听丝纶之命入通鹓鹭之行某生则甚愚人何足数侥逾世禄名遂玷于天官漫浪邑僚职有慙于民版丐升斗而自活无尺寸之可几孱弗自量思之则悸顾木索鞭笞之下有死生出入之殊不明则未易以得情不宻则或虞于外泄左证干系恶其泛饮食药饵欲其时茍毫厘顷刻之不亲则踈漏缪尤之必至斯为甚重昩也何知所冀礼义之化素行暴戾之心不作允洽太平之治囹圄至于空虚重观比屋之封文书为之稀阔使么麽亦从而幸免在高明益表于寛容颂咏微诚倍万伦等
　　通吉州郑守启
　　恭审光膺帝綍荣镇江城贯索星稀昔屡应中天之象凝香寝阒今更名春草之聫双旌五马再临民露冕吹铙行奏最恭惟某官长才八米骏誉千英渥洼池中岂寻常况是七穆之绪夷庚道上足超絶更熟后郑之书矧兹彯缨以来多此详谳之任刑辟虽非唐尧所急若滥滛其可嗟才能茍真咎繇之伦自纎微之尽当故鲁泮献囚之地亦侯公无疆之思睠此牵丝首从列掾松竹吟哦之优逸简书科级之殊尤屡评画地之牢更宰丹丘之县月卿丞赞秋驾郎曹秀禾六辅之乡薄海最声之起盘还雅望超轶大猷将凌法从之居再观徳下之任惟玉粲连樯之富庶惟犀渠众有之风声且多名胜之游正重宣承之寄长其善去其恶必资鉴裁之长倡以义率以仁更赖抚摩之最坐席未暖赐环趣归
　　通万安黄宰启
　　觐当今之卓鲁寂尔昼帘知在昔之王杨冠于璧水识本末源流之自如箕裘弓冶之为将其殚魄于大巫敢曰矜明于爝火恭惟某官裔従江夏气禀闽山大秦珊瑟之区最有木难之可玩老仙晁张之客尤称涪翁之逸羣渥洼几见于出图邓木不多于一柱当年飞舄岂容行怪以惊人此日鸣琴是乃爱人之君子行作中兴之传遂荒褒徳之封某自愧不才且兼无学珠玉在侧觉形秽岂免汗顔雨露所濡皆教端且观善政敢言佽助以速愆尤初敬周章愧乏琴玕之赠英风祈望行窥雾豹之斑幸矜恕之曲加不暗愚之深责
　　代贺王察院启
　　恭审亲结主知擢居台纪自淳熈从諌之圣昌言无二院之分续贞观确论之贤劲气有百聫之肃奚须成迹交庆得君恭惟某官擢秀七闽蜚英六馆精金百链合黄钟大吕之音拱璧无瑕表清庙明堂之器凡硕学鸿儒之望若峩冠正色之资礼乐修明炳炳留都之教枢机周宻森森汗简之书自其一节以歴观咸曰九卿之俯视矧文武图囘之日乃是非纎悉之时白简风生乌台日永思极谋猷之审用殚推择之精帝制昭明人心凯怿君子恃以不恐遐服闻之自惊斯折冲千里之方有定国一言之妙秉持正大献纳便蕃栢老霜明凛凛中台之季攷龙兴虎啸亭亭当宁之神交何待九迁即跻两地某再乗一障初乏寸长政无五月之成人自双旌之媿仰止层霄之迥徒瞻执法之明
　　代贺知院启
　　恭审晋魁枢府仍与政机二柄兼持文武为万邦之宪三公并列尉史亚一相之尊有识归心含生增气恭惟某官闳深而开亮靖重而裕和卓然巴蜀之英何止扬马文章之选粹若孟韩之统深知洙泗学问之源蚤掇巍科寖跻膴仕扬歴清华之贯羽仪英乂之聫星辰厌饫于步趋日月频仍于献纳径繇简遇直上夷庚开沙路之端既已参仪于黄阁接火城之照行将竦听于白麻时维复古之图更赖折冲之佐必得诗书礼乐之彦用恢东西南北之疆服建隆亚政之名往亦称于宰相考元丰百僚之制独无变于旧章周三孤盖曰贰公汉上卿均于开府罙重臯防之望即端房杜之居
　　代贺徐侍御启
　　恭审光膺纶诏晋陟台端徧仪三院之华鸾飘鳯泊深肃百僚之署霜洁氷清纲纪增明缙绅胥庆恭惟某官黄钟宏度清庙凝姿雕鹗离风尘躐羣蜚而独上骅骝开道路借阔步以交驰曩升乌府之严屡叨虎关之邃周流膏泽殚竭论思裵古柏之隂杰特寒松之操坐阅嵗月屡罄忠嘉深刻丹衷鼎新白简君子信而后谏况当尧舜之朝人主兼以为明何逊王魏之直兹正南床之位益输北面之诚且故事可稽无并居于独坐则所学不负自深简于渊衷惟五大之在庭轶三登而致治行庆精神之防即跻辅弼之崇
　　通判隆兴卫安抚启
　　共仰魁星之照耀今更躔翼轸之区式瞻斗野之抚临昔曾与机衡之任将趋走致恭于牧伯而光辉尚隔于云泥苐修牋版之勤少格教条之奉寸丹盍见尺素防申窃以邑之有丞职贰于令欲佽助赞襄之宻至而侵离奸慢之絶无每难其人盖遴于选惟子产善相于小国虽立之尤叹其弗施如某者片善不霑寸长蔑有簿书狱讼虽屡试以无几阀阅才猷曾一端之足取兹冒百里弼承之任难知千能强勉之脩每焉旷败之多虞宁有葑菲之小节包荒是赖全璧几希恭惟某官姓埒鲁邦秀推吴壤长才八米身居积木之颠伟望千英贵亚百僚之表语其积习皆在名躔近民赞于越之首城迅召正羣缣之朋字校书汉部载兼王邸之师着纪晋官更擅侯封之掌腐左淛陈因之粟上王戎简要之曹宰士徧居史螭卓立颂台命贰明哉惟月之临寳牒得人韪矣特书之策洽两制常杨之笔握二选山毛之公从容帝幙之繙经整齐春官之秩礼乌好一台之屋鸾双二府之居孰谓盘还更许抚字二伯一加之巻赐重湖五玉之上头且康山南国之帅藩而江介洪都之督府许令英游之踪迹两擅龙光滕王高阁之登临重观霞绮况此百城之方面尽规一视之慈祥九江扬左蠡之波章贡足鬰孤之眺道院杰霜筠之竹连樯尾白粲之艘且南则岭北则淮是为邻接而江之流湖之汇皆在慰安人归召伯之棠绩着韦丹之石召环鼎至几舄行归某瑞虽埓于男蒲才仅同于韈线古槐森竹第赍縻廪之慙列鴈趋鳬仅了涉书之笔庶赖六条之云覆以叨千里之官修跂望防诚敷陈罔既
　　代贺吏部尚书启
　　恭审有庸五礼权首六官鉴衡抡天下之才权几侔于一相人物极甘泉之选职更接于三公仍绾秩宗尤为异数恭惟某官君子温其如玉大雅卓尔不羣首科压海表之英奥学造古人之阃议论弗茍必求真是之归才用有余不畏难排之节频更器使深着简知标论思献纳之英足温厚深纯之德顷冠春官之掌蔚为法从之光岂玉帛钟鼓之云甚速中和之教非钱谷甲兵之比既臻动化之孚兹遴选于名卿益加详于听履惟是列曹之别无逾二职之崇论其权要则孰若于司铨语其清华则必推于宗伯兹全并绾之荣实曰殊常之典矧兴比贤能之嵗居作成礼乐之司复升黜于三铨实始终于多士其为倚任未易比伦葢一时大用之阶实千载难逢之防
　　代贺张参政启
　　恭审擢由机府晋贰政涂虽东西两地之崇均号公孤之重然参决宰司之要尤为辅弼之尊伫观简注之专行庆沙堤之筑恭惟某官名门英彦儒学羽仪恢恢度量之容绰有大臣之体蹇蹇事功之赴熟乎当世之谋蚤掇巍科寖跻膴仕中外践扬之乆周旋誉处之多参华西府之崇严考绩大猷之宻勿肆加履効改畀事权唐萧瑀刘泊之流亦与政堂之列汉丙吉魏相之相先由御史之除矧青阳先正之源流由黄序耳孙而派别子房卓标于三杰不居萧曹之先九龄有用于开元未若姚宋之究盘还英绪际防明时伫偿岩石之瞻继勒鼎彞之绩
　　代贺商侍郎除总领启
　　恭审光扬帝诏擢贰民曹兴师日费千金正赖萧何之杰足用不加一赋允资刘晏之才厯稽防饟之臣亶谓非常之渥恭惟某官儒林卓荦学海渊深锵黄钟大吕之洪音合登清庙秉干将莫邪之利器屡试盘根维徳进则朝廷尊然术行则天下富小纾鹏翼详防云储细栁连屯合晓烟于万灶危樯衔尾粲秋頴于千艘堂堂七尺之风寒仡仡六师之貔虎士皆宿饱人有奋心顾成绩之着明宜褒章之度越矧在恢疆之运尤须裕国之方营平漫上于屯田孔明仅行于流马揆其浅鲜媿此经纶盖信居足食之先而义乃理财之要若计然一曲之论何其小哉虽管仲九合之功如彼卑也坐致云烟之画立跻衮绣之荣某冒此分符适焉乗障供靡以事齐覇敢后申侯输财以助汉边愿同卜式庶毕茧丝之赋可明臣子之心
　　交代张司理启
　　有怀芝宇恨未揖于清风承乏李曹喜行霑于賸馥敢因素襞聊冩丹衷恭惟某官姓着连天族高薄海诗书礼乐萃一门之衣冠梓杞楩柟蔚千章之柱石昔之小试绰有令猷兹听棘于侯朝更歌棠于民表释之为汉廷尉文瓘葢唐理卿究源委之绵长悉哀矜于断折传家千古敛惠一邦宜轻车熟路之无难自迅节追锋之立至某索然冷绪尔陋闻不知自揆之方輙冒难能之事狱市贵乎无扰所望曹参之言气色为之益明岂有临淮之令
　　贺金正言兼侍读启
　　恭审密繇扆断晋陟谏坡言谓忠谟谓嘉耻君弗及人不适政不间以道相先更横入説之经益圣乃神之主荐绅胥庆海宇均欢恭惟某官硕学粹资宏才伟望夙秉致君之大志陈义甚高卓为杰识之鸿儒非礼勿履曩擢居于言路葢寖结于主知廪然六察之纲维肃若百僚之着定兹班显綍俾歴要津惟建炎一诏之可寻既不与掖垣之列惟庆厯四贤之甚盛曽莫追髙躅之风若魏征之愿为良臣而且保仁义之终若陆贽之不负所学而复见君臣之合皆出平时之雅志殆如熟路之轻车故虽都俞吁咈之防莫匪规矩方圆之至矧广厦细旃之邃密有防言大义之绎寻致一人独到之功发千载不传之妙孰谓腾口之末或非防神之交补衮效深筑沙路穏某坎蛙陋见岩蛰惊魂仰止庆霄徒景云之在望载观除目喜威凤之逢时惟致贺之后人尚薰慈之加恕其为庆忭莫既敷宣
　　通婺倅陈国博启
　　恭审显承宸诏荣贰辅藩煜煜屏星接辉华于须女亭亭春月分照耀于双溪坐看桃李之成即上云烟之表敢持尺鲤敬候前驱恭惟某官大雅卓尔不羣君子温其如玉七闽秀气钟储盛帝之宗八米竒材游戯两科之彦风化洽钟陵之野弥缝佐梅岭之轺曽何技经肯綮之尝更练钱谷兵甲之细护饷密禆于刘晏运筹参辅于周瑜知己忽逢需章直上地官掌故更知源流本末之全璧水整纲尽发诗书礼乐之秘预汉室一经之博士处周家大乐之前聫少厌直庐暂栖闲馆盘还英气拥护良能惟长才尚俾以旁观而浩气且从而全养益以淬无前之利器庶其衍莫大之洪钟赠王祥之刀巨宝况当于达道端西华之甫偃藩足佐于循良壎篪叶应以无差瑚琏自难于久外某尝攀逸驾葢在陪京白下岐亭折栁常思于取别赤松胜地维桑忽惜于肯来均肖翘雨露之中际庇覆云霓之外兹更燕雀栋梁之贺遽忘鷃鹏羽翼之殊持鼓雷门陡觉小巫之自失赐环驿骑伫观膏泽之广霑颂咏防心铺张罔既
　　通赵倅启
　　承乏李曹方有非才之惧依仁星驾又欣大造之归葢包容覆露之庶几乃么麽孱庸之幸甚恭惟某官宗英表表儒学彬彬金枝玉叶之葳防卓为羣木之冠壁简科文之淹贯越在九流之先语其才则间世五百之贤论其气则培风九万之快合在岩廊而増重岂应州县之尚淹矧龙盘虎踞之城共肃哦松之操而珥笔怀塼之俗变为植李之区虽小试之优游亦英声之洋溢垂上青云之表却分明月之辉弥缝剖竹之布宣密勿烹鲜之左右别车班嵗三看防胜之飞贰驾劭农两见香粳之熟齐拍黄童之手伫来紫检之书
　　通京倅启
　　恭审陪植圭琮平分风月端章甫而相左右循良赓宣城之诗后先宫征声华所被悦豫无涯恭惟某官奥学粹醇伟才卓荦光辉牛斗夙推器具之良伯仲魁台夐出绅缨之茂深闳陂度典则巻仪自登膴仕之涂绰有取善之纪弹冠簿正优游汉水之阳流地铁官容与淮原之右几防郴江之鴈齐飞叶邑之鳬桃李隂成松篁节见不作青云之步却符碧嶂之游春风扇梅葛之僊朝日照章袁之水且画鹢舒徐而南上正梅梢烂漫以北开竞推栁带之金眉更剖竹林之玉板何须有蠏行见赠刀某冒昧问囚几焉全璧两年听棘徒殚十驾之心片善采葑岂有一丝之效方重负修涂之浩叹乃大贤君子之式临且陋土寒生莫覩昔者台符之采而穷年厚幸获趋此时王李之风慰兹半世之心起我望洋之叹
　　通建昌丰知府启
　　慕凝香之寝将开披雾之明议画地之牢宁复看山之逸方喜名杰条流之奉又虞小巫神气之殚惟大贤何所不容庶驽力得以自竭窃以幸防之遇昔时所难愿识荆州际合岂闗于人事请御晏子济否又出于天时恭惟某官八斗竒才千英令望曩空冀北轩昂徳裕之出羣今擅斗南卓荦夏侯之拾芥自其筮进共瞩殊能弹冠照苕霅之清防棒溢京师之润入玉垒六旄之幙赞翠帘三辅之春雪满牢盆腐积更充于左浙风生刁斗遐冲坐折于重边尽惟画诺之资兼制货财之人服崛竒之智士推迈徃之才垂上层霄却分明月此时夜气还占斗牛之祥当日霜锋重凛海沂之赠巧匠宁容于袖手太阿何畏于盘根六翮垂九天之云一洗空万古之马双旌问道千里归仁风声新郭令之军意象回麻坛之律政成防徙才适时须伫最课之上闻即迅騑之促入某枯根冰冷俗态尘昏问西江一障之囚曽平反之可数赓南国五官之季常旷败之是虞踊跃豹窥勤拳龟卜矧緑水湛然而无滓乃红莲寂尔以不闻尚惟大厦之万间几见至愚之一得顾曲谨小廉之外期百能十驾之坚依咏微诚敷陈罔既
　　墓志铭
　　曹夫人何氏墓志铭
　　我中兴圣天子主鬯既阙爰泝濬源为天下得人而嗣天子作焉徳夀重华道光尧舜两尽仁孝皆宇宙以来所未见哀荣始终所以従先帝于祢庙者至以孝冠称天徳而天下不以为过于是闵似续之成圮开异姓之旷涂盖仁泽之浃逺及海隅是宜闻者翕然格心不见背负之事然犹有受人付托中弃不顾是则可怨也已而夫人以闺阁之宻乃能安受天命无纎毫恨悔意有操义自修所不能至者是则可铭也已刘汉椒涂少日其家使卜相眎焉以为贵而少子若养他子得力当逾于所生章帝恳恳诚笃卒如前占夫人乃独不得于其所子耶沙陀异貊耳多子他出咸致死力战胜攻取何夫人不逢之甚也世人祸福利害有不如初心则必起怨嗟之意而夫人几不少见于顔面茍复不暴白其不陨获之盛俾着于来世其亦负潜徳于九京也夫人之终所子盖甞匍匐号慕于夫人之柩踊哭尽哀虽旋踵复去然使前日之鞠育少缺何能得此于既死之余而卒无以掩其悲伤之自发也耶夫人盖徽州别驾何公之长女生而慈顺其初适曹氏舅姑在堂甘防日至及其终也又哀以送之虽在曹公子道之盛而夫人賛助之多矣孕育多女然而家道日进终遂子荆之居室而曹公亦亡矣慈祥恻怛人期夫人之越希年而天啬其报仅及七十有九不知福善之理真可恃也耶夫人昔者念似续之未立向心释典人见诵读琅琅成章举族钦叹谓殆过于男子夫人岂少紊于徳事者特其甘分素患难之心久矣决然故所成就若是其光明硕大也夫人之终去曹公即世凢二十余年生理如昔皆夫人维持之力曹公之兄之妇戚氏耆艾寒乏多夫人左右以济之迄以夀终无丝毫厌靳意其御下也不尚鞭扑而人自力男三人智孙庚孙皆夭防次则如愚如愚曹公之犹子援以主伏腊女四长适文林郎赵某次适进士郭某先夫人卒次适进士何某次适进士陈某卜以年月日合祔于曹公石龟之藏铭曰彼之弱冠决科孰营兮絶甘设醴致其隽英兮彼之几壮念烝甞兮壻之女弟俾用其情兮又不止乎桑下之三宿何廼心之反不诚兮天乎命耶盍即之杳防兮
　　行状
　　府判何公行状
　　公讳松字伯固世居婺之金华曽大父邂大父端礼父溟赠朝散大夫母吴氏封太宜人公生于建炎之戊申嵗星方周大夫君蚤世公哀毁如成人仰敬俯爱无阙太宜人盛年守节义风凛凛得公愈自慰大夫君负大材名于时绩文赍志公力学绍先业且训二弟不倦一门自为师友后俱游太学复相继儒科益满太宜人望太宜人登稀年晚节及三釡闺门肃雍兄弟怡怡三百指无间言皆公顺承抚字力公性庄重寡语言接亲朋未甞有忤色至于商古今极谈世务纚纚可听以是人益敬公事亲居家处乡党类若此及其居官则亦温乎春风冽若冰霜人自慕之亦不可犯凢公所事二千石皆一时闻人括苍则参政范公工部楼公尚书胡公宣城则郎中傅公侍郎曽公闽则丞相赵公升则侍郎章公咸恨知公晚故公之超初秩脱侍郎选至通籍外郎鹗表屡上皆未甞扳贵援一出于诸公特逹之知初仕括苍少师何公少推可公之归出诗以饯公有官卑自立古今难之语其见许如此初至宣城魏王出镇阉役有以狱属公者公毅然不受其不挠如此剧盗储小八稔恶盈贯侍郎曽公委治其狱贼徒惮公明虑不免以匿名书累公曽公笑曰是欲间我其见信如此长乐有严濵湖沾灌甚广淤久不治公鼎新之増斗门明要束刋石垂久今察院林公赋诗以賛至公弟椿丞侯官复摄长乐民安之咸曰是鲁卫之政其见思如此公賛江左幕侍郎章公名公所居曰夷清亲书八分以赠及贰新安寺簿徐公倾葢如素识太守它徙公摄郡事孜孜公决人不敢干以私惜官物毫髪不妄用累数月府库充盈太守耿公至则喜甚例有合得者公悉却之耿公愈加敬重乡人王鲁公秉钧轴且姻娅每见辱推借或语公曰盍求助焉公笑不答在长乐同僚鹖冠知书善属文公与之厚后攀附阴信用炙手可热数问君动静公掉头曰是可凂我耶卒不通问公恬于进未甞一毫頫首于人以是不至通显殆亦隠于吏者以廉自将一介不妄取归自长乐贫无卜筑资借僧舍以居访刘峻故迹登山临流徘徊自乐不夷不惠葢可否之间公以丙戌龙飞擢进士第廸功郎处州丽水县主簿升従政郎宁国府録事参军改宣教郎知台州仙居县丁太宜人忧服除知福州长乐县转奉议郎主管河南东路安抚司机宜文字转承议郎朝奉郎以登极恩转朝散郎赐银绯通判徽州绍熈壬子九月九日卒于官享年六十有五娶曹氏先卒以庆元戊午十有一月日合于县之白砂乡麻车坞男一人伯熭廸功郎新抚州临川县主簿女六人长适进士曹端臣次适进士钱直浩次归于士耻次适进士陈庄次适文林郎周珵次在室孙男二人坚基某曽大父与大夫君同娶吴某母氏则公之女弟故某不肖每获修二舅之敬知公为详诵公之万一以丐铭于当世君子
　　祭文
　　代人祭赵开府文
　　维公间平之望为善最乐然犀烛物人皆耸愕咸谓期頥二伯四岳大数有定忽成反壑呜呼哀哉泝公之源银汉碧落积善不替百年永莫孕此英粹六矢既跃东瓯之北芝田九鹤维川建瓴白石凿凿维山巍峩包蕴既确卿云五色和气含槖方如书生种文绩学胪第太常声儗箫勺膴仕上国青刍管籥台纲钟山餫计是度星屏煜煜烂烛江角千里五马民功卓荦防庾平籴阳春有脚连樯白粲六条寛博双劒丰城龙气上薄人谓物华淬尔霜锷岂知灵杰赐履绰绰一门六辅冠今侯爵繁庻浩穰辇毂丰洛公惟髙卧最声四烁末乃移镇汉秩优渥下安其仁如百酺醵小疾无几薤露顿作呜呼哀哉伯熭晚出一见如昨国士之知需章荐鹗俾佐振民俾参入幕言无不从深许蹇谔俾学制锦爰厯旬朔万间宏覆加以扬今而思之如梦俄觉恨此微宦一官自防莫能亲恸聊荐醇酌呜呼哀哉
　　代人祭戴夫人文
　　人莫难于耆夀尤莫难于遗后嗟嗟夫人二者具有尚想含饴知徳之厚既有以死矣是能不朽儒冠峩峩诸孙之友合簪升堂拜此清酎




　　钦定四库全书
　　灵岩集巻八　　　　　　宋　唐士耻　撰赋　诗
　　遇仙赋代夀楼教
　　环堵书生承世禅之雕龙仰天孙而生息缣册闲暇笔砚余□当新秋之总至飒凉飚于苹白望皓月之弛邈巧楼而已隔游于双溪之上星斗烂兮斯夕晨露浥乎庭兰恍高真兮若畴昔乃轩葢之缤纷亦劒佩之络绎匪海若之冠冕则山君之杖锡仆敢进拜无能为役中有一人顔宇昻激笑谓仆曰予幸获玷三洞之籍兹致贺也葢亦其职子知郡博士天所睠乎事实闗乎尧厯弱冠之有声生贤书之羽翼殆庶几乎积木之践跨禹浪以平涉攀龙头以巍峩傲九华之尤物乘掾曹之逸兴夸妙手之霹雳屑米盐之靡宻信襟宇之不廹鹗表一上宸注的的天欲大其所养姑欲私乎须女之直礼乐诗书四逹而不悖又何俟暖乎孔席此其既往之事未丝毫乎千亿邈前途之宏逺非蠡海之可测葢将佐皇上之明圣掩六合而电还斯俗兮淳古焕文治兮虹霓毕以不负于所学登咎防而咸稷契语未终客有越众人而出言嗟此意之未頥谓子徒知其浅末昩根源之歴歴彼望洋而置叹奚止一二于千百信溟渤之巨浸葢万象之包括蠙珠粲其如月珊瑚森乎林植与六鳌兮均为纎芥况鹍鹏之水击曾未能语其梗槩必旁礴而襞积嵗星凛乎其初度亦既九光之照室天欲厚乎皇家萃囦气于一域何止乎叔度万顷之汪汪又何止乎云梦八九之碧自莱公中元之生又尧蓂之小辟申钟岳而萧储昴岂如公之赫赫君兮天同臣兮地比信么麽之辟易仆亦哑然而笑斥鷃之自适虽地脉之畧通诞弥之三日其亦幸防之髣髴仰郁纷于绚舄
　　张司法寓斋
　　録五千言妙在不敢先留侯独得之帝师赤松仙孰知百世下乃有云孙焉扁斋以为寓空谷音跫然
　　送临江交代张司理
　　子房帝王师溢庆流裔孙朅来之萧滩快覩芝眉温亭亭起黄气中有隂徳存宜哉孔融表辐辏排天阍通籍何足道履声还青氊嗟我一何幸夤縁踵符文自顾菲且愚续貂诚所难承顔一甲子夙昔披晤言栁浓烟防防鹢舟江吐吞顺流急如箭催鼔且勿喧为语徒作恶且尽沙头尊
　　古意
　　天公与世人幽眀分悬隔无口难得言欲言但以臆以臆或未喻寄之夜檐滴恳欵语世人世人还不识
　　寄题蠲流亭
　　乌伤仇览仙一弓扁蠲流清流从谁蠲浊流石之幽石之幽定可齿齿翻成忧君防得失珠象罔无全牛
　　时贤明鉴裁
　　时贤明鉴裁鉴裁信竒欤识此希世寳谓其曾区区未冠已溢声贤书上宸庭不一而止足竟压四海英直入九华招隠遁化工尤物殊不吝文章光焰胜燃犀逺至牛渚爥无尽归来纪事满缣帛却屑米盐繁宻讯天公终不屈大器称表直上几昼晋倚伏之机真叵测庖丁全牛有余刅先生道大何所容顔渊今用退为进一以涵养使莫折一以淑我邦之俊然而鉴裁还合明孔席未暖五鹗并此时庙谟正陶郁驱屏尘翳须升平驱屏尘翳须升平要当迅召文武卿时来时来乌可御譬如南海云鹏程他年功业就缣册传永乆劣哉魏无知仅此遮拙丑皇家褒举者旷典华衮右
　　庭下青书带
　　庭下青书带书带瑞康成康成还遁世行藏理则明六经具缣册儒先効勲绩谁知百世下其功明且亟易首纯干称六龙六龙御天风云从书始唐尧大中世荡荡如天莫可踪诗则二南渊且奥春秋赏罸王道通礼乐灰于秦火酷然其遗意和且雍汉儒掇拾无遗力兀守章句非从容二京之末康成出六经将出逢此翁然而本无超俗犹寄视聼于肓聋岂如先生一理贯洞照六籍罗心胷厯数帝王如一二天地由我方全功仲尼春秋欲成日麟出鲁郊殊超轶孔道大哉虽不用所感亦大非凡质区区一康成书带瑞已形先生非此比况兹道既行当使麟鳯辈杂沓更纵横
　　六月望日月堂老禅示仆众偈随喜愧甚
　　江月主人清氷壶以月名堂月不如门前船泊五湖客两眼歴照心与俱我来追凉暑云徂牛腰大轴开我愚万口一辞赞叹月还赞堂中老苾刍归涂昏鵶夜气作东方拥出玉蟾车月堂着语何可已金屑落眼成嗟吁
　　緑槐隂
　　槐隂似尼父轶轨追前踪絶尘非学步所产夐无双今此于越东钟孕亦鸿厐朅来于越西掌教开羣迷羣迷于今正有赖肯使玉佩従他之昔人种槐根细细坐阅日月蝉已栖歴聘辙环嗟不遇岂若今日廊庙归要俾六经日益明俗还唐虞熈又熈槐隂虽异道则一彼不见用吾登跻宇宙虽云宏且邈理焉所在成均齐槐隂槐隂异今昔一则不用一明陟道在六经道固存道出六经道还得洪哉尼父懐此道今日谁知归探讨探讨既力道不殊三都遂隳陈常讨天骄立可倾神州立可清一祖八宗地教化登升平先生为黄髪自可七六经
　　两溪
　　矧今两溪间溪间足风物水清石泚泚林横山兀兀春日鸣仓庚夏夜风月清秋畆金颖秀冬洲暮雪平比为二皇所旁薄赤松屹立羊縦横叱石而兴真戱耳可羡人家好弟兄西则三洞足仙灵竒哉石穴声铿铿瀑泉喷冩资照耀俨如氷蚕之所成夕阳斜带九华度何媿芙蓉峥且嵘鼎湖遥望在其东翠气欝欝初日争或资登览逸杖屦或供睇望烦留情山川如此足所产所产足以冠羣英圣明常重育才地遴选鸿儒为博士傥膺是选真出羣礼乐诗书四不悖有如孔门来不拒廸以至理滋无外将见吴邦如鲁国鲁多君子非虚伪我公未期年歌溢民编论其淑吾邦不为淹巨贤旦夕防诏至四大岂在边
　　咏史
　　明皇固英主开元天下昌如何林甫辈得产无尽殃国色真国色多惑四海慝华清宫里人如玉解唤鼙鼔起东北以此策明妃逺嫁犹为迟寃哉毛延夀尽忠人不知
　　题彭绍墨
　　彭绍之墨又问谁得法托之仙凌烟胶漆有三昩鲁直之什曹洞禅我欲大振狮子吼直恐惊翻龙象筵纷纷是事但且置一言为语千金廉唐人五字魂绕天箕敛四大归新篇空余句法落寰海豆萁不觉相熬煎中原可复墨可黔鬓丝白发知何年
　　代人上谢丞相生朝
　　闻说中元生上相莱公勲业无以尚隂为月兮月为臣清光欲满银荡荡银光荡荡翻未竒未若新初上时尧蓂鼎来方十枝韬藏万斛氷雪辉莱公比公应少歉初度差公四日期
　　鳯山逸士周遇仙谣
　　信云步谒洞霄宫饭罢从游西复东唇笛啸时吹白日诗肠开处嚼清风兀兀腾腾心了足湾湾屈屈水欹曲玲珑緑影万株松潇洒清空二畆竹天风吹泉飞雪花溪石潄玉磨银牙白云破碎漏天碧青霭牵连遮日华玉溜几声鸣緑荠金藤千尺走青蛇羊肠蟠路上天去鹿角枯槎连日坠一双素足已升腾万顷红霞留不住擘破青空见太清飞连寳殿非凡成水晶楼阁奏金韵翡翠帘栊振佩声白雪翩翻霜鹤舞防云缥缈花鸾鸣中有真人鼎玉立晴光闪电琼波溢笑整霓裳曳绛霞红云影里轻相挹琳琅清彻语希夷嚼玉吐琼声不移素手擘开碧玉匣青空飞出丹虹蜺蟠摇活走绕天阙冲透太虚光皎洁须臾直上紫霄中寳篆飞腾罗日月影摇六合金色光丹鳯对跃苍龙骧回头指防青空里玉箓丹台已籍纪低头招手令向前漏泄天机敛不已等闲赠我赭丹砂行满功成归我家天上逍遥多快乐人间纷扰无垠涯丹砂接得便吞了回首云軿俱杳杳楼阁烟霞景万般一时不见青天晓世人世人知不知既知何必生迟疑早求一辟大罗月千古万古生光辉人生在世空汩没自从形骸朽肤骨为求名利不闲心名利既来心恍惚何不炼内丹絶外物笑着云衣傲朱绂灵丹养就出神炉慧劒飞腾超月窟且无俗事更关心一段光明耀古今声迹超腾青嶂外影形飞入白云深脚跟不防红尘起指甲时挑碧玉琴莫道神仙无实语世间几个是知音
　　送许寺丞五十韵
　　汉家循吏传表表是龚黄奏最承恩宠商才躐庙堂身随名不朽功与赏相当汗简时逾乆攀辕事莫详何如身际幸合有颂揄扬维古萧州上腾精斗度旁国初新画壤饷目旧如冈昨嵗干仍潦频年俭且霜几成炊易子那恃黍登场饥馑连千屋焦劳自一王深仁推恻隠遴选及慈祥捐廪虽防泽安贫亦振纲膓空朝息怒骨立暮生光尽反三农业交腾五袴章诚通俄顷刻雩应不寻常原表犹多获人间亟小康何门无囷积有土尽金穰薄试为霖手聊施活国方一丰能造次再稔更芬芳将见红囷粟全登白粲樯饬儒殚富教考课冠循良出入操脩并渊源学问长躬修香寝防驩奉防衣觞坐啸庭多暇行轩乐未央孝心常翼翼和气两洋洋帝扆畴三俊民庸格九阊爰班少府节属防左江乡风力先轺驷光华袭镂锡衔余资煮摘陈腐足仓箱使指星迟御仙山劒削铓清诗真度越胜地不凄凉更上然犀渚还寻怨鹤坊练江殊泚泚蠡汇特汪汪赐履驰驹隙飞环振鹭行唐虞优广厦臯稷佐垂裳北汉栖裘罽西昆贡栗肪谋图心既逺经济术方彰此去真期运于思谩感藏遥知均燕雀何况在门墙并合时难再趋承徳叵量永言追雅颂博采逮康庄笔墨嗟孱弱辞华乏激昂勤拳频寘念展转屡回肠乐古聫羲禊遗恩比召棠只疑灵雨至复作应龙骧涨浪连芳草轻烟防緑杨迁莺偏睍睆归鴈逺翺翔物色随时转风光触处忙诏条春婉娩祖帐酒淋浪阁皂非尘境低眉似送将
　　代赵守上韩平原生辰五十韵
　　天佑升平主时生不世贤源流多柱石勲业满云烟昔者谋深幄今兹压细氊三登禆圣化八表仰英躔初度光辉发重侯鼎鼐传台符明炳炳夀秩启绵绵良月初上珍蓂八叶鲜门弧乔木茂床笏庆枝连芝玉更麟鳯干戈杂豆笾食牛増气概卜弁借腾鶱防遇真神比亨通正吉先龙翔云五色璧合厯千年宻借留侯策端同仲父权钺旄交粲烂师揆却蝉聫辇毂殊庭暇圭茅锡祉坚图回无间隟运用独周旋生息宁屯泽才猷入大甄十年如一日广照及重渊物在由仪咏人怀颂德篇汗编深以刻银笔大如椽庆厯并元祐商髙若汉宣开禧仍酌古尧舜欲无前几许弥缝力初无缓急有年偏总总束帛倍戋戋合副苍生望髙居赤舄筵白麻荣盛世黄阁度羣仙礼絶千官上心驰四裔边伟谋殊磊落汉碛定聫翩又是韩扶赵几何蓟且燕三宗时晦永九帝版图全忆昨婴兼臼应关地与天蚤开明圣祚竟脱虎蛟涎献子存孤意迁书振代铨云礽知有寄似续更増妍每自殚葵向那能惮手胼治平多节操嘉祐浃渊泉人力端惟及神谋信比专渥洼驹抹电太华藕如船盘薄应钟岳芬芳了合荃氊青浑白璧题黒未华颠梅蘂南枝绽鸿飞北塞穿澄空添浩荡昱曜政蝉娟竹傲氷梢瘦松坚寳葢圆恭祈龄算逺敢借物情延仆也叨乗障心焉愿执鞭扫门情莫効贺客履难骈吉亥真盈数佳辰洽九干明良那偶尔时节共欢然宣劝分荣露恩涯吸巨川千秋金鉴録不日却拳拳
　　代人次韵曹郎中雷字二首
　　骈罗瑟玉尽珍材须女辉躔色为开并合郑乡如旦月铿宏唐律过春雷共惊高义摩云表定上夷庚握斗魁鹏鷃逍遥俱有适亨衢端是匝天回
　　计偕方此媿非材先逹仍劳绮席开已喜抠衣披宻雾还将雅什助惊雷定须劲翮摩云舞各是清班重哲魁任昉龙门如细许直须早早借春回
　　效进退律赋水乡三实
　　根荄七窍倍玲珑产尔亭亭曲渚风勇退霞衣香故在骈生玉子味仍钟人言太华标竒种藕大如船想碧蓬何待非常夸世俗只今盘露已能秾
　　氷雪胸懐七泽姿纎纎舞袖学双飞袢襟应念人间世灌顶何如山上芝荷叶巧偷鹦鹉背莼丝宻缀燕雏衣回塘相伴薰风里争防胭脂黛緑施
　　明珠乆合蚌中生何事鸿头亦炳灵襟防重重殊袭复星分颗颗倍晶明一车竒谤嗟成误十斛平量换合成珍重樱桃樊素口致渠磊落更歌声
　　丙寅孟夏闻防和陈宰
　　朝家遵养自三宗一旦吾皇定一戎近事长庚偏入月清诗太白又先功天声地界光今古帝邑王京共防同延喜楼前新冠带应多黄髪颂归忠
　　癸酉旴江鹿鸣燕和罗守
　　伦魁玉季乐羣英更有新醅属步兵饫勉茂才争贾勇尽从击楫不留行共酬露冕吹铙意好近氊书淡墨荣北海清樽今劝驾梦回池草倍知名
　　送杰老住仙游【并序】
　　嘉定纪号之初朝廷清明凡百云为皆与天下更始太守赵侯以循良选须女之度星宿明彻凡临莅之政一以公梵宇古庙以阙上者命僧宿公荐一日合郡寮考于天杰师首及焉以仙游命于戱天亦可乎杰师耶使公道従此大开则领十数万指食师分内事而何仙游足云虽然西风杖屦意行无期黄花红叶幽寻自得方相与共此乐而天又东汤休之辙舍虎溪之笑增宋玉之悲仆歉然矣以今日选佛场心空及第归十絶以序此懐
　　肉谱知何从涂髙流亦深汉相似尧相奕兰端至今至生恰平生一万八千日头白无所成唯堪伴幽逸差入栴檀林自古只公选乃知天定时丹成骨自换仙游知几年晨香梵古佛人移境亦移高风日披拂一瓶还一鉢作戱且逢场防防走鹤书横寳今道傍白云每亭亭其出亦何心贤侯考之天无谓由蹄涔飞锡破晓色红叶防吴枫闻名且见面清明豁长空方期秋气高遍阅山水窟青鞋此蜚动幽意那可及端坐阅四时烂然各有第新篇敌岛可邮筒当数寄中庭可明月况此方扬辉霏谭隔千里使我几忘归
　　上余倅生辰唐律十章
　　暂握侯章乗五马马头秋色转分明麻源起应精纯祷一雨增添玉宇清
　　此事人惟归厚徳那知天意个中明君防略扫妖狐窟唤得倾盆雨自生
　　雨余非雾萦琼斚正是长庚初度时千里欢声和气满祝公椿算夀齐箕
　　谌旴二母毕従姑各献蟠桃曳紫裾共把我公游咏处従头善颂满堦除
　　牢盘白雪是丹媒解活民生富国财巨浸无边归掌握共知隂徳鼎方来
　　恵山山下有名泉少煮鎗旗两腋便不是圆扉足公暇谁能祛睡一杯煎
　　濒淮土厚乐何穷近接升平昔日风更得于公来郡掾自然囹圄致频空
　　大汉钟官周府圜賔寮入幕地行仙人心天意俱从我何虑不如刘晏钱
　　闽岭西来只一山欢声百里想当年今逢行客应须説好在甘棠影正圆
　　亭亭采棒足流传太末官勲压此年感徳衔恩知有自定应亦致烂柯僊
　　笋干
　　此君风味殊不薄莫笑当年煮箦人坐使普宁增谱字遥知端是压前新
　　毛文子遣赠萼緑华
　　飞仙姑射不通尘更倚晴空瑟瑟云从此樱唇倍寻俗唯须么凤粲成羣
　　赠浩然观胡道士
　　只为丹霄足羽軿且将竒法验人寰従他血肉并烟火自有仙家九转丹
　　比目
　　夷吾深防人须识解使封山意不行当日鱼盐如靡宻已无林放小闗情
　　失题
　　老仙絶鲜寻常外一笑闽川緑荔枝坐断世间滋味彻阿谁翻欲语凡饴
