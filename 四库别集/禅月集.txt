　　钦定四库全书　　　　　集部二
　　禅月集　　　　　　　　别集类一【唐】
　　提要
　　【臣】等谨案禅月集二十五巻补遗一巻唐释贯休撰贯休字徳隐姓姜氏兰谿人旧本题曰梁人案贯休初以干宁三年依荆帅成汭后厯游髙季兴钱镠间晚乃入蜀依王建干徳癸酉卒年八十一终身实未入梁旧本误也其集初曰西岳集皆居荆州时作吴融序之贯休没后其门人昙域编次歌诗文赞为三十巻自为后序题曰禅月集此本为宋
　　嘉熙四年兰谿兠率寺僧可灿所刋毛晋得而重刋之仅诗二十五巻岂佚其文赞五巻耶补遗一巻亦晋所辑然所收佚句如朱门
　　当大道风雨立多时一聫乃赠乞食僧诗今在第十七巻之首但道作路雨作雪耳晋不辨而重收之殊为失检文献通攷别载寳月集一巻亦云贯休作今己不传然昙域不云有此集疑马端临或误毛晋又云西岳集或作南岳集攷贯休生平未登太华疑南岳之名为近之西字盖传写误也又书籍刋本始于唐末然皆传布古书未有特刻専集者昙域后序作于王建干徳五年称检寻稿草及闇记忆者约一千首雕刻成部则刋行専集自是集始是亦可资考证也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　禅月集巻一
　　唐　释贯休　撰
　　乐府古题杂言二十九首
　　善哉行【伤古曲无知音】
　　有美一人兮婉如清扬识曲别音兮令姿煌煌绣袂捧琴兮登君子堂如彼萱草兮使我忧忘欲赠之以紫玉尺白银铛久不见之兮湘水茫茫
　　读离骚经
　　湘江滨湘江滨兰红芷白波如银终须一去呼湘君问湘神云中君不知何以交灵均我恐湘江之鱼兮死后尽为人曾食灵均之肉兮个个为忠臣又想灵均之骨兮终不曲千年波底色如玊谁能入水少取得香沐函题贡上国贡上国即全胜和璞悬瓈垂棘结緑
　　阳春曲【江东广明初作】
　　为口莫学阮嗣宗不言是非非至公为手须似朱云軰折槛英风至今在男儿结髪事君亲须斆前贤多慷慨厯数雍熈房与杜魏公姚公宋开府尽向天上仙宫闲处坐何不却辞上帝下下土忍见苍生苦苦苦
　　白雪曲
　　列鼎佩金章泪眼看风枝却思食藜藿身作屠沽儿负米无逺近所希升斗归为人无贵贱莫学鸡狗肥斯言如不忘别更无光辉斯言如或忘即安用人为
　　上留田
　　父不父兄不兄上留田蝥贼生徒陟冈泪峥嵘我欲使诸凡鸟雀尽变为鹡鸰我欲使诸凡草木尽变为田荆邻人歌邻人歌古风清清风生
　　洛阳尘
　　昔时昔时洛城人今作茫茫洛城尘我闻富有石季伦楼台五色干星辰乐如天乐日夜闻锦姝绣妾何纷纷真珠中姑射神人文金线玉香成暮云孙秀若不杀晋室应更贫伊水削行路塜石花磷磷苍茫金谷园牛羊龁荆榛飞鸟好羽毛疑是緑珠身
　　野田黄雀行
　　高树风多吹尔巢落深蒿叶暖宜尔依泊莫近鸮类蛛网亦恶饮野田之清水食野田之黄粟深花中睡土里浴如此即全胜啄太仓之糓而更穿人之屋
　　临髙台
　　凉风吹逺念使我升髙台寜知数片云不是旧山来故人天一涯乆客殊未廻鴈来不得书空寄声哀哀
　　梁妻
　　秦之无道兮四海枯筑长城兮遮北隅筑人筑土一万里杞梁贞妇啼呜呜上无父兮中无夫下无子兮孤复孤一号城崩塞色苦载号杞梁骨出土疲魂饥魄相逐归陌上少年莫相侮
　　蒿里曲
　　兎不迟乌更急但恐穆王八骏着鞭不及所以蒿里坟出蕺蕺气凌云天龙腾凤集尽为风消土吃狐掇蚁拾黄金不啼玉不泣白杨骚屑乱风愁月折碑石人莽秽榛没牛羊窸窣时见牧童儿弄枯骨
　　夜夜曲
　　蟪蛄切切风骚骚芙蓉喷香蟾蜍髙孤灯耿耿征妇劳更深扑落金错刀
　　行路难
　　君不见山高海深人不测古往今来转青碧浅近轻浮莫与交地卑只觧生荆棘谁道黄金如粪土张耳陈余断消息行路难行路难君自看
　　拟古离别
　　离恨如防酒古今饮皆醉只恐长江水尽是儿女泪伊余非此辈送人空把臂他日再相逢清风满天地
　　战城南二首
　　万里桑干傍茫茫古蕃壤将军貌憔悴抚剑悲年长敌兵尚陵逼乆住亦非强邯郸少年軰个个有伎俩拖鎗半夜去雪片大如掌
　　又
　　碛中有阴兵战马时惊蹶轻猛李陵心摧残苏武节黄金锁子甲风吹色如鐡十载不封侯茫茫向谁説
　　少年行三首
　　锦衣鲜华手擎鹘闲行气貌多轻忽稼穑艰难总不知五帝三皇是何物
　　又
　　自拳五色裘迸入他人宅却捉苍头奴玉鞭打一百
　　又
　　靣白如削玉猖狂曲江曲马上黄金鞍适来新赌得
　　梦游仙四首
　　梦到海中山入个白银宅逢见一道士称是李八伯
　　又
　　三四仙女儿身着瑟瑟衣手把明月珠打落金色梨
　　又
　　车渠地无尘行至瑶池滨森森椿树下白龙来嗅人
　　又
　　宫殿峥嵘笼紫气金渠玉砂五色水守阍仙婢相倚睡偷摘蟠桃几倒地
　　轻薄篇二首
　　绣林锦野春态相压谁家少年马蹄蹋蹋闘鸡走狗夜不归一掷赌却如花妾谁云不顚不狂其名不彰悲夫
　　又
　　木落萧萧虫鸣唧唧不觉朱蔫脸红霜刼鬓漆世途多事泣向秋日方今少壮不努力老大徒伤悲如何
　　长安道
　　憧憧合合八表一辙黄尘雾合车马火热名汤风雨利辗霜雪千车万防半宿关月上有尧禹下有防卨紫气银轮兮常覆金阙仙掌捧日兮浊河澄澈愚将艸木兮有言有言与华封人兮不别不别
　　富贵曲二首
　　有金张族骄奢相续琼树玉堂雕墙绣毂纨绮杂杂钟鼓合合美人如白牡丹花半日只舞得一曲乐不乐足不足争教他爱山青水緑
　　又
　　如神若仙似兰同雪乐戒于极胡不知辍只欲更缀上落花恨不能把住明月太山肉尽东海酒竭佳人醉唱敲玉钗折宁知耘田车水翁日日日炙背欲裂









　　禅月集巻一
　　钦定四库全书
　　禅月集巻二
　　唐　释贯休　撰
　　古风杂言二十首
　　古意九首
　　一雨火云尽
　　一雨火云尽闭门心兰花与芙蓉满院同芳馨佳人天一涯好鸟何嘤嘤我有双白璧不羡于虞卿我有径寸珠别是天地精玩之室生白潇洒身安轻只应天上人见我双眼明
　　阳乌烁万物
　　阳乌烁万物草木懐春恩茫茫尘土飞培壅名利根我本是蓑笠防知天子尊学为毛氏诗亦多直致言不慕需臑类附势同崩奔唯寻桃李蹊去去长者门
　　美人如游龙
　　美人如游龙被服金鸳鸯手把古刀尺在彼白玉堂文章深掣曳珂佩鸣丁当好风吹桃花片片落银牀何妨学羽翰远逐朱鸟翔
　　乾坤有清气
　　乾坤有清气散入诗人脾圣贤遗清风不在恶木枝千人万人中一人两人知忆在东溪日花开叶落时几拟以黄金铸作钟子期
　　莫轻白云白
　　莫轻白云白不与风雨防莫见守羊儿或是初平軰人生非日月光辉岂常在一荣与一辱古今常相对君不见于公门子孙好冠盖
　　古交如真金
　　古交如眞金百炼色不囘今交如防流儵忽生尘埃我愿君子气散为青松栽我恐荆棘花只为小人开伤心复伤心吟上髙髙台
　　常思谢康乐
　　常思谢康乐文章有神力是何清风清凛然似相识一种为顽嚚得作翻经石一种为枯槁得作登山屐永嘉为郡后山水添鲜碧何当学羽翰一去观遗迹
　　常思李太白
　　常思李太白仙笔驱造化宗致之七寳牀虎殿龙楼无不可一朝力士脱靴后玉上青蝇生一个紫皇殿前五色麟忽然掣断黄金鎻五湖大浪如银山满船载酒挝鼓过贺老成异物顚狂谁敢和寜知江边坟不是犹醉卧
　　忆在山中时
　　忆在山中时丹桂花葳蕤红泉浸瑶草白日生华滋箬屋开地罏翠墙挂藤衣看经竹窻边白三两枝东峰有老人眼碧头骨竒种薤煑白石防趣如婴儿月上来打门月落方始归授我防妙诀恬淡无所为别来六七年只恐白日飞
　　酷吏词
　　霰雨灂灂风吼如劚有叟有叟暮投我宿吁叹自语云太守酷如何如何掠指斡肉吴姫唱一曲等闲破红束韩娥唱一曲锦段鲜照屋寜知一曲两曲謌曾使千人万人哭不惟哭亦白其头饥其族所以祥风不来和气不复蝗乎蠈乎东西南北
　　还举人歌行巻
　　厚于鐡围山上鐡薄似双成仙体缬蜀机凤雏动蹩躠珊瑚枝枝撑着月王凯家中蔵难掘顔囘饥僝愁天雪古松直笔雷不折雪衣女啄蟠桃缺佩入龙宫歩歩迟绣帘银殿何参差即不知骊龙失珠知不知
　　陈宫词
　　缅想当时宫阙盛荒宴椒房懱尧圣玉树花歌百花里珊瑚牕中海日迸大臣来朝酒未醒酒醒忠谏多不聼陈宫因此成野田耕人犁破宫人镜
　　拟齐梁酬所知见赠二首
　　静只焚香坐咏懐悲嵗阑佳人忽有赠满手红琅玕不独耀肌魄将行为羽翰酬如上青天风雪空漫漫
　　又
　　美如仙鼎金清如纤手琴孙登啸一声缥缈不可寻但觉神洋洋如入三昧林释手复在手古意深复深惭无英琼瑶何以酬知音
　　经古战场
　　茫茫凶荒迥如天设驻马四顾气迂结秋空峥嵘黄日将没多少行人白日见物莫道路髙低尽是战骨莫见地赤碧尽是征血昔人昔人既能忠尽于力身糜戈防脂其风膏其域今人何不绳其塍植其食而使空旷年年常贮愁烟使我至此不能无言
　　村行遇猎
　　猎师纷纷走榛莽女亦相随把弓矢南北东西尽杀心断烧残云在围里鹘拂荒田成血竿打黄茅雉惊起伤嗟个軰亦是人一生将此闗身已我闻天地之大徳曰生又闻万事皆天意何遣此人又如此犹更愿天公一丈雪深山麋鹿尽冻死
　　渔家
　　赤芦葢屋低压恰沙涨柴门水防叠黄鸡青犬花蒙笼渔父渔儿扫风叶有叟相逄带秋醉自拔船桩色无媿前山脚下得鱼多恶浪堆中尽头睡但得忘筌心自乐肻羡前贤钓清渭终须画取挂秋堂与尔为邻有深意
　　田家作
　　田家老翁无可作昼甑蒸梨香漠漠只向堦前曝背眠赤桑大叶时时落古壍侵门桃李宻仓囤峨峨欲蔽日自云孙子解耕耘四五年来腹多实我闻此语心自悲世上悠悠岂得知稼而不穑徒尔为
　　江边祠
　　松森森江浑浑江边古祠空闭门精灵应醉社日酒白龟咬断菖蒲根花残泠红宿雨滴土龙甲湿鬼眼赤天符早晚下空碧昨夜前村行霹雳
　　苦热寄赤松道者
　　天云如烧人如炙天地罏中更何适蝉喘雷干冰井融些子清风有何益守羊眞人聃之役髙吟招隠倚碧壁紫气红烟鲜滴滴涧茗园麴尘色骄奢凉冷合相忆
　　偶作二首
　　新诗一千首古锦初下机除月与鬼神别未有人知子期去不返浩浩良可悲不知天地间知者复是谁
　　又
　　门前数支路路路车马鸣名埃与利尘千里万里行只见青山髙岂见青山平朱门势峨峨冠葢何光明黄鸟在花里青蝉夺其声尔生非金玉岂常贵复贞寄言之子心可以归无形
　　春晚书山家屋壁二首
　　柴门寂寂黍饭馨山家烟火春晴庭花蒙蒙水泠泠小儿啼索树上鸎
　　又
　　水【一作】香塘黒蒲森森鸳鸯鸂如家禽前村后垄桑柘深东邻西舎无相侵蚕娘洗蠒前溪渌牧童吹笛和衣浴山翁留我宿又宿笑指西坡豆熟
　　春晚闲居寄陈嵩伯
　　春霖闭门乆春色聚庭木一梦辞旧山四邻有新哭菰蒲生白水风篁擢纤玉为忆湖上翁花时独瞑目
　　长持经僧
　　唠唠长夜坐唠唠长早起杉森森不见人声续续如流水摐金挣玉吐宫咽徴头低草木手合神鬼日消三两黄金争得止【佛言常持经者可日食三两金】而槁木朽枝一食而已伤嗟浮世之人善事不曾入耳
　　茫茫曲
　　茫茫复茫茫满眼皆埃尘莫言白发多茎茎是愁筋未达苦雕伪及达多不仁浅深与高低尽能生棘榛茫茫四大愁杀人
　　古镜词上刘侍郎
　　至寳不自寳照古还照今仙人手胼胝寥泬秋沉沉不是十二面不是百炼金若非八彩眉不可辄照临即归玉案头为君整冠簪即居吾君手照出天下心恭闻太宗朝此镜当宸襟六合悬清光万里无尘侵此镜今又出天地还得一
　　送姜道士归南岳
　　松品落落雪格索索眼有三角头峭五岳若不居岳此处难着药僮貌蛮名鄙彼葫芦酒满担劣起万里长风啸一声九贞须拍黄金几落叶萧萧【阙】杳窅送师言了意未了意未了他时为我致取一部音声鸟
　　了仙謡
　　海中紫雾蓬莱岛安期子乔去何早游戱多骑白骐驎须髪如银未曾老亦留仙诀在人间齧镞终言药非道始皇不得此深防逺遣徐福生忧恼紫朮黄精心上苖大还小还行中寳若师方术弃心师浪似雪山何处讨



　　禅月集巻二
　　钦定四库全书
　　禅月集巻三
　　唐　释贯休　撰
　　古风杂言三十首
　　循吏曲上王使君
　　需宿需宿炳烂光合蒸蒸黎民钟此多福自东自西自南自北伊飞伊走乳乳良牧和气无形春光自成大信不信贻厥无朕需女需女尔亦须语使君为理风震古需女需女尔亦须语我欲喙长三千里枕着玉阶奏眀主
　　古镜词
　　我有一面镜不磨似秋月上唯金膏香下状骊龙窟等闲不欲开丑者多不恱或问几千年轩辕手中物
　　懐张为周朴
　　张周二夫子诗好人太癖更不过岭来如今头尽白人传禹力不到处河声流向西【周】又到处即闭戸逢君方展眉【张】不知是不是若是即太竒我又闻二公心与人不同一生长在寂寞中有时狂吟入僧宅锦囊鸟啼荔枝红有时捜海山脑珊瑚枝动日杲杲圣君在上知不知赤面浊醪许多好
　　题顗三藏院
　　仪清态淡雕琼瓌卷潇洒无尘埃岳茶如乳庭花开信心弟子时时来灌顶坛严伸防塞三十年功苦拘束梵僧梦里授防言雪岭白牛力深得【师曾受神僧真言于梦中】水精一索香一炉红莲花舌生醍醐初聴喉音寳楼阁如闻魔王宫殿拉金瓦落次聴妙音大随求更觉人间万事深悠悠四音俱作清且柔爱河浊浪却倒流却倒流兮无处去碧海含空日初曙
　　古意代友人投所知
　　青松虽有花有花不如无贫井泉虽清且无金辘轳客从逺方来遗我古铜镜挂之玉堂上如对轩辕圣天龙睡坤腹土蚀金鬛緑因知燕赵佳人顔似玉不得此镜终不【阙】
　　闻知已入翰林
　　天骥头似鸟儵忽四天下南金色如椹入火不见火吾交二名士遽立子帝左凤姿既出世天意嘱在我竒哉子渊颂无可无不可
　　上裴大夫二首
　　我有一端绮花彩鸾凤羣佳人金错刀何以裁此文
　　又
　　我有白云琴朴斵天地精俚耳不使闻虑同众乐听指指法仙法声声圣人声一弹四时和再弹中古清庭前梧桐枝飒飒南风生还希师旷懐见我心不轻
　　上刘商州
　　周邵吁嘘气结为祯祥云客从逺方来持此将赠君时命偶不谬授馆终南东愔愔良吏师不寐如老农孔孟文之天代天有余功代天复代天后稷何所从
　　闲居拟齐梁四首
　　夜雨山草滋
　　夜雨山草滋爽籁生古木闲吟竹仙偈清于嚼金玉蟋蟀啼坏墙苟免悲局促道人优昙花迢迢逺山緑
　　果熟无低枝
　　果熟无低枝芳香入屏帷故人乆不来萱草何离离苦吟斋貌减更被杉风吹独赖湖上翁时为烹露葵
　　红藕映嘉鲂
　　红藕映嘉鲂澄池照孤坐池防放文彩雨气増慵惰山翁寄朮药幸得秋病可终召十七人云中备香火
　　清风生沧洲
　　清气生沧洲残云落林薮放鹤乆不归不知更归否支防到江湄江臯木叶飞自怜为客逺还如鹊绕枝南枝复北枝玉露沾毛衣
　　塞上曲二首
　　锦袷健儿黑如漆骑羊上冰如箭疾蒲萄酒白雕腊红苜蓿根甜沙鼠出单于右臂何须断天子昭昭本如日一握黳髯一握丝须知只为平边术
　　又
　　去年转鬪隂山脚生得单于却放却今年深入于不毛敌兵抜帐遗弓刀男儿须展平生志为国输忠合天地甲穿虽即失黄金劔缺犹能生紫气塞草萋萋兵士苦翔风堕指犹控弩封侯十万始无心玉闗凯入君看取
　　拟齐梁体寄冯使君三首
　　庭鸟多好音
　　庭鸟多好音相呼灌木中竹房更何有还如鸟巢空赖逢富人侯眞东晋谢公煌煌发令姿珂佩鸣丁冬故山有深霞未如旌斾红惭非卫霍松何以当清风
　　露益蝉声长
　　露益蝉声长蕙兰垂紫带清吟待明月孤云忽为葢伊余石林人本是烧畬軰频接谢公棊输多未曾赛
　　大道贵无心
　　大道贵无心圣贤为始慕秋空共澄洁美玉同贞素伟哉桐江守雌黄出金口为文能废兴谈道弭空有雪林槁枯者坐石聴亦乆还疑紫磨身成居灵运后
　　书匡山老僧庵
　　筼筜红实好鸟语银髯瘦僧貌如祖香烟蒙蒙衣上聚心缥缈【一作渺渺】入铁圄白麏作梦枕藤屦东峰山媪贡瓜乳
　　读顾况歌行
　　雪泥露金冰滴瓦枫柽火着僧留坐忽覩逋翁【况别号逋翁也】一轴歌始觉诗魔辜负我花飞飞雪霏霏三珠树晓珠累累妖狐爬出西子骨雷车拶破织女机忆昔鄱阳寺中见一碣逋翁词兮逋翁札庾翼未伏王右军李白不知谁拟杀别别若非仙眼应难别不可説不可説离乱乱离应打折
　　冬末病中作二首
　　冬风吹草木亦吹我病根故人乆不来冷落如丘园龙与摩诘吁叹非不闻顾惟年少时未合多忧懃风钟逺孤枕雪水流冻防空余防妙心期共静者论
　　又
　　胸中有一物旅拒复攻击向下还上来唯疑是肺石山童顽且小用之复何益教洗煑茶铛雪团打隣壁宛转无好姿徘徊更何适庭前早梅树坐见花尽碧屋老多鼠窠窻卑露山脊近来胸中物已似输药力防吟复防吟依稀似庄舄
　　遇叶进士
　　文章拟眞宰仪冠冷如壁山寺偶相逢眼青胜山色气隆多慷慨语澹无他力金绳残果落竹阁凉雨滴自媿龙钟人见此冲天翼
　　寄杜使君
　　清晨卷珠帘盥潄香满室杉松经雪后别有精彩出琅函芙蓉书开之向堦日好鸟常解来孤云偶相失有时作章句气概还鲜逸茫茫世情世谁人爱眞实清髙慕度宴黙攀道一残磬隔风林防阳解冰笔亦知休明代谅无经济术门前九个峰终拟为丈乞
　　寄高员外
　　冷冽苍黄风似劈雪骨冰筋满瑶席庭松流汗相抵吃霜絮重裘火无力孤峰地鑪烧白枥庞眉道者应相忆儵忽维阳歳云暮寂寥不觉成章句惟应将寄蕋珠宫【一作人】禅刹云深一来否
　　书陈处士屋壁二首
　　有叟傲尧日髪白肌肤红妻子亦读书种兰清溪东【处士有种兰篇】白云有竒色紫桂含天风即应迎鹤书肎羡于洞洪
　　又
　　髙歩前山前髙歌北山北数载卖甘橙山赀近云足新诗不将出往往僧乞得唯云李太白亦是偷桃贼吟狂鬼神走酒酽天地昃青刍生堦除撷之束成束
　　对月作
　　今人看此月古人看此月如何古人心难向今人説古人求禄以及亲及亲如之何忠孝为朱轮今人求禄唯庇身庇身如之何恶木多斜文斜文复斜文颠窒何纷纷
　　山茶花
　　风裁日染开仙囿百花色死猩血谬今朝一朶堕堦前应有看人怨孙秀
　　上孙使君
　　圣主得贤臣天地方交防恭惟岳精粹多出于昭代君侯握文镜独立尘埃外王演俗容仪崔陵小风槩馨香拥兰雪峻秀髙嵩岱嵇松领嵗寒庄劒无砻淬威棱玉霜直匠石金槌大诗穿明月珠道拍安期背中兴鸾凤集直道风云防万巻似无书三山如厯块徳乎天所纵清矣谁堪对有法在朝端无尘到冠葢具瞻从密勿旦夕调鼎鼐为君整衢尊为君戢蕃塞岂知吾后意忧此毗陵最亲手赐彤弓苍生是繄赖下车隣宼散是物冰壶内龚遂丧廉平次公太繁碎袴襦砧动地父母歌阛阓瑞雪鏁戈鋋非烟绕旌斾寜思子产冰肎羡任棠薤忽如春再来不独天重戴昻藏海峤鹤冷碧仙庭桧物物动和风家家有新态芙蓉开防幕锦帐无纤鼓角穿冻云恩波动耕耒奸回改精魄礼教书绅带必于尧舜日还似房杜軰野人有章句格力亦慷慨若不入孔门世间更谁爱









　　禅月集巻三
　　钦定四库全书
　　禅月集巻四
　　唐　释贯休　撰
　　古风杂言三十首
　　行路难四首
　　不防当时作天地刚有多般愚与智到头还用眞宰心何如上下皆清气大道不知处那堪顿得羲和辔义不义兮仁不仁拟学长生更容易负心为罏复为火縁木求鱼应且止君不见烧金炼石古帝王鬼火荧荧白杨里
　　又
　　君不见道傍废井生古木本是骄奢贵人屋几度美人照影来素绠银缾濯纤玉云飞散今如此綉闼雕甍作荒谷沸渭笙歌君莫夸不应常是西家哭休説遗编行者几至竟终须合天理败他成此亦何功蘓张终作多言鬼行路难行路难不在羊肠里
　　又
　　九有茫茫共尧日浪死虚生亦非一清净音竟不闻花眼酒肠暗如漆或偶因片言只字登第光二亲又不能献可替否航要津口谭羲轩与周孔履行不及屠沽人行路难行路难日暮途逺空悲叹
　　又
　　君不见道傍树有寄生枝青青鬰鬰同荣衰无情之物尚如此为人不及还堪悲父归坟兮未朝夕已分黄金争田宅髙堂老母头似霜心作数支泪常滴我闻忽如负芒刺不独为君空叹息古人尺布犹可缝浔阳义犬令人忆寄言世上为人子孝义团圎莫如此若如此不遄死兮更何俟
　　泊秋江
　　岸如洞庭山似剡船漾清溪凉胜簟月白风髙不得眠枯苇丛邉钓师魇
　　嘲商客
　　苇萧萧风摵摵落日江头何处客斜倚帆樯不唤人五湖浪向心中白
　　寄王涤
　　梅月多开户衣裳润欲滴寂寥虽无形不是小雠敌地虚草木壮雨白桃李赤永日无人来庭花苦狼籍吟髙好鸟觑风静茶烟直唯思莱子来衣拖五般色
　　上冯使君五首
　　撑船碧江上春日何迟迟汀花最深处拾得鸳鸯儿
　　又
　　渔父无忧苦水仙亦何别眠在绿苇邉不知钓筒发
　　又
　　樵叟无忧苦地仙亦何别茆屋岸花中弄孙头似雪
　　又
　　扣舷得新诗茶煮桃花水防防数片帆去去殊未已
　　又
　　仁政无不及乳獭将子行谁家苦竹林中有读书声
　　拟君子有所思二首
　　我爱正考甫思贤作商颂我爱扬子云理乱皆如凤振衣中夜起露花香旖旎扑碎骊龙明月珠敲出凤凰五色髓陋巷萧萧风淅淅缅想斯人胜珪璧寂寥千载不相逢无限区区尽虚掷君不见沈约道佳人不在兹春光为谁惜
　　又
　　安得龙猛笔点石为黄金【西岳龙猛大士于砚中磨药防笔成金西天有龙猛金其色紫】散为酷吏家使无贪残心棠宻叶成翠幄欵凤不来天地塞所以倾国倾城人如今如今不可得
　　古塞下曲四首
　　古来沙漠地劲旅聚如蝇寒雕中石落在黄河冰苍茫逻逤城枿枿贼气兴铸金祷秋穹还拟相慿陵
　　又
　　战【一作白】骨践成【一作化黄】尘飞入征人目黄云【一作尘】忽变黑战鬼作阵【一作夜】哭阴风吼大漠火号出不得谁为天子前唱此边城曲
　　又
　　日向平沙出还向平沙没飞蓬落军营惊雕去天末帝乡青楼倚霄汉歌吹掀天对花月岂知塞上望乡人日日双眸滴清血
　　又
　　狼烟在阵云匈奴爱轻敌领兵不知数牛羊复吞碛严冬大河枯嫖姚去深击战血染黄沙风吹映天赤
　　鼓腹曲
　　我昔不幸兮遭百罹苍苍留我兮到好时耳闻钟鼓兮生丰肌白髪却黑兮自不知东隣老人好吹笛仓囤峨峨谷多赤饼红鰕兮析麋腊有酒如浊醯兮呼我吃往往醉倒潢洿之水边兮人尽识孰云六五帝兮四三皇如夔如龙兮如龚黄吾不知此之言兮是何之言兮
　　经旷禅师院
　　吾师楞伽山中人气岸古淡僧麒麟曹溪老兄一与语金玉声利泥弃唾委兀兀如顽云骊珠兮固难价其价灵芝兮何以根其根眞貌枯槁言朴略衲衣烂黑烧岳防忆昔十四五年前苦寒节礼师问师楞伽月此时师握玉麈尾报我却云非日月一敲粉碎狂性歇庭松无韵冷撼骨搔窻擦檐数枝雪迩来流浪于吴越一片闲云空皎洁再来寻师已蝉蜕薝卜枝枯醴泉竭水檀香火遗影在露松枝月中折【师去世有甘露降于庭松】寳师往日眞隐心今日不能堕双血
　　边上作三首
　　山无緑兮水无清风既毒兮沙亦腥羌儿走马疾飞鸟联翩射落云中声
　　又
　　阵云忽向沙中起探得辽兵过辽水堪嗟防塞征戍儿未战已疑身是鬼
　　又
　　见説青塜穴中有白野狐时时出沙碛向东而号呼号呼复号呼画师圗得无
　　送张拾遗赴施州司戸
　　道之大道古太古二字为名争莽卤社稷安危在直言须厯尧堦挝谏鼓恭闻吾皇至圣深无比推席却几聴至理一言偶未合尧聪贾生须看湘江水君不见顷者百官排闼赴延英阳城不死存令名又不见仲尼遥竒司马子佩玉垂绅合如此公乎公乎施之掾江上春风喜相见畏天之命复行行芙蓉为衣胜絁绢好音入耳应非乆三峡闻莫廻首且啜千年羮醉巴酒
　　书倪氏屋壁三首
　　茶烹绿乳花映帘撑沙苦笋银纤纤窻中山色青翠粘主人于我情无厌
　　又
　　白桑红椹鸎咽咽面揉玉尘饼挑雪将为数日已一月主人于我特地切
　　又
　　水娇艸媚掩山路睡槎鸳鸯如画作春光霭霭忽已暮主人刚地不放去
　　续姚梁公座右铭【并序】
　　愚尝览白太保所作续崔子玉座右铭一首其词防乃典乃文再恳再切实可警防未悟贻厥将来又见姚崇卞兰张説李邕皆有斯文尤为奥妙其于束勗婉娩乃千古之鉴戒资腴矣愚窃爱其文惟恨世人不能行之十得一二一日抽毫遂作续白氏之续命曰续姚梁公座右铭一首虽文经理纬不逮于羣公而亦可书于屋壁云
　　善为尔诸身行为尔性命祸福必可转莫慤言前定见人之得如巳之得则美无不克见人之失如已之失是亨贞吉反此之徒天鬼必诛福先祸始好杀灭絶不得不止守谦寡欲善善恶恶不得不作无见贵热謟走蹩躠无轻贱防上下相依古圣著书矻矻孽孳忠孝信行越食逾衣生天地间未或非假身危彩虹景速奔马胡不自强将升玉堂胡为自坠言虚行伪艳殃尔夀须戒酒腐尔肠须畏励志须至扑满必破非莫非于餙非过莫过于文过及物隂功子孙必封无恃文学是司竒薄患随不忍害逐无足一此一彼谐宫合徴亲仁下问立节求已恶木之隂匪隂盗泉之水匪水世孚草草能生几几直须如冰如玉种桃种李嫉人之恶酬恩报义忽巳之慢成人之美毋担虚誉无背至理恬和愻畅冲融终始天人之行尽此而已丁寜丁寜戴髪含齿
　　上卢少卿觅千文
　　荆山有美玉含华尚炳烂堪为圣君玺堪为圣君案草木润不雕烟霞覆不散野人到山下仰视星辰畔倘或如栗黄保之上霄汉
　　谢卢少卿惠千文
　　庐山有石镜髙倚无尘垢昼景分烟萝夜魄侵星斗苞含物象列搜照鱼龙吼寄谢天地间毫端皆我有















　　禅月集巻四
　　钦定四库全书
　　禅月集巻五
　　唐　释贯休　撰
　　古风杂言二十二首
　　大蜀皇帝夀春节进尧铭舜颂二首
　　尧铭
　　金册昭昭列圣孤标仲尼有言巍巍帝尧承天眷命罔厥矜骄四徳炎炎堦蓂不凋永孚于休垂衣飘飖吾皇则之小心翼翼秉阳亭毒不遑暇食土堦苔緑茅茨雪滴君既天赋相亦天锡徳辀金镜以圣继圣汉髙将将太宗兵柄吾皇则之日新徳盛朽索六马罔坠厥命熈熈蓼萧块润风调舞擎干羽囿入刍荛既玉其叶亦金其枝叶叶枝枝百工允厘享国如尧不疑不疑
　　舜颂
　　髙髙歴山有黍有粟皇皇大舜合尧徳五典克从四门伊穆大道将行天下为公临下有赫选贤用能吾皇则之无斁无逸绥厥品彚光光得一千幅临顶十在随跸大哉大同为光为龙吾皇则之圣谋隆隆纳隍孜孜孜孜切切六宗是禋五瑞斯列排麟环凤披香立雪四方纳賮九围【一作囿】有截昔救世师降生竺干夀春亦然万年万年
　　大蜀髙祖潜龙日献陈情偈颂
　　有叟有叟居岳之室忽振金汤下彼巉崪闻蜀风景地寜得一富人侯王旦奭摩诘龙角日角紫气盘屈掲日月行符汤禹出天歩孔艰横流犯跸穆穆蜀俗整整师律髯髪垂雪忠贞贯日四人蘓活万里丰谧无雨不膏有露皆滴有叟有叟无实行实一瓶一衲既朴且质幸防顾盼词暖思鬰轩镜光中愿如善吉
　　寄大愿和尚
　　道朗居太山达磨住熊耳手擎清凉月灵光溢天地尽骑金师子去世久已矣吾师隠庐岳外念全刳削掷孔圣之日月相空王之槖籥曾升麟徳殿谭无着赐衣三铢让不着【太平裴相公与师诗云竟辞圣主宫中诏来赴遗民社内期】唯思红泉白石阁因随裴楷离京索【时裴公出守钟陵与师同行】迩来便止于匡霍瀑布千寻喷冷烟旃檀一枝翘痩鹤岘首故人清信在千书万书取不诺【裴公镇防阳频使迎取师坚不往】防人昔为门下人扣佩惠无边垠自怜亦是师子子未逾三载能嚬呻【江西三载诵法华经】一从散席归寜后溪寺更有谁相亲青山古木入白浪赤松道士为东隣焚香西望情何极不及昙诜泪空滴【诜逺公弟子常在左右】桐江太守社中人还送郗超米千石【昔郗鉴送米入山与道安】寳书遽掩修章句万里空函亦何益终须一替辟虵人未解融神出空集【匡山神为逺公侍者阙辟虵人入师曽阙书不知何縁得相见惟冲融无相而防耳】
　　上顾大夫
　　碧海漾仙洲骊珠外无寳一岳倚青羣山尽如草君侯圣朝瑞动只关造谁云倚天劒含霜在懐抱谁云青云险门前是平道洪民亦何幸里巷清如扫至化无经纶至神无祝祷即应炳文柄孤平去浩浩即应调鼎味比屋堪封保野人慕正化来自海边岛经传髻里珠诗学池中藻闭门十余载庭杉共枯槁今朝投至鉴得不倾肝脑斯文如未精归山更探讨
　　寒月送士入天台
　　之子逍遥尘世薄格淡于云语如鹤相见唯谈海上山碧侧青斜冷相沓芒鞋竹杖寒冻时玉霄忽去非有期僮担赤笼密雪里世上无人留得之想入红霞路深邃孤峰纵啸仙飇起星精聚观泣海鬼月涌薄烟花点水送君丁寜有深旨好寻佛窟游银地【佛窟银地造天台云境也】雪眉衲僧皆正气伊昔贞白先生同此意若得神圣之药即莫忘逺相寄
　　上杜使君
　　为鱼须处海为木须在岳一登君子堂顿觉心寥廓右聴青女镜左聴宣尼铎政术似蒲卢诗情出冲漠从来苦清苦近更加澹薄讼庭何所有一只两只鹤烟霞色拥墙禾黍香侵郭严霜与美雨皆从二天落苍生苦疮痍如何尽消削圣君新露更作谁恩渥即捉五色笔密勿金銮角即同房杜手把乾坤槖籥休説卜圭峰开门对林壑
　　送僧入马头山
　　马头寳峰秀塞寒空有叟有叟眞隠其中无味醍醐亦非般若白趾碧目数百潇洒苦竹大于杉白熊卧如马金钟撼壑布水喷瓦芙蓉堂开峰月入岳精踏雪立屋下伊余解攀縁已是非常者更有叟独往来与我语情无刚彊气透今古竹笠援补芒鞋藤乳北风倒人干雪不聚满头霜雪汤雪去汤雪去无人及空望真气江上立
　　上卢使君
　　夔龙在庙堂虽然有佥议苍生得父母自是天之意鄱阳气候正文物皆鲜媚金镜有余光春风少闲地膺门倚寒碧到者寜容易宾从皆凤毛爪牙悉猿臂楼台千万户锦绣龙歌沸大惠虫鸟全至严龙虎畏可怜召伯树婆娑不胜翠诗搜日月华道咽神仙味嘉树白雀来祥烟露坠中川一带香【阙】开幽邃地逸少情有余东山境不啻恭闻圣天子廊庙犹虗位应知黎庻心只恐徴书至
　　送颢雅禅师
　　霜锋檘石鸟雀聚帆冻隂飚吹不举芬陀利香释驎虎幡幢冒雪争迎取春光主芙蓉堂窄堆花乳手提金桴打金鼓天花娉婷下如雨狻猊座上师子语苦却乐乐却苦卢至黄金忽如土
　　和杨使君游赤松山
　　为郡三星无一事龚黄意外攀乔松日边扬厯不争路云外苔藓须留踪溪月未落漏滴滴隼旟已入山重重扪萝葢输山屐伴驻斾不见朝霞浓乳猿剧黠挂险树露朮翠脆生诸峰初平谢公道非逺黯然物外心相逢石羊依稀龁瑶草桃花彷佛开仙宫终当归补吾君衮好山好水那相容
　　送崔使君
　　栁门栁门芳草芊绵日日日日黯然黯然子牟恋阙归阙王粲下楼相别食实得地颇淹歳月今朝天子在上合雪必雪况綘之牧文行炳洁释谓缘因乆昵清尘王嘉迎安逺狎遗民媲彼二子厥或相似论文不文话道无滓士有贵逼势不可遏麟歩规矩凤翥昂枿岘首仁踪项频跋商云乳麝香可撮望尘一气连紫闼吾皇必用整乾坤莫忘江头白头逹【白头达事见髙僧传】
　　杜侯行【并序】
　　愚自江东兵荒之后受杜氏兄弟深知往曽见陈陶与抚州蔡京使君杂言曰蔡氏行今亦拟之曰杜侯行云耳
　　天目连天抟秀气峥嵘作起新城地徳门钟秀光盛时三虎八龙皆世瑞顷者天厖乱下鲸翻海烽火崩腾照行在江表唯传君子营剑冲牛斗疏真宰金昆玉季轻三鼓煑海悬鱼臣节苦鴈影参差入瑞烟荆花灿烂开仙圃我闻大中咸通眞令主相惟大杜兼小杜但能致君活国济生人亦何必须踏金梯折桂树宣宗懿宗调舜琴大杜小杜为殷霖出将入相兮功徳深生人受赐兮直至今杜侯兄弟继之后璞玉浑金美腾口常言一呼百万何足云终取封侯之印大如斗恭闻吾皇似尧禹搜索贤良皆面覩杜侯杜侯君傥修令徳克有终即必还为大杜兼小杜人之戴兮天笔注国之福兮天固祚四海无波八表臣如今而后君看取
　　偶作五首
　　谁信心火多多能焚大国谁信鬓上丝茎茎出蚕腹尝闻养蚕妇未晓上桑树下树畏蚕饥儿啼亦不顾一春膏血尽岂止应王赋如何酷吏酷尽为搜将去蚕蛾为蝶飞伪叶满空枝冤梭与恨机一见一沾衣
　　又
　　机生机巧生巧心镬烘烘日煎炒闯蜀眉嚬游海岛扶桑椹熟金乌饱金乌饱飞复飞四天下人眼
　　又
　　孰云我轻薄石头如何唤作玉孰云我是非随邪逐恶又争得古人终不事悠悠一言道合死即休岂不见大鹏点翼葢十洲是何之物鸣啾啾
　　又
　　君子食即食何必在珍华小人食不食纵食如泥沙清歌且莫唱妙舞亦休夸尔非凤炙麒麟肉焉能一挂于齿牙去来去来归去来红泉正洒芙蓉霞
　　又
　　君不见金陵风台月榭烟霞光如今五里十里野火烧茫茫君不见西施緑珠顔色可倾国乐极悲来留不得君不见汉王力尽得乾坤如何秋雨洒庙门铜台老树作精魅金谷野狐多子孙几许繁华几更改唯有尧舜周召孔孟似长在坐看楼阁成丘墟莫话桑田变成海吾有清凉雪山雪天上人间常皎洁茫茫欲火欲烧人惆怅无因为君説
　　山中作
　　山为水精宫借花无尘埃吟狂岳似动笔落天琼瓌伊余自乐道不论才不才有时鬼笑两三声疑是大谢小谢李白来
　　闻前王使君在泽潞居
　　为善无近名窃名者得声不如心诚哉是言也使君圣朝瑞干符初刺婺徳变人性灵笔变人风土烟霞与虫鸟和气将美雨千里与万里各各来相附信哉有良吏谶应百数【东阳古者相传有记云刺史满一百即有好刺史来后有大宼至使君来正当一百人两年后果有黄贼来公避地逺去】古人古人自古人今日又见民歌六七袴不幸大宼崩腾来孤城势孤固难锢攀辕既不及旌斾冲风露大驾已西幸飘零何处去婺人空悲哀对生祠泣沾莓苔忽闻暂寄河之北兵强四面无尘埃唯祝銮舆早归来用此咎繇仲虺才使四野雾廓八纮镜开皇天无亲长与善隣宜哉宜哉
　　将入匡山别芳昼二公二首
　　喷岚堆黛塞寒碧窻前古雪如白石临岐约我来不来若来须拨红霞觅
　　又
　　红豆树【一作花】间滴红雨恋师不得依师住世情世界愁杀人锦绣谷中归舎去










　　禅月集巻五
　　钦定四库全书
　　禅月集巻六
　　唐　释贯休　撰
　　古风杂言三十首
　　送杨秀才
　　北山峨峨香拂拂翠涨青奔势巉崪赤松君宅在其中紫金为墙珠作室玻璃门外仙獓睡幢节森森绛烟密水精帘卷桃花开文锦娉婷众非一抚长离坎答鼓花姑吹箫弄玉起舞三万八千为半日海涸鼇枯等闲覩爱共安期碁苦识彭祖祖有时朝玉京红云拥金虎石桥亦是神仙住【一作柱】白凤飞来又飞去五云缥缈羽翼高世人仰望心空劳
　　别杜将军
　　伊余本是胡为者采蕈锄茶在穷野偶披蓑笠事空王余力为文拟何谢少年心在青云端知音满地皆凤鸾遽逢天歩艰难日深藏溪谷空长叹偶出重围遇英哲留我江楼经歳月身隈玉帐香满衣梦歴金盆【金华山最高处】雨和雪东风来兮歌式微深云道人召来归燕辞大厦兮将何为蒙蒙花雨兮鸎飞飞一汀杨栁同依依
　　送梦上人归京
　　伊余龙钟归海涯千山万水情自怡梦公别我还上国江邉惨执行迟迟向我道云中觅伴未得伴又示我数首新诗尽是诗只恐不如此若如此如此即须天子知萧萧金吹荆门口槐菊鬪黄落叶走前程胜事未可涯但恐圭峰难入手莲峰掌记韩拾遗鴈行雍穆世所稀二十年前即别离慿师一话吟朝饥
　　问岳禅师疾
　　世病如山岳世医皆拱手道病如金锁师遭锁锁否【大尘为世病无为无事为道病如金锁】伊昔芙蓉颊谈经似主渉蘓合昼氤氲天花似飞蝶觉树垂实魔軰刺疾病也不问终不皴膝【师唯坐不卧也】春光冉冉不上尔质东风浩浩谩入尔室云何斯人而有斯疾
　　上荆南府主三让徳政碑
　　明明赫赫中兴主动纳诸隍冠前古四海英雄尽戢兵皆如圪圪【一作矻矻】天金柱万姓多论政与徳请树丰碑似山岳一从宼灭二十年琬琰雕镌赐重叠荆州化风何卓异寡欲无为合天地虽立贞碑与众殊字字皆是吾皇意君侯捧碑西拜泣臣且何人恩洊及凤凰【一作诏】衔下雕龙文徳昧政虚争敢立函封三奏心匍匐坚让此碑声葢国我恐江淹五色笔作不立此碑之碑文不得
　　施万病丸
　　我闻昔有海上翁须眉皎白尘土中葫芦盛药行如风病者与药皆惺忪药王药上亲兄弟救人急于已诸体玉毫调御徧赞扬金轮释梵咸归礼贤守运心亦相似不吝亲亲拘子子曾闻古徳有深言由来大士皆如此
　　甘雨应祈
　　春雨偶愆期草木亦未觉君侯不遑处退食或闭阁东海浪滔滔西江波漠漠得不愿身为大虬金其角玉其甲一吸再喢云平雾匝华畅九有清倾六合使不蘓者蘓不足者足情通上如膏绵绵有叟有叟鼓腹歌于道邉歌曰麦苖芃芃兮鸧鹒飞日出而作兮日入归如彼草木兮雨露肥古人三乐兮我乐多之天之成兮地之平兮柘系黄兮瓠叶青兮乳女啼兮蒸黍馨兮炙背扪虱兮复何经营兮
　　寄韩团练
　　眞宰动洪罏万物皆消息唯有三珠树不用东风力君子天庙器头骨何巉崱海内久闻名江西偶相识谁不有诗机麟龙不解织谁不有心地兰茝不曾植多君二俱作独立千仭壁话道出先天慿师动臻【一作榛】极青霄鴈行律红露荆花滴偶然成逺别别后长相忆行至鄱阳郡又见谢安石留我遇残冬身心苦恬寂江上春又至引颈山空积何日再相逢天香满瑶席
　　春野作五首
　　闲歩浅青平绿流水征车自逐谁家挟弹少年拟打红衣啄木
　　又
　　山花雨打尽满地如烂锦逺寻鹧鸪雏拾得一团蕈
　　又
　　大牛苦耕田乳犊望似泣万事皆天意緑草头蕺蕺
　　又
　　斜阳射破塜髑髅半出地不知谁氏子犹自作意气
　　又
　　牛儿小牛女少抛牛沙上鬪百草鉏陇老人又太老薄烟漠漠覆桑枣戴嵩醉后取次扫
　　深山逢老僧二首
　　衲衣线麄心似月自把短锄锄榾柮青石溪邉踏叶行数片云随两眉雪
　　又
　　山童貌顽名乞乞放火烧畬采崖蜜担头何物带山香一箩白蕈一箩栗
　　道情偈
　　草木亦有性与我将不别我若似草木成道无时节世人不防道向道却嗔道伤嗟此辈人寳山不得寳
　　懐二三朝友
　　伤心复伤心流光似飞电有惠骊龙十斛珠不如一见君子面愁人复愁人满眼皆埃尘有惠黄金一万斤不如一见于仁人我昔读诗书如今尽抛也只记得田叔孟温舒帝王满口呼长者
　　偶作
　　君子称一善馨香遍九垓小人妒一善处处生嫌猜口如死人鐡尺拗不开稂莠蚀田髓积隂成冬雷因知咋舌人千古空悠哉
　　义士行
　　先生先生不可遇爱平不平眉斗防黄昏雨雹空似黳别我不知何处去
　　观懐素草书歌
　　张顚顚后顚非顚直至懐素之顚始是顚师不谭经不説禅筋力唯于草书朽顚狂却恐是神仙有神助兮人莫及铁石画兮墨须入金罇竹叶数斗余半斜半倾山衲湿醉来把笔狞如虎粉壁素屏不问主乱拏乱抹无规矩罗刹石上坐伍子胥蒯通八字立对汉髙祖势崩腾兮不可止天机暗转锋铓里闪电光边霹雳飞古栢身中龙死骇人心兮目眓【音莂】瞠【音旭】顿人足兮神辟易乍如沙场大战【一作战败】后断枪橛箭【一作断骸折骨】皆狼籍又似深山朽石上古病松枝挂铁锡月笔天灶墨斜凿黄金侧剉玉瑚枝长大束束天马骄狞不可勒东却西南又北倒又起断复续忽如鄂公喝住单雄信秦王肩上剔着枣木槊懐素师懐素师若不是星辰降瑞即必是河岳孕灵固宜须冷笑逸少安得不心醉伯英天台古杉一千尺崖崩劁折何峥嵘或细防仙衣半拆金线垂或姸媚桃花半红公子醉我恐山为墨兮磨海水天与笔兮书大地乃能略展狂僧意常恨与师不相识一见此书空叹息伊昔张渭任华叶季良数子赠歌岂虚饰所不足者浑未曽道着其神力石桥被烧烧良玉土不蚀锥画沙兮印印泥世人世人争得测知师防名在世间眀月清风有何极
　　送卢舎人三首
　　一曰劝君不用登岘首山读羊祜碑男儿事业须自竒此碑山头如日月日日照人人不知人不知青山白云徒尔为
　　又
　　二曰劝君登商山不用觅商山皓云深雪深骡马倒我愿终南太华变为金吾后见之不为寳我愿九州四海纸幅幅与君为谏草使蹑卨践夔逢轩见皥日环五色是物得老如此即商山皓商山皓君不用讨他他必来相讨
　　又
　　三曰君不见释梵诸天夀亿垓天上人间去复来君乂不见紫金为轮一千幅寳洲【阙】四皆臣伏轮王释梵作何因秪是隆大乗福自古皇王与贤哲顶敬心师刻金玉报通三世释迦言莫将梁武为题目君不见近代韦裴蒋与萧【韦处厚相国出入庙堂礼佛如朝见君父裴休相国师事空王信敬无比出将入相偏重禅门蒋阙相国墙壍空门为大檀越中书藩镇常事天王萧仿相国清徳冠世白业常修为佛骨碑见行于当世】文房书府师百僚代天理物映千古布发掩泥非一朝大哉释梵轮王璞已矣何人继先觉行行珍重寄斯言斯言不是寻常曲
　　宿深村
　　行行一宿深村里鸡犬丰年闹如市黄昏见客合家喜月下取鱼戽塘水
　　黄鸎
　　一种为春禽花中开羽翼如何此鸟身便是黄金色黄金色若逢竹实终不食
　　送越将归防稽
　　面如玉盘身八尺燕语清狞战袍窄古岳龙腥一匣霜江上相逢双眼碧冉冉春光方婉娩黯然别我归稽巘他年必帅邯郸儿与我杀轻班定逺
　　别仙客
　　巨鼇头缩翻仙翠蟠桃烂落瑚地浪溅霓旌湿鹏翅略别千年太容易
　　寒江上望
　　荒岸烧未死白云痴不动极目无人行浪打取鱼笼
　　读唐史
　　我爱李景伯内宴执良规君臣道昭彰天顔终熈怡大簸怕清风糠粃缭乱飞洪罏烹五金黄金终自竒大哉为忠臣舍此何所之
　　樵叟
　　樵父貎饥带尘土自言一生苦寒苦担头担个赤瓷甖斜阳独立朦胧坞

　　禅月集巻六
　　钦定四库全书
　　禅月集巻七
　　唐　释贯休　撰
　　五言律诗三十一首
　　春山行
　　重叠太古色蒙蒙花雨时好峰行恐尽流水语相随黑壤生红术黄猿领白儿因思石桥月曾与故人期
　　送谏官南迁
　　危行危言者从天落海涯如斯为逺客始是好男儿瘴杂交州雨犀揩马援碑不知千万里谁复识辛毗
　　懐香炉峰道人
　　常思峰顶叟石窟土为牀日日先见日烟霞多异香冥心同槁木扫雪带微阳终必相寻去斯人不可忘
　　观李翰林真二首
　　日角浮紫气凛然尘外清虽称李太白知是那星精御宴千钟饮蕃书一笔成宜哉杜工部不错道骑鲸
　　又
　　谁氏子丹青毫端曲有灵矻如山忽堕爽似酒初醒天马难拢勒仙房久闭扄若非如此辈何以傲彤庭
　　晚泊湘江作
　　烟浪瀁秋色髙吟似有隣一轮湘渚月万古独醒人岸湿穿花逺风香祷庙频秪应谀佞者到此不伤神
　　淮上逢故人
　　故园离乱后十载始逢君长恨南薰奏寻常只自闻荒窗秋见岳赤地夜生云莫叹谋身晚中兴正用文
　　读杜工部集二首
　　造化拾无遗唯应杜甫诗岂非域槖【一作藁】夺得古人旗日月精华薄山川气概卑古今吟不尽惆怅不同时
　　又
　　甫也道亦防孤身出蜀城彩毫终不撅白雪更能轻命薄相如命名齐李白名不知耒阳令何以塟先生
　　题简禅师院
　　机忘室亦空静与沃州同惟有半庭竹能生竟日风思山海上月出定印香终继后传衣者还须立雪中
　　读刘得仁贾岛集二首
　　二公俱作者其奈亦迂儒且有诸峰在何将一第吁句还如菡蓞谁复赠襜褕想得重泉下依前与众殊
　　又
　　役思曾冲尹多言阻国亲桂枝何所直陋巷不胜贫马病唯汤雪门荒劣有人伊余吟亦苦为尔一眉颦
　　天台老僧一首
　　独住无人处松龛岳雪侵僧中九十腊云外一生心白髪垂不剃青眸笑更深犹能指孤月为我暂开襟
　　经费隠君旧宅
　　巉巗玉九株秀湿掩苍梧祥瑞久不出羲轩消得无雨和髙瀑浊烧熁大槠枯到此思归去迢迢隔五湖
　　秋末懐旧山
　　昔住匡庐北无人知姓名侵云收糓粟引蚁上柑橙寒雨雪兼落枯林虎独行谁能将白髪共向此中生
　　春过鄱阳湖
　　百虑片帆下风波极目看吴山兼鸟没楚色入衣寒过此愁人处始知行路难夕阳沙岛上回首一长叹
　　寄僧野和尚
　　鸟【一作岛】外更谁亲诸峰即四隣白头寒枕石青衲烂无尘橡栗堆行迳猿猴绕定身傥然重结社愿作扫坛人
　　寄冯使君
　　端居碧云暮好鸟啼红芳满郭桃李熟卷帘风香清吟绣段句黙念芙蓉章未得归山去频升谢守堂
　　寄紫阁隠者
　　积翠藏一叟常思未得游不知在岩下为复在峰头苔上枯藤笐泉淋破石楼伊余更何事不学此翁休
　　寄天台道友
　　大是清虚地髙吟到日晡水声金磬乱云片玉盘麄仙有遗踪在人还得意无石碑文不直壁画色多枯冷立千年鹤闲烧六一炉松枝垂似物山势秀难圗紫府程非逺清溪迳不迂馨香柏上露皎洁水中珠贤圣无他术圎融只在吾寄言桐柏子珍重保之乎
　　旅中懐孙路
　　暮尘微雨收蝉急楚乡秋一片月出海防家人上楼砌香残果落汀草宿烟浮唯有知音者相思歌白头
　　贻世
　　至理不误物悠悠自不明黄金烧欲尽白髪火邉生苦惑神仙防难收日月精捕风兼系影信矣不须争
　　览李秀才巻
　　香沐整山衣开君一轴诗吟当秋景苦味出雪林迟经济防人到工夫两鬓知因嗟和氏泪不是等闲垂
　　懐方干张为
　　冥搜入仙窟半夜水堂前吾道秪如此古人多亦然萤沉荒坞雾月苦緑梧蝉因忆垂纶者沧浪何处邉
　　四皓圗
　　何人圗四皓如语话唠唠双鬓雪相似是谁年最髙溪苔连豹褥仙酒污云袍想得忘秦日伊余亦合逃
　　懐白阁道侣
　　寒思白阁层石屋两三僧斜雪扫不尽饥猿唤得譍香燃一字火磬过数潭氷终必相寻去孤懐久不胜
　　读孟郊集
　　东野子何之诗人始见诗清刳霜雪髓吟动鬼神司举世言多媚无人师此师因知吾道后冷淡亦如斯
　　懐四明亮公
　　孤峰含紫烟师住此安禅不下便不【一作石】下如斯太可怜坐侵天井黑吟久海霞蔫岂觉尘埃里干戈已十年
　　秋过钱塘江
　　巨浸东隅极山吞大野平因知吴相恨不尽海涛声黑气腾蛟窟秋云入战城游人千万里过此白髭生
　　上俞许二判官
　　近抛蓑笠者急善遇休明未许亲宗伯焉能识正声病容经夏在岳梦入秋并无限林中意今逢许郭倾
　　懐刘得仁
　　诗名动帝畿身谢亦因诗白日只如哭皇天得不知旅坟孤岳羸仆泣如儿多少求名者闻之泪尽垂











　　禅月集巻七
　　钦定四库全书
　　禅月集巻八
　　唐　释贯休　撰
　　五言律诗三十一首
　　归故林后寄二三知已
　　昨别楚江邉逡巡早数年诗虽清到后人更瘦于前岸翠连乔岳汀沙入壊【一作瀼】田何时重一见谈笑有茶烟
　　春寄西山陈陶
　　搔首复搔首孤懐草萋萋春光已满目君在西山西壍水成文去庭柯擎翠低所思不可见黄鸟花中啼
　　秋末江行
　　四顾木落尽扁舟増所思云冲逺烧出帆转大荒迟天际霜雪作水邉蒿艾衰断猿不堪聴一聴亦同悲
　　送人归新罗
　　昨夜西风起送君归故乡积愁穷地角见日上扶桑海气生初霁潮痕匝乱荒从兹头各白魂梦一相望
　　思匡山贾匡
　　山兄诗癖甚寒夜更何为觅句唯顽坐严霜打不知石膏粘木屐崖蜜落冰池近见禅僧説生涯胜徃时
　　偶作
　　十载独扃扉唯为二雅诗道孤终不杂头白更何疑句冷杉松与霜严鼓角知修心对闲境明月印秋池
　　赠方干
　　盛名与髙隠合近谢敷村弟子已得桂先生犹灌园垂纶侵海介拾句歴云根白日升天路如君别有门【弟子谓李频也】
　　渔父
　　一叶一竿竹眉须雪欲零陆应无祖业香必是伊腥儿亦名鱼鹧歌称我【一作尔】洞庭回头深自媿旧业近沧溟
　　题友人山居
　　卜居隣坞寺魂梦又相闗鹤本如云白君初似我闲月明僧渡水木落火连山从此天台约来兹未得还
　　寄宋使君
　　寺倚乌龙腹窗中见碧棱空廊人画祖古殿鹤窥灯风吼深松雪罏寒一鼎冰唯应谢内史知此道心澄
　　懐武夷红石子二首
　　常思红石子独自住山椒窗外猩猩语罏中姹姹娇乳香诸洞滴地秀众峰朝曽见竒人説烟霞恨太遥
　　又
　　弋者终何慕髙吟坐緑鼇烧侵姜芋窖僧与水云袍竹鞘畬刀缺松枝猎箭牢何时一相见清话擘蟠桃
　　送人征蛮
　　七纵七擒处君行事可攀亦知磨一剑不独定诸蛮树尽低铜柱潮常沸火山名须麟阁上好去及还
　　懐周朴张为
　　二子无消息多应各自耕巴江思杜甫漳水忆刘桢白髪应全白生涯作麽生寄书多不达空念重行行
　　寄令狐郎中
　　雨打繁暑尽放懐歩微凉緑苔狂似人入我白玊堂壍鸟眠堪画庭柽夜益香唯应蘂宫子时到虎溪傍
　　鄱阳道中作
　　鄱阳古岸边无一树无蝉路转他山大砧驱乡思偏湖平帆尽落天淡月初圎何事尧云下干戈满许田
　　归故林别知已
　　别离无古今栁色向人深万里长江水平生不印心逺书容北鴈赠别谢南金愧勉青云志余懐非陆沉
　　送僧游天台
　　囊空心亦空城郭去腾腾眼作麽是眼僧谁识此僧歇隈红树久笑看白云崩已有天台约深秋必共登
　　咏竹根珓子
　　出处惭林薮才微幸一阳不縁懐片善岂得近馨香节亦因人浄声从掷地彰但令筋力在永愿保时昌
　　砚瓦
　　浅薄虽顽朴其如近笔端低心防润久入匣更身安应念硏磨苦无为瓦砾看傥然仁不弃还可比琅玕
　　水壶子
　　良匠曽陶莹多居笔砚中一从亲几席常恐近儿童卓立澄心久提携注意通不应嫌器小还有济人功
　　笔
　　莫讶书绅苦功成在一毫自从防管录便觉用心劳手防时难弃身闲架亦髙何妨成五色永愿助风骚
　　碁
　　碁信无声乐偏宜境寂寥着髙圗暗合势旺气弥骄人事掀天尽光隂动地销因知韦氏论不独为吴朝
　　夜对雪作寄友生
　　皓彩中宵合开门失所踪何年今夜意共子在孤峰气射灯花落光侵壁罅浓唯君心似我吟到五更钟
　　题惠琮律师院
　　苦节兼青目公卿话有余唯传黄叶喻还似白泉居猿拨孤云破钟撞众木踈社坛踪迹在重结复何如
　　寄清泠山道人
　　常忆清泠子深云种早禾万縁虽不渉一句子如何踪迹诸峰匝衣裳老虱多江头无事也终必到烟萝
　　秋尽途中作
　　行行芳草歇潭岛叶纷纷山色路无尽砧声客强闻残阳曜极野黑水浸空坟那得无乡思前程入楚云
　　秋居寄王相公三首
　　禅林蝉蜕落地燥可生苔好句慵收拾清风作麽来饼唯飡喜悦社已得宗雷还似山中日柴门更不开
　　又
　　松声高似瀑药熟色如花谁道全无病时犹不在家【逐六尘名不在家也】山童舂菽粉园叟送银谁访孙阁谈到日斜
　　又
　　气与非常合常人争得知直须穷到底始是出家儿阁雀衔红粟邻僧背古碑祗应王与谢时有沃州期
　　读宗幸蜀记
　　宋璟姚崇死中庸遂变移如何游万里秪为禄山儿泣溻乾坤色飘零日月旗火从龙阙起泪向马嵬垂始忆张丞相全师郭子仪百官皆剽劫九庙尽崩隳尘扑银轮暗雷奔栈阁危幸臣方赐死野老不胜悲【时有羣叟遮道泣见于上】及霤飘沦日行宫寂寞时人心虽未厌天意亦难知圣两归丹禁勲名太华齐因知纳谏诤始是太平基








　　禅月集巻八
　　钦定四库全书
　　禅月集巻九
　　唐　释贯休　撰
　　五言律诗三十二首
　　闻徴四处士
　　一诏羣公起移山四海闻因知丈夫事须佐圣明君白酒全倾瓮蒲轮半载云从兹居谏署笔砚防人焚
　　送友人下第游邉
　　失意穷边去孤城值晚春黑山霞不赤白日鬼随人角咽边风沙昏碛月新明时至公在回首莫因循
　　寄匡山纪公
　　锦绣谷中人相思入梦频寄言无别事琢句似终身书巻须求防须根易得银斯言如不惑千里亦相亲
　　闻无相道人顺世五首
　　一事不经营孤峰长老情惟飱橡子饼爱説道君兄池藕香貍掘山神白日行又闻行脚也何处化羣生
　　又
　　自昔寻师日颠峰绝顶头虽闻不相似特地使人愁庭树雪摧残上有白狝猴大哉法中龙去去不可留
　　又
　　尝思将道者髙论地罏傍迂谈无世味夜深山木僵下山遭离乱多病惟深藏一别三十年烟水空茫茫
　　又
　　石霜既顺世吾师亦不住杉桂有猩猩糠粃无句句土肥多孟蕨道老如孾孺莫比优昙花斯人更难遇
　　又
　　百千万亿偈共他勿交渉所以那老人密传与迦叶吾师得此法不论劫不劫去矣不可留无踪若为蹑
　　苦热
　　松桂枝不动阳乌飞半天稻麻须结实沙石欲生烟毒气仍干扇高枝不立蝉旧山多积雪归去是何年
　　鄂渚赠祥公
　　寂寥堆积者自为是高僧客逺何人识吟多冷病増松烟青透壁雪气细吹灯犹頼师于我依依非靣朋
　　懐武昌栖一二首
　　尝忆能吟一房连古帝墟无端多忤物惟我独知渠病愈囊空后神清木落初祗因烽火起书札自兹踈
　　又
　　清风江上月霜洒月中砧得句先呈佛无人知此心寂寥从鬼出苍翠到门深唯有双峰寺时时独去寻
　　寒食郊外
　　寒食将吾族相随过石溪塜花沾酒落林鸟学人啼白水穿芜疾新霞出雾低不堪回首望家在赤松西
　　送道士归天台
　　道髙留不住道去更何云举世皆趋世如君始爱君迳侵银地滑瀑到石城闻它日如相忆金桃一为分
　　经孟浩然鹿门旧居二首
　　孟子终焉处游人得得过深黄狖小地煗白云多孔圣嗟大谬宗争奈何空余岘山色千古共嵯峨
　　又
　　花落谷鸎啼精灵安在哉青山不可问永日独徘徊塜穴应藏虎荒碑祗见苔伊余亦惆怅昨日郢城回
　　春送禅师归闽中
　　春色满三湘送师还故乡穿霞逢黑鴧乞食得红姜大化宗门辟孤禅海树凉傥为新句偈寄我亦何妨
　　途中逢周朴
　　东西南北路相遇共兴哀世浊无知已子从何处来菊衰芳草在程逺宿烟开傥遇中兴主还应不用媒
　　避寇山中作
　　山翠碧嵯峨攀牵去者多浅深俱得地好恶未知它有草皆为戸无人不荷戈相逢空怅望更有好时麽
　　避寇上唐防山
　　苍黄縁鸟道峰胁见楼防柽桂香皆滴烟霞湿不开僧髙眉半白山老石多摧莫问尘中事如今正可哀
　　题峄桐律师院
　　律中麟角者髙淡出尘埃芳草不曽触防生如此来壑风吹磬断杉露滴花开如结林中社伊余亦愿陪
　　上冯使君渡水僧障子
　　跣足拄巴藤潺湲渡防曾尽权无着印不是等闲僧熊耳应初到牛头始去登画来偏觉好将寄栁吴兴
　　秋夜翫月懐玉霄道士
　　光异磨砻出轮非雕斵成今宵刚道别举世勿人争征妇砧添怨诗人哭到明惟宜华顶叟笙磬有余声
　　上杭州令狐使君
　　顔冉徳无邻分忧浙水濵爱山成大癖求瘼似诸身视事奸回尽登楼海岳春野人如有幸应得见陶钧
　　懐诸葛【一作觉】二首
　　诸葛子作者诗曾我细看出山因觅孟踏雪去寻韩【遇孟郊韩愈于洛下】谬独哭不错【诸葛云思牵吴岫起吟索剡云开】常流饮实难【诸葛曾为僧名然有诗云到处自凿井不能饮常流】知音知便了归去旧江干
　　又
　　羸马与羸童微吟冒北风店孤僧共歇日落思无穷囊草无非刺魏人那识公【投魏不遇而去】鸎花五陵道去去与谁同
　　懐钱唐罗隠章鲁封
　　二子依公子鸡鸣狗盗徒青云十上苦白髪一茎无风涩潮声恶天寒角韵孤别离千万里何以慰荣枯
　　送沈侍郎
　　从知无逺近木落去闽城地入无诸俗冠峩甲乙精山多髙兴乱江直好风生俭府清无事唯应荐祢衡
　　题宿禅师院
　　身闲心亦然如此已多年语淡不着物茶香别有泉古衣和藓衲新偈防人传时説秋归梦孤峰在海边
　　秋晚泊石头驿有寄
　　萧索漳江北何人慰寂寥北风人独立南国信空遥烧坞新云白渔家众木凋所思不可见行鴈在青霄
　　别卢使君
　　杜宇声声急行行楚水濆道无裨政化行处傲孤云幸到膺门下频防俸粟分诗虽曽引玉棊数中埋军山好还寻去恩深岂易云扇风千里泰车雨九重闻晴雾和花气危樯鼓浪文终期陶铸日再见信陵君
　　秋夜吟
　　如愚复爱诗木落即眠迟思苦香消尽更深笔尚随饥童舂赤黍繁露洒乌椑看却龙钟也归山是底时







　　禅月集巻九
　　钦定四库全书
　　禅月集巻十
　　唐　释贯休　撰
　　五言律诗三十一首
　　桐江闲居作十二首
　　木落雨翛翛桐江古岸头拟归仙掌去刚被谢公留猛烧侵茶坞残霞照角楼坐来还有意流水靣前流
　　又
　　香刹通真观楼台倚郡城隂森古树气麄淡老僧情壁画连山润仙钟扣月清何须结西社大道本无生
　　又
　　静室焚檀印深罏烧鐡瓶茶和阿魏暖火种柏根馨数只飞来鹤成堆读了经何妨似支遁骑马入青防
　　又
　　不问庚桑子唯师妙吉祥等闲眠片石不觉到斜阳独自收槠叶教童探柏瓤王孙莫指笑淡泊味还长
　　又
　　诗琢氷成句多将大道论人谁知此意日日袛闗门乳防穿荒壁溪龟上浄盆因知无事贵言外更无言
　　又
　　红黍饭溪苔清吟茗数杯祗应唯道在无意俟时来树叠藏仙洞山蒸足瀑雷从他嫌复笑门更不曾开
　　又
　　蝉急野萧萧山中信屡招厨香烹菌术诗好抵琼瑶诸境教人认荒榛引烧烧吾皇礼金骨谁更美南朝
　　又
　　露滴滴蘅茅秋成爽气交霜椑如蜜裹风栗似盐苞浮藓侵蛩穴微阳落鹤巢还如山里日门更绝人敲
　　又
　　壍鸟毛衣别频来似爱吟萧条秋病后斑驳緑苔深珠翠笼金像风泉洒玉琴孰知吾所适终不是心心
　　又
　　芙蓉峯里居关闭复何如白玃兼花鹿多年不见渠红泉香滴沥丹桂冷扶疎唯有西溪叟时时到庐
　　又
　　忆在山中日为僧鬓欲衰一灯常到晓十载不离师水汲冰溪滑钟撞雪阁危从来多自省不学拟何为
　　又
　　囊非扑满器门更絶人过土井连冈冷风帘迸叶多村童顽似铁山菜硬如莎唯有前山色窻中无奈何
　　寄冯使君
　　山风与霜气浩浩满松枝永日烧杉子无人共此时为文攀讽谏得道在毫厘唯有桐江守常怜志不卑
　　经栖白旧院二首
　　竺卿何处去触目尽凄凉不见中秋月空余一炷香残花飘暮雨枯叶盖啼螀谁礼新坟塔萧条渭水傍
　　又
　　国寳还亡一时多李徳林故人卿相泣承制渥恩深旧藳谁收得空堂影似吟徘徊不能去寒日下西岑
　　赠李祐道人
　　阘茸复埃尘难亲复易亲皆疑有仙术问着却愁人祗是耽浮蚁曽云见泣麟相逢先合手浑似有前因
　　赠景和尚院
　　藏经看几遍眉有数条霜万境心都冺深冬日亦长窻虚花木气衲挂水云乡时説秋归梦峯头雪满牀
　　上宋使君
　　折桂文如锦分忧力若春位高空倚命诗妙古无人有感禾争熟无私吏尽贫野人如有幸应得见陶钧
　　离乱后寄九峯和尚二首
　　乱后知深隠庵应近石楼异香因雪歇仙果落池浮诗老全抛格心空未到头还应嫌笑我世路独悠悠
　　又
　　萧洒复萧洒松根独据梧瀑氷吟次折逺烧坐来无老寒披衲孤云静入厨不知知我否已到不区区
　　送王賔于赴举
　　冬暮雨霏霏行人喜可稀二阶欣夜雪亚圣在春闱马疾顽童逺山荒冻叶飞经师无一事应见丽龟归
　　题灵溪畅公墅
　　境清僧格冷新斩古林开旧隠还如此今人来又来岚飞黏似雾茶好碧于苔但使心清浄从渠嵗月催
　　送髙九经赴举
　　回也曽言志明君则事之中兴今若此须去更何疑志列秋霜好忠言剧谏竒【志列忠言皆旧人也】陆机游洛日文举荐衡时虎迹商山雪云痕岳庙碑夫【一作凭】君将潦倒一説向深知
　　东西二林寺流水
　　水尔何如此区区矻矻流墙墙边沥沥砌砌下啾啾味不卑于乳声常占得秋崩腾成大瀑落拓出深沟逺歴神仙窟髙淋竹树头数家舂碓硙几处浴猴共月穿峰罅喧僧睡石楼派通天宇阔霤入楚江浮为润知何极无边始自由好归江海里长负济川舟
　　送王贞白重试东归
　　心苦酬心了东归谢所知可怜重试者如折两三枝雨毒逢花少山多碍马迟此行三可羡正值倒戈时
　　早秋即事寄冯使君
　　金脉火初微开门竹杖随此身全是病今日更嗔谁落叶峥嵘处诸峰爽拔时唯思棠树下高论入圆伊
　　赠景和尚院
　　貌古眉如雪看经二十霜寻常对诗客祗劝疗心疮炭火邕湖滢山情紫竹凉怡然无一事流水自汤汤
　　寄西湖胡汾
　　待价欲要君山前独灌园虽然未识面要且已销魂鹿睡红霞影泉流白石门伊余心更苦何日共深论
　　题师颖和尚院
　　师院清无敌师心智不知腊高青眼细闲甚白云卑煮茗燃枫枿泥墙札祖碑爱师终不及谩住许多时
　　游云顶山晚望
　　云顶聊一望山灵草木竒黔南在何处堪笑复堪悲菊歇香未歇露繁蝉不饥明朝又西去锦衣与峨眉
　　刘相公见访
　　千骑拥朱轮香尘岂是尘如何补衮服来看衲衣人庄叟因先觉空王有宿因对花无俗态爱竹见天真欹枕松窗逈题墙道意新戒师惭匪什都讲更胜询桃熟多红璺茶香有碧筋高宗多不寐终是梦中人







　　禅月集巻十
　　钦定四库全书
　　禅月集巻十一
　　唐　释贯休　撰
　　五言律诗
　　寄赤松舒道士二首
　　不见高人久空令鄙恡多遥思青嶂下无那白云何子爱寒山子歌惟乐道歌防应陪太守一日到烟萝
　　又
　　余亦如君也诗魔不敢魔一餐兼午睡万事不如他雨阵冲溪月蛛丝砌莎近知山果熟还拟寄来麽
　　鄂渚逢杨禹
　　流浪兵荒苦相思歳月阑理惟通至道人或谓无端烧猛湖烟赤窻空雪月寒知音不可见始为一吟防
　　别性空禅师
　　积翠迸一瀑红霞碧雾开方寻此境去莫问几时廻荡桨入檐石思诗闻早雷惟师心似我欲近不燃灰
　　送胡处士
　　不名兼不利相遇海西濆白字未干髪清时错爱云头巾多酒气竹杖有苔文久积希顔意林中又送君
　　寄澜公二首
　　小一头应白孤高住歙城不知安乐否何以近无生【师常供养十六罗汉梵语云无生】烧逼鸿行侧风干雪朕清途中逢此信珍重未精诚
　　又
　　荒乱抛深隠飘零逺寓居片云无定所得力是逢渠【光洞山道人云吾师独自往处处得逢渠】瀑灂羣公社江崩古帝墟终期再相见招手复何如
　　寄栖一上人
　　花壍接沧洲隂云闭楚丘雨声虽到夜吟味不如秋古屋藏花鸽荒园聚乱流无机心便是何用话归休
　　送僧之湖南
　　湘水万余里师逰芳草生登山乞食后无伴入云行宿雨和花落春牛拥雾耕不知今夜月何处聴猿声
　　秋末寄张侍郎
　　静坐　【作处】黔城北离人半歳彊雾中红黍熟烧后白云香多病如何好无心去始长寂寥还得句溪上寄三张
　　古塞曲三首
　　单于烽火动都防去天涯别赐黄金甲亲临白玉墀塞垣须静谧师旅审安危定逺条支宠如今胜古时
　　又
　　方见将军贵分明带冕旒圣恩如逺被穷防不难収臣节惟期死功勲敢望侯终辞脩里第从此出皇州
　　又
　　百万精兵动参差便度辽山回疑地絶秋老壮天骄逺树深疑贼惊蓬逈似雕凯歌何日唱碛路共天遥
　　古塞下曲七首
　　下营依遁甲分帅祀河隍地使人心恶风吹旗焰荒捜山得探卒放火猎黄羊惟有南飞鴈声声动客肠
　　又
　　归去是何年山连逻逤川苍黄曽战地空濶养雕天旗揷蒸沙堡枪担卓槊泉萧条寒日落号令彻穷边
　　又
　　强冦日相持如龙马不肥突围金甲破趂贼鐡枪飞汉月堂堂上边云惨惨防黄河氷已合犹未送征衣
　　又
　　南北惟堪恨东西实可嗟常飞侵夏雪何处有人家风刮隂山薄河推大岸斜秖应寒夜梦时见故园花
　　又
　　不是将军下边兵岂易当雨曽淋火阵箭又中金疮鐡岭无青草金微有白狼因思无战日天子是陶唐
　　又
　　榆叶飘萧尽关防烽寨重寒来知马疾战后觉人凶烧逐飞蓬死沙生毒雾浓谁能奏明主功业已堪封
　　又
　　万战千征地苍茫古塞明隂兵为客祟恶酒发刀痕风落昆仑石河崩苜蓿根将军更移帐日日近西蕃
　　古塞上曲七首
　　幽并儿百万百战未曾输蕃界巳深入将军仍逺图月明风防帐碛暗鬼骑狐但有东归日甘从筋力枯
　　又
　　中军杀白马白日祭苍苍号变旗幡乱鼙【一作沙】干草木黄朔云含冻雨枯骨放妖光故国今何处参差近鬼方
　　又
　　白雁兼笛几年垂泪聴隂风吹杀气永日在青冥逺戍秋添将边烽夜杂星嫖姚半头白犹自看兵经
　　又
　　久雨始无尘边声四散闻浸河荒寨柱吹角白头军战马龁草乌鸢识阵云征人心力尽枯骨更遭焚
　　又
　　帐幕侵奚界凭陵未可涯擒生行别路寻箭向平沙赤落蒲桃叶香微甘草花不堪登陇望白日又西斜
　　又
　　地角天涯外神号鬼哭边大河流败卒寒日照苍烟杀气诸蕃动军书一箭传将军莫惆怅高处勒燕然
　　又
　　山接蒲昌水河连勃勃城数州今已伏此命岂堪轻碛吼旄头落风干刁斗清因嗟李陵苦秖得没蕃名
　　古出塞曲三首
　　扫尽边尘迹回头望故关相逢惟死鬭岂易得生还纵宴参边乐收兵过雪山不封十万户此事亦应闲
　　又
　　玉帐将军意殷勤把酒论功高宁在我阵没与招魂塞色干戈束军容喜气屯男儿今始是譀出玉关门
　　又
　　回首陇山头天连草木秋圣君应入梦半路遣封侯水不担隂雪柴令倒戍楼归来麟阁上春色满皇州
　　闻赤松舒道士下世【东阳未乱前相别】
　　地变贤人防疮痍不可观一闻消息苦千种破除难隂徳那虚掷深山近始安关评角玉器琢鸡冠傲野高难狎融怡美不殚冀迎新渥泽遽逐逝波澜蜕殻埋金隧飞情驾锦鸾倾摧千仭壁枯歇一株兰仙庙诗虽【一作难】继苔墙篆必鞔烟霞成片黯松桂着行干影拄溪流咽堂扃隟月寒寂寥遗药犬缥缈想琼竿伊昔相寻逺留连防尽欢论诗花作席炙菌叶为盘彭伉心相似承祯趣一般琴弹溪月侧棊次砌云残儵忽成千古飘零见百端荆襄春浩浩吴越浪漫漫巳矣红霞子空留白石坛无弦亦须絶回首一长叹
　　赠抱麻刘舎人
　　郡政今良吏门风古缙绅万年唐社稷一个哭麻人愤烈身先死敷敭气益贞天乎资大寳泰矣见忠臣得罪钟多故投荒岂是迍玉寒方重涩松古更青皴鹏鶍寜惟白龙多岂止荀道孤梳有雪恩重泪盈巾喻蜀须凭草成周必仗仁三峰宵旰切万里渥恩新赋鵩言无累依刘徳有邻风欺仁祖帽鼠讶史云尘禅叟知何幸谈有宿因双溪逢陆海【东阳见故浙西侍郎】荆渚遇平津【江陵见吏部相公】落日愁闻笛何人为吐茵生徒希匠化寰海仰经纶疾愈蝉声老【时公在荆州间居夏疾方可】年丰滴频刘虬师弟子时喜一相亲









　　禅月集巻十一
　　钦定四库全书
　　禅月集巻十二
　　唐　释贯休　撰
　　五言律诗
　　夜寒寄卢给事二首
　　刻羽流商否霜风动地吹迩来惟自惜知合是谁知壍雪消难尽邻僧睡太竒知音不可得始为一吟之
　　又
　　心苦味不苦世衰吾道微清如吞雪雹谁把比珠玑作者相收拾常人任是非旧居沧海上归去即应归
　　送叶防赴举
　　年年屈复屈惆怅曲江湄自古身荣者多非年少时空囊投刺逺大雪入关迟来嵗还公道平人不用疑
　　闻王慥常侍卒三首
　　世乱君巡狩清贤又告亡星辰皆有角日月略无光金柱连天折瑶阶被贼荒令人转惆怅无路问苍苍
　　又
　　宗社运微衰山摧甘井枯不知千载后更有此人无政入龚黄甲诗轻沈宋徒受恩酬未得不觉秖长吁
　　又
　　傥在扶天歩重兴古国风还如齐晏子再见狄梁公棠树梅溪北【公为婺州大理梅溪婺之亭名】佳城舜庙东谁修循吏传对此莫悤悤
　　秋晚野歩
　　藤屦兼闽竹吟行一水傍树凉蝉不少溪断路多荒烧岳隂风起田家浊酒香登高吟更苦微月出苍茫
　　闻大愿和尚顺世三首
　　王室今如燬仍闻丧我师古容图得否内院去无疑【大师行高徳广必生弥勒内院】岳鬼月中哭松龛雪次隳直须文五色始可立高碑
　　又
　　邺卫松杉外芝兰季孟间尽希重诏出秖待六龙还不疾成千古令焚动四山感恩终有涙遥寄水潺潺
　　又
　　师禀尽名卿孤峰老称情若逰三防外争把七贤平苦雾埋空室啼有咽声今朝益惆怅曾沐下牀迎【愚常念法华经师见即下床迎云吾不敢以众人相待也】
　　闻叶防及第
　　忆昨送君诗平人不用疑吾徒若不得天道即应私尘土茫茫晓麟龙草草骑相思不可见又是落花时
　　送僧之灵夏
　　旧识为边帅师逰胜事兼连天唯白草野饼有红盐蕃近风多防河浑碛半淹因知心似月处处有人瞻
　　书无相道人庵
　　造化太茫茫端居紫石房心遗无句句顶剃有霜霜白鹿眠枯叶清泉洒毳囊寄言疑未决【一作巳】须道雪溪旁
　　明进士北斋避暑
　　相访多冲由来徳有邻巻繁暑退湿树一蝉新道在谁为主吾衰自有因秖应江海上还作狎鸥人
　　晚春寄吴融于竞二侍郎
　　白头为逺客常忆白云间秖觉老转老不知闲是闲花含宜细雨室冷是深山惟有霜台客依依是往还
　　喜不思上人来
　　沃州那不住一别许多时几度懐君夜相逢出梦迟瓶担千丈瀑偈是七言诗若向罗浮去伊余亦愿随
　　秋懐赤松道士
　　仙观在云端相思星斗防常怜呼鹤易却恨见君难石罅青虵湿风榸白菌干终期花月下坛上聴君弹
　　送刘逖赴闽辟
　　离乱生涯尽依刘是见几从来吟太苦不得力还稀路入闽山热江浮瘴雨肥何须折杨栁相送巳依依
　　苦雨中作
　　通宵复连夕其状秖如倾却遣思山者忽然嫌水声好花飘草尽古壁欲云生不奈天难问迢迢逺客情
　　送僧归日本
　　焚香祝海灵开眼梦中行得逹即便是无生可作轻流黄山火着碇石索雷鸣想到名王礼还为上寺迎【有僧逰日本云彼秪有三寺上寺名兜率国王供养中寺名浮上极品官人供养下寺名只上寺风俗供养有徳行即渐迁上也】
　　赠信安郑道人
　　貌古似苍鹤心清如鼎湖仍闻得新义便欲注隂符黙坐诗常有闲行影渐无杳兮中便是应不食菖蒲
　　送吏部刘相公除东川
　　帝念梓州民年年战伐频山川无草木烽火没烟尘政乱皆因乱安人必借仁皇天开白日殷鼎辍诚臣一日离君侧千官送渭濵酒倾红琥珀马控白骐驎渥泽番番降壶浆处处陈旌幢山色湿卭僰鸟啼新帟幕还名俭良医始姓秦军雄城似岳地变物含春白必侵双鬓清应诫四邻吾皇重命相更合是何人
　　送智光禅伯
　　万里归一衲曹溪初去寻从来相狎辈尽是不知音乞食林花落穿云翠巘深终希重一见示我祖师心
　　夜对雪寄杜使君
　　片片含天意纷纷势莫拘洒于诸瑞后【时有柏树再生甘露频降】忧恐一冬无鹤防声偏密风焦片益麄冷牵人梦转清逼瘴根徂扫径僧倾笠为诗士弃罏桥高银防蝀峰峻玉浮图盈尺何须问丰年已可敷遥思郢中曲句句出氷壶
　　送王毂及第后归江西
　　太宗罗俊彦桂玉比光辉难得终须得言归始是归风帆天际吼金鹗月中飞五府如交辟鱼书莫便稀
　　送卢瞻罢庐陵幕归阌乡
　　文行成身事从知贵得仁归来还寂寞何以慰交亲芳草色似动胡桃花又新昌朝有知巳好作谏垣臣
　　避冦白沙驿作
　　避乱无深浅苍黄古驿东草枯牛尚龁霞湿烧防红冦乱时时作人愁处处同犹逢好时否孤坐雪蒙蒙
　　闻李频员外卒
　　苍苍难可问问答亦难闻落叶平津岸愁人李使君文章应力竭茅土始天分又逐东风去迢迢隔岭云
　　江陵寄翰林韩偓学士
　　乆住荆溪北禅关挂緑萝风清间客去睡美落花多万事皆妨道孤峰谩忆他新诗旧知己始为味如何
　　闲居作
　　闲门微雪下慵惰计全成黙坐便终日孤峰秖此清身心闲少梦杉竹冷多声惟有西峰叟相逢眼最明
　　和韦相公见示闲卧
　　刻形求得相事事未尝眠霖雨方为雨非烟岂是烟童收庭树果风曳案头牋仲虺专为诰何充雅爱禅静嫌山色逺病是酒杯偏蜩响初穿壁兰芽半出甎堂悬金粟像【相公常供养维摩居士】门枕御沟泉旦沐虽频握融帷孰敢褰徳高羣彦表善植几生前修补乌皮几深藏子敬氊扶持千载圣潇洒一声蝉碁阵连残月僧文似大颠【韩吏部重大颠禅师】常知生似幻维重直如饼忆莼羮美茶思岳瀑煎秖闻温树誉堪比竹林贤脱颖三千士馨香四十年寛平开义路淡泞润清田哲后知如子空王夙有缘对归香满袖吟次月当川休説慙如犍尧天即梵天










　　禅月集巻十二
　　钦定四库全书
　　禅月集巻十三
　　唐　释贯休　撰
　　五言律诗
　　寄山中伉禅师
　　举世遭心使吾师独使心万縁冥目尽一句不言深野火烧禅石残霞照栗林秋风溪上路终愿一相寻
　　秋寄栖一
　　一别一公后相思时一吁眼中疮校未般若偈持无【公时有眼疮因为之念多心经】巻句氷团大鑪烟枥橛麄劝君君记取不用更他图
　　懐匡山山长二首
　　白石峰之半先生好在麽卷帘当大瀑常恨不如他杉罅龙涎溢潭坳石髪多吾皇搜草泽争奈谢安何
　　又
　　见説面前峰寻常醉亦登雨余多菌出烧甚古崖崩觅句曾冲虎耕田半为僧闻名多歳也常恨不飞腾
　　懐高真动二首
　　知尔今何处孤高独不羣论诗惟许我穷易到无文贳酒儿穿雪寻僧月照云何时再相见兵冦尚纷纷
　　又
　　久别无消息今秋忽得书诸孤婚嫁苦求已世情疎乱甚无乔木溪多不钓鱼秖应金岳色如尔复如余
　　秋末入匡山船行八首
　　楚国茱萸月吴吟梨栗船逺逰无定所高卧是何年浪巻纷纷叶樯冲澹澹烟去心还自喜庐岳倚青天
　　又
　　芦苇深花里渔歌一曲长人心虽忆越帆态似浮湘石獭衔鱼白汀茅浸浪黄等闲千万里道在亦无妨
　　又
　　岛上离家化茅茨竹户开黄桑双鹊喜白日有谁来担浪浇秋芋縁滩取净苔回头深自愧旧业本蒿莱
　　又
　　匡阜层层翠脩江叠叠波从来未曾到此去复如何水庙寒鸦集沙村夕照多谁知垂钓者孤坐鬓皤皤
　　又
　　晚泊苍茫浦风微浪亦麄估喧如亥合樯密似林枯地峻湖无【阙】潮寒蚌有珠东西无定所何用问前途
　　又
　　岛香思贾岛江碧忆清江囊槖谁相似馋慵世少双鼍惊入窟月烧到系船桩谩有归香梦前头是楚邦
　　又
　　南北虽无适东西亦似萍霞根生石片象迹壊沙汀隠隠蒹葭赤微微蜄蛤腥因思范蠡辈未免亦飘零
　　又
　　晓色千樯去长江八月时雨淙山骨出擉岸形卑野水畬田黒荒汀独鸟痴如今是清世谁道出山迟
　　送僧归华山
　　心枯衲亦枯归岳掲空盂七贵留不住孤云出更孤烧灰犹汤足雪片侧粘须他日如相觅还应道到吴
　　送友人之岭外
　　五岭难为客君游早晚回一囊秋课苦万里瘴云开金柱根应动风雷舶欲来明时好登进莫滞长卿才
　　送卢舎人朝觐
　　羶行无为日垂衣帝道亨圣真千载圣清必万年清重徳须朝觐流年不可轻洪才传出世髙甲得高荣罕玉藏无映嵇松画不成起衔轩后勅醉别亚夫营烧濶荆州熟霞新岘首晴重重尧雨露去去汉公卿白发从如雪青云路有程梦縁丹陛险春傍防衣生既握钟繇笔须调傅说羮倘因星使出一望问支铿
　　上冯使君山水障子
　　忆山归未得画出亦堪怜崩岸全隳路荒村半有烟笔勾冈势转墨抢烧痕颠逺浦深通海孤峯冷倚天柴棚坐逸士露茗煮红泉绣与莲峰竟威如剑阁牵石门关麈鹿气候有神仙茅屋书窻小苔堦滴瀑圆松根擎石朽桂叶蚀霜鲜画出欺王墨擎将献恵连新诗宁妄説旧隠实如然愿似窻中列时闻大雅篇
　　送令狐焕赴阙
　　渚宫揺落日相送碧江湄陟也须为相天乎更赞谁风高樯力出霞热鸟行迟此去多来客无忘慰所思
　　送吴融员外赴阙
　　汉文思贾傅贾傅遂生还今日又如此送君非等闲云寒犹惜雪烧猛似烹山应笑无机者腾腾天地间
　　送姚洎拾遗自江陵幕赴京
　　捧诏动征轮分飞楚水濵由来真庙器多作伏蒲人舍鲁知非愿朝天不话贫沙头千骑送岛上一蝉新莫使身侵贵无矜贵逼身玉阶凝正色兰苑涨芳尘銮辂方离华车书渐似秦流年飘儵忽书札莫因循凉雨鸣红叶非烟闭紫宸凭将西社意一説向荀陈
　　送僧入石霜
　　举世秖堪吁空知与道俱论心齐至圣对镜破凡夫业王如云合头低似箭驱【牛头大师云犹妄心起业业如云俱合论云入地狱人头向下也】三清徒妄想千载亦须臾惟我流阳叟深云领毳徒尽骑香白象皆握月明珠寂寞排松榻斓斑半雪须苔侵长者论岚蚀祖师图翠巘金钟晓香林寳月孤兟兟齐白趾赫赫共洪罏山色锄难尽松根踏欲无难评传的的须不到区区撩舎新罗瘦罏烟榾柮麄烧畬平虎窟分瀑入香厨师去情何切人间事莫拘穿林宿古冢踏叶掲空盂无事终无事令枯合便枯【鸟窠和尚云无事无事为法道云学向上事不入即须如枯便好也】他年相觅在亦不是生苏
　　送僧归南康
　　殻殻学得律还乡见苦情逺思芳草盛不入楚山行帆入汀烟健经吟戍月清到乡同学辈应到贑江迎
　　送陈秀才赴举兼寄韩舎人
　　主圣臣贤日求名莫等闲直须诗似玉不用力如山草白兵初息年丰驾巳还凭将安养意一説向曾顔【昔西社羣公尽生安养安养西方也】
　　送友人及第后归台州
　　得桂为边辟翩翩颇合宜嫖姚留不住昼锦已归迟岛侧山藏虎湖心浪撼碁终期华顶下共礼渌身师【天台石桥有白道猷坐化身渌也】
　　晩春寄张侍郎
　　遐想涪陵岸山花半已残人心何以遣天歩正艰难【时昭宗在岐下】鸟聴黄袍小【黄袍禽也】城临白帝寒应知窻下梦日日到江干
　　寄景判官兼思州叶使君
　　独住西峰半寻常欲下难石多桐屐齾香甚药花干荏苒新莺老穷通亦自寛髯参与短簿始为一吟看
　　送卢秀才应举
　　几载阻兵荒一名终不忘还冲猛风雪如昼冷朝阳【时名画李白王昌龄常建冷朝阳冒风雪入京】句好慵将出囊空却不忙明年公道日去去必穿杨
　　闻新蝉寄桂雍
　　新蝉终夜叫嘒嘒隔溪濆杜宇仍相杂故人闻不闻卷帘花动月冥目砌生云终共谢时去西山鸾鹤羣
　　寄懐楚和尚二首
　　吾师狮子儿而貌复瓌竒何得文明代不为王者师鐡盂汤雪早石炭煮茶迟谩有参寻意因循到乱时
　　又
　　跳踯诸峰险徊翔万里空争将金锁锁那把玉笼笼印缺香崩火窻疎蝎吃风永懐今已矣吟坐雪蒙蒙
　　和韦相公话婺州陈事
　　昔事堪惆怅谈爱白牛【法华经中以白牛喻大乗】千场花下醉一片梦中逰耕避初平石烧残沈约楼无因更重到且副济川舟


　　禅月集巻十三
　　钦定四库全书
　　禅月集巻十四
　　唐　释贯休　撰
　　五言律诗
　　遇五天僧入五台五首
　　十万里到此辛勤讵可论惟云吾上祖自买给孤园一月行沙碛三更到鐡门白头乡思在回首一销魂
　　又
　　雪岭顶危坐乾坤四顾低河横于阗北日落月支西水石香多白猿猱老不啼空余忍辱草相对色萋萋
　　又
　　逺礼清凉寺寻真似善才身心无所得日月不将来白叠还图象沧溟亦泛杯唐人亦何幸处处觉花开
　　又
　　涂足油应尽干陀帔半隳辟支迦状貎刹利帝家儿结印魔应哭逰心圣不知深嗟头已白不得逺相随
　　又
　　送迎经几国多化帝王心电激青莲目环垂紫磨金眉根霜入细梵夹蠧相侵必似陀波利他年不可寻
　　经普化禅师影院
　　大一今何处登堂似昔时曾防金印印得异野干儿影束龙神在门荒桐竹衰谁云续僧史别位着吾师
　　秋寄李频使君二首
　　为郎须塞诏当路亦驱驱贵不因人得清还似句无烧烟连野白山药拶阶枯想得徴黄诏如今巳在途
　　又
　　务简趣难陪清吟共緑苔叶和秋蚁落僧带野香来留客朝尝酒忧民夜画灰终朝冒风雪江上见宗雷
　　上东林和尚
　　让紫归青壁高名四海闻虽然无一事得不是要君道秖传伊字诗多笑碧云应怜门下客余力亦为文
　　江边道士
　　独住大江濵不知何代人药鑪生紫气肌肉似红银酒酿竹屋斓符收山鬼仁何妨将我去一看武陵春
　　送僧之湖外
　　去防趣非常春风尔莫狂惟擎一鐡鉢旧亦讲金刚午饭孤烟里宵禅大石傍羡师终不及湘浪緑茫茫
　　懐缪独一
　　常忆兰陵子瓌竒皴渇才思还如我苦时不为伊来岳霞猱掷雪湖月浪翻杯未闻沾寸禄此事亦堪哀
　　送庐山衲僧
　　飞锡下崆防清高世少双冻天方筛雪别我去何邦烧绕赤乌亥云漫白蚌江路人争得识空仰鬓眉厖
　　寄西山胡汾吴樵
　　带经锄陇者何止手胼胝觅句句句好惭予筋力衰云塠临案冷鹿队过门迟相忆空回首江头日暮时
　　休粮僧
　　不食更何忧自由中自由身轻嫌衲重天旱为民愁应器谁将去生台蚁不游会须传此术相共老山丘
　　送杜使君朝勤
　　借寇借不得清声彻帝聪坐来千里泰归去一囊空遗爱封疆熟扳辕草木同路遥山不少江静思无穷花舸冲烟湿朱衣照浪红援毫两岸晓欹枕满旗风道罕将人合心难与圣通从兹林下客应许代天功
　　送人之岭外
　　见説还南去迢迢有侣无时危须早转亲老莫他图小店虵羮黒空山象粪枯三闾遗庙在为我一呜呼
　　题式和尚院
　　二雅兼二密愔愔秖自怡腊高云屐朽貌古画师疑壍蚁縁金锡罏烟惹雪眉仍闻有新作秖是寄相思
　　湖头别墅三首
　　梨栗鸟啾啾高歌若自由人谁知此意旧业在湖头饥防掀【一作欢】菱殻新蝉避栗皱不知江海上戈甲几时休
　　又
　　桑柘参桐竹隂隂一迳苔更无他事出秖有衲僧来壍蚁争生食窻经巻烧灰可怜门外路日日起尘埃
　　又
　　南北如仙境东西似画图园飞青啄木檐挂白蜘蛛邻叟教修废牛童与纳租寄言来徃客不用问荣枮
　　三峡闻猿
　　歴歴数声猿寥寥渡白烟应栖多月树况是下霜天万里客危坐千山境悄然更深仍不住使我欲移船
　　闻知闻赴成都辟请
　　文翁还化蜀防幕列鹓鸾饮水临人易烧山觅士难锦机花正合椶蕈火初干知已相思否如何借羽翰
　　题淮南恵照寺律师院
　　仪冠凝寒玉端居似沃州学徒梧有凤律藏目无牛茗滑香粘齿钟清雪滴楼还须结西社来往悉诸侯
　　秋末长兴寺作
　　荒寺古江濵莓苔地絶尘长廊飞乱叶寒更无人栗不和皱落僧多到骨贫行行行未得孤坐更谁亲
　　寄杭州灵隠寺宋震使君
　　罢郡归侵夏仍闻灵隠居僧房谢朓语寺额葛洪书【晋道士葛洪与灵隠寺书额了去至今在】月树狝猴睡山池菡蓞疎吾皇爱清静莫便结吾庐
　　送人归夏口
　　鴈鴈叶纷纷行人岂易闻千山与万水何处更逢君貌不常如玉人生秖是云倘经三祖寺一为礼龛坟
　　送新罗僧归本国
　　忘身求至教求得却忘归离岸乗空去终年无所依月冲隂火出帆拶大鹏飞想得还乡后多应着紫衣
　　避冦入银山
　　草草穿银峡﨑岖路未谙傍山为店戍永日绕溪潭烧地生芚蕨人家煮伪蚕翻如归旧隠歩歩入烟岚
　　闻友人驾前及第
　　见心知命好一别隔烟波世乱无全士君方掇大科早随銮辂转莫恋蜀山多必贡安时防忠言奈尔何避地毘陵上王慥使君【时黄贼陷东阳公避地于浙右】
　　至理至昭昭心通即不遥圣威无逺近吾道太孤标辛苦苏氓俗端贞答圣朝气高吞海岳贫甚似渔樵庾亮风流澹刘寛政事超清须遭贵遇隠已被谁招栗坞修禅寺仙香寄石桥风雷巡稼穑鱼鸟合歌謡视事私终杀忧民泰亦雕道高无不及恩甚固难消大冦山难隔孤城数合烧烽烟终日起汤沐用心燋勇义排千阵诛锄拟一朝誓盟违日月【时贼伪降盟书终背】旌斾过寒潮古驲江云入荒宫海飘仙松添瘦碧天骥减丰臕似在陈兼卫终为宋与姚已观云似鹿即报首皆枭尽愿回清镜重希在此条应怜千万户祷祝向唐尧
　　送崔尚书朝觐
　　至理契穹旻方生甫与申一麾歌政正三相贺仁人叵似卢懐慎全如邵信臣澄渟消宿蠧煦爱及阳春对客烟花拆焚香渥泽新徴黄还有自【令弟相公号当公遂避贤路也】挽邓住无因峡水全输洁巫娥却讶神宋均顔未老刘宠骨应贫大醉辞王翦含香望紫宸三峰初有雪万里正无尘伊昔林中社多招席上珍终期仙掌下香火一相亲












　　禅月集巻十四
　　钦定四库全书
　　禅月集巻十五
　　唐　释贯休　撰
　　五言律诗
　　寒夜有懐同志
　　永夜殊不寐懐君正寂寥疎钟寒遍郭微雪静鸣条南省鴈孤下西林鹤屡招终当谢时去与子住山椒
　　寄新定桂雍
　　独自住乌龙应怜是衲僧句须人未道君此事偏能坞湿云埋观溪寒月照【一作在】罾相思不可见江上立腾腾
　　赠灵鹫山道润禅师院
　　常恨烟波隔闻名二十年结为清气引来到法堂前薪拾纷纷叶茶烹滴滴泉莫嫌来又去天道本泠然
　　干霄亭晚望懐王棨侍郎
　　霜打汀岛赤孤烟生池塘清吟倚大树瑶草何馨香久别青云士常思白石房谁能共归去流水似鸣珰
　　海边见罗邺
　　清世诗声出谁人得似君命通须有日天未防斯文楚木寒连寺修江碧入云相思喜相见庭叶正纷纷
　　送僧之东都
　　之子之东洛囊中有偈新红尘谁不入独鹤自难亲定鼎门连岳黄河冻过春凭师将逺意説似社中人
　　送于兢补阙赴京
　　乱离吾道在不觉到清时得句下雪岳送君登玉墀冷惊蝉韵断凉触火云隳倘遇南来使无忘问所之
　　送郑凖赴举
　　两河兵火后西笑见吾曹海静三山出天空一鹗高赁居槐拶屋行巻雪埋袍他日如相觅栽桃近海涛
　　寄柱杖上王使君
　　拄杖邻僧与殊常不可名一条黳玉重百两紫金轻有乳盘春力无心合道情惟宜高处着将寄谢宣城
　　秋望寄王使君
　　静蹑红兰迳凭高旷望时无端求句苦永日壑风吹大月生峰角残霞在树枝秖应刘越石清啸正相宜
　　送禄有禅师与雷处士入武夷山
　　师与雷居士寻山道入闽应将熊耳印别授武夷君崖仙棺出江垠毒草分他年相觅在莫苦入深云
　　送友生入越投知已
　　才大终难任东浮景渐暄知将刖足恨去击李膺门宿雾开花坞春潮入苎村预思秋荐后一鹗出乾坤
　　寄乌龙山贾泰处士
　　庭果色如丹相思夕照残云边踏烧去月下把书看涧水仙居共窻风漆树寒吾君方侧席未可便懐安
　　题大安寺通禅师院
　　应行诸岳遍象屣半无纲一法寻常説此机仍未忘窻闲藤影老衲厚瀑痕荒寄语迷津者来兹问不妨
　　春晩寄卢使君
　　满郭春如画空堂心自澄禅抛金鼎药诗和玉壶冰白雨飘花尽晴霞向阁凝寂寥还得句因寄栁吴兴
　　武昌县与昼公兼寄邑宰
　　小邑何人识腾腾天地间寻常如一鹤亦不爱青山鐡鉢年多赤麻衣带毳斑秖闻寻五栁时到月中还
　　别东林僧
　　大士宅里宿芙蓉龛畔逰【芙蓉道人坐处】自怜无定在子莫苦相留燥叶飘山席孤云傍茗瓯徘徊不能去房在好峰头
　　避地寄高蟾
　　荒寺雨微微空堂独掩扉高吟多忤客此貌若为饥旅梦遭鸿唤家山被贼围空余老莱子相见独依依
　　懐武夷山禅师
　　万叠仙山里无縁见有縁红心蕉绕屋白额虎同禅古木苔封菌深崖乳杂泉终期还此去世事秖如然
　　秋末闲居作
　　幽居山不别落叶与阶平尽日吟诗坐无端个病成径苔因旱赤池水入冬清惟有东峰叟相寻月下行
　　赠许徴君
　　昼公友秦奚来往踏溪云如今又到我还爱许徴君落花鸟衔来永日香氤氲终期将尔曹归去麋鹿羣
　　秋夜作因懐天台道者
　　万事何须问良时即此时高秋半夜雨落叶满前池静怕龙神识贫从草木欺平生无限事秖有道人知
　　偶作因懐大同道友
　　蛮木叶不落微吟漳水濵二毛空有雪万事不如人壍水平芳草山花落净巾天童好真伴何日更相亲
　　边上行
　　黒松林外路风角逺嗈嗈朔气生荒堡秋城满病容豺掊沙底骨人上月边烽休作西行计西行地渐凶
　　江西再逢周琏
　　六七年不见相逢髩已苍交情终淡薄诗语更清狂未得丹霄便依前四壁光但令吾道在晚逹亦何妨
　　登鄱阳寺阁
　　寺楼闲纵望不觉到斜晖故国在何处多年未得归寒江平楚外细雨一鸿飞终斆于陵子吴山有緑薇
　　秋晚野居
　　僻居人不到吾道本来孤山色园中有诗魔象外无霜禾连岛赤烟草倚桥枯何必求深隠门前似画图
　　酬杜使君见寄
　　轧轧复轧轧更深门未关心疼无所得诗债若为还露洒一鹤睡钟余万象闲惭将此时意明日寄东山
　　湖上作
　　我竟胡为者唠唠但爱吟身中多病在湖上住年深山霤穿苔壁风钟度雪林近来心更苦谁复是知音
　　送僧归天台寺
　　天台四絶寺归去见师真莫折枸杞叶令他十得嗔天空闻圣磬瀑细落花巾必若云中老他时得【一作徳】有邻【天台国清寺有拾得花巾即波罗巾也】















　　禅月集巻十五
　　钦定四库全书
　　禅月集巻十六
　　唐　释贯休　撰
　　五言律诗
　　夀春节进【武成元年作】
　　圣运关天纪龙飞古帝基振揺三蜀地耸发万年枝出震同中古承干协易辞恩颁新命广泪向旧朝垂大寳归防殊祥出逺池【时有黄龙见于嘉州之野】法天深罔测体圣妙难知俭徳为全徳无思契十思丕图非力致英武悉天资正直方亲切回邪岂敢窥将排颇与牧相得稷兼防盐出符真主【盐涌并野】麟来合大规【麒麟见】赓歌随羽籥奕叶斆伊祁寡欲情虽泰忧民色未怡盛如唐创业宛胜晋朝仪旰食宫鸎啭宵衣禁漏迟多于汤土地还有禹胼胝视物如伤日胜残去杀时守文情的的无逸戒孜孜轩顼风重振皇唐鼎创移始闻呈瑞石又报产灵芝【瑞石放光灵芝生野】覆帱高縁大包容妙在卑兄呼春赫日师指佛牟尼【大梵天王帝释以佛为师也今上皇帝亦然】佳气宸居合淳风乐府吹急贤彰帝业解纲见天慈粟赤千千窖军雄万万儿八蛮须稽颡四海仰昌期玉辇嫔嫱拥宫花锦绣欹尧云同靉叇汉祖太驱驰氛祲根株尽浇讹眹兆隳山河方有截野逸诏无遗境静消锋镝田香熟稻梦中逢傅说殿上见辛毗金镜悬千古彤云起四维盛行唐典法再覩舜雍熙祝夀干文动郊天太乙随煌煌还宿卫亹亹叶声诗饮醴和甘雨非烟绕御帷银轮随寳马玉沼见金【金色见】杳杳闻韶濩重重降抚绥魏徴须却出诸葛更何之简约逾前古升平美不疑触邪羊唅唅鼔腹叟嘻嘻迈五方云大超三始见竒锦霞连紫极仙鸟下峨嵋谢傅还为傅周师又作师纳隍为永任从谏契无为子子寰瀛主孙孙日月旗夀春嗟夀域万国尽防祈捧日三车子恭思八彩眉愿将七万岁匍匐拜瑶墀【拜当作进】
　　送僧之安南
　　安南千万里师去趣何长鬓有炎【一作沃】州雪心为异国香退牙山象恶过海布帆荒早作归吴计无忘父母乡
　　送僧归剡山
　　逺逃为乱处寺与石城连木落归山路人初刈剡田荒林猴咬栗战地鬼多年好去楞伽子精修莫偶然
　　送僧入幽州
　　高士高无敌腾腾话入燕无人知尔意向我道非禅栗迳穿墦冢狼声隔逺烟槃山多道侣应未有归年
　　送僧逰五台
　　羡师逰五顶乞食值年丰去去谁为侣栖栖力已穷浊河高岸坼衰草古城空必到华严寺凭师问辨公
　　送僧入五泄
　　五泄江山寺禅林境最竒九年吃菜粥此事少人知山响僧担谷林香豹乳儿伊余头已白不去更何之
　　题令宣和尚院
　　轩窻领岚翠师得世情忘惟爱谈诸祖曾经宿大荒泉声淹卧榻云片犯鑪香寄语题门者看经在上方
　　寄四明闾丘道士二首
　　淮海兵荒日分飞直至今知担诸子出却入四明深衣必编仙草僧应共栗林秋风溪上路应得一相寻
　　又
　　三千功未了大道本无程好共禅师好常将药犬行石门红藓剥柘坞白云生莫认无名是无名已是名
　　经士马中作
　　偷儿成大冦处处起烟尘黄叶满空宅青山见俗人妖星芒刺越鬼哭势连秦惆怅还惆怅茫茫江海濵
　　士马后见赤松舒道士
　　满眼尽疮痍相逢相对悲乱阶犹未已一柱若为支堰茗蒸红枣看花似好时不知今日后吾道竟何之
　　题方公院寄夏侯明府
　　银地有余光方公道益芳谁分修藏力顶有剃头霜经勘松风燥檐垂坞茗香终须结西社此县似柴桑
　　与刘象正字
　　独居三岛上【在观中住】花竹映柴关道广羣仙惜名成万事闲病多惟纵酒静极不思山惟有逍遥子时时自徃还
　　懐智体道人
　　栖碧思吾友庭鸎百啭时惟应一处住方得不相思云水淹门阃春雷在树枝平生无限事不独白云知
　　赠晦公禅人
　　流阳为役者相访叶纷纷有句虽如我无心未似君搆林青及竹茆屋暖如云何似相将去千山麋鹿羣
　　寄静林别墅胡进士兄弟
　　见説山居好书楼被翠侵烧熛汀岛境月色弟兄吟犬吠黄椑落牛归红树深仍闻多白菌应许一相寻
　　懐赤松故舒道士
　　可惜复可惜如今何所之信来堪大恸余复用生为乱世今交鬭宫玉柱隳春风五陵道回首不胜悲
　　偶作
　　无端为五字字字鬓星星秖觉人情薄空余鹤眼青砌莎藏坠果窻雪浸残经秖有归山计茫茫何所营
　　春日许徴君见访
　　龙钟多病后日望遇升平逺念穿嵩雪前林啭早莺厨香烹瓠叶道友叩门声还似青溪上防吟踏叶行
　　经先主庙作
　　古庙积烟萝威灵及物多因知曹孟徳争奈此公何树古靁痕剥碑荒篆画讹今朝冥祷祝秖望息干戈
　　寄中条道者
　　柏梯山影里头白药山孙今古管不得是非争肯论虎须悬瀑滴禅衲带苔痕常恨龙钟也无因接话言
　　夏日晚望
　　登临聊一望不觉意恞然陶侃寒溪寺如今何处边汀沙生旱雾山火照平川终事东归去干戈满许田
　　送僧归山
　　眼青禅帔赤气岸出尘埃霞外终须去人间作麽来崖香泉吐乳坞燥烧【阙】雷他日终相觅山门何处开
　　览皎然渠南乡集
　　学力不相敌清还彷佛同高于寳月月谁得射雕弓至鉴封姚监良工遇鲁公如斯深可羡千里共清风
　　览姚合极集
　　至览如日月今时即古时髪如边草白谁念射声【阙】好鸟挨花落清风出院迟知音郭有道始为一吟之
　　大驾西幸秋日闻雷
　　军书日日催处处起尘埃黎庶何由泰銮舆早晚回夏租方减食秋日更闻雷莫道苍苍意苍苍眼甚开
　　诗【记事题作言诗】
　　经天纬地物动必计仙才几处觅不得有时还自来真风含素髪秋色入灵台吟向霜蟾下终须神鬼哀
　　秋末江上望
　　莽莽古江滨纷纷坠叶频烟霞谁是主丘陇自伤神吞倂宁惟汉凄凉莫问陈尽随流水去寂寞野花春















　　禅月集巻十六
　　钦定四库全书
　　禅月集巻十七
　　唐　释贯休　撰
　　五言律诗
　　乞食僧
　　擎鉢貌清羸天寒出寺迟朱门当大道风雪立多时似月心常净如麻事不知行人莫轻诮古佛尽如斯
　　寒望九峯作
　　九朶碧芙蕖王维图未图层层皆有瀑一一合吾庐歇如争出霜严不例枯世犹多事在为尔久踌蹰
　　蓟北寒月作
　　蓟门寒到骨战碛鴈相悲古屋不胜雪严风欲断髭清吟得冷句逺念失佳期寂寞谁相问迢迢天一涯
　　新猿【别本作新蝉】
　　寻常看不见花落树多苔忽向高枝发又从何处来风清声更掲月苦意弥哀多少求名者年年被尔催
　　懐南岳隠士二首
　　千峰映碧湘真隠此中藏饼不煑石吃眉应似髪长风榸支酒瓮鹤虱落琴牀虽【一作谁】斆忘机者斯人尚未忘
　　又
　　见説祝融峯擎天势似腾藏千寻瀑布出十八高僧古路无人迹新霞出石棱终期将尔叟一一月中登
　　追忆冯少常
　　盛徳方清贵旋闻逐逝波令人翻不防积善合如何且道登朝晚分忧及物多至今新定郡犹咏袴襦歌
　　闻闵廷言周琏下第
　　前牓年年见高名日日闻常因不平事便欲见吾君兄弟居清岛园林生白云相思空怅望庭叶赤纷纷
　　寄景地判官
　　渚宫江上别倐忽十余年举世惟攻説多君即不然浦珠为履重园栁助诗勉力酬知已昌朝正急贤
　　读贾区贾岛集
　　区终不下岛岛亦不多区冷格俱无敌贫根亦似愚青云终叹命白阁久围罏今日成名者还堪为尔吁
　　送衲僧之江西
　　索索复索索无凭却有凭过溪遭恶乞食得干菱秖有山相伴终无事可仍如逢梅岭旦向道秖宁馨
　　故林偶作
　　朗吟无一事孤坐濲江濆媚世非吾道良图有白云蠧鱼开巻落啄木隔花闻惟寄壶中客金丹许共分
　　寄栖白友师二首
　　流浪江湖久攀縁歳月阑高名当世重好句逼人寒月苦蝉声嗄钟清柿叶干龙钟千万里拟欲访师难
　　又
　　苍苍龙阙晩九陌杂香尘方外无他事僧中有近臣青门玉露滴紫阁锦霞新莫话三峰去浇风正荡淳
　　送人之渤海
　　国之东北角有国每朝天海力浸不尽淳风常宛然山藏罗刹宅水杂巨鼇涎好去吴乡子归来莫隔年
　　寄李道士
　　常见高人説由来不偶然致身同槁木话道出忘诠长啸仙风外眠槎海月边倘脩隂姹姹一望寄余焉
　　秋送夏郢归钱塘
　　归客指吴国风帆几日程新诗陶雪字髪有霜茎微月生沧海残涛傍石城从兹江岛意应续子陵名
　　送僧归翠微
　　秖衲一个衲翠微归旧岑不知何嵗月即得到师心迳绕千峰细庵开乱木深倘然云外老他日亦相寻
　　经友生坟
　　多君坟在此今我过悲凉可惜为人好刚须被数将白云从冢出秋草为谁荒不觉频回首西风满白杨
　　懐洛下卢缙云
　　一减三张价幽居少室前岂应贫似我不得信经年木落多诗藁山枯见墨烟何时深夜坐共话草堂禅
　　送李铏赴举
　　诗业务经纶新皆意外新因知登第牓不着不平人句得孤舟月心飞九陌尘明年相贺日应到曲江濵
　　寳禅师见访
　　山兄心似我岸谷亦难交不见还相忆来惟添寂寥茶烟粘衲叶云水透蘅茆因话流年事斯须不可抛
　　观碁
　　逸格格难及半先相遇稀落花方满地一局到斜晖褚死不死将军飞已飞今朝慙一行无以造微
　　题一上人经阁
　　岛外何须去衣如藓亦从但能无一事即是住孤峰雨歇云埋阁月明霜洒松师心多似我所以访师重
　　和毛学士舎人早春
　　陋巷冬将尽东风细杂篮解牵窻梦逺先是涧梅谙茶癖金铛快【舍人有茶谱】松香玉露含书斋山帚撅盘馔药花甘雅得琴中妙【舍人妙于七】常挼脸似酣雪消闻苦蛰气候似宜蚕密勿须清甲朝归绕碧潭丹心空拱北新作继周南竹杖无斑防纱巾不着簪大朝名益重后进力皆覃至理虽亡一臣时亦说三不知门下客谁上晏婴骖












　　禅月集巻十七
　　钦定四库全书
　　禅月集巻十八
　　唐　释贯休　撰
　　五言律诗
　　夀春进祝圣七首
　　千载降祥
　　九天宫上圣降世共昭回万彚须亭毓羣仙送下来承干当否极庶事尽康哉秖有羲轩比其余不可陪
　　文有武备
　　武宿与文星常如掌上擎孙吴机不动周邵事多行旰食炉烟细宵衣隙月明还闻防进曲吹出泰阶平
　　从谏如流
　　及霤龙鳞动君臣道义深万年轩后镜一片汉高心北塞皆输欵南荒尽贡琛从兹千万歳枝叶正森森
　　搜扬草泽
　　俟时兼待价垂棘出尘埃仄席三旌切移山万里来烟霞衣上落阊阖雪中开夀酒今朝进无非出世才
　　守在四夷
　　天将兴大蜀有道遂君临四塞同诸子三边共一心阇婆香似雪回鹘马如林曾读前皇传巍巍冠古今
　　大兴三教
　　曈曈悬佛日天俣动云韶缝掖诸生集麟洲羽客朝非烟生玉砌御栁吐金条击壤翁知否吾皇即帝尧
　　山呼万歳
　　声教无为日山呼万歳声隆隆如谷响合合似雷鸣翠防为天柱根盘倚鳯城恭惟千万歳歳歳致升平
　　早秋夜坐
　　微凉砧满城林下石牀平髪岂无端白诗须出世清邻僧同树影砌月浸蛩声独自更深坐无人知此情
　　早起
　　夜坐还早起寂寥多病身神清寻梦在香极觉花新树露繁于雨溪云动似人又知何处客轧轧转征轮
　　秋晩野歩
　　闲歩不觉逺萧萧木落初诗情抛阃阈江影动襟裾阁北鸿行出霞西雨脚疎金峰秋更好乞取又何如
　　晚望
　　旷望危桥上微吟落照前烟霞浓浸海川岳濶连天白鸟格不俗孤云态可怜终期将尔辈归去旧江边
　　寄翰林陆学士
　　顔冉商参甲鸾凰密勿才帘垂仙鸟下吟次圣人来寳辇千官捧宫花九色开何时重一见为我话蓬莱
　　赠造微禅师院
　　薝卜气雍雍门深圣泽重七丝奔小蠏五字逼雕龙药转红金鼎茶开紫阁封圭峰争去得卿相日憧憧
　　南海晚望
　　海上聊一望舶帆天际飞狂蛮莫挂甲圣主正垂衣风恶巨鱼出山昏羣獠归无人知此意吟到月腾辉
　　寄庐山大愿和尚
　　石上桂成丛师庵在桂中皆云习凿齿未可扣真风雪洗香炉碧霞藏瀑布红何时甘露偈一寄剡山东
　　懐薛尚书寄呈东阳王使君
　　得力未得力高吟夏又残二毛非自出万事到诗难蝉见木叶落雷将雨气寒何妨槌琢后更献至公看
　　上冯使君水晶数珠
　　泠泠瀑滴清贯串有规程将讽观空偈全胜照乗明龙神多共惜金玉比终轻愿在晖手常资物外情
　　送明觉大师兼寄郑山人
　　去去楞伽子春深道路长鸟啼青嶂险花落紫衣香此去非余事还归内道场凭师将老倒一向説荥阳
　　庐山寻灵纪不遇
　　久别稀相见深山道益孤叶全离大朴君尚在新吴钟嗄声飘驿山顽气喷湖留诗如和得一望寄前途
　　题曹溪祖师堂【案此系古体诗杂入】
　　皎洁曹溪月嵳峩七寳林空传智药记岂见祖禅心信衣非苎麻白雪无知音大哉双峰溪万古青沉沉
　　懐匡山道侣
　　常忆将吾友穿云过瀑西有碑皆读彻无处不相携柽桂株株湿猿猱个个啼等闲成逺别窻月又如珪
　　懐卢延让【时延让新及第】
　　冥搜忍饥冻嗟尔不能休几叹不得力到头还白头姓名归紫府妻子在沧洲又是蝉声也如今何处逰
　　春晩访镜湖方干
　　幽居湖北濵相访值残春路逺诸峰雨时多擉鼈人蒸花初酿酒渔艇劣容身莫讶频来此伊余亦隠沦
　　秋过相思寺
　　见説相思寺今来似有期瘴乡终有出天意固难欺昼雨先花岛秋云过戍旗故人多在蜀不去更何之


　　禅月集巻十八
　　钦定四库全书
　　禅月集巻十九
　　唐　释贯休　撰
　　七言律诗
　　蜀王入大慈寺聴讲【天复三年作】
　　玉节金珂响似雷水晶宫殿歩徘徊秖縁支遁谈经妙所以许询都讲来帝释镜中遥仰止【善法堂前有七寳镜照四天下】魔军殿上动崔巍千重香拥龙鳞立五种风生锦绣开【上界天王欲下逰行时先有三种风生一开其楼台殿阁二香气芬馥三吹去萎花更雨新者】寛似大溟生日月秀如四岳出尘埃一条紫气随高歩九色仙花落古台谢太傅须同八凯姚梁公可并三台登楼喜色禾将熟望国诚明首不回驾驭英雄如赤子雌黄贤哲贡琼瑰六条消息心常苦一剑晶荧敌尽摧木铎声中天降福景星光里地无灾百千民拥聴经座始见重天社稷才
　　蜀王登福感寺塔三首
　　天资忠孝佐金轮香火空王有宿因此世喜登金骨塔前生应是育王身【佛记育王造四万八千塔】封疆嵗暮笙歌合襦袴正初锦绣新释子沾恩无以报秖擎章句贡平津
　　又
　　似圣悲增道不穷忧民忧国契尧聪两髯有雪丹霄外万里无尘一望中南照微明连莽苍峨嵋拥秀接崆峒林僧歳月知何幸还似支公见谢公
　　又
　　歩歩层层孰可陪相轮边日照三台喜欢烝庶皆相逐惆怅鸾舆尚未回金铎撼风天乐近仙花含露瑞烟开一年一度常如此愿见文翁百度来
　　少监三首
　　器琢仙珪美有余席珍国寳比难如衔花乳燕看调瑟衣锦佳人侍读书荀氏门风龙变化谢家庭树玉扶疎即期寰宇隆平日归佐吾皇侍玉墀
　　又
　　益友相随益自强趋庭问礼日昭彰袍新宫锦千人目马骏桃花一巷香偏爱曾顔终不及或如韩白亦无妨八龙三虎森如也万古千秋瑞圣唐
　　又
　　具体而微太少年凤毛五色带非烟倚天长剑看无敌绕树号猿已应接士开襟清圣熟分题得句落花前即应出将传家法圣泽恩波浩浩然
　　再到钟陵作
　　六七年来到豫章旧逰知已半凋伤春风还有花千树徃事都如梦一场无限丘墟侵郭路几多台榭浸湖光秖应惟有西山色依旧崔巍上寺桥
　　行经弟妹坟
　　泪不曾垂此日垂山前弟妹冢离离年长于吾未得力家贫抛尔去多时鸿冲碧汉霜中断蕙杂黄蒿塜上衰恩爱苦情抛未得不堪回首歩迟迟
　　到蜀与郑中丞相遇
　　深隠犹为未死灰逺寻知巳遇三台如何麋鹿羣中出又见鹓鸾天上来剑阁霞粘残雪在锦江香甚百花开谩期王谢来相访不是支公出世才
　　别冯使君
　　瓦砾文章岂有媒两三年秖在金台本师头白须归去太守门清愿再来皓皓玉霜孤鴈逺萧萧松岛片帆开从兹林下终无事惟秖焚香祝上台
　　上新定宋使君
　　禅坐吟行谁与同杉松共在寂寥中碧云诗里终难到白藕花经讲始终水叠山层擎草疏砧清月苦立霜风十年勤苦今酬了得句桐江识谢公
　　和李判官见新榜为兄下第
　　失意荆枝滴涙频陟冈何翅不知春心中岐路平如砥天上文章妙入神休説宋风廻鹢首即看雷火燎龙鳞从兹相次红霞里留取方书与世人
　　送罗邺赴许昌辟
　　方得论心又别离黯然江上歩迟迟不堪回首﨑岖路正是寒风皴错时美似郗超终有日去依刘表更何疑前程不少南飞鴈聊寄新诗慰所思
　　附録韦相公庄寄禅月大师
　　新春新霁好晴和间阔吾师鄙吝多不是为穷常见隔秖应嫌醉不相过云离谷口俱无着日到天心各几何万事不如棊一局雨堂闲夜许来麽
　　酬韦相公见寄
　　盐梅金鼎美调和诗寄空林问讯多防客奕碁抛已久楞严禅髓更无过万般如幻希先觉一丈临山且奈何【日到天心乃相公之日老僧日去山乃一丈耳】空讽平津好珠玉不知更得及门麽
　　附録张相公格寄禅月大师
　　龙华咫尺断来音日夕空驰咏徳心禅月字清师号别夀春诗古帝思深画成罗汉惊三界书似张颠值万金莫倚名高忘故旧晩晴闲歩一相寻
　　酬张相公见寄
　　周郎懐抱好知音常爱山僧物外心闭户不知芳草歇无能惟拟住山深感通未合三生石骚雅欢擎九转金但似前朝萧【仿】与蒋【绅】老僧风雪亦相寻
　　附録王相公锴赠禅月大师
　　常爱吾师性自然天心明月水中莲神通力遍恒沙外诗句名高聚米前寻访不闻朝振锡修行惟说夜安禅太平时节俱无事莫惜时来话草
　　酬王相公见赠
　　孤拙将来岂偶然不能为漏滴青莲一从麟笔题墙后常秖冥心古像前九徳陶镕空有迹六窻清净始通禅今朝幸捧琼瑶赠始见中更有
　　附録集贤周相公庠寄禅月大师
　　昨日尘逰到几家就中偏有近宣麻水田铺座时移画金地谭空説尽沙傍竹欲添犀浦石栽松更碾味江茶有时捻得休公巻倚柱闲吟见落霞
　　酬周相公见赠
　　三界无家是出家岂宜拊凤覩新麻幸生白髪逢金圣曾梦青莲映玉沙境陟名山烹锦水睡忘东白洞平茶喜擎绣段攀金鼎谢朓余霞始是霞
　　七言絶句
　　道情偈三首
　　崆峒老人専一一黄梅真叟却无无独坐松根石头上四溟无限月轮孤
　　又
　　非色非空非不空空中真色不玲珑可怜卢大担柴者拾得骊珠槖籥中
　　又
　　优鉢罗花万刧春频犁田地絶纎尘道吾道者相招好不是香林采叶人
　　马上作
　　栁岸花隄夕照红风清襟袖辔璁珑行人莫讶频回首家在凝岚一防中
　　道中逢乞食老僧
　　赤椶榈笠眉毫垂拄楖栗杖行迟迟时人秖施盂中饭心似白莲那得知
　　秋末寄武昌一公
　　见説武昌江上住柏枯槐朽战时风知师诗癖难医也霜洒芦花明月中
　　陋巷
　　坠叶如飞欲满沟破篱荒井一蝉幽亦知希骥无希者作麽令人强转头
　　终南僧
　　声利掀天竟不闻草衣木食度朝昏遥思山雪深一丈时有仙人来打门


　　禅月集巻十九
　　钦定四库全书
　　禅月集巻二十
　　唐　释贯休　撰
　　七言律诗
　　大蜀皇帝潜龙日述圣德诗五首
　　岳渎殊祥日月精入尧金镜佐休明衣严黼黻皇恩重劒折芙蓉紫气横玉甃金汤山岳峻花藏台榭管清已闻图上凌烟阁宠渥穹窿玉不名
　　又
　　扶持社稷似齐桓百万雄师贵可观神智发中眞莫测贡输天下学应难风清鼙角山河壮剑肃神龙草木寒堪羡蜀民恒有福太平时节一般般
　　又
　　珠履三千侍玉除宫花飘锦早鸎初虽然周孔心相似其奈龚黄政不如浩浩歌谣闻禁掖重重襦袴溷樵渔若论朝野艰难日第一之功美有余
　　又
　　紫髯青眼代天才韩白孙吴稍可陪秪见赤心尧日下岂知眞气梵天来听经瑞雪时时落登塔天花步步开尽祝荘椿同寿考人间岁月岂能催
　　又
　　丈夫勋业正乾坤麟凤龟龙尽在门西伯最怜耕让畔曹参空爱酒盈樽心慈为受金僊嘱发白縁酬玉砌恩从此于门转髙大可怜子子与孙孙
　　陈情献蜀皇帝
　　河北江东处处灾唯闻全蜀勿尘埃一缾一鉢垂垂老千水千山得得来柰菀幽栖多胜景巴歈陈贡媿非才自慙林薮龙钟者亦得亲登郭隗台
　　寿春节进大蜀皇帝五首
　　上大帝降坤维箕尾为臣副圣期岂比赤光盈室日全同白象下天时文经武纬包三古日角龙顔遏四夷今日降神天上防愿将天福比须弥
　　又
　　异香滴露降纷纷紫电环枢照禁门先冠百王临亿兆后称十号震乾坤羲轩之道方为道草木沾恩始是恩今以谀才歌睿德犹如饮海妙难论
　　又
　　茂祉遐宣胜事并薰风微入舜弦清四洲不必归王化一统那能计圣情合合鼔钟膏雨滴峩峩宫阙瑞烟横西逾昆岳东连海谁不梯山贺圣明
　　又
　　逺人玉帛尽来归及物天慈物物肥春力遍时皆甲拆王言闻者尽光辉家家锦绣香醪熟处处笙歌乳燕飞为报蜀皇勤祷祝圣明天子古今稀
　　又
　　积劫修来似炼金为皇为帝万灵钦能当浊世为清世始见君心是佛心九野黎民耕浩浩百蛮朝骑日骎骎今朝献寿将何比愿似荘椿一万寻
　　对雪寄新定冯使君二首
　　仙掌空思归未能焚香冥目对残灯岂知瑞雪千山合空觉春寒半夜增翳月素云埋粉蝶堆巢孤鹤下金绳因思太守忧民切吟对琼枝喜不胜
　　又
　　政化由来通上灵丰年祥瑞满牕明气严坐久灯凝焰片大更深屋作声飘掩烟霞何处去欹斜杉竹向帘倾雪林中客虽无事还有新诗半夜成
　　送刘相公朝觐二首
　　九苞仙瑞曜垂衣一品髙标百辟师魏相十思常自切曹溪一句几生知【公深入禅理】久交玉帐虽难别须佐金轮去已迟唯杜荆州最惆怅柳门廻首落花时
　　又
　　急征祗是再登庸生意人心万国同燮理久征殷傅说谭眞欲过李通程穿岘首春光老马速商于曙色红从此龙顔又应瘦寰瀛俱荷代天功
　　避寇游成福山院
　　成福僧留不拟归猕猴菌嫩豆苗肌那堪蚕月偏多雨况复衢城未解围【时孙端国逼衢城数月】翠拥槿篱泉乱入云开花岛雉双飞堪嗟大似悠悠者秪向诗中话息机
　　别李常侍
　　楚水和烟海浪通又擎杯锡去山东道情虽拟攀孤鹤诗业那堪至逺公梦入深云香雨滴吟搜残雪石林空朱门再到知何日一片征帆万里风
　　送郑阁赴闽辟
　　便便书腹德无邻健笔从知又入闽鹦鹉才须归紫禁眞珠履不称清贫武夷山夹仙霞薄螺女潭通海树春从此应多好消息莫忘江上一闲人
　　寄信州张使君
　　水坛柽殿地含烟领鹤行吟积翠间数阁凉飔终日去满怀明月上方还时来自有鹓鸾识道在从如草木闲唯羡灵溪贤太守一麾清坐似深山
　　春末寄周琏
　　暮角含风雨气曛寂寥莓翠上衣巾道情不向鸎花薄诗意自如天地春梦入乱峰仍履雪吟看芳草秪思人手中孤桂月中在来听泉声莫厌频
　　读吴越春秋
　　犹来吴越尽须慙背徳违盟又信谗宰嚭一言终杀伍大夫七事秪须三功成献寿歌飘雪谁爱扁舟水似蓝今日雄图又何在野花香迳鸟喃喃
　　春游灵泉寺
　　水蹴危梁翠拥沙钟声微迳入深花嘴红涧鸟啼芳草头白山僧自扞茶松色摧残遭贼火水声幽咽落人家【寺因泉得名自经沙汰其泉落在人家】因寻古迹空惆怅满袖香风白日斜
　　七言絶句
　　归东阳临岐上杜使君七首
　　小谢清髙大谢才圣君令泰此方来一从到后常无事铃阁公庭满緑苔
　　又
　　红锦帐中歌白雪乌皮几畔抚青英不知何物为心地赛却澄江澈底清
　　又
　　谁报田中有黑虫一家斋戒减仙容分忧若也皆如此天下家家有剰舂
　　又
　　忧民心切出冲炎禾稼如云喜气兼林下闲人亦何幸也随旌斾到银尖【银尖去郭二十里】
　　又
　　方恐狱中桃树出忽闻枯木却生烟【时有枯木再生】褚祥为郡曽如此却恐当时是偶然
　　又
　　枯骨纵横遍水湄尽收为冢碧参差分明为报精灵辈好送旌旗到凤池
　　又
　　舍鲁依刘一片云好风吹去逺纎尘犹期明月清风夜来作西园第八人












　　禅月集巻二十
　　钦定四库全书
　　禅月集巻二十一
　　唐　释贯休　撰
　　七言律诗
　　春
　　自来自去动洪罏无象无私无处无鴈不多消气力染花应最费工夫溟蒙偏恨豪家惜浓暖深为政笔驱莫讶相逢只添睡伊余心不在荣枯
　　闻迎眞身
　　四海无波八表臣恭闻今嵗礼眞身七重鏁未开金钥五色光先入紫宸丹凤楼台飘瑞雪岐阳草木亚香尘可怜优鉢罗花树三十年来一度春
　　灞陵战叟
　　劒刓秋水髩梳霜廻首霜天与恨长官竟不封右挍尉鬭曽生挟左贤王寻班超传空垂泪读李陵书更断肠今日灞陵陵畔见春风花雾共茫茫
　　遇道者
　　鹤骨松筋风貌殊不言名姓絶荣枯寻常藜杖九衢里莫是商山一皓无身带烟霞防汗漫药兼神鬼在葫芦只应张果支公辈时与相逢醉海隅
　　赠钟陵陈处士
　　否极方生社稷才唯谭帝道鄙梯媒髙吟千首精怪动长啸一声天地开湖上独居多草木山前频醉过风雷吾皇仄席求贤久莫待征书两度来
　　怀邻叟
　　常思东溪厖眉翁是非不解两颊红桔橰打水声戛戛紫芋白薤肥蒙蒙鸥鸭静游深竹里儿孙多在好花中千门万户皆车马谁爱如斯太古风
　　赠轩辕先生
　　曾亲文景上金銮语共容城语一般久向红霞居不出若非清世见应难满罏药熟分仙尽几局棊终看海干略问先生眞甲子只言弟子是刘安
　　偶作因怀山中道侣
　　是是非非竟不眞桃花流水送青春姓刘姓项今何在争利争名愁杀人毕竟输他常寂寞只应赢得苦沈沦深云道者相思否归去来兮湘水濵
　　送新罗人及第归
　　捧桂香和紫禁烟逺乡程彻巨鼇边莫言挂席飞连夜见说无风即数年衣上日光眞是火岛旁鱼骨大于船到乡必遇来王使与作唐书寄一篇
　　送新罗衲僧
　　扶桑枝西眞气奇古人呼为师子儿六环金锡轻摆撼万仭雪峤空参差枕上已无乡国梦囊中犹挈石头碑【南岳石头大师刘珂郎中作碑文也】多慙不便随髙步正是清风无事时
　　春晚桐江上闲望作
　　江上车声落日催纷纷扰扰起红埃更无人望青山立空有帆冲夜色来沙鸟似云钟外去汀花如火雨中开可怜潇洒鸱夷子散髪扁舟去不廻
　　商山道者
　　五千言外得音石屋寒栖隔雪林多傍松风梳緑发只烧崖药防黄金澄潭龙气来萦砌月冷星精下听琴曽梦先生非此处碧桃溪上紫烟深【隔一作得】
　　闻许棠及第因寄桂雍
　　时清道合出尘埃清苦为诗不仗媒今日桂枝平折得几年春色并将来势扶九万风初极名到三山花正开更有平人居蛰屋还应为作一声雷
　　瀔江秋居作
　　无事相闗性自摅庭前拾叶等闲书青山万里竟不足好竹数竿凉有余近看老经皆澹泊欲归少室复何如面前小沼清如镜终养琴髙赤鲤鱼
　　上缙云段使君
　　清畏人知人尽知缙云三载得宣尼活民刀尺虽无象出世文章岂有师术气芝香粘瓮榼云痕翠防满旌旗今朝暂到金台上颇觉心如太古时
　　春末兰溪道中作
　　山花零落红与绯汀烟蒙茸江水肥人担犂锄细雨歇路入桑柘斜阳微深喜东州云寇去不知西狩几时归清平时节何时是转觉人心与道违
　　野居偶作
　　髙淡清虚即是家何须须占好烟霞无心于道道自得有意向人人转賖风触好花文锦落砌横流水玉琴斜但令如此还如此谁信前程未可涯
　　七言絶句
　　再游东林寺作五首
　　台殿参差耸瑞烟桂花飘雪水潺潺莫疑逺去无消息七万余年始半年【传记尽云安逺持炭三车尽生兜率天人间四千年彼天一昼夜亦三十日为一月十二月为一年寿四千嵗】
　　又
　　桓旧辇残云湿耶舍孤坟落照迟【昔桓入山礼逺公遂舍辇至今在逺公堂下】有个山僧倚松睡恐人来取白猿儿
　　又
　　玉像珠龛香阵横锦霞多傍石墙生辟蛇行者今何在花外唯闻鸠鸟声
　　又
　　爱陶长官醉兀兀送陆道士行迟迟买酒过溪皆破戒斯何人斯师如斯【逺公髙节食后不饮而将诗博緑醑与陶潜饮别人不得又送客不以贵贱不过虎溪只在寺门前而送陆静修道士过虎溪数百歩今寺门前有道士冈送道士至此止也】
　　义
　　白薝卜花露滴滴红苾刍草香蒙蒙田地更无尘一防是何人合住其中
　　题兰江言上人院二首【时王蔼先辈有诗二首题其院因和题之】
　　一生只着一麻衣道业还欺习彦威手把新诗説山梦石桥天柱雪霏霏
　　又
　　只是危吟坐翠层门前岐路自崩腾青云名士时相访茶煑西峰瀑布冰
　　书石壁禅居屋壁
　　赤旃檀塔六七级白菡蓞花三四枝禅客相逢秖弹指此心能有几人知
　　送人游茅山
　　茅眞旧宅基犹在药灶苔深土尚殷君见道人慿与问大还还字若为还
　　听僧弹琴
　　家近吴王古战城海风终日打樯声今朝乡思浑堆积琴上闻师大蠏行






　　禅月集巻二十一
　　钦定四库全书
　　禅月集巻二十二
　　唐　释贯休　撰
　　七言律诗
　　中秋十五夜月
　　噀雪喷霜满碧虚王孙公子翫相呼从来天匠为轮足自是人心此夜余静入万家危露滴清埋众象呌鸿孤坐来惟觉情无极何况三湘与五湖
　　鹭鸶有怀【前东阳王慥使君养一鹭鸶名瑶花】
　　粉魄霜华为尔枯鸳鸯相伴更堪图爱来沙岛遗银屋终作金笼养雪雏栖宿必多清濑梦品流还次白猿徒今朝不觉频廻首曽伴瑶花近玉壶
　　东阳罹乱后怀王慥使君五首
　　昨来秪对汉诸侯胜事消磨不自由裂地鼔鼙军羽急连天烽火阵云秋吹毛淬劒虽无数防血为盟不到头谁为今朝奉明主使君司户在隋州【时黄巢奔许公防土勇救万御押于防血连西而渠魁诈降都将连城为盟违约遂于戍地当不与衢睦杭守同贬中也】
　　又
　　只报精兵过大河东西南北杀人多可怜白日浑如此来似蝗虫争奈何天意岂应容叛乱人心都改太凋讹不胜惆怅还惆怅一曲东风月胯歌
　　又
　　为郡无如王使君一家清冷似云根货财不入崔洪口俎豆尝闻夫子言须发坐成三载雪黎民空负二天恩不堪西望西风起纵火昆仑谁为论
　　又
　　魄慑魂飞骨亦销此魂此魄亦难招黄金白玉家家尽绣闼雕甍处处烧惊动乾坤常黯惨深藏山岳亦轻摇恭闻国有英雄将拟把何心答圣朝
　　又
　　不是龚黄覆育才即须清苦逺尘埃无人与奏吾皇去致乱唯因酷吏来刳剥生灵为事业巧通豪谮作梯媒令人转忆王夫子一片眞风去不廻
　　秋夜怀嵩少因寄洛中旧知
　　罏爇旃檀不称贫霏霏玉露湿禅巾紫金地上三更月红藕香中一病身少室少年偏入梦多时多事去无因如今憔悴头成雪空想嵯峨羡故人
　　避地毗陵寒月上孙徽使君兼寄东阳王使君三首
　　一到毗陵心更劳冷吟闲步拥云袍岂缘思妙尘埃少自是风清物态髙野色疎黄连楚甸故山奇碧隔河桥终须愚谷中安致不是人间好羽毛
　　又
　　常忆双溪八咏前讲诗论道接清贤文欺白凤眞难及药撚红蕖岂偶然花湿瑞烟粘玉磬帘垂幽鸟啄苔钱自怜不是悠悠者吟嚼眞风二十年
　　又
　　殷靁车雨滴阶声寂寞焚香独闭扄锦绣文章无路逹袴襦歌咏隔墙听松声冷浸茶轩碧苔防狂吞衲线青唯有孤髙江太守不忘病客在禅灵
　　秋末寄上桐江冯使君
　　山东山色胜诸山谢守清髙不可攀薄俗尽于言下泰苦心唯到醉中闲香凝锦帐抄书后月转棠隂送客还野客沾恩归未得萧萧霜叶满柴关
　　七言絶句
　　禅师
　　击鼓求亡益是非木中生火更何为吾师别是醍醐味不是知心人不知
　　道士
　　花岛相逢满袖云借花论道过金巾腾腾又入仙山去只恐是青城丈人
　　风琴
　　至境心为造化功一枝青竹四风寥寥双耳更深后如在缑山明月中
　　庭橘
　　蚁踏金苞四五株洞庭山上味何殊不缘松树称君子肯便甘人唤木奴
　　落花
　　蝶醉蜂痴一簇香绣葩红蔕堕残芳因嗟好徳人难得公子王孙尽断肠
　　孤云
　　将比鹭鸶还恐屈始思残雪不如多清风相引去更逺皎洁孤髙奈尔何
　　苦吟
　　河薄星疎雪月孤松枝清气入肌肤因知好句胜金玉心极神劳特地无
　　古战处
　　鬼气苍黄棘叶红昔时人血此时风相怜极目无疆地曽落将军一阵中
　　偶然作
　　蝉声引出石中蛩寂寞门扃叶数重谁道思山心不切等闲尽出两三峰
　　招友人宿
　　银地无尘金菊开紫梨红枣堕莓苔一秋水一轮月今夜故人来不来










　　禅月集巻二十二
　　钦定四库全书
　　禅月集巻二十三
　　唐　释贯休　撰
　　七言律诗
　　山居诗二十四首【并序】
　　序曰愚咸通四五年中于钟陵作山居诗二十四章放笔藁被人将去厥后或有散书于屋壁或吟咏于人口一首两首时时闻之皆多字句舛错洎干符辛丑嵗避寇于山寺偶全获其本风调野俗格力低浊岂可闻于大雅君子一日抽毫改之或留之除之修之补之却成二十四首亦斐然也蚀木也槩山讴之例也或作者气合始为一朗吟之可也
　　休话諠哗事事难山翁只合住深山数声清磬是非外一个闲人天地间緑圃空阶云冉冉异禽灵草水潺潺无人与向羣儒说岩桂髙枝亦好扳
　　又
　　难是言休即便休清吟孤坐碧溪头三间茆屋无人到十里松隂独自游明月清风宗炳社夕阳秋色庾公楼修心未到无心地万种千般逐水流
　　又
　　好鸟声长睡眼开好茶擎乳坐莓苔不闻荣辱成番尽只见熊罴作队来诗里从前欺白雪道情终遣似婴孩由来此事知音少不是眞风去不廻
　　又
　　万境忘机是道华碧芙蓉里日空斜幽深有径通仙窟寂寞无人落异花掣电溪云眞好喻如龙似凤不须夸君看江上英雄冢只有松根与栢槎
　　又
　　鞭后从他素髪兼涌清奔碧冷侵帘髙竒章句无人爱澹泊身心举世嫌白石桥髙吟不足红霞影暖卧无厌居山别有非山意莫错将予比宋纎
　　又
　　鸟外尘中四十秋亦曾髙挹汉诸侯如斯标致虽清拙大丈夫儿合自由紫术黄菁苗蕺蕺锦囊香麝语啾啾终须心到云溪叟千嵗槠根雪满头
　　又
　　慵甚嵇康竟不廻何妨方寸似寒灰山精日作儿童出仙者时将玉器来筠帚埽花惊睡鹿地垆烧树带枯苔不行朝市多时也许史张金安在哉
　　又
　　心心心不住希夷石屋巉巗鬓发垂养竹不除当路笋爱松留得碍人枝焚香开巻霞生砌卷箔冥心月在池多少故人头尽白不知今日又何之
　　又
　　龙藏琅函遍九垓霜钟金鼓振琼台堪嗟一句无人得遂使吾师特地来无角铁牛眠少室生儿石女老黄梅令人转忆厐居士天上人间不可陪
　　又
　　五岳烟霞连不断三山洞穴去应通石牕欹枕疎疎雨水碓无人浩浩风童子念经深竹里弥猴拾虱夕阳中因思往事抛心力六七年来楚水东
　　又
　　尘埃中更有埃尘时复双眉十为颦赖有年光飞似箭是何心地亦称人囘贤参孝时时説蜂虿狼贪日日新天意刚容此徒在不堪惆怅不堪承
　　又
　　翠窦烟巗画不成桂香瀑沫杂芳馨拨霞埽雪和云母掘石移松得茯苓好鸟傍花窥玉磬嫩苔和水没金缾从他人说从他笑地覆天翻也只宁
　　又
　　腾腾兀兀步迟迟兆朕消磨只自知龙猛金膏虽未作孙登土窟且相宜薜萝山帔偏能橡栗年粮亦且支已得眞人好消息人间天上更无疑
　　又
　　岚嫩风轻似碧纱雪楼金像隔烟霞葛苞玉粉生香垅菌簇银钉满净楂举世只知嗟逝水无人微解悟空花可怜扰扰尘埃里双鬓如银事似麻
　　又
　　千巗万壑路倾欹杉桧蒙蒙独掩扉斸药童穿溪去采花蜂冒晓烟归闲行放意寻流水静坐支頥到落晖长忆南泉好言语如斯痴钝者还稀【南泉大师云学道之人痴钝者难得】
　　又
　　一庵冥目在穹冥菌枕松牀藓阵青乳鹿暗行柽径雪瀑泉微溅石楼经闲行不觉过天井长啸深能动岳灵应恐无人知此意非凡非圣独醒醒
　　又
　　慵刻芙蓉传永漏休夸丽藻鄙汤休且为小囤盛红粟别有珍禽胜白鸥拾栗逺寻深涧底弄猿多在小峰头不能更出尘中也百炼刚为绕指柔
　　又
　　业薪心火日烧煎浪死虚生自古然陆氏称龙终妄矣汉家得鹿更空焉白衣居士深深说青眼胡僧逺逺传刚地无人知此意不堪惆怅落花前
　　又
　　露滴红兰玉满畦闲拖象屣到峯西但令心似莲花洁何必身将槁木齐古壍细香红树老半峯残雪白猿啼虽然不是桃源洞春至桃花亦满蹊
　　又
　　自休自巳自安排常愿居山事偶谐僧采树衣临絶壑【金华山出树衣僧多采为蔬菜味极美也】狖争山果落空阶闲担茶器缘青障静衲禅袍坐緑崖虚作新诗反招隐出来多与此心乖
　　又
　　石罏金鼎红蕖嫩香阁茶棚緑巘齐坞烧崩腾奔涧鼠岩花狼籍鬭山鸡防荘环外知音少阮籍途穷旨趣低应有世人来觅我水重山疉几层迷
　　又
　　自古浮华能几几逝波终日去滔滔汉王废苑生秋草吴主荒宫入夜涛满屋黄金机不息一头白发气犹髙岂知知足金仙子霞外天香满毳袍
　　又
　　如愚何止直如只合深藏碧嶂前但见山中常有雪不知世上是何年野人爱向庵前笑赤玃频来袖畔眠只有逍遥好知已何须更问洞中天
　　又
　　支公放鹤情相似范泰论交趣不同有念尽为烦恼相无私方称水晶宫香焚薝卜诸峯晓珠搯金刚万境空若买山资言不及恒河沙劫用无穷
　　七言絶句
　　再逢虚中道士三首
　　天目西峯古坏坛坛边相别雪漫漫如今四十余年也还共当时恰一般
　　又
　　囊里灵龟小似钱道伊年与我同年壶中长挈天相逐何处升天更有天
　　又
　　吾道将君道且殊君须全似老君须寻常有语争堪信爱说蟠桃似瓮麤








　　禅月集巻二十三
　　钦定四库全书
　　禅月集巻二十四
　　唐　释贯休　撰
　　七言律诗
　　上卢使君二首
　　一领彤弓下赤墀惟将清净作藩篱马卿山岳金相似张绪风情栁不如【不如当作怨卑】心染烟霞新句出笔驱奸蠧宿根隳鄱阳黎庶还堪羡头有重天足有
　　又
　　司马迁文亚圣人三头九陌碾香尘尽传棣萼麟兼凤终作昌朝甫与申楼耸娇歌疎雨过风含和气满城春因知寰海升平去又见髙宗梦里人
　　陪冯使君游六首
　　登干霄亭
　　拥翠扪萝山屐轻飘飖红斾在青冥仙科朱绂言非贵溪鸟林泉癖爱听古桂林边棊局湿白云堆里茗烟青因思庐岳弥天客手把金书倚石屏
　　游灵泉院
　　珂佩喧喧满路岐乱泉声里扣禅扉对花语合希夷境坐石苔黏黼黻衣鸟啄古杉云冉冉风吹清磬露霏霏惠巗亦有孤峰在只恋繙经未得归
　　过相思岭
　　誉自馨香道自怡相思岭上却无机荒渠叶覆深霞在片石人吟一鸟飞何处风砧传古曲谁家冢树挂斜晖因思往事眞堪笑鹤背鱼竿未是归
　　锦沙墩
　　临水登山兴自奇锦沙墩上最多时虽云髪白孤峰好其奈名清圣主知草媚莲塘资逸步云生松壑有新诗翛然别是神仙趣岂羡东山妓乐随
　　钓罾潭
　　境静江清无事时红旌画鹢动渔矶心期只是行春去日暮还应待鹤归风破绮霞山寺出人歌白雪岛花飞自怜亦在僊舟上玉浪翻翻溅草衣
　　迎仙阁
　　涧香霞影绕楼台卷箔凭阑耳目开况从旌旗近鸾鳯可怜谈笑出尘埃火云不入长松径露茗何须白玉杯谁道迎仙仙不至今朝还有谢公来
　　贺雨上王使君二首
　　一片丹心合万灵应时甘雨带龙腥驱尘煞烧连穷【阙】电冲霓满窅处处巳知仓廪溢家家皆歇管听
　　应须蚤勒南山石王霸清风满内庭
　　又
　　由来天赞徳惟馨朋祷心期事尽行妙久闻谈佛母【公久与东村大愿和尚谈般若般若者佛母也】感通今日见神明破除秋热飘萧尽还似春时散漫倾他日为霖亦如此诸生无不沐经营
　　感怀寄卢给事二首
　　緜緜逺念近来多喜鹊随函到绿萝虽匪二贤曾入洛忽惊六义减沉疴童扳邻杏隳墙瓦燕啄花泥落砌莎好更因人寄消息沃州归去巳蹉跎
　　又
　　常忆团圆绣像前东归经乱独生全孤峰巳住六七处万事无成三十年每想苑墙危逼路更思鉢塔晓淩烟如今憔悴荆枝尽一讽来书一怆然
　　贺郑使君
　　三衢蜂虿陷城池八咏龙韬整武貔才谕危亡书半幅便思父母泪双垂【时公檄书才去即便归降来款云思父母则血泪双垂忆兄弟乃江山隔越】戈收甲束投仁境汗浃魂飘拜虎旗死地再生知德重精兵连譀觉山移人和美叶祯祥出阵善深为典教推仗信输诚方始是执俘折馘欲何为清威严令无纎长路深山不拾遗七邑恩波歌浩渺一方云物自鲜竒天文仰视同诸掌劒术无前更数谁战马闲眠汀草逺秋鼙干揭岳霞隳义为土地精灵伏仁作金汤铁石卑龚遂刘寛同煦妪张飞关某太驱驰笙歌席上偏怜客刀劒林中亦念诗縠渚美为长饮水金山髙作受降碑时犹草草秋方尽陈是堂堂孰敢窥宠渥岂惟分节钺勲庸须勒上钟彞神资天赞谁堪比名遂功成自不知卷箔倚阑云欲雪拥罏倾榼酒如饴扶尧社稷常忧老到郭汾阳亦未迟释子沾恩无以报只将葑菲贺阶墀
　　送郑使君
　　刺婺廉闽动帝台唯将清净作梯媒緑沈枪卓妖星落白玉壶澄苦雾开仁爱久悬溪上月恩光又发岭头梅天资刘邵龚黄笔神助韩彭卫霍才古驿劒江分掩映画旗花舫下喧豗凤麟帟幕芙蓉拆洞壑清威霹雳来礼乐封疆添礼乐尘埃时节勿尘埃茘支花下驱千骑薝卜林中礼万廻【时八安大师在回院也】视事蛮奴磨玉砚邀宾海月射金杯讴歌合合千门乐鼙角雄雄一阁雷君父恩深头早白子孙荣袭日难陪东阳缁素如何好空向生祠祝上台
　　赠阳公杜之舅
　　分尽君忧一不遗凤书征入万民悲风云终日如相逐雨露前程即可知画舸还盛江革石秋山又看谢安棊谈谐尽是经邦术头角由来出世姿天地事须归槖籥文章谁得到罘罳扣舷傍岛清吟健问俗看渔晩泊迟霞影满江摇枕簟鸟行和月下涟漪周秦汉魏书书在麟凤龟龙步步随金殿恩波将浩浩圭峰意绪谩孜孜郡中条令春常在境外謌谣美更奇道者药罏留要妙林僧禅偈寄相思王杨卢骆眞何者房杜萧张更是谁应念衢民千万户家家皆置一生祠
　　游金华山禅院
　　兹地曽栖菩萨僧旃檀楼殿瀑崩腾因知境胜终难到问着人来悉不曽斜谷暗藏千载雪薄岚常翳一龛灯多慙不及当时海又下嵳峩一万层
　　七言絶句
　　寄郑道士二首
　　常忆苏耽好羽仪信安山观住多时不知玉质双栖处两个仙人是阿谁
　　又
　　谁带金轮髻里珠何妨相奉上清都旧山大有闲田地五色香茆有子无
　　送少年禅师二首
　　秀眉清目树花衣一鉢随縁智不知佛与轮王嫌不作世间刚有个痴儿
　　又
　　万水千山一鹤飞岂愁游子暮何之古今此着无人防王积新输更不疑
　　古劒池
　　秋水莲花三四枝我来慷慨步迟迟不决浮云斩邪佞眞成龙去拟何为
　　曹娥碑
　　髙碑说尔孝应难弹指端思白浪间堪叹行人不廻首前山应是苎萝山
　　比干传
　　昏王亡国岂堪陈只见明诚不见身想得先生也知自欲将留与后来人
　　送人游茆山
　　鸟啼花笑暖纷纷路入青霞白石门君到前头好看好老僧或恐是茆君
　　闻杜宇
　　咽雨哀风更不停春光于尔岂无情冝须唤得谢豹出方始年年无此声
　　听晓角
　　三防单于满阁风五行无忒月朦胧如何十万家休戚只在呜呜咽咽中
　　春送僧
　　蜀魄关关花雨深送师冲雨到江浔不能更折江头柳自有青青松栢心
　　问渔人
　　风恶波狂身更闲满头霜雪背青山相逢略问家何在廻覻芦花苍莽间
　　律师
　　薝卜花红径草青雪肤冰骨步轻轻今朝暂到焚香处只恐牀前有虱声









　　禅月集巻二十四
　　钦定四库全书
　　禅月集巻二十五
　　唐　释贯休　撰
　　七言律诗
　　宿赤松山观题道人水阁兼寄郡守
　　珠殿香軿倚翠棱寒栖吾道寄孙登岂应肘后终无分见说仙中亦有僧云敛石泉飞险窦月明山鼠下枯藤还如华顶清谈夜因有新诗寄郑
　　春游凉泉寺
　　一到凉泉未拟归迸珠喷玉落阶除几多僧秪因泉在无限松如泼墨为云壍含香啼鸟细茗瓯擎乳落花迟青山看着不可上多病多慵争奈伊
　　经吴宫
　　夫差昏暗霸图倾千古凄凉地不灵妖艳恩余宫露浊忠臣心苦海山青萧条陵陇侵寒水彷佛楼台出杳冥此是前车况非逺六朝何更不惺惺
　　送薛侍郎贬峡州司马
　　得罪唯惊恩未酬夷陵山水称闲游人如八凯须当国猿到三声不用愁花落扁舟香冉冉草侵公署雨翛翛因人好寄新诗好不独江东有沃州
　　将入匡山宿韩判官宅
　　一宿兰堂接上才白云归去几徘徊黛青峰朶孤吟后雪白猿儿必寄来帘巻茶烟萦堕叶月明棊子落深苔明朝江上空廻首始觉清风不可陪
　　送郑侍郎骞赴阙
　　文章国器尽琅玕朝骑骎骎嵗月残彩笔秪宜天上用绣衣偏称雪中看休惊断雁离三楚渐入祥烟下七槃翰苑旧知凭与说紫金轮畔寄书难
　　上卢使君
　　一别旌旗已一年二林眞子劝安禅常思双防华堂里还似孤峰峭壁前步出林泉多吉梦帆侵分野入祥烟自怜酷似随阳雁霜打风飘到日边
　　寄匡山大愿和尚
　　一听音下竹亭却思牕雪与囊萤秪将清净酬恩徳敢信文章有性灵梦歴山牀闻鹤语吟思海月上沙汀不堪廻首沧江上万仞庐峰在杳冥
　　别卢使君归东阳二首
　　雨气蒙蒙草满庭式微吟剧更谁听诗逢匠化唯贪住日觉恩深不易铭心苦秪应消鬓黑梦游频入倚天青从兹还似归囘首唯祝台星与福星
　　又
　　家在严陵钓渚旁细涟嘉树拂牕凉难医林薮烟霞癖又出芝兰父母乡孤帆好风千里煗深花黄鸟一声长终期金鼎调羮日再近尼山日月光
　　溪寺水阁闲眺因寄宋使君
　　溪木萧条一凭阑玉霜飞后浪花寒钩鱼船上风烟瞑古木林中砧杵干至竟道心方始是空耽山色亦无端谁知太守分忧外时把西经尽日看
　　春送赵文观送故合州座主神榇归洛
　　喜继于悲锦水东还乡仙骑却寻嵩再烧良玉尧云动方报深恩绛帐空逺道灵輭春欲尽乱山羸马恨无穷他年必立吾君侧好把书绅答至公【先軰桂人曹邺郎中】











　　禅月集巻二十五
　　钦定四库全书
　　禅月集巻二十六
　　唐　释贯休　撰
　　补遗
　　光大师草书歌
　　雪压千峰横枕上穷困虽多还激壮看师逸迹两相宜高适歌行李白诗海上惊驱山猛烧【一作海上风惊驱猛烧】吹断狂烟着沙草江楼曾见落星石几回试发将军炮别有寒雕掠絶壁提上猿更生力又见吴中磨角来舞槊盘刀初触击好文天子挥宸翰御制本多堆玉案晨开水殿教题壁题罢紫衣亲宠锡僧家爱诗自拘束僧家爱画亦局促惟师草圣艺偏高一掬山泉心便足
　　拟苦寒行
　　北风北风职何严毒摧壮士心缩金乌足冻云嚣嚣碍雪一片下不得声绕枯桑根在沙塞黄河彻底顽直到海一气抟束万物无态惟有吾庭前杉松树枝枝枝健在
　　赋题成都玉局观孙位画龙【位东越人僖宗南巡随入蜀后改名遇】
　　我见苏州昆山佛殿中金城柱上有二龙老僧相传道是僧繇手寻常入海共龙鬭又闻蜀国玉局观有孙遇迹蟠屈身长八十尺逰人争看不敢近头覻寒泉万丈碧
　　观地狱图
　　峨峨非剑阁有树不堪攀佛手遮不得人心似等闲周王应未雪白起作何顔尽日空弹指茫茫尘世间
　　赠雷卿张明府
　　任官征战后度日寄闲身封巻还高客飞书问野人废田教种谷生路遣寻薪若起柴桑兴无先漉酒巾
　　献钱尚父
　　贵逼人来不自由龙骧凤翥势难收满堂花醉三千客一剑霜寒十四州鼓角掲天嘉气冷风涛动地海山秋东南永作金天柱谁羡当时万户侯
　　绣州张相公见访
　　徳符唐徳瑞通天曾叱防谀玉座前千袭彩衣宫锦薄数牀御札主恩偏出师暂放张良箸得罪惟撑范蠡船未报君恩终必报不妨金地礼青莲
　　题某公宅
　　宅成天下借图看始笑平生眼力悭地占百湾多是水楼无一面不当山荷深似入苕溪路石怪疑行雁荡间只恐中原方鼎沸天心未遣主人闲
　　海觉禅师山院
　　人言海觉老宗师隠絶层巅世莫知青草不生行道迹白云常防坐禅扉六环金锡飞来后一银河泻落时借问大心能济物龙门风雹卷天池
　　悼张道古【昭宗时道古官拾遗以直谏贬蜀中死】
　　清河逝水太悤悤东观无人识至公天上君恩三载隔鉴中鸾影一时空坟生苦雾苍茫外门掩寒云寂寞中惆怅斯人又如此一声蛮笛满江风
　　月夕
　　霜月夜徘徊楼中羌笛催晓风吹不尽江上落残梅
　　夜雨
　　夜雨山草湿爽籁杂枯木闲吟竺仙唱清絶过于玉
　　晚望
　　落日碧江静莲唱清且闲更寻花发处借月过前湾
　　早霜寄蔡大
　　昨夜楚钟鸣飞霜下楚城定知迁客鬓先向鉴中生
　　赠写经僧楚云
　　剔皮刺血诚何苦为写灵山九防文十指沥干终七轴后来求福更无君
　　摘句
　　今日再三难更识防辞惟道待钱来
　　鴈荡经行云漠漠龙湫宴坐雨蒙蒙
　　刻成筝柱鴈相挨
　　黄昏风雨黒如磐别我不知何处去
　　郭尚父休夸塞北裴中令莫説淮西
　　万计交人买华轩保惜深
　　如何忠为主至竟不封侯
　　但看千骑去知有几人归
　　朱门当大道风雨立多时
　　一生不蓄买田钱华屋何心亦偶然客至多逢僧在坐钓归惟许鹤随船
　　家为买琴添旧价厨因养鹤减晨炊
　　粘粉为题栖凤竹带香因洗落花泉
　　贯休集名不一巻次亦不伦计氏云西岳集十巻呉融为之序盖干宁三年编于荆门者也或又云南岳集谓曾隠迹南岳也马氏云寳月诗一巻未知何据其弟子昙域于伪蜀干德五年编集前后歌诗文賛题曰禅月集重为之序诮吴序或以文害辞或以辞害志或以诞饰饶借殊不解休公意也宋人相传凡三十巻余从江左名家大索十年仅得二十五巻其文赞及献武肃王诗五章章八句俱不载不无遗珠之憾今畧补一二于后又工书人号姜体以其俗姓姜也不知者指为姜白石何异章艸縁章帝得名误称章氏艸书耶又善画罗汉郭若虚云是休公入定观罗汉真容后写之故悉是梵相形骨古怪余曾三见巻轴或水墨或设色未知谁是强氏药肆中物余家藏一十六幅其中伏虎尊者偏袒倚杖凝然不动虎蹲座下如祥麟驯骥又一幅写侍者掲瓶倾水龙从瓶中腾起云端尊者托鉢仰视龙涌云徐徐而下絶无生擒活掣张拳瞠目之状岂庸工俗师能着一笔至若布景陈器凡军遟键震越摩罗俱苏摩刺竭节佉陁尼防奢耶之类种种竒妙絶非耳目间物图画见闻志云有真本在豫章西山云堂院供养于今郡将迎请祈雨无不应验其落欵云大蜀国龙楼待诏明因辨果功徳大师翔麟殿引驾内供奉经律论道门选练教授三教逸大师守两川僧录大师食邑三千户赐紫大沙门云虞山毛晋识
　　休公遍谒诸镇帅毎以诗句不合而去初谒荆州中令成汭汭问其笔法答曰此事须登坛而授岂可草草而言汭怒递放黔中因为病鹤诗云见説气清邪不入不知尔病自何来后避乱渚宫荆帅高氏优待之馆于龙兴寺感时政乃作酷吏词以刺之复被黜郁悒中题研子云低心防润久入匣始身安弟子以为匣者峡也相劝入蜀遂离荆门直趋井络上蜀主王建陈情篇礼遇甚厚留居东禅院二年建龙华召令诵近诗时贵戚同座休公欲讽之作公子行贵幸皆不悦先是钱镠自称吴越国王休公以诗投之有一剑霜寒十四州之语镠令改为四十州乃可相见休曰州亦难添诗亦难改孤云野鹤何天不可飞乃入豫章之西山后入蜀此事见释氏通鉴唐诗纪事亦然惟高僧传云献诗甚惬王旨遗赠亦丰复考吴越备史暨钱氏功臣碑则知賛公之説谬矣晋又识










　　禅月集巻二十六
　　禅月集后序
　　门人慧光大师赐紫昙域述
　　有唐翰林学士兵部侍郎吴融请为叙先师长谓吾门人曰吴公文藻赡逸学海渊深或以揖让周旋相待矣或以文害辞或以辞害志或以诞饰饶借则殊不解我意也子可于余所着之末仰重序之昙域乃稽颡而言曰语云子疾病子路使门人为臣子曰欺天乎昙域小子何敢叙焉师曰子不知皆孔子弟子记诸善言以成其书况吾常酷于兹心勦形瘵访竒稽古慰以大道睠然皓首岂为贾其声耳且吾昔在吴越间靡所济集聊欲系志于翰墨得以乱思不愍遗老矣子无辞焉但当吾意而言之然又不可以过之乐天长吉似之矣吾若与骚人同时即知殊不相屈耳直言之无相辱也昙域逊让不暇力而序之
　　序
　　先师名贯休字徳隠婺州兰溪县登高里人也俗姓姜氏家传儒素代继簪裾少小之时便归觉路于安和寺请圆贞长老和尚为师日念法华经一千字数月之内念毕兹经先师与邻院童子法号处黙偕年十余歳同时发心念经每于精修之暇更相倡和渐至十五六歳诗名益着逺近皆闻年二十歳受具足戒后于洪州开元寺聴法华经不数年间亲敷法座广演斯文迩后兼讲起信论可谓三冬渉学百舎求师寻妙旨于未传起防言于将絶于时江表士庶无不钦风年齿渐高属天下防乱时处黙和尚谓师曰吾师抱不覊之才懐自然之道时不与我诚无伤哉复谓先师曰分袂无血泪望处空防干后隠南岳深居不出先聃为备者曰吾闻岷峨异境山水幽竒四海骚然一方无事遂乃过洞庭趋渚宫歴白帝旋闻大蜀开基创业奄有坤维叹曰不有君子宁能国乎遂逹大国进上蜀髙祖诗其畧曰一瓶一鉢垂垂老千水千山得得来高祖礼待膝之前席过秦主待道安之礼逾赵王迎图澄之仪特修禅宇恳请住持寻赐师号曰禅月大师曲加存恤优异殊常十年以来逈承天眷无何壬申歳十二月召门人谓曰古人有言曰地为牀兮天为盖物何小兮物何大苟惬心兮自欣泰身与名兮何足赖吾之治世亦何久耶然吾启手足曽无愧心汝等以吾平生事之以俭可于王城外借之以草覆之以纸而藏之慎勿动众而厚焉言讫奄然而絶息遂具表以闻帝蹙然久之乃命所司备一期葬事于时在城士庶无不悲伤昙域遂以先师遗言上奏请以薄葬之礼帝曰朕治命可行焉勅令四众共助仪特竖灵塔敕諡白莲之塔以癸酉年三月十七日于成都北门外十余里置塔之所地号升迁事既周哀制斯毕暇日或勋贤见访或朝客相寻或有念先师一篇两篇或记三句五句或未闲深防或不晓根源众请昙域编集前后所制歌诗文赞日有见问不暇枝梧遂寻检藳草及暗记忆者约一千首乃雕刻成部题号禅月集昙域虽承师训艺学无闻曽奉告言辄直序事时大蜀干徳五年癸未歳十二月十五日序
　　时嘉熈四年五月十五日婺州兰谿县兜率禅寺住持赐紫禅悟大师可灿重刋
　　右禅月集吾里高僧贯休所作唐末生于里之登高幼而頴悟志慕空门祝髪受业于安和寺游江右歴湖南晩遇蜀主终焉诗不苟作颂咏讽刺根于理致法嗣昙域编萃成集雕刻以广其传安和今改兜率禅寺诗集阙焉无闻住山率他郡人或缚于禅寂而不肯为或廹于营造而不暇为或利于赴应而不克为识者恨之鄱松庵灿禅师出于越赵福王之门王之孙国史左司宗卿守婺时招致居焉恬澹无营得浮屠氏本体挂锡之初访予山中故事首以是对师慨然任责寻求故帙得于里中檀越之家计工食费数万而赢先捐鉢中所有不足则募众縁鸠工锓梓不日而成既成求纪歳月窃谓越五季及我宋多歴年所释家者流岂无一二好事而不能使此诗与此山俱为不朽今师乃度越前辈创出一段竒事以为动心骇目之观志可尚已是乌可以不书嘉熈戊戌孟春朔旦鼋溪周伯奋谨防














　　大蜀国龙楼待诏明因辨果功徳大师祥驎殿首座引驾内供奉讲唱大师道门弟子仗选链校授文章应制大师两街僧箓封司空太仆卿云南八国镇国大师左右街龙华道塲对御讲赞大师兼禅月大师食邑八千户赐紫大沙门贯休
　　禅月真堂　　　　　　　　无为杨杰
　　童子依师兰水濵声名真是碧云人定中传得阿罗汉十六身中第几身
　　严韵上和　　　　　　　　济阳江衍
　　瓶鉢违离濲水濵知心曾有几多人无为一见分明识指防堂头是后身
　　见兜率寺旧功徳载成一絶句
　　一去乡闾八易年生还幸见旧因縁却嗟胜事今难作自善当时信力坚
　　番阳松庵璨上人来徃吾乡兜率有年矣予偶到彼因言西岳集禅月贯休所作也先世尝收于书室璨老有请谓其徒喜闻乐道而未得全集欲攻木广其传余嘉其用心勉成其志遂检兹集与之仍薄助锓版毕复请纪其事庶后有考于斯嘉熈戊戌九日孟湖童必明书











　　禅月集后序
