　　钦定四库全书　　　　　集部三
　　清献集　　　　　　　　别集类二【宋】
　　提要
　　【臣】等谨案清献集十巻宋赵抃撰抃字阅道衢州西安人进士及第歴官龙图阁直学士知成都神宗时防知政事争新法不合以资政殿大学士出镇越中再移蜀郡加太子少保致仕卒諡清献事迹具宋史本传是集诗文各五巻所载多有闗时事其劾陈执中王拱辰疏皆七八上可以知其抗直而宋庠范镇亦皆见之弹章古所称羣而不党抃庶几焉其诗谐婉多姿乃不类其为人王士祯居易録称其五言律中暖风一首芳草一首杜鹃一首寒食一首观水一首谓数诗掩巻读之岂复知铁面者所为案皮日休桃花赋序称宋广平铁心石肠而所作梅花赋轻便富艶得南朝徐庾体抃之诗情殆亦是类矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　清献集巻一
　　宋　赵抃　撰
　　五言古诗十五首
　　题邛州文同判官五箴堂
　　李唐韩吏部矫矫文宗师立言作诸箴励世亦自防游箴警惰废事业终光辉言箴慎嗫嗫张口触祸机行箴死所守于义无乖违好恶不悖理戒或私是非知名惧浮实动主嫌怨随五者日践履要以君子归与可知道粹期至严奥窥诵已记所志礲石镌其辞俾之揭堂上使后亦勿隳夫人贵且富非得强自为入贤去不肖在已不在时希韩亦韩徒中道无已而
　　次韵樊祖安秀才连理木
　　吾观樊生者气焰凌云霄逢人肆议论芬馥兰与椒去年应秋诏入贡天子朝南宫摈不収归迹如蓬飘长途病憔悴旧里门萧条今时贱未用无计逃诮嘲昨日升吾堂出诗振琼瑶自云世儒学其胄来遥遥异哉先冢上有木名百僚一根初两干干木仍骈交茂育三十稔曷为风霜凋材竒固得地抱合势已乔连理古所瑞于义尤昭昭奚哉私门中福夀不可邀善祥既失效叹惋成长谣吾言异于是矧世逢虞尧力为君子儒进道勿使消积徳庆厥后斯木诚非妖
　　张景通先生书堂
　　志士博古今名贤口诵圣通则施所有致君翼时政穷斯处岩穴信道宗天命富贵贫贱耶乌与一息竞先生抱蜀竒不为席珍聘学易到深处研几剧精静书屋数百椽寒松夹幽径竹森潇洒观泉逗潺湲聴小人多谤訾先生自吟咏其徒识所归归雅不归郑今时自薄恶先生自醇正其徒知所入入贤不入佞忧以文捄敌邪以道胜先生终其为彼俗徒诟病
　　过胡元宾林亭
　　我尝轻归辕一息快心目亭桥跨幽涧庑砌森怪竹榜句多老词襟风不韵俗开巻味加永照泉清可掬先秋固爽垲大夏失烦燠乐哉于道外视此乐岂足
　　和范御史十一月三日见月
　　有客冬还吴孤舟暮停颍山収乱云彩天放新蟾影呼童挂帘起对此清夜景横琴弄流水醉耳谁其醒
　　过濠州呈前人
　　朝离石涧寺暮泊香山夹扬帆复顺流快若两翼揷濠州旧风物愚昔此承乏重上庄生台如梦觉一霎
　　郁孤台
　　羣峯郁然起惟此山独孤筑台山之巅郁孤名以呼穷江足楼阁危压斗牛墟直登四临瞰众势不可逾贑川缭左右庾岭前﨑岖望阙峙其后北向日月都人家杂烟水原野周城郛烜润或晴雨明晦或晓晡春荣夏物茂秋肃冬林枯气象日千变一一如画图比予去谏舍乞此养慵愚事讹得以正俗瘵得以苏嵗丰盗息狱命寃系无熈然与民共所喜朋僚俱中淡有琴咏外喧有歌歈樽罍有美酒盘飡有嘉鱼优游一台上四序不暂辜乃知为郡乐况复今唐虞
　　题周敦颐濂溪书堂
　　吾闻上下泉终与江海防高哉庐阜间出处濂溪清深远城市洁净去尘壒毫髪难遁形鬼神缩妖怪对临开轩窓胜絶甚图绘固无风波虞但觉耳目快琴樽日左右一堂不为泰经史日枕藉一室不为隘有莼足以羮有鱼足以鲙饮啜其乐真静正于俗迈主人心渊然澄彻一内外本源孕清徳游咏吐嘉话何当结良朋讲习取诸兑
　　寄酧蔡州王陶正言
　　自顾愚无堪老大何所用得郡江湖来一意云泉纵惊此西南身连夕东北梦乃知故人念许与明月共荆书一纸贤季诺千金重寄我琼瑶篇使得长讽诵寒松有唳鹤高梧有鸣鳯何日谢知音为鼓商弄
　　次韵江钺都官凉轩
　　执已刚玉性谁得同趣向涕唾无所借归居宅深旷左右山林间防岏立屏障坐期清风来未许酷日晃高棚立西轩宻叶覆其上益为晩宇廕讵隔霞空望圣书乐名教俗事絶尘鞅恬然宠辱惊足矣庭闱养下榻迟佳朋盈樽倒新酿药剂矜有灵神明助无恙贤豪重出处词句大奔放谓愚可与道缄遗俾酬倡忽如穷窘人获发金玉藏収储箧笥光孰顾贪惏谤
　　题三辅院
　　武阳夏侯氏参立鼎峙足秉钧相三朝仗钺帅全蜀茅土当时荣照焕人耳目事业申意气遗像俨壁屋
　　游南山宿盘龙寺
　　盘龙得山名寺占山之下老师草庵居后嗣广精舍禅流日益盛寂照腾诗价我来诲其徒竞以相夸诧少林的的意一语独无暇黙然坐明窓孤蟾彻清夜迟晓登终南行行与谁话
　　留题剑门东园
　　剑州古要害重门搤开阖隄防两川地喉吭此呀呷在昔御狂寇如朽施巨拉时平付良守一与公论合政成治东圃于焉解宾榻予方锦官去邀我置壶榼纵步车马休举目苍翠匝摅懐谈笑喧倾车潺湲杂不春亦芳菲匪风自萧飒主宾饮兴豪量海川酒纳贰车台中旧题诗谓予盍黙黙极佳处兹俗何以答
　　赠阳安徐迈表兄屯田
　　少时所学苦食蘗日自强壮嵗从宦清饮冰中刚肠阳安百里地邈在天一方惠政不鞭朴斯民乐耕桑念予昨守贑与兄防家乡兄今嵗已满余遽提蜀疆一朝此邂逅五载忘参商且勿语离索易老惊鬓霜且勿较通塞放懐把酒觞上方圣政新求贤坐明堂兄道足施设兄志弥颉颃喜子外祖门从此生辉光
　　双竹
　　余家有故园园中可图録天然一派根一根生两竹一长复一短比之如手足长者似乃兄短者弟相逐我见人弟兄少有相和睦竹分长幼情人岂无尊宿将竹比人心人殆类禽畜常记五六嵗不见还嘑哭及至长大时妻孥相亲族咫尺不相见相踈何太速不顾父母生同胞又同腹旦夕慕歌欢几能思骨肉枉具人须睂而食天五谷静思若斯人争及园中竹
　　七言古诗十五首
　　次韵孙直言九日登龙门山
　　皇祐二年秋九月九日龙门遇佳节新都大夫孙隠之报政优游共民悦升山高防宾主俱满头黄菊泛茱萸遥开醉眼极千里身高气爽胸懐舒逢时感物以次发诗成落落倾玑珠初言府政好太守化行嵗稔民力苏喜声协气遨以狂稚子负老老者扶又言登临风景异澄川秀野如披图殊方真赏到奇处未来空只夸江湖得之独善不在已逺遣遗我开烦纡嗟我江原亦民长周遭百里平如掌簿书役役甚囚拘闻有岷峨无计上及闻治邑兹山竒脚力不到神魄驰谁知我亦好山者箧中时复观君诗
　　送周頴之京师
　　吾乡伯坚真丈夫气刚色强言词疎胸中一物不使有日储月敛唯诗书布裘落魄韦带缓权门不肯低睂趋朋游累百谁尔汝人皆不与争揶揄掩闗啜菽苦意气粪壤玉璧泥沙珠宣慈中山我孤处昨日走介贻我书书云诏下吁俊乂父兄命頴之京都古人求养志择禄今而岂得逃驰驱肩书手剑出门去哜咨肯复儿女如我闻此语涕交下人皆欲养繄我无羡子之为与道合劝子亟徃无踟蹰明年得志拜堂上岂非人子荣亲欤
　　赠冲妙李先生
　　老君作经五千言勤行大笑亡与存先生有诗七百首诏书三度来天门年登八十齿发壮骨轻步武如云奔一琴一樽一炉药人间日月从朝昏
　　酧张唐英
　　方予谳狱唐安归火云炽日交炎威炉烘炭赫几千里百乌不能凌空飞尘埃簿牒几前满肤汗如雨淋漓挥俗官冗状纷未省胸腹堙郁气力防蟾宫有客桂新折忽遣诗筒慵拙词佳句好吟未穷一坐凉飚夺炎热
　　和范御史见赠
　　我趋仕途三十春矹矹求友难其人相逢探取百一二庶几不泯磨功名或言同途行异径或始卓荦终因循或临利害失趋向或走势利遗贱贫或面盱睢背忌刻或口仁义心顽嚚或名公卿节屠或实盗跖文孟荀澄川倐忽起波浪平地咫尺生嶙峋薰莸兰芷逐萧艾玷纇琼玖俄砆防兹事自古慎所与倾葢如旧白头新仲尼评友戒损益故尝佩服书诸绅履中蹈道敢不勉至愚所恃生逢辰朝廷基扃要扶助天子尧舜圣且仁焦劳汲汲纳谠议风宪思得御史真翰林钜公不识面误以愚者名上陈至和改元秋九月诏书晓落长淮滨孤贫自省预台选无意顾借家与身直期贤用不肖斥忠邪路判如越秦频章累疏辨得失上前往往婴龙鳞时吾贯之日联句玉树欲使蒹葭亲为怜出处共本末未始气味殊甘辛忠言鲠议不我间开诚待我逾天伦螭头连登拜白简豸角对拱朝紫宸雕盘隼击雪霜凛豺狼奔北穷狐防九重上报不惜死岂复谗口防狺狺避嫌嵗满体当去东南亟请辞天闉俞音分得郡印绶毗陵地与桐庐隣颍清淮渌榜舟过橘黄酒白鲈鱼珍儿童共游竞嗟赏闾里故老相欢欣皇恩过家许上我辈荣华事欲均得公长篇三四读正似观海无涯津测量不可何以报赠公嵗乆如松筠
　　顺风呈前人
　　濠州抵泗里数百长淮波平晓如席鸣鼙解缆杨栁堤画船中有东吴客君恩得请许归去聊治里闾去咫尺嵗穷天逺心欲飞念之汲汲事行役豁如天意适我愿号令西北起风伯初时淅淅以皷动布帆尚留十幅窄孤樯得势安以平中流激箭巨浪劈篙横橹阁力不用疾若挚隼増羽翮瞥然两岸瞬霎过木叶驰黄山走碧拏舟月余今日快一樽自歌两手拍樽中酒空不自歌顺风好景如之何毗陵太守同此乐为言无惜新诗多
　　入贑闻晓角有作
　　江南歴尽佳山水独贑潺潺三百里移舟夜泊惶恐滩画角乌乌晓风起栖鸥宿鹭四散飞梦魂惊入渔樵耳三通迤逦东方明又是篙工造行矣横波利石千万层板绳缚累如山登夷途终致险且升自顾忠信平生慿
　　将至太和寄蔡仲偃太博
　　我忆去年仲冬月夜醉离尊晓船发画皷上穷江章贡川源接南粤防州之民十万家下车公议乱如麻去除烦苛养疲瘵令严讼简俗亦嘉农事屡登稻粱积狱犴空虚冦衰息逺安堵幸实天阙然自愧予何力迩来被防还神京乘秋击棹烟波行夷犹入境奚所喜故人乐土歌声
　　答阆州通判吴师孟职方
　　阆州之景天下竒尝见老杜城南诗嘉陵江湍清且洁锦屏山叠雄复巇醉翁生钟大峩秀収拾气象为文词自从屏星副郡治讼平事简奚设施幽潜穹大极所有搜罗咏赋一不遗州僚俊集嘉酬和海涛汹涌洪波随顾余不鄙可语者联编累轴缄以贻寸珠盈掬破防晦尺璧入手无瑕疵穷搜囊箧暴侈富开窥秘啬心惊嬉竟防一毫报佳况临纸复辍惭乆之
　　访何若谷
　　君爱仙源压尘俗高楼对起栏干曲朝霞灼灼浮晴晖二十四峯照羣玉楼下长江烟水緑楼前有濑归艎促主人借问何时还囘首峥嵘看不足
　　次韵僧重喜闻琴歌
　　我昔所宝真雷琴丝轸玉徽黄金昼横膝上夕抱寝平生与我为知音一朝如扇逢秋舍而今只有无者无情曲调无情闻浩浩之中都奏雅我黙弹兮师寂聴清风之前明月下子期有耳何处聴自笑家风太潇洒
　　游金华洞
　　子房身乞辞大用赤松伴游世所重高逺谁亲弋外鸿尊荣肯羡池中鳯至今仙迹存金华我来一日登三洞囘顾却笑长安人辛苦登天慿鹤控
　　题衢州唐台山
　　唐台压郡东北陲势旋力转奔而驰伟哉造物谁其尸一山中起高峩巍羣峯环辅拱以立背面肘腋相倚毗怪石差差少色长松落落无邪姿岩隈有路数百仞直登不悔形神疲中间轩豁浮图舍栋宇防错金璧辉寒泉一畆清可鉴优游鳣鲔扬鳞鬐猿闲鸟暇两呼笑老僧矍铄趋且嬉天风烈烈骨毛竦更云六月无炎曦攀缘絶顶下四顾溪山百里如掌窥我思宜有隠君子放心不与时安危巢由之行已高世白云卧此逃尧妫
　　寄酬梓路运使赵諴度支
　　喜君出使东川行腊寒拥雪辞神京平生忠力晚愈固万山叱驭险亦平青泥岭恶白昼上更逢落雪百尺盈盘高折下寸寸进马蹄硉矹人胆惊君怀初不阻艰险却念疆土连锦城谓予尝有一日雅豪吟纵笔高泉倾三章落落字字好开缄与雪争瑶琼置邮亟来发以诵齿牙冷切胸怀清岂徒感服为文字所得风义推诚明今君东辕我西守去此止有数日程两川春物正烂漫何时文酒亲讲评
　　谢曽鲁公惠维摩居士真
　　问答众口徒纷纷争入菩萨不二门金毛狮子不敢吼不嘿不见维摩尊维摩之尊无异相潞州传出毗耶像相公付与知非子挂向壁间看榜様






　　清献集巻一
　　钦定四库全书
　　清献集巻二
　　宋　赵抃　撰
　　五言律诗一百四首
　　暖风
　　薄袂欹云散轻盘舞袖低帘疎荡楼阁尘暗逐轮蹄絮乱垂杨道香流种药畦春窓恼春思一枕杜防啼
　　芳草
　　翠密驯文雉丛深隠画轮离披金谷晓寂寞茂陵春古渡班荆客长堤走马人芊芊似袍緑一雨一畨新
　　寒食郊园即事
　　城郭青烟散郊园彩日长鬭鸡红锦翅游骑紫丝缰有蝶俱含粉无人不惜芳尽拚花下饮归去醉成乡
　　杜鹃
　　响乱书窓外人惊梦枕中江城啼晓月泽国愬春风栁道盘飱緑桃园躞蹀红年年来此地留恨任西东
　　溪山晚目
　　幽花连径发惊鸟避人啼雨过晴虹上风清走马嘶滩平鱼艇穏村小酒旗低谁及山翁乐号呶醉似泥
　　村居
　　午寝忘讥刺闲居杜送迎雨泥双燕下烟垅一犁耕座入山光迥门连野色平吟余仍兀坐谁与战楸枰
　　曲馆
　　日华烘玉甃烟缕亘雕甍枣熟房栊暝花妍院落明醉轻春有味梦短昼无情欲识愔愔意囘文织已成
　　题九仙寺
　　坠果春三径蒸云晚一轩廊腰囘战蚁山腹合啼猿泉淡禽窥影苔深屐印痕自惭名利者聊免世纷喧
　　赠吉安院主
　　学佛之徒众难能是向文唯师独竒尚于我故慇懃诗遇知音诵琴防俗子闻虚亭对明月长许到宵分先与祠岳续以权市征弗克往呈通判沈侯
　　装怀成倥偬从事愧风流且征门利甘同倚市羞摇心随使斾极目望仙舟青玉灵坛逺终朝接上游
　　沈侯见和再次前韵
　　举目皆仙迹斋心远俗流江山入诗助苹藻为神羞去矣登危峤归仍泛穏舟何劳叹萧索无惜话真游
　　和沈侯叙别往祠岳
　　席上歌骊阕风前嘶马骄怱怱倾桂醑一一上兰桡破浪欣无恙依莲愧不憀踟蹰重囘首云翼自扶摇
　　言怀寄三兄
　　沿牒非吾土逢春忆故园于今佐犀帐经嵗别鸰原讼简仍开巻时平且属鞬江乡去千里凝睇一销魂
　　送石秘校
　　击汰泛轻艎离懐莫共伤去投方朔牍归曳老莱裳在昔名尤重于今道已光此行有新集一一锦裁囊
　　和何节判观水
　　澄江扺练长极目路苍茫烟芷差差緑风荷柄柄香西流终古恨南浦镇时忙拟待传辞意离人在楚乡
　　和蔡黄裳节推外邑见贻二首
　　只应登雪峤疑是有丹梯雨后千山秀风前一笛嘶平时空执弭乐土不鸣鼙目断依莲客君东我自西冉冉成轻别迟迟想倦游去应寛蕙带行亦佩吴钩访隠逢三径寻真认十洲有人频倚望何日大刀头
　　和三兄见寄
　　棣萼遥南国苏萱种北堂雪音何处断风翼自囘翔送目吴天濶传辞楚水长通宵识归路惟梦到吾乡
　　江上白乐天祠
　　我爱白司马有言来谒祠才名千古照忠义一生竒谏切宁思禄谗行却罪诗如何江上客惟道琵琶词
　　有虎
　　有虎竞磨牙逢人事攫拏夜声闻别坞晓迹印平沙迫路奔惊大藏林噪乱鸦过舟无可奈极目是蒹葭
　　罾鱼
　　生涯罾一架深浦势并兼张目因知密游鳞不漏纤急収防力跳轻语怕惊潜持去全家乐盈盘鲙缕甜
　　嵗暮感怀
　　早是穷冬逼那堪客思兼事嗟流水远年愧入春添与雪幸同操惊霜忽到髯晚舟前浦泊何处有青帘
　　寄任大中秀才
　　今我嵗将暮过桡鹦鹉洲忆君人少与买舍瀫江头客路书多絶吾乡梦半游明年谁到蜀能寄好书不
　　向晚
　　向晚立汀沙人闲目更賖林踈僧屋露风转客帆斜幽白孤飞鸟横红数抹霞渔翁偶相问怜我宦天涯
　　又和三兄见寄
　　郑重流芳信慇懃逺官已欣怀袖满仍觉齿牙寒置速传辞易人遐结防难侧身东望乆离绪转盘桓
　　送邹舜咨囘乡
　　经嵗别亲闱于今咏式防捐繻成后约拭袂重言归脱叶迷官道酸风中客衣新文满珍笥去去有余辉
　　送余林二生赴举
　　并游攀逸轨两喜擅佳声鹄志一千里鹏图九万程青云今共上白水旧齐盟圣主君堪羡连镳去策名
　　送李运使学士赴阙十咏
　　懿识本天资长才继者谁漕舟逾万计实廪近千斯入境喧舆颂还乡结主知上方思柄用何惜告谋惟下士无虚坐摛文有话言镇浮贤者业袭庆相君门在郡行车乐瞻天被诏温只应朝请日三接涣宸恩睿简从朝议佥俞协帝畴受厘延贾傅给馈美鄼侯防府居功最朝廷锡命优思皇今在旦归去賛宸猷压境号民苏连甍竞乐输万桑丰嵗计一节赴朝趋安穏舟无恙雍容骑甚都赠言聊纪盛为颂愧非夫传姻联世美振玉擅家声南楚聊均逸东臯亦劝耕察廉无遁物刺举有能名宣室今前席宁庸羡贾生早擅云间誉尝登月里名十轮门袭庆万石世传荣待继开宾閤聊为拥使旌绩成今第一归作汉公卿荆衡此驾轺封郡去相辽国廪矜流衍农畴喜富饶几时无协气何处不讙谣汉室通粮道论功最后萧南荣来汉诏北阙近尧天懿绩隆三嵗丰储备九年威严多摘伏荐籍几登贤去去民思甚销魂尽黯然歌阕散雕筵膺舟是谪仙秦亭临断岸楚水浸遥天魏阙瞻湖上长安指日边防旍随目逺一向立风前供帐楚江滨瞻言泪满巾如何从事客曽作受恩人再顾沟中物尤惭席上珍异时调鼎鼐应许与陶钧和戴天使重阳前一夕宿长沙驿二首
　　诘旦逢佳节今宵寓逺乡且欣宾榻解休叹客亭长黄叶临风乱红萸浥露香酒徒何处所空自忆高阳楚馆夜衾凉离人念故乡逺吟只觉苦归梦不成长壁有寒蛩怨邻闻緑蚁香登高在何处明日宴山阳
　　闻杨畋病愈
　　湖南杨叔武消息有人传连嵗征蛮徼经秋卧瘴烟为时天未丧勿药病还痊云水溶溶去慿诗寄此篇
　　入蜀舟中逢春
　　春到依羇旅怀开似发缄野禽鸣胜管春草緑于衫水暖风防碎山明日半衔巴西寒极地冰雪尚千岩
　　入蜀江上对月
　　照不私毫发波光上下浮明余到琴淡清极入诗幽忽认江湖昼浑疑天地秋闲云勿轻蔽有客坐孤舟
　　春日陪宴防春园亭
　　为怕三春过因谋数刻狂醉轻欣射中欢甚惜歌长蹻马花间系啼莺栁下藏前旌归去晚十里淡风光
　　月夜聴僧化宜弹琴
　　蜀国有良工孙枝斵古桐逢师冩流水为我益清风淡恐时心厌幽蕲世耳聪坐来明月满无语讼庭空
　　送蜀守贾昌朝水部赴阙
　　召节下英藩归辕望帝阍中和刺史政孝友相君门去聴涂歌美留瞻壁像尊欲知春色好元是百城恩
　　送曽交屯田赴阙
　　治多祥气感【公为三江邑有甘露灵芝瑞草之异】名可信书褒诗有千篇富才为两蜀豪任诚时少与敦义世推高剑栈芳菲地公行我亦劳
　　和范御史初出都门
　　牍奏辞三院乡荣领百城帝恩山岳重臣命羽毛轻风月随人好江湖照胆清须公赠金玉光照重行行
　　和韵前人初出鏁头
　　奏恳初无饰天恩亦重违一麾新命下两桨故闗归淮木林林脱霜鸿阵阵飞贤朋诗酒乐行矣自相依
　　和石涧寺龙潭
　　一遇汤王旱须为傅说霖只应蟠涧底济物是初心昔嵗苗将槁阳骄不和阴农夫望膏泽徒蛰尔何深
　　和通判范都官不赴赏春
　　幽郡少丛事名园邀上宾逢花有深意醉欲酬春僚友同年旧郎官拜命新不来无此乐还似姓车人
　　续梦中作
　　边寄今儒弁帷筹得将才甘辛均士卒号令走风雷惊晓城急吹秋陇笛哀先声羌胆碎闻道汉兵来
　　次韵吴充学士斋居冬夜书事
　　轮奂相辉映严扉耸画楹霜空夜月午斋冷湛冰清缛礼行神庙星华下禁城瀛洲有才士佳句见交情
　　和六弟抗江上书怀
　　一失已戚戚诚哉勿尔为因知贤者事不与众人期别浦客帆卸隔江渔笛吹同行兄弟乐还免动乡思
　　惊涛
　　路半狂飇起江心巨浪横苍茫舟子叫匍匐稚儿惊古岸移时入新醪薄暮倾此宜无足道大抵似人生
　　别后寄表弟李定
　　之官虽异数行棹欲同仙忽觉清风逺因惊俗累牵子留书得后我愧约乖前境上依依过江南水拍天
　　彭泽狄梁公祠
　　贤正屯防日阴邪防用时人从万死过谁肯一言危毒意囘天后忠诚荐柬之复唐三百载留得枕江祠
　　经鄱阳湖
　　舍陆事川程霜天晓色明长波万顷濶大舸一帆轻静唱村渔乐斜飞渚鴈惊云披见楼阁隠隠豫章城
　　次韵何若谷赏花即席
　　朋心照旧明宁比葢初倾共惜花兼酒谁论利复名与君如有约不醉似无情更遇诗勍敌周旋未易轻
　　纪
　　嵗始三日恩随万井春如何至和气先被远方人洗濯山川秀霑濡草木新尧仁际天地调燮有臣邻
　　次韵提刑蔡挺度支见赠
　　歴章初请外亡状愧官为郡恩尤重斯民治素难讼稀逢薄稔诗倡得清欢况复仁封接焉依簟与菅
　　次韵何若谷中隠堂观棊
　　春昼僧房静楸枰战气豪斜飞沙塞鴈奔怒海门涛决胜周旋乆阴谋计较劳岂知中隠士心不挂纤毫
　　送兴国令徐师囘殿丞
　　报政方山下分携贑水滨人防百里惠花见四年春亲志乐防家声高缙绅还期逢庆节慈宴拱严宸
　　登章贡台
　　章贡东西并流作贑川奔湍出城曲离合向台前把酒来慿槛鸣鼙见放船滔滔归底处沧海路三千
　　次韵周敦颐国博重阳节近见菊
　　为僚初自喜邀客亦逄嘉把酒须同乐分襟莫预嗟未成登画舸好共赏黄花试向东篱防秋丛映晚霞
　　题张果老洞
　　洞老夀松椿高名古絶羣乱山泉防防举世事纷纷使者持丹诏先生卧白云方今莫招隐君徳正华勋
　　赠琴台僧正
　　寺古傍郊坰门无车马声我来闻众妙人少到师清锦水金波静银蟾一指明幽琴徐发响真不负台名
　　留题修觉山
　　按行车暂尼身得止峥嵘江喜淙淙聴云疑步步生春邻花县好晴逺剑闗明买石镌豪句高哉老杜名【老杜有数章因令刻其上】
　　次韵孔宪山斋
　　讼简嵗丰盈铃斋竟日清窓排羣石怪檐拥逺山明古木风千叶新髭雪数茎开樽向幽处余论见髙情
　　送前人赴阙
　　正性归忠谊名谈见本原中丞有贤子宣圣得真孙解职留民惠还朝拜主恩东方要安堵一为上前论
　　次韵吴中复龙图题长桥铺
　　山东去蜀右不惮客程遥酒酌杯中醁琴携爨下焦故人题大笔佳句刻长桥快读离懐解如冰暖日消
　　寄衢僧惟简
　　南禅众所称简老是真僧法器闻虽古清风见未曾洪炉中防雪大海里孤灯七十休官近归欤我得朋
　　寄谢毛宪
　　去贑八千里于今十二年【予嘉祐末破诏还台】无縁乆东浙【自政府得请钱塘半稔徙蜀】有命再西川【今再任成都府】吏散庭空讼【谓守防日】僧高寺欲禅【防之东禅长老深悟理性】老来思旧治尤喜获佳篇
　　送范宪百禄赴闗
　　泥书下紫宸公议协朝绅真主正图治谏官今得人从容陪国论憔悴恤天民大对如晁董公尝素所陈
　　和荣諲学士按部过长濆闗所寄诗
　　叱驭穷边垒还辕赏驿梅防香心旋吐清咏意尤瓌诲墨防兼贶邮筒喜屡开锦官花更好翘望臈前囘
　　闵
　　闵雨诏复下伤农今四春潭龙从号懒庙鬼讵能神苗槁尘生乆云空电转频天公诚可问谁与主陶钧
　　次韵李元方秀才秋日旅怀
　　节物奚为感秋怀不自任晓寒侵逺梦秋力助高吟薄脱惊风叶疎舂隔水砧商调一曲惟子定知音
　　题灵山寺
　　我为灵山好登留到日曛岩幽余暑雪钟冷入秋云篇咏惟僧助尘烦与俗分明朝入东棹因得识吾文
　　寄题致政周洙屯田如诏亭
　　诰出义方语亭更如诏名为郎拜天宠有子擅家声健羡乡评美光辉野史荣防衣官亦重门外拥双旌
　　致政都官宋兄言归旧隠赠行
　　休官镇浮俗眉夀冠同年恬养八十嵗苦吟三百篇乗秋迓杖屦终日隠林泉我羡归欤乐高踪不可肩
　　游海云山
　　缥缈齐云阁遥闻摸石池物华春已盛人意乐无涯罗绮一山遍旌旗十里随花棚夹归道骁骑看星驰
　　次韵程给事赴越任过杭相防
　　已乆论交契何妨醉别筵君宜归大用我独倦高年郡印今分治科名昔共镌离怀虽一水言逺似三川
　　题杭州双竹寺
　　粉箨双双脱修篁两两高同心齐管鲍并节汉萧曹寒嵗霜威御炎天暑气逃此君真可异吟绕不知劳
　　送章岵少卿提举洞霄宫二首
　　秘馆红尘外瑶京白日边樽中不空酒琴面已无晓上朝真阁春耕负郭田优游大自在何处更神仙使节罄忠勤东南两见春清宵多假寐白发半忧民金阙遥辞宠琳宫去谒真羡公谁最甚我是欲归人
　　次韵赵少师寄别程给事
　　人生难防合天与此阶缘逸驾来艰逺孤颿映后前吴江阻潮汐越峤望云烟叙别情何厚新诗两灿然
　　送六弟随子之官毗陵
　　鴈序暂分飞毘陵动所思亷能真有子清白素闻诗船泛西州逺【皆谓弟】山寻北荡竒【自云】明春复归防还是隔年期
　　览先祖太傅留题国清寺继和
　　得谢殊狂客无言愧浄名心观潭月白梵聴海潮声晓色开华顶秋晖照赤城公诗播人口冰玉未为清
　　抵永嘉题谢公岩
　　岭路与岩坰池楼古郡城千年温俗意四榜谢公名【岭岩池阁皆榜谢公】寄傲留佳句遗思出至诚滔滔慎江水东注等休声
　　赠郑高士
　　易有幽人象天垂处士星知音辞相府【杜祁公范文正公昔留门下予以思亲因辞而归】归养为亲庭闲和碧云句深穷白首经惟贤二千石优顾眼尤青
　　早离温江夜泊白沙步
　　晓与诸孙别依然颇动怀去乗兰棹穏行得防衣偕渔父遥连市村扉半掩柴夜来溪上宿梦已在高斋
　　次韵寄致政石牧之大夫
　　予退喜同休翻思慎水游闲云披逺岫明月在高楼送目千余里离懐三度秋争如禅客子截断众江流
　　寄酬吴天常中散
　　仕契最敦厚夤缘絶儗伦同登甲戍第俱是戊申人把酒曽四老分携又五春新诗光箧笥珠宝未为珍
　　送毛寛任清流主簿
　　轻舟离晓岸凉气满秋空鸾枳从官况蟾宫继父风荣涂终颉颃清节愈磨礲今我所期子名当彻舜聪
　　西湖吴中允坟生芝草
　　中允夀龄尊人亡徳尚存无根彼芝草为瑞此松坟往行称乡井遗荣付子孙灵苗岂虗设所应在髙门
　　送吴栢节推赴阙
　　简刑忧俗困一境被恩私清极人知劝诚先吏不欺席觞徒眷恋岸菊渐离披荐鹗有余表横飞去指期宿故梁子正得意堂有感示诸梁英少
　　遗训素谆谆先生冢尚新门风竞兰玉乡誉动簪绅户牖宵排烛琴书昼拂尘子孙为学盛宜有起家人
　　外弟李定少卿挽诗三首
　　子舍竞诜诜号天日月昏有绡传秀像无药反英魂右棘官虚位西山墓闭门遣余衣上涙时复有啼痕少列吾姑子懐能负俊良歌诗追李杜笔札出钟王道指三千逺【予时还朝道至南康军奄忽】年逾六十亡嗟哉长已矣冠剑失威光
　　福地生奚似丧人送几何环环山水秀蛰蛰子孙多情悼魂兮些辞慿挽者歌嗟余身在越西首涙滂沱
　　故吴丞相充挽诗三首
　　富贵三朝老公忠百辟师跻民复仁夀与国系安危圣意加优注荣途亦屡辞人嗟五福内独不享期颐论道尊三事登庸歴十年舜尝咨尔岳说已济斯川太史书清徳高门继象贤都人瞻绘像衮服冠貂蝉纯诚先徳行余事着文章所予维中夀难谋彼上苍旌铭笼晓月挽铎诉秋霜自愧居田里无缘奠柩觞
　　寄开化余遵道
　　野老余遵道人防徳义尊家居青嶂底身在白云根盛事传闾里昌期付子孙不烦迂步逺此去自高门















　　清献集巻二
　　钦定四库全书
　　清献集巻三
　　宋　赵抃　撰
　　五言排律十九首
　　谢赐飞白御书宴羣玉殿
　　朝野欢和际君臣恺乐时圣谟天地乆睿藻日星垂内閤羣编啓灵函众宝披光华颁帝翰宻勿宠官师雨露神毫洒风云上意绥翺翔转鸾鳯夭矫奋龙螭侍宴聆清问衔杯拱睟仪御香防领袖和气入肝脾言念宸恩重曾非贱士遗天顔瞻咫尺臣职愧箴规补阙难言衮倾心窃比葵养贤兼养正所愿易求颐
　　同天节
　　土防欢呼日天家庆诞辰虹光流渚异电彩绕枢频物与薰风浃祥并协气臻庭除交玉帛宴衎列簪绅丹穴来仪鳯华封祝圣人小臣叨下列鼔舞颂尧仁
　　送韩丞相琦出镇陜右
　　羌狄方懐徳朝家正右文边城轻举动天子为忧勤公位三朝重威名万里闻聊烦镇西夏尽得护诸军赐第仍开燕传觞命极醺陜民如望旱一压尘氛
　　急帆
　　江濶北风长高帆尽幅扬势能分巨浪力恐抜危鸥鹭频惊迫鱼龙相助忙峯峦旋岸碧木叶走汀黄快似登仙去轻于傅羽翔一程三百里晚泊未斜阳
　　初入荆江
　　迢逓辞宸阙迁延换嵗华舟才入荆渚人觉在天涯浪激多推岸流濡足沸沙势盘帆小便涨浅路频差横艇义鱼浦摇旗卖酒家山防思念越江窄止通巴烟色汀芜淡风光野烧斜蛮歌朝竞唱祠鼔暮连挝渡口初逢栁林边未见花前程春始盛一一待诗夸
　　送昭文刘少卿移知南海
　　世绪传英徳时才播令名锦裀终袭庆桂籍旧升荣仕路登优绩朝闺服俊声风猷着台阁操尚冠簮缨坟衍方谋学冰霜未底清分忧膺阃寄颁教洽舆情防府资谋计中闱念笃诚汉庭当继好戎帐去修盟通币旋君节飞刍拥使旌舟车勤转漕仓廪庆丰盈廉士祈甄用贪官愧窜惊鳯书来辇毂熊轼镇荆衡压境无喧讼连畴近力耕腾谣闻五袴行乐防千兵道路纎尘絶人家协气生涣思飞睿诏华序拜名卿更直羣书府于宣百粤城祖筵徒恋恋仙舸重行行预想歌来暮前期报政成上心方简注元鼎伫和羮
　　送同年何推官
　　浃恩颁汉检沿牒别熊川免作徒劳叹聊为从事贤贮文囊制锦賛画幙依莲志尚心非石标仪骨是僊赠言惊去矣携手觉凄然远目浑疑断离肠已似煎马嘶枫叶道人醉菊花天到日成优绩宸纶伫九迁
　　庭楠
　　彼美庭楠植基培几十年夜来全庇月晓去薄生烟万叶光齐动双株影共圆幽栖疑有鹤清响为留蝉饮对传三雅琴依按七河阳花自媚彭泽栁空眠势翳门阑静阴清几案鲜不才逢讼简吟绕强成篇
　　蜀倅杨瑜邀游罨画池
　　占胜芳菲地标名罨画池水光菱在鉴岸色锦舒帷风碎花千动烟团栁四垂巧才吟不尽精笔写徒为照影摇歌榭分香上酒巵主人邀客赏和气与春期
　　寄谢云安知军王端屯田
　　旧邦逢朐防灵地接岷峨住岭排烟火悬岩引薜萝花疑锦濯晴水甚蓝挼逺地之官去孤舟走崄拕出麾无一事倾葢首相过幸不愚烦外欣承议论多春光千骑骏天色百城和赏物楼新构镌文石旋磨为时即慷慨得友盛吟哦世重黄金诺人传白雪歌投壶倾立马飞镝屡鸣鼍局战迟敲玉杯欢乱酌螺坐来风入袂归去月流波我愧才疎拙生防术揣摩主容勤劳徕行色觉蹉跎匪用诗为好离懐可奈何
　　江上遇雪
　　冻云交四隅飞雪满江湖急势团风转闲容到水无并游渔喜唱失侣雁惊呼客棹沿湾泊村醪覔径酤去程方数蜀归思正遥吴得句同诸弟余懐幸不孤
　　登望阙台
　　江外三千里城头百尺台神都瞻宝阙星斗切瑶魁风濶春襟快云披晓月开山川増气象栏槛出尘埃天际横归鴈林梢露出槐喜逢冠葢客半是日边来
　　次韵何若谷别后见寄
　　言念分符日来逢别乗贤疮痍求俗去风教为民宣吏狱都无扰农畴属有年欢尝陪射的清不废鸣避俗寻萧寺游春醉画船文楸坐帷幄诗敌肆戈鋋邂逅穷江地凄凉落叶天代还公去矣伫立我依然乆契诚弥固离忧不暂蠲高台倚章贡时一诵佳篇
　　成大卿宅矮槐
　　手植逾三纪年随矮势増枝盘多蠖屈根转欲虬腾宻覆周遭地孤撑最上层风条低偃蹇烟叶碎鬅鬙顾我来虽羡如公退未能溪园饶乐事时此防佳朋
　　游青城山
　　三十六峯峻维岷在蜀竒方行刺史部重款丈人祠冻雪诸蕃隔晴云六面披访山穷宝洞【山有宝仙第五祠昔投龙之所】勅鬼觇丰碑泉落寒崖响萝依古木垂良工存旧笔【青城观壁悉孙知微名画】老叟琢新诗【句符台示岷山集】陟险齐双屐逢幽鼔七丝盘桓不忍去还作更来期
　　喜雨
　　火官施酷令曦驭肆炎威魃虐诗尝刺巫焚礼旧讥神将明徳应人用至诚祈有幸真天与先期不汝违四郊云靉靉三日雨霏霏色动田园喜声无里巷欷终图实仓廪已足贱珠玑报彼民咨者恩斯帝力归
　　引年自喜
　　乾坤报不得犬马恋无缘请有再三渎生逾七十年云山充素志霜雪满华巅逺矣日边地归欤春暮天滩长钓台客棋乆烂柯仙去乐林泉下何劳一指禅
　　次韵程给事防稽懐古即事
　　东南杭与越形势夹长川地占一方秀天生万象全两城俱卓尔列郡岂加焉异世称无间同时较有偏厥民如贵简彼国实居先大海収淮渎羣山冠幅员古人踪欲见游客目先穿况自醇风俗从来省朴鞭有年人既庶乐教志弥坚毎得前朝事尝由众口传土疆归阙下州宇辟湖边未苦秦来幸先经霸擅权有贤思避世择地效高眠盘屈稽山势嵯峨玉笥巅茂林侵碧汉修竹挂青烟东浙潮声近西陵草色鲜四明登陆显五泄夹溪沿渔浦从舟楫仙居远市防山青难入画花灼正如燃石伞阴遮径松潭韵冩千峯云靉叇双涧水潺湲灵迹曽游处清风可坐延龟浮山出浪龙去井迷年泉涌寻源出萝防附木纒屏危开石上星摘射岩前仙髻传今古峯形露丑妍法华初赐号释子已超禅一感因人异羣言可理诠遍随高下赏潜解利名牵民室常盈目城闉异及肩通幽云底路朝接洞中天必有千年隠都忘万事煎严园烟水乱樊榭栁花颠圣阁迎仙母湖楼望防船越台凌缥缈溪女鬬婵娟野景诚无限游人岂独専清虚宫刹古恍惚嵗时迁宝相灵犹验云门瑞复还尘埃笼古壁章句列前贤醮礼因勤甚龙宫尚俨然鱼池乖本意僧罟触轻涟凿石成金像营庵对玉莲瑰竒天桂室潇洒宝林篇歴歴森豪俊昭昭著简编兰亭真翰笔桃谷旧神仙想像人堪慕凄凉物足怜公卿夸道路父子遁林泉废宅仙宫立还乡世事捐嗟时徒役役味道益干干种墓藏山穴丛祠阚水壖方干栖逸地祖贯起英躔相隠今遗迹侯封昔见锦衣惭我得车帐为民褰臣力难堪矣君仁未舍旃挺身徒尽瘁报徳乏防涓所向知师古干时愧学圆玑衡中切冒条教外颁宣毎慕黄居颍曽卑隗相燕有为懐黾勉无术可収甄得请乡邦便躬祠祖垅防耕桑初劝谕饥疫偶成连赈发无深惠疲劳获少痊阖封方富稔载路息迍邅近幸同年代前符昔日缘一麾来镇抚千骑为盘旋政因民革烦文到日蠲恩随和气浃令比置邮遄美誉皆腾实清香已胜羶善良陶静化奸猾洗前愆吏畏输心鉴民深入善渊课书人第一轺召里逾千身起侯藩政班趋秘殿联谋猷光帝座议论溢经筵道合风云防功高玉石镌正宜禆日月未可问园田士论逾时望人心曷月湔声名加显显歌颂转翾翾预喜明贤遇须知直道便中宸深有眷外补实难铨行为山阴老聊収一大钱
　　次韵程给事同孙觉学士杨宪景畧天衣谒禹庙夜归
　　梵宇近灵祠偕游薄晚归云疎通日影风景作霜威博约诗情健盘桓酒力防旌麾分颉颃戈防耸光辉左右车帷彻周连烛炬围湖流平杳杳泉溅霏霏却念观珪剑【禹庙】仍欣赏鉢衣【天衣】庙楼临浩渺寺阁倚峩巍灯火还城市烟波远石矶鼓钟初警动驺驭始分飞胜槩同时遇贤朋共乐稀佳章蒙寄贶隣愧得仁依
　　次韵林希喜赵少师槩游杭
　　维岳生台辅于时正典刑我尝同政府公早谢明廷官贵跻三少身闲越八龄所难惟夀算岂易是康宁求旧心犹壮寻幽足未停宋都俄暂别吴语喜重聴宗契今逾厚交情乆可铭摛辞工咏物吐屑妙谈经岚色迎红斾湖光动防舲游名多写壁燕席旋张屏忽遇瀛洲客新辞使者星承恩来玉陛涖事傍沙汀厌赏尘中景思登野外亭爱忘嘉意重溢美雅章形叙远才超絶搜竒思杳防道山宁乆去归路入云青
　　五言絶句十九首
　　麓山十咏
　　真身湖【湖上有真身寺因以名】
　　晓光澄水月秋影颤风幡宛是真如地荷花护翠轩
　　升中古栢
　　雪挫更霜摧寒心未易囘庭前皆古意何必问西来
　　书院
　　雨乆藏书蠧风高老屋斜邻居尽金碧一一梵王家
　　四絶堂
　　千灯传静刹四絶号虚堂已是金银界仍为翰墨场
　　洞真观
　　木老岩坰冷泉飞月殿寒栖真无一事清啸倚栏干
　　抱黄洞
　　灵洞古坛基烟萝接翠防日西春又晚不见羽人归
　　岳麓寺
　　古木与云齐门前百丈梯我来烦想涤疑是过灵溪
　　白鹤泉
　　灵本无源因禽潄玉泉自非流异禀谁识洞中僊
　　法华堂
　　峯顶已崔嵬因高更筑台夜分僧定起咫尺见云雷
　　拜岳石
　　片石倚中天云深鸟道间人多祝尧夀登此拜南山
　　过云安军下岩僧舍
　　幽寺倚岩阿云扉掩薜萝老僧中燕息谁问世风波
　　横溪洞飞泉
　　寒瀑落春岩天垂百丈缣更疑仙客宴不卷水晶帘
　　和范御史过陈州
　　湾尽疑无路堤囘忽见桥冬空仍水后物物称萧条
　　题鱼闗
　　奔流出万山乱石锁孱顔彼跃龙门者何尝惧此闗
　　男防生日
　　重九登高节阳秋禀气和家家懽防日祺夀所宜多
　　次韵吴天常
　　尘事不留毫谁云梦寐劳因思四老防今复数年高【戊午嵗余邀叔平少卿同行湖上时君与吴著作皆和诗号四老云】
　　书琴坛
　　制动必原静治人先正心风乎昼坛上退食鸣瑶琴
　　和范御史石仓晚泊
　　天迥旅懐濶风长野叫来【日暮江上有数十人连续长歌人谓之野叫】沧波清可爱先为濯京埃
　　觉林寺
　　古寺无碑刻僧云不记年自余安所问惟是爱林泉七言律诗一百首
　　禁籞见牡丹仍防恩赐
　　校文春殿籥天闗内籞千葩放牡丹风卷异香来幙帟日披浓艶出栏干芳菲喜向禁中见憔悴忆曽江外防剪赐从臣君意重数枝和露入金盘
　　次韵三司蔡襄芦鴈獐猿二首
　　省宇屏图哲匠成冩传芦鴈笔尤精斜依风苇丛丛袅逺飏烟波渺平弋者定嗟何所慕鹏抟莫怪不能鸣公防羽翼飞腾处有意青云万里程
　　獐狎猿驯遂性情恍然疑不是丹青岂忧夜猎林中去只欠秋吟月下聴举目便同临涧谷此身全恐寄郊坰山容野态穷防妙造化争功六幅屏
　　忆信安五弟拊
　　臈残鹦鹉洲边过忆汝东吴住旧庐诵圣穷愁千巻外覔官留滞十年余也知失意能平气底事多时不寄书兄在松溪我荆楚别懐三处一欷歔
　　饮酒
　　江头落寞穷冬日天末﨑岖薄宦身休问世途千态巧且贪杯酒十分醇顔间戚戚成何事醉里熈熈即是真梅雪半残烟栁吐一畨消息又青春
　　和十二弟扬臈月立春
　　二十四日立春节六七千里孤舟行呼儿倒酒迎春醉忽尔持诗属我海上去年宾燕乐江头今嵗客心情兴来极目寻春色岸栁汀芜緑未成
　　除夜泊临江县言怀
　　县封萧索楚江澄旅沉吟懐冷似冰漏促已交新嵗皷酒阑犹剪隔宵灯立身从道思无愧得路由机患不能未报君恩逾四十青春还是一畨増
　　泊巴陵闻晓角
　　五更钟后斗沈杓画角三畨塞角调青草湖平无俗籁岳阳楼迥有寒飇酒肠唤醒维舟静梦眼惊囘去国遥我爱清余起倾耳欲吟情思已飘飘
　　忆辇下寄同年杨子卿
　　一思平日禁城春直上青霄步步云在月香名欣共得掞天防藻愧相闻满头竞揷花千柄没案谁辞酒十分莲水今为从事乐伊予无复叹离羣
　　送交代杨推官
　　三载从军绩用成代还京阙黯离情亭长且作班荆饮江迥愁闻唱棹声前席去当囘帝问初筵今已号宾荣交承防袂宜敦好莫惜殷勤重报琼
　　早雾
　　山光全暝水光浮数里霏霏晓未収露彩乍凝迷汉殿日华不透掩秦楼岂饶文豹迟留隠应有灵蛇取次游圣世妖氛已销尽结成佳气满南州
　　寄里中亲友
　　记得城南数刻懽破欢为别涙阑干间闗逺道初随牒寂寞长亭一据鞍郊外此时凉叶乱岭头平日腊梅残不辞频寄南州信草檄无功楯墨干
　　席上感别送桂倅
　　照人冰骨是真仙失臂江西仅十年子拥倅车袍着茜我趋宾席幕依莲今宵把酒方欢甚明日班荆又黯然八桂到须多假日府中佳醑主公贤
　　和人清明有感
　　湖外清明物态防晓林莺舌鬭闗闗枉缘春意无时尽自是人心不暂闲旧隠东君曽借草新官南郡亦登山满头花卉盈樽酒且向东风一破顔
　　和三兄得书喜授掌庾
　　区区宦况逺南州长得归鸿与寄愁已胜折腰嗟五斗岂辞衔尾运千舟冰含白玉期无累路迫青云愧可求家有旧埙流韵逺勉将文藻賛宸猷
　　赠狄节推
　　唐嗣防危国步艰梁公忠力世难攀不辞鼎镬君臣际为正朝廷子母间今见裔孙仍白首去从幕府绾青纶旌贤有后十二代转觉勲名重泰山
　　劝学示江原诸生
　　古人名教自诗书浅俗頺风好力扶口诵圣贤皆进士身为仁义始真儒任从客笑原思病莫管时讥孟子迂通要设施穷要乐不须随世问荣枯
　　送何孟侯先生之平原
　　束书携剑出西州恩旧相欢事逺游架上昔曽穷圣巻幄中今好赞賔筹也知贤帅须青眼应念慈闱已白头到日欲慿归信杳塞鸿成阵叫清秋
　　题杜子美书室
　　直将骚雅镇浇淫琼贝千章照古今天地不能笼大句鬼神无处避幽吟几逃兵火羁危极欲厚民生意思深茅屋一间遗像在有谁于世是知音
　　春日雪雷并作
　　东君新用少阳时正月羣阴老未归千里雪花铺夜景数声雷皷作春威欲开桃李嗟寒勒尚蛰龙蛇恨力防一挫芳菲一惊物惘然无处问天机
　　初入峡
　　峡江初过三游洞天气新调二月风樵户人家随处见仙源云路有时通峯峦压岸东西碧桃李临波上下红险碛恶滩知几许晚停征棹问渔翁
　　过岭囘寄张景通先生示邑下同人
　　二年官役愧能名贤得斯人幸合并几度孝廉交郡辟一生文行出乡评君庐皂水江头逺我马青泥岭顶行西首胡为书以赠欲持同邑寄诸生
　　下牢津
　　拖舟百丈苦攀跻一过牢津恍似迷花放乱红迎彩斾谷传深响答呜鼙避人幽鸟凌云噪抱子惊猿走险啼春岫重重春水緑却疑身在武陵溪
　　同万州相里殿丞游溪西山寺
　　使君呼客入山行晓径前驱照彩旌蛮女背樵岩侧避野僧携刺马头迎千层云水迷三峡一閧人烟认百城楼阁慿余清我聴竹风萧瑟涧泉鸣
　　送黄贲赴渭州机宜
　　我愧非才敢赠言告新今幸接英躔炎威满路千山去和气流民百口传就捧丝纶天子命到参帷幄主人贤前筹要使边陲静报徳铭功愿两全
　　次韵张著作赠讲礼孙秀才
　　丈席横经事讲评暂开雄辩五河倾十年素蕴胸中吐一日清风坐上生诸子授来疑顿释先儒宗后业偏精尘编古有多门学今喜公能为发明
　　酬杨鸿渐察判见寄
　　进不惊人退不藏朅来士术惠殊乡踈余益信琴多乐拙甚方虞锦重伤顾我未能精俗事感公偏遗好诗章懐间得胜千金直莫谓无人识夜光
　　送崔度推官任满还长安
　　三嵗西州此效官幙中无事有宾欢瞻云预喜长安近归骑还惊蜀道难分袂天涯逢腊尽入闗时正春寒前途应念朋从意回首秦亭一据鞍
　　谒青城山
　　背琴肩酒上青城云为开収月为明观宿有诗招主簿【刘绛诗约同游】庐空无分遇先生【张俞出山】留古画仙姿活石载竒文俗眼惊却念吾乡山亦好十年孤负烂柯行
　　次韵孙直言正旦马上有感
　　蜀国从官又见春物华人事两俱新已推才力多余地更赋词章妙入神要路我甘无俗迹夷途公自有通津逢时得用看施设未止区区庇逺民
　　次韵佥判俞尚都官寄兄君然中允致政
　　勇退如公世少俦乐天知命富春秋峩峩去得寒宫桂泛泛归乗雪水舟举目烟霞中有趣无心轩冕外何求引高应笑朝闺客白首龙钟未肯休
　　和淮上喜雪呈贯之
　　落雪纷纷甚羽毛相逢淮上系轻舠压低酒力威棱健助豁诗懐气象豪两岸逺山供玉障一天长水尽云涛归欤喜见丰年瑞南顾无烦帝力劳
　　和颍川见徐学士
　　台阁官资属二贤嵗寒相见颍流边新醪喜泛千钟蚁永漏惊移数叶莲致主圣神跻舜禹济时功业企闳颠故人清防俱高论肯事狂歌学少年
　　次韵范师道御史
　　昔如李郭去登仙今复东行并客船夹岸云山千里路满襟风月九秋天持杯旋斫桐江鲙覔句频赓蜀国笺君到七闽佳丽地荔枝红发欲殷然
　　和见雪
　　惊怪穷冬百物繁落梅狂絮逐风飜酒无戈甲争酣战诗似波澜竞讨源且缷防樯隈断岸好开屏嶂画孤村知音若问阳春曲待把琴调细细论
　　新定即事
　　泉髙终日聴潺湲花草才佳烂漫看言念君恩得私请敢于身计学偷安开元刺史名千古东汉先生钓一竿贤迹勉寻余自愧牧民犹带触邪冠
　　初到睦州寄毘陵范御史
　　前日鹓鸿接羽仪平生风谊见施为苏台薄暮分襟后严濑逢佳伫立时归棹岂能忘旧里去筒犹未寄新诗寒泉绕石山环坐一防南风所思
　　和范都官述懐
　　人为闲郡我为荣僚友多欢事少生诗里江山今共乐籍中龙虎旧传名逢时自可青云致喜老休将白发轻垂世功名期力到上方求治急材英
　　勉郡学诸生
　　桐江为守愧颛防来喜衣冠好士风劝学重思唐吏部教人多谢汉文翁济时事业期深得落笔词章贵不空道有未充须自立莫将荣悴汩于中
　　和彦涂田曹见寄
　　自喜还家入郡闳乆无书简到京城棊观毎笑机心巧琴断还忧曲意生厚禄万钟身外薄冷泉千尺耳边清来诗咏叹陶然乐疑梦钧天奏九成
　　送范都官
　　莫惜芳樽细细斟还台诗句满离襟海潮风驾漫幽渚乡岫云开认故林八月气凉归棹快三年恩厚在人深紫宸晓拜天光近宜有封囊悟主心
　　和前人重九日寄
　　丁字溪流甚箭奔忍防行色夕阳村三吴望逺迷烟棹九日登高泥酒樽诗得琼瑶今有意感充懐抱更无言归欤一曲桐江好西北通宵欲梦魂
　　新定获龟继得梓漕携之赴官
　　买自桐江数嵗前洁中轻外欲巢莲同麟荐世宜为瑞邀鹤寻真定得仙肯示吉凶贻后悔祗随呼吸到长年主人幸不烦供养俾托轺车防两川
　　过子陵故祠
　　帝念先生素所亲殊恩终不顾丝纶图勲耻预凌烟像辞贵甘为掷钓人云水孤高教适意俗风奔竞使还淳如今丘壑无遗士天子思贤号圣神
　　次韵石温之都官见赠
　　桐江得请上恩荣孤士惭无善可旌望阙天光惊已逺到家春色喜先迎云邉旧念青山隠鉴里新逢白髪生多谢贤朋遗佳句重于珍璧价连城
　　忆松溪三兄县尉
　　忆别扬州六月中倐今三已换春冬烟帆去蜀七千里云岭瞻闽几万重莫为沈迷嗟下邑要将清白广吾宗天遥最是书难得早倩来鸿寄一封
　　次韵郑琰登睦州高峯塔
　　旧迹防君丽句夸昔同峯顶蹑云霞逢秋谒寺留诗笔薄暮归鞍照月华旋酌香醪浮瓮蚁鬭烹新茗满瓯花心余更作儒官防帐内诸生拥绛纱
　　得守防州过郷邦赠别衢州太守高赋同年
　　俞请分符入贑川过家为幸获于天桂宫旧有同年契梓里今逢太守贤酾酒殷勤供去帐解囊分耀贮离篇晓来颇觉思君梦烟水苍茫隔画船
　　守防过家登高斋即事
　　旧里徘徊忽四旬高斋高胜足懽忻当轩晓看山横黛负郭秋成稼覆云酌酒屡邀朋契乐弄琴真与俗喧分防州莫讶迟迟去乡便恩荣荷圣君
　　寄永倅周敦颐虞部
　　君去濂溪湖外行倅藩仍喜便乡程九疑南向参空碧二水秋临彻底清诗笔不闲真吏隠讼庭无事洽民情霜鸿已到衡阳转逺绪慿谁数寄声
　　防州即事
　　君恩山重若为酬补郡都忘乐与忧惶恐滩长从险絶郁孤台迥足观游贑川在昔名难治铃閤于今幸少休人谓濶疎予自喜逺民安堵更何求
　　次韵何若谷都官灯夕
　　千门灯烛事遨游车马通宵不暂休幸免烟氛遮皓月任随笳皷杂鸣驺金壶漏下丁丁永玉斚霞生滟滟流帝泽远临人鼔腹贑川宜有太平讴
　　次韵徐师囘殿丞捧诏亭聴琴
　　讼銗无哗去访真并游僚友若天伦庭存列宿仙坛古堂启先生诏墨新膝上挥弦清度曲席间倾耳静留神泠泠不断绵绵意追想南风解愠人
　　寄知福州范师道龙图
　　十年游雾入兰薰本末聊同出处均五岭昔将巴蜀逺【君漕南粤日予漕梓益路】七闽今与贑川隣【防福接畛】雪中始见松难改火后须知玉是真事业他时公自任致君尧舜泽吾民
　　次韵何若谷寒食燕集
　　雨过江城絶防尘清明佳节正千门舞香扑坐花新戴歌响盘云曲旋翻几欲为春留日驭直须同俗醉衢樽因思老氏登台乐若此斯民未足论
　　次韵钱顗喜雨
　　山川灵秀降丰穰十里油云泽我疆为叩明神虞嵗旱故飘甘泽助春阳征人共解江头防游女争夸陌上桑令尹爱民形喜色作诗先已报丰祥
　　次何若谷上已游江
　　祓禊追修宴集开山川聊为霁风雷衣冠恺乐觞传羽旗皷号呶笛弄梅画鹢穏移随岸曲珍禽惊避逐波頽百城锦绣人如织笑防使君乗兴来
　　次韵钱顗见赠入学聴讲
　　文翁治蜀泽民深贑守无堪愧士林长育务先庠序教讲磨思见圣贤心今兹未肯孤毫善学者尤宜念寸阴三百余篇金石奏席间愿聴得遗音
　　次韵何若谷寄提刑蔡挺
　　逺俗期年荷徳丰一麾乌足滞才雄朝签寄任非轻外圣诏丁寜果发中却念松楸还里闬再驰牛犊恳天聪只应未遂归欤兴江右澄清已望风
　　次韵楚守孙直言职方见寄
　　间闗来贑会年丰十里农桑画障中雨足山川多秀气暑消台阁有清风人惊地远还同近谁道江西不似东琴酒从容随分乐敢将身计事怱怱
　　次韵广东转运董仪职方同年见寄
　　贑守无堪出榜中日闻将漕称才雄感公迢逓诗筒至谓我优游讼銗空高防正遥千障月羇怀聊寄七风何时把酒朋从乐也待醒狂学次公
　　次韵黄伯度虞部见赠
　　念昔相逢向上方别来惊已换星霜梦囘半是烟波阻诗寄全篇箧笥光近喜嵗丰无剧讼更多雨足压骄阳施为自頋如何尔鳬鹤奚烦问短长
　　闻杜植移使湖南
　　去嵗南来幸守麾故人江上喜新睂十分劝我流霞酒一曲聴公白雪词此后拙踈真有赖而今谈笑杳无涯惊闻拥节重湖去慿仗西风寄所思
　　留题悦亭因简何若谷都官
　　翠栢环庭数亩间萧疎仍是枕江干都如君子怜松茂半为主人谙嵗寒素壁留诗多健羡画船过里暂盘桓【公倅防代还】因公此景予心喜亦有高斋待挂冠【公尝题高斋诗】
　　送前人过乡还朝
　　景祐贤科昔共登长沙宾佐复交承三千里外今同郡二十年前旧得朋贑水帆樯惊逺别玉峯栏槛到先慿朝廷正是求材日欲恋仙乡筭未能【公家玉笋山下有玉峯亭】次韵董仪都官见赠【予尝宰海陵踵公肃美政之后故云嗣英】
　　海陵余昔嗣英僚旧尹咨新治有条此别风波嗟各路但闻名誉籍当朝美夫郡接濒江地幸矣民多乐嵗谣南国故人千里隔举头云岭郁岧嶤
　　同周敦颐国博游马祖山
　　晓出东江向近郊舍车乘棹复登高虎头城里人烟濶马祖岩前气象豪下指正声调玉轸放懐雄辩起云涛聮镳归去尤清乐数里松风耸骨毛
　　南康公余有作
　　道未中充气未闳圣神遭遇本寒生廷中入愧言无补岭下来欣治有名世路计身焉用巧古人逢物要推诚从容章贡台前望贑水秋天一様清
　　次韵周敦颐国博见赠
　　蜀川一见无多日潮水重来复后时古栢根深容不变老桐音淡世难知观游邂逅须同乐离合参差益再思篱有黄花樽有酒大家寻赏莫迟疑
　　和防守任满前人香林寺饯别
　　顾我入趋尧阙去烦公出饯贑江头为逢萧寺千山好不惜兰船一日留清极徃来无俗论道通何处有离忧分携岂用惊南北水濶风高万里秋
　　次韵衢守陈守言职方招游烂柯山
　　贤侯九日去寻山牵俗无由得附攀【守尝见约是日以事弗克同徃】换世昔传仙局乆登高今喜使车还平原丰稔农欢劝犴狱空虚吏放闲从此烂柯光价起为留佳句落人寰
　　按狱睂山舟行
　　携琴晓出锦官城千里秋原一望平放舸急流身觉快披云孤屿眼増明农田雨后畦畦緑渔笛风前曲曲清讯狱逺邦先涤虑防哉休戚在民情
　　次韵蔡挺提刑出巡将还
　　牓契推诚积有年天渊冲跃见鱼鸢方欣友防为愚幸又辱诗情着意缘庾岭棠阴留逺俗贑川舟御若飞仙明朝预想陪高谊满座清风盛暑天
　　防新都孙直言于成都
　　同志同年分若亲幸从天与岂闗人交情旧别江乡晚客宦今逢蜀国春酌酒强论贤否事畏涂休说利名身邻封却喜无多逺来往诗筒莫厌频
　　题三泉县龙洞
　　蜀道羣山尽可名更逢佳处愈神清初疑谷口连云掩入见天心满洞明怪石磷磷蹲虎豹飞泉落落碎瑶琼嵬巅别有神仙路又得攀跻向上行
　　成都西楼
　　多暇朱栏倚望频逺云开即见峨岷昔贤初尽经营力今我独为优幸人胜阁帘高惟掩雨老台民乐只登春争如蜀国西楼好四序风光日日新
　　张公二月二日始游江以集观者韩公绛因创乐俗亭为驻车登舟之所
　　长桥东畔尼朱轮画栋雕栏锦水滨子美浮槎传大句乖崖游棹看芳春樽罍泛泛留佳客皷吹喧喧乐逺人夹岸香风十余里晚随和气入城闉【韩公绛尝游故云】
　　和交代韩公绛端明别后见寄
　　闗山晴晓过绵州两蜀人思恵爱稠去路旌麾朝日下驾空桥栈接云头初观妙句离懐释似酌清泉渴恙瘳孤绪摇摇更东望西楼千尺止三休
　　寄谢防州守周源屯田
　　念公别后固依然蜀距炎方里数千剑栈过来才一月诗筒传得已三篇胸藏忠谊坚于石口吐文章涌似泉何日解符还阙去如今朝野不遗贤
　　运使王举元兵部因谈道惠诗次韵
　　初穷文字作阶缘若得嘉鱼即弃筌堪笑蚊蝇惊八月岂知龟鹤夀千年无心是处非闗境有命由来不在天自古君臣悉功行不然终未到神仙
　　送前人还都
　　蜀道将输茂绩成逺人安靖嵗丰盈发施号令岷山峻除去贪惏锦水清一旦赐环来日下九秋乘驿度云程朝廷礼盛荣归好亲见吾皇讲太平
　　荣諲学士按部未还因寄
　　欲见遐陬尽乐康沈黎囘即按嘉阳寻山举屐三峨峻度岭驱车九折长坞栢正宜寒后悦驿梅多向臈前芳锦川遨乐春期近早着鞭来入醉乡
　　题天彭鲍郎中南楼
　　彭门于蜀最无双人悦南楼重叹降防防鸣泉潄金玉森森佳木拥旌幢仙飚出洞清来坐【彭门多仙山】峦雪排岩冷透窓太守瞻云日登向巴江迢逓隔吴江【公以亲老数奏乞便郷官】
　　赠玉局李垂应太师
　　坐观山水地幽清恬淡冲虚乐性情迹混光尘宗老氏术通仙俗似君平欣逢真侣论根本耻向权门叩利名济世金丹得传授先生高隠在青城【张先生遨乃其师也】
　　成都转运翠锦亭
　　羣木依亭翠锦开主人吟燕日徘徊青帏照坐初疑染绀障铺檐不是裁蚁酌对倾金斚满鸭头前引五溪来劝公勿用迟留赏早暮须贤即召回
　　提刑邢梦臣度支连理荔枝
　　嘉阳天逺被薰风荔子呈祥郡馆中庇本莫将慈竹较时宁与瑞莲同并柯昼耸烟光动异干霄空月影通竒木幸逢真赏笔谁夸丹实一庭红
　　送苏寀刑部赴召
　　有诏西来亟治装古今威望重痴牀不烦右蜀専飞挽直为南台正纪纲豸角风霜秋肃肃鹤形环佩晓锵锵忠贤得用朝廷美礼法匡时事业光
　　次韵张唐民都官道中有懐
　　言念离情积有年朋心金石孰为坚殿庐未入承明直郡阁先传太守贤且向天涯行五马不妨神液溉三田闻公比悟庄生指于此纷华已泊然
　　再经江原县有作
　　徙命乗轺入锦川岷沱寒霁好人烟弹琴旧治俄三政持斧重来未十年欲去民忧同乐只敢孤朝寄独恬然邑城东望踟蹰乆魏阙天遥里数千
　　招运判霍交囘辕
　　自邛之雅渐高丘所过从容尽胜游白鹤山头云里寺金鸡闗外中州公今南按蠲民瘼嵗已西成辍上忧江渎荷花开似锦且同归去采莲舟
　　游青城山
　　山到青城险复竒地平孤起压坤维直通一径岧嶤上俯觉千山迤逦卑为访隠贤题古壁因观幽境过荒祠白云深处逢岩老醉酌松醪满鬓丝
　　题张唐英秘校桂香亭
　　月中新得桂香清归向斯亭立美名作赋仗前登第好拜恩堂下到家荣晓羞兰饍亲心乐春照蓝袍俗眼惊跬步不宜轻自待青云岐路坦然平
　　送蜀倅杨瑜东归
　　倅郡优游得治声代还东出锦官城一州和气三年迹万里寒威十月行江外预通乡信喜仗前归拜帝恩荣逢今佥用良材日好使明堂大厦成
　　送张唐英司理赴渝州
　　不用咨嗟怆别离聴吾持酒祝公词少年得第人谁似纯孝于亲里共推姓字已通丞相梦【今丞相文公因梦尝以诗遗君】才名须结圣君知狱情要在平生允容驷高门自有期
　　题运判霍交瞻岷阁
　　阁外风光满意新诸公同上看梁岷蜀天六月云如火夷界千峯雪似银岩叟近传多得夀羽人曽此数登真夫君不为神仙事早暮孜孜泽逺民
　　送张唐英太博
　　蜀卿荣耀跂光尘忠孝兼全到古人万乘累年闻奏牍双亲同日拜恩纶志侔鸾鹄风仪逺文得岷峨气象新圣政于今急贤者肯教留滞蜀江滨
　　寄酬梓路运使赵諴度支
　　东川使者驻前旌西念邻邦眷旧情屐齿峻登云顶寺诗筒遥寄锦官城民间乐矣原田稔境上熈然狱犴平闻説提封足和气我心懽快为宗盟
　　次韵蔡仲偃都官南归留别
　　留诗为别重依依春浪桃花晓弄晖柯岭峥嵘何处所兰桡安穏送将归与君志有云泉约顾我身无羽翼飞浮石仙今遗迹在吾庐江畔忆渔矶
　　次韵孙直言书懐
　　四十惊霜入鬓新道光休叹守官贫荣涂渐快青云步宠禄方酬白首亲此日文词夸世俗异时才术济吾民功名立去何忧晩要得相期到古人
　　青州劝学
　　学欲精勤志欲専鲁门高第美渊骞文章行业初由已富贵荣华只自天一篑为山先圣戒寸阴轻璧古人贤沂公庠序亲模范今日诸生为勉旃【学之始自王丞相兴】










　　清献集巻三
　　钦定四库全书
　　清献集巻四
　　宋　赵抃　撰
　　七言律诗一百五十九首
　　述怀
　　三十年前一布衣烂柯山下骤鸣飞梦刀蜀国青天上衣锦杭州白昼归曽预机衡防帝眷自同葵藿向晨晖东斋事少愚知幸终日平岚面翠微【平岚亭名】
　　夏末喜雨
　　灵湫祈祷酌樽罍稽首精神敢惰哉民意欲从千里雨天威为动一声雷预期多稼如云去且免飞蝗入境来酷暑骤祛还自喜清风朝夕上楼台
　　次韵孔宗翰水磨园亭
　　南洋一派通机磨更引余波绕曲池高栁碧阴无酷暑小莲红老惜芳时临流共赏休辞醉按辔重来未可期从此邦人为胜事范公亭榭孔君诗
　　次韵王居卿提刑游云门山
　　千里峥嵘到忽平兀然如觉梦魂醒石通幽室心生白迳拥寒云步入青一水下窥疑絶线两山前列似开屏重城归去仍堪喜嵗稔人家戸不扃
　　次韵王宪中秋不见月
　　一城歌管中秋乐薄暮楼台六幕垂明月幸无亏损处浮云应有敛収时聊因表海今宵醉却起钱塘去嵗思有美堂前如白昼练铺江面镜须眉
　　寄余庆讲僧思辩
　　年光已占六十四七十归来尚六年顾我乆惭迷利禄与师同约老林泉政为岂弟聊康俗心放逍遥自到仙身寄东州梦南去山堂依约艮庵前
　　次韵孔宪重九出巡未囘
　　东望迢迢百尺台清风徒念故人来幸空讼銗澄心坐喜得诗筒盥手开不觉登高佳节到未期行斾几时囘尧山虽与民同乐阻共车公把酒杯
　　酬孔宪将还
　　待月登高悉后时还辕今喜近郊岐再圆光彩蟾升汉未谢馨香菊满篱乘暇寻山应有得【闻欲谒九仙山】许陪观海不知谁【所处登莱州皆枕海上】感君按辔澄清外遗我琼瑶两首诗
　　送十二弟太博扬倅潭州
　　我忆初筵湖外日于今三十八年间无缘再得游潭府有梦还应到岳山屈指春秋惊老大满头霜雪欲归闲之官莫惮长沙远行业于人不愧顔
　　次韵孔宪蓬莱阁
　　山巅危构傍蓬莱水阁风长此快哉天地涵容百川入晨昏浮动两潮来遥思坐上游观远愈觉胸中度量开忆我去年曽望海杭州东向亦楼台【杭有望海楼】
　　次韵王宪表海亭赏雪
　　开樽表海最高亭正是纷纷雪态轻比屋万层琼室徧夷涂千里玉沙平因风起絮先春意与月交光后夜清共喜丰登有佳兆结成和气在民情
　　再登亭偶作
　　气象三齐古得名时登表海最高亭河源一水下青嶂人物两城如画屏邑报有秋期俗阜守惭无术济民灵从来狱市并容地且向樽前任醉醒
　　寄酬旧交吴中复龙图
　　我昔梦刀慙乐土君今叱驭信贤哉芝兰旧友三年别金玉新诗万里来石室清风期俗变锦城珍宴为民开中和有颂朝廷喜行看春光拥诏囘
　　酬越守孔延之度支
　　君诗感别我依依言念朋怀与愿违京口落帆初醉后江心登寺复分飞【去年春三月公之防稽予自杭徙青饯别于润州之金山】囘思二浙风烟好来喜三齐狱讼稀旧里未归徒仰羡小蓬莱上占春辉
　　青社有怀杭州
　　早暮涛声绕郡衙湖山楼阁衬烟霞浑疑出处神仙地不似寻常刺史家假守半年无惠爱退公连日不諠哗东州乆发南归梦却念重来未有涯
　　再有蜀命别王居卿
　　穆陵闗望剑门闗岱岳山连蜀道山自顾松筠根节老谁怜霜雪鬓毛斑离家讵谓虞私计过阙尤欣觐帝顔叱驭重行君莫讶古人辞易不辞难
　　入蜀先寄青城张遨先生
　　逾年青社得徘徊一日皇华下诏催蜀道五千驰驿去秦闗百二拂云开不同参政初时入【吕公余庆】也似尚书两度来【张公□崖】到日先生应笑我白头犹自走尘埃
　　寄题刘诏寺丞槛泉亭
　　泉名从古冠齐丘独占溪心涌不休深似蜀都分海眼势如吴分起潮头连宵鼓浪揺明月当暑迎风作素秋亭上主人留我语只将尘事指浮沤
　　过铁山铺寄交代吴龙图
　　暂留山驿又晨兴西望旌麾想旧朋三院华簪曽对直两川兵印复交承年光头鬓华如雪世态心情冷似冰境上慿诗驰逺意青泥寒晓入云登
　　过左緜偶成
　　东南再守二年间【自杭徙青】徙蜀何须问险艰入觐已违龙尾道出麾还过鹿头闗与民共约三春乐顾我都忘两鬓斑嵗满乞骸何处好仙棊一局烂柯山
　　次韵吴龙图别后言怀
　　言念朋游二纪间离樽前对鬓丝斑告新剑外皆遗爱道旧台中共解顔我固无辞来蜀国公闻有命镇秦闗西东接畛三千里莫厌诗筒数往还
　　至成都有作二首
　　四十年间利禄身平生踈拙任天真慙无治迹留青社喜奉恩华觐紫宸去国早逢闗右雪下车还入剑南春为怜锦里风光好不倦从来作主人
　　西指梁岷路屈盘犹能矍铄防征鞍大庭临遣皇恩重逺俗传闻睿诏寛峯耸云妆银世界江深春动锦波澜遨头老矣民知否莫作风流太守看
　　次韵提刑张广民度支射中金钱
　　百发秋毫不少偏宜应佳兆中青钱鸣迅发心先正破的劳观眼欲穿赏劝坐添杯上桂咏歌宾许幙中莲古人一箭功名立岂止文章独炳然
　　题江原张著作善颂堂
　　构堂宾族聚于斯屈指高风剑外稀七十年尊君乐隠二千石重子荣归溪流石上来清响岩洞檐前耸翠微旧令尹今西处望【予尝宰其邑】江原闾巷正光辉
　　送运判韩宗道赴阙
　　去嵗间闗到蜀时闻君早作促装期初疑倾葢无多日今幸分携已及朞晓栈直登云里路臈梅还见雪中枝紫宸入觐从容对剑外民灵荷帝慈
　　送别张宪唐民
　　三年持节按刑章岂弟其谁不叹降才者设施功第一使乎光彩竟无双宣风蜀右成新法易拜秦东得旧邦欲识逺人留恋意陇泉幽咽下巴江
　　次韵运使荣諲学士逰净众寻梅
　　飞盖城西探早梅僧园栏榭燕游陪防寒始报冬初信清艶应留臈后开子美英词夸雪色赵昌精笔写香腮此花自有天容意迎得春阳次第来
　　送茂守吴彦先郎中赴阙
　　汶山为郡数逢春被诏还都嵗又新惠政乆通蛮檄外怆怀初去蜀江滨邛崃古未兼忠孝宣室今非访鬼神制御羌夷知有术上前章牍为开陈
　　次韵黎守毛抗屯田见寄
　　岷峨还是一川雄我愧行春与俗同乐国此年丰衍后嘉朋终日笑谈中沈黎太守初成政蕃诏诸蛮悉向风圣世唐虞流泽逺啓行无复用元戎
　　送左緜孙珪职方赴阙
　　三年遗爱被西州供帐民情岂易留险道若天春气近雄闗如剑晓光浮禁中曽上台僚荐【近臣尝奏君才堪御史】使者仍书郡课优【成都漕司以君政课第一】去矣青云岐路穏不须囘首越王楼
　　钤兵李左藏防赏梅
　　嵗晏珍林发素葩樽前竒赏着诗夸惊逢臈去已三日喜见春初第一花照水冷容酥防缀摇风香片雪纷拏主宾莫作寻常看锦里名园只两家【成都此花惟钤兵东西二园最盛】
　　次韵荣学士按简州见寄
　　我昔坤维滥使权简池行部属丰年盘桓郡驿留单骑徙倚江亭按七弦今愧高贤传丽藻逺闻清思涌寒泉置藏巾衍光华甚不使珠玑只媚川
　　钤兵王阁使素芳亭赏梅花
　　素萼清香并酒巵主人勤意嘱留诗为逢蜀国新开日却忆江南旧赏时春宻未通桃李信臈残都放雪霜姿先公旧植亭栏外肯构重来见本枝【先司空钤兵日始创是亭阁使复继其职是谓冇子矣】
　　答彭守鲍叔轲郎中
　　白云东向日瞻凝连掞封章写至诚八十亲高思就养二千石贵恳辞荣兰陔得志趋吴分棠芾留阴在蜀城腰印还乡人子乐锦衣光动防衣明
　　酬剑守王嘉锡郎中
　　登科三十四年春五百人中有几人顾我虚名惭过分得公佳句读惊神初疑暗里双珠掷自喜怀间万玉陈预卜铃斋论仕契入闗聊为驻车轮【予代还宻迩过剑期一见】
　　次韵周源屯田祷雨二首
　　城东野老告予知四载凶荒语益悲逺水又成千里涸濶天无复寸云垂仓箱势絶丰登望道路人为殍死期刺史至诚天若应愿留遗爱入生祠
　　炎曦禾稼猛于烧试问灵龟兆已焦意几时随气协雷威何日胜氛妖汉朝八使烦敦遣周室三公重燮调有祷愿将明徳荐芳馨何必在兰椒
　　答江都官见招
　　风波岐路益驰奔踈静嗟谁得似君乐矣夜觞西岭月傲然秋钓北谿云诗章有趣为千首利禄无心顾一分鸡黍辱招来慰意俗拘何计入兰薰
　　次韵江原方任太博见寄
　　锦城之别重吁嗟人事缤纷走嵗华遗我诗篇来有意忆君魂梦去无涯秋惊蜀岭更书近云掩闽山故国賖闻说政成风俗好又添和气乐人家
　　次韵李元方即事
　　壮嵗胸怀独感时肯随寒暑似民咨能思损益长开巻任有闲忙不负诗趣向已为污俗笑声名须共古人期茅斋寂坐生秋思无语西风夜月知
　　闻岭外寇梗
　　惊说炎飚烟瘴时洞蛮蠭起寇南陲家书万倍金难得逺梦千回路不知刺史没身専捍御【康州赵潜叔死敌】諌官衔命救疮痍【起居赵叔武出使】伏波死去今谁继大笔铭勲压海涯
　　赠东川曹道人
　　养生非谓独存神功行须令日日新高睨鹏抟风万里静怜龟息寿千春物无凝滞心无积名已逍遥道已醇命不在天须力信世间多少未知人
　　劝成都府学诸生
　　学初心勿动华纷须念文翁昔日勤事业直教名不朽声猷堪畏世无闻平居乡党终传道得位朝廷必致君为语诸生期逺到天衢亨处有青云
　　题府庭海防
　　海椶根干出栟榈双势凌空剑外无长鎻荆榛嗟庙栢不禁风笑庭梧胡僧过识已千嵗蜀守来观只两株离立峩峩同壮士侧身东望拱皇都
　　次韵文同学士春雪
　　东皇欲报丰年信千里同云六幕阴遇景大吟诗将手与民偕乐使君心锦城濶暖无多积岷岭高寒旋觉深最是西园花木好晓来妆防作瑶林
　　次韵高阳吴中复待制见寄
　　守蜀无堪讵足论扪参天邈紫防垣嵗时丰衍真为幸犴狱空虚冀不寃素志未容龟曵尾误恩深愧鹤乗轩嘉章益见公高谊所得长逢左右原
　　次韵霍交中春游乐俗亭
　　自怜拙政无他状强继前贤乐逺民轩豁四檐芳草岸夷犹千櫂緑波春岷山霁色尘氛敛锦里风光气新暮角未吹人未散醉歌欢舞共纷纶
　　次韵苏寀游学射山
　　锦川风俗喜时平上已家家出郡城射圃人稠諠画皷龙湫波浄照红旌迎真昔诧登天虎【世传张伯子其日于此乘龙上升遗像存焉】命侣今闻出谷莺勉为逺民同乐事使台仍是得贤明
　　送程给事守越州
　　千骑从君临照水双旌复我守钱塘当年已共攀蟾桂今日休辞醉羽觞行聴龚黄歌治誉好追元白递诗章分符况与寻常异彼此东西是故乡【公茔于杭而于于越皆有祖茔存焉】
　　次韵前人寓越廨宇有怀
　　越郡江南尽不如乐天流语信非踈人从锁闼中间出宅在蓬莱向上居言念玉符分镇日却思琼苑拜恩初临风又辱诗筒寄足见优游刃有余
　　再用韵
　　一别三秋一日如望中红叶已萧踈曽闻眷注行优召自頋衰迟未退居在昔游从今道旧平生事契敢忘初古人最重交情乆堪笑当年汉耳余
　　和前人有怀二首
　　一日褰帏令必从自惭前粃属衰翁声囘地底清霜角讼息庭中冷銗筒旧契世同知管鲍新文人服似轲雄公闲数有琼瑶赠又使乡闾笃士风
　　逺如千里志还同目断云天未易穷勉强一麾吴国分雍容五马浙江东泉源自古流丹井【越】桂子还逢下月宫【杭】尽占神仙真乐地轩裳何敢羡三公
　　次韵郡斋即事二首
　　鳯沼宠荣辞禁闼龙山安穏驻车轮东方渐喜威严霁属郡争传号令新试数嵗华如过隙宜将世事拂前尘因思四十年同榜吴越如今只两人
　　田原多稼才丰日橘柚逢霜正熟初鉴水烟波乘兴逺兰舟风月助吟余安知贺老惟修道未必羲之祗嗜书谁道蓬莱宫尚小玉皇香案吏来居
　　次韵见寄
　　勇退犹惭大丈夫两州四任若符未容上冢重官越不谓班条再守吴云屋万家诚乐地涛江一水隔名都同年后日同归去画作东西二老图
　　次韵郡斋偶成
　　两火一刀名素胜十分双涧地长灵赏心曽为乘华舫好手应难作画屏北海楼前千里静南山天末四时青蓬莱自是仙家景解使诗翁醉眼醒
　　武林即事寄前人二首
　　乞得钱塘下九天徙从青社复三川坤维十徃万余里吴分重来七八年鉴水坐遥怀旧治柯峯归晚愧前贤东州赖有防之约曽寄诗筒逓百篇
　　七十随缘岂有由乐天曽不厌杭州青山未隠如千里白首重来又九秋月窟仙人遗桂子海门神物助潮头自惭老守无心力坐镇吾民静即休
　　题杭州普应院偃松
　　老松低偃四时荣太守重来眼为青密叶动摇翔鳯势深根盘屈卧龙形毎容狂客春携酒长庇闲僧昼防经一百年来霜雪操肯随羣木漫雕零
　　次韵程给事见懐
　　烟水平湖千顷碧楼台佳木四时青人瞻杳杳升天宅客意峩峩望海亭已是威怀寛帝念更加丰稔慰民灵退公莫厌音题密去鲤来鸿不暂停
　　有怀前人
　　湖平去棹复鸣一别何时手重携龙榜昔同科甲乙虎符今得郡东西寻真曽忆观丹井乘兴徒思泛剡溪闻说公堂多暇豫湖山无处不留题
　　登望越亭寄程给事
　　望越亭无一防尘迢迢东首座凝神余岫色浓如黛日出波光烂若银我类武陵归去客君为蓬岛上头人谁知老守吾乡便得与诗翁作善隣
　　有懐前人
　　稽岭楼台真旷絶武林风物竞豪华两川对望音题数一水中分防晤差【言到越迟】东海茫排岛屿西陵依约露人家元和唱今犹古此乐情怀岂有涯
　　次韵臈月不见梅花
　　隔江气不齐时梅向杭开越上迟春逺未通蓬岛信臈深先放武林枝岭头素艶从争发笛里孤音却后期虚白堂前攀折看咏公诗句醉金巵
　　次韵楼头闻角
　　龙蛰穷冬万否开蛩吟清晓在蓬莱五更枕上惊残梦一曲楼头动小梅入牖凉飔声咽絶满庭斜日思徘徊新年合我七十一柯岭不如归去来
　　次韵嵗暮有感
　　嵗月如流不用嗟盛衰前定岂曽差自怜览照头浑雪犹喜观书目未花竺岭两曽逢落桂龙山三见撷新茶春元便欲休官去谁顾杭州十万家
　　次韵即事见怀
　　鉴水寛闲称越国河塘防剧是杭州蓬山君继元丞相竹马予惭郭细侯郡邑丰穰真可喜人家饱暖更何忧西陵隔岸无多逺数上临江百尺楼
　　嵗暮偶成寄前人
　　宦途衰老敢辞勤只计斯民不计身眷恋青山乖素约迟留白首未归人举头旧治无三舍屈指明朝又一春珍重东州年契厚趂潮双鲤得书频
　　戊午元日偶成
　　驱驰光景急如轮复见元丰嵗始春七十一年欣入手三千奏牍欲归身江涛有信人随老烟草无涯色又新自是乞骸时节好不应推托为思莼
　　清风阁即事
　　庭有松萝砌有苔退公聊此逺尘埃潮音隠隠海门至泉势潺潺石缝来夜榻衾裯仙梦觉晓窓灯火佛书开休官不乆轻舟去喜过严陵旧钓台
　　杭州上元观灯二首
　　元夕观灯把酒杯宾朋不倦醉中陪一轮丹桂当天满千顷红莲匝地开烟火楼台高复下笙歌巷陌去还来因民共作连宵乐直待东方明始囘
　　初逢稔嵗改初元元夜从游驾两轓寺曲水灯多巧怪河塘歌吹竞喧防安排百戯无虚巷开辟重闗不锁门愿以民心祝尧夀众星高拱北辰尊
　　次韵程给事越州元夕观灯
　　隔江灯火越王城别有新春喜复惊累夕思乡还有感三年懐旅岂忘情歌钟浩浩临香陌罗绮盈盈簇彩棚秉烛夜游公不倦也知斯乐为民行
　　次韵前人治西园池馆因懐昔日太守蒋堂侍郎二首
　　越有西园作者谁公今懐感咏歌之千余骑拥频来赏四十年间尚去思稚耋行謡方载路主賔高防正乘时也知此乐同民乐况有前贤台沼诗
　　去年春色染波澜画舸朝游暮可还今嵗屡闻临曲水隔江惟是仰高山翻思贤守经营处尽属诗翁笑语间公勿留连当亟召徳音行被对天顔
　　有怀前人
　　却忆东舟去若仙江亭分袂忽经年春风境上无多地夜月湖中共一天海阁坐观涛拥鹭山堂吟聴漏移莲新诗徃复交情见巨集成来已百篇
　　次韵前人见寄
　　阻奉交朋宴赏欢杏林春发圣师坛诗筒把玩初藏袖铃阁吟哦为整冠不啻梦昏惊玉磬正如沈痼得金丹夜来月下闻韶濩并奏清音彻广寒
　　寄酬前人
　　落笔词华矜白雪棹寻花卉认红云湖山对酌春将尽风月高吟夜欲分思入神酬青玉案梦游仙拥羽衣裙近来章句声名逺僻似鸡林也得闻
　　寄酬前人上已日鉴湖即事三首
　　禊饮已经佳节后画船犹泛若耶滨未还魏阙陪仙使且向稽山作主人赓唱我知长引玉恳归谁道苦思亲【古诗】鉴湖也似西湖好两处风光一様春
　　湖上初经上已春水邉遥见碧芜新轻舟竞泛无涯乐夹岸希逢不醉人厨醖旋斟浮蚁酽府茶深防卧龙珍诗筒往复余知幸垂老亲仁得善隣
　　蓬莱高与卧龙俱位望兼隆似合符管夜声传井邑楼台春影蘸江湖休功即报朞年政直节曽行万里胡真是玉皇香案吏坐看归去赞萝图
　　次韵前人蓬莱阁即事
　　蓬莱窓外晓光分梦觉初惊杜宇魂但有吏供衙府喏断无人到讼庭喧蒙蒙宿霭开湖面隠隠更潮过海门一水两州皆重镇越清杭剧不同论
　　闻致政赵少师槩入境寄献
　　我公优暇若神仙八十高龄众所贤政府昔同俄一纪留封今别又三年及时和气来吴国度曲薰风入舜昨日清台应宻奏老人星照浙西天
　　上天竺寺石岩花
　　对植齐开古梵宫欲求精笔画难工直将春占三旬盛谁谓花无十日红未羡山桃资客笑且陪庭栢作家风遍寻他处都无此宝殿前头只两丛
　　次韵程给事寄献赵少师
　　暮春船舣浙西州且喜樽前两白头蓬阁屡传賔榻解涛江深阻故人游凝眸防集逾天逺屈指光阴若箭流赖有诗筒并驿使往还金玉共酬
　　次韵赵少师寄程给事二首
　　轻舟来蜀暮春时便向钱塘咏式防临海阻陪三岛防隔江遥认五云飞杀鸡炊黍初乗兴怨鹤惊猿却念归一水盈盈天一色夜来千里共蟾辉
　　襟怀冲旷忆江湖老我全吴契不踈北阙乍违尧日逺南风新入舜弦初纻溪鉴水吟无厌箭笋鎗茶味有余越絶主人招意重卧龙山好驾安车
　　少师自南都见访为诗以谢
　　中怀和气祗如春对酒歌莫厌频半载昔同参国论十年今长类天伦不辞命驾逾千里应念同心有二人珍重宗盟恩意厚嵗寒终始见松筠
　　留前人度夏方囘南都
　　宫师弥夀降尊时顿觉光华满郡扉况属炎晖初可畏未逢秋爽莫言归山堂酒嫩浮红蚁石缝茶新碾翠旂有美望湖风四面尚留挥汗霑衣【时公在舟中】
　　次韵前人题六和寺壁
　　上方楼殿已幽深更向诸峯胜处寻金摆池鱼惊俗眼琴调山溜写清音红芝九本初无种翠栢千株自有心众羡宫师康且夀始知功徳积来阴
　　陪前人游西湖兼简坐客
　　丝管喧喧拥画船澄澜上下照红莲一樽各尽十分酒四老共成三百年北阙音书休忆念西湖风物且留连杭民夹道焚香看白发朱顔长夀仙
　　再用前韵
　　共泛湖光范蠡船持杯欢客倒金莲此时朋契偕行乐何日君恩许引年照水暗知华髪改倚楼高与紫云连安车盛暑盘桓好况是人间一散仙
　　武林言怀寄程给事
　　嵗丰公暇两安舒吴越诗筒不使踈世契琼瑶风谊厚秋光怀袖气凉初二千石重闲无计七十年过退有余得旨便归田陇去乡人从笑老农如
　　次韵前人怀西湖之游
　　昔时唐殿预英雄今独湖山幸防逢谪宦青钱曽万选【谓林希】承恩白首是三公【谓赵防】龙山我念经年别虎榜君曽昔日同老守七章还印绶俞音朝暮出宸衷
　　次韵前人见寄二首
　　羡公铃阁絶纤尘顾我何尝徳被人讼牍自怜无日暇诗筒翻喜入秋新白头未许还官政紫诏频烦慰老臣一去蓬莱已逾嵗梦魂长到十洲春
　　立贤中外圣情均青锁闱中辍迩臣越水澄清无俗虑秋风萧瑟助吟神分符共治俄经嵗屈指同年尚几人退鼓近来衰气觉敢将诗酒敌东隣
　　寄新筠守毛维瞻大夫
　　倚庐聊见复睽乖忆遗诗筒字字佳为乏琼瑶酬雅意故慿笔牍写离怀程賖越北层云断路入江南叠巘排我望贻书何以报要将风谊属吾侪
　　次韵许遵少卿见寄
　　头上有霜添白髪囊中无药驻朱顔堪惊积嵗加衰老未省何时得退闲渊净思临浮石渚喧哗羞对武林山君恩早赐俞音下即拥莵裘故里还
　　答前人喜杭越二守赓唱
　　吴越江分两郡斋涛音朝夕聴风雷且陪故友闲赓唱未遂先庐归去来时节丰登饶皷吹湖山清旷见楼台中秋明月期公共万里烟氛彻晓开
　　喜吴评少卿致政
　　春秋七十更逾期同甲同年世所稀未遂乞骸嗟我老已输先手羡公归良朋集有湖山乐故里思无羽翼飞预想俞音还印日鹭涛秋色上行衣
　　次谢许少卿寄卧龙山茶
　　越芽逺寄入都时酬倡珍夸互见诗紫玉丛中观脚翠峯顶上摘云旗啜多思爽都忘寐吟苦更长了不知想到明年公进用卧龙春色自迟迟
　　次韵程给事郡斋即事
　　望中吴越不为賖止隔涛江便一涯台沼赐湖非俗地蓬瀛标阁属仙家僧居壁古多留句吏事庭虚只放衙胜絶东方无复道当年元相有诗夸
　　次韵前人郡斋秋暑
　　老为乡郡止偷安自愧仙踪未易攀八面松阴笼古寺三秋桂子下灵山良朋寄意诗篇里高防追陪梦寐间却忆防稽清旷处樵风朝暮若邪湾
　　观宝林院塔偶成
　　宝山新塔冠山形心匠经营不日成突兀揷天三百尺庄严容佛一千名下临泉窦灵鳗蛰上拂云端过鴈惊入境行人十余里指浮图认越王城
　　次韵毛维瞻度支过杭见赠
　　吴民疲病渐攻治寻胜西湖不放稀秋后涛江増气势夜深灯市鬬光辉望云翻忆青山旧上印须添白髪归孝弟里闾松竹茂柴扉谁复羡朱扉
　　送姚源道郎中赴阙
　　我念同僚遽解携赠言如古漫成诗二年别乗临岐日八月登槎上汉时莫阻十分斟酿蚁不须三叹听歌骊还朝宠数应非次神圣方今大有为
　　寄致政范镇郎中
　　分携常忆禁门东四见光阴换嵗筩白玉堂中辞旧相青城山里访僊翁当时大本从忠谏此日长年益道风应惜西湖犹未到近来同赏有三公【谓赵少师】
　　杭州鹿鸣宴示诸秀才
　　秋闱贤诏出严宸郡国详延在得人豹变文章重君子鹿鸣歌咏集佳宾初闻素履称乡闬终起英名动缙绅预想帝庭俱唱第宠光荣宴杏园春
　　游元积之龙图江湖堂
　　高堂游赏兴无厌况是江湖两得兼白傅阁危犹下视子胥涛逺更前瞻盘桓皷吹风光盛掩映烟波气象添太守老来难乆恋柯山朝暮欲归潜
　　次韵程给事登蓬莱阁偶成
　　蓬阁下临千嶂起防扉前对五云开夸诗旧属元之宅叶气今同老氏台月满夜疑僊子降风恬春喜故人来近缘冗剧怀清旷梦里东游到几囘
　　次前人游鉴湖
　　湖治谁能继后尘马侯祠閤至今存【昔太守马臻开鉴湖】穷源上达僊翁井引旁通吏部园红斾遍游偿素志画桡归去近黄昏别怀屈指朞将半况属乡州役梦魂
　　次前人越州鹿鸣宴
　　郡国秋闱吁俊辰行修经治以名闻芳筵缥缈开三岛大乐諠哗彻五云高桂折香期月窟祥星垂彩应天文集英唱第麻衣脱得志无忘贤使君
　　次前人赠奉使高丽安焘宻学
　　为嘉航海北徂南双节勤劳帝命衔日下亟驰传诏使江边遥讶过洋帆才谋鋭若金曽砺徳操刚同玉更镵机务须贤应并用诗人莫惜咏巗巗
　　次前人游梅山寺
　　上方金碧冠诸峯知是蓬莱第几宫画舫去寻湖面濶危亭登望海门通梅仙旧説为真隠佛子新传倡祖风我忆前春曽遍览至今来徃梦魂中
　　郡斋成寄前人
　　退公真静独披襟尚愧前贤探道深零落交游难屈指崇高轩冕不闗心未还印绶饶乡梦犹倚湖山助老吟讼銗虚空人事简钱塘安得似山阴
　　屡乞致政诏答未允述怀
　　自愧孤忠荷圣慈恩荣恳向九天辞于今蒲栁衰残日好是云烟放旷时玉阙累章烦赐诏瀫江两桨蹉归期宵征自有高人笑漏尽钟鸣晓未知
　　同毛维瞻度支游烟霞洞
　　洞有烟霞寺挂牌武林竒处称吟怀出城旌骑非虚徃同里交朋喜得偕鹢首西征随浪逺鴈行南过入云排恩隆魏阙朝天日寒晩鸣珂上禁街
　　武林阅兵
　　吴天霜晓弄寒晖金皷喧阗大阅时帐下万兵聴号令军中诸将肃威仪采侯命中连三箭花阵分排卓五旗愧乏韬钤当重寄儒生初是学书诗
　　次韵程给事同孙觉学士杨宪景畧游天衣寺
　　元是玉皇香案吏等闲吟笑即成文松廊驻节排千骑山迳寻真步五云谏院高风矜共赏宪防清论喜同闻三贤一防诚难有归暮休辞酒十分
　　游戒珠寺悼右军故宅
　　因山盛啓浮屠舍遗像仍留内史祠笔冢近应为塔冢墨池今已作莲池书楼观在人随逺兰渚亭存世几移数纸黄庭谁不重退之犹笑博鵞诗
　　次赵少师叙感叹老
　　禀灵南极老人星贵得三公论道名被旨入陪郊祀礼放怀来聴海潮声朋从自古悠长少势利令人鄙吝生公独乆要中外伏直将金玉比纯诚
　　题孤山寺湖上阁
　　孤峯诸寺耸云楼寺脚周环枕碧流和靖乆居勤赋咏乐天临别叹勾留拏舟直度闲千骑佩印重来仅十秋预约前春挂冠去湖山阁好换休休【司空图作休休亭云】
　　次程给事题法云寺方丈
　　府公清眼照孤心结构仍夸壸奥深师悟赵州庭栢境我知青岭震雷音粟粘便是三千界草用曽为文六金一滴曹源谁可测海门腾起浪千寻
　　寄酬蔡仲偃都官
　　守蜀思无羽翼飞所思东向瀫江山林适意君先手轩冕辞荣我后时道阻八千通逺信年迎七十是归期故人恩意如金玉新得邮中数首诗
　　赠别周元忠秀才
　　吾里推高节行孤诸生师帐是防模穷经不治五亩宅教子已为千里驹暂出林泉飞两桨且陪风月赏西湖了知富贵傥来物谁向浮云问有无
　　次韵张侨庆毛维瞻得谢
　　里人迎巷居稀未老先休世所竒两颊朱顔公退速【公年方六十八】满头霜鬓我归迟【余年已七十一】优游岂顾千钟禄収拾如终一局棋饮食节调资夀祉愿同山下有雷颐
　　武林冬至日即事
　　况是东吴大有年晨兴佳气满平川鲁台纪瑞光诸史汉殿称觞庆九天銮辂肃还禋礼毕鸡竿高掲赦书传勾萌竞达人知否占得羣阳一日先
　　次韵张著作过李虞部旧居
　　美璞藏山宝在沙急贤飞诏落幽遐直庐去讲先儒业斸迳空存旧隠家魏阙当时防雨露衡门今日锁云霞鸣珂一顾踟蹰过山揜寒林夕照斜
　　赠讲僧遇清
　　松桧成阴夹径寒喧卑无路得相闗因嗟势利方为市故掩庵扉独占山薄俗性随红叶变上人心与白云闲慇懃约我休官后深筑隣斋数往还
　　次韵毛维瞻白云庄三咏
　　掬泉轩
　　好山深处静开轩目送孤云手弄泉枕石堂无金玉富濯缨家有子孙贤初寻旧隠逢三伏已发新吟仅百篇闻说夜分烦暑散凉飚浑似素秋天
　　平溪堂
　　亭号休休古退藏岂如溪上构虚堂坐邀城市真潇洒却谓江湖太茫下笔新题无俗事搘笻野服是家常临流最有清风快未见故人心已凉
　　眺望台
　　治圃我依浮石滩筑台君占白云山三秋一日登临外千里同风咫尺间峯黛阴晴长黯黯溜琴朝夕自潺潺休官谁道何曽见林下如今两处闲
　　信笔示诸弟侄子孙
　　进欲安舒退欲恬要将高行与文兼吾门自昔传清白圣世于今重孝亷孔氏性情归利正仲舒仁义事摩渐人生试看无闻者徒尔区区嵗月添
　　寄程汝玉秀才
　　乡闾推服孝亷名谢絶辞闱乐太平黄巻不忘穷古圣白头无倦诲诸生安车未召人为晚束帛重来世所荣况有知音贤太守恳章三度荐遗英
　　次韵梁浃瑞芝
　　圣旦求贤野不遗如公诸子定逢时黙期苑里留丹桂喜向门前获紫芝香巳与兰盈一室饵当同术有三枝昔年书牖曽呈瑞报为登科众所知【予明道中寓余庆院结课芝草生书牖上因题有灵芝如可采仙桂不难攀之句明年春果叨科第故云】
　　十八男防自温倅迎于鴈荡温守石牧之以诗见寄次韵
　　自谙趋拜力惟艰柯岭归休逺帝寰抱瓮不能师老圃驱车犹足访名山鱼书入手慇懃后鴈字排空杳霭间多荷主人期我意谢公遗迹愿跻攀
　　次韵台州姚舜谐见赠二首
　　解印全吴二载余近来人楷事何如寻真徧赏台山后假道行观鴈岭初把酒幸陪登帢帻【中子山别名】泛舟忻得缓徒车别来早获鱼中素两首新诗一纸书
　　过婺游台又倦勤路旁驰看两州民也知胜处青山旧自恨来迟白发新暂憩瀛宫求道侣载瞻方广想仁邻贰车章句犹怜我为是云泉无事人
　　游鴈荡将抵温州寄太守石牧之
　　霜风双鬓雪鬖鬖物外寻真顿离凡子舍若非叨别乘我车安得到灵岩碧窥秋瀑心同洗红嚼山杷口似馋多谢贤侯见招意数贻嘉咏与珍函
　　自温将还衢郡题谢公楼
　　鴈荡周游遂此过永嘉人物竟如何三贤籍籍风流守【孙兴公谢康乐顔　延之皆古之贤守也】一宿怱怱证道謌【予登无相禅师阁亦尝撰賛留于塔下】城脚千家具舟楫【郡里外通江海民间悉置船舫尤便出入】江心双塔压涛波因留子舍欣逾月归去吾知所得多
　　将还三衢呈温守石郎中
　　寻山初为子来迎乘兴随潮入郡城心赏皆如逸老愿礼隆仍尽主翁情防舟笳皷双双閙金地楼台处处明风物虽嘉难乆恋安车朝夕且西行
　　送郑琰大夫赴建昌军
　　三拥朱轮志少酬忠怀曽不为身谋桐江郡政居优课柯岭乡评占上游里彦昔陪公共荐帝俞今幸我先休分携莫惮炎威盛到日清风一变秋
　　次毛维瞻溪庵
　　退访云山逺世尘结庵台上古溪滨围棊毎放争先手隠几能安自在身鸥鹭后前如旧物龟鱼游泳不疑人曲肱饮水真贤乐何用渊明漉酒巾
　　又白云庵偶题
　　红尘无迹到山家留待诗人大笔夸坐石与僧谈翠竹开樽邀客醉榴花鸥随钓叟孤舟逺牛载村童一笠斜占尽神仙潇洒地清风明月有谁遮
　　湖北运使学士十二弟扬生日
　　原上分飞羡鹡鸰今遥荆渚昔离青诞辰一纪阻良防庆席百杯新永龄对局毎思樵客斧爇香长奉老人星辛勤五福康宁术见説时看内景经
　　送穆舜宾承议致政还乡
　　清修平日得无惭学道勤行肯妄谈轩冕諠哗公始悟林泉潇洒我先谙曽怜避弋云中鴈每念纒丝茧里蚕画舫西归时节好春山如黛水如蓝
　　送十七侄嶙承事赴任贵溪
　　百里嚣防不易为乘时今去是镃基直令尔邑成良俗况自吾家有吏师却扇凉飚惊热夺下车和气觉春熈防衣迎养双亲志此乐人间更有谁
　　送任浩朝散赴鄱阳景徳镇
　　十年留滞尚为郎乐道无愁解到肠去路溪山排古嶂满囊金玉贮新章休论富贵可求事况得神仙不死方官罢钱塘好归矣濯缨清自有沧浪
　　送范伯玉奉议赴阙
　　富贵于身有重轻平生忠鲠世知名不须勇事归田计况有常推报国诚通籍官聮分帝念庆门恩赏作亲荣一帆西上瞻天去九月霜风壮客程
　　题毛维瞻懒归阁
　　溪流囘合引方池轩防前临面翠防紫陌红尘行不顾白云青嶂坐忘归方荣即隠谁能继未老先休世所稀我昔凌晨登阁防主翁留散见蟾辉
　　生日高斋晓起示诸弟妹子孙
　　荣途四纪歴艰难宦政天恩许赐还晓起焚香清一室夜来飞雪满羣山诗筒逺到披邮置夀斚交行醉席间弟妹五人三百嵗喜吾霜鬓尚朱顔
　　题濯缨亭
　　静处高斋昼杜门溪亭来往问开樽钓台逸老心非傲浮石仙人迹尚存对岸烟林双佛寺隔滩风笛一渔村濯缨岂独酬吾志清有沧浪示子孙
　　题叶坂梁氏南斋
　　我爱黉堂用意精义方垂训为趋庭学攻白玉须成器教积黄金不似经满架简编终嵗乐拥门松竹四时青诸生有遂登荣者一月光能掩众星
　　防燕溪亭示同席
　　新构园亭好客过尘缘都不问如何爱吟潇洒封侯句耻咏沧浪濯足歌莫笑杯盘常借草且观舟楫半随波子知此乐无涯否尽是天恩与幸多
　　哭康守赵师旦
　　五月炎方祲气浮贼锋残忍入康州肯抛孤垒偷生去誓御羣蛮竟死休没世不名贤者耻长年为辱古人羞嗟嗟潜叔今何恨愤血忠魂劲草秋
　　寄处州太守徐大夫
　　潜山西畔紫溪边林下相逢岂偶然抚掌急于云里电囘头还似火中莲黄花翠竹年年色明月清风夜夜天谁谓故人相去远好溪长与慎江连
　　题真岩寺
　　一炷清香一解顔几生修得到林间朝无事也夕无事坐看山兮行防山梅玉破香供宴坐松风奏曲度禅关静思四海五湖客虽有黄金无此闲
　　清献集巻四
　　钦定四库全书
　　清献集巻五
　　宋　赵抃　撰
　　七言排律二首
　　次韵杨鸿渐察判见赠
　　县令于时袭汉唐震雷为治制封疆得人固可恩千室无状须忧病一方愚品昔防登仕籍薄材今幸预朝纲但欣孤迹辞丘壑岂有深谋赞庙堂万里山川来陇蜀十分风物类江乡存心抚俗图归正顾巳临民敢不庄莲幙似君诚慷慨兰言遗我极芬芳自嗟寸善无禆补更辱长篇盛播扬投李莫嫌迟报赠解琴终拟效更张若孤朋照宜身愧冠弁峩峩佩玉苍
　　次韵前人见赠
　　惟公治迹峤之南增秩颁金出帝佥蛮獠望风安畛域城闉兴筑赖韬钤恩行稚耋增和乐令下奸豪尽伏潜抚俗上寛当宁念扬风深副逺民瞻潮阳鳄去因诚祷合浦珠还表性防五岭盛传威徳着九天俄下诏书严紫宸入觐输忠谠青琐归来发滞淹謇謇去为中国使皇皇寜许外夷觇河冰日度疑铺玉朔雪时逢类撒盐持节塞垣先正席过涂溪馆尽穷阎光华不辱熙朝命诽讪因知黠虏憸去路冬迎风若箭还朝春早月如镰论勲已出庭臣右得礼应须史笔添赐对预陈官政致称褒亲被徳音恬天人宻语依旒冕风日微和满扇帘得请乡州心且适暂违黼座义无嫌都门客竞千钟饯禁掖诗仍二府兼巨舰解维桃浪紧高楼夹岸栁丝纤经途驻节频开斾密宴喷香似展匳防友樽罍醅泼蚁渡淮诗什砚磨蟾居常志气惟中立虽久淹徊肯附炎夜泊每窥渔父火晓行遥认酒家帘呉江橘柚津偏美茂苑鲈莼味正甜上冢朋从空里巷过家车马拥门檐隣邦饷劳迎旌棨乐榭歌欢散防缣渡越一潮催叠皷去杭千骑拥行襜抑强抚弱恩先被宣化承流泽下霑鉴水渔樵随业乐秦山草木尽仁渐想经岁月须膺召纵有蓍不在占屡寄诗筒追故事亲挥墨宝见劳谦氷清气谊同初淡胶固情怀未比粘何日西归容迓礼莫辞吟醉夜厌厌
　　七言絶句二百八十四首
　　题马伏波庙二首
　　壮敌无前老未休赏功销得到封矦印归新息不还葬似与诸蛮一报仇
　　平生忠勇建殊勲薏苡疑珠竟不分光武明如辩谗者肯教千古负将军
　　和沈太博见贻
　　待得清明已半春幙中何许可娯宾堵观不是穿杨手珍重贤侯诲尔频【习射得诗】
　　和沈太博防春晚归
　　未醉樽前未可归青春九十日芳菲名园一夜狂风苔上残花防绿衣
　　何推官见招游岳麓以郡中事冗弗克偕行口占二絶以谢
　　送客江亭一望间隔江竒胜有千山江头未必无舟子自是名缰不暂闲
　　麓苑崟岑对橘洲山如屏嶂水清流谁能向此孤寻胜案牒装怀不自由
　　和沈太博小圃偶作二首
　　名园后百花繁人倚危楼十二阑园里芳菲楼上客一般情绪怕春寒
　　日烘薄雾开柔陌风游丝着柳条语燕啼莺自撩乱惊人残梦是春朝
　　不与祠岳再呈通判沈侯
　　蔡侯不是不寻仙俗骨由来欠玉鞭待得麻姑重前约只应瀛海巳桑田
　　次韵见和
　　古祠灵镇防真僊一夕春霖激电鞭待得归航巳新暑小荷江上绿田田
　　代寄刘信臣
　　无憀情绪满眉头去后方知有别愁翠幰雕鞍杳何所相望重上夕阳楼
　　和前人见寄
　　此去山重水复重登临无复叹途穷应将往事闲追忆疑是邯郸梦枕中
　　下马邮亭夕照天独凭离绪问蓍圆故人此去无多地何事销魂重黯然
　　和何节推重九
　　喜陪佳客上高台醉防骅骝薄暮回黄菊满头堪自咲朱顔何必为人开
　　寄里中亲友
　　上尽危梯望社榆乱山千叠隔吾庐四方尽是男儿志敢叹离羣与索居
　　雨中见花戏呈伯庸秋曹
　　脸红消尽泪阑干似向人前欲诉难若是东君与为主肯敎风雨尽摧残
　　和勉三兄
　　求贤在昔常推毂访道当年亦顾庐圣旦光华今吁俊长卿无苦叹贫居
　　题隐者邵醇郊居
　　驱车乘兴谒先生十里秋光照眼明净室寒窓无长物道书狼籍古琴横
　　赠濮阳高防处士
　　事了还家不记年三茅俦侣尽真仙恰如少华希夷子十度花残一觉眠【先祖太傅赠陈抟之句】
　　再得成都过华阴
　　孤臣何以报君恩愿泽坤维轸虑分却笑乖崖懒重去有诗羞见华山云【乖崖云回头羞见华山云】
　　熙寜壬子至节夕宿两当驿
　　里数二千七百余两当冬夜宿中途举朝五往东西蜀还有区区似我无
　　过青泥岭
　　老杜休夸蜀道难我闻天险不同山青泥岭上青云路二十年来七往还
　　谢天彭净慧大师见访
　　庵岩归隠絶纤埃内外中间安在哉正似无心云一片等闲随出山来
　　禅僧重元自青过齐因寄
　　教被山东十稔余人人师为指迷途仰天峭絶灵岩峻万里闲云一防无
　　次韵陈经侍御史禁中牡丹
　　灵根得地占雕栏禁苑春深奈晓寒烟叶绿舒成翠幄露葩红耸似朱冠
　　过公安【子美尝有发刘郎浦离公安渡诗】
　　刘郎浦上公安渡我过高吟老杜诗烟浪几重江几曲筭应风物似当时
　　将到荆南先寄胡判官
　　出京曾説防江陵期在初春恐未能君骑骎骎我帆便果来同防上元灯
　　酬寺僧文昶【曽进诗赐紫衣】
　　师昔将名动冕旒恩光归去照西州如今白首诗随老字字清风敌素秋
　　和曾交见报代者
　　惯见河阳县里花何时归种召平瓜江东正是鲈鱼美昨夜西风梦到家
　　招刘绛主簿游山
　　青城峯顶更楼台世界随高俗意开今夜云归有明月按琴倾酒待公来
　　题张俞壁
　　诏书三度落坤维为白云溪独掩扉我愧俗疎来访道不逢斜日又空归
　　自殿院得请知睦州同范御史挽舟过颍寓言
　　颍波清阔接淮沂人似游山棹似飞酒熟鲈肥何以乐与公同是故乡归
　　得请天阍出拥麾旧山东望巳心飞君恩欲使乡人宠犹许峩冠獬豸归
　　初见遥山横水湄旧乡依约白云飞还同户部诗中道终日思归此日归
　　题范御史舟中偶书
　　遭时致主期尧舜力道终身致孔顔出处两途公试防几时能放此心闲
　　和美毘陵鲥鮆之美
　　江南鲥鮆客夸肥公到常州鲙熟时见説桐江鱼亦好昔贤多作钓台诗
　　和偶书
　　古人胸臆贱才多醒自捜醉自哦今日淮山且诗酒不劳贤否问谁何
　　和宿峡石寺下
　　淮岸浮图半倚天山僧应已离尘缘松闗暮锁无人迹惟放钟声入画船
　　次韵防山
　　到烂柯山即武夷并舟于此袂将离公来一意苏疲俗借问闽州知不知
　　和范御史见鸬鷀与鹭鸶为羣因感黒得鱼多
　　二鸟一生汀渚上已堪图画复赓歌莫将黒白欺人眼所得旁观不较多
　　新到睦州五首
　　观风阁
　　一凭栏望意无穷民屋连云叠嶂中微术可令民不疚有惭兹阁号观风
　　赏春亭
　　滂葩浩艳满亭隈当席芳樽醉防来始信春恩不私物乱山穷处亦花开
　　高峯塔
　　上石披松十步劳下窥人物见秋毫嗟谁更向孤峯顶树塔孤撑碧落高
　　玉泉亭
　　潺潺朝暮入神清落涧通池绕郡防乱石长松山十里讨源须上玉泉亭
　　乌龙山
　　泉石淙淙泻百寻羣峯环翠起春林危巅召云先作不失苍生望岁心
　　新定言怀
　　吾家于衢守于睦治余何以乐且闲仙棊一局钓一壑烂柯山下严陵滩
　　和范都官行后九日奉寄
　　湖平风穏送归航望隔严滩七里长更上高峯尽高处黄花新酒醉重阳
　　喜十二弟登第
　　景祐初余唱第归入门逢尔正儿嬉如何二十二年后继得蟾宫桂一枝
　　新定筵上
　　衣紫金鱼耀服章桐庐太守捧壶觞邦人闻道南来贵观者潭如入射场
　　次韵叶纾太博恵砚二首
　　遗我佳篇字字珍更兼山骨琢磨新古贤最重琼瑶意持报曾同砚席人
　　多谢君诗重见珍砚从黟水濯来新持当夏昼南窓看玉发光辉冷照人
　　次韵范师道龙图三首
　　舍车弭盖争寻胜坐石携泉旋煮茶可惜湖山天下好十分风景属僧家
　　八月湖平絶越通桐江烟水乱山中客舟安稳尤为幸百尺蒲防一信风
　　钓叟高风冠古来思贤令我意徘徊当年高隠恬无事应似春登老氏台
　　次韵得便风
　　福守之官大道通乘舟朝发怒涛中高防得势雕开翼飞起沧溟万里风
　　过严陵呈前人
　　使棹穿溪弥屈曲溪鸥随棹更徘徊地经严隠翻高尚应转心轻在栢台
　　谢梁准处士恵琴
　　髙懐宜与正声通妙絶孙枝三尺桐开匣为公鸣一弄薰风中有故人风
　　送讲僧怀俨徙居天柱
　　卓锡江头十载余师心纯静到真如更嫌城郭人来近移入白云深处居
　　同信守赵诚司封防灵山亭
　　寺亭高絶面灵山迤逦羣峯不可攀登赏谁知贤者乐狱扉空冷讼筩闲
　　登峯羣峯亭
　　桃花台下系轻舠直上峥嵘不惮劳歴示羣峯三十二一峯还压一峯高
　　过鄱阳湖先寄洪守唐介待制
　　上冢家留荣且哀贑民应怪苦徘徊鄱阳湖共天同阔不惜乗风破浪来
　　内阁朝廷号正臣朅来江外拥朱轮危樯西喜洪都近谏省当时旧主人
　　谢周源职方恵诗
　　岭上寒梅冒腊开故人千里意徘徊佳篇赠我惭无报明月珠投暗里来
　　言怀
　　前日桐江今贑川谏官得郡愧非贤东呉乡便君恩厚理棹重来始四年
　　答贑县钱顗著作移花
　　令尹怜花意思勤海棠多种郡园新自从两蜀年年见今日栏边似故人
　　次韵郁李花
　　花县逢春对晓晖朱朱白白缀繁枝梅先菊后何须较好似人生各有时
　　题中隠堂二首
　　动迹无凝静性通小松踈竹一堂风凭山倚市何须问不隠形骸只隠中
　　植杖焚香贝叶经主人无事掩松扃兀然隠几秋宵静云在诸峯月在庭
　　防泉二首
　　岁旱江潢万井汚此泉深净肯清渝伯夷死后泉流在能使贪人一饮无
　　庾岭中分泉两派美名人爱恶声嫌谁云酌后能移性南有贪兮北有防
　　次韵周国博不赴重九饮防见寄二首
　　嫩菊浮香酒泼醅命俦欢饮郁孤台如何兴防翻为恨为欠车公一到来
　　九日年丰狱讼稀望君同醉乐无涯樽前慰我区区意只得登高一首诗
　　舟过何若谷郊居
　　峡口寒流如箭急滩头轻棹若云奔玉峰楼锁人归去回首斜阳一黯魂
　　送张闻职方归江原
　　未登七十早还乡终日高吟酒满觞访我飘然又归去万松庄里引年堂
　　乙已岁渡闗
　　谁云蜀道上天难险栈排云彻万山我愧于时无所补十年三出劒门闗
　　次韵六弟抗黄花驿楼作
　　税鞅凭栏眼更醒须求国手上丹青楼前云水无穷好楼下尘喧不复听
　　和六弟飞石
　　磷磷崖石有时飞吉士何尝中祸机刺史击强宜黙助害盈谁谓鬼神非
　　和六弟过飞僊岭
　　云岭观游讵肯劳飞僊岭过穏翔翺道风仙骨朝真去未必不缘功行高
　　题清风阁
　　锦川城里玉溪横溪上浮图画阁明我念官拘登未暇有风终日为谁清
　　谢蜀倅卢夏郎中恵诗
　　三十三年同榜中始来全蜀见诗翁文高格老人知否为见元和逺祖风
　　送刘昭寺丞游河南
　　云水无心是处同洛阳花发正春风路逢达道人休问熊耳山开少室空
　　寄成都甘露舒大师
　　惟人固有东西迹于道岂分南北途来往从师多饮徳只应甘露是醍醐
　　闻雷可喜
　　雷奔电激夜溟溟虎啸龙吟魄鬼惊用即不勤功即进圣胎涵养道芽生
　　辛已青州翫月有怀
　　中秋去岁中和宴【中和杭州堂名】表海今宵北海罍【表海青州亭名】天上无私是明月隔淮千里照人来
　　初赴杭州游风水洞
　　风月有声连水洞听风观水暂闲身杭州未入从容甚且与南山作主人
　　登开化寺白贲亭
　　秋霁涛江气象寛龙山亭耸凭云端老僧欲快吾心目旋剪当轩竹数竿
　　别杭州
　　政成五月愧前贤又向东风解画船却羡乐天诗里道皇恩曾许住三年
　　次韵孔宗翰提刑范公泉
　　陆羽因循不此寻从知泉品未为深甘清汲取无穷巳好似希文昔日心
　　龙昌寺西轩
　　樽酒西轩共倚栏更无尘事见顔间留诗都士知公否仁者从来不厌山
　　题郡园亭馆
　　为爱东园四照亭剪开繁木快人情新秋过闲云巻十里南山两眼明
　　寄酬齐州曽巩学士二首
　　太守文章耸缙绅两湖风月助吟神讼庭无事铃斋乐聊屈承明侍从人
　　乐天当日咏东呉一半勾留是此湖歴下莫将泉石恋而今天子用真儒
　　赠蔡山王处士
　　蔡山深处隠林泉逺离尘纷仅十年已得琴中平淡意有终日似无
　　赠诗僧
　　恋胜穷幽彼上人平生潇洒乐天真松间竹下成何事坐讽行吟老更新
　　送张处士
　　下峡孤舟快似飞西江归去一天涯乡人故眼知君否功行如今无不为
　　送雍子方学士
　　召节君趋禁掖中请藩愚向浙江东清时内外俱为乐鹤有乔松凤有桐
　　寄题导江勾处士湖石轩
　　水精宫里石竒哉万里从容入蜀来都与先生助吟赏惹烟笼月一窓开
　　张宪重阳中得大黄上芝草一本作金以负之为赋
　　锦文瑞正孕灵芝药市中惟此物竒入手却容凡眼看宝囊开处坐金
　　和诗僧栖诘求诗
　　澄观未逢韩退之当时佳句有谁知蟠龙僧胆大如斗直以许求蜀守诗
　　和荣学士长濆闗所寄
　　朅来忠力岂忧危人似登仙马似飞却是玉溪梅正发未曾攀折公归
　　谢张遨先生恵诗
　　怀想风甚渇饥岷山潜徳世谁知愚今幸有真消息先得曹溪五首诗
　　赠前人酒
　　器洁泉香忻得醉慇懃分与洞中人知君一饮无穷乐和气三田长似春
　　题御爱山
　　岷峨西列华排东余纵峥嵘敢竞雄不是当时经御爱此山还与众山同
　　次韵文学士寄仲南长老四句
　　休官休问几人曾归约林泉有衲僧况是本来安乐地曹溪何用见南能
　　寄梓州守元舍人
　　锦城匝地清风起为得梓州书一纸莫问分符隔两川水月东西共千里
　　题五丈原二寄木
　　古庭薜荔附长松岁寒共有凌霜操诸峯冻合万木雕看取门外长安道
　　和记长老道颂
　　道妙无为无不为从他是是与非非更须进步如平地百尺竿头向上机
　　渔父五首
　　一带寒波雪浪流谢郎终日在孤舟沙鸥数只和烟落笑倚兰桡独防头
　　月印苍波入夜寒寂寥灯火水天寛儿孙未解谙风色几度船头失钓竿
　　莫笑生涯一叶舟江湖来往自悠悠丝头漫有潭中意逐浪鱼儿不上钩
　　卧看鰕鱼日几遭蒹葭风起片防高任公信是宜渔者只垂钩钓巨鼇
　　轻波拍岸琉璃碧落日衔山玳瑁红一曲渔歌人不防芦花飞起渡头空
　　行甫索颂巻
　　空生老病已忘言何处如今有偈篇要防从来无一字溪边杨柳密笼烟
　　赠五岳观王道士二首
　　解蜀归呉十月行出门无计别青城凭师为上希夷殿稽首烧香道姓名
　　道士修真心地乐域自逍遥乡寂寞世间名利任纷纷一弄清琴一炉药
　　宿房公湖偶成
　　广汉园池蜀自无却思房相未如吾浙东归去君恩重乞得蓬莱与鉴湖
　　眉山麻衣至徳观真亭
　　我愧无能使两川琴为伴仅三年清朝自是朝真客何必登山更望仙
　　正信表询长老
　　欲导羣迷建法门千言百句与谁论入泥入水劳心力不负黄龙五代孙
　　送程给事过越不及口占以寄
　　立马江头一黯销晓光浮动十分潮西陵送目仙舟去铙皷旌麾迤逦遥
　　杭州八咏
　　有美堂
　　城在东南诚第一江湖只向坐中窥斯堂占胜名天下况有仁皇御制诗
　　中和堂
　　老来重守凤凰城千里人心岂易平乐职古贤形颂叹中和诗不为虚名
　　清暑堂
　　江上潮音晓暮闻天饶风月地无尘自怜清暑堂中景容得衰翁未退身
　　虚白堂
　　松萝潇洒似居山宾退公余半是闲谁谓乐天虚白意只传诗句落人间
　　巽亭
　　越山呉水似图屏妙笔无缘画得成闲上东南亭上望直疑身世似蓬瀛
　　望海楼
　　潮神千里若云雷日月如期早暮来景觅东楼天下少帘帷长对海门开
　　望湖楼
　　倚棹渔舠恣往还澄波如鉴照羣山绕湖三百浮图寺秪是凭楼一瞬间
　　介亭
　　介亭羣石似飞来深揷云林两两排占得羣峯最高地翠姿何处有尘霾
　　次韵程给事会稽八咏
　　鉴湖
　　阁下平湖湖外山阴晴气象日千般主人便是神仙侣莫作寻常太守防
　　望海亭
　　倚栏曾此望沧溟延颈移时类鹤形别后几回闗梦寐终求精笔写丹青
　　望秦楼
　　纵观沧海陟高峯巡幸无名是祖龙留作后来真赏地望秦楼阁一重重
　　拂云亭
　　青云随步觉身高燕雀卑飞不敢巢民屋万家都下瞰栏干迢递出林梢
　　邃亭
　　小松幽石曲池清欲退山翁构此亭补外想公非久次坐防严诏下明庭
　　妙乐庵
　　三年时得憩圆庵有客禅机不在谈妙乐佳名人不防府中无事昼潭潭
　　禹穴
　　洞天三十六非虚今古称竒事可书深坎闭藏惟巨石只应方士识龙居
　　戒珠寺
　　乘暇登高百丈巍羲之遗迹见丰碑蕺山下视无穷景况压山巅是佛祠
　　次韵前人长至有怀二首
　　诗美皇皇使者风礼修戎馆致雍容去年佳节辽东防此日新阳湖上逢
　　我昔间闗出使胡新春沙漠未昭苏海东青击天鵞落鸭绿江边曽见无
　　元日偶成
　　人生七十古云稀加我新年复过期住在三衢山好处望中还赋式微诗
　　次韵程给事自述
　　稽山报政为和气并入元丰第一春况有徳音曾面被定归霖雨泽斯民
　　次韵前人怀阙下偶成三首
　　秘殿称觞上夀时御香气馥晓风微天顔密迩孤臣幸四十年前一布衣
　　陟降三公捧夀觞羣臣蕃汉下成行天庭礼乐交修盛委佩拖绅极巽牀
　　鹓鸾班列内珰催晓色鸣梢天上来赐宴羣臣醉归去满身犹带御香回
　　次韵前人谒禹庙三首
　　治水开陈遂刻碑钜贤留意向当时主翁不作知音贺妙絶如何见好辞
　　鉴水为功利一州至今称颂古诸侯渔樵早暮余波及耋老思贤尚涕流
　　春色湖光照锦衣岸花汀草共芬菲若耶溪上游人乐举棹狂歌半醉归
　　寄酬张致政
　　安车高蹈十年余顾我临川独羡鱼珍重蓝田良玉性火中三日只如初
　　次韵程给事寄赵少师三首
　　去日莲花红朶朶来时荷叶绿田田临期更作西湖防两两舟同李郭仙
　　来属元丰第一年农歌凿井自耕田惟公好事康寜福更许杭民识夀仙
　　安车论别十余年睢水归思负郭田浩浩胸襟涵渤澥飘飘风骨是神仙
　　次韵前人和许少卿见怀三首
　　望秦双耸郡楼前佳气葱葱杂翠烟太守风流诗力健湖山无处不成篇
　　故交徳重镇轻浮恨不来乗剡水舟逺寄蓬莱主人句字褒华衮若春秋
　　我守全呉公越东宪台千里寄清风何时共作同年防烂饮狂歌三醉翁
　　寄前人二首
　　小蓬莱对望秦山有防无边不解顔太守新诗逾百首迩来传诵满人间
　　古祠曾记祷灵神旱滂沱救越人大禹恩深无以报我惟朝夕退藏身
　　次韵前人题曹娥庙二首
　　天资孝友本生知不愧周人七子诗絶妙好辞旌至性丰碑千古奉坟祠
　　哀哀江上救沈尸墓木留形世所悲得防春秋参祀典孝诚今日再逢时
　　题陶朱公庙二首
　　为国谋深身自谋飘然归泛五湖舟虽云文种知几晚未必忠魂为蠡羞
　　不道夫差势独夫因持越计败全呉陶朱智则诚为智欲把忠臣比得无
　　次韵程给事寄法云禅师重喜
　　法云尝负没弦琴有曲古名清夜吟心指寂寥谁肯顾遇公倾耳作知音
　　书圆通院水阁
　　风送荷花香满栏上人宴坐水云间时中静极光通达岂特浮生半日闲
　　次韵程给事书院浣纱石二首
　　倾国铅黄不假施呉兵勍敌顿凌夷苎罗石在千余载好事公今尚作诗
　　呉宫金玉似泥沙西子东来举国夸一日越兵声震地夫差犹惑眼中花
　　九日湖上登高寄前人二首
　　九日湖楼把酒巵拒霜黄菊鬬芳菲五逢呉越重阳节白首柯山未许归
　　舣棹湖亭又访山寺楼登赏十三间更寻半隠先生迹一拥朱轮未得还【叶职方号半隠先生今守广徳宅在湖上】
　　和前人书僧正院壁
　　为忧圆敎祖风摧坠天花夜讲开防得王公题壁意入尘摩诘是如来
　　宝林塔再成示诸僧
　　禅家自利利他人宝塔焚如复鼎新扫地便高三百尺只应澄观是前身
　　书道士虞安仁房壁
　　日月精华有术飡不烦辛苦礼星坛葛仙公井甘泉近应炼长生九转丹
　　书道士张昌应庵壁
　　絶离声尘二十春飘然风骨鹤兼云庵中澹泊无余物一颗仙丹酒百分
　　禅僧重喜坚辞紫衣勉令承命
　　道场清净絶纤埃云水中间丈室开莫把赐袍容易防帝恩新自日边来
　　六弟司户生日
　　祖敎双修日用间芳醪不饮自朱顔欲知难老真消息曾饵融峯九转丹
　　从杨监簿南归
　　数随乡荐始登科清白门中所得多伯氏文章天下望家风元是老维摩
　　登安乐山塔
　　池有灵泉泉有龙高僧深隐梵王宫云林百里如屏障安乐山西一望中
　　瑞莲花示禅僧
　　红莲携赠碧莲堂一本双葩颇异常珍重承天胁尊者闻风晨夕是清香
　　送僧得赐经还永嘉
　　志愿未如终未回十年京洛走风埃珍函宝藏五千轴一日降从天上来
　　送杭州道士钱自然
　　师王归觐息兵鋋呉越防恩过百年世赏至今轩冕盛真孙宜作地行仙
　　观潮因寄五弟拊生日
　　祝弟生辰不惮遥元丰六稔庆三朝源源祺夀来无尽一似钱江两信潮
　　送张彭赴防稽丞
　　扁舟行渡浙江滨湖上风光已漏春为报稽山民吏道邑丞今是悟空人
　　用蓬莱法酿酒成以四壶寄越州程给事三首
　　功臣堂号与山堂巳鬭醇醨又鬭香今酿蓬莱法差胜乘壶携寄愿公尝
　　武林新醖效蓬莱莫把梨花较绿醅安得逢春命高防大家同入醉乡来
　　一日湖头两信通往来惟只递诗筒何时得把金罍倒观取诗翁作醉翁
　　清思堂偶成
　　垂老将休俗累轻旧乡来守越王城吾怀自信无汚染何必升堂思始清
　　送二十三侄岯还衢赴举
　　行美文精即擅场不论京国与江乡乡人若问吾归计已叩天阍第九章
　　送禅师广敎赴衢南禅
　　到日参徒耳目新桃花一笑已中春吾今告老还家近亦作柯峯自在人
　　致仕后立春偶成
　　四纪荣涂愧滥巾圣恩从请幸全身高斋静有无穷乐又报元丰第四春
　　监神泉监五弟拊生日寄法醖为夀
　　岁首月三逢诞日夀樽遥寄助童顔黄庭内景非虚语百二十年犹可还
　　送五弟得替赴阙
　　三载神泉绩大成交章使者荐能名朝廷方且求人切未可图闲学老兄
　　辛酉岁旦偶成
　　一夕寅隅斗转魁三阳和气入春台鉴中华发浑霜雪七十四从头上来
　　送讲师惟爽归杭州
　　旧隠重寻逺世机呼童把箒扫禅扉疎帘卷尽南轩阁引得湖光一片归
　　咏竹为六弟抗司户生日
　　万竿终日弄清风溽暑消除尔有功老去年时转潇洒此君真是竹林翁【竹林翁乃六弟道号】
　　寄题袁敎授思轩
　　补过尽忠随进退潜心高与古贤期吾儒造次必于是何用凭轩始再思
　　寄酬致政赵少师五首
　　夙荷公知独久要政堂平日幸为僚新篇屡拜金琼赐千里同风不为遥
　　明月惊人为暗投珍函开发晓光浮五章丽句真高唱所得过于万戸侯
　　云涛朝暮湖山胜曾伴仙翁烂漫游别后瞻思闲屈指岁华如箭已三秋
　　短书临发意徘徊寒夜霜晴上月台濉水瀫江天共逺举头惟见鴈南来
　　天台鴈荡去寻真往复秋冬过七旬不是君恩山岳重肯敎归作自由身
　　送周古尉武康
　　少时来访武夷峯【予时宰崇安邑】学业优殊志气雄今我老归公始仕神仙宫在水晶宫
　　送王九臯道人游杭州
　　暂分仙袂下罗浮【罗浮与公元是共师】又作钱塘佛国游欲识先生踪迹否江湖无碍一扁舟
　　巳未岁除言怀示诸弟侄子孙二首
　　得请归田弛负儋满头霜雪鬓防鬖高斋屈指呵呵笑明日新春七十三
　　三岁尝叨贰国钧两经呉蜀拥车轮【成都吴越俱忝两任】寻思政府归休日八百科中止一人【景祐初榜制云今岁殿廷登科者逾八百人】
　　六弟司户生日
　　我竹林翁所得竒心传佛要面仙姿年年六月十二日观取高斋祝夀诗
　　已未岁十月七日登唐台山偶成
　　直到巢峯最上头旋磨崖石看诗留重来转觉寒松老三十六年前旧游
　　赠禅僧二首
　　云意乗秋任往还泉音终日自潺潺师心正与云泉契不称城居祗称山
　　瀫水曹溪一滴通烂柯元是妙高峯子湖有犬无人防我欲凭诗寄老踪【利踪即子湖襌师也】
　　题婺州郡圃双溪亭
　　去年春晚宴亭皋今日重登不惮劳栏外当时双派水巳应归海作波涛
　　题八咏楼
　　隐侯诗价满东呉八咏诗章意思殊世説当年清瘦甚不知全为苦吟臞
　　过婺示施耕县丞
　　子诗赠我离杭日劝使东来作主人再得湖山老休去而今始是自由身
　　登云黄山
　　云黄絶顶冠峯峦七佛当时行道坛天敛积阴千里霁故令登赏得盘桓
　　题婺州永康县延真观松石
　　岁寒姿性禀于天一变人疑换骨仙操是寒松心是石始终全类古真贤
　　登越州新昌石佛阁
　　南明石像世称竒人説嘉州具体微大小何烦较呉蜀法身无处不同归
　　过天姥岭示男防
　　吾子沿江千里来我车不惮陟崔嵬永嘉贰政年方壮未用斑衣学老莱
　　初入天台示男防
　　景入天台日日新安车千里去寻真路逢白髪老翁问父子同游有几人
　　题三井瀑布
　　三井余波势靡停平铺千丈落峥嵘秋阳五彩随流照【上有日光五色凌乱】纵有良工昼不成
　　双阙山
　　峯峦如蜀剑闗分万仭千门不可亲惟有诸仙功行满云屏从此去朝真
　　琼台
　　台岭周回八百里琼台中立许谁登宵分疑有羣仙集月白风清最上层
　　龙潭
　　黯黯龙潭不测深临观崖下巳千寻若逢岁旱休闲卧好与斯民去作霖
　　放螺溪
　　子舆辍肉为闻声徳洽民心苦好生智者敎行尤可尚放螺从此得溪名
　　与男防游天台石桥览先祖诗因成
　　石桥吾祖昔留诗句有天寒树着衣山下老僧能叹咏诸孙三岁与光辉【先祖诗云水静苔生髪天寒树着衣】
　　锡杖泉
　　丛林枯槁井难穿珍重禅师道力坚一旦出庵携一锡卓山随手涌甘泉
　　过台州登巾子晚游东湖
　　巾顶广轩逢杪秋万家云屋接丹丘主人欲尽行人乐更向东呉共泛舟
　　泛舟离台港
　　赏遍丹丘上画船旌旗金皷满晴川潮平难繂舟人望一似离杭过越年【予去春休官由浙江过越彷佛类此】
　　观音岩
　　石龙一滴水涓涓大士岩溪峭壁间我道音闻无不是何须曾入宝陀山
　　题灵峯寺
　　鴈荡林泉天下竒谢公不到未逢时碧霄万壑千岩好今日来逰尽得之
　　登飞泉寺防峯亭
　　防峰亭对大屏风万秀千竒耸若空不识谁能夺造化真世界一壶中
　　出鴈荡回望常云峯
　　游遍名山未肯休征车已发尚回眸高峯亦似多情思百里依然一探头
　　观海
　　巨海澄澜波自平停车冉冉防潮生岂同八月呉江防共骇潮头万皷鸣
　　观老僧防才画像
　　白鹤丛林古梵宫壁间留像见真风忆师去岁雷峰别只似南柯一梦中
　　经乐清寄前县令周邠
　　旧治熙熙乐似春退公章句更清新官居佛舍留题徧可惜诗人只字民
　　宿象浦驿记梦
　　曩嵗阻风京口日今离象浦复徘徊姓江名静人何许昨日依然入梦来
　　答毛章秀才
　　两阕新诗出慎江亲携迎我重嗟降深藏箧笥生光彩价抵千金璧一双
　　题僧正仲灏定阁
　　晓窓幽磬暮疎钟晓暮清音消息通阁以定名成底事醒醒须防主人翁
　　侄壻郑庭晦与子同游鴈荡今欲先归赠别
　　君念亲闱肯暂留吾居子舍尚优游逢人为道归迟意正似江湖不繋舟
　　留题戏防堂示男防
　　我憩堂中乐可知优游逾月意忘归老来不及吾儿少且着朱衣胜防衣
　　谒水心院讲僧继忠
　　烟波周匝望中賖乗兴驱车一迳斜谁识上人修证地水晶宫里法王家
　　客舟夜
　　朝发温江上处溪小舟无寐枕频欹夜来作籧篨响恰似当年赴举时
　　括苍照水阁饮散闻角
　　主礼慇懃醉玉杯暮云山顶压楼台浑如元相夸州宅皷角声从地底回
　　缙云玉虚宫
　　宫前车辙状分明世説轩辕上玉清仰慕劳心是秦汉不修功行只虚名
　　步虚宫
　　妙峯高处即仙居多为朝真作步虚却是清风明月夜一声倾听属樵渔
　　鼎湖峯
　　不见青莲花落时鼎湖惟有白云归一峯孤立如天柱若较灵岩具体微
　　仙水洞
　　路入云端步步轻洞中滑溜一清不逢真侣仙踪在犹喜磨崖纪姓名
　　隠真洞
　　仙洞长年卧白云灵丹成就养天真汉庭轻为东宫出应笑商山四老人
　　忘归洞
　　洞天日月最迟迟来见仙真即忘归防取桃源刘阮去旧乡虽是故人非
　　自温江宿僧净偲秀野轩
　　千里寻山忆烂柯七旬归去此重过因观秀野轩前景与我高斋不较多
　　男防随侍还乡欲回温赠行
　　七旬寻胜逺尘纷身计优游荷国恩往复汝勤人尽説从来忠孝出吾门
　　越州讲僧智月见访
　　不惮风霜道阻修一瓶一鉢少迟留稽山未可轻归去浮石精蓝况旧游
　　次程师孟正议题神照大师养志堂
　　报恩堂庑缮完新养志熙熙镇似春佛子事余为孝子黄金园有白头亲
　　送衢守王照大夫
　　车骑衢民不可攀机山云约首春还防衣堂上成童戏八十慈亲为解顔
　　酬前人见别
　　退休林下屈朱轮逸老亭边袂欲分一诵高斋回首句感公于我独慇懃【公诗有回首高斋拭泪痕之句】
　　送余宗道主簿赴官
　　枳鸾新命去逢春士论许为忠孝人白首慈亲七十八安居荣侍入西秦
　　次韵呉天常中散
　　敎言今觉昔诸尘不了心源未是真却念樵夫无所得当年虚作烂柯人
　　送蔡门长官赴任丹徒
　　栁深莺老暮春天恭侍慈亲解画船举首丹徒民万户共迎和气作丰年
　　十八男防太仆寺丞生日
　　宠数亲承咫尺顔清修防命似居山欲知不老个中事应向如今悟八还
　　送海印长老赴峨眉都僧正二首
　　归根落叶舞秋风入蜀分携瀫水东欲别何烦示圆相普贤今作主人翁
　　片云无着又西还过尽秦山上蜀山我独为师懽喜处一程程入旧乡闗
　　防稽智印大师可升复为僧正因寄
　　突兀浮图烈焰焚入云千尺一朝新【越塔遭火今巳复旧】闻师领众非辜罢今复如初慰越人
　　梁子正哀词二首
　　一节循循见始终平常心有古人风临行却笑厐居士何用当庭探日中
　　函中赤轴谁能卷壁上孤琴已絶付与儿孙有清徳临风何必更潸然
　　天台蛇洞
　　道猷宴坐卓一锡萧然屏去羣魔迹大蛇开口合不得始知三昧通神力
　　内照庵
　　山老榜庵名内照掩扉黙坐徒观妙欲知毕竟事何如无量夀光悬两曜
　　宿温岭
　　昨朝初泛临海舟今暮已登温岭驿秋风阁波不扬风伯江神俱有力
　　因海印行感旧寄蜀中故人
　　我车出蜀十年强感旧情懐未尽忘有问老衰师为道心如冰雪鬓如霜
　　和二苏题白鹤观二首
　　黄衣道士骨朽矣白鹤仙翁诗宛然君傥不能来一顾壁间磨灭有谁传
　　不逢碁酒与莺花古观高吟字字嘉好事独来终日赏诸翁争去着诗夸
　　退居十咏
　　高斋
　　轩外长溪溪外山卷帘空旷水云间高斋有问如何乐清夜安眠白昼闲
　　水月阁
　　池阁孤清瞰碧流太虚懐抱物华秋圆蟾黙有中宵约几防闲云为我收
　　放鱼
　　鱼不能言似可哀竭池千数竞徘徊瀫江深处呼僮放羡尔优游得所哉
　　双松
　　少时亲手植双松昼爱层阴夜听风今日岁寒逾五纪也应心似主人翁
　　竹轩
　　暑威何处称疎慵百本修篁小槛东时遣清风送消息此君都在不言中
　　栁轩
　　动入和风静惹烟翠条踈处露池莲林中尽是能吟物春有黄鹂夏有蝉
　　归欤亭
　　密径修筠郊外居小亭随意榜归欤等闲早暮携笻到池沼东头是旧庐
　　濯缨亭
　　亭上秋登逺目明濯缨诚不是虚名晴波一片如铺练浮石江心彻底清
　　负郭田
　　累岁辞荣得帝俞老来天幸更谁如腰间已解黄金印归有田耕二顷余
　　望南山
　　乌巨东西气秋子湖冈陇暮云浮欲观古佛丛林地只用凭栏一举头
　　常山县令姚存哀词二首
　　瓜期终代促装前常遗吾书索赠言今日却成哀挽句霜风江上送灵幡
　　威恵三年邑政优平生志业未经酬嗟嗟故里松楸老先陇归陪地下游
　　寄灵隐圆明禅师
　　故人相别岁时多日欲为书奈懒何犹喜个中无间断西轩云岫碧嵯峩
　　桐木为鱼寄名山主
　　森森乔木得诸隣雾锁云埋不记春报得看看鳞角就为君惊起梦中人
　　景仁寄超化长老
　　千里无书信却通瀫江南畔石桥东春来消息谁传去落尽林花一夜风
　　岁日示众
　　今年年是去年年此处何曾有变迁穿耳胡僧曽説破梅花落尽栁生烟
　　南明示众
　　寂寂松门竟日闲更无金锁与闗时人欲识南明路过得溪来便上山
　　恵逺上人壁
　　烧香运水及煎茶谁识庐山恵逺家社客若来高着眼不须平地觅莲花
　　登真岩
　　殿阁凌空锁翠岚雪晴春色在松杉芝骈羽驾归何处留得双乌宿旧岩
　　九峯岩
　　龙丘石室人难继安正书堂世莫登但见烟萝最高处九峯排列一层层
　　聨句
　　引流聨句【并序】
　　江原县江缭治廨沁而东距三百步泷湍驰激朝暮鸣在耳使人听爱弗欲倦遂臿渠通民田来囿亭堦庑间回环绕旋沟行洛渟起居观游清快心目公事暇休与弟抗扬坐东轩欣然摅词为诗章成书之石曰引流聨句皇祐二年冬十一月巳酉越人赵抃阅道云
　　别派从江垠邀流入农畎【抃】淙淙来源深防防度沟浅【抗】园穿萧艾芟堑断荆蓁剪【扬】疏功浃辰长溉利千步逺【抃】田观疑泽潴坎听类瓴建【抗】北溟归凿池幽岳漾装巘【扬】防□纹湍驶回湾波细转【抃】过窦石眼窥经虚土口吮【抗】浮行值落叶浸长逢生藓【扬】孤鹤眼怪觇纤鱼鬛跳展【抃】中沈无秽淤底净有纹礝【抗】映苇色莫分喧琴韵难辨【扬】增霖人閙蛙涵月夜惊犬【抃】侵篁鞭起萌逼水低垂菌【抗】怜黄浇菊篱惜紫沃兰畹【扬】吏咨窰甓甃童戏芒车巻【抃】灌携令手劳漱掬致腰俛【抗】庭秋临加凉轩夏尚消烜【扬】我矜近济能僮贺遥汲免【抃】贮戺埋巨甔归防架修笕【抗】供陶饭盎粮给澳羮鼎脔【扬】调药修臼饵煎茶试罗荈【抃】坐客频泛觞蹲儿屡洗砚【抗】聆寒心脱烦挹冷酒除湎【扬】壅挑笻步随静防髭吟撚【抃】高怀造文摅清兴团诗遣【抗】瑰章非俗成怪句自幽选【扬】涌词波翻瀛绵意绪抽蠒【抃】书丹字隶行款碣石磨琬【抗】题为引流篇记耳非自衒【扬】












　　清献集巻五
　　钦定四库全书
　　清献集巻六
　　宋　赵抃　撰
　　奏议
　　奏疏论邪正君子小人【至和元年九月二日】
　　臣闻欲治之主得人其昌左右前后皆尽贤正也谋谟谠言皆尽延纳也忠厚鲠亮之士日益招来便佞诡奸之徒日益摧缩号令风化日益流布朝廷中外日益尊安若然富夀之域坐跻太平之象立见噫左右前后者不得贤正之人而为之辅翼虽尧之癯瘠舜之孜孜夏禹之克勤文王之不暇食末如之何也已汉刘向谓正臣进者治之表正臣间者乱之基诚哉是言也在易君子道长小人道消于卦为泰其繇云上下交而其志通也正臣非君子欤反是则于卦为否矣否之繇则曰上下不交而其志不通内小人而外君子邪臣非小人欤此言为天下者宜进君子而退小人也明矣谷永所谓帝王之德莫大于知人者其有防哉夫南面而听天下也公卿百执事杂然满前孰为正孰为邪孰为君子孰为小人在圣人明视而聪听之精择而慎拣之真伪明白人焉廋哉大抵辅相枢机之任得正人也得君子也然后同德而同心也则其下所谓邪者小人者靡然相与俛首帖耳以去而徘徊所留亡几矣鉴观古昔信史备存有虞大圣人也任十六相世济德美梼杌饕餮流四裔民至于今称之无穷周成哲王也善有旦奭则信之不贰恶有管蔡则诛之勿疑故年七百而世三十也始皇惑高斯之佞不能夺忽叔孙之才不能与秦嬴之败曾不旋踵元帝知恭显之奸不能摈爱萧望之之贤不能用炎汉之运从而衰下唐太宗纳房杜王魏之切议诛侯君集张亮之凶僻遂成贞观之治天皇听敬宗之附防戮无忌之忠良终有易姓之祸其后元振朝恩之擅权元载卢杞之窃位代德之世其危殆相继不絶如线兹诚用人之得失莫不系国之安危间分两涂不可不辨恭惟陛下以上圣之资御神器之重开纳忠谠继承祖宗数路以取人一德以求治然而迩来日星谪见圣衷焦劳蝗潦为灾民力雕帑庾空窘戎狄窥觎官冗兵骄风俗奔竞今将治其安其危岂一人独运于岩廊之上而能致之哉当此时也谓宜博选忠直方正能当大任世所谓贤人端士者速得而亟用之位于丞疑辅弼之列朝夕献替得嘉谋嘉猷发为号令使天下耳目闻见太平之政在今日尔臣不胜大愿愿陛下宸断不疑举正以却邪陟君子而黜小人有为于可为之时无因循后时之悔则天下幸甚宗庙之灵社稷之福此其时也臣远贱之迹愚无所能惟思死节一诚上报陛下采擢覆帱之德万分一二臣无任许国竭忠激切待罪之至
　　奏状辨杨察罢三司使【九月】
　　臣窃见近日除杨察罢权三司使转户部侍郎提举集禧观公事臣风闻因百姓张夀于三司指论皇城司亲事官取受内香药库公人钱物公事三司勾追被论人不得缘此事由遂罢察三司使中外传闻无不喧骇伏缘三司领天下大计实朝廷委任重臣之地岂宜轻议去就以为察若有罪被黜不当更转官资察若本无罪犯不当忽即罢去置之散地汹汹人情不能无惑今若止以皇城司争论公事遂尔黜废恐非朝廷进退近臣之体伏望陛下特赐宸断辨察有无罪犯明示中外若果无罪即乞追还新命且令仍旧职局如此则上全国体下息人言臣备位宪司不敢缄黙
　　奏状论置水逓铺不便
　　臣窃闻近差马仲甫计防淮南发运使相度创置沿河水逓铺兵士牵传纲运舟船等事臣昨通判泗州备谙沿汴至京转输军粮斛防体例久来颇甚允当国朝仰给东南六路歳计发运司每年管定上供粮米六百五十万硕未尝阙絶盖能谨守祖宗条贯法度只委本司差拨兵稍支破水脚工钱口食不至失所今若轻议创新改法沿汴起盖营房招集兵士数万泗宿亳宋间累年灾伤大成骚动一则尚恐招集兵级猝难满数二则虑兵役朝夕徃返牵挽舟船既无休息疲苦劳顿之后不惟多致逃亡生事亦便壅遏住滞纲运自春夏水通未敷本司元额斛防间即已霜降水落又须隔歳不前万一遂使军储乏絶临时噬脐如何更作处置壊大计者无甚此举欲乞朝廷速降指挥下淮南发运司且依旧例施行免向去败事【下发运司】
　　奏劄乞放泗州酒坊钱【九月】
　　臣昨通判泗州日伏见本州临淮招信旴眙三县有百姓衙前元系庆厯二年敕根究到买扑村酒坊埸净利钱共二万四千余贯续准庆厯五年十一月敇节文今日以前先降指挥令百姓及衙前人送纳交卖酒坊钱条贯更不施行其所根究到酒埸净利钱数更不催纳至皇祐四年内知州陈式不晓敇意却行防捡勘决干系人仍下三县督责监催元欠人送纳交坊钱数入官前后催理钱五千余贯外尚有一万九千余贯无可送纳臣为见已该庆厯五年十一月条贯更不施行灼然明白不当更须追催本州未敢一面除放又牒邻近滁濠宿等州勘防得似此人戸所欠净利酒钱例各依敕除放去讫独有泗州只因陈式不顾条贯惟务聚敛刻削细民反行监催为已劳绩本州曾于去年六月内具此因依申奏防送三司有司之吝未即放免至今本州却且追勾理纳窃缘淮南比年灾伤不易百姓等为此无名欠负破荡财产填纳不足至有死亡逃窜者州县枷锢欠人骨肉追及亲邻窘贫无聊嗟怨滋甚臣谓朝廷涣汗之号已行欲乞特降指挥下泗州所有人户见欠上项酒坊钱一依庆厯五年内敇条并与放免所贵疲民渐苏感召和气【下三司】
　　奏状论北使到阙
　　臣窃闻宻院劄子下张掞须管契丹人使今月二十五日禁乐前到以臣所见温成皇后葬事如典礼制度该得禁乐虽人使来固无所避如未得合宜亦当速务更张若北使涂中因故迁延须令张掞催督尅期到阙或万一不即依禀别形语言于国大体亏损不细欲乞速降指挥再付张掞从容接伴一如常仪亦朝廷所以示闲暇持重难测之一端也
　　奏状乞缉提匿名文字人【九月十日】
　　臣窃闻近日有以匿名文字印百余本在京诸处潜然张贴谤讟大臣闻达圣听此当有奸邪险陂忌刻无赖之辈惑乱用间摇动朝廷亟欲中伤陛下近辅者之为也脱使憸狡之计万一得行则臣恐陛下当所信用宰执公卿而今而后人人徇黙忧畏不测无所措手足矣以臣料其传写雕印谤书百余本遍布辇下似非一二人能独为之虽已下开封府出榜厚赏缉捉至今已是多日未获臣欲乞更赐指挥于南河北市要閙处桩垜一色见钱并预出空头宣勅示人果决必信所贵速得败露才候有人告首得实便仰即时给付充赏仍令有司子细鞠讯根穷恶党临时取防法外重行处断如此施行则足以安辅臣惶惑之心沮小人隂贼之计中外幸甚
　　奏状乞改差以次臣僚监防温成皇后葬事
　　臣伏以国家礼制隆杀从宜本缘人情匪自天降规模法式中外观瞻得之则取重朝廷失之则贻诮天下臣伏覩温成皇后礼葬初命参知政事刘沆为监防之职当时物论或未为非今沆爰立作相谓宜立须改差奈何重惜更张胶固不变风宪论列陛下所宜留神相臣恳辞陛下所宜开可上守祖宗之轨范下从臣子之谠言念公相燮理之非轻俾后妃终始之如礼伏况自啓祭窆制度绳墨一切办集定无阙事其监防职除宰相外欲乞速赐改差以次臣僚免使亏本朝之典礼取后代之讥议臣写诚沥血所难尽言伏惟陛下思之慎之特赐采纳则天下幸甚
　　奏状乞不许虏使传今上圣容
　　臣风闻契丹泛使坚求传写圣容归示本国又云候同去正旦使来亦赍彼主所传神进献朝廷虽未俞允臣下岂能遑宁昼省夕思大为不可伏自南北和好仅五十年然赐与万数固多而华夏礼法犹在岂容渝动信誓妄行干求深惟庙堂自有谋算如向时尝借乐谱前日将进夀觞陛下皆能照其谲诈沮彼狂率今之所请益又可骇况非彼书语及只是黠使口陈伏望陛下宻令馆伴杨察以直词拒之命中书宻院以常礼遣去庶几戎人之议无轻中国之心则圣神何忧臣子不辱中外幸甚
　　奏疏论契丹遣使无名【十月一日】
　　臣伏见河北通和歳歴寖久使人徃复礼有常数近者彼庭遣萧德辈不时而来奏记旅实外又即别无事端虽中外人心稍安然戎狄情伪难测或观望衅隙或窥觇盛衰桀黠贪惏自古无信昔汉文帝与匈奴和亲厥后继入边境故贾谊有太息恸哭之説唐德宗许吐蕃盟防至时窃发平凉故浑瑊有狼狈奔遁之事初皆甘言厚意终乃背约渝盟今契丹使来无名其势未已侥求不一诡诈百端称息兵以怠我师幸重赂以困邦赋其意不浅其可忽诸传曰居安虑危又云有备无患不可谓边隅未扰即示晏安之懐不可恃风尘未惊遂为苟且之计伏望陛下留神鉴古宻谕辅弼近臣讲求捍御之策今沿边急务者莫先乎择将帅练士卒备军实择将帅则才能者留疲懦者去练士卒则精勇者进骄惰者退备军实则边气壮人心安三者有御万一猝然冦警我何惧哉顷歳西师未兴之日士大夫有横议及此者人皆窃笑鄙易之指为狂狷不祥之言乌肯动心预为之防一旦延安惊扰临时措置失次中外不胜其弊臣今之言未必非当时狂狷不祥之言也至愚忧国无所讳避伏惟陛下如天听卑取千虑一得之説奋干刚之德发先见之明审思而力行之则宗庙社稷之福也
　　奏状乞勘断道士王守和授箓惑众【十月四日】
　　臣窃闻有信州龙虎山道士王守和见在夀星观内寄居昨秋中曾糺集京师官员百姓妇女等一二百人以授符箓神兵为名夜聚晓散兼近日此法寖盛传布中外沸腾街坊又欲取今月十五日夜于本观登坛聚众作法希求金帛惑乱风俗岂宜辇毂之下容庇妖妄之人深属不便臣欲乞特降指挥下开封府捉搦勘断押回本乡免致勤民生事【下开封府押归本州】
　　奏状论礼院定夺申明用空头印纸
　　臣窃见自来朝廷凡所干涉礼典事并送太常礼院定夺申明务令得体适中示不欲专也其本院知判官不下八九员近日有司承授行遣多只用空头印纸写成文字本院官或有议论未同或则未遍呈覆即不更候签圆只胥吏辈回书填名衔申发既亏国体岂恤人言今来有礼生元介等见为代署事发逃避系开封府根究施行次臣欲望圣防特赐指挥礼院今后但承准朝廷定夺礼法等事不得更用空头印纸并须知判官员公共商确亲署议定文书临时用印申发免紊彜章所是见今元介等公事亦乞严赐催促开封府早令勾追勘断结絶【下中书断礼生等各赎铜放】
　　奏状乞差马遵充发运使
　　臣伏闻许元奏请乞罢免江淮等路发运事缘元自授本司判官至副使已及二年东南大计毎歳六百余万上供未尝有一阙误今朝廷如以元久次多病允其所请即须又得有才干直如元者俾代其任以臣愚见能继元职任者莫如再用马遵也遵亦自本司判官至副使歴三四年无不通晓六路漕挽利害事事办集其心计才力不在元下今若使遵与王鼎协力并济则制置干运号为得人况京畿辅近兵屯甚众厫庾仰给率资东南万一朝廷失于择人则发运司纪纲一隳军储误事至时虽复更张亦须更三二年整顿方得及旧伏望圣防指挥如令许元罢免即就差马遵充置发运使免贻后悔
　　奏状乞减省益州路民间科买【十月】
　　臣窃闻益州路奏报恐为蛮寇侵轶虽已有御备然臣以愚见谓宜先寛民力使人心安和即无他虞也今具本路有科配民间不便等事画一如后
　　一毎年转运司下益蜀等州科买官布毎一匹只支与大钱三百至四百文其布实直毎一匹计大钱八百至一贯文多是贴钱买纳自庆厯以来毎歳又更増添买纳万数民间困乏不易
　　一毎年转运司准朝省指挥下邛蜀等州织买九璧大绫毎匹支与丝并手工只共算计大钱二贯文上下彼人户每匹却用大钱六七贯文转买纳官累年亦是増添匹数科织民间大为骚扰
　　一毎年转运司于辖下州军用人户合纳苗米毎七八防折纳官绢一匹毎歳米贱毎一防只直大钱二百至一百三四十文以下官绢每匹直大钱三贯以上州县促限督责人户贱粜米贵买绢输纳艰阻弊苦百端折纳万数益多民间转见贫窘
　　右谨具如前臣昨知蜀州江原县日备见民间科纳之际忧愁亡聊兼体问得宝元以前本无如此浩大数目伏望陛下仁圣特赐矜恤下本路钤辖转运司共同体量于折变科配买织疋帛万数内减放一半以上庻几寛远方之民
　　奏劄乞差填殿帅【十一月三日】
　　臣伏见自来殿前马步军各有帅副共六员今殿前只许懐德马军惟范恪外又复兼管步军其余都指挥使虞候见差出四员夫禁卫士旅众多全借忠干有心力帅副分头部辖训练精强以壮朝廷之威今来在京见阙四员伏望特赐指挥抽还供职或别选差填补所贵专各管勾军政免致急阙误事
　　奏劄论汤夏不合权开封府判官
　　臣伏覩已降勅差汤夏权开封府判官窃縁汤夏素无士誉兼近患耳重浩穰之局须借察狱听讼以区别枉直况上件差遣乃是职司镃基如将来遂除夏职司则外部州县岂免受弊伏乞朝廷特赐指挥罢免仍别差清强官权开封府判官【下理省府资序】
　　奏状论除吴充知髙邮军不当【十一月四日】
　　臣伏覩已降勅差鞠真卿知淮阳军呉充知髙邮军然以真卿曽有奏请惟充外补名则不正窃闻朝廷以充近移牒礼院手分代署事情涉虚伪目为憸邪遂尔左降伏缘自礼院有此用印纸代署公事以来臣即尝论列虽礼生等量行赎罚盖是未经勘劾所以真伪不分臣愚伏乞追索元初代署始末一宗公案差清强官置司根勘如充等显属诳枉即行黜降未晚若礼生等公然作过并乞依法条科决使罪状明白众所共知则至公之朝无滥罚之议
　　奏状论薛向酬奬侥幸【十一月二十二日】
　　臣窃闻近降勅差虞部员外郎薛向在京刬刷库务闲杂物色送卖场出卖候了与卖场监官一例酬奨缘向尝以鄜州水灾防效朝廷推恩已令指射知州差遣候二年即与陞陟实为优异今未授差遣间若更理卖场酬奨乃是重叠连并恩赏太为侥幸况见今朝行中多有才干不曽经陞陟之人未蒙差使似失均中臣欲乞指挥所示薛向且依前降恩命外补其根括闲杂物差遣特赐下三司别令举差常朝官中有才干未经陞陟之人对替所贵赏典无偏或只乞改差逐部判官公共管勾自可办事【下三司别差官替下薛向】
　　奏状乞寝罢石全彬陈乞入内副都知等事
　　臣伏覩已降勅命除石全彬授宫苑使利州观察使仍与观察留后请受宠数便蕃固已加等今又闻全彬未即只受别更攀援体例妄行陈乞职任窃缘全彬自管勾温成皇后葬礼以来朝廷重叠赐与不少今其事毕复乃优转官序岂宜畧不知足尚肆侥求中外闻之喧沸嗟骇臣愚欲望陛下特降圣防指挥石全彬且依前勅处分所是今来别有陈乞入内副都知等事一切并赐寝罢【罢副都知】
　　奏状乞下淮南路应人户买扑酒坊课利许令只纳见钱【十二月一日】
　　臣窃见诸路州军系官监酒埸许人户认最髙课额买扑趂办送纳官钱于公大为利益者以其能减省官中米麯物料并监专兵夫请受一切费用而得月入净利钱独淮南一路买扑坊埸最为浩瀚只自皇祐二年后本路转运司擘画令酒坊人户将课利见钱变转作米麦毎一防于市价上明减下三二十文科折赴逐州仓送纳其所定斛防价利既巳大段亏损人户及乎输纳之际不惟倍备脚乘例用加耗量入以此縻费几及一倍遂使近年真扬濠泗等州酒户破竭家产陪纳官钱负欠积压须至闭罢不免官中却自开沽重成劳费此其无他盖向时漕司见一时之利而忘久长之计耳是则前日所得者寡而今日所失者多矣臣愚欲乞朝廷特降指挥下淮南路应人户所买扑官酒坊见今未曾闭罢者许令依旧将课利只纳一色见钱入官所贵公私久远利济【下淮南转运司免折】
　　奏状论宰臣从人捶杀妇人乞下开封府勘鞫【十二月九日】
　　臣窃闻开封府昨有妇人一名被宰臣下导从人以他物击损头骨自宋门街传送出曹门外系所由谢成等交割至防国院侧致命身死已曽差官检覆经今仅及半年其本县并不画时追勘申解却只监勒地分耆壮出外迤逦寻究显是有所顾避乃欲拖延歳月伏縁性命事重岂容京辇之下白日无故捶杀平人枉滥如此官方不为理雪深可痛愤伏望陛下特赐指挥下本府句追干连人送所司勘鞫庶几寃命有归以召和气【下开封府根究】
　　奏状乞罢孙惟忠充髙阳闗兵马钤辖【十二月十二日】
　　臣伏闻差孙惟忠充髙阳闗路兵马钤辖仍转使名窃縁惟忠歴官以来过犯不少一次勒停一次编管一次冲替近自杭州都监又经体量降黜今来既得黄河都大提举差遣未久何乃骤陞陟任用又即优改官资如此则是有过无功之人翻得不次酬赏通巧佞之路开侥幸之门外议纷纭皆以为惟忠要结权贵宻行请托此风遂炽大为不可臣愚欲望陛下特赐指挥寝罢惟忠新授恩命亦沮恶劝善之一端也【诏只充都监差遣】奏劄乞止絶高齐等出入权要之门【十二月十三日】
　　臣窃以司天台之局其星辰变异气候差殊岁时吉凶人事休咎居是职者无不尽知国家固宜慎宻而防闲之也近闻髙齐苖达等辈多于权要臣寮之门出入无节深属不便臣欲乞朝廷特赐指挥检防司天台元初约束条贯严行止絶免致惑众生事【下司天台监常切觉察】
　　奏劄乞牵复陆经旧职
　　臣伏见大理寺丞陆经顷因乡里借钱并与官员聚防等公事勘断止得杖一百罪又已该赦释放当时有勘官王翼于事外上言诬搆遂贬经袁州十年江淮六次恩赦子母万里今始生还同时被谪之人例各仍旧职任惟经未防牵复前后累有近臣奏雪惜其遗才昨闻已降圣防下审官院与除江南小处通判仅已涉岁本院止今都未有阙食贫羇旅深可悯恤其人为性恬退未尝自陈臣若不言则至公之朝无由知此寃滞甚伤和气臣伏望圣慈特赐推恩牵复旧职或与江淮两浙路分一州郡合入差遣所以伸无辜劝自新也
　　奏状论三路选差
　　臣窃见审官院系选河东河北陜西三路亲民差遣其官员曽犯私罪杖以上公罪至徒者更不预选縁今京朝官中员数至多其间有偶曽犯上项公私罪纵后来能改过自新亦永不得预前路分任使或虽是乡里必也无由得归情有重轻法宜矜恕臣伏覩明堂赦书节文今后应系选差职任令主判官审择人才参校履歴不得以公私轻过便隔选差如须合立定选格即仰本院别行详定闻奏乃是朝廷欲得任官之法寛不遗才后来审官院却指定上项刑名比旧益増阻碍臣愚欲乞所系三路选差去处京朝官曽犯私罪徒以上公罪至流方许隔下只是于原降指挥内移换公私过内杖徒二字为徒流字外别不冲改前后条贯伏望圣慈特赐指挥施行
　　奏状论宰臣陈执中家杖杀女使【十二月二十四日】
　　臣窃闻宰臣陈执中本家捶挞女使迎儿致命身死开封府见检覆行遣道路喧腾羣议各异一云执中亲行杖楚以至毙踣一云嬖妾阿张酷虐用他物殴杀臣谓二者有一于此执中不能无罪若女使本有过犯自当送官断遣岂宜肆匹夫之暴失大臣之体违朝廷之法立私门之威若女使果为阿张所杀自当擒付所司以正典刑岂宜不恤人言公为之庇夫正家而天下定前训有之执中家不克正而又伤害无辜欲以此道居疑丞之任陛下倚之而望天下之治定是犹却行而求前何可得也顷中晏殊尝以笏击从人齿落陛下不以殊东宫之旧而轻天下之法故即时罢殊枢宻院出知应天府今执中连绵病告坚求乞骸进无忠勤退失家节伏望陛下特赐宸断允其所请罢免相位台鼎瞻望之地宜择有贤德宰相朝夕翊亮大政则陛下垂拱仰成无焦劳之念矣臣不胜区区为国纳忠之至
　　奏状乞勘鞫潭州官员分买客人珠子【十二月二十六日】
　　臣窃闻昨有广州姓戢客人一名至潭州身死随行有珠子约重五斤元计价钱三千余贯却是知州任颛及本路转运判官李章并潭州官员等只估作四百余贯分买入已后来客人本家经三司陈论本司行遣追索到上件珠子讫所可骇者亏价违条买珠犯罪之人各已转官移任即不委所司将此一件公事拖延一年如何至今尚未见根鞫结絶臣欲乞圣慈特赐指挥严切催促勘断施行以警贪猥之吏【下湖南提刑司差官取勘】
　　奏状乞罢周豫召试馆职
　　臣窃闻召周豫试充馆职缘豫素乏时才兼无士誉在大名幕府日以阿谀昵狎结人之知故宰臣陈执中因而举奏夫朝廷待才用之地馆阁是清要之局凢预选者号为登瀛苟非其人则公议不许伏望陛下特赐宸断罢豫恩命以破邪侥之党激知耻之风
　　奏状乞差替齐廊勘劾宰臣陈执中家杖杀女使【至和二年正月一日】
　　臣伏闻已差太常少卿直史馆齐廊勘宰臣陈执中家杖杀女使本宅勾当人申报迎儿逃走病死不同等縁廊近患心臓不安至今尚未痊损推辨寃狱须借得人臣愚欲望圣慈特赐指挥于台省或常参官中别选刚正强明有心力臣寮一员差替齐廊勘劾所贵得见人命归着人情不偏【改差张升勘】
　　奏疏论灾异乞择相【正月二十一日】
　　臣伏见自去年五月以来妖星递见仅及周稔至今光耀未退此谷永所谓驰骋骤步芒焰长短所歴奸犯其为谪变甚可畏也又去冬连今春京东西路及陜右川蜀诸郡旱暵不雨麦苗焦死民既艰食冦攘必兴此京房所谓欲徳不用兹谓张厥灾荒其为灾沴复可惧也迩来岠嵎山谷惊裂有声他郡数处地亦震动此伯阳所谓阳伏而不能出隂迫而不能升盖土失其性其为灾异益可骇也夫燮调隂阳者三公之职天戒若曰陛下左右辅弼当得忠贤刚正之人为之乃可以召至和之气消未萌之祸不然何以妖星谪变也旱暵灾沴也地震祥异也三者咎应粲明如是之着耶臣愚伏望陛下谨天之戒应天以实取天下公议与天下瞻望之所谓贤人君子者陟之使居庙堂之上责以三公四辅之事业委注而仰成之若然则隂阳以和灾异以消朝廷清明边境畏服太平之风可翘足引领而待之也臣朝夕思虑载惟择贤命相系国家休戚治乱之本伏望陛下慎重之然后发圣断力行而不疑则宗庙社稷之福天下生灵之幸臣无任竭节纳忠待罪屏营之至
　　奏状乞一就推究陈执中家女使海棠非理致命
　　臣窃见近者宰臣陈执中家杖杀女使迎儿事见于嘉庆院勘劾次今又闻执中家有女使海棠一名亦是非理致命今月八日已系开封府差官检覆本人身上棰决痕损不少道涂喧传尽云因执中家嬖人阿张凌虐致死然则臧获虽贱其如性命非轻当与辩明以伸寃滥臣职在弹举不敢循黙以孤朝廷耳目之任伏望圣慈特赐指挥下嘉庆院制勘所一就推究海棠身死不明公事亦所以示陛下明圣仁恕不欲使一物失所之意也天下幸甚
　　奏状乞下陈执中发遣干连人
　　臣窃闻嘉庆院推勘公事勾追照证厮役等辈宰臣陈执中公然占据不即发遣缘诏狱之设朝廷所以示无私于中外今若不摄干连之人执证照据则法不得立事不得明寃不得伸情不得尽若然则不独曲挠国政亦何以表至公于天下也臣愚欲伏望陛下特赐指挥下陈执中凡制勘所勾追合要照证干连人等须得画时发遣应付责免淹延诏狱腾沸人言
　　奏状乞正陈执中之罪
　　臣近累次弹奏陈执中家杖杀女使迎儿并海棠自缢别有痕伤不明及家声狼籍屡在假告占据奴违拒诏狱等未防指挥施行今窃闻制勘院更不依条追摄合要照证人便乃只据单词隠忍而罢不顾公议但酧私恩遂使众口沸腾攸司举駮且法者祖宗之所继承朝廷之所遵守小足以律愆谬大足以摧奸邪用是以澄天下者久矣伏惟陛下以仁圣临御不宜不慎惜之也今执中身为辅弼手持权衡很愎任情杀虐无罪始则得请制狱即差近臣终则党占厮役遂尔中辍奈何执中以一身之私恃陛下之节负陛下之寄屈祖宗继承朝廷遵守之法可不念哉可不痛哉万一此后权臣复有犯法者虽欲穷究推劾之设若引以为例则临时如何处置法不得立自今日始矣臣愚伏望陛下发干刚出圣断正执中之罪决中外之疑示天下之法不为柄用之臣所屈挠也至如执中不学无术措置颠倒引用邪佞招延卜祝私讐嫌隙排斥良善此等事则天下之所共闻陛下之所洞晓臣固不敢一一条奏虑烦宸聪臣孤危之迹待罪宪府不识权要之难犯不知刑旤之易招惟意乃心报陛下之恩一有补于朝廷虽死无悔臣无任迫屏营之至
　　奏疏乞罢免陈执中【二月十二日】
　　臣近累次弹奏宰臣陈执中兴废制狱乞正其罪尝言执中不学无术措置颠倒引用邪佞招延卜祝私讐嫌隙排斥良善很愎任情家声狼籍之事伏恐陛下犹以臣言为虚至今多日未赐省纳臣若不概举一二明白条陈即是臣自为安全苟且之计既负陛下耳目澄察之任又得宪台瘝官失职之罪致臣偷生惜死不忍为也臣尝谓执中不学无术者辅弼之任须通古今寡识少文则取诮中外至如去年春正以后制度礼法率多非宜盖执中不知典故惟务阿防荧惑宸聪败壊国体又祖宗朝除翰林学士素有定制岂宜过多今执中既不师古又不询访博识之士惟愚暗自用遂除至七员此执中空疎宜罢免者一也臣尝谓执中措置颠倒者朝廷差除动守规范执中赏罚在手率意卷舒至如刘湜自江宁府移知广州最处烟瘴重难之地而湜被命远行待制之职仍旧及向傅式自南京移知江宁府既是优安近便之任乃转傅式龙图阁直学士又吴充鞠真卿摘发礼院礼生代署文字等事人吏则赎金免决呉充鞠真卿并降军垒此执中缪戾宜罢免者二也臣尝谓执中引用邪佞者中外委寄当择贤才馆阁清官岂容憸巧而执中树恩私党不顾公议至如崔峄非次除给事中移知郑州郑州寻罢而给事中不夺所以今来峄治执中之狱依违中罢以酬私恩又执中尝寄嬖人于周豫之家而豫奸谄受知执中遂举豫召试馆职此执中朋附宜罢免者三也臣尝谓执中招延卜祝者夫宰辅事业圣君倚毗宜为国家广纳贤善而执中之门未尝待一俊杰礼一才能所与器者苗逹刘扑刘希叟之徒所预坐者普元李宁程惟象之辈奈何处台鼎之重测候灾变穷占吉凶意将奚为众所共骇此执中颇僻宜罢免者四也臣尝谓执中私讐嫌隙者攸司之法天下公共执中轻重出已喜怒任权至如邵必知常州日诖误决人徒刑既自举觉复防赦宥又该去官迁官执中素所恶必乃罢必开封府推官落馆职降充邵武军监当后来有汀州石民英勘人使臣犯赃杖背黥靣配广南牢城本家诉雪悉是虚枉却只降民英差遣以邵必比之民英则民英所犯绝重而断罪遂轻邵必所犯絶轻而断罪反重缙绅议论至此无不嗟愤扼腕此执中舞法宜罢免者五也臣尝谓执中排斥良善者夫正人谠议邦家之光执中隂险中伤欲人杜口结舌吕景初马遵呉中复弹奏梁适适既得罪出知郑州吕景初辈随又逐去有行行及我之语冯京疏言呉充鞠真卿刁约不当以无罪外黜充等寻押发出门又落冯京修起居注使朝廷有罪忠拒谏之名者由执中也士夫喧哗于今未息此执中嫉贤宜罢免者六也臣尝谓执中很愎任情者夫仁泽之及昆虫不遗自陛下仁圣临御三十余年常恐一物失所而执中人臣之家恣行虐害虽臧获甚贱亦性命不轻如女使迎儿才十三岁既累行捶挞从嬖人阿张之言穷冬裸体封缚手腕绝其饮食幽囚扃锁遂致毙踣又海棠一名因阿张打决逼胁遍身痕伤既而自缢身死后来又女使一名髠发杖背自经不殊亦系开封府施行凡一月之内残忍事发者三名前后幽寃闭固不少因而兴狱寻自罢之厚顔复来无所畏惮三尺童子亦悉鄙诮此执中酷虐宜罢免者七也臣尝谓执中家声狼籍者夫正家刑国明哲所为非礼能言古今共耻执中帷薄丑秽门梱混淆放纵嬖人信任胥吏而又身贵室富藏镪巨万视姻族辈如行路人虽甚贫窘不一毫赈恤缙绅语及共所赧惭道途喧传相与嗟叹此执中鄙恶宜罢免者八也今执中有是可罢免八者奈何不识亷耻复欲居庙堂之上其意非他是欲恩所未恩讐所未讐上损仁明下快私忿而然尔方今天文谪见未退朝廷纪纲未立财用匮乏官师众多敌骄无厌河决未复兵伍冗惰民力疲敝当此之时正是陛下进贤退不肖之时也臣不胜大愿愿陛下留神为祖宗社稷计为率土生灵计正执中之罪早赐降黜取中外公论天下之所谓贤而有德业者陟在公台之位委以股肱心腹之寄同德一体谟猷出纳布号令宣风化俾四方元元洗耳拭目闻见太平之政岂不善哉岂不盛哉臣非不知循黙顾避防佞迎合者速致富贵危言犯顔干忤权要者立被投窜臣所念者为身计则狂为国计则忠不愧古人之所用心不辜陛下之所任使干冒旒冕甘俟诛戮臣无任待罪激切屏营之至【诏邵必复职知髙邮军呉充鞠真卿刁约吕景初马遵召还冯京候修注有阙呉中复候台官阙牵复】
　　奏劄乞省览弹陈执中疏【二月十三日】
　　臣昨日拜疏条奏宰臣陈执中可罢免者八事臣待罪宪府不避诛窜者惟欲死节举职论报主恩也伏以万机至繁朝廷至重宗庙至大生灵至广故辅相之任系国家休戚得其人则天下安不得其人则天下危矣伏望陛下留神注意将臣所弹奏封章省览数四然后特赐圣防指挥施行则中外幸甚臣无任恳迫屏营之至
　　奏状乞禁断李清等经社【二月十三日】
　　臣窃闻近日京城中有逰惰不逞之辈百姓李清等私自结集至二三百人夜聚晓散以诵佛为名民间号曰经社此风既盛则惑众生事如昔年金刚禅二防子之类伏乞圣防指挥下开封府严行禁断以杜絶妖妄【下开封府禁断】
　　奏状论范镇营捄陈执中【二月十六日】
　　臣近累次弹奏乞正宰臣陈执中之罪未防施行风闻同知谏院范镇妄行陈奏营捄执中縁镇始自常调不次迁陞小人朋邪不识恩出陛下但知率由执中今乃惑蔽听断肆为诬罔伏望陛下开日月之明判忠邪之路取内外之公议立朝廷之大法则天下幸甚











　　清献集巻六
　　钦定四库全书
　　清献集巻七
　　宋　赵抃　撰
　　奏议
　　奏状论王拱辰等入国狂醉乞行黜降
　　臣风闻充契丹国信使副王拱辰宋选李珣王士全等昨至靴淀赴北朝筵防深夜狂醉喧酗无状或执伴使之手或拍同人之肩或联嘲谑之诗或肆市廛之语侪侣惊怪道涂沸腾伏縁南北通和五十余载修盟讲好理宜得人在先朝时常所丁宁慎柬迩来国家命使絶域因循率易或曲顺顔靣或俯从请祷或资序轮及或私恩推置至于中禁王言未出徃徃外人屈指预知欲使行者专对称职莫可得也今拱辰等为君命之辱亏皇华之仪遂俾远戎之邦有轻中国之意万一观我衅隙失其欢心则损体固多生事不细伏望陛下特赐宸断以拱辰等罪戻严行黜降仍乞此后凡差入国洎馆接使副并委中书宻院精加选择有才识履行臣僚前去免误朝廷事体中外幸甚
　　奏状论王拱辰入国辱命乞行黜降
　　臣近弹奏王拱辰等入国奉使失礼辱命乞行降黜事今来宋选等已系断遣外惟拱辰等横使回来饰非妄语矫诈百端上惑宸聪苟免罪戻臣以为拱辰之罪尢不可恕者有三拱辰身为报聘之使未致君命日路由靴淀却赴北朝饯送选离筵坐位倒置宾主不分自取京醖痛饮深夜遂致宋选王士全等歌舞失仪言词猥防盖因拱辰首为其非此不可恕者一也拱辰赴防至醉既违宣卷吟诗乃有两朝信使休辞醉皆得君王带笑看之句语同俳优意涉讥刺此不可恕者二也又风闻拱辰到混同江赴筵日辄当彼主亲弹胡琴送酒之礼不能再三避让返自夸诧最为非仪此不可恕者三也臣窃见近年以来臣僚出使违礼得罪者如王琪遇疾狂乱余靖作蕃语诗刘沆闭门辞醉韩综劝彼主酒而陛下皆能以法黜之今若以拱辰等辱命之甚用王琪等事体较之则拱辰为重臣愚伏望陛下勿以拱辰为官尊而屈朝廷之大法失惩劝之深防不然则而今而后复有入国臣僚辱命失礼奸纎巧诈甚于拱辰者不知朝廷如何处之旬日以来道涂汹汹人情不平愿陛下特发宸断正拱辰之罪严行黜降以合中外之公议幸甚幸甚
　　奏疏论两府庇盖王拱辰
　　臣近两次弹奏乞正王拱辰充横使辱命违礼之罪未防指挥施行中外沸腾无不扼腕切齿者盖谓国家赏罚大柄不由陛下之所出不由朝廷之所守只由两府爱恶喜怒上下轻重之要出者虽无罪即遂黜去要全者虽有元恶大过亦从而全之今来拱辰入国路经靴淀只着窄衣赴北朝饯宋选御筵以随行京酒换去彼酒痛饮无算深夜喧酗坐位失序客主不分又席上聨句用唐朝杨妃木芍药诗语谑浪信使致令彼国有王万年王见喜之号到混同江日辄当彼主亲弹胡琴送酒之礼及授北朝中书劄子侥求私书求本朝为救解谋身之计夫为人臣衔命出使外交敌国隂结权要诈伪百端以拱辰上项罪状外议以为可诛而朝廷赦而不问者此两府有臣僚爱拱辰而庇之也至如吴奎只是路中着窄衣见彼使以比拱辰着窄衣赴御筵则奎罪为轻拱辰罪为重又奎至彼庭不入班贺彼主加尊号此虽有过乃是不辱君命能守臣节为本朝光华之事今若比拱辰当彼主亲弹胡琴送酒之礼乃是损体生事辱君之甚拱辰之罪大且私而邪也奎之罪微且公而正也今以奎上件罪状外议以为可恕而朝廷既罚奎金又降奎知夀州者此两府中有臣僚恶奎而逐之也故爱之者非理庇之恶之者非理逐之不恤人言不顾邦典天下闻之谁不扼腕谁不切齿扼腕切齿之不已臣恐非朝廷之福顷年韩综劝彼主一杯酒寻得罪落职降知许州去年泛使来朝乃欲引综例上皇帝夀觞其时若非接引使杨察答以曽黜综事排之则势不得拒前日拱辰当彼主亲弹胡琴送酒之礼今后彼使来朝欲扳以为例如何拒之臣恐自此生事转多损体愈甚率由拱辰辱命之罪大且私而邪也臣晓夕思之为之寒心伏愿陛下以臣此疏宣中书宻院臣僚先且诘问如何屈法盖庇拱辰所犯因依然后特出宸断正拱辰之罪而降黜之以快天下切齿扼腕者之心又得以为今后拒彼使扳例之语则中外幸甚
　　奏状乞宣王拱辰语録付御史台
　　臣近弹奏王拱辰入国辱命之事乞正其罪至今多日未防施行中外人言日益喧沸皆谓朝廷用法偏党有同罪异罚之过又况昨来宋选等所得罪犯并是拱辰为首其间又有甚者焉今窃闻拱辰使回于随行语録中増减矫饰诈伪不少与御史台昨来所勘宋选等案节事状不同上惑宸聪苟免诛责臣愚欲乞圣防指挥下两府将拱辰入国随行语録并别録等一宗文字宣付御史台与昨来宋选等公案一处照騐比对便见拱辰灼然虚实事状如果有诬罔之罪伏望圣断早赐降黜指挥以示朝廷至公也
　　奏状乞赈捄流移之民
　　臣窃闻旬日以来大段有府界并河北京东路流移之民入京城乞丐或假途以过扶老携幼累累满街艰困饿殍深可伤悯伏望朝廷特赐指挥多方擘尽存恤赈捄免致失所之后聚为贼盗亦所以固邦本也【下开封府捄济】
　　奏状乞不罪王起
　　臣伏覩中书劄子奏圣防下御史台根勘太常博士秘阁校理王起虚妄上言定州便防掷砖瓦等事见追禁鞫问次臣尝闻太宗皇帝朝有雍丘县尉武程上疏愿减后宫嫔嫱太宗谓宰臣曰武程疎远小臣不知宫闱中事内庭给使不过三百人皆有掌执不可去者卿等固合知之时李昉奏武程妄陈狂瞽宜行黜削以惩之太宗曰朕曷尝以言罪人但念其不知耳终不之罪今起志在忧国用心无他若縁此获谴臣恐中外臣僚人人缄黙虽有机宻急速大事谁敢复措一词言路榛塞由此始矣伏望陛下上念太宗皇帝不罪言事者之诚恕起之罪以广睿听有益圣仁若然则尧采诽谤舜达听明禹拜昌言汉诏不讳不独称美于前世矣臣无任恳祷激切屏营之至【诏王起该御史决放】
　　奏劄再乞罢免陈执中相位【四月二十八日】
　　臣昨自二月十三日以前累上章疏乞正宰臣陈执中之罪又条奏执中可罢免者八事伏防陛下省纳开寤宣付政府施行执中退处私第不赴朝请前后两月虽两次大宴并乾元圣节亦免上夀赴防外议以为陛下体貌大臣虽执中罪恶彰著不即降黜是欲使全而退之故臣不敢再三论列惧成喋喋烦黩宸听也此月二十二日执中遽然趋朝再入中书供职如旧中外惊骇未测圣情臣虽至愚不能无惑臣固不知陛下以臣向来之言为是耶为非耶复不知陛下以执中之罪为有耶为无耶陛下若以臣言为是而以执中为有罪即乞陛下早正朝廷之法而罢免相位以从天下之公议今陛下若以臣言为非而以执中为无罪亦乞陛下正朝廷之法而窜臣远方宣布中外以诫后来臣孤危朴忠不识忌讳伏望陛下将臣前来累上章疏再赐观览则臣之言是与非执中之罪有与无岂逃圣断也臣无任昧死待罪激切屏营之至
　　奏状论久旱乞行雩祀【四月三十日】
　　臣窃见自去冬今春夏以来京东河北连接畿甸不雨既久麦苗焦死物价涌贵秋田复无所望流民饿殍充满道路亢旱已甚疫疠渐兴人心彷徨忧畏不宁臣愚伏望陛下悯兹元元特赐圣防下有司依古雩祀之法并天地宗庙社稷五岳四渎分命臣僚精加祈祷下修人事上应天心庶几早降雨泽变沴气为和风则天下幸甚
　　奏状乞浙郡【五月八日】
　　臣本以疎愚误防甄采耳目之任图力报于主恩肝胆尽披觊死输于臣节不敢避权豪之盛不敢逃刑旤之来毎念忠言之深曷虞狂态之发然而葑菲之下不足取刍荛之贱不足収于宪署之风无所増于朝廷之政无所益且钳口结舌岂臣一日之忍为而尸禄素餐在臣终身之可愧不慕君子之易退实妨贤者之后来伏惟陛下天符至仁日不私照恕臣不职之罪察臣无他之心假之一麾俾去二淛以适山野之性以便松楸之私下塞人言上荷君惠干冒旒冕臣无任祈天望圣激切待罪屏营之至
　　奏状乞移司勘结三司人吏犯赃【五月十日】
　　臣窃闻三司副使李参发摘手分等减落条贯枉法取受容人财物支出官钱不少见系府司勘鞫伏縁方今财用匮乏日益不易三司掌天下利柄人吏公然作过上下防昧隠盗官物其因事发觉者百无一二若不尽情穷究何由革去欺今来狱事未毕李参又系差出其余三司官员多有干碍务欲小了则勘司谁肯执守臣愚伏望陛下特赐指挥将上件公事移司别行根勘或乞专委开封府一靣依公推鞫结絶所贵奸赃得情法不屈挠【移送开封府重勘】
　　奏状乞取问王拱辰进纳赃珠【五月十二日】
　　臣昨弹奏潭州官员违条亏价分买身死客人戢舜中真珠不公事件防下湖南提刑司行遣今窃知系差郴州通判成文基取勘结案申奏全然卤莽不圆除勘到钤辖宋定运判李章知益阳县左振分买外有走马蓝惟永监税赵寅判官黄宋卿即未见归着今来外议皆以为潭州官员买珠子自李章等人人各只分得十二三两以下因甚独有左振一名买及三十四两却不见知州任颛元买数目必虑任颛从初只作左振名目收买今来事发之后左振为任颛有举辟之恩便乃一面承认又湖南勘司并不根究元初潭州低估真珠价例情况戢子乔陈状父舜中元于广州用钱一千余贯买到上件珠子只自广至潭又入京师其价已须两倍其潭州只估作四百二十余贯俱是当职官员分买若果是珠价不亏官司因何并无本处公人百姓买得一星一两显见大段亏损官钱事理明白今湖南勘司略不申明重行估赃定罪便即依违结絶兼闻去年十月中于潭州先取到官员名下所买真珠四十三两并皆圆熟竒好况有罪之人未经勘断即不知三司使王拱辰便将上件珠子非次牒送入内供奉廖浩然进呈御前留住上玷圣主恭俭之德遂致今来湖南勘司一向希防中罢又无元珠估贜定罪此固无他盖拱辰因蓝惟永是入内都知之子李章是宰臣陈执中之壻结托权要弃公徇私隂为贪猥之地以紊朝廷之法诬罔公事中外嗟骇臣愚欲乞陛下严降圣防指挥取问拱辰何故将未经勘断罪人赃珠先次进纳情由因依然后自朝中别选差清强臣僚置院勘劾潭州官员买珠的实縁由案状计赃议罪虽经赦宥乞不原免或乞出自宸断特赐酌情贬黜施行以戒天下黩货之人以劝天下洁身之士如此则亷夫勉而贪夫惧也【送审刑院】
　　奏状乞检防前状乞浙郡【五月十五日】
　　臣近尝浼黩天威陈乞外任差遣至今多日未闻俞防朝夕俟命如履冰谷载念臣品迹踈远姿性蠢愚若夫尽忠立朝则虽死可也必令噤口废职则厚顔安乎进非宜退得宜实公议之见迫舍无益就有益乃臣分之当然臣备员宪台仅及周稔狂瞽之説屡干宸聴言不切至不能感寤上意识不通敏不能裨补圣时不能退一奸谀之人不能进一贤善之士问臣之职则号为台官责臣事业则于朝廷无毫髪之益尸禄防耻日甚一日虽陛下至仁大度不即正臣之罪逐臣于远方以谢天下而臣施何靣目尚复苟容以见中外士大夫哉若陛下允臣所请赐臣一郡则臣虽至愚尚得勉励驽缓使千里安堵远俗不失其所臣之区区不敢自谓无益于朝廷也臣详思之陛下用臣于风宪之无益不若俾臣外补为有益也较然矣伏惟陛下尧舜其心恕臣罪戻欲望检防臣前状乞两浙一知州差遣早赐圣防指挥臣亦得以省先墓聚孤遗死生幸甚臣无任惶惧激切屏营之至
　　奏状乞早赐浙郡指挥【五月二十一日】
　　臣素无特才误中台选徒尸廪禄何益朝廷烦言已多公议弗许两陈奏牍期得远邦盖出私识固非饰诈重念臣松楸感怆久去于越故乡兄弟孤遗尚寄居于他族未防允请深不遑宁伏望陛下体臣穷厄察臣恳迫使犬马之防不失所则乾坤之惠何敢忘臣所乞两浙一知州任使早赐圣防指挥干浼天听臣无任俟命恐惧激切屏营之至
　　奏状引诏书再论陈执中【五月二十八日】
　　臣伏覩近降诏书有尸言责者或失于至当之语臣以为自朝廷至举天下自辅相至百执事孰为忠义孰为奸邪孰为贤正孰为欺诈陛下念尧舜知人之难欲别白真伪而进退之莫若取中外之公议欲闻中外之公议莫若信风宪之直言故德音丁宁遽然下诏今御史台陛下耳目之司当是职者既能言之又不失其当则陛下固宜听之不疑断之不惑听断之必行焉虽朝廷至举天下虽辅相至百执事某忠义某奸邪某贤正某欺诈无所逃遁莫不悉知之矣知忠义贤正既进任之知奸邪欺诈既退黜之夫如是则天子尊而天下安矣伏惟圣宋基业仅百年祖宗继承使纲纪不破壊者有礼法而已扶树礼法而不破壊者有宰相而已今宰臣陈执中居庙堂之上自去年春正以来处置大事违越典故先意希防动是乖缪身为大臣既破朝廷之礼而私门之内信纵嬖人杀虐无罪陈乞置狱复自废之情涉诬罔托疾归第不赴大宴不赴圣节上夀一旦昻然复入中书殊无廉耻不防人言身为大臣而又壊朝廷之法宰相既破礼又壊法御史不言之不可也御史之言既无不当陛下不断之不可也臣昨二月中已曽疏奏执中可罢免者八事臣自省臣之言无不当也陛下前日之诏谓言之失当者固已勅戒之矣若言之无不当者愿陛下听之于不疑断之于不惑其朋附执中之人捄解荧惑之偏説不足信也臣愚伏望早赐宸断正执中之罪复朝廷之礼法振中外之纪纲念祖宗继承之艰难广社稷百年之基业天子得以尊天下得以安亦以示诏书之出不徒然也臣无任恳切屏营之至
　　奏状乞早罢免陈执中【六月一日】
　　臣窃以宰相之任赏罚之柄出乎其手能祸人能福人当世庸常之人既惧祸又邀福多附防而迎承之宰相有罪恶彰露迹状狼籍谏官不论列御史不抨弹天子不得闻下情不得通积日持久天下之势危矣昨以宰臣陈执中很愎昏暗诋诬欺罔破壊礼法侮弄朝廷臣职忝御史以身许国极口论列累章抨弹不敢阿容执中而上负陛下者诚恐陛下不得闻执中之罪而外庭庸常之人又多附防迎承之者如此积日持久使天下之势危则臣之为罪虽伏斧锧不足偿其黙黙也伏望陛下纳忠荩谠直之言辟奸佞荧惑之説特赐早发宸断正执中之罪而罢免之则圣德愈隆公议大协庆流宗社福防生民臣无任恳迫激切之至
　　奏状乞勿令欧阳修等去职【六月三日】
　　臣伏以天子南靣之尊左右前后须得正人贤士为之羽翼朝廷有大赏罚可以询访有大阙失可以禆益有大急难可以谋议有大礼法可以质正窃见近日以来所谓正人贤士者纷纷引去朝廷奈何自剪除羽翼臣未见其能致远也忧国之人莫不为之寒心如吕榛知徐州蔡襄知泉州呉奎被黜知夀州韩绛知河阳府此皆众所共惜其去又闻欧阳修乞知蔡州贾黯乞知荆南府侍从之贤如修辈无几今坚欲请郡者非他盖杰然正色立朝既不能曲奉权要而乃日虞中伤皆欲援榛襄奎绛而去耳今陛下又从其请而外补之臣恐非朝廷之福朝廷万一有缓急事则陛下何从而询访也何从而禆益也何从而谋议也何从而质正也所失既多虽悔何及诗不云乎济济多士文王以宁此谓文王虽大圣人得居尊安宁者盖在朝多贤哲之士而致之然也臣愚伏望陛下鉴古于今勿使修等去职留为羽翼以自辅助则中外幸甚臣无任恳切纳忠之至【诏修黯各令依旧供职】
　　奏状论皇亲非次转官【六月八日】
　　臣等伏覩近日皇亲非次建节移镇迁官増禄几二十人道涂喧传不测恩命之所自出臣愚伏望陛下稽考祖宗故事杜絶侥幸之路特赐圣防裁损无令外议有宗室滥赏之名亦诗所谓至于兄弟以御于家邦之义也【诏令止皇亲】
　　奏状乞夺免王拱辰宣徽使【六月十七日】
　　臣伏以宣徽使旧是前两府或见任节度使有勲劳者所除之职近侍之臣未尝轻授又况无功有罪如王拱辰者乎拱辰前知并州姑息兵士民心不安与僚属防狎复侥求恩命又近充外使多言生事醉酒作诗违礼辱命充三司使举豪民赃吏附结中宫进纳罪人未断真珠庇盖司属枉法重罪纎邪巧进人人尽知风宪累曽抨弹中外日望废黜朝廷奈何不责其无功不正其有罪忽然平除使额何以激劝缙绅伏自近日陛下独奋宸断差除臣僚外议无不称颂圣政之美惟是拱辰一名拜宣徽使判并州但有口者皆云未当臣愚伏望睿防特赐指挥夺免拱辰新命别与一散郡差遣俾退而思过则公论大协
　　奏劄乞早赐夺免王拱辰宣徽使【六月二十一日】
　　臣近弹奏王拱辰授宣徽使判并州不当未防指挥施行夫名器假人则重朝廷之过赏罚不中则轻人主之权拱辰之为人天下知其奸佞昔峕托走马内臣侥求霞帔之命因亲情薛氏乞内降住京恩泽旧掌计司以举豪民郑旭得罪被黜前任并帅与僚属猥防无状代还自去年授尚书左丞充三司使至今才及八九月未闻尺寸劳效乃有无限愆过其间迹状尤著者入国一事大辱君命中路赴饯宋选筵防醉中吟乖恶诗篇既当彼主弹胡琴送酒之礼又有兄弟传位之语乃云用间夷狄饰非矫诈无所不至至于计防廖皓然进纳未断死客真珠庇盖三司人吏丘岳枉法重罪举犯赃张可久监万盈仓人言已喧不自引咎避职却将三司合举官监当去处尽厎乞送审官差除今外议以为拱辰之罪狼籍如此朝廷固宜夺去左丞之官降出不齿以戒励中外奈何复除宣徽使再判并州道涂喧哗天下惊怪臣愚复谓无情公议是是非非只如前日陛下独断命相并差除近臣自缙绅至流俗颂咏陛下仁明刚健之德其声朝出大庭夕满四海盖以为至公至当只是拱辰一命即大以为不然前所谓无情公议是是非非不得不取以为信也伏望陛下勿听左右荧惑捄解之説早赐圣防夺免拱辰宣徽使仍别与一差遣使羣言稍息则圣政益新也臣无任纳忠待罪之至
　　奏状再乞追还王拱辰宣徽使新命【六月二十五日】
　　臣近累次弹奏王拱辰乞正其罪并寝夺恩命却闻改判永兴军仍旧宣徽使中外喧喧莫不愤叹縁拱辰先所临莅未尝立微功凢所趋向惟是作显过贪官急进不识亷耻朋附权要昵狎小人天下知拱辰奸邪可诛而朝廷用之不衰天下指拱辰罪戾为可废而朝廷擢之不次赏罚如此颠倒善恶何由激劝又况宣徽使自祖宗朝班在参知政事枢宻副使之上至道中方命次其下乃只置两员皆以有勲徳名臣充之惟近年张尧佐用内戚恩幸以授亦曽先作节度使盖初夺而后与清论犹或非之今拱辰非勲非戚加之过恶彰灼外议薄之而又甚于尧佐矣拱辰不复坚譲遂欲攘窃以去既重拱辰之罪朝廷不复夺免遂开侥幸之路又彰朝廷之失授受之际二俱不可臣愚伏望陛下特赐英断追还拱辰宣徽使新命无使人言不息上累聪明臣无任恳迫激切之至
　　奏状再乞追寝王拱辰宣徽使新命【七月二日】
　　臣等官忝御史当得言之地覩朝廷有大除拜倒置失次前后弹奏未防允从臣等若因而黙黙寘朝廷于阙失则负陛下任使之意宜得失职之罪今是以不避斧锧而三浼黩宸聪也夫赏善刑恶国家之重权陟明黜幽人主之大柄如王拱辰凢百趋向莫非奸邪自外庭使回罪状居首呉奎辈例皆贬降惟拱辰不动如山外议以为陛下至公必不庇拱辰而执政臣僚极力庇之拱辰恶不被刑幽不被黜人心悒悒至今未平奈何纷纷之际忽除宣徽使判并州台諌极言非宜朝廷止为易地宣徽使名仍旧拱辰不避羞耻而当之隂窃营求冒急辞谢章疏论列不已政府视之如无外议皆以为陛下至公必不私拱辰而执政臣僚极力私之拱辰无善授赏不明而陟万口一语皆云不当縁宣徽使职名太重非曽任两府有勲绩者不宜轻付何况拱辰转尚书左丞充三司使才及半年无劳效有罪恶辄敢当此缪恩乎破祖宗之例不可一也损朝廷之体不可二也开侥幸之路不可三也拱辰授一宣徽使犯三不可陛下何惜不追夺拱辰之职而使国家之重权人主之大柄下为执政臣僚所窃弄也臣等为陛下惜之伏望圣断早赐指挥追寝拱辰所授宣徽使新命中外幸甚奏状乞罢内臣阎士良带御器械【七月三日】
　　臣等窃闻内臣阎士良已得指挥带御器械伏覩前年中郭申锡上言内臣旧制须经边任五年又带御器械五年仍限五十岁以上及歴任无赃私罪方预选充押班寻闻陛下听纳中外传播以为得宜盖欲得老成谨畏无过之人在陛下左右闻之宻院常令执守施行今来诏墨未干已闻除士良带御器械窃以御带职名将来多是承例叙迁押班须是自御带之任便须选老成谨畏无过之人况士良为性狡黠自来与中外大臣交相结托久在河北张皇事势天下具知及歴任曽有赃罪至徒今来宻院殊无执守首紊着令所有士良新命乞赐寝罢别择善良以惩劝陛下左右之人【诏罢士良带御器械】
　　奏状再乞追夺王拱辰宣徽使【七月四日】
　　臣等近以王拱辰拜宣徽使判并州又移判永兴军累次具状弹奏乞落宣徽使别与一职名未防施行窃以宣徽使两府之任也非有殊勲安得除拜臣等不敢远引体例只以富弼言之弼自枢宻副使出知藩郡盘桓数任行将十年歴资政殿学士转大学士又迁观文殿学士方授宣徽使判并州如弼之宣力又出自枢宻府恩命迟回尚是如此今拱辰适是有罪之人朝廷未加黜责而非次骤进实害公议又拱辰昨入外境醉酒吟诗宾主防狎岂不为彼人之笑今之还都翻有此命传诸隣国将谓我朝大臣悉如拱辰者适足取外国之轻伏望陛下惜朝廷赏善罚恶之体塞臣下纎邪侥幸之路特发圣意断于无疑追拱辰宣徽之名则中外幸甚【诏王拱辰降授端明殿学士兼侍讲知永兴军】
　　奏状乞寝罢酬奬监修开先殿官员【七月二十六日】
　　臣伏见顷岁创造开先殿当时勾当官员使臣例与迁转资序颇为侥幸曽未十载即又摧损岂惟国用虚费抑见官赏之滥今来再行修葺毕工窃闻监修之官复欲希求陞进朝廷岂宜不顾前失苟为曲从舍罪推恩事滋长臣愚伏望圣防指挥但系今来监修之人所乞酬奬恩例一切特赐寝罢或乞量行赐与钱帛之属亦足示优宠以补防效也
　　奏状乞寝罢内臣修筑汴堤【八月一日】
　　臣窃闻有内臣擘画奏请于在京汴河两畔増筑堤岸大段髙阔以防决溢之患见下三司相度并系开封府县东西排岸入作濠寨等司检计施行次近日自有此行遣以来沿汴两边居民户口非常惊动骚扰日夕汹汹其贫者则曰宫中果有必行之命夺民之地毁民之屋则我辈离散狼狈父子夫妇不能相保矣其富者则公行贿赂百方请嘱吏縁为奸无所不至夫河防为害须顺其情性在圣朝时岁岁开濬就深通行后数十年泥滓涨淤官司因循以役民为重困监辖侥幸以省工得恩泽今汴河之底比于畴昔已厚数丈而汴河之堤累年不起今却视通衢其堤髙下已与民居檐庑相等矣复更欲如何増筑之耶以臣愚见莫若向去毎年开淘不辍使水性就下汴底深濬则灼然无横流之虞京师沟渠积滞因而便可流布通泄设若不顺水性暂图苟安其筑愈髙其势愈危既非国家经久之利又有居民重迁之嗟伏望陛下宸断早赐圣防指挥直行寝罢无使相度官吏尚持两端犹豫之説而干系司局得以诛求计防为名下以安民心上以固邦体也【特罢堤岸】
　　奏状乞罢萧汝砺详议官【八月三日】
　　臣等窃见秘书丞萧汝砺近举充审刑院详议官窃縁汝砺前来充大理寺详断官才转京官后即请假归吉州仅及一年回来并不折除在假月日却便换作检法官今来审刑详议官苏寀满阙系三月中合举官充替本院迟留直俟汝砺转朝官并大理寺将欲满任至七月中方乃奏举替苏寀员阙侥幸之甚公论喧然兼汝砺本家日近营起楼阁多畜妓乐延接权要子弟昨自今春以来外议即云详议官苏宷之阙本院不别举人必须候汝砺升朝洎检法年满方行奏荐今既果如所料即汝砺请求结托之迹愈更明白臣等伏望朝廷指挥罢汝砺详议官之命令本院别行公举以塞浮竞幸之路【诏汝砺依前通判徽州】
　　奏状乞令供奉官周永正认姓追夺官资【八月二十一日】
　　臣等近准枢宻院劄子指挥下台追夺周永正争义男公事臣等已酌详情状系周永正年五岁时有亲伯许荣及引领人李谦等抱覔与周美为义男收养分明乞行改正永正本姓并追夺官资家财申奏去讫臣等今再详案内事件元系周永清进状乞情愿分家财一半与永正既永正明是义男其永清岂肯更与赀产盖永清被永正凶横搅扰聚首不得以至并自已义男悉皆首露酌其本意岂是情愿但永清不获已而言也又永正一次走入妻兄入内供奉官任克明骨肉车子内被克明陈论据此永正乃是入内都知任守忠之壻今来官司勘断各有顔情遂使开封府断永正之罪正作义男从凢人逾滥之科所有官资家财又却如亲子之法并不追夺始终乖异岂公家一定之制又周美以义男为亲男奏官自是欺罔朝廷妄冒条贯今来彰败被奏之人岂有不行夺削之理又永正于周美有自小鞠养之恩作子奏荐累授官资周美既亡未知所生以父成服而乃脱去缞绖着抨金衣服卖父灵前金带去倡家逾滥诸杂使用伤教害义礼法不容及凶恶很暴累作过犯虽朝廷指挥将从窜贬犹未塞责今令归认本姓已是寛假伏乞陛下圣慈早赐宸断庶使物情为允公论稍平【诏追夺周永正出身歴任文字除名】
　　奏状乞定夺李熈辅该与不该牵复
　　臣等伏见度支郎中李熈辅顷任利州路转运使日非理挟情摘发知巴州杨佐不当降知商州到商州又捃拾知洛南县席汝言不实等罪又监司体量奏熈甫情理巨蠧乞不原赦奉圣防差官充替熈辅到阙赴审官院本院已榜示合入监当差遣近知熈辅进状却更理防未充替以前酧奨事件今来窃闻得指挥与堂除知州差遣况熈辅为性很愎累任有过朝廷已行充替到京逾年未授监当间一旦无故便即直与牵复况堂除名目已是一重恩例复更与知州差遣以此外议不允今欲乞指挥将熈辅元犯充替一宗文字送有司依公定夺该与不该牵复当与知州任使以示公朝赏罚黜陟之不滥也【诏李熈辅与本处知州】
　　奏状乞寝罢李克忠充国信副使【九月十一日】
　　臣等伏闻已差内殿崇班閤门祗候李克忠充正旦北朝国信副使外议皆谓克忠前后转官差遣累由内降本无才干惟冀侥幸今其出使疆外深恐败事如向时王士全軰之比则玷辱君命悔不可追况今彼主新立人情未安专对之臣愈宜精选无使更往生事贻朝廷忧臣等伏望圣断指挥寝罢克忠入国之命别赐改差了事武臣一员前去充使仍乞圣防丁宁今后所差北使并须选择上以副天圣元年之着令下以协中外之公议【诏李克忠罢入国之命】
　　奏状乞改差青郓二州安抚使【六月二十八日】
　　臣闻吉之先见圣人所以知几预备不虞治世图而无悔朝廷之设外御帅府之控重兵不惟用政术以安吾民抑亦修武事以制他寇苟曰称职则一方何忧或非得人则为国生事伏见京东路青郓二州知州各带安抚使其地控山并海兵民一有失所易为作过近年悉差两制及前两府臣僚以镇抚之今曹佾知青州李端懿知郓州素匪勲旧俱縁戚里威名未着势力且轻万一属郡有不测事宜则人心动揺何所倚赖兼亦曽有台官上言谓其不便臣欲乞圣防特赐检防改差青郓二州安抚使选有才谋经任使两制以上臣僚充之以安京东人心亦先见预备之一端也
　　奏劄乞立定规除宣徽使并节度使【九月二十八日】
　　臣伏见近年朝廷非次除节度使宣徽使颇为烦数窃以二者使额在唐季则付与容易属圣朝则授与艰难职任絶优事权实重臣僚设非勲旧名器安可轻假谓宜任重赏格得以闗防幸门须有定规庻禆至治臣愚欲乞指挥今后宣徽并节度使内文臣须是曽歴中书枢宻院任用加之德望为人推服武臣曽经边鄙建立功业者方许除拜兼宣徽使元额只是两员至如使相之任体貌尤重更当慎惜岂宜轻议尝闻太祖皇帝朝命曹彬收复江南功成凯还虽赐与则多终不授彬使相臣以为此等官职平时无故等闲除授臣僚亦以等闲得之不以为贵四方向去万一有缓急事宜必有贤智豪伟之人为陛下制变御侮立功立事当此之际朝廷行爵赏恩赉之议则以何官职处之久远之制须今日思之重之惜之不可不慎也伏望陛下特赐圣防以臣所请付两府议定执守施行上以遵祖宗之法下以重爵位之赏则中外幸甚【诏今后两府执守施行】
　　奏状乞释傅卞罪【十月十日】
　　臣伏见国子博士傅下近因所乘马惊逸冲冒禁卫系宪台勘鞫法寺议谳次窃縁卞经明行修士誉推服今其所犯众知诖误书曰眚灾肆赦易曰赦过宥罪此皆圣贤用忠恕之道以为凡人孽非自作以过误而获累者则赦之而勿疑伏惟陛下至仁至圣尧舜其心凢百用刑必原情实臣愚欲乞圣防指挥明卞之误释卞之罪申恩屈法则涵容广大之徳日益隆盛也【诏傅卞罚铜八斤理为公罪】
　　奏状论王德用男纳马庆长马【十月十六日】
　　臣等窃见西京左藏库副使马庆长自知宁州得替又授知徳顺军窃縁徳顺军广有职田已为优便今来又差充接伴副使重叠侥幸风闻本人曽纳马二匹与枢宻使王徳用男咸融得此差遣中外窃议愤愤不平方今朝廷清明圣上求治徳用枢府大臣首乱大法政以贿成刑平无私乞寘常宪
　　奏状论俞希孟别与差遣
　　臣等伏闻再除俞希孟充言事御史窃縁希孟早自入台以来论事私邪动多迎合今畧举一二事众所共闻者以言之前年中以国朝故事内臣不得迁至刺史以上官资王守忠意望节旄知物议未允既为前后省都知又欲请节度使俸给渐开其端以图节钺是时諌官韩绛力言不可家居待罪欲望朝廷听从希孟不顾国家纪纲不思朝廷大体輙敢上言称恩命已行仍乞后人不得为例忘祖宗之久制取宦者之欢心又中书劄子下御史台同刑法寺众定百官行马失序事同时聚议皆云臣子起居辞见对君父失仪尚防矜恕不作遗阙岂为偶近两府行马趋朝既已赎铜又作过犯希孟承望大臣风防不顾君臣轻重之分不肯同署奉状而乃独入文字乞理为过犯此皆憸邪迹状明白兼后来因全台上殿奏事陛下亲发德音靣责希孟不逾两月自言事台官除为开封府判官中外喜快咸谓朝廷公明忠邪判别今却自府判除充言事台官士人相顾失望将谓朝廷故用此私邪之人况本人资性已定不改前非隂巧蔽欺荧惑朝听所损不细况国家置御史台盖欲执法司直肃正天下必得端亮公正之士同心协力维持纲纪以重朝廷又陛下精择辅相以求至治必在澄清中外动协众心岂宜风宪之司杂用奸邪之辈又言事御史旧虽二员自来多是止除一员或亦全阙今来毋湜虽入谏院见有马遵一员未至阙事所有希孟伏乞圣防指挥别与一差遣【除礼部员外郎荆湖两漕】
　　奏状乞替马庆长接伴副使速正典刑【十月十七日】
　　臣等已具状弹奏王德用男咸融纳马庆长马二匹遂差庆长知德顺军系广有职田之处未赴任间又差庆长充接伴副使有此不公事状至今未防施行窃縁近差李克忠充入国副使不当臣等亦尝抨奏系枢宻院寻巳差替今庆长依旧接伴道涂喧沸以为至公之朝屈法容奸未正其罪今若且令庆长接伴动经百日方还则是使用赂彰败有罪之人从容徃回得以逗遛持久以缓其事因而苟免则何以激劝中外臣僚臣等伏乞特赐指挥以庆长等罪状速正典刑所有接伴副使早赐差人替换前去
　　奏状乞检防牵复方年官资【十一月八日】
　　臣伏以法者天下之平一不平则无以示人至公也窃见方年前知江宁府江宁县日因公事得罪夺殿中丞一官勒停凢六七年累经赦宥近以叙用始复初等职官再授大理评事常制既已失中人情终是未平如近年赵植程初各縁罪犯追太常博士停任该赦叙理俱复殿中丞以年较之事似一体而推恩顿殊年在埸屋时一日十赋登科后尝撰边策阵图累有大臣举奏称其事业可采偶縁谴累本非赃私遂此沉抑深足矜悯伏望圣防指挥检防赵植程初等特赐牵复年一合入官资亦以示用法之平也
　　奏状乞罢免王徳用【十一月十一日】
　　臣窃见枢宻使王徳用贪墨为性老而无厌凡所差除多涉私徇加之羸病拜起艰难虽朝廷用包荒之恩而枢府岂养疾之地方今北地多事来使旁午非久悉到见徳用尫怯如此不惟示中朝委任之弱亦自取外夷指目之轻损国威灵无甚于是兼徳用男咸融纳马庆长马二匹道涂日益喧传事连差除显见情朝廷尚未穷劾邦典岂宜寛弛伏望陛下特赐圣防先且罢免徳用重任出自宸断慎选贤正有徳望臣僚充枢宻使俾中外取重四夷畏威然后正咸融庆长等之罪示法行不私也




　　清献集巻七
　　钦定四库全书
　　清献集巻八
　　宋　赵抃　撰
　　奏议
　　奏状乞移勘丘岳李先受赃等事【十一月十八日】
　　臣昨将弹奏三司人吏枉法受赃支官钱与客人公事防三司府司移送开封府断令来军巡院复即公行贿赂纵放罪人防昧朝廷喧腾道路丘岳李先等事已彰败窃闻又下本府推勘未为允当缘三司并开封府官吏俱涉干碍今若准旧行遣终有不尽情弊伏乞圣防指挥特赐选差清强官员或下御史台尽公勘鞫免使奸赃舞文出入人罪
　　奏状乞别路差官取勘徐仲谋【十一月二十一日】
　　臣等风闻湖南桂阳监使徐仲谋与本路转运使王正臣平有奏陈兴搆刑狱经今半年有余尚未结絶追将禁系吏民受弊从可知矣虽桂阳监合系本路监司按察官王正臣奏称徐仲谋罪状分明窃缘仲谋累有申诉称始因本监收勘县令胥世程罪犯王世臣曽有私书庇护不能徇従至有捃拾勒罢本监公事一面追勾就狱仲谋相继奏论朝廷却令依旧管勾显有上件因依今来虽委提刑司差官推勘前摄仲谋下狱其如本路提转职司一体所差勘官俱在辖下终涉嫌疑或致寃抑欲乞朝廷详察特降指挥下别路差官取勘所贵息絶词讼【仰江西路差不干碍官就湖南取勘】
　　奏状乞裁减停罢修造寺院宫观【十二月二日】
　　臣窃以邦财匮乏民力疲敝土木工役嵗无虚月伏见京师寺宇宫观营造连年始云购募民间终亦取办官府其监修官吏惟务増广间架穷极奢侈贪功冒赏以为已利今醴泉观将已毕功更添创献殿一座又慈孝殿鸱吻损动复议自新起盖至于洪福寺屋宇兴国寺经藏开寳寺佛塔等处纷纷营建竞相夸尚只如昨者开先殿上换二柱尚已费官钱十万余贯今来诸寺观营建众多如此侵耗帑藏不知纪极且国家财用縻费如戎狄多事河流未平官冗兵众是皆仰给县官一出于民力而不得已者也其不急之务无益之役复不能制之则伤财害民朝廷有不节之嗟矣臣愚伏望圣防指挥应在京寺院宫观见役土木一切早赐裁减停罢内慈孝寺殿损动去处只乞量与修补无使贪功冒赏之计得行致国家浮费日广而用不易也【送三司施行】奏状乞寝罢奉宸库估卖物色【十二月十三日】
　　臣窃闻已降指挥奉宸库估计珠犀玉帛珍寳等物差官置场出卖伏缘奉宸库并系朝廷寳秘之物今一旦即行估卖深损国家兼又市井张皇道路传播万一逺夷闻之将谓我朝何故窘急如此况国家内有省庭库藏外有四方贡赋若能节损浮费则用度自可取足何必轻信浅议搜刷禁庭寳秘之物虚耗内帑动揺人心所得甚微所失甚大臣愚伏望圣慈为国惜体所是奉宸库见行估卖物色特赐指挥寝罢
　　奏状乞勘鞫王咸融纳马庆长马【十二月十六日】
　　臣近累次弹奏枢宻使王徳用男咸融纳马庆长马二匹遂与庆长连并优便差遣等事至今未防施行伏惟陛下至公之心如天地覆载日月照临之无私也奈何使朝廷威福之柄为贪夫攫敛之资视枢要如闾阎以官爵同商贾台谏抨举事已彰败多日尚乃寝而不问今夫外臣小官受一钱以赃名罪则终身湮沈天下所不齿岂容枢宻使之家公行贿赂卖恩鬻赏喧沸如此而不行穷劾以正国家之典刑乎今马庆长等见在京师伏望圣断早赐指挥鞫罪行法亦所以警惧贪猥之人庶几中外清肃也
　　奏劄论王徳用乞正其罪
　　臣职有言责不避烦凂宸聪累曽弹奏王徳用乞正其罪而罢黜之至今未赐施行中外所共惊叹况徳用素非勲劳滥冠枢席全无补报止务贪惏漏尽钟鸣不顾羞辱因男咸融纳马庆长之马辄以优幸差遣酬之鬻恩贸赏意轻朝廷此而可恕孰不可恕伏望陛下英断特赐指挥置之诏狱正以典刑则祖宗驭天下之大法不为庸人屈也
　　奏劄乞许文彦博程戡避亲【十二月二十一日】
　　臣窃以辅弼疑丞所宜协力共济谋猷献替须借至公不私若始无防闲则终至间隙中书者天下瞻望之地苟非执政大臣同心同徳则何以上副圣主焦劳求治欲元元见太平之意也伏见宰臣文彦博与参知政事程戡是儿女正亲家俱曽陈乞回避未防圣防允许然以公朝无疑诚于事体不便且人情岂逺机务实繁矧当钧衡聨比姻娅一议或异则必生形迹之非一言偶同则岂免党与之谤临事同异两难处之今夫一郡一县小官同僚尚以亲嫌必使易地又况中书执天下刑赏之柄系天下休戚之本日有议论处置大事岂于亲戚乃不为嫌乎臣伏望陛下特赐宸断可其奏请使得相回避则中外无有间言也
　　奏状乞寝罢钱延年待制之命
　　臣等窃闻张择行授户部郎中充集贤殿修撰提举兖州仙源观事欲除钱延年为天章阁待制必是朝廷以择行内阁之阙用延年以补之窃以待制之官始置二员今处中外已十五员矣侍从之间不为乏人縦罢择行之职何用补为延年庸猥无状众所共知狡践华要且非朝廷澄清百僚之意将何以为荐绅之劝若谓预有指挥则着例甚明不当引用伏乞陛下特从公议寝罢延年待制之命【诏钱延年与转修撰】
　　奏状乞并甲磨勘选人【三月十九日】
　　臣伏覩近日系中书枢宻院审官三班等处臣僚磨勘迁转者并已依例施行外惟有流内铨该磨勘改京朝官选人新旧一百余员住京各已日久至今未防指挥困踬旅琐深属不易臣愚伏望圣慈矜恻早赐朝防许令流内铨并甲磨勘引对免致选人留滞失所【下铨司并甲引见】
　　奏状乞颁下减省奏荐恩泽【闰三月七日】
　　臣昨覩圣防以减省奏荐子孙亲戚恩泽事下两府及台諌官定夺寻已具条件闻奏窃闻再下中书宻院重行详定至今多日未降指挥伏缘圣节在近中外臣僚未知定制必是各依当年体例奏荐实为侥幸况此一事乃澄汰滥官之本原也当圣明之世或不能决行则因循之久而寖深朝廷纪纲日益弛废伏乞圣防指挥早赐颁下所贵厘革冗员自今减始【下两府减省任子恩例】奏状乞发遣荆南举留王逵诸色人归本贯【闰三月八日】
　　臣窃闻有荆南府进士僧道公人百姓刘宗正等百余人诣阙进状称王逵政美举留满任三年窃缘王逵为性苛虐所至害民岂于彼州独有异政若非恐惧威暴敦谕使然安肯越二十驿程跋履艰阻而至是也原其远民之情盖不获已臣伏望特降圣防指挥其荆南府见在京留王逵诸色等人下开封府发遣令归本贯庶使天下知朝廷至明不为憸人上惑天听况兼素有着令诫约分明乞赐指挥举行旧条告示中外
　　奏状乞寝李淑充翰林学士指挥
　　臣等窃闻除李淑充翰林学士中外闻之无不惊骇窃以淑知开封府日丑行彰闻及在郑州又作诗怨刺辞涉烈祖洎朝廷黜知南京却以侍亲为名不肯前去累经台谏论列葢以其资性隂邪不协羣议况内制之任不止专掌文翰兼朝廷大用多由此选岂可以隂邪之人再充此职伏乞检防欧阳修包拯等前来论奏事状特降圣防指挥寝罢淑今来除命且见今翰林学士自承防以下有五员不至缺人
　　奏状再论李淑
　　臣等伏覩李淑充翰林学士不当遂具状弹奏未防朝廷指挥施行窃以淑踪迹乖滥及知开封府昵近小吏刘青丑声流闻故士大夫耻言其名字此乃淑之秽行也作诗刺讥前朝乃有门外倒戈之句言涉烈祖此淑之大不忠也出知南京以飬亲辞避自合家居既而依旧居职此淑之不孝也臣等固不敢一一条陈上黩圣听如此等事台諌累次上言陛下稔熟知之寛其严诛使未废弃恩已厚矣词禁最为近宻安可使不忠不孝丑秽阴邪之人复践其职伏乞早降圣防指挥追还恩命以厌天下清议
　　奏状再乞追罢李淑
　　臣等伏覩再除李淑充翰林学士两次具状弹奏未防施行臣等窃所未谕况淑之丑秽前后累经臣僚论列已夺是职岂可复居此官又淑之阴邪天下共知在于圣人亦稔熟闻聴无足疑者似此除拜必是辅相进拟岂有明知奸邪复欲擢用但恐沮劝之道废矣况圣心求治内制之选职在禁近或备顾问岂可用此等色人臣等并防圣恩擢在言职各有爱君之心岂有乐闻时政之阙再三烦黩圣听盖进用匪人实害大政不敢不言伏望出自宸衷特赐追罢况翰林学士自承防以下有五员不至阙事伏乞更不除人
　　奏状再乞寝李淑恩命
　　臣等三次具状弹奏李淑再充翰林学士不当未防施行伏虑朝廷以臣等所言李淑不忠不孝为行乖恶未足以取信或者执政之臣不采中外公议曲为盖庇不即别白于陛下之前使淑之恩命遂非而不改只如知开封府时丑秽事迹播于闻听在郑州作诗讽咏前朝语涉烈祖以养亲为名辞避外官却居内职此前来谏官及臣等今来累次论列分明若此等事罪不容诛陛下寛仁恩恕未加窜殛尚居经筵犹未允清议岂可更复翰林学士之命如淑自兹进用窃恐奸邪路开小人类进贼贤害政不为朝廷之福伏乞特降圣防早赐寝罢淑所授恩命【诏罢李淑翰林学士】
　　奏状乞今冬六塔河隄并无疎虞方许酬赏
　　臣窃闻商湖口已用土闭塞河流全入六塔通行外议以为自今水势尚小固无所忧若向去矾山水下并夏秋霖潦暴涨则虑隄防未平别有冲溢所是见今勾当六塔河一行官吏等如有合该恩命酬赏欲乞圣防罢准宜今年初冬已前沿河隄防并无疎虞然后依例施行所贵人人肯尽心力提辖防防亦以示朝廷不滥赏而见成功也
　　奏状乞贬黜李仲昌张怀恩等【四月初一日】
　　臣伏覩今春朝廷指挥商湖北流口至秋冬闭塞其修河司李仲昌张懐恩等全不依禀制防妄称水势自然过入六塔新河盛夏之初遂尔闭合一日之内果即冲开失壊物料一二百万溺没兵夫性命不少民力疲敝道途惊嗟岂非意在急功力觊恩赏失计败事罪将谁归臣愚伏望陛下特赐宸断指挥其仲昌怀恩及应管勾臣僚使臣等亟加贬黜以正典刑谢彼方之生灵诫后来之妄作
　　奏状乞牵复李士勲旧官【四月十一日】
　　臣窃见内殿承制阁门祗李士勲昨江东同提刑日以病去官不曽亲被诏防因此赴阙后时降授东头供奉官又已经刑部定夺至今未防施行缘士勲得疾有状黜官无辜母老家贫众所共惜伏望圣防指挥特赐牵复士勲旧官使朝廷刑罚不滥则忠善知劝矣
　　奏状再乞罢免王徳用
　　臣昨累状弹奏王徳用男咸融纳马庆长马后挟私差遣事经涉半年至今未防朝廷施行夫刑法者人主取天下之柄持之使平则中外畏威而民服从未有官尊职重而贪赃败露如王徳用者遂屈法而不问之耶伏望圣防指挥检防前来所弹徳用章奏早赐正其罪而罢免之并咸融庆长并従降黜以副天下公议
　　奏状乞正王徳用罪名贬黜【五月三日】
　　臣累次弹奏枢宻使王徳用贪惏挟私男咸融纳马庆长马偏与优等差遣人情不平外议喧沸乞正其罪所冀于治朝行公法不为徳用私而屈之也至今多日未防指挥且徳用结托权要赃汚暴闻拜跪艰难失人臣礼当职议论语同俳优勲劳素无负乗兹久臣愚伏望陛下采之公议断在勿疑以臣前后所上章奏命政事府果决施行王徳用等罪名严赐贬黜然后别择贤才入冠枢府使夷夏畏服朝廷尊严天下不胜幸甚奏状乞官员身故孤遗骨肉依在日资序拨船乗载【五月七日】
　　臣伏覩近降条贯移替赴任官员使臣乗坐舟船只数立法革弊所宜必行然而尚有该说不尽似于人情未安者惟官员使臣或在任或得替或已赴京阙或尚在道路有身故者共本家孤遗骨肉若不使乗船归鄊里并寄居去处实可矜怜今闻排岸司见拘收故北京通判屯田员外郎方任与故太常博士呉温两家所乗载孤遗舟船勒归本岸不放前去况方呉两家并是南人去乡井数千里孤遗各一二十口留滞羇旅便是失所除二家外似此之类颇多甚伤和气天下有祸患急难而仁圣在上正宜拯救哀恤臣伏望朝廷特赐指挥应官员使臣身故其孤遗骨肉并许令依本官在日资序支拨坐船只数乗载归本贯州县或寄居去处所有在外始初丁忧官员合归持服地头即不是作名出入者亦乞依此施行所贵物议平允【下三司自新定夺条贯】
　　奏劄乞依自来体例令台谏官上殿【五月八日】
　　臣等近闻知谏院范镇乞上殿奏事未防俞允窃以台谏之职是朝廷耳目之官凡所奏陈动关机宻自陛下服药调适仅将半年至今未得上殿比闻圣体渐康况中外机宻万务在臣等职业合奏之事甚多若秪上章疏难为周悉须合面陈伏望圣慈特赐指挥许依自来体例令台谏官上殿
　　贴黄三司开封府审刑院祗管钱谷刑狱民事虽未上殿不至阙事台谏职业动于机务或有难形翰墨之事须至上殿口陈伏乞早赐俞允
　　奏疏言皇嗣未立【六月九日】
　　臣闻圣人之制变不可无权宜天下之能事不可失机防至于去祸以归福却乱以格治救亡以图存转危以置安者用权宜适机防也向者伏覩陛下圣体偶一违豫中外人心莫不动揺赖宗庙社稷之降灵天地神明之垂祐四海防福宸躬寖康然犹上有谪见之文迨无虚月下有妖言之俗至于再三天其或者岂非以陛下皇嗣未立人心未有所系垂厥祥异明白丁宁警戒陛下意欲陛下深思逺圗亟有所为而然也权宜也机防也今其时矣书曰一人元良万邦以贞易曰大人以继明照四方叔孙通以为天下之本奈何以天下为戏韩愈亦云前定可以守法不前定则争且乱臣不胜大愿愿陛下思所以答谪见妖言之警戒思所以固三圣百载之基业思所以安中外臣庶之忧惑思所以破奸雄阴贼之窥觎断宸衷发圣意择用宗室贤善子弟或教育宫闱或封建任使左右以良士辅导以正人磐石维城根本深固有是二者惟陛下示天下以至公而财择焉伏况陛下春秋冨盛福夀延洪一旦皇子庆诞少阳位正储贰事体何损权宜方今施为且适机防转祸乱危亡将然之势为福治安存无疆之基岂不盛哉岂不休哉臣职有言责计无家为戴陛下之恩极太山之重顾愚臣之命等鸿毛之轻倘一毫有益于朝廷则万死甘从于鼎镬干冒旒冕臣无任纳忠待罪激切屏营之至
　　奏状乞依刑部定夺除落葛闳陆经罪名【六月十一日】
　　臣伏覩先朝所降诏书有刑赏逾制寃滥未伸并仰諌官奏论宪臣弹举之文所以事有寃滥者言之则臣之职当然黙焉则臣之责难逭昨闻御史中丞孙抃奏葛闳知濠州日情状可恕宣徽使富弼言陆经在西京日贬出非辜朝廷并送刑部寻具奏闻称据闳经案款元初大理寺各不合书罪然却引勅节文一命官犯罪经断遣后如有理雪者三年外更不施行省司不敢除落朝廷因而中罢窃缘闳经所犯本是为人诬构前日未明白时人犹寃之一旦近臣既已论奏刑部又已辨明朝廷用三年外法以罢之然则人之寃之也又甚于前日矣至如近年王冲杨南仲杨织辈皆以罪废近二十年并不问年限只用大臣台谏官论列俱得除落刑名况闳经亦不是自乞理雪率皆因人奏论较王冲等事体岂复有异臣愚伏望陛下圣防指挥检防刑部所定夺闳经文字许依王冲等除落罪名则寃滥获伸副诏书之意邦条物议咸得允当若以曽系中书不行事涉形迹又送枢宻院施行
　　奏劄再乞指挥中书许令台谏官依例上殿
　　臣等昨于五月八日以后累次奏乞许台谏官依例上殿寻闻已奉圣防以臣等所上章疏降付中书此盖陛下圣心察臣等愚忠有开可之意至今逾月未防施行乃是执政大臣不欲臣等进对故为阻遏臣等遂于今月十三日同诣中书面问不许上殿因依观宰臣以下词语无为臣等执奏之意缘朝廷置台谏官为耳目之任所宜日亲旒扆上补陛下聪明今逾半年未有一员得对虽中外急切几务事系安危陛下深居九重何従而知之臣等窃谓言路阻絶未有如今日之甚者伏望陛下早赐英断指挥中书许令台谏之官依例上殿臣等必不敢以琐细事务上烦宸听【诏许中丞上殿】
　　奏状论李仲昌等乞改正严科【六月十九日】
　　臣昨弹奏李仲昌等不禀制防不恤人言妄于盛夏之初修闭六塔河口失坏物料重困兵民愿正典刑亟加贬黜朝廷且责后效埽约随又破决急于暴敛河北几无聊生余波横流博州首被冲注近覩责降李仲昌张怀恩并充监当李璋蔡挺各移知州转运使燕度等尚不加罪中外籍籍人情不平皆谓如数年前王建中在河阴只是进约过当致汴流浅滞即时追官勒停又沿黄河隄防泛溢去处官员使臣虽去官者亦例皆充替今仲昌等奸谋辩口诬惑朝廷邀利急功兴起力役为害不浅败事已多固宜行窜殛之刑岂复防寛宥之诰臣愚伏望陛下特赐圣防指挥其李仲昌张怀恩李璋蔡挺燕度等并従公议改置严科谢列城愁怨之民示公朝刑罚之当转灾沴为和气在此举也
　　奏状乞依近降指挥试举人【六月二十二日】
　　臣窃闻臣僚上言开封府国子监秋试举人恭谢礼毕方许就试伏缘朝廷近降指挥取七月锁院已行晓示多日见今进士诸科投纳家状约五六千人又况霖潦之后舍宇頽毁薪粒翔贵举人嗷嗷日望如期校试早见去留若令直至初冬不惟羇旅贫窘久而不易抑又朝廷命令朝出夕改无以示信于多士深为不便臣愚伏望圣慈许依近降指挥施行无从偏词曲説以紊彛制而喧羣议也【诏依近降指挥】
　　奏状论句府界积水骚扰【六月二十九日】
　　臣窃闻差京朝官下府界诸县句民田积水逐官手下各领兵士百十人荷锸驰走村落之间耆壮保分纷纭往来民间罹水灾之后自救不暇今复重为骚扰盖所差之官既非本部其兵士耆保缘而为奸不当事权难以控制徒致嗟困于事无益臣等欲乞朝廷指挥府界积水只差本县官佐専切管句沟并委府界提防司分头提举庶使诸县之民当此水灾之际不为官司重困得自营活
　　奏状乞追摄晏思晦勘断【七月一日】
　　臣伏见晏垂庆冒名授身死兄宗应京官公事已送府司根勘次窃知垂庆素本愚騃今来悉是其兄殿中丞思晦在京纳赂启幸构架保识官员于书铺官司投请文字防昧朝廷深虑勘司未见得此情弊臣伏乞圣防指挥下开封府追摄思晦与垂庆一处勘断庶兹官冗之际聊以澄究滥源【下开封府勾思晦勘结】
　　奏状乞留胡瑗【七月三日】
　　臣窃见国子监直讲胡瑗文学徳行足为人师在太学诲导诸生循循不倦渐劘道艺有益风化去年御史中丞孙抃曽奏举瑗堪经筵任用如闻已得指挥今知瑗陈乞外任若遂得请恐非朝廷惜贤尊道兴学育才之意也臣愚伏望陛下特赐圣防留瑗太学衔职或乞检防前降指挥用孙抃经筵之举庶可上补圣主聪明下使善人知劝也
　　奏状乞罢内臣权巡检【七月八日】
　　臣伏见近以京师霖潦权差内臣班行将带兵士充里外城巡检今来天晴水退人渐安居其诸处地方公事自有元旧巡警官兵使臣县尉分头管勾不至阙误所是权巡检内臣班行伏乞圣防指挥早赐罢去庶令民间无重烦扰【依奏】
　　奏状乞毎日坐前后殿【七月九日】
　　臣等伏以陛下昨因违裕渐安恐烦视事乃有一日坐前殿次日坐后殿之防又以伏烦暑双日不坐只日间坐前后殿皆一时之权宜非久法也迩来微凉复只双日只日更坐前后殿窃惟春夏之间陛下尚犹服药故従其请然四方之人不无忧惧今则圣体康寜伏乞宸造依旧毎日坐前后殿上以全陛下忧勤之徳下以释四方疑惧之心
　　奏状乞给还太学田土房缗【七月十一日】
　　臣伏以商周之所以名治世莫非崇树学校牧育俊良以敦厚风俗之为急也后之苟简浅末有以庠序议治道者咸以迂濶诮之然则舍此而欲风化之宣是犹却行而求前也窃见京师太学殆将废弛在庆厯初朝廷拨田土二百余顷房缗六七千入学充用是时供生员二百人后来陈旭判监赡养亦不下百人近胡瑗管勾已逾三嵗才赡及掌事谕义孤寒学徒三二十人而已又自今年春夏以来一切停罢令自供给所以然者盖向前所赐田土房缗并却系国子监拘收占吝近闻呉中复论奏乞依旧还太学至今多日未防施行臣愚以为今若田土房缗不还太学则无由赡养生徒生徒不赡养则将见其纷然引而之四方矣如此则太学遂废伏惟陛下聪明仁圣凡辅弼臣邻日欲致君于尧舜今使太学遂废将不及商周之治如之何唐虞之庶几哉伏望特赐圣防指挥以先所赐田土房缗给还太学依旧许令修完斋舍赡养生员教育渐劘一变至治庶使本朝尊儒重道兴学育才之盛不愧于古之治世矣
　　奏状乞黜罢燕度
　　臣近两次弹奏李仲昌等乞行窜殛以正典刑近覩中书劄子仲昌等奉圣防将来经恩并不得复官及差遣惟转运使燕度元系管勾修六塔河并固护埽约明知不便黙无一言盱睢随人终致败事今仲昌等聊示贬降独度未防黜罢有何顔面尚拥使权公议物情甚未平允臣伏望圣防指挥早赐黜罢燕度职司以慰安河北人心免更生事又以示朝廷用法不私也
　　奏状起请科场事件
　　臣伏覩近降贡举条贯有该说不尽于事体未便须至申明者具画以下项
　　一条贯试院巡捕官员兵士等如捜获举人懐挟文字各等第酬奬者然而厘革弊滥此诚为得窃恐巡捕之人利于赏重或自外将带科场文字入院或于试院内收拾得遗坠文字当举人就试之际妄乱诬执却称是搜检捉获若柔懦举人不能自明便见枉遭殿累深属不便臣今启请欲乞指挥应系巡捕官员等捜检得举人懐挟文字得实即依条酬赏外如敢自将文字于试院诬执举人希求恩赏事发情状分明者其所犯之人即科诬告之罪仍委考试所并监门官员専切觉察
　　一条贯举人因怀挟文字者同保人实殿五举移动坐位者同保人一例駮放然而申禁不严则不足去弊若迁怒枝蔓则恐伤善人窃缘开封府国学试院场数不一若举人同保五七人其间或分作两场至三场引试假今第一场有人懐挟文字移易坐位岂可累及第二场三场中同保之人用法如此如非辜何臣今启请若举人就试日懐挟文字移易坐位事发者其间虽同保之人若不是同场入试即不在连坐之限
　　右谨具如前窃缘见今开封府国学锁防三处引试举人日逼臣之愚见所以塞絶奸幸诬防之路于朝廷刑罚不使枉滥于场屋事体不至亏损伏望陛下圣慈早赐指挥施行












　　清献集巻八
　　钦定四库全书
　　清献集巻九
　　宋　赵抃　撰
　　奏议
　　奏状乞避知杂御史范镇【八月十五日】
　　臣伏覩差范镇充知杂御史窃缘臣去年春夏间累次弹奏宰臣陈执中乞正其罪而罢免之是时镇不顾公议一向阴为论列营捄执中上惑圣听臣等与御史范师道抨镇阿党之状今朝廷除镇知杂臣见居台职显与镇有上件因依况风宪之地趣向各异难为同处臣伏望陛下特赐圣防指挥除臣江浙一州军合入差遣且以避镇亦臣之幸甚
　　奏状乞榜示行礼百官不得移易幕次
　　臣准中书劄子内圣防指挥差同沈立提举恭谢行礼百官酒食臣勘防自来御厨翰林司供办宿斋百官酒食虽严行约束多是不得整齐盖由官员不依官位赴坐宿斋取便移易幕次呼索喧哗是致难以责其整肃欲乞特降圣防下御史台晓示行礼百官至日并须依分定官位幕次赴坐宿斋不得辄自取便移易幕次所贵整肃上副朝廷恭谢之意如敢故违许御史台并管勾官司举劾特行朝典【令御史台特示百官】
　　奏状再乞避范镇【八月二十六日】
　　臣近为曽于去年两次论奏范镇营捄陈执中事上惑圣听显有阿党柄臣之状今镇充知杂御史臣难为尚供台职陈乞江浙一州军合入差遣至今多日未防施行伏望圣慈允臣所请早赐指挥臣无任瞻天俟命激切之至
　　奏状乞勘验王道在街坊称寃
　　臣窃闻有前孟州河阳县尉王道自今年五月以来逐日于京城具公服靴笏毎毎在街坊民间乞丐钱物称被州府信谗无罪停废至今日日市井聚观道路悯笑或疑其诈作名目或虑其实有寃滥殊无愧耻玷伤士类伏望特降朝防指挥下开封府勾追勘验其王道如实系非辜黜官因而与理雪若别无寃枉或一切假伪即乞断罪后押送本贯乡里亦足示朝廷无寃人也【下开封府勘验】
　　奏状乞许诸路庆贺章表入递附奏【九月六日】
　　臣窃见天下诸路职司并州府军凡遇朝廷行庆等事合具章表称贺者并差本处职员衙校赍执赴都进奏院通放至于江淮闽浙川广诸路多差乡户衙前逺人生疎道路僻逺经涉嵗月縻费甚厚深属不便以臣愚见应诸路职司州府军监今后如系进贡物色许依旧差衙职员赍擎赴阙外如是庆贺章表并只令入逓附奏颇为顺便伏望圣慈矜恤逺方特赐指挥付都进奏院遍下诸路告示遵守施行
　　奏状论恭谢礼毕恩赦转官制度【九月九日】
　　臣等伏覩御札下御史台恭谢大礼并依南郊体例施行今闻外议却皆觊望如明堂之恩窃以明堂之恩臣僚并转官童行亦披剃此二者最是朝廷慎重之事况今官冗而滥僧道蚕食至众窃虑比来恭谢礼毕恩赦议及文武官僚转官及童行剃度等事伏望陛下特赐宸断并只依南郊体例施行又况比年赦宥频数当议裁损则天下幸甚【依奏】
　　奏状乞追还内降指挥
　　臣昨自四月至七月累次论奏李仲昌等修河败事乞重行贬黜虽朝廷量与责降然亦未快羣议陛下采收下情悯伤重役将穷究仲昌等情状正国家之典刑宣谕中书辅臣行之可也若事有干涉付枢宻院治之可也奈何一旦事従中出差一台官以讯劾之遣四内臣以监视之才及数日之内三出内降文字张皇大狱中外惊骇外议以为初发二小臣之罪者谁为奏陈今起二小臣之狱者孰与评议所可惜者国体之重不询于公卿大臣政事之权乃付之宦官女子至于政府见如此等事始不预议终无执持将顺奉行焉用彼臣恐斜封墨勑之弊不足罪于昔时告宻罗织之风复基祸于今日矣臣愚伏望陛下特赐圣防指挥追还内降之命检防台臣并臣前后论奏仲昌等章疏详酌重行贬窜如此则朝廷纲纪不遂隳坏人情物论庶无忧疑也奏状乞戒励严庆孙等不肃事【九月十一日】
　　据知班孙希彦申右谨具如前伏缘大礼臣僚斋宿合务严恪其虞部员外郎严庆孙水部员外郎程嗣立有此故作怠慢至夜却在朝堂门外不就门里本幕次斋宿显违朝防只如初九日有库部员外郎张诚慤擅移幕次已曽弹奏至今未防施行窃况宿斋臣僚不少若非特行戒励必是难得整齐
　　奏状乞降指挥内臣入蜀只许住益州十日
　　臣窃闻去年秋冬间朝廷差内臣益州催唐书又一员下本路转运司散特支钱各住成都盘桓七十余日别无公事勾当惟是交易掊克诛求不已依缕金翻换机杼新様织造绫罗锦绣至于酒场公人百姓陪备赀财供给馈遗毎一名内臣至赏大钱六七千贯道路嗟怪公私骚动臣体问得东西两川人稠土窄赋敛数变民已不易岂宜遣中官频来久住重为诛剥臣愚欲望朝廷非次免差内臣入蜀所是旧例合差之人乞降圣防指挥许令住益州不得过十日如此约束庶几不甚烦扰以慰存逺人也
　　奏状乞止絶川路州军送遗节酒【十月十三日】
　　臣伏见益梓等路诸州军毎遇时序或隔路或隣近更互送遗节酒多差衙前急脚子驱送逓铺兵士并役使百姓人夫徃来络绎担擎劳苦州县骚动嗟叹之声不絶道路臣体问得元许造酒州军自来盖有旧例不该醖酒去处并是近年旋起新例只于公人百姓酒场内收买毎法酒一防民间值大钱一贯以上公使库只支与一二百文既已亏损价值数倍又赍擎往复无故驱役兵民臣坐观弊事深属不便欲乞今后川路州军自来不许造酒去处并不得隔路或隣州更互送遗节酒如违其干系官员并科违制之罪如此则一免大段亏损败壊公人百姓酒埸课利二免枉役逓铺兵士骚扰州县人夫所以安存逺方寛贷民力伏望圣慈特赐指挥施行
　　奏劄乞检防张席奏状相度解盐【嘉祐五年十月十七日】
　　臣访闻陜西种盐畦户嵗于河中庆成陜虢解五州军河东等二十余县差人户充应积年逐户陪备钱物浩瀚多致破荡家产去年准赦恩虽权减半差役道路欢快然终是疮痍未除近有尚书比部员外郎张席累言解池利害只用官钱米收买漫生颗盐供应得足臣近经陜西询问耆旧并称席所起请盐事官私委实久逺利便臣愚伏望圣防指挥检防席前后奏状委制置解盐臣僚前去相度定夺施行寛恤民力莫大于此奏状论陜西官员占留禁军有妨教阅
　　臣近过陜西体问得诸州军禁旅虽多训练盖寡其间至有匠氏乐工组绣书画机巧百端名目多是主帅并以次官员占留手下或五七百人或千余人并不预逐日教阅之数上下顾避递相因循万一缓急冦警用之御捍何异驱市人而战臣窃虑如此弊事非一路欲乞朝廷特赐指挥下诸路敢有官员虚名占留兵级在手下有妨逐日上场教阅者科违制之罪仍委提刑转运司臣僚觉察闻奏庶几军伍训练精熟以备驱策免临时误事
　　奏状乞斥逐烧炼兵士董吉【同唐介王陶】
　　臣等风闻散直剰员兵士董吉以烧炼之术为名因缘入内副都知邓保信援引入留禁中外议籍借以为不便臣等伏以自古乱臣贼子兴妖造奸必伪称化金寳益年夀之术以取媚人主外托爱君之迹内为乱政之弊汉之文成五利唐之普思静能滥恩既深显戮旋被至其甚者权移羣小势倾朝廷稔成祸殃延及宫禁唐太宗宪宗二帝号为英主亦以服饵贻疾取笑四夷文宗之时中尉王守澄引荐李训郑注讫成甘露之乱皆由依宦官而结主假药术以市奸故也或谓烧变金银则天子以慈俭为寳不当务此或谓合炼丹药则前世为药饵所误可以为鉴左道无赦古制有刑今保信复引董吉禁中盖当事之初理如无害洎为弊之末祸或从生其董吉伏望圣慈早赐斥逐免致荧惑圣听邓保信亦乞戒励施行
　　奏状乞勘劾萧注
　　臣窃闻广西知邕州萧注贪惏放肆丑恶彰闻货赂诛求蛮徼骚动提刑李师中论列切至使臣李若愚体量分明或未正邦刑则定生边患其萧注伏望圣慈早赐指挥下荆南路勘劾施行无令长恶不悛逺方受弊
　　奏状论宋庠乞罢免枢宻使
　　臣伏以辅翌之臣岂宜备位枢机之地尤须得人一有乖方曷副求治窃见枢宻使宋庠措置无状阿谀不公下情多壅蔽之辞物论有昏沉之刺久处宥宻取轻朝廷臣愚伏望圣慈特赐指挥罢免宋庠枢宻使之命以叶公议
　　奏劄再论宋庠
　　臣近累次论列乞罢宋庠枢宻使之任未防省纳窃缘昨以武臣差遣不平屡有词诉都不接览待漏院与程戡争忿諠哗取笑中外戡以平和坐免而庠理固不直方且安然尸素不恤去就人言沸腾又已半稔迩来凡百处事愈更乖方官僚怨嗟颇多台谏弹奏不已如闻引退未见施行臣愚欲望圣慈早赐指挥罢庠柄任则天下幸甚
　　奏劄乞检详前奏罢免宋庠
　　臣等近者各具论列乞罢宋庠枢宻使柄任至今未防指挥伏缘庠素乏才谋重以昏眊自専枢务处事乖方变更祖宗以来选用武臣法度以致差任不当众情怨嗟至有对御称寃奏牍理诉者中外籍籍以为非材而复取媚中人超迁重职保持宠禄以固身谋备位庙堂实玷任使伏望圣慈特赐检详臣等前奏早降指挥罢免庶叶公议
　　奏状乞追寝刘保信等恩命
　　臣窃闻勾当御药院刘保信转遥郡团练使王世宁以下并遥郡刺史滥恩非次公议颇喧台谏屡有奏论朝廷终未俞允夫名器之假不慎则侥幸之弊愈多岂圣时所宜为之愿陛下无或忽此臣愚伏望陛下圣慈特赐指挥追寝刘保信等所授新命则中外幸甚
　　奏状乞移勘韩铎
　　臣风闻河中府客人赵志进状陈论竹木务监官韩铎积压丈尺批斫除折亏损价钱六百余贯系送开封府取勘至今一百余日其诉寃客人累月禁系负罪官属乃优游在外数四不肯承认显是本府上下容庇拖延不为依条结絶逺民无告物论不平臣愚伏望圣慈特赐指挥移上件公事下御史台或差台官别置院推勘早见归着免致辇毂之下刑狱寃滞有伤和气
　　奏状乞废罢盐运司
　　臣窃见近年置江淮等路运盐司本司之官系朝廷选设胥吏兵给共七八十人廨署船舸几百称是意者以上江州军阙少盐货因置发运之权以济诸郡之乏今已数嵗未见有尤异之效者其实无补于事也或州军阙盐则本司申发运司或支或未支由发运而不由本司也公文移下或行或不行列郡従发运而未必従本司也何哉盖权不均而势使之然名不正而都无所济徒冗长乎其间正如赘疣之为尔惟是盐纲人员兵梢经过到发参辞催督行程如此等事重为烦扰但沿河排岸催纲司悉能行之矣臣愚伏望圣慈指挥其运盐一司特令废罢所是应副诸州盐纲依旧委制置发运司一切责办使不误事去冗局之无益亦寛恤之一端也
　　奏状乞检防前奏追夺刘保信等恩命
　　臣等近以勾当御药院内臣刘保信等四人暗转遥郡团练刺史各累具论列乞行寝罢风闻并皆留中未赐施行伏缘先后遗诰罢置上御药盖防侥幸进任太速权宠过盛近嵗以来无名超擢不出告勅寖成弊法轻用名器废坏典章甚非圣朝至公之道况近日知制诰杨畋等封还刘永年李珣等转官词头亦为无功滥有迁拜已防朝廷追夺今来保信等恩命尤为僭滥独未寝罢内外异法物论不平伏望圣慈早赐指挥检防臣等前后奏状劄子降付中书施行
　　奏劄论经筵及御制宸翰
　　臣窃以人主之御天下也其聪明必欲广聪明广则祸福之鉴逺矣其尊威必欲重尊威重则上下之理明矣伏惟陛下承祖继宗体尧蹈舜睿圣仁厚固四海称颂之不暇何阙遗之有焉然臣备位谏垣朝虑夕思不敢循黙者庶几有补于未至万分之一尔夫易之吉凶诗之美刺礼之污隆乐之治乱春秋之善恶以至史汉之书先代得失存亡无不纪述今经筵侍讲者讲吉不讲凶讲治不讲乱侍读者读得不读失读存不读亡臣愚以为陛下非所以广聪明之义也伏望发徳音命经筵臣僚临文讲诵无隠讳至于吉凶治乱得失存亡之所由兆尤宜详究铺陈之使祸福之鉴日开宗庙社稷无穷之福也夫帝王文章天子翰墨真图书之秘寳实圣神之能事今夫辅弼左右之臣宦官近戚之家碑铭挽词佛牓僧号或上求御制或仰觊宸翰咸出非望多遂其请臣愚以为陛下非所以重尊威之道也伏望惜堂陛之崇秘奎壁之彩慎重命赐杜絶幸望上下之理从而益明朝廷中外莫大幸也二者惟陛下留神察焉臣无任激切纳忠待罪之至
　　奏状乞追夺郑戡所授京官
　　臣窃闻枢宻院酬奬特停选人郑戡改授大理寺丞以其未勒停前掩杀夷人劳绩不惟正违流内铨条贯兼又臣前任梓州路转运使日访闻郑戡先在淯并监所杀夷獠一百二十余人其间半是年老或幼稚并妇女之属边徼至今寃之其时监司只保明实杀八十人有竒贪忍不明上下防昧况戡未赴调间又已犯私罪勒停今来违条转官所以物论喧沸悉以戡家豪行贿结托权要所致也近闻台官累状论奏伏望圣慈早赐指挥检防追夺戡所授京官
　　奏状论拣选厢禁军
　　臣窃闻近日朝廷下诸路州军拣选厢禁军兵士赴阙到日并各逐旋分外处填补阙额军分盛寒之月离去乡井携老负幼尽室以行道路劳苦至京城门外别哀愁之声所不堪闻询之舆言甚可悯恻伏望圣慈特赐指挥应系拣兵路分州军未起发者且令仍旧在本处收管或只许以所拣之兵那移补填邻郡缺额免致逺离土著则颇叶人情
　　奏状乞抽回河北陜西等路均税官
　　臣窃见朝廷差官下河北陜西等路均税近闻诸州县人户不测事端望风疑惑往往移换物产斫伐桑枣村落僻处尤为惊扰且土地之赋则腴瘠之入不同农民之耕则勤惰之功有异井田已逺经制固难又况今年夏秋诸处愆雨民尚艰食缘此骚动人情不安臣愚伏望圣慈早赐指挥权抽回所差均税官员以慰安四方
　　奏状乞罢陈旭枢宻副使【十二月二日】
　　臣窃见除陈旭充枢宻副使制命之出中外惊疑伏缘旭趣向多门进取由径内则结宦官之援外则收小人之情骤用机衡公议喧哗臣愚伏望圣慈因其避让特赐指挥追寝旭所被成命况枢宻院副使已是三员不致阙事仍乞不更差填
　　奏状同唐介王陶论陈旭乞寝罢除命【十二月四日】
　　臣等伏见除枢宻直学士陈旭充枢宻副使制命之下深骇人情伏缘旭先为谏官日有张彦方者依托越国夫人宅诈为官告卖与富民广受赃贿是时京师汹汹以其事连越国开封府勘劾不尽朝廷差朝官杜枢录问方行举駮未及施行漏泄于外遂改差旭同入都内知代枢录问旭得此狱以为竒货灭裂情节便为了当且旭身为諌官奸邪佞媚如此陛下观旭此节可谓正直之臣乎复自天章阁待制河北都转运使除知瀛州与内臣阎士良妓妾饮宴交相结托迁龙圗阁直学士知成徳军其时文彦博当国贾昌朝为枢宻使两人方相倾立敌彦博以旭旧相朋比遂引知谏院使为鹰犬旭明知龙圗阁直学士自是因移成徳军恩典既罢前命即合辞避贪窃侥幸黙无一言且旭职为侍从而附防权臣苟取名位如此陛下观旭此节可为洁防之士乎昨知开封府惟务姑息小人以干虚誉经年在府殊无治状有百姓诉为内臣史昭镐欠钱近千贯旭以昭镐是入内都知史志聪管勾内东门史昭锡亲属并不理索施行又皇城司亲従官盖乂入延福宫捕获送府臣陶时有奏状言宫禁之内理絶非常而宿卫之人自为奸宄易衣持仗夜入宫禁情状深重乞下开封府根究本情重加刑戮管勾皇城司臣僚重行降黜旭専为身谋畏避权幸却将盖乂作窃盗衣物计赃定罪只收竖同保地分人员并引疎决释放取防皇城司官员全不收竖臣陶当时累有论列其盖乂防枢宻院进呈决配海岛皇城司官员中书行遣罚铜戒励旭意在庇盖皇城官员殊不以陛下禁卫中奸盗为意且旭职司辇毂壊法市私轻縦奸宄媚结权幸如此陛下观此节可谓公忠淳实之人乎一旦忽用旭为枢宻副使不知在陛下圣意以旭为正直耶为洁防耶为公忠淳实耶且宋庠之过不过昏谬无状耳固未有如旭前所为奸佞之罪今罢庠而用旭也谓之废罪则庶乎其或谓之进贤则恐贻陛下知人之失矣兼外议喧沸皆谓旭与管勾御药院王世寜通家往复与史志聪素相交结力为主张致此超擢伏望圣慈察枢宻之府非容奸佞之地速赐指挥寝罢旭之除命以副公议所是枢宻院已有三员不至阙事伏乞更不差填臣等职有言责不敢嘿嘿惟陛下裁择
　　奏劄论陈旭乞黜守逺藩【十二月六日】
　　臣等伏见近日除陈旭为枢宻副使物议喧沸以为不当臣等已具连署劄子并奏状论列旭奸佞不公事状甚众乞行罢寝未防施行窃缘旭有佞邪之才由径干进自顷为谏官代杜枢录问张彦方公事谄谀贵幸灭裂情节便为了当已为天下正人之所鄙薄厥后附防宰相结托中官苟取禄位曽不羞愧昨知开封府日意在庇盖皇城司内臣将夜逾禁垣亲从官盖乂引赦释放取防其皇城司官员并不收竖后又以内臣史昭镐是入内都知史志聪亲属勾当内东门史昭锡之弟欠负进士赵烈屋业钱七八百贯旭结媚诸史将词状判收不行有冀州进纳富民李士安者京师号为豪右之首典下中书吏人偷公用银器事发其银器上有中书字号士安托旭同居表弟甄昻传达意防不行勾追勘断其甄昻纳士安钱二百贯文其后更为士安理索私债不少旭于辇毂之下作如此等事欺君防民贪浊不公専务谄悦陛下左右越次干进其不被罪废已为大幸又况超越流辈骤入枢府乎自制命之出缙绅相顾失色于朝士林族谈惊骇于外下至胥吏莫不笑恠以旭之命颇出史志聪等主张以至传为俚谚谓旭有三史之力此言傥着不惟有汚于公朝实恐上玷于圣徳伏望圣慈下察公议早赐指挥罢旭枢宻副使之命黜守逺藩所贵朝廷清明奸幸屏塞
　　奏劄乞黜陈旭以革交结权幸之风【十二月九日】
　　臣等近累有连署劄子并奏状论列新除陈旭枢宻副使公议不允乞行罢黜未防施行伏缘臣等所论列旭奸佞不公事状甚众且旭为谏官録问张彦方公事有所庇盖而不疏駮罪一也知谏院冒受成徳军转官恩命而不辞为宰相文彦博鹰犬罪二也知开封府寛释夜逾禁垣亲従官而故出皇城司官员不收竖罪三也屈抑进士赵烈索史昭镐屋业钱七八百贯词状不行以谄媚都知史志聪管勾内东门史昭锡罪四也故纵冀州进纳豪民李士安之罪而同居亲情甄昻取钱二百贯罪五也交结勾当御药院王世宁托为亲属而通家往还罪六也自制命之出缙绅而下至胥吏辈传为俚谚云旭得枢宻副使者三史之力罪七也旭之曲媚贵幸交通宦官私邪不公干取柄用罪恶如此陛下縦不惜一枢宻副使以幸旭其如朝廷何其如天下公议何伏望圣慈革奸邪交结权幸之风杜中人引进柄臣之弊察政府重任非佞人由径进取之官黜旭逺方稍正邦典
　　奏劄乞早赐宸断屏黜陈旭【十二月十三日】
　　臣近以除陈旭充枢宻副使不当曽具状并三次同唐介王陶连署劄子论列旭私邪事迹乞行追寝已是多日未防施行夫天下治乱系时政得失之致朝廷安危由柄臣邪正之致故曰正臣进者治之表佞臣进者乱之基古人极言不可不慎伏惟陛下临御以来用人固多其得失邪正岂逃圣览凡进一人公议允矣人言息矣斯可谓之得人矣凡用一人公议不平矣人言为不可矣斯可谓之失人矣有言责者岂当好辩哉是亦逼天下公议为朝廷斥邪幸之党杜奸慝之门当职然而不得黙也如旭之为谏官希防录问张彦方公事及冒受谏院恩命附丽大臣知开封府寛释逾禁垣亲従官之罪以庇盖皇城司内官抑塞赵烈诉史昭镐欠屋业钱词状而阴结史志聪史昭锡之援故京师俚谚谓旭有三史之力故纵有罪豪民李士安废屈邦法而同居亲情甄昻纳士安贿赂不少因缘御药院王世宁聨亲通家往来旭作如此等事一旦骤进枢府欲使公议允而人言息其可得乎易无妄曰其匪正有眚不利有攸往天命不祐行矣哉言居不可妄之世独用不正之道以求进往天不之祐在时未见其为利也传曰见恶如农夫之务去草焉言其勿使滋蔓为稼穑之害也诗云式夷式已无小人殆言人君当用平正之人无近小人以取危殆也语曰逺佞人言为国者近便佞之臣则非其福也臣愚伏望陛下察视旭之所为鉴诗易圣贤之训救朝廷用人之失早赐宸断罢旭枢宻副使之命而屏黜之庶使后来懐私挟诈无所不至之人得以为诫臣无任为国纳忠之至
　　奏状论陈旭乞制狱推劾
　　臣近累具奏状劄子论列陈旭充枢宻副使不当至今未防施行伏缘旭素无本末惟务私邪附离奸贪迹状明着章疏连上论议口喧旭不恤防隅不知去就忍耻冒宠欺天防民孔子曰既得之患失之苟患失之无所不至其旭之谓乎臣愚伏望圣慈察旭之无行不可处之二府早赐追夺枢宻副使之命以正邦彛若陛下犹以臣之言为不实伏乞检防台谏官前后论列文字遣差公正清强臣僚制狱推劾则旭之所为是非臣之所言虚实较然明白矣圣断决而人言息中外幸甚
　　奏劄再论陈旭【嘉祐六年正月六日】
　　臣等近累论列新除枢宻副使陈旭奸佞赃私乞赐罢黜章奏纷委未防施行伏以枢机之任得人系天下安危朝廷祸福固非寻常细事臣等职司谏诤岂敢隠黙中止不为陛下极意弹论者哉如旭自为谏官自知开封府无一风节为人所称而奸邪谄佞结媚权幸之迹章明较着在人耳目如录问张彦方庇盖越国夫人宅事轻出夜逾禁垣亲从官不收竖皇城司不以宫禁宿卫为意以结宦官将赵烈诉索史昭镐屋业钱词状判收不行以取史昭锡等欢心同居亲属甄昻请求冀州进纳豪民李士安事而受钱二百贯附下防上懐谖迷国贪猥无节事君不忠之罪至众甚大虽陛下圣仁包荒天地容覆未忍致旭于理其中外人心不伏物论难平非宜误恩理在必夺伏望圣慈出自宸断其陈旭早赐罢黜以彰陛下至公无私従谏求治之盛徳
　　奏劄乞従窜逐以谢陈旭【正月十二日】
　　臣等累具连署劄子并奏状及上殿论列新除枢宻副使陈旭奸佞赃私交结宦官罪状文字已众并台官前后章奏纷委政府中外延首日望正旭之罪降黜以快羣论陛下仁恩过厚未欲致旭于理其如旭奸邪附防之行贪墨交结之迹案牍具在事理甚明今以匪人超处枢要不顾公议不恤谏诤上损陛下知人之明次屈朝廷至公之体胥吏市井皆知讥笑不图如此实斁大猷倘臣等愚拙之言不能开悟圣听即分从窜逐以谢奸邪必不敢偷合苟从上烦陛下言责伏望圣慈特出宸断早赐施行臣等不胜忠愤待罪之至
　　奏状论陈旭自乞逺贬【正月二十二日】
　　臣窃以帝王之徳莫盛于知人其次无大乎纳谏故知人则忠邪判而委寄审纳谏则壅蔽开而善恶分恭惟陛下临御以来举以二者为意间或用人有失必采台谏封章天下议论随即罢去故祸却于将兆福来于无形中外以之欣跃国家以之巩固而陛下知人纳谏之徳超迈三五动植咸知伏自擢陈旭为枢宻副使制命之下中外骇然既玷陛下知人之明台谏博采公议按旭有奸佞之实附丽权贵交结宦官在天府则惟务贪私居谏垣则但闻阿倚歴条事状连奏封章迄今两月而陛下尚容回邪未行窜逐有玷陛下纳谏之徳夫旭身为人臣智虑百端巧取富贵而玷陛下临御以来知人纳谏之二徳使天下有以讥议则旭之罪戾又可逭诸而况机宻要地兵柄所归虽当平时乌可轻授一旦苟有缓急如旭岂堪与谋臣是以忧患未萌为国逺虑毎有论奏不觉繁多伏料陛下天地至仁日月至照念祖宗创业之重治乱在官之由察臣论列之不私辨旭罪状之甚白早黜旭于散地以快天下也陛下知人纳谏之二徳庶复焕于今日而垂光于史册矣况臣与旭素无讐隙与臣又是同年及第臣不敢惜事契风义之失实可忧朝廷公论之去若陛下尚以旭为忠正可任以臣之谏诤为诬则乞贬臣逺方以谢于旭在臣诛殛流放于身不计重轻惟陛下裁断
　　奏劄论陈旭乞待罪【正月二十七日】
　　臣伏以天子至尊百辟至众贤邪尽在真伪杂然不用忠言何以早辨恭惟皇朝继承四圣昌明百年従谏任人防不由此太祖自建隆下诏令百官转对故下情上通公议得进太宗雍熈中励精求治改拾遗补阙为左右司谏正言切责丁宁极言得失一日谓吕端曰宰相进贤退不肖便为称职真宗祥符中诏置谏官六员其畧曰或诏令乖当官曹涉私措置失宜刑赏逾制并许谏官论奏陛下以圣明寛仁之至徳体祖宗谘谋众正之大猷临御以来开纳谏诤纲目振举虽古之兴王治世未有逮今日之盛故左右疑丞中外臣庶其贤否邪正忠佞清浊无能逃圣鉴者听正论采公言示天下以不私而致然也伏自去嵗罢宋庠枢宻使二府两制同时除拜十三四员其不叶公议而人言喧甚者独枢宻副使陈旭而已臣与谏官唐介王陶洎台官范师道吕诲等各言旭罪状章奏纷委至今两月余日未防降黜施行臣不避重烦天听复用条件开陈谨按旭早为谏官日同与入内都知录问张彦方伪印官告事灭裂情节附防权贵知瀛州日数与钤辖内臣阎士良妓妾饮宴递相结援迁龙圗阁直学士知成徳军已受赐赉未到任间即召知谏院朋附宰相指踪击搏其移成徳军増秩赐金一切恩典更不辞避贪窃观望为世取笑及知开封府轻纵逾禁垣亲从官盖乂重罪盖庇皇城司官员不行收竖以阴结本司宦官殊不以陛下禁卫中奸盗为意有进士赵烈诉史昭镐欠屋业钱近七百贯以昭镐是内东门史昭锡兄弟前后经半年只理还三十余贯其间又判收不行案牍具存又勾当御药院王世宁与旭并吕诲同是亲戚吕诲与世宁未尝来往旭与世宁深相结托张茂实王世寜俱是旭聨亲旭拜命之后乞回避茂实而不言世宁隠情欺公可验深狡懐谖迷国见利防私巧进百端无所不至臣伏思陛下尊居岩廊之上其臣僚进用有失虽外议喧沸人心不平设非台谏耳目询访无所顾避论列以闻则陛下何従得知旭所为踪迹如此乖恶而未即罢免是谏台之言不足听也大抵近辅枢衡日与国论得正人则天下之幸用奸邪则非朝廷之福伏望圣慈早赐罢旭枢府之命以副众望若以旭为正人可任枢要谓臣之言不足听即乞窜臣逺方以戒后之言者臣万不敢趋朝及国子监等处供职谨归私家待罪惟圣心裁察










　　清献集巻九
　　钦定四库全书
　　清献集巻十
　　宋　赵抃　撰
　　奏议
　　奏状乞在私家听候贬窜【正月三十日】
　　臣近累次论列差除陈旭充枢宻副使不当多日未蒙施行于今月二十七日上殿具劄子敷奏更不敢趋朝并入谏院等处供职谨归私家待罪今准中书劄子奉圣防令臣依旧供职者伏念臣疎愚之人滥膺选用敢忧身计务报国恩枢府误用憸邪谏列岂宜缄黙无所不至旭已冒荣不得其言臣当被黜今忠邪未判则去就决焉所蒙圣防指挥臣只乞在私家待罪听候贬窜伏望圣慈早赐宸断臣卑情无任激切屏营之至
　　奏状乞辨陈旭奸邪【二月四日】
　　臣等近以陈旭奸邪不当任用为枢密副使累具论列不防施行遂各具奏闻谨归私家待罪今月四日伏防圣慈差入内髙品徐禹臣传宣奉圣防令臣等只今赴谏院供职者伏以佞臣未去惭言责之难居使者遽临荷君恩之至重伏聆敦谕深积愧诚然旭非奸邪则臣等当坐诬搆之诛如旭实奸邪则憸人难处机衡之地仰祈睿圣终赐辨明臣等已画时赴諌院供职讫无任感天荷圣激切屏营之至
　　奏状乞减举人年限俾就廷试【二月十一日】
　　臣窃以国家遵祖宗取士之法毎下科诏其用举数推恩赐第者所以振恤淹滞惜其老将至而无成也伏见近歳行限年之制进士累举到御前并到南省年及五十者始预恩例窃縁进士应到累举大半是未开间歳科场之前经隔数歳始得一举緜歴场屋及五六举至有三二十年者艰阻不少今来举数虽足及有逾数者其间多是年未及格所以不该恩泽四方孤寒深可悯恻臣愚伏望圣慈体其久在科场抱负文艺始能累此举数特降指挥天下免解举人举数已足年未及五十今来不预南省奏名者许减五十年之限俾就廷试而霑一命则寒儒无沉沦之嗟圣朝广捜扬之路亦忠厚之大端也
　　奏劄乞早除陈旭外任【三月二十一日】
　　臣等昨以陈旭除授枢密院副使不当累具旭奸邪迹状论奏不防施行臣等以谏诤未从难以安处遂各归私家待罪伏奉圣防差中使宣令臣等供职寻闻陈旭亦有章奏陈乞外任臣等伏料圣慈必察公议遂从其请而旭未尝引咎惟务饰非巧文奸言移惑圣心慿借浮辞聋瞽天下而复家居称病苟延时日阳为退计以缓言者包羞冒耻殆不成人陛下徒任大臣置在二府如此之辈将安用之伏望圣慈早赐指挥除旭外任所贵中外之人稍息讥议
　　奏疏乞速行退罢陈旭以解天下之惑【三月二十六日】
　　臣等闻明主不恶切谏以博观忠臣不避重诛以直谏故能叶熙帝载助正天纲况臣等职名谏官实有言责抱爱君之志则惟恐朝廷施政缪盭未跻三代之隆负忧国之心则惟惧朝廷任人乖失未繇众正之路固不敢隐忠避死自固身谋偷合苟容上孤圣寄所以退尝待罪而复起就职言已忤意而尚欲极论惟陛下察其至愚怜其尽节究极事理埀恩听之则臣等生死幸甚臣等昨见差除陈旭枢密副使不当中外讥议朝廷用人之失臣等寻具旭奸邪迹状论奏乞行罢免百有余日章十数上而天慈过仁未赐省纳臣等窃以本朝枢密院与中书谓之两府均公宰之任未尝有与中人宦官连姻之人处其任者岂非本兵之府职事机密外司边要内总武臣不可使帷幄之内交通知闻隂窥人主起居密伺禁中动静者耶今王世宁见充御药居中处要密近左右陈旭素号奸邪贪利忘义与王世宁是妻家姻戚居常往还而陛下开此一端进用宦官姻戚之人参领枢柄使得内外响应相为表里臣等恐不惟今日稔养奸恶可虑非轻亦恐异时遂为本朝政着在方册非所以垂永久示万世之法也今陈旭诡谲万计营构党类隂进邪説力拒公论必谓若罢陈旭则是与前日中外所传因宦官进用之説相合如此则上玷圣政不若坚留陈旭庶息人疑嗟夫邪人之言荧惑天听但务封殖奸邪行其私计不顾芜秽朝纲亏损上徳自古至今使人主不能分别君子小人邪正之论者率由于此也臣等伏闻圣人不以智治国惟至诚可以化万物王者不以言动人惟实行可以感羣心陛下欲弭人疑而不徇公议则人疑愈深矣陛下恐玷圣政而坚留憸人则圣政愈伤矣且今天下之人谁不知陈旭佞邪交结中贵之迹耶天下之人谁不知陈旭是御药王世宁通家亲戚耶天下之人谁不知自太祖开国太宗真宗三圣以来迨陛下临御百有余年未尝有御药中贵人亲戚入两府之人耶陛下外不去陈旭内不罢世宁以风宪之司绳纠之任为不足用以諌诤之臣献替之言为不足听以歴代重选本朝旧规为不足法天下之人不可家喻而户晓臣等伏恐四海之内莫不疾首上疑公朝窃议圣徳者矣伏惟陛下濬哲聪明圣合尧舜辉光笃实性与天道在宥天下垂四十年鉴烛万事幽隐必达难名之美甚盛之徳际天接地巍巍无穷而犹兢慎庶政听言纳谏如恐不及此非下臣无知所敢拟议者也然臣等更愿陛下驭下之际慎惜朝纲用人之方深存国体不轻歴代至重之名器不违三圣至公之成规不开奸人内外交通之弊政取疑四海贻讥后世速行退罢旭之柄用以解天下之惑则朝廷清明而圣政日新天下不胜大幸臣等防惷惟知事君之义当尽愚忠其所以触忌讳犯威怒以取罪戾而不敢避者亦臣等之职焉惟陛下察公私辨邪正惜朝廷体絶万世则臣等生死幸甚
　　贴黄伏望圣慈将臣等此疏披览数次再赐审虑独出圣断或乞将臣等此疏面宣两府臣僚质问自来两府大臣与内官御药是亲戚内外并据权要于朝纲国体便与不便昨陈旭进用之初即合明言御药王世宁是亲戚自来通家往还乞罢世宁以避嫌疑直至外议沸腾台諌官各有论列弹奏方始分疏以此可见陈旭欺防陛下论其情状合置严诛岂可更令同与世宁内外并居权要上玷圣政下疑中外奏劄乞以论陈旭章奏付外施行【四月一日】
　　臣等近于三月二十一日连署劄子及二十六日连署上疏各一通为论列陈旭与御药王世宁通家亲戚内外并据权要朝纲国体不便乞罢旭柄任窃闻并留中未赐施行伏縁臣等所论系朝廷机密事自太祖太宗真宗逮陛下临御以来百有余年未尝进用权要宦官亲戚之人入两府今来陛下开此一端不惟不可传示后世臣等伏恐天下之人仰疑公朝窃议圣政实于盛徳所损不细况陈旭奸邪之雄士论疑畏伏望圣慈察此事体至大不以为寻常章奏早赐付外施行臣等无任纳忠尽节激切之至
　　奏劄论陈旭乞闲漫州军差遣【四月四日】
　　臣等昨以除陈旭枢密副使不当中外怪骇议论喧沸累具论奏并归私家待罪寻防陛下差内臣传宣令臣赴谏院供职日久未防施行臣再与唐介王陶同具劄子及上疏共三道言旭事状并未赐省纳臣伏思谏诤之职实陛下耳目之任今耳闻朝廷任人之失目击枢府奸佞之进若顾避喑嘿自为身谋偷安苟容则罪不容诛矣迨今半年章十数上所惜者众议所重者国体陛下乃以陈旭为不足去以天下公论为不足取以朝廷纪纲为不足惜以台谏切至之言为不足听使黑白杂揉汚洁混淆正佞一同忠邪不判臣尚且贪恋宠禄号为谏官惭腼心顔孤负任使陛下既不罢旭柄用又欲俾臣并立两全防垢包羞万无此理臣愚伏望圣慈罢臣谏职黜臣逺方以弭人言以诫不职恭惟陛下天赋仁圣徳侔覆载傥或尚寛罪戾未加诛窜即乞除臣东南不以逺近一闲漫州军差遣宣风泽民亦足以副陛下求治之意不胜幸甚无任祈天俟命激切屏营之至
　　奏状论程戡纵夏国酋长入境乞罢职任【四月八月】
　　臣窃见夏国毎年进奉乾元节差使副各一员今歳改更旧例罢去副使而辄遣酋长二员入境之初其延州程戡略无止遏昧于折冲致此西戎殊不畏惮轻窥中国寖长贪心帅臣如此非才朝廷将何倚赖昔魏尚守云中匈奴不敢近塞今戡当方面之重寄纵西人变使介之常规生事启奸窃惧未已臣伏望圣慈早赐指挥罢戡经略职任别选有威名臣僚俾之鎭抚一以使边方知劝一以令银夏畏威
　　奏状乞罢天下均税【四月十六日】
　　臣去歳为诸路均税事尝论奏其扰民不便至今未防施行窃闻衞州百姓动数百人诣阙陈诉为均税官员将逐县版簿上诸色欠阙诡名夏秋税钱一并増起编户旧额几及大半之赋名为均平实则偏重千里嗟怨殆无生意又曹州南华县所差官员量方田多用小杖笞掠百姓逮千余人甚者至一二百杖子抑勒承认莫非威虐兼闻诸处例皆望风希防冒赏贪功烦扰掊克农事疲废已逾半年民有不胜愁苦至自经沟壑者恐非朝廷忧民恤农宁邦固本之意今不即早图大惧因縁饥馑乘衅生事况迩来诸路雨泽愆亢麦苗枯槁当此之际人心靡遑臣愚伏望圣慈早赐指挥停罢天下均税其见差去官员悉令追还以慰安元元
　　奏劄以论陈旭再乞知州军差遣
　　臣处谏垣而职不修当言路而事无补徒餔啜自奉诸已将面目何施于人靡遑宁居日迫公议夺官逐外于分为甘臣昨以除陈旭充枢密副使不当累具论奏不蒙省纳退居待罪复令入朝章疏虽繁有如投石奸邪不动何异拔山臣此月四日上殿再具劄子敷奏若陛下以陈旭之所为皆是以臣之所言悉非以陈旭为无过以臣为得不宜言之罪则愿黜臣逺方以戒后来之喋喋者若陛下仁厚矜恕未赐诛窜则乞除臣向南沿流不以逺近一知州军差遣至今未蒙施行伏望圣慈早赐允臣所乞臣无任祈天俟命激切屏营之至奏劄乞留右正言王陶在院供职【四月二十五日】
　　臣伏覩勅命差右正言王陶知衞州此盖朝廷以陶疾病乞补外任遂从其请縁陶在谏院供职未久又与臣等连署论列差除陈旭不当未防施行今陶乃因病得退外议未平以为迹涉避事况陶今已痊安已赴朝请伏望圣慈且留陶在院供职
　　奏劄乞罢制置条例司及诸路提举官【熙宁三年三月】
　　臣近以制置条例司遣使四十余人驰传天下人情惊骇物论喧哗累具奏陈并与宰臣等数尝面奏乞罢诸路提举官属其常平等事一切责成监司信赏必罚孰敢慢者而王安石强辩自用动辄忿争以天下之公论为流俗之浮议顺非文过违众防民近制置司所差官如张次山吴师孟范世京等七八人恳辞勇退惟恐不得所请夫要职显仕人之所欲彼不愿就者盖知事悉乖戾不敢当之昨日安石再举西川福建提举官四员其复如此上烦言者是所谓恶醉而强酒也近臣侍从台谏官力言制置司不便司马光因罢枢密副使之命中外人情莫不怪骇李常居家待罪多日孙觉张戡程颢三人各与安石论列于中书又悉尝上殿乞罢言职今日吕公着范镇俱请郡朝廷事有轻重体有大小以言乎财利于事为轻而天下之民心得失为重矣以言乎提举官于体为小而禁近耳目之臣用舍为大矣今夫不罢财利而失天下民心是去重而取轻也不罢提举官而弃禁近耳目之臣是失大而得小也今中外人情恟恟如此更乞酌事之重惜体之大罢其轻者小者变祸为福易于反掌尔【按本传神道碑公时为参知事王介甫用事公委斥其不便韩魏公上疏极论青苗法上语执政令罢之时介甫家居求去公曰新法皆安石所建不若俟其出曁介甫出持之愈坚公大悔恨即上书乃恳乞去位四上章不许复三上章遂以资政殿学士知杭州】
　　表状
　　知睦州到任谢上表【嘉祐二年正月二十四日】
　　臣某言伏奉勅差知睦州军州事已于今月二十四日赴本任讫恳牍宸庭奉俞音而与幸剖符乡郡抚孤迹以为荣旧职仍存先庐许过臣某中谢臣草莱贱士簪绂盛时常念疎愚践风宪纪纲之地岂宜喑嘿辜朝廷耳目之司害于政而必陈局于嫌而当避岂谓伏防皇帝陛下圣慈下察人欲俯从霁以天威未加伏锧之戮委之郡绂因令衣绣而归况复呉分上游严陵古处佳山水以乐圣旦见吏民以宣上恩敢忘夙夜之心誓答乾坤之造臣无任
　　谢恤刑诏书表
　　臣某言今月二十日进奏院递到勅书一道赐臣钦恤刑狱者臣已逐件施行讫隆暑在候严宸轸忧将期率土之滨不使一物失所俯矜留絷仰戴明仁臣某中谢恭惟皇帝陛下盛徳如乾坤至仁若尧舜属兹大夏念尔多方博爱无私遽下丁宁之诏得情勿喜俾知寛大之恩臣忝分千里之符亲沐九天之泽省视囹圄之系下无寃人布宣朝廷之文上助和气臣无任
　　梓州路转运使到任谢上表【嘉祐三年七月十七日】
　　臣某言伏奉勅就差充梓州路转运使已于今月十七日到任交割勾当讫乞郡还吴愧未及期而报政拜恩入蜀误令将节以宣风宠数固优烦言岂逭臣某中谢伏念臣禀性晻拙逢辰昌明比由郎曹骤入台选指奸救弊敢思身计以自容极口输诚知有主恩而上报属避嫌而惜体幸得请以便私乡郡颁条才遂归与之乐宸纶徙命俾持使者之权窃愧防顽特膺寄任遽托家于甬上即驰传于潼中八千里舟车之劳敢辞艰险十四郡兵农之务期尽绥调惟惧无堪之才尚贻不称之刺斯盖伏遇皇帝陛下听纳谠论悯怜孤忠不遗风宪之逺臣使分漕挽之外计臣敢不始终一节夙夜乃心奉近诏督察之文识本朝澄清之意损无名暴横之敛所以存逺人去不逞猥墨之徒所以激污俗民吏以戒边疆以宁实将助风化之源岂独取财赋之足少答中宸之赐用寛西顾之忧臣无任
　　益州路转运使到任谢上表
　　臣某言今月十一日进奏院逓到勅牒一道蒙恩就差臣权益州路转运使巳于二十三日到任讫领漕左潼仅能逾月移司西夏祗是邻邦宠命非常惊怀失次臣某中谢伏念臣本縁寒士窃慕古人素非事业之长偶入风宪之选南台二歳勉竭孤忠左淛一麾惭无异迹未几被中宸之命误令分外计之权前莅涪川不遑于暖席改辕蜀部忽拜于朝缗而况地雄井络之区古重蚕丛之国惟是输将之寄宜求特杰之才均民赋庸赡国储峙部封违法者刺举以正其罪官属首心者荐扬以达于朝洁廉乎贪邪之风敦厚乎偷薄之俗至使夷獠威服兵民惠安以寛圣朝之忧以宣治主之泽岂伊愚品辄付重权惧清议之未平在烦言而曷逭兹盖伏遇皇帝陛下体尧仁智越舜聪明谓其草芥之贱微尝纳刍荛之议论俯怜孤外不使遐遗亟回乾造之恩俾易坤维之任臣敢不氷霜其操松柏乃心澄清必自于身先安有家为之顾职业已充于已任冀专国计之忠庶几治行之成少答圣恩之赐臣无任
　　知防州到任谢上表【嘉祐六年十一月十三日】
　　臣某言伏奉勅差知防州军州事已于今月十三日到任讫无状立朝日虞公议之迫以言得郡恩出宸俞之优内省孤疎但深荣惧臣某中谢伏念臣愚不可进学无所长忝位朝闺滥巾宪府独谓君恩之足报孰知身计之为谋二淛守麾抚俗庶几于乐职两川将漕竭诚幸免于瘝官岂图帝检之来俄有谏垣之召念拾遗补阙之寄非钳口结舌之司若言行计从虽久次臣谓可也苟备员承乏或骤迁臣实羞之惧失诤臣之风愿为剧郡之请俯从私欲仰荷朝佥且防虽逺方而衢乃便道过家上冡恳章得尽于哀荣跋山涉川之任敢辞于艰险而况枢臣报罢物议有归广圣君从諌之名遂微臣纳忠之志实寒士逢时之盛获谏官出守之荣自惟所得之已多尚虞不称之贻诮斯盖伏遇皇帝陛下涵容光大仁圣聪明求治则所以思贤人好问未尝深罪言者不弃刍荛之贱俾分符竹之权惟兹贑川控彼南粤负贩常为羣盗不下一千余人疆畛最逺他邦动经八九百里刑无虚日俗未向风臣敢不勤瘁公家谋惟夙夜颁宣寛诏抚驭逺人勿烦南顾之忧少酬北阙之寄臣无任
　　守殿中侍御史举屯田员外郎方任自代状【至和元年八月】准先降勅节文应两省台官尚书六品诸司四品以上授官讫具表让一名自代者
　　臣伏覩新通判北京屯田员外郎方任操履端平才识通敏凡所临莅臣实不如今举自代
　　举睦州夀昌县令郑谔状【嘉祐二年二月一日又三月二十一日】
　　臣伏覩本州夀昌县令郑谔为性纯静守官恪勤今保举堪充京官亲民任使
　　举睦州分水县令江震状【二月二日又三月二十一日】
　　臣伏覩本州分水县令江震能修官方甚得民誉今保举堪充京官亲民任使
　　举睦州巡茶盐董诏状【嘉祐六年五月六日】
　　臣伏覩三班奉职本州巡茶盐董诏公勤廉干勾当得事今保举堪充沿边繁难任使
　　举监睦州清酒务白昭明状
　　臣伏覩右班殿直监本州在城清酒务白昭明临莅局务廉谨精干今保举堪充沿边繁难任使其人兄昭逊见任供备库副使
　　举睦州兵马都监魏寅状【嘉祐十年六月二十六日】
　　臣伏覩左侍禁本州兵马都监兼在城巡检魏寅奉公灭私所守不懈今保举堪充沿边任使
　　举睦州团练推官姚甫状
　　臣伏覩本州团练推官姚甫入幕四年备见廉干今保举充京官亲民任使
　　举睦州司理参军连希元状
　　臣伏覩本州司理参军连希元治狱尽心持平向正今保举充京官亲民任使
　　举睦州建徳县令周演状
　　臣伏覩本州建徳县令周演勤劳县道治迹有称今保举充京官亲民任使
　　举睦州司法参军朱伯玉状
　　臣伏覩本州司法参军朱伯玉守法奉公久而益固今保举充县令任使
　　奏状乞将合转官资回赠兄
　　臣昨任屯田员外郎通判泗州日合该磨勘转官臣为有故兄振于臣教育之恩素厚臣其时更不投下磨勘文字两次具状恳奏乞将合转官资回赠故兄振一命名目未防俞允间寻奉恩除授臣台官后来更不敢再三烦凂朝廷近覩勅命今后京朝官磨勘更不令本官投下文字宜令审官院举行本院一例告示供称家状去讫窃恐审官院不久申奏与臣转官载念臣幼失怙恃生于孤寒若兄之视臣如父之亲子欲报之徳义均防极况故兄本房并无子孙存在臣今再欲乞将合转官资回赠故兄振一文资名目恩泽伏望圣慈哀矜俯从人欲特赐指挥施行臣无任恳迫激切屏营之至行右司谏举尚书度支员外郎苏寀自代状【嘉祐五年八月三日】
　　臣伏见尚书度支员外郎苏寀为性耿介处身清修持平徇公为众称道凡所临向臣实不如今举自代
　　举丘与权充直讲状【十月十日】
　　臣勘防国子监直讲王逢准勅差通判徐州伏见新授福州闽县主簿丘与权有文学士行顷尝伏阙闲居建州数年乡里生徒从学近百余人孜孜诲诱不倦前后任充汀州府并苏州教授所至学者如归今其尚困州县之职固穷守道未始陨获臣今保举堪充国子监直讲替王逢满阙如经擢用后犯正入已赃并不如所举甘当同罪如防俞允许令依钱藻孙思恭例权入监供职待次充填所贵讲授得人
　　举礼賔副使李防閤门祗候魏筌充将领状准先节文于诸司使以下至三班使臣内举二人充将领及行阵战鬬使唤者
　　臣伏覩礼賔副使李泰勇敢负忠义閤门祗候魏筌才敏有机略臣今保举并堪充将领及行阵战鬭任使如防朝廷擢用后不如所举甘当同罪
　　举六宅副使王訦充将领内殿崇班刘辅充行阵战鬭状
　　臣伏覩六宅副使王訦谋智有闻今保举堪充将领内殿崇班刘辅胆勇可尚今保举堪充行阵战鬭其王訦刘辅如蒙朝廷擢用后不如所举甘当同罪
　　杂文
　　章贡台记
　　江右遐陬南康古郡水别二泒来数百里贡源新乐章出大庾合流城郭于文为贑竒峰怪岩环视万状予嘉祐六年夏四月以言出守仲冬始至视事属嵗穰盗息渝剧成简英僚佳賔间为观游望阙郁孤轩豁于前皂盖白鹊瞰临左右然是四者于郡佳山水所得似或未备披图访古治西北隅有野景亭旧址隳圮于是劚榛剪蔓复屋其上前所谓二水为贑离合气象左右拥抱一举目无毫发遗处既而命俦举觞援笔为记以新其名为章贡台云盖不失实也明年六月二十三日记
　　新建舍利塔铭
　　修身治心得佛之深清浄慈智乃佛之事相好颙颙金碧穹穹虽曰外饰俾人内恭斯庙有塔是瞻是崇完坚勿隳永为无穷嘉祐二禩素秋之季建者江氏铭为之识
　　徐夫人墓表铭
　　夫人徐氏故陜西提防刑狱尚书屯田郎中讳泌之女母曰汝南县君叶氏夫人性宜家晓义理归进士呉君颖尽妇道事舅姑以孝终身人不见其懈君以文名于时先夫人二十五年无禄而亡夫人确诚防行训覆诸孤严整有法治平三年八月三日以疾终享年六十八其所备棺衾至窀穸之事与属纩之日时夫人皆能预言之无一毫差夫人生平慈悯乐施恶杀日诵浮屠书待内外亲族莫不以义善着于乡学凡友朋至其门则悉力为具隣里急难有不给者辍所有以济虽贫无憾死之日逺近老少涕洟赍谘子男三人组绪纯悉孝弟读书有举业女二人长适陈旦次适徐毅并尝获乡老荐诸孤从治命明年十二月十六日就所居第之东山徙浮石吕坦吴君之柩合葬焉抃之母赠彭城郡太君夫人之姊也继赠天水郡太君于夫人为妹也组不惮极逺繇太末来劒南西川求铭于抃其勤已如此抃徐出也于夫人为最亲不得辞铭曰夫人至性孝睦分正逝刻藏所一出治命明哉贤乎文孰可罄匄铭万里是谓子令
　　光孝禅院真身定光如来赞
　　散圣初来似狂走盘飱一日一彘首逆行坐脱世始知古佛之光化希有教言能伏灾风火大士同慈喧众口为霖救旱享克诚响应未尝渝所守衢人知恩思报恩广殿深堂宜不朽
　　明果寺证真塔颂
　　禅师大种智神防靡惮劳投身千仞台不使损一毫乐天询法要辨答奔云涛至今灵骨在白浪滔天髙
　　寿茔颂
　　吾政已致寿七十二百岁之后归此山地彼真法身不即不离充满大千普现悲智不可得藏不可得置寿茔之説如是如是
　　龙游县新修舍利塔院记
　　夫源已深日加浚根已固月加培彼培浚千万人一二人焉将堙筑拔絶俾派涸枝槁闭窒颠踣吾不识其为可也浮屠氏法始汉明帝时入中国荧荧乎魏晋煌煌乎宋齐烜赫炽炎乎梁陈周隋之间王公卿士上焉而倡导豪贾大姓下焉而服从父提子手不释不归兄诏弟耳不佛不师货贝玉帛怿乐弃施肤髪支体无所爱州供里养家擎户跽祈利益怖罪苦心诚力勤一以宗乎其教如趋市然有金碧丹刻制拟王者不为之僭炎而凉寒而燠钟鼓而食不为之泰唐髙祖念其如是也用傅奕益兵蕃生术武徳中将特断力行防建成之变禅代巳画于中道明皇开元初宰相姚崇籍其徒无状者发男女二万人武宗听罗浮道士议防昌五年诏坏寺招提兰若合四万四千还其人二十六万宣宗即位愤道士议者戮于市数人遂复成树建巢贼兵火五代乱离旣涸而浮旣窒而流既槁而荣旣踣而兴其故何哉源素深根素固也国朝四圣垂八十年又日浚而月培之今四海九州其居其人之数后不减于防昌前呜呼其盛矣乎虽所谓一二人焉其亦如之何哉古太末之地有舍利塔院年纪弥逺栋败梁朴邑人江延厚遽新其废建释迦殿与其像崇崇躭躭轮奂繁靡因而增葺之曰法堂曰方丈曰门曰廊曰官院无虑用四百万钱起明道二年九月九日讫庆厯四年六月十九日院成明年十月十二日始为记京兆慎东莱书
　　定业禅院请慧觉长老住持开堂疏
　　夫如来法无异同众生根有利钝上焉者纯一不杂下焉者余二非真太慈则舍实从权顿悟则离凡即圣举黄叶则小儿之啼暂止询白练则先师之意愈明古有宗门今传法要觉师长老机先电掣行企山髙辄由鹫岭之禅林来应龟城之使防门外榜子湖之犬神力复兴堂中示南山之蛇禅魔竞伏作大狮子之吼今正是时认贤主人之懃无或多避

　　清献集巻十
