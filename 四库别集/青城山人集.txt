　　钦定四库全书　　　　　集部六
　　青城山人集　　　　　　别集类五【明】
　　提要
　　【臣】等谨按青城山人集八巻明王燧撰燧字汝玉长洲人洪武中举浙江乡试以荐摄府学教授改应天训导擢翰林五经博士官至春坊赞善洪熙初赠太子賔客諡文靖所着诗稿在当日已多散佚正统十二年其孙镗始裒次为编其婣家华靖删定为八巻即此本也朱彛尊静志居诗话称其诗不费索斤斤唐人之调呉人徐用理集永乐后诗家三百三十人以燧压巻今观其诗音节色泽皆力摹古格颇近于髙棅林鸿一派诚有拟议而不能变化之嫌然当元之季诗格靡丽往往体近填词燧能毅然以六代三唐为模楷亦卓然特立之士又不得以后来王李之流预绳明初人矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　青城山人集原序
　　余弱冠时已闻青城王先生刻厉于诗之名矣及游京师获拜先生于给事中天台蒋君所辱先生不以后生待余而与之进顷之蒋君以送宋侍书归金华诗求于先生先生即伸巻濡墨题曰少小离乡国归时及壮年三巴百指住万里一家全青琐荣新秩金华复旧田圣恩何以报晚节保贞坚题竟即掷笔而去予时异先生于诗不涉搆思才之敏句之新也有如此而不负昔之所闻也矣兹呉门华君彚粹先生之诗凡若干巻欲命工以锲于梓徴予序其首简惟诗为文之至精者也发乎情性而止乎礼义夫岂可易言者哉故知非赋禀清明才趣超踔之士不足以语此若先生者自少负聪明特达之资才清趣防宜其平日之诗之文輙与海内作者齐驱而并驾间有或之而先者也若兹集不沦虚寂不流靡漫洋洋乎沨沨乎縁情指事驾蘓李而凌元白其慨而不激直而不肆殊得诗人温柔敦厚之防诚不负为一代之名家也兹辱华君之请序顾余之昏庸肤陋奚足以当特念不拜先生者垂五十年余因覩斯集而感慨系之姑强言以弁其端者用识予景仰之私云尔先生名璲字汝玉姑苏人青城其号也官至右春坊右赞善兼翰林院检讨赠太子賔客谥文靖华君名靖字彦谋读书惇行士也以先生没而欲不没先生之善将刋是集以行于世亦可见其为人云故并序之景泰元年八月初吉资善大夫南京吏部尚书萧山魏骥书








　　钦定四库全书
　　青城山人集巻一　　　　　　明　王燧　撰
　　五言古诗
　　杂诗十首
　　昔年十四五猛志狭八荒欲登昆仑巅挥手攀扶桑腰县倚天劔身被拂云裳岀入在元始顾瞻近三光琅玕乆不寳灵鸟方髙翔吞声勿复道感慨热衷肠
　　又
　　远游歴燕赵抚剑黄金防昭王在何许遗迹空蒿莱是时穷秋后朔漠悲风来惊沙掩白日六龙就西頽羁怀无与欢俯仰独徘徊徘徊将安之零泪曾沾怀
　　又
　　青阳降丰泽万物竞欣荣秋霜被原野从此悲凋零贤人抱识鉴时运有衰兴四皓隠商山二八登虞廷巻舒贵适道奚必局常经
　　又
　　长川欲车骋脩路乃舟航梧桐巢燕雀荆棘栖鸾凰人情多不测世故有难量班姬不长信赵女入昭阳防隂今日翳巧语使交伤谁能如管鲍终始不相忘
　　又
　　多财情易滛纵欲神将铄瞻前慎图返处泰当思约婉娈通衢子遨游恣欢谑玉佩绮罗衣白马黄金络但慕千驷侈安知一瓢乐一朝时忽殊万事总零落盛年不可保富贵难常托胡彼冲虚人防心守恬漠
　　又
　　蕣花辉朝艶岂覩蟠桃春营营尘中徒宁识林下人声色令心惑骄荒使智昏日夕相驰逐何时返道真
　　又
　　顔回反夭卒盗跖获夀亡众人惑其变志士守其常非法不敢奸临义安肯忘愿为松栢姿不学桃李芳桃李能娯人飘零使我伤
　　又
　　弱水不容涉蓬莱焉得游生时被珠玉死后归山邱一身非我有此外定足求君子顺时命小人行险谋荣华能取辱贫贱可忘忧
　　又
　　盛衰互相倚物理本有常仓鹒方振羽鸿鴈已飞翔人生不满百防命若晨霜昨时朱顔子忽奄成苍苍材大徒为累名髙徒自伤何如王子晋乗鸾远飘扬
　　又
　　东去有瀛洲灵鳌戴三峯洪涛九万里云海彷佛通神仙息其上丹阙泊珠宫飡霞几玉蕋緑髪双青瞳我将从之游轻举凌长风飘飘八纮外流睇九垓中江河一沟渎泰华如蚁封放神荡精魄夀与天地终
　　拙斋为徐希孟赋
　　抱瓮良独苦桔橰殊可珍何为汉隂叟不肯防其淳古道去云远浇风荡天真营营趋巧智扰扰逐迷津之子慕髙尚游心葛天民闭门守质朴事此百年身繁荣媚芳节百卉悴严晨人生有恒理安用常忧辛
　　萍居
　　匏瓜有恒繋流萍无定踪物情各自然今古谁能通人生寄宇内出处将无同墨生突不黔原思老蒿蓬仲尼称大圣辙迹环周封孟轲挟仁义邹鲁不能容宵人怀所安君子顺其逢行止虽殊涂至今归一宗愿子保贞素坎流当任从
　　鸣鳯轩
　　鳯飞朝云表五章偹羽仪廻翔乆不下顾览在德辉美人抱髙志植此圭璚姿将期九苞翼来集凌寒枝但恐花不实零霜厉严威从今舟穴雏惸惸抱长饥翻贻斥鷃诮中道将安归
　　寄陈嗣初
　　昭代鲜遗逸夫人尚沉沦岂无乗时志华髪有慈亲倾家具甘防励守清贫蹉跎四十载抱洁将终身嗟我愧非才叨陪侍从臣荐章岂所惜知子情未伸沧海风霜晚故苑芳华新勉焉慎自保防服髙堂春
　　送徐希孟之沅湘
　　青青璚树枝忽带风霜雪借问此何来沅湘乆从役翻思离别年寒暑屡迁易故交几人存徃事谁能识秋风飘大荒旅鴈振新翼翩然整行斾又欲辞乡国庭闱岂不恋王事敢宁息嗟予乆衰病送子伤衷臆匪无丈夫志临岐要难抑后防复何时劝子加飡食
　　答王之常
　　零露漙蔓草月华皓前墀美人在宻迩枉劄寄遐思余本林栖士夙怀山野姿矧兹抱疴乆筋力弥已衰虑淡非有悟退闲固其宜念彼谷中兰芳生日应滋过时不以佩将与萧艾萎非君同心者此志谅谁知
　　防饮赋得酒字
　　处世犹梦中梦觉复安有生前尚如此何暇计身后屈原称独醒空葬江鱼口古人不欲者一一今在否君防枝上花荣悴若翻手朱顔几何时倐尔成皓首画堂绮筵开总是青云友海风扫秋空错落挂星斗我将舞柘枝君唱折杨柳劝君当此欢莫负杯中酒
　　送太守之官
　　瓦缶获登荐洗罍宁见珍巴童更倡和岂复歌阳春吁嗟去古远大雅将谁陈圣朝复敦朴清风荡嚣尘多君秉高志卓荦思超伦晚生际今世尚友怀古人亨衢纵逸辔天池跃脩鳞分符守名郡治本归清真香凝燕寝昼吏散公庭春乃知汲长孺卧理淮南民孰云世日降此道非殊伦劝君终努力埀辉暎无垠
　　着存堂
　　高堂已寂寞居处若平生结念承欢日疑闻謦咳声况兹承祀事芳香既云升中心致爱慤洋洋俨居歆孰谓逝者远格思在精诚着存记戴礼端切孝子情
　　述怀
　　蚤年蔑知识负志颇傲岸毎鄙子张辟常嫌仲由喭浩气逸虹蜺高情薄霄汉悬河吐狂谈振绮洒芳翰辞胎珠晶荧出璞玉璀璨羣英见推奬前辈辱称赞问齿方在童有髪犹未冠展转时物非蹉跎嵗华换风霜忽凄厉雨雪亦零乱未纵跃川鳞早铩凌云翰顾瞻乏良图进退昧深算豺狼正纵横虎豹共奔窜一身甘贱贫十口寄丛灌蒸藜当晨炊扫叶供午爨角巾不裹头破褐仅遮骭世途日孔棘家道屡多难百忧遂纷纭万事总芜漫浮踪学萍漂浪迹类梗断徒怀济时略独抱穷途叹携书过海濵负笈客江畔感至恒支頥愁来频扼腕今秋防又残兹夕坐将半哀哀鹊绕枝嗷嗷鸿失伴青灯乍明灭皎月方辉焕寒声撼空窻露气逼虚幔壮怀凝欲消归思浩莫绊惊鱼怯举网伤鸟畏张弹未覩黄河清空歌白石烂乱杵递相催羣鸡互争唤出门望东方漫漫何时旦
　　平安南诗
　　圣恩涵万国蛮夷犯天纲寛刑冀或改怙终弥弗臧神人咸愤怒天兵临南荒虎贲八十万士马皆精强陆行震山谷水涉腾海洋逆徒敢来拒一鼓如驱羊谁云富良险坦若履康庄谁云连栅固易若摧枯杨胁从悉罔治渠魁独奔亡王师疾如飞追逐穷潜藏大索捣巢穴如入无人乡生擒尽遗类凯奏军威扬遂令炎服表禾黍秋芒芒昔陷狐狸窟今防帝泽滂父老馈箪壶士女来元黄捷书报天下欢抃声洋洋平淮美宪宗江汉赞宣王小臣忝朝列称颂进明光愿言祈圣夀万万同天长
　　王孟端冩竹木图为院判刘士賔题
　　菁菁緑竹枝落落古贞木同抱凌寒姿托根荒山曲长安桃李花含芳媚春淑狂风一披拂蓬梗共吹逐愿祈保后凋宁惮委岩谷
　　行素轩
　　谷粟茍充腹膏粱非我谋御寒有布褐奚用袭狐裘顔生在陋巷箪食乐忘忧原思处蓬蒿结驷匪所求吁嗟去古远此道良悠悠之子秉夙尚洁躬企前脩力畊畎畆间行素屛纷尤浊酒盈春缸时稼登寒畴营计有恒产奉亲足甘柔长年逢余暇既唱还复酬内省多自得外观悉云浮人生游寰宇百嵗非千秋咄彼利名子蚩蚩何止休
　　送曽子固视犹子子棨还江右
　　邱园事韬晦托迹依蓬蒿栖迟四十载悉屏尘事交犹子瑚琏器置身登青霄感念同气恩心焉结烦劳翩然辞林扉京华逺游遨欢爱情既洽别离思已消因登钟山岑乃望长江潮时逢康泰盛治用神化超壮兹平生志摅此胷中豪薄言赋旋归东流泝轻舠天边三山迥云际九华高还家田庐静去郭烟水遥岂无当世贤连茹思拔茅巻舒各有道泾渭难溷淆白驹终莫絷丛桂那能招重来谅未卜仰止徒长谣
　　惠山留别诸友
　　名山蕴真气地脉显灵液澄源古石深乳窦寒泉滴锵锵激清响湛湛凝沈碧中朝赐告还杖策遂登厯因寻禅栖侣复值亲知客芳兰袭华裾嘉羞荐瑶席诸公属青年愧我髪埀白同逢圣明代欢乐殊未极明晨将戒行分袂欲成戚后防良有期别离何足惜京华望东呉云树才咫尺
　　文防轩
　　我昔骋逸辔艺苑穷遨游济济集时彦高谈极殷周质文相炳焕探索入元幽道漓秦汉际真源失其流圣代复淳古唐虞共鸿猷诸生抱竒志圣学思探求开轩黉宫里师友更倡酬清风杏坛来冲襟散烦忧愿言崇令德期与顔曽俦
　　养志堂
　　事亲贵奉养匪在衣与餐轻甘或不怿麄粝有余欢古来称孝子岂为保饥寒贤哉曽参氏志养心已安孟轲表志行埀芳逾芝兰之子慕前哲辟兹华搆寛佳名题养志承顔恒【阙】观迩来捧毛檄置身青云端丁年富才力天路随鹏搏又如阿阁鳯文彩偹羽翰显庸自兹始行见加缨冠忠贞克努力大孝乃思完埀辉着汗简一寸中心丹
　　结交行
　　坚冰不可履内蓄万状波小人不可近对靣兴网罗倾舟非必深折轮非必峩君防平地间步步山与河
　　秋夜寄华东湖
　　旅泊未云乆遽兹及良时郊原夕澄澈星斗上参差望君宻迩地结我千里思岂无泽畔舟泛月弄清漪徒然起幽兴尚愧文墨羁行待瑶华秀终当践佳期援毫惭鄙陋先用冩暌离
　　题徐希孟云林巻兼柬王之常
　　东呉山水郡我家万山中自从别猿鹤振佩明光宫云林结遐想美人邈难从之子山中来都门忽相逢我家南窻下幽兰滋几丛天寒露华陨花叶应丰茸路远莫能采恐随萧艾同送子鳯城外长江生西风明将卧云林五湖烟水东我有所思者同心复同宗怀之不可见使我心仲忡因君为报谢蕙帐非终空
　　徐山人来自东呉邂逅相见以云林图徴诗追念旧游为之怅然故人之常先生养高林壑不渝素志自愧与时追随进退无补可为长叹也方将整冠入西清山人适来告别清晓篝灯赋诗并识左方呉门王汝玉
　　挽林先生
　　林公生胜国卓荦志不羣蚤嵗尝膴仕老年遭世屯豺虎相啖食龙蛇方未分三呉各都防白昼昏风尘乐土成割据江山陷沈沦公时遂长遁閟迹潜荆榛不冠亦不带佯狂称散人誓将沮溺俦甘与原宪贫违俗本全节洁身非乱伦皇明靖六合万国咸来賔伯夷洎吕望歘然兴海濵繄公岂无志弹冠乗道津奈兹筋力衰终作草莽臣昔在八姓日翠华屡更新嗟嗟冯太师累世秉国钧何如郑云叟独不挂缨绅观公秉高谊异代同清芬令子抱材器恭逢尧舜君苍苍示昭鉴公郁从兹伸鳯翔千仭仪豹变南山文终为明世瑞垂辉耀千春九原或可作些酒招歌魂
　　初辞长洲县庠
　　潜鳞贵幽沈迅翮当上征伊抱孱陋质俯仰难为情进趋既匪任退武复怀惊念徃感多变顾始愧将倾兹焉幸返旧游息在柴荆谷行晨晻暧岭眺夕澄明红泉演緑磵碧磴披丹英时升烟霞表恍若凌长清素心自昭旷外物徒纷荣愿同战胜者弄化保嘉贞
　　寄王秀才
　　无事互相倚孰能察其防羣贤溢天堦独子偃岩扉虽云缺华绶自顾有斑衣人生各异立志者当庶几江山入秋气草木凋芳菲苍然贞松质嵗晚有余辉
　　题雪屋巻
　　洛阳掩闗卧剡曲放舟廻何如山馆昼独坐思悠哉鉴湖似瀛海稽阜若蓬莱波净银为浦岩明玉作台矜鲜失舞鹤防白间踈梅知子丰葩藻讵让兔园才愿闻歌郢曲阳春逐奏来
　　鹌鹑
　　游鶤运四海黄鹄摩丹霄道逢霜霰严铩翮青云遥何如秋原鹑短羽无高超饥飡野田实栖集依苇萧时飞复时止和声弄鲜飚雌雄各安偶所乐同鹪鹩志愿易为足过图良自劳物生贵得性岂必搏扶揺
　　题双壁堂
　　谢庭夸玉树衞诗赋瑶璚何如临江彦伯仲二难并莹然双白璧皎皎蓝田英佐邑初试用躬畊尚违荣昭代贵良器天衢方大亨怀韫岂终乆卑沈匪无成瑚琏荐清庙琅玕贡明廷知君善待贾行见重连城
　　秋夜九首
　　桐风弦商声竹露琤寒滴室幽月离离壁古虫唧唧迟莫行可企朱明奄成昔方来无新欢既逝多故慼晶晶窻下灯照我为生客
　　又
　　西陆气凄恻败扉宵不扃片月落空隙冷烟攒破櫺慼慼少安卧悠悠孤抱醒悲蛩呻酸响老木挺瘦形即此丛众感懵然使心防
　　又
　　忧聼不及远客梦不暇长哀风吊中夜古叶啼高苍幽幽篱下枝尚缀防薄芳严霜将卒至生意安所望失时贵潜智扬已徒见伤君子识命分冺灭庸何妨
　　又
　　瘦骨惧寒集病怀惊运周廻愁縁肠转孤绪随噫抽念昔苦多谬慙今未违尤流光逐逝水瞬息不暂留涉川当乗舟遵岐当驾辀前修有良轨后辈宜勉由尚湏防其驽庻几道可求
　　又
　　寒月如利防棱棱不可干愁人如秋蝉嘒嘒皆哀酸新泪迸故眼后噫续前叹谁言一寸心中有虑万端
　　又
　　冷衾无暖卧短烛无长明志士有愤叹忧人多苦声凉月挂寒壁枯飚嘶商茎四时递相促羲驭长不宁【阙】忽如剪抚【阙】飒已盈窦虫鸣幽幽余生欲何成
　　又
　　四壁鬼神满单栖谁与羣凝心无定寐集耳多虚闻病骨利于刃瘠肤皱成纹盘盘愁轮运袅袅忧绪纷强为咿嚘歌鸣响如悲蚊
　　又
　　羁贫日弥甚破屋秋夜长数防星挂帐五更霜落床寒蜂刺双足峭若撄剑铓枯泣不为滴噫总成章自怜憔悴生安得逢春阳
　　又
　　露滴夕气瘦风泣霜天枯暗萤无远照商鸟有惊呼癯肩耸将折吟肠痛如刳忍苦求古道古道非今途今途与古道曲直各异趋趋曲不趋直伤哉古道芜
　　为华彦谋题王孟端冩枯木竹石
　　洛阳二三月桃李争芳菲朝随春阳媚暮逐东风飞山中有古木丛竹相因依苍然抱贞固不为霜霰欺由来君子心流俗那能移
　　题施江月扇
　　忆我初识君江轩月如秋故人丹林子挟我同遨游凉风起天未白苹满芳洲浩然纵奇气毕竟情未收自兹始相见谈笑恒忘倦兴来挥防毫五气云露炫却哂谢宣城澄江净如练我去谒承明君来访神京客楼三日雨听彻□花声别来今几载屡防流光改彤庭赐告还风景依然在重防落枫江芙蓉正堪采百年几何时防少多分离那知在今日聚首非素期玉杯行美酒座上皆亲知当筵不为乐莫待长相思明朝我仍去未必重相遇丈夫志四方细故安足虑它时倘念我为折三花树
　　题吏部陈侍郎奉萱堂
　　美人奉亲处乃在湖山中水云深几许苍翠千万重高堂啓华搆长日春融融罗帷巻晴旭防服翻和风称觞介眉夀花暎亲顔红人生天地间至乐谁能同愿言保终养何必希乔洪
　　邹氏安然堂
　　君子安命分宵人蹈危机二者茫昧间孰能察其防陆行思薄汉沈渊欲腾飞何如顺其轨履此坦且夷贤哉道乡裔素位不外驰文绣与絺绤各言守其宜我歌安分篇愿以贻箴防
　　题庐山读书处巻
　　谪仙去已乆千古庐山空唯留瀑布水依旧悬长虹美人抱良质价重连城璧心同秋水清气与晴云逸结屋庐山边读书知几年逍遥明月下啸咏凉风前长吟谪仙诗还继谪仙兴五老削青天芙蓉挿明镜朅来从宦游空忆庐山秋九江可揽结飞梦过江州
　　黄鹄山房为典仪萧彦敬赋
　　黄鹄已飞去空余黄鹄山只今几千载黄鹄当来还美人云霄士托迹兹山里山房卧白云丹诏忽徴起典仪侍亲王朱邸叅鹓行自公每退食山中恣翺翔天空月明后凉意满窻牖风生万壑哀黄鹄知来否狂歌招黄鹄却上黄鹤楼长江一万里流到武昌秋仙人子安軰玉节降瑶防不骑黄鹤下定跨黄鹄来我将从子去附翼紫清表追随黄鹄游俯瞰三山小
　　为顾御史题竹林茅舍图
　　簪绂遂初衣结茅在深竹庭静积秋隂窻虚锁寒緑知子乆乐闲无心慕荣禄予本林壑人平生寡羁束欲因风雪夕来拟聨床宿为问捧简时何如此幽独
　　爱日堂
　　羲和不停驭孝子多隠忧譬彼川上波逝者无廻流寸草徒有心春晖谅难酬豺獭欲思报昊天极悠悠谁挥鲁阳戈为请飞光留
　　为谈彦诚题戴嵩画牛
　　杨柳緑生隂春陂芳草深牧童放犊去杏坞入烟林黄昏伴应少孤月起遥岑嗟我忘归客徒兴畎畆心
　　题侯主簿忠告轩
　　君诚不独治分忧頼贤牧所以汉郎官出宰应星宿长洲古名邑民物称富足年来乆凋弊五月粜新谷侯令剸烦才存心在忠告行春载轻车烟村桑柘緑孝悌申古训淳厐化今俗坐令百里间讴歌仍鼓腹昔闻宓子贱弹琴致民服复修良吏传为尔请重续
　　霞洲旧隠
　　我闻仙霞景未识仙霞洲三山横紫翠影落七闽秋前贤读书处占尽仙霞趣结绮排空来流晖浮野去之子非庸人霞洲卧几春朅来应明诏侍从依紫宸徒凝霞洲想难遂霞洲赏防待功成时拂衣许长徃
　　题静专斋
　　天道以穆生物无二心隂阳不停机寒暑递相寻黙然成运化宁间古与今惟人最钟秀灵防湛沈沈操存谅有道不为羣累侵澄澜来轻风皎月销防隂勉焉勿休替接武渊与参仰希无言训三叹有遗音
　　题养晦斋
　　良玉蕴贞石明珠藏重泉未登卞隋场至寳何由宣美人抱才器中嵗甘自捐法曺才小试不与物推迁簿书日纠纷此心每悠然金门慕方朔山隂忆梅仙由来贞隠者岂必栖云烟乃知抗志士匪谢区中縁愿子终所守兼以道自全
　　题高太常赠钱文学画竹
　　美人抱贞节来自苕溪隂相遇玉堂仙贻赠比兼金猗彼緑竹枝琅然瑶华音防物岂足贵用表嵗寒心
　　题清晖楼
　　昔上越王城曽望丹山曲千岩与万壑一一皆经目归来四十年东望心茫然至今山窻梦夜落九洞天叶君住东州家有清晖楼檐栖水色冷帘巻山光秋缅怀旧游处天涯烟树长吟谢公诗安得凌风去
　　远趣楼
　　王君大隠徒脱畧当世务结楼红尘中宛有沧洲趣窻含夫椒云帘巻洞庭雨暮防烟鸟还朝见风帆举身将杳漠俱心与鸿蒙侣即此是真游何须在岩渚
　　题画
　　嘉树生繁隂林虚转深杳夜来踈雨收緑水人家晓素心寡所营岂为烦虑扰独坐望南湖清风动苹杪
　　又
　　踈烟带平野闲花落空林鸡声在何许人家春树隂将寻邱仲侣谐此尘外心幽期倘云遂宁惜露沾襟
　　松石轩
　　熈阳丽东园繁华艶桃李惊风飘西陆零落委流水驱车驾言迈登彼南山趾青松何欝欝白石亦齿齿亭然独后凋屹立复奚倚狂夫徇轻薄志士固终始愿期保贞心中道无衰靡
　　题张昭阳秋野轩
　　象无停辔白驹恒不羁旋闻金飚振奄观炎暑移堂居瞰西野秋气倐云凄鸣鸿方噭噭彼黍渐离离白苹芳华动红兰彩艶滋弹冠晴岗表濯缨晴川湄物情信多美夙心宁弗怡但感豳风戒重怀蟋蟀诗履霜非伊始坚冰行可期四时有成序天道谅如斯逹人贵无闷志士抱遐思唯应守其素兹理良可持
　　题中子巻
　　君平昔遁世卖卜居城闉百钱足自给闭门守清真伊人负高志脱畧烟尘际清风去不还此道今谁继我闻舂市东客有号中早年谢纷靡晚节甘固穷尝师中子曽晤穷通理龙性岂能驯鳯飞畴得制我愿徃从之平生命自知不须论跃马但欲问前非
　　哀觧开先
　　胜国运终圮潢池争弄兵惟公起儒素志在安苍生风尘昧寰宇揽辔思澄清誓将双龙劔截海屠长鲸西江数十郡冦盗纷纵横公时奉朝命慷慨辞帝京翩然乗单舸万里东南行父老覩汉仪箪壶欣并迎间出敌人壁重完吉安城檄书传将臣戮力扫搀抢当时忠义徒猛气冲冠缨指期定恢复奋激争摅诚惜哉事已去雄图竟无成狂澜既溃决孤柱安能撑徒挥鲁阳戈难挽落日倾至今悲歌士闻风为吞声鲁连游邯郸片言定纷争谢传起东山谈笑江左宁嗟公虽不偶千古同高情可怜流俗子锱铢论重轻安知壮夫节成败何足评余亦抱竒伟囊锥常愿呈慕公一寸心金石同坚贞布衣忧社稷任重居公卿九原不复作长些衷难平赋诗继七哀雪泪风悲鸣
　　和僧见寄三首
　　师本林卧人予亦烟栖客同在一山中如何未相识钟鸣松杪风惆怅生孤忆
　　鹤飞空林表人语惊泉间清景方自悦所思杳难攀归云何处至无复望中山
　　闻説心处岩栖知几层磬随夕籁断香带秋岚凝寂寂松窻下孤灯照一僧
　　二妇艶二首
　　大妇冠鳯翘中妇试春绡小妇方安卧罗帐掩春娇曙寒衾枕冷良人事早朝
　　大妇上云机中妇裁罗衣小妇多姿态含笑惜春晖鸟啼花复落夜遥人未归
　　咏中庭幽兰寄曽日彰练声伯
　　中庭有幽兰贞独信为美移根自泽隂托防近堂趾敷叶恒披緑抽茎复攒紫桃李讵能方荇茝或可比纫之佩服间足以赠君子
　　送浦舍人还晋府
　　秋气集西陆惊风飘大荒酒酣拔长剑送子度太行贤王受睿算【阙】土镇朔方晋国古名都九州辏才良子怀珠与壁获登隋卞场置身既得所勲业行可望别离当兹日岂不怀感伤丈夫相结托所贵在慨慷讵学儿女徒眷恋涕沾裳
　　送同年故人别
　　孟春寒律逝令节变青阳结轸东郊路饯子返故乡山川固云迩感别易情伤念昔同游日骞翰志远翔讵知今再遇流浪叹星霜时风敷淑气皋兰茁紫芳采此将为赠终要去不忘
　　送呉得清寺丞复任
　　之子出将家能武兼能文昻然骐骥姿不与凡马羣我昔始相遇芝兰喜同芬匆匆情未尽遽作东西分愧我忝宗伯幸际唐虞君子行典马政目极滁阳云京华素秋节邂逅展殷勤羡子气清逸凉空净尘氛丹青凌顾陆诗逼鲍叅军或时洒翰墨纵横题练裙飘然复别去幽路沧江濆爱而不可挽烟树愁纷纷赠子芳杜蘅怀袖有余薫愿子保贞洁皋鹤声终闻
　　发故箧得表侄尤允所録杂文
　　我有心所亲全家窜南徼传闻已沦亡想念结怀抱开箧睹遗书临编増永悼伊子自童丱与尔敦情好自匪因亲防由来同志操泮宫武共步兰省艺偕较宇宙中横溃艰虞出非料尔去困累拘余归隠畊钓一朝异存没万里阻哀吊荒阡瘗旅榇炎风拂飞旐二亲亦沈陨孤息复谁告感兹痛心膺奚暇论墨妙殽羞奠安设鞠养言非蹈摛章情冀申濡毫意如耄
　　秋斋晓坐
　　旭旦抱虚寂斋居絶諠哗淡然思虑息悦此景气佳凉飔散烦燠緑树含清华兹焉即栖屛奚用穷幽遐羽人潄金液隠者营丹砂长生事既悖遗世言徒夸我志孰能亮沈吟空自嗟
　　清乐轩
　　雅志厌纷扰委怀泉石间云岚递掩暎松竹交廻环坐覧架上书仰瞻天际山诸生列华席辨析啓心顔此中有真趣非谓躭燕闲
　　答丁逊学虞公务见寄
　　前峰暝色起四野黯将暮缅怀故山人相望阻欢晤慼慼抱离愁冲冲动忧素岂无江上舟泛此烟中渚尚为文墨系未果戒归路载歌投赠篇惆怅徒延伫
　　又
　　偶然返山中相见散烦襟别来又旬日佳期尚难寻郊原初雨歇新緑遍春林自惭萍梗迹徒负烟霞心覧君枉贻什中有金玉音沈吟不能答落日下西岑
　　湖中夜泛
　　夜深入广泽月暎孤舟寒四顾杳无际益知天宇寛孟冬气萧索北风振枯萑烝然遵渚鴈惊举青云端嗷嗷发哀响无地息羽翰我心怀恻隠感激生忧患愿言漙爱惠咸使兹类安惜哉力防弱扼腕徒长叹
　　送徐庭兰归包山
　　君家洞庭西我家洞庭东盈盈一水隔何事不相逢花飞长安陌邂逅初相识一见即成懽宁知共为客秋风生旅衣别我欲言归无限沧洲趣呉山入望防因君问猿鹤蕙帐何如昨别有嵗寒期长歌在林壑
　　秋夜怀沈秀才
　　萤栖衰苇寒月敛踈萝暝羇怀悄无懽卧背风灯影露冷叶声翻更深人语定欲弹孤桐琴惆怅谁能听因兹念知己展转至宵竟
　　题仙山图
　　二室秀紫烟九华挿青天仙人跨白鳯栖息来其巅我欲徃从之跪受长生编飘然学轻举谢此尘中縁平生事遨游空悮桃李年秋霜防緑鬓未果求真诠空斋防图画灵境临我前云梯挂苍巘碧涧流丹泉金光草初长瑶华共芊绵何当飡其英笑拍洪崖肩
　　次汪翰林登尹山述怀効韩仪曹诗韵
　　朱火流天末商飚起江皋佳人在何许一夕増波涛相望阻遐道无由泛轻舠烟空数鴈过木落羣峯高感兹嵗将晚使我心烦劳徒然植兰茝乃尔埋榛蒿清风既不至霜霰将焉逃赋诗谢妍倡兼以呈同曹
　　题度闗图
　　秦川西南骛迢递带凾闗鸡鸣津吏起车马无时闲七贤欲何之驺从拥征鞍顾盼周郑郊翺翔二淆间茫茫快遐目悠悠开心顔而我苦匏系徒思远游盘披图企高躅飞度钟华山题诗摅壮怀安得相追攀
　　次翰林博士先生嵗除陪祀诗韵
　　文武创王业成康绍鸿基讴歌恊人望歴数承天时圣朝啓景运太祖英雄姿九州昔横溃伊谁抚羣师龙飞起濠泗叱咤开坤维戎衣才一试中夏先平夷观兵出日表振旅隂山陲鳏寡有安养困穷无垂洟北征南服怨东讨西人思嗣皇御大寳发政首老羸谅隂始终毕南靣裳衣垂三千举礼典五百符贞期圣心不自满夙夜惟敬祗献嵗脩时祭致斋肃威仪鸣銮届清庙侍衞行逶迟云从翔鳯盖日炫交龙旗音容端可即登降愀含悲载惟肇造艰慎守方自兹精心益寅畏对越罔愆遗神保锡灵贶宗祝告蕃祺万邦永康乂屡丰无阻饥一德恒昭显日新宁纇疵泰山奠宗社瓞绵根支商王配齐圣周后同缉熈亿年固綂绪百代奉宗祠史官纪成绩足配生民诗
　　送刘广文
　　美人冠章甫千里远徂征饯别河梁上恻怆结深情江南祓禊罢春服属初成芳洲生緑水繁树陨朱英草蔓萦如绶莺歌响似笙念此将暌间中素讵能平惟应候迅翼仰聆金玉声
　　杂诗
　　世代宅三辅遨游遍南都南都繁华地郁郁帝王居朱宫夹驰道丹阙俯清渠东眺金张第西瞻许史庐南邻击钟鼓北里鸣匏竽平明朝谒散幰盖溢亨衢日夕未能止鸡鸣复来趋贪夫徇财贿烈士贵名誉今我谅何苦坎坷独忧虞
　　题方士洪云林书舍巻
　　我家呉山西君家呉山东东西近相对各在云林中别来忽几载屡见流光改佳游今已非徃事知安在君浮汳河水我客京华春同沽金陵酒共是殊乡人我犹滞冷舍君将还故山云林结遐想可望不可攀送君长安道飞花乱烟草楚树接呉山闗河路非杳明朝我忆君矫首情易凄云林在何许如隔武陵谿
　　顾慎画为徐子信题
　　放舟白苹渚上有青枫林美人自远至水濶烟云深相防黙无语共爱风满襟俯仰千载上何人是同心
　　又
　　林间緑绮琴江上木兰艇同是尘外人迹殊心各静叶下羣树凉云归万山暝物我俱已忘清襟岂劳整







　　青城山人集巻一
　　钦定四库全书
　　青城山人集巻二　　　　　明　王燧　撰七言古诗
　　送郑龄还家
　　山中别来三十年京华重见情依然昔时少小今老大相顾握手俱堪怜缅想烟霞同志客楚云秦树天南北慿谁为问旧游懽鸥盟冷落花狼籍雨声空馆喜聨床银烛摇红夜正长觧貂且醉金陵酒勿论它乡与故乡我方留滞君归去未拟佳期在何处百年几度海生桑目断江东缈离绪
　　题王叔明画黄鹤山图为喻彦行赋
　　我昔曽游黄鹤山山人留我闭松闗山中风雨经十日万壑千岩空翠间别来浪迹游湖海嵗月茫茫不相待回首东南频梦飞山空鹤去人何在画里依稀记徃年水光山色搃依然寻游常有山中客挥手谁招鹤上仙竹隂深锁秋窻曙疑是山人吟笑处人生行乐付东流万事浮云搃何许我欲山中访旧游酒船横渡洞庭秋请歌黄鹤归来曲消尽胷中万古愁
　　题海棠白头公为范原绍作
　　韶光染色浓如绮开遍东风枝上蕋海棠偏得艳阳多乱簇香红娇不起白头啼鸟含芳情殷勤飞入花间鸣似向东君诉心事千回万转皆春声余情欲寄朱顔客为报青春劝君惜防花须及少年时莫待呉霜镜中白
　　为朱昻题薛澹园竹
　　我家昔住呉山麓绕屋曽栽万竿竹如今见画却题诗忆在山中春雨时暮云作团飞不起空翠满衣秋欲洗何当重扫石床眠一任露华凉似水
　　题湖山佳趣巻
　　我生夙抱烟霞癖半世林泉寄踪迹五湖春水洞庭山沙鸟野猿俱旧识菲才叨禄在京华频防长安陌上花翻忆湖山昔游处不知明月落谁家美人家在东呉住占得湖山无限趣采樵常倚桂枝岩放棹时过荻花溆我有茅堂与秫田归期未卜是何年玉堂一枕春风梦飞绕山光水影边
　　新秋寄远
　　梧桐露零金井寒芙蓉水减银塘寛社日湘帘送双燕素尘寳扇愁孤鸾新丝织就鸳鸯绮并刀裁作合欢被古岩桂吐月半轮澄空鴈来人万里星斗迢迢凉夜长音书几日到辽阳封侯早系黄金印莫负君家白玉堂
　　石湖送别
　　青山嵳峩云外起下有澄湖绵十里春风吹雨洗呉天天净湖明玉镜圆范公昔日曽游处水色山光带烟树春明画舫载笙歌独有游人自来去美人从此赴京师湖上杨花正乱飞歌罢湖山前度曲佩声归去侍彤闱
　　房山竹
　　辋川昔画铁钩锁满幅纵横鳯毛堕澄心初画金错刀烟梢数叶风萧萧房山挺出文苏后近代谁能出其右防毫挥成玉两枝弄晴带雨青猗猗此君真得冩神手宛然空谷相逢时呉兴洒瀚飞霜雪名画名书称二絶风流一代属儒家什袭珍藏宜检阅
　　题张良之思亲堂
　　二亲昔时在庭闱孝子翩翩舞防衣二亲已殁归黄土孝子空思防衣舞春风花开秋叶黄雨露既濡天降霜流光无情不相待此心思亲那可忘当年种得长生草惆怅如今亦枯槁沧溟易竭山可亏人生思亲无絶期
　　读余忠宣公文集
　　中原日落秋尘黄西望烽火连荆襄雄藩宿将尽惊遁书生复见张睢阳孤军坚壁大江上誓欲保障东南疆羽书四入丞相府援兵不出吁可伤神州陆沈大势去夫谁击楫江中央七年大小数百战士卒感发疲复张食殚力竭城遂防麾下禆将无生降嗟公竟作厉鬼死全家义徇为国殇至今遗文落人世直与日月争辉光伊余再拜获披诵徒抆血泪沾衣裳九原精爽应可作愿歌大招荐椒浆
　　金陵夜坐
　　海风夜半从东起云巻秋空净如洗三山射影入明河金作莲花开緑水緑水茫茫使我愁不知何处可通舟张骞一去今安在天上人间几度秋
　　题可斋巻
　　维扬佳士润州客十载簪缨游上国斋居新搆远尘嚣彤邸扁题留翰墨缥帙牙籖左右陈青囊有药济时人年来积得隂功厚红杏花开绕舍春长时賔友多相过透竹茶烟翠成朶机心总付与浮云觞咏笑谈无不可老我年来众疾婴愿求匕剂制頽龄朱顔若有还童望不用黄庭内景经
　　赠觧学士
　　忆昔先皇临紫极轺车屡降徴山泽君时年少挟竒才徒步观光来上国万言防进蓬莱宫劔花出匣森词锋九重非常赐顔色一朝声誉凌长虹玉堂初秉丝纶笔金豸俄迁乌府秩廷臣俊乂数千人当代谏书推第一殿前端立近宸旒西风雕鹗横清秋片言直折田丞相几度请斩安昌侯贵戚勲臣金与霍终年陪从亲帷幄长安市上多家奴一日闻风皆胆落天恩旋许归宁亲放迹西江山水濵长读南陔采兰句绣衣晴炫斑衣新阳春明月秋风夜忆簉鹓行侍龙驾中天回首五云高清梦长飞双阙下鼎湖白日叹龙升君亦仓皇西北行孤臣遥望帝乡远血涙如雨沾长缨万里栖栖复归日弊裘羸马无人识都观里防桃花总是刘郎后来植我皇继统传万年囊括四海收英贤贾生遂膺宣室召诸葛不顾南阳田含香重入銮坡直屡草丹书宣帝德金鸡衔出紫泥书莲炬照还青琐夕先皇盛业超虞唐命君纪述开秘藏编成再拜献中禁勑赐文绮兼绯黄万机燕闲宫漏夕东阁西清常侍侧恭承顾问进嘉谟上补衮衣无阙职明良际合古今稀况复两朝蒙眷知子房一遇赤龙子倒海倾心山不移嗟余识君虽恨晚君常顾我多青眼大夫倾盖即情亲结交何必论深浅劝君松栢励贞心嵗晚不为霜霰侵投躯尽悴报明主袖拂五湖烟水深
　　薛涛海棠
　　锦城已得春消息万里桥边花似织东风先到海棠枝千朶苞香茜裙拆桥边媺人花作魂玉纎巧夺花精神娟娟尽湿金茎露却笑胭脂防绛唇鸾牋半幅情无限不学琴心抱孤怨只愁化作防云飞緑叶隂隂閟深院
　　半野轩
　　松陵城外长桥路緑水逶迤带云树水边树里是谁家半郭半村高隠处少年曽入幽并游投老还家理钓舟醉卧芦花深浦月笑呼笙鹤洞庭秋流光苒荏浮云改八表神游知几载至今想见晋风流犹有当时遗墨在我亦烟波旧钓徒香秔炊熟脍鲜鲈天恩未报丹心切敢问渔蓑泛五湖
　　题岳阳楼图
　　君山一带横黛蛾洞庭万顷生白波西风落木楚天迥楼倚紫汉高嵳峩西瞻雪岭云中起东俯长江数千里飞檐曲栏倚西风落鹜孤霞带流水昔闻蓬莱有真仙几度楼头曽醉眠玉管一声山月白朗吟飞去已千年子生素有遨游志白髪东南欲留滞登楼拟欲覔仙踪试问三神山外事便当链液镕金丹后天不老常红顔晴窻对画发遐想岳阳之楼何日来跻攀
　　冷斋
　　单君家本东州住十载栖栖守儒素一官新领广文毡宛在长江最西处江花江水朝暮流却望家乡思旧游想像当时读书处斋居萧飒冷如秋自从来作江西客留得平生心不易一斋况味冷如初任使人间自炎赫嵗云暮矣飞严霜东园岂复遗芬芳贞松老栢挺孤操蔚然秀发千寻冈人生抱道贵如此肯逐繁英共浮靡世上谁知郑广文洛阳岂识袁高士嗟子避热三十年冷斋寒席心乆便人生老去本戒得况乃层冰心素坚感君少壮负竒志凡马羣中见骐骥愿君中道勿自疑晚节苦贞宜愈励
　　题鳯山书屋
　　呉山徃事浮云去山势犹传鳯栖处东风不锁玉楼春花落当时后庭树美人家住鳯山坳雪巻横江万顷潮云气隂连三岛近海门晴拔两峯高踈帘展巻清朝坐曲几篝灯宵未卧鳯飞千仞不归来频见万松山月堕九苞覧德今朝天美人追随青云边黄旗紫盖葱茏起彩章五色同翩翩置身阿阁依霄汉珠树璚花互辉焕亲聼箫韶奏九成嗈嗈声在瑶防畔应思高卧鳯山云水影林光几度新野鸟独怜山寂寞一声啼断翠华春别来书舍浑如旧芳草间花自増秀已闻名誉重穿杨未许思家问垂柳风流白晳方青年骏马金羁被锦鞯丹鳯城中朝谒下何人不羡玉堂仙况尝远作乗轺使西北山川归揽辔未夸天上泛灵槎尽入胷中作竒气忆余少覔钱塘游月中折桂西风秋可怜与子未相识不向鳯山寻少留老来遇子芙蓉阙屈指流光十余阅琐闱应制午隂移紫禁候朝清漏彻同侍銮舆幸辟雍千官珂佩如云从退归一望春无限满袖天香紫陌风讲筵初设绅缨列延阁编书萃才杰就中我最知子深楚楚真雏产丹穴西蜀徒称厐士元河东不用推三絶丝绳玉缸春酒香几回共醉黄金觞华筵错落罗绮食星河银烛交荧煌后予簪笔承华侍子録勲绩书旂常玉墀同簉鹓鹭序东阁西清严禁籞此际终朝迹稍踈毎逢休暇多相与我今为子歌鳯山兴落书窻緑萝雨劒花出匣秋莲开防子爽迈非凡才育成羽仪偹炳蔚当年本自岐山来明堂大啓临泰阶圣人端拱万国怀衔书呈祥将属谁鳯山旧舎何有哉
　　聚玉堂诗
　　连城白璧天下竒卞和得之翻见疑周家璧及琬琰列陈西序谁能窥何如春秋邾国多一门长防春雍熈风云清淑华搆啓九龙山前震泽湄春花秋月嵗频度堂上日日吹埙篪伯兄资禀温且栗仲季咸粹无瑕玼吕君旧为文学掾掲题聚玉顔堂楣河南先生玉堂老文章耀长虹垂雄篇奥义作题识力挽古道孰浇漓容防博士梁溪彦持巻索我为歌诗硁硁顽矿人所弃敢对西子扬蛾眉勉思祖母尤氏族事宋穆陵为太师昔营菟裘并锡麓少小犹忆相追随邑中着姓我多识邹氏颇亦曽相知青毡传家将百载不逐桑海同更移秋风万木总凋谢挺然独抱凌霜姿只今相承凡几叶庭前皎皎増璚枝缅怀时风乆趋薄欲咏棠棣嗟吾衰喜君与俗不俱靡二难皓髪全怡怡有如纷纷鸡鹜侣蔚然孤鳯丹山仪余家昔尝秉友爱乡人曽以芝兰推那知中道遇摧折鹡鸰原上徒伤悲中情感激为君赋才薄愧乏琼瑶词
　　题梅花巻为顾御史赋
　　我家家在呉山住路入梅花最深处天空嵗晚雪纷飞绕屋寒香千万树花时日日醉花边酒醒长吟花下眠听到翠禽啼欲断任教明月照青天自从游宦京华乆梦绕花前与花后故山花发想依然何逊才华已非旧霜防御史绣衣人藏得横斜水面真一幅齐纨裁皎雪笔端浑是玉精神萧斋冻雨檐花落纸帐夜寒灯影薄恍然相对似还家春信依稀生緑蕚緑蕚春生日渐多故山归计尚蹉跎玉堂日赐宫壸酒其耐梅花似雪何何当便赴防花约莫待江天吹晓角诗成却向画中题酒熟空思花下酌
　　乌防清晓
　　广寒宫阙金风起十二琼防凉似水何时月弄晴辉冷浸栢防秋色里美人绣衣对青灯六曲云屏爽气凝南飞乌鹊不惊绕玉壶清贮银河冰此时心在澄虚境白露红莲秋烱烱忽闻禁漏滴三更唤起遐思发深省参横斗转天苍苍将整冠佩朝明光衮衣无缺不烦补近臣何事谏封章城乌未啼人尚悄坐待金炉香篆袅天上初传啓九闗一庭霜月乌防晓
　　题云山图
　　三山陈翁湖海士平生浩荡怀竒气晚年脱迹游永嘉冩尽江南山水意江南山水何处多呉头楚尾青嵳峩天鸡啼罢海光动大江一道悬银河江村緑树人家晓燕子归时人悄悄千山空翠挟雨来万顷白云闲不扫尔不见米芾颠海岳庙前书画舡溪藤出水雪花皎兴来摇笔生云烟又不见高尚书家住房山沧海隅昼长坐对辽天迥尺素乱洒云糢糊陈翁昔嵗得其奥邱壑蟠胷夺天造大娘剑器张颠草手应心通入神妙何当放浪游名山倒跨白鹿寻仙闗翁乎翁乎精爽可呼起笑折三秀云崖间
　　春风堂
　　昔年有士游程门弥月坐絶春风温清芬相传数百载族姓喜见云初孙早年负笈登太学宰邑佐郡多承恩公余退食高堂下右史左图供讨论大书春风揭华扁仰止先哲今如存恍然心目若亲灸不异当时和气暄我闻游杨尝立雪太山岩岩师道尊大贤设教岂矛盾万善殊途同一源吁嗟道丧向千载古圣奥义多湮沦斯文未冺出天意笃生河南弟与昆言立德示矜式垂训万世开防昏犹如长夜方未晓朝阳忽起光炖炖春风堂中春寂寂之子独坐无烦喧更歌浴沂咏归罢俯视满庭芳草蕃悠然真趣非外假欲冩心素应忘言
　　南湖佳趣
　　雨香云暖东风里緑涨南湖湖上水望中千顷净无尘细縠平铺吹不起鳬鹥鸂防交交飞蒲芽含紫芦芽肥天光水影更荡漾湖南湖北皆春晖美人家并湖边住花落花开春几度自从捧檄仕京华梦绕烟霞钓游处我本沙鸥社里人别来频见鳯城春赋诗为冩湖南趣犹忆汀洲采白苹
　　陌上桑
　　东城璧日曙煌煌流照防家文杏梁罗敷初起郁金床妆成曳履出兰堂纎纎柔荑携玉篚逐伴紫陌采緑桑陌上丽景正春阳鲜华丰草竞纷芳暎见罗敷好容妆丹唇含贝眉黛长瓠犀皓齿粲晨霜脸边匀饰和頳黄宫腰冉弱盈把强澄澜娟娟溢娇眶倭堕寳髻低复昻翠钗翩翩翘鳯凰耳畔明月缀双珰广衣窄襦巧束装鲛绡方领湘绮裆綉文交颈刺鸳鸯合欢缓带顺风飏廻躯竦歩婉欲翔落英飞燕交颉颃行人辟易立两行尽讶罗敷艳非常使君五马来东方遣吏借问家何乡愿言授绥共徜徉罗敷含羞伫道旁湏臾防防啓鸎吭致辞向前请审详妾家易识复难忘青楼画阁俨相望二八辞亲奉姑嫜良人初并侍中郎朝朝驰骤少年场騧骊银勒紫丝缰芙蓉劔转七星芒今年专城绾金章瑶璠结佩响锵锵真珠飒纚垂香囊府中出入善趋跄六衢三市生辉光可怜意气能骄张还家别有欢无央九华帐列东西厢侍女齐熏苏合香筝竽喧阗间笙簧七盘曲赴纷浩倡左右起舞茱萸裳襜襜绮态游龙骧中庖丰膳进牛羊佳醴湛湛泛华觞良人欣欣方乐康罗敷辞竟声弥扬置筐再拜申礼防人生伉俪各有当使君一向不自量蚕饥妾欲归洞房五马勿复乆彷徨
　　题江山杰阁图
　　我生不识黄鹤楼未向滕王阁上游南昌武昌空梦想安得醉倚雕栏秋画中楼阁知何处我欲凌风试飞去西山雨挟南浦云鹦鹉洲连汉阳树手招仙人王子乔吹笙归来共逍遥缑山防鳯缈难见华落瑶池王母桃人生百嵗真如寄何乃长年苦匏系流光一去岂复来湏趂青春寻赏事楚江迢迢带楚山危楼杰阁江山间飘然乗兴穷跻攀何湏镕錬大药延红顔
　　听鹤轩
　　黄鹤楼头鹤飞去辽东白鹤知何处何如结屋鳯城西坐听鹤声来玉宇玉宇澄清玉镜明戛然孤响落青防天风吹入松底半夜秋生四座声窻中美人云霄士素被香绡寒熟睡惊廻一枕小游仙恍在丹山璚岛里丹山琼岛防云深山中珠树森成林珠林花开不知数花开处处皆仙禽何当飞弄瀛洲月听取长鸣山石裂归来一笑蟠桃春赤壁横江何足説
　　题赤城霞气巻
　　赤城嵳峩倚天起横絶海云三百里岚霏销尽霁霞明防翠荡摇青镜里绮华丹焰纷交流五色芙蓉緑水秋罗浮天姥何足数气压三山十二楼粉署仙郎赤城客石梁华顶亲游歴几廻梦入故山霞不知身在长安陌长安陌上早朝天日丽觚曙景鲜紫盖黄旗蔚防蒨龙光咫尺五云边鹓班侍立敷章奏花露沾衣凝竚乆恍疑身上青云梯仰手瑶光攀北斗羡子朱顔緑鬓时清朝际遇古来稀早竭丹心报明主赤城嵗晚弄霞晖
　　赠鹤林周初
　　鹤林先生紫烟客丰神秀朗双瞳碧早年学道逃人羣呉越名山遍游歴静中黙悟天地真却归高卧桃花春河车姹女未腾化沧溟回首扬红尘丹书召入麒麟殿身被羽衣承燕见从此声华倾上都五侯七贵争迎饯西方神岳高峥嵘诏遣先生祠百灵道傍奔走二千石人讶真仙降玉京礼成俯伏拜大庭佩环拂地风泠泠四门闳开对黄道五云回防垂金城是时君王方穆清龙顔顾盼喜气生赐以石髓所和之大羮贾生前席何足荣罢朝上防陈悃诚臣愿乞身终素情纶音重降芙蓉阙特许先生返岩穴路出龙盘山外云帆开杨子江心月青鸾白鳯飞参差仙之子兮缤纷而相随洞天防防兮千秋一时先生归去兮犹未迟丹防旧种金光草此际花叶方纷披悬知先生交搆功已成欲将身与元化并长生之术倘可授我愿相从阆苑行
　　湘竹箫歌为赵丹林赋
　　君家洞箫天下竒碎红乱防香淋漓浓如丹砂沁氷肌淡似猩血凝璚枝持来世人莫能识疑是秦王女儿之所贻几回吹向霜江晓皓月不明风悄悄一声巻入碧云中惊散飞鸿落天表君不见重华去兮归路遥二女泣向湘江皋江皋之竹竹间泪万古千年长不消我将挟君携此同上黄鹤楼醉弄一曲离鸾秋曲终飞度洞庭去试听苍梧猿夜愁
　　题扇和张文伯韵
　　洞庭緑涨波连天蒹葭露冷秋苍然酒船横放白鸥渚世间谁谓无神仙百年总是邯郸客岂必区区困形迹扬雄识字竟何成贾傅抱才曽受谪公生明世登天门日侍彤庭近五云平生本有江海趣长忆五湖沙鸟羣梦中濯缨歌未了药炉九转神丹早待公白首报君恩同采灵芝向瑶岛
　　乐亲堂
　　美人结佩朝明光俯伏丹陛陈封章高堂亲老乞就养恩赐儒官归故乡潮州南去几千里原田毎每带桑梓到家开讲多闲时日日陞堂奉甘防山梁雉声鸣角角人生无如养亲乐
　　溪南小隠为孙叔瑜赋
　　我从天上归烟霞偶过溪南小隠家谿头昨夜雨新歇浦口水生浮钓槎十年江海狂游迹暂尔还乡反如客沙鸥野鸟忽相逢总是当年旧曽识明朝又欲去朝天身在龙楼鳯阁边回首溪南何处是夜深梦落洞庭船
　　东坡画竹为周仲辉题
　　眉山一代称文雄落笔徃徃凌长虹时将书法作画法墨花洒出皆神工一枝老干欺霜雪数叶翛翛更清絶俨如端笏立朝时余子纷纷莫能折至今防画精爽生恍疑玉局攀云軿诗成拜冩发长叹南山一带横空青
　　题竹根道人
　　早年曽作长安客游遍东城与南陌老来却秉嵗寒心情与竹君相莫逆平生遇竹成乆留不异当年王子猷词人为作竹根传饱食渭川千畆秋迩来归卧呉山乆白髪萧萧心不朽兴酣按节竹间歌却笑呉兴馋太守
　　白云窝
　　君家昔在呉山住俗客长年少来去我因登眺远相寻直到白云最深处怜君所寓多清幽云为防榭雪为楼但觧此身居混沌不知人世换春秋采药云随身读易云依座闲到白云吟醉拥白云卧石鼎茶香午梦回白云犹自未曽开柳絮一天风不巻梨花万树月初来莫论栁絮风难比梨花月容易飘零容易缺何如白白山中云晨夕相防自怡悦自怡悦人谁知白云本与无心期飘然辞云下山去佩琴携鹤游京师寄迹京师逾十载白云缥缈长不改济人未了竟忘归故山猿鹤应相待我去君来二十春今朝那复又逢君何时共买东风棹相与还山访白云
　　春晓美人图
　　梨花埭上鸡鸣早十二璚楼天乍晓东风不动緑杨丝云母窻空春悄悄银屏复帐掩鲛绡遮断蓬山海路遥鬓乱钗横双鳯軃玻瓈枕上不胜娇谁将鹦鹉偷调弄惊散瑶防合欢梦金盘仙掌日华高小苑花枝露痕重小玉薫残苏合香临鸾先学理新妆合欢欲起愁无力满院緑隂春昼长
　　送人还江西
　　清江水浸芙蓉花君来别我将还家知君家在临川住十载从宦游京华职居宗正掌清近亲见玉牒滋仙葩圣恩如天浩无际特赐休老寻烟霞都门祖饯拥冠盖有琴在囊书在车到家山水想依旧西风落木秋更佳晓窻一枕梦初破忘却防鼓趋晨衙山田霜降稻新刈晴溪水涸鱼堪义陶然醉卧菊篱下人生此乐真无涯二防荣归难独美朝野叹羡良非夸惭余未遂报明主敢忆五湖乗钓槎赋诗赠君西别去侧身东望空长嗟
　　题山水小景
　　徃年曽到西湖曲雨后西山翠新沐苏公堤上栁枝青苏小门前芳草緑画船摇曳向湖中载得鸳鸯浦口风春去春来知几度总将心事付残红客窻见画成今昔湖水湖山浑咫尺何当重费买花钱载酒六桥寻故迹
　　题周昉折花仕女图为刘士賔赋
　　阳防雨过朝慵起翠撒云鬟倦妆洗东君昨夜送韶光春在花枝娇旖旎暖香暗袭红霞绡沁入玉纎温不消麝脐龙脑避芳馥金鸭沈檀皆罢烧含情欲与花神説为诉芳心愁万结莫教零落五更风蝶粉蜂黄共消歇
　　赠道士呉覧
　　鹤斋先生鹤上仙与余曽逢东海边手持昆冈緑玉杖袖有金匮青霞编谓余不是红尘客前度名当在仙籍夜防抵掌论长生笑指东方晓光白尔后飘然各觧分茫茫回首不相闻先生遍游五岳去余亦还山卧白云此来忽遇呉贞节昔事先生受真诀借问先生今在不太清之上朝仙阙仙阙深沈隔九闗珠楼璚宇倚高寒中有仙人不知数月为环佩云为冠蟠桃花发春漫漫人世千年如等闲我将灭迹栖名山交搆精魄营神丹天倾而后凋朱顔坐视桑田成海湏臾间
　　题澄江韩氏弥性堂巻
　　芙蓉城里花如簇况有澄江秋水緑花间茅屋是君家门外萦廻江一曲长年自与世情踈何异柴桑处士居竹粉晴飘围罢局芸香昼染读残书我曽放迹澄江上水墅山邨遍游赏如何未觧识君家徃事茫茫空怅怏君家令子仙闱郎我忝濡毫直玉堂侍宴毎聫金屋坐退朝常接玉墀行几畨论旧相留恋彷佛澄江眼中见令人飞梦落江南满座秋光净如练披图索我为题诗老去空惭藻思非勉率为君歌此曲恍然疑接谢元晖
　　题烟江叠嶂图
　　劔闗平削千山开势掩巴蜀何雄哉蛟飞鳯舞互争秀中有一道长江来昔年鼎足曽分峙惨淡风云屯伯气邓艾功勲夸一时武侯忠义垂千世只今天地皆清宁蜀江水緑山青青渔舟一叶三峡口行人酾酒登夷陵我生踪迹留南国未遂西游到荆益何当鼓棹泝瞿塘锦官城里防山色
　　为侯主簿题羣玉轩
　　使君自是玉雪姿出宰百里逢清时手栽江梅绕公馆天寒嵗晚花盈枝我从天上归林谷索我挥毫赋羣玉何郎才思已非前空忆扬州梦难续亲记承恩从翠华频过小苑晓防花玉堂雪霁东风冷千树璚瑶发素葩宫壶酒醒踈钟起身在蓬莱仙岛里旋巻青绫披素裘笔端诗成如振绮披图便欲赋长歌抚巻其如羣玉何凭谁唤取双青鸟听我吟翻瀚海波
　　孟母断机图为练母沈夫人夀
　　匹缣不易成纷绪不易治如何孟氏母剪断机中丝机中丝断犹可理覆篑成山宁可止子贤着德炳日星母教垂名耀青史练埙伯仲纯孝资蚤年英拔非凡儿趋庭既承严父训慈闱化导犹孜孜隆冬盛暑功弗间灯窻常听乌翻枝突然已弁思报德寸草难答三春晖千年桃实瑶池后酒进三觞乐初奏手持孟母断机图拜向亲前祝亲夀双亲鹤髪皓垂肩兰玉参差争秀妍自言儿虽匪敢窥前哲母氏特比孟母贤儿容既婉母顔悦庭户蔼蔼春风边我闻百行孝居首埙孝于今信希有袖怀三橘奉亲尝卧获双鱼适亲口岂如比亲古贤母埙也爱亲心更厚独怜防衣游未归王孙芳草几萋其版舆毎御高堂上空对画图思见儿庭前幸有孙枝茂买肉食之须此时防待陈情能奉表我当重赋断机诗
　　题王仲远东郭草堂
　　百花洲上花全落緑水逶迤带烟郭郭东茅舍是君家千顷湖光秋寂寞长年无事揜闲扉欲远人间是与非西望呉时旧防榭绮罗空逐防云飞白苹波上凉风起菰米炊香莼菜美沿月乗流几忘还钓船横放芦花里知君与世渐忘情不羡金门大隠名我欲敲门一相访沧浪同泛濯尘缨
　　风竹二首
　　此君曽向琐闱防金茎露洗青琅玕故山近日重相对凉雨新收香粉坠一枝潇洒画图中冩得江南叶叶风明朝何处重相遇紫阁深沈翠雾笼宣和内家称画竹文苏响断谁能续后有房山与蓟邱笔端冩尽潇湘玉君家此本属何人一竿独立淇川麓凛然节操凌冰霜嵗晚佳人在空谷天寒彩鳯不来栖日暮烦谁伴贞独
　　题谢孔昭画天池石壁
　　层峯秀拔秋云端叠石乱锁青巑岏土花半削太古色碧池荡漾清流寒中呉胜境当第一虎阜灵岩本非敌惜哉未经韦白题数百年来閟竒迹我家相去十里余春游秋赏无时虚庐山天姥著名乆当与伯仲称舆图东山遗裔丹青客海内仙踪在胷臆兴来落笔妙入神满纸纵横列泉石谁能为我唤取五湖船一夜飞度穹窿巅仰窥天闗叩石鼓惊起万壑松风泉
　　林霏轩
　　忆昔放舟苕霅间青鞋竹杖登弁山山春日霁晓光薄巫女緑湿双螺鬟深林无处覔僧寺衣上纷纷带空翠却寻樵路到樵家彷佛潇湘问山市十年高卧呉山秋每防烟霏散复收东南佳趣满胷臆人生何必穷仙游自从候曙朝金殿天上神仙几亲见龙楼鳯阁防云中紫盖黄旗蔚防蒨山人忽寄林霏图轩居冷防青扶踈层隂浓黛数千顷清润逼帘秋气虚翻然便欲动幽兴独抱瑶琴访萝迳同是烟霞社里人相逢不必通名姓时清未敢归林峦呉弁羣山空画翰满目晴光春欲染缄诗先和松风寒
　　云门山水图
　　我昔探禹宂尝登秦望山白云横秀色半落青巑岏山髙云深缈空旷势拔海天山万丈赤城霞气石梁虹昏旦絪緼各殊状便欲因之上天台飞度弱水登蓬莱芙蓉削出海光里緑波荡漾金银防山重重兮苍翠云溶溶兮昭回素娥玉童两两追随翠鸾紫鳯双双徘徊丹崖碧磴悬寥廓我将从之路绵邈翩然兴尽思归来至今犹忆仙家乐秋风叶落春花飞俯仰清游今是非美人示我缣素轴顿觉满目生清辉山青云白宛如昨贺家宅临湖水湄日长草阁门不掩有客放舟来问竒自从金闺预通借晓振珂佩趋彤墀公堂退食时展玩清梦几度生耶溪嗟予谬陪青琐闼与子出处同襟期云山本有平生趣顾余菲质叨恩私寸心报国倘能遂却跨白鹿登丹梯
　　题金山寺
　　长江万里从西来直走东海何雄哉金山涌出浪花里近对北固青崔嵬我尝放舟京口宿拟叩山门快遐瞩平明潮涨催觧维水影山光空满目住山开士江海人卓锡栖禅今几春迩来膺召游上国校讐秘閤从词臣退朝迎我维摩室手啓琅函展湘帙青宫少师希世才满纸纵横挥防笔恍然置我金银宫昙华乱落江天风妙高防上月轮转海门日照扶桑红便欲因之访三岛侧身飞度东溟晓三山弱水一杯中俯瞰齐州拳石小自慙凡骨非仙姿江山咫尺成天涯飘缨忝入青琐闼昼长独坐劳相思何当洒翰巉岩壁剥藓题名纪游歴狂歌起唤骑鲸仙我亦瀛波钓鳌客
　　题神骏图
　　侯家枥上拳毛騧竒纹五色明春霞天生神骏异凡骨不数霍家狮子花昔年初出秦川道饱食秦原汉陵早昻头振鬛一长鸣惊散秋鸿落天表曽随博战雪山西南海霜风入玉蹄剑外已销狐兎迹归来穏步上沙堤雕鞍金勒青丝辔频从长杨猎廻骑娇嘶紫陌软尘轻弄影鳯城春日丽侯家勲业比山河万古千春永不磨通借金门青琐里常骑神骏振鸣珂
　　贞节堂
　　良人死作战场鬼赖有两儿犹可倚抱儿啼泣背灯光游魂不归秋夜长当时罗衾香未防綉帏亦有鸳鸯结妇人无夫若风烛纵欲重施为谁设儿今成人妾守志太守封章旌节义良人精爽亦有知妾身虽亡复何愧
　　题【阙】
　　隋家二世厌衮衣不御丹扆朝华夷汴水东流三百里行宫夹道花离离交刀剪落鸳鸯绮高展牙樯照江水承恩侍从千蛾眉深锁洞房娇不起九华帐里醉浓香回首烽烟暗晋阳花月歌防花落尽空城秋雨青芜荒
　　题邱园旧隠图
　　亚卿昔作桐江客拟向邱园终隠迹严陵滩上富春山烟水林泉已成癖中天午夜客星明遂别云萝谒紫京玉殿含香频入奏仙闱视草乆题名承恩出赞滇阳治万里山川归揽辔千重鸟道入云端一派江流落天际却思高卧在家乡小槛闲六月凉明月到时松影转晚风生处藕花香知君已受西南托莫恋东州旧行乐须待功成报圣明濯缨重问沧浪约
　　题画
　　春林一雨花成泥万丝深处残莺啼舍南舍北水涨溪出门有马不可骑千岩万壑烟雾迷近山一带横峨嵋湏臾开霁朝日晞青嶂突出临溪湄宛如故旧乆别离邂逅忽见皆忘机长松脩竹交凝晖空翠蔼蔼湿不飞萝寥寥春昼迟蕙帐梦熟眠多时北山有文宁用移买山岂假襄阳赀客来莫怪衡门低并讶花径深逶迤芊芊芳草剪碧齐自是辙迹长年稀画中人物知为谁高尚当出晋义熈抱琴载酒将安之飘然不受尘鞅縻我辞渔钓游京师秋风巻空旧茅茨五湖买艇复奚疑行须早听闗门鸡返怀荣沾雨露私青鞵徒忆寻山蹊林泉故人倘念我它年别订瑶华期











　　青城山人集巻二
　　钦定四库全书
　　青城山人集巻三　　　　　明　王燧　撰七言古诗
　　送郑御史佥宪四川
　　郑君夙抱青云志十载未能施利器束书曽向西南游汉蜀山川归揽辔名藩大府币郊迎肯屈大材从小试下帏涵润百氏言闭户研穷六经义胸中蕴蓄既汪洋笔底文词转滂沛长风骤疾挂髙防峻岅﨑岖奔逸骥潜渊神彩竟难藏冲斗虹光终莫閟我皇嗣位握干符诏遣轺车求俊乂幡然逺应荐章来阙下才华推贾谊玉堂编纂列羣英金匮抽书发中秘嘉谟盛训与讨论圣徳神功烦载纪词林本自号神仙象服矧兼金豸贵编成上献黼座前宝匣封缄贻永世内帑盘花文绮叚仪曹奉勅亲颁赐金章紫诰出九重全蜀黎民付専治手持宪节望剑闗一路风霜变凄厉亲知送别登凤台四座喧呼増意气嗟予识君虽恨迟每读雄文如旧契人生相知良独难浮世佳逢亦非易樽前兴发酒再沽橐内金空衣可质志士谁当严韅靷丈夫不用多轩轾长歌赠君情奈何苦节氷霜劝君励
　　古砖篆文歌
　　洪武某年范阳卢公武氏尝过予城南旧居道出僧坊见甃壁古砖上有篆文隠起势甚竒伟公武欲求得之时僧涂垩方毕饰吝损坏弗肯予今年余复见之因抉壁豪取而公武殁已数载遂归于公武犹子次农并作歌纪焉夫此砖不知绵歴几千百年始获发于公武今公武殁又数载不为它人持去而余获归于次农是岂物之遇有其时抑亦世之好事者恒鲜得耶今年寔洪武丁夘也
　　范阳卢君好竒古罗网前闻用心苦荒岩穷泽遍探求断画残钩总裒聚昔过僧宇见陶甓上隠遗书可瞻覩斑痕不假琢石磨缺角宁烦炼金补剥苔剜藓试研寻浣土涤尘细摩拊未知纎悉无舛讹已觉纵横合规矩疑从盆缶窥禹鼎似向萑蒲获荆楛世逺那能究源委纹完尚可推编部诡形转折龙盘拏逸态飞腾凤骞舞整如康衢驾列驷踞若髙冈蹲怒虎气吞鄢郢练三千价陋咸阳城十五蛇奔虺走莫徒夸剑拔弩张安足数范橅既不类臣斯体骨未应同诅楚恍驾孔壁得科斗真讶岐阳逢石皷吁嗟篆法多变化惆怅简书趋莽卤不知此字谁挥洒欲与籕史争参伍缅想东呉称覇强曽闻季札聴韶濩一时文物岂无传千古字书当有祖后人自合重千金故物不宜充百堵拟令仆夫遂携挟无奈主僧犹吝予中心往来累暮朝纒次周流更子午我昨重来经旧地卢君已殁归荒土壁倾僧去物幸存水濯雨淋文不窳巴夷那识贵阳春瓯骆由来贱章甫世无博雅同赏鉴独发长吁为收取终然雄剑起丰城毕竟明珠还合浦可怜卢君难复生赖有阮咸能嗣武尝临沧海眺三韩曽入青徐吊梁父箧里富储金石録胷中宏辟图书府愿言持送归宝蔵请共知音辨鱼鲁
　　白鹤山房
　　白鹤何年过海东翩然飞落山之中只今鹤去几千载惟有青山镇长在青山长在人民非白鹤何如竟不归美人结屋山中住朝对林霏暮岩雨它日松窻短夣惊山中应有鹤来鸣
　　重题
　　我从天上归重到白鹤山青山宛如昔白鹤何时还白鹤不还那足惜美人一去长相隔茫茫瘴岭数千重怅望旅魂归不得我欲临风歌大招楚云湘水不胜遥相思有泪知多少地老天荒恨未消
　　潘宅菖蒲歌用谢叠山先生韵
　　潘夫子辞雄成好山入座双眸青一拳特立太古上影落万丈之圆灵幽蒲叶緑弄晴旭劲节黙与吾心盟长飚巻沙云脚断臞臞藓啬天无情孤花识者少不与俗物同条生波心蟠根五蹙缩直气射日凌沧瀛斜拖玉杖乘风行目击意防忘其形崧髙仙人在何许齐州九防烟空横长林云散月皎皎宻树露滴天防防乃知造物有深巧笑谈彷佛成珠庭清香一吸九窍洁饱徳不使饥肠鸣窻间姢姢晓凝翠耳畔蓛防寒流声我闻长生有竒术便宜寡欲遗尘缨我婴旧感浪作赋种鱼细事空传经何如白头梅子贞饮芳嚼秀三千龄眇观寰海一杯小半夜梦落青云城我言虽狂有至理世人闻此猜而惊潘夫子心和平肤腴貌古神尤清逍遥谷中住未夕药囊到处留余馨潘夫子不可轻江山一揽万里足孰谓智者无完名
　　山月轩
　　九山有月明如镜月色山光互辉暎君家故业隠山中几度独吟秋夜静夜静山谷月倍明防山对月有余情一轮艳彩河边树数防螺鬟天际青自从来作京华客何处却看山月色凤凰台下晚春时石头城畔凉秋夕新月还同旧月华故山回首是天涯但喜人生逢赏事那知明月落谁家知君名纪神仙阙桂子含香待攀折行看直舍竚花隂未许还山重对月
　　题采菱图
　　湖南风信起湖北浪花多欲唱采莲曲翻成采菱歌采菱歌断汀州暮何处却寻归去路谁摇兰艇笑相迎灯火遥生白苹渡
　　苕溪余旧所经游秋髙气凄风清水落逺近渔歌更唱互荅舟行沿洄恍若世外别来不知几寒暑矣中呉徐希孟携谢孔昭所临松雪翁采菱图索诗为作呉歌题其上不能不动江南之思也呉人王汝玉书于玉堂京署时永乐己丑上巳日也
　　送张文琮之官新城
　　先生家本东州住蚤嵗才名人共许十年再易广文氊两邑英才沾化雨忽报慈亲与世违髙堂洒泪脱斑衣宿草荒原零露夕寸心方忆报春晖征书遥自天边降野鹤闲猿徒怅望待漏初趋金马门看花还入乌衣巷相逢共向凤城春正值青青栁色新长干道上春衫薄卓女垆头緑酒醇君将出宰新城去送别城隂遇朝雨座中唱彻渭城歌江草江花总愁绪论交何必须故人昔闻倾葢即情亲为君暂绾离防住我有中心欲具陈知君本是岩廊器下邑割鸡才小试中朝藻鉴岂终遗行见青云当立致闻说新城建昌近来民物颇凋伤更欲烦君下车日好将寛政恤逃亡
　　瑶瑟怨
　　多情莫学泽中兰有恨莫为江上莲兰心守死心不改莲根折断丝犹牵君不见天荒地老皆如此千古湘娥怨湘水至今血泪洒丛篁防防香含露痕紫涔阳西望烟凄凄鹧鸪飞入烟中啼苍梧波杳彩云灭万里孤光秋月迷西风北渚苹花白归梦未知身是客夜弹瑶瑟渡江来九疑翠黛浓如滴
　　雷雨防婴图
　　雷凭凭雨溟溟母抱儿中野行母心苦儿心惊掩儿耳令勿聴东西四顾屡屏营人生至爱天所生胡为武才人独无母子情
　　雪洲图为江隂夏叔度赋今其孙珙珍藏于家
　　江云漫漫天漠漠冻云着风吹不薄巫娥翠失十二鬟春花乱零飞雪落千山万山削瑶璚瀛洲路近芙蓉城仙人白凤望不到满前琪树纷纵横树根谁坐蘧庐底寒衾布袍僵不起此时清兴与谁同惟有骑驴暗香里
　　九竹轩为侍讲曽棨作
　　君家种得青琅玕森然挺立凌云端黙符阳刚协干徳欲与主人同嵗寒向时分根自何所有客移送来仙坛时君新魁龙虎榜甲第初赐临长干侵晨结佩谒青琐薄暮入直趋金銮夙心虽与此君契何暇问信求平安一朝春雷动土脉锦防斑斓香粉干大廷奏简退日早归来却对青檀栾苍龙乱落望无际翟葆髙擎知几竿骞飞或为鸾凤舞夭矫忽作蛟龙蟠还疑玉井花乱发更讶羽林枪列攅胡为满十仍损一数不成偶竒相防将同箕畴昔埀范还似虞廷掌命官宁非天道忌盈盛示君此理戒其完嗟彼佳人在空谷天寒日暮徒长叹君今髙名遍海宇日侍清问班鸳鸾纷纶屡草九重诏民物乐育皇恩寛箫韶已成兽率舞夷蛮成贡民均欢劝君氷霜节益励埀辉青简终不刋我歌九竹歌未止天风满林江月团
　　和髙季迪将进酒
　　君不见云中月清光乍圆还又缺又不见枝上花容华不久落尘沙一生一死人皆有緑鬓朱顔岂能久樽前但使酒如渑肘后何须印悬斗咸阳黄犬叹已迟至今千载令人嗤请看古来功业士何如陌上游冶儿百年飃忽寄宇内日日欢游能几嵗劝君莫惜囊中金但趁生前常买醉临卭垆头緑蚁香栁花巻雪春茫茫呉姬越女邀相向痛饮须尽三千觞兴来狂笑纵所适慎勿畏它权贵客东风吹落头上巾此日独醒端可惜一朝绮罗生网尘妆楼空锁青娥人酒星不照九泉下孤鸟自哢山花春解我金貂脱君素裘白日既没秉烛遨游君为我舞我为君歌謌舞相合其如乐何
　　题李龙眠写山庄图
　　青山万叠髙侵天緑隂千顷晴烟巨灵倒挽银河水泻作百丈飞来泉蓬莱三岛不可往江南山水称龙眠龙眠髙人李居士前身列籍瑶台仙胷中浩荡有竒气眼底恍忽无尘縁同时二友总佳士炯如芙蓉出澄涟山中一经游歴后至今草木増清妍百年对画起遐想风流文采俱依然辛夷花开木兰发宛如王维家辋川我生素抱林泉趣每因匏系恒自怜迩来缪掌秘阁籍遍阅图画穷幽洞天福地似曽识不用谢屐劳扳援
　　皆山轩为呉太仆赋
　　滁阳绕郭皆名山丹崖翠壁交廻环西南诸峯更竒絶平地耸出青螺鬟美人开轩游息处况占緑水清溪湾山川明秀风景淑别是洞府非尘寰久居太仆掌马政屡聴黄鸟春绵蛮秉心深沈功効着声誉借借闻朝班江淮地方数千里但在野蕃驹马中骅骝骐骥不知万富盛岂止充天闲公余多暇得自适凭轩萧索恒怡顔巻帘忽惊空翠堕拄笏正值孤云还松梢结巢来皓鹤竹下放笼开白鹇悠然俯仰足佳趣胷中安得生荆菅青编缥轴列左右云端五色光斓斒诗情画思时涌发清气奕奕冲巾纶天然造化露毫素野花芳草慙妖追寻醉翁吟笑地想像髙致无由攀山僧智仙去已逺酿泉声迸空潺湲穿林度壑覔陈迹屐齿印遍苔痕斑乃知美宦有如此底须投笔逾玉闗嗟予亦抱烟霞癖孤琴乘兴良非难十年不渡杨子险讵识闗岭行程艰菲才缪沗青琐直日事文墨多裁删佳殽丰膳叨饱饫法醖名果加分颁坐忘寒暑屡迁改临江枫叶霜频殷人生托身各有所造物于我谁云悭晴窻偶动卧游兴消我半日浮生闲琅琊尽入行乐里胜境不用虞神奸长歌一曲逺缄寄不觉新月娥眉弯山灵好事应有识请置万壑千岩间露凉夜永烦朗诵激起天籁秋珊珊
　　紫云书舍
　　大江之东紫云山平地拔出髙防岏晨光霁色蔚葱蒨五彩照耀青端之子当年读书处正近紫云山下住长时频见紫云生终日无心自来去一从捧檄脱荷衣落月空斋屡梦归遥忆青山紫云里緑萝应长旧岩扉知子平生抱材器致身合在青云际莫将心恋紫云山当展忠贞报明世
　　题梅花
　　雪花飞度西湖来东风吹上孤山梅林逋宅前春信早北枝乱吐南枝开我昔扶笻六桥路看花几度曽延竚从教寒透素貂裘行徧瑶英最深处江湖旧游三十年緑樽空负看花縁休文巧思夺天造一枝香玉横呉笺南湖佳士烟霞伴斋閤髙悬供适玩持来索我赋梨云恍惚花神照挥翰翩然唤醒花前盟总是江空嵗晚情欲挟飞仙花下去莫教玉笛弄新声
　　八骏图
　　房星光射荣河水化作神驹古无比良工何处运精思八匹飞来防毫里血沟流迸皆頳霞一蹴将穷金母家气吞唐廏照夜白岂数郭家狮子花时清不假长驱力立伏退还春日直桃花浪暖芳草青圉人初解黄金勒腾骧卧浴得自由笑彼霜劲沙场秋伯乐经过若窥见乃知世有真骅骝韦庵亦抱支遁癖长恐良才终伏枥按图索骏有余情恍忆龙池飞霹雳我当唤起曹韩徒绘昔华山归马图更招能赋杜陵老髙歌击折红珊瑚
　　又
　　昔闻穆王有八骏四海蹴踏风云起瑶池看遍蟠桃花归路日行三百里如何朝下浴晴川不控金羁脱锦鞯春草欲齐青被野浪花新涨緑浮天良工凝思邈真种气势翩翩兀森耸岂独丹青防抺神定知星宿光芒动五色照耀连钱文非止能空冀北羣题诗愧乏少陵善画后不见曹将军刘公宝之当什袭还似千金买骏骨晴窻展对想奔驰风巻江云山月出
　　河清应制
　　黄河一道来青天发自葱岭通于阗沙行石触走千里下合众水成奔川龙门昔经神禹凿六丁斧痕犹岝防瑶池几度桃花春昼夜浊流长喷薄我皇乘龙秉乾纲翕张元化陶八荒飞潜动植献嘉应皇天后地开祯祥禹渡东西路迢递一夕河神启灵秘怒涛帖妥风不惊澄漪茫茫皓无际恍疑银汉悬髙秋更似瑶岛连瀛洲广寒宫殿防云里俯瞰三山十二楼姬周沈壁荧光吐宫筑宣房思汉武当时青简夸神竒试较于今何足数小臣作诗颂河清愿播弦管配咸英传之三万六千载圣子神孙长纉承
　　苏台栁送人还越中
　　姑苏台前杨栁枝万缕千条拂地埀江南八月秋光暮忽逢归客苏台路归客新从江背来金鞍暂解憩苏台苏台杨栁犹堪折相送归程到东越东越迢迢路尚多离懐别思将如何请君共醉台前酒聴我新翻杨栁歌杨栁歌残声可怜却忆苏台全盛年苏台全盛今衰改唯有台前杨栁在台前杨栁最娉婷荡日摇风无限情昔时緑带防驰道今日长条拂古城古城下瞰百巻洲洲上别君令我愁别后相逢在何日明年台上栁丝柔
　　周公进旅獒图
　　皇姬启周翦大商明堂南面埀衣裳繄彼西旅宅金方祗贡厥獒四尺强能搏猛兽毙封狼彼韩洎卢乌敢当太保公奭陈典常不宝逺物迩乃康所宝惟贤邦则昌丹青谁为图厥状表周鸿化埀无疆永贻训戒示后王毋肆外欲从禽荒
　　歌风台送刘克让先生之沛县邑庠
　　髙防峥嵘凌空开下瞰丰沛何雄哉羣山蜿蜒起东北猛势飞度青徐来芒砀前临如却据行人犹指龙潜处只今龙去三千霜汉家事业烟苍苍山东日落海天濶大风自起云飞扬沛中故迹今如此惟有髙台未倾圮送君去兮空浩歌江南三月春色过姑苏台前一杯酒落花漫漫芳草多渡江水逺山嵳峩它时相思情奈何情奈何将焉歇君当忆我姑苏之夕阳我当望君歌风之明月缄书共达长淮流两地因之慰离别
　　题张溪云画竹
　　唐人画竹推絶伦辋川真为竹冩神笔端抽出钩锁法片片剪落湘云春澄清亦得此君意金错刀成世争贵数叶萧踈玉一枝凤毛龙角夸雄丽张君画竹何人传落墨往往宗辋川佳人天寒翠袖薄满堂飒飒生风烟平生跌宕不羁迹尤与此君情莫逆大娘劔器张颠书竒妙自与常人殊兴来大呌数纸尽赤手探得骊龙珠君今骑鲸蹑云衢百年真迹絶世无尔从何处得此图重价自合倾名都我来为尔赋长句诗成总是江南趣醉挥如意按节歌不知击折珊瑚树
　　题修竹美人图
　　兰膏香腻盘云緑愁锁春山黛痕蹙天寒日暮悄无言翠袖盈盈倚修竹修竹无心亦有情竹花结实珠繁萦秦楼人去防鸾杳湘江种得相思成相思有种何时歇竹上年年怨离别千古魂消怨不消泪红染成鸳鸯血
　　题梅庄巻
　　我家呉山羣玉坞千林雪霁花难数几回聴彻青鸟啼春在南枝北枝吐冲寒载酒花间游漠漠梨云烂不收暗香踈影发诗思还如何逊在扬州别来倐忽流光改夙昔闲情竟何在美人家有梅花庄十里素香春蔼蔼九龙山下三泖东浑似西湖水月中市上红尘飞不到玉妃别下广寒宫归心便趁东风起飞度湖山万花里狂歌唤取缟衣仙兴卷呉淞半江水青灯照我客舍寒归计其如行路难花前胜赏仍负却坐惜春深香粉残人生百嵗浑如寄还省旧游怜久弃题诗为赠梅庄人目极瑶英缈天际
　　白云窝
　　道人昔隠呉山麓檐下常留白云宿道人今住钟山西半櫩思借白云栖呉山钟山相对起江水江花三百里多情惟有故山云长日氤氲落窻几窻几白云看渐多道人身在白云窝兴来击碎銕如意翻作青天白日起青天云起知多少笑指蓬莱山石小沧溟弱水一杯中咫尺扶桑海光晓我生本是无心人叨入青琐陪朝绅平生无限江海趣白云常与情相亲偶来假榻云窻卧满屋白云寒欲堕横江孤鹤一声秋枕上黄粮忽惊破
　　赠赵丹林先生
　　晋唐以来善画者北苑神妙超古今咸英韶舞既兴作世间凡乐皆哇淫丹林赵君抱画癖毫端彷佛窥其室匡庐南走控祝融泰岱东撑压溟渤兴来信手势若飞屼嵂纵横满髙壁自从携家隠五湖葛巾芒屦侪樵渔或时落茟益竒絶往往探夺骊龙珠江南巨室争购得一纸不惜千缗储君今冉冉迫埀老君画从兹愈当宝我有素缣雪花皎烦君精意一挥扫回取商岩貌惟肖明廷恐欲求师保
　　谢故人送炭
　　嵗云暮矣天荒凉北风萧飒号枯桑天工衒术逞竒巧剪氷作花散下方空斋有客羸且病正襟危坐冻欲僵地炉无火灰亦冷双足刺若触剑铓故人相爱意殊厚凌晨投以炭二筐瘦形挺然状鸡骨尚带栎坞秋烟香便如暗室正欲覩忽向目前逢夜光施敲石火自吹燎觉羣隂皆遁藏须臾血脉始和畅渐久神气皆扬扬信知此物功不细能使阳徳随昭彰吾闻冬至子之半泰道从此当开阳今年天心亦何事乃遣沴气妨时旸缄诗报谢有深感梅花几日开春香
　　题髙峰读书处
　　髙峰巉岩凌紫烟下有江水连青天美人隠迹山水里闭户读书经十年古今成败归穷讨万事浮云皆草草志趣思同野鹤闲襟懐欲与秋天杳戋戋束帛下丘园拂曙来登金马门一官小试职巡逻公署独临湖上村水光掩映山光冷鸡犬不鸣墟落静巻帘独坐谩长吟起看花隂转虚迳缅懐当日读书时空忆王孙芳草诗寄语山中旧泉石沧州别有嵗寒期
　　懐云图
　　九疑之山多白云游子望云长忆亲亲亲迢迢几千里目断西风愁緑苹斑竹岗连故乡路天涯遥指云飞处空山秋深霜露寒落叶萧萧垄头树垄树叶落春还生人生一去如流星百年抱恨不能尽精卫空欲填沧溟何当寄语洞庭湖上风为尔扫却行云空楚天一碧望无际防衣梦舞春花中
　　望云思亲图
　　神京望弋阳苍山二千里游子思严亲遥瞻白云起白云飞来上青天倐忽变化长风前朝随五老峯头雨莫带香炉顶上烟尔家迢迢白云下别来几见流光谢常将一片思归心飞逐孤云落亲舍知尔青年才思丰置身况在栢台中好从云去为甘泽忠孝兼全比狄公
　　奉和御制塔影诗
　　金仙设教传人间法王阐化抽闗遂看灵谷是灵鹫还指东山为雪山钟声晓逐湖声起江月芒寒天似水敷大法起秋毫弥满三千大千里昆仑之水决黄河滔滔一派东流波人生真源无滞碍何用平地生遮罗乌飞兔走朝还昧春去秋来递更代若能澄浄不生尘千古灵根镇长在世间何色与何空空色由来何异同岸上花开水邉影分明空色有无中谁言金石终成毁须信真空有真体东园卉木万般新独数姚黄并魏紫世人实解消羣惑枥骥终然脱徽纆春风得意骋康衢长日遨逰趋乐国大漠羣山葱岭西法王曽此导沈迷只今谒帝到中土法雨洒出红玻瓈人喜迁乔出幽谷快披云雾曕晴煜天风吹送天花来万壑千岩总芬馥紫霄复见发神光祥云五色连苍茫金莲花开遍古栢宝塔倒影来长廊回望凤城才咫尺都人瞻仰无晨夕倾心愿効鹿衔花毕竟顿忘驹过隙小臣幸预登香台周瞰玉宇消轻埃天书煌煌丽云汉龙鸾腾舞奎文开青山尽是烟霞绕玉树珠林相皎皎法王长賛太平年九重阊阖春初晓
　　送钟逊夫
　　我来故里翻成客邂逅逢君如旧识栖云精舍竹林中暂见仍分端可惜洞庭水落秋风惊汀洲白芷红兰生江头把酒送君别早潮催送仙舟轻明朝我欲辞家去呉云近接神京树苍龙阙下有佳期月转花枝同曙
　　杨节妇吟
　　妇人托身夫与子有子无夫犹可倚杨家节妇当少年良人先亡复无嗣嫁时罗襦在箧中连枝尚有双芙蓉妾身未亡似余烬欲作时妆谁为容空闺孤灯三十载昔时緑鬓秋霖改海波可枯山可亏妾身誓死不可移
　　端阳应制
　　九重阊阖开黄道香雨清尘润瑶草銮舆游幸凤城南锦绣江山胜蓬岛卿云流彩暎紫清薫风绮树娇莺鸣花园禁籞肃万骑仰见金钺罗霓旌须臾中使传宣下特勅羣臣张大射酒如川涌肉如陵陈赏奚论万金价鴈翎矢逐神飚驰平分杨栁璚瑛枝防门嵳峩报毬度恍覩碧落流星飞鹓鸿斑列懽殾沸欣遇太平全盛世河清海晏天地宁紫塞丹崖皇化被京华五月逢佳辰万乘阅武行时巡文臣将士同愉乐康衢传播欢声新防臣躬感风云防况沐天恩降滂沛年年今日奉宸游圣寿长齐天万嵗
　　题髙士谦画竹
　　钱塘髙君爱脩竹拄杖敲门看不足经营惨淡入胷中落笔纵横万竿玉昔年曽向大梁游曳裾王门经几秋淇园睛菉数千顷兴来信手风萧飕白头老作京华客暑往寒来嵗频易豪家僧舍总相迎到处画屏留墨迹夏官司马旧同乡牙籖玉轴图潇湘只今君乘黄鹤去此巻什袭归珍藏公署朝回频展对满堂冉冉生云气山雨飞遮鼓瑟祠江风吹碎凌空佩我昔寻君白玉堂檐花落尽青灯凉宛然屈指疑昨日自叹鬓影沾呉霜人生聚散有如此世间万事东流水古今回首在须臾何必溟波变桑梓我欲招君不可追芙蓉城里自芳菲倘思故国平生乐好逐岐山防凤归
　　奉和御制诗
　　如来有法名圆觉圆觉由心不由学虚灵本体镇长存炯然独照羣昬烁烁尽羣昬烦恼无碧天湛湛秋皎如坐卧行藏皆自在澄波不种一葭芦灵山大义曽宣演了义何须语重转智者能通脱枯殻凡夫未达抽空蠒纷纷世上醉夣身瞆瞆不知求正因羊肠九折问舟楫鲸涛万里寻车轮皇天命我圣天子普济羣迷敷治理八荒四裔总陶甄沈溺颠连悉扶起法王演教阐大成圆机慧性由三生朅来谒帝驻灵谷天籁皆为天乐殾陈今古茫茫劫湏解夙生修浄业自然骋驾上康衢脱却迷途山万叠都人向仰骈阗来只园复见琪花开恍疑手扳南斗柄身登十二璚楼台又如亲覩释迦佛路入雪山髙嵂崫和风丽日浩无边五色神光互照歘黄金座上示尊严緑水芙蓉色相兼或时出定还入定莹然银海霜蟾益知静黙为真法文字徒厪辞霅霅青阳一夕到东园九土根荄悉萌甲真诠信不在支离试看腐草光差差神通变现皆至理天造地设非人为佛教隂能翊皇度众人快覩争披雾天书防赫粲云章侍从羣臣难继赋顿令山水皆清妍洞庭钜野张钧天奎光煌煌同佛日照我皇明圣祚万万千千年
　　赠卜士罗景中
　　君平昔隠城都市曽阐先天开卦肆百钱一日足生涯独坐焚香门静闭一自仙游去不还清风千古洒人间姑苏有客好沈静术精卜家阊闗春风花开秋叶落此身不受尘羁防已将心事付浮云长日逍遥有余乐姑苏前度盛豪华甲第连甍凌紫霞一朝事往人何在翻作寻常百姓家何如寂寞无拘系俯仰穷探得深意天心水面风月佳得失荣枯两相弃
　　赠胡相士
　　平生素志在韦布跃马食肉非我慕恭逢圣世拔羣才叨从时贤廓高步迩从天上赋归来偶遇胡生懐抱开知君己得唐举术愧我元非蔡泽才
　　逢故人夜话
　　结髪未有【阙】托交尽才雄与君同戏赋曽谒兰台宫满堂总是青云客一时声闻凌烟虹宁知失志沦江海嵗月无情不相待北游屈指几人存镜里朱顔暗销改知君试宰古青州旋闻投绂归林丘恍然客馆见顔色疑是山隂雪夜舟相逢却忆少年日怒发上冲森似防黄金百镒一旦空何事栖迟困朱墨兴来击剑鸜鹆舞平生心胷为君吐丈夫零落草芥间三尺儿童共唾侮狂谈极辩感慨多长夜迢迢未半过解貂难当呉姬酒其奈空斋明月何明月耿耿星叅差银河倒挂天南陲与君且卧待明发欲济苍生犹未迟
　　书巴陵女子诗于文丞相诗后
　　襄阳城上降旗举回首烽烟昬鄂渚忠臣不独李洺州节义更有巴陵女巴陵女子魏公孙结发归向【阙】　门南来故族多衰替唯有安阳家范存当时仓卒罹锋镝猛士雄夫犹丧色从容溅血写罗裙此志谁与巴陵敌宋家宗社三百年奸臣卖国真可怜安知杀身成仁者乃在银台宝镜前长江滚滚流沧海埋玉沈珠竟何在夜深月照海门秋当与巴陵并光彩后来青史知属谁名氏不共【阙】妻埀愿书文相哀愤什继録巴陵慷慨诗
　　送人复任
　　巴君抱志清以亷蚤嵗苦学甘虀盐复膺嵗贡登太学晨立馆下恒恭谦年深拜官趋县幕北阙拜谢衣襜襜天恩浩荡不能报谁谓禄秩微且纎致官不改在闲操官舍有突或不炎家人从君告空乏君独不异终日恬朅来输漕拜丹陛民望返辙频东瞻复寻归路赴官所长江雨晴春水添太和回首在何处舟前翠黛庐峯尖邑人謌讴沙际老雉争立首皓黔君今恵爱有如此何必马驷车施幨宦途岂无显位者防窃鸡啄长不厌孰云毁誉无足畏名在士庶口用噞曽闻劲草挺风疾更想贞松凌嵗严我謌赠君激末俗薄位岂得长相淹
　　送太学胡秀才
　　胡君家住淮河上力学养亲无外尚挺然自是不凡材选进岩廊待良匠俄从俊秀趋邑庠旋登胄监朝明光璞中良玉发温润匣底宝剑开锋芒大廷求士悬美禄小大毕收无弃逐长安衢路东复西贵戚权豪列华屋侯门投刺岂无媒独掩书帷生緑苔游情肆志究青简长使功名心似灰京华客游春复夏梦魂忽落孤云下飘然请谒赋还家拜命即行宁俟驾一杯相送凤台春落絮飞花江水滨同袍共惜仙舟逺故里争看防服新人生出处何须计父母俱存真乐事渭城歌彻栁青青极目淮山烟际
　　鬭牛图
　　时雨新收芳草緑水田犂歇春畊足牧童髙卧古树隂陇上闲牛自相触各争胜负气转雄不知为私还为公应笑当年挂书者误随李宻游山东
　　阳春曲
　　鹧鸪啼断声沈沈十二楼前晴翠深海日初红镜中晓满窻杨栁生繁隂迟迟帘幕生罗绮帐暖流苏人未起九街珂佩已朝天梦魂犹在浓香里觉来忽闻长乐钟独倚朱栏春恨浓不知昨夜东风急却恨满街花雨红
　　再奉和御制诗
　　天开图画烟霞间仰瞻阊阖虎豹闗如来法王驻幢节大启胜防同灵山黄旗紫盖茏葱起龙盘虎踞临江水花城近接凤城东金殿红楼碧霄里寳花座上辩悬河法海晴飜百丈波八极神王来拱防九天星斗共森罗敷扬至理开防昧隂翊皇纲转昭代信知随处即真如大道本来无定在世人惟识色非空未解根源空色同烈火自在清水底轻尘忽染寳光中遂将事物论成毁昧却无中有真体春来花卉满郊原眼界莫分红与紫百年贸贸成迷惑身世焉知脱徽纆幸逢圣主开太平玉帛梯航朝上国法王来自金天西宣大法醒昬迷要令化雨沾庻类栁枝水贮青玻瓈只今只园是灵谷祥云佳气常辉煜昙花飞堕半空来大地山川总芬馥时时法界出荣光照见原野晴茫茫又看宝塔现神影防翠焕发花间廊龙驾躬临天咫尺回銮毎待西林夕河清海晏圣情欢长日从容多暇隙湛然止水澄灵台红莲不染秋江埃鸾腾凤舞御宸翰煌煌日月中天开掲之丈室龙光绕玉户琼窻相皎皎万年长镇法王居臣民永乐春台晓
　　送人归四明
　　四明开郡溟涛中地与欧越相交通更唐歴宋生息异民物实与诸华同南渡故族多依止文献往往存流风安知百年太平后楚涉作俑先羣雄海濵忽举烽火起城廓但见烟雾蒙当时海内久宁谧父老不识操戈弓出门相见共埀泣何异犬豕遭罴熊庙堂安坐共肉食谁肯谋虑殚贞忠偷安茍出一时算表请章服蓬莱宫朱温遂得拜使节侯景未几超上公遂令乐土成割据不复众水归朝宗时清送君还故里使我怀感心忡忡剩水残山定何似故家乔木应己空念昔东行曽到日郡中名胜多探穷湖心寺前秋月白曹娥江上春花红别来屈指三十载回首旧游难再逢逢君归去吊遗迹缄书为报西飞鸿
　　商贾行
　　扬州桥南有贾客船中居处无家宅生涯常在风波间名姓不登乡吏籍前年射利向蛮方往平行贩越海洋归来戴货不知数黄金绕身帛满箱小妇长干市中女能舞柘枝謌白苎生男学语未成音已教数钱还防楮陌头车轮声格格畊夫卖牛买商舶
　　为盛惟性题谢孔昭画山水
　　我本渔樵山水客半生放浪狂踪迹十年朝谒明光宫回首洞庭云雾隔几回飞步凤凰台大江茫茫万里来黄旗紫盖披天起王气葱笼五色开登临壮观快心目九防齐州烟雾簇千金不惜沽酒赀自信平生心事足归来重覔洞庭游水光冷浸山光秋故人喜我天上至依旧忘机有白鸥行将结佩趋金阙分襟复与亲知别诗成写向画中看蓬岛三花不堪折
　　李龙眠山居图
　　羣山苍翠开云屏中有飞瀑悬青緑隂深锁白日静千岩万壑花娉婷龙眠居士神仙客平生常着游山屐荒崖幽谷遍经行野鹤闲猿总相识百年人去空青山独留翰墨传世间画中三友如何即髙躅那逺那能扳我生夙抱林泉癖家住呉家山水国十年游宦客京华回首五湖烟树隔晴窻对画归兴新緑萝飞花瑶草春我当招起龙眠友拂袖同为林下人


　　青城山人集巻三
　　钦定四库全书
　　青城山人集巻四　　　　　明　王燧　撰五言律诗
　　右掖门对雪
　　东阁旸初起西山雪尚凝风沈金铎静云拥玉楼层贾谊留宣室相如卧茂陵自慙衰朽质进退两懐氷
　　送张孟经归松江
　　我昔客游处送君孤棹归湖山想仍在故旧总言非倾别酒新熟到家花未稀吟情与离思相逐共依依
　　题赠毉士呉彦才
　　旧梦呉门月新游上国春居留琴作伴行有药随身欲学壶中客还为物外人自縁忘世累非欲事沈沦
　　送庐州驿丞
　　镇漅何处是淮水汴流间有禄谁云薄居官毎得闲花藏公馆暗藓入客亭斑攷绩重临日长年饱看山
　　鸡鸣山见桂花
　　月殿谁曽种仙家别自栽髙秋万木落空谷一枝开风隔林中度香从天上来因思赋招隠愧乏小山才
　　送姚文静下第归省
　　数年游太学才冠鲁诸生谁料还家日翻为失意行春衣游上苑寒食别都城且尽娯亲乐良材待晩成
　　寒江送别
　　结束辞亲去王程恐后期河梁送行处江路变寒时落月它乡梦孤云旧里思及当有代觐省未应迟勤农轩为族兄徳章赋时挈家居聊城
　　罢挟干时策因从垄上畊十年辞茂苑数口寄聊城故业桑麻在新居卉木成相望千里外徒此怆离情
　　万松图为华详叔题
　　夭矫万株松青山深几重将为髙士撡不受大夫封风雨经秋夕氷霜逼嵗冬后凋终自保桃李若为容
　　西斋独坐
　　余照忽西沈萝窻结暝隂幽情谁与晤孤思不能任松风发逺响石濑荅清音感此懐良友因之托素琴
　　送徐一校书宰固城
　　江草缛芳辰江花艳晩春方为帝城客复送故乡人离思虽云惨官程自此新琴堂非小试要见俗还淳
　　为张仲照题秋野轩
　　城郭嚣尘逺郊原爽气浮霜丹千树叶云白一天秋泖蟹螯初荐溪菰米乍收沧浪濯缨罢长揖谢公侯
　　同诸友七宝泉燕集
　　磴转青岩断泉归緑窦深撷芳遵磵曲列席就萝隂野迥寒云彻山昬夕照沈酒酣情未极延赏洽幽心
　　又
　　与子乖违后年华几度更宁知在兹夕忽复叙幽情山月含秋影风泉急逺声相看吟坐久中抱有余清
　　送友人之官
　　春山春树緑相送去何之拜命辞朝日分符出守时花连渚宫暗潮泝楚江迟鼎郡雕零久疲氓借设施
　　送夏秀才赴征北幕
　　长剑辞亲爱将酬报国心家乡一骑发闗路万重深斾巻迎边日笳鸣乱夕隂遥知征戍将开幕待陈琳
　　冬夜客馆懐王达善
　　幽斋人寂寂独坐抱相思正是离居夕况当迟暮时堦空寒叶响窻暝宿烟滋安得瑶华发山中践素期
　　宿徐良夫宅留别
　　月中人语歇松子落空山髙树风初向闲灯门半闗今宵暂同宿明发惆孤还别有重来兴溪隂莫雪间
　　题倪云林画
　　丛桂己消歇白云亦悠悠当时鸿山宅花落空林秋平生山水趣晩嵗江湖游抚巻三叹息空遗晋风流
　　寄友
　　不见熙真久此心将奈何毎因佳节换倍觉别愁多驻景功应熟居闲气转和无由聫夜榻清月照窻萝
　　又
　　寂寂重扉掩天秋夕气新风前初落叶灯下未眠人直道其如命无谋只任真忧心似衰草惟待发阳春
　　怡亲堂
　　务本承先业逃事养真虽云各求志却喜共怡亲棣萼聫芳日斑衣竞舞春我寻纯孝传端不愧前人
　　送俞纪善调宰鲁山
　　草章犹在箧花县去鸣琴旧擅声华重新沾恩例深崇文明主意惜别故人心分守长安道因风嗣徳音
　　又
　　故人离别久忽见各开顔我老尘埃际君辞霄汉间全家三泖逺百里一官间卓鲁留遗传髙风谅可攀
　　送王以贞主簿亲老归养
　　圣朝推孝治之子去宁亲恋阙丹心切还家防服新山经秣陵晩门掩若溪春今古重荣养如君有几人
　　夜坐
　　牢落它乡客凄凉独夜魂残灯孤馆静斜月小窻昬苏子裘虽张仪舌尚存此生穷达事不必问乾坤
　　又
　　夜坐乡愁切灯前客影孤髙天初上月羣树正啼乌漂泊更新节蹉跎困壮图此心独未朽匣内有隂符
　　挽邵处士
　　雅望推乡里清风播缙绅抱才犹未展赍志竟长沦兰邑溪堂静椒峯垄树新幽光当不泯钜笔勒贞珉
　　挽金洲呉处士
　　有士抱髙节逍遥在林丘布衣轻组绶天爵傲公侯心逐闲云巻身随野鹤游何由歌楚些荐藻谒金洲
　　又
　　脱迹浮名外游心太古先一经传后似独行继前贤髙致由泉石清风表墓阡行人徒仰止洒泪緑萝烟
　　送僧住京口万寿寺
　　京口千年寺长江独去僧旧名题万寿大法演三乘钟罢潮声续楼髙蜃气腾金焦昔游处何日约同登
　　送倪尧明知沙县
　　沙县知何处闽中去路赊一官仍出宰千里复辞家瘴雨防榔叶晴风茉莉花愿君防薏苡白璧自无瑕
　　题锦江迎养诗巻
　　迎亲因美禄出宰得名邦防服临花县琴堂治锦江曽参端有并宓贱岂无双想见三年后民风尽变厐
　　送僧住灵岩
　　百花深处寺犹指旧呉宫事往人何在香消径已空今朝送师去兹地阐宗风别意兼乡思依依云树东
　　送赵广文赴任
　　胄监初投迹黉宫再调官行看新教洽莫叹旧氊寒闽路春将近都门雪乍残诸生迎拜日揖让杏花坛
　　送通政寺丞章有常使朝鲜
　　己受苏卿节还乘博望槎金章伏纽紫诰凤盘花明主亲颁命藩臣敬拜嘉宁烦遣荀彘环海久为家
　　又
　　三韩舆地内四郡海涛边圣主思申命廷臣选独贤下情宜访度上徳在敷宣莫爱千金剑将贻汉史传
　　又
　　玉节辞朝去楼船截海行天王颁正朔藩国荷恩荣鼇极云无际鸡鸣日巳生邦人知礼分冠盖出郊迎
　　又
　　授节褒遐服临轩遣使臣忽衔明命重荣赐袭衣新鲸海寻封域龙江发去津凉风仙桂月翘首望车尘
　　又
　　茅土开封日符章镇国时朱防通汉使牡奉殷祠狱讼邦人向宗祧世祚埀从今千万嵗与国共无期
　　致思堂
　　果树皆初植琴书是昔遗先人存故物孝子致长思学礼趋庭日承欢舞防时此心可尽徒咏蓼莪诗
　　送某编修侄还江西
　　阿咸辞叔父春晩别京畿家在江西住人从天上归离筵栁枝短佳防竹林稀知子庐陵梦依依对琐闱
　　送人之官
　　滇阳余万里一命荷恩深应宿郎官职分忧圣主心治劳烦制锦俗化借鸣琴云翮终难滞还栖在上林
　　遇王子渊
　　分违十五载容鬓改平生乍见忽忘姓相惊各道名离愁无限积往事几回更又作临歧别凄其感我情
　　哭曹给事
　　署职居仙禁分曹掌士师那知弥月病永间百年期堂有衰龄母家无主祭儿亲交临旅榇向哭有余悲
　　又
　　秋色凄丹旐惊飚飒素帏文成贾生赋舞罢老莱衣草圣从今絶交情感昔非那堪愁正切邻笛怨余晖
　　送杜徳润
　　相闻十余载未得叙平生抚巻歌三叠依然含别情呉江枫叶下楚泽苹花荣去去毋留滞西风一棹轻
　　寄友人
　　世味浑忘却身心得少闲临池看白发把酒对青山经史三余外桑麻十亩间优游期卒嵗宁料阻时艰
　　再用前韵奉答
　　君本逃名者如何亦未闲秋风发丛桂孤杖别家山落落征尘里遑遑歧路间相逢一惆怅空感世情艰
　　秋夜对月
　　桂月髙秋满兰堂独夜长凉光浮露叶清响乱风篁徂谢悲余景雕伤感众芳所思千里阻重此值凄霜
　　挽唐愚士二首
　　久入平津阁新趋禁掖门賔筵存旧礼翰苑荷殊恩竟抱漳濵疾俄招楚泽魂不堪愁絶处邻笛怨黄昬飘风翻繐幕落日闪丹旌未展生前志空遗殁后名托交知已任执绋故人情旅榇东归处凄然泪满缨
　　雨后夜坐
　　荒村踈雨后茅舍在溪边半夜凉初透孤灯人未眠病多诗思少客久世情便却忆年来事茫茫总可怜
　　送人之官
　　髙歌倾别酒挝皷发官船烟栁千丝雨莺花二月天且今日醉定约暮春还凯奏彤庭晓欢声动日边
　　送人
　　幼时曽客处今日送归人东海一千里流光四十春江山应似旧花鸟几经新故友如相问衰容与病身
　　又
　　同谒天官选君归我独留本朝聫辔去翻作异乡愁云杳曹娥渡江空白鹭洲欲知相忆处倚遍月明楼
　　送人复任合浦县簿
　　鸣驺何处去南海复之官路入蛮溪暗珠还合浦寒盐车非伏骥篱枳暂栖鸾圣主求贤急飞腾谅不难
　　挽庐陵萧先生
　　徳行称先辈威仪式后生青山初晦迹丹阙早知名方逐搏鹏举俄惊赋鵩成读君匡世策雪泪洒长缨
　　又
　　出处恒师古忧伤每感今展禽将比迹贾谊本同心江右仪刑在天南嵗月深有经传令子身没胜籯金
　　送朱校书赴任余杭
　　成传世业膺荐谒承明特授儒官去仍寻故里行烟花曹女庙春草越王城总是曽游处难为送子情
　　东王先生
　　先生懐魏阙未肯卧林丘分别才旬日相思又莫秋碧云连逺道緑芷歇芳洲还念归来否忘机有白鸥
　　答友见寄
　　莺歇蝉初动经春别故扉劳君遥问信是我正思归夜馆烦虚榻秋风拟拂衣莼鲈虽可恋何似北山薇
　　柬彦起秀才
　　身抱丘明疾家罹原宪贫亲年迨埀老儿齿未成人分别山中冷相思泽畔春何当归去后访子问艰辛
　　追赋杨氏夜游
　　十二百惊鸿缨铃小队丛葢张遮桂月扇动度兰风翡翠钗梁重芙蓉袴褶红今宵向何处将入望仙宫
　　又
　　朱城壁月悬西市隘车钿金镫银花镂雕鞍翠羽填黛轻眉月细膏滑髻云偏驰道争先絶君王中使宣
　　又
　　银灯隠绛纱流彩暎鈆华挿鬓金鸾小填蛾翠鴈斜衫寛藏半折绶解绾双花共覩新妆束相邀进内家
　　又
　　红锦簇鞍鞯宫西小市边更衣寛宝带匀粉落花钿袖窄扬鞭易靴轻下马便君王好夜饮留醉凤楼前
　　述懐
　　三十未得志栖栖无所投空持五经笥不遂一身谋土蚀张华劔尘生苏子裘何如覔归计负郭有田畴
　　又
　　识命当随寓无营只守真安知执圭者乃作种瓜人周道荆榛合穷山兰杜新毋云菽水薄朝夕可娯亲
　　题林泉居巻
　　旧忝林泉隠新从朝市人行云流水梦芳草落花春世事终难料生涯莫任真茫茫天壤内到处是通津
　　雨中江馆偶成寄山中诸友
　　雨声窻外曙独客梦魂惊阳月看仍尽春衣缝未成空将倦游意并付忆归情寄语山中侣松间有旧盟
　　寄畊渔子徐良夫
　　理世无遗逸君何独遁逃方知唐虞盛乃遂巢由髙耕田中呉野下钓五湖涛帝力我安有熈然纵游遨
　　寄虞公务
　　泛泛踪难定皇皇思每惊嵗年知几换书剑竟何成多雨江村夜孤灯客馆清此时谁共语唯念昔同盟
　　赠丁秀才敏
　　君年逾一世我齿越三旬本是同懐者俱为失路人栖栖在羁旅落落困风尘安展凌云翼相期据要津
　　送王之常
　　摇艇緑江头江花昨夜秋正当人欲去复值雨初收杨栁踈烟渡芙蓉落晩洲离情不可道尽逐水东流
　　送春官主事陆伯曕使朝鲜
　　寰宇同文日春秋一统年仙郎辞粉署星使泛楼船海极神鼇际天连旭日边何慙张博望勲业着青编
　　又
　　臣民归正朔名器重繁缨蕃国忠诚切朝廷宠赉荣日边龙节去海上使星明重续东方传谁论汉将名
　　春夜对雨
　　逺漏沈余滴空斋梦乍阑灯摇风影乱窻掩雨声寒节序愁中驶莺花客里残故园归去晩惆怅负春兰
　　少年行
　　出身本六郡结爱入三川旧是良家子新从侠少年黄金装劔珥緑锦制鞍鞯笑杀成都客穷居事草
　　和唐侍读嵗除韵
　　青嵗芳华启隂节序穷寒收灯影里春入漏声中弱志怜今异新懐与旧同严城冠盖动炉炭已销红
　　送杨仲宜归闽中
　　一门推二妙兰玉喜同荣之子旋归日难兄眷恋情皇都半秋乡路几时程应有重来约春风花萼生
　　又
　　不识闽闗路迢迢天一涯因寻鸿鴈侣来咏鹡鸽诗官舍同眠夜沧江独去时明朝相望处两地各含思闽中杨仲宜氏不逺数千里来京师谒见其伯氏谕徳公勉仁盘桓月余告别余闻而喜曰若仲宜可谓真知敬其兄者矣夫京师名贵之囿也韦布之士辞乡井来游者鲜不役于是仲宜倐然而来飘然而去无意乎此非诚心敬其兄者哉因赋五言短体以饯永乐五年秋八月既望承务郎右春坊賛善兼翰林检讨青城王汝玉
　　柬施景仁
　　膺荐朝仙阙承恩返旧扉终酬元亮志谨识冶长非晴巷青杨合春园緑韭肥生涯方满目从此可蔵机
　　题看花仕女
　　玉台装乍整纚履盻行云羞脸团纱掩娇蛾浅黛分翠松连理带香腻七襄裙竚立花庭下含情怕夕曛
　　寄曽先生
　　理世方招纳君何独避名遨游遍山水谈笑却簮缨身与闲云侣心将世事轻呉山旧栖托应是为莼羮
　　又
　　月色经秋半懐君今夜心徒然期晤语翻此间徽音烟寺微钟度江城逺柝沈何当一乘兴摇艇欵溪隂
　　送舍弟璡
　　送尔出门去出门行路难时方重财贿孰肯礼儒冠沙晩鹡鸰苦雨凄棠棣残好营甘防养归奉二亲懽
　　挽毛国子
　　投荒知几载拜阙始逾年正喜经帏设俄惊客馆捐病妻嗟失倚弱息叹谁怜重聴山阳笛含凄彻九泉













　　青城山人集巻四
　　钦定四库全书
　　青城山人集巻五　　　　　明　王燧　撰五言长律
　　和徐髙尚同陈胡二文学虎丘游集
　　中呉饶佳游兹山极殊观磅礴踞臯陆防岏轶霄汉灵岩南蔽亏震泽西衍漫岧嶤见城堞参差曕里闬飞甍凌巘出绀宇横林奂余霞皎夕隂初旭缛晴旦宗周昔无象四国争发难阖闾绍遗业傲倪覇东翰雄图未终毕宫车忽云晏年遥代祀忽世变物情换深蔵閟雨花曲池幕烟蔓崖崩留凿纹石驳余剑防诸君美无度假日穷幽翫凭峭信多览吊古亦増叹伊子旅江壖接武嗟阻限聆风仰清穆披藻羡芬烂重寻倘能卜偕行愿相賛
　　送县尹某人荐举复职
　　邑庠初励志太学早蜚声经学推先辈文华厌后生幕賔曽署墨巡戍旧题名薄宦浮沈久频年宠辱并自期成委致何幸遇清明荐剡腾丹陛征书下玉京拂衣辞陇畞被褐谒铨衡复賛琴堂去仍为花县行莫言淹骥足谁谓滞鹏程百里讴歌洽三年政绩成天官称考最朝士誉才英日丽双龙阙春明五凤城临江开祖帐出郭送行旌南浦生芳草沧洲长杜蘅愿言持赠别勉子树忠贞
　　送李佥宪
　　晨兴趋禁闼夜直在仙闱十载濡华笔三朝侍衮衣忠诚曽歴试政事毎无违北阙除书降南方宪节飞清霜随部署明月照骖騑瘴岭梅花早炎天雁侣稀明朝空怅望何处待音徽
　　送仪曹主事陆伯曕使朝鲜
　　鲸海洪涛里鸡林旭日边皇风八表使节降中天往赐殊恩享来朝甲令悬旧知邻日本新号复朝鲜礼乐存殷后衣冠仿汉前诗歌四牡什书读旅獒篇浿水功全陋新城绩浪传圣图宁有外王道本无偏职贡梯航日河山带砺年只今同内属不用将楼船
　　丝竹堂
　　东鲁分支逺西江衍派长风云开胜景丝竹敞华堂架贮籖新挿书存壁旧藏口传思伏胜妄意笑共王圣道乾坤大经文日月光方今逢盛治奕叶看流芳
　　送人之官四川
　　暂辍分曹秩初悬刺史章承恩辞建礼衔命出昭光峡束瞿塘险山盘剑阁长蒲鞭随骑后卉服拜车傍已见风声被行闻徳化彰大廷重考最计日簉鹓行
　　送祝少卿使朝鲜和大学士王达善韵
　　治教千年防车书万国同蕃邦修贡礼报使选时雄文物商周在封疆汉节通洪涛翻地白初日射天红海服皇图内边人圣化中敷宣当奉职要在复箕风
　　青林小隠图
　　緑波三泖外青嶂九龙前别有深林境新开小洞天晴隂千顷合春树几村连翠湿榆将堕红深花欲燃搴萝朝带露煮石暖生烟庭养华亭鹤门维笠泽船方期事真逸更拟谢烦縁忽应征书起旋将旧业捐闽中陪制锦江右佐鸣弦梦断居闲日心存报国年烟霞盟暂辍松栢操弥坚又报山中侣空移蕙帐篇
　　送太医院使戴元礼归金华
　　金华初脱迹紫禁早知名旋起丘园隠来沾雨露荣青囊存药秘玉检贮方精先帝称纯谨今皇重老成两朝亲侍从十载尽忠诚请告衷懐切推恩睿算明赐金分御帑祖帐溢都城草色丹阳路花香白下程将期过岩子应拟访黄平童稚临门亲知夹道迎还家虽乐具恋阙自魂惊知近初阳节趋朝聴佩声
　　送唐太守
　　初賛霜台宪旋迁粉署郎趋朝常秉礼入幕每持纲重沐君王宠新悬刺史章均州江水右梦渚楚山阳秋岸丹枫落凉洲白芷香别来何以赠先世有遗芳
　　青翠轩
　　寝扉临胜絶春竹琐檀栾凝翠栖经幌分青度药栏粉飘风际晓箨解雨中寒檐外云三径墙隂玉万竿悬知禅讲罢鸣凤下瑶坛
　　致乐堂
　　奉亲思致孝养志敞华堂暎日斑衣粲迎风锦幕张鹤埀耆耄发雁列子孙行椿树连茂萱花近砌芳田荆纷蔚蔚窦桂发穰穰酒献千金寿炉供百福香承顔和气集政颂徳音扬繁祉方无巳遐龄政未量长年皆乐事宁赋采兰章
　　题桂山堂
　　不作淮南客还歌桂树秋堂依林下敞人似月中游白苎凉新透清郊暑乍收风从小山度香入九天浮城市心应逺烟霞志已酬攀援如有意嵗暮共淹留
　　送永丰教谕陞襄阳教授
　　九年鸣教铎三考谒铨衡职典黉宫旧官超大郡荣成规存吉水新训着襄城登岘懐羊祜埀帷慕董生春归习池晩花发大堤明想见传经暇从容载酒行
　　棠隂书屋
　　烟霞开胜境林壑带幽居终日心无累长年乐有余时过三益友賸贮五车书缝练收萤火烧芸辟蠧鱼风吹朝幔卷月暎夜窻虚巳致青云上还思素服初丈夫终一徳穷达复何如
　　哀故友
　　宇宙经纷溃江湖减旧知可怜今日泪又为故人埀我昔叨乡榜君方谒泮池虽当童稚嵗早见老成姿灵凤初辞穴神驹不受羁昂昂呈骨格采采濯威仪自合凌丹汉应须置玉墀风烟一飘散寒暑久乖离杜曲身弥困盈川誉日驰停云空怅望落月累成思郭外闲投迹山中喜践期绛纱新帐设防笔丽词摛志趣朋侪畏才华月旦推吾徒获佳侣乡校遇良师几度聨徐榻常因入董帷夜吟灯数剪昼论晷频移村转千花里山蟠巨泽湄知将遂栖隠正拟得攀随不意干戈变俄惊衽席疑片时殊宠辱反掌易安危骨肉归何处精灵失所之慈亲痛钳赭爱子陷囚缧薤露行歌杳铭旌返迟伊人乃如此造物竟奚为大厦轰霆震连冈烈火滋那能分玉石岂复惜栌榱有礼行哀问无家致吊辞昨来过寓所但觉益凄其欲秉中郎笔难书有道碑天秋气萧爽日夕影参差暗壁封苔晕虚窻罥网丝题闲桂泉咏酒罢浒溪巵中散琴安在山阳笛自悲伤今腕方扼感逝颊重支剑化丰城后珠沈合浦时徒然歌楚些魂断不堪追
　　过尹山东庵
　　地涌琉璃界天开翡翠林那知近湫隘谁意得幽寻日丽花台迥云横贝阙深绀园浮霁彩琪树带春隂玉磵珠泉滴丹窻緑嶂临梵王红锦服仙女碧瑶簮金作山龙甲朱为海鸟襟鸣钟惊雉舞讲法引猿吟境静尘难染机深虑不侵愿因清净力从此识真心
　　代闺人怨
　　璧月鉴朱扉金风复动帏熏炉添夕烬华烛散炎辉孤人处兰室荡子别金防月蓂频陨谢春草屡芳菲腕玉销璚钏啼珠染翠衣调弦闲宝瑟织锦罢鸣机夜衾懐嬿婉晨镜惜容徽梦畏灵鸡唤心惊旅雁飞往嵗从征北连年属建威马邑方无戍龙城已解围念兹桃李月那能独不归
　　题【阙】
　　五岳真游逺三山胜景赊何如赤县里自作野人家大隠齐东鲁闲居类浣花雪中丹凤阙舍外白鸥沙山影摇书幌波痕上钓槎诗成江愈浄梦觉日将斜案有闲僧帖门无俗士车遗安付心事习静寄生涯迳忆终南捷名闻少室夸君今谁得似终老在烟霞
　　五溪放棹为严明威赋
　　昔闻五溪险今见五溪平繐帐迎风巻楼船带月行烟花蜀相庙露草伏波营已竭忠臣节仍全孝子情白云悲望切黄壤喜沾荣古栢森神道坚珉勒墓城此中方眷恋罢促还程
　　清真轩
　　甲馆连甍起闲轩胜景开谁言居戚里宛似入蓬莱树接天家近山从上苑回凉飚排闼至空翠拂檐来竹粉飘琴荐松花落酒杯莺啼烟外栁鹤卧雨中苔寄兴多佳赏陪游得上才永和千载逺文采共昭回
　　和故乡诸友见寄
　　昔别逢条桑今还值鸣蜩逺游淹辰节离思结昏朝水宿我情懑山栖子志超半生懐隠止中道困沦漂虽积岩壑眷恒违樵牧招日归未温席于迈复扬桡仍将风波习再与朋知遥杳杳寒蓬转茫茫秋梧飘感仪宁乏操慕舄岂无谣事系竟难解心悬徒如摇唯当敦久要不为嵗寒凋
　　访山中故人
　　整策陟幽峻寻云入灵谿藤萝互防宻崖磴纷盘纡长林倐数转春鸟时一啼稍觉去人逺讵知行路迷欣值息心士幽独在岩栖清晤防夙契防防启机于焉素懐惬澹然凡虑非明当税尘鞅投迹恒相依













　　青城山人集巻五
　　钦定四库全书
　　青城山人集巻六　　　　　明　王燧　撰七言律诗
　　瓜州道中
　　清江杳杳水连空江北江南緑暎红三月异乡逢改火经春游子怨飘蓬满汀芦叶孤舟雨一树梨花小斾风遥望故乡何处是依稀烟树五湖东
　　双溪草堂
　　清溪窈窕合流深长望茅堂溪水隂明月闗河千里梦夜窻灯火十年心题诗尚记江如练列坐空思风满林安得投簮陪杖屦一庭春草暎青衿
　　春日左掖门闻莺
　　落絮飞花满禁城万年枝上一莺鸣全非幽谷闲闗调总是东风宛转声啼处尚含求友意断时犹带惜春情朝回左掖门前聴疑是仙韶奏九成
　　新秋早朝
　　宫井梧桐叶乍飞新凉先到侍臣衣苍龙阙上银河转丹凤楼头玉漏稀宿衞分行环辇路夕郎鸣佩出仙闱嗟余虎观叨陪从簮笔惭无补万几
　　寄北京韩院使
　　分别长干不记年南楼明月几回圆情生疎雨残灯后人在重云逺树边此地寒销葭管夜南方春近杏花天嗟余久抱漳濵疾愿捡书囊啓秘传
　　送马先生致仕还松江
　　十载黉宫坐冷氊旋因致仕逺辞天桑榆暮景逢明世桃李春风忆少年送别同倾江馆酒赋归独泛泖湖船慙予亦有莼鲈兴梦绕呉松烟水边
　　送人归呉
　　相逢不计别来年君鬓如蓬我皓然亲友凋零知几在江湖飘荡喜俱全九重请告承新宠五栁还家老旧田明发京华又分别春风应送洞庭船
　　寄衣曲
　　素练辞机夜捣砧乌啼桐井月移隂三年异域无来信万里征衣寄别心霜重已忘刀尺冷风髙长忆塞垣深荣勋莫在班超后日日空闺待好音
　　送韩伯永之北京省父
　　严亲端笏侍龙旗爱子相从着防衣千里神都瞻王气两淮春水漾晴辉兰苕暖近香初动梅萼寒销雪乍稀相见承欢调膳处即看行幕是庭闱
　　挽学士王达善
　　缟纻论交两少年相逢不觉共华颠蓬沙紫塞怜分袂风雨青灯忆对眠投老喜看居内相抱疴忽报掩重泉九龙山下梁溪路目极丹旌思黯然
　　送浙江佥宪之任
　　呉水呉山锦绣中太平箫皷万家同朝端新授观风节使者初乘按部骢九里松留梁旧寺万年枝陨宋遗宫钱塘风俗犹存古秉节须烦卧治功
　　送张孝逸
　　天书曽赐返岩扉重应轺车拜紫防振袂晓趋中禁路濡毫昼坐列僊闱云边日转龙旗动花里风轻玉漏稀大典告称恩露重春来莫忆故山薇
　　挽王之常先生
　　生平英迈薄秋云野鹤飘摇迥不羣早嵗常懐千里志莫年空卧五湖濆嗟无嗣子题新主幸有诸孙辑旧文不识浒山先垄下谁书征士表清芬
　　送人还乡
　　一别芹宫旧讲氊几年归去卧林泉承恩重应征贤诏休老还寻负郭田官驿晓云迷楚树大江春水放呉船世麟堂上遗经在应与诸生理旧编
　　送太守徐彦威
　　路出都门指八闽送君方值栁条春汉庭循吏推黄霸颍郡遗民望冦恂雪水满江催画鹢棠隂夹道引朱轮铨衡考绩论公最知是専城第一人
　　为周文威题菊庭巻
　　亲王受册镇长城上将分符总重兵仙阙九重颁命出星轺万里向西行药囊旧贮丹经秘诗巻新承赐翰荣什袭珍蔵归父隠虹光夜贯斗牛明
　　送太平刘知府复任
　　锦绣江山拱帝畿上皇曽此驻龙旗三年出守劳绥抚再命専城遇眷知桑柘千村丰庶日歌钟万户太平时送君重去宣王化明世休论治蠒丝
　　送翰林王孟旸叅将安南
　　暂辍含香直晩班新叅将阃出平蛮黄茅緑树千重岭瘴雨蛮云几处闗去马正逢椰子熟归旌定及茘枝斑知卿素有雄豪笔须勒神功镇海山
　　送王孟端随驾之北京
　　龙驭时巡幸北京属车侍从鲁诸生周庐未彻黄茅起磴道新开辇路平星拱紫垣严宿衞天临华盖肃行旌马卿素有凌云志应有词章颂圣明
　　送文渊阁待诏端孝文使朝鲜
　　扶桑日出曙光寒帆挂长风积水寛汉武开边分四郡圣朝遣使抚三韩河山誓重畿封逺雨露恩深岛部安想见藩臣迎节下犹存黼冔旧衣冠
　　七夕次苏校书韵
　　玉树金风晚乍闻秋光南国未三分露凉将拟投班扇才拙空慙续栁文千里忆归呉苑外频年客计楚江濆仙家此去知何处只隔瀛洲五色云
　　送呉侍书省墓
　　三年染翰值仙闱新沐天恩请告归但使丘原仍似昔谁论松菊稍云非朝衣入里人应羡白首荣亲古尚稀相送不须生别思春风佳防在金扉
　　题虞山景
　　平生未识海虞山揽秀曽因图画间云入空蒙开倒景僧依苍翠闭禅闗湖田稼熟秋千顷烟浦舟行路几湾天上归来暂停辔何当留我老年闲
　　送王孟端侍从北巡予亦将适武清先赋奉饯
　　子昔朱顔我少年梁鸿溪上恺周旋相逢正喜情如旧屈指方惊嵗屡迁行李欲为投北计束书先上渡江船它时重剪西窻烛应在春风易水边
　　次斋宿诗韵
　　圣王报本奉彛章亲御丘祀昊苍文命诞敷开景运精诚昭格显神光九天星暎中庭燎午夜风传合殿香璚署仙人歌盛徳抽毫欲赋媿榆扬
　　题韩御史椿萱堂
　　济南簮绂传家旧阙下恩荣受赐新乌府諌书推二妙华堂防服奉双亲椿萱并美阳和节兰玉同沾雨露春骢马聫驰谁不羡清风端可继前人
　　送龚郎官
　　阙下陈情拜至尊天书赐告出都门星郎旧掌铨衡寄黄壤新沾雨露恩奕叶遗芳今日见百年乔木几家存嗟余亦忝簪缨后世泽荒凉愧子孙
　　送顺昌伯云南抚安
　　分阃曽登上将坛金貂新挿鵕防冠身轻百战君恩重威振三边敌胆寒幕下偏禆皆许歴座中賔客有冯驩兵符又向西南去谈笑风生六诏安
　　寿董学士
　　昔将忠荩事先皇南去归来两鬓霜徳重三朝兼傅相名髙四海仰文章承恩曽赐金莲炬退食新开緑野堂天上忽颁宸翰降奎星午夜动辉光
　　又
　　金章殿下日初移白玉堂深午漏迟后进咸宗邹鲁学满朝皆识帝王师新承鸠杖颁恩日正值蟠桃防宴时圣主只今方倚重未容归践赤松期
　　送人告老还乡
　　太学栖迟共几年风灯蓬鬓影萧然乡闗回首思千里章奏陈情彻九天荒迳许寻彭泽菊全家仝上楚江船归时莫问生涯事故物仍存有旧氊
　　闻钱仲益自杭州获归
　　空江秋晩忆分违回首俄闻世事非异国频年嗟久滞故乡今日喜重归黄花渐发逢新雨白鸟仍来识旧矶咫尺对君湖水畔何当放棹欵柴扉
　　送李佥宪
　　两朝染翰侍君王新荷深恩秉宪纲日射绣衣辞殿陛潮催画鹢上湖襄长风鹏翼初横汉官驿梅花尽带霜想见露车行部日应从召伯问甘棠
　　又
　　拂曙纶音降紫防凤池仙客绣为衣先朝故旧如君少四海交逰似我稀云散都城新雪霁寒生江路早春归悬知别后趋朝日犹忆相从向琐闱
　　客懐
　　水流花谢总无情卧病漳濵百感生自笑田园荒旧业却将文字覔虚名春来又见羣芳动老去都无一事成故里莺花应念我行将长揖谢公卿
　　又
　　逢掖虽云是旧衣故山终负采春薇时清懒上王通策病久常闲董子帷寰宇同逢新节至江湖自觉故人稀平生多少闗心事空学庄生蝶乱飞
　　又
　　夜静灯寒独掩闗满窻风雨响珊珊客中自信贫非病老去方知懒是闲寺逺无寻僧作伴林深思与鹤同还枕边又聴朝钟动忆簉鹓鸿缀末班
　　送胡典仗赐告还乡
　　班分彩仗列廷墀侍卫亲王典汉仪婴疾正当强仕后乞身未及老年时心懐朱邸行犹恋身到青田梦尚疑欲报君恩何处是好将忠义付佳儿
　　题右江遗墅
　　隂隂乔木带江沙建武年来世绪赊麾节频沾新雨露山林不改旧烟霞緑深椰子经春叶红绽蕉丛过臈花曽读云台诸将传子孙繁衍有谁家
　　送人之越
　　我昔东行到越州别来回首几经秋停云尚忆当时兴送客偏増感旧愁曹女祠荒花自发贺家宅废水空流不知故友今谁在烦向春波问白鸥
　　湖西别业
　　豫章城外楚江边旧业犹存季子田雉雊蠺眠三月暮桑隂麦秀几家连将同杜老家夷曲似学王维住辋川我本五湖畊钓客沧洲空羡白鸥眠
　　送曽先生
　　呉江枫落水増波忽报山人放棹过相见政将懽意接送归无奈别愁何风生晚泽蒹葭响雨歇空山烟雾多此去几时重聚首嵗寒有约在松萝
　　送人之官
　　黄茅逺接海云边官驿迢迢路几千客骑晓防梅岭月行装上广州船陶潜未遂归来志马援犹堪矍铄年想得到官敷政日那人争拜玉堂仙
　　送魏秀才
　　江湖游荡欲何依末路谁能礼布衣木落霜天秋欲暮风生泽国鴈初飞辞家己久行囊尽为客无谋相识稀明日重归故乡去里人应诮读书非
　　次费刚中秀才见贻诗韵
　　一载漂零江海行与君俱是一书生心同孤馆秋灯影梦断重门晓佩声啼鸟残花伤往事暮云春树动离情相防只隔呉淞水空羡风前短苇轻
　　又
　　艰闗曽记共君行此际相思别恨生四野荒山横暝色孤城落日起秋声星霜冉冉蹉跎感湖海茫茫故旧情丽句枉投难报谢自慙金玉尚为轻
　　寄友
　　莺歇江乡杜宇悲故人遥望久乖离梦因春尽归常切书为山遥寄毎迟疎雨林边寻古寺夕阳岭下谒荒祠匆匆己负瑶华约别有西风桂子期
　　懐范宗文
　　君去遨游尚未归北风吹雪正霏霏悬知此日生涯薄应悔平时直道非舟泊空江闻鴈断路逢寒草过人稀呉兴巨室多豪杰谁识当年旧绣衣
　　送人归省
　　新沐天恩拜玉墀宫衣荣暎防衣时仍从东浙家乡去应咏南陔孝子诗白下余花香未歇赤城芳树緑初滋知君恋阙丹心切良防须先露冷期
　　挽呉处士
　　平生晦迹卧林扃太史应占处士星十畞桑榆闲暮景一蓑烟雨钓寒汀遗安巳得厐公计传后无烦韦氏经欲挹髙风何处问兰陵冢上有新铭
　　又
　　烟霞深掩故山扉投老林泉一布衣野梦不萦青琐闼闲情常在白鸥矶蔵书箧满传家逺种秫田多带雨肥忽厌尘寰向何处青松寂寂锁斜晖
　　寄呉中故人
　　乡心离思共依依呉水呉山怅久违客里频看流景换老来偏感故人稀百花僧舍思携酒细雨春林忆采薇一枕飘零江海梦夜深空趁蝶交飞
　　送徐子信还呉
　　渡头初聴采菱歌送子还乡意若何碧树霜前红叶少青山雨后白云多共怜杖屦游桑梓仍羡衣裳制芰荷簮笔自慙无所补空令华发叹蹉跎
　　紫翠丹房
　　洞门深锁鳯城春迥隔长安陌上尘云里山光搴幕入雨中栁色过窻新自縁习静成闲逸非欲逃名事隠沦想见斋居清昼永药炉丹灶每相亲
　　送友之西秦
　　天子临轩命近臣逺持宪节镇西秦琐闱暂辍封章奏骏马行防出抚巡豳地应非周故俗茂林无复汉遗民闗中父老郊迎日为播朝廷圣化新
　　秋夜
　　碧天凉月漾金波玉漏防时夜半过客梦不知归路逺乡心偏是到秋多鹊惊孤影飜风叶蛩带寒声起露莎遥想五湖烟雨好无由重整旧渔蓑
　　次张真人见寄
　　玉京神观喜佳逢始信蓬山有路通忽报仙幡临草泽惊看画鹢下天风凉生晚渚芙蓉老霜陨秋场稼【以下阙】









　　青城山人集巻六
　　钦定四库全书
　　青城山人集巻七　　　　　明　王燧　撰五言絶句
　　东郭襟咏十首
　　仲逺家东郭予家东郭东春秋闲暇数轻舟往来遇景留连辄成歌诗积时既深不知累什
　　东城
　　家住东城下时登东城上东城几古今一望一惆怅
　　草堂
　　草堂近东郭緑水遰萦回荆门多不掩时有清风来
　　葑村
　　荒邨依野葑树色水光边人家知逺近犬吠隔溪烟
　　莎滩
　　莎滩溪水汜滩上烟莎緑日夕少人过闲鸥自来宿
　　栁汀
　　闲汀多种栁窈窕入溪浔东风花落尽满地是春隂
　　苔迳
　　尘机暂已忘尘事日应逺试防径中苔朝来深与浅
　　红蕖港
　　流水深成港芙蓉照水新葑溪非镜曲莫误浣沙人
　　緑萍湾
　　清溪知几转靡靡緑萍多莫赴流红去漂沦将素何
　　石庭
　　石庭平且敞规制非雕凿家僮频扫浄留待闲花落
　　菊篱
　　种菊东篱下芳丛经雨生膏粱不可食日夕待餐防
　　佳赏轩杂咏
　　往嵗在乡里时尝为朱亮字伯贞记佳赏轩及来京师又持巻索诗因追赋轩居故事为五言八章时亮新擢礼科给事中暇日一披咏之不知如身在轩中否时庚辰冬十月也
　　南园
　　苏郡庠初并东城殊极隘陋范文正公有园在城南相地者云兹地当踵生公卿公曰与其私于一家孰若公于一郡遂以之建今学云
　　南园夷且旷水木凝华清天开景明淑仰见昔人情
　　道山在学宫西庑后
　　开轩道山下时登道山上美人今在否日暮増惆怅
　　泮池
　　泮池深且广緑水浸红莲轻风雨余至演漾起澄涟
　　杏坛
　　空坛有繁杏蔼蔼緑生隂清风何处起犹自聴鸣琴
　　古桧在明伦堂前或传文正公手植
　　古桧依堂陲曽闻昔贤植嵗寒霜霰多不改青青色来秀桥太湖水东来由桥下曲折入学宫流渠并西墙
　　石梁跨新緑源长流愈清何须沧浪水可以濯尘缨
　　春雨亭
　　闲亭对春雨窈窕来城隂初滋千门栁复沾松桂林
　　采芹亭
　　髙亭临泮水緑芹生水隂长年时采撷列坐有青衿
　　题髙彦敬画
　　孤榜系落日清风秋思长隔溪望林阁夕霭正苍苍
　　题徐幼文画次髙季迪张来仪韵
　　云生疎林晩花落空山春裵佪林下路惆怅山中人
　　题王思敬扇
　　家住緑苹州轩窻瞰碧流夜来疎雨过凉思到沙鸥
　　题画
　　疎树叶全脱众山云半收髙人坐苔石风露一身秋
　　又
　　叶暗前朝雨花飞昨夜风空山人不见春在緑隂中
　　又
　　山影照清流凉生杜若洲夜来江上雨添却几分秋
　　咏兔
　　芳草满陂緑草中狂兔行只今罢虞猎来去任纵横
　　又
　　青松郁如盖下有兔爰爰徘徊知何事应待望舒圆
　　题双鸟图
　　婀娜緑杨枝上有双鸜鹆焉知九苞凤终择丹山宿
　　又
　　翩翩双好鸟同集一枝安谁知瑶岛上别有青琅玕
　　题兰
　　楚楚九畹姿托根孤石上清风久不来含芳独惆怅
　　又
　　古石生幽兰孤芳贞且妍何由遇君子移置瑶台边
　　婕妤怨
　　长信秋风起昭阳夜月明相看一步地各自不胜情
　　又
　　歌声何处动独立又黄昏自愁成感叹不是怨君恩
　　梧桐竹石图
　　髙梧冒岚宻修篁依石疎忆在西林院闲窻凉雨余
　　山斋
　　斋居在山中长日人来少石坛花落多时有东风扫
　　玩古轩
　　松下有闲轩鸣琴间图史今人非古时古人今己矣
　　竹磵
　　种竹绕磵濵苍然昼如晦故人期未来自有清风至
　　白石坡
　　坡上有青松坡下多白石还愁苍藓生何处寻行迹
　　清隂谷
　　埀阳何靡靡繁隂覆谷中芳春信多媺预恐起秋风
　　埜亝
　　闲斋面潇洒欲谢尘中緑四坐杳无际此心方淡然
　　枯木竹石
　　西风昨夜秋琪树芳华歇独有修篁枝虚心保贞节
　　题竹
　　粉箨解香苞新梢展凤毛空庭明月夜只恠粉墙髙
　　寒江独钓图
　　空江不见人飞雪纷如剪独有埀钓翁孤舟水云逺
　　题竹
　　志士励贞撡君子抱安节请防艳昜花何如后凋叶
　　又
　　箨香初解粉叶嫩正含姿长保青青节相期嵗晚时
　　桥亭八咏为宗人府经黄子中赋
　　澧陂春涨
　　春陂昨夜雨緑水潮来涨应有放歌人濯缨陂水上
　　香炉紫烟
　　紫烟明复灭窈窕孤峯晓松风吹不消何处看飞鸟
　　龙磜朝岚
　　朝岚龙磜生复度青林上咫尺不逢人唯闻樵笛响
　　田东暮雨
　　负来春暮东风洒灵雨归时屮路昏帐望谁为侣
　　云源仙笛
　　闲云深几层孤笛云边动泉声忽相乱莫辨梅花弄
　　圣容僧钟
　　山色杳冥中烟霞最深处因聴风外钟知有闲僧住
　　甘泉飞瀑
　　危峯髙不极瀑布半空飞岩风吹莫溅恐湿緑萝衣
　　天宝悬崖
　　悬崖空翠表下瞰羣山低灵仙望不至谁与登云梯
　　题画杂咏
　　月出孤松隂风生百泉响空山不见人解带苍苔上
　　又
　　花开山色中鸟哢泉声里相对澹忘机辟书征不起
　　又
　　潮痕带晩沙云影连春树隔浦漾舟来应寻酒家去
　　又
　　湿翠暎繁红东园起暖风春光何处是都在鸟声中
　　又
　　亭亭一片云飞坠青嶂间未肯从龙去长与幽人间
　　古石苍桧图
　　石间有苍桧乃是青云姿愿君慎培养嵗晚以为期
　　题画梅
　　浅白睡时妆轻清雪后香忆曽相见处江店月昏黄
　　题雅室
　　深院沈沈晩香崖独自飘忽闻琴瑟声都是相里润





　　青城山人集巻七
　　钦定四库全书
　　青城山人集巻八　　　　　明　王燧　撰七言絶句
　　题赵松雪画
　　自从玉马去朝周云散花飞几度秋宝玦玉还零落后呉兴留得晋风流
　　题赵仲穆画
　　十二璚楼紫翠重万年琪树落秋风南朝无限伤心事都在残山剩水中
　　甯戚饭牛图
　　宁辞掩骭褐衣单叩角长歌坐夜阑有志欲逢尧舜禅如何功止霸齐桓
　　题画送陈孟敷
　　君家门掩緑隂低古木丛篁水郭西我向京华望呉苑桃花只隔武陵溪
　　题吹箫图
　　玉箫声断凤楼空人在烟霞紫翠丛何事沈郎千古梦多情犹入紫防中
　　为朱仲昂题画
　　谁家茅屋住深山路转清溪第几湾寄语桃花休乱落恐随流水出人间
　　题倪云林画
　　水流花谢白云飞沧海桑田几是非莫问兰亭旧踪迹当时文采古来稀
　　唐宫七夕图
　　花萼人归锁画楼长生殿里防牵牛闗山风雨闻铃夜赢得銮舆事逺游
　　送赵友同之松江
　　画船晓发凤城东江上青山云几重秋水连天三百里片帆一夜到呉淞
　　又
　　我别松江几度秋渚花汀草不胜愁京华送子松江去梦落沧浪旧钓舟
　　题赵仲穆画兰
　　呉兴才子宋王孙国步兴亡不用论北去归来三十载却将幽兴冩芳荪
　　咏侄孙镛扇
　　我昨承恩赐告还杖藜时到海虞山十年湖海狂游迹暂喜登临一日闲
　　题江村夜归图
　　汀苇苍苍白露凝一滩寒月未收罾西风吹醒江南梦四壁蛩声半夜灯
　　题画
　　芙蓉城隔防云间咫尺蓬莱海上山见说瑶池花又落不知青鸟几时还
　　送山西行都司断事
　　桑干西去出长城白草黄云疋马轻后夜它乡见明月鴈门闗外望宸京
　　题倪云林画二首
　　清閟阁前芳草緑小蓬壶上落花多呉山西畔人何在遗墨空存晋永和
　　逍遥天地一闲身浪迹江湖七十春惟有云林堂上月于今犹照昔年人
　　溪山髙士图
　　万山环绕树髙低十里烟霞路欲迷一夜东风花乱落莫教流出武陵溪
　　双桂堂
　　堂前丹桂两枝芳堂上慈亲两鬓霜几度彩衣称寿处天香满袖露华凉
　　题扇赠姜公实
　　玉堂退食苑钟迟不觉花砖日影移忽报故人来问信相逢却说故乡时
　　寄畧道权上人
　　长干寺里访清游花落花开几度秋望断碧云人不见夜深飞梦到扬州
　　题画
　　五湖深处旧柴闗春水桃花第几湾昨夜东风吹梦去白云深锁万重山
　　桃源图
　　天台山下防云边别有人间小洞天刘阮凡情犹未断错教花里遇神仙
　　题槎处巻
　　不随星使泝河流却向荒矶侣白鸥我本緑蓑江海客十年空忆在沧洲
　　题赵丹林竹
　　一枝斜影过墙隂青琐窻寒夜未深却忆佳人在空谷嵗寒应念旧同心
　　与练纲题扇
　　天上归来访旧游花开花落几经秋喜看堂构还如故玉树芝兰日渐稠
　　题画菜
　　我本山中食荠肠玉堂饕饫大官羊却思春雨闲园后煮得新葵满釡香
　　海棠便面
　　彩毫香染墨淋漓写得东风玉一枝不似落阳花谱见香红新雨湿胭脂
　　题倪云林画次髙季迪徐幼文韵
　　水流花谢嵗华深江左风流不可寻留得当时陈迹在永和遗墨写山隂
　　题竹赠祖士英
　　湘臯日出楚烟消緑玉参差罩碧绡栖凤一时惊梦起满林齐舞翠云翘
　　杏林春晓
　　种得千株艳杏花东风门巷尽頳霞行人不识谁家住错认当年董奉家
　　题赵丹林竹
　　一家村上记相寻坐对萧萧风满林天上归来重看画辽东鹤去海门深
　　为呉子敬题画
　　雨洗清江十里秋渡头水落放轻舟客窻一枕江南梦都在兰汀杜若洲
　　题黄鹤山人画
　　独卧茅庐学孔明半生心事己无成都将黄鸐山中趣写作烟霞物外情
　　题沈士偁画
　　乱云重叠树髙低不见人烟只聴鸡它日挂冠寻故隠移家合住在苕溪
　　题王孟端竹
　　忆寻飞梦过湘江亲见仙人葆羽幢独坐玉堂春昼永谁分清影到晴窻
　　题竹鹊图
　　新竹猗猗叶乍齐多情灵鹊恋双栖人间有喜常先报不学城乌空夜啼
　　送胡郎中
　　长干道上含情别明月楼前入梦频同是老年仍在客如今莫说故乡人
　　题幽篁兰棘图
　　袅袅新梢带粉痕一枝横棘倚芳根不知天上中和意彼此同沾雨露恩
　　题桂隂老人
　　白玉堂前丹桂发水晶宫外月轮髙坐聴清漏浑忘寐凉露漙漙湿素袍
　　题池塘野步
　　曲栏干外暑风清白葛生凉杖屦轻花隠兰舟看不见时闻隔浦唱歌声
　　青山白云图
　　游子殊方清梦逺慈亲瘗玉白云深它年陇上松千尺髙节应同孝感心
　　秋江晚罾
　　残阳防防照秋波闲理渔罾下浅莎但使得鱼那怕晚水邨南北酒家多
　　芦汀夜笛
　　风卷芦花雪满洲笛声飞送一江秋曲中都是沧浪趣楚客聴来不用愁
　　题画梅
　　谁将浅黛湿氷魂褪尽当时旧粉痕却忆故山残雪后淡烟笼月夜初昏
　　又
　　谁遣缁尘羃缟衣江南臈尽淡忘归罗浮梦断梨云逺月暎佳人启素扉
　　题许澜伯扇
　　十年不上读书楼天上归来访旧游却喜琴书今有托莫年从此得优游
　　题画留别许澜伯
　　故人喜我逺还家却向溪隂放钓槎且尽樽前一杯酒明朝相望在京华
　　题秋林小景
　　孤笻何处事清游林壑生凉雨乍收霜叶一枝红未脱白云深锁乱山秋
　　送陈宗述之官西蜀
　　我从东去子西行万里桥边万里程白下杨花多似雪还应难比别离情
　　留别锡山诸友二首
　　我将策马入神京诸子乘舟逺送行芳草落花三百里依依总是故人情
　　当筵莫唱渭城歌此去京华路不多明月相思情更切西风木落洞庭波
　　蕉石图
　　瘦玉含香黛色新闲庭昼永悄无人芭蕉展尽丁香结又是长门一度春
　　早朝
　　禁钟才动晓风防疎竹翛翛对琐闱非是日髙帘不巻怕教空翠湿朝衣
　　题呉彦才画
　　己将心事付行云莫问君家瑶草春明日穆陵闗外路亲知应念逺行人
　　题杏花山鸟
　　杏花过雨粉香深老去秋娘瘦不禁惆怅看花人不见却将春色付山禽
　　梨花桑扈
　　桑扈交交拂曙鸣梨花过雨羽衣轻莫教舞落深窻里怕遣罗敷晓梦惊
　　海棠白头公
　　海棠花发满东风猩血妆成万朶红银烛不来烧夜永春情都付白头翁
　　题卓迪画
　　长江一道落青天北固山髙凌紫烟曽记夜凉吹玉笛海门星斗照楼船
　　题荷花
　　鉴湖烟月不胜春十里霓裳照水新汀鹭沙鸥俱未识折芳应误浣溪人
　　题髙彦敬画和髙季迪张来仪韵
　　贞元大歴旧风流赋尽江南芷若秋何用山阳闻夜笛水光云影总离愁
　　题梅花
　　看花曽忆少年游江海狂踪知几秋莫道何郎今老去未教诗兴减杨州
　　长安腊尽已春回余雪全消未见梅纸帐夜寒清梦觉梨云空满画中开
　　万山春雪不胜寒几度曽经载酒看沈醉独眠花影下任教青鸟自啼残
　　月色娟娟满禁林青绫被拥玉堂深宫壶赐酒初醒后只少梅花伴我吟
　　题画
　　西风嫋嫋起林阿一夜新凉到薜萝人在空江秋影里青山不似白云多
　　题康王渡河巻
　　北来飞骑疾如风路隔长河势已穷不有当时神马力中兴谁办百年功
　　为朱景昭题画竹
　　西山故宅草离离留得潇湘緑玉枝莫恠临风倍惆怅画中尽是故人诗
　　和靖夜吟图
　　娟娟霜月夜窻虚隠几看花乐有余心事暗香疎影里平生不作茂陵书
　　普大云水仙
　　洛浦仙人绰约姿凌波尘起袜罗时何年化作天花起来散灵山大防期
　　题髙彦敬画
　　轻烟漠漠雨毵毵风景分明海岳庵北望房山数千里如何清兴落江南
　　题扇与练经
　　禁苑看花十二年归来风景总依然当时寿恺人虽逺喜有槐隂緑满前
　　题华东湖画
　　白发东湖一老仙已乘黄鹤上云烟至今遗墨留人世清兴横飞太华颠
　　渊明把菊图
　　典午山河已夕晖却寻三径赋旋归平生心事南山在不为东篱待白衣
　　题扇别顾伯行
　　我别家乡七月秋相逢故旧更迟留明朝相忆知何处遥指蓬山十二楼
　　题画三首
　　人家隔断水西东行尽溪桥有路通岩树今朝全緑徧夜来曽起落花风
　　一别溪头旧钓槎十年频看凤城花天恩赐告归来日不识松萝是我家
　　暖雨初收雾尚昏緑杨深坞杏花村山中少有凡人到满地春隂不掩门
　　题竹
　　香露淋漓湿未干迎风翠袖不胜寒劝君莫取青青节留待丹山五色鸾　右雨涤铅粉节
　　又
　　湘臯春尽玉青青曽值西风过洞庭碎佩丛铃满烟雨夜深楚客不胜聴　右风摇青玉枝
　　又
　　春雷初响蛰龙惊猛势凌空夭矫横几度山窻亲见处露华如水月华明　右凌空势方起
　　又
　　忆曽相对琐闱深制草成时日乍隂粉湿香浓春烂熳嵗寒霜霰岂能侵　右得地色不移
　　钱塘观潮图
　　浙江亭上彩云收二十年前忆旧游正是桂花初发月轮飞上海门秋
　　王孟端画枯木竹石为张继孟题
　　古木疎篁倚石边不随桃李鬭春妍平生留得氷霜撡别有幽期在莫年
　　严子陵
　　独将风节冠东京不向云台列姓名千古严陵滩上月至今犹似客星明
　　张志和
　　风蓑雨笠几经春流水桃花一钓纶身世自甘成两弃翻然终愧有莘人
　　题凤池清影图
　　粉湿香凝露乍消湘娥新整翠云翘一春青琐长相对影转金堦近午朝
　　留别呉秀才
　　重剪青灯叙旧懽恩深不遣戴南冠平生留得丹心在拟与贞松傲嵗寒
　　红梅
　　绛罗偷换玉精神不是西湖旧日春花落莫随流水去寻源恐误放舟人
　　题竹
　　曽过阳明观下春山前十里尽苍筠东风吹送云门雨只聴鸣环不见人
　　题王汝瑄扇
　　不向金门谒翠华一琴一鹤度生涯乱山残雪西湖晓看遍寒梅万树花
　　题画
　　数峯相倚玉成簮楼阁深沈酒尚酣十日春寒帘不巻杏花飞雨满江南
　　送唐同知孟亷之任
　　杨子江头晓发舟一官新任佐泉州南方民物多凋此去当分圣主忧
　　题胡给事中画
　　碧梧翠竹两清妍隂落闲庭古石边未引丹山仪凤宿画长盖我读书眠
　　题东郭草堂次梁用行韵
　　日下西峯月上初防烟收尽四郊虚长歌独自还家去却笑当年读汉书
　　太白观泉扇面为周上舍赋
　　芙蓉五朶挿青天百尺飞流霁雪悬我欲乘槎上天去不知何处访诗仙
　　题画
　　露莎烟草满晴川罢钓归来暂泊船非是野情忘世事闲愁不到白鸥边
　　又
　　仙水仙山有路通人家遥住白云中一溪春色无人管流出桃花片片红
　　题谢孔昭画
　　曽共沧浪钓晚风今朝江上又相逢莫辞同醉船头月明日烟波各万重










　　青城山人集巻八
