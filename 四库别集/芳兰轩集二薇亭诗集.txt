　　钦定四库全书　　　　　集部四
　　提要
　　芳兰轩集　　　　　　别集类三【宋】
　　【臣】等谨案芳兰轩集一巻宋徐照撰照字道晖一字灵晖永嘉人与徐玑翁巻赵师秀并有诗名时称永嘉四灵照自号曰山民故其集又曰山民集赵师秀清苑斋集有哀山民诗可以为证而陈振孙书録解题独称照自号天民未知何据当属传刻之讹也四灵以晚唐之体一变西江余派皆尝游叶适之门故适作照墓志称其有诗数百琢思尤奇皆横絶歘起冰悬雪跨使读者变踔憀慓肯首吟叹不能自已然无异语皆人所知也人不能道耳所以推奬之者甚至而呉子良荆溪林下偶谈则谓适虽不没其所长而亦终不满之故其跋刘潜夫诗巻又有进乎古人而不已何必四灵之语后人不知以为水心崇尚晩唐者误也盖四灵之诗虽镂心鈢肾刻意雕琢而取迳太狭终不免破碎尖酸之病照在诸家中尤为清瘦如其寄翁灵舒诗中楼髙望见船句方回以为眼前事道着便新又冬日书事诗中梅迟思闰月枫逺误春花句回亦以为思字误字当是推敲不一乃得之是皆集中所称佳句要其清隽者在此其卑靡者亦即在此风防升降之际固有不能自掩者矣照集原本三巻此本只一巻不知何人所并又从瀛奎律髓得诗六首东瓯诗集得诗二首东瓯续集得诗一首并列为补遗附之于后焉
　　二薇亭诗集　　　　　别集类三【宋】
　　【臣】等谨案二薇亭诗集一巻宋徐玑撰玑字文渊一字致中号灵渊赵师秀集作灵囦古今字也永嘉人为四灵之一宋元诗防载玑官建安主簿龙溪丞武当长泰令嘉定七年卒年五十九而陈振孙书録解题曰四人者惟师秀尝登科改官意谓三人皆未尝出仕曹学佺亦谓二徐皆隠居不仕今观此巻中玑有监造御茶五言古诗盖为主簿时作其赠赵师秀诗有游宦归来几度春之句七言絶句又有移官南浦一首则陈振孙所言偶然失考学佺又误因之也振孙所载玑集一巻与此本相符其名二薇亭集则通考未载或亦偶遗之也集后有补遗三首从瀛奎律髓东瓯诗集束瓯续集中抄出厉鹗宋诗纪事载玑又有泉山集今未之见或东瓯诗集所载为泉山集中诗欤乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　钦定四库全书
　　芳兰轩集
　　宋　徐照　撰
　　自君之出矣三首
　　自君之出矣心魂逺相随折破唐人绢经经是双丝自君之出矣玉琴生尘垢莲子种成荷曷时可成藕自君之出矣懒妆眉黛浓愁心如屋漏防防不移踪
　　春日曲
　　中妇扫蚕蚁挈篮桑叶间小姑摘新茶日斜下前山
　　莫愁曲
　　莫愁石城住今来无莫愁只重石城水曽泛莫愁舟
　　三峡吟
　　山水七百里上有青枫林啼猿不自愁愁落行人心
　　蝗飞髙
　　战士尸上虫虫老生翅翼目怒体甲硬岂非怨气激栉栉北方来横遮遍天黒戍妇闻我言色变气咽逆良人进战死尸骸委砂砾昨夜魂梦归白骑暁无迹因知天中蝗乃是尸上物仰面久迎视低头泪双滴呼儿勿杀害解系从所适蝗乎若有知飞入妾心臆
　　猛虎行
　　猛虎出林行咆哮取人食居人虑虎至荆棘挂墙壁虎乃爱其身惊遁不近侧人兮弗如虎甘心堕荆棘
　　妾薄命
　　初与君相知便欲肺肠倾只拟君肺肠与妾相似生徘徊几言笑始悟非真情妾情不可收悔思泪盈盈
　　古怨曲
　　易得君知音难得君知心纵然恩义短寜使言语深渴饮贪泉水倦息恶木隂傥渉不美名曷可销烦襟
　　李夫人
　　延年有妹顔如花十四选入君王家翡翠结帘玉镂床君王一时无蹔忘朝朝出入芙蓉殿莫道妾身出防贱妾生未久身入泉上天何不与妾年君王爱妾言不死逐夜宫中唤方士
　　废居行
　　北风萧萧战马鸣边人走尽空户庭黄金埋藏禾米弃路上逐日长饥行子西父南弗相守仰面看日啼无声生身不合属中土自昔无时无战争柔桑椹熟生野蛾良田芜没平成坡一路几州尽荒废处处战骨平草多传报将军殄强侮取得山河归汉主残生只愿还本乡难保后裔无兵祸
　　促促词
　　促促复促促东家欢欲歌西家悲欲哭丈夫力耕长忍饥老妇勤织长无衣东家铺君不出户父为节级儿抄簿一年两度请官衣每月请米一石五小儿作军送文字三旬一轮怨辛苦
　　征妇思
　　年半为郎妇郎去戍采石又云戍濠梁不得真消息半年无信归独自守罗帏西风吹妾寒倩谁寄郎衣姑老子在腹忆郎损心目愿郎征战早有功生子有防姑有封
　　青鸠词
　　劳劳复劳劳生人半行客今人行古道古道有行役相逢莫等闲相离易疎隔殷勤红杏花彻宵对芳席明年花开人东西青鸠食花旧处啼
　　灉湖作
　　灉湖春来水拍天秋来水涸成干田盈虚不可保富贵于人岂长好
　　何所归
　　笭箵下后湾彴畧下前浦游鳞栖身更何所
　　柳叶词
　　嫩叶吹【一作因】风不自持浅黄微緑映清池玉人未识分离恨【一作苦】折向堂前学画眉
　　越鱼吟
　　越鱼生水中専食水上禽禽又安知鱼鱼自生机心越鱼早来人钓得人却放之反不食
　　分题得渔村晩照
　　渔师得鱼绕溪卖小船横系柴门外出门老妪唤鸡犬收敛蓑衣屋头晒卖鱼得酒又得钱归来醉倒地上眠小儿啾啾问煮米白鸥飞去芦花烟
　　送翁诚之
　　又作巴陵县南州旧有声未凭湘水緑能似长官清笛冷君山月帆轻夏浦晴五言多好句顔杜减诗名
　　宿翁灵舒幽居期赵紫芝不至
　　江城过一宿秋气入宵浓蛩响移砧石萤光出瓦松月迟将近晓角尽即闻钟人起行庭际思君恨几重
　　赠江心寺钦上人
　　客至启幽户笋鞋行曲廊潮侵坐禅石雨润读经香古砚传人逺新篁过塔长城中如火热此地独清凉
　　白下
　　白下严州近﨑岖昔未经年丰山米贱溪涸石苔腥一月无新句千岑役瘦形人家今畏虎未晩户先扄
　　赠刘明逺
　　一生嫌世俗不向市中居既是未攀桂却堪同钓鱼疾除禅老药诗答野人书又説成丹鼎吾生愧不如
　　送尘老入广化米开田
　　行李冲氷雪途程半是船去从人乞米归要海成田遇景因开画思茶自掬泉好风名舶防相立江边
　　送朱严伯
　　好别无愁思风霜一岁残去因贫事迫归有暮年安逺水维舟晩青山绕舍寒有谁怜静者得句不同看
　　途中
　　只影防阳外青山自鬰盘未经千里逺欲寄一书难堠碣苔侵字鱼塘水过栏西风吹树叶不问客衣单
　　还旧山作
　　云駮天初霁防儿下短篷数茎归白一袖俗尘空日子差潮秋容在蓼丛江神应念我平穏不生风
　　宿寺
　　古殿清灯冷虚廊叶扫风揜闗人迹外得句佛香中鹤睡应无梦僧谈必悟空坐惊窗欲晓片月在林东
　　题江心寺
　　两寺今为一僧多外国人流来天际水截防世间尘鸦宿腥林径龙归损塔轮却疑成片石曾坐谢公身
　　题罗隠故居
　　片水静无尘青山是四隣上天如有意此地着诗人吟得物俱尽罚令生世贫因来防古迹只见石为麟
　　题桃花夫人庙
　　一树桃花发桃花即是君空池临野水何处觅行云事迹樵人説炉香过客焚雨添碑上藓难读古诗文
　　送李伟归黄山
　　心和无白髪长带一琴行几路到君屋数峰当郡城妻儿贫自乐丹药嵗烧成未必圣明代终令隠姓名
　　懐如顺上人
　　西湖湖上寺一别二三年旧住房长闭新栽树已圆空多相忆梦不得寄来篇喜见隣僧説归期是腊前
　　访观公不遇
　　卧犬闻人出门当青栎林固知多不在自逺欲相寻宵短余香印邻踈出磬音昨来曾寄茗应念苦吟心
　　哭居尘禅师
　　今朝闻实信一只海船遥此世永相隔何僧可与交茶从秋后尽门絶月中敲昨夜山家梦亲曾到石桥
　　衰柳
　　风吹无一叶不复翠成窠枝脆经霜气根空入水波寒栖江鹭早暗出野萤多废苑荒堤外人嗟旧迹过
　　鹭鸶
　　一防白如雪顶黏丝数茎沙边行有迹空外过无声髙柳巢方穏危滩立不惊每看闲意思渔父是前生
　　登歙山寺
　　石径半欹倾山头路始平歩因花树息吟忘寺僧迎一面门无水东隅路入京青峰三十六霜晓见分明
　　渔家
　　阿翁年纪老生计在纶丝野水无人占扁舟逐处移数鳞新柳串一笛小儿吹有酒全家醉公卿要识谁
　　山中即事
　　着屐上崔嵬呼儿注瓦杯千岑经雨后一鴈带秋来野艇乗湖发山园逐主开余生落樵牧门巷少尘埃
　　题道上人房老梅
　　香有竹风知无尘杂野姿为怜新白髪重记旧题诗藓带龙鳞剥蜂沾蠧屑垂不来三十载半树是孙枝
　　送翁诚之赴阙
　　我亦清湘去何年可防君贫惟诗送别愁觉酒难醺郊祀随天仗台占识瑞云定知分美郡音问欲相闻
　　石门瀑布
　　一従天下曾经李白看千年流不尽六月地长寒洒木跳防沫冲崖作怒湍人言深碧处常有老龙盘
　　宿永康
　　路有三千里春容若未浓浅塘饥鹭下晴霭市烟冲孤望生遥思频过记昔踪宿程知近县闻打法灯钟
　　题衢州石壁寺
　　岸石横生脉平林一里溪众船寒渡集髙寺逺山齐残磬吹风防眠禽压竹低自嫌昏黒至难认壁间题
　　题信州祥符寺
　　氷溪清絶地谁拟此身来寺古逢僧老山髙见水回岩花寒未拆风霭薄难开塔下看碑石因寻跨鹤台
　　题信州赵昌甫林居
　　谱接江西声名过浙间弃官从早嵗买屋向深山文集通僧借渔舟载鹤还待予归旧里又得到柴闗
　　路逢杨嘉猷赴官严州
　　诗合诚斋意难将片石镌相逢因在道惜别未移船野步僧同坐宵吟吏废眠思君还有梦前到钓台边
　　过鄱阳湖
　　港中分十字蜀广亦通连四望疑无地孤舟若在天龙尊收巨浪鸥小没苍烟未渡皆惊畏吾今已帖然
　　题芗林
　　秪为登山逺当门叠石为人来嗟故迹景胜入名诗立鹤髙过槛欹花半在池百年庭际木新长挂冠枝
　　宿吉州永庆寺
　　古邑溪边寺吟人爱寂寥少僧斋室废乞食钓乡遥钟韵含霜气楼檐近斗杓汉时铜铸佛瞻礼到今朝
　　题浯溪
　　知是漫郎宅舟中闻寺钟小溪通正港髙石压羣峰緑木成春防荒台见古踪唐碑三十本独免野苔封
　　永州书懐
　　嗜茶疑是病羸瘦见诗形天断征鸿过河多香草青兴髙贫不觉身逺事皆经归路当游岳僧言极可聴
　　夜聴黄仲立弹广陵
　　月色照君琴移床出木隂数声广陵水一片古人心投剑功无补冲冠怒亦深纵能清客耳还是乱时音
　　鴈
　　今春北归鴈秋至又南征冷避燕闗雪暖逢湘水晴连行冲烧断并食杂鸥行沙上无矰弋相呼一夜鸣
　　湖中别邓该
　　隔水鹧鸪鸣一汀香草生自怜为客久谁忍送君行后防期何日归途喜乍晴它春科甲上必欲见题名
　　筠州送赵院判归九江
　　相逢今半月夜雨厌同闻逺地长为客还家极羡君诗低劳尽写茶美许重分一马冲寒去庐峰正雪云
　　移家鴈池
　　不向山中住城中住此身家贫儿废学寺近佛为隣雪长官河水鸿惊钓渚春夜来游岳梦重见日东人
　　送翁灵舒游边
　　孤剑色磨青深谋秘鬼灵离山春值雪忧国夜观星奏凯边人悦翻营战地腥期君【一作他时】归幕下何石可书铭
　　怀赵紫芝
　　一别一百日无书直至今几回成夜梦独自废秋吟小雪衣犹绤荒年米似金知音人亦有谁若尔知心
　　赠九华李丹士
　　长记零陵郡共看江上峯一生轻世事几处认仙踪转式驱雷电封泥伏虎龙三千三百里今日又相逢
　　送奭上人化缘
　　専志事皆成期师此一行阁盛灵物像碑载施人名江濶风催渡村深雪废程暂劳曾共説终可送闲情
　　白石岩
　　一石入遥天千峰叠在前人行不到处仙去未多年窦暗云生像檐斜日照泉皇朝宣赐物弟子尚能传
　　题薛景石庐
　　何地有庐平湖四亩余自锄畦上草不放手中书人逺来求字童闲去钓鱼山民山上住却羡水边居
　　夀昌道中
　　碣字芙蓉驿喜行行不难路侵沧海过人得异山看圆石蚝黏满平途鹭立寒一游期一月回日必冬残
　　龙湫瀑布
　　飞下数千尺全然无定形电横天日射龙出石云腥壮势春曾看寒声佛共聴昔人云此水洗目最能灵
　　灵峰
　　我来无一语闲认昔游踪谁种路旁树却遮山上峯潭干沈石露人立去禽冲樵説仙桥险因思在上封
　　石门庵
　　庵是何年作其中住一僧苍崖从古险白日少人登众物清相映吾生隠未能夜来新过虎抓折树根藤
　　题夏景清湘中阁
　　湘中山与水自古有人云此是曽游地今来尽属君残风吹岸草空庙入江云却忆还乡梦清猿半夜闻
　　题翁巻山居二首
　　十年前有约今却在城居羡尔能防子深山自结庐引泉移岸石栽药就园蔬见説髙林外樵人聴读书空山无一人君此寄闲身水上花【一作禽】来逺风中叶【一作风前树】动频虫行黏壁字茶煮落巢薪若有髙人至何妨不裹巾
　　病中作
　　一行三步歇屋漏坐频移妻欲藏茶鼎僧能施药资邻园梅尽发河岸草生迟天解怜贫病难令不作诗
　　未回车
　　山川匪遥逺行人未回车欲语昨宵梦忽接今朝书啼鸟在屋上绿草生庭除仰看日月光照知子衿裾
　　谢徐玑恵茶
　　建山惟上贡采撷极艰辛不拟分竒品遥将寄野人角开秋月满香入井泉新静室无来客碑黏陆羽真
　　中夕
　　中夕独依依闲行未掩扉水边山出月松上雨沾衣棹响初如近萤光渐欲稀不甘尘内事长与此心违
　　题丁少瞻林园
　　州分低岭外来向此园行路改初栽树堂成未有名药苗如草长岩溜入池清欲识怀君意时闻鹤一鸣
　　访僧居
　　客至无他事房门不厌敲好山原带郭损屋旋铺茅静砌生灵药髙林出逺郊水禽多不见春暖渐营巢
　　永州寄翁灵舒
　　古郡百蛮边苍梧九防烟去家疑万里归计在明年风顺眠聴角楼髙望【一作坐】见船筠州当半道长得秀【一作寄】诗篇
　　能仁寺
　　寺置有碑传观音岩石前殿髙灯焰短山合磬声圆窗静吹寒雪春鸣落夜泉清游人岂识谓不似秋天
　　题李商叟半村壁
　　一径苍苔合连年不出门风髙松有韵溪满石无痕不自知名重令人觉道尊更忧徴诏至移室向深村
　　挽王大夫
　　两任身为郡里中如不知民归清净化家似困穷时秦木凄秋韵湘云结暮姿若无遗爱在何得后人思
　　詶翁常之
　　半掩柴门一径深山中免见【一作久谢】俗尘侵愁因有酒春生面老不饶贫雪满簮旧井逺【一作泉】通幽谷水翠【阙三字】小窗隂【一云翠藤新长草堂隂】扁舟莫负林间约好把清诗【一作好寄新题】慰此心
　　赠从善上人
　　骨气清泠无片尘即应僧可是前身诗因圆解堪呈佛棋与禅通可悟人扫地就凉松日少煮茶消困石泉新不能来住城中寺去买青山约我隣
　　山中寄翁巻
　　忽看春至复春还门外烟云没野山吟有好怀忘瘦苦贫多难事壊清闲柳花未散色全緑杜宇乍啼声更蛮闻到扫松溪雨后梦随溪雨到岩闗
　　送尘老归旧房
　　数间茅屋残山外片石崚增树影交给假两旬秋易尽相寻一舍路非遥盆栽怪木縁能画池养嘉鱼不入庖闻道水松三百步梦随流水到溪桥
　　猿皮
　　路逢巴客卖猿皮一片防茸似黒丝常向小窗铺坐处却思空谷聴啼时弩伤忽见痕犹在笛响谁夸骨可吹古树团团行路曲无人来作野賔诗
　　防饮鲍使君池亭
　　案上一琴书数巻不须此处有笙歌厌居城市观天小喜到君家见月多叶满地飞随步履鹤于人熟聴吟哦明朝也向山中去手把松枝养太和
　　宿翁巻书斋
　　一山秋色同谁看又复相寻出郭来隣竹种成髙碍月井泉汲少近生苔忽惊寒事砧初动不辨晨光户尽开君爱苦吟吾喜聴世人谁更重清才
　　题永州唐徳明竹园
　　渭川千亩空闻説得似君家亦是难畦仆不知生鳯实野翁祗欲乞渔竿忽惊残粉飘苍雪最喜幽声胜逺滩六月火云飞不尽谁知此处独清寒
　　同刘孝若野步
　　杖履相従步野田坐临堦戺和诗篇要看隔水人家菊试借繋门渔父船且缓归舟知有月不生酒兴为无钱寒来莫问家中事才得身闲即是仙
　　詶赠徐玑
　　每到斋门敲始应池禽双戱动清波爱闲却道无官好住僻如嫌有客多字学晋碑终日写诗成唐体要人磨山民百事今全懒祗合烟江着短蓑
　　髙山寺晩望
　　石路近门方不险刺桐踈处见僧归小坡重叠无平屋四月隂寒尚裌衣山到道州髙莫比水分湘口緑相围暮云不隔东南望一片遥兼白鸟飞
　　观所养鸂鶒
　　一身文采异常流却使闲身不自由永日翠篱相并睡岂无魂梦到沧州
　　题赵运管吟篷
　　飞尘难到碧波中波上烟云尽不同吟断不知惊鹭起汀花一半在船篷
　　舟上
　　小船停桨逐潮还四五人家住一湾贪看晓光侵月色不知云气失前山
　　闻水
　　灯光难照客怀开忽聴寒声响似雷天气无风树无叶道州半夜水流来
　　杜甫坟
　　耒阳知县非知己救厄无踪岂忍闻若更声名可埋没行人定不吊空坟
　　题赵明叔新居
　　社坛侧近地图寛所作园池在此间十万人家城里住少闻人有对门山
　　题张提举西野
　　渡头风景如前日谁种桃花在两边未晩人家门户闭鹭鸶闲立钓鱼船
　　怀赵紫芝翁灵舒
　　紫芝别我天台去翁十深山自结茅但见春愁随日长不知庭叶蔽禽巢
　　采兰曲
　　门前春水清如罗采兰船小长经过未须折兰喜相赠见此自令忧思多
　　李溪曲别郑遇
　　七十二滩声共闻一朝路向李溪分梅花无情动春梦未好忆家先忆君
　　寄家书作
　　屋头桑叶大如钱知是吴蚕第一眠逺水忽来潇岸没家书却寄道州船
　　拾遗
　　题钓台
　　当时廊庙去此地也成空草木多年换儿孙近代穷无言伤末俗久立慕髙风梅福神仙者新知是妇翁
　　和翁灵舒冬日书事三首
　　石缝敲氷水凌寒自煮茶梅迟思闰月枫逺误春花贫喜苗新长吟怜鬓已华城中寻小屋嵗晩欲移家秀句出寒饿从人笑我清步溪波逐影吟竹鸟譍声酒里安天命【一作运】春边见物情畊桑都不事何处可营生十日南山雪今朝又北风烧冲岩石断梅映野堂空难语伤时事无成愧老翁一生吟思味独喜与君同
　　寄筠州赵紫芝推官
　　府后岩峦众何时访古仙井甘邻室共钟逺雪风传病去茶难废诗多石可镌蜀江春未动犹得缓归船
　　赠不食姑
　　衣以青为色谓如天骨青近年全不食饮水自通灵心信生狂语清羸改俗形半空仙乐奏曾向静中聴
　　右诗六篇从瀛奎律髓补录
　　赠徐玑
　　一舸寒江上梅花共别离不来相送处愁有独归时去梦千峰逺为官三嵗期思君何可见新集见君诗
　　赠溪上翁
　　生事付诸儿日髙睡起迟本无尘内事亦有鬓边丝逺取泉烹茗新移棘补篱晚来持钓去一犬自相随
　　右诗二篇从东瓯诗集补録
　　山中
　　世事已无营翛然物外形野蔬僧饭洁山葛道衣轻扫叶烧茶鼎标题记药瓶敲门有賔客稚子防相迎
　　右诗一篇从东瓯续集补録

　　芳兰轩集
　　钦定四库全书
　　二薇亭诗集
　　宋　徐玑　撰
　　九月初四日分得然字
　　去载羁旅身千里望羣贤今夕良燕防况乃佳节前凉风日已多嵗序日已迁春时种丛菊秋花满篱边采之不盈把泛彼清清泉行乐不易得贫贱焉可捐惟当从尔防吟哦思陶然
　　访梅
　　访梅行近郊寒气初淅沥欲开未开时三防两防白清枝何萧疎幽香况岑寂颇知天姿殊絶似人有徳逢君天一方欢然旧相识
　　监造御茶有所争执
　　森森壑源山嫋嫋壑源溪脩脩桐树林下防茶树低桐风日夜吟桐雨洒霏霏千丛髙下青一丛千万枝龙在水底吟鳯在山上飞异物呈嘉祥上奉玉食资腊余春未新素质蕴芳菲千夫喏登垄叫啸风雷随雪芽细若针一夕吐清竒天地发寳秘神鬼不敢知旧制遵御膳授职各有司分纲制品目簿尉监视之虽有领督官焉得专所为初纲七七夸次纲数弗差一以荐郊庙二以瀹賔师天子且谦受他人奚可希奈何贪渎者凭陵肆奸欺品尝珍妙余倍称求其私初作狐儿媚忽变狼虎威巧计百不行叱怒面欲绯再拜长官前兹事非所宜性命若蝼蚁蠢动识尊卑朝廷设百官责任无细微所守傥在是恪谨焉可违君一臣取二千古明戒垂以此得重劾刀锯弗敢辞移官责南浦奉命去若驰囘首鳯皇翼雨露生光辉
　　述梦寄赵灵秀
　　江水何滔滔渡江相别离揖子家舍前对子衣披披问子何所为旅舍未得归执手一悲叹惊觉妻与儿起坐不得省清风在帘帷平明出南门将以语所知过子旧家处寒花出疎篱萧萧黄叶多袅袅归步迟子去不早还何以慰我思
　　漳州别王仲言
　　百草各有种春至不栽培交情重故知岂论才不才相识十年初再见天之涯共饮一杯酒粲若红顔开人生有此乐知复能几囘契濶嵗已深矧尔病与衰朔风从何来吹发枝上梅天寒日欲暮又乃行色催君去江水西我归近天台东西道路长未可心膂摧明朝碧云多伫思良徘徊
　　投【一作见】杨诚斋
　　名髙身又贵自住小村深【一作心】清得门如水贫惟带有金养生非药饵常语【一作话】是规箴四海为儒者相逢问信音
　　江亭临眺
　　问得梅花信寒林动晚声雨来山渐逺潮去水还清寥落寻新句欢娱解宿酲相携归路滑灯火近孤城
　　同友人登翠麓亭
　　缓行循翠麓凝睇俯清湾舟楫芦花外江山夕照间天寒虽日短嵗晩亦身闲髙树梅初发与君相共攀
　　中川别舍弟
　　中川人语别南国夜何其江逈风来急山低月落迟防从前浦逺角在古城吹五亩耕鉏地何当手共犂
　　冬日书怀
　　门庭黄叶满园树尽玲珑寒水终朝碧霜天向晩红蔬餐如野寺茅舍近溪翁非是分嚣寂由来趣不同
　　黄碧
　　黄碧平沙岸陂塘栁色春水清知酒好山瘦识民贫鸡犬田家静桑麻嵗事新相逢行路客半是永嘉人
　　西征有寄翁赵徐三友
　　穷冬逆旅身薄宦此艰辛渡水添愁思看山忆故人烟生村落晩雨过竹松新昨夜还乡梦逢君苦未真
　　晨起
　　晨起风吹面朝晴野雾收髙峰多逺见浅水少平流世事非难了尘劳独未休今年看鬓发已见一茎秋
　　送赵灵秀赴筠州幕予亦将之湖外
　　郡以竹为名因知此地清溪来城下緑山到市边平入幕非无客能文必有声江湖共防宦相望若为情
　　湘水
　　湘水几千里平流少急【一作激】湍数家分市井列石起峰峦岂是昔曾到犹疑画上看吟诗身渐老向此作微官
　　泊舟呈灵晖
　　泊舟风又起系防野桐林月在楚天碧春来湘水深官贫思近阙地逺动愁心所喜同舟者清羸亦好吟
　　古郡
　　古郡依蛮楚身来作冷官老怜兄弟逺贫喜妇儿安分菊乘春雨移梅待嵗寒又传家信至入夜着灯看
　　凭髙
　　凭髙散幽防緑草满春坡楚野无林木湘山似水波客怀随地改诗思出门多尚有溪西寺斜阳未得过
　　送徐照先囘江右
　　骨体先如鹤离家嵗已周欲知诗思逺曾共楚乡游穷达身将老分携菊正秋江西看旧友归计少迟留
　　别赵黄中
　　世道难为友相期一见中但令心事合不在语言同秋早湘烟白舟移蓼岸红别怀如逈野长与水云通
　　自觉
　　曾学轻腾术长懐万里心江湖云似水巴广石如林好饮身常乐无言道更深丹砂能愈疾不用化黄金
　　题陈待制湖庄
　　园无三亩地四面水连天行向楼髙处却如身在船野花春渚外山色海云边一任人来往兹怀亦浩然
　　寄陈西老
　　长日无吟伴闲庭伫物华竹枝斜带雨草色浄侵沙风度平生友隣居几十家前曾乘小醉访尔一瓯茶
　　初夏【一作夏日】游谢公岩
　　欲【律髓作又】取纱衣换天晴【一作时】起细风清隂花落后长日鸟啼【一作声】中水国乘舟乐岩扉有径【一作路】通州人【一作民】多到此犹自忆髯公
　　喜奭上人至
　　住与佛居近僧闲稍问诗湖山明月夜风露菊花时达意言常省微吟步自迟老来朋旧少爱尔得相随
　　晓
　　诗鬓晓星星霜天似水清风当窓眼入冰向砚池生已瘦梅花影犹干竹叶声夜来天地洁惟是月华明
　　题方上人古梅房即故道书记所居
　　曾聴道公语先师爱此梅但知传说老不记若年栽半树枯仍发疎花晩自开方兄头又白常喜故人来
　　春日游张提举园池
　　西野芳菲路春风正可寻山城依曲渚古渡入脩林长日多飞絮游人爱緑隂晚来歌吹起惟觉画堂深
　　送戴文子赴定海主簿
　　江天经雨后秋意转新髙逺棹送行客凉飔生细涛髙人初禄仕判语亦风骚若到海西岸佛光盈翠袍
　　宿寺
　　古木山边寺深松径底风独吟侵夜半清【一作枯】坐杂禅中殿浄灯光小经残磬韵空不知清逺梦啼鸟在林东
　　孤坐【一有篇字】呈客
　　晨起犹孤坐缾泉待【一作自】煑茶寒烟添竹色疎雪乱梅花独喜忘时事谁知改嵗华多君能过此人里【一作竹里】似仙家
　　送翁巴陵
　　曾识巴陵道重携印绶过地偏无防计俗厚有歌官况湘流碧诗情楚岫多梅花送征棹万里接阳和
　　送张主簿
　　上世喜同登论交建水清故人逢客里明日又离情佳阙东南少卑官逺近行秋风分手地霜叶满江城
　　题石门洞
　　瀑水东南冠庐山未足论飞来长似雨流处不知源洞里龙为宅溪边石作门修行谢康乐庵有故基存
　　春望
　　楼上看春晚烟分逺近村晓晴千树緑新雨半池浑栁密莺无影泥新燕有痕轻寒衫袖薄杯酌更须温
　　题薛景石庐
　　近舍新为圃浇鉏及晩凉因看蔓吐识得道心长隔沼嘉蔬洁侵畦异草香小舟应买在门外是渔乡
　　夏日怀赵灵秀
　　古郡草为城懐贤隔此扃水风凉逺树河影动疎星江国晴犹润烟林暮转青荷鉏曾有约独喜带骚经
　　又寄赵端行
　　庭深自无暑苔径复萦纡賔客不长到儿童亦可娱荷花晴带粉蒲叶晓【一作晚】凝珠与尔城闉隔兹欢想不殊
　　夏日湖上访隠人【一作士】
　　烦【一作酷】暑何能避孤舟访隠人水乡菱藕熟晴野稻苗新【一作洲渚稻粱新】为【一作力】学师前辈谈空悟宿身镜湖三百【一作万】顷不似此湖濵
　　山居
　　栁竹藏花坞茅茨接草池开门惊燕子汲水得鱼儿地僻春犹静人闲日更【一作自】迟山禽啼忽住飞起【一作走悮】又相随
　　夏日怀诗【一无诗字】友
　　流水堦除静孤眠得自由月生林欲晓【一云日低林欲晚】雨过夜如秋逺忆荷花浦谁吟【一作怜】杜若洲良宵恐无梦有梦即俱【一作同】游
　　腊日骊山渡逢故人
　　天寒多木叶愁思满溪濵惆怅往来渡经行多少人时情犹重腊嵗事每占春与尔他乡旅谁当懐抱新
　　次韵刘朋【一作明】逺移家二首
　　隠居须是僻君向数家村自以闲为乐何嫌贫尚存碧波连草舍白日掩柴门挂得一瓢在风来应恶喧恬淡安身易新家似旧居迳凉行落叶池浄数游鱼诗得唐人句碑临晋代书半生惟此乐同辈必无如
　　登信州灵山阁跨鹤台
　　清游吾有分浑似昔曾来野屋凭髙住青山到水囘欲看灵岫逺须待晓云开渐渐生愁思乡心上古台
　　投周益公
　　辞相还家后清癯带少顔易令凡事足难得一身闲长日惟开巻晴天偶看山只应忧国念到此或相闗
　　题李商叟半村堂
　　住屋半依村先生气象尊若非迎好客长是掩柴门觅句行山影披蓑钓月痕固穷年八十惟得令名存
　　湘中
　　旧说湘中事身来又可寻庙存虞帝迹江照楚臣心为客人俱逺题名刻自深春回洲渚緑遥望正沈吟
　　夏夜同灵晖有作奉寄翁赵二丈
　　斋蔬【一作居】惟少睡露坐得论文凉夜清如【一作如清】水明河白似【一作似白】云宿禽飜树觉幽磬渡溪闻欲识他乡思斯时共忆君
　　书翁巻诗集后
　　五字极难精知君合有名磨砻双鬓改收拾一编成泉落秋岩洁花开野迳清渐多来学者体法似英
　　檄途寄翁灵舒
　　闻道长溪令相留一馆闲便令全近舍尚隔几重山爲旅春郊外怀人夜雨间年来疎览镜怕见减朱顔
　　大龙湫
　　瀑水数千尺何曾贴石流还疑众山坼故使半空浮雾雨初相乱波涛忽自由道场从建后龙去任人游
　　送瑞州张知録
　　嵗暮不惜别君行是宦游江西多野水湖上正髙秋旧友曾过处新题必共留官闲可寻访竹迳最深幽
　　寄舍弟
　　寄问安仁【一作宁】弟弦歌又一年流来溪水逺清到县门前故里人情乐新居物色鲜宦归言话款正及早梅边
　　秋夕怀赵师秀
　　冷落生愁思衰怀得句稀如何秋夜雨不念故人归蛩响砌尤静云疎月尚微惟怜篱下菊渐渐可相依
　　送赵明叔为漳浦宰
　　去年官满处送子意何如地接泉山近人依大泽居南中繁赋役美政辑田庐公退无他事弹琴更读书
　　送岳州蒋节推
　　湘水知几到湖相合流烟深云梦晓风静岳阳秋送子方行役令予忆旧游文书时正省赋咏可登楼
　　登横碧轩继赵昌甫作
　　步陟髙髙寺徐行不用扶春天【一作天青一作青天】晴又雨山色有还无句向闲中觅【一作得】茶因醉【一作酒】后呼所【一作斯】怀论未足何乃又征途【一云何遽问征途】
　　溪上
　　十日清溪上新春细雨天緑波随棹起白鸟近舟眠麦秀初如草云浓半是烟却愁山路险明日舍溪船
　　梅坡
　　浅水低坡几树苔冷光摇动玉尘埃横斜直似安排得古怪多应折损来洁白要须侵夜看飘零却是被春催闲来立断清风影一片飞香落酒杯
　　送徐侍郎南迁
　　已见皇家日月安更教逺去不辞艰若人岂谓元城在有客先知御史还风急满江皆白浪雨收何处不青山天心正欲扶宗社为报慈闱得解顔
　　緑波亭寄泊晨起有感
　　尘埃几泯寸心清晨起孤吟在水亭晴景淡红烟景白近山浓緑逺山青初因薄宦成羁旅忽伴轻鸥落渚汀安得数年居此地待须长日补骚经
　　秋日登玉峰
　　玉琢孤峰压富沙人行峰顶步云霞溪流缓去几囘曲树色幽分无数家翠拂寒烟平似水红飘霜叶逺如花明朝重向城中望对此孤峰【一云对北一松】应不差
　　壬戌二月
　　山城二月景如何行处时时聴踏歌淡色似黄杨叶小浓香如蜜菜花多春容每到晴时改天气偏从雨后和好向溪头寻钓侣小溪连夕涨清波
　　题东山道院
　　古院嵚石作层緑苔芳草近郊坰溪流偶到门前合山色偏来竹里青静与黄蜂通户牖闲将白鸟共沙汀道人亦有能琴者一曲清徽最可聴
　　六月归途
　　星明残照数峰晴夜静惟【一作微】闻水有声六月行人须早起一天凉露湿衣轻宦情每向途中薄诗句多于马上成故里诸公应念我稻花香里计归程
　　访湖友
　　城中日日望南湖乞得闲来访隠居渐有秋霖篱菊长才无暑气渚莲疎壁间古画多贤像案上尘编半佛书未见主人逢稚子不通姓字独踟躇
　　中秋集鲍楼作
　　秋在湖楼正可过扁舟窈窕逐菱歌淡云遮月连天白逺水生凉入夜多已是髙人难防聚矧逢佳节共吟哦明朝此集喧城市应说风流似永和
　　登滕王阁
　　重重楼阁倚江干岸草汀烟逺近间春水生时都是水西山青外别无山云归长若真人在风过犹疑帝子还自古舟船城下泊几人来此望乡关
　　赠赵师秀
　　游【一作薄】宦归来隔几春清羸还是旧时身养成心性方能静化得妻儿不说贫竹长新隂深似洞梅添怪相老于人亦知曾见髙人了近作文章气力匀
　　赠徐照
　　近参圆觉境如何月冷髙空影在波身健却縁餐饭少诗清都为饮茶多城【一作尘】居亦似山中静夜梦俱无世虑魔昨日曾知到门外因随鹤步踏青莎
　　新春书事
　　出门闲步草萋萋桑柘隂中亦有蹊几树晴烟莺啭早一塘春水燕飞低空如陶亮官为令难学严陵住近溪圣世幸时沾薄禄不能辛苦又攀跻
　　题养拙斋
　　混沌分来便至今纷纷巧事日成林月明未免虾蟇食秋至依然蟋蟀吟自叹一身全是幻谁能万事不容心到君斋舍清如水应使凡机尽弗侵
　　泊马公岭
　　维舟拂晓步平沙晩泊云根第一家新取菜蔬沾野露旋编篱落带山花门前相对青峰小屋后流来白水斜可爱山翁无一事藤墙西畔看蜂衙
　　酒
　　才倾一盏碧澄澄自是山妻手法成不遣水多防味薄要令麴少得香清凉从荷叶风边起暖向梅花月里生世味总无如此味深知此味即渊明
　　梅
　　疎芳防防是春冰应笑浮华去不停石畔长来枝易老竹间瘦得蕚全青孤髙自爱香无色寂寞浑教影问形莫遣丰【阙】种宫苑野桥流水最清泠
　　是谁曾种白玻瓈夐絶寒荒一防竒不厌陇头千百树最怜窓下两三枝幽深真似离骚句枯健犹如贾岛诗吟到月斜浑未已萧萧鬓影有风吹
　　翁知县归自湖湘
　　秋江带碧鸦君来应是吊湘涯怀人也似居无竹忧世长如饭有砂一袖清风诗思逺满汀芳草夕阳赊还家未觉朱顔瘦已种湖边绕处花
　　奉酬翁松庐见寄
　　客路归时雨似烟归来还近菊花天寸心不到青云上一事难成白发前风外松声如昨夕竹间梅蘂接新年闲来得句频相送自有髙人住屋边
　　送刘和州
　　扬旌遥指歴阳城霜淡晴天鼔角明步骑打围秋草緑舳舻传唱晓江平岸分南北人烟近地控东南羽檄清牧守只今非易予九重渊黙待盈成
　　过九岭
　　断崖横路水潺潺行到山根又上山眼看别峰云雾起不知身也在云间
　　题陈西老画蜀山图
　　壁立青山带峡溪闲云尽日自髙低知他春树深多少应有清猿在里啼
　　夜凉
　　夜凉扶杖出山斋身似孤云倚石崖吟就不知山月晓清风满面落松钗
　　春雨
　　断桥横落浅沙边沙岸疎梅卧晓烟新雨涨溪三尺水渔翁来觅渡船钱
　　栁着轻黄欲染衣汀沙漠漠草菲菲晩风吹断寒烟碧无数鸳鸯溪上飞
　　夏日闲坐
　　无数山蝉噪夕阳髙峰影里坐隂凉石边偶看清泉滴风过微闻松叶香
　　丹青阁
　　翠霭空霏忽有无笔端谁着此工夫溪山本被人图画却道溪山是画图
　　移官南浦作
　　簿领初为建水栖移官南浦又沈迷溪山转处人烟隔惟有黄鹂一様啼
　　秋行二首
　　戞戞秋蝉响似筝聴蝉闲傍栁边行小溪清水平如镜一叶飞来细浪生
　　红叶枯梨一两株翛然秋思满山居诗怀自叹多尘土不似秋来木叶疎
　　建劒道中
　　云麓烟峦知几层一湾溪转一湾清行人只在清湾里尽日松声杂水声
　　舟过水口作
　　舟行遥指福城关天宇开时地势寛二百里溪平似掌一帆风色到怀安
　　新凉
　　水满田畴稻叶齐日光穿树晓烟低黄莺也爱新凉好飞过青山影里啼
　　新春喜雨
　　农家不厌一冬晴嵗事春来渐有形昨夜新雷催好雨蔬畦麦陇最先青
　　春晩
　　午风庭院緑成衣春色方浓又欲归蝌蚪散边荷叶出酴醿香里栁绵飞
　　漳州圆山
　　轻烟漠漠雾绵绵野色笼青傍屋前尽说漳南风水好众山围绕一山圆
　　古陵桥
　　西桥西岸栁成丛春去春来嵗嵗同偶被东风吹落絮又随流水过桥东
　　新秋
　　新秋一雨洗林关晩色清澄满望间风静白云横不断山前又叠一重山
　　五里牌边
　　路绕山根石磴斜小桥流水树交加柴门半掩无人到五里牌边三四家
　　书同安旧酒家壁
　　榕隂緑满驿程边驻马难寻旧圣贤只有好山横迥野不论朝暮带轻烟
　　永春路
　　路行僻处山山好春到晴时物物佳秀色连云原上麦清香夹道刺桐花
　　秀峰寺
　　篮舆晚歇近岩隈精舍门临古道开僧子相逢便相识十年三过秀峰来
　　连江官湖
　　众山围绕渌团圆官木参差古道边行尽浓隂全不了一湖飞雨带轻烟
　　九日上怀古堂
　　山前事迹古来多风雨尘埃竟若何惟有白衣秦处士数篇佳句不曾磨
　　补遗
　　吾庐
　　蓬户闭还开深居称不才移荷连故土买石带新苔药信仙方服衣从古样裁本无官可弃何用赋归来【东瓯诗集】
　　不食姑
　　惟诵天童咒饮泉能不饥只縁多自誉翻以致人疑赋质全如鹤谋生却似緑华通籍后防报女仙知【瀛奎律髓】
　　登薛象先新楼
　　矮檐风雨送蜗牛有客来夸百尺楼阖郡池台皆下瞰背城湖海亦全收清时未放徒髙卧半世胡为故倦游解尽槖金君计决月明长笛起渔舟【东瓯续集】










　　二薇亭诗集
