　　钦定四库全书　　　　集部四
　　提要
　　庸斋集六巻　　　　　别集类三【宋】
　　【臣】等谨案庸斋集六巻宋赵汝腾撰汝腾字茂实庸斋其自号也太宗七世孙居于福州登寳庆二年进士歴官端明殿学士提举佑神观兼翰林学士承防事迹具宋史本传其集宋史艺文志及诸家书目皆不着録厉鹗宋诗纪事载宋宗室共七十五人亦无汝腾之名惟永乐大典各韵中间收入汝腾之文有题赵庸斋集者有题赵庸斋蓬莱阁紫霞州集者又有题庸斋琐闼集者而旧序已佚其巻目次第不可复考谨搜罗残缺厘次成编析为六巻篇帙无多可无烦名目统题作庸斋集以归于一汝腾生朱子之乡故沿溯余波颇能讲学然史称其守正不挠其为礼部尚书兼给事中时上疏极论奸谀兴利之臣损国脉而规切理宗之私惠羣小今集中壬子六月内引对第一第二劄即其全文反覆详明深中时又集中内外制序自称甞以草制忤史嵩之去国又称时有无罪被谪如王三俊李伯玉之类皆留黄不书上疏申救施行遂为之格是其气节岳岳真不愧朱子之徒非假借门墙者可比惟考周宻癸辛识称汝腾为从官力荐三衢徐霖为著作郎至比之范文正公而霖举止颠怪妄自尊大霖之无忌惮皆汝腾纵其狂至目汝腾为大宗师已为小宗师逓相汲引霖既被逐汝腾亦不自安遂求补外云云按集中与徐径坡唱和最多径坡即霖之字其赠詹生谒径坡诗云瞻彼径坡今之泗水又賛径坡使君柯山讲席之盛诗云立天地心鸣道铎开生灵眼识师儒其推挹之词殊为诞谩无状知周宻所纪为不诬是则宋季士大夫崇尚道学矫激沽名之流亦不容为汝腾讳矣观于是集良足为千古炯鉴也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　庸斋集巻一　　　　　　宋　赵汝腾　撰颂
　　癸丑仲秋建安郡学丁奠退而作颂并勉同志之士颂曰
　　建水怀襄孔殿岿然文未坠地道昭于天轮奂鼎新丁奠揭防肃肃冠佩粲粲豆笾惟圣立范载籍具传浑浑噩噩书教百篇危微精一纲领所先诗六义教风雅颂全曰思无邪蔽以一言易教精微四徳首元演六十四母坤父干春秋事教惟义与权行夏之时独许顔渊乐教导和钟鼓管弦雷出地豫乐之大原礼教导中三百三千其端辞逊如始达泉垂兹六教何千万年睠惟此邦儒哲比肩厥有考亭是绍涧瀍发挥六学有功圣贤守吏初献与士周旋祀毕作颂同志勉旃
　　乙夘仲春丁奠毕作素王颂一首呈承祭之士颂曰
　　于穆素王天纵将圣小用于鲁振挈纲领莱兵面却齐人退聴三都奸两观锄佞市无饰贾朝无乱政少壮悉逊道涂不竞曲阜大治诸侯交儆女乐间之可以出迸俟膰不至于卫之境留不暖席去复俄顷几围于匡幸释以寗归主蘧瑗耻居次乗彷徨过宋流离在郑魋恶习礼木不留影立郭东门累然谁省在陈徘徊弗授寸柄河水洋洋不渡者命蒲盟止兵蔡惧设穽楚尼书社彼哉防胜辙环靡归不容何病十有四年鲁复来聘亦莫果用六经是订易系礼编诗删书定私淑三千歌雩咏维持太极与天地并贤于尧舜功用之盛専飨南面此感彼应笾豆牲牢庭燎辉映万有千载垂于祀令承祭儒绅孰敢不敬何以事之存心养性
　　四言诗
　　赠张彊赴曲江教
　　圣人立教以中为常不得中行取獧取狂未见狂者吾里有张议论杰然名压上庠恶彼佞臣请剑尚方使终天彛蚕绩蟹筐天鍳其忠防名顔行筮仕分教九龄之郷惟九龄公非血气刚忧深虑逺性端行良禄山尚防测其陆梁国忠林甫恶未披猖公预窥之知其乱唐仁必有勇令名无疆彼元忠軰初志昂一遇摈抑尽敛锋铓媕娿喑哑不敢否臧自谓得计爵禄之场防已丘山得不毫芒士辨薫莸与道存亡何以臻兹惟学问将弱翁懋哉以保令芳
　　赠衡阳簿林士恺
　　吾党仲容行脩能通而志卓然以慕直躬尝侪扣阍力摧奸锋上旌其言擢第南宫府庠诸生坐斥怱怱君尽逺诒盍援掖逢予防已先所见略同每起敬爱有烈士风予归里闬时访藋蓬匪义不谈惟理是穷告予戍及栖枳湘中壮哉兹行近紫盖峰刑使杰然蜀彦之雄埋轮大勇折槛精忠朝夕趋承必得所从一被容接终身登龙惟仕首辅必亷必公惟学防要必敬必防胡张之郷名理之宗公余取友以相磨礲
　　赠林耕叟赴湖帅幕
　　东莱之师是为拙斋学无不究道无不该体统纯正防模拓恢卓成一家犹斗之魁未及百年遗响冷灰我守寳婺四学是开【理学程正公史学司马文正公文学欧阳文忠公经济学范文正公】以导生徒俾绍东莱回首七霜谅多成材英英耕叟我友自孩吐词不羣制行亦瑰勉以朱学持论不回仆家源流是拥是培仲尼得伋垂教方来拙斋有孙其道未頽且告熟定王之台僮马载驰羔鴈屡催予闻湘流夙称圣涯懋陵之邦元公所胎南轩昭昭五峯巍巍岂无秀民可与摩揩求仁得仁懋哉懋哉
　　赠成师掾公防
　　易中之防隂阳错综是兴神物以前民用受命如响吉防生动子取防名仆沿理控先觉仲尼方人子贡惟诚前知不亿而中中庸即易是道公共非防之防斯语请诵
　　赠陈如晦
　　堂堂六湖清秋玉壶我则尚友岂敢为徒仁义毅不可夺志岂私我朋义之与比徳必有邻二彭其人与语终日澹无一尘以罪来归得此四賔甘心涧谷以老我身
　　赠詹生谒徐径坂
　　贤哉二生不逺千里瞻彼径坂今之泗水予诗为容有进无止非殷洪乔乃互郷子
　　次徐径坂四言韵
　　欹枕肱曲匮藏美玉造道髙深庭草交緑
　　中庸致曲学记琢玉子过仙柯瞻彼淇緑
　　美李頥老易
　　易之广大无方无体河图授羲斯文天启爰画以象是陈八物演六十四阖辟伸屈文系繇辞二千爻防孔絶韦编十翼偹矣后来濓洛发明几尽万世学者扵此取信毅李君以身体易消长騐气吉凶考徳方初学时四载忘寐感苍筤竹至产于地盖三十年然后成书其语不费其趣有余予得其藳日置书案熟视厥履为之三叹道无隠显形上繇下脩辞立诚穷神知化
　　示林宗辰劝学数语
　　青出于蓝氷寒于水立言劝学荀卿氏子卿不如轲醇乎醇矣谓学无他求其放心存则圣贤舍则犊禽差只毫髪隔逾丈寻必有事焉所言何事而勿正心正亦何累勿忘勿助持敬之意于此习察是之谓学于此而劝其进罔觉勉哉宗辰说博守约
　　示赵与防毅章
　　天之苍苍而在山中大畜之象验之干躬六尺之防万善毕丛徃行前言浩浩无穷一以贯之何所不容两间非大此之谓牝马之贞行地无疆古徃今来其道有常是以资生至哉化光君子体之六二直方直内方外何用不臧守此之毅贲育非刚泗亭之参以此任道繇轲而后孰其深造濓洛儒先知徳之奥非苟知之亦免允蹈兴夫请书朝夕戴抱懋哉懋防至于华皓
　　饯赵文思崇鐖归上饶
　　英英吾宗神骏之姿笔有天巧自铸伟词抱负不凡植立甚竒爰初筮仕即不诡随笑世滔滔相与磷缁过予告别凛然自期耻逐京尘愿易丛祠莱衣奉亲乐道忘饥予惟上饶渊源未衰玉山文献考亭所推章涧二泉名论清规迩来后生古为似之【徐直谅之弟直方也】仁亲友兄径坂是师子归取友伯埙仲箎咫尺柯山考徳订疑他日成就麟祥凤仪
　　寄徐端友立大夀其母夫人
　　英英二徐名徳之雏早从烂柯知所歩趋南陔子职夙夜尽劬九日黄花采采盈裾请夀堂萱大年方壶厐眉髪鹤重锦轩鱼母诏子前问学勉诸参匪直养心传泗洙诚身悦亲授伋著书子曰懋哉益厉厥初荣多遗母文绣不如戏舞樽前母为笑娱我寄四言俾陈座隅
　　五言古诗
　　酬卢威仲九日遣青衣送酒
　　前年重九日黄衣携御椠抗牍回天聦批鳞防帝念虽惭献六箴犹许防十渐去年重九日石鼔偿愿欠菊丛对佳客茰觞倾旧酽一时啸咏狂万丈词华艶今年重九日龟息静中验亭前寒叶落楼外晴波敛故人何殷勤清樽持潋灔思君甲辰防拟昔尚方劒士锋皆辟易忠舌为饫餍回首今七秋日月光同掞知暂陆浑防难久承明厌老我思荷锄一壑柴桑占
　　暇日领客登眺
　　暇日登层城目眺黄花冈来山何岌嶪余势犹廻翔郡治枕其中溪流绕其旁建中实经始淳祐罹懐襄河伯何不仁平陆如江洋水余予领牧初至觉荒凉赖天赐连稔田里多稻粱旧观喜渐复新屋兴未央偶领賔戚防松下倾杯觞岚气接洲渚举目皆寒苍
　　为饶计使题
　　煌煌使者轩新扁焕羣目周爰逺有华不可居无竹天风泠然来云气滃而簇知君子猷趣一笑等荣辱每云安乐窝似胜相州纛凭栏对此君竟日翫不足余亦慕姱莭时时赋猗緑闲思载醪去悠悠想九曲新诗带仙姿霞飡谢粱肉愿言植梅友疎影横水澳
　　徐朝奉诰命下走介赍纳径坂赋成
　　驿足行都来手赍诰一轴发视喜非常耆儒见褒録斯人徳无瑕有子道振玉陛下自好老防臣耻干禄耕云入山深钓月翫水緑一朝朱绂赐厐眉释袍鹄莱衣拜称庆起舞徧亲族我在霞洲上折屐亦越宿兹忻賛书至哦诗遣驺仆遥知参侍防论学绍淇澳
　　和徐径坂
　　我敬楳埜翁治郡如元结一朝殉国死黄壤恨谁雪赤输陈蕃心碧化苌血铭笔得柯仙羣隂消蟋蟀予归假阖庐守曰于我馆风雨已遁逃云山况竒观径坂形声诗蓬莱名遂逺求仁居之安是宅靡有间
　　食梅
　　儿时摘青梅叶底寻弹丸所恨襟防窄不惮頬舌穿我年不自觉以我齿尚完尝新试一荐喉棘眉先攅岂味不悦口岂老难强餐人生煎百忧筭梅未为酸
　　夀史刑使
　　岷峨储英贤一例皆家食公亦淹海角麾节犹赫奕七闽政多幸福星照南极轻裘镇铃閤使斧光卫防门弧初度临和气徧阡陌宿雨洗瘴氛云报寒色前期为重九后期为至日中间产蜀珍天意扶阳脉愿言爱刚健他日夀王国
　　七言古诗
　　谢胡绣使招饮
　　畴昔与公同奉常余为借田公社令是时祭拜卿少余已顔衰公秀莹斋房并公挥麈尾议论风生真纚纚蜀珍数人皆在坐尽说功名湏逊子回头一梦十五春公为使者余防民薫风荷畔緑樽设丹荔粲粲莲房新语间切切忧民瘼隂功亟欲苏全闽出经入传知言要湘西絶学今谁绍我老西河欠鞭防此事湏公正英妙
　　送眉山孙梦得从饶伯舆李纯父学
　　景山书来说蜀珍与吾气象清而真束书亟归侍温凊力祈朴学为是正程文不过工进取何若杜门诵论语一言可以行终身世间至乐惟求仁弋阳余干相望尔紫阳的传伯舆是同志更有李纯父劲莭清名照今古为我问讯出此诗子亲炙之有余师
　　示林桂髙歌
　　丈夫流芳在身后眼前一食常不饱何况吟工抉元化万象日月遭捜搅君不见饭颗山头饿少陵柴桑径里饥渊明无钱对菊坐终日得钱沽酒醉交朋又不见春岸飞杨花圣俞得句贫转加羊肠绕车声黄九一生坐穷鸣欧蘓只得从旁叹不尔何由负盛名
　　景南将赴武昌道出剡溪成赠行
　　丈夫未遇时流俗多白眼张耳能致千里客相如竟辍万金产方子一世英要路争力挽行行取侯封何必守蠧简
　　陈谓老见过云今年六十有九将预为周身之防余曰君定未死不如覔钱沽酒耳用成拙句赠行
　　荷锸自随刘伯伦裸葬旧闻杨王孙伟哉二子真旷逹身虽殒防名独存要知形骸本外物中有妙用超六根火风地水归四大梦幻泡影何足论君不见桓魋石椁秦鐡户歌钟未彻野火焚不如得钱即沽酒时时醉倒三家村
　　和徐径坂韵二首
　　玉柯仙管频念我大书束缣浓墨斑寄情缥江海际匠语澹云烟间燃藜太乙中夜照垂钓客星清昼闲观公舒巻皆以道仁智山静水潺湲
　　学者山斗吾径坂杜门养志衣莱斑孤峯度越青云上一世失得浮埃间凤鸣思诚频遗讯龙卧草庐相对闲三贤鼎立名师友衢江万古身潺湲
　　赠武应辰见徐径坂
　　衡阳布衣武应辰柯山迎拜新使君使君道徳今天人不知肯开衡山云君看衡云开未开吾道所关非小哉应辰为我三致意行藏已定顔心斋
　　示赵与防
　　今年至日有喜色四方士友来请益徳场宗英质大学上饶诸贤问太极草庐一纸隃寄音径坂七言大书帛衰予甘遁西河上防检身心有方册
　　夀史刑使
　　羡公博学今扬雄未许蜀珍専瑞蜀喜公奉使今鲜于又见福星来照福我初敬公因谠防万言批鳞折五鹿我转敬公縁清操髙吟放鹤孤山麓今兹仗斧更仁厚庭草不锄生意足忧时两鬓白髪增爱贤一念缁衣笃衰予归卧西河上都骑时来寻涧谷清言竟日无尽藏想见胷中几天禄若人盍置论思地垂弧定有锋车趣去年五言称公夀今年笑指湖山緑
　　赠璘上人
　　潜斋山雨过从久每说二公不离口山雨去佐玉楼仙潜斋起领金坛守一江一浙两知音栢枝东指还西否胡然拄杖转落南膜拜丛中狮子吼
　　骚体
　　与张草庐予欲嗣奏聘君草庐寄声止予歌以答之
　　姑蔑之郡郭之隅幽閴兮陋巷卑渫兮防枢真人兮匵藏道貌兮山臞有时兮过市徐行兮当车天津游兮闻防而慨叹鹿门登兮采药而踌躇明月兮啸咏白云兮巻舒我评其人陶邵之徒畴昔岁兮司银台力抗防兮徴玉庐朝奏墨兮欲下暮出昼兮尼诸君一笑兮草芥余三惜兮璠璵拟笺天嗣请近因风兮止余仰髙致兮慕予积卑忱兮愿摅善不进兮不已终当谅乎纯愚
　　答徐直方问无极歌
　　谓无极不可状兮造化之枢谓无极可状兮声臭俱无至哉濓翁兮是剏是图后来诸老兮交辨鹅湖彼是此非兮畦畛何殊究其指归兮风乎舞雩吾黙防于心兮徴以通书隂阳动静兮何始何初人人有是兮奚问乎吕陆张朱
　　遗徐端友夀母夫人歌
　　望东云兮懐玉产二英兮鸑鷟持荣名兮夀亲颂大椿兮对菊飱初英兮慕屈子之菲菲饮寒潭兮陋胡广之碌碌我敬爱之勉以猗緑垂芳兮无穷介母兮多福
　　五言律诗
　　趣饶伯舆来期
　　忽得髙贤讯篝灯读数囬苦辞白鹿讲盍为紫阳来水毁祠无恙堂新教有开湏君速戾止倡道淑英材
　　寄李頥老
　　清苦推洪毅人今合古求道东吾所敬学北子为优夜气存无馁晨餐缺不忧时来同析理相对一茶瓯
　　送伯和侄归里之戍
　　留尔纫秋桂归欤迫戍定将儒术饰肯以惠文夸狱敬禆王国帷褰佐使家公余更努力学似海无涯
　　送防几叟衡山尉
　　西风催仕轫比部得英曹泽物官无小观山岳最髙湏知戴星出慎勿厌尘劳防棒有余暇何妨诵楚骚
　　饯用晦侄南安令
　　尔宦神臯日搢绅无间言勇懐南邑绶为便北堂萱侍讲鸾栖旧端明棠防存时能挹前軰为政有根源作邑无他法精神在拊摩吏肥民必瘦酒少饭宜多寜拙催科考湏知于蒍歌莫将还债看好事易蹉跎
　　挽竹湖李端明
　　千古筠溪节名孙尚有诸敢言禁闼黯勇退汉廷防扫轨门如水悬鱼饭只蔬讣传缨绂骇惜绾不中书淡似香山老臞于涑水翁政湏将及子心孰不为公后进师清俭前旒誉直空墓陵手所筑过者式髙风
　　挽盛君时
　　忽报斯人讣伤哉命压头皇皇如有索落落竟何求学道鱼千里辞家貉一丘幸哉犹有子可解二亲忧














　　钦定四库全书
　　庸斋集巻二　　　　　　宋　赵汝腾　撰七言律诗
　　登北苑焙呈髙计使谢庾使
　　急雨收声霁景开蓬仙岭客岛云来千丛撷秀牙铺雪万臼研膏杵震雷池上落英留緑叶眼中飞絮防苍苔去年醉墨今重防笑领诗翁防灔杯
　　蜀浙当年贡亦劳至今惟重建溪毛地灵丹凤啣萱草水圣苍虬幻雪涛笑指茶星夸小范愁伤民力叹袁髙【顾渚茶诗髙笔也】皇华早晚归经幄丁俑应难諌舌逃
　　陪饶计使至北苑焙
　　东风未緑无邉草北苑先抽絶品芽六辔行山清雾一枪入焙带烟霞凤呈竒羽名仙麓龙防香泉供帝家万碾玉尘飞动处鬼犹劳矣况人耶
　　和饶计使北苑焙观贡品
　　使华金掌冠卿材曽侍红云一朶来龙井为君増洗濯凤山来客小低徊膏翻玉雪团香帖味笃金兰共酒杯计相他时踵厐老席前敷奏记东台
　　再用韵
　　天生神醴地生材曽感当年鸑鷟来钓水取清芳酷烈采山可茹味徘徊能招霞侣云中笑得奉龙顔食后杯细品第三纲最胜人间防井当舆台
　　再用韵答饶计使
　　周原膴膴台纲茶篚驰供玉食香贡重郑男难并列品珍考叔未曽甞乳花烹就分清贶英草吟成属大方后蔡前丁同入讽令人懐古九廽肠【东坡诗荔枝叹武夷溪邉粟粒芽前丁后蔡相笼加】
　　三用韵答饶计使
　　郡凋亦办七茶纲不似霜台雀舌香上美为元包锡贡残膏分丐雪翻甞三为大有天王飨二得坤中臣道方退食自公味公赐狂吟牵动璟心肠
　　谢髙茶使遣饷头纲贡余
　　东风吹折凤山芽驿献花箱仗使家遥想仙芳供御盌应怜味諌落天涯厥包锡贡何年始其苦如饴信地嘉斋祭无繇陪褥位膏余分匄咀菁华
　　再用韵答髙茶使
　　凢卉千山未吐芽天生灵草瑞天家漕修贡事东西廨使起英流南北涯諌苦固应防汲黯品髙终必相王嘉老衰不办茶歌献但诵周原逺有华
　　谢饶计使遣饷头贡余
　　仙芽龙水办头纲百草山中不敢香表进得陪华使拜贡余遣饷守臣甞拟思苦口陈忠谏可但饴茶献上方分我清风生两腋惜无文字只枯肠
　　庆髙耻堂柱史都运
　　招麾不可独斯人中外称为社稷臣永叔未容居四谏鲜于且起福全闽光华濡辔今亲遣风采埋轮又一新命下八州俱鼓舞紫霞老守喜津津
　　答髙耻堂计使招赏海棠
　　皇华相约醉崇台正月海棠弥望开万象呈春杯防灔千花炫夜烛萦廽雨余妃带华清沐云幕仙从綘阙来明岁公归对红药吟成寄我馆蓬莱
　　再答
　　西州名品萃东台特为光风连夜开春事三分元未半诗肠一日九周廽雨中有泪坡吟尽马上霑花甫醉来郡坞数株寥落甚园丁爱防剪荒莱
　　再答
　　人间姚魏总舆台独占神仙上品开絶代词华三峡倒当时谏草九天廽晚晴大白檐前举春暖小车花下来笔补浣花溪畔老吟工压倒北山莱
　　再答
　　孤风独上子陵台藻思天然顷刻开银烛不妨花下照铁心肯向赋中廽休懐濯锦江邉梦早应筑沙堤上来急裹紫霞望公至也教凡卉识仙莱
　　荅髙计使韵
　　使承帝命若予工膴膴周原布恵风正似公权怀笔諌岂如后蔡谱茶功春盈夏涸疑神水荼苦饴甘属太空芹献固知仍旧比采蘩泂酌亦昭忠
　　再用韵贺计使髙耻堂建台得雨
　　皇华都骑访陈人似洒仙瓢助守臣亭午建台申大雨作霖用汝泽先闽物情是处皆忻吐吏习从今一洗新陜事早知付韩范尧夫定不叹天津
　　和髙计使郊行
　　春光物色伴扬班昼出城南暮入阍转蕙风吹禊亭竹采桑日照女筐蘩清游得共皇华醉妙语能追红药翻一任鹃鸣芳自若坐间嘉客意同原
　　再用韵荅谢石屿庾使
　　一翁闲伴两星台亭畔防花花半开我盍归田垂钓隠公行持槖侍鸾廽流莺似避宫妆靓黄鹄曽将蜀种来二妙赓酬康济手横舟句好相推莱
　　庆髙耻堂柱史除漕
　　九曲山川値异人仙灵忻舞对波臣徳星临照来从蜀瘴雾澄清一洗闽泽物濓翁仁望着寛民王旦政条新烂柯精舎班荆语好约秋风到北津【径坂许到武夷】
　　纪防一首呈髙计使谢庾使
　　天风吹我到丹青不觉春华又再经芝叟采来云冉冉茶仙尝后水泠泠溪山信美琅琊景宇宙无穷岘首亭登者固多公不朽老衰得附凤凰翎
　　复用韵答髙计使谢庾使
　　何人潄石枕寒青飞鸟徘徊不敢经却骑同登观溟涬怀仙遥想戒真泠西山南浦临流阁北树东云把酒亭道极髙明须峻絶铁狮峯顶振风翎
　　陪髙计使柱史谢庾使刑郎登梅仙山丹青阁
　　侵云祠宇絶荒凉目眴凭虚兴寄长仙者逺游非穆穆天之视下亦苍苍贵公业趂尘泥腐小尉名争日月光此地何縁子真到孤忠处处慕畱芳
　　又
　　节迎吹防约郊行衣裌登危露未零一笑向时分皂白相逢今日共丹青清姿照世郎官宿劲操擎天柱史星自有此山无此客来同老守醉还醒
　　又和饶计使丹青阁韵
　　久闻杰阁愿今酬亭午登临到上头二水清澄新雨霁众峯苍峭冻云留拟赓场圃诗人句休负烟波墨客愁信使偕行原隰耀仙山多谢约同逰
　　又再用韵和
　　后期采菊约新酬笑指西风帽恋头陆羽乆仙泉水在紫芝何代寺峰留霞邉野雾供吟啸泽畔归鸿免叹愁愧乏登髙能赋手陪公后乗冩清逰
　　径坂左司使君惠和近诗为亲而喜合天理之公得性情之正复用韵以庆
　　扶杖来观徧老农清朝新礼采芝翁徳尊韦布封员外恩重牙绯视治中言悟千秋逢主圣躬行万石耀臣工求与抑与从天下径坂丹忱殿陛通
　　何曽学圃学为农陋巷萧然白髪翁便拜冯唐长郎署更荣景相山中诏褒忠孝垂青史上想仪型遣画工庄叟湛然元不动平生风雨视穷通
　　奏径坂尊公致政盛徳于上就以诗报之
　　拜防归田学老农天髙未肯听衰翁逸民且举邵康节有子并称程大中给札说书皆御墨教忠锡爵励羣工老臣只代臣頥请頥不祈恩何自通
　　賛径坂使君柯山仲春讲席之盛
　　赢粮多士二千余争向柯山讲席隅立天地心鸣道铎开生灵眼识师儒孔融鲁国竒男子孟氏邹人大丈夫我在紫霞洲上笑惜无羽翼到三衢
　　驿至得径坂讲席帛诗喜甚和韵且坚秋风武夷之约
　　驿足归来以口陈烂柯山色碧嶙峋横经二月二十一听讲三千三百人圣者子孙皆在列愚而夫妇也知津衰翁首防法筵义文与正防相比伦
　　紫霞老子望青霞喜诵新吟倚鬂华已遣鸣驺迎道左那知纫佩尚天涯为庄椿夀称觞近访武夷仙卜日賖秋夜月明逰九曲櫂歌声里赋岩花
　　和徐径坂帛诗韵并约徐立大同赋
　　谒想仙姿诗见之坛髙屈宋吾麾在邦无怨仁何怨与世多违道不违一鲁丈夫独儒服百曹相国漫戎衣折冲人物山中隐谁佐君王立徳威
　　梦徐径坂
　　谁云姑蔑逺无诸梦绕柯僊抱膝庐我得闲中繙鲁语公应静里玩羲图雷犹地伏阳新复云向天升雨可需好倡诸贤为时出只容衰嬾老西湖
　　用前韵呈史绣使
　　吁嗟肤使襟期厚来顾陈人老鬓班席地樽开樵舍畔停云兴在玉柯间不知天上皇华贵也共山中半日闲好向金门领名胜独留一叟弄潺湲
　　和史绣使瑞梅韵
　　忆昔朝旌别未央逋仙风味饱哜尝绣衣来酹东涛月清节更飡南雪香姑射真仙陪直指緑华再蕚瑞髙堂蓬莱花使传春信早晚芝书趣觐王
　　饯史计使
　　祥刑生意徧庭荄蔽芾棠隂手自栽世降此翁犹尚徳俗衰时辈但论材九仙截于公去万石熏炉召父来辔紫阳垂教地饶何盍聘到崇台【饶鲁何基二士善为文公之学者也】使者星明太史占东风戒路揭帷防食当加倍稀亲酒献不求余少盐因进御茶供味諌肯然官烛示家亷老生莫效临岐赠诗附仁言当束缣
　　懐史计使
　　皇华叱驭遂驱驰抱病怱怱语别离不到天风海涛地空吟春树暮云诗似闻信宿留桑下惜不扁舟趂水涯一笑论文何日再玉川为我说相思
　　谢史计使寄建茗
　　皇华珍意办头纲余馥吾侪也得尝黯戅终然言有味仝衰那得字捜肠耕云陇畔知无憾贮月瓢中剰有香独念郊民多莱色旱饥粟价踊非常
　　锁院既久考文将毕适承按察使房公子靖遣诗相慰因和以荅
　　恭承礼聘典文宗秉笔秋闱合至公城郭纵逰知有日院门深锁寂无风抡才未拟升司马发防方将问卧龙忽辱有诗相慰藉一时裁答愧怱怱
　　【附】吴淞人物老儒宗闽浙文章属钜公竹叶几杯惟对月棘闱数仞不通风较文已辨珉兼玉掲榜应知鱼化龙近日有心来聴教奈何方面事怱怱
　　别伯舆新鄱阳广文
　　特为予来冬复春重寻旧话续新闻诸儒学北今谁嗣独歩斗南犹有君精舍诸生朝问道郡斋一叟夜论文絷维不可成分袂掻首江东日暮云
　　呈竹湖李端明
　　淳祐清忠推杜李岿然名徳赖公存嵗时阔防英耆社风月稀防独乐园一榻自观心主静诸贤欲扣我忘言仆归借屋西湖畔半载才能两造门
　　再用韵答
　　敬简如翁吾所慕即之目撃道斯存斥归借卧平泉石倦出几名傲吏园早日寒斋令尚友近来径坂寄传言文山岁晚梅如雪拟约厐公到鹿门
　　次韵叔兴见赠
　　眼界纷纷尽扫除云烟杳雾是匡庐江山信美非吾土井邑繁雄想旧庐落笔纵横看草檄感时忧愤欲成书要湏起赴功名防莫守陈编似蠧鱼【赴陈元方感党锢之祸忧愤成书十篇号陈子】
　　寄新衡阳徐使君左司山长
　　醉墨淋漓天地间谁知大徳不逾闲世无孔子今希孔国有顔渊易铸顔多士龙门一乔岳斯文牛耳两名山暮春九曲峯前水一笑风雩气象还
　　赠徐国谕
　　英英直气騐操存夜校羣书日灌园嬾不到城三十载老犹落笔数千言吴公何敢轻招贾徐穉兹来特访蕃衰拙迩来逢盛事徳星逺逺照朱轓【饶伯舆自余干至国谕自南浦至徐立大旦夕又自上饶至又闻径坂亦欲下顾】
　　赠萧髙士
　　槃涧老龙埋骨久交游得尔最知心诗摹海屿天风景琴弄仙台玉笥音畴昔羽衣曽过我只今石鼎又聮吟丹成若欲归山去恐被人间有物侵
　　赠隆中黄进士
　　徧逰天下好山川归向隆中葺数椽似慕孔明效龙卧尚随陶侃指牛眠诗书发冢笑何益富贵乞墦嗟可怜若语人时劝忠孝福田不似种心田
　　勉癸丑新进士
　　霞州守吏庆筵开喜为朝家得俊材九曲山川増气槩八元人物照樽罍防佳将报淮沙合文焕新迎御扁来不朽荣华轩冕外君防云谷胜云台
　　饯卢威仲
　　狐腋羊皮孰劣优每嗟里社尚沉浮千篇南雪题几徧一马东风去不留吴地名髙诵梅福汉廷语吉趣朱游柯山若问衰陈迹为说犹懐畎亩忧
　　再用韵答
　　当年肮脏厄伊优身寄枌榆宅尚浮芝凤未朌羔屡聘樯乌将发燕难留朝廷终念孔文举里社囬思马少游烟雾沧波休健羡吾侪嫠纬莫忘忧
　　寄六湖陈如晦
　　琴劒前时为我来志同道合味悠哉每怜一水马头险惜放斯人鹢首囬鲁语手笺应毕巻汾亭指授想多材不知肯践诗盟否菊已凋零梅又开【前诗有秋英之约】
　　寄程沧洲
　　山间藜杖看初春忽报沧洲除命新今日昌黎司宪部几年陆贽任词臣扶持世道岂无防宗主时贤今有人老懒贵逰书尽絶一诗隃寄霅江濵
　　寄卢玉堂武子
　　建上文忠音响絶尔来复说蔡翁卢君归南浦顔无怍我老西河道不孤空有寸心驰记室絶无一字到中都吟成遣寄嗟何濶开巻应嗤此叟迂
　　诇李斛峯右司
　　数士英英未易招当时一网尽于萧公才何止为陈瓘朝论今争推杜乔【见牟中书疏】国定须贤扶宇宙士惟知道乐箪瓢凤凰千仞需时下谗说新来已雪消
　　诇斛峯李纯父右司
　　衰拙新来领建安郡斋夜梦绕余干东都得尔名节重西贼闻之心胆寒海内四贤尚家食【执事徐髙杨】闽中一叟愧空餐幔亭仙掌文盟在好与伯舆来共看
　　诇湖南刑使赵紫薇
　　绣节当年立碧霄至今遗爱蔼懽謡云烟何止能开霁山岳曽闻亦动摇纵未振衣华表着不应分席混渔樵余干宰士今乔固定有诗筒慰寂寥
　　登石鼔追思武夷余干二老呈威仲
　　云间把酒更持螯九日登临意气豪自有此山题墨富独推二老擅名髙禅闗曽访移泉脉亭扁重书镇海涛老我空逰愧能赋得君藻笔扑名骚【陈北山为余言忠定初书云屿文公睹未惬意更书为天风海涛今二扁并存】
　　再用韵答
　　不羡丛菊并二螯羡君出语真俊豪崛竒退之石鼓句清逸永叔庐山髙壮懐倾倒涌泉寺健笔吸沧海涛后期进歩登大顶上续风雅卑庄骚
　　岩溪书堂登眺
　　﨑岖穿竹蓝舆侧髙下扪萝石径幽虎豹遁时深谷窈鱼龙舞处大江浮公难闲坐山中相我久吟披泽畔裘白石清泉知此意请将直钓钓璜流
　　涌泉亭
　　涌泉亭畔坐防茸手指三江抚万松石鼓生云深有意珠骊吐水密无踪禽声人语同时乐林影日华相映重邂逅一樽开笑口菊茰犹笑不从容
　　挽王国録
　　华峯早日得追随议论词章颇俊竒五羖固应羞自鬻一防惜不佐来仪东嘉把论文日婺女停舟问易时黄壤竟埋斯士骨推贤不早叹珠遗
　　挽岩云赵使君
　　忆与东岩居里社萝云松月共诗盟伤心遂哭公三世堕泪难招尔九京领郡抗章生掇祸过庭吟藁死留名似闻难弟尤儒雅好率诸郎副旦评
　　挽郑知府
　　先正当年遇阜陵在廷玉立指忠清甘棠笏得孙枝绍使竹符分棣蕚荣七袠骎骎登上夀诸郎鼎鼎擅英名北邙千古知无恨吟些聊供薤露声
　　挽朱夫人
　　兰陔送母度新阡追忆东岩老谪仙虀办咄嗟供妇职肝刲一再续亲年六珈偕老荣何盛二子乗舟晚可怜彤管责堪陈信史今将列女传同编
　　五言絶句
　　寄李颐老
　　易説刋成未心传自法云【法云勉斋居也】寄声扬舶使一力主斯文
　　柬陈谠送鹅
　　鶃鶃何为至于陵转馈予出哇吾不敢笑付老庖厨
　　七言絶句
　　寄仲节金华牧二首
　　犹记衰翁佩印初曽将四学劝羣儒【理学则程正公史学则司马文正公文学则欧阳文忠公经济学则范文正公】只今郡守西山后好勉人人诵吕朱【蔡西山乃先君子之师】
　　传闻议论异柯山辨难何妨莫失懽试取景仁与君实中和问答几书看【吾辈论学且当以私书相徃复如司马文正公与范蜀公是也其后也问答虽不合而未尝失相尊敬之心】
　　寄程沧州
　　身是金华旧使君闻公新渥倍懽忻朱轓暂为东莱起收拾干淳未坠文
　　寄髙耻堂
　　江西格了使湖南又似当年朱晦庵问学如公真少辈请将大道讲氊谈
　　寄徐左司【立大转示近制阮嗣宗李白不及也课成二絶以賛】
　　紫洲洲上得诗筒展诵青霞在眼中白首漫郎应号叟黒头永叔早称翁
　　人皆山斗瞻吏部谁敢文章近左司君看玉池金鲫句尽刋腥腐带僊姿
　　赠李喜观谒徐径坂
　　一世龙门未易攀鲰生负笈造柯山束脩以上吾斯诲应许吟风立雪还
　　赠林行简见徐径坂
　　紫霞洲上雨如丝白髪衰翁有所思吟付三山林敬则烂柯国手尚观楳
　　和韵诇徐径坂
　　圣断锄奸不大声传闻侧席迟幽人人今天民之先觉幡然风俗还振振
　　次徐径坂衡阳使君韵示林敬则
　　千仞冈头一振衣共嗟凤徳卧郊扉近锄萧艾知天意防见朝阳露欲晞
　　和徐径坂衡阳使君韵题渔庄烟雨
　　列子御风旬五日庄周称夀八千秋归欤烟雨蒙蒙景蕚集班衣防劝酬
　　送江墨庄
　　径坂仙翁名盖代得君胶法喜临池鸡林防岛皆知重尔亦声华万古垂
　　寄语玉柯贤太守万间精舍有诗盟迩来曽践斯言否此事须公剧力成
　　送陈善世
　　似闻久客沧洲馆曷不相从早数年老我一丘事耕钓劳君千里度山川
　　抱琴几宿滞秦溪多谢常丞寄近诗细咀絶无烟火气其人可与遡濓伊【常丞书来勉以绍洛濓】
　　不须逺逺苦求师恭敬渊源可细推归路瑞安逢二戴【戴纲戴仔才英而学甚正】为予再四说相思
　　答郑宜中
　　太极成争今几年濓翁先得我同然经行醉墨怱怱就不谓朋侪今竞传
　　畏暑门稀问字徒袖中妙语契周图知君十倍侯芭学老我非雄尚索涂
　　赠魏安石
　　魏子本建溪人而寓居琼山建士多深中而魏子谅直琼人喜营利而魏子固穷予以是爱魏子顷居防泉与魏子居相隣也日从之逰及予迁儋耳魏子不逺数百里重趼过予者三今予居益贫无以资魏子之行魏子垂槖而归笑买松明一担曰是可以资夜读也作小诗赠行魏子名安石字介然云
　　弹铗归欤何太速扪腹掀髯饱藷粥囊空裘敝未全贫賸买松明照幽读
　　偶见孟愽送仲久诗章輙题二絶代赠
　　扁舟乘兴山隂道春半园林雪未消便觧貂裘从我在小幽寂共箪瓢
　　且看青山覆白云悠悠世事谩知闻扁舟却絶长江去回首红尘路欲分
　　因遣郷书赠姜山嗣师
　　近市依湖十里间扁舟朝徃暮能还莫教老圃翻锄尽留我他年葬骨山
　　彭松溪簿来承絶句以紫霞翁见号因自号为紫霞翁成二絶走呈径坂
　　名斋取义本凡庸借屋蓬莱理钓篷特为紫阳访霞紫临流一笑就称翁
　　南涧当年浚紫洲【韩尚书】我今取号自虗舟倚栏惆怅青霞逺何日从君飞佩游【来喻感荣新恩之不暇遂爽逰武夷之约】
　　夀致政徐光禄
　　易跻廿四中书考难聚三千听讲生入侍亲庭为一笑方瞳景转精神
　　题永阳文献録
　　奸魂偃月忌吴黄正气难摧百錬刚竒响后来谁接续玉川拜防植纲常
　　冡中夷跖同枯骨身后逄干享令名读遍永阳文献録可怜齰舌老司成
　　防饶伯舆徐子荐徐立大三髙士一首
　　英英竒节东州彦凛凛清风南浦豪更有余干饶有道建安堂上聚三髙
　　秋词
　　雨放凉颷晩复晴小窻人亦共秋清月华网在蛛丝上错认踈帘挂水晶
　　钦定四库全书
　　庸斋集巻三　　　　　　宋　赵汝腾　撰表
　　寳祐改元贺表
　　必世后仁聿思新治更元发号率由旧章无疆惟休有截称庆中贺恭惟皇帝陛下立中居正聪徳思恭绍开寳之宸谟兴起百度体嘉祐之圣徳扶植众贤取以表年监于成宪臣勉膺郡命犹在里居陪宿老以扶藜获观温诏指辅藩而问戍行布寛恩
　　皇子进封忠王贺表
　　大君有命元子进封邦家荣懐海宇庆抃中贺臣闻植宗藩所以开圣绪加位号所以塞众心若天禧繇夀春而畀升如治平自淮阳而更頴肆在今日率由旧章恭惟皇帝陛下尧智如神文谟垂后以天下为大噐强本尚亲进地圗具礼仪分茅建国顷胜衣既赐履于潜邸兹重冠爰跻爵于真王星连参井之辉祚等箕翼之夀臣猥叨保鄣遥睇觚棱诵汉制庙立之词与父老而同喜陈贾谊习贯之疏祈左右之皆贤
　　天基节贺表
　　太簇应于孟春虹流纪瑞神防増于甲子虎拜驰忱无疆惟休有截称庆中贺恭惟皇帝陛下聪明时乂问学日跻总权纲法干旋坤转之妙举错直枉洞隂阖阳开之机茂迎震夙之辰益衍简穰之贶臣猥縻汉障遥想兕觞近天子光知仰瞻于皇极祝圣人夀更申颂以多男
　　天基节贺表
　　太簇为生物之津祥开电绕甲子増授帝之防祝效嵩呼万年无疆四方来贺中贺恭惟皇帝陛下聪明时乂齐圣日跻以清静治邦家至仁无欲以忠厚待臣庶大徳曰生夀与天而比崇福如川之方至臣身縻符竹目遡觚棱昔殿中缀班曾预兕觞之列今海濵上表遥伸虎拜之恭
　　天基节贺表
　　颁厯更元杓携龙角建极居五节纪虹流喜溢乾坤颂形海防中贺恭惟皇帝陛下聪明时乂刚健日新徳广曰生收必世后仁之效业垂可乆为诒谋燕翼之思瑞应河清福如川至臣勉膺符竹尚伏田闾奉汉玉巵遥想嵩呼之盛上唐金鉴俯伸华祝之忱
　　天基节贺表
　　圣与天而比崇应干九五防授帝而在甲为春八千祉辑端门颂形寰宇中贺恭惟皇帝陛下聪明时乂刚健日新好生之徳洽民推仁宥罪不杀之武定业以善胜残瑞纪星虹寿齐箕翼臣猥縻汉障阻造周行成天庆以垂基恭想兕觞之奉扬王休而稽首敬赓虎拜之歌
　　天基节贺表
　　帝抚五辰生于甲子天锡万寿对此春祺一人尊荣四海庆抃中贺恭惟皇帝陛下齐庄有敬溥博无私化久而成能尽体常之道泽润而洽既逾必世之仁节纪虹流福如川至臣猥叨禁从属领麾符望魏阙金雀之栖莫跻舞蹈想汉班玉巵之奉遥寓颂祈
　　天基节贺表
　　星渚呈祥先春三日华封伸祝后天万年无疆惟休有截称庆中贺恭惟皇帝陛下聪明时乂缉熈月将以博施济众为心好生不杀以皇受建极为念立贤无方用迎神防之増益迓圣圗之逺臣分符辅郡遡目清都声效嵩呼阻簉班于北阙光寒斗口遥驰颂于南山
　　元正贺表
　　开嵗五日光昭华渚之星为春八千増受防元之防懽均有截庆辑无疆中贺恭惟皇帝陛下法式生知渊泉时出体信达顺洊令穑寳之告丰去杀胜残坐底边尘之不耸齐大年于箕翼等盛烈于山河臣猥使周原阻班汉陛莫簉兕觥之称寿隃效嵩呼益广舜徳之好生仰伸华祝
　　皇太子冠礼贺表
　　震为主器肇锡真王筮重賔仪始加元服光前令典有截欢声中贺臣闻燕翼子所以昭圣谟敬嘉事所以为国夲在昔祥符之盛际尝有夀春之旧章冠礼举于戊寅册封见于辛夘旷弥文之乆坠喜今日之复行恭惟皇帝陛下从谏转圜以身为度谓皇子赖天趋拜乆矣胜衣命醴辞令月荐芳俾之受弁元良以正三加弥尊臣滥任承流阻侪醮酒莫效晏殊之献赋以遇賛扬愿选冯元之讲经俾精教导
　　明堂庆成贺表
　　郊之言禋类于上帝庙焉而飨祫于先王礼既熈成神亦欢洽中贺恭惟皇帝陛下严恭自度圣敬日跻蠖濩储精肃平居之对越齐庄奉币举大报之亲祠后皇愉临祖考来燕验丰融之肸蠁肇砰隠之休嘉臣濵海分符望云拜诏骏奔执豆阻陪多士之恭兽获若麟遥想有司之荐
　　明堂贺表
　　祀修美报礼极熈成乾坤清宁海防懽洽中贺恭惟皇帝陛下严恭自度圣敬日跻雅声逺扬庙焉而亲飨令芳嘉荐郊焉而帝临既格一纯咸来百顺臣猥居槃涧遥睇清坛诵伊嘏之诗莫预奉璋之髦士效祝厘之祷仰祈锡福于庶民
　　明堂礼成贺表
　　严父莫大于配天于昭孝奏惟圣斯为能享帝丕显休成两间荐辛四海称庆中贺恭惟皇帝陛下寅畏自度祗敬不违先甲斋居八神警跸季秋羙报百物迪尝钦柴之礼既竣蓼萧之泽斯溥臣猥司保障遥睇觚棱歌清庙相祀之诗阻陪奔走赓明堂孔阳之颂仰賛缉熈
　　圣制忠邪辨谢表
　　知人则哲惟帝其难听予作猷曰王不慝凛若春秋之笔粲然星斗之芒中谢窃惟为臣之义不同事君之忠则一谏有直有婉而要归于责难陈善仕或去或隠而必揆以立懦亷顽堪猛望之均于徇公滂膺徐穉皆为合道必因其迹以遡其心恭惟皇帝陛下修已任贤尊帝吁俊举伊尹不仁者逺上智如汤去驩兜何畏孔壬大功同舜崇奬蹇蹇匪躬之节作成谔谔犯顔之风自端平甲午更化而浚其原迨淳祐乙已改纪而振其响凡缙绅锱铢之善皆天地覆载而成公议流通士气昌盛近者间隣于激讦乃致小厌其纷纭圣谟洋洋云章炳炳刻琬琰以示下期防范而归中焕乎龙骧鳯翥之文赫然鱼跃鸢飞之造臣祗拜教令敬佩韦因思人主一心攻者甚众臣下万态辨之实艰恶紫乱朱固当审售伪假真之病因噎废食或恐贻以精失士之忧盖国将兴必乐骨鲠之猷而人欲病先厌鱼肉之味是以武帝踞视卫青之贵见汲黯则必冠太宗面折士及之谀指魏徴而为鉴洎我圣朝之家宪尤重天下之人言干徳开基则取已壊地之疏而复行太平兴国则擢能献防之士于髙等真皇对刘沆而追思田锡仁祖劣蘧瑗而甚优史鱼神庙敬光之为人至容其诋新法孝宗重熹之好学不恶其数辞官此宸意之所素明宜愚忠之以爱助后从谏而则圣以康于民臣有言而逆心必求诸道左右曰可而加察眎听以众而为公用临照于百官斯迪知于九徳辄陈梗槩以佐缉熈
　　赐御书兰亭诗序谢表
　　臣某言伏蒙圣慈以御书兰亭诗序墨夲手巻一轴赐臣者伏以永和墨帖纪胜事于兰亭淳祐奎书焕成文于寳殿飞从天际流布人间中谢恭惟皇帝陛下将圣多能娱神妙画笔势廹羲之之逸飘若游云序文取孙绰之精光于南涧摹成一札赉及羣工臣缇袭不谖糜捐莫报茂林修禊隃想许李之诸贤暮春浴沂请诵泗洙之大道
　　赐御制训亷谨刑谢表
　　圣有明谟深惩叨懫王不匿指昭示训彛凡属见闻皆知警劝中谢恭惟皇帝陛下作新治道戒饬臣工念下民之无辜困于贪墨恶大吏之弃法恣于凶残肆笔二铭如纶一札俾永传于琬琰以诞布于风雷臣祗拜奎文对扬宸命厉召南素丝之节益勉自公佩康诰赤子之言必思敬罚
　　赐御制诗并香茶谢表
　　臣某言伏防圣恩为经筵进讲礼记终篇以臣尝预侍立特赐御宸翰寳熏龙凤茶者讲亲重席篇已竟于曲台赏徧细氊劳亦旌于旧史恩华狎至眷施难酬中谢窃惟戴记之书虽出汉武之世要其奥义不离洙泗之防言至若宏纲犹有夏商之遗意复兴经制全在圣明伏惟皇帝陛下寤寐斯文缉熈正学十六载讨论之乆不替宸思前后儒聚辨之功遂终全帙其大者欲以弥纶斯世其精者则思追企先猷懋赏亲行英髦悉逮以臣顷在侍立之列乃今亦叨锡赉之荣名马膳羞照耀蓬荜云章香茗华饰丘园莫殚报称之私爰寓賛羙之颂伏愿养清明在躬之徳收中和育物之功笃信儒行之言立推经解之教守内则以肃宫掖订大传以建夲支杜不仁而纯向仁人戒不善而专意善道臣由衷恳切爱助勤拳蒹葭苍苍益坚用周礼之治渊泉浩浩更祈达天徳之施臣无任感天荷圣激切屏营之至
　　宣赐厯日谢表
　　圣朝作厯敬授人时侯国颁春对扬帝训恪恭拜赐兢业承流中谢恭惟皇帝陛下奉三无私建五皇极风雨霜露寓神教于惨舒嵗月日时成治功于法象以熈庶绩用锡羣工臣敢不无忘忧勤所省耕敛布宣賔饯之命将以明民奉行寛大之书期于安俗
　　宣赐厯日谢表
　　后左右民茂明作厯守服肱郡叨拜成书祗命为荣承流有腼中谢恭惟皇帝陛下道参化育政夲隂阳宪天聪明泯识知而顺则迎日推防严出纳以授时课自清台锡于方国臣敢不对扬休命宣布上恩亹亹治功虽分阴而亦惜孜孜农事冀有年之是圗
　　宣赐厯日谢表
　　大君治厯式重授时小臣观风获叨颁朔猥防齿命欣睹声明中谢恭惟皇帝陛下徳合于乾道裁于泰体尧钦若之意仰察天文采夏小正之书聿成月令爰布宣于先甲以戒诏于羣工臣遥对龙光动稽灵宪饬部封之吏夜寐夙兴厉原隰之农春耕秋敛
　　宣赐厯日谢表
　　元圣当阳万年朌厯防臣乗障洊嵗受书翫愒増惭凌兢拜赐中谢恭惟皇帝陛下道函三极治抚五辰先天弗违既动与于易准迎日而防又祗命于司存着为成编诞布方国臣尚兹宣化敬以授时诵夏小正之文劭农是急奉周始和之令率吏以勤
　　宫祠谢表
　　加职予祠圣恩隆甚辞名拜禄臣义当然地难胜望天隃谢中谢伏念臣疎无与比愚不可移顷缀周行不敢自营于身计每懐宗国所陈粗竭于心思遂积罪尤至烦吏议荷皇明之洞烛叨大徳之曰生于省愆念咎之中沐洗垢匿瑕之造正班学士锡廪殊庭真轶望于宠荣盖莫难于避就思昔周以上卿待管仲仲拜下卿而还郑以六邑赐国侨侨惟三邑之受此防臣勉奉祝厘之职而累牍祈收阁之恩盖进无贪荣而退不方命是谓得辞受之道其敢昧生成之原兹盖恭遇皇帝陛下以礼使臣推仁接下谅臣戆如汲黯在廷犯顔之时多念臣贫似真卿举家食粥之日乆遂俾无功而禄不知何徳以酬尚勉桑榆之间跬歩弗离于学虽在畎亩之际一饭亦忠于君
　　授寳章阁学士告谢表
　　臣忱恳恻控免职名君命频仍承天泽叨恩战栗揆义忸怩中谢昔者臣光累牍而得允枢副之辞臣熹数疏而亦寝待制之锡是皆道徳黙有以感召虽出诏令至为之收回如臣么防与物扞格説大人则藐焉有是心谓明主可为少摅其蕴积成愆咎果召简书赖日月之照临防乾坤之赦宥尽蠲罪垢骤畀光华以旧缀摄常伯之班特超朌真学士之职渊升之膝君父极力以扶持谷迁而乔臣子益懐于危惧祗奉厘庭之秩力避奎阁之荣天九重而盖髙笺五上而莫遂屡烦睿训觉渊听之难回勉拜龙光视前修而有愧何止小言大禄不胜昔是今非兹盖伏遇皇帝陛下隆礼尚贤体仁及下矜愚嘉善不欲以言而罪人售伪冀真惟恐以精而失士遂令疏逺曲被生成臣永矢弗谖有善则告兢兢履薄敢云日暮而少休拳拳摅忠不以身逺而有间
　　御书建安书院四大字谢表
　　宸章云烂肇锡珍题圣敬日跻力扶絶学光躔精舍喜溢潜藩中谢窃以建安为英哲之邦朱熹续周程之学于皇翰墨昭掲源流恭惟皇帝陛下居寛行仁据徳游艺是道吾所谓道纯一尚儒兹文所以为文雍容肆笔固聿荣于先觉实加惠于后来臣涓吉奉迎近光舞抃嘉与多士歌棫朴追琢之诗俾绍前修究淇澳切磋之业
　　谢授龙圗阁学士知建宁府表
　　勉承郡绂祗奉賛书荣渥増辉防踪知惧中谢伏念臣初无它技粗有愚忠一言兴邦若是其几何敢黙也千里见王不遇故去岂所愿哉进既无补于公朝退合自娱于槃涧曲防睿眷改畀潜藩顷待罪闱尝为生灵而请命兹分符竹使敢诿凋瘵而辞行视篆以来抚字是务然而帑庾赤立事力殚防初至旱魃为灾加以蒲泽多警仰借皇明之威徳旋安田里之叹愁刀劒日销雨旸时若惟是环顾诸贤之家食独容一叟之空餐对旗旄而不胜汗顔诵丝纶而益深芒背晋峻老龙之秩加隆半虎之权烂然昭回天为章下饰物凛乎局蹐朝受命夕饮氷兹盖恭遇皇帝陛下临照百官体貌羣下守紫云楼之训简注藩侯戒白驹场之诗絷维贤士遂令衰朽获拜恩华臣敢不益勉布宣力圗报称访民间之疾苦岂特使寛于一分计宗国之安荣早愿旁徕于众正
　　知建宁府谢到任表
　　自天殊渥易地潜藩顷任以左冯不欲其逺去国今锡兹名壤特宠之使便家曲为臣谋莫报上徳中谢伏念臣迂无足采愚不可移束髪读书固已明义利之畛白首造阙何敢萌福祸之心况明主可为忠言必更化乃克善治且职居于封驳遂力辨于忠邪讵谓方当官而行已坐不得言而去积防谀之挤防赖仁圣之扶持谕留行至再三趣领镇凡数四继上引嫌之牍旋叨改命之除惟外大祖正献臣浚卿与先大父吏部臣不敌皆于乾道出守建安藐是孙枝续兹棠防力循墙而控免防颁诏已弗俞奨其有汲黯之风谕其以朱熹为法适洪水懐襄之后岂臣子所敢固辞当诸贤隠遁之时在属籍不应坚卧勉为吾君而一出既以上意而具宣惟是牧牛羊者当为之求刍集鸿鴈者必使之安宅察臣区画以次条陈兹盖伏遇皇帝陛下寤寐黎元宵旰治道谓臣赤心殉国不自荣身容臣纯意为民颇知竭力闵此方之凋瘵付绵质以抚摩臣敢不恭佩训词聿严条教心求之若保赤子断不负圣经之言天生斯而觉后知亦思振儒先之学
　　授兼侍读告谢表
　　臣某言伏奉告命授臣兼侍读者臣邱园之迹重侍钧天畎亩之忠获披广厦叨恩稠叠拜命凌兢中谢思昔儒绅再为侍读其在元祐之际独有苏轼之除孰谓非才乃膺是选伏念臣粗知忠鲠见谓迂愚顷年折五鹿之奸旋遭言去元日覩羣龙之用获预彚征担簦未近于神畿除目已朌于经幄日月不弃萤爝沧溟下取涓流而臣乆从诸生瓠叶之盟乃复得缀更化金华之讲簉鸳鸾而忻幸觉麋鹿之怔营兹葢恭遇皇帝陛下从谏如流见善若决天资神圣羣防莫望于清光学力缉熈多闻更加于逊志亦令衰朽俾竟讲劘臣敢不益浚新知上承顾问是道即周孔之道诵昔所闻吾君为尧舜之君乃臣所愿臣无任感天荷圣激切屏营之至
　　侍读谢告表
　　进讲无功侍言有命莫回渊听勉拜训辞中谢窃惟迩英最重劝读凡朝绅皆荣此选虽宰执亦居是官厥今李韶以旧翰林游佀以前揆路一则岷峨之老而问学之正一则闽峤之擢而识见之高然而韶则累召而卧家佀已逾年而归第曽谓异数猥及愚臣伏念臣蹇浅妄庸迂疎退惰初无讲贯岂能窥河南龙门二程之绪余何有开陈每深愧太末建安两徐之风骨年余殿幄日觐宸光虽粗通于上世雅诰奥义之文岂尽析于大学圣经贤传之防是以前奏犯顔以儒林四臣致请后牍忘分以考亭诸生为言温诏曲朌俞音竟閟属预骏犇之列难遂牢辞之悰出使者于大门是则不敢缀明师于广厦益重懐惭兹盖恭遇皇帝陛下以虚受人谨防接下知臣不忘少时受诗之习俾在细旃念臣久立正座自讲之隅又加重席臣敢不益温旧业仰荅殊恩王庶几改之亦欲少行于臣学政不足间也所期上格于君心
　　知婺州谢到任表
　　跻之奎阁畀以辅藩君恩至隆臣质奚称中谢窃惟寳婺宻拱清都地望则甚髙天听则孔迩上徳意易以下达下疾瘼便于上闻于兹承流庶几行志臣愚加之拙钝济以迂愚尝使直庐甚乏陆贽韩愈之词笔继令出守又愧元结阳城之政声比叨司臬之除谨体好生之念然而风裁素乏霜采莫扬拟及考以丐闲误聼恩而易镇踵公卿重臣之选游义理大儒之乡望不及焉荣亦甚矣惟是值氷雹之后困矣黎元积绫罗之征殚哉物力若但以茧丝为职业弗知尽刍牧之勤劳虽能得民财而不能得其心岂足为圣朝之报欲无负天子而亦无负所学必兼为邦夲之思要于轻重缓急之间而当抑扬弛张之举岂应庸懦可课循良兹盖恭遇皇帝陛下视民如伤求士若渇谓臣碌碌难强以趋事赴功之才察臣孜孜或能守节用爱人之训遂叨选使仍被趋行臣祗见编氓敬宣美化审先务而为政焉敢专俗吏之催科有余力则学文当俾绍先贤之统绪
　　温州到任谢表
　　驽伎无堪力辞词直龙光过厚躐畀辅藩既见吏民且宣徳意中谢伏念臣禀资戅拙触事迂疎从鲁两生尝粗窥于朴学辱汉诸老廼竞誉其能言遭逄圣时尘滓翰苑上有动老癃之实臣笔弱不善发明上有服武夫之神臣思滞莫能写状然且嵗縻廪粟日汚班行实地以靡皇数吁天而求去过防睿简更付名麾自王谢以来已号山水佳丽之郡迨周程而后又为师友渊源之乡独是迩年大异昔者闾阎困瘁几不聊生庾帑空虚殆无以立使能吏犹为束手纵贤者未易承流岂伊孱庸乃俾负荷兹盖恭遇皇帝陛下推仁养士以礼使臣念其殚视草之劳粗谙宸虑责以尽求刍之牧必得民情迨其临遣之时详以抚摩之训臣敢不夙宵竭力氷蘗持身对扬天光扶赤子之气脉崇尚风化植前修之绪余
　　权吏部侍郎谢告表
　　擢从柱史摄贰吏铨位寘超跻恩华莫称中谢窃惟西清之秩实为迩列之聮淳熈大儒如张栻朱熹积盛名不登兹选近世宗老若汝谈彦悈亦皓首方居是官曽谓么麽乃叨陵躐伏念臣迂愚而僻踈拙且庸外之无惠养澄清之劳声绩见谓陆陆内之乏文墨论议之誉建明不过平平已徧歴于两螭更峻升于一武以阘茸尾荷槖之后以空虚当藻镜之司由浊而清易右而左矧大化调琴之日而众正征彚之辰固得尽观天下之豪英或可助国独恨略无胷中之尺度何以知人任匪所堪处尤非据莫遂循墙之避益深负乗之慙兹盖伏遇皇帝陛下器使时髦力收名俊付太宰以八柄诏王之任既不轻于进退之间畀常伯以四曹总判之权又使详于综核之际察臣粗谙武选之事假臣承乏文部之衡顾乃责以裁量不暇计其谫薄臣莫知报称惟竭公忠守道不如守官固安敢以废法举善是为举类亦时效于抡材
　　吏部侍郎谢告表
　　正从掌铨君恩过渥巽函盈箧臣罪当诛既黾勉以只荣敢稽迟而叙谢中谢窃惟辞逊者臣子之大节爱护者帝王之至仁强司马光入翰林怒其拜而未受之慢趣吕公着就学士至有徐而勿廹之言此烈祖以厚于士风而防臣乃遇于今日伏念臣迂愚自信钝拙无竒非有建明之寸长乆汚班列徒抱忠忱之一片上对穹苍谓明主可与尽言故在廷数至妄发偶因丐去适防得迁十数揆义以固辞前后被防而不允然物议犹责其当去在臣心欲受以何繇金华之控避勤拳玉音之劝勉谆笃以至为选吉日以供职再遣大珰而传言而臣犹恐犯众多之讥厥后遂更积迁延之咎若稽前代当在御魑魅之科独赖睿慈每为霁雷霆之怒近因臣方叔屡以圣语而催督遂同臣尤焴三思君命以彷徨真无地以自容共牋天而拟拜期以臈朔仍匄丛祠讲次复觐于威顔趣就又厪于宸防甚孤始愿何敢终辞兹盖恭遇皇帝陛下圣度海涵皇明日照察臣悃愊但欲全礼义之维容臣徘徊遂少白羞恶之志敢食大信恭被明纶朝受命而夕饮氷中懐愧报诗考槃而人在涧早冀生成
　　权工部尚书谢告表【已酉二月二十七日】
　　权从铨贰摄长起曹位置顿超恩荣莫称中谢窃惟工必信度是惟礼义之时技亦咸精足彰综核之世能諌苑囿官室则可以禆示朴知备车马器械则庶乎佐中兴司存虽号于清闲事典实关于理乱使缀常伯必惟英材伏念臣见谓庸凡自信愚拙仅能守昔人之糟粕莫悟斵轮徒有忧宗国之忠忱遑思卹纬再归班列乆污髙华一毫无补于朝家累牍祈闲于里闬忽膺奎笔叨假冬卿在昔太宗之明以旌大亮之直曽是乏论思之益乃遽尘喉舌之聨旁观交指于维鹈自惧殆同于乐鷃再命而偻三命而俯竟不获以逾垣昔日受是今日受非盖岂胜其维谷兹盖恭遇皇帝陛下宰割万字照临百官谓臣学无愧于工师粗知不负察臣心勿忘于艺谏庻几能言乃于新元有此亲擢臣敢不俯坚素履仰答殊恩望山巅水涯之贤不无愧色在厦下旃上之际益勉忠规
　　谢进开国伯加食邑表
　　上朌祭泽丕徧羣工臣进爵封超跻三等鼎来殊渥祗拜明纶【中谢】伏念臣叨守潜藩奉行寛诏隃想钦哉之盛莫预骏奔猥该湛露之荣不遗马走既七命以就伯复多邑以増腴亶惟侥逾有兹际遇此盖恭遇皇帝陛下以仁覆下敛福锡民谓多士奉璋相成祀事虽尔身在外亦布邦条爰锡恩徽益眷遇于以见圣心之公普子以示馂惠之周流臣沐浴生成糜捐报称不稼而禾三百俯愧无功敬天之休万年仰祈懋德
　　明堂赐劄谢表
　　中辛举祀先甲敷言一劄宣传四方懽动中谢恭惟皇帝陛下齐庄有敬视聴思恭事父孝故事天明聿严大报在宫雝则在庙肃预戒我将一哉王心告于臣下臣神驰极北迹滞周南肇禋迄用有成阻陪熈典无竞不显惟徳遥赋烈文










　　钦定四库全书
　　庸斋集巻四　　　　　　宋　赵汝腾　撰牋
　　明堂礼成贺牋
　　钦柴宗祈聿严美报承徳合敬克赞熈成二神迎厘万国称庆中贺恭惟皇后殿下柔嘉维则塞渊秉心肃肃雝雝助王假有家之治洞洞属属佐圣能飨帝之忱礼毕清坛恩朌率土臣猥叨虎竹阻效骏奔咏我将之诗遥称伊嘏赓思齐之雅敬颂徽音
　　皇太子冠礼成贺牋
　　元子胜衣肇封王社新阳备服尽敬阼阶庆溢宫闱欢传海宇中贺恭惟皇后殿下闗睢闲静之徳鸤鸠均一之心佐王假于有家在中馈吉受子拜于北面陈三醮辞臣猥任竹符阻趋班列不圗寿春之冠礼复见于今遥赞渭涘之母仪可通于古
　　皇子进封忠王贺牋
　　圣主訏谟以燕翼子宗藩令望而爵为王茅土増辉椒涂锡庆中贺恭惟皇后殿下秉心均一制行柔嘉推樛木逮下之仁宫庭归羙佐丰水贻谋之烈社稷防休至哉坤元成此震器臣猥以属籍获玷承流望司空披地之圗喜聆册命歌大明伣天之雅遥颂徽音
　　防
　　功徳疏
　　伏以自天生圣蓂五防以呈祥惟帝与龄嵩三呼而效祉聿伸善颂实仗胜因伏愿皇帝陛下徳合无疆功施罔极受祉施于孙子万年惟王敛福锡之臣民八荒皆寿
　　劄子
　　内引第一劄【壬子六月三日以春官夕郎召对】
　　臣闻明徳新民者帝王之能事也止于至善者明新之极致也茍不止于极致以仅可为税驾则明者复昏新者复旧其幸而频复犹为厉也其不幸而迷复咎可知矣皇帝陛下聪明神武生知法式盖自践阼以来即垂意于宗社生灵方其握真徳秀手而与之商防当世何其清且明也奈何弥逺恃恩旧之为相日夜以仇士良术蛊陛下赖天之灵弥逺自毙陛下昭徳塞违之志于是始形中而发外端平甲午乃陛下明徳新民第一机也不幸清之复以恩旧相不学无术无以上佐陛下之末光而更用弥逺故智进邪说以蛊陛下方陛下鋭于与士夫更始彼乃蛊以藏疾匿瑕之说陛下思保金瓯彼乃蛊以耀武开边之说陛下为天下守藏彼乃蛊以损下益上之说三说进而陛下之明明徳者晦矣所谓新民当时诸贤莫不悉聘然徳秀了翁号忠直之尤乃逾年而后召迨其翔集河洛之师一举而大败矣陛下新民之志顿为之消沮于是嵩之复出理襄汉天锡入政事庭蒋岘据台諌矣使陛下不收端平更化之功者清之误陛下也然亦陛下知以明徳新民为更化而不知以至善为止也其后嵩之以恩旧犹子相挟势怙权公论拂郁幸而嵩之以经营起复败陛下好善恶恶之衷于是形于夜半而白于宇宙间矣甲辰乙巳是又陛下明徳新民第二机也然以范钟为相首防脂韦继相防佀仅以人望不幸值朋奸之郑宷以説化台谏为智术聚敛之与□以蛊惑上心为智术圗为凶奸复出之地执政且多龃龉经筵又望恩之清之伺间抵巇倾攘相印变白与黑无所不至陛下昭昭明明者又大蚀于是数人之手一时侍从馆学虽号极天下选然台谏给舍未纯何益于作新之治未几监督说进佀罢葵出而清之相矣使陛下不得收淳祐甲辰乙巳更化之功非钟軰有以误陛下欤然亦陛下知以明徳新民为更化不知以至善为止也清之再相庸转而谬其徒又皆寡亷鲜耻识虑不逺更羽翼其恶至谓之空诸贤空士类当是时凶徳参防贿道盛行夐班华列率以钱神秉节持麾预议价直突未及黔相府遣苍头奴索逋矣使清之更无恙一贪相扇中外放效黎元何辜宗社事可知矣赖其自毙牖下是又天锡陛下以明徳新民第三机也陛下所当痛自悔艾改过迁善百倍于端平甲午淳祐乙巳可也世道庶乎可以救药闻之道涂深有未然元载之汚何止椒斛今纵未能少抑以为万世宰相之戒奈何从而表章锡以美諡是昭昭然掲其恶于天下后世不愈播元载之丑乎李纲汝愚血忱卫社得諡忠定彼亦諡忠定何以慰纲汝愚地下乎宇文士及初諡恭后谥谬唐太宗犹能出此谓陛下不能乎无怪乎或者议陛下之明徳有所好乐不得其正也李义府之残见谓人猫纵未能少施行以为万世台諌之戒奈何至出内批以为之地端平李知孝梁成大逐淳祐刘晋之王瓒逐皆无所靳何至于今独难之乎犹之可也奈何缴驳之臣朝有所奏暮乃与之同出唐髙宗恶王义方劾李义府遂出义方圣明之主何至效尤此举乎无怪乎或者议陛下之明徳有所忿懥不得其正也王鉷之恶敛怨基危今纵未能少惩以为万世盗臣之戒何至御笔为之止台牒夫台諌之纠官邪使君子耶色斯举矣无待于评何暇于牒使小人耶营防甚至麾不得去仅赖有牒若止台牒则台諌自此无尺寸权矣或谓陛下为端人正士计夫果为端人正士但当择台諌不当止台牒得非不能不私系兴利之鉷耶汉武帝噬脐桑孔之用乃使痛改拳拳冨民侯之封武帝犹知出此孰谓陛下不能乎无怪乎或者得以议陛下之明徳未能以义为利也是三者皆陛下明徳之大者晦蚀若此是必有先入之説衡陛下之心矣独有元日之除诸贤尽起人无异辞庶几有意于新民者然是日同除尚多公论指目之人牛骥同皂薫莸同器得无以皇极并用君子小人之说误陛下欤中外皆曰弓旌虽召于英彦太阿犹寄于庸人有当任言责不使任言责有当任封缴不使任封缴近者六士之除出于同日人又称善然英竒方正可但寘之少蓬潜郎耶惜布置之未当也又况京桧虽毙而京桧之党犹在列公论恶垓荣而与垓荣相左右者在君侧公论恶钧震而与钧震济恶者方向用操元祐之舟未免熈丰之烝徒慕庆厯之治乃习靖国之矩矱甚无谓也岂陛下之明徳于贤未必真好于恶未必真恶欤自端平来凡三更化未有若今兹之驳杂晦昧为甚陛下储神蠖濩燕居深念亦尝知机括所在乎拳拳恩旧之心太重私系羣小之心未忘陛下回思二十二年恩旧之臣相踵为相陛下正恃彼以为腹心不知其误国事特甚拳拳恩旧之念亦可以息矣回思前后奸谀之臣伤善害贤自取髙官要职何益于陛下而深损于圣徳兴利之臣移东就西顺适宫禁自遂谿壑无厌之欲何益于陛下而深戕于国脉则陛下私系羣小之心可以息矣自念其始赫然发愤大昭明徳自逺声利始以作新民自用忠贤始明之而又明理欲之界定新之而又新邪枉之塞除必至于至善而后止何患乎朝纲不肃国维不张吏治不举兵弱而召侮者可强民贫而思乱者可弭可以固人心可以永天命可以复庆厯嘉祐之治所谓休复之仁是也不然无明新之实以义为表以利为里以理为賔以欲为主以名召君子以实用小人但取一二施行以为更化之塞责是所谓迷复之咎也尚何至善之为勉臣窃为宗社生灵危之臣衰老多病忧患仍年虽有畎亩爱君之心而无驱驰当世之想忽逢改纪元旦亲擢肺腑末属义难固避不逺二千里扶曳为宗社一来陈沥悃欵以告陛下幸陛下垂听臣言力扶世道以慰祖宗在天之灵以遂朝野惟新之望臣归卧林泉无憾矣取进止
　　第二劄
　　臣观清之用事羣枉蟠结众贤悉空剥之硕果不食时则有臣方叔复之朋来无咎时则有臣濳清之既毙凶奸睥睨台鼎中外凛然有再相皇甫镈之惧制麻剔庭付以二儒逺近懽呼皆曰改元载之汚兴起治功者必二儒也侧听累月殊未有以惬快人意道涂传闻谓陛下春秋髙明习天下事断必然中出建明不专采丞相吏必欲自除启拟不专听丞相奎笔内批络绎至中书堂宰相但奉行文书尔臣以为果如所闻陛下误矣臣知陛下出此也惩积年恩旧诸臣之误国既不能收之于前而欲收之于后也悔恩旧之不可制而意儒臣之可制也而不知元首舍股肱无独运之理三公充位建武之失政兼行将相太宗之失言若事必欲由中则是失君人之要掣辅相之肘开便嬖私谒之门韦处厚所谓何名执政是也是无益于惩畴曩之误而愈开后日之大失也传闻道涂二相近因细故防有芥蔕果如所闻丞相误矣今诸贤毕集全赖大臣协和小人不得以乗间则君子可安吕大防刘挚吏额之争至防也而扬畏乗之而入遂致党祸唐史称房龄如晦持众美而効之君必首书曰二人深相知故能同心济谋以佐佑帝呜呼厥旨防哉今二揆素号气同志合也奈何以一议论区处之不同而防生间隙乎意有小人徃来出没其间耶常衮不悦杨绾之建明赵憬不悦陆贽之裁决此庸常之见也而谓二揆为之乎范仲淹韩琦富弼于上前未尝不争辨下殿不失和气此二揆之所当法也今天下事可寒心者多而最大者三吾君有尧之明而前后共鲧之臣更出而蔀障之使清明晦蚀故施行驳杂私谒往往因之今大臣当以李沆之事真宗者事陛下有大事必力陈得失如但道沆以为不可之类国本者天下安危治乱之所系资善乆建而名位未正忠臣义士不无夙夜嫠不恤纬之忧今大臣当以韩琦之赞仁皇者赞陛下如琦答司马光曰敢不尽力是也小人固无可耘絶之理而界分不可太严今章厚蔡确虽去而日夜与忠贤对垒况张璪之徒尚又居中大臣当以司马光之在元祐者为法如光曰天若祚宋必无此事是也此今日之大纲目其他可以次第举矣若吾君之向善与诸贤之尽职在力行好事翊成盛治使君都显代臣荷美名民生渐见阜康之世岂不盛哉区区一时之异同岂足以芥蔕而犹未平耶今天下蛊壊于清之极矣以元亨治蛊在陛下佐陛下干蛊用誉在大臣陛下操纲责成大臣和共政天下事尚可为也惟陛下与大臣留意取进止
　　贴黄
　　臣观今日诸贤毕致其间可为庆厯四諌者有数人焉顷臣尝荐八士又今荐六士是也至若徐霖又超越流軰霖道徳风操海内皆知岂待臣言然臣察其才具颇与范仲淹相上下望陛下即栽培而用之至若留梦炎抱负涵养植立亦亚于霖者也岂但为台谏经幄人物亦望陛下防试之伏乞睿照
　　又贴黄
　　臣道过衢州江山管下细民艰食一夫大呼而大户闭逃小户奔窜凛凛然如利兵之在颈镇安都尤甚近畿之地此景何可见臣窃以为民饥则思乱固已言之守臣矣衢与信隣闻信管下尤甚此去食新尚多日而浙西米狼戾朝廷何惜不损数万石粟以救两郡管下之饥羸哉伏乞睿慈施行幸甚
　　再辞免申省劄子
　　右某昨控免章仰回渊听更防温诏曲赐褒嘉某何足以上称某非不能上体圣意勉拜新渥縁给舍之职与台諌同不得其言则当去不得其职则当去某驳叶大有言既不行职又它徙此某之当去也某在山林无意一出元旦新擢畀某闼某跃然而起曰此君子小人进退之闗也吾皇有意于使天下平治欤是不可不一出以佐明圣举直错枉之举供职两月凡所论驳不敢舍豺问貍亦不敢近名避怨审安危治乱之所大系然后言焉諌行言听天下方诵圣徳今忽驳谏议叶大有不行徙某翰苑是收某封驳之权使某不得复言大有此某之当去也某非悻悻者每论人必平实今某与大有无两立之理出昼不敢穷日力而去正欲望圣主之亟改今大有自若某则当去而可拜命乎洊具免牍如防朝廷得赐敷奏且畀臣祠禄待年嵗间用某未晚所有恩命某未敢祗受谨具申尚书省伏候指挥
　　三辞免申省劄子
　　右某近再具状辞免新除翰林学士兼知制诰时暂兼吏部尚书恩命伏准省劄备奉圣防依已防诏不允今日入门供职某三沥血忱仰干渊听伏念某谫庸无取过防陛下殊知渥眷闵其封驳之劳佚以词苑之职宠以吏书之贵圣恩天大某何以酬属以言既不行职又它徙所以出国门俟命防圣主霁威体察而温诏光华奎笔焜燿都曹仍日而宣天防词臣乘夜而导玉音凡所以煇贲某者至矣某何敢不亟只职守然足既出闗义难再入疏尝指佞势不容留欲望朝廷详与敷陈早畀祠廪免其濡滞江臯实拜乾坤之造所有恩命某不敢只受谨具申尚书省伏候指挥
　　奏状
　　缴赵以夫不当为史馆修撰事奏
　　右臣伏准中书门下省録黄五月二十三日三省同奉圣防尤焴兼秘书监髙斯得兼直史馆牟子才兼史馆检讨李献可兼史馆校勘臣观焴斯得子才三人皆儒雅有词笔献可家有史学亦无可议惟史馆之长端明赵以夫人品庸凡寡亷鲜耻心术回邪为鬼为蜮凡善类空于陈垓之手者皆半与焉王伯大卢壮父特其一二也郑清之以雅故欲开其殊渥遂以进史属之以夫四海传笑谓其进易尚且代笔而可进史乎其后闻其为史馆长人又笑曰是昔日以代笔进易之以夫也及更化后领史馆如故人又笑曰是又即昔日以代笔进史之以夫也夫史天下万世公是非之笔韩愈犹不敢当而以夫不学不文凡有奏陈辄求假手乃敢冒然当之岂独万口传笑臣入国门见诸贤之议借借执政徐清叟问臣臣不敢答其后诸贤又言之或谓其不识文义于旧作擅加改窜或谓其作南渡以前史妄通贯为一曾巩洪迈犹不敢而以夫乃冒然率属为之人有不祥之议臣乍到不得而详知其是与否但以其心事回谲天下号为奸魁又素无文学何至敢擅秉史笔乎臣与之薄有葭莩本不欲言见公论借借之甚又思奸回不去梗陛下之更化臣不言一罪也祖宗国朝史岂可使不识文义之人擅加涂窜祖宗在上未必不震怒臣不言二罪也其他官皆可使无文学人为之史乃诏万世公是非而可使动求假手之人为之人言借借谓自古无求代笔之司马迁此岂可以传天下闻外域示万世臣而不言三罪也揣度以夫之意无他不过昻首望执政恩例耳借此为他日名色非材取诮不知辱国辱祖宗为甚欲望皇帝陛下赫然威断畀以夫名藩权以史事属之尤焴为之长固能成大典亦可免天下后世笑伏望圣慈亟赐施行宗社幸甚公道幸甚
　　玉音勉谕入门回奏
　　右臣恭凖枢宻都承旨陈力修传道玉音勉谕臣入国门就职仰佩圣眷至于感泣惟是臣尝论諌议叶大有以此妨嫌未敢供职伏望圣慈矜轸特畀祠廪臣不胜幸甚谨録奏闻谨奏
　　辞免复职与宫观奏状
　　臣今月十八日恭凖尚书省劄子十一月二十日三省同奉圣防赵汝腾陈恺杨栋黄师雍吴子良并复职与宫观者臣窃以蒙上殊恩畀臣祠廪恍然简记及于衰陈伏念臣属籍孤生愚忠自信但竭血忱而狥国有诤无欺不知机穽之临身濵危弗悟积罪条之莫数果吏议之难逃仰借皇明得归里闬混迹渔樵之际息影山林之深痛省往愆絶念窃食岂谓天函而地育顿令阳复以回春靖惟揆分过盈何敢无功受禄冒祗宠数是速颠隮伏望皇帝陛下曲轸防踪亟收涣号俾仍窭贱之素守实荷扶持之至仁所有上件恩命臣未敢只受再辞免除寳章阁学士提举隆兴府玉隆万寿宫恩命奏状
　　臣昨具奏辞免复职与宫观恩命事正月二十五日恭被诏书所辞宜不允又于三月十七日凖二月空日尚书省劄子正月十一日奉圣防赵汝腾除寳章阁学士提举隆兴府玉隆万寿宫任便居住者臣洊沥赤忱仰干渊听伏念臣顷尘华缀坐触烦言自离脩门未尝有只字之入虽在农亩不敢替一念之忠方痛勉于省修忽上形于简记亟陈避牍旋拜褒纶赦其曩时妄发之狂嘉其中心乐告之实超畀职名于寳学趣只祠稍于殊庭固知圣主优贤尚徳之恩贲于驽朽惟是愚臣负罪积愆之迹益以凌兢况兼头童齿豁之衰不胜福过灾生之惧用忘再渎祈免新荣伏望皇帝陛下亮臣之衷爱臣以徳亟寝已班之涣渥庶安屡空之闲踪所有前件恩命臣未敢只受
　　三辞免除寳章阁学士恩命奏状
　　臣昨再具奏辞免恭奉圣防除寳章阁学士提学隆兴府玉隆万寿宫恩命五月二十二日凖尚书省劄子备奉圣旨依已降诏不允不得再有陈请者臣闻予祠者继粟之隆恩加职者优贤之令典兹其避就之维谷必也辞受之得冝伏念臣初无他膓粗罄愚臆国人以为可舍当宁独谓不然包容掩覆者三朞抆拭牵复于一旦盖列祖家法扶植能言吾皇圣明务怜遗老佚以珍台之散跻之学士之真臣罪当诛岂应得此君仁善养何可违乎况优闲得以祝厘遂免拜除庭之秩然空疎惭于顾问其敢陪邃阁之聮昔朱熹去国以投闲叶适奉祠而终老一则仅畀待制一则姑置寳谟不应属籍之晚生乃轶前脩之茂渥逾荣为惧三渎而祈伏望皇帝陛下察臣忠忱剂臣分量特放宸防亟寝职名上以昭出令之公下以免贪荣之诮此生畎亩永戴乾坤祠命降已一面择日只受所有新除宝章阁学士恩命欲望圣慈特赐寝免谨録奏闻伏勑防
　　四辞免除寳章阁学士恩命奏状
　　臣六月十一日只拜恩命望阙谢恩讫所有寳章阁学士恩命臣已三具奏辞免七月二十日恭被省劄六月二十三日奉圣防依已降指挥不允不得更有陈请者臣谨昧万死僣殚一忱伏念臣文采不过寻常问学亦惟沿袭得归故里分甘畎亩之终投念咎杜门但冀桑榆之寡过圣世揜瑕而匿垢皇恩畀职以予祠莫遂循墙既拜殊庭之渥自知负乗难胜寳阁之除惟有吁天只收成涣縁臣顷摄工书而在列今躐学士而为真政使鸿儒尤当力逊况如谫职其敢冒居在昔朱熹亦有旧比除秘撰主太乙则受太乙而力避秘撰之命授待制祠鸿庆则拜鸿庆而乞寝待制之名其在当时皆从所请或改秘撰而仍寳文之直或收待制而颁秘撰之称此愚臣援是以力辞冀陛下念之而寝免或命改畀其次则臣只受而安真切陈情恭竢报可所有寳章阁学士恩命欲望圣慈亟赐寝免或畀以次职名臣下情无任瞻天望圣激切屏营之至
　　四辞免阁职申省状
　　某伏读劄命不胜感惧惟是揆义弗安拜恩未敢谨已四具奏乞回天听伏念某顷者在列只是摄工书今于杜门念咎之中乃忽畀其学士之职超躐太甚兼非才而授何以塞公论逾分而得实足招谴咎昔朱熹尝两力辞职名当时皆蒙从请辞秘撰则改直寳文阁辞待制则改畀秘阁修撰是皆前修厥有成比今某所陈匪为矫饰欲望朝廷特赐敷奏亟寝职名或改畀次使某受之而安为幸莫大
　　五辞免寳章阁学士恩命奏状
　　臣近四具奏辞免寳章学士恩命恭凖省劄八月十四日奉圣防依累降指挥不允不得再有陈请者臣辄冒刑诛晋摅悃愊伏念臣于杜门循省之际叨自天抆拭之恩奉祠仙圣之庭已为徼幸罣名奎壁之次觉甚超逾又况直学士之除未有权尚书而得洪遵以翰长去国髙宗特旨而但直徽猷黄度以吏侍补州宁皇殊遇而仅除集撰则今异数岂臣宜防非不知上体眷懐奉丁宁而亟受然未免周思分义觉愧赧以难胜若云成涣之已颁则有先朝之旧宪两狥朱熹所陈改职之请一昭圣时毋嫌反汗之公盖许其辞尊居卑则受者既安且吉伏望皇帝陛下矜怜衰朽保全憃愚察臣非苦避于职名念臣实难超于寳阁特出睿防収还误恩使逃负乗之讥实荷生成之造所有前件恩命臣不敢只受
　　贴黄
　　臣凖吏部降到寳章阁学士一道臣不敢只受已寄留福州军资库伏乞睿照
　　五辞免阁职申省状
　　某伏读劄命不胜震惧非不知上体公朝盛意黾勉只受实縁先朝旧比未有权尚书得真学士者洪遵以翰长去国髙宗特防除直学士后只除徽猷阁直学士某顿摄工书甫及四月以罪而去虽渉三朞然理旧班非正文昌不应阁职得真学士若曰成命已颁不容反汗然昔者先朝两从朱熹改职名之请用是昧死谨五具奏辞外欲望朝廷特赐敷陈收还恩数或改畀杂学士使某受之无躐等贪荣之诮不胜万幸
　　六辞免除寳章阁学士恩命奏状
　　臣伏凖省劄以臣五辞免除寳章阁学士恩命奉圣旨依屡降指挥不允不得更有陈请臣吁天徳邈局地忱祈惟职名之有崇有卑皆以示劝于羣下若宠数之或辞或受必思勿玷于四维臣光非不被神祖之知乃六避副使之命臣熹非不防宁皇之眷亦六逊待制之除在先朝尚多有之则旧贯皆可覆也如臣极陋取数过盈顷焉俾若予工姑摄常伯今也径跻实阁是正文昌岂应省愆念咎之踪沐转假为真之擢渊升之膝陛下欲借以光华谷迁而乔防臣増益于危惧非效沽激而饰辞逊正以全羞恶而逃震凌控免一朞岂臣得已犯顔六奏冀上垂怜伏望皇帝陛下特谕公朝改畀杂学命朝下而臣夕可拜上予当而臣受为荣真九殒之莫酬昧万死而复请所有前件恩命不敢只受

　　钦定四库全书
　　庸斋集巻五　　　　　　宋　赵汝腾　撰记
　　永福县修学记
　　永福邑大夫林君士宗修学告成邑士陈彦信与其徒十余人谒予请记寓居太博卢君钺助其请者屡遂进陈生而告之曰子知邑大夫修学之意乎曰将以教也子知太博督记之意乎曰将揭所以教也则遂唯其请而以臆见者与之语盖孔子曰富与贵是人之所欲也不以其道得之不处也贫与贱是人之所恶也不以其道得之不去也均为不以其道得然富贵则避贫贱则就何耶是义利之分取舍之判也夫是之谓仁仁非寓于贫贱也厌贫贱则未有不失其本心而趋富贵非所以为君子也故继之曰君子去仁恶乎成名伯夷之志操即此章之推也故孔子予之曰求仁而得仁又何怨又曰伯夷叔齐饿死于首阳之下民到于今称之孔子殁曽子得其传亦曰临大节而不可夺君子人与君子人也又曰彼以其富我以吾仁彼以其爵我以吾义吾何慊乎哉曽子气象东都陈蕃范滂诸人实近之而未至者也蕃之言曰合亦食禄不合亦食禄臣虽无素洁之行窃慕君子不以其道得之不居也滂之言曰仲尼之言见善如不及见恶如探汤欲使善善同其清恶恶同其污蕃滂清裁亷尚潜扶汉鼎异时殒身殉国庶防于临大节不可夺者摭其言论风旨自论语中来也西都之儒拒人言而卫王氏先身计而后宗社张论非不盛行适足资识者之一笑甚至剧秦美新佐新珍刘其于经术可知也史谓西都儒学东都名节岐而二之盖未之深考也已吾闻邑之前脩有黄公年劾秦桧罢相去桧再相黄寓霅溪斥归乡贯其人凛凛有蕃之风吴公元美多愤世嫉邪之作仇家织以媚桧至谪南州以死亦庶防于滂之恶恶矣二公所立卓然晩进至有未识其姓名者是非任风化者之责欤邑大夫既新学宫又举学政其亦思以前脩气节以淬士习欤夫士而以蕃滂自期其于道犹未也士而不以蕃滂自期其于道已矣虽然欲励以黄吴气节当先导以程朱问学程朱之学问顔曽之源委也学问正则谔谔蹇蹇者不磨学问不正则节守随血气而盛衰矣可不畏哉陈生与其徒皆以予言为然故书以授之俾归告于邑大夫且以勉同志之士
　　论
　　论汉唐诛赏
　　高祖天资本明而将之以寛大太宗识见固高而将之以详审惟其寛大故事为常暗与道合而间失之疎惟其详审故事为每闗于念虑而或过于密然观二君于封爵功成一事则皆有可得而言者高祖之分封自子房而下以及于灌婴樊哙之徒无不各厌其欲至于雍齿以畴昔睚眦亦且矫情而赏之帝可谓无负诸臣佐命之功矣然方楚汉争雄之时能使沛公激发天下之大机括者谁欤三老董公説之以三军素服共诛楚之弑义帝者顺德逆德之辞昭然与日月争光人心稍知义者其从顺去逆已如此决择矣董公之説又岂萧何文墨之比以子房号为帝师筹幄之间亦未见有此大计当时仗义而西天下为之响应者董公力也论功之际帝乃念不到此借使是时公已远遯如介之推言不及禄则绵上之田亦胡为而恝然也是非高祖用明以寛而疎畧于事情耶太宗之报功房杜以善于谋断英卫以长于攻讨勲庸称为诸臣冠固宜尔也至于刘文静语多怨望反状已形时帝在秦府直谓太原首事文静实啓其谋令处纳言似谓乃翁报功之弗称使文静于此不自取祸败则帝之即位也必首念此身之富贵一皆文静之所効赏典之行未必不加之房杜之上太宗亦惟知文静有密啓之功而不知文静以穿窬之辈乗乱挟奸教人以窥伺鼎玺之谋在帝首当劝其父正以无君之罪当如高祖靣数丁公之不忠馘竿以狥众可也太宗方且欲重赏以报之帝虽周于事情果为有得于详审乎即是而论董公为万世之忠文静乃万世之贼高祖之待董公宜如太宗之念文静太宗之念文静宜如高祖之待丁公然高祖能严于诛而畧于赏君子以为似亏寛大之素而不害其为公太宗欲推赏而不加诛君子以为详审之中纯乎私
　　序
　　内制序
　　国朝故事无宗姓入翰苑者惟大本以宏词南塘以甲科予离场屋迟素不习制诰之文误为诸老见奬遂踵南塘给札李公太史心传开史馆辟予同刘公汉弼徐公元杰为属予周旋中秘两朞史馆一朞忽除常丞兼表郎李公谓予曰故事为表郎则当兼词翰之秩予方逊谢忽史院吏以除目示予兼翰林权直乃力援非宏词甲科不当入辞不获遂就秩其后史丞相嵩之解督府归相位转官适予当草制直笔无假借有箴砭嵩之大不悦力辞三官不拜制予自是亦乞外者屡而不获又其后以廷试多士宣予已至东华门有旨改高翰长京师喧传史丞相故为是也或谓恐发防太直予以是乞去得请守永嘉自已亥秋至辛丑夏凢歴三朞中间独当草制一朞有半得制诏等文四百余首然予每谓北门之职非但尚词藻记问而己人主心术系焉故予于正邪是非之间每因词令而为上别白言之率以是取忤于人然不得罪于天下公论者则亦以是也因犹子崇烟刋于家塾遂序而授之
　　外制序
　　淳祐甲辰上逐嵩之相范钟及杜公范改纪庶政明年乙巳程公公许徐公元杰相对为中书号为得人继而徐公殁朝野嗟痛以起居舍人召余于婺州兼中书造阙防程公于丝纶阁下程公俾余书上房余逊不肯受只书下房故自乙巳至己酉凢五年皆只书下房惟丁未春应繇同知贡举堂劄上房兼俾予书是时李公韶以病力丐去又劄余兼翰苑撰述一时内外制上下房文字皆予视草亦儒生荣遇也然予独喜以书下房遂得行周元公程纯公正公兄弟张横渠四先生封伯告词非幸欤又下房大率行谪词予未尝敢没人之善虽不匿瑕亦不揜瑜间有谪非其罪而行词亦皆不没其实如莫子文不肯任括田劾去常挺以斋宫卒閧降秩是也又有词头虽上房而公论借借不得不采为上言者如防郑宷别之杰是也又有吏议贬其人非当留黄不书而施行遂为之格如止王三俊之贬之类是也又有直声为当世所称者吏议逐之公议汹汹既留黄又为之奏于上申于都省如救李公伯玉诸贤是也大抵皆视公议如何耳予何心哉通计上下房制词凢若干首福建刑使胡公予旧奉常同寅友也请外制藁刋于台治遂序其本末而遗之
　　蔡觉轩模论语集防序
　　圣贤不作而千万世得以求其心者頼有书耳是以更阐互绎不害其为愈精而愈密鲁论师友答问书也善待问者是书具矣更秦火不亡汉魏诸儒训诂备至厥后邢昺防之然皆仅得于名物度数之间迨我朝舂陵夫子独得道之大原以倡二程二程张横渠三夫子继和之尹谢游侯吕诸人又和之是书各皆有训诂义理粲如也至紫阳朱文公集注出而始集大成矣前有集义后有或问文公意未巳也至集注则暮年更定之书盖其宗主程张及三先生之门人竒词奥旨靡不毕备间有网罗汉魏旁及苏文忠昆仲范太史及南渡以来先儒一字一义之精亦皆在所不遗嗟夫何其粹也学者玩索而实践之可也文公殁二十余年其门人高弟皆不敢有所发明厥后勉斋文肃黄公授学者于华峯之上始着为通释近建安觉轩蔡君模又着为集防二书出愈精愈密矣勉斋亲炙文公之乆教学相长集注因之而更定多矣通释大抵发明文公更定之意也觉轩则其先大父西山与诸父九峯节斋皆尝从文公游而身又及事焉渊源厚而濡染深生虽晩而闻最多故集防虽间以已意然皆采文公语録与文集及延平问答勉斋节斋之説近时真西山诸人其説茍有合于文公者亦间取其一二通释则峻洁而笃实集防则沉潜而缜密大抵作而未离于述也皆所以羽翼文公集注之书也予闻觉轩学行尝数数为上言之觉轩殁其子湛然文学彬彬访予于建阳道旁及抱其遗书直至三山而请序于予鲁论集防其一也且曰先人将瞑目犹拳拳于逝者如斯乎之一章予曰是非毙而后已者乎故乐为之序
　　蔡模易集义序
　　易之为言在太极先羲文作周公孔子述凢更四圣人矣其为书也广大悉备岂直象辞变占而已哉左氏载易占法特其一耳盖易可施于卜而非专主于卜也善言易者莫邃于濓溪善传易者莫精于伊川通书曰万物资始诚之源也乾道变化各正性命诚斯立焉元亨诚之通利贞诚之复又曰思者圣功之本吉凶之机也君子见几而作不俟终日知防其神乎又曰不善之动妄也妄复则无妄矣无妄则诚焉故无妄次复而曰先王以茂对时育万物濓溪之旨伊川得之即阴阳屈伸往来阖辟之妙衍而推之于人事举错酬酢之间拟议变化之际曰随时变易以从道也四圣人之蕴具于是矣当是时书出而门人有泄天机之语伊川自谓止七分盖谦辞也朱文公因公用享于天子田获三品等辞遂有本义之作曰某彖占当如是某爻占当如是近世学者遂一切以卜筮视易而不知文公预忧之矣其原象曰程演周经言尽理得弥亿万年永着常式其警学篇曰在昔程氏继周绍孔粤指宏纲星陈极拱其推程氏之易极矣其训学者至矣岂专以卜筮言哉文公之高弟蔡西山尤通于易尝授其子节斋节斋授其犹子觉轩今觉轩集义所载是也集义宗主程朱杨吕参之家学间又附以已见于困卦言小人之困君子适足以自困释艮卦彖辞之止为闲邪释爻辞之止为圣人之止是皆儒先之所未发大抵发明义理不专主占筮也鲁国男子以吾之不可学柳下惠之可若觉轩者可谓善学文公者觉轩之子湛然曰是书先君犹未脱藁予曰义理其有穷乎天假觉轩数年其书又不止于此矣湛然将刋而传之俾予附名篇端不得而辞也
　　説
　　盛时立中字説
　　揖让征诛异尚同符时义大哉阖辟巻舒瞻前忽后顔莫孔骤匪嗟一中圣时未就隣鬬异室缨冠赴焉未之思也执中无权轲也谁师参传子思君子之中君子之时
　　陈谠无党字説
　　憧憧往来朋从尔思未为无心偏系之私岂若同人出门而同同又何咎至正大公陈子谠名字曰无党何适何莫心平道广曽坐径坂春风三月徧走诸贤餐风茹雪不避希文不薄临贺母亦党乎知仁观过
　　眉山孙梦得子良仁字説
　　仁字罕言匪言之讱天何言哉子则非隐如愚之回言下体认从事四勿风飞雷迅三月不违人欲净尽曽氏之子以鲁笃信任重道远切问思近自省而入因唯而进吾济何师囘参为凖在易之复圣发其蕴不远元吉频则为吝伊川四箴万古心印求仁得仁春融玉润
　　周一龙正学字説
　　周君士壮有文学气节易名一龙星沙郡传士黄君国字之曰正学盖取干九二龙悳正中学聚问辨之义周君复请説于予予诵横渠张子之言以告之张子曰龙喻圣也学至顔子方可言龙虽伯夷之学未可言龙盖夷有圣人之节囘有圣人之学节立则百世而下闻者足以兴起学成则万世之标凖孟子曰伯夷伊尹皆古之圣人也乃所愿则学孔子囘之优于夷者以此视孔子特未达一间耳囘之择乎中庸得一善拳拳服膺而弗失即九二之庸言之信庸行之谨也囘之从事克已复礼即九二之闲邪存诚也囘之无伐善即九二之善世而不伐也充此而上至于化则孔子矣孔子犹龙也顔氏之子其庶防乎喟然之叹其在斯时乎周君知勉所以立节矣予请诵九二之所以与顔同者演而明之夫士不志于学则已志学而不以顔为的非善射者也周君勉之
　　欧阳伯时字説
　　春而萌芽夏而长养揫敛于秋而闭藏于冬天之时如此可以仕则仕可以止则止可以乆则乆可以速则速圣人之时如此知时之义者其发而中节之谓乎渉于过不及则必为小人而无忌惮故君子曰时中欧阳氏子年十有一育于外大父袁仲礼其生也有以时鱼馈者袁君名之曰时时楚产也出必春莫渔伺之识岁月以其时也故以时名夫时非有知也乗气而化时且如此今吾之时天所命也人欲既胜颠倒错乱曽时之不若故字时曰伯时而书其所以告之
　　立轩説示卓然
　　中天地生惟礼是执伯鱼过庭子告以立子张参前敬则能集卓哉圣人年在三十厥功已深域则优入顔其喟然钻仰莫及吾徒懋哉学而时习
　　徐直谅端友字说
　　人伦有五一廼友朋无间尊卑相须以成惟是取友有辱有荣与胜已居智识日増友不如已骄吝日生德邻不孤义同为朋咨尔辅仁勉我立诚尚友方册以是凖程彼薫彼莸我渭我泾已正友正如响附声求仁得仁否亦令名端友懋哉慰夫九京
　　徐直方立大字说
　　直方而大坤六二章坤之为德应天无疆惟方惟直惟大有常坤之六爻六二最昌臣道子道履之有光轲书亦云直大而刚浩然充塞爻义尤彰敬内以直义外以方大而包含进善莫量泗庭诸子参不可当毅而能何用不臧立大懋哉仁伯不忘
　　祝炜明仲字说
　　吾闻降衷湛然虚灵贯理与事统性及情上智养之天粹天精下愚汩之日困不醒是以君子问学营营学为啓瞆春空震霆学为剖防灵曜运行昭明为晋明本自生辉光为蓄光以养成浊明外景如火烛防清明内景如水鉴形澄之又澄大学明明明仲懋哉知至意诚
　　跋
　　经筵讲义跋
　　主一周君锡既刋予鼇峯讲义于家又索予顷在经筵日讲説命至旅獒十三篇并刋主一为考亭勉斋之学者也故于义理之文拳拳然如此而予不足以称然其请之力而不得以辞遂发箧以授之
　　徐径坂铭楳埜徐侍郎墓跋
　　径坂铭文周情孔思如丽日信星垂之万世粲如也书体崛竒劲拔追仙圣而侔造化可以慰楳埜九原之魂矣
　　陈帅参南一奏防跋
　　吕成公舘职防议论精当文采英赡学者所脍炙而朱文公独谓不然以其不及时事也盖成公主优游和平文公主慷慨激烈参议陈着郎奏防醇厚正大不为劘拂婴触之论大扺自本原上发岂其见有合于成公耶抑有所待而后如文公之论耶着郎耆年宿徳而问学方如川至未可涯其语嘿皆不茍他日重登文右班所论建必大有闗于世道者此编特其权舆耳
　　赠蔡澹然跋
　　文公之道不絶如线海内有三布衣犹得其传予每言之上建之觉轩仲觉其一也未防觉轩殁矣其子澹然以父书来请序予为之序易与论语矣澹然归求予赠言予谓太末之里径坂之巅有伟人焉子合担簦褁飰而师之他日必能绍絶学而成令名子其勉之
　　跋邓元观诗
　　邓元观有诗才平澹简远予爱其题钓台一联云寒来暑往人千载月白风清水一湾萧然于名利之外亦足以见其所慕尚矣然予尝疑古人诗言志而未尝志于诗后人志于诗而诗不足以言志然则尚求工于诗耶元观生了翁之乡为栟榈之后其所以自勉者又当求于诗之外可也
　　跋林桂高诗
　　林君性老才器英拔识见深逺虽在韦布代公卿大夫任世道之忧别白当世人物某忠某佞某为善某为利皆言于未然已而果然予心甚异之厥后从径坂游入匡庐居问学超诣词藻骤进以一编诗遗予于湖山间读之尽巻扫除腥腐吞咀菁华凌厉高远骎骎当与后山相上下性老又谓予曰自得从径坂后非人之门不登非礼之馈不拜是其甘处枯槁傲视富贵则他日之进未可量何独诗哉
　　跋倪龙辅诗
　　近世诗人赵蹈中最为雄杰每对予诵杜荀鹤早被婵娟悮欲妆临镜慵承恩不在貌教妾若为容风暖鸟声碎日高花影重年年越溪女相忆采芙蓉之句击节不能已又常欲彷佛其万一他日予举问南塘独谓不然疵其出语太沾懘予熟咀此诗八句皆无毫髪憾而南塘之论乃尔是岂可与俗人言哉近得梅村倪君遗予诗一编深钜高逈不肯为近世里巷歌謡语盖知恶夫沾懘者也惜也不及见南塘亲炙其流波玉合之讲贯益精含咀益深见诸赋咏必能运翡翠鲸鱼于一致何荀鹤之足云哉
　　跋杨君恢诗
　　杨君诗词甚似其外大父植斋余为之击节若司马子长之外孙曰杨煇文采风流与子长无辨今于杨君见之
　　李监簿志铭跋
　　嘉定乙亥旱时应诏抗防者数人陈公宓倪公千里与国子簿李公防切直在诸公吟口而陈为最公陈六事忤中殿特甚矛犹记少年时挽公诗有身登玉笋防忤椒房之句今三十七年矣公之于大蓬以真西山志铭示予俾跋予爱其铭文黙于廷哗于朋夫谁不能平居呐然有防万言维公之贤数言并揭而书之
　　孙安人志铭跋
　　参议陈着郎问学源于味道殿讲文章源于水心侍郎周旋二叶之间故其学有本文有法其志内子孙氏特其文之一也然叙事简质而不拙幽邃而不迂崛竒而不俭则自水心来也孙氏配君子于贫约之中无愠容抚诸子于后先之间无二心非贤而能是乎着郎铭之无愧色矣
　　跋寳月老颂解多心经
　　寳月住持于心学拳拳如此而为儒者之学乃于放心不知求汲汲然于章句词华之间亦可哀也哉
　　钦定四库全书
　　庸斋集卷六　　　　　　宋　赵汝腾　撰铭
　　施令君濆恪轩铭
　　盐官令君施源父之先大夫辟南乡之堂于地得古铜龟文剜安恪二字扁堂之后牖曰恪源父复以恪名轩朝夕自警求铭于庸斋赵某铭曰
　　维正考父校商颂作曰古先民执事有恪先正正献仕于孝皇小心谨恪以致賛襄厥后象贤地中得龟有文曰恪扁堂以之孜孜令君克绍家声朝夕寳兹轩以恪名昔刘康公尝对于王敬恪恭俭臣道之常以恪守业不及于忧康公斯言有益世猷令君勉哉正献之门其饬尔躬尔子尔孙
　　赞
　　蔡觉轩遗像賛
　　山泽之儒公辅之器禀厚体庄养深气粹著书满家有道名世无忝考亭所命字义
　　祭文
　　祭克斋游丞相文
　　中兴以来名相江表忠简忠定衢饶二赵以道宅揆简册焜燿厥后寥寥惟公克绍本原濓洛知学之要被服家庭渐濡自少暨擢周行植立皦皦疏指权门痛哭原燎绍定斥去端平收召嘉熈融风排云上呌明伦有疏血忱应诏淳祐初年操守劲峭薰耻莸并归寻荷蓧乙已改弦秉钧廊庙以学告王说立惟肖以道觉民尹任不小丙午阨歳力扶世兆诸贤鸣阳羣邪息爝惜多牵挈沮莫运掉一念开诚杲日可照孤忠自知憸壬旁诮卞庄巧同姜公直钓因危遂挤善刀为妙霅溪午桥临流舒啸手袖文富望穹马邵灵光岿存落月孤皎讣音流传搢绅相吊殄瘁之哀天意莫晓荷公已知不鄙庸謏尝防专使来访海峤尺牋殷勤如侍色笑顷闻公恙为之心慓孙枝书来公已不疗悲恸莫任阻送丹旐亟裁哀词以佐絮醥
　　祭考太中坟文
　　月正元日上亲擢汝腾于要列控辞不获已祗拜命行造阙庭逖逺松楸不胜凄咽惟是某衰老勉为宗社一出决不敢坠先训亏晚节负天下公议我考妣其相之
　　祭弟帐干坟文
　　月正元日上亲擢兄于要列再控辞不获已祗拜命行造阙庭违逺松楸不胜怅然敬以薄祭见忱尔其鉴之
　　弟味道漳州使君祭文
　　顷哭大兄执手泪堕犹云斗粟赖尔同簸尔遽奄殁令我衰挫吾宗不多又弱一个尔心甚平尔行无颇为善若渇弃荣如唾神何所疵乃降之祸天道亲仁欲测则叵秋初书来簿书坎轲祷旱蔬食劝分事伙继聆禳疗醮拜劳瘅请告治疾委政僚佐吾甚忧恐心如飞笴孰知永诀不报痊可抱恨一方莫适药褁遣介候尔一面亦蹉尔子书云尔逝如卧目未瞑间犹能寂坐何去之速骇愕耆懦莫视尔殓泪眦防破传闻漳氓号泣道左追感循良龚黄治课生于桐乡死留硕果毎一恸尔不觉哀过防欲无生凡百废惰尔旐来归尔防安妥英爽凛然盍梦于我一樽酹尔文冩悲些
　　尔子崇鍴孝诚通天欲持饘粥以至三年吾为尔思只有一子过于毁瘠则将何恃况其禀弱风寒易铄若更蔬肠胃气转薄先王礼经以义酌情哀至灭性以不孝称吾为之惧俾勿茹素尔尚祐之显扬事钜
　　祭弟漳州使君文
　　月正元日上亲擢兄于要列控辞不获被防趣行即日就道惟是日夜念弟未得窀穸今兹兄有远行无由视尔事思之然流涕惟当执笔以发尔幽光菲祭并白此忱
　　祭郑硕人欑所文
　　予归来得闲为尔卜地凡三年矣近始得一二所而日者谓尔年月未利且予又叨上亲擢之命控辞不获被防趣行旦夕即就道乃尚滞尔于欑房不胜凄恻之至敬以菲祭白此忱尔其鉴之
　　碑文
　　资政许枢宻神道碑
　　淳祐戊申九月九日前佥书枢宻院许公应龙薨于三山府第其孤峻以己酉四月奉公兆于圣泉寺西余适以罪归里峻哭泣拜以端明李公韶所为事状来乞笔隧道之碑予辞峻请益力经年不辍予惟昔者给劄玉庐实公发防则今执笔以铭公实宜又予仍年居闲采诸旦评皆谓公居乡可法不干请州县不侵渔田里年逾八秩而手巻不辍贵跻政地而延士不倦庶防前辈气象是可书之尤者也谨按公字恭甫闽县人曽大父泰初赠太子少保妣王氏赠文安郡夫人祖材宣教郎赠太子太傅妣谢氏赠蕲春郡夫人父仲宏承议郎知漳州漳浦县累赠少保妣张氏福国夫人少保厯官清白生于建安尉廨乾道戊子九月八日也公防頴悟四歳受书立上口五歳晓经防间侍少保坐客以小儿气吞牛命属之公应声曰丈夫才吐鳯四座嘉叹一夕梦至一所雄壮珍丽如王者居下有石石有字傍有导公至其上又更导公歴践十余石觉以白少保少保曰石上有字者文石班也汝异日践其地十三善属文时时为俪语识者谓有词掖气少保殁侍福国夫人尽孝刻志记览之学日抄夜讽嘉定壬戌补入太学连取解嘉定戊辰擢进士甲科教授临汀作成后进甚至偶学职缺员郡将意有所属公一遵法守视分升降郡将无以夺漕檄主文富沙所得士后皆有闻徐参预荣叟其一也秩满堂差浙东抚掾画诺有声差户部架阁除借田令太学博士时李全时青軰归附公虑山东有偏重之势因登对有荓蜂是惩养虎遗患之说后皆如公言除国子博士国子丞宗学博士时皇上践阼公对首陈正心为治国平天下之纲领除秘书郎兼权尚右郎官除著作郎盗发汀邵绵亘数郡公登对乞以大军土兵相为应援招捕司得以便宜从事上皆嘉纳匄外得守潮州汀邵冦甫平而鄣冦陈三枪作出没江闽广间势炽甚元枢陈公韡帅江西任招捕三路调官兵分道追勦潮连汀贑循梅恵盗声摇四鄙兴宁勇丁钟全之徒乗衅起且逼境上公亟调水军禁卒鼓楼赤砂两寨土兵三县弓级分扼要害明间谍守关隘断桥开堑斩木塞途防集民兵激劝隅总谕以保乡井守室庐全妻子搜补亲兵日加训阅时外邑警报狎至人心大恐郡僚欲张皇陈利害公不为动既而横冈桂屿相继以捷闻招捕司遣统领官齐敏率大军由漳趋潮截赣冦余党公呼敏谕之曰兵法攻瑕今钟冦将穷陈冦猖獗若先破钟则陈不战擒矣敏惟命公调民兵为先导敏以部军踵进捣其巢穴殱渠魁宥支党三枪旋亦授首江西余丑荡平方未解严时有行旅数軰隅总搜其装多黄白指为贼党公疑而诘之乃梅乡人尝贩牛潮阳援邸舍翁以为证公立追问如其言遂还资槖佐以归费皆罗拜咸泣去始人疑公儒者不嫺戎事及见公区处事宜分别齐民静练雍容莫不叹服僚属请上功公曰守职扞城保民何功之云距州六七十里地名山斜猺人所聚自耕土田不纳官赋禁卒与閧公平决之其酋感恱率父老鸣缶撃筒踊跃诣郡谢公在潮恩恵孚浃去之日阖郡遮道攀送端平初召除礼部郎官因登对上谓公曰卿治潮有声与李宗勉治台齐名公曰民无不可化顾牧民者何如耳臣治州幸免旷瘝皆陛下德化所暨臣非曰能之除兼荣文恭王府教授力辞除国子司业时徐公侨为祭酒议学校差职欲先誉望公曰誉望固可得人然今之挟濶扁而求者皆誉望也不若差以资格资格一定则侥幸之门杜而造请之风息徐公以为然时有凭势干职者公力却之行之以公人无异议时至诸斋诲生徒以勉学行兼权直舍人除国子祭酒摄吏部侍郎外恕内明吏不能欺邑子尝请那移阙次公曰有法在兼学士院权直是日明禋肆赦甫竣事学士院赍御笔不许辞免宣押至院中使出宸翰罢郑清之乔行简相独相崔公与之俾草三麻文成如宿制次日文德殿宣布毕上遣中使召公公顿首谢上曰草制甚善公复谢曰臣闻昔人有言进人若将加诸膝退人若将坠诸渊臣今草制述二相乞罢机政与陛下体貌大臣之意庶防君相之美两尽上曰卿言善就令草勑书戒谕诸阃权吏部侍郎兼侍讲兼权直学士院嘉熈丁酉春试吏部侍郎陞侍读权兵部尚书时楮弊折阅甚乔丞相主行称提之说州县希防奉承贫富交相猜惧公奏从民便节用二说乔亟相然之奏只令五路提刑分任责兼吏部尚书差同知贡举丞相游公佀范丞相钟并命观者如堵号主司得人一时所取又皆老成知名之士除兵部尚书兼中书舍人三上章丐外不允兼给事中兼吏部尚书请外防免兼中书御笔除端明殿学士佥枢宻院事公以足疾不便拜跪亟欲丐去除大礼卤簿使黾勉就职恭谢毕即五疏匄外防正言郭公磊卿亦有论疏笔遂除端明殿学士提举洞霄归第徜徉奉祠凢十载頥养精健精力不减年少属痰涎作竟至大故享年八十一上闻辍朝一日积阶至中大夫致仕特赠大中大夫遗表上赠资政殿学士银青光禄大夫公风貌伟重襟度粹夷立朝不躁不竞不激不随不妄荐士而亦无伤人害物之事自掌故至为郎十有五年而澹然无进取志晚由两制登宥府是虽翰墨防勋然亦守潮日治防可纪也黄霸功名起于治郡公其似之娶张氏封魏郡夫人福国之侄男二人崧承事郎监温州在城商税先公七年卒峻承奉郎主管兵户部架阁孙男纯仁承务郎铭曰为甲科郎早擅词章澹于进取馆阁徜徉更岀迭入来自潮阳一夕三麻遂跻玉堂紫薇青琐法从文昌何天之衢阔步髙骧亦既宥府归欤故乡寡欲无营深关退藏匪名匪利清健未央薨讣流闻枌梓痛伤尚有典刑无复堂堂于何式之东山之冈
　　墓志
　　提刑郑吏部墓志铭
　　吏部郎郑伯昌莆田陈公寺丞宓之侄女婿也淳祐戊申夏五月十一日殁其孤至奉其防窆于懐安县之南溆泣血志圹表墓而又谒铭于予三四年不辍曰不得是他日无以见先人地下余曰有子显亲足矣又假予言耶然每记端平初一时收招史弥逺所排摈之诸贤号为更始而宰相郑清之轻躁沾沾喜功利易楮履畆开边汰卒政令骚然外招边衅内召卒閧下召民怨子弟用事贿道渐开搢绅奏疏但痛诋宝绍间弥逺之失而无有敢言时政之弊惟蜀士刘寺簿震孙登对首疵之伯昌继之曰进退人材宰相职尔人言借借谓岀家庭其后国政汤公中以封事痛斥清之声振朝野无小大愚智皆伟汤而不知刘与伯昌为之先也是非可书之大者乎谨按伯昌名逢辰世为福之闽邑人曽大父焕故累赠太师益国公妣徐氏赠益国夫人祖珪故赠太师兖国公妣林氏赠兖国夫人考昭先知枢宻院兼参知政事观文殿学士累赠太师諡文靖妣黄氏赠吴国夫人伯昌性至孝儿时刲股疗亲筮仕浙东帅机未上改西外睦宗院丁吴国忧又丁知院忧服阕又连为本生父母申心制端平初除将作监簿继除司农丞大宗丞金部郎官毎登对与投匦见谓敢言一日因监长蒋岘与同官防食谓孔子诛少正卯非是伯昌退而议笑之岘闻而不悦既而岘除殿中侍御史防伯昌登对言稍讦遂劾伯昌去未防都承王公伯大入对二疏尤切直天下诵之亦为岘劾去人称知院得子婿之贤淳祐初伯昌得堂禀继知衢州修学校寛征敛时史嵩之当国其皂包输楮皮为五邑害伯昌数其罪而黥之有贤能声推官冯惟悦才而贤伯昌以京状与之察院刘晋之劾冯惟悦赃汚惟悦不受诬赋古风书印厯去伯昌嘉叹而和其韵奏乞坐谬举之罚且为之辨晋之复劾伯昌去徐刑使鹿卿嘉伯昌之去复和惟悦诗旋又为晋之劾去搢绅传以为盛事其后嵩之以经营起复罢相相范钟与杜公范诸贤尽起伯昌得江西常平使者首劾戚里庐陵守王克谦时论伟之旴冦发守王侑告急伯昌以便冝从事调发抚军勦捕宋刑使慈又调将王舜截冦入南路两军夹撃冦势穷宻约宁都隅总谢元为内应阳许之告王舜两军设伏以待贼至大发大破之宋旋为台臣劾去伯昌得刑使其后郴冦作廹江西界朝防复委伯昌讨捕其时雩都冦又作伯昌尽瘁区画声威不减为常平使时其后江湖帅皆召伯昌亦召为吏部郎改浙东宪甫归枌梓而疾不起矣悲夫初娶李复娶陈皆封宜人男三人长至廸功郎充福建安抚使凖备差遣次基以祖泽授承务郎季庾受遗泽予毎怪伯昌生长富贵之家居乡泛爱无小大皆得其心而能立朝遇事敢言奋发不避盖其师慕陈公寺丞之为人毎谓予曰某为丞相正献公家婿一幸也亲炙寺丞二幸也伯昌因寺丞益喜亲师友招致杨君复至仁时执经而取正焉然则士夫可无闻见之渐欤伯昌为家令子为国谠臣使假以岁年益淬厉于学问则其所成就又有大于此者悲夫铭曰莆正献家得婿多良猗郑公鉴论事激昂英气凛然不朽令芳尚有遗风怡山伯昌惜正盛年未大施张毎过南溆为之恻伤生爱子文殁发其光
　　陈平甫墓志铭
　　予少从先君子太中宦游湖湘时外大祖莆田陈丞相正献公之从子审为船场嗜书博古与众落落太中毎指谓予曰此尔母之从伯父才高志介而不偶于时小子识之后十五年予客行都识船场之子平甫又六年与都杨君复皆客予寓寺钟山相与为忘年交平甫予再从舅情好尤稔毎青灯相对商国史至夜分既而予去为金陵征吏宦于朝平甫老于闽不岀其后予持宪节江左时汤国正中家著作郎陈架阁髙子汤史校汉饶都鲁老成名俊皆在或贻书或命驾谈辨名理终日甚思欲一屈吾平甫不果未防改守金华忽平甫之子君选泣血走书来请平甫志铭予始而愕中而悲末而凄惋不得与平甫一盍簮也又六年归里君选偕弟璪凡三岁而三自莆阳至请益力遂为之属笔谨按平甫字也名均赠太师冀国公诜其曽祖也赠朝奉大夫正卿其祖也少力学请乡举益刻厉自奋中年慕尚义理之学盖正献公丞相长子参议实有东汉陈太丘之风次子匠监守次子承事定皆从文公游而承事尤力于学早卒其次子寺丞宓师黄文肃公干尚友潘君柄平甫濡染家世见闻日久又周旋寺丞之侧时时亲炙潘君故于义利理欲之际尤别白寺丞在嘉定乙亥丙子间立朝有直声多平甫賛之人谓平甫为寺丞时田承君方弥逺擅国以爵禄柔天下士夫能言者极少寺丞持孤喙婴羣锋都曹胡榘薛极軰力挤之弥逺亦欲害之赖宁皇容受不敢寺丞戴宁皇如天之恩甲申闻遗诏呜咽流涕不胜攀龙髯之痛力祈谢事不得请改除广东宪不就平甫与寺丞志好埙篪当对大廷亦辞太学归里着皇朝举要备要二书效朱文公通鉴纲目书法端平初郑元枢性之为之奏闻有防令送上官郡将杨梦信至其家索之平甫辞强之自携藁至郡郡闻于连帅録以进既而旌以官辞不受只称前太学生人谓寺丞平甫彷佛汉疏广受父子气象其后郡将杨编修栋下车首访平甫起以仪乡泮力辞不获深衣大带从杨编修一至平甫周旋郑元枢之门凡三十年著书多资其力成名亦阶之暮年勉为一岀卒于三山年七十一待子至而殓六日容色如生元枢极力周其身后平甫为人淳笃清苦闻义必为嗜学不倦自号纯斋或谓寺丞以纨袴膏粱而植立易平甫以韦布空乏而植立难虽然是以迹论二人笃志于善则同也配薛氏先平甫殁合于莆田县山之原男三人长君选国子进士次璪国子进士次琬女三人长适留寀次适郑一龙次适留榘孙男三人必学必达必强予尝状寺丞之行矣于平甫能无铭乎铭曰士而成名岂必公卿予谓平甫可书汗青铭之匪私以劝义荣有过其乡当式其茔
　　陈提举墓志铭
　　淳祐癸卯予为江东刑使甫至番阳史校汤君汉携文一通示予曰伟哉疏也庸斋见之乎予曰何疏视之则舅氏陈寺丞因雷变封事攻史嵩之者予曰可以踵其父复斋旱疏汉曰是切直过其父逺甚且曰无有三世能以直声著者福公有后矣后六年寺丞为广东庾使殁于官其子瓉与其壻李务观泣再拜请铭其墓者三年余曰是有雷变封事攻时相大节可书他可畧也谨按舅氏名圭字表夫世为莆田人奉直大夫太府丞赠直龙图阁宓之子少师观文殿大学士兖国正献俊卿之孙太师吴国公诜之曽孙母梁氏继母龚氏并封冝人表夫少而靖愿未为父所知长染濡父学问日益警敏以祖泽授承务郎筮仕淮西总所排岸再调泉州南安丞知福州长乐县丁父忧再丁继母龚氏忧端平初有防旌复斋之直令守臣亲祠其墓陞擢表夫差提辖行在货务除将作监簿除军器监丞除大理丞差知漳州辛丑冬召除外府丞壬寅冬雷发非时人皆知咎嵩之而莫有敢言者表夫独上封事曰冬至之日上天震怒无云物可书之祥有雷电交作之异盖庙堂独运于深筭公议上壅于圣聪执政取易制之人间能自拔则辄懐顾忌侍从多党同之士少或立异则罕见优容至于台谏者天子耳目之官荐进多主于大臣擢用鲜岀于圣意除目之未播辄先受其私恩白简之既升率多承其风防屈原曰岂不郁陶而思君兮君之门以九重猛犬狺狺而迎吠兮关梁闭而不通士夫怨怒陛下不及知故天悟以震怒之威大臣号为通兵法陛下悉付以边防制阃之易命未防强敌之雄心已启屠寳应一邑而填于河堑者以巨万计溃通川一垒而殒于锋镝者亦数万人暴骨长城之下头颅相属于道人死如麻谁复顾念记曰国亡大县邑公卿大夫士免冠而哭于太庙三日君不举今所亡非一县邑而陛下端拱于穆清大臣安处于庙堂民之殃祸若不闻知民心怨怒陛下不及知故天悟以震怒之威自督府之功赏不行于入相之后而江淮诸屯莫不咎朝廷之失信自揆府之盐价顿穹于舆台之手而京师莫不议朝廷之规利盐价増长而劵钱折阅则生计病于无聊功赏并废而华要日迁则战士不能无望悖气横胷愤口诽谤反侧不安如怀私讐以至奸宄窃发于祠庙者有之奔溃散岀于隣境者有之或谋举孤城而内应或勇为敌国之前驱祸本乱芽孰大于此军心又怨怒而陛下不知故天悟以震怒之威陛下必欲消弭天变举汉以来防免大臣故事听其求去庻几人心说而天意解嵩之不悦明年迁大理正又明年迁大宗丞表夫丐去力差知潮州至州首以访民疾苦为急凡互送风宜对折重破等例縻公家缗钱者痛禁絶之悉桩外库以助公费蠲租弛负锄奸撃强亲儒讲学一守复斋家法丐祠得请主管台州崇道观齐民惜之丁未除广东庾使痛革贪未防以病卒戊申年七月也公娶某氏继娶赵氏司直司夏之女先表夫卒子一人瓉将仕郎女二人长适具位李务观次适具位赵希孟某月日于某山之原予谓士大夫植立天地间岂独以一二善然能居朝以直莅官以亷是亦可以励末俗也表夫以亷直自植立不坠其先使缙绅流传曰是能肖正献复斋者也可无铭乎铭曰惟正献公见谓清忠名子名孙尚有余风我陈氏岀铭其幽宫岂私发潜以励匪躬
　　子将仕崇堂墓志铭
　　赵崇堂字肯夫家世汴今为闽之三山人庸斋汝腾之子也母硕人郑氏崇堂生有异质眉如画风度轶常童赵南塘酷爱之病剧抚之而瞑目读书五行俱下记诵如流不好嬉弄应对警敏侍父草玉堂诏皆晓大意得守温州硕人病殁于杭之西湖崇堂哀甚硕人敛其乳母抱之他不使视翌早雨甚至哭指云间曰见吾母过冠甚侧问婢軰皆曰敛时冠诚然吴凖斋如愚入吊闻之曰此孝感也坐苫读孝经哭诵见者为之泣下父为江东宪公余约陈君髙子饶君鲁汤君汉谈辨终日崇堂从旁拱听间质疑难于三人皆器之曰逺到也为诗清絶多警句赋钓台云船帆竟日趋名利山水中间着钓台赋月岩云色即是空空是色其英防如此学赋骤进闻饶君鲁之言遂亹亹于朱文公语孟等书尝曰张宣公何人有为亦若是居母防尽礼逾成人服阕以父郊恩奏将仕郎友爱从兄崇坋特至自其死后凄恻甚未防感寒疾更数医微瘉防父改守婺挈之而行至婺十日证遂不可疗谈笑而逝绍定庚寅四月二十七日生于金陵征官之赁舍淳祐甲辰六月二十八日殁于婺之郡斋年十有五父哭之防不聊生侍郎徐公元杰闻而恸失声饶君鲁书来曰此程纯公所谓得气之精一而数之局者也男二人长必曅登仕郎次必景父晩年归家山温燖故书间亦辑一二说以授学者每起童乌不与我之叹悲夫崇堂殁之八年始得地于吾州葛琦之珠墩冨沙司直张公毅然择也定坐向者秦溪杨君克以辛亥三月朔日铭曰畴昔道路致尔大故痛倍昌黎志女挐墓嬴博之间非尔家山珠墩首丘卜利且安
　　朱夫人墓志铭
　　东岩赵公彦后为三山名宗室趣尚儒雅风致高洁学诗逼杜少陵陈后山学书逼王羲献所至又庶防宣秉王良之清操予每乐道其为人其次子计院瑻夫以公墓道之碑来请予诺之未暇也其季子主簿□夫以事来曰先兄所请先公墓碑差可缓□夫不孝罪延母夫人朱氏于今年仲春晦日殁日廹先丐铭以纳诸圹又曰母朱氏事父母孝甚外祖母杜氏尝疾剧母露祷减纪一算刲肝至再和糜以进杜氏立瘉延十有二年亡之日与露祷之日合此孝感也宜得直笔以诏后予为之竦然曰是与东岩法皆得书按夫人讳妙真永阳人也曽大父廷杰故潍州通守赠朝议大夫大父明叔故宣议郎父用康故不仕夫人早慧及笄配于东岩事姑文安夫人尽孝东岩官未达万里入蜀夫人从之备尝艰苦洎岀蜀改秩宰安溪督左帑贫益甚遭烦言亟岀修门嚢空乏无以归浮家寓霅溪士友多之尤多夫人之善处贫约其后东岩宦寖达厯使湖湘夫妇偕老子璱夫瑻夫相继取名第簮裳娱侍宗党姻戚皆荣之未防东岩殁夫人哭丧明服阕二子相继改秩撃鲜更养季子□夫亦铨中入仕亦足少慰夫人矣既而长子殁于新喻次子自延平归又殁独余季子在人又莫不悲夫人享高年触恶景叹夫夭寿不齐庆吊靡常此人世之所有也其悲其乐岂人之所能自必捐生以疗其亲攻苦以佐其夫是则人之所难者盖有禆于人道之大三复夫人志行岂不足以勉世之为人妻者乎生于乾道戊子殁于淳祐辛亥年八十四累封至宜人男三人璱夫故宣教郎新喻宰瑻夫故奉议郎南剑守□夫廸功郎崇安簿女三人长适承信郎连江税蔡应孙次适儒林郎泷水令杜功卓次适进士黄汝霖孙男七人时淦故廸功郎南海尉时时泷时防时防时浯时澰孙女二人长许嫁将仕郎沈逢辰次未笄曽孙男一人曽孙女四人□夫卜以是年四月十二日与东岩合于懐安县灵运里桐溪之原铭曰东岩英英食蘖饮冰夫人佐之遂其亷称鳯耦其凰并穴桐冈所寳不贪子孙勿忘
　　卓氏墓志铭
　　旧掾王畊以书走价至三山告予曰畊不孝殒其继母丐先生一言以铭之畊死且不憾矣予惟昔者履霜之操尹吉甫继娶子不见而作也子之母信贤矣夫子之请拳拳则又俱贤矣志之以勉来者不亦可乎谨按夫人卓氏世为台州黄岩人曽大父某大父某父某皆隐德弗耀王君居仁先室林氏生畊及六女中道殁继室夫人生畘及二女夫人抚诸子均一无前后之间也王君先夫人二十四年殁诸子得所恃而成立慈顺柔良殖礼嗜善待宗族亲戚雍而睦御婢仆肃而温乡闾敬而称之生于乾道之壬辰殁于淳祐之已酉以次年八月庚申与王君林氏合于小溪之原男三人长从事郎前常州军事判官畊次先夫人七年卒次畘女八人适滕岳吴森陈鼒项涛项熊姚元章戴宗道一学浮屠为尼孙男六锳鈶鎜铉钋冲孙女四尚防铭曰其心一兮其人吉兮来者式兮







