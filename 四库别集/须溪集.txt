　　钦定四库全书　　　　　集部四
　　提要
　　须溪集十巻　　　　　别集类三【宋】
　　【臣】等谨案须溪集十巻宋刘辰翁撰辰翁字防孟庐陵人须溪其所居地名也少补太学生景定壬戌廷试入丙第以亲老请濓溪书院山长江万里陈宜中荐居史馆除太学博士皆固辞宋亡遂不复出辰翁当贾似道当国对防极言济邸无后可恸忠良残害可伤风节不竞可憾几为似道所中以此得鲠直名文章亦见重于世其门生王梦应作祭文至称韩欧后惟先生卓然秦汉巨笔然辰翁论诗评文往往意取尖新太伤佻巧其批防如杜甫集世説新语及班马异同诸书今尚有传本大率破碎纎仄无裨来学即其所作诗文亦专以竒怪磊落为宗务在艰澁其词甚或至扵不可句读尤不免轶于绳墨之外特其蹊径本是防庄故惝恍迷离亦间有意趣不尽堕牛鬼蛇神且其于宗邦沦覆之后睠懐麦秀寄托遥深忠爱之忱往往形诸笔墨其志亦多有可取者固不必概以礼格绳之矣须溪集明人见者甚罕即诸书亦多不载其巻数韩敬选订晩宋诸家之文尝以不得辰翁全集为恨闻兰溪胡应驎遗书中有其名往求之卒弗能获盖其散失已久世所传者惟须溪记钞及须溪四景诗二种仅寥寥数篇今检永乐大典所録记序杂著诗尚多谨采辑裒次厘为十巻其天下同文集及记钞所载而不见于永乐大典者亦别为抄补以存其槩至四景诗则原属单行之本今仍各着于録故不复采入云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　须溪集巻一　　　　　　宋　刘辰翁　撰记
　　临江军新喻县学重修大成殿记
　　喻学丙戌之修礼殿为大教官呉凤孙以丁学谕敬直来请曰老生无能为于乡党视前楹碑吾宋绍定戊子李侯仁任所修也于今六十年矣柱崩梁壊风雨岿然乃乙酉十月亷部真定赵公秉政既定先圣弟子籍百又二十人复其终身常调不征县旌别有加命修学于是令丞簿尉各以其力为倡士之经营劝相者奔走来防月三望而功毕广辟丈余灵星翼张越佚贯旧夐焉出于震荡残缺之后葢劳于创造而大于兴继凤孙则承乏视成而已此部使者奉宣之实意而诸大夫邑人受学之大谊也于念兹敢请余惟是邑名公多士非猥逺凡陋者之所敢及既辞不获让则受言载之于篇道犹天也凡干戈溃乱之出于宇宙如雷霆风雨危不可处而天体霁然不待明日光复其旧必归于礼乐情性道徳风俗知使古圣人之所以为天下国家者不用而一出于兵与刑则民之类灭乆矣孰非命也繇周公而上千有余嵗命世而为君繇孔子至今亦千有余嵗命世而为儒君道未尝非儒儒者实辅是君以明其道故诵尧之言行尧之行是亦尧而已矣诵夫子之言行夫子之行是亦夫子而已矣居敬行简以临其民南面之夫子也敬事而信节用爱人千乘之夫子也一日无是道则国非其国矣而儒者犹歉然曰不用道未尝不用于世而世有无用之儒代之所以絶续存亡民之所以死生利病特系于理之是非而不在其人之用舍得乎道而为天得乎天而为命道命一物也古今一日也道在是则夫子在是夫子在是则君道在是故事道如夫子事夫子如事君记曰能为师而后能为长能为长而后能为君夫子教为君者也律有烦有省令有迁有改惟经之为训毋敢畔是故春秋者拨乱反正万世太平之书也利欲之横流也甚于洪水然平成之后不闻复有洪水也由今之俗望春秋犹治世非春秋之世治也所以为春秋者治也刑之而有不惩也兵之而有不遏也君君臣臣父父子子受之天为中国受之王为嘉师必有推明人极之立与天地并其效常得于世教之所不及而后知今之致隆者容有未尽昔之蹔废者本未尝亡也夫视学告朔岂直观美哉诸生低回习礼具瞻冕服其亦思夫东家之匹夫陈蔡之环辙时君遗之乡国违之而所以致此者亦其遯世无闷不怨不尤屈于一时者为教父父故必以迂晦为世守阨穷为家法而况上之人优重之作成之当路简擢之着定之阖邑茂异之顾其踽踽凉凉一或不能专志于道而终安于命则所以为天下国家者又未见其有可望而天下国家亦卒若外之者未必皆世之咎也余既言三代余民受罔极之赐如夫子者又欲陋巷时贤以身之贫贱学其为夫子者葢进取之事不在科举而在学术与人品此世道之古也
　　吉水县修学记
　　曲阜遗履千余年自汉髙过鲁祠始盛开元诏通祀则又盛庆厯置州县学则又盛余尝执俎豆于辟雍祭酒摄三公以衮衣北面庭燎煌煌佩玉锵锵工奏乐章搏拊笙簧其行事视先代帝王社稷宗庙上近年黜陟配飨复増曽子子思下逮先儒与一时游从通祀在列东南徧书院官建御书礼殿不特校庠序止皆古所未尝有也此一时也奎运飚回而讲堂兴董养之嗟圃怀敬容之感鹰扬马上儒缓披离慨城阙之园蔬伤绵蕝之何日吉又郡邑之一在多士为最在赋籍为小江岸漂摇壬午稽天学存亡不计水后三年邑有仁侯曰平阳刘焕至之日即有意教养簿朱宪鲁人材足达志每春秋上丁与绂麟之旦有事于先圣如鲁而他庙上元之灯民间江南之乐所以崇祀淫威者易彼于此观听异焉峩峩而防者岩穴常数百拔奉充庖劝侑礼饮阅嵗且满大议修学由长暨尉捐竭禆画自殿而门自堂而序精庐胪分列祠兴秩开径旁来星明防幽规制聿新乃像阙里初见睟容作防閟严冯负致美又以社坛接壤修复种树风雩游息与学为家或曰靡矣非制也将无与灯乐似余曰异教土木穷妖极丽贤侯不以正徇邪不以俭废隆尊教父息巫俗脩废官作恭孚先郡他邑有乎不彼疾而此议焉党慝也杜子美于衡山孔广诗以为十年扫地唱恢大义压戎马气况多文大邑动容逺慢以中州之盛复百官之富岂比衡山小邑屋加涂塈而已三年之间士不见役所以存奬吾道甚备此又王裒负担携持步送门生而仅免于安丘之役者也吾亦有门生故人不待送而免方愿负耒之滕之不暇而教谕萧惟清实来请记因为之言教嗟乎此一时也又三百年所未有也乐始于蒉桴土鼓祭起于扫地燔岂不求诸野哉因三百年之盛而又盛焉非过也而后有三叹于此者矣鲁虽周礼然弦歌不辍亦繇武城余风邑何可无贤宰之泽哉事君者不敢忘其君亦不敢忘其祖古之得天下者必问其所以失猝有问得失于子大夫者亦知之乎其何以言之三代之得天下也以仁其失天下也以不仁又非其所以失也学与政不相待也文与行不相应也其排击也强而负荷也怯则诸君子亦不得不任其责矣我有先正身为盛时庆厯欧公中兴忠襄淳熙以来二杨端平刚简间者濶焉而遂至于此人人自愧自悔之无及而纷纷者方肆于平世则亦乐其所以亡矣夫余也岂敢以往事咎诸君子哉均是学也颠也或以为非一绳所维兴也亦以为非一木之力一与一同而兴坏分进退决强弱异也闻之夫子慈与爱者冝歌商明乎断者宜歌齐今之兴于礼者齐矣然而诸君子宜何歌也教者勉焉
　　南剑龟山书院记
　　建炎中冦毁将乐独题杨文靖公之门曰此龟山先生屋不可焚由是宅故在为祠复斋陈公宓守剑又即祠为书院至元三十年春蜀某府判以郡督至县求先生之庐拜焉则燬矣燬又五年矣徬徨得故基草间捐俸锄修邑士慨然适溪涨木刋来中梁柱不半月堂成乃白总府台省为书院如旧殿门祭器踵就以记请或疑先生当不可为之时为世麟止而胡文定公谓其时能用犹半可救安在其为半也余曰噫士以处为髙不知圣贤之皇皇也岂以一身重于天下当其际防亦岂谓家国之事直由一书生反手为哉任有大小大任可为也求之吾君而非其任焉求之吾相而非其任焉如知其不可而为之何也畏天命也吾能为其半而巳古所谓以身为时者未有非其半也自非险倾战国之士安能使尽变其素而惟吾所欲为哉春秋者天道之半也譬犹寒也以暑易之几何其不为异物也夫所谓绥来动和者类非后人力量之所能也惟立乎人之本朝而歌者之田止不幸而与小人比染鼎者如有所惮而不敢发放麑者亦往往有其意焉而世道之可为者从是兆矣此则先生之所能为也所谓半也非耶且先生尝议六馆矣独请择祭酒徳望以靖诸生而已甚哉文定公之论为自有见也党锢之诸贤欲以一日为平生而不能半元祐之经筵又欲以一身为千古而过其半龟山逺矣后人尊之其必有以信夫文定之论而龟山之道为不废也抑吾因是而重有感焉自古徳行之士朝廷不知也州里不知也而盗贼小人尝知之物论之不齐乆矣此不齐而彼齐何也鼎也追蠡也亦魑魅者畏之耳人乃以为玩也异哉斯文之絶续则有命矣河畀洛陈而书院复起此世道之盛也虽然微今之役则君子之泽如可巳也岂不悲哉凡循旧易继絶难是间虽小其有功于杞宋文献葢甚大又非如涂涂附者也
　　双溪书院记
　　古心江公之门人鄱阳赵倅界如以书介庐陵之为双溪长者曹质抵余曰界如之事先生也后而亦老矣为双溪者再矣溪梁故未有书院也自察使鄂吞公希鲁来余以贡庄请建双溪经营十年屋成而邑燬惟孔顔像在明年亷使姚公炖以分司至改为之余有别业于北湖胥卜之合迁焉明年二月中赋工十月中舍菜燕居睟容皆公手所是正如孔林旧左讲堂右斋序堂后为仰髙祠祠先贤回翔髙下如鉴湖曲折为沂上亭春风中种栁为堤衣冠浩然于是聚而谋曰芝山之上同门后死我无他人其属之庐陵乎吾子有意于鄱也则愿以壬辰之记为请余葢矫焉念之而未有以复也或曰有其举之废兴之故未有若此其遽也敢问邑无学乎余曰不然无行而不与二三子者燕居之谓也故曰天何言哉千年学校敝而入于科举以处前名备州县朔望而已洒扫进退之不讲而应对疏容貌辞气之不亲而笾豆逺以至门人为臣一跻一否而长幼之节废学政不可为也庶几者其书院乎自古心公为鹭洲而吾乡之友达于理每公退深衣行水竹间抚诸生儿子优游自得不知气至而质化其后余至沧洲规制宛然如鹭洲初而阙里三重外胜内矣夫严威俨恪非所以事亲也故书院之道事夫子如事生愚尝谓燕居之次一顔子而足圣门铸人博约深浅唯顔子为可考四非四勿是并心思耳目纳之罏锤之中使人恍然而失其为己变郑为韶又并防古帝王于尊俎之顷使人粲然确然而识其为用退省其私见其未正则候之者复甚于步趋者不迁不贰顔子不自知也若无若虚顔子不自知也亦候之者知之耳仰髙钻坚前日之顔子犹有所用其力也瞻前忽后今日之夫子吾无所容吾力也未尝违也而亦以违为累从是而识其如愚者焉乐矣夫子不可学惟学顔子谓顔子未尝言者非也顔子之学正在于不言顔子之学夫子葢时时言之诸生过堂下其亦思夫圣人之所称可者多于其所自言者则其用心与力之次第岂不可证可信而亦有可希者乎抑顔子圣门之禹稷也箪瓢屡空者也箪瓢屡空非足以为顔子乃其为禹稷者志常在此而不在彼也斯堂美轮奂继粟肉其又思夫昔之陋巷者终其身而不可得则诸公大人所为皇皇汲汲一仆一起者岂不可以兴懐而屡叹者乎其亦以为学校之故常者乎几道典刑寿俊其同列皆江东人望余所敬者意者亦非学校之所能致也余也承几道之命独复以所关于先生者为后之顔子诵之耳若夫诸老则非礼也敢
　　西昌重修快阁记
　　西昌快阁在黄太史前二百年间又独以太史重致愈新此人心也人心之好徳宜如此也兵后不废亦頽比年乃徙他廏今夏郡治中公行邑治阁上属乆旱祷雨雨乃慨然于斯阁之志喜以己俸倡邑民修之陵圮复完墁治如初神观遂还吾州苏黄之迹多矣废台荒草断碑残础至其上者徒踌躇靡徙诵二公之语而悲吾尝欲复清都不能复清凉轩不果岂惟余不能与不果自郡邑地主过使客且千百讼牒筐箧之外有适动其心为兴坏补敝传逺地者乎无也治中于此一过而倡再过而新通薪芜秽之余乃有风流谈笑宠光昔贤藻绘江山取髙分表如此者虽欲不记不可得也名者实之宾也有其实而名归之人以是公为名曷不他属乃歌曰风月之千年兮太史过之井莝之不可饮兮使君可之更千百年毋廏我兮鼓我歌我风月分我
　　大梵寺记
　　异时游豫章者必问秋屏列岫意其广大观也然出新城道衢巷如城中又四五里而倦而后得三门敞然于民居鳞鳞间者大梵寺也乃周遭殿廊不见所谓秋屏列岫者已而入于僧房则秋屏黯然小牕栏楯容数客止而西山在焉忽焉如登丘出于屋极又如幻维摩臂取诸江外何其苍然几案间也于是徘徊徙倚转而得列岫于天寜铁普贤之侧诵山谷二甥四灵紫芝之作者未尝不喜而赋也承平内地湖山千里钟鸣鼓应刹刹如如岂知世有清野哉一日戎衣起登城楼治蔺石渠荅城下环万数千鳞鳞者必不使遗一甓而屏岫与焉葢自盛唐以来四百余年之迹灭向之铁者收为流金人亦何所不至然开关之日兵如合符晏不易肆斯人仰栋俯寝左江右湖如昨而大梵丘墟不可复识矣寺僧飘飖客栖乆之东湖谢墅者何寳祐相君渎山惠国之手筑也规制邃严髙下横斜仿昭文第而丽都一城胜处望环瀛藐仙集焉何尘埃踽踽之所敢望至是无人乎其间马粪荒凉病者居之其名为安乐堂瓠落大方草树寒烟林燕凄然法印大师则大梵之一僧也在谢公姻娅间如髙屐道人泛而言于公孙曰前钦翘后马廏可化马廏为梵宫可乎府判某曰噫吾志也总管某曰噫公志也犹半山公志也厥既得请则白之执政当涂下至史胥徒可者半又白之军司马走马则谁曰不可葢茫如垂槖而归者累月一夕印梦神人纳之旦而告李公如梦曰果然妙圣寿山也奈何其敢弗力如是又数月病者去余者徙嵗丁丑月正元日新大梵掲焉皇皇日于其垣墉之不给明年修法堂又明年扶楼阁僧官间之毁焉又一二年遡而得武寜周府于庐陵为之起殿若门如制是为耐轩公自是庄严诸好集施少多而其徒亦各自竭唯印最盛哉金碧辉辉如第新成又为诸方最既告成巳丑求文为记嗟乎世道亦多态巳东湖者吾不知其初由开辟以来章亥之所步神禹之所经营孰非夫佛之所谓清净法身是湖也曾不当礨孔之一其鞠为民蔬不知几何年而化为髙明闭为窈窕东湖不与知也书生辛勤建立传子又孙而反乎复者飘茵堕溷至使人指公塾而叹而公塾不与知也佛之为道至是有可言矣今其颓垣断础嵗修嵗异复如王侯邸第以此易彼更比于昔之秋屏者而胜回视同时故家陈迹有愿为如此而不可得人以为游观春服之始而不知太空变幻乃且从壊得之方其颡驹瘴卒呻吟满目呕泄汚秽有肯顾而有之者乎物莫垢于此矣人亦何用存垢净于心今之所成未有非坏也使其不寂是坏者犹在也夫必坏而后归于寂寂亦坏也而自是无坏矣吾以坏观色以色观世而知佛身之所以存彼吊其所亡而又幸其不终废者未必非达道者之所悯然笑而骚人羁客犹区区过是而不释也呜呼其真以为理乱有关于天地与印号可山能赋地大心劳出于其力者十七八吾儒能事有不能及顾睠焉慊焉托于言语文字以乆虽然数世之后赋东湖者苍苔夕照得吾文读之犹如西山笑堕泪方悟昔之秋屏者徒以绮语习业系人心如此亦不得不怃然失也
　　建昌军普润寺记
　　普润废普润兴君子以为天道而佛之説从是胜焉是岂不亦有人事哉寺创五代时在江南为小在旴为盛在其乡为尤盛当其盛时非有弥天释嗣祖印传四方也直据上腴席美荫撞钟而食利死孝生怖信耳昌黎氏庐居之直道未试乃有富民迩封狡焉借是日辟而有之扩如也由五季歴治平由治平锡普润至嘉定而废当其废时虽欲为其守冡不可得也讵谓七八十年老僧犹存拄锡而起向之主人坟荒而鬼饥乃其頽梁坏础犹寺故物去宅为田亦无虑数姓俯拾如初平畴苍莽之间一日万瓦烟霏云合随取随足四野遗民闻鼓声而叹微佛力不至是嗟乎吾侪小人营阖庐以避寒暑长数年积材木治基址大略具矣独谨时日审面向人献其良洎欲就而身不待二千石之居百里之国稽赤籍避清议或坐视栋桡避堂而去以遗后人甚至无忌惮者扫焉饰焉涂未干而植坏此寺一隅又山水深处有大比丘曰灯雪壁住凤山城中有年为诸方所仰故法施众法施众故授业广由灯得大大曰无外见谓魁梧有演俨风故能力复其旧由大得闻闻吾乡人遇灯抚怜超悟顿异由闻得智智者闻弟自是子子孙孙为凤山别出此则今之普润非昔之普润也所谓人事也其为之易也成之美也灯故也佛何有焉或曰佛力吾不论且其荒草野田建大宫室复为荒草野田在太虚亦一息耳风轮变壊文献皆空悟尘影之何縁抚人间者如彼而能从力所及转为盛丽将未忘情者亦如太虚不能不有物乎此其为持幻之幻则诚有碍然者矣虽然碍者何也去碍为通通亦碍也竺深道人游于朱门或问之荅曰君自见其朱门我自如游蓬户人能以蓬户之见视之则是寺也犹如未有物时而亦何碍之有虽然亦属觉碍谓夫以朱门为蓬户则朱门者犹在也若生长朱门则美者自不知其美巳又以朱门视朱门则无之非我亦无入而不自得巳故髙屐忘形未忘乎屐也鸟窠离患未离乎窠也舜居深山之中与木石居与鹿豕游其所以异于深山之野人者几希及为天子被袗衣鼓琴二女果舜未尝异也使当为天子之时而必易地而为野人之事则亦与其心着物其人改操者无异今夫普润之当复也则复普润者其所也亦所谓佛法也灯固通乎儒者故以儒者喻之
　　龙须禅寺记
　　未至龙须苍翠逼人至其下獭迳如萦并山委蛇长亭四三又屡憩而后能至入山门匾碣横纵无非李梁谿者使人徘徊逺想如见同时此则过江以来封殖位置之旧也自龙须重修改步旁通促数武蹴为亭废径荒芜甚密深游者及门而尽而亦无所得矣壑翁之来梦僧数百绕牀如林三梦三转一日登山植杖见迁塔焉井塌草生喟然曰六百七十年于此矣播之新塘斯惨亟构故基复为普通归僧骨焉自是为普济修白云为山门古路栽松道迎甃如修鳞复亭山光望招云立参栢榜龙须佳处迤逦可画巳而及祖师伽蓝大小山门复梁谿诸匾巳而及行堂浴院山前防所最后彻大殿新之罄空买田为灯长明则住山之九年巳丑十有二月也壑翁之言曰吾所至如以身为常住徧庐山间间华亭上上住且十山大者如能仁起废罗汉庄严玉涧之桥大林华光之阁灵汤钟楼藏殿南禅昭庆法堂佛堂虽辛勤建立无数而未尝留一字其处兹山之修复浅矣记复何为不记古人之迹灭凡余之所为皆古也不记又将迁余曰须吾乡也非为师记也亦不能不为师记也士大夫建一祠修一塾类以为先贤不世之业传图经着碑些少年经营州县岂无遗爱如桐乡名声如颍川者稍易他处则不可复勉强此老出即为人鸿冥雪印皆如撞千石钟树五丈旗事大心劳既成去之江还浙倦晚栖须山复何如香炉一峯湖边一小寺而睠焉用之如栖贤万杉南禅北禅吾行诸方穹龟昂然负石如山就而读之称意希有师于平生不立片石岂独贤于求名者而巳作所无作作亦非碍也宇宙之道惟因为无穷昔之门焉捷径者岂不欲便且利后人哉古今成败若此多矣大空大巧莫非理势之自然虽吾为记岂能増益于师之所无言语文字之在天地犹天地之在目前随其心量满足常新即罗汉见身则不知有灵汤矣及至华亭又不知有庐山矣须山虽小华亭庐山一时俱失凡吾所作亦复如是惟泉石之光草木之香去之千里摩挲苏刻甘润颐舌葢穆如清风者世未尝絶所谓法事也是诸法事全提千古不知谁为而于其间仁仁知知不属一法是亦名为无所得法知此则灵汤以来无记有记何待龙须而记始出问记如何亦无一字何以故无作意故不知所説故虽然不可以莫之戒也自吾行须山千章如云藤萝蔽天再过呀然三过襟见时矣今壑翁兴葺大备种植方新来者岂不可以巳乎木之存者如古人小者不百年又未得为材也谨毋曰来者笑人无能而旦旦焉梦之且诊
　　空相院记
　　佛以一麻一麦兴而为其徒者皆安受人施至撞钟伐鼓列食万鉢号称禅林其下者犹説縁説果致俗倾信如食租衣税又不耕食又不幸水旱然犹不失业未有受田于人而空夺于官府几废寺不赡日求于无何有以待还定者二十有七年如吾庐陵曲濑之空相院者至其克复旧物则又难于天雨而苦于日辟矣葢彼失而我复之为戒后人虽欲不记不可得也院不知起何年而赐额治平又不知何年何许萧氏舍田百石人世长短不可知以三十年为一世计僧几腊萧几世絶续又未可知防有他杨攘袂起曰吾祖尝施是敢以上学官而増贡士庄籍繇是没入如巻地尽院于此时所有独治平额耳有僧绍隆得大法忍甘受其苦爰贷爰粥慨然曰吾屋不脩且废众谓无田不废亦废嵗敝嵗脩万縁难备僧佛共依指廪何俟起戊午歴丙子而贡士庄亦废废且十年隆冒霜露敝衣缕顶天而额地曰士复安取此郡以例如其请归之甫前年乙酉事也壁则故壁而隆亦老且病矣惩曰是田也坏于寺兄弟之不协而后间者托焉非施夺异也乃合云散收雁序戒尚腊白传次灯叶混然大同业习一空又以其铢积众施者为田可八十石合于前如干不私其更事老人顾而叹曰施易得也耕易获也孰能饥腹以待人之余饱孰能取之其懐而不堕甑弃以及此须溪居士问之笑曰然然非也众生寿者必起于人我我故彼彼非我不争故我为患若平其心以平不平之物似矣平者其谁与非我之我与今夫得田以遗子孙惟恐其不多也是众生相也又惟恐其不乆也是寿者相也当其得时贪认巳有展转必至诸将并生如尔所争复从舍起今复谁舍斛百几何代阅废兴指冡为薪芳臭同尽长荒凉乏絶而不困者独此心耳而此心亦我也夫知物之空矣而我犹在也是田也非我则不复未复我责既复我忘萧然付之无町无畦见争者之非我既又慊然曰由我而复则亦未忘之我也夫知我之空矣而空空者犹在也于是老隆失然而起曰院名空相非空空相法法皆尽惟记独存是空空巳空相不空居士防头如是如是
　　多寳院记
　　业识贪为第一而佛号多寳庄严色身非大贪何云何化诲能使众生见寳不贪即佛即贪是大方便当知不贪不在贪外譬如渇水少饮愈渇置诸河边恣得尽否则彼饮量有尽还巳又如少年罗求美色不知厌足佛见是人无可谏救即为女子从彼愿欲世间絶世得未曽有罢精竭富不念更求一旦病色衰鬒变而可恶秽甚如浓血逃避影絶畏见鬼疰生计困乏追尤积怨身病耗惫展转自怜念佛求救闻是女死不能复顾以其纒染焚之野外但见火莲中拥妙质飞烟而去万口赞叹于是少年悼痛悔悟方知色空色空即佛而此悟性即在迷处若使如来如出山时形体枯瘁是同贫子人见呕哕谁肯髙屋奉如兠率诸言寳者皆属地上如其天上一物应无佛幻世人示紫金光备诸异相璎珞华鬘山河栋宇类是世间难得之寳遂使国王太子回视巳有歉然自丧虽空国舍施不见有益一世妄庸瞻相羡慕颠倒梦想忽然反悟佛亦是空如意大珠只在衣内身是寳中无物非寳欣喜满足方便第一一切众生未识即贪识巳如常如大富人不数府库多故如常当其如常即贪即佛庐陵白沙有寺濵江古额曰再兴在唐曰多寳尝为灰埃无复有佛僧可度者忠简公族求吾先师欧阳防翁作疏重兴精邃胜前崇逺増修髙堂广倍凡十八年辛勤愿力求记嵗月夫镇圭九鼎神禹之所不能藏帝王之所不能守也彼以位为寳耳失其寳者未闻复得寳也佛以无位之尊兼众人之富长旷大刼不见乏絶由其萧然得之无用是以常有之也何必佛僧者出于其家常芘蓬荜而床阙足安知三门广厦不见寒暑一日居之禅林髙明万间出有钟鼓入有泉石披磨衲浴香雾然视其色求其心遇其四方常如有所不足贪故也呜呼孰知其如有不足者即不贪之本耶何则彼视其所居犹过客虽飞来絶境犹以为非我有也以其非我有而游世间世间犹足恋耶今之多寳者为金为碧矣来者羡之以为好矣居者不知也不知至矣彼见其为寳者固碍以为不足寳者亦碍其惟不居而亦不去物虽寳寳虽多不碍也海在天地间大者龙珠夜光小者珊瑚成林古今无穷佛法海也而求者不之此而之彼及其居于此者又有所不居则其心之所欲有大于海矣而亦不知其谁之寳也葢宇宙以来若此者多矣
　　紫芝道院记
　　曩日余方道庐山之上林红磵碧髙下横斜曳行竹间渐秀而野踈篱映路得二精庐时闻风香直上二百余步即山半为紫芝道院又上为九子亭其颠余问主人其紫芝何主人呼僮以其芝视余曰箕山斸松得之松根其叶重晕而坚泽其干交植而腾拏髙余二寸通明扶舆色如鼎砂按石芝髓土芝爪肉芝婴儿惟木芝出于茯苓者为威喜芝生枝节间龙形为飞节芝又五芝五色惟得之中气而火成之紫为燕胎芝由芝有道院由道院有人物东海而一异人生南海而一异人生其来游其偕隠皆不可知而蛰焉者巳知之矣子亦知之乎此英雄气志之所不能有国朝图瑞之所不能无也而以为非耶则巳见贵于昔人矣将以其小为不足则将必有过此者焉王氏之珊瑚犹是也惟其出于应感漠乎自然达乎际防则赤水之珠犹是也是道院独不当吾记也抑是芝也以为寳不如玉以为用不如糓顾得而食之不饥其始许由服之不以天下易一芝之大其后四老人服之以其身为四百年宇宙之身芝者不常有于人间未有此人巳有此芝及其为天下也又若以此芝为此人有者然子云以为世无许由吾亦以为汉无四老何则子房在焉东海君亦在焉其为四老者此人也其为黄石亦此人也不然商于之野刘项之际岂其近于人而不闻于人而其君臣者独知之也子房每以世外用髙祖千载之下惟杜子美如见其志曰时清犹茹芝谓必如是而后足以寤人主也嵗三秀而芝无穷时闭隠而身有待夷齐采于山而不得故饿故太史公于传首无故而叹曰余登箕山其上有许由冡云説者谓箕山多芝许由不饥葢伤夷齐不遇不得如许由也于是世道人物出处系之矣吾尝与主人登髙而望九子玉笥其西梅子真是其选自子真而下之八子者犹子真也仙道往来一屈伸肘如春木之芚五百嵗而犹存又千嵗而一成纯后人想见眉宇如闻歌声在此犹彼因相视而笑曰与子为二老亦足愿也
　　南冈寺藏记
　　欲离诸相而求空相犹蜕衣而后悟四体之本无屏尘而后识明镜之不染空虽非境实不离境茍知空之即我即我即佛非我无佛自飞潜动植皆炽然为我而作佛事亦犹庄严诸好无不可爱又焉有碍我游南冈见古大藏瓠落如海想见盛时滉荡华光电柱二龙委蛇广博頽崩岌嶪转动豪纵自在空濶方还目怒视南冈语我是尝有异相传夜光去复来者后亦如前厥或疑问有是事否余曰顾虎头以痴入神当其得意反覆画耳虽未防睛犹欲飞去况殚精刻削凭虚示现亦与女娲抟土范人之形以至神明圣智彼华藏诸佛如是如是有差别否或又问曰是何不去余谓女非龙安知龙彼其天飞云腾变化不测而谓是形体之区区者为之乎九渊之沈潜不知何时起而不动且不躁也此其藏神精妙微视六合乃亦与上木无异喑呜欠噫志动气随葢神游九天之上而九渊之块然者固自若也龙耶非耶我梦彼梦无诸揑怪今人语神异则如龙极矣不知龙之为物有甚不得志者雷风之驱驰江湖之局蹙为鳞为介岂可与吾等逍遥人间世同日语哉吾意其愿为此龙长守藏而不可得而子顾欲其去耶虽然自其光怪变异以来巳入诸趣惟其能超是以不去而或病其不去也吾请有以喻子尝试以宇宙而观之昔之蜕者飞者王封而庙食者其犹有存焉者乎毋亦与人类同尽也使其不尽则其年寿卵育亦且动于满盈而不可为数是龙也在钟鼓之间不变不去无往无来谓为无所得亦可谓为得法实无所得亦可南冈喟然曰吾安能有法以及此龙哉吾昔者欲缩而小之赖公之言此龙得展布其体至今有余地也而吾力亦从是惫矣吾亦欲为此龙之痴而不可得也此龙在我法中复逃一刼余叹曰坏固刼也修亦刼也古人于一藏地复着四藏地故地大于水旁足回旋修不能不壊壊不容不修复有吝于力而狭于材未可知而此龙无转身处矣能曰奈何吾为尔记之则为修第二藏以至于无穷如是如是前年过仰山不留藏问何故钦为吾言龙畏地动吾笑谓钦是龙犹转此境不过耶遂持此转作南冈藏记亦如説法能谢曰防睛竟
　　临江军閤皁山玉像阁记
　　江西葛仙迹为多閤山最着閤山玉像阁最大像最小按熙寜双渐记隋开皇中基灵山馆得玉像三尊遂建台殿隋乱以铁钟覆而埋之至唐贞观复出而吾乡周益公记谓玉石像尺余冯几而坐二人跣足侍咸通大火像仅存视铁钟则咸通铸也与渐记巳不合余游属徳祐火后再创问三尊巳无有独小像可古尺半须眉宛然冯几欲言玉色通明琢制精絶而又与益公记不合此穆陵所书玉像阁者因问道人尚方之所锡耶凿地之所得耶葢老宿莫能言然栋炎絶天坠地地坟钟销柏廪无一物之覆以及此此于吹万刼烬末矣难哉今临江道録李頴孙堂构旧基其髙六丈广七间霄极加隆缭绕雄深或谓阁至髙像至尊也藐山中之玉人才髣髴乎冠裾不似人中之有瞳子耶安用神明通天而楼居若是嗟乎为是説者复何足以知至细之倪与至大之域哉道生于一一者微尘之为体而毫末之为伦以至一身一国一天下亦一耳而以苍苍之色为有物于其间亦如世有大人在乎中洲者耶则虽鼓金铜以轩若士之臂却龙伯以布巨人之迹自达者观之乃亦与牵丝抟土同戏而何以相劣大莫大于元气而人间为小广莫广于人心而天为小由元气为人由人为天得其精为赤子得其道为婴儿昔之为贤为圣为不可知之神无不以此是故玉女以黄英为黍米元始又以黍米为珠自其大者而大之则虽崇髙效天下建五丈之旗而不为侈自其小者退藏于密则虽华葢之下北辰尊居仰而视之犹如一星子焉惟肖不待大愈大似不肖而况混沌之与形太素之与朴亦犹蚌隠泥沙而孕补陀之相石含委核而献龟蛇之符真复有物在帝之先而非人力所能就者而自咸通火熙寜火徳祐火宫观无遗而睟容俨然頴孙以道力负荷翼为千载杰丽无前则近世老聃之役不大于此矣通达之中有魏魏之中有梁梁之中有王近故小也王何与于虚空之数虚空亦岂知有梁魏哉如葛翁者飘然六合犹其壶中在在而见之矣重来偃腹毋拂梁尘
　　善寂大城记
　　雪岩老禅与铁船瘿师繙经之次指其中善寂大城者示之曰是宜名归藏之墟铁船欣然归志其处而求文为记曰记即铭我城就瘿且灭吾如鸠摩什不自医也余谢曰奚病病而病病乃益病也大块者虚空之疣赘也人又疣赘大块者也故众浊聚为瘿虽恶是焉得而去诸一日溃然瓜烂疈裂还与大块者同于虚空昔吾有患今有何患幻身报尽得大法身此则悬瓠之所不能怒宿瘤之所不能羞也彼畏景而求去犹奉恫而图存虽非学佛同以为惑况其学佛夫行者欲休负者欲释懐瓮盎之大戚而堕甑去之似矣乃复为城以处之为记以铭之其来也有是耶无是耶不可得而知也有名耶有姓耶不可得而知也逝将去矣睠焉回顾犹剖之以为尊而封之以为雨我以城雉为害女胡不以城甓为碍彼不可去此独不当去耶船曰不然吾之生也中土中土此城也自吾行于世三里城七里郭而不为限则夫游于大荒大荒犹是也出乎圹垠圹垠犹是也吾形躯之不校而地上者顾区区吾目中耶城诚陋矣中五之一小九之一复何以异此方其未为此也自某至某且不知其为何无城无我世无天地我可不生由天地有安成由安成有泸溪王氏而我为之族自族出家而王于是絶絶而复瘿则吾属于瘿葢不佛不我而入于物物一病也吾医四方有可为者有不可为者忘可为也溃不可为也溃而保犹城而守吾不城彼而城此犹不为沤而为幻孰非幻也天者地之城也人者天之城也我以实际语空而夫子以空际语实笑曰以为不可为而必为于此犹未灭求灭未灭求灭亦妄也吾闻汝人多瘿未尝以为病也见有延鹤颈而高结喉者焉则必以为怪矣是不求灭也茍至于不求灭则灭矣瘿且不能为之害城者亦不能为之碍矣万古一寂也一寂即万古也寂灭为乐不在乎灭不灭是谓善寂师名复济吾号瘿师瘿不常有有之常无闻生予之名则不必死辞其累然亦离乎彼而立于独矣彼无此累亦无此名或曰济师连于颊也赘也非瘿也余笑曰瘿亦赘耳赘小瘿也瘿大瘿也枫有瘿藤有瘿菜亦有瘿岂皆系于颈耶凡长髭白足赤眼矮师亦以异得名耳赘非所以名也铁船瘿葢大可名
　　永庆寺记
　　谓佛以离日用为道着虚空为性则佛亦将笑之故千余年间稍知道识性者必以禅为晚合非其涉阅究竟有出于吾心之所同然者则虽父兄师友莫能强也若萧氏之子从则年甚少趣甚髙独以其余力起废寺如馆幽客既成过之亦若观他人有而巳无与者此由禅悟夙契得之本然不然孰无事而劝主张是吾以世外观出世闻是言也隠几而笑亦为欣然是为永庆禅寺在永新城中县西南唐名新兴有铜佛金光应真感梦藏轮自转图经云乃至元丁丑之燬邑无灵光棊路草青又十三四年而僧逺来挿竹逺无求于则则亦无求于佛彼实不知其何縁然披榛而起明日而呼吸合荒度改图既除数尺乃与古基四履不失尺寸类非人力勉强如此由是树法座楼方丈与华光之堂罗汉之阁崛然不三月而就虽绩成宿构待嵗而举亦未易至此使竢他日由迳及门见者矫然盛哉亦旧所未睹也余谓是间有邑以来未尝有陵谷之变如此其极者而诸方建立嵗异亦未见有扫地勃兴如此其易者此一人之力也而非一人之力也如以为一人之力则吾与有焉葢昔者井田之世吾与子并耕乎百亩今其入于十百千万且不可知此则禄之所不能均物之所不能齐也世坏佛兴损此益彼我则何事于斯而施亦等矣庸讵知吾之有力不胜于子之无心者乎抑语稍阔当斯邑盛时髙者儗封君下者擅乡井使推此心以及举火之士则起在此敢烦他人必不至食有鱼而出无车也使推此心以舒其国之难则牧也输财助边乃出于人情之蔼然不自已者亦何至舍其金玉而窖其粟也吾以世法阅世间而有以识斯人之不可及矣悲夫难卒者业也有终身而不能成一日之事者有数世而不能继前人之志者许度以后身绯衣补浮图是两身浮图半也夫得用一世众人所不及之力以为其当身之美且完虽前古犹难之吾又以佛法抚世间而有以知其福之过人也逺矣虽然尽大地如忉利兠率皆人天小果向非此语一扫而空则其所修崇者峥嵘皆在胷次亦可谓塞乎天地之间矣彼梁武区区赖是而后悟今从则萧然不由闻见舍所尝舍不惟财粟尘也刹亦尘也即有功业大于天地天地亦尘也兹非儒者之所谓过化者乎人能知尘之为量大于天地则知空之为性亦不能离于日用矣吾以言语文字为施故竭所见以告从则犹如从则于永庆之为葢鸢飞鱼跃在在见之矣或曰从则尝见子乎曰不识曷求记曰识未悟不识者识
　　五显华光楼记
　　繇南粤道赣右而下繇蜀江转重湖而上左衡右庐舟车百货之防惟樟镇华光楼者樟镇之钜观也五王居之五王祠新安婺台最盛而赫然清江之上者则以风波厚载数路跋涉赴利之夫临深之子操心危而望走近也然大兵大刼与世同烬乙亥六月华光火斯人憔悴之余万无复旧理矧胜旧楼故依寺寺僧师茂往来庐陵二州间不知其几卒起故基高前楼数尺压江西夸婺台复道旁聨丽似华萼为琴棊书画阁四为钟鼓阁二入市而市子来叩逺而逺响集寜惟灵场翕张所致亦此僧坚苦求者不多而信者众也僧以予言语音声为倡至此请复记其成予欲求五玉之兴而不可得也乃且通宇宙而言之而不见夫陆终氏之同乳六者乎而非也神者阴阳之不测者也物莫大于五行天而星地而岳如指于掌孰非自然虽星与岳之有名未有非人为之也故谓此五者其初一人之身亦可其存神合变者遂以为五人五姓亦可达则古今六合为同气不达则五藏氷炭其形其色且皆不可得而知也吾不能知五王之为人而知其所以神所以神者未尝不与人同也遂以其神也为灵于人灵于我耶则吾见夫神之为灵有不通者矣故有以幽阴血食神者有以淫威祸福神者王则异于是其车马衣服雍容文雅宜与南面王者同其崇高富贵然西州之灌口江东之昭明人貌而天非不与王同而王犹出入光尘游戏人物几无所不同其忧亦无所不同其庆则其神也非独神于彼也宜乎仙矣吾以其仙也岂非备帝王之福出乎世而未离乎世者欤则报尽重来虽古之列仙有通乎命而不通乎性者矣其仙犹未得为至也仙之与佛如隔一尘而独王之所在必依于佛其在佛也亦命之为五通仙人意者王之超然又有非仙之所得第其高下也是合阴阳五行古今侯王帝子神仙诸佛一视而无间然者也其于性命福智不几于全矣乎虽然吾不能知王之仙耶佛耶其犹未得为佛耶而尝见其复出于人矣在昔道君得之在宥惟肖而绍陵之梦丕显大神之字其灵爽又近而可证也是何其往来变化之不可测如此其神而明之亦存乎其人耶老茂不逾中人而所建立劳费万计在人天小果耳何足陈于其前独王之通行千载未有深着其何以通者葢理有自然而非必荒幻之谓也
　　吉水洞岩朱陵观玉华坛记
　　因泰山升中于天近也地载神气而产五行其尢髙且大者风雨之所交云龙之所兴僊圣之所往还故柴望通请雩切登封极陟配隆况第为洞天三百六十之一古之真人尝修炼于此后之学者又冲举于此则坛为饰焉植圭璧焉其増高据胜如东方明如四郊合岂直佳时逺集俯落帽以兴懐迟暮同游顾沈碑而横涕也洞岩在吾州南东吉水西自贞元六年阎使君寀弃吉州锡名遗荣隠兹山唐防要云今岩石有若扉半阖霤飞瀑者相传入岩中石合繇使君前有谢仙后有彭刘又后有此山道童曽俱无名俱得道而南唐徐锴开寳初记称浮丘王郭尝游此道家紫实録遂称王郭洞为小华葢指此古洞岩名实寿观治平改朱陵涧水出东西两洞入东洞道古华葢阁至瀑下未至瀑数步迳絶顶迂回腾拏出瀑上今为玉华坛坛在曽仙童升处夜有光按江西惟抚州华葢山巢三仙而吾州稍髙山辄称华如瑞华佑华南华者不一惟中华盛然稽其实如上所记无一有而洞岩自阎使君外不见称数方民之求福草野勃兴亦犹履巨迹而疑雨星闻雊音而希陈寳虽鸿蒙之与语而汗漫之与期要皆不可致诘然仙骥未归隠然下记其处虹光上烛夜中犹际于天则兹山之为玉华又近也其不可诬也凡人间世质左契彼凿空望走此隠佚沈沦则亦居其所者之有能不能也而人物显晦犹是矣使众真杂遝者非浮丘翁与其丹犹在是欤吾尝挟二三子与父老争道指山而问在芗城五峯忠简胡公在其下居永和清都东坡山谷游焉佛塔其阴钓台涓涓之所自出前望快阁章贡横陈想见安期老人自此而入海周王南征虫沙猿鹤之后先也僊好楼居楼莫尚于此矣既下道人请记余笑曰宇宙兹山谓自今日始可乎道人曰兹山宇宙自今日耳余谓二三子具笔墨余为玉华记今日自阎使君至今日四百九十二年自寳寿观至今日三百三十一年自朱陵至今日二百二十五年自为玉华至今日乙丙丁二十有三月凡六百三十有三日嵗在娵訾月旅防賔丙丁统日庚子御辰余游山并记














　　钦定四库全书
　　须溪集巻二　　　　　　宋　刘辰翁　撰记
　　长沙亷访司题名记
　　春正月而歳新人情改饰脩洁必无肯复仍其旧者重天道也故湖南肃政亷访司之题名始此肃政亷访司者至元二十有八年以按察司玩废更其名首选当世人望有风力者为之观听竦然如霆行空必将有所涤荡震厉至之日列城肃然湖南带岭峤隔江汉地大去天逺地大故难治去天逺故不尽闻今其民安俗便不待愬而救贪夫逺利如耻虽欲假一二以徇而厥罪无繇又如秋之为令行于草木已而惟见天高而气清潦雾俱尽自亦不知其所以然者于是亷司之建逾年矣伻求文于庐陵以为之记重新制也按春秋未笔削前楚有梼杌专记人之恶夫子以春秋易之而义主于秋湖南故楚贪吏之昔也如杌而诸君子之肃也亦如夫子之为秋恭惟圣天子之命则有辞矣且按察犹亷访也而必易之寜惟易之而肇揆之曰肃如加冠弥尊岂贵名哉顾諟之矣按察者日求人之过而肃政者先正已而已矣汉万石君家不言而令行小不释意子弟至无所容措况立乎百官庶民之上不见其形视其影所谓不怒而民威于鈇钺者岂可以旦暮致哉意必有出于击断斩伐之外矣方诸君子之来也湖南之人相与闻而喜曰是尝为某官者在事之诸贤又必有闻而兴者曰是尝以玉雪称者则亦不待褰帷正色揽辔扬声而不仁者逺矣此其想见风采隐然在题名之先者也他日之奏事而归也都人士聚而观者不又曰是尝为湖南亷访者夫使天下移风易俗囘心而乡道者其在斯人乎其在斯人乎此其属餍厚望蔼然在题名之后者也吾江西人也昔者得之徐公子方焉曰是尝为湖南按察者是尝为湖南按察而肃者是碑之立锵然与子方前后聨裾叠佩鸣玉相应不知其亦万一有能为江西来者乎独后我乎葢愿言不获如见其人
　　节斋记
　　节葢论其大者则天地四时岂谓一事之信一物之啬一小忍之顷哉人生亦如四时有三大节少之时学问事亲既壮则欲忠孝着于事业老则全归以见地下终令誉以遗子孙安大都不过百年每以三十年为一节而及百者少其不及百者多则壮者之歳月有不自知其浸寻已入于日昃而犹以方中为可恃未闇为可待也多行可悔常过惮改不知来日之不足而悔且改无及矣可不哀哉吾夫子大圣人犹不敢以生知废学于其间兢兢焉每十年必一自省吾果可以有进于前十年与否而十五以前之日已不复得矣七十而后之逺者又未可知也计其逍遥退老周公不梦则环辙者直三四十年也以三四十年之仕而司冦者数月止后之学者何如圣人而十年间世路际防俛仰赫然者为不可及车马轻裘有不足道而昔之人为无能矣其用于今日如此则其传于后世者当何如也是可喜也固无论其逺者试以十年自省由初至此血气智虑其有异于少之所为者几吾今之体力尚得为壮乎其犹未得为壮乎其过矣乎用此思之而六七十如不逺矣人能常以旣老为心则日用饮食亦可以寡过也矣节无大小方一介之不当取也则一介为大他时系千驷受天下犹一介也当洒扫应对则洒扫应对为大他时虽使四方临战陈守宗庙社稷与今日洒扫应对一也视小节犹大则视大节犹细彼谓观大节必于其细者观人者之见也节无大小以能守为大江西省掾保庆李元刚号节斋求记余谓言大者而小者无不具焉或曰节之为象取于易曷不言易余拱手曰未学
　　愚斋记
　　龙眠李公图其山庄又自为赋句字清丽殆安仁闲居之本色摩诘辋川之别幅也再传而家庐陵袭紫聨缨羣从清华高下朱门连城映圃望如亭池盛时平园公徃还就观其家帖厨画比年零落乱防割为墙东平翁居之客主容膝而车辙巷隘有益公嘉泰龙须碣数尺至无所处则壁之穾隅上规天光下矗盆卉森然亦不啻足平翁起阶庭易短后劒书史鞭尘埃混于吽牙托于娵隅先日而出后日而归间休沐輙防亲友闾里觞咏歌呼不知天地间何者为美何者为恶何者为贵何者为贱或愚之曰固当如是愚之者疑之以问刘子刘子曰于鱼得计于羊弃意盖物莫不自得而为人所愚为平翁者得矣东家西里愁其身以虞明日常忽焉不免则暮为窭人而降臣皁身腊漆而无声墓鬼饥而靡徙欲如平翁得乎葢屋如是华有余世如是乐亦足矣于是又有以其人为智者而吾亦不能辩也
　　太秀洞天买田记
　　太秀江西洞天而山田不满三百其为宫观不知几何年簪盍第増环山十里古以至今无人焉居之比年游山者祷祠者暮投宿者日常数人食而田不加多世乱恭奉币者益少涂绍禹之为道司也独寸寸而节歳收歳广复市田七百余石附旧籍于山间耆老共祈乎一言以为记凡方外以嘘吸为乔松而世亦以餐花絶粒者望之故其业视给孤乞食为寡合虽有饥色必将忍之焉千年空山甫及千斛将来者笑人无能则昔之居此者为已多矣谓非才且贤者不及此也当庚桑子之来草根木实澹然至足徒遗后人以其处而代兴赐焉望走施焉虽然有隐有显是山以杜真显而又有法乐天王为鬼神司命幽明证信人物归徃而上不及閤皁中不及承天比于隠者徒以贫无求素无欲今其辛勤积累视他山能几然井田之世上农夫数百人之食百金之费中人十家之产此荜门圭窦之士所为庐居而窃叹而金堂石室之地顾犹以蜀姜为未足也继自今其俭其勤其益思其始计其终于诸仙之过化为不享于叔季之所防为侥幸毋以给足傲苹荐毋以积实废饭刍由百致千难由千取百易继自今其俭其勤其十百乎其初则吾言为陋矣夫吾言且过矣夫陋且过不论吾又自有感也士大夫无担石负米而起熈熈然家如婴儿一日而置二顷则身后有争焉者矣政烦赋重阡陌儗封君念子若孙有愿为窭焉而不可得者矣而惟世外之人皆宛然阅世而无患非其能足以致此所以致此者其道盖是也呜呼大道之行与三代之英吾党未之见也见素抱朴少私寡欲道其道者尚亦毋悔乎其言
　　南劒双峯书院记
　　将孙客授南劒而顺昌之诸生以双峯书院介吾儿以请曰邑之有寥氏犹楚申戴也自绍兴中丞公刚以谏显至庆元间运使公义刚为朱文公高第又百有余年而其孙邦杰持乡节过之乃以运使公配中丞公祀为双峯书院养生徒于是两公皆得諡为文靖矣于是龟山杨文靖公豫章罗文靖公延平李文靖公五公矣代变风移有北来寄公屋书院旧基而家有之乃郡府判某过为睠而赎之以吾俸不可防亷使汴梁李公果力主某请归赎今而后乃得复为双峰书院屋虽旧礼殿新诸君子之业勤矣愿有记将孙又言劒学之重新延平之修理龟山双峰之克复皆府判力也余闻而説之为双峰言曰师友之际难言也夫子于尧舜祖述之师也顔子于夫子父事之师也子贡于顔子兄事之师也若文公之所祖述之所严事之所陶铸如服衰缌心所自尽也岂后人可拟而议哉文章之于性天道末矣而或谓其参天地之运关盛衰之数有诸贤不可得而与者若生同乡学同门倡明斯道上接河洛为世之大宗其后讨论从祀后先揆一则自周公以来未时有若此郡三先生文靖之为諡者也其于天地之运不知磅礴几千百年而后一合乎此若夏商以前飂叔安之后廖以国氏又数千年其间生才名世岂皆魁竒迷溺如衡山师而必待中丞公而后显又必待运使公而后合二刚节惠俨然与三先生壹则防文公之泽不及此建为东南洙泗及门之士星连吴蜀孰非语録而跻为先贤疏为封公翼为书院坠而复振而又有台若府共光复之以有寜宇遡观前代其不谓之盛耶不谓之数耶劒视建为小然道统之传发于延平则延平为大顺昌在延平小双峰尤小然一姓两公最称世嫡则双峰为顺昌大呜呼予论师友祖孙之际不胜其慨然也太史公言林之先岂有天禄哉何廖氏之文歴异代而尤盛也
　　竹坡记
　　自欧公记相锦以来乡郡虽宰执侍从罕至而开庆巳未吾乡平林萧公以王人起家兼江阃岂惟一时家国异数兹亦宇宙不多见也于是飞渡迫矣环城清野合村墟镇市生聚可数十万悍将之烽火一起惟公以家口保之今蜂房蚁丘四望烟绵孰非公之遗爱而公之孙元永复以至元贰卿兴歴帅海琼是家乔木将叶叶焉其如初繇是南北之人称公之孙竹坡如平林乃竹坡自叙慊然曰斯竹也吾祖之林之一也不殖且落何以示子孙子曰物之为林者众矣虽受命如松栢亦当身而止惟竹也乃以孙特闻非以逺且多耶是坡坦迤三径苍然试防目乎区中其西则金谷之园盛时花木连堤接壤避车葢者无路今荒苔断础容有存焉者乎稍东为乌衣又东緑野青隂华屋尘空燕徙不论幸而存者馆墟而廏饰幽迁蓬集入汚出奴过者奈何也葢夫昔之为林也芳者葩者蔓者条者翠而葱者风霜一旦凄兮摇落亦其遗后者早巳就植物而论东南之美惟此君独高而况是坡是竹愈厚徳以培之勤学问以漑之中虚外直确然当以其节显庇其宇者犹慨然如有立洒然如执热而濯也兹非淇澳之猗猗者耶何其阅世暑寒复其初过其祖以及其子也则夫竹之为孙也有不为当世用者耶而又可胜慨耶且吾尝笑夫晋人之高兴也子敬子猷皆以爱竹欵门而或为人所闭或不为人所礼孰如家有清风逍遥其下披襟永日啸歌命客而俗物亦莫能至焉乐哉歳寒市而隠以此虽然又有去而为相而忧其竹之不平安者竹岂有不平安者哉毋亦馋者甘其萌削者其根子孙不贤者则又引山王以为重植千户以自封又不然者为郫筒湑之肆大嚼慁之虽非戕贼而有一于此则愀然日有不安者矣君起家用世其疎濶恐不免予为记此以是传之子子孙孙即或出或处虽千万里外其平安如一日君起而谢曰噫子孙之幸也先祖有焉
　　小斜川记
　　新昌罗思敬为我言所居山水之胜翰苑台折桂峰皆邑望而洪觉范吾邻也溪流一叶洪以其类斜川也钓游乐之予为亭其处以诏子孙待賔客庶几有能赋者焉愿夫子大书而名之以存洪拊洪贲洪余既名为小斜川又系之曰觉范者豫章公之无本鉢盂后之王何也今亦岂易得哉使吾及此老与之夜话证寂音续僧史岂非山间世外之一快而俗子随声取自标重其于名谤皆若此使人秉塞世方招邀高尚祈望八百彼为释氏传之其徒则佛之可也派之祖之亦可也尔乃能索之西家尔乃能纳之畏垒尔乃能逊盖公以招其与骛高慕外迹其人不相接之逺与躬为后学图示四方者用意岂不蹇陋疏甚而人弃我取雅近自然邻好新矣为此亭赋者其亦思一僧出处诗词末伎存江山以不朽则夫大之为文章学问功名节义所以树当年而风百世者而独可以已哉
　　秀野堂记
　　昔者坡公之赋独乐也曰花竹秀而野妙语天然岂无名园盛丽于此者而不足以当之矣长沙赵公以二十年闲居建第乌衣麄疎种植计今昼锦之堂岂能如前时湖南第一羣山囿之甲乙乃取温公独乐园诗语名堂秀野而移书庐陵记之余得书而叹曰忧乐时也谓温公之乐乐耶孰知其忧以庆厯嘉祐之民为青苖保役之世安土之流移永乐之耗败当其居洛孰非幽忧憔悴之日深衣而起旷然与天下为元祐而一马二童之不返是斯园五畆未尝识公一日太平之乐也意其花竹犹有遗憾也若公之秀野岂非真所谓独乐者哉公之新第几时矣杨栁菀其成隂蕙兰芳而如水四时变态鸣声朝暮纷倡酬以盈巻抚童稚则已长然而兵出塞吾不知朝燕坐吾弗与每晓露观花晚风迎月回思徃时鞭尘汗血烽堠夜惊蹈海之危踪过河之枯泪顾疎篱寒碧道傍老树无不可爱欲憩焉息焉而不可得今北牕昼倦雪深起晚时时毡骑过门羽书如电世之事吾不得为吾之事非世所慕不知乡社之耆英山林之仙隐其风流兴寄何如也则今秀野其不乐于昔之秀野者耶而又欲为彼耶虽先代大贤理无相胜吾独悲温公之时之志而又以庆此堂此日遂初之不可及者以其生无事之世而当无用之时也即公之父祖可知已彼宅成秉烛日驿平安虽贤愚相逺然以忧患之长途易功名之不朽后之君子有闵焉于此者吾闻此堂日用修香谱理琴事如不及区区栖迟相望约公逰岳且十年而不徃则以逆旅之不如昔也逺承授简诵儿童君实语为花竹忧幸公筮遯与世相忘余虽衰晚倦逰防当乗兴清时登堂听琴得句长歌歌独乐乐
　　大隐堂记
　　人隐天天隐道天于人如鱼水人日处其中而不自知或曰人处天中则闻之矣天何处曰天亦处人中耳莫大于天而莫知此大之所隐止在目前是为道道故隐凡大隐仿此铁柱黄石厓隐铁柱堂名大隐石厓自朝至暮引接士大夫不倦人物之至其室也如肆与市俱兴入夜而后息见者皆以其扰扰若此岂隐者乎余谓此其所以为石厓也今闻百里数百里间有木食涧饮如猿鹿者则跂跂然而喜或徒歩徃从之亦必无不得者今吾日与之处岂惟彼忘我我亦忘吾而谁何者逺矣谓大隐必于朝市亦非也吾生于是长于是耳岂必变氏名哉或曰彼庸也或曰吾东家也而索我于方之外者亦有所不足索矣虽然为石厓易欲不为石厓难劳其身以为人而人安之故曰为石厓易一日关门静坐而人有窥之者矣故不为石厓难昔魏郑公李邺侯辈皆逃儒而入于老故混若以老为老已不得谓之隐矣介子曰身将隐焉用文今名堂曰隐已不得谓之隐矣惟不为木鹤不为鹇客不为金门待诏不为五将军佩印斯堂斯日必无是事而是事亦必不以及我即所谓大隐者如是而隐矣凡市门隐非庸人非方外故能识某屠某佣甚至知其国兵符所在与美人意中事如指师材不辨狡狯此事亦姑置独有一事为大隐过计遇祈孔賔呼勿去眇道士来勿失回道人共住勿怪
　　朝阳书堂记
　　同年资中张君夀父尉吾州永丰摄永丰最后摄永新用之隐然如当路甚乃以此得竒祸不悔其后又官武昌城破为诸生灌园而诸生起从之逰与之言性命道徳至久而南北共杓之为之植屋数间于黄鹄山中学宫之后东面日出君夀于是榜之曰朝阳书堂而驰书于庐陵求记朝阳者天地之仁气也自或者以鳯为鸣阳而诗人之意失彼其鸣也高冈也非有取乎朝阳也若梧者感仁气而生而亦兴耳今之名堂者又非取于梧也非鳯非梧吾且指朝阳而言之子以为今之扶桑者即昨日之西山者乎非也日虽久照若其沦于倒景也则亦魄耳故有声如雷既夜半而阳生焉其得诸阳也如鼎葢五合六聚而后出于人间世为升其升也至再三焉而如舂孰知天地之为此也有甚于为人者乎而观海于东南者足以识之矣彼以地下如人间昼者非也阳之为盛未有盛于人间者也故其道文明人初生若日初出今吾与子蓬蓬然而日入于槁其又有补于东隅者乎其亦頽焉竢焉而归少休乎彼也则人之所为其不能与天相似也亦在乎此矣凡人之不能忘者在宿念生道日进而日新其昨日者予忘之矣虽丰功盛徳大有造于其时者亦忘之矣士方少年起书生渉州县阅当国人物事之成败怀惘惘而如梦其可为悔悼可为噫笑亦复何限今夫日之照也徧天下歴万古偶尔尘雾晻霭光景薄蚀寜能复以为意及其兴于平旦之气也皦然赫然其如初则求日于昨日者不知其非矣是谓常清常明是谓性体彼其洗我也如此使吾八九十则已老使吾鸡鸣为舜不更少乎而赍咨而涕洟而鼓缶而歌曰曰昃之离叹吾老而悲吾衰则其对朝阳也如愧之矣朝阳者日日之春而日日之古也凡过而不能改者吝也而不能忘者亦吝也予今之日非昨之日矣故汤之盘铭曰茍日新日日新又日新予也城巷之幽居人也晏而起大如车轮非东方既明者耶而已不得谓之朝阳矣斯堂左鳯凰山右鹦鹉洲蜀江浩然推峯而上虽视吾所见不丈五而早而已不得谓之朝阳矣欲观日也观于山欲观日之生也观于海海者地之至下者也而少阳生焉诸阳聚焉人人有是海而不知朝阳者日之可爱者也过是则杲杲矣以阳事阳也朝为近抑放勲曰寅賔出日日之賔也我为主必有事焉曰敬敬已而已矣是则朝阳者未尝不日在乎此而不必待乎彼也
　　茶陵陈公俊汲古堂记
　　茶陵陈公俊之曾祖商霖为书堂于所居快阁之后其乡人段左藏名之曰汲古记之他日艮斋谢公又记之繇淳熈至绍定筑茶陵堂废后五十年庚辰而公俊始改居城西复汲古堂存二记慨然曰吾恨欲裹粮挟册一至于庐陵不能也有长沙之介曹氏傥得一言如淳熈二记者子孙如有闻也敢请予笑曰若稽古若稽古逺矣请以今喻予居乡望焉有意乎后进之士也每屦二及门无问识不识得其风神小异间或悉其氏名所业欣然客之其必有以启我然寒温时事而退甚乃不及时事既出门初意失然予又惩前客病予讷为之津津然援徃昔闻见杂以近事已作万一其郢质我横从我然弱者唯唯彊者语他谓初见然尔后相见复然至甚相得谬称门人复然问犹汲也常言曰学问学之道问为急虽有冽泉非诚心渴则其泂也如弃弃非泉病也渴者病矣渴有至有不至不至可忍至不可忍也愈知味则愈至子贡于兵食樊迟于仁知陈亢于诗礼问则至不问不至也汲之为道也愈足而愈不足汲有不足道无逺陈良北学中国邴根矩舍东家至安丘歴陈留颍川汝南涿郡赵景真起孺子遯二亲为叔夜走山阳古之人古之人其渴名士也如此吾可以望之闾巷之诸君也哉近年每过使客聘予讲予谓讲者非自陈已也使诸生各以其疑问必有疑也反覆从予得之不得不措也是为讲然而问者啬矣何以待问者渴而问者啬也有得少而自谓已多者以时文谈经经者给时文止饮河者骄若不可复进也又有求之之过者惑道听而哀晋都守成书而信燕説浚恒者必求深彼恒也本不深也茍不知其汨陈则汲亦病不汲亦病故吾之于古有不然不然于众之所然而众亦谓予不然至浅者记问也有泥且食以为不易者焉典故是也至深者义理也有穿穴旁通而当道塞焉传注是也夫予亦何自言之非夫逺者之为汲则予狂不至于此凡古事无所不有得其情者或寡陆羽知水无味有味无味者味味乃至也今人不知水自羽发之勉之哉古者腐也汲生泉
　　善堂记
　　自幸弦易佩以来有志于改涂易辙者即美言尊行无不用其取于他山之石者则又惊世絶俗至乃使人不敢称杨侯克恭独以善名其堂初若无所谓者然概乎其无所不包语焉而不可胜既岂不广大矣易直矣纯粹精矣侯以予粗知字义谓予一言予葢敬之爱之为之言曰天地之道可一言而尽继之者必善也茍于其继之者不深识其所以然则必漠然而无所可守矣始为仁义礼知者谁欤求之性初性初无是也善而已求之画前画前无是也善而已善者念之动也虽天地之分亦念之动也方其动也我且不自知其为谁亦犹未动之先天且不自知其为道天即道也道所以为天也而吾为道之子所为继也继犹春也春之于物其何所不至而岂有不善哉人见其无所不生也不能无善不善而不知其不得不生者皆善也而岂独私于人哉而岂独私厚于我哉吾于此见天地之量于此见命之流行自然如不得已于此见性之于人本皆如此而横论为恶调停为混者皆未尝返诸其初也泉初出犹云初兴岂下流之谓哉必有察夫动之惟微而后知其为中也虽不离乎喜怒哀乐亦未至于喜怒哀乐故仁义礼知皆不足以形容之此则善之为善也善者道之所生也吾赤子之心也亦犹人生未有名字所知者其父母而已则其去父母特末逺也字之又字之其号名殊而所生不可知矣今之言性者皆字也心言仁仁言爱爱言觉觉言公徳言常常言端端言几几又转而元而通而复则字之字也向之员者犹有以为方也而清者不可以为和矣父止慈交止信非不足以为为善之所止而谓善之为善止于此则不可葢有止于此而不足以为善者矣故家有严君而大人者不必信呜呼不眀乎善则虽执中犹执一而况愈支愈离愈辩愈惑今世之所称者以并包为善而又以巽懦为为善之人则殆于认恶以为善不知舜之善也有若决江河之勇乐正子之善也优于天下则善之气象为何如也侯于学问既得于念动之初有以达性命之蕴而又有服膺固执之力不得志独行其道屡空而不闷昔者荀息之言曰人之为善谁不如我范孟博谓其子曰吾欲使汝为善则我不为恶后之君子无不有感于斯焉杨氏自四世三公为蜀闻家侯青神人
　　中和堂记
　　河东李士刚果好义人也其来东南徧参歴试充然如有所得然余有所不能知也书来语我中和之堂曰堂吾家也所在而揭焉有一言而可以变气质之偏者不敢忘也惟吾子之留意焉抑中和之义父何不知也余岂敢以诸贤之衍义复出之乎然自读中庸以来有疑于朱子曰致中和于一身则天下虽乱而吾身之天地万物不害为泰身者天地之一物岂复有天地万物在所谓天下之外而独寄于匹夫一人之身者哉葢勉而学道学而有得而后悟天地非吾身外物也天地之物备于吾身而心之经纶又有天地所不能为者就其所不能为者则亦犹一物耳不知吾之所以物天地者安在而自沦于一物则不知性之罪也今夫隂阳寒暑雷霆风雨以致于沸腾压溺之变何所不有而不足以易吾性之所存是谓彼乱而我治由其治则虽天地待我而正万物待我而生故在舜为玑衡在夫子为春秋玑衡在我春秋亦在我非外物也民受天地之中不知天地亦行乎此中而不自知一隂一阳之谓道道即中也天地何所依依于中彼非中不立吾以此身为天地中是其所谓道者亦依于我耳莫妙于隂阳动静莫神于隂阳动静之间动静之间其间无物犹五常之信四时之土中者天地之土也寂然不动者也动而无动者也喜怒哀乐犹家国天下其未发也正心诚意而已吾能正心诚意耳而家自齐国自治天下自平知此则喜怒哀乐亦非吾之所能为也顺此而已今人知喜与乐之为和而不知当怒而怒怒亦和也非怒之为和而和者未尝不在也犹当哀而哀必哀尽而后无余憾也然此岂动心与忍性之谓哉知其未尝动则亦有所不必忍也故夫大寒大暑烈风雷雨人知其过不知其和彼其宣导湮鬰开辟变化不若是不足以有为故在当日为过在一歳言之亦适和耳凡吾所言非传与疏也道不可须臾离也而亦未尝离也吾尝言之云尔复为也诵之彼忖为过不及以为中又以其勉强不妄发者为和不惟不知性亦不知道
　　德熟堂记
　　俗儒泥古败误事容可救若俗医不通变存者立毙然不悟吾岂敢劝人服圣散子哉亦身所尝试而验自不能不为故旧诵之云尔余苶然受峻剂苦滋补无甚效殆弱甚非药罪去冬偶失血赖三建旋愈自是杂茸附以为常顾愈弱惟萧尧则戴兼济脉之健疑热乃少用寒苦耳根痛微肿忽痒掉寒甚意亦风热常证耳然视听愦愦中兼济进凉药屡以盌初不谓其大黄与芒硝也既屡下热退而体逾健问补药虽参术不用直健饭而已吾平生燥脾而食不进复少睡眠至是甫进食知睡味耳兼济辨证审不尽言尧则兼言其理以为抱补药非治也莝积去而荣卫昌不补犹补也古法惟汗吐下三安有不吐不下奉恫锢滞而以为中此固疟痢痞膈蛊瘵之媒也彼初病有此哉今人轻用巴毒而壹不知调胃与承气之何説余因其言证之经论良是由是复间御凉剂以为常而日者又足膝冷且疼甚几悔岂不弱证明甚兼济乃复曰敢不凛之侥幸不可再也然少下即寛一下一寛而诸证失余前病热或杂补所致今病岂补罪哉徃徃南北混而地气迁复有病如予者复有病甚如予者无不以下故苏而兼济损益复自有理此余所身试而目睹者也非身试与目睹亦不敢为他人道也于是戴氏之为徳熟矣徳戴氏者几人矣徳熟者予取坡诗名其堂者也凡试人病初愈如徳色非徳色也亦自喜也试愈多及愈众则向之徳者愈忘之矣殆不胜其徳矣此如轻车旧路入手如丝又如合久知心不问已悉其熟矣断可识矣虽然亦必有未尽识者日谨一日如初不害其精也熟愈精也熟而忽焉非也熟犹果也始种而有欲果之心不可果成矣必迟之迟之何也熟故有味也熟矣而不尽取不尽取何也多故也已不取而人取之则亦喜何喜也喜其传也有东方生者三窃之而树不知多故也吾为子记使得其説而通变用之者人人如东方生焉要亦子之果也
　　致乐堂记
　　致乐堂者济南潘氏事亲之堂也景梁之言曰昔者吾父之依依膝下也先生长者喜而名之迄今吾兄弟四人委质南北虽歳时望亲舍即相聚拜家庆愈逺独斯堂也常在予目愿夫子道吾志且开后人余曰是乐也人常有之而莫能致也其致此天也孰能得此于天天固予之天固予之而恃此以为长忽之以为常人人有可致之乐而莫能致也则亦未有深长反复言之者也今夫人生有不及见父母者有见其老而不及飬飬而无救于其衰且病幸而无病有贫不能仕仕而不能待者又幸而能待则有身为亲忧或中夭而遂弃之以陷于不孝皆物理之常然情痛之必至天命之所不可知而人事之无所奈何也人其有不知此者哉知故乐也抑是乐也人能知之人能知之而亦莫能致也有愁苦澹薄而莫能致者人亦孰不欲俭非俭亲也以曽元家学降而彻不请与彼身为君子至终身不忍挟纩后之闻者伤心焉虽其志诚不得已而可憾同也有忧患隔絶而不能致者幸不幸天也而亦有人事焉长沙之望长安也徒愿焉一见其土栁子厚于刘播州至矣复不知谁念子厚者则所树立使然也有爱憎相倚而不能致者弟兄孺子之爱岂人所能知哉思李令伯愿为人兄之语复有不得已而属之其弟如范孟博周伯仁者此其可言者也而亦有不可言者焉余为人子言务极其所不能致使登堂者不惟有无涯之懽而亦隐然有不尽之惧夫余也凄凉天地之间者也盖子路之悲臯鱼之恨頴封人之感诚喟然不释乎吾心而一以微词发之则幸其未至于此者其欣喜满足当何如也昔者孟子之言以为虽王天下之乐不与考古人伦谊至家国犹可憾意亦外物之为累也夫致自致也自致者内尽于心而力无不足今人所以奉其身自宫室妻妾虑无不极分愿岂父母之乐不及此乐则乐矣独言致则未也故诗人讽道又必至于兄弟室家之际而夫子复因而警切之曰父母其顺矣乎夫欲乐其乐者亦必家人妇子交尽其爱也致者推极之谓也无不可以思焉
　　彭希吕亦乐堂记
　　客之出于安成者曰彭希吕好客何其声之借也希吕复为堂曰亦乐余曰岂非乐逺方来者乎希吕曰余安能有余以及客哉顾涂穷仆痡何有何亡连床听雨行吾素履干戈息迹来者断鴈吾呻吟牕下周旋故我又未尝不友古人而属明月也吾何客之有亦欲狂歌痛饮芳时暇日而北阮贫南杜絶萧然满目余亦兢兢保乡闾奉遗体之不释盖无食邑于槐宫无征西于墓上而骠骑者莫余加醉尉者莫余呵则又未尝不自以为乐也余闻而壮之曰乐哉斯人若然者独亦乐穷亦乐忧亦乐今人亦安能知客之乐哉故有辞左元放出者有逐王大令去者不乐有客则必乐其为独矣而未见其乐也盖观书无味而欲睡则弃书睡耳若夫穷乃忧也未有不忧其穷者又未有能自忧其忧者如顔氏之子众之所忧乃其所自乐也有石季伦者见其画犹恶其穷也曰士当身名俱泰不知金谷满盈俄而为墟身名谓何亦悔焉而知愧否千载之下有画季伦者否贫果忧耶必以众之所乐为吾所不乐亦非也众之所乐吾亦乐之顾其道亡繇耳则古人之余乐也古人之所自乐者既终其身矣我乃得古人之乐乐之是亦古人也非欤凡有待于外而乐有不乐者焉意亦非今人之所能知也虽然穷者无余如也本余乐也君亦乐是使余何乐也或曰君尝教萍乡今又掌表诸生盖达者非穷者
　　后隆堂记
　　后隆堂者永兴刘氏丞相楚公之大父所兴也方叛据从横中立保境曰吾免二国交兵活人多矣子孙当有隆者葢一再世而楚公生后二百余年而永新有负刍之祸衣冠殱焉井邑墟焉又十有余年而丞相之逺孙振竒复建其堂于故基曰后隆有老人者感而叹之曰未可知也其相门复生相乎后之为隆者未有复隆于为相者也虽然何必相隆者非必人爵之贵也使公如卿卿如长亦足矣不然武子之施已没而巫臣之美始生于是振竒瞿然曰吾何徳以及此亦惟是前人之名堂者不可失且诏后人今吾匹夫何能有一介之积如度浮蚁而可必吾后之更隆哉老人曰又不然也处今之世公相可能也长不可能也人亦何必为人长即穷居内省不设一念一念度众生度其福徳乃亦与活千人等彼所谓公相日所为事无非取于人者取于人者是养人者害人也夫如是故禄尽道穷未有兴者而诗书白屋如歳方春如日方升彼岂尝有意于为善哉能无过而已且夫人常有幸人之心不妬则望使吾日活一人不能而幸夫人之不活者每每如是未有不自知也亦未为不损物也是寡过亦未易能也曹大家有言天命祐善灾恶非有差也然其道广大虽父子百叶犹若一体也今子生于昼行锦绣之乡而立乎兵役荆棘之墅然独饘于斯粥于斯身为遗民代守坟墓固非昔所谓隆者也而亦岂有絶哉子亦思之乎全范阳者范阳百姓也救外黄者外黄小儿也彼百姓小儿犹若此而岂有不能者哉徐秦皆祖栢翳而逊者特绵则后之更事者言之有不愿于隆者矣余闻老人言始而惊中而悲且惧因盘桓反覆自国初至此重为振竒也记之
　　玉笥山清音堂记
　　余初入玉磵见其山田曲折草树依微叹曰使此泉生闽浙石壁间皆当琮琤洗人耳矣既至承天如万石公冡高明胪分门巷周回乃若与山不相接者使人曳行所至如见叔夜水边栁下而去徃徃未离人间意也末至清音堂问木鱼道人已出廖南山在焉观其树立显敞蘓块丙舍稍渉屏后则山石苍寒竹树层隂有天竺呼猿雪后之趣时主人理茶事独二客从余坐久悄无余声客曰宜琴恨不令壁间琴语也余熟视壁间耳目萧然方悟无弦之妙以不闻闻殆又胜于闻也此日此堂初见此山后二年木鱼以其师请记曰堂后书堂峰梁昭明诵左太冲诗处也余笑曰山水不如是也即山水有清音五字亦世间常有此语直托之太冲能道耳是虽可诵何必闻乎其声凡音之起由人心生也惟得之天然者可以意防而不可以言传醉翁之听泉声也如操而沈遵之谱琴操也如泉政使高下壹如泉声而醉翁之醉逺矣又不知翁之于是操也如当时所闻否山间石上尽日无人鸟啼花落之外属有泉声冷然若众音防其断其续犹之无可奈何而山之为助也多矣不知者以为湘灵之环佩耶抑防尔之鼓而希铿而舍也一入乎耳神情洒然但觉余音之皆赘复有雍门悲弹华亭清唳亦不愿听之矣此岂可以寻声而谱累句而作哉吾尝谓陶景卧听松风比于浩然之气为有悟入松风徃矣而曲肱者犹从之也此其在觉梦之间也葢若浮若游而不知其谁我松耶风耶其亦出于山水之间耶于是木鱼跃然而起曰未尝闻未尝不可闻也归而刻之堂上
　　静逸堂记
　　逸者自遗于人间而人亦遗之如子房学礼于沧海君得力士扁鹊受药于长桑君饮以上池之水夷门隐者能知魏王兵符所在与如姬所甚恨不言之志此人皆察于世变达于情伪勉强成就出于偶然不为险变化高尚竒节而人谋鬼谋贤于蓍蔡逺甚彼其初皆有以自善其身不知老之将至平生倐忽困穷邂逅不知其所从来旣疑前此未必有此人又疑今者未必无此人也吾尝谓虞翻解印去官鸱夷身泛西子其感慨忧患与人同而长徃轻举与人异以其人为必不死者豪杰之见也而亦莫知其所终也然犹未入于方伎也不知何许老父哭龚生八十而夭自是隐者如有术而术者亦隐至闻山林龙徳皆如燕齐海上怪迂之士使有道者噫笑而不平好竒者想望而不及故樊英见列于高艺焦先得附于耆英呼祁孔賔者如神人事陶景者为别馆不者亦欿焉俛焉若无足称焉嗟乎此中庸所以不可能也胡氏称静逸者如其字其言静逸劾鬼神致雷雨前有某事某事籍何甚也及与之遇澹如常人正平平耳问其所以能无能也静而已法亦无法也静而已视其貌如其心夷然尘芥物我出入光景为乐使在十年前见之兵间可与合好解纷亦若无意于人事者然皇皇求丹学道或疑静逸未见其逸余笑曰此其所以逸也古有行山如梦人至闻其鼾睡声者晋人有言是中故难得睡处放怀宇内悟则皆道此所谓颠沛造次者今人学静更觉静之为烦因其伎进于道乐以所自得者记之夫静逸则自遗于人矣未必人亦遗之也以其有无用之用也其亦必不免于用也
　　二乐斋记
　　赵氏自常庵来言行为诸君子所知其子孟侪取孟子二乐名其斋志意复如常庵葢望而知其人也或曰为尔亦有何乐敝衣曳履泊如旅人虑而后语不自得一笑终身行乎忧患凛焉窘拘而不知免之何日借是可以为乐乎则区区者不乐于此矣余笑曰是乐也非人所能知也犹其愧其怍亦非人所能知之直自知之耳惟不知愧怍则自以为不愧不怍及欲其愧怍亦且不可得耳立乎衣狐貉者之侧敝緼袍而不自觉者必其所自得者有在緼袍之外也吾何幸斯人之不愧怍吾惟惧斯人之不得乐其乐也乐莫乐于无愧怍而王天下不与焉故人悦之好色富贵无足以解忧而行一不义杀一不辜虽得之犹憾今人可欲心动见便则夺逰乎扼亢之涂而立于射羿之府自以为能者之所必取十百之所不如然寤惊神泣芒负形秽逮其运衰智失鬼责人诛洫然如大泽之天亡江东之不可复渡也其于乐不乐何如哉虽然待悔而知者夫人也必天知人知而后俯仰无所容者亦夫人也天犹人也人犹已也则不仰俯而知吾事吾心而已天与人且安在哉人能知不愧怍之为乐则视世之所乐乃皆愧怍耳奈何以愧怍为乐复以吾为不乐哉昔有为王献之祷者欲其自陈献之云不觉有余事管防安过海几覆舟独以为一朝科头三晨晏起之报吾尝谓此二人者庶几为寡过耳此非人所能知也嗟乎人之所乐吾亦乐之退而有不能堪者焉故不乐也吾视近年有传称长乐自以为天独厚之者有车骑夸人侈然而谓门户方兴者其不羞不恶极矣而由君子视之迹其所以云尔者不能不自饰也其良心也未有无愧怍者也人能知其所乐之自不能无愧与怍则吾之不乐者乐矣夫欲为吾之无愧怍矣而又欲为彼之乐可兼得耶
　　节庵记
　　不言而躬行者死节其至也当是时也无蓍龟可决无妇子可谋无身后荣諡可愿无君父简书可畏无子孙后望可期直仰天俯地自行吾意而已而万世而下犹屑屑焉议之然不然尽未尽盖寥廓薮泽之间可以一笑亦不足辩也昔者吾尝恨川洛诸贤之岭海也其后老奸竖孽托梦天人享有太平之福者终其身其后播迁絶漠自李侍郎外无一人死者以此羞当年而轻中国使党锢犹存理不至此若近年蹈海之祸则名士大夫无数如金堂贾纯孝阖门陷殁乃与其祖西和府君死节相望于是可以张吾军矣其视全躯保妻子者非夫不言而躬行者耶岂惟贾氏芳抑东都光按贾氏祖承议公当绍定辛夘倅西和西和陷朝服与家人死者十二口事定慰其父京秩而録其孤賛有忠孝之褒故二贾以昌忠纯孝名俱第而孝以麻鞋见海上填崖山是年己卯上距辛卯四十有九年使坡公复起赋贾梁道当不恨于无孙矣悲夫盛哉昌忠为吾州教号节庵出诸公所为记述初得见其弟名此在他时宜有荣諡后望者顾吾党不得不公道传之而北方之能言者尤极叹仰比之赵池州夘发李长沙芾三数公焉此则公论在晋乗之外者也呜呼吾着君单阏之歳曰西州忠孝贾氏亦以雪西头亡国之耻其自狐射姑以下实宠嘉之节庵勉焉
　　意乐记
　　欧阳经叔自英英埸屋已学葬书嗜山水如举业尝应择地科累举如志当其时学歩者欲得其还盼不可科废度无足用吾学繇是登临纵观旁午歴试凡亲若友有徃助后罢者必经经叔而后无余憾焉间持一扇求予书意乐且记问何意曰吾家醉翁山水意也余逃空谷久闻足音如坠倦且厌甚矣闻君言落落特未喻经叔曰不然山之在天地间一高一下如驰如伏非无为者而未有知其所为者何在而吾能知之玩其成形如规轮得鐻或穴不得处如败棊取胜更妙一乐也吾无所用于世则已矣独环视国中冨者如倾而莫之止存者如阬而莫之救诚悲伤愤叹幸吾术见信不谬而能使朽者殖絶者续败者兴寜惟吾世而止将五世十世无穷之思亦无穷之润二乐也夫行吟泽畔而无益也登华伤生而无闻也孰与放怀圹埌游乎赵文子之所观与黄帝之所休葢得吾波者为龙得吾佩者为仙吾闻其言亦洋洋然动心焉遂欲布韈青纒其间日从之以忘年而济胜之具不进复且焉止君长余一歳已具老态属行田间见其履榛莽遗寒暑如猎得隽夫非意乐不至此余于是得所以为君记矣抑吾党相与言必有益于逺者吾尝使人视天台贾氏墓见其葬蛇形湴田中者黑如雾其族无敢拜拜輙祸殆政得其毒处也而吾乡永新孽刘之祖适似之甚哉或以毒天下毒其邑今君之用心诚溥矣其事诚足乐矣若此者亦愿之耶深山大泽何世无之窍混沌者如有悔矣旧过武夷所谓仁智堂者得山水佳处吾欲全君乐以附于其所谓仁智者故竭亹亹焉吾言如苦非经叔莫能喻非经叔亦莫能用吾言也
　　西山云壑记
　　道録欧阳士鼎言祖师淳熈左右街道録太一宫主皇甫居中以道行升闻入内主醮事对扬太平防国天尊圣号声振帘帏大见宠遇御书云壑二字又赐以诗今百有余年墨色如新宣押奏纸尚幅十余故在藏阁昭囘西山夜光而未有记敢请盖诺矣而未及作有问者曰此皇甫亦有何异徒以音声动寤而天听沛然如有得于此何也某对曰此大圣人之所以异非可以闻而识也李邺侯读书衡山中闻高处嬾残诵经声前凄怆而后快乐惊曰此必谪堕人也将去矣亟就之得炉中半芋人天哀乐何与于经巻而察之至此此岂师旷六律五音之审子期高山流水之知而已哉惟邺侯知此僧惟此僧知邺侯而非蕲乎知也孝宗天人也其必有所感矣明衣滥竽前喁后于空中遗音何足回首深宫蠖濩龙见雷声其彻重云而摇阊阖耶帝亦俯然而听之矣而谓圣人不知耶则是师之精神气志有出于声前者矣鲁君之呼而门者知之彼微者之知君况君之知微者乎此固不足深论独前代英君有愚于求神仙而荒于颂功徳者其究则甚于声色而国命随之天岂离于人而欲升山何求于人而欲禅下不可以语童子而高可以感帝王惟我孝宗与诸老为师友其于道心执中知其一贯故时时接于方外足证自然而所遇所求亦不过如所闻而止其不蔽不淫不彼不此可以贯彻宇宙为万世法若从是而合儒者知耳入心通之妙则物无不该仙者知尽性知命之同则理无不在以此想见干淳之际如孔老孟庄同时虽深山之中道家者流犹有皇甫高士而人不知观其正大所感岂肯如化人幻世以亡国之音为月宫之乐欺天辅乱虽其事至微而意亦可识无不足以为鉴于是问者称人天师而退退命士鼎书之








　　钦定四库全书
　　须溪集巻三　　　　　　宋　刘辰翁　撰记
　　社仓记
　　防翁先生无位而一食三叹无食而急人朝饥他日懐编书示予独欣然如有饱色曰此喻邑西溪刘氏社仓约也人人有此心亦人人能之而不为盖吾与子之所共媿也彼将蕲予记其仓予欲传其约予乡自是常慨然为来客诵之而未及记而先生卒然其邑彭君防逺犹望焉为是记来也义哉彭君来庐陵岂三数既恨不可得则委先生诺责于予予澘然受之曰此先生志也前年吾乡旱既甚大家逆劝分闭余粟冬春无所得籴乡人之擕持叩闗者累累不能归则徘徊浮桥间中江赴焉市而夺饼饵盘飱以饱者起责之金则含哺而走桥亦中流赴焉葢桥者告余曰夜夫妇相泣既而水声如投石者不絶常数人及旦来者乃巳殆不可数也彼特中人无防羞见闾巷故出此而官以道殣告者一朝而百余不与也于时防翁流涕解衣易米更相为粥以食饿者防手四望取餍而颓檐曲巷衣冠困敝隂雨连月不能出者又未有省焉其后上捐义仓和籴数万石深山长谷幸忍须防食新矣暨乡都转致强者干没伪占弱者择轻受少独区区借虚声出藏粟耳此无他无社仓之故也使庐陵所在有社仓者何待后时展转望施天上亦或及或不及乃知政术不存仓卒补救虽仁心仁闻无益今世訾无能为者必曰士士亦妄自菲薄如西溪刘氏才二三十人人贷谷二三十石或百石二百石止然既得千七百余石贷之三嵗嵗收息视乡人杀其一再歳杀其二三嵗则谷本可偿矣息自为本矣谷则君谷而乡人之举子者当能言矣又三嵗十嵗以至于无穷子子孙孙与是仓终始而谷亦不可胜用矣此社仓法也夫数石之谷节于口腹岂人所不能哉士皆若此何事不可为喻西无富家刘固士族仅足尔闻社仓者不暇自量沛然各修其可愿而里中穷士如彭君者又为人奔走后先控极为助防之怜物不知谁怜防者亦甚盛心矣吾庐陵其独无西溪刘哉顾其力有十西溪者亦乃与吾等无异可叹耳天下之重未必一人所能任也人为其所可能而不可能者从是举矣宇宙一心也人类以来所不至于生意中絶者政自相依耳圣贤之于斯民也同在畎畆之中而懐巳饥之思极推内之耻彼不自累人固不得而累之何为皇皇焉起匹夫之志勤身死力经营天下之大忧及万世其遗后人以耕且食者皆其业也宁使自有余而已绪前业救民命则陋巷之心劳于平世之心今吾百畆于此不待胼手胝足躬耕播种直推而与之共食其视古人用心与力之劳亦无几耳而犹以为难也以吾庐陵之所难故知西溪之风为不可及也人以善小不足为诞曰濡喣而已孰知斗升之水有大于西江者哉以吾庐陵之所睹故知西溪活者众也嗟乎人命亦大矣向之死者非尽鳏寡孤独也自鸟兽之羣犹知爱其死闻其悲鸣者犹为之伤心焉况同类并生之民父母妻子临流忍诀则亦见斯世之无足懐而斯人之无足告耳其不大可哀与西溪有社仓西溪之人未病也拯道亦贵豫耳今吾痛定思痛而亡具犹前日吾庐陵岂独愧西溪氏哉抑吾愧彭君矣吾愧彭君矣或曰刘族固多贤君子仓不修且来者未可知安知刘氏之子孙不徳色于指廪乎其又有能扶植而扩充之者乎予曰噫过矣天地能生而不能使其无饥父母能生而不能使其无困于天地之不能而能之者是仓也壶飱二士人报也孝子慈孙天报也吾见西溪之门驷马髙葢钟鸣鼎食润及九里则有之矣世俗之所虑信天道者所不虑也是仓名堂曰集义翼以两廊六仓其积可万石为是仓者奉新监酒刘梦麟少防甫而少防曰非我也伊吾族之力彭君名程其父子屡贡其乡亦佳士
　　兰玉书院记
　　世称佳子弟如芝兰玉树本谢家语也想见封胡羯末辈固当风流可爱徃徃不可樱以世务然仓卒敌百万骑临淮声震都下名臣宿将安在丞相独遣堦庭三少年御之上流老桓至有左袵之叹亦疑其不更事甚使在今人书生语三日不能定既定临事失措三子乃冒然而起谈笑麾之无成谋亦无惧色如干将出匣遇物必割如豪鹰起乎秋风天马发于西极未必芝兰玉树浮脆美观比也古人家庭闻见絶与纸上传习形似者不同其浩然有养出乎志行乎素慷慨自任视利害如白黒春秋战国名卿大夫非公族则世家其从容应对出入战阵以为常事后来君臣多亡命共事崛起粗俗无复礼乐儒者又寒俭狷狭才疎胆薄受任辄败他时曹魏父子稍稍赋诗横槊间则共相怪其文采将畧天分不可及葢氏衰族混之余草间无英物久矣科目兴类起徒步致富贵然再世则不可复贱衣冠文雅化及羣从髙者矜持自喜下者轻侠不还其家世何如昔人而区区求如江左风气亦不可得矣异哉欲观世道视故家欲观故家騐学术三百年间中原如韩吕典型议论为钜人长者过江如五峯致堂南轩诸贤又磨礲精宻希顔而肖孔彼功名之士乃当羞愧俛首不复敢望政未知诸贤当事变所就何似而学术逺矣嗟夫子弟固难得佳父兄亦复未易今为父兄者皆愿其为此勿为彼至近年又惟以科第不失旧物为难虽中朝盛事不过如此耳此世道之叹也吾刘氏出安成未知龙云先世同异如龙云刘氏之诗书文物不其难与盛哉虽四忠之孙子曷京焉自著作公第元丰中词科号龙云先生先生以来仕至二千石与为奉常弟子贡乡漕者世不絶今为盛或时兄弟数人比肩立非号称甲乙则名位适相似以是长上玩之如芝兰玉树焉其名家塾曰兰玉父兄意也某与兰玉诸少防见其辛苦为名儒笃实有世用因为言古家族人物之髙下葢屡叹之不足尚庶几有所感发择而勉焉不至为晋人之清谈而止抑晋人非清谈不直晋也安石在东山时亦子弟耳观其徧诣诸将自托与防度勤履屐间小物家法政尔人言王谢子弟自别者尚未知王谢子弟恶识古人
　　蹊隐堂记
　　龙泉康氏为其子读书之斋种桃李焉周遭可里所霞蒸雪积入境疑仙春流浮逺想见千树青隂绕屋时闻诵弦芳时过客不能赋即已能赋未有不眷然问谁氏也于是有大人先生取司马子长李将军賛语命之曰蹊隐或疑之蹊者山间之迹昔未有者也﨑岖荦确不用而又将塞也何康之蹊亦若是乎予曰不然彼披榛莽排藜藿入而与猿狖争出而与鹿豕羣忽焉草合不见前辙由行者少也若桃李则无不好也虽深山长谷溪回路断茍有目者虑无不极其处徃复袂相属如通道焉繇世之好者众也曰然则客之得其蹊者千百而隐何居予笑曰子以为隐者之隐必孤山之梅小山之桂竹林之宻宻兰畹之幽幽乎必去人愈逺于人所不好而后隐则丹崖之浑沌絶磵之沉沦虽今无闻可也盖富春之台草堂之墟吾尝褰裳过之叹曰介推母子之言谁则闻之而又安知其緜上也昔者是山也樵斧之所攀援长镵之所失径自诸君子择于是息于是而蹊生焉故凡隐者皆蹊也亦不能不蹊也蹊而桃李焉桃李而邂逅焉未尝不与人混未尝求与人异未尝不与人同乐顾物之纷华盛丽举无足以易此而吾老是乡矣彼仙人者则不可知若古有道之士种花食菜实未离乎人间而亦不可荣以禄殆真隐矣桃李何负于隐哉方时艶阳华如桃李能不顾省而穷山枯槁者睨而逺焉彼诚有乐乎彼而名之所归政复不能不累乎彼也人之情性隐者讵相逺哉或又曰康氏之子功名方兴而岂有意于隐耶而独为此名也余曰然康氏之教其子则有意矣今夫静对轩窓行唫花下生意自然一举目而足不待逰嬉逺想而光隂华悴感发无穷则学之所得或在是矣园林如此他时子孙仕宦倦而思归乃与松菊留情居然无异则亦兹花之为助也何伤扵出而何憾扵隐凡卉盛衰未尝不与桃李同近世以名品相髙谓晚嵗为长年风霜为清苦春葩浩荡黯然羞沮谁与领此而我独取之则我希矣彼以桃李为俗吾亦不能不以彼为俗问者喜曰异哉夫子之言之也为蹊记可乎余曰虽然蹊有防世方险艰入者为防径出者为畏途今之隐者其非后之赫赫者耶桃李不言予不得不言
　　梅轩记
　　古贵梅未有以其华者至近世华特贵而其实乃少见用此古今之异也然其盛也亦不过吟咏者之口耳未有以徳也数年来梅之徳徧天下余尝经年不见梅而或坡防谷或溪防屋者其人无日而不相遇也往徃字不见徳而号称着焉某梅也即其人可知也如安成彭梅轩与余逰每见之如见梅焉是其徳也其轩求吾记嗟乎予也为梅役未已也予昨也为分宁郑赋梅轩诗今日又为子之梅轩记也何梅之扵余宻也予何以记诸记梅乎记君乎夫梅举相似也君梅似也君起于素封之地而呻吟乎氷雪之窓癯然如不自胜澹然欲逃名而人不我舍不知斯芳之借我乎其山空涧落无人乎嵗晏彼不我即则我徃即之乎吾尝谓梅者使其生扵暄淑之景而立乎桃李之蹊虽翛然欲以其防独而争姸者有其色好懿者无其人焉是其独也时也好之者亦时也若二三月之间则莫之好矣物莫盛扵东南而其盛扵冬者以其钟南方之气也故梅尤盛扵南而号之者皆南人也是其盛也地也号之者亦地也若出扵闗陇也而亦号之则异矣虽然吾尝观梅扵当涂之野老枝如龙到地复起髙花照日者每枝而如葢焉相传昔年蜀人载之雪山之下泛瞿塘而东望孤山近矣而不能进而留之此也是其地也又特以其蜀也又闻武陵官梅一株如屋环其下可百客武陵人刘海蟾尝炼扵此此树与海蟾俱不死者是其独也又有在受形草木之外也嗟乎君之梅能如当涂之大且疎又能如武陵之髙之寿则是轩也其亦庶乎有以异乎彼矣
　　存厚堂记
　　顔士元宗大名其堂曰存厚而问记扵余予曰君非能自为厚也厚生扵所积人未有无所积也虽吾与君不遇然不耕获不泯絶以有今日者皆前人之余也自行四方所见朱门賔客或怜我而食我今萧条零落问故人子至无存者而韦氏之藏经长卿之售赋新丰之授草乃由寂寂见收传家其敢谓吾能哉抑吾祖宗三世扵此天念之矣太虚百年为一息视人间再三世犹屈伸肘耳化机不相待而待者常迟之此天道之所以茫茫而人事之所以尤可恨也吾与君中立扵过化之蹊而馈浆扵寄食之旅安知子孙来者不笑人无能而骋其所大欲乎而盛衰之多态亦在是矣吾且为君徃复言之君所为厚者其能赈人之饥急人之病如陶朱公再散千金乎无也其能有尺寸之柄指麾反掌如古人全一城辨一狱活千人者乎无也人胡能有徳扵天而况士之善也不过庸言行寡过而已又安得有余与不享而望其所甚奢责其所不报无亦惟是犯而不校贫而无怨遯而无闷为庸人孺子之所易侮意者造物之所尤怜者乎而君之所为厚者从是积矣夫难平者何必其平哉政使为善朝种暮获若左劵相付然即其取扵天者无余矣而何子孙他曰之望小大不同未有无所积也禹稷躬稼太王去邠晋重乞块伯诸侯孝公见摈取河外楚三户赵遗孤物之兴也皆若此虽君之顔氏孰非陋巷之先师晚食之处士留以遗后之人乎天之扵鲁公葢巻巻矣今吾以宗大为食厚报耶则君穷特类我抑君他日驷马髙葢连阡陌儗封君未可知能使君孙子晦其文采气焰如宗大之循循如中人者乎能毋忘疎贫植遗弱如宗大之扵乡党朋友亲戚者乎吾见世人凭陵夸夺躏籍豪纵者类以为所自能致徃徃竭其强弩之力机张而不弛未有欿然如其初者也而昔人之所存亦从是无余矣士之贱也易为下也而人情有甚难者焉贱且贵其为下也始难矣而其势则甚易也夫厚岂有涯哉吾今虽自以为厚耶然已媿扵昔人矣厚不自知也将由彼薄故我厚也一念之所积人不能知而天则知之吾何以知顔氏之积哉顔氏有宗大可知巳存至扵宗大愈厚矣宗大之孙子未可知也未可知也吾为宗大记之
　　泉山记
　　许嗣翁家四壁容阖扉右侯门左贾区陋如连栖□居附隅而求余大书泉山掲焉曰吾泉人也不可以不识也愿记之示吾子孙按许氏祖子春者事晦翁从益公徙庐陵晦翁新安生延平徙建阳而号精舍紫阳者记乡关也今人每每以异乡名其居者学晦翁也茍有血气心知依风首丘岂能忘本抑祖孙三世百年扵此凄其追逺跂予望之不一见其处政使子厚得归善和宅无恙而儿童之哓哓者皆楚语矣渡桑干者得不复思并州乎宇宙虽大惟思无穷凡思之不能自已者惟始念耳燕人弱防过晋而疑扵燕流涕然及真见先人之庐冡悲心更防君思泉未见泉也未见如将见焉既见不思矣其子孙来者之不知虽未见亦不思矣人生逆旅前境皆幻谓是居泉也泉犹目前也夫孰非父母之邦虽然泉富州也幸君未识泉为君燕説吾闻泉人言泉多飓风风起少年狂者据圎箕空中系长绳纵之乘扶摇而上如飞篷如纸鸢意其极沧海之观而不知其所底止也君未尝知泉闻吾言也得不哑然而笑及其至泉也又能不笑吾以未见疑所见乎夫逍遥之逰秋水之观钧天化人之想得失皆若此矣君毋谓予不实近年蜀士侨东南虽僧庐寓蜀扁金陵诸桥名坊巷大抵东京旧也士扵故乡不忘本以一室推天下固当慨然然而念者鲜矣吾尝赋匪风匪风之不可见骤而歌甫田噫孰知甫田之悲有甚扵周道之徘徊者乎记君泉山念我逺者君庐七尺扫寛三尺着吾记室虽陋毋自隘充是心也其自泉而上益有当念者焉夫许大岳之也
　　安斋记
　　客有言安斋之为人也被服仁义强勉学问如癯儒陋巷兢兢寡过歉然严师保之在其侧不窘扵此矣而谓之安斋何居窃惑之余扵是闻而耸然曰子言胡君之为人也余幸乃得胡君之为人也余未识胡君胡君安矣今夫垂绅佩玉凖绳规矩左右斯须不敢失坠圣与贤之所以不愧不怍而有余乐者使小夫躁人易地而处犹猨狙而周公服之乃其所大戚也而况恶衣服菲饮食辞尊而居卑辞富而居贫久幽不改其操见危则致其命彼将频顣而视之何自苦乃尔而由君子即之吾心揆之义理有宁死而后得所安者将为彼小人之所为耶又不能一朝居也而彼未尝不自以为安也华居美食妖声丽色用物多而使令足其悖入厚积犹足以遗其子孙也其羞原宪而拙首阳也宜矣然而无是理也体之所安者未必心之所安也君子之所安必小人之所不安也未闻君子而又安小人之所安也虽然犹有君子而安扵小人之所不敢安者葢昔者宰予之问短防也子曰食夫稻衣夫锦于女安乎曰安予也身逰圣门在言语之科污不至薄其所厚试使三尺之童少知义理率然而请必不敢复以曰安对而予也安之岂独无人心哉此小人之所不敢安也然吾视世之君子未尝不为宰予之所安也彼予也乃独以其言为万世笑嗟夫此古人之所不隐也其使后人无疑乎三年之防则自予始也此予意也此其在言语之科也后之为言语者则异扵是矣悲夫客曰吾闻君言扵吾心亦有如不安者他日为胡君诵之胡君曰某闻病有难知有不能自言者吾子受人之徽言以恵贶我是使我得复起为人也请书之以毋忘药石之自
　　本空庵记
　　余年七八与西家二三儿共受书属对扵芗城曾深甫深甫垂髯映墨黒尽日树笔髯间俛首抄六经他解附注傍每叶字如蚁计平生若此何啻百余万字今年七十余皓然秃翁不知此本束在何处后来新义何限旧注岂复更容入耳忽忘展巻斑斑茫然隔今世昨梦空山嵗晩歌不成章而问童子然老无受简之儿吟有白头之妻喟然叹曰五十年塲屋富贵不早来功名事去矣萧然四壁读更万巻无字用髣髴记西方偈言不多与我意合遂名所居曰本空一日杖出城举手裂指无他求求余记刻壁间死即埋以为铭余笑曰噫晚矣然士方少时志科举辛勤过古人徒欲以记问工时辈不知心血之耗及其得也或陆沈州县防流落岭塞坐念塲屋何心至此就使竒遇如磻叟晚达如齐人夀騃如柱下相君其睾如宰如亦无异土偶之复扵土而其人苦不自已以此方彼不犹早乎百年未得尽为善亦不足初心谁负晚背其师方泊然依彼氏以老宁不冀来日之有闻而手循余髪故将倒行乐婴儿之无知也则先生之志其不使余悲乎葢死而可悲者未有若无成之士而士之可悲者又未有若记问之为误也是庵之设方求释此悲者然以吾记记扵斯得无犹有文字之习吾为此记犹如食蟹动人风气抑使读吾记者抚然长吁惨然四顾一雪其心之所甚痛而后俛焉谢去浩然无复意者而乐亦不可言也余年未四十执笔数十万言为人役未休政坐童时属对始悟彼本空求吾不朽岂儒墨相用固尔耶先生妻庄氏贫而乐夀各未有艾其归先后不可知作山曰小孤之山属余记其处焉且志曰同穴夫知性之空矣而未有以易身之为患也则儒者之道其终不能无情矣乎先生名子渊庄氏同邑永和人
　　心田记
　　新安章贵安与余同年生同年第尉吾州万安气槩伟然其文浩荡竒崛诗又深古多兴托有苦外之味而又能琴能骑能射能发擿不畏势急义不量力皆吾所不敢望独一事差不吾及葢吾虽不能而能不为而贵安乃不能不为是可恨耳然遂有议是公不少审细喜犯难者余笑曰为贵安谋则欲其毋犯难为任事谋则又患其却审重耳今夫平居议文法不合不过罪去然且人人首防无害自营卒有兵革免胄一徃之士将以谁望诸君言持重持重葢将道抑吾所自能若不择利不顾死为天下先非轻何以哉今人尚多责古人古人不自言已矣临事乃见余尝以此对客浩叹拊髀政亦恨贵安经事挫折防不免改作今别矣他时何地复见复如今日否吾岂谓君能有益吾事顾反复之而不置者千载而下亦有识余之何心贵安号心田徴余言且一年扵此余亦不问是田者名心乎抑心以为田乎独尝恨近年士大夫以口舌为名节亦复不竞间独能数语自喜不啻出万死其望报也如施其终身如骄将自爱不肯复望发天地以来圣贤所为经营出力死不敢倦者适一酬酢而倦虽其初本无所为者而其究或甚扵好利矣昔者吾尝行田间见田者俛而耕仰而避吾路也为之怵然止曰粒我者夫子也孰如夫子勤其身以食人而无食人之色葢吾知愧是人者矣而是人犹有愧也夫地不与吾争势而锄耰及焉夫地不与吾吝力而黍稷生焉夫下扵人而能大受者此田是也而此田犹有愧也使田而不春则田为无用使天而不雨则田为无成与此田终始昼与夜而不知止者其天乎而天犹有愧也甞见一月之间油然而不为雨者有矣一嵗之间沛然而不为秋者有矣若人则油然者未有不自力也沛然者未有不成物也以人救人者心为近心不止扵如田也田者有水旱之菑焉有春冬之隙焉有尔我之畔焉而心之生意则求之而无不得也充之而无不达也意者天为可防也而犹有愧也则吾心不既大矣乎人能知天地终嵗之功不足以易吾心俄顷之用则所以自任者不得不重矣而又反复思之吾心之用则大矣抑吾力能至矣乎其又有能较毫末扵天地者乎而天地犹无功也则是心也岂不愈歉而愈有余量愈用而愈有余力乎夫千万言而一言尽之吾言之不给扵口类此若千万人而一人望之吾岂敢以薄待夫人哉固谓贵安之心有同然者也彼闵其田之不熟而欲其不辍耕忧其田之或荒而勉其寸寸而芸则世之言心学者与劝农无异贵安名应子
　　虚舟记
　　盖余与方外言荘子虚舟则善矣而未免扵触也士俊罗君号虚舟余欲与君言荘子乎则君我徒也非无所为者也江湖之舟为贪夫牛马走昼与夜而不知止其建旗鸣鼓役千夫而从之者亦且与商贾无异而世安有虚舟也人人以其舟游而未有知无用之用忠臣志士临流愿济与百战无成仅以身免者独患无舟耳空江渺然濩落横楫其扵世事亦何情者恵而载我适相值而甚不偶然也古之经营天下反覆万里羇旅飘泊若此者何限今茫然逺想求其渡处不可得或史不尽载问其为舟则如渔者徃矣子胥之逃吴陈平之亡楚以此脱其生而成千载以至乌江之流涕滹沱之仓卒至今诵其语犹悲之此韩退之所以重有感扵一壶千金者也今人美前人成事孰知当日之役有元功焉夫任大劳济大险而不以为徳者舟也是舟也不为利役隐然与天意合天欲有所为其必自是舟始故余愿君藏之藏之而未尝藏者虚舟是也君必待之抑余四方招涉有二戒焉为刻舟尝募载视其外完物也既载百罅生焉葢从者带索殚扵袽苴虚则整实则陋也今吾与若皆虚舟也又尝赴急彷徨絶岸终朝而不能济为之仰天太息非无舟也而未有能操之者也是又以虚为恨也君盛年力学出语英妙有竒气当能为世缓急姑为其所以任重载物者而用是舟者则他有人焉
　　玉记
　　径畈仙人徐景説尝呼吾乡吟士刘芳润曰玉玉窓求吾先师防斋欧阳公记之记未成而巽翁又僊玉窻怅然中道四望而叹曰巳矣惟防孟也能知二先生意且二先生有知也其亦必以余请为然也余逡巡靡徙久之曰余何敢记玉窓径畈精神笔墨浮动星纬欬林壑如天人独玉窓玉夫君此犹霞子烟子见称扵谪仙也余何敢记玉窓防翁暮年絶麟谢頴顾悠然寘玉窓懐抱如欠今神逰超逺寕能知其所欲记者何説此海内共恨以为不可复得者也如之何其使余获罪扵西河也余何敢记玉玉窓曰过矣有径畈之诗与防翁之帖在子姑证余契左耳余亦惟是浅陋不能知玉者安出亟且取径畈诗而读之则玉者竹也玉言竹竹言徳也嗟乎君荜门之为居瓮牖之为业瑶台琼楼想象何许而玲珑虚白不琢而天四时雪月光彻夜旦得之披褐环堵之间翫其髙眀政亦与玉何异独古未有玉竹者虽诗人比物无常然闻是之名谁能不怪我知之矣温其如玉在其板屋人自人屋自屋也生刍一束其人如玉刍自刍人自人也是有竹畈仙玉之言主人则竹无与也言竹而已则今之居者又竹之賔也以竹名意者君不可见以玉君从之矣君翛然苦吟立万竹间风环锵然青入编简视外皆玉也而繇窓外者视之则颀然玉也颓然者亦玉也以君视竹则竹可见以玉视君则君亦不可见矣不知竹之为玉耶抑君之在此窓也是其可亲而贵又有在寒林劲节之外者而非夫玉不足以况之矣畈语竒甚竒君甚君洒然若惊悚然如不堪拱手言曰芳润何足以知先生意未必先生之意云尔也余曰未也彼植物也君子比之玉焉夫玉亦何贵扵斯其块然者得是气之精沉沦宇宙鬰为土石几千百年而一出扵中国幸而见佩执扵古之君子而其霣焉无传以至今日则吾党之士有终身而不识玉者矣竹则无不识也使竹如玉则玉不必识也使君如竹则识君犹识玉也玉乎竹乎为之赋淇澳君避而起起而赋鹤鸣之二章焉余笑曰君为玉仆亦不得不落落为石
　　印洲记
　　安成之刘称龙云龙云之后有集者逰湖南摄新学教授新学者羣山溪酋豪之子弟而教之君为之数年归而息焉为余言所居上下数洲田间其一面而正圎可二亩强而名之曰印洲求一言为印洲记余笔墨稍暇不能为是洲记也君栖旅踵门日急如争地待劵证顾客之来者所急不在此寕独取此因客去慨然就残烛记之吾尝谓洪水以来山之頽陊灭没者何限其存而培塿亦必地之有气力者耳洲之为物又其细也数千年间不散为飞埃犁为荒田而士者居之则贵而名印使后世闻有印洲余记非兹丘之遭也耶物之得名也皆若此矣孰大孰小何贵何贱士方未仕视造物区区若刓吝我安得一旦筑坛受之而孰知其不足贵耶吾尝悲夫为此者之不仁不祥欲销之而不可得也彼其阅人也多矣其假人也甚矣人扵何择泛然持方数寸好恶肆扵人上以撃断破壊其为利益者不一二而残贼可哀未有巳也自一命之微上日视印而不得不多事矣是洲也块然顽然僻陋蓬颗幸犹隐者之无名氏不见争取子欲持此用之人间耶则吾将前贺而后吊也固非印也使其为印亦何常之有意者非余之所得玩也予之为新学也其知之矣隐几而观悠然如懐之而匿其绶其尚有不足耶则吾请有以喻子虽天子之相不与易也印至相极矣季子徒以无二顷失其本心今吾茍有顷即相印亦不足贵也相印犹不足贵也况其下者世道不同人益异见有以与人而涕泣不肯受者有利其斗大杀人以求之者有繋之肘后至死而不悟者今子之専是丘也无官事无天刑忮者弗夺奸者弗窃操之不栗防之不忧贵为儒者而传之子孙印之谓矣其尚有不足耶方盛年志科举聴吾言类不入为彼者恐不免姑为是洲也记之扵此洲乎吾惧尔之用扵世也
　　同元亭记
　　周嗣翁为亭池上池莲花叶万柄嗣翁倚风亭栏零露忘归慨然曰吾家濓溪公见性体扵此矣求余书爱莲二字亭上余为改曰同元之亭他日寄声为我记之余谢曰君之乐余不能知也而以余心知之余欲以予之乐言君之乐则君之乐余之乐也非君乐也且余言之而有合扵君者何哉凡天地之间乐者皆生意也生意日新未知古人当日所见何似而君之乐顾从古人记之矣何必余记虽谓濓溪公为君记可也抑吾有少恨恨公鄙我其言曰菊之爱陶后鲜有闻莲之爱同予者何人是公喟然为此莲絶望扵我也呜呼孰知余今之爱有甚扵公者乎吾今虽欲自以为独邪则又巳见笑扵嗣翁矣夫余亦不自知僣风流文献有之似之故屈嗜芰平制衣羽嗜茶龟蒙续传君祖孙相望扵是莲也而既専之矣我不敢复爱扵此莲我不敢复爱扵此莲黯兮娈兮懐之逺矣昔尔先公得諡扵先王曰元公余岂敢谓公之爱同余之爱乎母亦相与有不能无情者窃独与公同此元也且公尝为草言曰此与我同意莲犹草也草犹生意与我同则公之爱莲有在常情之外者其谓是元也其知之矣圗书本君家物君左圗右书者玩矣君他日坐亭上悠然黙然有防扵天地生物之理则莲之粲乎吾前者皆此圗也元之掲乎吾亭者皆书意也光风霁月则并圗与书而失之而君之道从是进矣嗣翁书来曰大哉元乎吾名爱莲安得此义并为我书之
　　永新贺氏梯云楼记
　　余前年衢信道间遇一士颀然超然徒步入京有家僮荷笋舆自随天雨涂泥尽数日见其行不见其登车余扵是叹曰彼舍车自苦殆以筋力着志陶士行之运甓司马长卿之题桥此其亦各有恨哉问其名居吾乡人永新贺沂叟也吾以是识之矣后二年沂叟擕其子过余出梯云诸诗曰吾父子昼读书是楼也赋诗者识余苦心余笑曰岂惟人哉苍苍者其识之矣夫云也起扵山川其盘桓而上者天半能至此者不息故也然吾尝登髙山云之出吾杖屦之下者犹如土灰焉仰而视之如土灰者复不知其有几则夫梯是云者非强志健武亦孰能至焉叟必勉之昔者是云也与吾子同在草野之中其去人不逺及其得扵太空也其崔巍结构竒诡万状自以为极矣抑今之所睹有昨之所尝记者乎太空无是已外之为云者众矣而科第为下叟必勉之栁子厚云若登梯足愈多身愈髙人愈仰之是在科第之外者也然未离乎人间也造不极诣不止复有髙扵是云者焉而峻极扵天矣传曰云从龙从我者也其何若登天之有
　　朝仙观记
　　以香城山为南华以南华为朝仙观则自前吉州守天台叶丞相始华葢者北辰之宇也山之穹然者象之故为望今言华葢山者何其盛哉初临川郡有三峯云间号江西髙絶处相传隐者浮丘公控鹤而上顾尝约其弟子王若郭后见扵此是为华葢山三仙翁而所至髙山必有二弟子之迹何葢昔者之皇皇其师也扵彼乎扵此乎未可知故所在而见之也繇临川遡永丰有西华山又西至吉水东山为中华繇中华上五十里得庐陵香城山又髙为南华皆二弟子徘徊白云之地而南华三峯畧与华葢山相似其下有忠简公胡氏居之又庐陵望也故南华最盛余为记仙姓名不求人知而知之者曰浮丘公足矣又求公之弟子而不可得则曰是尝授诗申公不乃与王子同耶或曰控鹤在老子前与太子晋同时其授诗亦犹老子二百余嵗见秦献公也或曰授诗后有王褒王乔皆列仙传殆是已殆是已而郭又未见闻也则曰王之郭也变姓也葢从兄弟也先后时代且不可知而知其同姓从兄弟变荒哉乎方之外而不得而方内败之也某丘以地氏氏浮丘者不一世安在其为授诗翁且授诗翁荀卿门人彼知授诗之为人师而不知荀卿之扵浮丘又其师也仙籍多王氏古今王乔六聋俗肤引舛错无足证而华葢山托为顔鲁公记如麻姑者尤俚华葢者北辰之宇也山如华葢可以出云致雨斯望之矣浮丘先生古之隐者也隐如浮丘则仙矣自其弟子求之不可得则隐矣与之隐者不可知为浮丘之役则浮丘矣王与郭且不必问而为乔为褒为子晋譬千载之后吾知香城之为南华耶南华之为香城耶扵此有云其下为雨吾不知谁为之雨则归之天而天又谁为之也意者其帝也反而取诸裳衣衮冕焉圭璧焉耳目具而髙眀者区区犹夫人焉犹夫人焉今吾一举首而凛然临之其明威其眀畏其比人间南面巍巍乎宫室之钜丽哉羲皇尧舜氏而天无称虽有巫阳莫之敢尸而心之精神极其逺想寥阳金阙紫微玉皇崇髙富贵备物典策神而眀之也若此陋矣天无情帝无形仙无名以帝为主宰则人之也无物者有物也以仙为某某则神之也有物者犹无物也仰而兹山兹仙也犹仰而为天为帝也其不可知也则亦至矣太山之上有巨人迹焉曰昔黄帝战扵此闻者隐然笑之及至山之有昆仑也星之有牛女也招焉指其过客纪其时日辨其处所如所尝睹如家人语古以至今山不崩天不坠厥亦若有持之者焉而皆意之也忧其崩且坠者为愚为诞而知其所不可知者为智穷无穷极无极吾将证之南华而南华老仙复隐然笑之悲夫吾闻韩子之论山也曰最逺而独为宗其神必灵余避乱方山之下天大雪望香城雪倚天照日如峩嵋西其中峯髙大人指之曰朝仙观也王洞其左郭公岩其右蝗旱祷焉天灯出焉道士钟允升掌观事与其师张次良焚修祝曰惟宋万万年子子孙孙惟王永作神主自有天地不知何年此山为香城香城生忠简以匹夫捍城郭以编修官按宰执吾所知者其灵以此其最盛以此星沦岳踣南北壅隔近年始宗华葢福华者无不在则如忠简者尚有人也是为徳祐元年吉州南华山朝仙观记
　　虎溪莲社堂记
　　方山在青原东东山西泷江出其左右村江其右方山之泉出山下山束为峡委蛇循峡左右赴二江是为虎溪元年冬十二月余避地虎溪主萧氏诸君幸哀我馆且谷我余惟世方乱蓬累而行牛以居掲揭焉载其木主而无所可祭一日歩行田间得精庐曰莲社欣然蹶然就而腊焉社友十余中堂髙洁佛祖咸在道人觉就可晤语请记余谓道人莲社本逺公庐山庐山前则亦虎溪也逺送客未尝过虎溪谢灵运求入社不纳而徃来渊眀山水隐映醉醒两相得非以其徜徉方外世味薄耶渊眀为防军六载县八十日余尘居寡谐非无意斯世名穆陵进士十又五年独尝教授中都百六十日罢又三年起从庐山公江东七阅月从江东得掌故入修门四十五日以忧归归又七年而当徳祐初元五月召入馆辞未行十月除博士道已阻嵗晚自永新江转入虎溪留虎溪三月矣十年之间仕巳如此去年庐山公以节死諡文忠惟余与同年萧献可皆公客相对感念离合出处流落惟师友之故而余尤以贫似渊眀独诵其诗辞百世下彷佛求一语不可得以此愧恨天其以余畸扵彼而合扵此牵帅山水至此逋播耶何虎溪同莲社同道人相得又同志为此堂记甲子则余与渊眀命也亦本无髙处正自不得不尔八表同昬平路伊阻诵停云此语泪下露土何能无情此堂起咸淳二年静观居士萧公某创为之献可其弟是年为徳祐二年二月戊午社
　　鹭洲书院江文忠公祠堂记
　　故大丞相赠太师益国江文忠公古心先生祠鹭洲侑欧公巳夘曺山长竒所作也扵是諡文忠四三年矣廏廪荒凉矧暇俎豆至曹君始有意教事以及乎此祠成闻者垂涕先生生庆元戊午遭伪禁之世父师窃窃传习朱氏处白鹿逰东湖所交多考亭门人出入端平诸老其为吾州年四十有三声名徳业髙迈前闻故能创鹭洲如白鹿深衣入林媚映前后无不心醉名理然所聘不过十数名士而缙绅徳之吏民怜之悍卒化之去之四十年贤侯健吏其何不有同时父老化为异物而识与不识曰古心古心如昨曰江检详者亦如昨岂惟吾州士论胜而民俗厚亦先生之流风繋人心能使其没世不忘如此也葢尝痛名贤之在天地间如风雨其变化及物关繋晦眀也极其所至曾何足以当俄顷之运而鼔之动之沛然如出乎六合之外者声也虽复身数朝家累世寿考且百年之久而又能不殄厥愠不陨厥问以有成也要亦如风雨过之尔而谗者败之忌者离之不肖者塞之当先生之盛年则有不见释扵乡人者矣借第令其人亡恙亦谁复比数而先生之所存每抑而愈彰巳逺而弥长者声也计其三四起家直出扵谗者之疏忌者之逺不肖者之隙复何能遂其志行其道展其四体而闻其名者愿其有所成谅其犹有余蕴虽善不足以相及而犹欣然乐之者声也凡大人之行其声宜如此也先生闲居其志念在国家其精神在庐陵徃从班时尝问叶西涧庐陵曾得士否因为言布衣数士环堵水竹间意西涧退而叹曰吾至庐陵梦耳咸淳初发徳音欲求诸儒之后时宰以先生自建来主朱氏先生奏曰臣在建安收奨朱氏备至今世所少惟节义有以死易节而子孙仅得一泽后遂不振絶望者以臣所知近年庐陵胡梦昱可念也繇是廷评后得擢用又议諡廷评忠公不果其用意类尔即増贡额减嵗籴荐进除目或用防不用常事无足论廼其经世则有大愿矣再相再不合尝叹平生志气之乐惟鹭洲一事过江百年仁山字水人自为士然学校科举终有愧扵道孰能学校科举外而求志又孰能因学校科举而成之自鹭洲兴而后斯人宿扵义理自鹭洲兴而后言义理者畅又不惟文字而巳而后学者知矫其质习存其气象又不惟气象而已而后立身名节一以先生台谏为风采推论人才长育之自斯文一变而至欧公再变而至先生而先生又以身徇宇宙与之终始虽康之山番之水同光而共洁而其道隐然增鹭洲之重与欧公而并其好士似欧公论谏似欧公变文体似欧公而又得諡似欧公受乡人毁似欧公欧公老颍而先生祀吉老颍者有所避而祀吉者以其思呜呼岂偶然哉方其为鹭洲四方书院未有萌其后徧诸贤论建实始此顾独尝有遗恨欲修鹭洲仆前碑为续记虽未能知其何意然昔者吾见其考亭书院记矣曰如以名而已穷山空谷袂属肩随人以为此学之盛而由更事者旁观而窃叹乃不如昔者退学扵伪禁之时信之之深而得之之实也则吾亦为世道隐之扵心久矣然则续记虽不作可知也意者其在斯乎某事先生十有五年日所见之犹史独为庐陵言则言之先生玉立如山和气在眉睫间如栁声含如量登斯堂望二公者不知山川之气何时而复生而又安知其不共天风而下也
　　南康军昭忠禅寺记
　　徃余从庐山公扵绿野门径萧然望春流数百步外楼殿峩峩旧只园寺也时公罢政府国朝恩例厚臣子宠灵其先则即近寺赐功徳院改寺额而公之先太师墓距今第三里而近故只园至是为昭忠昭忠云者景定元二间也余徃还日涉独未尝过溪一至所谓昭忠者谓当崇丽大刹也后十有八年以负土之役再至同野徘徊且久步昭忠落日及门门废升堂堂壊风廊雨立僧饥佛黧旁无寸垣光际湖外盖戎马刼灰累年扵此必尽废乃止防公之子镐説衰入燕有蜀僧文举从之杖锡北来望昭忠住焉余劳苦之曰自上都过河涉淮渡淛江歴重湖可无愁絶胜处过此耶举笑曰吾惟慕文忠名贤以至此也且北方隆震旦以此他日镐以书来求记扵余曰甚念昭忠盖名为功徳之旧而不敢忘既舍田若干又助财粟若干重修某某愿有记余以所见荒凉惊异欢喜即为之记不待攷尔时只园且安在徧大地佛身则只园在彼犹在此只园在此即双树亦在此然是园也昔者无一椽一瓦一草一木不知何人辛苦自营乃能积日几年重楼复殿撞钟建鼔长廊髙座千灯分谱万法云防遂为都昌禅林彼此比扵山南山北愈小见尊则浮屠之业极此矣孰知数代之逺百年之后钟为异人起为名家贵为元宰夀为耆英死为姱节乃在东家之近培塿之旁方其退然与樵夫野叟乐阡陌守坟墓过长门而不入岂尝睥睨及此而昔之为此者乃若与国家中兴气数名节合而有待又何其盛也呜呼吾欲以前日为盛耶则盛者若此矣吾见马蹄兽迹梁空木壊龙象凄然虽昭文地宅林残磵絶升其堂者俛今仰古人亡迹熄而流涕继之矣夫其盛也若此则今之修者其扵木石之间山川之外犹足久存耶是虽世外之人无与扵得防而悲伤感慨终已不能无情者以此况彼得不谓之愈衰耶夫其衰也虽欲复为只园不可得也以吾之盛者托扵彼以子孙絶续为不足恃以君臣防遇得扵丕显休命为不世又以大文之可传者为不朽万一其出扵荒田野草犹可以有攷扵此也悲夫法法有壊昭忠之忠也不磨不磨则不系扵只园之废兴必将与文忠为终始凡天地之间忠臣孝子人心天理其或者有攷扵此而有所不忍废也则斯文也其亦不可以巳夫
　　归来庵记
　　归来者古心先生石山庵也先生生扵林塘老扵同野死扵芝山之下死而不死者在宇宙不死而死者人心是也嗟乎归来乎归来乎四方上下其何归乎昔者闻之大禹曰死归也归有几有战败而归者有去家愈逺防其所挟而归者有呻吟中路流离悔恨而不得归者有赴蹈不顾毁伤其面目者有优防卒嵗全名扵牖下者归有防呜呼人谓之不死奚益东坡谓延州来季子庶防不死然终春秋之世余皇姑蔑之不返甬东泰伯之不祀复能萧然人间若无意扵去来者则吾亦不知其何心葢不死而死者人心是也悲哉是庵为先生之所手筑意其防魄犹不忘是间臯复之道于此乎扵彼乎未可知乃作山中归来之歌作歌者谁先生之门人宋玉也歌曰臯归来兮山之阳髙冠青云兮拥白露以为裳遇子卿扵盛汉兮十九年而牧羊天荒荒兮日星无光地茫茫兮两乳雷琅箜篌哀兮湘瑟御过平实兮玉堂臯归来兮山之隂而为阁兮宫沉沉清风时至兮芳草满林山空无人兮猨啾啾而夜吟父前而弟后兮熙春载临忽相顾以流涕兮又痛哭而不可禁彼紫芝之垂絶兮遗我哀音庵成扵某年月日记成扵庚辰十二月
　　灵应庙记
　　凡方社数姓之祠甚明着尤异有功扵当世羣望不偶然天髙也而难攀人近也故易求其理一也旧见杭叟言贾平章故狎逰尝深夜宻期窃负出巷口遇隣老人止之曰公年少贵极未可量何玷累至此贾愧悟返之肆及明视其地里庙也因自喜及武昌围城中拜右相呵道巡城曲见小庙碍车止曰梦是矣城隅梦其自道若平康巷肆则余犹及见其既相后所饰新庙庙浅甚人之未达亦何所不至神不能与人所无而急人之病人之善为人所归徃尤近尤信不必有封爵氏号泊然出扵盛心感动本无求与无功而物之为报自有不能忘者里将兴神必灵陈寳之鸣大横之兆竟亦不知其何神而存之后世异哉此圗志之所不敢遗岳渎之所不能效也吾巷曲以西为灵应王庙直三巷口庙丈余甚古崇之者香炬尝接昼比年前亭后馆敞扵鳞迹之所不容斥又盛圜相顾求记或曰凌王姓或曰嵗梦某某应或曰庙褊矣余惟混浊隐约之中数步之近如夷门生市南僚郑商陶朱公友类耳目所忽不意而解纷救难如神明者人事常有之况名为神建为庙而求记是者非婣友则里人也复何辞何择之有
　　汲古堂记
　　汲古堂者宋公子诸生国学之堂名也尝有井故云德祐鼎迁堂废又七年学燬而铅山前释褐进士赵嗣徳以其重修大义桥之寺之井之堂亦名之曰汲古汲古者又过江初邯郸贾逸祖所自号也先生则嗣徳之祖之友南来依扵赵扵寺学焉赋焉死而塟焉章泉赵蕃表之曰宋诗人贾元放者是也至是祖而配焉又取诸章泉配焉登斯堂酌斯泉者低徊乔木之下如过周墟观鲁庙无不仰止其名而怜伤其意复求文扵余以记之余为之长太息曰莫古扵天天者不平之积也由今言之亦孰非古也苐论前曰峩峩堂下安知其至此其至此无怪也南渡百年奸臣擅者五六久矣夫福威之不惟辟姑为君宗衮而言之毁金縢被霜露闲居闻问之党遍天下当其时非圣主意也凡咈天理负人事寕独此其平世所谓敌国者直弹击文致口语而巳流恣扵近年班朝绿野愚寡冲如黔首寃怒激极震电横彗诞取前史所谓宦官外戚藩镇权臣以为是反复迭起不可解之宇宙者一反手而胜无遗而古有不足为矣吾尝叹夫日所见之犹史或言与事悖事与情异颇疑文字以来欺世也皆若此其为苍苍冥者忿而欲塞务使能言之类亦如其不能言而古有不足信矣今子之读书是堂也其能得夫世外者而志之耶其亦不免扵传闻所传闻也悲夫子亦知之乎古之所存者今不必有今之所有又古之所无也古犹汲也其陈乎吾前者或废或絶则防地下者有之耳故冡之书泗之鼎岘山之石参差零落出扵千载陵谷之有待然而汲者希矣古犹汲也必竭而后新今吾雷同诸老之后常一经而百传复欲舍是而圗之则必僣先贤而背师説虽童子亦且以为不可然而汲者新矣直心盛年髙尚甫得一第即唾弃归而养志此其中有大过人者斯堂何许宛其麟止傥能得夫元放章泉之为友揽古所谓不平之恨肆而评之当有出扵众人之所不讲是为汲恨吾不能賛其志徒想见斯泉扵重湖之上万山之外寓焉言之发其防而止抑恵山如海发扵梦寐有寺僧者谬之曰在是则在是矣是得之华池者犹恵山也亦所谓汲也则吾与子得不已相见扵此堂与直心恵字也友元放者其曾祖赠金紫彦孟也友章泉者祖龙圗充夫也桥县北寺桥北桥寺一新桥最钜
　　生意堂记
　　士不愿为相愿为医自吾所见异时贤相或荐士不达相与叹息惟悴而止尽日坐政事堂署吏牍无一如志然不得退下至州县狱事或衒竒取胜或偏闇遂非屡争而气塞顷尝建议分画数道报闻既事壊思吾言欲行之巳无及世事大谬类此遂使人思里巷仓卒投一药治一病夺命顷刻之间独行其意无求扵人受托専而成效速惟医道最善亦最乐而少不习此数年间坐见陈元吉医名起活人众家世兴而吾等腐儒从昔无用愈至是决矣余亦欲为元吉而不可得也日妇病甚赖元吉有瘳元吉间出诸公生意堂説相示复有以触余心焉因从上记之医书言手足痿痹为不仁今之不仁者非手足痿痹之谓也而心死矣其人康强饮食富贵夀考而若存若亡若宇宙无与我事则其形虽具而心死矣幸而沉昬废锢之中有一二焉若颡之有泚而其归亦泚颡而止是其存者虽异于众人而少焉忘之亦众人而巳矣吾前所以落落难合于世者以其无生意者心死故也天下未遽有不治之疾也若此者不治矣故夫子曰殷有三仁焉悲夫天下之无生意也久矣三百年间周茂叔之不除草张子厚之闻驴鸣槩以为观生意扵此孰知神农之所甞千金之所授樵夫野人之所挟其扵纾疾痛延时命有大于隂阳寒暑而儒者以方技略之昔者吾尝志斯业也以事亲济人已矣惟节饮食审药物以自救晩得元吉精意善治如此实资以安老而又甚恨扵不如盛哉元吉之用心也葢彼失而此得之皇皇乎其三吐三握之盛也优优乎其一贵一贱之交也俨乎若属之神明其无私徳忭乎若饮之有量辅欹器而早正之也方卧者惫于床狂者渇于井号呼靡及水火互至骨肉圜视欲絶越人者固非能使死者起也然及其倒垂仰饮俄而颠失壅泄道躁扰平不震不徐举目意防于凡情之表古方法之外葢病家以为更生而吾术以为常事每诵当今人物然蔡公委笃之语此人事之所不能齐造物之所不能及也非夫生意之尤大者乎而元吉足以领此且其事亲孝兄弟睦有本如是鸡鸣而出暮而归虽其劳不啻而思所以及人者无憾则其乐亦不可言也夫余亦欲如元吉之一日而不可得也独喜谈而乐道之且以信于乡人士大夫云尔
　　济庵记
　　自易简方行而四大方废下至三因百一诸藏方废至局方亦废亦犹中庸大学显而诸传义废至诗书易春秋俱废故易简方者近世名医之薮也四书者吾儒之易简方也安成谢清叔疗病能出入诸方而加以巧思尝试之竒验他日以济庵记为请余亦喜言之因谓谢曰子知济之为义乎医不止于如济也山穷路断江空日暮虽人情所甚急亦必有不尽急者固未离乎岸也瞰焉而不得济则巳尔少须待之终亦必济未祸也若夫中流失船浮沉托命而邂逅渔者乱渡援手则天意也其更生之日也隂阳之薄人也害于溺而人情之忍死也甚于浮皇皇而拯之犹惧不及而贪夫嗜利暮夜不忘或珍而后市防乱而后捄懐鍼厉石存变留行此曺氏所以抚床而呼韩医所以望商而败也故善舟者无不济而济有迟有速则必有不济者焉谓人命之不足以有待也悲夫葢尝疑孙思邈之捄髯病也彼龙也而求吾急靳而返诸其室焉曰此有秘方吾欲得之返而获获而见捄其亦甚矣龙之为病也不死人则有不堪者焉赖其利也利其方也其方之足以利人也则其持也乃所以为济也龙者有方不自捄而蕲于孙则孙之治是病也必有出于是方之外者矣彼亦自以为秘矣而孙实知之则龙之智不智于孙吾惟惧夫后之急者无龙之藏有龙之病而求龙之所不能求则济者寡矣于是清叔笑曰防见夫舟之济也倦于人又几见夫舟之济于人也徳于色余谢曰君进于技矣他日得夫龙者而捄之是龙也能济于天下是亦子之济也清叔曰吾能吾济而已安知其济天下也使吾望是人也而济之是有泽余曰然博施济众岂能博且众哉无心而巳无心博矣济其一济者众矣子乃能济众我不能病诸善夫
　　本泉堂记
　　观于水曰观海极矣其善论六合之内者曰未之海也非江河杂流百川灌输不至此而其为杂流灌输者亦末也故三王之祭也先河而后海谓之知本虽然近之矣其犹未得为本也尝观于瀑焉歕而忽者不知其防千百尺若有冯怒愤絶其涸可立而待而自天地以来震荡倾动巳若此矣是必有为之本者也循流而上声势渐逺俛而视之汩汩行未数里如有而无仰而得之涓防其泠然投谷如相尔汝向之霆惊魄悸者非尔也耶而亦不可得而进矣因悟天地之初人物之理其緜绵若存者类此达之为灔滪捍之为龙门闸之为汴为漓奔流万怪不可注视凡防涓者其祖人能不菲薄暴弃则身之宇宙亦岂小哉吾言本者如此或曰是本也又孰为之本也则吾前所谓緜緜者是已隂阳之浩然也无穷而山水之行世也如徃人见其徃也而不知其浩然者常在是也夫是泉之本也江也海也本于泉是泉也本于气或曰泉之下也为江海其不为雨乎其必江海而后能雨雨复为泉乎则夫泉之本也在是矣曰近之矣其犹未得为本也夫气之感也未有不本于人心天地之间者心也悲而鼻为之酸痛而目为之雨者天地间之恻然者也一勺之水或藏蛟龙非藏蛟龙也恻然者为之也故能徃能来而时出于天其变为旱而常也为潮昔者孟子谓雨无本雨无本本于泉泉之为雨本于心吾庐陵遡贑江而上富川出值夏为忠简公乡又夷道三十里得富川为文山文山之友邹氏次清乡人称邹长者其曾祖长者厚益公既为平园尝以其余返邹氏不受则植庄邹公桥示报道桥与庄一不朽士两贤之同时徃来诚斋父子番洪景卢学士近年曾无疑隐者代为铭诗显其世次清又甃夷道者振孙其孙好义如次清为堂曰本泉求余记余字振孙曰庆元前陈者皆其本矣尚无忘庆元少年清修意趣非凡充而川流感而天雨将渊然由此堂起是能味吾言者吾言亦复未尽舌根有泉
　　休岩耐隐记
　　罗君伯雨起童科贡乡漕当景定盛年诸老先生喜其才欲寘馆阁不果退居竹村号竹村世乱更名所居扁曰休岩曰耐隐或曰休者其谁欤隐者其谁欤而何此君之不一也余曰然是或一説也且不耐非休也亦休故耐耳农圃代耕再易所获当不与旦旦分尺寸者等虽天地冬春之故生物炽然日新日化而不知其休久矣虽一日之间东西代起行三十七万八千里而所休亦称是矣人身天地之元气于其间一日一时积而不可胜用虽建功立事之日月人人有蹉跎之叹而优防与蹉跎异正自不得不优游者由潜至跃一飞一踣盖重耳十九年子胥六年句践二十年其间云雷之屯风雨之变可悲可喜可生可死回视俯仰之间而成败得失居然相逺安期生与居巣老人同时干项羽老人中道愤发背死而安期以不合去而长存是又在九州之外功名之表可以掀髯而笑矣彼夸父渇张毅热而死何足道就其髙者计之人生百年有早休者中休者晚休者晩休少耐中休又耐早休又甚耐人亦何能自知其为中为早如陶渊眀杜子美陶景贺知章槩中年知止而自其初终计之则亦晚耳呜呼龚生遂夭天年之数人者皆老于世故恬于世味早休后死所得不既多乎其不又耐乎或又问曰如子之言是自古至今无一人早休者皆暮矣奈何余曰不然太公年八十居东海之濵是早休八十年者或人笑曰七十九而钓不可不谓休矣八十矣舍钓而从之亦不足休乎鹰扬展转迨夜行秉火以趋齐则九十余矣而不休亦未可以休乎其休犹后此乎我以其老而不休而子且以为早休余曰不然子能八十不求用乎自其少年以至八十而不求用得不谓早休乎此其所以耐也子徒知其夜而赴国之行暮而不知其畴昔磻溪之日长也休乎彼不休乎此非不休也耐也耐耶非耶或者喻曰子之况彼也逺矣然则以为竹村寿可乎曰可
　　庐陵县学立心堂记
　　余年十三以童子试县学堂上后十年而进士第一者亦于此噫其如梦耶当其时堂跂跂集不可一布武讲于斯食于斯后偪县丞簿廨隣嚣爨其左喑分寸不得入毎霖溢沟浸无可泄亦百年于此盛时美宰圜顾无策仅疏为楼数尺飞雨霑扅比年邑改是赘旒者尚不废坠而教谕鼎来廪空而客去况有能议改拓迨萧涣可至独慊然陋已起而图之则向之丞簿廨莽焉已久屡请僦囘复歳余而后下沟埓余五丈厥既荒度而老兵居之僦之不可栖之左已而废寺炽然有禅居僧赝契齿而胁新安学田将夺涣可指学碑辨危而后定而工役亦少间矣兴造未易为也难又若此吏且接踵而向之役既而不休斯堂比进士第一髙深倍广称葢凿而筑之三尺翼以雨然后席函丈余然后池雨四集然后取楼西之为藏书易米廪为小学观者环回不独櫺星之新其外也涣可曰吾为乡校不可以累后人一以己力任其费惟是櫺星小学等成终而防涣可复以其奉廪不足诸生感曰此悃悃复为谁事请各效供奉余足焉由是不毫髪挂簿责有赞有叹无敢间起丙申冬终求堂名予命之立心是日也揖诸生而进之曰学何为也政尔不为抑复谁能彊此自有天地而斯人立焉斯人天地心也其心天地者学也伏羲尧舜氏作而后人得其所以为人者伏羲尧舜氏不作而立焉者私淑于曲阜之匹夫自曲阜千年而天下为学校之天下以至今日邑无小曲阜是也学无小伏羲尧舜氏是也洪水汩陈三光五岳之不得其宁禹以胼胝为平成功当是时也天地托之禹师尚父之所经营父师微啓之所归往而独首阳之子戚然其间为纲为常当是时也天地托之夷齐春秋者山林诛讨为尤难于一圣二贤而接乎伏羲尧舜氏以垂万世然微言絶而邪説塞孟轲氏以闻知辟之廓如也当是时也天地托之孔孟俎豆之弦歌之虽存乎寥廓而天下以学不学为治乱人亦未尝不以不学为其耻向非隐然者检而律之则逰梁而困者皆为仪秦读城旦书者皆为鞅斯封君侯王皆为五霸而功利与刑名交骛于世民之黔赭其不鬼魅防希党锢清流虽无益于存亡之数然此风不竞将宦寺小人皆迭执其柄斯人者虽不幸乃其心则布之天下国家矣故尝谓韩欧当平世崇辨拒邪又在闗洛之先杨墨之外为学校功宗皆所谓天地立心者也夫庸人者不足以为天地心矣异氏者不足以为天地心矣千载一时科举废而学校兴学校兴而人材出故学校又为天地心之心也予也若昔堂下之童子也丰碑在刋忠节如前葢荏苒衰迟而有道徳初心之愧故于斯堂也始之喟然终之喟然涣可名涣时同官赵时第前职周适道朱介实相成之









　　钦定四库全书
　　须溪集巻四　　　　　　宋　刘辰翁　撰记
　　吉州龙泉县新学记
　　天下未尝一日废学自孝弟日用君臣上下厯象祭祀官寺曲直使客应对军师名义市井然信器服度数事事物物皆道事事物物皆学道何尝一日不行于天下夫妇之愚由之而不知学者习焉察焉是故以校庠序学不以无校庠序而不学而校庠序亦不絶于世者则长育人才之事自不得不由此其选耳混一以来文献次第举或者遂谓儒生出吏胥异教下俎豆不复设设亦戏防二三防吏典型相望闵焉于礼乐之缺失布徳音厉名教于是収绮席于园蔬扶壊壁于马廏然周爰所不及者其县县逺也龙泉又逺也廼五星聚南斗之明年乙酉三月龙泉改夫子庙庙新学遂滨之诵曰我有夫子鲁人祀之我有歌嘉宾啓之谁能纪成千载竢之则相率具吉水朱簿请孙氏没官宅为夫子庙状伻来愿记其始簿名宪东平人也以檄至龙泉谒殿圜视门扉斋庐无一有负城濠廹江岸水歳至歳陷慨然曰吾鲁人也吾不可以不力于夫子吾尝制诸暨事夫子如鲁属邑簿亦有意素定是日相攸得孙氏故居金山之麓夷旷髙敞极四面中佥曰邑何不燬存是如有待朱簿以是驰白郡如邑请邑令佐学官多士兴起如涌奉城外迁城中庚寅舍菜予披图志状为诸生叹曰学官废学有矣有以遂事兴者乎何所为而为之不可当吾世而废吾邑学吾邑也吾兴之可也异邑之大夫何所为而为之二三子亦知之乎此夫子所不能得于晩周者也今人惟见衮衣赤舄万世通祀以为贤于尧舜之世不知从其祀者非畏匡之士则陈蔡之役也盖圣人之业勤矣今吾兵革之后得与周余幸民闲居无事咏歌先王之道又邂逅往来贤人君子拾遗补不惟有绵蕝之观而又有爽鸠之乐大哉居乎此一邑之士所不能得于其盛时也帘垂白日世短年长岂无老洫伤壊而抱不用之恨者乎毋亦惟是圣人复起斯文未防身为顔闵抑何为于此道未尝不见用也以吾道为不用则佛氏独得而用之乎彼无君臣上下者也以吾道为无用则老氏独得而用之乎彼重以身为天下者也今夫敬忠以临其民孰非夫子之教是吾道然独立于天地之间万法之表道用于时岂必其我四时行矣百物生矣复欲为于四时百物之外天厌之矣人亦有言用舍行藏在舍能藏惟有道者能之故曰惟我与尔有是伤夫吾党之无人也是乡俗厚气淳前修未逺忠信多而甚好学为士此时惟当灌园以急公上谨身以训闾巷他年过是邑者闻有处士之庐能却城围于三十里幽居谷口者又隠然名重于京师素位而行其必自平时不由径始不然道未尝废也人废之人未尝废之士废之学固未尝不盛也呜呼吾于父兄师友至巻卷也
　　吉州重修大中祥符禅寺记
　　佛灭度后二千二百六十年为大旷劫来未曽有旷劫上自羲农尧舜圣贤文献神明帝胄王侯列国僊真海岳三宫九庙玉堂金门台省馆学上林邸第州县亭驿庠垫礼殿园池故家田庐丘垅断烟废址荒墟残照以至无有区宇情识沉沦迹絶虽如天竺灵隠浄慈径山诸大寳刹漂摇惨怆昼无逰者祥符此时在吾城中号第一襌又自往年圮壊欲尽斋厨网空堂序嚣尘頽廊萧然不待兵兴无复起理有大比丘寳龙居防自岳来归推重教席入门而叹乡闾古寺凋敝至此防当干戈南北纵横嵗俭人饥豪右衰落施者犹丐工价腾涌官无阖庐败不遑救又于其间楼船驾海斩伐百祀六合为炉铁牡欲飞祥符此时乃能新成晃如湖山起自衡檐以栖过笠中建云林开合万众道人髙坐风旛堂堂梵僧来礼初见仪矩钟楼藏殿壊无不举金晶碧暎塔崇故本侵者归疆壁涌诸天灯彻内外用意久逺积铢絫息传之千灯丙子庚辰工费万亿不知昔者祥符盛时亦如是否于是观者賛叹疑怪防虽宏愿以何化力时绌举赢舍旧图新于灭劫末郁为荘严是大希有求记于余余曰盛衰反复之变天也盖故老尝言过江前城内外惟开元并圆通塔院藏院为一而祥符直慈恩之罗汉一院耳计其初基墙垣缭绕鼓钟铿鍧髙下相应萦城带圃鳞袭雾合何其壮也衣冠侨寓以来蜗争蚁附侵为世业横列万间佛且余防甚者寺田千石擅入一姓苍头庐儿犴吠髙闳零丁食鉢仰哺而蹴与薄贷而厚责当其时虽把茅盖佛不可得于是亦防年矣佛者下于凡民之间以不争为业而儒代斥之为名髙官淫用之如赘附孰知好还之故其事烈其言长吾以世外观人间意天之厌是人也而既久矣朋党也而清流清谈也而横议忿消世短事快国亡吾以一寺之区区言之而读吾记者可以三太息而垂涕矣天何分于彼此佛何与于荣衰虽世界起灭因缘受报皆由一念相续幻空空尽彼其不壊者不在此而狂华倒见从断执常则亦达者之所隠笑耳世之变也有过其旧者有不如旧者旧有因有改若大中祥符之寺则莫之改也而物有改之者矣苏明允记其乡圆觉院慨然有感于楚汉之际曰季布之忠于楚也虽不如陈韩之先觉而比丁公之贰则为愈夫其记圆觉也而及此为不切吾取以记大中祥符大中祥符则然
　　吉州能仁寺重修记
　　往时春游出半蘓堤过鳯山能仁止观道塲在二园间古木萧然前尘自消余时过诗人堂下曳倦入寺寻山谷留题徘徊受禅师井塔久之闻塔下泉声泠然乃能去后数年过之则荒苔路断种为墓林山门昼扃钟鼓弗考僧散莫居又二十余年而徳祐初元融堂冲师拾于众人之所不取蓬累处焉余乃避乱祷张祠识之頽檐之下衣履穿賔主不备然空空有意兴复首以记请余甚嘉而狂之为举荆公龙兴寺记语为笑出寺门见断经憧草间摩娑彷佛认唐咸通字叹兴废之去来托浮沉于俯仰茫然知复来者之何如而惓焉图余以不朽也然自是有城西来者言能仁再造栋宇日盛衣冠时至讃叹佳胜篇咏不絶惟余想见旧处凄其如初防去年采菊至林下师坐堂上汲止观泉煑罗汉手植雨供余廻廊蜿蜒重檐静深龙象从容楼阁飞动凴栏草竹犹有佳色念往时征记以为戏论今而余诺之有宿责盖为之周遭徙倚举目苍然彼汪堤与防园复安知其至此因问师以何佛力建此胜事师曰吾空鉢入山视诸山藏薄寺又日蹙昔在景祐本公则有若应真堂堂化供吾何佛力之有惟是先畴之不腆以诲沈汁一二居士剖田劝相地灵悔祸侵疆来归人持华严选入吾社陵迁谷满粥熟鱼清祠山其頽复创金碧吾能勤能俭而不能者时时自当尔如雪地麦如山顶泉善哉乎冲往时士大夫为县或始至一郡必曰不可为即小腆如出已力厚秩以邀之峻迁以答之犹有赴北门而怨南山者而释氏之徒以攻苦出愿力拨乱起废寺俛然若有廹而为之虽嵗増千柱日食万指亦以为吾道盖是无能名无实功无尽分也则凡能言者媿是矣驿传倾田赋陷货来积府藏虚徒飞书倚牍携上听市众援死之日墓有谀史有諡盖知者以为民贼而论者以为人才吾非厚自毁而尊异彼也言之何及将以泄吾心之所甚愤而激来世以所可羞庶防虚伪省而真实见如冲才使冠巾与人间事吾岂忧残敝与凋乏哉一废一兴必有痛壊千古者而后识吾言之悲也尽大地皆佛心则皆能仁也而儒者以仁为公为觉为爱为当理而无私心之谓讲焉而未已而皆其似也若未有文字之先既有天地之后岂可以一言尽哉既有天地无一物而非仁未有文字无一事而非仁不知全体则质之手足证之一果一核自以为似而其实愈逺惟佛以不能为能而吾以无不能为能以无不能为能则虽尧舜有所不能矣前所陈者皆能也而未至于无能也无能者不在是无能者无不能也师于是劳勚七年矣山前后应复者无不复应有者无不有又种松竹坪甃古路蟠青翳宻位置亭次暎带八泉将复为禅林胜处而退然不自以为能事方巻卷焉理诗人堂表山谷祠余问师修复至此备矣止观塔安在师从坐起立目光炯然
　　南冈禅寺记
　　山起于空虚微尘不息一下一髙其奋为东山也势至已不可遏然犹坡陁宛延平田广泽之间憩焉为南冈冈隆隆为寺寺于治平间为禅山田百余视吉文诸禅尤下余游玉笥西归宿焉寺创如新完且弗饰门径荒唐松竹手植戢戢老能披蓁藿説法残僧数鉢视如丛林方规隠然余周回太息国无乔木久矣髙陵下谷望而苍然者必寺而兹寺亦翦无防旧惟一藏龙光出焉想见盛时参差曲折晖暎宏称然循其初则皆幻也繇山有木繇寺有钟钟鸣法食牕列葱翠比于万石之家千室之邑种种赡足祖孙不替孰知一麻一麦建立次第哉世教灭亡而山间林下以西笑兴虑亡不増益盛丽独此莽苍初见成立而能力亦少极矣乡非此僧用意于众人之所不视岂复有寺哉而能方戚然惟一大藏未了不为能事余笑曰人苦不自足方其为荒丘败屋也欲求佛不漏不可得今横膝敷坐长廊转目见在岂不十七八何不安意慰志如是如是可矣尚皇皇南冈曰吾法以不住相布施故尔余曰不然譬如驰求径行万里无有住处以为不住已改住法以住为利况住亦碍不住亦碍碍在不住吾不住者不离于住吾住常住住即不住如江行船身在船中随住即住而此船者实未尝住于是长老従坐起曰信如君言即今南冈为有佛处为无佛处彼露柱者实代余对余指曰住住师能吾城中龙氏号明知大师説佛法甚辨余故喜言之云尔寺修于五星聚前记成于五星聚后三月又六月为中元乙酉并书
　　紫极宫写韵轩记
　　余旧过洪游紫极宫徘徊写韵轩上虽江山明丽而栋宇凋残加以俗书满壁类鲜不媿文呉二才子者后十六年当闰辛已之正月余自庐山还滞留过之则殿角如飞髙出廊右前栏俯月澄景内彻中分为三官之祀谓呉氏故司江湖水官附焉亦安知水官之久不复为天官耶皆未可知也于是祀三官犹二仙按仙籍呉彩鸾者以女子逰许仙之会行歌之次文箫过之感其词亦知有已迹其缥缈与俱陟焉坐顷防何而文书狎至问而知其主舟楫覆溺也又顷帝怒谪向人间则言语漏泄是罪缘是下至紫极栖焉文本书生不自业赖鸾书唐韵每得数千钱且书且罄后各仙去是轩其写韵处也韵者人间书也鸾也舍其仙都而降从于人士其尘劳浊辱可胜道哉今人知呉仙之游之为谪而未有知文箫之生亦谪也其幽明遇合天也不然彼男子女也何自知之仙者知之可也匹夫踽踽何自从之邂逅从之可也皇皇上帝何自成之今人有爱女且不肯以与凡子矧是玷言而淫从其欲堕而复召且其谪不至是非仙风道骨防数契娈彼玉女宜不可以一朝堪睠焉卑栖静言出涕而谓人间之游乐乎则其惑亦不至是此常道非常道以非常求道故自不见其常耳其为仙者常也其谪亦常也庸讵知吾之非常又焉知仙之在人间世不至今混混如常人哉吾且指是轩言之韵之有字也谁为之乎天为之乎则吾未知天之于字也识之乎不识之乎以其初制字者人也则吾又未知声之为道其先有声而后有字乎抑因字以为声乎其又谁告之皆知声音文字之皆天则我亦天也其为我者天也则我为之亦天也必仙也而异于人道则仙者非人为之乎而又谁为之乎自韩退之作弥明狡狯语而谓天上为别有书自侯道华为天上无愚懵仙人而仙者遂又当徧读人间所谓书而由达者视之皆非也吾与造物者为人则书之出乎吾后者犹日阅人而成市当亦何所不识凡呉氏唐韵皆反复作叶子书朱墨分部精楷宛丽开玩如新近年犹数本尚存世人不能效也彼女子岂常习为此字哉古所谓不死者复为人也二仙故在携手来游
　　【按彩鸾本晋将军呉猛女父女俱登仙籍距唐踏歌遇文箫时乃四百余年其为并谪无疑在仙籍呉文应其故偶也或曰何四百年之久而犹美少故态耶曰天上一昼夜动经人间防歳月未久也或曰仙矣如淫何曰未离欲界故应尔尔或曰天上自有文字何必故作人间书曰人间那识天上书书之亦不售且晋人多善书法其精楷宛丽亦其余习故然其不写他书而写唐韵亦故留此韵事韵话以作人间一段风流话头耳此神仙游戏狡狯处也非韵本存世鲜不以为子虚矣】
　　玉真观记
　　自伯阳以来大丹大法又众妙千门万戸单传宻授岩居涧饮清修练要杂以聪明人主化人接引常中道而坠葬于不暝之乡而恸于多岐之野盖一离一坎而不能使之纯阳亦无不以为恨也而东家之寒女西里之深闺耳无闻目无见浩然尘欲之表捐亲戚弃人事早自信而独行若良知而县解起玉真观为黄冠师此华山女之所不坐讲所宫观而奉帝前三间东偏于是祷者复之东偏日又日盛希静求余记之按天官书北方武虚危朱文公熹谓真武为女真神非也今为真武者又像如道君皇帝亦非也虚危居方壬癸天一生焉为是一者青龙白虎朱雀交防其所是为龟蛇与三物独异而其名武有不物之道焉者天也天乃道也此岂女真后人名号之杂又岂天人福相想像之比耶北极以为天一隂一阳之不测也南面以为君二气五行之妙合也黄帝以来得之以立民极伯阳而降得之以善其身求之形体愈逺求之祸福则又逺水中有火先天地生道家以为龙虎而法家以为厐刘吾日用饮食真迹而心践之顾恍耶惚耶为是宫者物耶于图于卦戴负而北首南方鸟火飞舞来并雀化蛇汞见砂天地由此合而万化从此出故在太虚为关轴其大无所不至而灵亦可知苐言符咒执効浅矣斗为江湖去虚危最近观劒气者常在焉丰城者未尝失延平者未尝在也仙圣往还一气遇物成形西山之下有劒焉曰旌阳东湖之上有劒焉曰真武其地合其宿近故其神最灵豫章呉楚之间又江湖也斯堂也应之矣希静经营二观以其时以其地比于创造而天师者遥属之灵应若升殆有相焉观成某年月日
　　江村记
　　胡端叔风雨歩相过语余曰余友过相厚曰端斋端斋云者余不乐也世乱得江村寓焉因自号江村余非号江村也昔者余居俯是江也今如得吾江焉盖吾祖靖康之来安成北门也于是百余年而余去之去之而江村江在是而吾居亾矣此吾桑梓纒绵之感也愿一言以慰吾思何如余曰噫旧国旧都望之慨然昔有弱防而归而为人所谬者逺故也今君之寓所距故居五里而临流太息睠焉出涕夫余亦屡迁者为君感发迁有防有暂而归者有久而不归者有又逺而后归者有不得归者是江逺矣其出于泸水不能百里而至于君之乡跂予望之在此犹彼何所无芳草兮窃独懐此故宇则夫凭河而思禹绩有不忍言者矣念哉尔祖其自清江以来自以为不幸弃其田庐佣隟而处孰知三世长子又孙大其门闳而乡人望焉学子塾焉则其徙也乃其所以兴也夫又安知江村之尾不为北门之名居乎则虽谓今日如靖康可也谓今日胜靖康亦可也凡迁之为道江为近譬彼茫茫未知所届则后之托吾居者不有逺于今之望故居乎未可知也于是君重伤而不能语曰余蕲君自解曷至此余谢曰余以身譬耳行吟泽畔忽自感其志也若待清之日则蹲防稽者犹磻石也夫又安往而不自得也恵山之泉凿地而得之未必真是犹居然谬以自诳况乎遡江而饮厥既得本而甘其尚何求君来防余戒归匆匆烛尽而语君问余归志余笑曰亦君志也遂解手而别
　　东乐记
　　不知仙之乐于人间似否意者人间之乐亦不能不乐也观其言沈东老可羡可敬尤贤于人者不过醸酒留客卖金収书二事而已果然吾亦乐之人人有此乐而不有然亦有所苦耳尝行千里中路遇亲知问乡信外望店酤村酿渴相就而嚢无留资索然以别又尝都城阅书肆名帖已价阙十千钱不能居数日贷就则他主取之矣自是每过肆往来于懐以为恨而使其时得之当何如也然人情事后之恨无涯而当身之乐常不足凡吾所言又昔所尝苦也而亦尝以为乐者今人见东家贫西家富然后乃知其乐未见亦不乐也譬犹江行视大商厚载髙樯列舰歌童舞女百工备豫所至邑井盛丽留连风月若不可及渔舟醉卧夜起萧然顾富商烛下持筹而叹如有所负明日视其主人犹有墨色不堪甚之意祭流问卜岂大得亦大防或未尝防直计以为未得耳哀哉为渔父笑然此犹可笑者若比年东西家劳逸忧苦之不齐虽复秦越不相为有可垂涕吾友欧阳余庆居去城十里茅斋立壁风雨不掩取囘道人榴皮字语掲之曰东乐余笑曰子则乐矣奈之何西家余庆曰不然孰非吾兄弟亲戚朋友乡党当其叫号仆痡马瘏之役无不与也柁舟入海之故无不闻也长湖江上下转数百里赴顷刻之诺今虽梦寐犹渉畏景而暮夜不敢辞也以是仆仆无宁时而心常休焉余曰子之乐复在此耳官徴竹木吾所居惟青草官募水夫吾所居惟溪鸥环顾惨然皁故家山丘华屋昔者人不我知今者人不我舍及其无事日闲只鸡斗酒念平生故人缓急有以相及者必余庆余庆为余庆者乐也余庆曰虽然何心乐此余曰贫何乐之有今而后知贫之余乐也而亦孰非余者矣异者今之西也其又有愈于昔之东者乎始吾以昔为不乐今西亦乐也夫余记东乐耳而西与焉何哉
　　极高明楼记
　　贑平川李氏旧有读书楼面竒峰闻州里吾乡诸老多赋诗咏叹传道之近年南北之交以兵燬宋辅并而与诸父起鳯修复焉扁曰极髙明而请记于庐陵余曰髙明者非方防之所得翫也一室之间啸歌俯仰四方尚友无不足者岂必其楼为哉虽然不读书则已读书外大有事古人为学自孝弟日用賔客应对以至山川离合战攻次第古今胜败风云变态日星度数闾里兴废灿然如在其目其闲居广览必求髙山旷野舒懐发愤至或求异代陈迹战塲故垒荒丘亡国如太史公过大梁阮嗣宗登广武昌黎祭田横吊望诸君墓其踌躇彷佛収拾形势想其胸次如劒干星奕布阵往往借是以骋非必真有是境也不者腐儒俗士占毕不出丘里生醯死蠧灭没谁纪然亦有可哀者贫者不能游游者不能逺也今子之读书是楼也不待过都歴险登髙逺想探幽考异而兴亡出于梦觉胜败等于目击歳时賔客淋漓徙倚抚今道旧有悲有乐欧公太平出守而欲求晖鳯就禽之处东坡所至登台有长杨五柞之感淮隂不终之恨无非取诸人者谓其所见畧同可谓其不病而呻吟亦可若子之于是楼也南望而苍梧隂东顾而子胥没其晦明风雨烟埃起灭南宫北里頽垣废井亦有得于语言图画之所不尽者乎此则学之所以为有用楼之所以为助也于是李氏子慊然谢曰吾楼何足以当此余为之頽然而起曰嗟乎此亦非他时之所能得也盖怆然宛然如见其处宋辅之叔景仪课子侄依于道尝五上观光世季学不废元祐间有名朴事伊川者其族
　　读易堂记
　　大秀洞天监宫道人曰鲁云窠年七十五聚山中童子挟书各异而名堂读易求读易之一言余问易如何读读安用道人不对余笑曰具是矣凡读易与诵经等不知诸天魔王神通变态与金书玉字説经功徳诵之又诵何当于神明何益于人理而稽首空中如有徳色今言易九六利不利彖某象某人天劓鬼车载鼓罢歌咷跛无肤噬胏刲羊牛革狐尾字不字渉不渉一见已决厌再见尚须读耶徒元亨利贞近身逺物不得其用则亦与道经咒语无异或遂问如何用余谢曰何用易至邵康节初有用耳康节四不出出遇人云日有未佳即返顾不知数耶此其所以知数也今人语易神异而日用之不知古人开口必于易故王子廖知荘子子太叔皆曰是在易也某之某尚须卜耶通身皆易通天地皆易通古今皆易而不知知读而已读何用又未有知无用之用也余去年过大秀鲁道人闻余至穿林取疾延客坐堂上拾炭煑泉焚香供茗语小渇复供阅春雨数品明日从余郁木欲攀萝迳或曰雪未消且住此两日半共一卦气至今再卜其胜亦不可得日异庵道人至问鲁叟何如曰日健饭喜茗如昨余曰是真能读易者坐久复听泉声琅然
　　吾庐记
　　陶渊明人品自髙其率然而出率然而归赖其诗文兴寄足自道本志使人想见公解装登舟望烟村柳色曈昽东作之外而其庐近矣嗟乎乐哉谁无此庐而谁能言之萧廷直兄弟呻吟其乡拮据数椽取儒科颉颃为宦族子姓容焉中分第甲相过尔汝欣然孺乐来者莫辨谁适于是廷直以其兄所谓邠庐者共之曰吾庐本陶语也余笑曰俭也志于斯隘也色于斯画地而处尺寸不相让曰吾庐也或蓬蒿环堵俛焉自足曰吾庐也斯二者何居吾庐曰不然不然自吾所见少时南宫北里长千歩之街一姓之宅代衰系絶行者还顾今其有存焉者乎又且倚庐而言之层城上林人间世外不论大都富郡封君甲第下至卖浆洗削髙楼列肆陵夷草莽今其有存焉者乎破窗辨白屦二踵来扫地班荆比于巴人之橘韩氏之楸茍焉愈于他日每鞭尘蔽野掲竿望屋弃焉而走道傍寄食转目为飞烟吾篱疎援薄然跂者不求睨者不毁尚念承平诸老驱驰浪泊颠顿九折或过新居一览或念故书三易运遭百六而屠羊不返瓜牛托处今吾与伯氏喘息也而相闻容膝也而待客邠风未改周余故吾其不有余于古而犹有所不足于今耶余闻其言叹曰茅三间如此虽周公不与易已世之化也起耕夫自大羞前人无能徙寛乡市大宅者皆是也而吾庐少矣元次山于其所居壹命之曰吾政复不吾亦复谁争子所宇宙以来此山此水是不一姓愚哉吾也然不元之山元之水而寄之吾则亦广矣大矣安知子之非吾吾之非子也虽吾之可也谓之公言可也客之主之亦可也吾侪小人知阖庐避寒暑而已大官大邑身之所庇而不知昔者吾有上栋下宇在通达之中圹垠之野自陈仲举徐孺子辈或不事事或不复相维持年深事去风雨败之今落然无复遗迹徒行歌俯仰望苍苍如树下危坐愈恭歳晏凄然曝我冬日亦自以为寓焉而已矣厥或告我子寓亦将去为之茫然寻杞天之忧而问绛人之故其爱我者曰子何以彼为哉子有室庐其中空虚吾将补子以不漏而扶子于东隅是頽然者岂不益可念耶言未既吾庐主人悟曰吾则自以为足矣亦自以为陶矣乃不知吾之外复有吾也天地一庐也庐一吾也彼非吾不立身者天地庐也吾一庐也此非吾不生人人有此庐吾者吾之孰能得此于子吾也由子知之耳未必渊明亦知之也子能为吾吾庐记乎以此
　　山囿记
　　里有同氏善画山水求所以自鸣于人者余取昌黎南山诗目之曰山囿复为记曰孰非囿也子之为山也亦尝纵观日渉而得之乎其亦心往而昔至也夫脊脊然防市之为居旷而立于莽苍之野浩然而归周流不出百里而西起岷山东天台雁荡南至于罗浮其间如巫峰之云庐阜之瀑洞庭九疑之缥西湖灵鹫之清丽桂林衡岳之竒古骚人志士之所游与游而不能造造而未及徧或牵于同行或困于无侣或数歩有公事不得往与中道廹于私故径归者莫不犹有余恨幸而得至其处而败于风雨怵于蛇虎隔于梯梁仆痡马瘏猿断鸟呼即平地入望而济胜之具不进亦且彷佛而止子于是间若堂奥若荘产若庵罗果百里镜现维摩臂而取以来也其何能如是想子之胷中崭崭乎笋石造天幽幽乎藤萝逼人浩乎其出于平川乎其出于纎妍恍乎其不知所以为之也则吾于登临也愧之矣盖久而不能赋也而入于斯子之手如覩昔者吾尝笑相如之上林也彼则自以为钜丽矣不知郊关之内草木禽兽若此又何足以喻于海岛之一洲泰山之一石而喙殚力竭若人间世所未有不知建六合之家环万山之胜则左秦右楚皆吾圃也盖精神宇宙一俯仰而得之几席不似子之囿于画乎而何区区乌有之有吾四方倦游歴歴在目念情少想多轻车而不逺南史宗少文能以一室自画平生所到山水置之壁间旷懐卧游鼓琴而谷应恨吾手不能画欲托之子以寄吾想然吾有大恨吾昔者所见台池亭馆山明水丽人物草木舟车管弦殆不止于画也今已矣将象其丘墟吊其遗迹要亦何可胜道毋亦存其旧日记其大略旹旹某丘某水依稀指画为后生辈言之则画之有本幸其藏于子者无恙或足为吾逺想之一助而神伤独往终有不能无情者赖子未尝亲见亲见殆不能画亦不忍画如优施学故人谈笑意象岂可复覩哉今吾行田里间无不恻恻可感况其见画或曰孰非囿也吾与若游于其间有赏之而已而安用自苦如此斯言亦甚达并记
　　武冈军沅溪书舎记
　　道莫迂于天小之为生成次第大之为晦明消长又大之为升降变化常五合六聚积数世百年之久东海而生一人焉西海而生一人焉及其得志当世如跂而待跂而遇不间逺近隔今古分彼此吾道犹是已夫子存不大信于天下朝出而晨门讥暮归而荷蒉笑盖伥然四方之野莫知所从适甚或削伐见异极矣然易世而门人尊异代而逺孙相更千万古而南靣与天地并今为其徒者曽何足以望游夏而俨然为人师用家国道小不合为进退荣公论大不幸为贬斥比死节辙迹所至遂为后来所追慕爱惜附着不衰而其生也已若此矣此则夫子之所未尝遇也如过江前陈简齐近年魏鹤山皆以逐客道沅溪祠沅溪祠而不自已又因为书舍教人士教益广则书舍亦益广今为书舍髙下相望奉夫子俎豆终焉此吾所以闻风而感为之极晦明升降道盛衰之故壹不敢以书生之好徳者贤于古人而必以古人之当日者适为书生地呜呼不茍然也吾道之植于生民以来其渐如此武冈本骚楚之国有向氏自芷沅徙居沅溪沅溪之老人曰林下翁遇濂溪垂髫学焉晚犹及见靖康之乱简斋过之相与言濂溪旧事日相得因爱其山水卜翁隣屡赋诗去去又百年而鹤山来翁之孙曰大雅翁者事之如简斋而鹤山亦愿留简斋处乡人为之合二先生姓称其圃今为祠若学古今名谤相长在宇宙如丹青失之彼得之此当时以为罪而后世以为荣是非之在人心如天何言非春秋掲焉褒贬扬抑则其耸慕或不至若此而乱贼之惧者亦鲜山林过客名字不足以相及而祸败常相寻故有破家而同传亦有以戈逐为知防况过江盗起人自救不暇顾从容流落主賔啸咏各不忍舍代有隠徳又避堂下榻讲学论道如大父谈诗时气象愈佳政复名莭何与人事而巻巻如好好色来者犹喜谈也楚芳不竞近年无过客亦无向氏卒冺冺至此上下风流文雅典刑志操安得不登临逺想俯吊仰叹斯文比古先愈降名士至后来愈髙宋三百年更三四党祸本无严刑峻法然犹所过在亡亲友路断更名他师因致名位今其所保安在乃与子孙氏族弃之掩鼻而逺方识面托为新交有耀无穷不善人者善人之资未必非昔之君子不容于世者有以感发而惩创之也则客之出于涂者不犹愈于昔耶然向氏之嗣有人而鹤山之后无客此固咸淳书舍所为作者文章已矣名莭无所用矣独学问私淑正人心承先圣孟子所谓豪杰之士者尚其在此王通氏有无不可知他时闻有赞王业兴礼乐又如舂陵见称道统推论师友渐摩所自比于生贤之意成物之功由之而不知利之而不庸盖小莫能破而大莫能载矣向氏敏衡者求余记歳晏风霜独行千数百里归而刻诸石何向氏之多文物与而迂亦未有已也
　　吉水义惠社仓记
　　邑旧有存爱荘荘田六百石耳嵗乏困兴发有常官弛其租重民食也粤自丙子并为官田而民始絶望矣于是邑之士聚而慼曰我饥矣犹有饥于我者也乃口分不腆之田为众倡众亦黾勉惟力沛然从之得田一千八百七十二石有奇是为戊寅以来平济之荘每嵗输视民田春夏籴踊减损市直过半収其直积买田又三百石有竒然通可官斛九百余耳民饥犹不足而荘籍为户右日海船之造后诛物役之不胜而指廪噬脐甚矣厥亦惟按察分司马公布膏泽识政体而内省行省郎中二刘公实来慨相语曰荘名平济众积也奈何与并植户计等壹蠲之然后老稚懽呼释然如得后望余命无复患乃诸君子又聚而慼曰荘之累大矣歳寸寸积买田固善田益广赋益盛不愈累乎其自今惠民以其直勿収田止此且自癸未三月易其荘曰义恵社仓虽柁舟不歳造尚邀福于马公诸有徴敛必继是以免实永赖勿壊益劝在此记也余叹曰古人念困穷嘉惠鲜必曰敬修其可愿愿未有已也而事异心违其中有得其所不愿者矣是荘之建始于防蚿相防忘其家之不足絶斗升担石以望人腹虽复如茨如梁其于万家之邑六七月之食比于成季之飱贞恵文子之粥其与防何试使敛散得人益以不倦迟十年之后斯人子孙生者无数而吾亦给之为无数抑初志谁不愿此积实生怨固非为已积也然吏睨之为外府官索之如盐河一贷之不遂再则怒三则有受其祸者矣里巷之事人情之所不能废也善之为惧也陷而多责何必任众人之所不举而后惫且悔哉幸遭仁贤是荘得不败壊而亦不敢充羡独惩而为俭斥而为施何也其谊以为我捐以予人则彼亦絶望也吾闻赎人不受金则其后亦不赎人今之积者非尽民食也有输有费有不可防者焉幸而稔十可六七存耳不幸水旱十一二未可知而又修田莱备水患筑陂塘贷种谷僦车运葺荘屋走阡陌待催吏飨田祖以歳之不易事之不虞即十日雨三日雪环千里而水如去年虽发棠垂罄亦所収一二而止带其褊矣防何不絶义犹井也深者甘汲古所谓社仓者亦二分之息以此为术其后犹有官侵用而不补私怠食而不继者况施之为道徒以慰穷乏塞观望一志于散而民散矣春山之木樵者不竭举以与樵者则顿首辞焉惜其本也悲夫吾欲其营是荘也如私私不可为复求一説以易之而当当而可久则施之之义又未为不当也以其极也而吾犹有所不满毋亦是区区者有可以充之又充之实而由是止焉此固物之所无奈何而理之所不能无憾者也夫义恵之与平济名实逺矣记其名不记其实则是荘繇存爱之而平济繇平济而义恵虽为之盛徳而有加焉可也盖歳旱不収有幸种而获者或美其田之盛而由耕者计之盛则盛矣不如薄収而再艺谓夫生意之止此也若诸君子之生意则未有已也
　　万安县舜祠买田记
　　大州僻邑深山小寺而一日掲焉以舜祠兴虽邈乎褊矣然能使周旋博雅之士为之矫首而遐思泛滥游骛之人为之褰裳而忘倦亦其所立有在常情之表者则寳祐景定间僧了敬之为也方祠未成记先具乡绣衣持节至其处问焉见其画堵基山为读书室虽嘉其有志若寓言者又久之堂成祠成祠成而敬去主龙须其徒慈意者自仰山归嗣敬嗣敬之十五年而买田既百余石合是二百敬来求田记刻寺俾有考余笑曰时节世间安得不使来者笑人无能何昔之舜祠者成之难而今之寺田者获之易也则亦有闻舜祠之风者也如将为尔并舜祠记之耶则或者以为无谓也不并尔舜祠记之又未有知夫无谓之谓也寺在韶山山之下为韶江江韶口里韶濩虽俚讹志谬自儒者言之无一可若在彼教中古帝王亦犹幻耳悟则舜在牀琴不悟则陟方乃死吾以韶山见舜事舜如吾师然乡人士之为我来者如邺侯书堂如李氏山房士大夫之过其下者如望苍梧登九成要亦何以大相过荒濵絶迳诡为异闻隠为竒观游者如有所慕因徘徊之久而又有感焉向之田者始由是而积矣人有常言曰知自孰知田之自舜又孰知日用饮食父子兄弟无一之非舜哉斯民异端无重华故至此今夫山田二百井田之世不足当上农夫二人之食然亦有甚难者今夫耕者或不得食贩夫夜作旦而市或不售则不食彼深山大众不耕不售而不缺食不惟不缺复有余而田者积焉今夫望施于人难矣有得有不得焉再而竭三而倦或不得谢则怨而施之佛者即甚厚如梁萧氏以其国则小果然施者常不悔也不惟不悔益腆而田者积焉彼岂能皆一生死齐得防道隆行显且佛实有力至此哉廼其迂濶则又若舜祠者焉岂非心胸眉目复有在福田之外莫之致而至而好徳者逺矣山无穷田无穷百年千年连阡陌始此夫舜祠者理之所不当有而佛之所无用也固有有之而不事事之而犹无益而二僧以此为无穷且以此不朽嗟乎昔者万安永福何至此后舜祠二十三年七月须溪记
　　武功寺记
　　佛入中国以其勤苦无聊之説本非人情所尝习而堪之者又儒者讲师纵横演译凡数十百万言虽才智辨士犹有不能尽通其意然依稀料想若有若亡至二千年不晦则亦不可谓无其理也乃有圣恵西来不立文字庶防一返之性而分宗异解类为不可测知断句半句光怪隠显教意不传而其传复有甚于教其难知难言逺而至于不知不言无可授受此宜旷刼不一遇而顿超代起又未尝无其人也亦犹吾儒起六经传疏专门之后遇大人先生独取四书深极性命而记问疏于六经语録多于传疏今言性者人可以为圣而圣者亦不过如其人而止若由圣至神犹从有入无直当置于不道此其为实践之学其未尝学者亦能訾轻前闻上清谈而次科举故为六经者少而为四书者皆其徒也文武并坠讼止夺销于是老山林困时命者始嗒然有意于广闻见合经史乃异乎曩时铺答问而拾阙略者其或者世道之将盛欤未可知也惟是七八年来释业弥天建为官师禅衣而夹驼又有北来髙僧兠离旁行一字万言诿曰扶教而陵世狎俗舞经斥戒荡然游人间意非复凡律所可系縻虽其宠光辟易方兴甚盛而不能不与其教异则虽其徒病之亦莫得而揜也比是而观则此一时也儒者之废固未尝不进彼一时也禅与教之失岂不犹可以为得与然吾闻长沙王圣与言环吉袁潭三州八百里有武功山山深絶无人之境有僧志一猛兽之与居枯木之与徒创为道场一作一息视如丛林虽开创甚不暇给不废是事嗟乎禅之不禅其已久矣北非无宗也其渡芦君子之国九州之外万一有其人焉而亦不可见矣是佛最盛时而禅学往往而絶也江湖闽浙之间寺以千数吾岂敢复望大乗气防而况崇酒肉以为常混色空以为达一兴一壊过习恶薫于此有人焉为是寺存是道岂独今日之所少而北方之所无也而欲为禅林之科举乎虽大如径山髙如雪峰吾犹以为隘也将为禅林之四书乎虽辨如维摩论如大慧吾必谓之儒矣寺在葛仙峰下左飞瀑右石江汇为三潭龙居之沿流隠见狮子香炉乳香诸峰在水口经始于已夘春为雨华堂其为藏为殿为门也不日成是独法堂数间耳先为记可乎余应曰可或又曰见诸如之何未见如见余不应举手而画曰一又曰一乎师乎抑别有指乎余不应且不画非不画也乃不知画之所起于是或人悟悟而稽首以是传
　　玉笥山承天宫云堂记
　　玉笥承天之云堂成五星聚斗之歳也先是余游洞天宿山房见其成而去为书庐陵刘某过第一山山中人求余记之未暇也其明年乙酉九日登髙把菊望数峰如笥意欣然记之云者出于山如玉及其得于天也如芝如笋如鸾如龙如浙江潮昆仑楼又或堂堂也而如人飞空骋辔以游昔者山中之人共卧木石之间安知其至是至是望焉欲即之而不可得也亦可以一怅然矣山九真皆秦人方其避秦也披榛藿而入岩栖而涧饮草衣而木食欲是堂也得乎虽后来为萧为孔为坛为宅不可知即子真九江弃官变服亦必飘然为樵夫野人混混乎其中其霜露稿亁岂比茅檐俛仰之适哉而数世之后仙宫化城金堂玉室披华星佩紫霞鸣钟列食波及来者严严如别馆不知前八九天人者犹彷佛过之耶其髙才灵气苐欲如王羲之陶景之流蹔防忽别亦不可得也何昔之鹑居者望焉而为其所难而今之舍盖者俨然而不就其所易也亦可以一怅然矣然吾闻古仙人记云去后千五百年五陵之间成仙者八百其时可其数可庐陵钟陵不合者如砺斯堂云海日阅人而如指安知不有隠君子变姓名而处岂皆如吾等浅之为信信又浅之为留题哉咨尔来者气审之旧堂御书楼下如寄提防江西道教知宫事李允一既修殿余廊西容焉髙楼广倍于是副宫许景容分琴书其间允一景容皆吾州人记成明月甲子书
　　灵威庙记
　　隂阳之气行乎山川与日月合其变化诡特起伏盘礴必有所为者非通乎六合之故游于万物之表则不足以识其竒而以为怪傥所谓人物亦犹是也况于神哉山起西南如青城太白者防为五岭其趾而髙入云今吾自章贡仰视潇泷悬絙如在山上不知其流至此已入地万丈凡出乎地中者为泉皆窍而涌其精达于海勃如也人见其下流而已通大地而论则涓涓者江河之祖然其泉必出于僻逺往往忽之吾测地于天以泉知海故于记灵威河口也如见不敢忽也灵威庙吉文永昌乡鳯凰山下义昌水横陈河口西防潇泷至此四十里如瞬弭焉盖天山之飞下溪谷之上浮气势融合如絪緼中其傍为灵岩岩有寺寺宋碑记庙在建隆以前石神像也故曰石头王庙初贑大水石乗桴卓篙止焉江为却流民不垫决自石之来旱祷輙雨已而逐捕捕获战盗战胜防其乡如家室官大其宇郡异其功歴三百年尤信故在淳祐为灵威丕显哉赐讵止此庙自水西迁迁者孙氏克顺今其孙珏又与何仁叔刘宏规率其乡人为石郎殿其左廊七人第七未可知比尤显盖王子云或曰石言耶自立耶而何从而知之也余曰不然人之得于太虚也息耳而为圣为灵为不可朽则亦一天地也彼其托于形受于气得于雷霆风雨日星霜露者万变乃与隤然确然同体而尤璞故其感者或为月为星为龙为大士幸而不出于金玉而为人所戕则贞刚之至必将有所激烈亦犹区区者化为石诚之为物必有至此者耳而子以为怪又安知今之南面者非谷城之老人与金华之仙子耶昌黎韩公谓清淑之穷而髙且逺者其神必灵其为石英丹砂不能擅当其奇吾以是山川考之抑髙且逺而尤竒神之依其间者犹钟英于宇宙自与南来踊跃而觱沸者为一都防天道莫神于隂阳而不自为非是石也不能为其幽非是山也不能为其明未有非五合六聚而成者也亦未有百年千年之久而无所为者也暮夜病若产聘医问媪不出丘里之间而生者每生则众有司之者矣非耶是庙也恨其出于幽逺而无名而亦幸犹伏于岩穴而与人相似故其俗厚而民慤其物产力作尤多且裕而自见于功名亦三百年矣有项氏士龙登甲戌第其明年为徳祐
　　吉州灵防庙新宫碑记
　　东南诸郡城隍封建王为大或谓颍隂懿侯未尝至庐陵定江南者堂邑名同非也天之所命必其福力不尽用于当年而英爽犹足以有为于后世者虽无江南之迹犹可故太山之下得古名将而北地通祀关长生隂阳之塞宇宙如一身但言介君者景絶诵公者病已况汉初将相余烈岂后来名字草木之区区者乎余欲效太史公最王迹石有尽断自淳祐戊申淳祐戊申逾瘴岭入江西南安之槥夺门以出野死以村断已而贑而万安而龙泉草船栁车讹动城外有谓神战于境上者其地其日如截虽怪不可语而风至輙蘓寳祐乙夘夏禁卒康成叛夜纵火掠有告者守王侑命黄淮将卒捕天大雨黒惟电中见城阙之处逆党登屋得于电烁如已缚黄淮云开庆之变东临瑞西起袁环马足所不至者二百里卜于王曰毋恐其驱之之术吾民不知也而敌之人能言之于是为景定议王功封灵应忠显佑广烈王王子以下列侯五乙亥入卫者万夫軷于庙出庙门晴云倐隂蔽舟而下岸者畏日他反风致雨拯旱灾疾疫歳常事尤异而亦吾所见吾郡所见且二三十年间所见耳民生实难比年出于水火又难也相道不言而千万人奔走如市当其危难请祷不自吝稍纾旦夕顾念力不复给报尚或可缓盖公私交痛若此而犹庙宇増饰日新月盛则报者众也财者民之命脉非其求而获不可为而救何至絶筋力穷无涯事不急哉庙有寝制也溢而后宫数十诡丽则自寳祐乙夘始宫之成也吾尝过之曼庑雕墙离为六六金珠黛绿防缋千态凉台俯池舞殿连阁网疏朱戸镂牀钿柱帷帐甲乙层轩叠甃佳花怪石壶奕琴瑟前堂列夀孙曽位置髙下相属虽蜂房蚁垤要亦备矣彼闾巷所为若此孰知金门玉堂清凉宣温上林钜丽如忉利兠率或者犹以为此工力所成非神人所居虽以茎台井干中天迎年其于凉风之山县疏之圃明月之宫寒露之府下视之犹如积苏累块况是宫曲折不类飞尘之集蟁睫耶然昔者诸老常为我言累朝宫室之俭与少长所见都城邸第人间南面王乃不至此政使尽如尺堵之制当何为世宫庙之作像其居处意岂知王乎生哉则自汉以来至今日又盛矣每岳降之朝张灯之夕倾靡曼衍游娭猎凯香炬数里计千五百年用物之积成之众凡出为侯牧去为公相与数万塲屋髙科膴仕诸贵人等虑无不邀福请命待罪祠下此邦之人无小无大若忖其意而后従事福智通天阅人成世岂比憩棠树栗变衰而代盛计南康九江豫章临江宜春章贡建昌之祀皆然而庐陵又盛矣人神相依精意荡激其诸福之物实称其事而回视穷阎凄怆可为永慨呜呼念哉民之无告余以前史氏为父老所属笔乃为歌以侑王歌曰芒芒芒砀兴龙云万骑力疾昌文君重瞳一落垓下军汉金购我头千斤赤帝繇此弦朝薰雉晨不怡兴拥文颍隂相懿寜酬勲帝命封食西江濆灵威喑呜澍惔焚遏乱勦暴如斩棼震收电止梁擢筋左麾骆甲疠走麏新宫沉沉笙镛鼖菱抒紾抱疏鳞纹曲闺绮闼飘氤氲娭光曾頬盛鬋纷烂如芙蓉星佩裙芝兰参差鸾鳯羣綦博歌譔容沄沄王毅以武还顔忻蒲萄冻清杂且醺駞峰醇骆罗羶荤鸿门落日哀榆枌万歳飨此沉烟芬兵曹醢脯鲑蛰羵俾我孺子懐防防容我黧老安富殷无复魈魃瘴疫氛扇回乐阕寝庙分庐里叩齿王知闻
　　清缜堂记
　　君尉吾城中时魁相持节章贡君以书自通章贡公复书有闻君清修又甚缜栗语徃徃还赠浮俗槩常常者云尔犹未足数数称也一日章贡公建帅旗部分万众啓行道乡邦檄军谘従事首举君举君词曰庐陵尉杨如圭清修温润缜栗强明众谓人词实称然幕啓版授类颍侯辈意未可知及君出章贡书伏军门谢前得公奬目且年歳于此岂偶合抑素论定何其言之袭也不敢忘不敢当公欣然啓齿复大书清修缜栗之堂以遗之扵是知公出一言而溢扵胸次着扵笔墨非雌黄反覆兰阇徧赞前戏后忘造次得之亦造次失之者君子谓公与人之一如此然自是各转徙沦落身世在亡俯仰何恨惟平生告身与六大字仆起必俱已乃并失慨然曰知已之言从是絶矣流离出岭栖泊吾里晚从故吏故牍中得章贡书故在虽已寖欲朽寳之如新仆仆袖相过曰见公所执贽见者亦公也请复书六大字并记可乎余曰可清氷缜玉义盖兼之矣为作清缜堂记清缜曰呜呼古之人古之人其不可作已诸葛公困败无成而死之日仇民孺子尤怜伤感叹之者以其成都子弟无余财粟无妻妾之伤心平生观书大略及临事十反手教严悉罚二十以上身亲不烦忠臣志士所为悲歌流涕终其身自以为不及虽诚有恨而不敢妄议之者以此彼卖薪水贪夫小人不足论晋殷生唐房刺史皆以迂疎致误见笑后来名贤达胜苦心用世安知其至此是以山东沛公之业为哙等而慨然江左夷吾之风见士行而自失是二者古今功名之所不备材品髙下之所欲兼而岂易言哉顾雍得蔡邕一叹于涂而字元叹桓温辱太真一盼于襁褓而名温虽人物不同自薫自莸而风流眉目皆成故事当世想见况经公手所论定表表如此而其植立死忠死节足以附丽而难忘宜君之图之也虽然犹有快周伯仁者犹有以滂祸为未塞者犹有睨而不视而讳称门人者则君之汲汲也其不使余悲乎呜呼客乎孰有清缜如君而犹存者乎数世之后不知何人而谈清缜者从是见矣君蜀人大雅堂杨氏矩湖子好修隠处愈励如文山言后文帅之九年十月望须溪刘某记
　　山窓记
　　袁氏山窗古心先生益国江文忠公之所书也吾行庐山意公笔墨在在晖映然山南北无一字非居者之不求求不与也而南林之外兹山之下夜光出屋飞动洋溢念与公游从非无意者而故居陋甚不足以容于今何及盖徘徊瞻忽之余如见庐山髙于此少时读凌虚台记以为在终南之下而不见山故筑台焉如使见山者必待筑台而后得之则亦多事矣是间靣壁斵之为窗而天生焉不知苍苍者之欵我耶抑余力能致于此也盖悠然与之日夕曈然与之俱晓不惟山在吾目中而天亦在吾山中矣岂小之为量纳岑楼寸碧而已耶彼以为一隙之明从是渐悟者不知心体之陋见心即天也天髙九万一举目而大全露岂有破碎隠显昏澄之隔大小之间若痴蝇之触飞伏之眯栖螟之窃耶不知心体则虽四方上下无往而不碍自未有此窗言之塞固塞也转而为窗矣而窗亦塞也自窗之外言之则山之未见者见矣而山亦塞也山则在此矣不知是山与他山复何如平生所见又慊然如有不足而为之逺想为之图画往往喜闻而厌见不知一丘一壑即千岩竞秀政自何异复亦何以易此每山行歴落穷崖深穴愈尽而愈不尽然竒峰翠霭曽不如遐观而倚杖及僧房野店得之燕坐如闚如即尤使人依依而不能去胜于当然无不得其全体此亦观之至也尚何求乐哉恭父既玩之此窗矣尝试以吾言隠几则见山如我见我如公要亦未尝不日相接也
　　乐丘记
　　科举前杰然有文采志虑可喜者惟安成刘翼父兄弟日翼父请曰余兄弟为家君求乐丘于马滏阳既书之而家君望子愿子记是丘也则出其云云如画余盖难言之而辞之辞之又难人子以此娯亲而亲之乐适在是有余矣达哉此叟复何求于世而何恶于此丘且为足下家君言有子而文而髙科而名世即八九十亡恙其不髙车昼锦银青金紫拥左右宁能一日舍此而盛时早计若翩翩尘埃之外去复来者叟亦知之乎此汉髙丰沛新丰间意豪举盖世类如此而卒不知千秋与万歳魂魄犹有知否也不者其亦负此丘也雍门之叹伶之感言未终而饮余泪是间独何乐乎虽然吾亦厌乎吾生久矣乎蘧伯玉请先乎是叟则是叟之乐吾能言之而欲为屈子之逺游复临睨乎故乡乎而故乡已若此矣而欲为荘子之梦复举而出于南面王者乎而南面王已若此矣乃有陋儒噭然而号于极曰臯就其所言甚丽甘美皆吾人间之累可为频顣呕哕悔重误而不忍复顾其庶乎知人心有憾事者又反为之大招曰举贤能任豪杰先威后文诛奸锄暴尚其为我来也于乎近之矣而亦不足为已吾安能复置是非得失于吾心哉往者吾弗及来者吾弗闻乐莫乐于今之为吾者矣而以昔之知我而复我亦为不知我者矣虽然其事尚逺逺者百年后也奈何乎今吾知叟之心矣天地一丘也古今一我也何必以生为不乐死为乐登髙而望黄帝之所休文王之所避风雨在我犹彼且吾何暇哀乎吾之所不及苐论十年间尸乡之客杜邮之鬼其人皆英雄文武荣名福力骑列星而横四海又通宇宙而论生无名死无成如狐如貉如鲸鲵相望傥以此为乐则皆乐也而又谁乐之耶吾所谓乐生亦乐死亦乐夫吾亦有何乐嗟夫夫亦欲乐乎此而不可得则吾与二三子逍遥以永日优防以卒歳可不谓大乐耶盖累不遣而已忘年未老而先化昔者子贡倦学而请夫子与之言睾如宰如者如此不知者以为实其知者以为寓也乃吾亦有所倦乎此矣尝试乗日之车出于大荒之野叫重华起文子頽乎其任运而往浩乎其乗风而还亦有知予之予乐者乎而予与叟老是丘矣叟名某字某闻其言知其盛徳人也宜夀宜有后








　　钦定四库全书
　　须溪集巻五　　　　　　宋　刘辰翁　撰记
　　凤鸣山记
　　通城汤侯谓予所居乡梓里隽溪之上有妙因寺焉其侧有山曰鸡鸣如翔如翥诸山莫髙焉隠然四面而望徳人君子之容也是宜为凤鸣倘以是闻于图志可乎愿记之余曰山素封者也孰非人之所命一匡庐也匡去而庐存曰庐政亦何谓之有今之鸡鸣者本蜀之羣羊山也金陵牛头王茂目之曰天阙则天阙矣况有道之世四灵畜于郊薮则丹穴之雝雝者安在其非尸乡之祝祝者邪事固有可疑而人不疑者且以为箫韶之音揖逊之舞初作于朝廷之上而翩翩者闻声而感自天而下不惮万里而来仪于顷刻者乎其或者此凤之在人间览徳辉如虞賔者非一日矣故后世之所以为祥者乃当日之所以为常者也是闻凤犹闻鸡也闻凤犹闻鸡也虽谓兹山为凤鸣可也山之形也形非声也孰能闻无声之声故坡公谓世未尝一日无韶吾以世外之耳闻韶虽谓兹山凤鸣可也夫山则何择于斯在钟犹蒋在结为峿属有名人生之隠者居之是代未尝无凤也昌黎以一何坚为凤鸣之国兹山宇宙人物如林复有遇昌黎公而为凤者焉未可知也复有为凤而不止于为坚者焉未可知也地灵献兆嗜欲有开前乎千载者非恶声也而昂昂而藏藏尚未得为嵇中散耳后乎千载名声变化其独无与卧龙同称并起共事业者乎则跂而待之矣君侯身行南北史所不到处意象伟然能为太平者而巻巻后进为山川改观如闻鸣声盛心复不可多得而望当世抑又至矣欧公喜梅圣俞苏老泉客我为之赋云二物非能致太平须时太平然后生夫凤必待太平而后出者也豪杰驱驰于横犇而使后来者为凤吾党之愿也兹山之望也复有狂歌而过者必后世之如予者乎而予亦从是逺矣作凤鸣山记
　　晚圃堂记
　　晩圃魏国韩公诗语也道师熊氏藏室名焉吾因子有所感矣士大夫困州县老塞下劳侍从倦台鼎懐渊明之髙风念伏波之苦语常已晩而不归或不知其已晩故有托魂梦于枌榆委芳馨于萧艾自其悔痛言之先一日亦为早自旁观者太息则未有不晚者也今子之涉世也其能几何盛年髙举待诏金门八骏如风再往返犹泠然善也虽故山见志嵗晚浩然即五六十又八九十未晚何早计如之于是师闻吾言哑然笑曰未尝晚也未尝非晚也前所言者直一世之晚耳一日之间以桑榆为晚一歳之间以摇落为晚以摇落为晚则桑榆非晚也若代之二叔则摇落又非晚也是以今观昔无往非晚也予歴废兴玩倒影处西山而賔饯存夜气于燕息寂然若羣动之俱冺頽乎若松柏之方独彼血气衰者类三十年为一吾清浄寂寞者则虽百年一日也荒吾圃于未央何朝华与夕秀有抱瓮老人伛且惫甚过之而叹曰吾惟早种以及此也吾日入而息未日入而息为怠安知夫怠者不乐吾圃也夫大块劳我者也而大块亦圃也因负锄而立见月而笑
　　湖山记
　　净信大师行成自燕归豫章为吾州僧録然士大夫不称净信而称湖山其徒不称僧録而称湖山以至四方之客问讯焉曰湖山湖山盖丛林之诗友方外之义侠也而亦不知其湖山者何谓一日出其乡章丞相题字云云则山西山湖东湖也凡浮屠氏四出以游乎空中视恋着故俗如未出家可鄙师独驰万里外国不忘其本本儒氏故欧公从石曼卿识僧演慨然以为承平四十年磊落竒士幽愤没溺于此况南北横溃声实陆沉师能进退自守腾变踔絶恨无以曼卿之交交之也而皆其外也吾且指山河大地言之自岷山积石以来茍无洞庭彭蠡具区钜野从容磅礴之以入于海则虽龙门伊阙庐山衡岳天台雁荡其頽然然汨于鸿水者皆不可得而见也今人不能于千古之上六合之外具大知识则有以山之髙下为踊跃奋迅千转万变而如龙者求其所以为龙而不可得则又以为轻清既上黄者一旋一转澄湛而下渐积汚浊以及此也则虽天地之愚不至是矣当其未为海也出于东南而始有湖则山之牛尾而耸者已六七及其洋洋而并于海也而向之牛尾者如象而为岛以千数又行九万余里而得于归墟也则蜿蜒断续而如龙者见矣如龙者见而髙者或如天矣其不能如龙者亦且坦然偃然名为大块而不可纪极矣自其下而观之则亦山也盖东南之为湖山者若此用此观之则通达之中其为云梦也复何止八九而彭泽之濵西山之下有东湖之勺水焉夫何足以与于大泽之礨孔而睠焉言之若畏垒而止岂其不自广若此抑此吾初也繇湖之初而有山由山之初而有形由形之初而有我由我而卒归之无为佛自其有形者与我无尽则山之来者皆西而水之行者必东也亦安往而不得吾土自其无形者为我则今之巍然者虽数百千丈乃与放焉而溢忽焉而涸者同一起灭即海之所谓东者又未必非天之所谓西也而何懐乎故宇之有吾尝植杖于笠泽之中洞庭之野而后知宇宙之四游也皆若此是蓬莱之清浅也未尝不为陆而员方之迁流犹覆却也而况于歴阳之故愚公之役又有出于人事之未可知者乎则今之湖山其非昔之湖山矣嗟乎湖有几而言湖山者必向西而笑尝试与师诵东坡天竺灵隠诸诗喟然想见孤山风雪之外又如坐飞来而饮龙井则师之为吾故人也不已久乎
　　岂畦记
　　天地间无息壤矣南湖朱氏子得其一丘以为畦东至于郓讙隂西至于虞芮南至邬刘蒍于北至苏忿生有橰焉灌之不受有桑于此逊又逊之而莫知其何人也则相视而笑曰子岂畦者耶遂自号岂畦吾辟之曰子以不畦之畦畦人于无所可畦而立乎其中中者圭也圭者二土也自南北观之其何畦何不畦之有开阡囊括以来宋之揠楚之蹊嵒戈锡之荒不论论其譬于道者区以别矣髙者为麻麦下者为蔬芋数之不能终其物而陈者皆迹也变者皆道也此不足而彼有余则吾亦无不足矣善种者不获善取者常无穷焉盖无适而非吾畦也人之言曰防壤有余蔬而弃妹释者至曲为之説不知至人者自藏于畔侧遗秉滞穗皆寡妇之利防有余则妹在其中矣妹吾妹则爱之爱焉而不获者众此望人之腹所以觏而多责也可不谓哀邪古之夏畦者吾得数人焉子产以蕞尔郑为一畦而人谤之有莘之野啓七十里为一畦而匹夫匹妇皆已责禹贡周官至以九州之内则壤经埜为一大畦故胼胝吐握者终其身畦复畦之不足虽天雨犹有憾也若乘雨之云负月之露以出乎圹垠之野则青青陵陂累累古冶吾庸知其初芊绵者春也采采者人也大以畦大小以畦小亦无人焉而不我彼以无我为无畦者正累我也我则异于是无我无不我王佐名铉天资近道学焉问焉非无志于用者吾故扩而辟之可以观世可以处世吾须溪农也第五十八雨水中华山书
　　古山楼记
　　长沙朱君佐过予于庐陵相视各壮歳也已矣年近五十书来语我古青之楼将栖隠焉求文以为记余为记之曰青者何山也请更之古山如何山在天地间几千万年而未化如骈枝疣赘而莫之胜説岂惟人病是将隂阳者厌之矣吾亦不知其初髙下磊落变化何以至此也以为大块之所壅而洪水之所决邪其髙且数百千丈为日月相避隠处殆造物之所不能去也意者其亦有杞国之故且坠且积以及此邪求之六合之内而不得虽神州赤县吾不信也异乎此者其当何如何厚何髙何颉何颃于是有共工者触之于是有五丁者凿之于是有愚公者移之触之凿之移之之不可则鞭之以秦皇拔之以项羽蹴之以夸父而不胜而衡守而擅铸而媚之以封禅而阨之以兵革其穷人力若此而谓天地欲无意焉不可也谓天地有意乎后之人益不可也而后之人若有力焉方其自恃也有过此焉而卒不可恃也彼其有助于人也亦多矣其助之不可而因以敝之与其敝者自敝而独与天地者相终始也悲哉乎所谓古山者如此吾与君登楼而望君所居岳循岳而南为苍梧之野二妃之所霣泪南至于罗浮望三山者或彷佛焉今其人逺矣少西为洞庭又西为峩眉之雪蚕丛鱼鳬者不可得而道已毎闻子规喟然而起起而望曰望帝今其人逺矣自江入于海则东也其山曰涂山玉帛万国専车藏焉又东为沧海安期徐生自是而不返今其人逺矣言未既君振袖而起曰荒哉万古濶乎其四方也吾楼于是间也何居其旷然若古今之涂乎其亦他有所可隠乎子盍为我言之子不为我言之旷也奈何余仰而噫俯而笑曰今犹古也今之古者其犹有存乎则余不得与于斯也子又以今之今者为足存乎夜以思之其知之矣其自明日以往抑不可知余以斯楼为不足乐邪四方若此君楼居而我记之其复何憾井干丽谯临春结绮盛时钜丽者安在下至齐云丰乐岳阳黄鹤骚人畴昔徘徊落日又焉知其至此则夫斯楼者其不足记邪其不谓之隠耶夫四方而不足以为隠则隠此足矣隠而谓吾山则吾山矣山在天地间谁能主之四岳三涂是不一姓以吾隠此而山亦吾则山与君俱不可得而见矣不能不在人间而藏于人间异时欲知君者求之楼欲知君楼者求之记记成于已卯庚辰之春日是日也雾漫天自子规南二妃西青青者如失惟朱氏楼独存
　　戒冈重兴院记
　　天下名山必归禅林如封建大国钟闻数里僧徒千百防食一处髙下万间王侯贵人赐金上腴奔走饰奉香霏设浴南北宗枝纵横诃诋见称冡嗣枕经而卧名满京浙荒州僻壤诛锄苫盖羣居鹿豕羸垢杂翳身兼土木霜朝露夕坚苦诵习小心戒行节食赋工髙像出檐亦极一时之力乃有隙光破陋触碍成机超然独悟更在诸方之外无闻之表任心直致囬视丛林堕落髙座刮席然后知燕姬赵女不必胜于浣溪孙畧齐韬不能名于背水又未可以地望尊语録惑也二十年前西湖乡僧卢求吾志三塔笑不与复不自意为安成西戒冈山重兴律院发其狂言至此院淳熈间有泸溪王氏僧道清以医名有艮斋谢公谔书重兴而莫知其所起无图牒无碑志清以嘉定赐号慈济大师大师传献可可传志宁宁传师圣圣传徳显显传幼聪聪传复济皆名医而显近年重建法堂与圣所为门庑殿阁称求予书慈济堂且记慈济着清也佛为大医王方便救世医能得其慈心何所不济是间七世専门名科四望迎致不知愈所常苦淳熈至今当复几千百人大者施田小者献供从食得衣以俭至余日兴歳造如负急偿积久同新愧后揜前第如所就亦自难事施益广医益圣又宁止此予因记是本末喟然而叹曰贾夫贩子千金小腆有不肥嗜其欲取餍其事者乎同居圮半坐傲风雨劵分庶孽临终执手犹有平生辛苦之恨而况医之为得比于计功受赏孰非已自能致虽僧俗誓异福报事长非其自请亦复谁能劝是彼所谓当然者且奈何哉王孙虏宁弃其女而不分富长者必求其子而后与未必非夫世之所谓当然者也人何能七世一心七世一心而日入于盛难也七世一心而不忘其所本始又难也平居诵习师説不惑异端宫之所以北面而不耗而不蠧而不困以为禽犊则幸甚尚望其日辟歳种禄且庇于云来抑彼佛有言兎不兴角哉呜呼吾为是屡叹矣吾为吾教罪人矣然使是医也返而得其无病之病焉又返而得其所谓絶再苏者焉则非佛非祖吾亦以为可矣是诸山者岂不亦以予为罪哉
　　建兴庙记
　　遯叟居永阳之二年龙集析木之津日在胃二星聚月重晕丈余于是建兴庙寝成族庐市嬉泛如承平曰将军之赐也旁来择栖盘桓树隂曰将军之赐也庙有三神刘召在焉厥亦惟曰将军将军者着始也将军梅姓庙上横昔者胡氏望走而归祀焉意其九江僊隠之子孙欤而亦无所考已提三尺起风雨没而庙食其土其盛年事业如可想见指其墓处曰万安邑人者庆元戊午重修庙碑也又八十年矣逢时险艰蕞尔生聚而祠宇益盛庭庑鳞鳞带江如画然犹溢而为寝则吁者棘而报者称也堂而两楹者五翼以书室像其子孙网疎昼帘古柏凝烟道人宗超老于是役而胡君奎沛然成之君曰众举也族地也吾何力之有顾所以扬神之声威光逺者又他有在过而求记于遯叟遯叟曰久矣夫予之无报也予报也能是环东南数十大祀西则金马碧鸡梓潼射洪武当二圣又西为洞庭吴城旌阳之铁柱集云之二龙南则衡岳祝融南海之神飓风之母其东则婺台祠山又东钱塘如霆如雷子胥之所旦而奋也方盛时冠冕大者帝号小者王侯其丹雘钜丽儗于钧天广内朝者万计岂独十倍百倍于建兴草野而已今其故地黯然使人流涕不敢仰视而安邑之丘永阳之墟昧焉以昔时将军闻者如生独徬徨顾其乡曲不忍其余民如孙曽妇子尔汝而语旦而卜曰毋动已而渎者如旦已而千百者亦如旦开庆可也乙亥之人何恃而不恐乙亥可也丙子丁丑何恃而不恐舍再舍可也左莼溪右江口何恃而不恐盖前国正王公榉为我言去年禾川骑下之日过舟数百其并岸寸尺不泊而去者如有所麾却吾登阁望舟中遥叩额过庙者无数不知其何见也是夜阖市闻铁马鏦铮悄然无一迹盖神助如此胡氏自五季衣冠盛歴中天已未以至今日将军与之终始是乡惟古木同时得不翦拜使人如跂其故国羡其夀俊焉南望太和三十里而警遡江而百有余里为永新号焉虽吾四境时时有警有墟者而胡氏里以弱见完如予与王公焉依者尚十数子兮琐尾蹙蹙乎无所可入其不见摈于神幸也于戏其敢忘诸在昔寝庙之作有享歌焉如灵均八九章者岂必閟如王宫大如官府哉直传之其人书之壁以着意谅如昌黎所过昭丘茅屋者楚俗也矧是乡是庙又有功徳可纪实甚宜乃歌曰大风起兮故乡马渡江兮甲若电光长彗吾剑兮截若横灵祠兮鼓鼓举旗风兮偃旗雨柳行行兮莫予敢侮孝子兮忠臣孝有鬼兮忠有神过故居兮太息飘顿首兮天门将军归兮日晚壶椒浆兮道逺
　　安逺亭记
　　郭公彦髙招讨出江西众知其文武威风中州名士也把酒鹭洲之上公言往在沅湘罙入谿洞南士相与亭其处曰安逺为诗若记惜子不及见也予因顾谓诸生曰马伏波飞鸢雾潦之叹计其西南逺者七千余里耳犹以为逺班定逺酒泉玉闗之感北归长安三千六百里耳犹以为逺若公鹰扬塞外如酒泉玉闗复不知其几而又出特磨道収罗殿定白杞服鬼国往往伏波所未尝到此岂可以书传横从道里计哉东南危坐舟楫号渉万里吾党出门西向如望天上若南行瘴岭非冒死罪逺徙则无所为往平居旬月之役顾念妻子马鸣客别僮仆无人色孰知老臣慷慨风霜九折畧地报主功名本志哉公方提师巡行山谷布宣徳意使蒿艾遗黎复见天日昔龚遂为宣帝言海滨遐逺不沾圣化今欲使臣胜之邪将安之也公通古今识大体初至沅时以反状告者六七公不听迄无反者问其人类怨家也予着公安逺大畧春草碧波鸟啼树间予与二三子候公归骑南门之外襁负之孙更生之子皆欣欣焉则亦西江安逺一亭也公名昻大名府人
　　习溪桥记
　　吾州习溪桥永新下阳汤信叔为之初咸淳癸酉夏水甚桥圮三铁牛见识曰赤乌二年或曰桥是年五月廿四造牛云水去民病涉予谓太守黄同年镛曰市桥腰也昼夜杂沓何啻十数万人褰裳縁木负担提携自坠攀髙车覆蹄颠岂三十六万石为郡而不能复一桥器之曰吾日补前政数十缗折欠且不足安取此子其以美言出众力大成之郡为倡予曰诺桥疏成久之防吏赃没数十万余谓郡僚曰此独不可桥乎亟入白许久之桥成又久之桥屋成其难如此繇癸酉至壬午十年耳乃五月廿四日最大水髙戊辰水又数尺繇南栅门边长涝之屋漂者如市枝牵牛决抵桥桥壊桥数栋为前驱虽址幸无恙稽其日与铁牛合殆何数也既数月海舟急工役沸兴山林贯输桥僧以此时丏桥柱汤氏汤顾之曰吾以羁旅脱盗难茍造舟有余者无不施或曰施寓言耳然不逾月桥成成而壮于旧倍图经云槠木桥唐天宝七年县令吴励置不知何年改习溪习溪为城南甫六百年自有此溪则有桥而谓天宝始则吴令之云也意者亦必有记也天壤以来为吴令者多矣而相望于无闻无记故也微咸淳铁牛见则孰知此桥自吴赤乌造哉此赤乌牛耳桥不始此也以蜀三犀证之则桥亦始此耳是三牺却水患济行役不为县则为市于今亦六千二百六十四甲子矣贑江南来毎春雨积夏雪翻湖拥西江涨江壅习溪涨涨未有不冒桥退嵗或再至三至不再三至者亦无虑不浩荡阅千数百水而桥始一壊赤乌始一见何古之作者如此其厚且固也而作者亦无闻焉又何厚也桥于地用龙行以吾所见如吴之垂虹闽之水西泉之洛阳不论扬州金陵钱塘姑苏又畧彴小者亦不可为数无不葱青阑干雕丽蜿蜒垂杨过雨鞍马如画是桥朴陋不当一沟一曲而成之难则郡之壊也久矣以其壊之久成之难而汤氏以一言之信一人之力一月之久间海舟之役俛焉为之而人不知此吾所以记也虽然自吾小年见是桥盛时为社林州祠为官药肆为旗亭歌钟列妓长街灯火饮者争席定场设贾呵道而后能过往往可厌然咸淳新造而旗亭废矣十年再过而灯火稀车盖息矣今其栋宇髙坚江山呈露声销尘歇未必不胜旧时而市井老人行歌还顾自不能无所感也于乎鹭洲横陈石梁县瀑亦有孺子萧然而濯足者乎为我之信叔复买地桥西又屋以栖守僧又将买田作僧供供佛皆不可以不记桥成壬午十有二月明年九月郡人刘某记
　　核山堂记
　　盖吾甚有感于核山之为人也澹乎其无求于人黙焉而不见其所长循循然而起亦若无与于人物休戚而人物休戚亦不能外自四郊之外四郊之内桥梁衢道壊而未举举而未成者必求其故竭其力盛寒暑不倦不愆于公寸步武如志异端祸福不为动而遇所可舍如委诸路不必其知有已虽忧患困阨之中犹为人所难为画地而计出人于水火白刃生不望报而物报亦或如之又非自有余也惟力所不可与不能耳甚俭已而足人其旅于城居不十年而槁壤为髙明东西塾环子侄学焉娶焉复如其故居盛时不衰与之久而益亲知益信然知之不为喜不知不为病吾以是敬之为之记核山堂亦曰核山书院核山书院者有意乎义学之为也核山其自号也木生于亥核在木中仁在核中如知其为中则天地之于元气人之于天地皆核也皆非自外至者也无此则不仁故无不仁之天地亦必无不仁之人人之不如核也则多矣此心害也无心无害非无心之为核乃其所以生者必出于无心也易曰硕果不食食者剥也剥之又剥而后不食者见焉则以刚之不可食也一不食而生不可尽矣是刚者非果也核也天地非此果则不能为于其春春非此核则不能为于其果故言果不如核核者造物之心也虽然核必弃于人者也其为物也刚有弃于人之道焉以其弃于人也而物或望之为无穷此君子之所以为人下而造物之所以为无心也今夫吾之于人也何能为于一核而自喻必仁必不曰不仁其言也大大于天吾媿矣吾媿矣抑独予媿也哉近世生道有二一种而生者核是也有异本而亦生者非核也接也接虽枝叶有过其本者焉此人巧也而核之为道迂为味寡为力劳矣然而核古意也生道不二本二乃伪也则物之化焉多矣是以媿夫核也抑独予媿也哉核媿见真故核又有真义
　　玉湖记
　　淦张氏元发号玉湖或曰玉方寸为印方数寸为玺尺以上撱为圭窍为环规为璧周旋为瑚琏彞器大为甗极矣彼玉伊何湖也湖镜也殆幻也而亦有其理乎予曰有犹之玉山山之有玉犹众山耳人立而山立人行而山受暎也极西有雪焉望之如玉又西有罗汉石焉望之亦如玉况夫为泉为池为涧为溪深而为渊长而为川茍矜重特达无不可即依附晃耀亦无不可何独于湖而不然吾不知彼所谓湖者其空明错落何似汪洋迤逦何似风尘四野白汗交流山之髙也失其所谓苍苍者登髙而望黄雾合而川流林表一目数顷方如镜而白如月也非玉乎则夜之所见亦犹是矣方月之未出也暮色暧然不必深宻也当其时湖为玉月之既出也光景动摇已而沈沈如席如犀照底当其时亦为玉此皆人所日涉而近得之者非幻也然近矣而未得其趣抑天地有大幻者吾尝行庐山阻宫亭簸左蠡呼天而无岸前年出山南歳大雪土目渡避海舟下出夏林驱马入长江沙四望皓然光霁夺目汗漫迷路问野人何处曰湖也何路之问盖宫亭左蠡重湖间也嗟乎非夫所谓玉湖者乎恨君不至其处至其处不见是境吾为此记寒雨如氷望二孤叫五老其头欲白神清魂荡十不一述焉又不知君之与湖湖之与君与吾所见大幻何似慨然叹曰观至此复有进于此者乎无矣余为此记读者无不洒然想见玉湖尘世之外厥或难曰主人无在余曰玉湖是已今世号焉者多矣非其人如玉且不见称数尚何记流俗浅浮彼白我白心胸相识能知人语意所属非神仙大人抑复谁能况此张君幽雅胜士多从游者刻吾记堂上以此晓之非张君意也是嵗端二又书
　　敏斋记
　　敏斋陈清父毎见而有歉予之色曰登至不敏者也而众相谓曰敏斋殆诱且警之而毁者以为讥也予曰不然人未有非敏者也虽有下愚之人手不能方圆目不识之无及其得于博也彩色电转狂呼鹘视枭未成而脱诸口如取虽有离娄之目力钘桑之心计或不能及也今夫负于涂者轻千里趋时日如不及权门并进防径夜行迎意倾前利之所在未有不至也目怜心心怜风虽有跛牂见便则疾亦如卢令逐防三周华不注而不止虽力不能及而不可谓无其意也夫如是孰非敏者虽然人未有敏者也或明小而闇大或智前而愚后或知一不知二不论就其能者刘徳见事而迟顾长康痴黠相半以鼂错之智至东厢而后悟以杨徳祖之能更有困于三十里而不知也则复有敏于此者乎其敏者亦不可为乎清父曰幸也予不至是予曰不然予欲使君与夸父争先与庆忌比防与惠庄取辩乎则君诚不敏矣抑使君从容而谈利害贯穿而通古今得之心而书之纸则彼健者给者有所不能也而过人始逺矣君何谓不敏大器若朴天机贵深豫章七年而知鬬鸡三变而木干将埋于不用鹰隼藏于为鸠日之行也缓于步而八骏常后之大也雷霆之蛰也无所知而山石不能御积也后之敏者皆昔之不敏者也静近愚晦近鲁黙近讷而君有其质矣试使君巧慧便丽犹将恶之况耻其不能而枉以从彼为快或曰敏者敏于学也故有七步而诗成八义而赋就者倚马磨盾者一挥九制者岂不亦可贵乎而何恶于敏予曰不然此非所以为敏也君子之学不贵是也人毋以敏用敏彼以敏用敏则凡俗吏之健决小夫之趣办躁人之速化以至老于机而隽于获者皆亦可以敏矣
　　芷堂记
　　吾同姓自昭居何山近市如陋巷家惟芷一本五十年根浮瓮香出屋客至意销有羡焉欲得之者其家尊曰吾父所植也问自昭曰吾祖所植也无不恻然已惘然去比年马之过市也如织髙垣重闭丹青草木无得保所素玩矧是美植然睨者不至至者不取亦若有守之者问何道自昭曰吾惟托之无可奈何而亦无与竞也问其所以培壅而夀自昭曰自吾见吾父未尝溉溉亦无所受根而已片蓬芘日雪霜亦于是其得于天者狭今其叶可二尺而花之层出者拔其萃以长比他植最早又后衰吾与之生长更世大变以及乎此愿有以记之也盖自何山百里求予记于荒林之下噫吾城居人也往年辟一室号问不知有方外道人养盆芷廿年舁以好我歳再花而予迁迁而避于方山之下它日过吾居未焚有马于庭方龁是根以饱予闵然三叹赋之去彼其芳也与予同又养于方外不为浅然一入吾室曽不能芘其足今君之穷也三世而芳如昨虽睠焉爱之而不溉不修自然而已不迁不吝亦自然而已此其有数存乎意者亦君之祖徳有以隂种之也昔之知数者于一花一叶一饮食而占其盛衰况大寒大暑大兵大乱三世五十年之久无所芘赖无敢爱无敢害王之槐魏之紫方陈之荔或更代易姓为人所感叹而君之芷亦异于是诗书容膝子孙绕前花时对客墙沽老瓦近而抚之目睫旧庐旧邑不见乔木此何生在上而芬犹未沫兢兢焉不出户庭若得于天者侥幸至足此其足恃以久也而岂独此芷之为验哉予于是媿君矣虽然有患是花也五十年藏于市如隠今君之号芷堂也始着则后之求君者必于芷求芷者必于君君得无累是芷乎夫予之芷已若芷矣又为君记之虽君不累得无予累之乎君曰吾惟惧兹芳之易朽以及此也则为约曰吾为君记耳藏于君藏于君子孙君之芷五十年矣又五十年乃出之先五十年为绍定壬辰
　　静见堂记
　　以动为见天地之心非知道者也孰非动也待其动而求之曰心在是天地亦人矣人亦天地矣动犹车轮其中空虚必有不动者与之俱动而非轴之谓也隂阳之为化其圆物也故未尝停以其无可停之理也因其无停也谓之动又必待其少顷而后为静焉有是哉水动而浊浊而且澄不待其止也盖清之于浊尝相受而未尝相受其性如此水亦安能常止止而不流未必非受浊之所也惟流而不失其止之性则动也未尝不澄徒一器之水犹若此况大川大壑经营六合而出于六合之外奈何以其往也而罪其不止以其容也而遂谓之不清哉夫大川大壑也犹若此人不能知天地之道自其动而观之则天地一市也市之所以籍籍者何也动也有大隠焉居于市而无市人之心无市人之心者亦必有孺子之色焉若其起居饮食犹夫人也而中之所存者有不与之俱化者矣夫市也犹若此虫之化也必异其初者也其初未化而已有其质矣及其蜕也向之为虫也其死久矣蜕未蜕之间如无知焉人不能知也观其蜕曰观化晚矣夫虫也犹若此钟君茂甫名居室曰静见意者亦不以静见天地之心为非也不以静见天地之心为非则亦必有见矣而犹以为未之见也质于予嗟夫吾欲使子观于静耶则求天地之所谓静而不可得也复欲使子观于动耶则动也又未尝非静也彼以夜为艮冬为贞者似谓天地闭亦犹虫已伏市已収水已凝又久之而后能运运而又息耶不知息之为道生亦息也非息而后能生息即生也是之谓复复反复也反复嘘吸也一嘘一吸为一息即嘘即吸常并行而不相待如待其吸而为嘘则一息亦必有间矣虽然理有甚精而亡益于用者吾未尝言也尝听讼趋庭者之于忿莫不自以为直亦莫不有蔽焉吾徒以无心其间也常了然如睹而纷纷者犹未喻因是以推胜败之数即凡战陈之事皆若此矣故为将之道先自治静者治治者静也故曰其辙乱又曰攻其右又曰韩孤顾魏静者见扰者不见也彼扰矣吾又炽焉从之得不扰且败耶学静难静学静又难必坐忘者亦未必不偶驰也有能舍静学而得之于动焉其为静也常静不然闭门所得投之狱讼军旅也常防嗟乎吾老矣茂甫其几何不以吾言为怪哉
　　逍遥游庵记
　　客有以逍遥游庵大字求记者视之安成故人赵漧也而神貌不可辨矣逝将自此肆志衡茅之下终焉日夕相守若非文字之托无以为此庵者予叹曰人苦不自足耳往时父兄子弟拄杖入市不东家即西里酣嬉傲睨行者避路常少年厌乡井志游侠拂衣草屦出门左湖右湘诸公贵人下客飞觞共赋纵观逺赏犹郁郁不自得髙者谈边下者覔举已得举复不乐视庸夫髙等同官争宠科举外复大有事或从是逺引闭门息迹而诸贤论荐当路踵餽直疑殷生不起名山絶境俗驾交横或间王事携妓女世未尝一日无客客未尝一日不游然飞扬防扈者常有不见知已辞君北去之意由今言之竟何如也吁嗟漧乎本忠厚福禄子孙家食乐善好修见称瑞世亦何恶于人者一旦变衰而野人获之以为疑犬羊羁之以为肉语有禁步有诛悴焉不知有生之乐于此时而方行求蓬累如脱桎梏茫洋乎尘垢而嘘吸乎乔松抑微子谁不愿此且以今者之游为志则子之昔者其独无逍遥者乎其亦逍遥甚矣而莫之知也昔之逍遥甚者犹莫之知则今之游者其未得为逍遥也吾欲复与子飞苍走黄左旋右抽狂歌痛哭若无人者其将能乎其之齐之鲁之宋之郑之秦之楚之不可而飘然跨海踞殻而食蛤蜊者乎其深根固蔕一龙一橘之不足以逃死则黯然者卒归之数乎而何地之可庵何庵之足寄于是漧也然曰奈何予曰昔之逍遥者不自知其可乐也而今也知之矣长途倦暑憩树而叹曰清凉境不必美防也故曰有杕之杜生于道左如之何以今日为不足焉知后日之苦今不犹吾今之羡昔乎漧怃然曰愈甚矣予曰不然即君之然怃然之间而庵具是矣或曰然然则庄子之游亦若是乎曰游
　　介庵记
　　属予初识老彭介庵翁年八十余健步啖声如松风夜涛厚重如抱瓮负鼎望而知其禀盛志彊然不知其有养于此有年矣相遇不相叩一语别相望百里而逺顾巻巻以介庵二字征言或曰介坚也故木之介犹甲之介甲之介犹虫之介确如也其以此自守如石则不以易乎其外也庵是之谓乎彼介之义则然矣然非喻道之言也易曰忧悔吝者存乎介介者其间也物莫不有是间达者藏焉人则顾陷其险甚可悲也吾尝行田间春泥汩然垫于陷者容足以为天下之险如是而已前而遇絶涧丈余兢兢縁木之仅济又以为不殆于坠者幸矣一日避乱山中见尘而走既暗失道闻水声潺潺或曰此有桥欣然若翼以飞它曰视之廪然莫能复也则向之神者度之矣凡平世之蹶人也甚于渊而立乎是非荣辱之涂也如线故间者天下之至险也得其间则超然避世而不犯不属于此亦不属于彼不为利先而害亦莫之随也其为介也微虽至微必有介也其为介也微故昧者常蹈乎彼虽至微必有介故物莫能碍而从容者犹足以自处焉边境有人焉其名为窃人知窃之为盗而不知天地之盗有所不可无也宋郑之郊曰嵒戈锡陆之吴羊之晋不耕者亦数百里焉利害之交死生之地常若有嵒戈锡数百里者而人不知也然此其旷者也若燕南陲赵北际虽不合者如砺而犹可以避世也而此犹其逺者也楚汉之时商洛之路兵革之冲也而四皓老人啸傲风尘标然如巴卭之橘此以楚汉之间为介也而此犹其小者也隂阳变化出于开辟之始六合之外而一动一静至微至危在于一身一息一粟而人莫之知也此以有极无极为介也大寒大暑而不相侵也往古来今而不相涉也是一动一静之间者也此其为介也至矣不知天地藏于吾身则以吾身塞于天地而有不容焉吕梁之流而游者狎之中山之烬而入者冒之彼固未尝无隙也羿之彀中而有中央者焉乃其所以不中也犹拔于吴壁而益知吴壁曲折也是亦未尝无隙也若不夷不惠非心非物则虽吾亦不能知也彼以其外之介者为介庵非也虽然吾语是庵也逼矣而何以处我
　　山心记
　　罗君斗雷自号山心以书抵余曰昔者吾尝游矩堂履斋间未尝不朝夕见也未尝不为余记也当其相时则有所不暇也及其归也则又有所不暇也今以属之子矣矩堂董丞相槐履斋吴丞相潜也嗟乎二公者非不暇为子之山记也意者亦欲为子之山而不可得也尝试言之方矩堂为北衙所逐载车匆匆如鼂错过市其平时非无东山之志而狼跋其胡晼晚至此林慙而磵媿之矣如履斋海上复何可胜道哉比賛皇牢头之恨虽无穷愁之作而英爽逼人懐之流涕殆梦寐不忘平泉木石也当二公柄国岂其有一日钟鼎之乐而晚节末路陷世大僇丁沈贾踣江断国亡而后姑孰之濵敬亭之墅争二公为重然反其所自生皆不能无老颍之憾则二公之于山也非无心也虽谓之无山可也子亦知之乎子之山也子之乐也此矩堂履斋昔者有之而不能得者也虽然客翘林观东阁虽无中书考无尺一责然日暮而白云飞夜中而啼鹃血盛年抚剑浮沉賔主欲隠则不能欲决絶则不可于其时老是乡也得乎吾今与子莽苍四顾岂惟矩堂履斋之不作而薇歌不任掩面道穷欲去是山也得乎是山之心不心系乎时之我不我槩谓之无心焉可也虽然山无心今之不可得而疎者即昔之不可得而亲者也子隠几而观之青青者亦有语乎天地之气百年而一为人数百年而一为公相其为丁为贾也幸而不出乎我而为董为吴者亦幸而不至乎子也则夫山者非今世之贫贱交乎则其莫逆而不可解也决矣虽然佛言过去心不可得今吾欲求子之山之心于今而不可得也子欲语余以其今邪则已属之过矣夫心是山者山未忘也若身在世间则予忘之矣子以为山一心邪则山之心而非子之心矣盖山怜心彼以其无心也故怜心尝试往问之亦必谓吾言然
　　芗林记
　　香者天之轻清气也故其美也常彻于视听之表微而感袭而不私其于人也神受之泠然而天与清风俱可以际防而不可以把玩盖贵富自然而非贵富之所能拟比于人为不朽非夫生意磅礴则不足以及此而或者欲以智力勉强杂多品致薫修屑屑焉彷佛诸其形容而不足以易寒葩异蘂之一笑人亦何所不至所贵乎香者无求于人惠然莫得而亲疎近于有道后之为香者直溷之而已亦未有识真者焉清江之张氏桂得过江御书芗林二字于向氏宝而藏之曰何所非林亦无时焉而不芳因自号芗林求余记余谓林者囿万物而物不足以囿之故香意者其出于空虚得之淡漠委蛇乎无何之境而非夫栴檀薝卜之谓也子亦知夫芳之所在乎未尝即人而未尝不即于人蔼众芳以为林芳不在乎其众盖千竒万秀之不足至其遇也得一而已多春夏之交风露之所钟英烟日之所増态靓者丽者艳且淑者画有不能为于其工谱有不能尽于其类然通古今而共评香无出于兰芷其为草也防其名世也借秋霜冬雪何物不枯惟小山与孤山清独溢乎宇宙吾所谓一者必其出于众植之上林者得之以为香而非物物之皆香也及其香也虽谓是林也物物皆香可也屈离骚楚两龚东都严陵唐韩杜宋欧苏极能言之士赞叹之而不足虽复徳位之尊福力之胜名节之髙而风流文采居然有不可得而并者飘飘乎一林一枝一代一人香者未尝一日絶于世世亦未尝以其变于昔也而不香虽百年千年之逺所以名当时而夸异代者犹斯人也犹斯人也此所谓品也抑吾有二恨恨或者不知香而立传彼甲麝朝士苏合道人知徐庾惠休而已今其人安在凡膏煤木屑皆欲以比生香不知生香者无可比也尝欲效香传位花品而无其人一恨恨前辈察于耳而闻香吾山中也曰桂与兰证之吾山中而已今言楚者曰零陵与八桂谅亦何尝身至其处佩此剑彼校清浊哉二花殊絶也今为赝二恨张氏志髙洁嗜文献不以世俗寒暑易尊尚不以物论浮夸情识其所种树如此与吾同好亦不得不与吾同恨且其名桂其为根也月地而天香虽然芳何心于林表而林表得之此知道者之所忧也生乎深林不以无人而不芳然芳之贵重隠约者政以无人焉故也则斯林也得不又深又深于此与



　　钦定四库全书
　　须溪集巻六　　　　　　宋　刘辰翁　撰序
　　松声诗序
　　故尝笑夫庄子之言声也之翏翏则翏翏而止耳之调调之刁刁则调调刁刁而止耳而何足以倾于耳寤于意所谓琴瑟之壹吾何为听之声皆出于自然为籁而有小有大若近若逺或离或合髙下变态磅礴恣肆者未有若夫松之为声也夫其为声也疎疎宻宻多多少亦若多其徐徐而来也如解亦如袭大如惊沛如决勃如变色淘乎其浙江之潮而未甞絶也混乎其昆阳之战追奔偪北而不知其所止也隠乎其天瓢之既吸而阿香之已逺也其负重而休也耶其再解再合而胜者败者皆不可知耶宛兮而似啸頽兮其欲醉防而语振而舞有匽者轧者沓者骞者柔且缦者如笙镛者裂万鼓而余乌乌者盖泉也得之山石之间有其雄有其悲有其顿挫而无其韵若竹之为物则非无其韵也则亦如优施学孙叔敖俯仰谈笑皆似而疎髯不类则乍听皆合察之而愈逺也使天地间人才似此则老成峻茂文武威风皆当充塞宇宙诗而似此则天矣豫章熊氏诗号松声吾为发声义此非世间长箫短笛一丝一曲比也欲知其诗者求之松声欲知松声者求之风风天也非松非风故又发天义
　　长沙李氏诗序
　　陆放翁诗万首今日入关明日出塞渡河践华皆如昔人想见狼居胥伊吾北有志无时载驰载驱寱语出狂徒以资今人马上之一笑然今人马上万里复少此此曹氏父子所以英雄冠絶傲睨风尘之表如长沙梅溪李君庻几登髙能赋使人谓江南才子亦不负山川竒气者计其所涉歴战争兴废不论髙台壮观荒丘古冡史传歌行有不尽记尽记不尽见者如河出昆仑穷所未睹盖踟蹰往返湛冥济胜而又有得于父老所闻证异同合新旧或长吟或浩歌音节悲慨不待考其时其传写诸懐抱鞭镫所收无非囊锦盛时混一若独为行巻开辟书生不出闾巷按图拊髀岂不可羞沮靡徙哉尝笑辛稼轩北来志气如虹独钟情数曲止君楚人楚声又留连燕赵解装下榻收拾评论少年壮事直托之流漓欵乃苐周旋笔墨间意亦使人兴已老无能为役之恨吾闻庆卿之饮于其市歌罢而继以哭览此亦然
　　赵仲仁诗序
　　刘后村仿初学记骈俪为书左旋右抽用之不尽至五七言名对亦出于此然终身不敢离尺寸遂欲古诗少许自献如不可得故知唐宋大家数未易兼善也毎赋诗入手必先得一事仗而后起最是一病近年文最少诗最盛计何人不作何日不有赵仲仁自盱来出钜编商畧廼古诗十四五可取至五言十可二三七言视五言又难得絶句又难得苐其格价故当独以古胜非其才不足兼家数异也相过弥月时时与之上下前人律絶务进于古然未尝及建安以来得失以为佳处已欲无上不足复赞也虽然尚有遗论后村谓文人之诗与诗人之诗不同味其言外似多有所不满而不知其所乏适在此也吾尝谓诗至建安五七言始生而长篇反复终有所未达则政以其不足于为文耳文人兼诗诗不兼文也杜虽诗翁散语可见惟韩苏倾竭变化如雷震河汉可惊可快必无复可憾者盖以其文人之诗也诗犹文也尽如口语岂不更胜彼一偏一曲自擅诗人诗局局焉靡靡焉无所用其四体而其施于文也亦复恐泥则亦可以睠然而悯哉
　　不平鸣诗序
　　亘古今之不平者无如天人者有所不平则求直于人则求直于有位者则求直于造物能言故也若天之视下也其不平有甚于我有甚于我而不能自言故其极为烈风为迅雷为孛为彗为虹为山崩石裂水涌川竭意皆其鬰积愤怒亡所发泄以至此也退之谓四时之推夺为不平彼四时者各一其所而岂有不平者哉凡天之所不平者皆人事之激也大决所犯伤人必多不如小决使道人之不平所不至于如天者其小决者道也小决之道其惟诗乎故凡歌行曲引大篇小章皆所以自鸣其不平也而其险哀有甚于雷风星变山海潮汐者矣豫章杨氏所为诗是也其自谓不平鸣甚善庸讵知其不平者何故夫余亦天之不能平者也不能言故也故又欲托之杨以鸣
　　赵信之诗序
　　越王之孙有贤公子宅于不土之里而咏无言之诗此非亡是凭虗比也赋秋阳问对可不须此坡公直欲以笔墨俎豆杓之千载非其用意竒崛孰克知此为畤字哉徳麟平生文字则可考已尝笑大年小景为元祐脚自然逺辈画手宗室故易得名生其时得公重难矣哉罗夀可示予赵信之诗予读之叹曰此自足矣岂待附致借重使人读而问又因而想见往往以为可人者顾犹待吾言耶附翼耶本朝有宗衮而无贺白一恨然自南塘兄弟下逮汝茪类以少许胜多多近年崇滋崇泽辈平平尔汝亦欲与紫芝相望惜也代衰道坠谁知其人信之独能后四灵酬倡播为月帐虽吾老矣望故都鸥社有欣慨焉使在二十年前少年若此岂独为吾等説项供奉选也尝记古心説赵忠惠兄弟成就番阳汤料理乌山方皆极用情此二三君子皆以文名天下在其门或未见信之好学意度开美其于李鹤田也如其祖于寿可以其祖于鹤田有之似之云乎光逺而又它有耀者也天末有懐尘昏路断吾爱公子岂独如当日徳麟而止恨无笔力为赋冬阳信之由礽也
　　欧氏甥植诗序
　　诗无改法生于其心出于其口如童謡如天籁歌哭一耳虽极疎戅朴野至理碍词防而识者常有以得其情焉上帝板板下民卒瘅其言俚不属于毛不离于里其义乖小东大东匪且有且昔育恐育鞠其音鄙其文拙方言如哿猥言如嚏不雅甚如殿屎删后犹有如此者当自喻也荆轲项羽临岐决絶之辞出于不择大风之歌一发有英气比秋风视草逺矣彼旬煆月炼岂复有当日兴趣万一哉因欧氏甥喜改诗往往不如前为言吾私未可以改罢长吟语害意也植初读选诗间一二语有古意亦其资近耳赐也宜何歌也古人自量愿学如此唐诗虽不难学若下桥失步便可置是然选体复有宜戒如汉火徳称朱光魏称黄晖或黄祚月不曰月曰朏魄雷雨不曰雷两曰解作以解作对升长为草木以二鳯为二离譬以鸡鸣为括掲凡初仕谓之牵丝手三十谓之既立长夜谓之广宵又如虽抱中孚爻偶与张邴合庄念昔曽存案无萧氏牍庭有贡公綦至今亦不知其所指某爻某张某庄某贡某萧也坡公爱欧公教子侄取古诗中时作对以为与家人语尽情吾为欧氏甥竭言之非好讥评也使防翁有孙能味吾言吾不负防翁矣植也未有字字曰性存木虽曲直曲亦必直遂也从大枝视小枝未有不直也是其性也
　　连伯正诗序
　　古之穷诗人称子美郊岛郊岛以其命而子美以其时或曰时与命不同耶曰不同也使郊岛生开元天寳间计亦岂能鸣国家之盛而寒酸寂寞顾尤工以老则繇其赋分言之亦不为不幸也若子美在开元则及见丽人友八仙在乾元则扈从还京归鞭左掖其间惟陷鄜数月后来流落田园花栁亦与杜曲无异若石壕新安之睹记彭衙桔栢之﨑岖则意者造物托之子美以此人间之不免而又适有能言者载而传之万年是岂不亦有数哉不然生开元天寳间有是作否故曰时也非命也世变又衰求如子美当时不可得而厄穷过之如故人连伯正乃未尝与于一命之士而长吟坐啸凄其千百其时其命如此殆合古今穷者而为一人因为言古之穷者不必如今之甚以寓吾懐伤不可极之思而其诗之苦则伯正自能喻之于言虽览者未尝不同其时同其命直不能如其诗之一二则得之口者在彼犹我故虽呜咽流涕之至亦无不快然称好云
　　程楚翁诗序
　　王者之迹熄而诗亡诗未尝亡也而所以为诗者亡矣方其甚也显讥黙刺无往而非怨人见其怨也以为甚也不知所以为厚也犹有望也葢至于奄奄延延其可讥也以为不足讥其可刺也以为无足刺则昔之怨者日逺日忘虽欲求其复甚焉而不可得而所以为诗者亡矣所以为诗者亡则其熄久矣读匪风下泉之乱至于谁能烹鱼溉之釡灊四国有王郇伯劳之为之喟然叹曰诗至此亡矣夫其顾曕周道也犹有思也谁能烹鱼则茍有食其从之矣冽彼下泉犹以为冷也感无王而待郇伯则道傍凡木之隂或俯而息焉而亦不知其非矣诗未尝亡也而至此无可为者矣虽谓之亡可也科举废士无一人不为诗于是废科举十二年矣而诗愈昌前之亡后之昌也士无不为诗矣所以为诗亦有同者乎程楚翁歙人也自歙至闽千里自歙至江西又千数百里而去年入闽访老谢今年来江西访予风霜歳晚貂裘道敝再遇却不振独皇皇如有求而不悔自亲党诸人未有出此况于未识诵其诗悴然而思深失然而志长非其中有以自处孰能反复三千里若无所为者乎负饭宿舂行不百里不得意而返惩不复出迂而不可回也尼而不能止也其所求于诗者如此则所以为诗者岂不甚厚矣乎东汉之季飘飘辽海者大抵以求师取友为事异乎战国之客之秦之楚乱人家国者此则孔孟之泽也呜呼诗未战国而已亡战国复至今而未亡未亡也而愈昌王者之迹其有以为未熄也欤哀哉
　　辛稼轩词序
　　词至东坡倾荡磊落如诗如文如天地竒观岂与羣儿雌声学语较工拙然犹未至用经用史牵雅颂入郑衞也自辛稼轩前用一语如此者必且掩口及稼轩横竪烂漫乃如禅宗棒喝头头皆是又如悲笳万鼓平生不平事并尽巵酒但觉賔主酣畅误不暇顾词至此亦足矣然陈同父效之则与左太冲入羣媪相似亦无面而返嗟乎以稼轩为坡公少子岂不痛快灵杰可爱哉而愁髻龋齿作折腰步者阉然笑之敇勒之歌拙矣风吹草低之句与大风起语髙下相应知音者少顾稼轩胷中今古止用资为词非不能诗不事此耳斯人北来喑呜鸷悍欲何为者而防摈销沮白髪横生亦如刘越石陷絶失望花时中酒托之陶写淋漓慷慨此意何可复道而或者以流连光景志业不终恨之岂可向痴人説梦哉为我楚舞吾为若楚歌英雄感怆有在常情之外其难言者未必区区妇人孺子间也世儒不知哀乐善刺人及其自为乃与陈后山等嗟哉伟然二大夫无异吾懐此久矣因宜春张清则取稼轩词刻之复用吾请清则少游杭浙有竒志逸气必能彷佛为此词者
　　郭兼山冲晦中庸説序
　　吾党纎悉物理欲如白黑多寡而后能喻至言天人性命之际往往愈析愈离而真实愈不可得此中庸所以有伐柯睨视之叹也旧爱先儒释中以为一家则堂为中一防则堂非中而防自有中矣物理不可谓不极也然尝小年观月见其若步相随人而不知其体之未尝动也长而游四方观于星垣斗极虽极南极北万里之逺而目前者犹是也由是悟所谓中无不在者又非一处自有一中也是理也尝言于人而未尝言于人尝言于人者无隠乎尔未尝言于人者日用而不知也新淦尹真定何君示予以郭兼山父子中庸説将刋布之求序余开巻即得其大者了与人意无异其言曰天地之数起于中合中合之变起于自然而不可推移故民受天地之中以生所谓命也又曰孟子言不失赤子之心此得天命之性者又曰必有事焉则上天之载可以驯致或萌于心或感于事隠而未见眹而未发皆所谓谨独然则谨独之道何为哉先儒谓谨其闲居之所为非必此也君子岂以耳目闻见为意哉即十目所视十手所指而有不睹不闻者多矣嗟乎此非执柯伐柯者之所能喻也吾虽欲自以为得耶则兼山父子已先得之矣吾言之而有合者何也彼其学于程氏得于面命也非诸生读语録比也吾尝疑程録自有精意如鸢飞鱼跃章语云与必有事焉而勿正之意相同防得时活泼泼地不防得只是弄精神未必或者不以其禅也畧之非郭氏学于伊川则必亦以为禅矣虽然非取节而言之又表而出之则子云复生未可知也象山常疑太极图絶于吟风弄月之后以此观之又未必然
　　送人入燕序
　　往时吾州去行朝千七百里长亭短堠如画衢信之间华堂逆旅髙屋盖道憩车击马不见晴雨列肆青楼倚门成市行者如织然塲屋之老人山林之退士有终身不出丘井闻东上而笑今燕台万里而又尘沙暑汗野无流泉苦寒裂肤通薪后爨谒选者羣千百满年歳固有侥幸非常而流落者尤不少视往时邸都门仆承受坐而得要津近次者难易相万此宜裹足不敢望分寸顾乡里小儿起白身徒步如蝇附骥如隔墙取果如维摩臂见异国举津津焉动其心谅无一人能安分白髪者岂昔之能者皆静退而今之往者皆英妙耶意者科举废而瓦缶鸣官簿非而狗尾续也香林张提举桂在今朝以当路保举发身贤劳歴任非凿空诡遇者比独家食有年欲一动不可得春半来别谓将北首予喜其斯行也为言今昔之变以怂惥之以见夫求者不当求而处者不当处也又以见香林时才之选而犹旧人之风也然则入都之日谨母以吾説示人谨母以示同进者须溪云
　　王氏族谱序
　　生物一本今言陈胡者曰舜后未有曰吾瞽出也言司马欧阳者本禹未有曰吾自鲧也故谱之所传世之所及必有可称者耳计其间絶续转徙陵夷湮没何可胜数而居然十世百世不乱姑即吾身而论为士者有几士而不失业而迁者有几推而上之其无名若字如阿大第五者岂其少哉而阿大第五至今云者亦独以其仕耳吾乡金地王氏北来季稚以十八世孙谱宋而上又谱金地而上则推极其本自黄帝而下盛哉虽槐隂与马粪何别已臯陶庭坚忽诸多矣又南又北得不失姓难士大夫数世忘祖闻遥遥以掩口独先河后海跋渉不坠又难按王氏有妫姓有姬姓二有外国姓四至晋始分琅琊晋阳不同谱然济称恬从兄则二谱又似未尝不同也季稚一本之帝王似矣礼诸侯不敢祖天子大夫不敢祖诸侯母亦以黄帝而上有未始无始也者而金地称长者曰始祖亦非也非其有田若祠以存至此后世岂知有长者哉是其存也又不以谱也尝记贾丞相初牒胄试贾于族防有憾扬言曰天下士夫无它贾求即与牒馆中共赞我公广大得张子西铭意是日适客倡贾都都防有孙秘书者素狎起惊曰将无求牒试耶四坐笑不能忍似道亦笑而沮试言生物一本安处此
　　北韵序
　　字出于声声制于气皆物之自然者所谓天命非意之也苏老泉以物之悬于空中首髙而尾下于是权衡生焉夫物之初也何莫不然道生于一而纵横离合长短左右生焉是为字独尝疑草书之作起于汉省然狡狯髣髴谁能家至户晓而揣摩习之虽仓颉之初茍非出于形声情性之所近将如雕戈泉货国异世异虽今莫能尽识故方言优亚常有声分之字而无其字者直未制耳譬之日用十三卦之后随时制器何限而皆有已成之字极猥陋而无不具其物陈之吾前亦无不可识故曰自然者天也及至孙亮为之武氏创之则不旋踵而废无他意之也凡释之而伦类不通者皆意之也世道反古横行倒置蹏迒亥午乃有北韵南来简便同文又胜昔之韵畧函三于一事省物备夫文者不以律次则亦何不可者东平朱簿刻而布之如睹爰厯复滂喜为言其初汉文帝病士大夫应对多不实故字去口千余年于此而士口甚愿从此省别约三章
　　孝经集注序
　　东阳厉同舍直之来江西畱临川优游俎豆间有年诸生爱之未尝有所求于人独时手写古孝经集注是正次第如虫镂蚕绩久之刻成编转参转授以售则无不售比年死丧之威至无复解官持服有逾年不讣讣已不奔稻锦乐乐无恙有身为学官风栾棘不去赋茅鸱又不去若此者岂复可以纸上流涕道之哉仁哉君之用心其使予悲矣亲丧固所自尽也哭死而哀非为生者也丧三年以为制亦不能不为生者也今周公以来防范礼教胥沦丧哀哉诗云孝子不匮永锡尔类直之于是不匮矣直之居泗溪上方求予书泗东书院将归而聚习于斯焉夫亦何以甚精义为即身体发肤受之父母不敢毁伤其谁不喻喻即三语足以为经矣不敢毁伤者天地生物之心也心不桀亡岂无为子臯衰者吾言诚过
　　赠周秋阳序
　　吾评周秋阳不独志行落落难合而文字亦多犯世讳其讲义悬合处类与所谓禅学相出入可讳也诗虽流连景物他人以为随世可乐者未尝不痛饮大噱而其极尝有流涕可怜之色读者神伤可讳也叠是二讳可以长啸而立于独矣顾俯仰不能无求尝往复千里无一遇独皇皇师友间意得一言自信尘视宇宙何足复语不知淮隂圯上霜朝晩步意象有过此否持此四方行已半世使吾言而有益于饥也不当更求求无益而迂未已殆亦未可解也凡穷达有命至使人罪诗诗又自罪罪之甚至自诬首如坡公乌台磊落倾倒犹恨不竟岂尽吹求洗索之故哉十数年前按章月课言某人背师説或窜弃不齿终身如负大僇吾尝欲取诸贤髙处得之佛老形声俱似骨脉都非者比而陈之可以览观有省然且不敢异哉秋阳将举世非之而不顾者非邪吾游冶城读晋元帝庙碑慨然想见清谈千载之上刘后村遂用为诗本水心意也皆所谓文章豪杰之士特自有见者也虽然学问何用文章外有事世道若此未可以前非为是以吾説为据以能此为足也后山太虗知已尚愿屡警
　　赠倪生谋屋序
　　安成倪方大既见以卜居卜之我数年间求我者众矣或騐或不騐故厌薄未有以对也偶夜坐风雨中慨然念之孰有以无庐望我而不恤孰有以无庐养母望我而不恤追惟往时屋陋不庇寒暑洎奉亲入翘馆分东府起江东寓挥尘连春光最后都城借全府别廨皆极华屋而吾母亦见弃于此卒未尝有家居子舍之乐焉今虽益宅数间然使吾惘惘如逆旅以此方大方行四方吾欲使子卜之通达之中如吾旧耶其亦不可得已如吾晦者亦无及已母亦蚤谋一枝以饘斯粥斯不至如吾旧吾晦也呜呼孰有以无庐养母而不恤如吾者乎如吾者能言之而已能言吾平生而已
　　赠尹方亨入蜀序
　　往时士大夫入蜀动称万里吾乡如刘茂中以选人罪籍往其弟又以布衣往皆不得已而皆改官以通籍归如罗子开又以纳粟取二千石称普州使君其后蜀愈壊至朱南山开乡阃求从游之士许京削赆万劵犹有恸哭于江濵如赵仕可者又非瘴烟絶域也其上青天如死地斯世之所以不可为类此近年南北混蜀道通士又无所为往乃有出门西笑如见卭竹杖凿空而起者幸无罪戾之逃与格法之拘独以布衣徒手捐妻子弃坟墓以其身轻百丈上瞿塘歴鲊瓮如可喜而又无万劵京削与改官二千石之望往往直以成都如锦青城之上在在如牡丹坪可以悦心目忘乡井归而可夸道于衡门檀谷之下耳则丧乱以来比荆湖江浙又不足道也吾于是竒尹方亨矣使异时人人如方亨无以为又耐辛苦轻寒暑舟楫世道亦不至如此今虽如此而又有不乐乡井不爱京浙名束书逺馆独借手吾一言若轻举而初识天地之圆方如方亨者又竒矣吾安能使子局局然一室哉虽自走峣关出长安秣赵刷燕登黄金台骑骕骦马而归可也
　　赠采诗生序
　　古巷歌故俚采而删之为风楚非无诗计其所遗若祈招者众矣此骚辨之所不能平也唐诗宋诗盛而童謡絶猨啼鬼泣里无歌声今宋又如唐矣尝疑李杜以来所不冺没者非其自致于人人岂复有喧众口诵百寮上者哉而近年感慨之作又甚矣虽新安石壕秦中诸篇何足以尽喻其苦而亦何可以传回思儿时所诵中冓之言狡童之刺不知其国其人何能自克盖诛絶之罪也于是宋诗逺矣安成故楚乃有两生彭丙翁胡复初者起而收拾之自喻采诗将四方岩穴无不有其迹焉甚盛心也浩然质之予以行余谓采药名山可计程必得今江湖有几畏涂满眼不惟有霜雾之劳而又有虎虺之患裹粮逆旅待见从容或未及见而其人已不可得矣蜜之于蘂日课也海之于珠岁利也若无所利而岁为课者惟采诗乎然使吾不出户庭而坐得所愿者两生力也俱妙年俱作者故所好独在此而自其邑首涂出此而遇火为之徬徨累日如有求而不获余亦不能却也盖些余魂于焦烂之余拜而送子勉哉诗之穷已若此
　　赠宋司狱序
　　狱无轻重絶人命江南春病疠秋病暑髙明者或不免况狱户隘系日重有一宿而毙者有一人毙延一乡者彼以为轻罪而颂系之无害而不知其害之至此也吾闻司狱宋子贞毎三日即取轻系者上之催结絶盛哉仁人之用心以余所知其甚难者又不一事焉有仇当路当路于既徃妄而执男子之尝馆者意其讦已鞭之甚夜且毙付有司焉子贞受而全之迨旱虑囚白以其非辠久系请卒脱之不测使衣冠父子复相保者子贞力也有捕盗不获而更失其巻者既获盗问焉盗不胜掠则谬曰尝贿吏盗之实羣案吏使识之最后执其一曰是已吏寃痛诬服然盗亦哀其亡辠则愬于臯陶鬼曰非我也柰何子贞闻之诘盗盗愬如臯陶子贞载其语白郡郡不听及盗弃市与吏俱子贞力争不可得缓死久之廉得其案于废巻千百中然后上下骇服当其时非子贞此吏几不可赎然此独职分宜尔其所居巷有老人日不食食酒酒败几没于酒子贞起而调防之厚又适其情老人得不甚病其施恩不报用意于无情类此此余所知也余所不知复不知其几也子贞不求余知也余疾夫誉人者之过其实也故直以余所知者言之如传使劝且戒焉而亦非求子贞知也
　　赠李生谈星序
　　颇有言近年樵谷星术者问谁氏曰永丰李仁卿子也家故儒识今古其来也因问之曰天不变道亦不变信然耶东都庄遵一夕为客星帝座间暮年党锢中荀陈相聚五百里内见谓真人东行其一时将相贵人何限天之于隠者独常目在之如此故呉中髙士恐不得死而戴洋一仰首即知其为我盖天意重在此不在彼也何代无隠者隠亦有无姓名者其皆可见耶其亦有不见耶九州之外千年之久其皆不见于星象者有之耶无之耶天不见耶其隠者变天亦遂无意隠者耶生无以对因重谓之曰固有妄人得至天上问何地俾就蜀严问之彼成都卜知天上则尝之矣乃天上亦知有严君平耶今天上复有何人其至不至生未必不知防有寄声问生生柰何隠
　　赠萧清可序
　　秋风岁起岁甚彼沈沈如山者何恙所欺独贫士破屋耳自杜诗以来类以秋风茅屋借口然宇宙千年所遭寕始此直頼子美狂歌发之使子美为千万间不能而自子美借口至今则千万间在此矣萧同舍清可居虎溪本亦自渠渠足芘寒暑变衰厉济梁壊成墟皇皇欲求草堂赀于人予谓当时王録事于子美已许寕少靳政似亦拟挂名集贤间子美易嗔小诘堕在计许且防此孰知当时王録事哉然又有仰人栖止徴为名声者十一二年前过某郡有同舍语我平生无求值新侯业置屋邀我俛仰其间余两贤之问故人地主乃大不然盖竞也如清可介然冥无几求者非有求而又托于无求以贤人之贤已实自贤者则求者与者皆其情之不容已也嗟乎吾故人无屋多矣吾为故人屋多矣吾故人为人屋亦多矣复为清可徴子美如新清可贫清可贫
　　赠周仪之入燕序
　　中州人士渊薮比年可两两数虽由坐井固陋知闻不广抑大故有数如麟如凤理不在多独恨穷居已老无繇睹所未见诵苏子由防韩魏公语泰山黄河之外逺想慨然周簿仪之溪园公子耐轩弟如食前方丈家庭餍饫何所不有然犹有庾家儿慕王逸少意时时见过论议不屑去则其美如此其进亦未易量也今其游上都观国必将遍参熟初见大方故与之言坡公焉方坡公兄弟未出蜀闻人称韩富范欧阳如天人及至京师见诸老务为寛深不测之量怃然如有不满其言富公无间之可入也美辞也其如有不满者亦在乎此也而诸老之厚重可见则亦在乎此也当其时朝廷尊严虽以坡老之大未易干説如战国防士之遇今女子小人未得则怨而上之人接之者亦歉焉先有所不满焉嗟乎此一时也非中州极盛时乎吾尝论故都一代风流文物造就后进之美皆始于欧公过江干淳不能及也向防欧公韩富之门不得为多士仪之是行得见如欧公者焉而后知古所谓得士者得其一已多不足多屈也萧何竒韩信容有可传此复不传
　　赠郑简卿序
　　濮呉中丞曼卿将为其乡校礼殿祭器而使江西省掾濮郑简卿实来江西郎中马徳昌徴余考之古以坚其信余授意范匠亦再毁而后合既与晦翁所定毫髪无复异惟牺象不能使其中虗四立蹏注如古亦以为无益于泂酌故止然犹有二憾王肃云凿背为尊又云为牛象全形负尊即凿且负是也未必所见全牛之非负也而今防夷浑脱非尊意一憾古地坐跪酌饮故器小而足凡髙尺几寸几分谓自此而凖非如钟律一黍之不容易故深衣随人指中节为寸而宣和制器亦有依様减様之异最通论也减之可即从是而増増亦可也而殿像尊髙立二兽其下如伏雏二憾吾欲稍充之使负尊峩峩如肃所云理无不可而又力有所未及姑存是説以开来者万一不为无补而非与古异非与晦翁异也凡礼之起皆犹此也彼分寸者复何自而制哉其深如此即其髙且广不得不如此也故曰由此而凖也若夫稻粱黍稷之器宜从竹防如笾豆取其气四达坫从土【筑沙土为之】从占【占去声】有不易其所之义故可以柱爵可以奠圭皆不当铸【爵有柱为其反地也他国君则奠圭于此】简卿委蛇谨审亦欲知礼意者故特为之诵之卿名居敬求所居斋名余谓居敬而行简以临其民独欠行字耳使行之而扰复何足以临其民敬者先立乎其内也尸居如事帝则出门如见大賔出门如见大賔则使民如承大祭矣非器之谓也感与应一念也至简至简而不容吾力行之哉故命之曰行斋附为説
　　赠琴泉陈生序
　　谓能琴能僊人岂信之哉琴亦不得不僊昔之授人以意者必之乎海中无人之境使之荒寒絶壁水鸣空山四顾萧然将不可以朝居而后万累俱捐而后氷雪满懐而琴亦从是近矣此与送君者自崖而返盖同一悟入非夫人间世之比余四方听琴就其能者铿锵中音节止虽堂上娯人若不得已至能使孟尝为之霑襟欲絶则曽不如渔歌邻笛之去人逺而尤悲非其弦之不合而意不至也临川陈琴泉有魁然抱南风之兴且其江繁浙淡得之自然而无弄琴之色固已黙焉出江湖之上余心醉焉因与之言曰女知废一弦而鼓宫宫动复调一弦而无一弦之不动者乎未有一音而无其君者也君道然矣女知广陵之所以散者乎或者其有君而无民也不知琴意则已知必审之
　　赠潘景梁序
　　吾陋巷蛮蜗氏之间草树荒凉国中贵人无为来者日者二客谈诗去未逺乃有前驱踵门下马低徊如将就老兵东偏顾还辟而主人问焉则今之行御史济南潘君景梁父也坐无俗言惟诗若文倾听不可得絶余为理二客前语相顾充然若再尽上马去复求余书语间意余谓文者皆不得已也故传六经语孟非问答即纪事无作意者下至诸子史或一事反覆或一语酬诘犹未至无谓无谓者独建安以来耳故东汉皆以西都为妄作班马视先秦如古人凡沛然成章而毎举不厌者甚不多见也杜诗韩文间以俚语直致而气始振然防潮以后之论兴而惑者始不可窥较矣今言诗类如子美散文言者唶唶蓝田壁记为古异哉必求其有谓与不得已庻几羌村同谷之音滕王阁后记之体乃与无作之作合夫言虽技也道亦不离于言楚非无周公仲尼之道道亦不待周公仲尼始有而陈良北学者彼殆以日用饮食之外为他有事也今君之所闻于北方者未有非吾之所欲言也所陈乎诗若文者又未有非君之所欲言也夫道如是而已自洒扫应对以达于礼乐则自周孔始耳道不得已为言言不得已亦道繇此虽北宗可也
　　赠三同乳子序
　　丙寅丁卯间余谢郡坐客次民有以三同乳子见者倪侯普抚之如媪既月禀附学待其长又赐帛割奉华其归亹亹有恩义四座环属目焉盖蓝氏子也颀然鼎来年既二十八袖贽各楚楚语有佳致念初见童子教且养至此倪侯力也三百年忠厚与天地生意长久士大夫学问识政体徳爱流风声寕独三子慰人意因骨节记年岁伤老大懐旧俗也阡陌小民夜遽求火常在草不起子厌丁累及夫知保抱亦有弟而兄啼况骈连二三更哺迭乳置犹弗子湿不可推天呉紫凤颠倒不给其不弱个难也生儿如虎堕地或不武大家嫡庻弓冶世习蓬麻兼长犹不相如二桃恨而成丘诸葛降为狗此独何师友修饰臻此其一时竞爽又难也抑野人获麟君子泣之三子以景定元为名次而各缀之以瑞因记是年有以一稃三米献诸朝者乃改建阳嘉禾使吾州有谄者如建阳则斯子为嘉禾矣何名三瑞何再见之为祥欧公赋苏梅有云二物非能致太平须时太平然后生吾于是盖再叹矣
　　赠韩道録序
　　士患不入官入官邂逅恶弱残州冷邑如囚寄枯悬奉入不足以塞号啼之忧回思士贵至欲复为屠羊不可得士官废兴如此近年道官比士官则又甚矣庐陵韩道録自临川来客天庆天庆异时置司兼住持尚不乏厘为甲乙而来者定巢托食殊窘免于削伐僦赁则幸耳吾州寺十百道宫十不当一若与僧头防百处一税缗计千处一欧公谓老子数千年才一遇遇必出于时君世主然犹不胜况今世称道官于不可为之时与寺至多僧至富之处破牕暗雨落叶萧然师方行吟向壁扫地而坐闻隔院饭钟悟日已晩饮泉自洁惟北关贵人驿骑即公事予尝哀其穷欲使有力者稍助薪水顾师无求人之色故当雅全之然闻其师自燕归则慨然故山之兴若不可留者独复捆屦宿舂又逾月不能往予笑曰犹待蜩翼耶师浩然径去古云天上多至尊相奉更若人间耳是山中胜天上也人能知山中胜天上即天仙不与易也况道官况吾州道官其归去来耶其又胜来耶
　　赠徐心易易数序
　　丰城雷宜叔初赴殿之日卜于乡人胡易鉴遇臀无肤其行次且意殊恶易鉴贺曰魁兆也臀从肉无肤无肉独殿巍然其上非殿头何惜其次且在二三间既唱第果然他日又卜癸丑魁得咸之上六曰是在下经第一又上爻也无所与譲二兆人皆能言皆占道所不传殆意防俄合不可为轨则实变易之妙也其外孙徐心易乃独得之听其言有出于先儒之外爻象之表无复魁人魁地故常事而验騐亦常事耳然可与言易天地间无非易也或得之声音或求之时日或见于字义故有随曲射匿云吾甞葬古心公不克卜之市丘生其卦革丘曰克予未信也明日而左丞吊焉复克予问丘革改也而不改何也曰是在武侯易革丧车象也视之信因悟古今字説未尽仓颉制字而鬼哭忧无所遁乎其情也鼎无足也而乗舟生焉雷火虗也而为盈为实以之一离日也推十日而知其子其名牛推两日而知其二夫其名昌神矣深哉心易之变化意者其出于此乎谓余身卦小过之恒昔有筮頥之益以示郭璞曰震衔风僊卦也雷山雷风颠倒适近然余常以仙为妄想殆过
　　赠廉监司序
　　践官不队常事若代有言责髙其前闻人如臧孙达諌鼎出棠鱼上逺甚君子以为必有后盖三世而至文仲言犹立盛哉如臧孙有几而冺焉者多矣古之人古之人犹难之吾乃今得之京兆廉氏廉氏以官赐姓仕至平章尤着凡司徒司空下至仓庾皆氏于其间独氏廉难也受是姓任是官又难也吾不能知世道何如前时独闻乃翁古遗直如不可复得吾江西廼得廉监司如瑞虽使各有职毎懐靡及而清亦称已吾江西公论隠然在之殆半古而倍不半古而足也今其为行台选表身愈髙望愈重其寄国与家愈大祖道诸贤櫂风南浦之上倚去舟如登仙庐陵刘某闻其行也喜曰我识范君其持身处女将有为也将有言也固廉氏之遗风不衰今夫将军介胄之士防矢石扼蛟虎虽州县小吏米盐钱谷驰驱寒暑排斡山海岂比乗使者车坐行台察属部髙简贵盛哉而视世事浮沉利害若无与瘖相顾憔悴妄发为戒居常疑阳城七年事不知此七年间夙兴夜寐何能自处人生几七年官旦暮不保少年不自爱快朝饱忽失声已矣何限独兢兢顾畏名节不可为寕负当年羞万世尚论解衣赴蹈急病况仁圣在上大度如天吾尝苦口谕亲友教儿子虽亡忤亡益独闻数年间吐哺某事某事趣销印趣销印如不及叹曰真英主也勉之哉语布衣难人臣又难諌人主易諌英主尤易
　　甘定庵文集序
　　去此二十年临川胡防谦尝校文庐陵余为京庠时丰城甘公以防谦属我故知防谦公壻也问公集防谦以铭请曰方状公行未就又十六年而行状不来则防谦亦已矣乃防谦之子安诗以公集来求序序有防谦之作矣余何言念他时再见如梦梦非他人所知他人知不能言乃言之公壬辰徐榜余是年甫生而公以戊午来校文庐陵众谓去场屋尔久岂复能课士而余尤见迂不入时者公得余论防惊寘首选殆两穷自相得也时有省赋魁项教汝明者别持一巻曰余主斯文也宜魁公争不能胜既相见輙骂叱曰牛项屈子项不能堪甚则取公所发防与余对献之其乡人戴正言庆炣媚贾相戴得余防读之感动曰有如此防耶吾不忍攘其举独取公削籍置江州于是公三削矣乙丑绍陵登极古心在政府余为京教白公寃榜朝天门甘某三罪三雪众讙叹竒事已而古心荐拟得京局余为公择上日公惊曰见次耶是日谢古心为朝士言余处二人皆以识防孟故其一人夏司门禹锡前吉教也明年余劾去公代公去夏代夏改官日白堂曰予讳禹锡愿去禹讳锡贾相怒曰有自讳讳耶亦汰士穷达命也而余独着其连蹇者伤吾文之难遇与知已之同时而其与余善者命又特相似非牵连不朽后世复知有吾等哉防谦贑尉名以逊戊辰第待次丁外艰其校庐陵之二年国亡又十三年防谦死平生肮脏至为文皆似公文似公复自胜若公文则有防谦之评在善矣哉余不与易也公名茂荣字荣可其乡称之曰定庵先生
　　刘次庄考乐府序
　　余尝与祭太学见太常乐工类市井倩人被以朱衣及其歌也前者可后者哦羣鴈而起竟亦莫识何语而音节又极俚有何律度而俗儒按之以为曲曰乐章姜尧章至取编钟朱瑟帙较而字定之然语言无味曽不及其自度香影诸曲之妙乃知栁子厚铙歌尹师鲁皇雅皆蔽于声质于貎呜呼吾读文王清庙何其往来反复愈简而愈有余地虽不能知其声而洋洋者如倡而复叹之不足也故可歌也故知依声铸字出于述者之过中无所见则如市人滥吹闻而从之者也刘次庄考古乐府如生其时又与之上下至某代为某歌往往推见次第彷佛大畧不失节奏然谓乐府起汉非也古诗皆诵如今巷歌乐之始也三侯之章出于乌乌沛中儿童和习之岂必被弦歌而后为乐府哉解题外集古今作或题乐府而诗近律用见赋诗者不必本古题古意而意之所到亦不必求之四声响切而畅此于解题又最有助吾尝谓次庄如钟鼎博古无不可考至其文字与东观余论米元章书史兄弟也
　　曽季章家集序
　　诗自小夫贱兴寄深厚后来作者必不能及左传史汉间记人语言亦不特公卿世家为有典刑虽何物老人至鄙俗不可口者仓卒问对可诵而举科举兴士能时文而止而时文亦复猥陋不达第尺牍何等涂抹絶倒或繇前名合选大官要职至斵牕丐买金笼擎致又不能得能言本色此虽前軰亦且不免故杨休文以道士代言陈仁玉林光世辈皆以杂儒流修史所谓伪定一时后世谁知子定吾文者岂可一二偻指而道哉予既为曽同舍季章埋铭而其子麟也举欧公于圣俞子羙江邻几例巻俾复序其家集予谓诸生时文不能如季章故他作不能如时文时文外大有事然亦岂能事事而学政在时文理到而无不通耳使季章而在何所不可为然使季章至今抑何所可为是能使人嗟悼适复在此政恐时有可为亦不过当日为人落落草创而命遭世尽阉焉不自见者所蓄发如是而止徒吾文知已以为身死言立之遇然思诸公贵人不能得如季章而用之者今其人先安在而季章藩溷笔墨惊见之如新幸矣其有今日哉季章名应璋墓志次第可互考
　　送段郁文序
　　郁文段君以东平书生为吾州知事数相过论文説诗气相同甚善然北来马上君独守文饰吏视书如律得不迂滞疎废吾南士政坐此它日闻某事某事强人意必郁文郁文乃甚刚毅难事之长防茸枘凿鲜不决裂败意君从容其间能使曲就条理感移变化而人不知亦由其审细不倦而又平心以观理防言以达意故侃然独立而弗忤使专政得民不愆于素所为讲画讵止此乎吾平生触事感愤或急欲语不自达虽消磨至尽终觉激至梗塞故知为郁文者难也吾州事纷纠百它郡语言成市吾闲居絶物犹有议其傲病其贞者罪不可谅故知为郁文者难也惜也君去我使我无益友以文过使吾民不得岂弟以遡独有一于此推此心事上长位宜得辅推此心事君无遂事而諌物之防利者当益广而予独不得不阙者然郁文不当独厚我也嗟乎复有虗心好问如郁文者乎盖颠倒罗列之余而皆君所自有也
　　泰和胡氏族谱序
　　先生有小史以奠系世其归在厚人伦后世反崇华胃自损其实而他冒其名虽华非其所当于其人奚益假如言刘者宗汉不知娄敬之刘得为汉乎言李者宗唐不知徐勣之李得为唐乎胡之受姓以来贵且华者莫逾汉太傅广谱胡者孰不诧广为冠冕惟泰和胡叔俊独知广黄姓而遡其自出之则本于河东以及于金陵叔俊固知辨名实者其交予名文可者叔俊族子也其人狷狭多竒尤喜赋新句观其志要有所树立不欲茍附借于人予尝问其世文可告以叔俊自叙如此予因诘之曰自宋以来贵且华者又莫逾忠简公尔不祖太傅然则忠简公后乎曰吾非其后固其族也已五季时有讳赟者字文美官金陵子三人辟地来吉伯公覇居庐陵仲公真季公阳皆居泰和公真之后有曰衍擢进士为朝奉大夫公阳之后有曰笺为南城县丞叔俊出衍后而吾出笺诗礼簮绂炳如也印以杨文节公所为福荣堂记井然不可诬妄虽不忠简其族固不辱有胡岂可概言陇西而混称琅琊者哉予闻其言而益壮泰和胡之世有其人也又复之曰刚简登第人问忠简言非其祖卒能以直声振当世为庐陵异日忠简况胡本舜之逺胄也希舜之人即舜之徒抠衣于邹鲁门墙者奚必以刚简忠简为泰山哉后二年文可续叔俊垂丝图为流庆图成偕叔俊子景纯过予求弁一语遂书前言以加诸首
　　吴氏族谱序
　　吾州盛世大族相望屋髙下如画图花木成隂羔豚合乐老者顾少者而叹犹有生不及见承平之恨其偪隘乔迁者又别为宗绵蔓葛至不相闻知类以为已业所致八邑惟永新大夫数姓固然一日襄城之惨儒坑鬼馁方知天涵地育未必皆祖有功而宗有徳也杵漂焉留独逊緜者吴氏吴氏有谱杨东山所为引邑烬谱亡宰邑者故纸得之不知何等物也以与蒙庵吴仁叟如弃蒙庵寳之与俱于是亦屡破屡劫复不知僵前仆后间何能自保每相过求予叙斯谱不置属予屡病相爱不敢强又数年防庵死死犹笔之举扶间以为请其子若壻屡道之忍辞则披示旧载而告之曰予所称逊绵惟吴氏非独为是邑言之也葢其所存者匹夫之业而国不与焉故千百国之防朝不足以易荆蛮之至徳而延州来之归喜见书防虽黄池之覇犹一吷焉曰公第一者不必其名也载之令甲而称君者不必其爵也此非谱之所得而谱也此邑上中院派来自庐山其归庐山者为咸淳尚书为徳祐京尹下者犹监司太守满门然一名第一辛苦不可望今为庶此谱有科目者表而出之班班自南唐至近年愈甚盛惜也观止此使科目不废学不坠皆将有列于上陈如防庵者尤吾望焉此则事之可感者也吾故论其绵绵于谱之外科之外者使其万子孙永永其逊焉则继此谱者其不益又盛于此也勉之
　　萧禹道诗序
　　甞过友人坐间有杜诗一部试开巻第一句云一县蒲萄熟余问此有意否其人大笑曰一县蒲萄熟即一县蒲萄熟耳余曰题为寓目下言苜蓿政谓此二物皆北地所生今满眼见矣未喻信手复阅一巻指第一句生平鹖冠子旧解曰鹖冠子隠人也其人即不复问揖余坐余因自念此顔驷之叹也故其下云眼复几时暗耳従前月聋其厌世自悼如此肯叠鹖冠子对鹿皮翁徒道一隠字哉今人未必知古人而有轻古人之色漫谓寻常语即寻常意试使宿留思之未有不自见而色已如此
　　胡仁叔诗序
　　旧常评某人诗清嫩其人不满以示罗涧谷涧谷曰过矣审然当唐诗何人共可几语为足以称此凡讳嫩欲称老不知清嫩与浅嫩异政未可少也如轻风淡日时花美女小儿睍睆初语别能令人赏爱有味亦不在多固未可与彼老者同年而语也杜子美转添愁伴客更觉老随人傥无起语十字坐尽情事曲折更接以红入青归桃栁之句岂不诚媿其嫩耶
　　刘孚斋诗序
　　作诗如作字凡一【疑作书】斋第一类欲以少许对多多许然气骨适称职者葢深许之桑麻深雨露燕雀半生成以生成对雨露字意政等怨而不伤使皆如青归栁叶红入桃花上下语脉无甚惨黯即与村学堂对属何异后山识此故云功名不朽聊通袖海道无违具一舟几无一字偶切简斋识此故云一凉恩到骨四壁事多违此今人所为偏枯失对者安知妙意政在阿堵中作诗如作字横眉坚鼻所差几何而清俗相去逺甚尝与客言老杜亲朋尽一哭鞍马去孤城客言近世戴式之亦云此行堪一哭何日见诸君余笑曰俗矣因又举诚斋髙安赋云江西个是竒絶处天下几多虗得名中对着此横絶气葢宇宙客言即某人云天下有楼无此髙余笑曰又俗矣即同言同意愈近愈不近诗至是难言耳
　　陈生诗序
　　诗在防桥风雪中驴子上非也鸟啼花落篱根小落斜阳牛笛鸡声茅店时时处处妙意皆可拾得然此犹涉假借若平生父子兄弟家人隣里间意愈近而愈不近着力政难有能率意自道出于孤臣怨女之所不能者随事纪实足称名家即名家犹不可得或一二语而止如孟东野慈母手中线归书但云安极覊旅难言之情如李太白昨夜棃园雪弟寒兄不知小夫贱谁不能道而学士大夫或媿之矣如陈后山归近不可忍以为精透亦可以为鄙防亦可如杜子美问事竞挽须谁能即嗔喝欲起屡见肘仍嗔问升斗乃并与声音笑貌仿佛尽之矣又如古人于奴婢猥下写至孤客亲僮仆凄然甚矣又云僮仆生新敬则出处世态隠约可见又云犬因无主善则俯仰犹有不忍言者如陈简斋平生老赤脚每见生怒嗔挥汗煑我药见此媿其勤更自风致清真而岂今人不能道哉履豨者每下愈况赋车者载猃歇骄吾评古今甚深宻义得之浅易它人不能识乃反笑予
　　陈宏叟诗序
　　小隠陈君以九日过我因为诵老杜旧摘人频异徒一频字而上下二三十年存殁离合之际无不具见但觉去年明年之感未极平生又如衣冠却扈従为还京之喜与先时不及扈従而今扈从道旁观者之叹班行回首之悲尽在一却字中然此犹以虗字见意如逺愧梁江总还家尚黒头才一梁字耳举梁而入陈入隋不胜其媿人知江令之为隋臣而已三诵此语复何必深切着明攘臂而起正色而议哉徃徃读者又以实字忽之今人诗五字或赘二字不可以不知也
　　秋风图序
　　子美草堂四其一在西枝村未成其一在浣花则所谓断手寳应年者是也其一在瀼西则所谓乾坤一草亭者是也其一在东屯则所谓兼茅屋者是也子知浣花茅屋一为秋风所破不知瀼西东屯与万里桥西风何似不更巻否风年年同则夫托于通达之中者彼犹此也其堂也裴中丞严中丞髙使君为之主既堂也徐卿萧何韦三明府为之囿其破也王録事王十五司马弟为之修平生憩息地营葺袒茅屋而大官遗骑隣里亲朋交相如此则拔之者之力不能胜树之者之众
　　赠胡圣则序
　　子美平生流落拔足鄜尘丐拾为资起浣花草堂三年而后成成数月为秋风所破不知尝复完葺与否而飘飘江上避地愈逺从瀼西徙浣花各三宿桑下而去古今过客耳身生太平恨晚生乱离又恨早居今怜子美亦羡子美
　　赠星度郭大观序
　　故友张居中言泉人某善命视其弟命五星既四正又顺段骇曰故都侍从命也然不得科弟问何故曰防乱主四余不主五星也予耸然志其説于是当国有罗孛者哀哉地迁运改将五星废久愤而复求用于人间耶抑其裂有甚于四余耶果五星耶今不防乱耶吾儒有郭大观得五年前台厯尽厯之妙以是游诸公曰观人盛哉郭少年之用心也吾闻大徳得禄位名夀葢有有禄有位有夀者矣名终不与也龙逢斩比干剖苌宏碧子胥浮伯夷叔齐饿灵均沉皆古之无福人也子识之耶识之取之耶不鄙弃耶而他可取者则多矣
　　题跋
　　题刘玉田选杜诗
　　天下能读杜诗者几人而玉笥道人刘玉孙集妙句多悟解如此甚未易得也予评唐宋诸家类反覆作者深意跋涉何限吾儿独取其间或一二句可举者録为兴观集然槩得其散碎简迳选语若上下极论长篇大意与诸作互见不止此葢此编与吾所选多出入凡大人语不拘一义亦其通脱透活自然旧见初寮王履道跋坡帖颇病学蘓者横肆逼人因举不复知天大空余见佛尊二语乍见极若有省及寻上句本意则不过树宻天少耳见字亦宜作现音犹言现在佛即见读如字则空余见殆何等语矣观诗各随所得别自有用因记徃年福州登九日山俯城中培塿不复辨倚栏微讽杜句泰山忽破碎泾渭不可求时彗见求言杨平舟栋以为蚩尤旗见谓邪论罢机政偶与古心叹惜我辈如此古翁云适所诵两言者得之矣同是此语本无交涉而见闻各异但觉问者防意更佳用此可见杜诗之妙亦可为读杜诗之法従古断章而赋皆然又未可訾为错防也
　　题宋同野编杜诗
　　杜子美年四十五自鄜防贼半年明年自拔取拾遗扈从还京又明年始外补又明年始弃官入秦自是流落辗转凡三迁所遇识不识相劳苦所居间得故人为地主起家赞戎事斧斤多助种艺果树广者四十亩东屯又有稻可收当时朝廷虽乱道路无壅雄藩賔客之盛自若公以三朝遗老负海内诗名游三川如锦城下洞庭意气浩然江湖胜境楼台髙防长歌短赋倾晤賔主避地如此实亦与纵观何异子美古今穷人而仓卒患难所遇犹若此予非以其穷为可愿所遇为可羡也以子美为可愿可羡则所遭又可知也同野宋君避逃兵间手钞杜诗离乱者百七十余首为一编古今诗愁亦未有其比然十四五年所作亦岂无开口而笑者晚生后死瞻望慨然
　　题王生学诗
　　诗之妙后世由之而不知老杜衣冠却扈从徒一却字而昔之宜扈従而不扈従与后之欣喜复辟初得见汉官者舍其枯而集其菀者具是有焉文章之髓岂在险艰援据终日呐呐而又不能道岂不亦可笑哉
　　题刘景信诗
　　近年江湖复少就其传者亦何能一语如二仪清浊分髙下气槩境致此语在杜集寻常以为至朴者而亦不可及
　　跋白廷玉诗
　　杜子美大篇江河转怪不测虽太白退之天才罕及至五言七言律微有拙处然时时得风雨鬼神之助不在可解若七言宕丽或更入于古野而不为俚亦惟作者自知虽大家数不能评也此笔絶于世久纷纷一花一叶饰姿弄鬓徒乱人意
　　语罗履泰
　　杜诗不及前人更勿疑递相祖述竟先谁别裁伪体亲风雅转益多师是女师此杜示后人以学诗之法前二句戒人之愈趋愈下后二句勉后人之学乎其上也葢谓后人不及前人者以递相祖述日趋日下也必也区别裁正浮伪之体而上亲风雅则诸公之上转益多师而女师端在是矣
　　评李长吉诗
　　旧防长吉诗固喜其才亦厌其澁落笔细读方知作者用心料他人观不到此也是千年长吉犹无知已也以杜牧之郑重为叙直取二三歌诗而止始知牧亦未尝读也即读亦未知也微一二歌诗将无道长吉者矣谓其理不及骚未也亦未必知骚也骚之荒忽则过之矣更欲仆骚亦非也千年长吉余甫知之耳诗之难读如此而作者常呕心何也樊川反复称道形容非不极至独惜理不及骚不知贺所长正在理外如恵施坚白特以不近人情而聴者惑焉是为辩若眼前语众人意则不待长吉能之此长吉所以自成一家与
　　评汉史
　　子房妙处在遗项王书又并遗以齐梁反书使羽事齐而不事汉真得缓急之上防矣
　　以泗上亭长视四万斤金如粪土委之一夫而不疑其志气直吞羽百倍
　　安得猛士兮守四方古人以为霸心之存非也自韩信死彭越死黔布反同时诸将皆尽于是四顾寂寥有伤心者已语虽壮而意悲自是亦遂病矣或者其悔心之萌乎
　　説
　　经説
　　佛氏之説始于战国坚白异同之辨其穷极变即儒者自为之夷狄之人语言不通安得文义辗转若合符节如此儒者但见其超然偏袒不惜身命遂疑六合之外有与人异者竭其心思如梦想化人何所不至后之儒者不能知其所自出乃望而尊之虽攻之者亦以其书为似画鬼神者有造化所不言之巧
　　赋
　　东桂堂赋
　　中州刘君端伯扁其教子读书之堂曰东桂客有过而问曰东乌指则应之曰胫腪发于仁气之温厚事业方乎青春之磨砻物所从始总名曰东岂以出乎震者然后显发生之鸿防然桂乌在堂即桂之宫人即桂之丛善培植根茎叶菁葱芽荄万实皆一气之所充敢问秀气之所钟曰吾之桂不待移栽于八盘之絶顶亦岂逺蹑乎五岭之遐踪其蟠然于清虚之府者乃宻隂之所同及其一日而来天阙者乃清芬之所从咏游其间启明发聪暮而属思胆灵肝通朝而运笔活兎生风其花也岂有不攀而挹其香也岂有不薰而浓者乎言未既明辉澄彻乎氷壶之内清影流入乎霞杯之中主人于是指而示客曰人以山河大地者【原缺二字】婆娑婆娑其出乎必由析木驾苍龙浴沧海之清润沐阳谷之和融故其延光舒采芗满璇穹郄生得其一而为瑞世之词藻窦氏得其五而为毓秀之隂功兹乎萃东堂之四而斯所以为机防之逢是则名之所定也客乃整襟肃容而谢曰君将以主乎生者为东而以根诸心者为桂耳欲梯丹霄乘素魄以潄其芳于二十八宿之心胸君之志诚大已膏之沃者其光炫根之溉者其菡浓君诚益修乎人事兹乃大契乎天工然则斯堂也薫两间之仁气防合璧之光重夫既已蜚英腾茂于尔嗣而且流芳垂耀于无穷也猗与盛哉



　　钦定四库全书
　　须溪集巻七　　　　　　宋　刘辰翁　撰墓志铭
　　黄纯父墓志铭
　　歳庚辰子初与纯父遇风雪东湖之上惊相吊曰贾鹿泉见君文问古人耶今人耶或者亦以君为古矣君在此耶语杂悲喜至甚夜不絶未眀复撼予语拊髀浩然曰吾平生慕汤东涧近年慕君亦欲从君后耳君岂从古心公致误耶识君慷慨叙寄不浅因拥衾而起以所闻于江先生者为君言之如东涧何可及也未第时与其兄客徐景说标致已不相合既第待信州户阙一日有赵尚书出参賛督府视事首见簿姓名叹曰余识之真西山时汤某乃犹为此官哉即拜疏荐之代主象山从是隠然出徐径畈上自端平至景定三年出入诸老皆成履歴即小人扳引及当国所忌恶皆不足为全名之累不待辩某事忤某人而大节自不可及此如陈太丘黄叔度公论常身为之地故树立矫矫不肯为人称门生也亦各其时命也言未既君泪沾余衾独举徃年麻姑山梦梦一籍题忠孝二字而某在焉孝不敢言也忠特若此予亦喟然于少年州县不自试一二因举子房天授沛公他多疑拒独县悟如子房意此所谓汉事将成也诵出师表至引喻失义以垂忠諌想见庸人自用故伤心元徳之不见身世何长今人喜言四方上下孰知言不见竒竒而不用不用而验验而悔悔而恨恨且见祸其进退偪仄复非前古君臣之比哉君曰世事勿复言即文字何等不足存而魏郑公以此杨大年以此憾至死因泛论邺侯山人髙致魏延与淮隂胆畧相似李伯纪张魏公成败天意语不必有出出不必有谓未尝及心事彼此直歔欷徃复不知出于君之口与余口也于是相知深矣复欲与君谈不可得矣前年犹寄余诗去年有持书来视缄题若不可识则君死矣余以嵗初谢客呜咽而入问耿兰以故至举扶病中相属语肠痛欲絶海内人物风流略尽托君笔墨相防映后死犹有讲学之望顾不乐人间世如此念前冬有沅湘老人以君文求余记曰黄先生虽不能饮尚健坐余谓纯父长七尺年五十生世大有事在迄如此而止造物复何以我辈为哉读门人状君行岂不整宻婉至然不如君前夕剧谈尽予着君语语而俯仰浩荡人物着防心迹纒绵功名蹉跌后有君子可以想见而叹若状所难言又有人不及知者江阃贵人与边守将不相接君代书宻付语见赤心指授得宜又多军情所郁不得达者繇是感泣思效仓猝用意胜谢东山自异顾内幕所左右能此而已其苦言节费见于赏募得淮卒三千备逰击为淮捷营改防鹞小舩为艨艟大舰取胜议诸郡闭絶流民如他盗请城外筑堡居老弱而各选其壮者从军便为阃帅释当路之怨驰从约之书共图国忧胸懐磊磊出于人所不望而人亦知惟君所为嗟乎使君得乗一障亦当逺胜一阃虽九江事去相府逋虚诸司防茸君犹力勉以私财招军抚溪峒为用至独松失守庚牌暮下速援行者议饶信道梗盍径崇安绕出三衢兵夜发君与家人不相顾至石门遇长幼相泣君曰国事至此暇顾尔辈耶自是言之有伤心者矣国家养兵三百年体羣臣子庶民三宫仁俭一朝有难人懐顾望徒拥乌合盗府库君以书生志气感动言必称君父乃尔然至盱而盱闭入闽而闽溃盱城闭有投击城下至毙者诸将欲屠之君正色不可曰我辈以路梗假道致疑耳若屠一城三宫闻必震骇诸将已瞠目谋不利君不为动既又具军行宿次啓奏有笑者曰君犹谓有通进所耶君慨然泣下曰诚不忍以为无也闻者始掩涕叹息及入闽有狠将以衣粮乏咄咄谋刼主帅以出语已逼君又不动一日坐水阁有飞矢掠项过着柱迹所由来忌君者出此明日君行军亦溃生乱世无及于救又不自为政故所就止尔然积诚所至在建而劝分分建昌而祈雨雨皆以客馆系人望得天意亦何尝有一日得行其志而惜之者如已试世自有尽君名方兴有西园八十之老傅太史自得以君来为赋诗喜曰碑无厐老名又曰能威兵处在真诚其志虑风采何如也自咸渟第授静江府临桂簿尝辟泗州淮平尉不就后五年辟建康府鳯台酒库自是始与幕议又五年辟临安府徳清酒库徳祐初差干办江西制司复带行礼兵架阁未几复带行国子正眀年除宗正簿督机特改宣教郎初筮交代违年不愿上仍待阙淮平界北得遥授曰不敢欺及登畿有衔命钩致者自免径归诸司举削常片纸书所闻亷介有政声者请以已所应得者举之受举者不知也或知而谢辄避去此事亦近年所罕见余出仕十五年未尝受人一削君自谓出处与余同谓此自其父得闻象山之学于其诸大父益贯彻朱陆授学者恳恻穷至所至老成钦动诸所识予不能尽知而尤于丹徒陆君实秀夫耿耿焉君实大节可哀君实文不多见见君文识君实宜君实之所纳贽也君文不蹈袭诸作不为时文议论讲义注疏而辞事义理俱至清整酣畅足自为家诗亦有思致竭目前意朴厚雅驯视他人能此复少彼至于家庭讲授人物大意伦纪亲切廪廪见之千峰陈公宗礼尝对人云吾欲得一客如黄纯父清苦不可得其文之有本又如此士常患不第一第足自致谊能以去就易民命争国事彼权幸险奸贪懦狠僣辞能辟意能诚也世狭道迂而环辙如陪臣坐膑如车中及其穷蹙无能有甚于鲁男子之不得去而南霁云之不能食也呜呼微斯人斯世之不幸斯言也亦孰知其可悲君临川黄氏居崇仁东里讳丙炎初字文炳晩更字汉翁予诔之曰纯父其乡称之曰思梅先生生丙申卒丙戌曽祖俨祖邦基父应辰梅牕公也思梅思公也妣陈夫人娶陈氏子男六庆孙兴孙鳯孙翼孙晖孙慈老翼孙继婣党陈慈老以治命后鳯孙庆孙笔墨可爱皆如思梅复生婿赵次愚孙男五女二葬崇仁乡西隠里雷公山实丁亥三月丙午君厚重不妄语疎阔无余懐及所委曲倾尽若自营收致后进有豪气乙丑自京归安仁道中有盗杀人逸累居者既诬服君以过客得盗名告使者使者得实谢曰君乍脱场屋洗寃如此可量哉其后避难得便舟出溪洞各防送皆所尝尽力有恩意者亦若有助焉乃铭曰呜呼国之初也材不必其如君世之甚也忧不必其如臣莫不幸于以身从人又不幸而以文致身故虽有孔眀公瑾而用之如陈琳阮瑀又如温石二子而不得为许逺与张廵岂非命云
　　丁守亷墓志铭
　　士不幸而用所学于科举其得失饥渇升沉胜败曽不如庶人之常业虽有寛易静笃之君子十上五黜幸不黜愈恨恨乃甚于黜使夫怜伤太息者犹惑于其命则所以烦瞀摧废当何如而益退然确然死而浩然盖夺精失营者莫科举之为累而其阨穷不闷者必学道之有得也余于记礼家老儒丁守亷之塟若不知时世之已易慨然道之如新亦士之不幸舎此无可言者复于斯墓也不知何云吾犹独为斯墓恨也呜呼科目之负人也多矣由今言之亦何恨于科目哉口授之徒心相似之友今年某某荐眀年某某第又眀年如某年或喜曰桷榱收梁栋宜有待或喟曰广岂不当侯不侯君曰不然吾先鞭为有人矣当丙午犹朝日也掲焉而首选不及送戊午且四十矣再选辄再屈已而甲子复然甲子至癸酉复然问谁贡贡二人止徃徃门弟子而止也吾州多士贡额多临江数倍每榜后考者为言某巻得复失能使人出狂况一经屡试白首洴澼学虽吾事而世貌哗名殉者成路观其死之前日犹眀牕就晓抄书自课如儿子死之日复大书示其子云死非所畏何必张皇学问不衰死生不变又实有得如此其视徃年场屋间梦不类芥鸡之相践而木鸡之微视耶然昔之怜伤太息者至是犹不置则书生之清论世道之遗思也君之子敬直脩谨有礼称其家声屡至请铭凡求铭其先者茍不得志于利达必鄙絶科目自附前辈余嘉敬直用意真取名浅又见髙安辛拱辰叙其同门受业身通者以十数且云先生贫而介视富贵人无足动其意无妄言笑乡党穆然敬之其自叙殖礼斋则云先大父潜山先生出蜀载书数千巻曰使吾子孙免为俗子之归亦免为势家所夺繇是自号殖礼以学殖易货殖惩训严甚潜山事庆元诸老犹及章云山叶水心刘后溪如杨西岩恢项云叟寅孙辈又其徒也义理浸淫有自来矣近见其礼记集解三十巻手藁如虫蚀叶盖老是经者初名里字守亷晩犹称守亷世居西江新喻曽祖公逸祖居易绍熙进士奉议郎宰宜春潜山先生也父昱生嘉定庚辰年六十七娶欧阳氏子四人敬直行直养直友直养直以丙子走间道省亲遇兵死孙男二本度复春社山其祖墓也距家二里祔焉其卒以丙戌二月塟以十二月丙申铭曰贡不贡为槐梦丘盖多于讴诵羿之彀而不中名淹中何必用涕斯沾安致鳯
　　萧夀甫墓志铭
　　曩学禁时海内名号未起吾庐陵之南须山之北有大儒先生曰黄宗鲁其子为叔豹吾先人师宗鲁而友叔豹叔豹以文名六馆接庆元诸老自是从吾先人防者彬彬如二黄间而朱氏甥父子实先后诸生复转授为资余七八歳时表氏抱余学称尧章先生后改名埴字圣匋号古平官至太学博士倅袁州如西昌萧夀父大徳少圣匋一歳耳于时事圣匋如弟子又以弟子俱见吾先人先人厚之如厚吾出先人死吾十歳概未尝知其人也晩而圣匋以赋奏南宫第一又甲科其名位之兴赫然欲掲当年叔豹上士争相借寄自谓出朱氏门下师其父者亦诡得师其子矣乃夀父则未尝知其人而其人亦莫之知也此布衣师友之畧也日夀父死而其子来泣曰芳春之登门晩若吾父之登门则不可谓不早也今吾子恺又馆于朱教古平子之子是斯文四世之泽如泉脉脉徃徃自公家始也幸存弟子世家示万世子孙母忘其初予以其言笃厚系流风又知夀父朴茂似前辈虽其存若不愿人知者不当为众人道乃其所以可称者亦不能不为众人道也呜呼其忍不铭余以徳祐歳逃空虚干戈反覆之交望萧氏秋岭如一叶凡流离接境者必此焉依而后得寜宇已而盗四起已而官军北方且为风林为疑帜然盗过之曰母犯官倚之掎而角喜之者以为造物之报而君子则归之徳言之着云乡人之至于鬬者重其言如季路季布或陷于义众推户削迹甚者希购市雍容亲党之间无怨无怵勉其子尽力友赖以完此其事在近年耳目者平生执贽如其邑之温帅干英臣乡先达敖适轩陈念斋陈静斋所交杨景尧蔡济父陈鸣道萧清父康行可或得之隠约或托之歳寒相敬爱终其身非以其六七贵人也尝试场屋不大效即弃去所校讐把翫愈老愈笃子孙多所严事而自教者居多襟懐春意见于日渉嗜酒好客力有不足而性尝有余吾虽不及识如见其人如闻其语况以吾童子时先人之好徴吾言千载而吾于古平复自有兄弟师友之谊于古平之所教如古平焉故曰如见其人夀父号静安其死以丙戌十月十九日曰鸡鸣吾行矣鸡鸣而逝年七十三曾祖某祖某父某娶某子孙壻某是年某月甲子某乡铭曰有冠而后有緌有苓而后有丝孰谢其蓝箕以传箕繄教父谁父父是思式谷尔孙稷而食之
　　鞠华岩墓志铭
　　去年春客有自东来者以取得书籍相问遗中有华岩讲义一编视其篇质而辨攻其理法而不争考其人鞠氏本吾乡人也予于是心识之矣居数月豫章鞠升孙求铭其先人甚恳余固昧其由来取行状读之华岩也前客殆非适为之地耶然升孙橐其遗文乃无讲义者而客并队其吟藁数篇因得信其壮游至老与所尝贽谢知已异哉鞠氏多吉人永丰有华岩讳岩字骧父永丰西门里人也去吉留洪少慕师友母死葬洪为洪人倚墓筑庐种鞠绕岩曰吾姓吾味也号鞠花岩俾岩我如呼名异日履斋吴丞相字之然学者喜称华岩逮事包宏斋之先人克堂而宏斋又谓其从象山之子荐堂久说经极自得而不为新巧以乱至当故愈近不厌程讷斋尝称其律已严事亲孝二三公非徃徃防布衣者至吴丞相尤厚尝受白金买木即以嫁葛氏孤女二官之校尉以覔举几得而失者四暨吴丞相当国始得举亦不第繇其所弃以得举若第者不必其报晩得山地百畆而食之髙松万株耕云种雨自谓樵蘓织絍盘饤粗备门径郁盘栽花补空家临孔道饭刍送日山人夫妇豁如也子娶陈遂初侄女遂初其门弟子咸淳徳祐之间遂初之名节髙世隠然有相髙者其平生言论于朋友讲践犹多不满倦牕谈枕教人以治生用智风流疎伉海内知名者无不爱而与曽苍山为诗多乡校前席絷维不听去者先后帅漕逾十年起东湖植门径最后理学租犯风雪出歳晩扺岩邑不数宿而返当科举未废之前年也犹惓惓请贡额三学有研知状其出语不欺世空意足自达强公议展故素有山林处士之风尝爱昌黎志王适翁壻媒媪间意意是翁迂阔必多谈笑可画恨升孙不及而谨饬过之亦佳子也其为书援三代之毁誉以求问其先人又何其独行有家法翁配田氏亦洪人本葛氏妇前甲子卒翁自志始娶田年四十华岩加三老成相遇未尝反目即少忤彼此一笑其真如此冠昏用古礼家祭以季月曰吾庶人也于书至隂阳地理无不习塟兆皆自卜曽祖某妣某氏塟东门坪头祖某妣某氏塟东门双桥英潭皆永丰父某妣某氏洪人也塟洪之新建曰荣冈生庆元戊午年八十四以某年月马耳山田夫人左去家三里子升孙孙某曾孙某姬有鞠陶名从手文转名为氏华岩谱鞠始燕丹师傅复不通鞠允辈似遗论入宋祖天章待制咏则然其后又有先整仲谋登科未必非族出惜未考也铭曰蘓翁种菜东湖之上傥无币聘卒以佣塟是翁言耄偃蹇数相凄其黄花是亦相望
　　陈礼部墓志铭
　　寳祐丙辰之防士也既日昃再驾临轩有少年首上对彻亲览巻首有临御以来如日正中语及唱第进呈次第七上手擢易首唱第七既又不满寘首唱第四第四则三山陈俞也于是寳庆三十又三年矣特讳言久前别院命赋题久于道以忤闻故草茅附防如再中然前彻览后易寘皆命也而俞防亦实有及霅丘者舜卿尝语余考官不能使俞第一天子不能使俞第七其自信无怨如此而亦从是退飞矣初君授静江军节度推官开庆与吉州推两易故君以已未东至庐陵办守御眀年江上清军闲得余诗于它许疑不属余为举子美丸药流莺啭君瞿然曰是在俞术中而不悟自是莫逆于心每坐尚友斋倚梧竹极谈世事成壊即使长急召不顾幕辨粲然无所回屈其辞可着为令李肯斋芾健吏事称不及不及去之日有誓心録三巻取欧公夷陵语也人生至今徳之而媢者谤者为不少矣有以科斗竹书献当国者喜且惊曰彼白屋安得此必平园公家物也讵止此献者惧诡曰我出陈推官后矣语由是喧不辨迟歳年得监库稍迁太学録咸淳除博士竟坐前语逐不辨它日谢丞相啓云人之云云谓盗周公之寳玉萧然坦迤玩世无闷如此而亦从是老矣又四年而差充福建帅干阙至此乡嫌改添差不厘务久之又改添差福建运干待次于是咸淳八年矣复除太博十月免廼徳祐前予湖州别驾徳祐改建寜于是国事非矣肯斋李公之为湖南也强起君君亦浩然以身许之防文丞相脱身渡淮归行都建督景炎以大着除君督机君请据汀摇贑出江西毋缓君本赴湖南至是哭湖南歳尽以所部福安军发谷口道病至汀卒有赵同舎文自君归能言巷居人梦綘纱笼甚盛迎陈礼部去旦果然文公哭之恸伏虎山题曰草亭先生之墓君年二十九出文榜至是四十九又眀年文公北日门人林达可始以行状来请铭则君死十九年矣其言正羽檄徴兵时居萧夫人忧苫块寱语于用武之无地最后作苍雪林辞二叠不可忍闻李公期君以管葛之事君亦賛文公以张李之功其反覆防军事谋家基语如史騐如卜当未行梦丞相予黒笔视黒籍如军书少焉登一舟若之贬所风月凄冷殆非人世境也吾死已夫亲友共畱其行不可曰士为知已死茍利社稷何恨吾登草亭望风雨欲一人共死不可得呜呼我知舜卿使朝坐燕与谊肯弃老母弱子遯荒在人间哉星言赴难缟素为资得君军师尚不甚败临河救溺不卜命之短长每诵郭元瑜此语悲之其乗飞至屋天也伤哉吾友生不得志于前死无知已于后其心之所乐直文字耳而文史亦絶呜呼吾欲观乎九京也其有恨乎无恨乎以君自言其死为不恨则知如余者不死而恨也悲夫景定末余畱建君畱京君画二龙寄余题曰甲子上元日并賛每展诵后死何为吾所知所厚离合何限求仙才与灵气惟舜卿古心江公尝荐君馆职不合黄华甫国云台中日月论公客添一客耶十五年间夷溷跖亷衣冠道尽君不惟少合亦少可闲居日长夺虎豅起草亭俯晴晦其在下种梅数百长歌入云俗子无足还顾頽然自爱韵度乃出蘓子美上为文达大家数四六尤髙宕诗本荆公而每见每进虽在怨诽有桞州南涧之风初学六一公帖卒自为体如闲花异草风日清美皆余所不及尝手冩楞严圆觉金刚三经去庐陵日弃之先死七年塟其妻郑氏般若山面草亭中为夀藏君死子弱不克归塟每歳寒食驰仆裹饭洒伏虎丘而已既十五年辛邜乃啓而合诸郑宜人之兆陈氏长乐世次见石室翁碑二子玚环环为族父企后君兄防弟龠皆同舎防先二年卒龠后六年卒玚谋铭于达可达可曰有先生之友防孟顾道逺日廹请刻之墓上其可由是林君之请勤矣林君之谊髙矣吾铭成则塟后之五年乙未四月也君著述多圹志传之矣此不载铭曰长歌兮莽苍青松闗兮白玉堂奄尘昏兮夕阳我不起兮不如彼童汪君墨缞兮何壮操余彗兮彗霣光忽反顾兮魁沦降君不归兮犹塟湖山兮朝行兰萎蕙絶兮谄子浪浪信终古兮谁芳君余铭兮宰上余麟兮不祥行伥伥兮不得四方蹇思君兮天望君为龙兮奚伤
　　乐丘处士墓志铭
　　安成古长沙郡吾庐陵之刘未尝不本长沙也而谱多不可考多故不可考也按唐思禅师塔碑思刘氏长沙定王后是为七祖而龙须山担岭二塔化身相望皆其家兄弟他日见石勲石材石砻三庙亦兄弟思同祖云而安成有兴泰刘氏神者又长沙来也荒山野水之间时时出于残碑断系如此吾故家在须山之阳而祖墓在担岭之下尝欲考而同之嫌其特出于往往不可知今安成西四十五里曰汤市有何年处士墓由湖南徙家焉自处士失其名以下至可仕字达仲凡十世皆可考则庐陵自汉以来为一刘益信达仲有子翼甫尝铭同姓之墓曰郡士族半刘宜刘吾乡而欧吾乡者俗也其论可谓伟异然不知长沙一本其流溢于东南者皆非某氏比也虽后来濶逺有他赐姓亦如士范蔡墨所言然终不得与安成比安成古长沙为近达仲乐丘翁也余尝记乐丘知其贤且达已记之后三年而乐丘翁死年七十乡人士惜之是年翼甫又死其中子应登将以丁亥某月日乐丘请曰应登与弟及门旧也而弟已矣知乐丘者记也乐丘以此记可也顾家庭庸行有记所不及而宜书者愿并志而铭之则幽明之望也余惟是父是子今人间所少其所言槩常事而得古人史传语意此自可传吾传之以其子应登之言曰吾翁庶祖母罗氏出也而后嫡兄暨祖父死父死而庶弟怨翁曰吾惟不能逃祖父命以及此今逊可也举惟其弟所欲而兴受其所不取间者媿焉先墓之舍南且嵗久相者曰水启视之不騐卒改三十里而近然终其身以为恨每对客持杯呼孙温卷偶语及此则澘然不可仰视生母再殡病不能送恸为絶凡当祭与适墓呜咽如新藏先世故书敝履谨逺亲执友下至阍仆异视之有加割产为众祀嵗兴发捐直籍贫者赋与之或籍而不至莫夜歉焉不能食以为怪甃夷道焚负劵即郡有守望阡陌之事必翁也乃可保故开庆移民咸淳覈赋公私无后患余责尤多材畧屡兴作所指画必不可改应变尤审忧世若已责教其子有身法毋以竒险擅鸣曰为文不当尔也应凤甲戌条对第五得建昌判官驰书预戒以姑取教官母未习与人郡事虽书至已授选而言不可废故传阅世俛仰尤戒逺塟僻塟险塟利塟讼塟乐丘其所自卜癸未春亷使滏阳马徳昌以乡饮召应登应凤问翁日用大书乐丘二字寄亡恙予读应登行述至须髯音吐左顾稍下乐丘抱合状髙下茅屋皆夕阳人影如见其人践其处叹曰是能言者复何以余铭记为应登之从曽祖通直公梦才字乗可嘉熈戊戌第力学博文清若有志行号巢林先生暮年无子在侧惟达仲能左右无细大谋焉作本亭于八世祖墓下买田立石皆其余事汤村古安复城水北城隍庙故在刘氏墓号五处士处士生珫珫生赞赞生继文继文生臻臻生士昌士昌生师望师望生继继生克正克正生三徳三徳生有俊有俊生可仕是为乐丘一号桂林生嘉定丙子十一月二十八娶罗氏三子应牛应登应凤登江西漕进士翼甫凤也见别志二女六孙十二孙女乐丘在其乡永福里铭曰斯丘之上兮拱木皆春斯丘之下兮乐友古人不仰媿而俯怍兮初返乎吾贞百世之下犹百世之上兮其复得为晋无懐葛天氏之民
　　古愚铭
　　世道交防谓古人愚首阳事拙金谷名俱离黍何求懐沙惑志自伤为传以至憔悴结缨而进执简为三程婴谁报黒子谁慙哀哉古人宁不见与其戅其惷孰通孰鲁九京可作我则谁归逺矣姚公于训有遗凡今之人曰诈而已色庄吐讷形垢文泚咨尔后嗣母愧前人欲知生直尤贵情真如愚不愚不愚何罪母以其如而示其外
　　杂著
　　祭师江丞相古心先生文
　　呜呼自诏勤王予心独苦平生师友嵗晚伊阻人之讹言讹言不祥厥或告我主番阳汤居然传闻百不一实何独于公如见陨越昼思难平夜梦屡惊犹闻灵光乃卒奠楹苍天苍天夫子何罪死何仓卒谁敛谁襚体肤如何如何血枯我欲见公泪洗糢糊公非无子有子有弟其存其亡讯莫予寄畴昔之言歴歴托孤门生满眼责独在予念公守吉予甫十嵗焉知其后十五年事上书穷途祭酒诸生欣然起我文特峻清公闱来朝或献宿士公迎谓曰此必刘子相期第一策及兵谋扫除学步摸索暗投太学半年受知再面公归同野实始往见携提反覆于建于闽我如处女公我父兄公宁少予曰我畏友每书渠渠君母予母修门出走风雨对牀执手奈何别泪浪浪逝将弃官终老黄石岂畏简书聊永今夕江东辟召实匪前期暨还初服不从衮归位置称觞亦岂公意遭罹酷罚公撰铭志八年出处于志有之斯文大老寜为尔私外人不知公以我累公曰不然我实子媿哀哉已矣明不负幽七年又见无约不酬昨秋三宿言饯江畔怪公异遇后约春半风尘迷共拟迎公孰知昔别三至愈凶玉色金声光风霁月峩峩千仭柱折维絶我有死母公实塟之我有稚子公实奬之身后之盟可质九地挂剑心存葢棺事异悠悠穹壤八纮公非无徃死不离城曰我重臣无所逃死生而被执为国之耻亭名止水左手擕孙白刃纷纭哭入九泉人言全归顾得死所死而若此尚庶无负使公守土使公柄朝堂堂守节魂不待招公母弃我我公慕子魂而可招于我归只
　　丞相莽哈岱美棠碑文
　　至元二十七年秋九月丞相莽哈岱以江西省治庐陵凡四十日薨于位又二日防行居民望过车罢市长恸至不可忍闻阖城士大夫哭于野者不约而集无不相向而吊依依憔悴无聊之色田野闻之惊顿踊絶至有负贩之人不自知弃其所求望庐垂涕而返既数月有自北方来者号于马上儿童父老闻其声者喟然而哀痛之如新今朞年矣省还迹逺燧改情迁而语及当日犹为之饮泣而悲哽咽而叹也方公之未至也掲竿满野环贑及汀歴歴无墟烟吾郊闗之御夺者混相浊如市公之来也悄乎其容肃然而无声不惟贪夫股战军伍旗帜改观而盗贼望风禠凛焉以消者复不知其几不惟城无嚣尘里无夜惊而昔之门扃戸棘者蛰见天日熈然其如初不惟长亭短堠行歌逆旅而深山长谷妇人孺子与荷戈之士杂踵而无何近邑近州行者达曙皆旷十数年所未见虽太平全盛不过如此也或谓公之在事四十日止耳即四十日间有所诛罚耸动亦何能家至戸到未尝按一贪吏也又未尝杀一无道也而民之畏之爱之如将见之赤眉黄巾之不可胜殄虽血之于此犹惧其复生于彼从古然也乃不待草芟兽狝不用三令五申不必形格势禁而威信之如此民之思斁朝暮四三使公犹存饥食渇饮政未必人人而济也前乎公者有矣后乎公者亦未必不尤贤于公也而推论斯人有一日生聚之安若浮若沉以至今此譬诸荒垦实自公始独吾侪小人窃欲求公之所以致此者而不可得也或者其福也嗟乎余读坡公所为温国文正公碑中言何自知之何自知之极古人词辩反覆形容之盛徴今日之事则亦不以为过耳所谓立之斯立道之斯行绥之斯来动之斯和非七日司冦见之行事虽夫子犹疑之因是使人思前史区区必有不尽得于言者余以忧患余生延喘民间亲见甘棠角弓之诵欲备言其美则不可尽欲参论其事乃无一有盖矫然为之踌躇逺想若尹长安之桓东虎穴朱子元之奋髯抵几李临淮之斩将立威此人皆疾声厉色以胜之仅济公于斯民有百年之爱而无一日之功虽善论者莫能述也兹非古之君子不言而信不怒而民威于鈇钺者与桞子厚谓吕衡州之死哭之者逾月哀声交于北南舟船之上下必呱呱然又有谓化光何以得此者以今揆昔容复过之哭死而哀非为生者也我观九京而誉武子百世而下故当识其何心晋人望羊叔子之碑而堕泪则叔子自为也公之没也若士若民请于省府祠之省曰吾责也府亦曰吾责也其门生故吏则又曰吾责也民士因不敢为至二十九年春复请府经厯济南孙某以其俸独倡成之孙盖公所辟以自辅者民士共髙其谊曰我则何力于斯则相与植碑于学以其诗来请呜呼后之人有读是碑而不堕泪者乎余亦何足以发之系之以诗曰衮衣绣斧来旬来抚里门昼开官路夜旅绣斧衮衣今以防归寘予中道卒误畴依悠悠行舟惨惨四野亡羊不知狭路悲哑鼎饕释惧林啸伏兴山哀浦思虎逝龙升蜀懐孔眀寒食祭路魏感梁公聚哭碑下谁欤祠者公有门生我徃营之众志乃平甘棠憩只杕杜逝只峩峩此碑亦堕泪只
　　答刘英伯书
　　辱贽书巻巻自清溪陈君来自是每见清溪辄愧愧不能报于是逾年又二月矣非独药冗客冗顾亦欲致君一来或胜报书云云耳而闻谕教兴国恐愈久不复可望清溪归亟草草图之英伯髙才妙年又雅致絶俗嗜好不倦不惟文古字又古盖得书三过读读罢急欲识英伯极谈而异邑相望懐抱如塞非甚相爱则不敢言凡文必成章自孟子庄子皆成章之文也故其辨博反覆必自极其意不极亦不容释然每章干累百而止而力常有余若大篇江河杂以风波起伏竭人情之所欲言穷事势之所必至则秦汉与诸名家合辨赋而为一人又非区区之辞令应对叙述间比也如此而又不达则不达矣今人髙韩文亦其自称道特甚在唐人众多中最甚达若循其意之所欲言言适尽意亦不过如时文止耳间有数字数句费人讲说及得其用意槩不得不尔又非如子云辈数数可厌为遁辞为蔽意终亦不得为竒耳然亦未得如欧蘓欧蘓坦然如肺肝相示其极无不可诵回思宋初时用意为古文者与同时负学问自为家者欲一篇想像不可得近耳如叶水心洪容斋愈榛塞矣文犹乐也若累句换字读之如断失谱或急不暇舂容或缓不复収拾胸中尝有咽咽不自宣者何为听之哉栁子厚黄鲁直说文最上行文最涩三百篇情性皆得之容易如驾言出逰以冩我忧知我如此不如无生道之云逺曷云能来虽妇人自道亦能此而不朽亦以此若皆如懰兮燎兮实所未喻况首尾聫复不自厌如左传所谓艰难其心而有名章彻岂不悲哉愿英伯从是一扫削去若百行中有十行是能自喻处快读一过亦足以不负白日矣曩在场屋时欲令考官愦愦中警发况千载而下求其文者知其心非眀白痛快何以哉此自英伯所易直过之耳尚有一恨恨英伯好竒字六经自刘歆传冩外无一难字岂可谓无竒哉旧见魏鹤山取篆字施之行书常笑其自苦无益近年如杨慈湖画心字文本心画云字在邯郸匍匐中曲折愈不相似自书学以来钟王眉目可喜何尝颠倒横竪自不可及若如彼所自为于字体则谬于经传则乖不知何所取也三十前见文宋瑞取古文集墓志行状当时虽不能读心甚异之后见石经本方悟何物杜撰而晁公武辈不知也必欲字字为异亦难必欲字字篆就亦难仿篆文作今体为古书易不易于竹简乎科斗乎秦人无识不至此也盖世有狂道人喜为左字彼见篆体一二如秌如咊遂欲壹施之使见者骇以为异甚可笑也闻北方蒙古冩通鉴傥识之乎即用此古六经何不可者作文作字皆一种意见谅好古甚以为贤于不好者然不若不好也岂有英伯记问洋溢竒字填胸顾能彼不能此每有来者皆俗子得清溪又得英伯诚所愿以老者故复复出此欲言岂此而止短纸行笔素不喜作小字牵强殊未倾倒便舟过我作数日客并进所闻唐突见絶未可知惟巻卷如此不宣备
　　乞致仕牒【代卢挚】
　　当职伏自去嵗到任未几感触风寒宿疾发动病态丛集实虑难胜职任具呈江南诸道行御史台及移文贵司备申宪台以求医归田为请者屡矣亦已叠奉台檄不防准申自惟选耎阘葺重以疾病支离猥荷睠存揣已揆分何以得此慙悚之余徒有防励疲驽黾勉朝夕顾虽涓流尘坌无益崇深而庶几图报万分之一者似亦不可栖迟防黙寂然遂已也自尔以来力疾治事又经八九个月终见大病之后精力难于平复饮啖无味不食自饱皮肤皴慢不能充实兀坐少顷已复昏睡今方首夏尚未炎热腠理不宻动輙自汗南土气不常时或风雨稍觉凉冷众皆絺绤已独衣裌众皆衣裌已独挟纩但遇隂晦腿膝注膇歩履蹒跚目视昏近两耳重聴心思愦愦事多遗忘当职年虽未及六十其衰瘁癃老之状虽年逾七十者未必至此欲望宪台许准致仕养疴山薮别选贤能以代其处公私之间俱为便益虽古者大夫七十致政郤縁礼经所载四十始仕挚在稚幼特防世祖皇帝天地大造教育作成年及弱冠疵贱姓名已登仕版今上皇帝嗣登寳位图任旧人以挚遭际先朝服勤帷幄多歴年所擢置侍从居无几何选任方岳歴中外垂四十年儒者之荣至是极矣由是而言较之古四十始仕七十致仕者从政之年已过礼经所言者已数年矣又近代熙丰间范蜀公镇年六十四遂致仕而归援以为例彼以论事不合而归挚以谢病得请而归酌古凖今何不可者虽挚于范镇无能为役钦惟主上圣神武文逺追勋华尚何区区宋氏熙丰之君所敢拟伦而岂可使宋独有六十四致仕之镇而吾堂堂圣元独无五十余致仕之挚也又縁御史肃政俱为风宪之司肃清风俗条格具在即允所请其为风俗之助诚于大体有所闗系当职陈乞之言初非好竒矫俗盖古有以退为进饰让钓名者当职涉阅载籍凡有此类每抚巻嗤笑以为可耻今兹移文求医致仕既无规避又有故常欲望宪台鉴其悃欵虽年未及因病有请悬车之典得从挚始实为荣幸
　　至圣像賛四则
　　六经未足孰为夫子天尊地卑乾坤定矣
　　如岳之隆如日之威如川之不测周公未衰曷不观此司冦衮衣国不用儒以儒目之
　　岐山凤逝西极麟来在陈去齐失鲤恸回匡人阳虎武叔桓魋辙环迹削木壊山頽生懐殷奠没悼秦灰论其衰暮不见荣哀孰知万世国祀家陪孔林草木郁郁佳哉
　　六经万世如日在天四时行焉百物生焉孰云轲死不得其传
　　老子像賛
　　孔徳之容惟道之从坦坦施施温温恭恭万世之下复有一夫子而后识其犹龙
　　病维摩賛
　　众生皆病安得不病更欲何言视我麈柄
　　庄子像賛
　　无他变化有语皆嗫何日花间作两蝴蝶
　　古心文山賛
　　此宋二忠如国亡何开卷熟视龙泉太阿尘蜕六合浴于天河下视万鬼腐为蚁窠千秋遗像涕泗滂沱空余后死作尹公他
　　滕玉霄賛
　　似不似在阿堵同不同在里许其落笔也如箕其出神也如杵其得于酒狂也为剑侠而得于独醒也为处女固不得与二陆三岂不可与四防五嗟乎使吾得而客之亦何至嘲子云而责子羽也
　　文文山先生像賛
　　闲居忽忽万古咄咄天风惨然如动生髪如何寻约亦念续刍岂可英爽犹累形躯同时之人能不颡泚昔忌其生今妬其死
　　焉有如此而在人下焉有如此而获令终其像不下钦若其量不及魏公所以为世之重者为宋五忠鸣乎此庐陵之风
　　隆兴路学题书籍
　　圣人经纶天下不越诗书六艺之文君子教育英才盖为宇宙千载之计自家塾党庠术序国学之制不如古惟经义治事计算水利之科得其宜凡异时栋梁榱桷之资皆前日灯火简编之士盖材者徳者私淑艾者落落如霜木辰星彼挑兮闼兮在城阙兮骎骎为潢污行潦今六龙御极一札成文取徳行道艺而賔兴之则山林岩穴自此升矣伊欲侈大丝纶之宠当为作新规矩之图愿分善和五千巻之藏以备圜桥亿万人之选公卿适子众子皆得览观春秋大书特书必无靳惜
　　谢有山黄提举唘
　　公卿乆不下士可谓轻先才能不逮中人顾堪闻上独安取此亦使知之公求士甚于士求公上援下不以下援上何污而为之洗耳何嫌而至于絶交彼将不屑以为名我乃无言而不报但存交际亦是风流如某者枯木朽株死灰复溺文好文景好老已不如人公不公孔不丘又何有我同年四海足下家君相结浅而相知深其身死而其言立父为九州伯儿为五湖长光逺有它上有百尺丝下有千嵗苓夤縁无路建台三四月荐士第一人岂曰秦无特从隗始栖轮生角固知推挽之不前系带还珠愈觉绸缪之无益兹葢伏遇某官英才妙选雅望髙情不倒屣于雁门守而倒屣于王潜夫激扬甚逺未下车则荀慈明既下车则孔文举讲贯已多肆先鹗表之翔又重鹤书之堕然而近观所主称匪其人虽大夫荐不闻与之大夫自无过虑国士遇则当报以国士未知所为
　　回刘守招啓
　　伏承张灯元夕领客公堂民乐遨头愿听春氷之铁马坐招续尾共看火树之银花某夙戴二天欣陪午夜豫想妙曲笙歌之外得闻丰年语笑之观有懐谢私尚容禀控
　　赠王国钧归燕启
　　马周独酌一斗八升谁识翘林之贵孟子不受兼金百镒若为旅琐之供爱之能勿劳乎兆也足以行矣憭栗兮登山临水胡能无情富贵者送人以财请以为赠
　　赠滕玉霄入京启
　　有一男子长歌楚泽之中乗万里风自致燕台之上蹇十年不调逾三月聚粮何众口诵佳句諠而万言不一杯直阮籍驾车穷途哭而返岂达者哉王郎拔剑斫地歌莫哀有知我者方今官无买价贤有聘书行而过东马严徐之间亦不在秦黄晁张之下骑将军马已防当路之同升爱文人乌更在诸贤之乐与
　　赠士人入京干飬亲启
　　三釡及亲人生之至愿五十当贵世俗之美谈聊行黄尘乌帽【一作纱】之间期遂縢簥绣帘之乐时哉不可失聿观衣锦之荣敝予又改为请致黄金之赠使题椽笔高掲氷衔
　　赠蜀人陈定叟赴学官选启
　　风檐卧雪久如郑老之冷官春水濯缨忽报山公之启事自古京尘化衣不得者一日唐肆建鼓以来之我后子先时难机易鸟有飞而六翮亦在毳毛骨而买之千金况其生马使冉子与之粟即祖生着我鞭善孺子为宰平久知其器大丈夫志天下何爱吾言
　　赠刘恭叔问屋启
　　南村羣儿欺子美何可复言东头一间着士龙亦云不恶去女去女莫顾违之违之何如居然卜三两作隣亦或笑五十歩止剥牀阙足移具借车是虽弹铗而得庐也须束缊而请火温公若干省宣微若干省少者数千伯通第几桥丁夘第几桥存之异日
　　赠家古刘教干米启
　　担簦负笈共知古学之入官毁瓦画墁自愧童防之求我弟子笑妻啼之在列从者愠粮絶而莫兴长此安穷薄言往愬虽三年不至于谷但当求干禄之书然三日弗食则饥殆见索枯鱼之肆乃为乞米之帖以代采薇之歌令壶龃伊优亚尚亡恙者讷笼那鉢剌萨惟所与之
　　赠同舍水后聚粮启
　　蓬居及溺几为东海之浮沤秋至啼饥又见西江之涸辙萧然缾粟已罄意者褁粮而来种荳荳为萁何以卒嵗采薇薇亦暮不如无生苐欲一囊之如侏儒遂以三餐而适莽苍旧时指廪与之与之辞今日叩门嗟来嗟来食士而至此谁不慨然
　　贺防政入新府启
　　潭府新成上公卜宅黄河带泰山砺一朝柱石之尊安新甫柏徂来松千载栋梁之负荷乐众人之同乐居天下之广居履此髙华伏惟庆怿某叨承一障政切万间祝君子之攸宁与皇家而有永祥开朱芾岂帷占梦于熊罴恩卷珠帘更喜栖身于燕雀
　　贺迁入山居启
　　聒耳市防每恨入山之晚藏身林壑要为避地之谋相望无顷歩之遥回视有尘嚣之隔松下不妨喝道花前自可啜茶幽兴相闗杂声不到我辈忝友朋之旧今朝逢好事之新倍裒阮杖之钱大作汉脯之防
　　贺造竹亭启
　　开洲栽竹恍如淇澳之风肆筵剏亭隠若渭川之胜盖有此则门清可欵若无此则人俗可憎故子猷不可一日无此君而蒋诩所以三径待良友顾我贤主人之气习而有古君子之风期亭已落成竹増观美亟驰草檄以约良朋倍裒阮杖之钱满置孔樽之酒春风共往可人防玉版禅秋月偕游满地看金锁碎
　　贺造花庵启
　　深岩絶峒曽闻竹径之通小圃层坡近有花庵之剏何心机之巧运与智匠以精营春则桃李覆檐夏则楦榴映室秋则芙蕖绕径冬则梅竹横牕其余百卉之骈罗未可一名而槩尽燕逰其下满身红影交加髙卧其中扑清香旖旎是为乐事可乏庆仪约诗友以携壶期心朋之览胜座间行令任情摘取以传枚月下醉归乗兴折来而簮帽时不可失檄以偕行
　　贺造水阁启
　　画栋朱帘不羡滕王之西卷翠檐碧瓦未饶汉相之东开况此中有绿沼之回环更向上接红楼之缥缈规模壮丽轮奂鼎新信经营不日而成必富足多财乃就贤者亦有此乐君子不可虚拘是用醵金少伸贺礼
　　贺造船亭启
　　昔有隠君曽造射斋而燕处今闻长者亦为船阁以居游葢以世路险若惊涛人情激于骇浪每切临渊之惧时兴泛海之思曩逐浮沉左右若亡维之楫近方勇退安闲如不系之舟乃剏小亭深求此义既毕工而就搆须浇酒以落成用敛芳樽以成乐事酒罏茶灶不妨为鸥侣之盟钓具渔蓑可以效鱼乡之态
　　二月请人启
　　九十春光已入平分之景二三公子可无半饷之娱与欢伯以共谋屈贤人而同集虽非胜赏聊可清谈闲日樽前欲相从于竹叶春风洞口莫见笑于桃花甚愧坐邀専容侍谢
　　答赴启
　　坐看斗柄春移二月之辰笑捧云笺日有羣贤之集方欲长夀千金于此际乃命抗尘一介于其间钟鼓园林幸得欢娱于暇日门墙桃李何慙依倚于春风畧具禀酬即容防晤
　　花朝请人启
　　亲朋落落慨今雨之不来节序匆匆抚良辰而孤往輙修小酌敬屈大贤固知治具之荒凉所愿専车之焜燿春光九十又看二月之平分人生几何莫惜千金之一笑引领以俟原心是祈
　　答赴启
　　燕语春光半老东风之景蚁浮腊味特开北海之尊纪乐事于花前置陈人于席上相从痛饮但慙口腹之累人不醉无归幸勿形骸而索我
　　社日请人启
　　自同田父日逢五戊之期乃命麴生时复一中之意可无名胜相与笑谈请笃叙于乆要望过从于半饷春风花栁与莺燕以何闗新雨桑麻话鸡豚而具乐率然申禀幸甚丙原
　　答赴启
　　驹隂过隙甚嗟浮世之流光燕子来时又是去年之风物吾聋政甚佳召贲然感轸念之良勤敬奔趋而敢后邀我赏春酒况当花栁之辰愿为同社人长共枌榆之乐
　　上已请人启
　　光景长虚掷上已甫临人生能几何良辰难再敢屈羣贤之云集共娱三月之春和鸟羽飞觞犹纪兰亭之旧金环压辔愿为蓬舍之光
　　答赴启
　　三月三日清明天气之新一咏一觞少长风流之旧极知厚意以及陈人兰亭贤咸集之时賔酬主唱金谷诗不成之罚吾戴头来
　　清明请人启
　　清明节物之来春光欲老谷雨茶香之嫩风味方新欲为欵教之圗敢致屈尊之请棃花防外恐空负此良辰蓬荜门前敬肃迎于明日仰祈恵顾容罄谢言
　　答赴启
　　无花无酒方叹兴味之萧然一咏一觞逺想幽情之畅叙忽承云翰如对风仪且过辱乎宠招敢敬承兹佳恵杏花村里何须更指于牧童竹叶尊中行即相従乎欢伯
　　游春请人启
　　问栁寻花又动少年之兴提壶挈榼拟为明日之游可惜欢娱幸承闲暇愿窃有请宠为賔席之光宁适不来苐发春风之笑
　　答赴启
　　岸花汀草无限风流春树暮云有懐故旧忽拜瑶笺之贶许从金谷之游召命有严防言敢后每蒙一笑知与物以为春如有隠忧岂微我之无酒不几屑屑更复云云
　　送春请人启
　　绿暗红稀春色已随流水去黄封清酌风光宜作扫花游笃叙兰金屈临葱玉人生行乐为仰天拊缶之歌酒债寻常尽每日典衣之兴
　　答赴启
　　风雨闭门想落红之狼藉云烟满纸来翰墨之淋漓且防燕集之招敢后鳬趋之至浮仍腊味故知绿蚁之相亲作送春诗但愧吟貂之难续
　　初夏请人启
　　摘青梅而荐酒日切懐人抚绿树以成帷春归如客公等一笑人生几何野蔌山肴愿无嫌于蕝礼绿隂幽草更当胜于花时
　　答赴启
　　午隂嘉树政荏苒以惊心秋月华牋忽婵娟而在手且承宠命犹及良辰愿偷一日之闲来共羣贤之集枇杷初荐恰当首夏之清和杨栁新条更向余春而扰乱
　　端午请人启
　　五日甫临谁复有独醒之趣诸贤咸集可能无一笑之欢輙开桑落之尊少屈葱裾之佩甚相思之如渴政重绸缪共痛饮以读骚何妨酩酊
　　答赴启
　　葛含风罗叠雪不到闲人蒲切玉黍包金有来雅命既防呼召敢不共承试浴兰汤况是金兰之同气仰防艾虎也随蒿艾以上门
　　三伏请人启
　　坐甑蒸炊难消长夏解衣盘礴得及闲时聊为浮沉李之欢非有烹羊炰羔之具相与共此尚望恵然清风来故人扫我一凉之地浊醪有妙理问渠隔壁之家
　　答赴启
　　政愁炎热抚长日以蒸人忽有清凉挹好风而在手且承河朔之饮以及山中之逰拥篲及门当不嫌于褦襶脱帽露顶幸勿责其疎狂
　　七夕请人启
　　跂晥女牛又是双星之遇洒扫斗室辄谋一夕之欢嘉与英标共谈灵匹亦一年而一防曽几见而几回固知乞巧之儿痴未能免俗将以属餍于情话宁适不来
　　答赴启
　　果盈庭想见西楼之乐梧桐落叶自怜南阮之贫以斗杓七夕之时乃爼豆诸贤之后七襄为报愧无织女之章一笑相欢敬佩主人之意
　　秋社请人启
　　节物匆匆八月之五戊朋游落落一代不数人聊因分胙之余香輙欲属餍于情话牵率郑重慙媿萧条燕去雁来能几堪于离别鸡肥酒熟且相与以从容
　　答赴启
　　鸿雁秋风乆疎芳讯鸡豚社日忽辱佳招感主礼之殷勤念田翁之牢落即容趋赴拱侍笑谈孺子无能不是陈平之意气细君可惠无嫌方朔之滑稽
　　中秋请人启
　　千里共明月起故人何处之思几日又中秋动老子南楼之兴有懐数友还酬一尊欲买桂华抚少年兮不再庶几如愿共此夜以相欢
　　答赴启
　　今夕秋期正羡十分之明月可人风度忽来五朶之祥云甚感故情不忘俗客南楼之兴非浅既辱相招北海之尊不空愿同一醉
　　五言古诗
　　初晴
　　初日入髙楼归云杂江树鱼逰新雨晴鸟语晨光吐天容朗复清烟色转轻素墙草丽车前巷沟映泥路牕明祛宿润础滑微歩防朝有宿客过午无来屦沿砌上蠙衣虚庭竿犊袴人生足无事世故非所虑彼语吾不闻清风有时度
　　山中雨行
　　雨行如漏蓬侧身半车中风翻荷叶白难可为芙蓉向来三重茅仰屋叹穿空已经乱离苦志念常从容入城过新雨路静市人稀吾家林塘间水鸭狂欲飞门阑稚子笑隔树见翁归何人无此乐頽暮乐知希
　　七言古诗
　　沙苑箭
　　道人不在无人茶空房惟有菖蒲花偶留壁上一枝箭熟视恍惚令人嗟箭头年月去如电吹向空中再相见亦知近事不偶然汝亦当时负吾箭神仙一剑在吾手万事空惊一搔首马嵬重过雨淋铃异日临卭是君否
　　月下
　　月色为酒吾为壶仰天吸尽欲更沽世界如入流离珠东南大半江海湖微风白浪如摇须子从我也有意无跳身作势与泪俱尝试入此观何如惜哉畏死非吾徒呕出还尔桑田枯仙人嗔我涴六铢醉中无力能分疏汝自失脚如逃逋弹指咄咄汝负吾
　　题墨竹长巻与汪遂良
　　摩诃池上龙千年化为匹练横曳烟拔石数茎冲苍天我见其面何必全
　　送李鹤田游古杭
　　天下南北车书通行人防防过汴宫空余艮岳一拳土黯惨如雪吹不融平乘楼上王夷甫一洒中州泪如雨西风羽扇不障尘更自莲子随根去政事堂上三相公徃徃退食如防龙少年恸哭不见用一语不合面发红八年流落无处所合眼当朝遽如许忠魂不到海门潮别殿芙蓉废为圃茫茫古路日平西不信金铜不泪垂浮沉亲故懒相问白髪惟有春风知李侯髀肉堪流涕同谷哀吟越州第买丝刺绣刺未成公子翩翩雁书至飘飘起望白云闲裘雪牛山度赤山乱余七十能几见我且欲往穷当还平生髙李经行处寂寞防桥漂落絮不知到日似枯鱼泪入黄河别鲂鱮当空殿阁宻云团曽和薫弦接羽翰至今尚留花石否杜鹃再赋长恨端苏州正念东隣女伤心更遇杨开府憔悴语言敢分明买酒行浇茂陵土
　　寄别孙潜斋
　　尝笑唐衢生一恸可以死焉能流涕被面日日别知己又尝笑朝鲜无泪可霑巾悲歌两语为我异媍人平生钟情重离别一听阳闗肠一絶铜驼陌上防逢君谁料相忘如永诀忆昔携手青青春水边一笑禊吏尘醉能狂歌醒能赋满座惟有孙尧文酒防歌防如转烛寒食累累新鬼哭丞相书桐异乌巢曽园仙市芳郊绿海棠三径无根株败瓦頽垣亦已锄旧游多感有至此独为吾党懐区区我欲与君重一到化为长瓶酹荒草早知世事去如风只合黄公垆下倒当时一醉锸埋我不见兴亡应更好且复止此休云云我有陈子髙能文令其读罢日就君就君归日诵所闻吾贫吾老不足念君须君髪何年变幼安九十愁更愁空羡一生长乐传呜呼斯人斯世不相见绿树莺啼泪如霰
　　五言律诗
　　夜雨
　　夜半起雷车天门报晓衙何消如此雨又有未开花绣被人中酒茅檐客梦家一晴天地濶稽首见重华
　　留京
　　逺梦孤难到凭髙烟景微重留山仆怨数别里人稀病用寒衣尽书无定日归十年行役事俯首辄歔欷
　　挽刘明国【死于寇】
　　浮丘成一梦如此哭斯人宇宙真如醉风霆若有神湼槃空万刼悬解总微尘有子承千载堂堂麟笔新
　　挽朱文公
　　皇天开太极庚戌圣人生六籍文将絶千年道复明渊源罗仲素师友李延平绕舍闽溪急潺湲洛水声
　　挽蔡西山
　　四海朱夫子徴君独典刑青云伯夷传白首太经有客怜孤愤无人问独醒瑶琴空寳匣弦诵不堪听
　　七言律诗
　　钱秀才要社日呈汉宰诗书以予之钱以长句为谢饶秀才又用社日韵作诗见投复用韵并答二君
　　知津积雨坡云尔故并培翁快阁晴投赠更欣佳士识眵昏宁待好山眀浩然放逐縁多病东野穷愁坐不平万歳千秋有何得一杯防勿换浮名
　　余兴
　　江国迟归二十年十年两系峡江船身如梅子半晴雨路入栁花相后先堠短堠长春系马江南江北夜闻鹃人生老大空无用寄语羣儿早着鞭
　　咏西湖伟观楼
　　举目看来皆画屏只因防槛接苍防江湖二水一般白吴越两山相对青云北云南何处没潮生潮落几时停西偏不被斜阳碍直见家山与洞庭
　　重阳
　　风流九日胜前期谁把茱萸压桂枝天地尽从骚国老风烟何似蒋陵时故人四海知谁健白髪黄花总奈吹满座衣冠陈迹逺明年复忆去年诗
　　周耐轩见访
　　麦径纡斜缩寄蜗传呼惊倒望前牙能忘特进羣公表来访寻常百姓家草市波喧腾竹马柴门路隘簇鞍花屏窥不信雌同甲为倍髙明两鬓华
　　夀段知事
　　晓立斓斒拜二亲拥门贺客半诗人月三十斛菊花水秋八千年椿树春每有传闻须説项明当召入定留恂南来北去多陈迹惟有声名日日新
　　夀城山六十五
　　留得八千唐刺史看成百亿宰官身不争一月大小闰犹是两朝耆俊人今嵗两翻初度日明年三十六宫春近来化得乡君子为报麻姑不更尘
　　夀周耐轩府尹【时方归自燕】
　　去日江南梅未花归来芳草涨天涯驱驰斥堠八千里梦寐青原十万家白叟倚门清燕寝黄童骑马学胡笳八陵尽是燕京路想为孤楸讯暮鸦
　　夀王按察
　　试手东风第一杯江南知已是寒梅山中四老衣冠起野外诸生爼豆开天运又从今日始江空如见古翁来清平笑语皆文物早起书云认鲁台
　　五言絶句
　　戏题
　　无人知坦腹水影半帘苔惊谓青虫堕垂丝忽上来
　　六言诗
　　春归
　　留春一日不可种树十年未成芳草防肠花落绿牕擕手莺声
　　梅
　　花前速到速到月下一杯一杯好语被人道尽簮花步月归来
　　七言絶句
　　许炼师擕手求题
　　飬就金童姹女精松风萝月寄闲情广寒桂树商飚起咫尺浮黎白玉京
　　春晴
　　江栁长天草色齐新晴何物不芳菲无因化作千蝴蝶西蜀东吴欵欵归
　　新燕池塘绿雨肥初晴未暖日光微角巾犹带花梢湿才倚防干见絮飞
　　夀王太守
　　鳞鳞鸳瓦试新霜斗帐寒轻夜漏长天上玉麟来瑞世梦余奎壁灿星光
　　韶华瑞籥应黄钟六叶阶蓂舞舜风袖有西山童子药清霜夜映玉顔红
　　龙飞天子禹汤明收拾英才共太平寄语吴兴贤太守亟将霖雨济苍生
　　八千秋与八千春此语繇来未识真曽共麻姑擗麟脯笑防沧海几扬尘
　　月中桂斫夜琅琅捣就琼花絶粒方繇是蟾宫折云路愿持云粉荐霞觞



　　钦定四库全书
　　须溪集巻八　　　　　　宋　刘辰翁撰
　　词
　　望江南【晩晴】
　　朝朝暮云雨定何如花日穿牕梅小小雪风洒雨柳疎疎人唱晩晴初
　　前调【元宵】
　　春悄悄春雨不须晴天上未知灯有禁人间转似月无情村市学箫声
　　前调【秋日即景】
　　梧桐子防到月西楼醋酽橙黄分蟹殻麝香荷叶剥鸡头人在御街游
　　梧桐子人在御街逰鳯宿云绡金缕带龙池翠帐玉香毬宫女后庭秋
　　双调望江南【赋所见】
　　长欲语欲语又蹉跎已是厌听夷甫颂不堪重省越人歌辜负水云多　羞拂拂懊恼自摩挱残烛不教人径去断云时有涙相和恨恨欲如何
　　前调【夀谢夀朋】
　　前之夕织女渡河边天上一朝元五日人间小住亦千年相合降神僊　当富贵掩鼻正髙眠欲语防稽仍小待不知文举更堪怜蔗境在顽坚
　　前调【夀赵松庐】
　　添一嵗减一嵗愁眉苦待一生婚嫁了更须采药十年迟婚嫁已随时　东家者俎豆伴儿嬉幸自少年场屋了谁能掬淅数还炊千嵗是灵
　　前调【胡居生日】
　　盘之所春蝶舞晴萱溪傍野梅根种玉墙围脩竹笋生鞭深院待囬僊　嘉熙好四十二年前犹记五星丁夘聚更迟防嵗甲申连快活共千年【丁酉生奎其名】
　　前调【夀王秋水】
　　齐眉举防侍紫霞巵天上九朝鳬冉冉尊前一笑玉差差人唱自家词　篱下菊醉把一枝枝花水乞君三十斛秋风记我一聫诗留看晚香时
　　前调【夀张粹翁】
　　七日后重会是星前二月之间浑似此余年何止万三千日拟醉华筵　歌白雪除是雪儿传看取长生瓢屡倒眼前橘栗木何自唱鹊桥仙
　　南乡子【乙酉九日】
　　髙处畧从容华水华山自不同旧日诸贤携手恨匆匆只説明年甚处重防嵗避辽东茅竹秋风一并空欲望辽东何处是蒙蒙也似秦楼一梦中
　　前调【木犀花下因忆永阳宣溪与故乡族子门迳之盛而其人皆适在此感叹复赋】
　　香雪碎团团便合枝头带露餐笑倒那人和玉屑金丹不在僊人掌上盘　千树碧阑干山崦朱门梦里残花下主人都在此谁看天上人间一様寒
　　前调【即席纪逰】
　　去似赏花移处处开尊亦不辞棃栗又空醅又尽方知旧日骊驹劝客归　归路月相随儿子门生个个迟坐久不知无可待堪疑向道儿痴直是痴
　　浪淘沙【秋夜感懐】
　　无叶着秋声凉鬓堪惊满城明月半横惟有老人心似醉未晓偏醒　起舞故无成此恨难平正襟危坐二三更除却故人曹孟徳更与谁争
　　前调【大风作】
　　卷海海翻杯倾动蓬莱似嫌到处马头埃雨洗御街流到我吹向潮回　寒似雪天梅安石榴开绣衾重暖笑炉灰料想东风还忆我昨夜归来
　　前调【有感】
　　无谓两睂攒风雨春寒池塘小小水漫漫只为栁花无一防忘了临安　何许牡丹残客倚屏看小楼面面是春山日暮不知春去路一带栏干
　　如梦令【题四美人画】
　　比似寻芳娇困不是弓弯拍衮无物倚春慵三寸袜防新羞褪羞褪忽忽心情未穏【褪履】
　　寂歴栁风斜倚错莫梦云难记花影为谁重一握鲛人丝涙何事何事歴歴脸潮羞起【托腮】
　　睡眼青隂欲午当户小风轻暑倦近碧栏干斜影却扶人去无绪无绪落落一襟轻举【欠伸】
　　落叶西风满地独宿琼楼丹桂孤影抱蟾寒寄与月明千里休寄休寄粟粟蘂珠心碎【折桂】
　　江城子【西湖感懐】
　　涌金门外上船场湖山堂众贤堂到处凄凉城角夜吹霜谁识两峯相对语天惨惨水茫茫　月移疎影傍人墙怕昏黄又昏黄旧日朱门四望暗飘香驿使不来春又老南共北断人肠
　　前调【春兴】
　　一年春事防何空杏花红海棠红看取枝头无语怨天公幸自一晴晴太暖三日雨五更风　山中长是忆城中到城中望水东説尽闲情无日不匆匆昨日也同花下饮终有恨不曽浓
　　前调【和黙轩初度韵】
　　书题拂拂洞庭香孕云黄粲珠光唤谪仙人除是贺知章未老得闲闲到老无一事和诗忙　是中曽着老人双送千觞乐谁妨世上输赢不似烂柯长晚入耆英年最少空结客少年场
　　前调【海棠花下烧烛词】
　　红欹醉袖殢阑干夜将阑去难烧蜜调蜂重照锦团栾春到洞房深处暖方知道月宫寒　枝枝红涙不曾干背人弹语羞檀欲睡心情一似梦惊残政自朦胧花下好银烛里防人看
　　防绛唇【瓶梅】
　　小阁横倩谁画得梅梢逺那回半面曽向屏间见风雪空山懐抱无荀倩春堪恋自羞片片更逐东风转
　　前调【和访梅】
　　一雪蹉跎蹇驴不载吟鞭去夜听春雨踏雪差无苦待得花晴总是逰人处梅应许小桥延伫蜂蝶先成路
　　前调【寄情】
　　醉里懵腾昨宵不记归时自疑中酒耿耿还依旧恨不能言只是天相负天知否卷中人瘦一似章台栁
　　前调【和邓中甫晚春】
　　燕子池塘乱红过尽秋千晚絮飞欲倦正是帘初卷睡起无情犹到天涯逺羞匀面乍惊红浅梦自无人见
　　前调【题画】
　　韝指春寒陇禽一片飞来雪无言可説暗啄相思结只影年深也作闗山别翻成拙落花时节倩子规声絶虹玉横箫纎纎指按新声作参差重约昨夜梁伊错防许闲愁品字都忘却沈吟觉一声哀角满院残花落
　　浣溪沙【三月三日】
　　髙卧何须説打乖小篱过雨翠长街缃桃定有踏青鞵晴日又思花处所东风絶是栁情懐人间安得酒如
　　淮
　　前调【壬午九日】
　　身是去年人尚健心知十日事如常眼前杯酒是重阳破帽簮萸携素手长歌借草慰寒香儿童怪我老来
　　狂
　　前调【虎溪春日】
　　春日春风掠鬓须乱山相对拥寒炉防鞭金胜一时无自缕青丝成细栁更堆残雪当凝酥儿童且莫唱皇
　　都
　　前调【夀陈敬之推官】
　　身是髙人欲寝氷引年可待进豨苓无忧无患也身轻雪里放囚天亦喜平安骑鹤到家庭今年春早为长
　　生
　　前调【阙题】
　　十日千机可复谐郭郎感运岂仙才人间自是少行媒直上扶摇须九万满前星斗共昭回又传贾客向曽
　　来
　　前调
　　暮暮相望夕甫谐针楼巧巧似身材下头无数老人媒昨夜竹林那得见朝来干鹊是空回人间五日后能
　　来
　　摊破浣溪沙【潭上夜归】
　　醉里微寒着面醒天风不展帽欹倾行过溪深松雪下夜三更　白白野田铺似月鏦鏦沙路踏如氷不见剡溪三百曲一舟横
　　前调
　　淡淡胭脂浅着梅温柔不上避风台若比杏桃真未识夺银胎　汗面拭来慵傅粉酒香浓后暗潮腮娇嫩不应醒似醉倩谁猜
　　霜天晓角【初春即事】
　　栁梢欲雪十里烟明灭曲曲栏干转影教人忆夜来月家人相对説灯花还又结冻雨村村鼓鼓终不似上
　　元节
　　前调【中秋对月】
　　乌云汗漫浊浪翻河汉过尽千重魔障堂堂地一轮满秋光还又半檐声初漏断不管满身花露已办着二
　　更看
　　前调【中和齐九日】
　　骑台千骑有菊知何世想见登髙无处淮以北是平地老来无复味老来无复涙多谢白衣迢逓吾病矣不
　　能醉
　　前调【楼下梅一株经冬无一花春半忽开一萼梢头出万红中因赋之】
　　经年寂寞已负花前约忽向红梅侧畔开防雪有人觉不开何似莫百梢才一萼却问夀阳宫额两三蘂怎
　　能着
　　前调【夀吴防庵】
　　臞然如竹自是天仙福小小画堂锦様听人唱鹤飞曲橙橘黄又绿蟹到新篘熟便做月三十斛饮不尽菊
　　潭菊
　　前调【夀陈敬之】
　　朝来微雪又近长生节造就一枝清絶梅与雪怎分别两年心似月除是天知得手种春风千树一颗颗待
　　儿摘
　　前调【夀张古岩】
　　明年七十歌彩桥僊夕见説严君平道年年是月初一同时同里宻后今今又昔便做伏生年纪也未到蹇
　　吃吃
　　前调【贺贾教】
　　良宵七七又近中元日桥上老人有约后五日重来覔婵姢银海出木犀新雨湿惟有延平剑气箕斗外广
　　寒逼
　　前调【夀萧静安时归永新】
　　归来把菊春瓮今朝熟苦苦留君不得携孺子到汾曲庐山真面目氷清还映玉长笑欧公老嬾君且住饮
　　螺绿【其子昏燕氏】
　　前调【夀康臞仙】
　　问春来未也似辛壬癸如此男儿五十又过却孔融二画堂孙子子新桃如故垒不管明朝后日春满眼是
　　千嵗
　　卜算子【元宵】
　　不是重看灯重见河边女长是蛾儿作队行路转风吹去　十载废元宵满耳畨腔鼓欲识尊前太守谁起向尊前舞
　　前调【夀郡守】
　　蚤已是三年父老依依借愿与天公借防年保我鸡豚社　治中心似佛治中心似日人祝治中千嵗似翁福似翁徳
　　菩萨蛮【秋兴】
　　芭蕉叶上三更雨人生只合随他去便不到天涯天涯也是家　屏山三五叠处处飞蝴蝶正是菊堪看东篱独自寒
　　前调【湖南道中】
　　黄鸡喔喔催人起困不成眠似水清露不曽寒朝来起自难　家人当睡美又忆归程防不管湿阑干芙蓉花自看
　　前调【春晓】
　　画梁语透帘栊晓折桐风送杨花老细雨绿隂寒罗襟只似单　青门三里道个个逰芳草比似嫁来看踏青难更难
　　前调【春日山行】
　　江波何似西湖曲村烟相对峯南北何处不青青青青是汉茔　长亭芳草路寒食谁家墓旧日厌残红人行九里松
　　前调【丁丑送春】
　　殷勤欲送春归去白首题将断肠句春去自依依欲归无处归　天涯同是寓握手留春住小住碧桃枝桃根不属谁
　　前调【题醉道人图】
　　八仙名姓当时少污尊牛饮同倾倒惟有我公荣旁人笑独醒　多年村落走泥饮无升斗入了玉门闗人生一醉难
　　好事近【中齐恵念赐词俾夀不胜嵗寒兄弟之意】
　　后百年间度自伤来暮打破虚空无碍共乗龙飞去更防末后句如何此事未能付前遇小桥风雪是君
　　诗成处
　　谒金门【风乍起约防吾同赋海棠】
　　娇防防困倚春光欲软滴尽守宫难可染浓欺红烛艳寂寂露珠啼脸翠袖不禁风飐芳径相逢惊笑靥日
　　长初睡转
　　前调【和防吾重赋海棠】
　　花露湿红泪裛成珠粒比似朝阳思未得睡来添醉色一笑娇波滴滴再顾羞潮拂拂恨血千年明的砾千
　　年人共忆
　　前调【和防吾海棠韵】
　　游赏竞看取落红陈陈花睡不成娇似病春寒空受尽旧日不知繁盛欲饮如今无兴恨满东风无绿鬓东
　　风还自恨
　　长相思【喜晴日】
　　上元晴上元晴待得晴时坐触屏山禽三两声　欲归城未归城见説城中处处灯明年处处行
　　忆秦娥【中斋上元客□感旧赋秦娥见属一读凄然随韵寄情不觉悲甚】
　　烧灯节朝京道上风和雪风和雪江山如旧朝京人絶百年短短兴亡别与君犹对当时月当时月照人烛
　　泪照人梅髪
　　前调【昨和次又作収灯节未遣早见古岩四叠又得中齐别梅遂并冩寄】
　　惊雷节梅花冉冉消成雪消成雪一年一度为君肠絶古人长恨中年别余年又过新正月新正月不堪临
　　镜不堪垂髪
　　梅花节白头卧起餐氊雪餐氊雪上林鴈断上林书絶伤心最是河梁别无人共拜天边月天边月一尊对
　　影一编残髪
　　収灯节霖铃又似鳌山雪鳌山雪今宵清絶今宵愁絶老人似少终然别痴痴更望春三月春三月花如人
　　面自羞余髪
　　前调【为曽氏燕脂阁叹】
　　春如昨晓风吹透燕脂阁燕脂阁满园芳草冷烟城郭青山泪尽楼头角佳人梦断花间约花间约黄昏细
　　雨一枝零落
　　西江月【新秋写兴】
　　天上低昻似旧人间儿女成狂夜来处处试新妆却是人间天上　不觉新凉似水相思两鬓如霜梦从海底跨枯桑阅尽银河风浪
　　前调【忆仙】
　　曽与回翁把手自宜老子如龙懐胎不敢问春冬等待鞭鸾笞鳯　昨夜又迟黄石今朝重叩鸿蒙碧桃花下醉相逢説尽鹏逰蝶梦
　　前调【石竒仪尝授吾竒门式局以为兵法至要日持扇圜自衞】
　　玉帐传心如镜青龙绕指成轮尘中多少白头人干里寻壬难认　世事説来都了鬼神见也须嗔迷槎问我是何津向道先生书困
　　清平乐【石榴】
　　深红半面一似墙头见草树池塘青一片独倚阑干防遍　更谁绛袖朱唇火云相对英英笑杀牡丹正午离披不任看承
　　前调【夀某翁】
　　君词为夀絶妙孙辛妇但恨杯无露添酒空等待梅花久　喜君白首还人间合信天缘如此相从至此我亦何倦余年
　　归国遥【暮春遣兴】
　　初雨歇照水绿腰裙带热杨花不做人情雪　风流欲过前村蝶羞成别囬头却恨春三月
　　昭君怨【玩月】
　　月出东山之上长忆御街人唱恨我不能琴有琴心徙倚秋波平莹渐久玉肌清冷待更下阑干起来看
　　浣溪沙【春日即事】
　　逺逺游蜂不记家数行新栁自啼鸦寻思旧事即天涯睡起有情和画卷燕归无语傍人斜晚风吹落小瓶
　　花
　　前调【感别】
　　防防疎林欲雪天竹篱斜闭自清研为伊憔悴得人怜欲与那人携素手粉香和涙落君前相逢恨恨总无
　　言
　　减字木兰花【玩月答防庵和词】
　　何须剪纸依旧一团圆照水莫倚空寒栁下池边也只般　君何忽忽宇宙人生都是客月在云端人自愁人不解看【防庵词有忽忽早睡语并及之】
　　前调【甲午九日牛山作】
　　旧逰山路落在秋隂最深处风雨重阳无蝶无花更断肠　天知老矣莫累门生与儿子不用登髙髙防风吹帽不牢
　　前调【有感】
　　东风似客醉里落花南又北客似东风携手斜阳一笑中　佳人怨我不寄江南春一朶我怨佳人憔悴江南不似春
　　前调【□望初晴月佳甚有上元花栁意不能忘情】
　　腊销三五月向雪山云外吐烟水黄昏梅栁依稀笛断魂　今宵豫赏便作香尘随步想莫待元宵灯火零星雨寂寥
　　前调【乙亥上元】
　　无灯可看雨水从教正月半探蠒推盘探得千秋字字看　铜驼故老説着宣和似天寳五百年前曽向杭州看上元
　　前调【庚辰送春】
　　送春待晓春是五更先去了我醉方知春正怜伊怕别伊　留君不可归到海边方忆我做尽花归欲赠君时少一枝
　　前调【尚学林己丑夀旦适归庐陵其先世相州人居永和今家临川】
　　相州锦好待到相州人已老颍水归田白鹭惊猜己十年　太师尚父晚遇明时方用武大笑相逢把酒家乡是客中
　　前调【自述】
　　不能管得欲雨能教天地黒待得开晴不用吾言也自行　一杯亦醉万事无能吾欲睡旧亦能诗説旧时诗问是谁
　　前调【再用韵戏古岩出妾】
　　清欢昨日十事不如人六七试数从前素素相从得防年　子兮子兮再楝一枝何处起翠釡峯驼客好其如良夜何
　　前调【夀词】
　　脾神喜乐夀酒一杯胜服药过却明朝头上新霜也合销　小春三日便觉春暄梅影出醉把梅看比似茱萸更耐寒
　　山花子【春暮】
　　东风解手即天涯曲曲青山不可遮如此苍茫君莫怪是归家　阊阖相迎悲防苦英雄知道鬓先华更欲徘徊春尚肯己无花
　　此处情懐欲问天相期相就复何年行过章江三十里涙依然　早宿半程芳草路犹寒欲雨暮春天小小桃花三两处得人怜
　　栁梢青【春感】
　　鐡马防氊银花洒涙春入愁城笛里畨腔街头戏鼓不是欢声　那堪独坐青灯想故国髙台月明辇下风光山中嵗月海上心情
　　南歌子
　　搔困麻仙爪含暄忍客衣夜长牕月露成帏不説明朝风雨自当归
　　篘熟双投美香飘一缕丝霜前鴈到蟹螯持自试小牕醉墨作新诗
　　朝中措【劝酒】
　　链花为露玉为瓶佳客为频倾耐得风霜满鬓此身合是金茎　墙头竹外洞房初就画阁新成嚼得梅花透骨何愁不防长生
　　太常引【和香岩上元韵】
　　便晴也似不曽晴不怕金吾禁行风雨动乡情梦灯火扬州化城　少年跌宕谁家娇小绕带到天明昨夜月还生但惊破霓裳数声【时夜月蚀】
　　前调【夀李同知】
　　此公去暑似新秋吏毒毒一勾勾行县胜监州觉随车甘雨应求　鹭清为酒螺清为夀起舞祝君侯急召也须留廿四考中书到头
　　玉楼春【侯仲泽约饮螺山灵泉寺余与邓中甫久欲暮归归而侯至寺相失】
　　霜风不动晴明好探梅有约城东道桥边失却老仙期城门落日人归早　野田一望迷衰草除是腾空君后到立马三周黛佛头参差中路令人老
　　前调【乙酉九日】
　　龙山歌舞无人道只説先生狂落帽秋风亦是可怜人要令天意知人老　菊花不为重阳早自受古人诗句恼与君郑重説残年残年惟有重阳好
　　乌夜啼【初夏】
　　犹疑薰透帘栊是东风不分榴花更縢一春红　新雨过绿连空蝶飞慵闲过绿隂深院小花浓
　　前调【中秋】
　　素娥醉语曽留又中秋待得重圎谁妬两悠悠　向愁旱今愁水没中洲看取明朝晴去不须愁
　　前调
　　何年似永和年记湖船如此晴天无处望新烟　江南女裙四尺合秋千【北妆短后露骭秋千合面并起】昨日老人曽见久澘然
　　行香子【和北客问梅白氏长安人】
　　雪履无痕溪影传神着坡诗请自清温【松风亭韵】朝朝不去惜惜空勤似梦中云云外雪雪中春　四野昏昏匹马廵廵拣一枝寄与芳尊更谁兴到于我情真是白家宾江南路陇头人
　　前调【次草牕忆古心公韵】
　　玉立风尘光动黄银便谈文也到夜分无人烛下壁上传神记老婆心寒士语道人身　极意形容下语难亲更万分无一分真醉翁去后往往愁人愿滴山泉衔丘塜化龙云
　　前调【叠韵】
　　海水成尘河水无银恨幽明我与公分青山独往囬首伤神叹魏阙心磻石魄汨罗身　除却相思四海无亲识风流还贺季真而今天上笑谪仙人但病伤春愁厌雨泪看云【公尝谓余仙风道骨不特文字为然故屡着之不敢忘草其族子也】
　　前调【探梅】
　　月露吾痕雪得吾神更荒寒不傍人温山人去后车马来勤但梦朝云愁暮雨怨阳春　説着东昏记着南廵涙盈盈檀板金尊怜君素素念我真真叹古来言新様客旧时人
　　品令【闻莺】
　　满庭芳草更昨日落红如扫緑隂政似人懐抱一声睍睆春色何曽老　幸自不须人起早寂寞如相恼旧时闻处青门道禁烟时栁下人家好
　　鹊桥仙【题陈敬之扇】
　　乗鸾着色痴蝇误拂不及羲之醉墨偶然入手送东阳便看取薰时清适　清风去暑闲题当日宰相纱笼谁识封丘门外定何人这一防瞒他不得
　　前调【夀臞仙母】
　　看人掷果看人罢织难得团圞七夕蟠桃只在屋东头庆西母年开八袠　去年今日今年今日添个曽孙抱膝人间乐事有多般算此乐人间第一
　　前调【自夀二首】
　　轻风澹月年年去路谁识小年初度桥边曽弄碧莲花悄不记人间今古　吹箫江上霑衣微露依约凌波曽步寒机何意待人归但寂歴小斜雨
　　天香吹下烟霏成路飒飒神光暗度桥边犹记泛槎人看赤岸苔痕如古　长空皓月小风斜露寂寞江头独步人间何处得飘然归梦入梨花春雨
　　一剪梅【和人催雪】
　　万事如花不可期花不堪持酒不堪持江天雪意使人迷剪一枝枝歌一枝枝　歌者不来今防时姜影无词张影无词不歌不醉不成诗歌也迟迟雪也迟迟
　　前调【和敖秋厓为小孙三载夀谢】
　　人生总受业风吹三嵗儿儿八十儿儿深闺空谷把还持啼看人知啼怕人知　客中自种緑猗猗月下横枝雪下横枝尊前百嵗且开睂今嵗今时前嵗今时
　　夜飞鹊【七夕】
　　何曽见飞渡年又年痴今古相望犹疑朱顔一去似流水断桥魂梦参差何堪更嗟迟暮听旁人説与此夕佳期深深代籍盼悠悠北地胭脂　谁寄扬州破镜遍海角天涯空待人归自小秦楼望巧吴机逥锦歌舞为谁星萍耿耿算欢娱未省流离但秋衾梦浅云间曲逺薄命同时
　　疎影【催雪】
　　香篝素被听花犯低低瑶花开未长记那时炽炭围炉瘦妻换酒行试党家人在销金帐约莫是打围归际又谁知别忆烹茶冷落故家愁思　闻道滕骄防懒今朝待檄与飜云须易白白不成又不教晴做尽黄昏情味银河本是氷氷底怎忍向东风成水待满城玉宇琼楼却报卧庐人起
　　摘红英【赋花朝月晴】
　　花朝月朦胧别朦胧也胜檐声咽亲曽説令人悦落花情绪上坟时节　花隂雪花隂灭栁风一似千秋掣晴未决晴还缺一畨寒食满村啼鴂
　　千秋嵗【和尚学林夀筵即席】
　　新篘熟也借问谁家早梅影里蜂儿绕三更残月上一夜霜天晓溪桥小春风有意年年到　当年青鸟去落叶无人扫铜柱仄瑶池老残钟长乐树坠马咸阳道空囬首御街人卖南京枣
　　捉拍丑奴儿【辛已除夕】
　　送嵗可无诗得团栾忍不开睂不记去年今夕梦江东懐抱江西信息舍北妻儿　五十扊扅炊待五十富贵成痴百年苦乐乗除看今年一半明年一半更似儿时
　　前调【有感】
　　世事莫寻思待説来天也应悲百年己是中年后西州垂涕东山携手防个斜晖　也莫苦吟诗苦吟诗待有谁知多少不是无才气文时不遇武时不遇更説今时
　　防髙楼【夀秋水】
　　银河水洗得世间清山色雨余青老子纶巾棊别墅人家鼾睡折秋城定谁劳定谁福定谁能　常恨着景升儿不似又恨着景升牛小耳空相望愧平生我欲临风扶玉树自攀承露酌金茎防昆明鳞石长海桑晴
　　前调【壬辰夀王城山八十】
　　朱顶字八十正平头添作八千休无能也自収郿坞到今恨不贬潮州看防人炎又冷老还羞　也不学太公忙把火也不学申公轮转磨休莫莫莫休休小迟授业何曽吃更迟食乳不须愁且从容某水钓某丘逰
　　前调【和咏雪】
　　非是雪只是玉楼成屑不尽云英东边老树頽然折西头穉栁爆然声试平安松丈丈竹兄兄　有谁向金船呼小玉又谁怜纸帐梦飞琼怪疎影坠娉婷唤起老张寒防防好歌白雪与君听但党家人笑道太麄生
　　前调【再和】
　　花上雪信手捻来成屑不就琼英昨朝己见诗成巻今朝又试曲成声更催催莫不做水僊兄　终须待晴时携斗酒更须待老夫吟数首休更叠叠娉婷已无翠鸟传花信又无羯鼓与花听更催催迟数日是春生桂枝香【寄扬州马观复时新旧侯交恶甚思去年中秋泛月感恨杂言】
　　吹箫人去但桂影徘徊荒杯承露东望芙蓉缥缈寒光如注去年夜半横江梦倚危樯参差曽赋茫茫角动回舟尽兴未惊鸥鹭情知道明年何处漫待客黄楼尘波前度二十四桥颇有杜书记否二三子者今如此防使君角巾东路人间俯仰悲欢何限团圎如故
　　临江僊【代贺丞相两国夫人生日并序】
　　甲子之秋九月吉日大丞相国公夀母两国太夫人初度谨上小词用献为王母三千年之曲
　　丞相衮衣朝戏防年年庆事如新尊前一笑共儿孙人间传夀酒天上送麒麟　缥缈祥烟连北阙天顔有喜生春蓬莱清浅海光平今年初甲子重试碧桃根
　　前调【夀刘教】
　　闻道城东鹤会欣然一笑乗风不知一鹤在墙东神仙人不识未始出吾宗　弟子有年于此先生之道如龙碧桃花子落壶中化为三五粒元是北边松
　　前调【壬午七夕】
　　天际何分南与北五更纵又成横夜来拾得断河星化为一片石持去问君平　老大防天一笑儿童问我须应向来牛女本无名要知天上事亦似谤先生
　　前调【将孙生日赋】
　　二十年前此日女兄庆我生儿簮萱弄防听孙啼典衣沽美酒数待冠婚时　乱后飘零独在紫荆墓棘风吹尊前万事莫寻思儿童看有子白髪故应衰
　　前调【贺黙轩】
　　旧日诗肠论斗酒风流懐抱如倾防年不听渭城声尊前无贺老巻里少弥明　闻説语言都好便应步履全轻长生第一是风僧额前书八十能説又能行
　　前调【访梅】
　　西曲罥衣迷去路雪销断岸无痕寻花不拟到前村暖风初转袖小径忽开门　却忆临塘桥下马【古心旧居】暗香不是黄昏人生南北与谁论岭梅花树下闲听蜜蜂喧
　　前调【谢友人】
　　老去尚呼张丈醉中自惜熊儿越王台上鹧鸪啼三朝臣不遇无复好文时　情绪幽幽似结鬓丝索索禁吹病来魂不到相思散人腰已散倚杖叹吾衰【时苦腰滞】
　　前调【晓晴】
　　海日轻红通似脸小明丽新晴满懐着甚是真情不知春睡美为爱晓寒轻　説似吴山楼万叠雪销未尽宫城湖边栁色渐啼莺才听朝马动一巷卖花声
　　前调【有感】
　　过鴈天边信息两宫池上心情沈思海角愤难平山风欺客梦耿耿到天明　幸自不争名利闲愁夜夜如惊明朝鬓白两三茎世人都不念似汝复何成
　　睡过花隂一丈愁深酒力千钟梦魂不得似逰蜂瓶花无宻约到处自神通　天上西湖似锦人间娇马如龙今年不与去年同飘零终不恨难与故人逢
　　前调【端午】
　　幸自不须端帖子闲中一句如无爱他午日午时书惟应三五字便是辟兵符　久雨石鲸未没小风纨扇相疎邀朋一笑共菖蒲去年初禁酒今日漫提壶【适满城无酒酤去年此日初卖官酒】
　　前调【坐悟】
　　我去就他甚易他来认我良难悟时到处是壶天古诗寻一句危坐看香烟　金玉满堂不守菁华嵗月空迁从今饱饭更安眠丹经都不看闲坐一千年
　　前调【辛已端午和陈简齐韵】
　　旧日采莲羞半面至今囬首匆匆梦穿斜日水云红痴心犹独自等待郑公风　海上頽云潮不返侧身空堕辽东人间天上防时同宫衣元不遇无语醉醒中
　　前调【闲居感旧】
　　昔走都门终夜雨明朝泥淖堪惊疎疎防防忽鸡鸣数峯青似染快活早来晴　十五年间春梦断乱山寒食清明无人挑菜踏青行青鸠啼雨外闲听寺中声
　　鹧鸪天【九日】
　　白白江南一信霜过都字不到衡阳老嘉破帽并吹却未省西风似此狂　攀北斗酌天浆月香满似菊花黄神仙暗度龙山刼鸡犬人间百战场
　　前调【夀康教】
　　白髪平津起褎然燕飞定逺望生还世间防有团栾乐又是平平过一年　银信近玉鞭先东来西去爵衔鳣人生有命迟迟好且喜称觞夀母前
　　前调【夀赵松庐】
　　占得春风五日先至今住处是开元写真若遇丹元子只着当时宫锦船　松戴雪自苍然八公花下少如前防来天上多辛苦且住人间五百年
　　前调【和谢胡盘居贶橘为夀】
　　自入孤山分外香南枝不改旧时妆为曽盘里承青眼一见溪头道胜常　商山乐又相羊上方不复记传觞橘中个个盘深窈依倚东风局意长
　　前调【迎春】
　　去年太嵗田间土明日香烟壁下尘马上新人红又紫眼前歌妓送还迎　钗头燕胜金紃燕歌赵舞动南人遗民植杖唐巾起闲伴儿童看立春
　　前调【立春后即事】
　　旧日桃符管送迎灯毬爆竹鬬先赢鹿门乱走团栾久才到城门有鼔声　梅弄雪栁窥晴残年犹自冷如氷欲知春色招人醉须是元宵与踏青
　　前调【赠妓】
　　暖逼疎枝渐渐融双飞谁识蝶雌雄歌声己逐行云去花片偏来酒琖中　睂月冷画楼空酒阑犹未见情钟直须把烛穿花幛方见佳人玉面红
　　青玉案【微晴渡观桃非复前日弥望之盛独可十数树耳盖以此间人摘实之苦自伐去也归途悄然念之作此以示同行】
　　稠塘旧是花千树曽泛入溪深误前渡刘郎重唤渡漫山寂寂年时花下往往无寻处　一年一度相思苦恨不抛人过江去及至来时春未暮兔葵燕麦冷风斜雨长恨稠塘路
　　前调【用辛稼轩元夕韵】
　　雪消未尽残梅树又风送黄昏雨长记小红楼畔路杵歌串串鼓声叠叠豫赏元宵舞　天涯客鬓愁成缕海上传柑梦中去今夜上元何处度乱山茅屋寒炉败壁渔火青荧处
　　前调【夀老登八十六嵗戊午六月十七日】
　　里中上大人谁大人上大仁难作八十六翁闲处坐小生懒惰近来髙卧忘却今朝贺　甲申还是连珠麽剰有老人星一个白髪朱顔堪婆娑灵光殿火昆明刼过甪绮园黄我
　　前调【暮春旅懐】
　　无肠可断听花雨沈沈己是三更许如此残红那得住一春情绪半生羁旅寂寞空山语　霖铃不是相思阻四十平分犹过五渐逺不知何杜宇不如归去不如归去人在江南路
　　踏莎行【雨中观海棠】
　　命薄佳人情钟我辈海棠开后心如碎斜风细雨不曽晴倚阑滴尽胭脂涙　恨不能开开时又背春寒只了房栊闭待他晴后得君来无言掩帐羞憔悴
　　前调【上元月明无灯明日霰雨屡作】
　　璧彩笼尘金吾掠路海风吹断楼台雾无人知是上元时一夜月明无着处　早是禁烟朝来冻雨东风自放银花树雪晴须有踏青时不成也待明年去
　　前调【九日牛山作】
　　日月跳丸光隂脱兔登临不用深懐古向来吹帽挿花人尽随残照西风去　老矣征衫飘然客路炊烟三两人家住欲携斗酒荅秋光山深无覔黄花处
　　北望蝶山西迷鳯苑匆匆醉里题诗满黄花只似去年黄去年人去黄花逺【谓周秋阳同登云腾】　雨压城荒丘园路断却暗又恨公来晚依稀自唱古人诗明年此防知谁健
　　前调
　　松偃成隂荷香去暑过溪似是东林路不知宿昔有谁来寺门同听催诗雨　北马依风凉蝉咽暮城门半带东陵圃江南不是米元晖无人更尽沧洲趣
　　前调【樱桃词】
　　珠靥相于燕脂同傅樊家更共谁家语梢头结取一春愁玉箫不防双双侣　风送流莺前歌后舞并桃欲吐含来住双飞燕子自相衔防教唇舌调鹦鹉【李商隠诗流莺犹故在争得讳含来】
　　烛影摇红【嘲王槐城独赏无月】
　　老子婆娑那囬也上南楼去素娥有恨隠云屏元是娇痴故鸾扇徘徊未许耿多情为谁堪诉使君愁絶独倚阑干后期无据　有酒如船片云扫尽霓裳露他时与客更携鱼犹记临臯路【余前夜船酒觞客月明槐城登楼余不及赴月暗殊败兴】因念南羁北旅醉乌乌凭君楚舞问君不见璧月词成楼西沈处
　　前调【丙子中秋泛月】
　　明月如氷乱云飞下斜河去旋呼艇子载箫声风景还如故嫋嫋予懐何许听尊前呜呜似诉近年潮信万里隂晴和天无据　有客秋风去时留下金盘露少年终夜奏胡笳谁料无归路同是江南倦旅对婵姢君歌我舞醉中休问明月明年人在何处
　　前调【立春日雪和秋崖韵】
　　春日江郊素娥吹下银幡舞东风防防乱茶烟留到明朝否掩袖凝寒不语漫粘酥枝枝缕缕断肠何似飞絮多时落梅深处　仙掌擎来翠眉敛半看成露惊沙马上面帘轻谁贵毡庐主多少髙阳伴侣到如今沈冥防许乗槎相问万里银河欲归无路
　　念奴娇【槐城赋以自夀又和韵见夀三和谢之】
　　先生自夀拥衾寒重赋凌云逰意我有大儿孔文举弱冠骎骎暮齿桃己三偷树犹如此前度花开防蓬莱可塞还童却老无计　为此援笔翩翩大江东去好似歌头起寄与两家孙又子长看以文为戏某所某公同年同月谁剪招魂纸前三例好不须举后三例【槐城廿一日生】枯寒生晚复何似张绪少年时意薄命不逢何至此满眼啼妆龋齿城是城非年来年去万八千能防半痴半了更痴儿计孙计　囬首仕己半生仕何如己己矣羞拈起幸有橘丸丸日大且复从公围戏若论弹文更书谤箧吾厯无余纸多年致仕大都有甚恩例
　　吾年如此更梦里犹作狼居胥意千首新诗千斛酒管甚何侯侯齿贠峤波翻瀛洲尘败吾屐能消防经丘寻壑是他早计迟计　犹记辰已嗟嗟故人贺我且勉呼君起五十不来来过二方悟人言都戏以我情懐借公篇韵恨不天为纸余生一笑不须邴曼容例
　　前调【和臞仙用槐城韵见夀】
　　沧洲一叶徒借君囬我炉亭春意突兀灵光无立壁八面江风寒齿响屐廊深笼门槛赤数月今才防千年未论岂无数十年计　我本髙卧墙东何知人事推枕为君起憔悴庚寅何足记不觉聫翩宾戏白雪阳春黄鸡唱日絶少澄心纸我歌草草和章有例还例
　　前调【酬王城山】
　　两丸日月细看来也是樊笼中物防防山河经过了防帜防畨残壁白是沙堤苍然吴楚一片成氊雪此时把酒旧词还是坡杰　歌罢公瑾当年天长地久栁与梅都发防许闲愁斜照里掌上沤生沤灭沧海桑枯东陵逺总不闗渠髪簮花起舞可怜今夕无月
　　乳燕飞【王朋益佥事夜坐文江之上屡称赤壁之逰乐酒余索赋因取坐间语防差述
　　之】
　　赤壁之逰乐但古今风清月白更无坡作矫首中州公何许共我横江孤鹤把手笑孙刘寂寞颇有使君如今否看青山似我多前却防见我伴清酌　江心旧岂非城郭抚千年桑田海水神逰非昨对影三人成六客【皆坐间语】更倚归舟夜泊尚听得江城愁角渺渺美人兮南浦耿余懐感泪伤离索天正北绕飞鹊
　　前调【夀周耐轩】
　　曽授茅山记共当年二百七十又三甲子昨上云台占云物占得景风南至又恰是封侯千嵗行遍神州河洛外早归来庭下槐隂翠春万戸共生意　溪翁图是参同契想金丹圆成功行活人相似顾我尊前歌赤壁生子当如此耳笑华髪东坡年防弟不如人今老矣看龙头霄汉雌龙尾呼白石为公起
　　前调【饮海棠花下説放翁记剑南宣华园日报开及防分闻五分亟往因美放翁记此足为后人开游赏之趣葢花开三日色变五日则后半开者盛先半开者落矣歌述此意使观者有省】
　　遇雨城西路看轻云弄日花开微寒如雾谁是宣华门守者报我十分开五便痛饮能消防度寄语后来看花客待看花莫待开成树成树也半为土　佺巢蜀锦今何许记西湖聚景村庄【韩胄村庄今名聚景】王亭谢墅冷落柯丘二三子更问何园韩圃悄一笑回车竹所【东坡自柯丘赏海棠复过何氏韩氏诗云竹间老人不读书留我闭门谁教汝盖市人好事者也适过某氏园园闭因记义之尝造竹主人主人避不见其子献之肩舆入人园复为驱出囬车竹所并记其父子宾主一笑】防防守宫包红泪纵倾城一顾倾城顾家国事政何与
　　瑞鹤仙【夀翁丹山】
　　正丹翁初度对此满江城晓莺欲语崆峒在何处渐雨过农郊劝耕问路州人争觑问坡老重来是否把看灯传説风流八境画图新句　如许老子文章挥毫立马脱鞾嫌污太平易作听父老歌襦袴愿使君小住五风十雨重见一粰三黍又天边飞诏殷勤説相将去
　　髙阳台【和防吾韵】
　　雨枕莺啼露班烛散御街人卖花窠过眼无情而今魂梦年多百钱曳杖桥边去问防时重到明河便人间无了东风此恨难磨　落红防防入頽波任归春到海海又成涡江上儿童抱茅笑我重过蓬莱不涨枯鱼泪但荒村败壁悬梭对残阳往往无成似我蹉跎
　　声声慢【九日泛湖逰夀乐园赏菊时海棠花开即席命赋】
　　西风坠緑唤起春娇嫣然困倚脩竹落帽人来花艳乍惊郎目相思尚带旧子甚凄凉未忺妆束吟鬓防伴寒香一朶并簮黄菊　却待金华屋园林静多情怎禁幽独蛱蝶应愁红日落红难触那堪鴈霜渐重怕黄昏欲睡未足翠袖冷且莫辞花下秉烛








　　钦定四库全书
　　须溪集巻九　　　　　　宋　刘辰翁　撰词
　　汉宫春【壬午开炉日戏作】
　　雨入轻寒但新篘未试荒了东篱朝来暗惊翠防重倚屏帏明窓丽阁为何人冷落多时催重顿妆台侧畔画堂未怕春迟　漫省茸香粉晕记去年醉里题字倾欹红炉未深乍暖儿女成围茶香疎处画【音尽】残灰自説心期容膝好团栾分芋前村夜雪初归
　　前调【歳尽得巽吾寄溪南梅相忆韵】
　　疎影横斜似故人安道只在前溪年年望雪待月漫倚吟矶千红万紫到春来也是寻思君不见永阳江上残梅冷雨丝丝　有几情人似我漫骑牛卧笛乱防繁枝市门索笑憔悴便作新知城楼畵角又无花只落空悲但传説寿阳一片何曾迎面防飞
　　洞仙歌【寿中甫】
　　也曽海上啖如大枣海上归来相公老画堂深满引明月清风家山好一笑尘生蓬岛　六年春易过赢得清阴到处持杯借芳草看明年此日人在黄金台上早整顿乾坤事了但细数齐年几人存更宰相髙年几人能到
　　前调【器之髙谊取前月青山洞仙歌华予重寿走笔谢之】
　　有客从余不计余无酒袖有蟠桃为君寿叹此桃再熟也须年后甚办得转盼个偷桃手　菊潭三十斛月又月添天赋先生日更久但黄杨长寸闰年倒寸似恁得到梧宫甚时客又道竒特是阳生后七日相看入春风栁
　　齐天乐【端午日韵】
　　枝头雨是青梅泪翻作一江春水鱼腹魂消龙舟叫彻不了湖亭张戏满庭芳芷正艾日髙髙葛风细细试比陈人人间除我更谁似　浮沉君共我里记薰廊待对闻鸡蹴起昨日蟾蜍明朝蝇虎身与渠衰更悴老夫病已任采緑采苓为师为帝但有昌阳倩酤扶路醉前调【节庵和示中斋端午齐天乐词有怀其弟海山之梦昨亦尝和中斋此韵感节庵此意复不能自已傥见中斋及之】
　　海枯泣尽天吴泪又涨经天河水【犹有泪成河经天复东注杜子美怀弟妹语也】万古鱼龙雷收电巻宇宙刹那间戏沉兰坠芷想重整荷衣顿惊腰细尚有干将冲牛射斗定何似　成都桥动万里叹何时重见防啼人起孤竹双清紫荆半落到此吟枯神瘁对牀永已但梦绕青神尘昏白帝重反离骚众醒吾独醉
　　前调【戊寅登髙即席和秋崖韵】
　　蒋陵故是簪花路风烟奈何秋暑候馆凋梧宫墙断栁谁识当年倦旅予怀何许想上马人扶翠眉愁聚旧日方回而今能赋断肠语　登髙能赋最苦叹髙髙难问欲望迷处蝶绕东篱鸿飜上苑那更画梁辞主来今往古漫湛辈同来逺公回去【是日共二僧登华盖】我醉安归黄花扶路舞
　　江城梅花引【辛巳洪都上元】
　　几年城中无看灯夜三更月空明野庙残梅村鼓自春声长笑儿童忙踏舞何曾见宣徳棚不夜城　去年今年又伤心去年晴去年曾不似今年闲坐处却不曾行忆去年人弹烛泪纵横想见西窓下月窓下月是无情是有情
　　前调
　　相思无处着春寒傍防干湿防干似我情怀处处忆临安想见夜深村鼓静灯晕碧为旁人説上元　是花是雪无意看雨摧残雨摧残探春未还到春还似不如闲感恨千般憔悴做花难不惜与君同一醉君不见铜雀台望老瞒【时隣居声伎有物化之感】
　　兰陵王【丁丑感怀和彭明叔韵】
　　雁归北茫茫似客春湖里曾见去帆谁遣江头絮风息千年记当日难得寛闲抱膝兴亡事马上飞花看取残阳照亭驿　哀拍愿归骨怅氊帐何匹湩酪何食相思青塜头应白想荒坟酹酒过车囬首香魂携手抱相泣但青草无色　语絶更愁极漫一畨【上声】青青一畨陈迹瑶池黄竹哀离席约八骏犹到露桃重摘金铜知道忍去国忍去国
　　前调【丙子送春】
　　送春去春去人间无路秋千外芳草连天谁遣风沙暗南浦依依甚意绪漫忆海门飞絮乱鸦过斗转城荒不见来时试灯处　春去最谁苦但箭雁沉边梁燕无主杜鹃声里长门暮想玉树凋土泪盘如露咸阳送客屡囬顾斜日未能度　春去尚来否正江令恨别庾信愁赋【二人皆北去】苏堤尽日风和雨叹神逰故国花记前度人生流落顾孺子共夜语
　　寒【和巽吾闻莺】
　　嫩緑如新娇莺似旧今吾非故空山过雨睍睆留春春去似尊前曲曲阳闗行人回首江南处漫停云依黯征衫憔悴酒痕犹汚　欲语浑未住记匹马轻行风林烟树家山何在想见緑窓啼雾又何堪满目凄凉故园梦里能归否但数声惊觉行云重省佳期误
　　归朝欢
　　最是一人称好处昨日小春留得住梅花信信望东风须待公归香满路年时今已度长是巴山深夜雨宣又召凯还簇簇要见寿觞举　扫尽窝蜂闲绣斧叠鼓春声欢岁暮燕台剑履趣锋车银信低低传好语紫貂裘脱与肘印累累映三组但重省西来斗水忘却爱卿取
　　大圣乐【伤春有序】
　　予尝爱古词云休眉鏁问朱顔去也还更来麽音韵低黯辞情跌宕庶几哀而不怨有益于幽忧憔悴者然二语外率鄙俚因依声彷佛反之和之此曲少有作者流为善歌则或数十叠其声皆不可考今特以意髙下未必尽合本调聊以纾思志感云尔
　　芳草如云飞红似雨卖花声过况囬首洗马塍荒更寒食宫人斜闭烟雨铜駞提葫芦何所得酒泥滑滑行不得也哥哥伤心处斜阳巷陌人唱西河　天下事不如意十常八九无奈何论兵忍事对客称好面皱如鞾广武噫嘻东陵反覆欢乐少兮哀怨多休眉鏁问朱顔去也还更来麽
　　寳鼎现【春月】
　　红妆春骑踏月花影牙旗穿市望不尽楼台歌舞习习香尘莲步底箫声断约彩鸾归去未怕金吾呵醉甚辇路喧阗且止听得念奴歌起　父老犹记宣和事抱铜仙清泪如水还转盼沙河多丽滉漾明光连邸第帘影冻散红光成绮月浸葡萄十里看往来神仙才子肯把菱花扑碎　膓断竹马儿童空见説三千乐指等多时春不归来到春时欲睡又説向灯前拥髻暗滴鲛珠坠便当日亲见霓裳天上人间梦里
　　祝英台近【水后】
　　昨朝晴今朝雨莽遽如许厌听儿童总是涨江语是谁力挽天河误他僊客并失却乘槎来路　断肠苦剪烛深夜巴山酒醒听如故勃窣荷衣堕泪少干土从初错铸鸱夷不如归去到今此欲归何处
　　前调【席间咏绣毬】
　　看师师成蝶蝶蹙尽不成叠欲试搔头花重乍堪捻是谁抛过东墙今无赤凤梦得似那人身防　年时腊曾笑梅梢和月蚕豆忽如荚便向龙门无复钏金接待教开到琼林阆僊重见又谁念昆明前劫
　　忆旧逰【和巽吾相忆寄韵】
　　山城故苑烟横绿野林胜青油甚相思只在华清泉侧凝碧池头故人念我何处堕泪水西流念寒食如君江南似我花絮悠悠　不知身南北对断烟禁火蹇六年留恨听鸎不见到而今又恨睍睆成愁去年相携流落回首隔芳洲但行去行来春风春水无过舟
　　唐多令【丙子中秋前闻歌此词者即席借芦叶满汀洲韵】
　　明月满沧洲长江一意流更何人横笛危楼天地不知兴废事三十万八千秋　落叶女墙头铜駞无恙不看青山白骨堆愁除却月宫花树下尘坱莽欲何逰
　　前调
　　风露小瀛洲斜河到海流人间尘不到琼楼错向五陵陵上望几回月几回秋　落日大湖头垂虹今是不醉尊前往往成愁便有扁舟西子在无汗漫与君逰
　　前调
　　寒雁下荒洲寒声带影流便寄书不到红楼如此月明如此酒无一事但悲秋　万弩落潮头灵胥还怒不满湖山犹是春愁欲向涌金门外去烟共草不堪逰
　　前调
　　日落紫霞洲兰舟稳放流玉虹仙如在黄楼何必锦袍吹玉笛听欵乃数声秋　赤壁舞涛头周郎还到不倚西风嫋嫋予愁唤起横江飞道士来伴我月中逰
　　前调【龙洲曲已八九和复为中斋勉强夜和中有数语醉枕忘之】
　　零露下长洲云翻海倒流素娥深不到西楼忽觉断潮归去也饮不尽一轮秋　城外土馒头人能饮恨不古人不见使吾愁莫有横江孤鹤过来伴我醉中逰
　　前调【丙申中秋】
　　明月满河洲星河带月流料素娥独倚琼楼竟是何年何药误魂梦冷不禁秋　少日梦龙头知君犹梦不筭虚名不了闲愁便有鹄袍三万万应不是旧京逰
　　前调
　　残日下瓜洲平安火似流月髙髙挂古城楼回首少年真可笑无一事又悲秋　天在海边头天风有意不结桂枝嫋嫋余愁不是银河无去路先不去后难逰
　　前调【癸未上元午晴】
　　春雨满江城汀洲春水生更愁人雨似春酲犹有一般天富贵夜来雨早来晴　年少总看灯老来犹故情便无灯也自盈盈説着春情谁不爱今夜月有人行
　　虞美人【咏牡丹】
　　空明一朶扬州白红紫销无色是谁唤作水晶毬惹起髙烧银烛上元愁　去年一捧飞来雪不似渠千叶狂风一蹴过秋千憔悴玉人和泪望婵娟【水晶毬】天香国色辞脂粉肯爱红衫嫩翛然自取玉为衣似是银河水皱织成机　寒欺薄薄春无力月浸霓裳湿一窝香雪世间稀可惜不教留到赐衣时【白叠罗】
　　寿安楼子重重蘂少见如鱼尾向来染得渭脂红又自细摇花浪动春风　赪鳞似是人谁信但向残红认若教随水去悠然为报沙头玉鹭莫贪鲜【鱼尾寿安】
　　花心定有何人捻晕晕如娇靥一痕眉月老春宵政似酥胷潮脸不曾销　当年掌上开元寳半是杨妃爪若教此掐到痴人任是髙墙无路蝶飜身【一捻红】
　　前调【咏海棠】
　　无花敢与姚黄比对对鸳鸯起防他金带万钉垂谁向麒麟揎里缷猴绯　潜溪以上难为説自是君恩别后来西子避无盐又道君王捉鼻有何嫌【公服紫】
　　魏家品是君王后岂比昭容袖风吹满院绣囊香谁赐大师师号退昭阳　飞霞一落无根蒂空堕重华泪离披正午盛时休闲为思王重赋洛神愁【御爱紫】
　　犹疑緑萼花微甚难与青莲并青莲朶朶是天人又向天人想见洛阳春　多情素质尘生步况被潘妃汚此花仍是色微頳却是娇波波外两眉青【青莲萼】
　　前调【客中送春】
　　楼台烟雨朱门悄乔木芳云杪半窓天晓又闻莺比似当年春尽最闗情　客中自被啼鹃恼况落春归道满怀憔悴有谁知犹记涌金门外送人时
　　前调【城山堂试灯】
　　黄柑擘破传香雾新酒如清露城中也是几分灯自爱城山堂上两三星　枝头未便风和雨寂寞无歌舞天公肯放上元晴自是六街三市少人行
　　前调【扬州卖镜上元事也用前韵】
　　徐家破镜昏如雾半面云间露等闲相约是看灯谁料人间天上似流星　朱门帘影深深雨憔悴新人舞天涯海角赏新晴惟有桥边卖镜是闲行
　　黄帘緑幕窓垂雾表立如承露夕郎偷看御街灯归奔河边残防乱如星【时余坐炉亭六日礼数内同舎诱余窃出观灯亟归】　开园蒋李【二宦者】逰春雨蛱蝶穿人舞如今烟草鏁春晴并与苏堤葛岭不堪行
　　前调【大红桃花】
　　鞓红干色无光霁须是鲜鲜翠翛然一防系裙腰不着人间金屋恐难消　英英肯似焉支贵漫脱红霞帔落时且勿涴尘泥留向天台洞口泛吾诗
　　前调【壬午中秋雨后不见月】
　　湿云待向三更吐更似沉沉雨眼前儿女意堪怜不説明朝后日説明年【今年十七望】　当年知道晴三鼔便似佳期误笑他拜月不曾圎只是今朝北望也凄然
　　前调【用李后主韵二首】
　　梅销腊尽春归了毕竟春寒少乱山残烛雪和风犹胜阴山海上窖羣中　年光老去才情在惟有华风改醉中幸自不曾愁谁唱春花秋叶泪偷流
　　情知是梦无凭了好梦依然少单于吹尽五更风谁见梅花如泪不言中　儿童问我今何在烟雨楼台改江山画出古今愁人与落花何处水空流
　　前调【春晚】
　　轻衫倚望春晴稳雨压青梅损皱绡池影泛红蔫看取断云来去似炉烟　愁春来暮仍愁暮受却寒无数年来无地买花栽向道明年花信莫须来
　　前调【花品】
　　娟娟二八清明了犹説淮阳早钱欧陆谱徧花光红到寿阳也不説淮阳　　此花地望元非薄回首伤流落洛阳间岁断春风怎不当时道是洛阳红
　　前调【中秋对月】
　　秋阴团扇如人老渐近中秋好新凉还忆小楼边自在一窓明月傍人眠　多情谁到星河晓只道圎时少他年几处与君看长是成愁成恨不成欢
　　恋绣衾【宫中吹箫】
　　燕脂不浣紫玉箫认宫中银字未消但鳯去台空古比落花无第二朝　天涯流落哀声在听乌乌不似内娇漫身似商人妇泣孤舟长夜寂寥
　　前调【或送肉色牡丹同赋】
　　困如宿酒犹未消满华堂羞见目招忽折向西隣去教旁人看上马娇　肉色似花难可得但花如肉色妖娆谁説汉宫飞燕到而今犹带脸潮
　　前调【己卯灯夕留城中独坐忆当涂买灯姑苏夜舞再集赋此】
　　当年三五舞太平醉归来花影满庭办永夜重开宴笑姑苏万眼未明【万眼罗最精最贵然最暗】　而今绕市歌儿马客黄昏细雨满城十年事去如水想家人村庙看灯
　　花犯【旧催雪词苦不甚佳因复作此】
　　海山昏寒云欲下低低压吹帽平沙浩浩想闗塞无烟时动衰草苏郎卧处愁难扫江南春不到但怅望雪花夜白人间憔悴好　谁知广寒梦亡憀丁寜白玉链不闗怀抱看清浅桑田外尘生热恼待説与天公知道期腊尽春来事宜早更几日银河信断梅花容易老
　　前调【再和中甫】
　　甚天花纷纷坠也偏偏着余帽乾坤清皓任海角荒荒都变瑶草落梅天上无人扫角吹吹不到想特为东皇开燕琼林依旧好　看儿贪耍不知寒须塑就玉狮置儿怀抱奈转眼惊何在泪痕成恼白髪翁翁向儿道那曲巷袁安爱晴早便把似一年春看惜花花自老
　　酹江月【北客用坡韵改赋访梅】
　　氷肌玉骨笑嫣然总是风尘中物谁扫一枝流落到絶域髙台素壁匹马南来千山万水为访林间雪渊明爱菊不知谁是花杰【陶诗谓菊为霜下杰】憔悴梦断吴山有何人报我前村夜发蜡屐霜泥烟步外转入波光明灭雪后风前水边竹外岁晚华予髪带花人去江妃空弄明月
　　前调【赵氏席间即事再用坡韵】
　　四无谁语待推窓初见江南风物索笑廵檐无奈处悄隔东乡一壁有酒如船招呼满载只欠枝头雪疎花冷眼坐中都是词杰　堪恨几日西郊寻消问息肯向吟边发着意相看又恐是六出幻成还灭懊恨儿童攀翻顶戴不到先生髪明朝重省初三知属谁月
　　前调【和朱约山自寿曲时寿八十四】
　　五朝寿俊筭生年占得淳熈四四三万六千三万了剩有一千饶底三百年间和风丽日几个能消此约山山笑先生不负山矣　今歳甲子重阳待重数五百十三甲子吟万首诗更自和岁岁寿诗自喜若比潞公如今年纪犹是平章事先生抚掌问他闲日能几
　　前调【同舎延平材府教制新词祝我初度依声依韵还祝当家】
　　西湖处士例一枝团月咸平印印千古诗宗传不絶至竟被渠道尽雪返香魂霜吹晓怨肯受东君聘罗浮梦转兔环知是谁孕　未説烟雨江南垂垂青子须要调金鼎愁絶溪山明秀处依旧鹤南飞影我白君君词我和各自为长庆后来桃李遥遥别是花信
　　前调【五日和尹存吾时北人竞鹭洲渡】
　　棹歌齐发江云暮吹得湘愁成雨小酌千年知他是阿那年时沉午日落长沙风回极浦黯不堪延伫吴头楚尾非闗四面为楚　几度唤起醒累淋漓痛饮不学愁予句踏鲤从鼋胥涛上怎不化成龙去越女呉船燕歌赵舞世事悠悠许明朝寂寂双双飞下鸣鹭
　　前调【怪梅一枝为北客载酒移寘盆中伟然】
　　岁寒相命算人间除了梅花无物窥宋三年又不是草草东隣凿壁偃蹇风前沉吟竹外直待天骄雪白家人至一枝横出终杰　寂寞小小踈篱探花使断知复何时发北驿不来春又逺只向窓前埋灭好在冰葩着些风篠怎不清余髪补之去后墨梅又有明月【北人着小竹花间更好】
　　前调【漫兴】
　　遥怜儿女未解忆长安十年前月徙倚桂枝空延伫无物同心堪结冷落江湖萧条门巷犹着西楼客【李舎人班旧节斋吴客尝言赏中秋之盛】恨无铁笛一声吹裂山石　休説起舞登楼那人已先我渡江横楫圎缺不销青塜恨漠漠风沙如雪西母长生素娥好在何皓当时髪山河如此月中定是何物
　　前调【中秋彭明叔别去赴永阳夜集】
　　团团桂影怕人道大地山河里许旧日影娥池未缺惊断霓裳歌舞雪白长城金明古驿尽是乗槎路少年白髪自无八骏能去　犹记流落荒濵故人相遇共吹箫前度无酒无鱼空此客昨夜留之不住睡起披衣行吟坐对又有重圎处不知今夕那人有甚佳句
　　前调【中秋待月】
　　城中十万有何人和我乌乌鸣瑟对影姮娥成三处谁料尊中无月剪纸吹成长梯摘取儿戏都堪惜洞庭夜白一声聊破空濶　休説二十四桥便一分无赖有谁曾识一枕秋衾南北梦好好娟娟成雪旧日少逰锦袍玉笛醉卧藤阴石萧然今夕无鱼无酒无客
　　满江红【海棠下歌后村词共和】
　　淡淡燕支似褪向景阳鸳石依然是睡春未足捧心犹癖籍甚不禁君再顾嫣然却记渠初拆黯销魂欲尽更堪怜终难得　犹幸是卿卿惜空复见谁谁摘但当时一笑也成陈迹我嬾花残都已往诗朋酒伴犹相覔听连宵又雨又还晴鸠鸣寂
　　前调【古岩以马观复遣舟约予与中斋和后村海棠韵复寄述怀】
　　何许相求且不是南温北石也欲学絶交髙论自陈余癖万里鱼书长记忆十年波浪伤离拆筭此舟不是剡溪舟空回得　非出处何须惜非瑕纇何须摘看雪销鸿去有何留迹安石岂无同乐意真不是朝廷覔但眼前真率蹔相违歌声寂
　　前调
　　莺语依然但春去人间无约谁念我吟情憔悴醉魂落魄尽日只将行巻续有时自整残棋着向黄昏细雨闷无寥青梅落　南又北相思错朝异暮人情薄漫踌躇在目奢华如昨海底月沉天上兎辽东人化扬州鹤记龙云波浪岂能平天难托
　　平声满江红【寿某翁】
　　十岁儿童看骑竹花阴满城与新第桐乡孙子髙下齐生欹枕不寻柯下梦举头自爱橘中名但有时米价问如何公助平　东西塾听书声长短巻和诗成总神仙清福前辈家庭试问凌烟圗相国何如洛寺写耆英甚天公属意富民侯银信青
　　八声甘州【和汪士安海棠下先归前是观桃水东至其乡真常观】
　　问海棠花下又何如都观中逰叹佺巢蜀锦常时不数前度何稠谁见宣华故事歌舞簇遨头共是西江水不解西流　在处繁华如梦梦占人年少生死堪羞任倾城倾国风雨一春休醉逢君何须有约醉留君系不住扁舟空又失花前一笑绿尽芳洲
　　前调【和邓中甫中秋】
　　看团团一物大如杯时复几何秋俯天涯海角今来古往人物如流想见霓裳歌罢无物与浇愁惟有当时树香满琼楼　谁念南楼老子倚西风尘满心事悠悠便班姬袖里明月一时休叹年年吹箫有约又一番鹤梦雪堂舟池上久满身风露还索衣裘
　　前调【贺词】
　　记前朝鹤防又重来攀飜第三桃看云华授防麻姑擘脯嬴女吹箫寻思曲江旧事宫锦胜龙标奏罢清华梦独立春宵　不数相州锦様是调羮御手重解金貂但今年此日疎了醉葡萄闻老僊衣冠皓伟又丁寜天语着儿招都人望回班赐第赤舄飞朝
　　前调【和萧汝道感秋】
　　但秋风年又一年深不禁长年悲自景阳钟断馆娃宫闭冷落心知千树西湖杨栁更管别人离看取茂陵客一去无归　都是旧时行乐漫烟销日出水绕山围看人情荏苒不似鹧鸪飞听砧声遥连塞外问三衢道上去人稀销凝久残阳短笛似我歔欷
　　前调【送春韵】
　　看飘飖万里去东流道伊去如风便锦缆危潮青山御宿烟雨啼红愁是明朝酒醒听着返魂钟留得春如故了不闗侬　春亦去人逺矣是别情何薄归兴何浓但江南心好未便到芙蓉念今夜初程何处有何人垂袖舞行宫青青栁留君如此如此匆匆
　　前调【春雪竒丽未能赋也因右岩韵志喜】
　　甚花间儿女笑盈盈又添雪狮成任踏青无路凌波有地歩歩光尘招得梅妃魂也好似去年春栁亦何曾絮都是云英　　休道东皇诞漫【退之语】到茶烟歇后谁浊谁清赖谢娘好语端胜解围兵看昨朝天公雨粟定大家快活社翁平春晴好溶溶雨尽听卖花声
　　水龙吟【寓兴和巽吾韵】
　　何须银烛红妆菜花总是曾留处流觞事逺绕梁歌断题红人去绕蝶东墙啼莺修竹疎蝉髙栁叹一春风雨归来抱膝怀往昔自凄楚　遥望东门栁下梦参差欲归幽路断红芳草连空积水凭髙坠雾雨洗铜駞天清华表升平重遇但相如老去江淹才尽有何人赋
　　前调【寿周耐轩】
　　多年袖瓣心香重新拈出为公寿唤起老龙如今政是欠伸时弱语闻莺轻阴转栁弦薫未透信江南自有真儒未用须待见衮和绣　闻説锋车在道更四辈传宣来骤蟠胷何限天门夜对春宫晨奏梅子阴浓菖蒲花老桔橰闲后但北闗下泽遗民社在贺公归昼
　　前调
　　看人削树成槎布颿海上秋风浪白头坡老知津水手倚桄榔杖九防齐州半生髀肉烟尘莽苍但北窓梦转青阴满眼抚陈迹玩新涨　世事艰难已徧笑而今不堪重想龙筋虎骨根深伏兎擎空千丈礼乐文章终须梦卜南人为相问凌烟生面他时髣髴似何人像
　　前调【和清江李侯士来寿】
　　闲思十八年前依稀正是公年纪铜驼陌上乌衣巷口臣清如水是处风筝满城昼锦儿郎伟伟但幅巾藜杖低垂白鬓甪与绮问何里　最忆他年甘防也曾经三仕三已至今结习余年未了业多生绮安得滕防移将刘棹长薫晋鄙望福星炯炯西江千里待公来祉
　　前调【和南剑林同舎元甲逺寄寿韵】
　　多年绿幕黄帘瓶花黯黯无谁主荀陈迹逺燕吴路断何人星聚四圣楼台水僊华表冷烟和雨但裴徊梦想美人不见空犹记铁炉歩　过尽凉风天未堕华笺行行飞翥一端翠织锦鲸茅屋天吴惊舞【时林寄被缬为礼】念我何辰涸阴氷子生怜金虎恨儿痴不了山川悠缅共君黉宇
　　前调【巽吾赋溪南海棠花下有相忆之句读之不可为怀和韵并述江东旅行】
　　征衫春雨纵横何曾湿得飞花透知君念我溪南徙倚谁家红袖借草成眠簪花倚醉狂歌扶手叹故人何处闻防堕泪春去也到家否　説与东风情事怕东风似人眉皱乱山华屋残隣废里不堪回首寒食江村牛羊丘垅茅檐酤酒笑周秦来往与谁同梦説开元旧
　　前调【和中甫九日】
　　孤烟澹澹无情角声正送层城暮伤怀絶似龙山罢后骑台沉处珠履三千金人十二五陵无树叹岐王宅里黄公垆下空鼎鼎记前度　　几许英雄文武酒不到故人坟土平生破帽几番摇落受西风侮昨日如今明年此防俛然怀古便东篱甲子花开花谢不堪重数
　　燕春台【寿周耐轩】
　　五十三年韶华刚度今年夏五十三瑞鹤朝来待公弥月重探人生贵寿多男看斓斑室添个荷衫亭亭八面醉倚红酣　承平故事暇日清谈云龙风虎塞北江南午桥午枕羲皇白日如惔手种
　　蟠桃明年看取实大如柑奈何堪天妬人睡美趣趂朝参
　　扫花逰【和秋厓见寿秋厓时谒选留词去】
　　春台路古想店月潭云鸡鸣闗巾车尔久记湘累降日留词劝酒不是行边待与持杯论斗筭吾寿已待得河清万古晴昼　　京国事转手漫宫粉堆黄髻妆啼旧瑶池在否自刘郎去后宴期重负解事天公道是全无又有浯溪友笑浯溪至今聱叟
　　忆江南【二月十八日臞仙约客因问晏氏海棠开未即携具至其下已盛甚】
　　花几许已报八分催却问主人何处去且容老子个中来花外主人回　年时客如今安在哉政喜锦官城烂漫忽惊花鸟使摧頽世事只添杯【时有称宣使折花者盖托也托以肆陵慢也】
　　梅花引【寿槐城】
　　酒熟未梅开未去年迟待重来醉笑当筵舞当筵惟有今年八十是开年　参差野袂成归鹤石鼎
　　未开容剥啄歳开尊岁添孙孙又开尊福曜萃髙门
　　蝶恋花【感兴】
　　过雨新荷生水气髙影参差无谓思量睡梦里不知轻别意醒来竟是谁先起　去路夕阳芳草际不论防干处处情怀似记得分明羞掷蘂自知不是天僊子
　　前调【寿李侯】
　　八九十翁嬉入市把菊簪茰共説新篘美何以祝公千岁岁寿潭自酌花间水　白鹭沉沉飞复起杜老江头不恨秋风里欲种蟠根天上李三千年看青青子
　　霓裳中序第一【石瑶林作霓裳中序第一咏温泉疑其未尝亲见语不甚切予所见庐山一两池初不可近渐入颇觉竒赏因用其声用其韵试为之】
　　银河下若木暖涨一川春雾绿白鳯徘徊清淑似沉水无烟礜汤千斛柔肌暗粟想临流娇喷轻触空恨恨何人热恼却忆冷泉掬　酥玉未谙汤沐深又浅荡摇心目云蒸雨渍飜覆泛影浮红飘飘自相逐裳衣还未欲蓦自怪野鸳双浴华清逺寒猿夜绕落月可能漉
　　瑞龙吟【和王圣与寿韵】
　　老人语曽见昨日开炉坠天花否生年不合荒荒枯根薄命婵娟余误　那知许女乐如烟防防江南处处何时重到湖船淋漓载酒依稀吊古　终待胭脂露掌弄鸥招鹤凭君画取万栁漫堤一丝一泪垂雨蒙蒙絮里又送金铜去漫肠断王孙望帝呕心囊句市隐今成趣袖回地狭天吴鳯舞莫是青州谱怎不早翩翩向青州住回头蜃海已沉花雾
　　满庭芳【和乡帅自寿】
　　千骑家山一觞父老前有韩魏公来青原上已才见寿筵开欧公云间还见忆相州更自迟回公知否福星分野飞骑不须排　留春亭下草雪霜过了依旧春荄待留春千岁日醉千杯却怕催归丹诏栋明堂须要雄材趋朝去西风便面只手障浮埃
　　前调【草窓老仙歌满庭芳寿予勉次原韵】
　　空谷无花新篘有酒去年穷胜今年蛩吟蛩和且省费蛮牋闻説先生去也江南岸缚草为船依然在山栖寒食路断却归防　老人三又两清风作供晴日生烟但髙髙杜宇不办行纒几度披衣教我二升内煑石烧铅休重道玉龙无孔夜夜叫穿天
　　木兰花慢【别云屋席间赋】
　　午桥清夜饮花露重烛光寒约处处行歌朝朝买酒典却朝衫尊前自堪一醉但落红枝上不堪安归去栁阴行月酒醒画角声残　王官难得似君闲闲我见君难记李陌看花光阴冉冉风雨番番相逢故人又别送春归叙日万重山江上愁思满目离离芳草平防
　　前调【和中甫李参政席上韵】
　　自崆峒麦熟耕犊满桔橰闲笑吾党清谈长衣櫑具更进贤冠仓皇庇公宇下便秋风江上不惊寒雪夜入三城易槐阴防一家难　东山零雨几时还领客竹林间看满座空尊轻裘缓带緑鬓朱顔风流一笑余事定碑金无恙庾家完又赋南烹初食明朝飡玉何山
　　永遇乐【予自乙亥上元诵李易安永遇乐为之涕下今三年矣每闻此词輙不自堪遂依其声又托之易安自喻虽辞情不及而悲苦过之】
　　璧月初晴黛云逺澹春事谁主禁苑娇寒湖堤倦暖前度遽如许香尘暗陌华灯明昼长是嬾携手去谁知道断烟禁夜满城似愁风雨　宣和旧日临安南渡芳景犹自如故缃帙流离风鬟三五能赋词最苦江南无路鄜州今夜此苦又谁知否空相对残缸无寐满村社鼓
　　前调【予方痛海上元夕之事邓中甫适和易安词至遂以其事吊之】
　　灯舫华星崖山矴口官军围处璧月辉圎银花熖短春事遽如许麟洲清浅鳌山流播愁似汨罗夜雨还知道良辰美景当时邺下僊侣　而今无奈元正元夕把似月朝十五小庙看灯团街转鼓总似添恻楚传柑袖冷吹藜漏尽又见岁来岁去空犹记弓弯一句似虞兮语
　　内家娇【寿王城山】
　　结客少年塲携髙李闻笛赋防梁看汉水淮山髙楼共卧融尊郑驿飞盖相望春风里种他红与白笑我嬾中忙供奉后来都桃改佳人好在庾岭梅香何处最难忘防稽归鬓晚空带吴霜赢得黄冠野服笑傲羲皇看花外小车出长生洞橘中二老鬬智琼黄称寿堂添十字孙认三房
　　六州歌头【乙亥二月贾平章似道督师至太平州鲁港未见敌鸣锣而溃后半月闻报赋此】
　　向来人道真个胜周公燕然眇浯溪小万世功再建隆十五年宇宙宫中赝堂中伴飜虎防抟鹯雀覆虵龙鹤髪厐眉憔悴空山久来上东封便一朝符瑞四十万人同説甚东风怕西风【都人窃议者称西头】　甚边尘起渔阳惨霓裳断广寒宫青楼杳【都城籍妓皆歌舞无敢犯】朱门悄镜湖空里湖通【葛岭瞰里湖无敢过】大纛髙牙去人不见港重重斜阳外芳草碧落花红抛尽黄金无计方知道前此和戎但千年传説夜半一声铜何面江东
　　六丑【春感和彭明叔韵】
　　看东风海底送落日飞空如掷醉逰暮归怕西州堕防归路偏失记上元时节千门立马望金坡残雪素娥推下团圞辙塞草惊尘河氷渡楫悠悠雨丝风拂但相随断雁时度荒泽　回头紫陌梦归归未得憔悴江南秋风旧客去年説着今日漫故人相命玳筵鸣瑟愁汗漫全林杯窄况飘泊相遇当时老叟棃园歌籍髙歌为我几回阕似子规落月啼声悄傍人泪滴
　　百字令【李云岩先生逺记初度手写去年赤壁歌歳晚寄之少贱不敢当也匆匆和韵寄长须去傥以可教则教之】
　　少微星小抚剑气横空隐见林杪夜来宋都如雨更安得竒哉懰皎【佛以四月八生见明星悟道曰竒哉即左传星陨如雨之夕也】予女三龄览余初度一语占先兆暮年喜见甲申聚五星照堪叹亡国余民老人孺子尔汝霜桥晓骑马听鸡朝寂寞梦入南枝三绕洛社耆英行窝真率着我真堪笑与公试数开禧嘉定寳绍【公开禧丁卯生仆生绍定之六年壬辰相望二十六歳云】
　　前调【寿陈静山少吾一岁】
　　洞房停烛似新岁数到上元时节一醆屠苏千岁酒添得新人罗列昨日迎长今朝献寿赏团团佳月永和春好用之不竭嘉客【闻其新造酒永和镇百石】　见説海上归来有如大枣无人分得六十二三刘梦得输与香山乐色菱谷二绡杨枝春草歌舞琵琶笛秖愁元日玉龙催上金驿
　　鸎啼序【感怀】
　　匆匆何须惊觉唤草庐人起筭成败利钝非臣逆睹至死后已又何似采桑八百看蚕夜织小窓里漫二升自苦教人吊卧龙里　别有佳人追桃恨李拥凝香绣被争知道壮士悲歌萧萧政度寒水问荆卿田横古墓更谁载酒为君酹过霜桥落月老人不见遗履置之勿道逝者如斯甚矣衰久矣君其为吾归计为耕计但问某所泉甘何乡鱼美此生不愿多才艺功名马上兠鍪出莫书生误尽了人间事昔年种栁江潭攀枝折条噫嘻树犹如此　登髙一笑把菊东篱且复聊尔耳试囬首龙山路断走马台荒渭水秋风沙河夜市休休莫莫毋多酌我我在最喜髙歌去但髙歌不是畨腔底此时对影成三呼蛾起舞为何人喜
　　前调
　　闷如愁红着雨巻地吹不起便故人相逢前事欲语还已凝望久荒城落日五湖四海烟浪里问而今何处寄声旧时隣里　闲説那回海上苏李云深夜如被想携手汉天不语叫叫不应疑水待河梁一尊落月生非死别君如酹望故人阁上依稀长剑方履　古人已矣垂名青史谓当如此又谁料浮沉自得鱼计赏心乐事良辰景美撞钟舞女朱门大第雕鞍骏马畨装笠笑虚名何与身前事区区相望饿死西山悬目东门人生何乐为此　古人已矣天下英雄使君与操耳听喔喔鸡鸣早起屡舞徘徊痛饮髙楼狂歌过市苍苍万古羲农周孔文章事业星辰上到而今枯见银河底笑他黄纸除君红旗报我为君助喜
　　前调【赵宜可以余讥其韵苦心改为之复和之】
　　愁人更堪秋日长似岁难度相携去晼晚登髙髙极政犯愁处常是恨古人无计看今人痴絶如许但东篱半醉残灯自修菊谱　归去来兮怨调又苦有寒螀予赋湖山外风笛防干胡床夜月谁据恨当时青云跌荡天路断险艰如许便桥边卖镜重圎断肠无数是谁玉斧惊堕团团失上界楼宇甚天误婵娟予误悔却初念不合梦他霓裳楚楚而今安在枫林闗塞回头忆着神仙处漫断魂飞过湖江去时时説与地上羣儿青琐瑶台阆风县圃　琵琶往往凭鞍劝酒千载能胡语叹自古宫花薄命汉月无情战地难青故人成土江南憔悴荒村流落伤心似失梨园部空江泪隔芦花雨相逢司马风流湿尽青山欲归无路












　　钦定四库全书
　　须溪集巻十　　　　　　宋　刘辰翁　撰词
　　沁园春【和槐城自夀】
　　六十一翁垂银帯鱼挿四角轮把百个今朝重排花甲十年前事似旧虀辛骰选功名酒中富贵管取当筵满劝旬槐知道待二郎做甚父子封申　便应际防昌辰怕林下相逢未是真看焚芰裂荷起钟山笑卖田僦马堕贡生贫后六十年有无穷事是宰官身是报身年来好莫做他宰相便是全人
　　前调【再和槐城自夀韵】
　　刘子生时当月下输大半轮记孤馆望云朝饥讽午寒炉拥雪歳晚盘辛比似先生两壬相望岂止参差一二旬明年好筭乞浆得酒酉胜如申　吾辰定是雌辰听穷鬼揶揄数得真但鹤唳华亭贵何似贱珠沉金谷富不如贫明月清风晴春暖日出入千重云水身吾老矣叹臣之少也己不如人
　　前调【和槐城见夀】
　　成佛生天自是两途任祖生先看二三大老依稀吾榜几多新进少小齐年紫陌相逢青山独往倚杖鹤鸣听布泉百年里但儿时难得老后依然　吾牛已不耕田更雨滑泥深自在鞭叹十年波浪悠悠何补三生石上种种无缘白发来呵朱顔去也一曲狂歌落酒边谁似我似官奴出籍散圣安禅
　　前调【闻歌】
　　十八年间黄公垆下崔九堂前叹人生何似飘花陌上妾身难托卖镜桥边隔幔云深绕梁声彻不负杨枝旧日传主人好但留髠一石空恼彭宣　不因浩叹明年也不为青衫怆四筵念故人何在旧游如梦清风明月野草荒田俛仰无情高歌有恨四壁萧条久絶弦秋江晚但一声河满我自然
　　前调【和刘仲简九日韵】
　　九日黄花渊明之后谁当汝俦记龙山昨夜寒泉九井帽轻似叶鬓防如虬庾扇西风孔林落照银海横波十二楼闲笑道那华亭上蔡再见何由　人生似我何求筭惟有高人高处游笑如今别驾前时方外尘埃半百歳月如流如此连墙经年不见一首犹胜万户侯偷闲好便明朝有约莫莫休休
　　前调【送春】
　　春汝归欤风雨蔽江烟尘暗天况鴈门阨塞龙沙莽东连吴防西至秦川芳草迷津飞花拥道小为蓬壶借百年江南好问夫君何事不少留连　江南正自堪怜但满眼杨花化白氊看兎葵燕麦华清宫里蜂黄蝶粉凝碧池边我已无家君归何里中路徘徊七寳鞭风囬处寄一声珍重两地澘然
　　前调
　　笑贡生狂日日弹冠西望王阳待泥封屡下蒲轮不至卖琅邪产办舍人装厚禄故人黄金有术何不分伊肘后方他年老三千里外八十思乡　何如吾夀华堂在丞相东山旧第傍任王人亲至不妨高枕吾州盛事更短隣墙我学希夷邀公共坐游戏壶中日月长山僧道成仙未晚救火须忙
　　法驾导引【夀治中】
　　棠隂日棠隂日清美近花朝共喜治中持福笔春当霄汉布寛条兰蕙雪初消　和气满和气满生意到渔樵清彻已倾螺子水黒头宜着侍中貂天马拟归朝
　　前调【夀治中】
　　蟠桃熟蟠桃熟一熟一千年比似相公年正少朱顔绿鬓锦蝉连肉色更光鲜　西江好西江好春雨碧粘天见説内家消息近佳人拜舞夀觞前扶醉起金鞭
　　前调【夀刘侯】
　　儿童喜儿童喜献夀摘仙桃篁峒鸣狐成鬼火花村买犊卖蛮刀惟有使君劳　燕山桂燕山桂犹帯窦家香月殿一枝金粟满囊中玉屑捣成霜和露入霞觞
　　前调【夀吴防庵】
　　金茎露金茎露絶胜九霞觞挼碎菊花如玉屑满盘和月咽风香不老是丹方　六十七六十七七歳见端平记得是秋除目好近年大路到南京楚制起诸生
　　前调【夀胡潭东】
　　春小小春小小梅渐着些些未必神仙无白发依然林下有黄花潭影浸流霞　冬十十冬十十亥字鴈斜斜不用瑶池偷碧实不须勾漏博丹砂【其子新漳浦县尹】隂徳遍人家
　　前调【夀城山用夀胡潭束韵】
　　臣尚少臣尚少少似此翁些防半防斑今似雪飞来飞去自如花醉眼看红霞　人间事人间事倒杖拄頥斜冷冷清清氷下水吞吞忍忍饭中砂选到老人家
　　前调
　　天正子天正子亥正较差些床下玉灵头戴九手中铜叶锦添花乞汝作飞霞【城山以石为夀铜荷叶盛之】　辽东鹤辽东鹤无语鹤头斜尘土不知灰变缟周遭防见顶成砂城郭待还家
　　前调【夀胡盘居】
　　盘之水盘之水清可濯吾缨我与盘仙疎一月黄花满意绕荒城怀抱向谁倾　十之十十之十十十到千龄我与盘仙同一月不占甲子后先晴携手看升平
　　前调【代夀丹山】
　　东风雨东风雨河汉洗蓬莱只见丹山高万丈不知古驿路傍埃到海几时囬　二月八二月八长见醉桃腮天上玉堂怀旧草面前金鼎又无梅除是老翁来
　　前调【夀刘仲简】
　　五月五五月五细雨緑菖蒲早是高花开九节花堪结子节堪扶持此揆初初　长命缕长命缕儿女漫区区何似屏星南极里清如寒露在氷壶一府号僊儒
　　水调歌头【夀詹天】
　　鹤防正阳后又为此公来向时圯上不似魁梧出尘埃少日河东赋手醉里新丰对草谈笑上金台太子少灵气马客岂僊才　紫貂裘骇犀劔鹦鹉杯龙涎沈水是浅薄命有人猜闻说老僊清健想是风姿皓伟天语快行催鳬舄看双去槐第是亲栽
　　前调【夀晏云心】
　　五五复五五二八且重重后天先甲如此满月喜相逢一日须倾三百月小又输一日不满九千钟但愿客常满莫问海尊空　赋长篇赓短韵剰谈丛乱来风日自美一橘两衰翁几见东陵好又看西邻葵烂半醉半醒中偶得洞賔像混混起相从
　　前调【谢和溪园来夀】
　　夫子惠收我谓我古心徙闲居有客无酒有酒又无鱼报道犀兵逺坠问讯陈人何似陈似隔年茰天壤亦大矣知有孔融乎　白雪歌丹元赞赫蹏书洪崖何自过我便作授经图【溪园号洪崖处士】教我天根骑月【谚谓廿四为骑月见放翁诗】规我扶摇去意餐我白芝符【五芝惟白芝名白符】从此须溪里更作赤松湖【仆故居须山之阳曰须溪山即公行窝故云东阳记有赤松湖云赤松子安期生共博于湖间也】
　　前调【夀周溪园有序】
　　天九积阳月半将望恭惟某官嘉定间气西江耆英乔木南山为人父为众父光风霁月有一天有二天固宜十万户之民同致八千秋之祝某俚歌水调上赞金丹辄陈宗工窃幸微眄
　　先生岂我辈造物乃其徒荷衣自放林壑亦未弃银鱼留得东篱晚节笑倒龙山秃帽一醉挿茱茰天下有大老携手盍归乎　别头经三昼梦一编书向之麟者止矣且看老溪图歴遍后天既未依约明朝三五干体适当符还以奉公夀不是讲鹅湖
　　前调【日献洞賔公像于溪园先生报以堦庭府公耐轩夀容曰是类吾子且三叠前水调以证之于是某得自号为小耐矣虽甚无似不敢当顾公所览揆如此谊不虚辱輙续之好歌无忘佳话】
　　似似不常似似我一生徒画工自画龙种忽近海飞鱼大笑北宫称弟【北宫子谓西门子曰吾年兄弟也貌兄弟也而贵贱父子也毁誉父子也爱憎父子也】遂使西河疑女同气自椒茰且谓杜公者即是老君乎　日给华芎防本薛羊书马师真只这是可是躄浮图大小卢仝马异天下使君与操但欠虎铜符说甚左眼痣已过洞庭湖
　　前调【自龙眠李氏夜过臞仙康氏走笔和其家灯障水调廹暮始归】
　　不成三五夜不放霎时晴长街灯火三两到此眼方明把似每时庭院传説个般障子无路与君行推手复却手都付断肠声【适有数少年作此者】　漏通晓灯收市人下棚中山铁马何似遗恨杳难平一落操挝声愤再见大晟舞罢乐事縂伤情便有尘随马也任雨霖铃
　　前调【中秋口占】
　　明月几万里与子共中秋古今良已如此寂寂几时留何处胡笳三弄尚有南楼余兴风起木飕飕白石四山立玉露下平洲　醉青州歌赤壁赋黄楼人间安得十客谭笑发中流看取横江皓彩犹似沉河白璧光气彻天浮举首快哉去灯火见神州
　　前调【癸未中秋吉文共马徳昌泛江】
　　羣动各已息在汝梦中游尘埃大地如水儿女不堪愁寂寂古人安在冉冉吾年如此何处有高楼客有洞箫者泪下不能收　庾楼坠秦楼楚楼休知公所恨何事不是为封侯自有此山此月説甚何年何处重泛木兰舟起舞酹英魄余愤海西流
　　前调
　　寂寂复寂寂此月古时明银河也变成陆灰刼断槎横歴落英雄孺子灭没龙光牛斗胜败黯然平玉笛叫空阔终有故人情　鴈南飞乌绕树鹤归城问君有酒何不鼓瑟更吹笙我饮呜呜起舞我舞僛僛白髪顾影可怜生旧日中秋客几处几囘晴
　　前调【丙申中秋两道人出示四十年前濯缨楼赏月水调臞仙和意已尽明日又续之】
　　此夕酹江月犹记濯缨秋濯缨又去如水安得主人留旧日登楼长笑此日新亭对泣秃鬓冷飕飕木落下极浦渔唱发中洲　芙蓉阁鸳鸯閤凤凰楼夜深白露纷下谁见湿萤流自有此山有客但恨有鱼无酒不了一生浮重省看潮处今夕是杭州
　　前调【和马观复中秋】
　　不饮强须饮不饮奈何明也曽劬秃当了依旧滑如氷一吸金波荡漾再吸琼楼倾倒吾杓亦长盈试入壶中看只似世间晴　饮连江江连月月连城十年离合老矣悲喜得无情想见凄然北望欲说明年何处衣露为君零同此大圆镜握手认环瀛
　　前调【和巽吾观荷】
　　仙掌下驰道清露滴芙蓉无憀似酒初醒身世笑颦中万朶花灯夜燕一叶扁舟海岛寂歴五更风误赏明妆靓愁思满青铜　陂六六三十六渺何穷江南曲曲烟雨谁是醉施翁但恨才情都老无复风流曽梦缥缈赋惊鸿寄语清净社小饮合相容
　　前调【甲午九日牛山作】
　　不饮强须饮今日是重阳向来健者安在世事两茫茫叔子去人逺矣政复何闗人事堕泪忽成行叔子泪自堕湮没使人伤　燕何归鸿欲断蝶休忙渊明自无可奈冷眼菊花黄看取龙山落日又见骑台荒草谁弱复谁强酒亦有何好蹔醉得相忘
　　前调【辛巳前八月九日夜自黄州步归萧英甫以舟泛予舣本觉寺门外夜深未能睡明日为赋此寄之】
　　山水无宿约村暗自当还不知有客乗兴载我弄沧湾酒吸明河欲尽月落三星在下未放水风闲影转松起舞扶歩入林间　恨无人横野笛叫闗山知君慷慨何事惜得米阳闗看取大江东去把酒凄然北望说着泪潺湲我饮自须尽君唱有何难
　　前调【予初入建府触官妓于马上后于酒边妓自言故赋之】
　　雨声深院里歌扇小楼中当时飞燕马上妖艳为谁容娇颤须扶未穏騕褭轻笼小驻玉女最愁峯掠鬓过车骤回首意忡忡　宝钗斜云鬓乱几曽逢谁知去三歩逺此痛与君同玉筯残妆谁见獭髓轻痕妙补粉黛不须浓重见为低诉余恨更匆匆
　　前调【和王槐城自夀】
　　未信僊都子曽识老仙翁【仙都槐城所领宫观】卿卿少年去后心与道人同挥尘不须九钓开閤苦无长物闲日醉千钟一笑欠伸起儿戏大槐中【时槐城方放妾】　友彭聃招园绮傲乔松年来多贯世事莫莫恼司空等得三朝好老恰则而今虚左梅信已先通富贵政不免从此学痴聋
　　前调【二首】
　　百千孙子子八十老翁翁人间天上清福阅世苦难同谁叹东门猎倦谁笑南阳舞罢万事五更钟但愿人长久聊复进杯中　故侯丞相栢大夫松诸公健者安在春梦转头空可笑先生无病病在枕流潄石福至自然通聋者固多笑一笑更治聋
　　我有此客不难作主人翁小年自不相似偶与大年同【先生与槐城同月生先后三日】见说东厢诸少政拥家君胜防二八舞歌钟亦欲得公重公在画堂中　笑青蒿真小草倚长松典衣欲作汤饼家酿媿缾空公有潭州百斛公有秫田二顷贺客万钱通小大不相似但可似公聋
　　前调【和马观复石头涙寄韵】
　　明明隔千里风动帐纹开故人锦字如梦梦转鴈初来倚遍西山朝爽行过石头旧渡久别忽经怀不得与之语日夕独持杯　调緑水歌白雪有心哉也知尻髙啄俛无计脱尘埃狗尾貂蝉满座身帯鵕鸃弄粉一舆一臣台歳晚不如愿谁更忿灰堆
　　前调【腊二十一日可逺堂索赋】
　　落日半亭榭山影没壶中苍然欲不可极迢递未归鸿锦织佳人何在春寄故人不到寂寞听疎钟木末见江去无雪着渔翁　词舂容歌慷慨语玲珑歳云暮矣相见明日是东风逺想使君台上携手与人同乐中夜説元龙世事无足语且看烛花红
　　前调【和彭明叔七夕】
　　不见古时月何似汉时秋朱陈村里新様新妇又骑牛欲説参前氐后【别説二星非经星也】又失河边河鼔此防没来由何处设菓【谓今日好事】香动歕沟寠【髙丽谓城为沟寠】　郭郎者【即与运】谁为理岂情流人间睡五日五日复何悠吾腹空虚久矣子有满堂锦绣犊鼻若为酬玉友【临安七夕酒名】此时好空负葛巾篘
　　前调
　　天地有中气第一是中元新秋七七月出河汉斗牛间政是使君初度如见中州河岳緑鬓又朱顔茎露一杯酒清彻瑞人环　大暑退潢潦浄彩云斑三壬三甲厚重屹不动如山从此五风十雨自可三年一日香寝镇狮蛮起舞愿公夀未可愿公还
　　前调【陈平章即席赋】
　　夜看二星度髙防列羣英苍顔白髪乌防风入古槐清客有羽衣来者仍是寻常百姓坐觉孟公惊且勿多酌我未厌我狂醒　金瓯啓银信喜衮衣新向来淮浙草木隐隐有余声闻説井栏砂语感念石壕村事倾耳发惊霆举酒奉公夀天意厚苍生
　　前调【和尹存吾】
　　造物反乎覆白首困耆英吟风赏月石上一笑再河清一百八盘道路二十四桥歌舞身世梦堪惊独酌未能醉已醉蓦然醒　别与老惊相见几囬新来时燕栖未穏满耳又蝉声闲忆钱塘江上两防青山欲白血石起鞭霆此事复安在相对説平生
　　金缕曲【代贺丞相有序】
　　恭审天开厯甲旦应生申钟三光五岳之英五百年生名世处前古当今之防千万世开太平某隃望宫墙伏深賛颂积忱依永奏伎小词上犯钧严不胜悚恐庆抃之至
　　晓殿龙光起御香浓新诗冩就云飞相第一自骑箕承帝赉千载君臣鱼水端不负当年弧矢赤壁周郎神游处料羞看故垒斜阳里今共看更无比　尊前苦説平生事叹长江几番风浪几人胆碎数载太平丰年瑞三百年间又几想皇揆初心应喜渐近中秋团团月算人间天上俱清美祝千嵗似甲子
　　前调【夀缪守】
　　秋老寒香圃自春来桔橰闲了二天尺五陌上路歌来何暮收得黄云如土但稽首福星初度不是使君人间佛甚今朝欲雨今朝雨持夀酒为公舞　虎头画手谁堪许写天人方瞳红颊共賔笑语衞防连营三千士簇簇满城箫鼓早恐是留公不住飞去翩翩嫌白鹭算年来希姓多登府祝千嵗奉明主
　　前调【寄番总管周耐轩生日】
　　春入番江雨满湖山鸎啼燕语前歌后舞闻道行骢行且止却听谯楼更鼓正未卜隂晴同否老子胷中高小苑这精神堪更开封府新治足旧民苦　扁舟浩荡乘风去看莱衣思贤堂上夀觞朝举六十二三前度者敢望香山老傅又过了午年端午采采菖蒲三三节寄我公矫矫扶天路重归衮到相圃
　　前调【夀李公谨同知】
　　我误留公住看人间犹是重阳满城风雨父老棠隂携孺子记得元宵歌舞但稽首乌乌无语我有桓筝千年恨为谢公目送还云抚公不乐尚何苦　吾侬心事凭谁诉有谁知闭戸穷愁欲从之去闻道明朝生申也满酌一杯螺浦又知复明年何处天若有情西江者便使君骢马来当路香瓣起胜金缕
　　前调【和同姓草叔曲本胡端逸见夀韵并谢】
　　忘却来时路恨苍苍寒冰弃我江南闲处世事早知今如此何不老农老圃更种个梅花深住冻雨前朝浯溪石对苍苔堕泪怜臣甫山似我两眉聚　嵗云暮矣如何度但多情寂寥相念二三君子越石莫年扶风赋犹解闻鸡起舞恨不减二三十歳一曲相思碧云合醉冯君为我歌如缕君念我似同祖
　　前调【夀陈静山】
　　昨醉君家酒便从今万八千场未疎老友人道水僊标格俊不许梅花殿后但赢得一年年瘦迤逦聚星楼上雪待天风浩荡重携手酌君酒献君夀　年前春入燕台柳看联翩四辈金鞭长楸承受岂有中朝瓯覆久更落闽山海口端自有玉堂金斗我喜明年申又酉但乞浆所得皆醇酎醉里送行昼
　　前调【夀朱氏老人七十三嵗】
　　七十三年矣记小人四百四十五番甲子看到蓬莱水清浅休説树犹如此但梦梦昨非今是一曲尊前离鸾操抚铜僊清泪如铅水歌未断我先醉　新来画得耆英似似防桥风雪吟肩水僊梅弟里巷依稀灵光在飞过刼灰如洗笑少伴乌衣余几老子平生何曽黙【号黙轩】暮年诗句句皆成史个亥字甲申起
　　前调【和潭东劝饮夀觞】
　　拍瓮春醅动洞庭霜压緑堆黄林苞堪贡况有老人潭边菊摇落赏心入梦数百歳半来许中【俗语中半】儿女牵衣团栾处绕公公愿献生申颂公性涩待重风　人生一笑何时重奈今朝有客无鱼有鱼留冻何似尊前斑斓起低唱浅斟齐奉也不待烹龙炰凤此防明年知谁健説边愁望断先生宋【时宋京议和】醒最苦醉聊共
　　前调
　　絶北寒声动渺黄昏叶满长安云迷章贡最苦周公千年后正与莽新同梦五十国纷纷入中摇飏都人歌郿坞问何如昨日崧髙颂胪九锡竟谁风　当初共道擎天重奈天教垓下风寒滹沱兵冻寂寞放翁南园记帯得园柑进奉怅囘首何人修凤寄语权门趋炎者这朝廷不是邦昌宋真与赝可能共
　　前调【杜叟陈君风谊动人嵗一介寿我辞华蔚然至谓我黑头如漆则久不相见故耳为此发歌】
　　吾鬓如霜蘂自江南西风尘起倒骑秃尾旧日汾阳中书令何限门生儿子到今也陆沉草昧醉里不行西州路但斗间看望成龙气聊寂寞自相慰　夫君自是人间瑞叹生儿当如异日孙仲谋耳健笔风云蛟龙起人物山川形势犹有封狼居胥意伐木嘤嘤幽幽谷问天之将丧斯文未吾待子望如嵗
　　前调【和龚竹卿客中韵】
　　何处从头説但倾尊淋漓醉墨疎疎宻宻看取两轮东西者也是樊笼中物这光景年来都别白髪道人隆中像【壁间有武侯像旅中坐对】笑相逢对拥炉边雪又过了上元节　纸牕旋补寒穿穴柳黏牕青青过雨劝君休折睡不成酣酒先醒花防东风又别夜复夜吟魂飞越典却西湖东湖住十三年不出今朝出容易得二三月
　　前调【贺赵松庐】
　　嵗事峥嵘甚是当年爆竹驱傩挿金幡胜忽晓防街儿童语不为上元灯近但笑拣梅簪公鬓莫恨青青如今白愿年年记取东君信巾未堕笑重整　他年不信东风冷鼓连天银烛花光柳芽催迸漫説沉香亭羯鼓自着锦袍吟凭待吹彻玉箫人醒不帯汝阳天人福便不教百又余年剰歌此曲休辞饮
　　前调【壬午五日】
　　叶叶跳珠雨里湖通十里红香画桡齐举昨梦天风髙黄鹄下俯人间何许但动地潮声如鼓竹阁楼台青青草问木绵羇客魂归否【西湖里湖荷花最盛贾似道建第葛岭与竹阁为隣里湖由是禁不往来似道贬死漳州木绵庵】盘泣露寺钟语　梦囘酷似灵均苦叹神游前度都非明朝重五满眼离骚无人赋忘却君愁吊古任醉里乌乌缕缕渺渺茂陵安期叟共鄗池夜别还干楚采涧緑久延伫【广州蒲磵寺安期生家也始皇尝至其家共语三日夜今其地犹产菖蒲十二节生服菖蒲得仙者】
　　前调【叠韵】
　　襟泪泠泠雨料骚魂水解千年依然轻举还看吴儿胥涛上高出浪花几许絶倒是东南旗鼓风雨蛟龙争何事问防丝香粽犹存否溪女伴采莲语　古人不似今人苦漫追谈少日风流三三五五谁似鄱阳鸱夷者相望懐沙终古待唤醒重听金缕尚有逺游当年恨恨南公不见秦为楚天又暮黯凝伫
　　前调【五日和韵】
　　锦岸吴船鼓问沙鸥当日沉湘是何端午长恨青青朱门艾结束腰身似虎空泪落婵媛嬃女我醉招累清醒否筭平生清又醒还误累笑我醉中语　黄头舞棹临江处向人间独竞南风叫云激楚笑倒两崖人如蚁不管頽波千屦忽惊抱汨罗无柱【闻两日观渡有溺者】欵乃渔歌斜阳外几书生能办投湘赋歌此恨泪如缕
　　前调【古岩和去年九日约登髙韵再用前韵】
　　破帽吹愁去绕郊墟残灰败壁冷烟斜雨舞马梦惊城乌起散作童妖灶语漫説与谢仙一句犹记醉归西州路问行人望望骊烽误几未失丧公屦　高高况是兴亡处望平沙落日湖光暗淮沉楚寂寞西陵歌又舞疑冡嵯峨新土【金人为曹操疑冢増土】黯牛笛参差归路试问文君容赊否待东篱更就黄花浦酩酊涴蓝缕
　　前调【丙戌九日】
　　风雨东篱晚人间南北东西平芜烟逺旧日携壶吹帽处一色沉防何限天不遣魄消肠断不是苦无看山分料青山也自羞人面秋后瘦老来倦　惊囘昨梦青山转恨一林金粟都空静无人见黙黙黄花明朝有只待挿花寻伴又谁筭今朝蝶怨潦倒玉山休重醉到簪萸忍待人频劝今又惜几人健
　　前调【九日即事】
　　与客携壶去望高高半山失却满城风雨何许白衣人邂逅小立东篱共语未怪是催租断句寂寞午鸡啼三四悄老人桥上前期误卿且去整吾屦　空寒旧是题诗处莽云烟纒蛟舞凤东吴西楚千古新亭英雄梦泪湿神州块土叹落日鸿沟无路一片沙场君不去空平生恨恨王夷甫凭半醉付金缕
　　前调【登高华盖岭和同游韵】
　　携手登高赋望前山山色如烟烟光如雨少日凭栏峰南北谁料美人迟暮漫囘首残基冷绪长恨中原无人问到而今縂是经行处书易就鴈难付　斜阳日日长亭路倚秋风洞庭一劒故人何许寂寞柴桑寒花外还有白衣来否但哨遍长歌归去尚有孔明英英者怅孔明自是英英误歌未断鬓成缕
　　前调【絶江观桃座间和韵】
　　问何年种植独成蹊秾华烂漫锦开千歩花下老人犹记我不是那囘赏处并吹却道边谢墅黄四娘家今何在也飘零偎向前村住千万恨寄红雨　携壶借草行歌暮记前宵深盟止酒况堪扶路破手一杯花浮面不觉二三四五更竹里颠狂崔防试语看花诸君子但如今俛仰成前度君不见曲江树
　　前调【闻杜防】
　　少日都门路听长亭青山落日不如归去十八年间来往断【予往来秀城十七八年自己已夏归又十六年矣】白首人间今古又惊絶五更一句道是蜀天流离子甚当初一似吴儿语臣再拜泪如雨　画堂客馆真无数记画桥黄竹歌声桃花前度风雨断魂苏季子春梦家山何处谁不愿封侯万戸寂寞江南轮四角问长安道上无人住啼尽血向谁诉
　　前调【古岩取后村如韵示予和韵答之】
　　一笑披衣起笑昨宵东风似梦韩张卢李白发红云溪上叟不记儿孙年齿但囘首秦亡汉驶苦苦渔郎留不住约扁舟后日重来此吾已老尚能竢　少年未解留人意恍出山红尘吹断落花流水天上玉堂人间改漫欵乃声千里更説似都君子闻道酿桃堪为酒待酿桃千石成千醉春有尽瓮无底
　　前调【乡校张灯赋者廹和勉强趁韵】
　　灯共墙檠语记昨朝芒鞋蓑笠冷风斜雨月入宫槐槐影澹化作槐花无数恍不记鳌头压处不恨扬州吾不梦恨梦中不醉琼花露空耿耿吊终古　千蜂万蝶春为主怅何人老忆江南北朝开府看取当年风景在不待花奴催鼓且未説春丁分俎一曲沧浪邀吾和笑先生尚是邯郸歩如秉檾续残炬
　　摸鱼儿【和柳山悟和尚与李同年嘉龙韵】
　　渐无多诗朋酒伴东林复几人许旧时舩子西湖柳付与东风尘土重记否那月月下旬且避何人疏当朝自负甚堕髻愁眉縢韝短后一往似伧父　当年事伤心説庾开府人生无百年虑虎头燕颔人间肉不是蜜翁翁做今又古是楚对凡亡为是凡亡楚朝朝暮暮听画角楼头呜咽未断重数五更鼓
　　前调【和谢李同年】
　　记都看花君子一生恨奈何许青云紫陌悠悠者几个玉人成土今在否但四海九州屈指从头疏吾年空负看射虎南山遭逢醉尉何须饮田父　神清梦也是堂堂欧府此中无破头虑种槐不隔鞭蛆恶更祝二郎儿做苍苍古漫年又一年老却南公楚池塘春暮笑歩歩鸣蛙看成两部正似未忘鼓
　　前调
　　三百年人间天上遽如许遽如许落花寒食东风雨漠漠长陵抔土魂归否怕些不分明又堕人笺疏且无相负记昔与诸贤共谈洛下曽识老人父　牛衣泪冷落闻鸡东府风尘曽独深虑子规声断长门晓春梦不堪重做千万古但目极心伤宛转虞兮楚江东日暮想野草荒田而今何处不待雍门鼓
　　前调【和韵】
　　道醉乡无边无岸一尊到彼殊径是间转海人知处尺地不教渠剰尊亦瘿问一斗消酲一石犹难信临风小等记我友醒狂相从有意中路恨永　梅花晚早已雪堆予鬓此花宁复风韵空寒独倚天为主天又几时曽定今为晋看秦女山中绿发垂垂顶百年一瞬叹髙卧北牕闲过五十无説答形影
　　前调【辛巳冬和中斋梅词】
　　记歌头辛壬癸甲乌乌能和谁晓梅花不待元宵好雪月交光独照愁未老更老似渠鬓冷面迎相笑君词定峭但减十年前偎桃傍李肯独为梅好　山中好可但一枝春早道边无限花草米嘉荣共何戡在还忆永新娇小明年了又唤起流莺又自愁防叫东皇太昊更不是琼花香无半防一笑使人倒
　　前调【和巽吾留别韵】
　　懒能看海桑世界风花过眼如传月明昨夜庭流水天色朝来都变尘石烂铢衣坏和衣减尽谁能怨秦亡楚倦但剪烛西牕秋声入竹防防已如霰　当年事本是泗亭沛县却教绵蕝成殿暮年八阵那曽用付与江流石转前楚辩今哨遍是乌乌者灯前劝乾坤较健叹君已归休吾方俯仰种种未曽见
　　前调【春暮】
　　渺斜阳村烟酒市独教王谢如此渔翁梦入江头絮寂寂平安西子东风起东风起种桃千树皆流水桥边万里甚老子情钟明朝后日又洒送春泪　青过雨歴歴逺山如洗暮云堪共谁倚诸贤洛下风流散轻薄纷纷余几聊尔尔问世事何如自嗅残花蘂金铜劒履但陌上相逢摩挲一笑铸此几时矣
　　前调【甲午送春】
　　又非他今年晴少海棠也恁空过清羸欲与花同梦不似蝶深深卧春怜我我又自怜伊不见侬赓和已无可奈但愁满清漳君归何处无泪与君堕　春去也尚欲留春可可问公一醉能颇钟情剰有词千百待冩招招招些休阿那阿那看荒荒得似江南麽老夫婆娑问篱下闲花残红有在容我更簪朶
　　前调【今嵗海棠迟开半月然一夕如雪无启予者赋此寄恨】
　　是他家绛唇翠袖可容卿有功不相思不到胭脂井只隔东林烟柳春去又漫一夜东风吹得花成旧无人举酒但照影堤流图他红泪飘洒到襟袖　人间事大半归谋诸妇不如意十八九敲门夜半窥园李赤脚玉川惊走何处有更炙烛风流看到人归后休休囘首笑旧日园林佺巢【曾园洞中楼名】蜀锦【平园亭名】处处可携手
　　前调【酒边留同年徐云屋三首】
　　怎知他春归何处相逢且尽尊酒少年嫋嫋天涯恨长结西湖烟柳休囘首但细雨断桥憔悴人归后东风似旧问前度桃花刘郎能记花复认郎否　君且住草草留君剪韭前宵正恁时深杯欲共歌声滑翻湿春衫半袖空眉皱看白发尊前已似人人有临分把手叹一笑论文清狂顾曲此防几时又
　　正何须阳闗肠断吴姬苦劝人酒中年怀抱萦萦处看取半烟和柳柳摇首笑飞到家山已是酴醿后留连话旧问溪上儿童颇曽见我有此故人否　相逢地还忆今宵三韭【本语谓廿七也】青山只了迎东风自送归帆去吹得乱红霑袖暮云皱听杜宇髙髙啼向无何有江花垂手任春色重来江花更好难可少年又【大垂手小垂手舞名】待欲归家山未得方知名不如酒丹砂便做金勾漏难遣鬓青似柳试搔首记移竹南塘又是三年后情懐非旧叹少日相如垆边老去能赋上林否　种兰处赢得青青种韭渊明中路相何须更待三三径也自长拖衫袖青袍皱便持当金貂賖取隣家有小儿拍手笑昨醉如泥盟言止酒何事醒来又
　　前调【赋云东楼】
　　更比他东湖前度依然一榻如许深深旧是谁家府落日画梁燕语帘半雨记湖海平生相遇亡賔主防春暮看城郭参差长空澹澹沙鸟自来去　江山好立马白云飞处秦川终是吾土登临笑傲西山笏烟树高高杜宇君且住况泉甘双井汲遍茶堪煮歌残金缕恰黄鹤飞来月明三弄仍是岳阳吕
　　前调【守歳】
　　是疑他春来傥忽是疑歳别人去古今守歳无言説长似酒防情绪堪恨处曽亲见都人户户银花树星河未曙听朝马笼街火城簇仗御笔已题露　人间事空忆桃符旧句三茅钟自朝暮严城夜禁故如鬼况敢冯陵大嘑咚咚鼓但画角声残已是新人故休思前度叹五十加三明朝领取闲看五星聚
　　前调【和中斋端午韵】
　　醒复醒行吟泽畔焉能忍此终古招魂过海枫林瞑招得魂归无处朝又暮但依旧禁街人静咚咚鼔画船沉雨听欵乃渔歌兴亡事逺咽咽未能句　君且住能歌吾不如汝悠然鼓枻而去沧洲擥结芳成艾唤作张三李五羌自苦更闲却玉堂端帖多多许无人自语把画扇鸾边香罗云底题作午年午
　　前调【赠友人】
　　想防安辽东归后自羞年少龙首长安市上垆边卧枉却快行家走空两袖染醉墨淋漓把似天香透功名邂逅便六一词高君谟字伟但见説行昼　人间事苦似成舟无神清苔字如镂明年六十闻歌后颇记薄醺醺否儿拍手笑马上葛彊也作家山友烦伊起夀更时复一中毋多酌我疎影共三嗅
　　前调【水东桃花下赋】
　　也何须晴如那日欣然且过江去都纵有看花便耿耿自羞前度堪恨处人道是漫山先落坡翁句东风绮语【坡海市诗】但适意当前来寻须赋此土亦吾圃　海山石犹记芙蓉城主弹过飞种成土是间便做僊家杏谁与一栽千树朝又暮怅二十五年临路花如故【甲子初见】人生自苦秖唤渡观桃侵寻至此世事奈何许
　　前调
　　醉与君狂歌又笑不知当日何调孤山梅下吟魂冷说甚那时苏小沧波眇奈此岛累累竟是谁家表【皆谓先正葬处也】归欤白鸟看四圣飘杳朱门金榜化化竺飞峤　衰也久旧游梦翠禽绕坱兮轧皎兮窈相思一夜牕前白谁识予怀嫋嫋残年了听画角悲凉又是霜天晓余音杳缈叹五十之年我加八九君隔几科诏
　　前调【辛巳自夀年五十】
　　是耶非吾年如此更痴更悔今昨狂吟近日疎于酒转似秋山瘦削浑未觉凭儿子门生前度登高弱情懐又恶叹亲友中年不堪离别况复久零落　长生药有分神僊难学人生聊复行乐百年半梦随流水半在南枝北萼妾命薄但寂寞黄昏时听城楼角愁无可着且取醉尊前明朝休问昨日已忘却
　　前调【夀王城山】
　　对尊前簪花骑竹老胡起起能舞春风浩荡天涯去惟有薫琴自语槐正午看万戸蜂脾帘幙双双乳娇儿騃女漫学得琵琶依稀马上总是主恩处　凌烟像空倚临风玉树升沉事遽如许刘郎惯是瑶池客又醉碧桃三度花下数记三度三千结子多红雨年年五五共凖拟堦庭叙符献酒袅袅缀双虎




