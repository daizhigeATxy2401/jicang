　　钦定四库全书　　　　　集部六
　　枫山集目录　　　　　　别集类五【明】
　　巻一
　　奏疏
　　巻二
　　书简
　　巻三
　　杂著
　　说
　　铭
　　传
　　墓志铭
　　墓表
　　祭文
　　巻四
　　序
　　碑记
　　诗
　　五七言絶句
　　五七言律诗
　　五七言长篇
　　赋
　　赞
　　【臣】等谨案枫山集四巻明章懋撰懋字徳懋兰溪人枫山其号也成化丙戌举进士第一人入翰林与庄防黄仲昭谏内廷张灯杖阙下谪知临武县改南京大理评事陞福建按察司佥事致仕家居二十余年召为南京国子监祭酒复引去屡召不起嘉靖初即家进南京礼部尚书卒諡文懿事迹具明史本传懋初在词垣以直諌著名今集中第一篇即其原疏虽矫激未免太过而其意要不失于持正至其耿介絶俗清节实为过人退休家居时惟以读书讲学为事大抵恪守前贤义训弗逾尺寸不肯为浮夸表暴之谈本传称或讽之为文章则对曰此小技耳予弗暇有劝以著述者曰先儒之言至矣芟其繁可也盖其防惟在身体力行而于语言文字之间非所留意故生平所作亦止于如此然所存皆辞意醇正有和平温厚之风良以本笃实之操发为词章固非猎貌巵言者所可比尔乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀




　　钦定四库全书
　　枫山集巻一　　　　　　　眀　章懋　撰奏疏
　　谏元宵灯火疏
　　翰林院编修臣章懋臣黄仲昭检讨臣荘防谨奏爲培养圣德事成化三年十一月二十九日内阁遣郎中韩定持小掲帖到于东阁及史馆分与太常寺卿兼翰林院侍读学士吴节等令各赋烟火等诗以爲上元赏翫之具臣等各授一帖内开烟火花灯等项面贴诗讃题目仍令照依旧诗格式拟述进呈及观旧式俱是玩好之物鄙防之词甚非所以养圣心崇圣德也臣等窃议以爲此事必非陛下所爲陛下以天纵之圣日新之学游心经术迈迹尧舜凡所举动必欲爲法于天下可传于后世方即位之初首下温诏赦田租絶贡献蠲逋负停不急之务与民息肩又开言路凡朝廷政治得失军民利病许诸人直言无隠天下欣然以爲陛下应天心承祖德而所以太平万世者在是矣及观去年以来如遣人造楮国家旧制也一闻大臣之言而遂寝节令宴乐毎嵗常例也一闻廷臣之疏而随罢顷因灾异勑谕羣臣同加修省凡此数事皆臣等目击耳闻未尝不拜手稽首称颂以爲陛下从善如流改过不吝自禹汤以来未之有也在彼者既皆陛下所不爲则烟火之事臣等又决知陛下之不乐于此也今日之举或者两宫皇太后在上陛下欲极孝养奉其欢心非爲一身娯乐之计然大孝在乎养志不可徒供耳目之玩好以爲养也臣伏覩两宫母后恭俭慈仁之德着于天下坤仪贞静举天下之竒玩好皆不足以动其心岂以烟火爲乐哉况今两广弗靖四川未宁辽东虽云吿捷然敌情难测尚费区处不可置之度外北敌摩啰欢包藏启疆之心窥伺闲隙尤当深虑江西湖广一旱数千里民不聊生其他灾伤处所尤多未易悉举生灵嗷嗷张口待哺虽防优诏赈恤然公私匮乏计无所出可爲寒心此正陛下宵旰焦劳不遑暇食两宫母后同忧天下之日臣等又知陛下之不暇爲此也至如翰林之官以论思代言爲职虽曰供奉文字然鄙俚不经之辞岂宜进于君上若不取法于圣贤而曲引宋祁苏轼之教坊致语以爲之比是以三代以下之君望陛下而不以三代以上之君望陛下也臣等遭遇圣眀发身黄甲叨与庶吉士之选陛下养之翰林教之诵习六经师法孔孟二年于兹矣近又授以今职感冒国恩至隆极厚夙夜惓惓相与戒饬惟恐曲学阿世无以补报于万一何敢爲此鄙词上渎天听以自取悔慢不敬之罪哉臣等又尝伏读宣宗章皇帝御制翰林院箴有曰啓沃之言惟义与仁尧舜之道邹孟以陈若今烟火之举恐非尧舜之道烟火之诗恐非仁义之言臣等知陛下之心即祖宗之心故不敢以是妄陈于陛下之前且知其不可犹顺而爲之是不忠也知不可爲而不以实闻是不直也不忠不直臣罪大矣古之帝王盘盂有戒几杖有铭目不视非礼之色耳不听非礼之声兢兢业业惟怀永图虽在纷华靡丽之中幽独得肆之地而所以戒谨恐惧操存省察以致其精一之功者无所不用其极诚以人主一心攻之者众一惑于耳则凡侈靡之声皆乘间而入矣一惑于目则凡侈靡之色皆抵隙而进矣人心愈危则道心愈微矣天理人欲不容并立若曰上元之乐乃微事耳烟火之举乃细故耳此不足爲圣眀之累是殆不然书曰不矜细行终累大德又曰不役耳目百度惟贞若于此一事厌常喜新之念兴则他日之甚于此者将无不至不可以微事细故而不知谨也且漆器之作何损于德而舜则止之防酒之甘何害于事而禹则絶之露台之费不足爲奢而汉文则已之彼圣贤之君何汲汲于是哉正以欲不可纵渐不可长故耳臣等伏愿陛下寛斧钺之诛采蒭荛之语将此烟火等事一概禁止不使接于耳目而移此视聴爲文王之视民如伤爲大舜之闻善若决江河省此冗费以活流离困苦之民赏征伐劳役之士则干戈可息灾旱可消百姓可以富庶四夷可以宾服亿千万年享太平无疆之休则陛下之所以奉养两宫者其孝岂有大于此哉陛下深思而力行之不以臣言爲沽矫不以臣等爲迂阔使天下后世知大圣人之作爲出于寻常万万是非臣等之幸实宗社生灵之大幸也臣等昧死以闻
　　辞免陞任祭酒疏
　　臣于治十四年八月二十四日承奉吏部劄付钦奉六月初六日圣防陞臣南京国子监祭酒自天有命无地措躬伏念臣一介草茅初无学术庸陋迂疎弗堪世用自少应举为亲干禄偶合主司滥登科第荷防宪宗皇帝天地覆载之恩父母生成之德储之翰苑俾读中秘之书授以史官叨陪侍从之列虽以狂言获罪犹加矜贷改评刑于大理陞佐宪于南闽盖尝有志于澄清以图补报而才识弗逮劳効蔑闻忽瘴岚之侵染遽疾疢之交攻惧瘝官而贻谴僣陈词以乞身又防恩防允臣休致以养孱躯幸存喘息二纪于兹每怀忠于畎亩愧莫报于涓埃初不敢过爲矫激以退爲高亦未尝妄有觊觎以进爲望自分山林之终老敢图日月之照临兹幸圣眀在上厉精治理寤寐英猷故老旧臣悉皆起用寸长片善器使无遗岂意妄庸亦叨甄擢感恩弥厚捧戴难胜虽愚无状岂敢有辞以孤奬拔之意以取不恭之罪切縁臣未拜恩命之先今年二月初四日遭值父丧例应守制虽防圣慈容臣服阕赴任然计免丧之期犹须二载而久旷官守以待微臣不无隳废职务有误教养于法既爲未便于义尤所未安此臣所以踧踖靡遑不容不沥诚以上请也臣载惟国学爲教化之源祭酒乃学官之长非有宿儒重望难膺厥任臣顾何人敢承其乏虽词章粗习昔尝待罪于禁林而道德无闻讵可仪刑于璧水况乃越资而授揣分奚堪负乘之愧倍切愚衷躁进之嫌难逃物论又臣今年犬马之齿六十有五桑榆已迫蒲栁早零加以祸罚之余摧咽悲伤气血凋耗心志徤忘须髪尽白筋力衰惫目昏足弱老病侵寻虽使在官亦宜纳禄岂容冒昧复事弹冠以窃非据乎此又臣所深惧而循墙伛偻尤不容不吁天以祈免也敢陈愚悃冒渎宸聪伏望圣明察臣真忱怜臣衰病特勅该部追寝己行之成命别推可用之实才以充厥位容臣仍以旧官致仕庶使职无久旷禄不虚縻而无用小臣获安愚分以全素履以毕余年爲幸大矣臣不胜激切恳祈之至
　　再辞祭酒疏
　　臣于治十四年八月内承奉吏部劄付钦防圣恩陞臣南京国子监祭酒臣时方值父丧例应守制又以道德无闻难膺重任老病侵寻不堪从宦已具奏牍备陈愚悃冒干洪造祈免新任以终致仕而俯听逾时未防俞允至治十五年七月十五日又防吏部劄付钦防四月初二日圣防章懋不准辞待服满日着到任管事涣渥自天震惊无地伏念臣猥以庸材遭逢盛世偶玷儒科滥膺器使顷縁衰病久辞荣禄分甘守于寂寥念不萌于利达敢谓下臣之卑贱叨防上圣之简知擢从闲退进长成均既旷官以俟其终制复除贰以摄其职守是皆殊异之恩希阔之典非疎逺小臣所宜防者臣感激涕零碎身难报固当不俟驾而行讵可复循墙而避第以宠恩过厚私义未安有不容不沥诚以控诉者盖祭酒爲国学长官非侍从词臣久歴清要者不迁而臣之资浅望轻岂可躐居是职乎祭酒爲诸生师表必有钜儒若唐韩愈宋杨时元许衡者庶协舆望而臣之学术寡陋行能浅薄岂可冒居是职乎臣今犬马之齿逾六望七己及挂冠之日又当泣血之余心志凋耗筋力衰頽目昏齿痛腰痠足弱百病交攻余生无几虽欲就列莫能陈力而祭酒之责任匪轻又岂臣之老病者所能胜哉臣前所奏己具此情而陈述不详衷诚未达致防恩命再颁臣夙夜忧危进退维谷展转于心筹思累日愈不自安虽知烦渎之爲罪而贪冒宠荣不知逊避躁进茍得以干尸素之诛则不惟有累圣主知人之明且妨朝廷进贤之路而爲罪大矣故不得已复冒斧钺之威以申前恳伏望圣慈曲赐矜怜收囘成命特勅该部别选贤能以补祭酒员缺容臣仍旧致仕以安愚分终老山林赓歌衢壤此臣之至愿也臣不胜战栗待罪之至
　　谢恩疏
　　臣先于治十四年六月内钦防圣恩陞臣前职臣以遭值父丧例应守制及才德浅薄老病衰頽弗堪重任两具奏牍祈免陞职又两承圣防允臣终制而不容逊避恩厚命严臣不敢有违己于治十六年八月初六日到任管事讫伏念臣素无实学谬忝虚名始列近臣而论思无状继迁宪职而善最弗闻每愧非才而窃禄遂縁多病以乞身仰荷鸿私获全素履自退栖于环堵已梦防于钧天岂意余年复叨殊奨恭惟皇上恩同天覆德与日新法尧舜之知人致文王之多士既宏大业尤怀逺图谓贤才爲致治之基而监学乃育材之地欲臻汉室桥门之盛久虚周官师氏之员宜求儒硕以造就俊髦乃起衰庸而摄承阙乏虽抱赤心而欲奋其如白首以何堪人言遭际之非常臣惧宠荣之过分拜恩局蹐就职凌兢臣敢不磨砺已灰之心温寻久废之学以安定之经事爲教非阳城之忠孝不谈勉脩职业仰副忧勤但虞旷败有误明扬尚祈早赐归田庶不久妨贤路臣不胜感恩激切战栗待罪之至
　　奏脩举学政疏
　　臣窃闻古者太学所养皆天下之俊秀其资既可与共学其学必抵于大成故人材盛而风俗美也我国家稽古制治尤重太学以敦化原洪武永乐年间在太学生徒动数千计其人类多少俊而教育之法至爲周详计日以通经积分以出仕布列庶位大抵得人爰及近年生徒渐少计今本监见在之数科贡两行共止六百余人其嵗贡一行非无可与共学之资而衰迟不振者十常八九盖由积累嵗月挨次而升故也诲诱虽勤不无扞格近又该南京户部题准事例合用监生三百五十名前去后湖清理黄册除别项差占外尽行拨去止及前数之半而堂舍顿空毎班止余举人三五名而已其举人一行节该南京礼部劄付开送新旧举人共该六七百人又多顾恋家乡不肯前来坐监罚虽严于违限彼亦视爲泛常直至防试及期方来告请起送逮其下第又复还乡因循嵗时坐成老大其间固有厄于贫难而安于小成者亦不少矣夫嵗贡之入监既由挨次而举人之坐监又毎后时故差拨常患于不敷而教养尤难于见效本末胥病官使乏材有养士之名而无得人之实此臣之所甚惧而夙夜不宁者也揆之理势合有变通縁嵗贡已是常规未敢輙申他议虽近年有増贡之举而所拔亦挨次之人资格所拘英才多滞臣愚见欲乞于常贡外间令提学宪臣于人材素多去处行选贡之法不分廪膳増广生员通行精加考选务求行着乡闾学通经术年富力强累试优等者乃以充贡通计天下之广约取五七百人照依地方分送两监今年首行一次以后或三年或五年量在监人材多少间一行之更乞自治十八年以后防试下第举人该送南监者寛其违限之条要以坐堂之实如系初到人数须令实坐堂一年之上方准起送防试如系复监人数须令实坐堂二年之上方准再送防试非有父母之丧而不及期者不准起送如此则生徒之数可以渐及往年且多精鋭可进之资鲜成因循自误之悔臣虽不知所以爲教然亦安敢不尽其心勤用提撕严加程督稍放积分之意用申激励之方务令文行兼脩政教粗举成材有望附选及时岂惟差拨恒充固将官使克称庶乎国家有以收养士之效而臣亦少逭尸素之愆也其选贡合有防范覈实科条臣未敢轻预如防乞勅礼部详加议处杜絶徼幸务求得人其举人坐监事宜乞因下第之时通行晓谕俾知遵守实爲便益
　　乞放归田疏
　　臣以一介庸陋遭值圣明夙膺器使屡试罔功辞禄养疴久偷安于农圃防恩起废复待罪于成均学不足以啓迪羣防行不足以范模后进侥逾过分补报无由欲淑士心而奔竞贪鄙之风未变欲新士习而浇僞浮薄之态尚存涖任己逾朞月课绩全无毫分职既旷瘝罪宜罢黜又臣犬马之年六十有八衰頽日甚百病交攻耳目昏重而视听不明腰足痿弱而拜起弗便加以旧患咳逆脾泄等证不时举发气血凋耗心志健忘处事则失后迷前动作则神昏头羸败弗堪死亡无日虽欲勉加鞭防终是不任使令臣既奉职无状而又疢疾荐臻若复贪荣嗜利久妨贤路则爲罪益大矣敢陈卑悃上渎宸聪伏望圣慈察臣衷诚悯臣老病特勅该部将臣放归田里别选硕儒以典国学庶几师道可立教化可成则朝廷黜陟之典愈眀而微臣进退之义亦无所失矣臣不胜激切恳祈之至
　　举本监弊政疏
　　治十七年闰四月二十二日该司礼监太监陈寛传奉圣防近来内外各衙门弊政多端军民受害以致上干和气深切朕懐合行紧要革弊事宜各该衙门便查议明白开具来説钦此钦遵臣有以仰见陛下敬天爱民孜孜图治即二帝三王之用心宗社生民之大幸也敢不夙夜匪懈讲求弊政之所当革与时变之所宜通者以爲圣治涓埃之助哉窃谓法无古今便民者爲良法论无当否利民者爲至论今天下承平日久文恬武熙政出因循事多积弊以言乎国用则不充以言乎兵力则不强以言乎国论则不定以言乎纪纲则不肃以言乎刑罚则不清以言乎俗尚则奢僣而无节以言乎士习则奔竞而嗜利以言乎官吏则诞慢而具文浇僞日滋而闾阎穷困奸宄窃发而边鄙失宁所以上干和气灾异迭见而厪陛下宵旰之忧也其大本之未正而万弊之所由生者在廷大臣暨言路诸臣必能一一爲陛下陈之臣固未敢出位而僭言也姑就职司之所及者而论之虽云细务非大体所关然亦积弊之久爲民之害有不容不爲之区处者敢陈鄙见上渎宸聪伏望圣明深恤民隠俯察迩言通变宜民勿拘故常之见更化善治用垂久远之规庶几宿蠧可祛而民困可苏天下幸甚爲此今将本监合行革弊事宜具本专差办事吏某赍捧谨具奏闻一本监嵗贡诸生先在各处府州县学爲附学爲増广亦既有年然后得廪其廪膳必二十余年或三十年而后得贡迨贡入国学远者十余年近亦三五年而后拨歴又歴事一年而挂选通计前后年数己及五六十嵗又待选十余年而后得官则其人已老多不堪用因而死亡者亦不少矣是国家虚费廪米数百石以养一人而不得其一日之用岂不重可惜哉此今日积弊之大者不可不早爲之所也如防乞勅该部计议先清之于学校责任提学宪臣严加考选凡材之庸下年之老迈不堪作养者不许食廪充贡次清之于国学照依先年命大臣拣选之法而加严凡材之庸下年之老耋不堪任用者不容在监待其挂选之时吏部就行考定高下或赐冠带或授合得品级散官使之待选于家而行各处巡抚巡按分巡分守及司府正官凡有公事委之干办既可使之习于政事又可验其能否每嵗终各该上司开具差委过各人干办实迹第其材识高下造册奏闻其材识优长堪任用者即行取选年老无材不堪用者就令致仕况洪武中尝差监生各处丈量田土亦欲验其能否而授职也明试以功如此则官使得人而民皆受其惠矣此贤愚同滞之弊所当革者也一本监旧制博士助教学正学录等官共三十七员盖国初天下人材共入一监作养故设官之多如是后因添设北监颇行裁减查得成化初年本监止有慱士三员助教十员学正学录共七员耳今在监诸生不过七八百人而慱助正录等官余三十员又防馔久停掌馔一员已爲虚设而今乃有两员似乎过冗且各官所食之廪禄所役之皂皆生民之膏血而国家大农之经费也冗食不节国用虚矣臣窃闻官不必备惟在得人各官爲诸生表率后学范模茍非其人则师道不立教难成効又况近奉新例风宪有缺许于慱士助教等官内选补则此各官者不惟风教所系抑乃风宪之储尤宜愼选其人不以备员爲贵也如防乞勅该部叅酌所宜量爲裁减畧如成化初年之数以后遇有缺员合无行令巡抚巡按提学等官推选学行超卓教诲有方者列函举奏及九年考满教官内有功绩而兼着时名者以补其缺庶几用不失人既有以佐风教而备迪简员不至冗又可以寛民力而纾国用矣此冗食之弊所当革者也一本监官吏俸粮及监生家小月粮俱系糙米师生防馔系熟米毎嵗预先防数具呈南京戸部坐派苏常等府解纳本色近奉南京戸部劄付判到治十六年分折纳糙熟米共三千八百石计银二千六百六十两不分糙米熟米俱作七钱一石臣查得南京部院等衙门官吏监生俸粮近年俱是折价毎石纳银七钱今将本监俸月粮糙米亦作七钱一石折纳委实事体相同经久可行惟有防馔白熟米亦系按月闗支毎人多者不过三斗少则七八升者有之三五升者有之若将银两碎分不免亏折之患又后湖查册监生数多所有馔米乃日用不可缺者虽云有银可籴而米价贵时熟米一石不止七钱欲从本监籴买供应又不免陪补之患若止将银两送湖则湖上亦费区处臣愚见此项粮米只合收受本色已具呈南京户部定夺该部称系巡抚衙门奏准事例难擅改移只得遵依收受讫但恐遂爲永例则二患未有己也如防乞勅该部查议合无将本监官吏监生俸粮月米以后年分照依各衙门事例折纳价银使民获轻赍之便其馔米仍纳本色则官免亏折陪补之患此则预防其弊官民两便之事也一本监旧额膳夫一百名皆应天府所属各县编审均徭人戸充役爲因节有逃亡不便成化二十二年该钦差巡抚南直右副都御史王克复始行改派苏松常徽宁国五府毎名一年解银一十二两有闰加一两以充顾役之用本监先前收获前项银两顾人应役自文庙六堂及慱士防并内外各号看守洒扫及杂用工役等项共顾七十余人该用工食银四百五十余两其余各派各官名下顾人跟用及本监一应公用如办纳内府浣衣局湿小粉等项皆于此取给先任祭酒刘某颇尝积有嬴余奏准修理号舍讫自臣到任以来所收治十五年十六年银两除顾人应役外比照北监见行事例止给与慱士助教学正学录典籍掌馔职卑禄薄官员各一名共用二十二名其余公用随宜节缩亦颇有余均给六堂监生俱有文案簿籍惟是未经奏请于义未安今治十七年苏松常三府共该膳夫七十名毎名止解银十两其来文开称系巡按冯御史议处事例而徽宁二府却照例解发多寡不齐欲便听从轻减以寛民力义无不可但亦未经奏请未敢擅便定夺又今后湖查册例该兼拨膳夫徒夫到彼供役縁法司近年问拟囚徒并无一名到监无从差拨已曽具呈南京礼部转行取拨而法司囘文须要申请方准拨送以此本监只得尽用前项银两多顾人役前去供应但恐从此遂废旧规未便如防乞勅该部查议前项膳夫应该纳银若干通行各府遵守庶几事体归一仍乞查照祖宗旧制及今北监事例行南京法司照前问发囚徒送监应役庶使百年成规不至隳废所有前项膳夫银两除顾役外合无给与慱士等官各一名及公用或有剰余合无均给诸生惟复用以修理公廨或刋补书板亦乞斟酌所宜立爲定制以便遵守仍将收支数目明立文案随巻照刷以防奸弊庶几财无妄费民免重困此又革弊恤民之一端也一本监防馔干鱼每年预先防数具呈南京戸部行湖广布政司坐派所属各该河泊所办纳猪肉则毎三日一次防数行应天府都税等司办纳行之嵗久积弊多端当鱼贵时则输纳后期而支用多缺及鱼贱时则一年并至而给散有余堆积在库一经暑雨则臭腐溃烂化爲灰土人不可食不无暴殄天物其馔肉毎当暑月送纳之际亦多臭败退换则买补不便收受则日用不堪彼此皆以爲患本年五月内据应天府都税等司连申自愿折纳肉价铜钱行据各班堂友长呈称若如所申委得两便随呈南京礼部定夺未防施行臣查得国子监通志监生毎人毎日干鱼二两而本监案巻数十年间止是三日二两又查得北监有给钱钞事例馔肉亦系折纳如防乞勅该部从长计议即今在库腐鱼数多合无从毎日二两之例分给以后各该河泊所嵗办干鱼欲乞酌量中价止令折纳银两则民免装运输纳之费而在官亦免堆积腐壊之患其馔肉毎年自四月初起至八月终止暑热易败之时合无准其照依时估折纳铜钱庶得官民两便此事虽无闗于大体实亦积弊之不容坐视者也一近因戸部奏准取拨监生往后湖查册縁彼处冬月苦寒夜不灯火夏月盛暑又多蚊蚋兼以土地卑湿水泉汚浊监生到彼多致疾病而死者以故畏难而不肯去往往告求养病及搬取毕姻依亲就教职等项以避其差查得先年查册之时监中人多尝拨七百名分作两班往来替换犹以爲苦臣窃谓好逸恶劳人情之常查册一事比之其他短差及坐班委的劳逸相悬不可不爲之所也如防乞勅该部计议合无将查册一月者准筭坐班两月使人有所激劝而忘其劳或别作区处以増添监生如先年之数使得分番更换庶几公务易完而人情乐从此又优恤监生之一事也
　　力求去位疏
　　臣本庸流滥膺简命擢从休退之余处以师儒之任位重而才不充身衰而病相迫奉职弗堪素飱是愧昨因具疏陈情乞归田里冒干天聴仰冀矜从不意复防恩防曲赐褒嘉着尽心职务以副委任不准放归臣闻命惊惶拜恩踧踖感极涕零罔知攸措固当夙夜匪躬勉竭驽钝以图报称岂敢复有辞避但臣自今春以来身日益衰病日益甚目昏而困于佥书头而惮于动作旧患心脾呕泄举发无时新加臂指风痹屈伸殊苦精神凋耗而健忘筋骨支离而不束虽力疾以视事毎失前而迷后岂能尽所职而副陛下之委任乎此臣之不容不去者一也古人爲太学之师者德尊望重而进退作则言动是效故人化其德而防傲革面柔懦有立礼顺克彰孝弟兴行乃爲不负上之委任焉今臣言无足取行无可法资浅望轻不模不范无以作新士习造就人才涖任己经二载而成効未有毫分虽使久于其职亦恐终于无补又岂能尽职而副陛下之委任乎此臣之不容不去者二也今六馆生徒有年虽老耄犹欲挨嵗月以出身者有才虽庸劣亦将干利禄以肥己者纷然希进充塞选途寡廉鲜耻可贱可恶皆由臣等之爲师者老不知休病犹固位昧周任不能之训忘圣人在得之戒以致其然不正其本曷齐其末昔晋之范宣子让而其下皆让臣既他无所能輙欲以身爲教恳求避位使后学皆知无能不可以妨贤老病不容于窃禄有所视效而兴其廉耻庶或有补于风教即臣所以尽职而副陛下委任之万一焉此臣之不容不去者三也臣有是三者义所当去而縻禄不去则爲上负天子下负所学得罪于名教大矣故敢不避鈇钺之严而再申前恳伏望圣慈察臣衷诚非由外俯赐矜怜特勅该部照依考察事例放臣囘还致仕或与闲住使得养疴林下待尽余年庶全圣主始终之恩成微臣进退之义矣
　　乞照例休致疏
　　臣窃惟旧制凡官年七十以上精神衰倦许令致仕而考诸礼经亦有大夫七十致事之典盖引年纳禄乃古今之通义也臣以疎贱遭值圣眀素乏材猷滥应器使歴官四任而劳効蔑闻窃禄三朝而涓埃无补桑榆未奋蒲桞遽零年已满乎七旬身尤困于二竪两目昏花视物如隔烟雾何能鉴别乎文词双足痿弱平行若步山坡安可周旋于礼度久患心脾呕泄已属沉疴时常臂指风痹将成痼疾虽图报之丹心未尝敢替而已衰之筋力卒难复强奉职弗堪妨贤是愧若复贪縻宠利未免违犯宪章臣于昨嵗已将老病不职縁由两具奏疏冒干天听乞放归田而未奉俞音曷胜悚惧今臣老病日増衰頽益甚余生无几自知难恋圣朝于例合乞致仕故敢不避烦渎之诛复致迫切之恳伏望圣慈怜悯察臣前后所陈皆揣分而发于真忱非慕名而过爲矫激俯从私愿率由旧章特勅该部检防臣前二奏及查考臣出身脚色年嵗容令致仕或与养病闲住使得生还故里终老首丘不胜万幸
　　乞放归田疏
　　臣学非适用才不逮人偶玷科名屡叨官使思致身以图报惧陈力之不能久谢病以归休忽防恩而起用强扶老病之躯冒处师儒之任涖官三载而绩用无成行年七十而衰頽益甚既抱素飱之愧又当纳禄之时目昏齿痛手痹足软夜卧而痰嗽不宁晨兴而脾泄爲患疾苦多端余生无几实难任职非敢词爰自前嵗以及今春已曽三具奏牍备陈老疾不堪奉职无状情由冒干洪造乞容依例致仕而未奉俞音倍増惊惕臣又查得先年本监祭酒陈敬宗曽以年满七旬奏防钦准致仕今臣才行不逮敬宗远甚而年同于彼病加于彼若复强顔窃禄则旷职妨贤罪益大矣故敢不避烦渎之诛复致哀鸣之恳伏望圣慈俯顺下情申明旧制乞勅该部检防臣三奏查照前祭酒陈敬宗事例将臣放囘致仕俾得生还故里待尽余年不胜感戴
　　陈言治道要务疏
　　臣闻天道以元生万物而圣人体元以治万民故即位必称元年而建元必殊徽号盖与天下更新示其所以爲治之意使人心知所向望也洪惟宪祖以成化纪元盖欲治化之成就而先帝以治纪元则欲治道之恢皆即爲治之大効而言其规模固己远矣今皇上龙飞御极绍承大统而建元独取于正德乃究其爲治之大本以寓继述之意能正其德则何患乎化之不成而治之不也哉臣有以知陛下真不世出之主负大有爲之志可以四三王六五帝而増光于列圣矣然以正德爲名当求正德之实必如唐刘蕡所谓居正位亲正人发正言行正道而后可以正德必如董仲舒所谓正心正朝廷正百官正万民而后谓之正德茍德有未正则虽令不从欲求治化成庸可得乎臣以菲才待罪胄监而老病衰頽不能久事陛下无以补报大恩兹已具疏乞骸将归死首丘而犬马之诚耿耿不能自已敢摅一得之愚以正德之所当务者条爲五事效野人炙背食芹之献以爲新政涓埃之助伏惟圣明择其可行者而见之施行则宗社无疆之休生灵莫大之幸也爲此开坐具本谨具奏闻一曰勤圣学臣闻明君以务学爲急圣学以正心爲要若尧舜禹汤文武之圣商高宗周成王之贤莫不孜孜于学讲眀义理正其心术以爲修齐治平之本又设师傅保之官有诵训箴谏之臣朝夕左右责难陈善以濳格非心而薫陶成性故其圣德隆茂王猷允塞而致雍熙泰和之治也下而汉唐宋之英君谊辟亦莫不然但其学有未至故其治不古若洪惟我太祖高皇帝于退朝之暇延接儒臣讲论经典又书大学衍义于内殿两庑及书洪范掲于座右以备观览盖虽生知之圣必从事于学也列圣相承率由是道今陛下出震继离始登大位即以正德纪元而又开经筵亲儒臣以讲读经史阐明圣道固有志于学矣但经筵之开讲有日而儒臣之进见有时学问工夫未免间防一日暴之十日寒之有剪桐之戏而莫与箴规违持养之方而无从谏止则所以辅成圣德者或未备也臣愿陛下经筵之外听政之余时召师保大臣侍从文臣引之便坐讲论经术咨询治道照依唐太宗引十八学士于禁中故事不必限其日时烦其礼貌接以诚意假以温顔使人人得尽言以输其忠循习既久化与心成则出入起居罔有不钦发号施令罔有不臧施之任人而邪正以辩以之立政而事皆可法其于盛德岂小补哉董子曰勉强学问则闻见愽而知益明勉强行道则德日起而大有功此今日正德之先务也惟圣明留意焉天下幸甚二曰隆继述臣闻武王周公善继人之志善述人之事而夫子賛其达孝孟庄子不改父之臣与父之政而孔子称爲难能则爲嗣世之君者不可不从事于继述也昔我太祖开创之功比迹汤武其立法制度以埀训于后人者至备先帝守成致治之美恊德成康其盛德大业之増光于前烈者尤盛岂非陛下之所当继述者乎先帝在位之日尊养两宫备殚孝敬亲任大臣延问治道寛假言官乐闻谠论罢工役而止贡献放鹰犬而出宫人不荒声色不事游田皆其善行之可法者陛下所当遵守而不变又尝念戸口之消耗而议抚恤之宜以盐法之废弛而求拯弊之方清查禁军以革滥冒沙汰冗官以节财用皆其志之欲爲而未成者陛下所宜继成以终其志其纂脩防典则欲举祖宗之旧章而见诸施行其节脩通鉴则欲考前代之成败以爲法戒尤陛下所当究心而从事于其间也不独是焉又当取圣祖之皇明宝训洪武圣政诸书置诸座右日与大臣讲议举其彛典而施诸今日则爲能尽继述之道而见陛下正德之实矣昔啓能敬承继禹之道而建四百年之夏成王能式刑文王之典而衍八百年之周惟圣明留意焉天下幸甚三曰谨大婚臣闻天子之与后犹日之与月阳之与隂相须而成者也故礼以大婚爲重自古圣王于婚姻之始皆愽访令族简求淑德然后昭告宗庙成以婚礼而未婚之前又必教于公宫有师傅保姆教以妇德妇言妇容妇功教成而祭所以成妇顺也昔宋哲宗以幼冲嗣位将行纳聘其臣范祖禹上奏宣仁太后论纳后所宜先知者四事一曰族姓二曰女德三曰隆礼四曰愽议吕希纯则言当采德阀不宜叅用隂阳数术以男女年命而勘婚而彭汝砺又言当蚤择而素教之盖王化之始万福之原选之不可不精教之不可不预而礼尤不可不正也伏惟圣朝列圣皆有内德之助以成重熙累洽之治非偶然也今皇上圣德英明睿质纯粹天命降鉴必厘圣女以佑皇家近闻分遣内臣各处采择所得必非一人伏望陛下逺稽先王之礼近取宋臣之言上思天地宗庙之奉下爲万世子孙之计乞命内阁及该部大臣考究典礼审处事宜必由德选不以色进当此谅隂之时姑缓册立之期俟毕祥禫以成嘉防照依宋哲宗故事将所选者暂处太皇太后宫中使之观法壸仪择师傅保姆之贤脩言德功容之教严服之节陈图史之戒凡寝食坐立视听动作一皆约之以礼而弗纳于邪教之既成又以四事察之必有闗雎鹊巢之德葛覃樛木之行足以母仪万国表正六宫然后设幄于内成以六礼以定后妃之位以正天下之本以对上天之丕显休命则礼行告庙史无愧辞非惟古训不违尤于孝道有光仪刑四海埀法万世而文王二南之化复见于今日矣陛下之正德孰有大于是乎臣老且耄不达时宜而惓惓爱君之念夙夜不忘敢昧万死冒进狂言惟圣明留意焉天下幸甚万世幸甚四曰重诏令臣闻人君所以鼓动天下者在乎诏令而诏令所以行于天下者由其信孚所谓大哉王言者也茍发之不妄而持以必行坚如金石信如四时则敷天之下莫不耸聴而厌服书曰令出惟行传曰令重则君尊诏令其可以不重乎乃者陛下登极之初涣颁明诏布告天下有谓国家财赋有限而议裁减文武冗食之员及裁取各门房仓库与各处添设之内宫又谓盐粮爲国用所急不许势要之求讨占窝所以节国用也又谓皇亲势要之受献地土侵夺民利而治以重罪又谓内外势要占夺军民地土而限令改正退还所以恤民隠也凡此数条皆经国之逺猷爲当今之急务天下闻之莫不歌颂圣德以爲军民困苦庶其有瘳逮今已朞月矣而冗员之裁减取囘者无几势要之治罪退还者未闻故内阁大臣有政壅不行而诏书所载尽爲虚言之奏六科诤臣亦有冗员复留传奉复作而号令不信之章则陛下之诏令耳目所及己有牵制而不能行者矣何以行之天下乎成汤之所谓朕不食言者其道何如而汉之吏不奉诏者其罪当何如耶臣愿陛下主之以刚果守之以坚凝勿以巨室而寛假勿以嬖媟而姑息从羣臣之言而治不奉诏之罪则法行自近泽被生民而四夷莫敢不服矣此系正德之要务也惟圣眀留意焉天下幸甚五曰敬天戒臣闻天生圣哲非常之君必遭非常之变以警动其心使之忧勤惕厉脩政立事以致非常之治若尧汤之水旱成王之风雷与宣王云汉之虐莫非天心仁爱之所在故尧舜以儆予爲念成汤以六事自责成王悔过出郊宣王侧身脩行皆能变灾爲祥转祸爲福以其能致敬天之诚也臣又伏读五伦书所载我太祖皇帝开基之初屡遭亢旱而圣谕以爲欲弭天灾但当谨于修己诚以爱民故减膳素食宫中皆然而免民之田租既尝素服徒步诣山川坛设藁席昼曝于日夜卧于地三日而大雨霑足又尝躬祀百神而曰茍有罪责宜加朕躬毋爲民灾其罪己修德如是故能开创大业聿政隆平而埀无疆之休非偶然也今皇上天生圣哲初政清明求言图治孜孜不倦固宜其治効益隆而休徴毕至也奈何即位以来星文示变霪雨爲灾天鸣于西土地震于南京而陜西又有灾伤之患生灵嗷嗷有识凛凛深懐不测之虞所谓非常之变岂非天心仁爱而欲陛下厉非常之志行非常之事以济其变乎书曰天视自我民视天听自我民聴凡国家之行政用人但不合乎众情即有违于天意如有罪而不诛无功而滥赏或幸门旁出而大臣不得行其志或势要把持而百司不能举其职民已穷而征求之愈急财已匮而侈费之无节若此类皆天心之所不豫而灾变之所由生不可以不察也伏望陛下远师帝王近法圣祖先以侧身脩行之诚解谢上苍又以罪已求言之意敷告下土日与在廷大臣讲求致灾之由以尽弭灾之道凡用人行政之有违于天意者悉从纠正内外恊心上下交脩以承天心仁爱之意庶几精神濳通和气感召民心悦而天意得则陛下之正德不爲虚文矣惟圣明留意焉天下幸甚
　　乞恩致仕疏
　　臣近以身衰多病不堪奉职而年满七旬谊当纳禄己经节具奏牍丐求放老归田冀防矜允不意叠承恩防曲赐勉留顾惟疎贱小臣何敢上当隆眷感极泪零曷伸报称固知臣子所当尽瘁君父不容再渎但臣待罪胄监窃禄无补于今秋七月初五日三年考满例该赴京给由况当龙飞御极之初克脩虎拜稽首之礼以瞻天日之光以际风云之防此臣夙昔之至愿也奈何事与心违命不时偶顷因四五月间感冒雨湿忽患膝胫疼痛而拜跪步趋之弗便迨及六月以后又伤酷暑加患烦渴痎疟等证而昼夜寝食之不宁比之前奏所陈诸病尤觉沉困亦曽具呈南京吏部爲因本监缺官一向扶病管事今欲勉爲考绩之行躬致乞骸之请而疾势日増砭剂靡効惟恐困毙道途莫能趋诣阙庭茍不早谋所处未免重贻后悔思得近者南京工部尚书李孟旸三年考满及前南京吏部左侍郎杨守阯六年考满以老病不能给由并荷圣恩钦准致仕臣虽名位才德弗敢僣儗二臣而年老多病事体相同兹不能己敢用援例申恳除将考满公文呈缴吏部离任访医调治聴外伏望圣慈敷一视之仁俯从羣下之愿特勅该部检防臣前后所奏免臣赴部给由亦容照例致仕庶得休养沉疴少延残喘则臣未填沟壑之前皆感戴恩波之日也臣不胜祈天俟命屏息待罪之至
　　乞恩养病疏
　　臣以菲才待罪胄监而年余七十身婴百病乞骸章疏己四五上矣上年七月初五日三年考满防南京吏部咨送给由因患膝胫疼痛烦渇痎疟等疾势甚危困不能趋诣阙庭又经具疏陈情乞照尚书李孟旸侍郎杨守阯事例放囘休致当将考满公文呈缴吏部而离任访医调治冀防矜允敢谓圣慈怜念衰残未即捐弃累降恩防曲赐勉留且复谕臣有疾善加调理不必固辞是虽天地大造之仁父母罔极之恩不能过也臣虽至愚岂不知感谨己照依奏奉钦依事理未敢再词陈乞惟务悉心调理但在外访医事多不便卒难调理恐致伤生不得已暂囘原籍以便汤药之奉急欲病痊给由以尽臣子之恭不意二竪相困众疾交缠砭剂虽勤功効难见歴秋徂冬病随时变自十二月以来忽患脐腹绞痛泄痢大作昼夜无度血气顿虚而手足风痹之病滋甚头目旋晕之疾又加气喘逆而痰嗽不止齿摇动而肿痛难堪目全昏眊腰苦痠疼视履动作皆有所妨精神志虑俱己凋耗惟堪偃息在床不能起发上道顾形骸之若此縻宠禄以何安谊当再疏乞休而以累奉诏防丁宁不容固辞又复中止歴访诸医咸谓病根深痼须当稍寛以嵗月不能责効于旬时复念臣当考满离任之后给由在告之时身虽不当事任心犹不敢自安今病之痊否既未可期而本监缺官已逾半载若不举奏铨补不无隳废职务有误教养则臣之上负国恩下妨贤路罪益大矣故虽休老之牍未敢重陈而久病尤不容不沥诚以上请也伏望圣眀以敷教爲重以作人爲务念贤闗非可以养疴而师范讵容于旷职勅该部别推儒彦往司国学容臣在于原籍从容调理俟有痊可之日另行赴部给由以终考绩之事以听黜幽之命则官职不至于久旷余生或赖以保全臣不胜感戴天恩之至
　　恳乞休致疏
　　臣自少时身多疾病暨乎中嵗髪白早衰出身逾四十年歴任仅满三考卧病之日常多居官之日常少盖小材不可大受而薄命难胜重禄故往往在职而身困去位而身安昔佥闽宪既縁瘴疾而乞休昨长成均又以衰頽而废事臣量能度分自知止足故尝以年满七旬而身婴百病弗堪奉职居官已经五上乞骸之疏荷防圣慈屡赐勉留未即俞允继因三年考满而衰疾荐増不能赴部给由又经再陈谢病之章幸蒙恩防谓臣累陈有疾情词恳切准囘原籍调理病痊之日有司来说起用圣明之拳拳下臣而曲加体貌未忍捐弃恩意无不至矣臣虽愚无状知感实深爰自去春以迄今嵗四处求医百方治疗冀获有瘳殒身图报奈何年命穷促二竪纒绵病切膏肓难望收功于药石疾成残废何能奋志于桑榆顾犹赘名仕籍之中未尽纳禄之义虽无责任亦所未安臣尝窃考祖宗之法揆以先王之礼凡官员七十以上皆许致仕迩者廷臣建议又欲申严致仕条限盖以是爲人臣进退之大闲不可违越也臣今年七十有二假令无病亦合告休况又加沉痼之疾久伏床枕崦嵫己迫决知无补于明时钟漏有期讵可更亏于晩节设不自陈岂能免于违戾圣制干犯名教之罪乎敢殚愚悃重有哀祈伏望圣慈天地之仁垂日月之照悯臣疾惫俯赐矜从特勅该部申眀旧章查考臣出身以来年嵗容令依例致仕以全素履怅余生之无几惟冀首丘顾洪造之未酬敢忘结草愿从衢壤之民同効华嵩之祝则臣虽死之日犹生之年也臣不胜感激恳祈之至
　　辞太常卿疏
　　臣先任南京国子监祭酒三年考满爲因年满七十身婴百病不能赴部给由己于正德二年二月内奏防恩防许囘养病继因病久不痊弗堪奉职于正德三年二月内奏防恩防准令致仕养疴待尽三载于兹忽于正德五年十二月二十三日防吏部差办事官孟伟赍到急字一百七十八号劄付陞臣南京太常寺卿荣命下颁惊魂失措伏念臣少无学术老更衰疲虽叨过实之名初非适用之器分甘守于贫寒念不萌于荣进岂期休退之余复拜优殊之命擢授奉常之长兼领夷夔之任典司礼乐孚和神人职务虽简而责任尤重非有硕德雅望如汉桓荣唐杨绾宋范镇者莫膺是选臣顾何人敢承其乏资浅望轻揣分非所当得才庸德薄度义尤所不堪昔爲祭酒四品之官且不能负荷而丐休今进太常正卿之位又安敢侥觎而冒处第深维谷之忧庸致循墙之避况在纳禄挂冠之后又当逾七望八之年非惟礼当谢事抑且病难从政心膈烦疼腰脊痠痛夜卧频苦于痰嗽晨兴每患于脾泄兼以目昏头手战足痿行必柱杖而后能步拜必待扶而后可起嗟大耋之将至岂荣禄之可縻惟欲倚床而伏枕焉能赴官而供职此臣所以忧遑迫切不能不吁天而祈免也敢陈卑悃上渎宸聪伏望圣眀曲加仁恻俯赐矜从收囘新命特勅该部别选名德以充厥任则名器不至于滥授职务亦免于旷瘝容臣仍以旧官致仕庶凭药石之功少延蝼蚁之命臣无任激切恳祈待罪之至
　　辞陞侍郎疏
　　臣近承吏部咨文正德六年四月十一日钦奉圣防陞臣南京礼部右侍郎闻命惊惶殒越无地縁臣先防圣恩赐老归休养疴待尽己越四载忽于上年十二月内防吏部劄付陞臣南京太常寺卿臣旧患未瘳强扶拜命心踧踖以不安顔忸怩而罔措自惟才庸德薄弗堪器使而年衰疾惫难勤职务己经沥诚具疏上渎宸聪乞赐寝罢恩命仍前休致俯伏以俟冀防矜允岂谓愚诚未达而睿眷加隆奉常之除才经数月而贰卿之命复下九天恩厚逾涯感深次骨窃惟礼部古号清曹而侍郎今爲显仕班聨禁从位应文昌政佐秩宗职兼献纳非素负一时之望岂能恊众论之公有如臣者学不足以知方才不足以应务徒持衰惫之身敢玷清华之选且奉常春官之属既非小材之所能堪况侍郎春官之亚又岂愚分之所当得宜黜而陞在舆情固爲未惬而求退得进使臣心何以自安非惟覆餗之可虞抑亦妨贤之是惧若躐承于新渥必深负于隆恩臣又年逾七十患在膏肓内有心疼脾泄晕痰嗽诸疾不时举发而血气久衰形骸疲瘁弗能促程而赴任外有目昏手战腰痛足痿等证日増月盛而众体皆废神识昏眊莫能居官而治事虽赤心之未忘顾余生之无几茍不恳休退避必将自速颠跻是用再沥丹诚重干洪造伏望圣明矜察愚衷收囘成命特勅该部别推英彦以佐春官容臣仍以旧官致仕使得栖息衡门少延残喘而咏歌圣化爲太平之散民不胜幸甚臣无任激切恳祈之至
　　谢存问恩疏
　　正德十一年五月二十六日钦奉圣防章懋学行纯正年高望重着有司时加存问以副朝廷优礼耆宿之意钦此钦遵防吏部勘合类行浙江布政司转行本县仍行与臣知防臣即于九月二十日望阙谢恩讫闻命自天措身无地伏念臣先任南京国子监祭酒爲因年满七十身婴百病不能赴部给由累七疏以乞骸歴三载而得请至正德三年正月内荷防圣恩钦准致仕继因皇上更新大化召用故臣猥及衰庸亦防甄防既起臣爲南京太常寺卿复陞南京礼部右侍郎臣以病衰日甚不堪供职再疏陈情乞仍旧官致仕又防恩防还着做侍郎致仕臣叨荣过望图报无由茍非仰荷于生成宁获退安于田里今养疴又几十稔而頽龄已越八旬岂图垂尽之年复拜殊常之宠涣颁温防假以学行之褒仍令有司加以存问之礼是即文王善养老之仁政武王不忘远之盛心也但优礼甚非薄福所能堪而褒词亦非愚分所当得愧无劳効滥冒洪私宠至而惕尔惊心感极而泚然汗背省循无谓拜受何安盖由恭遇皇帝陛下明同日月之照临幽防必察德并乾坤之覆载巨细不遗溥先王仁民爱物之心崇前代尚齿尊年之典遂令衰耄自此侥逾臣敢不仰体深仁益坚晩节虽驽骀已病难効力于驱驰而葵藿未残肯忘情于倾向戚戚动江湖之虑惓惓懐亩之忠伏愿陛下清心寡欲以养圣躬明目达聪以隆重治壮皇图而求固绵国祚于无疆臣无任激切感恩之至
　　辞陞尚书疏
　　奏爲辞免陞职事臣于今年六月内准吏部咨文钦奉五月初二日圣防章懋德望隆重陞南京礼部尚书仍旧致仕着令有司以时存问钦此钦遵当即望阙谢恩外叨荣过望闻命惊心伏念臣素无实学谬沗虚名昔尝备员国学既以年及挂冠而丐休继防起佐春官复以病难就职而纳禄自获退安于田里无非仰荷于生成今頽龄已越八旬而养疴又逾一纪敢期末路复际昌辰恭惟皇帝陛下以宪祖之文孙承孝宗之大统聪明天纵英睿夙成革故鼎新补弊兴治元凯登庸共兠流放欲风厉于四方之士庸假宠于一介之臣遂令朽质荷此殊恩误称德望而陞以尚书职名重于华衮之褒仍容致仕而着有司存问过于安车之宠臣抚躬非据度义奚堪倘复贪荣而不知止足必将逾分而自取悔尤反覆以思凌兢而惧不容不吁天以祈免也伏望圣慈特勅该部追寝尚书成命容令仍以旧官致仕俾臣生无愧容死无遗憾爲幸大矣伏愿陛下当此造化阳复之时益修人事大来之泰亲君子而远小人崇正道而息邪説独揽朝纲毋使大权旁落坚持国论罔俾士气摧伤以帝王之道爲必可行以圣贤之言爲必可信不迩声色无殖货利言思可复事必有终广言路以开贤路结民心以顺天心巩皇图于不拔绵国祚于无疆臣茍延残喘获覩太平尚从击壤之民同致华封之祝臣不胜感激恳祈之至
　　议处盐法事宜奏状【代某中丞作】
　　谨题爲议处盐法利弊以禆国用事臣闻盐之爲用乃生民食味之所急而国家经费之所资爲物虽防其利甚博不可以一日而缺焉者也然在虞夏之时不过以盐充贡而未尝或专利于上成周之盛虽或以盐名官而未尝不同利于民因齐相管仲而盐防始正汉用桑孔而盐禁始重其源一开末流无所不至矣臣以菲才叨官台察钦防圣恩差往两浙等处巡视盐课按行属郡访求民隠得其所当行者数事一曰存恤灶戸夫盐之所出虽由土产而其成用必资人力海濵之民以煎盐爲业者谓之灶戸其采办薪蒭朝夕烹炼不胜劳苦固皆在所当恤而单丁老弱家计贫难者煎办不前课入不敷屡遭鞭挞之苦而盐入于官或被雨水销镕又有追陪之患此穷戸之尤可哀矜者也若防轻其嵗课使纳折色庶几寛民一分使之稍可存活是即生死骨肉之恩也其有丁力众多家道殷富爲总催大户者煎盐既多私卖尤广亦宜有以处之合照黄册事例凡民戸之里甲有缺就将啚内丁粮高大者析戸当差以补其数若以灶戸之丁多家富者亦行析戸充役照丁办课以补防籍逃絶皆免杂泛均徭则差役均平而嵗课不亏矣二曰轻减盐粮国初尝命盐司以掣下余盐行令各县差人赴司闗领囘县分给小民计口食盐而纳钞以偿盐价民感上恩得盐而纳钞固所乐也厥后盐司久无余盐闗给而盐钞又改爲盐粮惟市民仍许纳钞而乡民皆纳盐粮又使之远输外郡则不惟米价高贵而远输劳费十倍于纳钞则乡民之受困甚矣若得照依市民一体纳钞固爲大幸如或不能即改亦乞照依秋粮折色事例纳银准钞使民受一分之赐又若大旱之遇时雨亦爲幸矣三曰申禁盐窝昔我圣祖以边城险远兵饷不充而粮运劳费乃命商人输粟边仓而多给引盐以偿其费商人喜得厚利乐输边饷公私两便最爲良法近年以来法久生毎遇开中之时权豪势要之家诡名请托占窝转卖商人不求于彼无路中纳以故中盐者少边饷不充而国家失利爲害非轻先朝虽有禁例而权豪玩法仍袭前非未能尽革伏望特赐宸防申严前例有犯必诛使人知警惧则其害可除而边饷无不足矣四曰盐商挟私夫商人输粟饷兵受盐于官出外平卖利亦厚矣而有贪得无厌者乃于正之外贿求场官私加斤有一引至三百余斤者而掣盐之后运入江船又买私盐夹带在船混同发卖亦有经过闗津贿求批验盘诘人员不行照引截角或十中止截一二径自越闗到于所往地方发卖而卖盐已讫不即缴引再买私盐仍将前引影射过闗随处发卖往复数次多取价利直待上司催取然后缴引其载盐船戸亦买私盐夹带前去混同货卖此皆商人之倚官挟私所当禁治者也臣于前项奸弊虽闻人言未得实迹难便究治律中己有夹带余盐及旧引影射之文则必先尝有是事矣与其治之于己然孰若禁之于未然乞勅该部移文各处巡盐风宪选取亷能官员照依出场盐数从实称掣就行责取商人重甘结状如有前项奸弊甘当重罪尽将财本没官而载盐船戸有犯者亦将船只没官及行访察沿路闗津经该官吏凡有容令引不截角及旧引影射不行举觉者皆问賍罪则人知警惧不敢挟私而官盐不至于阻滞矣五曰禁治盐徒盐商之倚官挟私而夹带影射者臣既己言之矣其有肩挑步担而沿街货卖者亦私盐也又有座船红船水夫及各处船戸到于杭州揽载钦差内外官及各处经过官员行李在船昏夜收买私盐藏在船内经过闗津不敢盘问随其所往地方货卖此皆所得不多爲害亦小若严加巡察则不敢爲矣惟有一种游手无赖之徒不务本等生理什五爲羣乘驾小船出没江上其船多置篙楫满载私盐沿江上下卖与往来客旅百杂人等有不肯买者则将私盐一包去入船内口称巡捕恐吓取财得财即去其私盐卖尽浮游江中遇有客船遭风着浅不能行动窥见船中人少舟无侣即便拥众上船肆行抢掠舟人见其势凶力不能敌任其所取不敢与抗抗则必被伤害掠得财物囘船众手举棹运船疾行江面濶远顷刻之间不知行往何处失其所在无处跟寻惟有呼天痛哭而己又有船行遇晚未及止宿或船行太早天色未眀亦与遭风遇浅者同皆被劫夺此等盐徒肆无忌惮积习成风恐生他变若唐末之王仙芝黄巢元末之张士诚皆盐徒也不可不早爲之所乞勅巡盐御史选差府卫佐贰官各一员带领巡捕军余及应捕人等以巡江为名沿江上下往来巡察上至桐江下至曹娥及江之两岸小港一皆遍歴务使盐徒尽散官盐通流而国家常获其利矣凡此数事皆为国之要务其前二事见民患之不可不恤盖以民爲邦之本也其后三事明财用之不可不理盖以财爲民之心也能举仁民之政使民无失所则尊君亲上事必有终而国本固矣能尽理财之道使财无散失则聚人得众生财有道而国用足矣长治久安之道岂有外于是哉臣学识寡陋不能有所建明但以职居言责不容缄黙敢以一得之愚上渎宸聪如防准言乞勅该部看详事理叅酌时宜择其可行者赐之施行则天下幸甚

　　枫山集巻一
　　钦定四库全书
　　枫山集巻二　　　　　　　明　章　撰书简
　　登第后寄乡先生
　　某尝闻先生长者之教以为义理工夫乃致君泽民事业非真知实践有得于己者未见其有实用也始者亦尝志于是矣顾为科举之学所汨弗得实用其力区区从事于呻吟占毕者十余年于道竟无所见于心竟无所得惭负明教多矣今者奉亲命就试春官非敢遽志乎富贵也亦曰欲释去举业之累得以専志于学耳主司不以其才之未足以用世也举而进之天子之廷使陈其所志某也学力之未充识见之未广世故谙练之未熟虽有致君泽民之心道则未之尽也一时对扬明诏虽不敢曲学阿世而所言者不过蹈袭腐儒常谈何能有禆于君徳有益于时政哉荷圣明好察迩言不遗葑菲遂使一得之愚亦见采纳毎懐董仲舒刘去华辈慷慨论事切中当世之务真为匡济之策有用之学未尝不深自惶愧欲追跂而未能但窃喜自今可以少遂读书脩己之心又幸朝廷以年少初进未堪任以事也姑与之禄使之就学翰林且命师以教之盖欲望其成材也切矣感冒国恩至隆极厚不知何以为报私念惟有日夜淬砺勉于学问以冀一才一艺之有成庶防他日可备犬马之役以少报国恩之万一若曰幸科举之就手慕荣利而动心则愚岂敢惟先生夙知某者故敢布其所懐虽然硗硗者易缺皦皦者易污况某以渉厯未深操履未定之学一旦置其身于京邑纷华靡丽之衢放荡胶轕之境易以厥所执深惧其脩于家者壊于廷也伏望先生以其平日独得之学时发一二以订其顽砭其愚推而纳之君子之域使其不终为宵人之归以贻乡先生辈之羞则幸甚夏暑不审体履何似乞为吾道自爱
　　复罗一峯【名伦字应奎后更字彛正】
　　乡约之行欲乡人皆入于善其意甚羙但朱吕之制有规劝无赏罚岂其智不及此盖赏罚天子之柄而有司者奉而行之居上治下其势易行今不在其位而操其柄己非所宜况欲以是施之父兄宗族之间哉或有尊于我者吾不得而赏罚焉则约必有阻而不行者矣可不虑其所终乎在比之九五王用三驱失前禽夫子以为舎逆取顺盖来者不拒去者不追不能必人以从我也凡入约者必其诚意感孚革心向化而后可有不能从则当聴其出约今欲假官府之权力邀强制以必人之从己殆非所谓显比之道也又闻族人有为盗者必亲置之死地此于当代之典先王之制圣贤之事皆所未闻孔子曰古之为盗恶之而不杀也不先其教而一杀之是以罚行而善不反刑张而罚不省若孟子所谓不待教而诛者盖指杀人于货之盗而言耳如穿窬防窃而皆杀之则彼御人于国门之外者将何法以加之乎礼曰公族其有死罪有司谳于公公既三宥之矣而又使人追之曰虽然必赦之有司对曰无及也然后为之素服不举如其伦之丧亲哭之夫以朝廷之上法度所在其处宗族之死罪者若是而况手自杀之乎又况罪不应死者乎以是知圣贤之在乡党其所以处族人者殆有不然昔汉人有为盗者曰刑戮是甘乞不使王彦方知彦方遗布一端卒能化盗使之道不拾遗是不犹愈于杀乎阳城居于晋之鄙晋之鄙人薫其徳而善良者防千人温公与康节在洛里中后生皆畏亷耻欲行一事必曰无为不善恐司马端明卲先生知是皆君子之居乡有不约而自化者以先生名徳当不下于诸公自身而家自家而乡久于其道彼将自孚何用汲汲乎强人以从约重法以禁盗耶虽曰君子之所为众人固不识然某之愚实有不能无疑者深愿先生熟思而审处之如使今之吉丰亦如温公康节之洛则朱吕之乡约庶可行矣
　　复郑御史克脩【名已山海人】
　　久别无任悬仰人来辱书备悉比来动止皆与易俱且有砭订愚惰之意啓发良多慰感不已曩者克恭书来谓白沙称定山得天理之真乐而未得其详故以孔顔所乐周程所寻者其道甚大工夫最难言之盖因克恭有过情之誉仆不敢当而及之耳初未尝妄有方人之意也而克恭又累数百言以辟其非某之率易妄言惭罪为甚今得吾兄之言乃知白沙所以称定山者固亦平易而非过髙之论与仆之言自不相妨如曰脱去名利则凡幽人隠士皆能之未足为定山之髙致盛节也如曰少有家累为未游五岳之向平则亦人之常情耳在圣贤则无此累矣或问顔子在陋巷而顔路甘防有阙不能无忧朱子曰此重则彼自轻夫以事亲甘防且不足为累而况以婚嫁为累乎彼向平者读易而未知死何知生是犹未逹于原始反终之説也其游五岳名山亦不过絶人逃世为防耳岂圣贤之道哉是又似卑吾定山矣至引康节之言谓其得天理之真乐则又以风流人豪英迈盖世者目之视前所谓脱去名利如向平者又不足言矣岂既抑之而复扬之亦有深意乎今就康节而论明道曰尧夫诗才做得识道理却于儒术未见所得又曰尧夫之学要之亦难以治天下国家其为人无礼不恭惟是侮玩谢子又曰他只见得天地进退万物消长之理故敢做大于圣门下学上逹事更不施功所以差却朱子则谓康节之学似老荘似扬雄近似释氏徃徃皆有不满之意焉盖无下学上逹工夫已非孔子之学而无礼不恭又岂若顔子之克已复礼者乎所学如是吾意其所得之乐亦未必为孔顔之乐也朱子论孔顔之乐必曰博文约礼而竭其才则庶乎可得是先由学问之功而后得其乐也今康节之言乃曰得天理之真乐则何书不可读何坚不可攻何理不可精是先得此乐而后可以读书精理其言似乎倒置茍非有康节之天资孰能不假学问而自得其乐哉详味白沙书意盖谓定山既得康节之乐又将读书穷理以求进于孔顔之乐耳若仆之愚见则就孔顔之乐论之故谓今之学者未易可及何尝甚异于白沙之言哉若因白沙之言谓定山已得顔子之乐则到此地位守而化矣所谓虽欲从之末由也已尚何假于书之读坚之攻而理之精乎今吾兄与克恭之辩若是者岂诵白沙之言而未之思耶来教有云真乐在天地间人人有之人各有是性有是理则各有是乐矣愚窃以为谓天理为人人有之则可谓真乐为人人有之则不可盖凡厥有生均禀同赋理固人之所同有也然自气拘物蔽之后刚柔善恶知愚贤不肖万有不齐惟夫上知大贤能克己复礼此身此心从容防泳于天理之中者乃能得其乐耳若有一毫之私意纷扰于其间则不能乐矣然世之圣贤常少而愚不肖者常多其可谓人人有之乎其他有所乐者皆吾兄所谓乐非其乐而不得为真乐者也何可与之同日语哉来教又云诸老先生寻孔顔乐处则大有得焉者也今指之为所欲寻者不识诸老先生之于真乐其有得其未得耶窃闻濓溪毎令二程寻孔顔乐处故以欲寻言之初未尝谓其欲寻而未得也盖寻者追而求之之谓如追已失之物而还之耳故寻之则有必得之理所谓我欲仁斯仁至矣者也是虽不言得而得在其中矣孰敢谓诸老先生为未有得哉特以朱子之言求之其所谓欲罢不能而竭其才者乃顔子之地位也然犹曰庶乎有以得之庶乎二字言之慎重若是盖未敢遽以为大有所得也朱子之不敢易言而岂后学之可易言哉先儒有云惟圣人然后能知圣人若诸老先生之所得非后学之所能窥测故不敢以亿度而言之也来教又谓信仆之言不防絶天下于无人耶不防使真乐作一话説耶不几阻后学之进耶愚谓自孔顔而下周程而上千五百年未闻有得其乐者由周程而来至于今亦数百年矣得其乐者又防何人哉是则真乐之徒为话説久矣岂亦区区妄言之罪哉仆之不敢以易言之者盖欲使人勉其难而非所以阻其进也自昔贤人君子处顺境而乐之者易处逆境而乐之者难若曾防之浴沂咏归康节之击壤歌咏皆顺境也惟夫床琴于浚井之日弦歌于絶粮之余以至饭蔬饮水箪瓢陋巷之中无徃而不乐焉乃为境之逆而乐之真耳是岂人之所易能哉来教又谓寻乐为孔门第一事是固然矣而非初学之所可至也故夫子之教曰文行忠信愽文约礼至于克己复礼主敬行恕先难后获之类各随髙下而告语之未尝先有寻乐之説至濓溪之于二程乃令寻孔顔所乐之何事盖以其天资之髙学力之至为可以与于此也而程子教人则自致知至于知止诚意至于平天下洒扫应对至于穷理尽性如曰以诚敬为入门以践履为实地如曰养防须用敬进学则在致知皆未尝以寻乐为言岂非其门人之未足以当此乎故朱子曰先贤到乐处已是成就工夫向上去了非初学所能求今之师非濓溪之师今之友非二程之友而説此事却似莾广不如且就圣贤着实用功处求之观于此言其意盖可见矣若吾兄与白沙定山贺諌议诸君子负豪杰之才学圣贤之学为今之濓溪二程则其深造自得固所优为如仆之不肖敢易言哉自幼为学虽未尝无寻乐之心然自省于日用之间言焉未能无口过则有所不乐行焉未能无怨恶则有所不乐隠防之间念虑之萌而真妄错杂又有所不乐行年五十方且战兢惕厉求为伯玉之知非寡过而未能其于天理真乐诚然未之有得故其言之卑陋若是惟吾兄不鄙其愚引而置之安乐窝中则幸甚
　　复贺黄门克恭【钦】
　　近舎亲回自辽阳获奉闰月三日手教兼有药材之贶其所以砭订不肖身心之疾者至矣何感如之某自离索以来因循茍且希圣之心不笃又弗亲贤取友以求辅仁之益向上一歩工夫无由自进诚如来教所云荘诵数四责善之谊凛然虽相去数千里外如对顔面而聆箴诲也敢不愿安承教但谓仆不亲白沙而踈于仲昭孔易则非志之不欲乃其势有所不能盖家贫亲老事育不给若千里逺游未免贻亲之忧且无以为行费何由而自遂耶前书所论天理真乐之説盖因与进不肖而过其情所不敢当故有区区末学敢易言哉之语初未暇致疑于白沙称定山也吾兄以是责之似过深矣虽然若区区愚陋之见亦不敢不详陈之以求正于有道也昔朱子论孔顔之乐有曰学者当从事于愽文约礼而至欲罢不能而竭其才则庶乎有以得之矣以顔子之学至于欲罢不能而竭其才盖在请事斯语之后三月不违之时先儒所谓到此地位直是峻絶工夫尤难者也今曰二程寻乐在太中遣从学之初及再见则已得之矣岂顔子亚圣得之如此其难而二程得之乃若是其易耶且与朱子所谓先贤到乐处已是成就工夫向上去了非初学所能求者意有不同此愚之所以不能无疑也盖乐其天者乃仁者安仁之事如顔子之仁去圣未逹一间故止曰不改其乐视夫子之乐在其中者已不能无间矣圣门诸髙弟徳行如仲弓可使南面而夫子不许其仁是仲弓未能得此乐也安贫如原宪克伐怨欲不行自以为仁而夫子不许其仁是原宪未能得此乐也升堂如子路而愠见于陈蔡是子路未能得此乐也頴悟特逹亿则屡中如子贡而货殖焉则不与庶乎屡空者同科是子贡亦未能得此乐也当时惟曾防有浴沂咏归之乐夫子与之而行不掩言不免为狂故朱子曰顔子之乐平淡曾防之乐劳攘又曰防之乐浅近而易见顔子之乐深防而难知防只是见得如此顔子是工夫到那里了又曰曾防细宻工夫却多欠阙便似荘列今人若学他便狂妄了观此数条则曾防之乐已不同于顔子矣以夫子之门从防三千莫非天下之英才其所称许者独顔曾二子然曾防已非顔子之匹则得其乐者或寡矣濓洛诸老先生奋乎千五百年之后能寻孔顔之乐而乐之孰谓其终身欲寻而未之得哉窃意其所得之乐视顔子未能无间耳顔子之非礼勿视聼言动决于一日之间防有差失便能知之才知之便更不萌作其不贰过者如此若程子自言十二年未能忘游猎之心与横渠言十五年学个恭而安不成明道曰可知是学不成有多少病在其所自言若是则其上视顔子亦岂无间哉所谓再见之后吟风弄月有与防气象者亦以其所见之到此田地故以防自况而未尝自儗于顔子也若其学顔子之所学而力行以造其极得此乐必将在于年髙徳卲之后伊川称明道年十五六时闻汝南周茂叔论道遂厌科举之业慨然有求道之志盖泛滥于诸家出入于释老者防十年然后返求诸六经而得之亦不谓其一再见而遂得也是虽诸老先生其可以易言之哉盖区区平日卑陋之见敢以质于吾兄幸为之订其讹而袪其惑也若吾定山天资之髙学力之至加之二十年进脩之功固当有得但以区区见闻有所未及故曰久不相聚未审如何盖亦自愧其识趣污下不足以深知定山云尔岂若来教所谓料其不能有为以造自得之地者哉来教又谓区区之意似谓今人断不能有与斯道者此则有説夫率性之道人人有之固不以尧舜涂人而异也然自气拘物蔽之后则不能齐矣人固有一言之合乎道者有一行之得乎道者有一日而至焉者有一月而至焉者谓之非道固不可然不过得道之一隅与造道之暂时而已求其能与斯道之传则非全体而不息者不足以当之未审执事之意其将以得道一隅者为有与于斯道乎抑亦以全体不息者为有与于斯道乎如以一隅为得则虽愚夫愚妇可以与知能行而况于君子乎如以全体不息者言之则自孔顔曾孟而下寥寥者千余嵗矣宋之盛时称周程张卲然程子谓康节于儒术未见有得朱子谓横渠之于二程犹伯夷伊尹于孔子则张卲已不可班于周程矣南渡之后有朱张吕三先生焉然朱子谓南轩伯恭之学皆踈畧南轩踈畧从髙处去伯恭踈畧从卑处去则张吕又安可班于朱子耶由是观之其得斯道之传者醇乎醇者惟周程朱子而已岂不难其人哉游程子之门而学其道者多矣而和靖谓伊川未尝许一人游朱子之门者英材尤众而得其传者独称勉斋他人皆不与焉当二先生之时见而知之者若是其寡也而况于闻而知之者乎有元之世学者皆推尊许鲁斋呉草庐其学非不各有所得将欲比而同之于周程朱子其亦可乎不可乎推古验今此愚所以恒懐孟氏卒章之忧而深有望于白沙定山与吾克恭克脩诸君子也愿诸君勿谓已得其乐而自满益以顔子之非礼勿视聴言动不迁怒贰过者俛焉日有孜孜以求至于欲罢不能所立卓尔之地则其所得之乐又将有大于今日者矣异时道统之传不在兹乎若某之至愚不肖虽未尝无寻乐之心然自省于日用之间言焉未能无口过则有所不乐行焉未能无怨恶则有所不乐隠防之间念虑之萌而真妄错杂又有所不乐行年五十方且终日干干战兢惕厉求为伯玉之知非寡过而未能其于天理真乐诚然未之有得无怪乎所议论所自处者如是之卑陋也惟吾兄不鄙其愚引而置之安乐窝中则幸甚
　　与韩侍郎【文】
　　不奉笑谈载更裘葛倾企之私与日俱积曩承手教忧时忧民深以国计为虑足见大臣身任天下之重得大易由頥厉吉之义良用嘉叹某窃以为时方多故财用匮乏欲求足国之道别无竒术须是力劝圣明躬行俭约裁省冗费而量入为出则经常之赋自无不足若侈费无节则虽头防箕敛亦无益也其次莫若访求善理财之人脩刘晏之法变通有无亦可以济一时之急宋人有用淮东一路之鹾息足沿邉三十万之军饷而连年不烦朝廷调度者亦惟用得其人耳但今以资格用人岂能济事若求之资格之外未必无其人也又今天下之财取于民者锱铢不遗不可以万计名为官用实无分毫入于公府而悉归私室茍能得人而钩考之皆可以充国用但非其人则不足以革而反以病民区区未敢悉陈之也先生开诚布公广益集思以古人之心为心故敢布其愚虑如此不知尊见以为何如某具防乞归之事其老病不堪与情之不得已者前书陈述已详兹不复赘万乞垂念同年之旧特以一言逹之当道成全其归则知我之恩与生我者等矣瞻望门墙无由趋拜万为国家倍保崇重以永太平之基不胜愿望之至
　　与邓侍御【璋】
　　仰暴公子之威名慕韩荆州之雅望为日久矣迩闻绣斧南巡而宿蠧潜奸一时洗尽白叟黄童欢声载路老朽何幸获瞻道徳之光而快覩澄清之政也乃者不意先生飞章天陛荐贤为国而不肖贱姓名亦赘其末此某之所深惧而循墙退避所不敢当者盖古灵荐藁必元祐诸贤而后可若以迂踈无用之人厠于其间岂不有玷大君子知人之明哉某自少时应举覔官备员宪府自知其才之不及身之多病而素飡有愧辞禄归田二十余年矣迨今年日益迈病日益増精神筋力衰惫不支岂复可以奔走于宦途况有九旬之父老病龙钟日侍汤药不可暂离此人子喜惧之日古人不以三公换之时也乂安可弃亲从仕故违礼律为名教之罪人乎昨因晋谒防下已曽具陈卑悃今辱移文查勘所司官吏承望风防不使知闻辄以病痊申报是使之进退维谷非惟为某一身之累亦恐有误盛徳明扬之公敢以此纸布其腹心仍令防子具词陈告惟先生怜之念之特为寝罢前奏行仰有司从实勘报使某得安愚分终老山林则其拜先生之赐感知已之恩虽没齿不能忘也
　　与鲜御史【冕】
　　伏承移文郡县欲为不肖建立优礼耆宿坊牌以昭国恩及将吏部公文勒石乡贤祠以励后学甚盛举也但某非其人滥叨耄耋之年素无学行之实碌碌庸庸虚负此生甚为可愧何幸遭遇仁人君子敬老【阙】　不鄙衰庸飞章举奏称美过情误恩防褒嘉令有司以时存问己为过厚非所宜堪而公移下颁又于存问之外加以立坊刻石二端则尤非分所当得在先生盛徳不过怜其老而优之而不肖自揣则何徳可以表厥宅里何善可以勒诸贞石未免贻笑于乡人而取讥于后世此某所以不容不辞免也又某于年少之时尝沗乡荐及举进士世俗皆有坊牌尚且力辞不为今老病垂死晚节末路乃复为此岂不丧失生平之所守乎况当此民穷财尽之时不宜兴作虽曰事不劳民亦非当务之急窃恐外议谓先生过爱不肖而过与伤恵又未免为盛徳之累此某所以尤不得不尽言以辞免也伏望先生爱人以徳即命有司停免此举使区区晚节不亏则拜先生之恩赐大矣恃在知爱敢布腹心惟勿罪万万
　　与邵国贤【寳号二泉】
　　前嵗辱手教谓有人作砥柱图而命区区为赘数语顾惟衰病昏耄不能办此久矣而砥柱之圗又未审何为而作未逹其防莫能賛一辞也敢谢不敏今春又承来教谓有客为占范数而未知其占法合古人否某旧读蔡氏书寻行数墨妄以已意窥测畧得一二未能究极底蕴欲就正于先觉而未得其人恒以为恨今此客之占不知其果得所传否观其所列占图似与蔡氏不同蔡占亦用蓍五十与易相类但易以四揲之而范数以三揲之防有不同其所得之数则以两奇为一两偶为二而奇偶为三毎以初揲之数为纲而纲一函三以虚待目以再揲之数为目而目一为一以实従纲若纲得一数而遇目之一则为一纲一而目二则为二纲一而目三则为三若纲二而遇目之一则为四纲二而目二则为五纲二而目三则又为六矣若纲三而遇目之一则为七纲三而目二为八纲三而目又三则成九数此纲目相配所谓两揲而九数具也若再加两揲如前所占则得八十一数之一而大全矣其用十二木者不过以记其揲蓍所得之数非以木而占筮也其木厚一分径九分阳刻一隂刻二者四阳刻二隂刻三者四阳刻三隂刻一者四共为十二木占筮之时杂取其八以记数如揲得纲数之一二三则以阳刻之木记之揲得目数之一二三则以隂刻之木记之始焉初揲再揲则其纲与目合而得九数之一继焉初揲再揲则其纲与目合又得九数之一则成四揲而九九八十一之数具矣其书中所列八十一图始于一一之原终于九九之终是为皇极大数犹易之有六十四卦也然六十四卦各有六爻总为三百八十四爻以定吉凶故范数自原至终有八十一大数而一数之下又各列八十一之小数焉故于四揲之后又加四揲以求其小数而决吉凶如原之一一则为元吉原之二则为无咎而原之九九则大凶所谓八揲而六千五百六十一之数备者也以其一纲一目自上而下直而数之各有二木则为纵二以其四纲四目自左而右横而布之各有四木则为横四共成一图而已今此客乃以纵二横四列为两图则蔡氏书中所不载其所谓得八无除及除九得二者蔡氏亦无除法不知何所据而云然况蔡氏止云纵二今其所列之图则为两行而纵皆四矣蔡云自左而右今其所列先右而后左蔡云杂取其八纵二横四今则纵二既取其八而横四又取其八皆区区所不能识也某尝疑蔡氏所谓大事用年其次用月用日用时之説不知若何而用今此横四图下亦写此四句又不见如何取用而断吉凶亦属未明况其所占谓得数之賔而述蔡氏所系之辞以为大吉是固然矣而又不言所得宾下小数如何则如易之有卦无爻而吉凶休咎之占亦有未备也某平生于皇极数求之未得不敢强以为知兹承下问而观其占图尤所未达敢用封回详其所疑而求教焉伏望以仆所疑询问此客求其明白切要之论以内篇之书明以见教而决所疑为幸万万
　　与韩佥事【邦奇】
　　某卧病乡邑获见监司部使之贤者多矣其能使贪残之寝不安席望风屏迹而致民心之爱戴称颂不已未有如先生者盖民苦虐政之久而一旦得少苏息焉真若倒悬之解执热之濯而大旱之得霖雨虽古人之揽辔澄清者不能过也固有以见先生之政事过于今之从政者逺矣昨承示以所着律吕直解窃观所论如谓圣人得元声以候元气今当候元气以求元声谓须累黍为九寸然后用蔡氏多截管之説又谓埋管之地不可于城市中当于旷野无人居处土之黄壤者去其客土而候其正气皆足以发蔡氏未尽之蕴而为之注释图象详其筭数尤有功于蔡氏之书又有以见先生之用心古学而非止为世俗举业浅陋之学矣岂非所谓有大学问大抱负然后有大设施者耶敬叹敬服兹辱手教过相称许既非不肖所敢当而以是书俾之赘言于首简则所委非其人矣某少时尝观蔡氏书见其义理渊深筭数精宻非浅学所能理防且无颖敏过人之资兼乏师友相与讲明问辩而于祖冲之之宻率筭法亦未之见不得其门而入茫然无下手处亦为欠伸思睡者矣况今老病防死旧学荒芜心神凋耗岂足以当作者之任而发明先生著述之深意哉世有朱子然后能序蔡氏之书有坡公然后能序欧公之集今先生是书必得名公钜人明律吕之学者为之序引斯足以开示蕴奥以垂教后人茍非其人而妄言亿説未免佛头上着粪为荆公所笑矣此某所以循墙退避而不敢当也万惟矜其不能勿以方命为罪
　　与呉亚叅
　　昨承以乡贤祠志见委窃谓此书事体重大非愚不肖者所敢当已尝再四求免而严命所临不容辞避兹者仰承盛意取法朱子名臣言行録及伊洛渊源録之例杂取诸贤言行事实逐条附列以为遗事又録其所述作以为遗文分为上下両巻庶防观者易见其为人之实然来教又谓前所议勲业一条未当今复更定总以名臣称之不知尊意以为可否祠中诸贤各随所长分类而列之巻前以见所以崇祀之意非敢以是而定祠中之位次也区区学术荒踈识见卑陋不足以当此任黾勉纂辑以复尊命不过塞责而已其间有去取未精采摭未备者惟以髙明之见叅酌而删定之以见教幸甚大槩登祀典之人不贵乎多而贵乎精必合乎天下后世之公论而后可惟髙明之选择其留意焉
　　与赵知府叔鸣【鹤】
　　某老病非才不足比数荷邦君先生盛徳累承眷念非言可既兹有一事于心未安敢以情告先生近行本县盖造进士及举人坊牌则区区贱姓名已预其列又以官名另立坊牌则是重覆受赐心甚不安不敢承当一也某平日以官为身外之物不敢认为已有况此亚卿显职尤所不堪既尝具疏辞之于朝矣今乃立为坊牌以夸耀乡人未免为识者所鄙此亦心所未安不敢承当二也又区区素以闇然自号欲从事于尚防之学而未能也今以非所当得之官而髙自标牓全失尚防之义此尤心所不安而不敢承当三也日前进拜匆匆面辞弗尽其言反覆以思益増惭惧伏望先生谅其夙心亟行停止前命就移此费改立仁山祠堂前坊牌则于大义尤为光明而财用亦不为虚费矣愚见如此万惟矜察勿以方命罪也
　　与刘知府惟馨【】
　　某至愚不肖虽尝志学好古而少不自力老至无闻不齿于世久矣荷邦君先生盛徳防谦賔贤下士一见遂如旧识而待以知已又辱千乗枉顾衡门自惟衰晚何幸遭此恒思所以为报而未能也窃闻古人有云报徳莫如尽言故敢冒进狂之説以冀髙明之采择焉伏惟明公以当代伟人负天下重望正色立朝危言震主凡所建明皆恳恳乎爱君忧国之言章疏一出四方传诵莫不想望其风采今而奉命来殿吾邦邦人父老室家相庆以为民之憔悴于虐政者自今其有廖矣何者君以民为天先生之爱君如是岂不知所以爱民乎国以民为本先生之忧国如是又岂不知所以忧民乎迩者忽以新政移文属县将兴浚治城濠脩筑堤防之役毎里起夫一百名兰溪二百四十七里该夫二万四千七百名若通计八县则该夫十余万矣自古未尝有如此大役阖一郡之广无一家一人不受其役者逺近闻之罔不惊骇而逃避焉况此邦之民荐罹荒旱不能聊生徃徃弃妻子捐乡土而丐食于四方虽比屋抚绥而赈恤之犹恐其转乎沟壑可复加以工役之劳乎先王救荒有散利薄征弛力之政今官府既不散利以赈其穷又不能薄征以蠲其税乃复劳以工役而不弛其力则孟子所谓用二而用三矣民安得不殍且离乎古者凡有兴作虽用民力而皆廪食于官若晋悼夫人食舆人之城圯者之类范文正公以官粮募饥民修水利有一举两得之説故虽劳而民不怨今此十余万众不知食于何所若使人皆自食其食则贫无食者寜不饥而死乎先王月令于仲冬之月命有司毋兴作土功及起大众今乃于穷冬而兴此二役则不惟有乖王制使之工作于水中则无衣无褐又将有冻死者矣仁人君子岂忍立视其死乎故愚意以为此事决非先生本心必有好生事者倡为此説以误先生耳夫脩城池设险阻以防寇盗筑隄岸杀水势以卫桥梁虽皆王政所当为而非此邦今日之急务也请试言之昔龚遂守渤海而化刀劒为牛犊张纲守广陵而化剧盗为良民此其徳足以化暴者固不假乎城池也檀子守南城而楚人不敢为寇李牧守鴈门而匈奴不敢南牧此其威足以服逺者亦无事乎城池也所以为龚为张而为檀李者乃先生之余事耳尚何忧乎寇盗而汲汲于城濠之浚哉如必欲不忘武备亦当先治其本孟子谓地利不如人和而固国在乎得道茍或上失其道而人心不和则有髙城深池亦将委而去之矣赵襄子遭智伯之难而出走不取长子之城厚完与邯郸之仓库实惟取晋阳为尹铎所寛其民必和而居之卒以破智伯而成赵氏之业非有得于人和者耶若梁伯不务徳政而好土功亟城其邑而又沟其公宫彼固以为无患矣然民罢不堪而秦人袭之遂溃而亡岂非委而去之者乎今江西虽有宼盗逺在二干里外山川阻絶岂能遽至于是邦而一旦卒然浚濠设备张皇其事若宼之在门庭者未免惊疑上下而启奸雄不轨之心岂若爱养国本固结人心若尹铎之为晋阳而缓急有所赖者之为愈乎愚所以谓非今日之急务者盖以此耳若夫脩筑隄岸之役盖以金华故有石桥跨临溪上而双溪之水合流于其下近年以来水或横流冲激桥南之隄将不利于桥焉故先生欲于上流筑隄以杀水势使水复故道则桥可永存而人无病渉意非不善也但举事于荒歉之余沍寒之月则时所未宜人所不堪愚固已言之矣至于二役并兴而筑隄为尤难填塞下流之地以为髙岸障廻南江之水使其北行其所用民力不知当防倍于城濠而所用材木又动以万计则不惟劳力而且伤财矣使桥可成而桥永无患则虽劳且费犹之可也万一水潦暴溢洪涛巨浪堤不能御而或溃焉则为劳而徒费又况水为天一所生其流之不息即天运之不已其势之所趋即气运之所至其或东或西或成或败莫非天之所为岂可以人力而求胜乎天哉惟当行所无事顺其自然而已梁武堰夀阳之水屡成屡败终于无成故昔人论治河者有不可与水争地之説非有见于是乎昔东周之时谷水鬭将毁王宫灵王欲壅防谷水使之北出以保全王宫而太子晋諌之以川为气之导不可壅防鬬川以饰宫是佐鬭而章祸也夫以王宫将毁所系于国家者甚大知道君子犹以防川为不可则此桥之毁与不毁于郡政初无损益亦何必劳民动众而为筑隄之役哉况桥之所利不过一乡一邑之民便于往来耳他邑固无与也而劳及八县之民则所益者小而所损者大岂若脩治水利讲求荒政劝课农桑使八邑之民均其利之为愈哉愚所以谓非今日之急务者又以此耳然愚于此又深虑焉易曰吉凶悔吝生乎动则人事之动非细故也彼郡城之濠百年以来未尝浚也而今忽浚之双溪上流自昔所闻未有堤也而今忽堤之是又非常之动其为吉为凶为悔为吝必有出于意外而不可测者矣庸可忽乎窃尝稽诸前闻质诸徃事劳民不若息民兴事不若省事虽为腐儒迂谈而要之至理亦不外是先生其亦熟思而审处之哉某处山林之下本不敢妄议官府之事特以过知遇之厚而欲成盛名之美固不敢不尽其愚若其言之用与不用则非所敢必也干冒尊严不胜悚息之至
　　又
　　某老耄不才众所不齿过辱先生盛徳眷存独厚莫知所报甚感甚愧近忽传闻谓先生将为不肖营建居室某固以为传者之妄继而舎侄生员回自郡城亦谓闻有此举某且惊且惧以为此虽先生悯老恤贫之盛心而甚非不肖所宜堪也必将外招物议谓先生私爱一人过与伤恵而某之取非其有亦为名教之罪人矣昔晏子以其君显大有功于齐国景公为之作室晏子固辞而不居今某叨处滕防久荷髙明知遇于郡政未尝有毫分裨益岂宜多受大赐况今老病龙钟杜门待尽则陋巷蜗居乃其素分若复宠以广厦髙堂而贻笑取讥于君子则为无妄之福寜不自取无妄之灾深为可惧此某所以循墙退避而不敢当也伏望髙明察其卑悃即为停止而敛大恵以播扬仁风轻徭薄赋以全活八邑之罢民则某也受赐多矣
　　又【时刘领土兵守遂安防江西之宼】
　　自月初于兰谿教塲送别一向不知动履何如惟切企仰今早忽奉手教闻江都阃又失利则贼愈无忌惮矣大槩此贼亦无深谋多是夜行偷劫及明行诳诱而我之统兵者罕有折冲御侮之才行无纪律居无守备而肆意求安号令失宜进退无据而轻信寡谋故兵虽众而反为贼所败耳为今之计莫若严固隄防夙夜弗懈恐其乘虚掩袭又须多差乖觉兵士深入贼所体探事情使我军常知彼之动静而彼不测我之虚实然后不时选鋭士出奇兵以攻其无备则贼必可破矣若夫招抚之説必须大胜一塲使其心胆丧破然后可行不然则我以伪招彼以伪应终于无益也
　　与谢木斋阁老【迁】
　　窃惟稽山镜水孕灵毓秀笃生儒英以栋干斯文黼藻王度为邦家之光者宰辅则有杜正献李庄简伦魁则有詹骙王佐莫不表表于当时然詹王乏杜李之相业杜李无詹王之大对犹未足尽发吾越山川之竒兼是二者其惟先生乎在成化中先生以雄文防学大魁天下时某由闽宪书满入京始获一瞻几几之容固已决知为今日之王沂公矣昨闻大拜某虽卧病穷山亦且踊跃而起为天下贺屡欲脩致一笺之敬又恐尘埃之姓名草茅之书问弗可上溷记曹以故不果近因门人董遵还自都下为言盛徳不鄙衰残寄声存问九鼎一言自云霄飞下枯槁为之生春慰感当何如耶某也老大无成虚负此生又以罪逆不天遭罹大故倚庐待尽已絶望于斯世矣不意朝命误有南雍之除虽君相之恩与天无极而庸劣老耄非所宜堪若贪冒宠荣忝窃非据非惟物论所不容而不模不范弗胜厥任岂不有负明扬盛心为先生诸公玷乎敢具奏牍备陈卑悃祈免新秩以安愚分若钧慈获从所请终老山林不胜荣幸翘首门墙无由瞻拜聊凭颖以道区区辰下一阳复亨伏惟先生訏谟帝庭妙賛元化式膺道长之时敷锡大来之庆以福羣生某亦与受赐焉
　　又【在监中寄】
　　维秋之杪万寳告成伏惟一徳元老端委庙堂恢张时雍天同神化百灵孚佑钧候多福某窃闻之祥有开而必先运无徃而不复昔我圣祖开基以戊申践祚十有七年嵗当甲子而经世之具制作大备一新寰宇垂万世无疆之休迨今百数十年当丰亨豫大之后有日中月盈之虞法久弊生事穷当变损益盈虚势所必至惟皇上以戊申御极今十有七年又当甲子岂非世道一新之防而黄帝尧舜通变之时乎乃者涣发纶音布告在廷谓弊政多端而欲求革弊事宜是乃天启圣心以大有为之机也以大有为之君当大有为之时而秉钧当轴又有诸老先生名世之贤従容帝所道叶干心谟明弼谐必将以洪武圣政启迪宸端本澄源立经陈纪使隂邪退聴公论显行以复洪武之治以上副圣主图任仰成之意则天下幸甚时不再来机难轻失先生其敬念之哉某衰老无似过夹袋收録俾之待罪南雍又辱洒落翰墨曲赐存问慰藉勤厚而奨与过情岂胜愧感思竭驽钝以报知已而才力有限疾病相仍不堪鞭策视事已逾期月课绩全无毫分政教弛废而莫能兴举士习偷惰畧无少变既负尸素之愆又加衰惫之甚将速颠跻恐为门墙之累敢用具疏乞骸愿赐罢归田里倘钧慈得従所请则其受赐有甚于一日三迁之厚也外有别疏具列监中积弊并希采择酌所宜行则不惟监学诸生之幸民亦隂受其赐矣瞻望黄阁无由趋拜下风以尽所欲言万惟上为国家益隆保卫以慰四海具瞻之望
　　与洛阳刘阁老【健】
　　某在成化初备数词苑下僚尝获瞻拜几几之容窃伏下风久矣未防而以罪补外又未防而以病免归以故弗克洒扫门下恒用慊然乃者获闻大拜私窃庆幸欲为天下苍生一伸贺忱而草茅疎贱无由彻声于下执事惟夜望六符之光以致起居之颂而已比日秋清伏惟先生岿然旧徳格于皇天訏谟帝庭妙賛元化百灵孚佑万福来崇良慰下懐某迂疎寡陋弗堪世用加以老病衰頽愈无足齿近朝命待罪南雍仰荷陶镕之赐与天无极而林尚书来又辱寄声垂问九鼎一言自天飞下枯槁为之生春其感恩当何如耶思竭驽钝以酬知已而才轻责重覆餗是虞日夕忧畏疾病侵加不能事事有辜委任恐为门墙之累敢用具疏乞骸愿赐罢黜倘钧慈得从所请则其受赐有甚于一日三迁之厚也外有别疏具列监中积弊并希采择酌所宜行则非惟监学诸生之幸民亦隂受其赐矣瞻望黄扉无阶叅觐敢祈为国自爱以上副九重倚注之心下慰四海具瞻之望不胜拳拳颂祷之至
　　与李西涯阁老【东阳】
　　某窃惟自古大臣身任天下之重不难于明良际防之时而难于主少国疑之日故阿衡左右之功在太甲之克终厥徳而周召笃棐之勲在成王之扬文武烈厥后霍子孟诸葛孔明之托孤寄命固无负矣而辅成君徳犹有愧焉今先生二三元老处伊周之地膺顾托之重同寅协恭朝夕启沃嘉谋嘉猷内告外顺凡所论列皆系安危柱石乾坤永绥宗社天下之士莫不以伊周望先生而致吾君于太甲成王之盛先生其必有以副天下之望哉凡在陶镕孰不欣赖某衰病余生弗堪从宦昨因具疏乞骸妄以小夫竿牍上溷记曹荷盛徳俯念陈人钧画陆离自天飞下不惟仰见位望勲业之隆自视欿然而于不肖曲赐奨借眷念有加曷胜感激三复钧翰身教之言端为确论是惟躬行之君子能然而某非其人也何足语此哉惭罪惭罪示及方石之归与直夫孔阳之不幸尤用怃然方石固非得已而下情之不得已者抑又甚焉陈荘之年与某相若而彼皆已逝矣衰病残躯亦岂久于斯世哉首丘在念忧戚百集敢复再四申恳伏望钧慈矜悯成全其归则生死骨肉之恩也黄阁在望瞻拜无期乞为国家倍加崇重以光辅圣明永福群生不胜至愿
　　与杨邃庵阁老【一清】
　　某以老病养疴田里获闻先生徳业文章名于一世敭厯中外实大声宏切懐愿见求教之私而无由洒扫门下一瞻道徳之光徒用慊然继闻大拜晋宅百揆位总三铨忝在陶镕之下与斯世民物同一欣赖讵意荷盛徳礼下以周公吐哺为心天下之士悉为桃李而衰耄不肖如某者亦辱存问近潘少卿及俞通判回两辱家集之贶钧画陆离自天飞下枯槁为之生春顾惟庸劣何以获此于大君子哉惭罪惭罪窃闻朱子有言天下将有非常之变天必预生非常人以儗之若汉平勃唐狄张宋李伯纪赵子立皆其人也乃者逆瑾擅命安藩不轨赖有先生宻賛大谋外平内诛不动声色而措天下于泰山之安谓非天生非常之人能若是乎今四方多故而前星未耀有识凛凛虑有意外之虞畏天命而悲人穷以安社稷为悦此天下之所望于先生者也而或者乃谓先生近有乞归之疏岂天意乎周公虽处流言之变而不忍逺去王室其意固有在也先生其念之哉仰止黄阁逈在峻极无阶叅觐惟夜望六符之光以致起居之颂无任拳拳祝愿之至
　　复鹅湖费阁老【宏】
　　仆徃年闻先生以雄文奥学大魁天下载董狐之笔判司马之书四方想望其风采于时已懐求教之心而屏处穷山想玉堂西掖在紫薇碧落之间不啻蓬莱隔弱水三万里可仰而不可近也徒切拳拳而已去年之春先生命驾还朝道经弊邑某时方在忧中与世疎絶竟不闻知所谓君子之至于斯而不能一见殆封人之不若矣愧甚恨甚忽拜诲缄宠以文帕乃知先生亦欲枉顾衡茅阻雨而返又何鄙人之不幸也及捧读来教谦徳满纸推予过情若施于所尊敬者岂不肖所敢当哉来教所论学易而欲求妙契四圣之心超乎象数之外有以仰见先生识之卓而志之伟不为世俗浅陋之学而不自满足防谦下问尤有以见盛徳之若无若虚为不可及也某非其人何足以辱来教敢诵所闻而求正焉盖自图书出神物生而易之数显髙下位方物殊而易之象着故圣人因其自然之象数而设之卦爻寓之蓍策以为卜筮之用若舍是则无以为用矣然一以贯之则画前太极之理乃易道之根原所谓超乎象数之外者而实未尝离乎象数之中也茍舍象数而求理则未免沦于虚无泥象数而不求理则未免淫于术数惟不泥于象数而亦不离乎象数斯可以言易矣故曰形而上者谓之道形而下者谓之器道非器不形器非道不立道亦器器亦道程子所谓体用一原显防无间者也若乃四圣所以作易之心则朱子五賛于述防之篇已备言之所谓恭惟三古四圣一心者殆非虚语至于后人所以学易之方则朱子警学之賛与程子叙文所谓随时变易以従道者亦可谓明白而详尽矣先生熟复而详味之必将大有所得若区区之迂僻庸陋数墨寻行童习白纷者何足与语此哉而虚辱来教不胜其芒在背而颡有泚也罪逆余生笔砚久荒是以有稽裁谢负罪不可言兹及免丧适姻友朱隆应贡之便谨布此以道区区
　　又
　　近唐御史回辱钧翰下颁兼赐绢帛以为区区得子之贺甚感甚愧顾惟衰耄久旷脩问负罪无量而过盛徳眷存弥厚某年逾大耋而冢子冢孙继丧止遗一子久患疮疾未痊深以无后为忧今而得此虽可喜而亦可惧恐不能待其长成也姑以寛目前之虑而付命于天耳岂足以劳大君子之俯念而承重贶也耶乃者传闻相府横罹外患伤及先墓甚为可恨但患非自掇乃易所谓无妄之灾先生何尤焉昔鱼朝恩使盗袭郭子仪父之塜捕之不获朝廷忧其为变而子仪乃发罪已之言不咎诸人由是上下皆安先儒称子仪能审轻重度大小以为可与权者岂可议其薄于孝乎今先生之盗意必有隂为之主者先生处之以道不穷极其讼又有得于易所谓讼不可成者非以子仪之心为心者乎可谓善处变矣敬叹敬服辰下淑气回春君子道长伏惟先生徳隆望重四海具瞻大来之福不假言矣但今时事多艰民困日甚西狩之归未期祈招之诗不作君实岂容久于独乐之园乎昔江古心以世道之责而委重于文状元履善老夫亦以先生为今日之履善也先生其亦以苍生为念哉
　　与东白张学士廷祥【元祯】
　　窃闻古之良史其明足以周万物之理道足以适天下之用志足以通难知之意文足以发难显之情然后能胜厥任则史职岂不难其人乎唐以顺宗实録命昌黎宋以英宗实録及五朝史事皆付南丰今我孝宗皇帝盛徳大业震耀古今而以先生首群儒总笔削天下莫不称叹得人是即今之韩曾也某久辱知爱与闻欣忭切愿先生载董狐之笔刋司马之书上以彰缉熙而扬洪烈下以表忠直而黜奸佞使元恺共鲧皆莫能遁其情以成一代之典不亦伟乎古语谓宰相能制生人史官兼制生死其权重于宰相先生其念之哉幸以夫子春秋为志万勿以萋斐之言而自阻也某今年满七十谊当纳禄而衰病并臻弗能事事深负尸素之愆惧招负乗之宼以贻知已之羞敢用再四乞骸必冀矜从愿借一言于当道处成全其归则生死骨肉之恩也木天在望瞻拜无期万希自爱
　　与马太宰
　　昔在先朝先生簮笔螭头风采凛然而百僚以肃某时方举进士忝缀末班获覩伏犀于万玉之表私窃倾慕而末由拜谒门下未防而获罪补外又未防而以病免归养疴林下防三十年侧闻先生敭厯中外实大声宏徳望重朝廷勲业着边陲膏泽覆天下尤切嘉叹以为天佑国家将使亿万年无疆维休用生耆儒笃棐元后明良之防岂偶然哉比日秋凉伏惟端委庙堂雍容道揆进退百职穹只叶相钧候多福为喜为慰第以势分辽絶弗敢上讯起居而林冢宰来乃承盛徳垂问下僚钧画陆离自天飞下三复悚息曷胜感激某以非才误辱荐进待罪南雍仰荷君相之恩与天无极而才徳浅薄奉职无状弗能变化士习造就人才以补报万一虚负任使为知己之玷加以老病衰頽日甚一日不能事事窃禄何顔敢具奏疏乞赐罢免伏望钧慈特为敷奏得从所请则为赐大矣外有别疏具列监中积并希采纳酌所宜行
　　与韩知府【焘】
　　昨示以乡贤祠志令某看详其所立规模大体已善但于中节目有未安者敢以愚见开列求教
　　一凡例云乡贤位次各据其贤之道徳事业闗系轻重先后变常为次盖欲照依志中所列六等为位次也未审祠中各自为室而分祀之乎抑亦共为一堂而合之乎如各自为室彼此各全其尊可也如或同堂合祀则恐有未安者盖谓之乡贤者乃一乡之贤者古人乡党莫如齿虽以孔子之圣亦恂恂于乡不敢以贤知先人至于乡人饮酒必杖者出而后出也岂肯俨然坐其上乎吾乡吕成公诸老先生平生最执谦退尊尚先辈恐其心亦不肯安处于前辈之上如孔庙从祀周程张朱亦列汉唐诸儒之下若论其道徳岂可同哉若必如志中所列则叶蓁为叶由唐之父巩庭芝为巩丰之祖将何以处之耶愚意郡城中东莱先生旧有丽泽书院之祀而何王金许又有四贤书院各专其祀既足以尊其道徳矣其他诸贤亦有所长不相上下则以世代先后为次而合祀之庶防彼此各尽而人无不安矣鄙见如此不知可否万希见教
　　一道徳一条题目最大非纯乎圣贤之学者不足以当之如吕东莱及何王金许四先生者固无庸议其次则徐毅斋侨杨船山与立叶通斋由庚三先生可以亚之若更入他人则似乎泛滥而不纯矣至于范浚潘墀时澜应镛卲囦呉师道虽深于经学皆有著述然道徳恐有所未及盖亦汉儒之类恐当以儒林目之王炎泽石一鳌戚仲贤吕浦则又其下者也此外傅寅马之纯孙道子胡长孺栁贾黄溍张枢胡助陈樵宋濓皆不过文章之士恐当以文学目之如此分别庶防游夏文学不混于顔闵之科使后人无得而议焉不知尊见以为何如幸有以见教
　　一忠义条所列五人皆表表者但恐尚有遗漏若梅溶陈徳固辈恐当访求而増入之为佳至如王子元则与宋先生同列可也
　　一孝友一条止取四人恐遗漏尚多宋景濓先生有东阳十孝子賛其所取固已畧矣今又不及其数无乃太简乎
　　一政事条所列多表见之贤但中间决择颇欠精当如舒元舆在唐为宰相无可称恐不必録陈亮才气不可及而未尝见于政事恐当入他门贾廷佐吕祖俭皆以直言极谏著称恐当在忠义之科龚应之许复道黄裳其政事不甚着闻恐更须斟酌其有政绩着闻而不及録者宜増入之
　　一才行条所録如骆宾王于房徐无党杜汝霖巩庭芝朱友闻何敏中王师古巩丰方鳯呉师齐黄景昌皆以文学著称朱临杨昂则优于经学喻良能何恪陈炳则文古而气豪其杨迈王永言则文行俱未有闻倪朴豪侠之才当与陈亮为一类惟钱适在朝则阿附蔡京而排击元祐元符诸君子居乡则具衣冠迎方腊而谤毁朝政以媚宼反为宼所戮唐仲友则以贪淫无耻为朱子所劾此二人虽有文学恐不必列之乡贤也
　　一隠逸类止六人亦似太畧若汉之龙丘苌梁之刘孝标与元之叶仪范祖干皆隠逸也
　　与谢方石鸣治【铎】
　　某罪逆余生倚庐待尽百念俱灰独于平生受知之地未尝敢忘去之夏闻先生过金华辱寄示缌山集甚慰所懐而僻居山左弗获一望顔色以承警诲恒用慊然今年春门生董遵回自都下始知先生膺召复出以斯道化辟雍而权衡天下士又陈昌言以裨时政甚惬舆望某时方哀恫罔极未暇悉其详亦末由致一笺之敬惭罪惭罪迩者忽闻朝命有南雍之除自惟才徳浅薄而老耄及之岂足以歩先生后尘若贪冐宠荣不知逊避是为乗轩之鹤在墉之隼非惟物议所不容亦恐用非其人为当道诸公之累兹已具疏辞免愿得先生一言为陈卑悃逹诸当道俾遂所请为荣多矣因门生陆震与舍侄拯防试之便聊此以道区区震拯亦夙钦盛徳志欲登龙闻一言以自壮倘与进开之以大道之要而纳诸圣贤之域是亦国子先生成就后学之盛心也某亦与受赐焉
　　与乔尚书【宇时在兵部】
　　伏惟先生以天生鸿硕若时登庸而材猷徳望名于一世訏谋枢宥之廷増重留都之势朝廷之所倚毗四方之所具瞻永绥宗社钧候万福某夙钦令闻恒切倾企思欲一瞻顔色一闻绪论以慰鄙懐而弗克如愿荷盛徳防谦礼下时赐存问非好善而忘势者能若是乎昨嵗门人董生归自南雍又辱钧翰下颁加以香帕防録之贶而奨与过情且谓不肖享平格之夀三肃拜赐曷胜惶汗但书所谓平格者盖指商之六臣能保乂有殷格于皇天而多厯年数故周公以勉召公而碌碌庸流曷足与语于此哉此某所以再拜稽首而循墙逺避也来教所言盖先生之自道耳方今大驾逺巡而前星未耀四方多故万姓惊惶咸谓苞桑不系伏莽可忧惟恐变出不虞患生所忽中外所望以扶持世教而康济时艰者惟在于先生而已先生负有为之志当可为之时必将思所以广储蓄脩武备为足食足兵之计求异材结民心为制治保邦之谋于以壮皇图于不防绵国祚于无疆则商周诸公不得専美于前矣异时推保乂之勲而享平格之夀者岂不在于先生乎因便布此以拜来教之辱
　　复东阳卢御史正夫【格】
　　某少时获从先解元游荷教爱良厚夫何不幸玉楼仙去遂失丽泽之悦恒切叹恨比嵗获闻先生以宏才硕学登髙第列显官徳业文章表表当世窃懐愿见之私而自衰病以来耕闲钓寂与世疎絶无由一望风采以承警诲徒切倾仰而已乃者过辱髙谊不鄙老朽寄示所着荷亭辨论副以火肉又厪手教累数百言陈义甚髙而推予过情若施于所尊敬者读之使人汗背赪顔岂不肖所敢当哉及拜观髙论研穷经史究极理义发为雄辩下视千古虽名世大儒万代尊仰如朱夫子者亦且指其疵而辟其谬焉足以见先生之卓见绝识度越流辈逺矣乃复不自满足而防谦下问尤有以见盛徳之若虚若无而不可及也区区庸陋无闻平生为学惟知寻行数墨尊信儒先所谓读书未到康成地安敢髙声议汉儒者也岂能窥测髙明之万一哉虚辱来教倍増惭悚间有鄙见一二求教
　　荷亭辩论明白痛快而义理渊深非浅薄所能测识然于中有不能无疑者敢举一二以求教焉
　　一谓朱子集注四书不备着诸儒名氏使其老死著述而冺于无闻区区窃谓朱子初脩论孟集义精义等书及中庸辑畧皆已备録诸儒之言而着其名字又皆有或问以辩其言之得失则诸儒固不患于无闻矣至于集注不过节其精要之语以便学者之诵习耳则虽不详録恐亦无害乎
　　一谓孔子论易主义理无一语卜筮而朱子専主卜筮之説为非愚窃以为伏羲画卦文王周公系辞本为卜筮而作孔子于大传如所谓开物成务兴神物以前民用所谓定天下之吉凶成天下之亹亹者莫大乎蓍者皆以卜筮言也朱子本义无非因卜筮而发明其义理以示人如所谓语子惟孝语臣惟忠必中必正乃亨乃吉者是也则义理与卜筮岂可岐而二之哉若専论义理而不本卜筮则必流于王弼之祖尚清虚若専谈卜筮而不根义理则为巫史之妄谈祸福矣岂圣贤著述之意哉观于左传所载穆姜占艮之随而论元亨利贞之义子服恵伯论南蒯占坤之黄裳而谓忠信之事则可不然必败是易之不可以占险岂有不孝不弟为奸为盗而有卜筮大吉之理乎
　　一谓纲目书法谓莽操懿裕杨坚皆同纂弑而有书莽书主书帝之异贾充杨素李勣李林甫罪恶百倍扬雄而书死书卒不同而为朱子之失愚窃以为郑庄公之子死为世子而突乃庶子皆由祭伯而立春秋于忽止书世子而突书郑伯晋献公之子奚齐卓子皆为李克所弑而春秋一书杀其君之子一书弑君其例不同圣笔予夺固有深意则纲目之书莽书主书帝亦必有谓岂可以一例裁之乎彼充素与勣林甫皆无状小人不足责而雄乃好古乐道以儒名者乃亦如是则纲目书死岂非春秋责备贤者之意乎区区浅陋荒疎加以老耄于先生之髙论多所未逹所欲请问者不止此数条也举此以为之兆耳倘无吝教愿竭两端以发愚则幸甚
　　与董编修文玉【玘】
　　南雍一别阔焉数载音邮不续懐仰可量适朱生回备悉近况出示手书喻及读书所疑足见敏而好学不耻下问之意为喜为慰湛元明书尚未得见中庸大本之説程子与吕苏问答固有未明而朱子于中庸或问及语类中剖析明白可以叅考其得失其切要处朱子已有已发未发之説具在大全集中试取而读之则晓然无疑矣朱子与南轩辩论初虽未能无疑后与蔡季通问辩复取程氏书读之冻解氷释然后知性情之本然圣贤之防防亟以书报南轩南轩复书深以为然其説载在大全集中和旧説序中言矣某窃以为朱子晚年定説与程子初无少异虽孔子子思复生不能易其言不必以诸説之纷纷而致疑更欲复求他説也老拙徃时与吾友论读书之法凡诸説义有两端者各循其説而思之到有窒碍处却回头别思必求其合而后已者盖欲求其所言合于圣经之本防者为是其有窒碍者则不可用非谓诸説之各为一端者欲求其合于一也吾友错防其意欲求合一无怪乎其意愈杂而理愈窒也尝观朱子之序中庸集解有云读是书者毋跂于髙毋骇于竒必沉潜乎句读文义之间以防其归必戒惧乎不覩不闻之中以践其实庶乎优柔厌饫真积力久而于博厚髙明悠久之域忽不自知其至焉吾友能守朱子之训而服行之亦何患思之不得也哉因便草此奉复其纎悉曲折处非楮墨所能罄也尚惟勉进徳业必期逺到以副友朋之望则幸甚
　　与许知县补之【完】
　　昨承来教询及赈济事宜此君子学道爱人之要务也但昔人谓救荒无善政虽以朱子大贤浙东荒政其功徳及民甚大然犹自谓不过讨得防本青绫册子不能尽如其意则其他可知矣况区区浅见薄识岂足以仰承下问之勤然盛意不可以虚辱也姑就来教所及并区区旧日所亲厯者畧陈一二以备髙明之采择焉一来教谓毎图贫戸择其尤者四十戸报之此意亦可但不知令何人开报若付之粮里适以为其取钱作弊之资而贫无钱者不得报矣愚意只取黄册图眼将该图里老亲自审问假如某戸人口若干田粮若干以何事为业其有田产而富贵者不必言矣或无田产而为商贾工匠僧道医卜诸伎艺之业者皆可自给惟无田产无职业及老幼残疾者乃为真贫所宜赈济其或戸有田粮而为他人所诡寄或同户各房有田粮而本身无有又无伎艺营生者亦为贫民亦宜赈济此等事若非为政者先之劳之而付之手下之人则有无端卖弄作弊不惟无益而且有害矣
　　一来教谓书记号薄填写小帖甚善甚善但付之里长分散则其或散或不散亦不能无弊不若令里长呌来验其人物饥瘦衣服蓝缕者亲自给散为无弊也一来教欲令里长排定资次责其彼此相识以防诈冒不若就依图眼资次面审令其彼此相识又欲以一县分作五日亦恐难以定限若事务忙冗再加数日亦不妨但恐厌其烦劳而付之于人则未免如昨书所言前官之弊矣
　　一区区昔年在福建分巡至浦城适遇赈济人纷纷来告不公及亲到仓中看视见其手册开报之人俱无籍贯询问其实则皆坊长大戸招集四方无赖之徒来彼间治鐡冶毎一炉多至五七百人闗支仓谷而去近仓居民不得闗支忿其不平争告前来区区谓彼既不曾附籍在本县当差如何该支赈济即将各坊长问罪追还冒支仓谷人心始帖然而服及审所告之人虽系近仓之民然皆衣服整齐面带酒容亦不类乎饥民不该赈济退此二种之人次日方有十分饥穷之人来告却与赈济其数亦不甚多其知县亦是通士方自愧其所为之未善也以此观之则今日之事不可不亲自审察矣
　　一区区昔年分巡至卲武正值饥荒米价极贵本府仓粮不能完纳小民纷然告求赈济而仓无颗粒之粟军士羣然告缺月粮而查军仓之储仅可支两月时将五月青黄不接分守裴叅议无可处置避而去之区区谓其军士曰今仓中无粮与民之饥荒难以追米皆汝所知也吾欲每月给米五斗支银三钱与汝则可延至八月八月以后则各处有米可粜与银六钱任汝转易军皆乐从乃谓其民曰汝欲赈济而无粟可发别无可为汝今徴粮上官每米一石该银一两二钱于法不该宥免我与汝减价止纳六钱上官其余六钱就与作赈济民皆懽然曰得如此过于赈济矣其有戸无田粮而贫困者乃借支布政司银两以赈之上下皆安不然防于激变矣今本县科烦重又有散钞散塩等项无艺之征若防计各图饥民该用赈济稻谷若干就令该图里长领去粜卖以代贫民办纳料银若干使民皆受其恵则官欠易完而免于豪滑冒支官谷之患虽不赈济犹赈济矣此乃权宜之法不知如何
　　又
　　今年荒旱积年所无甚为可忧周官十二荒政所宜讲求先辈有救荒活民之书亦宜时常检看早为处置以防后患近闻官府榜示不许外郡来此贩籴此乃世俗私小之见非公平正大之道既犯五伯之禁亦非朝廷之法一言之失弊端随起小民因此但见有谷船米船来徃者尽行抢夺抢夺不已将成大盗先年曾有明鉴矣不可不谨其始小民讹言皆谓官府许其抢夺此声传扬恐非美事必有受其咎者客商被夺必不甘休若徃上司诉理来此追捕县中将被其扰易所谓行人得牛邑人灾者亦所不免又况今官府催并物料皆要银两设不粜籴银两何従而出此皆理势之必然不可止遏者也乞早除遏籴之令及严行抢夺之禁以免数者之患乃今日为政之急务也某居林下本不敢干预官府之政但以执事相爱之厚偶有所闻深懐隠忧不敢不以直告惟执事察焉
　　与李冬官一清【沧永康人】
　　久别无任懐仰某昨有谢恩一疏重劳吾友为之投进感谢感谢继闻拜官起部分职南曹曹务颇简而地位清髙仕学两优而声望日着为喜为慰使他人处此孰不以为宦成名立而自骄自足也来教两书乃复以伯玉知非为念而不自满假求脩已之要尽职之方尤见所志不凡度越流俗逺矣敬嗟敬羡某虽老耄无闻敢诵陈言以告若大学之敬中庸之诚论语之操存防养孟子之体验扩充莫非脩已之要吾友之素所讲习者若乃居官尽职之方则先儒所谓清慎勤三字亦吾友之所优为者惟在念念不忘而已岂有待于他求哉如或进而上之则大禹为司空而益垂为之佐以成大勲于天下万世永赖者其详具于典谟之书孟子所谓有为者亦若是亦在吾友为之而已耳愚见如此不识尊意以为何如
　　又
　　别久无任懐仰老懒之便弗克以时附问去嵗冬辱书存问兼有俸金之恵深荷不遗之义且来教拳拳以求益为念足见吾友所志不凡将来所就未可量也今世之士但得登科第为美官则平生志愿已足岂复有求益者哉如吾友所存度越流辈逺矣敬羡敬叹所谓识破一切世味而欲克去声色货利之私又欲立志读书提醒此心使不溺于人欲此正古人为已之学甚善甚善但谓职务烦琐及应酬劳扰又谓终日在閙塲中难得长进恐误入门枉走路而欲其安静若如此则如异端之徒絶人逃世而后可是又不然圣贤之学正欲先定此心以为应事之本于凡事物之来虽千绪万端一一处之以义使各中其节而无少差谬何患乎烦琐劳扰而摆脱不开虽处閙塲亦不至于误入门枉走路矣此内外交养之功也朱子语类一书虽出门人所记不敢谓其字字句句皆无错误而其中所载大而天地鬼神之奥小而一事一物之宜凡所以穷理脩身应事接物与夫治国平天下之道靡所不备大有功于后学吾友若能熟玩详味取其所是阙其所疑而叅互考订以求其至当归一之论以身体而力行之则其所益岂浅浅哉
　　与张冬官用载【大轮东阳人】
　　徃嵗辱髙轩见过贶之厚币礼意厪厚非不肖所敢当甚感甚愧彼时获瞻睟容固已知非俗士但匆匆而别不克相与论谈以究所蕴意甚缺然近闻执事不以髙第显官自满而好学不倦欲进乎其所未至以匹休于前闻人所志卓然夐出流辈尤所敬叹吾金华自昔号小邹鲁士生于其间上者以道学相传其次则以孝行忠义勲业政事清节著称又其次则为文章大家项背相望皆表表名于一世他郡莫敢望而儗焉可谓盛矣国初以来诸老既没正学不明徃徃溺于利禄科举之习士风不振富贵是谋而前辈之徽音杳然绝响甚可恨也甚可恨也某尝欲求吾党之士可与进取者与之共学而难得其人徃年曾见永康李一清志向不凡既登进士为美官而勤学好问脩身慎行不自满足惜乎未见其止而遽尔不禄可胜叹哉今执事能自防于流俗而志向近道亦可谓之豪杰之士矣此老拙所以喜而不寐也古人谓学者当以明道希文自期待不可将第一等事让与人做惟在执事常存此心勉勉不怠不已因便附此以道区区
　　又
　　别经数载倾仰殊甚盛价来忽承手教兼有俸金之恵深荷髙谊不我遐遗但非衰耄所敢当惭罪惭罪来书所言看书欲自小学而及四书以驯致六经此正古人为学次第但当立志坚定不可以嵗月经久而畏难也又谓诸子史以及宋儒之言皆当究心此亦宜然为举业者尚当如此而况于圣贤之学乎至如性命之防则宋儒论之详矣至于天文地理礼乐兵刑厯数之类具载于诸经注疏及诸子史传中若究心于诸书皆可以理防矣但其求之有序若欲一时并通则诚为难事吾友既有志于学先将小学及四书熟读玩味字字句句皆究极精防务使其理贯彻于胷中一一体之于身而力行之如古人所谓今日辩一理明日辩一理今日行一难事明日行一难事积久纯熟自当有脱然贯通处固不必尽读天下之书然后为至尤不可如习举业者但借圣贤言语以敷演为文字而已也若谓嵗月已迈再难从事于小学则当补之以敬朱子大学或问已有明説考而行之可也凡大学之格致诚正修身而始终一敬中庸之学问思辩笃行而表里一诚与论语之操存防养孟子之体验扩充数者工夫不可缺一皆不过以维持此心而存其天理惟恐其昏昧放逸而或失之也若此心一有人欲之萌则当禁止而遏絶之学庸所言谨独之功是也欲谨其独非诚敬不可程夫子教人有曰防养须用敬进学则在致知又曰以诚敬为入门以践履为实地则诚敬二字乃为学之最切要所当先者而读小学及四书者亦不过専用力于此耳程子所谓未学当知用力处固在于此而既学当知得力处者亦在于此也程子又言学者当以论孟为本论孟既治则六经可不治而明矣盖言其理之同所谓先圣后圣其揆一也今虽未敢便谓不治而明但能用力于四书而有所得焉则看治诸经皆易为力矣至于子史诸书以吾所得于四书者照之则其是非得失昭然可见又何难哉他如作诗作文先儒皆不过以写其胷中之所得而已亦何尝如唐人之苦心极力而为无益之言哉先儒程氏有分年读书日程一书具载学者自幼至老为学读书用功次第及所当读之书皆备焉不但可以应举及第而进于圣贤亦不外此见有刻版在太学中可印一本置诸座隅能用其法以为学而用功焉必将大有进益矣吾友其从事焉
　　答东阳徐子仁【纯】
　　老病龙钟僵卧陋巷不接人事忽承専使示以长书兼有佳果药物之贶甚感甚慰来书中见足下有求道之志不得其门而入而以望洋为叹以为伊吕程朱之本原何如而何以学之某则以为伊咸有一徳吕之丹书与近思録及四书小学之所载皆程朱之本原也吾友于是而求之则其与天同体者可见矣又谓圣贤传授或以中或以敬而其于内外本末茫无指归若于中庸已发未发之论与朱子敬斋箴所言求之则其内外本末无不可见至于仁孝则以夫子所以告门人者合而观之皆可得其要矣但不能身体力行则虽有所见亦无所用来书所言失意传言诵言忘味者皆不体于身之故而吾友之危坐寻思无下手处亦未尝见之于行也愚意欲吾友读书讲学而知行并进如读学而时习之则求其所学所习者何事而真个学真个习必有所得于已如读在明明徳则求明徳为何物若何而明之必止于至善而后已不但此二句而句句皆然不但此二书而诸书皆然积习既久必将有得何患愚之不明而柔之不强乎区区老病垂死无所知闻不足为髙明之助过承下问聊以是复余非楮墨所能罄也
　　与董东湖道卿【遵时贡在京聴选】
　　别来半载岂胜懐想近辱书知已到京在途中及旅次俱平善甚慰甚喜前程事得失皆有定数非人力所能为者当聴其自然不必憧憧多劳扰也示及区区出处之事平生素履已定吾友所深知者过承孙文选许黄门潘秋官诸公眷念之厚缪以贱姓名形诸奏牍但某非其人不足以当明扬之意甚感甚愧幸吾友代言致谢而未敢以书奉凟盖诸公虽甚相爱而未为深知故也某平生于富贵利逹以不耕获不菑畬古人壮而仕老而休区区四十一而休致今六十五而复欲求仕事之颠倒未有甚于此者岂不贻笑于天下乎新绣衣尚未到若其来有相强迫是使之进退维谷为羝羊之触藩也须仗诸公为之解围而后可幸吾友为之恳告于孔脩而乞怜也外闻近有边患虽为庙堂之忧而处江湖者所当同忧但不得其详不知此事已安静否因便并希示知某自三月以来目患赤肿生翳数月始愈至今尚未全明老亲龙钟日甚为可忧耳余事皆如常不烦逺念因便姑此道意余不缕缕
　　又
　　区区出处之事不知者以为果于忘世若晨门荷篑之流殊不知君臣之义无所逃于天地之间圣人亦有不仕无义之训岂可若彼之果然不过量能度分自知其不足有为故乞身而归以免素飡之愧耳或者又议索髙价而希望美官者又非也位为五品方面亦自不卑若自彼时随群逐队积累至今防三十年亦可以得大官矣何必假髙隠之名以求之哉只縁少时为学尝有志于当世既而应举得官乃不能一有所为仰愧古人俯惭后世故不得已而为是也吏部文书止是查勘犹可辞避但恐有特防则不容辞耳自揣愚分无官可做惟是専职无人掣肘者庶可展布一二亦不能大有所为若其他不过随羣逐队无益于时不若不出之为愈也
　　又
　　北敌为患自古有之但须观其所为若志在金帛子女専以抢虏为事则满其囊箧必自退去终不能为大患不过边民受害但推选守边之将严备以待之便可无事惟恐有豪杰生于其间若元昊阿骨打之流志不在小不为子女玉帛到处攻城畧地收拾人心则可忧者方大耳非有韩范之帅宗泽岳飞之将不能御也今之为将者徃徃皆膏梁纨袴之子素不知兵闻其来则望敌先惧奏请益兵朝廷不务择将而轻易出兵倘京军到彼敌已先去及旋师而归敌又再来兵疲财匮则不战而自困矣非策之善者也愚意如此不知诸公议论如何吾友试与孔脩诸公论也
　　与黄御史梦弼【傅时宰江隂】
　　去嵗承専人致奠先妣几筵存殁有光曷胜哀感今兹又辱手书兼有束布糟鱼之贶深荷眷存之厚礼意之勤但非不肖所敢当耳惭罪惭罪近得佳作数篇读之词藻既佳奇气伟然仰见吾友不但政声日着文益有名非仕学两优知行并进能若是耶歆羡歆羡所谓老夫当避路岂但让出一头地哉愚民无知妄加诬诋事既别白幸无蔵怒更加以徳绥之使知悔过尤为尽善吾静观世变向后未免多故吾友于作县之余当以宇宙内事为自己分内事凡古人所以经纶天下通变宜民若礼乐制度以及武备边防之类皆须一一讲究以俟他日大用举而措之以继乡邦前辈陈同甫之志宗忠简郑北山诸公之业不亦伟乎此则区区所深望也其他皆吾友所当为者姑置弗论
　　与陆员外汝亨【震】
　　自春及夏两辱恵书所论时事及筑城利害甚当但其事至今未见移文恐亦寝矣果欲为之亦有肉食者谋焉非藿食所能与也近者令壻登名荐书而令器毕姻二喜并臻大为徳门之庆老懐不胜欣慰又闻殷职方言吾友亦有思归之念但敌人深入而四方多事恐未能遂所图也而今之计但当鞠躬尽力悉摅所蕴賛大司马为包桑之计以休时之否而已固未可以言归也不识尊见以为何如老夫近恩防令有司时加存问甚非不肖所敢当人谓此举出自特防不可无谢恩之本今具奏稿一纸附去烦为看详可否停当如可行就烦托人写进为幸因章侨防试之便聊此以道区区
　　又
　　别逾三载企懐如渇屡辱手书存问近又加以俸金之恵足见念老恤贫不我遐遗之盛心惭感惭感来书所论时政之弊及外患之多甚为可虑邃彭二公并有时望皆已去矣不知世道之责今属何人西北二国虽肆侵略以予观之彼中还未有豪杰不过志在金帛子女而已不为大患但守边者如赵李牧汉郭伋辈何忧乎彼为今之计但当以选将为急务耳但今前星未耀而主器尚虚当道者在所当忧而吾友辈亦无所用其力也但遇有权力而懐大志者为之賛谋庶或有可为之机耳又未知天意如何也三复来教徃徃有青山白云之怀在时义固亦宜然但恐或有师命则又不可以请惟是上下相安恬然无事则可以言及此矣鄙见如是吾友其细思之余不缕缕
　　与侄以道【时拯谪倅梧州】
　　自汝别后得龙游客及胡佥宪家人前后四书备悉彼中消息甚慰老懐此间亦曾寄客人二书及林都宪书又托许大尹寄广西叅议带去书俱未知逹否忽得皂来有书及龙荔蜜煎三物足见相念之意尤深慰浣来书所言出处事退处最为髙致但以时势论之汝年未老告病托故皆难直须弃官方可又须看机防何如恐不能久安贫贱则他尤难处矣胡文定公常言他事皆可与人谋惟出处一事当内决于心不可与人谋也近又闻有南寜同知之擢虽未可信然亦有此理若寜耐久之当更有迁转但官愈大则愈难称又恐别有不测之变吾尝论人之处世如舟在江中或遇安或遭风浪任其飘荡皆未知如何收煞非可逆料但当随时思其所以处之之计能不失于道则可矣虽圣贤亦不过如此耳汝当仔细筹度古人出外求全居中免祸者皆有成筭也路逺不及面谈大意不过如此倘都堂处或有公事差官徃江西浙江者得求一便还家为好试儿在家终日喜乐即不曾一思父母今年已送上学颇有记性但时有小疾虽无大患未免妨读书耳汝更不须悬念家中大小俱如故但我老病日甚恐不能久未知何时与汝相见也临书惘然
　　又【时拯以南京驾部郎中转北部】
　　前得汝淮安徐州二书备悉在途安好颇慰老懐近又得周以仁秋官书言汝谢病不允不免前进谅此时必抵京矣汝居官涖事要在勤慎事上接下更须翼翼小心不可失色于人既不能有所为亦不可以求容但求免祸见几而作可也四方盗贼虽多俱无大志不日自当擒防但所任讨贼者多非其人故至于猖獗耳汝在部但当愽访实才以賛大司马之推择但得一二人如晋马隆唐王式辈则盗贼即日可平矣所忧者本源之地无可着力则盗贼虽平亦未免有意外之虞耳吾乡今年之旱百年以来所未有也田租之收十分不及一二中人之家亦皆缺食吾亦未知能免于死亡否民穷已极不能聊生而官府科徭日加烦重又以江西之宼多调官兵民快徃彼防御数盈十万宼实不来而老师费财不知纪极百凡所需及供亿之费皆责金衢二郡何其苦也我谢恩本闻已上进不知有无防意本后伏候勑防四字诚为赘语不知曽为删去否有便须报知
　　与族侄处仁【侨时登第在京】
　　汝幼从吾游而颖敏秀出吾固期汝之必将有成今幸登进士第老懐为之喜而不寐也国家取士以进士为重在内则列官朝着在外则郡县正佐皆为显仕足以行其所志异时为名卿贤大夫垂勲竹帛皆自此始不亦美乎又吾纯孝乡自昔号多贤士其隠居不仕则有三八行之孝义与仁山之道学皆冠絶当世其显而仕者则有潘大卿父子范丞相兄弟皆以文章清节著称至元则有唐元嘉之忠义在本朝则有卲以先黄梦弼之伟才杰节皆出于吾乡而发身进士表表于时者也吾虽庸鄙无能而与侄拯及汝皆赖祖宗余庆忝登进士吾朝夕干干兢惕勉脩学行惟恐仰玷先逹而俯惭后世尔今昏耄龙钟死在旦夕无足言者所望以增光先达而昌大吾章氏之门者惟拯与汝而已诗云夙兴夜寐无忝尔所生汝其勉之







　　枫山集巻二
　　钦定四库全书
　　枫山集巻三　　　　　　　明　章懋　撰杂著
　　易论
　　圣人作易葢为君子谋也而亦为小人谋乎易之于小人也深恶而痛絶之不使得志焉视之葢不啻禽兽异类其肯为之谋哉况乎黄裳元吉南蒯终以取败元亨利贞穆姜不得而用也易果不为小人谋矣奚其谋曰此所谓不谋之谋葢至理之权舆圣人之至教欲使天下后世之皆为君子而不为小人也譬若明师之于弟子谆谆之诲固教也不屑之诲亦教也乌可谓谆谆者之为教不屑者之非教乎易为君子谋谆谆之教也其不为小人谋不屑之教也噫吾于是有以见圣人忧世之心矣天下之不能有君子而无小人犹造化之不能有阳而无阴也故圣人作易于阳则引翼之扶持之惟恐其不盛于阴则排摈之抑遏之惟恐其或盛凡易之所谓吉所谓亨所谓利者必多阳也否则阴之比阳应阳从阳而得正者也其所谓凶所谓悔所谓吝者必多阴也否则阳之比阴从阴应阴而失正者也故曰圣人之情见乎辞圣人之情何情也扶阳抑阴之情也扶阳固为君子谋而抑阴未必不为小人谋也是故拔茅征吉戸庭无咎谋出处也扬于王庭括嚢不害谋语黙也干而惕厉震而修省损而惩忿窒欲益而迁善改过谋所以脩身也临而保民观而设教巽而申命行事噬嗑而明罚勑法谋所以治人也饮食于需宴息于随避难于否致命于困反身修德于蹇则于处常处变之事无一不为之谋焉易之拳拳于君子者如此其于小人也则不然履霜则恐其坚娶女则忧其壮童牛是牿金柅是系恶羸豕之踯躅戒剥床之防贞诚不为之谋矣然使小人知所悟焉必将曰覆餗而刑剭负乘而致宼易葢戒我不可以覆餗而负乘也获狐于田射隼于墉易又教我不可以为狐而为隼也小人弗用小人弗克吾而不为小人则用矣克矣能反乎此则易之一言一字皆小人之药石不为之谋者乃所以深为之谋也又况剥之六五许其贯鱼之利复之六四美其独复之道而否六二有包承之心遂为小人之吉所以开其迁善改过之门至矣为小人谋孰有加于易哉由是观之则易之不为谋特不为之谋为小人之事耳小人而欲为君子易固未始不为之谋也
　　书论
　　圣人之经将以垂训天下后世也经而不训何以经为是故其道易行其事易为依乎中庸不贵苟难使天下后世之人无智愚贤不肖皆可得而学焉者也书之为经帝王治天下之大经大法具焉吾意夫子所録必期之为法于天下传于后世者也然有不能无疑者君臣父子定位为不易之常也君令臣从父传子继道之经也舜禹受终受命之礼具于典谟汤武鸣条牧野之事商周之书详焉若此者非常不经果可以为训乎曰圣人之经乌有不可训者特在乎学者察而识之耳天下之事有常有变而处事之术有经有权尧舜朱均之父子汤武辛癸之君臣变也非常也未易以经言也自尧舜视之则全父子之恩者吾之私而为天下得人者公也吾不可以私而害公自汤武视之则守君臣之分者吾之私而为天下去暴者公也吾不可以私而废公于是不得已而禅授焉放伐焉者权也权虽非常行固不可以为训然使天下后世知夫不幸而遭人伦之变者有权以处之而不至于穷是独不可以训耶曰使人人而权焉则燕哙可尧舜莽丕可舜禹而胜广项籍之徒皆汤武矣率天下之人而祸仁义者未必非帝王之书也圣经垂训果若是乎曰经之所録葢亦着夫圣人处变之道而垂训之意微寓乎其间耳非曰人人而可权也桐宫之事孟子以为有伊尹之志则可而致辟管叔虽周公亦不能无过故必有舜禹之德而天之厯数在焉然后足以当尧舜之譲茍恶不辛癸心非汤武而欲援鸣条牧野以实口则是天下之罪人也而可乎故曰权非圣人不能用也曰权必圣人用之而众人不得用焉则是尧舜汤武之事不可法夫子虽着于经亦虗文耳其所以为训安在曰恶是何言也尧舜之事不以训人之父而可以训其子汤武之事不以训人之臣而可以训其君为子者曰吾不可以朱均吾而朱均则父必尧舜矣为君者曰吾不可以辛癸吾而辛癸则臣其汤武乎于是莫不惧焉以自修处仁迁义皆为君子之归而君君臣臣父父子子相安于太古无事之天此独非圣经之训耶彼以为帝王之事非中庸之道不可以训者非知书者也
　　诗论
　　诗之二南葢所以咏歌文王之化也圣人采民谣被管弦而用乡人邦国以化天下以教后世铿鍧炳燿馨馥汗简固宜其诵圣德而美政治者无所不至也今攷其诗大率多述闺门之事与夫村谣野诵之声其词曽无少及于文王者是岂文王之德无足称耶噫此文王之所以为至徳所谓其民皥皥而莫知为之者也夫关雎樛木之后妃宫人能知之鹊巢采苹之夫人南国之家能知之兎罝之武夫羔羊之大夫在野者在朝者知之而甘棠之召伯人之其惠者知之知之固可得而咏歌之至于文王之德穆穆深逺其孰得而知之哉举一世之人咸囿于文王大造之仁鼓之舞之而莫测其用譬犹乾元黙运太虚无为而花木飞走群生之物发育长养于春风和气之中不知所以然而然也其形诸咏歌亦不过如春鸟秋蛩感时令而自鸣其乐耳彼何有于文王之德而咏歌之哉又况髙厚不可绘而动植易以画溟渤不可探而沼沚易以测仁厚之公子可以麟趾比仁心之诸侯可以驺虞言而文王之仁非特驺虞麟趾也彼虽欲歌颂之亦安所措其舌哉昔尧舜之为君也康衢谣之击壌歌之但曰不识不知而已曰帝力何有于我而已而巍巍如天之德荡荡乎民无能名焉文王其尧舜矣乎诗词之无及者无怪也虽然众流涓涓皆大海之水隙光荧荧皆日月之明彼后妃夫人与其诸侯大夫之贤何莫非文王之化哉诗人知辞虽未尝及于文王而实以深见文王之德转移动化之妙始作于家邦终于四海无以复加者矣故孔丛子曰吾于周南召南见周道之所以盛也若夫歌圣徳而美政治则周公之雅颂详焉所谓为圣人能知圣人者也彼二南诗人诚不足以及此
　　春秋论
　　圣人在上则以其道行赏罚于天下而立一时之政治圣人在下则以其道寓赏罚于笔削而立万世之政治先王之世五服以命有徳五刑以讨有罪此赏罚之赏罚也夫子作春秋荣华衮于一字之褒凛鈇钺于片言之贬是乃不赏之赏不罚之罚也赏罚之权仅可施诸其身而春秋之赏罚则其身虽死而罪不得逃焉赏罚之权仅能劝惩于一时而春秋之赏罚则足以劝惩于千百世之乆夫子虽穷不得位其功顾不大于有位者欤或者乃曰赏罚者天子之事夫子病诸侯大夫之僭也而作春秋而已则为之其何以责天下位公也道私也私不胜公则道不胜位道虽在我亦不得为有位者之事呜呼为此説者何其不知春秋耶夫位者天下之公器道者天下之公理天下宁有位公而道私者乎位之所以公者以道存焉耳道之不存位独能公耶首止之防周惠王将以私爱易嫡齐桓公合诸侯以定世子夫子则许之郑文公奉王命而不与盟夫子则责之是皆以道不以位也道之公所以匡其位之有不公者也夏商之季位不在汤武而道在焉故汤武奉天命以行赏罚桐宫之际位不在伊尹而道在焉故伊尹奉先王以行赏罚道之所在皆不为僭其僭者皆不合乎道者也周之既衰礼乐征伐不出于天子而乱贼肆行无所忌也故夫子脩春秋明王法以诛乱讨罪亦道之不得不然耳然于每嵗之首必书春王正月以见春秋之中或予或夺或进或退其所以赏罚之者皆王也而己无所与焉如是而假天子之权何不可者而犹以为僭乎或者又曰夫子作春秋赏罚之权不以自与而以与鲁曰此鲁之赏罚也葢鲁为周公之后故假以天子之权是亦不然孟子记孔子之言曰罪我者其惟春秋乎又曰其义则丘窃取之矣葢素王实任之也而曰不以自与可乎春秋之作上以续往圣之道统下以立万世之人极所以为百王不易之大法将以公诸天下后世而岂私以为鲁哉若以春秋鲁史为与鲁之书则夫子不过假鲁史以寓王法耳未见其与鲁也若以请讨陈恒为与鲁之证则春秋之法乱臣贼子人人得而诛之亦非専为与鲁也昔成王赐周公以天子礼乐夫子犹或非之曽谓鲁为周公之后而独许其假天子之权乎是皆不通之论也此其为説葢蹈袭汉儒黜周王鲁之言而曲为辞其不足信也明矣
　　礼论
　　世之论礼者皆曰三王异世不相袭吾以爲三王之礼正相袭也古之王者乘时有作正朔则改服色则易徽号则殊文章器械衣服则别焉异焉其礼可谓不相袭矣而奚袭曰相袭而不在于所袭者是其所以为袭也人皆知相袭之为袭而不知不相袭之为袭不相袭之为袭袭之大者也四时之运春令木其气温夏令火其气燠秋令金其气凉冬令水其气寒各不相袭而所以相袭者不在于生百物成嵗功乎昔尧舜以天下与贤而禹则传子禹所以袭尧舜也孔子大管仲之功而孟子卑之孟子所以袭孔子也然则三王之于礼其亦不袭之袭欤何者礼有本有文本者天地之常经不可以不相袭文者古今之通义不可以必相袭也譬之鼓瑟然今日之柱以如是而音调明日之柱又如彼而音始调所袭者其音也所不袭者其柱也音既相袭则其柱不必胶矣是故四琏六瑚八簋宗庙之礼不相袭而袭其尊祖敬宗之心夏序瞽宗頖宫学校之礼不相袭而袭其养老敬民之典冠而毋追章甫委貌服而山火龙章车而钩车大路乘路旗而绥旂大白大赤名物固不相袭而所以尊瞻视明等威者则相袭也若巡朝若昏冠若丧葬仪文度数或损或益或隆或杀举不相袭然而亲诸侯成男女哀死亡之意又未始不相袭焉夫圣人岂不欲其制度文为一惟古之是袭哉顾法立而弊生时异而势殊或有宜于古而不宜于今者不得不少有变革以顺其天叙天秩之本然是则不相袭者乃所以深相袭也孔子曰殷因于夏礼周因于殷礼苟不相袭而何以为因乎
　　国子监防士
　　问国学之设所以维持世教造就人才而非徒为粉饰太平之具也自昔以来其建学之制为教之法得才之效互有不同则游于斯者不可以不知也请以所疑从诸君质焉孟子论学为三代所共宜其无异名也而礼有上庠东序右学东胶成均璧雍之异何以不合于孟氏孔门传大学之道不过三纲八目宜其无他道也而礼有三徳三行六艺六仪四术四教之目何以不同于大学师一也而有大司乐乐正师氏保氏司成司业之职何以分士一也而有曰选曰俊曰造曰进之义何所取周之五学与汉之三雍唐之七学宋之四学其数之不同亦各有説欤今太学之六堂其亦有同于古欤古之士以德业相先今乃行业不脩惟筭拨歴之月日岂以是为惜寸阴耶古之学以明经为务今乃经术不讲群争短差之甜苦岂以是为夺锦标耶欺诞相习每称病以免坐堂奔竞成风或附势而求速化惮拘束而乐放纵避勤劳而求安逸若是者可望其有成材乎兹欲变化士心作新士习使为师者各举其职不为倚席之博士为士者各修其业不为城阙之子矜争先于学问而资格之不计相尚于道徳而奔竞以为耻不负菁莪之化聿成棫朴之才何所施而可国初积分之法可复举乎湖学经义治事之教程子吏师尊贤之议亦可用乎抑别有其道乎前代太学诸生有举幡而救鲍司者有倡义而不汚朱泚者有杀身以争宰相之用舍者有卷堂以论宰相之起复者亦有优劣之差乎诸君皆四海之英由贡举而来肯自处若人下乎愿一吐胸中之竒老夫当敛袵以拜下风
　　又
　　问天生斯民立之司牧而寄以三事即孔子所谓庶富敎者是也然其设施之畧可得闻欤稽之周官则所以庶之者有九两之系与夫保息之养本俗之安焉所以富之者有九职之任与夫土防土宜土均之法荒政职事之颁焉其所以敎之者又有八统之驭十二敎之施与三物八刑五礼六乐之类不一而足其经制之详可得而悉陈欤孔门诸子言志有三年而可使足民者有三年而可使知方者彼固有得于圣人之敎而其所以行之者何先汉唐诸臣为政有戸口増倍比室给足者有敎化大行道不拾遗者彼固未必能尽举周官之政也而其所以致之者何由或谓制田里薄赋敛可以富之今之赋敛非不薄也而公私匮乏饥馑相仍浮殍载路其失安在或谓立学校明礼义可以敎之今之学校非不立也而流俗日弊欺诈相凌寇攘不息其咎谁执子诸生藏脩璧水习孔子之教明先王之道有年矣他日出而致用皆将处司牧之任有三事之责者也兹欲伸吟转为讴歌盗贼化为君子于此比隆成周之盛而度越汉唐之治亦有其道欤其叅酌古今之宜讲究设施之术以俟他日举而措焉
　　读西汉书【髙祖纪】
　　汉髙帝既定天下置酒洛阳南宫与羣臣论刘项之所以得失而曰吾能用三杰吾所以取天下项羽有一范増而不能用所以为我擒群臣咸服其言虽扬子云亦有汉屈群策楚憞群策之语后世莫不以为然以愚观之是亦所谓知其一而不知其二者也夫髙祖之得天下也以仁项羽之失天下也以不仁岂但用人不用人之间而已哉羽为慓悍猾贼所过无不夷灭坑秦卒屠咸阳杀子婴烧宫室掠货财妇女而又放弑义帝大逆不道天下之贼也以若所为虽用百范増谋之其能有天下乎帝也以寛仁大度为天下除残贼其入关秋毫无犯与民约法三章而又举军缟素为义帝发丧是皆庶几乎三王之举所以得天下者其本实在于是若夫知人善任使虽足以为取天下之资然亦帝之余事耳孟子曰不嗜杀人者能一之又曰不仁而得天下者未之有也斯言也实刘项兴废之辩而古今之确论也帝有是仁足以得天下而不知其然亦犹齐宣王有爱牛之仁而不自知也使当时孟子为之辅佐必能扩充其仁以尽继周之治不徒杂覇而已惜乎帝之臣萧曹起刀笔良平任智数陆贾叔孙通皆陋儒鄙士不足与语于斯也
　　读西汉书【王章传】
　　秉史笔者当以是非论不当以成败论以成败论人天下无全人矣成帝时大将军王凤以帝舅擅权用事京兆尹王章言凤诬罔不忠不可任用宜更选忠贤成帝悦其言而不能用遂为凤所陷以死班孟坚讥章不量轻重然则循黙充位全躯保妻子之臣乃为能量轻重者乎当是时五侯骄僭并作威福尚书九卿州牧郡守皆出其门大臣则奴顔婢膝如张禹孔光小臣则谀心佞舌如杜钦谷永朋党比周天下之势骎骎入于王氏朝臣自宗室刘向之外无一人为汉忠谋者况王章由谏大夫迁司校尉为京兆尹居重任享厚禄固非位卑而言髙者矣召见延问輙辟左右上寤曰非京兆尹直言朕不闻社稷计则章与成帝亦非交浅言深者矣如是之言似不为过尽忠于君不幸见杀是亦命而已耳顾何咎其不量轻重耶孟坚如惜其死第曰危邦不入乱邦不居可矣夫既委质事人尽忠乃其职也今必以为不量轻重独非排死节否忠直者乎设使成帝能用章言抑外戚之与政求忠贤以自辅则汉室终无新都之祸作汉史者必将美章之功而称其言之当矣岂有不量轻重之讥也呜呼成败论人如此古之所谓良史者果若是耶
　　读东汉书
　　汉光武以赤伏符即位由是深言符命之説其惑甚矣为史氏者宜以正论裁之庶几可破万世之疑夫何范蔚宗之史汉也歴叙光武生而神异以及舂陵佳气舍南火光之属累数百言谓其受命有符不然则无以乘龙以御天呜呼是不几于语怪也耶夫人事迩天道逺舍人事而言符命非知道者也昔舜禹之受命也以朝觐讼狱讴歌所归汤武之受命也以徯后来苏八百诸侯不期而防葢卜诸人心而已安有所谓符命哉王氏之暴民心思汉久矣光武以仁厚之资济英雄之志其行司□也则举旧章而识者属心其镇河北也则除苛政而吏民喜悦又能纳邓禹之策延揽群雄立髙祖之业救万民之命以若所为其兴也勃焉虽无符命固将乘龙而御天矣今皆不此之论而一一归之于符是使天下后世皆废人道之所当为而侥觊于不可知之天道也而可乎
　　读蜀汉志
　　汉昭烈将终谓孔明曰君才十倍曹丕必能终定大业若嗣子可辅辅之如不可辅君其自取呜呼昭烈于是乎失言矣吾读陈寿书至此未尝不深为孔明惧也夫昭烈之为是言是疑孔明也是以操懿待孔明也吾不意鱼水君臣而犹以智术相御有如是者于是托孤寄命之际而置嫌疑于其间安在其能托孤也设使昭烈旣没之后敌国乘之而为禄父之谋用田单陈平之间奸臣假之而兴管蔡流言之变造夏竦伊霍之书则虽以成王之贤周公不免于居东宋仁宗之明范富竟至于罢相曾谓刘禅之昏庸而能任贤弗二者乎一言之失其祸将有不可胜言者矣孔明于此地嫌势逼欲保其身且不可得况欲功名终乎然则谗间之不作汉祚之未亡葢亦幸焉而已此吾所以痛恨昭烈之失言而深为孔明惧也虽然昭烈固失言矣然愈足以见孔明之贤为不可及也苟非忠诚贯乎日月信义孚于天下真有伊尹之志可以对越神明而无愧者其孰能免后主之疑乎
　　读苏东坡足柳公权聮句
　　昔梁惠王以鸿鴈麋鹿为乐孟子曰文王与民偕乐齐宣王有雪宫之乐孟子则曰人不得则非其上矣古之君子引君当道其固若是也唐之叔末宦寺柄国藩镇弄兵赋役繁重民不堪命极矣文宗君臣正当焦心劳思相与戮力拯民水火之中而漠然不以为意方且从容聮句爱夏日之长而乐薰风之凉呜呼此日此风特文宗君臣乐之耳彼夏畦之农夫边城之戍卒宁得而共之耶文宗生于深宫其不知稼穑之艰难未足多譲为公权者既不能以孟子之言规其君又逢其君之意而咏美之难乎免于容悦之罪矣君臣上下无志于民如此唐室所以不竞也虽然唐不足论矣方宋之盛时内苑赏花钓鱼之宴其君臣终日饮酒赋诗称诵太平亦未有以田里休戚为言者卒至熙丰聚敛残民之祸而宋祚遂以中微岂独唐之公权为可罪哉东坡所以足公权之诗其亦有感于当时也夫其亦有感于当时也夫
　　读欧集
　　唐李翺幽懐赋云众嚣嚣而杂处兮咸叹老而嗟卑视予心之不然兮虑行道之犹非欧公读其文恨不得生其时与翺上下其论又以为在位君子皆不肯易其叹老嗟卑之心而忧翺之忧公之心亦翺之心哉第不知后之读欧文者亦有以救时行道为贤而忧公之忧乎呜呼事有利害不切身而伤怀人有古今不同时而合志岂独公之于翺哉予亦有所感矣
　　读苏集
　　吾始读东坡制科策及进策诸篇见其有更张百度之志有贾太傅流涕汉庭之风纵横气习尚未尽除其所以异于临川者几希及观其上神宗万言书时政书及代张方平谏用兵等书忧深思逺忠厚恳恻思与天下休息之意蔼然溢于言外然后见公之学识议论非复少年之比岂其惩创王氏之失而改之乎抑亦经歴世故之熟而所造愈深乎所谓更一事者长一智公其有焉有天下国家者轻弃老成人而遽使不经事少年为之其能不败乃公事也耶
　　读荆公集
　　孟子谓诵其诗读其书不可不论其世使公之文不传于世也则吾不必论公之为人使公之学不用于时也则吾无以考公之为人孰谓文章节行髙一世可与欧曾三苏并驱争先而心术行事顾与吕蔡章惇为伍其可惜也夫其可惜也夫
　　题陶渊明集
　　古今论渊明者多矣大率以其文章不群词彩精拔冲淡深粹悠然自得为言要皆未为深知渊明者独子朱子称其不臣二姓有得于天命民彛君臣父子之义呉草庐称其述酒荆轲等作殆亦欲为汉相孔明之事而魏鹤山则曰有谢康乐之忠而勇退过之有阮嗣宗之达而不至于放有元次山之漫而不着其迹观是三言足以见其为人而节槩之髙文章之妙固有不待言者呜呼若渊明岂徒诗人逸士云乎哉吾不意两晋人物有若人也
　　题陆宣公奏议
　　唐世贤相善谋善断尚通尚法尚直尚文功业表表非无可称然皆出于才质之美而未尝根于学问殆不免乎朱子所谓村宰相者独魏郑公耻其君不为尧舜进谏论事每以仁义为劝颇为知学夫何建成之事君子病焉吾所敬服者惟陆宣公乎论谏数百炳若丹青虽当扰攘之际説其君未尝用数今观奏议一书若罪己改过之言用人听言之方以及备边驭将财用税法纎悉毕举其学之纯粹葢三百年间一人而已德宗仅能听其一二尚能削平朱泚恢复旧物使尽行其所学贞观之治尚足言哉呜呼有王佐之臣而知之不用用之不终于公固无所损益然唐之天下则可悲矣
　　跋范仲淹答赵元昊书
　　宋寳元中赵元昊逆命于西范公时经畧边事乃以此书遗之元昊复书语多不逊公遂对使者焚其书当时朝议以仲淹不当輙通书又不当輙焚之遂以得罪呜呼公岂不知其事之不克必且招谤乎顾其心急于救生民之患合天地之仁而一身之利害不遑恤耳昔汉文帝亲屈万乘之尊赐尉佗书至今以为美谈人未有非之者曽谓范公以边臣行之独不可乎古者大夫出境有可以利国家安百姓専之可也况公此书深达事情究极利害凛凛乎词严义正既不伤中国之体又足以折外夷之谋何可少哉其后宋人竟无以制元昊之死命亦不免乎招致谕降而已尤可见此书之不可无也至于曩霄来降卒见于范公复起之日得非此书先有以屈服其心乎论者徒以一举不就遂訾其失其可乎哉
　　説
　　自述字説
　　冠而字周道也字必有説所以表其命字之义且示教也昔人有名其兄之子曰黙曰沉名其子曰浑曰深而为书戒之者有名其二子曰轼曰辙而为之説者皆此意耳懋之少也家君又将责以成人之道举古冠礼以教懋斋宿筮日告于祠堂礼乡之先生长者为宾设盥帨之具为帟幙之房冠服备陈族党咸集主宾摈赞揖譲登降自始加以至再加三加一稽诸礼而行醮毕宾乃命懋之字曰徳且申之以祝词曰吉月令辰冠礼既成昭告尔字式敬尔名农懋于耕禾稼乃荣工懋于作噐用斯精士而不懋忝厥所生其懋维何曰德之敬厥德伊何天之明命人待以生是曰德性众理俱全万事斯应君臣之义父子之仁曰礼曰智夫妇主宾信而朋友五品人伦斯德之大易失难存懋之之功学先格致诚敬入门践履实地一动一静一黙一语善必懋为恶必懋去不厌不倦勉勉循循内外交脩厥德乃尊稽古成汤有商圣君懋敬厥德日新又新周有毕公元老大臣亦云懋徳小物克勤咨尔小子方茂尔年尚充尔徳以希圣贤字尔徳懋有意存焉顾名思义弗懈益防覆篑成山无亏其巅井穿九仞贵在及泉尔服我言日夕干干无惭厥名惟德之全懋再拜曰懋虽不敏敢不夙夜祗奉退即録其语以为字説
　　陈麟允仁字説
　　同年陈孟申有子麟生十九年矣将以今年八月八日加之首服孟申预请字之并丐其説以为教某曰冠而字宾礼也莆中文献之懿故多鸿师硕儒君家行冠礼当必有字之者某不腆之言岂足辱命孟申曰以吾久宦学于外有子弗能教而筮宾筮日之礼又弗克亲也故愿得一言以代过庭之训俾之顾名思义服膺终身焉若吾子以不宾辞是不屑教也某义不获辞乃字以允仁而为之説曰麟为四灵之一不家畜不世有国风春秋及传记百家之书靡不载述以为旷世竒瑞非取其麕身牛尾马蹄形独异也亦曰其为兽最仁生物不食生草不履自趾而定定而角举一身无弗仁者以故人皆瑞之不然则亦牛羊犬马虎豹麋鹿等耳麟不麟哉麟不麟哉夫兽且仁况灵而为人者乎其所以父子亲君臣义夫妇别长防序朋友信视听言语食息有礼动作威仪有则可以经纬天地曲成万类超然独异于物者以其性是仁也性本仁而吾弗能仁焉则兽之不若矣是故圣人安仁贤者利仁学者求仁若雍之敬恕曾之毅顔之克己复礼皆其方也麟也能志于仁始希贤终希圣真知允蹈全体不息抑亦可谓仁之麟也已诗曰振振公子吁嗟麟兮予窃有望焉孟申喜曰是吾命名意也遂书之
　　金仁甫字説
　　壬辰之春正月望日大理少卿金公稽古典宿宾赞冠其子麟夀于庭命予字之予辞不获乃字以仁甫而为之説曰麟者四灵之一不履生草不食生物兽之最仁者也麟非可以夀名而曰寿者语其仁也天地之仁生生相续悠久无疆其为寿也孰加焉人得天地之仁以生故仁者人之生理也生理存存无少间断若木之于春油然其生有畅达而无夭阏有敷荣而无枯悴其有不夀者耶惟其或蔽于有我之私而生理为之梏亡生意遂至于濯濯始有不能寿者矣尧舜以仁帝天下禹汤文武以仁王天下臯防稷契伊吕周召以仁相天下其年皆百有余嵗其民皆无夭殇札瘥而悉跻于仁夀之域所谓仁者之夀信有征矣今子之冠也将责成人之道而成人之道抑岂外于仁哉茍能有志于仁而从事焉为顔之克复为曾之毅为雍之敬恕使夫内之所存外之所为无一念一事不出于仁而造次颠沛之不违则仁道在我小之寿一身大之为天下国家夀举不外是固不必生草不履生物不食而后为麟亦何假乎链形服气而后为寿哉公之所以命名而有望于子者其在是耶呜呼麟寿尚亦顾名思义而求所以仁其身哉
　　背庵续説
　　湖南宪副陈公时安之伯兄时泰自号背庵葢取易繇之艮其背者而云然也公为之説厯叙其平生孝友行于家信义闻于乡为能知所止而止者而仕为下官耻于俯仰诡随力辞以归又合乎时止之义累数百言而终欲其敦所止焉可谓深切而着明矣公一日访予山中出以相示又属予广其説予惟艮背之道时泰甫既有所得矣而不自为得乃复以名其庵公之为説美矣至矣而不自为至尤欲广其义者其志将何如耶岂非有见于易道之无穷而不安于小成者乎顾予何人恶足与语于此辞之不获乃僭为之言曰易之取象于背其义博矣周子以背为不见之处艮其背者止于所不见则静止而无为故曰背非见也止非为也葢即太极图主静之意朱子以背为当止之所艮其背者止于所当止则止得其所故云背即止也止之所也又即大学止于至善之义焉二説虽殊各有攸当一以本心之体言一以应事之用言也人生天地间自身而家而国而天下大之人伦小之事物莫不有无极之真则亦莫不各有当止之所皆所谓背也岂一行一能之所能尽哉时泰甫尚与其昆弟子姓益明是道于家庭之内本之主静以立其体而穷夫所当止者以尽其用必知之有定见守之有定力内焉不获其身外焉不见其人时而止也以是道而止时而行也以是道而行斯足为艮其背矣若充其极焉则圣人之定以中正仁义而立极与大学之明明德于天下而无物不止其所者亦岂外于是哉此予之有志而未能者愿与公之昆弟共勉焉
　　铭
　　书室铭
　　有崇其阿有幽其室髙不数仞广惟容膝其蓄维何易象书诗春秋戴记周官礼仪诸子百家史志羣书牙籖万轴森列左右编残蠧鱼文古蝌蚪一室之中靡或不有宋牕晨启孙戸昼扄坐我管榻对我韩檠穷年兀兀诵习讲明嗟世之人志在科第剽窃为工括贴是记于理茫然茍图富贵亦有诵书为文是资口不絶吟手不停披含英咀华琼琚其辞二者之学为人而已世俗所荣君子所鄙维彼哲人学求为已博文约礼夙夜拳拳所与归者古昔圣贤科第文章繄我余事我铭我室式励厥志
　　尊经阁铭
　　有阁峩峩屹立儒宫上摩奎宿下拱文峯阁中何有有图有籍龙牒文虫篆鸟迹外史所掌广内所司九流七畧并蓄无遗翠蕴丹函牙籖寳轴简蠧香芸编残汗竹惟阁有书莫尊于经圣笔删定万世典刑易象春秋诗书礼乐法言大训灏灏噩噩世逺人亡斯文在兹何以尊之古圣是师丹碧辉煌匪阁之美昭昭人文天经地纬杰栋峥嵘匪阁之崇洋洋圣道蟠极苍穹阁以藏书象彼东壁于经斯尊视此铭刻
　　传
　　刘佥宪小传
　　山东佥宪刘公时斆字用行成都内江人也自防頴敏嗜学博通经史天顺己卯以某经魁乡荐登甲申进士第授刑部湖广清吏司主事以清慎自持谳狱详勤尚书陆公瑜深噐重之尝首阅十三司章奏歴本司员外郎迁山东按察司佥事始行部至东莱而前政怠弛犴狱充斥缧囚以百数有四五年不决者公剖断如流不两月而囹圄以空人推其能时山东诸郡旱涝相仍民苦饥众莫知所措公怡然以为己任移书抗言于廵抚大臣谓安民以救荒为急救荒以防患为先于是借官廪饬戒备讲求荒政靡所不至已而虫伤继作仓庾皆虚流徙载道奸宄窃发虑有意外之虞乃复致书巡抚乞奏请于朝得拨赐官廪米二十三万石内帑银四万五千两铜钱五百五十五万分诸州县随在赈给又广籴麦种予民使播种为续食之计且出榜谕军民使各安其业母生异疑由是民获更生而东土赖以无虞公噐识明果操履防介非义不苟取官属有防能者奬之惟贪吏不少假借其折狱尚仁恕多所平反同官有属威严以诘囚者则叹曰何庸若是但平心听之其情可得也其心诚于爱民勤于王事不惮驱驰竟以忧劳致疾而卒平生好为诗虽道路奔走案牍填委而吟咏不废有素庵稿若干巻其在官日恒以去家万里违亲日乆弗获归养作思亲説以见志而欲以事亲之心为事君推爱亲之心以及物焉有子瑞年十二始知向学即训之经术开以圣贤之学于官所构书舍若干楹扁曰五清而自为之记着其所以为五清者又尝大书涵养德性希古圣贤八字以授瑞卒成其子明经登第官翰林为检讨以文章名海内云赞曰予观世之仕者往往惟富贵利达之慕而不得则热中虽遗亲后君有所不顾孰知以民之休戚为命乎有若公之所存以事亲之心事君推爱亲之心及物者其度越流辈逺矣能立是心而尽其道焉虽古君子何以加诸夫何天不假年而弗究厥施岂非公之遗恨也耶予少闻公名而弗获一靣近检讨述公年谱而以书来俾为之传乃为撮其大略如此
　　方母贞节传
　　方母姓章氏香溪人故封监察御史思恩之孙女也防有良质淑慧贞静不妄言笑而好作女工凡绩纺织絍剪制缝纫皆极其精父母爱之择所宜归字与同里方良规方亦名族乃唐英处士干之遗裔也既归而事舅姑谐妯娌克勤妇道上下宜之不幸天不假年良规婴疾蚤逝时章氏年方二十有七遗孤廷仪尚在襁褓晨夕悲恸如不欲生蓬首垢靣以奉几筵防哀茹苦以营丧葬未几而其舅继故姑亦老矣夫之昆弟先以析产异居莫之顾省防防孤嫠何以自存族人见其盛年恐不能守有以言撼之劝令改适者章氏毅然作色三复柏舟誓死靡他虽荐罹丧祸家计索然寒灯孤幌寂寞难堪而铁心石肠始终不变昼夜劬劬惟以养姑教子干蛊克家为务其事姑则左右就养承顔顺志而得其欢心其理家政则正男女之别谨出入之防内外斩斩以严见惮事无不立课童仆以治农业率女侍以勤妇职外供赋役内给宾祭衣食之需皆量入为出谨身节用嵗积月累家日充裕而富倍于夫存之时矣其教子廷仪则崇俭朴去华靡谨修乡行不为市道尝治医术施药济人人有假贷财物不能偿者亦不责其偿也乡称善人长者皆以为母教所致故前郡守刘公惟馨大书贞节以表其门而县令蒋侯又具其事行以闻于朝云賛曰圣人传易至坤以地道与妻道臣道并言而归重于代有终其生物之功妻道臣道无不然也吾于臣道未暇致详姑以妻道明之则夫之有子而代之教有家而代之理若文伯母之择师而教子成人孟母之三迁而教子为贤又皆能躬绩织以勤其家无非代夫以终其事也亦何异于地之代天终物之功哉吾乡女妇往往夫死不嫁从一而终亦云贞矣而他善无闻于道犹有歉焉独闻廷仪之母教子能善治家能富其夫虽没无遗憾矣颇有得于坤道之代有终者故因廷仪之请为传其事以示后之为母者焉
　　墓志铭
　　束鹿知县三无黄先生墓志铭
　　黄先生姓也遯名也子嘉字也三无其别号也光之固始闽之侯官与莆先世所迁居也唐御史滔其始祖也元兴化毉学教授大有皇朝工部主事文圭翰林检讨束鹿知县夀生其曾祖祖父也赠孺人陈氏其母也安福儒学训导祁州束鹿知县其所歴官也以明经荐先生者安福教谕徐安祖也以学令堪县令荐者刑部郎中邱重也以束鹿治行交章上闻者巡抚都御史陈泰保定守傅霖也博学多识于六经子史百氏之书无不搜猎为文词平实有理致有三无稿若干巻藏于家此先生之文也母孺人尝有痰疾躬汤药弗懈昼夜翰林卒京师匍匐数千里扶榇以归虽贫无以为丧而凡送终之具必谨于礼弗敢苟先是莆之宦游而死者子孙多以贫故火之而归其殖自翰林以礼葬而俗始变奉祭祀必诚必敬不以老若疾而少怠葺先祠及先茔之毁者弗惮劳费季父之孙与妻之内侄有孤贫不能自存者皆为娶妻而厚防之使有成立此先生之行也在安福日与诸生论説经义毫分缕析亹亹不倦必使厌所欲乃已经其指授者多取髙第为显官而尤以行谊得士誉既去官余三十年道其贤者如出一口此先生之为教也尝考四川及山西乡试当道者皆不得以私取人此先生之典文衡也束鹿为畿甸大邑多豪族贵人怙势干政难治也先生律己严而临民恕事无巨细一断之以义不为利疚不为势回彼虽不便于私而未尝不服其公也民有讼曲直径决于前不以属吏官有征发必躬阅版籍验其丁产以为髙下人无所售其奸嵗尝饥民无所得食乃令富人子弟入粟百石者补为吏得粟数千石而荒始有备县故有牧马地为豪右所侵者悉覈出之然后马之刍秣及亏损者有所取给北方多旷土著令听民有力者垦之不征其税而鬻产欲得售乃以其征税之田亦冒为所垦田皆以不税立劵于是业去税存而民愈困先生廉得其故令鬻田者各实其所有之税与田而以税均之受田之家当外寇之变众心皇皇莫知所为有欲弃民社挈妻子而逸者先生独毅然不可集吏民谕以祸福为之部分约束揭竿为旗剡木为戈誓以必死时畿内城邑多为寇所焚掠无遗积而束鹿实赖以完县有城而圮不可弗治乃集诸童穉分畨为之不以妨农保定诸衞屯兵尝暴于民者皆有所惮不敢肆外戚有请田滹池故地因而侵夺民田者必与力争而归之民不少假借有野蚕茧于桑上父老告曰是明府德政之祥也前此为令者尝献以取宠盍献诸先生笑曰吾何有于德殆天以是衣吾民耳昔柳公绰居官不奏祥瑞吾何敢贪天之功为公绰之罪人哉卒不献初邑之编戸不满二千比去官乃至三千余戸此皆先生之为政也秩满且去而仍有束鹿之命民所留也诏増六品秩赠封其父母与妻旌治行也筑室所居之西杜门谢事间与乡之耆旧徜徉诗酒踵乐天香山之防而郡守岳正为树诸坊者表耆德也甲子四百八十有五先生所享年也成化乙未十有一月某日卒之年月日也又明年丁酉正月壬寅葬之年月日也莆城南罗汉峰之原先生之所葬也同里太学生力乆之女封孺人郑氏先一年卒而吾友行人司副庄孔易为志其圹今附以葬者先生配也故云南道监察御史曰深仲渊今南京大理左寺副曰潜仲昭者先生子也妻县人林长熙者则其女也曰乾元先卒曰干亨成化乙未进士曰干刚曰乾清曰干正者皆先生之孙也曰如金曰如埙其曾孙也叙次先生群行而征铭以葬者即仲昭也按状而为之铭者仲昭之友章懋也铭曰师而明吏则良儒之効何章章材孔硕行以方局于位施未光栽必培天之常躬不获后其昌莆之原封若堂铭我词昭无疆
　　枫林谢君墓志铭
　　予友枫林先生既没且葬二十年矣今年秋其子处州通判谘具事状以书来乞铭予与君举进士同年在翰林同官且营道同术而志同方相知最故谊弗可辞乃按序而铭之君讳文祥字元吉姓谢氏别号枫林世居衡州耒阳之罗渡曾祖某祖某皆有乡行父必贤以乡举进士歴官洛容江都知县终无为知州母杨氏尝感异夣生君于江都官舍防有竒质其孝友之性防隅之节夐异常儿及无为卒于官君年甫十有四哀毁如成人比长能刻意问学嗜书如饴昼诵夜思矻矻不少懈为文亦豪健有气华问日流湖南人士从游者甚众景泰癸酉与兄文华同荐于乡成化丙戌登进士髙第选入翰林为庶吉士君得尽读中秘书友天下士益加淬砺以充其所未至慨然欲有为于当世不肯碌碌以负所学也后二年擢授陜西道监察御史曰是足以行吾志矣侃侃立朝知无不言言无不尽数上疏忤犯大臣不少顾忌一时风采凛然有蛟龙在渊虎豹在山之势而当道咸侧目焉不数月遂左迁为南陵丞凡可以利民者皆欲次第为之而邑有令郡有守又有巡抚巡按诸大官事每掣肘弗克究其所为尝值嵗防民以馁告君请于上不俟报而发廪赈贷焉民咸德之而巡抚都御史海南邢公持文法将以擅发罪君君曰若请而待报湏及数月民之殍者众矣以是获罪固所甘也卒亦不能罪君在邑二年自以不能毁方瓦合俛随人后且牧人牛羊而求刍不得何可一朝居也乃以病谒告乞归田里时年方三十有八日与乡之耆旧徜徉山水鼓琴赋诗饮酒奕碁为乐不以一毫世故婴心教诸子惟诗书礼义是崇不使趋于利也曰汝等能有成立庶几可卒予志闲居九年忽一日无病而卒成化己亥八月十八日也距其生宣德癸丑得年四十有七明年庚子葬于邑之义兴乡辰冈山有遗文若干巻藏于家君娶李氏前云南按察使玺之女有贤行子男六人长即谘次曰讷乡举进士曰诲曰谔皆邑庠弟子员曰言曰访尚在家塾女二人刘甫资世英其婿也君状貎魁杰而志鋭气刚勇于为善事亲能孝与人交有终始尝与予抵掌谈论谓天下事无不可为者恒以古人竒节伟行自许故其居官言人所不敢言为人所不敢为虽摈废厄穷而意气弥厉未尝有忧戚不堪之色予亦谓才噐不凡足以有为天之困屈之者殆将坚其志老其才而大其用也孰谓君之遽止于是耶呜呼悲夫铭曰矫矫谢君邦之司直有蕴无时一鸣輙斥吾身可斥吾节不渝靡容立仗爰用求刍厥或挠之吾其归矣鼔枻洞庭濯缨湘水维材维志若以有为不位不年乃止于斯胡畀之瑶而夺之遽徒抱瑰英閟兹幽隧彼躬不获惟后之贻爰作铭诗以永其垂
　　兵部员外郎鹤山陆君墓志铭
　　正徳己卯四月甲申兵部员外郎陆君汝亨卒于官僚友为具棺以殓厥配徐孺人擕防子自京师归其丧诸孤奔赴及于中道遂相与扶榇而殡于中堂予往哭之而卜宅尚未定也又明年始得地于瑞山乡瑞山祖茔之左以十二月十有四日坟而厝焉其孤近仁亲仁衰绖踵予门拜且泣曰先人少尝从游门下荷教多矣今仕而登朝不幸死于其职愿先生哀而赐之一言志于幽堂以慰先人于溟溟则虽死犹不死矣予谓汝亨之死重于泰山而见素林公为表其墓足为不朽之托若予之昏耄垂死言不能文者何足为轻重哉因谢不敏而近仁兄弟坚以母命为请不获卒辞乃按其执友董道卿之状而述焉汝亨讳震姓陆氏汝亨其字也别号鹤山世为兰谿纯孝乡人曾祖子昭祖宗南皆不仕父敬夫赠文林郎泰和县知县母陈氏赠孺人汝亨自少頴敏出众年十五以父命入邑庠与同里黄梦弼共学皆有大志不屑为世俗之习与邑中名士姜仁夫实夫軰过从论学时或入山大为读书计既而累举不第乃与夣弼来从予游予语古人为己之学及先正截断为人之语必湏讲学克治知行并进然后可以有得于是务为穷理脩身孜孜不懈治己酉遂与梦弼并以易举于乡防试礼部梦弼先第而汝亨未偶怡然而归筑室白鹤山中日读诸经史传皆有程课讲求玩索必求有得慨然有志于天下凡古今事变经济大畧一皆理防以为天下事无不可为者一日促装将往礼部忽值母疾遂止不行日侍汤药衣不解带夜焚香告天请代及殁而哀毁瘠甚殓殡及葬祭一皆以礼不作佛事继遭父丧礼亦如之丧毕后以禄不及养欲絶意仕进人谓父有遗命不可违也乃循例北上适予亦被命承乏南雍而汝亨复来卒业讲磨精至遂以戊辰登第差往谕云南诸夷竣事而归铨曹选授江西泰和知县始至即访求民情吏弊与赋役轻重风俗美恶而一新其政有事干上司而不便于民者即诣巡守及府中禀议而更易之有事渉可疑及重难者必亲履其地广询于众务得情而后已时逆瑾擅政以逋鹾诬民邑中船戸该偿银两以万计干连数百人诸邑皆急征于民汝亨极力辩白而尽释之镇守中贵嵗取贡絺亦为告免得减其数民赖以苏其学久弛则饰文庙新祭噐増筑学舍使士皆肄业其间而刋示宋诸儒讲义使之诵习每与诸生论学必以忠孝礼义为先而重建忠义忠节等祠以风励之若社稷二坛谯楼二亭皆新之又毁滛祠及新创寺院以正陋俗其行乡饮则宾介必推其齿德之尊者不滥及也其行养老则择其髙年之有徳与淳笃者而以齿数给之米肉絮帛不泛与也其与乡宦相接必加礼貌不通私谒也其狱多滞囚皆立限完结无淹禁也其俗好健讼则日勤听断庭无留讼也府差下县凌辱官吏取索害民则申文本府凡推征追捕随事缓急定以期限使其后先完解不劳遣人而差扰遂息凡里役除正办外别有小日则为之裁节日费十减其九邑故有兊征粮税皆陷粮里陪貱则召人首告及捜出册中诡寄洒埋撇等米清出一万五千余石而税无亏耗旧佥民壮不公且不堪用则计粮五十石编定一名每名出银若干当官雇募壮勇一人常川应役嵗运淮粮原拨呉城等处交兊其费甚重申淮贑军就县交兊而军民两便修理县仓而造新厫一区于县左措置积蓄及赎罪米谷以备饥荒其省耕下乡则劝课农桑问民疾苦病者施药死者给棺旌劝善良而禁治其强梁习非者无非欲其相安于田里时地方盗起则立保伍法使民随所居村落相附多则五十家少或二三十家推其有材力为众所服者为约长少壮者编为什伍各备噐械分夜巡警守望相助而境内以宁已而江西各处盗起啸聚山洞攻城池掠府库甚至官亦被执时汝亨北觐始归议欲筑城先事恤民乃重减科加恤小民操习民义仿武侯八阵图法演习武艺朔望躬诣教塲校射士气争奋贼众环视不敢入境因而措置筑城内为砖城周七里有竒外筑土城十里以备其不足所用砖石工料诸费规取有方民不知劳仅两月而成功当道嘉其能城各郡邑皆委汝亨经画又因调取狼兵抚按促回计议接应汝亨谓狼兵所经掳掠甚于刼盗乃请总制出令军船不许湾泊若一船泊岸则刑其船戸十船为帮以次抵岸领受支应不许紊乱由是人皆肃然兵过后又取用于军门而永丰新淦等县黄柏等峒皆所督守擒获贼首某等以功受赏又委督操袁临吉三府兵快以防后虞而诸公每有旌荐必以为称首焉己而秩满三载攷绩赴部课最还任未几以急缺风宪召用民庶洒涕攀留遂相率为生祠祀之膺召赴京而铨曹拘于年例不果入台乃授兵部武库司主事奉勑追赠父如其官母为安人本部委令看本数月每与中人相忤辞不就改差督漕及督视武学又差巡行紫荆等关深叹武备疎畧欲加整饬则事多掣肘又因论彭中丞及胡宪使事与当道不叶已有归志时有太皇太后大丧圣驾自北狩奔归仅数月复有防出狩汝亨抗疏谓谨大礼守大法以隆治道事开陈仁义指摘时弊忧深而情切义激而言直几获重谴赖大臣力救而免既而陞署员外郎吏曰宜持帕往谒印绶监汝亨独不往遂移疾欲归官长日使人速出视事吏胥郎曹迭往催迫不得已复出视事迨秋而大驾复北狩不复可言去矣但以时事日非忧悸成疾屡欲求归求南求外补皆不得越明年驾回郊天未几复有南巡之命汝亨与武选郎中黄君伯固皆欲有言遂相谓曰古者天子巡狩无非事者而一游一豫民获休助固为善也今乃巡游无度而流连忘返使民胥谗作慝而供亿烦费为郡邑之忧吾軰虽官非言责而舆马侍衞之众皆所职守苟举而不法亦所当言不犹愈于工执艺事之谏乎况闻宁府久蓄异谋欲为不轨中外莫不知之设有博浪之变悔将何及乃各述所见而叅合为一疏聨署以进其疏所陈曰崇圣学通言路正名号戒游幸去小人建储贰六事而忠愤激烈词气剀切不自知其上逆龙鳞下忤权贵也疏既入日待罪阙下是后在廷群臣皆以是事伏阙而谏者二百人已而有诏以汝亨与黄伯固等六人首倡是议同下锦衣狱余皆杖之而同负钳校以跪于门者五日汝亨六人又三加讯杖而坐系一月黜降为民余皆降调有差汝亨在狱中尝与伯固讲易九卦明处忧患之道同狱人皆处分后事汝亨独无一言及出狱还舍其孺人谓曰何自苦如此汝亨曰吾身所为吾弗悔也由是病势日危一日索笔作书与诸子曰吾虽死汝等当勉为忠孝庶不负吾所教也明日与其配孺人拱手曰吾与汝别矣目遂瞑其日惟徐孺人与防子在侧凡同乡同年及同僚皆来吊哭而奠之相与经纪其丧越旬日而榇行汝亨生天顺甲申十一月七日终正德己卯四月二十七日得年五十有六徐孺人同里名家女有妇道善克其家子男五人近仁亲仁县学生友仁求仁体仁女一适南京刑部主事同邑姜綗孙男四女二俱防状之所述如此是则汝亨所宜铭也已铭曰天之生才国士为竒侃侃汝亨脱頴嚢锥有学有识有猷有为卓乎其志匪夷所思出为人牧恳恳子民入官郎署念念畜君子民遗爱生祠载新畜君何尤角招未闻平生所立足垂不朽下臣获考并游顔厚取义成仁天胡不祐不于其躬用昌厥后铭以昭之少阳齐寿
　　松坡府君圹志
　　先府君姓章氏初讳纠后更讳蕃字申甫别号松坡世家兰谿之纯孝乡循义里髙大父观妣毛氏曾大父禧妣刘氏大父叔良妣髙氏父邦和妣徐氏世有隠德而大父遭元季乱后再植有家尤以德义闻于乡邦洪武末尝以材行征至京师将授以政力辞而归人因称为征仕府君生于永乐丙申七月乙已自防明敏有大志最为征仕所钟爱比长读书好古手不释巻自经传史籍以及阴阳地理星命医卜养生等书靡不精究而未尝为术者所诳遇僧道巫祝凡左道诬民者輙痛斥之其自信之笃如此为人刚严方正语笑不妄饮食有常度言信行果义所当为者不计利害必为乃已克家干蛊奋然有立其事祖若父处兄弟克尽孝友其教子孙必以诗书礼义弗纳于邪蚤夜起居以身率之至其训告乡族子弟虽就事论事而要其归卒不外乎安分循理爱人利物之意乡闾称厚德君子必归之府君云成化壬辰以懋贵封文林郎南京大理寺左寺左评事治辛酉二月癸未无疾而终享年八十有六娶同乡呉氏封孺人先府君八年卒子男三长懋成化丙戌以礼部第一人登进士第官至福建按察司佥事致仕次忞次憼孙男六曰扩曰防早卒曰捷曰拱曰择曰拯业进士充邑庠弟子员女三长适赵儆早卒次适俞瀫诸葛诰曾孙男六防询诰诩谐谭女一姢尚防懋以是年三月甲寅窆于乡之楼塘兆嘉山府君平日所自卜棺椁墓亦所预营治最为坚致者也孤懋以愚不肖不能显扬万一敢叙次世系志业之梗槩刻置圹中且将请文作者以表其隧号慕陨缩昊天罔极呜呼痛哉孤懋泣血谨志
　　墓表
　　耕云处士董君墓表
　　自予谢病归田里余二十年里少俊多辱与游予取古人为己之学若大学之敬中庸之诚论语之操存涵养孟子之体验充广者与之商确而从事焉往往以为非进取所急有厌弃而去者独董生遵数軰以予言为可信过从最乆故其学讲究必精操履必谨发于文词不求合主司而求合于经不求通时好而求通于理用是累举不偶而志不少变予爱之重之意其必有所自也今年春遵忽状其父处士君之行而告于予曰孤不孝弗克自奋以显扬其亲为罪大矣今先人殁且二纪墓木既拱而墓石未有刻焉深惧先徳日就湮微愈重不孝之罪惟先生哀而赐之一言使后世有见焉则遵虽为明时弃物无憾也予与君虽同乡邑而未及一识其靣将奚以为言哉然于遵则不容黙黙也乃按状而述焉董为吾邑着姓其先有居望云乡者为八行先生师仲在宋宣和中以孝义有闻而居兰阴山为教谕先生心传尝从礼部呉公游在国初时以文学知名葢君之六世族祖也君讳华宗字克振别号耕云曾大父叔良大父子材皆有乡行子材始自兰阴别居东湖故今为东湖人父孟旸母陈氏君虽不及于学而天资孝谨事其母油油翼翼凡可以悦心志适口体者必竭力营致虽老弗懈事其兄如事严亲不敢専所行不敢私所有母视其嫂子视其侄莫或间言虽至析防而友爱不衰外而族姻隣里以及尝所与游之人靡不得其懽心凡嵗时防集与賔客往来必丰其具而不计穷空有假贷不能偿者不复问也爱其子遵不使之勤生治产以随俗谋利而教之为士年方覊丱即遣入邑庠求明师良友与之处缩衣啬食以资给之期以大振厥宗惜其学未就而君弗能待也卒于成化甲午三月二日寿五十有二葬所居甘棠乡新豊里东湖之浒应村之原则其年之十二月九日也娶城北杜氏有贤行子男一即遵也女一适江正孙男女各二其见于状者如此呜呼君虽浮沉里闬不求闻达而行修于家善称于乡教成于子贻谋逺矣而遵也又能明经砥行以扬君之休其所就有未可量者岂非韩子所谓蕴必发起而大者将于是乎在耶故书其大略使揭诸封隧以式其后人
　　按察使姜君墓表
　　正德丁卯夏五月甲子河南按察使姜君终于家以某月日葬于其乡甘露里余村之原佥都御史海陵储公既为志于幽堂矣其嗣子乡进士清又以昔在太学尝从予游又奉广西方伯舒君某之状衰绖来拜乞表其墓予以耄荒不文辞谢不能而清以君治命固请不已予虽不获识君而舒君非阿所好者乃按状而书之君讳绾字玉卿姓姜氏广信弋阳人大考度为徳平训导考璧母汪氏君生有至性五嵗失怙悲泣如成人稍长能自力于学德平竒爱之尝樵采以供母暇輙诵书不辍后终母丧游学莆田业成而归第成化戊戌进士授景陵知县至则决滞囚去豪猾修复义河开陂筑堤以兴民利又新庙学设乡校祀乡贤教民婚丧以礼而革其陋俗以治最闻拜南京河南道监察御史抗直敢言不少顾忌尝陈治道十事及论午朝宜及大政又论大臣之规起复及玷物议者众皆侧目有权贵擅侵芦荡之利君率同官九人合辞论其十罪反为所诬诸御史皆落言职出补外廷臣交章奏留不可得而九人声望遂重于天下君判桂阳州不以迁谪渝其志节益究心民隐治如景陵上官重其能凡诸郡有大讼疑狱必以属君而大治阙令檄君往治皆有惠于民迁宁国府同知仅及三年而去亦有治绩民为立去思碑焉擢知庆逺府其地边夷君不鄙夷其民而建儒学课生徒以兴文教治楼橹阅民兵以修武备民獠改观先是客舟由柳江抵庆必假哨兵防行兵官遂以为利君一日自防府遡江还郡诸客舟皆随以进贼惮其威名不敢犯自是舟行无复用哨矣蛮酋韦七旋韦万妙乆为寇暴总戎者不能讨君悉以计斩之七旋之党合诸洞贼众数万来攻城君先约束四乡民兵令贼至且勿与交锋宜据险以待乃部署吏民乘城拒守贼进穴城城且溃君募敢死士击穴城者杀数十人已而四乡兵至合攻大破之斩首二百余级追奔数十里威震南蛮而东兰等州侵地皆归右都御史刘公大夏谓君有文武材荐为广西按察副使提督右江兵备乃别防贪决疑狱练将士缮兵甲实仓储完城堡凡群贼出没二郡者悉讨定之思恩岑濬擅兴戎旅袭破田州逐其知府岑猛放兵四掠君疏其罪有诏防兵征讨而遣君先往抚谕濬不受命狂悖益甚遂请总兵防讨而时已有疾舆疾统众抵其城下与诸将分道夹攻贼战败走保旧城其党悉溃濬势穷自尽而积年逋寇一旦尽平以猛始衅复拘之武缘君因上疏请以思田二州分设州县改建流官统治勿使夷种得专土民庶几用夏变夷而患可息条具建置事宜上闻朝议多是其言已而刘公去广群论不叶弗克悉如所志君遂以疾乞归弋阳已而吏部复奏起君为河南按察使到官未几而旧疾复作疏乞谢事抵家数月而卒得年仅五十有二君天资果毅胆气絶伦而勇于有为其居家孝友恒以禄不逮养为憾而事二兄尤笃恭爱居官以俭素率下视官事如家事与人交有终始处事必尽人谋临变剧办治不挠其用兵身同士卒甘苦不用乡导而豫图山川村落道路所由故兵行而人莫能测不调兵食而令土兵自持糗糒有获即分给之故人乐效死而所至有功君配周氏善事君子德音不违子男三长即清次曰济蚤卒季曰女二人裴朴陈诰其婿也昔汉张纲为御史尝埋轮都亭条列梁冀兄弟无君之罪十五事京师震竦后虽为冀所中而出守广陵又能化服剧贼数万南州晏然非其倡言立朝威望有素能致然乎今观姜君南防十罪之章声闻朝野庶几亦有纲之风焉则诸处治民之最绩广南破贼之竒功特余事耳使当大任而悉行所志又岂不足以服蛮寇而息边患耶若君者亦可谓国之劳臣矣故为之表以示其后人俾知所以崇德而象贤哉
　　文山先生吾君墓表
　　吾友文山吾君以治甲子九月六日考终于家明年十二月十日葬于其乡溪盘浦之原其子中书舍人翯既书其世胄履歴生卒嵗月刻置幽堂矣迨免丧而舍人与其弟进士翕来见以状授予乞表其墓予之辱游于君最故而知之深也谊弗可辞第以耄荒不文而又遭子与孙之戚乆弗克为今年夏舍人复自京以书来促乃按状而书之君姓吾氏名景端其字别号黙斋世家开化之文山其父慎斋司训长垣时生君于学宫防有异质敏悟絶人八嵗能咏诗达官长者皆以成人礼之比长而侍母于家治生之暇不废讲学初治书及左氏春秋既乃受易于佥宪方先生泌所作易义多所发明方深噐之以女弟妻焉天顺己卯魁荐予以癸未防君京师与之论易造诣甚深而责善辅仁尤多禆益始定交焉后入太学与安福刘戬景元四明杨守祉维立为丽泽之防声誉甚都一时士大夫咸慕与交贵游子弟争从受业莫不以抡魁拟之既而刘杨皆进士及第位大僚而君五上春官俱不偶人谓宜再需后举君曰吾亲老矣可择禄耶竟就乙科得教谕江浦杨文懿公以文送之曰三釡足乐万钟何加景端奚翅加人一等哉爰迎慎斋之官母夫人徐以废视弗克偕乃留其妻若子侍养于家其在江浦严条约以身率物教人讲学为文娓娓不倦而于礼义廉耻孝弟忠信之行尤惓惓焉学东有隙地数亩因其沮洳凿池种莲构亭其上扁以求乐且因以自号每侍慎斋游息其间胸次洒然有吟风弄月之趣葢欲示人以周程之学而诸生未有能得其意者时定山庄孔易谢病家居日来亭上沦浃道德商确古今相乐也且为记焉其学宫文庙隘且圮欲改作之一劝募间上下乐助不费公帑而轮奂一新其所施为知急先务而能感人类如此上官之贤者皆以为有道宾礼之御史大夫戴公为御史提学南畿知遇尤深湖广江西皆聘司文衡而崇雅黜浮时号得人居数嵗慎斋以桑梓为念因奉以归还复之官每郁郁不乐作笼鸟赋以见志适有持宪节者责其逢迎以贵势临之归志益决又以长子丧乞归养当道重其去欲留之独御史刘君谨谓君之归系风化不小慨然从之既归而父母年皆耋耄朝夕左右志养不违或具壶觞而燕适侍杖履以徜徉亲心无不豫焉及二亲相继以寿终自殓至葬一以朱子家礼从事虽老而犹毁瘠虽乆而哀不忘人以为难县令欲以孝行上闻力沮止之与其弟暕怡怡相乐终始无间言其族蕃大则追复逺祖祀田嵗时祭扫为宴集胥训诰以聨合之有贫乏则加以周恤乡邻有忿争不平之讼皆化息焉其治生则种粟挿杉为终身之计日以诗书课其子侄无一毫外慕意独每闻边患及郡邑旱潦则忧形于色见公家弊政民所不堪则愤懑太息其为学虽不废举业而志専为己尝类集朱子读书法以存心主敬为先致知力行为务不溺于记诵词章之习为文不事剽窃牵缀无险怪华巧惟以理胜善笔札尤精于草书自成一家人得之者如获珙璧归自江浦而家食者殆二十年乡邑子弟及四方学者考徳问业戸屦尝满尝书太极西铭以示为学本原及举管子思之思之又重思之之语为穷理之要又尝谓学者曰学贵有用然湏是养气气充天下何事不可办故从之者随其力分咸有所得学者不敢道其姓字皆即所居称为文山先生令闻广誉日新月盛工部主事林沂刑部主事潘府御史余防咸荐其才行可大用皆格不行杨文懿公在吏部欲用为提学亦不果甲子孟秋以慎斋忌辰主祭少劳重以伤感遂寝疾不起尝曰消息存亡之理吾见之已审即死何憾一日强起索笔写遗命数条大约以耕读为业忠孝为念丧葬勿狥俗为礼语甚切要疾既革作一赞云浊质浊气去物去蔽一防灵光依然尚在命孙谨书之语毕命迁正寝而终距其生宣德辛亥享年七十有四娶方氏行人司正瑛之女甚有妇道克配君子子男三长翀早卒次即翯由文安教谕第壬戌进士授今官季翕第戊辰进士今知长洲县女二汪深孔宪其婿也孙男八曰讙谊谨诚誉诹誉诱其所着有五箴解朱子读书法周易传义防同等书所为诗文有太学江浦还三山稿藏于家其世系本末具予所述慎斋墓志而群行之懿备于门人方豪所状者兹不悉着夫以君之所立如是而终不遇焉其殆天之未定或者将以启其后耶乃为之表曰嗟嗟吾君其学为己其仕为亲有卓其行有蔚其文人之所惜何蕃刘蕡子之所志茂叔伯淳求虽未至志则已勤禄位弗逮不显其身经术有贻不亡者存声闻奕奕子孙振振一时之屈来世之伸吁嗟乎吾君
　　陈府君继芳墓表
　　侍御陈君元习状其曾大父继芳府君之行而以书介其友东湖董道卿来谓予曰某不孝曽大父既殁且葬八十余年矣而墓石未有刻文累世之积郁而未章为之后者无所逃罪某自童丱读祖父遗书即思所以显扬光大之乃今虽叨末第从六察之后而乏济时之具不能树勲扬休以光昭其先朝夕思念愿得执事一言为之表章使前人德善有闻于后以少逭不孝之罪是所望也予谢以庸耄不文不足辱命辞而去之已而侍御钦奉朝命出按云南道经敝邑因介邑宰钱侯枉过陋巷复申前请必欲丐言以发幽潜于既往起永慕于方来则吾曽大父虽死不朽矣惟执事其哀之念之随以状进予辞不获命乃按状而述焉府君讳芳字继芳姓陈氏苏之海虞人自其曾祖伯阳祖孟逺父仲祥世以仁厚相承为邑城望族至君尤温厚慈良敦尚礼义乡称长者遭元季之乱寇陷郡邑众皆逃匿君与其父亦虗舍出外兼治农末克勤以俭再植有家迨及圣朝削平寇乱天下乂宁郡邑举君总征一县租税君委身奉法使民惟正之供不以一毫自私民皆德之课入嵗充自洪武永乐至于宣德六十余年如一日焉他若恤匮周贫拯人所急及兴废举坠皆力行不倦邑中儒学頽弊举君敦匠事而事事不苟速有成功其为善可谓有恒者矣君尝于其家构堂五楹有一巨蜂来止中栋众蜂以千计尾缀若旒不及地者二尺其余蜂旋于外者不计其数人以为瑞征云又尝作重屋积书其中顔曰崇善日游息其间中嵗后悉以家政付其子凡门外诸势利之事不复知也有司行乡饮礼必延致为上宾云尝自谓平生无非义之为子孙其殆有显者乎某年月日以疾终于正寝得年八十有八葬于虞山东北麓祝家岭之原其邑人为之罢市送者踵相接也君娶解氏慈祥简淡好诵释氏书平生不御荤肉生子男四长叔维克绍德义以孝行闻次叔纲叔瑛叔权孙男六曰谷禾积穗秩穆而积以子贵赠监察御史曾孙男十有六曰某某而察即侍御君寰为翰林检讨其最少者也观状之所述如是则府君之世德既有开于其先而遗泽又克昌于其后身虽居市不为市道而笃于为善不二其心谓为一乡之善士非耶使其获闻圣贤之教而务学以脩其行则所就岂止为今世之士哉昔韩昌黎志贝州李司法之墓以翺为其孙有道甚文而谓李氏之蕴必发起而大者于是乎在今侍御与内翰皆府君曾孙而学道能文即今日之翺也陈氏之起而大者不在兹乎予浅陋不斐之言不足为轻重敢诵昌黎之陈言使刻诸墓上以告于后之人
　　祭文
　　祭彭学士文
　　惟公位登元辅而不自以为贵文魁天下而不自以为竒六经百氏之穷捜如将不及万钟九鼎之尊养若固有之在古昔而难备繄我公之优为方其少也纵横礼乐曾独对于丹墀润色鸿猷亦翘秀于紫薇挽文星于笔铓驱海涛于砚池防书金匮则马班之良史自期视草玉堂则燕许之大手是推暨登廊庙佐理万几绸缪献纳从容论思心每先乎忧乐身亦任乎安危爱防人材谁毁谁誉调停国论靡激靡随羮之以盐梅之味而众口自宜药之以参苓之剂而众疾自祛
　　祭陆政克深文
　　惟公之生禀天间气金玉其相珪璋其噐有学有守有猷有为志存逺大识洞微行类仲元不夷不惠政希山甫不茹不吐其气之雄也驱驾风霆吞吐虹霓咲语掀天醉墨淋漓其文之懿也风雨一笔云烟千纸流从肺腑扫尽糠粃妙龄英发頴脱嚢锥出其小技魁捷礼闱公不自竒益求未至穷探六籍旁捜百氏校书中秘藜火夜辉议礼祠曹蒲荐春宜列郡分符名藩佐理民庸载熙庶政时叙书来告我言不及私心之忧矣河患嵗饥广益集思夙兴夜寐蹇蹇匪躬庶其有济考公所立贤哲是师揆公所至竹帛是期简在帝心聿隆委寄宜永其年以昌厥施云胡不淑竟止于斯华涂方啓乃系金柅儒林木萎垣星坠天不憖遗邦其殄瘁呜呼惜哉易箦之际家无留赀僚友相顾嗟咨涕洟婚嫁未终田园已废身后之忧孰为之计呜呼悲哉遗文有传遗爱有思死而不朽公又奚悲我辱年盟仍叨姻契相从莫逆嵗几三纪善惟相勉过则相规溘先弃我予将畴依昔来访公葢湖之浒皂葢朱旛辉煌故里今来哭公葢山之隅素车丹旐凄风愁予钓防旧约今其已矣一觞永诀老泪如雨呜呼哀哉

　　枫山集巻三
　　钦定四库全书
　　枫山集巻四　　　　　　　明　章懋　撰序
　　送进士还乡序
　　吾少时读柳子厚送苑论归觐诗序见其有所谓风雨笔札云烟简牍与夫桂枝片玉光生于家曵裾峩冠荣南诸侯之邦者未尝不羡其文章之富慕其登第之荣也及观韩昌黎之赠张童子乃曰愈将进童子于道又曰童子宜暂息乎其已学者而勤乎其未学者然后知仁人君子爱人以徳者其用心固如此彼柳所夸者不过庸人之见世俗之言耳呜呼士君子所当为者寜独富文章取科第而已乎成化丙戌之春翰林学士刘公奉天子命品藻天下士某君某以雄文硕学擢髙第而懋亦幸与其列视昔之柳与苑韩与张同出顾公陆公之门者事颇相类已而君以天官奏得循例归省其亲老其问学以俟召用又与苑张之归觐者适相似君子行也吾不敢以柳之言渎君聴敢推明韩之所谓进于道者而赠君可乎夫圣贤之道载诸经具之吾心而着于日用事物人伦之间不可须防离者君归尚当读所未读之书穷所未穷之理而以其平日讲明之得诸经者若大学之敬中庸之诚论语之操存涵养孟子之体验充扩一一反之身心实践而力行之尽落其华以就其实用试厥政于一家则内而父子兄弟夫妇外而宗族乡党州里凡其事亲事长处已待人应酬交际之间举无或背于道求之吾心而无慊考之圣贤而不谬验之内外而无怨则身修而家齐所以治国平天下者不外是矣他日立乎朝廷之上推其所学见诸实用功名事业直欲追踪古人不为汉唐以下人物夫然后上不负天子中不玷科目下不误苍生而于道其庶防乎茍徒充经笥茂文苑一举及第便谓终身事业在是则草庐先生所谓鄙人而已何取哉懋不肖无似愿与君共加勉焉
　　送刘世美还京序
　　成化丙戌春三月廷试进士赐罗伦等三百五十有二人及第出身有差既而循故事选进士充庶吉士员居之翰林膳以大官而不劳以职务俾之尽读中秘之书以修其所能充其所未至盖将储养成就大其器业以大他日之用其为人才治道计者至重也惟时在列之士闽中林亨大王世英吉水宋尔章华亭张汝钦姚江邵惟贞天津刘世美莆阳黄仲昭东安施彦厚洛阳翟廷光淳安商懋衡安成李廷章耒阳谢元吉江浦荘孔昜石宗海贵溪毕廷珍新淦何惟一山海郑克修甬东章元益上虞陆克深海虞李世贤番禺钟美宣闽中王文魁张夀夫皆一时俊髦而懋之不肖亦获厠名其间凡二十有四人咸以布衣首际隆遇罔不感愤思奋圗惟报称相与切磨讲习端乃心正乃学砥砺乃名节平居论议必以古人上不负天子下不负所学相规勉慷慨自许契谊相投盖金可断而兰与臭也岂非一时之幸哉居嵗余而夀夫文魁相继以卒亨大复以母丧去存者盖二十有一人未防而拜官之命下矣尔章世贤仲昭懋衡与某皆为翰林编修孔易检讨彦厚廷光元益皆给事中元吉克修汝钦惟贞惟一廷章皆监察御史世美世英宗海美宣主亊户部而克深礼部廷珍水部出视事于济寜或官守或言责各有攸司曽未逾时而某与仲昭孔易俱以罪责补外仲昭知湘潭孔易判桂阳某亦待罪临武遐荒万里自分永与朋旧暌隔矣已而以言者留南都仲昭暨某评大理孔易副行人其后元吉以言事忤防出为南陵丞惟贞谪知浦江美宣谢病归南海皆道出金陵邂逅一叙平生独恨尔章又尔物故徒以旅衬过此某等又相与哭而送之江之浒追感畴昔寜不为之慨然也耶去年冬世美适以公事来南都寓于馆人者四阅月因得数相过从间与道旧则世英复以忧去克修诸人亦往往防命走四方其朝夕聚首于京师者无防矣因相与窃叹向之二十四人者别防何时而去就存殁升沉离合不齐已若是而况于数十年之后三百五十人之众乎其不齐殆必有甚焉者矣虽然事变之不齐者天也于万变不齐之中而求所以齐者人也彼死生也去就也升沉也离合也天之所为者吾固不得而齐之若乃立身行已之道事君之义不以死生而变不以去就而移不以升沉离合而异吾徒之所以自许有不在天而在人者独不可得而齐乎齐其所可齐而于所不可齐者有弗计焉则夫不齐也者又所以为齐也愿因世美以谂诸同志尚能于人事不齐之后不忘久要之言乎世美归金陵大夫士咸诗以饯别某病于不能诗也故叙此于简首以道吾私云
　　急流勇退诗序
　　井庵林生先贵实莆人也起家进士官六察经学行谊推髙一时其立朝有气节侃侃论事不畏权贵其董畿内学校之政以平生所得忠孝为教士类翕然宗之居无何以疾在告盖家食者十余年矣兹复奉命来按两浙理鹾法刬政之疵剔民之蠧威行恵孚商农胥悦未朞月事皆就绪凡咨诹所及知无不言前后所陈时政数十事多见施行众方仰其有为而先生又以疾作屡抗章乞致其事命未下闻代者至遂不复造朝亟遣人纳其玺书符印而飘然以归时先生春秋五十有九入仕逾二十载而在职者仅两考呜呼其可谓难进易退者矣外台诸公重其去咸赋诗为饯而题其巻曰急流勇退盖取宋钱宣靖公若水故事而云然也诗既成提学宪副以某尝受知井庵俾为之序某辞不获命乃作而言曰世之仕者莫不易其进也而君子毎难之莫不难其退也而君子则易之其进其退天下国家轻重系焉夫岂徒哉如或进焉决性命饕富贵不能有为于当世退焉乱大伦羣鸟兽不能有补于名教恶在其为进退也耶姑以宣靖之事明之方其进而佐同州直玉堂副枢密也政事文章谋猷谏诤杰然有闻于时固非徒进者矣又其有感于吕正刘昌言之事而蹝脱富贵若将凂焉亦岂茍焉而退者有宋三百年士风之美重道义轻爵禄难进而易退者皆自宣靖倡之而文信公之孤忠大节又尝有慕于宣靖之为者则其有功名教岂下于桐江一丝扶汉九鼎者哉夫以宣靖之贤进退皆可称道而麻衣独以急流勇退目之者谓退之益尤有大于进也观诸宣靖则知先生矣安知异时难进易退之风不自先生倡之耶诸公之作所以反覆咏叹深致其意者得非有感于斯耶世之议者不察乎此顾乃以为无故而茍去矫俗而近名岂其然哉岂其然哉虽然宣靖之行髙矣道则未之尽也士君子所当为者何但如是而已乎古人有言愿无以此举自满某也敢为先生诵之
　　追送谢侍讲铎赴召后序
　　圣天子肇位四海阐大猷聿隆继述诏起侍讲谢先生于家食以修宪宗皇帝实録先生如京师取道吾婺中书王舍人允达率诸士友祖饯双溪之浒众各为诗以侈其行王君既以先生出处之义法乎圣贤者序其前矣然引而未发也某辱知先生最旧适有他故弗遑走送意甚缺然将欲赠之以言而兹行之端由非浅薄所能识也敢推本王君之论而质诸先生可乎昔夫子志在春秋行在孝经斯二者何休所谓圣人之极致治世之要务也世之君子莫不知宗孔氏而要其志行所归有弗畔焉者寡矣先生少明孔氏经取进士髙第官翰林以文章名海内既而有所不乐逮遭丧而归以疾在告杜门著述殆将十稔作防缌亭于祖茔之侧以尊其祖以亲其族凡所以修徳立功扬名显亲者莫非从事于孝经之行也其在先朝尝与修英庙实録稽合同异褒贬得失书法严谨无愧良史今兹闻命又幡然出当载笔之任非有春秋之志者耶处非徒处孝经其行仕非茍仕春秋其志彼以猿惊鹤怨为疑者乌足以知先生哉是行也防金匮石室之藏综邦国四方之志扬洪烈彰缉熙表忠直黜奸佞大书特书上成皇明一经以续麟笔之絶以幸天下后世谓为善学孔氏者非耶虽然犹未足以究其志也吾夫子之作春秋盖有不得已焉今先生上遇尧舜之君前席召对从容启沃凡春秋之惇典庸礼命徳讨罪者一一见诸行事以措斯世于唐虞三代之盛非反袂泣麟之比岂徒曰志之云乎先生其尚以春秋之笔而窜定典谟之书哉不然则以行止验天机若朱子送籍溪之云者亦莫不有孔氏家法存焉于先生何病乎然非所望于今日者也先生行哉某与天下苍生同一引类
　　送中书王舍人汶赴召诗后序
　　呜呼三代而下儒以无用而取人之鄙薄讪笑者众矣非儒之无用也儒焉非儒而盗名欺世之不足为用也安得真儒之効一白于天下而刷此耻哉吾友中书舍人齐山王先生允达自其先南棱先生得考亭再传之学于其外祖通斋叶先生以儒名家者数世矣至待制忠文公始以文章钜儒受知太祖而身殁王事弗防厥施博士公将继志焉而享年弗永皆未覩为儒之効譬之火焉久鬰必发譬之水焉久蓄必流其有待于先生乎先生世其儒学以科第起家官鳯阁典丝纶在帝左右令闻日昭具骎骎乎显庸矣而志有不为以病免归岂天意犹有所待耶今天子出震继离召用羣儒一新庶政慨然有意于唐虞三代之治时在廷之臣有以先生文行为言者部符下郡县促令供职先生犹以疾辞而郡邑之大夫交劝驾焉不得已乃起而就道吾乡诸士友喜相告曰儒道其亨矣乎爰即其道路所经分为十咏各赋诗以壮其行先生过予言别出以相示某于诸君之言窃有感焉昔苏太史平仲谓人之出处皆天其处而修身出而行道则人之所以奉乎天也故儒之未用其责在天用之而弗覩其効无以奉乎天者其责在人天人交至则其道有弗亨者耶今先生之归未尝有意于出而以公论驱之出焉岂非天乎天其或者一试用儒之効于今日则先生之出夫岂徒哉但峣峣易缺皦皦易汚盛名之下其实难副先生之出亦良不易哉唯先生逺谟以禆新政奉明主于三代之隆毋使儒为无用而起人之鄙笑斯足以奉乎天而无愧矣先生其敬念之哉所以倡前人之业副友朋之望为儒道之光者不在兹行矣乎某之辱游于先生非一日矣敢窃取古人以规不以颂之义而书此于末简以道其惓惓爱助之私云
　　送谷斋林先生典之郧阳序
　　人情莫不厌常而好异故天下之事往往废于常而成于异盖常者其故异者其新也故者人所习见而玩之故厌且忽焉而其事以废新者人所创见而贵之故好且趋焉而其事以成若风云雨露之在天走飞草木之在地皆人所常见而玩者一有甘露之降庆云之见鳯麟朱草之生则莫不争先而快覩焉以其新而异也在物且然而况人与事乎国家故典凡学政教谕诸文学官必歴满九载而谒选于吏部课其最者乃陞教授此用常制以待常材人不之贵也今天子厉精治理诞敷文教谓学校风化之原教授学官之长匪得其人民罔视效爰命天官妙简学行优异之士不循常资而擢为教授以责其成盖始异其制也时则谷斋先生林君汝惇由西安教谕未满考而躐拜郧阳教授非以卓异之材而膺兹异数者乎故士林雷动而歆慕焉郧故为襄阳属县僻在西南人稀土旷而天下之流民萃焉异时尝有窃弄潢池之兵者至烦六师以戡定之顷年以来始归皇化而悉附于版圗物众地大由是陞为郡焉其郡新设其民皆新附之民非得于素教而预养之者先生以新制所用师儒而临新设之郡教新附之民其事皆异于常焉则其为教必将有出于寻常举业之外者矣昔安定之教苏湖时俗多尚辞赋而独明体用之学故士风为之丕变人材皆适于用而栋梁榱桷之颂兴焉夫湖学之体用不外乎圣贤大学自新新民之道先生素所蓄积也推其所得以淑诸人举旧染之汚而一新之使郧阳之俗化邹鲁之风则其成功之美必有大异于常者奚止为文翁之蜀常衮之闽而已哉所谓事之成于异不在兹乎其门人以某之辱游于先生最久且故而来徴赠言某窃惟先生家学渊源与文行之懿焯焯乎在人耳目不假言矣而区区称颂惜别之常语又不足为先生道也惟是郧阳之行事异于常故欲先生有以成其异者使天下后世知君子之所为果有异于人焉先生其以愚言为然否
　　送罗司业钦顺侍亲南还序
　　少司成泰和罗先生允升由内翰来官南雍即迎其严君栗斋先生以就养既二载而栗斋以桑梓久违松楸在念有归志焉先生则以栗斋髙年逺涉江湖而二季皆官于外乏人侍养乃疏请于朝得赐假送亲南还太学诸寮属以为先生是行实关世教之重非但为家庆之荣也爰各赋诗以华其行谓某于同官有一日之长也俾为之序呜呼天下有至徳要道得于降衷秉彛之初发于良知良能之天体之身而身修行之家而家齐推之国与天下无不治且平焉守约而施博者其惟孝乎先王庠序学校之设皆以申明乎此而司徒六行师氏三行之教必先乎此其朝夕从事于诗书者所以讲求乎此肄习于礼乐者所以节文乎此而乐乎此也士之所以为学岂容外此而他有所事乎特患所以教之者无其本耳昔唐阳城以其孝友薰袭里闬及为司业而教学者以忠孝有三年不归省者斥之由是羣生闻礼后学知孝而忠义之士若何蕃辈皆出其门国家卒有赖焉谓非本之身教而致然耶今先生以词林魁彦膺师儒之任其教道之善职务之修立身扬名以显其亲者固无不至而迎养其亲于是也朝夕左右夔防斋栗先意承志以恱其心非徒防甘温凊以奉口体而已兹复亲导安舆锦归故里则所以尊其亲者又有加焉今圣天子厉精政理圗任责成凡羣臣以他事乞归者皆莫之许而于先生侍养之奏即允其归岂非欲以孝治天下而重先生之身教乎先生行矣戯防髙堂荐羞先垄靡有不孝自求伊祜竣事而来隂感黙化则济济多士寜无克广徳心而兴于孝弟者耶殆将有徳有造不肃而成必有若君陈张仲者出而媚于天子以弼成孝治视彼阳城之生徒斤斤皆循法度者不足言矣某也亲既殁而年已迈孝有不及弟有不时欲为先生之行不可得徒切慨叹无足为教愿因先生之教有成而幸逃尸素之责焉故书此于简首以道吾私云
　　新刋杨铁崖咏史古乐府序
　　昔者元氏之有天下也收南宋之遗才而廸简在王廷风敎稍振故文章一脉代有作者未尝絶响若虞伯生范徳机杨仲掲曼硕欧阳原功马伯庸萨天锡暨吾乡黄晋卿柳道传诸人各以其诗文鸣莫不涵淳茹和出入汉唐郁乎郴郴何其盛也然其时众作悉备惟古乐府未有继者于是防稽杨铁崖先生与五峯李季和始相倡和为汉魏乐府辞崛强自许直欲度越齐梁而上薄骚雅伟乎其志哉至如咏史则季和每推服铁崖为上手铁崖亦自谓余用三体咏史用七言絶句体者三百首古乐府体者二百首古乐府小絶句体者四十首絶句人易到古乐府不易到至小乐府则他人不能惟吾能之若此编所録者特其一体耳成化癸巳御史中丞江浦张公巡抚闽中涖政之暇出示某而语之曰铁崖先生平日所为乐府诗最多今仅有存者天官少宰叶公与中曩为佥都御史出抚东广尝得其门人吴复所编若干首已锓诸木矣近得此帙于前江西提学黄先生纯之子知州喜其词古意古可兴可观读之使人惩创感发隠然有三百篇之遗风特未得其全集耳兹将刻而传之子盍为序某辞不获命乃复于公曰自王迹熄而诗亡一变而骚再变而选而乐府而歌行诸作至三变而为律作者徒知从事声偶之间而不能驰骋以极夫人情物理之妙其去古也逺矣独先生之作逸于思而豪于才抑扬开阖有美有刺陈议论事婉而防章上下二千年间理乱兴亡之故若指诸掌而其命辞皆即史传故实櫽括而成叶诸金石若出自然昌黎所谓横空盘硬语妥贴力排奡者先生有之是宜公之甚好而欲永其传也虽然铁崖法乎魏汉者也公且好尚之若是如有国风雅颂之音则其好之宜何如哉公之于文词且欲复古而况为政岂不欲行古道而使今之天下复于唐虞三代也耶斯则某也深有望焉乃若先生名系爵里与其文行之详见于宋太史景濓所为墓志者已暴于世矣兹不着云
　　重刋香溪范先生文集后序
　　进士唐君尚虞之治兰谿也用儒饰吏善于其职克协上下声称翕然乃于涖政之余阅地志访遗书礼乡贤将以兴废举坠隆化美俗于是香溪先生范公之后曰永昌者出其家藏之集二十有二巻盖先生从子右史斋之所类也唐君读而叹曰先生之文世知诵习者心箴而已他盖罕有知者今观其言如以耻为入道之端以古之圣贤未有不由悔而成又谓学者觉也心且不存何觉之有皆超然自得于学极有警发不独心箴为可取也故朱子有不知从谁学之语先辈谓其得于孟子者为多若先生者岂非所谓豪杰之士哉幸此集尚存恶可使之泯没而弗传耶爰命锓梓以惠学者而俾某识其末窃惟先生之学之文与其立身大节故侍郎陈公严肖礼部吴公正传序之详矣某生也晚弗获接闻前辈余论于先生所造未能窥其万一尚何赞其辞哉独念吾乡圣贤之学前此未之闻也而濬其流者自先生始继而后有东莱兄弟丽泽之讲授又其后何王金许遂相继以得考亭之统道学之传于是为盛非先生之功而谁功今当道学不传之余而唐君复以先生之文倡焉其所望于吾党之士者不浅岂天意又欲大昌斯道之传也耶不然何閟于前而显于今耶诵其诗读其书而遐想其人于数百年之上能无奋然兴起者耶此某于唐君是集之刻所以重有感云
　　乡贤祠志后序
　　古人祭有道有徳者于瞽宗又谓乡先生没而祭于社则乡贤之有祀尚矣金华在故宋时尝祀梅节愍宗忠简潘黙成三贤于学宫祀东莱吕成公于丽泽书院至元则又有四贤书院以祀何王金许四先生后遭兵燹羣祠皆废我朝成化初浙东佥宪辛公访谓东莱既从祀孔庭而四贤讲明道学以续考亭之绪其功尤大乃奏立正学之祠然宗潘诸公犹未及焉治丙辰浙藩防议湖南吴公旬宣所至庶政时叙乃攷方志修古典谓兹文献大邦名公钜儒彬彬辈出立徳立功立言者后先相望殆不可缕指而有道有徳乡先生之祀仅若是焉非缺典乎宜有以举其废者于时巡按侍御东广吴公观风察政洗寃泽物适临兹郡闻公之议亦谓其有补世教弗可缓也爰命有司综理其事而同守薛侯敬之刚敏有为志崇先哲承命唯谨以学宫地隘弗称妥灵而卜地于郡城南隅经斯营斯不日就绪公又以为郡故多贤弗可限之以三而着録于志传者累数百人亦弗能通祀也乃推择其名徳最盛者数十人而尸祝焉其已祀者则仍其旧间又杂取东莱四贤及祠中诸公之遗事遗文类而集之以为祠志欲人之诵其诗读其书而论其世也其幸教吾党之士者何其至耶既乃命某识其末简呜呼畴昔吾婺称小邹鲁他郡莫敢望而儗焉夫何前修既没徽音莫嗣衰防不振者于兹百年山川如故风气不殊何古今人不相及耶亦其世降俗流未有以感发兴起之耳古之化俗导民者非必其条教之详法令之严也盖有隂感黙诱神而化之使自趋之之道焉昔庐陵有四节一忠之祠文丞相履善少尝逰之而欣慕曰死不俎豆其间非夫也厥后文公果以精忠大节着于天下视前人益有光焉非祠之所感而然乎此侍御与公所以汲汲于是也后之人进而瞻于祠像退而考诸祠志遐想其人于数百载之上必将有奋然于中不能自已而思所以俎豆其间若文公之为者矣孰谓诸公是举无关于风化也哉虽然祥有开而必先运无往而不复造化人事盛衰之理往往相仍而行百年旷典一朝而举殆不偶然得非吾婺将复宋时之盛而天启之乎邦人君子尚知勉哉尚亦无负于天无负诸公之望哉
　　兰谿县志序
　　周官大司徒职方氏皆掌天下土地之圗而又有外史掌四方之志此后世郡邑之圗志所由始也吾郡在宋洪遵有东阳志元赡思又有续志皆统纪一郡之事而于诸邑未暇致详故他邑亦皆各自为志独兰谿自唐咸亨始为县歴宋元迄今八九百年未闻有为之志者其疆域山川民物贡赋人材风俗与政事之损益吏治之得失漫无登载缺典甚矣邑先正礼部吴公尝着敬乡録畧识前代硕儒才士名卿贤相之本末而附以诗文又取祠庙碑志及乡进士题名等记以存是邦之故实庶防可补邑乘之阙而书又亡逸不存可胜叹哉乃治癸丑昆山王侯用检来为邑宰涖政之暇欲考圗经求故典而不可得谓是邦为浙东要防之区素称望县而文献不足若是岂非为政者之责乎乃命庠士之秀者分诣各乡访遗老询故事凡寺观祠庙之壁题石刻故家名族之志传谱集悉皆采摭以来而属前进士靖江令郑君威甫为之诠次予亦与焉郑君暨予辞不获命乃据洪赡二志为凖益以故所传闻新所采録参诸史传及先辈文集中有及于县事者咸以类附其目五十有六厘为五巻草稿粗具未及删定而王侯有召命入为台察其事遂寝厥后西蜀许侯鹏举欲踵成之而又不果正徳戊辰丹徒许侯补之始至适值艰嵗抚绥靡暇越再朞而政成爱立百废具举爰谓昔人所为有益于后人者弗可以莫之继也乃取前稿躬自校阅重加审订而损益之以成一邑之典仍绘圗以冠其首且将锓梓以广其传以予于是昔尝与有力焉俾述颠末识嵗月于其首予惟是编之成岂徒存故典表先哲以昭示无穷而已哉将使后之观民设教者于是而求其故以尽更化善治之道论世尚友者于是而稽诸古以为多识畜徳之资亦未必无小补焉然非王侯创之于始则后将何述非许侯成之于终则先将何传二侯之功殆未可以优劣也第区区辈学殖荒落闻见寡陋且生数百载之下而欲攷求纪述于数百载之上文献既亡无从取徴而一邑之间又未能如太史公之周逰歴访未免袭误踵讹举一废百为可愧耳若乃穷捜博考续而书之以补其阙失者端有望于后之君子
　　吴烈妇诗序
　　自闗雎之化熄而闾巷之间无复汉广行露之风自彤史之职废而闺门之内不闻妇训姆仪之懿于是乎天理日防人欲日炽桑中濮上之音延于天下世【阙】




　　而天理之在人
　　心有不泯焉者故裙襦之中亦有能闲礼义守贞操不降其志不辱其身临大节而莫夺赴水火而如归若吾乡吴烈妇者岂习俗所得而变耶盖烈妇为里人某妻遭乱与其夫仓皇避难去家西行一里许闻鼔噪声足弱弗能步度不可勉乃谓其夫曰君宜自脱祸弗以妾为累夫曰子将若何烈妇曰妾义不受汚惟有死耳夫号泣不得已舍去既而逰兵四集将追及焉适道傍有池曰梅塘水洁且深遂投其身以没后数日兵尽夫踪迹至其处见烈妇尸浮池面虽盛暑而顔貎如生乃举而葬焉时嵗戊戌之夏六月也其后好事者闻之为传其事而荐绅能言之士又从而歌咏焉盖亦秉彛好徳之良心有不能已者今某之孙以其文若诗彚为一帙谒予而告曰先人有美而弗知不明也知而弗传不仁也吾将以是传之子孙俾无忘烈妇之训愿丐先生一言以张【阙】


　　之始而
　　闾阎一二女妇已能自拔流俗而趋乎礼义岂非天意将兴文明之治于今日而有开必先者乎异时国家采民风被管弦以比隆于二南之盛者不有取于是耶是又不但为一人一家之美而已故为序而不辞
　　继慈哀些序
　　浙藩防议衡山吴公某行部之暇访予山中出示继慈哀些一编而泣告于予曰吾母太宜人武氏者方其少时择所宜归不轻从人而至于愆期有孟光之志先户部公闻其贤求为继室以鞠吾兄弟不幸于归五载而丧所天则誓坚柏舟有共姜之节嫠居匹处朝夕劬劬躬炊防织绩以衣食吾兄弟而进之于学卒成二子并以科第起家列官中外是虽翟母之织屦以随方进者弗能过也晚嵗以某贵两拜恩封某时为户部尚书郎官出使外藩得便道归省承欢月余方圗终养而竟以一疾奄然弗起其为悲痛可忍言哉不肖孤幼失怙恃赖先宜人长育成就式勤且瘁以有今日生不克养己抱中天之恨没又弗能昭示徳善以垂不朽其何以慰吾亲于地下乎所以发潜阐幽而相予之哀者幸有诸君子之诗在焉愿君子一言以序之也呜呼世之为继母者当夫存之时不困虐其子而使之食楟花衣芦絮者鲜矣况于盛年夫亡而能守节以成其子若太宜人者乎迹其贤行虽程穆姜芒慈母岂能专美于前耶此防议公之所以感慕终身弗忘而诸君子之诗所以哀悼而嗟叹之者亦岂无从之涕哉故为书诸首简使后之读是诗者得有考焉
　　文山吾先生夀诗序
　　予友吾先生景端以渊博之学淳笃之行通敏有为之才英迈不羣之志温纯典雅之文卓乎当世始出而论秀于乡褎然魁荐比入京师游太学而六馆之英敛笔推让逹官名士内交恐后贵防子弟争从受业莫不以抡魁拟之而五上春官不一偶盖工于瑟不工于求齐也尝以亲老弃进士举俛就乙科得教谕江浦母夫人时已有疾弗任逺途乃独侍尊翁慎斋先生以之官而留其妻若子养母于家居数嵗慎斋忽有所不乐遂复弃官以归克施有政而宗党外内莫或间言盖其爵以天不以人也教人讲学为文亹亹不倦而于礼义亷耻孝弟忠信之行尤惓惓焉士类翕然兴起及去江浦而家食者又十余年矣四方学者考徳问业户屦常满随其才分咸有所得斯又其推以及人者也先生之表表若是而欿然不自足焉进徳之功老而弥笃其亦庶乎有道之士哉先生之生嵗在重光大渊献而今兹之嵗又复在焉八月己酉其初度也以绛老之例推之盖歴三百六十有五己酉矣而精明强健无异壮时为夀未可量也吾党之士姜仁夫实夫董遵道辈仰昌黎之山斗有不胜其祝愿之私者相率赋诗以为夀觞之侑而属予序之或曰死生富贵有命在天夀非人之所能为也其可以祝而得哉天之生物栽者培之以先生之所树立栽之深矣则其因材而笃将必有培之者而奚假乎人言之祝哉或曰不然书称人之所欲天必从之则天非有外于人也其不可以祝而得哉古三百篇所録若南山有台若瞻彼洛矣若蓼萧鸤鸠行苇既醉诸诗之颂其君往往以夀祝之亦岂无其理而为之者哉况乎周王夀考遐不作人则夀先生者斯文之所由夀也而可以不祝乎哉予谓二説虽殊各有攸当在先生者不容于祝而有必培之天在后学则不容不祝以觊乎从欲之天也天之所存其夀之所在乎若先生之所以自处则知天不贰而事天以终身俛焉孜孜不知年数之不足而前所谓二者之天又有不容计者岂曰夀之云乎以懋之辱防最久而荷教为独厚也故不敢以他辞佞而述其所闻于先生者以为夀
　　碑记
　　观亭记
　　圣天子临御以来厉精求治监观四方深烛民隐虑岳牧诸臣弗克以昭圣化海隅苍生容有不被尧舜之泽者于是分命台宪重臣抚治方岳亦古者分陜之意时则江浦张公以右副都御史实来于闽公之始至刬政之疵剔民之蠧瘅恶彰善敷和于下既道大行民用康止爰命作亭于公署之后圃名之曰观亭以待莅事之暇而宴休焉盖取柳子所谓君子必有防息之物髙明之具而为之者欤然是亭也非有花竹泉石之胜山川林麓之适而奚以为观耶在易有之风行地上观先王以省方观民设教盖古者天子亲行巡狩以察四方则命陈诗以观民风是之谓观自王迹熄狩礼废后世始命大臣巡省以代亲行若汉之直指唐宋之安抚宣抚今之巡抚是已是其职固亦宜以观民设教为事者也或者知不出此往往急于簿书期防甲兵钱谷之务而已呜呼是果所谓一道徳同风俗者耶然则亭以观名公之志可知矣闽之人庶防其有瘳乎夫以燕居闲适之地而不忘是心则其来旬来宣咨诹咨询所以为下为民者宜何如哉虽然观未易言也有所观必有所以为观所观者民风所以为观者我生也彼民生之休戚风俗之恶吏治之得失皆生于我之所行何如耳故曰观我生观民也而可以易言哉观公旦者以周南观公奭者以召南观毕公者以东郊寜知异日之观公者不在闽南也耶明圣当天迈迹三五将隆二南之化以风四方而公以耳目之臣当分陜之任其可使周召诸臣専美于前耶蔽芾甘棠勿剪勿伐必有赋是亭为公之所茇者矣庸记此以俟风化之成
　　东阳县修学记
　　浙水东文献之邦婺为称首东阳婺之属邑由汉唐来其人以孝行忠义文学政事勲业名者彬彬可称第进士者以百数其民俗亦乐善好施有立义塾置义田若范文正之为者皆他邦所希有何其盛也然人材风俗之盛衰在学校而学校兴废则系其令之贤否成化戊戌之秋溧阳缪侯以才进士出为是邑始至以故事祗谒于先圣先师顾视学舍皆坏漏弗支礼殿伦堂屋而未润大惧不职以隳教基圗所以兴其废者而未知费之所出乃询于众得富室之好义者张惟大辈十人愿以余力分任厥事于是増葺其殿若堂之未备者改作其门庑斋序之欲仆者而栖士之舍防馔之堂习射之亭以及库庾庖湢各以序为又撤去文昌土只二祠之不在祀典者而别为之屋以祀邑之孝子与先逹诸贤其庙貌未严则考礼典按圗式以正冠冕服韨之饰而藻绘中度礼器有缺则命工范铜治竹木为之罇爵簠簋罍洗俎豆笾篚之属而释奠之用始具是役也众心翕然如恐不及不烦程督竞奏厥功而栋宇之崇宫庭之敞垩丹雘之华式称其为泮宫矣凡为大小以区计者若干为器若干肇事于其年之某月讫工于壬寅之十月盖有经始勿亟之意焉侯于规画劝相不惮其勤而赞其事者则学之教谕某训导某也学既成侯诹日之吉将率其僚吏诸生释菜以落焉而以书来告曰吾之新是学诸父兄之力也幸为之记以永厥功且有以教其子弟使有所兴起焉予惟今之为政不得罪巨室者寡矣况能出彼所有以相吾之兴作者乎灵台子来侯其近之尔诸父兄能率侯之令为所当为其视昔之立义塾者亦无愧焉固皆有可书者若乃侯之所教崇正学斥非鬼表先哲为前人之所未为以新士习以作士志则其可书又不但一时兴作之功矣呜呼贤哉彼邑之子弟学于是者其兴起于侯之教宜何如耶念文昌之不屋必有以弄笔墨徼利逹为羞者闻先哲之遗风必有起髙山景行之思者望宫墙之数仞又必有思所以入其门而见宗庙之美百官之富者有感于中不能自己而早夜孜孜勉焉以求其至则小而匹休前烈大而为贤为圣夫岂无其人欤夫岂无其人欤庸书诸石以俟若前代建学之始与其废兴本末已有记之者兹不复云
　　东阳县覈田记
　　惟东阳金华望县所十有四乡民之系籍者至若干万千百余户其所有土田为亩若干万千百有竒而输二万四千余石可谓庶且富矣然赋之所出必于其田县故有复熟官田若干亩名存实亡莫知其田之所在其米一千三百余石皆无所征为政者以为大农经费之入弗可亏也则以之抑配农民而责其偿至其他官民之田之米无征者又三百余石其抑配亦如之呜呼古之耕者助而不税其制不可及已后世有田则有税然各随其所有多寡而征焉民未以为病也至于无田而有抑配之税则民之困极矣是岂真无田也耶盖版籍不明奸欺百出有田者不税有税者无田逋租匿役靡所不至政厐赋扰诉理纷纭非惟民所不堪而有司亦病之矣溧阳缪侯之为是邑刬政之疵剔民之蠧威行爱立讼清事举既尝一新其学以教民矣又谓仁政自经界始经界不正而田失其实则版籍以之不明而税之逋陷民之憔悴无恠其然不有以更张之其弊何时已乎乃成化十有八年适国家着令重造版籍遂以右防政吴公之命首取洪武中鱼鳞圗籍为之凖令人户各以状陈所有田数而役民之善书数者使履亩而量之仍以乡老之公正者为监量辩其官民之田与号名步亩税粮之实沿革之故以及得业之人皆书之籍既覈矣而犹恐有蔽于私者又更其人易其地覆覈之且躬自临视以发其隠伏正其争讼焉夫然后宿弊潜奸披露首服有受人之田不认其税者有以其税而寄之他人者有寄之不收而弃其税者有以官田隠为民田以上地冒作下地者诸若此类悉厘正之凡所覈官田若干亩民田若干亩以及职学买括等田其数皆与旧额相当独义荘为有余计其所余田亩适符复熟之数侯乃叹曰吾知所处矣彼复熟田者即义庄而义其名也以有余补不足何不可乎询之父老佥谓其宜上于藩府藩府允焉而复熟于是有田其有陵谷变迁田之果不存者则以新所垦辟之数充之土田既正税得所归民业有经公租不负失业之民脱然若沉疴去体洒然若执热遇濯而无复抑配之苦矣其定着为籍曰流水曰保类曰户类者皆明白可据乃以附诸国版登于天府焉凡民之任役者若干人始事于其年之春而讫役于其冬邑人既皆恱喜相与归徳于侯而侯不自居也则谢曰版籍之正田税之均实圣祖旧章明天子盛徳藩府大官之令尔诸父老之勤也吾何力之有哉虽然吾与若等所以救其弊于今日者非易易也异时或有兼并之徒恶其害己而去籍焉则不得善其后矣亦圗所以维持而勿坏使吾民永有赖乎乃谋伐石使来请记予于是深有感焉夫仁政之不行久矣昔朱子之守漳州也尝欲推行经界以惠贫民时当道者惑于浮议迄不果行有志之士至今为憾则为后世之吏欲行其志不亦难乎今侯覈田于东阳虽未能为古经界而有经界之遗意焉可谓善学朱子者矣而获乎上下莫或挠之则其时之所遭又有过于彼者岂非幸欤孰谓吏于今者不得行其志哉然以朱子之不得为者侯既为之则其所已为若水利若社仓若义役皆仁政之宜于今者亦岂不欲次第为之乎吾见人之其泽者未可既也尔邑之父兄尚亦相与勉焉以赞其成哉若其维持而勿坏则后之人必有任其责者而区区不腆之言岂足以为永久之托姑用叙其嵗月使来者尚有考焉侯名樗字【阙】　起家进士而为是邑方以治行闻于时云其执役者之名氏与其乡田土多寡税粮轻重之数则列之碑隂
　　衢州府重修儒学记
　　衢故姑蔑之墟自唐天寳始为郡宋庆厯始有学其山川所钟异人叠出后先相望若清献之勲业逸平之道徳尤表表者非兴学之効哉宋社既屋学燬于兵至元丁亥教授徐梦龙辟榛莽易瓦砾而宫之时则蛟峯方公实为之记继而郡之贤长贰袭有兴作日新月盛具于郑鸣鳯洪焱祖孔思清郑汝厚之记者可攷也我国家稽古右文时敕所司修明学政正统初同知张侯琛始作礼殿而堂庑斋舍之属则知府王侯髙唐侯愉相踵成之书其事者郡人刑部尚书郎吴君锡也自时厥后缮治不时日就摧圯乃成化辛丑清源李侯汝嘉以尚书户部郎官来守是邦下车庙谒顾而叹曰失今弗圗后必甚费是弃前人之功而大厉吾民也适部使者李某奉玺书来董学政亦谓侯宜有以起其废者于是经斯营斯具材兴工易腐以坚辟隘而敞自殿而堂而门庑而斋序各因其旧而修之若师弟子藏修燕息之室庐若宾射观徳之亭圃以及库厨仓廪养牲之所咸撤其故而一新之其外则崇墉深池广入门之涂树育贤成俊二坊以壮其观巍然焕然既完且美又以四斋之名旧无伦序而更之曰志道曰据徳曰依仁曰游艺以示教焉其为诸侯之学以布宣明天子之文命者于是为称肇事于癸卯春二月而讫工于乙巳之冬凡为屋大小若干楹土木瓦石匠佣之资縻白金若干两用人力若干工事集而费不奢役兴而民不扰皆侯规画有方所致相其成者则同守何侯通判李侯节推李侯也落成之日教授陈君告于众曰是役也公不匮官私不病民存前美而不泯塞后费之无经事虽修旧功倍创始不可无以昭示方来乃具其颠末使诸生留某余某走余所居山中请书嵗月鸣呼今郡县之政类多急于簿书期防而教化则未遑也间有事焉不过假兴作以为利饰观美以要誉而已亦何有于教化哉有如侯者独垂意弦歌俎豆间非为利以要誉也谓非贤乎其为教也取夫子之所谓道徳仁艺者名其斋而不牵于俗学之陋非贤而能之乎是皆可书陈君与二三子者能弗替侯之功盖亦念侯之教也哉其志之必于道据之必于徳依之必于仁而后艺之防焉以无愧其所以名斋者则庶防乎从事于斯而不已焉虽逸平之所传于程氏者亦将有得而清献诸公之勲烈特余事耳尚何科举利禄之足云哉陈君与二三子其勉之山川如故典刑尚存三衢家杰肯甘为昔人下乎吾知贤侯所以作新而振起之者不为虚文矣异时济济多士克广徳心必将有续泮水之颂者庸书诸石以俟
　　路西陈氏复义庄记
　　先王有大宗小宗之法以收其族而人无不亲其亲者有百亩五亩之田宅以厚其生而人无不足于衣食者故当其时男有分女有归老有所终壮有所用幼有所长而瘝寡孤独废疾者有所养也尚奚以义庄之赒恤为哉夫自宗法废而亲亲之恩薄至有漠然相视如涂人者田制坏而生生之道防至有贫不能自存而转乎沟壑者盖亦世降俗薄使之然者有仁人君子者弗忍其视如涂人而弃沟中瘠也于是推吾有余资彼不足若文正范公之为义田以给宗族之在吴中者则其养之有道惠之有术而有得于古人亲亲之仁岂非礼之以义起者乎厥后吾婺之东阳路西陈徳髙氏闻风而兴起焉亦有义庄以仁于其族大要不出文正之矩度而防有损益以适时变其事具于陆放翁之记者可攷也徳髙以布衣而能勤劳节约不私所有希当代名公位充禄厚者之所为其亦可谓难矣惜其后世浸以陵迟加之兵燹之余世异事殊而庄之不屋已非一日仅有遗址存焉耳逮徳髙之九世从孙平仲读书好礼虽遗荣弗居而志在泽物谓前人之业弗可久废爰议修复以亢厥宗初庄之田亩以千计今则资非曩时之厚而力有未逮故所割田不能什之一而其弟熙重亦以田来助乃得百余亩焉初田在塍头昭福寺之傍者已为他人所有弗可复得则以已田之在北岸者充之去庄二里而近其规约视旧则又加増损焉凡族人之老而无子者幼而孤者妇之寡而守节者以及丧葬婚娶皆有给而子弟之有志于学者亦助其费其庄之产尚薄不能遍及同姓之疎逺则先其亲之近者自九都巡府君而下其余盖有待也以平仲之富不逮前人逺甚而欲兴废举坠于数百嵗之下不亦尤难矣乎平仲之经营是庄也割田筑室始自辛丑于今五稔乃克就绪而具其事来吿予曰愿得一言以厉吾后人俾勿壊呜呼义庄之设徳髙有文正之心矣义庄之复率乃祖攸行平仲某以徳髙之心为心乎亲亲之心徳髙以之继述之孝平仲以之使为平仲之后者各殚厥心以继以述则庄何自而壊耶不然则放翁之言为后世之虑者非不深且切也而何救乎是庄之壊哉尔子尔孙尚其念之虽然岂惟君之子孙哉戚戚兄弟莫逺且迩秉彞良心谁独无之使世之贵富有财力者人懐是心各亲其亲而至于不独亲其亲焉则天下岂有一人之不获哉大道之行天下为公将不在古而在今日矣斯又予之所乐闻也故为记之
　　兰谿县新迁预备仓记
　　洪惟我太祖皇帝以亶聪明作元后拯生民涂炭之苦而措诸袵席之安其大造之仁蔑以加矣然犹夙夜忧勤国恤民隐以谓嵗不能以无歉民不可以无食爰命所司出官钞以易谷而储之乡社以备凶荒以恤艰阨谓之预备仓其即周人之委积隋唐之义廪宋朱文公社仓之遗意也岂非所谓竭心思而继以不忍人之政者乎于时兰谿始有东西南北四乡之仓视嵗丰歉而敛散之民是以不饥列圣相承建其有极敛福锡民太平无事年谷屡登长民者懈于其职监视弗防所储蓄者积而不散往往干没于豪猾之手而仓随以壊矣宣正以来嵗或不收而生灵嗷嗷无所仰给朝廷始用大臣之议令天下郡县劝募富人入粟于官以为荒备其输粟至千石者赐以玺书旌为义民时无锡薛侯理常乃作大仓于县城之南数里仓岭之下储谷以数万计又谓之义民仓民固有获其利者夫何歴时滋久奸弊百出而仓非曩时之旧矣治壬子之春昆山王侯倬以才进士两载剧县皆着能声简自天官来字吾民下车之初嵗适大祲民穷无告亟发廪以赈贷之而视其仓屋皆壊漏弗支所储之谷失亡大半而在庾者又皆陈腐不可食矣侯为之太息流涕访诸父老咸谓是仓地处幽僻四无民居监临以政务纷冗弗遑时至而主守之人又皆一二十年弗与更代久而易懈至有死亡逃散而莫之守者其势易为侵盗又在大河之滨盗者不劳负担夜舟满载而之四方者不知其防加以水滨卑湿隂润所蒸在仓而腐者亦有之矣仓储亏耗职此之由而守仓人役以亏耗责偿而破荡其家者甚众则是仓虽曰惠民而适以为民害也侯乃叹曰法久而弊生势所必至不有以变而通之其可久乎乃相地于县治之东得废寺焉其土燥刚无卑湿也附城而近监临可常至也去水而逺盗舟弗能逹也在阛阓中十手目之所指视奸宄无所容也将谋改作以祛宿蠧而部使者少防韩公行部至焉闻侯之议深以为然乃具其事以白于镇巡藩臬诸司得报如其请侯于是以义劝富人之堪事授之规画分其程度俾各以力自占撤其旧以即于新中为防事防事之北为厫者三而左右对列亦各为厫者三屋之以间计者凡四十有五其旁余地又皆可续而厫焉外则周以垣墙皆石其址而覆以瓦防二百余丈前后重门以严出内而轮奂一新矣是役之兴人皆惧劳费而难成然公不费官私不扰民经之营之在侯一心而义以感人其应如响凡富室之任其役者运材效力如治其私趋事赴工争先恐后肇始于其年季冬之月而落成于来嵗之春子来之政何其易耶守仓之役前此多以乡民则往来守视非其所便今而易以市人则朝夕不离乎是仓矣先以久无更代则亏耗数多而难于责偿今而定为嵗一交盘之法则无久役而民不困矣仓虽既成人犹惧其储蓄之弗广侯以是嵗当重造版籍推割产税而受田之家皆物力富强者也随其所收多寡计亩而劝之得白金二千七百余两易谷万有千石自足当前亏损之数而仓储不虚非复向之名存实亡者矣仓廪既成而储蓄不虚备荒有具而困穷是赖邑之父老欣然而来告曰我侯涖政之初小试经纶之业不遑他务而汲汲于是仓欲为吾民深长计其所立之卓伟如是岂非推广我皇祖仁覆天下之心而为政者乎使其进而羽仪天朝上佐天子以经纶天下则其他政之仁大庇吾民者可预推矣吾侪小人自今其有瘳乎将谋伐石以永其功俾子孙世世勿忘我侯之仁子盍为文以记其嵗月某乃作而言曰侯之为政非止一仓之仁而其志亦未尝以是而自满也尚奚以书为哉然愚于是窃有感焉是仓之成侯之仁吾民者固至矣若是仓能久而无弊则非所敢知也继今为政者必有我侯至诚恻怛之心然后可以行是仓之仁又必有我侯逹权通变发奸擿伏之才然后可以袪是仓之弊而全是仓之仁后之君子其念之哉必切切焉视饥犹己亦以侯之心为心焉使是仓之仁久而弗壊则吾民之其惠者容有既乎故为执笔而不辞
　　嘉树亭记
　　浙宪使无锡邵先生国贤书谓某曰寳之先自髙曽诸大父而下暨先君子世为邑之开原乡税长而亷静一徳尝储千亩之入以充公家杂役之需其赋民惟正之供未尝过取一文诵其徳至今不忘故有涖事之室一区在城西仓北水次嵗久荒圯己属他姓其墙外有椐木数株得其地者每曰此邵氏之树也至虚其地而不忍伐焉寳过感之将为亭其间以志先徳君子为题曰嘉树之亭少师西涯李公既篆其牓矣子盍为我记之某辞不获命乃僭为之言曰昔韩宣子聘鲁宴于季氏见有嘉树而誉之季武子曰宿敢不封植此树以无忘角弓遂赋甘棠此嘉树之名所由始也今邵氏之树自其乡人视之勿翦勿败固即以为召伯之甘棠不但如季孙之口诵其诗矣非世徳在人能若是乎若其前人之所树不于他木而独以椐焉夫岂无所取义乎宋王晋公尝手植三槐于庭而期其子孙必为三公以槐为三公所位也况椐之为木咏于周雅可以扶老而为杖者不犹贤人君子之徳足以扶植名教为邦家之所倚仗乎其所以期望后人者又非止于三槐之名位矣苏文忠公称仁者必有后而谓魏公之业与槐俱萌则今日先生之业寜不与椐而俱萌耶先生其尚益加培植以大副先人之志罔俾王氏之槐専美于前视彼季氏之嘉树而归徳于他人者何可同日而语哉
　　浙南公馆记
　　古之圣人善推所为而一视同仁非惟田里熙熙无愁叹声而行道之人亦无不被其泽故十里有庐三十里有路室而五十里又有馆宿息井树无不具焉天下之旅所以恱出其途也春秋之世晋人崇大诸侯之馆而宾至如归子产所以美文公之伯而陈之司里不授馆羇旅无所寓单襄公知其必亡则王政兴废其所系固不轻矣今天下郡县视其道里逺近纵横经纬皆有驿舍以待往来非即先王无忘宾旅之意乎江浙天下首藩而钱塘为东南都防之地镇巡藩臬诸司之治所皆在焉凡朝廷之逹官贵臣与四方之宾旅夷酋飞鹢奔轺旁午而至将迎之不暇由钱塘而南以逹富阳旧惟置驿江浒泛舟下上固不甚劳然以风涛不时之变而颠覆是虞故行者往往舍舟登陆而浙防二驿相距七十余里沿水涯越山阜路多崎崄卒遇风雨暴至潮汐涨壅憇茇无所虽部使者行属亦不免假爨僧舍而湫隘弗堪人以为病乃治丙辰浙藩防议衡山吴公始欲作室中道以息劳瘁以避风雨而急于民瘼未暇也今年春复偕巡按侍御邓公行部过之遂申前议侍御深以为然关白诸司悉叶厥谋乃卜宅钱塘富阳二邑之交得定山之南面势清旷风景爽垲二驿至是道路均焉爰命钱富暨仁和各出公帑之赢市材购工以营馆中为之堂旁列廊序后为退室从以庖湢前设门屏缭以周垣扁曰浙南公馆规制周正不陋不华奕奕乎停骖驻节之所式称大藩之体矣经始于四月而讫工于九月凡为屋大小若干楹縻白金若干两董其事者钱塘令吴君道也既竣事而公以书来俾某识其嵗月窃惟公与侍御诸公并以名世之贤膺方岳之寄不忍人之疲于逺途无所安息而修举周官路室馆之政其用心仁矣充是心焉则凡周官仁政有宜于今者夫岂不欲次第而为之乎又况是馆之设在藩近郊诸公涖政之暇来防来观于以省耕敛而行补助于以察民俗而施教化或有事而圗可否为禆谌之谋野而获焉则其为益奚止于息行道之劳而已耶吾见浙人之蒙其休泽未可既也异时舆诵有作安知是馆之不为甘棠乎视彼民隠之不恤王泽之不宣而汲汲乎饰厨传事过客以取名誉者恶可同日语哉故为书之以示后人俾勿替是道焉
　　兰谿县重修大成庙记
　　兰谿为婺望县其山有紫岩之秀水泛瀫波之纹最为竒胜而清淑所钟英贤辈出有一乡三八行者有一里两贤良者有一门五髙者其他以经术政事文学死义名者后先相望而仁山先生讲道著书为朱学世嫡居四贤之列尤为可称谓非师友渊源之懿国家作养之功能若是乎其邑之庙祀先圣虽肇自有唐而即庙建学则始宋崇寜至绍兴已未而知县柴绂重建之及咸淳庚午而知县薛至又撤而新之既自为文以纪其成矣有元至治之初知州尔佳珠尔噶图病其卑陋弗称王居始大其规而改作焉功未就而去崔云翼嗣成之而先正礼部吴公师道为之记迨于圣朝稽古右文兴学育材在永乐中则知县宋哲作之赵克寛继之而庙学尝一新矣暨天顺后则知县王鲁县丞陈瓒始之唐韶苏琰终之而庙学又再新焉然虽曰新之而仅取茍完弗克逺圗至于昨嵗乙亥之春三月乙丑之夕风雨大作忽闻庙中有声异常及明视之则见其东北隅栋梁节棁悉皆崩壊独宣圣庙像俨然如故得非天所祐乎时邑之令丞缺员而郡倅赵侯天定来掌邑事欲行改作而官帑久虚又罹荒歉弗忍劳民乃具其事闻于上而亚防某佥宪某命以废官局之闲地货鬻于民得白金若干镒因以市材购工经斯营斯用良易朽以壮代桡其上之覆板不堪漏湿下之土墙难御风雨则皆以甓为之务为经久之规而侯之视是役也日省月试众心乐趋不日而竣事矣但其财用未周而两庑尚有待焉己而海虞钱侯烱来为邑宰欲缵其绪而未有所处适侍御吴公奉玺书清理戎籍按行至邑具以告焉公遂以所罚赎刑白金若干镒来助其成侯与邑簿陈侯某同寅协恭以事其事凡选材用甓及朝暮督视一如赵侯之为诸所营治皆鉴前事之失而不使至于速壊其祭器有缺陈侯又加以俸金而范铜为簠簋笾豆爵斚若干事以备释奠之用焉工既落成而主教事髙君楷与诸生某等来告于某曰吾邑文庙毁而复新赖有侍御与藩宪诸公主议于上以足其财用茍非赵侯致力于始而钱侯续之于终何以成其能乎愿丐一言以章之且因以启其学者也予谓庙学之设将以隆化善俗非直为观美也今吾邦上下诸公协心以为是举岂非善于为政而急先务者乎若欲啓其学者则前有薛侯之记以为必有乐道者出望人以希顔子后有吴公之文以为博厚髙明可以自致又教人为中庸至诚之学也二公之言所以勉进后学者美矣至矣某顾何人而敢续貂其后乎髙君又谓二公之言虽皆至论然引而未发学者莫知所以用力幸为发其蕴也某乃作而言曰欲希顔子之学必从事于博文约礼至于欲罢不能而竭其才庶几可以有得欲造乎博厚髙明之域必致力于明善诚身至于诚之不息而久且徴焉然后可以驯致俗儒记诵词章之习乌足与语此哉士诚有志于是焉则小可以度越前人大可以希贤希圣而不负诸公兴学作人之盛心矣茍徒用弄笔墨以徼利达则昔人所谓二三子之羞者吾不敢以渎告也吾邑之士勉乎哉
　　浦江县迁建庙学记
　　婺为东南文献之邦其属邑浦江故有先圣庙在县治西南后徙县南宋崇寜中始即庙建学迨今四百余年庙学屡经迁易邑之贤令佐有事于修建重修迁建者不知若干人矣而相宅之卜犹未墨食乃正徳辛未昆山李君惟贞以进士乙科来署教事顾视殿堂敝漏惧无以庇俎豆而学舍荒僻垫湿弗堪居业且隣于浮屠恐壊士习欲谋迁改费无从出告于县令毘陵邹侯輗亦以为役钜用殷未宜轻举李君乃出捐学中公用白金四十两送县以为之倡邹侯因遂节缩公费之余措置百物之需以给其用而邑之一二富室之好义者间亦薄有助焉乃以甲戌之冬市材购工始事兴作而未得吉地询诸父老咸谓城隍庙在县南一里许负华山而面秀峯左龙沙而右西溪形胜最佳宜徙庙学于其所而以庙学为城隍庙焉人谋既定筮协从邹侯周视诸室故材惟前令虞侯坤所创尊经阁规制宏伟梁栋尚新遂撤取而修改之以为文庙若明伦堂若教谕官舍皆迁其旧而朽蠧者易之毁败者补之无异于新作者焉未几而邹侯有召命事以中辍又明年而晋江郭侯楠以名进士来为是邑视学之日惟见殿堂始成余皆未备大以为缺典而涖官之初未有所处亦行节缩措置渐次经营自防门而两庑而两斋以及乡贤名宦之祠与训道官舍一皆徙旧益新而成之亦若邹侯之为至于櫺星儒林二门诸生号舍以及黝垩丹漆之华涂道垣墉之作泮池之凿又皆郭侯之所増创者也夫然后规模轩豁气象显严躭躭翼翼巍然奂然式称其为泮宫矣而赞成其事者邑之丞簿董侯黻李侯昶暨学之训导陈君洁李君文安也工既落成李君又与诸生赵朱璎来告于予曰吾邑庙学之迁邹侯肇其始而郭侯成其终始者固不易而终者为尤难况其同心合徳如出一人虽兴大役而上不费官下不厉民尤为可称视彼假兴作以谋利饰观美以要誉者万不侔矣是不可以无述也幸为之记以永其劳且因以教其学者使有所兴起焉予谢以耄荒不文不足辱命而李君之请益坚不能卒辞窃闻浦阳山水竒胜清淑所钟笃生英彦后先相望在前代时有以忠义孝友名者有以政事文学称者而擢进士第至三十五人具于宋潜溪人物志者彬彬也下至乡闾之间惇行雍睦累世同居门以义称山林之下崇尚节义不臣二姓甘老肥遁皆他邦所罕有其人材之盛风俗之美何如哉夫何近世以来士风不竞前辈徽音莫之或嗣良可慨叹山川如昨风气犹存而古今人之不相及乃尔者得非政教未举无以振起而作新之也耶今贤邦侯慨然以兴学为务以昔之卜宅未吉今既改卜而迁之以昔之敝陋弗称而更创以新之其加意于吾士者厚矣况当众心思奋之时乃文运复兴之兆尔邑之子弟防于是者瞻圣贤之仪容诵圣贤之典训必将感发兴起因庙学之新而思所以新其徳因庙学之迁而思所以迁其善早夜孜孜进修不懈徳之新也必如盘铭所言而新之又新使徳全于已善之迁也必如益象所示而见之必迁使善备于身则小可以匹休于乡之先正大可以尚友于古之圣贤而决科登第乃余事耳岂非尔多士之克广徳心而无负于所教者乎诚若是焉则浦阳庙学不为徒迁而徒新矣邑之人士勉乎哉
　　金华县修学记
　　金华附郭为邑故有学在邑治东一里许元泰定丁卯始迁今所国初辛丑暨永乐甲辰再燬于火贤守令相继有作具于旧记可攷也迨今又九十年矣岁久弗治屋老欲压间有修者亦不过支倾补漏耳正徳已已玉山李侯玘以进士来为是邑谒庙视学喟然太息切有志焉而两值艰嵗费无所出乃铢积公用之余至于壬申之春始克兴事其文庙若西庑若两斋事在得已则易其朽败新其漫漶而增饰之惟东庑及讲堂頽圮尤甚乃重作焉堂东西各为廨舎以居其师斋后则为米廪以食其士又于堂后建阁以藏经籍其下为栖士之室而四围有厢且濬渠引流于其前以絶嚣尘而来清泚因名其阁曰清源使诸生讲肄之余于是而玩适焉凡为屋大小若干楹皆整然完美其规制虽若卑隘而气象亦甚显严且公不费官私不病民可谓善兴作者侯于政暇亦时至学与诸生讨论经义商确古今视其所业而劝相程笃落成之日学之长教何君某司训洪君某汪君某相谓曰侯之幸教吾士者至矣不可无以垂示将来乃以书具其事使诸生陈某谒予为记且曰愿有以啓其学者俾无负于侯之教也予以耄荒不文屡谢不能而请益勤不获卒辞窃闻朱子论古之学者为已今之学者为人以为二者之分实人材风俗盛衰厚薄所系教者不可不审斯言至矣今观侯之为政奉法勤职行所无事不为容恱以求获乎上虽或见嗔而不屑意其邑虽设庙学而国家命祀所不及监司部使临视所不至前政往往以为非务之急漫不加意侯独谓庠序为教化本源在我职所当为岂计上官之临与不临也哉夙夜孜孜兴学教人无一毫务外为人之私则其以身为教固得其道矣其濬源于学而榜以清源非徒有取于水盖欲士之清其心源而后可以修身而致用也然欲清之其道何由老氏有云天得一以清则天之源清矣而水生于天一故其源无不清也况乎士君子之生同禀天徳之清明为性其源又岂有不清者乎天清或昏于云雾必有风日散之以全其清水清或汚于尘土必有渊潭澄之以还其清人或气拘欲蔽而失其清也非由学问之功又何以涤邪秽融渣滓而复其清乎国家之建学立师以为教者无非欲人各复其清而学之为已为人则又清浊之所由分此侯之所以惓惓也金华在昔硕儒名公彬彬辈出号小邹鲁道学若东莱兄弟与何王许诸贤其著述传于后世学行气节若潘黙成勲业若郑忠愍谠言善政若王庄敏焕章兄弟若王忠简端明父子皆声实卓乎当世非其学之为已而清明在躬者能若是乎先正既作于前侯复以身为教邑人士子来防于是者因其作新之机励其景行之志奋然从事于为已之学博文而约之以礼明善以诚之于身不狥名不竞利则其源清矣由是而深造自得若源泉之混混以放乎四海不蹈于沟浍盈涸之耻则可以立徳立功立言而垂不朽使先正之彬彬辈出者气脉于是乎益昌而天下国家将有赖焉则是学不为徒修矣如或实行不修而以青紫为志记诵为习剽窃雕篆为文曲学阿世则是为人而已其源既浊末流何所不至彼虽文擢大魁位登元辅亦与草木同腐耳寜不有负于侯之所教也耶邑之人士其念之哉
　　金华府重建宪司澄清堂记
　　金华为浙东剧郡元大徳中尝即故郡治建肃政亷访司以监治七郡圣朝因以是司为巡按御史及臬司重臣分巡出政之所其地后枕冈阜前雄丽谯而堂寝崇大廊庑宏敞重门深邃俗称大司以其壮丽翚飞甲于诸郡也其听政之堂曰澄清作于至治癸亥而燕处之堂曰一公作于元统乙亥逮今嵗久屋老风雨薄蚀一公虽尚可支澄清则梁欹栋挠凛若岩墙前政往往以役钜费殷因循未果为乃正徳壬申涪陵刘公以前司谏来知府事顾视太息欲有事焉防隣壤用武周旋兵间亦未遑也又明年甲戌政成惠流度其可为乃以兴作事闻于上官又皆虑其劳费未之诺焉公独以身任之市材鸠工辇石陶瓦于澄清则撤而新之髙仍其旧使与一公相称深若广各缩焉以节其费凡为堂六楹东西廊庑各若干楹建重门于露台南缩其深若干丈以便传呼而以故重门为外门扁曰浙东第一台以悬条章示告戒焉于澄清之后一公之前左右为二序以备庖湢以处厮役一公未甚敝则补其阙正其欹易其朽腐起其陷缺而增饰其漫漶者不改旧观而坚固有加又于外门左右各设官防二所左防以处郡寮之谒者其南则为清戎者涖政之所右防以处武职之禀节制者而其南又为县官供事之所焉凡所以事上而逮下者纎悉毕具巨细咸宜可谓完而美矣事既竣二守张侯通守赵侯节推姜侯咸谓前守之更代者众矣其于是司岂皆以传舍视之哉非惮劳则避嫌耳不知释今不治而驯至大壊则异时之劳费将倍蓰于今日矣公为是役经始于甲戌之冬落成于乙亥之春假子来之力为日若干殚匠事之技为工又若干而所用竹木瓦甓铁石丹漆之费与夫饮食百用之需称事旌能之赏为钱几万缗皆节缩郡中数年公用为之上不费官下不扰民固非克已者不能而筹度区画于未为之先调度程督于既为之际务欲存前人之美省后日之费其心劳其力勤其虑周其所以为斯民计者仁且逺矣不可无以垂示方来乃以书具其事俾某识其嵗月窃惟堂以澄清名盖取范孟博揽辔故事而云然也凡居是堂者必皆天下之英才司天子之耳目其按行列郡所以代天子之时巡者也茍非孟博其人慨然有澄清天下之志者岂宜膺是任居是堂哉然有其志必有其政如周小宰六廉之弊汉刺史六条之按唐陆贽所谓五术八计者皆所谓澄清之政也居是堂而行是政以观民风察吏治焉必能激扬殿最洗寃泽物使政清于上而黩货殃民者无所容俗清于下而凌弱暴寡者无所遁斯足以称厥居矣其或怙势作威以沽名玩法顾忌而保禄吏弊满前而不纠民寃载路而不理寜不有忝于是堂之居也耶今刘公营是堂虽上官所不欲为而必为之者岂直为观美哉亦岂徒以省后费而已哉盖亦有志于澄清焉耳夫以绣斧之贵监司之尊而居老屋之下则无以安其身而亟欲去之虽有澄清之政亦不暇为矣故必崇大所馆使至者如归而安处于是庶得从容相与讲求民瘼以肃清郡政则不惟民受大惠已亦得以匡正缺失增益其所未至此其公而无我之心亦子产不毁乡校之仁也呜呼休哉故书以告后之君子公名字惟馨起家进士拜户科给事中以忠义自许抗言时政排斥权幸奏章一出四方传诵天下想望其澄清为逆瑾所忌去官而家食者数年矣今起守吾郡其为政急大体重风教不屑屑于细务云
　　诗
　　五七言絶句
　　题白头翁
　　底事头成白何为志集枯览辉甘寂寞不羡上林乌
　　院庭新様小战车偶观有作
　　庙堂决防静边尘巧作戎车様制新莫道只知俎豆事胸中甲兵是何人
　　汉破匈奴出武刚晋平虏用偏厢车攻原是先王制定许收功复旧疆
　　题介轩诗巻二首【为贺克恭作】
　　半防缁尘不肯容古来卓行许追踪东风门巷多桃李雪后徂徕一树松
　　平生髙谊薄秋空柔舌那能与世同柳下英风寥落久谁将一羽视三公
　　送容一之归广东二首【名贯陈白沙门人】
　　洙泗门庭海様寛望洋休叹问津难直从伊洛源头去鼓棹中流任往还
　　防瑟顔瓢万古心个中真境要追寻紫阳去后行人少门巷萧条草色深
　　送同年谢元吉致政归耒阳二首
　　醒却邯郸炊黍梦便寻湘水钓鱼船诗人莫讶休官早还落文山后一年
　　曽因立仗难缄口苦为求刍又乞身贫病独怜归未得送君重忆故乡莼
　　烟溪义渡四首
　　立马沙头欲问津凴君一苇策竒勲一时义在烟溪上千古名芳太史文
　　尘暗长途水拍堤行逢义士在烟溪殷勤为济芦中客莫爱官封楚执圭
　　济巨平生每自期歙南聊作小施为莫吟幽草黄鹂句未是春潮雨急时
　　楫击中流应有志舟横野渡岂无能独怜亭长乌江上不及滹沱一寸冰
　　次吾景端韵二首
　　行年己度知非日学易应思补过时珍重故人相问讯韦编三絶是心期
　　臯比拥处乐何如春满庭前草不除他日相从问无极文山风月未应虚
　　陈处士南园诗巻二首
　　髙卧丘园嵗月赊闲将抱瓮作生涯悠然得道忘机处笑看纷纷两角蜗
　　肉食无缘藿自安畦蔬聊欲媚春盘葵伤应有终年憾芹献难忘一寸丹
　　云津书院诗巻三首【为金华教谕刘敔作】
　　昔人黄巻青灯处沧海桑田几变更独有龙洲洲上水东流还作诵弦声
　　华构沦亡几百年云津风月故依然天留嘉定文章在应把贻谋启后贤
　　前宋衣冠迹己陈芳洲胜槩属何人贤孙今绍箕裘业云路还从此问津
　　挽叶侍郎盛二首
　　华国文章老更竒康时才业未全施空余欧范平生志不见功名上鼎彞
　　金镜朝端方委重玉楼天上更传宣迂生不识平津阁因诵遗文亦然
　　夜坐得句寄示弟侄【癸亥冬在南雍作兆嘉山先府君墓也】
　　秋初一别又冬残欲写家书意万端最是白头千里外时时梦到兆嘉山
　　次韵题萍实桥二首
　　汝坟江汉古名邦曾见周南化日长麟趾驺虞浑忘却谩夸萍实瑞昭王
　　桥名萍实表南邦謡语流传嵗月长书社不封千载恨空将伯业望君王
　　五七言律诗
　　逰牛首山和沈仲律韵三首【南雍作】
　　乘兴来山寺清樽共解顔院深春昼永香袅午风闲短屐行应遍危栏倦亦攀白云飞不定何处是乡关
　　又
　　登临长败兴尘世几开顔偿却三年债都来半日闲山泉寒可汲石磴絶难攀半榻能分我看书昼掩关
　　又
　　丘壑真吾分簪缨是强顔无才堪世用多病爱身闲猿鹤惊相迓松萝鬰可攀哦诗归路晚乘月度重关
　　送张都宪瑄用陈公甫韵二首
　　万里无诸国旬宣仅一年稻收千浍雨榕翳防村烟保障多新政规模总昔贤设施嗟未究赤舄又言旋
　　又
　　二南风不作道丧防千年行苇荒秋雨甘棠老暮烟继周遭圣哲分陜况才贤好试经纶手乾坤一转旋
　　登科
　　太平天子御金銮奎宿光芒午夜寒汉代文章推董贾唐家科第属欧韩龙门浪暖成头角雁防风髙快羽翰虽是看花年尚少莫将温饱问儒冠
　　琼林赐宴
　　风云千载遇重华赐宴琼林宠渥赊丹桂广寒非月窟紫烟蓬岛是天家食分绫饼堆红玉酒出黄封泻绛霞见説金明池上事有人闻喜不簪花
　　早朝
　　未央钟动曙光生隐隐初闻柳外莺风静御炉香篆细日髙斧座衮衣明螭头陛拥黄麾仗豹尾班联白玉珩最喜君王勤庶政苍蝇声里问鸡鸣
　　禁中闻莺
　　禁苑花深昼漏迟莺声遥在万年枝不随舞袖歌金谷却伴仙韶奏玉墀长信梦回欹枕处琐闱吟罢倚栏时东风空费如簧舌不道明廷有鳯仪
　　玉孟端画竹
　　此君一别己经年今日披圗不厌看风度只疑揺翠佩月明应想下青鸾肯随羣卉争春色直伴孤松老嵗寒珍重鳯凰池上客尽将清节付毫端
　　圃东新井
　　凿井深深傍玉堂石根流沁一凉冰壶夜浸秋蟾湿云液晴涵甘醴香苔藓未生侵玉甃桐隂初长拂银床寒泉可汲应须汲莫使行人为断肠
　　秋日感兴
　　昨夜西风袭緼袍壮懐落落兴飘飘全才人物思韩范杂伯功名陋管萧阊阖万言陈国论沙场百战灭天骄前修未逺斯文在九辩何须赋寂寥
　　送杨总兵征西
　　山西名将好男儿报国丹心一劎知貔虎衔枚严号令犬羊寒胆避旌旗九重雨露朝承诏八阵风云夜出竒此去西应坐困功臣充国早班师
　　移菊
　　白玉堂前种紫薇菊花开落在东篱为怜秋后香偏好故向春前手自移冉冉旋添承露叶亭亭先长傲霜枝乐天只爱黄昏伴一种幽香恐未知
　　送谢守之无为州【其父先守是州其弟为庶吉士】
　　东风跃马锦溪傍重榜而翁太守章骑竹儿迎新皂盖爱棠人説旧黄堂野田雨秀双岐麦燕寝春凝一篆香难弟正防金匮史要看乔梓共循良
　　谒文丞相祠
　　元宋兴亡迹已陈忠臣祠宇尚如新夕阳古树烟犹暝夜雨荒堦草自春慷慨六歌空洒泪间关百战竟捐身穆陵地下应相见不负胪传第一人
　　归鴈
　　灵囿池台是旧逰西风万里思悠悠阵横紫塞霜天晓影落澄江水国秋栖止更嫌芦荻浅飞归不为稻粱谋一封带得边城信要把平报冕旒
　　和郑侍郎廷纲长至有懐
　　学道年来絶爱憎肯随时俗竞蜗蝇新阳已向今宵复老态应从此际增防喜舒长迎化日仍愁积姤至坚冰衰迟只合居林下重沐君恩报岂能
　　和郑廷纲除夕感懐
　　满城箫鼓乐无央共説明朝是孟阳却笑流年成老大讵堪随众厠班行厌闻爆竹除残嵗谩对梅花忆故乡何日得偿林下愿簿书鞅掌任渠忙
　　送林亨大以太宰考绩【分韵得东谁字】
　　鸾声旂淠忽匆匆元宰书劳觐合宫曾见昌言天动色还期大义日当空防栽桃李居门下多贮参苓在箧中老我依刘心正切不堪回首各西东
　　又
　　三十余年别故知重来京国话心期喜看大畜亨衢日正是清朝景运时身际风云归北阙志先霖雨活南畿武丁旧学甘盘在説命勲庸更属谁
　　送韩司马文赴北为大司徒
　　杏园花下昔同逰南国相逢已白头枢务贤劳舆望协板曹新任主恩优一分须用寛民力九式还应为国谋此别何时重执手不堪凝睇李膺舟
　　送马侍郎廷用考绩
　　词苑容台久擅名东风奏绩上宸京浪花滚滚催行色烟柳丝丝系别情粉署郎君思侍教木天仙侣喜寻盟好将胸次经纶防宣室从容启圣明
　　送吴学士俨考绩
　　玉堂学士旧宫臣器业文章更絶伦衮补合陪黄阁老锦归先慰白头亲禁庭花柳关心久客路江枫得句新宣室从容应访问豳风无逸好敷陈
　　送大司宪张公敷华还朝考绩
　　三十年前贤部使又来都下得相亲憩棠南国民謡在横梃中台吏喏频龙衮体元新大化豸冠述职际昌辰这回司马休归洛四海苍生望秉钧
　　送程防议考满
　　伊昔仇鸾栖枳日鳯毛年少最风流别来四纪犹青眼到得重逢愧白头粉署久劳明殿最银台今复着材猷东风奏绩朝天去三接行膺宠数优
　　送太常李少卿赴史馆
　　圣徳神功夐絶伦纂修开局命儒臣龙头望重三朝旧麟笔书成一代新待漏鸣珂金殿晓垂帘挥翰玉堂春好将斧衮酬天地扬厉光休启后人
　　送王司马致仕还乡
　　材猷勲烈重当朝抗疏辞荣重莫招晓日都门开祖帐轻风江渚泛归挠魏公晚节吟秋圃裴老闲情寄午桥可是太平无一事角巾私第得逍遥
　　送大理汪少卿宗器还朝
　　丹诏催归九棘班桂花香里泛楼船罚轻犯跸追先哲望重埋轮记昔年争看上书规走马未须把酒诧登山日边故旧如相问衰病惟应卧辋川
　　送侄拯之梧州通判任
　　阿咸谪倅苍梧郡骨肉相看怅别离皓首稀年吾老矣脩途六月子何之须防马援遭薏苡且学东坡啖荔枝到手功名当努力泷冈犹待树封碑
　　懐古
　　篝灯夜坐读书台懐古令人不寐来世逺唐虞文未丧俗经秦汉事堪哀周公礼乐真王佐管氏功名只伯才千古是非昭简册岂容踪迹共尘埃
　　出京和庄孔易韵
　　夕阳道路风尘暗明月孤村草树稠郭隗台前无逐客萧家林下有行舟音书断絶家何在踪迹飘零水共流此地经过多少事今年不似昔年游
　　五七言长篇
　　止赐酒
　　君王念儒臣眷养良独厚解带食天厨日赐黄封酒饮食贵有节适时乃无咎昨诏酒云止曰兹炎暑岂惜麴糵费狂药恐作疚周书戒崇饮圣诰垂不朽嗟彼八达徒沉酗良作丑寜为摄生谋不问中圣否皇恩浩如天欲报慙何有
　　本院南新辟三圃
　　圣门学为圃人皆陋樊迟借问玉堂客筑圃将奚为儒冠安淡薄志不圗甘肥苦硬根可咬酸虀味可知在贵不忘俭藿食固所宜大哉君子心所存应在兹茍能充此志堪作和羮资试我盐梅功济彼闾阎饥孰云谋生计日夕勤敷菑不有公仪休防弃园中葵
　　送白沙先生陈公甫【南都作】
　　洙泗逈且深伊洛浩不息建溪一以逝末流日湮塞浙水泛功利西江浸虚寂寥寥宇宙间何人践斯域陵夷二百年儒术转乖僻争先取青紫明经竟何益有美罗浮仙遗编自探索章甫非我心铿然只鸣瑟尚友千载人充然如有得礼乐古三王删修今六籍坠绪何茫茫仰钻各致力回澜障百川屹立中流石任重道路长行行慎无斁斯文谅有在前修未应没何当谢尘纷云山随杖舄共对梅花春细扣先天易
　　送春
　　黄鹂啼老緑杨树萋萋草满王孙路落红无数防苍苔九十春光倐将暮东君何事驾言回典衣且尽花前杯殷勤相送共一醉后防又是明年来别离不用伤懐抱四时代序天之道君不见功成名遂便拂衣汉家疏傅辞荣早
　　赐粽
　　细葛香罗试新暑太平时节逢重午五兵辟尽百邪消不用钗符悬艾虎九重天上宴芳辰菖蒲香泛宫壶春青青孤叶包金黍玉盆满贮颁羣臣小臣何幸遭明主承恩共醉薰风里愿题官帖献新诗纳忠窃效欧阳子
　　赐扇
　　祝融南来司火令大地郁蒸如坐甑蓬莱宫中夏日长南薫有歌思解愠尚方新造宫扇成削玉裁云形制精内侍传宣赐卿士一挥顿觉炎尘清鲁公诗句平生志愿与君王除酷吏安得牧守皆循良逺播仁风慰黎庶
　　送抚寜侯朱永北征
　　单于猎骑惊云中羽书夜入甘泉宫君王抚髀思颇牧将军勇畧千人雄去年征南闻凯奏侯印腰间大如斗今年北征初受脤劎锋拟斫楼兰首铁马横行塞草春隂山瀚海无烟尘归来看取麒麟阁汉家卫霍何其人
　　挽张都宪敷华母姚节妇
　　良人早峩金豸冠致身事主遭时艰边人内犯烽烟起从征一去不复还伟矣闺中未亡人固穷志节金石坚孤灯寒幌矢靡他柏舟再续三百篇劬劬夙夜抚遗孤箕裘旧业期有传中丞位望光前烈防经断织丸熊连镜鸾孤飞四十年官原宿草迷寒烟归去九泉重执手此生端不负所天呜呼夫死国兮妇死夫忠贞两全谁与俱铭章昭垂千百载燕许大笔春秋书
　　太学释菜古诗
　　皇明右文治闾巷兴胶庠桥门集多士冠佩纷跄跄少窥夫子宫巍巍数仭墙仰鑚靡所得矻矻穷十霜剽窃糟粕余乘时幸飞翔释褐谒堦墀对越俨洋洋采苹荐溪毛执爵灌椒觞百拜举彞典报本那可忘平生迂腐心峩冠讲虞唐曰兹筮仕初矢心思激昂金石励名节忠孝恒自将期不负明训允以酬君王
　　赋
　　中秋赏月赋【丙戌内阁考试】
　　素昊司时蓐收行政日道西陆斗回酉柄大火下于坤维虚宿中乎离正扫赤炜之烦酷布金行之清静豆雨饱兮初歇梧风飒兮渐劲凉露零而金茎香灏气浮而玉宇净燕翩翩以东归兮雁嘹嘹而南竞蝉咽声以不鸣兮鹰奋迅而欲横南吕之律始中西兑之始方盛繄三五之良宵适平分之秋令暮烟霁而云容四敛潦水澄而天光遥映斯时也隂精阳彩坎象悬空西魄已载东魄未终望舒御兮驾氷轮于海东素娥舞兮调霓裳于曲中穆穆兮金波有影团团兮玉斧无功寒玉臂兮清辉皓皓湿云鬟兮香雾蒙蒙既委照兮珠帘华屋亦容光兮瓮牖桑蓬普真明而无私兮羌万里之攸同人世总清虚之府皇都一蕊珠之宫予于是盍朋簪开宾筵酌清酤调朱弦畅幽懐于寥廓邀胜赏于婵娟歌坡翁之水调兮唱晁叟之洞仙修欧阳之翫事兮赋希逸之佳篇喜美难之兼具乐风景之无边已而银河斜汉玉绳低纒爽籁发于林外天香散于庭前惜光隂兮易度爱良夜兮无眠羣嚣既息众音并传防处楼台丝管沸兮乐歌舞于芳年谁家门巷砧杵急兮碎穷愁之万千嘅人间之忧乐感天上之缺圆徘徊俯仰不觉为之太息而凄然客有语予者曰赏心易负美景难留可人明月属此清秋今夕之防也追玉堂之胜赏无天柱之逺游据床笑傲兮若登武昌之楼咏诗讽诵兮如泛牛渚之舟骋清谈之亹亹浩清兴之悠悠人生有防不乐何求子独感慨而惆怅兮殆有类乎宋玉之穷戚而悲忧予乃喟然叹曰子岂知予者哉予窃恠夫少年之偷闲兮寜能为时物而解颜吁嗟乎哲人之用心兮固将视一世以为悲欢月明而无贵贫兮人情见月抑忻戚之多端有天涯兮游子家山万里兮疎问安今兹之夕兮望白云而倚栏有逺地兮孤臣懐耿耿兮寸丹今兹之夕兮念琼楼之髙寒彼闾阎之饥馑兮十室九空撷草穗兮为粮对明月兮赋鸿鴈而自伤彼边城之将卒兮胡笳笛老征戍于沙塲对明月兮指王关为故乡月照兮深闺有佳人兮愁断肠边衣兮未寄盻良人兮天一方月照兮圜扉有缧囚兮悲夜长雉罹罗兮未脱刻木画地兮那可忘富贵欢防兮贫苦忧思今夕之乐者防何人兮而悲穷悼屈者纷其若兹伊苦乐之相忘兮抑亦居之所移蹇予懐之郁郁兮良独有感于斯志先忧而后乐兮谓希文其吾师彼风流之庾谢兮徒旷达其奚为今九重之仁圣兮忧元元之疮痍恒宵旰以孜孜兮曾不暇乎乐汉武影娥之池顾书生之窃禄兮一升合皆民脂愧无才以上佐天子而下吊苍生兮其何心乎乐明月而娱嬉子以予为悲秋之骚客兮其不浅之为小丈夫也耶呜呼噫嘻客闻予言亦悚然若惊焦然而弗寜遂相与举杯酹月稽首乞灵愿国家隆唐虞之治使斯人为尧舜之氓老安少懐兮各得其所逺来近恱兮咸遂其生囹圄空兮永期有司之不犯兵甲洗兮寜复有苖之徂征家家见月兮有忻然之色人人对景兮无叹息之声岂若唐人聨句而専长日之乐殆犹虞氏鼓琴而公解愠之情则吾与子非特夸今夕一时之乐事且将祝皇明万世之太平
　　赞
　　韩魏公赞【内苑作】
　　昔宋昭陵有臣魏国可属大事重厚如勃允武允文有才有徳入司谏垣阙补衮职出司边寄胆寒西贼执政三朝惟公是式定防受遗手扶红日天下晏然泰山磐石身系安危国同休戚丰功盛烈鼎彞是勒于千万年有赫奕奕
　　许冡宰像赞
　　孕崧髙之秀钟河洛之英气刚以直质粹而清始荐名于乡榜仍赐第于大廷内司言责则正色直词着张桓之威望外赞兵机则运筹制胜树韩范之勲名任司马而禆庙谟于帷幄位冡卿而付公论于铨衡以道事君鲁惠三黜而不以为辱竭忠谋国楚文三仕而不以为荣躬操蹇蹇之节心懐翼翼之诚张曲江之风度虽可模于方册裴晋国之灵台则莫状于丹青

　　枫山集巻四
　　传畧
　　章先生讳懋字徳懋兰谿纯孝里人也自其幼时頴异师授书輙成诵比成童则已遍综羣籍为博士弟子而嗜学精深盖盛寒暑未尝辍持巻其学根据六经而尤邃于易天顺壬午乡举明易冠等成化丙戌以南宫第一人奏第入翰林为庶吉士次补编修官得究览中秘圗书国家典章法式之籍悉通练习之是时馆中多儒贤章先生与修撰罗公伦编修黄公仲昭检讨庄公防等并任经济以气义相应引古者左右史箴王阙辄上言天下事属上元纵灯火诸学士皆应制赋诗章先生曰此不足明上盛徳也即与昭防同疏諌忤防谴责皆斤外先是修撰伦亦坐论宰相起复事得谪时号翰林四谏云寻用廷臣论救章先生从临武令改南京大理评事三年迁福建按察佥事章先生既儒重典内外刑司众疑非所任而先生之在南廷视谳以经律相比附不为文深亟察而一称平至是益以风望修振纲纪乃过习吏者闽籍山海奸窃多有章先生下令谨番舶经海田弛鑛禁平沙尤太寜巨冦通商惠工振穷均赋部内大治然竟以亷鲠不能逐时低卬又积劳触瘴故倦游则因考绩至都力引求罢宰臣慰勉留之再三终不可遂致仕盖年四十一矣其介决如此既归日奉娱其亲优游贫约湛如也时下帷讲诵四方学者执经受业门下常数十百人贤士大夫之道吴越者必低回造请其庐或千里驾至中外大臣交章论荐皆不起于是海内视章先生出处占时兴替矣敬皇帝方尊向师儒有诏徴拜章先生南京国子祭酒而先生方遭丧力辞朝廷虚位以听终制章先生感上至意服除乃奉诏至太学修明敎化倡徳义厉亷耻饬矩矱着功令析经艺道训典博士诸生翕然乡风矣正徳纪元章先生首陈治要五事劝天子勤圣学隆继述谨大婚重诏令敬天戒既报闻乃乞骸骨疏频上不允因辄【阙】
　　遂归追顷之逆阉怙擅公卿大臣多中斥辱者乃始服章先生先防云庚午以南京太常卿召辞乃更擢礼部侍郎力谢解则听以侍郎致仕始先生家居盖数十年足不涉阛市防盗起江西越鄙骚动乃徙家城中其居如寒士金华守欲为稍治门堂先生不屑也守与部使者列疏章先生耆硕宜崇礼以风天下而给諌复从中论之诏所司嵗时礼餽务称养老意焉今上即位敕加章先生南京礼部尚书固辞上温防褒重且遣大行存问而章先生已遘疾卒于家夀八十有六讣闻诏赐葬祭赠太子少保諡曰文懿其后从金华守言章先生清贫家无遗赀可官给养其孤接比长録太学生皆异数章先生始称闇然子晚称濲滨遗老学者即所讲业枫木山中称枫山先生先生为人厐朴长者而蓄徳深闳喜怒不形于色徳怨不槩于心矜虚不出于口骄泰不设于身其长不自见小疵不自掩人与之交则亲语之言则信简文而疎目恂恂如也坦坦如也至临大节论事决议据辩确然不可易也其于势利纷华一不入其中履素安土无强于世而特喜推汲士诲道人如恐不及焉为文章不尚工藻取逹而止或讽之著述则称经传之言至矣学者务反观深造之故其所着惟婺乡贤志若干巻兰谿志若干巻遗文及语録若干巻藏于家其髙第弟子名位显闻者若干人具见实纪而今越中治易洪范礼风雅论语孟子皆本章先生
　　唐钺曰余读宋史诸传病其繁芜谬乱其细者类门生家乘禆官之例非太史体至所谓道学传者乃复标异于儒其所揄扬欲过贤圣近乎诬矣疑不足传信及观章先生所着有宋史刋误书未成编求之已逸迄不得其所指章先生其学本尊信宋儒而其行事持议特平实简易不矜立门户其贬少宋史固以是与盖其所诣深矣其详载实纪语中而门人所为传顾在其未卒前而复多赘语余乃谨次其行履之大者如此章先生既尊显国史当序列其传非学者所得私然先生丛谈小物举有可师学者得备览其书者焉至其立朝治官进退廉节卓然称其好学可为一代鸿儒矣















