　　钦定四库全书　　　　集部四
　　提要
　　澹斋集十八巻　　　　别集类三【宋】
　　臣等谨案澹斋集十八巻宋李流谦撰流谦字无变汉州徳阳人父良臣登政和五年进士绍兴中授馆职为尚书郎晚出守简池二州以终流谦少以父防补将仕郎授成都府灵泉县尉秩满调雅州教授防虞允文宣抚全蜀置之幕下多所賛画寻以荐除诸王宫大小学教授力丐补外改奉议郎通判潼川府事其事迹不见于宋史惟其兄益谦所作行状尚具见其始末所着文集宋史亦不著录惟焦竑国史经籍志黄虞稷千顷堂书目俱载有澹斋集八十一巻是明世尚有传本今已湮没无闻厉鹗撰宋诗纪事仅从成都文类中搜得梅林分韵一首其文亦与本集颇有异同又以流谦为绵竹人与行状不合知鹗未覩本集故传闻异词也流谦以文学知名其父良臣尝出张浚门下为所论荐集中分陕志专为颂浚勲徳而作铺张太甚殊不免门户之私其诗文邉幅稍狭间伤浅俚亦未能尽臻醇粹然笔力峭劲不屑屑以雕琢为工视后来破碎苶弱之习较为胜之宋代遗集大半散佚若流谦者固不妨存备一家矣谨就永乐大典所载抄撮编次厘为十八巻其益谦行状及其子亷榘刋集原防并附录于末以备考证焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　澹斋集卷一　　　　　宋　李流谦　撰
　　赋
　　龙居山人墨戯赋
　　龙居之山有隐君子能人能天内外进矣尝戯谓予宇宙在其手万化生乎身谓予不信可以小试于是莞尔奋兴矍然振袂起策老防如身使臂臂使指疾徐曲折惟意之止予从旁纵观窃味余胾葢其来莫御也如川源之东赴如风雨之卒至其运而不留也如走圆于峻坂如决水于平地其致一而不失也如痀偻之蜩津人之舟郢人之斤后羿之矢其出竒而莫测如拔帜而赵穷如削木而厐殪俄而浑沌破碎众彚错起燕都楚壤越邑呉市山川卉木之变幻人鬼兽禽之谲诡外而蛮貊介鳞氊毳铸鼎之所象汗简之所志缃素之所传墟冢之所瘗千态万状可愕可喜空底里以陈露窜神奸而无所予亦变色而作失声而喟艺之精也一至于是子于何学而造斯妙敢问所以隐居君子投笔而对是心非手是道非技吾之始为此也尝观之古人矣败缣埃漫破壁苔渍陁子道子顾陆而次竒踪秘迹过目不记乆之意若不厌求履于迹岂其得履则闻之师曰逐末者去本逺信耳者与目异万生扰扰不一其类洪纤巨细禀自然之形流转飞动具不说之理彼刻楮者已落第二故干也所师帝闲万骑真龙拏空叶公失气见似之者而喜对面千里乃观之天地之间物物而察道实甚迩宛然胷中者皆彼成象流出笔端者乃其全体运生机于目前发妙意于象外然意终未厌此则物耳有物物者缄鐍秘严莫觇其际于是使离朱索之而伎穷契诟求之而心醉乃三日斋而鉏其骄色五日戒而掊其淫志观之我心一尘不翳炯八窗之内彻纷万象之我备独撡其钥干辟坤闭其动而愈出如茧吐绪酌而不竭如海出水吾何为哉应之而已方是时也终日捉笔我不自知观者何议予惊曰有是哉子之妙也予不知其他独于文也而尝从事徒怪夫六经以来众伎纷蚁世祀几传作者几辈云章星藻其来亹亹孟醇庄放雄严荀肆屈贾之幽妍迁向之博伟韩豪柳劲异味合美岂夫与子同一经纬隐君子笑曰观解牛者得养生见行水者知用智事固有殊途而同归百虑而一致子何知之晚而问之不惠夫子之妙我之妙也我之妙造化之妙也复奚辨于彼此子其然乎不然倘曰天下皆疑吾独得不疑则俟帝鸿氏起而问之
　　五言古诗
　　赠别
　　水火气类感草木臭味亲君看金石交分笃均天伦朅来东川游结友轻雷陈诸君尽豪俊着我漫浪身酒斟约无算诗妙各有神人事不可知变态生逡廵一代韩荆州大木卧龙鳞客禽失危巢翩翩傍丛榛斗升何细碎朱丝恐生尘知巳泪再滴离羣恨方新去兹胜社难胷腹伤人神临岐欲何语一味唯酸辛岁晚念裘褐幸勿忘骚人
　　送罗制参
　　平生愿识韩一见屣履迎自揣何所持徒有汗背惊下士公盛德事贤我真情西南大幕府控制七十城自公归奏功泰阶夜光明上前论宾客岂但丞冰衡况公天人学根本敬与诚么麽见事功万物待生成三月涨桃花镜面江流平若为化樯乌亲送帆檝行临风嘿凄然一纸聊寄声上有字加餐意重千金轻勿言暂暌阔四海如弟兄
　　戱贻秋泉子
　　桂椒发芳辛水泉佐澄洁风味可人哉酝借固佳客清非伯夷隘和异柳惠亵壶子与俱来表里清彻骨素魄吸沆瀣枯肠濯埃东家欲毋我漆园强齐物物我傥未融平地森劒防非秦亦非越有国名建德恬流不须航坦迳无辙迹笑渠秉周礼况复用萧律聚粮适千里叱驭履九折劝君反尔辕神尻徐而疾伯伦驾予车元亮脂我辖胚浑未兆前羲轩乃叔末
　　病中作此
　　苦热日念秋秋至转多病枯藤不得力小室同械禁形骸老翁然但未雪绕鬓秋山叠翠嶂秋月挂冰镜朝跻闲屐齿夜语阁麈柄妻孥生怅望煮药劝屡进故人尚记存折简时一问年来识真妄水月空万境鬭蚁非实响杯蛇亦幻影谁于炯炯中屑金作尘眚酒盏行欲谢云窗岂复近唯有妙莲华胜味方隽永谁来炷炉熏佩子法王印
　　秋怀
　　悠悠感愁运肃肃励素节蟾华度疎櫺兰吹出丛薄幽虫泣烟莎防萤暎露叶百哀攻予衷感此重忉怛庭闱余斑衣荒垅已白骨茍生尚何聊从死恐亡益鞠凶天未悔风急鴈序拆女须冰玉质眼看没荒域山鬼不足邻何年反尔魄危肠尽一哭六月霜凛烈自从夺所怙残魂慨零落虚已折翮况此百中镝人生寄一世常苦不满百血气如微流岂禁沸鼎涸隐忧谁复诉任理寛万一贝叶了诸妄一真无悦戚香火有昔缘从兹事朝夕
　　浴罢
　　性懒如嵇康不沐已三岁虮虱擅封域污垢为之地譬之大诸侯父死辄子继纳污固云乆用钺岂得已朝来汤沐具缟素雪危涕决河巻尘泥崩风刮氛翳防担坐茂树未足当快意晚日沥余润寸栉导积气蓬根入风露浮爽到肝肺却忧见斑毛引镜不敢对弹冠一趺坐茹连岂吾事置之勿复道我醉欲眠尔
　　邺守以石刻屈平昭君像见惠因思大夫之忠贯白日而凌秋霜在所不论而昭君以倾国之豓擅天下之色乃不肻自同众姬货画师以求媚此尤为可感者为赋此篇
　　璇题朝曦丽椒殿春风香带日羡寒鸦洒盐引痴羊那知韶葩妍有此秋节刚千金非我爱所重在行藏奋然斩画史低头笑君王呈身由谄壬百态恐不当照影见冠佩岂不羞帷房自从到北庭几阅紫塞霜年年鸿鴈归不寄一字将却悲降将军高台望故乡至今青冢上沙草不肻黄吾观娇色儿睥睨此滥觞孽阉擅国辟天地为低昂眼前杀师傅但有涕淋浪区区一女子去留系毫芒我行桃李村高髻余旧妆负薪行汲泉不愿同康庄为计盍不尔乃以美自戕初心岂其然薄命遭彼狂离骚照白日至今祖文章婉娈古称士后先出寒乡遗刻共想像再歌重慨慷
　　即事
　　畏热客不来习懒我倦出爱闲闲不彻一日如两日晚风生防凉佳月挂西壁谁为无事人共此可怜夕
　　得小麑因戱作
　　倾江酿斗秫未啻俗之醨向来故疎慵重此百忧罹杜门不复出出亦将从谁山氓过予言刈樵得雏麑适我薮泽念亟买不论赀断乳无几日疎毳未傅皮槛牢异林壑恐作南冠累解缚非予靳弱质叵自持罦罗竹节稠失脚悔可追泠泠溪流甘蔚蔚庭草肥人生一饱耳八荒吾庭帏我自不乱羣尔能忘土思驯狎不违性长大傥有期充庖断勿忧巾车薄劳之南山与北涧伴我歌紫芝张陈慨中画管鲍谬已知新交不更添岁寒端自兹
　　数醉
　　清秋无所为遇酒时一醉醉则遗形骸兀然外天地尘世多得失古事有兴废更复不快饮徒为乱人意屈原贵独醒贾谊每流涕二子竟中夭惜哉且自弃苍苔晚雨湿红叶北风厉乐乡聊可谋悲秋岂吾志
　　病中
　　禀生拙以疎俯仰人事劳烦疾乘秋至幽忧安能逃闭閤无余欣西风晚萧骚乃悟扬子居未曾损一毛流光背人驰岁暮不自聊安得七发贤相从观海涛
　　黄思忠病起作此寄之
　　岩岩千丈松大厦不收拾已作涧壑卧更困蝼蚁穴天果无意哉问龟龟不食悲歌气填膺白虹为贯日向来亡公子后日九州伯奈何蕞尔曹乃敢观裸浴士穷有如此于君更心恻平生治国手仅脱在陈厄三彭捃细故二竖侮明德闻之投袂起此士岂易得可无不赀药粉珠屑白玉奋髯呵不祥有神嘿操防歘然蛙腹裂还我苍玉璧一尊欲寿君怅念风雨隔平呉固竒烈更谨盘水执君身则千金斯文但一发勉矣加飱饭吾道系损益
　　予游潼川将访魏城令君李仲明而不果作此寄之
　　骨肉缠恩爱友朋缀情义于君若兼之何生结此契朅来东川游咫尺桃李县引车意甚决牵衣事辄挽我如空中云随风出岩岫又如波上舟东西听水手有心不能酬富贵那可必富贵吾不愿此见未宜失裁诗说相思过鴈或堪托鴈能见君子嗟予鴈不若
　　送台石甫出关
　　台君少年时盛气不可葢冀北驹堕地过都如厯块未説两石弓谈诗亦坚对十年忧患绕螭伏浅濑宝劒夜韬光苍鹰秋折翅飘风讵终朝否极理则泰秋高气益肃匹马指絶塞酒阑奋袂起晓色风雨晦关头飞将军乆矣侧席待解鞍握手语意合琥珀芥去去未可知建侯万里外两耳熟高名迩方揖英槩颇知倜傥士别意殊愦愦赠行敢他言忠义福所介
　　送华觉归中岩
　　世故翻巨浪是身如孤舟黑风半夜来掀簸卒未休谁能汹涌间轻飞逐浮鸥稽首大导师觉海名善泅请下一转语为度厯劫忧师笑了无言此问难尔酬未可檝迎汝子归当内求坚忍作维缆巨防截横流中有不动者东西听漂浮师今念故山翩然去难留相送城东隅黄叶堆别愁归来闭阁坐念念期自修精进傥不懈针芥或有投西风白莲开束包随胜游
　　元日泛舟分韵得大字
　　春从沙际生白石暎浅濑一舟何自横寄倐与会今日是何朝亦恐鱼鸟怪晓暾破宿雨换岁无此快柂工貌闲暇一篙有三昧夷犹我无心上下听汝辈断崖舂涛波千古意不改中流浸玻璃绿净吾苦爱林深故疎密山逺自明晦隔江见人家短篱防畦菜蓑笠弄晚色真乐在牛背稍能薄输征武陵岂天外吾曹二三子勿作碌碌待涛戎叹山河尘凡累缨佩人生富贵哉固有一事大
　　月夜泛舟
　　苦雨连日夜佳月遭薄蚀晚风散积霭水天忽改碧江臯放幽步露下襟袂湿划然湖海兴如骥不受勒扁舟系枯柳渔子眠已熟唤起勿作难解缆破秋色移我坐空旷四顾竦毛骨山空木叶脱岸断石脚出舍舟访邻叟醉卧不纳客何必见安道意行无适莫书生亦底事忍冻犯蛟窟可怜穷事业坐恐清景失归来定何得索酒更深酌上士不言喻下士笑局局太白下羌江苏仙游赤壁风流共一时作诗记今夕
　　东岩施头陁所隐也头陁唐人初居郡之奉圣寺太守独孤见之头陁不加敬独孤怒既去遣吏捕之头陁以笠涉江至此山吏随焉头陁隐岩间两虎守之吏骇退即其地为院昔律今禅予昔侍亲守简数来游再到赋此诗
　　胜地忆屡到变革非昔年律居扫积陋禅房侈旧观老衲不可见遗事故老传使君擅一壑凴愚妄自贤定心初不揺蚉防卒飞前赫然涨蛙腹欲以火燎天一笠渡清波絶壁守两斑游戱出小异褫骇飞残魂敬汝则劳道力屹如山一笑置勿问炉薫袅轻烟洗盏酌石溜吻颊冰雪寒却忆飞泉句然思老仙
　　从冯黎州饮梅林以山谷旧时爱酒陶彭泽今日梅花树下僧分韵赋诗得时字
　　巾冠堕城府桔橰无休时胷脾贮黄埃非复林壑姿涎流方外胜秦人望轩羲万金买闲日驾言一纾眉冐踏众俊塲更从百代师食鱼得河鲂熊蹯佐其滋靉靉烟雨村霜条出冰蕤乌鹊噪寒暝玊立山差差置樽扶疎下寿干虬蛟驰落蘂不动尘初无犀骇鸡深酌起自劝非族不在斯公行对宣温云雾生攀跻能来玩墟落匹马却葢麾蟠胷万防蝀区寰眇毫丝以兹接羣动白羽坐指挥笑彼豢外者组绂为之鞿他年驷马还梅花当十围记此黄公垆下车挽客衣未觉邈山河一醉固大竒
　　用山谷上东坡韵与冯黎州【黎州时将赴召】
　　赐履圣贤地专征翰墨塲黎然本非照昬幽自防光醍醐有真液薝卜无别香座当百尺楼余子但庑廊誉毁不可劫造物能雌黄简编熟古人见公葢未尝彭黥非韩敌或可噪其旁公有八纮罝就猎庸何伤
　　鼓镛作宫庭缶盎不能声僊圆起濒死乃欲进豨苓淫书有痼疾展巻自弱龄俗学或攘之正忧荆棘生孔顔共一世余事不芥蔕跪求直指处遂了不朽计自今面其真向来独喜似
　　送孙隆州
　　万里对明光真实一字字九陛元不隔是亦父子尔我读公车牍再拜甚欢喜玉色近昕夕王度日完粹再析山中符可以觇胷次道行国无小意甘食则防平生熟窥觇步步圣贤地造物宝其人华皓表斯世从军落穷塞愁破觌清峙蜗庐仅缠躯鼔钟日在耳何以充淹留白日不可系长年慕道德师友别匪易踯躅南城隅竚立无涘不见两朱轮但见嘉陵水
　　上费邛州
　　疏茅裂万户百战未易得一识荆州面不作半钱直朝曦明生东夜斗光炯北皎皎羣目用余影到盆隙共在一世间能无一世杰要渠两眼青洞此寸心赤使君絶不凡白璧生径尺龚黄汉循吏阮谢晋人物稍稽一节趋戯从五府辟端知付两轓乃用倡九牧春风长桑柘豚犊饱栅枥遗秉利寡妇负戴无斑白灵河贯中国寸地沾滴沥三公乃故亊企踵荣昼接慕用吾已夙愿见忧不亟聊欲写我心敢幸康而色宾庖月照爼谈阁风满席秋霜湿征衣行李惊遽迫恋轩寄悲啸孤恨绕华防权舆置身地大冶天地窄相马不相肉剖玉莫剖石狗盗何足言囊锥有竒客
　　马德骏微恙既平作此劳之
　　内寇非阴阳穷愁因缘之坚垒自却走不药亦不龟夫子乐唐虞短褐荫茅茨尘不上几闼何物作伺窥或丐愈风檄岂邀遣疟诗朝来就清爽梳发修竹墀买酒约相过胜地相扶擕人生逾四十浸与衰苶期君壮尚俘劫我怯重嗟咨问丹勾漏迂访道弱水疲绵绵抱谷神闭门有余师鹤病无死骨松瘦有老枝
　　同游公玉伯氏季氏游水陆院濯缨阁以清斯濯缨分韵赋诗得斯字
　　积雨泥断道扶笻将何之愁蹲寡情味窜壁如蝇痴朝暾惠新晴僊风起衰萎振衣欲有诣扣扉适相期百步得精庐一丈清泠池老木围萧森囘风影差差向来赫然者挟冰诵昔非晤言意能消真适神不疲鳞游鸟空翔趣舍各不知我闲苦枵馁吏夺君嗟咨拙巧自殊用静躁亦异宜能来共幽旷合处或在斯夜光栖重囦草木生光辉抵鹊者谁子而况弹病鸱我有飞霞裾云旗驾灵螭举头叫阊阖九万风反低敬以赠美人嘉惠无时衰
　　送刘文潜司业江西漕二首
　　百为自丛拏至理在绵眇刀硎閟新颖镜像蓄遗照吾心又不然一士欲矫矫目送云端禽举觞可以了始作想澄清歊暑不敢毒以兹寿慈母吾鼎愧半菽恨我如宛童失此百围木豁然心光动千里尚相烛清明日同宋才夫王子友游秦氏园分韵得一字
　　谁浇无边春酿成此天色文章秖引睡茗椀不着力虽无田父邀欲到野人宅日萼鬭深妍风条舞柔碧数峯极蕴借未到辄目逆人心有同然一样寄岑寂茅茨破不补吾意嘿有适置樽小轩戸云气手阖辟苍苍万檀栾晚吹自萧瑟穿荒取防迳便旷从短策忽与幽兴会照我两尺璧白虹润山木取友固多益谈深近迂怪理奥烦探索鲸杯不足呑马肝无用食玉虬蟠蜿蜒万鳞寒缩涩饯春春未阑尚及三之一
　　观画文氏园小酌而归【画王正卿所作】
　　冲暑去何之城南水竹园发箧得秘画笔老不见痕作者非俗士噞喁不能名王郎眼如月指防见本根解衣而盘薄主人固可人虚斋坐修竹一面当暑烦斜阳送暮色无数乌鸟喧漠漠芳树暗涓涓流水浑星斗挂檐端余影到清樽行觞令不虐捉麈语不繁不知聊尔耳佳处正难言
　　刘林夫以诸公送行诗轴见示作此
　　我思在何许却立望高丘手持金错刀美人不可求此意恐蹉跎怅然生百忧嘉鱼乐循渚泼泼不受钩燥湿各天性万生难其俦乔木怀故家日星藻皇猷吾欲征文献庻以充淹留鼔钟侑大烹其乐有此不江黄预坛坫斋明盛阳秋义合在一朝如新白头
　　和林夫读老泉先生上欧阳公书韵
　　倚门抹青红过者必反顾风雨不足慿零落污黄土斯文有正色神指亦难数两汉仅自支崔蔡已衰暮老龙破风雷一跃空万古贾胡贫失真而况逢其富坚车行大逵往往初必忤要知论贤愚岂在遇不遇
　　送李德明解绵竹尉
　　严生起寒濑至今渔钓尊董贤尉三公冕黻防垢尘荣瘁视所挟谁以通塞论吾宗老笔墨健力河汉翻蛟蜃着瓮盎郁律气屡吞显名在操践一尉衡宰轻幽求在朝邑碌碌羣儿犇一朝定大策谈笑搴翳氛书生喜高论我言布帛温别语不多吐春波销客魂
　　送杨文起尉温江
　　学海不可穷一苇子利涉宦海海更深破浪初鼔檝波涛恶气势鼍蜃毒吻颊帆樯托忠信维缆倚定力晏然袵席坐扣舷歌傲兀是中有神仙楼观琢白璧羣仙谒帝罢霞佩粲成列行矣从之游赠子两黄鹄
　　六月十四日大雨少顷月如昼
　　火云忽改色大雨卷地来淝水万貔貅一战山岳摧须臾天宇霁刮扫无纤埃佳月流清辉琼瑶碎六街薄泥阻防步庭除重徘徊清坐对石友晤语修竹斋惜无名酒耳孤咏畅冲怀
　　送宣孺摄邑古郫
　　已作来迟迟又为去猝猝夺我佳友生怅念鬓毛白投闲如我宜君则任繁剧台府有闻知使子固选择子男古所尊而此万家邑邮筒即诗筒簿书有闲日迎门烂桃李画饼不可食况欲分其余岂捄馋吻湿留为别后哂聊用破孤寂数期还鲁疆指日返赵璧
　　送宇文德济解緜竹丞
　　陋哉纨绮习染人甚脂膏倾五湖三江未易濯秽臊冰霜竹林游粪土戎与涛富贵比贫贱所去宁一毛公家全盛时束带辖百寮朱轮照华欀龟紫暎翠貂绿帻走童奴清弹沸娥媌连牀不同梦君乎吾愿交一觇鸾鹤姿颇疑出衡茅神驹足万里威凤心九臯夜窗四壁空抱巻灯屡挑往往出妙语遗音叶咸韶于此定不凡举步即扶揺朅来署纸尾丞哉叹徒劳官事竟何如亦似是马曹置之勿复问朝爽西山高北风送征骖扰我心郁陶判此别袂难愧彼漆与胶君去千仞冈我归一枝巢升沉何必恨书来慰萧条
　　从人借马钝甚戏作
　　一马如坎蛙沙钝无比长绳掣欲断大棰折三四邮亭只数尺对面不能至我闻穆天子八骏日千里邀汝托后车笑云勿相戏
　　挽家夫人
　　雷风画羲文藻苹冠周篇房帷预何事圣贤论本原婉彼淑静姿濯濯出水莲择归令德配暎世高名悬巳子与他子义在亦乳然箪食或见色千乘尘泥捐裙裾具此见生子岂不贤鬼神发潜光慈母令问传当留千斛米买酒浇青山
　　挽程子山侍讲
　　我昔先君子为公义林引论儒摘寡要太史固坐井期公非茍知力行福黎蠢螭坳千载逢凤池一跬近独妍当众媸隐忧触羣愠颇觉游梁倦终成吊湘恨声名出寒饿圭组憎薄命纶言表厄陈衮札囊束笋传家侈荣渥尚足破孤愤肠折八哀诗涕堕五君咏长歌饯公归木脱西风劲
　　挽黄思忠
　　千章择一木工竟不善斵不如路傍棘藩圃盗可却故友心破碎真宰竟错莫门生有侯芭洒涕传絶学
　　挽沈夫人
　　人道孝为大斯言俗之砭簪緌颡犹泚乃能出闺帘逶迤竟潜通姑慈霁霜严老禅入宵梦薄云为之歼净心正觉成妙解脱妄粘宝莲托净质此理遥已占君看数珠轮此句吾为拈
　　元质偶招客饮为赋此篇
　　晓风吹花枝晓雨濯花色裁缀为好春天公不遗力啼禽彊领解对花语移日世事岂易料搔首鬓毛白名园适幽爽韶序属芳淑主人雅好客力能管风物酒如泻江波紫翠暎华席我友不可拣一一如珪璧逺者渺云海近者接肘腋能来共一醉我亦有行役
　　道中逢牧童跨牛者
　　田空已不耕草瘦尚可龁搰搰一岁劳得此休顷刻阿童拍腹卧短棰听驱策早晚穑亊动努力进刍粒予旧服术迂其効弃去比过临邛防李丈分惠并副以诗次其韵以自警
　　是身如芭蕉敢保金石固得生况尫陋愧彼硕且武百万防一喘人自疑窃斧灵根着异効尝资一溉助苦邀旦夕验弃去悔昔悮那知百破衣岂易一线补沧溟称防溜九仞亦拳土见弹思炙美拊手鸮未许九州作秦鼎万生入燖煮赫然一炊顷众忿乆已贮碑方峄山夸骨作骊山腐初心欲速耳竟不守门戸吾宗活人手一诺轻季布缄诗遣分送爱我骨肉似恐为石髓凝亦防山鬼妬汲汲事服饵长謡记所自愿求必世仁借秦谕其故解牛得养生持问子庄子
　　防防圣寺分韵得共字
　　散员绳检寛暇日得放纵天明风发屋飞葢怯掀弄朋簪诺已宿驾言盍不勇幽禅逺城郭伉壮塔庙涌华鲸三击罢僧众肃如拱香秔撩鼻观馋沫出流湩三生石上歌浩劫几丘冢失脚今悔深弹指昔缘重聨裾玉连环谈端豁烦壅草木自臭味雨露元一垅摩挲老瓦盆此酌宜数共已无系日绳但有思家梦
　　旅中
　　客舍供朝餔旅食不知防取酒浇饿肠乞火伸冻指萍根托江流江自不能止传舍贪阅人风雨亦阅尔过弥牟有擕鱼过者买而放之因志以诗
　　行役道荒戍马行何徐徐市人捉筠篮偃然数尾鱼始疑失清波残息惫不蘓俄掉尾与鬐示之尚可图杀戒宿所持坚盟敢渝初尔命如丘山我金若锱铢敢靳百钱惠坐视甘醢葅空篮俱置之涟漪纵缧俘旋收褫骇魄亟反清泠居仆夫亦欣然毋疑校人诬为龙未可知风雷跃云衢田文出函关子卿反荒区骨肉一笑粲乐哉定何如人心如面然贤鄙异所趋放者尚反顾捕者已纵罦为德惩不竟防以西竺书世事岂易料聊欲明区区人羊互吞啄佛语深切肤闻声戒肉食孟轲逺庖厨孔释喜交戈好生理则符浪言物与人贵贱越与胡人贵当食物物固供人须此语实魔语地狱正为渠炯炯一灵光彼此亡欠余一念偶负堕流转乃尔殊目前怙强雄屠脔弃束刍此身宁石人竟免为物欤悬想刀几毒响应疾鼔桴天骥警鞭影蹇驽烦棰驱棰驱可致力诗宜勒盘盂
　　自离芜湖多阻风是日早次鴈汊风顺亟驾帆以行既而稍驶落帆之半晚次雷口舟人以贪风曛暮不得泊几危
　　九牛可倒曳兼旬逆风里老来砚笔衰文思每如此篙儿疲晚牵赤日汗流趾峻阪有疾圆秃羽无纵矢朝来日初亮旗脚忽西指竪帆沸羣呼劈浪轻一苇路经百家村鸡豚不敢市有客访江浒疾谈幸其起过目不留瞬倐忽洲渚异一日三日程长年抃而喜敏者贵乘便拙者拱以竢齐人诮轲迂秦亦毒鞅驶吾尝为此论谁肻味无味使帆勿尽风如食勿尽美君看赤手人重负亦俱至
　　过大信口忆西归録载大江渺渺忽二石山如伏猊引出水面东西对峙江形若瓢然而山乃其口然相距犹三四里则江之广狭可见视之信然妙哉写物之功感而赋此篇
　　两山如伏猊波面忽引首江形若瓢然此山乃其口往读西归志一一未深剖及兹亲见之语巧极雕镂妙哉写物功万像不藏覆当时偶然书信在三纪后临流重吁叹有涕襟袖君看连城璞岂但今不售
　　游无为寺
　　导师生何年人犹记此日香火缁俗会风雨神鬼集我来恰秋深迥迥原野濶羣山势愈壮老木气不折拄笻踏危磴小憇马与仆屡休才及门到寺已曛黑车从如沸无地可插脚阇黎揖客坐意象颇猝猝防担得禅房持鉢叩香积倒牀不复醒梦与仙梵接明朝没堦趋燎香望玉色丐福吾未能修敬敢不肃是身如芭蕉危脆不坚实绿发俄素丝赭顔倐枯腊百年已长乆大抵俱化易稽首不动尊向来何证得衲衣坐防头万古一交睫傥非定慧力枯骨已瓦砾物物具兹妙抱宝诉空乏伐柯则不逺内照无别法一鉢寄空岩定当掷此帻
　　林夫有诗趣归期次其韵荅之
　　乾坤大逆旅日月两行客江头垂杨树折尽供马策学舍如冰壑逺与簿书隔天风吹我去自哂殊役役英英君子僚妙响协竽瑟诗来促还期珠琲莹巾帙乆枵渴嘉馔积阴跂白日谈为无底囊剪烛期竟夕但恐又西东捶车叹寂寂盍不歌归来已痼烟霞疾
　　还家
　　吾家在何许水泉修竹林鸥鹤失闲伴跂予有遐心窗前小梅花耐霜笑吟吟小待新酒熟冷蘂劝清斟








　　钦定四库全书
　　澹斋集卷二　　　　　　宋　李流谦　撰五言古诗
　　送李司户之官临邛
　　威凤翔九霄千百但一遇苍蝇何所来满盘挥不去吾人一肝肠未可舍跬步掺裾辄经年把臂速炊黍譬如枝上花风里得暂聚天果何意哉未易测其故安得三间茅藜苋同旦暮秋色如行色别语不得吐鹤峯得佳句尚足慰延伫从今夜夜月伴我照庭戸
　　中秋翫月分韵得一字
　　向来高楼月人境居第一天福不得再天意亦叵测浊河幸一澄威凤乃屡出过日惜清玩草具成胜集共咏昔年诗仍是昔年客酒阑感存没悲欢异今昔怀我盘谷翁蘂宫此何夕仰瞻云汉章正恐翁手缉蹑云侍琅舆颇恨无此骨拭泪罢清酌览镜有华髪
　　累年中秋无月今年凡数夕有之十五日尤佳
　　境浊常鲜惬事难获易欣皎月当中秋觇候每倦勤扁舟泊沙岸是夕无纤云冷侵碧琉璃又如烂镕银十年五年无千里万里明对此欲不饮恐触蟾兎嗔尊空更重看徐步长江濵大鱼时拨刺宿鹭聨拳惊可无横吹者或有琵琶人领览此奇絶但怕添愁新颇欲从氷娥暂陪白玉轮载我到广寒一醉罗袜尘归来闭阁卧耿耿鸡未晨顾瞻篷窻间尚余半金盆
　　虱叹
　　得生固么陋宅体仍秽卑巢穴我襟裾食饮吾肤肌毒比蚤蚊炽类兼蚋蚁防阴幽巧相传不知来何时殄馘未掩戈遗妖复蕃滋观处初若无掇之或如遗防走欲违祸深藏殆知几窜壁尤恶啄潜沙更危机处头与物化遂使白变缁称臣托疵贱名官慙素尸扪摸傲逆温梳爬厌懒嵇吉防陋巫占彼岂能先知殊快勇夫射宁辱达士讥蚩儿厌膏粱兀坐如瓠肥屠门饫雄飱亦足饱汝饥我身如枯株但有骨附皮嘬啮竟何得馋吻亦及之夜眠辍佳夣昼坐伤沉思往往暴丑形或为洁者嗤抑搔两甲折掩捕双目疲期我犯不校责人所难为汤沐犹寛恩磔裂乃所宜吏贪摩其牙巨力犹足支防糠及小家此岂禁鞭笞愿作秋禽狝毋使蔓草滋虱去息疴痒贪惩消怨咨仁者恶害人勿谓伤吾慈
　　赠听声上官术士
　　造化秘密藏凝然大狙宅操纵掌握间殆似不容测惟人号最灵研穷深探赜支干究生旺更以形骸索摸骨与听声个中更奇特无烦觌面知祸福悉已白至理非口传妙处从心得官君持此术行尽山水国所歴多巧中一醉天地窄秪今天下士何啻累千百纷纷肉食鄙正须囊锥客仆仆尘埃中岂无鳯毛翮勿以朝野殊穷通理不隔上方劳梦想胡弗为指摘致君尧舜上尔术光史册若共俗人言怀抱真可惜
　　送张时择从杨茂州之招
　　州闾我知君楚璞未剖初家无两钱锥腹有万巻书闭门饱葵苋抚儿咏唐虞儿乳腥未濯才能辨之乎巍科似拾遗却走我不如流俗校成败往往遭揶揄岂知磻溪叟空钓宁在鱼穷途有知已一笑肝胆输羔鴈朝在门挽我不得徐鲸鲲依洪波凤凰集修梧士贵得所托往矣膏子车忠信行蛮貊九夷圣肯居使君况儒将奥学窥盘谟小诗乃余澜已足吞五湖老羌弛弓刀玉帐一事无举杯哦新篇主宾兴不孤明日思君处一千里平芜
　　送无害弟之官并呈使君蹇丈一笑
　　人生一饮啄大似有夙縁蔡防穷坤陬宦游自吾先哦松千尺下剖竹羌水边泮宫撷芹藻我归才一年子又卢奴去妙指按五弦识人旧鱼鸟入眼昔山川子才如干将当屠横海鳣纤鳞拾沮洳人恠我冁然火宿用弥壮鸷伏飞无前弟兄立分拆门户同仔肩老僊泉下责岂但冕与蝉别离不须悲使君直二天不敢祝翁归氷镜自高悬夣想五贤堂囊贮白雪篇何时见华筑琬琰行当镌
　　一春无日不饮遂作肺效乐天体
　　生与酒俱生长与酒俱长行时酒在樽坐时酒在盎一日不举酒一日睂不放春来身无事结客鏖胜赏南山步新堤西湖撑彩舫或飞名园盖或祖都门帐大酌须淋漓小酌犹酣畅家山忽入梦江头问两桨友社惜我去共和骊驹唱剧饮连昼夜大似灌防壤不往愠睂须好意难弃忘平生无肺病因兹作防恙终夕劳喘呀如吹竹筒様积痰动盈缶咽吐不停吭童奴更谒谏浸恐伤府藏万里寄一身节宣岂宜爽蒭荛不可遗予心黙云当饮食着圣经观頥识爻象惯习未易夺刚制乃所尚初如键弩牙又类遏溪涨稍稍撤觞斚乆之絶怅望肠枯与吻燥但当吸瀣沆宵枕遂小康其效疾影响遽言终止之未敢保其往酒颂我文章酒徒我钩党有时倚危楼搔首独惆怅大药不可求此物足凴仗陶谢匪沉遗意觇佛彷下士闻道笑识者睂睫上更欲买黄金归铸杜康像
　　送乐季和
　　袖有礼神璧横天射防蝀擕持易羊皮贤士衔隐痛短檠风雪窻鼎钟入宵梦出门雀适羿挽弓不再中九折生庭除欹轮失严鞚事固不可知浅者发嘲哄磨以百艰虞吾觉此意宠蝇棘芟根株织文彻机综如簧秪烦战胜属阴拱诘朝乌帽斜瘦马霜鬛耸行世心愈老转物身自重觧鞍浇客垢先拨床头瓮君归我送之我归欲谁送
　　送李仲信
　　凤巢无鸺鹠虎穴不生狸巽岩四十年名声儿童知黄流出昆仑笔力子似之严兵鏖残敌往往辄偃麾廉颇用赵人战胜地有宜一吸空湖江兹行定英奇事功出邂逅道德为根基傥践钟鼎盟毋爽藜藿期请因问安际订我言是非
　　送仲明赴举
　　进退士所重视天为鼓钲采薇北山曲濯足南涧濵高风岂不伟奈何万苍黔道可济天下不必丘园尊先生一世士抱宝三家村蚤日湖海兴揽须见霜根我尝叹洄洑再拜愿有言钓鱼须逺去沮洳无鲸鲲北风折羣木严驾夙在门万里着掌间一舸气已吞岷峩頼君重努力答山灵造物饱阅骏眼未见此人小却犹玉堂尚堪托斯文贱子惜此别赠送慙空樽唯有清夜梦相逐束南奔
　　送吕义甫
　　河伯矜秋浸望洋始一叹是以太史公身行天下半可怜据坎者寸尺尽霄汉我友故英发骧首轻皂栈结束万里游是行吾所赞荣途听其遇丈人敎不倦向来说易一语无疏传曰为可用者此本同世患停舟佳山水心目有奇观更接揺麈谈中夜光赫焕我方堕吏罝沮洳杂鳅蚬眼看飞鸿翔别樽恨不满
　　忆乐季和
　　理防不可商造极会其天因黥乃南面挟璧顾屡叹安有鬼一车蕴疑在目前划然觧积冻澌泮千丈渊吾尝赏淮阴能录恶少年大胜荅溪媪奇勋此舆权水激可沃焦酖毒怀与安夫君珍所持射市吞烦冤束袂甘冥冥一穴栖鳅鳣真宰技自痒驾以风无邉背水得众无失驹约羣还三月春已深稳下三峡船防门有巨舰谈嬉障百川金华客五侯气力足由縁为君诵伐木三扣临江舷
　　食藕
　　芙渠固佳产其末亦奇絶此土乃物宜厥包比柚橘蔓引茎自遂泥蟠体仍洁一丝戱傀儡众窍殒鯈忽七月陂塘秋千盖偃寒碧俚语名带花【俗言六七月为带花藕】脆嫩若无骨如船近诳诞似玉孰追削瞿昙况真理秽净本同出花实根相连因果非两法君看入口处一片疑嚼雪溽暑肌如熏毒酲肺欲裂只应萧爽时便是清凉国【佛氏以莲花喻法取花实同时犹因果之不异】
　　送孙賔老宰丹棱
　　囘也真贤哉陋巷一箪食卒然问为邦所告王者事轲亦印防言曰可禹稷配学道则爱人偃昔尝有志他时武城弦嘿与圣意会聊寄莞尔笑汲深孰知底欲令诵所闻姑以割鸡戱圣贤存心处万类宅生地先生为已功及物乃糠粃十室有忠信百里吾敢鄙六经作县谱赵张不到此春风七条丝可以驯桑雉尧舜治天下乃与治射比一朝坐廊庙用有大小尔我昔从公游顽璞不受砥经时去函丈榛棘撑肾胃朅闻卫返鲁倦马始休辔欲申趋隅问已作横防起人生楦宇宙孰为不朽计著书有存亡德业亘千祀
　　苦热
　　祝融职司南凭宠不遗力呀呀三足禽败羽悬枯腊釜糜碎鳞无地此身着楚炬方烘秦汤征未自亳梦想千丈氷快踏赤两脚少憇修竹林泉水鸣防防岸巾对飒爽污垢亦小濯蒯通据鼎耳反唇乃幸脱叩头祝西风驾言马可秣危喘已强支旦夕恐不续俗情傲寒灰赴热犬争骨灼肌岂暇顾甘作蛾殒烛君看孟尝客乃笑翟公雀呼儿进胡床佳月可人白一醉无渭泾举盏新酒滑
　　游水陆院
　　深居毒歊烦沸鼎游羣鱼金凉念何许颇欲膏吾车行行有佳处舍南得精庐方塘水泠泠嘉树阴疎疎寒光四围之气象豁以舒清浊本相形暑去不待除赤脚踏潺湲褫带淩空虚杯盘固草草言归且徐徐山僧擅幽胜意轻南面孤乆矣不复贵厌弃同汚渠贵人便宴安大第如清都华堂贮窈窕高门列车徒往往慕闲旷偶此乐有余虵蚿漫相怜鹏鷃端异趋不如听鸣禽劝我提胡卢
　　游安乐道院
　　院本通悟故宅父为道士尝使拜老君像方一拜像防于地因成阬焉今俗号老君坑
　　美璞出丛阜径寸藏尺水堂堂大导师钟灵此其地荒坑名老君故老说遗事仙佛势不敌北面昔所试烟云龙蛇窟风雨鬼神防珍重住山人净观惬幽防半偈起冥晦径欲裂冠袂同行一防冁落日姑整辔在家固出家象服何必异君看童其颠已落第二义
　　袁季海别驾以所藏灵壁石诗轴见示为此篇
　　诸天享备福宫殿常随之骄王擅雄富钟鼔具不移巨细无实相一种生幻师君家数尺峯在处供娱嬉衡嵩接儿闼岷峨入提擕只作如是觧天地皆目防君言勿作剧丐我琼琚词援毫不能奇永愧崭絶姿烹茶炷炉薫崒缭轻丝如云出涧壑顷暂万国滋请以小喻大人才亦如斯我无适俗韵梦想怀崟借渠琳琅响和我兰荃诗明朝谢冠服云根有茅茨【法华云诸天身所在宫殿随之秦始皇治宫室所至帷帐钟鼔不移而具然皆未若此石之长在目中也】
　　峡中赋百韵
　　振奇欲何夸颇疑造物者两山擘其间放此江东防不知太古前宇宙孰坏冶疏凿着夏书固自人力假巨崖切汉起入眼惊见乍影临数州逈根挿九地隘积鐡老风雹巨熖莫镕化面恶骇防魖姿妍恱美姹城郭巧刻划屏障工组画髻鬟直高绾劔槊寒可【原缺】抗立拟分庭孤撑独称覇骈罗纷儿孙拱揖俨賔介盘空矫鸾鹄饮溪走牛马裂绞贯钩鏁翠项披绛帕碎砾星宿稠乱石豹熊跨钱叠藓晕重鳞坼树皮撦万甓累如甃一按平若砑寛博敞坛墠斜倾覆檐庌悬空疑崩欹丛密苦防絓中断路已尽合处天无罅周遭窘汉围赤露经秦赭怒觜忽横出狂湍助喧骂突展壮士臂交锋报睚眦飞瀑练垂素响溜钟调哑嵌窟谁剜刳窍窦饱冲射阳光昼隐见云气晓包借烧余通鸟耘防缺有蜗舍妇肩頳背筐樵指虚枯槎岩葩浅深杂山木高低亚月黑吼饥虎竹深见眠麝猿防菓垂接禽轻枝倒挂往者国柄分羣雄用狙诈阻兵割方域狂心各侈哆一夫比劔阁百万戈甲卸负固不一姓强嬴殒函华王灵今一家女织男耕稼溪鱼肥入罾村醪贱可贳舳舻日下上何曾舍昼夜儒绅企荣途行有不俟驾估客聚百货乘时沽善价载考江发源其防酌杯斚坤轴听回斡阴机黙操舍弥漫众流防灌注一门下【上声】旁束状殊窘屡曲意不暇腾涌山合沓飘溅雪飞洒峻迅出暂顷澄渟或时且积油黯覆盎征鼙浩飞瓦日月在吐纳雷电生叱咤蛟鼋防老湫鸥鳬狎浅汊涸澁苦穷冬漩洑怖炎夏逆遡魄自褫顺涉心犹怕茫茫苍溟浸落落洞庭野万折期必至愤屈当一写防官能我诱里落腐防吓三年客中都唯了湖山债万里徒往来百艰每吁唶一滩一危恐奔湍剧旋輠颠反常不持疾风闪荷盖百丈偶絶牵刄交俄失靶山行避涛瀬竟日劳髀胯假易成魇惊呼亦多嗄瘦骨烦拄支垢容招嗤怪忠信固凭倚内省辄摧谢贝叶丐慈防牲牢乞神嘏深惬唯壮观此殆天所借曩贤近交臂佳境倒啖蔗夷陵忆文宗小却宁芥孟韩有正传圣道识根黄牛功配姒法当祭之社辇石肆威怒斯言吾乆讶秭归傍云岑地恶记人鲊重吊湘波魂忠言弃土苴江蓠续遗些异代称屈贾宁胡悯国艳可忍千金卖却笑效颦女炙面不肯嫁巴东仅三户突兀着大厦一掷叹老张岂但震盲瞆峩峩神女峯索漠古台榭纤辞秽高仙宜诛未应赦行行到巫山风烟欝桑柘瞿唐送残险性命脱罟擭关头跃马帝炷香重再拜乡音近嶓归梦绕松槚韩公喜见蝎正比怒嗔蠏人情有夺移适意固暂快妻孥知我还欢呼及姻娅僮奴洁衣褠争挈壶觞迓灵鹊占吉噪金虫缀寒灺扫我钓鱼石整我挿书架栈羊拨香糈蔬畦剪霜芥万事置勿问但办供客炙人生寻尺地蚁宫共世界一斑仅豹窥大庖姑蚋嘬就令十年读未胜行天下耳目异闻见襟灵豁陋寡杜陵半九州诗史入嘉话马迁多经践有文资博雅吾慙笔墨斐丝麻视菅蒯未能朋俦矜粗足儿童诧尚及日南杯呼春送腊蜡
　　中秋月色甚佳病不及观
　　斵月如氷轮不知几玉斧寒光十万里余影到牖户我病欲强出瘦骨怯风露技痒时不禁窻隙窥皓素年年到中秋此夕日夜数酒熟客不至景胜人或负燕鸿初何心亦作不相遇拊几但悲啸看劔欲狂舞幽虫不相干空阶自言语
　　失题
　　学者一大事最重出与处用行舍之藏孔顔独相许参赐地位高窥牖不得覩而况未见圣一曲株守兎入林恐不密狷者或拒户如蜗防一殻槁死竟何补营营夸毗子意常在腐防钟鸣尚迟回颠沛慙末路细评谁失得未易较呉楚圣贤具成体以道为钲鼔适时不俟驾枉已一揖去而我本来心湛如太空故先生平生学此理超圣处浮沉四十年夷险随其遇初无周南恨内乐侈圭组名高天不掩舜聪彻幽阻门前褁轮车急急戒徒御企首洙泗上进退绰有裕富贵调儿童嗔喜狙赋芧此同伐国问何乃至君子愿出有用学不朽在斯举勾龙元应以诗送王子友从谯緜竹之招语多见及次韵奉酬
　　取友须四方不去谁汝絷君慙栈豆恋自了非骏骨王郎惠然来车从暖寒寂鸾鹄照清泚余子可厮役手把一纸书髯兄我重客白虹贯襟袖新诗玉剖石女须翁絶怜茂苑兰所宅殷勤记君意倚頼耕寸笔一朝存没异怅恨头欲白慰眼君自足有儿况英物盘谷宗斯文向来指正脉遗藁敬相授补亡缀离析此翁不可见此壻未易得
　　献万佛图为张雅州寿
　　博大真人哉妙谛形而上林林总雏婴万生同负襁赴者不可数百川纳溟涨随取即随给孰识无尽藏胜报如所证岂特妙好相龙天至幽严窥觇辄稽颡开图万名字只作一佛想风影可捕耶变现自愡恍俛应区中縁兹愿固深广君看朱两轓非真亦非妄化身元宰官台符更两两秘言出宝笈其品名寿量一丝起炉薫洗耳钟磬响搢笏为公读万刼一俯仰
　　代上阆中章使君
　　九区混轨文正宁垂衣裳公家转洪钧一气斡混茫蛮夷奉琛贡月窟东扶桑至今有遗黎盛德登乐章溢庆乆愈衍丹穴俱鸾凰祖烈肖挺挺德音续琅琅尊彛琢璠璵荐庙流中黄铜符专城居健翼翕不张黼座録故家云路登方将省寺窥步武禁闼觇翺翔相门出鼎槐八叶有前芳一樗无所材拥肿蔽道傍门户岌重大俛首慙肯堂得邑万山间昼夜鞭跛防斗升頼急养山海祈深藏古人重已知漆炭固未偿靴板庭趋初躔宿望煌煌委身大炉冶正惧呵不祥丹鼎傥可防鸡犬同飞扬
　　鸡冠
　　雄鸡鬭不觧血溅头上冠强顔配二妙并树栖枭鸾綘侯资少文礼乐责所难物生宇宙内故自安其安
　　悯农
　　秋苗扫地尽春苗破土出尚当积陈陈那得有菜色不知终年耕未了一日食守令民父母贱士但俛嘿
　　木芙蓉
　　秋光冷如氷秋花淡无色偶见此粲者浓艳照孤寂天寒翠袖薄那得在空谷东风嬖桃李倚树三叹息
　　送薛司直赴行在所供职
　　公家枢近公名在太史氏天方濬其源沃日势未止郎君万金产落笔粲珠琲尚当战韦布未可议纨绮朝家録世旧往往収尾而况用才升进擢不止此邦刑托平反哀矜盖天意持此博亲懽五鼎但口体富贵君勿疑信手着囊底别君行十年再见颓髪齿眼看上云天归耕慰憔悴猝猝万里别念当一把臂风雪隔异县跛马不就辔安得凌风翰空斋坐歔欷短章说殷勤聊用笃友义
　　送勾龙伯秋出幕守三荣得出字
　　雅故非今朝两门自金石山头堕泪碑宰木共萧瑟幕府盖宝府球琳琅玕璧一一不可拣于君况夙昔常愧砾与瓦照映乏顔色于菟生则斑窥牛乳尚湿其传祗斯文余事博悬掷尝觇赋千字诵之当搢笏戎索赞斗枢杀气掩剑防舂容凝香地功用閴无迹忽驱两轓去惊鸿南北专城岂不乐所乐在母侧扶舆度春风霜毛未上帻更着摩挲手一起穷山瘠中年每患别连日足怅惜方酌江上杯送君又郊陌熟思令人老只有加餐食尚余黄髪期好语为再出
　　题宇文叔昭阅斋斋名予所榜也有王正卿画四时小景
　　乾坤萍在江日月蚁旋磨吾生与化俱反照若观火蛮触鏖两鬭臼圈听一簸射钩仍相国嬖者死于饿种乃故侯蹶张终上佐支离竟能贤青黄未足贺炷香阅兹理万事一笑可城南有豪士岂但雄于货麒麟梦不到林沼计未左便斋惬清閟凭几了众伙胷中大水镜月皎云破堕世故自起伏一瞬犇马过金石波空流桧杉老不挫他年观河性依然等髫鬌我友王郎子笔墨出笑唾酒酣洒素壁埃不敢涴春梢有余妍秋林气磊砢弹指四时具转物子亦颇此机与我同妙出一关鎻予生拙行世泥涂笑鼈跛但存阅世眼空花已成果从今识沉冥甘作枯株坐要知无所阅到岸乃旋柂吾友黄仲秉读枚乘七发至所谓洞房清宫命曰寒热之媒皓齿蛾眉命曰伐性之斧感而作诗以示予予谓乗尝事呉已而去之梁斯言也殆为两君发欤贤司马长卿长门逺矣因次韵以申其意
　　读书必知书枯枿不足斧只词诣防隐连轴皆剰语枚生老宾客笔力散雹雨呉梁两骄王横甚阚哮虎编须笑直前调度岂儿女刈萧培芳荪逺郑进韶舞斯文岂徒然丹石起病窳操瑟走齐门托身恐非所老濞竟斧砧埋骨无块土梁亦殒牛祸庙社几夺主至今存遗编快读气屡鼔长卿素佞人清芬愧兰杜长门赋滛僻主心侈莫御百年校贤鄙何啻跖与禹黄郎眼如月妙义窥肺腑拈出标雅箴霏屑纷落锯枚生其伯仲犬子但牧圉
　　彦博为偷儿妄意作诗见贻次韵奉呈
　　士穷百不谐所向辄墙壁堂堂百代师往往遭削迹闾阎侮出胯逆旅或争席虽然炯炯心未易屈此膝闭门师唐虞清风入吾室千古阅顷暂八荒在几榻从教厌藜苋笔端有氷雪出处云行天得防驹过隙元龙吾畏友万巻破丘索抱耒耕莽苍天民所先觉平生湖海气脊梁硬如铁方其抵掌时南山虎可缚向来三年淹聊以六月息自予得此士不作肝胆隔隐然当一面坚垒雄屹屹偷儿妄窥瞰不用苦笞掠与之尘生甑定自惊失色不知破衣中照人一尺玉开门恭执贽政恐子不欲因成一笑粲莫放百忧集子敬爱毡青何如我酒緑彦博见和暑中之作殊有新功复用韵谢
　　风雅有正宗太山视丘垤识者了珉玉不尔逺尧桀咸韶乆不作日月遭薄蚀空谷闭窈窕市倡矜半额谁知三百篇学仙要仙骨二南俱贤圣展卷神已接孝子或失爱淑妇有不答防言出宛转幽愤破蕴结侧耳无弦音防防风振叶少陵乃冢嫡岂止论葛涪翁异代友俱作蝉蜕殻鼔旗付后山掌股戱孟获眼明见贤宗我欲焚破箧明珠不易得収功在勤苶一洗蛙与黾骚坛许授职
　　次韵姚宣孺见寄
　　作吏无好怀宁食三年艾甚陋吾安之所乃都防文书如骂奴吞噫不敢对两眉或小伸独有公等在交臂露肝胆不复事容态月沼分賸馥风轩共晴快家餐听相挽盘筯及笋菜但苦王事迫数离每增慨岂非造物意物莫能两大况自掺裾别至今胷愦愦归来未黔突日月倐逾迈书往得奇报已恐责留债丈夫志逺者遑防吠所恠醉眼天不入一饱真细碎挿貂与扶耒此理本相代持以敦薄夫是事付我軰
　　次韵勾龙元应
　　春归知何时庭草一尺长风软不起尘薄日如秋阳裘葛固异宜单衣已疎凉妍红色事人揽镜无余妆青山只苍然乆要自不忘枯藤引我去栗留啭幽篁濯足江无波照眼竹有光展旗三伐鼔骚坛起榛荒垂髫伏窻几抵掌谈皇王持之欲何施海禽铿锵风揺薜荔屋尘集芙蓉堂升斗尚何言正比钩饵香投老迟问道欲覔闲中忙社成莲亦花防血记此章
　　偶连日食鸡夜梦有截一支者颇怜之有谓予言鸡之被烹酷过于是惊觉作此诗以自警
　　平生不喜杀杀戒宿所钦累此多病身蔬食慙未能连日乏庖供只鸡荐肴蒸异夣发宵惊截支血霪霪旁立为咨嗟或人惠嘉音见牛未见羊盍不推此心万生均一爱岂较人与禽君看鸡遭烹楚痛甚斧砧抚枕矍然悟此岂神所箴惊魂欲违干骇汗屡洒膺内惧仍自欣小差辄相惩白璧防防疵宁非忧之深长平四十万一扫轻蚁蝇暴殄置不问天邪匪聋喑稔恶侈后罚幽诛毒炮燖防防思昔愆栗栗厉素襟赎鱼有前章并以警侈淫
　　以春草碧色分韵送朱师古知雒县得色字
　　二年客殊方送君我乡邑岂不念家山对此好风月何以慰羇旅眼穿离鸿翼寄声贺父老壶浆迓郊陌令君台阁人九霄帝不隔新书严入县驱骥就辕轭手持朱丝弦欲奏南风律此意宁不佳此事未易得姑置驯桑雉先办绕床物相顾一大笑浮我当举白长鱼随鳅鰕枯泽未容【一作盈】尺惊雷忽破地起视已无迹春湖波如天酒作鹅儿色映君眉间黄领此醉勿惜明朝出门看扁舟大江侧
　　海棠未开对酒作此
　　春以花故妍花好不辱春漫山烂桃李由求盖具臣国艳朝众芳此花当不名芳园丽韶景防捡能几根东风未披拂万红藏杳防过客白眼看遂与凡木隣一朝吐华艳天日为之醺緑樽有醇酌及兹托慇懃君看淮阴市岂有国元勋俗情傲未然花笑当不嗔
　　见蛛丝戱作
　　一丝架空居巧若出杼机弥纶不知劳终日周遭驰相彼造为艰中有鸱鸮诗岂独考其室为罝陷羣飞口腹共此累坐叹宁以疵防我畋渔意其端讵庖牺雨过助浮妄大小出琲玑疾风轻羣脆觑隙防藩篱摩挲一寸腹吾庐正于兹








　　钦定四库全书
　　澹斋集巻三　　　　　宋　李流谦　撰
　　七言古诗
　　无害弟之官梓林伯氏无亏序送之极兄诏之义予言赘矣姑以其意而申言之
　　吾家老仙一世师挺特风槩老不衰平生行巳有本末世人不知其天知急流勇退人恨早纎尘恐污白玉姿精神强健腰脚轻鬖鬖白发明鬓髭盘谷亭前一幅巾子掖孙携翁笑歖无官一品钱满屋汝辈持底逃寒饥指心一防物非物向来所贮惟不欺慇懃寳此征后福如印劵契火灼我勤朴斲尔涂垩障防风雨期勿隳庭前百拜领翁语有毫髪愧非翁儿季也才力百倍予天之报翁或在兹得其一体敏且强遇事雹落雷电驰莫嫌掾尉官职卑正欲小试观异时弟兄赠言出寸丹岂但趣和同儿嬉伯氏有徳君子哉发言不妄如发机叙文千字炯星日是病苦者之神医愿子铭几铭盘盂骅骝万里未易期悲莫悲于生别离鴈序可忍霜风吹丈夫逺懐在门户正使蚁聚终奚为酒阑上马飞鸟疾我亦安能空郁郁
　　陈彦博擢第后归拜先墓作此送之
　　霜风着林不停吹天涯有客衣征衣问客今归有何得一株老桂和根移读书作文四十载浪走不啻萍在池束书随身乃封户睥睨一甑蛛丝倾嚢千金劝少贬掉头一笑吾宁饥学如木水有源本朝贩夕售顔忸怩市倡青红衒防陌窈窕深闭无由窥清诗学自禀绳律如嚼氷雪寒肝脾平生交游半豪俊如此人物见者稀每拈佳句对客诵谓是古作非今为吾先君子坛级尊子来谈笑容攀跻我从弱嵗同砚几如今揽镜斑鬓髭笑渠常遭俗眼白短力不得相扶持前日提笔试外省我亦薄宦初来归口占程文问中否强弩破叶劒截泥十月十日夜漏尽小奚惊梦来打扉云有吉报可速起倒穿衣裳喘而驰贺者巳满坐无处拍手怪我来何迟淋漓一纸见名字仓卒未省来其谁喜欢不记语杂乱但説老眼天不眵明朝再拜酌酒贺屋角一丈飞虹蜺书生一第蜕骨耳排风轶电方自兹阿兄地下唤不应门户借子扶寒衰乡闾朋旧夸地产洗眼昼绣增叹嘻孤童疋马顔色异闗吏偷语惊且疑到家羊肥酒亦熟山头松槚生光辉坟前百拜谢教育持身愿报父母慈盘谷亭前白雪枝春意稍稍囘芳蕤尊前不可无此客花虽不言意惨凄迟君急旋共一醉青衫入手无闲时
　　观小儿瓮戏
　　五嵗小儿初学步絶艺亦知天所赋想见九牛可倒曵已堪赤手擒猛虎向来瓮戏真伟观傥非目击嗤浪语器小犹须百斤重挟以壮夫端恐仆笑谈拈取两足上电转风旋疾如许便令百试百不失父兄从傍亦矜诩市人骇叹俱失声我自平生未曾覩武阳盛气葢全燕寄区狡谋踣二虏论年固已一倍长此儿谁肯哙等伍虎变鹰扬防异时经营一饱浑细事世人禀赋有特异常理未可求其故相秦童子才毁齿説项郎君方断乳拜归懐中笑橘堕羣戏道傍知李苦登门巳解叙通家对客颇能嗔字父劾防狱词老吏服汗简清规乃翁沮卓识有此更惊人彼以力称吾未与行行三十成何事但耗太仓如雀防怃然自笑仍自怜强説功名在迟暮人言速成当不久如我定应千万夀
　　文南朱使君其故人钤兵李侯士大夫髙其风义作诗美之亦赋一首
　　翻手为云覆手雨自昔尝闻少陵语年来雅道更萧飒反眼朋游成越楚便当续草絶交论谁与重寻懐旧赋一洗衰风振頽败我为使君髙此举故人流落死未藁殡萧萧泣行路破棺露骨沙草秋纸钱号风白日暮伤心重念百年交洒涕亲营一抔土送防不烦司传择地当邻烈士墓趺大字日星焕马鬛新封鬼神防恩流枯胔河海深气激顽夫金石沮渍绵髙义古所尚挂劒初心吾敢负张陈未死巳相贼笑彼安能保身后九原可作定慨然想见沾衿泪如注清沟突起惊创见绣被吹来自何许区区论报未足道此段徒能戏儿女沧溟可涸山可磨我诗自可传千古
　　明月篇
　　人言明月好明月无私照海水深不测明月照无极九州浩茫茫明月无遗光谁家髙楼三百尺上有浮云翳突兀浮云翳月月不知楼头美人空叹息空叹息何当赤手披云师放出清光如白日
　　谢宇文正甫恵砚
　　一砚能令一生足感君投赠重金玉人言当为文字祥夜夜灯花寒吐粟提携不到白玉除安能细碎笺虫鱼为君试草大鹏赋九万里风生须防
　　题觉庵
　　疾痛呻呼痒搔抑人言是觉岂真觉问君非痛非痒时觉何所之了不识要知真觉无不觉如日出海照万国虽然亦莫如是解政恐双睛翳金屑扣庵欲觅住庵人此人此庵何地着蒲团纸帐睡未足百虫薨薨残月白六窻玲珑境超廓个中自有真消息兎走君前君不知俊鹘豪鹰差一髪
　　张周倚下第作此唁之
　　将军百战摧骄虏向来射石如射虎分封不得一丸土晩嵗功名成梦语古来志士穷者多唾壶击碎奈命何平生道力轻羣魔巨舰岂肯揺微波大千与我俱幻尔是中无处容悲喜西方仙人不可诋破除忧患正须此
　　送隂次公赴荣州学官
　　撑肠万巻不救饥书生何苦攻书为如烹太牢饮醇酒无此肝肺无由知隂侯把笔耕六籍短檠荧荧照头白又携束书作官去此生此债宁终极大州小州疲征输文书急急如骂奴家无二顷归未可泮宫水冷乐有余使君喜士比金玉知子姓名吾所属定当屣履迎王符勿忧广文饭不足
　　中秋玩月以东坡诗不择茅檐与市楼况我官居似蓬岛为韵得似字
　　十年中秋不见月譬之去国唯喜似朝来氛翳崩厥角天公粲然一启齿夕月可占此其祥枯未必知许事黄昏天宇开琉璃出云微觇抟空势要人故自作迟迟怅望岂知空嵗嵗玉峰一掌开乔岳银海千寻涌平地光吞箕斗不自持影薄鱼龙无处避烟林差差鸟未定露草涓涓萤暗坠唯我心源初不动炯炯摩尼照浊水四门宏开众隂伏六艺髙悬百家废余辉切勿丐老蚌尤物溺人非所贵何如美酒入诗肠化作锦囊珠字字南楼万丈髙切云弹压山川据要防当年老子兴不浅闲据胡床想风味今人未必输古人况复我友半杰士凌晨尺纸飞羽檄一约而来羶集蚁夜如何其不须问酌尽沧溟放君起酒酣起舞踏寒影满地琼瑶惊破碎仙娥手拊丹桂树裛裛天香落襟袂洞天六六我所家摩拍洪崖肩绮季霞云不着着青衫生恐羣仙笑憔悴旁人劝我聊尔耳仙娥好意君勿阻海鲸背穏风力强防我转头三万里
　　送兄长赴蓬州职官
　　人家栽花为春忙我家种栢求苍苍栢生如葢防百畆痴红騃紫无残香常言直道我家物箧椟于今藏手泽拈来洒涕不忍防分付伯兄金玉质去天一尺古蓬州线路云端客自愁年来在处熬膏火翻爱此地真瀛洲同居患贫别则恶苦心害性空凄恻不及林中反哺乌日暮归来却同集
　　石钧父之官火井乞诗赠行
　　君家嶙峋两氷柱黄尘涨天不敢污阿云醉卧呼不譍断碑零落荒阡雨君今去作火井县山中婴儿待慈母前日一旱不堪説危喘仅存无半缕祝君到官百不问置酒先须酌田父从来和气致丰年一笑能令粟盈庾我方投犁学为吏人言未可纸上语今人古人岂相逺力行所知心自许惟君可闻我可言明日一尊黄鹄举
　　送虞提宫
　　桃花未落春水生百川合流如镜平江神约束蛟与鳄东阁郎君将母行一帆万里无荆越非雾非烟鎻双阙只今手持天下柄相公身是稷与卨潭潭大府琳琅都翻翻防带纒金铺朝囘坐对彩衣舞天上应有人间无相门出相古来有周公在前鲁公后防君父子名一时野人甘作扶犁手
　　池上
　　雨涨秋池三尺水亦有秋风到池里荷花顔色不如故零乱寒芦并折苇鸂飞来依晩红荡桨徐徐莫惊起擘蓬截藕尚堪餐一醉何辞碧筩美
　　挽王隠君
　　仁田义鉏徳其种晩嵗坐防苗幪幪先生一去不可识但喜郎君实麟鳯一线微言惊道防九鼎斯文赖君重圣门涛澜无畔岸我尝操舟怯奔涌中流夺魄不敢进乱流而济渠甚勇射鼷强弩勿妄发弹雀眀珠戒轻用峩冠进之白玉堂天髙防借长风送细寻耒耨竟谁力铚艾犹传挂丘垅朝来示我幽宫刻再拜整冠辄成诵乃知先生一世士学如荀杨文屈宋四边海宴中国尊已叹铜駞没荒茸转头饮马长城下共指先几世争竦竟不一官止韦布大泽深丘老梁栋江滥觞固未快末流与海争澒洞我闻天穷不再世卜以郎君言必中九亰幽幽复何憾一杯径往浇余痛薤歌呜咽不成声但觉风干云亦冻
　　挽王夫人
　　维古女士都可见过眼絶无一佳传客来授我一编书疾读不知双涕夫人有子鸣斯文吾从昆仑识河汉胷中能贮百巻书此岂只用裙襦防前朝大老尊夫人鬼蜮不量作儿玩寒心仰屋窃叹语志士如今刀斫案唐安治中禄不薄十畆东湖红烂漫轻车在门忽折轴恨如秋江盛不满史笔在手吾宗英宁爱一词没彤管人生八十善可书好梦仍长不为短
　　寄题天台临海白鹤庙康济泉为顔鲁子少卿作
　　将军射虎不射石石作于菟能没镝翻然再控弓不力俊鹘豪鹰眼前失两泉后先今抗行何物使之令人惊泉出在山流在地却似只从方寸生沉沉玉甃碧双峙旱为甘霖渇为醴白鹤千年归不归半夜空山泣神鬼令君为政无近名天以斯泉印其清泉边有树仍蔽芾他日思君于此地
　　云月篇
　　云在山月在水合和二物谁遣使云收但有千巑岏月落惟余一清泚向来为同复为异欲説谁钳三尺喙与君临流共一笑影堕澄实相似故应拄杖偶然来那得泉中觅居士人间八月秋更老桂树无风波不滓碧筩为樽酌清醥琼瑶肠雪氷齿江妃为予舞凌波老鹤不眠亦孤唳酒醒忽忆三峰游目光巳在鲸鱼背【王夷甫言目光在牛背上予观夷甫之所为直牛背儿尔】
　　次韵张通甫见贻
　　挿架茫茫纷四部莫向离骚泥蘅杜文章何处如有神心手相随鹰搦兎长卿醉死文君垆渠辈但可折简呼浅慙入俚深入僻纎丽恶滛寒则枯欲张吾军子可恃楚璞呈前燕石耻擘波飞去定神龙汗血牵来真骥子人物有此未易求颇将撷英泛其流朝来车从照人热乃肯访我投林丘词华薄技无多道少作吾今知悔早相期圣处下工夫一念超然蠲热恼
　　次韵宋才夫
　　麒麟丹青了无梦香火因縁巳成癖一堂风冷自分明谁撮虚空强摹画蔬食鼎烹均一茹笑取菅麻视缯帛风幡自作此分别蛛挂一丝犹可惜大千元不一毫隔何处往来劳辔防冥鸿逺矣方控一筯银丝好防客
　　王子友示诗次其韵
　　先生不忧穷到骨唯惜修名易埃防平生窻几辛勤功语及云程辄呜咽冷曹晨炊有不续逺道相从笑囘曲微言不足温饱人羡渠着斗量珠玉风霜嵗晩念慈母黄叶翩翩积行路烹鸡奉餐蔬自煑繄我独无悲此语大厦千间要封植期君当作垂天翼朋友之乐可乐不昔人愿封万户侯
　　送黄仲武尉青城
　　书生一第如登天如君何啻坂走圆要知笔头有河汉向来元未窥微澜得官莫厌百僚底水激三千从此始白藤肩舆照路光小慰当年择邻意岷山势压西南坤霞裾风袂潜仙灵公余有暇纵幽讨为我一吊张白云
　　失题
　　身长七尺面一尺眼若电光鬓若棘腰间大羽不妄发长空落鸟随踣汉家天子方少年东平月窟西酒泉不须武阳兵十万不用都尉卒五千愿得君王一寸铁断取楼兰献北阙笑提金印归去来五湖茫茫波浸月
　　送杨嗣清国録出倅广汉
　　岱宗峥嵘乃为岳丈夫可不志特达平生论人每如此杨子入眼吁可愕清班突见颀而长开口四坐薄晓霜自言磈磊不可茹正须一吐空肝肠太学黄虀了残业又携束书去挈挈偃防韬戈吾巳衰快刀斫案子甚决古人作事令人惊今人岂不如古人折枝要是不为尔长劒在手无蛟鲸杨子杨子吾所许举杯酌君肝胆露期君直到黄髪时无使英名一尘污
　　书薛公肃山斋
　　爱山仍以山名斋问山何许檐周囘午窻睡足一笑起风吹市声不到耳插貂鸣玉主人事山不撩君君自戏细思却合幽人居分我半几来读书
　　送杨元功
　　判司碌碌尘埃间可能老此横海鳣一朝雷雨挿两翰九江风髙浪如屋万里扁舟帆一幅梦魂先绕湖山緑玉除有地容着身且为岷峨起斯文莫来憔悴随鸡羣
　　送王总卿
　　北风号霜脱羣木送客东门车万轴城中人家作儿啼若为四角生华毂公今未上九天上身虽去此犹在蜀边头张颐万虎兕一食不饱吼振谷况闻天骄屡窥瞰往往危机生隠伏欲寛九重宵旰念分付若人一防足钱如流水粟如雨指顾之间叹神速公方揽辔使一道百吏毛寒颈仍缩隳者振职污者澄如临鬼神不敢渎峩冠置之一堂上不劳折棰四夷服天生此材必此用楩楠本为渠渠屋孤生庇逾嵗月况复鸰原辱甄録明年春风二三月更防枯根囘寸緑
　　送樊漕移帅泸南
　　金龙直嵗当冥忆公剖竹江阳城碧鸡坊中驻千骑裁诗饯送双旌行逢人到处説项斯岂贱子故唯先盟一官泮水谢推挽挟防仍许从诸生只词华衮岂易得再以荐墨光姓名一朝去我生怊怅呱呱欲作啼雏婴向来宦海四十年白首一节无斜倾只今耆旧直可数曷不往矣司机衡诏书连年到西蜀归田奏上羣儿惊西南夷蜑惟稽颡男耕女织鼓不鸣庙堂彻桑戒无事正以卧防烦老成遐荒虽或殊习俗悦安恶扰皆其情不须谈兵但饮酒帅非尔帅乃父兄秋光如水浸行色牙纛猎猎风有声氊褐迎道沸羣獠弓刀绕帐森千兵丈夫未遂调燮事华皓得此亦足荣观公畜徳有余地如海既酌随复盈晩福衮衮葢未艾善颂何以歌箫笙更须书考二十四永与松鹤同坚清
　　王正卿为作山水小轴作此促之
　　王郎妙墨石剖璧正尔不从着意得十日一水五日石犹笑前人风雨疾溪藤小幅白雪光向来数笔衣不裳浊河未清子未忙但恐竟轴海变桑
　　送丁子昭左司湖南运副
　　昔年九转金精荧鸾幢鹄节飞青冥偶同鸡犬防残粒至今未脱尘中尘平生不识紫芝面邂逅天涯忻一见安有斯人可弃捐置身只合金銮殿急流勇退人所叹上书屡请色不难浩然笑涉重湖去一节映照清湘寒人生分愿各有赋鸠鹏何必劳相慕期君廊庙我岩壑他日氷霜同晚暮
　　送樊眉州
　　我先君子官于涪一时贤僚今在不唯公直节贯华皓千尺夀桧横霜秋丈人静聴请具陈平生契义骨肉侔简池解组过乡县剧饮不去公遮留似是兄弟姓则殊【此先君送眉州诗语也】诗藁半破犹勤收合行使符蔡山下先后召杜腾民讴吾家万松防黄土公方千骑驱华辀十年不见此邂逅穷冬雨雪寒飕飗未明投刺候门下老阍窃语来何求栁州先友一一数山阳邻笛令人愁岷峨气象抗湖海近日人物几穷搜如公当寘文石陛一麾乃付近古州苏家名称震戎夏如崧降甫尼生丘文献可征况美俗黄堂坐啸万事休公余兵卫绕画防妙香一缕铃斋幽神交千载尚谁可子韩子文着床头
　　送蘓给事出知太平州
　　一代文章有圗箓天赐之履征九服奉牲乞盟走珠玉吴狂楚僭非此族至今人望坛坫尊风流文采被诸孙丈人似是更酷似大河一来昆仑华途不须移步到忧国忧君心日老匹马朝行人避骢短奏宵归自焚藁一朝倦拜青鎻门分符端欲宣上恩再拜愿囘批勑手却与疲瘵丰鸡豚青丝络头甘半菽丈夫出处不碌碌我亦昨夜梦山灵苦唤西归理松菊
　　宣孺斫庭前芦苇见山有薝卜入坐中示诗次其韵
　　扶揺何啻九万里盍不往作蛟螭腾笑我真为折腰尉如君雅称哦诗丞辄班下寮愧连璧屡爱新诗工琢氷斫林与山出眉目欲唤逋客招野僧晚香入帘恨悒悒坐恐瘦骨成棱棱赏幽岂足废官事净社久冷从公兴芙渠薝卜一家耳相防未易分级层【来诗云予尝游藕花村而舍薝卜故云】
　　和钱大虚清映亭韵
　　西风振槁如发蒙危亭创见心眼工融成水月一合相有似猛火烹铅铜是时素节属重九唤客一醉萸菊同夜深跳鱼乱珂璧起舞大叫骑鲸公令君心澜了不起摩尼返照万事通拄颐但觉朝气爽绕腰未羡黄金重髙情偶与幽赏防妙语倒防琼瑰胷谁将玉笛吹晓月透袂氷浓禁不彻归来梦想通明观一片湖光眼中见
　　送吴志行监税
　　乃翁儒林大宗匠造化为炉铸卿相坐与文皇致太平玉骨如尘汾水上斯文未防不须嗟仍喜郎君书起家等闲一第唾手得以此报翁其未邪判北门事首峩豸歴堦而升姑少待斗米迫人成逺征云梦胷襟何足芥霜风猎猎吹征衣登山临水伤别离丈夫富贵恐不免万里扶揺方自兹
　　送王君弼寺丞出守临邛
　　昔人帝城愿一入君今翩翩去何亟向来一念君亲同夜梦倚门人发白人生适意富贵齐况是求归真得归江风饱帆不可挽恰恰春好花浓时君于文字识源委笔势逼人殊亹亹每来握臂相与言我屡防头兴叹喟三年厌踏东华尘听鸡走马常踆踆黑头使君岂不贵腰间见绶我亦惊蜀吴相望八千里到家遥想慈顔喜上堂跪觞下堂拜应有辉光照庭戺白鹤胜峰记昔游醉墨淋漓在上头君行有暇试寻觅不知已扫黄泥不比观仲结诸公课会皆勍敌也行就举南宫作此赠之
　　文章末流乃科举剽东掠西何等语得者矜夸失者羞其中往往分贤否一官垂涎傥不勉譬之北辕求适楚诸君堂堂万骑将折棰自足笞狂虏收拾波澜着盆盎却恐蛟龙愁窘步信手拈来即三昧安用区区备先具朝窻暮几不停缀寳玉牵联鬭竒富论如过秦有古意赋拟两都多杰句朝来次第出示我两耳卓槊惊咸濩华歆便可置龙头牧之岂肯居第五我骇虚痛方定未暇相从执旗皷请君勿见小敌怯一战而覇在此举归来净洗科业别与斯文立门户
　　送任漕赴召
　　宋十一叶圣天子有臣伊皋佐其理鏖兵孽雏褫天戮手把降幡屡揺尾周宣功大心愈小盈而持之甚持水龙墀端笏拜防言有室大竞唯多士苍蛟渊潜百鳞骇乳兕林蹲樵牧止臣举所知匪臣私取之乡国大瑰伟后皇曰嘻毋留行奔雷将车电揺帜先生捧诏色不动在泰拔茅以其彚向来输写万渎海人笑一蠡测涯涘古人成人责礼乐房杜頳顔诸葛死屠龙觅肝荐雕俎不如河鲂甘且防卑之试为目睫论欲识强羸占国势议和当有守和防偃兵适恐造兵耳焦头常居曲突上有言复吞胷磊碨先生领略首屡肯悬知不作三窟计欣然拔劒为公舞舞罢飒飒囘风起孤生飘零逾嵗月感慨鳅虾共泥滓石田蝗蟊仍数熯抱耒空山欲何俟叔孙大猾诚谬妄狗监文章亦巴鄙黄金傥筑燕人台为问何如从隗始
　　代送陈都大赴召
　　庭前梧叶西风起三峡秋光净如洗仙帆一舸此入觐灵鼍击鼓冯夷喜七闽山水天下竒擢秀搴英瑞斯世要知旷代乃一见鳯巢阿阁麟游畤彤庭紫闼足夷步万里西来将使指西南榷牧古所重隂削盗资寛国计台家选任皆伟人逺极陇秦包越嶲我公经略出咳唾凛凛霜威肃頽靡飞声一日到冕旒四辇促还不留辔从来大材湏大用岂有如公才一使东夷盟血犹未亁豺豹固应防囓噬公归为国须逺谋平跻两禁躐三事飘零孤翮得广厦晨啄暮栖方窃庇骊驹清唱不忍闻东望慨然增叹喟他时黄阁未遐遗犹愿登堂拜簪履
　　送张汉州赴召
　　诏书挥翰日边来蜀有巨儒星杓魁胷中深博布河汉古底霹雳降霆雷先天遡流得絶大物不敢藏胚胎囘薄一气在笼络竒神怪魃生愁哀十年防屋苍崖隈脱帻掷去一笑咍刺史惊呼失匕筯遮道自挽封章囘先生闭门壁愈坚髙风一日兴浇颓矫然轻世岂我事此学施用真难哉行止在天不在我风动水涌如挽推嗣皇继圣登禹稷岂有此士遗蒿莱二年劳公湖上行防鹅酌酒春风台手摩婴雏斧贪猾蛟鳄半束角与顋古人读易元用易羲文秘妙今寒灰汉儒妖异防荒濶但与瞽史相喧豗子云晚出造根极后生蜉撼轻嘲诙安乐老翁独稽首钥直付先生开向来绪言见编简去去勲业防崔嵬弥纶乃是第一手下者乃取支崩摧賔阁顾予若嗟异赠语愧乏珠琼瑰眼看飞帆不得去天涯逐食嗟徘徊
　　送晁子西提刑赴召
　　君家如河出昆仑横贯中国浮乾坤鼎彛勳绩烂星斗编简文字垂瑶琨到海喧豗势愈壮约束蛟蜃驱鼍鼋略分涓流溉下土草木蕃润资其恩先生绣衣吹霜风一道生齿闗寝飱人家春园满桃李随处秋社肥鸡豚智効一官可能尔尚于胜处非所论胷中人物自着眼伥伥待相嗤彼昏古人过人本如此事业自是为根元我知先生在廊庙定不碌碌为澄浑颇恨未识元鲁山一纸藻借无媒援只今相送九天去风在下矣何轩轩青云托附可无意欲儿女语吐复吞浩歌一曲豁清思援笔江海蛟龙奔
　　寄送梁子辅赴召
　　山岳自髙百谷下向来无物使之者骅骝合奉鸾和车岂与黔蹄同一驾英竒絶代难小了泥滓投之辄悲咤一朝拔去不可扼震地风雷怯凌跨泮宫先生自超特鼎甲声称低董贾眼明奎画照琬琰万喙夸呼海倾泻胡为不即天上去识者怪吁狂者駡或传鳯篆来日边流水为车龙即马只应故是霄汉人腐防未足鹓雏吓九江水暖桃花肥风色不惊神所借只今岷峨抗湖海贯玉编珠炯相射台家议和不议战太平有象须藻借小却犹当白玉堂纵步黄扉方食蔗嗟予肮脏每自哂蚤年谩想牛心炙一官漫浪不可説可能更索山人价五年投闲食不饱揽镜颠毛辄生怕道涂众鬼同揶揄口不能酬面空赭人生升沉亦何恨但喜龙虎新变化异时击壤为幸民一犁亦愿从耕稼金华夫子吾胜友接武风云共闲暇未应厚禄絶来书寄声纸尾烦多谢
　　送何子应少卿赴召
　　持竿野叟踏帝腹太史占星惊变色白衣山人侍黄衣军中指防相叹息云龙契遇固畴曩千载一合非人力羊裘眠沙竟何补坐视生民自肥瘠功成乞身香案前归侣松乔未为失我公学传无尽翁束髪英名撼区域杲日潜光众未覩公独扶轮上霄极此时际防如二子鼎铉钧衡本公物若为流落四十年岂厌蓬壶薄瀛渤龙飞天子第一载收召耆俊诚汲汲遥知问膳大明宫论士到公先指屈追锋一日来劒外破浪帆开矢离括朝廷未漆月支首抱戈虎旅衣生虱嫠不防纬忧宗周宁有裙襦能念国堂堂甲兵满胷臆可无竒谋寛旰食我故人子得深知平生一镞未破镝欲随公去邈楚越恨不身边挿双翮叔孙区区进大猾谬谓书生用奚益古来万里知戎情何必缦胡半缝掖愿公入对明光宫西南豪俊手推出我非其人敢觖望市骏千金先市骨
　　挽李子和知县
　　盘谷先生坛级尊万夫操槊辄敛魂黄堂昼严绕华防往往君来容打门髙谈错起风袭尘醉眼相视月照樽归来拊掌此快士外无圭角中甚浑吾家宰树巳拱把君亦荒殡生棘榛小阮弟兄吾所敬雾谷养就虎豹文衔君至恩深到骨手书盛徳表九原遣奴持送急开读字字璀烂光瑶琨兼金餽鱼客何陋寳玉围腰吾敢嗔九牛未可一毛数大壑才以半缶论崭然二雏亦竒俊造物两眼如许明由来孝弟动鬼神宦学所自为根源向来施设本此耳欲着吾説听者惊春风相送緑草野为君一恸河汉翻
　　送夔路费漕
　　晩风酣酣吹栁花长亭送客日欲斜春草春波两愁极云驰千骑谁能遮先生要是世所寳大贝白璧金丹砂生当龙墀侍黄繖不尔鳯阁挥白麻州麾再把亦何事但见桃李春家家后皇顾逺食每旰一节又付防与巴荒山如石不可凿要防雨露滋槁芽黄金作瓯覆名字软蒲作轮驾轻车调和元气湏此手典谟勳烈非诞夸小夫朽质谢镌削尺寸不能供负义马羣一顾觉差异便遣万里奔风沙阿房变色人未信勉之霄汉参飞霞仆夫在门辄休驾揆力不足慙蟾蛙虽然此意万钧重自矢报称其未邪眼防帆檝不得去缚以微官成叹嗟他时黄闼眷簪舄犹幸姓氏尘颊牙
　　代人上李制参生辰
　　乾坤不许一尘隔谁倒天河濯秋色鹄鹭心性氷雪魂造物着意不仓卒星斗并焕仰斯文准绳不愆宗絶徳当年只作充闾喜不知此人系邦国锦囊名章小游戏上公启齿叹孤出太白要是天上人少陵屡作诸侯客朝来日照黄金巵诸生登堂作生日鳯麟嫓徳公厌闻丹砂续年笑无益试问公家白髪翁五千微言不老术
　　挽安岳李令
　　司马家儿何等儿家居令人撞壊之长啸羯奴一绳縻校三十里嗟巳迟新亭收涕仅自支下者朽栋当积危君防黄髪掩面时此殆天意非人为一时埃埋精竒褐衣懐珍去而违老樵携畚动岳祗委体氊庐玉投泥向来扪虱气吐霓元子眼膜无金箆纵狼山林血黔黎惨澹万古闗河悲先生异代论盛衰使当若时未可知指挥王谢驱羣鸡狂童岂劳折棰笞中兴天子周宣齐炳燿常武烝民诗囊封未报九地归恨无伟烈光钟彛我思若人涕沾衣太阿不如两钱锥鱼复阵石存遗基故智犹为竪子窥斯文未冺神所持复有英雄发嘘欷
　　别临邛知县李允成
　　周公山前倾葢时再嵗通家同骨肉紫岩楼畔又从容四方上下如相逐别来每恨无见日要见夙縁偿未足公来临邛防鸣琴一官季氏仍寮末移将逺期为近期天遣从公恐不速尺书日夜苦相换何止已多如笋束淹留自春竟徂冬出门如物絷两脚一朝决去水赴壑梦魂先到鹤山侧下车一见开两眼喜色分明破愁颊约我不来公即来一日不见公不乐将闲文书猛拨置唤好朋友细欵曲疾邪愤世时抵掌怅往悲今忽嚬蹙狂吞壮饮无空樽长句短章几满轴尊贤下士公盛徳忘义忘年吾敢辱百年四海几知巳为公悲歌起衰俗明朝翩翩随社燕欲去暂留情最恶黄花满头约重来闻説床头酒方熟











　　钦定四库全书
　　澹斋集巻四　　　　　宋　李流谦　撰
　　七言古诗
　　送才夫之成都
　　客有可人期不来昔人抱恨长悠哉可得宦游同一处家有如愿令人猜郊东郊西踏春色醉舞淋浪花挿额门前紫骝嘶东风却折垂杨供马防如君岂乆居尘泥好处人知天亦知我非防才识宫羽此言欲验须他时长桥离愁湿烟雨去日更将归日数从今把盏与题诗故应半是思君语
　　白云先生鲁叶殿丞交之父有隠节其居徽考所赐旁为魏髙士守一庵髙士上皇所賔礼庵亦赐地也髙士亡矣而白云之后至食不给过之慨然为赋此篇
　　白云先生去何从烟霞髙人继其踪两朝恩光照岩穴映墙竹栢清隂同髙人已注丹台籍白云子孙食不给人生有累岂妻孥生羡金门羽衣客
　　林夫体中不佳而能不废翰墨且防以文轴见教其天性所嗜如此敬叹不已既勿药作诗贺之
　　瓠肥不必縁糠覈倒床鼾睡掀四壁饭山诗好自应痩骑省赋成发先白公子翩翩钟鼎家宜有骚人歌锦瑟数从癯儒弄文字坐令二竪喜投隙药褁闗心始置之往往呻吟出圭璧由来物理论根种虎生则斑鹰则撃浣肠濯胃固佳手愈风却痁非此力东风吹园花正开新禽向人语磔磔疾来相就破除之万事可拚春可惜
　　贺王制置敷学之除
　　太霄杰观凌空起非雾非烟防珠蘂万灵操防夹危栋中有丹书并緑字走云飞雨泽地产合璧聨珠焕宸纬尧图羲坟共彪炳禹训汤铭角雄伟冈陵松栢老如鐡华榜丹青新若洗论思欲侍圣天子寓直正须真学士一时盛选孰睥睨百代耆儒属宸倚惟有我公瑞河岳早与灵鼇争赑屭丝纶飞藻倾两禁弓钺专方雄万骑从容裘带净岷陇零落旗矛清筰嶲畴庸王府侈三昼告喜邮音传一纸升华秘宇阶召拜正位台符慰瞻徯妄论斯文本神物轻发其藏触天恚开物成务非翰墨贲饰乾坤乃能事周书九诰削邪叛一品防昌夷僭诡愿公亟从衮舄归早就典谟垂万世迂愚把笔自龆齓裂纸悲鸣蛩蚓比酸寒一尉不可説尺璧光隂分马棰待公勲业映彛鼎勉葺巴芜歌俊伟丝麻虽美收蒯菅尚冀风人采舆
　　文约用韵请别作此留之并柬签判李丈
　　平生心知我与君余子碌碌耳未闻相思輙命嵇吕驾醉饮仍开孟公门山城牢落情易动翻然便作思家梦笑言伏腊未一有归办黄虀三百瓮君才何止吞四溟新诗诵过牙生津猗那清庙复在眼此作未许秦火焚吾家丈人似居易落笔成章了无讳相从更作百篇诗且尽中山千日醉
　　留黄思忠
　　可人如君不易致惠然而来此天意往往文字杂啸歌儿辈倚墙吾敢诃向来邂逅无此欵曲水风流嗟未逺爱君欲留君不留一闻説归我先愁亦知主人无徳恋多情合覻青山靣况闻涨江浪翻雷毂生四角若为推留君信自非人力君虽欲去不可得
　　寿仲秉侍郎
　　今朝云裾下星汉明日氷轮十分满今朝海实荐蟠桃明日潮头千丈髙君才与月争澄爽君气如潮同浩放如何不着廊庙中不是考槃岩壑様十年立朝儿辈惊前日欲去亲留行我虽流落未足恨世间那有此友生跻堂奉觞祝耆耉仙骨应须饮仙酒潮声不断月长圆嵗嵗来为主人寿
　　挽张主簿
　　尝闻种徳如种木百年培壅犹不足君防牛羊践履地岂有寸椽撑破屋我方撮发访耆旧已闻定国多隂徳昆峯荐璧渊出珠天勅百灵介多福后来源委谁导之刋木濬川君有力一官缚死不须説天定胜人理则必鹓鶵览辉下其庭一举万里羣鸟伏我畊我获我其食夸者流涎疑者夺桃李防繁春不留琼瑰梦断月空白煌煌貂冕侈殊渥尚冀他时贲幽宅死而不忘谁者是呜呼公乎妥沈魄
　　青楼行
　　踏空骄马蹄鐡踣万里一鞭惊灭没青楼美人顔如花笑掲珠帘邀客入小槽珠溜红滴滴左持琼觞右瑶瑟得君一笑妾愿足不用真珠量斗斛歌声未阕杯未掷城上归鸦带寒日苍头进马莫留连别院笙歌拥门立
　　紫薇花
　　庭前紫薇初作花容华婉婉明朝霞何人得闲不耐事听取蜂蝶来喧哗丝纶阁下文书静能与防郎破孤闷一般草木有穷通冷笑黄花伴陶令
　　公归行送王显谟
　　我从职方究区域江汉滔滔纪南国厥田上上盖名壤其人落落亦代出卧龙伟烈雄鼎峙雏鳯英称冠簮盍岘山风流亘千祀鹿门隠槩轻九牧地灵不与人存亡王脉依然钟杰特先生后出掩前哲天公着手自斵削如入宗庙识彛鼎如开武库见矛防早以命士战羣士不怯小敌勇大敌三年博士嗟洄沉一等巍科登岌嶪铜符千里小游戯瑞节三川徧扬厯欲歌徳业愧蜩聒妄觇设施叹蠡测爱民如儿吏不扰以身为律人自服恩波春醲疲瘵苏美最飚驰冕旒彻赐环成命众听耸总计优除羣论咽公止一方为福星公归天下作膏泽一方天下有大小公则不校我所惜周公居东逾嵗月东人愿留惜不发西人衮舄待公归鸿飞遵渚歌九罭君子所至民父母在此无恶彼无斁我虽东人愿公归不敢自私笑其狭援毫为赋公归行眀日羽旄风猎猎
　　送孙逺仲知録解官归洪雅
　　锦官碌碌牛马走邂逅僧庐欣握手尝忆观灯夜相过一时胜辈同樽酒孤云岑絶西南陬牢落重来説旧游不知宦情薄如纸掉头忽作商声讴蚤年提笔战多士晩嵗功名梦相似底事人生真足夸华髪犹能彩衣戯霜空木脱秋山明髙风驾防秋浪轻细雨重阳好天气红茰紫菊正思君
　　用黎州梅字韵作诗送之
　　西风举扇挥浮埃十年水曲并山隈一朝尺一天上来台家择才捜伟瑰豫樟连云谁手栽梁千尺观峥嵘哉收拾虹蜺小低徊如取万海纳一杯济时防畧招讥诙翳氛巻尽青天开还如调鼎须塩梅众星错落环杓魁欲谈近事树颊颏旗矛委尘枪卧苔祸生冥冥戒其胎如公气象天可回髙论疾如破山雷毋使缾罄空耻罍笑渠佩玉救焚煨徃矣急挽波之頽
　　文约既行复作此送之
　　登山临水逺送君征鸿掠天不堪闻临岐握手惜此别车已载脂仆在门骊歌未残心欲动剪烛夜谈如昨梦茂林巳扫山隂迹地黄犹注床头瓮明朝咫尺隔沧溟烟波迷羗津我亦归来念离索孤坐手取栢子焚君絶畛畦我平易肝胆相倾无复讳春风万斛撒金莲迟君更作连宵醉
　　荅何积中
　　先生古心寄漠老松矫矫石凿凿巳欣净社得胜友更枉髙轩出竒作山林轩冕无间然造物从公意所便决科纵未吞余子著书亦足垂千年
　　宋文约有谒于邡江不遂而归复用韵见贻以此荅之
　　中山老頴初得君姫姓之毛遂无闻疏封新赐管城爵待诏尝趋金马门胡为得此色为动引赴幽人春草梦新诗更许窥豹管浅识当凭发醯罋生平雅懐吞八溟赤脚欲踏河汉津自惭不是虎头相未能迳取龙庭焚谈今説古吾所易况值圣明初不讳快书礼乐三千言白兽先赢一樽醉
　　宋才夫作诗自言作县之况以冷官为可乐戯用韵荅之
　　云霄自许当比肩岂料坎逢针氊求鱼乃欲从沮洳吞舟见之定冁然诸生但解笑便腹好事谁肯与酒钱吹寒固自乏暖律使物又恨无神鞭君方踏筵观艶舞我正闭户甘草闲忙亦复分苦乐温醲淡泊无非縁
　　立春日有感用彦博韵
　　双毂行天不停辔世间那得西流水麻姑昨夜呼我饮笑説海尘飞几几百年半见韶华浓不妨老子颊仍红人生万事有起伏缓聼髙歌酌春醁
　　晩春有感荅才夫上巳之作二首
　　牡丹犹欲扳春住开到荼防春遂去黄蜂白蝶太痴生抵死嗔风复嗔雨少年世味如蜜甜迩来唯觉食无盐只应余习扫未尽一春病酒常厌厌
　　刘郎爱花被花恼都观里诗应好骚人从古多闲愁仍是清樽破除了禁诗如禁秋虫鸣止酒如止长淮倾人生贵在适意尔孰知蜾蠃与螟蛉
　　宋才夫解官作此送之
　　与君异姓如兄弟鴈塔相擕有名字西来山城始倾盖北去塞垣仍握臂渥洼来者天马驹八鸾六辔供皇舆朝觞瑶池夕圃岂愿地下粒与刍三年妙防发徽轸饱聼村村人説尹政成通籍天上去緑髪斑衣归侍省茜袍頳蕚春怡融堂上老人双頬红浑家拜舞上翁寿尽卷春风入樽酒
　　夜饮彦博家归而作此
　　故人留饮归夜深铜缾唧唧虫防吟一灯犹照读书眼半纸忽生懐古心亦知所贵何必用鱼目骊珠自轻重人间蚁穴小差殊等是一埸闲睡梦
　　醉时谣
　　晴辄不闲闲辄雨少神造物恶相阻我自意行无雨晴翻倒沧溟尽从汝青年一去不可招紫烟漠漠三山暮朝云破峡忽归来从君欲覔髙唐赋向来似梦此非梦转眄仍从梦中去夜深泥滑欲归时痩马迟迟堤上路
　　七夕
　　火金鏖攻电雷击风从西来火折北向来胜负吾已分物极而颠势其必露盘清濯房栊秋氷壶冷浸乾坤骨明河指防三星横天上灵期有幽约寒机轧轧终年思危桥纳纳万山隔不知今夕果何夕洞房幽懽寸隂疾仙人与世当异驰一念萧然证无极情之所钟岂其然婉娈合匹此疑防巫娥神力造化通抚摩神禹授秘防百灵后先相开凿脱我蛟鳄骨再肉楚大夫玉何人哉枕茵诬之神所殛姑置是事勿复问一扇防凉万金直有景如此可小了况复我友一世杰其文如玉雅过之共作清诗洗污蔑儿曹瓜果罗庭除拜祈天孙巧可乞何如侑我花前樽得巧未必如得拙君防鸣鸠安鹊巢大胜狡兎营三窟
　　喜仲明西归
　　半载迢迢住利州嘉陵江水日夜流安得却流闗下去载我唯须一叶舟我归未逺君随至燕鸿相避知何意月岩四见月上日日江头望行李庭柯一鹊鸣朝阳人言君归过石岗明日拏舟入城去剧喜重上君子堂痩骨棱棱衣表见我亦鬓毛斑太半谈新説旧两留连红烛烧残无一寸人生大抵如流萍忽然相值飘然分西风吹我又将去预作一塲离恨新
　　饭客镇驿见壁间书火池事异甚
　　荒亭旧刻书火池火从水出如燎脂五行生克谬常理异事傥恍令人疑居人只言数里近驱车欲前仆夫愠谁能博学辨痴龙寄我此诗聊一问
　　宿永年镇僧居
　　风惨云低月欲堕路上荒村愁僻左萧条横道屋三间伛偻迎门僧一个夜深山鬼声砉然恐来吹灯不敢眠明朝踏雪又西去千叠万重山屈盘
　　钱元质饮客月嵓前小亭酒半月上移席坐岩下四顾林塘景气清絶眉山程进儒谓予不可无诗因作此
　　两山齐起屹防阙一岩突出刳寒月成行松桂自昭穆入耳流泉间宫角向来妙思发天蕴突兀小亭着能稳渔郎撑舟更何之不信武陵眉睫近慇懃置酒临清夜主人不凡客殊野酒酣烛暗月初上却徙胡床坐岩下疎疎林隙半轮悬破碎寒塘万珪璧恐有仙人海上来髣髴天风响环玦蟇頥先生有矜色索我题诗纪清絶才薄将奈此景何唤起吾家跨鲸白
　　拜嵩次山塔
　　向来契分胶投漆一日不见真若失那知遂作死生分屈指五年飞鸟疾诗人犹诵碧云句老衲来寻金锁骨亭亭孤塔蔽榛莽下马焚香涕横集烟林雾草不供愁坐对青山搔短发亦知电露难把玩但聼沤泡自生灭归来闭阁睡方美杜宇一声山月白
　　自登道来马谿作
　　朝暾防山红一丈露草烟林气萧爽出门华构照新緑并辔寳珂喧碎响僮奴尚语林薄间马蹄势巳青云上琳宫百年傲风雨气象防深挟千嶂青山固是耐乆交老桧真成丈人行山童门惊马嘶道士叠爻知客访情亲肯自摘嘉蔬兴发更遣沽村酿未妨意行穷胜践不用心违叹仙赏双峯唤我却西去穿迳萦纡转修蟒荒桥下马乆竚立孤塔懐人嘿惆怅多谢山僧供汤饼腹犹果然虗雅饷只应探讨尽老释坐觉仙凡絶天壤碎砾谁参水底禅飞蜺空阁云间仗凌霄固有飞霞佩尘防浊骨何由往归来闭户省初念一炷炉香薫宿障题诗聊复纪胜游永与名山镇龙藏
　　游秦园分韵得东字
　　爱春春浅如稚童爱晴连日无雨风闭门不出春笑侬百年容易成老翁山茶经霜尚能红小梅吹雪香正浓盍不亟倒琉璃钟主人好意客亦同粉牋乞句酬天公笔端有气如白虹少年射虎南山中于今尘土防雕弓安得雷雨鞭蛰龙拊髀浩气亦欲东
　　安居道中
　　上如跻云下临渊乱石当道如防贤遥防一鸟转絶壑鸟巳烟沉吾木末晩风吹雪作云飞山中更添一尺泥嵗华如此犹浪走梅花思人越消痩
　　同常和仲谒照老和仲有诗次其韵
　　杏花一株凌晓寒刮眼创见春风还天涯作客归未得主人好事容疎顽鸣鸠唤雨緑野净游丝挂空白日闲祗园有僧坐隠几柱杖与子来扣闗薫炉午篆转轻缕净缾晓汲翻防澜禅僧不揺月照水雄辩猝起雷破山痴儿浪説三组贵向我不博一笑懽归来妙语出顷刻照坐绮縠纷斓斑火急为续永和帖清景一失情易防
　　东州行上费检正
　　东州十刹如西州东州幽爽西喧湫登临在在有佳处我来无事得纵游望川致爽两竒特【两轩甚竒】云烟流通东与北一为清淑一旷逺清者发兴逺快目城西三刹跨一牛【牛头一山有三刹】五百云堂老比丘捐金乐施到樵牧不知愿力何年修邓家名笔难再得苦爱雍熈之两壁【雍熙两壁皆邓隠之笔】贵人摸搨不曽休真是化身千百亿府公玉皇香案吏帆薄三山风辄止来苏疲瘵十万家巻缩灵河一杯里野人冠服裹狙猿曵裾更欲之何门慙无杜老惊人句空负陈蕃解榻恩
　　岩桂堂
　　湘峯峩峩湘水碧万古鱼龙防氷魄荷衣芷佩凝秋霜欲诵遗章发先白天生草木预何事乃与骚人同一骨今人古人共磨灭惟有芬香埋不得主人手植双桂树寜为嬖玩娯燕席亦知兰鲍随所化勉进修名比馨洁绕除霏霏风袭予欲参灵螭驾寥閴陈辞重华吊屈贾酌以芳辛起湮欝日暮美人期未来雾湿烟低花蔌蔌嵗庚午予过来鳯驿观壁间碑刻火池事尝赋诗今嵗甲午再过用前韵
　　东西燕鸿长差池二十五年车载脂观河性在故应尔化鹤人归空自疑年来于道觉差近此心颇已忘欣愠吾儿亦复能此诗镊白老人休更问【小子生于庚午】
　　慈云壁间有杨皓明叔崇寜甲申所题诗和者甚众
　　浮花眼朱成碧闗渠何事愁寂寂依旧渔竿入手来老我江湖倦游客径须一醉抛青春校量细故非髙人茂雅量本不尔几箑能障西风尘
　　自抛渡未尝惊恐次公安舟为疾风倒吹几不能返自江行未尝阻风将次沙市风留三日
　　常时抛渡如不知公安浪髙船倒吹数月江程絶无阻一舍沙头风泊之因行逢触发深省无事安平人不领要知忧乐自相形天马擡头见鞭影
　　刘蜕唐大中时人文塜在兠率寺予尝读孙樵自序其作云大中皇帝尝有诏褒时之艺能凡三人而樵居其一曰孙樵有扬马之文蜕既同时不应不在褒诏之列士之显晦固有定分刘君独未能忘此乎塜其文予盖疑其有激也作此吊之
　　诏书尝下大中朝不闻称蜕但称樵牺樽弃沟俱害性此理要以达观超封文为塜嬉笑怒恚不人知防鬼妬髙岸为谷谷为陵磨灭可无千载虑向来述作等俳谐传与不传何有哉六经排孔讳服郑未胜咸阳一炬灰虗名误人箕斗尔引调狙公嗔与喜巳嗤地下有修文更笑楼成能作记
　　涵翠亭
　　太华峯头花十丈十八韩翁语豪壮法华防上如车轮跨猊仙人妄与真九州芒芒置勿问万柄秋塘挿寒镜楚人裂裳缉为衣一尘涴之色不怡孽童万死剑斩马何物奴言似之者触花花恐怒且嗔悲风猎猎吹白苹我来拊槛笑仍喟欲挽清冷濯斯秽主人冁然客罢休一醉能销千古愁
　　吊李允成知县
　　百年造化无遗力霜雪十围岂易得盲工操斤选朴樕铜柯石根弃如掷呜呼斯人何不淑天畀之多人则啬白眼千百碌碌子老虎可缚蛟可馘神锋屡染鸡鹜血绕匣龙虵夜悲泣英灵不合世间着蚁宫厯游无半席不如收拾还山川化为球琳尚华国意气偶合肝膓倾手栽檀栾食予实至今敛翼蓬蒿中不与燕雀同感激霜风吹愁愁更浓屈折长虹玉三尺晨兴揽衣发深省古来精诚可裂石堂文成许见不鱼与熊掌当取一
　　飞乌道中
　　朝发江亭暮山驿靣顔尘埃手拆弟兄相逐两浮萍一盏村醪慰愁寂髙堂老人念儿寒儿念老人不得眠慇懃祝付送书鴈为传片字报平安
　　飞乌与正老相值盖十月初见之梦兆云
　　忆得初冬忘甲子夜梦与师游破寺明朝东望欲寄声我在紫岩师锦水空山行役偶相逢物色防来与梦同当时梦觉疑非梦今日翻疑是梦中
　　山口阻风
　　舟行常有性命忧江风一动令人愁盘涡倒帆日方午又作贾胡终日留淮山隔江防细小淡扫修眉晚尤好峩行尽此江来可是爱山心未了
　　赋寿康海棠
　　何许园林春最酽海棠万万千千防不应惟是锦织成正恐更将猩血染未开半豆已欲滴烂吐一庭尤防灔窥月洗雨俱可玩抹雾横烟猝难掩梓泽步障烘晓霞温泉粉玉临秋鉴相逢但欲酣且歌目送谁言羙而艶桃花何处容靣皮欲笑春风无乃僣光翻牖户翠堆幄浓逼须眉缬生脸裹头朝出常苦晩烧烛夜防终未厌见不数数梦来往百斛可倾心独欠老来世味薄如纸斩断情根须一敛随身鼓笛本游戯过目埃氛亦俄暂明朝风雨未可期委地泥沙混真滥凭君但向雪落时个里直须勤防检
　　峡中重九以菊有黄华分韵得菊字
　　江湖浪走嗟碌碌往往佳时忘记録今朝峡里作重阳节物虽同感殊俗终日悬忧湍瀬间何人为唱黄花曲尚喜樽罍余旧醅不然何以慰萧索毎思在家天气好一瓮床头拨寒緑欲熟未熟唤客饮妇骂儿嘲醉不荅只今那能问甜澁况是名樽难重得晩行江干见篱落小雨霏霏冒丛菊若从主人覔数枝金英未吐心亦足归挿铜缾对清酌营度肴蔬选橙栗茱茰在手花在头起舞狂歌忘为客人情一种无贵贱余沥犹能到僮仆渊明固是羲皇人腰不可折带难束白衣大自胜督邮千古因渠重斯节我行四方亦何事此腹能须几圭撮并头鸡鹜不自厌仰首髙飞愧鸿鹄酒防独诵归来章醉靣如頳背如沃
　　枕上闻橹声
　　劝君不须下瞿唐顺流从此道路长劝君早上瞿唐去遡流虽艰近家乡我今出蜀几寒暑催归苦念家人语更烦舟子防全功疾趂鸣鸡起揺橹
　　晚步江浒有得鼋大如箕赎放之隣言此家前数日巳尝得一煑之通夕旦发盎视之鼋忽引首以水喷其靣兹亦可惊异者作是诗以为好杀者之戒
　　巻帆江臯日西斜散步聊纵腰脚麻有鼋如箕谁所得绳贯四足尚喘呀偶然相值不忍去倚杖却立空咨嗟客嚢虽云甚羞澁数金何惜死可賖破筐解缚置池上初犹不动如磔蛙舟人共观各呼舞稍稍有力能爬沙须臾一跃不复覩去侣蛟鳄朋鱼虾隣翁又传可愕事宜志简牍惩防邪近尝得一付汤鼎通夕烂煑劳薪葭黎明发盎欲下箸以水喷靣揺其牙此言聼者惊自倒小人不戒愚何加我今赎放岂为徳逡廵得脱汝幸耶不须叩门问长史无用染指嗔子家祝鼋好去勿浪出水有网罟陆有罝作诗快读不能寐展转屡见灯生花
　　放鱼
　　溪媪双鱼入手中鬐鬛不揺犹眼红咫尺波涛即胡越不忍觳人心同小舟自放清江侧为龙何以报我徳只须旱嵗活焦枯不用明珠光的皪
　　遂寜登舟
　　江流不知几曲折但见逺树合复分上滩下滩橹声急眠沙白鸥如不闻山行畏迟舟欲速试较里程翻诘曲都縁归计失平章端恐青山笑人俗
　　舟着浅
　　御风起帆如彍矢不能万里犹千里中流浪头屋髙起误入浅洲舟阁底愚公不量欲移山篙人伎穷客长叹世言卒行好步难何如一棹夷犹间
　　鄂渚大风
　　万艘相衔系江渚夜半疾风来莫御舟轻力孱费支拄大声舂撞如臼杵千金应有覔壶人寃呼仓黄那忍闻吾顔死灰鱼鼈喜公无渡河公不止
　　访杨少虞得小诗并呈才夫
　　坐遭飞埃眯双目不应更到琅玕腹青山为人作御侮对靣亭亭削苍玉公子翩翩故自佳我来空叹驹局促抱氷嚼雪岂能清火里芙蕖初出浴
　　舟中夜读蟠舟诗
　　夜读蟠舟诗如共蟠舟语五年别泪隔秋风万里孤舟泊寒渚行尽诸方勘尽禅此句逢人未曽举东坡老人喜流涎荔丹元似江瑶柱
　　杂言二首
　　春来无处无芳草但觉故园春更好海棠前日梦见之今日防来浑未老樱桃红杏相因依梅隂吐芽青满枝世间亦有如意事酒熟正是花开时
　　一萍无根托弥渺分头常多聚常少天涯碧草又伤心况是一分春巳了啼禽飞来窥酒樽樽中緑波吹鳞鳞东君可只令人痩更在花边冷笑人
　　十八日同少虞才夫子友子西泛舟
　　清江不知日夜长前日平流吹作浪得得来寻白鸟盟仍唤津人操两桨残红渐稀緑渐多苦留不住如春何细防恰有三十日我醉起舞君当歌紫防玉堂九天上人非仙骨何由往舟中俱是斩蛟人洗眼待观龙虎榜夜归错落北斗横转枕喔喔埘鸡鸣一春常嗟睡不足幸无官事莫相惊
　　次徳茂湖中韵
　　秋风早已来吹人朝数暮数唯归程白湖粘天行未了单舸夜泊令人惊更防剪烛共愁语酒醒弹铗为商声篙儿饭饱便熟睡那识懐家去国情
　　次徳茂菱花韵
　　菱叶寒陂收晓镜萧萧独伴黄芦暝自同香草入骚吟不羡玉台春压鬓三四鳬雏傍母眠尽付与秋秋亦领更防细雨出鱼儿江上老翁渔未竟
　　万安道上逢牧者
　　暖日平岗牛数尾短蓑破笠三四子牛饥吃草渇饮水牧儿仰卧不揺棰人牛意闲俱不知笑我驻车独移时薄暮骑牛却归去晚烟遥见隔林炊
　　登无为冠鳌亭分韵得山字
　　岱嵩拆裂沧溟翻惊魂去干呼复还故人劝我勉自寛圣贵扬名惩毁残十生导师超物先誓言一拜蠲寃烦晓暾破霁山云搴匹马弄袖风翩翩解鞍投寺日几砖苋蔬宜我诗肠酸危亭飞出峯之巅闇黎慇懃劝跻攀我饱闻之意欣然两脚酸澁怯不前清景一失矢纵藜杖到手勿作难万杉夹迳穿蜿蜒坦如康庄驾轻軿山鬼作意发天悭似求清诗藻幽妍凭栏寸目摄大千万里碧玉围青天逺树如发山如拳孤鸿灭没昏苍烟九闗上羾须防还以气为马不用鞭冠鼇榜亭固寓言亦恐蓬峤神作迁云旗往往来飞仙切勿投饵忧崩骞壮哉古邑雄两川眇然下瞰廼尔孱可怜居人蚁纷阗扰扰膏火日夜煎强弱角鬭触与蛮岂知共住一指端凭谁与此旷荡观定当泚颡頳厥顔向来学道窥防妙谛与世殊越燕空生大觉海一防而况此境空所縁摩尼流光照八埏试将此理攻坚顽客言有句子未参一杯满酌浇青山
　　同冯缙云游无为以吾独胡为在泥滓分韵赋诗得泥字
　　人言跃马妨杖藜世士不可汚丹梯人言解牛非割鸡岂信截玉如截泥山林朝士弧矢睽一物异用鹄之栖妄生涛澜分畛畦我自局狭谁排挤先生大千一手提使握鼎铉如扶犂岂于喧寂心生翳朝驱两轮鹿防麛暮阅千纸髪变黳痛者手摩挛者擕蚊虻肤挠夕梦迷馁蛟仄目初生羝血牙未洗遭燖刲天公付公为旱霓作三日雨徴可稽【乆旱公至连日得雨】诘朝栈路防涧溪篮舆轧轧劳攀跻束缚绣斧挥金鼙吏奉杖屦从小奚指防山水穷坤倪夜谈隠具窥缃绨旷然防防彻瓮醯转变前境尘却犀我自叹骇失径蹊公如大像头小低嗟乎太仓此一稊不从公来噬其脐是山冠冕川东西二大老文光璇题公不一语意惨凄是以稽首拜马蹄欣然倾倒珠玻璃飞天寳熖照栱枅梦中櫂唱惊鳬鹥挽衣不留恨空赍悲愿苦切哀黔黎早缚浑厥臣羌氐快读大颂崖天齐把茅归谢黄金闺收拾伊傅从阮嵇为公再歌归来兮
　　逰温汤
　　丹雏振翰栖佛屋蛟吻吐泉供客浴东华梦破软红飞不肯随人到岩谷扣栏投饵鱼羣喜一鳞圉圉独去之万里归来狎鸥鸟青波如镜鬓如丝
　　七月十七日游浮山值夜未快所观急归作诗
　　田畴平一望侧岭横峯环四向那知中有此巉岩倚天削鐡三千丈坤灵涌出荐地寳方峤飞来憇灵仗我来暑湿未解围薄日烘烘云盎盎投鞭濯手趋深殿稽首虗皇注遐想黄昏食罢亟就枕殷地鼻雷飜叠嶂夜深风雨来万骑势欲防山投莽苍明朝幽径一丈泥浅犹没屦深没杖仙游咫尺邈霄汉但倚危栏嘿惆怅琳宫危絶何由上秘洞幽深倦探访独寻荒碣考嵗月更覔遗民问畴曩云舄朝飞溪涨深猿夜荅空山响过门初欲快雄嚼染指谁能当大飨防求灵药挿羽翮未分风帆隔昆阆诗作监盟神所临后约有期吾敢爽















　　钦定四库全书
　　澹斋集巻五　　　　　宋　李流谦　撰
　　五言律诗
　　寄张珍甫殿院【五首】
　　自是清华选尝懐宿昔期髙名推不去异产买无赀一日风云遇千年简牍随峩添岌嶪袖里着安危江湖淹逺使昆阆侣飞仙豸首承恩渥龙墀接迩聨豺狼莫当道雕鹗不空拳黯憃犹冠见骄王易缩肩巳赡经时防仍轻许国身攘戎先政事强本即精神禹贡山川濶尧天日月新至诚驯暴逆玉笏动严宸只有肝尝露初无舌悔扪法行功罪竦令重阙庭尊尽变媮防俗仍闗侫幸门书生在蓬荜此事付能言定胜端相属飞鶱巳后时阅人盘谷老具眼石麟儿连茹才非匹弹冠想自痴读书头半白万一故人知
　　宿船家小舟中凡三日夜作此
　　自昔説离乱经时足叹吁何为来旷野端是辱泥涂相国跛男子封侯裸丈夫未须多感慨事业出艰虞
　　遣兴七首
　　僻处便身懒闲居喜嵗丰虫丝转窻日鸟语度溪风疎竹斩新緑晚花随分红髙人莫相访不比卧隆中柳老渊明宅蓬深仲蔚居病身须药石闲日足图书世念焚香了禅心隠几余空钩本无意谁为语游鱼懐抱向谁尽穷交苦不多相期慰岑寂未厌数经过浊酒随斟酌新诗聴讲磨吾今巳三十不拟问如何倦倚枯株坐起寻防迳行鱼为凿坏遁蝉作采薇清弹指四时足闭闗羣动平尽言殊未可日用本分明水竹扶疎地前人卜筑劳草荒烦仆竖菓熟戒儿曹穴蚁生涯陋鸿境界髙洗心观万物至理寓秋毫舞空三尺雪笑指玉如泥早日羞屠狗穷途悔射鼷挂心无妄念省分有幽栖舌在何须问端忧愧老妻一饱便满意百年才转头可怜空不合为问亦何求黄巻仍舒巻清樽自劝酬吊湘儿辈事何地着闲愁
　　山中遣兴五首
　　数月擕家住幽栖引兴长客中容散梦里过炎凉收网觉鱼贱酌泉知酒香主人真好事诗债数能偿烂饮无贤圣髙歌有鬼神梵书浑味着药褁自心亲朋友居山少知闻到市新孤舟怯风浪不出又经旬游宦初聊尔归来亦畅然低回簿领缚惭愧斗升牵元亮八十日哥奴十九年人生重名节富贵疾云烟日薄愔愔热江浑漫漫流蝉为合尖响燕作掺裾愁枣熟成羣打禾登扫地收展眉欣一饱八月又防秋嗣圣承尧禹图书未见之兵威轻破竹天意决占燕雀甘藜莠蛟龙或沼池但令无战伐贫贱亦何辞
　　遣兴示彦博
　　信脚随藤杖穿林复过桥聊休读书眼小纵坐禅腰老木成隂徧枯泉赴汲遥龙孙吾手种先我到云霄尊酒谁相劝诗篇子可酬临流惊老大倚杖笑穷愁雨足鸠初歇风狂蝶未休化工专一气俛首聴沉浮可人子陈子乃祖定元龙一寸悠悠梗千章落落松暗投初未择狂吠竟谁容坚垒自衔璧饥师不足攻
　　雨后有月江上作
　　雨止夜色静涨生江浪浮碧云度星汉明月照汀洲倐忽隂晴异苍茫意绪秋防吟不须苦下有未眠鸥
　　游东山
　　轩自岧嶤称栏因杳霭横客魂揺鸟影醉耳入江声失喜过门屐沾衿越席筝东山懐谢傅忧乐总闗情今日如人意全家在翠防叶齐才蔽树【蔽一作庇】云近欲生衣樽酒蒲桃緑盘蔬赤苋肥不须闻杜宇作客自思归
　　送五八侄归二江
　　清霜入短褐送汝酌深杯万事不如学千金难买才闗心门户重过眼嵗时催莫待收灯后驱车望早来
　　上牛头山
　　马首多经厯牛头到未尝平川成岌嶪诸刹寄防茫像设尊千古香灯走四方来陪僧粥饭此愿几时偿
　　次韵朱饰之中秋翫月因以送之
　　君理朝宗楫吾乗上峡船此杯同此地明月又明年怕作凌晨别贪防彻晓圆眉间有黄气知近冕旒边
　　送谢天竒赴淮上之招
　　今日论形胜全淮正上流老成资毕召俊异集枚邹共説从军乐休歌出塞愁乡邦饶杞梓君已拔其尤
　　送尹仲求临邛户掾
　　何必昆峯逺天球自粹温掾曹甘蠖屈僚侣总鲸吞子去成三友公余寄一樽沧溟有余沥犹幸及鸰原
　　次韵秋日书懐
　　官共氷雪冷身如鸥鹭闲更无人问字只有分防山莫厌萧条里全胜汹涌间秋来笋成束匕筯未须悭防风吹叶脱落日巻帘初蛮榼行提酒胡床卧读书友朋元摠好气味不应踈有暇须乗兴溪中足鲤鱼
　　平都山二首
　　慇懃雪色鹿报我上空蒙老鹤三山客苍松百嵗翁洞云浮地出池水与江通仙榼无多酌逡廵两颊红福地何萧爽真祠自杳冥栋梁传曩昔草木带仙灵雾市朝仍合云扉夜不扄天风吹玉磬应是诵黄庭
　　过新津游修觉山
　　旧闻修觉寺苇岸却维舟句法雄千古山形尽数州野寛仍据防江合却分流畏暑犹如此吾方事逺游
　　送史唐英二首
　　借甚闻名乆惠然从我游敢云国士遇毎向古人求一第娯亲尔髙懐可意不咸韶乱蛙吹期子继苏欧隂崖陨天末朝日上团团稍觉峩近絶知湖海寛舜门元自辟蜀道未应难富贵风花耳相防在嵗寒
　　送王景文
　　相送复相送生憎风景殊还家疑是梦涉世误为儒爱惜千金璧迟回一束刍亦思江海去书札寄潜夫
　　送杨道父二首
　　骨清殊矫矫气老自沉沉门户托君重江湖入梦深功名须少壮嵗月惜侵寻万里相随去庭闱一寸心遂决乘桴计初无判袂愁清樽聊把手弱缆已开头懿戚今元老乡邦子俊流等闲垂一臂谈笑上瀛洲重阳前一日仲明见过留之以州防辞作此示之
　　黄菊金钱小红茰锦纽香滞留成乆客邂逅作重阳胜友几相值清尊聊共尝吾宗惯城府幽兴负沧浪
　　允成载酒见过作此示之
　　乗兴初非约相过不作难酒寛随量饮花好尽情防春巳无多子人谁有此欢明朝各行役尘土上征鞍
　　离合州驿晚宿茆城驿
　　稍喜川原豁遥防草树明恶滩犹梦怖平地始身轻圃收遗秉沟塍劝早耕得归万事好漂泊岂人情
　　寄送石钧父二首
　　鳯麟元徳产阅世自深根士岂无公论人宜有达尊三山聊袖手九折未惊魂瓦砾防珠贝先声到塞垣再见非无分相逢自昔縁牛峯留满嵗鹤峤别经年师友今尤惜书题逺尚传蔡山连越嶲细认落鸿边
　　送程叔虞监税
　　吾来真漫尔识靣喜周旋两月连墙住孤帆别袂牵人生同宇宙官学各风烟把酒知何日临流一惘然
　　丰都驿呈任子厚诗二首
　　三家笑荒陋十日寄萧条破户无人掩寒炉折竹烧青灯不废巻白酒未空瓢伴我能于此他年定乆要书壊无全牍衣濡有裂缯倦梳晨起髪祗曲昼眠肱客路行将了家山唤得譍焚香谢佛宵梦已先凭【失舟前一日梦或云有佛光涌出罩恶蛇难不尔其殆不免欤】
　　书事
　　饱饭将何适擕筇登翠防江长仍曲折树逺欲依稀煮井未休汲田家初掩扉惊心崖路险隔岸唤船归唯有江郊好能消畏日长晚杯荷露重午枕竹风凉溪鹭闲无敌庭萱恨易忘翩翩孤蝶意只是托幽香能闲无健羡可饱即珍烹成我耕桑计欣儿课诵声横戈真不武敛袂亦难平苦欲劳工宰此生无我生塞色旌旗薄边声皷角喧三军正悲愤中国固雄尊障戍争襟险朝廷防本根古来挟防者谈笑整乾坤
　　陆使君祠二首
　　山为一案峙水恰靣前流自是神灵宅非从槁殻谋风声分井络云气接瀛邱炯炯谁相领焚香髪半秋梁初奄巴蜀仍有渡泸人汲直余蒸简萧翁亦聚尘杰魂犹念沛逺梦不归秦幻化元超忽何劳问大钧【使君咸阳人仕梁以直諌谪泸州卒官葬于此】
　　出郊
　　颇爱晚凉出适当秋霁初丰年田父语乔木野人庐畦稻根根直池荷叶叶疎冷官无事业归舍了残书
　　晩泊
　　薄雾初迷岸防风早系舟山青只欲逺江濶不胜流取酒深深酌将诗缓缓讴去家万余里聊此散千忧
　　送王伯董入总幕
　　几窻纒结习翰墨録殊勋未入三山直当空万马羣俛眉聊緑水展脚是青云五十头如漆功名不放君昔为万里别归送北征鸿近接何曽数深期本自同逺眸眵雾嶂短棰滑霜风更説无穷乐懐中双橘红
　　送王景文入制幕二首
　　着眼分明见论心委曲知负排阊阖气有泣鬼神诗世故从料理人材属盛衰浮云多变化寜忆路傍时缱绻聨名第飘零共塞垣自知此事胜更觉斯文尊欲别言尤苦相期意畧存成都万事好只合近清樽
　　入峡闻滩声
　　山稠知峡近今夜聴滩声灯映舟人语江空宿鸟惊不眠共展转独语记平生自觉无多愧防堪荅父兄
　　懐李仲明
　　地旷空凝结江清悦见闻娟娟初上月漠漠未归云鱼乐能忘钓鸥闲故念羣桂旗风不度却立咏湘君斜晖放船好晩吹得凉多星斗窥深酌鱼龙荅浩歌乾坤身半老湖海意如何夙昔纫兰约迟君肯重过
　　谒无尽墓
　　飞动少年意如今推达尊何人窥畛域投老见根源草没碑无字林深木有孙只须説亷蔺犹足禠防魂
　　五百罗汉洞
　　五百云霞侣同胞生佛家不贪三昧酒共驾一乗车猿餽霜余果僧烹粥后茶我来无供养唯读妙莲华【法华皆如来为罗汉授记】
　　枕上
　　欲问更长短江村无鼓客懐如酒病秋夜与年齐被冷失孤蝶霜清闻逺鸡终年为荡子尺纸愧山妻
　　射洪道中二首
　　晓色仍过雨残钩不挂天空霏漫野净緑浸江鲜何自有灵鹊谁言无杜鹃倚风搔首意窈窕若为传逺墟行蔼蔼滞绪豁欣欣挟翠山能润矜晴草自薫堕鸢那及叹飞鹭可堪羣欲共江流説滔滔故不闻
　　仲明兄弟访别郊居
　　眼逺孤帆没临流一怅然分擕惜此日作恶騐中年惟有加飱祝仍期得句传相防俱四十香火好因縁
　　次懐安骨肉自简池来防
　　来往金涧道寻常不隔年异方何契濶浑舍此团圆老子风埃甚孙儿玉雪娟妻孥劳行役争劝吸长川
　　呉波亭相对数峯极可爱
　　呉波波上亭一靣列山屛雨雨晴晴好朝朝暮暮青倦身无处着醉眼为渠醒便欲擕归去全胜腰万钉
　　寄彦博二首
　　闻道陈夫子年来学更工几人曽着眼圣处已收功老骥思长路潜鲲待疾风何当问竒字载酒过扬雄世途今若此吾道竟何如学古疑无用谋身忌太疎引杯空慷慨防镜独踌躇千万胷中语因人畧寄书
　　七曲祠
　　天生絶代英梦想见仪形桂殿风凝緑苔宫雨防青云雷通翕忽洞穴閟隂灵只有丹心苦聊将托杳
　　防子岸下水作颓沙裂岸转舟避之
　　狂流作平地别渚转轻桡岸断石出没云虗山动揺奔湍长澒洞杯酒且逍遥可待然犀照潜鳞意自骄仲明留少城未还予将归矣留诗别之
　　判袂四十日望君君不来过门先问讯立马屡徘徊正坐牵归梦无縁把别杯鹤山果西去防靣更悠哉
　　别元质
　　鸥轻家泛泛梗短路悠悠妙句能留客澄江可散愁长年资浩叹秋色动商讴故有先畴在归为鴈鹜谋逺梦灯频照羇懐酒重倾啼乌翻夕露归鴈占秋晴此地丰鱼稻如君好弟兄语离亦怊怅松槚独闗情
　　送钱太虗同年
　　不隔同年靣真情本弟兄人能纯白备交自始终成测管才窥豹倾江试吸鲸吾言蓍蔡验决矣防飞鸣
　　次赵惟直韵
　　山合失空旷江犇成溯洄阳台鏁云雨楚泽贮风雷白鸟背人去青帘明眼来旧醅寜得厌聊共客中杯
　　次韵仲秉见寄二首
　　别后年仍换诗来语更工音书恨不数魂梦却相通草木春风后闗河夕照中飞鸿不可倩此意付筠筒读书空有癖学道苦无工散防羣峯近穿溪小迳通此身犹客里野性合山中春水添新浪烦君理钓筒
　　次仲甄韵二首
　　大用不坚壁等闲忧患侵平生知学道万事付无心露苋鉏晨甲烟篁步夕隂陶然宇宙内鱼鸟聴浮沈恻剥风枝恨若为开我顔索居诗社废多病酒杯悭本自便三迳何曽梦九闗临溪问鱼乐知我是青山
　　益昌道中次兄长韵二首
　　聚头闲日月逐日信东西夜泊惊逢虎晨飱倦乞醯灯青千嶂梦月白五更鸡耐老前山路长年送马蹄木杪着邮亭山行未饱经巳成身挈挈恐失鬓青青老树霞烘幄隂崖雪糁屏氷霜先训在敢负旧趋庭
　　投晁子止制置三首
　　读书万巻破转物一机神道徳欣为御文章妙斵轮圣贤同一处天地要弥纶汗简窥千古从来只数人呉甸七千里坤垠六十州宸心寛北阙老子在西楼召伯出分陜衞公归相周衮衣人惬意重为雪山愁西南雄节制人物妙鑪锤防鼎非无意登门独恨迟正期云触石防见菌成芝不信酬恩事君防左顾时
　　送查总卿三首
　　事业参亭毒人才兆废兴百年争鳯睹一遇慨河澄手到无盘错旁观有级层夜来春梦好先巳上觚棱御炉薫隔夜清跸响凌晨对罢天顔喜朝回赐服新自期宜栋干小却尚丝纶此论由来乆周行万搢绅腊雪千江浪春风万里船相依身健在逺送意茫然公近此三接吾惊失一天相君如辱问愿报巳归田
　　夜坐呈王子友
　　无氊殊未觉有兴亦难忘小雨寒微就孤灯话尽长疎凉汤煮豉淡泊菜含霜为问王夫子如何共肺肠晴山见厯厯逺水聴飕飕宇宙不知大闗河空复愁孤云游子梦滞穗野翁讴我与鸦俱息烟林晚共投
　　晚归
　　渔子舣舟待山童负笈窥数峯衘日尽百丈逆滩迟去住初随意夷犹独诵诗不妨归更晚正见月生时宇文氏庄观海棠时海棠未甚开而余旦夕归矣赋此
　　雨猛几终夕风狂遂彻朝眼縁春色醉魂为客愁消泽国空留滞山房恐寂寥平芜烟一望乡梦太迢遥
　　即事
　　山路仍多雨秋天最易隂呼舟乱滩响倚杖俯溪浔风力凭江横云容隠树深一寒遽如许料理欲归心
　　钱氏隠居三首
　　髙栖俛氛秽华屋照沧浪列岫带修竹小池环海棠晚杯鱼蠏富春筯蕨香涉世真无意吾今号漫郎野水莹心碧春山入骨清去穿云际屐来卧竹间亭鸟语风嘲哲花枝日杳防晩来江上笛客里不须聴逺树髙低见清溪曲折流草眠耕后犊波泛狎余鸥醒醉无人管登临各自愁扁舟大如叶烂漫作春游
　　偶失一丹瓢戯书
　　谁取一瓢去虗劳九转功徴杯惊羽化开画叹防空巳堕寜论甑虽亡未失弓人间闲得防尽付緑樽中
　　次韵徳茂待仲甄巨卿未至
　　飘零一月住日望北来船眼冷传书鲤膓空吸露蝉梦魂孤枕侧行李畏途边坚守蒲人信嗟予苦未贤
　　抵家
　　何地非吾土故乡情未忘掀眉对兄弟酌酒话行藏拜墓色不愧逢人语更狂梅花相待发好在细思量
　　郭及之佥判招饮雅安同僚也
　　江来从此合我上尔东行节物惊心地主人留客情雾花揺老眼霜烛灔深觥醉恐清歌断应须更数声
　　送牟孔锡之官叙南二首
　　凌云髙鹄峙掷地响金浑蟾窟声名早鳌峯气象尊十年才一试万里正孤鶱勿説居夷陋吾师有格言得朋宦游乐不觉在山中惯住家乡似频过骨肉同凭栏但烟树振袂忽霜风逺别无穷意君归我巳东
　　送李仁甫运判赴召三首
　　嵩岱国之镇鳯麟天所生有人占寳气无耳着修名斯道自神圣尔曹聊重轻晋书定一付一代聴权衡累嵗徴贤诏于今始一来已令人意满更着驿书催白璧有成价娥眉无巧媒经纶夙昔事吾驾不须回瞿塘六月浪如马亦安流舟楫鱼龙喜藜蒿虎豹忧低回嗟薄宦慷慨动商讴门户今如线非为粱稻谋
　　江上晚眺书所见
　　云镕金错落月挂玉盘盂水退岸全缺烟陈山欲无沙晴鸥并集林暝鸟争呼不必求摩诘分明是畵图
　　舟中
　　欲买一江碧不知须几钱舟轻故欵欵酒好但防防云脚他州雨波光别岸天渔讴与樵唱同和小山篇
　　小息
　　倦征当日午小息散腰顽索酒初随意题诗自破顔不须通姓字聊欲赏江山放荡郊园乐于兹稍稍还
　　赠白道人
　　天涯只影随百结身上衣有术没人买无家何处归自言穷亦好未与道相违酌汝一杯酒醒来万事非
　　赠蓝元一道人
　　我闻方外士见靣照人明笔幻嵗寒友琴弹太古声侯门知遇重真馆笑谈清茗椀聊相对清风两腋生
　　次韵宋徳器春晚即事五首
　　室空超众止理妙契无同帘巻半规日香吹一线风草晴唯欲碧花晚尚能红老我闲居兴清应到小童乆习成衰怯何方疗濶疎柴车穷巷客贝叶长【上声】年书毎愧沾沾喜寜甘鬰鬰居蓍神吾未暇坚意聴盈虗灵明观自已纠错漫殊途睨柱夸完璧探懐失系珠封侯真不愿作佛尚堪图解我无还语根尘法本麄楼迥支筇乆庭闲转榻频松衰无直干竹好但新筠漫仕惭逋客躬耕羡野人可能千里意端的为呉莼柳老隂隂宻榴繁灼灼明持杯了醒醉拊槛置枯荣谷旷箫笙杂江空镜像呈澄心着老眼物物见真情元质苦留过重阳且约泛舟观泉二首
　　舟行十里逺山出一泉清为景寻几徧将诗赌欲赢江清浑玩着酒好易支撑半世无功业狂歌任性情【性亦作野】乆客相防好思归得去不深惭楚醴设更作贾胡留嵗闰菊花早霜清竹叶秋尊前闻见在不拟説闲愁
　　早饭白厓铺净果院
　　乆客谙人事身能到处安炉深红一聚竹痩碧千竿祗作临深恐何辞行路难几成晚来雪唯有不胜寒
　　用仲秉韵贻照老
　　来问维摩疾幽人有宿盟浮沤非实性鬭蚁是虗声庙冷香谁爇城空贼自平老师家里事无壊亦无成
　　赠照老
　　旧矣闻名熟欣然识靣初只求一转语不用五车书出屋茶烟宻临溪树影疎地偏吾所爱庭草不须锄
　　照老用韵谢复作
　　了了三生事寥寥一念初未忘牛背约端忆笼中书尘刼空相隔交情本不疎焚香咨胜义骄色巳先锄
　　用前韵呈照老
　　吏部称文畅愚溪进浩初深惭诋佛奏更着广交书情契逺犹合义乖隣亦疎诧予无騃习固自起犁锄
　　泛舟呈元质照老
　　扁舟载我去身世两悠然暝霭无穷树春江不尽天阮嵇真酒伴李郭即神仙孤唱君须和风流汉晋前落日清江濶临流一慨然断鸿烟际渚雌霓雨余天照海珠成市骑鲸客是仙轻风借帆力送我玉妃前仆尽半月之力仅得五诗而和仲落笔成十章俊哉予所甚畏也勉作二章荅和仲三章述懐庻满其数云
　　向来得秘藏着意国风初一字呕心出十篇随手书天成新句熟月煆古人疎长铩非君敌区区恃棘锄慷慨挥毫际仓黄展巻初少寛诛冦檄已草纳降书恃胜防君失输筹笑我疎班龙落谁手芝草费人锄
　　用韵荅王子苍
　　圣道灰秦燎残编出汉初混茫千古意破碎百家书中镝无多语操戈亦太疎升堂得解伴子带经锄
　　荅李仲明仍用锄字韵
　　月白星稀后歌残雅奏初剽闻先破胆欲见疾开书孔翠仙毛烂瑚海树踈好诗如好畵黑瘦未容锄李允成次彦博韵见示仍用韵荅之三首
　　花气浓熏坞藤稍宻防桥但须樽有酒未问印垂腰芳草晚尤碧好山晴更遥太阿真寳剑不必夜干霄吾家老仙伯白璧半钱酬杖屦穷幽地禽鱼替客愁可能百世出闲却一生休念旧须公等年来叹俗浮俛眉聊卓鲁髙步故防龙倦翮闲霜鹗苍棱老涧松只应安小试正自耻先容泚笔书三异他山玉可攻
　　以双笔赠照老用前韵
　　三窟驱除后千毫束缚初得封才五等进位合中书炯炯银钩粲翩翩薤叶疎诗同遣赠荒类要君锄
　　宿离相院
　　客到苍苔寺僧鸣暝色钟古檠挑熖澁疎屋透霜浓吾道元迂濶中年雅倦慵谁令背猿鹤自酌不须攻
　　游灵鹫院
　　人説招提好来游称所闻云烟四山合草树一溪分痩马催归晚阇黎馆客勤荒坟有郎宿夜夜粲天文
　　游水东院【二首】
　　暝角传风逺昏帆到浦迟草犹矜晚翠麦正及春饥客鴈无留意残云有去思浊醪不禁醉聊借晚风吹虗槛横空濶平郊入望賖楼台万家邑桃李一川花鸡犬非人世樵渔亦相家【寺云令狐绹宅居人盖其后云】闲思十年事倚杖独咨嗟【余侍亲官此今十年矣】
　　次黄仲甄峡中韵
　　峡水清一线峡山赭千层禹力不到处蜀灵用功深蛟龙改窟穴日暮闻防吟遥想风雨夕扁舟系枫林
　　石洞二首
　　春梦断不记春游谁与同竹斜过午日池皱晚来风柳已都齐緑桃犹约畧红流莺啼未了又过短墙东香雾团成盖茶花白胜酥对书闲境界覔句静工夫客信因鱼得归程约鴈俱庭前海棠树尚及一防无
　　送何子闻使君之行在
　　系舟邻近渚索酒共清斟契濶十年事飘零万里心大门元赫赫要路正骎骎去国吾何恨防君上禁林
　　挽费检正【三首】
　　钩深三古学遇合百年机垂上青云去仍完白璧归功名身易老豪杰意多违鼎脔留余啖蒸青有发挥瑶墀隣近侍华防老方州闭閤人无讼凝香嵗自秋凶衰乗鵩集涕泪感麟休古佛知公恨涪江不尽流忆作荆州客多惭鲍叔知苍黄悬榻地恸絶盖棺时映睫余残泪亲肤有近期空山那得去倚杖鬓如丝
　　挽张主簿
　　百里桑麻地春风鼔舞中随轩一犂润折狱片言功小试巳无敌晚成应不同他年循吏传亦足慰途穷楚楚桐孙秀愿交惭不量新诗吾退舍前辈子登堂刮目鲸掀海经年骥伏箱斯言傥不验我欲罪穹苍
　　挽秦国夫人
　　鸾矜荣翠栝璇魄媚方流庆袭髙华出贤供窈窕求灵光分婺照静质肖坤柔闺闼闗何事风人羙造周赉説端由帝生申未许崧神功资錬石吉梦托占熊赫赫扶天业堂堂浴日忠芝麟昭圣瑞何力赞元工华笄谐淑配緑发负平生桃李春如寄鸥鹇梦不惊周惭絶识蜀寡让孤情口授天人学寒窻伴短檠伴涣方兴日忧危未决前伪书知莽诈新厯断周延氷作羣疑泮风从一语传灵无此识上智炳机先露莲秋沼莹霜月晓潭空褕翟翻经外尘泡隠几中禅心安瘴峤结习谢云栊五颂分明説痴人耳自聋乆矣鸿飞渚翩然鴈字峯九重疏异渥万里合幽封引柩乌衔壤驯阡鹿防松他时人下马有子是防龙








　　钦定四库全书
　　澹斋集巻六　　　　　　宋　李流谦　撰七言律诗
　　杜少陵祠
　　赤绂银章玉骨寒焚香再拜泪汍澜黄花郪县仍羞见好月鄜州只独看可是一生长客路故应千古恨儒官蚤知涉世元如此悔不霜林斫钓竿
　　草堂
　　浣花溪上得闲来石刻摩挲病眼开短策多时临水立红尘半路与风回乞灵伎薄裳为带惊世名言海纳杯相对只今真梦寐数椽茅屋老苍苔
　　宿魏城驿用罗江东韵懐李仲明
　　昔年漂泊记曾防碧树蝉声又带秋滑滑泥行青嶂路翩翩风倚夕阳楼人夸驯雉碑犹在书托文鳞水漫流天遣此来相近傍伴君牢落向边州
　　题重兴寺
　　陌上横流浸作泥行人步穏方一移春云将雨绕山去社燕营巢贴地飞憇仆且须投古寺闲怀犹喜论禅机中宵瞥起胡床念回首家山几日归
　　游龙角山福志院
　　招提未到只闻名乘兴来游意最真出郭都无三十里同行恰有两三人入门竹迳能明眼随处禅房可着身莫恠山僧拙言语十年已不踏红尘
　　忠州
　　井邑云根一聚村寻诗来扫壁间尘此州惟有断头将圣世初无弃梗人枫叶晚林终日醉梅花腊峤防时春不愁过客当年泪尊酒黄堂是旧隣
　　自三池一日过灵池十五里头宿山险尽矣
　　垅头停辔望龟城元有夷途似掌平厌把五更供客梦猛将一日了山程树连新緑千林暗日转斜红半野明稚子别来应念我候门深喜马蹄声
　　抵简池呈元质进孺二首
　　持此迂愚漫浪身忍慙一出竟何营枕边客意兼寒意门外溪声似雨声易办蓬蒿三亩宅可无藜苋一杯羮青衫岂是官人様白鸟私忧説败盟
　　竹生稚子鹤生雏重到君家旧隐居病后苦无多酌酒别来唯有自钞书身方逐食从飘荡学久师心恐阔踈惭愧故人相念意欲行为我少踌躇
　　呈德茂【徳茂是日収家信】
　　秋入羁怀劳我思愁兼归梦到家迟有人来得平安字无事编成酬唱诗相伴防经江月照同行更赏峡山奇祗应便把州麾去还有三年不见时
　　十月十五日同黄大博出城
　　休沐来寻九里松故因晴日觉防容寒余浅水红衣尽淡抺轻烟紫翠重倦向山僧谈白叶归从逋客醉黄封尘埃眯目成深省何处招提鸣晓钟
　　送张仲山守唐安二首
　　六十専城发未斑更于何地覔三山不妨谈笑催科里正頼清凉热恼间到日红梅留腊在公余翠杓酌春悭胡床有月堪乘兴客到南楼不下闗【客谓所荐士也】
　　南浦波轻草色微蹇驴遥路独依依暖风旌斾春随去细雨犁鉏麦正肥驿骑蚤闻催迅召边屯犹未解重围谢家父子名江左折屐行看破贼归
　　送崔子渊秘丞出守小益二首
　　宝峯山下识君初岂但声华在石渠海上三山元咫尺人生五马少踌躇鼎钟事业那能免丘壑情怀自觉踈安得一帆相逐去故园春雨长新蔬
　　晋公幕府总豪英末至非才愧长卿已去化炉金尚跃更分客袂涕空横早催剑栈迎千骑更借湖山劝一觥水自嘉陵流到海尺书应有故人情
　　送孙賔老守三池二首
　　自蓺心田岁自收天翁两眼月临秋近臣荐鹗方成表吉梦逢刀遂得州吏术无多非问马机心已尽不惊鸥三溪便是桃源路更欲武陵何处求
　　百万貔貅尚枕戈将军未复旧山河非干使者征求急正柰穷边饷挽何颇愿有言先牧养不妨自署拙催科公余傥暇寻遗事尘鎻荒祠望刮摩
　　送魏德源守普慈二首
　　一毫不露见全身德觇征符捷若神嵩岱自髙元地势球琳非琢本天真出山聊作无心润着物应名有脚春唤作使君犹未解岂知防戏两朱轮
　　东梓名州最普州蟇颐相望气横秋青衿胄子迎髙朕竹马儿童识细侯只有爱民心尚在可能忧国泪空流摩挲疲瘵无多事緑野家家剑换牛
　　送黄仲秉侍郎出守镇江
　　十年朝露厌鸣珂华发萧萧奈倦何鸾翮九霄穿日月龙骧万斛饱风波古人不见吾犹梦直道能行恨亦多驷马锦衣儿辈事只须持此答岷峨
　　遥看北固海门秋千骑东方占上头去国尚多忧国泪送君那免别君愁风迟宴阁清香凝月满兠零晚穟收北府名樽天下説亦知能到故人不
　　次黄仲甄峡中韵
　　九江度尽恶风波峡口窥天一握多亦爱吾庐觉归好数乘此险奈亲何响迎涛瀬将愁上青惜峯峦等梦过不管行人聴不得暝猿和雨啸云萝
　　十月二十五日失舟
　　船头饱饭看扬舲忽作翻浆不反瓶万死一生真是幸九江三峡未尝经尚收弃物乾坤大薄恃阴功祖考灵忧患偶来须理遣可能为汝更星星
　　泊采石二首
　　何时便有此山川真宰悬知恐偶然唳鹤惊风前日事落沤斜照晚来天燬犀无用撩幽恠洗醆先应酹谪僊暝角吹残吾欲老五陵佳气隔踈烟
　　江头杨桞浅于金泽国余寒春未深才见桃花能慰眼便同踯躅每伤心琼枝璧月自惆怅山色潮声无古今闲访阇黎倒戈地正应汉德有讴吟
　　舟中
　　一舸乘凉载夕晖晚来白汗稍停挥近人初月当头照趂宿轻鸥直下飞江国有天须恣买岫云无雨莫空归新秋渐到滩头树先遣蓑童问钓矶
　　月夜江上作
　　月与清湍一様流不妨夜色尚淹留已将船作青天坐安得江为大白浮恐有幽人钓寒渚正须横吹起危楼年来身世无拘管便是波间一叶舟
　　水后过淮安金堂皆非旧路
　　向来茅屋半惊湍叹息流亡久未还已觉重行非故道只应无恙是青山旋蓝偃岳元常事深谷为陵亦等闲衲被蒙头都莫问未当居士一分顽
　　焦山汉末焦光隐于此是日乃其生日土人会者甚众
　　桂树兰丛蔼宿薫楚辞一曲送迎神岂闻钩党能留汉故有桃源可避秦欲记曾来终草草多慙浪走秪踆踆却寻扬子江头路依旧杨花愁杀人
　　连日隂雨未及一到金焦二山病中得梁文佳句枕上吟哦不能自已复次韵
　　云满长空雨涨沙金焦一望去非賖拟抛尘网寻僧舎更着烟蓑访钓家北固江山仍壮丽南徐风物尚繁华只愁病客难登槛且待金乌出海涯
　　再游蒋山
　　系马松门竟日留一灯深殿炯清幽杖头犹识齐梁谶屐齿曾经王谢游瑟瑟新毛吃老树娟娟眯目破红榴风铃塔上知何语应使行人估客愁
　　江南春晚见芳菲雪白梨花照客衣步歩来求诸佛记尘尘全现祖师机不禁战伐山河老犹説经纶俎豆非共饮名园那惜醉落红故故傍愁飞
　　久留芜湖待巨卿仲甄不至
　　吴波晴浸夕阳红一语丁宁北去鸿颇觉淹留添发白不妨羞澁剰囊空枕头靠睡禁长日舸背占旗惜便风想得家山俱在梦亦应烦闷畧相同
　　芜湖晚步
　　迥陂积水长蒲蒋散步郊原借夕凉尘袖风巾嗟久旅稻畦柘迳似吾乡蛙声月色当空旷防火人家在莽苍望合碧云人未至滞留愧客问行藏
　　游长芦
　　他年天眼识褕袆千柱如今鏁夕晖笑説老禅操一苇戯呼灵媪授三归波涛啮岸蛟龙恶荻竹抽萌鲙缕肥曲水流觞记今日晚风直欲透人衣
　　金陵二首
　　龙蟠虎踞帝王州屡叹降旗出石头不惜家居撞壊了可因歌舞破除休露桃滴滴啼宫井风桞条条绊客舟春水一江流未尽不禁更问防多愁
　　江城叠鼔晚停挝防子翩翩念岁华水底乾坤浮日夜沙边鸥鹭老烟霞渔人能説陈隋事燕子犹寻王谢家南北自分仍自合不应全殢后庭花
　　午饭髙桥院
　　招提下马憇逡巡野饭亲烹涧底芹二月韶华聴啼鸟百年心事信行云不禁烈日花光薄更抹微烟草色薫老衲未知风木恨向人犹説故将军【院僧不识予颇谈先大夫之政】
　　游虎丘次仲甄韵
　　逢山到处为迟留行到东南第防州终古香灯凭【一作尊】像教可人轩户称山丘苔封铁色千寻壁日丽云章百尺楼脚底全呉何足小待将八极恣浮游
　　人日同诸公自马谿登道宿无为
　　尘埃眯目浸填胷日日青山在梦中改歳人家无一事并游文社有诸公招提夜语惊山鬼野店春沽醉病翁緑坞红村谁境界自凭好句占东风
　　次韵彦博游无为马谿并呈孙隆州
　　块处无人语合头出门猝猝又还休缚茅晚歳欣同社并辔名峯得胜游松下一筇真可老山中五月已如秋未应斗粟全闗念更为先生防日留
　　又次韵彦博游无为寺二首
　　灵蜕岿然谢垢埃焚香却立叹竒哉自从新歳门常掩不见青山眼懒开飞观千楹孤鸟堕斋盂万指晓鲸催亦知空劫已前事浪说十生曾去来
　　东风力弱未扬埃宻泛丛兰有意哉可是伸眉须酒满只应弹指又花开吹毛句妙无人领击鉢诗工着底催照水只愁羞冕绂勲名盖世亦时来
　　防长松闻捷音
　　十里登山访定身衣边犹带簿书尘僧厨笋蕨随斋鉢禅窟香灯话宿因便可扶犁老岷蜀已闻传檄定咸秦家家钗钏何须惜难买尧眉一笑春
　　次韵何子闻安静观
　　翩然逸想九霞间仍是霓衣与鹿冠尘劫三山元自近神官一字固应难云烟万瓦虹欀壮氷雪千幢鹄辇寒堪笑木强韩吏部如何容易撮灵丹
　　日压茅檐醉拥蓑静聴寒溜奏云和深藏本自身全露瞪眎元知语不多紫府地严须一到苍崖文古要重磨新宫固是丛霄様应有胎禽忆旧柯
　　郊行至天王院
　　郊行不欲经城市厌见尘沙漠漠黄响树蜩螗凭晚吹绕陂鳬鹜占残阳青山与世久相絶修竹于人未易忘下马招提揖僧话始知尘境有仙乡
　　挽张雅州【彦成】
　　酣饱风烟德有芽从来三防是张家翩翩羣从同时贵落落髙门一世华人自不欺宁用忍身如可赎但空嗟路人泣指飞丹旐犹忆双旌巻暝霞
　　三年流落塞垣春雪屋氷庐乐藻芹司业颇知怜郑老薛宣能不吏朱云鹗牋重剡新如昨蚁壤髙眠唤不闻一掬垅头知已泪霜风吹堕白杨坟
　　自少城解职事还邑二首
　　尘埃一出竟何为白竹依然昼掩扉只应为客重为客便欲得归宁得归独鹤静临寒沼立游蜂闲趂落花飞东君老大人消瘦凭仗清樽一觧围
　　胡床夘饮带余醒身世如天行白云竹简读残聊一叹水沉烧尽更三薫痴心久絶临渊羡老手唯便植杖芸自有此生须自断岂能曲折问灵氛【灵氛古之善占者】
　　送刘元圭
　　犯寒过我喜仍惊节物峥嵘更逺程剧饮投车轻十日细谈剪烛易三更故人髙义千钧重久客归心一夜生为语溪翁好相念时将蓑笠晒春晴
　　吊无为照老三首
　　弹指超然一念初从儒从佛两蘧庐十年身走半天下万巻人称行袐书故自髙懐嫌入俗不妨儿辈共憎渠临行半偈如何道裂转虚空最起予【裂转虚空师遗偈也】
　　记得三溪溪上春瘦筇容我夜敲门一生防见此人物十日九从师笑言闲得得来非有意冷湫湫去若为论西山第一烟云窟好驻髙人雪月魂
　　六尺岩岩铁石姿可怜一病不支持荒榛半垅独归处暝霭数峯无见时未割尘縁聊洒涕欲寻陈迹但哦诗萧萧秋雨山中夜负我他年对榻期
　　和叶六舅
　　李杜主盟诗有声文推韩桞着章程二三子者皆人杰五百年来并世生但见词源倒三峡岂知武库足千兵勉君须把分隂惜莫问红尘雨共晴
　　费文达除夔漕作此贺之三首
　　分明余润彻眉间道德根源固晔然寳篆印泥初不着神机贯札自无前丝纶新渥荣三昼鼎铉深知眇一涓两禁只今谁妙手岷峨人物半吴天
　　吉音一纸疾邮传白帝城头劝着鞭楚树已沾新雨露蜀江行换好风烟政须急拯沟中瘠不用多流地上钱一节故应闗象纬向来两使动星躔
　　刻鹄工夫愧不量弓裘遗绪可能忘一防未遂耕桑计半世空磨翰墨场桐烬偶收非有意璧瑕误指亦何伤霜松不学闲桃李报答东君日月长
　　同邑寮饮望锦亭
　　小亭挈榼共登临濯锦城髙隔暝隂元有乾坤堪着眼却因身世苦惊心碧山已尽天犹濶黄叶欲残秋更深已把安危属王谢酒阑不必泪沾襟
　　独歩
　　冻殻藏龟太窘生惊心已觉歳峥嵘倦慵把易床头看独自寻梅树下行溪面氷花寒更结屋颠雪意晚将成一生与物无深分竹叶相看合有情
　　书事
　　五十光隂两歳过头颅闲处自摩挲隔篱山影谁招去满树梅花独占多物色年华同我老蜂情蝶思柰渠何少时一剑明秋水放在尘中久不磨
　　偶成
　　早年种竹作渔竿笠泽烟波梦未阑已向尘根消缚脱犹将文字校甘酸风松自有闲宫征溪鹭初无俗肺肝最爱少防平日语堕鸢跕跕遣心寒
　　人生偶尔竟何须防检闲身一事无可笑战蜗犹曳甲不妨梦蚁却分符夜凉白月谁相过酒尽清樽可更沽作个生涯若个是歩兵不拟哭穷途
　　离家记得腊前时吹尽飞花了不知傍枕厌聴连晓雨援毫愁赋送春诗百年直好平章看万事仍须烂熟思臣朔不堪当世用唯应索米救朝饥
　　独行饱饭腹屡扪欲出未出星纵横梅花于人逺近好月色随我东西明香来适与鼻观会夜久忽遣毛骨惊急须唤取陈夫子欲与平章此段清
　　即事
　　懒步东阡与北溪一春心赏苦多违堕红借借痴蜂醉稚緑隂隂乳燕飞去国三年应自笑封侯万里不如归门前车马能来否午睡醒来独掩扉
　　爱春未得一钱酬独倚东风搔白头花影入帘情苒苒竹风挨枕梦悠悠黄鹂欲下无谁语碧草相看始欲愁老大别无新伎俩只凭诗句写风流
　　雪巘云林共莽然世间那有此江天晓樯搀日何时到夜柂鸣风防夕眠闲卜家书灯似粟略开旅抱酒如泉轻鸥飞下仍飞去汝在江湖是散仙
　　仲甄见和复用韵
　　坎止流行亦漫然斯文未丧本闗天防鸿云外知谁报怨鹤山中不得眠连榻故人非楚越杖藜幽约在林泉盛词终日供吟讽骨换元知久学仙
　　即事
　　清江与我共天涯若到沧溟始是家晓渡换舟惊宿鴈暮林系马散栖鸦山童老木才余骨潮落寒汀半露沙只恐行人不着眼一川秋色在芦花
　　次韵杨文甫监茶名山新建学桥二首
　　髙栋浮空挿万甍来游谁是鲁诸生规模要识鸣弦意土苴犹消击柱争驯垅雉骄佳气象集林鸮好音声白头老令能知此莞尔相撩意未平
　　赤栏画柱水光中更爱丰碑笔吐虹雾市溟蒙鼇闯首雪花错落马行空闗门近接俱天险溪水平流亦海通执朴笑渠忧诅者不知説豫坐收功
　　元质携客渡江饮于村店
　　一篙寒碧碎鳞鳞数尺孤舟仅着身江水煮鱼还地脉瓦盆盛酒见天真颇容老子賖闲日聊与青山作主人不用樽前罗粉黛逺峯元解作眉颦
　　招黄太博饮【去嵗是日离家】
　　从来官职惯如氷便是青衫行脚僧去歳离家今日是故人招隐防时能早衰须鬓逢人问太拙形模引世憎均在客中谁作伴如何不共醉腾腾
　　夜兴
　　疲筋弱骨畏歊蒸颇欲清言濯肺膺风乱飞萤光细碎露圑幽篠醉懵腾只应爱月痴犹在更觉憎蚊忿未惩竹屋纸风雨夜防时书册近青灯
　　次韵大人江上秋兴
　　织水轻烟擘不开晚峯浓翠积成堆吹残黄叶风犹舞飞尽青天鸟却回万古闗河空拊髀半天风雨独持杯欲将直道干侯印政恐舟从陆地推
　　书懐
　　静阅胶胶扰扰身细从物理究亏成一人誉复一人毁五鼎食仍五鼎烹怪木莫题居士字修篁合着此君名西风又起尘千斛望拜生憎白羽横
　　衫似荷枯嫌绊缚屋如斗大费支撑寒蔬日日同僧饭拄杖时时伴鹤行聊托莼鲈非厚味漫言松菊本真情山中亦有闲田地可惜离家久不耕
　　次韵大人书懐
　　万钧笔力等闲扛占断溪山福已厐扑鼻寒梅香树树照人新酿緑缸缸大严浄社谁投足小恕诗坛肯纳降莫为不侯空叹息将军才气自无双
　　云翻雨覆不须论扪虱何妨坐对温政恐移文邀俗驾可能垂箔走髙门寒松卧雪不知老脱叶经霜无防存醉着锦袍堪一笑翰林风月我诸孙
　　何如莫莫与休休分付烟波一钓裘心向青山贪未了梦随白鸟去无由闲云犹阁为霖润野水空横济物舟安得杜陵诗老在从渠毎日醉江头
　　次韵程进孺书懐
　　寸梗悠悠寄一城主人留客亦多情目穷断鴈投空影耳着清江彻晓声浊酒半樽心易醉逺书一字眼偏明无家更甚无鱼苦付与先生好细评
　　次韵枢相雪中之什
　　空明无际了寒天戍堠消锋弩絶拳平白万方包险秽清泠一片起沉绵山登姑射欣逢歳贼破淮西欲问年更长嘉陵千尺浪春风稳送五湖船





　　钦定四库全书
　　澹斋集巻七　　　　　宋　李流谦　撰
　　七言律诗
　　谯允蹈知县和予所作二诗复用韵答之
　　向来沮洳懒扶竿独有诗情久未阑把菊风流元旷荡纫兰气骨自辛酸赏音定许推夔足知味宁论食马肝胜日从公窥秘藏珠星璧月照人寒
　　穷年斗粟亦时须清坐那能论有无洗我破樽倾竹叶覔君佳句冩桃符种晚计应先定画饼空名不拟沽办取芒鞋山里去羊肠纵险是夷途
　　次大人韵二首
　　盘礴谁知画史真向来唯有宋元君试除学道有底事为问决科何等文棊罢玉枰収碎雹香残金鸭转微云独骑一马悠悠去闲访江头白鹭羣
　　六品官资叵厌卑髙懐自不入时宜却寻清渭归垂钓犹向钧天忆射麋长日只慿诗遣闷暮年全借酒扶衰早将鵩赋胷中了贾谊何忧绛灌疑
　　又次大人韵
　　卜筑城南几岁华满川烟雨富桑麻武陵未用逃秦俗盘谷从来属李家横拓小溪通画檝剰栽疎竹间梅花更饶一斗诗千首不信闲居乐可涯
　　游安乐次句龙元应韵
　　得友何妨并辔行眼明木末数峯横真游与世寥寥隔滞念逢僧稍稍平不复定身懐故宅空余遗像閟荒坑莫教学道伤迟暮世路低回已半生
　　次元尉伯言韵
　　烛影红余防屡更不知飞霰集前荣终年客有刀头恨半夜春从酒面生华髪风埃羞漫仕废畴烟雨负深耕诵君好句迎新岁更醉屠酥最后觥
　　谯丈复见贻仍次韵答之二首
　　笔阵旗开豹绕竿敢持一镞傍门阑朅来戱作鳬飞舄老去嫌为蚋聚酸尘土簿书慵挂眼琼瑶文字喜雕肝寄牋阊阖谁相问九虎近人毛骨寒
　　只得公诗百不须万金人有此应无可容轻易秦庭璧已戒牢藏晋鄙符惯客鳬鸥迎野歩及时菘韮荐村沽幽栖为问能来否朝市山林自两途
　　再赓佳什已致牵羊之请又辱不鄙垂教盖大巫困小巫欲眎其颠踣为戯耳辄作二章以足小成之数
　　鳞鳞新緑涨篙竿飞鴈声中岁已阑梅蘂尚能供冷淡酒杯那复问甜酸徴招不入幽人梦节物空惊壮士肝趁取芳菲行乐去丽词妍唱暖春寒
　　讲摩师友我尤须此道今人已絶无颇欲相从问奇字故应未暇注隂符竹嫌影薄乗春种酒怕樽空带雪沽杖屦徃来忧不数恐公早晚蹑华途
　　宇文徳济约游崇庆值客不果从徳济有诗次韵二首
　　午枕风轻睡足时起来闲掩竹间扉登山剧欲君聨臂出户那堪客挽衣失脚半生沈世网掀髯一笑见天机青山好去应须去蘧瑗于今已觉非
　　跨海仙人安在哉幽寻欵欵不须催云萝有约遽相失杖屦几时能独来半日清谈容易废百年幽抱若为开新诗小慰参差恨快读聊将劝一杯
　　次韵杨师仁见赠
　　鸿鴈行中接俊游不将千户比荆州自于种种推先手可但区区放一头扬马不妨生絶代邹枚未肯老诸侯天寒翠袖愁如织应念尘侵季子裘
　　师仁再用韵复作一首
　　室中元自有天游海内如何止九州送老只慿书万巻传家不用橘千头便当野服从逋客未暇巍冠伴沐猴一动天文儿戯耳苦烦天子访羊裘
　　王正卿何道夫和嘉字韵诗至数十道夫赠予数篇晋卿亦赠一篇因次其韵凡六首
　　从君未省渉津涯白璧明珠屡拜嘉一吸湖江真大国仅除风雨亦寒家簿书笑我忙官事笔砚饶君管物华世味可能争腊毒馁蛟馋兕漫摇牙
　　放浪山颠与水涯藜有味荐珍嘉根尘要识元非我言语悬知未到家霜渚澄波空涨潦风林脱木浄浮华公明领取休论价处事何须更作牙
　　清言元论极边涯南渡风流继永嘉中散一生慵作吏渊明无日不思家悠悠官路降胷臆苒苒年光侮鬓华人说乱蛙胜鼔吹欲将藜杖比髙牙
　　戱论无涯与有涯委心冲漠固清嘉衣裳草木元非织窟宅云霞岂是家瞪眎恐同髙长史神交宜伴老南华只应一念超尘刼安用神浆夜绕牙【道夫问予求妙通像】
　　越王飞观挿天涯小异何人识孟嘉别后文章尤造理向来学术自成家诸生荐士皆时论此道逢辰固国华行脱羇衘谢拘迫云窻归理万签牙【赠晋卿】
　　洗甲倾河渐可涯北征犹记宋元嘉石刘姓字非图箓轩喾乾坤自我家原上鼓旗寒朔吹日边诏令掞春华舞干元是吾皇事不必将军号虎牙
　　枢相游呉园再用前韵
　　等闲驱雪作晴天夹道从公立万弮白甚自矜梅淡竚青回稍觉麦芊绵不知今夕真何夕共说明年是好年防鼎恐无鸡犬分一江还我捕鱼船
　　任徳广通判拉游长松以诗见贻次其韵
　　稽首头陁问八还扬眉应已破元关苦无骨相侯千户薄有生涯屋数间笑读道书防绛帕喜浇茗椀酌青山从公一瓣薫知见谷雾无心泽豹斑
　　鹭行鸳列几时还虎豹何曽限九关杂沓羣公半天上婆婆老子但尘间平戎正倚二三防招隠休论大小山浯水断崖磨欲尽慿君染笔续彪斑
　　已成倦鸟不知还碌碌无奇合抱关五斗未供鸡鹜饱一身长占簿书间何妨使我留东阁久自从公仰泰山佳句传来浑舎喜亟将病目洗斓斑
　　徳广至中途再示诗次其韵
　　肩舆又作带星还骑气遥瞻晚度关已觉胜游同梦里不知秀色尚眉间鞭鲸浪欲浮沧海卖鹤犹堪买好山几日褰衣扣黄阁云腴重试鹧鸪斑
　　次子友竿字韵
　　百战残兵但掲竿每闻风鹤意先阑懐中防腊元非璞味外盐梅不止酸细读知君应掩口苦吟笑我已刳肝中天赫日临无际一防萤飞宿草寒
　　次韵仲甄见贻
　　向来出处有心期未厌云霄戢翼飞留滞兼旬空怅望逡巡半路偶同归却欣夜语仍连榻尚忆朝回日典衣里闬齐年班又接世间如我与君希
　　长芦次徳茂韵
　　卷雪竒观千丈澜诗情撩动未应悭却収浙右三年梦仍对淮南数尺山靴板随人元自漫田园覔去正须闲风樯独立看飞燕家在孤云落照间
　　送冯夏卿
　　再见三池已旧游向来交臂锦江头味融实际氷河泮心印微言水月秋虽作燕鸿犹邂逅故应蓬梗合漂浮相思别后才余梦身在刀州望梓州
　　有感
　　眼看燕雀閙云间塌翼蓬榛笑孔鸾未暇持竿钓渭水却因采菊见南山床头有酒三冬足案上无书一日闲世路只今难着脚定当何地置疎顽
　　饮文氏园是日鹊噪于庭坐上烛花无数就试者凡五人
　　虎变龙腾各有心诸公髙宴盍朋簮烂开数对迎祥烛合噪仍来报喜禽人似月娥元自近酒名天禄莫辞深坐中五客聨登去他日华堂榜桂林
　　次韵陈彦博梅饮之什
　　又向疎梅检校春乾坤浩荡日趋新一樽树下唤深酌数岁天涯思逺人正倚交情论晚暮直因臭味作疎亲渊明嗜酒嵇康懒只觉年来此是真
　　送李阆州二首
　　耳熟才名四十年忧民忧国两华颠不妨铜竹仍三剖要是金门竟九迁连岁炉锤専造化诸生岐路托飞鶱余丹乞与闲鸡犬亦许身随绛阙僊
　　少陵曽赋阆州诗苦说城南天下稀铃閤讼闲帘半巻胡床客好麈频挥着鞭尚及春耕劝促诏应随晓仗归他日遗簮犹在念端容杖防扣黄扉
　　再用魏城驿韵贻白绵州
　　多病相如故倦游归逢清润麦天秋回头渐逺将军幕飞梦先登帝子楼磊落声称元古郡醉吟家世自诗流此身只拟春中老莫问君平住益州
　　贻白绵州
　　曽陪芍药醉春风转首三年似梦中谁使冲泥千里去又欣剪烛一樽同名章越好供妍唱旧学全疎愧近功莫怪分符少留滞此邦曽客少陵翁
　　寄送张雅州二首
　　融和盎盎上双眉旷度真成万顷陂岱华自髙元地势球琳不琢本天姿地方千里我无事春满万家人不知预作去思无限意攀辕送处似迎时
　　二年学舍冷如氷岌嶪龙门许屡登可但不遭官长骂只应独愧小人乗身留紫塞天一角目断朱轮山几层为问何时到墙仭清宵逺梦故堪慿
　　七夕马逸已而获之
　　门外喧呼惊失马天边未暇问牵牛报恩不作雀衘玉快意遂为鹰脱韝他日盖帷吾已许暮年绳勒汝应羞故知多忆横门道定厌青丝久络头
　　送魏徳源倅永康
　　晚岁从谁覔赏音浪将孤兴托瑶琴聊为风月平分客莫起山林独往心碧草但能供别恨黄花却解劝清斟我犹未制思亲泪更听离歌定不禁
　　别赵惟直
　　邂逅都城一笑休却来万里共羁防关河地迥仍分首桃李春深已放舟诗巻长留开倦目酒杯尽嚼豁离忧追风健笔兼豪气期子蓬山更上头
　　秋懐次黄仲甄韵
　　畏日全无客到门一溪闲与白鸥分绕楼山色时时见抱叶蝉声处处闻战罢碁枰无宿恨梦回茗椀有殊勲力田尚可持门户我欲归耕谷口云
　　破晓庭皋一叶风年华苒苒笑羇穷独携拄杖行溪曲恐有挐音出苇丛世界大千尘偶集人生三十日方中只须饱饭随縁过矰缴何曽到塞鸿
　　喜晴
　　一秋今日是新晴晚稻悬知有几分抱湿庭芜犹靡靡傍暄溪卉欲欣欣颠风料理丹枫树返照留连白鹭羣摇落只供骚客恨故应长倚醉醺醺
　　重阳偶成
　　百尺危楼倚瘦藤轻隂小令正秋深山云洗刷供晴眺杯酒飘浮笑浅斟漠北烽烟空抵掌水南松竹每经心红萸紫菊夸强健醉帽无人独自簮
　　宿髙桥懐仲明
　　阑干投晚俯烟霏全不支梧酒力微沙鸟犯寒犹独立林乌趁暝已先归缭愁亦笑溪为带障逺端疑树合围岁晏客天无好梦最怜清露渍人衣
　　太平宫
　　一马腾腾上翠微松风瑟瑟解吹衣故宫乱后仍华壮使者年来果是非何日身能繙蘂笈只今心自托金徽两林不到犹遗恨落照衔山劝客归
　　送家连父解緜竹丞
　　猿臂将军数自奇白头州县竟何为斵墁未尽成风巧测管才窥泽雾姿流水绕除空日日西山拄笏谩时时一杯相送贫无力剰有新诗说去思
　　送计祖仁雒县丞
　　青青杨栁灞桥斜满酌清樽莫叹嗟可是因循成别绪只应咫尺便天涯未论流水千竿竹且看春风一县花渺渺故园情最苦不知归梦属谁家
　　次韵彦博中秋不见月
　　露华浸竹冷姢姢想象嫦娥能少年万事只堪搔短髪一杯不拟问髙天骎骎夜色投书幌的的心期在钓船可笑薄云工料理何曽遮却一分圆
　　学中曝御书次少虞韵
　　晴暾煜煜晨光洗眼来窥云汉章身拜玉阶元夕梦手披金笈有天香风翔凤翼尤妍媚云卷奎躔不覆藏尚想承平闲气象从臣鹄立侍君王
　　李花
　　春寒怪底一分加元是东君雪作花已后残梅矜夜魄强随飞絮舞朝霞霜葩荐斚何人共碧实堆盘尽客夸为汝然应有意骚人端是感年华
　　井上即事
　　九陌黄尘涴客裾随人亦恐到茅庐朝朝山色供慿槛夜夜溪声伴读书可要功名惊宇宙分知骨相合樵渔晚来小艇冲烟出江上有人争卖鱼
　　挽郭敦复
　　太少城中敛板初识公鸾鹄自清癯持心要是忠厚者遇事决非章句儒豺豹欲前终落爪参辰无地可弯弧他年白鹤同归否犹有髯龙老未枯
　　送王和叟赴果州
　　芝兰祗合在阶庭公子翩翩更老成白日朱门三列防黒头华毂再専城一樽别酌心先醉万里归桡梦易惊欲问楼髙髙几许跨渠僊鹤到瑶京
　　晚饮赵惟直以果荐知所从来酌以一大杯
　　犹带枝头淡淡黄饱经十月洞庭霜且倾蜀客千杯酒颇记呉姬三日香可得一餐逢玉屑故应百感为琼浆此江幸自东流去何不和根移取将
　　送张子勤九陇尉
　　老凤髙栖雏凤飞山林钟鼎各相宜出门马首亭亭去敛板胷中落落竒颇忆浊醪过我夜正愁碧草送君时如何数日中年味恰是今朝闻子规
　　贻长松寺慈禅师
　　一年山色好相看欲去仍来倍黯然大士初无留客意幽人更结住山縁梨花村落清明后梅子园林五月前我已到家春亦老酒杯犹足趁流年
　　用宇文龙图韵赠龙华印老
　　少年一口吸西江圣处端能走季咸净观清泠横一水逺懐孤秀揖千岩溪云卧久看频度山日谈余讶半衔便欲瘦笻来问讯上方应恐隔僊凡
　　再用韵送印老
　　抖擞孤懐十日谈不将幽愤托巫咸别来断鴈虚秋信梦破惊猿忆晓岩脱叶趁风声互答归鸦赴日影相衘临分半偈无多惜浊骨慿师为防凡
　　挽杨彦序
　　长忆君家得隽多庭前桂树想婆娑岱云触石才肤寸溟浸稽天但一波颇欲弛韝观纵击可堪伏枥起悲歌人生泡熖都难据惟有丰碑屹不磨
　　闰重阳有感次宋景文公韵
　　蒙蒙烟雨湿闲愁往燕来鸿共逺游引满白醪欣再熟尽开黄菊耐深秋眼前节物重慿槛醉里商歌缓击瓯苦爱佳名叹尘爵渊明髙兴转悠悠
　　寄李仲明
　　夜床风雨忆相过节物惊人奈老何只有孤鸿知我意每因明月为君歌千山梦去无由到一字书来已觉多余耳向来真义合不知底处便容戈
　　寄刘徳父
　　解携仍是一年余本自情亲听迹踈子去合登青闼人言方驾短辕车向来花月空余梦近日诗文定起予塞鴈若知懐逺意寄书聊为问何如
　　别费检正二首
　　香案前头自乞归归心先逐鴈西飞岂关松菊吾身重偶托莼鲈此意微行乐不妨千骑拥照人何必万钉围儿曹怅惜先生笑付与醇醪定是非
　　主人爱客客留连敢比荆州遇仲宣亲奉绮谈逾十日空劳清梦隔三年未能轻去田园乐那得长居几杖前真约赏音无几个故应感激易澘然
　　桃花
　　自然秾脸与深唇一味繁红也絶伦沧海浪传千岁种武陵应有四时春去年崔防诗仍在前度刘郎意独亲亦要清樽相料理可能但倚笔如神
　　即事
　　寒食已过风日好城郭稍背郊原幽双扉昼闭亦何事一杖携春仍浪游但觉桃花成老大不知杨栁尚风流霜螯防蚁君须醉细雨疎帘罢遣愁
　　游野航次元应韵三首
　　平地坐我帆樯中翠峯出没工为容轻鸥舞晴沙照影苍蛟吼浪雪薄胷渔舠系月江一曲樵斧斫云山几重诗翁忽来吐佳句物色才情元一宗
　　日落未落空明中琉璃夜色开天容一江不浣清浄目百榼能平碨磊胷神山在前若可到江妃去人无数重锦袍酌酒醉起舞跨鲸僊人乃吾宗
　　挂起西窻横笛中白鹭亦有佳客容江风脱帻吹短髪明月入户窥愁胷只须茅茨补疎漏安用楼观相复重人生趣尚各天性古人愿识韩朝宗
　　遣兴
　　不于蜗角更称兵放下诸縁即太平但有千篇足传世不须二顷可谋生盘飱麤粝圣贤事门巷萧条千古情缓炷炉熏引轻吹道人心念一丝横
　　邂逅成功一世惊不知元逐众人耕结茅容我庇风雨识字教儿记姓名闲辄吟诗真苦相醉能遣客即真情晩来溪月延微歩浴鹭浮鸥俱眼明
　　翛翛杨栁倚门斜客至遥疑靖节家半世功名闲日月百年生理仰桑麻只知上将元屠狗不信通侯亦种瓜静想升沉堪一笑清樽且趁未残花
　　向来穴纸笑痴蝇犹觉文章是小乗四壁图书聊隠几半窻风雨屡挑灯卑枝早厌鸣冈凤尺水难留跨海鹏未试屠龙一分手可能问舍愧陈登
　　疎疎帘色映苍苔屋角诸峯晓翠开蝶防残花痴不去鸟争余食惯仍来向来栖遁初无意从古经纶别有才抱杖风前一长啸破愁安得即时杯
　　小窻日影转悠悠巻尽残书却到头香茗半瓯轻列鼎好诗千首胜封侯朱弦无复人三叹白璧空慙我屡投酒好但宜供客醉痴儿可忍换凉州
　　楚客近添兰九畹渭川新长竹千寻叵堪多病侵豪气犹喜长闲契宿心满眼图书吾事定杜门香火佛縁深海波倒立风霆峻未省鳣鲸竟陆沉




　　钦定四库全书
　　澹斋集巻八　　　　　　宋　李流谦　撰五言絶句诗
　　江月二首
　　秋江与秋月谁遣恰相和借我蓑衣着三人亦未多皎皎映澄漪千寻没到时篙师轻转橹可惜碧琉璃姚和中母夫人年八十二殊増独无之叹因遗小罂使归为夀副以一絶
　　舍肉増长叹分甘助浅斟赠君椒栢酒慰我蓼莪心
　　长滩
　　乍脱惊涛恐犹为曲木看昔人憎胜母吾亦畏长滩
　　云庄耕者
　　莘野乐尧舜谷口岂真卿自是不可掩区区非近名
　　过东州境见耕
　　驱牛耕侧坡牛困人柰何我念田家苦东州苦更多
　　六言絶句诗
　　偶题
　　小沟溶漾可渉彩舫夷犹不惊晩酌忽逢名酒当时打破愁城
　　遥岑数寸斜日杨柳一江晩烟追恨风拘雨阻那知鴈后花前
　　关王祠
　　诸葛张陈已上将军未数黥韩暝夜险途风雨令人悬想辛酸
　　万人杰谁可敌千载名终不磨此地晩钟晨梵生前铁马金戈
　　七言絶句诗
　　先公三池祠室学官相传占为公署同年李南才毅然欲复其旧贻以四絶句
　　老僊有力在斯文廪士余粮但一尘列屋诵弦知所自杏坛今秀几株春
　　末俗何由到古人伤心祠室漫名存风榱雨栋那堪说石刻污漫像设昏
　　一椽不得留遗爱百世寜能保奉尝豚犊无称益先美碎碑伐树亦寻常
　　一念爱亲无彼此向来情义笃年家稍伸九地幽幽恨此事期君可咄嗟
　　次韵嘲落梅代梅答二絶
　　不是春愁减素肌从来鹤骨可能肥便将梦里一般看恐是幽人作蝶飞
　　吹开吹落本无心万物自秋还自春若把秾花校枯寂本无诸妄亦无真
　　彦博归自劒阳其家梅已半落作诗见示因次其韵
　　为问春从何处归晩村烟雨细丝丝从来漏泄寃庭柳防检分明是此枝【杜诗云漏泄春光是柳条】
　　溪水泠泠欲雪天风鬟雾鬓不胜寒定同子美鄜州月应恨闺中只独看
　　爱惜浓香恐过时刘郎何事苦归迟只应昨夜幽窻梦飞到君边未可知
　　梅花
　　昨夜临溪一树开人言应与鴈俱囘霜葩只在寒梢上却是春风自去来
　　殷勤蝶障与蜂遮一防幽香不许赊嵗嵗相逢只如此问花羞我我羞花
　　照影月斜寒瀬浅吹香风细夜帘踈蕚縁华来谁得见借君云佩与霞裾
　　似嫌洁白太清寒故着防红畧破顔俯仰聊同闲草木不妨游戱住人间
　　道人一味着幽禅谁遣天花到眼边乱插铜缾看尽日向人终是好因縁
　　戱赠智渊师二偈
　　芙渠元不植髙原插向红炉色更鲜拖取门前担粪汉满堂金玉富熏天
　　江北江南喧世界陪了草鞋多少钱吓得小儿成底事何如参我竹匕禅【师尝为伍伯舍縁】
　　有以状元红牡丹见遗戱作一絶
　　含笑嫣然灿晓霞龙头一种絶诸家东风有意怜枯枿乞与佳名不乞花
　　海棠
　　十二仙人玉琢栏带晴带雨总宜看东君不许寻常见可忍狂风满地残
　　二月十七日同子友过宇文氏庄观海棠二絶
　　渐老花羞人不羞枉因风雨结春愁意行忽欲江东去锦帐三分半未収
　　长桥纳纳袅东风倒射斜阳千丈红晩色自佳人不见青山翠雾碧波中
　　信口十絶
　　细雨萧萧懒出门炉薫消尽有余温案头不着闲文字时把楞严信手翻
　　缚虎断蛟空有意毁车杀马且偷闲慿君呼我为居士一味临流与看山
　　漫说昭君第一人氊车万里托羌浑君王下诏求倾国不为琵琶略断魂
　　只须终日醉腾腾冷看荣枯本不曾蚁子侧坡逢白雨娄啰与钝两无慿
　　山僧三十尚童乌危坐相看一语无沸鼎可怜鱼欲烂不知眼底着氷壶
　　园林换叶日初长竹阁莲塘意思凉除却种花并醸酒更无一事可思量
　　庭前幽草何人种又是縁阶数尺长主管风光元要此可怜魏紫与姚黄
　　早眠晏起从疎懒醉舞狂歌任性灵丈八虵矛胸次着人言屈子愧刘伶
　　慕陶徴君吾本意我亦能耕妻肯锄赢得少年腰脚健芒鞋却自胜肩舆
　　献玉遭刖我自笑因黥得封人未量百年相劝但饱饭从渠蚁穴自侯王
　　絶句
　　围炉独拥夜深红已是摧頽一老翁断简半披还半掩如今不作蠧书虫
　　霜干木脱气坚明病骨惊寒亦强行折得梅花全未吐不应于我尚含情
　　口占
　　午照当窻树影疎静聼防防水鸣除便将一日平分了半用酣眠半读书
　　予客三池王正卿以四絶见寄次其韵
　　山房鏁劒澁生尘独鹤沙边久念羣我有好诗谁画得一江残照数峯云
　　梦中行尽好山川照水征鸿影自寒若向紫岩楼上过为传片纸报平安
　　佳人望断日平西可意相逢眼底稀漫说携家终是客开愁唯有醉淋衣
　　我来在处说君名小轴人争睹鳯星放却他时能致此定知阮眼为君青
　　薛公肃访山中偶出不值公肃留诗次其韵
　　一舸初从帝所还防衣照日斓斑今君已出云天近我尚无钱可买山
　　紫极朝归谢往还新篇落笔烂彪斑乌藤拈起都闲事且看西湖处处山
　　再次才夫韵二絶
　　灯窻仍有巻披黄此地重来似故乡安得清江都是酒胜金满屋笏堆床
　　木生殊不愿青黄雨露根深无有乡台省从渠登衮衮未妨老子卧胡床
　　谯令以眎堰絶句见示次其韵
　　疲氓糠覈自能肥一个何曽吏扣扉鳯指翠梧求友集蝗无緑野蔽天飞
　　我瘠不妨天下肥期公他日到黄扉悯农一念通精祲定遣惊雷霹雳飞
　　次韵立春后余寒二首
　　挟冷朝阳未吐光小池犹有夜来霜东君自识沈潜意谁道隂柔解变刚
　　绛帐何时得罢开为君叹息首空囘亦知弹铗无人聼収拾清诗分付梅
　　次黄仲甄峡中韵二絶
　　众流自作一门去老子闲为三峡游弭棹初逢云雨舘转帆便是帝王州
　　连日舟横拍岸风祗应身世在疎篷旅床独蠒皆愁绪青镜明朝即老翁
　　舟中
　　贩盐贾客夜吹笛卖菱女儿朝刺船沽酒得鱼能不醉几钱堪买此江天
　　观渔舟
　　晩晴吏退漫凭栏注目溪光巧映山忽见渔郎轻荡桨宛如相见在花间
　　坐上呈叶守
　　暝紫朝青千万层使君衙退剰登临东华明日软红里欲看此山无处寻
　　宿白羊二絶
　　入得瞿塘始敛愁峡山行尽放眉头澄江一道元如许自在身心自在舟
　　古栁维舟带暝隂夜寒剪剪到衣棱客中不觉年华换小市人家已试灯
　　次乐碛
　　客里何曾得展眉偶逢一笑莫相违酒浓烛暗真宜醉风色萧萧愁欲归
　　济源庙海子内有二鼋人以将军目之投饼饵则至
　　我欲燃犀起蛰雷漫夸海蘸纸钱灰将军不是池中物也为区区饼饵来
　　七月十六日离鄂渚
　　一萍泛泛几时休昨日黄州又鄂州醉语醒来都不记小湾才转失南楼
　　新滩三首
　　丛祠风俗尊滛祀滩戸生涯利客船儵忽未兴酬徳意不知曽有此山川
　　渔父长歌招屈子女儿髙髻学昭君虽存九辨欲谁继便有琵琶那忍闻
　　蜀船南来去未休呉船西上到沙头人生能着几两屐三峡风烟替往愁
　　小孤二絶句
　　蜀犀无用苦犇忙百尺江心如许长无数鸬鷀巢彻顶只将险絶作寻常
　　瑶池缥渺是吾家尝忆清觞覆九霞雾鬓风鬟天下饰可须人世俗鈆华
　　舟中
　　大小孤山専絶险上中水府柄幽权行人股栗船头拜小艇横江来覔钱
　　防风不饱橹声迟正是波平月上时今夜不知何处泊买鱼沽酒犒舟师
　　芜湖即事三首
　　烧痕吹尽荻芽生江南二月春禽鸣闲倚柂楼看逺水依依杨柳故园情
　　南人重鱼长食鲜小鱼弃掷不论钱老翁操网儿弄桨一家生计在渔船
　　社风连日舟行迟社公有马谁能骑不妨酌我盎中緑依旧离骚醉读时
　　歩两絶
　　颠风恶浪雨喧豗往事愁中一笑咍江上有人来吃酒故应虎子是琼杯
　　阿坚狼狈伏狸犇岂是长江觧有神犹忆当年南伐语防知正朔不归人
　　蕲歩四絶句
　　去嵗南乗下峡舟西归仍此聼巴讴题桥亦浅丈夫事未赎当年犊鼻羞
　　数峯遥指峡中山渐喜峩气象还万里虎头华髪将只求生入玉门闗
　　一樽相属慰蹉跎酒债街头苦不多饶舌小僧休口藐年来何事不消磨
　　烧纸船头祭水神杯盘灯火夜青荧老巫得珓舟人喜想象灵君醉未醒
　　偶成
　　骄阳前日拟镕金积雨逢秋却厌滛本自乗除无徳怨枉劳嗔旱复嗔霖
　　小溪浅涸如焦釡一雨朝来万马犇举手栏边夸海若已无余沥到缾盆
　　黄流衮衮蹴天来截岸夷洲不可裁鳬鹜疆封遽如许莫贪浩渺径须囘
　　畏日得凉才小惬因秋感嵗却成悲君看八万四千刼只在炉薫起灭时
　　爷娘把笔祝功名四十衣衫半是尘倦去引杯成独啸儿痴失学未须嗔
　　未老形骸足自支唯忧多病醸成衰诗书犹作发丘将稽首竺干真我师
　　乐天已贵杯常把元亮虽贫饮亦豪等是逍遥吾自择不能为白但为陶
　　有弟书来唤我归客情偏觉雨声知恰当浊浪粘空际正是青山到梦时
　　眼入平芜隔暝霞有兄官满未归家三人兄弟仍三处指防飞鸿一叹嗟
　　仲明我友一肝肠爱子慇勤出妙方病后药囊真壁垒老来贝叶是资粮
　　过长桥予醉卧不及观用仲甄韵
　　长桥万古入骚吟跕跕轻防巻夕隂【巻一作堕】醉卧不知清景失老防电掣笑秋鹰
　　富池祠
　　巻雪楼髙首重囘江东那得许人材只应汉鼎三分后便有英雄一聚来
　　萧何识信在逡廵此事从来妙若神不是将军难着眼正应黄祖是凡人
　　富池罗汉院有钱希白中大科赴信州别驾时所题诗有陈朝栢二絶句
　　圣世能收晁董防孤舟来唱鄂君歌一看献纳元台表可特脩名在异科
　　皮肤脱落余真实须鬛苍浪阅嵗华突兀一根丛棘里不知几见后庭花
　　题富池罗汉院
　　竹深树老小禅关关对江淮千古山万舶堆中江上乐时时箫鼓寺前还
　　登宝公塔
　　树老巢翻鹰亦化锡飞近地鹤犹惊太平寺主今安在潮打山围建业城
　　三尺杖头闲一把兴亡随分百余年我来但爱松风好覔得僧窻一觉眠
　　再游蒋山
　　寒山寺里立斜晖只有垂杨自在垂不待新亭成洒涕向来已识寜馨儿
　　六经岂解亡人国万巻平生最苦辛只作卧龙嗟晩悟当年人畏近前嗔
　　客中二絶
　　客中有梦自难成未了风声又雨声二十五声秋夜防谁人数得甚分明
　　角声定自与谁语月色不应无为明已作杨花着泥久无多心事惹愁生
　　对月戱简坐客
　　夜凉溪月等闲斜半折寒芦委雪花一叶与君从此逝松江烟雨着浮家
　　巫山一何髙七絶
　　巫山一何髙片片朝云飞灵雨满旗神女去夜月吹笙神女归
　　巫山一何髙积翠拥阳防欲向楚臣诛绮语莫问防王来不来
　　巫山一何髙鸾停鹄飞舞上头有路通紫霄正恐朝元从此去
　　巫山一何髙山空夜寥寥我有不餐烟火句黄冠留作歩虚謡
　　巫山一何髙羽衣飘婀娜归宁金媪到瑶池烂熟蟠桃求一颗
　　巫山一何髙骀荡壶中春猿莫遣上山去偷饮仙浆醉搅人
　　巫山一何髙晓雨发黛青痴儿休作髻鬟看浪起矛防生心兵
　　词
　　踏莎行【灵泉重阳作】
　　菊露晴黄枫霜晩翠重阳气候偏如此异乡牢落怕登临吾家落照飞云是　举扇尘低脱巾风细灵苖医得人憔悴尊前防检欠谁人惟有断鸿知此意
　　如梦令【前题】
　　老挿黄花不称莭物撩人且任破帽畧遮防嫌见星星越甚不饮不饮和取蜂愁蝶恨
　　醉蓬莱【同幕中诸公劝虞宣威酒】
　　正红疎緑宻浪软波肥放舟时节载地擎天识堂堂人杰万里长江百年骄敌只笑谈烟灭葭苇霜秋楼船月晓渔樵能说　分陜功成沙堤归去衮绣光浮两眉黄彻了却中兴看这囘勲业应有命圭相印都用赏元功重叠防检樽前太平气象今朝浑别
　　小重山【绵守白宋瑞席间作】
　　轻暑单衣四月天重来闲屈指惜流年人间何处有神仙安排我花底与樽前　争道使君贤笔端驱万马驻平川长安只在日西边空囘首乔木淡疎烟
　　青玉案【和雅守蹇少刘席上韵】
　　相知元早来何暮社鷰送秋鸿雁去春草春波愁目注酒香花韵绮谭妍唱怎不思量住　虚无指防骑鲸路个是骚人不凡处画栋云飞帘卷雨风流千古一时人物好记樽前语
　　虞美人【春懐】
　　一春不识春风面都为慵开眼荼防雪白牡丹红犹及樽前一醉赏芳醲　东君又是匆匆去我亦无多住四年薄宦老天涯闲了故园多少好花枝
　　防绛唇【徳茂生朝作】
　　一剪秋光阿谁洗得无纎滓氷壶彻底人也清如此万里归来着个斑衣戱慈顔喜问君不醉更遣何人醉
　　感皇恩【无害弟生朝作】
　　万縁压庭柯雨晴烟润三尺金猊麝防喷百花香暖醸作九霞僊醖祝君如此酒年年饮　挿额汉貂垂腰苏印趂取如今未华鬓三茅兄弟总有丹防名姓蟠桃熟也未教人问
　　武陵春【徳茂乃翁生朝作】
　　晓日帘栊初破睡宝鸭宿薫浓笑指图中鹤髪翁僊骨宛然同　万里郎官遥上寿五马茜衫红待挿华貂酒满钟仍是黒头公
　　谒金门四首【晩春】
　　行不记贪看逺峰颦翠风约柳花吹又起故粘行客袂老大浑无懽意不为伤春憔悴茅屋数间修竹里日
　　长春睡美
　　空竚立又是冷烟寒食开尽荼防都一色东风吹更白我是纶竿倦客道上行人不识着取蓑衣拈短笛沙
　　鸥应认得
　　春又晩杨柳晓莺啼断落尽残红余片片风狂都不管作客惟嫌酒浅未敌闲愁一半人与青山谁近逺可
　　怜春梦短
　　山数尺江草江波同碧晩雨吹风才数滴行人心更急漠漠疎烟如织遮断客愁不得肠断故园无信息灯
　　花闲手剔
　　玉漏迟【送官东南】
　　东南应眷倚当年丽絶今其余几云锦飘香好在藕花十里六月长安徂暑只一雨滂沱都洗君好为携将苏醒三呉生齿　总道秦蜀讴吟但消得雍容笑谈而致稍待秋风也拟买舟东逝收拾尘编蠧简更饱看江山竒伟歌盛美还送往趋天陛
　　满庭芳【过黄州游雪堂次东坡韵】
　　归去来兮吾归何处旧山闲却岷峩雪堂重到但觉客愁多来往真成底事人应笑我亦狂歌慿栏乆云车不至举盏酹东坡　少年浑妄意斗冲劒气雷化龙梭到如今翻羡白鸟沧波松栢皆吾手种依然烟蘂霜柯君知否人间尘事元不到渔蓑
　　戱改殢人娇
　　痴本无縚闷寜有火都是你自纒自鎻髙来也可低来也可这宇宙何曾碍你一个　休说荣枯强分物我惺惺地要须识破渔樵不小公侯不大但赢取饥飱醉来便卧
　　洞仙歌【忆别】
　　云牕雾阁尘满题诗处枝上流莺觧人语道别来知否痩尽花枝春不管更遣何人管取　平生鸥鹭性细雨疎烟惯了江头自来去不见鹊桥边只为隔年翻赢得年年风露便学得无情海中潮纵一日两囘如何慿据
　　卜算子【前题】
　　生别有相逢死别无消息说着从前总是愁只是不相忆　月堕半窻寒梦里分明识却似嗔人不忆他花露盈盈湿
　　水调歌头【江上作】
　　江涨觧网雨衣润熟梅天髙人何事乗兴来寄五湖船才聼咚咚叠奏呕轧橹声齐发几别故州山转盻青楼杪巳在碧云端　渡头月临晩霁泊清湾水空天静髙下相应总团团遥想吾家更好尽唤儿曹汛扫欣赏共婵娟应念思归客对此不成眠
　　临江仙【江上九日即事】
　　三春都过了寻常偶到江臯水容山态两相饶草平天一色风暖燕防髙　酒病猒猒何计那飞红更送无聊莺声犹似耳边娇难囘巫峡梦空恨武陵桃
　　于飞乐【为海棠作】
　　薄日烘晴轻烟笼晓春风绣出林塘笑溪桃并坞杏忒防寻常东君处没他后成甚风光　翠深深谁教入骨夜来过雨淋浪这些儿顔色已恼乱人膓如何更道可惜处只是无香
　　西江月【为木犀作】
　　色似腊梅浑浅香如薝卜防清更张緑幄蔽轻盈巧着工夫鬭钉　露叶涓涓月晓风英防防秋晴江南江北可经行梦到呉王香径
　　眼儿媚【中秋无月作】
　　素娥作意失幽期我自不慿伊举杯重叹帖云防笑应道人痴　如今老去无情绪只有睡相宜建溪一啜木犀数剪酒醒归时
　　朝中措【失题】
　　相思两地费三年明月几囘圆鸥鸟不知许事清江仍绕青山　樽前歌板未终金缕已到阳关趂取腊前归去梅花不奈春寒
　　千秋嵗【别情】
　　玉林照坐蔌蔌花防堕春院静烟扉鎻黛轻妆未试红淡唇防破清瘦也算应都是风流过　把盏对横枝尚忆年时个人不见愁无那绕林霜掠袂嚼蘂香粘唾清梦断更随月色禁持我

　　钦定四库全书
　　澹斋集巻九　　　　　宋　李流谦　撰
　　表
　　天申节贺表
　　曰天下君旷代闻于间出惟仁者夀至理期于必然遥伸拜首之祈式表同心之戴【中贺】恭惟增光祖烈博爱生民着三纪之勤劳兴九叶之系绪推成功而与子毕协讴歌体妙道以法天独髙渊黙徳泽深而福备神虑澹而气和自膺亿万之年宁俟再三之祷某身縻逺徼目接休辰彤庭莫覩汉觞之举绵绵苍箓独祈周厯之延
　　又
　　有王者兴至五百嵗以天下养何千万年惟生商之瑞自天申之凡戴舜之人与我共此三呼耳属八表心倾【中贺】恭惟诞受珍符丕昭纯烈履艰难而厯三纪功光祖宗合南北以为一家仁及草木靡蹈过中之悔莫窥藏用之神方将防四海而御飞龙如天不息故能举一朝而弃敝屣视尧愈光知进退唯圣人得名夀必大徳属流虹之盛节激舞兽之忭悰率土莫非臣岂但华封之私祝昊天有成命固非神防之能探臣迹逺隆墀职縻遐服遥瞻阊阖阻趋九陛之深严近拜冕旒莫缀千官之杂遝
　　又
　　有王者兴统实接于千嵗以天下养梦将应于九龄八极心倾三呼耳属恭惟动天唯徳守位以仁坐臻无象之太平光膺有仆之景命推成功而不处永我庆支体妙道以独髙超然尘表徳泽深而福备神虑澹而气和殆将与造物者防岂止于后天而老臣拘维遐徼邈逺隆墀近拜冕旒阻荐露囊之瑞遥瞻阊阖辄陈金鉴之辞
　　又
　　天开鸣社之祥实兴宝运地震呼嵩之响俱祝皇龄幅员所同宗祏有永恭惟圣若稽古大唯则天再光赤伏之符方衍苍姬之箓功成不处将与夫造物者防徳盛愈新岂止于后天而老当执衡之令月值绕电之休辰文轨一家戴父尧而子舜雷霆万喙祈夀岳而福川臣假守穷边预闻欢颂称觞莫遂但输兽舞之勤望阙徒劳孰借鳬飞之便
　　防庆节贺表
　　惟天祐于一徳方茂庆支梦帝与我九龄益隆景命适当盈数之月恭致后天之祈声极嵩呼志深葵向恭惟皇帝陛下爱兼南北孝通神明有道之长开八荒之夀域无为而治得万国之懽心丕承奕叶之燕谋将接千嵗之圣统正归马放牛之际运抚泰宁值流虹绕电之期祥臻震夙宜延洪于宝厯仍均福于函黎孰不来享而来王举知善颂而善祷某谬将逺使阻缀周行俯陈金鉴之辞照临莫及仰荐露囊之瑞舞蹈惟勤
　　又
　　萝图方永宜圣哲之挺生谷旦亲逢统迩遐而胥恱合懽謡而雷动愿睿筭之川增【中贺】恭惟守位以仁动天惟徳受尧天下而不泰卜周厯数而过期凤集麟游百乐生于治国龙飞虎变万物覩乎圣人以安四海之勤劳必享五帝之夀考况当良月允焕休辰俯察仰观自协天人之助下动上应何烦祠祝之求臣假守穷边遥瞻瑞阙犇趋莫及阻陪神岳之呼舞蹈不知敬上南山之咏
　　又
　　诞开流渚之祥恵此中国防致呼嵩之祷格于皇天海宇一心圣人万夀恭惟握符接统推泽抚民物臻时序之和徳致日新之盛幽灵锡羡福盖本于自求遐迩宅心思无有于不服休辰适值懽颂翕归齐四大以居尊仰参天地与九龄而协梦永主神人臣假守穷边阻趋华阙称觞汉殿莫簉迹于簪缨注目尧云徒倾诚于葵藿
　　贺改元表
　　讫精禋而肆眚施及无垠更美号以纪年义符不息邮传至止观听竦然窃以元者气之始哲王所以奉天名者实之賔圣人所以彰徳白麟宝鼎庸昭迭至之祥甘露黄龙载表中兴之盛事标曩牒礼协熙朝恭惟寅畏昊穹只严慈训爰因大享既流春泽之浓并易嘉名实体干行之健凡同文轨俱极懽謡某假守偏州预觇旷举绵绵苍箓独深咏于过期彤庭第阻陪于率舞
　　谢宣赐厯日表
　　太嵗在酉前民事以授时众星拱辰环侯郡而奉命聿新观听同囿文明【中谢】恭惟道体泰亨徳符干健临御九载适进业之日登敬休万年宜与天而齐夀周畿所夏正是遵臣滥守霞城钦承日厯定时纪闰式沾尧治之雍熙治郡养民愿布汉防之寛大
　　贺冬至表
　　阳刚得位爻方庆于大来圣哲乗时徳亦同于广运欢均率土福集清躬【中贺】恭惟皇帝陛下与天后先视帝陟降尽彻羣阴之蔽广开众正之门君子在朝士有光亨之吉庶民防祉物无疵疠之伤坐观玉烛之调安享衮衣之治臣分符有守恋阙无阶潋滟兽尊徒切涎流之望翩翻鳬舄第劳占视之勤
　　又
　　黄钟应律欣迎化日之长紫极垂衣共庆缛仪之举式均景祐溥覆函生恭惟皇帝陛下体道变通法天旋斡对四时而锡福绵亿载以拥休气肇一阳翕致晛消之喜心倾万国益坚葵向之诚臣佐职塞垣驰神禁掖千官杂防阻奉万年之觞双阙岧嶤但极双鳬之跃
　　谢赐茶药表
　　温检式颁徳意溥博宝奁载锡品物光华虽登受以为荣顾冒居而曷称伏念臣守边何补考绩愈疎屡干从欲之仁将遂投闲之计低回未果黾勉独慙岂图蕞尔之躯上轸恻然之念宠分灵剂逺及荒陬炫私室以辉腾拊危衷而愧发此盖伏遇干健下济泰亨大来申恩推造化之慈加赐重臣工之劝永惟衔荷徒极糜捐衰苶可扶或未愆于膂力勤劳是効敢有爱于微生
　　劄子
　　上张魏公论时事劄子三首
　　窃谓功罪不别赏罚不立虽尧舜不能以一日治夫人之所共畏而不可强驱之前者死也然用兵则驱之死而人不敢畏者以其所畏有甚于死而死之中有不死者存而求不死者适所以速死则其于死盖亦有欣然就之者矣何故今使士卒操戈而前两陈之相向击刺之相及盖万死而一生人孰不畏之然吾严立法制而明告之曰退必死进必赏彼茍进焉吾亟第其功不崇朝而赏之其退也不离跬步则诛矣彼其心必曰吾之进固有死然尽力而战往往不死不死则归而受赏不然一反顾白刃在后身首离矣夫如是人孰不求进未必死且有赏而甘就夫退而必死者哉古之人百战百胜用此道也今日用兵之弊正在夫进未必赏退未必死夫进未必赏前有死道吾何苦犯之退未必死后有生路吾何为不就之夫使士卒而知进未必赏退未必死则虽太公穰苴复生不知所以为计虽然士卒畏死吾不胜其治也责在将帅今将帅亦知退不必死矣将帅之爱身尤甚于士卒故将帅而知不必死士卒不可使矣不亡何待宋文帝七年与魏战竺灵秀以弃城伏诛二十六年垣谦之以军败伏诛南北之际不足言矣而犹有此焉近时周世宗亲征樊徽何爱能引兵先遁即收斩之其后将帅亡有不用命者而平三闗取江北诸州功冠一时寔本于二将之诛然则今日之事愚谓先功罪之辨必赏刑之用而功罪之辨论赏刑之所加仍自将帅始持之不移断以必行茍使将帅用命则士卒用命士卒用命则前无坚城进无强敌何攻而不抜何战而不克哉
　　窃谓天下未定国之命寄于兵兵之命寄于将故将之任于今为最重然运丈八之矛操倍寻之防挽累石之弓遇城必抜遇敌必摧将也然今不患无是将患未见一礼义之将尔夫礼义之将必深明上下之分熟计逆顺之宜通知古今服习法度知有君不知其身知有国不知有家谦恭而不矜亷俭而有守仁足以抚士卒义足以服强暴量足以容贤豪而不忌器足以任勲名而不骄有功即以让其偏裨得财即以散其部曲夫如是假其英名资其威望犹足以怖强敌折悍防而况托之征讨委以克复则何攻而不取何战而不服哉荀子论将曰天下之将通神明少陵曰安得防耻将夫将而至于通神明可谓难矣若少陵之所谓防耻则愚言近之昔孙权教吕防以读书谓非必区区于章句之间欲其通古今明大义知尊君亲上而已晋文之圗覇也先定襄王以示民义伐原以示民信其后用之卒无敌于诸侯夫士卒尔而犹使知信义而后用将帅而使不知礼义可乎今似不然矣谓之才者姑曰抚劒疾眎彼乌敢当而已谓之贤者姑曰循循谨守不敢防扈而巳一时之所谓贤与才者已万不及古况复不贤与才者又当如何哉嗟夫以此为将何以服士卒以此使士卒何以责之北首而死敌察厥本原岂不自知礼义始唐李光弼郭子仪俱事安思顺不相能至不共盘飱及禄山之变光弼顿首请死子仪下堂握手丁宁寛譬以国难主迁劝令东伐曰此岂念恩怨时乎李光顔伐蔡韩疾其功求所以挠之乃饰美姝以献光顔集将士流涕谢而遣之裴晋公之入蔡也李愬谓此方之人乆废名分乃以节度使身属櫜鞬讲郊迓之礼晋公止之不可其意欲以风变恶俗嗟夫使当今有李郭之仇往往因事报之矣有美姝之献往往悦而受之矣以节度之贵重雄严未必肯俯首道周以展尺寸之敬矣故唐虽多乱而随乱即平者以将帅得人而将帅得人者以知礼义故耳虽然今天下之大岂无一人知礼义如三将者恐求之未至任之未専耳欲望博加捜访茍得其人益勉以古人之事使各相策励以共奋于功名之防而毋自后于昔人不亦善乎
　　尝谓用兵在知攻守而知攻守在将帅聴其攻守在朝廷人之言曰将在军君令有所不受攻守何必朝廷之聴而朝廷亦何必预其事是不然将而才専之可也朝廷无问焉可也若虽才矣而犹有所未至为将者何可不聴为朝廷者何可不问然吾于此有说焉将为之朝廷议之将之所为是朝廷聴之否则禁之勿为是一说也然将之言朝廷未必尽察之则当反覆诘之诘之而尽其是非其说果非也决去之万有一是犹将试焉汉赵充国伐先零请先事屯田朝廷迂其计玺书诘难至于数四充国亦坚持前议屹然不变朝廷卒从之而充国亦卒有功向使朝廷第守已行之诏不复更加诘难充国亦畏威迫势轻夺已见以逢迎上旨则功之成否吾未知之日者吴璘之取徳顺议者不一其谈或以为竭有用之力事无庸之地或以谓实扼襟要得之可以进取朝廷未尝遣一介究问本末徒以人言万里遥度亟诏班师大军未旋而兵烽复满于四郊向所得诸郡随而沦防两京五路恢复愈逺至今人以为失策某书生也未能断其是否然区区之愚私谓当璘之举也朝廷当先赐诏书使条上攻取之宜若曰徳顺之为军其地形为何如在我在敌其利害为何如得之果足以制敌失之果足以为患然后下其说集廷臣博议其说是聴之使攻其说非明告而止之或璘之说是廷臣之见未尽又使反覆其言必使词尽理殚而后已夫如是则或攻或弃必有成谋而无轻举妄止之失今则不然璘之欲攻徳顺也朝廷不知其说朝廷诏之班师也璘不知自守其说一人焉曰徳顺之师可罢朝廷即罢之万一徳顺不可取又一人焉妄曰可取则朝廷亦轻信而取之矣夫军之一进一退皆有大害一者老师费财二者可进而退可退而进俱失机防今璘举兵顿之坚城之下亦既经时四川之财殚于供输战士之力惫于攻鬭一旦不问可否不究是非猝举而弃之堕垂成之功贻未艾之悔朝廷不知其议将帅又不能自守其说以数万姓命若一置棊之易是安得不失策虽然此已事不足追论然方用兵之际攻取之机其来不一或后有如是之比者似不可仍蹈前辙欲望朝廷用赵充国故事凡有攻取先使边城条上朝廷熟议而后从之庶乎毋悔或曰攻取之机有一日数至者一一必先使边人条上朝廷平章而后行得无重失机防曰是不然夫攻取之形势其利害有在目前者有系根本要切者若目前利害可进即进可退即退随宜应酬将帅専之不从中御可也若其系根本要切如赵充国之取先零璘之取徳顺则可不熟计深虑而后为之乎
　　论庙事劄子
　　窃惟七曲之神有大造于蜀蜀人事之旧矣而比年以来所在郡邑侈大祠房崇饰像设眎前益严独吾邑茍便荒陋未遑改筑灵风萧然神不来舍日者乡人合议愿効力焉既以告执事执事俯已从众亦幸开可而某妄有言焉盖举大事必有异论止异论必有老成今兹之役革数十年之卑陋亢大而髙明之土木工徒费余万计化诱劝导震揺一邑可谓大事矣邑之人戴神之徳之功以安乐其生孰敢不从然某之私意尚虑其间有吝财啬力者惮而不欲为好胜防前者忌而不肯为善惑易揺者疑而不敢为合是三者党伍相朋浮动相扇将沮败吾事故曰举大事必有异论虽然天下之事则有天下之老一国之事则有一国之老一乡之事则有一乡之老顾今爵齿俱尊邑人视仪而聴唱者孰如执事执事有意而庙成矣何则执事能损半镪则吝才啬力者将倾家以施执事慨然举是役以为巳任则好胜防前者将拱手而聴执事抵而决持必不移则善惑易揺者秉心以服从故曰庙之成否在执事不在邑人是之谓止异论必有老成某乡曲晩辈开口妄议则有罪然自惟其财之不足而不敢惮也知从众人之所共欲而不敢忌也知是役之举实当人心而不敢疑也且又以老成为可托顺风请焉以来求主盟则妄议之罪可赦也日者屡有异梦非神以可托而告之也以其知老成之可托如执事者而使之言也某不言为负神神将降大戾于厥躬不可悔
　　与汪制置劄子
　　某才智浅短暗于事机加以耆衰迷谬滋甚屡防台慈贬损俯加诹采而刍牧之见终无以自效殊深愧赧然某蜀人也于蜀之利害粗所谙委欲殚陈悉数恐只益为烦而渎台聴姑掇其最大者一二伏幸台坐试一察焉其一朝廷和好既成此实如天之福然愚意以为使天下知和好之成必使之知和好之利而后可何谓使之知和好之利休息其力此和好之利也何谓休息其力稍撤边屯移之近地使就食其粟而省漕运之费此休息其力之法也然此事可否在主帅而欲主帅聴从在台坐傥防台坐轸纳沟之念俯为蜀百万生齿不惜一纸于吴公事必济矣万一于吴未可轻言妄意因其入觐或通此意于庙堂若自以上意喻之计无不从果从则蜀民真受和好之利尽出台坐矣其二蜀之为国无旱干水溢之忧者以堤堰为命尔故蜀人视堤堰脩坏以为丰歉之去年一不治农时而水不至蜀人大恐有司治官吏之罪方行整葺而水已大涨施功无所几有荒馑之厄其为利害盖如此某之愚欲望台慈特赐拯念脩治时精择干吏使以时兴工毋忽其事庶几工役坚致无后时之悔则屡丰年矣其三纸币之行于蜀旧矣虽有圣智莫能改然其贵贱低昂亦有可论似非廛陌之人所能为盖某尝闻蜀故老之练达者矣以为欲其价常赢而无亏损之患唯使常用于官而不滞于私则可矣何则以一说观之每州之春引直必亏至笋茶之出官司催驱之时则例增何也当是时尽用于官而不滞于私故尔故老练达者之言以为此乃流通纸币之妙为今之计但常求所以用于官而不滞于私则无亏损之患矣区区三说实愚陋之见置之明鉴之下妍蚩洞然所以不避斧钺冒昧陈述诚以台坐忧念蜀人之至求治之勤而下问之切是以敢私布之













　　钦定四库全书
　　澹斋集巻十　　　　　宋　李流谦　撰
　　书
　　上樊运使书
　　古道不振乆矣平时号耐乆朋杯酒接慇懃诩诩言笑相徴逐出肺肝指天日誓不相负一旦反眼不相识争小利害甚于防雠况其人身没已乆嵗月荒远墓木几中梁柱金兰情义宜愈益涣离岂复一挂胷臆乃欲望庇防其后人起之于堙阨而援之于衰寒使有不孤之叹不亦难哉虽然古道非亡也人自不由也居今世而以是自任则古道固宛然也岂得以凢常龊龊之见遂诬一世之士恭惟台坐于先君子真耐乆朋也其同僚其交承世尚有之而近时同僚至于反目交承至于攘臂岂必端以是为契好哉所贵于两公者盖精神心术之防符而操践趣向之相似虽别体异躯不啻一人殊宗各姓殆如一家宜其投分之深缔交之笃不但汲汲于生前而尤切切于身后用能回古道于万钧挽一髪之时使顽薄之夫为之兴起噫嘻不亦盛哉是以勾龙某先君之子壻也而台坐爱之如其子壻舍弟某既辱驱使又辱论荐凢所以借之齿牙傅之羽翼者无所不用某之拜台坐于金堂也巳二十年前而台坐毎见待遇尤宠某之注此阙也以为淹远则为叹其求之官也则极力推挽使亟就贱次恳恻之爱愈于父兄稠叠之惠暖于布帛仰惟台坐一世伟人凢拥帚门阑置身炉锤无非名流而某亲戚兄弟顾何脩而聨裾属袂以得此此无他以先君子故尔非以先君子故以古道所存故尔然则某今也有区区至情不于执事焉布之尚何之哉某前任某官两考今任展就四考通前为六则有磨勘之望此一段恩施固已专归之台坐矣而台坐视一道吏属之贤与能虽非某所敢望不应后之而先某然独持向者之说妄侥冀焉台坐果若有意此已为犯不韪之罪窃非分之宠矣尚复何求然犹未免于无厌之请此盖当在诛絶之域者姑冒昧言之而聼可否焉盖台坐以父师临之而独可不一输其子弟之情乎某今年某月日已得三考初意止俟一考至明年作四考以年劳闗陞不敢多妨贤路而窃公器适箧中偶存何舍人一削而张使君既许以改官状収録又怜其坎轲流落欲其亟遂寸进乃复先以职状畀之今闗陞文字遂侥幸有其二若遽舍之必俟一年后年劳之语似深可惜于是始萌妄意欲更得埀成一削就今年三考先图闗陞旁徨四顾无所依投唯有归赴门下可冀万一伏望台慈赦其狂谬未赐诛责以两削弃去为可惜而不以后日再求出门下为无厌以一职令状先次陶镕使早获放散然后重以京削成就使闗陞磨勘二者尽出乾坤之造比他僚属受恩者若差异则某所効报亦不敢自同于他人而已恭惟盛徳大雅旷然有容而氷鉴之明物无遁照其于某察之深知之熟盖不在与羣吏比肩并髀趋走奉事之际某之驽钝尚何所言独以论契好而求荐近于私一之谓甚而欲再焉近于不知足然希阔之逢特逹之举昔人难之日中必暳操刀必割此为投机者言也某方负门户之托急百指之养有未能远引髙举者故敢援此说以献
　　上张雅州书
　　甞谓天下幸防有如是哉生乎其乡沐浴濡润则有枌社之好先世于其一门羣从号平生交芝兰臭味异根同气则有乆要之义兄弟出仕弟之为尉则在寮末兄之备数泮宫则为吏属借庇托防俱得以斗升活其孥累积是数者求之于古窃其一犹足以借手而况并有而兼得之西方之人以为縁法而智者以为机防不肖者以为忝冒噫某何脩而得之其必有相之者矣然则使其或有哀恳不于门下焉布之尚将奚之某前任灵泉尉两考今任展就四考通前为六则有磨勘之望此一段恩遇固巳专归之台坐矣而台坐视诸僚之贤与能虽非某所敢望不应后之而先某然独持向者之说或庶几台坐一动心焉此巳犯不韪之罪矣然又有无厌之请焉其初止欲更一考用年劳闗陞而箧中偶存何舍人一削樊使者亦许陶镕輙萌妄意欲先望台坐以职令状収录使足有三早谐寸进然后徐以京削成就之使首尾二年两拜丘山之赐而闗陞磨勘尽出门下比他僚属受恩者若差异则某求所効报亦不敢自同他人而巳恭惟盛徳大雅旷然有容而氷鉴之明物无遁照其于某察之深知之熟盖不在与羣吏比肩并髀趋走奉事之际某之驽钝尚何所言夫论契好以求见近于私一之谓甚而欲再焉近于不知足然希濶之逢特逹之举昔人难之日中必暳操刀必割此为投机者言也某方游乎人间世敢援此说以献
　　与郑择可辨属字书
　　某愚陋不学掌教大邦日从瑰伟杰特之士游虽未熟接语言然观其文词觇其状貌盖平生歴游名胜之耳目所未闻见者固已心服而意降又防时出规诲箴其不逮尤所叹佩如日者属字之误遽欲指摘以为讳字乆谬积讹一朝泮解此则哲父察兄教其子弟者顾某何以得此宜亟奉教无异词矣然顽鄙终有不自释者盖非好胜求以盖其失亦问以辨之之义是以前日甞援引律文并考证经史音义以丐指南矣退而思之疑卒不解盖自有文章以来未有若东坡先生者也其人非特雄于翰墨忠义之节劲果之气横絶古今观其立朝尊君亲上之心根于天性然独在神庙哲考时其所为文章喜使此字盖是时固讳之乆矣而公独不避且以燕闲之作歌诗记引或在所畧犹可也乃今皆用之君上施之朝廷埀之典防者此何理哉将尽数之不能悉试举其槩其作赵清献神道碑云州郡以酒食相馈饷破家相属也温公碑云官其亲属十人范蜀公碑云令宗室属踈者补外官又云时公巳属疾夫二三公皆元老大臣其碑之成必经乙夜之览而后着之金石公以肆然落笔何哉又其自上皇帝书云陛下诚欲富国择三司官属又云广置官属又云贾谊请为属国元丰中乞疗病囚状云若无亲属虽有而在远元祐中缴楚建中词头云近者起文彦博天下属目又奏廵捕郑永崇状云并来帘前告属又述灾沴及脩河事云举酒以属羣臣又论周穜擅议宗庙事云无非天下公议所属且自敌以下名人之先为之子孙者犹且不堪公以人臣纳忠于君埀绅搢笏成诵于冕旒之前乃斥其祖考之讳至于六七而不少忌此则甚矣然又有甚焉其在词林作温公祭文云社稷之卫中外所属又赐韩绛诏云卿徳望之重中外所属又赐大辽人使口宣云属此方春之旦又赐孙固乞致仕不许诏云属任之意又赐皇叔生日口宣云卿属尊望重又奉安神宗御容导引词云肠断属车音夫制词乃王言词臣特代之耳如上所云乃是天子自称其祖考之讳夫以祖考所讳而号令天下于理顺乎且东坡先生非不学者也非不辨字之音义者也非素悖慢犯上者也今若此愚诚不知其说岂其偶失于此当时淹该博辨者所不敢正留以待后之若足下者乎此未敢以为然也然东坡不见正于当时之淹该博辨者传几百年而得足下虽东坡先生亦旷然发防而况仆乎愿卒闻金玉之音以幸诲我不宣
　　上王直阁书
　　绍兴嵗戊午先君为尚书郎甞获拜台坐于临安退而诵其文歌舞其徳于搢绅士大夫以为一时之荣遇又退而手书其姓氏于牍诏子若孙谨志之勿忘曰后将大庇汝曹迄今嵗已卯凢二十二寒暑矣先君不幸既即世而台坐凌厉华贯超躐显羙未即相天子泽天下廼埀翼于蜀而某始获以疵贱不肖之躯唐突化炉因记异时之言叹曰先君其神乎夫诵其文歌舞其徳以为荣遇固也至于书姓字诏子孙使勿忘意者其巳知台坐今兹之来蜀而某获在下风也欤然则其今之得见固非茍然者虽然此犹私也某甞读易至比之上六防之六四观之六二未甞不废巻而叹以谓士求表植于世而其才其行不足以自逹则必求一代巨公委身扳附冀有以发然后晦斯光窒斯通无慙于小人之归不然日月在前自蔽其目咸韶在御自覆其耳则愚益愚庸益庸终于偕犬豕之胔而俱丛枿之腐顾不重可惜哉是以比之时皆以比辅为吉后夫防而上六独后焉故有无首之戒防之时皆以闇期明柔期刚而六四独远之故有困防之吝观之时盛徳显临众目睽睽而六二寡所鉴见仅同管窥故有女贞之丑岂非介于贤而不知事隣于徳而不知择故圣人悯焉因六画以显义而指其所之乎恭惟某官徳盛业备是固易之大人盖甞妄论之其宗主一时人物而为羣众之所争附则固易之比其剖扶晦昧而为暗者之所扣击则固易之防其光赫盛大而为卑陋浅狭者之所徯属则固易之观使某于此不早求自托焉则无首之戒困防之吝闚观之丑将萃于厥躬而贻无穷之悔矣是以既援其私而又取易之说以献庶几台坐或有取焉而不敢必也所业若干篇谨以代贽先世业是子孙不敢不勉诛之贷之俯以竢命
　　上王提刑书
　　甞谓天以永祚遐福畀其国使亿万斯年无有终极固其君积仁累徳大简帝心以有是炽昌厖艾之报亦其臣左右介助先后弼賛遂济登兹故其君既享有是报则福之所被臣亦复预享之宜其子若孙蕃衍盛大条森叶布与国同休晋王氏谢氏唐萧氏最号显门晋享国二百年唐享国三百年而三家文献相承簮冕相属世居盛位而执要权与两国庙社几为终始其间异才辈出又皆轩磊超防隽功殊庸震赫一代若不专以阀阅裔胄取重于时尤斯人喜称而乐道之者本朝以揖逊抚运僊源广深圣子神孙尧仁舜慈一冶所范炽昌厖艾之福如川方至眎晋唐幅员狭陋图厯褊促直漏刻顷故当时朝廷之上硕儒魁士巨公耆老类能以格天事业盖代勲绩出佐盛明既自躬袭休荣备受祉福而丛庆所覃蟠固宏厚又间钟竒产代为世瑞至于今奕然而愈光若宣徽王公固其卓越着见书在盟府炳如日星者盖公自是绛阙真品丹台僊吏跌足人世殆若戱然故能以丱嵗决科遂冠天下尽歴显羙安处崇华方承平盛际真主在上四海一家中国一人礼制乐调内恬外肃而公以栋榦大臣股肱哲辅如山如岳如虎如龙天下之所注想四方之所偃服譬之河出昆仑横贯地轴浸天沃日其来无际是宜流之长万里一道滔滔汨汨至于海而未巳顾晋王氏谢氏唐萧氏殆蹄涔浅澁沟浍猝暴立涸可竢何足多谈故愚甞谓天之昌宋若无终极则其昌王氏亦何有终极乎恭惟某官宣徽公之令孙而当世之杰士也学博而精道峻而容英果之识足以决疑滞颖利之才足以剸丛剧固自濡染不凢赋禀特异如渥洼马堕地必千里如丹穴鳯振羽必五色伏自剖符名邦政绩彰彻声揺乌台聨封合章引致华近虽未即召除巳属宸眷寓直寳阁按刑剧部窃惟辔以来振起惰偷兴残补漏勤民勷国之念如切肤肌条教风飞禁令霜肃郡县奉行疾于邮传村落林野稚耋鼓舞如对公面如接公语饱食酣卧无有一吏傍门喘咳兹又轻触畏景肃驱轺驾亲按列城玉节所临当暑森竪噫嘻凢人具是贤智羙善虽出小家寒乡犹使人抵掌矜诧不能已已而况济以大老故家之盛则其颂咏夸述是岂单词所能彷髴某妄男子始以世防得官夤縁锁试遂窃名第方拏舟南下贱阙偶及饥来驱之径就寸廪踈庸谬愚亦幸书考邑荒职冗如在深穽仰睇崇台何啻霄极春初防大帅号召以职事留府城是时适值台坐拥节入境某尾吏属一再瞻奉固用欣快今又以弩矢在车尘之间其于觌徳差近荧躔因伏念国家之永祚遐福未艾若此而台坐实与之俱又其贤智羙善如上所云其之获在吏属与夫数觇顔色非幸而何是用忘其固陋輙持是说并以斐文若干为献庶几台慈或鉴其愚而与之进
　　上宰相书
　　甞谓天地之大海为大若为乎其大也我知之矣盖不在于弥亘六合并包宇宙上浸干纬下溉坤轴渊乎其深浩乎其长乃在乎受众水而容之虽勺润涓流微波线溜凢行乎地中者往焉而海纳之如纳大川是以水得其赴各安其所归无泛逆淫溃之灾方其赴海水而巳矣及其至海无复水名穷天际地惟一海尔海之为海是则为大若夫河之贯中国江之发岷陬济控山东淮奄吴甸其蟠据之广九州而四分之非不曰巨浸也然河有河而巳不得而有江也江有江而已不得而有河也曰济曰淮亦莫不然盖其受气于天地其分量固有底止源脉既殊流亦别故可以大一方不可以大天下况海之大乂容是大者则岂可同日语哉故为水计者当之海不当之是四者非于是四者有不服之心盖茍非其类则有时而不我容诚不若是大者之不以类而必能容我者某不肖盖水之勺润涓流微波线溜者也泽物无斗升之功负舟无针芥之力然独知以海为归乆矣今虽远焉万折必东之心未甞一息而巳也试毕其说某之先人登政和五年第其试南省也傅崧卿为之冠先人在十人之列程文例进呈独先人之文徽庙亲洒宸翰褒之儒林以为宠其后为馆职为尚书郎盖绍兴七年也晚作简二册以终而遗泽及其不肖之嗣初某之未命也先人责以不复世科属纩言益苦某不能力竟负先训最后兄弟受身后之泽然日夜感励抱此巨恨思有以自赎巳而夤縁锁试偶登科目若粗酬九地之望者家贫急禄不果祗奉大对例恩天恩赐以名第初任备员成都之灵泉尉今年二月书两考荐者仅如格更一考可闗陞而代者亟来即日解去将再赴外铨望一阙方在天上而口腹之养旦暮为急因伏念先人以儒起家而不肖嗣勉读其书亦侥幸复収旧物乃今一饱不继将有沟中之虞盖水之失其性而泛逆奔溃者是虽极甚么陋然在大者固将有所不忍弃也是以某寜不之江之河之济之淮而惟海之赴方其赴之之难也虽众浪激之而不乱大山大石触之而不沮蛟鳄鱼龙震揺之而不骇必求逹于所至而后巳实以海之大有以容我非若江若河若济若淮择水而后受也恭惟某官盛徳大业元勋伟烈其所以吞吐一世灌注千古无适而不为海其间明珠之璀璨大贝之错落珊瑚火齐之珍竒固其文章之足贵也洪涛巨浪之喷激悬流湍瀬之腾涌固其威望之足耸也千斛之舸万斛之舟如浮一叶固其气量之足载也霞裾云旗之往来灵宫仙岛之出没固其髙严秘邃之足慕也适丁休明遂建上宰凢所施设人莫知其涯涘以蠡测之但见夫加之以隆名大位而夷然不欣犹纳之以万川而不溢也凌之以彊兵大敌而鼎然不动犹泄之以尾闾而不减也鲲鹏之大既安于飞跃虾蟹之细亦乐于游泳此其所以不辞万折险艰辛苦而必赴之伏惟钧慈重察其恳廹之诚推夫纳大川者纳之而不弃容虾蟹者容之而不拒则某归赴之心粗若小慰某今所合入阙云云茍于是数者妄意或畀其稍近之次使窃一饱之计则其又若鶠防之饮于河满腹而止岂复有所觖望哉
　　上张建康书
　　甞谓人情之去就离合未甞不在于荣瘁废兴之际而慨然可以感念亦未甞不在于存没死生之间盖当涂巨公方其操利逹之柄制富贵之命吁呵生风雷叱咤移海岳当是时凢具血气心识茍思有以致其身求遂其尺寸之望孰不知填然跃而趋之一旦时有消息运有泰否车音在其耳而所谓伺候门墙者逺矣颂咏功徳者往往变为防且谤矣指日誓天愿以身狥者反眼不相识矣此非他势使然也独有人焉秉志益坚信道益笃不以荣瘁兴废易其守曰吾主若人若人荣瘁即吾之荣瘁若人兴废即吾之兴废也吾曷为而轻于去就哉嗟乎是人也虽不逮古人实今之古人固疾风之草嵗寒之松矣俄而所主者复进而在上瘁而荣矣废而兴矣而是人乃不幸溘先朝露埋骨朽壤不得复依休光润泽以伸其积年之愤视坠簮破履反得再登君子之堂则其慨然可感念岂不动仁人长者之心乎某不佞试毕其说先君工部以乡曲之旧辱钧坐不世知遇自登法从荐以自代夫荐之代已此岂细事在他人以为文具而钧坐实出推贤扬善之本心巳而出使川陜又置之賔幕其还朝则载之俱当国则召而用凢所以培植长养灌溉成就者不啻父兄之于子弟古人所谓知已所谓恩遇岂能过此在先君当如何报不幸薄佑数竒上累生成栖托未几钧坐适去国于时先君之身虽留于朝而心实惟钧坐之从钧坐之去未乆也赵丞相屡遣人致意愿见先君曰吾主张公公去席未寒吾以么麽进取輙望之而游他门可乎卒不往赵相为人言吾知某甚贤而文特未甞过我亦大佳意若慊公之不来也巳而栢台以为言班列以为言先君迹暌以危乃力丐补外除漕东梓时吕本中舍人当制意有所不快曰是虽优于儒学财计非长宜试以郡庙堂遣人调防欲易以宪吕又不可乃授小垒以归其后蜀士有荐先君于秦氏者秦曰此岂非某氏客邪卒不报秦用人最为不次于其同年之好尤笃持节把麾者犹其粗也独先君当其时闲废以老然先君毎欣然不以芥蔕甞曰张公有大勲劳于天下天下实父母之虽公欲自逸天下其庸释焉彼鬼蜮不量岂能乆蔽日月旦夕行相矣吾未死尚及以晚景累公借不幸而死吾有子可持门户公茍念我不忘必惠吾子吾岂可进退出处以辱公巳而先君不幸果死迨今十年钧坐始以天下不能庸释之故再登用将入相天子尽钧陶天下之士某因伏念去就离合于荣瘁废兴之际先君若无负而其存没死生可感可念者妄意钧坐或以动心先君素不治产薄田之入不足以糊口兄弟三人奉家法惟谨今尚同居解官合食即有不足之叹兄长某某官非乆替罢舍弟某某官尚待远次某备贠某官再书考荐者幸如格更一考可以闗陞而代者廹之去铨部难得阙求一茍禄地未知所向唯庙堂特逹陶铸一阙乃可赎食而疗饥地寒人微无以自谋伏自惟念非钧坐惠顾求畴昔録先君去就离合之际不茍于门下若此而其存没死生诚若可念特以丘山大惠重卹其不肖之孤假一字之宠于庙堂庶几得合入一近阙以济旦暮之急则某廹切之恳尚何所赴虽然此救焚溺之计也至于愿展薄伎仰备使令则日夕企望钧坐归践冡司当亟叩黄阁以干识察凢先君之所以欲报钧坐而未果者将尽效焉蠛蠓之躯不敢爱也所业一篇非所以学姑借手以干是正脚色阙目并尘小史之聼伏幸采览



　　钦定四库全书
　　澹斋集巻十一　　　　宋　李流谦　撰
　　书
　　上汪制置书
　　尝谓霍去病号汉名将其捕虏斩级功冠一时然史臣称其亦有天幸窃试言之天幸云者其亦有赖而后济者哉夫天下事功竒伟卓絶固属之才与能而使之成就建立非天幸诚有所不济故李广之才气自号无双而流落不逢结髪战匃奴至于白首封侯赐爵反出妄校尉下想其当时视去病辈特乳臭儿曽何足睥睨彼其区区际遇当专阃之寄所向輙克因之叨窃茅土冒昧宠荣非天幸而何史臣之言诚不为过由是论之有天幸如去病犹足以显于世无之如李广遂至以谴死然则天幸之于人信乎其有济也哉某不肖以世防得官虽甚愚极陋自期无奋防然所谓天幸亦若窃有其粗请姑言焉以幸执事者之一听窃惟先君往者任于朝四海九州之广俊杰茂异之众而独获与台坐周旋其欵道徳躬奉謦咳非但途见猝遇者退而夸之防类告之子孙不一而足逾二十年而某乃得以属吏趍走于节钺之下此一天幸台坐大雅博厚又重念畴昔眷眷簮履以及其后之人某之为吏才智浅拙术略迂防无一长可赎百谴而台坐洪度包荒至仁藏疾略而不问使尚得偷窃斗升活其孥累而不以罪去此二天幸恭惟台坐以冠天下之文章旷百世之人物未即登丞弼相天子黜陟天下士輙从禁严外托藩翰凢为蜀郡邑何啻千百其有一艺一庸挈持抱负以上干化冶者亦岂能以缕数而某独有此二天幸乃不能踊跃以前求刀圭灵剂化此凢骨不几于得径寸之璧夜光之珠而轻掷之欤是用忘其僣冒不韪之罪輙以蹇剥之踪赴诉门下某前任某官通今任考第妄意可以侥幸所谓磨勘者然负丞大府凢二年其获亲奉使令于前实不能数月而摄三邑乃居其强半用是求委不肖之躯于造化之炉者常后众人而曰二天幸者未果敬拜实惠今兹觧去贱职将遂归耕田畆矣独先君门户之寄一念未能忘向来漕使樊公任公尝赐收録而迩者大叅虞公不以无似亦污荐墨矣况平时依之于天庇之于父母又操二天幸如台坐可不汲汲焉百拜以请哉重惟先君弃世几十五年兄弟三人埋伏选词迄未有一人少遂尺寸之进者悼念先烈几于委地故每食未尝能饱而寐未尝交睫也伏自台坐入蜀凢向之获交于中都者盖尝数其后之不振固未若某兄弟之甚诚亦台坐之所冝动心今者某独幸考第粗足而荐削亦有垂成之望倘台坐一引手援之则岂惟某祗拜大赐泉下之灵重鼓舞丘山之惠矣
　　上沈荆南书
　　某蜀人也仕不出州县闻东南有王城天子圣神文武如古轩羲宰相百执事皆天下选心颇慕焉于是买舟而下旣至阅都邑之浩穣睇宫阙之华壮覩宗庙百官之冨与夫礼乐文物之盛心愈加慕又思一簉迹其间而当国者不以其愚不肖使备数宫庠地寒而清实与人称且一歳饱食安坐无所効其技加以多病思念欲归庙堂知其终无用亦遂许之某退而伏念士幼而学学而成孰不愿身极荣名极彰然屏荒区伏遐裔则求知难进为不易某幸身居中都耳目所接不相则卿少嘘呵之伸臂可万里而乃汲汲于去何哉盖某能薄不足使人知智短不能求人知性僻不能强人知至临安时小史进曰月当一见宰执应之曰唯唯又进曰月当一见侍从台諌应之曰唯唯而时见时不见也非某敢有所慢盖前三说实使之以是王公贵人亦昧昧相视面顔不熟于其目姓名不经于其口已而补外得请乃有谬称之于中书王舍人者舍人欲观其文某匿不敢进或曰徃仕于此夸矜见所长则为自媒干进于今庸何伤于是始勉强书其不腆之作一二以贽而舍人变色奨叹以为近古作者且宛转于庙堂使之留而某则已束担于行人第一徃见谢其汲引奬借之意而已恭惟某官勲业在朝廷名声在天下方于禁林于枢筦某固尝尾朝士间伏賔墀然朋辈列坐不出俄顷语不过寒燠相公亦泛接而茫视之初不孰何非相公不知某盖某未甞求相公之知也今者舟楫西遡再获望棨防相公政成暇豫无前日机务之烦賔客造请无前日纷至沓来之扰其于某也即之为甚近察之为稍详而某方归守逺次将抵家繙故书理旧学时从田夫野老游无复垂涎于荣途华贯则亦无自媒之嫌干进之丑是以輙书其进退出处妄意相公之知虽然某今尚何事于知抑有以也去歳梁丞相罢相爰立之拜举朝皆属相公以为相公肯与士类为地未几相公超然逺引出为天子扞逺藩举朝则大失望虽然事固有义我欲相易使人欲我之相难相公从容次辅初无一毫不满之意而公论则尔端揆之拜殆有所不免相公归欤炉锤在手呼吸变化士类所系相公眎寒曹冗局有能薄不足使人知智短不能求人知性僻不欲强人知或有如某者相公其肯钩索之于隐微防取之于荒陋而进之否乎夫如某者而被相公之知则加于某一等与百十等者莫不被相公之知然后相公用如某者姑以长恬退抑浮竞而用加于某者取其学术智畧以自辅则将见竭沧溟之波殚南山之竹不足以书相公盖代之殊庸经世之伟略也某亦欲以斐作仰玷匠目而逆旅不能具笔墨虽然观此书亦足以略知其人矣
　　上曽丞相书
　　某蜀鄙人也行年五十有余亦未甞出蜀门属神圣临御俊哲盈廷百度修明政法具举太平气象恢恢复见今日于是聚粮买舟犯蛟鳄涛波之险冒昧一来夤縁忝幸偶获备数宫庠以教育宗英为职职闲无事因得窃斗升以其暇时自学其学今且一年四阅月矣家在蜀一陬道逺赀单不能挈致孑然逆旅一影自随而又赋授孱怯多病蚤衰托身于僮奴寄命于药石凢资生之具无一而给乡音家信动輙经年矫首天末何啻一萍之在江海且贱室素婴疾疢子舍又复稀少万里邈絶两地忧悬故自书考即欲叩庙堂丐一外阙属郊禋倥偬不敢有言今紫坛庆成大赉四海而某亦得以霈恩追爵先世既自以身缀朝行而又泽流泉壤揆其素分易满易足唯是顾瞻松槚梦想田园昼不能置之匕筯夕不能忘之枕席恭遇大丞相以大老闻孙当代硕悳适鼎铉正虚遂膺爰立万喙一语以为是鲁公复出伏自秉钧以来其所施设严重周宻有典有则无一不惬当人意凢百执事孰不贪庇悳宇竞浴恩波以幸尺寸之进而某独以私计迫遽如上所云虽欲逡巡门墙之下踯躅隶圉之间盖有所不可是以輙冒严诛仰致私请恭惟大丞相纳沟之念深播物之仁广如一元之气散布天地若大若小无有不遂其宜而得所欲倘遂防推其及夫茎芥昆虫之微者而及之哀其天涯之流落悯其仕路之邅回又以其冒险逺不欲使之徒归且甞簉朝绅观国光歳稍久畀以便近一阙使窃宠光以归某之拜坟墓则草木有光辉见亲旧则僮仆有得色自惟虽疲懦然先世作吏家法具在亦能勉竭不逮牧养细民以毋负造化生成之赐某又重念近世士风不竞俗尚益卑凢仕之急于进者例假恬退以为名故凢索去者皆是欲留而号为不求者盖深欲以不求求之故在上者亦厌其言忽其请某今区区之恳实出肺肝无只辞半语敢诬钧聼实幸大丞相察之念之某欲靣致曲折已纳呼召劄子旬日未获瞻望是以輙具短牋求通于记府仍具脚色及阙次一本仰溷
　　上王制置书
　　窃谓斯文神物也然自中智以下恃而取败者有之故或指为一伎嗟乎文乎未可以一伎名之盖自书契以来圣君哲辅建立设施其微至于具道徳之要眇其博至于应事物之繁沓用而为谋谟策略陈而为典章品式着而为勲庸徳业与夫高人贞士淑女令妇峭节伟行可以轨世范俗岩岩若玉雪者非有文焉传而述之彰其幽隐而侈其炜奕使千百世之下焯然如观目前则视无知之氓饱腹暖躯冲冲而活泯泯而灭则何以异耶又况一人之尊九州四海之广羣吏百僚之众蛮夷荒服之逺敷号布令以誓以戒以训以告而无以达其欲言之意宣畅其彰善瘅恶惠利养生之心则上下漠然犹禽犊之相视嗟乎文乎未可以一伎名之尧舜三代之治至今赫然诗与书之力也浑沌既殒道之微指不可见伏羲氏以象画之世未尽知也文王周公以辞孔子以彖象又以文言又以大传人始得因其言以索其意而道托以不泯夫以文文治可也以文文道道之奥亦固借于文乎而数圣人必用之则文之不可已固若此自汉唐以来非复古之所谓文然当时之人亦必用以济于事唐徳宗泾卒之变狼狈跳奔藩侯环守而不赴将帅恬视而不惊当此时人情涣离国势雕削天下若无唐矣及奉天一诏武夫悍卒为之流涕彼亦舍宗庙社稷之奉去宫阙陛衞之尊蹈兵戈战伐之危歴奔迸凌逼之辱未尝一悟及读于公异露布钟不移庙貎如故则然泣下李徳裕相武宗平泽潞功第一至谓无官可酬一时锡赉之渥除拜之宠贵震天下然徳裕不以自矜读封敖之词言皆予同谋不他惑则喜形于色亲解玉带遗之韩退之平淮西碑推原破贼之本防识宪祖任人之意专美裴度他将负战伐哗然不服虽扑其石然度之功竟由碑以显夫奉天之诏不烈于李晟诸将之兵建中之幽辱不减于异露布之悲楚泽潞之功无封生之词固自若淮西之碑不出退之亦必传于世然数君子皆汲汲于是若真不可少者岂其发明事情披剥物理足以动悟观听震辉古今其用果于是急乎然则名之伎亦云过矣虽然致斯言也亦有由矣浅夫獧子内无所持畋渔书传窃其糟粕如闺防弱女粘缀缯翠聨绩绣组璀烂目睫而诳欺童儿因偃然自以为文忘其防坎之陋肆行无忌以之矜巳以之敖物甚至诬天而渎神千纪而乱法而人始不堪之乃深排痛击曰文皆如是呜呼疾其人并及其文人则罪矣而文何罪又况其文非吾之所谓文哉使是文也而出于君子文其可废乎恭惟某人以高文擢上第如董如晁继而代王言司帝制浑浑噩噩有三代之风而如常如杨者殆未足数虽其自得于圣贤阃域之妙天人精祲之微以之位两仪育万物者固不在是然妄论之阁下试于廷而后如董如晁者始足暴其学于多士用于王言帝制而后浑浑噩噩所以追三代者流布散传于天下是文章于阁下不为无助文固助阁下矣然阁下以笃实之资高明博伟之学器量如海岳声名如日月大夫士因阁下之文愈重其人而文亦愈贵于世则阁下之助文章亦不少矣虽然阁下既以文自显矣今以牧伯之重卧防诸将金城一靣又且旦夕进而坐庙堂握魁柄泽及天下然则于文也其可少乎愚谓使阁下勲业炳焕闻望流溢腾光流响于鼎彛竹帛之间其为牧伯也不愧古之方召其为宰相也不下古之防卨自非能言之士有笔有舌大书而侈传之恐亦淟汨于时故愚谓阁下既以文自显于今又当以天下之人之文而显于后也某之先人以文名于蜀而行实称之故教其子孙以文亦必以行某不肖窃袭箕裘于缀缉之工未也特不敢用是废其行已孝友于家退让于乡诚信于朋友仕而勉于职业勤于事上庶几操履之实毋愧其先为斯文羞使诋之者号曰一伎异时获厠夫道古今誉盛徳入耳而不烦者之列尚足与四方英隽驰骋于门下岂胜幸甚
　　上何少卿书
　　窃谓赏罚国家之大柄清议圣人之微权二者均所以砥砺一世而驱之善也然而赏罚出于朝廷清议出于天下故世之论者曰赏罚重而不知清议实重何则赏罚用于治不用于乱朝廷清明百度时若贤不肖履位而各得而后善者可赏恶者可罚季末衰昏淑慝背舛顔逐而蹻升孔削而跖尊刀锯陈前威不慑奸玉帛陈前宠不荣徳则赏罚设矣劝沮之实乌乎在是其用顾有时而穷清议则异是也慕孔顔而耻跖蹻人之本心也刼之而私沮诱之而暂劝情牵性亡清议者能以本心还皷舞之于其所甚慕激而进焉于其所深耻决而去焉使其趍避之至情油然自生而不出于强勉故人之本心不忘则天下之清议不废是以清议于世无时而不用用于为治赏罚之助也用于衰乱赏罚之代也尧舜在上禹臯陶在下其赏也曰凯曰元孰知为天下之善则我之清议命之曰善而使赏之其罚也曰鲧曰兠孰知为天下之恶则我之清议命之曰恶而使罚之清议不兴善恶不眀善恶不眀则尧舜不能以赏罚岂非所以为治之助欤春秋不淑国威外陵王柄下迁出天子者移强侯出强侯者移陪赏罚则不用矣然夫子以三代遗法起而治之只辞铢轻有钺有衮方其荣草野泥涂之贱弁冕车服也辱弁冕车服之贵草野泥涂也荣辱出于口而赏罚及天下故虽未闻有寸梃之伤尺缯之惠然而扶奄奄之衰王挫頟頟之悍藩裭沾沾之谀魂碎矫矫之强魄使赏罚移于王不移于周移于礼义不移于强暴岂非在衰世则为赏罚之代邪由是观之清议视赏罚果重不为过矣虽然清议则重矣为赏罚之助愚所愿也为赏罚之代非愚所愿也清议代赏罚夫子则可夫子之道大中至正之道也荣非私欣辱非私愠而又忠恕之心加焉以下议上而上下之分不替以贱绳贵而贵贱之级不逾若东汉之钩党嘘枯吹生之论仅类圣人然自贤之心胜疾邪之愤深私立号名妄相刻画布衣而讦万乗则疑于僣草茅而诋公卿则失之狂其刚风劲气足以激雄心动义槩赏罚托以仅存运祚因而少安然而过亢之危行茍难之苦节适足以婴奸鈇搏逆鼎卒于俱亡而已是则清议之末流不足贵也方今圣天子在上内而宰相羣执事外而州牧邦伯如耳目股肱之辅元首位置俱宜而致用俱适凡所动作无不谐当人意防一士人曰贤黜一吏人曰不肖则赏罚之公若无借于清议然清议犹不可废则亦曰助之云耳林野有淹滞之能壑谷有超异之哲一言助而赏之可乎州闾有淫比之氓序塾有污僻之子一言助而罚之可乎然私闻之职赏罚者必以位任清议者必以徳位可强有徳不可勉能则清议之责又似难于赏罚自非一代伟人挟天下之重望负高世之絶识使有口者賛有心者服其孰当之恭惟某官实大丞相无尽翁之外孙学术是似文章是似气节是似谋谟是似坐庙堂佐天子操赏罚之柄以正天下其谁不以无尽翁期之乃今从外藩賔诸侯众不谓冝然以其所谓天下之重望高世之絶识发为清议如星煌煌如鳯仪仪使有一去取言未脱口愚恐填然跃而趍者众矣非独人趍之也操赏罚于上者亦将视其所予而赏之加察其所弃而罚之及是阁下虽未及操今日之柄而主今日之清议则亦是赏罚天下者也然则有志于斯道者其可不亟归诚焉以丐一言之识防况某故人子而容独后哉是用从防以前此生之荣辱将决之阁下而班三事位九列不足进矣诗文若干首姑以代贽頋未足以自见恐阁下欲第其殿最而后为之去取则亦庶几焉
　　上张和公书
　　尝谓师圣贤于其所闻不若师之于其所见得圣贤于言议之域不若得之于其所行盖妙道神徳藏其倪于至微括其精于至幽虽圣贤身以河汉之辩善譬巧说不能自发其难见之情不可测知之状而况托之笔舌寓之传闻吾独乌乎造其极而穷其涯以为自得不疑之学笃信于心而安行于其躬必也身出乎其时目覩乎其人察其自然而观其所止视其偶然而循其所如因歩趍也可以见道德之全体因謦咳也可以窥仁义之至情于是焉防以凝然之神通以寂然之感则唇未鼔而意领席未迁而觧顔雕龙千词不及曽生一唯之要充宇万轴不及子祀一笑之微呜呼神乎吾于圣贤其可不师之于其所见而求之于其所行乎昔南荣趎见老子曰子何与人偕来之众也荣趎惧而顾其后老子曰子不知吾所谓也荣趎俯而慙仰而叹夫老子之所谓偕来者诚指何人也荣趎始而昧然终而昭然则知其为偕来者亦果何人也卒之师弟子欣然心相印许夫子讲道于洙泗从之游者三千唯回也独见之为甚察得之为甚真盖其求之也常在于声音目睫之间动容周旋之际而初不在于屑屑语言之粗区区义理之徼也子尝见齐衰者冕衣裳者与瞽者见之虽少必作过之必趍回乃喟然而叹以为仰之弥高鑚之弥坚瞻之在前忽焉在后夫敬齐衰敬冕衣裳敬瞽者何预于夫子之圣与回之所学而回于此乃矍然自以为有得而不能已至发于心声形于叹颂岂非以其诚一之性忠厚之心合内外而无间居造次而弗失所以为圣实寓焉而彼诚于是而得之欤不然使二人于当时非出于其所亲见与得之于其所自行则苐求之道徳五千遗言何有于老子求之六经十余万言何有于夫子哉是故若孔老可谓善教若荣趎若回可谓善学者矣然则当今之世有斯人为荣趎为回可不急见而疾师之乎恭惟学为帝师智为帝谟见于开济之勲经纶之业者特太仓一而太山一木耳至于承列圣之道统振千载之絶学中和之功皇极之用位天地而育万物者盖未可以笔舌授而传闻得也而某也幸为里人且先世防知遇门阑有持帚之地使其在逺犹当裹粮疾趍自比圉以幸朝夕乎其前而况万里来归岌嶪岱华突然临前粲焕星斗炯然在目则求师之于其所见与夫得之于其所行頋不在兹是以辄借前说以进恭惟钧慈倘遂哀其愚有志使得执鞭弭奉盘匜以歩趋末节謦咳微音略警诲之用开其愚进其学斥其偕来之累则某喟然之音不在俯惭仰叹而后作也诗文一篇姑用代贽而巳而所以学不在焉惟钧慈进退之钦定四库全书
　　澹斋集巻十二　　　　宋　李流谦　撰
　　启
　　谢类省奏名启
　　易地以嫌固浪战者揭名而殿盖危得之深惟平平之人宜在下下之列自揆过矣敢云缺然窃以科目而论人材已愧筑岩钓渭之举文章而用塲屋更慙经天纬地之功然天下不皆英才故哲王为此中制比词聨韵亦知小技之易工析句分章岂必耆儒而后可在豪杰屈首而就于儿童执笔而能自昔以来号多士之盛选由此而出半一时之伟人故凡有志于飞腾孰谓能逃于笼络虽圣天子亦矜署刺之浮荣若才相公竟抱题名之遗恨况欲绍弓裘之习宜自勤萤雪之功念世赏之蕃醲岂妨自致顾儒科之清切亦许同升宜有异能允符清举况试分于别所率人号为畏途城小而坚士倍于鬬水澄而游鱼可数鉴静而秋毫易分负笈引归滔滔者皆是也援戈角逐戞戞乎其难哉欲邀一战之勲宜有万人之敌如某者襟灵不爽性识甚凡虽立志之似髙顾为力之弗逮佩觿从傅已妄意于古人束髪趋庭亦剽闻于绪论谓六经道之大统而三代文之正宗此有志焉是为学者愚而自信不知适楚而南辕战则屡奔始悟干齐而操瑟丛诮骂之四至积悔惭而再思惟先世之起诸生以髙文而擢上第尝经乙夜之览独防宸画之褒使之无传命曰不肖而况举遗书而亲授勤勤肯播之功责旧物之必归切切盖棺之语遂易弦于危柱旋更辙于通逵步趋于有司绳尺之间模仿乎时流方策之作调柔舌本约束毫端仅居荘岳之数年粗能齐语不见阿防之三日非复吴人旅韦带以偕来挟铅刀而一割笔头快意但知三峡之倒流纸尾缀名不觉五穷之在侧本期一得宁有二言谓隽功之收岂足夸而先志之酬为可喜秦彊周弱初无蛮触之争王后卢前仅有唯阿之辨静言侥冒抑有夤縁此盖恭遇某官道极髙明器懐博大间千百年而独出指九万里以横飞奉对大庭并龙头而髙举垂绅法从参豹尾以雄鶱勤方召于塞垣辍严徐于词掖轸白驹在谷之念推缁衣好善之心梯磴险途羽翮病翼度木而遗长短【元本作拳曲】恐弃真材相马而畧骊黄欲收骏骨致令么亦在甄镕某敢不益励壮图愿卒前业刬笺训之腐説归求本心扫缀缉之虚辞专究寔用幸棘闱之遂逺欣墨饮之可逃随意啸歌纵口议论出入三百首岂复十二言之拘驰骋数千言不湏五百字之限放苍虬于学海驰健鹘于义天始欣学术之自由更觉语言之有味虽云薄艺犹能咏歌于圣时纵是虚名亦足报偿于国士
　　雅州到任谢宰执启
　　投犂作吏自知不堪剖竹为州俄出非望揣私心而若此稽公论而谓何冒昧承恩悚惭就列伏念某平平学术諓諓艺能分甘州县之劳孰借云霄之便进循阶序已贻刺扵取禾超躐等夷更召尤扵褫带始由铜墨无补黔黎当从襆被之行忽冒题舆之选霜侵鬓侧已惊三径之荒绶见腰间又窃一麾之宠虽造物未容其废弃而揆才恐速扵颠隮况郡接扵荒边且民贫扵瘠壤责输弱户惧常拙扵催科仰给旁州忧毎深扵匮乏茍非仰托丘山之庇何以少施犬马之劳靖求所安敬循有自此盖伏遇某官文髙经纬道妙弥纶出佐帝王之真自有宰相之体四夷镇服迄收销偃之隽功多士朋来犹躬吐握之盛徳旁收乂俊下逮菲葑欲共舞扵泰宁乃不遗扵尾致兹孱懦亦预使令某敢不鞭策疲驽支扶荒惫二千石共理之叹非曰能之十万户蒙福之称不敢后也
　　谢监司雅安教官到任启
　　枵腹衡门已尝叹饭不足抗顔师席敢自谓旁无人为贫而来何挟以教窃谓学校在今日固号阔防置之邉城扵吏员诚为冗散然饩羊本以存礼而乡饮亦足知军方时右文执经及介胄之士在昔柔逺入学有氊裘之徒惟政刑法制固已从宜以施若礼乐诗书夫岂因陋而废况雅安古郡近蜀名都士靡乏茂才地未为絶徼设一官责之讲论举千里兴扵艺文在大农耗圭黍之储扵吾道増丘山之重称是选者必其人哉如某初无他长谬有竒志指功名可立而待谓科举不选而能蚤日趋庭尝云孺子可教连年饮墨敢谓有司不眀竟从鏁闱始叨末第顾迟莫侵寻老矣念松楸付托然落寞渭南再嵗服弓刀之贱迟囘泮水四年甘藜藿之贫俄报更书亟祗贱次拜衣冠而兴叹莫测圣涯瞻爼豆以深思粗窥礼意方幸侏儒之饱已惭弟子之嘲期效所长洒扫应对足矣必求其实析疑答问难哉唯能托苏刺史之天乃可免郑广文之骂此盖伏遇某官裔出魁纪神交昌黎学术盖有自来述作知其少匹分残膏賸馥以乞后軰使枯樗散栎皆预斯文至汲引之扵久闲如念骨肉仍教诲之而不倦真是父师崇笃曷加报称无所某敢不一割代用十驾就途使方中矩而圆中规不敢任此有青于蓝而寒于水方且愿之庶收斆学之功少答提撕之赐
　　灵泉谢到任启
　　婆娑黄巻自笑书痴伛偻青衫初投吏网虽揆才而惕若获事大以欣然可以无饥云胡不喜窃以徳充乎已乃可出以为人道济乎时故能推而及物傥制锦之未学虽挈缾而不能故夫子深说于漆雕而尹何切讥于子产慨古义之尘扫引浇风而蔓滋士鲜自量人多无耻用人之国而尝试往往败亡舍已之田而弗芸纷纷防失宜事功之弗伟叹人物之益卑居务退藏仕戒轻就若俛慙一尉实尾百僚粟方饱于侏儒职仅聨于游徼亦有贤者不屑居之南昌溧阳盖当时髙尚之士渭南朝邑亦后日经纶之人岂以妄庸获兹忝幸如某者粗知向学絶不趋时无壊袜一线之长非青钱万中之选早承家训稍谙稼穑之艰难初入世途颇熟人情之真伪幸遗恩之偶及愧上第之未收年长益侵贫迫不赦勉就外台之铨择得从蜀邑之走趋抱耒而耕甘迟回于逺次弹冠而出忽徼幸于昌期猝遽交辰凌兢就职炯炯日星之侧行偕末光巍巍岱华之旁切依重镇始求寡过敢辱深知外省登名幸少舒其偃蹇穷途得禄更省慰于啼号此盖伏遇某官诗礼闻家簮绅奕世长才颖利人争仰于吏师婉画从容望盖髙于賔幕尚抑鹏飞之勇奋姑从骥足之小驰曲加海岳之慈罔间纎毫之善致令凡得预使令某敢不视国如家以政为学一身冰洁常操弗及之心四境风清全倚不言之化
　　上王总领启
　　伏审班清华于少列卓出异恩佐调度于大农尽专外计引嫌亟避申命弗移载聆演綍之音益鼔抃鳌之跃窃以更治以考由汉已然厯试而升虽舜犹尔必暴之于人而共服乃縻之以爵而无嫌自公始来凡嵗几易巴防梓益辙迹之所尽经榷牧漕刑使华之所徧照朝论熟矣上心慨然入当辅予已畀赐环之命虑不忘逺复勤扼节之留盖隣邦方戒于不虞而徼塞正期于有备煌煌禁槖固资衮职之忠岌岌邉防亦重宵衣之防唯金谷岂烦于儒者然盐铁尝兼于冢司以此占朝廷之心知其兆丞弼之拜依仁既久为幸可知某官聪眀防通辨智宏达有陈元龙之豪气负盛孝章之重名以亷能之节濯众污以通变之才应羣剧举目意了着手神融岂徒用于理财皆曰可以相国岐山斜谷之运当不废于笑谈蓬莱方丈之游冝即生于羽翼某幸儒科之世袭愧学殖之天荒方剡章尽及于羣髦而贱职未书于新考弹冠徒切吹律尚迟因桃李散植之时例加披拂若犬马未先之日愿効驰驱輙介捧觞之词并伸揺尾之祝
　　上韩总领启
　　光奉涣恩荣膺晋锡仍移中台之郎选独专外府之计司邸音风驰懽颂云合矧庇身扵支郡宜展庆于记曹恭惟都大总领郎中才禀天资庆钟名阀器兼包于大小知同识于宏纎凡所至赫赫而有声顾其长郁郁而未尽蕃宣腾最君相之所深知榷牧书功转输之所同利亟湏显擢尽究伟能方穷邉万虎兕之屯借全蜀千舟车之运难于择代幸兹得人当观流地之钱岂废发硎之刄即迎温诏归践清班某假手无功素飱有腼扫门未卜莫窥数仞之墙贺厦徒勤敢致一行之敬
　　上汪总领启
　　荣奉宸恩宠新使节总赋输于全蜀佐调度于大农用当其人选协于众恭惟总领郎中识通万变智周百为梓杞斯眀堂之材璠璵乃清庙之器久储羣望聿简上心尚烦四牡之驰驱盖奉九重之眷委惟理财正名曰义故任官必惟其贤畀付匪轻柬求益遴辍崇严于巨镇专防计于外台是将足国以裕民务当裒多而益寡邉方未撤困飞挽之久劳邻好既通幸诛求之稍缓大蘓疲俗上倚仁人顾士安巧制于低昻念管子能权于轻重此吾民所深望者在君子固优为之宜一札之初颁举四川之交庆某备员僚末属耳邮音虽勉力于催科不敢輙忘于抚字愿究心于约束亦期无负于使令实深下吏之懽肯后众人之贺
　　上王总卿启
　　伏以别徳城隅欝犬马恋轩之恨遡风天末川河赴海之心虽缄縢莫冩其精防然情素或披于彷佛少回荧照俯洞寸丹某官岱华自髙球琳不琢絶一世之才而持之以道贯千古之学而通之以权觉实先民器不留物道机防运莫鬼神之旁窥智刄略施忽电雹之交下此整顿乾坤人尔岂敛散金谷者乎然萧何漕闗中而位冠元台冦恂输河内而功参佐命稽洪范之八政以食为先考周官之一书理财居半视今尤急舍我曷居盖国论稍新扵前闻而敌情益险于难测谓宜厚敖仓之蓄可但信平凉之盟惟公之谋必有以察防则事之至固可以应猝相天子在此行矣视廷臣何以过之某始由世赏而窃世科已在诸生之末初班吏版而托吏属又居列邑之中方剡章徧及于羣英顾书考独賖于数月似防记卹亦许甄收谨数日而得得来且顺风而拳拳请念连帅误加于论荐指盛门尤切于归依大府崇严拜孤函而汗浃修途隔邈遣一介以神驰唯怜其轻千里之诚少慰其成九仞之志南风斯竞大火正中祈安舍于道和益仰崇于宸渥弥深颂祝莫既编摩
　　上杨总卿启
　　论一时人物之英独勤慕用假半席儒宫之地偶托帡幪方当大幕府之开尚稽下执事之庆惧贻诛于后至輙修敬于下尘某官皎皎髙姿翘翘峻宇川流海注嬉笑怒骂成文麟游鳯仪动容周旋中礼步武昔参于霞袂姓名尝列于瑶镌着昆仑薄蓬莱不遇故去弭灵旂回綘节自当复来方天子坐眀堂以大臣制国用尤注意于外计府故选才于近侍臣式光九列之除爰重四蜀之寄念逺俗积贫而久困疮痏莫瘳在仁人孰计而深图毫髪不扰益完邦本弥结眷知萧何之转闗中竟跻上宰冦恂之输河内当冠元侯惟公以之在此行矣某以粃学据有若之坐无经笥觧孝先之嘲托刺史天我独有而自喜无官长骂饭不足而奚嗟属炎之方隆祈生经之益毖
　　上查总卿启
　　省躬无似宜自置于散闲事贤有时顾奚论于蚤晚物防收于已屏途罢哭于将穷盖教督于始者将以成就其终而鞭策于前者亦以警励其后感服洪施激昻懦衷恭惟某官智光绵才絶等比文章孤出渊源家世之深议论横吞土苴古人之奥天禄分杖头之照淮西磨楯鼻之煤倦承眀直而辍献可替否之猷屈外计府而用损上益下之义百姓足君孰不足大夫贤人皆曰贤最闻益髙驿召将迩识其大者将用于经纶开济之中乎小哉岂止此敛散斡旋之际遇踊跃之金虽以不祥弃待轮囷之木或以无用收致令孱终累坏冶某赋姿不武行世多奇已再而衰实难堪于爼豆然少也贱正当任之斗筲匿垢含污倚海山之藏息黥补劓干造化之仁不鸣之鹰念何逃于釜鬵半焦之桐尚冀加于宫徴敢不勉驽马十驾之力庶几及跛鳖千里之功少酬深知亦慰晚节
　　迎灵泉杨知县启
　　荣膺台檄屈就雷封儒者临民必惸鳏之有托善类为长宜粃拙之可逃肃迓前旌敬纾贱臆某官学无枝叶行有宫庭典刑犹及于老成橅楷共宗于宿徳早飞英于太学莫齿何蕃尝分校扵外庠皆服孔子当以经术入侍乃从簿书滞留武城割鸡盖充其学道之志中牟驯雉亦推乎爱已之仁眷此邑之萧条本厥田而荒瘠市亡列货里乏强家抚摩使之各安谈笑可以坐治即腾美最行拜宠除某以晚生缀下寮尚余年托巨荫鞭其驽惰或少助于催科及此宴闲愿相从扵讲学
　　上汉州张知郡启
　　瞻乌所止吾谁适归令龟而从利有攸往盖读书十年不如诣习主簿而封侯万户但愿识韩荆州来何迟哉见已晚矣恭惟赋刚健之性有文眀之才身传正宗力起絶学功剖造化之窟诚穷精祲之渊羲图禹畴提挈宇宙元蓍虚画包括古今方止圆行知象生数而数生理旁探顺考谓人从地而地从天兼用不用之精防得元又元之奥妙变通在我何湏六位之推迁应酬如神惟自一图之指画此足投九师于荒裔固宜号三圣之元勲既成已以自多必为人而愈有始遯世而无闷合干之潜终与时而偕行法艮之止輙啸歌于三迳寄游戏于一麾属当倾否之辰正頼康屯之业岂但得其言也殆将举而措之三年之克鬼方式资逺畧七日而得妇茀行归侵疆某于防贻逺实之嗟在比有后夫之悔念鹤峰之昔至曽龙坂之误登不辱韩荘之麾许在籍湜之列接膝亲授恍吞三画于梦中倒囊毕传笑得一编于地上慨圜跳于日月怅茅塞于心胷幸今为一防之氓无劳负千里之笈如临父母敢忘君子之爱人不出户庭斯岂长者之絶子载加熏沐亟遂趋承自知为无妄之人輙期敬不速之客赐之便坐匪一肉巵酒之求指以正途欲吟风弄月而返
　　又上雅州程知郡启
　　肃奉眀纶荣分左竹专地千里其志可行贻福万家所及亦博方委躬于下吏敢修敬于记曹恭惟一代豪英两蜀阀阅骧首八极洗凡马而尽空防刃三军视全牛而不见虽名世之才间出亦盛徳之后不同自应快雕鹗于云间久已困麒麟于地上双旌云巻夙闻露绶之惊呼千骑飚驰荐着搴帷之风采惟雅徼郡在昔要州夷蜑凭凌地望雄于蜀镇蔡防聨亘山名纪于夏书傥付长才便为乐土况弟兄声绩之相望盛集一门宜江山气象之更新欢腾五邑但可扫棠阴而坐啸不妨迟芝捡之特招即跻显严益究施设某久深慕蔺殊幸依刘无经笥觧孝先之嘲以粃学据有若之坐免官长骂饭不足而奚嗟托刺史天我独有而自喜
　　上虞参政启
　　抗一节以立朝精忠贯日鼓片防而去国伟节摩天仰咨徒御之勤恭致记曹之问渎尊是惧颂徳惟勤某官识洞天人学兼流畧应千龄而间出盖一世以横飞以趋庭之训自致云霄用学古之功发为事业长江妙画遂标望于官聨广廷正言亦增重于国体方九重之眷甚渥而三径之念已深翩然来归籍甚深望拜松槚而自愧抚猿鹤而自欣虽晋公安绿野之防冲襟淡泊顾安石注苍生之望舆论播腾即谐钧轴之持永茂旂常之镂某谫才亡取先盟未寒仰北斗泰山之髙慕用已久快白日青天之睹拘縻未皇敢因笔舌之防敬写肝膺之悉朱眀肇启品彚咸彰愿益毖于真倪尚翕求于多祉
　　又
　　辞荣丞弼忘重圭叠衮之尊访道僊真适闲馆珍台之乐人有周公居东之愤孰知孟子去齐之心属当税驾之初敢怠操觚之敬窃以合不合大臣视之而进退用不用天下因之而重轻有挟超世之资实当经国之任訚訚正论烈烈精忠中兴以来未闻羣公扵此何议泰山乔岳本自不揺白玉美球亦复何玷徒起不容之叹独髙易退之风唯陈平念之深何孔戣去之果神龙改窟骤惊河海之空宝鼎藏川忽失庙祧之镇因奋髯而三叹聊引吭而自鸣某官道徳生知忠义性禀以簪绂继世而自奋于科目以学术起身而独擅扵功名贾谊少年已达国体栁浑儒者乃知戎情端欲致中行之笞蚤能辩平凉之诈卒騐灵龟之照仍收汗马之功自古得兽不并于指踪于今运筹仍兼于决胜凭江一战闗运祚之兴亡折敌片言系国势之强弱此王导谢安不足者于晋公汾阳则近之持此以博谤谗眀哲不尔巻之而就闲燕圣贤亦然顾夫子反鲁岂不乐哉特乐毅离燕有可虑者终遂钧衡之拜永光彛鼎之书某夙有先盟尝辱化冶持铅椠颂淮西之绩深愧短才操杖屦从绿野之逰又拘贱次仰企龙门之峻少伸燕厦之勤
　　上晁待制启
　　演綍大庭升华次对仍即帅坛之拜式光外阃之除已建髙牙凛威名于草木凡依巨樾溢讙颂于缄縢恭惟秀禀江山器函鼎鼐胷中万巻直谓之行秘书笔底千钧何啻于脱吏腕荐膺宸眷超厯华途乌府击奸耸直声于白简鳯池接武腾美誉于紫荷重屈镇于藩垣旋俯司于榷牧方庙堂之谋帅欲制敌冲在禁掖以得人宜专戎索长城有托絶徼无虞缓带轻裘燕寝适凝香之兴珥貂鸣玉诏泥速飞传之招即谐端揆之登益究经纶之业某尝尘下列获觇末光逖逺鳯星日寄修门之望更同燕雀遥欣大厦之成
　　上运使郑察院启
　　光奉细书宠畀华节眷四蜀之剧部莫最于斯用一时之伟人实选于众荧躔戾止懽颂翕然敬修下吏之恭輙致记曹之问恭惟球琳不琢岱华自髙贯千古之学而通之以权絶一世之才而持之以道器不留物觉寔先民乌府腾声憸人折其牙角龙墀接武多士企其光尘伫九转以丹成薄三山而风引虽有孤于外官之叹岂无恵此逺人之心頋穷邉万虎兕之屯頼计府千舟车之众必国与民之兼裕惟义理财之可为熟复训词仰窥临遣之意哀矜疲俗岂专飞挽之功即畴显庸益隆异眷受厘宣室遄闻久不见贾之思弄印广朝当有无以易尧之召某以粃学据有若之坐无经笥觧孝先之嘲托刺史天我独有而自喜逃官长骂饭不足以奚嗟式陈贺厦之牋并致扫门之愿
　　上王都大启
　　伏审光奉渥恩宠更瑞节尽厯使事试愈久而愈新少留福星泽益逺而益博稍纡荣躅粗慰公言窃以易其有无意本通于邉备专其榷牧任尤剧于漕刑地尽陇岷利兼嶲莋摘烟撷露姑损埸圃之弃余追电犇风尽致廐闲之神骏裕吾国计空彼防资盖百年成法之具存必一代伟公之可付恩光星焕欢颂风传某官学造道防智周物表本中庸而立徳体常变以应时声货不揺初莫窥于畦畛肺肝洞彻能立应扵事机已腾飞挽之殊庸仍着平反之美绩召参未果借冦挽留新芸阁之宠名畀茗台之重寄防山春草定知气味之不凡冀北地灵益信骨毛之特异恐未移于桑荫行促报于芝封某蹇钝半生槁零末路备缺员扵大府愧游刄于短材甘苦自分已遂陈根之弃驽骏易辨甘从下驷之收亟谐望履之荣冒致捧觞之庆
　　又
　　伏以宸渥便蕃从天而下使华烜赫易地则然巳防豹雾之沾愿致龙门之贺某官濬源显胄挺异名家智自彻于防彰用必归于恺悌泛绿素髙于莲幕握兰独粲于星躔自太守为三公未谐召拜由大州刺一道尚屈输将仍按祥刑荐腾嘉绩仁固寛于三宥狱迄亡于一人江汉东流志已宗于溟渤岷峨西望恨犹寄于周南惟摘山市骏之成规盖足国裕民之良法春雷隠地万芽俱出于生成血汗腾风千尾悉归于控御即奏功于中扆行正位于台符某才无逾人职惟诘盗青衫掩骭敢兴防贱之嗟白日在天将快清眀之睹










　　钦定四库全书
　　澹斋集巻十三　　　　宋　李流谦　撰
　　启
　　上王都大启
　　光奉宸纶宠新使节深沃簮缨之望重增原隰之华先声所临懽颂惟一恭惟都大名德之后间气所生振挺挺之祖风屹堂堂之国噐蚤推材谞固已空于马羣尽试剧繁初无伤于牛刄功髙藩翰威憺边陲君宰深知诚出选抡之遴牧重寄遂膺临遣之光使两者交利于华戎在一人实寛于忧顾着在盟府未忘先正之元勋召还禁途当有后命之殊渥某凋年为郡绵力罔功仰托二天尚沾濡于雾雨遥觇数仭空驰想于门墙
　　上张都大启
　　窃睇飞尘占一节之戾止徧敷和气被列城而燠然敬修下吏之共輙贡记曹之问某官文参盘诰学究本原才细大而具宜噐方圆而俱适矫矫经纶之业素蓄胷中廓廓功名之途如居掌上自清衷之妙简宜要路之躐登旋寄平反已着空囹之誉亟司牧定髙制敌之谋方欣幕府之开遥想使华之盛山川改观簮绂归心墨突未黔恐已劳于梦想枚轮促驾行即践于禁严某流落偏州婆娑晚景借九江之余润或起焦枯安一枝之穷巢幸逃颠覆
　　上新漕何舍人启
　　剖竹方州已登巍最乗轺剧部就锡宠除虽有孤于外官之嗟岂无惠此逺人之意初传成命已沸讙謡恭惟天韵粹深风华秀发侈盛名于白日振逸响于紫霞簮笔螭坳仰干行之正健演纶鳯阁助云汉之昭囘丹九转以将成风一帆而輙引东方千骑凌云之防亦佳沧海六鳌登瀛之侣故在坚艎小却飞传亟留顾穷边万虎兕之屯頼外府千舟车之运必国与民之兼裕唯义理财之可为召严助于防稽反相如于蜀道可立待耳姑少安之寜有一时之老成久去天子之左右某不敏于伎但痴于书廹以道穷始俛从于门庇鎻其防去亦谬缀于儒科虽从别所之奏名实自广场之借润穷乡牢落窃五斗而杂鼪鼯瑞节煇煌托二天而窥星鳯莫罄染毫之祝即谐负弩之趋
　　贺防路费小漕启
　　瑞节南来服训词之深厚星轺夙驾侈原隰之光华威耸百城声腾万喙出值昌明亟赴云龙之防居懐康济尚淹雾豹之藏惟朝家用人无中外之殊则君子行道岂彼此之间觧符握节犹叹序迁揽辔问途疑未意惬顾巴防之僻处介呉蜀以中居上不下遗泽欲兼被示以照临之广如皦日之及覆盆畀之慈惠之贤若膏雨之先槁木恐桑防之未徙徯芝检之速颁竚跻禁涂永庇善类某久深蚁慕偶遂鳞攀眷弟兄同出于恩闳毎多善祷况宾旅杂称于夀斝敢缓严趋
　　与緜州杨左司启
　　承明倦直辍鸣玉之清班便郡荣归当分符之宠寄教条始布懽颂载驰某官人物粹融文章竒古朱霞白鹤自超出于风埃元酒太亦雅施于廊庙肃趋严召荐歴华资九转将成俄失声于堕灶三山在近徒兴叹于引帆未捐去国之思不失为州之乐入剑南第一郡宿号名邦上越王最髙楼不妨胜赏姑少安于蠖屈仍即遂于鹏拏某畴昔讲闻梦寐懐想坠函封之嘉贶重服谦勤伸舞咏之私悰独慙简缓
　　谢陈仆射启
　　衰踪荅飒甘自屏于林丘大冶恢宏犹俯収于樗栎春囘寒谷润借涸泉輙敷栗栗之诚仰凟巍巍之鍳伏念某岷峨未学庠序陈人夙无经世之才粗有爱身之志早年萤雪窃科第于诸生晚嵗风埃疲精神于俗吏但拘縻于薄廪寜禆益于盛时念牛刀之非才厌从县道望骥足之少展坐困外铨方亟愬于羇穷遽辱知于特逹荣加别乗仍冒据于要藩宠拜除书顿光华于暮景阖百口而感抃罄一心以依归岂亡宿縁实倚大造此盖伏遇孔顔学术伊傅事功藏诸用以难名选于众而不及南征北伐方传恢复之茂勲上际下蟠仍侈经纶之伟绩任重而心益小体隆而德愈谦网罗天下之英亦及葑菲开拓至公之路不弃履簮致兹防得预陶冶某敢不守嵗寒之松栢保余暖于桑榆岂有风月平分之心但坚惸鳏共抚之意染毫而赋俱为颂德之言盖棺以前皆是报恩之日
　　贺李制置还任启
　　光奉制书宠还旧镇茂隆宸眷进升延阁之华允頼壮猷全付坤维之重廷臣无出其右国人宜皆曰贤除音外腾士论交庆恭惟噐资博厚局宇靖深知中庸之可能得皇极之有守春融旷度推长者于娄公玉洁清规服盛徳于杨绾恪持一节光賛三朝抗疏龙墀耸危言于汲直演纶凤阁追古制于商盘尚烦姬旦之居东盖借召公之分陜属干戈之载戢当障塞之小康移师阃于便藩少缓逺输之役归余财于内府式严经制之规更张深协于事宜委付实当于人杰庸昭伟绩重穆师言恐桑防之未移已芝封之趣下某荷余波之久借喜成命之初颁伏读诏书念天子未忘于劔外遥瞻幕府祝我公无滞于周南迟劔佩之亟旋严櫜鞬而前迓
　　与姚县丞启
　　涓吉戒途贬尊贰令听车音于日日何来之迟问姓字于人人争覩之快既窃为僚之幸敢稽賛善之勤恭惟号名家驹为治世鳯粲笔端之藻火烂胷次之虹霓袭簮笏于显门初无侈习振衣冠于宦海蔚有俊称尚迟视草之行谩起哦松之兴邑真蕞尔县异壮防乱峯环绕于官居丛柱支撑于民屋仅一聚落岂宜君子而居之有二大人或恐贤者之乐此某顷尝窥于半面兹遂托于下尘居切连墙方宻资于河润分深倾盖当永结于嵗寒
　　与宋司理启
　　巾车仕路早服于风声聨袂官曹更资于河润遽辱飞牋之贶居多溢美之惭恭惟才识疏通机锋頴利本持心于忠厚仍抗节于亷隅狱自以不寃当侈于公之修德民可使无讼必须季路之片言行践华途亟谐佥议某荒疎末学落莫冷曹以半生愿见之心颇深慰惬有数年相从之乐未易索言
　　上查运使启
　　古人之贵知已必求其心君子之重与人必以其类盖目皮之见寜闗于肺腑而萧艾之臭自别于兰薰此吾防相值之适难故斯道欲行之匪易尝攷之于千载或得之于一朝伏念某人品猥凡性灵昧陋先公老于两蜀遗文散在四方星斗有光箕裘弗嗣盖轮扁不能喻其子而赵括徒能读其书姑窃场屋之余粗酬科举之责军兴选壮而不为用家贫仰食而无以归渭南再嵗之凄凉泮水一官之落莫用作舟楫谁其济之必为镆鎁畴或冀此然当途过聼而强饰混沌方下考仅书而遽加挽推独龙门之摩天鳅鰕尚隔恐药笼之余地溲渤兼収知鬷蔑者虽无俟多言经平子者始足以増重輙采王公借誉之意庶防君子成人之心某官岱华自髙球琳不琢千簮笏之杂沓独着修名一水镜之清明莫窥絶识于学术得其大者故人物觇而知之捉扇折巾遂成风俗倒屣割炙便生声光此可决终身之依归亦将卜羣公之鍳防【一作裁】荐举之法矣仰公为多劝惩之道在兹非愚敢请
　　上樊运使启
　　万里造朝已锡赐环之渥十行制诏遽增揽辔之华盖漕闗中者深倚鄼侯故对宣室者少淹贾傅邮音挿羽懽颂殷雷恭惟诚明自将刚大不挠学贯羣伦而弗杂才该众务而具宜四把州麾流落有如此者一瞻黼坐掀翔若在兹乎将鼓楫于三峡之涛乃出纶于一封之传盖上方临控于江南北而中实忧顾于蜀东西賛我庙谟固资硕画足予边饷尤寛逺忧爰改命于输将诚挂心于屯垒时丁艰棘固亡轻外之嗟才任安危当有康屯之业使万旅不枵服以抗敌则两禁将虗席以待公某先世获耐久之朋小人逢易事之长不敢恃二天而自惰固将鞭十驾以求知负弩道周即遂迎尘之拜染牋记府徒深背汗之惊
　　上查运使启
　　荣奉细书宠更华节眷四蜀之剧部莫最于斯用一时之伟人实选于众邮音戾止懽颂翕然某官材具恢宏气韵超防过人学术自饶山海之储妙世语言创见波澜之溢夙膺简识亟遂飞鶱班十八人咸起登瀛之叹草三千牍尝输悟主之忠更髙戎帐之筹重屈计台之遣尚稽巨用少虚岩石之瞻欲惠逺人就徙福星之照惟在彼以无恶此绰然而有余共观足国之规行徯富民之拜某婆娑荒郡偃服下风眷发的之初筵未知措手获事贤之始愿真足慰心正炎之方隆祈天倪之珍防永惟颂祝莫罄编摩
　　上查运使启
　　南服乗轺已登显最西岷易节就锡宠除虽有孤于外官之嗟岂无惠此逺人之意初传成命已沸懽謡恭惟天韵粹深风华秀发文章家固有法材噐世谓无双瀛洲十八人蚤尝推于特选方朔三千牍盖自结于殊知佐晋公之幕于淮西理防恂之财于河内行道以择地为隘用人欲尽材为难书命劝读顾不宜哉飞刍转粟尚或淹此然外台之寄实耳目于人物之任犹权衡宜占一艺名寸长者所赴归则躐两宫登三事焉当徯祝某鏁其防而窃第用于世而鲜能泮林氷寒慙据有若之坐燕谷春近幸庇苏公之天睹方快于鳯凰贺敢迟于燕雀
　　上李运使启
　　光奉宸纶宠新使节号部刺史顾委寄之非轻匪时显人在选抡而曷称属居临按弥激懽欣恭惟运使才禀天姿庆钟名阀噐兼包于大小智洞贯于洪纎凡所至赫赫而有声顾其长欝欝而未尽剖符腾最君相之所深知乗轺观风搢绅之所属协敛散均而国赋羡铨择谨而官曹清六辔载驰岂久淹于一使十行遄至当亟觐于九重某窃食儒宫栖身云防厦成而燕雀贺聊展私情药就而鸡犬升敢有他望
　　谢樊运使启
　　鳣庐氷冷抱蠧简以长謡鹗剡春华偕槁株而倐奋本包荒之道广觉冒宠之心危窃以求知之法实贵自修荐士之方亦期熟察循诸己而不足则求之为妄考诸人而无验则荐者若轻必上下两尽而毋惭则宾主俱贤而可纪如某退藏疑怯专直近愚妄勤慕古之心苦乏趋时之用结髪而战多士铁砚欲销低头而缚防官荷衣可笑深惧世科之弗嗣重虞家学之无传黾勉背城夤縁拾芥再嵗渭南之落莫一官泮水之凄凉方无以觧馆下诸生之嘲顾何以辱当途大人之举属三书考妄有一言虽通籍之荐已愿委身于后来而循次之迁亟用拜恩于俄顷岂期特逹遽许甄収敬窥金玉之章倍光土木之质盖百代先盟固仰崇笃而四海知已诚叹濶疎【一作稀】感徒切于镂膺温岂殊于挟纩此盖伏遇噐博而粹道峻而通推心待物而皆有容引旧援穷而无不至渭泾相絶固莫混于一流榱栋不侔亦各安于广厦唯其若天地之大是以无虫鱼之遗敢不益谨践修愈勤职业得陇望蜀尚希予取而予求欲鱼兼熊是谓不夺而不餍輙致凌兢之谢并敷冒昧之辞
　　别院监试费运使启
　　某官学造箕畴妙探羲画蕴钩深致逺之识禀开物成务之姿剖刺史符式重分忧之寄持使者节始为持槖之阶适当论士之秋分握衡文之柄责大指而众哄自息推赤心而羣疑卒亡封殖陈荄周旋误墨策名而降杜牧殆非本懐逢人而説项斯具有正眼
　　贺泸南樊安抚启
　　光奉宸恩荣膺阃寄弹压一面坐懐氊毳之徒鼓舞三军欣得诗书之帅矧叨殊奨倍激懽忱某官易之丈人诗之元老素丝一节持身毋愧于舆评皓首两朝被遇皆由于特选华召促还而尝易退使轺再驾而将亟归虽行藏举法于圣贤顾柄用方隆于君宰少迟夫子之反鲁幸其肯留载烦武侯之渡泸资以卧防实重长城之托遂蠲逺障之忧貔虎成羣一言而衣挟纩櫜鞬拥道三令而防生风恐桑防之未移又芝封之遄至某以故人子在门生中目盛举以倾心缉愉辞而賛喜父友无防愿公享椿松之年弟兄不孤终此无葛练之感
　　上王运副启
　　六辔载驰心毎懐于靡及七旬遄返叹寜有于独贤仰咨徒御之劳恭致记曹之问窃以裂海内而为诸道是分圣天子之忧寄使者以总列城盖有古牧伯之重通下情之所不逹导上意之所欲为傥非蹇蹇匪躬之人寜有孜孜奉国之念故志澄清者叹深于揽辔而疾强御者愤激于埋轮近世过于纳污当途重于发伏不知莠蕃而苗瘠深虞枭集而鳯衰欲収整顿乾坤之功必頼撼揺山岳之手况三令五申而后出固非不教之诛虽小惩大戒而何伤卒付有容之德载观施设益重叹咨恭惟性赋伟明德全正大道趋时而善应智周物以不遗更练政经小者大者之皆可淹该治体左之右之而具宜上方均内外之重轻公亦兼朝野之责任辙环三蜀身歴诸台抚摩调防之方举谐人欲补捄弥缝之术动中事防涤宿蠧以蔓除穷端而禽狝犹以耳闻之详不如目见口教之切未若躬行拥一节以于征劳四体而弗防家风宛在阪九折而犹驱私计未遑门三过而不入剽闻举摘毕协羣佥风振堕媮施砭以起衰疾斧摧贪猾搏虎以救乳儿觧印绶者魂去体而未归奉约束者芒在背而尚悚凋氓吐气逺俗兴謡更因亷按之余不废登临之乐云横大面霞佩从羣僊之防月照峩眉寳乗登诸佛之地绚丽词于琬琰寄逸想于浩茫是岂俗吏之能为盖自长才之整暇属言旋于大府方小税于轺车壶浆纷载道之迎弩矢盛前驱之列某偶沈岩邑遥跂星光恐叛官离次之诛莫遂驱庭之愿惟慕义向风之切苐输染牍之勤
　　上何少卿启
　　雍容半面夙钦道德之仪刑彷佛一斑粗觇文章之毫末盖相知已兆于相识而所见实先于所闻輙倚夤縁敬纾悃愊某官防传外家学不读非圣书浩荡心胸探子虚云梦之八九纵横笔墨掩翰林风月之三千识真主于渊潜之初是诚稀遇折奸臣于鼎沸之日寜惮左迁晚起瘴乡屈参军事伟冲懐之自若奈佥论之谓何且一府之寄似少进焉惟九重之知当不止此恐坐席之未暖报锋车之促还垂庇斯文陶成善类某迂愚可笑朴遫无竒窃念先君与交徳友竦凌云之杰作固自服膺喜流沫之侈言殆不容口窃侍闲宴毎聆品题俗驾飘零不亲炙者嵗将防稔心旌揺荡苦遐思者日无息时天遣公来事适我愿望龙门而切近得遂致恭抚蜗室以迟囬又慙居后念求学有加于往教在不肖当谨于事贤是用亟懐刺字以趋尘致阍人之请一拜一起顾登堂久已虚心三沐三熏欲承教可以借手勉传家之基绪輙妄意于语言冒贡师墙仰尘匠目愧小子斐然之作不知所裁推先生何甚之心谅予其进愿卒留而受业敢遽觊于知音
　　纳志铭石本上何少卿启
　　丰碑立玉日星大墓之前妙语锵金韶濩万人之口冒投副墨妄冀荣观恭惟某官造诣本原钩探微隠得斯文正法眼藏以吾道直指人心博厚难穷端是斗山之卓尔清明易识要知天日之皎然折巾成风捉扇移俗宜只词之可否为四海之重轻况防纪其先人可以列于佳传数之两蜀得者防人必期髙揭而久传要在大书而深刻穷山伐石坐涨潦以逾期异土徴工亦淹迟而隔嵗迨兹终役粗足慰心缇袭効勤将尘下执事之听桃讲报唯有先大夫之文盖赠言者有金玉之珍而居山者无鱼鳖之献欲躬陈于几席亦久戒于车徒忙廹槐花方逐原夫之軰中辍行李阻跻君子之堂恪致斐牋肃驰贱介具宣曲折九顿首以遣之幸寛谴诃一解顔而领此
　　贺张都督启【代】
　　显膺诏册荣陟枢庭尺籍伍符全付本兵之柄髙牙大纛仍专督府之权喜动三军威腾四塞恭惟智勇天禀道德生知蕴命世之大才包济时之伟畧不择夷险忠义贯于神明屡攘奸防勲劳着于社稷自为民望人咏公归方彊敌未戮于藁街而诸将尚屯于细柳实倚大臣之重坐当一面之雄然势均力敌则无以使人必爵崇位尊乃足以服众况以魁名之旧固殊将钺之常宜涣号于严宸特晋升于宥宻悉归督防分握机钤兼安危注意之荣借精神折冲之美三令而旌旗变色一言而貔虎归心如苍生何公岂留情于物表果吾父也敌当迎拜于马前伫边烽之促消企钧衡之亟拜某忻闻异数倍激懽悰方削平祸难之秋正収召豪英之日谫才何取莫禆破敌之功薄伎可陈愿上平淮之雅
　　贺王枢宻启
　　明诏诞敷真儒登用贰枢筦弼谐之寄适甲兵休偃之时宗祏巩安蛮荒靖谧某官学博而粹道简而文负晁董之科名蕴防龙之事业金汤一面防尝验于筹边冠冕百工勲未参于调鼎惟黼扆眷甘盘之旧故衮衣速姬旦之归光践显岩亟跻宥宻已清氛祲不忘戎噐之除端倚精神坐见遐冲之折弥增茂绩益叶佥谋即闻梦卜之谐遂正钧衡之拜某顺风久矣闻命跃然匪私庆于门墙实交忻于中外白头逺宦怅莫跪于贺觞黄阁深知尚辱収于坠履
　　又
　　进膺纶制入賛鸿枢载光耆德之求式重本兵之柄帝心特简公论翕归某官噐质雄浑学术渊懿允矣大臣之望卓哉名世之儒妙天下之语言防冠多士安国家之防畧逈出古人更践华途召还外服咸徯具瞻之拜乃从均佚之求帝学光明恩正隆于师傅枢庭严峻任实亚于丞疑适当邻好之修遂絶边烽之警偃兵耀德佐圣治于文明除噐谨防敷先防于武备益畴丕绩进陟上台终大济于含生始深惬于舆望某旧趋棨防尝拜履簮未能报国士之知欲进得贤臣之颂田园晚计将申丐老之章炉锤新功尚在铸人之域
　　代贺叶枢宻启
　　诞告大庭延登迩辅当亲决万机之际正頼賛襄虽载戢五兵之时犹须控御必兼资文武之二者宜独任安危于一身庙社得人黔黎防福窃以防预机衡之峻实亚上台揽持威柄之雄式严宥宻允惟大柄爰付通材惟发谋决防深协于皇谟故御侮折冲能张于神武边鄙靖谧朝廷清明迄収调燮之功兼着威懐之德舆论毕与佥谋悉谐求之禁近之贤诚堪倚注行乎置邮之速共极懽呼某官植立不凡蕴蓄特异渊源学术自得于圣贤之不传敏妙才猷旁通乎事伦而莫测膺两朝隆渥之眷冠百代超轶之才徧歴显途愈增华问适衮铉之虚席又疑丞之旷官四海具瞻一人熟察姑正贰公之位浸为元宰之阶惟国论既定于蓍龟更凭订议顾邦基永坚于磐石端借扶持行光彛鼎之镵益侈衣裳之治某夙陪鸳列敬仰鳯姿岂期流落之余获见登庸之盛桑榆已晚固絶望于覆盆炉锤方新尚俯収于跃冶









　　钦定四库全书
　　澹斋集卷十四　　　　　宋　李流谦　撰序
　　送李仲明司户序
　　绍兴辛酉我家君以尚书郎出守简池而君之坟墓在焉今君官于汉予则窃一防于封内而为氓契好旧矣况姓则同术业则又同而予之妻党又有姻于君者其相与之厚岂必其亲父子兄弟耶舜有傲弟周公有狠兄尧有悖子所谓亲父子兄弟者果何如耶韩文公叙送何坚谓韩何同姓为近且为故人同业复同道予之视君将坚云乎哉君官满受代去矣韩之饯坚文非所及也慕其意云耳往在简君尝以诸生谒入袖文巻贽我家君予时窃寓目焉其文严劲简古非若近时举子陈腐冗陋姑以决得失于有司者予固已惊叹曰是将砥柱斯文一第陋哉未几果以里选冠逢掖相继上第昼锦而西矣子曰我言小验尚非所以期君者自君来汉清谨洁亷持身益恪涖官益肃毫末设施如牛山之木寸萌拔地已有挠云撑空之势葢闻之途人有黠胥以事持君君实不知胥将诉于府先出记示君恐之兾祈其意后得以肆君震怒叱出即驾诣府白其奸府亦怒致胥于辟同僚骇曰仁者之勇如是乎且谨厚小心者所以大吾气也又当途有重亲至府者官约迓之君曰我王官也有守相而已敛板卑趋吾不嫌他非所敬也卒不出嗟乎君姿和易与人交简穆粹温春风熙融袭人襟袖其遇事辄发雷雹俱下不以物挫乃如此岂非贤哉予前日特以文期君尔今又将期以事业盖推其束制狡童不震不揺则异时不畏彊御者也推其睥睨势要介挺自立则异时不枉名义者也富贵鼎来君又何辞哉予婿于简嵗归妇家至必先谒君把盏赋诗宴笑谐谑惟君之从相得懽甚自君来汉予至简无复前日之懽矣然汉吾邦也距予所居邑不百里置吏踵相蹑所欲言者数得以尺纸相闻间至郡必得见则君在汉犹在简也今君去我而归矣道里逺矣音问不时得矣然予自是归简则前日之欢可再是君在简犹在汉也故君虽有简汉去来之倦予初不失相从之乐则今日之别不足惜也虽然是可期者也风云勃兴鹏抟鲲跃指南溟而上九万里而一息予方宛转污池友蛭螾而侣鱼鰕当是时也见君其何期退之留孟东野诗曰吾愿身为云东野化为龙四方上下逐东野虽有离别无由逢退之之意予之意也敢酌酒敬诵以为君别
　　送张珍父序
　　蜀士之不登于朝也乆矣或曰朝廷薄蜀士嘻是何言欤予见朝廷之厚蜀士未见其薄也往者有布衣持一纸书投北阙下即日官之有庶僚单舸逰京师未朞年躐登华贯当是时蜀人夸焉三吴之人慕焉而薄于何有然自是则若稍稀矣累十年除书不至劔外搢绅大夫士视官中都者虽驺役之贱不得一与之齿冝无怪其疑以为薄而不知有故焉抑未之思则疑以为薄者犹妄也夫锐用之于前日而骤黜之于积年造物之意独安出哉予恐其于吾人必有不言之诲使退求焉而黙识之顾其初心则未尝一日忘蜀也奈何不是思而反疑以为薄哉今吾子以妙龄掇巍科名撼一时于吾人乆废积穷之中独见召擢声光炜煜闾里赫然人皆曰是将再起蜀士夫岂知造物以其不言之诲隂试吾人于兹乆矣意其间必有飜然自厉异前之为者曰我终弃之是弃蜀也则遂选择其尤颖异者以观焉而吾子实当之然则是行也子之责深矣予见蜀士之贤否占于子其积年不振之辱伸于子而其用舍进退决于子子其有以处此耶靖重笃实勿竞勿揺泰山而维焉则前日不言之诲子为得之造物将进子无已也自是彬然而立于朝者皆蜀士也昔嫠不恤其纬而忧宗周之防人或笑之今予也不惟其身之饥寒之虞而区区焉私为蜀士之虑其可笑也夫其亦友朋之义所当告也夫
　　送防公玉序
　　吾防之合何为其合也善相推所以相劝也未至而相告欲其进而至于是也非是则不合矣防君公玉予同年友也捷敏有异材能词章皆出人数等又矫矫自持将赫然一世者来官吾乡予始识之而定交焉公玉于予亦倾倒展尽然予与之处知其善心辄慕之说于人吃吃不离口不自嫌其謟也及其自托于不能咨所未至亦殚言无隠不自疑其讦也故公玉以予称其善则亲之以予告其所未至则敬之是以待予也亦然仕再周嵗又摄邑三阅月予不一毫干之非惧其却我也惧其责我曰尔何等告我而私溷我则平日与我言谔谔者信乎哉故予与公玉交自谓无愧公玉今解去予戚戚于懐葢公玉之义子称之常不足而告所未至仅千百而一焉故公玉可无予若予则一善不闻而其不肖非常有若公玉者旦旦其侧一一而磨切之则恐放而底于戾是以其去则重惜之虽然公玉台阁人讵肯为予留哉别樽既酌姑书其所以与公玉合而惜其去者为送行序振古义而笃交道将不在是夫
　　送汪制置序
　　善言天者髙耶大耶曰固也必知其所以髙且大而非髙且大则知天矣何哉公是也惟天为公惟公能髙且大位两仪行四时运日星驱雷霆融河川结山岳鼓飞潜皆公也不公天自为一物其髙自髙大自大夫孰髙孰大之老聃氏荒唐人也其言得罪于吾道然有曰公乃王王乃天其言非得罪于吾道愚谓自古知天惟此一人今夫奄九有而有之天也代行其事于下者亦天也天之天不可不公人之天其可不公乎人之天不可不公代行其事者不公其可乎主上刚健睿明无一而不如天其于公也非以为公而为之也由而行之也故自临莅以来薄海内外跂行喙息无不防被上恩及于东西曰我天也及于南北曰我天也天无东西南北而东西南北各一天非天也公也噫人之天如天之天斯人何其幸耶独代其事者吾私有疑也中原壤土未反于职方氏前日一家今二焉主上不忍一矢相遗推至仁兼爱之不以沦污防逆弃也葢其公又非特施于吾域中也夫其公非特施于吾域中而于吾域中乃自为疎亲决不尔也然吾蜀犹有少觖望不满其大者某不知也如铨选拟官必优内地磨勘限员亦狭川人推此类言之大抵皆若有轻重于其间果何也此非天也代行其事者过也故天亦厌之迩臣朝闻而夕更焉俄而鼎席虚先生召也先生行矣天之公待先生而成也先生至公人也某何以知之知之蜀也先生镇吾蜀四年蜀之民困于虚额不得休息而不能自言先生为言而蠲除之蜀士有寸长铢能闭蛰蟠郁不能自伸于上先生为荐引而推用之是先生爱蜀之民犹爱先生之乡之民待蜀之士犹待先生之乡之士也非至公其孰能之然则今日之行非但人之天知之天之天实知之其欲使夫代行其事者恐先生不得免矣是公也将见又推之天下而为天者益髙益大矣故于其南也辄书以为序
　　送虞宜枢序
　　南北果可合乎难言也主上睿明天纵神武震叠呼吸指顾山夷岳翻曷为而不可然征以往事揆之天理妄有见焉方金人大举万艘慿江投鞭断流意无坚阵当是时北几合乎南相公白羽一挥邉尘立浄而南复南其后用师符离督以元老灵壁虹县之捷声动河南当是时南几合乎北浮言沮揺庙谋疑夺卒无成功而北复北由是观之以南北为不可合殆非耶以为可合愚亦未见其易故曰难言虽然在时亦在人孰愈曰俱天不欲生灵久遭涂炭故生相公使及是时适与之遇而拯捄之此人与时偕符离之举则天未定焉尔宜小缓而速故无攸利然而使北不得以合南乃天之本意使南未得以合于北则非天之本意盖若小稽期运留此全勲以待相公相公入相南北合矣愚又闻之不亟不徐相时而动度我之可举与彼之可以举则几矣茍以为中原之地将有负之而趋宜不终朝而急图之则愚不敢知内修政事外固边圉此古卢扁之方愿相公一诵之可乎
　　送何少卿序
　　某不肖异时侍庭闱先君曰孺子可教赐之诗士苦无名字吾儿早振声交防资直谅议论斥纵横一第真拈取羣经素讲明勿贻麟楦诮千古愧公卿已而弃诸孤则又书小纸付之曰某若登第当以遗泽畀叔之子某手泽刻之石至今烂然而某姿驽命剥战辄衂竟隳光诲负此以茍生赧如也日者数数进见自惟无以代奉雉之防则书其平日不腆之作尘污函丈幸而先生一见亦以为可教借龙门一尺地使得厠圉于前溲渤贱凡遂登药笼且又惜其与碌碌者比每见辄以科第相淬勗盛意恺恻见于顔面惟是破帆逆风倍费挽曳蹄蹶石不任棰策因私念忧之而欲以世所甚荣者成其名父子至情则然秦人则无与也而先生期待若与先君同一肺肝岂非録其纎能而忘其陋视之固犹子欤嗟夫某得此于门下不知所以报矣先生小休武信武信非先生居也衮舄奕奕纛节煌煌先生归矣而某妄有言焉昔者先君之勉以科第也且戒之曰汝以孝弟忠信为学问则不予羞以根本渊源为文章则不予羞能之科第将踵门求汝汝且以为凂不然汝凂科第虽得之不荣某百拜服其言私识其意曰先训有大焉者乎比者先生面诲亦曰子文不陈腐然非科第无以发身岂先生所期固亦有先君之所谓大者而特欲以科第发之欤某当敬受教自今愈益求勉于埸屋之文庶几万一获窃千佛一号然后退而尽力其大者以毋忝先君毋羞先生夫先君父也先生师也人而不惟其父其师之从将谁从岷峩之灵实证兹言故于先生之东也谨书以请达于马首
　　灵异集序
　　绍兴庚辰安静观既落成邑令仙井何君令望谓邑尉广汉李某曰真人之竒灵卓异众矣惜不尽传况今亲逢休明孝通隠邈肇新祠宫而连帅王公又肃于承诏不阅嵗役遂奏功实一时杰特事独此未满意子盍并书之吾将刻石为耐久计某曰唯唯因退而考图记削其陋诹耋艾订其实得若干事再拜以授令令为横碑十许即日戒工镵而防之壁仍以唐史真人隠逸传冠焉虚其余俟来者某因妄论之曰真人在时却窦长史之餽而瞪眎髙长史疑厌世若溷然所立髙矣至其隠去扶危药伤卹窘奔乏汲汲乃如此则又若未忘物者葢至人妙士其所自持固邈乎霞外一尘不得婴若其以有生为一体俛而同其忧患则纯念防感赴于不约者彼亦终欲寂然而不可虽然谓其真在是则犹揽劔光而执月也令于新宫号尽力力且及此政亦绰绰矣故某不敢以固陋辞且序而题其首
　　送兄长之官洋川叙
　　先君三男子皆奉家法惟谨而性小异伯氏静重简黙埋铲不彰读书千巻如未尝挟策者落纸数十百言如未尝执简者人视之昩然或疑其晦季氏明决敏锐遇事辄了先君才之毎称其虽细故薄物着手谐人意然姿峭洁皎皎自防忿奸嫉邪不能葢一疵人视之狷然或疑其亢独予浅孱浮露不能如伯氏懦柔疑畏不能如季氏而人不誉不毁之居以是媿夕惕晨省有以自厉故尝用伯氏之静重简黙以养其徳以季氏之明决敏锐以佐其智弟兄之间相为师友庶乎其寡过季氏先吾二人而仕予与伯氏同时调官予尉灵泉伯氏出闗千五百里主洋之兴道簿将行予不胜离羣之悲而叹师友之逺因言曰静重简黙盛徳也然有而不示昔人已谓焚梓毁璞伯氏其剖光发翳少自见可乎明决敏锐而又峭洁端士也然警愚明汚或至不容季氏其刓方就圆少自同可乎夫予不肖知以伯季自厉矣斯言也伯季其亦颔之否其然耶誉将尽赴之谁其疑岂但若予者不誉不毁于世而已也于伯氏之行故书
　　送冯提刑赴召序
　　绍兴八年敌来议和上皇厌兵意向之而大臣力主其议异说者不罪则逐当是时冠劔塞庭迎风靡然无一妄咳者独公起下国以孤臣昌言黼座之前谓敌不可信和必不久徒屈帝尊削国威非策之便质难究诘凛凛如兵在颈不小挫陛卫震焉已而和议成不言兵者几二十年天下若向安皆曰和是于公言益疑之甚者诋之未几敌果无故弃盟首建兵端上皇始思公言促召公天下亦始大服是时敌衅方萌昩者习久安茍幸无事犹冀敌意之还也公亟上牋以敌为必来兵为必不可不用且言国家谦损过中浸成卑弱弱形着见故彊敌生心今当赫然发愤移跸建康示天下有为以着其彊形嗟乎此探端揣本之言贾少傅陆宣公议论学术者也其后邉患复发卒如公言某尝论天下事不难于知之而难于知其防不难于知其防而难于言之而必用夫歴世之治忽众矣然方其根蘖未尝不有其形亦未尝无一人焉先事而言幸而用故治安不幸忽焉而败亡颠隮至矣当公初召对其言亟用则必不与敌和不与敌和则无前日卑损凌蔑之辱以赂戎之力足以养兵以事戎之勤足以治国天下庶可为也当公再上牋使其言又亟用及敌未噬使者骄悖于庭斩其首悬诸国门正敌罪明告而显絶之然后图回吾所以备御控捍之术则敌气必挫国威必少张失是不为流祸至于今日国家几于寒而索裘公徒有曲突徙薪之叹也虽然病者之求医必于其尝騐者葢知之察而信之笃也公医验矣宜病者之亟求是役也公不得辞矣某故人子可无一言自昔国于江东者莫弱于晋而尤甚于孝武是时苻秦举天下之大而有其八既取蜀又取襄汉晋仅有江表一丸土然淮肥之战秦以回山倒海之力而困于白靣少年数人秦卒以亡而晋存何哉有谢安桓冲为之臣也夫安冲之贤非特晋人倚之秦之大举也其心膂帷幄之臣亦未尝不变色以为言夫有臣焉而使国人倚之而使敌人变色以为言则无怪乎晋之失蜀失襄汉而能以一丸之土乆立而不亡也厥今形势大扺晋若也然蜀我有襄汉亦我有比晋有余矣然自用兵再逾寒暑尺地寸疆既得复失敌縦横自如无少惮畏譬之两力相角弱者先仆而吾赀力易殚策画未定反有可虞之形凡此岂吾之所恃与敌人之所畏未有若谢安桓冲者乎夫安冲固一时伟人然予窃料之使当往者议和之初及日者之将叛其絶识悬鉴未必能如公之逆知其防瑰言宏论切中事机彼所以成名者特用耳今公亦用也吾人所恃敌人所畏不在是乎安冲何足道夫医一也善诊者不必善用药人才一也善谈者不必善集事马谡与孔明论兵孔明心服之用之街亭衂焉夫孔明之心服必其说之过人也而成败乃尔则谡善诊而不善于用药也惟卢扁能具是二者故公前日之言其于医葢诊者今用药焉刀圭未下咽病随去矣天下之卢扁非公尚谁属之
　　雍资州送行诗序
　　雍侯坚孺雅恬于进其有宠召也辞甚苦终不获命始勉而南既至对便朝开陈治道皆古义而实切时用上伟之将留焉明日即上章丐还庙堂持不可侯恳益力大丞相诚之至以侯心熏忧患果于白去上乃聴以资中付之于是蜀之仕于中都者勇侯之退而荣其归也合饮以饯之以屡荐不入官一麾乃出守分韵赋诗张某君玉陈某光祖黄某仲甄胡某巨卿范某西叔王某君弼杨某似清坚孺亦自占韵以示无言不酬之意张某季长以告不预集而愿有赋合某为十适章某徳茂至自蜀坐客也别出一章附于轴而属某书其首予谓侯于进退出处耀矣荐不入官非君相遗侯自伸其初志然亦足以砭世之伥伥于衢路而不知止者故诸作虽竒藻递发大音各奏大抵皆述此意顾某菲陋亦窜其间而又引焉顽石在上巨鼇当有不灵之叹奈何
　　送虞参政序
　　边患烈矣自南渡以来圣君贤相偲偲然日惟攘却控御之备而卒不果一犂其庭控其縦横之势以大慰我祖宗之灵以快我臣民之愤以发舒我中原之气故战不足而和和不成而战其战也无定画其和也无坚盟是以敌人视我如玩婴雏无一毫忌惮此无他咎在谋议者不足以深识敌情而徒为肤理之见跳踉突荡弄兵以挑我则不得巳而与之战战既乆兵连祸结我力既耗敌意亦怠则又不得巳而与之和和与战常若循环而天下卒无一定之期嗟夫为天下国家者岂果无长策逺计以至是哉于此有说焉必有超世葢代者其风声威望素足以震詟荒遐而又髙识独照有以深探敌情而内强吾国茍得斯人济斯事战可也和亦可也其战敌人以为威其和敌人以为徳吾尝操此二柄以为制敌之术而不使敌反操以制我若是焉天下事大定矣尚安有前日纷纷扰扰之患哉恭惟某官以道徳忠义结主知而以恢复功业为已任方其使敌则逆知其诈于未败盟之前迨夫临敌则迎挫其锐于方张不制之际大功数十焯焯暴着国家倚为长城重镇者入赞机务将正鼎席乃推逺荣名退安闲寂偃然若不婴于物者冲懐雅尚固以激懦而兴顽然子房赤松之逰在秦项已平之后而裴相国緑野之放乃穆敬不用之时今敌诈可虞是秦项犹在也宸眷方渥是尧舜亲逢也此而遽欲追赤松之逺逰而蹈緑野之髙致其如苍生何其如社稷何此尺一之诏所以亟下而舍人装不得顷暂留也某故人子再世窃濡润于仙舸之南也不能鼓桨枻以相行役独知和战之说如前而知今日一大事非钧坐有不足办者敬书以为序
　　分陜志总序
　　嵗在戊子大丞相仁夀虞公以宥宻宣威井络之区故大丞相魏忠献张公之犹子利州路提防刑狱某告公曰叔父往当屯难之初总诸使保厘陜蜀有大勋劳于时嵗月荒老其事灭没不着志士为之防然今公以伟烈殊庸实踵英躅名徳后先炜煜相望愿裒其遗绩庶有纪焉以诏后之人公曰是吾志也亟命其属李某使为之某既受命即退而诹诸耆旧访之老校退卒皆仅有存者而莫能端倪又求之于腐简破牍昼窻夕灯繙绎究索卒不见畦畛葢戎幕屡迁年所多歴脱亡沦散文缺不具或一嵗粗存数月或一事仅涉梗概既不可以日月系次又不可以本末首尾相发明含毫吁嘻亡所措手私所震惕大惧无以塞责于是随搜阅所获一二掇拾凡切军民大计闗邦国至谋悉以类从别为十门门各叙其大凡为二十巻起建炎三年夏六月终绍兴三年夏四月取公制词有曰分陜宣威方重専征之寄又曰周东征而宅洛葢资分陜之雄名之分陜志虽纪载芒畧论述芜鄙未足以铺张扬厉万一然异时或有见闻之博或逢编简之遗増阙补残往往可为全书因妄论之自海东之窥觑中原凡吾号天下劲兵处凭固负阻鬼不得窥而长防临之四靣瓦解当是时敌之横行吾国中如防其园观林囿掠吾城邑如探囊物振槁枿而仆败屋独至于蜀殚其彊悍之力磨牙揺螫期于必取然终不能以一毫得志卒之摧衂挫败覆军杀将而去蜀之为蜀鼎然不动而三吴近甸禁籞不惊亦倚我上流之重畴庸第劳顾将谁属不有我忠献公乆矣其不国矣某尝夷攷其粗大抵公忠义根于天性智鉴絶于人羣视敌之不殄除两宫之不旋翠华之不复舆地之不归如饥不食渇不饮亲戚骨肉之防乎水火而不救是以虽一身孤危隔絶万里之外而雄心义概愈乆愈确观其勇于敌忾力于卫上明于料敌果于制胜善于任使勤于聴纳寛于抚士卒仁于爱百姓至控扼险阻绥集流散招徕叛亡奬激忠义隄制边陲整治器械经理财赋地非一所事非一目治非一人而公精神之所旋斡心虑之所周营朝飱失箸夜寐推枕葢无不用其至虽深畧秘画长筹逺筭所以克复神州再造王家不容觇而窃议独措之事为其勤过于周公葢如此使当时少假漏晷必如公志则枹罕醢木燔老上之庭返故都之驾唾手为之矣方公以便防行事事有因时制宜者公初不以为成制譬之刍犬既陈樵苏随之然今姑存不去亦欲着公所以用蜀有不得已昔文中子称诸葛孔明曰使亮而无死礼乐其兴乎夫孔明于蜀其身未尝一日不在兵间其设施未尝一日不在军旅文中子何用知其兴礼乐葢以蜀观孔明则不然以孔明观孔明则然也吾尝论公亦云嗟乎当孔明时荆州入于吴其后渭南之屯亦落落不合然司马仲达观其营垒叹其竒才至今论三代之佐必归之夫知论孔明则知论天下士矣某之先君子实出忠献之门而某鈆椠伎薄猥辱相国虞公之所委属仰惟公防蜀之功与忠献匹休今又以格天事业光明一时诵古今誉盛徳者杂然陈前乃推美于前哲大老不忍其故实刓落将有以发挥表掲之而付之蕞尔生顾某何敢以不腆辞是用薫沐纂次且再拜而为之序
　　使事经始　公建炎三年四月以复辟元勲自尚书礼部侍郎知枢宻院事五月除川陜宣抚处置使其冬至陜初公被防以便宜行事事皆専决不中御其抚临既广而权寄优重又今昔所无葢其金石一心精贯日月上无嫌猜下絶谤疑故能以一身任天下之重展尽忠力几成克复之勲然当大将鼓旗初建必有恢拓宏逺之规模鼓舞震惊之号令书之策牍以备采择而脱畧散遗不具彷佛今姑得其入疆之始所行下诸路约束録之为使事经始仍以临遣诏书冠其首其详则见之逐门
　　督励勤王　传曰求诸侯莫如勤王当敌人方张不制噬啮四出天子为之犇幸于吴于越而清跸所至敌则随之戈鋋之气烽燧之烟几于凭陵翠华熏逼黄屋而犬鼠蜂蚁投隙窥便又乗之而奋当是时九庙之辱万乗之危殆一髪如也公拥重兵邈在万里之外警堠一闻背不帖席慷慨愤发纠督戎旅即日于迈先声飚驰敌为夺气葢其以身狥国不偕敌存素志然也易曰王臣蹇蹇匪躬之故公之谓欤今録其事为督励勤王振举军政　陜西诸路号劲兵处其骑射骁捷击刺犀锐实冠天下自公仗钺専征尽获诸将前茅始憩一号令之旌旗变色于是纪律之不张法制之不严器械之蛊敝不饰事艺之阅习不精诸屯虚额之不充疲癃懦怯之未汰公皆笃意缮治励精谨敕责训练则程式可稽课勤惰则赏刑必行又遴择将帅属之兵权授以成筭如吴玠等雄鸷沉毅忠义体国策畧兼人名万人敌皆公首自甄识拔之裨伍以卒成大功其间伉扈难制或委甲弃军亦随以剪馘不复顾惜拊摩士卒不啻子姓药伤补败第功次劳常若不及故能以一隅全力抗堂堂大国此则公驭军拊众之大畧也初川路禁军无将领统公始创为四将俾之専意练习又山前所屯多为西兵边遽俄至则尽甲而出故自利以南荡无藩篱公命于成都潼川等戍守东兵及厢军逓铺并弓兵料简少壮分屯结队以严备御既又招填弓箭手复其征徭赋其土田授其鞍马又増置诸县弓卒又劝募土丁乡豪使自为战其他名额有号勇毅有号赤心雪恨报讐子悉团结有法廪给有程至于不吝金帛市马西陲以足战骑皆公用力于戎旅其概可得而纪者因总之为振举军政
　　讲析货源　公初为茶盐酤法其奏札云臣到兴元取防四川见管金帛钱物除建炎三年上供并应副陜西河东衣赐物帛见行拘催其已前年分积下钱物縁建炎元年朝廷催促诸路并纲起发赴永兴军鳯翔府下缷准备缓急支用去春金人残破尽数失防后来収簇到钱王驻军兴元半年之间支过一百二十余万成都帅臣卢法原差杨可弼充都统制五月之间支过八十余万可弼乞罢续差利路钤辖李君陈代之四月之间支过五十余万自建炎三年节次承朝廷指挥支拨应副陜西诸路籴米等计川钱一百三十余万及陜西节制军马王庶曲端王似共取拨过四百余万因此储积无几今屯兵十万日费浩瀚道路阻逺东南财赋既不可调运解池未复商贾不通臣见行措置茶盐酤讲究利源为经久之计公之奏牍如此其后臣僚札子亦云川陜初用兵时调度费出悉仰公帑是时所用者州县之纲运常平之储积而摠领财赋司又为酒法盐法増钱引之法佐之取给于此而已不及于民也其后费用稍广总司之法纲运之物嵗入如旧始不得已而取于民于是有对籴以税米轻重为率有激赏绢以和买多寡为率有折纳和买布以市值为率有増敷役缗以加倍为率某尝窃观二劄因以考向之征输赋徭凡所増名色诚非得已葢边屯如云张颐仰哺一夫不饱狼拏蛟搏变且不测如之何而坐视然当是时百姓知官用其力还以卫之亦乐输亡少靳又公建置约束初不以为永制形之剡章着之号令人户知之葢其本志将期混一之后尽取而复除之惜乎其不遂也今取自公以来凡经理财赋等类録之以为讲析货源若籴买运漕事实繁劳不可不着而间于科调有所蠲放以示寛恤亦公防念吾民之至者并附于篇
　　控御阻隘　敌自入吾中国其顺利驶捷之势不啻髙屋之建瓴水凡形胜地若太行之险浊河之悍平时有国者恃以为固一旦半夜失之如寐如醉天下由是土分瓦解矣嗟乎斯亦可谓一时之彊也及其垂头秦雍睥睨梁益雍容嘻笑意谓功在晷刻然尽智殚力玩嵗淹辰终不能尽如其志虽初志仅伸亦继以挠败夫何故葢以精神折其冲以策畧制其命而又下収刍荛善任帅牧凡敌宻谋秘计意所从入皆先机临控尽得其要如室鼠之穴塞蚁之封使不得肆是以虽縦横冲突左瞰右睨卒亡所措而遁传曰圣人有金城夫金城岂地形之谓哉若公者其足以当之矣今姑録当时所以扞蔽蜀门者为控御阻隘
　　课诱耕垦　食足则兵彊谷粟富则食足然谷粟非天雨而鬼输之也由乎土之滋殖而已旷土未尽辟则廥庾无见粮取之它境费倍而力艰然岂无术以济此乎籍不耕之田而课之耕尽地利之入佐飞挽之乏逺迩不病公私俱给此匪策之上耶闗外之地自经敌人蹂践居者涣离千里膏沃鞠为莽榛师屯十万仰食三川漕舟相衔填溢江流蜀固不胜其困矣公悯然念之垂意穑事将有以少纾其力于是选信使择才吏而分属之优假耕夫贷其种粮资以牛具且掲赏格以督守令薄敛入以裕贫民未几人争慕向执耒耜者云集于南亩荒畴废壤尽入垦鉏向之蒿藜之弥望皆黍稷矣噫公于兵食可谓知所先务顾独无纪可乎今録之为课诱耕垦
　　奬激忠义死人之所难死于国有义且有名为尤难当敌焰熏灼金石为摧孰有以甚爱不赀之躯而横当之志士仁人执志坚择善明遇所不幸不暇有所回恤视破头颅抉支体殆饮食谈笑事然非在上者别异而甄明之则杰魄壮魂终亦埃灭澌尽顾何以慰已往而劝方来故公于死事尤恳恳致其情既已显宠其身矣又廪其家録其孤嵗时奠祭其墓大者则庙貌而奉尝之犹未厌也又命幕府裒其功状列其姓氏而登载之时我先君起部实秉笔初得九人记而刋之石矣又以效忠者众前刻未尽嗣为集记其所以昭著武功掲示英节与夫推明公无徳不酬之意粲然备具今録其事为奬激忠义且列两记于前云
　　招纳畔涣　枭狐不祥喜乗暝昏蜂虿有毒忽出懐袖自昔运丁否剥衅生仇邻干戈相防四海横溃坤维干纽解弛决裂则必有丛凶啸妖投间窃起或睢盱薮泽或倔强城池因之骚动一方鱼肉赤子又叛亡将去顺効逆助桀吠尧迷不知复其间虽有専地中立隂拱坐观然未深明去就尚暌皇化于时将震以威角以力岂惟重伤且自新路絶盍若推赤心布大信与之更始防柔惠来指以新路材者縁以自助下者使复齿于平人涵育之仁孰大于此此公所以于盗贼亡畔専意绥集初不以杀戮为事用是道也今録为招纳畔涣若西南裔夷时方艰虞往往或肆猖獗于防制之道尤宜汲汲今亦附篇末
　　纪载隽功　自昔成事济功决于一胜楚以钜鹿汉以昆阳吴以赤壁晋以淝水或用覊诸侯或既兴坠绪或因之鼎立或不遂衰亡和尚原蜀之喉衿葢吾恃以为险资之立国方敌锐意深入雷轰电驱势不留行而公委任名将逡廵却之尸其渠首殱其朋类暴骸积甲防若丘山葢自其内侮以来摧折破败未有若此之甚发舒义士之愤摧败强敌之气铿鍧伟绩震耀一时梁益奠枕余四十年皆公之力故制胜克敌他尚多有而系蜀存亡实在兹举当时幕府有原上纪功碑又朝廷加公亚保及吴玠筞勲赞书具在今皆列于篇葢以侈公休烈使蜀人知今日生养食息之恩爰自公始不其伟欤
　　割郡邑　天下郡邑建置有成法封域有常守掌在职方莫或易之属当纷攘地形之所临制军师之所出入昔非扼塞者今往往为重镇要区列戍分屯有不可以仍旧要当因时度宜割部属以便控御故有升小为大易彼隶此大抵率从权制非刻舟胶柱者可与共议因録之为割郡邑









　　钦定四库全书
　　澹斋集卷十五　　　　宋　李流谦　撰
　　记
　　重修法明寺记
　　伪孟帝蜀有隐者自号醋头手擕一檠所至辄呼曰不得登登便倒未几知祥死人谶其语嗟乎五季昏悖狐孽防妖乘夜啸舞而当时狃乱怵逆视为寻常至人恻之防讽隐言将已之而不可今预知明慧普通大师醋头是也师先识知来事不一书独其抑伪叛斥狂僭有裨于世教予喜之汉州雒县自唐有寺曰法明而治新之或传自师始有舍利塔有塼洞以掩四众之骨皆其手迹岁乆寺頺剥破殿赤立世尊尘埃龙象为泣前什邡南阳院住持僧慧觉始服儒衣冠慨然愿祝发于其地而兴起之初亦落落不合去之数年而归卒如其志尽撤蛊弊饰像设若门若庑若堂室庖廪凡为精庐者毕具名葺之实无异更造又筑祠奉醋头以志其本市经之为四火部者龛藏之戒其徒无辄毁易环植竹柏数百根根诵贝叶数过曰将以祝吾君如是之寿后当无敢斩伐者觉囊不贮一钱而平生喜佛事故所厯塔庙无蠧榱坏椽此为尤尽弟子纯一纯韫实左右之既成求予记予熟知醋头之异而不知尝居是寺每叹物之隐于荒昧固难知觉学道精进其所证解非皷三尺如蛙黾者而恬陋安寂俗眼白之以予不知醋头则亦未必知觉姑为记葺寺本末使来者有攷焉
　　星灯记
　　乾道三年十有二月淮安郡守广汉张公洸与邦人修黄箓大醮于州治越三日有星现于九真位前琉璃灯上初若散徽渐如编珠芒采流焕脉理贯错疑有躔度倐观或无谛视愈明缸涸烬零灿烂如故已事乃隐在坛壝者莫不毕睹道人刘浩曰吾见之三夕矣平生为人作醮至此才四尔噫嘻异哉夫天逺人者也以诚求之其近乃在目睫传曰惟徳动天信乎其能动也葢公之为是醮本以溉濯斯人之殃戾而道迎其祉贶初无私已之祝既捐俸帑裨众施以办具且跪起荐献亡毫发不自尽凡百执事谨于法象亦奔走罄竭罔有遗敬以是精意潜孚鉴昭答有此希阔祥异之应是岂茍然公命史为图而某职在文字谓安可无记辄稽首为之记
　　龙角山福志寺修造记
　　仆为邑人将十年矣而未尝知有龙角者一日山之福志院僧义祖持谒入跪而言曰山距邑二十余里地缀大蓬葢古蓝若也頺弊不葺积有年所殿寮荒压像设翳昧山神地灵面目沮惨缁徒野陋巢栖穴藏茍安昕夕吾师悟诠自惟先业全付传次在予傥不事事恐遂坏遗羞亡穷晓夜惴畏规逭诛责乃发大誓愿开诱檀施捐金输粟益以已资空箧倒囊毛发不靳鸠工合材一大治之亦既卒事愿丐君文揭示不朽仆初不孰何义祖唯唯而已明日以状来条言之葢院之中佛殿建于元符四年之丙子山故饶蟹羣嬉旅游咀啮壤土水随入之腐木垫基殿因以壊悟诠白发其端羣喙趣和即日徙髙燥地叠石其址以屏以捍本根屹然坚壮厚实已乃澡丹垩之漫漶者更榱栋之罅脱者创塑十六大阿罗汉于其中而重饰释迦迦叶阿难之像既又撤廊西之破屋因其地为经阁而维之以四庑创始于某年甲子月积岁累至某年甲子遂落成于是院一新矣形势郁盘气象萃合游者改观居者移气如寠人子忽衣宝衣乘轻车从豪奴黠童疾驰于通道大都神观舒闲光彩赫奕追思向来憔悴饥窘无聊之状不复梦见然犹重虑其传之不乆也将有后虞乃自课秘言金刚圆觉以千万计将丐庇于龙天神鬼期有以覆防而镇抚之噫嘻诠之有功于是院顾不伟哉原诠之苦心焦思不惮营丐服劳于已而遗人以安此固当书然仆犹不是与也葢新旧起废亦浮屠氏之所当为而又裨以众施相以羣力诠若无难者独嘉其不茍近利而惟他日之忧沈思逺计至乞灵于象教以妥安后之人则其用心岂偶然者葢推而大之则从上诸圣所以斩絶彼我普度一切均是心而已矣可书之实不在是邪为之记以表休迹尚何辞
　　緜竹县圃清暎亭记
　　物生皆两之其合也则以类照异而体不隔情违而理宜符非瞰乎緜立乎域外畴觉哉月行天水行地异且违也合为一清同一清尔而人不得以瞷其际是非有以使之类也并衣冠而处士尔士尔唯合焉引而森布班列之虽别容表差伎能殊性质然辉聨彩错人望之自一色亦类也緜竹县圃多闲田令君钱太虚不以植禾稻艺葩卉乃凿池筑亭以当水月之会长林屏其前迥阔超旷日入云破暝色徐展推璇魄而贮之液沈渍神与形融殆不可以声偶有会于予之説于是令君取退之月池诗二字题其顔曰清映呼客觞焉而问言于子李子子李子尽酌而对曰嘻有味哉退之之言令君知之矣其诗曰若不妬清妍却成相暎烛此葢因物会心以发异境之自然借才托谕以表善类之相得使人知自澡濯吸澄爽以荡埃胷揽晃耀以破幽昧乆而不得自翳一旦为喜事者所谍绮縠之妙辞金玉之美质鹓趋鹭翔参光而互莹不亦有国者之华乎不然是名也喻耶实耶竟何所指也太虚名某金渊人同年进士为政有经纬人咸宜之且惜其将去予毎过之与之临流徙倚自鉴其衰陋槁孱泚然不能为容而太虚又在旁为诵觉我形秽之语未尝不莞尔而一笑
　　节斋记
　　节斋者县治之燕斋邑大夫青城杨公命其僚广汉李某为之名也曰节者何斋之前有竹数百竿萧森玉立荫暎斋几名所从也竹为德不一而独节云又何也竹之德无美于节也寒暑之运烈矣物皆听焉而彼曾不与之变非节之可美者乎予请言节易坎上兑下为节坎险也兑説也非险不节非説以济险节则病焉人之情善放而易揺乐于理外而拘于律中可欲诱之淫溃四出则荡而莫之检非有法制程量崭然临之如絶壑峻渊嵓嵓在目则不能节故凡坎之险所以节也然徒险而已势薄则悖情迫则劫非有以通之泮涣夷缓戢其所已甚而矜其所或有第措之于法制程量之间则禽攫兽搏节所为病故兑之説又所以通之而节于是得其正观之植物松柏之不易寒暑竹畏友也然形之磥砢盘错往往愆绳墨而缺斧斤不为榱栋之用坎之节而已惟竹也迳尺而节节有常处积其节而后摩天又中虚而圆色粹而洁有应而不留介而能通之状故人视其翘然自拔者可敬而娟然爽媚者可爱固坎兑之节也因以名之竹其为予强名之杨公岷下夙儒令灵泉也条教简严其要在于区别臧鄙裁正是否一发而不可溷以私若坎之险而其实慈恕惠和春融日温宾贤子民人父师之有兑之説视竹之节颡能不泚矣然则予谓竹当强有是名公独能强辞是名哉昔之嗜竹者指王子猷子猷纵诞为名教之蟊晋人葢以是覆其国不知节者也乃曰不可一日无此君予恐竹视之则曰不可一日有此君也若曰不可无必节者而后可也予尝暇日手擕韦编于竹之前清风徐来夭然而笑竹与君皆若为予首肻公名某字某
　　题待鹤亭记
　　灵泉故瘠俭举一邑无观游之地独妙通祠侧有兰若曰兴福其外慿高为亭下临绿野市井庐落云烟草树田畴沟塍参错蔽亏毕陈乎其前一睇千里来登者神豁气夷心目俱爽最为邑名胜处昔人榜之望锦以锦官城可跂而望也兰若乆荒圯枭狐窟巢如逃屋亡家一僧衰癃无徒属色颇凄凉故亭与之偕废椽脱栋揺壁坏甃裂瓢囊之瘠往往舍焉环其地柏数十株老荫寿干亭以为胜者亦半戕于斧斤绍兴壬午岁元日邑令杨公过焉顾瞻乆之曰是去真栖不一弓地污秽乃尔其何以安归语邑尉李某相视一叹明日兴福僧来言曰智海老不能有是亭乆矣考之旧刻亭之建不知何时崇宁改元岁在壬午宰王君者以葺祠之余材新之今岁复壬午意者防数之符亭当惟祠之归愿并其地使黄冠掌焉智海本心也公曰可哉吾何敢专适某诣府遂具其事俾白大尹王公亦欣然可乃呼道士王行真付之且属以兴修之役公首捐俸粟倡其僚各输斗石食众工凡邑子及客子之乐施者听而不强又亲为指画自真人殿左庑破壁为门伐翳夷阻架溪而梁之累石而上凡一百二十有二级以达于亭即亭之旧而加葺焉支补其压漏濯洗其漫漶垢汚而徙所谓茅茨者于其后于是气象鶱奋起拔异畴昔自庑望之横桥如画石磴如梯空亭缥渺山颠如飞来隆冈起伏为之扶衞草木朋附若奔若迎殆与真祠素为一者祠初无客馆客至无所舍至是始有托足休驾之地皆满意焉属役于四月而断手于七月公休事辄来督视不啻治已之林囿台池者未讫役某授代去既数月公书来曰亭成矣子实赞我可无一言纪岁月某曰亭之成实公意所属徒以老仙蜀人之所尊事而是祠也台家之所更建汲汲夤奉根极于至诚故视唾其地如唾其面精念防感至使阇黎自托于不能愿以是归之黄冠大尹王公躬承密防既克新华栋凡便于祠者亡不允可是以斯役不劳而济此皆可书望锦旧榜于祠不类也易之曰待鹤昔仙人丁令威蘓耽皆仙去化鹤以归旧传殿廷之柏故有鹤来安知非老仙而莫识也于斯亭也愿与诸君待之公名先进字用之永康之青城人古君子而今循吏云
　　尉防二斋记
　　尉防之两隅便斋各一名其左曰友仙谓梅子真也右曰自警先君所著书目也尉居于官邸去里正徼吏仅一发自子真为之来者例以仙名果仙者而为尉哉葢古之士遁世而不得去直若寄焉则择其甚卑极陋者而居之不愿显也予观子真当王氏用事京兆章以直触诛一时士喑如寒蝉子真独愤悱斥言不少避亦伟矣视班槐棘者亡如也顾肻居此无意哉其后莽盗国子真乂去为市门卒夫尉卑矣足自晦矣然且去之而甘于圉岂其视尉犹显不若卒之贱愈足以放意肆志于网罗之外乎然则有道之士其不喜华宠类此尉以仙名必斯人而后可予既冒其官非若子真不逢而晦徒以丁时休明无一能自荐当投之冗散而来此尔尚友千载或庻几乎其人友仙之名葢如此先君姿质峻厉视履不善如践虵豕而食蛊鸩尝以所自得与平时之所躬行着为书名之曰自警实大警我后人予兄弟惕惕奉承常恐少失坠坐谴泉户况今辈武吏职警察因念防盗狗偷乘夜不祥茍侦逻不密虽三户睫不得交然专倚以治晨伺夕掩力则不胜就尽得而狝之论杀丹渭水秦氏无炊火焉唯端已敛躯一以是书自警德型而耻格意诚而物化彼亦人耳当不待警而惩故凡自警者葢将以警盗也予公退坐两斋其在友仙思子真云霞之姿虽屈首风埃而迈往不羣之气决不可一毫挫则亦遂忘其身之贱防且飘然有鞭笞鸾凤之兴在自警陈书于前嚅味义训披穷格言思先君绳步尺趋言言玉屑者退而视其身不逮逺甚则竟日不得宁然则两斋之益予岂但盘盂几杖之比哉若其为屋则其官其邑之陋不足书书其所以名者
　　容庵记
　　吾弟无害以容名庵乞予记乆矣而未暇因其之官少城也乃书所以为容者而告之凡天下之能容必其广者大者天地之容万物生焉山海之容百货聚焉蜗庐蚁宫蟭螟之巢容而已矣夫人不能皆我也吾与之同处乎宇宙之间曰必我则尔容是使之南走越北走胡而后可也然吾岂能使之南走越北走胡则彼众而我独吾且不容于彼夫至不容于彼果能裂冠毁裳去而之山林河海不与之共斯世犹可也而又不能则是日夜焉常与仇敌处劒鸩接其前而不悟岂不危哉虽然使真能裂冠毁裳去之山林河海矣然一瓢振耳狷者忿焉则山林河海犹未免有为吾仇敌者葢惟一不容是以无适而容也于此説焉视吾身则若不可自容视物皆容之则几矣何谓也尝试思之吾虽贤世固又有甚贤者吾不能至彼之甚贤则犹不为所容不为彼所容吾何以自容不自容其德进矣至于人无大故皆贤也何容之难哉嗟夫以是而航诸海济矣吾弟聪察谅直奉家法谨甚特于乌鹄之辨未忘也乃今有慕于容之説噫嘻吾之言亦畧尽矣成都大都会台府皆贵人而同僚又一时贤隽所接士与民比他为伙容之所施用尤其地哉勉之行矣以规不以颂手足之义也既用是别且为记
　　哦松亭记
　　姚宣孺来丞灵泉治其屋西之小亭亭面长松暝翠晓清矜嫮千态近接几席间有可娯者名之曰哦松取韩昌黎蓝田丞防壁记对树二松日哦其间曰吾不必植松而山在焉属予记之予读记丞位偪而高例以嫌不可否事涉笔谨署非但今也古矣每妄言之人必自惟其才力之不足赖而后始能安于无事茍有铢两之智焉皆翘然不肻自愚故凡为丞而畏偪逃嫌知署而不知可否庸则然也若才者则必其韵寄萧爽趣尚楚洁不屑于一丞之为乃然尔观斯立种学绩文退之称其所蓄演迤日火以肆则岂庸而黙者乃能恬视鳬鹜吏之平睨以纸尾一过目若驱童儿听部署絶不经怀方退哦两松之间其人葢可知矣想其吟讽之时松风飕飗笙竽满耳落子在地可嗅可飱意从天来句与神会必振冠奋袖大乐于斯视簿书埃氛皂胥垢浊触面逆唯恐其不亟去尚何可不可之问哉故予谓退之之记非以着丞之当然特表崔君之高云尔不然长贰固共事也而何偪何嫌哉宣孺名家子好学工文辞下笔雅峭有中原气味于事物亦无所不通其来为丞也适令敏明又邑小不足治宣孺既举其职曰如是足矣吾可例崔君偷一饷之乐矣于是名亭以寄意焉予曰今人古人其何以相逺哉崔君之高退之能记之矣宣孺之高予独不能记乎他日宣孺坐于亭予幅巾过焉宣孺方抚松徘徊掉头长哦其声若出金石顾谓予曰吾方有公事子姑去奈何宣孺曰吾不以待子遂相与一大笑宣孺名藩平阳人
　　黙庵记
　　天彭骆庭干以书属予为黙庵记予复书曰庵以黙名而求记之庵中之人可谓黙乎而予又纵言其间果可以为黙庵记乎虽然尝试妄记之夫黙语之对也语有当愆则彼此哗然故人指黙为胜然不知巧诋竒谮者以为外钳中非情实险幽则其召灾速殃尤惨于唇颊故谓黙为胜语而足以自完犹未也易曰黙而成之不言而信存乎德行黙乎其庶矣乎葢尝观之干覆坤持日星散照山川流止风雷飞动草木孕长羽鳞潜舞谓其言耶则固寂然谓其黙也则貌象阐发揭揭于外不得以自翳然人终不以非言蔽其用亦不黙议其隐岂非不言之信存乎德行者在耶今庭干之黙也姑务求胜捷捷者而约吭袖手于沈防之域乎予恐巧诋竒谮者或掎之不然必励于躬着其践修使为德行者可望而知则虽终日言而人卒不得以言以黙而求于庭干庭干予姻家予知之深矣其孝友笃实信于一国而学问光华又尝推上则固如予言予也尚何以告之为是姑以赞也若夫极黙之义而至于非德行之所能见则庭干且不自知况予乎
　　重修尉南康祠记
　　尉之南康祠不治乆矣頽壁蠧椽厄以风雨像设黯晦香火衰寒过者弗庄非神则然也所宅之地然也尉之居如蚁垤如蜗庐吏卒如冻蝇尉窘悴清苦如寒蝉而神下临之其祠之陋与废而莫之葺理固也予之来更二十晦朔慨然欲葺之而不果今仅如志然既尽用其力亦姑补其缺坏与袚饰其旧而不能大有所更革又自秋徂冬凡数阅月始讫役其难若此嗟乎亦可怜矣既已事酌酒而告之曰督奸诘盗尉职也神不耻而宅于是亦其职也尉职明神职幽然尉不若神之灵明不若幽之察则神举职为易尉实赖焉茍疆隅妥清凶梗遏伏尉安于明则神安于幽矣夫如是神之祠一日不葺尉何面目视神谨用书之壁以告神且以告方来之尉俾曰若予之谬犹知倚神而葺是祠其不谬于予者祠必可保其勿坏








　　钦定四库全书
　　澹斋集巻十六　　　　　宋　李流谦　撰记
　　重修安国寺记
　　安国寺昔号大恩不知兴建嵗月嘉祐八年赐今名天圣中为禅坊云顶山僧元钊始居之六传复为律嵗久屋坏予少时过焉閴然悄怆疑有鬼物辄怖而出僧道安何氏五代住持元喆之孙也慨然愿葺之空十年之蓄益之檀施而东林院僧某亦悉力来助合为若干钱于是尽撤蠧大新之佛故有殿稍加治焉自门庑堂室及最后大殿则更建材粗坚可抵当百十寒暑我先君起部与邑人绘八菩萨像于殿之壁士人王訾笔也殿有转轮藏丹碧黯晦予兄弟出泉濯洗之而属道安之徒任其完补其经役始于绍兴嵗丁夘而成于已夘道安求予记许之有年矣而未暇请滋勤其言曰蕞尔刹何记也然独唯荒圯至吾而极茍不力则禾黍矣用是蚤夜孜孜啬衣撙食铢毛捃收亦幸施者和附趣赞乃克济岂我能以之哉或者一念至到有导焉者尔吾恐后人不知为之之艰而傲居之轻漏忽倾不一引手则吾志弗嗣记之期以劝也噫嘻安可谓用力勤而为虑逺矣因告之曰衰兴有定縁而方来之贤否不可期贤耶适其兴无记可也不贤且与衰防记其能已之乎安曰是则然矣而传后之意不得不然也强书之安知其不由是勉于贤而是刹之兴将无有终穷乎予曰可遂书之
　　瓦屋山瑞像记
　　瓦屋山在西南絶徼去郡城三百余里与峨眉相望盖蜀之絶境也五月初一日仆自雅安擕家来游凡两日至开善寺又两日始达峯顶时隆暑意佛光乗日必大现至之日即雨翌日又雨连昼夜不止四岩冥冥瘴雾如翳初六日早大风从西来雨复随之仆私念圣贤隠显变化初不可约欲指期见之亦大痴矣将遂作礼而去日午雨忽止起盱岩际稍稍开霁顽隂若雾若有物推而纳之涧下日光云气上下相激射天宇融怡一尘不兴主岩僧道缘曰佛见矣然犹迟以晚也仆喜甚正襟危坐以俟日昳未僧率大众登佛阁炷香讽呗以请久之云蔽复开日出没不常众颇忧之少顷有圆光隠嵓腹五色璀烂众方惊视俄隠去既又复见比前益大其围丈余色愈光洁自是凢十三见见辄异状有烂银色者有金色者有火光飞驰其上者僧指曰银色普贤也金色文殊也火光辟支迦也予逼槛注眎其银色中髣髴若有菩萨像又白毫二旁出贯天与日不相乱文殊之现亦如之独辟支光上火熖蓬勃缭绕而上尤分晓可辨于是观者覩所未尝皆弹指赞叹声震山谷初僧之延降诸佛也皆单名特请辄随所称呼而应一一不紊率自为圆相不复相袭僧言所未有此尤异者予闻瓦屋之名旧矣其所传种种变见大抵荒茫曼靡不可攷信每疑其徒夸诞增饰耀流俗以求尊其教乃今幸亲见之变化恍惚不可名状灵异如此始知诸佛慈悲愿力神通妙不可思惟且重悔其狭劣浅陋闻见不博拘挛常智而果于自信果于诬理也因遂书其所见以示后之人若夫斯文之传世之未见者复有如仆之初置疑其间出私意而轻议之安知不复为异时之悔乎
　　王正卿楞严译经像记
　　天台智者大师闻西竺异比丘言龙胜菩萨尝于灌顶部诵出大佛顶首楞严经十巻流布五天皆诸经未闻之义唯心法之大防五天世主持护秘严不妄付授智者日夜西向祷愿亟传中土开莹晦防然终其身不及见唐神龙初中天竺沙门般刺蜜谛乌苌国沙门弥伽释迦始以经至广州时房相国融以事谪居二僧乃参译属以笔使授微词宻义焕彻彰明东坡尝称之曰释迦以文教其传于中国必托于儒之能言者大乘诸经至此经则委曲精尽胜妙独出信哉言乎学佛者不可不知也龙居王正卿得笔墨三昧尝为安国寺僧道安为此像于寺之璧极一时之妙人物简古竹石秀润其执简作谈者有黙然意传之状援毫谛聴者有涣然冰释之容与僧之译房之文是三和合道安求予记之予曰正卿之为是也戏耶实耶无乃使人由是以造无所还地耶安曰殆其然哉予曰我闻庆喜堕防咎在心目又将以境示人得无有不着便者且圆通会中佛以熏天炽燎烹铸圣凡而诸大弟子及大菩萨皆以悟妙闻踊跃呈露一经文殊毒眼千尺悬崖堕魂殒魄况今欲以名貎模写系隙中尘捕日中影使有二文殊奈何且只洹精舍龙梵环拥缁素纷集当是时天花风飘法鼓霆击而我佛舌倾江口布谷初无一字而説彼经彼二上人万里西来指鹿为马瞎却正眼对面越燕而房与正卿赴响奔声为蛇缀足明将死水浸杀活人曷若去画安曰子知经之经而不知非经之经宜其以画为画而不知非画之画也如子所言只洹精舍佛初不説则今壁间之像寂然寥然月白风清实炽然説由此证入则七佛祖师雪防霜戈一时俱卸黄面老子金关鐡钥信手打开予曰善哉师言我为露布有来问云何护圆通请以是对师曰可哉因书以为记
　　祥符寺千佛记
　　嵗在庚午大中祥符寺传法院僧法海将造千佛像乞言于予尝告之曰我有一佛真金色相非丹非素妙圆明心非琢非雕巍巍堂堂四众跪绕尽大千界举恒沙数悉同兹像众生流浪埃蚀垢防对面不觌吾将表而出之香檀肖容金碧借饰自一至千罗布森列能从我者洗目刮眦咸得快覩因像生敬因敬生悟各还其家求见真佛问与此像为同为别刼火洞然请丹霞老师一判此案海得吾语遂书以乞檀施且自捐巾鉢罄竭奔走为之凡累年至绍兴丁丑像始成伎精工专好相完足观者赞叹寺旧有普贤阁恢大杰壮即龛像置其中易其榜曰千佛人以为称海请记之予曰向之言尚非记乎而又何求独师积时营图之勤与像成之嵗月则不可不纪因书以遗之使归而刻焉嗟乎海用是可与像俱不朽矣
　　性空寺画阿罗汉记
　　汉州什邡之外戍曰吉阳寺曰性空僧曰了悟尝合众施即寺之大殿命武信李逸为十六罗汉像逸真画史也有名字于蜀笔墨絶不凡其为此像益工盖斥去丹铅金碧之饰而独以冲澹简古为胜奇姿异质生气凛然水石峭洁草树静深燕坐经行如在天台竹林间也既成来观者燎香顿颡却立瞻视失喜而呕噎逸亦顾而叹曰吾平生未尝有也久之里人杨宏病濒死家人环泣计莫之出宏神爽昧昧忽见阿罗汉像十六见于前命祷于寺俄而获愈又任师古大疫医巫束手谢不能夜梦老僧入寺啜茶于堂上且以心经授之觉而大汗病旋脱去明日至寺谢焉见降龙尊者盖梦中人也悚然感叹由是里人夸诵侈説争事之唯谨嗟乎异哉夫逸之画画耳非阿罗汉之慈力固无以彰其神无以致殊验于二子然则阿罗汉也逸也二子也其缘之冥契数之嘿符盖所谓啐啄同时者非耶噫其自今使闻二子之事者知敬阿罗汉敬阿罗汉者知敬逸之画亿万斯年无有穷巳则悟之为功可量也哉因其求记笔以遗之
　　赞
　　十六罗汉画像赞
　　一尊者须眉雪垂持杖而坐一髽童执经倚石睡其一以刺其鼻　霜眉雪颅扶杖谛视髽童捉经倚石鼾睡或触其鼻戏发其嚏梦本自觉经亦无字
　　一尊者持贝叶作説法手前有篆盘一胡人捧香二蛮奴从跪至地一擎手作礼　贝叶未展篆缕未焚已説法竟孰聴孰闻老胡捧香两奴慇懃各为佛事或跽或擎
　　一尊者左手执经巻右手爬痒小童碾茶一僧拂茶具两臂不用一机自奔爬者非痒执者非经童僧荐茗器洁泉清借甘露爽濯海鲍腥
　　一尊者前有蛟吐珠童承之以盘　有虬特角吐珠陆离婉彼奇女以盘承之我宝无量献此何为汝用自照蠲忿反慈
　　一尊者慿几前有三鹤其雏盘旋于下　隐几嗒然三鹤振羽雏者堕地能和其父有曲无名我歌汝舞勿乘卫轩甲者嗔汝
　　一尊者小童自嵓间架竹引水灌莲沼有僧持琉璃小瓶有龙在焉　水性满空不择所赴架筠导之下溉莲浦琉璃贮龙其细如缕大则垂天小固如许
　　一尊者前有龙一鬼波间捧书　万里一跬千家一鉢莫鸷者龙香供夙设擘波跪函有足其捷汝未反命我馔已彻
　　一尊者前有国王发椟中舍利以杖挑之烂然有光尊者与其徒皆作礼　五色有烂三昧所熏秘椟孰啓天球并珍委最后属住未灭身曷不肃雍其人其人一尊者瞑坐乔木庵中上有应供化身持鉢飞锡前有僧击磬　云锡飞游龛木燕瞑为二为一防两问影真有心哉阇黎击磬汝未见我孰起此定
　　一尊者有二王孙一捧芙渠人立以献一跪而纳屦王孙可憎或出非类撷花人立纳屦胡跪飞空挽葛同一游戏反彼初念毛革立蜕
　　一尊者抱膝坐山数峯水出其下一童一僧皆以手障面如怖状岂水有怪乎　翠巘岌嶪清波渺弥抱膝危坐旋盘不移彼怖者何匪蛟匪螭汝师在此可摩可骑一尊者支頥坐前有盘盛果　拄頥泛观如器聚蚓自止自作孰非正性异果贮盘浮华净尽如我所证不复凋殒
　　一尊者捧手炉前有净瓶出云气中有数峯　防岏维山晻暧维云幻耶寔耶出此净瓶目眚既空河山不存尊者执炉居士证明
　　一尊者前有一虎　我自怡怡汝何耽眈豚犊满前莫戢其贪我有鐡牛八珍肥甘摇牙无所弭耳应慙一尊者前有鹿面之尊者若为之説法溪流泠泠丰草满野饥龁渴饮中有般若皆吾佛子具大悲者举指为説语絶意谢
　　一尊者有狻猊二大者扳其左膝小者绕其右尊者一一视之　两猊髬髵维壮维稚绕床齧膝左抚右眎方其吼时却走彪兕玩吾股掌直家狗耳
　　铭
　　无为长老月公塔铭
　　临济之传至五祖演公如河出昆仑放乎中国沃日荡空其浸益大有大弟子曰圆悟勤道愈光显能师天人其所证可皆龙象杰特若佛性泰大慧果固已焯焯表着而平日执巾盂操杖屦【一作锡】旦暮乎其侧微言宻防得于耳目之所染濡去而闻于时者尚多有之今无为山无为禅院主持僧道月者盖其一也方勤坐昭觉道自卿公穹严无不折势貎尊事而衲子得一容足地略觇颜色亦自谓只林鹫峰亲授记莂师是时已为其侍者则亦固可见矣师甘氏汉州德阳人父槐老书生终右修职郎广安军録事防军师少有奇志乐空寂不喜服儒衣年十三依县之东山龙居院僧自乐祝髪既授具戒往见正法明咨决大事明器之与语未契适圆悟归自东吴遂往从焉其始至也自以未越户限已豁然省圆悟印之自是以心法相付未几圆悟即世师巻包南下尽行诸方遇名德老衲皆刮眦相视【一作待】曰是法窟中来龙种凤雏也师不自厌更从其掊击而其豁然者卒无以异也久之西还挂锡昭觉太师萧公振命主保福地杂贾区烦秽中师居之如在山林越五年谢去再住长松未阅朔防有无为之招无为为刹望西南人争得之席一夕虚凡青赤之服者辄涎流波道师独以太师王公刚中迫出之予时尉灵泉得檄日一再皆督予礼遣之者时师方领徒丐食旁县故逗留不乐去山中之逆者至彷徨近境弥旬无所归予譬晓谆数乃强行居七年而寺赫然其最巨丽瓌壮若客阁阿罗汉阁尤雄一山师则曰彼岂我事哉使吾师慧命不断如系吾当任斯责彼岂吾事哉乾道三年春得脾疾七月六日忽索笔书四句偈端坐而化夀六十五腊四十七茶毗得舎利数十分其骨一葬冠鼇山下一葬龙居之受业院度弟子法然等凡十六人师儒家子喜读书有侠气遇急难勇往不顾党类道未振孳孳掖起之间出一二偈章清圆可爱大丞相魏国张公数贻书奬叹且常祝其为山中留也性刚不可屈在保福时有连墙拓其巢几侵寺之半人谓是额额不可与校师毅然升堂鸣鼓数之即去茶使许公尹摄府事闻之亟追还归以地而谪侵者后数年邑之吏假牛车于寺寺厌苦却之吏恚笞主寺僧师曰彼何罪逐我可哉遂径去不复返帅王公愈髙之故长松无为皆公特招师住山有方畧而禁戒严峭人心服之丈室所须皆取诸褚中一钱不以累常住夜漏尽三鼔犹履声跫然燎香行道未休故其徒相视亦不敢惰以嬉自号栗蓬庵主盖志其所得云予于师里人丁丑秋始识之于保福师倾盖相契往往语以佛法大意有贵公解金刚经尝举而问之师笑曰是钳锤不妙吾恐使人之不能脱然也予始试吏年壮褊心遇触辄不堪师曰子有朗彻灵明者待之有余矣予每愧叹其言既葬法然师行五百里持甘君镇所次状来请铭曰师之遗意予不敢辞因按状并以所亲闻见者足之而为之铭铭曰阇黎三昧何者是栗棘全吞不遗滓堂堂大用谁抵当水为逆流山卓峙住山非住去非去老木十围蜩甲蜕魔强法羸臂相紾翳途冲冲颡应泚转陶家轮幻佛界有妙庄严尚其细不知其人视其师演公之孙勤之子
　　雅安报恩寺井铭
　　雅安环报恩北落皆无水人饮诸江病逺汲长老法辉指寺之庚曰是有美泉凿之而信因甃为巨井觱沸澄冽亢燎自如于是绠缶系道逺近给足郡文学掾广汉李流谦为作铭铭曰五大物功周施坎心亨兆其倪利生人配重离环精庐壊瘠衰焦釜甗勤蠒胝坤含珍吐之凿鲜原出澄漪甃坚深隳无时往艰汲人其咨取诸隣孰不怡溉濯涤炰燔炊求口实当观頥来维新注益滋愿进德比于斯











　　钦定四库全书
　　澹斋集巻十七　　　　宋　李流谦　撰
　　志铭
　　宋运使墓志铭
　　先是起部尝书故中散大夫宋公墓言公天赋刚直自初筮仕气象已不可挠折论事权贵前慷慨奋厉及析郡符持使节威令必行弹治撃搏当之輙溃官吏无贵贱凡在百执事之列与夫奔走往来操朱墨以需指顾者率望风披靡剪落牙距誓涤清浊秽束身三尺中于是豪右屏气侵渔道絶而闾阎细民始获以有生为乐至今人犹能诵之后二十有六年公之子朝请郎致仕讳诲字彦伯以疾不起遗言戒毋为墓道之词诸子震悼不忍以谓匿美善以自翳盛徳也论撰之使后有考人子之事也于义皆适遂援先制以其婿从事郎四川制置司凖备差使李君嘉谋所次来乞铭予不敢辞宋氏封于周三十六传为楚所灭及偃王失邦子孙因国为氏自汉而上居西河更魏晋始居广平隋唐间又散居京兆其后独广平京兆为显姓公世居京兆九世祖玘为壁州牙推生某仕唐为僖宗谏官以直触阉寺出为緜州团练副使因家焉某生某徙居成都仕蜀为太子舍人生某为壁州推官生某号无为先生先生生士修太常博士致仕赠左正议大夫即公之髙祖曾祖讳球登庆厯进士第以左朝议大夫致仕赠通议大夫祖讳光朝请大夫致仕赠特进考讳昌宗右中散大夫华阳县开国男食邑三百户致仕赠宣奉大夫即吾先君所书墓者也母陈氏继文氏李氏皆硕人宋氏自得姓蝉聫数百年莳祥播庆乆益昌衍公幼爽悟彊于学年十三侍宣奉官京师任膳服牋记如成人宣奉性方严持众如官府嵗时朝服坐堂上家人敛躬侧行罗拜就列无咳者子孙吏而归必先课以绩业如素所教勅即赐食遣之否则顿颡谢退而局蹐不自容故孝谨之风蜀人慕之公以钦宗覃恩补将仕郎主眉之彭山簿用赏循从政郎辟泸州録事防军又辟知永康之青城郫之酒人一年诸台交剡知嘉州峩眉县权眉州福化酒税改宣教郎知緜州罗江县未赴丁宣奉忧除防再辟青城拟丞邛之依政迁通直郎丁李夫人忧免防知剑州普安县转奉议郎赐五品服除成都府路钤辖司干办公事用上即位恩转承议郎磨勘转朝奉郎通判剑州未赴改知隆州未满除嘉州逾年擢潼川府路转运判官丐祠主管台州崇道观遂致其仕以诸子升朝恩封朝请郎又六年而终享年八十公之为青城也邑濒大江隄遏控扞率遵用吕汲公故事工坚而役均吏不能为奸学圯于水两丁释奠寓他舍公喟然撤废寺亟新之堂宇斋庐皆宏肆华整由是邑始有学知峩眉虚恨蛮求互市邉吏不能禁公曰是其责也彼自反不足故必内怯蛮窥其私遂乗之因以虚声揺州县而肆其侮即采问尝为其所畏者擢任之蛮詟不敢动后易其人竟失邉和羣哨攻掠不可制宪台不知所出乃与约尽还所掳则遗以鹾茗缯防已而归不能二三嵗乃傍前言责偿时公知嘉州截然不与蛮亦不敢复请在福化水夜暴至民仓皇升屋乞命屋且壊公集近岸船多出泉帛约载十人者与若干所全活无数知隆州雍国虞公自政府就第公事之以礼不为谬谄曲敬虞公面叹其有守盐井耗涸民负课破家霈恩许蠲弛为钱二干九百万计司难之公抗论益坚转运使直之遽命以本司盐代起一嵗公复具奏始得免嵗戊子蜀荒民聚而剽势张甚公戮魁酋而寛其余或劝尽殱之公曰彼饥求食尔独忍乎哉在东蜀治益进誉处益休大抵身为律度人自法象之不敢为非以负公摩抚尫瘵捡覈币庾准程嵓嵓吏拱手受成无一钱横出纳燕馈无名以例来尽谢不受又恶其着也则私缄鐍之去而后返之其不近名如此弃仇録瑕有古君子长者之风初在泸大吏以防意喻狱公不从思有以中伤之会囚逸遂按罢之蹭蹬十余年委分不校后其孙适属部公闻其才而荐之事继母以孝闻援给亲防举产以继絶家恩恵隆洽娶宇文氏封安人淑配也先公二十六年卒男五人长述朝奉大夫知雅州次适宣教郎亦先公卒次逌今为奉议郎佥书荣州判官防公事次运登进士第今为奉议郎知蜀州江源县次遇未仕而卒诸子天姿雅驯而又积染名义所临率有显称甚似其祖若父予往在宣幕属当受讼词有兵诉非罪编窜谓雅州君尝谳复之而不得行为白虞公公曰即如是经宋君又何疑遽命释兵其执正不诡既去使人引以自白而得脱罪岂非贤哉荣州尝与荐为雒县予傍邑子稔其政如父兄而江源令君予同年生又尝为寮笃学而赡于文在严道每适田野问尹说者常在口江政尤美要途巨人未识面争罗致或迎剡荐函此皆予亲见闻者女三人长适某人次适状公之行者孙男七人挺掞抃搢防拂防抃防以雅州及公告老恩补官曾孙男祖禹以雅州郊霈补官公之卒以淳熙二年某月日以明年某月日某县某乡宣奉公茔之侧窃尝论事唯卓然有所见而后能执之固行之果不以世之訾誉得失为轩轾厯观公平生操践与推之政治见之家庭无一不尽义而中礼便法而当情人视以为不可及而公非有意为之曰吾见若尔不知其他是以华皓一槩絶无毁憎诚孚而类应徳熟而宠来其为州为部刺史不由拔引皆声最流闻台家所授凡除书下人懽呼抃跃市酒肉以相庆如得父母故除漕训词有岂弟两邦之政循良一时之称盖实録云铭曰宋封于周后氏以国遥遥百年代袭冕笏始无异蹊迈种曰徳木老则壮披华食实允显维公柔恵且直明义秉法有斧有钺刚吾四支岂不在骨恂恂近懦亢亢近激不激不懦公执其极意承有耀下逮燕翼我无杰词侈此伟特尚耆其传以报回慝
　　朝奉大夫知嘉州孙公墓志铭
　　公讳观国字宾老姓孙氏绵之罗江人后徙彰明曾祖某祖某父某以公贵赠朝散大夫大夫公笃义好学倾意士党昬暮叩门无不得所欲声揺一乡公幼机悟未冠入太学从临邛赵雍学易遂同荐已而再荐再黜志愈励尽置家事囊书舎佛屋会复词赋为之如素习因以冠能书试外省冯给事檝识其文擢殊等解褐为彭州司理参军兵夜直其妇死于家兵就鞫惨楚将诬服公疑访于外乃得妇奸尝与夫反目知为自戕兵始得脱有与娼狎而或约同死娼毙其人不殊舆至狱懵不能白一日牵其衣见字股间具道所以为者谳笞之其平反多类此除遂宁府教授改秦州丁母忧服除调文州曲水令将武人喜渔夺牛羊视人公不为挠除彭州教授公在彭固喜以文字指授诸生其再至也尤劝趋之守相相防隂掩伺公揭试题圣人为腹不为目以讽丁大夫公忧免丧利州提防刑狱路彬辟其属未防路召还太尉杨政挽留之杨豪健贵严独于公尽礼以为至诚不欺可托腹心者军政听而后行公随事规纠一军肃然知眉州丹棱县以治称知除州庆符未赴路公登法从首荐之除简州其词云学有根源行无缺玷人谓惟公足以当之简素无事公亦以无事治之葺贡闱新城谯皆举其未举者待游士最有恩意解组造朝对便殿首论艺祖皇帝受天眷命混一区宇庙谋宸虽发自渊衷而当时腹心大臣相与从容谋议挺身任责洞然不疑者惟赵普一人今日之势正如二人对奕技等则相持一胜则一负要在当局者知已知彼无遗策乃可保其必胜而今不足者正在谋臣上矍然是之语闻在事者不恱人为寒毛久之除隆州陛辞或曰少卑之公慨然列前奏且曰陛下比以冬雷黜鼎辅中外既已震慑英断愿及今圗任真相以慰人望上愈开纳而人亦始服公论事有体隆壤瘠而民贫士众而多显家公抚民以不扰接士以无倦而待显家以不谄知嘉州病已侵然犹自力于治竟不起将絶书遗戒一笔不乱实乾道某年某月日也享年若干积官至朝奉大夫其转朝奉郎也以上即位恩母杨氏赠宜人娶景氏封安人四男子廷玉登进士第终从事郎眉州防御判官振玉尝名贤书以公致仕恩补将仕郎朝玉业进士鸣玉先公卒三女适士人王逺之王防儒林郎成都府教授刘焘孙男女若干人振玉等以是年十二月公于魏城县某乡藏玉谷公为人有常徳练世故达人情寛裕而善持深博而有谋几经所裁订重轻亟徐皆应衡石尤笃于孝爱大夫公举晚息尝恐不以子数公识其意亲抚抱且名之繋谱牒大夫公见而恱甚教弟康国亦得举宗人有争耕犁者买而分遗之皆愧悔族若乡之婚及穷无归必公之赴公亦任之如疾痛疴痒在已不家有亡之卹也少学于魏城阎公实阎死公市田以塟手植松槚嵗时奠祭而字其孤平居寡言笑对客危坐终日往往无一语至辨析是否论人物贤鄙湜湜不茍学子所在如市公子弟诲接之占一善口之不置或畔绳检亦显刺尽言故其门多成立者政平易然必已出耨奸鉏恶有仁者之勇秦丞相桧当国公投之书言当时征敛之曰昔者以法取次犹以术取今防于白取矣又曰恶吏侵掠细民禁之诚善矣然使出缗曰免行则是职之官吏取之公上此何理哉秦不为忤更畀以美阙性疾妖幻有神降其土自托于金仙氏作文字仿浮屠所行道轨仪法愚人趣和之日夜列薰炬撞钟伐鼓如狂公亟以告郡君火其书笞逐其徒晚与其子居绵竹邑人无贵贱与均礼穷阎小家停车门必得见乃去人推其盛徳及其死知与不知皆为流涕自号龊翁文集七十巻游吴録二十巻龙川笔録十巻藏于家其文不事斵削而自合尤喜诗而亦工于诗予尝论世之为士者类藩饰表襮钓浮誉而掠世资为吏者又争以敏锐刻给相髙取速功疾验以梯显羙公独退然不竞为所当为求不愧不怍而已然居乡名长者在官名循吏徳礼足以驯强暴恵利足以及孤惸三佩刺史之章诸子楚楚惟肖年逾耆艾没而祭于社不知为士为吏者当如是耶或彼之可慕也公之塟振玉以彭州教授陈大临彦博所次行实来乞铭曰乃翁属纩时语也予母外家公之族而先君子平生待公如师友彦博与予又少从公游故以是属彦博纪叙有法予姑为之铭铭曰晰晰其中不媟以形也言言其立不贾以名也徳足仪其家也政足善其民也尚论之中庸之君子易之丈人也閟斯铭夸薄者朂沈厚者进俗之崇也
　　徳兴县尉曾修职墓志铭
　　某自海内徙合江家弟镐渠阳判官罢归道湘中留合江逾絫朔舂容及里中老缕数至兰溪曾积臣则喟曰镐亲家也不幸越世子壻三益书来必以墓未识为大戚且曰今名信有征者宜莫兄若敢以累直笔某曰坐狂瞽获咎濒死有言不信汝姑待又三年当上之三十一年某蒙自便恩还里适家弟将官章贡谂曰鴈城之言不可寒某颔之而未暇也既三益偕其季三复相踵扶服以请且出左迪功郎新夷陵主簿谢君谔状某无以为解则覈其行实叙而铭之公讳逊敏积臣字也其先金陵闻宋五季乱有辟地至吉之吉水者家焉曾大父曰孝先大父曰君彦皆以隠闻父曰光庭寛厚长者尝主东安簿摄令零陵靖康初湖南发民兵勤王毅然攘襼问路无难色人多其勇于义以请老授右文林郎公自丱无童心其起居进退绰有成徳性嗜学葄枕圗史未尝一日废书不观长益狷介植立虽喜为词章畧鞶帨故屡擢防举塲輙北然不以失得易其所禀曰吾自与时左非不偶也癸亥春复太学趋虞廪者麇至公以亲弗忍去交防强之行乃挟书走毂下吐语不媚持以求合若肝胆然防亲党有当途者以雅故力请官之作而言曰亲老矣敢数禄而仕遂补右廸功郎参军象州司法重逺膝下不行得漕台转输以劳循右修职郎尉饶之徳兴县有大姓骫法至十数年租不入官椎埋敓攘往往而是令若丞噤不敢究切率受垢藏疾不则烦言蠭起卒以谴去公独切齿尽去根株弗少寛贷令行禁止豪强重足吏畏而民爱其僚有嗛公防于守者人皆危栗或劝白其事公曰吾奉公守职获谤铄死且不朽终不白而守亦不能疵瑕嵗在丙子十有二月七日终于官舎之寝其孤奉其防以归越明年十月庚申于里之金牛原公娶陈氏男二人三益三复女一人适士人董世夔癸酉秋三益三复同偕计明年见黜于南宫公恚曰工挟刃度材吾未见其弃翘薪也谓有司不我知黜而宜乃知我矣咎将谁执二子退自克学益力后三嵗郡又以三复荐将行公捐馆服除会宾兴三益以经术再举偕试春官而三复遂中进士第调左廸功郎主贑簿士艳其荣初零陵府君筑砚庐以教子号曰槐堂公踵其规橅治之则已无侈前度遴简师友古人与稽故子姓皆酌古有得弟敏修早世抚襁褓之孤逾已子至其男鬌女笄傅姆之教惟谨且先其子以毕嫁娶委禽反马之礼有加公家素饶衍或说以广田宅则笑曰何以多为秪贾祸耳且遗所不知何人前哲不取也所居多胜槩嵗时昆弟姻宾以觞咏自适尝自賛其真曰华僊醉客竹溪愚叟靣目有相心胷无垢华僊馆名竹溪桥名也呜呼如公平生云为如此宜得位与夀而位卑无年天其于是安邮耶铭曰参孝闻鲁伟忠显汉厥绪是承小试县掾芒刃不顿豪猾已惊抚季幼穉过于已子友爱著称埋辞匪溢盖撮其实千古之征
　　陈履道墓志铭
　　君姓陈氏讳大方字履道剑之浦城人其系自唐拾遗居射洪其徙浦城自七世祖曾大父讳思贤父讳某君童时父死毁如成人母知不凡读父书长而授之君感励刻意劬甚母更忧其疾数休之不能新学黜春秋史君独嗜之未防贡京师归而告其母天下自此多事矣后三年兵起方调敛猝兴居者麕惊争迯去或怵与俱君曰去将安之吾又母老会邑部夫愿防以行令曰士也而辱此乎君行不顾于是当遣者皆趣发无敢留其后逋徙者还尽墟其家始服君有识晚以恩授建州助教君为人孝敬醇洁以不逮事父事母笃至垂髫日记数千言终身不忘虽间行田圃书未尝去手入夜炷不续往往挟策与月光上下兄难事事之得其心女弟幼孤抚育嫁遣恩甚笃曰如是而后能使之忘其孤平时恂恂常恐伤人遇事白黑之嶻嶪可畏善食酒至斗余不乱过华山爱其竒秀反舆而观之防三十里路人指为狂家近水竹尝欲并溪缚屋多酿以待客而贫不果其趣向可见绍兴庚辰某月日以疾卒于家享年若干娶郑氏再胥氏四男子栗槩绍棐栗槩有学行而槩对集英有鲠言擢上第授蓬州教官以归女长亡次嫁某人季在室文集十巻诗名物辨四巻书训杂録三巻两汉史评二十巻藏于家栗等以今年某月日某甲子将举君之防塟于邑之某里某山之麓以家传求铭于予予于君季父彭门学官彦博耐久交也彦博每与余言其宗之贤多及君今按传皆合是以为之铭铭曰质以根之学以昌之而命仇之亦既晦之而后烜之固及其定耶嘻
　　仲结章君墓铭
　　章仲结予三十年故人与之游如践芳荪之畦香菲菲来袭人如酌醇醪竟日陶然而不知醉至其陈义秉法垒壁孤峭则亦一矢不可犯故予爱之重之自其云亡思之过时而悲将塟其子璪先期来问铭予执书以泣曰子宜请我宜铭君讳绶仲结字也其先出齐太公封于鄣去邑为氏家于闽有令梓潼者徙绵之神泉又徙汉之绵竹曾大父讳彚学行髙尤邃于易与杨元素宇文公南友善一试礼部不第退而结庐紫防山下号知退处士部使者以遗民上就加将仕郎守本州助教大父讳某父讳骘特试策第一赐进士第终左奉议郎君蚤慧事继母孝侍奉议公官阆中太守梁激山东名儒见其诗大嗟赏目为千里驹查匪躬不妄可人自童时亦喜称君于是始以诗名绍兴初复诗赋学于胡敢义夫义夫盖学于李褒圣予于是又以赋名试石室数右诸生嵗丁卯遂以冠州里之士然君于书无所不读他文章醇深婉约有作者风不但衣逢掖从有司以一艺称性介靖于物无忤而亦不为媚承大门显家未尝有履迹亲朋在仕不通一字或病其狷弗卹也诲诱后生多所就家有亡不问而独淫于书毎相过谈燕弥日凿凿皆文义始吾先君子晚而家紫嵓士凑问学其杰然尤异先君许以斯文仅数人君在其间然再荐遂死君虽不以自怼亦可哀矣丁亥闰七月旦起盥濯如平时衣冠将出坐小憇忽鼻息殷床家人怪之亟扶入眎之蜕矣嗟乎恬于化君固有道者彼毫末得失尚得窥其藩乎享年若干娶杨氏同邑人干牛卫大将军杨公羽权七世孙有贤行姑赵姿严事之欢治家可法象使其夫不夺于学而诸子有立其力也后君一年亦卒生四男子璪琛琬璪尝冠能书二女嫁进士某某孙若干人其以某年月日其地在某乡秦仲山杨夫人祔焉诗文五十巻藏于家铭曰紫防钩深如玉如金及孙而兴不迄于登丰于能蔼于称报于兹耶视瞢瞢厚而凭积而升不其逺之在绳绳
　　费府君墓志铭
　　君姓费氏系出大费世江夏人其先有讳能者仕至御史中丞廷晖者至监察御史徙蜀居邛之沙渠曽祖某祖某父某俱业儒母鲜于氏故通议大夫鹏之女君讳某字某生而爽悟年十四试乡校以易冠诸生既登贤书同族兄归州使君某防太学归州粹于易与君语胜处輙相拊掌故相范公宗尹谏大夫宋公某某官熊公彦诗编修赵公雍皆名辈待君加等君慷慨有竒志喜商防古今论议宏博尝奏疏言利病防数万言不报未防中国有邉患又上牋陈十事其后朝廷所更革多合其说遇杨君希仲于途识其不凡希仲竟为类闱举首居京师时客于叅政陆公佃胡公世将帅蜀问人陆以君对抵蜀首致之有宗室子憙学令安人以师友遇君君为鸠纂厯代百官遗事以补职林成书百余巻喜赴人之急有冒鹾禁者袖金乞援君尽力营解掷其金四试礼部退而叹曰读书徒为利禄计耶作诗以见志清风明月如相许共老沙湍一钓竿乃并溪筑亭榜之江月盖将老焉绍兴丁卯某月日以疾不起享年若干娶詹氏生五男子皆学者女嫁某某生孙男若干人其也以绍兴某年月日某甲子其地在某乡祖茔之次既塟诸孤求予为墓中之文予宗盟也知君哀其学成而穷卒以布衣死慨然而为之铭铭曰世不学之鄙学成而踬宁踬勿恚既羸其志江空月明鸥鹤夜惊尚其来游萧然幅巾






　　钦定四库全书
　　澹斋集巻十八　　　　　宋　李流谦　撰杂文
　　雅安榜州学文
　　雅于西南未为下州蘓氏三先生大名盖宇宙而皆滥觞于此或者乃藐之甚者以为鲜士学校之官可废噫雅何以得此声于搢绅大夫士哉仆来备员虽固陋颇愿为邦人湔此羞且学宫亢壮甲两蜀士游其间讲习磨砻亦天下之至乐比观堂试程文有足嘉者特几案之功踈师友之博约未至尔继自今愿与诸君进于是日新又新异时人物粲然一变而与通都大邑等使藐之者内慙曰众不可盖则诸君所以起蔡防之頽当在此仆以教名官而实诸生也诸君有善愿受教愚幸一得亦无隠乎尔况贤使君在垂意学校诸君之艺能不患不达曷为而不勉若夫舍是不为而但倡为不根之论讲无益之是非则所谓不心竞而力争虽有鋭意于学然不知求见闻以自广亦恐有孤陋之嘲至于惰游不勤徒数晨昏之挝以待哺使人指学舍为餔歠之地则诸公必不其然然亦非仆之所望云
　　诸庙祈晴
　　百谷之成秋阳实坚之连月灌注糜腐林亩念何以卒此嵗舍神不告则将何施敬趋祠房尽出苦辞惟神排荡雨风披搴氛翳赐以十日之晴农亊毕矣则神之赐敢或忘之
　　又
　　天作霖雨弥旬月不已其大害稼贼苗将有卒嵗之忧防则断道涨江为商旅之病官吏惶惧靡所宁止太守在此有日政之弗善有以干戾和气神当谴之而毋以此灾加之民也愿録苦言亟敛翳氛推日毂于天衢四野赫然勿使叹后土何时而干实繄神赐再拜斋房敬以为祷
　　迎白龙文
　　龙之灵着于邑乆矣旱伤稼龙所当恤若无闻知使一喘可舒吏岂能废其职跻危歴险以来惟龙所经原野如灼怨嗟如啼吏不敢渎以词惟眎其如灼如啼则不可不旋踵而救之矣
　　送白龙文
　　龙之来距邑三里许风兴云涌众骇曰是即雨矣至邑而漠然骇者以疑后数日忽于西南突雾排烟爪鬛可辨邑人聚观羣呼合噪是夕大雨翌日又雨农告沾余而疑者复大喜嗟乎龙之神岂故为是使人或骇或疑或喜哉潜跃以时彼固不茍然也虽然其徳不可不报而灵不可不着也于其归敢书以告
　　春祀文
　　春阳嘉亨嵗事伊始躬率佐属敬修菲奠于邑之神惟神歆其不腆之酌而畀以惟新之祉闾里和乐狱讼消息实繄神休吏亡以报唯奉法循理是効庶几乎神茹之而不吐
　　又
　　春气发生东作兹始凡我封内悉赖神休豆觞不腆实举彛章荐以防蠲神其勿吐
　　又
　　东作之始万彚亨奋敬修祀事于境内之神惟神歆此防享报我以福室家宁止田野康乐亡有灾戾神食于民岂有穷已祝以诚告尚其鉴之
　　又
　　礼严四时之祭而春为首神以庇民之徳着在祀典适兹仲月万物发生躬诣祠房式修菲奠惟神鉴我忱悃屏妖黜凶使此邦之人毋有祸灾则神永有斯享
　　名蒲二子说
　　蒲伯永以其二子来乞名名之曰好仁字以安之曰好徳字以举之夫出于中心之所愿欲之为好然好有美恶鸡鸣同起而善与利不同故在所择仁人之安宅未有舍其室庐傍徨转徙而得存其身者故知安于仁则能好仁徳足乎已无待于外俯而取之其輶如毛故知举是徳则能好徳咨尔安之谨厚持心推以及物毋専已以自丰则近乎仁咨尔举之果行率理动应规绳日进于君子之域则近乎徳夫如是仁之报为寿徳之报为福二子其尚勉之
　　书马俌蟠舟赋后
　　右马俌徳骏蟠舟赋其文要眇幽竒如藏山隠海之灵物沉沙栖陆之玮寳卒然见者神精揺而不能名然心识其非世俗之常玩予始得而读之如坠洞穴行深入逶迤翳晦不见径蹊欲前而若阻之欲旋而若挽之逮穷其力而彻焉则豁然琳琅之都而璇玉之馆也噫斯可谓天下之竒文因之以窥其胷懐本趣则徳骏固亦天下之竒士余尝告之文至于蜕其骨毕矣然蜕而不留孑立孤峙矫乎而莫与隣则人有自崖之叹或者却辔反辕纾光遗采使人得彷佛君于罗縠之间而可乎徳骏曰予犹未免遇灵物玮寳而不能名堕洞穴而不得出者遂相与一笑
　　得通鉴一纲目一发明管见各一欢忭而书
　　文章虽有义理茍无纲纪条贯终不免错杂厖乱读之使人厌倦茫昧卒不见夫正道大路之归向京师都防之止泊何谓纲纪条贯易诗书春秋是也失圣经不刋之防错杂厖乱者自司马迁始后世踵讹习陋莫之能改司马温公复春秋编年之法井井贯贯正羣史之纲纪削羣史之冗长统之有宗防之有元不重出不互见不参不紊提纲挈领而众目襟幅昭布森列一代之始终治乱安危一君之得失美恶羣臣之邪正是非民俗风化之醇疵厚薄巻帙既终不必互相参考厯厯有章麟经之后无出此书之右者朱晦翁借菑畬之成功已精而求其益精大纲而细目之直示褒贬议论醇粹实事增广浮辞浄尽谨严简洁求其义则善无妄与恶无滥诛阅其文则丰而不余一言约而不失一辞又通鉴之氷清也欤河北以不得是书为恨今嵗并得二本自兹秋凉当与通鉴对读玩味二先生去取不同之防又得纲目发明读史管见以殿后虽驽钝不前不能如密国公之二十五通亦当三数而止
　　祭陈左相文
　　自赤伏中天克奠龟鼎主如宣光实哲实圣谁其翊之冦邓魏邴殊庸显勲相望挺挺有奕其光莫嫓厥盛惟公具道全粹成徳备顺浩为河江屹为岳镇遗大投艰躬履独任旁观栗栗谈笑以定孰如我公掩逺絶近敌彊而骄勦弃乃命大举入边有盟不信投鞭断流气无坚陈公震叠之不缺一刃倒戈内溃彪兕股振瑶图曼延父尧子舜握玺授受穹旋壤运实大典礼孰賛其朕扶日在天公目不瞬皇徳感神敌悔祸衅我有人焉弭防敛横奉盘乞盟若兵在颈毒雾妖氛一洒浄尽公尸其成四方日靖惟此骏功丛委叠并有万笔舌曷穷叹咏匪国方昌匪命方永公盍为生帝心予忖谓耆其年山立朝廷身为律度以绳以凖神物不戒祸出漏顷方对枫宸俄委夕槿怛焉帝衷有涕屡殒頽山压梁匪公不幸公实仙去上下倒景维邦及民罹此防闵某白头湮埋簿书衮衮坏蚁穴蚓孰汲孰引公有大造起仆擢偾遂攀寻丈仅自尺寸知我者鲍恩等天性未效铢报遽承讳问莫抚其疾莫眎其殡慙负已知胷填悲愤一觞往奠縻此符印万里神徂或遇溟涬薄辞告哀尚其鉴听
　　祭二叔父文
　　呜呼痛哉吾门鲜佑积罹防殃伯姊及姑连嵗殒亡泪未洗睫痛犹割肠叔又继之根株益僵四海甚广生物茫茫非我骨肉胡越相望自先君子跨箕髙翔诸孤然叔为巨防祝以耆艾白发髙堂犹父之存奉几荐觞虽此莫谐何辜彼苍唯叔平生愿实谨详不谄不曲不迎不将裕亦弗泰窘亦弗伤唯有直心金浑玉刚言行于家徳齿于乡以敬以宗愧者汗芒薄疢何厉投隙披猖数殚不支非汝之强讣来及门惊疑欲狂审知不诬肾胃如戕反袂以思年非不长爱之欲生虽夀犹殇一官系匏去留徬徨有解绂者适还梓桑天固遣之往奠厥丧一恸几絶孰收其滂尚其享之肴馨酒香
　　祭十姑文
　　吾父兄弟三人季为吾姑姑刚严不可犯诚敬不欺先君友之意笃情纯吾家先世不年至叔祖佛性禅师始七十有五先君七十有二而姑齐之不可言短矣万化俱尽逹者以为常而某有不能置者姑嫁吾舅舅家燠姑方壮时动作举如意及舅不幸生事稍落姑已不赖犹二子之足恃也嵗戊寅其季子死一女嫁沈氏沈亦死姑抚亡予之子而念亡壻之女悲忧亡聊某兄弟过其家輙苦口寛譬姑若少寛未几兄弟俱官于外某在洋川某在灵泉某在临邛相距各数百里姑病不得问死不得哭吊衔痛负卹殒裂而已呜呼所为不能置者其不在兹欤虽然一觞之奠将致其不能置者而姑尚能享之否搏膺一恸泪血俱殒
　　附録
　　行状　　　　　　　　　　李益谦撰
　　弟讳流谦字无变姓李氏其先汉州徳阳县人曽祖唐臻不仕曽祖妣杨氏祖景闻累赠朝议大夫祖妣秦氏累赠太恭人父良臣故任朝请大夫累赠宣奉大夫妣任氏累赠淑人奕世名徳皎然兹得以畧弟幼敏悟絶人不好弄九嵗从外傅羣弟子中辈行髙者狎其少以长凌之弟盛气觥觥不肯少下长者竟莫能屈嵗丁已先君拥召莭而南弟时年十五以序送别反覆四五百言其末援祁奚举午之事先君官册府防学士辈因语及之学士辈皆欲观焉出以示之悉诧曰李氏有子哉尝梦至一处榜曰玉溪居之者自云唐王孙贺郎而与之语既寤以文记之传録者杂然中外皆知其不凡自是文日益进尤酷嗜诗尽取唐以来迄今名辈之作采其句之杰伟者类而集之名诗林摘竒观者皆叹其刻意于诗如此三嵎喻公迪圣以文豪一世重许可先君取弟所作摘句一二以尝之喻公愕然曰此殆唐人之作审之一再语如初应之曰乃小子戱言也喻公惘然若有失由是诗名益振视一时举子之文为不足道漫不加意先君勗之曰此士所繇进之路独奈何不之乡耶盍俛习之弟受教唯谨未几所作皆合程屡试诸乡不利先君尝赐之诗曰士耻无名字吾儿早振声卒章曰勿贻麟楦诮千古愧公卿所期者又岂但科第而已哉先君捐馆遗言弟若擢第休致之泽因以畀叔之子既免丧愈益淬敛要以仰偿先志举又不利人皆为之恨惜卒以防补将仕郎调成都府灵泉县尉试漕台荐名以类闱亲嫌试别所奏名当之官廷对不果秩满调雅州教授雅先君旧治也士无老少卒讙趋之防元枢虞公宣抚全蜀招致之幕下其所以宻賛婉画为多典刑旁郡县以狱上者多所反人推其恕通前任资考闗陞从政郎雅州秩满以资考将改宣教郎新制例当作邑雅不欲也亲防勉譬之曰子秘其所蔵久而不发岂吾防所望哉上国之光盍往观焉发其所蔵俾吴儿知之此而不遇退未晚也弟然之眀年至吴名称籍甚亲防在要津者皆力引于朝除诸王宫大小学教授宗室子孙洒然以得师为惬休沐则杜门却扫非其时不见达官贵人面既久诸公交口荐誉之而心已倦游力丐补外朝士皆惜其去力挽之不可相视叹息以实厯磨勘循奉议郎除通判潼川府朝受命夕问途浩歌而西所过厯名迹胜境率赋咏以自娱次峡中赋百韵极其胜致将至家予逆之于南门之外劳万里之归叙三嵗之别握手一笑寻风雨之不觉年余以贫而出弟送之郊分防惘然久之书来以病告日几其愈也未几以讣闻方食上不能举匕箸哀哉痛哉而谓弟止于斯乎弟享年五十四娶钱氏封孺人子防榘女孙一人文若干巻长短句若干巻题跋若干巻讲义若干巻杂篇若干巻皆自删类命防榘手编之标为澹斋集盖将永厯世之传也防榘卜以某年某月某日葬绵竹仁贤乡某里予少拙鲁视弟非所及每同立侍旁激昻慷慨论说谈笑先君为之解顔予窃愧之中年以后于释典尤所笃意先君少尝许修八菩萨仪晚年始克成弟披阅寳蔵防绎本末商防比次久晦之典一朝焕然其力也尝谓弟之于予虽曰兄弟其实徳友也少相好长相推期以白首相始终乃先弃我而去予束于官守病不得致其问死不得视其敛手足之痛追何及矣惟是平生懿徳景行有不可掩者讵容没而不书其孤欲乞铭于当世立言之君子以为不朽之传所图未即遂葬有日矣予先掇其出处大畧着于状庶几四方来观者有所考焉
　　跋澹斋集后
　　先君少知名大父赋诗赐三子至先君云士苦无名字吾儿早振声大父蜀大老重许可此诗一出于是家人姻防知有先君矣大父守三池一日喻公迪圣相过燕闲论文因取先君所为数诗示之因问公谁之作公曰殆晚唐诸人之作既而大父笑曰此小子某戯言也公为失色久之此言既出于是蜀人又知有先君矣后以诸公荐引游东南摄职宫庠杜门以文字为乐不一见贵人面既得请补外前丞相王公淮见先君所为文赏叹不已乃曲留先君而先君归意已决眀日遂去国朝中名胜知与不知皆为叹息于是吴楚间亦知有先君矣重念先君平日致大名如此所厯止此可为一叹平生所为文章尝自诠次及百余巻先君赖此名为不朽计家素贫无力刋而广之既男防榘泣血手自覆校诚为精审仅得八十九巻婿张君极甫痛念及此乃率学生坤谦同力为之今幸巳成编荐之家庙不特贻我子孙之蔵永永不坠先君之名亦与之无穷矣嘉定甲戌书云前一日男防榘百拜谨书



