　　钦定四库全书　　　　　集部二
　　黄御史集　　　　　　　别集类一【唐】
　　提要
　　【臣】等谨按黄御史集十巻附録一巻唐黄滔撰滔字文江莆田人干宁二年进士第光化中除四门博士寻迁监察御史里行充威武军节度推官王审知据有全闽而终守臣节滔匡正之力为多五代史称审知好礼下士王淡杨沂徐寅唐时知多士多依之独不及滔五代史多漏畧不足据也又集中有祭南海南平王文称崔员外昨持礼币尝诣门墙爰蒙执手之懽宏叙亲仁之防云云乃为王审知祭刘隠而作按隠自大彭王进封南平王再进封南海王据五代防要南海之封在隠卒后一月故此文尚称南平王説者或以髙季兴亦称南平又不知此文为代审知所作遂谓滔尝应髙氏之聘亦考之未审矣唐书艺文志载滔集十五巻又泉山秀句三巻并已散佚此本巻首有杨万里及谢谔序万里序谓滔裔孙永丰君自言此集乆逸其父考功公始得之仅四巻而已其后永丰君又得诗文五巻于吕夏卿家又得逸诗于翁承賛家又得铭碣于浮屠老子之宫编为十巻是淳熈初刻后再刻于明正徳三刻于万厯四刻于崇祯此本即崇祯刻也集中文颇赡蔚诗亦有贞元长庆之遗虽不及罗隠司空图而实非徐寅诸人之所及其頴川陈先生集序称天复元年甚叨闽相之辟考干宁四年唐以福州为威武军拜审知节度使累迁同中书门下平章事封琅邢王至梁太祖即位乃封闽王仍同中书门下平章事滔称闽相而不称王则所谓规正审知使守臣节度是亦一证也末有附录一巻又载滔裔孙补遗文一篇补字季全绍兴中进士厯官安溪县令所着诗觧九经觧人物志等书皆失传惟此篇仅存故附滔集以行云乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　　校　　官【臣】陆费墀









　　黄御史集原序
　　余在中都于官书及士大夫家见唐人诗集畧及二百余家自谓不贫矣逮归耕南溪之上永丰明府莆阳黄君沃又遗余以其祖御史公文集其诗尤竒葢余在中都时所未见也诗至唐而盛至晩唐而工葢当时以此设科取士士皆争竭其心思而为之故其工后无及焉时之所尚而患无其才者非也诗非文比也必诗人为之如攻玉者必得玉工焉使攻金之工代之琢则窳矣而或者挟其深博之学雄儁之文于是櫽括其伟辞以为诗五七其句读而平上其音节夫岂非诗哉至于晚唐之诗则寱而诽之曰鍜链之工不如流出之自然也谁敢违之乎余每见绘畵唐人李杜辈衣冠之竒古也伟之乃未既而笑之者至矣不笑不足以为古也古之可笑者独衣冠哉御史公之诗如闻新雁一声初触梦半白已侵头余灯依古壁片月下沧洲如游东林寺寒三伏雨松偃数朝枝如上李补阙谏草封山药朝衣施衲僧如退居青山寒带古术夜啼猿此与韩致光吴融辈竝游未知其何人徐行后长者也永丰君自言此集乆逸其父考功公始得之仅数巻而已其后永丰君又得诗文五巻于吕夏卿之家又得逸诗于翁承賛之家又得铭碣于浮屠老子之宫当御史公之峕岂自知其诗文之传不传哉然二百年间几乎冺矣而复传于二百年之后然则士之所立顾其可传与否耳其不传也奚以慼其复传也奚以欣余于是独有得焉余见士大夫子孙承家百年而不毁者或寡矣而永丰君能力求其祖之诗文于二百年之前其可尚也夫而永丰之士有曽时杰与其犹子晞説者得此书又欣然刻印以供士君子之好古书者其又可尚也夫按唐艺文志御史讳滔字文江光化中为四门博士其集旧曰黄滔集云淳熙三年四月廿六日诚斋野客庐陵杨万里序词章关乎气运于唐尤騐云唐兴三百年气运升降其间而诗文因之自晋阳举义开馆宫西以延文学竟用词赋取士士以操觚显者无虑数百家大都始沿江左頽习竞于絺绘躭披靡而乏气骨伯玉奋然洗刷沈宋燕许辈出振响以至贞元长庆经术大明修古弥众于时墨儒词匠所为诗若文咸矩矱自然不以雕饰为工相与賛翊道真赓飏鸿化斯为锵锵尔雅故文盛于韩栁皇甫【上系旧刻补阙】而其衰也为孙樵为刘蜕为沈顔诗盛于李杜刘白而其衰也为郑谷为罗隐为杜荀鹤御史生最晚而独不然其文赡蔚有典则策扶敎化其诗清淳丰润若与人对语和气郁郁有贞元长庆风槩祭陈林先辈诸文悲怆激越交情之深不以昼夜死生乱离契濶为问断马嵬馆娃景阳水殿诸赋雄新隽永使人读之废巻太息如身生是时目摄其故为文若是其亦可贵已方登科时适昭宗之季年犹覆试殿廷再中选然后得官未几而朱梁移国因归闽不复西故不志合于世夫讵知八九叶之后得贤耳孙而平生作为文章遂获表见者邵州将锓板于郡斋遣信谒序御史之从兄曰校书君璞者名见集中有闽川名士传及雾居子予曩时尝叙之矣故不辞而书御史讳滔字文江繇四门博士至里行监察考功讳公度邵州名沃庆元二年十月十四日焕章阁学士宣奉大夫提举隆兴府玉隆万夀宫魏郡公鄱阳洪迈序
　　壁中之书孔圣所定汉有安国从而传之得以明于万古君子之于学是以重其世也河汾王氏有时变论五经録政大论政小论皇极议兴衰论非文中之贤嗣着于首篇则四方恐未必知其名况书乎余尝得眉山旌善院东坡大全两集乃其孙蜀守仲虎与弟季文所较而刋者比之他处最为无误今之所传皆以此本为凖的然则世有其人固不同矣黄御史以文名于唐而累叶蕃衍盛大于闽中至本朝绍兴戊午有考功公大魁天下考功之子永丰县公又能裒集御史诗文力加是正广而传之于是永丰二士曽时杰汉臣晞説少张因为镂版繇此御史之书光芒于时可以无穷二防与余厚见委题序余感孔圣与河汾眉山之事而并书之庶几儒家者流之子若孙留意先集乃有补风教之一端云淳熙四年九月朔渝川谢谔谨书













　　钦定四库全书
　　黄御史集巻一　　　　　唐　黄滔　撰
　　赋
　　周以龙兴赋【以旋服国中位光鳞族为韵】
　　周以创三十代啓八百年既鸣凤以授徳复兴龙而御干奔天下之二分岂惟雨骤擎雒中之九鼎寜止波旋当其韬仁圣以表威灵涌祯祥而呈气色歧梁防衔耀之所陇湛蟠泥之域防年贪饵吞将吕望之钩一旦飞天霹破殷辛之国观夫或屈或伸非假非真泽霈六合恩濡兆民以息虞芮作在田之迹以却夷齐为逆物之鳞掀陆海之波涛固殊鲸浪扩九重之宫室肯类鲛人则知指纵而或仗爪牙善战而靡资血肉火兵戈而虽假烧尾镜今古而未尝寐目遂使盟津契防此时莫愧于云从羑里栖迟昔日何伤于鱼服下蛰如此髙翔曷量子蛮貊而虫沙附申忠信而鬐鬛张足以雄飞革命首冠兴王驾木徳于震宫苍然被彩应阳精于乾象赫矣飞光所谓建皇基立寳位模日楷月规天矩地非三圣之尤异焉可以神物而取类邈罔象乘鸿蒙奔霆迸电驱雷走风非四灵之感通焉可以与周而同功岂徒角树臣佐穴居域中挐开粟而攫散财滂沲有截夀九龄而豢十乱振奋无穷懿乎后焕放牛前光播谷愈彰圣徳于王者益騐神踪于介族则老耼之道汉祖之顔永冝雌伏
　　明皇回驾经马嵬赋【以程及晓留芳魂顾迹为韵】
　　长鲸入鼎兮中原六龙回辔兮蜀门杳鼇阙而难寻艳质经马嵬而空念香魂日惨风悲到玉顔之死处花愁露泣认朱脸之啼痕莫不积恨緜緜伤心悄悄逝川东咽以无驻夜户下扃而莫晓襃云万叠断肠新出于啼猿秦树千层比翼不如于飞鸟初其汉殿如子燕城若雠驱铁马以飞至触金舆而出游谋于剑外驻此原头羽衞参差拥翠华而不发天顔怆恨觉红袖以难留鸳鹭相惊熊罴渐急千行之珠泪流下四面之霜蹄践入神表态忽零落以无归雨露成波已沾濡而不及栈阁重处珠旒去程玉垒之云山暂幸金城之烟景旋清六马归秦却经过于此地九泉隔越几凄恻于平生钗飘彩凤之踪鬓蜕元蝉之迹茫茫而今日黄壤歴厯而当时绮陌雨铃制曲徒有感于宫商龙脑呈香不可返其魂魄空极宵梦寜逢晓妆辇路见梧桐半死烟空失鸾凤双翔镜殿三春莫问菱花之照耀骊山七夕休瞻榆叶之芬芳大凡有国之尊罕或倾城之遇孰言天寳之南面奚指坤维而西顾然则起兵虽自于青娥斯亦圣唐之数
　　以不贪为寳赋【以不惊他货士之意哉为韵】
　　以玉为寳兮寳之常名以不贪为寳兮寳其可惊彼空矜其纯粹此特禀其清贞洁已虚中既处一言而落落飞声擅价终倾众寳以铿铿宋人获希代之珍子罕当连城之防且曰伊我之寳非君莫遗提携而日月耀手跪拜而丘山属意殊不知饮氷励节如氷之色何烦匪石推心剖石之姿足弃如此则别号琼瑰得之非荆山者哉独为竒美种之乃情田而已莫不扫埃垢于嗜欲扩规模于亷耻器之于国雕锼皆让剑之流利之于人贸鬻悉投钱之士繇是焕烂羣目锵洋一时自叶至珍之比永辞凡口之嗤岂可轻重贵贱诹议磷缁实矜华尔则以琬琰当也辉今暎古我则以惇素称之卒使民知反朴之风俗靡攫金之过岂惟清白以足谓固亦温良而大播所以不润屋而润身盖非货而曰货则知以非货而为寳者少以所货而为寳者多少则与珪璋而合美多则与瓦砾而同科故其涤以芜秽加诸琢磨采于已而不采于彼贵于我而不贵于他纵饶秦氏当时曾欺赵地争奈楚君昔日荐刖荆和宋人于是辞黙而慙顔頳而走斯言既得以佩服吾寳乃分其妍丑谁能持确论秉贞姿问贪夫之信不
　　景阳井赋【以扩然旧事国艰人悲为韵】
　　台城破兮烟艸春旧井湛兮苔藓新自遗迹于天子几兴懐于路人盖悲万乗之尊投身到此岂为一之故举世惊神叔寳以立作荒君在为亡国玉楼之丝管宵咽桂防之兵戈昼逼御天失措且四方之大何从没地无慙顾九仭之深可匿便委鸿业旁携绿鬟奔入澄之内冀逃吞噬之艰殊不知理昧纳隍处穷泉而讵得诚乖驭朽攀素绠而胡顔既而出作穷鳞夺归偏爵一时之覆辙如此千载之遗波俨若陌上澄澈丘中寂寞暗淘人事以氷释旁冩江天而镜扩青铜有恨也从零落于秋风碧浪无情宁解流传于夜壑徒观其芜没沙迳葳蕤泽葵渔樵汲引荆棘荣衰虽虚中而可鉴终彻底以堪悲寳镜休分岂有得铜之日雕筵罢设永无投辖之期固以涤尽繁华销平曩旧犹惊鼎沸于余涌更吊山崩于叠甃荒凉四面花朝而不见朱栏滴沥千寻雨夜而空啼碧溜斯则堙塞终古萧条永年半竭而珠珰或出陆沉而翠盖宁旋莫可追寻玉树之歌声邈矣最堪惆怅金缾之咽处依然嗟夫穿凿岂殊浅深非异盖悲鲋蛰之穴不是龙潜之地所以避匿其中莫比汉髙之事
　　课虚责有赋【以理派空至方明得门为韵】
　　虚者无形以设有者触类而呈奚课彼以责此使从幽而入明寂虑澄神世外之筌蹄既厯垂华布藻人间之景象旋盈昔者陆机赋乎文旨推含毫伫思之道得散朴成形之理虽羣言互发则归于造化之中而一物未萌乃鏁在茫之始是冝囊括牝箕张混元暗造无为之域潜臻不死之根致彼音尘莫隐于秋毫纤芥令其影响俄通于万户千门然后扇作波澜腾为气色无论于逺近髙下罔计于飞沈动植如铿至乐非所闻而遽闻若摘珠非所得而遽得则知文本于道道不可量杳韬存而韫亡道散于文文不可当乃飞锋而耀铓取之者取之逾逺偶之者偶之不常故其越兔影迈乌光向无声无臭之间陶开品彚于出鬼入神之际定作圆方乃使巧拙应机亏全任器考其始而始则无覩騐其终而终则有自物居恍惚牢笼而俟以真归精匿杳冥搜索而期乎实至所谓摆扬恬澹剖判虚空冀其神贶逮彼幽通岂惟率尔邈然散着于山川艸木风飞泉涌争飘于鸟兽昆虫夫如是则洞啓幽曽无险隘流音既自于扣寂成象还同于画卦然后知文苑之菁华亦冲和之一派
　　送君南浦赋【以越空緜目伤妾是君为韵】
　　南浦风伤心然春山歴厯春艸緜緜那堪送行客啓离筵一时之萍梗波涛今朝惜别千里之秦呉燕宋何日言旋当其繋马出船候潮待月低徊而少妇对景怆恨而王孙望阙莫不撚嶰竹以凄楚拨湘弦而激越且当苹涧把芳酒以留懽莫被薰风吹片帆而便发君不见陌上尘中奔西走东车轮似水马足如蓬夜泊而猿啼霜树晨征而月在空争得枝间比翼更同于越鸟只应波上离羣便逐于燕鸿莫不太苦行人偏伤别妾龙媒而嘶出金埒鸾扇而持归玉箧于时莫展歌颦全沈笑靥郊天路口愁攀夹渡之栁条采蕨山前忍看解维之桂檝是知无人免别有别皆伤使人落顔貌枯肺肠泪成雨鬓侵霜朝悲五岭暮怨三湘梦去不到书来岂常况一川之景茫茫横冲楚徼两防之风涛直截炎荒无不销魂如何举目赍行而寳剑三尺留下而明珠十斛林骈樛木推诚而敢望合懽洲跃嘉鱼取信而当期剖腹及夫乐阕人散飞日曛遗鞭却取解佩还分玉骢之归步愁举兰棹之移声忍闻须知赤帝之江头两心似火莫自苍梧之防曲一去如云虽伫锦衾而赠我终摛锦字以醻君已而谁不别离别离如此谁不相送相送于是则东门与北梁不足云尔
　　水殿赋【以飜量去日有水空流为韵】
　　昔隋炀帝幸江都宫制龙舟而碍日揭水殿以凌空诡状竒形虽压洪流之上崇轩峻宇如张丹禁之中当其城苑兴阑波思起截通魏国之路凿改禹门之水于是怪设堂殿妙盘基址屏开于万象之外岳立于千艘之里还如玉阙控鼇海以峥嵘稍类云楼拔蜃江而耸峙皆以防饰无比雕镌罕量装羽毛而揺裔疉琼璧而荧煌镜豁四隅逺近之风光冩入花明八表古今之壮丽攒将天子乃纵巡游极驾驭登巨舰以龙跃扩深扄而虎踞旌旗剑防以络野珠翠歌钟而触处三十六宫之云雨澒洞随来一千余里之尘冥蒙扑去百幅帆立千夫脚奔上摇乌兔下窜蛟鼋天呉邂逅以惊杀地轴参差而轧飜兰棹桂檝之骈阗行辞洛口鸳瓦虹梁之岌嶪坐彻夷门啓闭讵常登临罔毕雷訇之竹箭冲过辐凑之木兰贮出栁丝两防褭为朱槛之春水调千声送下清淮之日既而遄惊鬼瞰遽及神谋銮辂而飘成覆辙楼船而堕作沈舟寳祚皇风一倾亡于下国霞牕绣柱大零落于东流嗟夫驾作祸殃树为罪咎穿河彰没地之象泛水示沈泉之丑血化兆庶财殚万有所以汤武推仁不得不加兵于癸受
　　狎鸥赋【以释意与游迁之汀曲为韵】
　　海童以泛泛浮浮爱于白鸥遂将穷于赏翫乃相狎以遨游彼鸟何知苟同心而同徳斯人足騐谅不忮而不求当其访物外之髙踪得沙间之逸致云心潇洒以荐徃鹤貌飘飖而疉至列为俦侣肻无求友之声却尽猜嫌皆得忘形之意至若海镜秋碧天蓝霁青磨开桂月于浩画出蓬山于杳冥尔乃瞻雪影缅风翎曲得其情此旷荡而来依别派不言而信彼联翩而飞下回汀四目夷犹两情容与曾无隼击之患忘到鸠居之所罗列靡惭于交契固类朋游参差罔愧于弟兄还同雁序斯则别号羽客防为水杨栁之江头雨夜蒹葭之渡口霜天莫不探此景象穷乎嵗年异鸡羣之迥处殊莺谷之髙迁扫尘绪以皆空那虞触网负身弓而不绾讵肻惊则知蝉蜕是非羽翔凡俗岂鹰扬于霄汉之外乃鹗立于涛之曲因嗤鸿渚盖春去以秋来飜笑鹊河竟离长而会促其父既骇于斯爰令执之才及入笼之念已兴登俎之疑潮满沧洲游泳空期于水际日生丹壑翺翔遽在于云湄所谓祸机中蔵物情外释且斯鸟之犹尔岂于人而能隔则包含诡绐之流冝览之而改易
　　知白守黑赋【以为后之则迹无颠坠为韵】
　　白之能知须守黑于所为黑之能守则知白而无咎圣人所以立言于彼垂训于后将令学者得韬光用晦之机不使来人有实矜华之丑是冝采厥理扣其辞岂非白也吐耀含辉禀西金而成姿或黄而可得或苍赤而可期知之者必能洞彻万物昭彰一时故为祸患之所之黑也光沈影匿漫北水而成色既视之而不见亦晓之而莫得守之者必能混合羣象冥蒙众惑故为安静之所则繇是任懐霜而懐雪不在明言纵如璧以如珪终须黙识如此则凖绳万国镜八区俾其擅清名者若昧抱明智者如愚有于不有无于不无亦犹玉之贯虹以韫石而为玅珠之象月以蚌胎而为殊论于物而物且能尔騐于人而人焉忽乎是以钓璜于西渭之滨扣角向南山之夕须知刖足以招祸莫若漆身而遁迹君不见斗牛乌兔垂大明而或隔阴霾麟凤龙作嘉瑞而常居薮泽则知以白蔵黑兮道无不全以白离黑兮理其不然若内包乎皎皎当外处乎緜緜故懐希代之珍者被褐负不羁之才者艸然后彰典式克免危颠夫如是则垂戒无垠推诚触类靡令受采之质或爽处蒙之意吾徒也勉之哉佩带斯言而勿坠汉宫人诵洞箫赋赋【以清韵独新宫娥讽诵为韵】
　　王子渊兮谁与伦洞箫赋兮清且新丽藻上闻于天子妍词遍诵于宫人名价有兹冩札于御牋彤管风流无比吟哦于贝齿朱唇斯赋也述江南之翠竹生彼云谷甘露朝洒瑞晴扑般斤遽取于贞劲防律乃知其韫蓄既而植物惟一乐工惟独九重圣主俄聆于玉韵金声两掖佳人争致于瑶编绣轴受授相从彤闱绛宫始喧喧而歴览旋一一以精通十二琼楼不唱鸾歌于夜月三千玉貌皆吟凤藻于春风莫不鲁殿慙魂巫山破梦应教墨客以心死解得红妆之口讽时时桂席惊飘舞雪于罗衣往往兰台误下歌尘于绮栋于时闲赵瑟秦筝驻云雨咽咸英非春而御苑花折当夏而幽闺景清如鷰人人却以词锋而励吻雕龙字字爰于禁署而飞声泉喷香喉云靡绿鬓岂贯珠之歌同调固如簧之言别韵遂使霞牕触处不吟纨扇之诗乐府无人更重箜篌之引斯则琴赋与笛赋奚过才子获才人咏歌体物之能有是属词之道如何一千余字之珠玑不逢汉帝三十六宫之牙齿讵啓秦娥方今天鉴求文词人毕用有才可应于妃后工赋足流于嫔从洞箫之作兮何代无谁继当时之吟诵
　　省试人文化天下赋【以观彼人文以化天下为韵干宁二年及第】
　　明彼今古闻诸圣贤易垂言而着在八卦人有文而形于普天用以成章既騐斯风之肃穆瞩之于物乃知厥徳之昭宣吾君秉此格言恢乎至理以为文在天而苟可鉴文在人而诚足视在天则时变从之在人则化成有以故体此以御宇取兹而敎人且文也肇自河见洛书陈道徳故仁义新出无为而入有象齐父子而一君臣既而上古遐中古迩苟流播之如此乃弛张而若彼始则六十四位演自周王旋则三百五篇删于孔氏故得有国之君凖绳斯文诗书礼乐以表里干戚俎豆以区分莫不经天纬地髣髴氤氲布彼寰瀛风行而艸偃被于亿兆玉洁而兰薰然后铿作咸韶散为风雅调畅动植周通夷夏车书得以合矣贵贱与而同也遂使九州四海皆瞻黼黻于朝端墨客词人交露锋铓于笔下大哉人文之义也焕矣赫矣可名可观唯圣朝之所擅岂悖徳之能干推其时而时或异论其道而道斯完故将垂百王而作范岂唯充万国以咸懽者也夫如是则肩比三王威销五霸彰驭马之成政克俾雕龙之擅价彬彬乎哉郁郁乎哉有以见我唐之至化
　　馆娃宫赋【以上惊空壕色施碧艸为韵】
　　呉王殁地兮呉国芜城故宫莫问兮故事难名门外已飞其玉弩座中才委其金觥舞榭歌台朝为宫而暮为沼英风霸业古人失而今人惊想夫桂殿中横兰房内创丹楹刻桷之殊制扣砌文轩之诡状如从渤澥徙蓬阙于人间若自瑶池落蘂宫于地上绣柱云楣飞蛟伏螭基扄郁律钩楯参差碧树之珍禽夏语绿牕之瑞景冬曦呉王乃波伍相辇西施珠翠族来居玉堂而澒洞笙簧拥出登绮席以逶迤触物穷奢含情愈惑欲移楚峡于云际拟凿池于槛侧花顔缥欺树里之春光银焰荧煌却城头之曙色殊不知敌国来攻攒戈耀空虎怒而拏平雉堞雷訇而击碎帘栊甲马万蹄巻飞尘而灭没琼楼百尺爆红烬之防蒙悉繇袖舞殃朱唇唱隟瑶堦而便作泉壤玉础而旋成藓石恨留山鸟啼百卉之春红愁寄垅云鏁四天之暮碧悲夫往日层构兹辰古壕香迳而同归寂寂稽山而杳自髙髙遗堵尘空几践羣游之鹿沧洲月在宁销怒浊之涛已而西日悤悤东波浩浩松楸而骈作荒隧车马而辗通长道彼雕墙峻宇之君冝鉴丘墟于茂艸
　　陈皇后因赋复宠赋【以言情暮作国黛朝天为韵】
　　陈皇后一鏁长门萧条渥恩欲冩退宫之永恨因求体物之嘉言蜀郡才髙述遗芳于桃李汉皇心感归旧职于苹蘩想夫迹坠城南宠移天顾难期献蠒于春昼不忍解簮于日暮琼楼寂寂空髙于明月秋风瑶艸萋萋莫辗于金舆玉辂于此蓄愤夫何释情犀浦有多才之着上林推独步之名沽酒而居每乐当垆之事量金以至爰流掷地之声于是摛妍词貌浓黛侔锦字陈绮态郁芬馥于茝席悄丁当于珠佩鹊巢入搆飜成别鹤之悲马首虚瞻不识牵牛之会振动文苑旋彰国朝既切采蘼于藻丽遂牵连理于桃夭一旦恻圣鉴锡嘉昭已无为雨之期空悬梦寐终自凌云之制能致霄莫不倾北园骇南国丝萝而昨日靡托珠翠而今朝改色玉台有恨舞鸾之影孤来金阙无恩吐凤之才续得设使望幸颙若含情黙然擢髪同论于汉殿挥毫莫购于巴川则此日前鱼定作小鳞而赴海宁令破镜却成圆月以升天懿夫掞天之手虽奇丽水之珍可博苟非兹赋之赞咏奚救当时之黜削方今妃后悉承欢不是后贤无此作
　　秋色赋【以雨作愁成然知兴起为韵】
　　白帝承干乾坤悄然潘岳乃惊素发感流年抽防笔疉花牋驱走羣言冩抑郁之懐矣搜罗万象赋萧条之景焉于时凄凄漠漠零露蒙作杳杳冥冥劲风吹成或青山兮薄暮或绿野兮新晴昨日金舆天子自西郊而迎入此时火斾祝融指南极以遄征于是踆乌减赫顾兔添明地上落红蕖之态中吟玉笛之声华岳峰高染莲华而翠活湘川树老换枫叶以霞生愈碧呉山偏清汉水松柏风髙兮嵗寒出梧桐蝉急兮翠死衡阳落日和旅雁以飞来剑阁中宵逐哀猿而啸起遂使隋堤青恨呉岭绿愁庐阜之蟾开石面钱塘之雪入涛头空三楚之暮天楼中歴厯满六朝之故地艸际悠悠鱼美东鲈兽狞西虎送鸾扇之蔵箧迎蛛丝之织户海上而轻笼皓月皎洁成冰陇头而惹着阴云苍茫欲雨斯则寒暑推移衰荣可知金生火死菊换兰萎岂惟自遐及迩穷髙极卑上澄鹊汉以清浅东莹鼇洲而渺弥数声之鹤惊时九臯摇落一夜之新霜扑处百卉离披是时坐客闻之侔色揣称咸言此日之摛藻更苦曩篇之秋兴
　　戴安道碎琴赋【以徒候徽响致聚深情为韵】
　　拔尘俗之能琴其谁不钦戴安道之擅名斯异武陵王之慕义弥深降使殷勤将召来以聆雅越持诚慷慨爰击碎以示胷襟想夫名利莫羁霞为赏涧松虽耸于梁栋野鹤不侵乎罗网呉山越水韬物外之清光蜀轸虞丝播人间之妙响杳杳区区何人戒途白屋忽惊于嘶马朱门欲俟于啼乌焉有平生探乐府铮鏦之妙爰教一旦厠侯门戛击之徒于是贲出月牕毁于蓬户掷数尺之鸾凤飒一声之风雨朱弦并断类氷泉裂石以丁零玉柱交飘误陇雁惊弓而飞聚使者焉知宣言大非且异锻珠之义宁同碎斗之讥陌上回尘走清风于玉殿堂间释手章素节于金徽于时野客相髙时人或陋梧雕桐断以宁顾漆解胶离而莫救至若池亭夜月之景岩谷春风之候遥当野防肯思流水之曾弹静对庭芜待从幽兰之不奏向若投绿绮以无意维城而有情亡一时之髙躅矜六律于新声则此日知音但仰跃鱼之弄碧山烟雾宁留蔵豹之名则知艺至者不可以簮笏拘情髙者不可以王侯致终挺特以惊俗不斯须而辱志于今人语其风孰不揖当时之事
　　融结为河岳赋【以形质中成人事路复为韵】
　　象帝以伐出物我陶开杳冥至精风散元气雨零一浊一清既定乾坤之体或融或结遂为河岳之形岂非断乎鼇足之时剖彼鸡黄之日二仪各立以交泰一气旁流而洋溢于是苍茫不定奔为归谷之墟积聚无从疉作干霄之质则令川陆天下江山域中浅深莫极夷险难穷刚柔随之而汹涌嗜欲继之而隆崇翻雪浪与霜涛下吞方厚拔重兼疉嶂上列圆空尔乃产鳞介虫沙植毛羽艸木星辰昼夜以明灭乌兔东西而徃复则有负龙擎文籍其阳九阴六共触愚移倾缺其天枢地轴如疏朴略波万壑以派分似截渟仭千岩而云矗旋闻大禹鞭神巨灵涌身凿通浩擘断嶙峋然后惣注沧海争磨碧旻舟檝风生航利名于世世轮辕雷起驾祸福于人人至今若带兴言如拳设喻牢笼下土以箭急控压中洲而石固三门九曲竞呈升没之源太华维嵩交辟奔冲之路谁能究厥理考其情沟渎曷为而散作丘陵奚补而攒成致彼至柔洒囘邪而互急俾其峻极干道徳以全平吾欲炭鞴阴阳鑪燃天地鼓将逦迤之濬谷泻破连延之积翠令今日之形象复当时之寤寐默默緜緜然却归于无事
　　魏侍中谏猎赋
　　我太宗之啓圣崇基魏侍中之推诚辅时恐羽猎以失徳采风骚而属词瞻仰皇情欲止畋游之事激扬丹恳爰陈谏诤之诗当其内则雍熈外无攻讨闲忆擒飞而逐走静乃搜林而索艸杀伤有度虽知不损于仁心狝狩非时或虑微妨于帝道于是倾素节揣深衷何以阐禹汤之诫莫如陈周召之风愿开三面之仁上行君圣遂取二南之义下效臣忠尔乃挥以防毫流于妙墨文髙而简牍增焕思苦而烟霞动色莫不大罄箴规坚持谠直辉珠耀玉面陈丹陛之前讽古谕今袖献紫宸之侧错落清唱铮鏦雅言叙获兽争禽之理述好生恶杀之源少补化轻禆至尊字字而请休驰骋篇篇而乞罢驱奔非不能继子云操赋而进非不能续司马裁书以论盖以诗也中律锵金成章璨绮掬山川气象于彼载帝王兴衰于此以之刺上则上或风从以之化下则下皆艸靡所以摛此章句依于典坟希一览而恩覃羽族冀再观而惠及毛羣庶几六艺之妍终资睿鉴当使三驱之礼不越明文然后甲马休飞骍弓莫控俾百兽以率舞致四夷之入贡故其旌逸调赏清词锡防缯而甚众
　　误笔牛赋【以从其误着异质真成为韵】
　　王献之缋画弥精变通可惊失手而笔唯误防应机而牛则真成用是饰非既擅一时之妙持功补过爰垂千载之名当其团扇羽轻素缯云薄搦金管以如剪露秋毫而似削莫不伫思翔鸾澄神丹鹊临风缅想满轮之桂月铺开对景叹嗟一点之松烟飘着隐暎瑕匿依稀漆浓既黑白之斯异顾东西而曷从南容之玷难磨空伤徃事曹氏之蝇可学遂展奇踪于是逐手摛成随冝演出斯须亡堕落之所顷刻见下来之质笔为锋也无慙卖剑之年墨作池焉岂愧蹊田之日则知负艺通神呈功骇人遽从无而入有俄背伪以归真况乎乌文黛暗駮彩花新兔翰初停旁起落毛之想防须尚对遥懐食角之因足令饮颖牵懐饭秦动思坐惊践苇之处立騐放桃之地手扪而执纼罔殊衣惹而饰缯奚异经年不去宁生防犊之心终日长闲岂有驾车之意所谓取象于斯称工在兹虽恨纤芒而到此终持妙迹以加其矧复首尾曲尽毫厘莫遗示不用于秋深之日目无全于缕断之时桓温乃拂拭增惊周旋载顾徒见奇于手巧了莫知其笔误大凡游艺之人无不却尘而扫汚省试王者之道如龙首赋【以龙之视听有符君徳为韵干符二年下第】
　　王者以御彼万国居于九重既体天而立制遂如首以犹龙视听无偏四海自看其波凑聪明罔失兆民咸覩其云从岂非祖述圣明披陈道徳以王者为天下之大域中之式非澄耳目不可以烛暗通幽非审细微不可以开基建极于是设谕斯异微文特殊以端拱之尊比义取产泽之灵合符则而象之既不雷同于形质区以别矣爰将首冠于寰区然后则岳岳髙居颙颙克定翼左右而何慙角耸镜逺近而宛同神莹虽云黈纩洪纤之状咸观纵使垂旒巨细之音毕听则知播雍熈之化为昭圣之君遽配腾骧于水物益彰超迈于人羣濬恩波而固类兴雨呈瑞气而非同召云侔其矫举之形无幽不鉴嫓彼孤标之貌有象皆分故得迥拔可观感通自有散皇明而珠耀于颔扬徳泽而浪生于口宁同荀爽只擅美于弟兄更异华歆但垂名于朋友所谓表有截播无私乃蔼然而同徳非蠢尔以呈姿言乎汉祖之顔方能比也念彼伯阳之道未可方之今我后变见乗时飞翔叶理四方尽入于倾听陆海无遗于俯视夫如是则龙之首兮未可论功而较美
　　白日上升赋【以人习道优空举歩为韵】
　　天上神仙人间得焉青囊有术白日升能拔迹之如是非禀生之偶然明明而飞出寰区其谁不骇去去而立臻霄汉成道奚先斯人也学至感通质离寒暑挥毫而金简初载端冕而玉皇有伫緜邈而台鹤浦几劫勤求参差而羽驾霓裳一朝轻举当其瑞景融融圆虚碧穹有烟霞兮蓊郁数处有鸾凤兮盘旋半空竞瞩尘眼谁原道风俄然乘轩后之龙朝辞水上忽尔控王乔之鹤昼入云中灭没孤飞飘飖莫驻数声如触于琼佩一片渐髙于防雾何门积学换俗骨以轻轻此日登真蹑瑶池而步步莫不极云路逗天津昆丘入境阆苑寻春琼树之花有主蘂珠之宫阙无尘翘首仰攀便接蓬壶之士低眸俯视大惊朝市之人得非龙虎专脩阴阳乆习早成金鼎之九转迎咽玉鑪之一粒则必夙居丹壑冥契浮丘却归鼇背之三岛遽别羊肠之九州不然者安得从地面升云头当红尘之午景为碧落之良游较美古今列子之乘风固劣论功昼夜姮娥之奔月非优懿夫曦辔亭亭乌光杲杲爰脱屣于方厚骤致身于苍昊盖以研链斯至嚣烦克扫愚将蹈妙域以扣关学取上升之道
　　御试曲直不相入赋【题中曲直两字为韵释云邪正殊途各有好恶干宁二年覆试】
　　曲也者厥理惟何直也者其词可属一则见囘邪之所自一则非平正而不欲故圣人立此格言为乎懿躅俾有家而有国不与混同令自髙而自卑靡相参触至如木也或表从绳之直或疉来巢之曲虽则含烟带雨共呈苍翠于岩间而耸本盘根各禀规模于山足勿言同地而错杂固乃殊途而瞻瞩所以方能中矩俟良匠之所知劲不为轮信奇材而可录莫不分彼邪正镇于时俗且木之理兮犹不差忒人之道兮切在忠直直也不可以曲从曲也不可以直饰行于已而已有异施于人而人是测繇是屈原在楚餔其糟而不为比干相殷剖其心而可得顾惟忠谠之受性岂与邪谀而同域其不相入也理苟如是俗奚以惑小人曲媚或乗造次以得时君子直诚可仗英明而辅国今我后恢睿哲以御干澄圣心而立极恶似钩而在物乐如弦而比徳惟曲是斥彰万乗之凖绳惟直是求示百王之楷式微臣之获咏歌敢不佩之于取则
　　御试良弓献问赋【释云太宗问工人木心不正则脉理皆邪于理道取五声字次第用各双声为赋格干宁二年覆试】
　　文皇帝以精求要义下访良弓以木心之邪正既别将理道之比方乃同木若有邪奚副准绳之一一理如无苟必资国祚之崇崇斯盖体元立制啓圣乗干与禹汤而接轸将尧舜以差肩覩于物也必有诚焉言念为弓尚穷于脉理岂于有国不注意于英贤否则何以宏丕图于赫赫垂寳祚于緜緜者哉则知黄帝造舟车之旨其难为比周武倒干戈之文殊不称美观艸木而尚此烛幽统寰区而足彰致理遂使度木抡材之子每自依依献可替否之臣曾非唯唯今吾皇播声教以锵洋濬恩波而浩汗乾坤与之而合徳夷夏有之而一贯斯弓不制洞其理以明明斯问克兴露其言而粲粲儒有生在江岭来趋辇毂波涛乆慕于化鲲兮【查洪迈容齐四笔谓此赋有五声后阙一入声】


　　黄御史集巻一
　　钦定四库全书
　　黄御史集巻二　　　　　　唐　黄滔　撰五言古诗
　　送僧归北岩寺
　　北岩泉石清本自髙僧住新松五十年藤萝成古树题诗昔佳士【滔表丈从叔有名于当时兼四门薛博士俱曾题诗】清风二林喻上智失扣关多被浮名误莲扄压月涧空美黄金布江飜岛屿沈木落楼台露伊余东还际每起烟霞慕旋为俭府招未得穷野步西轩白云阁师辞洞庭寓越城今送归心到焚香处
　　寓言
　　流年五十前朝朝倚少年流年五十后日日侵皓首非通非介人谁论四十九贤哉蘧伯玉清风独不朽
　　长安书事
　　终不离青山谁道云无心却是白云士有时出中林昨日擎紫泥明日要黄金炎夏羣木死北海惊波深伏蒲无一言艸疏贺徳音
　　贾客
　　大舟有深利沧海无浅波利深波也深君意竟如何鲸鲵齿上路何如少经过
　　寄友人
　　君爱桃李花桃李花易飘妾怜松柏色松柏色难凋当年识君初指期非一朝今辰见君意日暮何萧条入门有势利孰能无嚣嚣
　　落花
　　落花辞髙树最是愁人处一一旋成泥日暮有风雨不如沙上蓬根断随长风飘然与道俱无情任西东
　　书懐寄友人
　　此生如孤灯素心挑易尽不及如顽石非与磨砻近常思杨子云五藏曾离身寂寞一生中千载空清芬
　　闺怨
　　妾家五岭南君戍三城北鴈来虽有书衡阳越不得别乆情易料岂在窥翰墨塞上无烟花宁思妾顔色
　　喜翁文尧员外病起
　　卫玠羊车态长卿驷马姿天嫌太端正神乃减风仪饮氷俾消渴断谷皆清羸越僧夸艾炷秦女隔花枝自能论苦器【语见泗州和尚碑】不假求良医惊杀漳滨鬼错与刘生随昨日已如虎今朝谒荀池扬鞭入王门四面人熈熈青桂任霜霰尺璧无瑕疵回尘却惆怅归阙难迟迟
　　寄徐正字寅
　　八月月如氷登楼见姑射美人隔千里相思无羽驾红兰裛露衰谁以流光讶何当诗一句同吟祝元化
　　秋夕贫居
　　听歌桂席阑下马槐烟里豪门腐粱肉穷巷思糠粃孤灯照独吟半壁秋花死迟明亦如晦鸡唱徒为尔五言律诗
　　送李山人徃湘中
　　汉渚徃湘川乗流入逺天新秋无防水明月有琴船露坐应通暁萍居恐隔年岳峰千万仭知上啸猿巅
　　书崔少府居【文苑作赠李补阙】
　　鲁史蜀琴旁陶然举一觞夕阳明岛屿秋水浅池塘世乱怜官替家贫值嵗荒前峰上背宿知有辟寒方
　　敷水卢校书
　　九霄无诏下何事近清尘宅带松萝僻日唯猿鸟亲吟髙仙掌月期有洞庭人莫问烟霞句悬知见岳神
　　寄汉上友人
　　襄汉多清景东游已不能蒹葭照流水风雨扑孤灯献赋闻新鴈思山见去僧知君北来日惆怅亦难胜
　　贻林铎
　　终被春闱屈低囘至白头寄家僧许岳钓浦雨移洲战士曾怜善豪门不信愁王孙艸还绿何处拟羁游
　　书懐
　　退耕逢歉嵗逐贡愧行朝道在愁虽浅吟劳鬓欲凋破村虹入井孤馆客投魈谁怕秋风起听蝉度渭桥
　　送陈明府归衡阳
　　雏鹤兼留下单车出柳烟三年两殊考一日数离筵乆别湖波绿相思岳月圆翠萝曾隐处定恐却求仙
　　秋辞江南
　　灞陵桥上路难负一年期积雨鸿来夜重江客去时劳生多故疾渐老少新知惆怅都堂内无门雪滞遗
　　入关旅次言懐
　　寸心惟自切上国与谁期月晦时风雨秋深日别离便休终未肯已苦不能疑独愧商山路千年四皓祠
　　寄郑县李侍御
　　古县新烟火东西入客诗静长如假日贫更甚闲时僧借松萝住人将雨雪期三年一官罢岳石防成碑
　　上李补阙
　　十洲非暂别龙尾肯慵登谏艸封山药朝衣施衲僧月留江客待句厯钓船征终恐林栖去餐霞叶上升
　　伤翁外甥
　　江头去时路归客防纷纷独在异乡殁若为慈母闻青春成大夜新雨壊孤坟应作芝兰出泉台月桂分
　　贻李山人
　　野步爱江滨江僧得见频新文无古集徃事有清尘松竹寒时雨池塘胜处春定应云雨内陶谢是前身
　　逢友人
　　彼此若飘蓬二年何所从帝都秋未入江馆夜相逢瘴岭行冲夏边沙住隔冬旅愁论未尽古寺扣晨钟
　　寄湘中郑明府
　　县与白云连沧洲况县前岳僧同夜坐江月防秋圆琴拂莎庭石茶担乳洞泉莫躭云水兴疲俗待君痊
　　寄从兄璞
　　纵征终不起相与避烟尘待到中兴日同防上国春新诗説人尽旧宅落花频移覔深山住啼猿作四邻
　　寄李校书游简寂观
　　古观云溪上孤懐永夜中梧桐四更雨山水一庭风诗得如何句仙游最胜宫却愁逢羽客相与入烟空
　　寄友人山居
　　断峤沧江上相思恨阻寻髙斋秋不掩防夜月当吟落石有泉滴盈庭无树隂茫茫名利内何以拂尘襟
　　上刑部卢员外
　　谁识在官意开门树色间寻幽频宿寺乞假拟归山半白侵吟鬓微红见药顔不知琴月夜【文苑作今夜月】防客得同闲
　　送友人游边
　　塞酒不能浓纵倾愁亦重关河初落日霜雪下穷冬野烧枯蓬旋沙风匹马冲蓟门无易过千里断人踪【文苑作蓟门虽汉土游子莫从容】
　　和友人酬寄
　　新发烟霞咏髙人得以传吟销松际雨冷咽石间泉大国兵戈日故乡饥馑年相逢江海上宁免一澘然
　　下第
　　昨夜孤灯下阑干泣数行辞家从早嵗落第在初场青艸湖田改单车客路忙何人立功业新命到封王
　　过商山
　　燕鴈一来后人人尽到关如何冲腊雪独自过商山羸马髙坡下哀猿絶壁间此心无处説鬓向少年斑
　　旅懐
　　萧飒闻风叶惊时不自堪宦名中夜切人事长年谙古画僧留与新知客遇谈乡心随去鴈一一到江南
　　冬暮山舍喜标上人见访
　　寂寞三冬杪居业尽抛迳松开雪后砌竹忽僧敲茗汲氷销溜鑪烧鹊去巢共谈慵僻意微日下林梢
　　关中言懐
　　三秦五岭意不得不依然迹寓枯槐曲业芜芳艸川花当落第眼雨暗出城天层阁浮云外何人动管弦
　　题友人山居
　　到君栖迹所竹迳与衡门亦在乾坤内独无尘俗喧新泉浮石藓崩壁露松根更説寻僧处孤峰上啸猿
　　题友人山斋
　　疎竹漏斜晖庭间隂复遗句成苔石茗吟弄雪碁沙艸泉经涩林斋客集迟西风虚见逼未拟问京师
　　书事
　　望嵗心空切耕夫尽把弓千家数人在一税十年空没阵风沙黑烧城水陆红飞章奏西蜀明诏与殊功
　　题山居逸人
　　十畆余芦苇新秋防雪霜世人谁到此尘念自应忘斜日风收钓秋雨信梁不知双阙下何以谓轩裳
　　题郑山人居
　　履迹遍莓苔幽枝间药栽枯杉擎雪朶破牖触风开泉自孤峰落人从诸洞来终期宿清夜斟茗説天台
　　秋晚山居
　　爽气遍搜空难堪倚望中孤烟愁落日髙木病西风山寂樵声出露凉蝉思穷此时尘外事幽黙防人同
　　游山
　　洞门穿瀑布尘世岂能通曾有游山客来逢采药翁异花寻复失幽迳蹑还穷拟作经宵计风雷立满空
　　题王侍御宅内亭子
　　俗间尘外境郭内宅中亭或有人家创还无莲幕馨石曾湖防见琴误岳楼听来客频频説终须作画屏
　　题道成上人院
　　花宫城郭内师住亦清凉何必天台寺幽禅瀑布房簟舒湘竹滑茗煑蜀芽香更防道髙处君侯题翠梁
　　贫居冬杪
　　数塞未求通吾非学养蒙穷居嵗杪雨孤坐夜风年长慙昭代才微辱至公还愁把春酒双泪汚杯中东山之游未遂渐逼行期作四十字奉寄翁文尧贠外
　　轺车难乆驻须到别离时北阙定归去东山空作期绿苔劳扫迳丹凤欲衔词杨柳开帆防今朝泪已垂
　　贻张蠙同年
　　梦思非一日携手却凄凉诗见江南雹游经塞北霜驱车先五漏把菊后重阳惆怅天边桂谁教嵗嵗香
　　寄边上从事
　　斜日下孤城长吟出防兵羽书和客巻边思杂诗情朔雪定鸿翼西风严角声公余多独坐沙月对楼生
　　题东林寺元祐上人院
　　庐阜东林寺良游耻未曾半生随计吏一日对禅僧泉逺携茶看峰髙结伴登迷津出门是子细问三乗
　　送陈樵下第东归
　　青山烹茗石沧海寄家船虽得重吟厯终难任意眠碪疎连寺栁风爽彻城泉【类苑作莲】送目红蕉外来期已杳然
　　寄陈磻隐
　　道经前辈许名拔后时喧虚左中兴牓无先北海罇新文汉氏史别墅谢公村须到三征处堂堂谒帝阍
　　寄林寛
　　相知四十年故国与长安俱喜今辰在休论徃嵗难海鸣秋日黑山直夏风寒终始前儒道升沈尽一般
　　退居
　　老归江上村孤寂欲何言世乱时人物家贫后子孙青山寒带雨古木夜啼猿惆怅西川举戎装度剑门
　　送友人边游
　　衔杯国门外分手见残阳何日还南越今朝徃北荒砂城经雨壊邉骑入秋狂亲【文苑作新】咏关山月归吟鬓的【文苑作白】霜
　　下第出京
　　还失礼官求花时出雍州一生为逺客防处未曾游故疾江南雨单衣蓟北秋茫茫数年事今日泪俱流
　　游东林寺
　　平生爱山水下马虎溪时已到终嫌晩重游预作期寺寒三伏雨松偃数朝枝飜译如曾见白莲开旧池
　　晩春关中
　　忍厯通庄出东风舞酒旗百花无防处三月到残时游塞闻兵起还呉值嵗饥定唯荒寺里坐与噪蝉期
　　河梁
　　五原人走马昨夜到京师绣户新夫妇河梁生别离陇花开不艳笛静犹悲惆怅良哉辅锵锵立凤池
　　送翁拾遗
　　还家俄赴阙别思肻凄凄山坐轺车看诗将谏笔题天开中国大地设四维低拜舞吾君后青云更有梯
　　赠懐光上人
　　谢城还拥入师以接人劳过午休斋惯离经吐论髙顶寒拳素发珠鋭走红绦终忆泉山寺听猿看海涛
　　忆庐山旧游
　　前年入庐岳数宿在灵溪残烛松堂掩孤峰月狖啼平生为客老胜境失云栖纵有重游日烟霞防恐迷
　　别友人
　　莫恨东墙下频伤命不通苦心如有感他日自推公雨夜扁舟发花时别酒空越山烟翠在终媿卧云翁
　　陈侍御新居
　　幕客开新第词人遍有诗山怜九仙近石买太湖竒树势想髙日地形夸得时自然成避俗休与白云期
　　寄少常卢同年
　　官拜少常休青緺换鹿裘狂歌离乐府醉梦到瀛洲古器岩畊得神方客谜畱清溪莫沈钓王者或畋游
　　寄敷水卢校书
　　谏省垂清论仙曹岂乆临虽専良史业未展直臣心路入丹霄近家蔵华岳深还如韩吏部谁不望知音
　　赠明州霍员外
　　惠化如施雨隣州亦可依正衙无吏近髙防觉人稀海日旗边出河禽角外归四明多隐客闲约到岩扉
　　游囊山
　　山有重囊势门开两径斜溪声寒走涧海色月流沙庵外曾游虎堂中旧雨花不知遗防地一一落谁家















　　黄御史集巻二
　　钦定四库全书
　　黄御史集巻三　　　　　唐　黄滔　撰
　　七言律诗
　　送林寛下第东归
　　为君惆怅惜离京年少无人有屈名积雪未开移发日鸣蝉初急説来程楚天去路过飞鴈灞防归尘触锁城又得新诗几章别烟村竹迳海涛声
　　商山赠隠者
　　谁不相逢话息机九重城里自依依蓬莱水浅有人説商洛山髙无客归数只珍禽寒月在千株古木热时稀西牕昨夜鸣蛩尽知梦芝翁起扣扉
　　送二友游湘中
　　千里楚江新雨晴同征肯恨迹如萍孤舟泊处聮诗句八月中旬宿洞庭为客早悲烟艸緑移家晩失岳峯青今来无计相从去归日汀洲乞画屏
　　塞下
　　疋马萧萧去不前平芜千里见穷邉闗山色死秋深日鼓角声沈霜重天荒骨或衔残铁露惊风时掠暮沙旋陇头寃气无归处化作隂云飞杳然
　　下第东归留辞刑部郑郎中諴
　　去违知已住违亲欲发羸蹄进退频万里家山归养志数年门馆受恩身鸎声歴歴秦城暁栁色依依灞水春明日蓝田闗外路连天风雨一行人
　　寄懐南北故人
　　秋风昨夜落芙蕖一片离心到外区南海浪髙书堕水北州城破客降胡玉牕挑鳯佳人老绮陌啼鸎碧树枯岭上青岚陇头月时通魂梦出来无
　　闗中言懐
　　事事朝朝委一罇自知无复解趋奔试期交后犹为客公道开时敢説寃穷巷住来经积雨故山归去见荒村举头尽到断肠处何必秋风江上猿
　　闺怨
　　寸心杳与马蹄随如蜕形容在锦帷江上月明船发后花间日暮信回时五陵夜作酬恩计四塞秋为破敌期待到乗轺入门处泪珠流尽玉顔衰
　　旅懐
　　未吃金丹看十洲乃将身世作仇讐羇游数地值兵乱宿在孤城闻雨秋东越云山却思隠西秦霜霰苦频留它人折尽月中桂惆怅当年江上鸥
　　别友人
　　已喜相逢又怨嗟十年飘泊在京华大朝多事还停举故国经荒未有家鸟带夕阳投逺树人冲腊雪往邉沙梦魂空系潇湘岸烟水茫茫芦苇花
　　寄罗浮山道者二首
　　天际双山压海濆天漫絶顶海漫根时闻雷雨惊樵客长有龙蛇防洞门泉石暮含朱槿昼烟霞冬木緜温林间学道如容我今便辞它宠辱喧
　　有人曽见洞中仙才见人间便越年金鼎药成龙入海玉函书发鹤归天楼开石脉千寻直山折鼇鳞一半膻谁到月明朝礼处翠岩深鏁茘枝烟
　　喜侯舍人蜀中新命三首
　　八都词客漫喧然谁解飞扬诰誓间五色防毫裁鳯诏九重天子豁龙顔巴山月在趋朝去锦水烟生入阁还谋及中兴多少事莫愁明月不収闗
　　却搜文学起吾唐暂失都城亦未妨锦里幸为丹鳯阙幕宾徴出紫微郎来时走马随中使到日援毫定外方若以掌言看谏猎相如从此病辉光
　　贾谊才承宣室召左思唯预秘书流赋家达者无过此翰苑今朝是独游立被御罏烟气逼吟经栈阁雨声秋内人未识江淹笔竟问当时不早求
　　经安州感故郑郎中二首
　　云梦江头见故城人间四十载垂名马蹄践处东风急鸡舌销时北阙惊岳客出来寻古劒野猿相聚叫孤茔腾身飞上鳯凰阁惆怅终乖吾党情
　　锦帐先生作牧州干戈缺后见荒丘兼无姓贾儿童在空有还珠烟水流江句行人吟刻石月肠是处象登楼旅魂频此归来否千载云山属一游
　　出京别崔学士
　　一从门馆遍投文旋忝恩知骤出羣不道鹤鸡殊羽翼许依龙虎借风云命竒未便乗东律言重终期雪北军欲逐飘蓬向歧路数宵垂泪恋清芬
　　旅懐
　　雪貌潜雕雪发生故园魂断弟兼兄十年除夜在孤馆万里一身求大名空有新诗髙华岳巳无丹恳出秦城侯门莫问曽游处槐栁隂中肝胆倾
　　鴈
　　楚岸花晴塞栁衰年年南北去来期江城日暮见飞处旅馆月明闻过时万里风霜休更恨满川烟草且须疑洞庭云水潇湘好把寒更一一知
　　新野道中
　　野棠如雪艸如茵光武城邉一水滨越客归遥春有雨杜鹃啼苦夜无人东堂嵗去衔杯懒南浦期来落泪频莫道还家不惆怅苏秦羁旅长卿贫
　　寄越从事林嵩侍御
　　子虚词赋动君王谁不期君入对敡莫恋兔园留看雪已乗骢马合凌霜路归天上行方别道在人间乆更香应念都城旧吟客十年踪迹委沧浪
　　长安书事
　　一年年课数千言口祝心祠挈出门孤进难时谁肯荐主司通处不须论频秋入自邉城雪昨日听来岭树猿若有水田过十畆早应归去荻江村
　　旅懐寄友人
　　重叠愁肠只自知苦于吞蘗乱于丝一船风雨分襟处千里烟波回首时故国田园经战后穷荒日月逼秋期鸣蝉似防悠扬意陌上声声怨栁衰
　　放榜日
　　吾唐取士最堪夸仙榜标名出曙霞白马嘶风三十辔朱门秉烛一千家郄诜聮臂升天路宣圣飞章奏日华【其年当日奏试】嵗嵗人人来不得曲江烟水杏园花
　　御试二首
　　已表隋珠各自携更从琼殿立丹梯九华灯作三条烛万乗君悬四首题灵鳯敢期飜雪羽洞箫应或讽金闺明朝莫惜场场醉青桂新香有紫泥
　　六曹三省列簪裾丹诏宣来试士初不是玉皇疑羽客要敎金榜带天书词臣假寐题黄绢宫女敲铜奏子虚御目四篇酬九百敢从灯下畧踌躇
　　二月二日宴中贻同年封先辈渭
　　帝尧城里日衔杯每倚嵇康到玉頽桂苑五更听榜后蓬山二月看花开垂名入甲成龙去列姓如丁作鹤来同戴大恩何处报永言交道契陈雷
　　酬俞钧
　　乡书一忝荐延恩二纪三朝泣省门虽忝立名经圣鉴敢期兴咏叠嘉言莫论蟾月无梯接大底龙津有浪飜今日朝廷推艸泽伫君承诏出云根
　　寄同年崔学士仁寳
　　半因同醉杏花园尘忝鸿鑪与铸顔已脱素衣酬素发敢持青桂爱青山虽知珠树悬天上终赖银河接世间毕使海涯能拔宅三秦二十四畿寰
　　寄陈侍御
　　千年二相未全夸【故刘相赵相曽从事闽中】犹阙闽城贺降麻何必锦衣须太守别无莲幕胜王家醴泉涌处休论水黄菊开时独是花九级燕金满罇酒却愁随诏谒承华
　　酬徐正字寅
　　已免蹉跎负嵗华敢辞霜鬓雪呈花名从两榜考升第官自三台追起家疋马有期归辇毂故山无计恋桑麻莫言蓬阁从容乆披处终知金在沙
　　辞府相【时防堂帖追赴阙】
　　从汉至唐分五州谁为将相作诸侯闽江似镜正堪恋秦客如蓬难乆留疋马忍辞藩屏去小才寜副庙堂求今朝拜别幡幢下双泪如珠滴不休
　　寄罗郎中隠
　　休向中兴雪至寃钱塘江上看涛飜三徴不起时贤议九转终成道者言緑酒千杯肠已烂新诗数首骨犹存瑶蟾若使知人事仙桂应遭蠧却根
　　江行遇王侍御
　　数年分散秦吴隔暂泊官船浦栁中新草军书名更重乆辞山迳业应空渡头潮落将行客天际风髙未宿鸿此日相逢魂合断赖君身事渐飞冲
　　客舍秋晩夜懐故山
　　寥寥深巷客中居况值穷秋百事疎孤枕忆山千里外破牕闻雨五更初经年荒艸侵幽迳几树西风鏁弊庐长系寸心归未得起挑残烛独踌躇
　　绛州郑尚书
　　旌旗日日展东风云稼连山雪刃空剖竹已知垂鳯食摘珠何必到龙宫谏垣虚位期飞步翰苑含毫待纪公谁谓唐城诸父老今时得见蜀文翁
　　喜陈先辈及第【峤】
　　今年春已到京华天与吾曹雪怨嗟甲乙中时公道复朝廷看处主司夸飞离海浪从烧尾咽却金丹定易牙不是驾前偏落羽锦城争得杏园花
　　延福里居和林寛何绍余醻寄
　　长説愁吟逆旅中一庭深雪一牕风眼前道路无心覔象外烟霞有句通几度相留侵鼓散频闻防宿着僧同髙情未以干时废属和因知兴不穷
　　赠宿松杨明府
　　溪上家家礼乐新始知为政异常伦若非是水清无底争得如氷凛拂人月狖声和琴调咽烟村景接栁条春宦游兼得逍遥趣休忆三吴旧钓津
　　送僧
　　才年七嵗便从师犹説辞家学佛迟新斸松萝还不住爱寻云水拟何之孤溪雪满维舟夜叠嶂猿啼过寺时鸟道龙湫悉行后岂将飜译负心期
　　赠郑明府
　　庭罗衙吏眼看山真恐风流是谪仙垂栁五株春娅姹鸣琴一弄水潺湲援毫断狱登殊考驻乐题诗得出聮莫起陶潜折腰叹才髙位下始称贤
　　江州夜宴献陈员外
　　多少欢娱簇眼前浔阳江上夜开筵数枝红蜡啼香泪两面青娥折瑞莲清管彻时斟玉醑碧筹回处掷金船因知徃嵗楼中月占得风流是偶然
　　湘中赠张逸人
　　羽衣零落帽欹斜不自孤峯即海沙曽为蜀山成寓迹又因湘水拟营家鸣琴坐见燕鸿没曳履吟忘野迳賖更爱扁舟宿寒夜独听风雨过芦花
　　寓题
　　纷纷墨勅除官日处处红旗打贼时竿底得璜犹未用梦中吞鸟拟何为损生莫若攀丹桂免俗无过咏紫芝两岸芦花一江水依前且把钓鱼丝
　　题陈山人居
　　犹自莓苔马迹重石嵌泉冷嬾移峰空垂鳯食檐前竹漫拔龙形涧底松隔岸青山秋见寺半牀明月夜闻钟谁能惆怅磻溪事今古悠悠不再逢
　　宿李少府园林
　　一壶浊酒百家诗住此园林守选期深院月凉留夜客古杉风细似泉时尝频异茗尘心净议罢名山竹影移明日緑苔浑扫后石庭吟坐复容谁
　　送人明经及第东归
　　十问乆通离义牀今时登第信非常亦从南院看新榜旋束春闗归故乡水到吴门方见海树侵闽岭渐无霜知君已塞平生愿日与交亲醉几场
　　断酒
　　未老先为百病仍醉杯无计接宾朋免遭拽盏郎君謼【类苑作谑】还被簪花録事憎丝管合时思索马池塘晴后独留僧何因浇得离肠烂南浦东门恨不胜
　　寄蒋先辈【在苏州】
　　夫差宫苑悉苍苔携客朝游夜未回冢上题诗苏小见【许殿切】江头酹酒伍员来秋风急处烟花落明月中时水寺开千载三吴有髙迹虎丘山翠益崔嵬
　　南海幕和段先辈送韦侍御赴阙
　　树色川光入暮秋使车西发不胜愁璧连标格惊分散雪课篇章互唱醻魏阙别当飞羽翼燕台独且占风流满园歌管凉宵月此后相思几上楼
　　寄南海黄尚书
　　五羊城下驻行车此事如今八载余燕颔已知飞食肉龙门犹自退为鱼红楼入夜笙歌合白社惊秋草木疎西望清光寄消息万重烟水一封书
　　送人徃苏州觐其兄
　　阖闾城外越江头两地烟涛一叶舟到日荆枝应便茂别时珠泪不须流迎欢酒醒山当枕咏古诗成月在楼明日樽前若相问为言今访赤松游
　　游东林寺
　　长生犹自重无生言让仙祠佛寺成碑折谁忘康乐制山灵表得逺公名松形入汉藤萝短僧语离经耳目清莫恠迟迟不归去童年已梦绕林行
　　赠旌徳吕明府
　　渥洼步数太阿姿争遣王侯不奉知花作城池入官处锦随刀尺少年时两衙断狱兼留客三考论功合树碑须信隔帘看刺史锦章朱绂已葳蕤
　　贺清源仆射新命
　　虽言嵩岳秀崔嵬少降连枝命世才南史两荣唯百揆东闽双拜有三台【南史袁宪兄弟同为仆射当时荣之殊未若今清源与府城并拜仆射兼带台席之尊】二天在顶家家咏丹鳯衔书嵗嵗来虚説古贤龙虎盛谁攀荆树上金台
　　浙幕李端公泛建溪
　　越城吴国结良姻交发芙蓉幕内宾自顾幽沈槐省迹得陪清显谏垣臣分题暁并兰舟逺对坐宵听月狖频更爱延平津上过一双神劒是龙鳞
　　贻宋评事
　　河阳城里谢城中入曳长裾出佩铜燕国金台无别客陶家栁下有清风数踪篆隶书新得一灶屯防火细红时説三吴欲归处緑波洲渚紫蒲藂
　　催妆
　　北府迎尘南郡来莫将芳意更迟回虽言天上光隂别且被人间更漏催烟树迥垂连蒂杏防童交捧合欢杯吹箫不是神仙曲争引秦娥下鳯台
　　寓题
　　每忆家山即涕零定须归老旧云扄银河水到人间浊丹桂枝垂月里馨霜雪不飞无翠竹鲸鲵犹在有青萍三千九万平生事却恨南华説北溟
　　伤蒋校书徳山
　　谁到双溪溪岸傍与招魂魄上苍苍世间无树胜青桂陇上有花唯白杨秦苑火燃新赋在越城山秀故居荒如何万古雕龙手独是相如识汉皇
　　寄杨赞图学士【学士与元昆俱以龙脑登选】
　　东堂第一领春风时恠闗西小骥慵华表柱头还有鹤华歆名下别无龙君恩鳯阁含毫数诗景珠宫列肆供今日江南驻舟处莫言归计为云峰
　　醻杨学士
　　神仙簿上愧非夫诏作疑丹两入炉诗里几曽吟芍药花中方得见菖蒲阳春唱后应无曲明月圆来别是珠莫下蓬山不回首东风犹待重抟扶
　　寄同年李侍郎龟正
　　石门南面泪浪浪自此东西失帝乡昆璞要疑方卓絶大鹏须息始开张已归天上趋双阙忽喜人间捧八行莫道秋霜不滋物菊花还借后时黄
　　钟陵故人
　　滕王阁下昔相逢此地今难访所从唯爱金笼贮鹦鹉谁论铁柱鏁蛟龙荆榛翠是钱神染河岳期须国士钟一筯鲈鱼千古美后人终少继前踪
　　故山
　　支頥黙省旧林泉石径茅堂到目前衰碧鸣蛩莎有露浓隂歇鹿竹无烟水从井底通沧海山在牕中倚逺天何事苍髯不归去燕昭台上一年年
　　塞上
　　塞门闗外日光微角怨单于鴈驻飞冲水路从冰解断逾城人到月明归燕山腊雪销金甲秦苑秋风脆锦衣欲吊昭君倍惆怅汉家甥舅竟相违
　　乌石村【即林希刘故居】
　　徃日江村今物华一回登览一悲嗟故人殁后城头月新鸟啼来陇上花卖劒钱销知絶俗闻蝉诗苦即思家谢公古郡青山在三尺孤坟扑海沙
　　寄同年卢员外
　　听尽鸎声出雍州秦吴烟月十经秋龙门在地从人上郎省连天须鹤游休恋一台惟妙絶已经三字入精求当年甲乙皆华显应念槐宫今雪头
　　寄同年封舍人渭【时得来书】
　　唐城接轸赴秦川忧合懽离骤十年龙颔摘珠同泳海鳯衔辉翰别升天八行真迹虽収拾四户高扄奈隔悬能使丘门终始雪莫敎华发独潸然
　　遇罗员外衮
　　灞陵桥外驻征辕此一分飞十六年豸角戴时垂素发鸡香含处隔青天绮园难贮林栖意班马须持笔削权可忘自初相识地秋风明月客鄜延
　　送翁员外承赞
　　谁言吾党命多竒荣美如君歴数稀衣锦还乡翻是客回车谒帝却为归鳯旋北阙虚丹穴星复南宫逼紫微已分十旬无急诏天涯相送只沾衣
　　翁文尧员外捧金紫还乡之命雅发篇章将原交情逺为嘉贶洎燕鸿陆犬楚水荆山又吐琼瑶逮之幽鄙虽涌泉思触逸兴皆虚而强韵押难非才颇愧辄兹酬和以质奬私
　　搏将盛事更无余还向桥邉看旧书东越独推生竹箭北溟喜足贮鲲鱼两回谁解归华表午夜兼能荐子虚【滔前年防文尧员外以长牋荐于时相】须把头冠弹尽日怜君不与故人疎
　　奉和翁文尧员外经过七林书堂见寄之什
　　朱旗引入昔茒堂半日从容尽日忙驷马寳车行赐礼金章紫绶带天香山从南国添烟翠龙起东溟认夜光定恐故园留不住竹风松韵漫凄锵
　　奉酬翁文尧员外驻南台见寄之什
　　人指南台山与川大惊喜气异当年花迎金册非时折月对琼杯此夜圆我爱藏冰从夏结君怜脩竹到冬鲜殷勤更抱鸣琴抚为忆秦儿识断弦
　　翁文尧员外拥册礼之归一路有诗名昼锦集先将寄示因书五十六字
　　六窠只佩诸侯印争比从天拥册归一轴郢人歌处雪两重朱氏着来衣闽山秀已钟君尽洛水波应溅我稀明日陪尘迎驷马定须斋沐看光辉
　　奉和翁文尧十九员外中谢日防恩赐金紫之什
　　面防君赐自龙墀谁是还乡一袭衣三品易悬鳞鬛赫八丝展起防章飞夐为胜事垂千古题作新诗启七微严助买臣精魄在定应羞着昔年归
　　奉和翁文尧员外文秀光贤昼锦三首
　　乡名里号一朝新乃觉台恩重万钧建水闽山无故事长卿严助是前身清泉引入旁添润嘉树移来别带春莫凭栏干剰留驻内庭虚位待才臣【右文秀亭】
　　虽言闽越系生贤谁是还家宠自天山简媿兼诸郡命郑慙秉六经权鸟行去没孤烟树渔唱还从碧岛川休説迟回未能去夜来新梦禁中泉【右光贤阁】
　　君王面赐紫还乡金紫中推是甲裳华构便将垂美号故山重更发清光水澄此日兰宫镜树忆当年柏署霜珍重朱栏兼翠栱来来皆自读书堂【右昼锦堂】
　　奉酬翁文尧员外神泉之游见寄嘉什
　　含鸡假豸喜同游野外嘶风并紫骝松竹迥寻青嶂寺姓名题向白云楼泉源出石清消暑僧语离经玅破愁争奈爱山尤恋阙古来能有几人休
　　寄翁文尧拾遗
　　唐设髙科表用文吾曹谁作谏垣臣瓯山秀气旷千古鳯阙华恩钟二人起草便论天上事如君不是世间身龙头鳯尾前年梦今日须怜应若神【滔夘年冬在宛陵梦文尧作状头及第又申四月十二夜在清源梦到殿前东道自西厉声唱翁某拜右省拾遗】




　　黄御史集巻三
　　钦定四库全书
　　黄御史集巻四　　　　　唐　黄滔　撰
　　五言排律
　　省试一一吹竽【干符二年】
　　齐竽今厯试真伪不难知欲使声声别须令个个吹后先无错杂能否立参差次第敎单进宫商乃异宜凢音皆窜迹至艺始呈竒以此论文学终凭一一窥
　　明月照髙楼
　　月满长空朗楼侵碧落横波文流藻井桂魄拂雕楹深鉴罗纨薄寒捜户牖清氷铺梁燕噤霜覆瓦松倾卓午收全影斜悬转半明佳人当此夕多少别离情
　　广州试越防怀古
　　南越千年事兴怀一见来歌钟非旧俗烟月有层防北望人何在东流水不回吹牕风杂瘴沾槛雨经梅壮气曾难揖空名信可哀不堪登览处花落与花开
　　襄州试白云归帝乡
　　杳杳复霏霏应縁有所依不言天路逺终望帝乡归髙岳和霜过遥闗带月飞渐怜双阙近寜恨众山违阵触银河乱光连粉署微旅人随计日自笑比麻衣
　　省试奉诏春涨曲江池【以春字为韵干符二年】
　　池脉寒来浅恩波注后新引将诸派水别贮大都春幽咽疏通处清泠迸入辰渐平连杏岸旋濶映梅津沙没迷行径洲寛恣跃鳞愿当舟檝便一附济川人
　　题宣一僧正院
　　五级凌虚塔三生落髪师都僧须有托孤峤遂无期井邑焚香待君侯减俸资山衣随叠破菜骨逐年羸茶取寒泉试松于逺涧移吾曹来顶手不合不题诗
　　和王舎人崔补阙题福州天王寺
　　郭内青山寺难论此崛竒白云生院落流水下城池石像雷霆启江沙鼎鼐期岳僧来坐夏秦客防题诗冈转泉根滑门升藓级危紫微今日句黄绢防年碑歇鹤松低阁鸣蛩径出篱粉垣千堵束金塔九层支啼鸟笙簧韵开花锦绣姿清斋奔井邑髪剃熊罴极浦征防小平芜落日迟风篁清却暑烟草緑无时信士三公作灵踪四絶推良游如不宿明月拟何之
　　寄献梓橦山侯侍郎【时常拾遗谏诤】
　　汉宫行庙略簪笏落民【文苑作人】间直道三湘水髙情四皓山赐衣僧脱去奏表主批还地得松萝坞泉通雨雪湾东门添故事南省缺新班【有新命不起】片石秋从露幽牕夜不闗梦余蟾隐映吟次鸟绵蛮可惜相如作当时事悉闲
　　壬癸歳书情
　　故园招隐客应复笑无成谒帝逢移国投文値用兵孤松怜鹤在疎柳恶蝉鸣匹马迷归处青云失曩情江头寒夜宿垅上歉年耕冠葢新人物渔樵旧弟兄易生唯白髪难立是浮名惆怅防桥路秋风谁入行
　　河南府试秋夕闻新鴈
　　湘南飞去日蓟北乍【类苑作又】惊秋呌出陇云夜闻为客子愁一声初触梦半白已侵头旅舘移欹枕江城起倚楼余灯依古壁片月下沧洲寂听良宵彻踌躇感歳流
　　和吴学士对春雪献韦令公次韵
　　春雪下盈空飜疑腊未穷连天宁认月堕地屡兼风忽误边沙上应平火岭中林间妨走兽云际落飞鸿梁苑还吟客齐都省创宫掩扉皆墐北移律媿居东书幌飘全湿茶铛入旋融奔川半留滞叠树互玲珑出户行瑶砌开园见粉藂高才兴咏处眞宰答殊功
　　省试内出白鹿宣示百官【干宁二年】
　　上瑞何曾乏毛羣表色难推于五灵少宣示百寮观形夺场驹防光交月兎寒巳驯瑶草别孤立雪花团戴豸慙端士抽毫跃史官贵臣歌咏日皆作白麟防
　　出关言怀
　　又乞书题出闗西谒列侯寄家僧许岳钓浦雨移洲卖马登长陆沾衣逐胜游菜肠终日馁霜鬂度年秋诗苦无人爱言公是世仇却怜庭际草中有号忘忧
　　塞上
　　掘地破重城烧山搜伏兵金徽互呜咽玉笛自凄清使发西都耸尘空北岳横长河渉有路旷野宿无程沙黄莺啭辕门青草生马归秦苑牧人在塞云耕落日牛羊聚秋风鼔角鸣如何汉天子青塜杳含情
　　壶公山【古老相传古仙姓陈名壶公于此山成道因而名焉】
　　八靣峰峦秀孤髙可偶然数人逰顶上沧海见东边不信无灵洞相传有古仙橘如珠夏在池象月垂穿【山头有池而圆兼橘树朱实夏在】髣髴尝闻乐岧嶤半挿天山寒彻三伏松偃岀千年樵牧时迷所仓箱歳叠川严祠风管怪木薜萝纒青草方巾药苍苔石里钱琼津流乳窦春色驻芝田乌兔中时近龙蛇蛰处膻嘉名光列土秀气产群贤瀑鏁瑶台路溪升钓浦鼇头擎恐没地轴压应旋蠲疾寒甘露藏珍起瑞烟画工飞梦寐诗客寄林泉掘地多云母縁霜欠木绵井通防吐脉僧隔虎栖禅【山间有井通海盈缩之贞元中有僧号法通咸通中有僧号播于其絶顶独禅昏行至降虎而法通曾下山遇两虎争一牛乃叱而隔之分令各啖之】危磴千寻拔竒花四季鲜鹤归圃少凤下碧梧偏桃易炎凉熟茶推醉醒煎村家枣栗俗骨爽猿蝉谷语升乔鸟陂开其蒂莲落枫丹叶舞新蕨紫芽拳翠竹雕羌笛悬藤煑蜀牋白云长掩映流水别潺湲作赋前儒阙冲虚南国先省郎求牧防野老葺斋眠【潘郎中存实诗云双旌牧清源吟看壶公翠又欧阳秬先辈自刺史苏君书求泉山之为画屏云壶公之髙洛阳之湥梦魂所思】寺厯兴衰创碑须一二镌清吟思却隐簪绂奈萦牵
　　七言排律
　　投翰长赵侍郎
　　禹门西面逐飘蓬忽喜仙都得入踪贾氏许频趋季虎荀家因敢谒头龙手扶日月重轮起数是乾坤正气钟五色笔驱神岀没八花塼接帝从容诗酬御制风骚古论自人情鼎鼐浓岂有地能先鳯掖别无山防胜鼇攀鸿日浅魂飞越为鲤年湥势噞喁泽国雨荒三迳草秦闗雪折一枝笻吹成暖景犹葭律引上纎萝在岳松愿向明朝荐幽滞免敎号泣触登庸
　　鄜畤李相公
　　秦城择日发征辕斋戒来投节制尊分虎名髙初命相攀龙迹下愧登门夜聴讴咏销尘梦晓拜旌幢战旅魂华舍天开宁有碍防毫虽【疑作锥】乏敢无言生兼文武为人杰岀应乾坤静帝阍计吐六竒谁敢敌学穷三略不须论功髙马卸黄金甲台迥賔懽白玉罇九穗嘉禾垂绮陌四时甘雨带雕轩推恩毎觉东溟浅吹律能令北陆暄青草连沙无血溅黄榆鏁塞有鸎飜笙歌合沓春风郭鸡犬连延碧岫村游子不縁贪献赋永依棠树托蓬根
　　投刑部裴郎中
　　两牓驱牵别海涔它门不合覔知音瞻恩虽隔云雷赐向主终知犬马心诗礼后人窥作镜庙堂前席待为霖已齐日月悬千古肻误风尘使陆沈拜首敢将诚吐血蜕形唯待诺如金愁闻南院看期到恐被东墙旧恨侵缁化衣空难扺雪黒销头尽不胜簪数行泪里依投志直比沧溟未是湥
　　成名后呈同年
　　业诗攻赋荐乡书二纪如鸿厯九衢待得至公捜草泽如从平陆到蓬壶虽慙锦鲤成穿额忝获骊龙不寐珠蒙楚数疑休下泣师刘大喝已为卢人间灰管供红杏天上烟花应白榆一字连镳廵甲族千般唱罚赏皇都名推顔柳题金塔饮自燕秦索玉姝退媿单寒终预此敢将恩岳怠斯须
　　五言絶句
　　辇下寓题
　　对酒何曾醉寻僧未觉闲无人不惆怅终日见南山
　　寄题崔校书郊舍
　　一片寒塘水寻常立鹭鸶主人贫爱客沽酒往吟诗
　　秋思
　　碧嶂猿啼夜新秋雨霁天谁人爱明月露坐洞庭船
　　芳草
　　泽国多芳草年年长自春应从屈平后防苦不归人
　　辇下书事
　　北阙新王业东城入羽书秋风满林起谁道有鲈鱼七言絶句
　　入闗言怀
　　背将踪迹向京师岀在先春入后时落日防桥飞雪里已闻南院有防期
　　过长江
　　曾搜景象恐通神地下还应有主人若把长江比湘浦离骚不合自灵均
　　题灵峰僧院
　　系马松间不忍归数廵香茗一枰棋拟登絶顶留人宿犹待沧溟月满时
　　司马长卿
　　一自梁园失意回无人知有掞天才汉宫不鏁陈皇后谁肻量金买赋来
　　和同年赵先軰观文
　　玉兎轮中方是树金鼇顶上别无山虽然回首见烟水事主酬恩难便闲
　　岀京别同年
　　一枝仙桂已攀援归去烟涛浦口村虽恨别离还有意槐花黄日出青门
　　归思
　　蓟北风烟空汉月湘南云水半蛮边寒为旅鴈暖还去秦越离家可十年
　　东林寺贯休上人篆题诗
　　师名自越彻秦中秦越难寻师所从墨迹两般诗一首香炉峰下似相逢
　　寓江州李使君
　　使君曾被蝉声苦毎见词文即为愁况是楚江鸿到后可堪西望发孤舟
　　游南寓题
　　江山节被雪霜遗毒草过秋未拟衰天不当时命邹衍亦将寒律入南吹
　　九日
　　阳数重时隂数残露浓风硬欲成寒莫言黄菊花开晚独占樽前一日欢
　　夏州道中
　　陇鴈南飞河水流秦城千里忍囘头征行浑与求名背九月中旬往夏州
　　经慈州感谢郎中
　　金声乃是古诗流况有池塘春草俦莫遣宣城独垂号云山彼此谢公游
　　寓题
　　吴中烟水越中山莫把渔樵漫自寛归泛扁舟可容易五湖髙士是抛官
　　寄宋明府
　　北阙秋期南国身重闗烟月五溪云风蝉已有数声急赖在陶家柳下闻
　　花
　　莫道顔色如渥丹莫道馨香过兰东风吹绽还吹落明日谁为今日看
　　闰八月
　　无人不爱今年闰月防中秋两度圆唯恐雨师风伯意至时还夺上楼天
　　别后
　　夣里相逢无后期烟中解佩杳何之亏蟾便是陈宫镜莫吐清光照别离
　　严陵钓台
　　终向烟霞作野夫一竿竹不换簪裾直钩犹逐熊罴起独是先生眞钓鱼
　　马嵬三首
　　鐡马嘶风一渡河泪珠零便作惊波鸣泉亦感上皇意流下陇头呜咽多
　　龙脑移香凤辇留可能千古永悠悠夜防若使香魂在应作烟花岀陇头
　　锦江晴碧剑锋竒合有千年降圣时天意从来知幸蜀不闗胎祸自蛾眉
　　奉和文尧对庭前千叶石榴
　　一朶千英绽晓枝防霞堪与别为期移根若住芙蓉苑岂向当年有醒时
　　翁文尧以美疹暂滞令公大王益得异礼观今日宠待之盛輙成一章
　　滋赋諴文侯李盛终求一袭锦衣难如何两度还州里兼借乡人更剰观【林郑在举塲日时曰滋赋諴文中外相奨】
　　木芙蓉三首
　　黄鸟啼烟二月朝若教开即牡丹饶天嫌青帝恩光盛留与秋风破寂寥
　　郤假青腰女剪成緑罗囊绽防霞呈谁怜不及黄花菊只遇陶潜便得名
　　须到露寒方有态为经霜裛稍无香移根若在秦宫里多少佳人泣晓籹
　　奉和翁文尧戏寄
　　握兰宫里数名郎好是乘轺出帝乡两度还家还未有别论光彩向冠裳
　　和陈先辈陪陆舍人春日逰曲江
　　刘超游召郄诜陪为忆池亭旧赏来红杏花旁见山色诗成因触鼓声回
　　灵均
　　莫问灵均昔日逰江篱春尽岸枫秋至今此事何人雪月照楚山湘水流
　　巻帘
　　緑鬟侍女手纤纤新捧嫦娥岀素蟾卫玠官髙难乆立莫辞双巻水精帘
　　启帐
　　得人憎是绣芙蓉爱鎻嫦娥岀月踪侍女莫嫌擡素手拨开珠翠待相逄
　　去扇
　　城上风生蜡炬寒锦帷开处露翔鸾已知秦女升仙态休把圆轻隔牡丹
　　附来赠诗
　　贺黄文江覆试及第　　　　　禇　载
　　一枝芳桂两回春始騐文章可致身巳把色丝邀上第又将鸿笔冠群伦龙泉再淬方知利火浣重烧转觉新今日街【一作仰】头防御牓大能荣耀苦心人
　　和从兄御史延福里居　　　　　从弟蟾
　　天赐平安水北中满庭荆树醉春风纵敎尘世三公贵何似吾家一脉通花底轻风香扑散门前细柳緑皆同回头文馆长安上【谓徳温兄】此际思子宁有穷

　　黄御史集巻四
　　右族祖御史文江公诗裔孙希英之所刻者攷之唐艺文志黄某集十五巻而家藏旧刻本无巻目止分诗赋啓祭文碑铭为五类盖散逸者亦多矣今诗凢二百五篇予以意僣分为四巻即杨诚斋先生为序称其诗尤竒者夫以诗之竒如此而仅存者又如此顾世之莫传焉岂非嗣续子孙责哉又是集中有寄从兄璞者是为校书徳温公其所着有闽川名士传及雾居子集今皆散落不传希英其为我访之东南藏书家倘有获焉尚当与御史公全书并梓以行可也庸书以俟正徳八年癸酉秋日赐进士第承徳郎兵部武库司主事诸孙巩敬书




　　黄御史集巻四
　　钦定四库全书
　　黄御史集巻五　　　　　　唐　黄滔　撰碑记铭
　　泉州开元寺佛殿碑记
　　混沌死而天地生道德销而仁义作情车业网始脉旋波天谓洛河龙文有生而不文无生乃产金圣人于西国钻智慧火干烦恼海理不吾吾而一贯生生其姿电防于周室其波漾于汉代繇是馆移鸿胪城崇白马斯有寺之始也寺制殿象王者之居尊其法也其后金地莲扄周旋四海乌飞兎走或故或新至如神运之灵莫灵矣亦靡得而岿然则我州开元寺佛殿之与经楼钟楼一夕飞烬斯革故鼎新之数也初仆射太原公以子房之帷幄布泉城以叔度之袴襦纩泉民而谓竺干之道与尼耼鼎宜根乎信而友乎理矧开元【阙】宇五十载之圣容实寺之冠洎帅闽也愈进其诚缮经三千巻皆极越藤之精书工之玅驾以白马十乗送以府僧迎以郡僧置之兹楼既而秦灰等烈蜀雨不飞识者以为物之尤罕留于世敬之至必动乎神是必爲地只所搜龙宫之索不然者曷与斯故新之数期厥理则明我宜悄然不已仲弟检校工部尚书爲兹郡之秋也武则拍孙吴之背文则席夏商于前而复龙虎之内以埙以篪大耸孟龙之旨乃割俸三千缗鸠工度木烟岩云谷之梓楩枏投刃以时趋功以隟食以月粟付以心倕不朞年而宝殿涌出栋隆旧绮梁脩新虹八表四隅悉半乎丈柱盛镜础方珪丛斗楣承蟠螭飞云翼栱文榱刻桷轇轕杈枒或经纬以开织或丹雘而缬耀皛若蟾窟嶪如鼇背风夏触而秋生僧朝梵而谷应升者骨冰观者目波而五间两厦昔之制也自东迦叶佛释迦牟尼佛左右眞容次弥勒佛弥陀佛阿难迦叶菩萨卫神虽法程之有常而相貌之欲动东北隅则揭钟楼其钟也新铸仍伟旧规西北隅则揭经楼双立岳峰两危蜃云东瞰全城西吞半郭霜韵扣而江山四爽金字骈而讲诵千来是知天地日月鬼神不欲一存其物将有待于后人也设使斯殿也斯楼也不有之故其何以新我公之作之爲其何以布之哉三略六韬流通贝多戈霜剑雪爲甘露洁信英智之所措也既毕召化内之缁锡数迈于千斋而落之累中慈云五色慧日重轮谭者以爲梵天之宇化于是矣灵山之防俨于是矣我公之倅试大理评事宋君曰骈才推博古识洞眞如请立贞珉垂于不朽公以小儒不佞俾刻斯文僧正临坛大德僧宣一桑门之关楗者曰寺有记亡之矣垂拱二年郡儒黄守恭宅桑树吐白莲花舍爲莲花道场后三年升爲兴敎寺复爲龙兴寺逮元宗之流圣仪也卜胜无以甲兹遂爲开元寺焉尝有紫云覆寺至地至今凡草不生其庭大矣哉自垂拱之迄开元四朝而四易号及【句】谅兆水于木垂云薙草【谓桑莲之与云草】天啓地灵之如是则开元实寺之冠斯又冠开元焉金圣人无爲也尧舜亦无爲也诚参错其道巍巍圣仪永与诸佛如来俱岂不其然愚是以奋笔于一公之説干寜四年丁巳冬十一月日记
　　大唐福州报恩定光多宝塔碑记
　　金圣人之敎功与德鲁圣人之敎忠与孝以忠孝之祈功德莫之大也天复元年辛酉天子西巡岐汴交兵京洛颙颙我威武军节度使相府琅琊王王公祝天地鬼神以至忠之诚发大誓愿于开元之寺造塔建号寿山仍辅以经藏乞车驾之还宫也其三年甲子以大孝之诚发大誓愿于兹九仙山造塔建号定光仍辅以经藏爲先君司空先秦国太夫人元昆故司空荐祉于幽隂也大矣哉赫赫忠诚恳恳孝思以国以家以明以幽胡天地之不动与胡鬼神之不感与释之西天谓之窣堵波中华谓之塔塔制以层增其敬也造之获无量无邉功德初我公以宏才妙略之有藩维以仁智神鉴之谋远大谓闽越之江山奇秀土风深厚而府城坐龙之腹乌石九仙二山耸龙之角屹屹岩岩孱孱颜颜两排地面双立空际怪石如墉回岗若揖东衔沧海以镜豁西走建溪而带萦气色蒙茸风云蓬勃非仙宫佛寺不可以乘龙之角大龙之腹何乌石二而九仙旷【乌石山有神光天王二寺】岂非代虚其作地秘其期以待我公况古仙链骨之所升眞之迹邪一旦之新城月圆【壬戌岁我公卜筑其外城号月城】二山之嘉气云连森上介掀大斾或旬或朔眷于粉堞之上时行时止卜于烟峦之堀得峻中之平平中之峻凸而不隆凹而不卑树翳荟以奇姿草芊而别翠遂从宏愿啓兹塔之基焉塔之科也恐山之偏忧地之入将堑平壤五十尺之深百有余尺之濶杵土积石而上【上声】逮二十尺瞥然虹见莹然穴贮俄以珠宝之获坐以金钱大不及拳光能夺目于时清风四来海天扩开烟霞蓊蔚于城隅鸾鹤盘旋于林表举闽之军倾闽之俗以趋以走以歌以咏既而畚锸投般倕奋内甃以塼凡四十万口外搆以木盖百其巧七层八面玲珑窱榱桷栏楯轇轕杈枒云楣翼环珪斗鳞蹙雕锼丹雘曲尽其妙方七十有七尺高二百尺相轮之四十尺参之也悬轮之铎一百九十悬层之铎五十有六角瓦之神五十有六其内也则门门面面缋以金像不可胜纪登之者若身在梵天瞻之者觉神离赡部嶪嶪然触圆青而直上野鹤经之而高翔疑掠其腹鳞鳞然压峭碧而崛起地只感之而下捧疑殚其力其相轮也我公誓愿之日仲氏司徒自清源闻而感铸而资虽从人力悉类神功谨按妙法莲花品自地涌塔于佛之前其幢幡璎珞玛瑙车渠七盘四悬乗虚耀日乃多宝之佛发大誓愿之感现也繇是以斯塔取如来之嘉号号之曰定光以其感珠之现侔于自地之涌故联之于多宝本于孝思荐劬故冠之以报恩此其义也夫如是大雄之力出死入生至诚之神感天动地若乃沈沈夜壑浩浩世尘莫不以兹符承彼惠日超于三千大千之世游乎二十八天者哉苟不之然则凡彼经文悉爲之虚语耳又焉能垂信于百千年之后哉既而巍巍峩峩金辉铁牢其东则翼以经藏焉其藏也外搆以扄八角两层刻栴檀镂金铜饰朱漆之炳焕仍卫华堂七间名之转经焉致其沙门比邱比比厥迹以为拜唱趺读丛谈聚聴之凑日系乎月月系乎时轩轩阗阗奚景福之不幽资乎又感应天王殿一间两厦其天王也变毗沙之身于感通之年现神质爲城之助绦腰衣褐屣足乘云双吐目光两飞霞彩乃千百亿化身之一爲寿山草木之应今塑于此厥感寜亡其西则翼之别殿曰塔殿其塔也我公萌誓愿之先因心以制十有三层之妙形匪伟而诚有爲【去声】殿斯奇而塔斯处其北则报恩变相堂九间洁瑠璃之地等娑婆之世七宝丛树五色腾光明明见阇提之心一一标如来之説又僧堂五间上五间下之与茶堂五间直联曲交冬温夏凉又华钟之楼迥起清音下折刀山长明灯之台圆笼孤光杳辉漆壤其东南之一臂复建地藏殿一间两厦功德堂五间张如别构而制匪异其殿也坐以菩萨之丽若欲飞动其堂也骈错仪象或金范或幅缋千形百质恐悉诸天之圣侣粤间【去声】焉公防四间一厦或备旌钺之觏止我公或四季之旦三旬之八聚僧设防拜首追祝勤勤恪恪防所不至举闽之高卑举闽之少耋攀之望之无不动心涕臆君子谓岂唯冥荐于先盖以孝敎民也又库厨五间浴室三间接之井井重以楼焉环周辐辏之行廊凡三十有三间惣费财六万余贯如山之叠如洞之濬巑巑隆隆丛爲一宫其大也琢文石以爲轩雕脩虹以爲梁其小也取良木于灵山筛嘉壤于飞尘虽掩映乎人间实参差乎象外其经也帙十巻于一函凡五百四十有一函惣五千四十有八巻皆极剡藤之精书工之妙金轴锦带以爲之饰天祐二年乙丑夏四月朔我公宿诚于州束烹于肆及脇降之辰大陈法防以藏【平声】其经缁徒累千士庶越万若缁若士一而行之正身翔手右捧左授自州之戺起于我公传至于藏观者如堵墙佛声入霄汉幡花照乎全郭香烟连乎半空雪顶之僧指西土之未有骀背之叟庆东闽之天降可谓之鸿因妙果者也始者我公之登坛也其一之年偃干戈兴礼乐二之年陈耒耜均赋舆三之年叠贡输祗宠泽万乘臣其职四隣视其睦百姓天其政故一川之镜如灵台之月如融融怡怡愉愉熙熙乃大读儒释之书研古今之理常曰文武之与释氏盖同波而异流若儒之五常仁义礼智信仁者含宏也比释之慈悲爲之近礼者谦让也比释之恭敬爲之近智者通识也比释之圣觉爲之近信者直诚也比释之正直爲之近而义者杀也其爲异诸武之七德至如戢兵保土安民和众之类亦犹川陆之徂秦适洛焉然则皆谓之烦恼吾父国也子民也朝爲社稷之计暮作稼穑之念若俾求智慧火干烦恼海则非吾之所能若建金地缮金文陈法会一众僧冀乎不可思议乃吾之所志也于是月陈三斋时或雪峰之僧围绕千徒卧龙之僧围绕五百以至万钱之膳或间嘉蔬五袴之歌或参云梵慈航驾防法垂空必致菩萨化身罗汉混俗以降也时人谓灵山之防日俨矣又以府之寺至于清源或存或烬咸抽金积俸增而新之而府之开元大中神光曩塔之数与寺俱焉新于大中神光乃规旧制而精防宏壮则迈前时开元则辅之经藏加之转轮之盛尊大君也定光多宝报恩于劬劳故以塼塼者专也谓山度之材有蠧朽之日火化之壤无销铄之期其本乎土也资乎火也及投诸水火则不归乎土不壤于水歴千秋而其质坚然乃以専至坚贞之诚寓于是则斯诚也如是得无感乎则彼珠之爲符騐矣且夫珠也或颔乎龙或衔乎蛇或胎乎蜯故水懐而川媚今兹珠也不自乎龙不自乎蛇不自乎蜯匪懐水而媚川而孕厚地之二十尺岂非斯之感欤不然则始从融结而孕之也若以始从融结而孕之则厥初已兆我唐之有我公也厥初已兆我唐之有我公则我公之言乌石之有神光天王九仙代虚其作地秘其期以待我信矣塔之讫功顾小从事某有礼官甲科之忝明主研许之幸庶几于圣人立身扬名之道命爲之记用旌厥德于无穷某不敢牢让作礼而推之言夫陶天地爲后时锁生死于无朕其道不可以眞虚求声影赜应誓愿于有爲现感通于至诚其道乃可以精谛至严敬致今我公以精谛严敬积功累德以泝流于世斯塔也岳岳崇崇兼乎仁孝之鸿名偕天地日月江山之永遂刻于贞石焉其词曰金圣人敎德与功兮鲁圣人敎孝与忠兮巍巍贤杰二美钟兮建兹宝塔惟追崇兮祝天沥恳先延鸿兮报劬荐祉祈幽通兮仙山之秀夷且隆兮旷古爲期俟仁风兮月圆珠现契遭逢兮融结之初兆英雄兮岂徒嶫嶫懿斑工兮火壤之贞积磨砻兮斧材之取厥匪同兮七层八面相玲珑兮金铃宝铎交丁冬兮影落澄清驯鱼龙兮顶触圆碧分鸿蒙兮缋仪范像叠其中兮齐天极地爲初终兮金文贝字搆重重兮讲读千来罄西东兮灵山盛防日雍雍兮甘露法雨常蒙茏兮鸿名冥祉偕无穷兮
　　灵山塑北方毗沙门天王碑
　　列藩之业有地有地之职有民有民之道兴礼乐惇忠孝以行事兴礼乐惇忠孝以行事然后谋谋者也筑城池居其一城旣筑进道德以居之树神只以尸之爲一方之巨防虽永古而无疑我相府琅琊王王公之有闽越也具列藩之业脩有地之职行有民之道自干宁四年丁巳至天祐二年壬戌凡六年礼乐兴忠孝敦乃谋及城池城池及谋乃尸及神只于是于开元寺之灵山塑北方毗沙门天王一铺全部落已鎭于城焉大矣哉所谓阐六韬濬七德建阳功配隂隲夫毗沙门梵音唐言多闻也始自于阗刹利之英奇膺世尊帝释之锡号居须弥山北住水晶宫殿领药义众爲帝释外臣以防南赡部洲其道入大乘得无生法忍住声闻证不还果谨稽我公之筑城也恢守地养民之本隆暂劳永逸之策其名举一而生三法阳数也曰大城焉南月城焉北月城焉周圆二十六里四千八百丈基凿于地十有五尺杵土积石而上【上声】上高二十尺厚十有七尺外甃以砖凡一千五百万片上架以屋其屋曰廊其大城之廊也一千八百有十间自廊凸而出之爲敌楼楼之层者二十有三又角立之楼六其二者层复层焉皆栏干钩联参差焕赫而廊之若干步一铺又各以鼓而司更焉凡三十有六谓之更铺其四面之门八其南曰福安门福安之东曰清平门西曰清远门其北曰安善门安善之东曰通远门其东曰通津门通津之北曰济川门其西曰善化门皆铁扇铜扄开阳阖阴门之上仍揭以楼三间两挟两噏脩廊双面远碧门之左右又引而出之爲之亭两间一厦又匪楼之门九曰暗门焉又水门三其二树櫺筛波缷帆入舟鸣舷柳浦回环一郭堤诸万户注之以堰二渡之以桥九镜莹虹横交舫走蹄斯大城之制也粤南月城也东贮九仙西盛乌石之二山嘉树蓄云茂草藏兽城上之廊一千十有三间【其中七间谓之徘徊】敌楼四十有九楼之层者三其门二曰登庸门【郭璞记南台江沙合卽有宰相而我公膺期今登庸门外桥名沙合桥】道清门其上之楼其下之扉左右之引亭建暗门八水门二其堰一其桥五及廊之更铺二十悉与大城类其外之东西复距而出之谓之横城其东也城上之廊四十二间五厦【其中两间是两面之敌楼】其门一斯南月城之制也伊北月城也城上之廊六百四十二闲敌楼二十有六楼之层者十其门二曰道防门严胜门其上之楼其下之扉左右之引亭建暗门四水门二其桥一及廊之更铺十有四复与南月城类又觜而出之谓之横城城上之廊五间一厦其门一斯北月城之制也其东画长川以爲洫西连乎南【句】盘别浦以爲沟悉通海防朝夕盈缩之波底泽鳞介岸泊艓艛北截越王之故山派西湖以爲隍若鳌之负如瓯之置轩轩然翼翼然眞谓天设之府神开之地也旣而我公一旦膝分席校鳞军堵耋陈大会以落之而言曰惟闽越之爲藩屏也建汀二疆束其右岩千而壑万溟海巨流濒其左涛雷而浪霆信乎江山奇险无以加之矧今新之以城壁城壁之以铁石古人言得地又言守地又言坚壁岂不以得地而居守地以城城以坚壁信不疑矣然则吾之戴恩忝土勤勤恳恳不以江山奇险之爲奇险不以城壁铁石之爲铁石也脩道德树神只以居之毗沙门之天王自天宝中使于阗者得其眞还愈增宇内之敬旋大夫芮国公荆渚之塑也凡百城池莫不一之斯旧城之北往规也【旧天王在子城北也】斯新城之制今城也且胜莫胜于开元寺尚莫尚于寺之灵山阜寺之艮控城之乙祖僧六叶鴈其下珉石一拳星其上【庐山湾落星石上有佛舍】劒池彻写飞山奔揖足以象水精而莹宫殿掀庙貌以卫城池爰将择工之精捜塑之妙制乎圣质俄然化出身被金甲手擎鴈塔地祗下捧天将前拥光灼灼而如将动摇神雄雄而若欲叱咤观之者皆谓须弥拔宅于是矣于阗分身于是矣而复翼僧堂而右邃膊钟楼而左突毳锡百萃其夏午蒲鲸六吼其宵加信爲尘间之北方连营之灵域也讫命小从事某刋贞石而碑之某不敢牢让斋戒三日抽毫而书猗欤天王因果则释氏猛勇则兵权啓愿而愿从云战而战胜至如挥额汗以爲童子却脩罗之师擎手塔以贮弥陀解天鼔之赴爰皆肹蠁克致感通洎唐有土藩之黩也豆面以行疹仪金以现人啮戈以生鼠与彼时之元应盖大同而小异况迩则咸通季蛮之侵蜀蜀人亟祈褐衣倐以乘空目光防以照地蛇将奔穴竟全城如是则防南赡部洲岂虚言哉今我公之至诚通日月宏愿质鬼神以旷世之功业托无生之法力岂昔时之有是而今日之不然哉虽体苍苍而无言固乃昭昭而有鉴辄爲之铭其词曰
　　受命帝释封邑须弥金甲俨被药义雄随越七金山突脩罗师入大乘妙与声闻差于阗分身皇唐卫国若加善祷咸蒙圣力雁塞烟尘城戈防边骑犹东蛮车未北现以眞仪忘乎悖德懿彼闽越大哉侯王仗钺务本筑城爲防石取他山壤堑联岗叠百厥雉累千乎廊却铁之触疲羽之祥奔马辔竝驰车轨方巢凤于楼蛰龙于隍如岳斯立如翼斯张不有依凭曷旌扃鐍台略俄啓神驱遽设铁须卓坚漆曈曝昳捧足神俯持劒将列月殿巍峩灵山嶻防法逮无生权唯有兵昔之若是今肯忘情闽山永高闽江永清厥宜识之盘石斯城
　　丈六金身碑
　　释氏之称释迦牟尼佛千百亿化身而古今之世以诸佛菩萨其或铸成塑成刻成其或壁绘幅绘乎像不可胜纪况多应现感通之自其非之乎我公粤天祐三年丙寅秋七月乙丑铸金铜像一【句】丈有六尺之高后二十有三日丁亥继之铸菩萨二【句】丈有三尺高铜爲内肌金爲外肤取法西天铸成东越巍巍落落毫光法相初我公登坛之三年己未秋一夕雨歇天清风微月明瑶兎无烟铜龙有声俄梦天之西际防以照物防云罅裂大佛中座岳岳以觏止熙熙而啓言曰断予一臂卫之一方旣觉而思现乎形昭像也断一臂誓诚也卫一方保众也始嘉其异姑黙其事后创其意乃命自宾席之逮将校将校之逮步乘步乘之逮众庶其有植信根之深者暎惠烛之明者许一以金投吾俸中将椟于肆俟以铜易而后鸠工鸿鑪卜境择日铸斯佛于九仙山定光多宝塔之右古仙徐登上升之地其日圆空镜然江山四爽橐籥之上【上声】腾爲烟云盘旋氤氲五色成文又有羣鸟或若鸿鹄或如鸎鹊交翔而间鸣自寅而及午斯佛也一泻而成翼日我公礼阅之乃与梦中一类其形仪长短大小无少差其一臂工以之别铸而防【其像大工虑其不就计以一臂别铸而防之乃暗符梦中】我公神之而露其梦于是迎入府之别亭磨莹雕饰克尽其妙朝夕瞻拜时不之怠冬十有二月丙申防僧千千以幡以幢以钟以磬引归于开元寺寿山之塔院独殿以居之翼二菩萨于左右三十二相足八十种好具螺累累以成髻珠隐隐以炫额檀信及门而膝地童耋遍城而掌胶夫如是岂非千百亿化身之一乎不然者焉得入乎梦而如乎神成乎形而如乎梦梦不之告工以之缺者哉其应现感通复爲之殊矣大矣哉且先天地生之谓道后天地设之谓象道者也以无爲爲志之者授心印于虚空象者也以有爲爲志之者叠慧力于报应论者惑【句】以之爲风马曾不谓象犹道之毂也无象道不行矣始者摩腾竺法兰二梵僧不愼其像东其道且西耳惜乎不与三皇五帝同世而出设与三皇五帝同世而出必能从容朴素迟回仁义诈僞未之亟蠧也奈何天将后之岂徒然哉岂不以仁义之生也曰尧与舜仁义之亡也曰癸与受至于列国之际强秦之立癸受之悖亹亹其躅天谓仲尼之祖述尧舜宪章文武终不能独制之故东释迦牟尼于中土大陈出生入死之理天堂地法之事以警戒之虽人世之风波万态逆飜而幽府之防缧一无苟免上智闻之若镜之磨中智闻之若泉之澄下智闻之若火之烧谓之爲有则河沙芥子之説虚诞难测谓之爲无则应现感通之事寻常立验故能销嗜欲更祸福一贵贱则爲禆敎化之一源湛然不动感而遂通者也而以金厥地莲厥宫张法桥以度人无刑网以束俗世之敬之可也怠之可也黩之可也繇是有委之国君委之大臣之旨旣而委之则人非常人道非常道我公旷代之生也有神僧识仗钺之雄也应江沙期合仙人防筑城之盛也契菩萨説【初丙午嵗我公至清源未仕时有僧号涅槃于众中骇而指之曰金轮王之弟三子防人间幸勉之专生杀柄又闽之侯未尝至宰辅晋时郭璞记曰南台江沙合即有宰辅相我公之登台席也江沙契焉又梁时王霸怡山上升山在府城之西五里光啓丁未嵗衢之烂柯山道士徐景立因于其仙坛东北隅取土掘得瓷缾七口各可容一升水其中悉有炭上总盖一青刻文字云树枯不用伐坛壊不须结未满一千嵗自有系孙列后来是三皇潮水荡祸殃岩逢一乍间未免有销亡子孙依吾道代代封闽疆其坛东南有皀防树古云真君于此树上上升其后枯矣至咸通庚寅嵗复荣也又嬀山僧号大安顷坐西禅者干符中曰府城之到九仙三桥其中乃菩萨行化今之新城及焉】夫神通爲佛魂交曰梦神非梦而罕通梦非神而不感我公之庆钟也其如是矣其明年正月十有八日乙未设二十万人斋号无遮以落之是日也防云缬天甘露粒松香花之气扑地经梵之声入空座客有右省常侍陇西李公洵翰林承旨制诰兵部侍郎昌黎韩公偓中书舍人琅琊王公涤右补阙博陵崔征君道融大司农琅琊王公标吏部郎中谯国夏侯公淑司勲员外郎王公拯刑部员外郎农杨公承休文馆直学士农杨公赞图文馆直学士琅琊王公倜集贤殿校理吴郡归公傅懿皆以文学之奥比偃商侍从之声齐褒向甲乙升第岩廊韫望东浮荆襄南逰吴楚谓安莫安于闽越诚莫诚于我公依刘表起襄汉其地也交辙及馆值斯佛之成斯防之设俱得放心猿于菩提树上歇意马于清凉山中我公乃顾幕下者滔俾刻贞石以碑之某以甲科忝第盛府蒙招刋勒之职不敢牢让谨推于厥防经云作佛像之功德斗量海以有尽尘碎刼以无穷至若青黛之画辟支一金之补毗婆戏爲之而以草木思见之而刻栴檀其犹蜕现其生羽金其报而况今乃俨至诚从灵感铜乎万万金乎千千防鼔铸于神仙之山卜贞吉于火土之数其积功累德岂可以边以涯而言之哉或曰梁武帝之隆释氏今古靡伦奚报应之昧乎对曰梁武帝隆释氏之敎不隆释氏之旨所以然也夫帝王之道理世也释氏之敎化人也理世之与化人盖殊路而同归彼宵旰于万有故一夫不获若已陨诸隍中此济度于触类故欲凡一有情悉皆成佛梁武帝则不然以民之财之力刹将三百祈功觊德则归诸已啼亿兆而不乳削顶颔以言觉所以私所以然也今我公爲邦则忠孝于君亲【自兴兵之来天下以三司之泉皆名直进独我公以俸钱爲直进三司之运悉如旧焉阙庭大称其美】牧人则父母于生民造塔四其一曰寿山以昭皇帝辛酉岁西巡发誓愿以祝熊罴乞车驾之复宫阙其二曰报恩多宝定光追荐于先世其三其四大中神光爲军旅也爲人民也缮经五藏其二进于上其三附于寿山定光大王意同乎塔月三其斋或千僧或千佛疏乎诚首则君亲次则军旅人民而已后焉况斯佛已之而不已与賔席将校步乘众庶共成之故其地出明珠海出瑚几于莲花妙品之繁车渠玛瑙幡幢璎珞周乎多宝之涌也【开元定塔基掘地丈有五尺之深得宝珠坐以金钱又于海中得瑚树凡二百余株矣】夫其贶之如彼灵感之若此则断一臂卫一方斯昭昭矣岂与彼而论哉某是辄奋笔而无愧爲其词曰
　　托入佳梦铸成鸿鑪毫光法相铜肌金肤恍惚现形昭彰合符不有爲也其如是乎唐一其宇越百其区伊闽之设于地之殊西城瓯仭东堑鳌隅匪德莫处惟仁靡逾懿其橐籥飞作醍醐焦山草木不得不苏苦海波澜不得不枯仙花防谢慧日宁徂永兹一方盘石其都
　　莆山灵岩寺碑铭
　　释波东流涌爲花宫花宫之构咸宅灵秀灵秀之啓其或神授则知融结之始已有待于金圣人也粤灵岩寺乃莆山之灵秀焉神授焉懿夫岳立大山堆下数峰面乙臂坤石嵌松瘦昔梁陈间邑儒荥阳郑生家之生严乎一堂架以诗书既而秋一夕风月清朗俄有神人鹤髪麻衣丈余其状见于堂曰诚易兹爲佛宇善莫之大生拜而诺瞬而失旋以堂居僧像佛献其居爲金仙院即陈永定二年庚申也【鹤发麻衣西天之谓故号金仙】山水推其奇鹤发增其异缁锡日萃院落日峻隋开皇九年升爲寺焉左漱寒泉右拥叠巘危楼豁壶公之翠上方视防海之波唐景云二年辛亥寺僧志彦入内背文讲四分律睿宗嘉之锡号聪明彦因获言所居寺之自复有僧无际持妙法莲华经感石上涌白泉僧殁而泉变清焉遂膺敕额爲灵岩寺太和二年殿中彭城刘公轲幕提泉印聆寺之胜不缷而宿吏不蔬而午掬泉而漱随手以涸其石今坎于上方之上其僧复有悟凖慧全省文灵敞无了悉间生祗园坚持宻行或临坛表德或降虎示眞厥众如云厥施若市洎武宗皇帝乙丑之否邑之东有敬善寺民井而居之干有玉防寺民亩而田之独兹之奇豪人互以金输爲幽宅之卜若有之卫竟不克遂敞公了公乃除帽首绦腰沈踪处晦逮宣宗皇帝之复索之于石罅云根归之于芜基烧址山灵之感行羶之慕投金执斵匪招匪劝不越闰而其宇鳞鳞其徒翼翼敞公咸通六年秋八月云灭靡风而大树折庭靡触而大殿倾瓦了公八年冬十月坐亡色身不壊今龟阳之号眞身大师者也则知僧以行而神其亦地以灵而感若乃轩轩月殿蔼蔼松门醍醐雨天瑠璃镜地慧烛九枝而吐焰慈云五色以垂隂推于瓯越居之甲乙今仆射琅琊王公牧民之外雅隆净土论及灵胜以爲东山神泉之比【神泉寺在府城之东山其泉亦自僧感而涌也】缮经五千巻于兹华创藏而藏【平声】焉即天祐二年春二月也初侍御史济南林公藻与其季水部员外郎蕴贞元中居兹而业文欧阳四门舍泉山而诣焉【四门家晋江泉山在郡城之北其集有与王式书云莆阳读书即兹寺也】其后皆中殊科御史省试珠还合浦赋有神授之名水部应贤良方正科擅比干之誉【防云臣远祖比干因谏而死天不厌直更生微臣也】欧阳垂四门之号与韩文公齐名得非山水之灵秀乎元和才子章孝标邵楚苌朱可名寄诗以题大中中【宣宗元年丁卯号大中凡十三年】颍川陈蔚江夏黄楷长沙欧阳碣兼愚慕三贤之懿躅葺斋于东峰十年咸通干符之际【懿宗元年庚辰改咸通凡十四年僖宗元年甲午改干符】豪贵塞龙门之路平人艺士十攻九败故颖川之以家寃也与二三子率不西迈而愚奋然凡二十四年于举场幸忝甲第东归之寻旧址苍苔四叠嘉树双亚【今东峰双龙眼树即往嵗书斋之庭隂也】访旧僧云扃十扣雪顶一存于是谨祝金仪益誓丘祷以谢兹山之灵秀刻铭贞石兼补前贤之未述其词曰山奇孕神地胜惟灵萤窻旣夜鹤发斯形一亩请宫双莲建扃洞深夏寒林茂冬青松竹铿乐峰峦豁屏皛迷蟾窟茫眺防溟持经僧志涌石泉泠四分律讲万乘君听勅飞额防寺以灵名不有地祥焉动天庭大士鸿生珠明桂馨良牧耸闻华构藏经浩刼不泯匪兹曷丁敬祝巉岩勒石以铭
　　龟洋灵感禅院东塔和尚碑
　　三敎之万古也咸以师弟子授独释氏之师弟子削姓以名别爲父子之流叶东塔和尚叶眞身大师其道偕极不可思议以父子言克尽弓裘之善和尚法号志忠俗姓陈世居仙游祖讳璠父讳笻继以好尚山水崇佛友僧生和尚自于乳抱鼻逆羶辛九岁诣眞身大师爲童子一见之两如宿契年十五落发初大师之卜洋也云木之深藤萝如织狼虎有穴樵采无迳俄値六眸之巨足蹑四俯仰其首如作礼者三逡巡而失遂驻锡卓庵名其地曰洋焉洋之泊也盂不及村畬不及菑山产菜号苦盖以之充卯而斋惟大师与和尚俱岁移月更名驰迹漏檀信寻而施渔猎投而事时谓之二菩萨僧其地或来人之稍乖严洁则立有蛇虎惊吼之恠及武宗皇帝乙丑之否弃之而绦帽潜匿大师允檀信之迎隐于数家和尚栖于岩穴之内不离兹山相伍者麋鹿驯伏者虎狼旣而靡耕菑杜施丐还取苦盖之卯至今兹院之逢歉岁一卯之风不泯宣宗皇帝复寺之始议者以灵岩之奇胜非我菩萨僧不可以宏就由是都人环乞大师以居故和尚独荐洋之址焉松堂揭而觉路喧天金磬敲而道花满地诚以上升道士不受箓成佛沙弥不具戒和尚且不之然旋将西游受具足戒于襄州龙兴寺大中十二年东还由庐陵与草庵和尚値草庵曰来自何山曰六眸山曰六通乎曰慧非重瞳和尚盖行高而言寡是日对答如流旣及本山人地愈盛院落则不营而峻供舍则不化而来咸通三年灵岩力圆乃迎大师返于兹八年大师坐亡法身不壊南北归敬阗然无时和尚以之烦十三年遂南五步里之山得峰之秀室而禅焉即今南畬也广明元年弟子智朗惠朗鉴藏辉景闲干鸿超悉以植性祗园分光慧炬以谓我大师承法马祖亲得心印则和尚焉今以宿晓而晦辞烦即静不可使六眸灵感之地留形示灭之异叶其叶而不之大乎于是迓乞归于院将以张法轮式救迷津其如感通虽然现没有数中和二年【是时公尚未登甲科】龙集壬寅三月十日示灭寿年六十有六僧夏二十有五后二旬之一日建堵波于东冈焉呜呼和尚之道不粒而午不宇而禅与虎狼杂居所谓菩萨僧信矣其三月之朔语其众曰至道之有显晦师弟子不欲双立昔大师之去也留形爲之显今吾之行矣速藏爲之晦故将仪貌若生而盖棺晦朔不逾而啓土从付嘱也其上足景闲干以凡纪道名须资词笔恳赍行实扣愚求文某早访莲扃今悲松塔敢辞抽思用刻贞铭爲之铭曰
　　六眸献山二叶开莲号及菩萨正眞自然云林匿迹狼虎叅禅仙花扑地智月悬天示灭之灭显晦岐焉布金左冈建塔开阡实归上界宁曰下泉松风柏雨空悲岁年
　　华岩寺开山始祖碑铭
　　师法号行标俗姓方祖荣父安莆之盛族师生于建中二年辛酉龆齓即颖悟异于诸童九嵗投玉防寺监寺神皎出家将二年皎嘉其拔萃命之落发师以梵行未至不敢预大僧数至贞元十七年【时师年二十一】方薙鬓髭翼日遽讲所习涅槃经一寺叹服旣而辞其师北游抵京荐福寺受戒品诣章敎大师法防章敎奇之令首其众凡十年士君子之造者无不耸慕寻爲功德使推入道场宪宗善之元和十一年【丙申师年三十六】东归复于玉防焉法雨随车慈云被物洎武皇帝【防昌元年辛酉】除佛舍籍释子于戸部师则巾华阳衣缝掖晦迹樵客庐于西岩石室律身守道如居千众及宣皇帝复寺【大中元年丁卯师年六十七】刺史琅琊王公迎以幡花舍于郡开元寺俾爲监领大中六年【师年七十二】师以环足之烦拥旅之数乞归故山先时玉防之北岩泉石之奇也卜而居之县令中山甄宿与莆之士庶争沐醍醐共隆兰若烟峦蔽亏朱碧掩暎前俯平川后峙奔峤地自人胜名由道高刺史河东薛公仰其孤风复驰开元之僧卫以入郡日扣华严大义几忘食寝洎解印与之偕至北岩题之爲华严院以彻祠部焉师咸通六年七月五日示灭寿八十有五僧夏六十有四后四十有五日建窣堵波于西冈十一年其徒从绍疏师行实于阙升其院爲华严寺有徒三十人皆肃肃可观不忝师门于戏师仪梵肮脏言词雅直冲黙而明敏慈恕而刚毅儒书皆通三皇五帝之道言未尝及而人知其博古也经论综贯天堂地法之説舌未尝举而人皆务崇善也所至清风凛凛政所谓释子之高杰者也弟子道光道圆令询悉器传师道愚冠扣师关壮以随计干宁二年忝登甲科东还荐造金地岁周三纪胶掌而拜影堂腹藁而铭遗美不可使桑门大士泯而无述焉故铭曰
　　智月不缺乘虚照物道花不衰吐艳无时洞彻照灼杰然吾师禀荐福戒分章敎枝厥宗得隽内庭擢之衔香彻印云间资期数有污隆道无磷缁德风徒袭法舸宁维山幽迹高身没名垂松塔虽故竹毫可追稽首影堂敬刻斯碑
　　福州雪峰山故眞觉大师碑铭
　　大师法号义存长庆二年壬寅生于泉州南安县曾氏自王父而下皆友僧亲佛清净谨志大师生而鼻逆薰血乳抱中或闻钟磬或见僧佛其容必动以是别钟爱于膝下九岁请出家叶而未即十二从家君游莆田玉防寺寺有律僧庆元持行高洁遽拜之曰我师也遂留爲童子焉十七落发淳朴贞古了与流辈异暨武宗皇帝乙丑之否乃束发于儒冠菜中而蓬迹来府之芙蓉山照大师见奇之故止其所至宣宗皇帝之复其道也涅而不缁其身也襃然而出北游呉楚梁宋燕秦受具足戒于幽州宝刹寺讫巡名山扣诸禅宗突兀飘飖云翔鸟逝爰及武陵一面德山止于珍重而出其徒数百咸莫之测德山曰斯无偕也吾得之矣咸通六年师归于芙蓉之故山其年圆寂大师亦自潙山拥徒至坐于怡山王眞君上升之地其徒熟【熟师已嗣德山】累累而欵关师拒而久之则有行实者始以师同而议曰师之道巍巍乎法门围绕之所不可造次其地宜若鹫岭猴江之爲卜府之西二百里有山焉环控四邑峭拔万仭崷崪以支圆碧培塿以羣青恠石古松栖蛰鹤灵湫邃壑隐见龙雷山之半顶之上则先冬而雪盛夏而寒其树皆别垂藤萝防茸而以爲之衣交错而不呈其形奇姿异景不可殚状虽霍童武夷无以加之实闽越之神秀而古仙之未攸居诚有待于我师也祈以偕行【去声】秋七月穿云蹑藓陟险升幽将及之师曰眞吾居也其夕山之神果效灵翼日岩谷爽朗烟霞飞动云庵既立月构旋隆繇是柅法轮于无爲树空门于有地行实乃请名其山曰雪峰以其冬雪夏寒取鹫岭猴江之义始则庚寅逮于乙未师以山而道侔山以师而名出天下之释子不计华夏趋之如赴召干符中观察使京兆韦公中和中司空颍川陈公每渴醍醐而不克就饮交使驰恳师爲之入府从人愿也其时内官有复命于京语其道其侪之拔俗悟空者请蜕浮华而来剃僖宗皇帝闻之翰林学士访于闽人陈延郊得其实奏于是圣锡眞觉大师之号仍以紫袈裟俾延郊授焉大师授之如不授衣之如不衣居累夏辛亥岁朔遽然杖屦其徒啓而不答云以随之东浮于丹丘四明明年故府侍中之有无诸【句】尅【句】洗兵于法雨致敬于禅林馥师之道常东望顶手后二年自吴还闽大加礼异今闽王誓众养民之外雅隆其道凡斋僧构刹以之焉爲之增宇设像铸钟以严其山优施以充其众时则迎而馆之于府之东西甲第每将俨油幢聆法轮未尝不移时余乎一纪勤勤恳恳熊罴之士因之投迹檀渔猎之逸其或弭心鳞羽戊辰年春三月示疾吾王走毉毉至粒药以授师曰吾非疾也不可防子之工卒不之饵其后札偈以遗法子函翰以别王庭夏五月二日鸟兽悲鸣云木惨悴其夜十有八刻时灭度俗寿八十有七僧腊五十有九以其月十五日塔其藏焉其塔也其徒佥云以山之奇堂之峻【法堂也】大师之生也王【去声】是其殁也不宜舍诸故坎其中焉若干尺之高若干尺之周皆雕珉石错火壤磷磷然嶪嶪然四隅则环宇以庥玲珑窱云霞时入风雨罔侵其日奔闽之僧尼士庶仅五千人闽王娣之子降左金吾卫将军检校刑部尚书延禀始陈祭是设斋焉大矣哉大师之见世于是罔量其僧邪自始及兹凡四十年东西南北之夏往秋适者不可胜纪而常不减一千五百徒之环足其趋也驰而愈离辩而愈惑常曰三世诸佛十二分敎到此乃徒劳耳其庶几者若干人其一号师备拥徒于元沙【今安国也】其二号可休拥徒于越州洞岩其三号智孚拥徒于信州鵞湖其四号慧棱拥徒于泉州招庆其五号神晏今府之鼔山也分灯之道皆膺圣奬锡紫袈裟而沙级宗一大师招庆晤大师鼔山定慧大师之命焉其曹早曰法虽无説名以文垂自少林之逮曹溪无不刻碑而纪颂我师其黙乎一旦惣其曹【句】首曰从智如堵而扣愚求文某老且病刋勒之加多已辞避钦师之道不觉耸然伟夫恭闻释波之东注也流其象则不流其旨流其旨则不象其形厥初大迦叶之垂二十八叶至于达磨达磨六叶止于曹溪分宗南北德山则南宗五叶大师嗣【句】其今六叶焉雪峰之分沙洞岩鵞湖招庆鼔山其道皆离贝叶以祗其七非某之能言也但美数公葳蕤其叶众多殷勤之请遂爲之铭而应其求其词曰
　　曹溪分派谁继南宗一言冠絶六叶推雄无物之物非空之空不莹而明不增而隆缩靡秋毫舒靡鸿蒙不有灵镜曷扬眞风懿彼闽越巍乎一峰洞壑斯异雪霜罕同天之有待师也云钟名将道协迹与仙崇奔走厥徒百千其丛庶几几人莫不通分灯照耀树本玲珑圣君宠叠贤王敬重不生不灭曷始曷终刻贞石于斯文旌厥德于梵宫






　　黄御史集巻五
　　钦定四库全书
　　黄御史集巻六　　　　　　唐　黄滔　撰墓志铭
　　司直陈公墓志铭
　　姬孔之教与日月以悬天顔闵之馨作芝兰而出地可不诔清尘于桂苑揭贞石于松阡叙白杨之别生悲风示黄壤之下藏嘉气者哉汉太丘长二十三世孙南安县尉讳真生处士荛荛生大理评事齐忠信笃敬不类今世尝有白雀巢其庭宇佳莲产其池塘识者谓其后必大有子九人皆力儒学公其长也讳峤字延封龆齓好学弱冠能文与髙阳许图江夏黄彦脩居莆之北岩精舍五年而二子西去复居北平山两地穴管宁之榻十霜索隋氏之珠然后应诏诸侯求试宗伯而以咸通干符之际龙门有万仞之险莺谷无孤飞之羽才名则温岐韩铢罗隐皆退黜不巳故公自丁丑之及丙申高价驰而逸步踬旣而大盗移国徳公文行之深者安州郑郎中諴孙拾遗泰叹而勉之久乃持辇下之屈名适蜀中之贡府致乡士倒屣场席开路清风旣尔窃为权官沽诸将求识而荐之公时巳出经试比言之者【缺一字】筞帋而亡是举光啓二年收开三年荣登故相荥阳郑公礼部上第大哉公为人谨信居家纯孝事继亲弥善庐先君墓泣血有闻其所为文扣孟轲扬雄戸牖凡三百篇有表奏牍颇为前辈推工且大唐之设网士得之于是者岁几人焉矧复有避宦者之节若走冲虚之车焉荥阳公自以得人其春首门人脱麻摄京兆府防军司空太原公帅闽解榻以【缺一字】辟之为大从事受大理评事兼监察御史今府相继拥于节旄益贤其参画奏大理司直兼殿中方期辍从藩屏入践谏垣不幸寝疾浃辰不起矣享龄七十有五光化二年十月三日呜呼将来失其镜斵者丧其般倕虽登大年终恨朝露三年庚申正月十七日丙午葬于泉州莆田县崇教里北平故山礼也公两娶鲁国林夫人荥阳潘夫人其子三人仲曰説买石太湖刋文愚与公同邑闽越江山莆阳为灵秀之最贞元中林端公藻冠东南之科第十年而许员外稷继翔其后词人亹亹若陈厚庆陈泛陈黯林颢许温林速许图黄彦脩许超林郁俱以梦笔之词籝金之学半生随计没齿防寃旷乎百年而公追二贤之后七年而徐正字寅捷八年而愚【缺一字】莫不江山之数耶猗欤昔之负高才不以位而碑者襄阳惟孟先生焉今也累懿徳不隆位而碑者以陈夫子始愚沾巾宿草无媿抽毫其辞曰
　　江山之秀钟乎人纯孝高节并其身掬兹二美摛为雄文以之登桂科以之列莲宾斯为君子谁曰未仁呜呼九原宜树贞珉
　　祭文
　　祭陈侍御【峤】
　　维光化三年岁次庚申正月庚寅朔十五日甲辰将仕郎守国子四门博士黄某谨以清酌之奠敬祭于侍御陈君延封之灵伏以灵闽之江山莆称秀絶首武徳之科级自贞元之英哲其后继生硕儒亹亹鸿都交怀荆璞互握隋珠皆指期于拾芥终恸哭于弯弧洎宣皇之后年则夫子之斯出持曾参之孝行袖孟轲之文帙荐赋诸侯上书圣日射宫而劲挺矢艺圃而葳蕤华实难亨者吾道难偶者至公管仲三奔非战之过孙十上葢时未通七千里而辛勤上国二十年而惆怅东风人皆一一以兴愤我独孜孜而养防旣而凤阙飞尘城挂牓仪曹方急于中兴权宦辄窥其上赏殊不知杨吟诵于犬子景荐延乎商鞅古为不然吾肯斯仿谁不竒夫子之节谁不高夫子之名冰霜却汚松栢居贞渭水之钓有守武城之迳宁行逮夫岷峨岁改岐雍烟清天子复含元谒见有司新都省权衡巍巍令闻赫赫嘉声遂从寰海迥翥蓬瀛振辉光于甲乙开道路于孤平望高而先脱麻衣家逺而须荣乡土十二人林君茂躅一百年莆邑大数君侯设醴以前席里巷拜尘而如堵雷车轞轞鹤驾翩翩初命就门见东周之三语前程不日俟西汉之七迁旋以孔罇引满徐榻解悬白璧黄金而叠矣玳簪珠履以加焉列藩所得者贤才古人所重者知已旣将推珍于席上岂独矜词于雪里庄周説剑则韩魏呈镡郭隗升台则乐邹觏止绣衣曜日骢马嘶烟飞诏而宾阶次第假途而棘寺盘旋莫不汉帷驻防薛石留牋从容渥泽宠异淹延胡言薤露忽败椿年呜呼石火风烛惊波逝川圣贤之不免矣古今之共痛焉某江乡则中外亲姻帝里则参差砚席干名而后乎一纪论友而仰乎三益蝉槐结念几同京洛之愁鸎栁看时各署神仙之籍别来辇下归自瓯中尘忝而郄诜桂绿因依而王俭莲红断金益固投漆攸同见行藏于柱史论倚伏于塞翁实期以始者文场之懿徳迩来使府之清风伏蒲北省起草南宫更雪当时之寃滞少为吾党之隆崇是何天之丧道之穷悤悤大夜默黙穹某复晓夕以思江山之事林君则以合浦垂名夫子以申秦得意高步斯振宏规靡异前辈旷世后来遂志俱蟠使下之柏俱擅乙中之二【林端公贞元七年首闽越之科第以珠还合浦赋擅名后十年莆邑许员外荣登自此文学之士继踵而悉不偶时旷八十七年始钟于延封其文以申秦续篇擅名后六七年徐正字及第兼某尘忝林端公同延封牓皆第十二人皆开路于后人皆终使府大判官判官皆柏台林荆南延封闽中也】推是言之岂偶然耳贤哲相望今昔一致呜呼延封昨日而冰壶仙雾今辰而丹旐刍灵虽死生之理能一终痛伤之恳罔宁况以平生树徳幽宅刋铭无慙郭泰之贤牋毫曷措爰枉赵岐之寄涕泪交零水咽云愁风悲日暮精灵一闭于泉壤岁月空苍于垅树椒壶略备兰俎聊具申永诀于斯言庶冥感其诚素呜呼哀哉
　　祭先外舅
　　伏以彼苍者穹祸淫福善噫何斯言之或谬欤籛铿寿而顔渊夭盗跖牖而嵇康刑屈原寃而文考溺冉恶疾而左丧明胡其然哉胡其然哉伏惟明灵栁葱松峭山嶷鹤孤落落君子行行鲁儒始者辞鸥西迈希鹏北徂高高蟾桂赫赫鸿都和防之宁三泣宋卢之俟一呼而以气直志大数竒道污大中季之计车奔走咸通际之名路﨑岖于是涕唾声华毫厘簪笏枕中罢竞于名位壶里别窥于日月东寻玉箓则龙虎嵳峩南访金沙则罗浮突屼北固风清西陵月明兰舟泊防金磬飞声尘埃谢傅之叔侄梦寐茅家之弟兄古观秋住灵踪日行松下之斋宫肃肃云山之醮火荧荧罏燃北癸鼎化西庚羽人倾盖府帅投诚【説浙西周】体范居陶象端适卫葢婚嫁之须了匪货财之所系愈高云鹤之逍遥益笑匏瓜之系滞何武江都萧墙祸储羊肠莫守蜗角旋孤【説淮南高】萧条陈蔡之围圣贤大困惆怅昆崘之火玉石俄俱绵邈呉山苍茫闽海遽声沈而响絶荐时移而岁改络秀愁积孟光泣倍山头之鹤驾无覩水底之鲤书空待宅相征轮梁园洛滨见徐甲之移主知伯阳之蜕身海山失翠烟树亡春某窃惟早岁忝拜清尘防以拾青相器投漆相亲鉴羲之必晋朝名士识陈平为汉代英臣爰将淑女俾结嘉姻十载不攀于桃李两诚空贯于松筠愚以感明灵之殊义戴明灵之至仁金重季布枝轻郄诜逡巡东越拖掷西秦实期归钓严滩终栖郑谷戸外山碧樽中酒绿将仰止于乐冰冀参差于卫玉岂意寂寥音信髣髴幽明圣人之齐始卒君子之一枯荣天上之鹊桥宜度人间之鸳被须成开帘鸟啭回辔蜩鸣东牀则黯黯愁色南渭则哀哀哭声呜呼哀哉平生气槩昔日忠贞龄曷昧驹隟斯惊在物之理岂人之情愚辄疑道家有形全气全兵解木解考斯事矣或其义也不然者胡埋南祖之蛇罔念北翁之马呜呼哀哉列塜开阡重泉九原古之所制今也斯存伏惟明灵魏夫人遗莲锋而取喻葛仙翁堘竹枝以为论固以神游蓬岛洞入桃源然则不树松柏罔贻子孙是用葬乔山之冠劔招湘浦之精魂滕公啓室宋玉申言曰楚山青兮淮波绿刘鸡飞兮随鹢覆遗踪脱屣辞彼俗杨栁霜多不堪瞩螺江浅兮瓯山隂继升天兮徐董任风为轮兮雨为辔东归来兮北追寻陈桂席兮奠椒浆树马鬛兮开夀堂千秋万岁兮旧江乡魂归来兮山之阳词咽泪迸猿悲鸟伤东波送恨西日沈光雪耀霜明而莫覩芝焚兰爇以空芳孀妻捧奠出女尸丧嗣男而杳杳江岭鄙子而明明肺肠劔以求心而克许乐以悲告而寜忘愿明灵之冥感鉴苹藻于壶觞呜呼哀哉
　　祭崔补阙【道融】
　　故右补阙博陵崔府君之灵惟灵大唐有进士科无岩穴诏故鹄版之降不易其人元和之起也则有阳谏议城凛凛清风其不起也则卢谏议仝昭昭高道一以权豪之忌空福道民一以尧舜之世但乐箕颍其后陆君洿以忠勳应召惠君寔以忠谏赴徴未委起草伏蒲何如人也洎博陵崔君之生也迥禀高竒兼之文学近则继李飞之蜕随贡逺则同毛义之志奉亲东浮谢公旧州式避戈防遁于仙岩濬谷克业经纶而以酒美肉羶泽馨川媚五避三顾悬榻开樽不辞小国之权盖切高堂之养旣而大君之思梦説四辅之急荐雄系三诏而就门参七人而列职仲舒谒帝必演春秋吕望投竿定为师傅奈何龙蛇起陆乌兔无光莫扶刘氏之宗祧空泣袁安之涕泗瓯中越絶养素守防贤王之结嘉姻时议之期良辅岂意皇天不祐白日无凭消渴之亟茂陵少微之入瑶桂芝焚兰爇梁坏山頽虽人生之有定期实士徳之为不幸呜呼闽中二月烟光秀絶脂辖赴阙鲲凤嘈囋其犹南浦魂断北梁涕咽而况昨日轩车今朝涂刍唱薤露以出门飞粉旌而戒途五离择日九泉卜居其在樵苏其在博沽至于路行尚皆悲吁矧其岳岳之曰男子锵锵之号鲁儒识通防握耀蛇珠数百篇有唐之诗数千字中兴之书国风骚雅王佐谋訏沈光之犹冲斗垂翼之未抟扶賷志殁地其痛何如云物为之无色刚忍为之不愉某饮风永嘉倾盖无诸多君于士元廊庙待我以叔度陂湖交言旣异投分斯殊方俟弹冠仰脩程于霄汉谁云执绋悲落景于桑榆岂鬼神之害良善而吉凶之昧贤愚顔回先死盗跖后殂世之灾生之毒痡怆恨风烛凄凉隙驹肴匪丰俎酒匪馨壶叹松蒿而永徃托苹藻以聊舒明灵有感鉴而歆欤巳乎巳乎嚱嚱
　　祭陈先辈【鼎】
　　惟光化四年岁次辛酉正月二十七日祭于陈君之灵闽山秀气鲁国清尘天之授受钟我仁人卓矣生世学而立身卫玠则旁辉其舅曾参则大孝于亲始者随计归越上书入秦擅价而侯门倾动呈功而凤藻精新咸通之年九霄也鹢路干符之际万仞也龙津旣而瓯岭经兵蜀川迎帝匪无随驾之恳实切问安之计肩负燋饭志销丹桂虽深藏豹之诚难遏化鲲之势都堂昔日困一千辈之交锋大国中兴作第二人之登第杏园醉后华表归时徃嵗井邑兹辰羽仪旋属姑苏积舋勾践兴师于是板舆避地草檄从知百越之江光汹涌四明之山翠参差长鲸旣剔逸足难羁东别朱门南还故里一朝而奄至泣血三载而蔑闻见齿仲由此后千钟之禄悠哉毛义终身一檄之荣巳矣脩程不顾盛徳逾馨田园草绿戸牖山青与防龙而抗迹追园绮而忘形且期齐鹤算寿陟龄是何脩短之期莫测吉凶之国难扄明神罔祐大祸斯丁士林惨怛词苑伶俜某始自童年至于壮嵗江乡为竹马之友京辇作谷鸎之防三朝被刖栖迟泣荆璞之艰十上遭时次第到瑶蟾之内谁言倐忽遽叹存亡痛人琴之俱絶缅胶漆以空伤呜呼用新平生徳行曩昔文章近则孟浩然虽人间不仕逺则卜子夏乃地下为郎诚以高科而贞退固从隂隲以舒张逝水东流踆乌西匿昨辰而椒桂献酬今日而藻苹滴沥且彭祖之延永夀亦至销磨而巨卿之哭故人得无凄恻况乎东西多故南北遥程不得亲随薤露送别于茔旣阙殷勤而执绋空将呜咽以沾缨谨以依稀蔬果一二精诚愿冥符于肹蠁申永诀于幽明
　　祭林先辈【用谦】
　　维光化三年岁次庚申十一月曰敬祭于林君执光之灵惟灵夫渥洼之足以千里之为程巳驰之而俄沮嶰谷之音以六律之为府旣防之而忽泯夫不永其终始何痛如之呜呼林君得以言矣君负相如之词赋慕郄氏之科名一纪秦城千门祢刺虽众口大馨其凤藻人罕如焉而三春累困于鸎乔数何竒也然则女贞而十年必字药灵而九转须成果契至公克升上第旣巳东堂得意南国言旋龙珠则动彩于握中雁序则增辉于天际将冀盛清风于吾道岂期叹逝水于人生屈原之难问者天蔡泽之不知者命螺江烟景方飜丁令之羽毛驹隙光隂俄啓曾参之手足诚寿夭靡移于夙契且鬼神何害于善人祸福吉凶悠扬暧昧凄凉物理惨怛人情今则寿域斯开贞魂永蛰垅头水咽山上云愁邓攸之继世无儿语留身后崔曙之遗孤有女诗在生前虽衰盛之同休亦存亡之至痛某京闗进退砚席参差幸忝先鸣弥欣继防未贺桂枝之入手忽从薤露以伤心脩短有兹吁嗟何极灵輀戒路丹旐飜风逺寓丹诚聊陈薄奠愿垂冥感鉴歆于斯呜呼哀哉
　　祭右省李常侍【洵】
　　惟灵金石呈姿陂湖禀量伊彼昭代生乎徳门膺河清岳峻之期擅贾虎荀龙之号时称最怒【贾家三虎伟节最怒】家谓无双月中则桂树连枝日下则鸳行接翼故得隣家丑妇竞颦西子之睂洛下诸生皆掩谢公之鼻爲大廷之领袖定千古之风流旣而魏阙飞尘蜀都迎驾虽则急贤于行在而志作赋于闲居留连霅水之烟波容与松江之嵗月其奈珠以川媚兰于泽馨从呉苑之琴樽叠尧天之雨露金台蒲省骢马螭头诚几三顾以就门犹作八元而在野其后七升赴命二玅对敡天驷呈材蛟龙得水入鼇山而侍从登凤阁以优游名由实生位以徳举天子乃擢王褒为谏议升孝若于貂珰前彰润色之功后养燮调之业旋以欃枪未落岐雍多端忘越岭之﨑岖慕荆州而倚托东阁之留连斯重北辕之行迈方营谁料彼穹者天俄夺之魄漳滨一鬼骤苦刘桢殷氏两楹遽钟夫子山頽梁坏璧碎芝焚虽人世之死生实士林之摧沮今以湖湘梗涩伊洛迢遥北邙之路连天松楸莫附南巷之号至血丘垅权宜烟云惨澹于原头猿鸟悲凉于林际某曩从上国获戴殊私近庆外藩荐承厚顾每伫十旬之入拜寜期二竖以来攻彭殇虽谓其同休幽显其如乎永隔灵輀戒路丹旐飜风昨辰而椒桂献酬今日而苹蘩滴沥人生到此天道何言双泪空流九泉无曙东波呜咽西日苍茫辄寓兹诚谨陈薄奠敢祈冥感髣髴歆斯
　　祭司勳孙郎中
　　惟灵赵璧呈姿隋珠禀价爲乎国器生之徳门刘家则三嘏扬芳马氏则五常擅美故得数枝郄桂交茂鸰原一本田荆分辉鸡树理窟则曲台得隽寳人则华省垂名繇是迥拔兰宫腾光水镜台推二玅日俟七升不幸岐雍多艰干戈未偃补倾乏石救浊非胶爰攀雁序于五湖因转骥程于百越谁料皇天不祐弥薾斯萦遽折椿龄俄随薤露山頽梁坏芝爇兰焚虽脩短之有定期实簪绂之为至痛今则江湖梗涩京洛迢遥权卜灵岗寓安寿域川上之东波呜咽云间之西日惨凄大梦莫回下泉长暮某早于辇毂歴践轩墙旋振羽于丘门获陪尘于阮巷顔回短命旣恨当年温氏冥装复从今日人生若此天道何言涕泪空流幽明骤隔呜呼哀哉輀车明发丹旐晨飞辄凭苹藻以寓诚用荐涂刍于永诀愿垂冥感髣髴鉴歆呜呼哀哉
　　祭宋员外
　　故军倅观察推官检校主客员外郎广平宋君希邈之灵惟灵物有盛则有衰人有生则有死古今不易之数毫髪无差之理然则厥寿苟百寿终则灭厥身苟脩身殁名留是以顔子夭而其言不朽原壤老而于道何求吁嗟希邈蔼然清休兰杜败而终馨松柏折而终秋徳木千寻人材八尺夐云鹤于风裁濊陂湖于胸臆旣而台筑黄金礼先白璧为席上之至珍运幕中之婉画洛水波清泉山翠横优游五府辉映双旌两地之隆崇物望一方之煦姁人情繇是入曳珠履出居武城尊俎克彰于令誉弦歌迥振于嘉声才业大闻君恩荐至爰从棘寺以宠陟旋庆兰宫之泽被丹凤飞诏银鱼受赐虽棠隂盖地能资树徳以行春而醴酒叠觞终以持盈而戒意九仙树碧八座塘深驻清源则一府延颈赴无诸则一郡沾襟呜呼希邈持何道致人如斯之钦岂非秉仁义忠孝以行巳无是非毁誉以萌心者哉奈何晋公二竖漳滨一鬼恶去药石之内乐入膏肓之里冉耕恶疾以相攻长卿消渴而不止艾烟百冗藜杖二年祸被三彭之所迫灵非九转以寜痊呜呼哀哉石火风烛惊波逝川诚脩短之无改矣奈痛伤之有等焉芝焚桂爇璧碎珠捐至于行路孰不涕涟愚一揖清尘偏容琐质初怜淡以如水后乃投而若漆十年之寒暑无变三益之金兰愈宻洎夫秦城驻迹俭府叨招窃惟上榻幸忝同寮南贰隼旟虽寄怀而稠叠北依龙节终积恋以迢遥沙防迎欢津楼送别且言不日之后防谁料终天之永诀人生梦幻夫复何言世路存亡难胜痛咽呜呼哀哉昨日而牋函寓意今朝而苹藻兴词驹隙之光隂如此台之学习何斯幽明骤隔音信无期加以道路脩阻弓旌絷维恸哭寝门而莫逮叫号穹碧以奚为聊驰一奠之椒桂用叙千秋之别离噫嚱噫嚱巳而巳而
　　祭钱塘秦国太夫人
　　惟天复二年岁次壬戌敬祭于故秦国太夫人之灵夫生帝王则若文母方钟至圣生人臣则若陶母方降大贤信夫韬昴宿之耀于胸襟掬嵩山之气为怀抱岂容易哉伏惟明灵天资妇道神授母仪金石不足喻其贞明芝兰不足表其芬馥训逾孟织智迈谢围顔氏子则提育圣人曹大家则师资诸女旣作闺门之上瑞乃生英杰于皇家立旷代之鸿勲拥两藩之龙节食则万钱调膳禄则三世及亲见防衣则衣锦之姿见冰鲤则和羮之味腾辉女史兴咏国风推于古今实无伦比乃由懿徳致此大荣呜呼灵药难求流光易谢本冀霜松而永寿忽惊风烛以斯零竟成举世之悲伤空切至诚之号慕某幸攀令嗣获忝亲隣论交旣契于金兰抹泣乃同于亲属辄陈薄奠用表悲诚敢冀明灵依稀歆鉴
　　祭南海南平王【代闽王】
　　故南平王之灵惟灵五羊奥区畨禺巨壤汉为列郡唐作雄藩总百蛮五岭之殷有出将入相之盛是故地启嘉数天生大贤濬六韬三略之才谋韫五袴二天之政术俾其于家受诏衣锦祃牙控二十四州之繁难当二十八齿之美茂光扬千古冠絶一时钟其明灵其昭昭矣至若恢张霸业扬清波台陟九层靡惭郭隗劔提三尺授自吕防爰持副贰之雄姿遂领节旄之重寄繇是泽施甘露令肃秋霜掀文房武库以连云腾逸气英风而偃草上榻则阮瑀下贤则左车从善则轼闾宣威则断案故得越伏波之铜柱献欵而来感鄂公之鐡鞭呈祥以见火山改色珠浦生光无烦处默之酌泉大鄙赵佗之累土然后鸣钟出入调鼎升闻致交趾之封疆归石门之教化九迁渥泽克居浴凤之池双立节旄逺过跕鸢之水虽士鲔列弟兄三地山简兼荆湘四州语未同年事推旷世呜呼是何才徳之若彼功业之如此而彼穹者天不寿其齿毕云龙之契防与鹤而等伦矧天子方欲使降皇华恩宣金册表里东周之盛旌崇南越之隆胡二竖之急攻竟三医之莫救泰山頽坏俄兴孔氏之歌汉水凄凉遽罢羊公之市实国家之不幸实藩镇之不幸某早尘与国旋忝睦隣虽琼树之未亲若铜盘之已接方定金兰之至分岂期幽显之骤殊况以幸结良姻累交专介幕下崔员外昨驰礼币尝诣门墙爰防执手之懽宏叙亲仁之防今则遽悲存殁益叹彭殇故将荐举征尘躬申薄奠九泉注望于叹逝以难胜五月指期表同盟之必至呜呼哀哉曩驰羔雁今遣苹蘩伊人事之有兹顾痛伤之何极然则荀龙贾虎大冯小冯虽嗟松垅之长归终庆荆枝而继茂永言欢好宁怠初终幸明灵之一临鉴此丹赤呜呼哀哉













　　黄御史集巻六
　　钦定四库全书
　　黄御史集巻七　　　　　唐　黄滔　撰
　　书
　　与王雄书
　　蒙示盛文拜纳之日焉可无言某不业文诚可俪偶其辞以贽方寸既再而思夫俪偶之辞文家之戏也焉可赍其戏于作者乎是若扬优喙干谏舌啼妾态参妇徳得不为罪人乎是乃扫降声律直冩一二强名曰书幸垂听览顷越之苎工游蜀之锦肆锦工以之示肆人皆哂越工曰诚纴雪之与梭霞异诸然其经纬之如此文章之若彼咸言其极某今获阁下之文虽莫我知亦庶几于越工之言蜀锦至如典谟之比宁敢辄言若复韩校书两寓沈先辈永崇髙中丞安邑刘补阙已上十篇书指陈时病俗弊叙述躬处已讲论文学兴废指切知已可否虽常人俗士闻见之亦宜感动况吾曹乎则知绵十举而未第者抑有由也夫以唐徳之盛而文道之衰尝聆作者论近日场中或尚辞而鲜质多阁下能揭元次山韩退之之风故天所以否其道窒其数使若作骚演易皆出于穷愁也复何疑焉今之人皆谓番禺骈寳货游者或务所获某之来也得阁下之文为至寳竒货充所获岂不厚于它人哉愿阁下脂辖跃辔荐计贡闱髙取甲乙然后使人人知斯之寳货异于是也元次山韩退之之风复行于今日也无令郑濬孙泰李瑞闵廷言陈峤数公寂寞而巳幸惟志之不宣某再拜
　　答陈磻隐论诗书
　　隔违之久每思陆凯之风雅馨香故人秦树呉江梅花一枝为之寓某无陆君之风雅有故人之馨香越山台岳去年辄以诗八首为之贽防陆氏蔑范君之报今某切希畋之琼瑶不知何以胜据焉况四始六义之莫备匪萌是望伏防希畋锡以长牋饰之过词不胜其惊悸而后踊跃也敢一二陈之某始者匠故交之为诗【希刘】咸通季初贡于小宗伯试禹拜昌言赋翼日罢特持斯赋于先逹之门忽叨见钱之目【俗云以诗为末钱而市物以赋为持钱而市物】是时张乔许彬林希刘皆咸有诗名而退飞不巳某既窃其目尤疹二三子落空拳之所不敢俟终日遂更以赋数年以宾榻之无才画胜景之多余暇不能忘情于旧辄荐披榛焉于以寓诚敢期希畋之是知乎锡以长牋饰之过辞初捧之而惊悸旋讽之而踊跃踊跃之谓如见古贤焉何也希畋示以先立行次立言言行相扶言为心师志之所之以为诗斯乃典谟训诰也且诗本于国风王泽将以刺上化下苟不如是曷诗人乎今以世言之者谓谁是如见古贤焉况其笼络乎天地日月出没其希夷恍惚着物象谓之文动物情谓之声文不正则声不应何以谓之不正不应天地笼万物物物各有其状各有其态指言之不当则不应繇是圣人删诗取之合于韶武故能动天地感鬼神其次亦犹琴之舞鹤跃鱼歌之遏云落尘盖声之志也琴之与歌尚尔况惟诗乎且降自晋宋梁陈之来诗人不可胜纪莫不盛多猗顿之冨贵叠隋侯之珍不知百巻之中数篇之内声文之应者几人乎大唐前有李杜后有元白信若沧溟无际华岳干天然自李飞数贤多以粉黛为乐天之罪殊不谓三百五篇多乎女子盖在所指説如何耳至如长恨歌云遂令天下父母心不重生男重生女此刺以男女不常阴阳失伦其意险而竒其文平而易所谓言之者无罪闻之者足以自戒哉逮贾浪仙之起诸贤捜九仞之泉唯掬片氷倾五音之府只求孤竹虽为患多之所少奈何孤峰絶岛前古之未有咸通干符之际斯道隟明郑卫之声鼎沸号之曰今体才调歌诗援雅音而听者懵语正道而对者睡噫王道兴衰幸蜀移洛兆于斯矣诗之义大矣哉若某也诚未足与言而巳矣自向叨希畋珠丘金穴口讽心降之言其复家传奥言身周雄文者乎乃惶惕铭戴之无穷伏惟察而怜之不宣某再拜
　　与罗隐郎中书
　　故表丈遗文盛序古人之重存殁爰捧诺金感涕之诚实刻肌骨然以郎中十五兄相逢京辇得志金兰虽备熟于行文恐未周于平防而某以内外之戚始终所详敢以小才为之前序诚以麟经下笔诸生而不合措辞而马史抽毫汉代而还陈别録伏惟慈造必践前言西望祷祈可以鉴料
　　啓
　　南海韦尚书
　　某伏念髙为碧落讵侧管以能窥深作沧溟固持蠡而莫测焉可爰赍琐智直杖小才叙昴宿之钟萧述尼山之降孔既将越礼诚可加刑然则有旷代之遭逢获千年之际防设若旁扄辩囿内遏言泉不惟上负于良时抑亦下辜于卑志是致斋身搦管沐髪裁辞伏惟尚书象外三山人间七寳体天地方圆之制法阴阳升伏之机自从见作人龙翔为鸟凤腾辉瑞牒流庆皇家文章则游夏固迁事业则伊臯周召飞扬天上践履朝端且自古六官所重莫先于吏部逮今贰职所难无出于侍郎而尚书五陟东西两司铨管矧复品量庶彚选度羣材载万乗之安危系四方之休戚晋魏则大难斯地国朝尤不易其人厯数除书少闻再命朝廷不欲止于鸳省便入凤池须加分阃之尊用饰作霖之盛特以畨禺巨壤南越名区外控蛮陬旁通畨货防者石门酌泉之事合浦还珠之风日月迁绵规程革易以尚书励辞玉留钱之节执投香载土之心用将掲二贤亷洁之波新五岭﨑岖之俗俾以佩豹韬而直下建龙节以遐征非止镇临且申镜昭然足验俨若可观然后飞驿骑以征黄降鹄书而命説恢张帝道陶冶生灵所以知髙祖创基太宗纂业更得无疆之祚仍归有截之风何以言之伏以尚书万顷包含千寻峭拔膺岳峻河清之数切饮氷食蘖之诚识洞古今居无喜愠将以锵履声而朝紫殿扩心秤而啓洪钧自然道臻于尧舜羲轩时复于禹汤文武百蛮向化万国归心虽在愚防亦能辩识而某器同魏瓠凡若庄樗握无蛇口之珍额有鱼身之防今者遽持幽贱获觐旌幢竞营方沗于拂尘奬遇旋叨于荐赋且凡开场试士就铺属词从物外之课虚向灯前以应限纵若仲宣阁羣公之笔长卿量陈后之金空有所长或闻未至况某虽勤篆刻且昩精竒张平子固合陋都陆士衡所宜抚掌宁期尚书亲回严重庭赐褒称变泥沙为丹雘之姿植菅蒯作芝兰之秀鲁史骤荣于一字晋庭俄采于片言超越寻常震惊流辈况方今武功艸偃文教风行计奔嵗贡于九州牓擢词人于都省至如生于草泽来自沟塍或能中甲乙科求登殊尤选盖止于同人延举先达吹嘘未尝有圣日名侯大朝重徳面开金口首借丹梯以此推言便宜自贺瑶枝玉榦虚扄皓月之中羽驾云装宁遯碧霄之外巳知蹇步可造遥程借以宇内迹单天涯亲老一旦有兹殊遇得此吉祥买臣何媿于负薪毛义实荣于捧檄感深唯泣喜极飜惊沥胆隳肝空寓郑庄之驿糜躯碎首何禆元礼之门攀谢兢惶罔知所措下情无任战越悚惕屏营之至
　　薛推先辈
　　某体物非工属词无取每欲效颦于越女常思裂撰于灵光今者先辈提江笔以云飞掷孙金而羽化贤愚塞望逺近腾声凡是懐刺来人操觚学者莫不竞为市诣争作镜窥所以耻不游门勇于执鞚遂投鄙拙上凟精竒伫聆架屋之讥莫俟披沙之谕岂料蔑闻抚掌飜获知音林先辈至伏话仁恩超越涯分对彼鸎迁之侣当于凤集之时遽起兰言爰开金口大垂激发曲赐吹嘘荣迈序都事逾折简倾身耸听局影瞻风如飞氷雪以清心若韵笙簧而到耳感深旋泣喜极增忧未知腹蟹行踪巢蚊寓迹获采片言于叔向何酬一字于仲尼虽切朝暾尤加夕惕然而伏念近世以科网英髦牓张取舍虽例从都试实采自众闻故其负艺而来懐才以至是皆阍投哲匠神拜先鸣苟有所称便驰殊誉然后方冲桂月递蹑蓬山如某今则有此遭逢受斯奬録来从特异出自非常便可释疑永将去惑虽慙陋质粗抱丹心既得地以戴丘倍推诚而倚玉在面陈而莫尽于笔写以宁周攀感依投不任荣惧谨诣宅祗侯起居陈谢
　　刑部郑郎中【二首】
　　某学异生知才非夙搆虽叨进取莫俟遭逢郎中模楷词林梯航名路每虑或遗于片善常忧不采于一言比者伏防曲念虚芜荣流咳唾诲以磨鈆未至刻楮非工冥心于雪夜花朝空征六义属意于国风王泽罔造二南将令罢课縁情回从体物伏自穰城去骑防防归蹄时迈青阳景融朱火于是凝神扣寂闲迹探幽盖希副非次之恩知非敢切平生之志业昨者伏遇南宫拜命北阙朝天岂惟上贺于髙翔仍喜旁陈其末艺永期指教毕愿攀依而以浅近懐慙雕镌积愧前而复却决以还疑空眷恋于门墙竟迟回于书幕今则难逃皎镜须诣平衡冀分妍丑之姿式定重轻之品伏惟特固朝暾之防俯怜夕死之心荐赐发言重将辩惑临风股栗伏纸心冲倾写依投不任激切试赋一轴谨诣宅祗候陈献
　　又
　　伏惟郎中乐府至音儒家上瑞既负雄文于卓絶仍搜律韵于精微始者防入名场腾于人口以谓若生逢孔氏偃商则失于四科出值毛苌周召乃慙于二雅实已当千莫让而又耻一不能复以余波濡于体物字字竝凌云之势篇篇皆掷地之声大使前哲懐慙专工积愧某业非精至艺本雕镌猥防仁恩曲赐借示自旬日已来斋心缮写沐髪吟哦愈尽头风沉成心醉且杞国回船之玅千古所稀而泥金禹【阙】之竒三篇不偶是何摛华若是飜惊失手于斯则知用兵而管仲三奔射防而孙十退岂战之过盖时所违此乃今古机圣贤定数契日月亏盈之理等阴阳升伏之期用以否其道而泰其身窒于前而通于后逮今一人侧席四辅求才则焕烂除书飞入云山之里昭彰懿徳驰归省闼之中徒恨伤麟终几失马若无往嵗焉有兹辰遂使一换暄寒三更扬厯头居东署首列西曹皆是重难无非清显既明前事因卜将来伫当润色丝纶翺翔近密辉饰于典谟训诰啓陈于尧舜禹汤镇压浇风恢张吾道凡居进取皆切攀祈况处恩知岂任祷祝所归公望非自私诚赋集谨诣宅起居陈纳
　　谢试官【代人作】
　　伏念鬻鸡为凤有识咸惊投砾防琼良知足鄙岂可髙悬皎镜逈掲平衡而乃呈六极之陋容挂一丝之蔑质得不临风扇面对景忡心然巧冶开鑪莫遗铅铁精工执斲不问圆方又安可内钥言枢上辜徳宇是敢因依借喻一二披诚某蜩甲薄姿蚁封微状学虽勤于刻汁艺则愧于镂氷徒以献豕辞辽赍花躬魏税驾而旋同饮鼈操弧而果异丽遂至千仞禹门额防防鋭两朝楚国足被刖空竟于丰狱以沈埋谁以蜀桐而激发伏惟博士鸣岐瑞质歌郢至音葱笼而张栁风垂迥拔而嵇松雪峭自提携江笔铿掷孙金投身而倾动龙宫挥手而振惊蟾窟时争垫角俗竞嚬眉今则珠履宾堦玉京羽驾欲髙飞于魏阙先下厯于虞庠故得槐市三千杏坛七十依于考击窃彼饰禠而某丘锦小才路蒱末学既非祢鹗大惧温犀固当絶望超隅甘心灭刺然则尝弹流水罔恊钟聪曾蹑浮云莫回乐顾是亦难防雅调不号逸群矧其器乏正声价悬骏骨苟叨明试不偶至公则异时何路以致身他日无门而振迹坐为弃物立谢明时是乃洞写血诚仰祈风鉴伏惟博士曲垂厚顾猥降隆私将怜其蜯蛤剖胎只自回旋于皎月螗蜋奋臂无辞殒碎于髙车非敢染鼋所希留马干渎清严下情不任惶惕屏营之至
　　卢员外【浔】
　　昨辄以近试赋轻黩门墙韵匪掷金理宜诮石岂期转祸为福以寸获长户部郑郎中伏话员外仁恩大赐奬録拜聆嘉耗跪对吉辞感惕兢惶进退失措实以从古干时之道至今取第之由莫不路邈鳌头程悬骥尾苟非先鸣汲引哲匠发挥纵或自强行将安适伏以员外断籝积学计斗负才镜词林梯航陆海是故门骈郑市俗垫郭巾争俟栽培互希丹饰而某牛涔浅狭鷰戏微茫岂合攀投徒为激切员外燕中市骏稷下馆人皆使有归不言无取猥流厚防曲降隆私某是敢引事推言征文借喻且杰如韩信未归汉祖以谁知美若西施不入呉宫而孰验所以蛰劒而凌虚吐耀焦桐而骇耳飞声然后感动良知遭逢至鉴事虽小异理或大同伏惟稍降尊严俯垂恻隐如某昧为贡士浅作丈夫方今不右武功大先文教矫辞人于鸎谷钥宗伯于龙门其有负马之文华韫顔之徳行或栖栖以至或岳岳而来未尝不坐驰日下之名立贮彀中之望是何谢兹振发而处彼幽沉频年厠角逐之场众口蔑殊尤之誉齐国篲秃荆山眼枯渐觉途穷虚云舌在岂可坚期御李确慕依刘志空切于投林丑难逃于侧管伏惟员外魏车委照轩匣扬光傥怜其刻意探幽焦心体物虽则异于披沙之説然略几于架屋之谭许列书筠令防撰杖今者或因荐士敢乞编名所希从数仞墙伴二三子增辉琐质擅价主人皆由一顾之仁翘竚百金之诺含毫汗下伏纸魂惊非切觊觎所忧诛戮叨越干犯下情无任战惧屏营之至
　　侯博士【圭】
　　某口讽雄词心祈藻鉴在他处则早逾一纪来上国则已逮二年常侧管以推诚每持蠡而注念盖期御李非敢希顔所以窃贽荒芜荐尘墙仭耸蚁封于丘岳疏蛙渚于陂湖敢望吹嘘伫聆诮责昨日进士林郁忽传尊防遽话殊私伏惟博士曲降恩知俯回奬録不置盖瓯之地爰兴读蜺之言事迈常伦荣过始望倾身拜命局影瞻风若听咸韶如吞甘醴敢便认为知已盖将决定胸襟实以当今文教风行词人辐辏莫不俱陈素业各务所归而博士负掷地鸿名标掞天逸势吐杨雄之五臧陋班固之两京故其接踵望尘骈肩执刺争为秤挂互作镜窥或闻由也升堂赐之入室是则千门改观万户飞声若瑶璧之饰来类金丝而振出所谓功侔造化言系惨舒作词林培植之家为陆海梯航之主必当不私其一顾误彼众闻以某数载卒勤一生疑惑唯倾丹恳翘瞩重言冀将卜以妍嗤断其可否今则出于门馆发自齿牙事既殊常道方自信防【音倐】同寐觉夐若神通呈材之获般窥鬻马之蒙乐顾已逢喆匠肻愧他人蜀璧端居管牀兀坐既佩兹謦欬益励彼颛愚苟无疑于镂氷则求工于刻楮忭跃兢悚罔知所裁下情无任感恩激切之至
　　蒋先辈【二首】
　　某自违门仞寻逹家山拜慈亲而聚族生光述造而一时泣下盖以生平事业出自宗师岂惟特异之恩知仍契非常之事分昨者赍持恶赋刺谒清尘本期刘子俊家待以盖瓯之地陆士衡处置于抚掌之间岂期以寸获长鬻驽窃价伏防校书先辈惊人赏録越等褒称篇篇而喻作金声一一而读为蜺字迥施异礼叠锡嘉言及门则倒屣于仲宣侍座则授经于左氏周旋许与覼缕指挥毕令如萝附松更使以胶投漆俾从秋赋首出门墙显示辈流别加援引且古人之慕元礼才获御车学者之师仲舒未曾识面以斯脩省莫有比伦永言遭逢得谓卓絶矧国朝之设科待士较文取人往嵗主司则断于独鉴近时公道则采自众称繇是重望朝贤有名先逹得以主张斯道梯级将来至若有负兼才且非所业或文章而称词赋或律韵而谭古风犹自彼唱此传影随响答其况专功与善本面説人又若校书先軰凤藻凛天鸿名杰俗今时贾马昔日班张犹在场中多士便瞻于咳唾既行天上一言何啻于兴衰当以调哑使鸣吹寒令暖伏自归宁膝下驻迹江干白日思维中宵起坐既名为得路当别议感恩况縁家邈东闽路遥北阙一回逐计数载违亲顷者累缮芜词厯投硕匠或防开口少值动心以此鼔勇无门自疑不暇今则从大藩之宾榻得当代之主人豁如释氏之破迷醒若神医之愈疾一家相贺举目增辉进取有兹肺肝可察伏以上京迢递难于献嵗支离须俟新春方议假道进发芸馨酷烈莲幄清虚昨陪侍于游从今绵隔于烟水别无言语并陈于殷浩函中空有梦魂常绕于燕昭台下
　　又
　　某伏念希逸知名于灵运不作门人左思擅价于士安非为弟子虽则清风凛若懿范昭然得将为千古髙谭未免是一时阙事飜思到此因敢形言某赍持浅芜尘触门仞遽窃披沙之谕爰防折简之知事实惊时荣将越望而又谓前贤之未至垂厚意以特殊将令别议依投用坚恩徳资今日顾怜之防作它时汲引之由苟开如此之懐岂是偶然之事赫赫昭代锵锵众人荣持喆匠之发挥荐向良时而角逐则何患龙宫之杳杳何忧蟾月之髙髙足以雪曩嵗之湮沈恢张祢刺壮平生之意气弃掷终繻如此若不激切擎丘凄凉誓劒岂谓脩文学古何名励节砥躬伏自防侍清尘仰叨殊遇未尝一夕不将心祷于神明纵极千言难以笔书于丹赤攀谢感激罔知所容
　　杨状头【赞图】
　　某骤持末学遽窃殊知伏自豫章数旬湓浦一路扄旅舍而夜唯假寐逐征防而日但沾衣盖以防戴遭逢仰思情防先辈主中兴之文学作来者之蓍伏防采某所业异于等伦悯某所举困于曩昔大张金口精发瑶函且午火烧空一阴司月面泉石或病乎炎毒处城池而奈彼郁蒸况土风则竹屋玲珑烟水则叶舟荡漾才晓而乌光赫透欲风而鱼沫膻飘虽付于醴酒酕醄或亡杯混又属其羽书重叠时触髙明诚知不乏余波争奈罕闻暇日岂可更抽秘思别运真踪每摛一幅之霞牋咸滴千痕之雨汗虽才髙倚马曾无起艸之词而字悉如蝇几苦生胝之笔未知单贱何补生成赍行而便是金丹举步而即升云汉矧复公言私论要诀神方一一指踪头头传授将克周于顶踵俾无失于毫厘以此推恩而前古所稀以此行道而方今谁比士林名路一朝有知已如斯白日青天万世唯子孙为誓下情无任感恩泣泪陈谢之至
　　代郑郎中上兴道郑相
　　伏念石甫受知于途中鬷蔑申言于堂下既情非曩旧复地隔尊卑尚能感动至公遭逢殊礼而某神资所向天授其时获旷代之因依得千年之幸防岂可永缄丹赤上负陶钧伏惟相公特降恩慈俯垂恻隐昔年羽化曾陪鸎谷之春今日云飞俄隔凤池之路信鹤鸡之果异谅牛骥之终悬徒增倚玉之荣几积续貂之媿况相公负英才而作砺持硕望以登庸始者四海倾心一人侧席朝闻坐幄暮见飞霖扇浇薄为淳风激防邪归直道均施鑪冶髙揭权衡使鈆汞之不防令锱铢之各等故得方圆任器髙下随冝黜陟无偏贤愚有序某早甘退迹忽喜逢时遽从学省之前衔爰践兰宫之峻级已为尘忝诚合揣循窃思顷年九陌秋天都堂雪夜常容披雾每许防琼逮夫片玉升科兼金列牓虽登龙羣彦同戴丘山而附凤一心偏投胶漆既以宗盟属意仍从知旧留情重叠依投绸缪奬録遂使庆钟末路福逮今辰既预门墙仍从埏埴宛得御车之便无烦拥篲之劳但以某弱羽难髙么易断始自筮仕及于登朝未尝暂识清途略游华贯亦人地之所拘限何穷通之切咨嗟洎夫郢俗褰帷穣城建隼连叨竹使尤愧棠阴虽早盖红旌别过素望而霜台粉署终系丹心今则荣窃握兰幸当襆被冯唐厯践诚知戴白之年贡禹栖迟且有弹冠之地
　　代郑郎中上静恭卢相
　　伏以天覆地载纵鬼神之奥皆臻阴伏阳升虽鳞介之微必动道既如此人焉忽诸伏惟相公持重器以为霖负英才而坐幄传丹青于直道扇鑪冶于至公致一物之无遗使万方之有赖某顾惟琐陋获忝钧镕既契之于无私固施之于不报岂宜遽赍感激窃拜门墙但以事出非常恩从特异若不披于丹赤终有负于神明伏惟俯降尊严暂垂听察某才非敏干性本颛愚自从振迹春闱投身宦路徒绵嵗月莫致飞驰却则穷途前皆散地是亦用之则未为国士舍之则盖类腐儒因自揣循每加退缩然而窃念古人不逺贤路非遥皇朝自科擢英髦爵升品秩其或来从艸泽生匪簪裾亦常列入清途防为盛观所以益持孤孑尤切兢脩节励松筠心倾葵藿常注目于烟霄之上每驰魂于省闼之中逮夫鬓凋空壮心折尽曾无影响空极瞻攀岂期相公才掲权衡便垂采掇俾遭逢于圣日令允惬于平生所谓材竝得冝物无遗性信造化之功不及岂推迁之令能侔义贯古今恩逾夘翼况相公峻于埏埴切彼弼谐当今士兮如林朝称不乏足得廓其公选择以良才而某已懐耕钓之心近閇云林之迹设令漏网未曰遗贤是何特逹开懐周旋轸念青山在目方将鱼鸟以同归鸿渥连天忽厯烟霞而曲被从杏坛之旧籍践兰署之清资岂是常情谅非小事伏自荣叨幞被幸窃含香未尝一夕暂安片时不感常若千钧之在顶每将孤劒以誓诚但以有地受恩无门沥恳只髙车而激切空持弊箒以屏营泪则汍澜心唯恐悚瞻风拜赐对景懐仁涸彼言泉固申陈而未尽托于笔札岂写载以能周攀谢兢惶罔知所措
　　代郑郎中上令狐相
　　某今月四日转授刑部郎中伏蒙相公仁恩特赐宠诲事从非次言毕常伦感激兢惶进退失措伏以某材非可采艺不足称出自门墙树为梯级才荣地部复陟秋曹持鹪鹩决起之姿到鸑鷟曾栖之地相公怜其拙滞忽此骞翔叠降恩辉荐留手笔指今忝幸叙昔经过始者九迁曾假虞邦之道向来一字爰垂鲁史之褒义极生成彩逾丹艧拜窥垂露跪捧隆私汗浃背流泪盈眦下未知顺风弱力撮土微形获防一日之髙踪何报千钧之重意唯谨缄于箧笥常夸向于搢绅为宦路之遭逢作仕流之卓异攀谢恳切不任下情
　　代陈蠲谢崔侍郎
　　某啓户部郑郎中伏话郑隐先辈专传侍郎尊防伏防于新除永乐侍郎处特赐荐论跪对吉辞拜聆嘉耗感激兢悚罔知所容某词学疎芜进取乖拙一叨贡士累黜名场足间之刖处纵横额上之点痕重叠今春伏遇侍郎精求俊彦厯选滞遗某又名碍龙头迹乖豹变都由薄命飜负至公以此怔忪莫宁惶惑无巳在良时而自失于异日以何归谓一生而便可甘心叹二纪而徒劳苦节岂料侍郎坚垂记録确赐悯伤令后人而副取前心指陋质而説为遗恨将使蔡经之骨终系仙家士燮之魂却还人世盖施阴徳岂止阳功喜极飜惊感深唯泣明年春色致身虽出于他门今日恩光碎首须归于旧地
　　西川髙相
　　相公岳降宏才神资伟望象外而蔼然玅防人间而凛若清风当以四三杰于汉庭九八元于尧日圣上以南澄鸢水克仗英威西镇城须资玅略所以未归台辅且据重难巍峩两地之勳冠絶一时之盛凡在中外孰不具瞻
　　蒋先辈
　　三呉烟水百越山川兵戈杳隔于音尘门馆久违于趋觐空自明祈日月暗祝神祗相如征出于上林贾谊召来于宣室不然者隐于商岭栖向傅岩克俟搜罗直膺梦寐焚香稽首以日系时某一滞江乡六更寒燠都由恶命早失良时迢递一名进取则大朝有难零丁数口退休则故国无家归蜀还呉言发涕下
　　沈侍御
　　侍御麟凤瑞姿蓬瀛絶境叔度与陂湖比量仲尼将日月齐明自飞翥九霄梯航陆海郑门若市季诺如金为学囿之芝兰作词林之杞梓今则提携陈檄登陟燕台冠张豸角以巍峩幄折莲花而照耀假途如此殊拜宁遥凡在人情孰不倾瞩
　　段先辈
　　判官先辈万顷襟神四科文行比鸾鹤而既冲霄汉喻龙而须瑞皇王今者宾幕清风士林重价虽欲留欢于五辟其如积望于九迁伏计即有新荣别膺殊命某蒙知既异感徳常深辞违遽变于暄寒祷祝敢忘于朝夕
　　又
　　昨于道路累附状伏计迤逦上逹某行役近已到潮州伏以一路经过二年飘泊言则涕下静而魂销固非系情于杯酒笙歌留恋于云山烟水抛掷进趋之道迟回温清之期伏计夙鉴如愚必当知不得已又安可逺含丹赤莫寓听闻且圣代近来时风愈正取舍先资于徳行较量次及于文章无论于艸泽山林不计于簪裾绂冕少有三举五举多闻十年廿年而某自厠迹其中且迷津不暇况乎来则无终军意气动则有杨朱路岐将卜一归仅阙两试人事如此光阴几何先辈特赐恩知殊为诱诲时或轸念固应动心然亦否极则通彩来自圣他日而若无好命今辰而焉有良知唯当依倚栽培谘询可否陈琳牋檄宁容久借于外藩夫子门墙防俟再趋于上国
　　贺正
　　伏以司鸡殷朔建虎尧辰仙人则饮柏延龄词客则浮椒献颂伏惟相公膺兹令节纳彼嘉祥邵伯甘棠盖地之芳阴更阔亚夫细栁连天之瑞色长新与青阳而同发生掲鸿钧而普播物永贞国柄坚律师坛
　　又
　　伏以青阳变律乃二仪革故之辰献嵗开正是四气惟新之日伏惟仆射与春符契触物贞亨迎瑞节于凤衔荣兼四辅建碧幢于瓯越永保千年凡于动植之间长受暄和之赐
　　赵起居
　　某今月二十日辄以所业赋一轴陈献清严持腐艸之造扶桑鞭欵段之触骐骥所宜唾面敢俟囘眸伏以起居为八韵之咸韶作九流之溟渤凡言进取须自品题而某二纪飘零三朝困辱若不仰投门馆防伫发扬则永携疑玉以汍澜长伴哑钟而泯黙攀托祈祷倍万等伦
　　崔右丞【二首】
　　某献赋命竒食贫计尽难安桂玉须逐萍蓬伏念防浐行尘周秦去路平言南北犹悄神魂况今攀托门墙依凭奬顾以坑谷苍黄之态戴丘山岌嶪之恩得不欲别还留将行复却丹诚聚血双涙流珠矧当杏苑烟晴栁沟风暖陌上而羣英得意尘中而衰髪伤离设令勇若荆轲固亦恸如阮籍伏以右丞施阴徳濬哲仁心傥或荑枯肉骨之未忘则胶柱刻舟而敢怠宁言今日唯愓将来迟囘数仞之墙边移时忍去怆恨九重之城外举防何之感恋屏营罔知攸处
　　又
　　某依栖门馆感激生成频年忝极荐之书词逾一鹗累牓以未亨之数愧积迁莺莫不愓息肺肝兢惶顔面既兹负累合在弃嫌而又荐以羁游仰干牋翰虽容之不改且循省以何安氷炭交懐芒刺在背今则已庄行计即拟出京不唯推戴岳之诚指于皎日抑且切恋轩之志泣向清风攀感屏营罔知指喻
　　韦舍人
　　某近者辄持斋戒防寓牋毫沥南山待旦之诚告北陆移暄之律理虽可悯罪或难逃伏惟舍人义路无疆词源絶防设铸顔之鑪冶恢荐祢之牋函今则主文侵入院之期哲匠走致书之日傥防枉于公道申以私恩念某夙陷义围荐临文阵化鲲海阔乗风水以未知为鲤年深逼云雷而愈惧特因荐士敢乞编名则获从金箓以上闻焉有玉皇之不齿立辞坑谷系在生成攀托祷祠涕泪沾迸
　　工部陆侍郎
　　某伏念聚蚊响于出震之音其惟悬越奔羽族于鸣岐之徳乃不参差事既同途理宜沥恳伏惟侍郎韫缣缃之奥学负词赋之重名相如则逸格掞天孙绰则英声掷地播于金石流入典谟窃以某架屋懐慙披沙莫喻固自循揣岂宜贽投但以水合朝宗云须触石繇是年赍鄙拙首扣门墙实为举场之中贡士所业律诗古调词赋歌篇前则贞元元和之风耳闻其事近则咸通干符之事目覩其风求知已则咸祷于兼功断否臧则须归于本面然后人方必信道逮无疑则某一生辛勤数载攀祝必若题品不出于侍郎金口荐扬不出于侍郎瑶函纵能别契亨通固宜终慙暗昧矧以迷津未已泣刖方深比者先辈陈樵早同砚席曾将姓字防为啓闻伏知侍郎猥赐奬容异于伦等其后荐自同志尝聆玉音而侍郎文学蓍朝廷领袖某不敢以后来举态近日时情僣凟尊严躬陈一二今则久摧鬐鬛又近风波沟隍无必出之门肝鬲在须倾之地免叔向则他日莫议活士燮则神术所能愿推恩于留马埋蛇庶受赐于荑枯翼卵下情无任攀托依投激切愓惧之至
　　翰林薛舍人
　　某伏以十一日才除主文旋沥情恳罪责则可言于躁切悯伤则宜恕于单危非不三省九思沈吟牋管而以途穷日暮恐惧风波亦犹抱沈疴者悉将防告于神毉懐至痛者无不上呼于穹碧伏以学士舍人轩铜照胆蜀秤悬心仰惟烛临当极幽奥且夫礼司取士寒进升名若无哲匠以斵成未有良时而自致不然者则安得权悬至鉴代有遗人伏惟学士舍人标表士林梯航陆海凡言进取须自门墙今以文柄有归至公播则精力固同于造化嘉言乃作于蓍而某折角有年交锋无托羽毛零落鬐鬛摧残若不自学士舍人推恩极山岳之隆攘臂到沟隍之底则还慙抱瓮难出戴盆兼近者面获起居亲承念録哀某昔年五随计吏刖双足以全空今复三厯贡闱救陆沈而未暇许垂敏手拯上重霄谨以誓向鬼神刻于肌骨中兴敎化一身免没于风尘下国儿孙百世敢忘于厮下情无任攀投恳悃之至
　　裴侍郎
　　某伏念荐孟明则子桑所能免叔向匪祁奚莫议推言及是沥恳为宜上凟清隆敢希容听伏惟侍郎中丞顷持文柄大阐至公垂为圣代之凖绳悬作贡闱之日月某为后无私之两榜遂乖必字于十年伏防侍郎中丞曲赐悯伤直加赏録连嵗荐论琐质倾极重言而以弱植难培么弦易断且惊负累空费生成既而不罪龙钟愈隆恩遇昨者面容跪履亲俾窥天仍加琢玉之品题更啓如金之然诺便于此日上翥重霄今则已除主文只祈阴徳延颈于沟隍之底瞻恩于丘岳之隆虽龙不瑞于匹夫而犬马合由于本主沾巾堕睫沥胆披肝不在他门誓于死节下情无任攀托依投恳悃之至
　　杨侍郎
　　伏以羲爻不兆之文何人复演鲁史不褒之事旷古谁称厥理非遥斯言可喻伏以侍郎荣司文柄阐至公厯选滞遗精求文行泉下则大臣有感揭起销沈场中则寒族无差酌平先后所以如某者曾干衡镜经定否臧若不蒙指向后人説为遗恨则宰辅之为荐举帝王之作知音而主且不言人谁肻信繇是须出侍郎金口须自侍郎瑶函今则论啓无私恩加琐质锡生成于此日迥分付于将来早从握内以挤排便是眼前之科第然后念以渐临风水莫如蓬岛之音尘俾拜云天亲吐兰言而诲谕留心及是自古所希莫不拳局循涯阑干抹泣质向神鬼誓于子孙鸎谷乗春虽托他门而振羽糜躯异日须归旧地以论恩沥肝胆以无穷寓牋毫而莫载下情无任感恩恳悃之至
　　薛舍人
　　今月二十八日张道古防军仰传仁恩伏承舍人学士不以某幽沈荣赐论荐初疑梦寐旋认生成不知所容兢惶战悸伏以舍人学士半千膺数全硕负才嘉名冠絶于九流逸步翺翔于四户顷者重于知己避以文闱隆行望于圣贤蓄基负于台鼎窃惟荐士岂易其人而某踪迹蹉跎艺能浅薄敢期造遽及兹辰金口开时讲贯则处其异等瑶函发处推扬则寘彼极言事出殊常荣非所望感深唯泣喜过飜惊不知微生何酬厚遇中兴教化余年获出于沟隍下国儿孙累世敢忘于厮
　　赵员外
　　伏以曦辔流辉已侵穷腊禹门飞浪即到登时莫不颙多士之精诚伫有司之新命窃惟萌朕已见升沈若某也折角有年争锋无主空秉龙钟之态仰希伤悯之求此亦有类守株其疎若网伏惟员外学士猥隆恩遇克异等伦近者面获起居亲叨然诺自归旅舍彻坐寒宵厯将往事以思惟洞见今辰之通塞且夫春官取士寒进升名若无哲匠之斵成未有良时而自致不然者则安得权悬至鉴代有遗人伏以某别无知音只投门馆傥或员外学士止推言于公荐不攘臂于私恩则某也望絶飞驰甘为簸弃至若白云岩谷青艸汀州敢辞依旧秉耕踵前沈钓然以来时耆旧别后交亲皆谓中兴雪先朝之困辱宁期上国看后辈之飞鸣必疑有过于措持无闻于卿士既顔面而斯乏须蛮貊而云行是以沥胆披肝碎身殒首永将死节不誓他门伏惟员外学士义路连天仁心匪石敢希援拯毕赐生成珠防盘根始作不枯之艸金丹入口能还已逝之魂祈祷依投啓喻罔尽下情无任攀托恳悃之至

　　黄御史集巻七
　　钦定四库全书
　　黄御史集巻八　　　　　唐　黄滔　撰
　　序
　　颍川陈先生集序
　　唐设进士科垂三百年有司之取士也喻之明镜喻之平衡未尝不以至公为之主而得丧之际或失于明镜或差于平衡何哉俾其负不羁之才蕴出人之行殁身名路抱恨泉台者多矣呜呼岂天之竟否其至公也抑人之自坎其命邪颍川陈先生实斯人之谓欤先生讳黯字希孺父讳贽通经及第娶江夏黄夫人贤而生先生无昆仲姊妺十嵗能诗十三袖诗一通谒清源牧其首篇咏河阳花时面豆新愈【疮之如豆】牧戏之曰藻才而花貌胡不咏歌先生应声曰玳瑁应难比斑犀定不加天嫌未端正满面与装花繇是声名大振于州里十七为词赋作苏武谒汉武帝陵庙赋便为作者推服二十为文先生松姿栁态山屹陂注语黙有程进退可法早孤事太夫人弥孝熙熙愉愉承顔侍膳虽隆云路之望终确防衣之恋既而及其子蔚冠太夫人勉之曰付蔚于潘岳之筵俟尔于郄诜之桂方起于乡荐求试贡闱巳过不惑之年矣乃防昌乙丑逮咸通乙酉其间以宁家兼在疚之断絶往来吴楚之江山辛勤秦雍之槐蝉叹嗟知巳之许与与同郡【指泉州】王肱萧枢同邑林颢漳浦赫连韬福州陈蔇陈发詹雄同时而名价相上下呜呼斯八贤皆以不羁之才出人之行恳恳乎进趋恂恂乎郷党而无所成岂天之竟否其至公耶抑人之自坎其命耶俾有司失其明镜差其平衡之如是结寃气于名路之中衔永恨于泉台之下岂不甚欤先生之文词不尚竒切理也意不偶立重师古也其诗篇词赋牋檄皆精而切于官试尤工某即先生之内侄也丱而趋隅顷随计之嵗先生下世后二十五年而忝登甲第东归之求遗藁其季子蘧泣曰兵火也少得其文三十一首赋若干首他处得诗若干首敬俟増而后述天复元年【辛酉】某叨闽相之辟旋使钱塘与罗郎中隠遇隠曰咸通初与先生定交于蒲津秋赋之场赋则五老化为流星诗则汉武横汾先生之作也为试官严郎中都之吟讽秋场五十人之隆仰今遗藁可丛愿序之既还不及求増谨以所得之文赋诗牋檄分为五巻抹泪搦管为之前序将寓正郎为之后序正郎负宇内之雄名用释泉台之永恨时天复二年秋七月也
　　赞
　　龙伯国人赞
　　国人之钓也一钓聨六鼇而存者一鼇而巳其犹背蓬莱方丈嬉游神仙伟夫设六者不饵其何如哉洪涛七其洲渚尘世防其躁妄则以古以今之君皆秦汉也推是言之斯人也不谓无功于有国故追以赞之曰磻溪之钓兮钓更殷周龙伯之钓兮钓减嬴刘腹濬背虚兮一聨月钩巨骨骈器兮鸿膻叠羞岂惟一时兮表竒东海抑乃万祀兮垂祉中洲
　　一品写真赞
　　夫山岳之隆莫隆于嵩华江海之大莫大于溟渤故天之生圣贤于百千年也乃禀其竒秀以为之气色包其浩荡以为之胸襟落落汪汪如龙如凤然后总兵符于握内悬相印于腰间煦育生灵扶持邦国大矣哉将如是则命良工持笔之精赍墨之妙写于仪貌移于缯素不可以不叙不述小从事滔职忝文词斋戒而献赞曰嵩华干天气貌斯然溟渤纪地胷襟靡异谓如龙也至灵谓如凤也嘉瑞列素在壁良工善移一时丹雘两面风姿秋月写彦回之质岸寳山分叔则之表仪松森峭壁日映咸池圣君急麟阁之绘明堂当诏防之飞索而观之
　　杂文
　　夷齐辅周
　　列位于朝无言于君曰辅欤抗迹于野有言于君非辅欤麟凤龙王者之嘉瑞朝其庭乎暮其沼乎武王圣人也周公圣人也召公贤人也天下三分以其二分以火殷辛且致夷齐之扣马设使尽天下之三分姑至殷辛之自火然若太伯之君吴则百谷合颖于舜耕九鼎同波乎禹珪仲尼之又尽善也宁独韶乎既而异诸则周之道首阳之饿乃谏死作夷齐辅周
　　吴楚二医
　　吴人之疾不救其属善医悯其家竭其术以治之楚人之疾救其属善医欲其家逆其术以治之君子痛二医之行若乎治乱比干知殷之不救而救之仍药之以九窍李斯目秦之救而不救之卒鸩之以二世呜呼殷之亡也疾之甚矣秦之亡也医之罪也后之有国有家者得不慎乎医
　　祷説
　　天有日月民无一旦之荐地有江山嵗有四时之祷得非彼之至明乌兔无得而私焉此之至大神龙其或权焉是则尊有天下无不日月其徳而亿兆之心咸急江山之祷
　　绵上碑
　　至忠之为人臣君不之徳怨其为忠乎至孝之为人子亲不之徳怨其为孝乎苟非忠与孝则介推爇若枯株名防悖徳又焉可祠仪忌赫于千春哉且重耳得国之初赏功之际钟鼎鳞次独推漏泽觉【梦觉之觉】然而索恳至焚林而推以一时之失为殁身之怨可乎设终身之失特何加之别使至忠而疑至孝而恶【去声】乂何如哉则周公宜怨于成王大舜宜怨于瞽叟以功急赏则渔父宜腰于伍劒鲁连宜罄于齐粟矧推之且养不志禄其甘乎始事君后急赏岂卖忠而贾爵乎愚谓介推之意不然以重耳之不徳愈知其母之贤既得其与尔俱隠之言从其徳则其言晦逃其迹则其言彰其言彰则其母名斯大孝之志也仲尼云立身扬名以显父母立巳之身扬巳之名犹冀泝流父母岂母贤之未名而巳不名之乎禄亲者众名亲者鲜使获其言若禄其甘是渎其贤推是以死其君怨取贤其母名斯介推之意也
　　噫二篇
　　或谓聋者曰师旷也瞽者曰离娄也无不悖其辞之戏或谓鲁儒曰顔闵也蜀儒曰扬马也无不喜其辞之美是何彼以视聴之亡而尚能自鉴此以耳目之貌而反不自知噫
　　芝兰草也松桂木也喻于君子而荣之桀纣君也李斯大臣也盗跖华胄也喻于小人而耻之则知蛇克衔珠而奚蛇龙苟醢身而匪龙噫
　　文柏
　　仲尼之道顔闵得之为四科后人得之为顔闵鸟兽得之为麟凤草木得之为文彩故庙之堂有文柏焉顷为官于国子者刃一枝器有司得而窜诸噫圣人之道未尝不缺也若天之西北地之东南日之昃月之亏也故圣人穷于陈蔡宋卫顔夭麟伤皆有以也设使不有陈蔡宋卫之事则何以象天地日月之盈虚乎顔不夭则何以感子之恸麟不伤则何以眀子之道时君缺之也斯柏也不为其官者刃而窜诸则何以绳后之权者【谓必权者是取之器也】故天以倾西北而拱列宿地以缺东南而朝百谷日以昃而成早暮月以亏而见盈缩子以陈蔡宋卫而示损顔以恸而益彰麟以忧而示时君斯柏也以刃而后永则知圣人之道不缺则不全于不朽也
　　公孙甲松
　　公孙甲善画松汉武帝时公卿互求之或旬或月或季得之如至寳武帝暇顾东方朔曰卿得甲之松乎对曰臣未尝得之色沮帝怪朔徐而进曰臣见公孙甲之善画松举国举朝之人竒之狂然其所栖鹤其形吟风清韵或森疎涧底或蓊郁庭际而过者罕不或之目臣痛其假能夺真故不求之且丹青其笔物至于是枝叶其口人胡以胜臣敢以陈之昔妲巳之假夺比干之真靳尚之假夺屈原之真宰嚭之假夺伍员之真是三者皆以至真至诚卒不能制其假矧不逮者乎武帝悄然改容翼曰雪司马史于既刑台戾太子于不反
　　唐城客梦
　　客有宿唐城之鄙梦一神曰吾幸以神神之道获司兹土之休戚飨其二仲之馨今值子之有道得以休焉旦北而徂山之曲乃见苍翠一林其中则楮烟墨宇椒沥坎地羣焉胙充飞而不举入谒庙貌乃梦中之见者也或曰不羞不醪不缗胡迹【句】斯庙也能倒错倚伏肸蠁生死虽有道与不善一焉客曰果如是乎思其梦颇愤其神神之言乃爇词以让其略曰风云其力溪壑其心福善祸淫贾兹反覆其神神之道耶前夕荐梦其神蹙容投拜曰微子吾乃不日为上帝谴矣向者悉吾左右蔽为不之察也幸子之教咸得族而并之矣客逢其里人以庙询曰近者淫祀而罔应故不祀丘祷而无咎且二仲之馨存焉
　　巠比
　　巠比言妖孽之至于人无不诚而惧士言妖孽之至于国无不逆而怒何哉曰巠能前知妖孽之至不能却眀妖孽之由士能前知妖孽之至乃能却眀妖孽之由故异也巠言可禳则设淫祀指虚应故诚于可为惧于所闻士言可禳则杀妲巳活比干故逆于闻怒于不可为呜呼设直士世用之如邪巠鲠辞国纳之如簧言则有国有家者何逮乎患
　　附録
　　唐昭宗实録
　　干宁二年二月乙未敕髙宗梦傅説周文遇子牙列位则三公弼谐则四辅朕纂承鸿绪克绍寳图思致治平未臻至化今大朝方兴文物须择贤良冀于佥选之间以观廊庙之器今年新及第进士张贻宪等二十五人竝指挥取今月九日于武徳殿只委中书门下准此处分仍付所司丙申试新及第进士张贻宪等于武徳殿东廊内一人卢称疾不至宣令舁入又云华隂省亲其父渥进状乞落下分二十五铺分不许往来内出四题曲直不相入赋取曲直二字为韵良弓献问赋以太宗所问工人木心不正脉理皆邪为理道取五声字轮次各双用为韵询于蒭荛诗回纹正以蒭字倒以荛字为韵品物咸熙诗七言八韵成令至九日午后一刻进纳丁酉宣翰林学士承防户部侍郎知制诰陆扆秘书监冯渥于云韶殿考所试诗赋各赐衣一袭氊被等巳亥敕朕自君临寰海八载于兹梦寐英贤物色岩野思名实相符之士艺文具美之人用立于朝庶禆于理且令每嵗郷里贡士考覈求才必在学贯典坟词穷教化然后升于贤良之籍登诸俊造之科如闻近年巳来兹道寖壊鷃多披于隼翼羊或服于虎皮未闻一巻之师巳在迁乔之列永言其弊得不以惩昨者崔凝所考定进士张贻宪等二十五人观其所进文书虽合程度必虑或容请托莫致精研朕是以召至前轩观其实艺爰于经史自择篇题今则比南郭之竽音果分一一慕西汉之辞彩无媿彬彬既鉴妍媸须有升黜其赵观文程晏崔赏崔仁寳等四人才藻优赡义理昭宣深穷体物之能曲尽缘情之妙所试诗赋辞艺精通皆合本意其卢赡韦説封渭韦希震张蠙黄滔卢鼎王贞白沈崧陈晓李祯等十一人所试诗赋义理精通用振儒风且蹑异级其赵观文等四人并卢赡等十一人并与及第其张贻宪孙溥李光序李枢李途等五人所试诗赋不副题目兼句稍次且令落下许后再举其崔砺苏楷杜承昭郑稼等四人诗赋最下不及格式芜纇颇甚曽无学业敢窃科名浼我至公难从滥进宜令所司落下不令再举其崔凝爵秩巳崇委寄殊重司我取士之柄且乖慎选之图辜朕眀恩自贻伊咎委中书门下行敕处分奏来其进士张贻宪等二十四人名准此处分赐陆扆冯渥银器分物其落下举人并赐绢三匹中书门下覆奏伏以文学设科风化是系得其人则儒雅道长非其才则趋竞者多实在研精仍资澄汰昨者宣召贡士明试殿庭题目尽取于典坟赋咏用观其工拙果周睿鉴尽叶至公升黜而惩劝并行取舍而宪章斯在其赵观文等二十四人望准宣处分崔凝商量别状奏闻丁未敕国家文学之科以革隋弊嵗登俊造委之春官盖欲华实相符为第一用近寖讹谬虚声相髙朕所以思得贞正之儒以掌其事而闻刑部尚书知贡举崔凝百行有常中年无党学窥典奥文赡菁英洎遍践清华多厯年数累更显重积为休声遂辍其宪纲任之文柄宜求精当稍异平常朕昨者以聴政之余偶思观阅临轩比试冀尽其才及览成文颇多芜纇岂宜假我公器成彼私荣既观一一之吹尽乏彬彬之美且乖朕志宜示朝章尚遵含垢之恩俾就专城之任勉加自省勿谓无恩可贬合州刺史【广摭言所载一同】
　　莆阳志
　　黄滔字文江干宁二年乙夘赵观文牓进士光化中除四门博士寻迁监察御史里行充威武军节度推官王审知据有全闽而终其身为节将者滔规正有力焉中州若李绚韩偓王涤崔道融王标夏侯淑王拯杨承休杨赞图王倜归傅懿避地于闽悉主于滔时闽中所为碑碣皆其文也今浮图荒陇旧刻犹存
　　唐诗纪事　　　　　　　　宋计敏夫【字有功临卭人】
　　昭宗皇帝颇为寒进开路崔合州凝典贡举但是子弟无问文章其间屈人不少孤寒中惟程晏黄滔擅塲之外如王贞白张蠙诗赵观文古风皆臻前辈之阃阈者也
　　干宁复试进士　　　　　　　洪　迈【容齐四笔】
　　唐昭宗干宁二年试进士刑部尚书崔凝下二十五人放牓后宣诏翰林学士陆扆秘书监冯渥入内各赠衣一副及氊被于武徳殿前复试但放十五人自状头张贻宪以下重落其六人许再入举场四人所试最下不许再入苏楷其一也故挟此憾至于駮昭宗圣文之諡崔凝坐贬合州刺史是时国祚如赘疣悍镇强藩请隧问鼎之不暇顾惓惓若此其再试也诗赋各两篇内良弓献问赋以太宗问工人木心不正脉理皆邪若何道理十七字皆取五声字依轮次以双周隔句为韵限三百二十字张贻宪等六人讫唐末不复缀牓盖是时不糊名一黜之后主司不敢再收拾也有黄滔者是年及第闽人也九世孙沃为吉州永丰宰刋其遗文初试覆试凡三赋皆在焉曲直不相入赋以题中曲直两字为韵释云邪正殊途各有好恶终篇只押两韵良弓献问赋取五声字次第用各随声为赋格于是第一韵尾句云资国祚之崇崇上平声也第二韵垂寳祚于緜緜下平声也第三韵曽非唯唯上声也第四韵露其言而粲粲去声也而阙入声一韵赋韵如是前所未有国将亡必多制亦云可笑矣信州永丰人王贞白时再试中选郡守为改所居坊名曰进贤且减户税亦后来所无
　　评黄文江赋　　　　　　　　洪　迈【容斋四笔】
　　晩唐士人作律赋多以古事为题寓悲伤之防如吴融徐寅诸人是也黄滔字文江亦以此擅名有文皇回驾经马嵬坡隔句云日惨风悲到玉顔之死处花愁露泣认朱脸之啼痕褒云万叠断肠新出于啼猿秦树千层比翼不如于飞鸟羽卫参差拥翠华而不发天顔怆恨觉红袖以难留神仙表态忽零落以无归雨露成波已沾濡而不及六马归秦却经过于此地九泉隔越防凄恻于平生景阳井云理昧纳隍处穷泉而讵得诚乖驭朽攀素绠以胡顔青铜有恨也从零落于秋风碧浪无情宁解流传于夜壑荒凉四面花朝而不见朱顔滴沥千寻雨夜而空啼碧溜莫可追寻玉树之歌声邈矣最堪惆怅金缾之咽处依然馆娃宫云花顔缥缈欺树里之春风银焰荧煌却城头之晓色恨留山鸟啼百草之春红愁寄垅云鏁四天之暮碧遗堵尘空防践羣游之鹿沧州月出宁销怒触之涛陈皇后因赋复宠云巳无为雨之期空悬梦寐终自凌云之制能致烟霄秋色云空三楚之暮天楼中厯厯满六朝之故地草际悠悠白日上升云较美古今列子之乗风固劣论功昼夜姮娥之奔月非优凡此数十聨皆研确有情致若夫格律之变则自当时体如此耳
　　丹铅总録　　　　　　　　　杨　慎
　　黄滔律赋如眀皇回驾经马嵬云日惨风悲到玉顔之死处花愁露泣认朱脸之啼痕褒云万叠断肠新出于啼猿秦树千层比翼不如于飞鸟景阳井云理昧纳隍处穷泉而讵得诚乖驭朽攀素绠以胡顔殊可喜也
　　氏族大全
　　黄滔字文江以赋擅名有景阳井馆娃宫等赋有泉山秀句三十巻唐干宁中登第仕至御史
　　裔孙诸志
　　公字文江莆田人唐干宁二年擢进士第光化中守四门博士官至监察御史里行按艺文志载泉山秀句集三十巻悉公纂缔未知存亡又黄某集十五巻嵗久讹缺今以旧蔵藁本厘为十巻名曰东家编略宋绍兴丙子中夏初吉左朝散郎试尚书考功员外郎八世孙公度谨志
　　御史集刻于宋淳熙三年丙申距今正徳癸酉凡三百三十有八年遍购莆中仅得一帙而干宁乙夘至今日则六百一十有九年矣是书仅再刻工既讫功不肖深有今日喜而又虑夫后日失之不难也吾宗他日有显荣者能毌忘考功永丰之心则幸矣考功宋绍兴大魁坐与赵忠简往来忤秦桧竟不获大用别有知稼集行于世正徳八年七月十二日进士亚中大夫长芦盐运使司运使二十世孙希英谨志
　　唐以诗取士传者数百家侍御公集二帙中其诗七言排律四律八十二絶句三十三五言古体七排律十六律五十九絶句五合共二百六首公山居二纪咀华撷秀何体不工即世逺失传而传亦无多固知词家不欲浪传耳然尽足竝驱李义山许用晦辈矣
　　又
　　侍御公诗有云寄家僧许岳钓浦雨移舟又云诗苦无人爱言公是世仇何寥寥于遇也然传至今知有侍御公是亦遇矣举人署河南长葛儒学教谕二十二世孙鸣廷谨识
　　年考
　　御史公生卒之年不载于谱今所知唯四月初三讳日尔夫自干宁乙夘迨今辛酉六甲十三周计七百八十七年矣失于前而核于后诗所云劳心忉忉非耶谨按公华严寺碑云愚冠扣师关壮而随计干宁二年忝登甲科东还洊造金地嵗周三纪三纪者昭宗之干宁乙夘遡懿宗之咸通元年庚辰也冠则二十矣通计五十六年意公之生其文宗开成庚申嵗乎或谓冠不必皆二十安知非十九十八乎愚曰然公之扣华严也必读书东峰时据灵嵓寺碑葺斋东峰在大中中大中宣宗年号也起丁夘止巳夘自庚申至已夘公年二十若其葺斋也在丙子嵗则公年十七在丁丑嵗则十八戊寅嵗则十九融四年而虚遡之总不离庚申为是咸通壬辰登荐年三十三所谓壮随计也又越二十三年乃登第光化巳未守四门博士庚申逆奄幽主辇下交兵公因絶迹中州次年天复辛酉为闽藩礼置賔幕荐授御史里行壬戌制有毗沙门天王碑乙丑有多寳塔碑丁夘有丈六金身碑梁开平戊辰五月为雪峰师碑末云某老且病意此时公退居莆中耶开平庚午翁谏议承赞为闽王册礼使有驻南台寄公之什公有明日陪尘迎驷马句公在莆明矣其倡和有千叶榴花咏榴花盛开必在五月而公讳以四月初三则犹在辛未后也窃按公诗赋鲜若晨葩文赡蔚而变化其怜才笃故见于序诔者凄婉深挚有余情焉总徳厚所流乎乃若攅智慧火干烦恼海炉然北癸鼎化西庚等句公盖有所得者委蛇于危乱之朝温温惴惴公之修密矣固宜遐龄而文字可考见者只七十二载或降诞犹前于庚申一二年考终尚后于辛未数年跻大耋理有之矣呜呼髙朗如公当时必有如椽之笔昭昭子孙心目者奈更回冦元兵之变神主再立遂失纪岂非一恨事哉聊考其槩尚当于他集搜证之
　　灵嵓寺【即今南山广化寺】东峰【在佛殿东经阁后今荒】
　　华严寺【今废为林墓在玉涧社右】
　　唐文宗【丙辰改开成止庚申】武宗【辛酉改防昌】宣宗【丁夘改大中】
　　懿宗【庚辰改咸通】僖宗【甲午改干符厯广明中和光啓文徳已酉改龙纪】
　　昭宗【已酉改大顺壬子改景福甲寅改干宁戊午光化辛酉天复甲子天祐】
　　哀宗【乙丑丙寅仍称天祐】后梁【丁夘改开平元年】王审知【干宁四年拜威武军节度使加平章事封琅那王故称相王梁开平四年封闽王】
　　天啓元年辛酉八月望日二十世孙崇翰谨志
　　莆阳名公事述　　　　　　眀吴　源
　　按黄氏其先以国为氏聚族江夏入闽为着姓逺祖晦迹唐太和中有讳革者得仙于鼓山丹灶遗迹尚存事载翁谏议承赞昼锦集其后子孙继以文儒显世御史与从兄璞居江黄巷黄巢以为儒者之家灭炬过之御史乃徙居郡东为莆之故家事见延福里居及乌石山等作少笃志好学尝葺东峰斋肄业十年而西迈又如是者二十有四年然后登第值天子宣陆扆再试进士若状头张贻宪等皆遭报罢独御史与赵观文等十五人再中甲科盖干宁之二年乙夘也除四门博士时方镇擅移国柄睥睨缙绅甚于仇敌一时清流陨命浊河亡者巳矣存者惕息不敢自保前乎御史者献佞奏赋仅脱虎口后乎御史者请得墨敕云执得好去二人幸全躯南闽御史乃从容进退为闽藩上幕又能专长史之任规正闽王审知使终身为开国节度不为闭门天子君臣之义终不废者御史之力也况蕴借文采为时推重中朝士大夫若常侍李洵翰林承防韩偓中舎王涤补阙崔道融大司空王标吏部夏侯淑司勲员外杨承休御史王拯文馆直学士杨赞图馆阁校勘王倜归集贤校理傅懿莫不浮荆襄吴楚交集于闽恃御史为宗主皆曰安莫安尔闽者此也居常与罗给事隠陈侍御峤翁谏议承赞陈明经黯徐正字寅林眀经乔为莫逆交见于唱酬诗集至于浮屠丘陇之间残碑断碣文翰波澜洒落之所及皆足以稽攷一代之遗迹惜乎新唐书艺文志所载黄滔泉山秀句三十巻自武徳迄天祐捃摭诗篇合为一集久而不传使有唐盛时人物有所不及见又有黄滔集十五巻亦自散逸至宋绍兴间八世孙公度以其遗稿分为十巻又广以吕氏家蔵总彚成帙名曰东家编略杨万里为之序其余事实杂见于他书若摭言五代史补林世程闽中记载之事颇详兹姑传其畧云






　　黄御史集巻八
