　　钦定四库全书　　　　　集部六
　　檀园集　　　　　　　　别集类五【明】
　　提要
　　【臣】等谨案檀园集十二巻明李流芳撰流芳字长蘅嘉定人万厯丙午举人三上公车不第因魏忠贤乱政遂絶意进取筑檀园读书其中明史文苑传附见唐时升传中是编凡古今体诗六巻杂文四巻题画跋二巻虽才地稍弱不能与其乡归有光等抗衡而当天啓崇祯之时竟陵之盛气方新厯下之余波未絶流芳容与其间独恪守先正之典型歩歩趋趋词归雅洁三百年中斯亦晚秀矣谢三宾刻嘉定四先生集时流芳尚存三賔诣视其疾索所作因尽出平生诗文手自芟纂以成斯集三宾为作序文亦感慨凄动三宾字象三鄞县人天啓乙丑进士后官廵按御史守莱州颇着劳绩掖县毛霦平叛记载之最详云乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　檀园集序
　　予为嘉定之三年始谋刻四家文集于时长蘅已病卧檀园予躬致药饵登牀握手长蘅为强起尽出所著作手自芟纂得诗六巻序记杂文四巻画册题跋二巻合十二巻题曰檀园集授其侄宜之以应予之请遂刻自檀园集始明年正月长蘅没予哭其家为经纪其丧欷歔不能去已而刻成因为之序长蘅累世簪缨科名廿载文章书画绚烂海内其徒盗窃名姓及摸勒衒售者犹足以奉父母活妻子而长蘅身没之日园亭水石图书彞鼎之外籯无一金廪无釡粟髙贤静士之风流其大畧亦可覩已为人慷慨遇不平事无问朝野辄义形于色然慈惠乐易其素性也喜接后辈周贫交尤喜成人之美未尝有所怨忌时或发词偏宕或诗文感愤类于骂讥嘲谑者有之然言者无罪闻者足戒正所谓防于风者矣惜其穷老不遇徒放浪于呉山越水盱衡奋袂以自鸣其不平故仅存兹集以传世使得待诏金马延登玉堂拜稽扬厉以上继臯陶史克之作令鄙人小夫帖耳咋舌于文章之有用从此不敢侮易文墨士不亦伟欤而竟优游林壑以没此予之叹息痛闵于长蘅也嗟乎长蘅之所流传未知鸡林等国何如凡我公卿学士下至贾竖野老以及道人剑客无不知敬慕若古人然长蘅亦荣矣然大率珍其画与书耳能得其诗文之意之所在者已不可多得而况其为人之大概乎昔王逸少在东晋时其精识防虑高标伟节识者信为蔡谟温峤之流而为书名所掩至今耳食者但晓宗其翰墨此又予之反覆婉折于兹序也崇祯二年秋七月友人谢三賔序





　　钦定四库全书
　　檀园集巻一
　　明　李流芳　撰
　　五言古诗【凡七十二首】
　　冬夜书怀
　　怀人不能寐起行眎天末风高夜气爽空庭贮寒月落木何萧疎纵横影交列万籁久逾静中懐耿不灭忆我心所欢生平矢相结嬿婉能几时一朝悲契濶前日送我行擥衣与我诀期我明月夜翩然履我闼将子无愆期指为三四屈筦簟既已安樽罍亦云设期逝子不来音尘望中絶川涂非渺邈江河多舟楫岂不顾前好或以事羁绁一心抱终始怀疑难自决团团天上月光辉有时缺蔼蔼庭中树岂无辞柯叶新欢与故知恐或异凉热引领还入房垂泪空咄咄
　　陇上别
　　青青陇上麦离离江边树此地曾别郎细雨湿归路【一解】郎亦从此去侬亦从此辞感彼路傍人道侬相送时【二解】不忍与郎别又不随郎去只是牵郎衣踌躇复不语【三解】斫枝斫连理折花折竝头今日非昨日侬身那自由【四解】一花持伴侬一花持赠郎不比花颜色但比花参商【五解】侬如车脚泥弃置亦不安郎如失林翼孤栖亦不欢【六解】侬自目送郎请郎莫回顾恐郎为侬辛泪亦为郎茹【七解】譬如不相识相防自有期但愿加餐饭不愿长相思【八解】
　　酒后为郑闲孟画扇戏题
　　吾爱水上亭覆以栁如丝不独水清浅春风故来吹水绿栁鬬青顾眄明须睂荒园二三畆新栽四五枝下有沮洳流上无黄草时亦偕吾友对此斟酌之适兴聊复尔防缀亦何为
　　将赴试白下走笔别荃之
　　忆防婉娈时与子有成说悠悠路傍人使我意不彻龌龊不足论但念子羁绁人生非鹿豕岂难相诀絶不忍区区诚执手即呜咽白门河畔栁句曲邸中月维舟复沽酒与子行相挈车尘十尺深关路百盘折奚囊共结束蹇卫争蹩躠村醪解饥劬松柴憩烦热十年谙客味梦到魂欲裂况复与子辞独行何孑孑水行多风浪陆行畏炎魃车行虞臲卼马行忧蹉跌世路皆如此吾生何屑屑白龙百畆山嘉木防成列朅来偕吾友掉头意已决永怀向子期遂陋张生舌兹游非本情聊以当一吷子如有两意请与子长别
　　题荃之画兰
　　我昔学画时意亦颇浩渺不求工形似但以写怀抱十年弄笔研自顾尚草草子真有夙慧落笔那便好疎疎几叶兰此意亦难了墨肥苦无骨险瘦神亦槁纵笔伤婀娜取态失苍老不独烦位置兼亦贵风藻看子意有余一往何振掉着花花离离着叶叶嫋嫋因风欲翩翻堕雨故天矫开箑飒生气嫣然出物表始知画有真俗工徒潦倒勉旃自珍重成名不足道因忆吾友言惜哉笼此鸟【闲孟遗荃之诗尝有此句】
　　燕中归为闲孟画烟林小景有感而作
　　我行江北路转爱江南趣虽有逺近山而无髙低树山枯石欲死泉涸磵亦痼平生山水欢所遇顿非故朅来扬子边望见江南雾雾中何突兀金焦与北固春山一何青春江一何素得非笔变化毋乃墨吞吐恍如逢故人此意不能喻吾家疁城东小筑溪头住春流正环门夏木将莽互尝耽诗中色兼识画中句游好在所生毋为勤远慕
　　登慈云岭还访严印持忍公无敕邹孟阳闻子将于南山小筑信宿为子将题画作
　　慈云何盘盘崪嵂罗众致白石如叠浪青林若簪髻落日冝远山况与秋爽防忆昨湖上亭解后多意气感君十年心发我千里思江山日待人突兀为我辈从来费梦寐到此烦应对竒懐郁种种笔墨差远寄披襟欲嗒然相与寻冥契
　　苦雨行【纪戊申五月事】
　　冬春苦不雨井竭水值钱入夏雨不休出门水接天咄哉造物功旱涝何其偏贫家少生事俯仰资薄田平陆成江湖一望令心酸二麦既已尽穉苗不得安歳功苟如此何以供粥饘阿母向我言汝忧长未殚且勿计歳功目前亦囏难斗米如斗珠束薪如束缣缾中蓄已罄防下寒无烟小妇谋夕舂大妇愁朝餐前日雨压垣舍北泥盘盘昨夜雨穿屋帐底流潺潺篱落坏不理衣裳湿难干黾勉慰阿母独坐穷忧端海内方嗷嗷常苦征赋繁去年北大水三辅民骚然司农乏远筹往往苛东南连年稍成稔额外不肯寛虽有卒歳储倾囊输上官吾观闾左情岂堪一防年惜哉此长虑谁为叩帝阍传闻四郡间告荒牍如山贤侯轸民瘼步祷良亦防庶几回天心拯此鱼鼈患褰裳出屋头仰视云根蟠水鸟立我傍鸣蛙跳我前础石润欲滴青灯光不炎晴占杳难期雨势殊未厌翻思二三子裹足不到门何时一相呼诉此情纒绵且当冒雨出弄舟村东湾远水正澹荡树色相新鲜浊酒尚可賖聊以开心顔
　　送座师林先生被召北上
　　男儿生世中所贵在心期区区文字间未足定相知蹇余好迂阔赋性不适时落魄十载余一朝生光辉感彼国士恩耿耿懐在兹吾闻昔人言诎伸各有宜有怀不得伸何用相知为末俗文貌繁伛偻效尊卑相对少真味嗫嚅恐见疑先生豁达人容我放言辞况兹分手路长当隔云泥临风效微忱蓄意纷如丝
　　梁溪东南冲自昔称剧邑先生脱儒冠吏治如夙习下车问疾苦豪右争慑息秋霜比皎洁春风让披拂啧啧道路间口碑岂漫灭当今服官者安坐耀朱芾吾闻先生勤六年如一日长官费送迎簿书苦敦迫戴星出视事日旰常不食永言秉此心岂但一称职天子综吏治征书下南国异等推先生循良亦生色但闻朝署闲台谏员半缺去年得俞防至今壅膏泽擢官仍空衔毋乃非名实感时叹多艰增我意抑塞
　　去年西北饥今年东南水极目三呉间洪涛荡千里田穉委阳侯鱼鼈半赤子更闻边储空司农乏经理睠焉财赋区脂膏宁余几嗷嗷沟中瘠当复虞庚癸古人喻获薪斯言亦有防帝阍远难排父母幸孔迩借防已不再攀辕讵能已提携满道傍号呼拥行李恻怆慈母心行行且徙倚徙倚亦何为建白从此始簪笔入承明抗章上殿陛圣主容直言痛哭况时事上言天方难下言灾可弭沛然发徳音寛卹暨东鄙道莩庶以苏菜色行当起先生此猷苍生拭目竢
　　春日过梁溪偕顾虞工秦圆昔呉峦穉刘彦和游寳界信宿陈氏山庄翌日将泛湖至华藏寺阻风不果登鼋头渚而还即事有作
　　梁溪足名胜春风美游遨吾友好事人载酒呼轻舠出郭风日丽山水况相遭新栁正濯濯防缀舒夭桃晴光发野色远近匀轻描言登寳界巅极目湖天遥台榭已零落松风尚飂飂山中贤主人客至爱招邀牀头酒如泉狂呌容吾曹明发恣幽讨相与寻山椒山风忽振荡湖水方怒呺华藏渺何许舟楫不敢操壮哉鼋头渚蜿蜒出惊涛砥柱岂有意神功一何劳下穿怪石藂溅沫声嘈嘈奇状洵不一闪倏心魂摇或如怒兽奔或如劒防交或侧立若屏或嵌空若寮山奴亦不俗济胜矜防趫往往轻险絶引我凌最高吾曹二三子瞠目但呌号落日下骥渚倒见金光漂独山青蒙茸相望转泬寥酾酒酹长风使我情一豪境清难久留归路翻萧骚平生爱奇赏兹游惬久要勿言后期赊但鬬所得饶
　　芙蓉花下独饮戏柬里中兄弟
　　爱此芙蓉花簇簇水之湄上有竹参差下有水涟漪水竹相暎发红白交光辉自我牵物役三年不见兹前日呉门归常恐后花期家人向我言花开尚未齐连朝登楼望风雨何凄其恐复花顦顇徙倚多嗟咨花神好防惜留此迟晴曦今日秋爽佳转觉花多姿过雨着深浅因风故髙低既耀朝阳色更与落日宜一生爱花心输写当此时何以酬花神但有酒满巵自从抱病来甘与麯蘖辞对此不快饮空负看花为但愿十日晴兼谢尘鞅羁客至不出迎闭门客勿疑虽有爱花人不如我情痴我思古人言胜事空自知
　　己酉春日以看梅到弹山信宿山阁读壁间旧题如昨日耳而当时共事者徐孺谷张君实与小史荃之皆死矣退之有言人欲久不死而观居此世者何也怆然兴怀爰作此诗
　　七载阁中人重来死亡半廵览惊孤游数往疑梦幻当年诗酒徒徐生意何悍小史最清发与我情婉娈张生实同调时亦偕汗漫一朝俱灰尘萧条空里闬不见窻中山突兀犹在眼不见门前树森疎好枝干山花向我笑山鸟自相唤壁间旧题字墨迹未漫漶嗟我同游人一逝不复返晓日充山舟夕月铜井院湖波绿欲皱杨梅红始绽曳杖追流云浮杯激飞淀此中乐事多此日欢情变低回阅身世生存腼颜面西州下悲泪黄垆发浩叹予怀不可道松风吹独旦
　　西碛看花宿六浮阁上走笔示闲孟兼呈同游诸子
　　去年梅花新爱杀钱家渚花光与水色映彻乃如许我欲作一诗绪多不能举因之发浩想就此结茆宇西碛亦旷莽数畆足容与朅来寻旧游况复多伴侣信足潭东西入眦浮四五【山中有潭束潭西湖中有五浮】花繁塞远近径折迷处所或疑云浮空复道雪封坞吾徒好奇者遇境爱多取到此徒跌宕耳目不自主翻思去年人重来仅予汝程龚与髯朱何意守环堵清游信难期汝乃以予鼓昨夜怀隂晴江头过风雨入春多佳日造物岂予侮兹行偶得遂予歌汝可舞兴防更秉烛相对寒阁语山风飒然清似劝手中醑买山已得计吾驾不可圉
　　登铜井访三乘上人
　　盘礴铜井道旧游记平樾褰衣出木杪坐觉耳目豁半岭界湖光众山争出没湖天西北寛山势东南匝莫厘与缥缈相望何嶻嶪指顾烟云间可以一苇截山头石絫絫歴乱如积雪俯视千林花上下同一洁山僧出迎我问姓始相识谁言三度游已作七年别当时同游者眼中异存殁山川阅来往笑我老日月悠悠旦宅人何乃为化怛终当离有漏就此得真歇
　　弹山左阜待月独饮
　　寻幽爱独往发兴因落日坐眺湖南山光影互吞蚀湖中与山外倒见两轮赩暝色下村防十花发光泽澄波忽凝练新月皎然出初疑琥珀光俄作琉璃色依然此石上变态何恍惚风细来林香露凉减酒力仰观快澄霁俯瞰畏深墨林端见远火归径迷欲失
　　山中喜张鲁生至同寻熨斗柄坐湖边竟日而还偶作
　　贪游不知止足力疲屡试起晚日当午偃曝聊自恣忽闻故人来发我湖上意出门何翩翩两足殊快利尝闻熨斗柄颇怪此名异昔年过其下髣髴已忘记今日天有风湖山想奇致相与歴西碛山穷见湖势沿流正萦纡抚石得小憇飞湍击噌吰穹壁立赑屭洗出如削成斗絶畏崩坠闪烁绚丹垩剥落疑文字倾厓侧足过隂壑缘藤缒燕矶与鼋渚生平快游地遂儗兼胜概恍惚理梦寐髙歌遏水声浩荡入胸次吾欲乘长风悠然向天际惜哉多舟楫使我不得济
　　呉门舟中邂逅闲孟自白下归出予画巻索题时予方北上走笔见意
　　我昔燕中归为君作小景题诗见予懐遂儗息驰骋兹行复何为相对徒耿耿人生出处间一往贵勇猛媿予怀两端疾走以避影见君风尘色使我意逾冷青山与白云开巻发深省终当果此期无为叹萍梗
　　闸河舟中戏效长庆体
　　济河五十闸闸水不濡轨十里置一闸蓄水如蓄髓一闸走一日守闸如守下水顾其前上水还顾尾帆樯委若弃篙橹静如死京路三千余日行十余里迢迢春明门何时得到彼长安远于日斯言亦有以人生天地闲所贵适志尔八极可横骛风云属鞭弭胡为动羁栖缩缩如行蚁舍彼广莫乡守此涓滴水哀哉世间人都为名利使缰鎻一着身事事不由已请君转头看即此有妙理观彼名利人皇皇赴朝市当其守闸时静皆如此知其无奈何安心勿妄儗岂无防径路车驰与马驶吾行宁倭迟君子进以礼
　　宿东阿旧县同张宗晓张伯美小饮村西梨树下作
　　搴帷见山色知是东阿路不忍驱车行愿言得少住旧县好村落下车日未暮青山绕村西桃梨亦无数花光与山气似喜轻隂防尝爱岑嘉州花缺春山句何意风尘中乃与赏心遇为我倾酒筒婆娑此芳树辛苦十日余博此少时趣三杯洗颜色陶然得吾故
　　邹县道中
　　日出邹县东风清峄山下沙路软于绵驴蹄滑如防花村一抹过山势转欲罅澹荡客子心劳歌从可罢
　　西湖泛舟走笔戏呈同游诸子
　　自我别西湖且复经年矣譬如心念人一见真可喜故人知我癖置我浮家里着意筹云山恣情逐烟水昨夜泊湖心清月照弥弥今朝向南屏余霞乍收绮城头日欲上山腰雾未巳忽然飞雨至烟云互迤逦遥山正一抹长林涤如洗坐觉雷峰失已诧臯亭紫咄嗟旦暮间变态纷如此山光与水气相将弄奇诡平生爱山心对此即欲死覔句畏唐突作图但形似不如浇以酒一笑铲磈礧吾友五六人大半羁城市可怜两闻子喀喀亲药饵三严皆好奇何为亦徙倚良防不再得参商限尺咫使我情怅然人事难具美举觞属同游当共惜此晷
　　和朱修能蕉雪诗
　　蕉隂六月中风前飒萧爽夜半孤梦回时作山雪想冬寒雪片深敲窻得清响庭空碧叶尽幽意犹惚恍亦知不相遭所贵在相赏达人观世间真幻岂有两雪中蕉正绿火里莲亦长
　　獃僧崖
　　此是獃僧崖昔有獃僧住石上松萧疎草间虎来去香积饭一投衲衣酒常污垢净了无取何处得恐怖妙语冲口开怀哉不可遇
　　赠别不了上人
　　昔我叅夜台十年怀一喝何来不了师洒然得衣鉢相逢杏花里纒我问死活从来烂葛藤今朝儗一豁别我复何往江路春风阔
　　为子将题夜游巻
　　去年别子时期以秋中至非我故愆期人事苦牵系故人书频来责我意良是非独负故人兼亦负红树风寒腊尽时忽传故人意访我南郭门竟以不见去闻之心怦怦三夜不能寐已复连梦子执手且长跽彼此更相诉继之以泣涕子嗔我不来我怨子不遇怪子何飘忽念子恐劳勚今朝果见子恍惚梦中事情多不能说示我夜游记烟林与月嶂防缀有微致野航容两人小悭一醉天寒湖水濶想见子兴寄子应増远怀我亦发画思平生山水心所恨不同地頼此笔墨间拂拂出生气我真说食饱子无独享媿明朝复别子当以何日防题诗纪歳月二月壬子歳
　　题画再送王平仲
　　我爱燕子矶怪石吞江势昔与伯子偕蹇驴冲晓至出山月隐林到门松映寺陟巅揽萧旷寻径造幽袐崩岩讶天开飞阁疑峙兹游屡入梦蹉跎杳难继犹忆风雨过江急布帆驶丹壁照眼来突兀使我醉推篷一絶呌咫尺不得济君行到白门胜地夸此最矶下有洞天王李曾小憇相与歌蜀道江声不敢沸君其往酬之为我通此意
　　灵鹫看红叶期沈无回不至同呉伯霖邹孟阳方回严印持闻子与小饮冷泉亭解后邵古庵江邦申分韵得山字
　　故人红叶下频期来此山经旬始载酒惆怅不同攀解后惬心赏欢焉开客颜寒岩爱晩气移席临溪湾泉光照酒白木叶上衣斑况接隐者论暂令人意闲
　　过臯亭龙居湾宿永庆禅院同一濓澄心恒可诸上人步月
　　归装出西湖间道向黄鸖【黄鸖峰为臯亭最髙处】屡愆桐坞期偶遂龙居诺【桐坞为慧文法师结庐处在臯亭之西屡期予过彼竟不果】轻舟凌晨风遥山满晴郭丹林尚可数寒条纷无托披松指微径聴水扪闇壑新构争远势平台揽摇落霜余山容浅天清海气薄蹔歇尘劳心始知寂灭乐
　　每多方外游见僧即如故灯明一龛下夜长惬深晤不知山月上千林已流素出门寻旧溪爱踏松影路气和空宇澄寒魄如春露去寺不数武回瞩惊莽互幽泉洗我心微钟杳然度
　　初至白岳宿榔梅庵作
　　十年梦白岳今日始一至落日扪天门寒风起柟树怪石摩空立峥嵘有落势巨灵亦何意造物恶琐碎辟此伟丽观使我心魂悸白云千山来遥空疑海气当杯月在酒清景不可醉
　　自齐云乘筏至落石台留宿
　　五里十亭子下山忘险艰爱此溪山晴故作乘筏还寒沙束回湍下见文石斑旭日来暎之浮动水石间吾徒二三子坐稳兴何闲方过蓝渡桥复见落石湾落石势已奇况此清流环松萝挂絶壁古色照我颜前林正丹黄烟郭粘远山我欲留此石一杯酬潺湲襆被叩上方待月同跻攀
　　丰干寄怀戴天卿
　　我昨过隆阜问子人不识见子因吾友执手便相得嗟我阅世多老眼太青白如子自不羣肝肠映颜色我从齐云还留连爱落石僧厨防无烟溪边学闭息须防千村素犹余半岩黒絶呌清景中不禁酒喉亟飞书往报子犯夜旋相即岂无严城限况复路崎仄感子欣然来絫絫载觞炙使我获一醉陶然共枕籍别子几何时又见阳月易丰干与隆阜相望苦相忆东门李女郎颇不事妆饰迎门粲一笑此意可怜惜期子重来过楼头新月直
　　冬日同袁小修王幼度诸君集钟伯敬邸舍即事
　　苦寒长闭门旭日动春意忽闻故人期欣然先客至相知无新旧解后关情事楚客谈支离呉侬亦顦顇百年一夕间灯深酒难醉出门限东西欲别有余思且喜寒更长前街月未坠
　　抱疴眞歇禅师塔院夜坐偶占
　　连夜不成寐雨余喜得月中宵起推窻圆魄凑林缺洒然濯烦抱凉意下天末风泉淆远聴飞蛩一何聒是身本无常动念即成结遂令颠倒见坐卧分胜劣堂堂塔中人安闲是何诀【禅师偈云老僧自有安闲法八苦交煎总不妨】
　　无隐上人庭中有枯树根缀以襍花草蒙茸可爱因为冩生戏题一诗
　　山中枯树根偃蹇蚀风雨久与土气亲生意于焉聚随手植花草蕃息如出土月下埀朱实春罗剪红缕【月下红剪春罗皆山中草名】或苔如错绣或藤如结羽纷然灿成致位置疑有谱吾画能冩生冩生不冩形此景良可惜吾手亦不轻以画易此景请言平不平世人不贵真贵假贵其名吾画能不朽此景有衰荣莫言常住物只许供山僧
　　戏示山中僧侣
　　山居不须华山居不须大所须在适意随地得其概髙卑审燥湿凉燠视向背楼阁贵轩翥房廊冝暎带或与风月通或与水木防卧令心神安坐令耳目快臯亭美林壑中塔亦称最一楼负山立圭窦如向晦山僧请余住余性苦不耐劝令开八窻咄嗟变湫隘前楹布清隂后户揽苍霭玲珑称人意萧爽出尘界冁然谓山僧此中固有解往往住山人不知山好在我昨居新庵结构亦可怪居然仇凉风似欲杜灵籁古梅如老宿亭亭使人爱其下安灶突柯条半焦坏悲哉氷玉姿坐受熏灼害见之热五内如身被桎械谁当共拯此移灶出树外面南辟小扉日与香雪对区区一缗费功徳乃万倍吾言不见用终为未了债
　　三月十三夜同陆大无界待月虎丘得殿字
　　清游及佳辰载酒出芳甸日落风气髙晴郊绿初徧入寺踏清隂登髙揽葱蒨须防劒壑暝素月流绀殿林影散积雪石光摇匹练鼓罢扬清歌人开出素面此时人境空喧寂同一善低回洵可乐去留亦无恋吾侪区中人踪迹辘轳转今日与明日时乎防有变空怀买山期坐受尘网罥百年春几逢一春月几见春月此丘中契濶共谈防我唱子可和涤子端溪研【无界有宋端研细润宜墨可爱】别友夏同孟阳无敕亦因修之君长过林女郎天素月下听天素弹琴琵琶因索余诗走笔纪事
　　西湖别谭子离绪不可理载酒觅一欢美人在湖涘美人闺中秀兴防托山水笔墨出生气坐觉山水死清音到丝竹所贵岂悦耳初为弹琵琶四弦万绪起再为抚七弦幽怀歴妙指我携三弦客嘈杂亦可喜新声世所尚古调竝乃鄙都生闲止人琴理协静女竟弹毕清夜月落灯未巳百年寡此欢终悲别谭子
　　自皋亭至塘栖舟中寓目有作
　　山雨惊客梦晓晴山亦喜山僧惜我行送我溪之涘轻舟如落叶稳坐宛在水波纹动双趺遥山逐面徙前林霜叶熟风来散成绮丹黄积雨涯时与菱荇抵不知塘栖路沿山复几里离忧付汗漫归兴亦容与
　　送王屺生归楚
　　顷与谭子别辄作数日恶归来不数日别酒为君酌老怀长寡欢歳晚厌离索况君胸懐人相对抉皮膜离言不敢深恐为众所愕方今推楚材纷纷富述作吾尤爱谭子真意存澹漠此贤君所私冥契应有托清霜满归樯寒月照旅泊君其往及之江边问青雀
　　秋别
　　黄溪不肯长白日易云暮分手只此时扁舟东西路送君不能逺况敢留君住别泪何可吞罗衣湿成故
　　九日翏翏亭独坐看花感怀有作
　　去年桂花时对花懐吾友今年见花发所思人在否虚亭敞萧瑟秋气变林薮清旸喜连朝风物况重九西湖前月中花枝已盈手江乡花发迟归客幸不后前月赏花人今朝复何有悲来不成欢负此盈尊酒
　　述梦
　　亭亭缟衣人山头坐凉月招手谓我来咫尺歩难越相怜意分明相望魂恍惚梦觉理何凭烦忧向明发
　　访秦心卿溪上懒园不遇有作
　　溪上好园亭君家闻最胜经过已廿年今始识三径翳然林水间爱此飞阁暎位置不在多贵与风物称主人意疎豁事事得真性我来不相值维舟柳边暝见戴自无须悠然发孤咏
　　南归诗
　　天道有昼夜动息两不争喜昼而悲夜无乃非人情嗟余婴此患何以处死生衾裯既已温筦簟有余清人皆乐睡乡胡我独惺惺自从出门来十卧九不宁夜则摇其精昼复劳其形常恐大命至奄忽道无成公卿是何物性命乃可轻学道三十年此心犹未安辗转一夕间扰扰千万端病以爱为本忧怖乃相干物生每狥性夙习不可刋顺或忘其源逆则撄其湍心迹既以违调伏良亦难逝将放吾意俯仰得所欢真际未可期庶以澄内观【右不寐】
　　不眠苦夜永待旦情徬徨传闻多警急羽书达明光前锋已陷敌大将堕马亡健卒三万人一朝血沙场孤城若絫卵覆车且相望天子为动色羣议纷蜩螗司马出守边元戎将启行当时画战守经抚何参商曾闻右战者未战已仆僵至今庙堂间莫知谁否臧嗟余孱书生隠忧岂敢忘十年防不售何由呌阖阊委贽未分明幸可商行藏一命亦致身将母或不遑促装招吾友归耕烟水乡【右闻警】
　　驱车出郭门行行憇逆旅童仆相为言有客驰马去云追南行者昨已请严防闻之一惊叹我罪以何抵边陲奄然丧谋国者谁子舍彼逋逃臣苛此章句士士固各有志进退绰然耳不闻盛明朝罪士以鞭棰吾观长安中纵横曳朱紫云台逞髙议意气一何侈但恃敌不来来亦竟无恃吾侪藜藿人敢云肉食鄙进既不求荣退则如脱屣防当翔冥鸿何乃吓腐防【右出都】
　　我本疎狂人不适于用世当其少壮时筋力尚可试摧頺廿年余业已甘放废黾勉作此来未免为贫计出门即不怡行止屡防防禄养或可图世难偶相值未能为亲欢遗之以大虑絶裾者何人殆或非吾类髙车易倾覆况复丁此季纵令为身谋亦岂徒泄泄寄谢金门友出处各有为同车既好我周道瞻如醉
　　畴昔偕兹役维子暨汪子我从中道还子亦废然止汪子行防防念之心欲死重来复同归依然吾与尔汪子功名人微尚不在此去留皆洒然更觉归可喜举世急功名吾尔众所訾曰此无远图区区效儿女两人相眎笑吾乃狥誉毁古来耕钓徒亦各有其侣得子巳不孤悠悠何足齿
　　我年未四十已怀退隐图俯仰又十年何为尚踌躇经过怯往迹魂魄识畏途去来廿年问道里三万余车装敝屡更何况此微躯所以不自决岂徒为饥驱富贵亦复佳歳月待我乎婚嫁幸已毕余口亦易糊故山臯亭下桃李满村墟深坞秀泉石近筑静者庐新梢想出篱疏泉行绕渠双髽指天目一勺见西湖言之病已苏况当长久居息黥补吾劓造物岂区区【右途中示子将三首】
　　春光已彊半氷雪尚如此云间寒日辉不肯照穷子喜无尘扑面又苦泥没趾车马诘曲行五里当十里岂不惮修途归途修亦迩【右阜城道中】
　　北地行欲尽始觉春萌芽村栁色已新蔼蔼烟中斜渡河指齐郊河边见归槎淮徐行在眼吴防亦匪赊道路空苦辛分定勿复嗟生不爱京华不如早还家还家春未暮及见桃梨花【右徳州道中】
　　晓起占天色青天无纎滓占者忌早晴蹔晴亦可喜曈昽日未舒同云复弥弥须防宻雪布咫尺如万里但见云涛来茫然失涯涘去住无所凭始识汗漫理天公作此戏聊戏吾与汝【右遇雪戏示子将】
　　日暮雪色深旷野絶行踪舆人惑四方东西视天风忽然见新月冉冉来云中雪亦能照夜得月光始通度彼九曲坂頼此两素容不知城郭近杳尔闻微钟我从天末来已觉下界空【右雪夜至恩县作】
　　客舍东城隅西山眺望闲朝见积雪斑暮见落日殷平生爱山心对之了不闗今朝谷城下春水始一湾麦畦绿照眼上有青螺鬟忽如逢故人一笑开襟颜山水只如此值我归兴闲归亦有何好试问此青山【右东阿道中】春光无次第雪后景已暄爱此沙路平青山压晴原下车防蹇行竝辔相笑言远峰翠欲滴近岫势屡翻惜未及花时指防桃梨村悠然度溪桥下有碧潺湲投鞭一盥潄为我洗烦寃【右邹县道中】
　　兹山表徐方经过屡登眺偶然寻旧游防蹇偕所好荒亭何萧瑟落日春风峭河山挟霸气四顾雄懐抱嗟此古战塲岂容隐者傲缅思放鹤人无乃非髙蹈不见山下湖清如眉眼照河势欲吞山湖能益山貌此中岂有意河怒湖则笑【右登云龙山】
　　粤客自南来呉侬从北下解后黄河边踪迹两相讶问我归何遽问尔行何暇同是公车人不及公车罢此时长安客阗隘举子舍岂知风波间有此闲昼夜于彼为桎械于我如放赦难进而易退聊用解嘲骂【右黄河纪遇】江淮十日晴似为归人贶浊河亦霁顔平澜容月漾今朝广陵路春气转骀荡防沟日已斜瓜州潮未涨滞舟江城边朅来江城上樱桃淡多姿杨栁绿无状江水媚春晓开此好图障恠我思江南请君试一望【右州晓望】十年渡扬子狎此如袵席今始识风波呼吸投不测举世皆骇机避就本无益不死亦偶然余生真可惜不然此春光遂与成永隔出险心已夷聊共子游息望中指北固沿溪花的的言诣山之隂仰观快奇壁伟哉铁柱峰防岈疑斧劈傍有衲子居幽洞秘丹碧洞中少寒暑龛灯伴朝夕嗟余风波民何由得此适幸已脱鱼腹复尔躭旦宅稽首礼大悲终然度苦厄【右渡江遭风几覆泊润州闸口同子将步至北固山后礼观音洞观石壁】
　　北固行坦迤平冈若修塍江山出两腋羣物无遁形顾盼收金焦迢遥控层城城中起炊烟山气相与凝日色射远江跃冶光晶荧天水上下同微波不能兴翻思弄舟好失我向所惊下山寻花溪落日喷朱樱花亦爱晚妆髙低众态生穿花借草坐归路香冥冥【右登北固下竝甘露港还舟夹港多樱桃园】
　　吾爱陶彭泽出处皆草草动必求其全俗人自纒扰吾尔廿年交知子如余少爱子无俗情俗情亦自好口常说隐沦身复恋温饱蹉跎两不遂此意各能了兹游计百口日日同倾倒鼙皷声动天风涛势翻岛寝食闲谈谐赖以忘病恼不知分手路只此阊门道经过虽有期别懐亦悄悄子归及桃花六桥踏清晓别业在龙泉石真可老我归百无欢烧笋听春鸟秋风从子游松阁为我埽【右呉门别子将】
　　伯兄性寡营生理日萧条两弟皆食贫汲汲度昬朝为农力不任课儿亦无聊余润或望余自顾无脂膏今当遂长徃念此中心焦勉谢诸兄弟此非人力邀吾宗自薄祜先达皆早雕从兄与仲氏当年踵登朝至今同籍人秉枢冠百僚逝者倘可留翩然亦云霄大命既有制露电安可饕我虽老风尘寿命较已牢与其夭斧斤宁以樗散逃伤彼泉下人悯我道路劳兄弟更相慰烹蔬倾浊醪婆娑阿母旁此乐何陶陶富贵有此否何乃为我骄天伦岂世情菀枯同所遭但当崇令徳慎勿望门高【右抵家】
　　龚广文应民偕仲和见过分韵得萧字
　　前日故人来遗我酒一瓢开之氷雪香独醉安敢饕扁舟系门前好客不待招空庭多落叶秋老风萧萧缺月呼未出烛光青迢遥此时不快饮何能待来朝
　　又得支字
　　我本寂寞人幽忧不可支出门寡所欢不如守茒茨感子惠然来惬我心所期贫家虽乏供幸有酒盈巵形迹既已畧言笑两不疑人生行胸怀不醉复何为
　　寿龚翁行之
　　龚翁古端士而尤爱气类余昔穉且狂友之折行辈髙才不用世乃为后起赖翩翩三鳯毛出匣露光恠翁为古稀人我亦知非歳看翁尚矍铄顾我已衰迈相与成老友頽景各自爱惜非山水乡放脚若有碍节物有时佳诗酒亦堪在从翁杖屦游或作州闾防日月从此长黥劓何足悔
　　送张子石北上
　　衰栁不堪折烟霜留旧容毵毵扬子岸犹惹渡江风马首初向北不知闗路重黄河氷连山金台尘蔽空路难良可叹汗漫思无穷我昔事驰骋临老万事慵贵交久削迹一丘息微躬长安尺一书十年不复通当今谁爱士此道如盲聋知子徒有心致身竟何从子实慕风节非独文采丰遇合亦寻常壮夫岂苟同去去勿复道行矣慎秋冬
　　送张宗在偕其伯兄宗自之官晋安
　　君家有仙吏栽花晋安县十月发吴江千山树如茜知子重友于兼亦爱游翫相携山水乡壎箎何婉娈子于季孟间鼎足名夙擅晚成自有时涉歴乃益练贤兄豁达人剸割岂不惯操刀或踌躇旁观子亦善熏风榕树下秋气芳兰畔猩红荔子盘雪白江瑶馔闭门但加飡勿使乡心乱
　　夜泊斜桥同王与游顾子贻诸君步至灵岩小饮而下
　　胥江罢风雨隂晴搅游思落景灵岩下维舟识所诣入村山路近疎松表塔寺遂登山之椒选石得小憩已出青云端揽彼远湖势呼酒敌北风新月排云至溪桥横归路似欲并幽趣寻山亦偶然造适焉取醉
　　舟发斜桥至虎山喜晴一路看花作
　　旭日在船窻睡起喜欲旋推篷望诸山山山如曳练我来政及时千林开已遍花亦爱客来天应为花眷先教雨洗妆复遣晴开面幽寻足未试一览目先商量花近远次第游方便庶作十日留荅此花缱绻
　　自青芝看花至茶山憩山头石上感旧
　　缘山数十里步步入香径看花冝舆行神逸目始定茶山不数仞登览撮其胜襟湖带长岫髙下目无剩众花争献态巻石似得柄大千观掌现世界琉璃净昔来我独赏近乃游者竞廿年懐卜筑贫老苦奔迸媿此五浮丘后期犹可订
　　同与游诸君游墓余肩舆先至钱家坎感旧有作
　　肩舆背同游兴以懐旧发遥见坎上花髙低素屏列柔条爱纷披细路怜曲折花光自照耀况与湖天切潋灔争晴空皎如花得月随山意未已恋树心欲歇再游迷昨梦一往笑回辙百年真悠悠过眼何可掇
　　夜携榼至司徒庙古栢下已复篝火寻花剧饮花下
　　看花昼不足尚拟乘夜游花光冝月色林香应更幽轻云亦有意遂我秉烛谋酒阑更携尊选树随淹留爱此荒祠栢千年挺苍虬黯黮迷园花悬灯照枝头登木学巢饮歌放不可收笑语同游人尚有明日不
　　题画赠闻翁
　　闰夏郁残暑园居如甑中却思好林泉无过旧龙深路入篁竹溪流潄松风葱翠日在眸清凉变尘容偶然弄笔墨意与泉石通如闻溪阁响似见林霏浓龙老神仙七十颜犹童往往携我画朅来登此峰我欲往祝之道远不可从寄此侑千觞挂壁烟蒙蒙
　　次韵荅子将见招
　　平生事汗漫游迹纷难纪临老负春期戢足守穷理西湖二月天啼鴂唤人起六桥花露两堤夹锦水有时山出云墨花泼素纸篷艇尽日牵藜杖终朝倚爱山谁如予爱画谁如子防当凌烟霄暂尔混尘市相期刷羽翰孰肯防疮疻我老甘放废鸡肋如脱屣看子意峥嵘犹思角旗垒要之胸怀真掇皮终见髓古来功名人可怜浪生死悠悠风波中吾道有涯涘未敢妄呈身庶以惩刖趾宁为不材樗勿羡成蹊李子书前月来夸以湖山美子方务内观老圃将窃比荷锄登秋畦释此当安徙垒石或栽花所谓聊复尔待子买山深相携白云里西湖如沸羮岂以此易彼【时方建魏珰祠于湖上】
　　正月晦日雨霁同归文休张冲善少谦集顾子贻斋中听祖印上人谭禅分韵得理字
　　客愁殊未央春日去何驶乐彼幽人招快此风雨止移舟转近郭着屐寻旧里邻园梅萧疎城上山迤逦伊蒲出香饭开士同法喜归子平生欢契濶情具迩二张臭味人倾盖可尔汝岂徒浪诗酒防欲了生死去年狂饮徒奄忽丧予美【伤仲从也】悠悠百年中刹那安可恃空华岂眼见标月非手指庶以目击存窻风吹破纸
　　送无际北上
　　夜长不能寐念子当远行吉梦为子来梦中占其祥如子韫文采其道当辉光晩达岂不佳服官犹壮强将子奋功名毋为叹参商
　　昔我与子交发言即同趣读书不耻贫固欲行其意及乎赴功名子前我辄防心知不能同岂复敢为异子今扬天庭我终守衡泌子将为其难我亦安为易出处各自量苟同竟何济
　　送子金阊道髙阙何嵯峨笑彼夸奢子髙危当奈何丈夫自有懐众人鲜不波庙堂方鼎新一朝荡羣魔四海颂太平考槃亦寤歌况此诏公车弥天恢网罗束身事圣明岂不爱濯磨直言望吾子毋徒贵词科
　　檀园集巻一
　　钦定四库全书
　　檀园集巻二
　　明　李流芳　撰
　　七言古诗【凡三十一首】
　　春雪有怀龚三仲和兼讯刘长卿张荃之【去歳以是日至武林大雪又尝值冬雪偕长卿荃之泛舟至石冈阻氷步归城南石冈仲和别业也】
　　去年此日西湖曲积素千山乱晴旭今年此日雪复骄排空匝野欺春条山楼四望何泬寥思君遥遥不可招城南一棹冲寒路水抱山围石冈暮酒醒风歇冻不行着屐归来赏君句只今春花半含绮掩映山椒复何似花开雪落不相待我愁君病徒为尔人生发兴真偶然吁嗟张生与刘子
　　重题荃之书兰
　　秋风兰若长干客藂树隂隂小窻碧千里间关迟子来残灯细语为谁剧当时子画我作诗今日开看已陈迹我昨送子寒城东荒草茫茫掩阡陌肠摧泪竭无奈何手泽相夸竟何益吁嗟乎人生不死空有情惭媿傍人知爱惜
　　画松石为翁吾鼎母夫人寿兼题长句
　　翁君彳子何所适手持素缣长三尺属余吮笔为作图图此青松与白石翁君有母孀居三十年青松比贞石比坚恩勤育子诚可怜感君使我情潸然男儿不能安舆列鼎为亲欢虽有菽水徒迍邅白头厨中苦辛者夸数圣善何有焉翁君翁君慎勿迂东西奔走将何须江寒木落嵗云徂倚门之望不可孤入门一笑慈顔舒春酒春盘次第敷髙堂素壁挂此图君当亟归勿踟蹰吾闻君有仙人不死之术可以奉阿母何如此乐真良图与仲和期潭西看花仲和云当至洞庭已闻滞虎丘走笔寄嘲
　　我贪花月潭西住君爱烟波洞庭去还向潭西望洞庭指防云峰是君处春晴山阁花无那十日寻花双屐破输君缥缈更轩豁归应夸我峰头坐张生晓发呉门来传君犹滞生公台千塲红粉亦快意万顷琉璃安在哉我昨期君访旧游掉头别我神何遒知君未惯风波色且伴鸎花稳一丘
　　过郎当岭口占示汪无际
　　去年汪生到云栖相戒莫翻郎当岭今年我与翻郎当始知此山实竒颖是日风云气变幻兼之岩壑势雄猛云移日影千山来风入泉声百道冷爱此盘旋忘阻折足虽郎当意驰骋吾生浪迹讵可量太华终南有絶顶兹山郎当未足道谁为此名乃予儆汪生汪生几误君使我临风发深省
　　秋风行送张子崧之白下
　　秋风水绿秦淮里香阁珠帘映淮水隔岸倡楼十万家日日笙歌醉罗绮吾侪酒徒老亦狂不论文饮红帬彊闱中就草日未落脱帽急走青楼倡曲头小姬歌擅名双鬟倚酣徐发声风生月出夜将半掉头曲罢钟山青人生此乐岂常有送子江千重回首男儿冨贵自有时但遇风流莫相负燕台漠漠尘纷纷天寒路长愁杀人我今别子且欲往为子先驱多苦辛
　　南归戏为长句自解
　　人言债多能不愁我今真作隔夜忧天生吾舌尚可用况有薄技供遨游但恐饥寒命所注纵有衣食非人求一家嗷嗷三十口老母弱子将焉谋我欲卖却百畆田不堪持作三年羞不然计且无复之请屏所爱不一留先卖几头子石研不爱墨花绣涩春云流次卖商尊父丁篆不爱寳色剥落防龙糺次卖西山梅花二十畆不爱春湖草阁临青浮最后卖却山雨之飞楼不爱松风梧月芙蓉秋如此不足办吾事天实为之吾何尤人年四十老将至譬如已死亦即休
　　潘克家蒋韶賔邀游善巻寺酒后偶成
　　我生好游天作縁昨日风雨今晴川泊舟遥爱松际寺入门稍觉风中泉恍然便与幽意惬何况突兀岩崖前咄哉两洞大竒絶使我心神犹宕跌云端仙掌殊可辨四壁烟霞互明灭石牀丹灶亦宛然盐堆米积何纎屑却思造物有底意为此形模巧施设仙人已去山来虎豹疾走蛟龙回吾欲上下穷两崖水深可泝闇可开褰裳濡足亦徒尔胡不久留但裴回君不见祝娘遗迹今荒台当年读书安在哉【寺相传为祝英台读书处今有台尚存】三生因果亦茫虚堂寂歴松风哀【寺为唐丞相李蠙所创至宋李纲李遵伯复新之或以为一姓三生故寺有三生堂云】嗟我何为堕尘趣十年不踏荆溪路张公玉女入梦频闻夸善巻空复妬今日何日果此缘山僧地主欣相遇经时未豁尘土肠一朝欲向山灵诉洴浰蒋呉区潘【蒋居洴浰潘居呉区皆近善巻寺】二子知我我不谩百年易尽欢不足胡不买山偕盘桓子今有山不肯居我今无钱欲买难待我有钱知几时蹉跎离墨与铜官
　　寿方孟旋母郑太夫人
　　去年方子就我别荷风疎疎送余热执手欲话燕路长低头倚闾心已折今年春风失意归别子又见秋风飞遥知秉烛情相似欲寄壶觞伴防衣俄闻介寿当兹辰愿言持此称千春山川悠悠隔吴越虽有怀抱无繇伸翻思燕市击筑时与子心期岂尔为陶母厨中正辛苦区区升斗犹参差男儿变化未可料安能屈首甘常调由来菽水亦自欢朱门粱肉徒夸耀我懐此意私吐吞非子莫敢相为论亦知阿母自圣善不至河汉吾此言倚云山头卜筑成千头木奴绕宅生阳溪百仞清见底夹岸朱实丹霞明美哉风土神仙居阿母保之乐有余烂柯日月长不老回看尘土将何如
　　送程孟阳游楚中
　　我昨劝君为楚游喜君翻然即掉头今日置酒与君别见君行色我始愁平生心知两莫逆人言君痴我亦癖村扉城郭嫌疎索那能别此长为客去年送我扬子湄焦山落日江逶迤岂意今年复送君楚云湘水劳相思君家书阁秋山中千山万山松入风我亦买山梅花里诛茆卜邻期子同惜哉此意不得遂连年飘泊徒西东人生万事常相左饥来驱人欲谁那君今新得贤主人相将且拽寒江柁江月山花远趂君诗囊画本留贻我
　　小筑看荷花偶成
　　白公堤畔烟湖空四月未尽荷花红两湖荡桨无一朶小筑已见千花藂昨日梅雨天多风风翻雨打花龙钟今朝日出方照曜半晴半隂态愈工君不见雷峰倚天似醉翁雾树欲睡纷朦胧此花嫣然向我笑怯怯新妆出镜中新妆美人正可喜笑而不来情何已且一斗酬醉翁此翁情澹如烟水
　　莼羮歌
　　恠我生长居江东不识江东莼菜美今年四月来西湖西湖莼生满湖水朝朝暮暮来采莼西湖城中无一人西湖莼菜萧山卖千担万担湘湖濵吾友数人偏好事时呼轻舠致此味柔花嫩叶出水新小摘轻淹杂生气微施姜桂犹清真未下盐豉已髙贵吾家平头解烹煮间出新意殊可喜一朝能作千里羮顿使吾徒摇食指琉璃盌成碧玉光五味纷错生馨香出盘四座已叹息举筯不敢争先尝浅斟细嚼意未足指防杯盘恋余馥但知脆滑利齿牙不觉清虚累口腹血肉腥臊草木苦此味超然离品目京师黄芽软似酥家园燕笋白于玉差堪与汝为执友菁根杞苗皆臣仆君不见区区芋魁亦遭遇西湖莼生人不顾季鹰之后有吾徒此物千年免沈锢君为我饮我作歌得此十斗不足多世人耳食不贵近更须逺挹湘湖波【袁石公盛称湘湖莼菜美不知湘湖无莼皆从西湖采去以湘湖水浸之耳莼菜初摘后以水浸之经宿则愈肥凡泉水湖水皆可浸不必湘湖水也今人但知有湘湖之莼又因石公言谓非湘湖水浸不佳皆耳食者耳】
　　西湖走笔赠雪峤上人渡江寻云门山
　　云门山何许送君行隔江渚十年双髻今何如千山万山同逆旅西湖殢人我亦留君胡不留掉头去我尝爱君机锋如劒铓君亦爱我笔墨如风雨多生与君数相见此日分携何足数空山无人云作主猿狐悲啼虎豹怒衲衣绽尽蒲团空何必乐邦乃我土
　　泊百花洲寄孟山人于紫薇村
　　百花洲上髯翁宅几度维舟就君客城头古台横月明台下胥江向城白落日曽回曙坞船秋风屡挂横塘席喜君好事缾罍賖喜君幽居门巷僻一朝到门主已非池塘栁色空依依叹息此翁无住着十年九徙何时归山中云物知好在旧日酒徒应到稀自笑无家犹畏徙局蹐里中徒忍饥不如放浪从君去爱杀村翁住紫薇
　　娄江舟中题画送王平仲游南雍
　　黄姑湾头黄梅雨复岸重冈映村坞布帆遥为故人开一片离心寄江浒金陵悠悠隔烟树故人指日金陵去男儿防当有知己三十成名未云暮桃叶渡头小桨迎鸡笼山下蹇蹄轻胜事因风向予说旧游何处不关情
　　赠鸖石翁
　　十年不见鸖石翁旧日酒肠今在否当年名饮推吾徒岂意参商成白首我今且老何况君惜哉当年臂鹰手每忆君家压手杯一饮千杯不停口酒后澜翻说古今目睛煌煌烂如斗年来沉饮但闭门我来叩门亦不有却思结客少年时变灭白衣与苍狗我尝许君赠一言不觉蹉跎廿年后如君沉溟古所无我欲名君君不受常恐心期却负君喜君六十犹抖擞匡牀拥膝晚未起秋光荧荧照蓬牖壮士且复能饮乎酌以大斗祈黄耉
　　严太夫人生日歌
　　我爱西湖三严子生长西湖山水里兄酬弟唱情性真诗肠酒徳堪驱使板舆时曳两峰烟画舫常浮三塔水天生兄弟皆好竒日奉慈帏多燕喜我生区区贵适志富贵不来来亦去羡君神仙不易得君犹对我嗟不遇自言髙堂常寡欢令我称觞为大言我今落魄更可笑穷苦之言安足存忆昨东归意偪侧入门彊笑无顔色忍闻慈母慰游子此意吞声杳何极男儿逢世知己疎欲决不决何踌躇青鞋布袜掉头得念此尸饔兼倚闾咄咄三严子与君相知数年矣岂不知子心中事人生免俗固难尔借子樽中酒上子阿母寿莫论富贵与穷愁过耳悠悠皆不有君不见云栖古佛今导师说法平等无参差前年吾母往顶礼旋闻阿母同皈依团圞且说无生话捧檄聨翩自有时
　　友人呉瑞生尝患腹痛自言遇小不平輙发以酒浇之则止酒醒复然余闻而异之为作此歌不敢望枚生七发聊用广瑞生意耳
　　袁生尝有言人不可无癖天下难医是俗病往往奇人有竒疾吴郎洒落风流人何事捧腹常呻吟自言此中多磈礧遇事辄发谁能禁初如车轮辘轳搅继乃干戈劒防扰但得一春融融无那酒醒愁余闻此言三叹息此症未许庸医识余老世途屡折肱请为放言代草檄君不见此中空洞自本来何处﨑岖得荆棘防当笥经巻五千兼可容卿辈数百有时五岳起立江河奔有时青天万里云无迹纷纷氷炭徒满怀摩挲祗供一笑剧劝君不用纯灰三斛洗世间亦无中山千日醴酒不为功亦非祟但请皈心向慈氏为君刬却人我根到处常得轻安体
　　戏赠呉鹿长
　　去年逢子西湖曲新妆绮疏映湖渌一曲干杯笑不停灯下酡顔胜红玉今来丰干子出迎讶子形骸太瘦生自言脾病连三月斋厨冷澹如枯僧吁嗟别子曾几时昔时豪华今尔为呉郎吴郎我知子子病可疗癖难医自古钟情在我辈仆本恨人谙此味风流老却梦已陈古劒悠悠犹有气桃叶渡头望眼赊秦淮月对白门斜朱弦罢弄乌丝湿我闻断肠况子耶我尝爱子胸怀真少许却胜多许人但恐君情犹未至情痴未足为君累纵令黑瘦来清虚不似肥痴拥渣滓况子貌枯神转腴髙谭炯炯双眼珠岂有此人为情死终看梦觉成栩蘧
　　赠别呉正子
　　华屏山头月初上喜子能来共村醠河西桥外雪片飞愁子冲寒匹马归忆昨丰干初见子向我喃喃情不已欲扶风雅回波澜不为区区念桑梓君不见丰溪村中十万家朱门粱肉纷如麻呉生闭门守四壁百城万巻徒相夸囊空不肯留一钱好客时时沽十千腰间湛卢脱手赠匣里自保朱丝弦我今别子行复东扁舟直下随飞鸿新安江清钓台矗此时念子心忡忡吁嗟乎吾侪意气岂轻掷一腔虽丹双眼白君看世路皆悠悠别后头颅好珍惜
　　洞庭看梨花柬别王淑士
　　与君期看盘螭花忽漫乘风洞庭去洞庭十万梨花村村村花发当湖曙石公山西龙渚湾毛公坛下包山寺幽竒秀特天下无临风絶呌何由寄生平小别无三月相思絫絫动盈札自从升沉隔云泥江波吴天濶别君三年一见君简书催君行复发君不见城东歳暮雨窻西两度幽怀不能说白门洵佳丽何如故山好清游尚难同况乃期汗浩知君买山懐逺志笑我干时恋小草他年出处两茫茫长使青山看人老
　　盘螭山访觉如上人不遇
　　三年十月盘螭路石脚纡回矮松树谁开絶凹香茅宇四壁围丹门漾素重来春浓山正午湖光欲曙花将暮两度寻僧僧不遇小憩幽窻觉禅趣庭中残桃自送迎湖面浮峰无去住君不见六浮山阁今非主六浮居士居无处欲乞一单终余年坐对青山叅活句
　　余买一小丘于铁山下登陟不数十武而尽揽湖山之胜尤于看梅为宜盖踞花之上千村万落一望而收之久欲作一小阁名为六浮六浮之名遂满人耳而阁竟不就友人邹孟阳见余叹息每欲代为经营今日始引孟阳至其地亦复呌絶不能已余因为作六浮阁图兼题一诗冀孟阳无忘此盟时丁巳八月十八日也
　　十年山阁不得就却负青浮日夜浮故人一见豁双眼何日三间销百忧氷花琪树乱槛外银山雪屋排檐头百年有钱作底用一朝卜筑偕行休君家西湖我震泽往经冬夏来春秋十千到手即可办非我求君君自谋
　　虎山踏月行示同游邹孟阳张鲁生
　　灵岩脚下斜桥路一路横拖山水去秋风秋月几度来风月关心旧游处穹窿欲尽湖山开落日闪闪青烟来虎山桥头山色闇明月迟我犹徘徊凭桥东望遮山立明月正向遮山出遮山遮月不遮光陆离寳气初离室须防山尖露半弯突兀捧出黄金盘四山苍然一水白玉刻桥梁银作栏吁嗟乎张生昔年与汝桥上行虎山十年月再明同游几人复谁在乡月照我空多情吁嗟乎邹子子今真见虎山矣虎山烟月竟何似当年画出虎山时桥上之人吾与汝子兮子兮奈此良夜何矶头夜深风露多游人欲归残酒醒试听中流踏月歌
　　西湖喜遇谭友夏赋赠
　　谁言谭郎貌似我执手问人还似无寸心明白已如此区区形似终模糊我昔知子因子诗晓月残雪风鸣枝境清音寥意飘忽虎井数篇犹可思呉江楚峤两辽阔期子不来空歳月西湖烟水我为乡岂知此中有谭郎十年相求始相得停车下船各叹息歘然魂魄化为一异者衣裳与巾舄城中兄弟情好偏非我与子神不全两山红叶正相待子诗我画交无嫌我家震泽梅花里湖气花光三十里留子共度梅花时且待春深上湘水
　　风雨吟
　　风风雨雨江头路多少离人从此去欲将别泪寄黄溪昨日黄溪在何处归帆一挂不可收西泠桥边人倚楼独酌孤眠不成夜又教风雨伴侬愁
　　题画赠潘子方孺
　　吾闻泰山五大夫之松干云碍日摩苍穹廿年奔走燕齐道无由扣岳攀虬龙考之所闻及传记此松不复仍秦封松寿千年亦常耳况此神物间气钟帝王褒崇万灵护不天斤斧谁能穷树犹如此人则那长生久视安可逢吁嗟乎潘子与汝同庚吾先汝相看同是知非翁弱冠论文今老矣当年意气凌云霄不贵不去真可耻四十九年成一往百年彊半能余几儗将末后见先师莫漫随流称荡子君不见此五松图意长楮短可奈何干云碍日空想像横柯接叶聊婆娑吾侪屈折亦如此歳寒自保应无他
　　送汪君彦同项不损燕游兼呈不损
　　汪生昨自欈李还忽然向我谭长安自言指日长安去及此春深花事阑嗟乎汪生何太迂少年不肯守牀帏因人远役将何为我是长安旧游人三年一度长安春如今怕说长安道送子忽忽伤心魂长安城中有何好惟有十丈西风尘人畜粪土相和匀此物由来无世情贵人逢之亦入唇其味不减庖厨珍别有髙梁桥下水栁色一湾尘似洗从此沿流向玉泉湖山亦有江南意充君画本差可耳君不闻京师画工如布粟闽中呉彬推老宿前年供御不称防褫衣受挞真畜此事下贱不可为君但自娯勿干禄吾友重瞳之孙气食牛万金散尽图千秋一朝掉头出门去为我问之何所求君应朝夕进苦口勉之闭门发防勿妄侈交游
　　江南春【次倪元镇韵】
　　锦防簇簇东园笋宿雨初收池面静栁条欲织画檐丝花枝为冩疎帘影寒食风来山店冷辘轳声杳胭脂井山前日暮鸟衔巾绣陌香泥闇麯尘莺声迟花信急裛露穿花罗袖湿常恐春归欢不及飞红尽处千林碧不见花洲旧呉邑洲上要离塜犹立杨花满洲生绿萍百年易度胡营营
　　天平山头石如笋松隂落日游人静射渎千帆曳练光胥山万水留寒影响屧廊空履痕冷馆娃旧事沉宫井鸱夷归来裹角巾吴台越榭皆烟尘春水生春潮急西泠渡头莎防湿我欲渡江潮已及对防千峰万峰碧阖闾勾践空城邑男儿功名几时立眼看身世如漂萍驱车防马将何营
　　题叶熈时空香阁
　　我昔名斋以六香其中空香亦居一香本着物非从空以空名香非其质曰空无相诸尘生谓空无香义亦失香尘之体本来空空中诸尘炽然出叶子构空阁独爱闻空香岂徒屏除沉水与檀麝竒茶妙墨皆无当酒亦不能馨花亦不能芳凡彼有相皆有壊此香乃始名真常虽然更有说此义非究竟空香若为闻为复有闻性闻性若不空香尘岂能净空无驻香体香不与空缘鼻非往空处空非来鼻边空香阁中人谓此然不然










　　檀园集巻二
　　钦定四库全书
　　檀园集巻三
　　明　李流芳　撰
　　五言律诗【凡四十六首】
　　病中柬徐孺谷将有白下之役
　　疎疎庭欲雨花落闇髙梧月气昏三伏天凉无一娯病将愁共到人与梦俱徂心怯丹阳道知君好去无
　　除夕【癸卯】
　　除夕人犹病挑灯思惘然梦魂惊隔歳雨防入新年笑为小儿剧酒因慈母颠生涯兼世路只有且随缘
　　石冈园池同仲和泛舟作
　　共道春园好偏宜泛一尊轻隂低竹坞落日驻花源水动鱼迎棹人归鹤门相看无限意愁杀近黄昬
　　除夕【甲辰】
　　愁事殊不了如何已歳除千门宵鼓后半榻佛灯初性癖甘从笑交贫或易疎随缘吾未得世路正踌躇三十等闲过行藏定若何年华随乐尽风雨逐愁多小妹初离閤故人仍抱疴关怀今夕事不独叹蹉跎村酒不复醉残灯影渐移家无终歳计人有隔年期肮脏知难遇浮沉意已衰笑怜儿绕膝黾勉慰家慈忽忆去年夜苦吟犹病中但令身健在且莫怨途穷野蕚今将发清尊幸不空只愁难免俗明发又匆匆
　　春尽同仲和泛舟溪山堂
　　雨晴春又尽忽忽信舟轻松岭云不定栁塘风易生出波双浴鹤隔竹一啼鸎何意林芳歇幽怀得共倾
　　读书仲和郊居寄怀孺谷
　　相对忽相忆春山不见君飞花何太急啼鸟故成羣癖似嵇生嬾知惭鲍叔勤昔年题壁处寥落隔松云
　　赠上人
　　未识师面新诗已竞传竹间开巻帙屋外迥江天山雨一相见风尘意豁然欲随师卜筑潇洒共安禅
　　白门七夕感怀
　　旧日维舟处悬情独栁条秋风又京国客思正江潮长路有时到欢期难再邀裵徊望牛女愁絶向中宵
　　赠别洞庭葛实甫
　　我怀洞庭月欲醉莫厘峯幽意久不惬髙人今乍逢新诗正堪把归櫂阻相从却羡秋山下丹黄已万重
　　九日风雨泛舟石湖
　　客思逢重九来寻雨外山未能凌絶顶聊共泊西湾茶磨风烟白薇村木叶斑谁言落帽防不醉复空还
　　送龚三仲和就试白下
　　送子白门去因之感旧游挂帆江月晓问寺竹风秋藜杖台前路红妆水面楼风流知好在逺想日悠悠最爱清凉寺朱门绿树开晩风齐防蹇落日每登台雨外江光白城边石势隤公禅室近还与共裵回同病怜羇旅山风想对牀相看愁去住岂敢问行藏卤莽吾犹遇飞腾子讵量烟寒郭台畔贳酒正相望
　　清河道中柬同行宋上木
　　漠漠黄河岸荒荒落日风乡关鴈影外客路水声中吾道只如此心期偶得同寂寥佳节近忍负菊花藂
　　黄河九日寄怀家中兄弟
　　去年重九日风雨石湖中屈指登髙处三年无一同亦知怀远道且复信飘蓬阿母秋园里应怜茰酒红江路寒仍晩重阳未回遥知新酒熟不待菊花开郊北秋宜眺村东客好来河流向天际难觅一登台
　　黄河夜泊
　　明月黄河夜寒沙似战塲奔流聒池响平野到天荒呉防日以远燕台路正长男儿久为客不辨是他乡
　　舟中杂兴
　　辞家两见月兀兀闸河边长路难计日逆流如上天扶携幸相得宴坐亦翛然始识浮家意伸钩拟钓船推篷残巻后秋爽正相宜饭燥香秔鉢羮匀玉糁匙饱飡无一事翻忆在家时多少风尘子天涯长苦饥
　　任城舟中得家报述怀
　　闻道家乡水秋来又杀禾正愁生计少其奈荐饥何阿母厨中意贤兄柱下歌天涯一回首不敢畏风波自笑逢时懒兹行亦偶然为贫无不可患得敢争先沟壑吾生事箪瓢可送年寥寥故人意三复赠行篇
　　游任城南池
　　尘土经时面南池一豁然城孤朱阁外亭小绿荷前望迥蒹葭水秋髙杨栁天犹传杜陵句幽意至今怜
　　太白楼
　　斯人不可作秋望转苍苍济水东流直梁山北去荒千年同客路一即吾乡尚想登临处当时号酒狂
　　荆门舟中见菊偶成
　　江路重阳月荒城菊未花一枝今始见小摘向人夸研水添生意乡心对物华遥怜开烂漫浊酒过邻家
　　清渊逢乡人南还
　　君整南归棹予随北上船他乡一相见故里色依然只觉还家好都忘失意怜平安仗传语早晩下江天
　　移舟入荷池同孟阳方回小泛
　　风池弄小艇偃仰芰荷藂叶与远山碧花将落照红衣裳散香泽楼阁拟虚空渐觉离尘世来游净土中
　　为杨防西题断桥小景
　　十里西湖意都来在断桥寒生梅蕚小春入栁丝娇乍见应疑梦重来不待招故人知我否吟望正萧条
　　新安江中有怀度伯昭诸子
　　对酒半轮月随舟两岸山碧潭寒见底怪石巧当湾自觉胜情惬谁言客路艰别归临歳晏秪怆故人顔
　　西湖小筑次韵答子与
　　不是我频到安知君病多如君好神气且莫厌沉疴山润经时雨楼香四面荷还应思小筑稍健即来过
　　叠前韵重寄子与
　　岚气不出户南山朝雨多烹茶翫水色持此涤烦疴有客冲林霭维舟傍芰荷隔溪欲相唤或恐是君过
　　次韵答西生上人见寄
　　小阁溪风夜至今来梦中近闻添结构坐卧在空蒙多病成予嬾新诗见子工遥看翠微路幽意若为通
　　戏柬汤吾狂于灵隐精舍
　　灵隐蓬峰下飞泉六月凉相望隔烟雨欲徃复傍偟晩霁红半阁蕉隂绿一牀愁闻湖上鸟终夜呌吾狂【湖上有鸟其声曰吾狂彻夜不已】
　　雨中喜莲壑自朗至
　　朝爽在羣木焚香对南山飒然飞雨至霭尔翠微闲孤咏无所寄林僧来叩关不知莲壑里髙兴几时攀
　　西湖寄沈无回于黄岩
　　台荡古名胜但言心已驰一氊难稳坐双屐好相随去郭闻尚远出游知几时因风须示我妙画与新诗长安携手日去住各踟蹰念子胸怀濶如予生计疎不知山县里风物竟何如但愿少人事还能读我书
　　灵隐次颖法师韵
　　往来白云社坐卧丹枫林斋饭经未罢应门僧屡寻出寺不觉远向山情转深前溪正落日去住亦无心
　　残腊
　　残腊尚几日新晴暄气来遥知早梅意欲傍歳朝开十载青芝路千山白雪堆扁舟系门栁独往兴悠哉
　　寄胡仁常民部
　　春明一回首动隔十年期楚水日东下燕云常北驰夫君美无度畏垒有遗思国士终何报悠悠媿所知怀抱偶然合何云出处间云霄既已远丘壑岂徒闲海国余黎在饥年赋额悭回天竟谁力凋瘵一时还二月五日自虞山还文休迟予于鹿城同张冲善少谦顾子贻幼疏步屧山间因过幼疏夜饮限韵得村字
　　故人迟我至一笑玉山原有酒便须酌忘形岂待言花疎能照夜月细已横村莫怪常深坐应非恋一樽次日同文休子崧静之子贻幼疏集冲善斋中限韵得灯字
　　书斋梅未落过雨态犹胜防以花时数诗因客兴増湿云晴不去春气酒能淩醉觉冲泥怯船窻迥一灯夏华甫水亭邂逅甬东朱汉生已载酒重过与汉生集别
　　作合此亭中忘机爱野翁无多成水石随意得房栊雨气先梅到风光隔竹通重来兴方洽尊酒莫匆匆题半塘陆仲子新居【其兄伯子所居邻比兄弟皆善弦歌】
　　好是幽人宅偏于水木便天然松障子宛在竹窻前晩照留僧阁茶香到客船壎篪方比舍曲罢又闻弦五言排律【三首】
　　臯亭送张尔完东归尔完从慧法师听讲弥陁疏钞初受五戒
　　相近不识面相逢恰称心亦知文笔妙不谓道情深得共莲花社远来祗树林飞泉初雨后落日复松隂幽赏正未已言殊可寻别君何草草归路慎浮沉
　　寄无际于防稽兼讯张使君宗晓【梦中与无际同游赋诗有楼亦生霞思之句因为续之】
　　故人前月去言访云门踪此地美林壑为懐况秋冬碧淙云外细丹叶雾边浓楼亦生霞思山尤爱雪容兰亭迹已谢剡曲舟靡从张绪如相见知予老更慵
　　春笋诗
　　春园风物好二月笋生时爱此锦防子参他玉版师嫩休论菜甲滑可比莼脂酒辣偏相称茶清更不疑味存甘苦外质与刚柔宜上番看何意平安报有期此君真不俗少具出尘姿






　　檀园集巻三
　　钦定四库全书
　　檀园集巻四
　　明　李流芳　撰
　　七言律诗【凡九十首】
　　春江寓目
　　西日欲坠江村涵浅汀深莎相映蓝垂杨滚絮不恋地柔藤落花稳住潭白头天涯自无主朱顔明镜谁为憨思君不来春易老令人肠断偏江南
　　除夕【乙巳】
　　壮心咄咄渐成灰前路茫茫转欲催已断荤腥过百日将抛麯蘖只三杯不愁岁向今宵尽且喜春从昨日回【先一日立春】闻道西山梅早发故人期我放忙来【与仲和淑士有邓尉看梅之约】
　　出都门答伯美见慰
　　劳君为我费嗟吁不道逢时我自迂每爱偷闲销歳月兼因多病惜身躯莫教枉却文章祟只合偿他车马逋生计渐贫亲渐老行藏欲决更踟蹰
　　东阿道中
　　腾腾兀兀逐尘行忽似春山为解酲髙下故随人意绕逶迤偏觉马蹄轻谁教柳色毵毵暎不分梨花处处生爱杀谷城山下路风光况复是清明
　　西湖答家兄茂初见寄
　　辞家正是蔷薇时又见薰风菡萏池惯别自轻千里道爱游偏与五湖期緑匀隄树朝烟歇紫入山楼莫塔垂可惜西湖好诗料弟酬兄唱各参差
　　丰干得孟阳广陵归讯兼闻淑士从白下奉使南还率尔有作
　　维扬归客尺书来白下仙郎千骑回欲话吹箫明月夜还思落木雨花台新诗防捡尊前出秘简从容烛下开残腊过君能几日闗山留滞使人哀
　　别鲍谿甫程公亮二子
　　新安山水是吾乡头白归来宅半荒乍见清溪如故旧每谭黄海欲飞扬未能共蜡登山屐忽漫思随下水航临别媿君情太厚冲寒徒步远相将
　　别汪伯昭
　　别君长铗不须弹作客方知行路难旧里豪华人竞爽贫交风味自相欢严冬忽已十二月归櫂其如三百滩总为黄山与君在掉头时复忆新安
　　访慧法师于臯亭桐坞作
　　不见臯亭慧法师每勤书札慰相思蹉跎又作三年别惭媿终无一往时忽忆虎溪成旧社且寻茅屋赋新诗闗门短櫂冲炎去黄鹤峰头月上迟
　　赠城南夏君君善种树作小景盆盎中疎宻掩映颇有画致
　　每到城南访隐沦一湾江防草鳞鳞比隣竹色当门緑傍槛荷香出水新贫向交游夸好事巧于林壑见天真看君杯酒飞扬意结客塲中少此人
　　雨中喜山僧摘杨梅至
　　一望山坳红紫堆臯亭五月熟杨梅家家火树垂千缬日日氷盘荐百枚尚拟趂晴看饱去却怜和雨摘将来莫论风味如西碛齿輭还须嚼几回【余买山西碛其地产杨梅味甘远胜武林诸山所产】
　　次韵答李九仙山中见寄
　　从夸日帽与天梳独享知君且媿予道力未能甘混俗野情终是爱幽居已谙世上悠悠态不学空中咄咄书早晩黄溪营五畆堂连梧竹水环蕖【时九仙欲为予卜居黄溪村中】
　　次韵酬沈雨若见寄
　　寥落花间一草堂喜看舟楫到江乡春潮送客浑无信寒菊懐人尚有香十五松斋容啸傲【雨若园居有十五松】三千尘路费商量【时予将北上】凭君莫问行藏意世事于今正渺茫锡山夜别闲孟子薪彦逸及从子宜之儿子杭之
　　十日追随意未倾一朝言别若为情秪怜对酒成髙防无那挑灯是送行家累闗心难共语功名垂老不堪评便应拨櫂从东下十畆闲闲尚可耕
　　撩乱乡愁一夕生烛残酒醒奈深更隔船安稳归人梦前路迢遥去客情江月又催征櫂发寒鸡不待寺钟鸣十年分手梁溪路但觉衰頽负此行
　　除夕白门喜比玉携榼至寓舍同子将无际升父无我守岁伯敬复遣人饷酒【戊午】
　　经年不见意何如且喜他乡共岁除久客便应为地主逺游随处即吾庐留人正惜春泥重得酒何愁夜烛虚此际慈帏最萧瑟不禁欢罢一欷歔
　　元旦枕上口占【己未】
　　一夜无眠彻晓天不知今日是新年年因底事成添换情亦无端起变迁已是客中重作客何劳縁外彊除縁安心如此能安否愁病公然到枕边
　　元日偕子将无际过比玉居停主人费节卿为置酒竟日节卿好武时鼓掌说劒比玉有家藏端砚甚古至是始得观
　　客路愁闻节序来老懐还向故人开到门雨气如相候入座春盘不待催顿觉雄心随説劒且拚长日送深杯爱君匣里端溪色更遣烧灯试墨回
　　滁州道中见梅感赋
　　春回忽忽到新年江北梅花也烂然野店一枝看欲絶家山千树见何縁窥窻曽与人留别照水还将雪鬬妍抛却风流逐尘去空教心折马蹄前
　　辜负看花又一春百年彊半几年身未能徇性难违性且复随人苦畏人昨日明朝江北路千盘万折陇头尘如痴如醉还如梦渐觉腾腾欲任真
　　旅宿滁州同子将无际歩屧至龙潭山忆丙午偕羽明孟阳来游已一纪矣
　　龙潭树宻晩烟匀丰乐亭空野望新旧日经过余十载重来朋好亦三人胜情老去浑无恙遗迹追思已半湮自是风尘易顦顇形神于此一相亲
　　濠梁道中别子将无际南归
　　可惜春光半滞霪青泥汨汨水涔涔途经千里归犹近病觉三分治未深欲去尚看童仆面相留秪媿故人心惊魂怕问前头路老马驱驰已不禁
　　同心难得复相携不道中途有别时去路愁君初索莫病躯怜我独支离当杯畜意浑无语上马回头各背驰未免有情那遣此元来不及有情痴
　　日日思归又恋君今朝决意与君分情懐和病如春雨踪迹无心似岭云好去烟霄须自致得归麋鹿亦能羣繇来出处元同调俗耳悠悠未许闻
　　出门各自抱深情岂为懐居与噉名我觉途穷应退步君知道广即前程秪如白下来寻旧兼作濠梁远送行去住随心无不可莫因去住又心生
　　春寒花事未蹉跎西碛西溪正好过自有闲人能作伴从教多病不成魔髙梁桥外千行柳净业门前十顷波屈指长安行乐地其如无梦逐君何
　　歴落嵚崎三十年宁教人笑不教怜一腔热血犹堪洒半片寒氊也有縁贫贱已知安骨相功名端合让才贤逺公莲社还依旧且放心头得悄然
　　南归途中述懐
　　绽尽儒冠未肯离从今应草责头词摧頺渐少风云气落拓空慙市井儿贫自生来何足怪病从心起即难医得休便觉真休矣岂待功成名遂时
　　饥寒未必解相驱衣食天生定有无量腹虀盐犹可办遮形缯绮亦何须还思心累非贫贱却为身安长惰愚苦行家风穷活计大都节约是良图
　　独有亲恩欲报难人间簪帔亦荣观尸饔已自长斋惯列鼎何如啜菽安每忆临分増涕泪应怜归到得团圞相依只说无生话名利真同粪土看
　　登润州玉山亭子感懐
　　廿年江上玉山亭来往经心似送迎陡觉层栏増爽豁试临落日尚峥嵘闲鸥逐浪仍东下鸣鴈随防故北征自笑劳劳头半白依然飘泊一书生
　　元夕虎丘有懐闲孟子薪诸子
　　隔年残月虎丘看只记懽悰忘别颜共道翩翩日邉去那知冉冉月中还遥传急皷千灯外独立寒云片石闲此夕此山无此况对君难说此登山
　　南归后六日偕闲孟子薪家茂初无垢集鲁生园亭梅花下次家茂初韵
　　频年不到此花中喜见花枝压路通近坐繁香如殢酒当杯落瓣尚禁风朝光已逐轻隂变晩气遥随积霭空赢得闲身共欢赏莫将开谢比飘蓬
　　雨中泛舟南郊听江君长弦歌次家茂初韵
　　箜篌筝阮变新声韵入三弦分外清遣病每思君一曲停杯偏觉我多情缠绵未敢施银板掩抑还宜合鳯笙弹向舩窻乱风雨闇泉惊瀑一时鸣
　　寳尊堂看杏花次从子宜之韵
　　愁病经春未有涯除非对酒并看花疎枝乍见含烟吐独树偏怜傍屋斜不共梅妆矜似雪已分桃晕欲成霞婆娑古干南村下尚拟新晴过陆家【南村陆载道家有古杏花时常载酒往看】
　　娄塘过杨娄南故居感赋娄南为先君旧识有昆山巧石尚藏余家今其地已半属他姓且别构园亭矣
　　曽侍先人说旧游漫寻遗迹到林丘婆娑老树犹堪防清浅回塘已不流当日交情留片石谁家新构起飞楼百年兴废寻常事眼底伤心又白头
　　过积善庵悼双林长老
　　郭外轻隂爽气多风光谷雨近清和新林遥指花宫出旧侣曽陪竹院过一路野芳红似锦几湾春水碧于罗到门啼鸟浑相识遗墨空房涕欲沱
　　雨中集侯雍瞻东园
　　无边水木此城隈恰称飞楼四面开雨防到池偏淅沥烟丝着树故徘徊泥深畏踏盘盘路酒渌难抛灔灔杯襥被未能辜秉烛且留髙兴待重来
　　重至西湖柬孟阳子将诸兄弟
　　老见湖山尚欲狂旧游重忆使人伤曽穿鹫岭丹枫路几醉孤山落月航竹阁书题应澷漶云栖原草欲荒凉浮家得似诛茅稳春坞桃花兴不忘
　　西湖寄懐闲孟子薪
　　乡书一把一欷歔见説秋风病未除酒可仍随伴去花畦能复课人锄贫年生事知何在老境交情忍向疎不肯离家来作客少愁少病得如余
　　久客湖上家兄以诗见寄次韵答之
　　归装欲理又徘徊三月思家只梦回滚滚湖头人尽去刚刚秋半月将来能抛山色如眉浅忍放歌声似玉哀藂桂料应难共把登髙犹及菊花开
　　集鲁生薖斋次比玉韵
　　毎爱君家修竹林虚斋终日贮清音残花欲尽犹堪齅嫩草初生正耐寻酒满底须乘月去弦长时复应风吟微茫归路黄昬后乱眼春条雪半岑
　　送忍公都试白下
　　廿年游处忆长干送子秋风白露溥湖市荷风初动桨曲阿林月欲随鞍争先自信无余子竞爽人夸有二难此日飞鸣知巳后功名路窄子心寛
　　送呉西音之楚
　　吾衰已分老沧洲念子因人作逺游吴墅鸎花三月赏楚江烟树一帆愁髙情久欲参云岳浪迹何妨逐海鸥闻说买山将卜隐大都不用有心求
　　送同年陈公虞司理被召北上
　　征书昨日下钱塘仙吏乘春指建章柳色西陵归骑緑桃花娄水去帆香于公隂徳髙阀阅仲子昌言着庙廊独有素心常不改世途炎热自清凉
　　送项不损之燕
　　十年长路客心惊此日春风送子行汶上梨花飞雪尽济滨杨柳着烟轻逢时岂必因杨意对防还应学贾生一往三年弹指过故人拭眼看飞鸣
　　寿陈士逺七十
　　麦风梅雨近端阳喜见晴曦丽草堂榆柳围窻成翠幙葵榴照眼胜红妆同欢荆树三株老益寿蒲觞九节香鹤发如霜颜似玉疑君肘后有丹方
　　送张宗自之任晋安
　　晋安文物表闽乡试宰悬知治剧良马首江郎千丈碧船头黯澹百滩长床琴半入幽兰韵家醖新添荔子香他日政成民不扰风流何必数河阳
　　次韵招孟阳出郭看梅
　　门外春风应来扁舟还拟去寻梅山僧每讶多年别游侣方欣久客回草阁一枝先破蕚村园数树已生苔【余家山雨楼前一树花开最早又西山梅花干上皆生緑苔绣澁可爱此中无此种独三老园数树皆然】只今步屧堪乘兴新醖还期待子开
　　海上和孟阳观伎诗次韵
　　但能取醉莫论文春色阑珊已十分海上杨花空作雪西陵松树蔼为云出船素面如纎月倚槛红芳学茜裙堪恨风流不同赏斩新诗句亦输君【时公路言其家牡丹方开共为酒赏之余滞海上不得与】
　　灵雨诗次公路韵
　　占鱼空复咏无羊其雨朝阳已映墙泽国霑濡行欲尽旻天仁覆故难量才闻步祷过三市忽见甘霖沛四乡一路农歌间渔唱练祁西望彩虹长
　　郊原日夕下牛羊蓑笠经时不过墙蚁欲出封应有兆月将离毕可能量谁翻东海蛟龙窟复见西风禾黍乡共道神明回造化歌功咏徳一无长
　　穷檐久已叹牂羊次第焦枯到荔墙百畆如云且休矣一牀凉雨可思量渰凄忽借风为阵霶霈仍教水作乡秋至江湖催放棹蓼汀葭渚兴何长
　　何时得雨一相羊拄杖看云自出墙银竹光中森可数碧荷叶上泻难量萦帘澹月迷鲛室敧枕凉风到蝶乡赖有新诗撑倦眼底须何物引杯长
　　夀金子鱼【八月四日】
　　午潮新涨月初生云物髙秋望转清好对庭兰开酒更穿丛桂鬬棋枰经懐旧事惟供笑入耳新闻不受惊容我疎狂称小友行藏亦拟似吾兄
　　寿闵明卿【八月十四日】
　　陵谷沧桑防有期人间凉热不须疑百年交态君应见二老风流我亦宜对酒呼卢常咄咄当歌起舞尚僛僛桂黄月白秋如此若更言贫罚百巵
　　九日泛舟次伯氏韵时方从公路饮归
　　有酒相呼定不违休论城阙与村扉佳人门外初停桨令节风前已授衣寒水荒湾秋澹荡疎帘新月夜熹防犹嫌未尽登临兴良饮厌厌肯放归
　　赠谢明府生曰【是口为九月十九日先一日立冬】
　　莱芜尘满讼庭空秪见公堂祝华封转昨朝冬已立节过旬日九还重千村稌黍弥寒望一路讴歌间夕舂篱菊正黄枫又紫百年初度几人逢
　　寿孙青城山人【山人好蓄古器书画扁舟往来吴越间】
　　梅疎竹瘦小庭妍拥絮朝阳殢酒眠留客茶烟常出屋乘春花气渐迎船蜼文兽靣看如活鸟迹虫书蠧欲穿动是商周与秦汉知君寿在羡门前
　　四月二日同诸弟过夏华父水亭小饮
　　四月二日天清和夏家亭子熏风多扁舟出郭兴无限三杯草酌颜先酡向夜蛙声閙深竹中池星影牵微波歌残酒尽人不醉篷底独眠愁奈何
　　夏氏水亭次朱汉生韵
　　池上茅亭似柳洲城南一过一来游林疑无际隂常合水未生澜屋已浮秪许老夫时曵杖敢邀嘉客共维舟别君知有秋期在应到西兴旧渡头
　　呉门送徐令公携家白下
　　南州喜见后人贤文彩风流信有传相送阊门斜日里携家淮水乱云边推篷梅雨新晴候挂席江风欲曙天若到清凉台下寺老僧应解说当年
　　题人新斋
　　夷门别业在西郊新筑髙斋对泬寥树好墙隂常冉冉竹深檐籁日萧萧寻花路僻过桥去留客灯昬带雨烧共爱幽栖真率意门前时见有停桡
　　朱修能见访闻予方葺檀园以诗枉讯次韵荅之时修能将至茸上
　　七年不见喜重过共指生涯素髪多池上新庵仍署泡堦前旧壑已名萝【泡庵萝壑皆在檀园中】畏人小筑犹难就对客髙吟岂易哦便欲相留同结夏扁舟峰泖奈君何
　　送徐克勤试京兆
　　玉韫珠藏出有期子今行矣复何疑文章价定无容论富贵时来不厌迟晓月正临扬子渡晩风遥爱后湖湄天公也助人行色预遣凉飔扫赫曦
　　送人游南雍
　　秦淮新月待君过娄水凉风送客多燕子涛声秋澒洞繖山晴色晓嵯峨诗名入社髙珠玉乐事当筵艳绮罗桂白茰红期又近巷无饮酒欲如何
　　闵伯先过里中晩泊溪头不肯叩门翌日以诗见投次韵奉酬
　　柳浓溪涨可维舟人未能幽宅已幽但肯携尊来见访何妨秉烛与同游题门有字君应识见戴无须我亦愁直待来朝方握手不知晩泊若为留
　　伯先偕徐女扬诸君见过留饮檀园别后伯先以诗见寄次韵
　　新知旧好两相携来看初莲听晩鹂池上熏风先客至林端缺月为谁稽酒懐烂熳犹轻敌诗兴萧疎已怯题不醉其如吟思苦因君亦遣白头低
　　寄韩孟郁国博
　　不见韩兄六七年须眉磊落在吾前诗成只用三义手酒到先浮十满船拟向崆峒倚长劒却来国子坐寒氊白门佳丽曽游否何日缄题寄一篇
　　秋日喜子鱼孟阳君美仲和过檀园宿留即事
　　长日郊居少送迎喜闻客至启柴荆百年潦倒谙交态廿里过从见故情凉雨洗尘秋院静飞虫逺烛夜堂清休论旧事増惆怅醉起廵廊绕月行
　　伯氏有作次韵再呈诸兄
　　床头瓮满不须赊池上秋凉尚有花数畆正当风槛绿三间新带月廊斜清言吾辈还多味髙枕从来便是家莫怪相邀仍简畧知君爱酒不嫌茶
　　仲和次韵见投复用韵奉答兼订后期
　　秋入吾庐景物赊一帘新月半栏花风回水叶翻翻白雨压檐枝恰恰斜宅比柴桑多种柳门通苕霅可浮家客来随分能供具扫箨煨铛与试茶
　　练祁南下水村赊一路秋风吉贝花到市钟声知寺近过桥柳色逐门斜贫能好事无如我老解求闲有几家若肯重来留十日不辞淡饭与麤茶
　　用前韵呈诸友
　　少壮轻抛歳月赊老来那复恋空华逢塲已觉童心尽揽辔其如急景斜不向竿头思进步何时浪子得归家赵州底事勤行脚我欲扳他吃椀茶
　　再次前韵柬孟阳仲和
　　小庭风月近来赊更筑陂陀种杂花日出梧隂摇几净霜前柚实压栏斜耽书漫学过难字爱画终惭对作家老懒惟思闲伴侣斋厨自可办茶
　　种花用前韵
　　为园数畆未言赊凿沼疏泉手灌花花欲疎疎仍宻宻枝须整整复斜斜渐看节序皆芳不放风光到别家最爱南荣冬日暖蜡梅一树映山茶
　　小葺檀园初成伯氏以诗落之次韵言懐
　　短筑墙垣仅及肩多穿涧壑注流泉放将苍翠来窻里收取清泠到枕边世欲何求休汗漫我真可贵且周旋一龛尚拟追莲社不用居山俗已捐
　　用前韵呈诸道友
　　破衲蒲团只一肩饥寻芋栗渴求泉的无长物为吾累岂有机在汝边兴到偶吟同梵呗狂来起舞快廻旋风光似较些些子任意拈来信手捐
　　再用清字韵呈诸道友
　　来去溪山似送迎扪崖越壑践榛荆为参知识求心要岂爱幽闲助道情夜后溪声连屋动晓来山气卷帘清方知不用从师觅悔作盲人怅怅行
　　秋日卧疴西音以诗枉讯次答
　　秋来懐抱向谁开三径虽成任草莱短髪欲梳因病废新诗一笑为君回庭空始觉风生树石润偏怜雨上苔迟暮年光悲转促渐看林叶变条枚
　　一丘安稳且徘徊掩耳谁知蚁穴雷已觉嬾随衰共至何妨闲与病俱来难抛旧习惟诗句可压新愁是酒杯鸥鹭欲亲鸠鷃笑行藏遮莫受人猜
　　再次前韵东西音兼呈孟阳仲和
　　柴扉寂寞枕江开久拟逃名学老莱白髪经秋看更短衰顔得酒怪能回为台欲待生新月扫径仍教防旧苔老觉耽诗终澷兴故人才或似邹枚
　　悬车束马路徘徊倒峡崩崖吼万雷底事奔波冲险去何如抖擞出尘来篱边秋老千花片溪上烟寒一酒杯抱瓮真同灌畦叟更无机事可相猜
　　赠沈公路
　　髙斋夏木爱扶疎阁有悬花沼泛蕖窈窕一丘堪庾赋萧闲十畆类潘居千秋鸟迹搜奇字四海虫天播异书闻道尫羸多寿考已无渣滓碍清虚
　　园林风物喜秋晴水槛山廊贮逺清诗思不因多病减道心应以得闲生婆娑老桂花将绽指防髙天月渐盈初度更逢佳节近百杯端拟为君倾
　　再赠夏华甫
　　幽居非郭亦非村独木为桥槿作垣已构虚亭延夏爽又开曲室纳冬暄栽花未长先成径喂鹤防饥不出门囊底欲空尊自满贫能似尔复何言
　　送谢眀府入觐
　　呉江木落月初圆仙吏冲寒到日边天远云端看去舄春浓花里望回船垂裳快见龙飞防肯构新瞻鸟革前【明年为崇祯元年时三殿新成】自媿无能偕奏计莫言中野有遗贤三年清节照冰霜百里讴吟彻帝傍治绩自应推第一圣朝不次待循良御筵初醉宫花侧天语亲闻玉殿香可道留恂正辛苦攀车欲别复傍徨
　　元夕雨邀里中诸君小饮檀园灯下次伯氏韵
　　花边楼阁月边廊更爱繁灯照夜光雨气无端先客到檐声应为和歌长城头结绮人俱散村里迎神鼓不忙且尽一杯酬令节泥深门外亦何妨
　　十六日诸君载酒重集寳尊堂次伯氏韵
　　索笑檐梅日几廵良辰乐事肯辞频灯宵自是难兼月酒伴何须更觅人【是夕主宾十人皆昨夕所集也】时序百年真可惜懽娯一瞬已成陈眼看花发多风雨狼藉春园万树银



　　檀园集巻四
　　钦定四库全书
　　檀园集巻五
　　明　李流芳　撰
　　五言絶句【凡二十七首】
　　为宋比玉题画
　　岁暮不可留送子山城下别意如寒泉哀声咽难写
　　题画
　　木落秋气多风髙水痕卷人径疑有无山容自深浅山色青不已湖光白欲来虚亭正潇洒一棹拨烟回
　　宿法相为吴伯霖题画
　　夜半溪阁响不知风雨歇起眎晻霭间悠然见微月将别西湖诸君夜雨小饮清晖阁为方回画扇口占
　　山楼风雨急别意杳无据对酒増淼茫推篷是何处
　　和憨山师菩提庵八咏
　　平野垂四周陡然横一丘菩提无种子莫向去来求【菩提山】
　　一湾漾清浅千叶竞纷敷试问寳池内花开得似无【莲花湾】
　　累累千万颗颗颗说阿弥何烦更采撷百八手中持【槵子树】
　　虽无版筑功屹然坚可慿兹有真如理故名不壊城【翠城】
　　沤生大海中生灭海沤共是名窣堵波为有缝无缝【沤生塔】
　　有情有生死生死长憎爱斗水亦区区施以法无碍【放生池】
　　今人不如古像设亦如是若云真大士去之乃千里【古观音像】
　　古松如古佛落落自随縁因何号罗汉翻似小乘禅【罗汉松】
　　为陈维立题画
　　桃花与流水一徃隔千春畏向外人道如何重问津【桃源】
　　乞食未足耻折腰真可怜若止爱一醉还应恋秫田【柴桑】
　　醉乡既可居东臯亦逆旅不能学河汾长当友河渚【东臯】
　　沉防竟何意兴防亦偶然竹林缅髙风继轨得此贤【竹溪】
　　郎官名亦好贺监更风流人皆营一曲名可得千秋【鉴湖】
　　吾爱华子冈辋水流日夕如何舍此去伤心赋凝碧【辋川】
　　吾怪元道州山水亦吾之峿台临浯溪漫浪良可思【浯溪】
　　乐天作草堂胜絶拟终老出处不自决徒为泉石道【庐山】
　　绘雪着堂中坡翁署堂义绘堂着雪中安知非坡意【雪堂】
　　未能无所寄养鹤复栽梅鹤亦太多事髙飞候客来【孤山】
　　和西生上人山居杂咏次韵
　　一脉同澄湛分流到各家竹炉新火活瓯面乳生花【引泉】
　　雨过才移种风来已满林庭空还汛扫留着贮清隂【种竹】
　　到此无俗客何妨欵竹扉山花能作供林月送将归【客至】
　　林里光初出湖中气欲来好随松影去且放竹扉开【步月】


　　檀园集巻五
　　钦定四库全书
　　檀园集巻六
　　明　李流芳　撰
　　七言絶句【凡一百首】
　　无际游句余将便道叅云栖走笔送之
　　六和墖前潮水浑西兴渡头山色昬归来且莫翻天竺一路沿江到梵村
　　为宋比玉题画
　　盘螭山外太湖明万顷堆银五防青我卜新居开小阁松风梅雨爱君听
　　君画苍苍带雨松我图冉冉出云峰他时相忆还开看云树平添几万重
　　晓发邹县
　　城边沙路净无尘残月穿林欲趂人似向江南何处见春光晓色一时新
　　滕县道中
　　山欲开云柳乍风杜梨花白小桃红三年三月官桥路防蹇经过似梦中
　　云龙山
　　云龙山头石皑皑遥接孤城戏马台春风一有何限不见黄河天际来
　　寳应道中
　　来时杨柳尚依依归去青青又满枝可怜寳应湖中水照见行人来去时
　　雨中看梅西碛即事
　　记得桥边石路廻春风初发小山梅柴门老树浑如昨落日寒隂客又来
　　湖畔泥深屐齿稀春萝寂寂亚山扉人来犬吠梅花下坐久经声出翠微
　　虎山桥边急雨横虎山桥外春湖平两度梅花一宵月每将清景忆平生
　　灔灔湖光澹澹山宻云疎雨梅花斑扁舟欲向花源去遥指人家杨柳湾
　　山头白云自往来山腰白云团不开共道山腰云更白不知却是梅花堆
　　溪头一夜雨喧豗添得泉声万壑哀花事摧残君莫问只如元为聴泉来
　　雨打风吹可奈何眼看花事渐蹉跎人今欲去花还好偏道花时风雨多
　　村园门巷逐花低藤蔓桑条咫尺迷花底泉声认归路沿流直到石桥西
　　屐痕处处穿花入不惜衣沾惜花湿彊欲别花且逺看虎山桥头带雨立
　　灵岩山下雨绵绵香迳琴台云接连忽忆秋山黄叶路松风水月梦中禅
　　题画
　　定香桥畔青烟路落日故人从此来和墨寄君山雨后为侬遥傍冷泉开
　　送汪伯昭游白门伯昭将自京口至栖霞寺因忆旧游走笔得四絶句
　　欵段桥边路欲岐龙潭驿口日将西挥鞭遥指山如繖一路江帆乱马蹄【栖霞寺在摄山又名繖山】
　　紫藤峰下麓公房松戸隂隂岭月凉若到都门宜晓骑姚坊廿里稻花香【余尝居栖霞两月有苍麓上人山房最胜】
　　鸡笼山阁旧居停曲槛回廊几度经最是城隂秋望好覆舟遥接蒋山青【覆舟山在鸡笼之前】
　　皷楼冈下路髙低处处萝墙映竹畦记得清凉留宿夜香灯贝叶雨窻西【丙午余与仲和寓清凉寺时伯昭自鸡笼防蹇相访值雨宿留】
　　同子将渡江题扇头小景
　　怕向江南渡江北还从江北望江南润州城外春风满一防金山水蔚蓝
　　徐州雪后题画赠李生长题
　　黄河曲里又新年指防京华欲到天喜君眉目如春雪忘却彭城是客边
　　燕中为李问题画
　　着处春风纵马蹄客心愁见柳如丝芒鞵斗笠溪桥路记得江南二月时
　　寄答呉巽之兼讯沙宛在张冷然二女郎
　　湖头风雨夜回舩细语如丝水拍天不信别来春又暮花期酒约两茫然
　　闻道萧娘病欲苏画舩日日傍西湖南屏一路春隂緑只少当年旧酒徒
　　西湖有长年小许每以小舠载予往来湖中临行乞画戏题
　　常在西湖烟水边爱呼小艇破湖天今朝画出西泠路乞与长年作酒钱
　　自新安江至钱塘舟行絶句
　　才过草市溪边舍复转岑山月下礲维舟直傍滩声宿要使乡心一夜空
　　峰廻滩转石珑傍楫随篙诘曲通正是贪奇心不定轻舟直下去如风
　　待邀山色樽前住不放滩声枕上过看山听水推篷坐其奈寒天霜月何
　　水面奇峰云作帏波心文石锦成堆篙师下濑莫容易迟我停桡饱看回
　　猿虎无声鸟不栖千峰回合夜滩低正愁深黒迷前路忽见峰头月照溪
　　喜看沙鸟迎人立怕见山猿连臂来闻道三声催客泪此中客泪不须催
　　五里潭连七里潭下滩舩压上滩舩米滩险急三湾隘飞渡危崖乱石颠
　　界口东来水势寛山夷水逺到淳安溪船泊处乡音改愁听敲篷夜雨寒
　　晓发严州七里泷万山云雾一溪风钓台直上三千尺何处江潭有钓翁
　　桐庐山下吕公亭古井犹传仙酒名若得逡廵沽一不愁帆底冻云生
　　薄云寒日澹山晖连夜东风作雪飞腊意匆匆归棹懒富春江上客帆稀
　　富阳天豁一江明江上青山纵复横早晩随潮下三折六桥寒树远含情
　　任城舟中题画
　　过却风波两月程又拚车马逐尘行无端试写秋山看勾引闲心一夕生
　　折尽长安秃马鞭不知尘外有何天今朝一向春风笑柳色髙梁似旧年
　　湖上题画次比玉韵
　　阁雨牵云湖不流遥怜琴酒在山楼客中亦有闲愁思但见湖山便不愁
　　朝看雨脚暮看晴山半昬沉湖半明昨日风光今又变眼中谱熟手中生
　　泛舟湖市为孟阳题画
　　城隅小艇入荷花桑树隂隂殿角遮一路香风吹到市落星岩上石头斜
　　题画赠人
　　梧桐树下见秋还风叶穿篱满地斑折得黄花杯在手不知世上几人闲
　　为子与题画
　　郭外湖山似画中枫林防防叶将红亦知病骨因秋瘦不碍湖山月与风
　　初宿法相梦与云栖先师剧谭枕上作一诗纪之
　　一到山房梦亦清空林残月话分明晓钟未动窻櫺白听得风敲橡子声
　　玉岑闲行口占
　　玉岑山脚水潆洄寒日晖晖下稻堆穿过松冈寻法相满空黄叶打头来
　　十月十五夜同印持子将诸兄弟自灵隐步月至上天竺口占
　　冷泉亭畔树初明百道寒光水面生松月似留人住住溪声却唤我行行
　　王与游新廊夜饮题壁
　　小筑回廊傍桂花玉山灯火暮烟遮廵廊题罢人初醉时有琴声杂煑茶
　　次慧法师山居诗韵同忭中上人李九仙张尔完赋
　　松栝为门石作林飞泉百道磴千寻云中鸡犬无遗响独有频伽演法音
　　溪光岚翠故相媚细草疎花只自幽上方月出钟初动乞食僧归鸟下投
　　寒潭卷石一深防杖时时试一临爱听潺湲随水去不知落日在松林
　　一龛无暑亦无寒树下溪边任意安忽卷芦帘见山色不知忘却旧疑团
　　不眈尘俗恋烟霞谁道山僧别有家春色十分将八九杏花开尽又桃花
　　题画送无际
　　不到长干巳十年风流遥忆使人怜阑干明月秦淮上夜半歌声过酒船
　　塘栖道中题画将寄九仙
　　东来步步逆风行蹔借东风半席轻明月见君成一笑两峰晴色早相迎
　　为子将题画
　　千重万叠涧中山山翠林霏空色间怪得灯前夸泼墨徐村昨日看山还
　　徐村遇潮
　　千帆影里练光开白玉城摧动地雷故傍浅沙鞭马去却惊飞沫溅衣回
　　小筑清晖阁晩眺
　　林岫生烟水起风湖山一抹隐雷峰呉歌四面渔灯乱坐到南屏罢晩钟
　　同西生上人泛舟两隄题画
　　不向苏隄即白隄轻舠随意六桥西秋林欲画无人爱邀得山僧共品题
　　茶熟香微冷竹鑪芙蓉的的向人孤谁能蘸笔西湖里貌出孤山寳石图
　　扇头见林天素诗画因次其韵
　　沙边柳色已知秋多少琳宫在上头曾向金陵门外望莫愁湖水不胜愁
　　雨中独坐翏翏亭看桂花得张子崧书问兼懐孟阳
　　虽无千树小山藂爱着繁花水榭东十日花时连日雨眼看狼藉欲随风
　　门外泥深客到稀花开不肯待晴曦烟笼雾鎻疑増态况复香风不防吹
　　张家亭子玉山隈毬子花开锦作堆试问摧残縁底事风吹雨打未为灾
　　故人万里不归家我亦三年不见花带雨独看应有意欲题髙兴寄天涯
　　六月十九日雨后风气萧爽闻宗晓自山隂来将访之呉山下呼兠舆自钱王祠入清波门下上呉山歴十庙而下遥见江光如银在冶江上越山翠色欲滴还登瑞石穿紫阳绕云居则湖光如匹练来扑人眼率尔口占
　　湖白江红一望间江山晩翠胜湖山兠舆便作江湖主买得山头亦等闲
　　无题
　　白隄凉雨打荷花妾未回船郎到家郎醉不如侬醉剧怜侬湿透绛裙纱
　　阁上弹琴江上听松风江月若为情酒阑重向溪桥坐怪鸟惊啼虎欲行
　　风入溪流月在桥低回难负此良宵楼头梦醒江声发唤起开门看夜潮
　　相期百遍总能过一日愆期可奈何妾自寻郎郎不见段家桥外画舩多
　　郎意匆匆妾意长赠郎微物亦思量金花梨子能消渴怕道生离不敢将
　　题画送郑彦逸之西湖
　　湖光只在断桥头雨髻烟鬟一望收我是当年旧游客试慿杨柳说风流
　　西湖邂逅山隂俞不仝连日欢饮席上口占
　　九年不见此髯公十日西湖九日同待缩九年为九日君归何事苦匆匆
　　轻寒微霭养花天十里桃隄似锦缠花事未阑君且住酒船今在六桥边
　　百年节序喜清明不负花时有几人杂板新腔歌百遍深桮腊酒饮千廵
　　千岩万壑不曽看一水悠悠欲渡难与子相期仍未定不如且尽眼前欢
　　甲子元日试笔作画兼题二絶句示家弟无垢是岁予五十将携家至武林有别业在臯亭桃花坞中山水佳处也
　　买得桃花一坞深清泉白石久盟心今朝便是知非日一往仙源何处寻
　　黄村桥头树色深遥怜入竹向山心能添草阁山腰里李径桃蹊不用寻
　　为孙山人题画
　　每爱疎林平逺山倪迂笔墨落人间幽人近卜城南住写出春风水一湾
　　阊门即事
　　江上凉风已似秋客中歌吹亦生愁金阊门外冶游子灯火回船不自由
　　题画
　　虞山红树昔游时每到秋冬入梦思今日巴城又同櫂画中霜气最先知
　　题画送平仲
　　老去诗肠唤不譍分无丽句壮君行江头日日黄梅雨为写烟波柳外城
　　有僧欲礼清凉而未决来索予诗戏书四絶句
　　楖栗横肩衲挂身芒鞵踏遍万山云若逢婆子山前问蓦直从来不误君
　　闻道边风最苦寒风头起处欲行难中台积雪深无路处处封门不出看
　　我昔曽叅老夜台氷寒铁瘦石生苔舍身入海闻还出君到清凉试问来
　　文殊何必住清凉大地何曽不放光自是凡夫心执着登山涉水费资粮
　　送徐陵如朱尔凝北上
　　黄河木落见征帆莫道风寒去路难一曲琵琶刁酒辣西山迎马雪中看
　　献岁趋朝玉殿开垂裳亲见圣人来怀中三防无因献直待临轩对御裁
　　相如词赋自凌云狗监谁言可致身圣世只今无忌讳上书流涕是何人【时崔魏二逆尚未有处分】
　　江左才人冀北羣一朝顾盼重风云知君别欲传衣鉢聊借光辉烛我军
　　二月风光在柳条髙梁流水石栏桥杏园宴罢春游徧叱拨银鞍一路骄
　　随地流泉万斛多棘围春暖墨生波防须力挽江河势莫负飞龙第一科
　　胪传唱彻九霄清三殿云髙五色明此日承恩多气象玉堦先曳锦袍行
　　每将龌龊陋前人得意休夸浩荡春期子功名上钟鼎看余丘壑亦天眞
　　题画似雪峤师
　　千山顶上只通云一水人家别有邨直到前山兰若路清钟落日不逢君
　　远公一别又三年寒雨俄停霅上船尚有当年余习在从师参取画中禅













　　檀园集巻六
　　钦定四库全书
　　檀园集巻七
　　明　李流芳　撰
　　序【凡十六首】
　　夀汪母谢太夫人七十序
　　予有同里闬之友三人曰羽王吴子方孺潘子叔达汪子【叔达今字无际】叔达于吾党年最少交最后予既不及登堂拜其尊人而独习其太夫人之贤盖予与叔达皆有母尸饔其读书自喜落拓不屑世故大略与叔达同而叔达失怙更早太夫人偕其二姫相守十余年家贫弱子幼女婚嫁未了朝夕拮据以须叔达之成太夫人之所处有独难者吾是以知其贤过人逺也虽然太夫人今年七十春秋既高矣而叔达方偃蹇不逢文憎其命将图所以奉太夫人之欢而不可得即二三子图一言为太夫人夀而佐叔达以奉太夫人之欢亦且奈何夫士固唯所自命耳古人学书学剑不成辄弃去其杰然之意有必不可覊靮者今士非科举之业不足以致身至于父母之所以敎子与子之所効于父母者终其身以名相笼而不既其实即至于自失而不悔余尝以此戒二三子矣余往时以试事至都下与老母别三月老母念子往往成疾及失意而归欣然秉烛相对恐其复去也嗟乎此亦为人父母之情矣然则太夫人之所期于叔达岂必如世所为高等秀才举人进士者而后为乐哉吾以为自今以往之年有可以奉太夫人之欢者则叔达之所图也盖余又尝与二三子约矣天下事尚可为倘一发不售则尽徙其故业为农为商视其力之所至以奉老母为通邑大都高山深谷惟其乡里族人之所不到而休焉使囊有钱廪有粟尊有酒几有肉陆有车马水有舟舩奔走有仆妾如是终其身毁我誉我之言不入于吾耳得意失意之状不交于吾目可喜可厌可疑可畏可悲可愤之事不乱于吾心当是之时太夫人乐乎请无言其逺者先是叔达以失偶为太夫人忧今复有其室家矣先太夫人生辰三日为叔达合之夕夫叔达且得与新妇捧觞太夫人之喜可知也
　　丽麓汪翁偕金孺人六十双夀序
　　丽麓翁之商南翔也三十年于兹矣余从二十年前则巳识翁盖翁之寓舍与余比邻而翁子伯昭随翁读书里中翁率伯昭拜先子因交于余兄弟当是时伯昭与其师祁门张子觉之偕张子能为新建之学伯昭暨其叔尔思弟仲升从祖元度皆师张子翩翩皆总角少年授经之余歌诗习礼有儒者风余见而爱之时过从伯昭馆中与张子谈风清月白更长烛明丽麓翁辄为余设酒留连极欢而罢翁长大拳勇衷懐坦洞重然诺乐缓急人居市廛而不屑屑争什一之利以是赀渐落伯昭以文干有司辄不售去游成均仲升弃书学贾亦往往多折阅翁遂与二弟废箸居而向所张质库里中者竟废而业鹾又数年鹾之息微而翁累渐重益不支且弃南翔而归盖二十年间升沉聚散予所目覩于翁者若此翁之行二三兄弟方谋所以祖翁者而是嵗十月翁与孺人偕老先后称六十初度矣二三兄弟曰是又不可无一言以为翁及孺人夀当以属李子李子曰夫余所为目覩翁之升沉聚散于二十年间者也余且以祖翁者而夀翁夫祖以言别夀以志祝别之防辛而祝之词侈今且叙今昔感慨之情于称觞舞防之侧其谓何哉虽然无伤也人世之升沉聚散忧喜悲乐此必不能相无者也达生者亦恃其中之不有而已矣吾固知翁之旷达视之犹一吷也如是即称之何伤忆比嵗余还丰溪礼白岳访翁于石砘之里为淹留弥月朝夕供具皆出金孺人手久而靡倦真有陶母之风而翁之族长老子弟在石砘者余皆习之每叹桑梓之间俗侈而浮与前辈所称说不同似不可一朝居而独石砘敦朴退让犹有古风余盖低囘不能去云翁故善酒御杯引满辄造酣畅家虽中落尚有负郭数十亩种秫酿泉可以一醉石砘当休歙之交土厚水清山夷野旷古城落石之胜皆在数里内可居可游聚族而居嵗时伏腊子孙绕膝欢笑满堂可以相乐伯昭之为人也澹而通坦而宻其孝友婣睦常拮据以佐翁之所不及翁可以无后虑余与伯昭交二十年驩如一日每见伯昭如对道民释子不觉俗念都尽伯昭虽不遇乎使天果老其才而大发之其用于世必有不同者翁尚壮强可以待由此观之目前之升沉聚散又何足以当翁之一吷哉翁行矣枫丹菊黄巵酒盈绿是翁与孺人燕喜之日也余虽不得从伯昭兄弟后登堂称延年之觞然新安山水梦想见之他年尚欲以青鞋布袜随翁杖屦于天都黄海之间寻轩辕广成之踪谈逍遥无为之业人世修短苦乐真不足复计也于是二三兄弟觞而祖翁翁为满釂而别而余序其言以为夀
　　程翁震泉贤配朱孺人七十夀序
　　新安予故土也予族党散处休歙间而槐塘之李则与程竝着余往时过槐塘与诸程往还习知其俗其男子皆闭户读书或经营四方女子勤绩絍女红里巷寂然无复膏饰而行于道者盖风俗之厚如此余每为故旧道之辄叹息不置槐塘之程在海阳者有震泉翁偕其配朱孺人竝享高夀称古稀矣震泉商于疁又与予居止相近因得识其嗣冲虗甫冲虗恂恂退让被服儒者余见而叹曰嘻此槐塘士人之风也巳又得朱孺人之生平于冲虗甫及孺人之倩吴君存礼称孺人之贤孝于尊章顺于夫子和恊于上下有鸡鸣之勤樛木之仁小星之惠鸤鸠之平有椎髻之朴举案之恭与夫丸熊之慈断织之明截髪剉荐之慷慨则余又作而叹曰嘻此槐塘女士之风也余尝观于天人感应之际盖有渺茫而不可为据者然而君子则道其常焉耳彼夫勤生而侈匮惠吉而逆防仁夀而暴夭岂非理之断然而不爽者哉今以孺人之夀考乐康合之孺人之生平孝敬俭勤而因以睹于天人之故其可以为世劝也已余所称槐塘之程自宋迄今数百年繁衍贵盛蝉联不絶岂非其俗之敦素节让有以持之也乎今歙之乡有男侈女游动以豪贵绮靡相高不旋踵而覆败在目前者合而观之其可以为世戒也巳若是则孺人之得天而获福也有不止于是者其又奚疑焉余既不文而又不能饰世俗之辞以为孺人夀唯是孺人之子若壻之意不可以已也请为歌以侑孺人延年之一觞歌曰阳月兮小春设帨兮兹辰月初生兮令方新菊黄花兮枫丹林解茰囊兮开酒尊招近属兮呼比邻清醑进兮杂俎陈祝阿母兮且加餐饮此醑兮无后艰顔欲酡兮日将曛今不乐兮复何言又歌曰古城嵯峨兮落石峥嵘冈峦常峙兮溪水常清阿母延年兮眉夀无倾鼓瑶瑟兮吹玉笙跻高堂兮称兕觥舞婆娑兮防服轻又歌曰齐云之谿兮蒲可以俎松萝之阳兮荈可以浆采九节兮烹旗枪益视聴兮和温凉阿母服之夀且康陋还丹兮笑休粮
　　仲嫂沈夫人夀序
　　是嵗二月二十九日为仲嫂沈夫人六十初度先是里人士列上夫人之节行请于县大夫将闻之监司直指以奏之于朝县大夫旌其庐曰贞夀四方之交于从子冝之者咸奋其词藻揄扬圣善以佐夫人延年之觞于是某色然以喜已而然以思愀然而语冝之曰汝知而母夫人之得有今日乎当中秘之圽于官夫人抱四嵗孤扶榇数千里而归拊心捶膺呼天泣血欲絶者屡矣岂自意有今日乎夫人自称未亾人以来含蘗茹荼三十余年内抚藐孤外持门户皇皇拮据匪朝伊夕又岂易有今日乎汝终鲜兄弟夫人之命悬于一线三十年中所谓顾汝复汝敎诲汝以玉汝于成微夫人得有今日乎夫人归中秘时适先君家中落食贫者数年中秘骤贵而夭一时公私所费皆取诸债家不能尽偿征索者时时及门夫人与余兄弟废箸居所分瓯脱数十亩而已然廿年以来使汝不知有饥寒之忧至于娶妇嫁女奉师傅供宾客施于宗党不敢告匮微夫人得有今日乎夫人与吾母陈太夫人竝出于昆家世亲厚其事太夫人不啻所生而夫人至余家余方髫龄视夫人犹母也今日知年爱日之诚固当不后于汝又尝奉中秘之遗言思一自奋于时以补中秘未竟之业既老而惰甘于无闻以没身而汝自少能读父书推排人间二十许年冉冉逾壮尚不能博一第以慰藉夫人夫人少而操作以佐中秘肆力于文史竟不沾一命之荣其氷蘗之操旦晩当闻之于朝褒崇显融顾余汝皆贱不能朝疏夕下犹将有待此余所以捧延年之觞而色然以喜复愀然以思也虽然余所以觞夫人则更有说于此庄生逍遥齐物之防大都不以有待者撄其无待夫冨贵福泽悬之于天此有待者也名节道义修之于人此无待者也立其人而置其天在豪杰之士犹或难之况于为女子从人者乎今夫人相夫而贵不以夫显训子而才不以子显贞操苦节卓然自树于宇宙之间此岂犹有所待者耶窃以为自今日以前其无待者夫人业有立矣自今日以往其有待者则后人之责也夫人曷与焉余钝惰不才复以病屡罢公车有劝驾者辄援先中秘以自解以谓功名富贵如石火电光不堪把玩不若樗散之得逃斧斤而终天年夫人闻而韪之其智识明达如此吾知其不戚戚于有待也决矣夫人比长斋学佛将从太夫人于灯龛之下晨钟夜梵共话无生则夫灋喜禅悦其乐无量又有出于逍遥齐物之外者矣敢以此为夫人夀
　　徐思旷制义序
　　丙午之秋始识思旷于白门去年在鹿城过思旷寓舍谈良久颇洽知思旷非常人也往时见思旷之文辄心许之愿与思旷交者十年于兹矣予于举业之文无所喜而独喜思旷有以知思旷之为此盖三变焉其始萧条高寄有冷泉幽石之思既而为演漾緜邈则江海之观而大林邱山之胜也稍纵矣已乃敛而为精微姸妙物色生态经营委至如缩万里于盈尺而搆变化于毫端其巧极而工错者乎才如思旷固有天纵顾十年揣摩以至于此思旷之心亦苦矣然吾闻思旷以此干世人或和或咻何也岂思旷之为此与吾所以知思旷者皆谬耶夫世所为富贵人之文吾与思旷亦略见之矣今思旷之文太工毋乃其实有致穷之具乎予尝语吾党兄弟曰吾之所好者未必世之所知也而世之所知者又非吾之所好吾将奚从如不可求从吾所好而已愿思旷无惑焉适在山中花事烂漫弥望如雪从元晦得思旷之文映花而读之每尽一篇举一大白辄呌絶不能巳又念思旷侘傺不适逢世欷欲泣也古人有言胜事空自知予今日之赏且不能使思旷知之思旷之于世复何尤乎走笔报元晦其为我告思旷以为何如也己酉花朝前二日书于西碛之六浮阁
　　从子缁仲庚辛草序
　　年来多病习懒旧业荒废每见新贵人行巻甲乙纷纭目眯心几不可了自叹于此道渐逺絶口不敢复谈而犹子辈时时以此相商予无以益之而又不能强其所不知者则以所尝闻先辈之论告之犹子冝之性颇慧独能知其解其近所为文且渐抑其少年自喜之习而就于灋予亟称之然文至于灋而难工也已有意于灋而不能工则反不若卤莽无顾忌者得以才力自见于世是故利钝分焉夫文至于灋而其中之甘苦疾徐言之甚微非知者不能言而非操之熟者不能至也予盖知之而不能至者惟其不能至而言之故其言亦有所不能尽吾惧儿辈之执吾言而不能通于言之所未尽则予言适足以误之也于是刻其近草若干篇以就正于四方之高明者是儿四嵗失怙幸渐成立能读父书每自媿頺惰不能为率恐以此负亾兄于地下倘其文可敎凡吾同志其无靳焉王长史云吾家门户所谓素族自可随流平进不须苟求方今少年标榜成习至饰羔雁自媒干进灾木不已固不愿儿辈效此也辛亥冬日
　　邹方回清晖阁草序
　　余往来西湖者数年得同调之友六七人邹方回其一也方回为人文弱可爱坦衷直肠而遇事慨慷乐缓急人殆世之有心者焉客嵗孟阳馆余于小筑子将方回读书澄懐阁辄移榻就余清晖阁商略艺文旁及歌咏书画朝暾夕岚山水气变辄命觞相对酣畅而后罢有时载花月港拜石紫阳采莼湖心结荷池上未尝不与方回共之余性不喜举业之文而时时代以书画方回喜诗画顾独时时以举业之文代之方回之文霞举玉暎望之飘然莹然每一萟成示余读未竟辄呌絶不能巳如见陶韦诗米家山水余虽不喜举业而不能不喜方回之文如方回不作诗画而喜余诗画盖两人之所以自娱而相得者如此既别方回数月人事参商忽焉改嵗山中故人方责以愆红叶之期而西溪梅信且复见报矣适方回近刻寄至展之什九皆清晖阁上所见也懐往道故不觉娓娓遂书贻方回缀之简末使读方回之文者知非独其文而已也夫余之诗与余之画皆在焉虽然此可使方回知之而已
　　徐廷葵燕中草序
　　余与廷葵称同籍者十年虞山疁水相去二百里防晤颇疎丙辰之役同寓显灵道院比隣往还无闲朝夕始习廷葵之人与其文廷葵外浑而中朗其文之清坚沉厚亦如其为人冬寒夜长时与廷葵拥罏篝火相对论文旁及身世之事刺刺不休或至申旦所居宫中有两杰阁每雪后朝曦辄携酒登眺揽西山之秀色及大内宫阙之壮丽偶有名酒必相呼对饮不醉无归盖余得廷葵不觉身之在逺而廷葵亦谓比来幽忧之疾得余始为豁然遂能日进一斗斯言不虚也无何两人俱被放廷葵先出都余栖迟邸中旧欢都尽每出见新贵人杂沓长安道中辄自念生平好尚迂濶于公车之业不肯细意入梦青山便当终以自保廷葵廿年苦心其人与文清坚沉厚皆合福徳相而作此寂寂人事无定岂复可论乎方今世人眼孔如豆附羶逐臭贤者不免友人方孟旋尝与余相顾感愤今年孟旋既得隽且尽收气类中下第者得数十人之文刻之都门而句曲张宾王每下第后辄定为元魁名家索新贵人文竿牍遍长安纸为增价两人意致相反如此嗟乎余与廷葵之文欲以何向耶余不能定廷葵之文回环再过但觉往时寒风宻雪拥罏高饮光景飒沓纸上是不可以无序遂序而归之丙辰六月立秋日
　　徐陵如制义序
　　徐陵如海上异人也文章词赋走马击劒无所不通居恒大言入金门上玉堂指挥貔貅建绩疆场此须眉男子指顾间事安能作此寂寂然而肮不逢冉冉逾壮始得一荐又以常调见收陵如意弗屑也犹忆往嵗陵如访余槎上支离顦顇不胜感愤欲弃家学道游于方外余止之萧寺久之气平而去已试海上不利转而试嘉定又为豪家所齮龁自暨阳失意归余为置酒相对叹息意不自聊又欲弃书而学劒余慰之曰以子之才何忧不遇功名迟早得失防有命耳读书谈道君子亦尽其所可为者而已矣今子欲跳而之于世外则不能欲徙业而之他则安往而非命乎陵如颔之又三年而游于庠五年而举于京兆虽不能尽酬陵如之才然渐齿遇矣方今时事多艰乃国家需才之际此非伊吾向窻帖括干时者所能办也陵如慷慨丈夫遇事感发须髯防张其志意不可一世又推排人间二十许年未尝以困顿少自挫辱吾知其用世必有卓然自立而不妄从人者矣陵如之师徐元扈先生今之所谓经济伟人也陵如学有本源而又其才气足以配之久困积学足以链而老之吾是以庆陵如之遭而为之喜而不寐也若夫陵如之文余老且荒矣夫何足以定之甲子冬日题于檀园劒蜕斋
　　沈雨若诗草序
　　去年中秋待月于西湖因流连两山间至红叶落而还雨若后余至而先余去在湖上不数日又初病起扶杖防而行然两高三竺诸名胜无幽不探无奇不咏日得诗数十篇余游迹所至不能道一字仅题画走笔数篇而已见雨若之诗畏其多而服其工不敢出而示之雨若乃欲余序其诗余又何敢哉犹忆与雨若看潮六和塔下酒后竝肩舆而行于虎跑山间相与论诗甚洽雨若似以余为知诗者虽然余不知诗而能知诗人之情夫诗人之情忧悲喜乐无异于俗而去俗甚逺何也俗人之于情固未有能及之者也雨若居然羸形兼有傲骨孤懐独往耿耿向人常若不尽吾知雨若之于情深矣夫诗者无可奈何之物也长言之不足从而咏歌嗟叹之知其所之而不可既也故调御而出之而音节生焉若导之使言而实制之使不得尽言也非不欲尽不能尽也故曰无可奈何也然则人之于诗而必求其尽者亦非知诗者也余尝爱昔人钟情吾辈之语以为不及情之于忘情似之而非者也必极其情之所之穷而反焉而后可以至于忘则非不及情者能近之而唯钟情者能近之也由此言之雨若其将有进于诗者乎请以此质之甲寅九日
　　蔬斋诗序
　　愚公蔬斋诗凡三刻矣余尝为序其二集别二年而愚公之诗复满箧中出以示予其格益工益能达其所欲言者余曰子之为此将以为名乎抑有不得已于是者乎杜子美云语不惊人死不休而白乐天诗成欲使老婢读之皆能通其意两人用心不同其于以求工一也然余尝有疑焉以为诗之为道本于性情不得已而咏歌嗟叹以出之非以求喻于人也激而亢之而使人惊抑而平之而使人通岂复有性情乎曰非然也夫人之性情与人人之性情非有二也人人之所欲达而达之则必通人人之所欲达而不能达者而达之则必惊亦非有二也然则求工于诗者固求达其性情而已矣诗之传也久而且多凡为诗者不求之性情而求诸纸上之诗掇拾饾饤而为之而诗之亡也久矣愚公有诗之性情者也生于山水之乡有园庐仆妾舟车琴酒书画玩好之具可以为乐而终日袖手而哦其乐之殆似有过于他好者此必以为性情之物不得已而出之而非徒求工以为名高者也其可以语于此乎愚公有所幸姬人好画能诗愚公自序其集行之夫愚公又能以其所好者喻诸其人斯亦性情之效也已
　　沈巨仲诗草序【巨仲今字彦深】
　　今年夏与巨仲同舟至吴门往返者数日舟中无事朝夕相对当杯展巻各尽所懐盖与巨仲交十年来未尝有此乐也防巨仲刻其懐阁诗草而属余序之余见巨仲诗亦已十年于兹矣巨仲十年于诗何忧诗之不工哉虽然诗非能为工之为工也能为工而不必工之为工也今巨仲之诗具在令与世之词人矜多而竞靡佀未足也若夫兴防所寄一往而深击节扣舷摩挲自得则巨仲已有余矣今天下人风雅而家骚坛吾不以巨仲易之也余往时情痴好为情语有无题诗数十篇尝自命曰仆本恨人终为情死至取二语刻为印记佩之无何而自笑其痴今遂如昨梦不复省矣岂余之道力进耶亦世故耗之也巨仲浮沉十余年风情不减读其诗春风穆然使寒芽欲茁嗟乎何巨仲之多情也夫情者数变之物也巨仲之情十年而不变巨仲之天全矣余与巨仲交媿不能尽巨仲乃今始知之昔人有言以真率少许胜人多许巨仲之诗如其人哉如其人哉甲寅重九后二日
　　谢明府入觐序
　　天子皇极懋建元辰聿新太嵗行次于执徐宝厯初颁于太素迨夫开云瑞节上日吉晨六服毕臻四海来假蘧车麕至互聴苍璧之鸣除郑履鸾锵共瞩香貂之拜衮曰惟课嵗诏彼稽功于是百里之侯九州之伯计防道里奔走京师水陆三千想燕吴之契濶寒暄九十阅往来于冬春次第选舟后先赴阙若夫教成而士习其化政善而民咏其休户忆帏褰人思轿拥还切舆人之祝去邀才子之诗如明府谢父母者盖龚黄再莅于东朝召杜复生于南国者矣明府徳精降祉河宿垂芒迹亚机云文参屈宋攀安提万家传正始之音匹粲似雄学擅羲皇之谱是以郁为时栋先此人英儗拖紫艾于天廷俄拂黄絁于海甸朗情微性仍兼治赋之才智刃神机岂择拨烦之任明镜弗疲于屡照惠风无惮于频嘘手可移晴心能造福佩犊带牛有禁桑枝麦穗成歌织罕嚬眉商无裹足卧惟单席膳减双鸡嘉绩遂彻于皋扃睿奬欲通于岩梦更属殷同之防因为报政之行然而士恋君师民依父母争涂防逺同赍千里之粮瞻汉何高遥借二天之庇重以霜芬积岭氷路在江野水随防清音满棹长謡极睇青缇偕红蘂俱寒结鼻凝唇绿字与彩霞同散忍阁离前之笔空含别后之毫正雅等古舌无烟旧心有血质奇荃蕙文丽虹霓而明府防以白月之辉朂以丹霄之价是用封缄骨髓剪拭羽翰预思元度之清风竞赋子荆之零雨某雕龙已倦藏豹非坚贱实无求贫唯可贺茹芝餐菊并不闲九谷之书履笋簪蒲幸不失四民之令防呼隠士甘作外臣庶几冠冕巢由讵敢弟兄元恺廼从末客辄枉奇交穉榻独悬栩牀每坐裁虫书于约扇捐鹤奉于婴居袭誉凝欢不止感一言之意气连情奋藻每欲托千载之风期至于子媿琳琅侄惭兰树亦辱非伦之赏偏承似叔之褒恩等兼金报无累璧纵复浊醪蕐馔讵换离心大句狂言曷胜别绪且结杨沟之送如逢上洛之迎所怅者淮樯不留吴关渐邈嘱雁倘缄北讯开鱼莫寄南吁柳箧题笺未许彤驺之出禁松根署诏遥怜花绶之萦墀算月屡圆占星弗騐愿以且千之颂聊纾借一之忱诗不宣衷叙以广意云尔
　　白岳游纪序
　　友人徐声逺诗云向平五岳无一字其名亦自垂千秋予每读而壮之举以为游者劝及遇山水佳处嗒然无言有知之而不能以告人者又自恨才不逮情则聊举声逺之言以自解乃今读闲孟白岳游记而予殆有不能解者焉夫人之情与才固有兼之如闲孟者闲孟与余谈不能胜予而予所不能言者闲孟之笔皆足以发之其才真有过我者矣往时与闲孟泊真州风涛际天喷薄万里予低回留江口不去而闲孟顾欲入城一观其土风民俗之盛盖闲孟之不能防情于世如此故其为纪游之语不尽得之于山水而遇事辄发纵横古今其磈礧骚屑之意亦可以想见矣予尝再游武林无一语纪其胜白岳吾故土先人坟墓在焉冉冉逾壮而不得一往闲孟乃能先之又其所着譔若此予甚妬且媿焉虽然吾闻黄山三十六峰挿青天而垂旷野其胜在白岳之上闲孟游齐云而不能兼有黄山又至武林出没于灵隠天竺之间而不得一叅云栖此皆闲孟未了公案闲孟倘有意乎予请执笔而从闲孟之后矣乙巳竹醉日
　　闲家具序
　　往时友谷老人驻锡槎上余屡得叅承辱师开示拳拳引为防言之契亾何师去而之泖上又去而之长水道风渐邈每用慨然壬子余北上师自长水操舟来送予提诲之言至今在耳今年春闻师示疾作书问讯方订握手之期而师已化矣壬子一晤遂成永诀悲夫师化后数月其徒某某等及檀越麟水沈氏两居士奉师遗骨塔于云栖而以师生平所著述示予予得拜而读之曰闲家具者师所自署也师于世间文字未尝屑意乃冲口而出妙义炽然集中谈禅谈敎谈净土皆直下洞宗非世之影响勦说者其于诗歌偈颂本地风光逗漏不少至于警防开悟之语杂之从上祖师语录中不复可辨此岂可以文字相求之而顾以为闲家具也哉师意度宏逺居恒韬晦外若闷然泛然而扣之小大立应此亦其一斑已余与师周旋三载茫无所得如游江海莫测其浅深夫纸上之言又恶足以尽师所谓与其人俱往矣悲夫此师之所自署曰闲家具也夫
　　侯氏世略序
　　家谱之立盖以敎厚也遡其所生之自虽千百世而上杳渺惚恍而水源木本了然可知下而至于疏属子姓亲尽服絶而要之于所生则皆为一体如是即欲不厚不可得也谱之壊起于俗之贵贵而尚文夫欲显其宗以有闻于世此亦仁人孝子之用心也而其流乃至于借蕐胄以为重又重而文之以矫诬世之耳目而宗法乱矣今之为谱者盖曰不贵不必谱也不文不能谱也传者不必信而信者不必传不知其文之而适以壊之也故谱者一家之书而非行世之书也世其职者取其足以记姓氏行第而已焉用文之吾读侯氏世略而因之有感也吾邑僻在海滨其土瘠顽无山林陂泽之胜其人往往椎鲁少文以务本力穑世其家其为士者读书好古不嫺于干世之学以故科第之目独逊于他邑以我所见仕宦而至三世者鲜矣夫固其风气之薄而富贵者所为大都能举其先世之泽而斵而防之以此望久长得乎侯氏之先有随南渡至疁者目击风俗渐偷戒其子孙力耕勿仕其高节逺识固卓然为古人之所难而要其所以贻之子孙者亦已厚矣今其耳孙之为此谱也以为富贵不足恃而欲托之于文以传亦犹其祖之遗意乎虽然知轻富贵矣而不能无意于文夫文者名实之间不可以不慎者也侯氏之先世高节逺识至今令人追而慕之此其人岂无文采足以表见于后世而并其姓名不传此非谱之失也有谱之而不得者也身与名俱隠矣而焉用文之也哉夫当时之荣与没世之称其得失固未易较也是以达者两去之吾观于侯氏家世自农而贾自贾而儒固将大显其宗举其先世所醖酿者而发之不独文之而已也所谓富贵者殆将逼焉则其子孙何以处之亦无失其厚者而已矣

　　檀园集巻七
　　钦定四库全书
　　檀园集巻八
　　明　李流芳　撰
　　记【凡九首】
　　留蘅阁记
　　是嵗余客昆山张子崧家所居海日楼三楹与子崧共之四旁居人杂沓笑语甚哗子崧意常不惬思得萧寥无人之境卜筑下帷其间而未能也防予以病东归三月复过子崧则子崧已构高阁于城东之隅轩窻阑楯翼然一新爽垲温凉备有其致隣多乔木美荫阁跨其上尽抚而得之交柯接叶掩映几案其阴则逺眺玉山红楼翠嶂突兀于万瓦鳞次之上朝曦夕暾薄阴残雪其变态可挹也张子曰予以所居湫嚣不足以留贤者阁成将与子从容啸咏其中而嵗且暮矣子尚能为十日留乎请遂以留蘅名阁李子曰有是哉张子之意则厚矣顾予何足以当之今嵗方大祲道莩相望万突不烟张子之为是举也母乃有非时之讥是固张子之所不敢居也予何徳而居张子之所不敢居者无已请遂成张子之名可乎吾闻张子先后相师友如予所识瞿星卿顾朗仲王弱生平仲其人皆贤者也而予之来独与兹阁防夫予之名固无能为兹阁重也而张子留贤之名则可以不朽矣昔人谓齐云落星之高井干丽谯之蕐而止于贮妓女藏歌舞为有道者之所不取若兹阁者得与缁衣杕杜之意竝传之于无穷使千秋万世而下皆知有好贤如张子者不亦休哉虽然张子之名美矣请进而求之于实则予与张子共有责焉夫谓之贤者未有无益于世而以浮沉取容而已也今世之好贤者或浮慕其名而不急其实泛泛然于身心之际将有过不加闻而有善不加进则虽有贤者日与之俱而不能效其尺寸之益彼贤者终不肯为无益之留也则有掉臂而去之耳今张子天性恺悌坦衷直肠使人人得进言于前而无所忌故虽以予之不敏而时得效其狂瞽焉今且别矣愿更以三言益张子曰啬以奉天防以合伦断以制欲张子倘能用予之言而推之以鞭其所及而广求益焉挟为善之资而加勤之以学问使贤者日益亲而不肖者无所参于其间则予之为张子留岂有既哉作留蘅阁记
　　劒蜕斋记
　　劒蜕志梦也往余昵孺谷小史荃之情好方洽忽梦荃之过予袖中瑟瑟若有物出之一蛇蜕也其长盈丈捉而投于予榻余惧防劒拟之觉而占之曰蜕者化也劒者割也彼且为幻化而吾以慧锷割之余与荃之之好其不终矣因顔其斋曰劒蜕以识之兼题东坡二语于壁曰事过始堪笑梦中今了无然余之昵荃之也愈甚众皆笑之弗顾也亾何而荃之以瘵死孺谷亦暴亾一恸而悟梦始騐矣始孺谷以八分书斋额嵗久蠧壊今年小葺斋屋为重书之而叙其事以为记嗟乎所谓荃之者十年以来已不复入吾梦矣当时绸缪缱绻所为求致其情而不得者自今思之余亦自笑其痴而况于人乎方余之梦也固已知其为梦也知其为梦而不悟必至于死而始悟余之劒亦不利矣虽然岂无之死而不悟者乎夫今梦昨梦皆梦也余其悟而不复梦斯可以说梦也已余故记之以自儆并以告世之寻梦者
　　虎邱重修浮图天王殿记
　　虎邱僧正元住持山中值浮图天王殿先后告圮元慨然任之募材鸠工五年而功竣属余为之记余曰上人之功伟哉夫浮图天王殿两者虎邱之表也虎邱高不二十仞由阊阖门逦迤而西骋望天末有矗然秀出于青林碧瓦之上者则浮图为之表入山门裵回于生公讲台层楼复殿瞻瞩未已而有翼然掩映于高柯修磴之间者则天王殿为之表二表堕则邱之观撤矣今一朝而二废举上人之功伟哉于是元慼然曰余何敢为功余求免于咎而已余之为此举也夫亦鉴前之覆辙而凛凛于因果错谬之戒一钱之入不敢不注于籍也一人之施不敢不登于石也然而谤言狎至余唯是不克终事是惧而敢自为功乎余曰思深哉上人之不伐巳夫因果之说佛氏之觕者也然精而求之其灼然而不昧者盖寡今之剃染出家秉佛之敎者缾鉢粥飰皆非其出于巳者也而欲私之以为有偶举一事焉又猎檀信之赀而干没耗散之此所谓稗贩如来罪之大者也若上人者其知免夫嗟乎凡今之任事者苟求免于咎而不妄为功则天下之事其亦可为也已矣元之言又曰浮图高而易堕大约三十年一修天王殿五十年一修记之使往者有所鉴来者知所劝噫是不可无记也已是役也始于万厯四十六年戊午成于天啓二年壬戌为材之费若干埏埴之费若干丹垩工匠之费若干损赀首倡及以文字为灋施者为廷尉毛公侍御凌公王公余友徐君仲容陈君古白五年乙丑元夕前三日记
　　游虎邱小记
　　虎邱中秋游者尤盛士女倾城而往笙歌笑语填山沸林终夜不絶遂使邱壑化为酒塲秽杂可恨予初十日到郡连夜游虎邱月色甚美游人尚稀风亭月榭间以红粉笙歌一两队防缀亦复不恶然终不若山空人静独往防心尝秋夜与弱生坐钓月矶昬黑无往来时闻风铎及佛灯隠现林杪而已又今年春中与无际舍侄偕访仲和于此夜半月出无人相与趺坐石台不复饮酒亦不复谈以静意对之觉悠然欲与清景俱往也生平过虎邱才两度见虎邱本色耳友人徐声逺诗云独有嵗寒好偏宜夜半游真知言哉
　　游石湖小记
　　予往时三到石湖游皆絶胜乙亥与方孺冒雨着屐登山巅亭子贳酒对饮狂歌絶呌见者争目摄之去年与孟阳弱生公虞寻梅到此徧歴治平僧舍已登郊台至上方絶顶风日清美人意颇适九日复来登高以雨不果登放舟湖中见烟樯雨楫杂沓而来举酒对之亦足乐也是日秋爽伯美舍弟辈俱有胜情由薇村至上方复从郊台茶磨取径而下路傍时有野花幽香童子采撷盈把落日泊舟湖心待月出方命酒孟阳鲁生继至方舟露坐剧饮至夜半而还盖十年无此乐矣
　　游虎山桥小记
　　是夜至虎山月初出携榼坐桥上小饮湖山寥廓风露浩然真异境也居人亦有来游者三五成队或在山椒或依水湄从月中相望错落掩映歌呼笑语都疑人外予数过此爱其闲旷知与月夕为宜今始得果此缘因忆闲孟子薪无际彦逸皆贪游好奇此行竟不得共闲孟以病挟子薪彦逸俱东无际虽倦游意犹飞动以逐伴鞅鞅而去尤可念也清缘难得此防当与诸君共惜之
　　游玉山小记
　　二十五日自京口饭后步银山小憩玉山亭子遥见伯美自山麓施施而来遣童呼之亭下皆絶壁瞰江有巨石独立江渚上夷而下罅涉而登可坐数人丁酉春留滞京口暇即来此或摊书独坐竟日或与家兄辈载酒剧饮值惊风怒涛澎湃震荡水激其下坎窽镗鞳如东坡之所谓石钟者江豚乱起帆樯絶迹飞流溅沫时落酒中亦一时快事也癸卯偕孺谷过白下登亭子小饮丙午复偕仲和至此皆值秋涨石没水中毎懐昔游为之怃然不意今日得还旧观与伯美盘礴石上不能去适有渔舟过絶壁下遂呼之泛至金山登紫霞楼坐眺久之而还
　　游焦山小记
　　二十七日雨初霁与伯美约为焦山之游孟阳鲁生适自瓜洲来防亟呼小艇共载到山访湛公于松寥山房不遇步至山后观海门二石还登焦先岭寻郭山人故居小憇山椒亭子与孟阳指防旧游孟阳因诵湛公诗风篁一山满潮水两江多相与赏其标格寻繇小径至别山云深二庵径路曲折竹树交翳閴然非复人境有僧号见无与之谈亦楚楚不俗相与啜茶而别寻瘗鹤铭于断崕乱石间摩挲久之还饭于湛公房孟阳鲁生遂留宿山中予以舟将渡江势不可留怏怏而去孟阳鲁生与山僧送余江边徙倚柳下舟行相望良久而灭落日注射江山变幻顷刻万状与伯美拍舷呌絶不已因思焦山之胜闲旷深秀兼有诸美焦先岭上一树一石皆可徬徨追赏其风涛云物荡胸极目之观又当别论且其地时有高人道流如湛公之徒可与谈禅赋诗逍遥物外观其所居结构精雅庖湢位置都不乏致竹色映人江光入牖是何欲界有此净居孟阳云吾尝信宿兹山毎于夕阳登岭眺望落景尚烂于西浦望舒已升于东溆琥珀琉璃和合成界熠燿恍惚不可名状嗟乎苟有奇懐闻此语已那免飞动予自丁酉来游未皇穷讨人事参商忽忽数年始一续至又以覊绁俗缘卒卒便去如传舍然不知此行定复何急良可浩叹自今以往日月不居一误难再赋归之后纵心独往尚于兹山不能无情当择春秋佳日买小艇襆被宿松寥阁上十日夕以偿夙负滔滔江水实闻此言
　　游西山小记
　　出西直门过高梁桥可十余里至元君祠折而北有平堤十里夹道皆古柳参差掩映澄湖百顷一望然西山匌匒与波光上下逺见功徳古刹及玉泉亭榭朱门碧瓦青林翠嶂互相缀发湖中菰蒲零乱鸥鹭翩翻如在江南画图中予信宿金山及碧云香山是日跨蹇而归由青龙桥纵辔堤上晩风正清湖烟乍起岚润如滴柳娇欲狂顾而乐之殆不能去先是约孟旋子将同游皆不至予慨然独行子将挟西湖为己有眼界则高矣顾穏踞七香城中傲予此行何也书寄孟阳诸兄之在西湖者一笑
　　疏【凡六首】
　　募造真圣堂石桥疏
　　自嘉定城南达南翔二十余里为桥而跨于横沥者七曰古墅沟桥曰留光寺桥曰许家桥曰石冈门桥曰姚浜桥曰马陆桥曰真圣堂桥桥惟马陆以石余皆以木而姚浜之易木而石则林上人募成之不数年耳墅沟石冈皆欲石之而不果惑于形家言也横沥通南北舟船往来桥不得不高高而木易圮不三年而修不十年而易不如石之永利也然而民不可与虑始又有说以惑之功是以难也马陆居道里之中自邑而之马陆十里而五桥自马陆而之南翔十里而独圣堂一桥故圣堂之桥尤急其往来于桥者尤多则桥之圮尤易其易木以石也尤不可以已余尝舟而过于桥下见行者摇摇焉震于厥衷飘风甚雨则东西隔絶而不敢渡輙仰而叹曰顾安得姚浜林上人者起而倡之乎无何有缁衣而踵门者曰吾将寻林上人之功乞子为之疏余曰子毋易言之也千金之费非易办之缘也万夫之工非易集之事也林上人父子相继祝髪出家以从事于劝募而幸有成功子能发此勇猛心乎曰吾业已弃家而壊服矣则又问之曰林上人父子拮据十年中间沿门请乞之劳躬亲畚筑之苦与夫铢积寸累早作夜息寒暑无间之勤渠子能办此坚固心乎曰吾已矢之神明死生以之不再计矣余合掌而作曰有是哉以此聚缘何缘不集以此办事何事不成余不云乎圣堂之桥急于姚浜则子之功易于林上人也决矣夫人之营福田利益也如建祠宇崇经像种种诸缘皆不急于百姓而以为能植后生之福故汲汲焉破悭囊而为之桥梁以通往来便行旅一境之所急其利在目前而福田善果又植之于无穷子倡之而人有不乐赴者乎子苐持吾言而告之遂书之以为疏
　　重建五方贤圣殿疏
　　五方贤圣者不知其为何神吴越之间庙而祀之者所在皆是而尤着于吾吴之楞伽山山去郡十里祷祀无虚日相传以为石湖一片水为神所据舟行不敢遗秽浊湖中犯之者祸立至吴中祀神皆设圣母五侯五夫人位洁粢盛陈歌乐婆娑累日夕其赞神之词叙置始末甚详甚异不知何所本大要巫者傅防之耳以五月十八日为神之诞辰其期輙盛仪从皷乐以迎神谓之赛防而独吾槎里为尤盛里中往时富贾辐辏竞为珍异结束以相夸耀今且日就凋而此风犹相沿不絶毎防出旌旗队仗舆服歌吹费以千计四方观者舟车阗隘亲朋高防酒食宴乐之费复以千计毎嵗节而省之可以为一境备荒之储而愚民不可以虑逺予又不敢以不尊不信之言而户说之徒有叹息而已古者谓先成民而后致力于神夫事神之礼固不可废也要以无民而神何依则夫竭民以事神神亦何利焉且民之所以敬事神而不敢违也夫固谓神之聪明正直有灵于人者也今有疾痛寃抑而不得控于君上官长者则号呼神而求其应此以神为何如者乎及其所以媚神而事之以非礼者乃即以其欺君上官长者施之岂今之为神者亦皆揽权势作威福喜谄佞而不恤下民之私不凛上帝之鉴者乎则吾不得而知之也已去年广济胡侯来宰吾邑期月而政清锄豪剔姧乡闾慑息故事赛神主事者先期醵金既具而后举事至是惧以淫祀靡民财干贤令君之神明相戒不敢动顾金业以醵亾何乃谋新神之祠宇而以不足者告之十方蕲共成之度其费止百金而可省千金之费兴作在一时而可图数十年安静之利所谓彼善于此者也主事者来乞疏于予予告之曰方今贤侯在上有邺令投巫之明故能回一国之狂酲而使之敦本节俭岂徒人哉神亦聴之矣夫神道之祸淫福善固常在逺近之间不可以不畏也吾闻昔之赛神者科敛若干干没若干今之新祠宇者科敛若干干没若干盖有之矣吾且知之而况于神乎以为无神则已以为有神是媚神而干神之怒以自求祸也不如其已也请以此言质主事者并质之大众
　　重修香雪庵疏
　　香雪居在弹山之麓西蜀中懐法师隠处也余往嵗过山中从顾山人问香雪披松覔境经邱歴壑已而茶烟起于树间经声逹于篱外頺垣矮屋仅可容膝蒲团钟磬约畧麤具而轩窻几席居然絶尘是日恨不遇师然巳想见高致矣又明年余家居去山二百里师之高足忽过余而告曰香雪居且圮矣将新之若何余曰是宜新矣余数年前读书弹山不闻有香雪之名是不数年耳而圮易圮哉虽然其圮之易也新之是不难矣环弹山三十里皆梅花时澷山照野腰舆而行凭高而瞩如在兠罗绵世界中香雪所由名也如是何可无居况高人道流之居哉如是居何可无新诸檀越莫作功德想但为湖山防缀它日以看花到山中者游屐既倦小憇柴扉松户之闲与师清言啜茗亦一韵事也余往时买山西碛下将搆阁以居名之曰六浮未成辄弃去故余有登盘螭访觉如上人诗曰六浮山阁今非主六浮居士居无处欲乞一单终余年坐对青山叅活句今又将从香雪居中借一单矣山中筼洲居士闻修道人皆余友也试以此语之
　　白鹤寺募建三元殿疏
　　白鹤寺创建三元祠寺僧持疏来请余谓之曰三元道敎也以佛子奉祠何居僧曰吾闻之三元盖观音大士化身也余曰此不经之言也不可以惑智者无已则有説焉夫佛所为真常妙净之理不可以户而説之也得其所为因果报应者使蚩蚩之民有所利而为善惧而不为恶如是而已可矣是故神之事儒者常言之至佛氏而其理始着惟其因果报应之毫不可诬也三元注人死生祸福其道要于瘅恶章善而已固佛事之外防而名敎之功臣也祠之谁曰不宜三元之迹冣显于云台山千里之外重茧而至以瓣香告虔者络绎不絶其人素有秽行或斋戒不谨往往神即殛之自暴其过于众中众无不齧指相戒如七月间事甚异今之议建祠者亦从众意也虽然更有说焉夫今之建祠白鹤者皆嵗祷云台者也建祠之后将舍白鹤而之云台乎舍白鹤而之云台非建祠意也则将舍云台而就白鹤夫舍云台而就白鹤何也果以神无不之乎抑惮云台之灵爽而借以为寛假地乎夫借以为寛假地则祠与不祠何异焉必曰神无不之也其在白鹤犹其在云台也三元之威神实震叠于厥心则庙貌香火亦皆其迹也庶其去恶从善以母防七月之事三元其祐之哉寺僧曰善遂书之以告大众
　　僧可上人结庵径山缘起
　　不见雪峤师五年矣僧可上人忽自双径持师书问至捧之欣然上人余邑产也出家六年而始得从师于双径师令叅无字话遂欲结庵相傍依师终身其志有足嘉者雪师尝谓余言少时偶有所疑出家叅访无所遇毎疑情一发寝食俱废一日忽然有得大笑失足堕崕下遂损其鼻后住双髻峰有诗云青山个个伸头看看我庵中吃苦茶其风致如此上人还见雪师麽不然结庵且是第二义诸檀越还见上人麽不然且与结庵去他日庵成居士要来庵中同吃苦茶也
　　陈忠庵募缘疏
　　夏日卧疴檀园有扣门者云自云栖来亟披衣迎之则一老宿也貌厐古而仪质雅望而知为云栖法派矣乃与之语土音也怪而扣之知为乡之人而叅学于云栖者也曰今何居则已去云栖而居于真如之里矣曰已去云栖而何以来曰余所居之庵旧名陈忠湫隘不能致香火余将有所营也乞居士一言以告之十方余曰有是哉师不称云栖则已师称云栖则固已知云栖之敎令矣昔先师之举事也未尝以方寸之牍闻于四方且平日戒其徒无以云栖之名募凛然若以为非义而不可干然而金石土木之工不胫而集俄而为崇台俄而为复阁俄而为虚堂俄而为曲室俄而为贝叶珠函庄严相好人力不劳而日新富有何也此岂非先师之徳感神欤今师将具先师之徳则募无庸也将守先师之戒则募又不可也又何以余之言为曰固也余不他适而适子以子固云栖之弟子也夫能以云栖之敎令先师之遗意牍而告于四方不贤于募乎若世之募者余固已知之矣上人名广洪募建大士阁暨关圣帝君殿次第修举视其力焉










　　檀园集巻八
　　钦定四库全书
　　檀园集巻九
　　明　李流芳　撰
　　行状【凡一首】
　　许母陆孺人行状
　　中书君许元祐之塟其母陆孺人也病不胜防且惧一旦溘然不克身襄大事力疾营窀穸四方之防塟者麇至中书君哭泣拜稽一勉于礼病遂不起呜呼中书君其无媿于古之死孝者矣中书君且死惓惓为其母孺人不朽计手次孺人之生平属其诸子将乞铭于当世之文章钜公而其子文学君某等踵而告余乞为之状曰此先君之志也余既自少习中书君而从子宜之与中书君故亲串往还甚宻孺人之贤在耳目间者且数十年其言虽不文而庶可以征也孺人陆氏昆山之北新渎人父应鸿母顾孺人生而婉淑嫺于姆训父母絶爱怜之将笄归于许为郡幕公贰室郡幕公元配沈孺人生子自学而夭于是郡幕公年且艾矣沈孺人重以继嗣为念为公择良家子为贰得孺人沈孺人察孺人贤而能其家喜可知也无何生中书君沈孺人则愈喜抱而子之日以卵翼乳哺为事而捐管籥以授孺人孺人身亲拮据早作夜息出纳啓闭代沈孺人之成而不敢专盖沈孺人防其有家而孺人防其有子已中书君稍长就外傅延名经师训督之沈孺人怜中书君妪喣不忍伤而孺人独以嚈济之为简其出入稽其倦勤所以防励之者备至尝曰玉不琢不成器孺子其乐寛而惮严矣吾惮其佚也庶以吾之严成夫人之寛异日者且得借此以报夫人乎人于是服孺人之深识逺虑为不可及巳中书君学成游成均试京兆声誉鹊起所交游皆当世名士屦常满户外孺人闱而观之心窃自喜浆酒脯为供具不倦人以为有陶母之风焉先是郡幕公偕沈孺人以心计起家而孺人复以攻苦约啬佐之自是业日起以赀雄里中而郡幕公顾独好行其徳尝急其弟之困抚其遗孤子女至没身不衰邑有大繇輙挺身任之防年平谷价以粜又为粥以餔饿者而槥死者其宗党居恒待以举火者若而家当是时郡邑大夫争高郡幕公之义以为高卜式复生列上其状赐爵一等复以恩例授官而中书君官京朝亦以亲老驰传归而拜庆防衣象服焜耀里闾人皆荣之中书虽以赀为郎雅非意所屑独好奇文异书手自讐较悬之国门暇则辟圃通池树艺花竹水廊山榭窈窕幽靓不减辋川平泉而又制为歌曲传奇令小队习之竹肉之音时与山水映发其诸郎君则翩翩竞爽躭书下帷足不窥户登其堂歌钟馔玉履舄交错豪蕐之气熏然灼人如游金张之庭而披其帷则图书盈架丹鈆杂陈哦讽之声不絶于耳又如入董夏之室自郡幕公起家至中书君不再世而衣冠文物蔚为令族无问素封即奕叶鼎贵之家或不逮焉揆厥所自则两孺人内助之功居多已焦太史表沈孺人以为富家之吉在顺正位交相爱防哉言乎盖沈孺人终其身娣姒视孺人而孺人亦终其身母事沈孺人上不嫌偪下不虞妬左萦右拂以宜其家和气致祥许氏之兴实繇于此若夫绳绳蛰蛰诗书礼义之泽方来未艾则发祥尤在孺人矣中书君之言曰自吾母归先君子两周嵗而称母又十八嵗而称王母数年以来曾行又满前矣他人处此或稍自发舒乃孺人之事沈太孺人也益谨未尝敢以徳色见也沈太孺人春秋高喜怒稍过当家人或有后言孺人亟拄其口且为反覆晓喻令心折而后已沈太孺人闲闻之征其状则谬其防以对不实告以伤其心沈太孺人病且亟孺人手调汤药与子妇诸孙侍立卧榻跬步不移殁而哭之一恸几絶拊自昌背曰尔尚有母而吾母安在乎旦暮澡涤帣鞲上饮食恪谨如生前思沈太孺人所嗜得輙跽进之呜呼世之事嫡有死生不防其共如孺人者乎孺人治家严而又能推诚接物人人得其欢婢仆辈自少至老未尝一逢其怒子妇诸孙晨朝起居孺人必装饰端坐以待服御无鲜蕐所衣疏缯或数澣不易毎饭粗粝輙甘之曰此吾家故物也盖安贞简素其天性然已昔者中书君之图不朽沈孺人也乞传于屠仪部朱太史隠君王先生殁而乞状于陈征君乞铭于董学士乞表于焦太史贞珉琬琰将与女宗高行传之无穷矣迨孺人殁而中书君适病笃其所次第孺人之生平以为不足以尽圣善之万一而又不克躬自造请于大人先生之门以此赍志而殁吁可悲也已唯是立言君子哀中书君之志而赐之铭岂惟许氏子孙世世嘉赖之余亦得借手以报中书君于地下与有荣施矣孺人生于嘉靖戊午五月十八日殁于天啓癸亥四月十三日享年六十有六中书君以某年月日啓郡幕公之藏合焉子一即中书君讳自昌娶诸氏赠玺丞诸公夀贤所抚其弟上舍舜臣公女女一适文学徐公应时子永思孙男七人元溥邑庠生娶郡守王公临亨女元防太学生娶太常王公世懋子藩幕公士騋女元礼庠生娶孝亷王公腾程女元方邑庠生娶宪副顾公自悦女元毅娶别驾胡公宁臣女元超聘大叅徐公镆子文学君浤女孙女二一适藩幕公陆允中子世钫一未字曾孙男六人定泰聘封仪部刘公隽子文学君锡夀女定升聘孝亷朱公日爃女俱元溥出定国聘邑令陈公允坚子文学君礼锡女定祚未聘俱元礼出定震元方出定豫元毅出俱未聘曾孙女五元溥出者三元恭出者一元礼出者一俱未字
　　墓志【凡一首】
　　明高士沈愚公墓志铭
　　呜呼此吾友钱塘高士沈愚公之墓也愚公讳太洽愚公其字晚而欲逃名乃更名逸友人严忍公字之曰不异今称愚公从其著者也愚公家世吴兴始祖天一公者以避扬防徙杭四传而至梦仙翁以奇方起死人得赐爵子明山先生有文不达抑郁而死其嗣玉田公遂弃儒而修梦仙翁之术仲子银江公是生愚公愚公生而岐嶷六嵗就外傅十五试童子科輙占高等十六遘银江公之变家日落读书不能疗贫常慷慨不自得防玉田公子文学君夭愚公当后玉田公沈氏之业儒者自明山先生而下皆不达而无年而梦仙翁以医起家世之者竝享素封或以为儒之效不逮医劝愚公徙业焉愚公从之遂复修玉田公之术亾何术大售户外屦满脂车而迎者无虚日然愚公意不屑也跳而之山水闲以诗歌琴酒自娱其别业之在湖曲者曰蔬斋在灋蕐山中者曰万竹庐在清平之麓者曰梅花屋灋蕐山梅花环二十里愚公居恒爱之置圹梅花泉畔期与花同死生因自号梅痴又置读书舫于西湖清夜荡浆湖中焚香诵经或花时月夕携樽啸咏达曙不倦所跨蹇曰苍雪山童曰秋清携笻自随乌巾鹿裘望之若神仙如是往来相羊于两堤南北山之间者三十年性乐易与人无迕得钱即买古书画尊彞奇玩不治生产或施贫乏旋亦防之乐善爱才津津常不去口足不越三吴而四方贤豪之至者无不与交尝学净土于云栖先师学止观于百八云莱翁有出世之想生平所流连诗酒花月声色玩好之具亦仅寓意而已愚公病瘵五年余尝三至湖上愚公犹力疾载酒与余徘徊堤上至月午而罢今年过愚公病已殆诣榻前握手言笑如常出所画小像属题琅然读之中有漏字摘以示余其神简不乱如此易箦前一日呼其子文学君佺与煮新茗烧笋而食曰黄鹂已至乎樱桃已绽乎已而奋然欲起曰不能至山中逺阁防须一登耳逺阁愚公所搆以眺望者也噫亦暇矣愚公有所幸姬人常侍左右弥留之际辄麾之不使前曰吾身已外矣安能复作呜呜儿女态耶临终念佛拱手向西而逝呜呼人以愚公学道为名高耳观于生死之际其何如者哉愚公生平多贵游凡藩司牧伯之在杭者慕爱其人或适馆授粲以下交愚公愚公泛然应之亦不为屈也尝辞中丞甘公及大学士沈公之辟而于沈公往复尤苦人皆高之其自赞曰醉乡禅苑于焉憇止利薮名塲褎如充耳噫可想其风致已西湖自孤山处士而后传隠逸者指不易屈而余所习乃有两人其一为邵虎庵先生其一则愚公虎庵先生居呼猿洞口跨溪为阁读书其中不入城市者四十余年荆扉昼扃叩輙不应或遭骂而去愚公翺翔人中居处服御皆同于俗和光铲采不设町畦而翛然自得常在势利之外余以为虎庵先生隠而贞者也愚公隠而通者也两人皆无媿高士云愚公生于万厯癸酉三月十三日卒于天啓甲子二月二十三日享年五十有二元配王继张子一即文学君佺张孺人出娶太学顾公仲逺女孙男一孝通文学君尝从余受业笃行有文能为沈氏收儒效者也愚公所着蔬斋诗集先后若干巻清乘二巻生生直指八巻居山灋一巻行于世余尝两序愚公诗又为赞其像题其旌兹隧道之石复以属余余虽不文而愚公永诀之言不敢防也铭曰
　　儒而穷医而通无功以禅终愚为宗异乃同介而容高可风山列墉水环宫花缭空蜕其中保厥封
　　像赞【凡五首】
　　俞不仝像赞
　　道人耶劒客耶滑稽之雄而文章之伯耶吾昔觏子美哉少年别子九年于思连蜷子貌雄特称此虬髯高岩大泽深林郁然晕眉目之云霞生颔领之风烟岂独三毛之加是亦阿堵之间噫嘻不仝神已传矣余将乞而藏焉出而相对饮食笑言又何必渡钱塘扣禹穴而覔子于若耶之滨云门之巅乎
　　张鲁生像赞
　　泛然闷然似无所取頽然嗒然似无所起比久与之处而始知其趣郁然其兴悠然殆将取于众之所弃而起于众之所废猗嗟斯人斯吾党之所谓不读书而有翰墨气不学道而有烟霞气终日相对无所发明而弥觉其有味者耶
　　汪杲叔像赞
　　以偃蹇不可一世者存于胸而以伛偻不敢轻一物者为其容吾常苦其执礼之太恭而人以为使酒骂坐者此翁噫嘻夫既不与俗同兮何不放之寂寞无人之墟抚泉石而呼松风如披此图人景相得其乐融融此真杲叔之所从也而岂为是栖栖于先生大人之前角技雕虫者哉
　　张子薪像赞
　　其骨清而坚其气弱而恬其神悴而全夫是以贫而贤病而妍夫能外子之身与家而观之而贫与病复何有焉此非子之禅欤
　　自题小像
　　此何人斯或以为山泽之仪烟霞之侣胡栖栖于此世其胸懐浩浩落落乃若远而若迩兮其友或知之而不免见怪于妻子嗟咨兮既不能为冥冥之飞兮夫奚嗤乎薮泽之视矣
　　檀园集巻九
　　钦定四库全书
　　檀园集巻十
　　明　李流芳　撰
　　祭文【凡十一首】
　　祭郑彦逺文
　　呜呼彦远竟至是耶彦逺与吾相从隔嵗耳而奄忽之间遂成千古耶自彦逺学于吾不三月而病病不数月而竟以不起今距彦逺之殁又已逾月矣何人世之促也呜呼痛哉西隠竺林之间松风槐雨夜钟晨呗与彦逺悠然相对如昨日也而今可得乎始吾未识彦逺而已与仲子闲孟相习犹忆往嵗过仲子宿留五鼓酒醒闻书声琅然讶而问之知为彦逺而仲子为余言彦逺读书达旦以为常迨彦逺从吾游已不胜羸矣予毎谓仲子劝彦逺读书无过苦也而察彦逺之用心固有独异于人者自共事三月以来而彦逺之为文逸才俊笔葢无日不新吾方期以大就而讵至是耶悲夫彦逺孝友温良出于天性而闻善孳孳常若不及其家之上下及与彦逺相识者无不称为善人彦逺之殁而知与不知皆为叹息葢庶几无间言者焉夫彦逺即不幸早夭乎亦何负于頫仰哉然而彦逺方少年信道而未笃其于情爱之际固有未能释然者夫生死人所不免也而又不能相代为彦逺之父兄妻子者计无复之则其痛亦可以少衰矣噫吾恶知夫彦逺之不痛而无复之也吾年未三十而人世死生之感尝之殆尽十年之间哭吾兄哭吾妹哭我良友又哭我父当其哀之所至且蕲死而不得不自意其复悍然以生悲夫吾恶知彦逺之蕲生不如吾之蕲死乎畴昔之夜梦彦逺与吾促膝而语顔甚泽而多笑似甚乐者而忘其死也噫吾恶知彦逺之不乐而忘其死乎吾赋性迂拙疎而多误无能为人师而仲子过信予彊以彦逺相托彦逺又过信予而事之如其师吾是以不独悲彦逺又自媿也吾于西方之学不能行而稍知其大意每欲以此进彦逺而相与之日浅又不意奄忽至此不得尽吐其中之所懐而今已矣彦逺易箦前一日予为书慰问还报无恙翌日而讣至欲一执手永诀而不可得噫吾悲已无益而媿又无能及矣而徒以其无聊之辞解彦逺与其父兄妻子之痛噫吾恶知彦逺之不复过信予也
　　祭张素君文
　　呜呼素君之殁空堂素帏十年于兹而今始得归窀穸呜呼素君何待耶素君不能待其遗孤之成立男不及婚女不及字而区区待其嫂与同穴防然二穉谁忍复夺其恃呜呼痛哉天乎抑素君亦有意乎否也自吾失素君以来风流日逺奇情胜境不得与素君共其赏清言妙义不得与素君共其人情世路﨑岖荦确可悲可愤可歌可泣千容万熊不得与素君共其感慨呜呼素君何往乎犹忆与素君读书山寺寒夜拥鑪相对高咏刘徳语曰日月如梭老将至矣功业不遂遂相顾欷袁九龄闻而诃之曰二君方年少何得便尔无何素君死素君死又十年而吾头颅如故中间哀乐之所纒疾病之所摧疲形耗神举向日飞扬踔厉之气忽已化为寒氷死灰葢吾真老矣呜呼素君死者无可奈何后死者若此其相负何如也自素君殁后数见于梦相与谈笑如平生又知素君也往往谈死后事而今已矣不复梦矣素君之神其舍我而去耶抑吾其衰也素君殁后相与自文饶弱生辈而外吾又得境内外之友数人又得同里闬之友曰潘子吴子汪子而吾素君独何往乎呜呼素君已矣百嵗之后归于其居素君与嫂同穴之愿毕矣吾钝惰不才不能抚素君之家使嫂朝夕郁纡以死男不及防女不及字今葬素君者素君之父母也呜呼痛哉吾负吾友夫复何言
　　祭张君贶文
　　不肖兄弟从髫齓时识君贶君贶葢与先君游予覩君贶少年翩翩容止甚都又工为文翕然有声于时先君数称之为不肖等劝不肖等望而仪之以为轶才儁人唯恐其不得当也又数年而不肖等始得以艺文之役进而交于君贶时家茂材已成进士早去世而君贶犹浮沈诸生间毎见数相咨叹自是交日益亲相过从日益宻朝花之春夕月之秋清言斗酒缾罄未已继以烛尽当是时不得君贶无以为乐君贶乃更折行辈称兄弟相约为婚姻而执子弟之礼于先君葢张李之交四世于兹未有如君贶于不肖兄弟之厚也而君贶今死矣呜呼哀哉君贶少年负才名意不可一世谓当旦夕脱颖而老于青衿七上京兆而不得一遇故以秀才高等廪学宫者二十年行贡之天子升于国学而不能待以死噫何厄也士生而不见用于时则退而休于野以求其所以乐生而尽年君贶有田有庐有子岐嶷而慧其可以乐生者甚具毎忆君贶郊居风物爱其绿畴当戸修竹映槛或新正冽举网得鲜抱儿膝上称诗说史客至咍然相对忘返君贶即不遇可以乐死而不得尽年以死死又以恶疾悲夫孔子所谓斯人之亡不得已而归之于命者岂不然哉岂不然哉虽然君贶数年以来相纒于病苦之中痛痒迫于肌肤而寒热并于方寸其于人世已无聊生矣而察其肮之意不衰吾固知君贶于去来之际有洒然者也呜呼君贶平日谈倾四座饮敌数人见事风生捉笔云涌今安在哉将亦与君贶俱往耶吾不能为怛化而悲吾之无与乐此生也哀哉尚飨
　　祭徐孺谷文
　　人命朝露昔人所叹伤哉孺谷奄忽归幻冬中授手言笑晏晏春归哭君空堂不见真耶梦耶魂摇目况我及君情好如贯嵗在摄提于君斯馆出同舟航入共笔研月凉之夕花眀之旦星沉漏尽酒防客倦留髠宻坐觞酌杂乱有懐如山有舌如汉或歌或泣我后子先时惟郑生实同婉娈頺然相对气何傲防陋彼世氛神王弗善众目摄之胥谗睊睊我思古人胡恶乡原悠悠之口匪戒伊劝子安予言亦不谓谩予尝语子百年彊半富贵何期日月不延纵心而行无干世患嗟哉孺谷竟夭天年天乎人乎胡遽而然自我去子中常县县晤言不勤或继以牋察子之情若哽若咽予窃怪子其神不全世短意多殆不免焉嗟哉孺谷岂忘斯言命实为之我以谁寃所可叹悼交情中断俛仰十年风流云散蹇予阔疏于世多惮觞咏之防赖子一粲岂无他人非子不惯呜呼哀哉弹山之麓朝烟夕岚偕子翺翔赏是耽时与兴防遇酒辄酣张子和之相顾而三嵗月几何死亡相兼人生忽忽谁其独淹于呼哀哉富不如贫贵不如贱死何如生子今亦验生既不乐死复何恋生平之欢将子无逺尽此一觞泉壤永判哀哉尚飨
　　祭郑母吴须两孺人文
　　呜呼某之获交于闲孟二十年矣凡世人之所谓相亲厚者吾两人无不有而其所相期更有出于亲厚之外非世人之所得而知也彦逺尝师事某不幸而夭彦逸之视某也复在师友之间两家兄弟嵗时过从驩然如一家忧悲愉喜无不共之闲孟之违养吴夫人也甚早然其兄弟相携数十年怡怡于于未尝见有失恃之色吾尝叹息以为闲孟兄弟之能事须夫人也不独彰后母之贤而益以慰吴太夫人于地下所以相成者葢甚逺焉吴太夫人之殁已二十余年而未塟闲孟葢将有所待以大显荣其亲顾以闲孟之才尚浮沉未与时防迨须夫人殁而闲孟之心愈痛曰吾且不能待矣悲夫闲孟固洒落丈夫其于义命之际有确然不可夺者乃往与闲孟共事每见其于摧頺失意之顷辄惘惘不自持或废书而起中夜而叹察闲孟之用心岂犹夫世之情炎鬬进者而已哉其有隠痛而不能自己也昔人有言孝子之心有待五鼎驷马而不至者悲夫闲孟之不能释然固也若是则两夫人将亦有不能释然于防防之中者乎夫君子之事其亲也修其身明其道尽其所可为者以无忝所生尔矣其所不可知者天也今吾与闲孟所为相勉励者亦尽其所可为以期不负太夫人之教而不敢为世俗之孝而已也其可乎始与闲孟交方少年相矜意气跅弛自喜十年以来相与发愆懴过以求敛其虗气而之于道者靡敢不尽也顷且与闲孟叅云栖受五戒将图如释氏之所为大报恩者焉夫名闻利养凡可以致之于亲者固亦孝子之心而恐非防之所期也闲孟之报太夫人者或不出于此吾知太夫人之灵从此其可以大慰矣尚飨
　　祭闻子与文
　　万厯四十六年嵗次戊午后四月十有五日癸酉归西道人闻子与示寂于家越三月而其家以俗礼葬之云栖之阳是为七月日其同叅友人东吴李某为文以诔之曰呜呼维我先师阐扬浄土摄此羣根如盲能覩众生根劣耽逐诸苦掘井止渇终亦无补维子挺异夙植胜因笃生仁里与善识亲早闻此事解行日新厌苦趋乐适反其真死生大矣扰扰万端四大解散八苦交攒谁能似子泰然轻安端坐合掌去如脱丸子生卅年病居强半早嵗丧偶遂絶防宦天实为之使解其绊栖迟俗中非子本愿子有至性依依二人偕其弟昆于焉昏晨身虽在家以道相熏绳牀经巻翛然出尘尝发宏誓屡求薙除往嵗之春剪髪而徂二人持之复反其庐见我不怿语多叹吁沉疴纒绵遂以不起子语贤兄吾命实尔毎念出家或作或止病亦因之应念而徙示寂之前自知时至乃谂贤兄复申此誓延师祝髪就榻受具呜呼壮哉人固有志覩子之貌衣若不胜当其敢决如劒发铏一往不回物莫之撄道法是肩躯命可轻呜呼惜哉摧此干城子之赋情遇物而深景风浩浩虑子不禁卒有资粮此欣厌心岂如世人若浮若沈方子病棘再而苏末路难持恐子或渝七日之功羣魔克俘巍巍堂堂示我坦途吉梦先兆异香腾闾灵瑞炽然见闻则符子守本叅无贰无虞瞪目向西岂有见乎嗟余与子相知十年我往子来子忆吾怜南山之下水月林烟与子朝夕邈不可攀夘辰之嵗两度就子扶疾送予再至栖水落日苍黄风雨不已子唱我酬今遂已矣呜呼有生谁独无情有情无生我梦子醒去年别子我涕欲零期我重来春暖花明我行后期子已遐征呜呼归西迟我不能子遗我书嵗久成袠我开箧笥见子手泽警防之语刺我胸臆比嵗以来龙蛇交厄渊匠倾逝高贤遁迹子复弃我失此三益匪我悼子自诒伊戚子如良马见影疾驰哀此蹇驽鞭防为疲子如冥鸿戾天髙飞笑彼蚩蚩薮泽是窥云栖之阳山林郁苍子有遗言奉子归藏先师在焉鼓钟喤喤安子之蜕亦子乐邦我陈生平送子攸行哀不及文以铭不忘
　　祭孙翁文
　　呜呼维翁子季友而倩伯昭是两君者葢能以道义相砥去世俗之浮华而相安于澹泊之遭其交于吾辈匪夕伊朝俯仰三十年心期黯黯虽间阻而非遥其相与于无与而相为于无为淡焉如酌水而薫焉如饮醪殆非世之以酒肉招邀者也庶无愧于古人之久要余尝适翁之里一再侍翁见其貌癯而骨坚意简而神辽翛然如古松之临磵壑野鹤之在云霄意其可以长生度世碧落逍遥胡未跻乎上寿而遽有道山之遨呜呼余少闻父老之言毎叹桑梓之厚而厌吴俗之浇蹉跎暮年始得一归埽先人之丘垅寻丰溪之旧郊因以揽其山川风俗而接里中之所谓贤豪雕盘馔玉鼓钟伐鼛士嬉女游贫谄富骄讶所闻之不然何斯世之滔滔比游于翁子壻之间如登赫胥之庐而攀葛天之巢残书半牀浊醑一瓢采瓠叶而为羮然松枝以代膏值九秋之萧森骋四望于林皋低回留之其乐陶陶此余所以感旧里之繁华而想风味于贫交也睠焉仁里老成云雕渐典刑之悠邈伤古道之寥寥跽陈词以逺将寄薄奠于溪毛庶九泉之来歆慰千里之牢骚尚飨
　　祭郑闲孟文
　　呜呼闲孟隔日之别遂成千秋疾至此知其弥留我惑医言犹冀子瘳是日过子暑退火流庶与病宜谓子无忧视子目睛神眀尚遒翌日而逝曽不我谋于乎哀哉此何时乎不及送子赖子胜因爰值开士为子津梁无迷所指生平之谊予则愧矣方子病困虑有今日数为子言时勿可失去子房帏托处萧寂言偕浄侣与子朝夕见子踌躇不忍子逆奄忽至此悔予不力呜呼哀哉自我交子垂三十年哀乐所同頫仰厯然耿耿于懐有辞莫宣丁酉之役偕子白门高谈邸中聴者舌扪轻舟横江风浪拍天子啸吾歌失其烦寃嵗在壬寅西隠之偏与子读书感彼二贤心迹偶符遂谐姻连我客孺谷惟子数来客既耽酒主复善诙毎饮必欢倒载而回时或逃暑午饮喧豗弃瓿于庭讶何絫絫一日秋爽偶来三子时惟孟长然眀淑士孟长酒徒豪者所举子欲压之代巵以簋一吸五器孟慑而徙孺谷云亡兴防萧索年运以往忽忽不乐子于杯中犹深寄托侧弁婆娑似已非昨予毎戒子麴糵为害子醉而骂或醒而悔我或觞子必为夙戒子酣适索酒勿对子知予衷往往自废嗟乎闲孟竟以此败婴疾以来遇酒如憝昔之所欣今复何在哀哉哀哉三载之前予偕孟阳坐子书阁开尊相羊睹子忽忽惊其不祥忧能伤人将子无忘逺道之客念之徬徨岂谓此别死生参商于乎哀哉我之生平以友为命恃子以生夺子何横西城之隅已无子居槎水之舠已无子遨我有竒文待子而赏子今何往我有防酒待子而开子今不来子遗我书嵗久盈箱游戏谑浪皆成文章我欲理之两泪其滂我尝客燕子遗我诗凌韩轶苏离众出竒我欲展之泪已承眵子之制义神蛟螭病手一编属我品题我欲序之今以示谁昔之欢资今为愁具昔以解頥今为引涕呜呼哀哉西隠之盟儿女甫孩渐看成人抱子于懐呼我为翁与子俱衰死固常尔何足怪哉未能忘情聊以告哀子之濒行用意洒然言不及私叩我以禅我书数行属子贤季子读欣然了佛大意中有偈言持之弗替竟以此殉袖之而去凡今之人谄曲嫉妬是非人我鬬诤坚固子之坦易与物无忤刚肠疾恶一往成故见人一长忘其所挟急人之难不爱肤髪人留其余为家与身子惟不留至死而贫嗟如此人复有何业三涂八难岂为子设子之神明定复何蹈在天在人宜以见告生平之知无俾眊眊于乎哀哉尚飨
　　祭沈无回文
　　呜呼无回讵至是耶兄文章可以名世学术可以经世风节可以持世胸懐气量可以容葢一世颀然玉立轩然霞举望而知为福徳寿考之相乃一第不酬其才一官未究其用而奄忽至是耶吾两人之交自庚戌倾葢燕中中间吴越相望聚散不常良晤之期廿年有几而今遂成隔世耶犹忆受之之言曰近识沈无回酒杯流行意态俯仰絶似长蘅比索无回于邸中相视而笑求其相似者而不得也而今遂使我为中郎虎贲不逾痛耶吾两人相聚毎以忽忽不尽意为叹公车之赋屡约同之壬子兄以内艰罢乙夘弟以附舟先发未戌弟皆以病归夙昔之约未及一践而今遂无合并之日矣可不痛耶丙辰被放同羇留寓舍东西相去十余里隔日必一相闻三日必一相见弟先出都门就兄言别篝灯置酒执手汍澜别之难如此而今竟成永诀耶兄官黄岩三年己未之冬兄以假归而弟适至西湖始得一握手是夜月明同饮于涌金舟中酒防慷慨察兄之意有甚不能释然者窃怪其不达夫世之所为巍科膴仕者其人已畧见之矣而区区欲与哙等为伍乎嗟乎无回吾知兄葢欲有所用于世而非苟然者也兄性狷洁居恒不妄名一钱而胸懐廓落或不恤倾筐倒庋以缓急人今至以贫仕为禄养非兄意也然则兄之不释然于中者非一日矣而竟以此天其天年耶弟迂疎懒拙于兄不能为役而兄中心好之又尝爱弟之画而弟泛然酬应不能悉其能事以事兄兄晩而游戏此道毎秘惜不肯示人偶一见之气韵妍妙遂入唐宋诸人之室辄爽然自失欲为辍笔而今已矣不及见兄之所止矣呜呼兄即不得大用于世而小草一出他日宦成优游林下弟亦将买山卜邻相携终老子图我书子歌我和以酬宿昔之诺岂不乐乎而兄竟舍我而逝弟将谁与为质耶呜呼无回以兄之眀达其于死生之际超然不惑无待言矣生而为世闻人没而祝于乡先生之列亦可以媿夫冺冺以生没没以死者矣况两贤嗣翩翩竞爽将继兄之业而代兄色养之所不逮兄其可以瞑耶虽然亦可悲也巳言叙生平以佐一觞填胸塞膺不知所次无回无回其知之耶尚飨
　　祭张子薪文
　　天启四年甲子二月日张子子薪卒于家友人某时客武林淹留至八月而归始得临其丧以蔬果致奠而为文以哭之曰里闬之友昔惟三人最后得子久而益亲汪子邑居吴耕逺郊潘为经师虽迩而遥惟子相求无闲时日一日不见忽忽若失一味之甘一花之开飞书相报我往子来子病郊居不能逺渉我数就子时勤舟楫屯桥之畔村童里媪指予而言知与子好呜呼哀哉自失闲孟望城悲噎子之矣屯桥路絶呜呼哀哉我游西湖子来别余见子健噉尚谓无虞岂知生平尽此须防子病数年屡仆而起恃子善病病不能死于戏痛哉今真死矣别子阅月子遗我书期我来归竟不能须知有此事我必不出子行我送非我谁责呼天抚膺吁嗟何及哀哉哀哉凡今之人噂沓反侧子之直肠如矢注的一言非义头面发赤凡今之人陨获充诎子之介性百錬刚铁箪瓢屡空嗟来弗屑嗟乎子薪子真道器尚有余习未能度世游玩之物高眀所寄子往而深贤于势利天假之年观其所际于乎哀哉凡今之人求多于天富贵寿考子孙衍蕃诸福之中子无一焉人为子悲我则不然贫士之常况子能守金髙于山营营可丑子屋三间为园数畆千花对榻一编在手贫者乐乎富贵何有人我之场健者争先因病得闲乃近于禅药鑪经巻晏坐翛然病之于子良药福田我躬不阅遑计后世千年之谋达者所弃子之无营以子无累去来自如夭寿何贰知子旷懐数年于道此言糠粃子能自了我尝语子子神太清举世混浊扰扰以生厌而薄之殆将与撄嗟乎子薪匪命之穷世浊子清谁能子容楞严了义白葢真言一词半句可以通子能读之掩巻澜翻持以正宗云粲然嗟乎子薪生死芸芸如子之死千万一人我犹悍然视息人间眼中无子谁乐余年我留西湖滔滔不归岂不思家哭子后时巷无居人乡梦已非西湖之上水月林烟念子尝游寓目无欢百顷风荷千章岩桂念子癖花看花欲泪子癖我画如子癖花我腕欲脱子壑无涯长笺大轴钉壁摊几毎一咨嗟子病若洗嗟乎子薪我手尚在援毫自废赏音不再从子书来道子所藏随子而尽飞去何乡予画无灵人琴并亡于乎哀哉我虽好广中实狷狭喙长三尺非子莫发子不苟同实我畏友今我失子孰攻其咎我于名场毎懐退志子之所知我已早计桃花流水一往千春子今舍我谁与卜邻于乎哀哉天不憖遗夺我郑子又失子薪谁能恋此逝将去之适彼乐郊麋鹿鱼虾我将与交凡今之人不可以明惟子知我敢告幽防呜呼哀哉
　　祭朱元伯文
　　丙午之役吾邑同荐者三人公显与余同甲子而元伯少于余四嵗当是时元伯方少年翩翩自喜而公显则魁岸颀硕伟然丈夫独余长斋枯寂尫然如病僧自顾福徳不逮两君时时欲引分而止无何公显成进士不数年而死元伯连举不第乞恩就敎职者五六年方擢为国子学录不及之官而病遂以不起两君者皆不满五十位既不显而复促其年悲哉余虽頽惰自废于世无所短长然视息人间业已浮两君之筭始望殆不及此而数年以来既哭公显又哭吾元伯三人之中防然独存感念畴昔复有何乐今年春元伯将之宫廷和以使事适越余偕无际觞而饯之越月而廷和讣至又越月而元伯病归一席之间奄丧二贤自元伯廷和而外又丧吾起东半嵗之间而吾邑亡三乡先生又皆余所亲厚昌黎有言人欲久不死而观居此世者何也悲哉元伯为人孝友兹让坦衷直肠居恒闭户萧然不干外事其掌敎宿迁也勤于其职抚其诸生如亲子弟有事则委曲覆防之郡大夫高元伯之行总淮人士而属之课督一时靡然向风元伯之归淮人士相率为歌诗文词以颂之携榼而饯者填于路操舟而送者塞于河夫元伯虽局促冷氊无所建防而其自处不苟且翕然孚于上下者若此使显而用之将必有可观者而竟止于是悲哉人生修短升沈达者等之梦幻元伯体素高亮俯仰无怍去来翛然当复何憾吾所不能释然者与元伯生同时居同里荐同籍而生平识面始于丙午过从谑浪多在长安其余州里之防经嵗不继逺宦以来书问寥濶又尝期过郊居数年不遂竟不得以杯酒流连信宿谈笑吾所欲进之于元伯者尚懐而未吐也而元伯已逝矣悲哉授手无及一觞徒盈鉴此情言为我举之尚飨














　　檀园集巻十
　　钦定四库全书
　　檀园集巻十一
　　明　李流芳　撰
　　西湖卧游册防语【凡二十二首】
　　紫阳洞
　　南山自南髙峯逦迤而至城中之吴山石皆奇秀一色如龙井烟霞南屏万松慈云胜果紫阳一岩一壁皆可作累日盘桓而紫阳精巧頫仰位置一一如人意中尤奇也余己亥嵗与淑士同游后数至湖上以畏入城市多放浪两山间独与紫阳隔濶辛亥偕方回访友云居乃复一至葢不见十余年所往来于胸中者竟失之矣山水胜絶处每恍惚不自持彊欲捉之纵之旋去此味不可与不知痛痒者道也余画紫阳时又失紫阳矣岂独紫阳哉凡山水皆不可画然皆不可不画也存其恍惚者而已矣书之以发孟阳一笑
　　云居寺
　　武林城中招提之胜当以云居为冣绕山门前后皆长松叅天蔽日相传以为中峰手植嵗久浸淫为寺僧剪伐什不存一见之辄有老成凋谢之感殆不欲多至其地去年五月偕方回泛小舟自小筑至清波访张懋良寺中落日坐长廊沽酒小饮已裵回城上望鳯凰南屏诸山沿月踏歌而归翌日遂为孟阳画此殊可思也壬子十二月鹿城舟中题
　　西泠桥
　　余尝为孟阳题扇云多寳峰头石欲摧西泠桥边树不开轻烟薄雾斜阳下曾泛扁舟小筑来西泠树色真使人可念桥亦自有古色近闻且改筑当无复旧观矣对此怅然
　　两峰罢雾图
　　三桥龙王堂望湖西诸山颇尽其胜烟林雾嶂映带层叠淡描浓抺顷刻百态非董巨妙笔不足以发其气韵余在小筑时呼小浆至堤上纵步看山领略最多然动笔便不佀甚矣气韵之难言也予友程孟阳湖上题画诗云风堤雾塔欲分眀阁雨萦阴两未成我试画君团扇上舩窓含墨信风行此景此时此人此画俱属可想癸丑八月清晖阁题
　　法相寺山亭图
　　去年在法相有送友人诗云十年法相松间寺此日淹留却共君忽忽送君无长物半间亭子一溪云时与方回孟阳避暑竹阁连夜风雨泉声轰轰不絶又有题扇头小景一诗云夜半溪阁响不知风雨歇起眎杳霭间悠然见微月一时会心都不知作何语今日展此亦自可思也壬子十月大佛寺倚醉楼灯下题
　　胜果寺月岩图
　　胜果岩石奇秀甲于两山而月岩尤为奇胜不知何物人树一绰楔以障之又于崖上凿字作道学语可笑石大无灵见汚伧父予此画虽不能传神亦足为洗垢矣壬子腊月十三日书于金阊舟中时孟阳以送予北上携此册至同观者为方孟旋徐元晦金尔珍翁子逺郑子野张伯美舎弟无垢从子缁仲
　　六和晓骑图
　　燕子矶上台龙潭驿口路防时竝马行梦中亦同趣后来五云山遥对西兴渡絶壁瞰江立恍与此境遇人生能防何江山幸如故重来复相携此乐不可喻置身画图中那复言归去行当寻云栖云深渺何处此予甲辰与王淑士平仲叅云栖舟中为题画诗今日展余所画六和晓骑图此境恍然重为题此壬子十月六日定香桥舟中
　　永兴兰若
　　壬子正月晦日同仲锡子与自云栖翻白沙岭至西溪夹路修篁行两山间凡十里至永兴寺永兴山水夷旷平畴逺村幽泉老树防缀各各成致自永兴至岳庙又十里梅花绵亘村落弥望如雪一似余家西碛山中是日飰永兴登楼啸咏夜还湖上小筑同孟阳印持子将辈痛饮翌日出册子画此癸丑十月乌镇舟中题
　　冷泉红树
　　余中秋看月于湖上者三皆不及待红叶而归湖上故人屡以相嘲予亦屡与故人期而连嵗不果每用怅然前日舟过塘栖时见数树丹黄可爱跃然思灵隠莲峰之约今日始得一践及至湖上霜气未遍云居山头千树枫桕尚未有酣意岂余与红叶縁尚悭耶因忆往嵗忍公有代红叶招余诗余亦率尔有答聊记扵此二十日西湖领略犹未了一朝别子归使我意悄悄当我欲别时千山秋已老防得少日留霜酣变林杪子尝为我言灵隐枫叶好千红与万紫乱挿向晴昊烂然列锦绣森然建旂旐一生未得见何异说食饱至今追防游懊杀归来早岂意今复尔万事有魔娆相牵可奈何是身如笼鸟归来十日余昨日试闲眺村边小红树向人亦嫋嫋转忆故人言西湖搅懐抱开缄读素书因风为子道
　　断桥春望图
　　往时至湖上从断桥一望便魂销欲死还谓所知湖之防灔熹微大约如晨光之着树眀月之入庐葢山水相映发他处即有澄波巨浸不及也壬子正月以访旧重至湖上辄独往断桥裵回终日翌日为杨谶西题扇云十里西湖意都来在断桥寒生梅蕚小春入栁丝娇乍见应疑梦重来不待招故人知我否吟望正萧条又眀日作此图小春四日同孟阳子与夜话偶题
　　南屏山寺
　　往嵗甲寅同淑士平仲过南屏居然亭看石壁叫絶以后数至湖上或到南屏看友人辄别去徘徊两山欲一至居然亭而不果矣见余画始恍然如梦中也
　　雷峰暝色图
　　吾友子将尝言湖上两浮屠雷峰如老衲寳石如美人予极赏之辛亥在小筑与方回池上看荷花辄作一诗中有云雷峰倚天如醉翁印持见之跃然曰子将老衲不如子醉翁尤得其情态也盖予在湖上山楼朝夕与雷峰相对而暮山紫气此翁颓然其间尤为醉心然予诗落句云此翁情淡如烟水则未尝不以子将老衲之言为宗耳癸丑十月醉后题
　　紫云洞
　　己酉三月偕闲孟无际子薪舎弟无垢从子缁仲登乌石峰寻紫云洞洞石甚奇而惜少南山秀润之色然境特幽絶游人所罕至也后三年在小筑灯下酒酣弄笔作水墨山水觉旧游歴厯都在目前遂题云紫云洞图竟不知洞果如是画否当以问尝游者余画大都如此亦可笑也
　　涧中第一桥
　　己酉始至十八涧与孟阳闲孟无际子薪舎弟无垢舎侄缁仲俱至徐村第一桥饭于桥上溪流淙然山势廻合坐久之不能去予有诗云溪九涧十八到处流活活我来三月中春山雨初歇奔雷与飞□耳目两奇絶悠然向溪坐况对山嵯嵲我欲叅云栖此中解说法善哉汪子言闲心随水灭无际亦有和余诗忘之矣
　　云栖晓雾图
　　壬子正月晦日与仲锡子与出云栖慧法师季龢居士送予辈至三聚亭下是日大雾山林模糊已而霁至西溪还小筑明日孟阳持册子索画遂追图此意今又二年矣乌镇舟中子将子与孟阳夜话偶题
　　癸丑十月孟阳及子将兄弟与余同舟至吴门夜泊乌镇酒后题字距壬子一年耳兹称二年此时真大醉耶犹记出云栖时雾初合四望皆空时见天末一防皆山顶也日出氤氲竹树如影在水中有寒柯离簁挺出空蒙间犹带红叶分明可爱余画中冣得此意题时草草故所未及当游时画时题字时子与皆在今已作故人永隔言笑真可痛也己未六月重题烟霞春洞
　　从烟霞寺山门下眺林壑窈窕非复人境李花时尤奇真琼林瑶岛也犹记与闲孟无际自法相至烟霞洞小憩亭子渇甚无从得酒见两伧父携榼至闲孟口流涎遽从乞饮伧父不顾予辈大怪偶见梁间恶诗书一板上乃抉而掷之伧父踉跄而走念此辄喷饭不已也
　　江干积雪图
　　余春夏秋尝在西湖但未见寒山而归甲辰同二王叅云栖时已二月大雪盈尺出赤山步一路琼枝玉榦披拂照燿望江南诸山皑皑云端尤可爱也庚戌秋与白民看月两堤余既归白民独留迟雪至腊尽是嵗竟无雪怏怏而返世间事各有縁固不可以意求也癸丑阳月题
　　甲寅腊月自新安还孟阳觞余湖上大雪襆被与李大白孟阳方回宿舟中时已廹嵗子将强挽余欲脱不得晨起濳呼一小舠而遁雪已霁白云出山与雪一色上下光耀应接不暇儗作一诗以归思卒卒不果终是一欠事也己未夏日虎丘精舎重题
　　岣嵝云涧
　　今年无回在灵鹫余在小筑无回书来屡约余看红叶云且扫岣嵝山阁以待余予跃然欲赴防体中小极不果比同孟阳至灵鹫则无回复以事归矣为之怅然是日至岣嵝树庵上人方禁足清音阁上皋亭大慧长老亦在焉相与啜茗而去展此图忆岣嵝山水清逺深恨不得少留践无回之约遂题之以订后期
　　孤山夜月图
　　曽与印持诸兄弟醉后泛小艇从西泠而归时月初上新堤栁枝皆倒影湖中空眀摩荡如镜中复如画中久懐此胸臆壬子在小筑忽为孟阳冩出真是画中矣
　　三潭采莼图
　　辛亥四月在西湖值莼菜方盛时以采撷作羮饱噉有莼羮歌长不能载大意谓西湖莼菜自吾友数人而外无能知其味者袁石公盛称湘湖莼羮不知湘湖无莼皆从西湖采去又谓非湘湖水浸不佳不知莼初摘时必浸之经宿乃愈肥凡泉水湖水皆可不必湘湖也然西湖人竟无知之者图中人舟纵横皆萧山卖菜翁也可与吾歌竝存以发好事者一笑癸丑十月吴江舟中篝灯题
　　江南卧游册题词【凡四首】
　　横塘
　　去胥门九里有村曰横塘山夷水旷溪桥映带村落间颇不乏致予每过此觉城市渐逺湖山可亲意思豁然风日亦为清朗即同游者未喻此乐也横塘之上为横山往时曽与潘方孺阻风扵此寻径至山下有美松竹小桃方花恍若异境因相与攀跻至絶顶风怒甚防欲吹堕二十年事也丁巳中秋后三日画于孟阳阊门寓舎九月复同孟阳至武林夜雨泊舟朱家角补题
　　石湖
　　石湖在楞伽山下寺于山之巅者曰上方逶迤而东冈峦渐夷而上下起伏者曰郊台曰茶磨寺于郊台之下者曰治平跨湖而桥者曰行春跨溪而桥达于酒城者曰越来湖去郭不十里而近故游者易至然独盛于登髙之会倾城士女皆集焉戊申九日余与孟髯同游值风雨游人寥落山水如洗着屐至治平寺抵暮而还有诗云客思逢重九来寻雨外山未能凌絶顶聊共泊西湾茶磨风烟白薇村木叶斑谁言落帽会不醉复空还山下有紫薇村髯尝居扵此今已作故人矣可叹
　　虎丘
　　虎丘宜月宜雪宜雨宜烟宜春晓宜夏宜秋爽宜落木宜夕阳无所不宜而独不宜于游人杂沓之时葢不幸与城市宻迩游者皆以附羶逐臭而来非知登览之趣者也今年八月孟阳过吴门余拏舟往会中秋夜无月十六日晚霁偕游虎丘秽杂不可近掩鼻而去今日为孟阳画此不觉放出山林本色矣丁巳九月六日清溪道中题
　　灵岩
　　余往来西山数过灵岩山下戊申秋日始得与起东及其二子梁瞻雍瞻一登余皆从舟中遥望其林石之秀而已灵岩为馆娃旧趾响屧廊采香迳琴台皆在其上石上有陷痕如履相传以为西施履迹殆不可信少时梦与友人至此僧舎作诗醒时记有松风水月皆能说之句辛亥同家弟看梅西碛过灵岩诗云灵岩山下雨绵绵香迳琴台云接连忆得秋山黄叶路松风水月梦中禅葢谓此也丁巳九月七日西塘舟中题
　　题溪山秋意巻
　　去年残腊屏居檀园嵗暮穷愁百感交集酒杯书巻皆为愁具篝灯无睡间以笔墨自遣或一木一石期于引睡而止偶拈此卷嫌其太长初欲纵笔尽之倦而弃去后遂稍敛凡经十宿而成前后疎宻笔皆不应置之箧中久未题字偶过吴门出示松圆道人至武林示宋比玉皆以为可余视之亦复焕然转自矜惜矣湖上友人邹孟阳爱画入骨藏余画独多见此又欲乞之余告以不能满志孟阳不信盖过信两君之言也夫余亦信两君况孟阳哉如孟阳之爱画藏之箧中与余无别不然十宿引睡之功三月穷愁无聊之感当终身与余作伴不忍轻掷与人也丁巳六月十一日题于西湖小筑
　　题怪石巻
　　孟阳乞余画石因买英石数十头为余润笔以余有石癖也灯下泼墨题一诗云不费一钱买割此三十峰何如海岳叟袖里出玲珑孟阳笑曰以真易假余真折阅矣舎侄缁仲从旁解之曰且未可判价须俟五百年后人知言哉丁巳十一月慎娱居士题
　　题灯上人竹卷
　　往嵗己酉北上舟过莲泾访双林上人于积善庵出所画竹巻属余题字以后每经吴门数欲过庵中而不果盖不见上人者六年矣幽窓浄几薫茗相对今日如复理梦中也上人屋后有美竹千竿净緑如拭今遂化为乌有而上人笔墨乃益进新枝古榦披展森然如见真竹岂此君神气都为上人摄尽无复生理耶冁然一笑遂题其后甲寅清和月
　　又
　　少时见余友髯朱画竹喜而效之度不能胜辄弃去为林木山水以自娱大都竹扵长巻位置尤难寒梢万尺虽不乏烟云变化而诘曲髙下坡陀掩映往往不能遂其耸然干霄之势古人以竹巻传者予亦未覩奇絶也尝以此语友人潘与归休皆以为然二子皆専工画竹已卓然成家而独以位置长巻为怯其它可知已今日观双林上人巻惜不令二子见之一瞠目叫絶且知笔墨蹊径不可以律方外天游之人也甲寅四月浴佛日雨初霁风日清和同江子士衡舎弟无垢泛舟桐泾自云隠庵步至积善精舎与上人坐窓下啜茶试墨信笔题此
　　题画册
　　甲寅九月埽墓新安过吴门别季弟无垢扵寓舍持素册授余曰遇新安山水佳处当作数笔归以相示可当卧游颔之而别自禹航从陆至丰于一路溪山红树掩映曲折或旷或奥皆在画中行归自屯溪买舟沿溪而下清流见底奇峰怪石叅错溪中两岩束之上限云日所谓舟行若穷忽又无际者昔人称新安江之胜今始见之每欲下一笔逡廵不敢归与无垢言之但相对一笑而已然此册犹在余箧中每开视之犹作新安山水想乙卯北上乃复携之而行京师尘埃蔽天笔冻欲死画意益不得发丙辰落魄而南长夏闲居思理笔硏简得此册则曩时新安山水又付之子虚乌有矣因随意弄笔以解烦热数日而册满尚欲题字识此一段因縁邹仲锡一见便夺去固索不得好画如仲锡便脱手相赠不足复惜但此册未画时已走新安往返二千里京师八千里中间游览之乐车马风尘菀枯氷炭之感歴厯皆影现扵此不可不惜也因题而归之丁巳五月二十四日
　　防盆兰巻
　　己未春余北上至濠梁病还夜辄苦不寐独处惘惘非对友生流连花酒即无以遣日二月二日与子薪韫父尔凝家伯季从子泛舟南郊听江君长弦歌值雨子薪偕尔凝君长宿余家盆兰正开出以共赏子薪故有花癖烧烛照之啧啧不已花虽数茎然叅差掩映变态颇具其葩或黄或紫或碧或素其状或含或吐或离或合或髙或下或正或攲或俯而如瞰或仰而如承或平而如揖或斜而如睨或来而如就或往而如奔或相顾而如笑或相背而如嗔或掩抑而如羞或偃蹇而如傲或挺而如庄或倚而如困或羣向而如语或独立而如思盖子薪为余言如此非有诗肠画笔者不能得此形容也余既以病不能作一诗记之欲作数笔冩生而亦复不果然是夜与子薪对花剧谈甚欢胸中落落一无所有伏枕便酣睡至晓从此病顿减此花与爱花人皆我良药不可忘也今日子薪邀过花癖斋看莺粟花花既烂漫映带新緑时雨骤至物色韶润小窓对饮情境清适回思春夜赏花之乐皆百年所未易有子薪出素巻相属因髣髴为冩盆花并追纪其语于后四月朔日也












　　檀园集巻十一
　　钦定四库全书
　　檀园集巻十二
　　明　李流芳　撰
　　题防【凡二十五首】
　　题画巻与子薪
　　三月十八日余自吴门还翌日与子薪相闻且招之子薪报云彦逸亦在此质眀当与偕来是日轻阴风气萧爽集伯氏从子辈扵寳尊堂既酣子薪彦逸遂留宿山雨楼头晨起登楼看雨焚香啜茗颇适饭罢两君便欲别去予曰家酿颇冽尚堪小饮当为稍淹已维舟于门矣既饮酒白于玉芳于桂甘扵泉新緑映槛雨润欲滴门外屐声不至鼎足而谈或笑或歌或泣皆生平怀而不尽者遂不能去肴既尽佐以笋防重涤酒器出所藏哥窑旧玉二杯陈案上呼五木得异采者饮一杯童子时时摘花来供蕙既芳蔷薇视人而笑虎茨数树着花如雪掩映斋壁子薪往往呌絶因相牵入慎娱室索墨汁属予画且画且谈竟尽此巻欲题一诗已醉不能聊纪此以资它日谭柄相知如闲孟孟阳者可一示之勿以示俗人也己未三月廿二日泡庵道人题
　　题画册
　　慎娱居士有幽忧之疾夜苦不寐寒冬漏长独酌易尽久读伤神又无观力不耐枯坐唯赖笔墨可以自遣心手有托形神蹔调意适而忘与梦俱至此册自冬徂春经三月而成为山水林木者廿帧为杂花折枝者十帧为古德机语真行书十帧葢皆可以自娱而不可以传者其真慎娱居士之诗画也欤
　　为与游题画册
　　与游以此册属画藏笥中二年苦无兴会未敢落笔今年十月过虞山看枫叶扵吾谷因登维摩下至兴福清游甚乐翌日入郡待月于虎丘舟中无事简得册子连画八帧归家碌碌治装北行又置之笥中将至鹿城念当与与游别复画得二帧宿逋顿了为之一快余画无师承又不喜临摹古人如此册于荆闗董巨二米两赵无所不效然求其似了不可得夫学古人者固非求其似之谓也子久仲圭学董巨元镇学荆关彦敬学二米然亦成其为元镇子久仲圭彦敬而已何必如今之临摹古人者哉余不能画而知其大意如此愿与与游叅之时天启元年辛酉十一月十九日娄东舟中
　　题画
　　余近喜画小册时有好事者往往致此乞画此册亦为友人所乞携之虞山是日风日清美与子崧寻吾谷盘礴枫林下丹黄如绣饭后呼兠舆至维摩兴福两兰若归而落日映湖圆月出岭矣因出此册示子崧便欲攘去子崧爱予画十年所畜皆落盗手遂欲以攘补之知攘效矣顾余手在患子崧不好尔何必尔耶因题而归之并发一笑
　　余尝画柳赠西湖张女郎题云断桥堤外栁如丝愁杀春风烟雨时见说美人能爱画的应将此鬬腰肢女郎珍重此画数持以示人由是湖上之人无不知余能画柳者乃至缁流道民亦以见乞一日灋相寺小师乞余画辄依前韵题云西湖烟栁断肠丝只合将来鬭翠睂料得禅心应不染也教和墨冩风枝后又为灵隐蘧沙弥题扇云爱栁终何意秋风君始知青青虽画得不是动摇时为六如画此便面已数年纸墨剥落犹为装池成轴可以见其癖好不减女郎小师也
　　题画为子薪
　　去年以髙丽茧装成三册子一以遗淑士一遗子薪其一留箧中七月新凉子薪窓前红叶茉莉烂漫异常余连诣之酒酣兴发輙倚案取册子弄笔作画画尽十帧尚未题字今年子薪病中致此索书暑月挥汗懒近笔研置架上一日索之已亡去矣念子薪爱画入骨又病中借以遣兴不敢以告之大索十日不得简箧中素册尚在连夜篝灯画此偿之前在子薪斋中乘兴走笔多草草不惬意此册仿诸家虽不尽得形模然笔墨气韵差不大谬扵古人岂独焕然复还旧观直可谓后来居上矣若画能疗疾子薪当霍然而起为余置酒红茉莉下开东轩一赏之壬戌七月十一日
　　题画册
　　戊午夏冩经臯亭真歇禅师塔院平头从城中装一小册置笥中六月出山舟中热甚不堪近笔研开而复巻八月重至湖上复携此册而往舟中无事画得五帧意倦辄止归而匆匆治装北行途中病还数月以来不见湖山无从发画思九月乃复来钱塘买舟西湖留连十日饱看两山红叶而归则此册又在几头矣舟次吴江风雨如晦灯下饮数杯辄画三纸眀日抵葑门晤淑士小饮而别泊金阊城下与君长复命酒对饮君长饮戸太窄不三酌已醉雨过月出天水如洗徙倚船头听君长吹箫度曲弹三弦遂不能寐篝灯试墨又画得四纸前后共十二帧竟满册矣又眀日舟过维亭出此展玩复为冩旧作题画之句兼记嵗月己未十月二十日也
　　题白云青嶂图
　　昔年有僧乞画余为题一诗云白屋半间茆破碎青林一带雨淋漓寳池行树无人爱却爱人间小景儿葢为此僧不信净土而作也偶仿董北苑笔意作白云青嶂图忆此并书之似道友子薪一笑子薪酷爱画又专修净土其以此诗为何如也天唘癸亥初春
　　题画册
　　去嵗八月过吴门晤王淑士兄弟宿留虎丘秋热甚酷舟还至鹿城稍有凉意同舟夏华甫携得宋笺册子爱其光润宜墨辄作小景两日间遂尽此册自谓稍存笔墨之性不复寄人篱壁但当世耳食者多识真者少聊借千载上诸君子之名以恐喝之效颦学步非予本懐令摹古者见之当为一笑然后世有知此道者亦或相赏形似之外耳天唘癸亥八月十二日题于檀园萝壑
　　题林峦积雪图
　　癸亥逼除连日大雪闭门独饮小酣輙弄笔墨偶得旧楚纸喜其澁滑得中为破墨作林峦积雪图古人画雪以淡墨作树石凡水天空处则用粉填之以此为竒予意此与墨填者皆求其形似者耳下笔飒然有飘瞥掩映扵纸上者乃真雪也愿与知者叅之廿八日薄暝映雪题于劒蜕斋中
　　题画册
　　辛酉腊月北行意思萧索到吴门闻子将将来迟之同行因暂住虎丘之铁佛僧舎时送余者为子薪鲁生舎弟无垢舎侄宜之儿子杭之武林都修之时时抱琴来作数弄比玉还白下与予一路同来乐酒晨夕古白同寓舎间日一相对楚中李宗文居停亦相近女冠王修防数以扁舟往来山中差不寂寞然夜阑客散辄苦无绪或终夜不寐无可自遣灯下索墨汁作书及画同居者皆得饱所欲而去以此为笑乐儿子不好学而偏嗜画每欲裁之不欲身为作俑然兴酣辄忘之此册数帧于酬客之暇乘兴防染不知为儿子所乞也书画本髙人之事非读书万巻胸中笔下无半防尘俗者不能工儿辈患不好画耳未有好画而不肯读书者昔人云我常自教儿此非解嘲语不然亦当如渊眀诗云天命苟如此且进杯中物耳无以为别书此一笑十二月三日灯下题
　　题闲孟诗册
　　五言古诗至少陵而一变流而为退之乐天至于东坡而变已极矣然皆不出扵少陵而能各成其一家者也闲孟跅弛之才不为律缚独古诗时一作之有韩之奥有白之达有苏之纵横而吐纳风流率其胸懐韵致独絶则前后五百年诗人中所无也闲孟不喜以诗人自居世无知其诗者独余与孟阳时称之今其遗诗不及百篇传之其人岂无复有扬子云者以子之言为不妄乎往嵗庚戌在都下闲孟寄予病起诸什余与淑士负暄檐际开巻读之时时叫絶乃闲孟箧中所留有一二为余所未见其中有见懐之什而都未及见寄不知闲孟何意也闲孟往往自怯其书其寄予诗巻倩友人书之予每以为恨闲孟书虽不工固闲孟之书也手泽在焉呜呼闲孟己矣此真闲孟之手泽也悲夫天启壬戌七月彦逸致此巻索题拭泪书此
　　题画为子薪
　　余友张子薪爱游而善病爱友而寡交一病数年足迹不能出户交游既絶独以卧游为乐故其爱独钟于予又独钟扵予之画余闲日必一遣问十日五日一自往子薪必具楮素饬笔研以待巻轴纵横筐箧盈溢而徴索不己每一画成徬徨叹赏若可终身于是者凡见人一纸一素又恨不能奄有之以是数求多扵余其癖如此秋月余将过武林子薪又以素册投之曰子游西湖徘徊于六桥两山之间我不能游而又失子庶得子画以代我游日以代子谈何如余闻而悲其意不忍拒也余之归子薪又将有辞以属余曰出子之所游而得者以示予予复何辞以拒焉余知余之所以应子薪者非腕脱不能止也书此一笑天启癸亥中秋
　　题画册为同年陈维立
　　维立兄以素绫小帧索画且戒之曰为我结想世外勿作常景余思世外之境则如三岛十洲雪山鹫岭之类不独目所未经亦意所不设也其何能施笔墨窃以为景在人中而人所不能有之者多矣前人之所有而后之人不得而有之者多矣夫人所不得而有之即谓世外之景其可乎俯仰古今思其人因及其地或目之所经而意之所可设是可以画画凡十帧如渊眀之柴桑无功之东臯六逸之竹溪贺监之鉴湖摩诘之辋川次山之浯溪乐天之庐山子瞻之雪堂君复之孤山所谓今之人不得而有之者也如渔父之桃源则所谓人亦不得而有之者也画成偶有所触因各赋一诗不咏其地而咏其人以为地非人不能奇如三岛十洲雪山鹫岭非仙佛亦不能奇也然仙踪佛迹不在世外如桃源之类往往有之非其人自不遇耳余所咏诸贤亦有不能终保丘壑者或老于丘壑而文采风流不足以传并山川之奇湮没而不彰者可胜道哉如是则古人之所不能尽有者又将待其人以有之其人伊何将求之世外乎求之世间乎请以此扣之维立
　　题画册后为李郡守鸖汀
　　徐田仲以素绫册子属画曰将以贻同官之长鸖汀李公余闻公政事之暇留心书画精于鉴裁余自顾画无师承且伏处海隅无山川之竒足以发其志意游迹所厯不越数千里五岳名山未尝得一游独好观古人之迹如荆闗董巨及胜国诸名家时一效颦又尝见史传所载昔人游居名胜之处辄为神往足虽不至而思其人及其地谓可以髣髴貌之不独卧游山水兼以晤对古人盖皆欲以自娱而不可呈之赏鍳者之前也公治杭未三年而政成人和废坠修举比者清湖之役不避豪右断而行之使空眀潋灔还其旧观泳游呴沬皆荷眀徳论者以为白苏复生而余亦谓公之风流节概未可以今人中求之也上下千余年西湖为白苏两人所有后之人安得而有之今则又当属之公矣如余所画庾公南楼谢公东山及其他名胜之地未有不因其人以传者也余他日更请为公图西湖之胜以继古人之后可乎余画虽不工固将附青云之末以传之无穷也已
　　题云山图
　　甲子嘉平月九日大雪泊舟阊门作此图忆往嵗在西湖遇雪雪后两山出云上下一白不辨其为云为雪也余画时目中有雪而意中有云观者指为云山图不知乃画雪山耳放笔一笑
　　防摹书帖
　　学书贵得其用笔之意不专以临摹形似为工然不临摹则与古人不亲用笔结体终不能去其本色摹书然后知古人难到尺尺寸寸而规之求其肖而愈不可得故学者患苦之然以为某书某书则不肖去自书则逺矣故多摹古帖而不苦其难自渐去本色以造入古人堂奥也庚申新正十日试笔题于劔蜕斋中
　　题画册
　　从舎弟无垢得宋纸十六帧装成一册子去年在湖上画得八帧分寄张防稽宗晓半留箧中寒夜酒阑篝灯无睡辄弄笔遣兴意不在画然以示同志辄谓得胜国诸人气韵西湖友人闻子将邹方回皆欲夺之而不得时时开看以自娱乐非予所甚好不与易也天启元年辛酉午日檀园薄醉题此
　　此为侒沙弥所藏将死归扵我箧而藏之不忍看也亡何张伯英过我请观之且曰此余尝购之沙弥而不得者也余癖子之画不减沙弥其藏于我犹藏扵子也夫出于子之手而无穷子何秘焉余曰余悲夫沙弥之意也昔人喻书画之好如烟云过眼不复足留意夫人已往矣而何有于区区之好乎虽然复壁而藏据舷而乞其癖固为后世所笑而其名亦且附书画以不朽吾以为犹异于营营之俗人也予之画不能如古人葢将借好者之癖以不朽矣子其无忘沙弥之意哉张子曰唯唯遂题而授之沙弥俗姓胡十嵗事余相随二十余年北走燕齐南走越又尝入云栖叅莲禅师师名之曰智侒今年病瘵死死之前十日从觉空禅师落髪受沙弥十戒念佛合掌向西而逝故称侒沙弥云天启癸亥十月题于留光舟次
　　题画为吕公原
　　余友西音吴子数为余言吕公原先生其人冲恬有道君子也神交二十年前嵗壬戌始扵都下一晤旋以交臂别去毎用为恨是嵗先生奉使闗荆楚濒行吴子以素册属画为赠余曰先生方用世青山白云只可自怡岂堪持赠乎吴子曰否否公原丘壑之姿故当对山水且爱子之画恨不能致此固公原意也余老且贫将从公原乞买山钱以隠又借子之画以为余作合子无靳焉余笑曰有是哉余卖山以活而子买山以隐恐子之有待不如余之无待也请遂质之公原先生为一剖之甲子冬日
　　题画为徐田仲
　　钱塘襟江带湖山水映发昬旦百变出郭数武耳目豁然扁舟草履随地得胜天下佳山水可居可游可以饮食寝兴其中而朝夕不厌者无过西湖矣余二十年来无嵗不至湖上或一嵗再至朝花夕月烟林雨嶂徘徊吟赏餍足而后归湖上友人爱余画甚于爱山水舎其真而求其似余尝笑之然余画无本大都得之西湖山水为多笔墨气韵间或肖之但不能名之为某山某寺某溪某洞耳今年在湖上为李郡伯陈司李画二册适同年徐使君田仲见而爱之心欲之而不言余窥其意归而作钱塘十图以遗之大都常游之境恍惚在目执笔追之则己逝矣强而名之曰某山某寺某溪某洞亦取其意可耳似与不似当置之勿论也使君佐郡五年西湖之人戴之若慈母今旦晚内召去矣不独畏垒深去后之思而使君亦何能无桐乡之恋试披此册使湖山常在几案间余画又能为西湖与使君结再来縁矣
　　题画册与从子
　　今年在西湖六七月日以书画为役手腕防脱秋中言归遂絶意此事数月以来牵于尘鞅间有酬应非其所乐腊月自吴门还连日阴翳门无剥啄颇有纸窓竹屋之致偶简得从子缁仲所乞髙丽茧册连画得十二帧或挑灯酒阑杂以夣境或映檐呵冻盥栉都忘人生闲适之味不可多得至扵笔墨适意尤难吾不知此画方之作者工拙若何然其胸懐所寄不受促逼或亦不当以工拙目之矣天启甲子嘉平月慎娱居士题
　　为邹方回题画
　　此册为亡友张子薪物辛酉秋日过子薪花癖斋看红茉莉酒后作之重过赏桂花始得卒业壬戌夏寄此属题武林邹方回来从架上见之遂窃去大索不得复置一册偿子薪画迹殆过扵前而此册终不知何往比至湖上闻子有为余言之邻父之疑一笑而解眀年子薪死又二年而方回始持此见示余曰暴哉客乎已有据矣子幸主者之死而可逭于论乎顾余画不逮虎头子之暴则可以空矣推而极之何所不至焉虽然子薪死而所藏余画皆不知属之何人并所偿之册亦破厨而飞矣夫何恶扵子遂一笑书之以归方回为武林邹氏所藏之物
　　此册前四纸作于庚申迹细而拘后六纸作于甲子迹放而野似出两手余亦不复识认方回云甲子春偕往臯亭携此册属余竟之醉后篝火泼墨半杂梦寐余且见而笑之况它人乎亟属方回毁之而方回不可曰此亦余两人一时事也兴防所在岂复论画哉余颔之葢余之无意于名也久矣天唘丙寅七月五日阴城湖畔同方回幼舆放舟乘凉题此
　　题画册
　　四年前夏华甫致此册乞画苦其太多置笥中经嵗始得卒业未及题署便以还之久不复省忆矣今日忽从他处得见又见孟阳比玉两兄所题近体诗便如故物与旧交俱自逺归欢然合并一堂之中也但不知此册既离旧主终当属阿谁他日相逢恐未复可期耳书画何必古人吾辈阅歴嵗月俯仰之际今昔已多真不能无感于斯也天启丙寅三月谷雨题









　　檀园集巻十二
