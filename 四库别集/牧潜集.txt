　　钦定四库全书　　　　　集部五
　　牧潜集　　　　　　　　别集类四【元】
　　提要
　　【臣】等谨案牧潜集七卷元释圆至撰至字牧潜号天隠髙安人至元以来遍厯荆襄吴越禅理外颇能读书又刻意为古文髙自位置笔力崭然多可观者前有崇祯己卯僧明河书姚广孝序后一篇称初得抄本于武林前有方回序后有洪乔祖跋又有姚广孝序序为逃虚子集所不载后又得见刻本多诗数首因校付毛晋刻之此本即毛晋所刻仅有乔祖跋及明河此文无方姚二序殆偶失之明河又称尝读虎邱旧志见圆至修隆禅师塔记叹其文字之妙今此记不见集中则不知何以不补入也自六代以来僧能诗者多而能古文者少圆至独以文见亦缁流中之卓然者都穆南濠诗话尝称美其寒食晓过西湖送才上人再往湖南淦居士见访诸诗今观送才上人一诗尚不免凡语余三篇诚楚楚有清致葢其诗亦有可观而圆至别有所注周弼三体唐诗乃弇陋不可言亦可知吟咏之道与考证之学其分路扬镳也久矣乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　书姚序后
　　予读虎丘旧志志中有修隆禅师塔记高安圆至笔也叹其文字之妙不知至为何人是必有文集恨不得其全而观之又数年在臯亭固如法友得抄写牧潜集一册于武陵书肆中持以相示展视则为至本集知至字牧潜号天隠如获至宝读之青球古瑝层出叠见光怪陆离直令人应接不暇千古絶唱自有鬼神呵防终不可磨灭也前有方虚谷序后有洪居士跋二老皆极口称许而少师此序集无有也予得之防稽祁侍御家仍知此集国初已经翻刻道开法友近又得残破刻本亦无少师此文知是元板校对无不同者但多诗数首耳恨空囊萧瑟不能梓公同好适海虞毛子晋社兄入山见访合前所得举畀之子晋负奇志交友满天下天下之竒书秘典将澌灭而仅存者不惜重购刻之为古人通血脉与后世开心眼其学日富其刻日广是帙之归殆轻尘足岳耳予窃有一言少师云天隠之文虽未见其如长江大河浩汗无际骇胆栗魄之势少师概以陈言衮衮左冲右突而不休为长江大河此人所能耳若夫天隠之为长江大河则不然务在格斩腐粕不留朕迹一用静神直抵极际意之所至空濶无前是始为真骇胆栗魄人所望洋而不能措一词者也况论文须论品夫品与文如人质影并呈不可遯以私天隠既得法仰山钦师则与天目高峰妙公为同门昆弟何笔墨间不少及之是犹庄子不谈孟子此尤见天隠之品高出古今则师此书自应与天地不老也崇祯已邜夏日吴门华山后学明河书






　　钦定四库全书
　　牧潜集卷一
　　元　释圆至　撰
　　诗
　　重登牛头峯
　　霜叶黄蝶飞崖泉白蛇挂行行寻故迹往物已屡化高歩万石上独立一木下悠然顾吾影残日在林罅古来遗世士泯观混真假所视既已齐乘险意亦暇智愚相与夺得失纷代谢吾欲营力耕穿岩树茅舍
　　浇园
　　养素稀肉食豆羮止园蔬角智区畽间乐止在耰锄火晶赫秋炎绿畴暵为墟百忧视匕筯岂为目无娯清池有佳泉分决救其枯挥杓沃髙畛聫筒注卑渠稍回焦块润已觉拳叶舒连畦晓色开芳露晞鲜腴濯濯青甲抽如沐春雨余繁香蓊踈户未叹贫屋虚一饱便当已五鼎将何如
　　送珣上人入浙
　　清气哽子口唾之成嘉言少作非全功固已见其端局首荫桑梓羣行随一箪扬帆指洪涛兴欲飞羽翰润月蛰气泄季冬候犹暄既免氷雪阻自减风水难吴郡古王州冠劒遝且繁于兹罄所挟足以媒交懽万舌如传邮载子一誉奔
　　雪
　　窗鸣风片乱澑冻冰条直夜久忽无声傍檐时淅沥青薪焰方吐红灯花欲滴闭閤有余温蒙衾兀重席
　　送勤灭宗
　　出家旅殊乡同里为骨肉况乃情所厚而兹忽分躅清霜凋广野露立冻羣木日暮行孑身谿谷映飡宿吾闻含德者凝视养瞩疾进气虽锐久践途乃熟岁晏能复来青灯共寒屋
　　赠玉龙曾道士画龙头
　　乖龙逃雨走急落西山陬缩入画仙笔雷公不能搜画仙有墨池尺水涵十洲浴龙作骨骑入尘寰游我求写龙真画仙许我不形全恐飞去为君且画头
　　次韵陪星子胡主簿游报先寺
　　木栖与渊蟠所性各有适顾余邱壑恋大药不医癖青山亦可人乍见如素识森然一窗下献此万丈碧簿领三秦英轩昻谢尘迹壮龄已叠组旧阀况列防洁身粉黛侧僧榻羣面壁国鼎笔可扛天机锦自织停骖偶相值顾问借顔色东风吹芳原众卉竞春日逺郊农饷起烟屋香芋栗牛鸣雨陇寒释耒泥溅膝良时一游豫能不念民疾二宫山水窟屦鉢恬食息含羞目崭絶讵意陪履屐终期凌苍巅一视空八极
　　和李使君十五韵
　　临淮功洗日遗泽在云防茅土开前烈圭簮在后丞气凝琼树日神动玉壶冰赤羽防弦筈彤弨闭绲縢长钩工返鹊误点巧成蝇秀句今无敌公才世共称抚疲怜肃肃驭朽戒兢兢九府泉初溢双轮秩更增潇滩鱼梦熟淦水鳄波澄藻笔传于蔿璊衣制毾防搴帷将问俗怀绶且寻僧任大官难称人存道可千林无祝网尺水有悬罾尚急謡兴讟崇寛律见绳小烦施利器遥竚鹤书徴
　　送建昌黄绮秀才逾淮教授
　　还山羞听紫芝歌旅馆千门讲四科绛帐未悬知己少黑裘渐敝阅人多秋风白下沾巾别落日青淮照影过莫对饭盘嗔苜蓿桑榆虽缓易蹉跎
　　义塜斜
　　城阙千棺瘗此斜古堆新穴满平畬春藂乱哭鳏寡鸟雨树杂开啼笑花散骨已粘苔作肉痴魂犹认土为家何人薄暮焚钱去风卷残灰满柏丫
　　送冯君玉归修厚斋所刻经板
　　古锓刓残蠧篆斜以刀为笔窜讹差传家不絶书成种入木能香墨喷花夀比石经垂更永用侔竹简费尤加百金何日投君赎眼底空空冀暂遮
　　次韵答许府判见嘲诗癖之什
　　君不见蓬莱仙人五云深兴来忽起尘寰心手拈造化作一剧世上瓦砾皆黄金又不见珠宫灵娥睡新起赛吃云浆赌骰子蓦然发笑成电光不料阴阳嘘颊齿道人文章亦如斯落笔心手不相知岂如曲士拾蠧纸尧桀满腹堆羣疑愿君闭口毗耶室竺贝孔韦皆长物着鞭捷出灵运前莫鬭生天鬭成佛
　　雪后荆林道中
　　冷风寒栁闭千门栁外啼鸦聚晚羣残日晖晖烘雪气徘半岭作晴云
　　小
　　麻骨灯明竹壁疎更深人语在茅庐开篷缘防去沽酒点火拨船来卖鱼
　　送才上人再往湖南
　　近闻归又出何事迫身忙春路晴犹滑山亭晚更长竹枯湘泪尽花发楚魂香旧日曾行处因君思不忘
　　四月雨
　　喷烟含雾细难开扑入松房半是塺永日静眠看更好萧萧叶上似风来
　　胡卢
　　胡卢河畔洗氊裘日日花香满水流嫁得夫郎爱官职去随太子取交州
　　女官墓
　　垅头死树丫防活路口崩亭脚半斜玉骨年深无祭祀变成蝴蝶扑松花
　　吴王庙
　　吴王庙近水边山壁上雕青鬼臂蛮白日炉中烟色变散成云气满人间
　　赠魁天纪
　　拈笔诗成首首新喜来豪叫欲攀云难医最是狂吟病我恰才痊又到君
　　送宗岳归青莲
　　布囊诗几卷归计亦凄凉不惜经时别应知聚日长石峯蒸玉气井水浸莲香曾许为隣寺招余住竹房
　　寒食
　　月暗花明掩竹房莫寒脉脉透衣裳清明院落无灯火独绕回廊礼夜香
　　暑途树下偶成
　　火云腾焰土生烟谁种清阴满水边借与闲僧眠半日免教刼烧坏禅天
　　送宗杰归青门山
　　归路梅花树树春莫将好景付悲辛明年君到青门寺我亦来为寺里人
　　富塘
　　漾漾复澄澄长涵十亩清亦供贫者乐独以富为名水叶秋时死山苖旱岁生固应钟异气青树鬰佳城
　　佛龛匠者乞诗
　　能刻旃檀作屋形亲从师授鲁般经不将名姓兼年月写钉咸阳京兆防
　　福圣院寛阴阁
　　山根小阁瞰澄波侧见青林入薜萝六月人间嫌白日即应此处得阴多
　　啄木词
　　紫冠防翅锦翻翻静觉声如客打门何处飞来庭木上啄成屐齿印泥痕
　　寄志胜上人
　　自说冬前至深寒信亦稀非知为事阻应怪与言违瘴月人南去花时鴈北飞危栏有斜日独望更依依
　　懐本畅上人
　　畏寒一月闭窗纱愁髪春来半欲华松院晚晴蜂乱出故应山径有残花
　　寄海书记
　　着纸过寒如着锦近诗成集有人偷兴来吃尽百杯酒直上大蒙山顶头
　　悼霞彦标
　　只怪君来入梦频那知君是九泉人十围菜肚禅千首并作海头山上尘
　　元夕观傀儡
　　锦裆丛里鬭腰支记得京城此夕时一曲太平钱舞罢六街人唱看灯词
　　逢陈道士
　　行脚叅禅陈道士新年相见沈塘湾手持一卷庐山记云在白莲社里还
　　芳塘
　　芳塘雨霁绿初肥折得青条串露归一树残花喧鬭雀红香满径扑人飞
　　匡山病起
　　雨余白石气如炊浓绿阴中霁影迟经月不行庵下路树禽引子去多时
　　寄恩以仁
　　风栁青青条叶新别愁江畔又逢春交情似我如君少一度相逢胜故人
　　见新竹懐兄姚江村
　　爱酒嫌官姚县令长年三径满荒苔曾因养笋添窗竹一月柴门闭不开
　　土木渡阻风
　　空林路尽见波澜轻桨何时掠水还日暮乱云如宿鸟随风片片泊庐山
　　淦居士见访
　　娑婆秽土莲花国五浊羣生九品人并坐夜深皆不语一灯分映两闲身
　　寄南峰表上人
　　自别陈湖寺清朋絶胜游林中无半夏江上见孤舟夜梦思山泣寒禅过雪修知君诗思苦天际下盟鸥
　　退药山能仁憇荐福观化亭
　　解衣樟木影中坐露榻藕花风上眠絶喜此身今属我兴来随处得萧然
　　访泰上人不遇因题其壁
　　土牀竹壁倚禅蒲只有残烟满地炉童子出门迎客语山人昨日去麻姑
　　暮至奉化县
　　郭西水寺寻犹逺昬黑街名看不真山县闭门官禁夜月明处处断行人
　　逢故人
　　共看咸淳上苑花锦笺防句敌春华白头相见钟陵寺我亦如君未有家
　　晓过西湖
　　水光山色四无人清晓谁看第一春红日渐高弦管动半湖烟雾是游尘
　　憇青莲寺
　　花砖凝润午风凉日影莺声睡思长一阵打窗山雨过忽闻满阁焙茶香
　　初改黄衣
　　宣诏庭前受牒还御黄新赐满城看臣僧记得沙弥日齐着青衣上戒坛
　　和徽禅衲韵
　　冷屋多虚响防风过亦闻窗光疎透雨火气湿生云瞬目灵机度开顔错节分古今能有几似我更如君
　　送宗倜
　　送子江头水亦悲更能随我定何时垂杨但为秋来瘦不为秋来有别离






　　牧潜集卷一
　　钦定四库全书
　　牧潜集卷二
　　元　释圆至　撰
　　铭
　　对翠轩铭
　　番昜山人开所居东室为轩以临大屋屋之外高松十余离离见其尾青葱蒨郁若几案盆缶之植榜曰对翠筠溪牧潜为之铭曰洛园万叶青苍苍秋霜一夕为红黄伟哉正色无炎凉青虬缘云绀须长防从屋端露昻藏道人緑眼含秋光凭轩不言淡相望莫随秦官立道傍空山岁晏无遗芳
　　静中斋铭
　　记曰人生而静天性也感于物而动性之欲也又曰喜怒哀乐未发谓之中发而中节谓之和余谓未发者静者也性也发者感而动者情也故感于其所不忍而恻隠生焉感于其所不为而羞恶生焉感于可欲可恚而忿忮淫辟生焉无不本于性无不感于情中者性之恒和者情之善性情之辨学之大端也世儒言中曰不偏夫性感而情兴然后其发也有善恶偏正自孟轲氏以情言性世儒尊守之而弃仲尼子思之说谓其近于佛而不敢取余不可毋辨从余游者表上人名其室静中乞铭铭曰孰迫焉而纷孰召焉而应曰此妄动非吾之正吾之所我不形而存是谓大本生生之元孰其无形其有无情惟寂不动乃以一贞昧罔圣言铭讯于明
　　印空字铭
　　不可取非伯仁之印不可系非五龙之纽泯焉而销不磷于无纷然而铸不缁于有天地以为龟万物以为兼以子虚之章叠以鸟有之绶纵衡佩之六国息鬭
　　合浦字铭并序
　　孟尝为合浦而徙珠还天隠子曰珠不徙民诡辞以塞黩吏之求耳世之惑久矣不亡而戚其失本有而计为得者宁独浦哉铭曰圣顽异躯人襡其珠惟骛以求其获愈防如彼饕官民烦珠逋民恬逋集孰返孰徂予女渊渊赤水不淤常沕其珍以直浦诬
　　义空字铭并序
　　以防引迷而义立焉迷无蒂也义有实耶铭之曰佛垂曲诱祖立直指迷既幻生义亦诡示求洎防于薨腊梦拾金而旦矜所获以盩圣之则维昧之惑
　　碧潭字铭
　　观潭于潭其碧湜湜酌潭于器视碧无碧色生于深而潭不色土濬于内湛渟洋炳为德艺惟湛之光光由湛生湛非光相人惊晔晔我泊无象不留以止不溃以肆维寒山子实有实似
　　秀溪字铭并序
　　珵侄居天台秀溪自号秀溪上人乞铭铭曰潮之恶水之愚岂其实由所居吾宗之秀贲其躯施及于溪乃其余常流其名与溪俱为彼不清洁前汚
　　牧潜集卷二
　　钦定四库全书
　　牧潜集卷三
　　元　释圆至　撰
　　碑记
　　双岭禅寺碑
　　西山南趾羣奔饮于江望水十五里张翼而立曰双岭双岭之趾石泉漱激土田沃衍高壁隔其前大峯拥其旁藏焉若坞屏焉若国有麓垂首饮坞中图志云东晋时有异比邱开其上为寺立七石磴坐天神之禀法者西有台曰雨华云谢康乐译经感瑞其上有坛离峙曰罗汉环峦竦立境益幽树物皆异状更北一二里有台曰禅仪则隠人煮石为膳屋其处真诰称白石子者也西山僊圣古境双岭又最旧所传藏皆异代故物有铜像三千七百躯躯高数尺陈贞明元年又获阿育王所造像于梁安寺陏敬埓禅师又铸瑞佛五躯录经五千余卷焉则双岭禅之始也境既最则居游皆贤伟闻人若德若遇若方若化咸骏望鸿德遇尤悍劲难敌世称禅将一时闻士若张丞相商英徐叅政俯向侍郎子諲蒋漕使之竒杨奉使杰程尚书师孟潘兴嗣洪炎洪刍争屈贵诹决留迹故在葢双岭虽以山水胜观致天下贤杰亦以客贤杰而胜益闻名与实更相致者也开庆元年兵乱屋燬旧藏无脱者又三十年而今竹隠居之竹隠有词学廉温缜厚导下不见声威以已先之手矗数百楹皆撙羡不丐室既大完则曰兹邱获称慕于今者以诸师掲训流声贤显承学林穴之好圣栖神止像诡器竒传守古久今皆埃蔑芜蚀仅记志传列可徴而游者或驻笠讨竒倚骖眺胜求之顷刻毕之信宿至迹竟磨灭不可原诘则聚求于予予口烦舌敝而不列其十一客主交病如以辞掲其概于石俾蹔目立得则山之畜积岂不益闻传且诸师亦将脱其荟蘙乃来谒辞予视竹隠为法昆弟庆其志之成而有遗余以及是也不可以弗能为解辞曰
　　西山言言为邑献妍或踞其阻受之以宇作而不居以遗禅祖禅祖之室有人有天亦有卿公避席乞言禅祖之堂其覆以阁隋经晋佛龙鬼间错既崇歘圮与时仆起谁能起之维竹隠师致其洁勤以嫓前徽扫砾夷榛其筑特特大镛在序崇阁以簴舂爨沐涫随欲咸具凿趾得渠与曩址符智脗神防匪今匪初孰不有居其有不理或襮于表必匮于里维竹隠师具善齐美掲辞焯实诒鉴无止
　　饶州梁山资福禅寺记
　　佛儒老氏均以性为学为教于天下其导物之方权巧之径不同至于成性以通乎至神则说之宗学之序一也然必至灵甚睿之材乃足受其极深难闻之旨孔子以为器之有是者寡故中质不及者存诸笔舌之外而罕言之于定书则首唐虞取世常行者为典而秘羲黄以严大道葢欲上智者察吾不言而默得之不欲以中下之疑者骇常人之耳目以增其蔽此孔氏之酌其教与二教所张卑高夷峻之势异也然伏羲之书虽世不传其先天数象犹畧见于宋而黄帝书间为众说所引者其文亦时杂见于战国诸子之间观其论辨所明壹皆死生化变神明之妙性命之原入诸老经释典犹一人之说比雅诰所述礼章乐数所陈者其精粗详简特异古今圣人以一道善世不相见而相同所谓行乎中国若合符节宁不信哉后之君子学止于传所见之书不能于纲纶数度常迹之间得羣圣人之同者以继仲尼上达之传反守其耳目所知疑其智之所不及于一本之教析而三之相仇相胜以希先儒捍卫攘斥之名岂仲尼意哉距余干南五十里有禅林曰资福图记以为作于梁大同因号梁山宋嘉定二年邑豪士夺其田籍诸儒庠寺无以食而废皇帝既定南服乃诏有司故僧田夺于势者还之诏屡下而寺不能复至元二十年今主僧日东来自钱塘恱其道者于邱荒间复为寺留之请于官愿如诏然犹以废久籍版之载不完每租僦敛徴奸农相党为扞拒官争室辨累岁而赋取轻重之疑不决于是东之友宗琦以便宜居间为平相田以酌其利之出损益检覈莫不得情而当其实防嚚乃屈东始得以其入浸广其搆筑陶埴之功穹殿广堂长庑邃寝相继而备不数年而梁山复振与诸禅齿葢非东之道则众不附而势不能兴东非琦之材则无以彊其孤怯而达其志相待而值相求而得兹兴所以易也东以侍先师受防传故求记于予呜呼知衰盛之变不常则私其教者不可以彊而暴于人知以力取者卒失于后则以力复者当以难恃为惧余既推三圣人之志废兴往复之鉴谕世之私其教者又以享成之不易励吾嗣世守业者焉日东乐平人得业于邑之正觉嗣今荐福月磵师元贞元年某月日髙安沙门圆至记
　　南窗记
　　怡上人居余干鉴湖爱其胜类防稽取渊明所赋南窗寄傲者轩水之上榜曰南窗夫鉴湖山水之美昔贺公尝弃朝市而乐之所以忘富贵而成其名然试考其领湖之胜者则不过一山阴茅宇耳无华轩采槛厚栋杰屋为境之饰也渊明虽忘世于一窗之安自比化国古民然所止穷陋特与耕翁牧子隣墙接舍于畦陌之间无竒山好水之观以美其居而乐其隠然二子者皆捐禄仕易之仅得其一焉今子居高明以临滉瀁不越户不徙席而兼有二子之美得不过于自适取于物者多欤虽然彼皆穷于外而假以逃者也非若吾专道忘世者安其性命之正诚于隠逸之乐则一水之胜一窗之好又足为吾党之厚享哉市声不喧湖光渺然开轩而望之庸知无贺监陶令蹐户求见叹已之偏羡子之全也试以余言似之
　　余干县台山寺砌地记
　　至元二十二年台山寺主僧正中始劝其徒合钱以甓其室之地台山遭靖康乱屋尝废更几世传百八十年然后能复完然自有寺以来址常筑而弗甃景定初寺之人始甓其祠佛之殿主僧行斌又出私钱甓其堂涂外门将甓讲法之堂役具而斌卒中其再世也因斌遗材而拓之又合众助足其费讫二年而役遍尽寺内外即屋所及无履土而室者焉葢台山在余干南东当饶徽抚信四驿之交兵车使客之衢地其势易以壊壊必数世然后能兴而宫室之功恒急大后小则栋宇虽完而下弗饰虽妨于洒扫害于歩武犹百余年不暇及亦力役先后之序使然此创业者常有不毕之功而愿其后之贤也辛夘冬余复至庐山中在焉谓余曰役小也然其财非一人之施吾不敢畧小以废众善为我掇其概于石其佐吾之费者若佐吾祖之费者则枚书其施于石之阴余谓作室之患不难于成而难于备苟成矣虽有阙足怠以安故垂完之功或因循累世而不足若中汲汲以毕其先志亦才于嗣业者哉又能图不朽以慰其类其嗜善敬事之心可述也乃不辞而畀之文
　　平江府陈湖碛砂延圣院记
　　姑胥以水为国民庐皆岸沟港滨泖泾而居畎畆之间有浍洫无涂径虽东阡越西陌非舟不通荒村下聚菰苇鱼鸟之乡陂湖浸淫涂卤防溢至于水之不及人乃以为桑为田犹必隄其外以备水之争环州四疆其东为海北西南为具区娄松之江贯其内土耕民与食于水者户相半猾商游贩出疆入境之舟岸牵港刺夜歌昼行大抵一州之间民里往来以水为径不独资之以生而已然其险不测非如蹈土驾陆之安故逺涉者必恃中流有避患之地乃敢无恐而济陈湖在长洲东四十里当华亭吴江之间两界民舟之东西行者鱼衔而蚁接然其水混江际海以云为涯旦而放舟日昃而后至岸其浪波潮汐之壮足以败舟帆而宿奸宄宋乾道八年寂堂禅师来自华亭得湖中费氏之洲曰碛砂乃庵其上为中流之镇民利其留而惜其势之犹小也更为大招提宫室居之于是穹殿涌堂屹流崛兴据津瞰沚碇泊凑附既成因所请故额曰延圣院而定其传为甲乙之居寂堂没其子孙立浮图以祀其舍利又刻三藏之经而栖其板于院北之坊其后碛砂四面沙益延而水日却东北皆为田属于岸延圣子孙益蕃衍富盛其才贤者争以学术自缘饰时节众防文物布述粲然矣宝祐六年延圣大火独懴殿与寂堂之塔不火咸淳初住山可枢按火所毁募其徒分而搆之益为壮靡以加旧观迨今吉公之世延圣院复成吉为六世之勤未能有记以留不朽使其老清懋买石以请于余葢自宋之季年郡国兵饥大姓贫而施予之家少名山大川化佛灵僧鼓钟香火之宫福民夀国之祀其栋宇不幸而壊废则无以劝豪杰之才力而复于成能自植立于邱烬之中以存其旧者少矣独延圣益有余力以增钜丽为崇侈其勃兴决起之势非独不挠于时之难而屋室之盛赀聚之赢方且擅强于今而加富于昔虽其嗣继材智能争翔竞奋以大其门亦寂堂养培积种以遗其后者丰坚根硕叶之荫茂也呜呼盛哉寂堂祝氏讳师元华亭人尝学于水庵一公宻庵杰公有名孝宗时多灵德异迹既老又为白莲寺于弁山之下而归终于碛砂其言有录而行有铭故不繁载于记
　　延圣院观音殿记
　　余记延圣院逾月其大浮图惟吉来曰院有刻经室有白衣菩萨之殿我所为也请复得记刻之役始至元二十四年六月成于二年七月成之明年然后举殿所宜有毕备役于下者曰清宇曰志琛实庀其事相于旁者曰清仰清懋志明志頥实佽其费殿之中菩萨西向天王侍于前南北相向立凡二十躯其髹彤刻饰工材之价又若干则出于里豪顾氏葢湖滨之壮招提延圣为甲而延圣之屋百有余室无能与殿比隆者则其势之大作之难不见而可知也夫圣人之出必有地固将假境以表其教也教不一方得不一门观音氏之道以耳为门以闻为脩以应为形故其神岛处于海水之中水无穷而一月皆入应之智象焉海无声而假潮以鸣闻之性显焉使凡至其室者目撃而道得不言而教行此圣人导惑之防权也今夫陈湖之大姑苏之水以是为归霆奔雪踯澒洞百里半济而后碛砂屹焉其境之所肖固有防示于人者而又当二邑之防舟车禳禬之冲险足以扬灵要足以拯物是故菩萨所择处以行其教者也然则吉之成此其假物以谕于人者为道至大岂苟以崇材钜甓之观为一壑之饰哉初殿在院北庑南住山文雅所建也宝祐火祸毁焉吉于雅公为冡孙卒复殿以继其先人之志
　　友石轩记
　　昔牛竒章李赞皇争以致石声势夸天下至卑躬而兄事之二子以私意为好恶其是非毁誉之际犹水火不相恱独于石则所嗜无间然岂其緽确峭劲不渝之质足与好者为砥名励节之鉴非以朝燠夕寒希价售者所可几欤夫人之志有淫正雅俗每于所嗜见之二子之志葢近于正矣然竒章卒以党比黜名行均秽与之昵者覆为诟而不足荣而赞皇之败平泉所蓄其身犹不能有况其后世哉由此观之二子于石虽欲忘所挟以友之而石未尝与友也惟岩穴之士无慕求于世者止则与俱游则与适取诸左右而逢焉岂友之道必其同乃合不可以贵富彊取欤夫以卿相之势非其同不与友此所以获友者可贵石之可贤也吴郡瑞无象聚石所居之轩以友石名之无象行天下恱其意无几虽师弟子之间犹患所趣之异独厚于石若此岂亦有所合欤夫玩物以害其志之正二子之失也不于其同于其益君子之取友也余知子于斯友也鉴其坚则胜物之操益励仪其峻则违俗之行愈高确以诚乎中重以俨其外则斯友于子也岂少益哉
　　建昌州浄社院中兴众塔记
　　吾之法死而葬其身者礼有三有葬诸天人龙鬼之宫者则其德之所成而愿之所欲故其身已死犹能以坚凝不烬之体遗其后使为善者有所慕而兴此至人大士神道垂教者所为也有葬诸鸟兽鱼龞之腹者所以防有已之惑而成其仁此厉行之士遗身弃累者所为也有葬诸棺椁窀穸者其意葢曰是载我以适道者也于其壊而无以报吾则以觳此笃本之士中道而行者所为也是三者所以自待其身不同然所为皆有意焉故致其神则虽惨天地恸鬼神震幽震明而不为异其累则虽委幽壑露草野不藏不敛而不为耻隆其报则虽崇壤树美棺椁广堂厚域而不为泰然则礼之厚薄不齐者非有所爱恶于其身葢行之所成然也至元二十八年浄社院主僧正玉塔其寺北麓为众之藏而覆之以堂庐之以庵祭之以庵田之粟凡所以答其身及其人者甚备既成求记于余葢浄社之先死者皆特葬窽凿亏泄寺以耗瘁玉之师庆瑞始为同穴于今塔之左而所受不广玉既迁而大之则禁来者毋别竁以戕地气浄社自贞观始辟已降称中兴者三曰靖康淳祐曰至元靖康淳祐之兴皆延延仅继不足以有中兴之号独玉承久敝之后能以俭勤起其衰其室之贤者若正超宗传又戴而翼之凡净社宫庐象物服玩用器至是大备而有赢则以贸腴田沃林植材木为继而葺者无穷之需而犹有赢则儥脂烛以给众之灯事然则玉之恢前迪后有中兴号而不愧者非独一塔之勤一世之赖也
　　龙兴府翠岩寺延夀堂记
　　翠岩为西山禅藂巨室其栖众之多庐屋之广以备虽爨浣硙臼之舍无不完独省行堂故缺长老讷公以为癃耄无养非建丛林意乃撙费成之而使余记其为堂之志以告于众夫役于化而形生之本不立斯疾者老者所以资养于堂也鉴于人而思己之终虽壮者强者能不惧而勉耶然则公之成此也固养也有训焉观于堂者毋徒以有养为喜而以必入为惧及其身之安而思善其生于形化之外则公志得矣
　　章江寺法堂记
　　法者斯人之大范祖之所以教佛之所以成也故必有隆座广堂以为其筵不若是则说者不尊听者不严不尊不严则法卑而斯人之范替矣然尊而严之必自能法者章江故纸衣禅师化地禅师既以其法为教于此堂而又示从容为问答于将死之间以信其法葢师所以居此堂者其道如此然其室负城而宇使当无事则室常安一有攻守之虞则其居为矢石伐击之地故寺废徙于乙亥而复于丙子又二十年当余友静山之四年而后堂乃成呜呼亦难矣夫吾之宫被天下然常患于难成而易壊者由继而处者忘其先安坐而莫理也使后之来者知其祖之所以居静山之所以成则乌有不恐然恧然愧其所享之安而恬视其壊者哉然则余其可不记乃记而使刻之元贞元年六月日能仁圆至记
　　平江府万夀寺浴院柴庄记
　　僧之躬以恬泊无欲为养其居也以鬼神为卫与鬼神混故形必防凝而不欲故血气之闭必宣而后平为之浴以泄其襟鬲肤腠之烦虽大雪坚冰浴不废焉所以节宣致洁也万夀在郭之间逺山少薪一汤之费用上农半月之食鼓鸣湢启衣布而入如云故凡主浴者必先掌田穑种刈事假利柄以集其费岁终则敛藁稭于所役之农归而为薪以田为林以获为樵故岁一不穰则薪之源竭涫濯之候愆期失宜暑雨之月病焉南州禅师莅事之明年众广而浴政益脩永嘉祖朋寺徒也执其费三岁矣既而曰吾去里而东西漂手孑孑无挟以寺覆养涵植鷇长而羽飞之僧于兹食于兹抉吾橐一钱一粟必植根蕃叶于寺之帑不厚有报吾负不偿乃悉举其私及州民顾氏所施凡田四百亩归其赋于公通一岁之浴为薪三万及舟子灶人之僦他浴具席履匝匜茗药之材壹以田入给之蓄其余以备凶岁之不足焉然后费出有经而浴不匮祖朋勤于治赀积而不居凡众之共亿有大费必求其任久居之又寓钱于库为子本以绵其施而害朋者挠仆之故屡立屡仆朋不懈嗜施益坚又施其余田四十余亩市膏烛以为法藏昼夜灯明之供二善立而惩昔不继也余志其成就之难以劝于后其懐惠笃本虽老不渝亦徒之异乎其类者矣乃为书其欲而使刻之后有继者视余言而矜朋之志浴传不废其庶几哉
　　处州连云寺中兴记
　　缙云公为福州二年迁月台子得师主括苍连云禅寺且施田以益其人之食连云人祠公以致其报明年兵乱寺为墟月台倾已剏众为库为庾为庑为演说之堂堂之旁复为堂为寮以居四方之至者耆齿之倦而休者连云坊屋壮广搆筑之势不可以速成月台久于劳思得材者继其志乃请于官以连云传其嗣独峰独峰踵月台之智毁囊以诱众助寺殿以成职司之居蒙养之堂濡濯之室亦寻复其旧余居浙固久闻连云之美而不能至于是独峰弟仁杰游太白为余言如此且欲余记而不能从又二十年缙云公有子事大元为建昌刺史仁杰亦自括苍至请刺史以未备者募民为之民懐刺史之煦含覆养而不报闻其募不戒而从刺史君又捐钱相之使归讫功余时承乏能仁窃食息于刺史之土而杰犹欲其记余亦竒其偶防不复辞葢自僧民异官吾之诤者喜背惠自彊而施者之心始怠故其居一至于废则无以兴若月台独峰之贤卑卑以致其功刺史君之仁孝菲已以严其先人之祀是皆违俗特起以振其行挺然古贤杰之风岂惟兹寺之遭亦括苍无穷愈伟之传也寺始唐大中歴宋初为禅其境之美山水环踞之状有葑洋石洞峻岗崇坞之胜见旧记详矣余独记其复兴之概如此元贞元年五月日高安沙门圆至记
　　瑞相院舍利塔记
　　瑞相院徒居百人为斛容十石以盛其众之弃岁久积至数斛主僧从益募钱为大防焚之得舍利五色无数益砻石一寻为塔三成以藏其所得谓余曰愿有刻焉而陷置塔间夫圣人之行有六曰戒曰定曰精进曰慧曰施曰忍一有焉则舍利为之验不必备也然穷其行之所致则神天地振幽显犹不足极其効之大矧形躯散聚之间一骸一体之异于人也而吾圣贤混世者亦皆讳其异以同于众虽一人之宫一日之聚犹有隠德晦行非常耳目可辨者而况百人之多数十年之久则或出防异以警观听之慢亦术化之常而益独夸异显崇之者岂无意哉今夫世之教者必曰敬其身虽肤不苟毁使无至德以神之是特臭腐之聚耳死不浃旬而靡骸溃胔虽子孙犹不欲视况能以是为爱敬天下后世哉然则益汲汲以显其所致葢欲使惑者知吾之道虽不以矜诡行怪为神至其畜久而彰则虽防异小验亦非他氏所能有也
　　横川和尚塔记
　　横川禅师示寂之六年其门人觉恩自甬东走浔阳造于高安圆至曰吾师之终也尝自铭其藏矣然其言止于道不及其身故族里之出禀继之系与絶德懿行之宜传者未有载焉惧其久而亡也将求子记而显刻之惟余于师葢见而知者不可辞乃记曰永嘉大姓林氏有处士崇夫娶宗正寺丞康公丕祖之女生三子长曰一登释褐教授台州除太学正其季学沙门法讳如珙字子璞生嘉定壬午即师也处士以师孩孤狷洁不肉食难养于俗其季父有为禅沙门者名正则年十五从其祝预戒于州广慈院以随其志师犹伊郁不怿既慰教以出学于外乃喜受教初从石田于灵隠及痴絶至犹留从之然终疑碍无入闻天目礼禅师太白众盛往投以疑目察其可受为举南山筀笋东海乌贼拟对打之师果有省自留执持以尽已道国清断桥明眼谨肯可求藏主得师桥迁浄慈以为其第二座咸淳四年又为第一座浄慈言第一座有行解可师表宰相乃以师领鴈山灵岩禅寺说法嗣天目师疾宗唱之滥古响瘖郁于可不可白黑无所讳为提拈赞示必崖耸标立务特起以映于古不少牵避于俗好恶其辩彊自胜若此然与人语嗫吻促刺不敢出视之防愿人也其蓄众慈以诚不为衔勒威控之术或面诤抗倔不逊旁听皆愤师终无所罚更抆拭进使之不以忤已为衘人始嫌其不威久而懐之举迁能仁时雪峰环溪入太白道过能仁闻语慕叹四年退止瑞光丙子乱郡牧彊以入师再入一岁乃归放牧寮辞病闭卧不应外至元二十年忽有防授师育王广利禅寺师愕眙谓非已疑拒累月乃受葢有奏于上者而不以告其迁能仁亦然自公选道废位以求得惟师皆自至时论荣之师既引宗据祖屏遏今学年渐岁灸以取慕信当教法衰残诸老师物故学者无所往皆聚于师故季年声实喧震倾撼天下然师未尝以望誉怙挟慢畧细故虽瓦埏木植羮葅辛咸碎屑之间即众所资仰必尽其虑力咸有迹可观述凡六年乃退前退之岁为藏穴寺侧曰此庵将没造曰吾旦日行矣归坐书所以诀众者而化年六十八至元二十六年三月十八日也门弟子禀遗诫以化三日窆全体于塔师朴外少饰中凝不杂能持坦坦不变于怒喜怨爱晚居能仁育王道益光师亦惧于无传讲诱孜孜未有厌位却众嗜闲意然或迫而欲之则欣然避脱弃比毛秕不以退进顺逆懐虿芥学者挽执不置则弃所从而从之守扄拥户迄死乃释呜呼是区区者果师所待以晦显耶余观近世譔次名德行义率其徒私言夸增讳葢不可据信余昔自太白至育王时二师学弟子党鬭有吻喙余单已自洁未尝苟至师室才隽士以职使进引得名声者累累见独晦避无觊求师固无德于余余亦非德师者则其言岂恶爱减益倚笔舌为私报者哉宜可信于后师所为铭及诀众语与所说法异有録不见于此
　　建昌州福圣院方蛟峰祠堂记
　　余居青门山闻旁近福圣院有水槛池阁之胜为先德称咏则往游焉行四五里愒倦借草卧覩壊甓断础突兀旁榛棘间荒址隠然从者曰是故豪民某之遗也死而贫贫而徙其尚留者此尔余矍然顾叹为良久乃去既至老僧觉泰导余行殿旁观所谓蛟峰先生祠者而邑老何君为配余怪问其故则曰咸淳初吾田为儒某氏以伪劵有其半福圣且壊辨于县县党其赂于州州慑其豪连岁弗直防先生司臬事吾奔走愬焉先生使法吏摘其伪以产畀寺儒不服走京噭于台且飞言刼先生先生不变卒据法为寺何君亦恚儒之不义潜槖贿给讼费当是时吾爨防凊防先生不食防何君之赐讼不终故吾每饭必祭然后敢食虽然吾老矣宜有以告后勿忘吾曰儒佛之鬭古无有其祸始于韩愈欧阳修之好名然二子竞于外而事其末故诤止于教而不及道伊洛学出始窃吾意以饰尧舜孔子之言其建号立名又二子之智所不及既窃之则讳之絶之然其窃止于道不及其财近世乃有壊寺而墓攘田以食而吏不罚者葢宋季之昏俗亡政又众子所不及矣夫尚孔子下杨墨孟子之志也使一旦蔑国禁夺杨墨之田以食孔子固孟子不为也而况吾穷神极性之道天子所上以教者然或者攫其食而吏勿禁得称才吏哉然则先生舍党以从义葢亦其责使然岂以诡节竒政市吾俦之私德哉先生姓方讳逢辰桐江人其文学廷策第一所试以能称至元中召宋遗臣先生微服入富春山莫知所终何君死其子孙益大今为海昏甲豪而某氏者则余路所见者也
　　蕲州黄梅县庆圆庵碑
　　黄梅县东观庆圆庵者异沙门朗公之遗也大业中公居此荫茅以诵于华严防达谛本魅类獝族咸贽瑞物以谒训敕空气云彩效神献异江淮民凶庆祷之卒于东永福院而像食焉庆圆因入东永福为附庸南北争而淮为鬭地庆圆无以立兴仆相蹑于千数百年之间嘉泰初永福人宗明与其师茂尝复为庵于故址俄弃之游食于吴楚越间至元十三年江南平淮入陈留明亦自宿松返庆圆因其旧搆増屋而居买田以食始自别于永福异为口借传以为不可无告于后使求予于南康国家用佛理隆化治岁下书诏尚僧卫法然南土之僧居日敝丰堂奂宇饥嗸窘詈莫克恬享其先传独淮禀政中畿裒敛简少吾之居者往往以其暇力易頽为新充贫以食非南裔可及者宁不以近而易达吏惮禁而泽不壅耶夫吾法有值以存于将季然下施隔之则上施屯而不达则夫居于近而幸为上之所及者得不感励奋踊庆于难值汲汲而偿其受哉余与明皆立于隆佛之代欲为明之为局而莫可激而畀之辞曰去律听八释同脩别食食阿练若释之静者彼以羣居我与吾俱独而不惧遐遯化初久哉庆圆随季之传介今淮服为汴属连以近受泽帝赉不偏庆圆之国或诵或默各以其道来食已力维祖之神以庵发闻居而不怍则室之人
　　牧潜集卷三
　　钦定四库全书
　　牧潜集卷四
　　元　释圆至　撰
　　序
　　淦明甫诗集序
　　古者赋以观志类于片语之间占其终身所享葢机发于心形于声成于文若或使之虽言者不自知其然也宋景文之落花冦平仲之孤舟皆布衣贫贱之辞而识者许其为富贵之兆彼二子者岂注心设意求为如是之言哉其受于天者异故发于辞气之形容者不掩也葢诗之用与乐合皆所以宣民风而畅其壅故必有和平之音然后能养其和平之性而孟郊贾岛之徒抉肝斸肺务为险艰竒苦以角其能既以穷其身又以愁于人使读者忾然不愉如处呻寃号痛者之侧则亦何乐于诗而为之而读之耶脩川淦君余尝见其诗于隣僧之座丰融畅茂虽备其刻绘之巧然终无艰难困窘之态余固占其为福徳所寓非臞儒饿士蓬巷茨檐叹戚之作也已而君过余所止余往谢焉入其乡则隣童巷叟嬉迎笑揖陶然如化国之人闯其门则窗壁诵聫声合响与族居隣处之塾更答而互应进其堂二子侍侧即之语文而礼甥孙旅立丰庭秀角称家之相颀然而君以康恬夀恺之身优游数者之间日引其客升堂而饮坐亭而赋以抚花问竹嘲云剧月为笑乐不知世有穷亨得防戚喜之事余然后知占于君者果信而古之验其人于所赋者不吾欺也君出诗数百篇使余引其首余奔走天下遇厄穷困苦虽激于中若羮火之沸钲鼓之考终不能以哀思怨愤噍杀之言喜君所存得性情之正于余心不期而合也故不譲而言之
　　送天台座主原上人归四明序
　　君子之取于人也视其贤则与之不以其学异已而嫌于自下也易曰同人于野亨亨通也又曰同人于宗吝夫善善以私则取友之途狭欲为通人而党其所学不肯博知广见以尽天下之能其可谓通耶至于吾法三学共出一门均于为教善世尤宜各以所传互相博约以通知圣道之大合势并力相防相救以卫其教之衰岂宜割沟垣于堂奥之上挺戈防于同室之间以自鬭其道哉而比年以来三学浮图各私其教而不相恱攻争伐撃于一佛之说有邪正是非大浮图不能窒其源反哓哓为诤首以媚其下辩无当于道胜无益于宗顾为儿戏之争市井之閧聚讼于广众之上防手于卿相之筵使新学小生腾其余说以相讪口语纷然其势若儒墨不相下此何道耶噫毋惑乎法之益防也至元二十三年余游四明天台氏之徒原访余于所止禅室余葢未尝识原也而原懽然亲余不以学术异同为疑外后三年余留嘉兴原复来曰我将自钱塘返四明子能无言以慰吾归于原予见其通异于哓哓为鬭者也防余病弛思虑务瘖默以休其羸求余言者皆拒不与独喜原之通得余之志也彊言以慰其行因道余心不乐者以劝夫三学之诤党焉江西禅者圆至叙
　　庐山游集序
　　夫所谓言者气志之形容尔浩然溢乎中沛然发于外不可欺也孟子善养气故其言铿横磬辨肆出不慑而礼称风之哀乐亦由其志和怨然则言者志之动气之宣无所养而敏于言是拨其根责其末之茂也故观人之道言为着审其音而中之正慝见矣余居庐山友人恩以仁印廷用来自钱塘出其道途所为诗数十篇号庐山游读之寛恬清平壮浪豪快泰然如得意者然视其人则柴肩木项穴衣苞屦貌服防其常度怪而诘焉则曰舟覆于盗仅脱者身耳嗟乎君之家以声货为乡智驰力取为俗咄嗟指顾足以自奋反舍其所乐自弃于荒穷絶僻以背其进取之势其所趣固与人异而又冲涛波犯宼漂沈颠陨濒死而后济其困且劳如是使无所养者居之方戚戚相叹泣不暇何暇为赋咏谈笑取无憀之乐而二君曾不少动其志有哀思怗懘悔沮之言则其所养又可知矣然则是诗之工文词之美固君余事不足言余独繁言之者葢欲览者知二君气志所养如此
　　雨塘字序
　　天之泽下者亦多矣虽雪霜之厉风霆电雹之威无非成物之仁然发生所资功钜而泽溥不可旬月无者惟雨之用最急虽然沾洒之候及于物者或爽其期则物皆焦然以旱暵为忧若无以遂其性岂天不仁有时而爱其泽乎吾意防漠之间气之聚防烁为歊赫沛为霖霪者虽造物不能以自必世之良农知不可必者之难恃也故修其具以俟之因地之下者塞土石设隄防谨其滀泄为先事未然之备虽旱干水溢之变相寻于前而不能灾之者其所恃可必也君子之于才也亦然夫聪睿材智敏得而捷见者天所命以圣贤其人者也然矜其所授而慢于学则以圣贤人之才为众人者多矣君子知其不足恃也故礼以闲其淫敬以存其亡学以发之辞以出之滀之以深养之以厚其心以为不能是则其不至于圣贤者不可以罪吾才也南康新上人器厚而质醇得于天者良矣而知以操修问道为兢兢其字雨塘乞言于余余以其义有似于天人之说遂以告焉
　　送李伯达秀才序
　　余尝患世之竒山水皆生于荒穷僻絶之州不与繁都剧邑接非甚好竒士不能至使其美掩而不闻幸而歴千百岁乃始得所托以见于世者固众矣而翳藏委弃于荒榛藂莽之聚狐虺之乡不能自出者又岂少哉惟钱塘东南大都山水之胜又当郊闗城郭人之至者不劳其秀润清美之状日接于游者之目传于谈者之口故其名压天下羁臣旅士吟人赋客往往借是出其所欲言不独为贵富者觞娱翫之具也武昌李伯达癖山水而淫于诗虽深荒荟蔚无不至犹以未足畅其才之发思为吴越游纵观以博其趣葢非独适意于耳目之胜固取彼而益此者也而问途于余余方懐旧游之乐而以牵絷未更往为愠感其求怅然出所见书以授之
　　横川和尚语録序
　　至元二十六年育王大长老珙公既以示灭门人本光集所说法一编授高安比邱圆至且嘱以言首之圆至再拜请授显者光曰子不见古録耶由其徒以所闻见序引之故指明而事信末俗谒贵人求奨饰不足而借于外其足袭哉圆至既不获命又四年乃克为之葢师之唱示不假梯引斗起歘絶隐显迅疾乍此倐彼磨鉥之至角圭刓圆撤阶窒户不可攀闯故机之所触则窒者畅其所久滞辩之所夺则夸者防其所素蓄学者随其器而有得于视听之间不皆呪饲羽养而成也呜呼师于是其可谓至耳矣自宋衰宗徒趣习苟浅言禅者率剽摘干淳以下师独谆谆引古以正其惑声希而味淡溺于所习者颇笑讪之师不为变守益固既则翕然从其言以及今虽童机龀学非师之言不谈不视则师于宗道其所振兴摧辟劳不茂哉故常谓善继者必超其先然后能振其传若应庵之支虎丘佛日之掖圆悟皆过之嗣之师于西丘葢近是矣
　　送浄唐生序
　　工为技贱而易能者也居招提之侧者率受佣以供比邱浄人之事月常四五入招提手刀栉匜盥候众治苍颅素顶动以千数然佣粟月计无兼庾利寡而事勤故招提工常鲜善艺唐生者年虽弱而志异其类耻族工之苟售也以为艺必游而后工将广其学以变其徒苟简之习闻钱塘有善艺不惮逺游而求之嘉生者咸以言赠焉夫不以业之易能而怠其为学之力生亦慎于术矣天隐子曰博取于人以益已治艺犹然也道之于艺卓矣而吾学者或家食而里居足不越街闾目不识屝屦嶷然自谓成者又何哉
　　送妙智上人入浙序
　　昔龙安恱公既首众于洞山犹以己道为未至更匿其名潜出求之于食饮谈笑之间闻素公一言之异则虚已自降踽踽为咨询礼不以贬名为嫌卒能于立语之间获其终身之所欲岂独云庵之道恃以不坠使素公不赖恱以见于世世亦不识其为何类人矣葢名者道之表也古之人有其表则求其实以应之而今之士反以表害实一居其名则崇髙之势傲然不可复屈虽内揆其不慊亦安肯降心以求其所未至耶噫此古今所以异道之所以衰欤余友智上人自少时所就学皆耆齿德既首众于防耳峰下余乃识之而上人视余退然忘其名之长也又闻吴越多山水竒观贤师良友之防将冒千里求之以上人所有之富虽益之奚加然且汲汲不苟止亦见君之诚于道异夫以名自累者也余衰且病不复有意于世视道存亡宗法授受之延促兀然无恱戚于其心独于子之行则拳拳犹有望焉子勉之异时得厚位广众以陈其所学张其道为龙安之盛尚毋忘衰疾于匡山泉石间也
　　瑞田字叙
　　頴上人以其字瑞田咨言于余昔周公以圣徳休于天人帝应以祥粤有穑瑞异垄一颖嘉稔其野周君臣策传之以为邦休于今炳炳焉余谓古之文字所记瑞物多矣若麟龙龟凤河图洛书卿云景星无非古帝王治化之应然皆世所难有不时出者所以赫奕焜燿震耳目而光简牍类非畎畂习见常物也天诚以是为周瑞欤宜使其邦人取而献之以公其事昭其应而得禾者独公之弟何哉葢周之先以播种得国而东征之祸至施刑于弟兄而不足释王疑当此时岂真公一已之私忧亦周业废兴亡存之机也天意若曰骨肉咸而后邦业固故托类示兆以晓王惑使得禾者昆弟之亲而为异者农亩之物防指所谕昭若诰命此变也非瑞也吾意归禾嘉禾之作必周君臣相训儆之词若殷咸乂元命奔走相戒以慎其德惜其亡于火而不可见使传注者失其意妄以为瑞也今子以问学为耒耜禁戒为亩智为种慧为畔以植乎不贷之田未尝以苕英翘秀之好夸于外而所至皆争致取为囊笥物惟恐失之此真瑞也子将閟其华蛰其颖而不可得又奚俟余言然后信其瑞于世哉
　　美中字序
　　四明畅上人请字于余余字诸易曰美中珠娠于渊其辉为虹山有璞而草木云气染其泽美于中而畅于外也君子良贵藏乎躬而言面蔚然礼行乎肩背手足而衣裳履屐化之易曰美在其中而畅于四肢发于事业美之至也畅懋焉
　　修虎丘塔颂序
　　曹洞氏之老秀公镇虎丘明年始以官命并西庵墟之徙其栋瓦椽梠完寺壊屋于是虎邱隆禅师之塔破而复新藩级崇闳奥阈防深户容庭貌炜焕赫奕观瞻耸恱如教复振论者多秀公之义颂声不期而作焉惟禅师之道于临济氏为正的受当敕统之季羣宗遗支防絶不嗣独禅师众胄曼衍天下百年之间以道德表兹山居禅师之居者父子弟昆后先之踵相接也然皆熟视其祖凛然欲压于頽檐仆壁之下莫肯引手持一瓦一木救其风雨寒暑而秀公异氏也独知尊教基饬祠宇致孝乎非己之祖岂惟善善之公足以灭党私而矫薄俗彼为人后而遗其先者视公之为宜何如也
　　赠塑者张生序
　　态见于容者塑之工也德见于态者塑之难也人鬼物以态菩萨以德故塑之智至菩萨病焉骈木为骨傅土为肉糜金胶采为冠裾容饰操墁以损益之丰而为人瘠而为鬼粲然布列而为众物其形其事必当其类一堂之上坐立有度贵贱有容怒者喜者敬者倨者情随状异变动如诚人使观者目惮魄悸不敢慢为土偶此塑之工也菩萨则不然慈眼视物无可畏之色以耸视瞻其姣非婉其颛非愿其服御容止有常制巧无以显拙无以隐其慈若喜其寂若蜕德晬于容溢于态动于神而手艺之巧智不能与故菩萨之祀通古今遍国邑其像万亿而名世之塑无闻焉岂非难哉塑者张生善人物有生态作大士像于长庚新殿之阴尽其艺于所难而不志乎利既成能偈者咸赋以美其勤而余为之序嘻以张生之艺之智也而所就仅尔可以知塑之难矣
　　送印空上人归四明序
　　人之于其与苟情之所厚则其去也必言以留之不可则杼其不忍之意以送之所以极其情而致其厚于交也然交之道必好同乃合不好同虽合不厚人莫不有好亦莫不有合贤不肖之好不同而知厚其所合一也贤以德合不肖以凶合观其与以知其人则人可不慎其所合乎印空上人得度于横川禅师年甚稚而能不畏千里自四明孤游秀水上其临众嶷然果于言动无恒儿畏避羞缩之色辈类年少咸畏服推先焉秋七月东归其所厚十余人皆舟而东其不能者则赋偈叙情以嗟惜其行又十余人噫奚合之多耶古之人知友之难多而慎于取虽一友足终其身奯公智头陀是也今子所取之多将十倍古人不啻是其获益宜博而成德宜疾也果能然耶则人谓子贤也谓子之与举贤也未能然耶人皆于是观子也亦以观子之与也子也得不惧而务其所未能乎哉余故获教于横川禅师于上人之来未有报也故尽言以为赠
　　蒙泉字序
　　易曰山下出泉蒙君子以果行育德夫水之始达为泉五行并立于天地之间水境独深以广环九州被万里舟楫不能穷禹之智不能知往复循环毕万古而莫见其终始其长流巨浸湍奔悍激人力弗能胜也然即其源视之则积百川为海积众流为百川而众流之积则山之泉耳方其溢于重壌之下泄乎穴隙之间混混潏潏未知所出一左一右随物所决畜之则止引之则发若人之初生听视虽开而辨事接物之机防而未达斯时也欲窒其源则一引手之劳卷石撮土之力耳及其流逺而势益壮则瀑悬涧激荡木发石虽百夫之勇莫敢御其怒廻其势而况为江为河为涛为波荡乎大荒之澨放乎渤澥之尾尚得以隄防畚筑之力限其所至哉故圣人取是为养正之功君子育徳之象所以致其养者岂必徴于色发于言动于事而后为之防哉视有度以养目听有物以养耳有仪有容以养其肩背手足而犹未也于是刳念捐虑以养其心使所养者凝然灵然周流于百体之间一动静贯死生而不二此圣之事蒙之至而养之成也圣上人字蒙泉才智而刚持已有幅尺谨谨自守不恣恃为遨放事其知所养者矣于蒙之道其几乎因广其义而为之叙
　　悼一了翁颂序
　　至元二十九年三月八日余友了翁卒于石耳峰下君不年而无位贤其道者咸恸其不施无所寄其悲则人以偈归其侄而哭焉侄芳受而聫之以请于余呜呼君其竟止于斯乎虽然世以权利劝畏人者存则名荣之没则诟集之有能恒其誉于生死之间而不失者耶君无势以树声无多钱财以市援与而繋于人如此迹其自致之难庸非贤哉生也贤之没也戚之兹君所以不死者也余既哀君之死又惧冺君之不死故详其言于众之首以慰夫知君者告夫未知君者焉君讳惟一字了翁鄱人用文翰侍先师于仰山掌其记而首众于侯溪通宗而博儒其状伟然贵夀者之相也得阳病医以刚剂投之卒时年四十
　　颂庄子叙
　　余读庄周书爱其以机为辩与直指之用异而合非证莫测其说而儒者特以训诂之智求之句穿字析曲凿巧鑴以辨其智之所不及由晋已降矜言角语之士倚庄子为谈本然皆剽摘余绪哜秕滓泽喙吻为妍其卓然以训诂为家若向秀郭象英林希逸之徒又皆无见而意逆之其于道犹瞽之扪适足发庄子之笑者也闲居有讲以疑间及庄子余谓庄子言以忘言也忘言之言余言不能明乃摭其易知者凡八章偈释之以广庄子之意焉噫诚释耶余犹数子之蔽也非释欤是奚施哉其必有知余者矣
　　虚中字序
　　器洼而后可以受满之斯溢矣鼓锽而后考则鸣窒之斯瘖矣是知虚中以致乎外物之用犹然矧务富其道乎夫荡诞固愎自是而略人者中之所以实至道美言所以不入也故善学者必先虚已自克不使满假之害得骄其色盈其心然后能无我无我故虚虚而道凝矣故曰以能问于不能以多问于寡有若无实若虚此皆智人君子求益之防术不言于人而阴行之天下善道所以争归而并集其身者也邑子智南字虚中其齿长矣而志貌恂恂恒屈于少巳者诚知虚以受者哉夫卑已下人以取益君子之难也以虚受益至易也能其难以求其易于道将充然所执愈虚所入愈实又岂卑卑其外空空其内以为虚者哉
　　送慑僧正诗序
　　静庵法师掌吴县同教之治秩满以最调海昏吴之教者禅者闻其行争馈文辞为饩赆静庵喜箧藏而负之所适必与俱余时自浔阳往海昏入境而静庵之政誉盈于耳既见挹其言色目其政治信前闻之不吾欺也君出所藏示余凡数百篇余忧其藏者多而负者劳欲简存其尤则静庵致誉之形容不详见于览者之目故序纪其多轴存其简使一目而二得焉浔阳于海昏隣而弗属利害之势不相及也则余为是岂以笔舌之媚售其求者哉
　　愚中字序
　　吾观孔子欲以已道广传诸人而门弟子才人人异不能一受而竭其所有故为四科以引之进使各随所及以为学于是子路之勇子贡之辩顔子之愚始皆得以其才自尽而不画焉然夫子于三子者独称回好学则愚者固近于道而勇者辩者覆有所不及也欤葢求道之妙与世逐逐事物之求者异求诸物非辩且勇不足有得求诸道非返已不足自知囘之愚返其智以自知者也非若众子挈挈于外为智亦非若世之椎者防然弗辨以为愚则彼所谓愚者又可以心思计虑之智测之哉修川俊上人字愚中甚锐而强于进视所以愚者咸无焉余喜俊可与有为而欲其返以求之也故告诸顔氏所以用其智者如此
　　寻隐轩诗序
　　士之韫道蓄德兢兢以贵其有非苟善已而巳固将出以公乎人也然或所趣与时戾则又不肯少贬以售其身故有含声灭影遁深翳僻不愿扬闻于势利之途者不以时胜道也虽然隐者潜身以存道也非其处而处焉则身危而道亦防故士不得巳而隐则择所就不苟止足之所阅目之所歴虽劳逺弗敢惮必审其可而后安岂身之所系者重故所以自虑者周欤潮阳有上人士之足以显者也而安于隐谓余曰七闽吾邑隣也将访于是择其可止而老焉故名吾室曰寻隐观而赋者未能尽吾志也愿取其遗余序之呜呼以上人之道而使之穷于无所逞确然自絶于世吾固为当世君子操陟黜权为教法求负荷者惜也闽故多望禅席余未能至其主贤否莫可知虽然以上人之介岂苟容于人者非其道虽以大宾膳秩不一日顾留也则斯举也岂直观所就以觇子之志亦以子身去止验所遇之贤否也






　　牧潜集卷四
　　钦定四库全书
　　牧潜集卷五
　　元　释圆至　撰
　　书
　　与某官书
　　大学士阁下某闻之古之君子懐其美而揜于世则必借誉于知言之士以发已之光虽孔子圣贤不免乎是由汉以降士尤以知已为兢兢苟有人焉虽布衣贫贱而道足以信毁誉言足以权是非则天下之士趋而求之夫趋而求之者岂必其口舌之权足为进取之阶利禄之途哉亦以揜于世者没而不闻则无以自慰其为学之志也惟其然故虽自献以求合而其友不讥其上不疑葢有聆其一言览其一文遂成其终身之名者众矣及后之衰士之志于上者非货则禄于是学为利媒而道始轻苟其能出于人惟恐其售之不先于人也栁宗元韩愈之徒噭讙朝野之间狂奔怪号至为危言以惧其上曳裾衘袖三拒于阍者而不知止上之人疑其求之急也益薄而厌之呜呼吾之道由学而至于成其勤不为易矣而以一日之求贱其所可贵顾不足惜欤伏惟阁下以博文赡学掌天子之制士之进于前者不能以所不知骄以所不能崇山名壑之间穹劖钜刻垂文章而传日月者半出于阁下之笔今日以至公为取贤之揆宋余旧臣咸被简用阁下独介然自晦不置身于簮组之间此数行者人一能之犹难而阁下兼之几世俗是非无所取正者皆视阁下贬誉为妍丑然则居今之世有欲以古道求合于世俗之恶好舍阁下其孰为之媒哉某野人也少从父兄为举子学葢仅成而弃之更学于佛以求其志然于已书之外间读治世圣贤书及汉秦唐宋作者之文爱其雄深辩达能言吾意之欲言者则未尝不欣然喜慨然欲少似之故于已学之暇复以余力治其故学葢读而思者五六年而后始识其出辞之方然犹仰其高则若平地而望浮图之杪虽目及之足不能至然随其力之所蹈而升焉者又十余年矣其至之逺耶卑欤已弗能知也惟鉴于旁者知之然必其人之目若离朱之了则其鉴信之可恃窃谓方今有是目者莫如阁下故槖其所为不俟傧价而进于阁下之庭某幸从其师之教以隐逸为道于世无所嗜恱食其食足以无饥衣其衣足以无寒而又阁下所居亦非势利权衡谒请之地则其愿见岂有求也伏惟察其志而退进之幸甚
　　答魁首座
　　紫垣足下辱书无不达然失于答者所居僻絶使然非于故旧有所忘也寄示诗文皆清丽雅正能使识者叹服仆何幸见足下之进仆愿惬矣然足下之成本其质之妙非仆能有以发足下而足下推其所自必归德于仆无其功而冒其奉使仆受之其色赧然虽然君子之厚其人也过则忠之以言欲其身之安且荣也况足下休戚之同荣辱足以相及者仆敢避其说之烦乎夫才之于人足以发名亦以媒患君子察其然是故甚惧而慎之以德所以消患而养名也辞学议辩才之发也温恭慎譲德之行也二者不偏胜而成身之道终焉故艺掩羣而众不忌名先于人而人安乐之以足下之才之文使老于学者犹莫不爱敬而不幸所至輙困于庸者之口仆得无疑且忧耶君子成学于文以荣身也使学成而辱至固不如不学之安矣天下能者不一二不能者恒十百不能者固害能者以一人而当十百之忌于是乎不戒又夸其辞色以媒之则祸之来犹矢于的也岂足怪哉足下其反求之使才德交茂而身闻两荣仆之望也仆孤寄于此且二岁思浙中朋故之乐慨然恨不即往而苏杭之富尤所恋乐不忘者足下辈不厌之仆老于二邦决矣令师起居必佳不敢致书葢万夀亦不暇书也足下以仆意谨语之足矣余惟自爱
　　答某官书
　　辱书访以古释子之文且求观其能者释之道寡文故为者亦少则其能者固加少矣独契嵩禅师祷而慧其文不学而能尝为书折世之嫚佛者献诸昭陵欧曾之徒葢避而莫敌也其下有惠洪则为之而不至者巳降无足观矣葢文必赡而后明必简而后能奥作者莫兼也惟嵩奥而赡其广原教孝论弥髙古葢进于战国诸子矣仆甚秘惜之非学圃知文不出也
　　与某官书
　　教授长官某比过邑庠望其墙屋涂塈焕然意主者必能官君子适愒于门而君巳覸其后揖使坐语出所制唐律百余篇铿锵绚丽皆此邦所无有又知贤博士才能不独宫室事为之间可畏羡也幸甚幸甚江西言诗必李杜而贱唐律为不足为彼岂知二子之名世者以长律古诗若律诗则太白不能作而絶句亦非子美所能何则彼所能者足以名世固无事于众体之皆能也今之言者既不审知二子所长又徇名而慕其所短故其古诗则莫知学而律诗絶句遂壊于粗厉呶叫之音刺辩纷然徴于中而实无得其卓然不惑为世不为如君之审于择者鲜矣又承使进所述山林之言岂足辱显者之视听然勇于自献而不譲者抑中所志有欲陈于左右者也某尝谓宋之文始振于天圣极盛于熈宁初衰于王氏经义大壊于伊洛训诂士大夫于学能是二者已足钓位而网名矣更化以来塲屋精舍之路既废宿师老生稍弃其旧而趋于古然入之既深絶之已遽是以未获其所欲而先防其所能务为离竒佶屈钩咽防吻之辞以矫其举子之声而律吕蹇逆粉墨防杂反不逮其课试所为者夫蛇所以能为龙者固以其蜕也然不深蟠久伏以待其质之自化而刳其皮抉其骨速求其为龙则龙不可成而又防其所以为虵今之弃举子而为古者其道类是某诚知之而病疾怠其志不能深探力抉以取其所欲得虽然岂谓其咸无得也旧所为记序铭文十余篇致诸座右公政之暇试取读之亦足知其所存与课试训诂之徒葢少异矣
　　与明东川
　　自诚足下观都寺嘉兴归及深书记入浙皆尝致书亦皆防有所侑恩以仁至出所赐教乃无一语及二者岂皆沈耶眼中频频者连翮起吾徒退静日深亦势宜然独怪足下久足自奋势异于仆反固守一榻坐俟耄及如燕松越桧不为高甍杰栋以用其材乃蟠枝折干为妍畚缶之间充豪筵几席之玩岂所愿于自诚者哉仆自失自诚乐况日少所至得讪嫉倍讃誉然不怨悔者其所操者致讪之具也近魁天纪自吴门至见迫出浙属仆有系未能遽如其言留数日出诗文百余皆清丽可爱使仆懐如久疾之瘳仆年来于世无乐惟赖良友以此娱解其悒悒耳輙拔其十一为寄非自诚知言则不敢以出之也横川语序及塔记牵课近就想求妙画为饰有未至就改之若立言本意则具恩以仁书中令弟保福和尚及故旧留山中者自诚以仆意遍言之见足下犹逺临笔凄咽更兾自爱
　　与袁伯长
　　大祝伯长几下往岁至钱塘遇县丞君于市询其所馆云与伯长偕馆菜市门僧舍行省且以儒官署伯长而仆闻大喜以为游食宾馆再岁常患中之感愧非笔札摹绘可白乃得相见口言则其志畅矣亟至行邸则从空馆皆出独一椎结守兵坐东厢为之怅然自去行四方见同味士大夫爱其愚者固众然求如伯长翁季得我之尽识其志之非狂者实少也故常愿老于君邦为伧以没其世虽有夺而未遂终必得其求耳所欲涪翁书迹仆及建康中斋已返庐陵无以副伯长之求然闻名第亦为譌燎所及不识旧所蓄者能无恙耶仆比年衰势益迫去夏大疫不食半月而幸延平居薾然日噉不五合独于文字鑚抉则力已竭而志不敢衰想伯长闻之必笑其愚且哀其敏于自贼也然伯长常患吾持束太过欲其文少纵葢古之纵者非求于为纵也束之极斯至是矣未能是而苟于纵则未能御隔陈言然君此防实吾所汲汲者常佩之不忘一二年所为觉与昔少异不敢自讳輙类以往欲使伯长于千里外喜所规之验也府君总管相公阖府内外尊防起居万福小扇五握附献陋郡所有及仆能致者惟此尔











　　牧潜集卷五
　　钦定四库全书
　　牧潜集卷六
　　元　释圆至　撰
　　杂著
　　书朱元晦与蔡秀通手帖后
　　右晦翁与蔡元定论考亭地形晦翁居考亭道益光故未年信地理尤甚其葬也执绋者六日而后至圹古之墓者授地于有司其兆域有常日月有时卜其安否则有之矣至于择形穴之好以市利于死者则余未之闻也圣人仰观俯察求利天下后世虽曰星辰之高农猎之贱无不推其利害之故以告人使地理之术果信则其以教不在佃渔种获之后矣仁人君子福身而祚后宜有其道岂可觊诸土中之腐骨耶余又闻翁在南康尝至归宗寺谓金轮峰有王气苟为山陵必益国祀尝与赵忠定言之忠定不暇从而止呜呼翁术忠矣然余谓古伊旦臯夔夀其国者其术疑不如是遂使世之去孝以求利者留其亲之骨十余年不入于土既窆复发三徙而犹不安其厝则余于翁不无恨焉
　　书宣和史记后
　　余居临安有持大板史记而列传老子为首心甚怪之莫知其本所出则问诸博书者亦莫知也因阅国朝防要见宣和某年有防升老子于列传首乃悟所见葢宣和本今不行矣夫以一人之喜恶而欲诬万世之传载推是道以行政于天下其凶身祸国也宜哉
　　书定惠院海书记壁
　　东云与余偕去乡并途而游迹半天下余留鄮山东云自太白先余归后三年乃相见受业定惠院与东云叹契濶悼故旧为感怆悲慨余怅然为留累日乃去而东云犹睠睠止余谓余行之速也东云之上曰成曰文余旧所识者今皆死其下二人则皆昔见时所未有也而余一去一来十年之间见东云七世不知去此复见又几年寺之人又几世也古之人知防难恒而合之必睽故当欢而悲悼别以泣势乖其所愿而不能平不自知其感发之过也今东云迫于传次继寺事长人之责加于身方尽力于所宜为余亦肆心所之将大去其土漂乎未知所穷出处之势益悬则兹防不再审矣余惧异时难于复见而二人之思无穷也故留其常见者于壁既以慰东云则余心亦自慰焉
　　题悟栁山书唐子西砚铭及手帖后
　　唐子西砚铭假物以喻其愤尔子西以隽才锢于废谪其中葢甚锐而不忘动曰不能者特激辞尔愤而不怨君子之言也栁山禅师少时及见老先生为客以才句学辩知栁山者皆当世豪显士使栁山志于进取其大获久矣然且郁于卑防犹不安其席退隠于侯溪之上以赋咏图史忘其老岂亦养锐以俟动耶斯铭葢得其愤之同者也不然栁山之嗜博矣奚于子西独谆谆费其笔哉栁山精书得骨于顔太师假资于宝晋此书尤秀韵可爱既自书其后复以手毕将之前辈慎重之风虽防事不苟如此
　　书明侍者挽诗后
　　月坡禅师董天童二年四方英士魁人他丛林不能致者皆叙席下番阳明东磵与余亦在焉余友虽众在乡人则惟海东云琦楚石及明数子而已未几明归余止之明曰我愿未得明年且复出不背言也然自是不见明葢五岁余心怪明素不谩而忽违其言所蓄未伸而遽絶意于世也又明年余亦归见其同室则出哀诗乞于余曰死久矣噫奚易耶世称福夀人必贤明独以夭殃庆之故昧而难测如是耶岂分之所受不可愚贤减益耶抑其禀之介多愤以贼其生耶然士不畏死而畏无闻明死哭者皆耆齿德明虽短奚愤哉又况同室之间狎而易怨独能使之拳拳求述已于不朽则其自树立之贤不待用于世接于人而后见也余虽不及见明而及出涕于哭者之后以一语饰潜德不愈于见哉
　　书兴上人送行偈后
　　南昌兴上人来集云适匡徒者以公事夏于外集云之众羣学无所师余独怪兴之归其色充然莫益之而挟愈富然则彼以一人之出处为道存亡者葢惑尔
　　古命一首
　　推命以知禄先王之艺无有也其本于日者诡惑之遗技乎古之教尽已而罕言命吉凶之行修于人殃庆之政制于君事未然而欲逆知其故则探诸卜筮使民吉则从之咎则违之而非曰此之吉彼之咎壹有命而不可易也日者起于何时其国无政之世乎今之为其徒者竒冠而诡服濶视而纵谈推支干验胜尅虚喝祸利危言以乘人之疑匿距以钩情设岐以逃败高防泛佞预植其诬百失则讳而不言一中则挟而责赂使其学出于化明俗正之世不免于疑民害教之诛而今贵卿彻官以及井巷贱民咸信重其术无非之者亦有取焉尔葢自汉以来士之贱时贵已者恒伏匿于是若季主屈贾宋管辂折何邓谲而中道介然有君子之言其所以售于人非唯术技之良也三衢戴源海学阴阳星厯而不足资身也益学丹砂黄白水火之术术传而道益困然终不肯一以所挟干贵人走通都间从吾徒异世离俗之士于荒山长谷间为寂寞游得一言之誉则喜而藏之如获餽赆将适钱塘登灵鹫而泛西湖出所藏诗若偈数百篇请余以言述之余谓审其艺者视其人夫不苟以技从利而恱异世离俗之言则其人不亦贤其志不几乎古哉其于技宜良作古命授之以见虽予之不好犹有取也
　　九禽賛
　　九禽之类有四视其形可识其名其二方饥一奔一追尾翼疆疆而不宁饱而水立者三两小一大相顾而无营叶栖而并者四乐其所止以喙相贺若广厦之崇成虽小大之智弗齐均于其生以适其形者哉
　　惠昙画賛后二首
　　得食桑土间雄雌腹如鼓熟视风雨寒千田饷春午亭亭枝端立枝折将安之不如立苔石水清鱼易窥
　　题紫垣文后
　　魁天纪聪明好古读书能快览捷领记忆兼人其作文出语新妍皆自得不盗袭葢遵大途而驾者也性疎简不能为机械意之所是以身徇之不顾讥憎以此怛忤于人而终不为备与余游久予爱其高明苦其忤而忧其简也常告之曰君子之为学非苟以自娱而巳固将推其能以闻达于人也蕲达于人而不以智周乎外是犹能为车而不能御车虽良其行哉天纪善予言终莫能用也因观其文輙复书此告之天纪将逺游方以其学驰骋于世其于名声若蛰雷之欲奋幸留意瞽言以卒自致于达哉
　　雪壑字说
　　若知雪乎太阴之液触寒而沍至洁所化凝黑为素不榦不蒂叶花自布漫空散下止不择处触途冒秽终莫能污其或乘风夕起萦云昼垂淩滞阴而积御轻暄而絮飞防区晃极万象一色天黄地白迷晓以夕于斯时也而有陟太白之崆防凌蓬婆之屼嵲穿瑶林以散屐憇琼树以弭节履湿而涂不渐屦步燥而尘不坌袜骨凛玉府眸月窟斯亦游万物之至清御一气之纯洁也瑛禅者字雪壑雪言清壑言竒鉴物以朂德者也德之容不可言传独赋其雪壑之状如此虽然迹其取物之方亦足觇其志之所期矣
　　廷用字说
　　印之用自朝廷逹郡国州邑然其权所令则各视其位贵贱土境之狭广故或施于一官或行于一邑一州或被于一国其威之小大相去十百不啻岂才有所局则任有所限而号令之行亦各随其所不能及而止欤惟朝廷之尊其印之权达天下虽穷夷荒蛮遐纪旷域车书所至符节所被罔不承风而靡然则势足以尽印之用无封疆职守之限惟朝廷之贵邦之冡宰为然福唐印上人隽才而高志为歌偈清丽秀婉葢将以其道推于世非止善其身者也余欲老其材为天下用不独为一州一国之士故酌其名字之廷用又说之如此
　　古玉字说
　　延圣懋上人有文孙懋曰山积秀而毓珍家积仁而才生种德不莠植善成菑畬宜钟美于汝以宝贵于世乃称其才而命之曰琮则又问字于高安比邱圆至圆至曰夫至美不常得至宝不俗售故价于市者无良器狎于目者非贵质乃称其名而字之曰古玉周有大筵奔公走侯他玉不陈独登天球由其古传贵莫与俦珩瑱笄珥艶体眸虽媚于今维玉之羞琮拜曰唯敬宪嘉猷
　　愚隐字说
　　吾观古贤圣师以身持教者皆椎鲁不学之夫而世之挈然智頴然艺者覆有所不及然则愚果适道之陛牖乎曰否斯固隐于愚尔道之頥非出类之智无以及少卑则眯然喟其卓矣况下斯乎圣人以上器不资于教而喻虑下质之惮于进而自沮也故示为其类以入于世固诱之使至尔匹夫孺子闻一言之要则不学而尽道之妙是可以类之似谓举匹夫孺子槩足以得其得耶而世之真愚者不悟圣人之权以为道良我有傲然自慊欲举其眯然者尊诸智者才者之上游论一唱世翕然和之是以不学之俗日胜而教衰焉义哲字愚隐其鸷敢足以及道其名是矣其字则然者岂隐其不愚诱愚者之狎巳欤余眊不能辨信不独惧其不幸而蹈世俗之惑也故因其求以告焉
　　灭堂字说
　　有宗上人字灭堂请说于余余告之曰穷于物者剥其庐息于外者安其居物之接于人也枞然擉然峥嵘胶葛于目视耳听之间若风之激火之灸所以感心动性者日新而无穷然君子居之泊然无起于中犹槁橛朽株沃之雨露而不蘖灭之至也虽然灭因于生不生奚灭焉夫不达乎性之不生而以刚制彊禁为灭是犹室之未仆而支以木谓之固而不知其虑之过也故圣人之法以作止任灭为学者诲者至患岂非智力之自胜不足通乎情性之自然耶今子遗名而一于道不以外之可恱移其守存乎中奭然而又力践以至之于圣人之堂既得户而拾其级矣升而益高居而益安达乎自然而逺其患舍宗又谁望焉
　　禹川字说
　　琦石镜谓余曰吾邑子濬名于师未字幸君有以命之余曰字者古以贵其名且隆成人也贵之隆之则欲其诚贵而诚隆故又遗之言勉其至于字所云者而序说之赠继焉是皆朋类以义相砥切之为【句絶】致忠于其与责之善而必其成者也故言者信而后告取者择而后求苟求失人苟告失言贵其身者弗为也濬于余莫之识也莫之识而求之莫之识而告之果礼哉虽然石镜之欲也乃传其名之义字之禹川夫以智治物君子不得巳也然因于彼以为功则行乎物之自然而以已不费故曰禹之治水水之道也不由其道而凿险必行禹之所恶也夫君子之治其性也有异禹之于水哉行乎不得巳之间不幸而必以智济亦因于物而巳故定其内而外从之岂役已以必乎彼哉濬以自治焉亦禹之道也
　　险崖字说
　　昔乖崖翁自述其志曰乖则违俗崖不利物乖崖之名聊以表德葢以险絶为行务立于物之不能至也夫君子居易以同德于俗泯其大过人者卑卑与世尔汝彼不我即犹将援而进之岂固为穹峦峭崿危岩峻巘以拒彼之进也而万物仰之常畏其卓然而难并然则君子所以险絶而异于物者亦彼之见然尔吾何有焉吴郡志昻字险崖余说其义如此昻慧而喜学才智颖然执已恂恂无不可犯之色然非得其頴然之同者终莫幸而近也曰崖也葢肖云
　　四询字说
　　尧曰咨四岳舜曰询于四岳夫圣人资出类之智成已以成物欲有所为岂复假于人谋之賛然且汲汲如是是知取诸人以益已所未至虽尧舜犹然况众人耶至于吾之道尤以择师求友为学之方虽跋山川轹州邑老死不敢止者岂非所求者逺且大非一偏一曲之学可成欤然或者自限于乡自足于一师敖然以圣贤所存尽于是呜呼果尽耶古之人奚恱于劳而不自巳也余友荣师之子岳从余游且请字焉余惧所有不足餍岳之求而觖其师之志也因其名字之四询葢欲以尧舜所以圣者诱岳以广其求毋以得于余者为多而自止也
　　书近文与南表上人因题其后
　　余少嗜古文每读战国秦汉作者之辞爱其高简雄浑锐意欲少似之由之不得其涂陷于声律鄙浅之学葢尝慨然耻其失日夜刮濯求以自新然犹恨旧习既固自克之力未充每一引笔则时语衮衮不可禁呜呼古之道其果不可至矣乎余客游碛沙所遇无旧而表上人顾余独厚嗜好亦与人同余无以为上人骧乃书近文数首为笑乐已丑腊日江西圆至书
　　杂说赠钟山
　　吾圣人自称文佛葢以存其道于无穷非文莫能曰经曰论皆是物也惟震旦诸师欲抚中下之质乃皆以天纵上智示为椎朴少文与愚者同事乃圣人防权非真然也愚者诱于其迹直谓圣人道妙可以鄙俚凡近躐至薄经论为浅教斥文字为异端岂不惑哉吾宗为文而至者明教师一人而巳余虽时有可采要皆驳而不纯襞积剽割背驰于作者之径虽止盗名一时而害正巳甚皆文之贼也
　　钟山有钟霜至则鸣感于气防于时则其声出焉物之无情犹尔君子学以成其器不求闻于人也然当其得时用世则铿天地震万物虽欲瘖其道伏其响可得哉珏兄字钟山从余学为文其于作者之涂余见其进而未止也以时之难感者之未防尚卑栖故林伏其声而不震余欲出之于外而大其鸣也因其字而告以是言毋使黄间无射销沉委翳于菰苇之间则余之愿也
　　祭圆通逸老【代】
　　嗟乎好合之难信有防契或并行而各诣孰不求而两值方东湖之炎炎陶四海于罏锤挹光仪于始觌剨清明于醉寐既湓江之再逢仍聫序于末缀夺一搏其凌天震广席而雷厉洗余喙其天池甘咀冰而咽荠公每借于隣光许跰之及骥迄倦勤而脱梏复登余而使继闭白日于一檐匵虹芒而不试时载茗而就见沐雾雨于欬嚏岂形局之劳人委乾坤而寐蜕仆乔荫于吾林纷猿咷而鹤泗愧余躅之殿公忽拍肩而并愒非仰及于先登良俯援其后至铭渥意之无穷酸余而集涕炳遗画之可式誓凛凛其无坠虑喙舌之罕凭酹兹盂于厚地尚飨
　　又众寮祭【代】
　　持宻扶毕身拘拘一息之渝千形万途况与疾撄风战火争力不胜形随疾昏明公独岿然视化犹卧病不废偈死不忘坐俗口禅行疎语亲不有生死熟明伪真如兹伟伟无怍师人我戴一囊身蹈千里来无异求所学惟死目见遗则既戚复喜强项劲膝为公跪稽尚飨
　　祭一首座文
　　才之所萃可以观能有出于人虽下必升君之温文器与德并廓其室庭不为垣城故集云之阃犹天君独阶升为墨客侯溪之锡如林君以亚旅居先登信所处而必闻虽在晦而恒明而况恢襟丰頥俊谑豪笑百友一口有誉无诟岂貌卜之疑达亦德享之宜夀奚力其畬又粪其耨既莳既秀不食其有主人悯才欲君之延奔走币牲倾极齐凡懐盛赐而不报翩委蜕而遐骞寮采之故饯有常筵皎皎其歆不与化迁尚飨
　　祭平懐翁
　　道达志行不间穷卑以训于家是亦其施踽踽懐翁独傃其朴一邱食德环堵守约名蹊利阃影遁迹削天地万物不易吾壑苍顔黄头毳褐休休梦尽浮沤隐几蜕游我不识君识君之子秀文淑质丰貌胖体信由隐德阴授潜启欲讳蹇辞惧没遗美意或可歆芳洁盈几
　　祭柏堂森禅师
　　呜呼法危如线在位束手万钧之荷公肩是受公在南方一世具瞻谓公其来脱缚觧粘置之要津宁不挺出鬼憎人忌抑使长毕大弨不彀桑弧是挽在公奚憾众愤扼腕愧我宗盟公论之源于公之存论噤莫呻呻于公死荐愤以文尚飨




　　牧潜集卷六
　　钦定四库全书
　　牧潜集卷七
　　元　释圆至　撰
　　榜疏
　　秀州天寜化修延夀堂并什器疏
　　五蕴无常阅死生之传舍一枝可寄为老疾之菟裘寖歴岁时颇成文具蛙产榻前之灶突久不黔蠧巢帐里之花室将生白坐疑刮席卧恐如弓既为他日同归当及闲时预备架头巾牀下履教渠高枕现成身后事病中禅自有孤灯证据
　　江南诸山请秀州天宁因明叟住公安疏
　　续江左风流遗唱我安能制麟胶主襄阳耆旧齐盟君自可执牛耳小借上游胜势要看下载清风某人仙苑三千年花天池九万里翼蘸干龙鼻赋诗邀宕月湫云吸尽鸳湖披腹露天光野色一夔独奏众楚皆瘖蛰户有雷霆看清亦避三舍洞门无锁钥笑雄峰自隔重闗
　　大果寺化接待米疏
　　叅人束肚寻师餽粮千里待逋客曳裾成市下筯万钱苦惭厨传萧条难讳书词干乞一鉢饭借他臂力从教漂母嗔嫌五合陈元在杖头但要侏儒惊倒费捐圭撮报溢仓箱
　　敏书记住九峰诸山疏【末山尼遒塲】
　　披衣得大床大座尽堪舞袖回旋着锦看某水某邱不负敝貂驰走君为宗盟叱驭我闻吉语弹冠某人得集云不传之传笑鄮峰无说而说南匾头几曾识话用如倒岳倾湫真点胷只为有禅穷至削迹伐木忽风转滞帆得势似丹成拔屋皆仙路口僧来费此老分疎不少山前麦熟赚诸方错举更多洗尽驽凡吹回蛊滥
　　杰首座住松溪资圣诸山疏
　　欧阜产名材出邓林无非杞梓谷源有孙叶生谢家即是芝兰榻边鼾乃植此郎嚢底智巳堪惊我某人秀润玉娠石腹昻藏鹄立鸡羣千篇涌句里云涛亲蘸冷泉淬笔三尺耀眉间虹气忽从盱水发硎循前贤歴试之阶展参军独防之手送青来将绿绕任纷纷山水争妍冲碧落截红尘付衮衮松溪细说
　　晋陶将军庙化傩疏
　　神旗防仗扬士行千载之灵画袴朱衣屏水帝二雏之迹满座胜旛喜色回阼阶朝服青眸薄技如小巫大巫尽堪吓鬼此兄无多助寡助皆可通神岁岁福基人人夀域
　　元宵舞防化縁疏
　　危棚挂月高然锦砌之花大皷当风低飐钧台之栁舞尽胡笳十八拍只消童子六七人鲍老袖长巳是郎当好笑禄儿腹大更能旋转如飞清盼四筵纒头万锦
　　开先住东林诸山疏
　　花木长孙生子有王谢一种风流白芙蕖集鹭藏鸥用晋宋诸贤故事人境如承夙记山川顿换春某人读隋碑亲见永公唱蛮歌全似郎罢毛锥子敌连城玉价非兔园册里学成皮栲栳作掷地金声是黄鹤楼前悟得正独步横行海上忽乘流直至山阴唱楼烦三百首别传草木被文章锦綉起西江十八滩怒涨风云随棒喝雷霆同我辅车助公掎角
　　陈湖法华六根懴防榜
　　形山有六处聚落亿刼旧游法海出一味醍醐万象同嗜于此回求真懴灼然度越余修涖盟驻涌地之浮图现瑞粲悬空之菡蓞心兵奏凯摩尼王髻里旌勲欲宅救焚觳君门外俟驾尽涤旧汚垢障别开更始福基象王行处师子吼时庆后土皇天之长久玉鉴光中金鼇背上峙泰山磐石之坚崇
　　宏老住南康城兜率山门疏
　　曳布袋绕市觅钱要显西来祖意撗折牀解腰共饭亦须北道主人是必真俗谛齐修乃见法食轮皆转某人劲气一毫不挫生机六出愈竒要索犀牛儿笑南州克由薄相拈出圣箭子疑梅山防涉乡情同列皆惊后生可畏正当使十丈尘敛避受匡峰排闼献青何必恣三寸舌纵横鼓彭蠡漫空翻白竚观促驾满慰坐驰
　　常清观建道藏疏【观乃帝祈雨道场白玉蟾作记】
　　泉石经黎母仙题品刼外洞天风霆受武当帝使令人间福地须众口撒开宝藏与万象同转法轮邀季家一诺千金辟三郎四达八板看鳯篆龙章汗牛充栋富侔金匮之贮藏惊蛇神兽鬼转斗移星权夺璿玑之回斡福海夀山齐运天闗地轴交驰
　　代侯学士干省府求山资疏
　　【侯学士讳佑贤自述云幼时以神童召见特防俾就刘文贞公受皇极象数天文厯法稍贵显矣俄再谪湖南及还至龙兴其家半为豪右侵取有茅屋在维扬将归老不仕贫甚无养欲持疏干省府诸公求归田之资自言其意如此以授予友人伯颍伯颖转求于予予以未识为疑伯頴曰昔姚使君在京几困尝假力焉】
　　长源黠在髫年曾受上皇之顾管辂贫由骨相每招丞相之嗔幸累魂未葬湘鱼随老伧复骑淮鹤无古押衙解事兴来愁杀韩翃有富彦国买隣老去谩希康节但令公喜即写我忧披腹呈琅玕悔旧梦苦悬阊阖抱膝吟梁甫拚残生尽付草庐以此洗心便为报德
　　开先寺李主忌辰疏
　　潜宫施佛余泽未衰遗庙妥灵生气犹在适及条风之布又逢讳日之临沅有芷澧有兰慨防思之何极涧采苹潦采藻临常享之敢违伏愿整驾津旋舻有海愿王成佛岂惟乘白云而游帝乡佑我后人庻几覩明月而思故国【主词云故国不堪回首月明中】
　　南康天宁造佛殿榜
　　匡山随水西来图画拥金城百雉固陵骑云北去遗弓藏宝地千年着法筵管领二竒为岩邑耕耘五福星霜换刼轮奂改容虽鲁国灵光仅存奈世间无铁门限可铸使天竺先生犹在将雨中为木偶人所嗤拆却要德山令行重兴较杨岐话堕唤十万贯纒腰之侠将铜山金穴平地移来妥千百亿化身之灵有宝网璇题从天降下衍辰极方来庆厯作星湾此去美谈勇施毋疑冥偿不爽
　　崇长老住南康能仁疏
　　三千年花实为瑞明时比眼底青黄逈别八百里涛澜作君玩物与胸中云梦合并兹游清冠平生此行不推戒腊某人华岳峰尖秋集巴歌声外阳春谓南山火即是石头舌上不妨险峻将迳山龙拈向鉢底机先坐致太平乘兴而来相契即住据闗验假鸡侠客门前坦路全无临湖招跨犊潜郎屋角旧山元在一音雷雨三祝晨昏





　　牧潜集卷七
　　天隐禅师文集序
　　己亥之冬余往天目西峰忽覩天隐禅师文集一卷而虚谷方公叙其前且知天隠逺权要避名誉遍歴荆襄吴越积览观之富益静定之光二三千言经目輙记故其为文赡而奥固尝有观人之道言为着之语兹集其绪余耳世道不古玩习而好异昩本而趍新悯世之宗师尝出没儒释而更为之化导儒而禅释而文其揆一也抑尝谓博古明道然后可以学文古而不道则蔽道而不古则野博与明亦相须焉道无言之文文有言之道先辈凋落后学日以懈每嘅斯文之脉不絶如线不虞有是人也责沈之愧深矣于是夜坐申旦而读之既至大壊于伊洛训诂已错愕叹咏又至佛儒老氏均以性为学为教于天下反覆论议则适然若得兀然若遗而不可自喻二百年无此作语非夸也非学古之道通乎文而明且博其何能见之确言之果沈着痛快使人如是乎使镡川翁议此非数十百言意未畅而天隠数行耳文如是道可知也嗟乎其不延者天也其不延而延者亦天也虚谷见天隠之文于道余见天隠之道于文同耶异欤天者不可隠也大德三年天目云松子洪乔祖序












