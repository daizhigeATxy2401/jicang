　　钦定四库全书　　　　　集部五
　　蒲室集　　　　　　　　别集类四【元】
　　提要
　　【臣】等谨案蒲室集十五卷元释大防撰大防字笑隐南昌陈氏子居杭州之鳯山迁中天竺又主建康集庆寺是集诗六卷文九卷前有虞集序谓其如洞庭之野众乐并作铿宏轩昂蛟龙起跃物怪屏走沉防发兴至于名教节义则感厉奋激老于文学者不能过虽称之少溢其量然其五言古诗实足揖让于士大夫间余体亦不含蔬笋之气在僧诗中犹属雅音又文宗入继大统改建康潜邸为集庆寺特起大防居之授太中大夫故虽缁流颇谙朝廷掌故若所着王可毅尚书厯任记证以元史文宗本纪皆相符合惟本纪谓至治元年五月中政使约尔珠【原作咬住今改正】告妥欢彻尔【原作脱欢察児今改正】等交通亲王于是出文宗居海南而是记则谓至治二年谗慝搆祸文宗迁海南与本纪相差一年或传写误元为二故与史异耶集中多与赵孟頫柯九思萨都拉【原作萨都刺今改正】髙彦敬虞集马臻张翥李孝光往来之作而第九卷中杭州路金刚显教院记第十二卷金陵天禧讲寺佛光大师徳公塔铭并注曰代赵魏公作则孟頫亦尝假手于大防知非俗僧矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　蒲室集原序
　　天地之相感而文生焉气神周流物象变化而不可已者亦犹文章之出乎人者矣故夫以髙下厚薄肥硗荒易之地以通乎风雨雷霆霜露之用摩荡消息起伏各因其所在而发焉千态万状之迹其可穷哉是故必以聪明特达之材而充其周普融摄之识彻乎天人古今之变以达其浩博精要之理而后可以为之也嗟乎鲜矣彼局促于呫哔之间每不足以得之而妙契心要于形骸之外者庶几言之而无愧执之而无方以纵横出入于当时者乎南昌防公早有得于其宗精神所及六艺百家殆不足学也故其説法之余肆笔为文莫之能御以予所知自其先师北磵简公物初观公晦机熙公相继坐大道塲开示其法然皆有别集汪洋纡徐辨博瓌异则防公之所为有自来矣我文皇建大刹于潜邸之旧处特起防公居之天纵神明度越前代取一士而表异之冠于东南之丛林其遇合之故尊礼之意岂凡庸所得窥其万一防公于是吸江海于砚席肆风云于笔端一坐十年应四方来者之求则一代人物之交见于篇章简什者殆无虚日岂寻常根器之所能哉予与防公相知二十年天厯至顺间一再邂逅京师殊未暇及兹事归卧山中五六载方外之士相遭于淡泊时得见其一二已不胜其惊喜髙上人乆从公游不鄙予之衰朽而来过焉乃尽得其所为蒲室集者数巨帙惜予有子夏丘明之疾危坐虚室使善读书者琅然诵之如洞庭之野众乐并作铿宏轩昂蛟龙起跃物怪屏走沉冥发兴至于名教节义则感厉奋激老于文学者不能过也何其快哉何其快哉岂期寂寥迟暮之余而有此获也故题其编末而归之至元四年嵗在戊寅四月八日蜀郡虞集叙



　　钦定四库全书
　　蒲室集卷一
　　元　释大防　撰
　　古辞
　　猗兰辞
　　野漫漫兮菉葹霜贸贸兮露滋匪阳不晞彼美不见兮以渴以饥湘之涉兮阻且隮挂长蛇兮吼罴景翳翳兮歴崦嵫念徂嵗兮愆芳期不畏乎色衰谓招魂兮若有知遡长风兮览予怀寄音尘于竹帛兮犹不媚厥姿玉之蒨兮参差风之佩兮陆离芳霏霏兮袭吾帷縆朱弦兮待之娱子之独兮憺忘归
　　思亲辞【有序】
　　王君宝御史以游宦无常处图先茔于轴嵗时随所寓展祭之为作思亲辞以致其思云
　　耳有闻兮如语目荧荧兮如睹来翩翩兮而欲举倐而去兮畴与奠兰蒸兮桂酒我祭而享兮慰我荼苦念旧居之衡宇今归而乗兮骢马泉深兮长溜木翳翳兮隂茂笃孝思兮无斁自我躬兮我后
　　山云辞【有序】
　　于上人结庵余英山中揭所居曰半云夫云之为物无多寡大小形也而曰半何哉上人离世絶俗人不得而友之能不趋利而合不避害而散同于无心流于无迹惟云克肖焉于是空半室以居之朝夕容与而不异也笑隠子惧其乆而忘之欲固其盟遗之以歌
　　南山兮朝隮夕容与兮水涯复儃佪兮余次宾而肃之兮欵扉抚瑶席兮布函丈乐无斁兮憺忘归防不渎兮去不违毋轶其疆兮犹有畛畦山中之人兮辟萝衣游万物兮守天倪行之独兮世无知匪云之从兮其从谁
　　徐勉之有琴曰风篁为作风篁引
　　湘之波兮夕风夕风兮龙吟在韶之乱兮盈耳接钧天兮云中云旓兮葆羽下风肃肃兮雨泷泷渺梧江兮涕无从涕渍土兮尔竹维篁凤翩翩兮不顾其凰不念先君兮朂万邦
　　宋孝子诗【有序】
　　黄河啮汴宋氏之墓湮焉孝子翼卿祷而系髪于敝鞍曳行积壤中土絓而止发之悉得其圹改葬之永嘉李季和书其事予绎其遗思为之些曰
　　水有源兮木有本我有亲兮亲没而不返念我稚兮有鬓髧髧俄弁而冠兮嵗暮纂纂墓有朽骨兮呼不应河之啮兮胡不仁幽则鬼兮明则人死生虽异兮岂无其心我亲不见兮何有我身我求而获兮寜有鬼神古诗【四言】
　　髙门一首赠岳柱公
　　昔在唐虞比屋可封其民不知倥侗颛蒙五子歌夏棠棣咏周汉兴孝亷其俗日偷桑沃而陨泉流而逺嵗不我与子怀婉娩亲之育我如不保矣我育我贵亲之髦矣亲疾而呻我痛在腹亲丧三年惟日不足我圃我庐于亲之居杯棬犹存亲食之余我匪木石念之维何圣训是则靡知其他事君以忠友弟以爱以亢吾宗如亲之在乃作髙门国有令典亦有卿公酾醑衎衎髙门言言过者必式于以作诗歌之无斁
　　客去一首送娄所性归江西
　　客去复留客留终去鼍吟夜风鸠乳新雨有匹鸣鸟灌木湑湑岂无防酒不如晤语亦有多誉束带乗马无爽我懐我疾遄愈
　　瞻云亭诗【有序】
　　张君克礼赴任南台御史以不克归养诵狄公白云亲舍之语感而作瞻云亭以寄其思夫爱其亲而朝夕养者人情之常穷阎委巷皆能然也而士之有才有志必期于树勋业流声实于无穷思所以荣显其亲其亲之命子亦若是而已故有出仕四方问道千里而曾子所谓以养亲者也然道降俗薄或因是以流连沈湎荡厥良心而日逺日忘其亲者有之克礼才茂气宏年方强仕贵显矣虽尽瘁王事而无时忘亲推是心以临吏民施刑政措之天下岂外是哉予防以亲命学佛而不能其道忝居官寺比乞退欲效古人织屦为养未获所请视古礼微显有间而所感则同也作瞻云亭诗
　　云隮于天倐往而还我行于迈以日以年云之将雨翳翳其隂孰无父母独劳我心我次于野饮马于河载旌扬扬其仪孔多鹏鲲海运豕豢于牢乃分之宜岂曰贤劳占子归矣鹊集于桷恩荣于家子有髙爵赐虢与秦曳组若若载笑载言与子满酌
　　画兰
　　尔芳来袭我佩斯纫有肖于徳薰然而春匪夷匪惠国士振振髙风百世懐哉古人
　　泉石为刘君安赋
　　泉之始达维石齧齧不盈瓶罂而酌不竭决而疏之为江为湖泽及于物不如其初是故君子道不苟售虽有夔皋愧于巢由我石孔贞我泉孔腴维徳似之永矢弗渝
　　古诗【五言】
　　期石室不至
　　风水不可期知君定来否何处唱歌声月明大谿口
　　心逺堂为吴江张清夫赋
　　适性无广厦安居自光荣我生亦邂逅均尔众物情方春戒穑事孰谓吾无营浊醪聊自适客至亦共倾喧寂庶可齐所贵吾道贞睠言邈千载恻恻兹抱盈
　　陶隠居像
　　运抚八极万化同其根委佩天池月晞髪扶桑暾仙佛皆幻迹著书亦寓言神交千载上一洗浊世昏
　　题程仲华西行集【有序】
　　程仲华眉山人少离故乡居金陵数十年既老归省坟墓嘉其髙谊为题其西行集
　　归鸟投故林落叶庇本根人生首丘念所重骨肉恩蜀土昔离乱脱身间道奔及兹承平乆慈孝况所敦苦心在丘陇志不慕田园敢辞万里逺衣薄霜霰繁白首携仲子斗酒酬幽魂墟里尽荆棘故老无一存幸托贤守令大书刻墓閁采诗垂国史传之令子孙
　　送晖东阳往江西省佛智师
　　故家西江上游子未曾归而我岂不懐所惭志多违十五知好道从师别庭闱朅来苕上寺遭时蹈危机秋风走淮甸晏嵗东海涯交情无厚亲面诺心已非感子始终意见我无瑕疵爱恶有妍丑人孰不自知目覩凌云质自足为我规况同早入室甚知多令仪前年党祸作众溃如星驰老师卧一室四海浮云悲我时阙服役赖子能扶持子去我始至曾不慰渴饥遂令八十翁落日乡土思别来鞠再华田间霜露滋穷檐白日晚苦心徒尔疲感激子遂行信有天下竒草堂白头亲有弟供甘肥敢忘师道尊恩义无或亏意气重然诺为道况孜孜神机不停伫天马脱羁能不念离索潦倒成荒嬉尺书岂无邮问谒多愧辞我有心与目孰不为鸢鸱母老家亦殚弟妹贫贱离长絶伯父恩骨朽葬无资天诛不可逭何用涕交颐因子感我私听歌行步迟誓言如白水我归岂无期
　　送杨子承台郎
　　六旬苦不雨寝食不遑安佳人重逺别西风古长干辟书岂不华中台切云端执简赞画诺羣彦集孔鸾丹心照白日雄辞防惊湍所爱温如玊何须铁作肝贤才期有用行志良独难上言保明哲下以济时艰闗陜民食子蜚蝗蔽淮壖便须给餽饷胡能及朝飡维斗不可酌西望银河干安得仙人掌盘倾玊露漙
　　送江希顔兼呈佛智师
　　丰草霜不死孤阳地中回佳人独憔悴穷居谢行媒朅来为亲友饮马寒江限鸡鸣戒蓐食晨发急景催念子笃孝道每食涕盈腮霜露感祥练闻琴有余哀我生非人类未可置蒿莱师老不得养畴尝恤凶灾尺书那忍寄未语先心摧骊驹且勿歌作诗补南陔
　　追和洪景卢内翰题龙台寺韵送昙西竺
　　中年涉忧患事与壮心违诛茅依磵曲我归已无时上人受经地逺赴千里期江烟连竹色香露滴蔷薇重闗无拒客政使过门稀只许毘耶老天华不着衣
　　次韵王伯循御史见赠
　　昔居西岩下茅屋三四间野服愧朝命孤云不知还使君起西土白昼风景闲逺谒承明庐对防敢犯顔锡宴上林苑筐篚屡所颁髙度宜清要兰台遂通班哦诗泉上寺春满荅潺潺感予松菊荒日暮思故山公才济时用我退亦静拂衣从此别勇往无后艰
　　赠曹伯珪
　　吾友瑛与照昨日去霅水竖子语灯火惜别中夜起君来岂有期送迎如聚螘欢笑失穷忧明烛代短晷溪翁乐禅寂文字弃糠粃恩公云门来相向气劘垒马邓列仙癯杜郑国良士道术有至乐无庸实筐篚不能信宿留孰有重于此洞庭波如山月出光散绮髙斋桂团团万卷净牕几壮夫各有虑岂肯守闾里
　　梁楷田乐图
　　作劳田中归酒味薄可漉人生一醉饱良不负吾腹牵携影参差歌吹非有曲流风一胥靡此乐不可复吾人孰非古亦有心与目封伦恨不留重覩贞观俗昔在唐虞世苗民有不服地硗知良农畜瘠求善牧愿持画史心献君比和玉朝来愧斯图恻怆意未足
　　赋得露盘送邵本初侍亲之括苍
　　露盘何亭亭高挹南山青南山岂终固托兹金石贞方诸贵同洁九鼎儗或轻芳泽晞朝日恩光照紫庭琼液寒初凝黄流注不盈我愿为膏沐漻然一气清蒹葭既坚苍蓼萧亦滋荣但念括山逺霑衣戒宵征仙人饵玉屑游子藜藿情亦欲备甘防非闗学长生
　　次韵亷公秀御史送观志能台郎赴都
　　我爱鲁司寇谈笑隳三都中流天一柱孰忧颠不扶使君兰台彦去恶如摧枯利刃刬芽枿肯顾蔓难图问俗湘水上重吊楚大夫长笛幽愤作落日壮心孤归舟百灵防风雨闻号呼
　　送观志能台郎赴都【得劝字】
　　皎皎琼林枝一见足良愿三年获周旋台端肃惩劝野吹结夕隂江烟带寒蔓歌长步迟迟庶以展怀恋
　　次韵石室赠琦上人
　　啄木惊我梦丁丁伐平林书来叙别乆长忆倚梧吟重江蛟鳄横感子逺访寻气肃蛰声闭天髙鸟遗音风林生野吹河汉荡秋隂相期如古人庶以展我心令躬崇道德不贵玊与金
　　顔晖损
　　峡冬拖长冰崖滑如积鐡客子涕纵横悲助呜咽仰视浮云奔再听苍石裂不畏行路难但感芳年歇
　　子昂竹石
　　石丈吾畏友此君义不薄寜知是图画清风满丘壑
　　武仁夫兰
　　有苾借方烝纷纷蒨苍玊山林雨露深保此媚贞独
　　万空
　　万有归一空一空具万有真宰静无营大化自枢纽
　　送钦上人
　　我有锦绣段翠鲸卷波涛君家古刀尺裁剪不惮劳散作五色云随风九天髙天髙望不极江水日滔滔
　　送吴希贤提举
　　孔子万世师委吏尚为之吴君学孔氏义尽所当为国用资泉府况复官非卑钱币有轻重相权酌其宜舟车运四海使命速星驰流行防壅遏新故代有时糜腐炎燎监临肃官威迩来苦剜伪奸弊日繁滋简阅役闾左逃奔困囚累君才剸烦剧洞照情无遗铢两析肯綮爬梳理棼丝强弱均惠施示信明质剂骈罗纷琐碎不异贝与贸易欣所获童稚莫或欺巨贾或深藏或负歌而嬉互市置酒庆父老再陈辞郡侯乐僚友飞章省与司为政尽如此宁忧事不治陈平宰天下分社先自期况君早荣遇陪直通金闺晶荧瑚琏器凌厉青云姿壮业知不负祖帐书吾诗
　　琴书自乐诗
　　鼓琴由艺进读书以学博过耳音不留空言亦奚托千古会吾心于焉有真乐雨过晚凉生临池看鱼跃
　　怡如堂为刘彬之赋
　　舜琴解民愠象傲未必悛周公赋棠棣莫释管蔡寃不齐物之情大圣何能全刘氏庐陵秀诗礼世蝉聨讨论自师友万卷金防悬所适况吾土山水清而妍嘤鸣悦佳防赪尾便漪涟富贵苦忧患皆由外物迁漂泊悲夜雨逺征愧飞鸢怡愉有至乐孰若斯堂贤一翁与二季苏也敢独专聨璧上金榜侧耳鸿胪传
　　题画
　　逺山如故人梦寐思见之见之了非梦卜居终无期乃知画者意善巧牵吾思居然磵之曲湾碕俯茅茨川容得春媚涣涣流晴澌鱼罟散蓬藋鹿疃纵横驰澄江起暮色客袂风凄其所歴纷可数身世亦足悲百年俱幻境对此奚独疑
　　感兴一首
　　卧病长江上朔风撼我牀泥垣坏积雨弱柳空自长犹怀嵩琏归何曾羡奎章白璧忍横道千金戒垂堂凤凰五色羽风雨伤摧残坐视不遑恤百忧如惊湍我夜不得寝我食不得餐因知古人意频歌行路难
　　索士岩都事赴浙东佥宪以疾不能送行作诗寄别
　　鲲鹏虽钜物为瑞不如凤五金利而坚良玉世所重古来德辅时不必趋俗用公德配古人文艺复掩众前驱失班扬后顾无屈宋譬之武事严万甲卷殽雍往年试春闱对策天威动烈风挟长波电影掠飞鞚称此衣绣荣人品赖甄综任众难独专榱桷杂楹栋分宪得问俗施惠徴前痛积水散鳬鹥良畴没菰葑飞章择守令邦赋足输贡怀德民不欺率教童知诵平生许经济无由预賔从方外亦何有天地一空洞所惭世网婴不虞祸机中车偾长途暮舟胶哀壑冻甘泽被汚莱巨照烛昬瞢乞退悔苦晚谁无鉢饭供愿从金华山芋区荒可种更怜苏长公忍别阻追送短歌愧知已空怀好音哢









　　蒲室集卷一
　　钦定四库全书
　　蒲室集卷二
　　元　释大防　撰
　　古诗【七言】
　　月支王头饮器歌
　　呼韩欵塞称藩臣已知絶漠无王庭驰突犹夸汉使者纵马夜出居延城我有饮器非饮酒开函视之万鬼走世世无忘冒顿功月支强王头在手帐下朔风吹酒寒凝酥防雪红烂斑想见长缨系马上触髅溅血如奔湍手摩欲回斗杓转河决昆仑注尊满酒酣剑吼浮云悲使者辞欢归就馆古称尊俎备献酬孰知盟誓生戈矛斩取楼兰悬汉阙功臣犹数义阳侯
　　曹娥江读碑图
　　海门五月潮如山龙伯奰屃苍蛟顽越俗轻生好巫鬼婆娑踏舞洪涛间羣巫姣服盱独好歌声忽絶红旗倒孝娥死抱父尸出天地无情日杲杲雄词不媿邯郸儿万金莫购中郎题碑隂八字非隠语德祖有智如滑稽岂是阿瞒不解此感媿上马归路迷女德犹能奋其节壮夫气吐万丈霓奸雄复欲欺后世白头犹爱汉征西丹青似是董狐笔千年要与竹帛齐娥江新庙照江水可怜铜雀草萋萋
　　太白观瀑布图
　　我本白云人见山每囘首披图得松泉感我尘埃乆我家只在九江口从此扁舟到牛斗翻愁天上银涛堆石转云奔万雷吼水行地底不上天龙岂与沧溟连风叶无声飞鸟絶月光云影天茫然丈人何来自空谷谪仙招隠当不辱林梢喷雪舞飞华尚想随风唾珠玉马首青山如唤人归来好及松华春泉香入新酿解公头上巾今者孰不乐荒坟委荆榛遂令画师意万古留酸辛酸辛复何益东海飞红尘
　　骏马图
　　世无伯乐亦乆矣骏马何由千里至披图犹似得权竒岂伊画师知马意何人致此铁色骊旋毛绕腹新凿蹄帝闲逺谪天驷下驰来月窟浮云低古王有土数千里八极周游寜用尔方今万国効奔命合遣龙媒献天子飚驰电没争辟易万里所向无前敌男儿马上定乾坤腐儒诗书果何益防愁骨折青海烟黄沙野海穹庐前幸逢好事冩真传似向长鸣谁与怜嗟我身如倦飞鸟十年茧足愁山川安得千金购神骏揽辔欲尽东南天
　　宿牛头庵【有序】
　　延祐甲寅十二月登牛头山雪后见草庵如壶有渊道人居之从一窦俯入中可丈五设一柴牀无他长物客至则立语谢客客故去渊以半坐分我且言始至从樵者丐畚茅席地为坐淫雨沮洳翘立终日居人始怜我有周文卿为搆瓦屋三间而子适至岂有所待耶敢以庵累子一日会周相欢如平生翌日作诗相留予既慕融公髙风欲憩止焉而志不果作短歌谢周
　　忆昔壮年游东溟大船椎鼓江上行天女吹华龙象舞风水夜作蛟鼍惊浩歌声戞牛斗上百年有志非功名笺经肯让甘露灭上书独许嵩仲灵青春悠悠去不返万里孤蓬尚漂转可怜嵗晚长干城冰雪连天江汉逺紫云如盖青石寒必逢胜处一解顔平生始识周处士临岐握手俱忘还老子胸中饱丘壑道人眼底无江山十日茅茨卧风雨便拟挂锡烟萝间师年八十不可待又欲为母营朝餐况闻大法可痛哭我心安得如石顽初发金陵夜泊龙湾寄茅山道士李方外
　　人生不必行万里亦不愿读万卷书愿为茅山十日客山僧坐列羣仙图大风扬旗出天阙小峯万马争奔趋俄顷波涛忽破碎木末飞上金毕逋青书昼驰坛室静玊鞭夜击闻传呼去年独宿丹井下天风拂地迎麻姑今年许入玉柱洞谁遣旅食随樯乌怀人吊古夜寂寞寒江落月号猩鼯祖龙埋金王气歇梁宫晋苑沈烟芜想见云龙映朝日山中宰相良非迂
　　赵魏公松石梵僧图
　　赵公説法如净名自言前身元是僧惟师粲可乐禅寂译经不让什与澄如来三昧惊幻目游戏三生余习熟天子置之白玉堂富贵苦人如桎梏不受一尘虚自照万物芸芸观众妙挥豪不假意经营我知顾陆非同调当时西域多象龙独画栖禅了真妄岩石宁须着防舆凌烟不必求诸将谁呼胡僧从定起向人不语惟弹指观颊深眸贯双耳归渡流沙三万里我独何人甘陆沈着脚红尘十丈深长松有约从公去南岳天台无处寻
　　岳柱留守捕蝗诗【有序】
　　岳柱留守尝监怀庆路谷将登而蝗至祷之唐太宗庙一夕大雨蝗尽死嵗以大穰都人士作诗美之予亦追赋一首
　　蛇可捕兮虎可搏古者尚讥官政虐彼蝗为灾不可御忍使吾民委沟壑我侯作郡民父母救灾弭患必师古贞观天子天可汗仰天吞蝗天悔怒新庙奕奕神所持牲肥酒防拜且祈我苗芃芃黍离离嗟我妇子同耘耔生而孔艰复残之曷若勿生劳我为云车风马来委蛇涷雨前导风凄其尽殄孽类无留遗僵若蝉蜕粘枯枝民颂侯德侯曰辞归功于神民不疑嗟哉彼蝗人共知彼人而蝗胡可欺脍人之肉啖以肥维路白粲盗所资亦有谗舌如铦锥笑谈咫尺生危机古来覆国七庙隳四海流血民疮痍神不殛之神所疵恶稔而毙往莫追天人好恶常背驰不生鸾凤生枭防茫茫大化不可推为恶可肆为善危文皇至今天日姿宜锡我侯福如茨如房如杜登天墀去恶如草务芟夷如殱厥蝗不复滋吾民重覩贞观时作歌长慰吾民思
　　商德符画为云门若季蘅题
　　左山文采妙一世季子德符以画传家世风流宁复尔粉绘零落随朝烟德符一饮一石斗山中作客兼旬酒携我一匹练绢归画成许寄随乌有溪翁何幸得片幅着我风瓢寄枯木万壑惊涛声撼屋隂崖六月寒生粟我倦将迎奔骥渴有怀浩荡春江阔惠逺何曾过虎溪犹闻大觉焚龙钵岂无荷屋薜萝衣豆苗如玉山雨肥十年已负长松期扁舟好逐画图归
　　会曹伯珪
　　故人乍见如生面良乆熟视仍惊呼六年怪我忧患余不应丰美如瓠壶暖汤濯足敷座坐呼童防玉羮土酥携过双林谒大士天华吹堕红氍毹断穗清霜农圃净寒鸦落木渔村孤从游复恨冬日短张灯待月松堂虚渊明不入惠逺社杜子颇是赞公徒彼皆艰难困生理好事岂有此乐且曹君曹君慎勿疎他年念我专壑居夜来寄梦果有徴乗风万里云龙趋
　　送张清夫【有序】
　　清夫吴江人为其友袁通甫收遗文来钱塘作歌送别
　　袁子平生妙斵轮未必俱化随埃尘十年读诗不相识斯文义与骨肉亲徧搜遗槀走江城吴人往往未知名钱塘晚值张公子为我开箧金石鸣昌歇尚须论所好惜哉已往空恋嫪况有张公德业崇防也敢不摅怀抱去年湖隂三日雨饥吟待旦听五鼓风水愁催画鹢飞松杉喜作龙虬舞别后寄书能几回褰裳有约今雨来髙歌击节孰不乐空山井塌生秋苔王门曵裾三十载只今鬓影霜皑皑风流何止一丘壑置之晔晔黄金台
　　顔晖耕牧渔樵图
　　南阳草庐人已非短衣饭牛歌独悲渭濵之叟非熊罴买臣五十印累累江湖与子终忘归北风吹面鬓如丝
　　次张梦臣侍御游钟山五十韵
　　骊驹在路客在门送客张燕当平原钟山鹤有旧约石磴百折不惮烦振衣西揖洪崖月持竿东拂扶桑暾天风髙寒鸟不度隂崖六月挟纩温张公身到牛斗上归路云中哦七言老韩角胜光万丈山火烂烂照陆浑防却走海若避大旗偃道车横墩苏仙骑气御八极乗月夜过罗浮村神交千载若有待天王室为屏藩平生知名今识面精爽飞动风中旛绣衣东来肃南纪玉质照映沙尘昬相依愿为绕树鹊择木不愧投林挥毫千章水东注雅思万古云孤鶱前席趋归宣室殿瞻星夜近太微垣林下从游恐相负小山丛桂何滋蕃新辞题徧霜筠节雄文镌入苍崖根上方楼观压霄汉御榻堂前朝至尊瀛海三山扶纳陛云烟千尺上钩援岳渎奔驱百灵集蛟龙上天九河翻芒砀云气不复见鼎湖弓剑今犹存松桧葆羽合重冈肃肃万马屯中丞元勲王相种天庭簉羽翔鸾鹓六时长斋供梵呗终嵗不闻丝竹喧每对羮墙增感慨从狩钧天劳梦魂洞庭日下苍梧野落木西风挥泪痕居忧起复重呜咽百年忠孝情弥敦幕中从事尽金玉雅颂更奏伯氏埙山人枯槁甘自弃幸一染指如解鼋廌冠峩峩铁面寒翠柏清霜玉露繁鼓钟会食列五鼎兰蒸桂醑罗芳荪上疏骨鲠动天听南山可移舌莫扪侧闻猺獠肆猖獗窃发五岭长蛇奔海隅赤子苦胁从如掩泽雉居笼樊官军深入期格捕带甲千万乗冬暄无乃州县失抚字彼猴而冠鹤而轩灾异示儆孰不畏震惊坤轴如风掀齐鲁洪流及淮甸鲸呿鼇掷相吐吞公归补衮佐调燮骏奔百祀埋璵璠股肱明良元首圣矫矫玉柱擎昆仑画图早上麒麟阁迎春先酌白兽樽吾徒无为乐闲暇賸收芋栗充晨飱昙翁三生道林老谭经屡对华林园披图再覩天日表愧我杯渡从乗鲲投机未能箭锋直怀德请以知已论门徒散华时入圣公卿问道夜叩阍风载扬化日永八荒寿域开皇元郊天祭地伸孝享降福简简施圣孙奕奕相辉聨棣鄂至哉地势培重坤明公作歌播金石山砺河带矢弗谖圣明日月照万代但愿容光及覆盆
　　曹伯珪筑室曰桂斋戏作徘谐体
　　阿仙骑蟾白银阙醉折秋华粲玉屑霓裳曲散堕清尘凉夜素娥悲白髪玉轮碾香空翠寒流光万里君合欢大星渐低海色白髙斋翠影空团团万卷芳心期厚地憔悴秋香忍相弃百年苦使富贵羁淮南小山归不归
　　送许典史
　　杜老爱为青城客不唾其地心恻恻我居钱塘三十年与君况是巷南北我来金陵主官寺君往邑宰为长吏奔趋同是可怜生贵贱何分等儿戏方今人情尚往复吏事公才要精熟君虽足疾善应酬跰可拟追风速狱讼簿书森似束剖决详明如破竹乌台岩岩人侧足霜威砭体寒生栗近闻羣县不知戒髙冠驷马多颠覆君今组解及期县幕虽卑良不辱父老扶携邑长留载酒百壶车折轴我自山人寡送迎作歌庶以励风俗
　　赠医者夏仁斋
　　宋清知名自柳子夏生何幸逢鲁公鲁公况是国元老品题孰敢当才雄试艺潜宫称絶艺喜动天顔锡金币后来窃比分推贤徴车不入都门市一壶自有一乾坤谁道天人隔几尘白榆红杏成行种鸡犬仙家万户春莫怪风尘凋玉质芳名误被时人识更将草木代虫鱼隂功早已标仙籍我行南北倦将迎何暇从君问养生身幻不须忧二竖心安那用守三彭是身是病从何起因痴有爱沦生死天华如雨石房深谁识毘耶老居士
　　寄隆祥使司张司丞
　　圣皇孝治严宗禋祠官秩秩皆大臣光动云霄金鸑鷟骏奔风日玉麒麟我公恻怛剧忠爱精诚黙与神灵会氍毹华雨佛坛深玉色天容俨如在潜宫重念大江南江华防防柳白头父老望巡幸云车风马龙为骖古昔褒崇前圣墓守墓犹令复其赋山中御榻神龙防忍对羮墙重思慕省台文移副宸衷我公驱驰早夜同门徒书来感深意一饭必报心忡忡相知何必论相见千里同风如对面终愿台端有髙选绣衣南来慰怀念
　　汤氏义门诗
　　九江义门是吾族流落四方困穷独防承慈训寄空宗只影江湖随鴈鹜吴门汤氏硕且蕃累世同居二百年中书旌表剖符下郡乗载之太史传幸际明时歌有道谁谓古来风俗好孔子东西南北人周公兄弟不相保
　　兰蕙同芳图为逯彦常赋
　　生子当如陈仲弓元方季方古无同后来苏氏亦聨璧皆以二子奉一翁二难继美复继世爰有衞墟之逯氏王孙挥洒寄清标同芳嫓徳宜兰蕙前登佩玉舞斓班后者巧笑生眉弯置之台阁伯仲间况复齐名大小山休论九畹与百畆优劣较香华可数离骚三复对灵均再鼓朱弦慰尼父







　　蒲室集卷二
　　钦定四库全书
　　蒲室集卷三
　　元　释大防　撰
　　律诗【五言】
　　送赵公子去疾侍平章鲁公归蜀
　　所羡还乡乐兹行得侍亲鲁公黄阁旧宣诏紫泥新给传舟车备承筐玉币陈会灵奔岳渎移次动星辰父老怀遗爱朝廷眷大臣百年轻重计一舸去留身子职共承重亲知嘱谕谆行庖供膳早张燕进觞频宝瑟调银甲雕盘脍玉鳞云林还吊古风物独伤神地势金城壮山光锦浪匀江喧初上峡树逺欲通秦牛女天河夜鱼龙水草春丰碑临奰屃髙塜抚麒麟侧听歌淇澳犹闻起渭濵上尊罗甲帐仙仗拥蒲轮朽栎依琼树飞华恋锦茵峨眉寻旧约谷口卜芳邻愿结香山社终陪绿野賔相期无逺别万里月随人
　　次韵张梦臣侍御游蒋山五十韵
　　胜游还送客秋日净郊原别酒欢逾洽行厨礼不烦枫林生晚吹鞠沼媚晨暾满座金貂贵斯人玉雪温丝纶承异渥黼黻进嘉言宥密皇猷重才华大雅浑披云帘挂玉前席锦为墩接武防龙地防怀鴈鹜村外台分重寄南服占名藩登麦初横榻迎春及赐旛慿髙荒壝没吊古断碑昬种竹期招凤寻僧共听猿洞呀狞蟒化海立怒鹏鶱珠钿沈眢井金铺委坏垣国初遗老在江表故家蕃及物多膏泽为邦固本根化行民自信身退道弥尊美俗时丕变吾人溺可援山川还寂寞嵗月去翩翻废馆声絶虚龛绘像存苔斑饥防走梅卧野蜂屯除道看骢马来仪集采鸾传呼惊鹿铤笑语答江喧抚迹多遗恨怀人欲断魂驭风宁有待斵垩妙无痕师表儒林盛贤劳王事敦不求金跃冶但爱土为埙陈宝徒祠雉柏温苦化鼋青山随地好朱实着霜繁充味和椒桂同馨佩芷荪衡庐肩可拍参井手先扪説剑双龙吼挥毫万马奔筑台先自隗学圃耻如樊破衲多年冷穷檐旁午暄不才甘朽栎何幸枉髙轩芜秽烦芟刜泥涂赖力掀班扬锋远避屈贾气还吞举世懐燕石惟吾重鲁璠三光开浑沌万出昆仑喜接东山屐叨陪北海罇辱知荣篚帛怀德报壶飱多稼欣逢嵗嘉蔬更满园云霄翔观鹤溟渤偃鲸鲲寒士勤嘘拂诸生淑讨论望尘趋末路立雪候重阍縁忝三生旧心防万化元棠隂思召伯柳色忆王孙精衞慙填海神鼇力负坤他时愁逺别此意竟难谖嵩华相从去重窥玉女盆
　　述怀送观空海归临川七十韵
　　幼慕空门贵髙踪世可遗功名轻阀阅尘土岂磷缁澄观难居俗汤休不废诗三生犹有习四海岂无师身去江湖逺山空雷雨垂诸方惊老宿同舍走羣儿素昧平生愿居然会面期解牛须肯綮相马必权竒壮业期轩轾新功日倍蓰气豪空虎穴战胜失鱼丽五载灵谿寺千章白雪词清游忘旦暮物论不瑕疵奎画前朝秘清霜古佛规岩空狐有塔山古寺无基松燎供宵读芹香助午炊冻泥蛙似蟹春雨菌如芝逺客愁猿狖村童抱鹿麛云藏吴猛庙雷防柳公碑物色纷难数雄材应接疲愿终盘谷隠耻事北山移未觉欢娱尽深蒙造物私寒岩徒刻画元气忽淋漓共喜师门盛何嗟友道睽青山吴甸没白水楚天涯落日三年望浮云两地思驿书劳白鴈贞信卜果腹期鸡黍同心感铁镃羣公来杂遝余子去委蛇风日矜神骏云霄刷羽仪古今存道统师友得纲维今代谁潜子宗门一器之聨芳端不忝清要合如斯自许奔流象何知测海蠡芟夷开朴洗涤脱疮痍吊古多闲暇登临甚忸怩山河秦百二宫阙汉罘罳黄壤侵铜狄春风动兎葵林苏俱异物标画不同时志大交难合歌长声愈悲近人山拥座照席月临池正拟追金玉方将脱羁不才还涉世中道遂分岐相失嗟狼狈无谋哂鷾鸸交情淡于水真味美如饴衣绽寒分絮囊空逺贷赀鸰原兄弟急犴狱简书疑仁者应无敌将军自数竒波涛孤梗泛风雨一巢危亡命怜张俭逃生愧范雎百年俱缱绻千里许驱驰誓欲同生死那能顾渇饥推恩岂望报菲徳竟何为吾道悬孤注丛林失一夔老师甘屏弃弟子颂期颐逝水归东壑流光及崦嵫空余匠石斵谁善宰夫胹行独招羣忌名髙得谤随长鸣悲病鹤老气卧孤罴入室犹横榻承顔或奉匜楼孤金驿逺河直玉绳欹未厌从师乐其如念母慈江云连防防山雪湿茅茨短世惊炊黍成功付覆碁何曾犀首贵空作虎头痴白日真成去青春有别离风烟辞北固江汉抱南箕浪穏馋蛟睡天长白鸟迟乡闗迷逺近云树暗参差幸喜收蛮獠于今静鼔鼙诗成须数寄清响播埙篪
　　送宋诚夫侍郎福建注选归朝
　　已见崇儒效端由取士优涵濡知圣化启沃待嘉谋歴以诸难试旋闻百废修分曹仍领选南省且停驺齐相门难扫山公启可投炎荒逾岭海东极表闽瓯水镜明羣象铨衡列九流人期修乃职吾欲防其尤分寸跻难上锱铢细莫收匪惟公论合若应众心求六翮云霄濶修鳞窟宅幽乾坤生物大雨露化工侔紫诏颁宸极清光动冕旒天髙烟瘴净气肃雪霜稠髙盖相迎候遗经得校讐人材臻盛世文物并中州公已多遗爱谁同纪胜游清商金石奏归思茧丝抽蓐食勤征仆梅蒸损敝裘诸君怀感激短景惜淹留愧我同樗栎劳生甚赘疣断蓬风卷絮破屋雨倾湫烟水蛟龙暮江湖鴈鹜秋银河斜斗柄云海限瀛洲待月飞金锡因风驾玉虬天台无负约为我访闾丘
　　送何彦敬赴山东宪幕
　　风物中州美人材圣代优恢恢光岳合肃肃羽仪修省署千官盛台纲众目收诸公多汲黯文掾独何休健笔回天险精机洞鬼幽霆奔羣蛰奋鼇负五山浮责已常存恕知人庶寡尤平生周礼乐后世鲁春秋西极销锋镝坤维得缀旒元功推衞霍首罪窜共兠陈宝无祠雉桃林已放牛九天行日月一命重山丘幕府非闲散山东且胜游飚车驰羽檄霜刃避吴钩白下诸侯酒淮南使者舟风清捎退鹢月冷动潜虬歴数无双士谁为第一流托交惭素昧道术得相求尘土缁衣涴山林白发羞送君因有感暮色起沧洲
　　送晖昧谷归蜀
　　西土称多士吾宗代有贤百年罹末运三蜀竟中捐江汉情凄若闗河气薾然重来天下士忽见国初年日月临双阙星辰共一天人材端有合地势岂云偏今代谁名胜斯人亦靖专鹓雏文翮健骥子肉騣拳濯足思沧海浮桮动碧涟池鱼知法要山兎学深禅行李元无住飘蓬也自怜登髙羣水下吊古大江前犹説钱塘好徒闻铁瓮坚英雄销鸷鸟简牍谩蝉聨故国云千叠新秋雨一川江风今夜急巴月向时圆鴈起伧人笛鸦迎贾客船出潭天似束入峡水如悬乆驻邦君骑争输邑子钱雨华知满地钟鼓报林泉
　　完者笃总管瑞麦诗
　　白下农登麦民歌秀两岐乐郊原膴膴化日景熙熙膏泽均千里薰蒸足四时舜琴方日奏邹律协期吹测犹存象休徴不待诚通天自应气感物无疵纪瑞农司喜披图太史知联缨珠的皪双佩玉葳蕤宿雨含芳腻鲜飚动绿漪鸟嘤金羽并雉雊锦云披充市邀汤饼比邻饷糗餈丙丁先荐祖庚癸免呼师翁饱支頥睡儿闲鼓腹嬉不须秦贷粟无复鲁忧葵子产多遗爱张堪匪溢辞颂惭连理木歌忝九茎芝仙李弥蕃衍甘棠愿永思登庸期燮理布治待纲维展也风云会怀哉雨露滋思文尊配稷洪范逺传箕王道惟归极民心贵秉彛来牟存古典贻训可无诗
　　送刘文美知事赴燕南
　　江陵初扈跸忠义可回天代邸朱虚重南阳邓禹贤挥毫当白日舞剑动华筵宫锦红云暧金盘玉露圆古来三语掾今代孝防船无薄燕南幕相期日九迁
　　蒲室集卷三
　　钦定四库全书
　　蒲室集卷四
　　元　释大防　撰
　　律诗【五言】
　　佛智师归仰山
　　早发扶舆拜镫明爱白头故乡元自好游子独淹留壮业真何用孤怀未忍休始终存众望不敢畏离忧
　　送张用鼎游燕南
　　天上知名乆由来汉客星江湖歌白雪风露满青防巴蜀须传檄燕山待勒铭壮夫期逺大不独抱遗经
　　寄皇甫州判三首
　　吏隠风流甚髙怀似野僧八分秦画古三尺汉官能止水心无竞清秋气欲增扶摇如有待万里看飞腾锡谷泉无比青山亦可人试茶招野客拄笏及清晨平野牛羊卧空庭鸟雀驯学优为政乐风俗见遗民讲罢长干寺牛头取次游秋风三载别沧海一身浮击鉢随鱼艇翻经满石楼故人知我意书札为相酬
　　次韵宣尉
　　将门三叶贵古剑雪霜硎雾卷乌蛮净风生碧海清投壶惊甲帐飞墨动云屏未惬清游兴松房听雨声
　　送别二首
　　行役何时了宗门可罢参栖迟无杜曲留滞尚周南渡水闻天磬登山礼佛龛百年重回首风柳正沙鸟髙低语江云断续飞青山携手别秋日故人稀落落芳心在悠悠昨梦非歌长不用续鲸浪暗吹衣
　　赵大年小景
　　断苇仍催雪寒潮不上沟扁舟从此去一衲更何求望逺支頥倦临流照影羞披图重有感空负五湖秋
　　送秦元之参议赴太禧宗禋院二首
　　圣皇思孝治禋祀荅鸿禧文祖尊虞典祠官肃汉仪嘉言资画诺直道在纲维珍重如金玉山林慰所知台省东南重俱称幕府贤人夸冠有豸我爱笔如椽行李江东月离觞柳下筵春风遗爱地赈粟万楼船
　　送人奔父防二首
　　衔讣奔程急秋阳晚作威马悲循道踊乌感傍人飞游学期身达哀荣与愿违始终全志养德业足光辉死生千里别父子百年心泪尽黄泉咽愁来白昼隂云山通楚逈江水入淮深庐墓多应他年恵好音
　　寄赵伯宁中丞【有序】
　　八月二十一日人达赵伯宁中丞书其日赵初度遂寄诗二首赵与予同生甲申也
　　早忝相知旧山林愧不才生申同八月华甲异三台鹓鹭龙庭会风云玉帐回遥知初度日宣赐紫霞桮新寺承恩重深惭燕雀微宝阶华散绮金地月增辉布画劳钧轴经营识化机西湖风雪夜还忆对麻衣
　　荅张雪峯司农二首
　　宿衞千官直明公列上头露华金井冻红叶石渠秋分职农司重为邦食货优不忘方外兴书札到林丘营缮劳供亿推忠荅圣恩玉泉上林苑金地给孤园华雨防还星河坐可扪南宗犹借重不惜问风旛
　　庚午秋过淮安
　　百感何嗟及行人过楚州笛声今夜月云物向时秋古驿依城住长河傍海流天王南狩日曾此驻鸣驺
　　过淮河口
　　水次千家市蛮商聚百艘扬徐元接壤河泗此交流乗传陪天使浮桮任海沤夜凉瞻斗柄想见上林秋
　　送萨天锡照磨赴燕南宪幕
　　萧寺留诗别髙怀不负公江声元自急山势古来雄下榻疎钟雨登台落木风重来无几日除道避乗骢
　　送简上人【有序】
　　分院官按行吉安诸山取妄庸住持十数人革去令简持咨赴行院投之简求诗赠此
　　千古象龙地凄凉狐兎居固应韩子论无复仲灵书使命文仍重宗纲网未疏烦君驰驿急感激壮怀孤兰蕙同芳图为马元博题【其兄伯庸为三台中丞元博御史掾时人荣之】
　　比德宜君子同芳伯仲间舞风长佩委笑日浅眉湾蕙帐怀幽遯兰台接上班国香应自媚容伴玉人闲
　　挽陈如心县尹
　　自昔称人望宁论禄仕丰平生太丘长今见鲁山公颙若思时雨薰然被德风承顔空有梦长与逝川东杨执中幼与予同舍自予去乡里一别四十五年矣乍见俱不相识承惠诗二首次韵谢之
　　勋业双蓬鬓江湖万里心扣舷山月近欹枕夜涛深多士怀东观何人赋上林只将弦上趣白雪冩遗音青衿巷南北鸡犬识比邻骤面初疑梦论交晚觉亲文章元有命耕钓岂无人老矣非吾愿沧洲合问津次韵奉荅吴可堂左丞致政寓九江见贻
　　晚节陶元亮平生贺季真鸡豚栗里社賔客午桥春风物三生梦功名百嵗身种莲毋负约金地不生尘
　　送睢阳王德明辟内御史府掾
　　巡逺睢阳后遗风士气豪河经商邑壮山并阏台髙月窟求龙种天池集凤毛辟书宁易致不用叹贤劳













　　蒲室集卷四
　　钦定四库全书
　　蒲室集卷五
　　元　释大防　撰
　　律诗【七言】
　　万嵗山
　　蜿蜒金翠倚青防虚谷时传万嵗声葆羽旓云气湿玉龙鳞甲夜寒生闗河拱挹皇居壮宫殿深严圣虑清自愧山林麋鹿性也随鹓鹭到承明
　　黄河阻风
　　九域重寻禹迹荒喜听悬水夜浪浪中原迤逦河流壮元气汪洋地脉长万里风云来黯澹五更星斗下光芒我行不有神灵助风送天香自帝傍
　　髙彦敬尚书墨竹
　　西域髙侯自爱山此君冰雪故相看苍梧帝子秋风泪翠袖佳人日暮寒妙处宁论铁钩锁深情莫报翠琅玕诛茅何处隂崖底静看梢头玉露漙
　　送郭干卿学士赴奎章阁次赵鲁公韵二首
　　嵗晏俄闻上国行安车可是暮年情早朝翠雾霑衣湿夜直银河入坐清社稷忧勤霜鬓短江湖归梦钓丝轻相携不尽丁宁语歌断骊驹白下城
　　短褐宁陪衣绣行相忘道术愧深情光分玉树精神合气肃金盘沆瀣清孤凤逺归阿阁晚六鼇浮去五山轻微踪亦与扁舟约烟水南询第几城
　　次韵王继学侍御金陵杂咏十首
　　新到建业
　　翩翩笔势卷春潮自倚经纶答圣朝瀚海天髙霜鹘健沙堤华发玉骢骄只知鼇负三山重谁识鹏抟万里遥今日乌台还赴召聚观父老满江桥
　　江表风流辱宠临青山无恙只如今髙陵云合遗金化秋浦凉生古玉沈吏散图书斋阁静公余女乐后堂深题诗石壁山灵防莫遣春风薜荔侵
　　龙翔寺
　　潜宫楼观颂中兴王气东南百倍增瞻鹊欲从银汉度攀龙空想白云乗经营不惜金沙布顾命犹传玉几慿谁识再来房次律重寻笔冢记吾曾
　　君子堂
　　堂名君子为君开喜报传呼柳下来当道豺狼应屏迹故山猿鹤莫惊猜波摇翡翠风生佩露冷金茎月满台况是青谿江总宅黑头勋业为低回
　　东看山
　　微茫翠浪防青瑶木末斜分鸟道遥云敛江亭初过雨月明津树欲生潮崖根橘柚知谁种磵曲茅茨许过樵不羡东山携妓看堆盘鲙玉映红绡
　　忠勤楼
　　自负东南一剑横故应宸翰锡嘉名帛书岘首愁归鴈鼙鼔江心吼怒鲸落木丛祠孤泪堕西风长笛壮心惊奸雄欺防真儿戏只比藏钩漫鬬嬴
　　重登忠勤楼
　　宋亡诸将寂无闻犹有髙楼倚暮云井干璇题雕雉羽碑摹玉篆缺龙文君恩虚负忠勤宠王道须知礼义尊空与后人增感慨当时罗绮只醺醺
　　独坐君子堂【继学尝师邓善之邓绵州人也】
　　海上归来鬓未霜登临应不愧斯堂风生葆羽迎仙盖华散毹供佛香江上蘼芜随意緑雨中新树过人长绵州学士深埋玉泪湿遗编可得忘
　　赏心亭
　　碌碌从人媿抱闗赏心应共鹤飞还孤舟野水东西渡落日长淮逺近山神鼔乍喧香雾合賔筵初散緑隂闲相思咫尺长相隔一似河流九曲湾
　　潜宫
　　御榻当年小殿西龙光照地起虹霓蓬莱珠馆珊瑚树花月瑶台白玉梯甲帐列营环衞密龟兹按拍蹋歌齐代来故事冯谁纪只有年年杜宇啼
　　为余姚同知【阙】　　赋林泉
　　兴在林泉道自存不妨吏隠驻髙轩苍生未起东山卧坐客先留北海尊谷口风髙青兕吼崖根雨过玉龙奔壮夫出处皆随分且及明时报主恩
　　次韵马昂夫总管饮仙桥诗
　　铁锁髙悬隔杳防仙桥有路上瑶京夜凉暗觉潜蛟动晓色微看素练平坤极尚遗神禹力山灵空赋祖龙名烂柯旧事慿谁问石柱题诗薜荔生
　　赠王吉甫提举【至治末尝为枢宻掾建议诛逆贼史臣书之】
　　早赞中枢勇有谋翩翩笔势万貔貅直书赵盾辞无愧请讨陈恒志未酬委质朝廷思报効得官陇畆课锄耰野人好恶无偏徇老穉遮留拥道周
　　次韵吴闲闲宗师赠茅山徐真人
　　当年野服漫朝天不羡稽山贺老船翠蜃夜蟠金井月采鸾朝下玉炉烟俄闻刼烧嗟灰墨还见宫城庆醴泉莫道仙人无白髪步虚声里又年年
　　次韵萨天锡台郎赋三益堂芙蓉
　　华开未觉早霜残留伴仙人酒半阑翡翠巢空秋浦净落霞飞尽暮江寒玉真对月啼双颊楚袖迎风舞七盘持向毘耶听説法病翁元作色空看
　　次韵王伯循佥事将上江东留别
　　江南江北白云秋随分髙情且宦游醉着毺归月下梦披葭苇钓槎头光生玉宇秋先见气肃银河夜不收明日绣衣终逺别看山不尽更登楼
　　谢张雪峯司农惠西域诸果
　　殊方嘉实未知名何幸分甘及野僧把玩乍疑金粟碎缄题还爱翠囊盛红鲜色映雕盘露浆液寒生玉井冰报以塩梅助调鼎愿言百禄与川增
　　张公天上乆乗槎珍果南来合拜嘉楚子漫夸萍胜蜜安期不数枣如敢忘止足求多味已分充饥饱一麻但喜遐荒时入贡氊车风露满流沙
　　次韵张梦臣侍御太子千秋日燕龙翔寺
　　天香一骑出燕山阊阖云开近可攀华渚龙光瞻斗极芒砀云气识龙顔纪纲吴楚东南重事业夔伯仲间燕罢题诗烟景暮松髙千尺鹤飞还
　　李遵道墨竹二首
　　有美清扬鬓髪垂神飚为佩水为衣虬鸾万舞羣仙下葆羽多仪帝子归翠色夜寒云靡靡緑隂昼静日晖晖李公父子深埋玉谁肯淋漓醉墨挥
　　长忆筼筜谷里行萧萧几杖早凉生庭虚月色僧还倚院静秋声客独惊仙凤去随秦弄玉云骖留待许飞琼锦防只爱龙孙好漙露梢头照眼明
　　王元戴御史为沈禹锡画洞庭图
　　白简风生岳色秋挥毫能为故人酬霜华惨澹青枫树日脚微茫杜若洲万化肧胎元气湿巨灵斧凿五丁愁何时听彻钧天乐从此乗云八极游
　　送太禧宗禋院观志能照磨监造御麯还朝
　　宗禋从事儗分曹卷耳谁怜我马劳牺象云雷陈秬鬯鸱夷风露出葡桃周庐入直天光近待漏随班斗柄髙此去便鸿传好语云中锦字认挥毫
　　谢郭道渊以诗庆住新寺
　　住近城南尺五天眼看金屋会羣仙云霞海上无三岛风月人间即四禅父老多情思沛邑从官有意赋甘泉恩波不独新兰若麟凤呈祥五百年
　　次韵荅曹德昭台郎见寄
　　华压雕栏防玉墀光涵珠网耀摩尼室空谁问维摩病才捷徒怜顾恺痴尘土汚人思自奋云霄举翮欲何之期君台阁鹓鸾集濯濯清风慰所知
　　曹德昭尝蒙寄诗已率诸徒同和吕仲实佥宪偶见连和三首相遗予与仲实未及识感其相知率尔次韵上荅
　　桂殿兰宫九尺墀从游扑握与伊尼形残佝偻空全智腹饱侏儒只学痴辱赠琼琚非报也载瞻银汉欲杭之道同何必论倾盖白首如新不易知
　　百折摧残不自持雪山巢顶愧刍尼人祈天女多求巧我学吴儿欲卖痴拭目扶摇斯下矣驰心江汉愿东之使车不欲烦迎候只恐星移太史知
　　绣衣千里想光仪何待蒙倛识象尼防首更端知吏黠螘酣万穴笑儿痴孔顔圣域先登矣儒墨风流一贯之愿续三贤龙井社山行应许野僧知
　　仲实复和见赠勉答二首
　　佛国初登七宝墀见超无见总持尼情尘空尽还同俗结习都忘不断痴东岭云归招共宿北山鹤怨任他之吾徒未识毘耶老衣染天华不自知
　　当年射防动丹墀独考遗经演圣尼早化鲲鹏矜意气肯怜莺燕语昏痴支郎居越逢度苏子来吴识器之脱畧形骸忘物我风流莫遣俗人知
　　张梦臣侍御题东林李伯髙西畴诗卷次韵二首
　　风流一代盍缨簪千载令人感慕深老去归田三迳乐贤劳报国百年心霜余菊囿疎堪摘雪后梅枝逺独寻山水至今遗爱在风清如听倚梧吟
　　济南汶上政相隣只合归耕致此身雉雊浅畬桑日薄鸠啼初雨烧痕新彭殇俱尽同今古物我无私孰主賔欲问香山客入社底须更覔葛天民
　　送张可道管勾赴任西台
　　台阁清流孰与同还家乗传似乗骢西秦风物由来盛三辅闗河自古雄邑子争迎舟簇簇津亭张燕鼓隆隆相期衣绣重来目还访青谿野水东
　　雪牕兰
　　谁把幽芳寄所思山林乆已负归期萝龛賸着云千顷蕙帐空留月一规作赋何人捐洛佩招魂有恨吊湘累因知老衲梦挥洒杖锡敲冰上剑池
　　送赵仲德归国学受业兼柬其父宗吉待制
　　文采家声固足褒也应地胜得人豪遗民思逺唐风古太岳疆分晋水髙壮志闻鸡思击楫雄才倚马待挥毫尔翁乆擅丝纶美露冷穹庐夜直劳
　　送笪子敬赴苍梧尹
　　简书深念逺人安出宰苍梧选上班虚市谷登秋社早津亭柝尽昼隂闲岛夷德被唐虞世邹鲁风移桂象间奉诏遗祠躬谒奠忍看丛竹雨斑斑
　　送韩九成台郎赴中台
　　贤劳念子独遐征上计邮程夜不停月晕有红连碧海星流如使度青防权衡执法裁风纪梼杌诛奸肃政刑报奏归来承异渥好迂骢马到林坰
　　送赵子威台郎还都
　　王事虽劳足胜游千官迎候夜鸣驺宪纲乆着威名重人望还推学术优辔直逾沙漠雪题诗偏爱海门秋归台更美皇华使报奏天光动藻旒
　　送杨文举赴江浙省宣使
　　冻解青泥柳未青騑騑四牡在林坰家声奕世推韩斗天上何人识使星黄阁盍簪春盎盎火城分直夜荧荧明年重对贤良策第一胪传出汉庭
　　柯敬仲墨竹二首
　　醉墨淋漓雨露春九重何止动奎文老龙夜奋千年蛰采凤朝翔五色云淇澳多贤歌衞武苍梧有泪忆湘君买山只合丹丘住賸种清隂为我分
　　何处龙吟百丈骤惊风雨助从横萦纡拳石藏千畆次第寒梢发寸萌嶰谷何人调六律柯亭无客赏竒声五湖付与垂纶手斩取长竿掣巨鲸
　　柯敬仲作枯木竹石图寄樵隠御史命题其上
　　木石山中托旧盟嵗寒不改此君清相期云雾随龙化更待天风引凤鸣静对闻琴宜夜雨闲来欹枕爱秋声老樵自是伶伦手调入黄钟取次成
　　子昂竹石
　　竹君石丈旧相忘直奉王孙直玉堂碧映罘罳云气合润侵宫砚露华凉平泉囘首班樵牧艮岳随时化犬羊犹想胸中丘壑在谿拱木雨浪浪
　　眉寿堂为赵子威照磨赋
　　夀域钧陶万类春华堂偏慰白头亲黄封蚁泛云霞动紫诰鸾回雨露新阀阅聨姻森虎兕曾奕叶尽麒麟绣衣不改斑衣乐忠孝兼全在子身
　　次韵冯东麓侍御游钟山诗
　　底须胜集慕山隂咫尺钟山足访寻留客但教尊有酒归田宁计槖无金才名乆着三朝望经律仍穷万化心一代风流真可重后来感慨亦由今
　　东麓侍御赴燕南宪使留别次韵奉饯
　　从车祖帐候城隂留别题诗辱重寻愧乏鹔鷞酬斗酒空怜骏骨市千金乌台衣绣中朝贵牛巷烟蓑故国心万世不磨存直道人间弹指去来今





　　蒲室集卷五
　　钦定四库全书
　　蒲室集卷六
　　元　释大防　撰
　　絶句【五言】
　　米元晖江山秋晚图二首
　　红树宜秋晚澄江媚落晖扁舟如唤我莫待白头归江山自开辟元气忽淋漓贯月长虹夜涪翁许独知
　　松雪翁墨兰
　　风佩参差倚秋香暗袭予愁来禁不得谁吊楚三闾
　　画牛
　　草暖犊子肥牧闲牛耳湿谁知荷蓑翁风雨租税急
　　溪山小景
　　溪光深照席云气暗沈山好似西丘土扁舟几日还口号四首为海樵公送别【仪真舟中作】
　　道合形皆寓心亲迹任疎偶然成邂逅握手胜交书矮篷仍漏雨盘屈不如蜗汉使天河上难追万里槎功名随分有闻道古难能收拾香山社霜颅及老僧蒲香仍五日不是独醒时有酒从人醉长斋律自持絶句【七言】
　　次韵马虚中道士赠熊以善之金陵
　　江湖随处得相逢四壁囊衣客意同自是云踪无住着秋蓬何事解随风
　　师友平生孔文举词章今代沈佺期岂是云林遗隐徳未应才俊困明时
　　朝望秦淮云气清夜闻鹤唳带风声参差天阙牛头没断续钟山马首迎
　　焚疏空闻招惠约上书谁复继镡津千岩万壑不归去落日长江思逺人
　　次韵答石室元晦
　　不审徃来相熟未青衣迎棹惯防人糗餈分饷家家似薯蓣炊香顿顿新
　　怜君身大不及胆想见道公应更癯实录自彰铭鼎义能来重扫石浮图
　　贝阙羣仙罗玉质也知天下足金银深惭造物相料理岩穴偏宜槁木身
　　义公死葬庐山下也说昙华一度开犹喜老禅随幻住昨朝天目寄书来
　　标霅画同房住况是苕华雪不如扁舟短棹不成去坐听钟沈月上初
　　赠日者沈爱山
　　君平天上知名久牛渚无人解泛槎独抱囊衣江海去扁舟风雨度年华
　　次韵答熊以善秀才
　　陞堂齐赴鼓隆隆独着儒衣谒嬾融也胜朝回随鴈起西风千骑过云中
　　风雨归舟图
　　中流鼓枻欲何之乗兴何如尽兴时蛟鳄垂涎风作横山长水逺欲何之
　　古庙折碑图
　　古庙残碑野水村行人囘首暗销防遥天何许孤云没不尽青山万马奔
　　赠顾可和
　　镜客识我麒麟种茅氏怜吾丹凤鶵幸有小郎供膳美土酥如练玉为腴
　　虞伯生学士以五诗赠一上人蒙见其一公将归蜀谒赵鲁公次韵
　　醉罢蒲陶金叵罗散华方丈冩伽陀扁舟许我従公去浩荡江沤万里波
　　潜宫楼殿五云开云外青山万马来黼黻天容归化笔故应留待谪仙才
　　我爱钟山七佛居昙翁重扫刼灰余先皇同爱灵山记千古神龙防寳书
　　鲁国数年书疏防每思髙防听云和别时有约终相覔绵竹江头雨一蓑
　　西蜀髙僧识马驹十年江表饱蒿藜宗门喜见南回日千众开堂借品题
　　墨梅为冯仲寳赋
　　秋华瘦影月微茫风袂参差玉佩珰更觉微酸生齿颊千林烟雨待青黄
　　李息斋墨竹
　　李公墨妙俱陈迹谁识湖州苦用心惆怅此君犹玉立空山风雨夜堂深
　　雪兰
　　百亩无香失旧丛若为膏沐转光风赵家三昧吴僧得未觉山人鹤帐空
　　舟至通州夜雨大作
　　明日京华拂面尘穹庐如雪马如云雨声未忍孤篷别故遣萧萧枕上闻
　　次韵送寥天与
　　楚江失客暮帆开眼底何人识异材后夜月明潮又满青山空绕雨花台
　　鱼乐图【予作庵东园将谋退休而未能入居之希古禅师寄鱼乐图索题感而为赋】
　　筑室开池学放鱼旋萦九岛作江湖画图更筑烟波好野水寒塘雪苇枯
　　画马
　　华山归牧空龙种传得丹青十二闲前嵗上京闻扈跸白云如见六龙还
　　湘水行春图
　　湘江何处问幽栖野服行春晓色微着我茅茨相伴好不堪衰疾未能归
　　渊明归去图
　　横亡海上只徒伤夷隘空闻卧首阳归去柴桑吾故里髙风犹是昔文章
　　百雁图
　　旣集还飞水正深风惊葭苇乱拏音江湖尚尔防矰弋肯为传书到上林
　　孤屿图为鴈山德长老题
　　澹烟疎树月朦胧路隔寒潮断复通添个茅斋分我住明年飞锡海门东
　　梅雪斋为逯彦常赋
　　梅雪相辉映逺空参横犹爱月朣胧更期佳实充调鼎好在青黄烟雨中
　　李遵道墨竹
　　曾共琅玕节上题淋漓不记醉时挥湘波如舞风如佩犹待骑鲸碧海归
　　次韵答征蛮御史五首
　　赠了空羽士
　　劒光电绕苍崖裂阿母金盘进红雪携手一笑三千年更约乘鳌拾海月
　　秋夜宿瓜洲江风山月亭
　　波底闻绡闻帛裂玻璃万顷鱼龙雪向来鼙鼓海门秋夜惊不度穹庐月
　　寄西山李处士
　　每忆西山水竹居秋风林影夕阳疎江湖正自无知己底用嫌人索报书
　　宿云峯庵
　　雪深麋鹿无行迹云外樵归何处笛老禅骑虎不惊人猿拾荒苔挂髙石
　　游仙
　　骑云直上黄金殿骑鹤归来白玉京饮干石髓开还合指防蓬莱浅复清
　　济法师清镜图
　　阁前湖水清如镜好为行人照白头寄我画图怜我老何年镜里认扁舟
　　次韵冯东麓侍御留题钟山八功德水
　　天上羣公玉笋森也随陶谢入东林临池最爱清如镜不照衰容只照心
　　东麓侍御赴燕南宪使留别次韵奉饯
　　雄谭咄咄气阴森度三生得道林自喜神交忘物我谁知宇宙本同心
　　竹石图
　　徃年防盛克明于干礼部舟中后蒙以便面相寄今见与喜近仁台郎作竹石图喜而为题
　　我爱淮南大小山座分江月弄潺湲竹君石丈能无恙偏称台郎玉笋班
　　联句
　　秋夜同太原张【翥】仲举永嘉李【孝光】季和龙翔寺联句
　　先皇日潜邸梵宫冠东南金碧丽绀宇【翥】旌幢覆琼函六龙驻神驭【光】百灵防鸾骖地蟠龙虎气【防】殿拥貂蝉簪文石露篆古【翥】化城天乐酣杏梁虹饮渚【光】璧甃蟾生潭复道星辰直【防】觚棱烟雾含浮图琅当语【翥】藻井罘罳含曾晖双铁凤【光】清旭氷蚕望气芒砀逺【防】问道崆同嵁御牀尘宛宛【翥】仙仗华毵毵珠襦韬玉柙【光】猊座涵空龛遗弓泣父老【防】执豆奔侯男衣冠閟原庙【翥】矛防圜精蓝凭几敭末训【光】铭鼎纪谭圣祚万世启【防】法筵诸佛参贝翻译经六【翥】图绘笑像三华鬘众呗作【光】象教一嘿谙猿鹤惊此客【防】林磵洗余慙斋厨饭香霭【翥】暝阁钟声韽锦蔫渴兽扶【光】础踞雕虎耽洒扫媿无补【防】倡酬知匪堪燥吻茗屡沃【翥】苦心策频探焚膏续迅晷【光】卷帘纳霏岚氍毹月采净【防】凿落云液甘风籁摐古栢【翥】秋隂挟髙枏戸牖蜂脾矗【光】丹青海波涵社中合陶谢【防】方外师瞿聃息影了虚寂【翥】栖禅屏痴贪苾蒭交折堲【光】伊蒲不盈甔心同畧形迹【防】累遣忘忧惔锦堆络扇羽【翥】赤螭衔劒镡防豪走奰负【光】麈尾挥防鬖坚垒避屈贾【防】陋邦敌吴郯韵剧魔胆落句雄神力担拥鼻极营度【翥】刺手劳钩挦椷筩逓银鹿
　　蠧叶剔白蟫【阙】　　　　天人绕优昙【防】境胜情自旷理超思弥覃【光】云卧委巾舄雨归借箯篮【翥】报章愧木李留帖逾黄柑【防】话言谅所慕沾醉讵可妉【光】捧席白足慧【翥】触屏苍头憨【防】偏袒罽肩耸【光】镂匡鐻耳儋【翥】吾我涉诞谩【防】尔汝志詀諵【翥】罅发栗穰厚色滃醪味醰【光】剪韭差可芼食鱼更须泔【翥】青谿涣以浏蒋陵闻其【防】兹事付千载相期结庐庵【翥】











　　蒲室集卷六
　　钦定四库全书
　　蒲室集卷七
　　元　释大防　撰
　　序
　　道法师实录序
　　宋徽宗朝方士林灵素譛毁佛教法师道公争之徽宗怒黥械防陵及灵素败国亦覆昩者或诬佛以祸福吁郭隗进而强燕穆生去而亡楚岂隗能福穆生能祸人哉抑善善者人同与贼善者人同弃也矧佛大圣行之中国繄童孺信之可终毁乎彼世之言治道者必徴于三代三代之所无则黜以为异独不察夫三代之地不过数千里其俗简易先王因其时而教之诗书易礼后世地广数倍俗益偷薄而礼乐刑政不足以尽其术矣然后西竺圣人之教出焉无刑赏劝人自格非迁善至若趋厥道妙穷神致化圣君贤臣隂资为治其有功生民也博矣古有功诸侯子孙犹得世食其土况吾以道为嗣者乎嗣而絶之不足以为嗣矣器劳也而新之火敝也而燧之不有弛也不有张也若法师者其张宗者与当宣和之政淫昬肆虐岂惟毁佛而已而廷臣无敢言者法师能试命斧锧食其食思死其事足以振世励俗则非徒有功于其教也有功于天下也自法师没今百七十载而世有不闻其名者十世孙福崇缉其遗事求述于吴僧祖瑛瑛駴曰吾祖也因遡其谱与崇为徒昆季盖别而不相闻知乆矣乃拜受而述焉文成请序于予予视今之寄我法中佚居丰食乐其盛以不戒庸有念夫先世之孔艰哉吾惧其盈焉世无法师矣瑛也磊磊有竒志强记而辨可世其业尚勉乎哉尚勉乎哉
　　天禧寺嵩讲主刋施五十三佛名经序
　　吾法一入中国皆知佛为大圣而当时华梵之译者训佛之义不曰圣而曰觉者以佛与人均有灵知之性特觉与昩之异耳能觉而不昩则人人皆佛也若截然以大圣自尊使望之若天壌有间则人将退而自画无进修之益而非所以道世也译者之示训有深防矣又觉有三义焉能自觉者二乘也能觉他者菩萨也能自觉觉他而觉行圆者佛也曰觉即佛矣复何假于念为盖以人心昬乱故佛教之以心念口诵由外制内精专诚一至于念而无念无念而念常觉不昩以返求乎自性之佛也金陵法嵩讲主博通经论尝谓修行防径无逾念佛乃考经援义本其行愿取五十三佛与五十三佛名印施劝诵其训廸有方矣或问于予曰世有诗书礼乐之教若是得无混淆乎予曰圣人之教不同而同于为善夫诗书礼乐郁乎文也而百姓有日用而不知者是道也无分于上知下愚由一念以扩夫自性之妙虽庸夫灶妇可能也使家授人诵下以戢恶兴善虽刑措可也上以合乎道真虽比屋可封也又将游乎清泰之都跻乎仁寿之域则物也我也圣也凢也脗然同体尚何分于世教哉嵩闻而喜请书以为经序
　　送瑞少昙归江西序
　　至大中予主余英山寺三年防至剽掠俱尽仅脱身免常所雅厚咸相聚匿笑莫有顾予者独少昙来劳苦数十返明年佛智迁径山三月祸作其徒多背去而少昙又与二三子留侍暨佛智归江右少昙分坐太白不得从今复走宜阳而省焉于其行予重有感矣世有君臣父子夫妇兄弟朋友之教而民或悖之溺于爱者忘其亲訹于利者伤乎义吾徒辞君父之尊絶伉俪之欲惟师与友之道得同乎人也而吾徒贵远游大方多众羣居千百错砻砥砺期底于道若是于师友之道又专矣无汨乎欲无竞于利其庻乎有终矣呜呼孰谓俗之变能移于吾徒者乎若少昙者可以敦俗者乎
　　蕲州庐山接待庵序
　　世未有好施而不享其报者若翳桑饿人得箪食犹戮力效死地何报者之多义耶噫人无良心乆矣将天启施心俾有获其效如此吾浮图氏祝髪居僧坊其宫宇食饮裳衣之奉无一不仰于人人亦乐予不靳或适诸四方则又有作室亭间奉浆馈食以迎以劳故行不赢粮居无馆谷无舆仆扉履之需朝吴暮楚遇彼舘人如阅邮传彼见来者接踵于道亦不暇计率相视为故常施者不以为德受者亦罔知媿未闻责以施报礼者何其寡恩哉惟生民之泊于情与而爱夺而憎爱憎而恩怨随之矣故吾徒尊之于君后亲之于父母皆委之若遗以远游者使不累乎情以悉力于道也道必求诸师师不州里乡闾有也如得其师幸闻道以归则君也亲也彼食我也无不报矣又何必计功而食詀詀嚅唲如里妪为哉淮右古称竒山水吾宗三大士阐化诸祖軰出蕲舒间至今游锡不絶桑门志宏作廜防中道行者如归予愳继之者以乆施不报为解或怠乃事则宏之志不终矣而幸其安以食息于斯者亦不可以不自勉也故书以训之
　　道塲寺云峯阁诗序
　　东汉时身毒僧摩腾至馆之鸿胪寺后僧居咸曰寺而以律制之寺率以律名至梁有禅隋唐有教虽各以道训其徒而寺犹律也贞元中大智禅师作禅门清规而禅律于是始判凖规立东西序西以仪于众东以董庻务而帑藏出纳系之然昔犹交职其事欲偹歴之以闲其故不以东西为嫌今也反是志髙洁者不适于俗狃于俗者近乎污而东序之职始病焉曰吾旣污之则将甘受而不辞必渔厚贿餙舆马至自民其衣仆圉厮飬侔钜室务滋党以胁其主饫酒啖胾贪吏使不问已甚者有业产万计故有以来役僧之议吁寺几何而不沦胥亡也予行四方所歴寺几千百求异乎是者霅道塲耆宿渭公尝任寺之东职以亷俭闻始寺不竞能损己以纾公公以是裕益捐资示其党以不私于是辟方丈作钜阁以居其主阁成而吴越之耆师硕德与湖海胜流咸为歌诗颂以落之而徴序于予予观人之劳而后食作而后居孰不求丰诸已有公焉有私焉使审乎公私之辨又益之以才干而成一阁者夫岂难为哉渭能防其伍以不污又罄已资以刋传灯录十卷施诸名山其所立不啻有大过人者则颂之者非徒美于渭亦将有惩于其伍者焉而吾不能不重感于今也
　　悼中天竺布衲雍公偈序
　　延祐四年四月七日禅师雍公化于天竺中峯五日阇维之敛牙腭设利与常所持木槵诸不烬者为窣堵藏之先是移疾卧天胜院弥月曰吾可忘众耶遽舁归中峯力疾训徒戒执事者以事为书十数通与友决乃怡然委顺众相视如也夫人道之贵以诚乎性也自教流诸夏诸师之言性者罔不极于奥而卒胶于文言莫克自尽及吾祖以直指之训来使人恢然获所素有其末也不能无敝而后之宗工又因敝为制故有倡弥高而机益峻如三代朴散教化衰而刑禁拲梏之操用焉命誓之不行而盟防侵伐之例列焉皆一时权宜非得已也然竒变不常纵擒无端而可捕撮其形迹哉今之学者不能自诚以尽性妙徒玩其迹相与师授徒受曰某若为而高而峻某而平实勿学也隳其関鐍凿其穿穴取其语之近似者模儗之以为古用是遂以躐清序尸钜刹傲然以名于世世亦恬不为异而孰得夫伪真也噫惟于死生之变不可诬不俟诘而较然矣禅师始居天目之西巘事髙峯妙公庀其役至躬舂爨樵槱晚嗣其道固知异乎如此者矣漕使瞿公请居大觉寺十余年以劳众数逃去众怀之复稍稍寻至然不威或乆则慢之亦不屑也居中峯众益至食不继则躬乞以给貌瘠黒少容止又语戅寡文人始讥以不韵及是皆大愧悔岂徒媿之反誉之也誉不止且悼之矣有得南山悼偈若干首示予予喜其能敦乎夲亡事乎末可激劝学者故畀之序云
　　送方上人序
　　士贵逺游以能交天下士也迩来王公待士之礼废士不克游惟吾徒得肆逰穷燕首越所至诸寺咸命典客司游者非徒利舍馆而已其送迎有礼先后有序賔主倡答横机迅辨有足观者故游之远莫若吾徒而交之广得人人而阅之又莫若典客也然犹必择通邑大方多众乃克观天下士而为务最烦才俊不屑于就其下者又不足以交其客以故名亦昩昩焉延祐四年杭净慈得方上人为典客客至如驿善其职由是誉日起以都邑之防賔客之多无逾钱唐而净慈又大方使上人典其客上人衢人也衢之俗多儒其流于吾徒者亦渐儒习故上人虽游不废吟事而游者乐之然吾徒游之之道非以富山水慕闻达而事于諓諓篇什为也故上人之归得赠言于其友不以诗而以偈争以古德之事而告之有深防矣上人深乎哉
　　杨云岩居士作蒋山僧堂偈序
　　寺古制皆有僧堂然惟会食而已至于寝处则有别室如今教律院犹然也独禅林自唐开元中百丈海禅师作清规设长连牀于堂少长尽入居之牀端为木函盈赤以贮三衣一鉢外无余畜也坐卧起居有时凢晨昬午夜以及旦长老首座加廵警焉惰者罚不率教而摈之至于禅寂防苦枯枝湛然止水众千百肃如也由贞元距今六百年他规尽废僧散处寺内外甚者一己占屋数十间积产业以万计舆马仆从儗巨室冒刑法污宗教有不可胜言者矣而堂之规独犹得如古使天下之凢若僧者尽撤其私室禁其私畜而防之于一堂申以吾祖之规教之庸有如前所陈之敝乎而僧者终其身不越堂中继之以不昬不乱虚而照寂而应超生死越三界虽古圣贤不出乎是也金陵蒋山肇建于梁寳公初名开善宋熈宁间改创禅院居众千百号江左第一泰定二年春寺弗戒于火鞠为灰烬长老昙芳禅师能以诚感人人故乐为之用无贵贱贫富咸愿出才力效指使期年而寺成者过半而长者杨震之曰若僧堂者禅林之元气也我则为之暨讫工费钞十万贯有竒髙明爽垲视旧有加焉震之复与诸公登其堂歌颂以落之予观夫佛寺之兴率谋诸施者然皆以像设金碧之盛可夸耀于人之耳目而徼夫福田利益而为之也而震之不夸耀不徼福其志必曰居此堂者为能明佛之性传佛之道然也若是则求报于外者其责轻责难于外者其任重而吾徒之居此也得不戒且惧乎
　　王氏孝感瑞华图诗序
　　世之有符瑞神异之事载于书验于今耳闻目睹数数然也而未有能究其所从出使人了然以不疑者其故何哉徒以孔子不语怪为解而其所以不语者又何哉或曰怪不足言也若是则性与天道不可得而闻者其亦不足言乎孔子生乱时道降俗薄故因时制敝扶持纲常苟非切于人事唯恐致惑于人特秘之而不言耳然则其终不可以致语耶西方有佛曰人之性其来无初其徃无终大而天地散而万物日县于上雨泽于下山岳河海卉木鳞介至若神竒物怪变化万状皆自一性而出故有启书以返风噀酒而降雨孝感而鱼跃笋迸诚格而泉涌者唯性之本具非假于外也使能全其性之妙虽天地位万物育不啻过矣吾于王侯瑞华之异而重有徴于斯言也初侯父忠愍公使日本死于王事侯母方盛年誓断髪为尼尝防高峯妙公得其性妙之防矣而侯自弱冠出仕即以能称累迁至三品官而养母至孝母旣学佛泊然于世至治二年七月朔趺坐而逝遂以佛之制阇维之获舍利五色斵石为窣堵葬焉侯犹衰绖居丧三年从儒礼也一日奠于筵有折山丹华于缾者俄结一物如杯玊雪莹然人咸异之而以诗文称美者何限侯谓其母佛之徒也徴言于予予得以佛之説告焉人之均有是性而物诱之若蔽焉若失焉非有明而复之之功焉能死而不乱者耶夫欲善乎性学者无逾于物而治世之道必用于儒也今侯之于母明佛之性用儒之礼由是而感通故异华之徴皆性善之防著者耳而侯方向用使扩而充之移孝于忠以致君泽民使休徴应而甘露降醴泉出则后之人又将歌咏之无已也侯名都中由两淛漕使今为福建道都元帅母张氏讳普贵字无为云
　　送张子安御史序
　　南防所辖三省江浙为最重常嵗监察巡按必选上名以行天厯改元之秋张公子安来杭时故相新薨北方用兵供给繁剧海上获谍者戮于市人心汹惧子安由浙西东入闽廵行诸郡以镇抚之随事损益观时翕张外肃内恕民获奠安初行省以礼物钱徴敛过度至是劾其罪追所敛归其主天子闻而赐之币以旌其直君子谓子安于是知政刑矣按周官御史掌传命记事者由秦汉以来任以弹劾宋复以兼谏诤而国朝之待是选也人佩一印使得以专言事若朝廷之纪纲中外百司之贤否官之蠧政民之隠疾必周知而偹言之虽曰责人而不知人之责己者尤重也然知之有不周言之或不当于是有廵按之典察其风俗访其得失焉犹古者观诗以知民风持节以听政于天下事无所不得言而后之君子不克举其职唯覆其按牍奉行故实而已不任于人而任于法不求诸实而求其迹使人有不直而吏者深文巧诋牢不可破虽有子产之智何疵以得焉或者苟禄自爱见有怙势作威与无辜被祸而牵于上之好恶者则惴惴焉唯恐有闻以累于己也必先委之而去况敢击其所强而直其所枉乎又有避嫌畏讥日驰百里夜宿公馆戒阍吏固扄鐍虽亲友莫得靣睨屋梁坐终日澹然无所为至户外事漫不加省而乌在所谓察与访乎若是犹曰守文毋害而况有不可胜言者耶虽然衣必垢也而后濯之井必咎也而后渫之不有敝也其孰更之故上即位之初首定风宪之选凡所擢用率皆竒士而子安尤防宠知吾见其蹇蹇匪躬肃清邦宪以奋其大有为也必也尊道德而抑奔竞则君子以类进而小人不敢徼幸矣先教化而后刑罚则吏畏法以知义而狱讼简矣择贤守令而汲进之扶植之使得以尽牧字之道则家给人足盗贼息而国用纾矣若吕公着之言御史当论国家利害之大计勿察官司簿领之细过者吾取之吾又居岩穴游方之外者也于时事不通比者圣天子易潜邸为寺台宫命予居之而辱子安之爱尤笃以其所司直言也敢不诵所闻而直告之
　　王可毅尚书还朝序
　　金陵古建都地然自孙吴而下皆偏据南方弗克统一説者谓天地之气至南而极不可以建大国朝诸侯盖阳生于子而极于午子位朔方朔犹苏也谓万物至此絶而复苏始而终终而始生生无穷矣必王者自朔方而南隂阳相乗其气循环而后可以当之岁在乙丑今上皇帝以潜龙来君而向所谓龙蟠虎踞者若増其雄而幸其有所遭也説者又曰古之天子廵守方国后世不然而天生命世之圣必先使之周游南北以通民情以任天命之寄粤若世祖西出关陜浮襄汉南畧武昌归继大统混一区宇而开太平万世之基今上为世祖曽孙蚤岁冒渉艰险辙环天下是天所以付世祖者而以畀之也天厯改元之十二月上以潜邸为大龙翔集寺亦犹世祖驻跸武昌而以其地建元兴寺焉明年九月命工部尚书王公来董其役先是上命行御史台择主僧居其寺不以大防不肖俾偹洒扫以是得日承尚书公之命因而窃观其为人温然而春汪然而莫知其涯也听其言迹其行必欲内不以一豪欺于君外不以一豪欺于民交友以诚莅事简以严御下也以和易而乐与人为善方是役之兴江南大旱民始疑愳公既至儗内府例人日给钱米有差羣工麕至不约而集者二千人乃县鼓鸣铎以程其勤惰故工无浮食五旬而材告具十一月朝廷陞公为天官尚书遣使趣其还客有问于予曰尚书为天子近臣学问政事方施之天下人望之朝以继夕而乃濡滞于一寺之役无若不相当然况佛之道不知于世教何如也幸勿蔽于私为我陈之于是进之曰佛之教简大无为上智者由之以造乎性妙合乎道真而中人以下犹能迁善畏祸故其化之弛张有大焉有小焉如唐之太宗房杜宋之仁庙富范亦谓君相之圣且贤者然皆资其道以善于世而国朝崇信之笃度越古昔盖以薄海内外万方毕臣其习俗各异十已八九而鲜有不事佛遵其化以善者孰谓于世无补其或接之过度纵其徒而不之问隳礼法蠧生民是溺其迹而不适其宜然非佛之咎也今圣明在天而尚书公方以房杜富范自任凢所建明无一不合于道岂以岁饥民无所食商贾无所售其材工无所偿其技相胥于流殍而不之顾乃于农隙大出钱粟贸材僦工于以集事于以振乏惠莫大焉况以潜邸之重而上尝居之四年宜臣子者于兹祈天永命而尽忠乎所事且志不避难易身不择劳逸亦其所职也客乃媿谢因以其语责之尚书公公曰子言然也我行有日矣盍书以为北归赠行序公名士字可毅皆上所命之云
　　送岳柱留守还朝序
　　皇上居金陵之四年山川百灵保祐圣躬勋功懋德起登大统即位之初首改所居为大龙翔集寺明年度材告具以向方不利于岁而止又明年上命岳柱公来测圭攷景筑基而营焉若夫资用之从出官吏之效命则又有防官以提其纲御史以纠其怠其于敬慎惕如也每晨漏下五刻公必先至乃伐鼓下令置籍以阅其属戒某若某事而与集盈缩寓诸勤惰寛急之间虽巧厯善计莫之察焉不十月而落成其布画规度悉按京都而江南或未覩故吴越湘汉之人裹粮来游接踵于道心动目骇至相绘图而归传播夸美谓国朝崇佛古未有而莫能推原其意或有取于五行之説者曰我国家肇自北北水也佛生于西西金也金水相生欲培本以强干浚原以导其流若子母然噫无亦议其迹而不本夫教论其功而不及夫道是未知佛也钦惟世祖奄有区宇文绥武定各有攸施而佛者慈仁怡愉无刑威赏劝人自畏恶而趋善可以薰陶至和而跻吾民于仁寿之域舍是无有加者故累朝遵之以为盛典然尊其教必严其居宏其道必求其人严其居有成功者公之任也宏其道而未知所济者吾之责也故吾始而喜再而媿而三则惧矣吾自奉命洒扫以来朝夕兢兢于是思率吾徒策勋于无为致美乎不覩六凿无所用其明心匠不能措其巧崇然而基突然而奥而同然与万物者游斯吾所以修夫内者也使吾之修夫内能若公之有成功则庻乎免矣公鸿吉哩氏事母至孝母没二十年见人有母与言而偶及之者必流涕呜咽不已友诸弟终始无间言而居官无异政尝守覃怀蝗至其属邑修武有唐太宗庙公祷之其夕大雨蝗尽死至治间朝廷作大庙命公董其役事办而民不扰至今传诵之以故特膺选命而有是行也而授公留守云其年至顺辛未十月复有防召还住山大防序以赠之
　　梅孝子序
　　梅孝子居吴门孝于其亲有过人之行母尝疾笃医药弗疗于是刲股肉为羮以进母啖之而愈他日母复疾且益甚孝子取香之有膏液者为巨炷然顶与臂祝于天愿减已算以延母寿时夕隂雨拜起仰视云霾净朗星斗呈露母眊昬见神人盛衣冠持盂水汛洒之即起无恙今年垂八十愈益康强邦人士为诗文称道者甚众有以韩子鄠人之説疑其毁伤致毙以渎于政而质于予予谓事有经有权世降俗下民散乆矣苟有一善君子嘉其志而恕其情可也伋寿申生死于父命鉏麑死于其主龙逢比干死于其君而史称之不以戕生为嫌仁人孝子不忍其亲之危殆或可觊其生之万一宁顾一创之烈虽死犹乐之况其不必死乎又人心之感速于影响蔡顺之母啮其指而子则心动朱寿昌七岁失母求之五十年不能得乃然顶臂刺指血书佛经祈终见之所谓人事尽而天理见也天理者性也由性之充可以贯乎天地神明达乎死生变化而造夫道矣曽子谓先意承志谕父母于道孝之大者孝子能因是以明夫性而进夫道其于飬亲不至已乎孝子名应字荣甫予未之识其质于予者蜀僧光公实以书来其言若是云
　　送防医冯善甫序
　　道德之贵尚矣然以之辅世导民非薰陶涵濡之乆未易成化以取速效下而诸子百师之学虽各有可观而卫生恤患切于时用以施惠爱于人者莫医氏若也故古之魁伟之士不试用于时则愿为良医以行其志世俗日降庸医射利务徼幸以尝其技而人之误致委毙不终其天年者有矣予来金陵识冯君善甫以名医为宪防郎属日交公卿贵游然闻人疾虽贱贫无不徃视悉予善药或他药不能治更召善甫疾无不愈至有所报谢则辞不苟受人咸称其长者后至元二年夏天台僧防翁病且殆息几絶其友召善甫理之即无恙防翁感其德而形诸歌诗焉予观人之生飬息聚惟适之安求甘毳以奉其欲时诊察以宣其气犹惧不虞也而吾徒之适四方犯寒暑忘饥渇影万里无僮仆亲旧之相恤孜孜焉惟闻道而后已固将外形骸忘躯命视死若归也而仁人之心能无轸念之宜乎善甫之待防翁而不望其报矣吾故序医之功于诸子之上而告之以道德之懿而不为虚美也










　　蒲室集卷七
　　钦定四库全书
　　蒲室集卷八
　　元　释大防　撰
　　序
　　奉敕重修百丈山大智觉照宗妙行禅师禅林清规九章序
　　祝圣章
　　人之所贵在明道故自古圣君崇吾西方之教不以世礼待吾徒尊其道也钦惟国朝优遇尤至特蠲赋役使安厥居而期以悉力于道圣恩广博天地莫穷必也悟明佛性以归于至善发挥妙用以超乎至神导民于无为之化跻世于仁寿之域以是报君斯吾徒所当尽心也其见诸日用则朝夕必祝一饭不忘而存夫轨度焉
　　报本章
　　性者人之大本也振天地而莫知其始穷万世而莫知其终佛与众生均有是性悟之而登妙觉迷之而流浪生死从刼至刼六道异趋业报展转无有穷已所頼圣训洋洋堪作依怙吾徒忝形服与法系遵其行之为律宣其言之为教传其心之为禅而循吾所谓大本者以同夫物之全体妙用始可称佛子而续慧命也其于讳日追悼岂世礼哉
　　报国恩章
　　国有禘祫四时之祭所以昭功德隆本始重继嗣也而圣朝崇佛世祖而下咸各建寺谓由佛应身以御天下化仪旣终复归佛位于是设圣容具佛坛塲月以五祭龙翔为文帝潜邸奉防春秋二忌各阅藏经七日毕防臣设奠展礼如生而致夫墙之思焉然吾徒之朝夕于斯者母以华居佚食为安惟励夫道而思所报効以期于心法俱冺施受两忘则不徒食而徒居也勉之勉之如世祖列圣忌诸官至期诣各寺行香谨识时日于左方
　　尊祖章
　　人各祀其祖重其形生之始也形生始于爱然形有时而化爱有时而尽惟性之灵然不昧者不恃生而有不偕亡而无故佛教人必明性而后之学者复胶于文言不得其指归犹医之善方书而废药石何益哉及吾祖达磨至示以直指之道而人始廓然见夫自性之妙不求文字不资语黙而得于謦欬声色之外则吾徒之传祖道嗣祖位者如火之薪水之器无古今之间毫厘之异不犹重于形生之始乎后百丈海禅师又作清规以居吾徒而禅林于是乎始白云端公谓宜祀达磨于中百丈陪于右而各寺之开山祖配焉见于祖堂纲纪序
　　住持章
　　佛教入中国四百年而达磨至又八传而至百丈海公唯以道相授受或岩居穴处或寄律寺不闻有住持之名百丈以禅宗浸盛上而君相王公下而儒老百氏皆乡风问道有徒实繁非崇其位则师法不严始奉其师为住持而尊之曰长老如天竺之称须菩提以齿德俱尊也作广堂以居其众设两序以分其职而制度粲然矣至作务犹与众均其劳曰一日不作一日不食乌有庾廪之富舆仆之安哉故始由众所推既而命之官而辞聘不赴者多矣后则贵续豪夺视若奇货然苟非其人一寺废荡又遗党于后至数十年蔓不可图而徃徃传其防报之惨有不忍闻者可不戒且惧乎
　　两序章
　　两序之设为众办事而因以提纲唱道黼黻宗猷至若司帑庾歴庻务世出世法无不闲习然后据位称师临众驭物则全体备用所谓成已而成人者乎古犹东西易位而交职之不以班资崇卑为嫌今岐而二之非也甚而党鬭强弱异势至不相容者有矣惟主者申祖训以戒之欲其无争必慎择所任使各当其职人无间言可也
　　大众章
　　归虚之水邓林之木以聚者众也今夫大方居众千百倒廪而炊赭山而爨亦有所聚也而四方之来如归若已所固有者果何为哉葢佛以人之流转三界出没生死惟明道悟性以超于妙觉则羣生异类咸资其善而训其徒以省已为然故人人之待其徒犹待其师虽摩肩接踵而至惟恐奉之不及不以其众而少怠也不然则有以尺地斗粟而相讼者多矣岂其独愚甘委其赀以广吾居辍其飱以食吾徒吾徒之食于斯居于斯果何为哉果何为哉
　　节腊章
　　僧不序齿而序腊以别俗也西域三时以一时为安居出入有禁止凡禅诵行坐依受戒先后为次而制以九旬防勲于道以三旬营资身之具使内外均养身心俱安也尅期进修不舍寸隂防惜寸隂行兼慈忍防哉圣训万世永遵而五竺地广暑寒淋潦气候之弗齐故结制有以四月五月十二月然皆始以十六日所谓两安居者因地随时惟适之安或曰坐夏或曰坐腊戒腊之义始此如言騐蜡人氷以坐腊之人騐其行犹氷洁或谓埋蜡人于地以騐所修之成亏者类淫巫俚语庸非相传之讹耶且吾所修证圣不能窥岂外物可测其进退哉今禅林结制以四月望觧以七月望者若先一日讲行礼仪而期内得专志于道故累其繁文亦随方毘尼或议不如法而不知其得法外意也中土以冬为一阳之始嵗为四时之耑物时维新人情胥庆礼贵同俗化在随宜故以结觧冬年为四大节周旋规矩耸观龙象之筵主賔倡酬兼闻狮子之吼礼文秩秩猗欤盛哉
　　法器章
　　上古之世有化而无教化不足而礼乐作焉撃壤之歌不如九成之奏洼尊之饮不若五齐之醇然文生于质贵乎本也吾天竺圣人最初示化谓人人妙觉本无圣凡物物全真寜有净秽无假修证不渉功用而昧者茫然自失若聋瞽焉于是随机设教击犍椎以集众演之为三藏修之为禅定迄于四十九年而化仪终矣梵语犍椎凡瓦木铜鐡之有声者若钟磬铙鼓椎板螺呗丛林至今效其制而用之于以儆昏怠肃教令导幽滞而和神人也若夫大定常应大用常寂闻非有闻觉亦非觉以考以击风载扬无思无为化日自永雍雍乎仁寿之域清泰之都矣
　　曹文贞公续集序
　　尝读唐房杜王魏传咸称其善属文而文逸不传特着其相业与善谏诤之尤焯然者至今人人称诵而以不得全集观之为恨然圣人之教人本以尊德性道问学士行之美全德为上德充于中文着于外其为政设施则必俟夫时与命而君子不可必焉故观人之道称其政未若论其材诵其言未若薰其德徃年呉兴赵公子昻巴邑邓公善之与予为方外交抵掌论人物亟称汉泉曹公士开才德之美予故以心识之至治间公以侍御史来为浙西宪使省院百司气慴股栗善政着闻天厯初文皇尊用儒臣特授公西防中丞寻以老告薨于家諡文贞公至正四年御史防文下刻公诸集于诸路府学示所以褒崇元老劝励来者而使有矜式焉惟古国史采诗以观民风汉魏晋唐而下诗益盛犹必择夫名家之传世者然后人诵而家藏之若公之作固可名家传世也公之季南防管勾君又得于公之賔从僚佐门生故吏之所称道传写凡诗与文若干编彚为续集若干卷增刻之可谓善继述者矣若公徧歴台省建言论事杂著书间不止此藏于敭山家塾君以职所系未暇归而掇拾编录尚期他日以成其志噫视杜房王魏之逸遗人犹惜之而公之才德旣施于有政复有文以传后于是人又喜公之有子而占庆泽之流于无穷也予甞承公有一日之雅窃叙其末而附于韩之大颠欧阳于居讷之义或无嫌焉
　　送常道夫游武夷诗序
　　士贵明道而不知道之所以明其有得于师友讲论之绪余则资于润色文辞发明著述自足名世传后孰有冺见闻絶思虑超然独得于笔授口受之外以振天地穷万世而独存者乎吾游方外辱交名公士夫慕其雄文硕望者固多矣而以道相求心无间然独得常公道夫公天厯间辞西台照磨徧游名山东探禹穴以极于海西逾岷峨南渡滇池北入穷发意所欲必至万里跬歩也凡魁儒隐士禅宗山老必卑已谘询及言忘神防脱然有得于语黙耳目之所不及而亲造之妙则又若身至目睹之不可诬也自是而麾斥八极磅礴万物以与天游矣后至元中连为三防御史犯顔极谏鉏撃奸邪有古亮直之风陞云南宪副行省百司敬之犹神明士民爱之如亲友公辞归省宪交讼人益以重公公家闗右少仕江南中年归葺庐墓教二子皆为名儒使奉祭祀于是放情山泽时从一僮或单已独徃日百里如飞与野老竖牧杂处忘归冬夏一裘葛泊如也及临政言事虽斧质在前不为少阻葢能一死生齐祸福而威武可屈乎视身世物我如邂逅而富贵贫贱能易其虑乎吾甞爱宋杨次公之为人而公则庻几之至正三年宣政院奏公断事官未几移疾来金陵留旬月又将有武夷游吾羁官寺而不能去乃书所媿以与之别
　　送周君荣判官序
　　国朝建行台于金陵以统制南纪故金陵虽大郡朝夕奉约束惟谨郡守佐徃徃避烦不乐就就或托故去否则尽刬铓锷务善圆以趋合而犹或不免焉至元六年冬庐陵周公君荣来佐郡奉上以诚持已以亷介不激不随不为表襮惟彰明法律示吏民以信先数年江西湖广输粟郡仓转输海运达于京郡纵吏裕取而约与致鬭死杀伤亡公至董之下令条析一示之平至今遵以为式更作台治察院与曹南王卞将军祠委公督其役工具落成而民若不知三年郡安其政公雅恬退不求荐扬而舆人诵之谓古之仕者得任专行志故施惠于民也易今则牵制上下而金陵为尤难况一倅能设施如是乎由是专一府帅一阃视古良牧岂多让哉公曾大父宋季甞防金陵帅幕大父守庐陵公以防三为邑宰皆着善绩及是累官五品而陞秩未涯也夫栈道九折而车行无休吕梁千仭而舟衔尾以济惟慎之而已况公以家世之旧安行乎仁义而辅之以才智何适而不可公行矣当大展其用以副舆人之祝予忝同里又辱知窃喜而书之且率吾徒赋诗追而与之别
　　送髙徳润归义兴序
　　予居杭鳯山时有别墅阳羡嵗一至焉爱其长林丰谷平园大谿之胜又多故家文儒可与游从始欲终居之特愳其赋役烦重与细民顽犷好鬭甚至其父母妻子有病疡死防秘匿不发钩人唇吻佯相殴撃密以死病者推堕舁致乘之以掠人庐室器物小则责赂及负若租贷甚则诬之官检覆逮繋至累嵗不能自直者徃徃而然故家巨室不幸遇之立可破产其有幸能树立则必结官府交贵游援声势以自张否则使于若弟业吏不顾污其身觊以保其家舍是则虽有良田沃壤不能一日而守之也子去杭来金陵而不至阳羡者十八年矣今年春髙君德润来自阳羡访其故家遗老则沦防无几而重吾所感如是焉德润年壮才茂大府将试补吏不乐也上书御史府御史器之举充校官捧檄而归以慰其亲方大肆于学以应明诏以取科第仕进若拾级尔予故书所感以赠其行使其里之人视之庻有以变其俗且期德润他日试用为长民于四方必能敦美风化致时治平则吾可随地卜筑终吾之老于以缔方外之好焉
　　送侄陈九万道士序
　　吾族由九江徙南昌世为士人自吾从祖父伯父与吾始学佛而吾弟与侄又有为老氏学者吾乡之人以是占吾族之隆替而不能不有感于时代人物之异或者又曰自战国秦汉以来王道不行士大夫无世守之业故豪杰之士徃徃寄迹于浮图老子中而世道系之矣噫以是説者指其迹则似之泝其世推其事则有足悲也而不察夫道有常有变有异而同同而异而终合于大同也人之贵在明性而孔子罕言之至于上古之三坟大道又阙而不传岂以生乱时惟因事制急以纲常之教维持之故于若性若命若死生鬼神有不暇论且不欲以广大无征之语以疑其俗然犹时发其秘惜无上智之资能自求而独得于言外也及佛入中国而言性也详以尽济物也溥而博而大道益明于老氏之道德使人溯流穷源复于大朴以即乎性命之正者虽翕张不伦而同所以辅世也如曰是有太极是生两仪曰有物混成先天地生与吾所谓三界唯心万法唯识者不同乎曰精气为物游魂为变万物出于机入于机与吾所谓三世果因善恶影响者不同乎而后之不能本其道之同而斥以两岐之异不惟其教之善而訾以末流之者非通论也又安得通人而与之论哉适吾侄九万来省予问乡曲话故旧而及或者之言吾不得不复其説且喜九万虽黄冠而不废儒业又将从吾游以防吾所学而吾以潜邸新寺方事营缮而未能也故九万暂别归洪他日寺成乞退居岩穴当招九万同徃因书所论为约而订以毋爽云
　　杨氏镜中序
　　嘉禾杨公显官四十年有异政犹若不慊然常曰人之贵在明性而已声利非吾志也而佛之言性大备于是交于佛氏之贤者而求其説焉其家人子弟率通佛理有女名端慧聪敏絶人适姑苏陆承孙以二族之大施德姻党而乐习禅定凝坐终日自号镜中取于应物无迹之义夫范金为器者各职其用用之劳则敝惟镜之为质也静而其用不烦明足以鉴量足以容其来不迎其去不将其在人则灵府也人不自见其形俾自视莫见也必得镜而后见之夫镜外物也形吾形也非镜吾无以见形非见形吾无以见镜之明故旦旦视之犹惧夫镜之昏焉吾貌之少而壮壮而老日迁月化倐忽变灭而形不能久也而吾之所以灵于物而亘天地不磨者反弃之不顾其轻重取舍颠倒若是有足悲夫
　　月上人周易解序
　　吾俗世业儒而吾防学佛于儒之事不通临川危太朴以其从父有为释氏曰月公者所注周易征序于予予谓儒先于易论之详矣庸置吾喙于其间哉吾与月佛之徒也不若以佛之意求之佛言性之初虚而明虚明而风金火水相荡相摩而天地人物形焉与易有太极而生两仪四象八卦其旨相合而老子曰道扬雄曰是已或谓人禀二气五行以生而曰性出天地何哉夫性之体其大无外其始无初其存无终不可得而名状也古之至人以其髙而明者象乎天博而厚者象乎地又于其中灵然不昧假夫形气以生者为人与天地而三之天地变化而有雷风水火山泽重之以六十四卦衍之以三百八十四爻而刚柔尊卑之位别焉犹人之貌言视听思其质有圣愚之相逺其事有吉凶悔吝之倚伏虽万不同未有不循夫性而出者也而性之以气以习论性而自狭自私以自戾夫先圣之言吾无取焉唯邵子谓心在天地先而天地自我出者得之譬之水出于昆仑其始滥觞流而为江为河为海滙而为沼而为泉凿而为井鼓而为潮汐激而为波涛漂而为沬为沤为泡汨而为泥为浊为秽沍而为氷融而为液其实皆水也如以一沤之小而责其水之不同不知水之全者也人之局于形气之微而自昧其性之广不识夫性之全者也能识夫性则可以言全易矣故先贤曰心易曰已易者有得于佛之説人人廓然以见夫自性之妙不儒释而异也则月之注吾之序孰曰不然吾又闻先师言咸淳间三衢耆宿简竹屋由余干过临川夜与月公论易达旦而别简恨迫于官事不克以禅门纲要相与激扬盖月未甞出游终日兀坐观河图有警悟非由师授而能也受业双林寺自号双谿云

　　蒲室集卷八
　　钦定四库全书
　　蒲室集卷九
　　元　释大防　撰
　　记
　　开府仪同三司荣禄大夫平章政事集贤院使领防同舘事吴国公杭州高丽惠因教寺歳阅藏经记
　　佛于天下咸所尊事或谓福以幸求祸以苟免而佛可谄也庸知佛之道多方有大焉有小焉夫大臣之事佛也志与道合黙寡欲泽下于民之谓施戡祸定乱之谓慈不徼生不畏死若唐顔真卿宋富弼范仲淹是已其有穷土木靡金帛厉民以徼福利者非佛意也开府仪同三司上柱国拜布哈公相继为江西江浙湖广行省左丞相惟曰自贵富以讫有家予曷报于君亲恩欲风动于民率之以忠孝莫若善事佛先是以币金千定施杭十大寺使咸以子母相生歳取其什一给其费以月第之各阅经一藏延祐四年又自武昌寓二百定以归兴元惠因二寺通前为十二藏月阅之歳周而更始焉惠因寺受金最后以冬季以蒇事必肃必恭图乆勿隳爰琢坚石而刻之辞曰
　　维西有圣觉道专心防心物观化元摉括么麽无遗言有作缉之富以文畴俾津筏惠垫昏赫赫左相为雄藩匪徼匪媚忠孝存曰觉有训徒之勤畀之金缯期勿谖拜稽万寿奉我君爰有亲兮思孔殷高峰之阳湖之原考撃钟鼔播今闻尚期似之伊后昆
　　吴兴封山资敬寺记【代佛智师作】
　　楚越多竒山然不穷跻深入不得其胜行者告病焉独吴分错河泾易舟楫可游衍犹若沮洳无乔木钜谷以临高深居者昧如也子居南屏有别墅武康舟上下风渚间望诸峰峣然异之曰古封山也徳人文翁居之舍舟造焉松杂立如防径术脩直少折得方池植多美芙蕖碧草蜿蜒门庑深隐居若巨府金像位殿上神人环卫考钟县鼓众济济多仪僮走报翁肃客升堂入于室客主为礼引坐圆亭顾瞻风景万石人立又北巨石伏泉出背尾汇于坎溢流入于池山左右顾中特起奔伏不穷东挟计筹又东走天目以起其势南抗石城西揖苍弁其麓饮于溪实屏蔽蔽作我捍御外隆中夷气燠而清植物肥硕翾飞鹿若与人狎以相乐闲暇也翁喜答客且语之故始山之归于我为宋给事中盛章墓至大初其孙迁塟而去我与值渚上相语合愿奉质剂取视亡害即输其直五年为室益殚巨万咸无所乞假然常居未有圭撮余幸成之不自知其何道也又曰人之贵乎物者以明道也道不明斯物矣吾又幸闻诸师故师之高曾宜祀于奥而形生之始又可不报故吾之昭穆配焉若盛氏之思亦与享宇下以广爱也将闻于朝请名资敬寺而未有纪师幸至不有待耶予耄矣行四方辱佳山水不少率疲于顿踣又否则或污于庸富家逰锡不一顾能若是山之竒得售贤主人以与吾等防者寡矣将寓翁一榻以尽衰朽而又有楚行心忽忽也以吾宗之重若孱懦者负之不几于败覆而翁之材之徳使遯迹自善非牵于兹山之累乎又见吾党之似是而非以位以气以相轧若庻几乎翁不可得也翁讳清杰族吴兴姚氏业儒幼受经杭之道明寺学博而要雅器量自持确然于物无髪欲好周人急故邑人相教翁长者无犯翁意有过里中望其庐防手曰是清净居毋相污輙入寺或恶子因以悛革蕲为善自效其道感人类是惧难其继益训徒徒元礼元逊咸有轨度可世守也末书之用严其训
　　杭州金刚显教院记【代赵魏公作】
　　院始名华严庵宋绍兴已已演教妙空大师惠龄所作也居杭城之金刚岭既成以授其属清惠使主之清益讲经论众益盛其制可视大方考之图志龙山圆坛古有显教院而其址乆矣乾道已丑请于郡愿易庵名为显教院歴嘉熙间市弗戒于火院俱燎宝祐初有道福者相地于仁和县之上闸爱其胜负之因徙居焉而蕞尔仅给福卒而景明继葺之犹多所未备至行荣始克大其世作殿阁门库堂室亡虑百间始至大辛亥迄延祐丙辰凡寺所宜有举无遗者先有田三百畆至是倍之而有加焉荣为人端谨一时王公贵人多喜与交又有才干以治一寺宜其有成也犹欲戒其后人使皆如已以勿怠而求记于予予闻能仁氏之学有三曰禅曰律曰教而今之为寺之制有二有以其徒相授受者有官授贤而主之四方之人咸得而居之者使官授之或不当主之或不贤视所居如传舍或不葺以故其寺常废惟其徒之相授受者率多完好又其后之皆贤而后能乆而不覆然世之为人后者犹曰继志述事矧能仁氏子人之子唯以道为嗣有其室而废其道犹佣居也今荣之训其徒则善矣予复欲辅之以道庻有以起其宗云
　　松江龙门寺记
　　宋嘉泰中桑门如喜了性传天台之学喜主钱塘净教院归华亭东五十作庵与性同居之里人从祷雨旱疾疫无爽施者曰至后性誉益着奉诏主天竺兴福院淳祐元年又勅易所庵为龙门寺以甲乙传次喜性亡嗣者失人寺几废咸淳某年有思贤者蚤逰禅林尝主嘉禾普陀院归视榛莽励志兴复始徙寺于黄土塘居十五年择其徒之可任者曰行潜曰可宗潜由灵隐首座出住寜国之广教院不以命之宗主延庆院退休于杭之南竺山至元廿三年命归以寺畀之宗请曰寺濒海歳不熟则冦至欲图乆而惠后人以安莫若再迁贤曰吾所以命子也图之六年而贤卒及瞑目犹睠睠以嘱宗泣以命其徒为正乃相地于府治东南隅南俯川流北走市闉厥位向阳平原如席众咸乐之于是徙居焉作殿堂楼阁门庑厨库为屋二百余间祠佛菩萨天神之像千五百躯供设以备寺有田若千顷筑别墅官塘以备储蓄由贤以授宗宗以授正正以授文明明以授智传传録其实来言曰吾日兢兢于师之训惧后之不戒而颠覆厥绪则吾祖之业隳矣幸赐之言因进之曰今夫世人积起铢寸得良田居室以遗子若孙又惧其不能贤以保之择师而教焉期其贤明富盛相继于无穷也而求诸勲旧之后能仅守其高曽之故业者千百无一二况其嗣有光烈令闻者乎而吾徒之居所在常千百年幸而免于彼者其故何哉议者谓吾不私厥后子人之子取其善以为用故能守以不坠吁何见之末也独不念夫物生之汨其真而沦于恶者众矣吾圣人者出然后拯而纳诸至善之域凡后之有崇其宫室图象者皆所以示其教也存其教者为吾徒必也以戒为墉以定为室而以道相授受其胄无终也而曰吾迁吾居而安吾食吾土而乆者特未之思耳传于是作而曰吾知所以训矣吾之后人其庻乎免矣愿书以为记
　　龙兴路靖安县毘庐院记
　　唐有水潦禅师者不知其闾里族姓天宝中始至洪之石门见诸峰蜿蜒若龙蟠者爱而筑室居之后马祖自豫章来泐潭师往拜之问佛法大意祖蹋之仆地师忽大悟起笑曰大竒大竒语备传灯録自是学徒云集易庵为毘庐院以祖之门人何啻十百若百丈海公南泉愿公归宗常公皆传宗于后而师之居与泐潭又相迩也其同居酬唱与继之者必非常士而失于纪述使后世不闻其风烈为可惜也宋嘉定间寺僧曰绍者惧其不竞闻海昬崇寿院之徒赏溪道公有髙行为邑延庆寺首座迎归而奉之道与四川制置彭大雅相厚善大雅为结庐院左曰无名庵时从咨叩院以中兴淳祐二年十月望道书偈遗诫而终有徒六人曰礼曰贤曰满曰圭曰和曰慧宝祐元年丞相谢方叔欲夺寺基为墓圭之绍淇撤其寺徙而避之既而寺丞陈公某为请复以基还寺淇材敏有逺畧一时名公多喜与防其二人觉元斯翀元际遇世祖宠顾隆笃奉防归黄龙寺终焉翀之徒本润润没而絶惟满之后始大满之徒印宗宗之徒斯羾羾之徒本潨本濡潨曰自吾祖居此逾六百祀虽微而或絶而或继得不澌尽中夺于势而仅免隂阳家言气六十年一周今逾其数已我其复之乎乃具畚挶斩椔翳以入作殿堂楼阁门庑库廪庖湢斋堂室逾百楹列像设鼓钟之制不十年克溃于成而缮修之未已也且来谒记予曰自汉时佛入中国寺以律制梁达有禅苑清规而禅律于是判然矣夫禅心宗传道之大者也律之制古也二者不可偏废守其制传其道斯为得矣尝观唐僧碑多名律师其规度井井凛不可犯而今则亡之非徒革律而禅亦隳矣世之流俗指寺之命于官而主者为禅而以其徒居者为律问其名覈其实漫不省为何事吁可怪也毘庐院世为律居而祀水潦为始祖及今犹有生气如深山大泽龙虎变化不可睥睨故他之大方莫与抗也而潨之徒嗣可游禅林有声所谓张其宗者归而求律之制以廸厥后庻乎其不悖于古因书使刻之以为记
　　龙兴路奉新县宝云寺记
　　佛之宫徧天下皆因俗以为教吾行四方所见僧趣习各异独吾乡为稍近古以其俗文而俭又有马祖百文之遗规在焉而新吴宝云寺当泐潭雄峰间创于萧梁时始名信诚寺废于唐之防昌复于大中至吴太和四年克修其殿宋雍熙四年又修之刻石俱存大德三年殿圮住山绍卢与其徒继万昌遁撤而新焉自门庑殿堂楼阁庖廪凡居室之宜有者悉更作之像设华鬘丹垩剧其华好复増田山以裕众食而寓书以记为托且曰由梁及今八百年矣故家遗物如飘风聚沫不可把玩而吾始更新其殿不以佛之教人以善而人心之良因善以存其教乎然自吾祖之始搆始筑幸缵其绪以至于吾不知其几世矣故吾不能不惕然而惧以蕲吾后之人继继于无穷也予谓物囿于化而成坏相寻虽天地不能乆佛言由一心生万物而天地依之以成立然则无古今成坏者其惟心法之妙乎使卢训徒如马祖百文传佛之心为心则天人异类咸资道力而蒙休光繄吾宗是頼又岂以一殿之劳欲后人保之勿隳为可世其业哉宝云代多耆徳而别院为七卢所居者曰观音院尤号整肃院旧多竹熙寜间僧可蟾作此君亭县令李平记之东坡苏公题名其上亭乆废而人至今传诵予少时数造焉别且三十年拘于官寺不能去安得操几杖从里中耆年想其秀者槁项可画也卢与先师防年今七十三愈益健予得请于朝而归当拜而受教姑记其畧云
　　吴江州水月院记
　　吴江州南五十里有湖数百顷湖中有土阜隆然广可五畆旷古莫有居之者宋嘉熙间僧觉春庐其上曰水月庵六传至允谅谅筑堤以广之作殿堂楼阁悉完好请于帝师易庵为院而求记于予且曰世以良田美宅贵擅豪夺及积之寖广而官之赋役益重于是有不胜其用而病且覆者相望也故吾祖取人所弃而有之以至于吾吾以一身之微寄于水月之上泛泛如虚舟之凌滉瀁何往而不自得哉予谓志卑者狥利乐闲旷者狥境其诱于外而为物所胜一也若是则子之媚夫水月以居之吾为子记之皆外物也能敛念以返观乎内虽寓宿之大虗空之无穷曾无一沤之量而彼水月者又不啻隙中过影耳则子之居将无所寄庸置吾喙于其间哉虽然虗已以观物则物皆吾用不冺于空不窒乎有中道然也如是而子之媚夫水月以居之吾为子记之载歌水月之章以遗之其孰曰不然辞曰
　　水之逝兮有潮有汐维月之恒亦朏而魄有生遄化孰不如物不有至人防万若一爰执其枢以防化初物我无朕水乎月乎
　　龙兴路南昌县印土寺记
　　按豫章职方乗城东五里为浮紫塘有院曰永安莫考其始宋治平三年勅改印土院桑门谨公主之十六传至悟祖励志兴复绍熙四年作説法堂又十八年嘉定庚午率其族诸孙禇氏作大殿门庑斋寝悉具度弟子十九人其后至【缺】隆【缺】存【缺】观别为三有绍祥号怪翁防禅林才识絶人嗣法西江谋公住南康万杉寺迁抚之踈山终焉惟绍经克俭勤于厥居以旧田甫二顷仅充其飡无以备缮脩至元中始买田廿三畆得糓三十石嘱其徒绍益别储之而永绩慧灯亦各以私田来归称贷取羡帑益以饶复増置田舍诸施者得租五十石作骨塔阇维之室与夫蔽者葺阙者増而他院莫及焉复训徒有轨度曰永寜博通经论为慈恩宗讲主曰慧满道高道昭文而有行满尝首众径山髙为予掌记昭典藏且以院颠末请记予谓寺以律制古也唐百丈海禅师始革律为禅厥后命于官择人而主之其为徒居者得自相授受而江右之俗良家子弟欲学佛必择徒居之明师使受其业如云峰灵原著德望者何啻千百皆于是出故凡称徒居之得人莫吾江右若也而豫章为尤盛焉又观夫世以骨月之亲父祖子孙相继继犹积累培植汲汲若不逮能十世不易其业者无几而徙居之院求其徒以教以类若印土之歴数百年资寡而徒贤愈益昌大厥惟艰哉吾宗由佛二十八传至达磨又十传而至临济临济于今复十六七传矣而凛乎若九鼎之寄一丝也彼世之亲以爱徒居者以义义有时而絶爱有时而冺惟吾宗之传以道道无古今也吾既以印土之徒能世其羙又欲如云峰灵原传道以荷吾宗故于其请记也而重告之
　　寜国路宣城县珩琅山法云禅寺记
　　宣城之西七十里有山曰珩琅以其苍润如玉也或谓山之逺引旁折若屋之行廓然晋宋间有异僧杯度者居之建寺曰兴云相传梁宝公偕武帝尝幸侍臣萧将军至今祀之为伽蓝神云宋治平中勅改法云禅院宋季丞相吴潜利山可塟因请归第穴墓寺侧国初有防凡寺之产夺于豪者复之呉氏徙墓去至元庚寅冦燬寺蜀僧曰震曰寿相继住山四十载仅成佛殿法堂寝室两庑泰定丙寅寿卒时江浙丞相托欢公领行宣政院以杭之浄慈典藏永嘉元启主之居数年百废俱举若佛天应真之像设与门亭庖廪凡藂林所冝有者悉备他日启寓书于予曰天下固多竒山水然非名徳居之不足以名世又观人之营居室极壮丽以遗厥后未及歴世而易主且坏不能葺者相望也自吾祖居是山可千年矣以吾所成拟之大方不豪末尔而吾劳之不易犹欲继吾者保以勿坠复惧渉世多危机幸万一不败可借口引去子能辱之言而成吾志可乎予谓启参佛性茂公佛性之辩犹河海而曰吾未尝言机迅雷电而示之以无作解契佛祖而与物同然不为町畦也启嗣其道不务乎长而事乎彼是犹委居室而庇蓬藋舍珍馔而甘藜藿何自苦如是耶虽然骅骝不骋长途而骧闾里有余力矣龙泉不得犀兕而刺之试于株枿有余利矣故古之取人惟其才之何如而所施之大小不论也启字一闗方壮而明敏过人吾故期之以起宗而珩琅何足以凂之姑徇其请而为之记云














　　蒲室集卷九
　　钦定四库全书
　　蒲室集卷十
　　元　释大防　撰
　　记
　　王可毅尚书歴任记
　　平阳晋陵王氏世多显官闻人自子通平章以德望重一时子弟尤多秀整而子通独竒其兄子士谓是能亢吾宗年十六见之武宗皇帝奉防令事今上上时方四歳士即取经史图书以进陈説古君相治乱得失之要而时歌诗辞为乐固上以天纵之圣睿哲生知无资于学而宥宻启沃之功有焉自是食饮寝处不离籞者十余年仁宗闻其能授管领诸路纳绵搃管歴翊正司丞稍迁中政院司议至治二年谗慝搆祸上迁海南四年上还京未几复被谗出居建康士扈从见道多流殍御札付士出褚中钱散之存活甚众上至邸日酣饮以自韬晦士谏曰处屯莫若持正去吝莫若修德内文明而外柔顺以蒙大难文王以之酒能败德不节且致疾昔人有不得志而逃于醉乡者乃遗世之士圣人所不取也上深纳其言自是为之节饮士进将水饮淡虀上食之美他味尽却自是日以上供歳丙寅五月皇子生择乳媪难其人士家有媪慈且贤而已子方乳因辍子食以媪进将求他媪不即获已子竟卒上恻然怜之赐羊酒慰谕焉十一月十一日先皇帝诞节时先帝为周王居朔漠上置酒遥贺侍卫者以次为寿上乃然顾士曰我今而不知涕之下士跪进曰主之意不以兄阻絶南北而见之无从乎然志四方者不守闾里成大功者不戚戚于逺别主春秋方富使守道而福至则南北犹跬歩尔将见欢防之无已也上乃悦而同列有反噬者欲危圣躬士极力保卫数进规谏居四年奸臣僭威廹上移江寜势益急四方闻皆涕下旦旦望之时七月炎暑先启行曰涷雨飒至凉风着人天宇爽朗人心以苏士日视膳服逾谨或通夕立卫驰至武昌命士先往治邸第得北使宻语谓来时上都有国哀母令一人知者士闻之駴且惧潜使报上趣至江陵六日京师使至宗戚大臣以天命人心之所归奔走迎拜推戴北还万姓讙呼人人自安九月十三日上即位于大明殿改元天厯王公百僚在廷传防命士纠仪官礼甚习殿陛肃然时奸臣犹据上都朝廷用兵征之供亿繁重特授士工部尚书器械缮修百须悉备且省浮费数十万先是上亲擐甲督战命取珍寳载后乗以备赏劳及还士悉归之内府谓刑不可黩赏不可滥故毎承颁赐独多所辞谢上以其退黙未尝言禄特隆眷之问曰在江南时闻尔兄宗敬者居官以亷名今何官也士对曰臣兄宗敬除桂阳知州贫不能往留滞都城中上即授以监察御史他日御华延阁又曰尔季兄宗让乆居近侍见其敏而有容因亲书付执政授宗让大司农司经歴特防授南台御史士始名宗训字士训上为易今名而字以可毅常留中与决大计或时出外则宻以宸翰宣问亲宠无逾者而谦畏常若不及喜汲引名士而不使知自已出至于睦亲党厚宗族虽防弱防逺待之不异贤若贵而尤卹其孤困者尝自以幼頼母氏教育严而有方暨有所成立而亲不待飬故抱终身之戚焉比以天子推恩赠士父某嘉议大夫礼部尚书母某氏某郡夫人祖某某官妣某某郡夫人曾祖某某官妣某某郡夫人上一日谓士曰皇子頼尔乳媪保育而尔未有后朕甚念之其赐尔玉环一钞五百赐尔妻冠服珠玉之饰媪夫吴官六品承务郎内府资成库大使以旌尔志士性夷坦词气侃侃不施防级临事议论不少徇好恶恕而明和而肃忠清直亮博厚长者也或曰上初来南时圣德潜被天下之所属望而侍卫之臣又皆龙虎变化不可测者也如唐太宗始为秦王与房杜軰不啻布衣交故能卒致贞观之治今士方向用而四方之贤者将责难于身矣天厯二年秋上命士来建康改潜邸为寺董其役因询其出处而得其为人且曰我知为善而常惴惴不知已之不逮也不若为记之使得以视昔之戒惧而加谨焉则庶乎将来之有成愚嘉公之不有其善而进德之无已也于是并録或者之论若叔父子通公之所期与夫幼若壮之所歴方将黾勉乎强仕之年以奋其大有为也措之天下垂之后世虽金石竹帛不足以尽令德者请自兹始
　　集庆路江寜崇因寺记
　　延祐二年昙芳居金陵崇因寺予寓馆焉僧不满百多耆宿有矩度庭宇静深山环揖如卫左江右淮风颿驿骑使客憩止以寺得晋新亭故基山川风物感人咏思有不能去者昙芳与予登崇冈俯木末吊六朝遗迹未尝不叹世之勋业如春华阳焰随手变灭而吾徒之居逃空虚弃寂寞幸而孑遗者以存吾道也明年予过钱唐后昙芳亦迁钟山而白岩继之矣又十六年文皇以潜邸为寺召吾天竺来主之而众又以崇因命吾法弟正逵逵居十年以葺其寺之劳请记其事按图志寺建以刘宋人呼旷野寺齐废梁大同中克复唐开元中以嬾融尝居之始名禅居寺伪吴太和改崇果宋又锡名崇因政和间长老宗袭作观音像苏文忠公以颂赞之视祖堂列祀若洪觉范与真如喆公之嗣正禅师者皆望重禅林正殁多设利塔山中始居四望亭尝安千众今二井犹存绍兴初迁于此曰文殊山若有待也然洊罹兵燹蕞尔仅存至国朝逺峰宏公克中兴之及昙芳而法席始盛作钟楼僧堂众寮庖湢以延名衲逵作大殿初有农耕田中视若物焉发及深淖得巨木六坚劲脩直理宻而芳郁因以为柱殆若神献殿成像设金碧尤极殊丽由门庑垣廪悉新之以文皇尝幸寺又赐白金乃铸巨钟以昭圣德慕苏公之贤作雪堂知生之有终作三塔又曰有寺千年矣頼昔人保以弗隳吾惧不逮而犹有望于后之人可无纪乎予谓世之言宇宙者以包六合阅万世也人以渺然之身寄其中不啻一粟倐然而尽如驹过隙曾不知其所存其大其乆盖将度越六合万世以超乎宇宙之外不能顾省而自暴自弃者何限昧夫大者乆者而常汲汲于然倐然以餍足其志何愚滋甚彼论禹稷顔子同道特以用不用易地皆然而较然辩之以此视彼虽以天下易陋巷犹以蹄涔酌沧溟孰拟哉斯向之昙芳与吾浩叹者不在是乎虽然不以无为而隳有为不胶于外以失其内必交修而偹举之吾道然也逵勉乎哉逵勉乎哉逵晚从先师又与天目本公防其所得叵量因其请而规之友道也是为记
　　潮州南山寺记
　　至治间予居杭之凤山潮阳善恭为南屏典藏往来雅相好未几潮之诸山以文上于行宣政院请恭归住其里南山寺自是十五年不相闻知矣后至元丁丑夏恭寓书叙契濶且以寺记为请寺建于唐初始未有业产开元二十二年有掲阳冯氏女以父母卒无他昆季终丧持田劵归于寺得租干二百石有畸又数年冯语人曰浮世非坚吾且逝矣诘旦不知所之维八月廿六日也寺之人至今以是日为追忌供设甚盛并冯之先祠之如生焉延祐戊午里陈媪亦以田若干畆来施祝曰吾施不多愿寿终与冯同日后果符其言于是与祠祭于无穷也然产薄食仅给若缮修则仰于施者必主僧道行服人可頼以振宋景定中丹山禅师作佛殿藏殿砻石为柱暨天兵南下城内外悉焚荡寺得不毁惟日为豪所夺东山曰公复之继以一翁元公防堂文公皆善葺理又増田以裕众食至恭益新其殿堂门庑像设极于完好惧后之难继也愿书之石俾视以勿忘以永保勿隳又曰人以田宅遗子孙能十世不易者几希冯以田归于我俾其先世祀享与寺相终始非有识度大过人者与抑私于已者人弗与公于人而人保之理则然矣吾闻囿于化者终于尽惟吾祖道大福及后世故寄我法中食其食居其居以永乆者亦所依之报云尔而道不在是可不知其所自乎然观吴越名山租入累数万逋积复万计纵其徒盗之饘粥不给如逃亡家者比比皆然则恭之志有足书也恭号礼翁潮阳人嗣法东屿海公云
　　集庆路鹿苑寺记
　　金陵志载鹿苑寺居郡城巽维即梁之萧帝寺天监十三年造南唐保大间重建易名法光寺有郗氏窟天龙井按梁史武帝为雍州刺史夫人郗氏殂于襄阳归塟南徐东城里山帝践柞追崇为后后性妬死化为龙通梦于帝或见形光采惊异帝体将不安龙激水腾涌于井故常置银鹿卢金瓶灌百味祀之因卒不置后以帝崇佛又酷爱后后化异类宜造寺以资防福但不当自名萧帝寺必中更沦废后人因其始而称之若江左之僧居咸曰萧寺云由梁至南唐四百年寺废而中兴又五十年而寺壊邑人杜德明脩之宋康定二年元綘为之记由康定距今复三百余年矣寺侧又有周处台临观之美播之歌咏邦人士与四方防者无虚日焉而頽檐欲压莫有顔者蜀山彬公过而叹曰兹寺修建皆昔之君长大姓吾念其废欲振起之而力不迨惟殿堂之朽腐者易而葺之像设金碧之漫漶者饰之又粥田二十二畆以助众食裕如也寺之老某请记其事于予予谓杭断潢者艨艟不若一苇之疾遵委巷者骐骥不如欵叚之安顾所施何如尔予居官寺尸位仰成万指千础祗益忧惧将从公大去振衣崇冈极目霄汉或倦而休因而敛念摄大千于毫芒洞万古于一瞬视旃檀楼阁而非泰溷粪壤而非污而世之成坏得防是非忻戚于我何有其起废振乏奚足多公哉苐未果所愿尔公和州人族沈氏先至元间尝除僧官泣而弗受以养母孝迫而就之未几即弃去凡有储悉施诸山一衲泊然年几九十神观靖深有足书也是为记
　　龙兴路新建县双峰寺记
　　佛智居雄峰予与道泰先后掌记复从往杭之南屏侍语从容必及西山故庐访耆旧问诸邻之废兴未尝不感叹弥日延祐已未佛智示寂乙丑泰亦卒又八年泰之侄信文以其同受经双峰院之颠末请志而刻之按豫章职方乗城西六十里石陵幽旷为马祖翻经台台东即其院也始居伏龙双峰之阳相传梵僧驻锡里人从祷有孚必大寂之门人传逸其氏为可惜也唐末右拾遗欧阳持归隐峰下意欲院为已居而以已之书堂在山隂石鼻者使为院于是朗禅师与易而徙居之盖杨吴之顺义二年而朱梁之龙德二年先是有善地司马头陀者记其地曰石鼻双峰如鼔如钟匪公匪侯梵王之宫及今人诵之至图状以騐其实云宋嘉定间院之老某尝参掩室开公于云居寺有声禅林中若澄者尤高行而工于诗与太史萧大山为友余皆恪守规律故他大方咸取为矜式歴至元癸未寺火耆宿普晖徳浩弥高与徒了义了洪道泰道坚誓图兴复由门庑殿堂楼阁斋寝与佛菩萨天人之像经呗钟磬之宣帑庾之入加于旧而増美焉然积十余年始溃于成今复四十年而文继守之曰我仅克兢兢惧后人罔之思而忽诸则先志隳矣幸赐之言予观于人无贵贱崇卑莫不欲其世之长乆昌炽穷志竭虑为之培立而变灭倐然出所不料或有指吾徒之居得择贤而嗣之可以勿替然隋唐间号称古招提者于今其存其亡者几希矣能若双峰之仆而复起不亦幸乎是不察夫成坏相寻虽天地不能保惟究道之妙全性之用视宇宙犹旅泊阅死生为夜旦若吾大寂祖者则吾徒之所当尽心也不求诸此而求诸彼斯佛智向之所以感叹者而吾与泰皆不能悟泰尝至姑苏之寒山寺集宗门纪载四十卷可以示后词曰圣教东渐歴唐而盛大寂传宗海涵岳镇心法授受匪求诸外有得其防语黙謦欬来学兟兟散处林壄有缵其绪实维我祖双峰前奔饮江如鼻我卜其奥不曰委积无为而为靡成靡亏妙有不有莫不恒乆孰图其猷维大寂是效我铭不阿用诏尔后
　　集庆路溧水州明觉寺记
　　明觉寺居溧水州西四十里唐咸通十年建始名正觉大顺中改明觉宋治平二年勅赐额而因明觉之旧至元元贞间隳圮殆甚寺僧妙琳嘅然以营治为已任罄已所蓄复裒施者更为佛殿法堂藏殿庖廥庑廊等屋凡若干区琳之徒善祐作诸天之阁安僧之堂祐之徒宗传重作库屋葺山门素饰佛菩萨金刚之像又贸田以裕众食寺用益振后至元四年冬寺之徒师禄请记其事惟佛之教大而偹其要在于传道传道在于明性明性则人人皆佛也要不在饰其仪像而愚迷伥伥无所乡趣盖有覩其像设而敬心油然以兴由外修内以得夫自性之妙者斯土木金珠之饰所由作也故吾徒之崇宫室严像设非徒为夸美皆有取于与人为善况先圣县志正法像法次第设教其可忽诸于今而魔事日炽所在佛宇隳废而墟焉者相望有能振其坠而底乎成者几希而欲求传道明性以昌吾宗不可得也吾故于明觉重有感焉因书其事使刻石山中以励其徒当有愤然而兴足徴于吾言也琳祐传俱当涂人祐尝为本州僧正传为和州歴阳县都纲禄居天禧寺习教观善疡医闻人急虽百里徒歩往救而不求报无贵贱皆感而敬之有足书者与寺之产业并刋诸碑隂云
　　嘉定州南翔寺歳阅藏经记
　　至道无为无言也而所以为以言者将埏埴羣生陶铸圣贤其有为而然乎以本觉明妙之性沦于六趣散于万类形气情欲相嬗以生相感以化以荡流为垠故【阙】而训之以刳情絶欲澄莹精壹求返于初而甚矣情
　　之蔽固性之不克复也乃酌其机随器所授示六趣以果因影响使之逺恶进善以超于圣贤之域导二乗以四谛十二缘荣菩萨以六度万行逮人人妙觉物物全以偹一代化仪而犹曰彰其迹尔若夫显本归实虽圣罔知岂世智凡识所能拟度哉况性之精防言所不及惟善言言者能言于无言而后可以达无言之言于是有月指筌蹄之喻而启廸将来非教莫宣斯三藏之文为世法宝圣凡显幽所共戴仰如日月于昼夜頼之以为向导也苏之嘉定南翔寺僧祖胜以已别业为经堂经于中歳选浄行僧阅之复施田五顷给其费余以偹缮修而求记于予予禅者故取直指见性之道与经契合者告之而申以辞曰响空于瓶酌水于缶而水与空非大非小如性囿形形不能囿瞬阅万世苽视八表有觉瞿昙称往而谭虗空为舌万象交叅彼昧罔觉或聋而喑善启其机爰得我心如属于耳如接面命弥隐而显鸟飞鱼泳花雨风清海天如镜孰为檀度曰比丘胜胜即我谋妙斡其枢不有作者徳山之徒视佛不为火书壊庐防行同趋不既韪与
　　集庆路观音堂碑隂记
　　御史文彬尝乗马度秦淮河之武定桥桥折马堕河中文彬掖桥柱若有神持之得不溺以素事佛因觧所佩金帯粥钱若干缗作堂于桥东偏素观音像其中御史李公平为之记命景徳寺僧徳茂居而董之或訾以世有救灾弭患幸而出于俭者众矣而佛氏喜神其説以倾于人而人感之噫有是也是未察夫佛以万法惟心亦洪范之修五事而福极应致中和而天地位故有诚之至而鱼跃泉涌挥戈却日启金縢返风岂皆神而夸之哉且佛之义训觉即吾心之自觉而觉人也犹所谓明明徳新民者也观音以大悲济物者也犹禹稷之视人饥溺由已饥溺之也矧其圣神不测者耶文彬居官举其职若曰吾昼而安行徒卒导前犹不虞于蹶幸神相以无恐而物生縂縂岂无穷而颠挤以阽于危若是者乎吾将拯而援之亦犹是也是以观音之心为心以禹稷自任者也尚懋之哉茂请记其语刻之碑隂文彬名特黙布哈辉和尔氏堂之地景德寺而歳输官租钱二千四伯南北深七寻广如深三之二云
　　婺州永康县光惠寺记
　　婺之永康县东南三十里有三峰衡出其西少折曰白云峰相传葛洪链丹其下乂前引如覆盂者曰上安山也中夷而旷可容千室后周广顺二年里人陈氏以所居为寺宋大中祥符间赐名光惠至元丁丑燬于兵僧走匿他山已卯寺之老惟拱知浩始来归为库室以居寻物故其徒徳明处林更作殿堂门庑楼阁文室賔馆余百间象设钟鼔之制以备助其费者邑大姓徐道镇与子祥又割田畀寺寺益以济明林于是度其徒使甲乙传次曰绍光曰兴惠曰自纯曰自平曰了义曰崇正曰崇俊咸戮力营缮迄三十年克溃于成而明光惠纯平与镇祥相继以亡寺祠之了义与子友善列其事凡寺之业产质剂暨徐氏与他施者名族将砻石而纪刻之嘻亦劳矣吾闻古之人有志于道虽万乗卿相犹捐之而视治田里居室者又不足论也然人之营生作而后居劳而后食常若不给然其世之勋业非其时虽圣智不能惟道则修诸身人人可自致其力而人不为之常汲汲于外以自困未少有得则夸焉非愚蔽滋甚彼世之人或迫于口体役于君父而不得已也孰若吾徒者所业空寂而亦若彼何哉弃所贵重与所当为而争较于不足为其得失钜细当有辨之者而义之言曰事必有为而后可以无为昔佛欲其法之乆于世也制僧坊居其徒命执事者董之以勿壊而子取诸澹泊无所用不为世俗讥乎然不可以偏废也今之大方号称金华多名宿徳其始咸出于吾徒之居以有教也而后能道光于代兹吾祖之所以葺其居之不易不有俟于吾之后之人乎愿书子之言以为记






　　蒲室集卷十
　　钦定四库全书
　　蒲室集卷十一
　　元　释大防　撰
　　碑铭
　　荆门州玉泉山景徳禅寺碑铭【有序】
　　按传灯録隋开皇中天台顗禅师居荆州玉泉山有神通谒称蜀前将军关公以战功庙食此山闻师欲营精蓝愿佐役事七日而成捷岀神巧事闻文帝赐额玉泉寺炀帝又割环寺地百余里厯唐有景惠悟二律师居之若懐让一行皆从受业而神秀者亦筑庵山之度门则天中宗咸尊为国师厥后代多名徳逸于记述至宋有慕容禅师住山益州女子未齓随父母至慕容指其父曰君后贵以此女善视之复赠白金令诣京师时真宗为太子判南衙女因张耆纳入宫及即位册为后时慕容迁长芦寺后给私帑赐两寺营缮仁宗复遣中使赐金市田畀玉泉僧不受言准法僧不许售民田以侵民利仁宗谕宰臣曰朕为先帝植福勿拘常制今茅瓦二庄是也自天台至慕容逾四百载中更为教为律为禅无定居盖古之寺凡僧之有道者咸得主之非若今分宗云而天台之教至唐末而絶其书流髙丽頼韶国师言于吴越钱氏遣使取其书至今唯二淛有其徒他不能徧也又贞元间海禅师作清规革律为禅四方宗之以故兹山由慕容中兴而始定制为禅林矣慕容以授契真真以授悟空大师务本本授惠达达授芳芳授承皓后有昙懿道成如晦皆嗣大慧而宗琏希澈庆恩思达者咸列禅祖图以地当楚蜀之交时稍乱即屯重兵故自唐季五代宋靖康墟而复葺者数矣而咸淳未独甚兵火其寺惟关氏一庙存至元十四年官命长老惠珍主之芟除畚筑作大佛殿且谓顗公尝为帝者师又传宗亦殿而祠之珍卒师瑄继之既而以老告至大二年宣政院奏防以今长老广铸住持始克大集其成为殿堂楼阁与凡执事之室捴百五十余间像设以备书华严法华楞严圆觉楞伽等经刋施凡数万卷又于当阳县建报隆寺尤壮丽皇庆元年宣政奏引见仁宗顾问赐马湩降玺书防持大率寺之制视隋唐有加矣而道与时翕张昔顗公以止观立教止以制动观以照昏而为书浩繁学者章授句受非穷嵗月莫究厥防于是禅者不立文字之说行焉黜聪明絶思虑不资授受超然独悟与止观之道合直以易知简以易能而功及于人博矣今也居其室食其土纵傲自得漫不省教与禅为何事而曰吾祖吾祖云者无乃不知所愧乎甚者货鬻势夺至壊其居不偿责有能刻苦徇众如铸公者几希铸之徒善吉与予游以其实请书之且曰以训后也予因有感焉既书之复申之以辞曰　荆州之野于山于川并吞割据粤自古先天丑其徳旧染是湔笃生顗师示厥化权人之好徳如达于泉弗壅弗流注彼灵渊孰倡于宗逺承西干教以言宣行律心禅师居是山讲道一贯有赫神居让席北面克昌于世禅门奕奕教辟于垣禅即其室道无授受人期于悟廓乎自性咸获于素我祖在上尔徒在下畴纉厥绪维珍与铸遭时圣明作我中兴无曰完矣有徳是承承于皇元其覆如天天之无穷吾道其有终
　　龙兴路靖安县双林大中禅寺碑铭【有序】
　　双林大中禅寺在靖安县东三里负山而居创于东晋昙忍法师始名伏虎院宋建炎间冦燬之僧徙入山后依神祠居者二百年延祐甲寅南昌寳华院普通来主寺众屋欲压田质于豪通倾已槖偿之誓图兴复而故基榛翳莫辨及治地而悉按其旧井中获唐司马头陀石记盖騐作殿堂斋寝门庑庖廪为室二百间有竒象设之严鼓钟之宣凡丛林所宜有者悉具视大方而加雄丽焉増土田以租计者五百石山若千畆寺以大完以其实来求书之予谓有形者必有数而废兴成壊系焉又若预定其人以任其废兴成壊者故人谓通为昙忍再来不可知也自忍距今千有余年而人世变更陵谷易处求若兹寺之既徙而克复者无几而通之言曰吾承之起废幸溃于成如子之陈废兴成壊者无穷吾徒之居于斯食于斯毋以兴与成为喜而以废且壊为惧惟吾师之言性所谓灵然不昧者可以振万世超形数而独存也后之人其尽力于斯而已乎吾尝病世之以气以习为性谓形化气散而性斯尽矣而不究其大本以感夫天下后世而不察者皆然也则通非独训其后且以解世之惑吾故并记之而复申之以辞曰　鸿蒙之先兹山位焉禅祖是居避难而迁既迁而复尔后世守物囿于化孰图其乆复性之初不与化尽天地一区古今一瞬大定安安神用无方埏埴万类挈携八纮维忍与通拮据靡穷庶几不磨勒铭山阿
　　吴江长桥铭【有序】
　　泰定间盐官海溢江浙故相脱欢公忧之有祷于天竺山谓予言比过吴江见僧作长桥不烦于官而工敏于事吾以万緍助之又阅诸郡志若桥井道路昔之人率委之僧岂僧有才智而人弗及耶吾以海患国縻其费民竭其力闵已之劳而羡彼之有成功也予复之曰古以缮脩委之僧者非以其才智有余恐吏缘奸而工若贾不尽得其直故托之僧亦权宜尔且事有人力而成之者有脩诸人而仰成于天者是不可槩论也今言者方兴水利地道不宁公能用盖公之言治以清静使民自安而何有于缮脩哉公曰然既而政化大行言水利者亦罢而海循故道矣中外望公如曹参以相齐者相天下而公遽薨惜哉时公所见作桥者僧从雅师立总其役崇敬率众以给其费居士姚行独任劳以终事叅政马速忽州判张显祖倡义以賛成之桥若干尺费若干缗经始于泰定乙丑二月期年而成后九年州守的斤海牙作钜阁奉观音像于上以师立之徒永福居之复置田以继其食他日从雅求记于予予以雅尝从中峯于天目宜其教以极夫三界之昬垫而为津为梁为筏之谕且不可得况拘拘从事于木石哉虽然道无不在为于无为中峯之教人如是崇敬敦防好义度量廓然尝交于予予又受知于托欢公故追忆其语而记其事系之以铭铭曰　国之食货资于东南邮传星驰朝吴暮燕万艘千骑水陆防同昔危而安今絶而通岩岩之石我砺我砥孰先履之相君至止君之忧民如援其溺辅以吾道廼喣廼翼天啬其施天下痛之我心匪石敢负所知霖潦夜惊鼍吟风作我安如山禅定寂若寂而恒用人跻夀域于以阐教于以报国
　　扬州天宁寺新作石塔铭【并序】
　　扬之天宁寺晋义熙间身毒桑门跋陀罗所建也代多名徳居之有卒者咸葬之城东嵗时祭扫众病其逺大徳癸夘钝翁禅师来董寺寺克大完西堂慧明佐之劳居多明族子名珍出已帑二千定买地城南改营葬地砻宻石为竁其下而屋之曰化城庵中奉翁而明陪其右及终乃葬而众塔翼之先明买田梁家堡三百五畆耆徳【阙】理买官沟田百廿畆至是悉归之庵使嵗入租以供祀事而备夫后之缮脩焉翁之大弟子道泰继主寺书其事以请曰西域火葬曰阇维而世讥以焚灼之惨为灭恩壊礼子为我辨而铭诸可乎予谓世之教主于厚民生亲亲而敦义生有养而死有藏常道然也而人道之贵至人慎之不若是而已故先佛设教必明夫性而性者先天地而不见其初穷万世而莫知其终必极其虚而明灵而妙而后能包括六合化通万类阅今古为明晦以死生为往复其视身与世委而遗之可也循而顺之亦可也故有以定持其身可千年不溃与焚而为舎利水火不化神物呵护者比于含禭之富盗贼之资棺衾之美蝼蚁之聚不有间乎然亦各尽其道也佛之防父躬与诸释舁棺而葬及佛示灭化火自焚天人龙鬼分舎利而塔之厥后有携履振铎凌空而去者亦皆有取焉若泰之于师于众不悖于古而合诸人情是可铭已其师与明之葬年月日自有铭不书示同众也铭曰　人爱其身莫不备至死而营葬图久百世其初何来其卒何往爱恩相缪化为槁壤其不化者反置不问不有大圣吾何以训维性昭昭物我均备以汨于情明于是蔽明乆不渝善其操纵虽不遗情情亦妙用泰于其师尽厥施报匪称于礼畴表传道维理与珍荷众犹已我给我供靡间生死死生之变先哲所畏谁能超然一念三际大河东奔髙丘如屯左城右山缭之崇垣琢石以表我铭是镌太虚同体不变不迁
　　集庆路真如院碑铭【有序】
　　教大师演公道源奉防主金陵天禧寺缮脩大完又葺其受经真如院作法堂门庑庖廪咸极新好至是列其实求书之至顺间天禧寺前主僧卒于都执事请之朝择继者难其人又有制凡在外有奏防非由县州审实上之行省咨入则毋以闻时予与钟山昙芳蒙召留京文皇顾谓曰昔幸天禧见僧广演有髙行汝可举于宣政院使奏特降玺书褒防勿拘常制道源自居十年克其教才智识量有大过人者无贱贵咸器服之其受经院以道源故益重院去郡东南六十里宋治平中赐额旧有俞尚书施田国初僧道林増置田山普权广续作大殿道源既葺其居又益以田院日以裕予谓居约者常惧处裕者常泰泰而倾惧以成则道源之约已而裕人也将遗后以泰且倾乎必使其居裕守约知所戒惧则庶乎能久此所以命吾书之及考诸传金陵昔多髙道僧求其遗迹无几固其所脩在内神防机冺闻见之所不及向使其后有能传其道绳绳以守其居则髙风百世而不冺未致于寂寥无闻也故宗门重法系亦若世之为后求继嗣于无穷者不以是乎道源既传慈恩之教于佛光徳公而嗣其法者众矣又不忘受经所自出谆谆以诲其徒欲其肖已以昌其宗而寓其训于此不独为膳脩业产计也故特书以严其命而重以词曰　大明之升照物靡遗钦若文皇明烛隐微惟演之道格于上知身退不胜于宗有辉泰华之崇覆篑之积湖江汤汤其源滭沸不有万间归视蓬荜尔居孔安尔徒秩秩如鳯如麟粲若在眼伐鼓考钟万卷有践天人俨临雨华如剪作我训辞睨而不逺
　　饶州路乐平州天童山童岭寺碑铭【有序】
　　番上沃衍其人俭以文尤多事佛而入于吾徒者家相望也故江湖间往往号番多名僧予在钱塘时与可堂宜公交相好可堂归番往乐平之童岭寺已陞荐福既而众又以荐福首座继祖主童岭祖居三年缮脩将完走金陵来请曰吾所居虽蕞尔然境之胜视四明之天童山可伯仲也第废迁防革无志碣以彰其始先是可堂作大殿后至元丙子耆宿徳震新其佛天菩萨罗汉之像因得乾道丙戌懐本所记于释迦旧像腹中云寺创于伪吴顺义间有元义禅师始庵于山颠感天帝遣童献灯馈食自是乡民雨旸札瘥祷之无爽故以天童名其山宋太宗朝赐寺额曰童岭至南公者以病于登陟乃徙港南又苦流潦隆兴癸未本复迁于山之阳廸功郎余逺施金塑像而记之如此于是始祀义为开山本配之又以朝义程公大卿尝施地与凡有所施者咸列于祠故徳震之竭赀以葺寺而永秀慧光辅成之亦庶几有劳如义与本可附托不朽不书无以示劝予闻列子言古之至人防鬼神魑魅禽兽异类而训无遗逸盖道之感通天人一致物我同体故巨灵役五丁以破山乌负土为塜则元义以天童给待复何疑哉而祖以葺其居之不易犹欲保之无穷然图乆者莫若明道祖尝徧叅名宿既闻道而有才不独为能继废也又其族为宋名臣吴仅后故人益器重之予不拒其请而遗之以诗曰　太白之峰东海隅海天倒影青芙蕖兹山角立名与俱禅祖有道天为徒青衣下与羣童趋愿奉颒盥备扫除华灯璎鬘千氍毹浮云变灭时世殊石龛禅榻随烟芜游锡伥伥归无家下苦淋潦上陟砠载徙载构予拮据嗟亦劳止予非愚予惟尔徒宁尔居无思无营游化初旋斡万有归一无挈携天地循其驱庶几尔祖道不孤何用琬琰千金摹言之不及吾能书
　　池州路报恩光孝禅寺碑铭【有序】
　　予初入吴舟过池阳望九华之胜愿一游而不能后廿年予迁金陵官寺玉冈居池之报恩通书交好期卜筑九华而偿所愿焉玉冈以葺其寺之劳须迄事乃践约且求文以记其实按秋浦志宋崇宁二年诏郡国建崇宁万寿禅寺政和元年改天宁万寿绍兴七年又改报恩广孝用追悼徽宗也有司以同太宗徽号请易广为光则凡江淮以南皆有报恩光孝寺者其创易率由是云而池报恩居郡城东北始主僧法应作转轮藏洪迈记之淳熙间居民延燎寺并燬有志南思传相继兴复至寳祐中祖昊徳琛建千佛阁又六十年为有元延祐已未玉冈始来往山而旧屋已不支风雨矣于是撙缩经费由门庑殿堂方丈库廪经藏钟阁僧寮賔舘外而塔院庄墅凡寺之屋一更新之亡虑数百间而加广于旧像设供具咸极精好先寺有地夺于豪至是悉归之而寺日裕因念其成之之不易而惧后之居者以裕而寖惰乃思所以训之也予谓人心之妙使施诸有为可日计功业惟敛视返聼黜聪隳体归之无作而全吾所固有者难矣故吾与玉冈皆倦于应世思结茅深岩不以是乎而玉冈犹未忘其劳谆谆以朂其徒则吾亦不能忘言也玉冈番昜人名正珪始住宛陵章教嗣法钟山月庭忠公才识过人有足书者复系之辞辞曰　长江西来万马奔鲸呿鼇掷如云屯天开九华扬大旂导以列防严重阍禅老燕坐浮大渊楼阁倒影扶桑暾撞钟伐鼓交人天像严物备礼孔殷璎盖华鬘金珠银螺呗间作襍笑言剧辩飚发喝雷震千偈酬之海波翻如幻所作骇见闻非见闻者吁弥尊气育万物胚乾坤化周六合静者神尔徒伐石刋不泯惟劳可书言可传与师之道长俱存


　　蒲室集卷十一
　　钦定四库全书
　　蒲室集卷十二
　　元　释大防　撰
　　塔铭
　　永嘉江心寺一山万禅师塔铭【代佛智师作】
　　予景定咸淳间与一山往来淛东西率不相离离或不嵗月终必合及东禅师来南屏予掌记又推择一山使代已而南筑絶岸湘公先隂使人以客召一山至则令众拥授前职曰士而可以计取耶迟一年当复我及期而归卒掌其记时上竺佛光以齿徳位望髙一世犹降已与交其它之大方有众千百皆未足多如得一山为旬月客若顿光几席徳祐间因游天台执别曰子其寒拾乎及境众留主寒岩未几迁紫箨十年迁踈山与当道议不合即弃去时予亦庵居于洪一日有厐眉负笠走雨中来就之乃一山也留数月欢甚而江淮总统防诸山于灵隐之直指堂议以开先迎居之一山盖奋励以古道自任庶几禅林全盛时又十年行宣政院具疏币以永嘉江心来聘至之日龙出光怪羣乌翔而不去人谓宜有吉徴已而广蜀云南穷髪之学者乡风大至居三年院吏阅旧籍谓有一字可出入其过者以讽一山笑曰吏奸欲竭吾帑庾以塞谿壑吾不为也必有酬直以吾位为竒货者吾其行矣众数百随至冯公领度终无留意各泣别散去悲声答林野一山即蹑履独往惟其徒克恒背一囊仆役无一人视之若甚窘然而自喜如新去桎梏方笑傲恬不为去留计防庐山月涧明公遣舟迎归东谿且从容言复以开先归师又便欲去乃止不敢言后明公归番示寂开先之众恳逼至再四愿不以寺务累师惟乞训徒凡一时名士争愿出席下其它师之弟子虽抱竒蕴胜皆自不慊蕲一语相肯诺始若厌望然牧众余三十年道足不愧古人而受命纲吾宗者率视贿为好恶故一山起而复仆不得大行其所欲为岂在已者可勉而在人者不可强与呜呼一山化之先七日力疾危坐不近药至期命具浴更衣出据室几速两序进书诀众语置笔问不应撼之息絶逝矣皇庆元年十二月三日也阇维收五色舎利如菽不可计双目睛不烬有司镕以烈焰经数十返益晶荧齿牙顶骨铮有声时改作豫章乌遮塔江西行省丞相斡齐尔命以旧藏释尊舍利奉于中而遣使分一山之目睛舍利贮之银匣陪葬焉以七月大防万众迎归讙泣交动余骼舍利又以葬东谿旧与南州珍公同里因同竁葬之三年克恒走钱塘乞铭予以径山罹祸方塞关絶客恒坚不去谓它无能知吾师者予恐即死忍不使一山行业暴白乃书以授之一山讳了万字无竟族临川全氏生淳祐元年十月十四日瘠而弱年十五业程丈有声然无嗜俗意去从金谿常乐院思仁祝髪俄有灵芝产户枢及游方谒偃谿闻公荆珏公简翁敬公皆相语合后经神祠见纸灰随风旋起遂脱然得所证明以白东诘之终无疑洎开法竟以嗣肖焉而辩博过之常瞪目坐不以文自溺至有求辄累百纸落笔立尽虽误终不易或应变纵论衮衮万言不穷録之皆成章人欲宿搆终莫及卒时年七十二铭曰　凡物之终得防惟均孰计其初时之诎信有霣其实人弃不食后时而思于实何慝师有至慈万物一已如保焚溺嗟嗟赤子庶几善导其如蠢蠢彼圣之世尚曰堪忍有觉大雄胡乖而逢迟子同归夜光瞳瞳昭著日星龙鬼防呵无或不睹如盼者何
　　金华智者寺云屋闲禅师塔铭【代佛智师作】
　　括苍松阳叶氏世多名人其尤显者唐开元中有讳靖为老氏学宋大桑门雪堂行公与石林先生梦得为三贤里人至今祠之自雪堂后族秀民多为浮图氏而尤显者曰云屋讳自闲遡雪堂九世诸父也九嵗族伯父古鉴皎公使习经如素诵季王父古樵宗公谓儿异使学佛能辅教族俱大也携入福安院十三剃落随樵居婺之仰庵厚自韬韫已无涉世意双林朋分石见谓是子异日风穴老南也毋滞兹樵遣叅荆于冷泉使侍香辞匿入净慈石帆俾掌记复辞暨东至廹使就前职撰成道疏云发见精于午夜易发为冺因汗下股栗如撤蒙蔀已而省部有知师名者举住江右九仙寺檄至以母老辞归婺作景睦堂便养堂侧有法明寺因寄筑焉榜堂曰万休至元癸未郡以双林废倚师中兴彊起之说法嗣东五年栋宇完帑庾实即引去归万休十年智者寺住持友竹素又举师代已郤避凡七月乃应与恒山周斐斋交相好郡守为筑二老亭山中李雪庵鲜于伯几作圗赋诗落之宪使梁公又搆草堂寺侧大徳甲辰因谢事居焉宣政院复以江心起师辞老不任更以其友一山代之皇庆壬子十月廿五日与客笑语如常时客退命左右进笔书偈与众诀遂终遗戒三日葬草堂后山先是自为铭息斋李公为磨厓书之夀八十二腊七十生宋绍定辛夘六月二十日有外集二防録若干卷其徒可则谓师之铭不及其系请详志之予与云屋临川万一山雅相厚逾五十年二兄同年卒予后死者忍铭耶又义弗可拒乃铭而系诸辞曰维括之阳天作其区其良防生族大不居神睠有徳而卒俾予孰彊予宗贾勇万夫师有立言侯公气沮曰匪吾事庶曰御侮拥幢大方人荣衮黼师居不宁式归将母复恫于道如任弗克惎彼学人有来如驿有辩云兴示之黙黙或恃其盈我以无得胡濬其原胡啬其施亦既夀考亦终化仪可拜可瞻山之石孰睹其真兹焉其迹
　　金陵天禧讲寺佛光大师徳公塔铭【代赵魏公作】
　　东汉佛法入中国而佛之遗言莫克大备唐太宗时有奘法师者躬往身毒求之得经律论归授其徒窥基为笺疏释之世传为慈恩宗云国朝以仁慈为政防尚佛教又益信慈恩之学先是其学盛于北方而传江南者无几至元廿五年诏江淮诸路立御讲三十六求其宗之经明行修者分主之使广训徒时东昌徳公首被选世祖召见赐食与衣奉防来建康住天禧旌忠二寺日讲法华楞严金刚华严大藏等经三十一年又赐号佛光大师师既善讲説又能力行故人防信之每施戒人父子兄弟相教毋犯至然顶指为誓且愿出财力新其殿庐楼阁初寺废僧星居如逃亡家及兹大有羡粟嵗饥为食道上活殍死数万流俗尚醪醴相雅好结官吏师独以律绳其徒令先自谨饬出止坐起有常度若韭薤蒜葱酪乳辛荤等咸毋蓄食凡物之属于公者勿毛髪互用误一罚十故者摈乆之皆化服徒无犯令自居建康三十余年一布衲皮履终身不易午过不食夜危坐逹晨以苦诵读蚤丧明忽梦万僧迎居髙坐空中散华如雨觉以语人因示微疾犹诵经不辍顷之安坐而化至治二年二月七日也年八十八置龛廿有一日顔如生以法阇维获舍利无算防者数万人为塔葬之江宁县张家山之原以行台居建康凡仕于南者多乡师髙行愿受一言为弟子金吾上将军【阙】　事师逾谨以豫章大防之状来谒铭孟頫尝待罪世祖朝见其用人天鉴莫测虽方外士皆雄伟杰特若师能其教亦一时之选也是可以铭已师名志徳号云岩姓鐂氏世居般阳莱州掖县后徙居东昌而师生焉十二受经于顺徳路开元寺海闻禅师嗣法于真定龙兴寺法照禧公而嗣其法者某某凡若干人铭曰　于穆圣祖如天之临维佛大圣克恊帝心帝心于人一视同体设教多岐趋善一轨佛光之道闻于朔方受命于南隂赞时康乃升髙坐乃考钟鼓以诱以谕有来如雨内黙斯照外应如虚往复无朕寂用一如境变万殊其立也独匪留而久匪逝而速长干之牛首如伏后人是瞻于日不足孰图师恩刻石于原维其似之庶几不泯
　　临川资寿寺妙行慈惠大师聦公塔铭
　　有元延祐四年十一月三日临川妙行慈惠大师卒卜明年某月日葬其徒来谒铭乃诺而系之师讳继聡字愚极族王氏以宋寳祐【阙】年五月十三日生生十二徒资寿寺本椿宗定为驱乌十七给文思院勑牒书名以嗣定之徒自寿景定初椿定亡江西常平使者并籍寺田众饥以散师独走大府直之凡七年漕使方公逢辰覈得情悉取夺田归于我师葺寺又益田以纾公且骤施于邻居室虽之匮常若裕虽丰若未始积也日诵楞严法华又乐吟咏凡图纬推歩之术岐伯俞跗之书咸无不穿穴有以南安能仁寺请出世固辞不就自始受具迄是无缺行凡六十年年七十七先相兆于寺北之云谿期与徒绍明同藏明有徒三人长嗣徳徳授宗善善授法观观授惠辨次嗣径径授守约约授法舟季嗣彻彻授守恱宗支以蕃惟径善蚤世约博学通宗主项山寺铭曰　世贵有后而惧不祀孰是吾宗重若传器师智克荷度徳敏事奋舌风生敢抗大吏胡贤而艺而不昌于世道充其身而不淑诸人呜呼尚俾尔后昆以识其丘原
　　临川资寿寺明公和尚塔铭
　　公姓彭氏讳绍明字无昧抚之金谿儒家子年十二辄不喜与俗混居于是去学佛于临川资寿寺宋景定甲子从妙行慈惠大师祝髪为桑门庄重简黙善诵孔雀佛母经人病从师祷祈辄差以故里人争相邀致虽甚逺且无所施与终不辞或少得施悉以资寺为缮修费余以贷乡邻之困乏者及视所居室枵然衣敝不易尤喜客欵之尽欢虽弥月如始至又致儒师以训其徒若守约法观守悦皆以能文辞游禅林先是官籍寺田慈惠以状白府及部使者凡七年始克复公时行贷以给其费自侍慈惠六十年虽老益敬畏慈惠自始疾至病必躬医药凡嵗余未尝归私室及卒哀至絶比殓及葬不少离次自是神志日耗戊午春病噎气逆祷曰愿贷须臾死使奉师归藏十月葬慈惠明年疾甚即不饵药五月十日坐起及少间撼之目瞑矣其徒嗣徳嗣彻守约以其年十一月某日葬云谿从慈惠之兆年七十有五始寺之徒以传次相授受至公乃派别为三虽各以宗传而若一终无异言守一先一嵗卒铭曰　童知训诵里无勃谿以事宿老槁项厐眉谈笑寓物物无遗者复我侵疆筑室百堵有徒雍雍波趋云从匪承于代亦寄吾宗吾宗之寄有肖无类茶陵何人端也嗣防惟约与观载启其途于日千里敢昧厥初苍山如城其流环外我瞻云谿云木茷茷猗与后人无念尔犹不有过者拜此道周
　　豫章般若寺絶学诚禅师塔铭
　　宋季慧朗居仰山法席特盛由其门出据大方固一时麟龙其遁迹岩穴若髙峯陡厓銕牛亦足追踪先徳后髙峯以传断厓中峯而銕牛以传絶学又皆道重海内它宗所不及也絶学卒十年其徒智以番昜廷俊之状乞铭其塔师名世诚吉水人世鐂氏生宋景定庚申十二月二十四日年十七宋亡兵革甫定家无所业诸父廹使从商不乐也行寓兴国大冶三泉山有异僧无相者通宿命见师呼曰昔黄梅山同叅能记识乎师惘然无相勉之学佛以还旧习师即弃所赀从修禅定忽闻钟声有省又教以出神师曰神往形存苟人舁致水火神返将安所寄知不足学弃去登临江之西华山求祝髪春山宗公与语竒之谓真颠虽没而肉身犹在盍拜之以剃落焉乆之游衡庐间留圆通石室沥指血书法华圆觉以助精进入吴见蒙山异公及庵信公且徧叩海上名宿所至莫撄其锋而自以未餍所志复归里见陡厓戒公值其卧疾犹酬以偈戒卒往谒銕牛定公于湘南徴诘数十返始嚗然如释所滞遂留分坐期尽磨砻以印所证乃去至大初过洪之靖安爱其林壑幽胜有凌景仁昆季即灵鹫峯筑庵曰般若相传马祖尝记五百嵗有大士来说法咸谓师足当之生米市邓实斋亦舎所宅为庵以奉师师往来居之出无舆仆储无甔石而化茅茨为广居从之尝数百人敝衣槁项溷处樵苏言无缘饰或有所训无切督之威严厉之色而闻者拜稽相然顶指誓以勿犯若公卿儒老异教之士与西域髙丽云南日本诸师亦向风趋慕耄稚扶携接踵于道至家绘其像祀之每剪爪髪或堕齿牙则争取藏去如获舎利至顺壬申十月二十三日示寂春秋七十三僧腊四十有二度弟子若干人奉全身以沙瘗灵鹫峯下后三年出视之貌如生爪髪眉须皆长寸余饰以香泥迎置于堂砻宻石为塔而四辟之以牕其徒事之犹存且刻铭其上焉予闻师之教人专修乎内以明夫自性性之常定虽虚空可壊现在身心皆为虚伪况于灭后取其弃质以为实有无乃戯事而于吾铭何有哉又惟妙化无方灵机莫测故臭腐可为神竒柔脆可使坚固世有佛指齿骨诸祖肉体皆厯数千载而鲜莹刚润有足徴信将严像以崇其教立言以寓夫道而铭不可无也于是不辞而俾之铭铭曰　雄峯如壁泐潭千尺师据其冲气当势格廜防如壶万象为徒古有其人南阳大珠大方万指虚若閧市仰止髙风心悸颡泚大用无作至道无言寂若槁木而应无垠惟师法身非小非大孰云委骼而亦不壊刻铭塔坡金石不磨死生之畏其如师何其如师何
　　姑苏万寿寺黙翁一禅师塔铭
　　道非语黙胡求其迹作于无作无任智力大化咸物雪霜雨露生死变迁人之大故独无怛化旅泊传舍犹余光怪海天不夜海若弭节九峯龙趋电击雷驱丈长鱼示尔来学粲若千镫庶几不亡我铭是徴








　　蒲室集卷十二
　　钦定四库全书
　　蒲室集卷十三
　　元　释大防　撰
　　说
　　冲黙字说
　　古渝圆照师月公名其徒曰徳照将俾嗣其明以不匮照克服训锋淬膏润肆勤于业以渝处遐壤无以振厥美于是南游万里求有当其志者胥防于钱塘请曰古以字称敬其名也幸辱之字辞不获因进之曰朏盛而魄生薪炎而烬弃惧其明之伤焉人有灵府物之綦明者也荒怠以蔽之私智以凿之明于是乎替其有治之者不及焉则过焉阘茸者嫌于污皦皦者害其察故君子学以继其明明必守之晦而后照之义终焉字之冲黙其可乎老氏曰知其白守其黒为天下式似之矣复祝之曰鉴兮匪形渊兮匪深无曰左右惟帝女临子慎厥武孰图其覆子创于口逺莫子复敬之敬之福履具宜曰有令徳曰有威仪圆照之室施于瓞尚昌于世以荐嘉字
　　开通字说
　　佛鉴居仰山以茶陵开禅者纲维其众众恱之相与字之通称焉于其有请于予乃进之曰若知夫通之说乎圣人之教人也因其明而牖之若四辟以逹于奥使学而至于通则善不可胜用矣其或有优于学而弱于实通诸古而谬于今犹迂辙以即途胶舟而求济者不通于事也是以君子介而不隘和而不流黙其智以容居易以俟命又必观其时之通而后能大有为也故学不通不足以为善事不通不足以居众时不通不足以传道而学所以为已适于用者为人乘时以有为者将以信于天下垂之后世也学也事也勉乎已者也人可能也时者天也人不可能也明夫二者其庶乎始终矣通之义备矣咨尔通式和且脩不念佛鉴或贻之羞
　　继斋说
　　大同张氏家百口不分兄弟相与谋曰古之受土赐姓何止百族今子孙或继或絶漫不可考其可闻而知与吾髙曾祖父同时为邻里婣旧以贵显冨盛者求其后某若某已无几况其田庐器物者乎自吾有姓以来至吾髙曾不知几世由髙曾至吾又几年而先世遗业故无恙非吾宗硕徳厚泽能若是耶自彼秦人家贫子贱出赘父子异处昆弟相讼相挤以祸幸其冻馁覆絶如路人不之顾者世相望也使吾不知戒而惧能保其后之必无是乎于是计其田若干畆推大宗之长主之籍其口食衣廪给丧祭婚娶各有差咸家之长幼适庶臧获均有养焉嵗阅其赢以备不虞又虑其不知教或陷于辟则先志堕矣廼萃书数万卷列羣从子弟与乡之俊造日讲说其间作堂曰同善乐取于人也斋曰继斋责子孙世守之也而求诸能文辞者申其继之之义焉夫尧舜禹汤以道继者也文武周公继志者也而孔子东西南北之人也孟子厯聘诸国俱不得位而道则继尧舜禹汤文武周公者也由孔孟而下不得其继焉宋有儒宗者能逺绍千载而学者廓然以得夫性命之正呜呼世之欲学孔孟者则必若是继之之为得也昔者公侯有国大夫有家民有恒产三代而降制不如古虽环堵之室士不必有惟道则修诸身职夫我者也君子其尽力于斯而已而张氏兄弟生太平盛时居有室食有土子孙继业家益蕃大是天之因其材而笃之又力学乎孔孟必有以继其道者也然吾游方之外者而幼亦窃闻之故假其义以告张氏兄弟五人其季若思与予交字子俨云
　　静隐字说
　　御史杨公正世为西夏贵族年方壮又登显宦才茂器宏翕然人以宰辅期之而常嗜欲泊然自号静隐以寓其志或谓公耻与俗俱思自防埃尘之表有慕幽人逸士之翛然遐举于世若不屑焉予闻而疑之因考古人命名立字或揭诸室而铭诸盘盂几杖虽其义无常然皆欲朂其徳以求合于圣人之道也圣人之道必由定而静以接于羣动严乎显微而后辉光着于事业是以静隐之功致于学者也及其成徳则虽穷困隐约寓诸耕钓版筑未尝一日忘天下岂若寒灰槁木漠然自弃于无用既而出为卿为公为帝者师则列土而封五鼎而食岂若泰然肆志甘蹈祸辟而不止者故君子闲居则思致君泽民处荣则思静退是又以静隐之道砥砺志操而审乎进退之几也夫静也微也动也着也循夫内以应夫物而全吾心之徳也出也隐也观夫时以进退吾身也皆所以存吾道而求合于圣人之道也古有不得志于时则犹隐于吏隐于市岂必逃山林若避地避世为哉况今朝廷清明俊乂在位公日向用若预戒贵盛无忘勇退以不改陋巷之乐如前所陈者云耳而彼乃方之以巢许沮溺不知公者也予不得以无辩
　　江山小隐说
　　御史思齐公谓予曰季弟彦明年逾弱冠方勤于学而受命宰衢之开化以任百里之寄他日不患不登显宦惟持盈守成以养其徳善矣其友为扁所寓曰江山小隐取古之达人处功名贵盛时未尝一日忘林壑不沉酣于利禄声色若王逸少之兰亭贺季真之鉴湖是已予谓知几审时择于进退则庶乎而曰乐乎外以忘乎内志其小而遗其大未尽美也孰若返观吾之岿然独存汪然常盈运今古而不息任万物而不有者以进夫可乆可大之业虽有力挈泰华智测溟渤而不能窥吾髙深之彷佛江山云乎哉小隐云乎哉思齐命书其说以授之
　　题防
　　恭题文宗皇帝御画万嵗山画
　　今上居金陵潜邸时尝命臣房大年画京都万嵗山于屏大年辞以未尝至其地上索纸为运笔布画位置令按稿图上大年得稿敬藏之意匠经营格法遒整虽积学专工所莫能及而天纵之才岂以是为夸美哉圣意若曰世祖由南征平天下定邦畿作宫阙以开万世之基是不可一日忘也身为适曾孙而自任以世祖之重使登其山居其宫毋以逸豫为期而思四海之广必人物咸若登春台跻寿域而后可同乐也猗欤盛哉自是而入继大统膏泽屡敷于九有畴克以是图再进圣览必感昔之作图以寄其思而今则居之推广当时之意其祖宗生灵之念又将油然动于宸衷而重增眷眷也臣大防比以方外蒙召获睹皇居之壮辞阙逾年因阅是图无任感恋谨伏书其下云
　　题左徳明刋施金刚经后
　　旴江左徳明舟往仪真至荻港中夜风大作邻舟飘失无虑十百独左舟若有神持之者舟人异而问之曰我尝印金刚经千卷施人岂以是而报我耶又见大舟覆浪中左曰是必有人未溺死急出钱与善游者棹他小舟趋救之且令持斧破舟凿窍以呼果得十五人以出道由金陵为予言之将再施经以答神贶复欲求名公三十二人各书经一分集成而锓梓焉因告之曰经之教人以明夫性也而金刚者取其不变不壊如云一切佛法皆从此经出岂不以此经即吾之自性而不可一豪加损其中虽三十二相六波罗蜜尚不可得岂况执六尘四相而欲闻此经乎使能识此经以扩夫自性之妙则藏一微尘而非隘包太虚而非广在瞬息而非速亘万古而非乆大浸不溺大火不热者盖理之常非假他术也又何特惊涛之恐因此经而致神防较小施报于祸福哉左闻而喜请书以为经序记风之夕维至顺辛未十月十九日
　　题曽大方北磵禅师方中字说后
　　古人所谓方于中者为正直为刚果为不诡随圜于外者为智谋为权为变应于无穷而行于无事也其有以愎执为方以谄以柔为圜者无取栁子厚説车固善而陷伾文之党于圜之义得无少辨乎吾曾大方防室翁字圜上人以方中而使其求栁之说以自惩劝盖吾道与世教有同而异异而同惟随事酌义若图澄之于石勒罗什之于姚秦闵生灵之涂炭而善导其昏主所谓圜而方者也大觉之焚龙鉢楷公之拒紫衣戒吾徒以奔滥而却君之赐所谓方而圜者皆足垂法后世番昜趣上人得翁遗墨请伸其义而书其后云
　　题昙西竺母李氏墓铭后
　　番易桑门绍昙之母李氏卒将葬昙走金陵以告其友大防曰吾族世为儒昙以父母命幼使学佛其始旬日一归省母曰汝不堪苦寂耶既而数月一归母复曰吾非以汝兄弟多而遣汝闻佛之言性有谓一念万年者吾深慕之欲汝得其道以告我不犹愈于堇荁滫瀡之奉乎于是即日别去求楚吴瓯越之名师往学之余二十年惧无以归白母今母不待而卒欲庶几古人织屦为养不可得已虽归又何以借口见乡党且吾诸兄乞铭于乡先生吴存已悉其家世行实与卒若葬之日月而不及吾母以命我之志请复得子之言附之碑隂以志吾痛而悼吾母之冥冥也言讫又泣予闻之矍然曰而母其知道乎形生者一世而尽而性者穷天地振万世而不壊者也佛之言性必见之明守之固而后为圣为贤若或明或昧或操或舍与所脩之异而为天为人为鬼神为异类凛乎可畏故学者絶情去累一志于道以有尽之形求不壊之性欲一世而成功万世也以是报亲不既重乎曾子谓先意承志谕父母于道孝之大者矧佛之制其徒犹笃孝养若昙以志事亲是诚乎孝而知所本矣又尝从佛鉴禅师于径山掌其记端慤有文克荷吾宗故不辞而书以归之
　　题朱俊卿为父母修防福后
　　亘万世穷天地不磨者惟灵明之性不以生而存不以死而亡不以圣而増不以凡而减虽人人均有之而随物奔逐顷刻万变飘忽千里如野马阳焰念念不停至奄然而逝则贵者不能有其位富者不能恃其财而亲者不能留其爱也有足悲夫故吾徒以死生为大惧必明夫自性而求所谓亘万世穷天地不磨者也又吾佛言人之死而生生而死死有所往生有所来有三世有四生有六道由人之所脩而异入焉闻者凛然知所惩劝而自格非迁善徴诸古騐于今为不诬矣儒以治世设教脩人事而厚民生若死与鬼事寡言之至曾子之启手足易箦不乱而训亦严矣钱塘朱俊卿儒者也居母丧致孝以其父母尝学佛故邀释老之师说法以资防福将使明夫不生不死之性而进于道也亦其父母之志也曽子曰孝者先意承志谕父母于道俊卿以之
　　题髙氏守拙诗后
　　孔子之门子贡最为辨博犹曰赐也何敢望回回也闻一以知十则顔氏之才敏世宜无与伍者矣而孔子称其庶乎屡空又曰黜聪明隳肢体由是论之道有体用学有本末闻一知十待用于外者也黜聪隳体致力于内者也三代而降大道不行民俗偷伪圣贤者将使遡流而得源敛华而归实以求复其太朴于千载之上也真定髙侯至元间由司宪出牧大郡为政以能称而自称曰守拙其有取于顔氏之黜聪也耶夫物欲之炽不翅火之燎原非达识则不能黜其聪其意匠之斧斤旦旦而伐之非大智则不能守其拙而或者谓侯之守拙葢嫉夫世之以察为明以刻为能以诈为忠以矫为亷而资之以钓大名猎厚禄自以为巧为得志而人亦歆艳之故侯耻而甘于退拙而因以自命也曰是亦窥其外耳而侯不为是也予生晚与侯未之识而获交其子若婿闻侯之终谈笑娓娓危坐而化是足以徴其平生且侯没三十年子孙益蕃衍其积徳之效又不可诬也他日季渊以所藏守拙诗累轴示予曰先君之手泽未尝一日去目也予受而书以归之以识其孝思使侯而有知亦必以予为知言
　　题东坡与程正辅手简
　　苏公以刚正为小人谮毁凡所交游亦为罗织其时有得其文字者不敢以示人甚者取所书于梁壁亦削而漫之而后世秘惜之过若父祖手泽当时小人犹切齿愤恨如已冦仇然由是观之大抵人之心术不可不正又何忍而不为君子耶此帖在惠州时与程正辅者二月而云天气斗热其炎瘴可知而他书又云譬如惠州秀才累举不第有何不可其胸次洞达不为忧患所移可想见其人矣观此益増感叹
　　题痴絶禅师书山谷煎茶赋后
　　鲁直谪居泸戎虽濒九死而恬然自得效蜀人法事茗饮爱其风致作赋纪之后百余年当宋季淳祐间蜀阻兵革痴絶禅师蜀人也思归其乡而不得读鲁直赋悲之书以寄所感焉由淳祐距今皇元天厯改元之秋又八十六年矣而蜀再罹兵乱比喜服顺然不无伤残也予虽非蜀人观痴絶所书能无感慨佛言世界众生悉由宿业流转惟有道者持以定慧之力能安行而顺适彼外之贫富夷险无一毫加损于我也鲁直知道故谪居异土如享廊庙钟鼎之乐痴絶悲蜀祸之惨知宿业之不可逃惟脩定慧足以胜之然则作赋与所书为后世贵重者以其道也金华欧要堂笃志于道得而甚秘惜之或者玩其辞之超胜而议其书之工拙者无取
　　题东坡手帖
　　苏子瞻尝有诗云周公与管蔡恨不茅三间推原常棣之义以仁人之于兄弟也无贤不肖一以亲爱待之周公身任天下之重处嫌疑而以大义灭亲岂其心哉子瞻以直言立朝流谪万里思其弟而不见故追记其诗而书之爱友之情可励风教况其词翰俱妙乎
　　题松雪翁所书千文
　　松雪翁为予书字凡数百幅悉散于人无一存者予素不习书其真赝工拙皆莫能辨然如伯乐相马正不求于骊黄牝牡也有以翁所书千文求题故云
　　题殷济川画
　　吾友孙敏中得殷济川画逹摩寳公而下禅宗散圣者凡廿八人并取其平日机用摹冩之然南泉斩猫雪峰辊球盖其一时示人如石火电光不可凑泊心思路絶语黙俱丧况可以笔墨形容哉画者正郢人误书举烛而燕相尚明国虽治而非书意也敏中博识谓济川名画脱去畦畛昔牧溪尝从其学又痴絶虚谷诸老题后稍珍惜之然予不可以无辩也
　　题思聪遗墨后
　　欧阳公慕韩子作文因欲攘佛而喜与僧交盖当时僧有以取重之者闻讷公之辩博而见明教之上书固已气沮心服其下若惠勤思聪又因其所好以相入苏子瞻谓聪九嵗善弹琴十二舎琴而学书十五舍书而学诗又曰慧能生定以至于道则书与诗当益竒观此可见其人品矣天台聪闻复名若字与思聪同所业亦相类士大夫多乐与之游惜时好趋尚各异未有如欧苏者以振发之因其以所藏思聪遗墨寄题予既喜其所同感其所异并识其末云
　　蒲室集卷十三
　　钦定四库全书
　　蒲室集卷十四
　　元　释大防　撰
　　题防
　　题宋髙宗书东方朔答客难后
　　佛惠居霅多得故家图史书画又与松雪翁交号称博古后至元丙子九月佛惠迁化其髙弟耀公以所藏宋髙宗书东方朔答客难示予予于珍玩古物图画字帖皆不能辨松雪尝诮予以不韵予谓虽不识物而能识人汉髙不知文纵知武亦多战败至治生产业皆不能独能为君耳宋徽宗无不能而独不能为君若髙宗虽称中兴然不能用李纲宗泽与诸将如汉光武克复中原深为可惜也然其慈仁谨俭忧民爱贤可谓守文之主况其字画之妙可传后世乎念二翁之不复见追忆畴昔以识所感故书于后
　　题三教图
　　孔子尝问礼于老耼图之以为揖让可也佛生西竺未尝至中国又时相先后而亦见于图何也若以其道同心同虽善言者言所不能及岂笔舌可形容哉画史欲托诸图像以防其同而好辩者反资以立异孰若得其心同道同而忘言也
　　题陈世荣血书金刚经后
　　唐元徳秀李观丧其亲指血书佛经以资防福或者谓亲则亡矣而徇俗荐悼何益哉予谓元李为唐儒宗其讲亦熟矣知亲之灵然不昧者不与草木同腐则神明变化死生往复天人万类必有所归而佛之以性喻金刚之不壊而般若者性之常明波罗蜜者语到彼岸犹儒之止于至善也夫孝子之心以衰绖哭泣不足尽其哀慕而求亲之灵如佛所谓不壊而常明者超彼岸以止乎至善其于爱亲不已至乎金陵陈世荣刺血书金刚经以报亡母祈于悟上乗超浄域惟以见其髙识有合于元李诸贤而无惑于末习浅议为可嘉也他日其子以示予谓先君手泽未尝一日去目诗曰孝子不匮永锡尔类陈氏有焉谨书其后而归之
　　书金陵十诗后
　　邓善之为予言肯堂王公与果长老厚善迨果化去而继学于是夕生今年夏继学来为南台侍御质之云先公尝指予言果长老将化而来别云复有廿年之聚予二十余先公弃世则善之之言为然也继学居官不数月而去视予若宿契每作诗必録示吾党和之者百篇而永嘉安雪心为书继学喜而尤喜雪心书后有作率令书之雪心取予稾命题其后予闻佛制其徒毋溺于文艺恐其偏重若溺而力不能以自举惟大乗者假之以防教御侮可也不识果老为何如人得非所谓溺者乎智永好书而为房次律则可戒公以传宗自任而为苏子瞻则吾法不取也吾与雪心可以为鉴云
　　题安国寺记后
　　东坡苏公为五祖戒禅师后身及谪黄州往来西山樊口皆其前生旧游处也作安国寺记云道不足以御气性不足以胜习归诚佛僧求一洗之盖其失在最初一念何待得罪于朝而始悔悟夫富贵利欲之铄人甚于膏火安知患难摧沮非玉成夫公也兰庄禅师尝倡道淮西以安国旧记不存求予书将重刻之予戏谓兰荘虽造道深宻而未忘文字之习当以戒为鉴毋效尤也兰荘笑曰堇喙能毒人而良医以之愈疾庸何伤焉且吾欲补安国之缺而使世之慢佛者读之视公而自愧故不辞而为书之
　　书瞻云亭诗后
　　予乆不作诗为张君所强不得已而赋仲南见而求书之云将归番省亲志所同也予谓世之言孝莫过于曽子曽子以先意承志谕父母于道孝之大者而口体之奉次焉盖人所贵在知道知道在明性明性可振天地万世而独存而亲之所以命吾者在是也仲南徧叅名宿为予掌藏才敏过人有髙行而造夫道归以谕其亲不既重乎视慈明之白金睦州之织屦犹忘乎世礼也于吾诗何取焉
　　书商学士画山水图诗后
　　予十嵗祝髪即受沙弥戒则绮语口业便当絶之而父师命犹令不离学舘至十八游方始弃文字然为人所彊往往不工有愧作者故力辞谢又取人憎恶年及衰迈犹不能脱然浄尽信宿习染人未易洗涤或谓菩萨假诸伎艺以如幻三昧因事摄化则吾不能知天目具上人命书旧作将使吾知过责悔以自新耶其以世俗喜文而谓我能随机善导耶知我罪我当有识者
　　题凝翠楼诗卷后
　　南昌饶益寺去城四十里与予族最相近予甚防时族人往往抱携至寺及予从伯父祝髪城居惟嵗时归省得寓宿焉寺耆年平山端公遇予犹子侄然后予以授徒留浙继受命来金陵而不能归者三十二年矣平山之孙大亨如渊出方外从予游渊以寺有楼求赋咏于所交名士临川危太朴以可望五老西山之胜命曰凝翠而为记文诗章者累轴渊为予执侍常勉之进道以其将归而徴赠言也因以兹楼喻之子得诸公之赋无不尽工然无一人尝至其处徒想像形容之求身临而目击者莫予若也虽不能言庸何伤亦犹吾宗传心之妙必亲证悟而后言可徴信子归拜而祖质之而承顔于謦欬叱咤或盎而春倐而雷电蔚然虎变而龙跃则吾亦不能知也虽篇什之多将何以为哉
　　题黄山谷诗后
　　苏子瞻荐鲁直有曰瑰伟之文妙絶当世孝友之行近配古人平生尽之其诗与字画特余事尔后鲁直叅禅老晦堂闻桂香悟道故超然于患难死生之表而视子瞻之论又大有径庭矣因观答任道教授诗评之如此使鲁直复生必以予言为然
　　题米元章书后
　　元章多蓄晋人书帖作寳晋斋而其书豪放自成一家所谓善学栁下惠不师其迹者也
　　题斗极杓公遗训
　　临江灵峯寺自斗极杓公开山至今才七十年而其后数世皆以徳望重禅林必其家法严肃愿力宏深故尔及观遗训遗偈简直淳正则信然逺孙极宗公机辩过人法才雅赡而持其祖训出入必俱奉之惟谨则凡灵峯之徒可槩见矣而视他之大方所至如逃亡家岂其祖训愿力独不如斗极者乎尝闻之昔有创业之主藏其耕具以示后人惧其狃于贵盛使无忘厥初其后则耻而弃毁之至覆败流亡求为耕夫亦不可得而悔无及矣以是观之诸方之废而灵峯独盛者以能守其家训也极宗请书于后云
　　题王荆公寻僧图
　　荆公操守学问以经济自任及为相不酌夫时世之异取周官国服为息之意行青苖市易之法如唐相房琯用春秋车战而败也公犹以望重时君相如哲宗温公莫敢终非之始蒋山元老期公于早嵗为能甘澹泊如头陀弃名利如脱发故晚年闲居若悟其失以应夫外者既愆于用而是非荣辱复何足较不若齐得丧一死生以防勋于内可穷天地振万世之为得也乃日寻禅老游有深防矣后人不能悼其才悲其志广而用迂复过为诋毁吾故取唐史论琯事以见其义云
　　书印土寺记后
　　予在乡里数从印土诸耆宿游出方外又与其徒慧满道髙道昭游钱塘金陵间交益厚故求予文记之髙居龙河十余年由记室为首坐禅余不废诗文有唐人作者之妙敦节义励操履若虞揭先辈斡克荘王伯循诸名公皆与交至正元年六月得竒疾二年七月始疾愈行宣政院又檄请主海盐之天宁寺吴中士夫咸喜其至争以诗偈来谒贺随问随答累牍而书不以病为困九月廿七日州巨姓敷髙坐迎请举扬聼者千人暮归犹肃客至二鼓假寐蚤作潄盥足不能立而仆掖之坐语含胡呼谓寺之老与从行义境曰吾住山六旬施利衣物悉归寺吾母老可以旧所储五百缗奉汤药余以买石刻寺记归印土境如所教得石太湖镌之舟载以归而境为予执侍复请识其后髙字独峯云而记所谓别为三曰绍祥绍经绍益永康正因慧月法济志大道髙义制礼中者妙晓之也而绍祥无弟子曰绍洪永宁正觉慧满法喜智聚道东仁寓义境者妙观之也曰绍端永瓉正传专灯法云志谦智玉道昭道敏仁安义珍永则信果者妙隆之派也
　　题东林寺重刻李邕碑后
　　庐山之胜甲天下而东林又山之胜处也由逺法师居之而名益重至宋照觉总公易为禅林而寺始大其间名贤品题不啻千百独李邕碑以字画之妙为世所珍延祐七年寺火碑壊住山古智禅师既新其寺复取李邕碑旧本重摹刻之或谓道无今古时有废兴而文以纪一时之事耳师者宜训人以道于字画何取焉而禅师之言曰道外事乎事外道乎华严法界世俗众艺皆为道用且吾以兴复之劳欲后之继吾居者皆若逺公照觉能隆其道以昌吾宗又岂无如邕者而述之于将来也故吾刻之石庶有劝于后云龙翔法弟大防闻而识其说于下
　　题放鱼记后
　　越之诸暨有湖环其防治嵗取鱼鳖之利以助公用宋政和中有陈尹者禁采捕以舟载鱼悉纵之长江中复语芝园照公使记其事虽恻隐之见于一时亦足以觇其平日之用心矣夫仁及虫鱼则惠于其民可知也能与名僧游则其具正信为法檀越尤可知矣视今污吏虐其民使不聊生又渔取吾徒至倾赀以结之饫酒胾以啖之犹不能免况有泽及鳞介者乎予不能随时俯仰动遭讥诟固无芝园之道以化其俗又安得陈尹之为政使民与物各安其生而吾徒可倚为外护者哉明庆杲宗师以芝园遗墨命题重吾所感云
　　题赵闲闲书心经后
　　司马君实尝书心经以赠僧复题其后谓韩退之排佛而称大颠外形体以理自胜要自胸中无滞碍由是观之于佛不为无得而所排者迹尔迹之弊虽圣人不能去若恶其迹而弃其本是犹恶焚溺而罪水火恶噎而罪餐者也虽其好恶取舎之不同犹能明佛之理而交其徒之贤者视今之庸俗随时趋尚孰有察夫理而别其徒之贤否哉太原白氏世为金国名臣正大年间有枢宻院判讳华者为亡父朝列君资防福设斋以延三教之名士时闲闲赵公书心经遗之以其亲之不可见而灵明不昧未尝亡也若经云五蕴十八界四谛十二缘生皆外物之累于心了无所碍虽以之振天地穷万物而不变不壊是所谓以道谕其亲孝之大者也后赵所书经散落江南枢宻君五世孙名凟字子通为御史掾得之南闽僧舎及子通仕建康録判遇知文皇于潜邸连升为青塔庆寿集庆三寺营缮司官暇日出经示予予媿非大颠辈可接退之诸贤而获交子通子通明敏进用未己可彊其宗诗曰孝子不匮永锡尔类白氏有焉
　　颂
　　大龙翔集庆寺素觉皇像颂【有序】
　　天厯元年十有二月上命以金陵潜宫为大龙翔集庆寺营之三年寺成以至顺辛未十有一月廿有四日立觉皇像住持臣僧大防谨拜手稽首献颂曰
　　天道悠邈至理可推靡愆于度寒燠四时龙之变化不可度思时潜时飞云气随之圣徳如天其动犹龙泽及九有睠焉旧宫旧宫峩峩神物防呵祀我觉皇降福实多惟觉之道有权有经天人异类罔不或承并包百氏妙合大同匪窒而有匪荡而空道之精微言所不及畴宣于教而像斯立像立教宣如振于铎我拜我瞻其容于铄一善之萌蹶然有作孰锄其骄悍夫惕若凡今臣庶有万其区方之中土壤异俗殊罔不由教畏恶迁善矧是邦人和乐衎衎钟山左顾石城右回如瞻云旗辇路逶迤爱播仁风八表同春物安其性人合道真金石可磨我颂何有天子万寿与天同久
　　箴
　　约之箴【有序】
　　义兴裕上人问字于予予字以约之彼儒者谓孟施舎之守气不如曽子之守约约者要也言求于外不若反求诸身吾与裕学佛者也佛之道多方东汉时法入中国又四百年而逹摩始至以直指之道教人而人廓然获所素有今吾与裕又宗逹摩者而裕也学赡而材博且方盛年予惧其溺于文而不知所返玩华而丧实无乃有负于吾宗耶故因其字而箴之其箴曰
　　储药于肆岳増川委疾而疗之刀圭而愈道之渊博如江如汉愈涉愈逺心悸目不有至人勦其枝蔓如临济如徳山鉴裕也多材只益多岐约之约之其必如斯而已
　　明善箴为陈氏作
　　天性之善充乎至仁如天元气与物为春有万不齐流布无垠大包六合上悬星辰霜烈霆怒隂伏阳信时足祯祥而生凤麟亦有虺蜮戕于生民椿寿菌柔百卉榛榛土滋羣植海岳潜珍谁其司之变化如神心先天地大哉惟人出入万有往复如轮由已所业报施相因随业而异其性则均有邰生弃嵩岳降申维徳弗类动合道真尧舜之圣象朱傲嚚羊舌覆宗若敖陨身为彼宿恶化弗柔驯粤若众万总总诜诜不有先觉匪教曷遵若虞机括其发千钧止水有波明镜忽尘求复于初光明日新涵养之熟纯粹以精猗欤陈君信行振振字以明善爰咨爰询为徳弗怠百禄是臻诗以告之无谓谵谆诵而弗替请书诸绅
　　元履箴为台郎髙君作【有序】
　　少师姚公尝命髙氏兄弟十二人之名若字复申其义为之序予所交者曰絇字元履文而贤故独美之作元履箴
　　身欲所至履之以足心有所诣颷驰电速不虞于蹶或蹈之谷周旋以规如毂于辐布武于堂四海揖让诡遇疾驰以得为丧由礼而动惟顔是诏帝惟女歆陟降左右髙氏多才履也尤贤有文几几既秩而闲爰结其綦载扬其裾坦坦周道何天之衢
　　賛
　　妙法莲华经賛【有序】
　　三韩桑门心竹游京师市白笺以书妙法莲华经既成寓书吴僧子梅曰吾兹不易以子有髙行敬以遗子然江南气蒸溽必缄诸笥遇庚伏则发而曝之拂以纎纩毋毁焉梅受之如所诫以归于肄经之临安浄应院又惧后之人不之秘惜也丐道士张一无求予识其后梅号雪谷尝梦人有宿仇抉其舌断之旦起不能言遂瘖祷逾年复语慧辩过人益通语予未之识闻一无云一无素谨愿其言可信为系之以賛曰
　　大圣作神龙跃其施博咸乘时善其机勇有为彼慢者呱弗乳背厥母圣之天防化权喻以莲尔菂茁者蔤卒若一孰似之徳无疵诏来兹匪金银坚不磷猗若人观众妙花香绕须弥小
　　摩腾竺法兰賛【有序】
　　按周书异记载西方佛生及终之事而列子亦曰西极之国有化人来穆王事之作中天之台其髙千仭及秦时沙门室利房等至始皇以为异囚之夜有金人破户以出又霍去病过焉耆山得休屠王祭天金人以是考之周秦西汉知有佛久矣特未广其教于天下也至东汉明帝始以梦感因傅毅之对遣祭愔等使西域求其道而摩腾竺法兰亦先自天竺来由此经像大被东土固佛之悬记必时至而机熟然非腾兰与此土人有大缘契畴克尔耶有以二大士像示予者谨再拜而为之賛曰
　　日之方升照有先后或隐或曀非日之咎伊昔吾宗自西徂东屡出屡沮时之未通在汉永平格于帝心遣使求之维遵与愔粤若二士作如来使有马翰如负经以至如彼旱暵时雨乃作沃我焦壤是刈是获人道之贵在于明性百家异说孰不自圣匪小而偏匪荡而塞不有大教道几乎熄去我二士复逾千载龙藏之文浩若河海匪津匪涯谁与航之岂无纲目孰能张之孰图二士颧颊方眸欲挽其袂逝从之游
　　妙有堂賛【有序】
　　三藏大法师居京都圣眷甚笃王公大臣就而论道者日以十百以国朝舆地之广万方毕臣遣使朝聘风俗语音之不同其司宾胪传若古之曰寄曰象曰译者视百倍蓰而师悉通之歴事五朝皆授官一品古澄什蔑以过也而退处一室泊然作堂曰妙有取诸经所谓假观者立一切法虽万象森列一念空寂而证以不有不空去长絶智即师之禅观三昧者也谨为之賛
　　比丘之堂毘耶之室不假不空非显非宻黙而恒照用而恒寂太虚一尘万古一息天人交叅华雨如积天竺之西太荒之北九译献琛有万诸国师发其秘相顾而失再示之训充然有得曽是大邦笃生其良于耀有章鼓钟于锽夀我圣皇邦家之庆作我賛词无愧斯堂
　　乡賛【有序】
　　临江潘云谷善造墨至顺间携之京师翰林虞伯生见而竒之先是朱万初以墨进文皇勑授奎章阁直长伯生欲奏潘代朱潘辞以亲老愿归养于是一时名公益奇之作诗文赠者亡虑数十篇潘君荣其归因语人曰吾与墨若宿好为之几四十年而伎穷于是矣时至山谷择松之膏馥烈炬然之覆以宻器复穴傍以泄烟使传数器而后烟始清弥日夕忘饥渴而所取仅铢两法用金珠贵剂捣和使乆益光润吾贫无资至鬻他器物购之不靳也故吾墨不多得庸富人欲髙直求售吾不辱吾墨使屈见之吾固不负墨然吾无他能四方识不识咸以墨知吾名而墨亦岂负吾哉愚谓潘之于墨能劳以终其身费至于破产而不二其心盖游于艺而进乎道者也其承蜩丈人轮扁之徒与世之士君子口诵仁义及临事则悖所学与吾徒业称传道而志之专守之固求若潘之诚于其墨皆可媿也于是作乡賛以遗之
　　陶以世易頴也日迁可久可速帷吾周旋丹鈆后来或居吾上亦有绘事顷刻万状吾传悠悠千里觌面以吾记事巧歴百万有文庚庚丽于日星时致雷电蛟鼍夜惊我匪知智出下尚忍磨磷齿发日化
　　尧卿御史豸冠像賛
　　服以彰其徳而服之维称也冠以着其法而孰干于正也俨乎其若思则如庙如郊而敬也嵩华千尺铄白日而烈秋霜也与物同然而海涵春盎也运众辐于一毂而纳万象于一境也固天将利其器而徯以康斯民而司王命也
　　王道人賛
　　壮逰江湖晚归田里仕而知止冨不求余得非藏利于钝而用智以愚与物浮湛随时卷舒阅今古为夜旦以天地为蘧庐辟之云雾不雨物自沾濡璞玉在山草木光腴故吾尝爱王彦方马少游之为人犹未若厐蕴李通之逹识而公则庶几其徒也
　　赵宗吉御史豸冠像賛
　　稼而穑期丰积邦乃足食源之长其流汤汤为湖江有文郁郁学以笃之既仕而禄何以告之冠豸之峩其容有赫思举其軄以荩王国王国有待维桢维藩克保克任式无爽予言


　　蒲室集卷十四
　　钦定四库全书
　　蒲室集卷十五
　　元　释大防　撰
　　铭
　　集庆路天禧寺讲堂钟铭
　　圣教东渐时尚屯僧防始以舎利徴教传千年演大乗音闻孔扬铿华鲸闻寂觉空妙道凝非言非黙非色声天清地宁嵗丰登祈天寿考亿万龄
　　集庆路天寜禅寺钟铭【有序】
　　天宁深公葺其寺大完作钟以考击之众肃如也南昌大防为之铭曰
　　大哉圣教显幽咸若一音普闻万类齐作畴克宣之有声舂容警昬启瞆开阳阖隂夙夜有恒与时降升籁鸣于谷龙吟于大启其机怒潮迅霆闻而罔觉视此刻铭
　　集庆路崇因禅寺钟铭【有序】
　　天厯元年七月文皇发建业幸江陵台臣从至新台之崇因寺张燕而别明年遣使赐白金于寺又八年住山正逵葺其寺大完作巨钟宣教令警幽瞆以无忘羮墙之思焉豫章大防为之铭曰
　　龙光有炜新亭燕喜神用相止宜膺大宝髙陵言言气鬱而宣爰播鸿音上闻于天天聼匪遐顾我下土大定超然一息万古永懐圣徳有闻而觉闻寂觉圆万化磅礴朂哉皇皇而应无方谷虚不盈吾道其有终
　　板铭
　　匪朝匪暮兮尔声孔扬更百世兮质弥贞吁嗟乎人之有生
　　龙河广智庵钟铭
　　龙集丁东庵成钟在簴防作铭扣而应器之寂弥觉闻非声
　　板铭
　　警怠昏惟尔训诚之至天人应
　　天临路开福禅寺钟铭【有序】
　　皇帝南廵时尝幸潭之开福寺住山志福以遭宠遇惧莫报称乃曰观音大士由音闻以证圆通而钟又音之者警昬启瞆为益滋多于是范金为钜钟扣击以賛鸿厘而宣圣徳也使来谒铭铭曰
　　邈矣南服维岳奠之六龙行天赫然眷之眷之维何繄我觉皇维皇同徳以宅万方如霆之震百蛰斯作大风何从万谷若答徽音鸿烈不在金石神人报功愿播无斁乃酌金齐乃击乃考声容孔昭亦寓于教万室夜遥匪警而寤阐幽出防有万其趣畴不耳闻而闻以性六用无偶万物齐应川后山君不有骏奔何福不降以开皇元吾宗尚赖昌于世世刻铭同乆敢告鳬氏
　　集庆路定林寺钟铭【有序】
　　定林寺法嵩讲主化诸檀越作大钟龙翔寺住山比丘大防为作铭
　　大扬圣教辞畅理彰机之弗齐或翕或张聋瞆咸作尔音锽锽如发其蔀启幽廸阳进脩无住由闻取证常觉而妙闻亦非性今古无间物我同真非言非黙常宣法音设教如是惟嵩克似勒此训辞以告鳬氏
　　饶州路安国寺钟铭【有序】
　　番易诸山旧多名宿故妄庸者不敢厠其列西竺绍昙归住安国寺既以才徳之美服其人又能兴废补敝范金为巨钟朝夕扣击以警其徒使来谒铭铭曰
　　无象之先同乎一元有生以形如流失源惟觉有训克复于本耳聪而闻闻尽声泯闻性不昧非寂非声空刼日用非去来今鲸呿云合番水如答大定安安不起于榻拯彼沈溺漫漫九泉长夜忽旦而升于天导师作钟其防如是以如是闻无媿鳬氏
　　广智庵三小钟铭
　　闻而觉觉而妙心非佛智非道体之成备五行扣而鸣妙与化防孰谓人有知觉兮不如物之无情维笑隠子作钟朝夕扣之以警吾门
　　二磬铭
　　闻无闻妙而神兮　静而应母不敬兮
　　寜国路崇教禅寺钟铭【有序】
　　番易克齐叅南屏佛智归住南陵之崇教廿五年矣大新其寺铸钜钟以宣其教使夫人天幽明异类闻而警悟以证入圆通三昧其施不亦博乎乞铭于龙河笑隠大防为之铭曰
　　扣而应体静用则神诚夫性噫惟汝不言之令
　　湖州路资福禅寺钟铭【有序】
　　番易正逵由金陵崇因迁湖之资福以乆废方爬梳补苴未一载而罹欝攸之变逵乃益自励誓图兴复先有钜钟为浙右冠销铄斯尽矣始谋更作之非欲侈旧观所以肃丛林齐教令使幽防异类由音闻以返闻自性成无上道而人神以和则寺之完美可计日成功也寓书求铭为之铭曰
　　计筹之山禺泉渊渊武恭之阡禅宫渠渠禅祖有林其徒如云道传教宣不烦于言考钟于县警瞆启昬闻于无闻惟觉之元囿于化中或塞而通罹彼祝融作我中兴百炼愈刚其声孔扬凤跃鲸呿万象星罗惟逵之劳蚤夜以同令音无穷有永吾宗
　　寜国路珩琅禅寺钟铭【有序】
　　永嘉启一师住宣城珩琅禅寺缮脩大完复作钜钟寓书求铭为作铭曰
　　传道以言言有穷示以寂黙或不通资汝考击开羣聋警昬策怠善以萌闻于无闻闻性空无思无脩超圣功珩琅削玉青璁珑桮渡振锡遗奇踪惟启似之昌厥宗欲以万石留舂容鼓槖特奋千夫雄寒潭照空吟老龙虚谷答响万窍风启之善训寜无同我为铭之惟汝庸
　　建昌路福山禅寺钟铭【有序】
　　鼎山新禅师主旴之福山寺百废具举乃范金为巨钟使来谒铭铭曰
　　闽楚之交山断若玦师据其冲过者必阅无当其机乆黙斯要假尔令音以宣其教尔虚有容而应不穷十方无间如风度空霜月夜寒万籁不作闻非有闻觉亦非觉嗟尔来学妙乎师承大振厥宗我铭是徴
　　铭
　　存存斋铭为赵公子去疾作
　　人之奉身舆马器服或假或失终求以复性生而静人所均有奔轶荡汨顷刻莫守贵物贱已重外惑内秪益其愚胡寜不畏大雅君子存存以究颠沛周旋俨若前后若倚于衡以左以右不越袵席弥纶宇宙匪迩而遐河海流润莫着乎隠鸟飞鱼泳怡怡慈顺维凉国是训匪训于室以施于邦国
　　近思斋铭为偰公逺作
　　天日之逺圭测其景泉流地中汲深以绠道大如天徳渊如泉我求而获袵席之间聼视言动或外诱之川溃于防何以复之万殊一本万古一息日用无间燕处饮食亦有万卷父子师友载膏尔车言驾周道于王作賔公侯之孙乃眷环堵岌其髙门
　　敬学斋铭为管元宾作
　　工试以艺巧力日至贾之于利嵗阅月计我治于内日益日损莠鉏其骄苖粪其本六合之富万物之有我献我酬我纳自牖物我无朕而应无方如云肤寸雨于八荒不有滔滔其源滥觞朂哉君子铭以勿忘
　　鲁山铭【有序】
　　文皇以孝治天下严祀祖考特设太禧院总之复置隆祥使司皆以师相领其事其司属悉选用不轻授平江善农提举司其属也掌承天龙翔崇禧三寺之田赋髙昌岳公鲁山实为官长龙翔以文皇潜宫安奉神御春秋二忌台臣展祭如生后至元五年正月岳公来董祀事凡酒醴牲牷殽果体节之荐视涤之洁礼敬俱至观者大恱谓公虽贵胄而诗礼如素习其称鲁山为宜为作铭曰
　　髙昌之裔去鲁万里孰羡鲁邦鲁多君子鲁山维藩岱岳中起孕灵毓秀天厥美鲁山之云为雨崇朝鲁山之石尽为璚瑶作我国珍生甫及申不于其身以施后人
　　定林佳处铭【有序】
　　金陵王载之读书于祖陇賛善精舎扁其室曰定林佳处笑隠子为作铭曰
　　定林有泉有蛰蜿蜒灵雨无爽作我丰年定林有石无以攻玉为圭为璋泄我膏沐桓桓舒国平生伊周用不迨志终愧巢由青松华发逆旅身世归荣于出佳处在是朂哉尔后求志乃翁蓄而不施天啬其丰岂无驷马来林之下无易其处乐我钟鼓
　　顽石铭
　　荆山有璞和刖其足灵璧有贡裕陵之辱我守其顽庶全太璞傲皲皴于雪霜寄偃蹇于林薄无光润以媚烟云无亷棱以露锋锷尔羊羣牧尔牛砺角苔温夜趺风清幽壑勺一洼于四溟载一卷于五岳所谓外癯而中腴配懿徳之无怍者也
　　书带轩铭【有序】
　　郑同甫名其室为书带轩取郑康成居不其山有草如防曰书带云里人大防为之铭曰
　　通徳之里圣学渊薮道之翕张乾纲坤纽太和薫蒸庶物蕃膴山有丰草溥露湑湑穆如清风沛然时雨厌原訏訏化成邹鲁克纉其绪子郑同甫言襭其英于焉容与以束以纫万卷有序稷蓺孔硕舜陶不窳尔维似之以昌而祖
　　卧云室铭
　　燕息之安孰不求遂借之氍毹奉以甘毳或惴于心背若芒刺千金广居不易吾庐有渰自西其光如濡匪昵匪防聊与子娱或以寝处或以寤歌不违袵席孰阻岩阿其居伊何维徳是似庶几无愧旌以勿替
　　祭文
　　祭中峯和尚文
　　尝观于人有负不世之材钟盖代之气天机矜能神巧运智位崇谤兴名髙毁至如焚膏之方炎俄光烱而烬弃孰若我师之无为若将頺然于一世故大声之逺播倐飚驰而雷厉万乗向风安车莫致王公问道跪拜趋事亦有岛夷致书奉币士女提擕千里委积家祠绘像教载饮食如严君亲惕若仆吏公固逃之莫释重累垂发垢衣茅茨不薙涧饮一瓢食粥一器世皆仰公莫识公志内已外物髙穹厚地行通神明化率异类特其小耳道岂在是辩剧连环理贯百氏脱口千言落笔万字夫岂多能公之游戱济北正宗凛乎将坠譬之九鼎一丝是寄丛林荒荒党鬭族詈势夺货取魔孽方炽叵如大盗官授之位肆行诡随孰剔其伪彼之所荣公之所愧故于大方却走畏避宗唱之滥众响同吹口耳授受相恱狐媚师宁不言岂曰无意谁其嗣之百不一试世无知公千古长喟遗言见及置我鑪锤岂敢忘之抚膺惴惴正宗是恸胡收我涕
　　祭邓善之使君文
　　惟公学究天人之奥道通性命之原已騐诸死生之际神完气正遗浊世之孤骞则我方外之友无牵于爱夫何戚戚于言又歴观其生平令闻声光骇动一世亦风厉而霆奔早入成均下帷讨论暨领宪纲民以不寃乃鉏其骄此苖而莠乃黜其伪彼鹤而轩至若经筵之召对示师道之益尊进嘉言于启沃賛一气之元元或霜露以成物或煦育之春温灏灏乎如河汉之无极孰窥其演迤于昆仑幸名遂而身退犹眷眷于宠恩就第赐金侑之上尊固人生之无憾复垂裕于后昆愧我野衲往来公门蒲龛夜定贝叶朝翻启机于破的防众说而剖藩拯泥涂之垫溺炳炬照于重昬故吾宗之纪述每増重于璵璠美哉黼黻屹乎崇垣念徳音之未逺睇磨厓之可扪此吾党所以致哀于一奠而莫能起公于九原然公之灵何往而不在岂与死而同尽生而独存盖将亘乎终古融诸万象包六合而隘乾坤则公与我之无间又何待于三生石上之魂冀有闻而击节庶不徒荐夫苹蘩
　　祭照元晦文
　　延祐六年八月三日元晦照公书记示寂于湖之余庆庵越八日讣至明日南山友人四明觉恩建安自如豫章大防等具汤茗时羞之奠为文而祭之曰公违里闾孰非逺游取友四方楚蜀闽瓯其友何人孰感于中匪亲匪昵涕之无从公以令徳既贤且艺颧颊丰貌天授之器莫知其他居然即世无宁多能以速百嵗彼昧昧者或鼓其喙谓善可怠谓恶可肆我知彼苍无预公事岂无寿考冺没谁记公之不年万古长喟顔栁楷书陶韦五字亦有万卷佛孔百氏尚遗身后光怪舎利世可闻见犹或不坠矧其内者非我能议胡揽于懐蕴藻莫备公宁有知荐彼歔欷庶几吾徒是训是励
　　祭信南海文
　　予与兄同侍先师入浙相处固宻且乆而众中交游动成阡陌送死闻讣时若惊忧及事过即忘独闻兄讣恻恻不已者追念先师在百丈时众不满百常多奇士兄刚直孤介人以令器期之后闻出世有众千人大行先师之道于岭海间年五十一而化此其可痛也又临终时璝弟适在侧以讣音随海舶而至舟数四将覆而仅免若有神防以致兄之言于予也则予之言兄岂有不闻者耶近时师资不明其上者取古人绪余口耳授受而下者以贿势阿附同党牵援而予与兄幸无此愧故今设奠于室敢以无愧者为荐冀兄大寂定中闻之有以契于懐也
　　祭徒弟知津文
　　自汝从吾十有三载吾役汝以劳而不能训汝以道吾有负于汝矣吾以天子赐田欲复其赋役而遗后人以安故遣行宥与汝请命于朝凡三入京徃返数万里使汝负病朝夕号呼行已及境不能信宿而至以见吾面竟客死于维扬汝常晨起诵经夜为鬼神施食力疾危坐念佛不辍而终頼友人买棺阇维裹骨而归呜呼痛哉汝身颀然吐音如钟往来朝贵间善致辞令御下有恩而威赏必行司帑藏无毛发茍取又能谕其党使皆亷勤故吾每事委汝汝益劳悴而久受疾于身不以吾告而不知也汝无他储惟有米百九十石皆吾积年以与汝者汝临终之言以七十石贷于客户嵗取息给众僧之医药八十石以奉母及诸弟四十石与受业中竺并吾塔院吾悉如汝言也汝二弟吾教之恤之使省汝父母汝前年沉洲开田六千畆寺之众頼其食于无穷也吾令沉洲之人祀汝使一饭必祭择地为竁以葬汝骨旌汝之劳而慰吾思吾固知哀悼之无益而恻恻不能忘汝者以兹山开创之不易求辅佐之能如汝者无数人焉其谁与谋之乎吾常与汝言吾年未甚老而衰异常俟蠲赋之文下即求退而庵居汝方壮岂无二十年以养吾老然后随汝之器而授汝之道庶几酬汝之力而息汝之劳岂谓汝遽舍我而先殁也汝壮犹不可恃况吾衰惫者又岂可逆料哉昔吾祖以栽松道人之老嘱其委化再来付以衣法汝能効之则吾当忍死以待汝汝有知乎汝无知乎
　　吊鐂忠宪公文
　　士平居议论无所不至临小利害则易其守孰有委质徇义杀身成仁者乎故观人之道惟死不容伪曽子易箦子路结缨虽有常有变之不同而同归于正龙逢比干死于谏伋寿申生死于父命前史书之若中丞镏公伯宣之死死于其官者也至元中公为行台官居金陵时江淮省有权贵怙势不法公命御史劾之驰奏语泄权贵赂宰执诬公以他事追逮维扬公手书付从子自陈台臣义不受辱引佩刀自决天下共痛之而沾沾者谓公刚气不忍死待辩能自暴白不必有罪纵有罪不必死噫以公之智才岂不能是正小人之侥幸而公所深耻者也况其时权臣肆威酷吏济虐必深文巧诋鍜链成狱公肯屈膝就讯偷生免祸哉纵身脱虎口而台纲委地故慷慨就死使朝廷知台有直臣而纪纲益振奸邪胆落而小人知有所畏矣公死三十年御史台请于朝諡忠宪追封彭城公又二十年公从子持卿以公遗书示予予伏迹林下于世无所欣戚然于公之死不自知其悲且愤也可敦薄俗为词以悼之其词曰山有虎兮水有蛟欲御其害兮吾操吾刀匪力之弗敌兮匪智之弗周时偶失利兮竟殒身而弗救肆彼蛟虎兮反起其仇人不念之兮忍匿笑而聚尤终誉显显兮莫赎其劳尚贾余勇兮神与化游浮云骖兮龙为辀览故土兮慰予忧予忧兮曷瘳乗悲风兮大招
　　祭頴侍者文
　　吾宗授受不乳而鷇机应气感克类克肖子有令姿爰启其要有声舂容如乐九奏庶几吾宗可起其仆寜有鬼神顾我弗祐有生芸芸万化一囿生之维艰既毓既茂我刈我获胡剪我秀人犹念之我心孔疚物有不齐将谁归咎我享觉灵矢辞以侑
　　祭徒弟行宥文
　　吾徳薄多艰累诸徒以劳役而致毙者凡数人而汝最苦痛始吾起废杭之凤山汝来佐吾缮修五年而寺完及迁中竺罹鬱攸之变克图兴复汝劳居多天厯之初文皇以潜邸为寺召吾主之始未有廪给薪米盐醯惟汝措画元统间上命鬻田于寺蠲其差税而未得省部文下使汝请于朝一再往返万五千里经涉四载风雨渴饥伤汝肌骨吏文深刻甲可乙否劳汝忧思幸頼卿相愍汝之诚怜汝之勤启奏两宫文移台省官免稽逋数积千余贻后人以安惠及百世触热来归婴疾未觉予喜汝至露坐通夕吾欲退休命総庶务汝辞以疾吾固不许岂谓竟死于是耶以汝之能吾爱之至不知速汝于死汝亦忠勤不逆吾志死不辞劳汝在京都奔走官事或终日不食吾书责汝过于俭苦无靳口体而戕其生以贻吾忧孰谓騐于今日也吾住山一无所成而累人以死不能为汝师矣遗恨防防可胜痛毒吾受命先帝开创兹山欲宏吾祖之道训廸后人必资于居室食用而所以命汝者为众也非为己也期于报先帝而宏吾祖之道也而今则已矣吾疾日加虽退而未能去讥谤猬生无寜日矣况复失汝而任吾事者谁欤汝初入都吾与汝金汝惧不足罄私槖以行归不求偿而归其贽币余纎介无取又良难也汝忠于师勤于众为善而不蒙其福人所与而天夺之何如也彼贪无厌竭于货而覆厥事而寿而康者又何如也而果因施报之说为虚矣或谓业感三世得非啬于今而丰其报于身后若是固有之而昧昧者不得而知也汝力疾危坐念佛而化佛即自性念念不昧无系于身之生灭世之延促庸置忻戚于其间哉然至人不遗情达士不废礼虽寓一哀何伤焉于以明师资之道尽死生之义我心汝灵洞然今古吾欲吾哭之不恸不可也
　　祭径山元叟和尚文
　　公与先师齐驱宋季潜子器之雷动一世后七十年惟公独在赵州汾阳髙出行辈如见先师床下受拜防我驽蹇箴我狂隘我来金陵不阻书诲我眷兹山翠华所届倚公之重雄冠海岱累请于朝待命不至胡以讣闻徳音未沬济北之宗藐焉孤寄承乏何人化为异类所恃惟公庶几知畏公复往矣而我何恃如举九鼎之孺稚胡力之任不颠以踬孰云潢潦可接巨派孰云焦壤可沃霈霈犹不遐遗置我鑪锤有赫其临光吐虹霓尚聆后训霆烈飚厉平生几何万古长喟吾宗是恸匪私我涕
　　祭髙独峯文
　　髙公独峯长老于至正二年七月十一日往赴海盐天寜住持于九月廿八日示寂越二十日讣闻十月廿五日龙翔寺住持大防设位于东庵披诵华严法华妙典用伸庄严仍以汤茗之奠而祭之以文曰师友道丧污合党分子有卓识独防其羣始求其师凌霄集云取友于何龙河之濆以道淬砺如奫与存潜子器之辅之以文追琢之妙尽为璵璠众羽翾飞集于凤鸾庶几吾徒以讨以论弥年婴疾尚接笑言列刹之聘欢动于邻我惜其去惧劳厥身方通安问随以讣闻居然隔世曽不逾旬如戒长途出户摧辕云天万里飞不尽翰遗物分寄益感义敦犹懐慈母白头倚门贻书故园闻者悲辛念子粹美无媿古人平生已矣徒荐苹蘩
　　祭暎石室文
　　前育王石室法弟禅师以至正三年三月十七日示寂于吴江受经普向院阇维获舎利齿牙不烬陪葬于受业祖三藏道法师之塔逾月讣至予以山门科徴税粮无暇越八月十七日先师晦机和尚逺忌乃具位以配备汤茗时羞之奠而哭之以文曰寓形于化众万不同及观其尽均于一空我痛石室天毓令质道昌于言玩华咀实四方仰之寂音仲灵载登玉几我祖是承胡病而寠寒暑莫御我闯其卧僵起厉语遗物示意佛祖是贻死生永诀不忘箴规逾月闻讣舎利朣胧表之窣堵如三藏公为位设奠书缓告罪先师讳日期子克配师友无人我何独立道丧千载宁忍一泣
　　祭徒弟寳满文
　　汝亲昆季四人从释三为吾徒皆能効力汝兄赴都不返而卒曽不半载汝又继没孰不怜汝我痛何极我徒亦多独汝温克役汝于劳靡间朝夕寒暑渴饥奔走匍匐速汝于死繄我之慝孰非虚幻有生何益牵于爱恩如焚如溺吾尝训汝先圣是则大定如如常用而寂物我同体今古一息汝惟昭昭超然自得我何不忘抚念畴昔汝有遗言散汝遗物吾与汝粟嵗贷取息遇夏设供与众同食石塔新成树之松栢期与汝兄同葬汝骨汝聼吾言庶慰凄咽
　　祭蒋棣轩提举文
　　至元五年九月廿八日方外辱交某谨遣徒子收以汤茗斋羞之奠致祭于棣轩蒋君提举之灵昔在凤山有田阳羡力殚于理射不及贯所頼令子以掖以援入承教命出叶成筭式登公堂和乐衎衎爰念先君早即于竁与公同年公老益健每接公顔惕然深眷令子才敏鸾翔虎奋复忝同甲愧我贱困迹阻方外情均童丱我迁官寺音书靡间遽闻公讣失呌惊惋义有不忘脱骖旧舘亦有挂劔拟答一盼矧接绸缪婆娑嵗晏世之所畏死生之变神惟不乱古今夜旦能鉴余诚千里一瞬如平生欢泛此滟滟尚享
　　宜兴蒋公提举之丧方外交某既遣徒祭之闻葬有期不克躬与执绋复令两序比丘廷俊圣奫特往致奠而寓之以词曰人之交好有异而同奚戚疏之足较惟事合而义从始余钱塘之缁徒寄孤立之微踪念弗菑而弗构甘坐弃以罔功頼令子之相成扶弱植之秋蓬承话言于畴昔陶万化于春融悼书疏之契阔话魂梦于音容彼懐惠之弗忘而蜡亦祀于坊庸矧厚施而弗报无介而不通慨死生之梦幻等聚沫之飘风惟昭昭之不昧固将挈天地而骑鸿蒙轶八极以超万古如循环莫知其终则吾之不遗情而循礼犹将委顺于化中非有得于神防之外夫岂迹局而情封公来歆只独鉴予衷












　　蒲室集卷十五
