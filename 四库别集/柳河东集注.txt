　　御制题增广注释音辨唐栁宗元集
　　文章韩栁称伯仲邪正立身冬夏然党入叔文真是谬州怜禹锡防犹贤政传栁郡差可耳庙祀罗池实幸焉终是昌黎敦厚道惜其末路鲜周旋【栁宗元刘禹锡皆以王叔文党外贬宗元欲请以栁易播禹锡得改刺连州又宗元在栁州颇有政绩州人祀于罗池庙韩愈作志以为不自爱惜禹锡既以失身获谴后因裴度之荐还朝録用志称宗元不得有力者推挽盖惜无为之周旋吹嘘者耳】










　　钦定四库全书　　　　集部二
　　柳河东集注　　　　　别集类一【唐】
　　提要
　　【臣】等谨案柳河东集注四十三巻旧本题宋童宗説注释张敦颐音辨潘纬音义宗説南城人始末未详敦颐有六朝事迹已着録纬字仲贤云间人据乾道三年吴郡陆之渊序称为乙丑年甲科官灊山学广文亦不知其终于何官也之渊序但题柳文音义序中所述亦仅及纬仿祝充韩文音义撰柳氏释音不及宗説与敦颐书中所注各以童云张云潘云别之亦不似纬自撰之体例盖宗説之注释敦颐之音辩本各自为书坊贾合纬之音义刋为一编故书首不以柳文音义标目而别题曰増广注释音辩唐柳先生集也其本以宗元本集外集分体排次合而为一已非刘禹锡所编之旧而不收王铚伪龙城录之类则尚为谨严其音释虽随文诠解无大考证而于僻音难字一一防通以云详博则不足以云简明易晓以省检阅篇韵之烦则于读柳文者亦不为无益矣旧有明代刋本颇多讹字此本为麻沙小字板尚不失其真云乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　栁河东集注序
　　余读韩栁文常思古人竒字龃龉吾目且柅吾喙也开巻必与篇韵俱捡阅反切终日不能通一纸偶得二书释音如获指南犹恨字画差小不便老眼至灊山郡斋属广文是正将大其刻以传学者一旦广文携音训数帙示余曰昌黎文有江山祝充音义既反切难字又注其所从出亡以复加惟子厚集诸家音义不称是自诡规模祝充撰柳氏释音数月书成余实滥觞权舆是书者序引其意讵敢以语言不工为解自小学不兴六书罔诏学者平日简牍间颇有不分防画不辨偏傍任私意失本原虽以字学名世者未免斯若虞永兴不知姓顔平原不知名况下二子者耶甚者以弄璋为麞伏腊为猎金根为银至于古文竒字能不失句读辨重轻清浊者几何人哉惟栁州内外集凡三十三通莫不贯穿经史轇轕传记诸子百家虞初稗官之言古文竒字比韩文不啻倍苁非博学多识前言者未易训释也广文中乙丑年甲科恬于进取尚淹选调生平用心于内不求诸外遂能防稡所长成一家言将与栁文并行不朽无疑矣非刻意是书者未必知论著之不易也广文讳纬字仲寳云间人姓潘氏乾道三年十二月呉郡陆之渊书











　　钦定四库全书
　　唐柳河东文集序
　　夔州刺史刘禹锡　纂
　　八音与政通而文章与时髙下三代之文至战国而病渉秦汉复起【潘云复扶富切又也又音服孟子圣人复起后以意求】汉之文至列国而病唐兴复起夫政痝而土裂【痝潘本作厖莫江切离也】三光五岳之气分【潘云分元注扶问切广韵分剂羣经音辨分限也】大音不完故必混一而后大振初贞元中上方向文章昭回之光下饰万物天下文士争执所长与时而奋粲然如繁星丽天而芒寒色正【潘云芒音忘说文草耑也又星芒角】人望而敬者五行而已河东柳子厚斯人望而敬者欤子厚始以童子有竒名于贞元初至九年为名进士十有九年为材御史二十有一年以文章称首入尚书为礼部贠外郎是岁以疎儁少检【潘本作隽祖峻切与俊同字当作隽隽絶异也】获诎出牧邵州又谪佐永州居十年诏书徴不用遂为柳州刺史五嵗不得召归病且革【张云音亟急也】留书抵其友中山刘禹锡曰我不幸卒以谪死以遗草累故人禹锡执书以泣遂编次为四十五通行于世子厚之防昌黎韩退之志其墓且以书来吊曰哀哉若人之不淑吾尝评其文雄深雅健似司马子长崔蔡不足多也安定皇甫湜【视力切潘云常职切持正貌唐皇甫湜字持正】于文章少所推让亦以退之言为然凢子厚名氏与仕与年暨行已之大方【张云暨其冀切及也】有退之之志若祭文在今附于第一通之末云









　　钦定四库全书
　　音释唐柳河东集诸人姓氏
　　中山刘禹锡编
　　河南穆脩叙
　　眉山苏轼评论
　　胥山沈晦辩
　　南城童宗说音注
　　新安张敦颐音辩
　　新安汪藻记
　　新津张唐英论
　　云间潘纬音义





　　钦定四库全书
　　柳河东集注巻一
　　宋　童宗说张敦颐潘纬　音释
　　唐雅
　　献平淮夷雅表
　　【案毛诗注云淮夷在淮浦而夷行也吴元济在淮蔡故曰淮夷宗元拟江汉之诗而作也】
　　臣宗元言臣负罪窜伏违尚书牋奏十有四年【童云礼部郎官掌尚书牋奏宗元以永贞元年自礼部贠外郎贬为刺史至是十四年】圣恩寛宥命守遐壤【谓元和十年为柳州刺史】懐印曵绂有社有人臣宗元诚感诚荷顿首顿首伏惟睿圣文武皇帝陛下天造神断克清大憝【张云徒对反见康诰恶也谓平呉元济】金鼓一动万方毕臣太平之功中兴之徳【潘云中陟仲切再也诗序周室中兴焉】推校千古无所与让因伏自忖度【潘云忖取本切度待洛切】有方刚之力不得备戎行【音杭列也】致死命况今已无事思报国恩【一本作思徳】独惟文章伏见周宣王时称中兴其道彰大于后罕及然徴于诗大小雅其选徒出狩则车攻吉日命官分土则崧髙韩奕烝人【烝民作烝人避唐太宗讳】南征北伐则六月采芑平淮夷则江汉常武铿鍧炳耀【童云钟丘耕切鍧呼宏切钟鼓声】荡人耳目【荡音荡又他浪反】故宣王之形容与其辅佐由今望之若神人然此无他以雅故也臣伏见陛下自即位以来平夏州【童云永贞元年八月乙巳宪宗即位其年冬夏绥银节度留后杨恵琳反元和元年三月辛巳杨恵琳伏诛】夷劒南【童云永贞元年八月癸丑劒南西川节度使韦臯卒行军司马刘辟自称留后元和元年正月癸未命髙崇文率李元奕严砺李康以讨刘辟十月戊子刘辟伏诛】取江东【童云元和二年十月镇海军节度使李锜反杀留后王澹乙丑命王谔讨之癸丑镇海军兵马使张子良执李锜己卯免润州今嵗租十一月甲申李锜伏诛】定河北【童云元和七年八月戊戌魏博节度使田季安卒其子懐谏自称知军府亊十月乙未魏博军以田季安之将田兴知军亊是月魏博节度使田兴以六州归于有司十一月辛酉赦魏博贝卫澶相六州诏田兴充魏博节度使赐名正】今又发自天衷克翦淮右【童云元和九年闰八月丙辰彰义军节度使呉少阳卒其子元济自称知军事九月丁亥命严绶李光顔李文通乌重讨之十二年十月癸酉克蔡州甲申给复淮西二年十一月丙戌吴元济伏诛】而大雅不作臣诚不佞然不胜愤踊【一作愤懑一作踊懑张云踊音勇懑音闷】伏以朝多文臣不敢尽専数事谨撰平淮夷雅二篇虽不及尹吉甫召穆公等庶施诸后代有以佐唐之光明谨昧死再拜以献臣宗元诚恐诚惧顿首顿首谨言
　　平淮夷雅二篇
　　皇武命丞相度董师集大功也【董督也元和十二年七月宰相裴度充淮西宣慰处置使平呉元济】○皇耆其武【童云耆致也诗云耆定尔功耆音旨又匡移反】于溵于淮【溵于斤切童云唐溵水县属陈州元和九年讨蔡以李光顔为陈州刺史充忠武军都知兵马使始逾月权本军节度使诏以其军当一靣光顔乃壁溵水明年大破贼时曲俄又与乌重破贼小溵河】既巾乃车【巾饰也周礼有中车】环蔡其来【一作具来】狡众昏嚚【鱼巾切张云口不道忠信之言曰嚚】甚毒于酲【音呈酒病】狂奔呌呶【尼交切亦作詉讙声】以干大刑【干一作扞】○皇咨于度惟汝一徳旷诛四纪【韩平淮西碑云蔡帅之不廷授于今五十年谓自大厯十四年李希烈镇蔡州至元和十二年防呉元济】其徯汝克锡汝斧钺其往视师师是蔡人以宥以厘【潘云陵之切一音僖福也前汉祠官祝厘师古曰厘本字作禧假借用耳】○度拜稽首庙于元既祃既类【祃莫驾切童云师祭】于社是宜金节煌煌盾雕戈【盾之允切戈谓平头防潘云钖音阳马头饰也】犀甲熊旂威命是荷【音何童云左传昭七年弗克负荷平声】○度拜稽首出次于东天子饯之罍斚是崇鼎臑爼胾【潘云臑汝朱切嫩耎貌又奴刀切羊豕臂也胾侧吏切大脔】五献百笾凡百卿士班以周旋○既渉于浐【所简切童云水名在京兆唐都于此裴度节度淮西及行帝御通化门临遣渉此水以往】乃翼乃前孰圗厥犹其佐多贤【裴度表马总为副使韩愈为行军司马李正封冯宿为判官李宗闵为掌书记李文恱为都知兵马使髙承简为都押衙】宛宛周道于山于川逺扬迩昭陟降连连○我斾我旂于道于陌训于羣帅拳勇来格【巧言诗注拳力也】公曰徐之无恃额额【鄂格切勇悍貌一本依尚书作頟】式和尔容惟义之宅○进次于郾【于宪切童云唐许州颍川郡有郾城县与蔡州为邻裴度传云度屯郾城劳诸军宣朝廷厚意士奋于勇李光顔传云十二年四月败贼于郾城郾守将邓怀金大恐率诸将来服开门待光顔入之城自壊者五十版潘云音偃】彼昏卒狂裒凶鞠顽【裒薄侯切张云聚也】锋猬斧螗【潘云猬音胃虫似豪猪螗音唐虫也后汉史作螳】赤子匍匐厥父是亢【下郎切】怒其萌芽以悖太阳○王旅浑浑是佚是怙既获敌师若饥得餔【音歩童云申时食潘云音歩餹餔饵又音布与食也又音逋歠也】蔡凶伊窘悉起来聚左其虚【音祷案唐书李祐言于李愬请乗虚直抵蔡城愬从之用夜半到蔡擒吴元济以献】靡愆厥虑○载辟载祓【音弗】丞相是临【谓裴度建彰义节入蔡州】弛其武刑谕我徳心其危既安有长如林【长上声】曾是讙譊【女交切恚呼】化为讴吟○皇曰来归汝复相予爵之成国【一作公于有晋以下文观之意若重复左传哀公十四年成国不半天子之军成国谓公侯之国】胙以夏墟【左传定公四年分唐叔命以唐诰而封于夏墟注夏墟今太原晋阳】度拜稽首天子圣神度拜稽首皇祐下人○淮夷既平震是朔南【潘云叶韵尼心切选云鸾凤飞而北南】宜庙宜郊以告徳音归牛休马【牛一作刃】丰稼于野我武惟皇永保无疆
　　皇武十有一章章八句
　　方城命愬守也【愬音诉方城山名在唐州元和十一年李愬为唐邓随节度使】卒入蔡得其大丑【谓擒吴元济】以平淮右○方城临临王卒峙之【峙直里切张云具也】匪徼匪竞【徼古尧切童云求也】皇有正命【正一作王】皇命于愬往舒余仁踣彼艰顽【踣蒲墨切强也】柔恵是驯○愬拜即命于皇之训既砺既攻以后厥刃王师嶷嶷【鱼力切又音疑山名】熊罴是式衔勇韬力日思予殛【晏作思奋予殛又作日思奋殛】○防昏以狂敢蹈愬疆士获厥心大袒髙骧长防酋矛粲其绥章【绥所引以登车者章谓有文采】右剪左屠聿禽其良【李愬擒丁士良不杀士良感之擒陈光治吴秀琳遂降愬厚待秀琳秀琳曰公欲取蔡非李祐不可遂擒祐不杀用其防】○其良既宥告以父母恩柔于肌卒贡尔有维彼攸恃乃侦乃诱【侦丑盈丑正二切童云也】维彼攸宅乃发乃守○其恃爰获我功我多隂谍厥圗【谍逹恊切】以究尔讹雨雪洋洋大风来加于燠其寒于迩其遐○汝隂之茫悬瓠之峨【瓠音防童云李愬传云愬入蔡州取吴元济道分轻兵断桥以絶汩曲道又以兵絶朗山道行七十里夜半至悬瓠城雪甚城旁皆鹅鹜池愬令击之以乱军声贼恃吴房朗山戍晏然无知者】是震是拔大殱厥家狡虏既縻输于国都示之市人即社行诛【行一作以】○乃谕乃止蔡有厚喜完其室家仰父俯子汝水沄沄【音云】既清而弥【一作夷】蔡人行歌我歩逶迟【逶于危切】○蔡人歌矣蔡风和矣孰纇蔡初【纇晏本作类】胡甈尔居【甈丘例切童云尔雅康瓠谓之甈说文康瓠破罂也前汉贾谊传注康瓠瓦盆底潘云顔师古音五列切字当作臲危也杨子音五计切】式慕以康为愿有余是究是咨皇徳既舒○皇曰咨愬裕乃父功昔我文祖惟西平是庸【李愬父李晟事徳宗平朱泚封西平王徳宗乃宪宗之祖】内诲于家外刑于邦孰是蔡人而不率从○蔡人率止惟西平有子西平有子惟我有臣畴允大邦【一本允作亢】俾恵我人于庙告功以顾万方
　　方城十有一章章八句
　　唐铙歌鼓吹曲十二篇
　　【童云晋书乐志云汉时有短箫铙歌之乐其曲有朱鹭思悲翁钓竿等曲列于鼔吹多序战陈之事铙女交切吹尺伪切】
　　负罪臣【一本无负罪字】宗元言臣幸以罪居永州【宪宗即位宗元贬永州司马】受食府廪窃活性命得视息无治时事恐惧小闲【音闲】又盗取古书文句聊以自娱伏观汉魏以来代有铙歌鼔吹词唯唐独无有臣为郎时以太常聮礼部【谓为礼部贠外郎时与太常寺相连】尝闻鼓吹署有戎乐词独不列今又考汉曲十二篇【一朱辂或作朱鹭二思悲翁三艾如张四上之回五翁离六战城南七巫山髙八上陵九将进酒十有所思十一芳树十二上雅又有君马黄雉子斑临髙防等曲】魏曲十四篇【童云及魏受命改其十二曲使缪袭为词述以功徳代汉】晋曲十六篇【童云及晋武帝受禅乃令制为二十二篇亦述以功徳代魏】汉歌词不明纪功徳魏晋歌功徳具今臣窃取魏晋义用汉篇数为唐铙歌鼓吹曲十二篇纪髙祖太宗功能之神竒因以知取天下之勤劳命将用师之艰难毎有戎事治兵振旅幸歌臣词以为容且得大戒宜敬而不害臣沦弃即死言与不言其罪等耳犹冀能言有益国事不敢效怨怼黙巳【怼音队童云左传云以死谁怼】谨冒死上
　　隋乱既极唐师起晋阳平奸豪为生人义主以仁兴武为晋阳武第一【晋阳太原属邑】
　　晋阳武奋义威炀之渝【炀隋帝諡音漾张云暴也渝一作沦】徳焉归氓毕屠绥者谁皇烈烈専天机号以仁扬其旗日之升九土晞【一作熈】诉田圻【音沂一作斥田圻】流洪辉有其二翼余隋斮枭鷔【斮侧略切枭古尧切童云前汉郊祀志古天子春祠黄帝用一枭破镜枭鸟名食母破镜兽名食父黄帝欲絶其类使百吏祠皆用之破镜如防而虎眼汉五月五日作枭羮以赐百官鷔五髙切不祥鸟白身赤口也】连熊螭【潘云螭丑知切如龙而黄】枯以肉勍者羸【勍渠京切彊也左传勍敌之人】后土荡穹弥合之育莽然施【莽毋党莫补二切庄子适莽苍者莽又莫郎切】惟徳辅庆无期
　　右晋阳武二十六句【句三字】
　　唐既受命李密自败来归以开黎阳斥东土为兽之穷第二【一本题云李宻自邙山之败其下皆贰覇王之业知天授在唐遂归于有道享我爵命为兽之穷】
　　兽之穷奔大麓天厚黄徳【谓唐土徳】狙犷服【狙七余切犷古猛切扬雄美新云肉角之兽狙犷而不臻】甲之櫜弓弭矢箙【音服童云矢房】皇旅靖敌途蹙自亡其徒匪予戮屈猛【韵中无字或云音畎或云即同礼虣字与暴同】防栗栗縻以尺组噉以秩【李密降唐唐以为光禄卿封邢国公縻忙皮切噉杜覧切与防同】黎之阳土茫茫【李宻旧境】富兵戎盈仓箱乏者徳莫能享【音香张云恊声享也】驱豺兕授我疆
　　右兽之穷二十二句【其十八句句三字其四句句四字】
　　太宗师讨王充【童云即王世充也避太宗讳故去世字余仿此】建徳助逆师奋击武牢下擒之遂降充为战武牢第三【即虎牢也唐讳虎字改为武】
　　战武牢动河朔【窦建徳所据】逆之助圗掎角【掎居绮切童云譬如捕鹿晋人角之诸戎掎之与晋踣之注云掎其足也见左传襄公十四年】怒鷇麛【鷇古切童云鸟子生哺者或作音丘切麛莫兮切张云鹿子】抗乔岳翘萌芽傲霜雹王谋内定申掌握铺施芟夷二主缚惮华戎廓封畧命之瞢【母亘切童云又防甍梦三音】卑以斮【潘云卑当作毕楚辞两足以毕斮】归有徳唯先觉
　　右战武牢十八句【其十六句句三字其二句句四字】
　　薛举据泾以死子仁杲尤勇以暴师平之为泾水黄第四
　　泾水黄陇野茫【薛举所据】负太白【星名一云山名】腾天狼【妖星】有鸟鸷立羽翼张钩喙决前【喙决秽切】钜趯傍【钜一作距趯音惕童云跳也】怒飞饥啸翾不可当【翾隳縁切】老雄死【武徳元年薛举冠泾州败唐兵有疾死】子复良【薛仁果僣帝位】巢歧饮渭肆翺翔顿地纮提天纲列缺掉帜【帜尺志切列缺电也旗帜如此】招揺耀铓【北斗建指之星术家谓之破军】神来助梦嘉祥脑涂原野魄飞扬星辰复恢一方
　　右泾水黄二十四句【其十五句句三字其九句句四字】
　　辅氏慿江淮竟东海命将平之【辅公祏称帝于丹阳诏赵郡王李孝恭及李靖李勣讨之传首京师】为奔鲸沛第五
　　奔鲸沛荡海垠【鱼巾切岸也】吐霓翳日腥浮云帝怒下顾哀垫昏【垫都念切】授以神柄推元臣【谓李孝恭等】手援天矛截脩鳞披攘防霿【武赋切童云与雾同又茂梦二音】开海门地平水静浮天根羲和显耀乗清氛赫炎溥畅融大钧
　　右奔鲸沛十八句【其十句句三字其八句句四字】
　　梁之余保荆衡巴巫穷南越良将取之不以师【萧铣后梁宣帝曽孙也僣称皇帝西至三峡南尽交趾北拒汉水皆附焉武徳四年李孝恭李靖讨平之】为苞枿【牙葛牙结二切伐木余也与蘖同】第六
　　苞枿矣【音队童云茂也集韵作字】惟根之蟠弥巴蔽荆负南极以安曰我旧梁氏【张云曰音冒】缉绥艰难江汉之阻都邑固以完圣人作神武用有臣勇智奋不以众投迹死地谋猷纵化敌为家虑则中【去声】浩浩海裔不威而同系缧降王定厥功澶漫万里【澶音惮漫莫半切童云杜诗澶漫山东二百州谓散逺也】宣唐风蛮夷九译咸来从凯还金奏【还一本作旋】象形容震赫万国罔不龚【张云音恭义同通用】
　　右苞枿二十八句【其十六句句四字其三句句五字其九句句三字】
　　李轨保河右师临之不克变或执以降【平声轨将安兴贵执轨】为河右平第七
　　河右澶漫顽为之魁王师如雷震昆仑以頺上聋下聦骜不可廻【安兴贵仕于长安表请说轨唐遣之兴贵至武威说轨令举河西以归唐轨不听兴贵执轨以献】助雠抗有徳惟人之灾乃溃乃奋执缚归厥命万室防其仁一夫则病濡以鸿泽皇之圣威畏徳怀功以定顺之于理物咸遂厥性
　　右河右平十八句【其十一句句四字其五句句五字其二句句三字】
　　突厥之大【厥九勿切】古夷狄莫强焉师大破之降其国告于庙【突厥古匈奴北部贞观三年诏李靖李勣讨之颉利惧窜铁山靖乗问袭击遂大破防其国张寳相追擒之】为铁山碎第八
　　铁山碎大漠舒二虏劲【颉利突利二可汗】连穹庐背北海専坤隅歳来侵边或傅于都【武徳九年颉利入冦至便桥太宗与盟于渭上潘云傅音附】天子命元帅奋其雄圗破定襄降魁渠【李靖袭定襄破之颉利所亲康苏密来奔又突利率所部来奔】穷竟窟宅斥余吾【斥开也一作并余吾匈奴地名】百蛮破胆边氓苏威武辉耀【辉一本作燀齿善切】明区利泽弥万祀功不可逾官臣拜手【左襄公十八年其官臣偃注守官之臣】惟帝之謩右铁山碎二十二句【其十一句句三字其九句句四字其二句句五字】
　　刘武周败裴寂咸有晋地太宗防之为靖本邦第九
　　本邦伊晋惟时不靖根柢之揺【张云祗典礼切木根也汉书音蔕】枝叶攸病守臣不任【谓裴寂败武周进逼并州遂据太原】勚于神圣【童云勚羊至切劳也太宗败宋金刚于雀鼠谷又破刘武周于洛州遂复故地】惟钺之兴翦焉则定洪惟我理【洪一本作往】式和以敬羣顽既夷庻绩咸正皇謩载大惟人之庆
　　右靖本邦十四句【句四字】
　　李靖灭吐谷浑【张云音防】西海上为吐谷浑第十
　　吐谷浑盛强背西海以夸岁侵扰我疆退匿险且遐帝谓神武师往征靖皇家烈烈斾其旗熊虎杂龙蛇王旅千万人衔枚黙无哗束力逾山徼【音呌境也】张翼纵漠沙一举刈羶腥尸骸积如麻除恶务本根况敢遗萌芽洋洋西海水威命穷天涯系虏来王都【贞观九年李靖平吐谷浑获其王慕容伏允以归】犒乐穷休嘉登髙望还师竟野如春华【竟一本作竞】行者靡不归亲戚讙要遮【要伊消切】凯旋献清庙万国思无邪
　　右吐谷浑二十六句【句五字】
　　李靖灭髙昌为髙昌第十一
　　麴氏雄西北【髙昌王麴文泰与西突厥通武徳十三年侯君集讨之文泰死子智盛降唐】别絶臣外区【张云别笔列切异也】既恃逺且险纵傲不我虞烈烈王者师熊螭以为徒龙旂翻海浪驲骑驰坤隅【童云驲人实切传车也】贲育搏婴儿【童云贲音奔孟贲夏育皆卫人有勇力者】一扫不复余平沙际天极但见黄云驱臣靖执长缨智勇伏囚拘文皇南靣坐【唐太宗文皇帝】夷狄千羣趋咸称天子神往古不得俱献号天可汗【童云音寒贞观四年灭突厥四夷君长诣阙请帝为天可汗帝曰我为大唐天子又下行可汗事乎羣臣及四夷皆称万嵗是后以玺书赐西北君长皆称天可汗】以覆我国都【覆去声】兵戍不交害各保性与躯【戌一作戎】
　　右髙昌二十二句【句五字】
　　既克东蛮羣臣请圗蛮夷状如周书王会【东谢蛮在黔州西数百里贞观三年其酋长谢元升入朝冠乌熊皮履以金银络颈身被毛帔韦皮衍藤而着履顔师古因奏言周武王时逺国归欵周史集其事为王防篇乃命阎立本圗之】为东蛮第十二
　　东蛮有谢氏冠带理海中自言我异世虽圣莫能通王卒如飞翰【张云翰侯汗切又何干切】鹏鶱骇羣龙【童云鶱音轩飞举貌】轰然自天坠乃信神武功系虏君臣人累累来自东【累伦追切】无思不服从唐业如山崇百辟拜稽首咸愿圗形容如周王防书永永传无穷睢盱万状乖【张云睢许规切盱凶于切张目也】咿嗢九译重【童云咿音伊嗢乙骨切言不眀也】广轮抚四海【童云广古旷切周礼广轮之数东西为广南北为轮】浩浩知皇风歌诗铙鼓间以壮我元戎
　　右东蛮二十二句【句五字】
　　眎民诗
　　【美房杜一本在贞符后】
　　帝眎民情【谓天帝】匪幽匪明惨或在腹已如色声亦无动威亦无止力弗动弗止惟民之极帝怀民眎乃降明徳【谓唐君】乃生明翼【谓辅臣】明翼者何乃房乃杜【房龄杜如晦】惟房与杜实为民路廼定天子廼开万国万国既分廼释蠧民廼学与仕廼播与食廼器与用廼货与通有作有迁无迁无作士实荡荡农实董董工实防防贾实融融左右惟一出入惟同摄仪以引以遵以肆【合作肆音曵】其风既流品物载休品物载休惟天子守乃二公之乆惟天子明乃二公之成惟百辟正乃二公之令惟百辟谷乃二公之禄二公行矣弗敢忧纵是获忧共二公居矣弗敢泰止是获泰已既柔一徳四夷是则四夷是则永懐不忒
　　贞符【并序】
　　负罪臣宗元惶恐言臣所贬州流人吴武陵【流人谓迁谪贬降者】为臣言董仲舒对三代受命之符诚然非耶臣曰非也何独仲舒尔自司马相如刘向扬雄班彪彪子固皆沿袭嗤嗤【潘云充之切扬子六国蚩蚩注无知也字不同】推古瑞物以配受命其言类滛巫瞽史诳乱后代【诳古况切】不足以知圣人立极之本显至徳扬大功【一作公】盛失厥趣臣为尚书郎时【在永贞元年】尝着贞符言唐家正徳受命于生人之意累积厚乆宜享无极之义【一本享字下有年字】本末闳阔会贬逐中辍不克备究武陵即叩头邀臣此大事不宜以辱故休【潘云倾雪切破也少也集韵或作缺】使圣王之典不立无以抑诡类拔正道表覈万代臣不胜奋激即具为书念终泯没蛮夷不闻于时独不为也茍一明大道施于人世死无所憾用是自决臣宗元稽首拜手以闻曰
　　孰称古初朴防空侗而无争厥流以讹越乃奋敓【童云古夺字书敓攘矫防一作击】鬭怒振动【一本此下有静字唐书无今从之絶句】専肆为滛威曰是不知道惟人之初总总而生林林而羣雪霜风雨雷雹暴其外于是乃知架巢空穴挽草木取皮革饥渇牝牡之欲敺其内【敺与驱同】于是乃知噬禽兽咀果谷【噬音誓咀在吕切】合偶而居交焉而争睽焉而鬭力大者搏齿利者齧【倪结切】爪刚者决羣众者轧【乙黠切】兵良者杀披披借借草野涂血然后强有力者出而治之往往为曹于险阻用号令起而君臣什伍之法立徳绍者嗣道怠者夺于是有圣人焉曰黄帝游其兵车【一无游字】交贯乎其内一统类齐制量【去声】然犹大公之道不克建于是有圣人焉曰尧置州牧四岳持而纲之立有徳有功有能者参而维之运臂率指屈伸把握莫不统率【一本此下有尧字】年老举圣人而禅焉大公乃克建由是观之厥初罔非极乱而后稍可为也而非徳不树【一无而字】故仲尼叙书于尧曰克明俊徳于舜曰濬哲文明于禹曰文命只承于帝于汤曰克寛克仁彰信兆民于武王曰有道曽孙稽揆典誓贞哉惟兹徳实受命之符以奠永祀后之妖滛嚚昏好怪之徒【童云嚚鱼中切左传曰口不道忠信之言为嚚作嚣者非】乃始陈大电【童云河图云少典妃附寳见大电光绕北斗枢星耀郊野附寳意感而生黄帝于夀丘】大虹【童云大星如虹下流华渚女节意感而生白帝子即金天氏也】鸟【童云商颂天命鸟降而生商注云鸟鳦也汤之先祖有娀氏女简狄配髙辛氏生契笺云鳦遗卵简狄吞之而生契】巨迹【童云诗生民履帝武敏歆笺云髙辛初郊禖之时有大神之迹姜嫄履之而生弃】白狼【童云音郎帝王世纪日有神牵白狼衔钩入殷朝】白鱼【童云董仲舒防引书曰白鱼入于王舟注谓今文尚书泰誓之辞谓武王伐纣时有此瑞也】流火之乌【童云前汉郊祀志曰周得火徳有赤乌之符注引尚书中曰有火自天止于王屋流为赤乌五至以谷俱来】以为符斯皆诡谲阔诞其可羞也而莫知本于厥贞汉用天度克怀于有氓登能庸贤濯痍煦寒【张云痍音夷煦吁句切】以瘳以熈兹其为符也而其妄臣乃下取虺蛇上引天光【童云虺许伟切班彪王命论曰髙祖始受命则白蛇分西入闗则五星聚】推类号休【童云号胡刀切后有号同】用夸诬于无知氓増以驺虞【童云上音侧鸠切仁兽也司马相如封禅书日圉驺虞之珍羣又曰般般之兽乐我君囿白质黒章其仪可喜】神鼎【童云武帝元鼎元年得寳鼎汾水上因是改元】胁敺纵防【童云上子勇切下音勇出西汉衡山王传】俾东之泰山石闾【童云凌如切武帝太初三年夏四月还修封泰山防石闾郊祀志云石闾者在泰山下阯南方方士言仙人闾也故上亲禅马】作大号谓之封禅【童云音擅古文作防张晏曰封禅者夭髙而可兾近神灵也】皆尚书所无有莽述承效【王莽公孙述皆伪作符命者】卒奋骜逆其后有贤帝曰光武克绥天下复承旧物犹崇赤伏【童云光武在长安时同舍生彊华自闗中奉赤伏符曰刘秀发兵捕不道四夷云集龙鬬野四七之际火为主羣臣奏曰受命之符人应为大光武因此崇尚符谶】以玷厥徳魏晋而下尨乱钩裂厥符不贞邦用不靖亦罔克乆駮乎无以议为也积大乱至于隋氏环四海以为鼎跨九垠以为鑪【垠音银鑪音垆】爨以毒燎【张云音了又力照切】煽以虐焰【煽音扇】其人沸涌灼烂号呼腾蹈莫有救止于是大圣乃起【唐髙祖太宗】丕降霖雨濬涤荡沃蒸为清氛疏为泠风【泠音霖】人乃漻然休然【童云漻音聊又音砾】相睎以生相持以成相弥以宁琢斮屠剔【童云琢丁角切吕刑劓刵防黥疑当从木】膏流节离之祸不作而人乃克完平舒愉尸其肌肤以逹于夷途焚坼抵掎奔走转死之害不起【死或作徙】而人乃克鸠类集族歌舞恱怿用只于元徳徒奋袒呼犒迎义旅讙动六合至于麾下【大将之旗】大盗豪据阻命遏徳义威殄戮咸坠厥绪无刘于虐【刘杀也】人乃并受休嘉去隋氏克归于唐踯躅讴歌【踯直炙切躅除玉切】灏灏和宁帝庸威栗惟人之为【去声】敬奠厥赋积藏于下是谓丰国乡为义廪敛发谨饬岁丁大侵【童云如天五谷不熟谓之大侵见谷梁传襄公二十四年】人以有年简于厥刑不残而惩是谓严威小属而支【属之欲切而汝也谓全其肢体】大生而孥恺悌只敬用底于治【一本作理】凡其所欲不谒而获凡其所恶不祈而息四夷稽服不作兵革不竭货力丕扬于后嗣用垂于帝式十圣济厥治【谓太宗至宪宗凡十帝】孝仁平寛惟祖之则【祖谓髙祖上文所美者】泽乆而逾深【逾一本作愈】仁増而益髙人之戴唐永永无穷是故受命不于天于其人休符不于祥于其仁惟人之仁匪祥于天匪祥于天兹惟贞符哉未有防仁而乆者也未有恃祥而夀者也商之王以桑谷昌【童云商大戊时】以雉雊大【童云雊古切商髙宗时】宋之君以法星夀【童云宋景公疾司星子韦曰荧惑守心心宋之分野君当祭之可移于相公曰相股肱也除心腹之疾而置之股肱可乎曰可移于民公曰民所以为国无民何以为君曰可移于嵗公曰嵗所以养人也嵗不登何以畜人乎子韦曰君善言三荧惑必退三舍见吕氏春秋】郑以龙衰【童云鲁昭公十九年郑大水龙鬬于时门之外洧渊】鲁以麟弱【童云哀公十四年春西狩获麟】白雉亡汉【童云汉平帝元始元年春正月越裳氏重译献白雉】黄犀死莽【童云王莽班符命总説曰肇命于新都受瑞于黄支孟康曰献生犀】恶在其为符也【恶音乌】不胜唐徳之代光绍明濬深鸿厐大保人斯无疆宜荐于郊庙文之雅诗只告于徳之休帝曰谌哉【谌时任切亦作忱】乃黜休祥之奏究贞符之奥思徳之所未大求仁之所未备以极于邦治以敬于人事其诗曰于穆敬徳【一作穆穆敬徳】黎人皇之惟贞厥符浩浩将之仁函于肤刃莫毕屠泽熯于爨【熯一作寒童云音罕又音汉】炎以澣【与沸同】殄厥凶徳乃敺乃夷懿其休风是喣是吹【喣吁句反】父子熈熈相宁以嬉赋彻而藏厚我糗粻【一作粮张云上去乆切又邱救切下音张】刑轻以清我完靡伤贻我子孙百代是康十圣嗣于治仁后之子子思孝父易患于已【于一本作乎】拱之戴之神具尔宜载扬于雅承天之嘏【张云音假大也】天之诚神宜鍳于仁神之曷依宜仁之归【晏本仁作人】濮沿于北【晏本沿作铅】祝栗于南【童云前汉礼乐志房中歌曰四极爰轃师古曰四极四方极逺之处也尔雅曰东至于泰逺西至于邠南至于濮沿北至于祝栗谓之四极】幅贠西东祗一乃心祝唐之纪后天罔坠祝皇之夀与地咸乆曷徒祝之心诚笃之神协人同道以告之【告姑沃切】俾弥亿万年不震不危我代之延永永毗之仁増以崇曷不尔思有号于天【号音豪】佥曰呜呼咨尔皇灵无替厥符【胥山沈晦云吴武陵初贬永州贞符序中宜如唐书去量移二字诸本作振动静専唐书无静字旧本作尸协人同唐书作神协今皆以宋景文公唐书为据】







　　柳河东集注巻一
　　钦定四库全书
　　柳河东集注巻二
　　宋　童宗说张敦颐潘纬　音释
　　古赋
　　佩韦赋【并序】
　　柳子读古书覩直道守节者则壮之葢有激也恒惧过而失中庸之义慕西门氏佩韦以戒【童云韦雨非切西门豹性急故佩韦以自缓董安于性缓故佩以自急韦皮绳喻缓也弓喻急也见韩子】故作是赋其辞曰
　　邈予生此下都兮块天质之慤醇【慤苦角切】日月迭而化升兮寖遁初而枉神【寖子鸩切】雕大素而生华兮【生一本作成】汩末流以防真【汩古忽切】睎往躅而周章兮【周章不决貌躅厨玉切】懵倚伏其无垠【潘云懵音蒙无知也又母总切心乱也又眉登切惛也又母亘切眼不明也】世既夺予之大和兮眷授予以经常循圣人之通途兮郁纵防而不扬【张云纵子勇切防音勇】犹悉力而究陈兮获贞则于典章嫉时以奋节兮悯已以抑志登嵩丘而垂目兮瞰中区之疆理【瞰苦滥切下视也】横万里而极海兮頺风浩其四起恟惊怛而踯躅兮【张云恟许卭切音凶忧恐也】恶浮诈之相诡思贡忠于明后兮振教导乎遐轨【乎一作之】纷吾守此狂狷兮【童云纷依楚词音焚】惧执竞而不柔探先哲之奥谟兮攀往列之洪休曰沈潜而刚克兮固谠人之嘉猷嗟行行而踬踣兮【张云行并下浪切童云踬音致跲也踣蒲墨切】信往古之所仇彼穹壤之廓殊兮寒与暑而交修执中而俟命兮固仁圣之善谋吾祖士师之直道兮亦愀然于伐国【鲁欲伐齐问柳下恵下恵归曰吾闻伐国不问仁人此言何为至于我哉潘云愀七小切色变】尼父戮齐而诛卯兮本柔仁以作极【孔子诛齐优施戮少正卯】蔺竦顔以诮秦兮入降亷犹臣仆【蔺相如叱秦王引车避亷颇降音绛下也蔺音吝】吉优繇而布和兮残萑蒲以屏匿【游吉郑子太叔也左传昭公二十年子太叔为政不忍猛而寛郑国多盗取人于萑苻之泽太叔兴徒兵以攻之盗少止萑音丸苻即蒲字繇与由同】刿拔刃于霸侯兮退匑匑而畏服【刿居卫切匑丘弓切敬谨貌鲁庄公十三年齐侯始霸与鲁会于柯曹刿以匕首刧桓公尽归鲁之侵地桓公许之乃下坛就羣臣之位公羊作曹沫】寛与猛其相济兮孰不颂兹之盛徳克明哲而保躬兮恢大雅之所勗【子玉切见烝民诗】阳宅身以执刚兮卒易帅而防辜【左传文公六年晋阳处父以刚晋狐射姑怨阳子之易其班也使续鞫居杀之】羽愎心以盭志兮首身离而不惩【童云愎蒲北切又弼力切狠也盭音戾又音利项羽既败自刎而死王翳取其头五骑各得其一体】云岳岳而専强兮果黜志而乖圗【汉朱云连拄五鹿充宗时人语曰五鹿岳岳朱云折其角】咸触屏以拒训兮肆殒越而就陵【陈万年病召其子陈咸教戒于牀下咸睡头触屏风万年怒后咸以言石显髠为城旦】冶讦諌于昏朝兮名崩弛而防诛【讦居列切左传宣公九年陈泄冶誎灵公宣滛孔寜仪行父杀之】茍纵直而不羇兮乃变罹而祸仍【一作俱】厯九折而直奔兮【九折险坂也】固摧辕而失途遵大路而曲辙兮又求逹而不能广守柔以允塞兮抵暴梁而坏节【后汉胡广曲从梁兾鸩杀质帝立蠡吾侯】家防谦而温美兮胁子公而防哲【防与挥同左传宣公四年郑子公谋弑灵公子家惧而从之】义师仁而恶狠兮遂溃腾而灭裂【宋义下令谓项羽狠如狼羽即帐中斩其头潘云狠下恳切不听从也】斯委懦以从邪兮悼上蔡其何补【赵髙说李斯立胡亥后乃譛斯斯出狱谓其子曰吾欲复牵黄犬出上蔡东门逐狡兎其可得乎】徐偃柔以屏义兮倐邦离而身虏【周穆王西游诸侯皆归徐偃王穆王使楚伐之偃王不忍鬬其民败走彭城潘云倐音叔】桑和而却武兮涣宗覆而国举【桑和一作乗柔知事不可考】设任柔而自处兮防大戮而不悟【任柔一作仁柔其事未详或云鱄设诸恐非】故曰纯柔纯弱兮必削必薄纯刚纯强兮必防必亡韬义于中【韬音叨】服和于躬和以义宣【晏本和作利】刚以柔通守而不迁兮变而无穷交得其宜兮乃获其终姑佩兹韦兮考古齐同乱曰【乱理也所以重理一赋之意】韦之申申佩于躬兮本正生和探厥中兮哲人交修乐有终兮庻寡其过追古风兮【追一本作进】
　　瓶赋
　　【东坡云扬子云酒箴有问无答子厚瓶赋盖补亡耳子厚以瓶为智几于信道知命者】
　　昔有智人善学鸱夷【扬雄酒箴云鸱夷滑稽腹大如壶尽日盛酒人复借酤潘云鸱处脂切韦囊以盛酒即今鸱夷也】鸱夷防鸿【潘云二字并上声汉书注云广大貌】罍防相追【防字当作罂音莺缶也一本作斚音假樽名】谄诱吉士喜恱依随开喙倒腹【喙吁秽切口也】斟酌更持味不苦口昏至莫知頺然纵傲与乱为期视白成黒颠倒妍媸【上倪坚切美好也下音蚩痴也】已虽自售人或以危败众亡国流连不归谁主斯罪鸱夷之为不如为瓶居井之眉【童云前汉酒箴注云眉井边也若人目上之有眉作湄者非】钩深挹洁淡泊是师和齐五味【和胡卧切齐才诣切调和也】宁除渇饥不甘不坏乆而莫遗清白可鍳终不媚私利泽广大孰能去之绠絶身破【绠音鲠井索】何足怨咨功成事遂复于土泥归根反初无虑无思何必巧曲徼觊一时【张云徼古尧切求也觊音兾】子无我愚我智如斯【晁无咎曰昔扬雄作酒箴谓鸱夷盛酒而瓶藏水酒甘以喻小人水淡以比君子故鸱夷以亲近托车而瓶以疏逺居井而羸此雄欲同尘于皆醉者之词也故子厚复正论以反之以谓宁为瓶之洁以病已旡为鸱夷之防以愚人盖更相明也】
　　牛赋
　　【东坡云岭外俗皆怙杀牛海南为甚乃书于厚牛赋遗琼州僧道赟使晓谕之】
　　若知牛乎牛之为物魁形巨首垂耳抱角毛革疎厚牟然而鸣黄钟满脰【音豆项也】抵触隆曦日耕百亩往来修直植乃禾黍自种自敛服箱以走【车上盛物处以箱】输入官仓已不适口富穷饱饥功用不有防泥蹷块常在草野人不慙愧利满天下皮角见用肩凥莫保【凥苦刀切说文脽也】或穿缄縢或实爼豆由是观之物无逾者不如羸驴服逐驽马曲意随势不择处所不耕不驾藿菽自与【蓉豆叶菽大豆】腾踏康庄【尔雅道五逹谓之康六逹谓之庄】出入轻举喜则齐鼻怒则奋踯当道长鸣闻者惊辟【辟平亦切项羽叱杨喜人马俱惊辟易数里谓开张而易其本处】善识门户终身不惕牛虽有功于已何益命有好丑非若能力慎勿怨尤以受多福
　　解祟赋【并序】
　　柳子既谪犹惧不胜其口筮以遇干之八其賛曰赤舌烧城吐水于瓶其测曰君子解祟也【太经注兊为口舌八为木木生火火中之舌故赤也赤舌所败若火烧城金生水故吐水也水灭于火虽有倾城之害以水拒之灾无由至矣祟音防神祸也】喜而为之赋
　　胡赫炎薫熇之烈火兮【熇虚娇呼酷呼各三切炎气也】而生夫人之齿牙上殚飞而莫遁【殚音单极也遁徒困切】旁穷走而逾加九泉焦枯而四海渗涸兮【渗所禁切涸音鹤】纷挥霍而要遮风雷唬唬以为槖籥兮【唬呼交切一作虓又古伯切】回禄煽怒而喊呀【童云上呼咸切下虚牙切】炖堪舆为甗兮【童云堪舆天地也炖他昆切火盛貌甗女蹇切鬲属五到切烧器也潘云甗语蹇切旡底甑也又鱼轩鱼战二切】爇云汉而成霞【张云爇儒劣切焚也】邓林大椿不足以充于燎兮【一旡于字】倒扶桑落棠胶轕而相义【轕音葛灵光殿赋云轇轕旡垠广大貌东京赋钑防轇轕杂乱貌】膏揺唇而増炽兮熖掉舌而弥葩沃无瓶兮扑无篲【篲旋芮切又徐醉切】金流玉铄兮曽不自比于尘沙独凄已而燠物愈腾沸而骹防【骹丘交切一作骸童云骹苦交切脚腰也防客牙切大齧也】吾惧夫灼烂灰灭之为祸往搜乎太之奥讼众正诉羣邪曰去尔中躁与外挠姑务清为室而静为家茍能是则始也汝迩今也汝遐凉汝者进烈汝者赊譬之犹豁天渊而覆原燎夫何长喙之纷拏今汝不知清已之虑而恶人之哗不知静之为胜而动焉是嘉徒遑遑乎狂奔而西傃【一作索】盛气而长嗟不亦辽乎于是释然自得以冷风濯热以清源涤瑕履仁之实去盗之夸冠太清之冕佩至道之瑶华铺冲虚以为席驾恬泊以为车浏乎以游于万物者始【童云浏力周切深貌又音柳】彼狙雌倐施而以祟为利者夫何为邪
　　惩咎赋
　　【唐书本传载此赋曰宗元不得召内闵悼悔念往咎作赋自儆】
　　惩咎愆以本始兮孰非余心之所求处卑污以闵世兮固前志之为尤始予学而观古兮怪今昔之异谋惟聦明为可考兮追骏歩而遐游洁诚之既信直兮仁友蔼而萃之日施陈以系縻兮【系縻一本作击縻】邀尧舜与之为师上睢盱而混茫兮【睢火规切盱音吁荒忽不可考信也】下驳诡而怀私旁罗列以交贯兮求大中之所宜曰道有象兮而无其形推变乗时兮与志相迎不及则殆兮过则失贞谨守而中兮与时偕行万类芸芸兮率由以宁刚柔弛张兮出入纶经登能抑枉兮白黒浊清蹈乎大方兮物莫能婴奉讦谟以植内兮欣余志之有获再征信乎防书兮谓炯然而不惑【炯户顶切光也一本作耿】愚者果于自用兮惟惧夫诚之不一不顾虑以周圗兮専兹道以为服谗妬构而不戒兮犹断断于所执【断丁乱切】哀吾党之不淑兮【谓刘禹锡等】遭任遇之卒廹【卒与猝同】势危疑而多诈兮逢天地之否隔欲圗退而保已兮悼乖期乎曩昔欲操术以致忠兮众呀然而互吓【呀虚牙切互一本作予吓音赫怒而拒物声】进与退吾无归兮甘脂润乎鼎镬【音获】幸皇鍳之明宥兮累郡印而南适【累力迫切子厚初贬邵州刺史】惟罪大而宠厚兮宜夫重仍乎祸谪【子厚再贬永州司马】既明惧乎天讨兮又幽栗乎责惶惶乎夜寤而昼骇兮类麏防之不息【童云麏九筠切麏也或从困从禾防音加牡鹿也本作麚】凌洞庭之洋洋兮泝湘流之沄沄飘风击以扬波兮舟摧抑而廻邅日霾曀以昧幽兮【童云霾莫谐切曀音翳尔雅曰风而雨土为霾释名曰霾晦也诗终风注曰隂而风曰曀】黝云涌而上屯【黝于紏切青黒色一本作云】暮屑窣以滛雨兮【窣苏骨切】听嗷嗷之哀猿众鸟萃而啾号兮沸洲渚以连山漂遥逐其讵止兮逝莫属余之形魂攅峦奔以纡委兮【张云峦音鸾小山上锐曰峦】束汹涌之崩湍畔尺进而寻退兮荡洄汩乎沦涟【童云汩音骨又越笔切】际穷冬而止居兮羁累棼以萦纒【棼扶分切】哀吾生之孔艰兮循凯风之悲诗罪通天而降酷兮不亟死而生为【元和九年母卢氏卒于永州】逾再岁之寒暑兮犹贸贸而自持【贸音茂昏也】将沉渊而殒命兮讵蔽罪以塞祸惟灭身而无后兮顾前志犹未可进路呀以划絶兮【划忽麦切又音画】退伏匿又不果为孤囚以终世兮长拘挛而轗轲【坎可二音】曩余志之脩骞兮【骞晏本作蹇】今何为此戾也夫岂贪食而盗名兮不混同于世也将显身以直遂兮众之所宜蔽也不择言以危肆兮固羣祸之际也御长辕之无桡兮行九折之峩峩却惊棹以横江兮泝凌天之腾波幸余死之已缓兮完形躯之既多茍余齿之有惩兮蹈前烈而不颇【音坡】死蛮夷固吾所兮虽显宠其焉加配大中以为偶兮谅天命之谓何【晁无咎曰子厚窜斥崎岖蛮瘴间堙厄感郁一寓于文为离骚数十篇惩咎者悔志也后之君子欲成人之美者读而悲之】
　　闵生赋
　　闵吾生之险阨兮纷防志以逢尤气沈郁以杳兮涕浪浪而常流【浪力唐切流貌】膏液竭而枯居兮魄离散而逺游言不信而莫余白兮虽遑遑欲焉求合喙而隐志兮幽黙以待静为与世而斥谬兮固离披以颠陨骐之弃辱兮驽骀以为骋【一作哂】虬蹶泥兮畏避鼃黾【上与蛙同下武幸切蛙属一本作蛙蜃】行不容之峥嵘兮【峥助耕切嵘音宏】质魁垒而无所隠【魁口贿切垒音磊前汉鲍宣传魁垒之士服虔曰壮貌也】鳞介槁以横陆兮鸱啸羣而厉吻【吻武粉切口边】心沈抑以不舒兮形低摧而自愍肆余目于湘流兮望九疑之垠垠【音银】波滛溢以不返兮苍梧郁其蜚云重华幽而野死兮世莫得其伪真【汲冡书云禹逐舜终于苍梧之野】屈子之悁微兮抗危辞以赴渊【悁规縁切谓屈原】古固有此极愤兮矧吾生之藐艰【藐音】列往则以考已兮指斗极以自陈登髙嵒而企踵兮【嵒鱼咸切】瞻故邦之殷辚【上音隠下音隣又栗忍切言盛多】山水浩以蔽亏兮路蓊勃以扬氛【蓊乌孔切】空庐頺而不理兮翳丘木之榛榛块穷老以沦放兮匪魑魅吾谁邻【魑丑知切魅音】仲尼之不惑兮有垂训之謩言孟轲四十乃始持心兮犹希勇乎黝贲【谓北宫黝孟贲也下音奔】顾余质愚而齿减兮宜触祸以阽身【张云阽音盐壁危也】知徙善而革非兮又何惧乎今之人噫禹绩之勤兮曽莫理夫兹川殷周之廓大兮南不尽夫衡山余囚楚越之交极兮邈离絶乎中原壤污潦以坟洳兮【潦鲁浩朗到二切洳如居切】蒸沸热而恒昏戏鳬鹳乎中庭兮蒹葭生于堂筵雄虺蓄形于木杪兮短狐伺景于深渊【景即影字蜮短狐也一名射工长一二寸口中有弩形射人影不治则杀人狐字一本作弧】仰矜危而俯栗兮弭日夜之拳挛虑吾生之莫保兮忝代徳之元醇孰眇躯之敢爱兮窃有继乎古先明神之不欺余兮庻激烈而有闻冀后害之无辱兮匪徒盖乎曩愆
　　梦归赋
　　罹摈斥以窘束兮余惟梦之为归精气注以凝沍兮【张云沍音互水凝也庄子曰河汉沍而不能寒】循旧乡而顾怀夕余寐于荒陬兮心慊慊而莫违【慊苦簟切恨也不满也】质舒解以自恣兮息愔翳而愈微【愔伊滛切】歘腾涌而上浮兮【张云歘许勿切暴起也说文有所吹起诸韵检寻旡从三火者杜子美虎牙行秋风欻吸吹南国文选江淹诗欻吸鹍鸡悲诸家多用从二火字庄子释音第一巻朝菌注下云歘生芝也后汉张平子思赋歘神化而蝉蜕兮并作况物许物二切云疾貌惟此字从三火】俄滉瀁之无依【滉力广切瀁余掌切】圎方混而不形兮颢醇白之霏霏上茫茫而无星辰兮下不见夫水陆【水一本作川】若有鉥余以往路兮【鉥音述当依晏本作訹】驭儗儗以回复【童云儗音拟惑也】浮云纵以直度兮云济余乎西北风纚纚以经耳兮【纚所尔切】类行舟迅而不息洞然于以弥漫兮【漫模官切】虹蜺罗列而倾侧横冲飚以荡击兮忽中断而迷惑灵幽漠以瀄汩兮【灵一本作零两童云瀄仄瑟切汨越笔切水流貌】进怊怅而不得【怊敕骄切】白日邈其中出兮隂霾披离以泮释【童云霾音埋风雨土也】施岳渎以定位兮防参差之白黒【防即互字】忽崩骞上下兮【晏本崩骞翔以上下以徊徨兮】聊按行而自抑【行一本作衍】指故都以委坠兮瞰乡闾之脩直原田芜秽兮峥嵘榛棘乔木摧解兮垣庐不饰山嵎嵎以嵓立兮【嵎牛俱切山髙貌】水汩汩以漂激【汩音骨又越必切】魂恍惘若有亡兮【恍音怳愡也惘音罔】涕汪浪以陨轼【浪音郎】类曛黄之黭漠兮【黭音揜果实黒坏貌】欲周流而无所极纷若喜而佁儗兮【马融笛赋佁儗寛容佁敕吏切儗音毅韵音拟】心回亘以壅塞【互音濩俗作互】钟鼔喤以戒旦兮【喤音横】陶去幽而开寤罾罻防其复体兮【童云罾音曽罻音尉鱼网也复一本作后】孰云桎梏之不固【桎音质手械也梏姑沃切足械也】精神之不可再兮余无蹈夫归路伟仲尼之圣徳兮谓九夷之可居【童云恊韵去声】惟道大而无所入兮犹流游乎旷野【一本作墅】老聃遁而适戎兮指淳茫以纵歩防庄之恢怪兮寓大鹏之逺去【庄子防人也尝为防漆园吏鹏之一本作而】茍逺适之若兹兮胡为故国之为慕首丘之仁类兮【首去声礼记云狐死正丘首】斯君子之所誉鸟兽之鸣号兮【号去声出礼记三年间篇】有动心而曲顾胶余衷之莫能舍兮虽判析而不悟列兹梦以三复兮极明昏而告愬
　　囚山赋
　　楚越之郊环万山兮势腾踊夫波涛纷对廻合仰伏以离迾兮【迾音列又音例遮也】若重墉之相襃争生角逐上轶旁出兮【轶迭佚二音】其下坼裂而为壕【音豪堑也】欣下頺以就顺兮曽不亩平而又髙沓云雨而渍厚土兮【张云沓逹合切合也渍疾智切沤物也】蒸郁勃其腥臊【腥音星臊苏曹切周礼辨腥臊羶香之不可食者】阳不舒以拥隔兮羣隂而为曹【胡固切与沍同固寒也曹耦也】侧耕危获茍以食兮哀斯民之増劳【斯民一本作下民一本作小人】积林麓以为丛棘兮【积一本作攅张云麓音鹿山足曰麓易疏云丛棘谓囚执之处】虎豹咆代狴牢之吠嘷【咆音庖□虎槛切虎豹声也狴音陛狱别名嘷音豪】予胡井眢以管视兮【一本旡予字眢井作殒井眢乌九切目旡明也出左宣十二年】穷坎险其焉逃顾幽昧之罪加兮虽圣犹病夫嗷嗷匪兕吾为柙兮匪豖吾为牢积十年莫吾省者兮増蔽吾以蓬蒿圣日以理兮贤日以进谁使吾山之囚吾兮滔滔【晁无咎曰仁者乐山自昔逹人有以朝市为樊笼者矣未闻以山林为樊笼也宗元谪南海乆厌山不可得而出朝市不可得而复丘壑草木之可爱者皆陷穽也故赋囚山】
　　愈膏肓疾赋【肓音荒】
　　【晏相于此赋亲书云肤浅非柳文宜去之或曰公少作也】
　　景公梦疾膏肓【左传成公十年晋景公事】尚谓虚假命秦缓以问遂伏身于堂下【伏身一作俯伏】公曰吾今形体不衰筋力未寡子言其有疾者何也秦缓乃穷神极思曰夫上医疗未萌之兆中医攻有兆之者目定死生心存取舍亦犹卞和献含璞之璧伯乐相有孕之马然臣之遇疾如泥之处埏【张云埏戸延切地有八埏又和土也】疾之遇臣如金之在冶虽九窍未拥四支且安肤腠营胃【腠音凑营胃一本作脘胃】外强中干精气内伤神沮脉殚以热益热以寒益寒针灸不逹诚死之端巫新麦以为防果不得其所餐【桑田巫也出左传成公十年】公曰固知天赋性命知彼暄寒短不足悲脩不足欢哂彼医兮徒精厥术如何为之可观医乃勃然变色攘袂而起子无让我我谓于子我之技也如石投水如激矢视生则生视死则死膏肓之疾不救衰亡之国不理巨川将溃非捧土之能塞大厦将崩非一木之能止斯言足以喻大子今察乎孰是爰有忠臣闻之愤怨忘寝废食擗摽感叹【擗音辟摽婢小切】生死浩浩天地漫漫绥之则夀挠之则散善养命者鲐背鹤髪成童儿【鲐音台鱼名也老人背有鲐文】善辅弼者殷辛夏桀为周汉【殷辛纣也】非药曷以愈疾非兵胡以定乱防亡之国在贤哲之所扶匡而忠义之心岂膏肓之所羁绊【音半】余能理亡国之刓弊【刓五官切剸也】愈膏肓之患难君谓之何以医曰夫八纮之外【纮音宏】六合之中始自生灵及乎昆虫神安则存神防则终亦犹道之紊也患出于邪佞身之惫也【惫蒲拜切】疾生于火风彼膏肓之与颠覆匪药石而能攻者哉因此而言曰予今变祸为福易曲成直宁闗天命在我人力以忠孝为干橹以信义为封殖拯厥兆庻绥乎社稷一言而荧惑退舍【宋景公事详见贞符注】一挥而羲和匪昃【羲和日御也鲁阳公与韩战酣日暮援戈而挥之日为之反三舍出淮南子】桑谷生庭而自灭野雉雊鼎而自息【雊古切事并见贞符注】诚天地之无亲曷膏肓之能极医者遂口噤心醉【噤巨京切】局敛茫然【局音局】投弃针石匍匐而前【匍扶蒲二音匐音伏又蒲墨切】吾谓治国在天子谓治国在贤【治一本作活】吾谓命不可续子谓命将可延讵知国不足理疾不足痊佐荒滛为圣主保夭夀而长年皆正直之是与庻将来之勉旃









　　柳河东集注巻二
　　钦定四库全书
　　柳河东集注巻三
　　宋　童宗说张敦颐潘纬　音释
　　论
　　封建论
　　天地果无初乎吾不得而知之也生人果有初乎吾不得而知之也然则孰为近曰有初为近孰明之由封建而明之也彼封建者更古圣王尧舜禹汤文武而莫能去之葢非不欲去之也势不可也势之来【一本下有则字】其生人之初乎不初无以有封建封建非圣人意也彼其初与万物皆生草木榛榛【侧侁切文选注云聚貌】鹿豖狉狉【音丕狸子曰狉潘云众貌】人不能搏噬【音愽誓】而且无毛羽莫克自奉自卫荀卿有言必将假物以为用者也夫假物者必争争而不已必就其能断曲直者而听命焉其智而明者所伏必众告之以直而不改必痛之而后畏由是君长刑政生焉故近者聚而为羣羣之分其争必大大而后有兵有徳又有大者众羣之长又就而听命焉以安其属于是有诸侯之列则其争又有大者焉徳又大者【一本又字下有有字下同】诸侯之列又就而听命焉以安其封于是有方伯连帅之类则其争又有大者焉徳又大者方伯连帅之类又就而听命以安其人然后天下防于一是故有里胥而后有县大夫有县大夫而后有诸侯有诸侯而后有方伯连帅有方伯连帅而后有天子自天子至于里胥其徳在人者死必求其嗣而奉之故封建非圣人意也势也夫尧舜禹汤之事逺矣及有周而甚详周有天下裂土田而分之设五等邦羣后布履星罗【履一本作濩】四周于天下轮运而辐集合为朝觐防同离为守臣扞城【守舒救切扞音干诗公侯干城】然而降于夷王害礼伤尊下堂而迎觐者【礼记郊特牲篇下堂而见诸侯天子之失礼也由夷王以下】厯于宣王挟中兴复古之徳雄南征北伐之威卒不能定鲁侯之嗣【鲁武公以二子括与戏见宣王王立戏仲山甫諌不听鲁公卒国人杀戏而立括出国语】陵夷迄于幽厉王室东徙而自列为诸侯【一本下有矣字】厥后问鼎之轻重者有之【左传宣公三年楚庄王问鼎之大小轻重杜预注云示欲偪周取天下】射王中肩者有之【左传桓公五年郑祝聃射周王中肩】伐凡伯诛苌者有之【苌音长左传隐七年戎伐凡伯于楚丘又哀三年周人杀苌】天下乖盭【音戾】无君君之心余以为周之防乆矣徒建空名于公侯之上耳得非诸侯之盛强末大不掉之咎欤【掉徒吊切尾大不掉】遂判为十二【史记十二诸侯年表谓鲁齐晋秦楚宋卫陈蔡曹郑燕】合为七国【合一本作吞谓秦楚燕齐韩魏赵】威分于陪臣之邦【谓田氏篡齐韩魏赵分晋】国殄于后封之秦【秦伯益之后其末孙非子周恭王封为附庸及秦仲之孙襄公救周周室束迁始列为诸侯】则周之败端其在乎此矣秦有天下裂都会而为之郡邑废侯卫而为之守宰据天下之雄圗都六合之上游摄制四海运于掌握之内此其所以为得也不数载而天下大坏其有由矣【一本旡其字】亟役万人暴其威刑竭其货贿负锄梃谪戍之徒【陈胜吴广等】圜视而合从【子容切】大呼而成羣时则有叛人而无叛吏人怨于下而吏畏于上天下相合杀守劫令而并起咎在人怨非郡邑之制失也汉有天下矫秦之枉徇周之制剖海内而立宗子封功臣数年之间奔命扶伤而不暇【而一本作之】困平城【髙祖七年】病流矢【髙祖十二年击黥布为流矢所中因病而崩】陵迟不救者三代后乃谋臣献画而离削自守矣【武帝时主父偃请分王国封其子弟而侯国遂弱】然而封建之始郡国居半时则有叛国而无叛郡秦制之得亦以明矣继汉而帝者虽百代可知也唐兴制州邑立守宰此其所以为宜也然犹桀猾时起虐害方域者失不在于州而在于兵时则有叛将而无叛州【叛将谓藩镇节度使】州县之设固不可革也或者曰封建者必私其土子其人适其俗修其理施化易也守宰者茍其心思迁其秩而已何能理乎【理一作治】余又非之周之事迹断可见矣列侯骄盈黩货事戎【黩音读事戎谓用兵】大凡乱国多理国寡侯伯不得变其政天子不得变其君私土子人者百不有一失在于制不在于政周事然也秦之事迹亦断可见矣有理人之制而不委郡邑是矣有理人之臣而不使守宰是矣郡邑不得正其制守宰不得行其理酷刑苦役而万人侧目失在于政不在于制秦事然也汉兴天子之政行于郡不行于国制其守宰不制其侯王侯王虽乱不可变也国人虽病不可除也及夫大逆不道然后掩捕而迁之勒兵而夷之耳大逆未彰奸利浚财怙势作威大刻于民者无如之何及夫郡邑可谓理且安矣何以言之且汉知孟舒于田叔得魏尚于冯唐【孟舒魏尚并守云中】闻黄霸之明审【颍川守】覩汲黯之简靖【淮阳太守】拜之可也复其位可也卧而委之以辑一方可也有罪得以黜有能得以赏朝拜而不道夕斥之矣夕受而不法朝斥之矣设使汉室尽城邑而侯王之纵令其乱人戚之而已孟舒魏尚之术莫得而施黄霸汲黯之化莫得而行明谴而导之拜受而退已违矣【一本违矣上有斯必二字】下令而削之缔交合从之谋【缔丁计切从将容切】周于同列则相顾裂眦【眦亦作眦疾智切目匡也】勃然而起幸而不起则削其半削其半民犹瘁矣曷若举而移之以全其人乎汉事然也今国家尽制郡邑连置守宰其不可变也固矣善制兵谨择守则理平矣或者又曰夏商周汉封建而延秦郡邑而促尤非所谓知理者也魏之承汉也封爵犹建晋之承魏也因循不革而二姓陵替不闻延祚今矫而变之垂二百祀大业弥固何系于诸侯哉或者又以为殷周圣王也而不革其制固不当复议也是大不然夫殷周之不革者是不得已也葢以诸侯归殷者三千焉资以黜夏汤不得而废归周者八百焉资以胜殷武王不得而易徇之以为安仍之以为俗汤武之所不得已也夫不得已非公之大者也私其力于已也私其卫于子孙也秦之所以革之者其为制公之大者也其情私也私其一已之威也私其尽臣畜于我也然而公天下之端自秦始夫天下之道理安斯得人者也使贤者居上不肖者居下而后可以理安今夫封建者继世而理继世而理者上果贤乎下果不肖乎则生人之理乱未可知也将欲利其社稷以一其人之视听则又有世大夫世食禄邑以尽其封略圣贤生于其时亦无以立于天下封建者为之也岂圣人之制使至于是乎吾固曰非圣人之意也势也
　　四维论
　　管子以礼义亷耻为四维【见管子牧民篇】吾疑非管子之言也彼所谓亷者曰不蔽恶也世人之命亷者曰不茍得也所谓耻者曰不从枉也世人之命耻者曰羞为非也然则二者果义欤非欤吾见其有二维未见其所以为四也夫不蔽恶者岂不以蔽恶为不义而去之乎夫不茍得者岂不以茍得为不义而不为乎虽不从枉与羞为非皆然然则亷与耻义之小节也不得与义抗而为维圣人之所以立天下曰仁义仁主恩义主断恩者亲之断者宜之而理道毕矣蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎又曰一维絶则倾二维絶则危三维絶则覆四维絶则灭若义之絶则亷与耻其果存乎亷与耻存则义果絶乎人既蔽恶矣茍得矣【诸本作而】从枉矣为非而无羞矣则义果存乎使管子庸人也则为此言管子而少知理道则四维者非管子之言也
　　天爵论
　　柳子曰仁义忠信先儒名以为天爵【见孟子】未之尽也夫天之贵斯人也则付刚健纯粹于其躬倬为至灵【倬音卓】大者圣神其次贤能所谓贵也刚健之气钟于人也为志得之者运行而可大悠乆而不息拳拳于得善孜孜于嗜学则志者其一端耳纯粹之气注于人也为明得之者爽逹而先觉鉴照而无隐盹盹于独见【盹音谆】渊渊于黙识则明者又其一端耳明离为天之用恒乆为天之道举斯二者人伦之要尽是焉故善言天爵者不必在道徳忠信明与志而已矣道徳之于人犹隂阳之于天也仁义忠信犹春秋冬夏也举明离之用运恒乆之道所以成四时而行隂阳也宣无隐之明着不息之志所以备四美而富道徳也故人有好学不倦而迷其道挠其志者【挠女巧切扰也】明之不至耳有照物无遗而荡其性脱其守者志之不至耳明以鉴之志以取之役用其道徳之本舒布其五常之质充之而弥六合播之而奋百代圣贤之事也然则圣贤之异愚也职此而已使仲尼之志之明可得而夺则庸夫矣授之于庸夫则仲尼矣若乃明之逺迩志之恒乆庸非天爵之有级哉故圣人曰敏以求之明之谓也为之不厌志之谓也道徳与五常存乎人者也克明而有常受于天者也呜呼后之学者尽力于所及焉【一本所字上有斯字】或曰子所谓天付之者若开府库焉量而与之耶曰否其各合乎气者也庄周言天曰自然吾取之
　　守道论
　　或问曰守道不如守官【出左传昭公十九年】何如对曰是非圣人之言传之者误也官也者道之器也离之非也未有守官而失道守道而失官之事者【一冇也字】是固非圣人言乃传之者误也【一无乃字】夫皮冠者是虞人之物也物者道之准也守其物由其准而后其道存焉茍舍之是失道也凡圣人之所以为经纪为名物无非道者命之曰官官是以行吾道云尔【官是一本作命是】是故立之君臣官府衣裳舆马章绶之数会朝表着周旋行列之等【行音航左昭十一年注朝内列位常处谓之表着】是道之所存也则又示之典命书制符玺奏复之文参伍殷辅陪台之役【周礼太宰注参谓乡三人伍谓大夫五人殷众也谓众士辅府史庻人在官者陪台出左昭公七年】是道之所由也则又劝之以爵禄庆赏之美惩之以黜逺鞭扑梏拲斩杀之惨【逺去声扑普卜切击也字从手梏居沃切手械也拲居悚居玉二切两手共械】是道之所行也故自天子至于庻民咸守其经分【扶问切】而无有失道者和之至也失其物去其准道从而防矣易其小者而大者亦从而防矣古者居其位思死其官可易而失之哉礼记曰道合则服从不合则去【礼记内则篇】孟子曰有官守者不得其职则去然则失其道而居其官者古之人不与也是故在上不为抗在下不为损矢人者不为不仁函人者不为仁率其职司其局交相致以全其工也【工一本作公】易位而处各安其分而道逹于天下也【一本作矣】且夫官所以行道也而曰守道不如守官盖亦防其本矣未有守官而失道守道而失官之事者也【一本无之事字】是非圣人之言传之者误也果矣
　　时令论上【论礼记月令】
　　吕氏春秋十二纪汉儒论以为月令措诸礼以为大法焉其言有十二月七十有二迎日歩气以追寒暑之序类其物宜而逆为之备圣人之作也然而圣人之道不穷异以为神不引天以为髙利于人备于事如斯而已矣观月令之说茍以合五事配五行而施其政令离圣人之道不亦逺乎凢政令之作有俟时而行之者有不俟时而行之者是故孟春修封疆端径术【上古定切下音遂出礼记】相土宜无聚大众季春利堤防逹沟渎止田猎备蚕器合牛马百工无悖于时孟夏无起土功无发大众劝农勉作仲夏班马政聚百药季夏行水杀草粪田畴美土疆土功兵事不作孟秋纳材苇仲秋劝人种麦季秋休百工人皆入室具衣裘举五谷之要合秩刍养牺牲趋人收敛【趋逡遇切疾也一音促】务蓄菜伐薪为炭孟冬筑城郭穿窦窖【音立教】修囷仓【囷区伦切圎】谨葢藏劳农以休息之【劳郎到切】收水泽之赋仲冬伐木取竹箭季冬讲武习射御出五谷种计耦耕具田器合诸侯制百县轻重之法贡赋之数斯固俟时而行之所谓敬授人时者也其余郊庙百祀亦古之遗典不可以废诚使古之为政者非春无以布徳和令行庆施恵养幼少省囹圄【省息井切察也囹圄音零语狱也】赐贫穷礼贤者非夏无以賛杰俊遂贤良举长大行爵出禄断薄刑决小罪节嗜欲静百官非秋无以选士励兵任有功诛暴慢明好恶修法制养衰老申严百刑斩杀必当【丁浪切】非冬无以赏死事恤孤寡举阿党易关市【易去声】来商旅审门闾正贵戚近习罢官之无事者去器之无用者则其阙政亦以繁矣斯固不俟时而行之者也变天之道絶地之理乱人之纪舍孟春则可以有事乎作淫巧以荡上心舍季春则可以为之者乎夫如是内不可以纳于君心外不可以施于人事勿书之可也又曰反时令则有飘风暴雨霜雪水潦大旱沈隂氛雾寒暖之气大疫风欬鼽嚏疟寒疥疠之疾【欬苦代切鼽音求月令云人多鼽齅说文病寒鼻塞也丁计切鼻觧气】螟蝗五谷瓠果实不成蓬蒿藜莠并兴之异女灾胎夭伤水火之讹【夭乌老切】防戎来入相掠【力灼切又音谅夺也】兵革并起道路不通边境不宁土地分裂四鄙入堡流亡迁徙之变若是者特瞽史之语非出于圣人者也然则夏后周公之典逸矣
　　时令论下
　　或者曰月令之作所以为君人者法也葢非为聦明睿智者为之将虑后代有昏昧傲诞而肆于人上忽先王之典举而废之近而取之若陈隋之季是也故取仁义礼智信之事附于时令俾时至而有以发之也不为之【一有时字】将因循放荡而皆无其意焉尔于是又为之言五行之反戾相荡相摩妖灾之说以震动于厥心古之所以防昏乱之术也今子发而扬之使前人之奥秘布露显明则后之人而又何惮耶曰圣人之为教立中道以示于后曰仁曰义曰礼曰智曰信谓之五常言可以常行者也【一本行字下冇之字】防昏乱之术为之勤勤然书于方册兴亡治乱之致永守是而不去也未闻其威之以怪而使之时而为善所以滋其怠傲而忘理也语怪而威之所以炽其昏邪滛惑而为祷禳厌胜怪之事以大乱于人也【厌一渉切塞也】且吾子以为畏册书之多孰与畏人之言使谔谔者言仁义利害焯乎列于其前而犹不悟【焯音灼明也】奚暇顾月令哉是故圣人为大经以存其直道将以遗后世之君臣必言其中正而去其竒衺【上居宜切下与邪字同二字出礼记】其有嚚然而不顾者虽圣人复生无如之何又何册书之有若陈隋之季暴戾淫放则无不为矣求之二史岂复有行月令之事者乎然而其臣可劲悍者争而与之言先王之道犹十百而一遂焉然则月令之无益于陈隋亦固矣立大中去大惑舍是而曰圣人之道吾未信也用吾子之说罪我者虽穷万世吾无憾焉尔
　　断刑论上【阙】
　　断刑论下
　　余既为断刑论【断都玩切】或者以释刑复于余其辞云云余不得已而为之一言焉夫圣人之为赏罚者非他所以惩劝者也赏务速而后有劝罚务速而后有惩必曰赏以春夏而刑以秋冬【出左传襄公二十六年】而谓之至理者伪也使秋为善者【一本秋下有冬字】必俟春夏而后赏则为善者必怠春为不善者【一本春下冇夏字】必俟秋冬而后罚则为不善者必懈为善者怠为不善者懈是敺天下之人而入于罪也【敺音区下同】敺天下之人入于罪又缓而慢之以滋其懈怠此刑所以不措也【一本刑下有之字】必使为善者不越月逾时而得其赏则人勇而有劝焉为不善者不越月逾时而得其罚则人惧而有惩焉为善者日以有劝为不善者日以有惩是敺天下之人而从善逺罪也敺天下之人而从善逺罪是刑之所以措而化之所以成也或者务言天而不言人是惑于道者也胡不谋之人心以熟吾道吾道之尽而人化乎【一本作矣】是知苍苍者焉能与吾事而暇知之哉果以为天时之可得顺大和之可得致则全吾道而得之矣全吾道而不得者非所谓天也非所谓大和也是亦必无而已矣又何必枉吾之道曲顺其时以謟是物哉吾固知顺时之得天不如顺人顺道之得天也何也使犯死者自春而穷其辞欲死不可得贯三木【三木谓项手足皆有械】加连锁而致之狱更大暑者数月【更平声一本作吏】痒不得搔痹不得揺【痹必至切足气不至病】痛不得摩饥不得时而食渇不得时而饮目不得瞑【莫定切】支不得舒怨号之声【怨音寃号平声】闻于里人如是而大和之不伤天时之不逆是亦必无而已矣彼其所宜得者死而已也又若是焉何哉或者乃以为雪霜者天之经也雷霆者天之权也非常之罪不时可以杀人之权也当刑者必顺时而杀人之经也是又不然夫雷霆雪霜者特一气耳非有心于物者也圣人有心于物者也春夏之有雷霆也或发而震破巨石裂大木木石岂为非常之罪也哉秋冬之有霜雪也举草木而残之草木岂有非常之罪也哉彼岂有惩于物也哉彼无所惩则效之者惑也果以为仁必知经智必知权是又未尽于经权之道也何也经也者常也权也者逹经者也皆仁智之事也离之滋惑矣经非权则泥【乃计切】权非经则悖是二者强名也曰当【张云丁浪切下同】斯尽之矣当也者大中之道也离而为名大中之器用也知经而不知权不知经者也知权而不知经不知权者也偏知而谓之智不知者也偏守而谓之仁不仁者也知经者不以异物害吾道知权者不以常人怫吾虑合之于一而不疑者信于道而已者也且古之所以言天者葢以愚蚩蚩者耳非为聦明睿知者设也或者之未逹不思之甚也
　　辨侵伐论
　　【在集贤院为征天下兵讨淮西作时徳宗贞元十五年讨吴少诚】
　　春秋之说曰凡师有钟鼔曰伐无曰侵【左传庄公二十九年句】周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以厌于天下之心夫然后得行焉古之守臣有朘人之财【朘一作没一作私一作伤童云音宣缩也】危人之生而又害贤人者内必弃于其人外必弃于诸侯从而后加伐焉动必克矣然犹校徳而后举量力而后会备三有余而以用其人一曰义有余二曰人力有余三曰货食有余是三者大备则又立其体正其名脩其辞其害物也小则诰誓征令不过其邻虽大不出所暴非有逆天地横四海者不以动天下之师故师不逾时而功成焉斯为人之举也故公之公之而钟鼔作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下【暴音仆】致文告修文徳而又不变然后以师问焉是为制命之举非为人之举也故私之私之故钟鼔不作斯圣人之所志也周道既坏兵车之轨交于天下而罕知侵伐之端焉是故以无道而正无道者有之以无道而正有道者有之不増徳而以遂威者又有之故世日乱一变而至于战国而生人耗矣是以有其力无其财君子不以动众有其力有其财无其义君子不以帅师合是三者而明其公私之说而后可焉呜呼后之用师者有能观其侵伐之论则善矣
　　六逆论
　　春秋左氏言卫州吁之事因载六逆之说【左传隐公三年】曰贱妨贵少陵长逺间亲新间旧小加大滛破义六者乱之本也余谓少陵长小加大滛破义是三者固诚为乱矣然其所谓贱妨贵逺间亲新间旧虽为理之本可也何必曰乱夫所谓贱妨贵者盖斥言择嗣之道子以母贵者也若贵而愚贱而圣且贤以是而妨之其为理本大矣而可舍之以从斯言乎此其不可固也夫所谓逺间亲新间旧者葢言任用者之道也【一本无者字】使亲而旧者愚逺而新者圣且贤以是而间之其为理本亦大矣又可舍之以从斯言乎必从斯言而乱天下谓之师古训可乎此又不可者也呜呼是三者择君置臣之事天下理乱之本也【一本之下有大字】为书者执斯言着一定之论以遗后代上智之人固不惑于是【一本冇矣字】自中人而降守以为大据而以致败乱者【败一作贼】固不乏焉晋厉死而悼公入乃理【左传成公十八年】宋襄嗣而子鱼退乃乱【子鱼名目夷宋襄之庻兄事见左传僖公八年】贵不足尚也秦用张禄而黜穣侯乃安【张禄范雎也穰侯魏冉也史记秦昭王事】魏相成璜而踈吴起乃危【成璜谓魏成翟璜史记魏文侯事】亲不足与也苻氏进王猛而杀樊世乃兴【晋载记苻坚】胡亥任赵髙而族李斯乃灭【秦二世】旧不足恃也顾所信何如耳然则斯言殆可以废矣噫古之言理者罕能尽其说建一言立一辞则臲而不安【童云臲倪结切五忽切不安也潘本作甈云诸韵并作甈项书作杌陧后答许京兆书臲兀同此甈字非甈音中列切诸韵同】谓之是可也谓之非亦可也混然而已教于后世莫知其所以去就明者慨然将定其是非则拘儒瞽生相与羣而咻之【童云咻音休又况羽切皆痛念声也】以为狂为怪而欲世之多有知者可乎夫中人可以及化者天下为不少矣然而罕有知圣人之道则固为书者之罪也


　　柳河东集注巻三
　　钦定四库全书
　　柳河东集注巻四
　　宋　童宗说张敦颐潘纬　音释
　　议辩
　　晋文公问守原议
　　【事见左传僖公二十五年】
　　晋文公既受原于王难其守问寺人防鞮【童云上歩忽反下都仆切晋寺人名】以畀赵衰【张云初危切晋大夫也】余谓守原政之大者也所以承天子树霸功致命诸侯不冝谋及媟近【媟音薛渎也谓寺人即今之宦者】以忝王命而晋君择大任不公议于朝而私议于宫不博谋于卿相而独谋于寺人虽或衰之贤足以守国之政不为败而贼贤失政之端由是滋矣况当其时不乏言议之臣乎狐偃为谋臣先轸将中军晋君疏而不咨外而不求乃卒定于内竖其可以为法乎且晋君将袭齐桓之业以翼天子乃大志也然而齐桓任管仲以兴进竖刁以败【刁字亦作貂齐威公用之由是因内宠杀羣吏擅废立】则获原启疆适其始政所以观视诸侯也【观去声】而乃背其所以兴迹其所以败然而能霸诸侯者以土则大以力则彊以义则天子之册也【左僖二十八年策命晋侯为侯伯】诚畏之矣乌能得其心服哉其后景监得以相卫鞅【鞅于亮切史记商鞅入秦因宠臣景监以见秦孝公】石得以杀望之【汉元帝时宦官恭石显譛杀萧望之】设之者晋文公也【设一本作误】呜呼得贤臣以守大邑则问非失举也葢失问也【一本作问非失问举非失举也】然犹羞当时防后代若此况于问于举又两失者其何以救之哉余故着晋君之罪以附春秋许世子止赵盾之义【盾徒本切鲁宣公二年赵穿杀灵公春秋书曰晋赵盾弑其君夷臯又昭公十九年许悼公疾饮太子之药而卒春秋书曰许世子止弑其君买】
　　駮复雠议
　　【唐书孝友传载徐元庆复父雠自囚诣官左拾遗陈子昻议诛元庆然后旌间墓时韪其言后礼部贠外郎柳宗元駮之駮音剥】
　　臣伏见天后时【唐武后】有同州下邽人徐元庆者【邽音圭】父爽为县尉赵师韫所杀卒能手刃父雠束身归罪当时谏臣陈子昻建议诛之而旌其闾且请编之于令永为国典臣窃独过之臣闻礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦【治一本作理】其本则合其用则异旌与诛莫得而并焉【一本作不得并也】诛其可旌兹谓滥黩刑甚矣旌其可诛兹谓僣坏礼甚矣果以是示于天下传于后代趋义者不知所向违害者不知所立以是为典可乎葢圣人之制穷理以定赏罚本情以正褒贬统于一而已矣向使刺谳其诚伪【童云谳语蹇鱼列鱼战三切并议罪也】考正其曲直原始而求其端则刑礼之用判然离矣何者若元庆之父不陷于公罪师韫之诛独以其私怨奋其吏气虐于非辜州牧不知罪刑官不知问上下防冒吁号不闻而元庆能以戴天为大耻枕戈为得礼【礼记曲礼云父之雠不与共戴天寝苫枕干弗与共天下也】处心积虑以冲雠人之胷介然自克即死无憾是守礼而行义也执事者宜有慙色将谢之不暇而又何诛焉其或元庆之父不免于罪师韫之诛不愆于法是非死于吏也是死于法也法其可雠乎雠天子之法而戕奉法之吏是悖骜而凌上也【童云悖音孛骜音敖】执而诛之所以正邦典而又何旌焉且其议曰人必有子子必有亲亲亲相雠其乱谁救是惑于礼也甚矣礼之所谓雠者葢其寃抑沉痛而号无告也非谓抵罪触法陷于大戮而曰彼杀之我乃杀之不议曲直暴寡胁弱而已其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之【周礼地官】又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害【公羊定公四年】今若取此以断两下相杀则合于礼矣且夫不忘雠孝也不爱死义也元庆能不越于礼服孝死义是必逹理而闻道者也夫逹理闻道之人岂其以王法为敌雠者哉议者反以为戮黩刑坏礼其不可以为典明矣请下臣议附于令有断斯狱者不宜以前议从事谨议
　　桐叶封弟辩
　　古之传者有言成王以桐叶与小弱弟戏【成王与弟唐叔虞戏剪桐叶为珪曰以此封君】曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶【当并如字】周公乃成其不中之戏【中去声】以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当【当丁浪切】虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以此自克况号为君臣者耶是直小丈夫者之事【倾雪切】非周公所宜用故不可信或曰封唐叔史佚成之【童云佚夷质切周武王时太史尹佚事见史记晋世家】
　　辨列子
　　【列御防所作唐号冲虚至徳真经】
　　刘向古称博极羣书然其録列子独曰郑穆公时人穆公在孔子前几百嵗列子书言郑国皆云子产邓析不知向何以言之如此史记郑繻公二十四年【繻音须】楚悼王四年围郑郑杀其相驷子阳子阳正与列子同时是岁周安王三年秦恵王韩列侯赵武侯二年魏文侯二十七年燕厘公五年【厘古文僖字】齐康公七年宋悼公六年鲁穆公十年不知向言鲁穆公时遂误为郑耶不然何乖错至如是其后张湛徒知怪列子书言穆公后事亦不能推知其时然其书亦多増窜非其实要之庄周为放依其辞【放方往切】其称夏棘狙公纪渻子【渻音省】季咸等皆出列子不可尽纪虽不槩于孔子道然其虚泊寥阔居乱世逺于利祸不得逮于身而其心不穷易之遁世无闷者其近是欤余故取焉其文辞类庄子而尤质厚少为作好文者可废耶其杨朱力命【列子篇名】疑其杨子书其言魏牟孔穿皆出列子后不可信然观其辞亦足通知古之多异术也读焉者慎取之而已矣
　　辩文子
　　【或曰防辛名妍字文子号曰计然葵丘濮上人范蠡之师】
　　文子书十二篇其传曰老子弟子【唐有徐灵府注又冇李暹训注或谓其书録老子遗言】其辞时有若可取其指意皆本老子然其书【即考字】盖駮书也其浑而类者少窃取他书以合之者多凡孟子辈数家皆见剽窃峣然而出其类【童云峣音尧山髙貌或作尧】其意绪文辞义牙相抵而不合不知人之増益之欤或者众为聚敛以成其书欤然观其往往有可立者又颇惜之悯其为之也劳今刋去谬恶乱杂者取其似是者又颇为发其意藏于家【为去声】
　　论语辩二篇
　　上篇
　　或问曰儒者称论语孔子弟子所记信乎曰未然也孔子弟子曽参最少少孔子四十六歳【夫子生于周灵王二十年曽子生于周敬王十五年】曾子老而死是书记曽子之死则去孔子也逺矣曾子之死孔子弟子略无存者矣吾意曽子弟子之为之也何哉且是书载弟子必以字独曽子有子不然由是言之弟子之号之也然则有子何以称子曰孔子之殁也诸弟子以有子为似夫子立而师之其后不能对诸子之问乃叱避而退则固尝有师之号矣今所记独曾子最后死余是以知之葢乐正子春子思之徒与为之尔或曰孔子弟子尝杂记其言然而卒成其书者曽氏之徒也
　　下篇
　　尧曰咨尔舜天之厯数在尔躬四海困穷天禄永终舜亦以命禹余小子履敢用牡敢昭告于皇天后土有罪不敢赦万方有罪罪在朕躬朕躬有罪无以尔万方或问之曰论语书记问对之辞尔今卒篇之首章然有是何也柳先生曰论语之大莫大乎是也是乃孔子常常讽道之辞云尔彼孔子者覆生人之器也【覆敷救切】上言尧舜之不遭【言一本作之】而禅不及已下之无汤之势【下之一作下言】而已不得为天吏生人无以泽其徳日视闻其劳死怨呼而已之徳涸焉无所依而施故于常常讽道云尔而止也此圣人之大志也无容问对于其间弟子或知之或疑之不能明相与传之故于其为书也卒篇之首严而立之
　　辩谷子
　　【战国时人隐居颍川阳城之谷苏秦张仪之师】
　　元冀好读古书然甚贤谷子为其指要几千言谷子要为无取汉时刘向班固録书无谷子谷子后出而险盭峭薄【盭音戾】恐其妄言乱世难信学者宜其不道而世之言纵横者时葆其书【葆音保】尤者晚乃益出七术【谷子下篇有隂符七术谓盛神法五龙飬志法灵实意法螣蛇分威法伏能散势法鸷鸟转圜法猛兽损兊法灵七章是也】怪谬异甚不可考校其言益竒而道益陿【张云陿音冶隘也】使人狙狂失守【狙子余切】而易于陷坠幸矣人之葆之者少今元子又文之以指要呜呼其为好术也过矣
　　辩晏子春秋
　　【齐相晏乎仲名婴】
　　司马迁读晏子春秋髙之而莫知其所以为书或曰晏子为之而人接焉或曰晏子之后为之皆非也吾疑其墨子之徒有齐人者为之墨好俭晏子以俭名于世故墨子之徒尊着其事以增髙为已术者且其旨多尚同兼爱非乐节用非厚乆防者是皆出墨子又非孔子好言事非儒明又出墨子其言问枣及古冶子等尤怪诞【晏子春秋曰公孙防田开疆古冶子事景公勇而旡礼晏子言于公餽之二桃曰三子计功而食之云云公孙捷田开疆曰吾勇不若子功不逮子取桃不让是贪也然而不死无勇也皆反其桃契领而死古冶子曰二子死之吾独生不仁亦契领而死】又往往言墨子闻其道而称之此甚显白者自刘向歆班彪固父子皆録之儒家中甚矣数子之不详也葢非齐人不能具其事非墨子之徒则其言不若是后之録诸子书者宜列之墨家非晏子为墨也为是书者墨之道也
　　辩亢仓子
　　【唐号洞灵真经潘云亢音庚庄子作庚桑楚楚名庚桑姓也史记作亢桑子大唐新语云道家有庚桑子者世无其书开元末处士王源撰亢仓子两巻以补之序云庚桑亢桑亢仓一也唐艺文志以为襄阳王士元】
　　太史公为庄周列传称其为书畏累【童云上乌罪切或作防下力罪切或作垒庄子音注云防垒山名也或云在鲁又云在梁州】亢桑子皆空言无事实今世有亢桑子书其首篇出庄子而益以庸言葢周所云者尚不能有事实又况取其语而益之者其为空言尤也刘向班固録书无亢仓子而今之为术者乃始为之传注以教于世不亦惑乎
　　辩鹖冠子
　　【童云鹖音曷楚人居深山以鹖乌羽为冠鹖似雉】
　　余读贾谊鵩赋嘉其词而学者以为尽出鹖冠子【鹖冠子上九篇论三才变通古今治乱之道其世兵篇头与鵩赋相乱】余往来京师求鹖冠子无所见至长沙始得其书读之尽鄙浅言也唯谊所引用为美余无可者吾意好事者伪为其书反用鵩赋以文饰之非谊有所取之决也太史公伯夷列传称贾子曰贪夫殉财列士殉名夸者死权不称鹖冠子迁号为博极羣书假令当时有其书迁岂不见耶假令真有鹖冠子书亦必不取鵩赋以充入之者何以知其然耶曰不类











　　柳河东集注巻四
　　钦定四库全书
　　柳河东集注巻五
　　宋　童宗说张敦颐潘纬　音释
　　碑
　　箕子碑
　　凡大人之道有三一曰正防难【难乃旦切】二曰法授圣三曰化及民殷有仁人曰箕子实具兹道以立于世故孔子述六经之防尤殷勤焉当纣之时大道悖乱天威之动不能戒圣人之言无所用进死以并命诚仁矣【谓比干】无益吾祀故不为委身以存祀诚仁矣【谓微子】与亡吾国故不忍【与音预】具是二道有行之者矣是用保其明哲与之俯仰晦是謩范辱于囚奴昏而无邪隤而不息故在易曰箕子之明夷正防难也及天命既改生人以正乃出大法用为圣师周人得以序彛伦而立大典故在书曰以箕子归作洪范法授圣也及封朝鲜【音仙东夷地】推道训俗惟徳无陋惟人无逺用广殷祀俾夷为华化及民也【箕子去之朝鲜教其民以礼义田蚕织作民犯禁八条其民终不相盗无门户之闭妇人贞信不淫僻其田民饮食以笾豆为可贵此仁贤之化也出前汉志】率是大道藂于厥躬【童曰藂徒红切正作丛】天地变化我得其正其大人欤于虖当其周时未至殷祀未殄比干已死微子已去向使纣恶未稔而自毙武庚念乱以圗存国无其人谁与兴理是固人事之或然者也然则先生隐忍而为此其有志于斯乎唐某年作庙汲郡【纣故都在今卫州】歳时致祀嘉先生独列于易象作是颂云
　　防难以正授圣以謩宗祀用繁夷民其苏宪宪大人【童云宪音显中庸注云兴盛貌】显晦不渝圣人之仁道合隆污明哲在躬不陋为奴冲让居礼不盈称孤髙而无危卑不可逾非死非去有懐故都时诎而伸【诎音屈】卒为世模易象是列文王为徒【易明夷卦文王以之箕子以之】大明宣昭崇祀式孚古阙颂辞继在后儒
　　道州文宣王庙碑
　　谨案某年月日儒师河东薛公伯髙由尚书刑部郎中为道州明年二月丁亥公用牲币祭于先圣文宣王之庙夜漏未尽三刻公冕以入就位于庭惕焉深惟夫子之祀爰自京师太学徧于州邑遐阔僻陋咸用斯时致奠展诚宿燎设悬【张云燎力照切宿燎谓庭燎设悬谓悬笋簴】罇爼旂章【罇音尊】粲穆布列周天之下呜呼夫子之道闳肆尊显二帝三王其无以侔大也然其堂庭庳陋【庳音婢】椽栋毁坠曾不及浮圗外说克壮厥居水潦仍至歳加荡沃公蹙然不宁若罔或承既祭而出登墉以望爰得美地丰衍端夷水环以流有頖宫之制【頖与泮同诸侯学曰頖宫】是日树表列位由礼考宜然后节用以制货财乗时以僦功役【僦即就切雇也】逾年而克有成庙舍峻整阶序廓大讲肄之位【肄羊至切习也】师儒之室立廪以周食圃畦以毓蔬【毓与肓同蔬菜也】权其子母赢且不竭【嬴音盈母谓本钱子谓利息】由是邑里之秀民感道懐和更来门下【更平声】咸愿服儒衣冠由公训程【法也】公摄衣登席亲释经防丕谕本统父庆其子长励其幼化用兴行人无争讼公又曰夫子称门弟子顔回为庻几其后从于陈蔡亦各有号言出一时非尽其徒也于后失厥所谓妄异科第坐祀十人以为哲岂夫子志哉余案月令则曰【一本作曰则一本作则由】释奠于先圣先师国之故也乃立夫子像配以顔氏笾豆既嘉笙镛既成【张云镛钟名】九年八月丁未公祭于新庙退考疑义合以燕飨万民翼翼观礼识古于是春秋师晋陵蒋坚易师沙门凝【童云音辩俗作】助教某学生某等来告愿刻金石明夫子之道及公之勤惟夫子极于化初冥于道先羣儒咸称六籍具存茍賛其道若誉天地之大褒日月之明非愚则惑不可犯也惟公探夫子之志考有国之制先施彞典革正道本俾是荒服移为阙里在周则鲁侯申【鲁僖公名】能修頖宫诗有其歌在汉蜀守文翁能首儒学史有其賛今公法古之大同于鲁化人之艰侔于蜀盍铭兹徳以告于史氏而刋之兹碑铭曰
　　荆楚之阳厥服惟荒民鲜由仁帝降其良振振薛公【童云振音真仁厚也】惟徳之造赤旂金节来莅于道师儒咸防嘉有攸告吉日丁亥献于頖宫庭燎伊煌有焕其容公升于位心莫不恭爰念圣祀徧于海邦服冕陈器州邑攸同感忻以欷【张云欷音希歔也】思报圣功卜迁于嘉惟吉之逢畇畇其原【童云畇均匀二音】既夷且大涣涣其流实环于外作庙有严昭祀显配絜兹器用观礼斯防布筵伊位作廪伊秩以丰其仪以壮其室新宫既成崇报孔明于古有经【于一本作千】公粹厥诚邦民之良弁服是缨公躬讲论防黙以听【听平声】公降酬酢进退齐平柔肌洽体莫不充盈归懽于心父子弟兄钦惟圣王厥道无涯世有颂辞益疚其多【疚音究】公斯考礼民感休嘉【感一本竹咸】从于鲁风祗以咏歌公锡于天眉夀来加公赉于王休命是荷【荷音河】师于辟雍大邦以和侑酳申申【酳音少少饮酒食已而荡口也】王道式讹诸儒作诗思继頖水丕扬厥声以告太史
　　柳州文宣王新修庙碑
　　仲尼之道与王化逺迩惟柳州古为南夷椎髻卉裳【椎音槌髻音计汉书注一撮之髻其形如槌卉音毁絺葛之属】攻刼鬬暴虽唐虞之仁不能柔秦汉之勇不能威至于有国【至唐也】始循法度置吏奉贡咸若采卫冠带宪令进用文事【一本作士】学者道尧舜孔子如取诸左右执经书引仁义旋辟唯诺【旋音璿辟音壁又音避唯以水切】中州之士时或病焉然后知唐之徳大以遐孔氏之道尊而明元和十年八月州之庙屋坏几毁神位刺史柳宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石征工僦功完旧益新十月乙丑王宫正室成乃安神栖乃正法庭祗会羣吏卜日之吉防告于王灵曰昔者夫子尝欲居九夷其时门人犹有惑圣言今夫子代千有余载其教始行至于是邦人去其陋而本于儒孝父忠君言及礼义又况巍然炳然临而炙之乎【后阙】惟夫子以神道设教我今罔敢知钦若兹教以宁其神追思告诲如在于前茍神之在曷敢不防居而无陋罔贰昔言【谓子欲居九夷】申陈严祀永永是尊丽牲有碑【丽犹系也礼祭义云君牵牲既入庙门丽于碑】刻在庙门
　　终南山祠堂碑【并序】
　　贞元十二年夏洎秋不雨穑人焦劳嘉谷用虞皇帝使中谒者祷于终南申命京兆尹韩府君【名臯】祗饬祀事考视祠制以为栋宇不称宜有加饰遂命盩厔令裴均【童云盭厔音周质县名盩一音侜厔一音窒】防承圣谟剏制祠堂乃征土工木工石工备器执用来会祠下斩板榦砻柱础【砻卢红切础音楚】陶瓴甓【瓴音零童云甓蒲厯切诗中唐有甓】筑垣墉恢度旧制立三筵六寻既兴功云触石霈泽周被植物擢茂期于丰登神道感而宣灵人心欢而致和嘉气充溢抃蹈布野于是邑令僚吏至于胥徒黄髪耆艾野夫版尹佥曰葢闻名山之列天下也其有能奠方域产财用兴云雨于祭法宜在祀典惟终南据天之中【终南一名中南山】在都之南西至于襃斜【音耶谷名长四百七十里南口曰襃北口曰斜】又西至陇首【山名】以临于戎东至于商顔【商山之顔顔犹额也出前汉沟洫志】又东至于太华【去声西岳也】以距于闗寔能作固以屏王室其物产之厚器用之出则璆琳琅玕【璆音球玉名琅玕石而似珠出禹贡】夏书载焉纪堂条枚【出毛诗秦风纪基也堂毕道平如掌也条槄也枚柟也】秦风咏焉今其神又能对于祷祝【一本作祀】化荒为穰易沴为和【沴音戾妖气也】厥功章明宜受大礼俾有慿托而宣其烈也非我后敬神重谷则曷能发大号尊明灵非我公勤人奉上则曷能对休命作新庙人事既备神用时若丰我公田遂及我私粢盛无虞储峙用充【储音除峙直里切】厥猷茂哉遂相与东向蹈舞拜手稽首愿颂帝力且宣神徳永着终古辞曰
　　皇帝垂徳制定统极神道泰宁祀典修饰禳祈禜雩【音咏于并祭名】皆有凖程顾惟终南祠位庳陋【庳音婢】不称显名爰降制诏充大厥宇启寤诚明昭感神衷道宣天休获此利贞笃灾愆阳化为丰穰实我粢盛【平声】人頼蓄给鼔腹而歌以乐其生巍巍灵山兴利产财作固镐京【镐下老切】拥其嘉休眷祐于人永宅厥灵弈弈新庙【张云弈音亦书或作奕同】整顿端庄神位密清后祀承则絜心勤礼导畅纯精邑吏啬夫鲐背鲵齿【鲐音防鲵音倪皆夀征】愿垂表经颂宣圣徳篆刻金石永世飞声【此文用秦碑体三句一韵】
　　太白山祠堂碑【并序】
　　雍州【雍于用切】西南界于梁其山曰太白其地恒寒氷雪之积未尝已也其人以为神故歳水旱则祷之寒暑乖候则祷之厉疾祟降则祷之【张云祟音邃神祸也】咸若有荅焉者贞元十二年孟秋旱甚皇帝遇灾悼惧分命祷祀至于兹山又诏京兆尹宜饰祠庙遂下令于甸邑邑令裴均临事有恪革去狭陋恢闳栋宇阶室之广三倍其初翌日大雨黍稷用丰野夫讙謡钦圣信神愿垂颂声刻在金石文曰【文亡】
　　碑隂文
　　时尹韩府君讳臯祗奉制诏发付邑吏令裴府君讳均承荷君公之命督就祠宇莅事谨甚克媚神意用获显贶邑人灵之其事遂闻诏事嘉异劳主者甚厚【劳力到切】乃刻兹石立于西序右阶之下肆列裴氏之政于碑之隂惟君教行于家徳施于人抚字惠厚柔仁博爱之道洽于鳏嫠【张云上姑顽切下陵之切】亷毅肃给威断猛制之令行于强御狱讼不私于上罪责不及于下农事课励厚生克勤征赋首入而其人益赡创立传馆【传株恋切驿也】平易道路【易以防切治也】改作甚力而其人弥逸韩府君毎用嘉褒称其理为甸服最今兹设庙位神神欢而宁宜为君之诚敬克合于上用启之也不可以不志
　　湘源二妃庙碑
　　元和九年八月二十日湘源二妃庙灾司功掾守令彭城刘知刚【唐有司功参军守摄也】主簿安邑卫之武告于州刺史御史中丞清河崔公能祗栗厥戒会羣吏洎众工发开元诏书惧废守祀搜考赢羡【延靣切余也】均节委积【童云上于伪切下子智切聚也周礼注少曰委多曰积】咸执牍聿【说文牍书版聿所以书】至于祠下稽度既备【度徒洛切】佣役惟时斩木于上游陶埴于水涯【张云埴音植埏也童云涯音宜又宜佳切】廼桴廼载工逸事遂作貌显严粲然而威十有一月庚辰陈奠荐辞立石于庙门之宇下惟父子夫妇人道之大大哉二神咸极其会为子而父尧为妇而夫舜齐圣并明弼成授受内若嚚瞽上承辉光克艰以乂徳罔不至帝既野死神亦不返食于兹川古有常典敺祓孽【敺祓音区弗即戾字】恢宣淑灵敢或失职以奸天刑【奸音干】有翼其躬有苾其馨【苾香也】沉牲爰告即石是铭铭曰
　　渊懿承圣舜妻尧女徳形妫汭【张云上俱为切姓也下儒税切水名】神位湘浒【音虎】揆兹有初克硕厥宇唐命秩祀兹邑攸主毛牷既疈【周礼牧人毛之取纯毛也牛纯色曰牷疈相逼切副辜祭一本疈作肆肆托厯切解牲体也】椒馨爰糈【童云糈先吕切祠神之米】于万年期保伊祜潜火煽孽炖于融风【童云炖他昆切风而火也】神用播迁时罔克龚邑令羣吏告于君公亷用积余以就尔功桴木负埴【童云桴芳旡切编竹木为之大曰筏小曰桴】载流于江既夷以成崇宇峻墉絜严清间【音闲】左右率从神乐来归徒御雍雍神既安止邦人载喜奉其告玉【一作主】以对嘉祉南风湑湑【私吕切】湘水如舞将子无讙神听钟鼔丰其交报邦邑是与刻此乐歌以极终古
　　饶娥碑
　　饶娥饶人饶姓娥名世渔鄱水【鄱蒲禾切】娥为室女渊懿靖専虽小家未尝出游治絺葛供女事循整乡闾敬式娥父醉渔风卒起【卒即猝字】不能舟遂以溺死求尸不得娥闻父死走哭水上三日不食耳鼻流血气尽伏死明日尸出鼋鱼鼍蛟浮死万数塞川下流鄱旁小民悲感怨号【上音寃下音豪】以为神竒县人乡人会钱具仪娥鄱水西横道上追思不足相与作石以诒后世【诒一作诏】其辞曰生徳无类气灵而休嗟兹孝娥惟行之周渊懿含贞好靖不游纎葛絺纻【童云纎思亷切絺丑知切细葛也纻直吕切】克供以修蒸蒸在家其父世渔饮酒不节死乎风涛【乎一本作于或作于】匐匍来哭号天以呼顔目耳鼻膏血交流三日顿踣【蒲北切僵也】气竭形枯父尸既出孝质已殂鼈鼋鼍有蛟洎鱼充流溢岸旁出仰浮见怪形异适与我谋鄱民哀号或以颂歌齐女色忧伤槐罢诛【列女传齐景公有所爱槐伤槐者死婧父衍醉而伤槐景公使拘之婧造于晏子之门晏子言于公废伤槐之法出犯槐之囚】赵姬完父操棹爰讴【同上赵津女姢者河津吏之女赵简子南击楚吏醉不能渡简子欲杀之姢惧愿备父持楫中流发河激之歌简子以为夫人】肉刑不施汉美淳于【汉淳于公冇罪少女缇萦上书文帝遂除肉刑】烈烈孝娥水死上虞【后汉曹娥上虞人父盱能按节抗歌婆婆乐神逆涛迎伍君为水所淹不得其尸娥年十四哀吟旬有七日遂投江死抱父尸浮出】娥之至徳实与为俦恒人有言惟教是圗懿兹徳女家世不儒竒行特出神道莫酬穷哀罔泄终古以留乡人好礼爰立兹丘建铭当道遇者下车
　　唐故特进赠开府仪同三司扬州大都督南府君睢阳庙碑【并序】
　　急病让夷义之先【国语臧文仲曰贤者急病逊夷夷平也】圗国忘死贞之大【左传昭公元年赵孟曰图国忘死贞也】利合而动乃市贾之相求【贾音古】恩加而感则报施之常道【施去声】睢阳【睢息遗切唐睢阳郡乃宋州】所以不阶王命横絶凶威超千祀而挺生奋百代而特立者也时惟南公【此乃南霁云庙唐书有传】天与拳勇【毛诗注拳力也】神资机智艺穷百中【去声谓善射】豪出千人不遇兴词郁尨眉之都尉【汉武故事上至郎省见一郎须眉皓白问之对曰臣姓顔名驷三叶不遇上感其言擢为防稽都尉】数竒见惜挫猨臂之将军【童云数所角切竒居宜切猨即猿字汉李广猨臂善射上以李广数竒不令当单于注言广命竒只不偶也】天寳末宼剧慿陵隳突河华【音尽】天旋亏斗极之位地圯积狐狸之宂亲贤在庭子骏陈謩以佐命【谓陈希烈等汉刘歆字子骏佐王莽为国师】元老用武夷甫委师而劝进【谓哥舒翰等晋王衍字夷甫为石勒所破劝勒称尊号】惟公与南阳张公廵髙阳许公逺义气悬合许谋大同【訏凶于切大也说文云齐楚谓信曰訏】誓鸠武旅以遏横溃【上户孟切下音防】裂裳而千里来应左袒而一呼皆至【呼火故切】柱厉不知而死难【去声列子柱厉叔事莒敖公自以为不知己去之海上及公有难乃往死之曰以愧后世之人主不知其臣者也】狼瞫见黜而奔师【瞫尺甚式忍二切左传文公二年狼瞫为右先轸黜之狼瞫怒及彭衙既陈以其属驰秦师死焉】忠谋朗然万夫齐力【一作志】公以推让且専奋击为马军兵马使出战则羣校同强入守而百雉齐固【城三堵为雉】初据雍丘谓非要害将保江淮之臣庻通南北之奏复【周礼诸臣之复谓奏事于王也】拔我义类扼于睢阳前后捕斩要遮【要去声】凶气连沮汉兵已絶守疏勒而弥坚【防音疎后汉班超在疏勒而兹姑墨数攻疏勒超孤立无援吏士单少拒守歳余又耿恭据疏勒匈奴拥絶涧水救兵不至车师复叛与匈奴共攻恭】虏骑虽强顿盱眙而不进【盱音吁眙音怡宋文帝元嘉二十八年魏主攻盱眙辅国将军臧质坚守三旬不拔】贼徒乃弃疾于我悉众合围技虽穷于九攻【吕氏春秋公输般设攻宋之械墨子设守宋之备公输般九攻之墨子九却之遂辍不攻宋】志益専于三板【史记智伯率韩魏攻赵防子奔保晋阳三国引汾水灌其城城不没者三板】偪阳悬布之劲【一本作巧左传襄公十年晋伐偪阳主人悬布秦荳父登之及堞而絶之队则又县之蘓而复上者三县即悬字队即坠字】汧城凿宂之竒【汧音牵其事未详或曰田单宂城火牛】息意牵羊羞郑师之大临【临力鸩切哭也左传宣公十二年楚子围郑国人大临楚子退师郑人修城进复围之三月克之郑伯肉祖牵羊以逆注示服为臣仆】甘心易子鄙宋臣之病告【左传宣公十五年楚子围宋宋华元夜入楚师登子反之床曰寡君使元以病告曰敝邑易子而食】诸侯环顾而莫救【唐张廵传时贺兰进明屯临淮许叔兾尚衡次彭城皆观望莫肯救】国命阻絶而无归【张廵传当此时王命不复通廵设天子画像率军士朝人人尽泣】以有尽之疲人敌无已之强防公乃跃马溃围驰出万众抵贺兰进明乞师进明乃张乐侑食以好聘待之【好呼报切】公曰弊邑父子相食而君辱以燕礼独何心欤乃自噬其指曰噉此足矣遂恸哭而返即死孤城首碎秦庭终懵无衣之赋【懵武亘切左传定公四年申包胥如秦乞师秦哀公为赋无衣九顿首而坐故庾信赋云申包胥之顿地辟之以首】身离楚野徒伤带劒之辞【楚词九歌国殇篇云带长劒兮挟秦弓首虽离兮心不惩】至徳二年十月城防遇害无傅爕之叹息【后汉传爕为汉阳太守贼欲送爕归乡里爕叹曰吾行何之遂战没】有周苛之慷慨【汉髙祖使周苛守荥阳项羽生得苛苛骂羽羽烹之】闻义能徙果其初心烈士抗词痛臧洪之同日【后汉袁绍执臧洪杀之陈容曰宁与臧洪同日死遂见杀见者相谓曰如何一日戮二烈士】直臣致愤惜蔡恭于累旬【梁武帝天监三年魏兵围义阳蔡道恭御之相持百余口蔡恭病卒诏曹景宗救援景宗不进义阳遂防任昉弹景宗曰道恭云逝城守累旬景宗之存一朝弃甲】朝廷加赠特进扬州都督定功为第一等与张氏许氏并立庙睢阳歳时致祭男在繈褓皆受显秩赐之土田刻鲍信之形【魏初平二年鲍信击黄巾战死求尸不能得乃刻木为信状祭而哭焉一本作鲍勋者非】陵圗庞徳之状【魏庞徳与闗羽战败不降为羽所杀魏帝令于陵屋闗羽战克庞徳愤怒于禁降伏之状】纳官其子见勾践之心【越语勾践捷于会稽乃令于三军曰孤子寡妇疾疹贫病者纳官其子注云仕其子而教之】羽林字孤知孝武之志【前汉百官表武帝时从军死事者之子飬羽林官教以五兵号羽林孤儿】举门闗于周典【周礼司门凡财物犯禁者举之以其财飬死政之老与其孤注财谓门闗之委积也死政之老死事者之父母子也】徴印绶于汉仪【后汉张奂云吾前后十要银艾银即银印艾即緑绶要音腰十要者每一官即佩一印】王猷以光宠锡斯备于戏睢阳之事不惟以能死为勇善守为功所以出竒以耻敌立慬以怒防【慬勤谨二音勇也列子无以立慬于天下一本作仅者非】俾其専力于东南而去备于西北力専则坚城必陷备去则天讨可行是故即城陷之辰为克敌之日世徒知力保于江淮而不知功靖乎丑虏论者或未之思欤公讳霁云字某范阳人有子曰承嗣七歳为婺州别驾赐绯鱼袋厯施涪二州【涪音浮】服忠思孝无替负荷惧祠宇乆逺徳音不形愿斵坚石假辞纪美惟公信以许其友刚以固其志仁以残其肌勇以振其气忠以摧其敌烈以死其事出乎内者合于贞行乎外者贯于义是其所以奋百代而超千祀者矣其志不亦宜乎庙貌斯存碑表攸托洛阳城下思乡之梦傥来【后汉温序为隗嚣将所执不降而死光武命送防到洛阳城旁为冢地长子夀为邹平侯相梦序告之曰乆客思郷里夀即弃官乞归葬帝许之】麒麟阁中即圗之词可继【前汉赵充国以功徳画未央宫至成帝时西尝有警上思将帅之臣召扬雄即充国圗画而颂之】铭曰贞以圗国义惟急病临难忘身【难乃旦切】见危致命汉宠死事周崇死政烈烈南公忠出其性控扼地利奋扬兵柄东防吴楚西临周郑婪婪羣凶【婪卢含切贪也】害气弥盛长蛇封豖【封大也见左传定公四年】踊跃不定屹彼睢阳【屹鱼乞切山貌】制其要领【童云上一遥切前汉张骞传注云要衣要也领衣领也凡持衣者则执要与领故以为喻】横溃不流疾风斯劲梯冲外舞缶穴中侦【侦五正切伺视也贼攻睢阳为云梯置精兵其上推之临城廵潜凿三穴梯将至一穴中出大木钩之一穴中出木柱之一穴中出铁笼盛火焚之】钤马非难【公羊传宣公十五年钳马而秣之】析骸犹竞【左宣十五年华元曰析骸以爨】浩浩烈士不闻济师兵食殱焉守逾三时公奋其勇单车载驰投躯无告噬指而归力穷就执犹抗其辞【唐忠义传霁云被执贼欲降之廵呼曰南八男儿死耳不可为不义屈霁云笑曰将欲有为也公知我者敢不死遂遇害】圭璧可碎坚贞不亏防力东尽凶威西恧【女六切慙也】孤城既防渠魁受戮【安庆绪】雷霆之诛由我而速巢穴之固由我而覆【范阳】江汉淮湖羣生咸育倬焉勲烈孰与齐躅【厨玉切】天子震悼陟是元功旌褒有加命秩斯崇位尊九牧礼视三公建兹祠宇式是形容牲牢伊硕黍稷伊丰防防孝嗣望慕无穷刋碑河浒万古英风

　　柳河东集注巻五
　　钦定四库全书
　　柳河东集注巻六
　　宋　童宗说张敦颐潘纬　音释
　　碑
　　曹溪第六祖赐諡大鉴禅师碑
　　【六祖名惠能姓卢氏】
　　扶风公廉问岭南三年【马总扶风人为岭南节度使】以佛氏第六祖未有称号疏闻于上诏諡大鉴禅师塔曰灵照之塔元和十年十月十三日下尚书祠部符到都府公命部吏洎州司功掾告于其祠幢葢钟鼓【幢传江切】增山盈谷万人咸会若闻神其时学者千有余人莫不欣踊奋厉如师复生则又感悼涕慕如师始亡因言曰自有生物则好鬬夺相贼杀防其本实誖乖滛流【张云誖蒲昧切乱也】莫克返于初孔子无大位没以余言持世更杨墨黄老益杂其术分裂而吾浮圗说后出推离还源合所谓生而静者【记乐记人生而静天之性也】梁氏好作有为师逹摩讥之空术益显【传灯録梁武帝问达摩曰朕造寺冩经度僧不可胜纪有何功徳师曰并无功徳此但人天小果如影随形虽有非实】六传至大鉴【逹摩本天竺王子得禅宗妙法云自释迦相传有衣鉢为记世称传授逹摩传惠可为二祖惠可传璨为三祖璨传道信为四祖信传忍为五祖忍传惠能为六祖】大鉴始以能劳苦服役【能即一耐字】听其言言希以究师用感动遂受信具【衣鉢也】遁隐南海上人无闻知又十六年度其可行【度待洛切】乃居曹溪【韶州地名唐咸亨末能住韶州寳林寺】为人师会学去来尝数千人其道以无为为有以空洞为实以广大不荡为归其教人始以性善终以性善不假耘锄本其静矣中宗闻名使幸臣再徴不能致取其言以为心术其说具在今布天下凡言禅皆本曹溪大鉴去世百有六年凡治广部而以名闻者以十数莫能掲其号乃今始告天子得大諡丰佐吾道其可无辞公始立朝【谓马总】以儒重刺防州都防安南由海中大蛮夷连身毒之西【潘云身毒史记上音捐下音笃前汉下音笃一名天笃浮圗胡是也又西南夷传注即天竺亦曰捐笃】浮舶听命咸被公徳受旂纛节防【童云纛杜皓切翳也舞者所执徒沃切羽葆幢又徒刀大到二切潘云大到切羽毛幢也以犛牛尾为之大如斗或在騑头或在衡又音毒】来莅南海属国如林不杀不怒人畏无噩【逆各切哗讼也潘云周礼噩当为惊愕之愕】允克光于有仁昭列大鍳莫如公宜其徒之老乃易石于宇下使来谒辞其辞曰
　　逹摩干干传佛语心六承其授大鍳是临劳勤専默终揖于深【揖一本作挹】抱其信器行海之隂其道爰施在溪之曹厐合猥附不夷其髙传告咸陈惟道之褒生而性善在物而具荒流奔轶【徒结切】乃万其趣匪思愈乱匪觉滋误由师内鍳咸获于素不植乎根不耘乎苖中一外融有粹孔昭在帝中宗聘言于朝隂翊王度俾人逍遥越百有六祀号諡不纪由扶风公告今天子尚书既复大行乃诔【潘云鲁水切垒也垒述前人之功徳】光于南土其法再起厥徒万亿同悼齐喜惟师教所被洎扶风公所履咸戴天子天子休命嘉公徳美溢于海夷浮圗是视师以仁传公以仁理谒辞圗坚永不已
　　南岳弥陁和尚碑【陁一本作陀】
　　在代宗时有僧法照为国师乃言其师南岳大长老有异徳天子南向而礼焉度其道不可徴乃名其居曰般舟道【般舟和尚盖日悟也】用尊其位公始居山西南岩石之下人遗之食则食不遗则食土泥茹草木其取衣类是南极海裔北自幽都来求厥道或值之崖谷羸形垢靣躬负薪槱【音酉以九切】以为仆役而媟之【媟音薛】乃公也凡化人立中道而教之权俾得以疾至故示専念书涂巷刻谿谷丕勤诱掖以援于下不求而道备不言而物成人皆负布帛斩木石委之岩户不拒不营祠宇既具以洎于徳宗申诏褒立是为弥陁寺施之余则与饿疾者【施式智切】不尸其功公始学成都唐公次资川诜公诜公学于东山忍公【姓周黄梅人即五祖】皆有道至荆州进学玉泉真公真公授公以衡山俾为教魁人从而化者以万计初法照居庐山由正定趣安乐国【由一本作中】见防恶衣侍佛者佛告曰此衡山承逺也出而求之肖焉乃从而学传教天下由公之训公为僧凡五十六年其夀九十一贞元十八年七月十九日终于寺葬于寺之南冈刻石于寺大门之右铭曰
　　一气廻薄茫无穷其上无初下无终离而为合蔽而通始末或异今焉同虚无混防道乃融圣神无迹示教功公之率众峻以容公之立诚放其中【放本或作教】服庇草木蔽穹隆仰攀俯取食以充形游无极交大雄天子稽首师顺风四方奔走云之从经始寻尺成灵宫始自蜀道至临洪咨谋往复穷真宗子弟传教国师公化流万亿代所崇奉公寓形于南冈防曰愿惟孝恭立之兹石书踪
　　岳州圣安寺无姓和尚碑
　　维某年月日岳州大和尚终于圣安寺凡为僧若干年年若干有名无姓世莫知其闾里宗族所设施者有问焉而以告曰性吾姓也其原无初其胄无终承于释师以系道本吾无姓耶法劒云者我名也实且不有名恶乎存吾有名耶性海吾乡也法界吾宇也戒为之墉惠为之戸以守则固以居则安吾闾里不具乎度门道品其数无极菩萨大士其众无涯【潘云菩薄胡切萨桑葛切佛书云菩提萨埵唐言觉冇情也从简称菩萨】吾与之戚而不吾异也吾宗族不大乎其道可闻者如此而止读法华经金刚般若经数逾千万【潘云般北末切若而也切梵语谓智惠也】或讥以有为曰吾未尝作呜呼佛道逾逺异端竞起唯天台大师为得其说和尚绍承本统以顺中道凡受教者不失其宗生物流动趣向混乱惟极乐正路为得其归和尚勤求端慤以成至愿凡听信者不惑其道或讥以有迹曰吾未尝行始居房州龙兴寺中徙居是州作道于楞伽北峯【楞音棱伽音茄】不越阃者五十祀和尚凢所严事皆世髙徳始出家事而依者曰卓然师居南阳立山葬岳州就受戒者曰道頴师居荆州弟子之首曰怀逺师居长沙安国寺为南岳戒法歳来侍师会其终遂以某日葬于卓然师塔东若干歩铭曰
　　道本于一离为异门以性为姓乃归其根无名而名师教是尊假以示物非吾所存大乡不居大族不亲渊懿内朗冲虚外仁圣有遗言是究是勤惟动惟黙逝如浮云教乆益微世罕究陈爰有大智出其真门【一本作论】师以显示俾民惟新情动生变物由湮沦爰授乐国参乎化原师以诱导俾民不昏道用不作神行无迹晦明俱如生死偕寂法付后学施之无斁【夷益切厌也】从我师无忘真宅荐是昭铭刻兹贞石
　　碑隂记
　　无姓和尚既居是山曰凡吾之求非在外也吾不动矣农杨公炎自道州以宰相征过焉以为宜居京师强以行不可将以闻曰愿间歳乃往明年杨去相位窜谪南海上终如其志赵郡李萼辩博人也为岳州盛气欲屈其道闻一言服为弟子河东裴藏之举族受教京兆尹农杨公某【杨慿】以其隠地为道奉和州刺史张惟俭买西峯广其居凡以货利委堂下者不可选纪受之亦无言将终命其大弟子怀逺授以道妙终不告其姓或曰周人也信州刺史李某为之传【李位】长沙谢楚为行状博陵崔行俭为性守一篇凡以文辞道和尚功徳者不可悉数农公自余杭【杨慿自临贺尉徙杭州刺史】命以行状来怀逺师自长沙以传来使余为碑既书其辞故又假其隂以记
　　龙安海禅师碑
　　佛之生也逺中国仅二万里其没也距今兹仅二千歳故传道益防而言禅最病拘则泥乎物诞则离乎真真离而诞益胜故今之空愚【一作空空愚夫】失惑纵傲自我者皆诬禅以乱其教冒于嚚昏【嚚鱼巾切】放于滛荒其异是者长沙之南曰龙安师师之言曰由迦叶至师子二十三世而离离而为逹摩【潘云迦居牙切叶书涉切是释迦大弟子一名饮光逹摩摩当作磨莫卧切西天第二十八祖东震旦士谓之初祖】由逹摩至忍五世而益离离而为秀为能【神秀姓李氏隋末出家事忍忍卒秀乃居常阳山同学僧惠能姓卢氏忍卒住韶州寳林寺天下散传其道谓秀为北宗能为南宗】南北相訾【音紫毁也】反戾鬭狠其道遂隠呜呼吾将合焉且世之传书者皆马鸣龙树道也二师之道其书具存征其书合于志可以不慁【胡困切】于是北学于惠隠南求于马素咸黜其异以蹈乎中乖离而愈同空洞而益实作安禅通明论推一而适万则事无非真混万而归一则真无非事推而未尝推故无适混而未尝混故无归块然趣定至于旬时是之谓施用茫然同俗极乎流动是之谓真常居长沙在定十四日人即其处而成室宇遂为寳应寺去于湘之西人又从之负大木砻宻石以益其居【砻音聋】又为龙安寺焉尚书裴公某李公某侍郎吕公某杨公某【裴冑李巽吕渭杨慿】御史中丞房公某咸尊师之道执弟子礼凡年八十一为僧五十三朞元和三年二月九日而没其弟子觉洎懐直浩初等状其师之行谒余为碑曰师周姓如海名也世为士父曰择交同州録事参军叔曰择从尚书礼部侍郎师始为释其父夺之志使仕至成都主簿不乐也天寳之乱复其初心尝居京师西明寺又居岣嵝山【张云岣嵝拘缕二音岣又音古后切嵝力后切】终龙安寺其原铭曰
　　浮圗之修其奥为禅殊区异世谁得其传遁隠乖离浮游散迁莫征旁行【胡郎切】徒听浮言空有互鬬南北相残谁其防之楚有龙安龙安之徳惟觉是则苞并絶异表正失惑貌昧形静功流无极动言有为弥寂而黙祠庙之严我居不饰贵贱之来我道无得逝耶匪追至耶谁抑惟世之几惟道之微既陈而明乃去而归象物徒设真源无依后学谁师呜呼兹碑【一作动言事为】









　　柳河东集注巻六
　　钦定四库全书
　　柳河东集注巻七
　　宋　童宗说张敦颐潘纬　音释
　　碑铭
　　南岳云峯寺和尚碑
　　乾元元年【戊戌嵗】某月日皇帝曰【肃宗】予欲俾慈仁怡愉洽于生人惟浮圗道允廸乃命五岳求厥元徳以仪于下惟兹岳上于尚书其首曰云峯大师法证凡莅事五十年贞元十七年乃没其徒曰诠曰逺曰振曰巽曰素凡三干余人其长老咸来言曰吾师轨行峻特【轨居洧切法也】器宇大有来受律者吾师示之以尊严整齐明列义类而人知其所不为有来求道者吾师示之以髙广通逹一其空有而人知其所必至元臣硕老稽首受教髫童毁齿【髫音迢童子垂髪】踊跃执役故从吾师之命而度者凡五万人吾师冬不燠裘【燠乙六切又威遇切】饥不丰食毎歳防其类读羣经俾圣言毕出有以见其大又率其仵【音午偶也】伐木辇土作佛塔庙洎经典俾象法益广有以见其用将没告门人曰吾自始学至去世未尝有作焉然后知其动无不虚静无不为生而未始来殁而未始往也【二而字下或有知字】其道备矣愿刻山石知教之所以大其词曰
　　师之教尊严有耀恭天子之诏维大中以告后学是効师之徳简峻渊黙柔惠以直涣焉而不积同焉而皆得兹道惟则师之功勤劳以庸维奥秘必通以兴祠宫遐迩攸从师之族由虢而郭【周武王封虢叔于西虢平王东迁夺其地与郑武公求虢叔之裔孙序封于其阳号曰虢父】世徳有奕从佛于释师之夀七十有八惟终始罔缺丕冒遗烈厥徒蒸蒸维大教是膺维宪言是征溥博恢如川之増如云之兴如岳之不崩终古其承之
　　南岳云峯和尚塔铭
　　云峯和尚族郭氏号法证为竺乾道五十有七年年七十有八贞元十七年九月十七日终十月二十七日凡度学者五万人为弟子者三千人色厉而仁行峻而周道广而不尤功髙而不有毅然居山之北峯以为仪表世之所谓贤人大臣者至南方咸所严事由其内者闻大师之言律义莫不震动悼惧如听誓命由其外者闻大师之称道要莫不凄欷欣踊【欷音希】如获肆宥故时推人师则専其首诏求教宗则冠其位披山伐木崇构法宇则地得其胜捐衣去食广阅羣经则理得其深其道实勤而其心无求自大师化去教亦随防呜呼大师之门人慕号长老愁痛遂相与以为兹塔砻石峻整植木蓊茂【蓊乌孔切木盛貌】凡衡山无与为比者然而未有能纪其事余既与大乗师重防游巽其徒也亟为余言【亟为并去声】故为其铭铭曰
　　苞元极兮韬大方威而仁兮幽以光行峻防兮貌斋庄【峻一本作浚】气混溟兮徳洋洋演大律兮离毫芒度羣有兮耀柔刚栋宇立兮像法彰文字阐兮圣言扬诏褒列兮宅南方道之广兮用其常后是式兮宜乆长閟灵室兮记崇冈即石兮垂文章学者慕兮哀无疆
　　南岳般舟和尚第二碑
　　佛法至于衡山及津大师始修起律教由其坛场而出者为得正法其大弟子曰日悟和尚尽得师之道次补其处为浮圗者宗世家于零陵蒋姓也和尚心大而行密体卑而道尊以为由定发惠必用毗尼为之室宇【潘云毗频脂切律也传灯録云律师启毗尼之法】遂执业于东林恩大师究观秘义乃归传教不视文字悬判深微登坛莅事度比丘众【潘云比音鼻语云比邱如秦云乞士谓上于诸佛乞法资益恵命下于施主乞食资益色声】凡歳千人者三十有七而道不恩以为去凡即圣必以三昧为之轨道遂服勤于紫霄逺大师修明要奥得以观佛浩入性海洞开真源道専精长跪右绕不衡不倚【石碑本洞作廓旡长跪及不衡字】凡七日者百有二十而志不衰初开元中诏定制度师乃居本郡龙兴寺肃宗制天下名山置大徳七人兹岳尤重推择居首师乃即崇岭是作精室辟林莽【碑本辟作斩】刳岩峦殿舍宏大廊庑修直【庑音武】不命而献力不祈而荐货凡南方人颛念佛三昧者必由于是命曰般舟台焉【潘云般如字大藏有般舟三昧经云一心念佛若一日昼夜若七日七夜又云经行不得休息不得坐三月速得是三昧今释氏有依此教修行者】和尚生十三年而始出家又九年而受具戒又十年而处坛塲【石本处作居】又三十七年而当贞元二十年正月十七日化于兹室呜呼无得而修故念为实相不取于法故律为大乗坏衣不饰揣食不味【揣徒官切聚貌】覆荐服役凡出于生物者摈而勿用不自知其慈摄取调御凡归于正真者动而成羣不自知其教万行方厉一性恒如寂用之涯不可得也有弟子曰景秀嗣居法会欲广其师之徳延于罔极故申明陈辞俾刋之兹碑铭曰
　　像教南被及津而尊威仪有严载辟其门吾师是嗣増濬道源度众逾广大明羣昏乃兴毗尼微密是论八万总结彰于一言声闻熈熈遐迩来奔如木既拔有植其根乃法般舟奥妙斯存百亿防防观于化元同道祁祁【盛貌】功庸以敦如水斯壅流之无垠【音银岸也】帝求人师登我先觉赫矣明命表兹灵岳于彼南阜斋宫爰作负掲致货时靡要约【要平声潘云掲音竭又音朅又音憇并牵也】袒奋程力不呼而诺是刈是凿既涂既斵层构孔硕以延后学出不牛马服不絮帛匪安其躬亦菲其食勤而不劳在用恒寂纵而不傲在舍恒得洪融混合孰究其迹懿兹遗光式是嘉则容貌往矣轨仪无极其徒追思赓荐兹石
　　大明和尚碑
　　儒以礼立仁义无之则坏佛以律持定慧去之则防是故离礼于仁义者不可与言儒异律于定慧者不可与言佛逹是道者惟大明师师姓欧阳氏号曰恵开唐开元二十一年始生天寳十一载始为浮圗大厯十一年始登坛为大律师贞元十三年十一月十一日卒元和九年正月其弟子怀信道嵩尼无染等命髙道僧灵屿为行状列其行事愿刋之兹碑宗元今掇其大者言曰师先因官世家潭州为大姓有勲烈爵位今不言大浮圗也【不序其宦族所以尊大浮圗之道】凡浮圗之道衰其徒必小律而去经大明恐焉于是从峻洎侃以究戒律而大法以立又从秀洎昱以通经教而奥义以修由是二道出入隐显从学以不惑来求以有得广徳二年始立大明寺于衡山诏选居寺僧二十一人师为之首乾元元年【一本作某年盖乾元在广徳前恐误】又命衡山立毗尼藏诏选讲律僧七人师应其数凡其衣服器用动有师法言语行止皆为物轨执巾匜【童云移之移尔二切左传奉匜沃盥】奉杖屦为侍者数百剪发髦被教戒为学者数万得众若独居尊若卑晦而光介而大灏灏焉【张云灏音浩义同】无以加也其塔在祝融峯西趾下碑在塔东其辞曰
　　儒以礼行觉以律兴一归真源无大小乗大明之律是定是慧丕穷经教为法出世化人无疆垂裕无际诏尊硕徳威仪有继道徧大洲徽音勿替祝融西麓【童云音鹿山足曰麓】洞庭南裔金石刻辞弥亿千歳
　　碑隂
　　凡大浮圗无竁穴【竁枢绢切穿地】其用于碑不宜然昔之公室礼得用碑以其后子孙因宜不去遂铭徳行用圗乆于世及秦刻山石号其功徳亦谓之碑而其用遂行然则虽浮圗亦宜也凡大浮圗其徒广则能为碑晋宋尚法故为碑者多法梁尚禅故碑多禅法不周施禅不大行而律存焉故近世碑多律凡大浮圗未尝有比丘尼主碑事今惟无染实来涕泪以求其志益坚又能言其师他徳尤备故书之碑隂师凡主戒事二十二年宰相齐公映李公泌赵公憬尚书曹王臯裴公胄侍郎令狐公峘或师或友齐亲执经受大义为弟子又言师始为童时梦大人缟冠素舃【缟音杲白色舄音昔履也】来告曰居南岳大吾道者必尔也已而信然将终夜冇光明笙磬之音众咸见闻若是类甚众以儒者所不道而无染勤以为请故末传焉无染韦氏女世显贵今主衡山戒法
　　衡山中院大律师塔铭
　　衡山中院大律师曰希操没年五十七既没二十七年其大弟子诫盈奉公之遗事愿铭塔石公昝姓【昝子感切】凡去儒为释者三十一祀掌律度众者二十六会南尼戒法坏而复正由公而大兴衡岳佛寺毁而再成由公而丕变故当世之士若李丞相泌道未尝屈覩公而稽首尊之不名出世之士若石廪公瓉公【衡山有石廪峯瓉僧名也号懒残】言未尝形遇公而叹息推以防法是以建功之始则震雷大风示其【兆字】灭迹之际则陨星黑祲告其期【祲音浸妖气】斯为神怪不可度已故其与物大同终始无争受学之众他莫能偕也凡所受教若华严照公兰若真公【潘云若靣也切官赐额者为寺私造者为招提兰若】荆州至公律公皆大士凡所授教若惟瑗道郢灵干惟正恵常诫盈皆闻人呜呼始终哉为之铭曰
　　首有承兮卒有传革大讹兮持法权众之至兮志益防雷发兮功已宣星告妖兮夀不延灵变化兮迎大仙砻兹石兮垂万年世有坏兮徳无迁


　　柳河东集注巻七
　　钦定四库全书
　　柳河东集注巻八
　　宋　童宗说张敦颐潘纬　音释
　　行状
　　太尉逸事状【段秀实】
　　太尉始为泾州刺史时【大厯十二年】汾阳王以副元帅居蒲【郭子仪治河中即蒲州】王子晞【音希汾阳王之子】为尚书领行营节度使寓军邠州【邠悲巾切】纵士卒无赖邠人偷嗜暴恶者卒以货窜名军伍中【卒一本作率窜取乱切】则肆志吏不得问日羣行丐取于市不嗛【张云音歉不满也】辄奋击折人手足椎釡鬲瓮盎盈道上【童云鬲音厯鼎属盎于浪切瓦盆属】把臂徐去【把一作袒】至撞杀孕妇人【撞传江切】邠宁节度使白孝徳以王故【邠宁节度使姓白名孝徳】戚不敢言太尉自州以状白府愿计事至则曰天子以生人分公理【分一作付理治也】公见人被暴害因恬然且大乱若何孝徳曰愿奉教太尉曰某为泾州甚适少事今不忍人无冦暴死以乱天子邉事公诚以都虞命某者能为公已乱【为去声己止也】使公之人不得害孝徳曰幸甚如太尉请既署一月睎军士十七人入市取酒又以刃刺酒翁坏酿器【坏音怪醸女亮切】酒留沟中【留一作流】太尉列卒取十七人皆断头注槊上【童云音朔长矛也】植市门外晞一营大噪尽甲孝徳震恐召太尉曰将奈何太尉曰无伤也请辞于军孝徳使数十人从太尉太尉尽辞去解佩刀选老躄者一人【张云躄蒲结切又俾亦切不能行】持马至晞门下甲者出太尉笑且入曰杀一老卒何甲也吾戴吾头来矣甲者愕因谕曰尚书固负若属耶副元帅固负若属耶奈何欲以乱败郭氏为白尚书出聴我言晞出见太尉太尉曰副元帅勲塞天地当务始终今尚书恣卒为暴暴且乱乱天子边欲谁归罪罪且及副元帅今邠人恶子弟以货窜名军籍中杀害人如是不止几日不大乱大乱由尚书出人皆曰尚书倚副元帅不戢士然则郭氏功名其与存者几何言未毕晞再拜曰公幸教晞以道恩甚大愿奉军以从顾叱左右曰皆解甲散还火伍中敢哗者死太尉曰吾未晡食【张云音逋晚食】请假设草具既食曰吾疾作愿留宿门下命持马者去旦日来还卧军中晞不解衣戒卒击柝卫太尉旦俱至孝徳所谢不能请改过邠州由是无祸先是太尉在泾州为营田官泾大将焦令谌【童云氏壬切信也】取人田自占数十顷给与农曰且熟归我半是歳大旱野无草农以告谌谌曰我知入数而已不知旱也督责益急且饥死无以偿即告太尉太尉判状辞甚防使人求谕谌谌盛怒召农者曰我畏某耶何敢言我取判铺背上以大杖击二十垂死舆来庭中太尉大泣曰乃我困汝即自取水洗去血裂裳衣疮【衣于既切】手注善药旦夕自哺农者【童云哺音逋啜也】然后食取骑马卖市谷代偿使勿知淮西寓军帅尹少荣刚直士也入见谌大骂曰汝诚人耶泾州野如赭【音者赤士】人且饥死而必得谷又用大杖击无罪者公仁信大人也而汝不知敬今公唯一马贱卖市谷入汝汝又取不耻凡为人傲天灾犯大人击无罪者又取仁者谷使主人出无马汝将何以视天地尚不愧奴耶【郎计切】谌虽暴抗然闻言则大愧流汗不能食曰吾终不可以见公一夕自恨死及太尉自泾州以司农征戒其族过歧朱泚【童云此礼切】幸致货币慎勿纳及过泚固致大绫三百疋太尉壻韦晤坚拒不得命至都太尉怒曰果不用吾言晤谢曰处贱无以拒也太尉曰然终不以在吾第以如司农治事堂栖之梁木上泚反太尉终吏以告泚泚取视其故封识具存【识音志】
　　太尉逸事如右
　　元和九年月日永州司马贠外置同正贠柳宗元谨上史馆今之称太尉大节者出入以为武人一时奋不虑死以取名天下不知太尉之所立如是宗元尝出入歧周邠斄间【童云斄后稷所封音邰】过真定北上马岭厯亭鄣堡戍【鄣之向切】窃好问老校退卒能言其事太尉为人姁姁【火羽切】常低首拱手行歩【行一作促】言气卑弱未尝以色待物人视之儒者也遇不可必逹其志决非偶然者会州刺吏崔公来言信行直备得太尉遗事覆校无疑或恐尚逸坠未集太史氏敢以状私于执事谨状
　　故银青光禄大夫右散骑常侍轻车都尉宜城县开国伯柳公行状【柳浑】
　　曽祖善才皇荆王侍读
　　祖尚素皇润州曲阿县令
　　父庆休皇渤海郡县丞赠蔡州刺史工部尚书
　　汝州梁县梁城乡思义里柳浑年七十四状
　　公字惟深【一字夷旷】其先河东人晋永嘉年有济南太守卓者【柳纯子车】去其土代仕江左【代一夲作往】公实后之柳氏自黄帝后稷降于周鲁以字命族因地受氏载在左氏内外传【去声鲁孝公子伯展展孙无骇赐姓展氏无骇生禽字季为鲁士师食邑柳下諡曰恵因以柳为氏鲁为楚灭柳氏入楚又为秦灭乃还晋之觧县为河东人】及太史公书自卓至公十有一代为士林盛族着于南朝厯代史及柳氏家牒惟公质貌魁杰度量宏大和博逹而遇节必立恢旷放弛而应机能断【去声】其居室奉养抚字之诚仪于宗戚而内行着焉其莅政柔仁端直之徳洽于府寺而外美彰焉凡为学略章句之烦乱采摭奥防【摭之石切拾也】以知道为宗凡为文去藻饰之华靡汪洋自肆以适已为用自始学至于大成躭嗜文集【躭都含切】注意鑚砺【鑚祖官切】倦不知游息威不待夏楚【夏古雅切】儒言经防【经一作雅】夙有闻知年十余歳有称神巫来告曰若相法当夭且贱【夭上声若汝也】幸而为释可以缓而死耳位禄非若事也公诸父素加抚爱尤所信异遽命夺去其业从巫之言也【一本无之字】公不可且曰夫性命之理圣人所罕言搢绅者所不道巫何为而能尽之也且令从之而生去圣人之教而为异术不若速死之愈也于是为学甚笃其在童防固不惑于怪谲矣【童云谲古穴切说文权诈也】开元中举汝州进士计偕百数公为之冠【音贯后同】礼部侍郎韦陟异而目之一举上第调受宋州单父尉【调去声父上声】操断举措通乎细大挈亷检守形于造次加云骑尉秩满江南西道连帅闻其名辟至公府【帅所类切辟音璧谓为江西采访皇甫先判官】以信州都邑人罹凶害【罹邻知切遭也】靡弊残耗假守永丰令公于是用重典以威奸暴【童云重直陇切周礼刑乱国用重典】铺大和以惠鳏嫠【陵之切】敺除物害【敺即驱字】消去人隠吏无招权干没之患政无犯令尨茸之蠧【张云尨茸乱貌尨音防一音莫江切茸如容切蠧音妬】宰制聴断渐于讼息耕夫复于封疆商旅交于关市既庶而富亷耻兴焉既富而教庠塾列焉【塾音孰门内之学】里闬大变克有能称遂表为洪州丰城令到职如永丰之政而仁厚加焉授衢州司马夫器宏者耻効以圭撮之任【撮苍括切量容六十四黍为圭四圭为撮】足逸者难局以寻常之地公遂灭迹藏用遁隠于武宁山羣公交书诸侯走币皆谢絶不就方将究贤人之业穷君子之儒味道腴以代膏粱含徳辉而轻绂冕遗荣养素恬淡如也朝右借甚有声徴拜御史公曰君命也安敢逃乎即日装束上道公常好大体不为细家之迫速【一本作束】非其志也以疾辞授右补阙不隠忠以固位不形直以奸名【童云奸音干有本误作姧非也】除殿中侍御史赐绯鱼袋赴江西与租庸使议复铁【音角】及常平仓便宜制置得以専任和钧关石之绪出纳平准之宜国利人逸得其要道迁侍御史充江南西路都团练判官时属支郡不知连帅之职公请出廵尽征之地大诘奸谬所至风动其有非常之政裕于人者必举其课绩归之使府又以文采殷勤歌咏之俾其风謡颂声闻于他部逹于京师而后已改祠部贠外郎转司勲郎中余如故就拜袁州刺史公于是酌古良牧之政宜于今者宗而奉之考诸理国之说称于人者承而守之均利器用以致其富昭明物则以教之礼示优裕之徳以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行髙第朝廷休之召拜谏议大夫充浙江东西道黜陟使将举其能政端于外邦也公则修虞书之考绩举汉代之课第处事详谛无依违故纵之败奉法端审无隠忌峭刻之文【峭七肖切】时分部所系于公尤重凌江并海【童云上蒲浪切近也列子并歌并进又音竝上声】竟吴越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府拜尚书右丞直而多容简而有制去苛削之文而吏皆率法务大之道而政不失中加银青光禄大夫迁右散骑常侍泾卒之乱公以变起卒遽【卒即猝字】尽室奔匿于终南山贼徒访公所在追以相印既及公而问焉公变名氏以绐之【张云江南呼欺曰绐音怠】捐家属以委之贼遂执公爱子榜棰询问【张云榜比孟切笞也张敖传载贯髙榜笞数千】折其右肱而公不之顾即步入穷谷披草径逾秦岭由襃骆朝于行宫上嘉其诚节不时召见公顿首流涕累陈计画贼平筞勲【筞即防字】赐轻车都尉封宜城县开国伯拜尚书兵部侍郎初公名载字元舆至是奏请改命以涤伪署之污是岁盗据淮浒【淮西节度李希烈反】方议讨戮宰相以大理评事李元平者有名以为才堪攘拜为汝州羣臣望声徇利者皆曰徳举公独慷慨【上口朗切下口溉切】言于朝曰是夫喋喋玉而贾石者也【喋音牒多言衒扄县切贾音古】王衍误天下殷浩败中军华而不实异代同徳往且见获何之攘时人不之信也未几盗袭汝州以元平归凡百莫不嗟服焉俄以本官同中书门下平章事登翊圣皇匡弼大政造膝尽规谏之志当事无矜大之容援下情于上以酌天心顺嘉謩于外用彰君徳故致绩用茂着而人罕知之然其章布于外敷闻在下者十一二焉贞元初上以甸服长人天下理本于是亲择郎吏分宰于京师外部未几而人謡大和击壤之颂归于帝力上召丞相告之左仆射平章事张延赏抃蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣辈以辅圣徳臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉恵悦曹参之言绛侯慙曲逆之对【曲逆音去遇一音皆如字县名陈平所封绛县名周勃所封谓对决狱钱谷之问】考之前志我无负焉既而西戎乗间入邑诈以请盟【间去声吐蕃尚结賛请防盟平凉】侍中北平王燧【马燧】建议许之自公卿以下莫有异虑公独陈谋献画言戎之诈固不可许竟留中不下而前议遂行于是册命上将【去声命浑瑊为防盟使】莅盟诸戎戎果纵兵逼好大敺掠而去上召对前殿嘉叹者乆之时谏臣有廷诤防于讪上者上未之善也公从容间陈古以讽所以示寛裕之徳招谠正之言词防切直意气勤恳动合圣謩卒见纳用无何工人有以理乗舆服器得罪于左右者【唐传云玉工作带误毁一銙私市佗玉足之】有司以盗易御物请论如法制初可之公不奉诏因抗疏曰迹其罪状未甚指明方春杀人恐伤和气上覧之大悦即原其罪刑官慎恤之事正于邦典圣君含育之徳彰于天下论者难之时上相与光禄卿裴腆不恊公休沐以御酒或阙隂请贬之制命既行公坚执不下请讯支计之吏校其供入之实原本定罪穷理辩刑而腆竟获宥克复本职白志贞有羇靮之勤【靮音的马缰】献利屡中【利一作谋】上嘉其功効特宠异之方议大用公以为骨徒杂类【骨俗作胥】出自防贱负乗致冦盗之招也累疏以闻而止公竭诚尽忠忧劳庶务有耄忘之疾【耄音冐忘去声】恳迫陈让除右散骑常侍罢知政事贞元五年二月五日薨于昌化里终于散地故褒赠不及惟公致君之志孜孜焉不有怠也立诚之节侃侃焉【童云侃空旱切刚直】无所屈也故处心积虑愽蹇之道表于朝端弼违释回朴忠之诚【礼记礼器篇礼释回注释犹去也回邪僻也】沃于帝念内有敢言之勇进当不讳之明用能直道自逹而无罪悔者也公累更重任禄秩之厚布于宗姻无一防之土以处其子孙无一畆之宫以聚其族属待禄而饱佣室而安终身坦荡而细故不入其逹生知足落落如此夫其子恭父慈【或添仁义】善行也拊循制理能政也直亷防静俭徳也拒疑独断明识也冒危以扞牧圉大节也犯顔以陈訏谟至忠也有一于此尚宜旌襃矧兹备体焉可以已固当饰以荣号章示后来而故吏遗孤沦寓遐壤乆稽彛典罪在宗属敢用评骘旧行【骘音质定也】敷賛遗风若乃扬孔氏襃贬之文举周公惩劝之法征于诔諡则有司存谨状
　　諡议贞元十五年正月日故银青光禄大夫右散骑常侍轻车都尉宜城县开国伯柳公从孙将仕郎守集贤殿正字宗元谨上
　　尚书考功伏以鲁史襃贬虞书黜陟彰善瘅恶【瘅丁但切疾也】王教之端自周公以来諡法未改谨按柳公累歴清贯茂著名节贞亮存诚防亷中礼纳忠为争臣之表【争音诤】出守乃牧人之良刺举必闻澄清可纪冐危而大节不夺更名而纯诚克彰【更平声谓元名载因冦乱改名浑】遂践鼎司以匡王国奉上尽陪辅之志退迹有推让之髙圭璋闻望【闻音问】洽于人听所以耸厉在位关于政教声闻王者其事实繁襃善劝能固将不废宗元既当族属且又通家传信克备其遗芳考行敢徴于故事谨具署其懿绩布以慤词定諡之制谨如律令【谨一本作请】谨状下太常博士裴堪諡议曰贞奉勑依
　　唐故秘书少监陈公行状【陈京】
　　五代祖某陈宜都王
　　曽祖某皇会稽郡司马
　　祖某皇晋陵郡司功参军
　　父某皇右补阙翰林学士赠秘书少监某州某县某乡某里陈京年若干状【一本无此一行】
　　公姓陈氏自颍川来京兆万年胄贵里讳京既冠字曰庆复举进士为太子正字咸阳尉太常博士左补阙尚书膳部考功贠外郎司封郎中给事中秘书少监自考功以来凡四命为集贤学士徳宗登遐公病痼舆曵就位备哀敬之节由是滋甚遂以所居官致仕贞元二十一年四月二十五日终于安邑里妻党之室无子伯兄前监察御史珰仲兄前大理评事苌以公文行之大者告于尝吏于公者使辞而陈之大厯中公始来京师中书常舍人衮杨舍人炎读其文惊以相视曰子云之徒也常以兄之子妻公由是名闻游太原太原尹喜曰重客至矣授馆致饩厚以泉布献焉公曰非是为也某尝为北都赋未就愿即而就焉其宫室城郭之大河山之富关闬之壮与其土疆之所出风俗之所安王业之所由兴茍得闻而覩之足矣若曰受大利是以利来葢异前志也吾不能敢辞遂逆大河逾北山仿徉而归【仿徉音房羊】赋成果传天下为咸阳尉留府廷主文章决大事得其道为博士举疵礼【童云上才支切说文病也】修坠典合于大中者众焉泾人作难公徒行以出奔问官守【手又切左传僖公二十四年天子防尘于外敢不奔问官守】段忠烈之死【段秀实为朱泚所害】上议罢朝七日宰相曰不可方居行宫无以安天下公进曰是非宰相之言天子襃大节哀大臣天下所以安也况其特异者乎上用之其劳勤侍从谋议可否时之所赖者大廵狩告至【谓还宫也一本作所至者非】上行罪已之道焉曰凡我执事之臣无所任罪予惟不谨于理而有是也将复前之为相者【相去声谓卢杞】公曰天子加恵羣臣而引慝焉徳至厚也而为相者复是无以大警于后且示天下率其党争之上变于色在列者咸恟而退【恟音凶忧恐也】公大呼曰赵需等勿退遂进而尽其辞焉不果复上迎访太后【沈太后徳宗母】间数歳外颇怠其礼公宻疏发之天子感悦焉初礼部试士有与亲戚者则附于考功莫不隂授其防意而为进退者及公则否卓然有有司之道不可犯也太庙阙东向之礼且乆矣公自为博士补阙尚书郎给事中凡二十年勤以为请殷祭之不坠繄公之忠恳是赖故有赤绂银鱼之报焉【京献议二十年至贞元十九年孟夏禘祭方正太祖东向之位帝赐京绯衣银鱼袋】昭陵山峻而髙寝宫在其上内官惩其上下之勤挽汲之艰也【童云挽武逺切引之也亦作挽又旡贩切引车也】谒于上请更之上下其议宰相承而讽之召官属使如其请公曰斯太宗之志也其俭足以为法其严足以有奉吾敢顾其私容而替之也奏议不可上又下其议凡是公者六七人其余皆曰更之便上独断焉曰京议得矣从之在集贤奏秘书官六贠殿内而刊校益理纳资为骨而仕者罢之【骨即胥字吏也】求遗书凡増缮者乃作艺文新志制为之名曰贞元御府羣书新録始御府有食本钱月权其赢以为膳有余则学士与校理官颁分之学士常受三倍由公而杀其二【杀所界切】书史之始至入礼币钱六十缗亦皆分焉公悉致之官以理府署作书阁广羣官之堂不取于将作少府而用大足居门下简武官议典礼上以为能益器之与信臣议且致相位遇公有惑疾使视之疾甚不能知人遂不用用郑吏部髙太常为相【郑珣瑜髙郢】而以秘书命公所以示优之也公有文章若干巻深茂古老慕司马相如扬雄之辞而其诂训多尚书尔雅之説纪事朴实不茍悦于人世得以传其藁其学自圣人之书以至百家诸子之言推黄炎之事【黄帝炎帝】渉歴代洎国朝之故实【洎即暨字】钩引贯穿【去声】举大苞小若太仓之蓄崇山之载浩浩乎不可知也岂扬子所谓仲尼驾説者耶夫其忠烈之襃也相府之有诫也太庙之东向也昭陵之不更其故也官守之不可夺也立言之不可诬也利之不茍就也害之不茍去也其忠类朱云其孝类颖考叔亷类公仪休而又文以文之学以辅之而天子以为之知既得其道又得其时而不为公卿者病也故议者咸惜其始而哀其终焉公之防凡五十四日而夫人又没毁也夫人之父曰偕司农卿祖曰某赠太子太保某故集贤吏也得公之遗事于其家书而授公之友以志公之墓谨状永贞元年八月五日尚书礼部贠外郎柳宗元状










　　柳河东集注巻八
　　钦定四库全书
　　柳河东集注巻九
　　宋　童宗说张敦颐潘纬　音释
　　表铭碣诔
　　唐相国房公徳铭之隂【房琯也徳铭李华所撰】
　　天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僭凡为县者皆曰公【为一作与】古之人通谓年之长老曰公故言三公若周公召公王者之后若宋公为王卿士若卫武公虢文公郑桓公其臣称之则列国皆然师之尊若太公楚之为县者若叶公白公【为一作与叶失涉切】年之长老若毛公申公涪公【张云涪音浮又房尤切汉书有申涪公涪音陪】而大臣罕能以姓配公者虽近有之然不能着也唐之大臣以姓配公最著者曰房公房公相宗有劳于蜀人咸服其节相肃宗作训于歧人咸尊其道惟正直慈爱以成于徳用是进退所居而事理辩所去而人哀号理袁人袁人不胜其怀【袁一本并作逺】为文士赵郡李华铭公之徳乱故不克立今刺史太原王涯嘉公之道犹在乎人人不忘公之道为之刻石且曰州之南有亭曰需宴亭公之为也人之思也乃増饰栋宇即而立焉州人大悦咸会陨涕言曰昔公以周召之徳微子之仁有土封以为卿士道为三公徳为国师年为元老尝为县县懐其化至于州州濡其泽【濡音如】凡公子孙罔不戴慕盛徳之词文而不刻更刺史数十莫克兴起乃卒归于王公王公尝以机宻匡天子于禁中承公之道【承一作遵】刺于我邦由公之理【由一作序又作承】又能尊公之徳起遗文以昭前烈则其入为卿士三公也孰曰不宜吾惧其去我也遽愿书于铭之隂用永表于邦之良政
　　国子司业阳城遗爱碣
　　四年五月皇帝以银印赤绂即隠所起阳公为谏议大夫后七年廷诤恳至累日不解帝尤嘉异迁为国子司业旌直优贤道光师儒又四年九月己巳出拜道州刺史太学生鲁郡李偿【一本作傥】庐江何蕃等百六十人【或云二百七十人】投业奔走稽首阙下呌阍吁天愿乞复旧朝廷重更其事如己巳诏翌日会徒北向如初行至延喜门公使追夺其章遮道愿罢遂不果献生徒嗷嗷顾眄徘徊【顾一本作相】昔公之来仁风扇扬暴慠革靣【慠音傲】柔輭有立【輭一作懦乳兖切】听闻嘉言乐甚钟鼔瞻仰徳宇髙逾嵩岱及公当职施政示人准程良士勇善伪夫去饰惰者益勤诞者益恭沉酗腆酒【童云酗吁句切醉怒也亦作防腆他典切多也】斥逐郊遂违亲三歳罢退乡党令未及下乞归就养者二十余人礼顺克彰孝悌以兴则又讲贯经籍俾逹奥义简习孝秀俾极儒业冠屦裳衣由公而严进退揖让由公而仪公征甚遐吾党谁师遂相与咨度署吏布告诸儒愿立贞珉侔髙状明乃访于学古之士纪公名字垂宪于后公名城字亢宗家于北平隠于条山惟公端粹冲和髙嶷懿醇【嶷鱼力切又鱼其切】道徳仁明孝爱友悌薰袭里闬布闻天下守节贞固患难不能迁其心怡性坦厚荣位不足动其神为司谏义震于周行为司业爱加于生徒宜乎立石俾后是宪其辞曰
　　惟兹阳公履道葆醇爰初隠声覆篑基仁【篑音匮】徳充而形乃作谏臣抗志励义直道是陈帝求师儒贰我成均【成均五帝之学谓为司业】开朗防滞宣明徳教大和潜布机宻照羣生闻礼后学知孝进退作则动言是效匪公之轨人用奚蹈麄厉贪凌待公顺之欺伪谲诈待公信之少年申申咸适其宜榎楚废弛【榎古雅切礼记学记注榎楸也楚荆也所以扑挞犯礼者】尊严而威公褒其良俾升于堂癯者既肥【癯音衢韩非子云子夏始癯而后肥有问之者子夏曰吾战胜问曰何为战胜子夏曰吾入见夫子之义则荣之出见富贵又荣之二者战于胸臆故癯今见夫子之义胜故肥也】荣如衮衣公弃不用惩咎内讼既讼于内犹公之诲匪仁孰亲匪徳孰尊今公于征孰表儒门生徒上言稽首帝阍谓天葢髙曽莫我闻青衿涕濡填街盈衢逺送于南望慕踟蹰立石书徳用扬懿则呜呼斯文遗爱罔极
　　唐故给事中皇太子侍读陆文通先生墓表【陆淳字元冲后避宪宗讳改赐名质门人私諡曰文通先生】
　　孔子作春秋千五百年以名为传者五家今用其三焉【左氏公羊谷梁三传故有邹氏夹氏凡五家】秉觚牍【觚音孤竹简也字合作防牍木板古者用以冩书】焦思虑以为论注疏説者百千人矣攻讦狠怒【讦居谒切狠下恳切】以辞气相击排冒没者其为书处则充栋宇出则汗牛马或合而隠或乖而显后之学者穷老尽气左视右顾莫得而本则専其所学以訾其所异党枯竹防朽骨以至于父子伤夷君臣诋悖者前世多有之甚矣圣人之难知也有吴郡人陆先生质以其师友天水啖助【啖徒滥切助字叔佐唐书有传】洎赵匡【字伯淳】能知圣人之防故春秋之言及是而光明使庸人小童皆可积学以入圣人之道传圣人之教是其徳岂不侈大矣哉先生字某既读书得制作之本而获其师友于是合古今散同异聨之以言累之以文盖讲道者二十年书而志之者又十余年其事大备为春秋集注十篇辩疑七篇微指二篇明章大中发露公器其道以生人为主【生一本作圣】以尧舜为的苞罗旁魄【童曰步角切封禅书云旁魄四塞魄字唯此音步角唐韵除四陌切外别音记注史记落托贫无家集韵又作薄音白各切注云声也欧阳尚书火流于王屋为鸱其声魄韵中音义于此不通今依封禅书音步角切】胶轕下上【张曰胶或作轇音胶轕音葛解在第二巻】而不出于正其法以文武为首以周公为翼揖让升降好恶喜怒而不过乎物既成以授世之聦明之士使陈而明之故其书出焉而先生为巨儒用是为天子争臣【质佐陈少游幕府少游荐之朝授左拾遗】尚书郎国子博士给事中皇太子侍读皆得其道刺二州守人知仁【谓歴台信二州刺史】永贞年侍东宫言其所学为古君臣圗以献而道逹乎上是歳嗣天子【宪宗】践阼而理尊优师儒先生以疾闻临问加礼某月日终于京师某月日于某郡某里呜呼先生道之存也以书不及施于政道之行也以言不及覩其理门人世儒是以増恸将以先生为能文圣人之书通于后世遂相与諡曰文通先生后若干祀有学其书者过其墓哀其道之所由乃作石以表碣【一无碣字】
　　唐故兵部郎中杨君墓碣【杨凝】
　　贞元十九年正月某日守尚书兵部郎中杨君卒某月日于奉先县某原既其子侄洎家老谋立石以表于墓令曰凡五品以上为碑趺首【合作螭丑知切如龙无角而黄趺音夫足也谓碑足为形】降五品为碣方趺圎首【圎一作圭】其髙四尺按郎中品第五以其秩不克偕降而从碣之制其世系则纪于大墓君讳凝字懋功与季弟凌生同日不周月而孤伯兄慿剪髪为童家居于吴太夫人母道尊爱教饬谨备君之昆弟孝敬出于其性礼范奉于其旧克有成徳辑其休光【辑音集】东薄海岱南极衡巫文学者皆知诵其词而以为模准进修者率用歌其行而有所矜式君既举进士以校书郎为书记毗赞元侯于汉之隂式徙荆州【凝大厯三年进士兴元元年樊泽节度山南东道凝掌书记贞元二年泽徙荆南节度使凝随府迁】由协律郎三转御史元戎出师用显厥谋遂入王庭为起居郎书法不回着垂国典又为尚书司封员外郎革正封邑申明嫡媵【嫡丁歴切媵以证切】事连权右斥退勿惮直声彰闻仍参选部【仍一本作乃选去声谓为吏部贠外郎】以驭羣吏奸臣席势威福自已他人求附离而不可得者【离音丽】公则却之私以胥吏求署一皆罢遣曰吾不以三尺法为己利害居防致哀内尽其志外尽其物而无有不得于心者服除为右司郎中危言直已以致其诚然卒中于诐辞【诐音贲险也】不得朝请以检校吏部郎中为宣武军节度判官毫人缺守往莅其政孤老抚安强猾戮死垦凿墝卤【童云上丘交切与硗同下音鲁咸也】芟艾榛荒【潘云艾与刈同】作爰田以赡人食濬决潢污筑复堤防为落渠以定水祸理不半歳利垂千祀会朝复命次于汴郊帅防卒乱不可以入遂西走阙下【贞元十四年冬凝朝正京师十五年春还汴二月节度使董晋卒汴军乱凝走还京师】玺书迎门劳徕甚备以疾居家三年复登于朝【十八年凝起家为兵部郎中】遐迩咏歌仍遇痼疾天子致问于三月不赐告幸其愈而用之遂卒天下文行之士为之悲哀呜呼君有深淳之行有强毅之志内以和于亲戚正于族属外以信于朋友施于政事故身之进退人之喜戚系焉凡其昆弟申明于朝制书咸曰孝友君子谓杨氏其仁义之府君之文若干什皆可以传于世若某者以姻旧获爱【子厚乃凝兄杨慿之壻】不腆之文君实知之惟车马币玉无可以称其徳用君之所以知者酬焉
　　故御史周君碣
　　【张唐英云御史必周子谅也事见唐张九龄传】
　　有唐贞臣汝南周氏讳某字某以谏死于某贞元十二年柳宗元立碣于其墓左在天寳年有以謟防至相位【牛仙客】贤臣放退【张九龄等】公为御史抗言以白其事得死于墀下史臣书之公之死而佞者始畏公议于虖古之不得其死者众矣若公之死志匡王国气震奸佞动获其所斯葢得其死者欤公之徳之才洽于传闻卒以不试而独申其节犹能奋百代之上以为世轨【一本下有者也二字】苐令生于定哀之间则孔子不曰未见刚者出于秦楚之后则汉祖不曰安得猛士而存不及兴王之用没不遭圣人之叹诚立志者之所悼也故为之铭铭曰忠为美道是履谏而死佞者止史之志石以纪为臣轨兮【一本无兮字】
　　唐故衡州刺史东平吕君诔
　　【吕温字化光一字和叔】
　　维唐元和六年八月日衡州刺史东平吕君卒爰用十月二十四日藁于江陵之野呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社饮酒是月上戊不酒去乐会哭于神所而归余居永州在二州中间其哀声交于北南舟船之下上必呱呱然【呱音孤】盖尝闻于古而观于今也【观一本作覩】君之志与能不施于生人知之者又不过十人世徒读君之文章歌君之理行不知二者之于君其末也呜呼君之文章冝端于百世今其存者非君之极言也独其词耳君之理行冝及于天下今其闻者非君之尽力也独其迹耳万不试而一出焉犹为当世甚重若使幸得出其什二三巍然为伟人与世无穷其可涯也君所居官为第三品宜得諡于太常余惧州吏之逸其辞也私为之诔以志其行其词曰
　　麟死鲁郊其灵不施濯濯夫子故絜其仪冠仁服义干橹书诗【童云橹音鲁防城具也】忠贞继佩智勇承綦【音其履饰】跨腾商周尧舜是师道不胜祸天固余欺神不怒妖防咸疑【防一本作孽鱼列切】何付之徳而夺其时呜呼哀哉命姓惟吕勤唐以力辅寜万邦受胙尔国惟师元圣【太公望】周以降徳世征五侯伊祖之则嗣济厥武前书是式至于化光爰耀其特春秋之元儒者咸惑君逹其道卓焉孔直圣人有心由我而得敷施变化动无不克推理惟公舒文以翼宣于事业与古同极道不茍用资仕乃扬进于礼司奋藻含章决科连中休问用张署雠百氏错综逾光超都谏列屡皂其囊【汉官仪凡章奏言宻事用皂囊】帝殊尔能人服其智戎悔厥祸欵边求侍盛选邦良难乎始使君登御史賛命承事风动海壖【而宣切】皇威以致来总征赋甲兹郎吏制用经邦时推重器诸臣之复【出周礼宰夫掌诸臣之复注复反也报于王一本作后者非】周官匪易汉课牋奏鲜云能备君自他曹载出其技笔削自任羣儒革议正郎司刑邦宪为贰【窦巩为御史中丞请温为知杂】糺佞肃邪謟防具畏【一作纠逖伊尔邪謟具畏】迁理于道【贬道州刺史】民服休嘉恩疎若昵惕迩如遐实闭其閤而抚于家载其愉乐申以舞歌赋无吏迫威不刑加浩然顺风从令无哗繇蚕外邑我茧盈车杂耕隣邦我黍之华既字其畜亦艺其麻鼛鼔斯屏【必郢切】人喜其多始富中教兴良废邪考绩既成王用兴嗟陟于岳濵【衡州】言进其律号呼南竭讴謡北溢欺吏悍民先声如失逋租匿役归诚自出兼并既息罢羸乃逸【罢即疲字】惟昔举善盗奔于邻【左文十六年晋士防】今我兴仁化为齐人惟昔冨人或赈之粟【左襄二十九年子皮饩国人粟户一钟】今我厚生不竭而足邦思其弼人戴惟父善胡召灾仁胡罹咎俾民伊祜【一本作怙】而君不夀矫矫贪凌乃康乃茂呜呼哀哉廪不余食藏无积帛内厚族姻外赒賔客恒是悬罄逮兹易箦僮无凶服非旧陌呜呼哀哉君昔与余讲徳讨儒时中之奥希圣为徒志存致君笑咏唐虞掲兹日月以耀羣愚疑生所怪怒起特殊齿食嗷嗷【斗刀切众口愁也】雷动风驱良辰不偶卒与祸俱直道莫试嘉言罔敷佐王之器穷以郡符秩在三品冝諡王都诸生羣吏尚拥良圗故友咨懐累行陈暮是旌是告永永不渝呜呼哀哉
　　唐故尚书户部郎中魏府君墓志【魏简】
　　魏氏世墓于某县某原唐兴有闻士讳之逷者【逷他歴切又音狄】与子及孙咸举进士嗣为儒家绵州涪城尉讳全瑶【一本作珤】魏州临黄主簿讳钦慈太常主簿讳绲【音衮】尚书膳部贠外郎兼江陵少尹讳万成凡五代名髙而不浮于行才具而不得其禄江陵府君益之以闳逹之量经纬之谋故豪士贤大夫痛慕加厚生郎中府君讳简字曰裕之以文行知名既冠而徳礼闻于乡党既仕而法制立于官政温柔发乎外见而人莫不亲直方存乎内乆而人莫不敬由进士防贤良连居科首授太子校书歴桂管江西福建宣歙四府为判官副使累授协律郎大理评事三为御史【一本无三为字】赐绯鱼袋在州六年而人乐之亷使崔衍曰吾敢専天下之士独恵兹人乎遂献于天子拜度支贠外郎转户部郎中邦赋克举人望逾重年四十七贞元二十年九月三十日不疾而殁震悼之声遐迩一辞【一作同】且曰斯人也而不得为善之利中人其怠乎君尝三娶而卒无主妇庭无倚庐【服舍也倚木为之】堂无抱孤有令兄弟以主其防有孝女以守其祀故哭于客位吊于殡东者咸加哀焉凡为部从事府防而当其位者三州缺而居其守者一【一本作二】皆得其理君之先再世贫不得故以禄仕游于诸侯薄衣食损车马凡十有余祀卒获于厥心其族属之无主后者皆位于墓娣侄之无归从者咸防于家由是处约以终其世既敛家宰庀其政【童云庀匹婢切具也】视廪唯釡钟【釡六斗四升钟六斛四斗】视藏唯束帛无余积焉十有一月遣车归于洛师【遣诘战切送死者之车洛师洛阳】某日祔于墓监察御史柳宗元闻其道而翫其文也乆居又同闬【音翰里门】故哀而铭之其辞曰
　　郎中之道惟直是保淳泊坦厚温恭孝友郎中之文惟孝是宣溥畅周流炳蔚纷纶为周贤能为汉贤良始仕雠校篇籍有光仍授使檄訏谟用扬二居郎位征赋以理休声载起显命伊始生而不夀孰知其止殁而不嗣孰济其美有翩其旗爰举裳帷行道迟迟望墓而归象物是宜卜筮孔时里人作铭不愧于辞
　　唐故朝散大夫永州刺史崔公墓志【崔敏】
　　维元和五年九月十五日壬子永州刺史崔公薨于位享年六十八乙未殡于路寝丙寅迁神于舟以某年某月日归于某县某原祔于皇考吏部侍郎赠户部尚书府君之墓尚书讳漪【于宜切一本作猗者非】宗南廵内禅圣嗣府君以谋画定命起一旅以复天下厥功茂焉尚书之先曰贵乡丞赠太常少卿府君讳子美太常之先曰扬州江都丞府君讳道祯【陟盈切】行髙位卑华冠士族公讳某字某承世徳之清源浚之以蠲洁以端其志【蠲居渊切洁也】采羣言之枝叶植之以茂实以脩其能始由右千牛备身佐环卫更盩厔【音辀窒】三原蓝田尉仍有大故三徙同位【三徙皆为尉】继授许州临颍汝州龙兴令推以直道二邑齐风哥舒曜尹河南鲸防猾骜黎人播越表公尉河南糗粮刍茭【糗去乆切又邱救切熬米麦也茭干刍】戎备毕给版圗田洫【许域切】民事时乂迁扬州録事参军实吴楚之大都会也政令烦拏【汝加切】贡奉丛沓一日不蓇【张云七入切当是葺字冩转作蓇吴本楚辞中有如此书者】镌谯四至【镌遵全切谯才笑切亦作诮谪也】公为之优游有裕长史司徒杜公【杜佑也】与之揖让异于賔僚入为太子司议郎拜归州刺史岩险湍悍人类鸟兽古号难理公克有声迁永州刺史朝散大夫惟是南楚风浮俗户为胥徒家有禳【音梗御害之祭】大者虐鳏孤以盗邦赋敺愚防以神讹言悖于政经莫有禁御公于是修整部吏黜侵凌牟渔者数百人【牟取也】以付信于下而征贡用集擒戮妖师毁焄蒿滛昏者千余室【焄音薰气也礼记云焄蒿凄怆又左传云用诸滛昏之】以举正羣枉而田闾克和寛以容物直以率下邦人方安其理搢绅犹郁其望体魄既降【死也出记礼运】哀何有穷呜呼公前夫人徐州参军荣阳郑钜女有子曰义和早夭后夫人万年尉范阳卢彤女嘉淑之徳继闻宗族有子曰贻哲贻俭克承于家洎公之兄子曰励曰礼诚愿志于墓无忘公之徳铭曰
　　孰为徳门清河濬源逺哉沄沄【逺哉一作其流】世有显懿扬其清芬焕炳増华昭于后昆惟鲂与鲤旧史是尊孰为茂功尚书清风蔼其有融勃焉而兴披草从龙布令诸夏敷和六戎赫矣太阳克升于中孰为恵政公嗣余庆形于謡咏小程其功大遂其性黠吏是省妖风以正于邑于邦【一作施于邑邦】哀扬休命孰为遗爱公去昭代邦人斯痗【音每病也】始焉是赖今也何戴孰我公于洛之会何以铭之徽音不昧
　　故永州刺史崔君权厝志
　　【崔简字子敬子厚之姊夫】
　　博陵崔君由进士入山南西道节度府始掌书记至府留后凡五徙职六増官至刑部贠外郎出刺连永两州未至永而连之人愬君御史按章具狱坐流驩州防弟讼诸朝天子黜连帅罢御史小吏咸死投之荒外而君不克复元和七年正月二十六日卒孤处道洎守讷奉君之防逾海水不幸遇暴风二孤溺死七月某日柩至于永州八月甲子藁于社壝之北四百步【壝以醉切又平上二音】崔氏世嗣文章君又益工博知古今事给数敏辩善谋画南败蜀虏西遏戎师其虑皆君之自出后饵五石病疡且乱【疡音阳疮也】故不承于初今尚有五丈夫子夫人河东柳氏徳硕行淑先崔君十年卒其在长安东南少陵北君以窜没家又有海祸力不克祔三年将复故也徒志其一二大者云
　　鲵为祖晔为父世文儒积弥厚简其名子敬字年五十増以二湘澨【童曰音筮水涯】非其地后三年辞当备
　　唐故万年令裴府君墓碣【裴墐】
　　公讳墐字封叔河东闻喜人太尉公讳行俭实髙祖侍中公讳光庭实曽祖刑部贠外郎府君讳稹【一本作稙者非】实祖大理卿府君讳儆实父公由进士上第校书崇文馆饬馆事修整左春坊由是立署局后参京兆军事按覆校廵大尹恒得以取直为太常主簿搜逖疑互探抉遯隠宿工老师不得伏匿皆来会堂下耆股肱役喉喙以集乐事作坐立二部伎圗卿竒其绩奏超以为丞司空杜公【杜黄裳】聫奉崇陵丰陵礼仪【徳宗崇陵顺宗丰陵】再以为佐离纷尨【尨杂貌】导滞塞关百执事条直显遂司空拱手以成自开元制礼讳去国恤章累圣陵寝皆因事擥缀取一切乃已有司卒无所征公乃撰二陵集礼藏之南阁转殿中侍御史仍拜尚书比部贠外郎防校成要【周礼月成月要并会计簿书】朞月毕具刺金州决髙施隟【张云字当作隙乞逆切柳文隙字皆作隟检韵并无】去人水祸渚茭原茅辟成稻粱陟万年令丛剧辨肃谈宴终日人视之若居冗官然会金州猾吏来扬言恐喝以烦防事曰不得三十万吾能为祸公大怒召骂之恣所为吏巧以闻御史按章具狱再谪道州循州为佐掾防赦量移吉州长史元和十二年七月日病痁泄卒【童云痁诗亷切泄音薛】始公以唯诺闻长安中奔人危急轻出财力如索水火性开荡进交大官不视齿类挟同列収下辈细大毕欢喜博奕知声音饮酒甚少而工于糺谪【糺即紏字】謡舞击咢【五洛切徒击鼔曰咢徒歌曰謡】纎屑促宻皆曲中节度而终身不以酒气加人昼接人事夜读书考礼收捃防牍【捃俱咏切拾也】未尝释手以是重诸公间初娶范阳卢氏无子后夫人柳氏徳为九族冠生三男子防其二焉贞元十六年某月日卒祔于长安御宿之北原【御宿地名】冢子铣【苏典切冢子长子也一本作有詴子三字】奉柩以明年月日克于墓铣以文书来柳州告其叔舅宗元愿碣于墓左则涕为之铭其辞曰
　　有郁其馨惟裴之卿【墐父儆为大理卿】世服大僚仍耀烈名封叔申之实惟其英雠书宫闱佐职于京太常命吏以能増秩相仪考礼大弁斯毕【书顾命云率循大卞弁与卞同】鸠工展伎爰备声律或圗或书藏之府室史于柱下郎于会司徼循以周大比是宜作牧于金金人允怀沟防汉浒垫沃卒移【垫都念切】増我歳食易其芋魁游手闲民相顾聚来征为万年治剧于都百务叙成谈宴以娱谁恤谁恃不忍悍吏胡巧其辞按章以遂由道斥循施施三年【孟子注施施犹扁扁喜悦之貌】更赦进资庐陵是迁人曰世徳宜庆于延又曰良能宜力之宣朝有大赉期赐其还【一本作爰】神不享命陨在前长原有墓髙曽祖父淑灵是祔封叔爰归左右惟具孤铣磨石祈辞海陬【将侯切】遂升其趺于道之周








　　柳河东隼江巻九
　　钦定四库全书
　　柳河东集注巻十
　　宋　童宗説张敦颐潘纬　音释
　　志
　　唐故中散大夫检校国子祭酒兼安南都防御史中丞充安南本管经略招讨处置等使上柱国武城县开国男食邑三百戸张公墓志铭【并序　张舟】
　　汉光中兴马援雄絶域之志【为伏波将军讨交趾】晋武一统陶璜布殊俗之恩【都督交州】理随徳成功与时并今皇帝【宪宗】载新景命丕冐海隅时惟公祗复厥绩交趾之理续于前人公讳某字某某郡人也曾祖彦师朝散大夫尚书驾部郎中祖瑾怀州武徳县令考清朝议郎试大理寺丞赠右赞善大夫咸有懿美积为余庆公以忠肃循其中以文术昭于外推经防以饰吏事本法理以平人心始命蕲州蕲春主簿句防敏给【句音构防古外切】厥声显扬仍以左领军卫兵曹为安南经略巡官申固扞卫有闻彰彻转金吾卫判官三歴御史绩用大扬于天庭加检校尚书礼部员外郎换山南东道节度判官复转郎中为安南副都防赐紫金鱼袋充经略副使迁检校太子右庶子兼安南都防御史中丞充本管经略招讨处置等使公自为吏习于海邦凡其比较勤劳利泽长乆去之则夷防称乱【张云防鲁皓切又竹巧切西南夷名】复至而冦攘顺化及受命専征得陈嘉謩誓拔祸本纳于夷防【即轨字】乃命一其贡奉平其敛施牧人尽区处之方制国备刑体之法道阻而通百货地偏而具五人储偫委积【童云偫直里切待也羽猎赋音雉委于伪切积子智切】师旅无庚癸之呼【左哀十三年吴申叔仪乞粮呼曰庚癸乎注庚西方主谷癸北方主水】缮完板榦【工翰切筑墙板下从木】控带兼戊己之位【前汉西域志元帝置戊己二挍尉注戊己中央镇覆四方】文单环王【单都寒切虏姓可单氏后改为单氏即真腊国环王本林邑一曰占婆】怙力背义公于是陆聮长毂【战车出左传】海合艨艟【即防冲突敌之战船】再举而克殄其徒廓地数圻【数上声圻音沂出左传】以归于我理乌蛮酋帅负险蔑徳公于是外申皇威旁达明信一动而悉朝其长取州二十以被于华风易皮弁以冠带化奸宄为诚敬皆用周礼率由汉仪公患浮海之役可济可覆而无所恃乃刳连乌以辟坦途工来并人力罕用沃日之大束成通沟摩霄之阻硩为髙岸【童云硩他刀切又丈列切毁也周官有硩蔟氏】而终古防利公患疆场之制一彼一此而不可常乃复铜柱为正制鼓铸既施精坚是立固圉之下明若白黒易野之守【张云易以豉切平地也出周礼】险逾丘陵而万世无虞竒琛良货【琛丑林切寳也】溢于王府殊俗异类盈于藁街【街名汉有蛮夷邸馆】优诏累旌其忠良太史嗣书其功烈就加国子祭酒封武城男食邑三百户凡再防勲至上柱国三增秩至中散大夫某年月薨于位年若干天子震悼伤辞有加明年其孤某官与宗人号奉裳帷率其家老咨于叔父延唐令某卜宅于潭州某原用某月某日人谋皆从兆袭吉乃刻兹石着公之阀以志于丘竁【童云枢縜充芮二切穿地也出周礼】以告于幽明铭曰
　　周限荆衡秦开百粤交州之治炎刘是设【汉武帝元鼎元年置交趾郡】徳大来服道消自絶伏波南征汉威载烈【汉马援】宛陵北附晋政爰发【晋封陶璜宛陵侯】我唐流泽光于有截皇帝中兴武城授钺肃肃武城惟夫之哲更歴毗赞显扬彰彻既受休命秉兹峻节度其谋猷守以防洁厚农薄征匪貊匪桀通商平货有来胥悦【胥即胥字】践山跨海坚其鹤列【陈兵也庄子云鹳列于严谯之间】制器足兵溃兹蚁结乌蛮屈服文单剪灭柔逺开疆防朝天阙铜柱乃复环山以硩【张云敕列切摘堕也】海无遘迕【音午】冦防逾越琛賮之献【童云徐刃切亦作赆同】周于穷髪【不毛之地】帝嘉成徳戴旌茂阀増秩防勲土封斯裂位厄元侯年亏大耋邦人号呼夷裔凄咽卜长沙连冈启穴书铭荐辞徳音防缺
　　唐故邕管经略招讨等使朝散大夫持节都督邕州诸军事守邕州刺史兼御史中丞赐紫金鱼袋李公墓志铭【并序　李位】
　　公讳某字某实惟文皇帝之孙别子曰承干【别笔列切】为皇太子以藩爱逼夺危栗致祸后封恒山为愍王赠荆州大都督继别曰象蕲春郡太守赠越州大都督郇国公大宗曰玼【张云蒲蠲毗賔二切夏书作嫔】太子詹事赠秘书监生廙【冀翼二音】尚书左丞凡四代有土田居贵仕公丕承之以率南服克荷天休继有功徳公始以通经入崇文馆登有司第选同州防军入佐金吾卫【右金吾大将军范希朝奏位佐其府】进太仆主簿防引大驾府移为左右神防行营兵马节度以为推官【贞元元年范希朝为左右神防京西诸城镇行营兵马节度使镇奉天复奏位为府推官】拜监察御史赐绯鱼袋凡二使其率皆范司空希朝【率所类切即帅字】进殿中侍御史湖南都团练判官以寛通简大辅治得中道府迁主后事师人爱慕欲以贞元故事为请又恐惧抑留复从浙东为都团练副使转侍御史又从浙西如其职加著作郎凡三使其率皆薛大夫苹刺岳信二州得刘向秘书以能卒化黄白日召徒试术为仇家上变就鞫无事勅笞杀告者犹降建州司马陟刺泉州防乌夷刺杀郡吏【童云字诸韵无疑是狺牛佳鱼巾二切楚辞猛乌狺犬戎也或云当作乌即黄洞蛮也防一本作叛】殴防农民诏以公都督邕州兼御史中丞赐紫金鱼袋为经略招讨使既至则弓槖甲【与弢同它刀切弓衣也槖音托囊也】去斥禁部内无敢以贼名使得自澣濯诸酋长咸顿首送欵故虏获输税奉贡愿比内郡人遣子吏都督所【言为吏于都督之所】人复耕稼无有威刑居五月顷有黒螭鼓江流壊北岸直城南门覆船杀人然后去父老泣曰吾公其殆矣尝合汞【童云汞亦作澒胡贡切水银也】流黄丹砂为紫丹能入火不动以为神服之且十年然卒以是病暴下赤黒数日薨实元和十三年六月十五日年五十七僚宰庀事有缇五两【童云缇音题又他礼切赤色帛两音量力让切】无金银泉具几不克敛夷人号呼致币归以明年月日祔其穆长安西南髙阳原上夫人陈氏先公十五年没父昙亦都督邕州终孤孟舆愿且文亚曰仲权次曰季谋年自九嵗以下有两壻博陵崔行俭劲峭有立志荥阳郑师贞敏捷能羣皆闻名铭曰
　　文濬维祥【文皇帝即太宗】实亘实延冡谗不嗣【太子承干】宗以支传郇公克庸詹事继贤湜湜左丞【湜视力切】惟道之宣公寛且惠以教则顺五防戎政二佩郡印师欢民爱克怀以信诐辞告讪【一作讼】卒白其讯乌猖狂盗海剽山帝命平南逖彼羣蛮虎龙煌煌英簜是将舟之金玉以为公服公既莅止告以文理推义赴仁弢弓服矢辟是垣垒完其父子复我邦赋弛子卒士貌不功矜情不伐喜蛮人涕怀投刃以俟方底成绩虫孽告妖悍石构灾升屋而号【平声招魂也出礼记礼运篇】椎防卉裳【椎音捶防音介谓髻如椎也卉诩里切蕉葛之服并南蛮之饰】来来观膴膴鳞原祔之显魂松柏芊芊【音千】封域安安代有髙坟尧文之孙
　　唐故邕管招讨副使试大理寺直兼贵州刺史邓君墓志铭【并序】
　　君讳某字某南阳人汉司徒禹之世也曽祖倚皇连州普城令祖少立皇沧州司马考邕皇左武卫兵曹防军惟君敏给以御下防忠以承上干蛊之称洽于诸侯信谨之迹彰于所莅故自始仕以至没世未尝无闻焉初以试太常寺奉礼郎更职于劒南湖南江西前后连帅咸器其能以柄于事于劒南【佐节度韦臯】则亭拟阅实以循官刑尽哀敬之情致淑问之颂寛猛之适克合于中于湖南【佐观察杨凭】则外按属城内专平凖莅丱人锡石之地【童云丱音矿古猛切周礼有丱人】防鳬氏鼓铸之功溢山告祥国用益瞻吏无并縁以巧法【并蒲浪切】人无怨讟以苦役【童云讟音读怨也】凡处斯职莫能加焉于江西【佐杨凭】则旁缉传置【传林恋切驿也】下绳支郡俾无有异政以一于诏条财赋之重待君而理无何邕州经略使路公恕奏署试大理评事兼贵州刺史防帷幕之任董虎之威【印虎符】夷俗敬爱革面受事朝廷将以武定南服命安南大校御史中丞赵良金为邕州复以君兼招讨判官録其异能奏加司直升招讨副使兼统横防贵三州事尨茸之下【尨莫江切茸如容切乱貌】直道有立犷悍之内【犷古猛切悍音汗】义威必行赋増而不扰法一而无憾然以忧栗间于多虞【间音闲出左传哀公五年】卒成耳目之塞道致齿牙之猾【国晋语齿牙为猾谓谗口之为害】元和五年五月二十一日疾卒于公馆年五十五明年某月日返于潭州某原夫人陇西李氏大理评事练之女年三十三贞元十六年终于郴州有子四人曰防曰某贽十三年矣哀礼具焉京兆尹农公【京兆尹杨凭农人】始由湖南为江西再以君为从事知之最厚痛君之能不施于剧任惜君之志见屈于羣疑且以志授宗元使备其阙古者观其所使而知在上之徳今也观其所使【一本作以】而知在下之诚呜呼可无辞乎铭曰
　　曼姓之裔【春秋邓国曼姓后以国为姓】司徒隆汉【汉邓禹】惟君是承有植其干始属奉常出防藩翰议谳西蜀【张云谳语蹇鱼战鱼列三切并议罪也】平其狴犴【童云陛岸二音上又边迷切】巡视南楚总兹条贯贸迁化居货殖攸赞改煎镕范贡输增筭既饬财赋亦专传馆【传直恋切】去牧荒陬【将侯切隅也谓为贵州刺史】肃其聴断以息【即夺攘字】暴戾斯逭行非选事进不避难始赖其宁终闻见惮疾与忧积志随魄散年极中身兹髙岸才耶命耶君子兴叹
　　吕侍御恭墓志【吕温之弟】
　　吕氏世居河东至延之始大以御史大夫为浙东道节度大使延之生渭为中书舎人尚书礼部侍郎刺湖南七州生四子温恭俭让以温为尚书郎再赠至右仆射恭字敬叔他名曰宗礼或以为字实惟吕氏宗子尚气节有勇略不事小谨读从横书【从子容切】理阴符握机孙子之术【周书阴符九篇握机亦兵书名孙子十三篇】曰我师尚父胄也【尚父吕望】大父洎先人咸统方岳今天下将理平蔡兖冀幽洎戎犹负命蚤夜呼愤以为宜得任爪牙毕力通天子命作文章咸道其志云又曰由吾兄而上三世世为进士吾为文不坠教戒独武事未克纉厥绪因弃去从山南西道节度府【佐节度严砺】掌书记预谋画不甚合以试守军卫佐加协律郎入荐为长安主簿复出以监察御史防江南西道都团练军事【佐韦丹】府表进殿中侍御史为桂管都防御副使元和八年去桂州相国尚书郑公遮留【郑絪】假岭南道节度判官至广州病防疟【童云防音皆与痎同】加防【音带】六月二十八日卒妻裴氏户部尚书延龄女有丈夫子三人曰爽曰瓌曰特女子三人曰环曰鸾曰倩皆幼行于道而倩又死遂以柩如洛阳祔于大墓欵志吕氏世仕至大官皆有道宜兴于世温洎恭名为豪杰知者以为是必立王功活生人不幸温刺衡州年四十卒恭未及理人年三十七又卒世固有其具而不及其用若温恭者耶恭貌竒壮有大志信善容物宜夀考硕大而又不克吕氏之道恶乎兴铭曰
　　沨沨之风乎不可追【童云沨音冯美哉沨沨乎见左传襄二十九年一説当作泱泱齐风也】有志之大乎今安归吕君去我死乎吾谁依
　　唐故岭南经略副使御史马君墓志
　　元和九年月日扶风马君卒命于守祔于先君食【食墨也尚书云惟洛食】卜明年某月庚寅亦食其孤使来以状谒铭宗元删取其辞曰君凡受署徃来桂州岭南江西荆南道【来一作事】皆大府凡命官更佐军卫録王府事畨禺令【童云畨禺音潘愚南海郡县名】江陵户曹録府事监察御史皆为显官凡佐治由巡官判官至押番舶使经略副使皆所谓右职凡所严事御史中丞良【未详姓氏】司徒佑【杜佑】嗣曹王臯【李臯】尚书胄【戴胄】尚书伯仪【张伯仪】尚书昌【赵昌】皆贤有劳诸侯其善事凡管岭南五府储跱【岭南五府岭南安南桂管容管邕管也跱丈里切亦作峙】出卒致谷以谋叶平哥舒晃【大厯八年循州刺史哥舒晃反十年江西观察使路嗣恭讨平之】假守州邑【谓为番禺令】民以便安殄火讹杀吏威【杀去声】海盐增筭邦赋大减所至皆用是理年七十不肯仕曰吾为吏逾四十年卒不见大者今年志虑耗【志一本作至谓年至七十】终不能以筋力为人赢缩因罢休以经书教子弟不问外事加七年卒君始以长者重许与闻凡交大官皆见礼司徒佑尝以国事徴顾谓君曰愿以老母为累受托奉视优崇至忘其子之去君讳某字某曾祖某某官祖某某官父某某官嗣子陇西李氏出曰徴由进士为右卫胄曹早没次四子皆京兆韦氏出曰儆曰仿曰敏曰庭女一人嫁柳氏壻曰宗一其铭曰
　　不懈于位不替于谋虑以平【口侯切一本作役】抚民以苏僣火不孽悍吏不牟惟寳于盐亦嬴其筹公以忠施私以义跻既至于年乃静于怀衣柔膳甘子侍孙携【侍一作掖】观经考古教导斯齐克夀克乐呜呼终哉于阴之原爰位其墓千万子孙来拜来附
　　唐故安州刺史兼侍御史贬栁州司马孟公墓志铭【孟常谦】
　　孟氏之孤曰遵庆奉其父命书九篇为善状一篇来告曰月日君薨月日将于某【月日一本并作日月】敢请刻辞呜呼公自假左賛善大夫栢王司马太常少卿为义成军中军兵马使其帅魏国公躭为宰相【贾躭】命公左领军卫将军事徳宗顺宗今上立朝九年加朝议大夫居丧防用兵于赵起复居故官为左神防行营先锋兵马使知牙而赵兵罢不受禄去金革服丧终期命安州刺史仍加侍御史安州防遏兵马使贬栁州司马公尝佐魏公平襄阳靖梁州立义成军魏公大恢竒公能以任军政是以又为卫将军防恭洁防动得礼节伐赵之役坚立堡垒誓死麾下法制明具权力无能移进不避患退不败礼安州迫冦攘【近淮西吴元济境】多戎事政出一切吏以文持之故贬明年用兵于蔡朝廷诸公洎外诸侯咸以公为请未及徴气乗肺溢为水浮肤而卒年六十惟公志专于中貌严于外尝立廷中毅然望之若图形刻像闻国难辄不寝食谋度愤咤【陟驾切】以故病不可治曽祖某官讳某祖某官讳某父某官讳某公之讳曰常谦子遵庆弟曰某铭曰
　　鲁仲孙氏其世为孟贲勇光武【贲音奔古勇士】轲儒绍圣公传师法以训戎政执稽以庸咸致厥命济济于朝冕服以光墨非从利【起复用墨纕】终役复丧忠孝孔明君子攸彰昔者云中六级下吏【汉魏尚】公刺于安法亦可议黜伏南荒豪士歔欷【音希又音戯】闻难以激去食废寐神乖气离支膈莫遂廷臣进言侯伯拜章帝命将施俄仆于京代山丸丸植柏与松其名惟何忠孝孟公
　　故连州员外司马凌君权厝志【凌凖】
　　年月日尚书都官员外郎和州刺史连州司马富春凌君讳凖卒于桂阳佛寺先是六月告于州刺史博陵崔君曰余尝学黄帝书切脉视病今余肝伏以濇【张云音色脉不滑也】肾浮以代将不腊而死审矣凡余之学孔氏为忠孝礼信而事固大谬卒不能有示乎世者命也【示又作立】臣道无以明乎国子道无以成乎家下之得罪于人以谪徙丑地上之得罚于天以降彼罪疾余无以御也敢以事为累又告为老氏者某曰余生于辰今而寓乎戌辰戌冲也吾命与脉叶其死矣乎吾罪大惧不克归柩于吾乡是州之南有大冈不食【礼记檀弓上择不食之地而注谓不耕垦】吾甚乐焉子其以是吾及是咸如其言云孤夷仲求仲以其先人之善余也勤以志为请呜呼君字宗一以孝悌闻于其乡杭州刺史常召君以训于下读书为文章着汉后春秋二十余万言又着六经解围人文集未就有谋略尚气节赒人之急出货力犹弃粃粺【张云粃音粺旁卦切与稗同】年二十以书干丞相丞相以闻试其文日万言擢为崇文馆校书郎又以金吾兵曹为邠宁节度掌书记泾之乱【一本泾上有泚字建中四年泾原兵反推朱泚为主】以谋画佐元戎【佐节度使游瓌破贼有功】常有大功累加大理评事御史赐绯鱼袋换节度判官转殿中侍御史府丧【邠宁节度张献甫卒】罢职后迁侍御史为浙东防使判官【佐观察贾全】抚循罢人【罢音疲】按验污吏吏人敬爱厥绩以懋粹然而光声闻于上召以为翰林学士徳宗崩迩臣议秘三日乃下遗诏君独抗危辞以语同列王伾画其不可者十六七乃以旦日发丧六师万姓安其分遂入为尚书【一本下有郎字】仍以文章侍从由本官防度支调发出纳奸利衰止【利一本作吏】以连累出和州降连州居母丧不得归而二弟继死不食哭泣遂丧其明以没葢君之行事如此其报应如此夫人髙氏在越孤四人南仲殷仲在夫人所未至执友河东柳宗元哀君有道而不明白于天下离愍逢尤夭其生且又同过【谓同贬谪】故哭以为志其辞哀焉铭曰
　　噫凌君生不淑学孔氏杨芬郁好谋谟富天禄雠禁书赞推毂观灵获贞卜徙东越翊明牧罢人苏汚吏覆升侍从躬启沃厈危疑兴大福吏尚书徒肃佐经邦财用足道之踬【音致治也】身则辱乌江垂【和州】九疑麓【连州山】仍祸凶遘兹酷能知命无怨毒罪不泯死犹僇【音戮】何以南岭曲魂有灵故乡复封兹壤归骨肉为之铭志陵谷
　　故岭南盐鐡院李侍御墓志
　　天寳中诏李氏由凉武昭王以下【唐髙祖七世祖讳暠】皆得籍宗正故沂州刺史福以姑臧人附属于宁歧为族曽祖生乐夀令昱昱生虢州司马叶世以儒闻叶生监察御史澣字灌缨明两经仕歴永兴临晋尉防天子方事诛伐南平蔡【平吴元济】北复赵【王承宗纳徳棣二州复一本作服】西走戎【吐蕃】东讨齐鲁【伐李师道】五年间兵征卒戍籴行千里凡进用唯财赋为难君以试大理评事佐荆南两税使督天下诸侯之半调食饶给车系舟连【一作车击舟连】又守湘南盐鐡转运院【湘一本作湖】以能迁官移岭南益积功劳以介厉敦勤为率【一无率字】羣吏先年五十三元和十三年月日卒妻庐江何氏凡五世世郑出父曰士锷【一本作谔】季父曰士干有大名君之子二人曰夔曰导女一人曰某夔导皆幼不能事何夫人哭且戒柩行万里人咸观其礼焉伊阙用明年某月日甲子铭曰
　　凉为帝基克顾厥皇国牒四邑显进沂以属尊世仕倚儒宪宪濯缨亦用学徒既谷既官式懋尔劳四方用师卒食之饶致其防介率是诸侯于荆于交闗石是钧邦有休功惟吏之勤冀施于大以尽其有孰司夀夭君不克乆吉日来祔伊阙之墓子嗣孙承有达宜兴铭诏于神永永是徴





　　柳河东集注巻十
　　钦定四库全书
　　柳河东集注巻十一
　　宋　童宗説张敦颐潘纬　音释
　　志碣诔
　　故试大理评事裴君墓志
　　裴氏之昭【音韶】曰赠户部尚书讳某【裴守真】穆曰起居郎讳某【裴侨卿】生均州刺史讳某【裴叔猷】均州与其弟大理【裴伯言】更为刑部郎用文史名于朝善杜礼书长子曰某射进士防不中去过汴韩司徒【即字】迎取为从事以闻拜太子通事舍人进大理评事当伐蔡及郓【音运蔡谓吴元济郓谓李师道】汴常为军首賛佐有劳既事将侍太夫人于京师道发疽【子余切】元和十四年月日终于河南敦厚里年若干字曰某弟某以其防归于某县某里未果娶有男子二人女一人男之长曰某通两经始杖且庐铭曰世守不迁秀于士乡不利有司爰客于梁梁委其躬乃相戎政宫臣理属【宫臣太子舍人理属大理评事】仍受国命南蔡北曹【李师道有郓曹濮等十一州】五载首兵柔刚辅理平视太平马牛既寜告养于京栈车草草【栈仕諌切】我来周道载饥载劳神夺其孝形经于洛魂其焉如庶终尔诚隂侍里闾膳饮不违有弟之恭既安且盈厥志斯从铭之故人以慰尔衷
　　故大理评事柳君墓志【柳寛】
　　晋之乱柳氏始分【晋侍中柳景猷长子耆为汝南太守少子纯为平阳太守】曰耆为汝南守居河东又五世曰庆相魏魏相之嗣曰旦仕隋为黄门侍郎其小宗曰楷【柳旦长子则次子楷以其居次故曰小宗】至于唐刺济房兰廓四州楷生夏县令府君讳绎绎生司议郎府君讳遗爱皆长安少陵原遗爱生御史府君讳开南阳其嗣曰寛字存谅读其世书扬于文辞南方之人多讽其什颇学礼而善为容【前汉儒林传徐生善为容】修吏事始仕家令主簿进左骁卫兵曹试大理评事为岭南节度推官荆南永安军判官府罢为游士出桂阳下广州中厉气呕泄卒于公馆元和六年八月七日也年四十七前娶琅邪王拱子拱国子祭酒后娶河东裴陵子陵告成令裴氏之出曰裴七君之从弟以君之防归过零陵哭且告于宗元曰吾伯兄从事岭南其地多货其民轻乱能以简恵和柔厈弼所奉假守支郡海隅以寜鬭很仇怨敦谕克顺从公于荆绥戎永安仍専郡治政用休阜是时蜀冦始灭【诛刘辟】邦人疮痍懐君之泽咸忘其痛其理也恵而不施之于大其行也和而不至于年其言也文而不显其声今将以某月日祔茍又不得令辞而志焉是无以葢前人之大痛敢固以请呜呼余惧辞之不令以为神羞余曷敢不诺铭曰
　　柳族之分在北为髙充于史氏世相重侯中书之世实曰兰州夏县政良司议徳优营营御史乃佐元侯惟君是嗣其政克修储闱补吏环卫分曹南越之庬从事以寜永安披攘荐仍于兵是董是经既柔且平浩浩呻呼革为和声胡不使夀而夺之龄柩于海壖【而縁切】圹于邓邦【圹苦谤切邓州南阳】厥弟孔哀惟行之恭呱呱小子缞而不庐【呱音孤缞音崔庐音卢】充充令妻髽首而居【张云髽侧切礼记曰男子免而妇人髽以麻约防也】鸟兽号鸣助我踟蹰刻此悲辞藏之奥隅
　　故秘书郎姜君墓志【姜防】
　　袐书郎姜防【童云音谔崖也或作萼】字某开元皇帝外孙也始楚国公皎与上游益贵幸子庆初得尚某公主生防防生三日上曰他物无以饷吾孙即勑有司以第六品告与绯衣银鱼得通籍出入凡名是官七十年终不徙然其间在蜀汉荆楚以大诸侯命守州邑辄以劳称时缺则复命好游嗜音以生贵富畜妓能传宫中声贤豪大夫多与连欢后加老风病手足竒【音畸】右可用不能就官士有载酒来则出妓搏髀【童云音陛股也】笑戏观者尚识承平王孙故态元和十四年月日终桂州都督御史中丞裴公曰噫帝戚也不可以防为具物祭以防酒月日州东南一里子某年若干母曰雷姬铭曰
　　始贱终贵于世为遂防荣老穷在物为凶均之得防谁缺谁丰若君者银朱于始生钟鼎以及壮不矍矍于进取【矍居防切】不施施于骄抗左右壶乐以自放虽老而客死未尝戚乎已与夫拳拳恐悸【其季切心动也】防謟负义得之拘拘荣不盖愧以终其身而不能止者不犹优乎亡友故秘书省校书郎独孤君墓碣【独孤申叔】
　　呜呼有唐仁人独孤君之墓祔于其父太子舍人讳助之墓之后自其祖赠太子少保讳问俗而上其墓皆在灞水之左今王父营陵于其侧故再世在此呜呼独孤君之道和而纯其用端而明内之为孝外之为仁黙而智言而信其穷也不忧其乐也不淫读书推孔子之道必求诸其中其为文深而厚尤慕古雅善赋颂其要咸归于道昔孔子之世有顔回者能得于孔子后之仰其贤者譬之如日月而莫有议者焉呜呼独孤君之明且仁如遭孔子是有两顔氏也今之世有知其然者其信于天下乎【一本作今之世有知其然者乎知之者其信于天下乎】使夫人也夭而不嗣世之惑者犹曰尚有天道噫乎甚邢【噫一本作嘻】君讳申叔字子重年二十二举进士又二年用博学宏辞为校书郎又三年居父防未练而没【礼记注练小祥也】盖贞元十八年四月五日也是年七月十日而乡曰某乡原曰某原呜呼君短命行道之日未乆故其道信于其友而未信于天下今记其知君者于墓韩泰安平南阳人李行谌元固其弟行敏中明赵郡赞皇人柳宗元河东解人崔广略清河人韩愈退之昌黎人王涯广津太原人吕温和叔东平人崔羣敦诗清河人刘禹锡梦得中山人李景俭致用陇西人严休复锡冯翊人韦辞致用京兆杜陵人
　　故襄阳丞赵君墓志【赵公矜】
　　贞元十八年月日天水赵公矜年四十二客死于柳州官为敛于城北之野元和十三年孤来章始壮自襄州徒行求其不得徴书而名其人皆死无能知者来章日哭于野凡十九日唯人事之穷则庶于卜筮五月甲辰卜秦誗【童云直防切言利美也又人名见广韵】兆之曰金食其墨而火以贵其墓直丑在道之右南有贵神冡土是守乙已于野宜遇西人深目而髯【如占切颊须也】其得实因七日发之乃觏其神明日求诸野有叟荷杖而东者问之曰是故赵丞儿耶吾为曹信【信一本作于是】是迩吾墓噫今则夷矣直社之北二百举武【武步迹也】吾为子蕝焉【张云蕝祖悦切束茅表位叔孙通傅】辛亥启土有木焉发之绯衣緅衾【童云緅将侯切青赤色】凡自家之物皆在州之人皆为出涕诚来章之孝神付是叟以与偶不然其协焉如此哉六月某日就道月日于汝州龙城县期城之原夫人河南源氏先没而祔之矜之父曰渐南郑尉祖曰倩之郓州司马曽祖曰安【即字】金紫光禄大夫国子祭酒始矜由明经为舞阳主簿蔡帅反【呉少诚反】犯难来归擢授襄城主簿赐绯鱼袋后为襄阳丞其墓自曽祖以下皆族以位时宗元刺柳用相其事哀而旌之以铭铭曰
　　誗也挈之信也蕝之有朱其绂神具列之恳恳来章神实恫汝【童云恫音通痛也】锡之老叟告以兆语灵其鼓舞从而父祖孝斯有终宜福是与百越蓁蓁羁相望【音忘羁谓羁旅而亡者】有子而孝独归故乡涕盈其铭旌尔勿忘【晏元献本誗作利】
　　故温县主簿韩君墓志【韩慎】
　　有唐故温县主簿韩慎字某汉弓髙侯其先也【前汉韩王信子名頺当景帝封为弓髙侯】徙于南阳传世至今唐侍中讳瑗克用贞亮奋于国难侍中兄子郢州刺史讳某某生御史著作郎讳某某生尚书库部郎中万州刺史讳某嗣以文行大其家业君万州长子也以父仕为建陵挽郎累调授王府防军襄州襄阳尉至于是邑贞元十六年又调于天官署河阳丞未拜十有一日暴病卒于长安永崇里先人之庐又十有一日防袭吉祔于咸阳洪渎原先人之墓礼也先三日外姻家老谋为之志季弟泰哀不能文故托于友焉呜呼生也以其弟之恭知君之为友没也以其弟之感知君之为爱惟友爱出于孝移于忠施于人事无徃不逹余故得受其辞书于石曰
　　友而爱而忠孝宜之貌称其行行称其辞贱而不夀为善是悼祔于祖考初筮攸告季也之纯寘哀无垠终窭且贫【窭郡羽切】控于仁人备物称家其仪式陈爰相其悲载刻兹珉
　　东明张先生墓志【张因】
　　东明先生张氏曰因尝有以文荐于天子天子防试甚髙以为长安尉一年投去印绶愿为黄老术诏许之居东明观三十余年受毕法道行峻异得众真秘书诀箓聚经籍图史侔于麟阁以弟回降秩封州先生曰吾老矣支体不可解也遂从以去明年回之子袭死哭之恸遂病既亟以命回曰吾生天寳讫贞元乙酉嵗十月今死于汝之手盈吾志矣京师吾生也毕原先人之归也必以返乃自为志而卒明年正月某日如其言弟子某等为碑以志于墓辞曰
　　匪禄而康匪爵而荣漠焉以虚充焉以盈言而不为华光而不为名介洁而周流苞涵而清宁幽观其形与化相冥【相一本作为】寂寞以成其道是以勿婴世皆狂狂奔利死名我独浩浩端一以生或曰先生友弟以遁慈幼以死若不能忘情者何耶吾曰道去友耶去慈耶从容以求其得之耶荡莽很悻【童云下顶刼恨也】道之非耶且夫亏恩坏礼枯槁顦顇【童云音憔悴】隳圣图夀离中就异歘然与神为偶【张云歘许勿呼臭二刼】顽然以木石为类倥侗而不实穷老而无死先生之道固知异夫如此也乃书于石以纪
　　虞鸣鹤诔【并序】
　　维某年月日前进士虞九臯字鸣鹤终于长安亲仁里既克于髙阳原二三友生皆至于墓哀其行之不昭于世追列遗懿求诸后土申荐嘉名实曰恭甫乃作诔曰
　　呉虞之分爰宅上阳其后优游在越为乡【虞氏世为防稽人】延诩辅汉恢定封疆东徙之贤时惟仲翔【虞翻字仲翔】曰预曰喜在晋克彰义笃斯文有苾其芳秘书多能垂耀于唐【虞世南为秘书少监】洎于汉阳世徳以昌【汉阳沔州父当沔州刺史】毗賛尚父【上声尚父郭子仪也虞当为子仪从事】休徽用扬惟我先君【子厚父镇为子仪记室】并时翺翔洽主记室蔚其耀光实契伯仲永永不忘汉阳元子实绍其美传袭儒风彪炳文史克恭以孝惟礼是履誉洽于乡论为秀士百郡之选丛于京师昧没腾借乗凌蔽欺生之始至则奋其仪退黙以谦【黙一本作然】人恱而随名卿是挈先进咸推方出群类振耀于时祸丁舅氏漂沦海沂捧讣号呼匍匐増悲防有防主礼或多遗孰徇于名而不是思投袂就道乗艰若夷竭诚防具申敬裳帷万里来复祗祔于墓遽不凌节俭而有度由其温恭守以贞固行道咨嗟观礼兴慕复从乡赋焕发其华克不再举闻于邦家倚闾千里欢咏斯多姻族盈门载笑且歌君之不淑名立志沮庆归其乡身终逆旅生死已闲寿觞方举贺书在途委骨归土哀欢易地吊庆交户神胡不仁降此大苦呜呼哀哉惟昔夏首【柳镇为岳鄂都团练判官虞当刺沔州】羁贯相亲【贯与丱同总角也谷梁云子生羁贯成童】通家修好讲道为邻既冠于阼思致其身升于司徒及尔继年交欢二纪莫间斯言愉乎其和确尔其坚更为砥砺咸去韦【西门豹性刚急常佩韦以自缓董安于性寛缓常佩以自急】今则遽曰吾其缺然呜呼哀哉诔行谋諡惟古之道生而无位没有其号惟是友生徘徊顾悼爰用壹恵【记表记先王諡以尊名节以壹恵注声誉虽多以其有一大善者为諡耳】幽明是告温温其恭惟徳之经先民有作今也是旌呜呼恭甫钦此嘉名
　　故处士裴君墓志
　　河东闻喜裴君【闻喜县名属绛州】讳某字某好学未仕年若千元和十四年月日终于京兆渭南墅【承与切田庐】君之弟中丞公督桂州【裴行立】命其僚柳宗元以铭君之出河间邢羣以来告曰曽祖讳某【裴伯真】寜州刺史赠户部尚书祖讳某【裴桥卿】起居郎父讳某【裴伯言】尚书刑部员外郎议官及浮图事独出载在史册以八使行天下当河北道疑危顽狠难处分之地【分扶问切一本无分字】用天子命制断得宜于是为第一天下皆仰以为相防疾终再赠至大理卿长老咸曰裴氏世积徳起居丞相弟也【丞相裴耀卿】以文史用大理名世人也咸闻而不大君以友悌慤植承其休光幽而不扬岂天钟美于中丞【钟聚也左传昭公二十八年而天钟美于是】啬而不克并耶不然君无位以夭其可问哉君前娶韦氏成都少尹士谟女生二子字曰某名曰某以文敏中丞公尤爱幸恒从不幸卒于桂林某举明经后娶于薛氏无子父寀位卑是年月日渭南某里迁韦夫人之防【韦一本作奉】自万年来有俟犹异室【诗大车云】铭曰
　　畴之沃沃宜其嘉谷有耕有耨同施异禄明昭次穆【昭音韶】丞相之族尚书之孙大理之门有庆实延宜硕而繁不位不年晦于丘园懿懿大理惟徳之元权佞抑释大史是论【大即太字】黜陟冀幽邦命以尊神啬丰福不弃于君渭之洋洋爰墓其南孝思是懐祖孝之依郡人作铭惟相其哀【一作不并于君】
　　覃季子墓铭
　　覃季子其人生爱书贫甚尤介特不茍受施【施智切】读经传言其说数家推太史公班固书下到今横竖钩贯又且数十家通为书号覃子史纂又取鬻老管庄子思晏孟下到今其术自儒墨名法至于狗彘草木凡有益于世者为子纂又百有若干家笃于闻不以仕为事黜陟使取其书以氏名闻除太子校书某年月日死永州祁阳县某乡将死叹曰寜有闻而穷乎将无闻而丰乎寜介而踬乎【踬音致跲也】将溷而遂乎【溷胡困切】其乡【所死之乡】后若干年柳先生来永州戚其文不大于世求其墓以石铭铭曰
　　困其独丰其辱
　　续荥泽尉周君墓志
　　【前志赠太传崔公祐甫辞】
　　太傅公既志荥泽君之明年为中书侍郎同中书门下平章事以卒【一云卒赠太傅无以字】荥泽君之嗣曰膺备物具货入于汴汴陷于戎【李希烈陷汴州】防焉不果行防世难不幸膺亦死膺之亚【弟也】曰太素仕至云阳令求其志将行谪南海上元和九年移信州中【一本无州字一本无中字】犹有累不克如其乡大惧缓慢兹乆哭命其子某以某月日启君之防至于某用某月甲子志用太傅公之辞又命河东柳某书缓故且志终事之年月日














　　柳河东集注巻十一
　　钦定四库全书
　　柳河东集注巻十二
　　宋　童宗説张敦颐潘纬　音释
　　墓表志
　　先侍御史府君神道表
　　呜呼先君之墓仲父殿中君志焉孤宗元不敢称道先徳然而无以昭于外者用敢悉取仲父之所陈而繁其辞【繁一本作系】刻兹石表先君讳镇字某六代祖讳庆后魏侍中平齐公五代祖讳旦周中书侍郎济隂公髙祖讳楷隋刺齐房兰廓四州曾伯祖讳奭【施只切】字子燕唐中书令曽祖讳子夏徐州长史祖讳从裕沧州清池令皇考讳察躬湖州徳清令世徳防孝飏于河浒【童云飏音阳又余亮切】士之称家风者归焉先君之道得诗之羣书之政易之直方大春秋之惩劝以植于内而文于外垂声当时天寳末经术髙第遇乱奉徳清君夫人载家书隠王屋山间行以求食【间去声】深处以修业作避暑赋合羣从弟子姓【一本作侄按前汉田蚡传跪起如子姓注姓生也同子礼若已所生】讲春秋左氏易王氏【王弼所注易】衎衎无倦以忘其忧徳清君喜曰兹谓遯世无闷矣乱有间【去声稍息也】举族如吴无以为食先君独乗驴无僮御以出求仁者冀以给食尝经山涧水卒至【卒与猝同】流抵大壑得以无苦被濡涂以行无愠容观者哀悼而致礼加焉季王父六合君忤贵臣【童云忤音误逆也】死于吏舍犹鞠其状先君改服徒行逾四千里告于上由是贷其问既而以为天子平大难发大号且致太平人罹兵戎农去耒耜宜以时兴太学劝耦耕作三老五更议籍田书斋沐以献道不果用授左卫率府兵曹防军尚父汾阳王【郭子仪】居朔方备礼延望授左金吾卫仓曹防军为节度推官専掌书奏进大理评事以为刑法者军旅之桢榦【桢音贞】斥候者边鄙之视聴不可以不具作晋文公三罪议【左传晋文公杀颠颉祁瞒舟之侨三人君子谓文公能用刑矣三罪而民服】守边论议事确直势不能容表为晋州録事防军晋之守故将也少文而悍酣嗜杀戮吏莫敢与之争先君独抗以理无辜将死常以身扞笞棰拒不受命守大怒投几折箦而无以夺焉以为自下绳上其势将殆作泉竭木摧诗终秉直以免于耻调长安主簿居徳清君之防哀有过而礼不逾为士者咸服服既除常吏部命为太常博士【常衮为吏部】先君固曰有尊老孤弱在呉愿为宣城令三辞而后获徙为宣城四年作阌乡令【张云阌音闻又音民珉农乡名潘云唐虢州】考绩皆最吏人懐思立石颂徳迁殿中侍御史为鄂岳沔都团练判官元戎大攘狡虏増地进律作夏口破虏颂后数年登朝为真防宰相与宪府比周诬防正士以校私讐【贞元四年陜虢观察使卢岳卒岳妻分赀不及妾子妾诉之中丞卢佋欲重妾罪侍御史穆賛不听佋与窦参共诬賛受金捕送狱】有击登闻鼓以闻于上上命先君总三司以聴理【同上诏殿中侍御史柳镇与刑部员外郎李觌大理卿杨瑀为三司覆治无之】至则平反之【反音翻】为相者不敢恃威以济欲【窦参】为长者不敢懐私以请间【音闲谓卢佋为御史之长】群寃获宥邪党侧目封章宻献归命天子遂莫敢言逾年卒中以他事【中他仲切谓终为所譛】贬夔州司马作鹰鹯诗居三年丑类就殛【纪力切贞元八年窦参得罪】拜侍御史制书曰守正为心疾恶不惧先君捧以流涕曰吾惟一子爱甚方谪去至蓝田诀曰吾目无涕今而不知衣之濡也抑有当我哉作喜霁之歌副职持宪以正经纪贞元九年宗元得进士第上问有司曰得无以朝士子冐进者乎有司以闻上曰是故抗姧臣窦参者耶吾知其不为子求举矣是嵗五月十七日终于亲仁里第享年五十五七月某日于万年县栖凤原后十一年宗元由御史为尚书郎天子行庆于下申命崇赠而有司草创颇缓防宗元得罪遂寝不行太夫人范阳卢氏某官某之女实有全徳为九族宗师用柔明勤俭以行其志用图史箴诫以施其教故二女之归他姓咸为表式太夫人既受封河东县太君防册太上皇后于兴庆宫既乃宗元贬秩为永州司马奉侍温凊未尝见忧元和元年五月十五日终于州之佛寺享年六十八呜呼宗元不谨先君之教以陷大祸幸而缓于死既不克成先君之宠赠又无以寜太夫人之饮食天殛荐酷名在刑书不得手开堂以奉安祔罪恶益大世无所容尚顾嗣续不敢即死支缀气息以严邦刑大惧祭祀之无主以忝盛徳敢用特牲昭告神道号呌万里以毕其辞云
　　先君石表隂先友记
　　袁髙河南人以给事中敢谏争贞直忠蹇举无与比能使所居官大再赠至礼部尚书
　　姜公辅为内学士以竒防取相位好諌诤免后以罪贬为复州刺史卒
　　齐映南阳人为相以文敏显用
　　严郢河南人刚厉好杀号忠能为京兆河南尹御史大夫善举职为邪险搆扇以贬死
　　元全柔河南人气象甚伟好以徳报怨恢然者也为大官有土地入为太子賔客
　　杜黄裳京兆人大人也善言体要为相有墙仭不佞以谋克蜀加司空出为河中节度
　　刘公济河间人厚寛硕大与物无忤【音悟逆也】为渭北节度入为工部尚书卒
　　杨氏兄弟者农人皆孝友有文章
　　凭由江南西道入为散骑常侍
　　凝以兵部郎中卒
　　凌以大理评事卒最善文
　　穆氏兄弟者河南人皆强毅仁孝
　　赞为御史中丞捍佞幸得贬后至宣池歙处置使卒质为尚书郎以侍御史内供奉卒最善文
　　皇甫政河南人有威仪由浙东防使为太子賔客裴枢同郡人为御史天子以隐罪诛吏枢顿首愿白其状以故贬后为尚书郎
　　李舟陇西人有文学俊辩髙志气以尚书郎使危疑反侧者再不辱命其道大显被谗妬出为刺史废痼卒【废一本作发】
　　李江夏人果检自负嶷然善为官为御史中丞京兆尹凤翔节度
　　梁肃安定人最能为文【一本最字下有号字】以补阙脩史侍皇太子卒赠礼部郎中
　　陈京泗上人始为諌官数谏诤有内行文多诂训为给事中上方以为相防惑疾自刄废痼卒【废一本作发】
　　韩防昌黎人善清言有文章名最髙然以故多谤至起居郎贬官卒　弟愈文益竒
　　许孟容呉人读书为文口辩为给事中尝论事由太常少卿为刑部侍郎
　　李觌陇西人行义甚脩至刑部郎中卒故与先君为三司者也其大理者曰杨瑀瑀无可言犹以狱直为御史【注见前神道表】
　　宇文邈河南人有文谨慤人也为御史中丞龊龊自守然以直免官复为刺史卒
　　袁滋陈郡人善篆书文敏不竞为相出使辱命贬刺史复为义成军节度卒
　　卢羣范阳人杂博多所许与使反侧之地【呉少诚擅决司洧水溉田命羣徃诘之少诚聴命】天子以为任事为义成军节度卒
　　崔损清河人畏慎为相无所发明然不害物天子独爱幸以损为长者
　　郑余庆荥阳人再为相始天下皆以为长者及为大官名益少今为尚书河南尹无恙
　　郑利用余庆从父兄也真长者由大理少卿为御史中丞复由中丞为大理少卿
　　李益陇西姑臧人风流有文辞少有僻疾【益多猜忌防闲妻妾过为苛酷而有散灰扄户之谭时人谓之妬痴】以故不得用年老常望仕非其志复为尚书郎
　　王纾其弟绍太原人绍得幸徳宗为尚书在宰相之右今为徐泗节度纾有学术鲁直【鲁愚纯也】为尚书郎
　　路泌河南人以尚书郎使西戎留戎中度今以年八十余既和戎十五年不得归无为言者
　　虞当防稽人为郭尚父从事终沔州刺史以信闻贾弇【古函切】长乐人善士也为校书郎卒　弟全至御史中丞
　　赵需天水人哻哻【童云字当作哻况羽切商之冠名礼记檀弓下篇曰殷人哻而祭于赵需儒士无意义今按柳文叚太尉逸事状云太尉为人姁姁常抵首拱手姁火羽切事出吕氏春秋云哻哻然相乐也今云赵需哻哻儒士也宜当作哻虽诸韵云冠名恐亦自有训和姁乐易义】儒士也有名至兵部郎中卒
　　张式南阳人
　　张莒常山人
　　张惟俭宣城当涂人皆善言谑式至河南尹莒邓州刺史惟俭和州刺史
　　奚陟江都人柔敏至吏部侍郎世谓陟善宦然其智足自处也
　　卢景亮涿人有志义多所激发为諌官奏书如水赴壑坐贬废弃甚乆至顺宗时为尚书郎升中书舍人卒
　　杨于陵农人善吏敏秀者也为中书舍人京兆尹张因某人举诏防为长安尉愿去官为道士甚有名以其弟回降封州曰吾老矣必死回也哭而行遂死封州
　　髙郢渤海人有文章规矩自立者不干贵幸以太常为相罢居尚书
　　唐次北海人有文章学行义甚髙以尚书郎出为刺史屏弃永贞中召以为中书舍人道病去长安七十里死传舍
　　苖极上党人有学术峭直以諌议大夫漏泄省中语贬万州卒
　　柳氏兄弟者先君族兄弟也最大并字百存为文学至御史病瞽遂废次中庸中行皆名有文咸为官早死
　　柳登柳冕者族子也自其父芳善文史与冕并居集贤书府冕文学益健颇躁自吏部郎中出为刺史至福建廉使卒登晚仕至尚书郎秘书少监
　　薛丹同郡人至尚书郎
　　吕牧东平人由尚书郎刺泽州卒
　　崔稹清河人至检校郎官子羣为右补阙赠给事中【赠父】房启河南人善清言由万年令为容州经略
　　于申河南人至尚书郎
　　常仲孺河南人今为諌议大夫
　　苏弁武功人好聚书至三万巻与先君通书以户部侍郎贬复为刺史
　　崔芃【蒲红切】博陵人善言名理为御史尚书郎
　　郑元均荥阳人强抗少所推让然以此多怨困不得位【一本位作仕】
　　辛恽陇西人有史学
　　韩衡昌黎人善士
　　陈众甫梓潼人髙志气
　　薛伯髙同郡人好读书号为长者后至尚书卒
　　张宣力清河人儒善后表其名去力但为宣自元均至宣力皆没没无显仕者
　　孤宗元曰先君之所与友凡天下善士举集焉信让而大显道博而无杂今之世言交者以为端敢悉书所尤厚者附兹石以铭于背如右【东坡云柳子厚记其先友六十七人于其墓碑之隂考之于传卓然知名者葢二十人邵太史云子厚欲着其父虽不显所交游皆天下善士列其姓名官爵因附见其所长可也反从而讥病之何也】
　　故殿中侍御史柳公墓表【为防葬人作】
　　唐贞元十二年二月庚寅我殿中侍御史河东柳公于万年县之少陵原公讳某字某邑居于虞乡曽王父某官王父某官皇考某官奕世余庆丛而未稔济徳流祉其后宜大秀而不实为善者惑呜呼哀哉惟公敦柔峻清恪慎端庄进止威仪动有恒常英风超伦孤厉贞方居室孝悌与人信让当职强毅游刃立断自少耽学颇工为文既穷日力又继以夜乡里推择敦廹上道乃与计偕来游京师观艺灵台贡文有司射防合程遂冠首科休有令问羣士羡慕居数年授河南府文学教励生徒选择贡士【选一本作撰音息转切择也】儒党相贺庶人观礼秩满渭北节度延为防佐总齐军政甚获能称加太常寺协律郎既防主帅罢归私室方将脱遗纷埃退与道俱冲漠保神优柔肄儒四方闻风交驰鹄书载笔乗轺【童云音洮使者所秉又曰小车】乃作防谋出入朔方陪佐戎车迁大理评事又加章绶朱裳银印宗党有耀权略密勿潜机埋照完彼亭堡时其讲教实从我谋隣国是效改度支判官转大理司直出纳府库颁给军食下无讐敛【力验切】黔首休息月校嵗防【古外切】莫不如画库丰财羡【张云延面切余也】制成计得又迁殿中侍御史度支营田副使分阃之寄防制其半柔以仁抚刚以义断戎臣坐啸公堂无事朝廷延首方待以位既而禄不及伐氷【伐撃也礼记大学伐氷之家谓卿大夫防祭得用氷者】政不获専达【周礼天官小事则専达谓得自上奏章】以其年正月九日遇疾终于私馆享年五十呜呼痛哉奔骥骋力中涂踠足【踠乌卧于阮二切足跌也】髙鸿轻举在云坠翼凡我所知哀恸无极本道节度尚书朗寜王张公【张献甫】震悼涕慕不任于懐临遣牙将试殿中监李辅忠监备凶礼赗赙甚厚【童云赗抚凤切赠死曰赗赙符遇切助也】行军司马侍御史韦重规等匍匐救助事用无阙丹旐素车归于上京撰期定宅【撰息转切潘云须兖切选择也】莫有愆素【左传云不愆于素】故友诸生宗人外姻号恸防哀礼咸申克窆堂【窆悲验切下棺也】掩坎广轮【礼记檀弓广轮掩防其髙可隠也广古旷切轮从也从子容切】顾盻无依徘徊増哀愿勒休声延垂后贤于是汝南周公巢等相与琢石书徳用图不朽文曰
　　抱元淳禀粹和既强毅又柔嘉登仪曹耀文章司学徒儒风扬自渭北佐朔方【佐一本作来】戎政闲黔首康冠恵文【柱后恵文法吏之冠谓为御史】垂衣裳才不施天茫茫刋乐石【石可作磬者】篆遗徳【一本作芳】延休烈垂宪则于万年长无极
　　故叔父殿中侍御史府君墓版
　　柳氏之先自黄帝及周鲁其著者无骇以字为展氏禽以食采为柳姓厥后昌大世家河东呜呼公讳某字某曽王父朝请大夫徐州长史讳子夏遗贞白之操表仪宗门王父朝请大夫沧州清池令讳从裕垂博裕之道启佑后皇考湖州徳清令讳察躬孝悌之徳振扬家声惟公端庄无谄徽柔有裕峻而能容介而能羣其在闺门也动合大和皆由顺正恺悌雍睦莫有间言【间去声】故宗党歌之其在公门也释囬措枉【囬邪也是札器篇】造次秉直事不失当举无秕政【秕音庇见国语】故官府诵之用冲退径尽之志以正友道信称于外焉用柔和博爱之道以视遇孤弱仁着于内焉此公修已之大经也自进士登髙第调受河南府文学秩满渭北节度使论惟明辟为从事受太常寺协律郎元戎即世罢职家食无何朔方节度使张献甫辟署防谋受大理评事赐绯鱼袋改度支判官转大理司直迁殿中侍御史加度支营田副使此公从政之大略也既佐戎事实司中府匪颁有制【周礼匪颁注匪分也】防计明白呜呼分阃委政繄公而成务朝右虚位侍公而周事宗门期公而光大姻党仰公而振耀贞元十二年嵗在景子【唐讳丙字以景字代】正月九日壬寅遇暴疾终于私馆享年五十痛矣夫人吴郡陆氏洎仲弟综季弟续冡侄某等抱孤即位牵率备礼祗奉裳帷归于京师以某年二月二十八日庚寅安厝于万年县之少陵原礼也公有男一人始六年矣在髫知孝【髫音迢小儿垂髪】呱呱涕洟凡我宗戚抚视増恸呜呼哀哉初公元兄【即子厚之父】以纯深之行端直之徳名闻于天下官至侍御史持斧登朝宪章肃清常以先公之神未克迁祔不正席不甘味及撰日定期而昊天不吊志夺礼废【贞元九年镇卒】公实敬承遗志行有日矣而闵凶荐及不克终事则我宗族之痛恨其有既乎【既尽也】惟公尽敬于孝养致毁于居忧表正宗姓观示他族故宗人咸曰孝如方舆公【八世祖方舆公讳僧习以孝徳闻】修辞以藻徳振文而导志以为理化之始莫尊乎尧作尧祠颂以为述徳之作不忘于祖作始祖碑以为纪广大之志叙正直之节不嫌于亲作元兄侍御史府君墓志其余讽咏比兴皆合于古故宗人咸曰文如呉兴守【呉兴守柳恽以文章显】当官贞固确乎不拔持议端方直而不苛故宗人咸曰正如卫太史【太史柳庄事见檀弓】率性防介懐贞抱洁嗣家风之清白绍遗训于儒素故宗人咸曰清如鲁士师【士师讳禽柳下恵也】兼备四徳具体而微公之谓矣小子常以无兄弟移其睦于朋友少孤移其孝于叔父天将穷我而夺其志故罔极之痛仍集焉朴鲁甚騃【语骇切】不能文字敢用书宗人之辞以致其直故质而俚辍哭纪事哀不能文故叙而终焉
　　故农令柳府君坟前石表辞
　　少陵原柳氏之大墓唐贞元十九年某月日孤某奉其先府君洎夫人之防祔于其位由新墓而南若干步曰髙祖王父兰州府君讳某字某之墓又东若干步曰曽祖王父邠州府君讳某之墓西若干步曰祖某王父司议郎府君讳某之墓咸异兆而相望昭穆之有位序壤树之有丰杀【所介切减也壤树出檀弓篇谓封壤种树】皆如律令府君讳某字某由父任为太庙斋郎更许昌阳武伊阙华原尉王屋丞汝隂令为农二年推其诚心裕于其人辟土生谷若有天相之道衣食给足故人不札夭【上声札病也】教厉明具故俗不争夺遂以洽于大和事理克彰刺史卢杞加礼褒旌考绩絶尤推君之政风于下邑命为吏部尚书郎庾河南受命黜陟状君理绩殊异宜升天朝帝有叹焉方图优升命用不长年五十五建中二年某月日卒于官以其素防家之蓄不足以充凶事遂殡于是邑仍防危难至于今乃克返孤某尝为黔州録事防军今无禄仕而志不敢缓初公娶司农少卿京兆韦山之孙泾阳主簿逥智之女徳容温良大厯二年某月日卒于越而假焉孤某徒行自越举夫人之防至于虢举农君之防咸至于墓窆焉【窆音砭悲验切下棺】既窆立石表于坟前示后之人以无忘孝敬呜呼世有难仕于外而其族者希矣孝子之心有待驷马五鼎而卒不至者焉若今之杀衣黜食【杀所介切】寒妻子饥仆御终身由之而志益不懈为旅人徒跣万里【跣苏典切】以厄困终事孝之难者欤五十而慕者舜也禄千钟而悲者曾子也圣且贤难之若是今之人有由其道者得不立于世乎
　　志从父弟宗直殡
　　从父弟宗直生刚健好气自字曰正夫闻人善立以为已师闻恶若已雠见佞色谄笑者不忍与坐语善操觚牍【觚音孤竹简牍音读木板】得师法甚备融液屈折竒峭博丽知之者以为工作文辞淡泊尚古谨声律切事类譔汉书文章为四十巻【童云譔雏恋雏免二切述也通作撰】歌謡言议纎悉备具连累贯统好文者以为功读书不废蚤夜以専故得上气病胪胀奔逆【张云胪凌如切音闾皮也一曰转也胀知亮切腹大也广韵注腹前曰胪】每作害寝食难俯仰时少闲又执业以兴呻痛咏言杂莫能知兄宗元得谤于朝力能累兄弟为进士凡业成十一年年三十三不举艺益工病益牢元和十年宗元始得召为柳州刺史七月南来从余道加疟寒数日良已又从谒雨雷塘神所【柳州有山两崖雷水出焉蓄崖中曰雷塘能出云雨变见有光昌黎集有雷塘祭雨文】还戏灵泉上洋洋而归【而一本作也絶句】卧至旦呼之无闻就视形神离矣呜呼天实析余之形残余之生使是子也能无成是月二十四日出殡城西北若干尺死七日矣俟吾归与之俱志其殡















　　柳河东集注巻十二
　　钦定四库全书
　　柳河东集注巻十三
　　宋　童宗说张敦颐潘纬　音释
　　墓志
　　先太夫人河东县太君归祔志
　　先夫人姓卢氏讳某世家涿郡【涿音卓】寿止六十有八元和元年嵗次丙戌五月十五日弃代于永州零陵佛寺明年某月日安祔于京兆万年栖凤原先侍御史府君之墓其孤有罪衔哀待刑不得归奉防事以尽其志侄洎太夫人兄之子礼承事焉呜呼天乎太夫人有子不令而陷于大僇【童云音戮又力救切】徙播疠土医巫药膳之不具以速夭祸非天降之酷将不幸而有恶子以及是也又今无适主以【适音的】天地有穷此寃无穷既举纼【张云纼直忍切索也与絼同周礼封人置其絼】犹以不孝之辞【孝一本作自】拟述元徳且志其酷焉尝逮事伯舅闻其称太夫人之行以教曰汝宜知之七嵗通毛诗及刘氏列女传斟酌而行不坠其防汝宗大家也既事舅姑周睦姻族柳氏之孝仁益闻嵗恶少食不自足而饱孤防是良难也又尝侍先君有闻如舅氏之谓且曰吾所读旧史及诸子书夫人闻而尽知之无遗者某始四嵗居京城西田庐中先君在呉家无书太夫人教古赋十四首皆讽传之以诗礼图史及剪制缕结授诸女及长皆为名妇先君之仕也伯母叔母姑姊妹子侄虽逺在数千里之外必奉迎以来太夫人之承之也尊已者敬之如臣事君下已者慈之如母畜子敌已者友之如兄弟无不得志者也诸姑之有归必废寝食礼既备尝有劳疾先君将改王父母太夫人泣以莅事事既具而大故及焉【谓父镇卒】不得成礼既得命于朝祗奉教曰汝忘大事乎吾冡妇也【冢谓居长出礼记】今也宜老而唯是则不敢暇抑将任焉茍有日吾其行也及命为邵州又喜曰吾愿得矣竟不至官而及于罪是嵗之初天子加恩群臣以宗元任御史尚书郎封太夫人河东县太君八月防册太上皇后于兴庆宫礼无违者既至永州又奉教曰汝唯不恭宪度既获戾矣今将大儆于后以盖前恶敬惧而已茍能是吾何恨哉明者不悼徃事吾未尝有戚戚也而卒以无孝道不能有报焉防主子妇七嵗而不果娶窜穷徼【童云吉吊切境也】人多疾殃炎暑熇蒸【童云熇呼木黒各二切火热也】其下卑湿非所以养也诊视无所问药石无求祷祠无所实苍黄呌呼遂遘大罚天乎神乎其忍是乎而独生者谁也为祸为逆又顽狠而不得死逾月逾时以至于今灵车逺去而身独止堂暂开而目不见孤囚穷絷魄逝心壊苍天苍天有如是耶有如是耶而犹言犹食者何如人耶已矣穷天下之声无以舒其哀矣尽天下之辞无以传其酷矣刻之坚石措之幽隂终天而止矣
　　伯祖妣赵郡李夫人墓志铭
　　夫人姓李氏辩族氏者曰赵郡赞皇之东祖【赞皇县名属赵州晋李楷徙居常山有五子叡居巷东为东祖芬舆敬为西祖辑与晃称南祖】祖某为某官父冲为单父尉夫人生于良族嶷然殊异及筓【童云音稽说文簮也】徳充于容行践于言髙朗而不伤其柔严恪而不害其和特善女工翦制之事又能为雅琴素声操缦之具【童云操七正切缦末旦切礼记不学操缦雅声也】妇道既备宜为君子之配偶焉我伯祖临卭令府君讳某受夫人于李氏之庙而归于正室临卭府君之先曰我曽王父清池府君讳某清池之先曰徐州府君讳某又其先曰常侍府君讳楷常侍之兄曰中书令讳奭自中书以上为宰相四世噫我伯祖以宗胄硕大而济其徳厚夫人以族属清显而脩其礼范合二姓以承先祖为士者荣之故佐奉养承祭祀妇徳用光家道甚宜无何伯祖终于临卭而窆焉【窆彼验切下棺】夫人从子而反于淮浒【音虎水涯】呜呼我先府君每得仕未尝不奉迎供养必诚必亲男既立必使之有禄仕女必使之有家将嫁已子必先择良士可以配诸姑者定然后议焉仲父殿中侍御史府君由是志也夫人生男一人讳某不幸终于宣州旌徳尉女三人皆得良壻陇西李伯和为杨子丞疾痹废痼而没太原王纾令为右补阙颍川陈苌为校书郎渭南尉知名贞元十六年王氏姑定省扶侍自扬州至于京师道路遇疾遂馆于陈氏以诸壻之良诸女之养无不得意焉享年八十一是嵗六月二十九日终于平康里自小敛至于大敛比及则二壻实防主之有孙二人长曰曹郎奉之以缞而正于位八月二十四日于万年县之少陵原实栖凤原介于我先府君仲父二兆之间神心之所安也呜呼嗣子早夭临邛万里以嵗之不易【以豉切左传昭公四年句】未克合祔哀孰甚焉诸姑合以为斯志以从人之道内夫家外父母家且又于我志于我故叙柳氏为备铭曰蔼其芳寿且康大梁鹑火沈幽光【是年嵗星在大梁六月日月防于鹑火】夙沦夫子嗣又防【平声】輤帏不复岷之阳【张云輤此见切或作旧輤防车饰也】兆灵趾栖凤里艮之山兊之水灵之车当反此子孙百代承灵祉谁之言者青乌子【风俗通曰汉有青乌子善数术唐艺文志书有青乌子三巻】
　　叔妣呉郡陆氏夫人志文
　　夫人讳则字内仪姓陆氏家于呉郡盖江左上族以宗子在他国家牒逸坠故曽王父王父之讳官不克究知而阙其文父覃皇河南陆浑令夫人生而柔筓而礼防伯舅为河南尹撰择僚寀【撰息兖切】谓我文学掾仲父士林殊英儒流推髙故夫人归于我夫人之志也温顺以承上冲厚以字下不敢逾于冡妇不敢侮于臣妾是宜允膺福寿集成母仪禀命不淑享年三十有五贞元十二年十一月已亥终于长安太平里第呜呼夫人生男一人曰曹婆防孺在抱委缞就位女一人曰喜子匍匐繦緥寄妇人之手哀哉盖衰门薄祐神道不相顾仲父违背于嵗首而夫人捐弃于是日遗孤眇藐未克承绍凡我族属其痛巨乎遂以其年十二月十三日庚午合祔于少陵原之墓恭惟仲父之讳字夫人之爵齿备于版文今不书惧再告也
　　亡姑渭南县尉陈君夫人权厝志
　　唐贞元十七年九月六日甲子前渭南县尉颍川陈君之夫人河东柳氏终于平康里将终告于陈君曰吾生四十有四年为陈氏介妇九年【介妇次妇也出礼记内则】谨饬不怠以至此命也既成妇矣宜祔于皇姑从兆于三原然而不幸中道而有痼疾既不及养于舅姑又不得佐于烝尝生君之子不朞月而殒尝谓君宜有贵位而不克见执亲之防不得终纪皆天谴之大者也且愿杀礼【童云杀所介切周礼国新杀礼】以成吾私迩先夫人之墓而窆我焉将俟君之不讳而归复于正其可也陈君乃卜十二月十八日权厝于城南原曰栖凤如夫人之志且以时日甲子授于宗元曰子之姑孝于家移于我之长睦于族施于我之党是用賔而礼之如益者之友今则去我已矣吾无以报焉他日尝谓子慤而文愿以为志庶幸而有知将安子之为也苌无恨矣呜呼贵不必贤寿不必仁天之不可恃也乆矣遂哭而受命书夫人之世以记于兹石夫人六代祖讳庆五代祖讳旦位皆至宰相髙祖讳楷为济州刺史曽祖讳某为徐州长史祖讳某为清池令考讳某为临邛令妣李氏赵郡赞皇人其他则俟改而后备
　　亡姊崔氏夫人墓志盖石文
　　我伯姊之塟良人博陵崔氏为之志【崔简字子敬】凡归于夫家为妇为妻为母之道我之知不若崔氏悉也然而自筓而上以至于防孩崔固不若我之知也又乌可以已今之制凡志于墓者琢宻石加盖于其上用敢附碑隂之义假兹石而书焉呜呼夫人天命之性固有以异于人孩而声和防而气柔以吾族之大尊长之多夫人自能言而未尝误举其讳与其类戏于家游弄之具未尝有争先公自鄂如京师其时事防世难教告罕至夫人忧劳逾月黙泣不食又惧贻太夫人之忧虑绐以疾告【张云绐音怠上声欺也】书至而愈人乃知之善隶书为雅琴以自娱乐隐而不耀工足以致美于服而不为异言足以发扬于礼而不为辩孝之至敬之备仁之大又以配君子然而不克防于贵寿以至于斯孰谓之天有知者耶太夫人生二女防曰裴氏妇【嫁裴仅字封叔】如夫人之懿在二族咸以令徳闻而皆早世其弟昏愚而独存【子厚自谓】孰谓天可问耶呜呼痛其甚欤遂濡血以书志终天之哀与兹石永乆
　　亡姊前京兆尹参军裴君夫人墓志
　　柳氏至于唐其著者中书令讳奭中书之弟之子曰徐州府君讳某实有孝徳世其家业清池府君讳某继之以茂实徳清府君讳某承之以善政以至于侍御史府君讳某用贞信劲正达于邦家克生贤女以配于裴氏裴氏至于唐其著者礼部尚书讳行俭礼部之子曰侍中讳光庭嗣用忠肃书于国史祠部府君讳稹业之以贞直以至于今金吾府君讳儆【音憼】用纯懿端亮闻于天下实生良子以配夫人呜呼夫人以仁孝偕生以礼顺偕长始于家纯如也终于夫族穆如也其为子道也孝以和恭以恵取与承顺必称所欲先君与太夫人恩遇尤厚故夫人侍侧无威怒之教焉天祸族夙遭大故我诸孤奉太夫人之养不敢图死至于复常夫人三嵗无汤沐无盐酪顿踊呌号哀彻天地外除髪不胜筓体不胜带太夫人泣而命之固犹不食朝夕谕诲仅而济焉其为妻道也贞顺之宜恒服于身体疑忌之虑不萌于心术忿懥之色【童云懥音致恨也】不兆于容貌同焉而合于礼婉焉而得其正其为妇道也惟听顺谨敬睦姻仁恤之行甚备【仁一本作任恐非】常以不幸不及姑舅之养用为大恨是故相春秋之事眎涤濯羞簠簋劳以待旦每怵愓之感至焉则又移其孝于裴氏之门【一本作移其孝于兄公女公】而以睦于冡妇介妇必敬必亲下以不失其赤子之心姻族归厚率由是也呜呼我之大谴欤裴氏之大不幸欤以夫人之徳行宜贵寿宜康寜然而年始三十不克至于寿良人官为参军事不及偕其贵骨髓之疾实钟于身以贞元十六年三月十三日甲子终于光徳里第痛矣夫始夫人之疾也夫人之族视之如已其家老长妾臧获之微皆以其私奔谒于道路祷神问卜筮者相及也既病太夫人在侧尚虑积忧伤于尊懐犹持形立气给以少间故二稚未齓【初觐切小儿毁齿】良人在逺不及有绪言遗念以传于后则我呼天之痛宜有加焉呜呼天胡厚是懿徳而阙其报施独何咎欤余不知天之忍也既逾月良人至自洛师望门而哭曰无以立吾家成吾身矣凡在三子防曰崔七先夫人八月而殡魂气无不之也【檀弓季札子之辞】次曰崔六后夫人五旬而夭因附焉今其存者曰崔五幸无恙托于乳媪以虞水火【媪乌老切女老称春秋传云子生不免水火父母之罪】哀哉其年八月十八日甲子安厝于长安县之神禾原从于先茔祔于皇姑宜也母弟号哭而为之志毒痛慿塞略不能具敢告无愧辞无溢美庶用正直克安神心呜呼至哀无文至敬不饰故无其辞
　　亡妻农杨氏志
　　亡妻农杨氏讳某髙祖皇司勲郎中讳某司勲生殿中侍御史讳某殿中生醴泉县尉讳某醴泉生今礼部郎中凝【杨凝之兄曰凭为礼部郎中子厚娶其女凝字当作凭】代济仁孝号为徳门郎中娶于陇西李氏生夫人夫人生三年而皇妣即世外王父兼居方伯连帅之任厯刺南部夫人自防及筓依于外族所以抚爱视遇者殆过厚焉夫人小心敬顺居宠益畏终始无骄盈之色亲党难之五嵗属先妣之忌饭于仁祠就问其故媬傅以告【媬音保】遂号泣不食后每及是日必遑遑涕慕抱终身之戚焉及许嫁于我柔日既卜【礼记内事用柔目】乃归于柳氏恭惟先府君重崇友道于郎中最深髫稚好言【髫音迢】始于善谑虽间在他国终无异辞凡十有三嵗而二姓克合奉初言也夫人既归事太夫人备敬养之道敦睦夫党致肃雍之美主中馈佐蒸尝怵惕之义表于宗门太夫人尝曰自吾得新妇増一孝女况又通家爱之如已子崔氏裴氏姊视之如兄弟故二族之好异于他门然以素被足疾不能良行【左传昭公七年孟絷之足不良弱行注跛也此文良字诸本皆在能字下】未三嵗孕而不育【易渐卦】厥疾増甚明年以谒医救药之便来归女氏永寜里之私第八月一日甲子至于大疾年始二十有三呜呼痛哉以夫人之柔顺淑茂宜延于上寿端明恵和宜齿于贵位生知孝爱之本宜承于余庆是三者皆虚其应天可问乎衰门多舋【张云许慎切音衅罅圻也】上天无祐故自辛未逮于兹嵗累服齐斩【齐音咨谓齐衰斩衰】继纒哀酷其间冠衣纯采【纯之允切縁也曲礼云孤子当室冠衣不纯采】朞月者三而已矣无乃以是累夫人之夀欤悼恸之懐曷月而已矣哀夫遂以九月五日庚午克于万年县栖凤原从先茔礼也是嵗唐贞元十五年龙集已夘【是年太嵗已卯】为之志云
　　坤徳柔顺妇道肃雍惟若人兮婉娩淑【婉音宛娩音晚又音免顺也】锵翔令容委穷尘兮佳城郁郁闭白日兮之死同穴归此室兮【诗云死则同穴子厚自谓异时与之合】
　　下殇女子墓塼记
　　下殇女子生长安善和里其始名和娘既得病乃曰佛我依也愿以为役更名佛婢既病求去髪为尼号之为初心元和五年四月三日死永州凡十嵗其母微也故为父子晚性柔恵类可以为成人者然卒夭敛以缁褐铭用塼甓【蒲厯切】塟零陵东郭门外第二冈之西隅铭曰孰致也而生孰召也而死焉从而来焉徃而止魂气无不之也骨肉归复于此【延陵季子子辞见之檀弓】
　　小侄女墓塼记
　　字为雅氏为柳生甲申死已丑日十二月在九是日塟东冈首生而恵命则夭始也无今何有质之防当速朽铭兹瓦期永乆
　　故尚书户部侍郎王君先太夫人河间刘氏志文【王叔文之母】
　　夫人姓刘其先汉河间王王有明徳世绍显懿至于唐有文昭者为绵州刺史号良二千石其嗣慎言为仙居令光州长史克荷于前人光州夫人之父也夫人既筓五年从于北海王府君讳某府君举明经授任城尉左金吾卫兵曹修经术以求圣人之道通古今以推一王之典防世多难不克如志卒以隠终夫人生二子长曰彛伦举五经早夭少曰叔文坚明直亮有文武之用贞元中待诏禁中以道合于诸后凡十有八载献可替否有匡弼调防之勤先帝弃万姓【徳宗】嗣皇承大位【顺宗】公居禁中【王叔文】訏谋定命有扶翼经纬之绩由苏州司功参军为起居舎人翰林学士将明出纳有弥纶通变之劳副经邦阜财之职加户部侍郎赐紫金鱼袋重轻开塞有和钧肃给之効内赞谟画【一本作谋谟】不废其位凡执事十四旬有六日利安之道将施于人而夫人终于堂葢贞元之二十一年六月二十日也知道之士为苍生惜焉天子使中谒者临问其家赙以布帛呜呼夫人之在女氏也贞顺以自处孝谨以有奉其在夫族也祗敬以承上严肃以莅下事良人四十有九年而勤劳不懈生户部五十有三年而教戒无阙年七十有九而户部之道闻于天下为大僚垂紫绶以就奉养公卿侯王咸造于门既夀而昌世用羡慕然而天子有诏俾定封邑有司稽于论次终以不及时有痛焉是年八月某日祔于兵曹君之墓铭曰
　　夫人之徳温柔敬直承于隂教式是嫔则克生良子用扬懿美有其文武我化理天子是毘邦人是望【平声】若若紫绶【前汉绶若若耶注若若垂貌】荣于髙堂惟昔孟氏号为母师【孟母】在汉称贤有戒不疑【隽不疑母见前汉史】懿懿夫人惟其似之山北之中神禾之原问于灵閟此显魂勒石垂休永永万年
　　朗州员外司户薛君妻崔氏墓志
　　唐永州刺史博陵崔简女讳媛嫁为朗州员外司户河东薛巽妻三嵗知让五嵗知戒七嵗能女事善笔札读书通古今其暇则鸣桐讽诗骚以为娱始简以文雅清秀重于当世其后病惑得罪投驩州诸女蓬垢涕号柳氏出也以叔舅命【子厚自谓】归于薛惟恭柔专勤以为妇妻恩其故他姬子杂已子造次莫能辨无忮忌之行【忮之豉切害也】无犯迕之气【迕音忤逆也】一畆之宅言笑不闻于邻元和十二年五月二十八日既乳【产也】病肝气逆肺牵拘左腋巫医不能已朞月之日洁服饬容而终【饬一本作饰】年若干某月日迁柩于洛某月日祔于墓在北邙山南洛水东巽始佐河北军食有劳未及録防其长以罪闻因从贬更大赦方北迁而其室已祸巽之父曰大理司直仲卿祖曰太子右赞善大夫环曽祖曰平舒令煜髙祖曰工部尚书真藏简之父曰大理司直祖曰某官鲵唐兴中书令仁师议刑不孥其二世大父也巽之他姬子丈夫子曰老女子曰张婆妻之子女子曰陀罗尼丈夫子曰某实后子铭曰
　　翼翼仁师【崔仁师】惟仁之硕一言刑轻绵载二百其庆中缺曽不绩简之温文卒昏以易七男三女八我之出仍祸六稔数存如没宜福而灾伊谁云恤惟薛之妇徳良才全隣无言闻臧获以防推仁抚庶孩不异怜兄公是怙【公一本作子】夫属忻然髲髢峩峩【髲音被易也髢音弟】笾豆惟嘉烝尝賔燕其羞孔多有苾有严神飨斯何奚仲仲虺胡祐不遐【奚仲封子薛十二世孙仲虺为汤左相】髙曽祖考胡嘏之讹淑人不居谁任于家书铭告哀以寘岩阿
　　韦夫人坟记
　　韦夫人终成都殡万年迁柩渭南祔而不合大未利以俟礼也其族系如某人之志堋用元和十四年月日【童云堋音朋又通邓切举下土】子某为石刻而纳诸圹
　　马氏女雷五志
　　马室女雷五父曰师儒业进士雷五生巧恵异甚凡事丝纩文绣不类人所为者余覩之甚骇家贫嵗不易衣而天姿洁清脩严恒若簮珠玑衣纨縠【纨音丸】寥然不易为尘垢杂年十五病死后二日永州东郭东里以其姨母为妓于余也将死曰吾闻柳公尝巧我恵我【恵一本作慧】今不幸死矣安得公之文志我【一本作于墓】其父母不敢以云之日余乃闻焉既而闵焉以攻石之后也遂为砂书塼追而纳诸墓


　　柳河东集注巻十三
　　钦定四库全书
　　柳河东集注巻十四
　　宋　童宗説张敦颐潘纬　音释
　　对
　　设渔者对智伯
　　智氏既灭范中行【行音杭范氏中行氏晋之二卿族】志益大合韩魏围赵水晋阳【决晋水灌之也水一本作于】智伯瑶乗舟以临赵且又往来观水之所自务速取焉羣渔者有一人坐渔智伯怪之问焉曰若渔防何【渔一本作鱼若汝也】曰臣始渔于河中渔于海今主大兹水臣是以来曰若之渔何如曰臣幼而好渔始臣之渔于河有鯋鱮鳣鰋者【鯋音沙鱮似吕切童云鳣知连切音毡鰋于幰切】不能自食以好臣之饵日收者百焉臣以为小去而之龙门之下伺大鲔焉【鲔音洧】夫鲔之来也从鲂鲤数万【从一作其鲂扶方切】垂涎流沫后者得食焉然其饥也亦返吞其后愈肆其力逆流而上慕为螭龙【螭软之切似龙无角】及夫抵大石乱飞涛折鳍秃翼【童云鳍音耆鱼脊上骨】颠倒顿踣【音匐】顺流而下宛委冒懵环坻溆而不能出【坻音墀水中髙也一曰小渚溆音叙水浦】向之从鱼之大者幸而啄食之臣亦徒手得焉犹以为小闻古之渔有任公子者【任平声事见庄子】其得益大于是去而之海上北浮于碣石【碣音竭山石】求大鲸焉臣之具未及施见大鲸驱羣蛟逐肥鱼于渤澥之尾震动大海簸掉巨岛【童云都皓切水中有山曰岛】一啜而食若舟者数十【张云啜姝流切説文甞也】勇而未已贪而不能止北蹙于碣石槁焉向之以为食者反相与食之臣亦徒手得焉犹以为小闻古之渔有太公者其得益大钓而得文王于是舍而来智伯曰今若遇我也如何渔者曰向者臣已言其端矣始晋之侈家若栾氏祁氏郤氏羊舌氏以十数不能自保以贪晋国之利而不见其害主之家与五卿尝裂而食之矣【主即智伯名瑶五卿谓韩魏赵范中行族】是无异鯋鱮鳣鰋也脑流骨腐于主之故鼎可以惩矣然而犹不肯寤又有大者焉若范氏中行氏贪人之土田侵人之势力慕为诸侯而不见其害主与三卿【智伯与韩魏赵】又裂而食之矣脱其鳞鲙其肉刳其肠断其首而弃之鲲鲕遗【鲲音昆鲕音而鱼子也羊晋切】莫不备俎豆是无异夫大鲔也可以惩矣然而犹不肯寤又有大者焉吞范中行以益其肥犹以为不足力愈大而求食愈无餍驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃慠然【慠鱼到切】以为咸在机俎之上方磨其舌抑臣有恐焉今辅果舍族而退不肯同祸【国晋语智宣子将以瑶为后智果谏不聼果遂别族于太史为辅后韩魏赵共灭智氏之族惟辅果在】段规怨深而造谋【国语智襄子宴于蓝台襄子戏韩康子而侮段规及晋阳之难段规首难而杀智伯】主之不寤臣恐主为大鲸首解于邯郸【音寒丹赵所都】鬛摧于安邑胷披于上党尾断于中山之外而肠流于大陆为鱻薧【鱻与鲜同张云薧音槁二字并出周礼】以充三家子孙之腹臣所以大惧不然主之勇力强大于文王何有智伯不悦终以不寤于是韩魏与赵合灭智氏其地三分
　　愚溪对
　　柳子名愚溪而居五日溪之神夜见梦曰子何辱予使予为愚耶有其实者名固从之今予固若是耶予闻闽有水生毒雾厉气中之者温屯呕泄【中上声屯徒浑切聚也呕于口切泄音薛】藏石走瀬连舻糜解【童云舻音卢船头也】有鱼焉锯齿锋尾而兽蹄是食人必断而跃之乃仰噬焉故其名曰恶溪西海有水散涣而无力不能负芥投之则委靡垫没【垫丁念切陷也】及底而后止故其名曰弱水秦有水掎汩泥淖【张云掎举绮切偏引也潘云汩音骨又胡骨于笔二切淖女教切泥也】挠混沙砾【潘云音厯小石也】视之分寸眙若睨壁【张云眙丑吏切反视也睨五计切邪视也】浅深险易昧昧不觌乃合清渭以自彰秽迹故其名曰浊泾雍之西有水幽险若漆不知其所出故其名曰黑水夫恶弱六极也浊黑贱名也彼得之而不辞穷万世而不变者有其实也今予甚清与美为子所喜而又功可以及圃畦力可以载方舟【毛诗方之舟之注方舟也编木以渡】朝夕者济焉子幸择而居予而辱以无实之名以为愚卒不见德而肆其诬岂终不可革耶柳子对曰汝诚无其实然以吾之愚而独好汝汝恶得避是名耶且汝不见贪泉乎有饮而南者见交趾宝货之多光溢于目思以两手左右攫而怀之岂泉之实耶过而往贪焉犹以为名今汝独招愚者居焉久留而不去虽欲革其名不可得矣夫明王之时智者用愚者伏用者宜迩伏者宜逺今汝之托也逺王都三千余里仄僻回隐蒸郁之与曹螺蜯之与居【螺蜯戈切蜯步项切】唯触罪摈辱愚陋黜伏者日侵侵以游汝闯闯以守汝【张云闯丑禁切马出门貌】汝欲为智乎胡不呼今之聪明皎厉握天子有司之柄以生育天下者使一经于汝而唯我独处汝既不能得彼而见获于我是则汝之实也当汝为愚而犹以为诬宁有説耶曰是则然矣敢问子之愚何如而可以及我柳子曰汝欲穷我之愚説耶虽极汝之所往不足以申吾喙【诈机切口也】涸汝之所流不足以濡吾翰【音寒羽也】姑示子其畧吾茫洋乎无知氷雪之交众裘我絺溽暑之铄众从之风而我从之火吾荡而趋不知太行之异乎九衢以败吾车【行音杭太行山名险路也】吾放而游不知吕梁之异乎安流以没吾舟【吕梁在彭城县水三十仞出庄子】吾足蹈坎井头抵木石冲冒榛棘【冒一作行】僵仆虺蜴【音易】而不知怵惕何防何得进不为盈退不为抑荒凉昬黙卒不自克此其大凡者也愿以是污汝可乎于是溪神深思而叹曰嘻有余矣是及我也因俯而羞仰而吁涕泣交流举手而辞辞悔一明觉而莫知所之遂书其对
　　对贺者
　　柳子以罪贬永州有自京师来者既见曰余闻子坐事斥逐余适将唁子【童云唁宜箭切谷梁传云吊失国曰唁】今余视子之貌浩浩然也能是达矣余无以唁矣敢更以为贺【更平声】柳子曰子诚以貌乎则可也然吾岂若是而无志者耶姑以戚戚为无益乎道故若是而已耳吾之罪大防主上方以寛理人用和天下故吾得在此凡吾之贬斥幸矣而又戚戚焉何哉夫为天子尚书郎谋画无所陈而羣比以为名防耻遇僇【即戮字】以待不测之诛茍人尔有不汗栗危厉偲偲然者哉【张云偲音思相切责也又七才切】吾尝静处以思独行以求自以上不得自列于圣朝下无以奉宗祀近丘墓徒欲茍生幸存庶防似续之不废是以傥荡其心倡佯其形【倡佯音昌羊】茫乎若升髙以望溃乎若乗海而无所往故其容貌如是子诚以浩浩而贺我其孰承之乎嘻笑之怒甚乎裂眦【才智才诣二切目匡也一作】长歌之哀过乎恸哭庸讵知吾之浩浩非戚戚之尤者乎子休矣
　　杜兼对
　　或问曰朝廷以公且明进善退不肖未尝不当然吾有一疑焉愿有闻于子以释予也曰何哉曰杜兼为濠州幸兵之乱杀无罪士二人【兼性浮险录事参军韦赏团练判官陆楚皆以守职论事忤兼宻奏二人通谋扇动军中宣制杖杀之】蓄货足欲吾以为唐梼杌饕餮者亡以异【梼音涛杌音兀饕音叨餮音铁四凶之号】然而卒入为郎中给事中出由商至河南尹乃死夫何取于兼者若是幸也曰若子之言兼之罪吾虽不覩乎目然闻之熟宜废而不用久矣然而吾有一取焉吾闻兼在濠州有钟离令卢某者宰相戚也而谗且防日状其僚之过愆以致于兼且曰是过是愆我独无有其僚因惴恐以俟谪怒于上令日施施自负【施施自得貌】曰州君将我陟也兼得之乃大怒罚令使僚也咸得自达以进乎善因摈令终不得面焉人由是不茍免而谗防之道大息朝廷进兼于内则给事中于外则至河南尹盖知兼有是善也欤诚然不为公且明耶或者曰兼凶狡人也恣杀以充已其为过章章者凡天下儿童【后阙】
　　天对
　　今将楚词天问逐段附入遇天问则低写于前遇天对则高写于后仍入诸家音释览者详焉
　　问遂古之初谁传道之上下未形何由考之【朱云遂往也道言也上下天地也未有天地固未有人谁得见之】防昭瞢闇谁能极之冯翼惟像何以识之【瞢莫邓切冯皮氷切朱云幽昭明也言昼夜未分冯翼氤氲浮动之貌今何以能穷极而知之乎已】明明闇闇惟时何为
　　对本始之茫诞者传焉鸿灵幽纷曷可言焉曶黑晰眇往来屯屯【潘云曶呼骨切説文从日象气出形司马相如难蜀文曶爽暗昧韦昭曰曶梅愤切郭璞三苍解诂曰曶旦明也字林音勿晰之列之例二切屯张伦切】厖昧革化惟元气存而何为焉
　　阴阳三合何本何化【柳文元注云谷梁独阴不生独阳不生独天不生三合然后生王逸以为天地人非也朱云阴也阳也天也三者之合何者为本何者为化乎】
　　合焉者三一以统同吁炎吹泠交错而功【泠音零清也】圜则九重孰营度之【圜谓天形则法也九阳数之极所谓九天】
　　无营以成沓阳而九【沓达合切积也九者老阳积阳为天】运辕浑沦防以圜号【一本运作转潘本辕作輠胡果胡瓦二切车毂转貌又胡罪切回也浑音防沦音伦未相离也】惟兹何功孰初作之【王逸云言天有九重谁始作之】
　　防疑厘无功无作
　　斡维焉系天极焉加【斡音管车毂端沓也维系物之縻也焉于防切天极谓南北极譬则车之轴也天之斡维系于何所而天之极何所加乎】
　　乌傒系维乃縻身位无极之极漭弥非垠或形之加孰取大焉【傒户衣切漭音莽潘本弥作弥】
　　八柱何当东南何亏【河图言地下有八柱柱广十万里有三千六百轴互相牵制】
　　皇熙亹亹胡栋胡宇宏离不属焉恃夫八柱【宏一本作完】九天之际安放安属【放上声属音注王逸云东方皞天东南阳天南方赤天西南朱天西方成天西北幽天北方天东北变天中央钧天朱云即所谓圜则九重者】
　　无青无黄无赤无黑无中无旁乌际乎天则
　　隅隈多有谁知其数【隈乌回切淮南子天有九野九千九百九十九隅去地五亿万里王逸云言天地广大隅隈众多】
　　巧欺滛诳幽阳以别无隈无隅曷懵厥列
　　天何所沓十二焉分【沓合也此问天与地合于何所十二辰谁所分别乎】
　　折篿剡筳午施旁竖鞠明究曛自取十二非余之为焉以告汝【楚辞云索琼茅以筳篿注谓折竹小曰篿音专又音团午交午也曛许云切日余光】日月安属列星安陈
　　规燬魄渊【日月也】太虚是属棊地万荧【列星也】咸焉是托出自汤谷次于防汜【汜似凡泛三音淮南子日出于旸谷沦于防谷入于虞渊之汜】
　　辐旋南画轴奠于北孰彼有出次惟汝方之侧平施旁运恶有谷汜
　　自明及晦所行防里【淮南子日行九州七舍有五亿万七千三百九里】
　　当焉为明不逮为晦度引乆穷不可以里
　　夜光何德死则又育【朱云夜光月也死晦也育生也】
　　燬炎莫俪【即计切谓日也】渊迫而魄遐违乃专何以死育厥利维何而顾菟在腹【此问月有何利而顾望之菟常居其腹乎】
　　阴多缺爰感厥兔不形之形惟神是类
　　女歧无合夫焉取九子【女歧神女无夫而生九子释书有九子母】
　　阳健阴滛降施蒸摩歧灵而子焉以夫为
　　伯强何处惠气安在【伯强大厉疫鬼惠气和气也】
　　怪弥防更伯强乃阳顺和调度惠气出行时届时缩何有处乡【弥民卑莫尔二切一本作与沴同徒典切又音戾阴阳气乱也】
　　何阖而晦何开而明
　　明焉非辟晦兮非藏
　　角宿未旦曜灵安藏【朱本作臧与藏同角亢东方星旦明也曜灵日也】
　　孰旦孰幽缪躔于经苍龙之寓而迋彼角亢【缪音虬子虚赋注缪音蓼相纒结也迋具往切欺也亢音刚】
　　不任汩鸿【朱云汩音骨师一作鮌非是或不字上有鮌字】师何以尚之佥答何忧何不课而行之【朱云汩治也鮌才不任治鸿水众人何以举之尧何不且小试而遽行其説】
　　惟鮌譊譊邻圣而孽恒师厖防乃尚其圯后惟师之难矉頞使试【鮌即鮌字拾遗记云夏鮌化为鱼后人合为鮌字譊女交切厖莫江切病也圮部鄙切毁也矉频宾二音頞音遏鼻茎也众不察其圯族而举之尧非乐于用之也】
　　鸱曵衔鮌何听焉【朱云旧説谓鮌死为鸱所食特以意言之耳详其文势以谓鲧听鸱曵衘之诈而败其事】顺欲成功帝何刑焉永遏在羽山夫何三年不施【朱云施谓刑杀之也左传曰乃施邢侯此谓鮌囚羽山】
　　盗堙息壤招帝震怒【潘云堙音因塞也山海经鮌窃帝之息壤以堙洪水帝令祝融杀鲧于羽郊招如字元注意翘举也】赋刑在下而投弃于羽方陟元子【禹也】以功定地胡离厥考而鸱肆喙【吁秽切】
　　伯禹腹鮌夫何以变化纂就前绪遂成考功何续初继业而厥谋不同【腹一作复笔力切何字下一本有故字】
　　气孽宜害而嗣续得圣污涂而蕖夫固不可以类胝躬躄步【潘本作同张泥切浸厚也一曰足蠒列子禹手足胼胝躄必益切跛也禹治水涉山川病足故行跛也】桥楯勚踣【潘云桥音翘丘遥切谓以铁为锥头长半寸施之履下上山不跌蹉也史记作檋纪録切楯勅伦切正义引前汉沟洫志毳形如箕行泥上毳如字集韵与桥同音跷又橇通作楯注禹治水所乗古篆变形字体改易説者不同未知孰是勚夷世切又音曵营也踣满墨切僵也一本作路】厥十有三载乃葢考丑宜仪刑九畴【一本无宜仪刑字】受是宝【禹锡圭】昏成厥孽昭生于德惟氏之继夫孰谋之式
　　洪泉极深何以窴之【朱云泉疑当作渊唐本避讳而改之也窴与填同参也】
　　行鸿下隤厥丘乃降焉填絶渊然后夷于土【隤徒回切】地方九则何以坟之【则一本作州坟旁吻切分也朱云土之髙者也一本作慎非是】
　　从民之宜乃九于野坟厥贡艺而有上中下
　　应龙何画河海何厯【有翼曰应龙山海经曰禹治水有应龙以尾画地即水泉流通】
　　胡圣为不足反谋龙智畚锸究勤而期画厥尾【畚音本锸音臿】鮌何所营禹何所成康回冯怒地何故以东南倾【冯音慿一本作以字王逸云康回共工名也淮南言共工与颛顼争为帝不得怒而触不周之山天维絶地柱折故东南倾】
　　圜焘廓大【天体也】厥立不植地之东南亦已西北彼回小子胡颠陨尔力夫谁骇汝为此而以慁天极
　　九州何错川谷何洿【朱云错七故切置也洿音户深也旧音乌非是】
　　州错富媪【乌浩切后土富妪】爰定于趾躁川静谷形有髙庳东流不溢孰知其故
　　东穷归墟【列子渤海之东不知几亿万里有壑焉实惟无底之谷名曰归墟】又环西盈脉穴土区而浊浊清清坟垆燥疏【燥一本作坟房粉切土膏肥也垆音卢黑刚土尚书注疏也】渗渴而升【渗所禁切】充融有余泄漏复行器运浟浟【音悠水流皃】又何溢为
　　东西南北其脩孰多【脩长也】
　　东西南北其极无方夫何鸿洞而课校脩长【鸿一本作澒】南北顺防其衍防何【洪兴祖云防亦作惰音妥狭而长也王逸云衍广大也】
　　茫忽不凖孰衍孰穷
　　昆仑县圃其凥安在【凥丘刀切朱云与居同一本作居昆仑山名其巅曰县圃亦作圃】
　　积髙于干昆仑攸居蓬首虎齿爰穴爰都【禹本纪昆仑髙三千五百余里水经云髙万一千里其下有弱水之渊环之有蓬头虎齿戴胜而处者王母也】
　　増城九重其髙防里【增与层同淮南子昆仑虚中有増城九重其髙万一千里】
　　增城之里万有三千【十洲记昆仑宫积金为墉城面方千里城上安金台五所玉楼十二】四方之门其谁从焉【淮南子昆仑虚行有四百四十门门间四里里间九纯纯丈五尺王逸云言天地四方各有门其谁从之上下】
　　凊温燠寒迭出于时时之丕革由是而门【凊七政切寒也】西北辟启何气通焉【辟通作辟开也淮南子昆仑虚北门开以纳不周之风】
　　辟啓以通兹气之元【潘云天开西北辟啓】
　　日安不到烛龙何照【山海经钟山之神名曰烛阴视为昼瞑为夜注烛龙也】
　　修龙口燎爰北其首九阴极防厥朔以炳【燎力照切首手又切】羲和之未扬若华何光【淮南子若木在建木西末有十日其华下照地】
　　惟若之华禀羲以耀【华音花】
　　何所冬暖何所夏寒
　　狂山凝凝【嶷疑二音】冰于北至爰有炎洲司寒不得以试焉有石林何兽能言
　　石胡不林往视西极兽言嘐嘐人名是达【嘐火交切猩猩能知人名】焉有虬龙负熊以游【虬渠幽切有角曰龙无角曰虬】
　　有虬蜲蛇不角不鳞嬉夫熊相待以神【蜲于危切蛇余知切】雄虺九首儵忽焉在【虺许伟切恶蛇也儵作倐并音叔急疾貌】
　　南有怪虺罗首以噬倐忽之居帝南北海【庄子南海之帝为倐北海之帝为忽元注云倐忽在庄子甚明王逸以为电非也朱云招防説雄虺九首往来倐忽正谓此也庄子寓言恐非屈原本意】
　　何所不死长人何守【朱云死一作克者非】
　　贠丘之国身民后死【潘云山海经不死民在交胫国东其人黑色夀不死注圎丘上有不死树食之乃夀有赤水饮之不老】封嵎之守其横九里【国语仲尼曰汪芒氏之君守封嵎之山者也注防风氏长三丈又谷梁传文公十一年叔孙得臣败长狄身横九亩】
　　靡蓱九衢枲华安居【朱云靡蓱未详何物衢歧也枲麻之有子者】
　　有萍九歧厥图以诡浮山孰产赤华伊枲【元注云山海经多言其歧五衢又云四衢之岐也王逸以为生九衢中恐谬又浮山有草焉其叶如麻赤华即枲华也】
　　灵蛇吞象厥大何如【灵或作一大或作骨巴蛇长百寻食象三年而出其骨】
　　巴蛇腹象足觌厥大三嵗遗骨其脩已号
　　黑水趾三危安在【吕一作池一作阯】
　　黒水滛滛穷于不姜趾则北三危则南
　　延年不死夀何所止
　　僊者幽幽夀焉孰慕短长不齐咸各有止胡纷华漫汗而潜谓不死【漫莫干切汗何干切淮南子注漫汗不可知】
　　鲮鱼何所鬿堆焉处【鲮音陵一作陵鬿音祈堆多回切】
　　鲮鱼人貌迩列姑射鬿雀峙北号惟人是食【射音亦元注云山海经鲮鱼在海中近列姑射堆当为崔鬿崔在号山如鸡虎爪食人王逸注误朱云崔作雀】
　　羿焉弹日乌焉解羽【弹一本作彃一本作毙朱云作弹者误也柳云乌当作鸟】
　　焉有十日其火百物羿宜炭赫厥体胡庸以枝屈【王逸云淮南言尧时十日并出草木焦枯尧令羿仰射十日中其九日日中九乌皆死堕其羽翼也又史记射支左屈右】大泽千里羣鸟是解【元注云山海经曰大泽千里羣鸟之所解问作乌字当为鸟后人不知因配上句改为乌也朱云如柳説则别是一事如旧説为日中之乌而借解羽二字以问于义亦通】禹之力献功降省下土四方【一本无四方字朱云无四字就方字絶句】焉得彼嵞山女而通之于台桑【嵞与涂同禹所娶国】闵妃匹合厥身是继胡维嗜不同味而快鼂饱【一本维作为一本嗜下有欲字一本快下有一字王逸云禹治水道娶者忧无纲纪耳何特与众人同嗜欲茍欲快饱一朝之情乎】
　　禹惩于续妇亟合【当作嵞】胈离厥肤三门以不眡【胈蒲末切肤毳皮也禹治水股无胈三过其门而不入眡与视同】呱呱之不防而孰图味【呱音孤泣声防迄力切伤痛也】卒燥中野民攸宇攸暨【一本中作于一本宇作字暨当作塈息也】
　　啓代益作后卒然离蠥【蠥一作孽一作孼并鱼列切忧也】
　　彼呱克臧【啓也】俾姒作夏【姒音似夏姓】献后益于帝谆谆以不命复为叟耆曷戚曷孽
　　何啓惟忧而能拘是达皆归射□【音菊穷也】而无害厥躬
　　呱勤于德民以乳活扈仇厥正帝授柄以挞凶穷圣庸夫孰克害【扈侯古切旧説禹以天下禅益天下去益而归啓于是有扈不服】
　　何后益作革而禹播降
　　益革民艰咸粲厥粒惟禹授以土爰稼万亿违溺践垍【巨志切坚土也】休居以康食姑不失胡往不道【一本失字下有性天字】啓棘宾商九辩九歌【山海经夏后氏上三嫔于天得九辩九歌以下注啓登天而切其乐王逸云棘陈也宾列也言啓陈列宫商】
　　啓达厥声堪与以呻辨同容之序帝以嫔【莫切】何勤子屠母而死分竟坠【一作坠与地同朱云作地】
　　禹母产圣何疈厥旅彼淫言乱噣聪馘以不处【潘云疈普逼切判也裂也旅当作膂脊骨也帝王世纪禹腷剥母背而生噣陟救切与咮同口也聝去获切或从馘】帝降夷羿革孽夏民胡羿射夫河伯而妻彼雒嫔【朱云作胡射夫河伯云河伯化为白龙游于水旁羿见射之眇其左目羿又梦与洛水神宓妃交】
　　夷羿滔荒【一本作淫】割更后相夫孰作厥孽而诬帝以降震皜厥鳞集矢于皖【潘云华板切字当从目大目也羿射河伯左目】肆叫帝不谌失位滋嫚有洛之嫮【胡故切好也】焉妻于狡
　　冯珧利决封狶是射何献蒸肉之膏而后帝不若【朱云冯音慿满也珧音遥蜃甲也以饰弓决以象骨为之以钩羿猎射封豕以其肉膏祭天天犹不顺之】
　　夸夫快杀鼎豨以虑饱馨膏腴帝叛德恣力胡肥台舌喉而滥厥福【台音怡我也】
　　浞娶纯狐妻爰谋何羿之射革而交吞揆之【朱云浞七角切浞娶纯狐氏女惑爱之遂与浞谋杀羿也吞灭也揆谋也何羿之射艺勇力而其众交进吞谋之】
　　寒谗妇谋后夷卒戕荒弃于野俾姧民是臧举土作仇徒怙身弧【左传襄公四年夷羿滛于原兽寒浞伯明氏之谗子弟也行滛于内杀而烹之】阻穷西征岩何越焉化为黄熊巫何活焉【一本化字下有日字王逸云阻险也穷窘也越度也尧放鮌羽山西行度越岑岩之险因堕死化为黄熊岂巫所能活】
　　鲧殛羽岩化黄而渊【左传昭公七年尧殛鲧于羽山其神化为黄熊入于羽渊】咸播秬黍莆藿是营【藿一作雚王逸云禹平水土万民皆得耕种于雚莆之地】
　　子宜播殖稺于丘于川维莞维蒲维菰维芦丕彻以图民以讙以都【子一作予稺音雉初稼也莞胡官切一音官】
　　何由并投而鮌疾脩盈【王逸云疾病也脩长也盈满也】
　　尧酷厥父厥子激以功克硕厥祀后世是郊【左昭七年鲧为夏郊】白蜺婴茀胡为此堂【茀音弗疑当作霏王逸云蜺云之有色似龙者也茀白云逶蛇若蛇者逶移相婴何为乎此祠堂也】安得夫良药不能固臧天式从横阳离爰死【王逸云式法也爰于也言天法有善隂阳縦横之道人失阳气则死亡】大鸟何鸣夫焉防厥体【王逸云崔文子学仙于王子侨化为白蜺而婴茀持药与崔文子文子惊怪引戈击蜺中之因堕其药俯而视之王子侨之尸也文子覆之以币筐须防则化为大鸟而鸣开而视之翻飞而去文子焉能亡子侨之身乎】
　　王子怪骇蜺形茀裳文禠操戈【文崔文子也一本作衣】犹懵夫药良终鸟号以游奋厥篚筐曶漠莫谋【曶呼骨切】形胡在胡亡蓱号起雨何以兴之【王逸云蓱翳雨师名言雨师号呼则云兴而雨下】
　　幽阳潜爨阴蒸而雨萍慿以兴厥号爰所
　　撰体恊胁鹿何膺之【朱本作撰体胁鹿何以膺之王逸云天撰十二神鹿八足两头】
　　气怪以神爰有奇躯脇属支偶尸帝之隅
　　鼇戴山抃何以安之【列仙传有巨灵之鼇背负蓬莱之山而抃戏沧海之中】
　　宅灵之丘掉焉不危鼇厥首而恒以恬夷【出列子汤问篇】释舟陵行何以迁之【洪兴祖云鼇负山若舟负物今释水而陵反为人所负】
　　要释而陵殆或谪之龙伯负骨帝尚窄之【龙伯钓鼇天帝恕短小其民窄侧格切狭也】
　　惟浇在户何求于嫂何少康逐犬而颠陨厥首【浇五吊切浞之子王逸云浇往至其嫂户佯有所求因与滛乱夏少康因田猎放犬逐兽遂袭杀浇而断其头】
　　浇嫪以力兄麀聚之康假以田肆克宇之【嫪音劳又郎到切妬恋也】女岐缝裳而馆同爰止何颠易厥首而亲以逢殆【王逸云女岐浇嫂也与浇滛佚为之缝裳于是共舍而宿止少康夜袭得女岐头以为浇因断之】
　　既裳既舍宜咸坠厥首【一本无既裳字】
　　汤谋易旅何以厚之【朱云汤疑作康谓少康也有众一旅遂灭过浇】
　　汤奋癸旅爰以伛拊载厥德于葛以诘仇饷【癸桀名也伛委羽切】覆舟斟寻何道取之【王逸云言少康灭斟寻氏奄若覆舟】
　　康复旧物寻焉保之覆舟喻易尚或艰之【事见左传哀公元年】桀伐防山何所得焉妺嬉何肆汤何殛焉【妺莫拨切嬉一作喜】
　　惟桀嗜色戎得防妹滛处暴娱以大啓厥伐
　　舜闵在家父何以鳏尧不姚告二女何亲【朱本鳏作鱞姚舜姓】
　　瞽父仇舜鳏以不俪尧专以女兹俾厥世惟蒸蒸翼翼于妫之汭【女尼据切妫居危切汭如鋭切舜之所居】
　　厥萌在初何所意焉璜台十成谁所极焉【朱云意古亿字】
　　纣台于璜箕克兆之【朱云贤者预见萌芽之端纣作象箸而箕子叹果作玉台十重】登立为帝孰道尚之【王逸云言伏羲始作八卦修行道德万民登以为帝】
　　惟德登帝师以首之【洪兴祖云师一作帅登帝谓匹夫而有天下】
　　女娲有体孰制匠之【王逸云女娲人头蛇身一日七十化其体如此】
　　娲躯虺号占以类之胡曰日化七十工获诡之
　　舜服厥弟终然为害何肆犬豕而厥身不危败【象谋杀舜】
　　舜弟眡厥仇毕屠水火夫固优游以圣而孰殆厥祸犬断于德终不克以噬昆庸致爱邑鼻以赋富【鼻即有庳象所封邑】吴获迄古【古公亶父】南岳是止孰期去斯得两男子【太伯仲雍】
　　嗟伯之仁逊季旅岳雍同度厥义以嘉吴国
　　缘鹄饰玉【伊尹烹鹄羮饰玉鼎】后帝是飨何承谋夏桀终以灭防帝乃降观下逢伊摰【尹名】何条放致罚而黎伏大説
　　空桑鼎殷【列子注伊尹母居伊水之上既孕梦神告曰血水出而东走无顾明日臼出水东走十里其邑尽为水身因化为空桑有莘氏女采桑得婴儿空桑之中故命曰伊尹献其君令庖人养之】谄羮厥鹄惟轲知言焉以为不【居苋切又音闲】仁易愚危夫曷揆曷谋咸逃丛渊虐后以刘【扬雄方言秦晋宋衞之间谓杀曰刘】降厥观于下匪挚孰承条伐巢放民用溃厥疣【于求切】以夷于肤夫曷不謡
　　简狄在台喾何宜鸟致贻女何喜【简狄侍于台上吞燕卵而生契】
　　喾狄祷禖契形于胞胡乙鷇之食而怪焉以嘉【鷇当作防卵也】该秉季德厥父是臧【朱云此章未详诸説亦异详此该字恐是啓字】
　　该德考【考一本作考王逸云该包也父谓契也言汤能包特先人之未德柳文元注云该谓蓐收王逸注误案下文恒秉季德既非人名子厚之言亦自相戾】蓐收于西爪虎手钺尸刑以司慝【国语虢公梦神人面白毛虎爪执钺立于西阿史嚚曰如君之言则蓐收也天之刑神也】胡终弊于有扈牧夫牛羊【有扈伐啓启伐灭之有扈遂为牧竖】
　　牧正矜矜浇扈爰踣【踣蒲墨切王逸云有扈浇国名少康为仍牧正岂子厚承逸之误欤】干协时舞何以怀之【王逸云干求舞务协和怀耒也言少康朱云舜懐有苖】
　　阶干以娱苖革而格不迫以死夫胡狃厥贼【狃女久切】平胁曼肤何以肥之【王逸云纣为无道天下乖离怀忧癯瘦而反形体曼泽】
　　辛后騃狂无忧以肥肆荡弛厥体而充膏于肌啬宝被躬焚以旗之【騃五骇切辛纣也纣败衣宝玉之衣赴火而死武王斩纣头悬之太白之旗】有扈牧竖云何而逢击牀先出其命何从【言啓击杀有扈于牀】
　　扈释于牧力使后之民仇焉防啓牀以斮【防一本作寓】恒秉季德焉得夫朴牛何往营班禄不但还来【朴大也】
　　殷武踵德爰获牛之朴夫唯陋民是冒而丕号以瑞卒营而班民心是市【朱云汤出猎得大牛不但驱驰往耒而已还辄以所获徧施禄惠于百姓】昏微循迹有狄不宁何繁鸟萃棘负子肆情【王逸云循闇微之道为夷狄之行谓解居父聘吴过陈见妇人负子欲与之肆情妇人曰墓门虽无人棘上犹有鸮】
　　解父狄滛遭慤以赧彼中之不目而徒以色视【赧乃板切愧也】弟并淫【象也】危害厥兄何变化以作诈后嗣而逢长
　　象不兄龚而奋以谋盖【奋一本作肆】圣孰凶怒嗣用绍厥爱成汤东巡有莘爰极何乞彼小臣【伊尹也】而吉妃是得水滨之木得彼小子【伊尹生空桑中】夫何恶之媵有莘之妇
　　莘有玉女汤巡爰获既内克厥合而外弼于德伊知非妃伊之知臣曷以不识胡木化于母以蝎厥圣【蝎胡葛切木中蠧虫喻伊尹】喙鸣不良谩以诡正尽邑以垫孰译彼梦【垫都念切】汤出重泉夫何辠尤【朱云辠古罪字重泉地名所谓夏台桀拘汤于此】不胜心伐帝夫谁使挑之【挑徒了切王逸云汤不胜众心而伐桀桀先挑之也】
　　汤行不类重泉是囚违虐立辟实罪德之由【辟婢亦切法也】师慿怒以割癸挑而雠【癸桀也】
　　防鼂争盟【鼂与朝同】何践吾期苍鸟羣飞【苍鸟鹰也】孰使萃之到击纣躬【朱云到作列】叔旦不嘉【周公也】何亲揆发足周之命以咨嗟授殷天下其位安施反成乃亡其罪伊何争遣伐器何以行之并驱击翼何以将之
　　胶鬲比漦雨行践期【潘云比毗至切近也漦疑当作嫠剥也王逸云纣使胶鬲视师武王曰以甲子至防天雨武王昼夜行或请休息武王曰胶鬲今报纣矣甲子不到纣必杀之】捧盎救灼仁兴以毕随鹰之咸同得使萃之颈纣黄钺旦孰喜之【朱云武王以黄钺斩纣周公旦不喜亲斩纣头之事耳】民父有厘嗟以美之位庸芘民仁克莅之纣滛以害师殛圮之咸逭厥死争徂器之翼鼓颠御讙舞靡之
　　昭后成游南土爰底厥利惟何而逢彼白雉【王逸云昭王出游南至于楚楚人沈之昭王南游何以利于楚乎越裳献白雉昭王德不能致欲亲往逢迎之】
　　水滨翫昭荆陷弑之缪迓越裳畴肯雉之
　　穆王巧梅夫何为周流【梅芒改切贪也】环理天下夫何索求
　　穆懵祈招猖洋以游轮行九野惟怪之谋胡绐娱戴胜之兽觞瑶池以迭謡【左昭十二年祭公作祈招诗止穆王之心西王母戴胜与穆天子觞于瑶池之上为謡曰白云在天山陵自出道理修逺山川间之将子无死尚能复来荅曰万民平均吾顾见汝】妖夫曵衒何号乎市周幽谁诛焉得夫褒姒【朱云荧绢切有二龙止于夏庭龙亡而漦在周厉王发而观之漦流于庭处妾遇之而生女弃之时有謡曰檿弧箕服实亡周国后有卖是器于市者以为妖怪执而戮之夜得亡去闻所弃女啼声哀而收之遂奔褒后褒人入此女赎罪幽王惑而爱之】
　　孺贼厥诜爰檿其弧幽祸拏以夸惮褒以渔滛嗜薎杀谏尸谤屠孰鳞漦以征而化鼋是辜【薎即蔑字】
　　天命反侧何罚何怙【朱云反侧言无常也】
　　天邈以防人么以离胡克合厥道而诘彼尤违【么或作厶音私】齐桓九防卒然身杀【朱云九纠通用卒终也盖桓公之防十有五】
　　桓号其大任属以傲幸良以九合逮孽而坏
　　彼王纣之躬孰使乱惑何恶辅防【即弼字】谗谄是服比干何逆而抑沈之雷开何顺而赐封之何圣人之一德卒其异方梅伯受醢箕子佯狂【朱本佯作详音佯雷开佞人】
　　纣无谁使惑惟志为首逆图倒视辅谗以僇宠【诸本多无僇字】干异召死雷济克后【比干雷开】文德迈以被【文王也】芮鞫顺道醢梅奴箕忠咸防以丑厚
　　稷惟元子帝何笃之投之于氷上鸟何燠之何冯弓挟矢殊能将之既惊帝切激何逢长之【王逸云冯大挟持也言后稷长持大强弓挟箭矢洪兴祖云此与下文相属言武王能冯弓挟矢而将之以殊能】
　　弃灵而功笃胡爽焉翼氷以炎盍崇长焉既歧既嶷宜庸将焉纣凶以啓武绍尚焉
　　伯昌号衰【文王】秉鞭作牧何令彻彼歧社命有殷之国
　　伯鞭于西化江汉浒易歧社以太国之命以祚武迁藏就歧何能依【王逸云文王朱云言太王徙其宝藏来就歧下】
　　逾梁槖囊羶仁蚁萃【庄子徐无鬼篇蚁慕羊肉羊肉羶也】
　　殷有惑妇何所讥【王逸云谓妲已惑误于纣不可复讥谏也】
　　妲灭淫商痡民以亟去【妲丹逹切痡音敷又普呉切病也亟纪力切疾也】受赐兹醢西伯上告何亲就上帝罚殷之命以不救【朱云纣醢梅伯以赐诸侯文王受之以祭告语于上帝帝乃亲致纣之罪罚故殷之命不可复救也】
　　肉梅以颁乌不台诉孰盈癸恶兵躬殄祀【乌当作曷癸当作纣】师望在肆昌何志鼓刀扬声后何喜【后谓文王也昌文王名】
　　牙伏牛渔积内以外萌歧目厥心了眡显光奋刀屠国以髀髋厥商【髀髋音陛寛吕望屠牛文王问之吕望曰下屠屠牛上屠屠国】
　　武发杀殷何所悒载尸集战何所急【王逸云尸主也载文王木主】
　　发杀曷逞寒民于烹惟栗厥文考【以栗为主】而防子以徂征伯林雉经维其何故何感天抑坠夫谁畏惧【王逸云谓申生】
　　中谮不列恭君以雉胡螾讼蛲贼而以变天地【螾蛲喻骊姬】皇天集命惟何戒之受礼天下又使至代之
　　天集厥命惟德受之怠以弃夫又祐之【天祐下民作之君师】初汤臣摰【摰伊尹名】后兹承辅何卒官汤尊食宗绪
　　汤挚之合祚以久食昧始以昭末克庸成绩
　　勲阖梦生少离散亡何壮武厉能流厥严【王逸云吴阖庐祖父夀梦也阖庐怨不得为王少离散亡放在外乃刺王僚代为吴王大有功勲壮大也严威也】
　　光征梦祖【光阖庐名】憾离以厉仿偟激覆而勇益徳迈彭铿斟雉帝何飨受夀永多夫何久长【彭祖名铿献雉羮于尧】
　　铿羮于帝圣孰嗜味夫死自暮而谁飨以俾夀
　　中央共牧后何怒蠭蚁微命力何固【歧首之蛇争共食牧草自相齧】
　　螝齧已毒不以外肆细腰羣螫夫何足病【螝胡对切一云虺字】惊女采薇鹿何祐北至回水萃何喜【王逸云昔者女子采薇菜有所惊而走萃止也女子惊而北走至于回水之上止而得鹿遂有福喜朱云未详】
　　萃回偶昌鹿曷祐以女
　　兄有噬犬弟何欲易之以百两卒无禄【元注云问云百两盖谓车也王逸以为百两金误也朱云旧注以为秦公子鍼之事然与左传不同未知是否】
　　鍼欲兄爱以快侈富愈多厥车卒逐以旅【晋语秦后子奔晋车千乗】薄暮雷电归何忧厥严不奉帝何求伏匿穴处爰何云荆勲作师夫何长先悟过改更我又何言【王逸云屈原书壁所问畧讫日暮故去天雨雷电复至自解曰归何忧乎朱云此下皆不可晓】
　　咨吟于野胡若之佷严坠谊殄丁厥任合行违匿固若所咿嚘【音伊忧】忿毒意谁与丑齐徂秦防厥诈谗登狡庸咈以施甘恬祸防亟锄夷愎不可化徒若罢【音疲劳也】吴光争国久余是胜【吴光即阖闾】何环穿自闾社丘陵爰出子文【一本作环闾穿社以及五陵是淫是荡爰出子文朱云子文事见论语他则不可晓矣】吾告堵敖以不长【朱云堵敖者楚文王子成王兄也】何试上自予忠名弥彰【试一本作讥予一本作与彰一本作章】
　　阖绰厥武滋以侈頺于菟不可以作怠焉庸归【元注云问云爰出子文哀今无此人但任子兰也王逸云子文之母郧公之女旋穿闾社通于丘陵以淫而生子文弃之有虎乳之楚人谓乳为谷谓虎为于莬故名谷于菟谷如口切于音乌莬音徒】欵吾敖之阏以旅尸【元注云楚人谓未成君而死曰敖堵敖楚文王兄也今哀怀王将如堵敖不长而死以此告之逸注以为堵敖不长楚贤人大谬】诚若名不尚曷极而辞【元注云一本作食姑不失圣人胡往不道朱文公云屈原彷徨山泽见楚有先王之庙及公卿祠堂图画天地山川神灵琦玮及古圣贤怪物行事因书其壁呵而问之以渫愦懑旧注之説徒以多识异闻为功唐柳宗元始欲质以义理为之条对然亦学未闻道而夸多巧之意犹有杂乎其间】















　　柳河东集注巻十四
　　钦定四库全书
　　柳河东集注巻十五
　　宋　童宗説张敦颐潘纬　音释
　　问答
　　晋问【晁无咎尝取此文附续楚词其系曰枚乗七发盖以微讽吴王濞毋反晋问亦七盖效七发以讽时君薄事役而隆道实云】
　　吴子问于柳先生日【吴子吴武陵也先生子厚自谓】先生晋人也晋之故宜知之【故字下一本有封字者因下文而误】曰然然则吾愿闻之可乎曰可晋之故封太行掎之【掎举绮切偏引也】首阳起之【首阳山名】黄河迤之【潘云迤演尔切邪行也字亦作迆】大陆靡之【大陆泽名靡曼也】或巍而髙或呀而渊【呀虚加切张口也】景霍汾浍以经其壖【晋语注景大也霍山在河东汾浍水名潘云汾符分切浍古外切壖而宣切在河边地】若化若迁钩婴蝉联然后融为平川而侯之都居大夫之邑建焉其髙壮则腾突撑拒【撑由庚切衺拄也拒捍也】聱岈郁怒【声五交切语不入岈许加切山深貌与谺同谷中大空】若熊罢之咆【音炰】虎豹之嗥【音豪】终古而不去攫秦搏齐【攫厥防切持也】当者失据燕狄惴怯若卵就压【压或作甎】振振业业觑闗蹀户【觑七虑切伺视也蹀达协切蹈也】惕若仆妾其按衍则平盈旋缘纡徐夷延若飞防之翔舞【童云防与鸢同余专切】洄水之容与以稼则硕以植则茂以牧则蕃以畜则庶而人用是富而邦以之阜其河则濬源昆仑入于天渊出乎无门行乎无垠自匃奴而南以介西鄙冲奔太华【去声山名在晋之西】运肘东指混溃后土【混音浑溃胡对切】濆浊麋沸【濆音汾又房吻切涌也】鼋鼍诡怪于于汩汩腾倒防越【潘云汩音骨防音佚马足疾貌】委泊涯涘【音俟水涯】呀呷欱纳【呀呼加切张口也呷迄甲切吸也欱呼合切大歠也】摧杂失坠其所荡激则连山参差广野瓌裂轰雷努风【轰呼宏切努音弩】撼于【撼户敢切摇也诸韵无此字一本作颔音撼音戞】崩石之所转跃大木之所擢拔漰泙洞踏者【漰披朋切水激有声泙白明切水鸣踏音沓】弥数千里若万夫之斩伐而其轴轳之所负【轴音逐船尾施柂处轳音卢船上刺櫂处又汉律名船方长为舳舻二字皆当从舟】橦樯之所御【橦传江切樯音墙船桅也】鳞川林壑隳云遁雨瞬目而下者【瞬音舜摇目】榛榛沄沄百舍一赴若是何如吴子曰先生之言丰厚险固诚晋之美矣然晋人之言表里山河者【左僖二十六年子犯云】备败而已非以为荣观显大也吴起所谓在德不在险【见史记魏世家】皆晋人之借也【皆一本作此借一本作籍】愿闻其他
　　先生曰大卤之金【卤音鲁太原晋阳县】棠谿之工【棠谿属蔡州】火化水淬【潘云取内切前汉作焠注谓烧而内水中以坚之】器备以充为棘为矛【棘即防字】为铩为钩【锻音杀长矛】为镝为镞【镝音的镞作木切并矢锋】为为鍭【晏本如此写宣献本旡为镞为三字张云鍭音侯矢名】出太白征蓐收召招揺伏蚩尤肃肃褷褷【一作祁童云褷山宜切俪或从徙】合众灵而成之博者狭者曲者直者岐者劲者长者短者攅之如星奋之如霆运之如萦浩浩奕奕淋淋涤涤荧荧的的若雪山氷谷之积观者胆掉【徒吊切】目出寒液【泪也】当空发耀英精互绕晃荡洞射天气尽白日规为小铄云破霄跕坠飞鸟【跕都牒切又它协切】弓人之弓函人之甲胶角百选犀兕七属【童云音注周礼考工函人犀甲七属音注】乃使跟超掖夹之伦【童云跟音根足踵夹音侠】服而持之南瞰诸华【瞰苦滥切逺视】北詟羣夷【詟质涉切失气】技击节制【荀子齐之技击威文之节制】闻于天下是为善师延目而望之固以拳拘喘汗免胄肉袒进不敢降【胡江切】退不敢窜若是何如吴子曰夫兵之用由德则吉由暴则凶是又不可为美观也先轸曰师直为壮曲为老【出左传僖公二十八年】况徒以坚甲利刃之为上哉
　　先生曰晋国多马屈焉是产【屈求勿切又居勿切屈地生良马】土寒气劲崖坼谷裂草木短缩鸟兽坠匿而马蕃焉师师兟兟【兟音诜进也】溶溶纭纭轠轠辚辚【上音雷辚音隣】或赤或黄或或苍或醇或駹【莫江切杂色】黭然而阴【黭音揜黑色】炳然而阳若旌旃旂帜之煌煌乍进乍止乍伏乍起乍奔乍踬【音致跲也】若江汉之水疾风驱涛击山荡壑云沸而不止羣饮源槁回食野赭【音者赤色】浴川蹙浪喷震播洒【喷普问切鼔鼻也洒音洒】渍渍焉若海神驾雪而来下观其四散惝怳【童云惝齿两切本作敞怳许往切惝怳强皃】开合万状喜者鹊厉怒者人搏决然坌跃【坌蒲闷切】千里相角风騣雾鬛【騣祖红切】斸山抉壑【斸音烛斫也】耳揺层云腹捎众木【潘云捎师交切芟也又音宵】寂寥逺游不夕而复攫地跳梁坚骨兰筋【相马经一筋従中出谓之兰筋中者目上陷如井字兰筋竖者千里】交颈互齧鬭目相驯聚溲更嘘昻首张断其小者则连牵缴绕仰乳俯龁【下没切齧也】蚁杂蜂集啾啾潗潗【张云七立切上林赋潗湁鼎沸注谓水激也】旅走丛立其材之可者收敛攻教掉手飞縻指毛命物百步就羁牵以荀息【谷梁僖二年荀息牵马操璧而前】御以王良【左哀二年邮良曰我御之上也即王良】超以范鞅【左传襄公二十三年范鞅请超乗持带遂超乗】轩以栾鍼【童云上音鸾下其亷切人姓名左传成十六年栾鍼为右掀公出于淖掀音轩举也】以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓【左传昭公四年晋司马侯云】请置此而新其説
　　先生曰晋之北山有异材梓匠工师之为宫室求大木者天下皆归焉仲冬既至寒气凝成外凋内贞沈液不行【童云沈昌枕切説文汁也液音亦】乃坚乃良万工举斧以入必求诸岩崖之欹倾磵壑之纡萦凌巑岏之杪颠【巑祖丸切岏五官切山鋭皃杪音眇标末也颠山之髙处】漱泉源之淦瀯【淦古南切瀯音营水流皃】根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿【童云柹音胏古废切削木札也】丁丁登登【丁中茎切】硠硠棱棱【硠吕唐切】若兵车之乗凌其响之所应则溃溃漰漰【披萌切】汹汹薨薨【汹许拱切】若骞若崩若螭龙之鬭风霆相腾其殊而下者札捎杀【音戛】摧崪坱圠【崪作没昨律二切山峻皃坱乌朗切尘也圠音轧山曲也】霞披电裂又似共工触不周而天柱折【列子】鹍鹳鹙鸧【童云音昆灌秋苍】号鸣飞翔防豻虎兕【防俱切豻音岸】奔触詟栗伏无所入遯无所脱然后断度收罗捎危颠芟繁柯乗水潦之波以入于河而流焉荡突硉兀【童云硉即兀切硉兀危石也】转腾冒没类秦神驱石以梁大海【三齐畧记秦始皇驱石下海石去不速神人鞭之】抵曲鳞蹙滙流雷解【滙音防水合流一音胡罪切水回】前者汩越后者迫隘乃下夫龙门之悬水折拉頺踏【童云折质涉切败也张云拉落合切摧也亦通作折】捽首轩尾【捽昨没切】澒入重渊【澒胡动切大水蒙澒】不知其防百里也涛波之旋滔山触天既渟既平弥望悠焉良久乃始昻屹涌溢挺拔而出林立峰崪穿云蔽日涣然自挠复就行列浑浑而去以至其所唯良工之指顾丛防阿房【丛防在邯郸城中建聚非一赵武灵王建房音旁始皇造】长乐未央建章昭阳之隆丽诡特【汉宫殿】皆是之自出若是何如吴子曰吾闻君子患无德不患无土患无土不患无人患无人不患无宫室患无宫室不患材之不已有先生之所陈四累之下也且虒祁既成诸侯叛之【虒音斯一本作褫左传昭公十三年晋成虒祁之宫诸侯皆有二心注虒祁地名在绛县之西地】先生曰河鱼之大上迎涛波【一有罗字】壅津涯千里雷驰重马轻车遂以君命矢而纵观焉【左传隐公五年矢鱼于棠注矢陈也】大罟断流修网亘山罩罶防罣【罩都教切曲梁罶力九切防音鹿童云张衡西京赋设罣防注云鱼纲也音独鹿唐韵古卖切又胡封切皆不説是鱼网今上文四物皆是鱼网当音鹿独】织纴其间巨舟轩昻仡仡还环水师更呼声裂商顔【商山之顔见前汉志】于是鼓噪沓集而从之抳龙吭【吭户郎切】拔鲸鳍【音耆】戮白鼋逐毒螭叱冯夷立水湄搜搅流离【搅古巧切】掬缩推移梁防网蹙腾天弥围掉擗拥踊【童云擗音璧説文人不能行也】以登夫厯山之垂如川之归如山之崔【音摧字亦作摧】如云之披其有乗化防神振拔涟沦【涟音连水成文也沦音伦小波】摛奇文出怪鳞腾飞涛而上逸生电雷于龙门者犹仰纶飞缴顿踏而取之【缴音灼踏一本作踣】莫不脱角裂翼呀吓匍匐【呀虚加切张口吓音赫口拒人怒也】复就脔切莫保龙籍具糅五味【具一作甘糅女救切杂也】布列雕俎风云失势沮散逺去若夫鯋鲿鲔鲤鰋鳢鲂鱮之琐屑蔑裂者【鯋音沙鲿音常鲔音洧鲤音里鰋音偃鳢音礼鲂音防鱮音叙上声】夫固不足悉数漏脱纮目养之水府而三河之人则已填溢餍饫腥膏舄卤闻脍炙之美则掩鼻蹙頞【阿葛切】贱甚粪土而莫顾者也若是何如吴子曰一时之观不足以夸后世口舌之味不足以利百姓姑欲闻其上者
　　先生曰猗氏之盐【猗于宜切县名有盐池属河中】晋宝之大也人之赖之与谷同化若神造非人力之功也但至其所则见沟堘畦畹之交错轮囷【堘神陵切稻中畦】若稼若圃敞兮匀匀涣兮鳞鳞逦弥纷属【逦力纸切弥音弥属音烛】不知其垠俄然决源酾流【酾山宜切又所绮切】交灌互澍【注澍二音】若枝若股委屈延布【屈一作曲】脉写膏浸潗湿滑汩【潗即入切滑户八切汩音骨又越笔切】弥髙掩庳漫垅冒块【漫平声】决决没没逺近混防抵值堤防瀴瀛沛濊【瀴伊盈切濊火活切水声】偃然成渊漭然成川【漭音莽大水皃】观之者徒见浩浩之水而莫知其以及神液阴漉卤宻起【卤咸水】孕灵富媪【童云媪乌皓切老女称前礼乐志后土富媪】不爱其美无声无形熛结迅诡【张云熛卑遥切説文云火飞也】回眸一瞬积雪百里皛皛羃羃【皛胡了胡灼二切明也羃音宻一本作幕幕】奋偾离析【童云偾方问切僵也】锻圭椎璧【锻丁贯切椎音槌言盐之状】转的皪乍似陨星及地明灭相射【灭一本作激射食亦切】氷裂雹碎巃嵸增益【巃格孔嵸祖红子孔二切山皃】大者印累小者珠剖涌者如坻【张云坻音墀水渚也又典礼切】坳者如缶日晶熠煜【晶音精熠羊入切煜音育】萤骇电走亘步盈车方尺数斗于是裒敛合集举而堆之皓皓乎悬圃之巍巍皦乎溔乎狂山太白之淋漓【皦古了切白也溔弋沼切大水皃太白山名漓潘本云作防流皃一曰水渗入地】骇化变之神奇卒不可推也然后驴驘牛马之运【驘与骡同】西出秦陇南过樊邓北极燕代东逾周宋家获作咸之利人被六气之用和钧兵食以征以贡其赉天下也与海分功可谓有济矣若是何如吴子曰魏绛之言曰近宝则公室乃贫【出左传成公七年】岂谓是耶虽然此可以利民矣而未为民利也先生曰愿闻民利吴子曰安其常而得所欲服其敎而便于已百货通行而不知所自来老幼亲戚相保而无德之者不苦兵刑不疾赋力所谓民利民自利者是也
　　先生曰文公之霸也援秦破楚囊括齐宋曹衞解裂鲁郑震恐定周于温奉册受锡夹辅纠逖【逖力切左传僖公二十八年策命晋侯纠逖王慝注逖逺也有恶于王者纠而逺之】以为侯伯齐盟践土低昻玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚推德义立信让示必行明所向达禁止一好尚春秋之事【谓朝聘之事】公侯大夫策文马驰轩车出入环连贯于国都则有五筵之堂九几之室【筵八尺几三尺周礼冬官云室中度以几堂上度以筵度待洛切】大小定位左右有秩禽牢饩馈交错文质飨有嘉乐宴有庭实登降好赋牺象毕出【张云犠素何切犠象皆尊名】犒劳赠贿【劳郎到切赏功贿呼罪切货也】率礼无失六卿理兵大戎小戎钟鼓丁宁以讨不恭【左传宣公四年注丁宁钲也】车埒万乗【埒音劣侔也乗去声】卒半天下鼓之则震斾之则畏【左传昭公十三年复斾之诸侯畏之注军将战则斾故曳斾以恐之】其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼霸者之为心也引大利以自向而搂他人之力以自固【搂音楼】而民乃后焉非不知而化不令而一异乎吾向之陈者故曰近之矣犹未也
　　先生曰三河古帝王之更都焉【更音庚三河河东河南河北也舜都蒲坂禹都夏县皆在河东伏羲神农都陈郡在河南一云伏羲都曲阜黄帝都郑州少昊都穷桑皆在河南黄帝都涿鹿则在河北又云尧都河东殷都河内周都河南】而平阳尧之所理也【平阳今晋州】有茅茨采椽土型之度【型音形器以瓦为之韩子云尧彩椽不乱茅茨不剪啜土型】故其人至于今俭啬有温恭克让之德故其人至于今善让有师锡佥曰畴咨之道故其人至于今好谋而深有百兽率舞凤凰来仪于变时雍之美【于音乌】故其人至于今和而不怒有昌言儆戒之训故其人至于今忧思而畏祸有无为不言垂衣裳之化【晏本无裳字】故其人至于今恬以愉此尧之遗风也愿以闻于子何如吴子离席而立拱而言曰美矣善矣其蔑有加矣此固吾之所欲闻也夫俭则人用足而不滛让则遵分而进善其道不鬭【分扶问切】谋则通于逺而周于事和则仁之质戒则义之实恬以愉则安而久于其道也至乎哉今主上方致太平动以尧为准先生之言道之奥者若果有贡于上则吾知其易易焉也【易并以防切易易出礼记乡饮酒义一本只有一易字】举晋国之风以一诸天下如斯而已矣敬再拜受赐
　　答问
　　有问柳先生者曰先生貌类学古者然遭有道不能奋厥志独被罪辜废斥伏匿交游解散【解音蟹】羞与为戚生平向慕毁书灭迹他人有恶指诱増益身居下流为谤薮泽骂先生者不忌陵先生者无讁遇揖目动闻言心惕时行草野不知何适独何劣耶观今之贤智莫不舒翘扬英推类援朋疉足天庭魁垒恢张【魁口贿切垒音磊一本作礨魁垒壮皃张一本作能】羣驱连行奇谋髙论左右抗声出入翕忽拥门填扃一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈僇【音戮】何以自表于今之世乎先生荅曰敬闻命然客言仆知理道识事机过矣仆懵夫屈伸去就触罪受辱幸得聮支体完肌肤犹食人之食衣人之衣用人之货无耕织居贩【居储货也】然而活给羞媿恐栗之不暇今客又推当世贤智以深致诮责吾缧囚也【缧伦追切黒索】逃山林入江海无路其何以容吾躯乎愿客少假声气使得详其心次其论客曰何取先生曰仆少尝学问不根师説心信古书以为凡事皆易不折之以当世急务徒知开口而言闭目而息挺而行踬而伏【踬音致】不穷喜怒不究曲直冲罗陷穽不知颠踣【蒲北切】愚惷狂悖若是甚矣又何以恭客之教而承厚德哉今之世工拙不欺贤不肖明白其显进者语其德则皆茫洋深闳端贞鲠亮包并涵养与道俱往而仆乃蹇浅窄僻跳浮嚄唶【嚄集韵胡陌切大呼也又嚄唶多言也唐韵嚄唶大唤也唶子夜切叹声也又侧伯切大声也】抵瑕陷厄固不足以趑趄批捩而追其迹【趑于咨切趄千余切行不进皃批蒲结切捩力结切】举其理则皆谟明渊沈剖微穷深【剖晋后切】劈析是非【劈匹厯切】校度古今而仆乃缄钳塞黙【缄五咸切钳其防切】耗眊窒惑【眊音冒目少睛】抉异探怪起幽作匿攸攸恤恤【左传昭公十三年恤恤乎湫乎攸乎注攸悬危皃恤忧患也】卒自旤贼【旤即祸字】固不足以睢盱激昻而效其则【童云睢翾规切仰目也盱匈于切张目也】言其学则皆总揽罗络横竖杂博天旋地缩鬼神交错而仆乃单庸撇莩【童云撇匹蔑切字正作撆】离疏空虚窃聴道涂颛嚚防愚不知所如固不足以抗顔揺舌而与之俱称其文则皆汗漫辉煌呼嘘阴阳【嘘一作噏】轇轕三光【轇轕音交葛长逺皃一日杂乱】陶镕帝皇而仆乃朴鄙艰涩培塿潗湁【张云培薄口切或作防塿朗口切博雅培塿冡也左氏鲁襄公二十四年云部娄无松柏字不从士童云潗子入七立二切湁丑入切水皃】毫联缕缉尘出坱入【坱于郎切】固不足以摅摛踊跃而涉其级兹四者悬判虽庸童小女皆知其不及而又裹以罪恶纒以羁絷【上居宜切下涉立切】客从而挤之【挤牋西子计二切排也】不亦忍乎且夫白羲緑耳之得康庄也【羲晏本作蚁马名列子云周穆王驾八骏之乗右緑耳左白义又尔雅道五达谓之康六达谓之庄】逐奔星先飘风而跛驴不出泥滓黄钟元间之登清庙也【国语云元间大吕注在阳律之间潘云间如字又间厠之间】铿天地动神只而呜呜咬哇【鸣鸣秦声咬五巧切哇于加乌二切邪声】不入里耳西子毛嫱之蹈后宫也【西子西施也毛嫱越王嬖姬】皦朝日焕浮云而无盐逐于乡里【无盐齐女】蛟龙之腾于天渊也弥六合泽万物而虾与蛭不离尺水【蛭音质水虫】卓诡倜傥之士之遇明世也【倜他厯切傥他党切不羁也】用智能显功烈而麽眇连蹇【麽目果切细也连卢蹇切出前扬雄传】颠顿披靡固其所也客又何怪哉且夫一涉险阨惩而不再者烈士之志也知其不可而速已者君子之事也吾将窃取之以没吾世不亦可乎乃歌曰尧舜之修兮禹益之忧兮能者任而愚者休兮蹮蹮蓬藋【蹮音仙藋徒叫切藜藋也】乐吾囚兮文墨之彬彬【一本作申申】足以舒吾愁兮已乎已乎曷之求乎客乃笑而去
　　起废答
　　柳先生既防州刺史即治事还游于愚溪之上溪上聚黧老壮齿【黧音黎黒黄色】十有一人谡足以进【谡山六切起也】列植以庆卒事相顾加进而言曰今兹是州起废者二焉先生其闻而知之欤答曰谁也曰东祠躄浮图【躄于益切不能行】中廏病颡之驹【音拘】曰若是何哉曰凡为浮图道者都邑之防必有师师善为律以勑戒始学者与女释者甚尊严且优游躄浮图有师道少而病躄日愈以剧居东祠十年扶服舆曳【扶服与匍匐同】未尝及人仄匿愧恐殊甚【仄一本作侧一本无殊字】今年他有师道者悉以故去始学者与女释者伥伥无所师【童云伥丑良切伥伥无见皃又音枨独立也】遂相与出躄浮图以为师盥濯之【盥古缓古玩二切澡也】扶持之壮者执舆幼者前驱被以其衣导以其旗怵惕疾视引且翼之躄浮图不得已凡师数百生【一云人生】日馈饮食时献巾帨【始鋭切佩巾】洋洋也举莫敢逾其制中廏病颡之驹颡之病亦且十年色不尨无异技硿然大耳【硿苦东戸宋二切】然以其病不得齿他马食斥弃异皁【在早切马閤】恒少食屏立摈辱掣顿异甚垂首披耳悬涎属地凡廏之马无肯为伍防今刺史以御史中丞来莅吾邦屏弃羣驷舟以泝江将至无以为乗廏人咸曰病颡驹大而不尨可秣饰焉他马巴僰痹狭【僰蒲墨切】无可当吾刺史者于是众牵驹上燥土大庑下荐之席縻之丝浴剔蚤鬋【剔他厯切蚤与爪同谓除爪鬋子浅切剪鬛】刮恶除洟莝以雕胡【莝音剉斩刍也雕胡菰草】秣以香萁【音箕豆茎潘云梁曰香萁】错贝鳞纕【错千落切纕音襄马腹带】凿金文羁络以和铃【和合作鉌车衡上铃】缨以朱緌【儒佳切缨也】或膏其鬛或劘其脽【童云劘音磨平声张云脽视佳切尻也】御夫尽饰然后敢持除道履石立之水涯【音沂】幢旟前罗【幢传江切旌旗属旟音舆旗画乌隼】杠盖后随【杠音江旗竿】千夫翼衞当道上驰抗首出臆【音一】震奋遨嬉当是时若有知也岂不曰宜乎先生曰是则然矣叟将何以教我黧老进曰今先生来吾州亦十年矣足轶疾风【张云轶徒结切车相过也又音逸】鼻知膻香【膻与羶同】腹溢儒书口盈宪章包今统古进退齐良然而一废不复曾不若躄足涎颡之犹有遭也朽人不识敢以其惑愿质之先生先生笑且答曰叟过矣彼之病病乎足与颡也吾之病病乎德也又彼之遭遭其无耳今朝廷洎四方豪杰林立谋猷川行羣谈角智列坐争英披华发辉挥喝雷霆老者育德少者驰声丱角羇贯【丱古患切束髪】排厠鳞征一位暂缺百事交并骈倚悬足曾不得逞不若是州之乏释师大马也而吾以德病伏焉岂躄足涎颡之可望哉叟之言过昭昭矣无重吾罪于是黧老壮齿相视以喜且吁曰谕之矣拱揖而旋为先生病焉











　　柳河东集注巻十五
　　钦定四库全书
　　柳河东集注巻十六
　　宋　童宗説张敦颐潘纬　音释
　　説
　　天説
　　韩愈谓柳子曰若知天之説乎吾为子言天之説今夫人有疾痛倦辱饥寒甚者因仰而呼天曰残民者昌佑民者殃又仰而呼天曰何为使至此极戾也若是者举不能知天夫果蓏饮食既坏【童云蓏鲁果切在本曰果在地曰蓏】虫生之人之血气败逆壅底为痈疡疣赘瘘痔【音阳瘘音漏痔文里切説文后病也】虫生之木朽而蝎中【张云蝎音曷木中虫非螫毒音歇者】草腐而萤飞是岂不以坏而后出耶物坏虫由之生元气阴阳之坏人由而生虫之生而物益坏食齧之攻穴之虫之祸物也滋甚其有能去之者有功于物者也繁而息之者物之雠也人之坏元气阴阳也亦滋甚垦原田伐山林凿泉以井饮窽墓以送死【窽音款】而又穴为偃溲【偃一作匽漏也溲音搜尿也】筑为墙垣城郭台榭观游疏为川渎沟洫陂池燧木以燔【音烦爇也】革金以镕陶甄琢磨悴然使天地万物不得其情幸幸冲冲攻残败挠而未尝息其为祸元气阴阳也不甚于虫之所为乎吾意有能残斯人使日薄嵗削祸元气阴阳者滋少是则有功于天地者也蕃而息之者天地之雠也今夫人举不能知天故为是呼且怨也吾意天闻其呼且怨则有功者受赏必大矣其祸焉者受罚亦大矣子以吾言为何如柳子曰子诚有激而为是耶则信辩且美矣吾能终其説彼上而者世谓之天下而黄者世谓之地浑然而中处者世谓之元气寒而暑者世谓之阴阳是虽大无异果蓏痈痔草木也假而有能去其攻穴者是物也其能有报乎蕃而息之者其能有怒乎天地大果蓏也元气大痈痔也隂阳大草木也其乌能赏功而罚祸乎功者自功祸者自祸欲望其赏罚者大谬呼而怨欲望其哀且仁者愈大谬矣子而信子之仁义以游其内生而死尔乌置存亡得防于果蓏痈痔草木耶【刘禹锡云柳子厚作天説以析韩退之之言文信美矣盖有激而云非所以尽天人之际故作天论以极其辩附録集末】
　　鹘説【鹘胡骨切】
　　有鸷曰鹘者穴于长安荐福浮图有年矣浮图之人室宇于其下者伺之甚熟为余説之曰冬日之夕是鹘也必取鸟之盈握者完而致之以燠其爪掌左右而易之旦则执而上浮图之跂焉纵之【跂邱弭去智二切浮图之跂塔之冣髙处】延其首以望极其所行往必背而去焉茍东矣则是日也不东逐南北亦然呜呼孰谓爪吻毛翮之物而不为仁义器耶【吻武粉切口边翮下革切羽茎】是固无号位爵禄之欲里闾亲戚朋友之爱也出乎鷇卵【鷇古切鸟子须哺曰鷇能自食曰雏】而知攫食决裂之事尔【食字一本上有博字】不为其他凡食类之饥唯旦为甚今忍而释之以有报也是不亦卓然有立者乎用其力而爱其死以忘其饥又逺而违之非仁义之道耶恒其道一其志不欺其心斯固世之所难得也余又疾夫今之説曰以喣喣而黙【喣于遇切】徐徐而俯者善之徒以翘翘而厉炳炳而白者暴之徒今夫枭鸺晦于昼而神于夜【枭坚尧切不孝鸟鸺音休怪鸱】鼠不穴寝庙循墙而走是不近于喣喣者耶今夫鹘其立趯然【趯音逖】其动若然【若呼虢切】其视的然其鸣革然是不近于翘翘者耶由是而观其所为则今之説为未得也孰若鹘者吾愿从之毛耶翮耶胡不我施寂寥泰清乐以忘饥
　　朝日説【一本上有祀字】
　　柳子为御史主祀事将朝日其僚问曰古之名曰朝日而已【朝音朝】今而曰祀朝日何也余曰古之记者则朝拜之云也今而加祀焉者则朝旦之云也【朝音昭】今之所云非也问者曰以夕而偶诸朝或者今之是乎余曰夕之名则朝拜之偶也古者旦见曰朝暮见曰夕【见并去声】故诗曰邦君诸侯莫肯朝夕【两无正诗】左氏传曰百官承事朝而不夕【左传成公十二年郤至云】礼记曰日入而夕又曰朝不废朝暮不废夕【乡饮酒义】晋侯将杀竖襄叔向夕【向上声竖内竖襄名也出国晋语】楚子之畱干谿右尹子革夕【干谿地名出左传昭公十二年】齐之乱子我夕【史记齐简公四年】赵文子砻其椽张老夕【砻卢红切出国语】智襄子为室美士茁夕【茁尺滑切出国语】皆暮见也汉仪夕则两郎向琐闱拜谓之夕郎【出汉官仪】亦出是名也故曰大采朝日小采夕月【国鲁语云】又曰春朝朝日秋夕夕月【前贾谊传】若是其类足矣【一本无其类字】又加祀焉盖不学者为之也僚曰欲子之书其説吾将施于世可乎余从之
　　捕蛇者説
　　永州之野产异蛇黑质而白章触草木尽死以齧人无御之者然得而腊之以为饵可以已大风挛踠瘘疠【已止也挛闾缘切踠音宛又于逺切曲脚足疾瘘音漏头肿也一曰久创疠音厉疫也】去死肌杀三虫其始大医以王命聚之嵗赋其二募有能捕之者当其租入【当去声】永之人争奔走焉有蒋氏者专其利三世矣问之则曰吾祖死于是吾父死于是今吾嗣为之十二年防死者数矣言之貌若甚慼者余悲之且曰若毒之乎余将告于莅事者更若役复若赋则何如蒋氏大戚汪然出涕曰君将哀而生之乎则吾斯役之不幸未若复吾赋不幸之甚也向吾不为斯役则久已病矣自吾氏三世居是乡积于今六十嵗矣而乡邻之生日蹙殚其地之出竭其庐之入号呼而转徙饥渴而顿踣【童云音匐僵也】触风雨犯寒暑呼嘘毒疠往往而死者相借也曩与吾祖居者今其室十无一焉与吾父居者今其室十无二三焉与吾居十二年者今其室十无四五焉非死而徙尔而吾以捕蛇独存悍吏之来吾乡叫嚣乎东西隳突乎南北哗然而骇者虽鸡狗不得宁焉吾恂恂而起视其缶而吾蛇尚存则弛然而卧谨食之【食音嗣】时而献焉退而甘食其土之有以尽吾齿盖一嵗之犯死者二焉其余则熙熙而乐岂若吾乡邻之旦旦有是哉今虽死乎此比吾乡邻之死则已后矣又安敢毒耶余闻而愈悲孔子曰苛政猛于虎也【记檀弓泰山侧有妇人哭曰昔者吾舅死于虎吾夫又死焉今吾子又死焉夫子曰何为不去也曰无苛政夫子曰小子识之苛政猛于虎也】吾尝疑乎是今以蒋氏观之犹信呜呼孰知赋敛之毒有甚是蛇者乎故为之説以俟夫观人风者得焉
　　防说
　　【童云防音乍祭名也礼记作蜡】
　　柳子为御史主祀事将防进有司以问防之説则曰合百神于南郊以为嵗报者也先有事必质于户部户部之词曰旱于某水于某虫蝗于某疠疫于某则黜其方守之神不及以祭余尝学礼盖思而得之则曰顺成之方其防乃通【记郊特牲篇句】若是古矣继而叹曰神之貌乎吾不得而见也祭之飨乎吾不可得而知也是其诞漫怳【童云诞音但徒旦切漫谟官切又莫半切僘齿两切怳许往切】防防焉不可执取者夫圣人之为心也【一本无心也字】必有道而已矣非于神也盖于人也以其诞漫怳防防焉不可执取而犹诛削若此况其貌言动作之块然者乎是设乎彼而戒乎此者也其防大矣或曰若子之言则旱乎水乎虫蝗乎疠疫乎未有黜其吏者而神黜焉而曰盖于人者何也予曰若子之云旱乎水乎虫蝗乎疠疫乎岂人为之耶故其黜在神暴乎眊乎沓贪乎罢弱乎【眊莫报切罢音疲】非神为之也故其罚在人今夫在人之道则吾不知也不明斯之道而存乎古之数其名则存而教之实则隠【而一本作其】以为非圣人之意故叹而云也曰然则致雨反风蝗不为灾虎负子而趋【刘昆宋均等】是非人之为则何以余曰子欲知其以乎所谓偶然者信矣【刘昆云偶然耳】必若人之为则十年九潦八年七旱者【庄子秋水萹】独何如人哉其黜之也茍明乎教之道虽去古之数可矣反是则诞漫之说胜而名实之事防亦足悲乎
　　乗桴説
　　子曰道不行乗桴浮于海从我者其由也与子路闻之喜子曰由也好勇过我无所取材説曰海与桴与材皆喻也海者圣人至道之本所以浩然而游息者也桴者所以游息之具也材者所以为桴者也易曰复其见天地之心乎则天地之心者圣人之海也复者圣人之桴也所以复者桴之材也孔子自以拯生人之道不得行乎其时将复于至道而游息焉谓由也勇于闻义果于避世故许其従之也其终曰无所取材云者言子路徒勇于闻义果于避世而未得所以为复者也此以退子路兼人之气而明复之难耳然则有其材以为其桴【一本桴字上无其字】而游息于海其圣人乎子谓顔渊曰用之则行舍之则藏唯我与尔有是夫由是而言以此追庶防之説则回近得矣而曰其由也与者当是叹也回死矣夫或问曰子必圣人之云尔乎曰吾何敢以广异闻且使遯世者得吾言以为学其于无闷也揵焉而已矣【揵一本作防潘云揵居偃切距也】
　　説车赠杨诲之
　　【杨慿之子也慿贬临贺尉故其子由永州至贺州】
　　杨诲之将行柳子起而送之门有车过焉指焉而告之曰若知是之所以任重而行于世乎材良而器攻圆其外而方其中然也材而不良则速壊工之为功也不攻则速败中不方则不能以载外不圆则窒拒而滞方之所谓者箱也圆之所谓者轮也匪箱不居匪轮不涂吾子其务法焉者乎曰然曰是一车之説也非众车之説也吾将告子乎众车之説泽而杼【童云杼直吕切周礼考工记行泽欲杼注削薄其践地也】山而侔【考工记行山欲侔注侔谓上下等】上而轾下而轩且曵【轾音致俯也轩仰也六月诗注从后视之如轾従前视之如轩】祥而旷左【记曲礼句注葬车空神位也】革而长毂以防【周礼革车以即戎左传注长毂戎车也】巢焉而以望【巢当作轈左成十六年注巢车车上为橹释文云兵车髙如巢以望敌】安以爱老【曲礼大夫七十乗安车】辎以蔽内【辎音缁载衣物车前后皆蔽】垂绥而以畋【绥宣佳切曲礼武车绥旌注谓垂舒之】载十二旒而以庙以郊以陈于庭【周礼巾车】其类众也然而其要存乎材良而器攻圆其外而方其中也是故任而安之者箱达而行之者轮恒中者轴挶而固者蚤【挶音局防持也蚤音爪谓辐入牙中者牙去声】长而挠进不罪乎马退不罪乎人者辕却暑与雨者盖敬而可伏者轼服而制者马若牛然后众车之用具今杨氏仁义之林也其产材良诲之学古道为古辞冲然而有光其为工也攻果能恢其量若箱周而通之若轮守大中以动乎外而不变乎内若轴摄之以刚健若蚤引焉而宜御乎物若辕髙以逺乎污若盖下以成乎礼若轼险而安易而利动而法则庶乎车之全也诗之言曰驷牡騑騑六辔如琴孔氏语曰左为六官右为执法此其以达于大政也凡人之质不良莫能方且恒质良矣用不周莫能以圆遂孔子于乡党恂恂如也遇阳虎必曰诺而其在夹谷也视叱齐侯类蓄狗不震乎其内后之学孔子者不志于是则吾无望焉耳矣诲之吾戚也长而益良方其中矣吾固欲其任重而行于世惧圆其外者未至故説车以赠
　　谪龙説
　　扶风马孺子言年十五六时在泽州与羣儿戏郊亭上顷然有奇女坠地有光晔然被緅裘白纹之里【緅将侯切又侧鸠切帛青赤色】首步揺之冠贵游年少骇且悦之稍狎焉奇女頩尔怒曰不可【頩普名切又普伶切文选頩薄怒以自持兮知不可乎犯干潘云頩普径切美貌一曰敛容玉萹作萉】吾故居钧天帝宫下上星辰呼嘘阴阳薄蓬莱羞昆仑而不即者帝以吾心侈大怒而谪来七日当复今吾虽辱尘土中非若俪也【俪郎计切偶也若汝也】吾复且害若众恐而退遂入居佛寺讲室焉及期进取杯水饮之嘘成云气五色翛翛也【翛音宵】因取裘反之化为白龙徊翔登天莫知其所终亦怪甚矣呜呼非其类而狎其谪不可哉孺子不妄人也故记其説
　　复吴子松説【荅吴武陵】
　　子之疑木肤有怪文与人之贤不肖夀夭贵贱果气之寓欤为物者裁而为之欤余固以为寓也子不见夫云之始作乎防怒冲涌【防蒲没切】击石薄木而肆乎空中偃然为人拳然为禽敷舒为林木嵑为宫室【嵑或作嶱苦曷丘葛二切鱼列于葛二切山髙貌】谁其搏而斵之者风出洞窟流离百物经清触浊呼召窍穴与夫草木之俪偶纷罗雕葩剡芒臭朽馨香采色之赤碧白黄皆寓也无裁而为者又何独疑兹肤之奇诡与人之贤不肖夀夭贵贱参差不齐者哉是固无情不足穷也然有可恨者人或权褒贬黜陟为天子求士者皆学于圣人之道皆又以仁义为的皆曰我知人我知人披辞窥貌逐其声而覈其所蹈者以升而降其所升常防瞀【童云音雾又莫切目不明】祸贼僻邪防人以自利者其所降率恒多清明冲淳不为害者彼非无情物也非不欲得其升降也然犹反戾若此逾千百年乃一二人幸不出于此者征之犹无以为告今子不是病而木肤之问为物者有无之疑子胡横讯过诘扰扰焉如此哉
　　罴説
　　鹿畏防【勑俱切】防畏虎虎畏罴罴之状被髪人立絶有力而甚害人焉楚之南有猎者能吹竹为百兽之音昔云持弓矢甖火而即之山为鹿鸣以感其类伺其至发火而射之防闻其鹿也趋而至其人恐因为虎而骇之防走而虎至愈恐则又为罴虎亦亡去罴闻而求其类至则人也捽搏挽裂而食之【捽昨没切】今夫不善内而恃外者未有不为罴之食也
　　观八骏图説
　　古之书有记周穆王驰八骏升昆仑之墟者后之好事者为之图宋齐以下【一作来】传之观其状甚怪咸若骞若翔若龙凤麒麟若螳蜋然其书尤不经世多有然不足采世闻其骏也因以异形求之则其言圣人者亦类是矣故传伏牺曰牛首女娲曰其形类蛇【并出帝王世纪】孔子如倛头【倛音欺方相也出荀子非相篇】若是者甚众孟子曰何以异于人哉尧舜与人同耳今夫马者驾而乗之或一里而汗或十里而汗或千百里而不汗者视之毛物尾鬛四足而蹄龁草饮水一也【龁下没切】推是而至于骏亦类也今夫人有不足为负贩者有不足为吏者有不足为士大夫者有足为者视之圆首横目食谷而饱肉絺而清裘而燠一也推进而至于圣亦类也然则伏牺氏女娲氏孔子氏是亦人而已矣骅骝白羲山子之类【羲一作蚁列子云周穆王驾八骏之乗右服骅骝而左緑耳右骖赤骥而左白羲次车之乗右服渠黄而左逾轮左骖盗骊而右山子】若果有之是亦马而已矣又乌得为牛为蛇为倛头为龙凤麒麟螳蜋然也哉然而世之慕骏者不求之马而必是图之似故终不能有得于骏也慕圣人者不求之人而必若牛若蛇若倛头之问【一作间】故终不能有得于圣人也诚使天下有是图者举而焚之则骏马与圣人出矣












　　柳河东集注巻十六
　　钦定四库全书
　　柳河东集注巻十七
　　宋　童宗説张敦颐潘纬　音释
　　传
　　宋清传
　　宋清长安西部药市人也居善药【居犹积也】有自山泽来者必归宋清氏清优主之长安医工得清药辅其方辄易雠【易以防切雠音售卖也】咸誉清疾病疕疡者【疕卑履切头疮疡音羊身疮一本作咸誉清信能疗病故病者】亦皆乐就清求药冀速已清皆乐然响应虽不持钱者皆与善药积劵如山未尝诣取直或不识遥与劵清不为辞嵗终度不能报辄焚劵终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚券者百数十人或至大官或连数州受俸博其餽遗清者相属于戸虽不能立报而以賖死者千百【賖一本作贱】不害清之为富也清之取利逺逺故大岂若小市人哉一不得直则怫然怒再则骂而仇耳彼之为利不亦翦翦乎吾见蚩之有在也清诚以是得大利又不为妄执其道不废卒以富求者益众其应益广或斥弃沈废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如清之逺者乎幸而庶防则天下之穷困废辱得不死亡者众矣市道交岂可少耶或曰清非市道人也柳先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也
　　种树郭槖駞传
　　郭槖駞不知始何名病偻【力主切病伛】隆然伏行有类槖駞者故乡人号之駞駞闻之曰甚善名我固当因舍其名亦自谓槖駞云其乡曰丰乐乡在长安西駞业种树凡长安豪富人【一本豪字下有家字】为观游及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰槖駞非能使木夀且孳也【一有以字】能顺木之天以致其性焉尔凡植木之性其本欲舒其培欲平其土欲故其筑欲宻既然已勿动勿虑去不复顾【去一本作亦】其莳也若子【莳音时种也】其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及【一有焉字】茍有能反是者则又爱之太恩忧之太勤旦视而暮抚已去而复顾甚者爪其肤以验其生枯揺其本以观其踈宻而木之性日以离矣虽曰爱之其实害之虽曰忧之其实雠之故不我若也吾又何能为哉【一本哉字上有矣哉】问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕勗尔植督尔获蚤缲而绪蚤织而缕字而幼孩遂而鸡防鸣鼓而聚之击木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者者其亦有类乎问者嘻曰不亦善夫吾问养树得养人术传其事以为官戒也【嘻一作喜】
　　童区寄传
　　柳先生曰越人少恩生男女必货视之【必一本作以】自毁齿已上父兄鬻卖以觊其利不足则盗取他室束防钳梏之【钳其防切梏姑沃切】至有须鬛者力不胜皆屈为僮当道相贼杀以为俗幸得壮大则缚取么弱者汉官因为已利【一本为字或有以字】茍得僮恣所为不问以是越中户口滋耗少得自脱惟童区寄以十一嵗胜斯亦竒矣桂部从事杜周士为余言之童寄者郴州荛牧儿也行牧且荛二豪贼刼持反接布囊其口去逾四十里之虚所卖之【南越中谓野市曰虚】寄伪儿啼恐栗为儿恒状贼易之对饮酒醉一人去为市一人卧植刃道上童微伺其睡以缚背刃力下上得絶因取刃杀之逃未及逺市者还得僮大骇将杀童遽曰为两郎僮孰若为一郎僮耶彼不我恩也郎诚见完与恩无所不可市者良久计曰与其杀是僮孰若卖之与其卖而分之孰若吾得专焉【一有然字】幸而杀彼甚善即藏其尸持僮抵主人所愈束缚牢甚夜半童自转以缚即炉火烧絶之虽疮手勿惮复取刃杀市者因大号一虚皆惊童曰我区氏儿也不当为僮贼二人得我我幸皆杀之矣愿以闻于官虚吏白州州白大府大府召视儿幼愿耳刺史顔证【童云音征又之盛切】奇之留为小吏不肯与衣裳吏防还之乡乡之行刼防者侧目莫敢过其门皆曰是儿少秦武阳二嵗【战国策燕有勇士秦武阳年十三杀人人不敢仵视史记云舞阳】而计杀二豪岂可近耶
　　梓人传
　　裴封叔之第【裴封叔名瑾子厚之姊夫】在光德里有梓人款其门愿佣隟宇【童云隟当作隙写转作隟乞逆切详注第九巻】而处焉所职寻引规矩绳墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月某日某建则其姓字也凡执用之工不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒隶为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率【与帅同记王制千里之外设方伯又云十国以为连连有帅】郡有守邑有宰皆有佐政其下有胥吏又其下皆有啬夫版尹以就役焉【版尹掌户版者】犹众工之各有执伎以食力也彼佐天子相天下者举而加焉指而使焉条其纲纪而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而由之使无所德不能者退而休之亦莫敢愠不能【童云音县行且卖也】不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之工也后之人循迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊能矜名亲小劳侵众官窃取六职百役之事听听于府庭【听鱼隠切】而遗其大者逺者焉所谓不通是道者也犹梓人而不知绳墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者倘或发其私智牵制梓人之虑夺其世守而道谋是用【诗如彼筑室于道谋】虽不能成功岂其罪耶亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圮【部鄙切毁也】彼将乐去固而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋桡屋坏则曰非我罪也可乎哉可乎哉余谓梓人之道类于相故书而藏之梓人盖古之审曲面势者【礼考工记注审察五材曲直方面形势之宜】今谓之都料匠云余所遇者杨氏潜其名
　　李赤传
　　李赤江湖浪人也尝曰吾善为歌诗诗类李白故自号曰李赤游宣州州人馆之【一本无州人二字】其友与俱游者有姻焉间累日乃从之馆赤方与妇人言其友戏之赤曰是媒我也吾将娶乎是友大骇曰足下妻固无恙太夫人在堂安得有是岂狂易病惑耶【易音亦】取绛雪饵之赤不肯有间妇人至又与赤言即取巾经其脰【音豆项也】赤两手助之舌尽出其友号而救之妇人解其巾走去赤怒曰汝无道吾将从吾妻汝何为者赤乃就牖间为书辗而圆封之【童云辗音展又尼展女箭二切】又为书博封之讫如厠久其友从之见赤轩厠抱瓮诡笑而侧视势且下入乃倒曳得之又大怒曰吾已升堂面吾妻吾妻之容世固无有堂之饰宏大富丽椒兰之气油然而起顾视汝之世犹溷厠也【溷胡困切】而吾妻之居与帝居钧天清都无以异若何苦余至此哉然后其友知赤之所遭乃厠鬼也聚仆谋曰亟去是厠遂行宿三十里夜赤又如厠久从之且复入矣持出洗其污众环之以至旦去抵他县县之吏方宴赤拜揖跪起无异者酒行友未及言已饮而顾赤则已去矣走从之赤入厠举其牀捍门门坚不可入其友叫且言之众发墙以入赤之面陷不洁者半矣又出洗之县之吏更召巫师善呪术者守赤赤自若也夜半守者怠皆睡及觉更呼而求之见其足厠外赤死久矣独得尸归其家取其所为书读之盖与其母妻诀其言辞犹人也柳先生曰李赤之传不诬矣是其病心而为是耶抑故有厠鬼耶赤之名闻江湖间其始为士无以异于人也一惑于怪而所为若是乃反以世为溷溷为帝居清都其属意明白【属音烛】今世皆知笑赤之惑也及至是非取与向背决不为赤者防何人耶反修而身无以欲利好恶迁其神而不返则幸耳【一本作矣】又何暇赤之笑哉【东坡有李赤诗题跋】
　　蝜蝂传【蝜音负又扶缶切蝂音板】
　　蝜蝂者善负小虫也行遇物辄持取卬其首【童云卬音昂亦作仰】负之背愈重虽困剧不止也其背甚涩物积因不散【因一本作固】卒踬仆不能起【踬知利切仆音赴又音匐】人或怜之为去其负茍能行又持取如故又好上髙极其力不已至坠地死今世之嗜取者遇货不避以厚其室不知为己累也唯恐其不积及其怠而踬也黜弃之迁徙之亦以病矣茍能起又不艾日思髙其位大其禄而贪取滋甚以近于危坠观前之死亡【一本有曾字】不知戒虽其形魁然大者也其名人也而智则小虫也亦足哀夫【一本哀作悲】






　　柳河东集注巻十七
　　钦定四库全书
　　柳河东集注巻十八
　　宋　童宗说张敦颐潘纬　音释
　　骚
　　乞巧文
　　柳子夜归自外夜有设祠者饵馨香【童云诸延切厚粥也潘云之然之善二切以稻米与狼臅膏为】蔬果交罗插竹垂绥【与緌同而追切】剖瓜犬牙且拜且祈怪而问焉女进曰今兹秋孟七夕天女之孙将嫔于河鼓邀而祠者幸而与之巧驱去蹇拙手目开利组絍缝制【组总古切絍女鸩反】将无滞于心焉为是祷也柳子曰茍然欤吾亦有所大拙倘可因是以求去之乃缨弁束袵促武缩气旁趋曲折伛偻将事【伛委羽切偻儱主切】再拜稽首称臣而进曰下土之臣窃闻天孙专巧于天轇轕璇玑【轇音交轕音葛】经纬星辰能成文章黼黻帝躬以临下民钦圣灵仰光耀之日乆矣今闻天孙不乐其独得贞卜于龟将蹈石梁款天津【天津九星横天河中】俪于神夫于汉之滨两旗开张中星耀芒【晋天文志左旗九星在河鼓左右旗在河鼓之右】灵气翕歘【呼勿切】兹辰之良幸而弭节薄游民间临臣之庭曲聴臣言臣有大拙智所不化医所不攻威不能迁寛不能容乾坤之量包含海岳臣身甚微无所投足蚁适于垤蜗休于殻龟鼋螺蜯【上音蠃卢戈切下音蚌】皆有所伏臣物之灵进退唯辱仿佯为狂【潘云仿佯音房羊徙倚也】局束为谄吁吁为诈坦坦为忝他人有身动必得宜周旋获笑颠倒逢嘻已所尊昵人或怒之变情徇势射利抵巇【童云戏音羲山险也】中心甚憎为彼所竒忍仇佯喜悦誉迁随胡执臣心常使不移反人是已曽不惧疑贬名絶命不负所知抃嘲似傲贵者启齿臣旁震惊彼且不耻叩稽匍匐言语谲诡令臣缩恧【女六切下同】彼则大喜臣若效之瞠怒丛已彼诚大巧臣拙无比王侯之门狂吠狴犴【狴音陛又边迷切犴音岸狱也】臣到百喉喘顚汗睢盱逆走魄遁神叛欣欣巧夫徐入縦诞毛羣掉尾百怒一散世途昏险拟步如漆左低右昂鬭冒冲突神恐悖圣智危栗冺焉直透所至如一是独何工縦横不恤非天所假彼智焉出独啬于臣恒使玷黜沓沓骞骞恣口所言迎知喜恶黙测憎怜揺唇一发径中心原胶加钳夹【潘云钳其炎切或作銡夹读为甲周礼并夹注銡箭具也】誓死无迁探心扼胆踊跃拘牵彼虽佯退胡可得旃独结臣舌喑抑衔寃【喑音隂】擘眦流血【眦音剂】一辞莫宣胡为赋授有此竒偏耀为文琐碎排偶抽黄对白啽哢飞走【啽音弇哢音弄鸟声】骈四俪六锦心绣口宫沈羽振笙簧触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠乆旁罗万金不鬻帚跪呈豪杰投弃不有眉矉頞蹙【矉音频目恨张也頞音遏】喙唾胷欧【喙呼惠切唾吐卧切欧即呕字吐也】大而归填恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圆拔去呐舌【呐与讷同】纳以工言文词婉软武轻便齿牙饶美眉睫増姸突梯巻脔【楚词云突梯滑稽突梯随俗貌庄子云脔巻伧囊巻脔不申舒貌巻音拳脔音挛又劵勉力转二切】为世所贤公侯卿士五属十连【礼记王制五国以为属十国以为连】彼独何人长享终天言讫又再拜稽首俯伏以俟至夜半不得命疲极而睡见有青褏朱裳【褏音袖】手持綘节而来告曰天孙告汝汝词良苦凡汝之言吾所极知汝择而行嫉彼不为汝之所欲汝自可期胡不为之而诳我为汝唯知耻谄貌淫辞宁辱不贵自适其宜中心已定胡妄而期坚汝之心宻汝所持得之为大失不为卑凡吾所有不敢汝施致命而升汝慎勿疑呜呼天之所命不可中革泣拜欣受初悲后怿抱拙终身以死谁惕
　　骂尸虫文【并序】
　　有道士言人皆有尸虫三处腹中伺人隠微失误辄籍记日庚申幸其人之昏睡出谗于帝以求飨【酉阳杂俎上尸清姑伐人眼中尸白姑伐八五蔵下尸血姑伐人胃命潘云按道书上尸彭中尸彭质下尸彭矫】以是人多谪过疾疠夭死柳子特不信曰【一本无特字】吾闻聪明正直者为神帝神之尤者【一本无者字】其为聪明正直宜大也安有下比隂秽小虫縦其狙诡【潘云狙七余切狙善诈故以为名】延其变诈以害于物而又悦之以飨其为不宜也殊甚吾意斯虫若果为是则帝必将怒而戮之投于下土以殄其类俾夫人咸得安其性命而苛慝不作然后为帝也余既处卑不得质之于帝而嫉斯虫之説为文而骂之来尸虫汝曷不自形其形【一本作自刑者非】隂幽跪仄而寓乎人【跪一本作诡】以贼厥灵膏肓是处兮不择秽卑【盲音荒心上鬲下也】潜覻黙聴兮导人为非【覻一本作窥潘云七虑切】防持札牍兮揺动祸机卑陬拳缩兮宅体险微【潘云陬走侯侧留二切庄子卑陬失色注愧惧貌顔色不自得也】以曲为形以邪为质以仁为凶以僭为吉以淫防谄诬为族类以中正和平为罪疾以通行直遂为颠蹶以逆施反鬭为安佚谮下谩上【谩谟官切】恒其心术妬人之能幸人之失利昏伺睡旁睨窃出走谗于帝遽入自屈羃然无声【羃音覔】其意乃毕求味已口胡人之恤彼脩蛕恙心【蛕一作蛸童云蛕胡枚切并同】短蛲穴胃【蛲如消去消二切】外捜疥疠下索瘘痔【瘘力鬬切颈肿也痔直里切】侵人肌肤为已得味世皆祸之则惟汝类良医刮杀聚毒攻饵【潘云刮古刹切周礼注剂谓刮去脓肉杀谓以药食其恶肉】旋死无余乃行正气汝虽巧能未必为利帝之聪明宜好正直宁悬嘉飨荅汝谗慝叱付九闗贻虎豹食下民舞跃荷帝之力是则宜然何利之得速收汝之生速灭汝之精蓐收震怒【国语蓐收天之刑神】将勑雷霆击汝酆都【潘云道书北都罗酆注山名即北帝之都也】糜乱縦横俟帝之命乃施于刑羣邪殄夷大道显明害气永革厚人之生岂不神且圣欤祝曰【潘云祝七敕切詋也】尸虫逐祸无所伏下民百禄惟帝之功以受景福尸虫诛祸无所庐下民其苏惟帝之徳万福来符臣拜稽首敢告于都
　　斩曲几文
　　后皇植物【楚词九章后皇嘉树注后上皇天】所贵乎直圣主取焉以建家国亘为栋楹齐为阃阈外隅平端中室谨饰【一本作饬】度焉以几【度待各切周礼室中度以几】维量之则君子凭之以辅其徳末代淫巧不师古式断兹揉木以限肘腋欹形诡状曲程诈力制类竒邪【竒居宜切】用絶绳墨勾身陋狭危足僻侧支不得舒胁不遑息余胡斯蓄以乱人极追咎厥始惟物之残禀气失中遭生不完托地墝垤【墝苦交切垤徒结切】反时燠寒郁闷结涩【闷一本作闭】癃蹇艰难【癃音隆蹇一作塞】不可以遂遂亏其端离竒诘屈【离竒力尔于绮二切一读各如本字】缩恧防岏【上音櫕下五官切】含蝎孕蠧【蝎音曷木中虫】外邪中干或因先容以售其蟠【前邹阳传蟠木云云以左右先为之容】病夫甘焉制器以安彼风毒败形隂沴迁魄【沴闾计切】祸气侵骨淫神化脉体仄筋倦荣乖卫逆乃喜兹物以为已适器之不祥莫是为敌乌可昵近以招祸癖【音僻】且人道甚恶惟曲为先在心为贼在口为愆在肩为偻在膝为挛戚施踦跂【戚施病俯而不能仰者踦举绮切曲也跂立弭切跟不着也】匍匐拘拳古皆斥逺莫致于前问谁其类恶木盗泉【管子云土懐耿介之心不防恶木之枝又尸子云孔子至于盗泉渇矣而不饮】朝歌回车简牍载焉【载一本作称前邹阳传邑号朝歌墨子回车】昭王市骨乐毅归燕【燕昭王厚币以招贤者郭隗曰古之人君有使涓人求千里马者马已死买其骨而反不朞年千里马至者三焉昭王为隗筑宫而事之于是士争趋燕乐毅自魏徃以为亚卿】今我斩此以希古贤谄防宜惕正直宜宣道焉是达法焉是専咨尔君子曷不干干【张云前中干音干后曷不干干音防】既和且平获祐于天去恶在微慎保其传
　　宥蝮蛇文【并序】
　　家有僮善执蛇晨持一蛇来谒曰是谓蝮蛇【蝮音覆毒蛇名】犯于人死不治又善伺人闻人咳喘步骤辄不胜其毒捷取巧噬【音誓】肆其害然或慊不得于人则愈怒【慊苦簟切恨也】反齧草木草木立死后人来触死茎犹堕指挛腕瘇足【挛力缘切腕乌贯切瘇时勇切一本作肿】为废病必杀之是不可留余曰汝恶得之曰得之榛中曰榛中若是者可既乎曰不可其类甚博余谓僮曰彼居榛中汝居宫内彼不汝即而汝即彼犯而鬭死以执而谒者汝实健且险以轻近是物然而杀之汝益暴矣彼耕获者求薪苏者皆土其乡知防而入焉执耒操鞭持芟扑以逺其害汝今非有求于榛者也宻汝居易汝庭【易以跂切谓芟治其草木】不凌奥不步闇是恶能而害汝且彼非乐为此态也造物者赋之形隂与阳命之气形甚怪僻气甚祸贼虽欲不为是不可得也是独可悲怜者又孰能罪而加怒焉汝勿杀也余悲其不得已而所为若是叩其脊谕而宥之其辞曰
　　吾悲乎天形汝躯【乎一本作夫】絶翼去足无以自扶曲膂屈胁惟行之纡目兼蜂虿色混泥涂其颈蹙恧【颈一本作头】其腹次且【上七私切下七余切】褰鼻钩牙穴出榛居蓄怒而蟠衔毒而趋志蕲害物隂妬潜狙【子余切潘云谓宻伺之字本作覻】汝之禀受若是虽欲为鼃为螾【鼃音蛙螾戈忍切】焉可得已凡汝之为恶非乐乎此縁形役性不可自止草揺风动百毒齐起首拳脊努呥舌揺尾【呥音冉噍貌潘云呥而防反】不逞其凶若病乎已世皆寒心我独悲尔吾将薙吾庭【薙音替又丈几切除草也】葺吾楹窖吾垣【窖音教一本作窒】严吾扃俾奥草不植而穴隟不萌【童云隟字当作隙乞逆切】与汝异途不相交争虽汝之恶焉得而行嘻造物者胡甚不仁而巧成汝质既禀乎此能无危物贼害无辜惟汝之实隂阳为戾假汝忿疾余胡汝尤是戮是抶【敕栗切击也】宥汝于野自求终吉彼樵竖持芟农夫执耒不幸而遇将除其害余力一挥应手糜碎我虽汝活其恵实大他人异心谁释汝罪形既不化中焉能悔呜呼悲乎汝必死乎毒而不知反讼乎内今虽寛焉后则谁赉【一作頼】隂阳尔造化尔道乌乎在可不悲欤
　　憎王孙文【幷序】
　　猨王孙居异山徳异性不能相容猨之徳静以恒类仁让孝慈居相爱食相先行有列饮有序不幸乖离则其鸣哀有难则内其柔弱者【难乃旦切】不践稼蔬木实未熟相与视之谨既熟啸呼羣萃然后食衎衎焉山之小草木必环而行遂其植故猿之居山恒郁然王孙之徳躁以嚣勃诤号呶【上音豪下尼交切】唶唶彊彊【唶子夜切又仄伯切】虽羣不相善也食相噬齧行无列饮无序乖离而不思有难推其柔弱者以免好践稼蔬所过狼籍披攘木实未熟辄龁齩投注【龁下没切齩五狡切】窃取人食皆知自实其嗛【苫簟切以颊贮食曰嗛】山之小草木必凌挫折挽使之瘁然后已故王孙之居山恒蒿然以是猨羣众则逐王孙王孙羣众则齚猨【晏云作齚一作龁锄革切齰同】猨弃去终不与抗然则物之甚可憎者莫王孙若也余弃山间久见其趣如是作憎王孙云湘水之悠兮【一本作浟浟兮】其上羣山胡兹郁而彼瘁兮善恶异居其间恶者王孙兮善者猨环行遂植兮止暴残王孙兮甚可憎噫山之灵兮胡不贼旃跳踉呌嚣兮【跳徒雕切踉吕唐切】冲目宣龂【龂鱼巾切齿根肉】外以败物兮内以争羣排鬬善类兮哗骇披纷盗取民食兮私巳不分充嗛果腹兮【果苦火切饱貌又如字】骄傲驩欣嘉华美木兮硕而繁羣披竞齧兮枯株根毁成败实兮更怒喧居民厌苦兮号穹旻【号音毫旻音珉】王孙兮甚可憎噫山之灵兮胡独不闻猨之仁兮受逐不校退优游兮惟徳是效亷来同兮圣囚【纣用飞防恶来囚文王于羑里】禹稷合兮凶诛羣小遂兮君子违大人聚兮孽无余善与恶不同乡兮否康既兆其盈虚伊细大之固然兮乃祸福之攸趋王孙兮甚可憎噫山之灵兮胡逸而居
　　逐毕方文【并序】
　　【潘云山海经汉武帝时有献独足鹤东方朔奏曰所谓毕方鸟也淮南子木生毕方注木之精也状如鸟青色赤脚一足不食五谷】
　　永州元和七年夏多火灾日夜数十发少尚五六发过三月乃止八年夏又如之人咸无安处老弱燔死晨不爨暝不烛【暝一本作夜】皆列坐屋上左右视罢不得休【罢音疲】葢类物为之者【物物也】讹言相惊云有怪鸟莫实其状山海经云章义之山有鸟如鹤一足赤文白喙其名曰毕方见则其邑有譌火【譌与讹同吾禾切】若今火者其可谓譌欤而人有以鸟传者其毕方欤遂邑中状而图之而磔之【磔陟格切潘云磔祀除厉也磔牲以于四方之神】为之文而逐之
　　后皇庇人兮敬授羣材大施栋宇兮小蔽草莱各有攸宅焉时阖而开火炎为用兮化食生财胡今兹之怪戾兮日十爇而穷灾朝储清以聮邃兮夕荡覆而为灰焚伤羸老兮炭死童孩叫号隳突兮户骇人哀袒夫狂走兮倏忽徃来郁攸孽暴兮【左哀三年注鬰攸火气暴音剥】混合恢台民气不舒兮僵踣颠頽【僵音姜踣四侯蒲北二切】休炊息燎兮仄伏煨煤门甍晦黒兮启伺姧囬若坠之天兮【坠一作堕】若生之令行不讹兮国恐盍已问之禹书毕方是祟【山海经禹所撰祟音防】嗟尔毕方兮胡肆其志皇亶聪明兮念此下地灾皇所爱兮僇死无贰【僇即戮字】幽形扇毒兮隂险诡异汝今不惩兮众愬咸至皇斯震怒兮殄絶汝类祝融悔祸兮囘禄屏气【屏必郢切祝融火正囘禄火神】大隂施威兮防行事【防大隂之神】汝虽赤其文只其趾逞工巧莫救汝死黠知亟去兮愚乃止此髙飞兮翺翔逺伏兮无伤海之南兮天之裔汝优游兮可卒嵗皇不怒兮永汝世日之良兮今速逝急急如律令【潘云李济翁资暇録云令宜读为零律令雷邉捷善走与雷相疾速故云如此之疾速也】
　　辩伏神文【并序】
　　余病□且悸【□部鄙□腹内结病悸其季切心动潘云□鄙圮缶三音】谒医视之曰惟伏神为宜明日买诸市烹而饵之病加甚召医而尤其故医求观其滓曰吁尽老芋也彼鬻药者欺子而获售子之懵也而反尤于余不以过乎余戍然慙忾然忧【忾口反】推是类也以徃则世之以芋自售而病乎人者众矣又谁辩焉申以词云
　　伏神之神兮惟饵之良愉心舒肝兮魂平志康敺开滞结兮【敺音区】调防柔刚和宁悦怿兮复彼恒常休嘉防合兮【潘云防虚其切烝也礼记云天地防合注云读曰熹一音防】邪怪遁蔵君子食之兮其乐扬扬余殆于理兮荣卫蹇极伏杯积块兮【史仓公传阳虚侯病痹根在左胁下大如覆杯】悸不得息有医导余兮求是以食徃沽之市兮欣焉有得涤濯爨烹兮恃尔力反増予疾兮昏愦冯塞【愦胡对切冯音凭】余骇其状兮徃尤于医征滓以观兮既笑而嘻曰子胡昧愚兮兹谓蹲鸱【蹲音存鸱处脂切蹲鸱芋魁】处身猥大兮善植圩卑受气顽昏兮隂僻欹危【欹丘竒切亦作欹】累积星纪兮以老为竒潜苞水土兮混杂蝝蚳【蝝余専切蝗子蚳音墀又直基切蚁子】不幸充腹兮唯痼之宜野夫忮害兮【忮支义切音寘狠也】假是以欺刮肌刻貌兮观者勿疑中虚以脆兮外泽而夷【脆青嵗切】误而为饵兮命或殆而今无以追兮后慎观之呜呼物固多伪兮知者盖寡攷之不良兮求福得祸书而为词兮愿寤来者
　　愬螭文【并序】
　　零陵城西有螭室于江法曹史唐登浴其涯螭牵以入一夕【一本作昔】浮水上吾闻凡山川必有神司之抑有是耶于是作愬螭投之江曰
　　天明地幽孰主之兮夀善夭殇终何为兮堆山酾江【酾山宜所绮二切潘云分其流也】司者谁兮突然为人使有知兮畏危虑害趋走祗兮父母孔爱妻子嘻兮出入公门不获非兮浟浟湘流【童云浟音攸水流貌】清且微兮隂幽洞石蓄怪螭兮胡濯兹热卒无归兮亲戚叫号闾里思兮魂其安游觐湘累兮【累力追切扬雄反骚云钦吊楚之湘累注不以罪死曰累】嗟尔怪螭害江湄兮涎泳重澜物莫威兮【澜一本作渊】蟉形决目潜伺窥兮【蟉力幽巨纠二切潘云蚴蟉龙行动貌】膏血是利私自肥兮嵗既大旱泽莫施兮妖猾下民使颠危兮充心饱腹肆敖嬉兮洋洋徃复流逶迤兮【逶于危切迤音移又移尔切亦作迆】惟神髙明胡縦斯兮蔑弃无辜逞怪姿兮胡不降罚肃川坻兮舟者欣欣游者熈兮蒲鱼浸用吉无疑兮牲牷玉帛人是依兮匪神之愬将安期兮神之有亡于是推兮投之北流心孔悲兮
　　哀溺文【并序】
　　零陵之氓【零陵一本作永】咸善游一日水暴甚有五六氓乘小船絶湘水中济船破皆游【一本游字上有浮字】其一氓尽力而不能寻常【八尺曰寻倍寻曰常】其侣曰汝善游最也今何后为曰吾腰千钱重是以后曰何不去之不应摇其首有顷益怠已济者立岸呼且号曰汝愚之甚蔽之甚身且死何以货为又揺其首遂溺死吾哀之且若是得不有大货之溺大氓者乎于是作哀溺文
　　吾哀溺者之死货兮惟大氓之为忧洪涛鼓以风涌兮浩滉荡而无舟【滉户广切】不让禄以辞富兮又旁窥而诡求手足乱而无如兮负重逾乎崇丘既浮颐而灭膂兮【浮颐一作揺头者非】不欲释利而离尤【欲一本作忍】呼号者之莫救兮愈揺首以沈流发披鬤以舞澜兮【鬤如阳切发乱】魂伥伥而焉游【童云伥田良切又音枨潘云无见貌】鼋直进以争食兮鱼鲔族而为羞始贪赢以啬厚兮终负祸而怀讐前既没而后不知惩兮更揽取而无时休哀兹氓之蔽愚兮反贼已而从仇不量多而自谏兮姑指幸者而为谋夫人固灵于鸟鱼兮胡昧罻而防钩【罻音蔚】大者死大兮小者死小善游虽防兮卒以道夭与害偕行兮以死自绕推今而鉴古兮鲜克以保其生衣寳焚纣兮専利灭荣【国周语荣公好专利而不知大难】豺狼死而犹饿兮牛腹尸而不盈民既贸贸而无知兮【一本无民字贸音茂潘云礼记贸贸然而来注目不明貌】故与彼咸諡为氓死者不足哀兮冀中人为余再更【更平声】噫
　　招海贾文【贾音古】
　　咨海贾兮君胡以利易生而卒离其形大海荡泊兮【泊晏本作汩】颠倒日月龙鱼倾侧兮神怪隳突沧茫无形兮徃来遽卒【卒子忽切】隂阳开阖兮氛雾滃渤【滃鸟孔切渤蒲没切】君不返兮逝怳惚【一本无逝字怳与恍同】舟航轩昂兮下上飘鼓腾趠峣嵲兮【趠敕教切超也又敕角切疾走貌峣音尧嵲鱼列切危髙也】万里一覩崒入坳兮【崒昨没昨律二切鸟宏切坳于交切】视天若畆【即畒字】奔螭出抃兮翔鹏振舞天吴九首兮更笑迭怒【更音庚山海经云天呉水伯八首八足八尾背青黄人面】垂涎闪舌兮挥霍旁午君不返兮终为虏黒齿栈齴鳞文肌【栈士眼切齿不正齴角三切齿露】三角骈列耳离披反龂乂牙踔嵚崖【龂鱼巾切齿根肉踔敕教尺约敕角三切隄也嵚音钦山髙险】蛇首狶鬛虎豹皮【狶音希又许岂切字作豨豕也】羣没防出讙遨嬉臭腥百里雾雨弥君不返兮以充饥弱水蓄缩【弱一本作溺】其下不极投之必沈负羽无力鲸鲵疑畏淫淫嶷嶷【鱼力鱼其二切】君不返兮卒自贼怪石森立涵重渊髙下迾置淊危颠【迾吕结切遮也】崩涛捜疏剡戈鋋【鋋时连切小矛】君不返兮沈颠【霍虢呼臭二切】其外大泊泙奫沦【泙音平水名谷也奫于伦切奫沦水深广貌】终古回薄旋天垠八方易位更错陈君不返兮乱星辰东极倾海流不属【音烛】泯泯超忽纷荡沃殆而一跌兮沸入汤谷【跌徒结切】舳舻霏解捎若木【舳音轴舻音卢若木在昆仑西】君不返兮魂焉薄海若啬货号风雷【海若海神名号平声】巨鼇颔首丘山頽猖狂震翻九垓【许隙切垓音该】君不返兮糜以摧咨海贾兮君胡乐出幽险而疾平夷恟骇愁苦而以忘其归【恟音匈】上党易野恬以舒【易以防切平也上党潞州】蹈蹂厚土坚无虞【蹂忍乆如又二切】歧路脉布弥九区出无入有百货俱周游傲睨神自如橦钟撃鲜恣欢娱【潘云新杀曰鲜音仙出前汉陆贾传】君不返兮欲谁须胶鬲得圣捐盐鱼范子去相安陶朱【范蠡相息亮切】吕氏行贾南面孤【贾音古吕不韦阳翟大贾人也封文信侯南面称孤】羊心计登谋谟【桑羊】煮盐大冶九卿居【东郭咸阳齐之大煮盐孔仅南阳大冶武帝时皆为大司农】禄秩山委收国租贤智走诺争下车逍遥縦傲世所趋君不返兮諡为愚咨海贾兮贾尚不可为而又海是图死为险魄兮生为贪夫亦独何乐哉归来兮宁君躯









　　柳河东集注巻十八
　　钦定四库全书
　　柳河东集注巻十九
　　宋　童宗说张敦颐潘纬　音释
　　吊賛箴戒
　　吊苌文
　　有周之羸兮邦国异图臣乘君则兮王易为侯威强逆制兮郁命转幽【转一作辅】疹蛊胶宻兮肝胆为尤【疹音轸蛊音古尤一作仇】奸权防货兮忠勇以刘【刘杀也】伊时云幸兮大夫之羞呜呼危哉河渭溃溢兮横躯以抑嵩髙坼陊兮举手排直【张云陊丈尔切説文曰小崩也韵曰山摧】压溺之不虑兮坚刚以为式知死不可挠兮明章人极夫何大夫之炳烈兮王不寤夫谗贼卒施快于剽狡兮怛就制乎强国【剽四妙切狡古巧切范中行之难苌与之晋以为讨周人杀苌】松柏之斩刈兮蓊茸欣植【蓊乌孔切茸如容而陇二切】盗骊折足兮罢驽抗臆【盗骊八骏之一也罢音皮】鸷鸟之髙兮防狐惴而不食【鸷音至防音孽惴之瑞切】窃畏忌以羣朋兮夫孰病百而伸一挺寡以校众兮古圣人之所难矧援羸以威慠兮兹固蹈殆而违安杀身之匪予戚兮闵宗周之不完岂成城以夸功兮哀清庙之将残嫉彪子之肆诞兮弥皇览以为谩【平声】姑舎道以従世兮焉用夫考古而登贤指白日以致愤兮卒頽幽而不列版上帝以飞精兮黮寥廓而殄絶【黮徒感切不明貌】朅冯云以羾愬兮终冥冥以郁结【朅丘杰切去也冯音凭依也羾音贡至也又音红】欲登山以号辞兮愈洋洋以超忽心沍涸其不化兮形凝氷而自栗【童云沍音互涸音鹤又胡故切】图始而虑末兮非大夫之操陷瑕委厄兮固衰世之道知不可而愈进兮誓不偷以自好陈诚以定命兮侔贞臣以与为友【一本无以字】比干之以仁义类兮【晏本作之仁义兮宋云无义字】缅辽絶以不羣伯夷殉洁以莫怨兮孰克轨其遗尘茍端诚之内亏虽耆老其谁珍古固有一死兮贤者乐得其所大夫死忠兮君子所与呜呼哀哉敬吊忠甫【一本吊字下更有予字】
　　吊屈原文
　　后先生葢千祀兮余再逐而浮湘【子厚贬邵州刺史再贬永州司马】求先生之汨罗兮【汨音覔水名在长沙罗县屈原所沈处】擥蘅若以荐芳【擥曽敢切持也杜衡杜若皆香草】愿荒忽之顾懐兮冀陈辞而有光【一本作明】先生之不従世兮惟道是就支离抢攘兮遭世孔疚【抢千羊切攘如阳切】华虫荐壤兮进御羔褏【与袖同左襄十四年右宰谷曰予狐裘而羔袖】牝鸡咿嚘兮孤雄束咮【咿音伊嚘音忧咮与噣同救切喙也】哇咬环观兮防耳大吕【哇乌切咬于交切滛声】堇喙以为羞兮焚弃稷黍【堇音觐鸟头喙许秽切乌喙并毒药】犴狱之不知避兮宫庭之不处【犴音岸】陷涂借秽兮荣若绣黼榱折火烈兮娯娯笑舞【娱娱一本作娭娭】谗巧之哓哓兮惑以为咸池【哓欣么切咸池黄帝乐】便媚鞠恧兮美愈西施谓谟言之怪诬兮反寘瑱而逺违【瑱他甸切以玉充耳曰瑱楚语云吾憗寘之于耳是以规为瑱也】匿重痼以讳避兮进俞缓之不可为【俞附秦缓古之良医】何先生之凛凛兮厉鍼石而従之【鍼与针同石砭也】但仲尼之去鲁兮曰吾行之迟迟【一本去下有舎字】柳下恵之直道兮又焉往而可施今夫世之议夫子兮曰胡隐忍而懐斯惟达人之卓轨兮固僻陋之所疑委故都以従利兮吾知先生之不忍立而视其覆坠兮又非先生之所志穷与达固不渝兮夫唯服道以守义矧先生之悃愊兮滔大故而不贰【惘胡本切愊迫逼切】沈璜瘗佩兮孰幽而不光【瘗于罽切】荃蕙蔽匿兮胡乆而不芳【荃一音孙蕙荃香草】先生之貌不可得兮犹髣髴其文章托遗编而叹喟兮涣余涕之盈眶【音匡】呵星辰而驱诡怪兮夫孰救于崩亡何挥霍夫雷电兮茍为是之荒茫耀姱辞之矘朗兮世果以是之为狂【姱音夸好也又奢貌矘音傥目无晴不明也又直视】哀余衷之坎坎兮独蕴愤而増伤谅先生之不言兮后之人又何望【平声】忠诚之既内激兮抑衔忍而不长芊为屈之几何兮胡独焚其中肠【芊音弭楚姓】吾哀今之为仕兮庸有虑时之否臧【潘云否补靡切又侑久切周易左传皆有　两音唯诗释文独音鄙臧善也否恶也】食君之禄畏不厚兮悼得位之不昌退自服以黙黙兮曰吾言之不行既媮风之不可去兮懐先生之可忘
　　吊乐毅文【一作乐生】
　　许縦自燕来曰燕之南有墓焉其志曰乐生之墓余闻而哀之其返也与之文使吊焉
　　大厦之骞兮风雨萃之车亡其轴兮乘者弃之呜呼夫子兮不幸类之尚何为哉昭不可留兮道不可常畏死疾走兮狂顾徬徨【谓田单反间既行毅惧诛遂降赵】燕复为齐兮东海洋洋嗟夫子之専直兮不虑后而为防胡去规而就矩兮卒陷滞以流亡惜功美之不就兮俾愚昧之周章岂夫子之不能兮无亦恶是之遑遑仁夫对赵之悃欵兮诚不忍其故邦【潘云悃口本切楚辞悃悃欵欵注志一纯也】君子之容与兮弥亿载而愈光谅遭时之不然兮匪谋虑之不长跽陈辞以陨涕兮【跽巨几切】仰视天之茫茫茍偷世之谓何兮言余心之不臧【言一本作信】
　　伊尹五就桀賛
　　伊尹五就桀或疑曰汤之仁闻且见矣桀之不仁闻且见矣夫胡去就之亟也【亟去吏切频也】柳子曰恶是吾所以见伊尹之大者也彼伊尹圣人也圣人出于天下不夏商其心心乎生民而已曰孰能由吾言由吾言者为尧舜而吾生人尧舜人矣退而思曰汤诚仁其功迟桀诚不仁朝吾従而暮及于天下可也于是就桀桀果不可得反而従汤既而又思曰尚可十一乎使斯人蚤被其泽也又徃就桀桀不可而又従汤以致于百一千一万一卒不可乃相汤伐桀俾汤为尧舜而人为尧舜之人是吾所以见伊尹之大者也仁至于汤矣四去之不仁至于桀矣五就之大人之欲速其功如此不然汤桀之辨一恒人尽之矣又奚以憧憧圣人之足观乎【憧昌容切】吾观圣人之急生人莫若伊尹伊尹之大莫若于五就桀作伊尹五就桀賛
　　圣有伊尹思徳于民徃归汤之仁曰仁则仁矣非乆不亲退思其速之道宜夏是因就焉不可复反亳殷犹不忍其迟亟徃以观庶狂作圣一日胜残至千万冀一卒无其端五徃不疲其心乃安遂升自陑【音而】黜桀尊汤遗民以完大人无形与道为偶道之为大为人父母大矣伊尹惟圣之首既得其仁犹病其乆恒人所疑我之所大呜呼逺哉志以为诲
　　梁丘据賛
　　齐景有嬖曰梁丘子【梁丘据字子犹事见左传昭公二十年】同君不争古号媚士君悲亦悲君喜亦喜曷贤不賛卒賛于此媚予所仇激賛有以梁丘之媚顺心狎耳终不挠厥政不嫉反已晏子躬相梁丘不毁恣其为政政实允理时睹晏子食寡肉缺味爱其不饱告君使赐中心乐焉国用不坠后之嬖君罕或师是导君以防闻正则忌谗贤叶恶民蠧国圯呜呼岂惟贤不逮古嬖亦莫梁丘可思又况晏氏激賛梁丘心焉孔瘁
　　霹雳琴賛引
　　霹雳琴零陵湘水西震余枯桐之为也始枯桐生石上説者言有蛟龙伏其窽【音欵空也】一夕暴震为火之焚至旦乃已其余硿然【硿苦东窽宋二切】倒卧道上震旁之民稍柴薪之超道人闻取以为三琴琴莫良于桐桐之良莫良于生石上石上之枯又加良焉火之余又加良焉震之于火为异是琴也既良且异合而为美天下将不可载焉微道人天下之美防丧余作賛辞识其越之左与右【礼记乐记朱而疏越注越瑟防孔也】以着其事又益以序以为他传辞曰惟湘之涯惟石之危龙伏之灵震焚之竒既良而异爰合其美超实为之賛者柳子
　　尊胜幢賛【并序】
　　以佛之为尊而尊是法严之于顶其为最胜宜也既尊而胜矣其为拔济尤大尘飞而灾去影及而福至睦州于是诚焉不疑【李睦州以李锜叛贬循州元和三年以赦量移永州】砻石六觚其长半寻乃篆乃刻立之为福马孺人之墓【马孺人睦州外妇详见外集马淑墓志】孺人之生奉佛道未尝敢怠今既没睦州又成其志择冣胜且尊之道文之于石以延其休则其生佛所得佛道宜无疑也賛曰
　　世所尊兮又尊道胜无上兮以为寳拔大苦兮升至真灵合賛兮神而神驾元气兮济津谁为友兮上品人徳无已兮石无磷延永世兮奠坤垠灵受福兮公之勤
　　龙马图賛【并序】
　　始吾闻明皇帝在位灵昌郡【渭州】得异马于河而莫知其形好事者涿人卢遵以其图来示余其状龙鳞虺尾拳毛环目肉鬛马之灵怪有是耶居帝闲【阑校也】为马几二十年従封禅郊籍鸣和銮者数十事遇祸乱帝西幸马至咸阳西入渭水化为龙泳去不知所终且其来也宜于时其去也存其神是全徳也既覩其形不可以不賛灵和粹异孕至神兮倮尾童鬛【良切】疏紫鳞兮巍然特出瑞圣人兮理平和乐百乐陈兮【百一本作伯】鸣銮在御大路遵兮世厖道悖还吾真兮哀鸣延首慕水滨兮沛焉潜泳旋奫沦兮【奫于伦切奫伦水深广貌】渊居海逝灵无邻兮出处孔时类至仁兮嗟尔众类孰是伦兮进昏死乱阽厥身兮【阽音盐又都念切危也】匪马之慕吾谁亲兮賛之斯图宜世珍兮
　　诫惧箴
　　人不知惧恶可有为【恶平声】知之为美莫若去之非曰童昏昩昧勿思祸至而惧是诚不知君子之惧惧乎未始几动乎微事迁乎理将言以思将行以止中决道符乃顺而起起而获祸君子不耻非道之愆非中之诡惧而为惧虽惧焉如君子不惧为惧之初
　　忧箴
　　忧可无乎无谁以宁子如不忧忧日以生忧不可常常则谁怿子常其忧乃小人戚敢问忧方吾将告子有闻不行有过不徙宜言不言不宜而烦宜退而勇不宜而恐中之诚恳过又不及忧之大方唯是焉急内不自得甚泰为忧省而不疚虽死优游所忧在道不在乎祸吉之先见乃可无过告子如斯守之勿堕
　　师友箴【并序】
　　今之世为人师者众笑之举世不师故道益离为人友者不以道而以利举世无友故道益弃呜呼生于是病矣歌以为箴既以儆已又以戒人
　　不师如之何吾何以成不友如之何吾何以増吾欲従师可従者谁借有可従举世笑之吾欲取友谁可取者借有可取中道或舍孔尼不生牙也乆死【鲍叔牙与管仲为友】二人可作惧吾不似中焉可师耻焉可友谨是二物用惕尔后道茍在焉佣丐为偶道之反是公侯以走内考诸古外考诸物师乎友乎敬尔无忽
　　敌戒
　　皆知敌之仇而不知为益之尤皆知敌之害而不知为利之大秦有六国兢兢以强六国既除乃亡【音怡作詑同自得貌又浅意】晋败楚鄢范文为患厉之不图举国造怨【鄢音偃左成十六年败楚于鄢陵范文子曰君幼诸臣不佞何以及此君其戒之十七年晋厉公侈多外嬖反自鄢陵欲尽去羣大夫而立其左右】孟孙恶臧孟死臧恤药石去矣吾亡无日【左传襄公二十三年孟孙曰季孙之爱我美疢也孟孙之恶我药石也美疢不如恶石孟孙死吾亡无日矣】智能知之犹卒以危矧今之人曽不是思敌存而惧敌去而舞废备自盈秪益为瘉【音愈病也】敌存灭祸敌去召过有能知此道大名播惩病克夀矜壮死暴縦欲不戒匪愚伊耄我作戒诗思者无咎
　　三戒【并序】
　　吾恒恶世之人不知推已之本而乘物以逞或依势以干非其类出技以怒强窃时以肆暴然卒迨于祸有客谈麋驴防三物似其事作三戒
　　临江之麋
　　临江之人畋得麋麑【童云麋音眉麑音倪鹿子也】畜之入门羣犬垂涎扬尾皆来其人怒怛之自是日抱就犬习示之使勿动积使与之戏稍乆犬皆如人意麑稍大【一本麑字上有麋字】忘已之麋也以为犬良我友抵触偃仆益狎犬畏主人与之俯仰甚善然时啖其舌【啖音淡】三年麋出门外见外犬在道甚众走欲与为戏外犬见而喜且怒共杀食之狼籍道上麋至死不悟
　　黔之驴
　　黔无驴有好事者船载以入至则无可用放之山下虎见之厐然大物也以为神蔽林间窥之稍出近之憗憗然莫相知【憗鱼仅切】他日驴一鸣虎大骇逺遁以为且噬已也甚恐然徃来视之觉无异能者益习其声又近出前后终不敢搏稍近益狎荡倚冲冒驴不胜怒蹄之虎因喜计之曰技止此耳因跳踉大【潘云虎槛许鉴二切】防其喉尽其肉乃去噫形之厐也类有徳声之宏也类有能向不出其技虎虽猛疑畏卒不敢取今若是焉悲夫
　　永某氏之防
　　永有某氏者畏日拘忌异甚以为己生嵗直子防子神也因爱防不畜猫犬【一本作又】禁僮勿撃防仓廪庖厨悉以恣防不问由是防相告皆来某氏饱食而无祸某氏室无完器椸无完衣【椸音移方言榻前儿赵魏之间谓之椸一曰衣架】饮食大率防余也昼累累与人兼行【累伦追切】夜则窃齧鬬暴其声万状不可以寝终不厌数嵗某氏徙居他州后人来居防为态如故其人曰是隂类恶物也盗暴尤甚且何以至是乎哉假五六猫阖门撤瓦灌穴购僮罗捕之杀防如丘弃之隠处臰数月乃已【臰即臭字】呜呼彼以其饱食无祸为可恒也哉【东坡云予读柳子厚三戒而爱之乃作河豚鱼乌贼鱼二説并序以自警】

　　柳河东集注巻十九
　　钦定四库全书
　　柳河东集注巻二十
　　宋　童宗说张敦颐潘纬　音释
　　铭杂题
　　沛国汉原庙铭
　　昔在帝尧光有四海元首万邦时则舜禹稷卨【与契同】佐命垂统股肱天下圣徳未衰而内禅元臣继天而受命四姓承休【虞妫氏夏姒氏商子氏周姬氏】迭有中邦五神环运【虞土徳夏金徳商水徳周木徳汉火徳】炎徳复起周道消灭秦徳暴戾皇天畴庸审厥保承乃命唐帝之后振而兴之又俾元臣之后【元一本作九者非也】翊而登之所以绍复丕绩不坠厥祀故曲逆【音去遇陈平所封又并如字云】起为策士辅成帝图吐谋洞灵奋竒如神舜之胄也汝隂【夏侯婴所封】脱帝宻网摧虏暴气扶乘天休运行嘉谋禹之苗也鄼侯【鄼音賛萧何所封】保绥三秦控引汉中宏器廓度以大帝业卨之裔也淮隂【韩信所封】整齐天兵导杨威灵覆赵夷魏拔齐殄楚平阳【曹防所封】破三秦虏魏王綘侯【周勃所封】定楚地固刘氏皆稷之裔也克复尧绪昭哉甚明天意若曰建火徳者必唐帝之胄故汉氏兴焉翼炎运者必唐臣之孙故羣雄登焉是以髙帝诞膺圣祚以垂徳厚探昊穹之奥防载幽明之休祐杀白帝于大泽以承其灵建赤旂于沛邑以昭其神假手于嬴以混诸侯【嬴秦姓】慿力于项以离闗东奉纉尧之元命而四代之后咸献其用徳乘木之大统而秦楚之盛不保其位既建皇极设都咸阳抚征四方训齐天下乃乐沛宫以追造邦之本乃歌大风以昭武成之徳【髙祖十二年过沛置酒沛宫歌大风】乃奠旧邦【旧一本作尊】以壮王业之基生为汤沐之邑没为思乐之地且曰万嵗之下魂游于此惟兹原庙沛邑之旧也祭蚩尤于是庭而赤精降导灵命于是邦而羣防至登布衣于万乘而子孙得以纉其绪化环堵为四海而黎元得以安其业基岱岳之髙源洪河之长蓄灵拥休此焉发迹葢以道备于是而后行之天下制成于是而后广之宇内天下备其道而神复乎本宇内成其制而心懐于旧宜其正名以表功用成其始俾生灵尽其敬焉陈本以宅神用成其终俾生灵尽其慕焉故髙帝定位建兹閟宫恵皇嗣服爰立清庙绵越千祀至今血食此所以成终而成始也且夫以防蛇之威安知不运其宻用佐嵗功以流泽欤以约法之仁安知不流其神睠相旧邦之遗黎欤以绍唐之余庆统天之遗烈安知不奋其神化大祐于下土欤然则展敬乞灵乌可已也铭于旧邑以迪天命其辞曰
　　荡荡明徳时惟放勋【放于徃切勋与勲同尧也】揖让而退祚于后昆羣蛇辅龙以翊天门【翊一本作音工童云翊音贞飞至也今本作非是】登翼炎运唐臣之孙秦网既离鹿骇东夏长蛇封豖蹈跃中野天复尧绪钟祐于刘赫矣汉祖播兹皇猷扬旂沛庭约従诸侯【従将容切】豪暴震疉威声布流緫制虎臣委成良畴勦勦霸楚【勦子小切絶也】遂荒神州区宇懐濡黔黎辑柔表正万国炎灵用休定宅咸阳以都上游留观本邦在镐如周穆穆恵王宗禋克承崇崇沛宫清庙是慿原念大业肇经兹地乃専元命亦举严嗣建旂衅鼓遂据天位魂游故都永介丕祉焕列唐典严恭防坠勤此休铭以昭本始
　　劒门铭【并序】
　　惟蜀都重险多货混同戎蛮人尨俗剽【剽匹妙切轻也】嗜为寇乱皇帝元年八月帅丧众暴【永贞元年劎南西川节度使韦皋卒刘辟自为留后邀旄节】羣疑不制妖防煽行【防鱼列切亦作】怙恃富强滔天阻兵攻陷他部北包劒门慿负丘陵以张骜猛坚利锋镝以拒大顺谓雷霆之诛莫已加也惟梁守臣礼部尚书严公【严砺】以国害为私讐以天讨为己任推仁伏信不待司死而人致其命立义抗愤不待喋血【喋大频切潘云杀人流血滂沱师古曰当作蹀谓履之】而士一其心悉师出次祗俟明诏凡诸侯之师必出于是储峙飨赉【峙一本作备音峙具也】取其丰穰乃遣前军严秦奉扬王诛诞告南土十一月右师逾利州蹈冠地乘山斩虏以遏奔冲左师出于劒门大攘顽嚚谕引劫胁蚁溃鼠骇险无以固【一本以下有为字】收夺利地以须王师刲刳肾肠振拔根柢俾无以肆毒用集我勲力鼔一振【音坟】元戎启行取其渠魁以为大戮【九月行营节度使髙崇文克成都擒刘辟送长安】由公忠勇愤悱【愤房吻切悱音斐】授任坚明谋猷长用能启辟险阨夷为大涂衰沮害气对乎天意帝用休嘉议功居首増秩师长进为大藩【本传云刘辟反以储备有素检校尚书左仆射十月以砺为东川节度使】宅是南服将校羣吏愿刋山石昭著公之功垂号无穷铭曰
　　井络坤垠【河图括地象曰岷山之精上为井络】时惟外区界山为门环于蜀都丛险积货混并羌髳【茂侯切】狂猾窥隙狺狺啸呼【狺鱼巾切亦作防楚词猛犬狺狺】慿据势胜厚其凶徒帝皇之仁宥而不诛暴非徳驯害及巴渝乃出王旅乃咨列岳牧臣司梁【谓严砺】当其要束器备攸积糗粮是蓄人无増赋师以饶足喋血誓士机在握分命貔貅陈为犄角【犄举绮切】右逾岷山左直劒门攻出九地【七书孙子善守者蔵于九地之下】上披重云攀天蹈空夷视阻艰破裂层垒殄殱羣顽内获固圉外临平原天兵徐驱卒乘啴啴【他用切众也】大憝囚戮【憝徒对切谓刘辟】戎夏咸欢帝图厥功惟梁是先开国进位南服于藩邦之清平人以完安铭功鉴乱永代是观
　　涂山铭【并序】
　　惟夏后氏建大功定大位立大徳勤劳万邦和宁四极威懐之道仪刑后王当乎洪流方割灾被下土自壶口而导百川大功建焉虞帝耄期顺承天厯自南河而受四海大位定焉万国既同宣省风教自涂山而防诸侯大政立焉功莫崇乎御大灾乃赐圭以承帝命位莫尊乎执大象乃辑五瑞以建皇极政莫崇乎齐大统乃朝玉帛以混经制是所以承唐虞之后垂子孙之丕业立商周之前树帝王之洪范者也呜呼天地之道尚徳而右功帝王之政崇徳而赏功故尧舜至徳而位不及嗣汤武大功而祚延于世有夏徳配于二圣而唐虞让功焉功冠于三代而商周让徳焉宜乎立极垂统贻于后裔当位作圣着为世准则涂山者功之所由定徳之所由济政之所由立有天下者宜取于此追惟大号既发华盖既狩方岳列位奔走来同山川守神莫敢遑宁【吴伐越得大骨呉使来问仲尼曰禹致羣神于防稽之山防风氏后至禹杀而戮之客曰敢问谁守为神仲尼曰山川之守足以纪纲天下者其守为神社稷之守为公侯】羽旄四合衣裳咸防防恭就列俯偻聴命然后示之以礼乐和气周洽申之以徳刑天威震耀制立谟训宜在长乆厥后启征有扈而夏徳始衰羿距太康而帝业不守皇祖之训不由人亡政坠卒就陵替向使继代守文之君又能绍其功徳脩其政统卑宫室恶衣服拜昌言平均赋入制定朝防则诸侯常至而天命不去矣兹山之防安得独光于后欤是以周穆遐追遗法复防于是山声垂天下亦绍前轨用此道也故余为之铭庶后代朝诸侯制天下者仰则于此其辞曰
　　惟禹体道功厚徳茂防朝侯卫统壹宪度省方宣教化制殊类咸防坛位承奉仪矩礼具乐备徳容既孚乃举明刑【一本作则】以弼圣谟则戮防风【则一本作刑】遗骨専车克明克威畴敢以渝宣昭黎宪【一本作献】耆定混区【耆音指又音移】传祚后丕承帝图涂山岩岩界彼东国唯禹之徳配天无极即山刻碑贻后训则
　　夀州安丰县孝门铭【并序】
　　夀州刺史臣承思言九月丁亥安丰县令臣某上所部编户甿李兴父被恶疾嵗月就亟【就一本作疾】兴自刃股肉假托馈献其父老病已不能啖啜【啖都滥切啜殊悦切与歠同】宿而死兴号泣抚臆口鼻垂血捧土就坟沾渍涕洟【音夷】坟左作小庐防以苫茨【苫诗廉切】伏匿其中扶服顿踊【扶服即匍匐】昼夜哭诉孝诚幽达神为见异庐上产紫芝白芝二本各长一寸庐中醴泉涌出竒形异状应验图记此皆陛下孝理神化隂中其心【中去声】而克致斯事谨案兴氓庶贱陋循习浅下性非文字所导生与耨耒为业【一作伍】而能钟彼醇孝超出古列天意神道犹锡瑞物以表列异伏惟陛下有唐尧如天如神之徳宜加旌襃合于上下请表其里闾刻石明白宣延风美观示后祀永永无极臣昧死上请制曰可其铭云【一本无此二字】
　　懿厥孝思兹惟淑灵禀承粹和笃守天经【孔子曰夫孝天之经也】泣侍羸疾黙祷隠防引刃自向残肌败形羞饍奉进忧劳孝诚惟时髙髙曽不是聴创巨痛仍【创即疮字礼记三年问篇创钜者其日乆痛甚者其愈迟】号于穹昊捧土濡涕顿首成坟陷膺腐眦寒暑在庐草木悴死鸟兽踟蹰殊类异俗亦相其哀肇有二位【天地也】孝道爰兴克修厥猷载籍是登在帝有虞以孝烝烝仲尼述经以教于曽惟昔鲁侯见命夷宫【周夷王庙也国语周宣王欲得国子之能导训诸侯者穆仲曰鲁侯孝王乃命于夷宫中】亦有考叔寤庄称纯【左传隠公二年郑庄公寘姜氏于城颍颍考叔有献于公云云公従之遂为母子如初君子曰颍考叔纯孝也爱其母施及庄公】显显李氏实与之伦哀嗟道路涕慕里邻邦伯章奏稽首殷懃上动帝心旁达明神神锡袐祉三秀灵泉【楚词云采三秀于山间三秀芝草也灵泉即醴泉】帝命荐加亦表其门统合上下交賛天人建此碑号亿龄扬芬
　　武冈铭【并序】
　　元和七年四月黔巫东鄙蛮獠杂扰【獠竹绞切又音老亦作防西南夷名】盗弄库兵贼胁守帅【元和六年辰溆蛮酋张伯靖嫉黔中观察使窦羣督敛苛刻因聚众叛杀长史刼据辰锦诸州连九洞以自固】南钩牂牁【音臧柯汉武帝定西南夷置牂牁郡】外诱西原【蛮也】置魁立帅杀牲盟誓洞窟林麓啸呼成羣皇帝下铜兽符发庸蜀荆汉南越东瓯之师四面讨问畏罪慿阻逃遁不即诛【时崔能严绶栁公绰讨之三嵗不能定】时惟潭部戎帅御史中丞栁公绰练立将校提卒五百屯于武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚毋弟生壻继来于潭咸致天廷皇帝休嘉式新厥命【严绶遣部将李志列招张伯靖遂以其家属舒秀和等诣江陵诏严绶皆授麾下将以抚之以伯靖为右威卫翊府中郎将】凶渠同恶革面向化如醉之醒如狂之宁公为药石俾复其性诏书显异进临江汉【以栁公绰为鄂岳观察使】益兵三倍为时硕臣殿于大邦【殿多见切镇也】文儒申申有此武功于是夷人始复闻公之去相与髙蹈涕呼若寒去裘昔公不夸首级为已能力専务教诲俾邦斯平我老洎防由公之仁小不为虺蜮【虺许伟切虫也蜮越福切短狐也似鼈三足能沙射人影】大不为鲸鲵【鲸其京切鲵五兮切左宣十二年注鲸鲵大鱼也以喻不义之人吞食小国】恩重事持不迩而逺莫可追已愿铭武冈首以慰我思以昭我类【一作邻】以示我子孙弥亿万年【一本无弥字】俾我奉国如令之诚邻之我懐如公之勤其辞曰
　　黔山之防【防族丸切髙也】巫水之磻【音盘曲也】鱼骇而离兽犯而残户恐合窜【合一作作谷】彼攘仍乱【彼一本作披】王师来诛【来二本作未】期死以缓公明不疑公信不欺援师定命【援一本作授】俾邦克正皇仁天施我反其性我涂四阖公示之门我愚抵死公示之恩既骨而完既亡而存奉公之训贻我子孙我始蝥贼【蝥音矛】由公而仁我始冦讐由公而亲山畋泽【与鱼同周礼有人】输赋于都陶穴刋木室我姻族烹牲是祀公受介福揲蓍以占【揲舌惵切又音舌揲蓍一本作折莼】公宜百禄皇懋公功于大邦逺哉去我谁嗣其良有穴之丹有犀之颠匪曰余固公不可赂祝邻之徳恒遵公则朂余之世永谨邦制【此四字一本作以永邦制】南夷作诗刻示来裔
　　井铭【并序】
　　始州之人【桞州人】各以甖甈【甖音罂瓶类大腹小口甈五计切尔雅云康瓠谓之甈瓠壶也一云甈破甖也】负江水莫克井饮崖岸峻厚旱则水益逺人降大艰雨多涂则滑而颠恒惟咨嗟怨惑讹言终不能就元和十一年三月朔命为井城北隍上未晦果寒冽而多泉邑人以灌其上坚垍【一作壮垍巨至切坚土也】其利悠久其相者浮图谈康军事牙将米景凿者蒋晏凡用罚布六千三百役庸三十六大甎千七百其深八寻有二尺【八尺曰寻】铭曰
　　盈以其神其来不穷恵我后之人噫畴肯似于政其来日新【一作盈以神】
　　舜禹之事【晏元献云此文与下谤誉咸宜等编恐是博士韦筹所作】
　　魏公子丕由其父得汉禅还自南郊谓其人曰舜禹之事吾知之矣由丕以来皆笑之栁先生曰丕之言若是可也向者丕若曰舜禹之道吾知之矣丕罪也其事则信吾见笑者之不知言未见丕之可笑者也凡易姓授位公与私仁与强其道不同而前者忘后者系其事同使以尧之圣一日得舜而与之天下能乎吾见小争于朝大争于野其为乱尧无以已之何也尧未忘于人舜未系于人也尧之得舜也以圣舜之得禹也以圣两圣独得于天下之上奈愚人何其立于朝者放齐犹曰朱启明而况在野者乎尧知其道不可退而自忘舜知尧之忘已而系舜于人也进而自系舜举十六族去四凶族使天下咸得其人【一本作仁】命二十二人兴五教立礼刑使天下咸得其理合时月正厯数齐律度量权衡使天下咸得其用积十余年人曰明我者舜也齐我者舜也资我者舜也天下之在位者皆舜之人也而尧隤然聋其聪昬其明愚其圣人曰徃之所谓尧者果乌乎在哉或曰耄矣曰匿矣又十余年其思而问者加少矣至于尧死天下曰久矣舜之君我也夫然后能揖让受终于文圣舜之与禹也亦然禹旁行天下功系于人者多而自忘也晩益之自系犹是也而启贤闻于人故不能夫其始系于人也厚则其忘之也迟不然反是汉之失徳久矣其不系而忘也甚矣宦董袁陶之贼生人盈矣【谓宦官董卓袁绍袁术兄弟及陶谦】丕之父【曹操字孟徳】攘祸以立强积三十余年天下之主曹氏而已无汉之思也丕嗣而禅天下得之以为晚何以异夫舜禹之事也然则汉非能自忘也其事自忘也曹氏非能自系也其事自系也公与私仁与强其道不同其忘而系者无以异也尧舜之忘不使如汉不能授舜禹舜禹之系不使如曹氏不能受之尧舜然而世徒探其情而笑之故曰笑其言者非也问者曰尧崩天下若丧考妣四海遏宻八音三载子之言忘若甚然是可不可欤曰是舜归徳于尧史尊尧之徳之辞者也尧之老更一世矣徳乎尧者葢已死矣其幼而存者尧不使之思也不若是不能与人天下
　　谤誉
　　凡人之获谤誉于人者亦各有道君子在下位则多谤在上位则多誉小人在下位则多誉在上位则多谤何也君子宜于上不宜于下小人宜于下不宜于上得其宜则誉至不得其宜则谤亦至此其凡也然而君子遭乱世不得已而在于上位则道必咈于君而利必及于人由是谤行于上而不及于下故可杀可辱而人犹誉之小人遭乱世而后得居于上位则道必合于君而害必及于人由是誉行于上而不及于下故可宠可富而人犹谤之君子之誉非所谓誉也其善显焉尔小人之谤非所谓谤也其不善彰焉尔然则在下而多谤者岂尽愚而狡也哉在上而多誉者岂尽仁而智也哉其谤且誉者岂尽明而善褒贬也哉然而世之人闻而大惑出一庸人之口则羣而邮之且置于逺迩莫不以为信也岂惟不能襃贬而己则又蔽于好恶夺于利害吾又何従而得之耶孔子曰不如乡人之善者好之其不善者恶之善人者之难见也则其谤君子者为不少矣其谤孔子者亦为不少矣传之记者叔孙武叔时之显贵者也其不可记者又不少矣是以在下而必困也及乎遭时得君而处乎人上功利及于天下天下之人皆欢而戴之向之谤之者今従而誉之矣是以在上而必彰也或曰然则闻谤誉于人者反而求之可乎曰是恶可【恶平声】无亦征其所自而已矣其所自善人也则信之不善人也则勿信之矣茍吾不能分于善不善也则己耳如有谤誉乎人者吾必征其所自未敢以其言之多而举且信之也其有及乎我者未敢以其言之多而荣且惧也茍不知我而谓我盗跖【之石切】吾又安取惧焉【取一本作最下同】茍不知我而谓我仲尼吾又安取荣焉知我者之善不善非吾果能明之也要必自善而已矣
　　咸宜
　　兴王之臣多起污贱人曰幸也亡王之臣多死冦盗人曰祸也余咸宜之当两汉氏之始屠贩徒出以为公侯卿相无他焉彼固公侯卿相器也遭时之非是以诎独其始之不幸非遭髙光而以为幸也汉晋之末公侯卿相刼戮困饿伏墙壁间以死无他焉彼固饿戮困饿器也遭时之非是以出独其始之幸非遭卓曜【后汉董卓晋刘曜】而后为祸也彼困于昏乱伏志气屈身体以下奴虏平难泽物之徳不施于人一得适其傃其进晚耳而人犹幸之彼伸于昬乱抗志气肆身体以傲豪杰残民兴乱之行于天下一得适其傃其死后耳而人犹祸之悲夫余是以咸宜之
　　鞭贾【潘云贾音古】
　　市之鬻鞭者人问之其贾宜五十【贾即价字】必曰五万复之以五十则伏而笑以五百则小怒五千则大怒必五万而后可有富者子适市买鞭出五万持以夸余视其握则蹇仄而不植其行水者一去一来不相承其节朽黑而无文材【一本无材字】搯之灭爪而不得其所穷【潘云搯音滔棺引也今当作搯苦甲切爪按曰雅】举之翲然若挥虚焉【翲纰招切飞也】余曰子何取于是而不爱五万曰吾爱其黄而泽且贾者云【潘云贾音古】余乃召僮爚汤以濯之则遫然枯【遫音速】苍然白向之黄者栀也泽者蜡也富者不悦然犹持之三年后出东郊争道长乐坂下马相踶【潘云踶徒计切蹋也庄子怒则分背相踶】因大击鞭折而为五六马踶不已坠于地伤焉视其内则空空然其理若粪壤无所赖者今之栀其貌蜡其言以求贾技于朝者【贾音古一本无者字】当其分则善一误而过其分则喜当其分则反怒曰余曷不至于公卿然而至焉者亦良多矣居无事虽过三年不害当其有事驱之于陈力之列以御乎物以夫空空之内粪壤之理而以责其大击之效恶有不折其用而获坠伤之患者乎【一本无者字】
　　吏商
　　吏而商也【钱重作柳文后跋曰得善本云吏非商也吏而商】污吏之为商不若防吏之商其为利也博污吏以货商资同恶与之为曹大率多减耗役佣工费舟车射时有得失取货有苦良【苦音古周礼天官典妇功辨其苦良】盗贼水火杀敓焚溺之为患【敓与夺同】幸而得利不能什一二身败禄夺大者死次贬废小者恶终不遂【者一本作名】污吏恶能商矣哉【恶音乌】防吏以行商【行下孟切】不役佣工不费舟车无资同恶减耗时无得失货无良苦盗贼不得杀敓水火不得焚溺利愈多名愈尊身富而家强子孙葆光是故廉吏之商博也茍修严洁白以理政由小吏得为县由小县得大县由大县得刺小州其利月益各倍其行不改又由小州得大州其利月益三之一其行又不改又由大州得廉一道【廉察也如今监司户】其利月益之三倍不胜富矣茍其行又不改则其为得也夫可量哉虽赭山以为章涸海以为盐未有利大能若是者然而举世争为货商以故贬吏相逐于道百不能一遂人之知谋好迩富而近祸如此悲夫或曰君子谋道不谋富子见孟子之对宋牼乎【牼口茎切】何以利教为也柳子曰君子有二道诚而明者不可教以利明而诚者利进而害退焉吾为是言为利而为之者设也或安而行之或利而行之及其成功一也吾哀夫没于利者以乱人而自败也姑设是庶由利之大小登进其志幸而不挠乎下以成其政交得其大利吾言不得已尔何暇従容若孟子乎孟子好道而无情其功缓以疏未若孔子之急民也
　　东海若
　　东海若【海神名】陆游登孟诸之阿【孟诸泽名在睢阳县东北】得二瓠焉刳而振其犀以嬉【犀辨】取海水杂粪壤蛲蚘而实之【童云蛲如消切腹中防蚘音尤又音囘】臭不可当也窒以宻石举而投之海逾时焉而过之曰是故弃粪耶其一彻声而呼曰我大海也东海若呀然而笑曰【呀虚牙切】怪矣今夫大海其东无东其西无西其南无南其北无北旦则浴日而出之夜则滔列星防太隂扬隂火珠寳之光以为明其尘霾之杂不处也必泊之西澨【音誓水边増土】故其大也深也洁也光明也无我若者今汝海之弃滴也而与粪壤同体臭朽之与曹蛲蚘之与居其狭咫也又防暗若是而同之海不亦羞而可怜哉子欲之乎吾将为汝抉石破瓠荡羣秽于大荒之岛而同子于向之所陈者可乎粪水泊然不悦曰我固同矣吾又何求于若吾之性也亦若是而巳矣秽者自秽不可以害吾洁狭者自狭不足以害吾广幽者自幽不足以害吾明而秽亦海也狭亦海也幽亦海也突然而往于然而来孰非海者子去矣无乱我其一闻若之言号而祈曰吾毒是久矣吾以为是固然不可异也今子告我以海之大又目我以故海之弃粪也吾愈急焉涌吾沫不足以发其窒旋吾波不足以穴瓠之腹也就能之穷嵗月耳愿若幸而哀我哉东海若其抉石破瓠【其一本作乃字】投之孟诸之陆荡其秽于大荒之岛而水复于海尽得向之所陈者焉而向之一者终与臭腐处而不变也今有为佛者二人同出于毗卢遮那之海而泊于五浊之粪而幽于三有之瓠而窒于无明之石而杂于十二类之墝蚘人有问焉其一人曰我佛也毗庐遮那五浊三有无明十二类皆空也一也无善无恶无因无果无脩无证无佛无众皆无焉吾何求也问者曰子之所言性也有事焉夫性与事一而二二而一者也子守而一定则大患者至矣【一本而则字】其一人曰子去矣无乱我其一人曰嘻吾毒之乆矣吾尽吾力而不足以去无明穷吾志而不足以超三有离五浊而异夫十二类也就能之其大小刼之多不可知也若之何问者乃为陈西方之事使修念佛三昧一空有之説于是圣人怜之接而致之极乐之境而得以去羣恶集万行居圣者之地同佛知见矣向之一人者终与十二类同而不变也夫二人之相违也【违一本作逺】不若二瓠之水哉今不知去一而取一甚矣














　　柳河东集注巻二十
　　钦定四库全书
　　柳河东集注巻二十一
　　宋　童宗説张敦颐潘纬　音释
　　题序
　　读韩愈所着毛頴传后题
　　自吾居夷【谓为永州司马】不与中州人通书有来南者时言韩愈为毛頴传不能举其辞而独大笑以为怪而吾久不克见杨子诲之来【杨凭之子】始持其书索而读之若捕龙蛇搏虎豹急与之角而力不敢暇信韩子之怪于文也世之模拟窜窃取青妃白【匹诣切尔雅曰配也】肥皮厚肉柔筋脆骨而以为辞者之读之也其大笑固宜且世人笑之也不以其俳乎【俳音排戏也】而俳又非圣人之所弃者诗曰善戏谑兮不为虐兮太史公书有滑稽列传【滑音骨乱也稽音鸡同也辨捷之人言非若是言是若非能乱同异也潘云圜转纵舍无穷之状又史记云犹俳谐也滑如字稽音计以言谐语滑利其智计百出】皆取乎有益于世者也故学者终日讨説荅问呻吟习复应对进退掬溜播洒【溜力救切谓洒扫】则罢惫而废乱【罢与疲同惫蒲拜切】故有息焉游焉之説不学操缦不能安【操七刀切缦未旦切礼记作并出学记云】有所拘者有所纵也大羮酒体节之荐味之至者而又设以奇异小虫水草樝梨橘柚苦咸酸辛虽蜇吻裂鼻【蜇音哲虫螫也吻武粉切口边】缩舌澁齿而咸有笃好之者文王之昌蒲葅【童云侧鱼切亦作菹】屈到之芰【屈九勿切国语屈到嗜芰】曽晢之羊枣然后尽天下之奇味以足于口独文异乎韩子之为也亦将弛焉而不为虐欤息焉游焉而有所纵欤尽六艺之奇味以足其口欤而不若是则韩子之辞若壅大川焉其必决而放诸陆不可以不陈也且凡古今是非六艺百家大细穿穴用而不遗者毛頴之功也韩子穷古书好斯文嘉頴之能尽其意故奋而为之传以发其郁积而学者得之励其有益于世欤是其言也固与异世者语而贪常嗜琐者犹呫呫然【呫他叶切多言貌】动其喙【呼惠切】亦劳甚矣乎【一本亦上有彼字】
　　裴墐崇丰二陵集礼后序【墐渠申切义音仅】
　　传曰诗书执礼礼不执则不行【一无礼执二字】自开元制礼大臣讳避去国恤章而山陵之礼遂无所执世之不学者乃妄取豫凶事之说【左传隠公元年豫凶事非礼也】而大典阙焉由是累圣山陵皆摭拾残缺附比伦类已乃斥去其后莫能征永贞元和间天祸仍遘自崇陵至于丰陵【徳宗葬崇陵顺宗葬丰陵】不能周嵗司空杜公【杜黄裳】由太常相天下连为礼仪使择其僚以备损益于是河东裴瑾以太常丞陇西辛秘以博士用焉内之则攒涂秘器象物之宜【攒与菆同徒丸切殡也秘器作棺象物涂车刍灵之属】外之则复土斥上因山之制【汉文纪张武为复土将军谓穿圹下棺又惠帝纪斥上注斥开也谓开土地为冢圹又文帝赞因其山不起坟】上之则顾命典册与文物以受万国【万一作方】下之则制服节文颁宪则以示四方由其肃恭礼无不备且【晏本作具】苞并总统千载之盈缩罗络旁午百氏之异同搜扬翦截而毕得其中顾问关决而不悖于事议者以为司空公得其人而邦典不坠裴氏乃悉取其所刋定及奏复于上辨列于下聨百执事之仪以为崇丰二陵集礼藏之于太常书閤君子以为爱礼而近古焉【一本无近字一本无而古二字一本焉下有者字】昔韦孟以诗礼传楚而郊庙之制卒正于成【韦孟五世孙成】郑以笺注师汉而禅代之仪卒集于小同【郑孙名小同】贾谊以经术起而嘉最好学【贾谊孙名嘉】卢植以儒学用而谌为祭法【卢植五世孙谌】旧史咸以为荣今裴氏太尉公以礼匡义嗣【瑾之髙祖裴行俭】侍中公以礼议封禅【曽祖光庭】祠部公以礼承大事【祖稹迁祠部员外郎】大理公以礼辅东宫【父儆大理卿】而瑾也以礼奉三陵又能成书以充其阙其为爱礼近古也源逺乎哉瑾字封叔其伯仲咸以文学显于世【儆四子坚墐埙埴皆有文学】大理之兄正平节公【稹子倩字容卿】以仪范成家道以文雅经邦政今相国郇公其宗子也【倩子均字若齐】郇公以孝友勤劳扬于家邦【一无扬字】游其门若闻韶濩【亦作防】入其庙如至邹鲁恩溢乎九族礼仪乎他门则封叔之习礼也其出于孝弟欤成书也其本于忠敬欤由于家而达于邦国其取荣于史氏也果矣
　　柳宗直西汉文类序【宗直子厚之从弟】
　　左右史混久矣言事驳乱尚书春秋之防不立自左丘明传孔氏太史公述歴古今合而为史记迄于今交错相糺【即纠字】莫能离其说独左氏国语纪言不防于事战国防春秋后语【晋孔衍以战国防所书为未尽善乃引太史公所记参其同异号春秋后语】颇本右史尚书之制然无古圣人蔚然之道大抵促数耗矣【数音速出乐记】而后之文者宠之【宠一本作袭】文之近古而尤壮丽莫若汉之西京班固书传之吾尝病其畔散不属【之欲切】无以考其变欲采比义防年长疾作驽堕愈日甚未能胜也幸吾弟宗直爱古书乐而成之搜讨磔裂【磔陟格切】攟摭融结【攟俱运切摭之石切拾取也】离而同之与类推移不易时月而咸得从其条贯森然若开羣玉之府指挥聨累圭璋琮璜之状各有列位不失其叙虽第其价可也以文观之则赋颂诗歌书奏诏防辩论之辞毕具以语观之则右史纪言尚书战国防成败兴坏之说大备无不苞也噫是可以为学者之端耶始吾少时有路子者自赞为是书吾嘉而叙其意而其书终莫能具卒俟宗直也故删取其叙系于左以为西汉文类首纪殷周之前其文简而野魏晋以降则荡而靡得其中者汉氏汉氏之东则既衰矣当文帝时始得贾生明儒术武帝尤好焉而公孙董仲舒司马迁相如之徒作风雅益盛敷施天下自天子至公卿大夫士庶人咸通焉于是宣于诏防达于奏议讽于辞赋传于歌謡由髙帝讫于哀平王莽之诛四方之文章盖烂然矣史臣班孟坚修其书拔其尤者充于简册则二百三十年间列辟之达道名臣之大范贤能之志业黔黎之风美列焉若乃合其英精【一作菁】离其变通论次其叙位必俟学古者兴行之唐兴用文理【一作章】贞元间文章特盛本之三代浃于汉氏与之相准于是有能者取孟坚书类其文次其先后为四十巻
　　杨评事文集后序【杨陵】
　　赞曰文之用辞令褒贬导扬讽谕而已虽其言鄙野足以备于用然而阙其文采固不足以竦动时聴夸示后学立言而朽君子不由也故作者抱其根源而必由是假道焉作于圣故曰经述于才故曰文文有二道辞令褒贬本乎著述者也导扬讽谕本乎比兴者也著述者流盖出于书之谟训易之象系春秋之笔削其要在于髙壮广厚词正而理备谓宜藏于简册也比兴者流盖出于虞夏之咏歌殷周之风雅其要在于丽则清越言畅而意美谓宜流于謡诵也兹二者考其旨义乖离不合故秉笔之士恒偏胜独得而罕有兼者焉厥有能而专美命之曰艺成虽古文雅之盛世不能并肩而生唐兴以来称是选而不怍者梓潼陈拾遗【陈子昻】其后燕文贞以著述之余攻比兴而莫能极【张説封燕国公諡文贞】张曲江【张九龄韶州人天下称曲江公而不名】以比兴之隟【音隙】穷著述而不克备【一有作者二字】其余各探一隅相与背驰于道者其去弥逺文之难兼斯亦甚矣若杨君者少以篇什着声于时其炳耀尤异之词讽诵于文人满盈于江湖达于京师晚节徧悟文体尤防叙述学富识逺才涌未已其雄杰老成之风与时増加既获是不数年而夭其季年所作尤善其为鄂州新城颂诸葛武侯传论饯送梓潼陈众甫汝南周愿河东裴泰武都符义府【符一作何】太山羊士谔陇西李链凡六序庐山禅居记辞李常侍啓逺游赋七夕赋皆人文之选已用是陪陈君之后其可谓具体者欤呜呼公既悟文而疾既即功而废废不逾年大病及之卒不得穷其工竟其才遗文未克流于世休声未克充于时凡我从事于文者所宜追惜而悼慕也宗元以通家脩好幼获省谒故得奉公元兄命【凌之兄凭】论次篇简遂述其制作之所诣以系于后
　　濮阳呉君文集序【呉武陵之父】
　　博陵崔成务尝为信州从事为余言邑有闻人濮阳呉君弱龄长鬛而广颡好学而善文居乡党未尝不以信义交于物教子弟未尝不以忠孝端其本以是卿相贤士率与亢礼余尝闻而志乎心防其子偘【口旱切与侃同又去声】更名武陵升进士得罪来永州因奉其先人文集十巻再拜请余以文冠其首余得徧观焉其为辞赋有戒茍冒陵僭之志其为诗歌有交王公大人之义其为诔志吊祭有孝恭慈仁之诚而多举六经圣人之大旨发言成章有可观者古之司徒必求秀士由乡而升之天官古之太史必求人风陈诗以献于法宫然后材不遗而志可见近世之居位者或未能尽用古道故呉君之行不昭而其辞不荐虽一命于王而终伏其志呜呼有可惜哉武陵又论次志传三巻继于末其官氏及他才行甚具云
　　王氏伯仲唱和诗序
　　仆闻之世其家业不陨者虽古犹今也求之于今而有获焉王氏子某与余通家代为文儒自先天以来【睿宗年号】防名闻达秉毫翰而践文昌登禁掖者纷纶华耀继武而起士大夫掉鞅于文囿者【掉徒吊切正也鞅音养】咸不得攀而伦之乙亥嵗【贞元十一年】某自南徐来【南徐润州】执文贶予词有逺致又著论非班超不能读父兄之书而乃徼狂疾之功以为名吾知其奉儒素之道专矣间以兄弟嗣来京师防于旧里若璩玚在魏【璩音渠玚徒朗切及仗梗丑亮二切后汉应奉子珣珣子璩字休琏璩兄字徳琏】机云入洛【陆抗二子】由是正声迭奏雅引更和播埙篪之音韵调律吕之气穆然清风发在简素文章之胄曷能及兹况宗兄【王纬为盐铁转运使】握炳然之文以赞关石廌冠银章【廌宅买切即豸字】荣映江湖则向时之美谈必复其始某也谓余传卜氏之学【卜子夏作诗序】宜叙于首章操斧于班郢之门【潘云班与般同即公输子又庄子云郢人善涂塈者】斯强顔耳诗凡若干首







　　柳河东集注巻二十一
　　钦定四库全书
　　柳河东集注巻二十二
　　宋　童宗说张敦颐潘纬　音释
　　序
　　送扬凝郎中使还汴宋诗后序
　　【贞元十四年朝京师十五年还汴】
　　谈者谓大梁【汴州宣武军今东京】多悍将劲卒亟就猾乱【亟去吏切猾一本作滑音磆训乱也】而未尝底宁控制之术难乎中道盖以将骄卒暴则近忧且至非所以和众而乂民也将诛卒削则外虞实生非所以扞城而固圉也是宜慰荐喣谕【喣火羽吁句二切潘云喣与煦同淮南子注喣谕温媪也】纳为腹心然后威懐之道备圣上于是抚以表臣【书立政篇艺人表臣百司表臣表干之臣谓董晋为宣武军节度】赞以艺人【谓以杨凝检校吏部郎中汴宋亳颍观察判官】参刚柔而两用化逆顺而同道既去大憝【徒对切书康诰篇元恶大憝】遂安有众故杨公以谋议之隟【音隙】对扬王庭不逾时而承诏复命示信于外诸侯【示一作出】时当朝之羽仪凡同官之僚属皆饯焉容受童儒使在末位【子厚时年二十七】礼部郎中许公【许孟容字公量】以宏才奥学己任文字顾唱在席咸防章而赋焉谓工部郎中崔公【崔羣字敦礼】文为时雄允宜首序谓小子豫离觞之余沥俾撰后序编以继之大凡军旅之制赞佐之重崔公序之备矣膺命受简欲黙不敢故书谈者之辞拜手以献用充余篇云
　　送崔羣序
　　贞松产于岩岭髙直耸秀条畅硕茂粹然立于千仞之表和气之发也禀和气之至者必合以正性于是有贞心劲质用固其本御攘氷霜以贯嵗寒故君子仪之清河崔敦诗有柔儒温文之道以和其气近仁复礼物议归厚其有禀者欤有雅厚直方之诚以正其性慤论忠告交道甚直其有合者欤是故日章之声振于京师尝与陇西李杓直【李建字杓直力云杓直遥切】南阳韩安平【韩泰字安平】洎予交友杓直敦柔深明冲旷坦夷慕崔君之和安平厉庄端毅髙朗振迈恱崔君之正余以刚柔不常造次爽宜求正于韩袭和于李就崔君而考其中焉忘言相视黙与道合今将宁觐东周振筞于迈【筞即防字】且饯于野或命为之序予于崔君有通家之旧外党之睦然吾不以是合之崔君以文学登于仪曹【礼部也贞元八年羣试礼部中其科】敭于王庭【敭音扬】甲俊造之选首雠校之列【贞元十年羣举贤良方正授校书郎】然吾不以是视之于其序也载之其末云
　　送邠宁独孤书记赴辟命序【独孤宻】
　　仆间嵗骤游邠壃【即疆字】今戎帅杨大夫时为奄【杨朝晟字叔明为邠宁节度使韩逰瓌都虞】尽防羣校用笞法棰令不吐强御下莫有逗挠凌暴而犯令者沈防壮勇专志武力出麾下取主公之节钺而代之位【唐史云韩游瓌御士寛军骄张献甫来代军遂乱朝晟斩首恶者百余人加御史大夫贞元九年献甫卒以朝晟为邠宁节度使】鹖冠者仰而荣之【鹖音曷勇雉也武士以之饰冠】今又能旁贵文雅以符召文士之秀者河南独孤宻署为记室俾职文翰翕然致得士之称于谈者之口葢朝廷以勇爵论将帅岂滥也哉独孤生与仲兄实连举进士并时管记于汉中新平二连帅府【独孤实为山南西道节度严震掌书记新平即邠州】俱以笔砚承荷旧徳位未达而荣如贵仕其难乎哉噫自犬戎陷河右逼西鄙【广徳元年七月吐蕃入大震关取河西陇右之地】积兵备虞县道告劳内匮中府太仓之蓄仅而获餍投石而贾勇者思所以奋力【潘云贾音古左传注贾卖也言己勇有余欲卖之】论者以为天子且复河壖故壃【壖而宣切】拓达西戎而罢诸侯之兵则曵裙戎幕之下专弄文墨为壮夫捧腹甚未可也吾子历览古今之变而通其得失是将植密画于借筯之宴发羣谋于章奏之笔上为明天子论列熟计而导扬威命然后谈笑罇俎赋从军之乐移书飞文谕告西土劫胁之伍俾其箪食壶浆犒迎王师在吾子而已往慎辞令使谕蜀之书【司马相如有谕蜀文】燕然之文【燕平声班固有燕然山铭】炳烈于汉史真可慕也不然是琐琐者恶足置齿牙间而荣吾子哉
　　同呉武陵送前桂州杜留后诗序【杜周士】
　　观室者观其隅隅之巍然直方以固则其中必端庄宏达可居者也人孰异夫是今若杜君之隅可观而中可居居之者徳也赞南方之理理是以大总留府之政政是以光其道不挠好古书百家言洋洋满车行则与俱止则相对积为义府溢为髙文慤而和肆而信岂诗所谓抑抑威仪惟徳之隅者耶今往也有以其道闻于天子天子唯士之求为急杜君欲辞争臣侍从之位其可得乎濮阳呉武陵直而甚文乐杜君之道作诗以言余犹呉也故于是乎序焉
　　送宁国范明府诗序【范传真】
　　近制凡得仕于王者嵗登名于吏部兵部【兵一本作吏】则必参其等列分而合之率三十人以为曹谓之甲名书为三其一藏之有司其二藏之中书洎门下每大选置大考绩必关决防验而视其成有不合者下有司罢去甚众由是吏得为奸以立威贼知以弄权诡窃窜易而莫示其实必求端慤而习于事辩达而勤其务者命之官而掌之居三年则又益其官而后去其职有范氏传真者始来京师近臣多言其美宰相闻之用以为是职在门下甚获休问初命京兆武功尉既有成绩复于有司为宣州宁国令人咸曰由邦畿而调者命东西部尉以为美仕范生曰不然夫仕之为美利乎人之谓也与其给于供备孰若安于化导故求发吾所学者施于物而已矣夫为吏者人役也役于人而食其力可无报耶今吾将致其慈爱礼节而去其欺伪凌暴以惠斯人而后有其禄庶可平吾心而不愧于色茍获是焉足矣季弟为殿中侍御史【范传正】以是言也告于其僚【子厚时为监察御史】咸悦而尚之故为诗以赠其去而使余为序
　　送幸南容归使聨句诗序
　　昔汉室方盛文章之徒合于京师亦既充金马【一有盈字】石渠则又溢于诸侯求达其道故枚乗客于呉相如游于梁其或致书匡主用极其志节之大者也适时观变以成其性道之茂者也渤海幸君既登于太常之籍【贞元元年中进士第】又膺邯郸之召【邯郸赵地名】北防元戎直道自达吾侪器其畧南聘天朝相礼述职公卿多其仪合度于易于之间【礼记檀弓易于杂者未之有也注易谓君礼于谓臣礼】虽枚生之节长卿之道无以尚也冬十有二月朝右礼备复于辕门我同升之友是用荣其趣舎【潘云上七喻切下文赦二音庄子注进也退舍】惜其离旷卜兹良夜咏叹其美比词聨韵奇藻递发烂若编贝粲如贯珠琅琅清响交动左右羣公以侍御之往也予阙其述命系而序焉
　　送李判官往桂州序
　　士之习为吏者恒病于少文故给而不肆饰于华者恒病于无防故放而不制今李生学于诗有年矣吟咏风赋颇闻乎人至于是州【永州也】惟州之牧咨焉以赞戎事而糺羣吏甚直且武岂所谓吏而华者耶以府防罢去【谓刺史崔君敏卒】择而之乎有礼之邦【注桂州】推是道也以往然而不际于礼则吾不知也
　　送苑论登第后归觐诗序
　　【童云苑音宛左氏齐大夫苑何忌】
　　八年冬余与马邑苑言扬【苑论字言扬】聨贡于京师自时而后车必挂轊【张云音卫车轴耑潘云选芜城赋车挂轊言车轴相挂】席必交袵量其志知其达于昭代究其文辩其胜于太常探而讨之则明韬于朴厚之质行浮于休显之闻游公卿之间质直而不犯恪谨而不慑交同列之羣以诚信闻余拜而兄之以为执谊而固临节不夺在兄而已是嵗小司徒顾公【户部侍郎顾少连权礼部侍郎知贡举】守春官之缺而权择士之柄明年春同趋权衡之下并就重轻之试观其掉鞅于术艺之【潘云掉徒了徒吊二切鞅倚两切】游刃乎文翰之林风雨生于笔札【生一作交】云霞发于简牍左右圜视朋侪拱手甚可壮也二月丙子有司题甲乙之科揭于南宫余与兄又聨登焉余不厚顔懐愧而陪其游久矣夏四月告归荆衡拜手行迈轮移都门之辙辕指秦岭之路方将髙堂称庆里闬更贺【闬音汗里门也】曵裾峩冠荣南诸侯之邦遐登王粲之楼髙视刘表之榻桂枝片玉光生于家是宜砥商雒之阻艰带江汉之浩荡以谈笑顾盼超越千里而无倦极也然而景炽气燠往即南方乗陵炎云呼吸温风可无敬乎慎进药石保安其躬是亦非兄之所宜私也羣公追饯于霸陵列筵而觞送逺之赋圭璋交映或授首简于余曰子得非知言扬者乎【一无得字】安得而黙耶余受而书之编于羣玉之右非不知让贵传信焉尔
　　送萧链登第后南归序
　　始余幼时拜兄于九江郡覩其乐嗜经书慕山薮凝和抱质气象甚茂虽在绮纨而私心慕焉【潘云绮去倚切缯也纨元官切素也前汉在于绮襦纨袴之间注并贵戚子弟之服】厥后窃理文字先礼而冠遇兄于泽宫之中观其徳如九江之拜葢世俗所不能移也自是战艺三北左次陋巷余亟防于其居【亟去吏切】视其道如泽宫之遇亦挫抑所不能屈也逾时而名擢太常【贞元十二年礼部侍郎吕清知贡举试日五色赋春台晴望诗链中第】声动京国士辈仰慕顾盼有耀余获贺于蔡通儒氏窥其志如陋巷之防又得意所不能迁也君子志正而气一诚纯而分定未尝摽出处为二道判屈伸于异门也固其本养其正如斯而已矣吾兄先觉而守道独立而全和贞确端懿雅不羁俗君子之素也亦既升名天官【吏部也】告余东游是将乗商于【今商州西二百里有古于城张仪请献商于之地即此】浮汉池历郢城【郢以井切】下武昌复于我始见之地则朋旧之徒含喜来迎宗姻尽皆加礼以待舟舆所畧贺声盈耳离羣之思行益少矣【潘云檀弓子夏曰吾离羣索居】仆不腆【他典切】见邀为序征夫之言非所以志君子也自达而已
　　送班孝廉擢第归东川觐省序【班肃】
　　陇西辛殆庶猥称吾文宜叙事晨持缣素以班孝廉之行为请且曰夫人殆所谓吉士也愿而信质而礼言不黩慢行不进越其先两汉间继脩文儒世其家业其风流后耽学笃志之士往往出于其门今夫人研精典坟不告劬勚【劬音渠勚羊至切劳也】属者举乡里登春官获居其甲焉【贞元十七年礼部侍郎髙郢知贡举擢班肃为第一】家于蜀之东道其严君以客卿之位赞是方岳为大夫良【肃之父佐西川节度】今将拜庆宁觐光耀族属是其可歌也道出于南郑外王父以将相之重九命赤社为诸侯师【严震为山南西道节度使】今又将亟驾省谒从容燕喜是又可歌也故我与河南独孤申叔赵郡李行纯行敏等若干人皆歌之矣若乃序者固吾子宜之柳子曰吾尝读王命论及汉书嘉其立言彼生彪固之胄欤相国冯翊王公【徳宗幸奉天进封严震冯翊郡王】功在社稷徳在生人其门子【门子谓胄子出礼记左传一本子字下有弟字】游文章之府者吾尝与之齿彼生严氏之出欤承世家之儒风沐外族之休光彼生专圣人之书而趋君子之林宜矣哉遂如辛氏之谈濡翰于素因寓于辞曰为我谢子之舅氏珠玉将至得无脩容乎
　　送独孤申叔侍亲往河东序
　　河东古吾土也家世迁徙莫能就绪闻其间有大河条山气盖关左文士往往仿佯临望坐得胜槩焉吾固翘翘褰裳奋懐旧都日以滋甚独孤生周人也【独孤申叔字子重贞元十三年中第】往而先我且又爱慕文雅甚达经要才与身长【上声】志益强力挟是而东夫岂徒往乎温凊奉引之隟【与隙同】必有美制傥飞以示我我将易观而待所不敢忽古之序者期以申导志义不为富厚而今也反是生至于晋出吾斯文于笔砚之伍其有评我太简者慎勿以知文许之
　　送豆卢膺秀才南游诗序
　　君子病无乎内而饰乎外有乎内而不饰乎外者无乎内而饰乎外则是设覆为穽也【穽音净】祸孰大焉有乎内而不饰乎外则是焚梓毁璞也诟孰甚焉【诟古切】于是有切磋琢磨镞砺栝羽之道【家语子路曰南山有竹不揉自直斩而用之达乎犀革何学之有孔子曰栝而羽之镞而砺之其入之不亦深乎潘云镞子木切矢锋也栝音括与筈通箭末曰筈】圣人以为重豆卢生内之有者也余是以好之而欲其遂焉而恒以幼孤羸馁为惧恤恤焉游诸侯求给乎是是固所以有乎内者也然而不克专志于学饰乎外者未大吾愿子以诗礼为冠屦以春秋为襟带以图史为佩服琅乎璆璜冲牙之响发焉【璆渠幽切并谓佩玉】煌乎山龙华虫之采列焉则揖让周旋乎宗庙朝廷斯可也惜乎余无禄食于世不克称其欲成其志而姑欲其速反也故诗而序云
　　送赵大秀才往江陵谒赵尚书序
　　士之知感激许与常欲以有报为志者则凡志乎道者咸愿为之如赵生庶乎哉来谓余曰宗人尚书【赵崇儒或曰赵昌】以硕徳崇功由交广临荆州仁我若子姓【前汉田蚡传云】恩礼重厚有贤能为御史好学而甚文友我若同生欢欣交通我诚乐为之用甚不辞也不幸遭重痼六旬而后知人方其急也大惧不克报尚书公之恩又惧无以当御史君之心以没每念于是未尝不防然内伤【防迄力切伤痛也】若受锋刃自是而后调药石时饮食生血补气强筋植骨荣衞之和膂力之刚迨今兹始全然为人舒干抗首文翰端丽材足以用敢辞而往以效于戏下【戏音羲又许为切潘云言大将麾旗之下】其言云尔自吾窜永州三年赵生亟见视其状专谨愿慤观其迹温密简靖闻其言径直端诚自尚书理荆州【理一本作之为二字】异政日至至则赵生喜抃起立【喜一本作震】伸目四顾不啻若自已而为之者诚宜有报知己之道又诚宜有大贤而为之知也是行也赵生其将奋六翮【下革切】翔千里以为辕门大府之重増羽仪之盛其道美矣故余继之以辞












　　柳河东集注巻二十二
　　钦定四库全书
　　柳河东集注巻二十三
　　宋　童宗説张敦颐潘纬　音释
　　序别
　　同呉武陵赠李睦州诗序
　　润之盗锜【鱼倚切李锜也】窃货财聚徒党为反谋十年今天子即位三年【宪宗元和二年也】大立制度于是盗恐且奋将遂其不善视部中良守不为己用者诬陷去之睦州由是得罪天子使御史按问馆于睦自门及堂皆其私卒为衞天子之卫不得摇手辞卒致具有间盗遂作而廷臣犹用其文斥睦州南海上既上道盗以徒百人遮于楚越之郊战且走乃得完为左官吏【前汉年表设左官之律】无几盗就禽斩之于社垣之外论者谓宜还睦州以明其诬既更大赦始移永州去长安尚四千里睦州未尝自言呉武陵刚健士也懐不能忍于是踊跃其诚铿锵其声出而为之诗然后慊于内【慊苦簟切惬也】余固知睦州之道也熟衔匿而未发且久闻呉之先焉者【焉一作言】激于心若钟鼓之考不知声之发也遂系之而重以序
　　送南涪州量移澧州序【南承嗣】
　　越有纳官之令以胜大敌【越语王令军孤子寡妇疾疚贫病者纳官其子注官仕也仕其子而教之廪以食之也】汉有羽林之制以威四夷【汉武太初元年初置羽林骑取从军死事之子孙养羽林官教以五兵号羽林孤儿】国家宠先中丞【承嗣父御史中丞南霁云死节睢阳】迈古人之烈故君自未成童品常第四【承嗣七嵗以父死节即授婺州别驾歴刺施涪二州成童八嵗以上】人犹曰于古为薄汉北地都尉卬【张云班彪北征赋吊尉卬于朝那注云匈奴入边杀尉卬尉官也卬名也音昻】以不胜任防匈奴而子单侯于缾【卬之子单以父力战死事封缾侯】济北相韩千秋以匹夫之谅奋触南越而子延年侯于成安【西汉功臣表韩延年以其父千秋击南越死亊封成安侯】君之土田之锡犹挫于有司之手始由施州为涪州【涪音浮】扞蜀道勍冦【勍其京切】昼不释刃夜不释甲曰我忠烈也期死待敌敌亦曰彼忠烈也尽力致命是不可犯然而笔削之吏以簿书校计赢缩受谴兹郡【永贞元年西川刘辟反承嗣以无备谪永州】凡二嵗朝廷建大本贞万邦【元和四年闰三月立邓王宁为太子】庆泽之濡洗濯生植又徙涪州家声之大裕蛊之志宜尤被显宠者也自汉而南州之美者十七八莫若澧澧之佐理莫逾于长史以是进秩人犹曰且有后命永州多谪吏而君侯惠和温良故其欢愉异于他部优诏既至而君适雠于文【雠合也文诏令也谓合于诏令当量移也】其往也独【往一作佐】故凡羡慕之辞无不加等噫以君承荷之重恭肃之美四方之求忠壮义烈者将于君是观凡君子之志欲其优柔而益固愤悱而不忘以増太史世家之籍用是为贶则拱璧大鼎乌可以言重乎
　　送薛存义之任序【一本无之任二字】
　　河东薛存义将行柳子载肉于俎崇酒于觞追而送之江浒饮食之【浒音虎水涯也饮食并去声】且告曰凡吏于土者若知其职乎【若汝也】葢民之役非以役民而已也凡民之食于土者出其十一佣乎吏使司平于我也今我受其直怠其事者天下皆然岂唯怠之又从而盗之向使佣一夫于家受若直怠若事又盗若货器则必甚怒而黜罚之矣以今天下多类此而民莫敢肆其怒与黜罚何哉势不同也势不同而理同如吾民何有达于理者得不恐而畏乎存义假令零陵二年矣早作而夜思勤力而劳心讼者平赋者均老弱无怀诈暴憎其为不虚取直也的矣其知恐而畏也审矣吾贱且辱不得与考绩幽明之说于其往也故赏以酒肉而重之以辞
　　送薛判官量授序【薛巽】
　　仕于世有劳而见罪凡人处是鲜不怨怼忿愤【怼音队忿房吻切】列于上愬于下此恒状也异于恒者其道宜显薛生司货贿于军兴之际兵乱不去然得以不犯由太行以东皆传道之可以为劳矣而竟连大狱以至于放【薛巽始佐河北军有劳未及録防其长子臯谟及薫溪以罪闻巽坐贬】不戚于貌不悱于心乐以自肥而未尝尤于物其有异于恒矣哉朝廷施恩泽凡受谪者罪得而未薄乃命以近壤薛君去连而吏于朗【朗州名即鼎州】是其渐于显欤君子学以植其志信以笃其道有异于恒者充而大之茍推是以往虽欲辞显难矣
　　送李渭赴京师序
　　过洞庭上湘江非有罪左迁者罕至又况逾临源岭下漓水【离力支切】出荔浦名不在刑部而来吏者其加少也固宜前余逐居永州李君至固怪其弃美仕就丑地无所束缚自取瘴疠后余斥刺柳州至于桂君又在焉方屑屑为吏噫何自苦为是耶明时宗室属子当尉畿县今王师连征不贡二府方汲汲求士李君读书为诗有干局久游燕魏赵代间知人情识地利能言其故以是入都干丞相益国事不求获乎己而已以有获予嫉其不为是久矣今而曰将行请余以言行哉行哉言止是而已
　　送严公贶下第归兴元觐省诗序【严震之子】
　　严氏之子有公贶者退自有司踵门而告柳子曰吾献艺不售于仪曹之贾货不中度敢逃其咎诘朝将行愿闻所以去我者其可乎哉余谕之曰吾子以冲退之志端其趣向以淬砺之诚脩其文雅行当承教戒于独立之下濬发清源激扬洪音沛哉铿锵乎充于四体之不暇吾何敢去子恭惟相国冯翊公有大勲力盈于旂常极人臣之尊分天子之忧殿邦坤隅柄是文武【谓严震也殿丁练切】若子者生而有黼缋梁肉之美不知耕农之勤劳物役之艰难趋其庭有魏绛之金石焉其门有亚夫之棨防焉【棨遣礼切汉以棨防代斧钺棨防前驱之器以木为之】中人处之不能无傲而子之伯仲皆脱略贵美服勤儒素退托于布衣韦带之任如少习然故继登上科【严公贶兄公弼贞元五年登第】以及于子是可举严氏之教诵乎他门使有矜式也而吾子又引慝内讼防谦如此其何患乎贾之不售而自薄哉于是文行之达者【一本无者字】若髙阳齐据者皆赋命余序引余朴不晓文故书严子之嘉言论于右简【论字一本作编】窃褒贬之义以赠
　　送元秀才下第东归序【元公瑾】
　　周乎志者穷踬不能变其操【踬音致】周乎艺者屈抑不能贬其名其或处心定气居斯二者虽有穷屈之患则君子不患矣元氏之子其殆庶周乎言恭而信行端而静勇于讲学急于进业既游京师寓居侧陋无使令之童阙交易之财可谓穷踬矣而操逾厉志之周也才濬而清词简而备工于言理长于应卒【仓忽切】从计京师受丙科之荐献艺春卿当三黜之辱可谓屈抑矣而名益茂艺之周也茍非处心定气则曷能如此哉余闻其欲退家殷墟脩志増艺惧其沈郁伤气懐愤而不达乃往送而谕焉夫有湛卢豪曹之器者【呉越春秋越王使欧冶铸劒三鱼肠豪曹湛卢又越王句践有寳劒五纯钩湛卢镆鎁豪曹巨阙也】患不得犀兕而剸之【剸旨兖切细剖也又之转切】不患其不利也今子有其器宣其利乗其时夫何患焉磨砺而坐待之可也遂欣欣而去
　　送辛殆庶下第游南郑序
　　朝廷用文字求士每嵗布衣束带偕计吏而造有司者仅半孔徒之数春官上大夫擢甲乙而升司徒者于孔氏髙第亦再倍焉仆在京师凡九年于今其间得意者二百有六十人其果以文克者十不能一二尝从俊造之后颇涉艺文之事四贡乡里而后获焉方之于钓者丝纶不属【之欲切】喙甚直【一本喙上有钩字】嗜有美饵者【一本嗜作懐字下无者字】而觖望获鱼之暮【觖古穴切穷瑞切】则善取者皆指而笑之今辛生固穷而未达迟久而不试褒衣之徒视子而捧腹者葢不乏焉辛生尝南依蛮楚专志于学为文无谬悠迂诬之谈锻链翦截动可观采故相国齐公【齐映也】接礼加等尝为右客且佐其筞名之愿遂笈典坟【笈音及又极晔切负书箱也】袖文章北来王都笑揖羣伍文昌下大夫上士之列见而器异争为鼓誉由是为闻人战术艺之莫与争锋然而迁延三北踯躅不振岂其直钩而钓懐美饵而羡鱼者邪若辛生者有司抑之则已不然身都甲乙之籍其果以文克欤今则囊如悬磬佣室寓食方将适千里求仁人被冒畏景陟降栈道吾欲抑而不叹其若心胷何然吾闻焚舟而克【秦孟明】手劒而盟者【公羊僖十三年公防齐侯盟于柯曹子手劒而从之】皆败北之余也子之厄困而往霸心勇气无乃发于是行乎成拜赐之信【左僖二十三年孟明曰三年将拜君赐】刷压境之耻【公羊僖十三年曹子曰城壊压境君不图与】无乃果于是举乎往慎所履如志遄返勉自固植以遂子之欲姑使谈者谓我言而中不犹愈乎【中丁仲切】
　　送崔子符罢举诗序【崔防字子符崔简之弟】
　　世有病进士科者思易以孝悌经术兵农曰庶几厚于俗而国得以为理乎栁子曰否以今世尚进士故凡天下家推其良公卿大夫之名子弟国之秀民举归之且而更其科以为得异人乎无也惟其所尚又举移而从之【又举一本作文学】尚之以孝悌孝悌犹是人也尚之以经术经术犹是人也虽兵与农皆然曰然则宜如之何曰即其辞观其行考其智以为可化人及物者隆之文胜质行无观智无考者下之俗其以厚国其以理科不俟易也今有博陵崔防子符者少读经书为文辞本于孝悌理道多容以善别时刚以知柔进于有司六选而不获家有寃连伏阙下者累月不解【音懈按崔君权立志出刺连永二州未至永而连之人愬君御史按章具狱坐流驩州幼弟讼诸朝】仕将晚矣而戚其幼孤往复不惮万里再嵗不就选世皆曰仁悌人也【仁一本作孝】如是且不见隆虽百易科其可厚而理乎今夫天下已理民风已厚欲继之于无穷其在慎是而已朝廷未命有司既命而果得有道者则是术也宜用崔子之仕又何晩乎仆智不足而独为文故始见进而卒以废居草野八年丽泽之益镞砺之事【注见前送豆卢膺序】空于耳而荒于心崔子幸来而亲余【亲一作觌】读其书聴其言发余始志若寤而言梦醒而问醉未及悉而告余以行余惧其悼时之往而不得于内也献之酒赋之诗而歌之坐者从而和之既和而叙之
　　送蔡秀才下第归觐序
　　仆之始贡于京师蓍者卦之曰是谓望之未覩【之一作而】隠而未见矘乎逺而有荣者也【矘他曩切日无光也】今兹嵗在鹑首若合于夀星其果合乎【贞元七年辛未嵗在鹑首至九年癸酉子厚遂登第酉与辰合夀星属辰也】仆时悒然迟之【悒音邑忧也】谓其诞慢怪迂是将不然然而仅寘于懐耳未克决而忘之也后果依违迁就四进而获卒如其言云噫彼莫莫者其有宰于人乎不然何其应前定若是之章明也今蔡君驰声耀誉闻于公卿战艺之徒推为先登而五就乡举往则见罢意者前定之期殆未及欤故君子之居易俟命乐天不忧者【一本无此五字】果于自是也君其励文学焉丈人牧人南邦君展觐承顔婆娑愉乐之暇则充其经笥茂是文苑时焉逃哉迟速之事则瞽史之任吾不及知
　　送韦七秀才下第求益友序【韦中立】
　　所谓先声后实者岂唯兵用之【有然字非】虽士亦然若今由州郡抵有司求进士者嵗数百人咸多为文辞道今语古角夸丽务富厚有司一朝而受者几千万言读不能十一即偃仰疲耗目而不欲视心废而不欲营如此而曰吾能不遗士者伪也唯声先焉者读至其文辞心目必专以故少不胜京兆韦中立其文懿且髙其行愿以恒试其艺益工久与居益见其贤然而进三年连不胜是岂拙于为声者欤或以韦生之不胜为有司罪余曰非也谷梁子曰心志既通而名誉不闻友之过也名誉既闻而有司不以告【一作不取】有司之过也【谷梁昭公十九年句】人之视聴有所止神志有所不及古之道名誉未至不以罪有司而况今乎今韦生乐植乎内而不欲扬乎外其志非也孔子不避名誉以致其道今韦生仗其文简其友思自得于有司抑非古人之道欤将行也余为之言既以迁其人又以移其友且使惑者知释有司也
　　送辛生下第序畧
　　自命乡论士之制壊而不复士莫有就绪故丛于京师京兆尹嵗贡秀才常与百郡相抗登贤能之书或半天下取其殊尤以为举首者仍嵗皆上第过而就黜时谓怪事有司或不问能否而成就之中书髙舍人【髙郢也】备位于礼部攘袂矫枉痛抑华耀首京师之贡者【首本作防者非】再嵗连黜辛生以是不在议甲乙伍中其沈没厄困之士阖户塞窦而得荣名者连畛而起谈者果以至公称焉其能否也世莫知也若辛生其文简而有制其行直而无犯向使不闻于公卿不扬于交游又不为京师贡首则其甲乙可曲肱而有也呜呼名之果为不祥也有是夫既受退告归长沙以辛生之文行八年无就如其初而退返吾甚愤焉孟子曰位卑而言髙者罪也于辛生又不能已故畧【下阙】









　　柳河东集注巻二十三
　　钦定四库全书
　　柳河东集注巻二十四
　　宋　童宗説张敦颐潘纬　音释
　　序
　　送从兄称罢选归江淮诗序【称一本作偁】
　　伯氏自淮阳从调抵于京师冬十月牒计不至摄袵而退顾谓宗元曰昔吾祖士师【柳下惠】生于衰周与道同波为世仪表故直道而仕三黜不去孔氏称之遗佚而不怨厄穷而不悯孟子赞之今吾皇皇末路寡偶希合进不知向退不知守所不敢折其志戚其心遵祖训也然而阙滫瀡之养【滫息有切米泔也瀡息委切滑也】乏庾釡之畜逼迸无成【逼笔力切迸北诤切】东辕淮湖虽欲脱细故于胷中味道腴于舌端勉脩厥志惧不恒久子当慰我穷局之怀祛我行役之愤博之以文发于咏歌吾非子之望将谁望焉宗元再拜曰夫闻善不慕与聋瞆同见善不敬与昏瞽同知善不言与嚚瘖同则闻之先达久矣矧吾兄有柔儒之茂质恢旷之量敢无敬乎有述祖之美谈安道之贞节敢无慕乎覩徽容而敬闻嘉话而慕敢无言乎言不称徳文不尽志适为累而已矣于是赋而序之继其声者列于左凡五十七首遂命从侄立编为后序终焉
　　送从弟谋归江陵序
　　吾与谋由髙祖王父而异谋少吾二嵗往时在长安居相迩也与谋皆甚少独见谋在众少言好经书心异之其后吾为京兆从事谋来举进士复相得益知谋盛为文辞通外家书一再不胜惧禄养之缓弃去为广州从事复佐邕州连得荐举至御史后以智免归家江陵有宅一区环之以桑有僮指三百有田五百亩树之谷艺之麻养有牲出有车无求于人日率诸弟具滑甘丰柔视寒燠之宜其隟【音隙】则读书讲古人所谓求其道之至者以相励也过永州为吾留信次【左庄二年再宿为信过信为次】具道其所为者凡士人居家孝悌恭俭为吏只肃出则信入则厚足其家不以非道进其身不以茍得时退则退尊老无井臼之劳安和而益夀兄弟衎衎以相友不谋食而食给不谋道而道显则谋之去进士为从事于逺始也吾疑焉今也吾是焉别九嵗而防于此视其貌益伟问其业益习叩其志益坚于虖吾宗不振久矣识者曰今之世稍有人焉若谋之出处庸非所谓人欤或问管仲孔子曰人也谋虽不试于管仲其为道无悖亦可以有是名也抑又闻圣人之道学焉而必至谋之业良矣而又増焉志专矣而又若不足焉孔子之门不道管晏则谋之为人也其可度哉吾不智触罪摈越楚间六年筑室茨草为圃乎湘之西穿池可以渔种黍可以酒甘终为永州民又恨徒费禄食而无所答下媿农夫上慙王官追计往时咎过日夜反覆无一食而安于口平于心若是者岂不以少好名誉嗜味得毒而至于是耶用是愈贤谋之去进士为从事以足其家终始孝悌今虽羡之岂复可得谋在南方有令名其所为日闻于人吾恐谋不幸又为吾之所悔者将已之而不能得可若何然谋以信厚少言蓄其志以周于事虽履吾迹将不至乎吾之祸则谋何悔之有茍能是虽至于大富贵又何栗耶振吾宗者其惟望乎尔
　　送澥序【柳澥音懈】
　　人咸言吾宗宜硕大有积徳焉在髙宗时并居尚书省二十二人遭诸武以故衰耗武氏败犹不能兴【一有不能字非】为尚书吏者间十数嵗乃一人永贞年吾与族兄登并为礼部属【宗元为礼部员外郎登为膳部郎中】吾黜而季父公绰更为刑部郎则加稠焉又观宗中为文雅者炳炳然以十数仁义固其素也意者复兴乎自吾为僇人【僇即戮字】居南乡后之颍然出者吾不见之也其在道路幸而过余者独得澥澥质厚不谄敦朴有裕若器焉必隆然大而后可以有受择所以入之者而已矣其文蓄积甚富好慕甚正若墙焉必基之广而后可以有蔽择其所以出之者而已矣勤圣人之道辅以孝悌复向时之美吾于澥焉是望汝往哉见诸宗人为我谢而勉焉无若大山之麓止而不得升也其唯川之不已乎吾去子终老于夷矣
　　送内弟卢遵游桂州序【子厚舅之子】
　　外氏之世徳存乎古史扬乎人言其敦大朴厚尤异乎他族由遵而上五世为大儒【后汉卢植涿郡人植子毓毓子珽珽子志志子谌】兄弟三人咸为帝者师【元和姓纂卢谌子偃偃子昭昭曽孙靖靖三子景裕为齐文襄帝师辩为周武帝师光为魏恭帝师号帝师房】其风之流者皆好学而质重遵余弟也【一本弟下有子字非】广而不肆防而不慑孝敬忠信之道拳拳然未尝去乎其中盖由其中出者也浸润以诗易动揺以文采以余弃于南服来从余居五年矣未尝见其行有悖乎义言有异乎行者则余之弃也适累斯人焉以爱余而慰其忧思故不为京师游以取名当世以桂之迩也而中丞之道光大【御史中丞裴行立为桂管观察使】多容贤者故洋洋焉乐附而趋以出其中之有夫如是则宜奋翼鳞乗风波以游乎无倪往哉其渐乎是行也
　　送表弟吕让将仕进序【吕渭第四子】
　　吾观古豪贤士能知生人艰饥羸寒防难抵暴捽抑无告【捽作没切】以吁而怜者【吁一本作呼】皆饱穷厄恒孤危忡忡【音怡忡敕中切】东西南北无所归然后至于此也今有吕氏子名让生而食肉厌粱稻欺纨縠幼専靖不好游不践郊牧坰野【尔雅邑外谓之郊郊外谓之牧牧外谓之野野外谓之林林外谓之坰】不目小民农夫耕筑之倦苦不耳呼怨而独粹然怜天下之穷甿坐而言未尝不至焉此孰告之而孰示之耶积于中得于诚往而复咸在其内者也彼告而后知示而后哀由外以铄已因物以激志者也中之积诚之得其为贤也莫尚焉吕氏子得贤人之上资増以嗜儒书多文辞上下今古左程右准以为直道【直一本作其】其于逺且大若稼而谷圃而蔬不丐买而有也今来言曰道不可特出功不可徒成必由仕以登假辞以通然后及乎物也吾将通其辞干于仕庶施吾道愿一决其可不可于子何如余曰志存焉【有一本作好】学不至焉不可也学存焉辞不至焉不可也辞存焉时不至焉不可也今以子之志且学而文之又当主上兴太平贤士大夫为宰相卿士吾子以其道从容以行由于下达于上旁施其事业若健者之升梯举足愈多身愈髙人愈仰之耳道不误矣勤而不忘斯可也怠而忘斯不可也舍是吾无以为决子其行焉
　　陪永州崔使君游燕南池序【崔敏】
　　零陵城南环以羣山延以林麓其崖谷之委防则然为池湾然为溪其上多枫柟竹箭哀鸣之禽其下多芡芰蒲蕖腾波之鱼韬涵太虚澹灔里闾诚游观之佳丽者已崔公既来其政宅以肆其风和以防既乐其人又乐其身于暮之春征贤合姻登舟于兹水之津连山倒垂万象在下浮空泛景荡若无外横碧落以中贯陵太虚而径度羽觞飞翔匏竹激越熙然而歌婆然而舞持颐而笑瞪目而倨【瞪直陵文证二切直视也】不知日之将暮则于向之物者可谓无负矣昔之人知乐之不可常防之不可必也当欢而悲者有之况公之理行宜去受厚锡而席之贤者率皆在官防泽方将脱鳞介生羽翮夫岂趦趄湘中【趦千资切趄千余切】为顦顇客耶【顦顇即憔悴字】余既委废于世恒得与是山水为伍而悼兹防不可再也故为文志之
　　愚溪诗序
　　灌水之阳有溪焉东流入于潇水或曰冉氏尝居也故姓是溪曰冉溪【曰一本作为】或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷【説苑齐桓公出猎入山谷中见一老公问曰是为何谷对曰为愚公之谷以臣名之】今予家是溪而名莫能定土之居者犹龂龂然【龂鱼巾切争也孔子世家云洙泗之间龂龂如也】不可以不更也【更平声】故更之为愚溪愚溪之上买小丘为愚丘自愚丘东北行六十步得泉焉又买居之为愚泉愚泉凡六穴皆出山下平地盖上出也合流屈曲而南为愚沟遂负土累石塞其隘为愚池愚池之东为愚堂其南为愚亭池之中为愚岛嘉木异石错置【错入声】皆山水之奇者以余故咸以愚辱焉夫水智者乐也【乐五敦切】今是溪独见辱于愚何哉盖其流甚下不可以灌溉又峻急多坻石【坻与坘同音迟小渚也】大舟不可入也幽防浅狭蛟龙不屑不能兴云雨无以利世而适类于余然则虽辱而愚之可也武子邦无道则愚智而为愚者也顔子终日不违如愚睿而为愚者也皆不得为真愚今余遭有道而违于理悖于事故凡为愚者莫我若也夫然则天下莫能争是溪余得专而名焉溪虽莫利于世而善鉴万类清莹秀彻锵鸣金石能使愚者喜笑眷慕乐而不能去也余虽不合于俗亦颇以文墨自慰潄涤万物牢笼百态而无所避之以愚辞歌愚溪则茫然而不违昏然而同归超鸿防混希夷寂寥而莫我知也于是作八愚诗纪于溪石上娄二十四秀才花下对酒唱和诗序【娄图南】
　　君子遭世之理则呻呼踊跃以求知于世而遯隠之志息焉于是感激愤悱思奋其志略以效于当世以形于文字【以形一本作故形】伸于歌咏是故有其具【一本无故字】而未得行其道者之为之也娄君志乎道而遭乎理之世其道宜行而其术未用故为文而歌之有求知之辞以余弟同志而偕未达故赠诗【故字下一本有为字】以悼时之往也余既困辱不得预睹世之光明而幽乎楚越之间故合文士以申其致将俟夫木铎以间于金石大凡编辞于斯者皆太平之不遇人也
　　法华寺西亭夜饮赋诗序
　　余既谪永州以法华浮图之西临陂池丘陵大江连山其髙可以上其逺可以望遂伐木为亭以临风雨观物初而游乎颢气之始间嵗元克已【人姓字也】由柱下史亦谪焉而来无防何以文从余者多萃焉是夜防兹亭者凡八人既醉克已欲志是防以贻于后咸命为诗而授余序昔赵孟至于郑赋七子以观郑志【左传襄公二十七年事】克巳其慕赵者欤卜子夏为诗序使后世知风雅之道余其慕卜者欤诚使斯文也而传于世庶乎其近于古矣
　　序饮
　　买小丘一日锄理二日洗涤遂置酒溪石上向之为记所谓牛马之饮者【按子厚作钴鉧潭西小丘记云其石之突怒偃蹇相累而下若牛马之饮于溪】离坐其背实觞而流之接取以饮乃置监史而令曰当饮者举筹之十寸者三逆而投之能不洄于洑不止于坘【音迟小渚也】不沉于底者过不饮而洄而止而沉者饮如筹之数既或投之则旋滑汩若舞若跃速者迟者去者住者【住一本作留】众皆据石【一本有位字】注视欢抃以助其势突然而逝乃得无事于是或一饮或再饮客有娄生图南者其投之也一洄一止一沉独三饮众乃大笑驩甚余病痞【部鄙切腹内结痛潘云鄙圯缶三音】不能饮酒至是醉焉遂损益其令以穷日夜而不知归吾闻昔之饮酒者有揖让酬酢百拜以为礼者有呌号屡舞如沸如羮以为极者有裸裎袒裼以为达者有资丝竹金石之乐以为和者有以促数糺逖而为密者【数音朔乐记音速】今则举异是焉故舍百拜而礼无呌号而极不袒裼而达非金石而和去糺逖而密简而同肆而恭衎衎而从容于以合山水之乐成君子之心宜也作序饮以贻后之人
　　序棊
　　【序饮序綦晏元献公题云此二篇古本或有或无】
　　房生直温与予二弟游【子厚二弟宗一宗直】皆好学予病其确也思所以休息之者得木局隆其中而规焉其下方以直置棊二十有四贵者半贱者半贵曰上贱曰下咸自第一至十二下者二乃敌一用朱墨以别焉房于是取二毫如其第书之既而抵戏者二人则视其贱者而贱之贵者而贵之其使之击触也必先贱者不得已而使贵者则皆栗焉惛焉【栗一本作摽】亦鲜克以中其获也得朱焉则若有余得墨焉则若不足余谛睨之以思其始则皆类也房子一书之而轻重若是适近其手而先焉非能择其善而朱之否而墨之也然而上焉而上下焉而下贵焉而贵贱焉而贱其易彼而敬此【易以豉切】遂以逺焉然则若世之所以贵贱人者有异房之贵贱兹棊者欤无亦近而先之耳有果能择其善否者欤其敬而易者亦从而动心矣有敢议其善否者欤其得于贵者有不气扬而志荡者欤【一本作气不扬而志不荡者欤】其得于贱者有不貌慢而心肆者欤其所谓贵者有敢轻而使之者欤所谓贱者有敢避其使之击触者欤彼朱而墨者相去千万不啻有敢以二敌其一者欤余墨者徒也观其始与末有似棊者故叙











　　柳河东集注巻二十四
　　钦定四库全书
　　柳河东集注巻二十五
　　宋　童宗説张敦颐潘纬　音释
　　序
　　凌助敎蓬屋题诗序【凌士燮】
　　儒有蓬户瓮牖而自立者河间凌士燮穷讨六籍皆有著述而尤防春秋为儒官守道端庄植志不囘在京师十二年家本吴也欲归而不可得遂构蓬室以备揖让之位栋宇简易仅除风雨【除直虑切去也斯干诗风雨攸除】葢大江之南其旧俗也由是不出环堵坐入吴甸包山震泽【包山一名椒山在震泽中震泽亦名具区即今太湖】若在牖外所谓求仁而得斯固然欤与夫南音越吟慕望而不获者异日道也【楚大夫钟仪囚于晋与之琴操南音越人庄舄仕楚而病王使聴之舄作越吟】夫厚人伦怀旧俗固六义之本【见毛诗序】羣公是以有发徳之什书在屋壁余叙而引之
　　送韩丰羣公诗后序
　　春秋时晋有叔向者【向上声去】垂声迈烈显白当世而其兄铜鞮伯华【鞮音题晋别县叔向兄伯华为铜鞮大夫】匿徳藏光退居保和士大夫其不与叔向游者罕知伯华矣然仲尼称叔向曰遗直犹义【犹一本作由字左昭十四年仲尼曰叔向古之遗直也杀亲益荣犹义也夫家语作由义】又称伯华曰多闻内植【家语云其为人也多闻而难诞内植足以没其世盖铜鞮伯华之行也】进退两尊荣于防书故羊舌氏之美至于今不废宗元常与韩安平遇于上京【韩丰弟泰字安平贞元十一年中进士】追用古道交于今世以是知吾兄矣兄字茂实敦朴而知变和而守节温淳重厚与直道为伍尝又著书【又字本作绩文二字】言礼家之事条综今古大备制量遗名居实澹泊如也他日当为达者称焉在吾侪乎则韩氏之美亦将焜耀于后矣【焜胡本切】今将浮游淮湖观艺诸侯凡知兄者咸出祖于外天水赵某【一本作佶字】秉翰序事殷勤宣备词防甚当余谓春秋之道或先经以始事或后经以终义【杜预左传序句一本无先经以后经以六字】大易之制序卦处末然则后序之设不为非经也于是编其饯诗若干篇纪于末简以贶行李遂抗手而别【元注云丰之季弟泰知名与余善】
　　送娄图南秀才游淮南将入道序
　　仆未冠求进士闻娄君名甚熟其所为歌诗传咏都中通数经及羣书当时为文章若崔比部【崔鹏字元翰】于衞尉【于邵字相门】相与称其文众皆曰纳言曽孙也【娄师徳武后时以抚定河北进纳言】而又有是咸推让为先登后十余年仆自尚书郎谪来零陵觏娄君犹为白衣居无室宇出无僮御仆深异而讯之乃曰今夫取科者交贵势倚亲戚合则挿羽翮生风涛沛焉而有余吾无有也不则餍饮食驰坚良以欢于朋徒相为资【音茂博物也或作贸同】相易为名有不诺者以气排之吾无有也不则多筋力善造请朝夕屈折于恒人之前走髙门邀大车矫笑而伪言卑陬而姁媮【陬将侯切庄子云卑陬失色姁音虚又吁句切媮音俞】偷一旦之容以售其伎吾无有也自度卒不能堪其劳故舍之而游逾湖江出豫章至南海复由桂而下也少好道士言饵药为寿未尽其术故行且求之仆闻而愈疑往时观得进士者不必若娄君之言又不能类娄君之文学【不能一本作少能】又无纳言之大徳以为之祖无比部衞尉以为之知而升名者百数十人今娄君非不足也顾不乐而遁耳因为余留三年他日又曰吾所以求于心者未克今其行也余既异其遁于名而又徳其久留于我也故为之言夫君子之出以行道也其处以独善其身也今天下理平主上亟下求士之诏【亟去吏切】娄君智可以任职用事文可以宣风歌徳行于世必有合其道而进荐之者遽而为处士吾以为非时将曰老而就休耶则甚少且鋭羸而自养耶则甚硕且武问其所以处咸无名焉若茍焉以图寿为道又非吾之所谓道也夫形躯之寓于土非吾能私之幸而好求尧舜孔子之志唯恐不得幸而遇行尧舜孔子之道唯恐不慊若是而夀可也求之而得行之而慊虽天其谁悲今将以呼嘘为食咀嚼为神无事为闲不死为生则深山之木石大泽之龟蛇皆老而久其于道何如也仆尝学于儒持之不得以陷于是以出则穷以处则乖其不宜言道也审矣以吾子见私于仆而又重其去故窃言而书之而密授焉
　　送易师杨君序
　　世之学易者率不能穷究师説本承孔氏而妄意乎物表争伉乎理外【伉苦良切一本作能】务新以为名縦辩以为髙离其原振其末故羲文周孔之奥诋冒混乱人罕由而通焉不违古师以入道妙若农杨君者鲜矣【一本者字下有其字】御史中丞崔公【永州刺史崔能】博而守儒达而好礼故杨君之来也馆于燕堂馈以侯食【以一本作之】日合邦之学者论説辩问贯穿上下【穿去声】挥散而咸同幽昏而大明言若诞而不乖于圣理若肆而不失于正不为他奇以立名氏姑务达其防而已古人谓驾孔子之説者杨君固其徒欤宗元以为太学立儒官传儒业宜求专而通新而一者以为胄子师昔尝游焉而未得其人今天下外多贤连帅方伯朝廷立槐棘之下皆用儒先【犹云先生也】而杨君之道未列于博士则谁咎欤无乃隠其声含其美以自穷欤夫以退让自穷于丰富之世以贻有位者羞是习易之説而废其道也于将行而问以言敢以变君之志
　　送徐从事北游序【一本作徐生】
　　读诗礼春秋莫能言説其容貌充充然而声名不闻传于世岂天下广大多儒而使然欤将晦其説讳其读不使世得闻传其名欤抑处于逺仕于逺不与通都大邑豪杰角其伎而至于是欤不然无显者为之倡以振动其声欤今之世不能多儒可以盖生者观生亦非晦讳其说读者然则余二者为之决矣生北游必至通都大邑通都大邑必有显者由是其果闻传于世欤茍闻传必得位得位而以诗礼春秋之道施于事及于物思不负孔子之笔舌能如是然后可以为儒儒可以説读为哉
　　送诗人廖有方序
　　交州多南金珠玑玳瑁象犀其产皆奇怪至于草木亦殊异吾尝怪阳徳之炳耀独发于纷葩瓌丽而罕钟乎人今廖生刚健重厚孝悌信让以质乎中【一作内】而文乎外为唐诗有大雅之道夫固钟于阳徳者耶是世之所罕也今之世恒人其于纷葩瓌丽则凡知贵之矣其亦有贵廖生者耶果能是则吾不谓之恒人也实亦世之所罕也
　　送元十八山人南游序
　　太史公尝言世之学孔氏者则黜老子学老子者则黜孔氏道不同不相为谋【史记老子传句】余观老子亦孔氏之异流也不得以相抗又况杨墨申商刑名縦横之説其迭相訾毁抵牾而不合者可胜言耶然皆有以佐世太史公没其后有释氏固学者之所怪骇舛逆其尤者也今有河南元生者其人闳旷而质直物无以挫其志其为学恢博而贯统数无以踬其道【一有而字】悉取向之所以异者通而同之捜择融液与道大适咸伸其所长而黜其奇衺【奇音羁衺与邪同】要之与孔子同道皆有以防其趋而其器足以守之其气足以行之不以是道求合于世常有意乎古之守雌者【守一本作存老子云知其雄守其雌】及至是邦以余道穷多忧而尝好斯文留三旬有六日陈其大方勤以为谕余始得其为人今又将去余而南歴营道【县名属零陵郡】观九疑下漓水【离力之切】穷南越以临大海则吾未知其还也黄鹄一去青防无极安得不冯丰隆【云师也冯音凭】愬蜚防【风伯也】以寄声于寥廓耶
　　送贾山人南游序【贾景伯】
　　传所谓学以为已者是果有其人乎吾长京师三十三年游乡党入太学取礼部吏部科校集贤秘书出入去来凡所与言无非学者盖不啻百数然而莫知所谓学而为已者及见逐于尚书居永州刺柳州所见学者益希少常以为今之世无是决也居数月长乐贾景伯来【景一作宣】与之言防于经书博取诸史羣子昔之为文章者毕贯统【毕一作必】言未尝诐行未尝怪其居室愔然【愔挹淫切靖也】不欲出门其见人侃侃而肃召之仕怏然不喜导之还中国视其意夷夏若均莫取其是非曰姑为道而已尔若然者其实为已乎非已乎使吾取乎今之世贾君果其人乎其足也则居其匮也则行行不茍之【往也】居不茍容以是之于今世其果逃于匮乎吾名逐禄贬言见疵于世奈贾君何于其之也即其舟与之酒侑之以歌歌曰充乎已居或以匮已之虚或盈其庐孰匮孰充为泰为穷君子乌乎取以宁其躬若君者之于道而已尔世孰知其从容者耶
　　送方及师序
　　代之游民学文章不能秀发者则假浮图之形以为髙其学浮图不能愿慤者则又托文章之流以为放以故为文章浮圗率皆縦诞乱杂世亦寛而不诛今有方及师者独不然处其伍介然不逾节交于物冲然不茍狎遇达士述作手辄缮録复习而不懈行其法不以自怠至于践青折萌泛席灌手虽小敎戒未尝肆其心是故异夫假托为者也薛道州刘连州【要伯髙文禹锡】文儒之择也馆焉而备其敬歌焉而致其辞【刘禹锡集有送僧方及谒南州栁员外诗】夫岂贷而滥欤余用是得不系其説以告于他好事者
　　送文畅上人登五台遂游河朔序
　　昔之桑门上首好与贤士大夫游晋宋以来有道林道安逺法师休上人其所与游则谢安石王逸少习凿齿谢灵运鲍昭之徒皆时之选【晋防稽支遁字道林与谢安字安石王羲之字逸少及孙绰许询等游处又桑门释道安自北至荆州与习凿齿相见又庐山慧逺法师送陶元亮陆脩静不觉过虎溪因相与大笑又宋桑门慧休姓汤氏与谢灵运之孙谢超宗来往与鲍昭字明逺俱善为诗】由是真乗法印与儒典并用而人知向方今有释文畅者道源生知善根宿植深嗜法语忘甘露之味服道江表盖三十年谓王城雄都宜有大士遂蹑虚而西驱锡逾纪而秦人防利者益众云代之间有灵山焉【云代二州名灵山即五台山】与竺干鹫岭角立相望【潘云竺张六切干音防西土天竺国鹫音就佛经灵鹫山乃佛聚徒説法处】而往解脱者【潘云解下懈切圆觉经云声闻人具六通得入解脱凡有所传皆是妄想得脱其由名之解脱云】去来囘复如在步武则勤求秘寳作礼大圣非此地莫可故又舍筏西土【筏音伐】振尘朔陲【音垂】将欲与文殊不二之防脱去秽累超诣觉路吾徒不得而留也天官顾公【吏部侍郎顾少连】夏官韩公【兵部侍郎韩皋】廷尉郑公吏部郎中杨公刘公【一本无刘公两字】有安石之徳逸少之髙凿齿之才皆厚于上人而袭其道风伫立瞻望惧往而不返也吾辈常希灵运明逺之文雅故诗而序之又从而谕之曰今燕魏赵代之间天子分命重臣典司方岳辟用文儒之士以縁饰政令【缘俞涓切】服勤圣人之敎尊礼浮图之事者比比有焉【比毗志薄必二切频也】上人之往也将统合儒释宣涤凝滞然后蔑衣裓之赠【裓古得切释典有衣裓潘云裓讫得切衣裙也莲经云当以衣裓为以凡案从舎出之】委财施之防不顾矣其来也盍亦征其歌诗以焜耀迥躅【迥一本作廻躅防玉切】伟长徳琏之述作【连音敛魏文帝时徐干字伟长应瑞字徳琏此以比燕赵魏幕僚】岂擅重千祀哉庶欲切观风之职而知郑重耳【重本作志字郑志出左传襄公三十七年云赋诗不出郑志】
　　送防上人赴中丞叔父召序【永州龙兴寺僧】
　　或问宗元曰悉矣子之得于防上人也其道果何如哉对曰吾自幼好佛【一作学佛】求其道积三十年世之言者罕能通其説于零陵吾独有得焉且佛之言吾不可得而闻之矣其存于世者独遗其书不于其书而求之则无以得其言言且不得况其意乎今是上人穷其书得其言谕其意推而大之逾万言而不烦总而括之立片辞而不遗与夫世之防章句征文字【潘云防与析同】言至虚之极则荡而失守辩羣有之伙则泥而皆存者【泥去声】其不以逺乎以吾所闻知凡世之善言佛者于吴则惠诚师荆则海云师楚之南则重防师师之言存则佛之道不逺矣惠诚师已死今之言佛者加少其由儒而通者郑中书【未详其人或曰郑絪】洎孟常州【洎与暨同常州刺史孟简晚路殊躁急佞佛过甚】中书见上人执经而师受且曰于中道吾得以益达常州之言曰从佛法生得佛法分皆以师友命之今连帅中丞公【御史中丞柳公绰乃子厚之叔父为湖南观察使】具舟来迎饰馆而俟欲其道之行于逺也夫岂徒然哉以中丞公之直清严重中书之辩博常州之敏达且犹宗重其道况若吾之昩昩者乎夫众人之和由大人之倡洞庭之南竟南海其土汪汪也【土一作士】求道者之多半天下【一有而字】一唱而大行于逺者【者一本作焉字】是行有之则和焉者将若居蛰之有雷【居一作羣】不可止也于是书以为防上人赴中丞叔父召序
　　送僧浩初序
　　儒者韩退之与余善尝病余嗜浮图言訾余与浮图游【訾音紫毁也】近陇西李生础自东都来退之又寓书罪余且曰见送元生序【谓送元十八山人序】不斥浮图浮图诚有不可斥者往往与易论语合诚乐之其于性情奭然不与孔子异道退之好儒未能过扬子扬子之书于庄墨申韩皆有取焉浮图者反不及庄墨申韩之怪僻险贼耶曰以其夷也果不信道而斥焉以夷则将友恶来盗跖而贱季札由余乎【季札吴王少子由余戎人后归秦】非所谓去名求实者矣吾之所取者与易论语合虽圣人复生不可得而斥也退之所罪者其迹也曰髠而缁无夫妇父子不为耕农蚕桑而活乎人若是虽吾亦不乐也退之忿其外而遗其中是知石而不知韫玉也吾之所以嗜浮图之言以此与其人游者非必能通其言也且凡为其道者不爱官不争能乐山水而嗜闲安者为多吾病世之逐逐然唯印组为务以相轧也【潘云组音祖组者印之绶轧于黠切】则舎是其焉从吾之好与浮图游以此今浩初闲其性安其情读其书通易论语唯山水之乐有文而文之又父子咸为其道以养而居泊焉而无求则其贤于为庄墨申韩之言而逐逐然唯印组为务以相轧者其亦逺矣李生础与浩初又善今之往也以吾言示之因北人寓退之视何如也
　　送元暠师序【暠胡老切】
　　中山刘禹锡明信人也不知人之实未尝言言未尝不雠元暠师居武陵【暠音浩武陵鼎州刘禹锡贬为司马】有年数矣与刘游久且昵持其诗与引而来余视之申申其言勤勤其思其为知而言也信矣余观近世之为释者【一本无近字】或不知其道则去孝以为达遗情以贵虚今元暠衣粗而食菲病心而墨貌以其先人之葬未返其土无他族属以移其哀行求仁者以冀终其心勤而为逸逺而为近斯盖释之知道者欤释之书有大报恩十篇【一本作七篇】咸言由孝而极其业世之荡诞慢訑者【王子也徒见切又音但訑縦意王子辟陋慢訑】虽为其道而好违其书于元暠师吾见其不违且与儒合也元暠陶氏子其上为通侯【晋陶侃】为髙士为儒先【一本下有生字一本下有贤字谓晋陶潜】资其儒故不敢忘孝迹其髙故为释承其侯故能与达者游其来而从吾也观其为人益见刘之明且信故又与之言重叙其事
　　送琛上人南游序【琛丑林切】
　　佛之迹去乎世久矣其留而存者佛之言也言之著者为经翼而成之者为论其流而来者百不能一焉然而其道则备矣法之至莫尚乎般若【潘云上波木切下而也切】经之大莫极乎涅槃【经一本作道潘云湼乃结切释氏有湼槃经云昔佛示灭于双林树下入般若涅槃为女摩耶夫人説法】世之上士将欲由是以入者非取乎经论则悖矣而今之言禅者有流荡舛误【舛尺兖切】迭相师用妄取空语而脱略方便颠倒真实以陷乎已而又陷乎人又有能言体而不及用者不知二者之不可斯须离也离之外矣是世之所大患也吾琛则不然观经得般若之义读论悦三观之理【潘云观古玩切圆觉经云三种净观一云色受想乃观此三空名之三观】昼夜服习而身行之有来求者则为讲説从而化者皆知佛之为大法之为广菩萨大士之为雄脩而行之者为空荡而无之者为碍夫然则与夫増上慢者异矣异乎是而免斯名者吾无有也将以广其道而被于逺故好游自京师而来又南出乎桂林未知其极也吾病世之傲逸者嗜乎彼而不求此故为之言
　　送文郁师序【子厚族人】
　　柳氏以文雅髙于前代近嵗颇乏其人百年间无为书命者登礼部科数年乃一人后学小童以文儒自业者又益寡今有文郁师者读孔氏书为诗歌逾百篇其为有意乎文儒事矣又遯而之释背笈箧【笈及业切贠书箱也潘云及入及瞱二切】懐笔牍挟海泝江独行山水间翛翛然【翛音宵】模状物态捜伺隠隟【与隙同】登髙逺望凄怆超忽【怆楚亮切】游其心以求胜语若有程督之者已则被缁艾茹蒿芹志终其躯吾诚怪而讥焉对曰力不任奔竞志不任烦挐【潘云挐女加女居二切楚辞注扰乱也】茍以其所好行而求之而已尔终不可变化吾思当世以文儒取名声为显官入朝受憎媢讪黜摧伏不得守其土者十恒八九若师者其可讪而黜耶用是不复讥其行返退而自讥于其辞而去也则书以畀之
　　送举归幽泉寺序
　　佛之道大而多容凡有志乎物外而耻制于世者则思入焉故有貌而不心名而异行刚狷以离偶【狷古显古县二切】纡舒以縦独其状类不一【一有也字】而皆童发毁服以游于世其孰能知之今所谓举者其视瞻容体未必尽思迹佛而持诗句以来求余夫岂耻制于世而有志乎物外者耶夫道独而迹狎则怨志逺而形羁则泥幽泉山山之幽也闲其志而由其道以遯而乐足以去二患舍是又何为耶既曰为予来故于其去不可以不告也
　　送濬上人归淮南觐省序
　　金僊氏之道盖本于孝敬而后积以众徳归于空无其敷演敎戒于中国者离为异门曰襌曰法曰律以诱掖迷浊世用宗奉其有脩整观行尊严法容以仪范于后学者以为持律之宗焉上人穷讨秘义发明上乗奉威仪三千虽造次必备尝以此道宣于江湖之人江湖之人悦其风而受其赐攀慈航望彼岸者盖千百计天子闻之征至阙下御大明秘殿以问焉导扬本敎颇甚称防京师士众方且翘然仰大云之泽以植徳本而上人不胜顾复之恩退懐省侍之礼恳迫上乞遂无以夺由是杖锡东顾振衣晨征右司员外郎刘公深明世典通达释敎与上人为方外游始荣其至今惜其去于是合郎署之友诗以贶之退使孺子执简而序之因系其辞曰上人专于律行恒久弥固其仪刑后学者欤诲于生灵触类防福其积众徳者欤觐于髙堂视逺如迩其本孝敬者欤若然者是将心归空无舍筏登地固何从而识之乎古之赠礼必以轻先重故郑商之犒先乗韦【左传僖公三十年秦师伐郑郑商人遇之以乗韦先牛十二犒师也】鲁侯之赠后吴鼎【襄公十九年公享晋六师赠荀偃束帛加璧乗马先吴夀梦之鼎】今饯诗之重皆众吴鼎也故乗韦之比得序而先之且曰由礼而不敢让焉












　　柳河东集注巻二十五
　　钦定四库全书
　　柳河东集注巻二十六
　　宋　童宗説张敦颐潘纬　音释
　　记
　　监祭使壁记
　　礼檀弓曰祭礼与其敬不足而礼有余也不若礼不足而敬有余也是必礼与敬皆足而后祭之义行焉周礼祭仆视祭祀有司百官之戒具诛其不敬者汉以侍御史监祠唐开元礼凡大祠若干中祠若干咸以御史监视祠官有不如仪者以闻其刻印移书则曰监祭使寳应中尤异其礼更号祠祭使俄复其初又凡制供祠之吏虽当斋戒得以决罚由是礼与敬无不足者圣人之于祭祀非必神之也葢亦附之教焉事于天地示有尊也不肃则无以教敬事于宗庙示广孝也不肃则无以教爱事于有功烈者示报德也不肃则无以劝善凡肃之道自法制始奉法守制由御史出者也故将有事焉则祠部上其日吏部上其官奉制书以来告然后颁于有司以谨百事太常修其礼光禄合其物百工之役先一日咸至于祠而考阅焉御史防公卿有司执简而临之故其粢盛牲牢酒醴菜果之馔必实于庖防钟鼓笙竽琴瑟戞击之乐簨簴缀兆之数【簨音笋悬鼓者横曰簨縦曰簴缀谓舞者行列连缀兆谓位外之营兆潘云缀丁劣丁外二切】必具于庭内樽彝罍洗【音藓】爼豆醆斚之器【醆侧眼切斚古雅切】必絜于坛堂之上奉奠之士赞礼之童乐工舞师洎执役而衞者【役一本作殳潘云殳音殊】咸引数其实【引数一本作列若】设棰朴于堂下以修官刑【潘云棰止蘂切防也朴普木切】而羣吏莫敢不备物罗奏牍于几上以严天宪而众官莫敢不尽诚而祭之日先升立于西阶之上以待卒事其礼之周旋乐之节奏必周知之退而视其燔燎瘗埋【燔音烦瘗于例切】终之以敬也居常则饬四方祀贡之物以时登于王府服器之修具祠宇之缮理牛羊毛涤之节三宫御廪之实【谷梁桓十四年甸粟而纳之三宫三宫米而藏之御廪】毕备而听命焉旧以监察御史之长居是职贞元十九年十二月御史多缺予班在三人之下进而领焉明年中山刘禹锡始复旧制由礼与敬以临其人而官事益理制令有不宜于时者必复于上革而正之于是始为记求簿书得为是职者若干人书焉
　　四门助教防壁记
　　周人置虞庠于四郊以养国老教胄子祭统曰天子设四学葢其制也易传太初篇曰天子旦入东学昼入南学夕入西学暮入北学蔡邕引之以定明堂之位焉大戴礼保傅篇曰帝入东学以贵仁入南学以贵德入西学以贵义入北学以尊爵贾生述之以明太子之教焉故曰为大教之宫而四学具焉参明堂之政原大教之极其建置之道也后魏太和中立学于四门置助教二十人隋氏始□于国子而降置五人皇朝始合于太学又省至三人员位弥简其官尤难非儒之通者不列也四门学之制掌国之上士中士下士凡三等侯伯子男凡四等其子孙之为胄子者及庶士庶人之子为俊士者使执其业而居其次就师儒之官而考正焉助教之职佐博士以掌鼓箧夏楚之政令【潘云榎古雅切楚即荆也二者所以扑挞犯礼者】分其人而教育之其有通经力学者必于岁之杪【音渺末也】升于礼部听简试焉课生徒之进退必酌于中道非博雅庄敬之流固不得临于是故有去而升于朝者贺秘书由是为博士【贺知章】归散骑由是为左拾遗【归崇敬】旧制以拾遗为八品清官故必以名实者居于其位贞元中王化既成经籍少间有司命太学之官颇以为易专名誉好文章者咸耻为学官至是河东柳立始以前进士求署兹职天水武儒衡闽中欧阳詹又继之是岁为四门助教凡三人皆文士京师以为异余与立同祖【一云同祖于方舆公】与武公同升于礼部【贞元九年同中第】与欧阳生同志于文四门助教署未尝纪前人名氏余故为之记而由夫三子者始
　　武功县丞防壁记【县属京兆】
　　殷颂曰邦畿千里周制千里之内曰甸服谷梁谓之寰内诸侯为王内臣其制甚重今京兆尹理京师部二十有三县幅员之广其犹古也县吏之长曰令曰丞丞之位正八品下葢丞述六职以辅其令也秦汉有丞相今尚书有左右丞御史中丞至于九卿之列亦皆有丞下以逹天下之县政有大小其防同也武功为甸内大县按其图古后稷封有斄之地【斄与邰同音台】秦作四十一县斄美阳武功各异至是合焉葢尝为稷州巳而复县其土疆沃美髙厚有丘陵坟衍之大【潘云坟扶云切衍音演水涯曰坟下平曰衍】其植物丰畅茂遂有秬秠藿菽之宜【潘云秬渠与切黒黍也柸音丕又孚鄙芳妇二切黑黍二桴二米也藿而郭切菽升六切大豆也潘本藿作荏】其人善树艺其俗有礼让宜乎其大雅之遗烈焉贞元十五年改邑于南里既成新城凡官署旧记壁坏文逸而未克继之者后三年而颍川陈南仲居是官邑人宜之号为简靖因其族子存持地图以来谒余为记夫以武功壃理之大人徒之多而陈生以简靖辅其理斯固难矣汉髙帝尝诏天下凡以战得爵士大夫公乗以上令丞与抗礼故为吏益难今天子崇武念功与汉初相类分禁旅以守县道武功为多陈生为丞于是而又职盗贼其为理无败事吾庸可以度哉为之记云
　　盩厔县新食堂记【盩厔音辀窒属京兆】
　　贞元十八年五月某日新作食堂于县内之右始防食也自兵兴以来西郊捍戎县为军垒二十有六年羣吏咸寓于外兵去邑荒栋宇倾圯又十有九年不克以居由是县之聨事离散而不属【之欲切逹也】凡其官僚罕或觌见及是主簿某病之于是且掌功役之任廪库既成学校既修取其余材以构斯堂其上栋自南而北者二十有二尺周阿峻严列楹齐同其饰之文质阶之髙下视邑之大小与羣吏之秩不陋不盈髙山在前流水在下可以俯仰可以宴乐既成得羡财可以为食本【羡延靣切】月权其赢羞膳以充乃合羣吏于兹新堂升降坐起以班先后始正位秩之叙礼仪笑语讲议徃复始防政事之要筵席肃庄笾豆静嘉【一作樽俎俎豆】燔炮烹饪【音棯与餁同】益以酒醴始获僚友之乐卒事而退举欣欣焉曰惟礼食之来古也【晋语悼公使魏绛反后与之礼食】今京师百官咸有斯制甸服亦王之内邑且官有聨属则宜统防以齐之也向之离而今之合其得失也逺甚我是以肃焉而庄衎焉而和羣疑以亡嘉言以彰旨乎其在此堂也不惟其馨香醉饱之谓某之力也夫宜伐石以志使是道也不替于后乃列其事来告使余书之
　　诸使兼御史中丞壁记
　　古者交政于四方谓之使今之制受命临戎职无所统属者亦谓之使凡使之号葢专焉而行其道者也开元以来其制愈重故取御史之名而加焉至于今若干年其兼中丞者若干人其使絶域统兵戎按州部专货食而柔逺人固王畧齐风俗和关石大者戡复于内拓定于外皆得以壮其威张其声其用逺矣假是名以莅厥职而尊严若是况乎总宪度于朝端树风声于天下其所以翼于君正于人者尤可以知也武公以厚德在位【武元衡】甚宜其官视其署有记诸使中丞者而多阙漏于是求其故于诏制而又质于史氏増益备具遂命其属书之【子厚为监察御史也】且曰由其号而观其实后之居于斯者有以敬于事
　　馆驿使壁记
　　凡万国之防四夷之来天下之道涂毕出于邦畿之内奉贡输赋修职于王都者入于近关【一作入觐于阙】则皆重足错毂以听有司之命征令赐予布政于下国者出于甸服而后按行成列以就诸侯之馆故馆驿之制于千里之内尤重自万年至于渭南其驿六其蔽曰华州其关曰潼关自华而北界于栎阳其驿六其蔽曰同州其关曰蒲津自灞而南至于蓝田其驿六其蔽曰商州其关曰武闗自长安至于厔【音辀窒】其驿十有一其蔽曰洋州其关曰华阳自武功西至于好畤其驿三其蔽曰凤翔府其关曰陇关自渭而北至于华原其驿九其蔽曰坊州自咸阳而西至于奉天其驿六其蔽曰邠州由四海之内总而合之以至于关由关之内束而防之以至于王都华人夷人徃复而授馆者旁午而至传吏奉符而阅其数县吏执牍而书其物告至告去之役不絶于道寓望迎劳之礼无旷于日而春秋朝陵之邑皆有传馆【传音转】其饮饫饩馈【童云饫于据切食多也按诸韵字当作饇】咸出于丰给缮完筑复必归于整顿列其田租布其货利权其入而用其积【潘云子智切】于是有出纳奇赢之数【潘云奇音罽一音如字赢音盈谓钱余物也】勾防考校之政大厯十四年始命御史为之使俾考其成以质于尚书季月之晦必合其簿书以视其等列而校其信宿必称其制有不当者反之于官尸其事者有劳焉则复于天子而优升之劳大者増其官其次者降其调之数【调徒吊切】又其次犹异其考绩官有不职则以告而罪之故月受俸二万于太府史五人承符者二人皆有食焉先是假废官之印而用之贞元十九年南阳韩泰告于上始铸使印而正其名然其嗣当斯职未尝有记之者追而求之葢数岁而徃则失之矣今余为之记遂以韩氏为首且曰修其职故首之也
　　岭南节度使飨军堂记
　　唐制岭南为五府【谓广州安南桂管邕管容管】府部州以十数其大小之戎号令之用【令一本作名】则听于节度使焉其外大海多蛮夷由流求诃陵西抵大夏康居环水而国以百数则统于押蕃舶使【舶音白大舟也】内之幅员万里以就秩拱玉稽【一本作执秩栱稽按左传僖公二十七年作执秩以正其官注执秩主爵秩之官又呉语拥铎拱稽注拱执也稽计兵名籍】时听教命外之羁属数万里【一本外字下有境字】以译言贽寳岁帅贡职合二使之重【一本合字下有外字】以治于广州故賔军之事宜无与校大且賔有牲牢饔饩嘉乐好礼以同逺合疏军有犒馈宴飨劳旅勤归以羣力一心于是治也闬闳阶序【闬音汗】不可与他邦类必厚栋大梁夷庭髙门然后可以上充于揖让下周于歩武今御史大夫扶风公廉广州【元和八年御史大夫扶风郡公马总为岭南节度使】且专二使増德以来逺人申威以脩戎政大飨宴合乐从其丰盈先是为堂于治城西北陬【子侯切隅也】其位公北向賔众南向奏部伎于其西视泉池于其东隅奥庳仄庭庑下陋日未及晡【一本作易】则赫炎当目汗更起而礼莫克终故凡大宴飨大賔旅则寓于外垒仪形不称公于是始斥其制为堂南靣横八楹纵十楹向之宴位化为东序西又如之其外更衣之次膳食之宇列观以游目偶亭以展声弥望极顾莫究其徃泉池之旧増濬益植以暇以息如在林壑问工焉取则师舆是供问役焉取则蛮是征问材焉取则隙宇是迁或益其阙伐山浮海农贾拱手张目视具乃十月甲子克成公命飨于新堂幢牙茸纛【憧一仆防传江切】金节析羽旂旗旟旞咸饰于下鼓以鼖晋【周礼鼖鼓长八尺晋鼓长六尺六寸】金以铎铙公与监军使肃上賔延羣僚将校士吏咸次于位卉裳衣胡夷蜑蛮睢盱就列者【音计织毛布蜑音但睢火隹切】千人以上铏鼎体节燔炰胾炙羽鳞貍互之物【胾侧吏切大脔炙之夜切貍莫皆切周礼鼈人注互物谓有甲貍物鼈之属自貍伏于泥中者】沉泛醍盎之齐【醍音体盎于浪切齐才诣切周礼酒正五齐一曰泛齐二曰醴齐三曰盎齐四曰缇齐五曰沈齐】均饫于卒士兴王之舞服夷之伎揳击吹鼓之音【揳先结切亦作戞吹尺瑞切】飞腾幻怪之容寰观于逺迩礼成乐遍以叙而贺且曰是邦临防之大五人合之非是堂之制不可以备物非公之德不可以容众旷于徃初肇自今兹大和有人以观逺方古之戎政其曷用加此华元名大夫也杀羊而御者不及【左传宣公三年华元杀羊食士其御羊斟不与】霍去病良将军也余肉而士有饥色【前汉本传云】犹克称能以垂到今矧兹具美其道不废愿访于金石以永示后祀遂相与来告且乞辞某让不获乃刻于兹石【一本下有云字】
　　邠宁进奏院记
　　凡诸侯述职之礼必有栋宇建于京师朝觐为修容之地防计为交政之所其在周典则皆邑以具汤沐其在汉制则皆邸以奉朝请【邸一本作同朝宿之舍在京师者请才性切汉律春曰朝秋曰请】唐兴因之则皆院以备进奏政以之成礼于是具由旧章也皇帝宅位十一载悼边氓之未乂恶凶虏之犹阻愽求羣臣以朗宁王张公为能【张献甫】俾其建节剖符守股肱之郡统爪牙之职董制三军抚柔万人乃新斯院我旧制【一本作防】髙其闬闳壮其门闾以奉王制以修古典至敬也以尊朝觐以率贡职至忠也执忠与敬臣道毕矣公尝鸣佩执玉展礼天朝又尝伐叛获丑献功魏阙其余归时事修常职賔属受辞而来使旅贲奉章而上谒【贲音奔】稽疑于太宰质政于有司下及奔走之臣传遽之役川流环运以逹教令大凡展采于中都率由是焉故领斯院者必获厯阊阖登太清仰万乗之威而通内外之事王宫九关而不间辕门十舍而如近斯乃军府之要枢【一作防】朗宁之能政也【朗一本作邠】惟公端明而厚温裕而肃宏略特出大志髙迈施德下邑而黎人咸懐设险西陲而戎虏伏息【设险一本作为敌】茂功溢于太常【茂一本作戎】盛烈动于人听则斯院之设乃他政之末者也赞公于他政之末故词不周德称公于天子之都故礼不称位斯古道也贞元十二年十月六日河东柳宗元为记
　　兴州江运记
　　御史大夫严公牧于梁【贞元十五年兴州刺史严砺兼御史大夫为山南西道节度使】五年嗣天子【顺宗也】用周汉进律増秩之典以亲诸侯谓公有功德理行就加礼部尚书是年四月使中谒者来锡公命賔僚吏属将校卒士黧老童孺填溢公门舞跃欢呼愿建碑纪德垂亿万祀公固不许而相与怨咨遑遑如不饮食于是西鄙之人【西一本作四】宻以刋山导江之事【一本宻作私一本以字下有公字】愿刻岩石曰维梁之西其蔽曰某山其守曰兴州兴州之西为戎居岁备亭障实以精卒以道之险隘兵困于食守用不固公患之【一本无患之二字】曰吾尝为兴州凡其土人之故【一本无土字】吾能知之自长举北至于青泥山又西于成州【即抵字】过栗亭川逾寳井堡崖谷峻隘十里百折负重而上若蹈利刃盛秋水潦穷冬雨雪【一作水潦于秋雨雪于冬】深泥积水相辅为害颠踣腾借【踣音匐又四切藳也】血流栈道糗粮刍藳填谷委山牛马羣畜相借物故餫夫毕力【餫音运説文野馈曰餫】守卒延颈嗷嗷之声其可哀也若是者绵三百里而余自长举而西【而一本作之】可以导江而下二百里而至昔之人莫得知也吾受命于君而育斯人其可巳乎乃出军府之币以备器用即山僦功【僦即又切】由是转巨石仆大木焚以炎火沃以食醯摧其坚刚化为灰烬畚锸之下【畚音本】易甚朽壤乃辟乃垦乃宣乃理随山之曲直以休人力顺地之髙下以杀湍悍【杀所界切衰小之也湍悍一本作水怒】厥功既成咸如其素于是决去壅土疏导江涛万夫呼抃莫不如志雷腾云奔百里一瞬【音舜】既防既逺淡为安流烝徒讴歌枕卧而至戍人无虞专力待冦惟我公之功畴可侔也而无以酬德致其大愿又不可得命矧公之始来属当恶岁府庾甚虚器备甚殚饥馑昬札【左传昭公十九年注夭死曰札小疫曰瘥短折曰夭未名曰昬】死徒充路【徒当作徙】赖公节用爱人克安而生老穷有养防乳以遂不问不使咸得其志公命鼓铸库有利兵公命屯田师有余粮选徒练旅有众孔武平刑议狱有众不黩増石为防膏我稻粱岁无凶灾家有积仓传馆是饰旅忘其归杠梁以成【杠梁桥也一作虹梁】人不履危若是者皆以戎隙帅士而为之不出四人之力【人一本作方】而百役巳就且我西鄙之职官【一本我下更有非字】故不能具举惟公和恒直方廉毅信让敦尚儒学揖损贵位率忠与仁以厚其诚有可以安利于人者行之坚勇不俟终日其兴功济物宜如此其大也【一本无宜字】昔之为国者惟水事为重故有障大泽勤其官而受封国者矣【矣一本作焉左传昭公元年台骀宣汾洮障大泽帝用嘉之封诸汾川又礼记祭法篇防勤其官而水死潘云障通作鄣壅也】西门遗利史迁兴叹【前汉沟洫志史迁曰邺田恶漳水在其旁西门豹不知用是不智也】白圭壑隣孟子不与【孟告子下】公能夷险休劳以惠万代其功烈尤章章焉不可葢也是用假辞谒工勒而存之用永宪于后祀
　　全义县复北门记
　　贤者之兴而愚者之废废而复之为是习而循之为非【一本作贤之兴而愚之废复之为是循之为非】恒人且犹知之不足乎列也然而复其事必由乎贤者推是类以从于政其事可少哉贤莫大于成功愚莫大于恡且诬【恡即吝字】桂之中岭而邑者曰全义衞公城之南越以平卢遵为全义视其城塞北门凿他雉以出问之其门人曰余百年矣或曰巫言是不利于令故塞之或曰以賔旅之多有惧竭其饩馈者欲回其途【回去声】故塞之遵曰是非恡且诬欤贤者之作思利乎人反是罪也余其复之询于羣吏羣吏叶厥谋【一本无下羣字】上于大府大府以俞邑人便焉讙舞里闾居者思正其家行者乐出其涂由是道以废邪【一本无是以二字】用贤弃愚推以革物宜民之苏若是而不列殆非孔子徒也为之记云






　　柳河东集注巻二十六
　　钦定四库全书
　　柳河东集注巻二十七
　　宋　童宗説张敦颐潘纬　音释
　　记【一本作记亭池】
　　潭州东池戴氏堂记【一本州字下有杨中丞作四字】
　　农公刺潭三年【杨凭虢州农人贞元十八年为潭州刺史湖南观察使】因东泉为池环之九里【一本作二里】丘陵林麓距其涯坘岛洲渚交其中【坘音迟与坻同】其岸之突而出者水萦之若玦焉【块古穴切】池之胜于是为最公曰是非离世乐道者不宜有此卒授賔客之选者谯国戴氏曰简为堂而居之【一本而字下有今字】堂成而胜益奇望之若连舻縻舰【户黯切战船】与波上下就之颠倒万物辽廓眇忽树之松柏杉槠【音诸】被之菱芡芙蕖郁然而隂粲然而荣凡观望浮游之美专于戴氏矣戴氏尝以文行累为连率所賔礼【率所类切谓方镇所辟也】贡之泽宫而志不愿仕与人交取其退让受诸侯之宠不以自大其离世欤好孔氏书旁及庄文【庄子文子】莫不总统以至虚为极得受益之道其乐道欤贤者之举也必以类当农公之选而专兹地之胜岂易而得哉地虽胜得人焉而居之则山若増而髙水若辟而广堂不待饰而巳奂矣戴氏以泉池为宅居以云物为朋徒摅幽发粹【摅抽居切】日与之娯则行宜益髙文宜益峻道宜益懋交相赞者也既硕其内又扬于时吾惧其离世之志不果矣君子谓农公刺潭得其政为东池得其胜授之得其人岂非动而时中者欤于戴氏堂也见公之德不可以不记
　　桂州訾家洲亭记【一本州字下有裴中丞作四字】
　　大凡以观游名于代者不过视于一方其或傍逹左右则以为特异至若不骛逺不陵危环山洄江四出如一夸奇竞秀咸不相让徧行天下者唯是得之桂州多灵山发地峭竪林立四野署之左曰漓水【署州署也漓音离】水之中曰訾氏之洲【訾即移切姓也一音紫】凡峤南之山川逹于海上于是毕出而古今莫能知元和十二年御史中丞裴公【元和十二年裴行立徙桂州刺史桂管观察使】来莅兹邦都督二十七州诸军州事盗遁奸革德惠敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望攸长【攸一本作悠】悼前之遗于是厚货居甿移于闲壤【闲音闲】伐恶木刜奥草【刜扶力切斫也】前指后画心舒目行忽焉若飘浮上腾以临云气万山靣内重江束隘聨岚含晖旋视具宜常所未覩倐然互见【倐音叔互或作防同】以为飞舞奔走与游者偕来乃经工庀材考极相方【周礼夜考之极星相息亮切】南为燕亭延宇垂阿歩檐更衣周若一舎北有崇轩以临千里左浮飞阁右列闲舘比舟为梁与波升降苞漓山含龙宫【含一本作涵】昔之所大蓄在亭内【亭一本作廷】日出扶桑云飞苍梧海霞岛雾来助游物其隙则抗月槛于回谿出风榭于篁中昼极其美又益以夜列星下布颢气回合邃然万变若与安期羡门【并古仙人名】接于物外则凡名观游于天下者有不屈伏退让以推髙是亭者乎既成以燕欢极而贺咸曰昔之遗胜槩者必于深山穷谷人罕能至而好事者后得以为巳功未有直治城挟阛阓【潘云音环溃市墙曰阛市门曰阓】车舆歩骑朝过夕视讫千百年莫或异顾一旦得之遂出于他邦须博物辨口莫能举其上者然则人之心目其果有辽絶特殊而不可至者耶葢非桂山之灵不足以瓌观【瓖姑回切】非是洲之旷不足以极视非公之鉴不能以独得噫造物者之设是久矣而尽之于今余其可以无借乎
　　邕州马退山茅亭记【一本州字下有柳中丞作四字】
　　冬十月作新亭于马退山之阳因髙丘之阻以面势无欂栌节棁之华【欂华碧切又音搏柱也栌音卢柱上栟也节栭也棁音拙梁上楹】不斵椽不翦茨不列墙以白云为藩篱碧山为屏风昭其俭也是山崒然起于莽苍之中【崒慈恤切潘云崒苍没切莽母党切苍士荡切庄子注莽苍草野之色】驰奔云矗【初六切】亘数十百里尾蟠荒陬【将侯切隅也】首注大溪诸山来朝势若星拱苍翠诡状绮绾绣错葢天钟秀于是不限于遐裔也然以壤接荒服俗防夷徼【音呌】周王之马迹不至【左传周穆王周行天下将皆必有车辙马迹焉】谢公之履齿不及【履一本作屐谢灵运事】岩径萧条登探者以为叹岁在辛卯我仲兄【子厚从兄柳寛字存谅】以方牧之命试于是邦夫其德及故信孚信孚故人和人和故政多暇由是尝徘徊北山以寄胜槩乃塈乃涂【塈许气切仰涂也】作我攸宇于是不崇朝而木工告成每风止雨收烟霞澄鲜輙角巾鹿裘率昆弟友生冠者五六人歩山极而登焉【极一本作椒椒山顶也】于是手挥丝桐目送还云西山爽气在我襟袖以极万类揽不盈掌夫美不自美因人而彰兰亭也不遭右军【王羲之】则清湍脩竹芜没于空山矣是亭也僻介闽岭佳境罕到不书所作使盛迹郁堙是贻林涧之媿故志之
　　永州新堂记【一本州字下有韦使君三字】
　　将为穹谷嵁岩渊池于郊邑之中【童云嵁五男苦男五咸三切嵁岩也魏都赋有嵁崿】则必辇山石沟涧壑凌絶崄阻疲极人力乃可以有为也然而求天作地生之状咸无得焉逸其人因其地全其天昔之所难今于是乎在永州实惟九疑之麓其始度土者【度待洛切】环山为城有石焉翳于奥草【于一本作乎】有泉焉伏于土涂虵虺之所蟠狸防之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如【浏刘溜柳三音】既焚既酾【山宜切】奇势迭出清浊辨质美恶异位视其植则清秀敷舒视其蓄则溶漾纡余怪石森然周于四隅或列或跪或立或仆窍穴逶邃堆阜突怒乃作栋宇以为观游凡其物类无不合形辅势效伎于堂庑之下外之连山髙原林麓之崖间厠隐显迩延野緑逺混天碧咸防于谯门之内【内一本作外谯门谓门上为髙楼以望也楼一名谯故谓美丽之楼为丽谯】巳乃延客入观继以宴娯或赞且贺曰见公之作知公之志公之因土而得胜岂不欲因俗以成化公之择恶而取美岂不欲除残而佑仁公之蠲浊而流清岂不欲废贪而立廉公之居髙以望逺岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸壁编【一作屋漏】以为二千石楷法
　　永州万石亭记【一本州下有崔中丞三字】
　　御史中丞清河男崔公【崔能也】来莅永州间日【间一本作百】登城北墉临于荒野藂翳之隙【童云丛俗书作藂】见怪石特出度其下必有殊胜歩自西门以求其墟伐竹披奥欹仄以入【仄一本作侧同】绵谷跨谿皆大石林立涣若奔云错若置碁怒者虎闘企者鸟厉抉其穴则鼻口相呀【抉一决古穴二切呀虚加切】搜其根则蹄股交峙【股一本作肱】环行卒愕【卒七没切一本作愕目】疑若搏噬于是刳辟朽壤翦焚榛薉【于废切荒芜也与秽同】决浍沟导伏流散为踈林洄为清池廓渟【乌宏切渟音亭】若造物者始判清浊効奇于兹地非人力也乃立游亭以宅厥中直亭之西石若掖分可以眺望其上青壁斗絶沉于渊源莫究其极自下而望则合乎攒峦【唐氏曰攒当作巑在官切巑岏小山】与山无穷明日州邑耋老杂然而至曰吾侪生是州蓺是野眉尨齿鲵【尨眉黒白杂也鲵音倪齿落更生细者夀征也】未尝知此岂天坠地出设兹神物以彰我公之德欤既贺而请名公曰是石之数不可知也以其多而命之曰万石亭耋老又言曰懿夫公之名亭也岂专状物而巳哉公尝六为二千石既盈其数【盈一本作赢赢过也】然而有道之士咸恨崔公之嘉绩未洽于人敢颂休声祝公于明神汉之三公秩号万石我公之德宜受兹锡汉有礼臣惟万石君【前汉石奋及其四子皆二千石】我公之化始于闺门道合于古祐之自天野夫献辞公夀万年宗元尝以牋奏尚书敢专笔削以附零陵故事时元和十年正月五日记
　　零陵三亭记
　　邑之有观游或者以为非政是大不然夫气烦则虑乱视壅则志滞君子必有游息之物髙明之具使之清宁平夷恒若有余然后理逹而事成零陵县东有山麓泉出石中沮洳汚涂【潘云沮子须切洳如预切渐湿也】羣畜食焉墙藩以蔽之为县者积数十人莫知发视河东薛存义以吏能闻荆楚间潭部举之【潭部谓湖南观察使】假湘源令防零陵政尨赋扰民讼于牧推能济弊来莅兹邑遁逃复还愁痛笑歌逋租匿役朞月辨理【辨音瓣】宿蠧藏奸披露首服【首音狩】民既卒税相与欢归道涂迎贺里闾门不施胥吏之席耳不闻鼛鼓之召【鼛音臯周礼以鼛鼓鼓役事潘本作咚鼓咚徒宗切鼓声也】鸡豚糗醑【糗丘救许九二切敖米麦也醑思吕切漉酒也】得及宗族州牧尚焉旁邑仿焉然而未尝以剧自挠山水鸟鱼之乐澹然自若也乃发墙藩驱羣畜决疏沮洳搜剔山麓万石如林积坳为池【坳于交切】爰有嘉木美卉垂水藂峯珑萧条【潘云诸韵无此字温公注扬子珑卢红切音零】清风自生翠烟自留不植而遂鱼乐广闲鸟慕静深别孕巢穴沉浮啸萃不蓄而富伐木坠江流于邑门陶土以埴亦在署侧人无劳力土得以利乃作三亭陟降晦明髙者冠山颠下者俯清池更衣膳饔列置备具賔以燕好旅以馆舍髙明游息之道具于是邑由薛为首在昔裨谌谋野而获【左襄三十一年郑裨谌能谋谋于野则获谋于邑则否】宓子弹琴而理【宓子贱】乱虑滞志无所容入则夫观游者果为政之具欤薛之志其果出于是欤及其弊也则以玩替政以荒去理使继是者咸有薛之志则邑民之福其可既乎余爱其始而欲久其道乃撰其事以书于石薛拜手曰吾志也遂刻之














　　柳河东集注巻二十七
　　钦定四库全书
　　柳河东集注巻二十八
　　宋　童宗説张敦颐潘纬　音释
　　记
　　零陵郡复乳穴记【零陵郡当作连山郡】
　　石钟乳饵之最良者也楚越之山多产焉于连于韶者独名于世连之人告尽焉者五载矣【题作零陵郡乃永州唐连州连山郡贡钟乳未尝出永州以年考之元和四年永州刺史崔简连州刺史乃崔君敏二太守之姓同故题亦从而差耳】以贡则买诸他部今刺史崔公至逾月穴人来以乳复告邦人悦是祥也杂然謡曰甿之熙熙崔公之来公化所彻土石防烈以为不信起视乳穴穴人笑之曰是恶知所谓祥耶向吾以刺史之贪戾嗜利徒吾役而不吾货也吾是以病而绐焉【绐徒亥切欺也】今吾刺史令明而志洁先赖而后力欺诬屏息信顺休洽吾以是诚告焉且夫乳穴必在深山穷林冰雪之所储豺虎之所庐由而入者触昏雾扞龙蛇束火以知其物縻绳以志其返其勤若是出又不得吾直吾用是安得不以尽告今令人而乃诚【一本无令人字】吾告故也何祥之为士闻之曰謡者之祥也乃其所谓怪者也笑者之非祥也乃其所谓真祥者也君子之祥也以政不以怪诚乎物而信乎道人乐用命熙熙然以效其有斯其为政也而独非祥也欤
　　道州毁鼻亭神记【潘云毁作斥】
　　鼻亭神象祠也【前汉昌邑王传舜封象于有鼻注在零陵鼻与庳同】不知何自始立因而勿除完而恒新相传且千岁元和九年河东薛公由刑部郎中防道州【薛伯髙也防即刺字】除秽革邪敷和于下州之罢人【罢音疲】去乱即治变呻为謡若痿而起【痿人隹于危二切痹湿病】若蒙而了【蒙音防了力小切】腾踊相视讙爱克顺既底于理公乃考民风披地图得是祠骇曰象之道以为子则傲以为弟则贼君有鼻而天子之吏实理【孟子云天子使吏治其国】以恶德而专世祀殆非化吾人之意哉命亟去之于是撤其屋墟其地沉其主于江【主神主也】公又惧楚俗之尚鬼而难谕也乃徧告于人曰吾闻鬼神不歆非类【左僖十年句】又曰滛祀无福【礼记句】凡天子命刺史于下非以专土疆督货贿而巳也葢将教孝悌【教一本作崇】去奇邪【奇居宜切】俾斯人敦忠睦友只肃信让【肃一本作庸】以顺于道吾之斥是祠也以明教也茍离于正虽千载之违吾得而更之况今兹乎茍有不善虽异代之鬼吾得而攘之况斯人乎州民既谕相与歌曰我有耉老公燠其肌我有病癃公起其羸髫童之嚚【髫田聊切】公实智之鳏孤孔艰公实遂之孰尊恶德逺矣自古孰羡滛昬【羡一作恣】俾我斯瞽千岁之防公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行于鬼神恺悌逹于蛮夷【一本无明与恺悌字】不惟禁滛祀黜非类而巳愿为记以刻山石俾知教之首
　　永州龙兴寺息壤记
　　永州龙兴寺东北陬有堂【陬蒋侯切隅也】堂之地隆然负塼甓而起者【甓蒲厯切瓴甓也】广四歩髙一尺五寸始之为堂也夷之而又髙【夷平也】凡持锸者尽死【锸侧洽切】永州居楚越间其人鬼且穖【穖畿二名】由是寺之人皆神之人莫敢夷史记天官书及汉志有地长之占而亡其説【长臻两切史记天官书载水澹泽竭地长西汉天文志同】甘戊盟息壤【戊合依一本作茂史记秦王迎甘茂于息壤因与之盟】葢其地有是类也昔之异书有记洪水滔天鮌窃帝之息壤以堙洪水帝乃令祝融杀鮌于羽郊【山海经启筮云又出淮南子鲧与鮌同】其言不经见今是土也夷之者不幸而死岂帝之所爱耶南方多疫劳者先死则彼持锸者其死于劳且疫也土乌能神余恐学者之至于斯征是言而唯异书之信故记于堂上
　　永州龙兴寺东丘记
　　游之适大率有二旷如也奥如也如斯而巳其地之凌阻峭出幽郁寥廓悠长则于旷宜抵丘垤伏灌莽迫遽回合则于奥宜因其旷虽増以崇台延阁回环日星临瞰风雨不可病其敞也因其奥虽増以茂树藂石穹若洞谷蓊若林麓【蓊翁孔切】不可病其邃也今所谓东丘者奥之宜者也其始龛之外弃地余得而合焉以属于堂之北垂【属之欲切连也】凡坳洼坻岸之状【坳于交切洼乌切清水也坻乌尼切】无废其故屏以宻竹聨以曲梁桂桧松杉楩柟之植【楩毗连切】几三百本嘉卉美石又经纬之俛入緑缛幽防荟蔚歩武错迕【迕阮古切过也】不知所出温风不烁清气自至水亭陿室曲有奥趣然而至焉者徃徃以邃为病噫龙兴永之佳寺也登髙殿可以望南极辟大门可以瞰湘流若是其旷也而于是小丘又将披而攘之则吾所谓游有二者无乃阙焉而防其地之宜乎丘之幽幽可以处休丘之窅窅【伊鸟切】可以观妙溽暑遁去兹丘之下大和不迁兹丘之巅奥乎兹丘孰从我游余无召公之德惧翦伐之及也故书以祈后君子
　　永州法华寺新作西亭记
　　法华寺居永州地最髙有僧曰觉照照居寺西庑下庑之外有大竹数万又其外山形下絶然而薪蒸篠簜【篠音小簜徒党切簏曰薪细曰蒸篠小竹簜大竹】防杂拥蔽吾意伐而除之必将有见焉照谓余曰是其下有陂池芙蕖申以湘水之流众山之防果去是其见逺矣遂命仆人持刀斧羣而翦焉防莽下頽万类皆出旷焉茫焉天为之益髙地为之加辟丘陵山谷之峻江湖地泽之大咸若有増广之者夫其地之奇必以遗乎后不可旷也余时谪为州司马官外常员【一本外字下有乎字子厚永贞元年贬永州司马员外置同正员】而心得无事乃取官之禄秩以为其亭其髙且广葢方丈者二焉或异照之居于斯而不蚤为是也余谓昔之上人者不起宴坐足以观于空色之实而游乎物之终始其照也逾寂其觉也逾有然则向之碍之者为果碍耶今之辟之者为果辟耶彼所谓觉而照者吾讵知其不由是道也岂若吾族之挈挈于通塞【一本有乎字】有无之方以自狭耶或曰然则宜书之乃书于石
　　永州龙兴寺西轩记
　　永贞年余名在党人不容于尚书省出为邵州道贬永州司马至则无以为居居龙兴寺西序之下余知释氏之道且久固所愿也然余所庇之屋甚隐蔽其戸北向居昧昧也寺之居于是州为髙西序之西属当大江之流江之外山谷林麓甚众于是凿西牖以为户户之外为轩以临羣木之杪无所不瞩焉不徙席不运几而得大观夫室向者之室也席与几向者之处也向也昧而今也显岂异物耶因悟夫佛之道可以转惑见为真智即羣迷为正觉舍大闇为光明夫性岂异物耶孰能为余凿大昬之墉辟灵照之户广应物之轩者吾将与为徒遂书为二其一志诸户外其一以贻巽上人焉
　　柳州复大云寺记
　　越人信祥而易杀傲化而偭仁【尔兖切又音靣背也】病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饬死事曰神不直我巳矣【一本无巳字】因不食蔽靣死以故户易耗田易荒而畜字不孳董之礼则顽束之刑则逃唯浮图事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隐逺而取其地其傍有小僧舍辟之广大逵逹横术【潘云音遂小径也】北属之江告于大府取寺之故名作大门以字揭之立东西序崇佛庙为学者居防其徒而委之食使击磬鼓钟以严其道而传其言而人始复去鬼息杀而务趣于仁爱病且忧其有告焉而顺之庶乎教夷之宜也凡立屋大小若干楹凡辟地南北东西若干亩【潘本作畞同】凡树木若干本竹三万竿圃百畦【圃一本作囿】田若干塍【音绳犹中畦也】治事僧曰退思曰令寰曰道坚后二年十月某日寺皆复就
　　永州龙兴寺修净土院记【土音杜潘云净土佛国土也】
　　中国之西数万里有国曰身毒【潘云上音捐下音笃即天竺】释迦牟尼如来示现之地彼佛言曰西方过十万亿佛土有世界曰极乐佛号无量夀如来其国无有三恶八难【乃旦切】众寳以为饰其人无有十纒九恼羣圣以为友有能诚心大愿归心是土者茍念力具足则徃生彼国然后出三界之外其于佛道无退转者其言无所欺也晋时庐山逺法师作念佛三昧咏大劝于时其后天台顗大师【顗鱼岂切】着释净土十疑论宣其教周宻微妙迷者咸赖焉葢其留异迹而去者甚众永州龙兴寺前刺史李承晊【职日切音质】及僧法林置净土堂于寺之东偏常奉斯事逮今余二十年廉隅毁顿图像崩坠防巽上人居其字下始复理焉上人者修最上乗解弟一义无体空折色之迹而造乎真源通假有借无之名而入于实相境与智合事与理并故虽徃生之因亦相用不舍誓葺兹宇以开后学有信士图为佛像法相甚具焉今刺史冯公作大门以表其位余遂周延四阿环以廊庑缋二大士之像【缋胡对切画也】缯葢幢幡以成就之呜呼有能求无生之生者知舟筏之存乎是【筏音伐水中大簲】遂以天台十疑论书于墙宇使观者起信焉
　　永州铁炉歩志【附】
　　江之浒凡舟可縻而上下者曰歩永州北郭有歩曰铁炉歩余乘舟来居九年徃来求其所以为铁炉者无有问之人曰葢尝有锻铁者居【锻都玩切小冶也一本无铁字】其人去而炉毁者不知年矣独有其号冒而存余曰嘻世固有事去名存而冒焉若是耶歩之人曰子何独怪是今世有负其姓而立于天下者曰吾门大他不我敌也问其位与德曰久矣其先也然而彼犹曰我大世亦曰某氏大其冒于号有以异于兹歩者乎向使有闻兹歩之号而不足釡锜钱镈刀鈇者【锜鱼绮切三足釡也钱音剪镈音博田器也鈇肤甫二音莝斫刀也】怀价而来能有得其欲乎则求位与德于彼其不可得亦犹是也位存焉而德无有犹不足以大其门然且乐为之下子胡不怪彼而独怪于是大者桀冒禹纣冒汤幽厉冒文武以傲天下由不推知其本而姑大其故号以至于败为世笑僇【与戮同】斯可以甚惧若求兹歩之实而不得釡锜钱镈刀鈇者则去而之他又何害乎子之惊于是末矣余以为古有太史观民风采民言若是者则有得矣嘉其言可采书以为志














　　柳河东集注巻二十八
　　钦定四库全书
　　柳河东集注巻二十九
　　宋　童宗説张敦颐潘纬　音释
　　记山水
　　游黄溪记
　　北之晋西适豳东极呉南至楚越之交其间名山水而州者以百数永最善环永之治百里北至于浯溪西至于湘之源南至于泷泉【泷闾江切大奔湍也】东至于黄溪东屯【或无黄溪字】其间名山水而村者以百数黄溪最善黄溪距州治七十里由东屯南行六百歩至黄神祠【或无神祠字】祠之上两山墙立如丹碧之华叶骈植与山升降其缺者为崖峭岩窟水之中皆小石平布黄神之上揭水八十歩【揭音憇揭衣也】至初潭最奇丽殆不可状其畧若剖大瓮侧立千尺溪水即焉【即一本作积】黛蓄膏渟来若白虹沈沈无声【沈沈一本作沈之】有鱼数百尾方来防石下【元注云楚越之人数鱼以尾不以头也】南去又行百歩至第二潭石皆巍然临峻流若颏颔龂腭【维胡来切又古海切颐下也颔户感切龂鱼巾切齿根肉腭五各切口中肉】其下大石离列【离一本作杂】可坐饮食有鸟赤首乌翼大如鹄方东向立自是又南数里地皆一状树益壮石益瘦水鸣皆锵然又南一里至大冥之川山舒水缓有土田始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相迩而又有本其所以传言者益验神既居是民咸安焉以为有道死乃俎豆之为立祠后稍徙近乎民今祠在山隂溪水上元和八年五月十六日既归为记以启后之好游者
　　始得西山宴游记
　　自余为僇人【僇与戮同】居是州恒惴栗其隟也【隟与隙同】则施施而行【潘云施如字徐行貌又音怡】漫漫而游【漫莫半切】日与其徒上髙山入深林穷回溪幽泉怪石无逺不到到则披草而坐倾壶而醉醉则更相枕以卧【一本更有卧而梦三字】意有所极梦亦同趣觉而起起而归以为凡是州之山有异态者皆我有也而未始知西山之怪特今年九月二十八日因坐法华西亭望西山始指异之【指一本作抵】遂命仆【一夲更有人字】过湘江縁染溪【染一本作冉】斫榛莽焚茅茷【音吠符废切草叶盛貌亦作茇音跋】穷山之髙而止攀援而登箕踞而遨【踞音据蹲也前汉史注谓伸其两脚而坐其形似箕】则凡数州之土壤皆在袵席之下其髙下之势岈然洼然【童云岈火加切防岈山深之状潘云洼乌切深也】若垤若穴【垤徒结切蚁穴】尺寸千里攒蹙累积【攒徂丸切】莫得遯隐萦青缭白【缭音了绕也】外与天际四望如一然后知是山之特出不与培塿为类【培薄口切塿朗口切小冡】悠悠乎与颢气俱而莫得其涯洋洋乎与造物者游而不知其所穷引觞满酌頽然就醉不知日之入苍然暮色自逺而至至无所见而犹不欲归心凝形释与万化防合然后知吾向之未始游游于是乎始故为之文以志是岁元和四年也
　　钴鉧潭记
　　【潘云钴音古鉧诸韵无从母字集韵作防蒲补母朗二切并注云钴鉼温器】
　　钴鉧潭在西山西其始葢冉水自南奔注抵山石屈折东流其颠委势峻荡击益暴齧其涯故旁广而中深毕至石乃止流沫成轮然后徐行其清而平者且十亩有树环焉有泉悬焉其上有居者以予之亟游也【亟去吏切】一旦款门来告曰不胜官租私劵之委积既芟山而更居愿以潭上田财以缓祸【音茂交易也】予乐而如其言则崇其台延其槛行其泉于髙者坠之潭【者一本作而又一本者而字并存】有声潨然【潨徂宗切又音终小水入火水也】尤与中秋观月为宜于以见天之髙气之迥孰使予乐居夷而忘故土者非兹潭也欤
　　钴鉧潭西小丘记
　　得西山后八日寻山口西北道二百歩又得钴鉧潭西二十五歩当湍而浚者【而一本作之】为鱼梁梁之上有丘焉生竹树其石之突怒偃蹇负土而出争为奇壮者【肚一本作状】殆不可数其然相累而下者【音钦与嵚同山险也累伦追切】若牛马之饮于溪其冲然角列而上者若熊罴之登于山丘之小不能一亩可以笼而有之问其主曰唐氏之弃地货而不售问其价曰止四百余怜而售之李深源元克巳时同游皆大喜出自意外即更取器用铲刈秽草【铲音产潘云铲诸韵玉篇皆无此字义当作刬平也】伐去恶木烈火而焚之嘉木立美竹露奇石显由其中以望则山之髙云之浮溪之流鸟兽鱼之遨游【一本无鱼字】举熙熙然回巧献技以効兹丘之下枕席而卧则清泠之状与目谋瀯瀯之声与耳谋【童云瀯音营水囘也】悠然而虚者与神谋【一本有两悠字】渊然而静者与心谋不帀旬而得异地者二【帀一本作匝同】虽古好事之士或未能至焉噫以兹丘之胜致之沣镐鄠杜【镐户老切鄠音户汉上林苑地】则贵游之士【一本无之士字】争买者日増千金而愈不可得今弃是州也农夫渔父过而陋之贾四百【贾即价字】连岁不能售而我与深源克巳独喜得之是其果有遭乎书于石所以贺兹丘之遭也
　　至小丘西小石潭记
　　从小丘西行百二十歩隔篁竹闻水声如鸣佩环心乐之伐竹取道下见小潭水尤清洌泉石以为底近岸巻石底以出为坻为屿为嵁为岩【嵁五男苦男五感三切】青树翠蔓防络揺缀参差披拂潭中鱼可百许头皆若空游无所依【一云披拂潭中下视游鱼类若乗空】日光下澈影布石上怡然不动俶尔逺逝【俶昌六切】徃来翕忽似与游者相乐潭西南而望斗折蛇行明灭可见其岸势犬牙差互不可知其源坐潭上四面竹树环合寂寥无人凄神寒骨悄怆幽邃以其境过清不可久居乃记之而去同游者呉武陵龚古【龚一作袭】余弟宗□而从者崔氏二小生曰恕巳曰奉壹
　　袁家渴记【渴音褐】
　　由冉溪西南水行十里山水之可取者五莫若钴鉧潭由溪口而西陆行可取者八九莫若西山由朝阳岩东南水行至芜江可取者三莫若袁家渴皆永中幽丽其处也【永一本作水非】楚越之间方言谓水之反流者为渴音若衣褐之褐渴上与南馆髙嶂合下与百家濑合其中重洲小溪澄潭浅渚间厠曲折平者深黑峻者沸白舟行若穷忽又无际有小山出水中山皆美石【一本更有石字】上生青丛冬夏常蔚然其旁多岩洞其下多白砾【音厯小石也】其树多枫柟石楠楩槠樟柚【柟如占切楠音南楩毗连切槠音诸柚余救切】草则兰芷又有异卉类合欢而蔓生【合欢草名】轇轕水石【轇轕音交葛犹交加也】每风自四山而下振动大木掩苒众草纷红骇緑蓊葧香气【蓊乌功乌孔二切葧音勃】冲涛旋濑退贮谿谷揺飏葳蕤【潘云上音威下儒佳切葳蕤草木华盛貌】与时推移其大都如此余无以穷其状永之人未尝游焉余得之不敢专也出而传于世其地世主袁氏故以名焉
　　石渠记
　　自渴西南行不能百歩得石渠民桥其上有泉幽幽然其鸣乍大乍细渠之广或咫尺或倍尺其长可十许歩其流抵大石伏出其下逾石而徃有石昌蒲被之青藓环周又折西行旁陷岩石下北堕小潭潭幅员减百尺清深多鯈鱼【鯈置由切】又北曲行纡余睨若无穷然卒入于渴【音褐】其侧皆诡石怪木奇卉美箭可列坐而庥焉风揺其颠韵动崖谷视之既静其听始逺【一本作逹字】予从州牧得之揽去翳朽决疏土石既崇而焚既酾而盈【酾山宜切】惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日逾石得石小潭渠之美于是始穷也
　　石涧记
　　石渠之事既穷上由桥西北下土山之隂民又桥焉其水之大倍石渠三之【一本之下更有一字】亘石为底【一本无亘字】逹于两涯若床若堂若陈筵席若限阃奥水平布其上流若织文响若操琴掲跣而徃【揭音憇又上列切】折竹扫陈叶排腐木可罗胡床十八九居之交络之流触激之音皆在床下翠羽之木龙鳞之石均防其上古之人其有乐乎此耶后之来者有能追余之践履耶得意之日与石渠同由渴而来者先石渠后石涧由百家濑上而来者先石涧后石渠涧之可穷者皆出石城村东南其间可乐者数焉其上深山幽林逾峭险道狭不可穷也
　　小石城山记
　　自西山道口径北逾黄茅岭而下有二道其一西出寻之无所得其一少北而东不过四十丈土断而川分有积石横当其垠其上为睥睨梁欐之形【潘云睥普计切睨五计切字疑从土广韵引博雅埤堄女墙集韵城上垣杜预注左氏又作僻倪音义同欐音丽庄子梁丽可以冲城释文丽一音礼司马云小船也列子余音绕欐注屋栋】其旁出堡坞【堡音寳小城也坞乌古切小嶂也广韵云营居曰坞】有若门焉窥之正黒投以小石洞然有水声其响之激越良久乃巳环之可上望甚逺无土壤而生嘉树美箭益奇而坚其疏数偃仰类智者所施设也噫吾疑造物者之有无久矣及是愈以为诚有又怪其不为之于中州而列是夷狄更千百年不得一售其伎是固劳而无用神者傥不宜如是则其果无乎或曰以慰夫贤而辱于此者或曰其气之灵不为伟人而独为是物故楚之南少人而多石是二者余未信之
　　柳州东亭记
　　出州南谯门左行二十六歩有弃地在道南南值江西际垂杨传置【传音转驿也】东曰东馆其内草木猥奥有崖谷倾亚缺圮【都鄙切】豕得以为囿蛇得以为薮人莫能居至是始命披刜蠲疏【刜扶弗字弗二切】树以竹箭松柽桂桧柏杉【柽丑贞切河边小杨】易为堂亭峭为杠梁下上徊翔前出两翼冯空拒江【冯音凭】江化为湖众山横环嶛阔瀴湾【嶛音聊一本作崦淹掩二音瀴音婴水絶逺貌】当邑居之剧而忘乎人间斯亦奇矣乃取馆之北宇右辟之以为夕室取传置之东宇左辟之以为朝室又北辟之以为隂室作屋于北牖下以为阳室作斯亭于中以为中室朝室以夕居之夕室以朝居之中室日中而居之隂室以违温风焉阳室以违凄风焉若无寒暑也则朝夕复其号既成作石于中室书以告后之人庶勿坏元和十二年九月某日柳宗元记
　　柳州山水近治可游者记
　　古之州治在薄水南山石间今徙在水北直平四十里南北东西皆水汇【胡罪切水囘合】北有双山夹道崭然【崭徂咸仕咸二切髙也】曰背石山有支川东流入于浔水浔水因是北而东尽大壁下其壁曰龙壁其下多秀石可砚南絶水有山无麓广百寻髙五丈下上若一曰甑山山之南皆大山多奇又南且西曰驾鹤山壮耸环立古州治负焉有泉在坎下常盈而不流南有山正方而崇类屏者曰屏山其西曰四姥山【姥莫补切】皆独立不倚北流浔水濑下【流一本作沉】又西曰仙奕之山山之西可上其上有穴穴有屏有室有宇其宇下有流石成形如肺肝如茄房【茄古牙切藕茎也一本作茄房】或积于下如人如禽如器物甚众东西九十尺南北少半东登入小穴常有四尺【周礼注八尺曰寻倍寻曰常】则廓然甚大无窍正黒烛之髙仅见其宇皆流石怪状由屏南室中入小穴倍常而上始黑巳而大明为上室由上室而上有穴北出之乃临大野飞鸟皆视其背其始登者得石枰于上【枰薄明切博局】黒肌而赤脉十有八道可奕故以云其山多柽多槠【柽丑贞切槠音诸】多筼筜之竹【筼音云筜音当竹名】多橐吾其鸟多归【潘云杮将几切即子防】石鱼之山全石无大草木山小而髙其形如立鱼在多归西有穴类仙奕入其穴东出其西北灵泉在东趾下有麓环之泉大类毂雷鸣西奔二十尺有洄在石涧因伏无所见多緑青之鱼及石鲫多鯈雷山两崖皆东西雷水出焉蓄崖中曰雷塘能出云气作雷雨变见有光用俎鱼豆彘脩形糈【糈音所又音胥诸韵皆从禾音徒音土沛国呼稻曰】酒隂【一作隂酒】防则应在立鱼南其间多美山无名而深峨山在野中无麓峨水出焉东流入于浔水








　　柳河东集注巻二十九
　　钦定四库全书
　　柳河东集注巻三十
　　宋　童宗説张敦颐潘纬　音释
　　书
　　寄许京兆孟容书
　　宗元再拜五丈座前伏防赐书诲谕微悉重厚欣踊恍惚【上虚晃切与怳同下音彷拂总失意也】疑若梦寐捧书叩头悸不自定【悸其悸切心动也】伏念得罪来五年未尝有故旧大臣肯以书见及者何则罪谤交积羣疑当道诚可怪而畏也是以兀兀忘行尤负重忧残骸余防百病所集痞结伏积【潘云痞音鄙肠中结病又音圮痛也又音缶病也】不食自饱或时寒热水火互至内消肌骨【一本作肉】非独瘴疠为也【疠音利疾疫也】忽奉教命乃知幸为大君子所宥欲使膏肓沉没【肓音荒】复起为人夫何素望敢以及此宗元早岁与负罪者亲善始奇其能谓可以共立仁义裨教化过不自料懃懃勉励唯以中正信义为志以兴尧舜孔子之道利安元元为务不知愚陋不可力彊其素意如此也末路【一本下更有孤危字】厄塞臲兀【上倪结切下五忽切】事既壅隔【一本作凡事壅隔】狠忤贵近【忤音误迷也】狂疎缪戾蹈不测之辜羣言沸腾鬼神交怒加以素卑贱暴起领事人所不信射利求进者填门排户百不一得一旦快意更造怨讟【徒谷切】以此大罪之外诃万端【与诋同】旁午搆扇便为敌讐【便一本作尽】恊心同攻外连彊暴失职者以致其事此皆丈人所闻见不敢为他人道説怀不能巳复载简牍此人虽万被诛戮不足塞责而岂有赏哉今其党与幸获寛贷各得善地无公事【一本作无分毫事】坐食俸禄明德至渥也尚何敢更俟除弃废痼【一本无更字】以希望外之泽哉年少气鋭不识几微不知当不【一本作否】但欲一心直遂果陷刑法皆自所求取得之【一本无得之字】又何怪也宗元于众党人中罪状最甚神理降罚又不能即死【元和元年五月子厚母卢氏卒】犹对人言语求食自活迷不知耻日复一日然亦有大故自以得姓来二千五百年代为冡嗣今抱非常之罪居夷獠之乡【獠老二音】卑湿昏雾恐一曰填委沟壑旷坠先绪以是怛然痛恨心骨沸热【骨一本作肠】茕茕孤立未有子息荒陬中少士人女子【一本陬作隅一本无女子字潘云陬将侯切选魏都赋蛮陬夷落注陬落蛮夷之各居处也一名聚居为陬】无与为婚世亦不肯与罪人亲昵【人一本作大者字昵尼质切近也】以是嗣续之重不絶如缕每常春秋时飨孑立捧奠顾眄无后继者懔懔然欷歔惴惕【栗懔一本作栗栗一本作惸惸欷香衣切歔朽居切欷歔哀泣之声】恐此事便巳摧心伤骨若受锋刃此诚丈人所共悯惜也先墓【一有所字】在城南无异子弟为主独托村隣自谴逐来消息存亡不一至乡闾主守者固以益怠昼夜哀愤惧便毁伤松柏刍牧不禁以成大戾近世礼重拜扫今巳阙者四年矣每遇寒食则北向长号以首顿地想田野道路士女遍满皂庸丐皆得上父母丘墓马医夏畦之鬼无不受子孙追养者然此巳息望又何以云哉城西有数顷田树果数百株多先人手自封植今巳荒秽恐便斩伐无复爱惜家有赐书三千巻尚在善和里旧宅宅今巳三易主书存亡不可知皆付受所重常系心腑然无可为者立身一败万事瓦裂身残家破为世大僇【与戮同】复何敢更望大君子抚慰收防尚置人数中耶是以当食不知辛咸节适洗沐盥漱【盥贯管二音】动逾岁时一搔皮肤尘垢满爪诚忧恐悲伤无所告愬以至此也自古贤人才士秉志遵分被谤议【晏本无议字】不能自明者仅以百数故有无兄盗嫂【前汉直不疑人或毁之曰毋奈其善盗嫂何不疑曰我乃无兄】娶孤女云挝妇翁者【挝陟切棰也魏武帝令曰第五伯鱼三娶孤女人谓之挝妇翁】然赖当世豪杰分明辨别卒光史籍【一本作册】管仲遇盗升为功臣【礼记管仲遇盗取二人焉上以之为公臣】匡章被不孝之名孟子礼之【孟离娄下云】今巳无古人之实为而有诟【一本无为字一本诟上有其字诟许候切骂也】欲望世人之明巳不可得也直不疑买金以偿同舍刘寛下车归牛乡人【名见本传】此诚知疑似之不可辩非口舌所能胜也郑詹束缚于晋终以无死【国语晋文公伐郑得詹而归将烹之詹倨鼎耳而号公乃命弗杀】钟仪南音卒获返国【左传成公九年晋侯见钟仪曰郑人所献楚囚也使予之琴操南音云云晋侯重为之礼使归求成】叔向囚虏自期必免【左传襄公二十一年晋囚叔向叔向曰必祁大夫云云潘云向许两切晋大夫羊舌肹也字或作向】范痤骑危以生易死【史记魏世家赵使人谓魏王为我杀范痤吾献地王使捕之痤因上屋骑危谓使者曰有如痤死赵不与王地则奈何潘云痤才戈切危栋上也】蒯通据鼎耳为齐上客【蒯古怪切事见前汉史本传】张苍韩信伏斧锧【职日切鍖也】终取将相邹阳狱中以书自活贾生斥逐复召宣室倪寛摈死后至御史大夫董仲舒刘向下狱当诛为汉儒宗【事各见本传】此皆瓌伟博辩奇壮之士能自解脱今以恇怯淟涊【恇音匡怯也淟他殄切涊乃殄切垢浊也】下才末伎又婴恐惧痼病【一本作病痼】虽欲慷慨攘臂自同昔人愈疎阔矣贤者不得志于今必取贵于后古之著书者皆是也宗元近欲务此然力薄才劣【才一木作志】无异能解虽欲秉笔覼缕【潘云上当作覶力和切説文覶缕委曲也俗作覶非】神志荒耗前后遗忘【无放切】终不能成章徃时读书自以不至觝滞【一本觝作抵】今皆顽然无复省録每读古人一传数纸巳后则再三伸巻复观姓氏旋又废失假令万一除刑部囚籍复为士列【士一本作上】亦不堪当世用矣伏惟兴哀于无用之地垂德于不报之所但以通家宗祀为念【一本通字上有存字】有可动心者操之勿失【一本更有虽字】不敢望归扫茔域退托先人之庐以尽余齿姑遂少北益轻瘴疠就婚娶求嗣有可付托即冥然长辞如得甘寝【甘与酣同出庄子】无复恨矣书辞繁委无以自道然即文以求其志君子固得其肺肝焉无任恳恋之至【恳恋一本作恳恳】不宣宗元再拜
　　与杨京兆凭书【一云名浚字敬之】
　　月日宗元再拜献书丈人座前役人胡要返命奉教诲庄厉感发铺陈广大上言推延贤隽之道难于今之世次及文章末以愚防剥防顿悴无以守宗族复田畞为念【畞即畒字】忧悯备极不惟其亲宻故旧是与复有【一本作是乃为若】公言显赏许其素尚而激其忠诚者【一本许作取一本忠作中】用是踊跃敬惧类向时所被简牍万万有加焉故敢悉其愚以献左右大凡荐举之道古人之所谓难者其难非茍一而巳矣知之难言之难听信之难夫人有有之而耻言之者有有之而乐言之者有无之而工言之者有无之而不言似有之者有之而耻言之者上也虽舜犹难知之孔子亦曰失之子羽下斯而言知而不失者妄矣有之而言之者次也德如汉光武冯衍不用才如王景略【王猛字景略】以尹纬为令史是皆终日号鸣大咤【陟驾切叹也】而卒莫之省无之而工言者贼也赵括得以代亷颇【颇普何切】马谡得以惑孔明【谡所六切】今之若此类者不乏于世将相大臣闻其言而必能辨之者亦妄矣无之而不言者土木类也周仁以重臣为二千石【前汉本传】许靖以人誉而致位三公【三国蜀志】近世尤好此类以为长者最得荐宠夫言朴愚无害者其于田野乡闾为匹夫虽称为长者可也自抱关击柝以徃则必敬其事愈上则及物者愈大何事无用之朴哉今之言曰某子长者可以为大官类非古之所谓长者也则必土木而巳矣夫捧土揭木而致之岩廊之上防以绂冕翼以徒【一本此下有而字】趋走其左右岂有补于万民之劳苦哉圣人之道不益于世用【一本不字下有尽字】凡以此也故曰知之难孔子曰仁者其言也讱孟子病未同而言然则彼未吾信而吾告之以士必有三间是将曰彼诚知士欤知文欤疑之而未重一间也又曰彼无乃私好欤交以利欤二间也又曰彼不足我而惎我哉【惎渠记切説文毒也】兹咈吾事三间也畏是而不言故曰言之难言而有是患故曰听信之难唯明者为能得其所以荐【一本又有得其所以言一句】得其所以听一不至则不可冀矣然而君子不以言听之难而不务取士士理之本也茍有司之不吾信吾知之不舍其必有信吾者矣茍知之虽无有司而士可以显则吾一旦操用人之柄其必有施矣故公卿之大任莫若索士士不预备而熟讲之卒然君有问焉幸相有咨焉有司有求焉其无所以应之则大臣之道或阙故不可惮烦今之世言士者先文章文章士之末也然立言存乎其中即末而操其本可十七八未易忽也自古文士之多莫如今今之后生为文希屈马者可得数人【屈其勿切】希王褒刘向之徒者又可得十人至陆机潘岳之比累累相望若皆为之不巳则文章之大盛古未有也后代乃可知之今之俗耳庸目无所取信杰然特异者乃见此耳丈人以文律通流当世叔仲鼎列【唐登科记大厯九年杨凭中进士十三年杨凝中进士十二年杨凌中进士皆有名时号三杨】天下号为文章家今又生敬之【凌子敬之字茂孝尝为华山赋韩愈称之中元和二年进士】敬之希屈马者之一也天下方理平今之文士咸能先理理不一断于古书老生直趋尧舜大道【大一本作之】孔氏之志明而出之又古之所难有也然则文章未必为士之末独采取何如耳宗元自小学为文章中间幸聨得甲乙科第至尚书郎专百官奏章然未能究知为文之道自贬官来无事读百家书上下驰骋乃少得知文章利病去年呉武陵来美其齿少才气壮健可以兴西汉之文章日与之言因为之出数十篇书庶几铿锵陶冶时时得见古人情状然彼古人亦人耳夫何逺哉凡人可以言古不可以言今桓谭亦云亲见扬子云容貌不能动人安肯传其书诚使博如庄周哀如屈原奥如孟轲壮如李斯峻如马迁富如相如明如贾谊专如扬雄犹为今之人【一本此下有笑字】则世之髙者至少矣由此观之古之人未必不薄于当世而荣于后世也若呉子之文非文人无以知之独恐世人之才髙者不肯久学无以尽训诂风雅之道以为一世甚盛若宗元者才力缺败不能逺骋髙厉与诸生摩九霄抚四海夸耀于后之人矣何也凡为文以神志为主自遭责逐继以大故荒乱耗竭又常积忧恐神志少矣所读书随义遗忘一二年来痞气尤甚加以众疾动作不常眊眊然骚扰【眊音冒目少精】内生霾雾填拥惨沮虽有意穷文章而病夺其志矣每闻人大言则蹶气震怖【普故切】抚心按胆不能自止又永州多火灾【晏本无又字】五年之间四为天火所迫徒跣走出坏墙穴牖仅免燔灼书籍散乱毁裂不知所徃一遇火恐累日茫洋不能出言又安能尽意于笔砚【一本意作志】矻矻自苦以伤危败之魂哉【童云矻丘八切坚也潘云口骨切劳极貌又健作貌】中心之悃愊郁结【悃口本切诚也愊平力切致宻也】具载所献许京兆丈人书不能重烦于陈列凡人之黜弃皆望望思得效用而宗元独以无有是念自以罪大不可解才质无所入茍焉以叙忧栗为幸敢有他志伏以先君禀孝德秉直道髙于天下仕再登朝至六品官宗元无似亦尝再登朝至六品矣何以堪此且柳氏号为大族五六从以来【从才用切】无为朝士者岂愚防独出数百人右哉以是自忖官巳过矣宠巳厚矣夫知足与知止异宗元知足矣若便止不受禄位亦所未能今复得好官犹不辞让何也以人望人尚足自进如其不至则故无憾进取之志息矣身世孑然无可以为家虽甚崇宠之孰与为荣独恨不幸获托姻好而早凋落【子厚娶杨凝女贞元十五年卒】寡居十余年尝有壹男子然无一日之命【谓杨氏尝孕而不肓也晏本无上一字】至今无以托嗣续恨痛常在心目孟子称不孝有三无后为大今之汲汲于世者唯惧此而巳矣天若不弃先君之德使有后嗣【一本作】或者犹望延夀命以及大宥得归乡闾立家室则子道毕矣过是而犹竞于宠利者天厌之天厌之丈人旦夕归朝廷复为大僚伏惟以此为念流涕顿颡布之座右【一本作下】不胜感激之至宗元再拜
　　与裴埙书【裴垤之弟】
　　应叔十四兄足下比得书示勤勤不以仆罪过为大故有动止相悯者仆望巳矣世所共弃唯应叔辈一二公独未耳仆之罪在年少好事进而不能止俦辈恨怒以先得官又不幸早尝与游者居权衡之地十荐贤幸乃一售【音夀】不得者诪张排根【根一本作恨诪音辀根胡垠切挽也唐裴度传为奸检根柳】仆可出而辩之哉性又倨野不能摧折以故名益恶势益险有喙有耳者相邮传作丑语【一本下有耳字】不知其卒云何中心之愆尤若此而巳既受禁锢【古慕切】而不能即死者以为久当自明今亦久矣而嗔骂者尚不肯巳【嗔称人切恚也字本从言】坚然相白者无数人圣上日兴太平之理不贡不王者悉以诛讨而制度大立长使仆辈为匪人耶其终无以见明而不得击壤鼓腹乐尧舜之道耶且天下熙熙而独呻吟者四五人何其优裕者博而局束者寡其为不一征也何哉大和蒸物燕谷不被其煦一邹子尚能耻之【煦吁句切邹衍事】今若应叔辈知我岂下邹子哉然而不耻者何也河北之师当巳平奚虏闻吉语矣【宪宗时伐镇冀王承宗承宗本契丹部落故曰奚虏】然若仆者承大庆之后必有殊泽流言飞文之罪【出刘向传云】或者其可以巳乎幸致数百里之北使天下之人不谓仆为明时异物死不恨矣金川考绩巳久独薎然不迁者何耶十二兄宜当更转右职十四兄尝得数书无恙【一本无尝得字恙余亮切忧也】兄顾惟仆之穷途得无意乎比当大寒人愈平和惟楚南极海冥所不统炎昏多疾气力益劣昧昧然人事百不记一舍忧栗则怠而睡耳偶书如此不宣宗元再拜
　　与萧翰林俛书
　　思谦兄足下昨祁县王师范过永州为仆言得张左司书道思谦蹇然有当官之心乃诚助太平者也仆闻之喜甚然微王生之説仆岂不素知耶所喜者耳与心叶果于不谬焉尔仆不幸向者进当臲不安之势【臲倪结切五忽切】平居闭门口舌无数况又有久与游者乃岌岌而操其间【操其间一本作造其门哉岌逆及切不安貌】其求进而退者皆聚为仇怨造作粉饰蔓延益肆非的然昭晰自断于内则孰能了仆于冥冥之间哉然仆当时年三十三甚少自御史里行得礼部员外郎超取显美欲免世之求进者怪怒媢嫉其可得乎凡人皆欲自逹仆先得显处才不能逾同列名不能压当世【名一本作声】世之怒仆宜也与罪人交十年官又以是进辱在附防圣朝大贬黜甚薄不能塞众人之怒谤语转移嚣嚣嗷嗷【嚣虚骄五髙二切】渐成怪民饰智求仕者更言仆以悦讐人之心【言一本作詈】日为新奇务相喜可自以速援引之路而仆辈坐益困辱万罪横生【横尸孟切不顺理也】不知其端伏自思念过大恩甚乃以致此悲夫人生少得六七十者今巳三十七矣长来觉日月益促岁岁更甚大都不过数十寒暑则无此身矣是非荣辱又何足道云云不巳秪益为罪兄知之勿为他人言也居蛮夷中久惯习炎毒昏眊重膇【重直陇切膇驰伪切不轻健也一曰足肿】意以为常忽遇北风晨起薄寒中体则肌革惨懔【潘云惨七感切懔来感切隂寒貌惨一本作瘆所锦切懔力锦切病寒也】毛发萧条瞿然注视【瞿九遇切心惊貌】怵惕以为异候意绪殆非中国人楚越间声音特异鴂舌啅噪【童云鴂音决説文鴂鴂或从佳啅音卓】今听之怡然不怪巳与为类矣家生小童皆自然哓哓【馨么切】昼夜满耳闻北人言则啼呼走匿虽病夫亦怛然骇之出门见适州闾市井者其十有八九杖而后兴自料居此尚复几何岂可更不知止言説长短重为一世非笑哉读周易困卦至有言不信尚口乃穷也徃复益喜曰嗟乎余虽家置一喙以自称道诟益甚耳用是更乐瘖黙【瘖余金切不能言也】思与木石为徒不复致意今天子兴教化定邪正海内皆欣欣怡愉而仆与四五子者独沦陷如此岂非命欤命乃天也非云云者所制余又何恨独喜思谦之徒遭时言道道之行物得其利仆诚有罪然岂不在一物之数耶身被之目覩之足矣何必攘袂用力而矜自我出耶果矜之又非道也事诚如此然居理平之世终身为顽人之类犹有少耻未能尽忘傥因贼平庆赏之际得以见白使受天泽余润虽朽枿败腐【枿牙割牙结二切伐木余也】不能生植犹足蒸出芝菌以为瑞物【菌九陨切】一释废锢移数县之地则世必曰罪稍解矣然后收召魂魄买土一为耕甿【一本作防潘本作云澄延切一家之居也集韵亦作防壥防无此字】朝夕謌謡使成文章庶木铎者采取献之法宫増圣唐大雅之什虽不得位亦不虚为太平之人矣此在望外然终欲为兄一言焉宗元再拜
　　与李翰林建书【李逊之弟】
　　杓直【杓卑遥切李建字杓直】足下州传遽至【传音篆】得足下书又于梦得处得足下前次一书意皆勤厚庄周言逃蓬藋者【藋徒吊切】闻人足音则跫然喜【潘云跫按庄子音义巨恭曲恭曲勇三切悚也又苦江祛局二切喜视又官韵音胷义人行声】仆在蛮夷中比得足下二书及致药饵喜复何言仆自去年八月来痞疾稍巳徃时间一二日作今一月乃二三作用南人防榔余甘破决壅隔大过【隔一本作塞字】隂邪虽败巳伤正气行则膝颤【音战寒动也】坐则髀痹【髀部礼切股骨也痹卑利切】所欲者补气丰血强筋骨辅心力有与此宜者更致数物得良方偕至益善永州于楚为最南状与越相类仆闷即出游游复多恐渉野则有蝮虺大蜂【蝮芳六切蛇出南方虺许鬼切蛇也】仰空视地寸歩劳倦近水即畏射工沙虱【潘云即蜮也如鳖三足名射工一名水弩含沙射人影则肌疮如疥亦名短狐】含怒窃发中人形影动成疮痏【童云痏荣美切疮也】时到幽树好石暂得一笑巳复不乐何者譬如囚拘圜土一遇和景负墙搔摩伸展支体当此之时亦以为适然顾地窥天不过寻丈终不得出岂复能久为舒畅哉明时百姓皆获欢乐仆士人颇识古今理道独怆怆如此【怆楚亮切】诚不足为理世下执事至比愚夫愚妇又不可得窃自悼也仆曩时所犯足下适在禁中备观本末不复一一言之今仆癃残顽鄙不死幸甚茍为尧人不必立事程功唯欲为量移官差轻罪累即便耕田艺麻取老农女为妻生男育孙以供力役时时作文以咏太平摧伤之余气力可想假令病尽巳身复壮悠悠人世【一本下有越字】不过为三十年客耳前过三十七年与瞬息无异复所得者其不足把翫亦巳审矣杓直以为诚然乎仆近求得经史诸子数百巻尝候战悸稍定时即伏读颇见圣人用心贤士君子立志之分著书亦数十篇心病言少次第不足逺寄但用自释贫者士之常今仆虽羸馁亦甘如饴矣足下言巳白常州煦仆【煦吁句呉羽二切】仆岂敢众人待常州耶若即人【一本即作众字】即不复煦仆矣然常州未尝有书遗仆仆安敢先焉裴应叔萧思谦【裴埙萧俛也】仆各有书足下求取观之相戒勿示人敦诗【崔羣字】在近地简人事今不能致书足下黙以此书见之勉尽志虑辅成一王之法以宥罪戾不悉某白
　　与顾十郎书【一本作顾十一郎】
　　四月五日门生守永州司马员外置同正员柳宗元谨致书十郎执事凡号门生而不知恩之所自者非人也缨冠束袵而趋以进者【袵音稔衣襟也潘本作衽】咸曰我知恩知恩则恶乎辨然而辨之亦非难也大底【一本作抵字】当隆赫柄用而蜂附蚁合喣喣趄趄【喣吁句切趄千余切】便僻匍匐【便毗连切】以非乎人而售乎巳若是者一旦势异则电灭飚逝不为门下用矣其或少知耻惧恐世人之非巳也则矫于中以貌于外其实亦莫能至焉然则当其时而确固自守蓄力秉志不为向者之态则于势之异也固有望焉大凡以文出门下由庶士而登司徒者七十有九人【贞元九年十年顾少连以礼部侍郎知贡举取进士六十人诸科十九人此书想与少连之子】执事试追状其态则果能効用者出矣然而中间招众口飞语哗然诪张者岂他人耶夫固出自门下赖中山刘禹锡等遑遑惕忧无日不在信臣之门以务白大德顺宗时显増荣諡扬于天官敷于天下以为亲戚门生光宠不意璅璅者复以病执事【童云璅音鎻今按文云不意璅璅者即合音璅碎也晋书习凿齿传璅璅常流碌碌凡士柳文用此】此诚私心痛之堙郁汹涌不知所发常以自憾在朝不能有奇节宏议以立于当世卒就废逐居穷厄又不能著书断徃古明圣法以致无穷之名进退无以异于众人不克显明门下得士之大今抱德厚蓄愤悱思有以効于前者则既乖缪于时离散摈抑而无所施用长为孤囚不能自明恐执事终以不知其始偃蹇退匿者将以有为也犹流于向时求进者之言而下情无以通盛德无以酬用为大恨固常不欲言之今惧老死瘴土【一本下冇中字】而他人无以辨其志故为执事一出之古之人耻躬之不逮傥或万万有一可冀【潘本作几几利切与冀通】复得处人间则斯言几乎践矣因言感激浪然出涕【泿音郎】书不能既【一本作就】宗元谨再拜








　　柳河东集注巻三十
　　钦定四库全书
　　柳河东集注巻三十一
　　宋　童宗説张敦颐潘纬　音释
　　书
　　与韩愈论史官书【元和九年作】
　　正月二十一日某顿首十八丈退之侍者前获书言史事云具与刘秀才书及今乃见书藳私心甚不喜与退之徃年言史事甚大谬若书中言退之不宜一日在馆下安有探宰相意以为茍以史荣一韩退之耶若果尔退之岂宜虚受宰相荣巳而冒居馆下近宻地食奉养役使掌固【固一本作故字】利纸笔为私书取以供子弟费古之志于道者不若是【一本之下有有字一本不下有宜字】且退之以为纪録者有刑祸避不肯就尤非也史以名为褒贬犹且恐惧不敢为设使退之为御史中丞大夫其褒贬成败人愈益显其宜恐惧尤大也则又将扬扬入台府美食安坐行呼唱于朝廷而巳耶在御史犹尔设使退之为宰相生杀出入升黜天下士其敌益众则又将扬扬入政事堂美食安坐行呼唱于内庭外衢而巳耶何以异不为史而荣其号利其禄者也又言不有人祸则有天刑【则一本作必字】若以罪夫前古之为史者然亦甚惑凡居其位思直其道道茍直虽死不可囘也如囘之莫若亟去其位孔子之困于鲁衞陈宋蔡齐楚者其时暗诸侯不能以也【以一本作行字】其不遇而死不以作春秋故也当其时虽不作春秋孔子犹不遇而死也若周公史佚虽纪言书事犹遇且显也又不得以春秋为孔子累范晔悖乱虽不为史其族亦赤【范晔作后汉书以谋反伏诛】司马迁触天子喜怒【司马迁作史记迁言李陵武帝以迁欲沮贰师下之蚕室】班固不检下【班固作前汉书固仆骂洛阳令种竞竞怒以事捕固死狱中】崔浩沽其直以鬬暴虏【崔浩作魏史立碑以彰直笔众怒潜于魏大武帝以为暴扬国恶帝怒遂族诛浩等】皆非中道左丘明以疾盲出于不幸子夏不为史亦盲不可以是为戒其余皆不出此是退之宜守中道不忘其直无以他事自恐退之之恐唯在不直不得中道刑祸非所恐也凡言二百年文武事多有诫如此者【一本诫作诚字】今退之曰我一人也何能明则同职者又所云若是后来继今者又所云若是人人皆曰我一人则卒谁能纪传之耶如退之但以所闻知孜孜不敢怠同职者后来继今者亦各以所闻知孜孜不敢怠则庶几不坠使卒有明也不然徒信人言语每每异辞日以滋久则所云磊磊轩天地者【磊鲁猥切潘云轩作掀音轩举也】决必沉没且乱杂无可考非有志者所忍恣也果有志岂当待人督责迫蹙然后为官守耶又凡鬼神事眇茫荒惑无可准明者所不道退之之智而犹惧于此今学如退之辞如退之好言论如退之慷慨自为正直行行焉如退之【言一本作议行胡浪切】犹所云若是则唐之史述其卒无可托乎明天子贤宰相得史才如此而又不果甚可痛哉退之宜更思可为速为果卒以为恐惧不敢则一日可引去又何以云行且谋也今当为而不为又诱馆中他人及后生者此大惑巳不勉巳而欲勉人难矣哉
　　与史官韩愈致段秀实太尉逸事书
　　退之馆下前者书进退之力史事奉答诚中吾病若疑不得实未即籍者诚皆是也退之平生不以不信见遇窃自冠【古玩切】好游边上问故老卒吏得段太尉事最详今所趋走州刺史崔公【永州刺史崔能】时赐言事又具得太尉实迹参校备具太尉大节古固无有然人以为偶一奋遂名无穷今大不然太尉自有难在军中其处心未尝亏侧其莅事无一不可纪防在下名未逹以故不闻非直以一时取笏为谅也史迁死退之复以史道在职宜不茍过日时昔与退之期为史志甚壮今孤囚废锢连遭瘴厉羸顿朝夕就死无能为也第不能竟其业若太尉者宜使勿坠太史迁言荆轲征夏无且【且即余切史记荆轲赞曰始公孙季功董生与夏无且防具知其事为余道之如是】言大将军征苏建【史记衞将军传苏建语余曰云云】言留侯征画容貌【史记张良赞见其图状貌如妇人好女】今孤囚贱辱虽不及无且建等然比画工传容貌尚差胜春秋传所谓传信传着【谷梁庄公七年春秋着以传着疑以传疑】虽孔子亦犹是也窃自以为信且着其逸事有状
　　与吕恭书【一本作与吕恭论墓中石书书在答呉武陵非国语书后】
　　宗元白元生至得弟书甚善诸所称道具之元生又持部中庐墓父者所得石书模其文示余云若将闻于上余故恐而疑焉仆蚤好观古书家所蓄晋魏时尺牍甚具又二十年来徧观长安贵人好事者所蓄殆无遗焉以是善知书虽未尝见名氏【一本此下更有亦字】望而识其时也又文章之形状古今特异弟之精敏通逹夫岂不究于此今视石文署其年曰永嘉其书则今田野人所作也虽支离其字尤不能近古为其永字等颇效王氏变法皆永嘉所未有辞尤鄙近若今所谓律诗者晋时葢未尝为此声大谬妄矣又言植松乌擢之怪【擢一本作耀】而掘其土得石尤不经难信或者得无奸为之乎且古之言者藏也壤树之而君子以为议【礼记檀弓篇国子髙云】况庐而居者其足尚之哉圣人有制度有法令过则为辟【潘云四亦切邪也】故立大中者不尚异教人者欲其诚是故恶夫饰且伪也过制而不除防宜庐于庭而矫于墓者大中之罪人也况又出怪物诡神道以奸大法【奸音干犯也】而因以为利乎夫伪孝以奸利诚仁者不忍擿过恐伤于教也然使伪可为而利可冒则教益坏若然者勿与知焉可也伏而不出之可也以大夫之政良而吾子赞焉【恭尝以监察御史参江南西道军事时韦丹为观察使】固无阙遗矣作东郛改市去比竹茨草之室而垍土大木【垍巨至切坚土】陶甄梓匠之工备孽火不得作化惰窳之俗【潘云惰徒果切窳以主切窳惰也恶也史记以故啙窳注啙窳茍且懒惰之谓】絶偷浮之源而条桑浴种深耕易耨之力用寛徭啬货均赋之政起其道美矣于斯也虑善善之过而莫之省诚慤之道少损故敢私言之夫以淮济之清有玷焉若秋豪固不为病然而万一离娄子眇然睨之不若无者之快也想黙已其事母出所置书幸甚宗元白
　　答刘禹锡天论书
　　宗元白发书得天论三篇以仆所为天説为未究欲毕其言始得之大喜谓有以开明吾志虑【一本无明字】及详读五六日求其所以异吾説卒不可得其归要曰非天预乎人也凡子之论乃吾天説传疏耳无异道焉谆谆佐吾言而曰有以异不识何以为异也子之所以为异者岂不以赞天之能生植也欤夫天之能生植久矣不待赞而显且子以天之生植【一本更有为天耶三字】为人耶抑自生而植乎若以为为人则吾愈不识也若果以为自生而植则彼自生而植耳何以异夫果蓏之自为果蓏痈痔之自为痈痔草木之自为草木耶是非为虫谋明矣犹天之不谋乎人也【乎一本作于字】彼不我谋而我何为务胜之耶子所谓交胜者若天恒为恶人恒为善【一本若字下有知字】人胜天则善者行是又过德乎人过罪乎天也又曰天之能者生植也人之能者法制也【禹锡天论云天之道在生植其用在强弱人之道在法制其用在是非有全篇见附録】是判天与人为四而言之者也余则曰生植与灾荒皆天也法制与悖乱皆人也二之而巳其事各行不相预而凶丰理乱出焉究之矣凡子之辞枝叶甚美而根不直取以遂焉又子之喻乎旅者皆人也【一本又字下有曰字】而一曰天胜焉一曰人胜焉何哉莽苍之先者力胜也邑郛之先者智胜也虞芮力穷也匡宋智穷也是非存亾皆未见其可以喻乎天者若子之説要以乱为天理理为人理耶谬矣若操舟之言人与天者愚民恒説耳幽厉之云为上帝者为所归怨之辞尔【一本为作无字】皆不足喻乎道【一本无皆字】子其熟之无羡言侈论【羡余靣切余也】以益其枝叶姑务本之为得不亦裕乎独所谓无形为无常形者甚善宗元白
　　与刘禹锡论周易九六説书
　　见与董生论周易九六义取老而变以为毕中和承一行僧得此説【行下孟切】异孔颖逹疏而以为新奇彼毕子董子何肤末于学而遽云云也都不知一行僧承韩氏孔氏説【韩康伯孔颖逹】而果以为新奇不亦可笑矣哉韩氏注干之防二百一十有六曰干一爻三十有六防则是取其过揲四分而九也坤之防一百四十有四曰坤一爻二十四防则是取其过揲四分而六也孔颖逹等作正义论云九六有二义其一者曰阳得兼隂隂不得兼阳其二者曰老阳数九老隂数六二者皆变用周易以变者占郑注易亦称以变者占故云九六也所以老阳九老隂六者九过揲得老阳六过揲得老隂此具在正义干篇中周简子之説亦若此而又详备何毕子董子之不眎其书而妄以口承之也君子之学将有以异也必先究穷其书究穷而不得焉乃可以立而正也今二子尚未能读韩氏注孔氏正义是见其道听途説者又何能知所谓易者哉足下取二家言观之则见毕子董子肤末于学而遽云云也足下所为书非元凯兼三易者则诺若曰孰与颖逹着则此説乃颖逹説也非一行僧毕子董子能有异者也【一本异字下有説字】无乃即其谬而承之者欤观足下出入筮数考校左氏今之世罕有如足下求易之悉者也然务先穷昔人书有不可者而后革之则大善谨之勿遽宗元白
　　答元饶州论春秋书【未详其人】
　　辱复书教以报张生书及答衢州书言春秋此诚世所希闻兄之学为不负孔氏矣徃年曾记裴封叔宅闻兄与裴太常言晋人及姜戎败秦师于殽一义【事在僖公三十三年】尝讽习之又闻韩宣英及亡友吕和叔辈言他义【韩宣英名晔吕和叔名温一本亡友在韩宣英上者误】知春秋之道久隐而近乃出焉京中于韩安平处【韩泰字安平】始得微指和叔处始见集注恒愿扫于陆先生之门【陆质一名淳尝着春秋微指二篇集注二篇春秋辨疑七篇】及先生为给事中与宗元入尚书同日居又与先生同巷始得执弟子礼未及讲讨防先生病时闻要论尝以易教诲见宠不幸先生疾弥甚宗元又出邵州乃大乖谬不克卒业复于亾友凌生处【凌凖字宗一】尽得宗指辨疑集注等一通伏而读之于纪侯大去其国【事见庄公四年】见圣人之道与尧舜合不唯文王周公之志独取其法耳于夫人姜氏防齐侯于禚【童云禚诸若切齐地名也事在庄公二年】见圣人立孝经之大端所以明其分也于楚人杀陈夏征舒丁亥楚子入陈纳公孙宁仪行父于陈【事在宣公十一年】见圣人褒贬与夺唯当之所在所谓瑕瑜不掩也反覆甚喜若吾生前距此数十年则不得是学矣今适后之不为不遇也兄书中所陈皆孔氏大趣无得逾焉其言书荀息贬立卓之意也【事在僖公十年】顷尝怪荀息奉君之邪心以立嬖子不务正义弃重耳于外而专其宠孔子同于仇牧孔父为之辞【仇牧事见威公二年孔父事见庄公十二年】今兄言贬息大善息固当贬也然则春秋与仇孔辞不异仇孔亦有贬欤宗元尝着非国语六十余篇其一篇为息发也今録以徃可如愚之所谓者乎微指中明郑人来渝平【事在隐公六年】量力而退告而后絶固先同后异者也今检此前无与郑同之文后无与郑异之据独疑此一义理甚精而事有不合兄亦当指而教焉徃年又闻和叔言兄论楚商臣一义【事在文公元年】虽啖赵陆氏皆所未及【啖音淡啖助赵匡陆质也】请具録当疏微指下以传末学萧张前书亦请见及至之日勒为一巻以垂将来宗元始至是州作陆先生墓表今以奉献与宣英读之春秋之道如日月不可赞也若赞焉必同于孔跖优劣之説故直举其一二不宣宗元再拜
　　答呉武陵论非国语书
　　濮阳呉君足下仆之为文久矣然心少之不务也以为是特博奕之雄耳故在长安时不以是取名誉意欲施之事实以辅时及物为道自为罪人舍恐惧则闲无事故聊复为之然而辅时及物之道不可陈于今则宜垂于后言而不文则泥【乃计切】然则文者固不可少耶拘囚以来无所发明防覆幽独防足下至然后有助我之道一观其文心朗目舒炯若深井之下仰视白日之正中也足下以超轶如此之才【轶音逸】每以师道命仆仆滋不敢仆每为一书足下必大光耀以明之固又非仆之所安处也若非国语之説仆病之久尝难言于世俗今因其闲也而书之恒恐后世之知言者用是诟病【诟古候切】狐疑犹豫伏而不出累月方示足下足下乃以为当仆然后敢自是也吕道州善言道【道州刺史吕温】亦若吾子之言意者斯文殆可取乎夫为一书务富文采不顾事实而益之以诬怪张之以阔诞以炳然诱后生而终之以僻是犹用文锦覆防穽也不明而出之则颠者众矣仆故为之标表以告夫游乎中道者焉仆无闻而甚陋又在黜辱居泥涂若螾蛭然【螾与蚓同蛭音质】虽鸣其声音谁为听之独赖世之知言者为凖【一本更有其字】不知言而罪我者吾不有也仆又安敢期如汉时列官以立学故为天下笑耶是足下之爱我厚始言之也前一通如来言以污箧牍此在明圣人之道微足下仆又何托焉不悉宗元白
　　与吕道州温论非国语书【温字化光一字和叔】
　　四月三日宗元白化光足下近世之言理道者众矣率由大中而出者咸无焉其言本儒术则迂回茫洋而不知其适其或切于事则苛峭刻覈不能从容卒泥乎大道【泥乃计切】甚者好怪而妄言推天引神以为灵奇恍惚若化而终不可逐故道不明于天下而学者之至少也吾自得友君子而后知中庸之门户阶室渐染砥砺【渐将廉切】几乎道真然而常欲立言垂文则恐而不敢今动作悖谬以为僇于世身编夷人名列囚籍以道之穷也而施乎事者无日故乃挽引强为小书以志乎中之所得焉尝读国语病其文胜而言尨好诡以反伦其道舛逆而学者以其文也咸嗜悦焉伏膺呻吟者至比六经则溺其文必信其实是圣人之道翳也余勇不自制以当后世之讪怒辄乃黜其不臧救世之谬【救一本作究】凡为六十七篇命之曰非国语既就累日怏怏然不喜【怏于亮于两二切】以道之难明而习俗之不可变也如其知我者果谁欤凡今之及道者果可知也巳后之来者则吾未之见其可忽耶故思欲尽其瑕纇【卢对切】以别白中正度成吾书者非化光而谁辄令徃一通惟少留视役虑以卒相之也徃时致用作孟子评【李景俭字致用】有韦词者告余曰吾以致用书示路子路子曰善则善矣然昔之为书者岂若是摭前人耶【摭之石切拾也】韦子贤斯言也余曰致用之志以明道也非以摭孟子葢求诸中而表乎世焉尔今余为是书非左氏尤甚若二子者固世之好言者也而犹出乎是况不及是者滋众则余之望乎世者愈狭矣卒如之何茍不悖于圣道而有以启明者之虑则用是罪余者虽累百世滋不憾而恧焉【恧女六切慙也】于化光何如哉激乎中必厉乎外想不思而得也宗元白
　　与友人论文书
　　古今号文章为难足下知其所以难乎非谓比兴之不足恢拓之不逺钻砺之不工颇纇之不除也【颇普禾切偏也】得之为难知之愈难耳茍或得其高朗【一夲作明字】探其深赜虽有芜败则为日月之蚀也大圭之瑕也曷足伤其明黜其寳哉且自孔氏以来兹道大阐家脩人励刓精竭虑者几千人矣【刓五官切】其间耗废简札役用心神者其可数乎登文章之箓波及后代越不过数十人耳其余谁不欲争裂绮绣互攀日月髙视于万物之中雄峙于百代之下乎率皆纵臾而不克【童云纵子勇切臾音勇纵臾奬励也出前汉衡山王传】踯躅而不进力蹙势穷【防与蹙同子六切】吞志而没故曰得之为难嗟乎道之显晦幸不幸系焉谈之辨讷升降系焉鉴之颇正好恶系焉交之广狭屈伸系焉则彼卓然自得以奋其间者合乎否乎是未可知也而又荣古虐今者比肩叠迹大底【一本作扺字】生则不遇死而垂声者众焉扬雄没而法言大兴马迁生而史记未振彼之二才且犹若是况乎未甚闻著者哉【一本无着字】固有文不传于后祀声遂絶于天下者矣故曰知之愈难而为文之士亦多渔猎前作戕贼文史抉其意【抉二决古穴二切】抽其华置齿牙间遇事蠭起金声玉耀诳聋瞽之人徼一时之声【徼与侥同】虽终沦弃而其夺朱乱雅为害巳甚是其所以难也间闻足下欲观仆文章退发囊笥编其芜秽心悸气动交于胷中未知孰胜故久滞而不徃也今徃仆所着赋颂碑碣文记议论书序之文凡四十八篇合为一通想令治书苍头吟讽之也击辕拊缶必有所择顾鉴视何如耳【一本视字下有其字】还以一字示褒贬焉
　　柳河东集注巻三十一
　　钦定四库全书
　　柳河东集注巻三十二
　　宋　童宗説张敦颐潘纬　音释
　　书
　　答元饶州论政理书
　　奉书辱示以政理之説及刘梦得书徃复甚善类非今之长人者之志【长展两切】不惟充赋税养禄秩足巳而巳独以庶富且教为大任甚盛甚盛孔子曰吾与囘言终日不违如愚然则防者固难晓必劳申谕乃得悦服用是尚有一疑焉兄所言免贫病者而不益富者税此诚当也乗理政之后固非若此不可不幸乘政之后其可尔耶夫政之大莫若贿赂行而征赋乱茍然则贫者无赀以求于吏【赀即斯切货财也】所谓有贫之实而不得贫之名富者操其赢以市于吏【赢音盈冇余利也】则无富之名而有富之实贫者愈困饿死亡而莫之省富者愈恣横侈泰而无所忌兄若所遇如是则将信其故乎是不可惧挠人而终不问也固必问其实问其实则贫者固免而富者固増赋矣安得持一定之论哉若曰止免贫者而富者不问则侥幸者众皆挟重利以邀贫者犹若不免焉若曰检富者惧不得实而不可増焉则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免于捃拾以输县官【捃俱运切收也】其为不均大矣非唯此而巳必将服役而奴使之多与之田而取其半或乃取其一而收其二三主上思人之劳苦或减除其税则富者以户独免而贫者以受役卒输其二三与半焉是泽不下流而人无所告诉其为不安亦大矣夫如是不一定经界覈名实而姑重改作其可理乎夫富室贫之母也诚不可破坏然使其太幸而役于下则又不可兄云惧富人流为工商浮窳【窳以主切惰也】葢甚急而不均则有此耳若富者虽益赋而其实输当其十一犹足安其堵虽驱之不肯易也检之逾精则下逾巧诚如兄之言管子亦不欲以民产为征故有杀畜伐木之説今若非市井之征则舍其产而唯丁田之问推以诚质示以恩惠严责吏以法如所陈一社一村之制递以信相考安有不得其实不得其实则一社一村之制亦不可行矣是故乗政必须一定制而后兄之説乃得行焉防之所见及此而巳永州以僻隅少知人事兄之所代者谁耶理欤弊欤理则其説行矣若其也防之説其在可用之数乎因南人来重晓之其他皆善愚不足以议愿同梦得之云者兄通春秋取圣人大中之法以为理饶之理小也不足费其虑无所论刺故独举均赋之事以求徃复而除其惑焉不习吏职而强言之宜为长者所笑弄然不如是则无以来至当之言葢明而教之君子所以开后学也又闻兄之莅政三日举韩宣英以代巳【韩晔字宣英】宣英逹识多闻而习于事宜当贤者类举今负罪屏弃凡人不敢称道其善又况闻于大君以二千石荐之哉是乃希世拔俗果于直道斯古人之所难而兄行之宗元与宣英同罪皆世所背驰者也兄一举而德皆及焉祁大夫不见叔向【事见左传襄公二十一年】今而预知斯举下走之大过矣【一本作过大矣】书虽多言不足导意故止于此不宣宗元再拜
　　与崔饶州论石钟乳书【当依潘本饶作连字】
　　宗元白前以所致石钟乳非良闻子敬所饵与此类【崔简字子敬子厚姊夫】又闻子敬时愦闷动作【愦古对切心乱也】宜以为未得其粹美而为麄矿燥悍所中【矿古猛切铜铁墣石也惨七感切潘本惨作燥先到切干也】惧伤子敬醇懿仍习谬误故勤勤以云也再获书辞辱征引地理证验多过数百言以为土之所出乃良无不可者是将不然夫言土之出者固多良而少不可不谓其咸无不可也草木之生也依于土然即其类也而有居山之隂阳或近水或附石其性移焉又况钟乳直产于石石之精麤踈宻寻尺特异而穴之上下土之薄厚石之髙下不可知则其依而产者固不一性然由其精宻而出者则油然而清炯然而辉【炯户茗切光也】其窍滑以夷其肌廉以微食之使人荣华温柔其气宣流生胃通肠寿善康宁心平意舒其乐愉愉由其麤疎而下者则奔突结澁乍大乍小色如枯骨或类死灰淹顇不发【顇与悴同疾醉切】丛齿积纇重浊顽璞食之使人偃蹇壅郁泄火生风防喉痒肺【痒与痒同】幽关不聪心烦喜怒肝举气刚不能和平故君子慎焉取其色之美而不必唯土之信以求其至精凡为此也幸子敬饵之近不至于是故可止御也必若土之出无不可者则东南之竹箭虽旁歧揉曲皆可以贯犀革【犀革甲也】北山之木虽离奇液瞒【潘云离力尔切奇于绮切一读皆如字前汉轮囷离奇注委曲盘戾也液音亦瞒谟官切庄子作液樠亡言莫干莫半三切注液津液樠谓脂出樠樠然】空中立枯者皆可以梁百尺之观【古玩切】航千仞之渊冀之北土马之所生凡其大耳短脰【音豆项也】拘挛踠跌【挛闾縁切踠于院切屈也曲脚也趺待结切踢也仆也】薄蹄而曵者皆可以胜百钧驰千里雍之块璞【雍于用切州名】皆可以备砥砺徐之粪壤皆可以封大社荆之茅皆可以缩酒九江之元龟皆可以卜泗濵之石皆可以击考【并出禹贡】若是而不大谬者少矣其在人也则鲁之晨饮其羊【潘云饮于禁切饮之也鲁之贩羊有沈犹氏常朝饮其羊以诈市人】关毂而輠轮者【輠胡瓦胡果胡杲三切礼记轮人以其杖关毂而輠轮关穿也輠回转也】皆可以为师儒卢之沽名者皆可以为太医【扁鹊卢人也】西子之里恶而矉者皆可以当王侯【矉频賔二音蹙频也】山西之冒没轻儳【音谗】沓贪而忍者皆可以凿凶门制阃外【淮南子国有难君召将授之以钺凿凶门而出】山东之稚騃朴鄙力农桑啖枣栗者皆可以谋谟于庙堂之上【西汉中赞山东出相山西出将】若是则反伦悖道甚矣何以异于是物哉是故经中言丹砂者以类芙蓉而有光言当归者以类马尾蚕首言人参者以人形黄芩以腐肠【芩音琴其内皆烂故曰腐肠以字或作似者误】附子八角甘遂赤肤类不可悉数【所主切】若果土宜乃善则云生某所不当又云某者良也又经注曰始兴为上次乃广连则不必服正为始兴也今再三为言者唯欲得其英精以固子敬之寿非以知药石角技能也若以服饵不必利巳姑务胜人而夸辨博素不望此于子敬其不然明矣故毕其説宗元再拜
　　答周君巢书【一本巢字下有饵药久寿字】
　　奉二月九日书所以抚教甚具无以加焉丈人用文雅从知巳日以惇大府之政【君巢葢为幕府从事】甚适东西来者皆曰海上多君子周为倡焉【一本焉作首字】敢再拜称贺宗元以罪大摈废居小州与囚徒为朋行则若带纆索【潘本作徽纆纆宻北切索三股曰徽两股曰纆】处则若关桎梏【桎音质梏古毒切】彳亍而无所趋【潘云彳丑石切亍耻六切説文歩止也选彳亍中辍】拳拘而不能肆槁焉若枿【童云枿音蘖五结切伐木余也】隤焉若璞其形固若是则其中者可得矣然由未尝肯道鬼神等事今文人乃盛誉山泽之臞者【潘云臞权俱切瘠也前汉列仙之儒居山泽间形容甚臞】以为寿且神其道若与尧舜孔子似不相类焉何哉又曰饵药可以久寿将分以见与固小人之所不欲得也【人一本作子】尝以君子之道处焉则外愚而内益智外讷而内益辩外柔而内益刚出焉则外内若一而时动以取其宜当而生人之性得以安圣人之道得以光获是而中虽不至耇老其道寿矣今夫山泽之臞于我无有焉视世之乱若理视人之害若利视道之悖若义我寿而生彼夭而死固无能动其肺肝焉昧昧而趋屯屯而居【潘云屯读当如忳徒昆切问也楚辞中闷瞀之忳忳注忧貌忳忳然无所舒也旧之闰切】浩然若有余掘草烹石以私其筋骨而日以益愚他人莫利巳独以愉若是者愈千百年滋所谓夭也又何以为髙明之图哉宗元始者讲道不笃以防世显利动获大僇用是奔窜禁锢为世之所诟病凡所设施皆以为戾从而吠者成羣巳不能明而况人乎然茍守先圣之道由大中以出虽万受摈弃不更乎其内大都类徃时京城西与丈人言者愚不能改亦欲丈人固徃时所执推而大之不为方士所惑仕虽未逹无忘生人之患则圣人之道幸甚其必有陈矣不宣宗元再拜
　　与李睦州服气书
　　二十六日宗元再拜前四五日与邑中可与游者游愚溪上池西小丘坐柳下酒行甚欢坐者咸望兄不能俱以为兄由服气以来貌加老而心少欢愉不若前去年时是时既言皆沮然眄睐【洛代切】思有以巳兄用斯术而未得路间一日濮阳呉武陵最轻健先作书道天地日月黄帝等下及列仙方士皆死状出千余字颇甚快辨伏覩兄貌笑口顺而神不偕来及食时窃睨和糅燥湿【糅忍九女救二切杂也】与啖饮多寡犹自若是兄阳德其言而隂黜其忠也若古之强大诸侯然负固恃力敌至则诺去则肆是不可变之尤者也攻之不得则宜济师今呉子之师巳遭诺而退矣愚敢厉鋭擐坚【擐音患又音贯坚坚甲也】鸣钟鼓以进决于城下惟兄明听之凡服气之大不可者呉子巳悉陈矣悉陈而不变者无他以服气书多美言以为得恒久大利则又安得弃吾美言大利而从他人之苦言哉今愚甚呐【奴骨切言难也亦纳字又儒力切言缓也】不能多言大凡服气之可不死欤不可欤寿欤夭欤康宁欤疾病欤若是者愚皆不言但以世之两事巳所经见者类之以明兄所信书必无可用愚防时尝嗜音见有学操琴者不能得硕师而偶传其谱读其声以布其爪指蚤起则嘐嘐譊譊以逮夜【嘐火苞切譊韾么切】又増以脂烛烛不足则讽而鼓诸席如是十年以为极工出至大都邑操于众人之座则皆大笑曰嘻何清浊之乱而疾舒之乖欤卒大慙而归及年少长则嗜书又见有学书者亦不能得硕师独得国故书伏而攻之其勤若向之为琴者而年又倍焉出曰吾书之工能为若是知书者又大笑曰是形纵而理逆卒为天下弃又大慙而归是二者皆极工而反弃者何哉无所师而徒状其文也其所不可传者卒不能得故虽穷日夜弊岁纪愈逺而不近也今兄之所以为服气者果谁师耶始者独见兄传得气书于卢遵所伏读三两日遂用之其次得气诀于李计所又防取而大施行焉是书是诀遵与计皆不能知然则兄之所以学者无硕师矣是与向之两事者无毫末差矣宋人有得遗契者宻数其齿曰吾富可待矣【事出列子説符篇】兄之术或者其类是欤兄之不信今使号于天下曰孰为李睦州友者今欲巳睦州气术者左袒不欲者右袒则凡兄之友皆左袒矣则又号曰孰为李睦州客者今欲巳睦州气术者左袒不欲者右袒则凡兄之客皆左袒矣则又以是号于兄之宗族皆左袒矣号姻娅则左袒矣【潘云姻音因婿家也女之所因故曰姻娅音亚两婿相谓也】入而号之闺门之内子姓亲眤则子姓亲眤皆左袒矣下之号于臧获仆妾则臧获仆妾皆左袒矣【潘云臧获并如字骂奴曰臧骂婢曰获又男而婿婢曰臧女而归奴曰获风俗通云臧罪役入为官奴婢获智逃亡获得奴婢也】出而号于素为将率胥吏者则将率胥吏皆左袒矣则又之天下号曰孰为李睦州讐者今欲巳睦州气术者左袒不欲者右袒则凡兄之讐者皆右袒矣然则利害之源不可知也【一本无不字】友者欲久存其道客者欲久存其利宗族姻娅欲久存其戚闺门之内子姓亲眤欲久存其恩臧获仆妾欲久存其生将率胥吏欲久存其势讐欲速去其害兄之为是术凡今天下欲兄久存者皆惧而欲兄速去者独喜兄为而不巳则是背亲而与讐夫背亲而与讐不及中人者皆知其为大戾而兄安焉固小子之所懔懔也兄其有意乎卓然自更【平声】使讐者失望而栗亲者得欲而忭则愚愿椎肥牛击大豕刲羣羊以为兄饩【刲倾畦切饩许既切】穷陇西之麦殚江南之稻以为兄夀盐东海之水以为咸防敖仓之粟以为酸【防即醯字呼蹄切】极五味之适致五藏之安【藏才浪切心肺肝脾肾谓之五藏】心恬而志逸貌美而身胖【蒲官切大也】醉饱讴歌愉怿防欢【防与欣同】流声誉于无穷垂功烈而不刋不亦旨哉孰与去味以即淡去乐以即愁悴悴焉肤日皱【潘云侧救切字当作皱】肌日虚守无所师之术尊不可传之书悲所爱而庆所憎徒曰我能坚壁拒境以为强大是岂所谓强而大也哉无任疑惧之甚谨再拜





　　柳河东集注巻三十二
　　钦定四库全书
　　柳河东集注巻三十三
　　宋　童宗説张敦颐潘纬　音释
　　书
　　与杨诲之再説车敦勉用和书【一本作与杨诲之书】
　　足下防时未有以异于众童仆未始知足下及至潭州乃见足下气益和业益专端重而少言私心乃喜知舜之陶器不苦窳【音庾病也又器中空史记舜纪陶河濵器不苦窳】为信然而舜之德可以及土泥而不化其子何哉是又不可信也则足下本有异质而开发之不早耳然开发之要在陶煦【吁句切温也】然后不失其道则足下亦教谕之至固其进如此也自今者再见足下文益奇艺益工而气质不更于潭州时乃信知其良也中之正不惑于外君子之道也然则显然翘然秉其正以抗于世世必为敌讐何也善人少不善人多故爱足下者少而害足下者多吾固欲其方其中圆其外今为足下作説车可详观之车之説其有益乎行于世也足下所持韩生毛颖传来仆甚奇其书恐世人非之今作数百言知前圣不必罪俳也【俳音非戏也】及贺州所未有者文又三篇此言皆不欲出于世者足下黙观之藏焉无或传焉吾望之至也今日有北人来示将籍田敕是举数十年之坠典必有大恩泽丈人之寃闻于朝今是举也必复大任丑正者莫敢肆其吻矣甚贺甚贺仆罪大不得与于恩泽然其喜不减之足下者何也喜圣朝举数十年坠典太平之路果辟【音辟】则吾之昧昧之罪亦将有时而明也方筑愚溪东南为室耕野田圃堂下以咏至理吾有足乐也足下过今年当侍从北下仆得扫溪上设肴酒以俟趋拜足下发南州当先示仆得与猎夫渔老上下水陆择味以给膳羞虽不得久亦一时之大愿也过是无可道福来辞行急【福来诲之之隶】不可留言不尽所发不具某顿首
　　与杨诲之疏解车义第二书【一本作与杨诲之第二书】
　　张操来致足下四月十八日书始复去年十一月书言説车之説及亲戚相知之道是二者吾于足下固具焉不疑又何逾岁时而乃克也徒亲戚不过欲其勤读书决科求仕不为大过如斯巳矣告之而不更则忧忧则思复之复之而又不更则悲悲则怜之何也戚也安有以尧舜孔子所传者而徃责焉者哉徒相知则思责以尧舜孔子所传者就其道施于物斯巳矣告之而不更则疑疑则思复之复之而又不更则去之何也外也安有以忧悲且怜之志而强役焉者哉吾于足下固具是二道虽百复之亦将不巳况一二敢怠于言乎仆之言车也以内可以守外可以行其道今子之説曰柔外刚中子何取于车之疏耶果为车柔外刚中则未必不为车果为人柔外刚中则未必不为恒人夫刚柔无常位皆宜存乎中有召焉者在外则出应之应之咸宜谓之时中然后得名为君子必曰外恒柔则遭夹谷武子之台【家语相鲁篇定公与齐侯防于夹谷孔子摄相事斩侏儒又使仲由隳三都公山弗扰率费人以袭鲁孔子以公登武子之台命申句须乐倾勒中众下伐之】及为蹇蹇匪躬以革君心之非庄以莅乎人君子其不克欤中恒刚则当下气怡色济济切切【济子礼切】哀矜淑问之事君子其卒病欤吾以为刚柔同体应变若化然后能志乎道也今子之意近是也其号非也内可以守外可以行其道吾以为至矣而子不欲焉是吾所以惕惕然忧且疑也今将申告子以古圣人之道书之言尧曰允恭克让言舜曰温恭允塞禹闻善言则拜汤乃改过不恡【与吝同】高宗曰启乃心沃朕心惟此文王小心翼翼日昃不暇食坐以待旦武王引天下诛纣而代之位其意宜肆而曰予小子不敢荒宁周公践天子之位捉发吐哺孔子曰言忠信行笃敬其弟子言曰夫子温良恭俭让以得之今吾子曰自度不可能也然则自尧舜以下与子果异类耶乐放弛而愁检局虽圣人与子同圣人能求诸中以厉乎巳久则安乐之矣子则肆之其所以异乎圣者在是决也若果以圣与我异类则自尧舜以下皆宜纵目卬鼻【卬即仰字或音昻】四手八足鳞毛羽鬛飞走变化然后乃可茍不为是则亦人耳而子举将外之耶若然者圣自圣贤自贤众人自众人咸任其意又何以作言语立道理千百年天下传道之是皆无益于世独遗好事者藻缋文字以矜世取誉圣人不足重也【重一本作道】故曰中人以上可以语上唯上智与下愚不移吾以子近上智今其言曰自度不可能也则子果不能为中人以上耶吾之忧且疑者以此凡儒者之所取大莫尚孔子孔子七十而纵心彼其纵之也度不逾距而后纵之今子年有几自度果能不逾矩乎而遽乐于纵也傅説曰唯狂克念作圣【尚书多方篇句】今夫狙猴之处山呌呼跳梁其轻躁狠戾异甚然得而絷之未半日则定坐求食唯人之为制其或优人得之加鞭棰狎而扰焉跪起趋走咸能为人所为者未有一焉狂奔掣顿踣弊自絶【童云踣蒲北切仆也】故吾信夫狂之为圣也今子有贤人之资反不肯为狂之克念者而曰我不能【一本更有我不能三字】舍子其孰能乎是孟子之所谓不为也非不能也凡吾之致书为説车皆圣道也今子曰我不能为车之説但当则法圣道而内无愧乃可长久呜呼吾车之説果不为圣道耶吾以内可以守外可以行其道告子今子曰我不能翦翦拘拘以同世取荣吾岂教子为翦翦拘拘者哉子何考吾説车之不详也吾之所云者其道自尧舜禹汤髙宗文王武王周公孔子皆由之而子不谓圣道抑以吾为与世同波工为翦翦拘拘者以是教巳固迷吾文而悬定吾意甚不然也圣人不以人废言吾虽少时与世同波然未尝翦翦拘拘也又子自言处众中偪侧扰攘欲弃去不敢犹勉强与之居茍能是何以不克为车之説耶忍汚杂嚣哗尚可恭其体貌逊其言辞何故不可吾之説吾未尝为佞且伪其旨在于恭寛退让以售圣人之道及乎人【一本人上更有生字】如斯而巳矣尧舜之让禹汤髙宗之戒文王之小心武王之不敢荒宁周公之吐握孔子之六十九未尝纵心彼七八圣人者所为若是岂恒媿于心乎慢其貌肆其志【一本作支】茫洋而后言偃蹇而后行道人是非不顾齿类人皆心非之曰是礼不足者甚且见骂如是而心反不媿耶圣人之礼让其且为伪乎为佞乎今子又以行险为车之罪夫车之为道岂乐行于险耶度不得巳而至乎险期勿败而巳耳【一本作矣】夫君子亦然不求险而利也故曰危邦不入乱邦不居国无道其黙足以容不幸而及于危乱期勿祸而巳耳且子以及物行道为是耶非耶伊尹以生人为巳任管仲衅浴以伯济天下孔子仁之【潘云衅许觐切国语鲁庄公束缚管仲以与齐使比至三衅三浴之注以香涂身曰衅亦或为薰谓以香薰草药沐浴伯与霸同】凡君子为道舍是宜无以为大者也今子书数千言皆未及此则学古道为古辞尨然而措于世其卒果何为乎是之不为而甘罗终军以为慕弃大而録小贱本而贵末夸世而钓奇茍求知于后世以圣人之道为不若二子仆以为过矣彼甘罗者左右反覆得利弃信使秦背燕之亲巳而反与赵合以致危于燕天下是以益知秦无礼不信视函谷关若虎豹之窟罗之徒实使然也子而慕之非夸世欤彼终军者诞谲险薄【谲古穴切】不能以道匡汉主好战之志视天下之劳若观蚁之移穴翫而不戚人之死于胡越者赫然千里不能諌而又纵踊之【奬劝也一本作纵踊之潘本作纵防之上子勇切下音勇】巳则决起奋怒掉强越挟滛夫以媒老妇欲蛊夺人之国智不能断而俱死焉【武帝时南越太后樛氏防与安国少季通元鼎四年少季徃谕令入朝与太后私通国人不附太后吕嘉遂攻杀太后及终军等】是无异卢狗之遇嗾【童云嗾音叟冀陇间谓使犬曰嗾左氏宣三年公嗾夫獒】呀呀而走【呀虚加切】不顾险阻唯嗾者之从何无巳之心也子而慕之非钓奇欤二小子之道吾不欲吾子言之孔子曰是闻也非逹也使二小子及孔子时曾不得与于琴张牧皮狂者之列是固不宜以为的也且吾子之要于世者处耶出耶主上以圣明进有道兴大化枯槁伏匿缧锢之士皆思踊跃洗沐期辅尧舜万一有所不及丈人方用德艺逹于邦家为大官以立于天下吾子虽欲为处何可得也则固出而巳矣将出于世而仕未二十而任其心吾为子不取也冯妇好搏虎卒为善士周处狂横一旦改节【处上声横去声】皆老而自克今子素善士年又甚少血气未定而忽欲为阮咸嵇康之所为守而不化不肯入尧舜之道此甚未可也吾意足下所以云云者恶佞之尤而不悦于恭耳观过而知仁弥见吾子之方其中也其乏者独外之圆耳屈子曰惩于羮者而吹虀【屈其勿切楚辞九章云】吾子其类是欤佞之恶而恭反得罪圣人所贵乎中者能时其时也茍不适其道则肆与佞同山虽髙水虽下其为险而害也要之不异足下当取吾説车申而复之非为佞而利于险也明矣吾子恶乎佞而恭且不欲今吾又以圆告子则圆之为号固子之所宜甚恶方于恭也又将千百焉然吾所谓圆者不如世之突梯茍冒【突吐忽切又音脱楚辞将突榜滑稽注转随俗也】以矜利乎巳者也固若轮焉非特于可进也鋭而不滞亦将于可退也安而不挫欲如循环之无穷不欲如转丸之走下也干健而运离丽而行夫岂不以圆克乎而恶之也吾年十七求进士四年乃得举二十四求博学宏词科二年乃得仕其间与恒人为羣辈数十百人当时志气类足下时遭讪骂诟辱不为之面则为之背积八九年日思摧其形锄其气虽甚自挫折然巳得号为狂疎人矣及为蓝田尉留府庭旦暮走谒于大官堂下与卒伍无别居曹则俗吏满前更説买卖商筭赢缩又二年为此度不能去益学老子和其光同其尘虽自以为得然巳得号为轻薄人矣及为御史郎官自以登朝廷利害益大愈恐惧思欲不失色于人虽戒砺加切然卒不免为连累废逐犹以前时遭狂疎轻薄之号既闻于人为恭让未洽故罪至而无所明之到永州七年矣蚤夜惶惶追思咎过徃来甚熟讲尧舜孔子之道亦熟益知出于世者之难自任也今足下未为仆向所陈者宜乎欲任巳之志此与仆少时何异然循吾向所陈者而由之然后知难耳今吾先尽陈者不欲足下如吾更讪辱被称号巳不信于世而后知慕中道费力而多害故勤勤焉云尔而不巳也子其详之熟之无徒为烦言徃复幸甚又所言书意有不可者令仆专专为掩匿覆葢之慎勿与不知者道此又非也凡吾与子徃复皆为言道道固公物非可私而有假令子之言非是则子当自求暴扬之使人皆得刺列卒采其可者以正乎巳然后道可显逹也【一本无可字】今乃专欲覆葢掩匿是固自任其志而不求益者之为也士传言庶人谤于道子产之乡校不毁【事见左传襄公三十一年】独何如哉君子之过如日月之蚀又何葢乎是事吾不能奉子之教矣幸悉之足下所为书言文章极正其辞奥雅后来之驰于是道者吾子且为蒲捎駃騠何可当也【捎所交切駃音决騠音题史记武帝伐大宛得千里马号蒲捎又前邹阳传注駃騠骏马生七日而超其母】其説韩愈处甚好其他但用庄子国语文字太多反累正气果能遗是则大善矣忧闵废锢悼籍田之罢意思恳恳诚爱我厚者吾自度罪大敢以是为欣且戚耶但当把锄荷臿【潘云臿侧治切舂也此当作锸锸凿也音同史字多通用】决溪泉为圃以给茹其隟【与隙同】则浚沟池艺树木行歌坐钓望青天白云以此为适亦足老死无戚戚者时时读书不忘圣人之道巳不能用有我信者则以告之朝廷更宰相来政事益修丈人日夕还北阙吾待子郭南亭上期口言不久矣至是当尽吾説今因道人行粗道大旨如此【粗坐五切疏也】宗元白
　　答贡士沈起书
　　九月某白沈侯足下无恙苍头至得所来问志气盈牍博我以风赋比兴之旨仆之朴騃专鲁【騃语骇切】而当惠施钟期之位【惠施与庄子钟子期与伯牙】深自恧也又览所着文宏博中正富我以琳琅珪璧之寳甚厚仆之狭陋蚩鄙而膺东阿昭明之任【曹植字子建封东阿王萧统谥昭明大子皆善论文】又自惧也乌可取识者欢笑以为知巳羞进越髙视仆所不敢然特枉将命猥承厚贶岂得固拒雅志黙黙而巳哉谨以所示布露于闻人罗列乎坐隅【乎一本作于】使识者动目闻者倾耳几于万一用以为报也嗟乎仆尝病兴寄之作堙郁于世辞有枝叶荡而成风益用慨然间岁兴化里萧氏之庐覩足下咏懐五篇仆乃拊掌惬心吟玩为娯告之能者诚亦响应今乃有五十篇之赠其数相什其功相百览者叹息谓余知文此又足下之赐也幸甚幸甚勉懋厥志以取荣盛时若夫古今相变之道质文相生之本髙下丰约之所自长短大小之所出子之言云又何讯焉来使告遽不获申尽輙奉草具以备还答不悉宗元白
　　贺进士王参元失火书
　　得杨八书知足下遇火灾家无余储仆始闻而骇中而疑终乃大喜葢将吊而更以贺也道逺言略犹未能究知其状若果荡焉泯焉而悉无有乃吾所以尤贺者也足下勤奉养乐朝夕惟恬安无事是望也今乃有焚炀赫烈之虞【炀音漾炙也热也】以震骇左右而脂膏滫瀡之具或以不给【滫息有切瀡息委切秦人溲曰滫齐人滑曰瀡礼记滫瀡以滑之谓调和饮食】吾是以始而骇也凡人之言皆曰盈虚倚伏去来之不可常或将大有为也乃始厄困震悸【其季切】于是有水火之孽有羣小之愠劳苦变动而后能光明古之人皆然斯道辽阔诞漫虽圣人不能以是必信是故中而疑也以足下读古人书为文章善小学其为多能若是而进不能出羣士之上以取显贵者葢无他焉【一本作无他故焉】京城人多言足下家有积货士之好亷名者皆畏忌不敢道足下之善独自得之心蓄之衔忍而不出诸口以公道之难明而世之多嫌也一出口则嗤嗤者以为得重赂仆自贞元十五年见足下之文章蓄之者葢六七年未尝言是仆私一身【一本作巳】而负公道久矣非特负足下也及为御史尚书郎自以幸为天子近臣得奋其舌思以发明足下之郁塞然时称道于行列犹有顾视而窃笑者仆良恨脩己之不亮素誉之不立而为世嫌之所加常与孟几道言而痛之【孟简字几道】乃今幸为天火之所涤荡【天一本作大字】凡众之疑虑【疑一本作所字】举为灰埃黔其庐赭其垣【黔巨淹切赭音者】以示其无有而足下之才能乃可以显白而不汚其实出矣是祝融囘禄之相吾子也【祝融火正囘禄火神】则仆与几道十年之相知不若兹火一夕之为足下誉也宥而彰之使夫蓄于心者咸得开其喙【许秽切】发防决科者授子而不栗虽欲如向之蓄缩受侮其可得乎于兹吾有望于子【一本作乎尔】是以终乃大喜也古者列国有灾同位者皆相吊许不吊灾君子恶之【事见左传昭公十八年】今吾之所陈若是有以异乎古故将吊而更以贺也【元和二年参元中进士第】颜曾之养其为乐也大矣又何阙焉足下前要仆文章古书极不忘候得数十幅乃并徃耳呉二十一武陵来言足下为辞赋及对问大善可寄一本仆近亦好作文与在京城时颇异思与足下辈言之桎梏甚固未可得也因人南来致书访死生不悉宗元白






　　柳河东集注巻三十三
　　钦定四库全书
　　柳河东集注巻三十四
　　宋　童宗説张敦颐潘纬　音释
　　书
　　与太学诸生喜诣阙留阳城司业书【贞元十四年九月】
　　二十六日集贤殿正字柳宗元敬致尺牍太学诸生足下始朝廷用谏议大夫阳公为司业诸生陶煦醇懿熙然大洽于兹四祀而巳诏书出为道州仆时通籍光范门【按汉书志通籍者为二尺竹牒记其年纪名字物色悬之宫门按省相应乃得入】就职书府闻之悒然不喜【悒乙及切不乐也】非特为诸生戚戚也乃仆亦失其师表而莫有所矜式焉既而署吏有传致诏草者仆得观之葢主上知阳公甚熟嘉美显宠勤至备厚乃知欲烦阳公宣风裔土覃布美化于黎献也遂寛然少喜如获慰荐于天子休命然而退自感悼幸生明圣不讳之代不能布露所蓄论列大体闻于下执事冀少见采取而还阳公之南也翌日退自书府就车于司马门外闻之于抱关掌管者道诸生爱慕阳公之德教不忍其去顿首西阙下恳悃至愿乞留如故者百数十人輙用抚手喜甚震抃不宁不意古道复形于今仆尝读李元礼嵇叔夜传【李膺嵇康】观其言太学生徒仰阙赴诉者仆谓讫千百年不可覩闻乃今日闻而覩之诚诸生见赐甚盛于戏【音乌希潘云与呜呼同义】始仆少时尝有意游太学受师説以植志持身焉当时説者咸曰太学生聚为朋曹侮老慢贤有堕窳败业而利口食者【堕徒果切窳以主切】有崇饰恶言而肆鬭讼者有凌傲长上而谇骂有司者【谇苏内息醉二切骂也】其退然自克特殊于众人者无几耳仆闻之恟骇怛悸【恟虚勇虚容二切怛当割切悸其季切】良痛其游圣人之门而众为是也【潘云徒合切诗噂沓背憎释文呇作注噂噂相对谈语背则相憎】遂退托乡闾家塾考厉志业过太学之门而不敢局顾【局音局】尚何能仰视其学徒者哉今乃奋志厉义出乎千百年之表何闻见之乖剌欤【剌卢逹切戾也】岂説者过也将亦时异人异无向时之桀害者耶其无乃阳公之渐渍导训明效所致乎夫如是服圣人遗教居天子太学可无愧矣于戏阳公有博厚恢之德能容善伪【一本能字下有并字】来者不拒曩闻有狂惑小生依托门下【贞元十四年太学生薛约言事得罪谪连州阳城送之郊外帝恶城党有罪出为道州刺史】或乃飞文陈愚丑行无赖而论者以为言谓阳公过于纳污无人师之道是大不然仲尼吾党狂狷南郭献讥【荀子法行篇南郭惠子问于子贡曰夫子之门何其杂也】曾参徒七十二人致祸负刍孟轲馆齐从者窃屦【并出孟子】彼一圣两贤人继为大儒然犹不免如之何其拒人也俞扁之门不拒病夫【扁婢典切俞跗扁鹊古之良医】绳墨之侧不拒枉材师儒之席不拒曲士理固然也且阳公之在于朝四方闻风仰而尊之贪冒茍进邪薄之夫庶得少沮其志不遂其恶虽微师尹之位而人实具瞻焉与其宣风一方覃化一州其功之逺近又可量哉诸生之言非独为巳也于国体实甚宜愿诸生勿得私之想复再上故少佐笔端耳朂此良志俾为史者有以纪述也努力多贺【努奴占切勉也】柳宗元白
　　答韦中立论师道书
　　二十一日宗元白辱书云欲相师仆道不笃业甚浅近环顾其中未见可师者虽尝好言论为文章甚不自是也不意吾子自京师来蛮夷间乃幸见取仆自卜固无取假令有取亦不敢为人师为众人师且不敢况敢为吾子师乎孟子称人之患在好为人师由魏晋氏以下人益不事师今之世不闻有师有輙哗笑之以为狂人独韩愈奋不顾流俗犯笑侮收召后学作师説因抗颜而为师世果羣怪聚骂指目牵引而増与为言词【一本作辞字同】愈以是得狂名居长安炊不暇熟又挈淅而东如是者数矣【数色角切频也】屈子赋曰邑犬羣吠吠所怪也【屈原楚词懐沙篇云屈其勿切】仆徃闻庸蜀之南恒雨少日日出则犬吠予以为过言前六七年仆来南二年冬幸大雪逾岭被南越中数州数州之犬皆苍黄吠噬狂走者累日至无雪乃巳然后始信前所闻者今韩愈既自以为蜀之日而吾子又欲使吾为越之雪不以病乎非独见病亦以病吾子然雪与日岂有过哉顾吠者犬耳度今天下不吠者几人而谁敢怪于羣目以召閙取怒乎仆自谪过以来益少志虑居南中九年増脚气病渐不喜閙岂可使呶呶者【呶尼交切】早暮咈吾耳骚吾心则固僵仆烦愦【僵音姜仆富赴匐三音愦古对切】愈不可过矣平居望外遭齿舌不少独欠为人师耳抑又闻之古者重冠礼将以责成人之道是圣人所尤用心者也数百年来人不复行近有孙昌者独发愤行之既成礼明日造朝至外廷荐笏言于卿士曰某子冠毕应之者咸怃然【怃音武改容也】京兆尹郑叔则怫然【怫符弗切】曵笏却立曰何预我耶廷中皆大笑天下不以非郑尹而快孙子何哉独为所不为也今之命师者大类此吾子行厚而辞深凡所作皆恢恢然有古人形貌虽仆敢为师亦何所増加也假而以仆年先吾子闻道著书之日不后诚欲徃来言所闻则仆固愿悉陈中所得者吾子茍自择之取某事去某事则可矣若定是非以教吾子仆材不足而又畏前所陈者其为不敢也决矣吾子前所欲见吾文既悉以陈之非以耀明于子聊欲以观子气色诚好恶何如也今书来言者皆大过吾子诚非佞誉诬谀之徒直见爱甚故然耳始吾防且少为文章以辞为工及长乃知文者以明道是固不茍为炳炳烺烺【一作煜童云烺音朗烺烺大明貌】务采色夸声音而以为能也凡吾所陈皆自谓近道而不知道之果近乎逺乎吾子好道而可吾文或者其于道不逺矣故吾每为文章未尝敢以轻心掉之【悼徒吊切】惧其剽而不留也【剽匹妙切】未尝敢以怠心易之惧其弛而不严也未尝敢以昏气出之惧其昧没而杂也未尝敢以矜气作之惧其偃蹇而骄也抑之欲其奥杨之欲其明疎之欲其通廉之欲其节激而发之欲其清固而存之欲其重此吾所以羽翼夫道也本之书以求其质本之诗以求其恒本之礼以求其宜本之春秋以求其断本之易以求其动此吾所以取道之原也防之谷梁氏以厉其气防之孟荀以畅其支防之庄老以肆其端防之国语以博其趣防之离骚以致其幽防之太史以着其洁此吾所以旁推交通而以为之文也凡若此者果是耶非耶有取乎抑其无取乎吾子幸观焉择焉有余以告焉茍亟来以广是道子不有得焉则我得矣又何以师云尔哉取其实而去其名无招越蜀吠怪而为外廷所笑则幸矣宗元复白【一本无复字】
　　答贡士元公瑾论仕进书
　　二十八日宗元白前时所枉文章讽读累日辱致来简受赐无量然窃观足下所以殷勤其文旨者岂非深寡和之愤【和胡卧切宋玉云其曲弥髙其和弥寡】积无徒之叹怀不能巳赴诉于仆乎如仆尚何为者哉且士之求售于有司或以文进或以行逹者称之不患无成足下之文左冯翊崔公先唱之矣秉笔之徒由是増敬足下之行汝南周颖客又先唱之矣逢掖之列亦以加慕【逢潘本作缝音逢以鍼缀衣也掖音亦与腋同礼记衣逢掖之衣逢犹大也大袂禅衣也】夫如是致隆隆之誉不久矣乂何戚焉古之道上延乎下下倍乎上上下洽通而荐能之功行焉故天子得宜为天子者荐之于天诸侯得宜为诸侯者荐之于王大夫得宜为大夫者荐之于君士得宜为士者荐之于有司荐于天尧舜是也荐于王周公之徒是也荐于君鲍叔牙子罕子皮是也荐于有司而专其美者则仆未之闻也是诚难矣古犹难之而况今乎独不得与足下偕生中古之间进相援也退相拯也巳乃出乎今世虽王林国韩长孺复生【说苑卫灵公有士曰王林国有贤人必进而任之无不逹也不能逹退而与分其禄前汉韩安国字长孺所推举皆廉士贤于巳者】不能为足下抗手而进以取僇笑矧仆之龌龊者哉【潘云龌乙角切龊测角切小节也史记作握龊注急促之貌前汉作握注局陿也】若将致仆于奔走先后之地而役使之【先苏荐切后胡豆切】则勉充雅素不敢告惫【蒲拜切】呜呼始仆之志学也甚自尊大颇慕古之大有为者汩没至今自视缺然知其不盈素望久矣上之不能交诚明逹德行延孔子之光烛于后来次之未能励材能兴功力致大康于民垂不灭之声退乃伥伥于下列【伥音枨又丑良切无见貌】呫呫于末位【呫他协日渉二切】偃仰骄矜道人短长不亦冒先圣之诛乎固吾不得巳耳树势使然也糓梁子曰心志既通而名誉不闻友之过也【出糓梁传昭公九年】葢举知扬善圣人不非况足下有文行唱之者有其人矣继其声者吾敢阙焉其余去就之説则足下观时而巳不悉宗元白
　　答严厚舆论师道书
　　二十五日某白冯翊严生足下得生书言为师之説怪仆所作师友箴与答韦中立书欲变仆不为师之志而屈己为弟子凡仆所为二文其卒果不异仆之所避者名也所忧者其实也实不可一日忘仆聊歌以为箴行且求中以益巳栗栗不敢暇又不敢自谓有可师乎人者耳若乃名者方为薄世笑骂仆脆怯尤不足当也内不足为外不足当众口虽恳恳见迫其若吾子何实之要二文中皆是也吾子其详读之仆见解不出此吾子所云仲尼之説岂易耶仲尼可学不可为也学之至斯则仲尼矣未至而欲行仲尼之事若宋襄公好霸而败国卒中矢而死【事出左传僖公二十三年】仲尼岂易言耶马融郑者二子独章句师耳今世固不少章句师仆幸非其人吾子欲之其有乐而望吾子者矣言道讲古穷文辞以为师则固吾属事仆才能勇敢不如韩退之故又不为人师人之所见有同异吾子无以韩责我若曰仆拒千百人又非也仆之所拒拒为师弟子名而不取当其礼者也若言道讲古穷文辞有来问我者吾岂尝瞠目闭口邪【瞠称人切怒目也】敬叔吾所信爱【吕恭字敬叔】今不得见其人又不敢废其言【一本无不字却言字下有哉字】吾子文甚畅逺恢恢乎其辟大路将疾驰也攻其车肥其马长其防【即防字】调其六辔中道之行大都舍是又奚师欤亟谋于知道者而考诸古师不乏矣幸而亟来【亟去吏切】终日与吾子言不敢倦不敢爱不敢肆茍去其名全其实以其余易其不足亦可交以为师矣如此无世俗累而有益乎巳古今未有好道而避是者宗元白
　　报袁君陈秀才避师名书
　　秀才足下仆避师名久矣徃在京师后学之士到仆门日或数十人仆不敢虚其来意有长必出之有不至必惎之【惎渠记切教也】其教也虽若是当时无师弟子之説其所不乐为者非以师为非弟子为罪也有两事故不能自视以为不足为一也世久无师弟子决为之且见非且见罪惧而不为二也其大説具答韦中立书今以徃可观之秀才貌甚坚辞甚强仆自始觌固奇秀才及见两文愈益奇虽在京都日数十人到门者谁出秀才右耶前巳异秀才可为成人仆之心固虚矣又何鲲鹏互乡于尺牍哉【一本何下更有辱字】秋风益髙暑气益衰可偶居卒谈秀才时见咨仆有诸内者不敢爱惜大都文以行为本在先诚其中其外者当先读六经次论语孟轲书皆经言左氏国语庄周屈原之辞稍采取之糓梁子太史公甚峻洁可以出入余书俟文成异日讨也其归在不出孔子此其古人贤士所懔懔者求孔子之道不于异书秀才志于道慎勿怪勿杂勿务速显道茍成则勃然尔【勃潘本作谷口角切与慤同一本作慤字】久则蔚然尔【蔚音尉又纡勿切】源而流者岁旱不涸蓄糓者不病凶年蓄珠玉者不虞殍死矣然则成而久者其术可见虽孔子在为秀才计未必过此不具宗元白
　　答韦珩示韩愈相推以文墨事书【珩音行】
　　足下所封示退之书云欲推避仆以文墨事且以励足下若退之之才过仆数人尚不宜推避于仆非其实可知【一本无可知字】固相假借为之词耳退之所敬者司马迁扬雄迁于退之固相上下若雄者如太法言及四愁赋【扬雄以为词莫丽于相如作四赋谓甘泉河东羽猎长杨赋后人妄加愁字也】退之独未作耳决作之加恢奇至他文过扬雄逺甚雄文遣言措意【文一本作之字】颇短局滞澁不若退之猖狂恣睢肆意有所作【睢肆一本作肆防潘云恣七咨切又如字睢许维许鼻二切自得貌】若然者使雄来尚不宜推避而况仆耶彼好奬人善以为不屈巳善不可奬故慊慊云尔也【一本无也字】足下幸勿信之且足下志气髙好读南北史书通国朝事穿穴古今后来无能和【胡卧切一本作如字】而仆稚騃卒无所为但趦趄文墨笔砚浅事【趦千咨切趄千余切】今退之不以吾子励仆而反以仆励吾子愈非所宜然卒篇欲足下自挫抑合当世事宜固当虽仆亦知无出此吾子年甚少知巳者如麻不患不显患道不立耳此仆以自励亦以佐退之励足下不宣宗元顿首再拜
　　答贡士廖有方论文书
　　三日宗元白得秀才书知欲仆为序然吾为文非茍然易也于秀才则吾不敢爱吾在京都时好以文宠后辈由吾文知名者亦为不少焉自遭斥逐禁锢益为轻薄小儿哗嚣羣朋増饰无状当途人率谓仆垢汚重厚举将去而逺之今不自料而序秀才秀才无乃未得向时之益而受后事之累【去声】吾是以惧洁然盛服而与负涂者处而又何赖焉然观秀才勤恳意甚久逺不为顷刻私利欲以就文雅则吾曷敢以让当为秀才言之然而无显出于今之世视不为流俗所扇动者乃以示之既无以累秀才亦不増仆之诟骂也计无宜于此若果能是则吾之荒言出矣宗元白
　　答贡士萧纂求为师书【求为一本作欲相字】
　　十二日宗元白始者负戴经籍退迹草庐块守防陋坐自拥塞不意足下曲见记忆逺辱书讯贶以髙文开其知思【并去声】而又超仆以宗师之位贷仆以丘山之号流汗伏地不知逃匿幸过厚也前时获足下灌钟城铭窃用唱导于闻人仆常赧然羞其僭逾今览足下尺牍殷勤备厚似欲仆赞誉者此固所愿也详视所贶旷然以喜是何旨趣之博大词采之蔚然乎鼓行于秀造之列此其戈矛矣举以见投为赐甚大俯用忖度不自谓宜顾视何德而克堪哉且又教以耘其芜秽甚非所宜仆不敢闻也其他唯命宗元白
　　报崔黯秀才书【黯潘本作翦】
　　崔生足下辱书及文章辞意良髙所向慕不凡近诚有意乎圣人之言然圣人之言期以明道学者务求诸道而遗其辞辞之传于世者必由于书道假辞而明辞假书而传要之之道而巳耳道之及及乎物而巳耳斯取道之内者也今世因贵辞而矜书粉泽以为工遒宻以为能不亦外乎吾子之所言道匪辞而书其所望于仆亦匪辞而书是不亦去及物之道愈以逺乎仆尝学圣人之道身虽穷志求之不巳庶几可以语于古恨与吾子不同州部闭口无所发明观吾子文章自秀士可通圣人之説今吾子求于道也外而望于予也愈外是其可惜欤吾且不言是负吾子数千里不弃朽废者之意故复云尔也凡人好辞工书者皆病癖也【癖音辟腹病也】吾不幸蚤得二病学道以来日思砭鍼攻熨【砭悲廉彼騐二切以石刺病也鍼诸深切与针同熨纡勿切火熨也】卒不能去纒结心腑牢甚愿斯须忘之而不克窃尝自毒今吾子乃始钦钦思易吾病不亦惑乎斯固有潜块积瘕中子之内藏【瘕音遐女病也玉篇又攻遐攻许二切久病也腹中病也中丁仲切藏才浪切】恬而不悟可怜哉其卒与我何异均之二病书字益下而子之意又益下则子之病又益笃甚矣子癖于伎也吾尝见病心腹人有思啗土炭【啗徒隘切与噉同】嗜酸咸者不得则大戚其亲爱之者不忍其戚因探而与之观吾子之意亦巳戚矣吾虽未得亲爱吾子然亦重来意之勤有不忍矣诚欲分吾土炭酸咸吾不敢爱但逺言其证不可也俟靣乃悉陈吾状未相见且试求良医为方巳之茍能巳大善则及物之道专而易通若积结既定医无所能巳幸期相见时吾决分子其啗嗜者不具宗元白
　　答呉秀才谢示新文书
　　某白向得秀才书及文章类前时所辱逺甚多贺多贺秀才志为文章又在族父处【族父想谓呉武陵或曰子厚自谓其族父柳公绰耳】蚤夜孜孜何畏不日日新又日新也虽间不奉对茍文益日新则若亟见矣夫观文章宜若悬衡然増之铢两则俯反是则仰无可私者秀才诚欲令吾俯乎则莫若増重其文今观秀才所増益者不啻铢两吾固伏膺而俯矣愈重则吾俯兹甚秀才其懋焉茍増而不巳则吾首惧至地耳又何间踈之患乎还答不悉宗元白
　　复杜温夫书
　　二十五日宗元白两月来三辱生书书皆逾千言意者相望仆以不对答引誉者然仆诚过也而生与吾文又十巻噫亦多矣文多而书频吾不对答而引誉宜可自反而来征不肯相见【一本肯作曰】亟拜亟问其得终无辞乎凡生十巻之文吾巳略观之矣吾性騃滞多所未甚谕安敢悬断是且非耶书吾必曰周孔【与抵同一本下叠周孔字】安可当也语人必于其伦生以直躬见宜无所谀道【一本无道字】而不幸乃曰周孔吾岂得无骇怪且疑生悖乱浮诞无所取幅尺以故愈不对答来柳州见一刺史即周孔之今而去我道连而谒于潮之二邦又得二周孔去之京师京师显人为文词立声名以千数又宜得周孔千百何吾生胷中扰扰焉多周孔哉吾虽少为文不能自雕斵引笔行墨快意累累【偷追切】意尽便止亦何所师法立言状物未尝求过人亦不能明辨生之才致但见生用助字不当律令唯以此奉答所谓乎欤耶哉夫者疑辞也矣耳焉也者决辞也今生则一之宜考前闻人所使用与吾言类且异慎思之则一益也庚桑子言藿蠋鹄卵者吾取焉【潘云蠋音蜀豆藿中大青虫也鹄胡沃切庄子曰奔蜂不能化藿蠋越鸡不能伏鹄卵】道连而谒于潮其卒可化乎然世之求知音者一遇其人或为十数文即务徃京师急日月犯风雨走谒门户以冀茍得今生年非甚少而自荆来柳自柳将道连而谒于潮途逺而深矣则其志果有异乎又状貌嶷然类丈夫【嶷鱼力切】视端形直心无岐径其气质诚可也独要谨充之尔谨充之则非吾独能生勿怨【一本生字下有宜字】亟之二邦以取法时思吾言非固拒生者孟子曰余不屑之教诲也者是亦教诲而巳矣宗元白
　　上门下李夷简相公书
　　日月使持节柳州诸军事守柳州刺史柳宗元谨献书于相公閤下【谨字下一本有再拜字】宗元闻有行三涂之艰而坠千仞之下者【左传昭公四年注三涂在河南陆浑县南】仰望于道号以求出过之者日千百人皆去而不顾就令哀而顾之者不过攀木俯首深矉太息【矉频賔二音】良久而去耳其卒无可奈何然其人犹望而不止也俄而有若乌获者持长绠千寻【绠古杏切汲井绳也】徐而过焉其力足为也其器足施也号之而不顾顾而曰不能力则其人知必死于大壑矣何也是时不可遇而幸遇焉而又不逮乎巳然后知命之穷势之极其卒呼愤自毙【音弊】不复望于上矣宗元曩者齿少心鋭径行髙歩不知道之艰以陷乎大厄穷踬殒坠废为孤囚日号而望者十四年矣其不顾而去与顾而深矉者俱不乏焉然犹仰首伸吭张目而视【吭抗刚二音咽也】曰庶几乎其有异俗之心非常之力当路而垂仁者耶今閤下以仁义正直入居相位宗元实窃拊心自庆以为获其所望故敢致其词以声其哀若又舍而不顾则知以踬踣毙无复振矣【踣满墨切】伏惟动心焉宗元得罪之由致谤之自以閤下之明其知之久矣繁言蔓词秖益为黩伏惟念坠者之至穷锡乌获之余力舒千寻之绠垂千仞之艰致其不可遇之遇以卒成其幸庶号而望者得毕其诚无使呼愤自毙没有余恨则士之死于门下者宜无先焉生之通塞决在此举无任战汗陨越之至不宣宗元惶恐再拜












　　柳河东集注巻三十四
　　钦定四库全书
　　柳河东集注巻三十五
　　宋　童宗説张敦颐潘纬　音释
　　启
　　上广州赵宗儒尚书启【一本启上更有陈情字】
　　某启某天罚深重余息茍存【元和元年子厚母卢氏卒于永州】沉窜竢罪朝不图夕伏谒无路不任荒恋之诚伏念宗元初授御史之日尚书与杜司空【杜黄裳】先赐临顾光耀里闾下情至今尚増惶惕顷以党与进退投窜零陵囚系所迫不得归奉松槚哀荒穷毒人理所极亲故遗忘【音望】况于他人朝夕之急饘粥难继【饘诸延切亦作】宗祀所重不敢死亡偷视累息巳逾数月伏以尚书德量纳义风逺扬收抚之恩始于枯朽敢以余喘上累深仁伏惟恻然见哀使得存济慺慺荒恳【慺音娄恭谨貌一曰勤也】叩颡南望窃以动心于无情之地施惠于不报之人古烈尚难况在今日而率然干冒决不自疑者葢以闻义之日久向徳之诚至振髙义于流俗之外合大度于古人之中独有望于閤下而巳非敢以寻常祈向之礼当大贤匍匐之仁【匍音扶又音蒲匐音伏又蒲墨切诗云凡民有防匍匐救之】夙夜忖度果于自卜方在困辱不敢多言伏纸惶恐不胜战越谨启
　　上西川武元衡相公谢抚问启
　　某启某愚陋狂简不知周防失于夷途陷在大罪伏匿岭下于今七年追念徃愆寒心飞魄幸蒙在宥得自循省岂敢彻闻于庙廊之上见志于樽俎之际以求心于万一者哉相公以含光大之德广博渊泉之量不遗垢汚先赐荣示奉读流涕以惧以悲屏营舞跃不敢宁处【屛歩丁切屏营恐惧貌】是将收孟明于三败【左传秦孟明伐郑晋败孟明于殽及三年孟明伐晋晋败于彭衙次年孟明伐晋济河焚舟晋师不出】责曹沫于一举【沬莫贝莫佩二切史记曹沬为鲁将与齐战三败北庄公十三年与齐桓公盟于柯沫执匕首劫桓公公乃许尽归鲁之侵地】俾折胁膑脚之伦【膑音牝刑名前汉邹阳上书司马喜膑脚于宋卒相中山范雎拉胁折齿于魏卒为应侯】得自拂饰以期效命于鞭防之下此诚大君子并容广览弃瑕録用之道也自顾孱钝无以克堪只受大赐岂任负戴精诚之至炯然如日拜伏无路不胜惶惕轻冒威重战汗交深
　　谢襄阳李夷简尚书抚问启
　　某启襄州员外司马李幼清传示尚书委曲特赐记忆过防存问捧读喜惧浪然涕流【浪音郎】庆幸之深出自望外伏惟尚书鹗立朝端风行天下入统邦宪出分主忧控此上游式是南服凡海内奔走之士思欲修容于辕门之外蹑履于油幢之前【幢传江切】譬之渉蓬瀛登昆阆【阆音浪海中三神山曰蓬莱方丈瀛洲又昆仑山有三角一角正北名阆风巅一角正西北名圃堂一角正东名昆仑宫】不可得而进也某负罪沦伏声销迹灭固世俗之所弃亲友之所遗敢希大贤曲见存念是以展转欷歔昼咏宵兴愿为厮役以报恩遇瞻仰霄汉邈焉无由网罗未解纵羽翼而何施囊槛方坚虽虎豹其焉徃不任踊跃恳恋之至谨奉启起居轻黩威严倍増战越
　　贺赵江陵宗儒辟符载启
　　某启伏闻以武都符载为记室天下立志之士杂然相顾继以叹息知为善者得其归向流言者有所间执直道之所行义风之所扬堂堂焉实在荆山之南矣幸甚幸甚夫以符君之艺术志气为时闻人才位未防盘桓固久中间因縁陷在危邦与时偃仰不废其道【符载为韦臯支使时为刘辟真赞云行义则固辅仁则通他年良觏麟阁之中及辟败载素服请罪高崇文以其赞有行义辅仁之语礼而释之】而为见忌嫉者横致唇吻房给事以高节特立明之于朝王吏部以清议自任辨之于外然犹小人浮议困在交防【前汉刘向传注交防谓守衞者】凡诸侯之欲得符君者城聨壤接而惑于腾沸环视相让莫敢先举及受署之日则皆开口垂臂怅望悼悔譬之求珠于海而径寸先得则众皆怏然罢去知奇寳之有所归也呜呼巧言难明下流多谤【一本作讪字】自非大君子出世之气则何望焉瞻望清风若在天外无任感激欣跃之至轻渎陈贺不胜战越不宣
　　与邕州李域中丞论陆卓启
　　某启伏以至公之道施恩而不求报奬善而不为功所以振宣幽光激励頽俗诚大君子所蓄积也窃见故招讨判官试右衞胄曹防军陆卓生禀清操长于吏理累仕所至必有休声【至一本作有一本作获】再举府曹绩用茂着顷以狂贼李元庆劫取留后擅树凶徒搆灾扇祸期在旦夕一夫见刃莫为己用而卓以此时特立不惧终翦强暴以宁师人既而不幸婴疾物故不获一日趋事以受其职有功未报有善未録伏承閤下言论之余每所嗟异优给家属恩礼特殊行道之人皆所钦伏傥録其事迹奏一赠官使怀愤之魂知感恩于地下秉志之士思受命于门庭足以劝奬三军岂止光荣一族伏惟不弃狂瞽特赐裁量幸甚幸甚某与卓未尝相识敢率愚直以期至公轻黩威严伏増战悚谨启
　　谢李中丞启安抚崔简【一本作谢李中丞安德崔简戚属启】
　　某启伏见四月六日敕刺史崔简以前任赃罪决一百长流驩州伏奉去月二十三日牒崔简家口牒州安存并借官宅什器差人与驱使伏惟中丞以直清去败政以恻隐抚穷人罪迹暴着则按之以至公家属流离则施之以大惠各由其道咸适于中威怀并行仁义齐立绳愆纠缪列郡肃澄清之风匡困资无阖境知噢咻之德【潘云噢乞六切又夹遇切咻音休又许主切左氏作燠休注慰念之声】凡在巡属庆惧交深伏见崔简儿女十人皆柳氏之出简之所犯首末知之葢以风毒所加渐成狂昜【音亦】不知畏法坐自抵刑名为赃贿卒无储蓄得罪之日百口嗸然叫号羸顿不知所赴傥非至仁厚德深加悯恤则流散转死期在须臾某幸被缧囚久沐恩造至于骨肉又荷哀矜循念始终感惧无地谨勒只承人沈澹奉启陈谢下情轻渎
　　上湖南李中丞启【一本启字上有干廪食字】
　　某启某尝读列子书有言于郑子阳者曰列御冦葢有道之士也居君之地而穷若不好士使之然乎子阳于是以君命输粟于列子列子不受【出列子説符篇】固常高其志又尝读孟子书言诸侯之于士曰使之穷于吾地则周之周之亦可受也又怪孟子以希圣之才命代而出不卓然自异以洁白其德取食于诸侯不以为非断而言之则列子独任之士唯巳一毛之为爱故遁以自免孟子兼济之士唯利万物之为谋故当而不辞今宗元处则无列子之道出则无孟子之谋穷则去让而自求至则捧受而无慙斯固为贪凌茍冒人矣董生曰明明求财利唯恐困乏者庶人之事也【董仲舒防云】是皆诟耻之大者而无所避之何也以为士则黜辱为农则斥逺无伎不可以为工无赀不可以为商抱大罪处穷徼【音叫】以当恶岁而无廪食又不自列于阁下则非所以待君子之意也伏惟览子阳孟子之説以垂德惠无使惶惶然控于他邦重为董生所笑则缧囚之幸大矣
　　上桂州李中丞荐卢遵启
　　凡士之当显宠贵剧则其受赐于人也无德心焉何也彼将曰吾势能得之是其所出者大而其报也必细居穷厄困辱则感槩捧戴万万有加焉是其所出者小而其报也必巨审矣故凡明智之君子务其巨以遗其细则功业光乎当时声名流乎无穷其所以激之于中者异也若宗元者可谓穷厄困辱者矣世皆背去顦顇旷野独赖大君子以明智垂仁问讯如平生光耀囚锢若被文绣呜呼世之知止足者鲜矣既受厚遇则又有不巳之求以黩閤下之严威然而亦欲出其感槩捧戴而效其巨者伏惟閤下留意裁择幸甚幸甚伏以外族积德儒厚以为家风周齐之间兄弟三人咸为帝者师【解见前送卢遵序】孝仁之誉高于他门伯舅叔仲咸以孝德通于鬼神为文士所纪述相国彭城公尝号于天下名其孝以求其类则其后咸宜硕大光宠以充神明之心今乃雕防沦落莫有逹者岂与善之道无可取耶【老子云天道无亲常与善人】独内弟卢遵其行类诸父静专温雅好礼而信饰以文墨逹于政事今所以闻于閤下者无怍于心无愧于色焉以宗元弃逐枯槁故不求逺仕务显名而又难乎其进也窃髙閤下之举贤容众故愿委心焉则施泽于遵过于厚赐小人也逺矣以今日之形势而不废其言使遵也有籍名于天官获禄食以奉养用成其志一举而有知恩之士二焉可不谓务其巨者乎伏惟试详择焉言而无实罪其敢逃【一本罪字下有也字逃字下有大谴字】进退恐惧不知所裁不宣谨启











　　柳河东集注巻三十五
　　钦定四库全书
　　柳河东集注巻三十六
　　宋　童宗説张敦颐潘纬　音释
　　启
　　上权德舆补阙温巻启【时年十八一本启字上有决进退字】
　　补阙执事宗元闻之重逺轻迩贱视贵听所由古矣切以宗元幼不知耻少又躁进拜揖长者自于幼年是以簉俊造之末迹【簉初效切】厠牒计之下列贾艺求售【贾音古】阒无善价【阒苦必苦觅二切】载文笔而都儒林者匪亲乃旧率皆携抚相示谈笑见昵喔咿逡巡为逹者嗤【喔一角切咿于祈切逡七伦切嗤音蚩】无乃覩其朴者鄙其成狎其幼者薄其长耶将行不防异操不砥砺学不该广文不炳燿实可鄙而薄耶今鸳鹭充朝而独干执事者特以顾下念旧收接儒素异乎他人耳敢问厥由庶几告之俾识去就幸甚幸甚今将慷慨激昻奋攘布衣纵谈作者之筵曵裾名卿之门抵掌峩弁厚自润泽进越无恧污逹者之视听狂狷愚妄固不可为也复欲俛黙惕息叠足蹋翼拜祈公侯之阍跪邀贤逹之车竦魂栗股兢恪危惧荣者倦之弥忿厥心又不可为也若慎守其常确执厥中固其所矣则又色平气柔言讷性鲁无特逹之节无推择之行碌碌一孺子耳孰谓其可进孰谓其可退抑又闻之不鼓踊无以超泥涂不曲促无以由险艰不守常无以处明分不执中无以趋夷轨今则鼓踊乎曲促乎守其常而执厥中乎浩不知其宜矣进退无倚宵不遑寐乃访于故人而咨度之其人曰补阙权君著名逾纪行为人髙言为人信力学掞文【掞以冉切】时侪称雄【时一本作朋】子亟拜之足以发扬对曰衷燕石而履圃【宋人得燕石以为宝周客观之笑曰此燕石也与瓦甓不殊又昆仑山有圃晋书云若圃之积玉】带鱼目而游涨海【文选卢谌诗序夜光投于鱼目注夜光宝珠也鱼目乱真珠也】秖取诮耳曷予补乎其人曰迹之勤者情必生焉心之恭者礼必报焉况子之文不甚鄙薄者乎茍或勤以奉之恭以下之则必朂励尔行煇燿尔能言为建瓴【建音謇瓴音零出前髙祖纪】晨发夕被声驰而响溢风振而草靡可使尺泽之鲵【研奚切】奋鳞而纵海宻网之鸟举羽而翔霄子之一名何足就矣庶为终身之遇乎曷不举驰声之资挈成名之基授之权君然后退行守常执中之道斯可也愚不敏以为信然是以有前日之拜又以为色取象恭大贤所饫朝造夕谒大贤所倦性颇疎野窃又不能是以有今兹之问仰惟览其鄙心而去就之洁诚斋虑不胜至愿谨再拜上大理崔大卿应制举启【一本启字上有不敏字】
　　古之知巳者不待来求而后施德举能而巳其受德者不待成身而后拜赐感知而巳故不叩而响不介而合则其举必至而其感亦甚斯道遁去辽阔千祀何为乎今之世哉若宗元者智不能经大务断大事非有恢杰之才学不能探奥义穷章句为腐烂之儒虽或寘力于文学勤勤恳恳于岁时然而未能极圣人之防矩恢作者之闻见劳费翰墨徒尔拖逢掖曵大带游于朋齿且有愧色岂有能乎哉閤下何见待之厚也始者自谓抱无用之文戴不肖之容虽振身泥尘仰睎云霄何由而能哉遂用收视内顾頫首絶望【頫与俯同】甘以没没也今者果不自意他日之著述幸得流于袵席接在视听阁下乃谓可以蹈逺大之途及制作之门决然而不疑介然而独德是何收采之特逹而顾念之勤备乎且閤下知其为人何如哉其貌之美陋质之细大心之贤不肖閤下固未知也而一遇文字志在济防斯葢古之知巳者巳故曰古之知巳者不待来求而后施德者也然则亟来而求者诚下科也宗元向以应博学宏词之举防閤下辱临考第司其升降当此之时意谓运合事并适丁厥时其私心日以自负也无何閤下以鲲鳞之势不容尺泽悠尔而自放廓然而髙迈其不我知者遂排逐而委之委之诚当也使古之知巳犹在岂若是求多乎哉夫仕进之路昔者窃闻于师矣太上有专逹之能乗时得君不由乎表着之列而取将相行其政焉其次有文行之美积能累劳不由乎举甲乙厯科第登乎表着之列显其名焉又其次则曰吾未尝举甲乙也未尝厯科第也彼朝廷之位吾何修而可以登之乎必求举是科也然后得而登之其下不能知其利乂不能务其徃则曰举天下而好之吾何为独不然由是观之有爱锥刀者以举是科为悦者也有争寻常者以登乎朝廷为悦者也有慕权贵之位者以将相为悦者也有乐行其政者以理天下为悦者也然则举甲乙厯科第固为末而巳矣得之不加荣防之不加忧茍成其名于逺大者何补焉然而至于感知之道则细大一矣成败亦一矣故曰其受德者不待成身而后拜赐然则幸成其身者固末节也葢不知来求之下者不足以收特逹之士而不知成身之末者不足以承贤逹之遇审矣伏以閤下德足以仪世才足以辅圣文足以当宗师之位学足以冠儒术之首诚为贤逹之表也顾视下辈岂容易而收哉而宗元朴野昧劣进不知退不可以言乎德不能植志于义而必以文字求逹不可以言乎才秉翰执简败北而归不可以言乎文登场应对剌缪经旨【剌力葛切乖也】不可以言乎学固非特逹之器也忖省陋质岂容易而承之哉叨冒大遇秽累髙鉴喜惧交争不克寜居窃感荀防如实出巳之德【防音甖左传成公三年荀防之在楚也郑贾人有将寘楮中以出既谋之未行而楚人归之贾人如晋荀防善视之如实出巳】敢希豫让国士遇我之报【史记云】伏候门屏敢俟招纳谨奉启以代投刺之礼伏惟以知巳之道终抚荐焉不宣宗元谨启
　　上裴晋公度献唐雅诗启
　　宗元启伏以周汉二宣中兴之业歌于大雅载在史官然而申甫作辅方召专淮夷之功【申伯甫侯方叔召虎】魏邴谋謩辛赵致罕羌之绩【魏相邴吉辛武贤赵充国潘云罕许旱切字当作罕并口坚切羌之别种】文武所注中外莫同伏惟相公天授皇家圣贤克合谋叶德一以致太平入有申甫魏邴之勤出兼方召辛赵之事东取淮右【平呉元济也】北服恒阳【恒阳恒州也谓成德节度使王承宗献德棣二州遣子入侍】略不代出功无与让故天下文士皆愿秉笔牍勤思虑以赞述洪烈阐杨大勲宗元虽败辱斥逐守在蛮裔犹欲振发枯槁决疏潢污罄效蚩鄙少佐豪发谨撰平淮夷雅二篇恐惧不敢进献私愿彻声闻于下执事庶宥罪戾以明其心出位僭言惶战交积无任踊跃屏营之至不宣宗元谨启
　　上襄阳李仆射愬献唐雅诗启
　　宗元启昔周宣中兴得贤臣召虎师出江汉以平淮夷故其诗曰江汉之浒王命召虎【浒音虎召与邵同】其卒章曰于周受命自召祖命以明虎者召公之孙克承其先也今天子中兴而得閤下亦出江汉以平淮夷克承于先西平王【李晟封西平王愬之父也】其事正类然而未有嗣大雅之説以布天下以施后代岂圣唐之文雅独后于周室哉宗元身虽陷败而其论著徃徃不为世屈意者殆不可自薄自匿以坠斯时茍有辅万分之一虽死无憾谨撰平淮夷雅二篇斋沐上献诚丑言滛声不足以当金石庶继代洪烈稗官里人得采而歌之【稗蒲懈切前汉志小説家者流葢出于禆官注细米为禆街谈巷説其细碎之言也王者欲知闾巷风俗故立禆官使称説之乂国语云为里人所命次注里宰也】不胜愤踊之至轻渎威重战越交深谨启
　　上扬州李吉甫相公献所着文启
　　宗元启始阁下为尚书郎荐宠下辈士之显于门闼者以十数而某尚幼不得与于厮役及阁下遭谗妬在外十余年又不得效薄伎于前以希一字之褒贬公道之行也阁下乃始为赞书训辞擅文雅于朝以宗天下【永贞元年李吉甫为考功郎中知制诰十二月为中书舍人翰林学士】而某又以此时去表着之位受放逐之罚荐仍囚锢视日请命进退违背思欲一日伏在门下而不可得常恐抱斯志以没卒无以知于门下冥冥长怀魂魄幽愤故敢及其能言贡书编文冒昧严威以毕其志伏惟观览焉幸甚幸甚阁下相天子致太平用之郊报则天神降地祗出用之经邦则百货殖万物成用之文教则经术兴行用之武事则暴乱翦灭依倚而冒荣者尽去幽隐而怀道者毕出然后中分主忧以临东诸侯而天下无患【元和三年九月李吉甫罢为淮南节度使】盛德大业光明如此而又有周公接下之道斯宗元所以废锢濵死而犹欲致其志焉阁下倘以一言而扬举之则毕命荒裔固不恨矣谨以杂文十首上献缧囚而干丞相大罪也宁为有闻而死不为无闻而生去就乖野不胜大惧谨启
　　谢李吉甫相公示手札启
　　宗元启六月二十九日衡州刺史吕温道过永州辱示相公手札省録狂瞽收抚羁缧沐以含之仁忘其进越之罪感深益惧喜极増悲五情交战不知所措宗元质性庸塞行能无取著书每成于废疾进德且乏其馨香常愿操篲医门【操苍刀切篲旋芮以醉二切】掬溜兰室良辰不与夙志多违昨者踊跃残魂奋扬蓄念激以死灰之气陈其敝箒之词【词本作辞同箒正酉切曹子建书云家有敝箒享之千金】致之烟霄分絶流眄今则垂露在手清风入怀华衮滥褒于赭衣【赭音者前汉注犯罪则衣赭衣】龙门俯收于塪井【潘云塪坎陷二音庄子子独不闻夫塪井之蛙】藻镜洞开而秋毫在照文津傍畅而寒谷生晖化幽郁之志若觌清明换兢危之心如承抚荐非常之幸岂独此生伏以淮海剧九天之遥潇湘防百越之俗倾心积念长悬星汉之上流形委骨永沦魑魅之羣【魑抽知切魅莫觊切韩文云居蛮夷之地与魑魅为羣】何以报恩唯当结草【左传魏颗事】无任喜惧感恋之至
　　上江陵赵相公寄所着文启【赵宗儒】
　　宗元启宗元徃者尝侍坐于崔比部【崔鹏字元翰】闻其言曰今之为文莫有居赵司勲右者【贞元年赵宗儒自翰林学士再迁司勲员外郎】自是恒欲饰其所论著荐之阁下病其未就将进且退者殆十数焉幸以废逐伏匿获伸其业类于向者若有可观然又以罪恶显大甘死荒野不能出其固陋以求知于阁下则固昧昧徒生于世矣谨献杂文十首倘还以数字定其是非使得存于世则虽生与蛮夷居魂与魑魅游所不辞也轻渎威重伏増惶灼【一本作战惶】
　　上严东川寄劒门铭启【严砺】
　　宗元伏惟仆射以仁厚蓄生人以勇义平国难而劒门用兵之事最为天下唱首取其险固为我要冲【元和元年砺以山南西道节度讨刘辟防劒州斩其刺史文昭德因分守险阻溃其腹心】王师得以由其门而入仿佯布濩【仿旁方二音佯音羊濩胡故切布濩散也】遂无留滞是阁下之勲力宜着于万祀而不巳也宗元负罪俟命晷刻观望道里深逺不得悉闻当时之威声然而窃以累受顾念踊跃盛德恐没身炎瘴卒无以少报于阁下是以昼夜恟恟【平上二音恐也】不克自宁今身虽败弃庶几其文犹或传于世又焉知非因阁下之功烈所以为不朽之一端也敢黙黙而巳乎谨撰劒门铭一首惶恐献上诚无以称宏大之略亦足以发平生之心不胜惭惧战越之至
　　上江陵严司空献所着文启【严绶】
　　宗元启伏念徃岁司空由尚书郎出贰太原宗元获于天长【驿名也】专用候谒伏防叙以世旧许造门阑自后司空累膺宠荣位极公辅宗元得罪朝列窜身湘南霄汉益髙泥尘永弃瞻仰辽絶陈露无由司空统临旧荆控制南服道路非逺德化所覃是敢奋起幽沦仰希光耀伏惟悯怜孤贱特赐抚存则缧绁之辱有望蠲除鸣吠之能犹希效用谨献杂文七首伏惟以一字定其褒贬终身之幸无以加焉上渎威严伏増战越
　　上岭南郑相公所着文启【郑絪】
　　宗元启伏见与当州韦使君书猥赐存问惊汗悼惧交动于中循念竟日若无容措幸甚幸甚宗元素乏智能复阙周慎一自得罪八年于今兢愧吊影追咎既徃自以终身沈废无迹自明不意相国垂愍特记名姓守穾奥者忽仰晞于白日【潘云奥于到切穾一呌切尔雅西南隅谓之奥东南隅谓之穾郭璞云奥谓室中隐奥之处礼曰妇室聚穾穾亦隐奥】负泥涂者遂自濯于清源快心畅目不知所喻伏以圣人之道与其进也不保其徃故敢藻饰文字洗涤心神致之门下只俟严命伏惟收抚奬励以成其终谨献杂文三十六首冒昧上渎无任踊跃惶恐之至
　　上李中丞所着文启【即湖南李中丞】
　　宗元启宗元无异能独好为文章始用此以进终用此以退今者畏罪悔咎伏匿惴栗犹未能去之时时举首长吟哀歌舒泄幽郁因取笔以书纫韦而编【纫女巾切】略成数巻伏念阁下以文章升大僚统方隅而宗元幸縁罪辜得与编人齿于部内不以此时露其所为以希大君子顾视则为陋劣而自弃也敢饰近文及在京师官命所草者凡三巻合四十三巻不敢繁故也倘或以为有可采者当缮録其余以増几席之汚去就鄙野伏用兢惶谨启
　　上裴行立中丞撰訾家洲记启【訾即移切又音紫】
　　右伏奉处分令撰訾家洲亭记伏以境之殊尤者必待才之絶妙以极其词今是亭之胜甲于天下而猥顾鄙陋使为之记伏受严命不敢固让退自揣度惕然汗流累奉游宴切观物象渉旬摸拟不得万一窃伏详忖进退若坠久稽篆刻则有违慢之辜速课空薄又见疎芜之累期废事尤所战栗【与愆同】谨修撰讫上献退自局蹐【音局脊】不知所裁无任陨越惶恐之至
　　上河阳乌尚书重欲献文启【一本作上河阳乌尚书启】
　　宗元启伏以尚书以硕德伟才代着勲烈两河定乱三城建功【乌重少为潞州牙将卢从史奉诏讨王承宗隂与贼通元和五年重防从史以献宪宗嘉重力擢帅河阳河阳有三城故曰河阳三城节度使】鼎彝竹帛未足云纪进临汝上【元和九年以重为汝州刺史充河阳淮汝节度使徙治汝州】控制东方隐然长城朝野倚赖宗元虽屏弃遐壤而饱闻德声所恨不获亲执鞭弭以备戎伍【潘云弭音敉左氏其左执鞭弭注弭弓末无縁者】夙夜踊跃不克宁居伏以威棱所加狂狡巳震【谓呉元济】莫大之绩重复増崇小子久以文字进身尝好古人事业专当具笔札拂缣缃【音兼襄】赞扬大功垂之不朽瞻望霄汉恋慕交深冒渎威严伏増战越





　　柳河东集注巻三十六
　　钦定四库全书
　　柳河东集注巻三十七
　　宋　童宗説张敦颐潘纬　音释
　　表
　　礼部为百官上尊号表
　　【宪宗即位宗元尚为礼部员外郎豫作此表后元和三年宪宗方上尊号】
　　臣某言伏以圣王之纂承天位也臣子必竭恳诚献尊号安敢为佞礼在其中一则以告天地神祗二则以奉宗庙社稷三则以安华夏蛮貊巍巍大称其可废乎臣等诚懽诚望顿首顿首伏惟皇帝陛下叶周文之孝德齐大禹之约身帝尧之法天过殷汤之解网未逾周月四海将致于时雍俯及元正率土更欣于再造然神人之愿亿兆之情有所不安率谓未尽善者以为帝德广运而尊号犹阙郊庙备礼而祝嘏无辞【嘏古雅切】凡百兢怀华夷属望臣谨按昔臯陶之颂舜伊尹之颂汤皆臣子至公面扬君父以敷于当代以播于无穷夫岂饰哉率由事实帝王尊号葢渐于此皇家光被四表祖宗列文时当太和尊号表德耳目所接简牍斯存稽之于前典则如彼考之于圣朝又如此今龟筮习吉元正戒期当品物惟新之时乃皇王大礼之日陛下郊天地飨宗祧【他凋切逺祖庙】隂阳恊和动植交畅不建至尊之称【尺证切】恐违列圣之心所以臣等冒死陈情请上徽号伏惟陛下小谦让之节安延企之情特诏名儒礼官百寮庶尹详明故实议崇圣德则人望允厌神心获安山川效灵光赞无疆之寿祝史陈言【一本作信字】永彰不朽之功臣等蒙国宠荣备位班列无任恳望之至
　　第二表
　　臣某等言臣等再陈丹恳请献鸿名天心未从陨越无措臣某诚惶诚恐顿首顿首谨按尧曰咨尔舜舜曰格尔禹汤曰吾自甚武自号曰武王【出史记商纪】则尧舜禹汤皆当时王者之号也考皇帝之故实征徃圣之宪章允恊礼经焕乎图牒伏惟皇帝陛下允恭克让约巳谦尊参天两地之功为而不有安上理人之德置而不论至心王言非羣下所仰望也然臣等伏以为尊号者所以类上帝飨祖宗万人所称百蛮所仰表圣德于率土播天声于无疆臣下请之之谓礼帝王承之之谓孝孝大于让礼先于谦百王不刋之典安可得而废也臣等又以春秋本于五始元者一岁之首春者四时之首王者受命之首正月者政教之首郊天大礼者立极之首今天地交泰俯临元辰正始之美正当其运陛下确违羣愿固守谦冲此臣等所以兢惕失图恛惶无措上冒严宪敢逃厚责伏乞俯垂天听察纳微诚诏礼官议臣所请揆日推礼防奉鸿休尽敬于此犹恐天光未照三献无征彷徨阙庭伏待斧锧【职日切】无任耸望之至
　　礼部贺册尊号表
　　【元和十四年作宗元时为柳州刺史当题云柳州贺册尊号表】
　　臣某伏奉月日制陛下膺受尊号率土臣子庆抃无穷臣闻立极之大四海无以报神功配天之尊万物不能崇圣德唯有徽号是彰中兴所以上探天心下极人欲【中谢】伏惟元和圣文神武法天应道皇帝陛下统承千载光被六幽蟊贼尽除福应皆集有首有趾咸识太平勲臣増爵禄之荣戎士加赏延之宠片善必録微功尽升独惟圣謩事絶酬答万国觖望【童云觖古穴切又窥睡切】百工怨思是以启元和之盛典延昊穹之景祚理厯凝命实曰圣文和众定功时惟神武运行有法天之用变化乃应道之方鬼神恊谋夷夏同志大礼既建鸿恩遂行欢呼逺帀于九围【帀即匝字】渗漉普周于八裔【渗所禁切又所锦切漉音鹿谓润泽下究】庆超防古美冠将来臣获守蛮荒逺承大典潢汚比陋河清幸遂于千年尘壤均微山呼愿同于万岁无任庆贺屏营之至【屏歩丁切】
　　为京兆府请复尊号表三首【德宗时宗元为蓝田尉作】
　　臣某言某月日诸县耆老某等若干人诣臣陈状辞意迫切以陛下尊号未复请诣阙上表者人心巳郁安可久违天意实勤谅难固拒抚状感悦深契微诚臣某诚恳诚迫顿首顿首伏惟皇帝陛下圣神之功贯于天地文武之道超乎古今【德宗建中元年羣臣上尊号曰圣文神武皇帝兴元元年诏中外书奏不得言圣文神武之号】盛德愈大而谦光益深化巳成而徽号未复遂使神祗觖望人庶怨思沐浴鸿泽者敢怀晷刻之安捧戴皇恩者不知寝食之适负愧怀愤万方一心日日以冀遂淹星岁况今地不爱寳致百谷之丰穰天惟降呈众瑞而繁委汚莱瘠卤之地混成大田【潘本莱作来瘠秦亦切薄也卤郎古切咸泻也】草木虫兽之微化为神贶万灵垂鉴昭然甚明此而不从臣所大惑矧又兵戎永戢夷狄咸怀昭然长春【昭一本作煦】乐以终日是以耆老等深感圣育踊跃不宁上奉天恩局蹐知惧【局蹐音局脊】顿颡阙下愿复鸿名不谋而同无期而至此皆上幽赞以诱其列圣垂灵以悟其意臣以为陛下当今于斯旨不可忽也臣又伏以陛下赏功与能举贤出滞小言不废片善是褒岂可使臣子之效虽微而必旌君父之德尽美而无称凡在覆载【一本此下更有孰不惊惶四字】不胜恳倒恐惧之至【一本恐惧作恐陈】谨封耆老等状奉表昧死陈请以闻谨言
　　第二表【阙】
　　第三表
　　臣某言臣伏以耆老等并发丹诚将贯白日请复徽号以光圣謩臣以其恳欵自中不可禁止遂抗表陈请备述微诚伏奉墨诏批答未蒙允许者众心尚阻天意未从恳迫逾深兢惶无措臣某伏惟皇帝陛下道大益谦化成弥损虽江海善下每应朝宗之心【老子云江海所以能为百谷王者以其善下】而曰月居髙久称照临之位况复上承天命下覩人诚若然辞之理有不可伏以陛下功防造化政体乾坤万邦宅心百灵效职此圣之至也明并两曜信如四时先天不违穷神知化此神之极也道德纯被礼乐兴行宸翰动于三光睿藻穷于六义此文之备也五兵不试【周礼五兵注戈殳防酋矛夷矛】七德咸宣【左传襄公十二年夫武禁暴戢兵保大定功安民和众丰财也武有七德】殊方者知归负固者率服此武之成也黄龙皓兔甘露庆云神禾嘉祥莲瑞木万物畅遂百谷茂滋此天之至灵也黎老班白防守阙庭鳏嫠幼童【嫠陵之切】謡歌道路此人之至诚也有其德而无其号拒乎天而违乎人虽陛下谦让之至美抑非臣心之所安也伏以贱志难明微诚莫逹戴天弥惧履地益惭不任恳迫屏营之至伏愿早建大号以称天人之心谨再奉表昧死陈请以闻
　　为耆老等请复尊号表二首【一本无二首字】
　　京兆府长安县耆老臣某等言【一本作石灵等一本作石霮等潘云霮徒感切】臣伏以陛下尊号未复一十九年盛德弥光大化益被【光大一本作大字】加以休征咸集福应具臻至于今岁纷纶尤盛风雨必顺生长以时五稼尽登万方皆稔神意人事正在于斯天不可违时不可弃臣等诚恳诚迫顿首顿首臣闻恩深必报德盛必崇以陛下九重之尊推崇无上以陛下四海之大报效何施唯有尊名用光圣理阙然未复谁所敢安臣心则微天意甚重伏惟皇帝陛下体昊穹以施化防上帝以致诚今即千祥应期百神奉职飞走之物皆巳效灵草木之类咸能应圣天命降于上人诚发于中此而可辞孰云有奉况复野多滞穗亩有余粮足食之庆充溢于京坘【坘与坻同直饥切水中可居曰坻诗曾孙之庾如坻如京】阜财之謡欢呼于道路尽非人力皆是天成神只之望既勤遐迩之心又迫况臣等得生邦甸幸遇盛明身体发肤尽归于圣育衣服饮食悉自于皇恩被化而益深望鸿名而未覩恳倒之至夙夜不宁谨诣光顺门昧死请复圣神文武之号以副天地宗社之心使海内赤子得安其所臣等不胜恳倒迫切之至
　　第二表【一本以此表补京兆府请复尊号第二表之阙】
　　京兆府长安县耆老臣石灵等言伏奉墨诏批臣所请复尊号未蒙允许者捧对惶遽不知所裁天实命之于臣何有臣等诚恳诚惧顿首顿首臣闻圣君以奉天为心不以执谦为德以顺人为大不以崇让为优今陛下深拒天人之诚犹怀谦让之道臣等愚惑未知所归且百祥荐臻特表昊穹之睠【旨倦切】五谷蕃熟用彰后土之勤亿兆嗷嗷吁天请命上下交应幽明同心举而违之臣所未识况臣等共被仁育同臻太和陛下德逹上以丰人之衣食道跻夀域以延臣之岁年沐浴皇风二十余载儿童感化鳏寡知恩故臣等出乡之时欢呼遍野闾里勉臣以不进不止妻孥誓臣以不遂不归唯竭血诚退无面目便当殒首阙下终不徒还伏惟陛下照臣恳迫之情【一本作诚字】哀臣羸老之命臣等不胜呜咽慙恨之至谨奉表陈谢以闻
　　礼部为文武百寮请听政表三首【顺宗时潘本作四首】
　　臣某等言臣闻大道必体于至公大孝莫高于善继上观列圣旁考前王罔不俯就礼文仰承大事严奉宗庙慰安元元然后德教惟新邦家永固伏惟皇帝陛下寝苫泣血【苫诗廉切草也居防以为覆席】号慕无时贯于神明动于天地未临庶政犹徇至诚凡在人臣孰不哀惧伏惟先圣遗旨俾陛下抑哀而听政本朝乏人使臣等竭忠以奉上非敢惧死辄布恳词期于必从以慰寰宇且王业至重军国方殷一日万几不可暂阙伏愿追尊顾命蹈履成防恢王者华夷之望顺上帝乃眷之怀臣等不胜哀迫诚恳之至
　　第二表【晏元献本据文苑英华此表乃是林逢请听政第三表】
　　伏奉大行皇帝知陛下至性自天恐陛下执哀过毁上惟九庙之重下念万务之殷故遗诏丁宁俾遵旧典今百辟卿士颙然在庭瞻望清光巳七日矣固陈诚请犹未允从内外忧惶莫知所出臣闻大孝之本继志为难酌礼之情得中为贵是以哀迷期数哭泣有常俯而就之圣人所重【礼记檀弓上子思曰先王之制礼也过之者俯而就之不至焉者跂而及之】知难继也君子不为【同上季子臯曰买道而后难继也】伏愿少抑哀怀仰遵理命【理即治也】以副神祗之望以安亿兆之心光祖业于无穷流德化于天下凡在臣子孰不悲戴
　　又第二表【晏元献本按文苑英华此乃宗元所作】
　　臣某等言臣闻圣凡殊涂邦家异礼故王者舍己从物用身许天虽居逹防【逹即通也】犹以事夺伏以大行皇帝【谓德宗】道成铸鼎仙等御龙【黄帝采首山铜铸鼎荆山下鼎既成有龙垂胡髯下迎黄帝黄帝上骑后宫从上龙者七十余人因名其处曰鼎湖】万姓长号【平声】九有颙望陛下以聪明睿圣嗣守寳图爰及宅忧迨兹累日而孝思罔极尚辍乃雍之言【髙宗谅隂三年不言言乃雍】庶政未厘颇阙如丝之命臣等尝览载籍粗知防纪若成周顾命厯代犹遵西汉诏音前王所奉【诏音一本作遗诏谓汉文帝遗诏令天下以日易月】我国家以孝理天下文明应期上用此法胥以传授盖事归至当则不可不遵礼贵从宜则不得不守理固然也臣等是以上陈愚恳轻渎宸严冀遂血诚俯亲国政而陛下执防逾切听理未闻亿兆嗷嗷不知所诉臣以为天子之孝在于保安社稷司牧烝黎功超百王庆流万代亦何必守臣下之小节蔑皇王之大猷固阻羣情务成谦德伏愿以遗诏为念夺在疚之怀就临轩之制天下幸甚
　　第三表
　　伏以万机至重遗旨难违再献表章上尘旒扆精诚徒竭天意未回内外遑遑人神企望臣闻王者之孝异于匹夫礼不相防【余专切】道资适变当承平之代故殷帝宅忧而不言【商髙宗】遇有事之时则周王未而誓众【武王伐纣】况今戎车犹驾边候多虞两河之冦盗难除百姓之疮痍未合乱者思理危者求安天下嗷嗷正在今日诚宜抑其至性以副羣心成先帝之大功继中兴之盛业岂可寝苫啜泣【苫诗廉切啜殊悦切】庶政阙然九庙之灵何报万方之望何塞臣等职参枢近诚切邦家若陛下未忍临轩尚持前志臣等有死而巳不敢奉诏不胜哀迫恳切之至
　　贺践阼表【顺宗即位宗元代节镇作此】
　　臣某言太子中舍严公弼至【公弼乃山南西道节度严震之子】奉某月日勅书慰谕伏承陛下以某月日防奉典册允升寳位凡在羣生孰不庆幸臣某诚懽诚抃顿首顿首臣闻天地泰而圣人出雷雨解而品物荣【解下隘切】是以五行迭用木火更其位十叶重光宗庙辅其德殷宗恭黙再开成汤之业汉文聪明克承髙祖之绪陛下重离出曜体干继统主鬯彰孝恭之美抚军着神武之功钦承遗训【承一本作奉字】永保鸿业遏宻之中施雨露以被物遐迩之地覩日月之继明则四维之外八极之表人神胥悦草木皆春煦妪生成不失覆载【潘云煦吁句切妪于遇切天以气煦地以形妪】况臣谬膺藩守累受国恩爰自出身洎乎领镇沐浴圣泽优游昌时不获覩阙庭之礼展臣庶之分戴天贺圣倍万恒情
　　礼部贺改永贞元年表【宗元为礼部郎中贺宪宗】
　　臣某等言伏奉今日诰今月九日册皇帝改贞元二十一年为永贞元年自贞元二十一年八月五日昧爽以前应犯死罪特降从流流巳下递降一等者寳命方始圣厯用彰载宣临照之明遂施涣汗之泽臣某等诚庆诚贺顿首顿首伏以重光下济积庆旁行汉祖推奉教之尊【前汉髙祖纪诏曰子冇天下尊归于父朕被坚执鋭平暴乱立诸侯皆太公教诲也今尊太公曰太上皇】文王遂无忧之志【中庸无忧者其唯文王乎以王季为父以武王为子】正名纪厯【名一本作明】表运行于万方宥过轻刑流汪濊于四海【濊于废乌外二切汪濊深广也又言饶多】欢呼抃蹈遐迩攸同臣某等亲奉圣谟仰承大化踊跃之至倍万恒情无任蹈舞欣庆之至礼部太上皇诰宜令皇帝即位贺表【顺宗传位宪宗】
　　臣某等言伏奉今日太上皇制命陛下即皇帝位光奉寳图丕承鸿业溥天率土庆跃难胜臣某等诚喜诚抃顿首顿首臣闻皇建其极存诸大训帝出于震着在易经继明以照于四方重熙以临于万国动植品彚永赖昭苏山川鬼神咸用欣戴臣某等获备班列亲仰圣明踊跃之诚倍万恒品无任抃跃喜庆之至
　　礼部贺立皇太子表【广陵王即宪宗】
　　臣某等言伏奉今月二十四日制广陵郡王宜册为皇太子改名某仍令所司择日备礼册命者天序有奉皇图载宁臣某等诚庆诚贺顿首顿首臣闻商书载以贞之文汉史传早建之议【前汉文帝纪】不惟立爱其在继明【一本其作期字】陛下奉率前防敷扬盛典顾兹守器之重爰正承华之位尊义方之教载锡嘉名崇建树之礼式光典命以长而立自符于慎择必子之选遂合于至公邦本不揺王业弥固此皆宗社垂祉启佑皇心乾坤合谋保安圣运足以播休气于四海洽太和于万灵食毛含齿所同欢庆臣等奉承制命蹈舞周行踊跃之诚倍百恒品无任庆抃感悦之至
　　礼部贺皇太子册礼毕德音表【贞元二十一年】
　　臣某等言伏奉今日制皇太子册礼云毕思与万方同其惠泽者盛典斯举鸿恩遂行凡在率土不胜抃跃臣某等诚喜诚贺顿首顿首伏惟皇帝陛下克奉神休以正邦统建天下之本宗庙以安致万国之贞兆人攸赖典册既备庆泽载流既广爱而推恩亦好生而布德缓刑而囹圄知感进勲而嗣续増荣崇教谕之方忠良是举严赞襄之礼赐与有加【襄一本作相字】旌孝弟以厚于人伦敬鬼神而修其祀事况行礼之日则屏翳收迹太阳宣精用彰出震之休更表重离之曜神化旁畅皇风逺扬自华及夷异俗同庆臣某等谬参着定倍百恒情无任懽庆踊跃之至
　　为王京兆皇帝即位礼毕贺表【代王权贺宪宗】
　　臣某等言臣闻大人继明百神所以受职天子有道万国由是承风伏以皇帝陛下缵圣垂休顺时御极负扆而防朝夷夏【扆隐岂切】践阼而统和天人幽明感通遐迩昭泰遂使祥光下烛嘉气旁通周王谢流火之符鲁史愧书云之典食毛含齿懽抃无穷臣某等幸覩昌时获奉大庆踊跃之至倍万恒情无任蹈舞欣跃之至
　　代韦中丞贺元和大赦表【代永州刺史】
　　臣某言伏奉正月二日制大赦天下永贞二年宜改元和元年太阳既升煦育资始霈泽斯降膏润无遗臣某诚庆诚贺顿首顿首伏惟皇帝陛下仁化旁流孝理阐纪元示布和之令肆眚见恤人之心旷然涤瑕得以迁善涣发大号申明旧章农有薄征市无彊价勲勤是録爵秩以班宠宁间于幽明泽必周于夷夏近甸轻酤之入逺人忘水旱之灾既行庆于官寮亦推恩于天属诸生喜黉塾之广庶老加絮帛之优量入所以备凶兴廉期于变俗爰褒有客尊贤之典维新【诗周颂有客谓二王之后为客】载奉素王宗予之道斯在【记檀弓孔子曰天下孰能宗予】纶言一降庶政毕行怀生之伦感悦无量臣某等守在遐迩亲奉诏条踊跃之诚倍百恒品无任感恩抃舞屏营之至礼部贺册太上皇后贺表【宪宗即位太上皇诰旨册之】
　　臣某等言伏奉今月日诰良娣王氏册太上皇后【潘云娣音弟太子有妃有良娣】良媛董氏册太上皇德妃【媛干眷切】宜令所司备礼册命者母仪有光坤道克顺隂教方行于万国内理克和于六宫臣某等诚庆诚贺顿首顿首伏惟皇帝陛下对若天休奉扬睿旨长秋既登其正位【长秋皇后所居此谓王后】褕狄亦被于恩光【褕音揺刻雉饰服也礼记夫人褕狄此谓皇徳妃】奉养见三朝之安【礼记文王朝王季日三】周旋有四星之辅【史记天官书后宫四星末大星正妃余三星后宫】岂独配干称大助日为明所以表王化之源知孝悌之本冠映千古仪刑四方臣某等捧戴施行踊跃无地无任蹈舞欣喜之至
　　礼部贺太上皇后册毕贺表【永贞元年】
　　臣某等言今月日太上皇后册礼云毕率土臣妾庆抃无穷臣某等诚庆诚贺顿首顿首伏以太上皇后着虞嫔之至德嗣周母之徽音表率六宫明彰万国陛下克修理本以畅化源神道知事地之方人伦识尊亲之大岂惟妇顺斯备隂礼用修其以播正始于王风【王一本作国】致时雍于帝典臣某等谬尘荣位获覩盛仪踊跃之诚倍百恒品【百一本作万】
　　贺皇太子牋【代藩镇贺广陵王为太子】
　　某言伏奉月日制书殿下只膺茂典位副青宫【青宫东宫也神异经曰东方有宫青石为墙髙三仞门有银榜以青石碧镂题曰天地长男之宫】温文光三善之名【礼记文王世子篇行一物而三善皆得者唯世子而巳又云恭敬而温文】继照恊重离之庆万叶固本羣方宅心含生之徒孰不欣戴况某夙蒙期奬职在藩方懽抃之诚倍万恒品
　　御史台贺嘉禾表【贞元中刘济所进】
　　臣某言今月日宰臣以幽州所进嘉禾图各一轴示百寮者伏以嘉谷顺成灵贶昭格天人合应遐迩同风臣某诚懽诚庆顿首顿首伏惟皇帝陛下睿谋广运神化旁行植物知仁祥图应圣灵岳不愆于赞祐燕谷用遂于生成【邹衍黍谷事】丰稔既均知朔南之被泽休嘉克叶见天地之同和六穗慙称于汉臣【司马相如封禅书嘉谷六穗】异亩耻书于周典自中形外均庆同欢臣某谬职宪司获覩休瑞无任抃跃之至
　　礼部贺嘉禾及芝草表【贞元中韦臯崔宗所进】
　　臣某等言伏见今月某日内出劒南所进嘉禾图及陜州所进紫芝草示百寮者珍图焕开瑞彩交映遐迩偕至福应攸同臣某等诚庆诚贺顿首顿首伏惟皇帝陛下缉熙至道保合太和天惟发祥地不爱寳嘉禾擢质灵草抽英献于王庭唐叔慙同颖之异【尚书云】荐诸郊庙班史谢连叶之奇【前汉武帝纪甘泉宫生芝草九茎连叶】既呈薿薿之祥【潘云薿鱼纪切草盛貌又鱼力切】更覩煌煌之秀丰年斯着圣夀用彰饮和之人懽抃无极臣某等优游至化披玩殊姿庆抃之诚倍百恒品
　　京兆府贺嘉白兎连理棠树等表【贞元中】
　　臣某言今月日中使王自宁出徐州刺史张愔【愔挹滛切张建封之子】所进嘉图及白兎儿一并出陈许等州观察使上官説所进许州连理棠树图示百寮者惟天眷命是降百祥惟圣钦承用膺多福臣某诚庆诚贺顿首顿首臣伏以太和所蒸至德斯应图物献瑞周于逺方神合形式表绵绵之庆异棠连质用彰煜煜之荣【一本作休】况金风发祥白兎来扰告有秋之嘉应着成岁于神功杂遝纷纶【遝大合切杂遝聚积之貌】如山斯委人尽登于夀域物咸畅于薰风况臣特感深恩欣逢众瑞踊跃之至倍万恒情礼部贺甘露表【贞元二十一年宗元迁礼部员外郎掌尚书牋表】
　　臣某言中使王自宁至伏奉宣圣旨出延和殿前丁香树甘露一大合示宰臣未时又出一大合令明日示百寮甘露见降未止者化升闻灵贶昭答必呈尤异之应以告天地之和臣某诚欢诚庆顿首顿首伏惟皇帝陛下均煦育之功敷渗漉之泽太和潜逹閟瑞克彰发于天霄特降宫树朝光初烛方湛湛而不晞畏景转炎更瀼瀼而未巳缀叶而珠玑积耀盈器而冰玊呈姿芳袭椒兰味兼饴醴【饴音怡饧也】然则零于庭而着异纪于年以标竒【汉宣帝】徒矜徃辰孰并兹日况树有丁香之珍殿即延和之号所以着芳风之逺播期圣夀于无疆事絶古今庆传遐迩臣谬承渥泽获覩殊祥抃跃之诚倍万恒品
　　礼部贺白龙并青莲花合懽莲子黄等表【一本此下注云京兆恐非】
　　臣某言伏见今月日内出沧州所进白龙见图又出西内定礼池中青莲花并神龙寺前合欢莲子示百寮二十三日又出盐州所进合欢黄图者二气交泰万国同和动植思恊于殊祥遐迩毕陈其嘉应披图按牒圣理彰明臣诚欢诚庆顿首顿首伏以天地非逺睿感必通叠瑞重祥累集宫禁池莲表异灵化非常敷彼清光征佛书而尤絶成其嘉实验祥经而甚稀积庆旁流自中徂外遂使龙腾白质乘秋果应于金行合黄中表圣更彰于土德逺通边徼近出苑园合庆同欢周于亿兆况复邦畿之内雨霁必时宿麦大穰嘉谷滋茂和风孕育【一本作秀字】灵气陶蒸是皆发自帝心逹于天意周流升降成此岁功惠彼羣生自为嘉瑞臣某深惟多幸获遇斯时观灵贶之备臻知人和之溥洽无任庆抃跃蹈之至
　　礼部贺白鹊表
　　臣某言伏奉进旨宣示前件白鹊者霜毛皎洁玉羽鲜明色实殊常性惟驯狎臣闻圣王之德无所不至有感则应无幽不通伏惟陛下恩霑动植仁洽飞翔故得兹禽呈休效质伏以白者正色式表金方鹊以知来【淮南子云】式彰冦服用符归化之兆克耀太平之阶臣职参禁垣获覩嘉瑞无任庆抃之至
　　礼部贺嘉表
　　臣某等今日内出浙东观察使贾全所进越州山隂县移风乡百姓王献朝园内产嘉二实同蔕图示百寮者寳祚惟新嘉瑞来应式彰圣德更表天心臣某等诚庆诚贺顿首顿首伏惟皇帝陛下保合太和缉熙庶类德馨上逹神化旁行嘉发祥来自侯服质惟同蔕见车书之永均地则移风知化育之方始虽七月而食豳土歌王业之难五色称东陵咏佳賔之防【阮嗣宗诗昔闻东陵近在青门外五色耀朝日嘉賔四面防】未闻感通若斯昭著者也臣某等遭逢圣运亲仰图抃跃之诚倍百恒品无任庆悦之至
　　为王京兆贺嘉莲表【王权】
　　臣某言今日某时中使某奉宣圣旨出西内神龙寺前水渠内合欢莲花图一轴示百寮者祥图焕开异彩交映赞天地之合德表神人以同欢臣某诚欢诚庆顿首顿首伏惟皇帝陛下道恊重华庆传种德陶隂阳之粹美孕造化之精英吉庆每见于天心发祥必自于禁掖是使双华擢秀连蔕垂芳香激大王之风影耀天泉之水【沈约宋书文帝永嘉二十二年天泉池二莲同干】焕开宫沼旁映给园【谓给孤独园指言神龙寺也】灵贶应期天龙防圣寳厯夐超于小劫神功允洽于大千臣某获覩升平滥居荣宠闻瑞应而称庆仰缋事而増欢无任抃蹈喜跃之至
　　为王京兆贺雨表【一本表下有一字】
　　臣某言臣昨日面奉进旨以近日少雨今月内无雨即须祈祷今日便降甘雨者天且不违神必有据宻云与纶言继发时雨将天泽并流臣某诚欢诚庆顿首顿首伏惟皇帝陛下忧切蒸黎虑深稼穑思彼未兆防于无形渗漉每出于湛恩变化必随于广运宸暂惕巳矫御天之龙圣謩既宣遂洽漏泉之泽霮防周布【霮徒感切防徒对切霮防云貌】霏微四施黍稷尽成公私皆及野夫鼓舞知帝力之通官吏欢呼见天心之黙喻臣某牧人京邑动仰皇灵渥泽徒加涓滴无助无任感悦屏营之至
　　王京兆贺雨表二
　　臣某言臣伏见今月二十四日时雨溥降伏以圣心积念天意遽回移造化之功革隂阳之常数臣某诚庆诚抃顿首顿首皇帝陛下仁育苍生恩同赤子自顷天雨未降时稼或愆贬食斋戒至诚幽逹又虑宿麦无备播种失时出于宸衷特令赈贷【时一本作将字】睿谟潜运甘雨遂周布濩垂隂随圣泽而俱逺滂沱积润与恩波而共深臣某才术无闻谬司邦甸生成必资于帝力进退何补于天工沐浴太和慙荷无极无任庆跃屏营之至
　　王京兆贺雨表三
　　臣某言今月十三日面奉进旨縁自春来少雨宜即差官精诚祈祷者十四日臣便差官分赴灵迹其日隂云四合至十五日甘雨遂降伏惟皇帝陛下言为神化动合天心未成旱暵之虞巳积幽勤之虑众灵受职荟蔚且跻于南山【荟乌外切】百谷仰荣滂霈遂霑于东作【仰去声左传百谷之仰膏雨】睿谟朝降膏泽夕周知天人之巳交识隂阳之不测然则周王徒勤于方社殷帝虚美于桑林岂若无灾而早图未祷而先应化超前圣道贯重徧野同欢倾都相庆臣之欣跃倍万恒情
　　王京兆贺雨表四
　　臣某言臣于三月二十九日奉进旨于诸灵迹处祈雨至三十日甘雨遂降者臣闻惟圣有作先天不违发令而祥风巳兴致诚而液旋被臣某诚欣诚贺顿首顿首伏惟皇帝陛下侧身防患道迈周王尽力勤人功超夏后圣谟广运驱百灵以从风神化旁行滋五稼而流泽油云四合膏雨溥周农壤遂一于肥硗【丘交切与墝同】渗漉尽霑于遐迩蒸黎咏德知必自于圣心草木欣荣如有感于皇化有年之庆实在于斯臣以无能谬领京邑上劳宸虑运此岁功无任喜惧屏营之至
　　贺亲自祈雨有应表【想是为外州刺史作】
　　臣某言臣得上都院官金部员外郎韩述状报以时雨未降亲自于龙堂祈祷有灵禽羣翔自成行列如随威凤以翼龙舟其日降雨者【中谢】伏以时或阳岁之常候式当圣日无害丰年陛下敦本务农忧人闵雨宸虑所至天心自通故得瑞鸟迎舟掩商羊之舞【家语齐有一足之鸟舒翼而跣孔子曰天将大雨商羊鼓舞】仙云覆水协从龙之征初泛洒于上宫遂滂霈于率土自中徂外皆荷生成雨公及私靡不硕茂殷后徒勤于自剪【左氏春秋汤克夏不雨乃以身祷于桑林剪其发割其爪以为牺】周公空媿于舞雩【周礼春官女巫岁旱则舞雩】臣以庸虚谬司垣翰有年之庆惟圣之功臣某不任喜庆屏营之至







　　柳河东集注巻三十七
　　钦定四库全书
　　柳河东集注巻三十八
　　宋　童宗説张敦颐潘纬　音释
　　表
　　为裴中丞贺克东平赦表【桂管观察使裴行立】
　　臣某言伏奉月日德音以淄青荡平褒功宥罪布告遐迩者【元和十四年淄青都知兵马使刘悟斩其节度使李师道以降师道所管淄青登莱沂宻郓曹濮齐兖海十二州皆平诏赦天下】臣闻肃杀之后每致阳和雷霆既施必闻膏泽【中谢】伏惟陛下体干刚以运行叶坤元之翕辟百灵受职六合从风阻兵怙乱者必就枭擒怀忠抱义者无不甄録【甄稽廷切】激其效顺特加旄节之荣【谓以刘悟为义成节度使】宠以元功遂兼鼎之任【谓田正加检校司徒同中书门下平章事】戎行穷赏赉之重【行户郎切】死事极褒防之优劫胁之役尽除聚敛之名皆去伤痍受煦【吁句切】老疾加恩丰财巳复其征徭赐种更盈于穜稑【音童陆】严山川之祀神必有依申义烈之家物无不感周王推忠厚之化汉帝慙恺悌之风太平之德斯为至盛【一本作太平之业既崇中兴之徳斯至】然则虞巡可复告成将庆于岱宗汉典方行讲礼再荣于阙里【后汉章帝过鲁幸阙里以太牢祠孔子】臣谬膺重寄获覩太和抃蹈之诚倍万恒品谨巳施行郡邑宣示军戎莫不动地欢呼若醉千钟之酒腾天鼓舞如闻九奏之音【赵简子梦游钧天广乐九奏】无任庆贺踊跃之至
　　柳州贺破东平表【元和十四年诛李师道】
　　臣某言即日被观察使牒李师道以月日克就枭戮者【枭坚尧切断首倒悬也】帝德广运唐命惟新霾曀廓清【潘云霾莫皆切曀一计切霾雨土也隂而风曰曀】天地贞观率土臣庶庆抃无涯【中谢】伏惟睿文圣武皇帝陛下威使百神德消六沴【潘云作沴同徒典郎计二切五行气之相荡曰沴音戾】天降寳运时归太平自克夏擒呉剪蜀平蔡【夏谓扬恵琳呉谓李锜蜀谓刘辟蔡谓呉元济】殊类稽颡羣疑革心唯此凶妖尚闻悖慢庭议既得庙谋必臧【谋一本作谟字】旌旗烛耀于洪河金鼓震惊于灵岳【东岳泰山】郓城自溃宁同莒鲁之争【郓土问切唐郓州东平郡左传昭公元年莒鲁争郓为日久矣】齐地悉平无俟耿陈之战【耿古幸切光武诏耿弇讨张歩弇率陈俊等击祝阿齐地悉平】五兵永戢七德无亏【左传武有七德】含生比尧舜之仁率土陋成康之俗介丘雾息巳望翠华之来【文选南都赋翠华车葢也】沂水风生更起舞雩之咏千岁之统实在于斯臣守在蛮荒获承大庆抃跃之至倍万常情【晏本更有伏以舜念克勤禹思受益无疆惟防既闻政理之方靡不有初愿献持盈之戒介丘雾息云云】
　　代裴中丞贺分淄青为三道节度表【裴行立】
　　臣某言伏见某月日制分淄青诸州为三道节度都团练观察等使者【元和十四年分李师道所管十二州为三道以郓曹濮为一道淄青齐登莱为一道兖海沂宻为一道】虵豕之穴忽为乐郊氛沴之余尽成和气伏惟皇帝陛下天付昌期神开寳厯复升平之土宇防妖孽之根源自西自东不违于指顾我疆我理咸得其区分山川备临制之形道涂适征徭之便俾侯既定赐履以宁【左传僖公十四年齐管仲曰赐我先君履注履所践履之界】异青兖之封爰从古制解曹衞之地实契雅谋【左传僖公二十八年分曹衞之田】车甲永藏马牛勿用俗被雍熙之化代知仁夀之期农事载盛于耨芟【耨九豆切潘本作耞音加速耞治谷具也又作枷】儒风重兴于爼豆足使季札观鲁更陈南籥之仪【左传襄公二十九年呉季札请观周乐见武象箾南籥者】山甫徂齐复正东方之赋【烝民诗】臣总戎逺地不获陪贺阙庭抃跃之至倍万恒品
　　为韦侍郎贺布衣窦羣除右拾遗表【韦夏卿所荐】
　　臣某伏见今月日制除布衣窦羣右拾遗者臣闻直道之行四方向德逸人是举天下归心【中谢】臣伏以窦羣肥遯居贞苞防养正学术精果操行坚明赞咏道真以求其志顷守藩服特所委知及归朝廷輙有闻荐庶逃窃位之责以塞旷官之尤岂谓天听曲从瞽言无废况谏诤之职政化是参擢于布衣久无其比周行庆抃林薮震惊晦迹宁虑于遗贤怀才尽思于展效臣以性本庸疎动无裨益唯思进拔以报恩荣区区恳诚实贯金石言而不废微臣敢窃于荐雄【王音荐扬雄待诏】德必有隣圣代式光于尊隗【燕昭王尊郭隗】自羣受命冀复靣陈迫以疾病接于休假注心蓄念寤寐兢惶无任喜跃屏营之至
　　为樊左丞让官表【一本作韦左丞】
　　臣某言伏奉今月二十八日制除臣尚书左丞宠命俯临慙顔自失泛大鲸之海但觉魂揺戴巨鼇之山未知恩重【中谢】臣闻尚书百揆翊亮万几故天上尊北斗中枢陛下有南宫左辖晋升孔坦谅直当时汉拜杨乔闲练故事庶得百寮有惮于防府诸侯取法于京师臣实謏才【謏先鸟切小也】谬登清贯握兰起草昔紊朝经剖竹颁条近贻人瘼备厯中外无闻声彩版图载缉贡赋未均于九州铜印更操威仪不检于三署次郎补缺岂易其人圣主求才宜难此受切谓旁求俊乂侧访瓌奇【瓌古囘切】必使德合准绳言成纲纪兴化致理时无间言况安上必在于荐贤危身莫逾于旷职倘蒙垂收紫涣【谓诏书也今本作紫绶非】俯矜丹诚愚臣保陈力之言圣鉴有责成之地无任腼冒惶悚之极谨诣朝堂奉表陈让以闻臣所让人别状封进
　　为王户部荐李谅表【王叔文】
　　臣某言臣闻知贤必进忠臣之大方择善而居明主之要道况臣特受恩遇超絶古今报国之诚寤寐深切是敢竭愚臣之微分助陛下之至明恢张羽仪辅治化臣某诚惶诚恐顿首顿首切见新授某官李谅清明直方柔惠端信强以有礼干而甚文【干一本作敏】求之后来略无其比臣自任度支等副使以谅为巡官未及荐闻至某月日荆南奏官勅下赴本道谅实国器合在朝行臣之所知尤惜其去伏望天恩授以谏官使备献纳冀他日公卿之任斯焉取斯则圣朝无乏士之名微臣缓蔽贤之罚无任诚恳屏营之至
　　为户部王叔文陈情表
　　【贞元二十一年王叔文母死匿防不发置酒翰林自称母疾病今当请急左右窃语曰母死巳腐矣留此将何为】
　　臣某言臣母刘氏今月十三日忽患暗风发动【暗一本作瘖】状候非常今虽似退犹甚虚惙【都活渉雪二切】惊惶忧苦不知所图臣唯一身更无兄弟侍疾尝药难阙须臾伏乞圣恩停臣所职今臣见在家扶侍其官吏等并巳发遣讫臣以庸微特久顾遇防自卑品委以剧司夙夜兢惶唯思答效至诚至恳天睠所知岂虑未效涓尘遽迫方寸【蜀徐庶指心曰今失老母方寸乱矣】以开塞重轻之务加焦劳忧灼之怀虽欲徇公无由枉志况忠孝同道臣子之心许国诚切于死生报亲忍忘于顾复进退穷蹙昧死上陈无任惶惧恳倒呜咽之至【一本作昧死上陈候母刘氏疾疢小瘳冀防臣驽蹇再效无任云云】代裴中丞谢讨黄少卿贼表【元和十四年诏桂管观察使裴行立讨黄洞蛮】
　　臣某【云云】即日奉事官米兰回伏奉手诏【云云】者臣闻肤革既平虽疥癣而必去【国语申胥曰夫齐鲁譬诸疾疥癣也】豺狼巳毙在狐鼠而宜除臣某【中谢】伏惟元和圣文神武法天应道皇帝陛下受命上底宁下土凶渠尽殄威武载扬蠢尔腥羶尚闻凌暴灵旗斜指【汉武帝伐粤以牡荆画幡日月北斗登龙为泰一灵旗为兵祷则太史奉以指所伐国】铜兽俯临【即铜虎符所以发兵】三军知必胜之方万姓喜永清之路微臣忝司戎律亲列顔行【行户郎切前汉严助传注顔行犹鴈行在前行故曰顔也】蹑伏波之旧规【光武时伏波将军马援击交趾】乘下濑之故事【汉武帝元鼎五年遣伏波将军路博徳出桂阳下湟水甲为下濑将军下苍梧注甲故越人归汉者也濑滩也呉越谓之濑】尽瘁事国期毕命于戈矛不宿于家思奋身于原野即以今日某时出师就道便披榛撅石摩垒陷坚【左传宣公十二年靡旌摩垒而还】荡清海隅永息边徼切以才非充国敢自赞于无逾【汉赵充国曰无逾于老臣】志慕孟公庶追踪于不伐【论语孟之反不伐】谬承重委寤寐兢惶无任感恩陨越之至
　　为裴中丞举人自代伐黄贼表
　　伏以某官器宇端方风姿详雅谦虚内敏筹略共推前佐湖南悉心匡佐后厯郡掾深负政声惠爱在人奸邪屏息勤劳巳着干蛊无伦今黄贼尚据荒陬犬巢未覆倘以某代某之任必能扫荡氛祲【氛音分祲子鸩咨林二切妖气】廓清海濵窃惟斯人雅堪厥职【云云】
　　为崔中丞请朝觐表【桂管观察崔咏或谓崔能者非】
　　臣厯刺三州连总二府外任逾纪入觐无阶就日望云魂飞心注伏惟睿圣文武皇帝陛下覆载无私遐迩同致复升平之故事继前圣之髙踪中外践更出入迭用臣以虚薄叨受恩荣徒竭夙夜之心未申朝夕之敬天威咫尺诚寤寐而无违云汉昭回固瞻仰而何及是以前在朗宁【邕州也】封章累上及移临桂【桂州今静江府】星纪屡周微尚隔于戴盆积望徒悬于窥管葵藿之诚弥切犬马之恋逾深人欲天从于兹未验下情上逹终冀不诬敢渎宸严罄陈丹恳伏乞赐臣除替许至阙庭厠蹈舞于羣寮备班行于散地足趋中禁目覩大明俾成九族之荣以尽百生之幸非敢窃国賔五献之礼【周礼秋官】希康侯三接之恩【周易晋卦】一觌龙颜万死为足无任恳迫激切之至
　　代柳公绰谢上任表【元和六年为潭州刺史湖南观察使】
　　肃恭休命晨夜趋程只荷宠私不遑寝食以月日到所部上讫【云云】臣闻古之制爵禄者爵以居有德禄以养有功臣本书生宦不期逹值某皇帝【睿圣文武皇帝】文明抚运大阐猷搜采众才幸忝甄録厯践中外星霜屡移曾无涓尘上答鸿造忘其薄陋委之雄藩顾无绥驭之能谬忝澄清之寄将何以敷宣皇泽普谕天慈唯当察慝以为防视俗而为教独除细故务安黎献庶几清静无扰以慰逺人臣不胜忝冒荷恩之至
　　代李愬襄州谢上任表【元和十二年】
　　捧对丝纶慙悸无地拜命兢悚不知所裁臣凡贱才智略无取幸赖先臣绪业【愬父李晟】累忝国恩天泽曲流遂司节制寄深分阃任重专征顾无将领之才谬处众人之上岂谓宸私轸念仁育为心霈泽无涯德音屡降士众感悦咸思竭忠遂得潜师暗入贼境不意凶渠就戮【呉元济】此皆圣谟岂敢叨天以为巳力仰荷殊恩重于丘山臣以日月上讫谨当敷宣皇化普谕圣慈绥抚三军乂安百姓冀以尘露上答鸿私臣【云云】
　　代节使谢迁镇表
　　鸿私曲临独越夷等只荷明命寤寐不遑臣才非器能谬膺仕进虽竭尽驽劣力效忠勤冀寡尤敢望宦逹某宗皇帝【德宗也】不以臣儒术浅薄超授礼官寻迁正郎遂忝符郡某皇帝【顺宗也】不遗臣小善擢处谏曹叨承厚恩备职藩翰顾惟劣多慙负恩伏遇陛下【宪宗也】德绍唐虞无私庶政臣尸素岁久谴谪宜加岂冀褒升更迁重镇再忝澄清之寄仍同献替之荣将何以上答天慈下安氓庶臣当务修农稼率励逺人锄其奸慝以副勤防无任【云云】
　　为刘同州谢上表【或云刘公济】
　　臣某言伏奉某月日制除臣同州刺史兼本州防御营田长春宫使某月日到州上任讫臣初奉纶言震抃无极及临所部惊惧逾深投躯莫报于乾坤陈力无禆于造化臣某诚惶诚恐顿首顿首臣出自诸生不习为吏有恇懦之质【童云恇音匡懦奴卧切弱也】无区处之能托迹儒门乏仲弓南面之德委身郎署阙冯唐论将之对常惧叨冒清列芜秽圣朝岂意天听忽临鸿恩荐及八命作牧一麾出守防自下位寄之雄藩非臣庸所宜膺据况冯翊【即同州】宻迩王都古称三辅爰自近代命秩逾崇有兵食之虞有宫室之制皆公卿将相出入由之仰征甲令俯窥图记局蹐无地【张云局渠足切踡局不伸也】以兢以惶恩重命轻不知所効庶当刻精运力【一本作刓精毕力】夙夜祗勤上奉雍熙旁流恺悌以日系月傥或有成庶几之心懔懔増惕徒望云而就日喜近帝乡将击壤以成风共歌尧代天威咫尺敢布丹诚无任悃恳屏营之至
　　代裴行立谢移镇表【穆宗时恐非宗元所作】
　　星言即驾便道之藩祗荷宠荣不敢宁息臣某爰自弱龄即忝推择阶縁试吏累忝清资先圣【宪宗】以臣粗知兵要俾统师徒交蛮俶扰黄贼不驯奉诏俾臣扑灭氛祲士众贾勇【贾音古左传成公二年欲勇者贾予余勇】思酬渥恩冀因此时得立微效岂谓时多疫疠不副忧勤知臣特深复洗瑕责夙夜感戴捐躯有期徒増愤勇力未从愿微臣不幸衅故重重泣血摧肝载崩载咽陛下【穆宗也】龙兴御极寰海永清道畅八埏【延羶二音八方也】威加九域鸿和普洽靡不周泰伏防累垂休命遂越等夷循省何人过膺抽擢况臣比临此镇备更夷险故材旧壤宛在目前【裴行立前为安南经畧今复为都防】虽则殊乡还同衣锦量巨鼇之力未足负恩犹蚊蚋之微焉能报德将何以宣扬圣造抚慰疲羸唯当遵守诏条贬弃奸慝平匀徭赋示以义方持清净以临人守无私以奉国重修前志再砺戈矛展驽骀之効申鹰犬之用庶荒陬夷獠【老二音西南夷名】尽沐皇风率土生灵备闻斯庆微臣之志也限以【云云】
　　代韦永州谢上表
　　臣某言伏奉月日制书除臣永州刺史以月日到州上讫受命若惊临职弥惧臣以无能累更事任神州赤县实所备尝过量逾涯每深兢惕不谓圣恩推择滥驾朱轮禄秩徒増讵施乳哺之惠服命虚受宁兴襦袴之謡况此州地极三湘俗参百越左袵居椎髻之半【椎传追切髻音计椎髻者一撮之髻其形如椎】可垦乃石田之余【左传哀公十一年犹石田无所用之】旷牧守于再秋弥骄犷俗【犷古猛切説文犬不可附也】代征赋于三郡重困疲人分灾本出于一时积弊遂余于十稔抚安未易知法出而奸生子育诚难惧力劳而功寡夙夜忧切不敢遑宁庶当宣布天慈奉扬神化以日系月傥或有成少禆恺悌之风用答生成之造无任感恩殒越之至
　　谢除柳州刺史表【元和十年】
　　【诸本此表首皆云防奉三月十三日制除臣使持节柳州诸军事守栁州刺史六月二十七日到任上讫】
　　早以文律防于士林德宗选于众流擢列御史陛下嗣登寳位微臣官在礼司百寮称贺皆臣草奏臣以不慎交友旋及祸讻【张云讻许容切一本作诬字】圣恩贷谪在善地累更大赦获奉诏追违离十年一见宫阙亲受朝命牧人逺方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异于遐迩圣泽无间于华夷庶答鸿私以塞余罪【云云】
　　柳州谢上表【贞元中代人作】
　　臣某言伏奉诏书授臣柳州刺史以今月二日至部上讫【中谢】臣前岁以久停官秩去年蒙圣恩除替便欲裂裳裹足趋赴京师以旧疾所婴弥年未愈逮及今夏始就归涂襄阳节度使于頔【徒厯切】与臣早岁同官见臣当暑在道恳留在馆寻假职名意欲厚臣非臣所愿伏惟陛下光被之德道以洽于区中忧济之勤心每徧于天下常以万邦共理必借于循良一物不遗尚延于愚藐【墨角弭沼二切】假臣宠渥重领方州驽骀复效于奔驰枯朽更同于华秀【中谢】臣闻潢污易竭抑有朝宗之愿犬马无识犹知恋主之诚揣分则然惟天知鉴况臣昔因左官【汉书仕诸侯为左官】一纪于外子牟驰心于魏阙【庄子中山公子牟】汲黯积思于汉庭岂非夫人独无斯恋去就者荣辱之主朝廷者仕进之源臣子之宜忠贞所志臣虽心同犬马而分比潢污幸蹑康衢意非徃蹇臣之此诚口不能喻意欲悉逹文非尽言此臣所以自咎自恨复乖志愿犹冀苦心励节上奉诏条惠寡防贫下除人瘼恭宣皇化少答鸿私不胜慌欣之至【童云慌音荒博雅曰忘也】
　　代广南节度使举裴中丞自代表
　　【或云当作桂中丞恐非子厚所作】
　　前件官器宇深沉天才间出爰从抚字逮于察廉所职恪勤庶务皆劝日者安南夷獠反叛害其连帅【元和十四年安南贼阳清陷都防府杀都防李象占及妻子官属部曲千余】毒痡黎人【痡普呉切】某皇帝以某威惠茂着自某州刺史俾之抚临【是月宪宗以唐州刺史桂仲武为安南都防】夙夜经行尽除兵器贼徒识恩党种归义【仲武至安南遣人説其首豪数月间降者相继】炎荒之俗靡不底宁后改镇容州【穆宗长庆二年以仲武为容管经畧使】勲效弥显澄清庶类迈德前修深负能名合迁重镇臣自惟凡懦不逮前人伏乞天恩回授某非惟旌德是亦饰能庶微臣免尸禄之忧某获无私之举
　　奏荐从事表
　　某绩茂戎轩才优管记操刀必割岂谢剸犀【剸旨兖之转二切截也断也】落笔不休宁慙倚马【世説桓宣武北征袁虎从行时被责免防草露布唤袁倚马前令作乎不辍笔俄得七纸殊可观】况早登科选夙洽时谭匪惟词艺双美抑亦器能多适比于流辈颇为滞淹輙敢荐陈伏希奬録
　　代广南节使谢出镇表【元和四年郑絪罢相五年出镇】
　　鸿霈曲临惶骇交集捧对纶綍不知所图臣【中谢】臣闻萧曹佐汉六合为家奭望匡周万方同轨臣幸以刍贱累忝殊荣天德荐临遂加台政不能翊宣明圣増日月之光俾凶渠勦絶【勦子小切】人用康宁寔由臣不称职使此艰患伐檀兴议负乘招讥常怀覆餗之虞【餗音速】敢望专征之寄献俘未逺展効有期希此微功上答殊造无任【云云】
　　为杨湖南谢设表【贞元十八年杨凭】
　　臣某言中使某乙至奉宣圣旨赐臣长乐驿设者恩荣特殊宴饮斯及顾兹厚礼猥集微躬臣某诚欢诚庆顿首顿首臣以多幸属此昌时任重方隅职忝文武甘受素餐之刺知无肉食之谋【左传庄公十年曹刿曰肉食者鄙未能逺谋】以忧以惶寝寐无措岂谓鸿恩继至丰膳爰来陆海兼陈饴醴皆设【饴一本作酒】庶当奉扬圣泽覃布逺人流恺乐于皇风均乳哺于赤子少陈微效上答殊私无任感恩欣跃之至
　　为武中丞谢赐樱桃表【武元衡】
　　臣某言中使某乙至奉宣圣旨赐臣樱桃若干者天睠特深时洊降宠惊里巷恩溢圆方臣某诚喜诚惧顿首顿首伏以含桃之羞时令攸贵【月令仲夏羞以含桃】况今采因御苑分自天防使发九霄集繁星而积耀味调六气承湛露而不晞盈眦而外被恩光【眦疾智才诣二切囙睢也】适口而中含渥泽顾慙素食弥切自公岂图君子所先遂厌小人之腹【左传昭公二十八年愿以小人之腹为君子之心属厌而巳厌息亷切】无任【云云】
　　谢赐时服表【代人作】
　　祗荷宠私启处无地臣【中谢】臣久忝朝行厯职无效荏苒星纪偷荣岁时不能少益圣猷以副深寄致使贼遗君父【后汉耿弇云】艰难未息合处严宪以正国章伏以陛下恢天覆之恩广地载之厚不循彞典俾同冕绂重剧丘山捧戴以入闺门空知夕惕裁缝而为衣服固可昼行内省疲驽将何答效
　　谢赐端午绫帛衣服表
　　纶言曲临宠服洊至跪奉殊锡庆跃交并臣【中谢】臣谬典方州效微涓滴叨承大贶荣重丘山非才忝恩俯伏慙荷朱明启节御府赐衣沐圣泽而溟海方深被仙衣而鹤龟齐夀驰心向阙局影望天慙分五岭之忧莫副九重之诏臣无任【云云】






　　柳河东集注巻三十八
　　钦定四库全书
　　柳河东集注巻三十九
　　宋　童宗说张敦颐潘纬　音释
　　奏状
　　为广南郑相公奏百姓产三男状【郑絪】
　　右臣所部贞节坊百姓某妻产三男者臣详究徃例实谓休征已量事给绢三十疋充其乳养者伏以陛下勤防黎元感通天地灵心昭答景福巳兴方使亿兆繁滋区夏充牣【音仞满也】故表祥于字育是啓运于升平事杳化源庆延邦本鳞羽之瑞曽何足云臣幸列藩维尝叨枢近私贺之至
　　为薛中丞浙东奏五色云状【元和中薛苹或云薛戎】
　　右臣得管内台州奏月日五色云见者一州官吏僧道耆老悉皆瞻覩已具奏闻并冩图奉进者伏以景云上瑞王者祉符焕彩彰之在天知圣德之昭感伏惟陛下化孚有截道洽无垠承天地之贞明导隂阳之和气遂使纷纷郁郁自东而徂西若烟非烟一旬而再至征诸古牒事罕前闻伏乞宣付史官以昭简册
　　爲裴中丞奏邕管黄家贼事宜状【裴行立】
　　右今月四日邕管奏事官严训过称押衙谭叔向等与黄家贼五千余人谋为翻动虽巳诛斩犹未清宁当时差本道同十将某至邕管界首賔州以来迎探事宜兼为声援昨得十四日状并严训状报同其黄家贼并巳退散各归洞穴讫伏以鼠窃狗偷非足为患陛下威灵远被神化旁行遂使奸狡之谋先期而自露【狡一本作猾字】回邪之党不戮而尽夷伏恐飞章已达吉语未闻尚轸天心犹烦庙筭臣谬居方鎭忝接壃界所得事宜不敢不奏
　　让监察御史状【宗元为监察御史里行】
　　右臣伏凖名例律诸官与父祖讳同者不合冒荣居之臣祖名察躬今臣防恩授前件官以防年逮事王父【祖也】礼律之制所不敢逾臣不胜进退惶恐之至谨诣光顺门奉状以闻伏听勑防贞元十九年闰十月日具官臣某奏奉勑新除监察御史柳宗元祖名察躬凖礼二名不偏讳不合辞让年月日检校司空同中书门下平章事杜佑宣
　　爲京兆府昭应等九县诉夏苖旱损状
　　右臣谬领京畿巳逾两月政术无取诚恳莫申遂使雨泽时田苖微损夙夜兢惧寝食靡遑今长安一十四县并凖常年例全征其昭应等九县臣各得状并令详审各絶隐欺谨具别状封进臣当府夏税通计约二十九万石以上据所损矜免秪当三万石有余恤人则深减数非广伏以圣慈贷悯念蒸黎臣忝职司不敢不奏无任慙惧之至谨録奏闻伏听勑防
　　爲南承嗣请从军状【父南霁云】
　　故某官赠某官某乙男某官某乙
　　右臣亡父至德之岁死节睢阳【睢宣佳切】陛下每降鸿恩必加褒宠臣自七岁即忝班荣【承嗣七岁为婺州别驾】垂五十年常居禄秩再守遐郡【为施涪二州刺史】绩用无成终贻官谤甘就严谴【刘辟反承嗣以无备谪永州】无以负荷先志报効殊私以慙以惧陨越无地伏见某月日勑【元和十四年十月】以王承宗负恩干纪命将徂征雷霆所加殄灭在近臣窃不自揆思竭忠诚愿预一卒之任以答百生之幸庶得推锋触刃摩垒搴旗【潘云左氏传靡旌摩垒摩近也搴愆蹇二音取敌之旗也】冀获尽于微诚傥不坠于遗烈踊跃之至夙夜不宁敢希皇明俯鍳丹恳臣闻周官考艺国子置车甲之司【周礼夏官诸子掌国子之倅若有兵甲之事则授之车甲】汉道推恩孤儿备羽林之用【武帝养死事之子号羽林孤儿】千秋思奋于事越【汉武帝时南越吕嘉反韩千秋奋曰愿得勇士三百人必斩嘉以报】仲孺期死于奔呉【前汉灌夫字仲孺父死呉军中夫奋曰愿取呉王若将军头以报父仇遂驰入呉军】义激君亲名高竹帛臣虽无似有慕昔人虽身涂草野死而不朽披肝沥血昧死上陈无任恳迫忠愤之至谨録奏闻伏候勑防
　　进农书状【农书三巻】
　　右伏奏某月日勑宜以二月一日为中和节所司进农书永以为恒式者【贞元五年诏】臣伏以平秩东作虞书立制俶载南畆周雅垂文此皆奉天时以授人尽地力而丰食自陛下【德宗也】惟新令节益厉农功既立典于可传每陈书而作则耕凿之利敷帝力于嘉谟稼穑之难动天心于睿览勤劳率下超迈古先凡在率土不胜幸甚前件农书谨函封进谨奏
　　代人进瓷器状【瓷才资切陶器之致坚者】
　　瓷器若干事【一本无此一句】右件瓷器等并艺精埏埴【埏音檀和土也埴承职切黏土也】制合规模禀至德之陶蒸自无苦窳【窳游甫切空也病也史记舜陶河濵器不苦窳】合大和以融结克保坚贞且无瓦釡之鸣【贾谊赋黄钟毁弃瓦釡雷鸣】是称土铏之德【铏音刑当作型瓦器也以盛菜韩非子曰尧舜啜土铏】器慙瑚琏【力展切祭宗庙玉器】贡异砮丹【砮音奴石中矢镞禹贡荆州所贡】既尚质而为先【礼记郊祭器用陶匏尚质也】亦当无而有用【老子埏埴以为器当其无有器之用】谨遣某官某乙随状封进谨奏
　　柳州举监察御史柳汉自代状【元和十年】
　　右某凖从前赦文常参官上后举一人自代者【元和六年勑】伏见前件官颇有才行长于政术久厯岭南使职臣之所知敢举自代无任恳迫之至
　　上戸部状
　　【左降官员外置同正员俸料旧用户部省员阙官钱充今请改授正官占阙不用上件钱每年约计数万贯】
　　右伏以左降官是受责之人都不厘务戸部钱是凖勑收贮不合别支又所授员外官亦非旧制宗元在永州日见百姓庄宅公验有司戸李邕判给处足明皆是正官今请悉依故事为凖并废员外所置凡在贬黜授以正员责其成功俾无虚授贮钱既免支用加数足应军须实冀货不滥分官无旷职谨状
　　柳州上本府状【上桂管观察府】
　　【莫诚救兄莫荡以竹刺莫果右臂经十二日身死其莫诚禁在龙城县凖律以他物殴伤十二日保辜内死者各依杀人论】
　　右奉牒准律文处分者【分去声】已帖县准牒待秋分后举处分讫伏以中丞【裴行立】慈惠化人孝悌成俗属吏所见皆许申明至公之下敢竭愚虑窃以莫诚赴急而动事出一时解难为心岂思他物救兄有急难之戚中臂非必死之疮不幸致殂揣非本意按文固当恭守抚事似可哀矜断手方迫于深衷周身不遑于逺虑律宜无赦使司明至当之心情或未安守吏切惟轻之愿况俟期尚远禀命不遥伏乞俯赐兴哀特从屈法幸全微命以慰远黎则必阖境荷慈育之恩岂惟一夫受生成之赐傥以律文难变使牒巳行则伏望此状便令废格【音閤】轻赐尘黩惶战交深谨録状上奉听处分
　　爲裴中丞伐黄贼转牒【裴行立】
　　当管奉诏与诸管齐进【当管桂管也诸管谓容管邕管广南等路】诛讨邕管草贼黄少卿汉军马步等若干人各具兵马数及军将若干前牒奉处分窃以天启昌期大功毕集神开兴运微恶尽除黄少卿等厯稔逋诛举宗肆暴【黄洞首领黄少卿少度少卿子昌沔昌灌等自贞元以来数为邉害前后陷十余州】恃狡兎之穴跧伏偷安【跧徂头庄縁二切缩足屈伏也】凭孽狐之丘跳踉见恠【孽鱼列切妖也跳徒雕切踉良郎二音见贤遍切】以为威弧不射天网可逃侵逼使臣隳犯王略恣其毒虐速我诛锄敌国尽在于舟中【呉起云】还师已期于席上【家语云】谓宜投戈顿颡面防乞身归郡邑于王官效黎献于天吏而乃缮兵补卒増垒闭途正当天讨之辰更积诛之罪【庄子为不善于幽闇之中者得而诛之】众轻鬭蚁勇劣怒蛙【韩非子越王伐吴欲人之轻死也出见怒蛙乃为之轼从者曰奚敬于此王曰为其有气故也】纎缟当强弩之初【缟古老切前汉韩安国传强弩之末不能入鲁缟】孤豚偾肥牛之下【偾方问切仆也左传昭公十三年牛虽瘠偾于豚上其畏不死】事同拾芥力易摧枯杪忽蜂腰虚见辱于齐斧【齐如字又侧皆切张轨云黄钺斧也张晏云整齐也】突梯防首滥欲寄于旄头【突吐忽切梯音脱旄头胡星也天子前驱】勦絶有时【勦子小切】不索何获【索色窄切左传吴光云】某拱稽致命【国语吴语拥铎拱稽注拱持也稽棨防云或云稽计兵名籍】执锐忘生车甲既备于小戎鲸鲵岂逃于诛戮【左传宣公十二年取其鲸鲵而封之以为大戮注鲸鲵大鱼名以喻不义之人吞食小国潘云鲸巨京切其雌曰鲵大者长千里小者数千丈】切观上略緫帅中权【左传宣公十二年中权后劲注权谋也谓军中制谋】战士义激于身心列校势成于臂指蹶张之技尽出于山林【潘云蹶音厥前汉以材官蹶张注林官之多力以足蹋弓弩张之故曰蹶张律有蹶张士师古曰今之弩以手张之曰擘张以足蹋者曰蹶张】拔距之材徧征于川洞【前汉甘延寿传投石拔距注顔师古曰拔距者有人连坐相把据地距以为坚而能拔取之】赏悬香饵令布疾雷莫不鼓舞戎行防恭师律投躯不于羽檄【与愆同汉髙祖纪注檄木简长二尺徴召急则挿以鸟羽示急也】跂足唯俟于牙璋【跂遣尓切举踵也周礼与瑞注牙璋琢以为牙牙齿兵象故以发兵】今月某日奏事官米兰回捧受诏命神飞首勇足蹈心驰懽声洽于万夫胜气横于千里国容不入屦且及于寝门【司马法古者国容不入军军容不入国也左传宣公十四年楚子投袂而起屦及于窒皇劒及于寝门之外注窒皇寝门阙也】家事勿闗土已填于左阖【国语勾践伐吴入命夫人自今日以后内政无出外政无入内有辱是子也外有辱是我也王出夫人送王不出屏乃阎左阖填之以土】即以月日全军出次分道并进所期勠力敢告同心孔大夫【御史大夫岭南节度使孔戣】贞直冠时清明格物全体许国一心在公兵精食浮为日固久容府扬中丞【扬当作阳御史中丞容管经畧使阳旻】以义烈为己任勲袭太常安南李中丞【御史中丞安南都防李象古曹王李臯之子】以英武为家风业传彛器并膺邦寄克达皇威南则浮海济师共集堂堂之阵东则横江誓众用成善善之功以此鼓行坐观尽敌刑惟勿喜诛有可哀徴侧之勇冠一方竟就伏波之戮【后汉交趾女子徴侧反伏波将军马援斩之】吕嘉之威行五岭终摧下濑之师【潘云濑音頼前汉武帝纪甲为下濑将军下苍梧得吕嘉首遂定越地】嗟此陋微自贻擒灭勉成良画速致殊勲虽荒徼之地固不劳于有征【徼吉吊切邉隅】而升平之年将自此而何事书之竹帛实谓扬名事须移牒邻管以成掎角举牒者【掎居绮反徧引也左氏譬诸捕鹿晋人角之诸戎掎之注掎其足也】
　　贺诛淄青逆贼李师道状【贺中书门下】
　　右今月三日得知进奏官某报前件贼以前月九日克就枭戮者伏以天啓圣期神资良弼必有惩讨以致升平蠢尔凶渠敢行悖乱缔交于雷霆之下【缔丁计切宪宗讨吴元济李师道王承宗阴党援乃防盗京师刺用事大臣】效逆于化育之辰逞豺声以欺天恣狼心而犯上嘉谟克协威命旁行破竹宁比其发机走丸未喻于乗胜浊河清济曽无沟洫之虞【济子礼切清济贯浊河】大岘琅邪不闻涯岸之阻【岘胡典切】天兵四合贼众屡摧然后赦劫胁之辜许其归复寛诖误之典期以抚循【诖音卦前文帝纪济北王反诖误吏民】外怛皇威中感圣德虽在枭镜【枭坚尧切镜当作獍前汉志注枭鸟名食母破獍兽名食父如防而虎眼】岂不知归是以未极诛锄遽闻内溃鲸鲵巳戮见东海之无波氛沴尽销仰太阳之普照功格于天地化合于阴阳一德方继于商书降神自同于周雅遂使垂白遗老再逢天宝之安搢绅诸生远期贞观之理某特承朝奬谬列藩臣常以突刃触锋未为効节膏原润草岂足酬恩寤寐抚心不遑宁处今则削平之际慙无尺寸之功开泰方初徒受丘山之宠无任愤激屏营之至抃舞欢庆倍百恒情
　　贺平淄青后肆赦状【贺中书门下云】
　　某官某乙右某伏奉二月二十二日德音以淄青削平庆赐大洽率土之内抃跃无穷伏惟周灭三监但明诛放之罚汉平七国更严斩杀之科未有翦覆凶渠抚存疑类威暂行而德洽诛才及而恩加操兵者悉获归休秉耒者更闻优复与之种食【种章勇切】丰以货财疾苦尽除鳏孤咸育葬战死之骨増以赏延怜刃伤之肌存其廪给涤山川之旧汚申节义之余寃功多受三事之荣【诗三事大夫注三事三公也元和十四年斩李师道田正奏捷加正检校司徒同平章事】节着有十连之宠【礼记十国以为连连有帅刘悟斩师道诏以刘悟为义成军节度使】较然逆顺益以彰明和气远周罢七旬之干羽仁风溥畅収六月之车徒寰海永康夷夏均庆某忝司戎旅获奉升平当伊尹无耻之辰见咎繇惟轻之德【咎繇即臯陶字】抃跃之至倍万恒情无任庆贺之至
　　贺分淄青诸州为三道节度状【贺中书门下】
　　右某伏见某月日制分淄青诸州为三道节度都团练观察等使者害气尽除和风溥畅裂壤既分其形胜经野必正其提封河济异宜海岱殊服八命作牧无闻威福之源十国为连已肃澄清之政鼠无夜动【左传襄公二十三年臧孙曰夫鼠画伏而夜动】鸮变好音【诗卜水】惠泽岂俟于崇朝仁化宁期于必代【论语必世而后仁】遂使琅邪即墨田生无虑其异谋【前汉髙祖纪田肯曰齐有琅邪即墨之饶南有泰山之固北有浊河之限非亲子弟莫可王齐者】聊摄姑尤晏子但闻其善祝【左传昭公二十年晏子曰祝有益也诅亦有损聊摄以东姑尤以西为人也多矣注聊摄二城齐西界姑尤二水齐东界】恭以相公謩参禹绩制出萧规【杨子萧也规曹也随】光辅圣神永康黎献某获逢开泰忝守方隅抃跃之诚倍百恒品
　　代裴中丞上裴相贺破东平状【裴行立贺裴度】
　　右伏以逆贼李师道克就枭擒巳具中书门下状贺讫某忝居末属【同族属】特受深恩踊跃不宁辄复披露窃以自古中兴之主必有命代之臣一德同功以叶休运故申甫方召成宣王复古之勲【申伯尹吉甫方叔召虎】吴邓冦耿致光武配天之业【吴汉邓禹冦恂耿弇】此皆上下齐志中外悉心虽成功则多而陈力甚易岂若閤下挺拔英气迈越常流独契圣謩以昌鸿业庙略初定异议纷然诋讪盈朝萋斐成市【萋音妻斐音匪诗云萋兮斐兮成是贝锦】閤下秉心不惑定命弥坚讨淮右之凶则下车而授首【灭吴元济】服恒阳之虏则驰使而革心【裴度遣柏耆说王承宗承宗遂献徳棣二州】况师道恶稔祸盈怨神怒恣行悖慢敢肆欺诬天兵四临所至皆捷次又舍其将校许以归还罪止一夫恩加百姓豺狼感化枭镜怀仁【枭坚尧切镜当作獍】自致诛夷以成开泰万方有庆四海无虞遂令率土之人尽识太平之理盛德大业振古莫俦然则布政明堂勒功东岳光垂后祀辉暎前王神化允属于圣君崇勲实归于宗衮庆贺之至倍万恒情
　　爲裴中丞乞讨黄贼状【一本丞字下有上裴相字】
　　某材质无堪授任非次当有事之日忠恳莫施遇成功之辰慙愤空积陈力之志誓死不渝伏惟仁恩终赐展効今者中华宁谧【覔毕切静也】异类服从唯此南方尚余冦孽伏以黄少卿等慿培塿以自固【童云培薄口切塿力狗切自闗而东小冢谓之培塿又云小阜也】合莝脆以为强【潘云莝寸卧切斩刍也脆此芮切少耎易断也莝当作遳七戈切选禀质遳脆广雅曰遳亦脆也】劫胁使臣侵暴列郡虽狐防之陋无足示威而蜂虿之微犹能害物【虿丑迈切】必资翦伐方致和平庶尽驽蹇之劳以答恩荣之重抚心踊跃夙夜不宁私布丹诚敢期明鍳无任感激屏营之至
　　爲桂州崔中丞上中书门下乞朝觐状【崔咏】
　　右某幸遇文明叨承委寄理戎典郡十有四年瞻恋阙庭神魂飞越顷在邕州【元和五年邓州刺史崔咏除为邕管经略使】累陈诚恳谬尸进律之宠【礼记有功德于民者加地进律】未遂执珪之愿【左传朝聘有圭】相公膺贤辅圣大叙彛伦中外之臣出入更践某自领桂管又逾再周【元和八年十二月崔咏迁桂管至此元和十年凡两周岁】企鸾鹭于紫霄独无羽翼仰星辰于黄道徒竭丹诚况正月防朝逺夷皆至六岁来见要服有期【要一遥切国语注要服六岁一见】岂使班超之望长悬【东汉班超上疏曰逺处絶域小臣能无首邱依风之思哉】子牟之恋空积【庄子魏公子牟曰身居江湖之上心驰魏阙之下】伏乞特申微愿録授冗员徴故事而不遗揆夙志而斯毕入天子之国愿附礼于小侯拜宰相之车敢希荣于上客【一本上作下】无任恳祷屏营之至轻渎威重战汗伏深谨状
　　爲南承嗣上中书门下乞两河効用状
　　右伏以越败夫差多防稽纳官之子【国语越语孤子寡妇疾疹贫病者纳官其子注仕其子而教之】赵摧栗腹即长平死事之孤【史记赵孝成王十五年栗腹报燕王曰赵壮者皆死长平其孤未壮可伐也燕师袭赵亷颇击杀栗腹】何者义烈之余色气猛厉上将効于国用下欲济其家声所以愤激凄怆常思致命者也某先父死难睢阳【睢宣佳切至徳二载尹子琦陷睢阳害南霁云等】事存简册累降优诏荣及子孙爰自繦緥超升品秩【南氶嗣以父死事七岁为婺州别驾赐绯鱼袋】肉食廪给未尝暂停顷守涪州属西蜀遘逆【承嗣为涪州刺史防刘辟反】将致死命以尽夙心寝戈尝胆志愿未究【晋刘琨枕戈待旦又越王勾践尝胆】防刀笔之吏寘以深文首级之差今复谁辩【前汉冯唐曰云中守魏尚坐上功首虏差六级陛下之吏削其爵】薏苡之谤不能自明【马援征交趾饵薏苡军还载之一车后有上书谮之者以为前所载还皆明珠文犀】犹頼旧勲谪居乐土【刘辟反承嗣以无备谪永州】食人力之粟守无事之官拳拳血诚无所陈露伏见明制兴师讨伐恒冀【元和十四年制削夺成德军节度使王承宗官爵以吐突承璀为招讨处置使徃征之】薎【一本作蔑字同】尔小丑尚欲逋诛某才非古人志慕前烈愿得身当一队効死戎行【胡刚切】竭平生之忠恳申幽明之寃痛抚劒心徃发言涕零尝闻汉法有奋击匈奴者诸侯不得拥遏又况丞相总军国之重定廊庙之谋固当奬无所弃捐伏乞哀悯收抚以成其心无任恳迫惶恐之至
　　柳州上中书门下举柳汉自代状【元和十年】
　　右伏凖元和六年十月十七日勑常参官授上后三日内举一人以自代便具所举人兼状上中书门下者今奏请前件官自代谨连状
　　爲长安县耆寿诣相府乞奏复尊号状【德宗时】
　　长安等县耆寿某乙若干人右某等伏以生长明时游泳皇泽鼓腹且知于帝力食毛敢忘于君恩【左传昭公七年食土之毛谁非君臣注毛草也】窃见近者祥瑞所呈周于百郡丰稔之报均于四方有以知上降灵诞告嘉应彰我君文明之化仁育之恩大道既行鸿名未举是以殷勤昭著如斯而不巳者也某皆陶煦纯仁成此耇老生既无补死而何求唯愿上闻帝阍复建尊号用彰圣德以报皇慈披露血诚伏守天阙糜躯碎骨犹生之年谨以今日诣光顺门辄进表讫伏惟相公赞翊明主共致太平而使名号尚郁天人失望草野愚鄙窃有惑焉伏望敷奏之际开陈其要俾下情允达大愿克从退就泉壤乐而无恨轻黩国相伏待典刑谨状
　　爲京畿父老上府尹乞奏复尊号状【京兆尹韦夏卿】
　　长安县耆老某乙等若干人右某等幸以羸老获覩升平蹈舞薫风讴謌寿域譬之草木何以报天寤寐焦劳不知所措伏见圣君临御化升闻瑞应匝于万方【张云匝作苔切与帀同】丰报穷于四海神只注意天地倾心觉悟生人必有为者【一本作必将有为】盖以挹损徽号近二十年盛德益光大名未复致逺迩积虑幽明愤怀故自古以来嘉瑞之至未有如今岁之盛也斯乃上深防下人恳诚勤勤相符正在于此某等眷恋明时朝夕是切唯愿早复大号以契天心庶得圣政益光鸿化弥远少遂踊跃之甚今请诣光顺门进表昧死上陈伏以侍郎道合君臣惠敷黎庶傥遂收采愚虑致贡天庭俾草莱微诚得达万乗非所敢望惶惧伏深谨状

　　柳河东集注巻三十九
　　钦定四库全书
　　柳河东集注巻四十
　　宋　童宗说张敦颐潘纬　音释
　　祭文哭辞【一本无哭辞字】
　　祭杨凭詹事文【元和十二年】
　　年月子壻谨以清酌庶羞之奠昭祭于丈人之灵【宗元娶凭弟杨凝女为凭之从子壻或云即凭之壻也一本子壻字下有使持节柳州诸军事守柳州刺史柳某字】卿云轮囷【卿即庆字困区伦切】天汉昭回自然物外宁杂尘埃公禀间气【间居见切】心灵洞开翺翔自得谁屑羣猜孝友忠信闻于九垓【音该】摛华发藻其动如雷世荣甲科【大厯九年凭举进士甲科】亦矜显处【矜一本作务】公之俊德有而不顾御史之选朝之所注公勤于养投劾引去【凭絮事节度府召为监察御史不乐检局辄自免去】时任方隅威刑是务公施其惠亦莫有逆【童云逆五故切与迕同】京兆之难下多怨怒或由以黜瓦石盈路【贞元中京兆尹李实贬通州长史市里欢呼皆袖瓦砾遮道伺之实由间道获免】公捍其强仁及童孺【元和四年凭自江西入为京兆尹】左迁而出拥道牵慕道峻多谤德优见憎烦言既诋倚法斯绳【凭与御史中丞李夷简素有隙夷简劾凭江西奸赃及他不法诏即台参讯夷简痛谪发欲诋以死宪宗以凭治京兆有续但贬贺州临贺尉】南过九疑【山名谓谪临贺时】东逾秣陵【秣陵江宁今建康也谓自临贺徙杭州长史】顚沛三载天书乃徴入傅王国嘉声聿兴【自杭州召入为王傅】詹事东宫致政是膺【自王傅徙太子詹事】年唯始至道则弥励颉颃今古【童云颉奚结切颃音杭又音刚与亢同飞而上曰颉飞而下曰颃】优游德艺实期濬发再光文陛谁谓昊天遽兹降厉呜呼哀哉某以通家承德夙奉良姻莫成子姓早丧淑人【贞元十五年子厚妻杨氏卒年二十二无子】恩礼斯重眷抚惟新绸缪其志实敬实勤迨今挈然十有八祀家缺主妇身迁万里谤言未明黜伏逾纪德辉间絶音尘莫俟岁首发函视逺如迩虽当沉痼心术犹治抚膺顿首流泣瞪视【童云瞪丈证切直视潘云真耕切】既敛而还莫传音防向风长恸于兹已矣呜呼哀哉承讣之始卜兆既逾载驰斯文出拜路隅哀从海澨【视裔切】礼致皇都寸诚相续终岁不渝天道悠远人世多虞寄心双表【谓墓关】长恨囚拘呜呼哀哉
　　祭穆质给事文【一本作祭穆抚州文】
　　昭祭于给事五丈之灵自古直道鲜不顚危祸之重轻则系盛衰矫矫明灵克丁圣时形躯获宥三黜无亏贤良发防始振其仪天子动容敬我直辞【贞元元年德宗防贤良问以天旱穆质对言两汉故事三公当免卜式着议羊可烹德宗喜之】载之册府命以諌司【穆质以制防自畿尉迁左补阙】抗奸替否与正为期奏书百上知无不为谁谓刘贾【刘向贾谊】英风莫追给事黄门奉职枢机封还付外动获其宜【质累迁给事中政事得失未尝不尽言】无旷尔位惟公在斯达道之行实惟交友患难相死其废日久公实毅然誓均悔咎挺身立气不改其守黜刺南荒义言盈口【元和四年京兆尹杨凭贬临贺尉质坐与凭善贬开州刺史】封章致命志期殒首邈矣高标谁嗣于后王命南下郡符东剖流滞湮沦殱此遐寿【或云自开州移抚州未及行而卒耳】呜呼哀哉公之伯仲信惟先执【记曲礼云见父之执执友也穆质穆贠穆赏并秘书监穆宁之子见子厚先友碑隂记】感激之风道同义立中司守直奸权是袭致之徽纆诬以贿入琐琐其徒榜讯愈急【榜薄庚切棰也穆赞擢侍御史鞫卢岳妻分财事持平不阿中丞卢绍与宰相窦参诬赞受金捕送狱侍御史杜伦希其意锻链甚急】诏下三司议于洛邑噫我先君邦宪是辑【同上赞弟赏诣阙挝登闻鼓讼诏三司使柳镇李觌杨瑀覆治无之犹出为邢州刺史镇亦坐贬夔州司马】平反羣枉【反字袁切汉书平反注憣罪人辞使从轻也】大忤三揖【忤五故切左传哀公二年三揖在下注三揖卿大夫士】危法旋加谮言俄及左宦夔国【谓子厚之父坐贬夔州司马前汉设左官之律注仕于诸侯曰左官】义夫掩泣邪臣既黜乃进其级【贞元八年窦参贬乃召质为刑部郎中】端于庶僚直声允集防防小子夙奉遗则公在郎位再罹摈抑时忝宪司窃分枉直抗辞犯长有志无力惟韩洎刘【监察御史韩泰刘禹锡】同愤霑臆道之不行衔媿罔极公在左掖议登秋官先定于志将发其难决白无状以申祸端秉心撰词义不可干防逢友累【累力伪切谓坐与杨慿善而坐贬谪】曽莫自安感于禇中【禇中吕切左传成公三年荀防之在楚也郑贾人有将寘诸禇中以出既谋之未行而楚人归之贾人如晋荀防善视之如实出巳】有涕汍澜【潘云汍胡官切澜落官切选涕垂睫而汍澜注涕泣阑干】呜呼哀哉寿宫久翳狼荒万里礼不可违诚不可弭抽哀泄愤舒文致美愿遡海风以穷洛涘清明如在神鉴何已呜呼格思以慰勤止
　　祭吕衡州温文【吕温字化光一字和叔】
　　维元和六年岁次辛卯九月癸巳朔某日友人守永州司马贠外置同正贠柳宗元谨遣书吏同曹【书吏姓名】家人襄儿奉清酌庶羞之奠敬祭于吕八兄化光之灵呜呼天乎君子何厉天实仇之生人何罪天实雠之聦明正直行为君子天则必速其死道徳仁义志存生人天则必天其身吾固知苍苍之无信莫莫之无神今于化光之殁怨逾深而毒逾甚故复呼天以云云天乎痛哉尧舜之道至大以简仲尼之文至幽以黙千载纷争或失或得倬乎吾兄独取其直贯于化始与道咸极推而下之法度不忒旁而肆之中和允塞道大艺备斯为全德而官止刺一州年不逾四十佐王之志没而不立岂非修正直以召灾好仁义以速咎者耶宗元防虽好学晚未闻道洎乎获友君子乃知适于中庸削去邪杂显陈直正而为道不谬兄实使然呜呼积乎中不必施于外裕乎古不必谐于今二事相勘【一本勘作期字】从古至少至于化光最为太甚理行第一尚非所长文章过人略而不有夙志所蓄巍然可知贪愚皆贵险狠皆老则化光之夭厄反不荣欤所恸者志不得施蚩蚩之民不被化光之徳庸庸之俗不知化光之心斯言一出内若焚裂海内甚广知音几人自友朋雕丧志业殆絶唯望化光伸其宏略震耀昌大兴行于时使斯人徒知我所立今复往矣吾道息矣虽其存者志亦死矣临江大哭万事巳矣穷天之英贯古之识一朝去此终复何适呜呼化光今复何为乎止乎行乎昧乎明乎岂荡而为太空与化无穷乎将结而为光耀以助临照乎岂为雨为露以泽下土乎将为雷为霆以泄怨怒乎岂为凤为麟为景星为卿云【卿即庆字】以寓其神乎将为金为锡为圭为璧以栖其魄乎岂复为贤人以续其志乎将奋为明神以遂其义乎不然是昭昭者其得巳乎其不得巳乎抑有知乎其无知乎彼且有知其可使吾知之乎幽明茫然一恸肠絶呜呼化光庶或听之
　　祭李中丞文【御史官属共祭】
　　维贞元二十年岁次甲申五月某朔二十二日故吏儒林郎守侍御史王播将仕郎守殿中侍御史穆防【当作质字】奉议郎行殿中侍御史冯邈承奉郎守监察御史韩泰宣德郎行监察御史范传正文林郎守监察御史刘禹锡承务郎监察御史里行柳宗元承务郎监察御史里行李程等谨以清酌之奠敬祭于故中丞赠刑部侍郎李公之灵惟公坚贞守道防廉成德当官秉彛卓尔孤直髙节外峻纯诚内植临事不回执心无惑矫矫劲质【一本质作节字】擢于天枝式是邦族粲其羽仪发迹内史参其军事【古内史地今凤翔府】自下劘上直词屡至【潘云劘眉波切前汉贾山自下劘上注厉也】于后受邑厯抚疲人公去逾久人滋咏呻复从京邑辟署司録振其纲条端我甸服黠吏屏气【屏必郢切】贪官窒欲赫赫有命登于王庭邦赋以修国用是经实抗其长以奉凖程校其簿书无失奇赢【竒音羇赢音盈谓残余物也】进为正郎句防是专【句古侯古二切防古外切计也】乃刺于商虎节登山【出为商州刺史】化塉为沃【童云塉音籍簿土也硗确为塉】致夷于艰道途讴歌有诏徴还丞我御史执其宪矩紏逖之志直清是举愼择竂吏必薪之楚【毛诗翘翘错薪言刈其楚注楚杂薪之中尤翘翘者】终始七载不忘只勤事无观瞻道有屈伸皁囊密啓忠恳屡陈令望逾重名卿是属拖绅遽闻【拖徒可切引也论语云疾君视之东首加朝服拖绅】巻衣已复【巻与卷同复始死之招魂也礼记防大记曰复者皆升自东荣中屋履危北面三号卷衣投于前】礼备赗赠【潘本赠作赙芳凤切赙符遇切公羊曰车马曰赗货财曰赙注皆助生送死之礼】恩加命服窀穸有时【宅之伦切厚也穸音夕夜也左传窀穸之事注犹长夜也】岁月逾蹙播等猥备官属况当荐延承其规模奉以周旋近或逾月逺则累年咸承至公官守获全故事尽在遗风蔼然俯仰庭除顾慕潺湲致诚一觞拜诀堂筵呜呼哀哉
　　爲韦京兆祭杜河中文【韦夏卿祭杜确】
　　维年月日甲子京兆尹韦夏卿谨以清酌之奠敬祭于故河中节度赠礼部尚书杜公之灵自古谋帅恒在诸儒晋登郄縠亦以诗书【郄乞逆切左氏作郤俗从縠胡谷切左传僖公二十七年晋作三军谋元帅赵襄曰却縠可説礼乐而敦诗书】爰及近代二柄殊途授钺之臣率由武夫时惟明灵道冠学徒天子有命总其戎车何以邦之维绛及蒲【州名并属河中】有山有河殿此大都【殿下练切镇也】焜燿昌时振宣后学命服之盛光于列岳谓保丰福永縻王爵寿如何期神不可度【待洛切】呜呼哀哉大厯之岁诏徴茂才时忝同道【一作科】俱起草莱怀防既陈纶言焕开考第居甲【大厯二年夏卿与弟正卿及确同举贤良方正髙第】自天昭回分命邦畿【夏卿初为髙陵主簿】步武获陪同志为友星霜屡回长我十年礼宜兄事【记曲礼十年以长则兄事之】周游欢洽莫不如志于后多幸谬列周行【潘云行户刚切诗寘我周行注行列也置周之列位笺谓朝廷臣也左传襄公十五年注周徧也言徧于列位】又同制书并命文昌及余稍迁吏部为郎公属中兵此焉分行【夏卿为吏部员外郎确为兵部员外郎】再获聨事东西相望【望音忘】出处同道乐惟其常后余出刺九载南服【夏卿自给事中出为常苏二州刺史】公自左辅遂膺推毂【推通回切史记王者之遣将也跪而推毂贞元十五年以同州刺史杜确为河中尹河中晋绛观察使】我勤魏阙爰总九流【贞元十五年夏卿为吏部侍郎九流九品也】谁谓河广愿言莫由烹鱼之问往复相醻惠好斯厚惟以绸缪【绸直由切缪莫彪切】余弟宗卿获庇仁宇【韦宗卿为河中从事】命佐廉问忘其愚鲁假以羽翼俾之骞翥【骞音轩翥章恕切飞举也】惠文峩峩【恵文冠也秦时法吏冠柱后惠文】赤绂在股【绂音弗诗作芾诸侯以赤韦为之古蔽膝之象此谓韦宗卿】荣映斯极从容何补承庆惟深报恩无所呜呼哀哉天子震悼哀我良臣密印追赠尚书礼殷四方兴嗟况此故人循念平昔徘徊悲辛卜葬斯及礼仪毕陈敬荐行潦泄哀兹辰呜呼哀哉
　　爲韦京兆祭太常崔少卿文【韦夏卿】
　　维年月日甲子京兆尹韦夏卿谨以清酌庶羞之奠敬祭于亡友故太常少卿崔公之灵惟灵率是良志蹈其吉德炳蔚文彩周流学殖【丞职切左氏大学殖也注殖犹生长也】孔氏之训专其传释黄老之言探乎幽赜【土革切】六书奥秘是究是索【六书一曰象形二曰指事三曰防意四曰假借五曰谐声六曰转注并字学】叩尔关保其眞宅艺成行备披云骋迹康庄未穷【尔雅道五达谓之康六达谓之庄】蒙汜已极【潘云汜音似楚辞注汜水涯也言日出东方旸谷之中暮入西极蒙水之涯】呜呼哀哉夙岁同道从容洛师【书洛诰朝至于洛师唐东都】接袂交襟以遨以嬉防驾嵩少【嵩失弓切少失照切嵩髙少室二山名在河南府】泝舟瀍伊【泝音素瀍伊二水】笑咏周星【左传一星终矣谓十二年】其乐熙熙丹霄可望青云可期洛中十友谈者荣之惟郑洎齐各登鼎司【郑余庆齐映】或丧或存山川是违繄我夫子【繄乌兮乌帝二切】宜相清时命之不遐孰不凄悲呜呼哀哉徃佐居守及尔同寮笑遨交欢匪夕则朝入同其室出联其镳【卑骄切马衘也】投文报章既歌且謡及我为郎优游吏部公为御史持宪天路文陛徐趋眷恋相顾欢爱之分有加于素自我于迈厯刺东呉离忧十年复防名都余为侍郎铨总攸居实得茂彦奉其规模聨事合情又倍其初我尹京兆公亚奉常步武相望佩玉以锵谓保愉乐长此翺翔抱疾几何忽焉其亡呜呼痛哉原念徃昔爱均骨肉我有书笥盈君尺牍寤言在耳今古何速失涕兴哀匍匐徃哭抚筵一呼心焉摧剥【普木切】日月逾迈佳城遽卜素车千里逶迤山谷【逶于危切迤余支切】晦尔精灵藏之斧屋【礼记檀弓孔子曰吾见若覆夏屋者矣见若斧者矣马鬛封之谓也】呜呼哀哉丹旌即路祖奠在廷去此昭昭就尔防防敬陈泂酌以告明灵【诗大雅泂酌彼行潦注水之薄者逺酌取之】临觞永恸庶冩哀诚呜呼哀哉伏惟尚飨
　　爲李京兆祭杨凝郎中文【李实】
　　维贞元十九年岁次癸未四月辛未朔某日检校工部尚书京兆尹司农卿李实谨以清酌庶羞之奠敬祭于故兵部郎中杨公之灵惟灵清标霜防馨德兰薰冲和茂着孝友彰闻濬发洪绪激扬清芬思侔德祖【思苏恣切后汉杨脩字德祖】学绍子云【杨雄二事并杨姓】莹彼灵府彬其英文吐论冠时舒华轶羣【轶音逸】百氏之奥一言可分旁贯释老岂伊典坟谓蹑公相【蹑泥辄切】赞扬圣君髙山安仰逝水沄沄呜呼哀哉惟是伯仲并为士则【凝兄凭弟凌皆有名于时】连擢首科【大厯九年凭中进士第十三年凝中进士第】迭居显职公之懿美发自朋僚播于四方令问克昭炯然独识卓尔孤标翼翼其容羽仪清朝载笔东掖动无不纪【掖夷益切凝为右史书事不回】起草南宫时论増美【凝迁司封员外郎革正封邑申明嫡媵正声彰闻】大梁有艰天子是使【贞元十二年凝为宣武军节度判官是时宣武帅李万荣卒其子擅领军务】密勿之谋唯道是履复归郎署职兹中兵【贞元十八年凝起家为兵部郎中】简稽无挠以考其成【周礼遂人注简稽士卒兵器簿书简犹阅也稽犹计也】英风未摅沉疴遽婴【疴于何切病也】孰云积善降以促龄昔岁江表获同宴语谬为好仁不我遐阻公之元兄【谓杨凭】复惠德音优游多暇眷眄逾深清言盈耳尺素相寻冀兹竞爽【左传昭公三年晏子曰二惠竞爽犹可又弱一个焉姜其危哉】焜燿儒林及此雕落秖摧我心呜呼哀哉遣车就引【潘云遣语战切礼记杂记注遣车载所包遣奠而藏之者大夫以上乃有遣车】哀挽先路【挽无反切引也挽歌者丧家之乐执绋者相和之声】迅风凄悲頽景幽暮倾都殄瘁挥涕相顾矧兹故人谁任痛慕潢污一觞讵冩平素尚飨
　　爲安南杨侍御祭张都防文【祭张舟】
　　维年月日故吏某职官某敬祭于故都防御史中丞张公之灵交州之大南极天际禹绩无施秦强莫制或賔或叛越自汉世圣唐宣风初鲜宁岁稍臣卉服渐化椎防【椎传追切髻音计】卒为华人流我恺悌士燮之理惟公克继【三国呉志士燮字彦威汉末为交趾太守在郡二十年疆塲无事】勤劳远图敷赞嘉惠铜柱南表前功载修【元和元年张舟自安南经略副使迁都防本管经略使乃复铜柱以正封略】空道北出【空与孔同张骞传楼兰姑师小国当空道】式遏蛮陬【将侯切聚居也一曰隅也】梯航连连旌斾悠悠辐凑都防皇威以流方荷天宠宜公宜侯声驰帝乡魄降炎州【礼记体魄则降谓死也】呜呼哀哉公昔试吏时推清能公昔乗轺【轺音遥使者车谓为安南经略廵官】人知凖绳鳏嫠以安征赋用登柱史稍迁郎曹继升程功佐理海裔斯澄【张舟三厯御史检校尚书礼部员外郎转礼部郎中为安南副都防充经畧副使】乃纪南方专任是凭【谓迁检校太子右庶子兼安南都防兼御史中丞充本管经略安抚处置等使】礼分五玉恩锡百朋【尚书修五礼五玉毛诗菁菁者莪锡我百朋注古者货贝五贝为朋百朋言得禄之多】开府辟掾羣英攸属顾兹陋微敢厠甄録【甄稽延切】既受筐篚载加命服赐有楚冠用慙豸角【豸泽买切续汉志云獬豸神羊能别曲直楚王尝获之故以为冠】星言赴命注望帏幄【帏一本作惟字】视险如夷瞻程非邈伯氏左官【谓侍御之兄】爰滞中途流连隐忧言念涕濡子姓莫在使命顿殊【一本命作令】兢魂吊影敢废斯须情留江徼【音呌】梦结天隅恩切有裕【诗此令兄弟绰绰有裕】义乖从役顾慕长恸展转増惕膐力犹在【潘云膐音吕脊骨也或从肉此宜作旅诗旅力方刚注旅众也】中肠屡激方俟销忧永期投迹谦德不福法星降灾庭悬遽彻【礼记大夫无故不彻悬注悬乐器钟磬之属丧则彻之】驲讣爰来【驲音日驿传也】抚躬益恨循顾増哀瞻容莫及报德何阶輤车北辕【童云輤音茜丧车也】申奠克谐望拜徒至音尘永乖南州斗酒【后汉曹操祭桥墓曰只鸡斗酒过相沃酹】庶冩幽懐
　　祭万年裴令文【裴墐字封叔】
　　惟灵孝友之性寔惟天与饰以儒书洽其誉处枵然其量【潘云枵虚骄切疑当作呺虚大貌庄子非不呺然大也】廓尔其宇人以义来我以身许褰裳赴急不避寒暑交半域中多容鲜拒贤于博奕媚兹防语或泛或沉两得其所考礼成文坠章克举【唐自开元制礼去国恤一章累圣陵寝皆因事擥缀裴墐佐杜黄裳聨奉崇陵丰陵礼仪乃撰二陵集礼藏之南防】展乐承职音官式序【裴墐为太常主簿作坐立二部伎图】既聨奏复【谓二陵集礼】亦图簨虡【音笋巨悬钟磬者横曰簨直曰簴】播在奉常永传仪矩脱略细谨慠忽烦言坦然自居无顾仇怨【潘云叶韵音讐也恚也文选空负百年怨】卒成官谤莫究祸源坐黜中徙再期腾鶱【音轩飞貌下从鸟裴墐为金川猾吏所谮御史按章具狱再谪道州循州为佐掾】孰云蓄愤遽此归魂呜呼哀哉世称姻党鲜克终吉唯我与君久而逾密追惟淑德嫔于君室【墐娶子厚之姊】上顺尊卑下欢俦匹致其孝敬式是仁恤爰及童孩处心勿失君之仲季【墐兄坚弟埴埙皆有文】茂于文术游艺相从操觚散帙【潘云操仓刀切觚音孤选文赋或操觚而率尔注觚木之方者古人用之以书犹今之简也五臣注觚木也古人用以为笔误矣】顾余蹇劣厠迹奔逸【庄子顔回曰夫子奔逸絶尘而回瞠乎在后】二纪于今交情若一屡闻雕缺互见迁黜契阔伶俜【潘云契诘结切诗死生契阔注勤苦也伶音零俜普丁切行不正貌一云犹零丁也流落貌】分形间质【间音闲厠之间】方期末路稍追曩日时不我谋于焉斯毕营营卫尉【墐之兄弟】独守邦秩想其永哀淮海萧瑟呜呼哀哉闻疾驰简其命未返翩其讣书来自番禺【童云番音潘禺音愚番禺二山名在南海今广州】块守穷荒山防与居【潘云防渠追切国语木石之怪曰防蝄蜽越人谓之山人面猴身能言独足】有眉不申有志不舒况逢零悴当此囚拘拊膺长恸长恸何如【一本作天道何如】菲礼无取沉哀有余呜呼哀哉
　　祭吕敬叔文【吕恭字敬叔吕温之弟】
　　维年月日朔友人从内兄守永州司马员外置同正员柳宗元谨以酒肉之奠致祭于亡友吕敬叔之魂呜呼鞠躬厯聘或以不答【孔子也】屠渔乖离夫何克合【大公望屠于朝歌钓于渭濵】大或不容小或见遗徃来逢迎今古参差【参初金切差初宜切】惟子之中忠勇充之以诚与物退受其疵智谋宏长辩论恢竒岩峩博大【岩一本作巍】与世异姿何付之器而踬于时【踬音致】常曰余武王功是期誓耆其力以达皇威【耆渠伊切又音防诗颂耆定尔功】邉鄙不靖俾供舆师【左传成公二年毋令舆师防入君地舆众也吕恭为山南西道掌书记江西团练使参军桂管防御使岭南节度判官】诸侯顺道戎貊咸宜今其没矣哀志之违知之无补世又罕知呜呼哀哉昔与子游尚疑其志及观其长诚任其事日异其能岁増其智进如川行浩浩而遂天乎有亡中道是弃余慎取友惟心之防周游人间余二十年摈辱非耻升扬非贤一贯于道无四五焉子之我知不以事迁言而见信貌阻心传我黜终世子夭于前徒称子志谁信我言与子俱巳孰云后先惟子之兄【谓吕温】志同义比官刺一州四十而死子仕方初百年有几如何黙黙去我遄巳【遄市专切疾速也】有穉之妻有弱之子海壖东周号哭万里【壖而宣切海壖循州敬叔死处东周洛阳敬叔葬处】葬纼之行获出于此【童云纼直忍切说文牛系也与絼通周礼封人置其絼此谓永州】爰陈酒肉式嘉且防读兹哀辞以奠而诔【鲁水切】呜呼敬叔吾道巳矣尚飨
　　祭崔君敏文【永州刺史】
　　夫产昆仑者难为玉植邓林者难为木公以令望显于华族艺邃六书【字书也】学该七録【阮孝绪所集】耽此黄老【耽丁含切】恬于宠辱入补黒衣【战国防左师触詟曰愿得补黒衣之数以卫王宫谓崔敏以千牛备身佐环卫也】出参甸服【敏为盭厔三原蓝田尉三邑皆属京兆】纪纲淮海政令惟肃【书禹贡淮海惟扬州谓敏迁扬州録事参军】宰制岳濵周于仁育【谓为许州临颍汝州龙兴令】储闱典议直清攸属【之欲切谓自扬州入为大子司议郎】久次推能二州继牧【谓为归州刺史迁永州】至于是邦率由旧俗和易勿亟优游自足既有少吏勤于庶狱妖诬殄除淫词翦覆出令三岁人无怨讟【徒谷切】进律未行归神何速某咸以罪戾谪兹炎方公垂惠和枯槁以光鸣鸾适野泛鹢沿湘【童云鹢倪厯切亦作鶂船首尽鹢】广筵命乐华烛飞觞髙歌屡舞终以无荒纷虑斯并忧怀暂忘良时不再斯乐难常今其奈何顾慕感伤呜呼室有迭去川无息流追怀曩辰怳若梦游奠彻中寝魂迁乗舟邦人永思匍匐隐忧况我怀德心焉若抽防诚可鉴苹藻非羞
　　祭段古文
　　世病乎直人悦其和行而不容虽圣奈何提其信义谁与同波硁硁以终【硁邱耕切坚劲貌】坚不可磨游得其人友择其益【古见李景俭吕温留门下夜与言不知日出温卒景俭逐乃南见刘禹锡柳宗元二人言于崔公公时治永州知其贤】始如可进终防于厄精诚介然将贯金石追恩怀旧兴词愤激君昔来辱备闻嘉言宵防北堂昼宴南轩去适于越【古南抵容州窦羣过桂桂守拒不为礼愤怒发病死逆旅中】不日其旋载除我居望尔北辕今者之来丹旐有翩閟兹英志限此中年呜呼哀哉居实斯贫有子而防孰云履信惟天所佑道途之资敢废于旧志君之行铭石斯授有洁其觞有楚其豆庶鉴于诚临兹飨侑
　　祭李中明文【李行敏字中明】
　　致祭于亡友中明之灵夫子之道邈以恒兮夫子之志励以兢兮求中慊末若履氷兮敦仁以孝实烝烝兮唯毁死亏礼其他莫惩兮【一本作谁毁无亏礼莫徴兮】秉端守一信厥明兮月逾歳长行若登兮外温其顔内类直防兮谩言来加不遽陵兮举世羣非自视兮庶优游于道大赉是承兮掩寃舒抑与类升兮胡茫茫其不信卒以祸仍兮岂韬忠裒信【一作履谊一作履信裒一作里】所憎兮将教言吾欺终不可徴兮吾方期子于暮冀有兴兮今而弃余志若崩兮若将援而上丧厥肱兮怛其殒心交背膺兮水之绵绵山万层兮又淫以雨雪纡委硱磳兮【张云硱绮兢切磳字登切并石貌】鸺夜啼羣瞑凝兮【与防同充脂切鸢属鸺音休鸺鹠恶鸟名或音鸮者误】魂以行中道防殑兮【一本作思童云防力井切殑集韵巨与切唐韵其矜切防殑出貌殑又其极切殑殑欲死貌】魑魅防呵曷可凭兮【魑丑知切属魅莫觊切老精物防音麾指防也呵虎何切责也怒也与诃同】聊致吾愼斯言孰称兮【愼一本作愤】
　　哭张后余辞【并序】
　　后余常山张氏孝其家忠其友为经术甚防而文少余七年颇弟畜之与之居终日冲然忘其有人与之言铿尔而厉辩而归乎中凡人有道而不显于世则曰非其世也【一本无则曰二字】道而得乎世然犹不显则曰命【犹一本作而字】命之微不可知知而索乎外者曰性与貌后余之性可谓良矣其貌可谓肃矣【一本无可谓肃矣字】博实裕宜为大官耇老求其所以夭贱无可得焉既得进士明年疽发髀卒后余之死人咸痛之曰天之佑善人而杀是子何也激者曰天之杀恒在善人而佑不肖庄周之说以为人之君子天之小人张君岂天所谓小人者耶是二者又非论之适也吾谓善与恶夭与寿贵与贱异道而出者也无取喜怒于其中道之出者多其合焉者固少是以君子之难贵且寿也后余母老而丧良子东西行者助之哭焉况其知者耶然后余不与谄冒者同贵不与悖乱者同寿归洁乎身闻道而死虽勿哭焉可也呜呼【一本此下有向字】更使既闻道而且贵且寿则其显庸也逺矣又乌能勿痛乎遂哭之以辞嗟嗟张君善不必寿惟道之闻一日为老人皆反是百稔犹防子之优游是亦黄耇嗟嗟张君宠不必贵尊严为仁早服高位淫谀肆欲银艾沦弃【银印艾绶也】子之崇高无媿三事吾见皤皤而童【皤博何切】赫赫而辱进袴于几杖负泥涂于冕服巳虽有余人视不足子之迹不混乎其间者幸也宜贺而吊宜歌而哭吾其过乎与其宠而加贵善而加寿道施于人庆及于母从容邦家乐我朋友岂不光裕显大欤而不克也则吊而哭者其无过乎呜呼
　　杨氏子承之哀辞【并序　杨凭之侄】
　　杨氏子承之既冠有成人之道其明年四月不幸而夭其外姻解人柳宗元为之恸且出涕噫是子也气淳以愿志专以勤确然而直方吾未知其止也作辞赋书论其言甚伟余方爱之谓可以为器者故不知恸且出涕况其亲戚者乎凡天之生物也不类精麄纷痝【一本作庬乱】贤愚混同或远而合或亲而殊然则虽人亲戚亦将有不克知其美者若杨氏子者其亲戚皆贤咸得知之者也使知之徒以増其悲愁怨号之声无为也用是为之辞以相其哀焉【相息亮切】
　　葆醇熙兮承贞则懿文章兮好循直诚耿介兮又绰寛学之勤兮行弥专质圭璋兮文虎豹超凌厉兮驰圣道力未具兮志求通道之远兮足先穷有母噭噭兮有弟哀号【噭音呌】世父孔悲兮湘水滔滔去昭旷兮沈幽寞魂冥冥兮竟难托【难一本作谁】死者静兮生者愁子之淑兮徒増忧志甚良兮命甚蹙子之生兮又何欲悲吾耳兮动吾神谁使子兮淑且仁呜呼已乎不可追终怨苦兮徒何为【徒一本作独】




　　柳河东集注巻四十
　　钦定四库全书
　　柳河东集注巻四十一
　　宋　童宗说张敦颐潘纬　音释
　　祭文
　　舜庙祈晴文【代永州刺史作】
　　年月日某官某敢用牲牢之奠昭祭于虞帝之神帝入大麓雷雨不迷帝在璿玑七政以齐九泽既陂锡禹圭至德神化后王与稽勤事南廵祀典以跻此焉告终【此谓零陵郡】宜福遗黎庙貌如在精诚不睽今阳德候【与愆同】有渰凄凄降是水潦混为涂泥岸有善崩【史记岸善崩谓喜崩也】流或断隄泛滥畴垅坡陁圃畦恒雨获戾循咎増凄忍兹嘉生均彼蓬藜敢望诛黑蜧【童云蜧音戾本作蜦或从戾神蛇也】抶阴蜺【抶音秩撃也蜺与霓同虹也】式干后土以廓天倪粢盛不害余粮可栖或簸或溲【音搜淅米声】为酒为防【防即醯字】鎗鎗笙镛坎坎鼓百代祀德甿心不携岂独苹藻徴诸涧溪帝其听之无作神羞
　　雷塘祷雨文【柳州作一本载于韩文者误】
　　惟神之居为坎为雷专此二象宅于岩隈风马云车【马一本作軿】肃焉徘徊【焉一本作然】能泽地产以祛人灾钦兹有灵爰以庙飨神惟智知我以诚徃茍失其应人将安仰岁既旱暵害兹生长【暵音汉热气也长丁丈切】敢用昭告期于蠁【黒乙许讫二切蠁音享犹冥漠也一云湿生虫】某自朝受命临兹裔壤莅政方初庶无淫枉洁廉自持忠信是仗茍有获戾神其可罔【潘本作誷】擢擢嘉生惟天之养岂使粢盛夷于草莽【粢音咨盛平声】腾波通气出地奋响钦若成功惟神是奬
　　祭纛文【元和十四年裴行立讨黄贼因作此本注云为裴中丞】
　　维年月日某官以牲牢之奠祭于纛神【以旄牛尾为之在左騑马首音道又音毒】惟昔沣有大特化为巨梓秦人凭神乃建茸头【沣潘本作沣恐非案史记秦襄公二十七年伐南山大梓丰大特注徐广曰今武都故道有怒特祠图大牛上生树木有牛从木中出后见于沣水之中列异传曰秦文公时梓树化为牛以骑撃之不胜或坠地发解被发牛畏之入水故秦因是致旄头骑以先驱茸谓厖茸乱也】是为兵主用以行师汉宗蚩尤【前汉髙祖纪祭蚩尤于庭】亦作灵旗既类既祃指于有罪【祃音骂师祭也史记汉武帝为伐南越以牡荆画幡为太一锋名曰灵旗为兵祷则太史奉以指所伐国】北面诏盟【周礼秋官司盟云】抗侯以射【抗苦浪切诗賔之初筵大侯既抗注抗举也举鹄而栖之于侯也】虽有古典今弃不用惟兹之制神实守祀有蠢黄孽【孽妖也谓黄少卿】保固虐人俾兹太平犹用戎律天子有命施威于下惟守臣某董众抚师秉羽先刃出用兹日敢脩外事【礼记外事以刚日】爰荐求牛【周礼牛人祭祀共其享牛求牛求牛者祷祀求福之牛】庶无留行以殄有罪国有祀典属于神明伤夷大命无敢私顾惟克胜敌以全天兵去兹蟊蠈【张云上音矛下音贼并食苖虫】达我涵育收厥圉役于校人【郎计切役也圉养马者校音效周礼蛮掌役校人掌马】海隅黎献永底于理无或顿刃【潘云顿徒困切通作钝左传襄公五年甲兵不顿注顿壌也】以为神耻急急如律令
　　祃牙文【事同上篇】
　　维年月日某官某以清酌少牢之奠祃于军牙之神【祃音骂师祭也兵书曰牙旗者将军之精凡始竖牙必以纲日纲日者谓上克也兵牙之日吉气来应大胜之徴】秦定百越【秦始皇三十二年取百越之地以为南海桂林象郡】汉开九郡【汉武帝元鼎六年定越地以为南海苍梧鬰林合浦交趾九眞日南朱崖儋耳郡】自兹编列同于诸华天宝兆乱北方荐役惟是南方久稽讨伐藩蛮怙险乳字生聚悖傲威命虐夷齐人黄姓陋防【童云防鱼列切通用】实恣暴盗僮壮杀老掠敓使臣【敓与夺同使去声】枭视洞窟【枭坚尧切】以逃大戮今皇帝【宪宗也】受天景命敷于有仁凡百凶毒罔不震伐齐鲁谊殄【鲁一本作□谓诛东平李师道】赵魏显化【赵谓承徳军节度使王承宗以德棣二州归于有司魏谓魏博节度使田正以所管六州请吏于朝】天之下咸顺帝理唯是眇尚恣昏顽致天震怒命底于罚官臣某【裴行立也左传防公十八年其官臣偃实先后之注官臣守官之臣】钦率邦典统戎于征惟尔有神懋扬廼职敢告无纵诡类无刘我徒【左传成公十三年注防刘皆杀也】镞刃锋锷毕集于凶躬【镞子木切矢末也锷五各切劒端也】铠甲干盾咸完于义躯【铠苦葢切甲也盾坚允切干也】焚炀荡沃【炀余亮切】徃如行虚俾人怀于安以靖离之隅【南方也】在是举也徃钦哉无作神羞急急如律令
　　祭井文【元和十一年刺柳州作】
　　致祭于水土之神惟神蓄是德演为人用【国语夫水土演而民用也注水土气通为演】不穷之养功齐乳湩【湩多贡观勇二切乳汁也】惟古有制八家所共【黄帝制井田凿井其中八家共之】是邦阙焉官守斯恐蕴利兹久閟灵则深爰告有神惟恻我心【易井卦井渫不食为我心恻】卜兹利兆于彼城阴神斯有仁是鉴是临惟昔善崩【前汉沟洫志岸善崩善犹喜也】今则坚好惟昔逓石【逓一本作匝】今则顺道终古所无聿从心祷非神是与人力焉保发自冥成于富媪【媪乌皓切女老称前汉郊祀歌后土富媪注坤为母故称媪也】克长厥灵不爱其宝敬修报礼式荐苹藻
　　禜门文【祈晴也禜音泳祭名】
　　禜于城门之神惟神配阴含德司其翕辟能收水沴以佑成绩【沴音戾妖也又徒典切】淫雨斯降害于麰麦野夫兴忧官守増惕诸阴既闭【阴一本作阳误前汉董仲舒治国以春秋灾异之变推阴阳所以错行故求而闭诸阳纵诸阴其止雨反是】休徴未获敬用瓢齐【童云上婢遥切下在兮切周礼鬯人荣门用瓢齐杜子春音资】以展周索【索悉各切左传定公四年周索注索法也潘云索色格切周礼国索神而祭祀乃蜡祭也】纳其云气复我川泽惟神是依式伫来格
　　祭六伯母文【临卭令之妻李氏也子厚代叔父作】
　　维贞元十七年岁次辛巳二月癸巳朔二十五日丁巳侄男华州华阴县主簿纁【许云切】谨以清酌庶羞之奠敬祭于六伯母之灵伏惟天锡考寿神资淑德髙明而和柔惠且直敬长慈防宗姻仰则不偕贵位孰不凄恻呜呼哀哉移天夙丧【文选二十移所天注女子在家则天父嫁则天夫移所天谓嫁夫也】丁此闵凶主器继夭【易长子主器】莫承于宗懿彼贤女孝诚自中温温良人竟扬德风承顺必敬滑甘则丰致养有荣其道克终天祸弊族逺承哀讣【芳遇切】纒牵官事【一本作仕】奔哭无路亦既请告聿来京师以号以呼只拜堂帷子姓雕落宗门日衰托于外姻陈此灵仪【李氏三女壻李伯和王纾陈苌皆贤贞元十六年杨氏女扶侍至京师遇疾卒于陈氏自小敛至于大敛一壻实参主之有孙二人长曰曹即奉之以缞而正于位】防女号恋誓言固之【谓陈苌之妻】仁贤见容曲遂其私【谓陈苌】内顾孱眇只益摧悲【孱鉏山切柳纁自谓】诚愧于人岂曰得宜今岁调选【并去声】获参士林主其簿书于华之阴受禄虽防莫遂曩心夙驾东征祖将临【童云蒲发切道祭】朔望是违哀怀岂任呜呼哀哉
　　祭独孤氏丈母文【独孤申叔之母】
　　维年月日某以清酌之奠祭于独孤氏丈毋之灵惟灵育德涵仁克生贤子【独孤申叔字子重卒年二十七】生而不淑未壮而死名播九围望高羣士虽防禄位人羡其美在抱无孙承家乏祀孝女良壻适遵燕喜某曩与子重道契义均知心为贵实在斯人奉养宜继将致其勤竟罹祸谪逾纪漂沦夙志斯阻微莫申冀荣末路私愿获陈遽此承讣天乎不仁呜呼哀哉昔也髙堂世悲其独今兹室孝道当复神感昭融不疾而速灵识逾濬承欢载穆式致其安宁寘其毒愿言有知以慰幽躅【躅除玉切】
　　祭从兄文【柳寛字存谅子厚五从族兄】
　　呜呼我姓婵嫣【童云上音蝉下于防切长貌】由古而蕃钟鼎世绍圭茅并分至于有国爵列加尊聨事尚书十有八人中遭诸武抑遏讐寃踣毙不振【潘云踣蒲北匝候二切】数逾百年近者纷纷稍出能贤族属旍矅【旍与旌同】期复于前君修其辞楚越犹传从事诸侯假乎郡藩【乎疑当作守柳寛从事广南假守支郡】人謡吏畏威惠咸宣神乎我欺命返不延【寛中厉气呕泄卒年四十七】兴起之望是越是愆歳首去我将濵海堧留游欢娱涉月弥旬夜爇膏炬昼凌风烟理防﨑【童云﨑亏丁切说文曰欹也下音钦或作嵚同】縻舟潺湲【潺鉏山切湲于权切水流貌】将辞又醉就徃而旋今者之来徒御凄然垂帷防防【张云防蚩占切垂貌衣蔽前】飞旐翻翻升拜无形合哭谁闻【合一本作洽】逝归从祔于邓之原铭墓有辞发我狂言只陈其悲匪暇于文觞有防酒豆有防肩【防与豚同小豕也】伊奠之菲而诚孔繁灵耶罔耶有涕涟涟
　　祭弟宗直文【子厚同祖异父弟字正夫】
　　维年月日【元和十年七月】八哥以清酌之奠祭于亡弟十郎之灵吾门雕丧歳月巳久但见祸谪未闻昌延使尔有志不得存立延陵巳上四房子姓各为单孑【一作各有单绪】慥慥早夭【慥七到反】汝又继终两房祭祀今巳无主吾又未有男子尔曹则虽有如无一门嗣续不絶如线【即线字系公羊传句】仁义正直天竟不知理极道乖无所告诉汝生有志气好善嫉邪勤学成癖攻文致病年才三十不禄命尽【一本作年过三十不挂命书】苍天苍天岂有眞宰如汝徳业尚早合出身由吾被谤年深使汝负才自弃志愿不就罪非他人死丧之中益复为媿汝墨法絶代识者尚稀【一本作余音尚希】及所着文不令沉没吾皆收録以授知音文类之功【宗直撰西汉文类四十巻】更亦广布使传于世人以慰汝灵知在永州私有孕妇吾专优恤以俟其期男为小宗女亦当爱延子长大必使有归抚育教视使如巳子吾身未死如汝存焉炎荒万里毒瘴充塞汝已久病来此伴吾到未数日自云小差雷塘灵泉言笑如故一寐不觉便为古人茫茫上天岂知此痛郡城之隅佛寺之北饰以殡纼【纼丈忍切棺索】寄于髙原死生同归誓不相弃庶几有灵知我哀恳
　　祭姊丈崔使君简文【元和七年藁葬永州】
　　永州刺史博陵崔公之灵天之生人或哲或愚君取其英爰曜于初誉动京邑施于方隅宻勿书奏元侯是俞【崔简贞元五年中进士第旋入山南西道节度使为掌书记至府留后】蜀冦内侮祸聨羗髳【潘云髳茂侯切夷名羗在西蜀髳在巴蜀叶韵髳读如谟】君出显画披攘其徒南平劒门西获戎俘超受刑曹留总南都【简在山南凡五徙职六增官至刑部员外郎为府留后】移刺连部【部一本作州谓简自山南西道府迁连州刺史】下民其苏道不可常病惑中途悍石是饵元精以渝【简后饵五石病疡且乱】雷谤爰兴按验増诬【简自连州徙永州未至而连州人诉简御史按章具狱坐流驩州】始虽进律终以论辜【记王制有功德于民者加地进律注律法也】溟海浩浩而君是逾嵩山茫茫而君是居【嵩疑当作崇崇山驩兠所放处在驩州界】厥弟抗愤呌于康衢天子悯焉讯以文书御史既斥连帅是除【简防弟诸阙讼寃天子为之黜连帅罢御史】期复中壤遽沦别区丧还大浸又溺二孤【简子处道守讷奉简之丧逾海水遇暴风二孤溺死】痛毒荐仍振古所无何谪于天降此翦屠柩不及归寓葬荒墟将葺将就誓还里闾呜呼哀哉君之子姓惟自我出母仪先亏【简妻柳氏先十年卒】父训又失焭焭相视【焭渠营切忧也与茕惸同】抚悼増恤咸冀其才以大家室惟昔与君年殊志匹昼咨夕计期正文律实契师友岂伊亲昵谁谓斯人变易成疾良志莫践乖离永诀呜呼哀哉永山之西湘水之东殡纼以出斧屋爰封【记檀弓封有若覆夏屋者矣有若斧者矣】神非久留息驾于中书石为志世德斯崇手防以酹【童云防音拘挹也酌也酹鲁外切】涕出焉穷
　　又祭崔简神柩归上都文【神柩一本作旅衬】
　　嘻乎崔公之柩【嘻一本作嗟字柩巨救切】嘻乎崔公楚之南其土不可以室或坋而頽【坋符吻切尘也】或确而崒【确音慤硗确切山多大石崒昨没昨律二切诗注云崒者崔嵬】阴流泄漏瀐没渝溢【瀐思廉切尔雅泉一见一否为瀐郭璞曰才有貌】硕鼠大蚁傍穿侧出亏疎脆薄久乃自窒不如君之乡式坚且密嘻乎崔公楚之南其不可与友躁戾佻险【佻音超轻也偷也】睒眒欺茍【睒天冉切暂视貌又惊视貌眒书刃切张目也】脞贱暗【脞坐果切细碎无大畧古忽字】轻嚚妄走【嚚音银】不思巳类好是羣丑不如君之乡式和且偶日月甚良子姓甚勤具是舟举【张云轝音防升车也】宁君之神去尔夷方返尔故邻奕奕其归宜乐且欣君死而还我生而留远矣殊世曷从之游酹觞于座与涕俱流
　　祭崔氏外甥文【一本作崔君筵侧祭二甥文即处道守讷逾海溺死者】
　　年月日八舅十舅敬祭外甥韦六小卿之魂呜呼生有孝姿淑且茂兮谓吉其终道克就兮胡典而丧离厥咎兮蹈道而违死谁祐兮岂汝之昧不能究兮将夺之鉴使昏霿兮【童云霿武赋切与雾同】反复搅予哀何救兮骨肉无从魂焉觏兮庶几来归馂以侑兮【馂音俊礼记注食余曰馂言祭简之余以祭二甥】酒实于觞肉盈豆兮岂伊异人余所授兮来耶否耶歆气臭兮
　　祭崔氏外甥女文【简之女名媛嫁朗州司户薛巽】
　　叔舅宗元祭于二十六娘子之灵凡我诸甥惟尔为首甥于我氏【甥一本作生】恩顾弥厚惠明贞淑仁爱孝友女德之全素风斯守播于族属芬馨自久恭惟伯姊【崔氏之母子厚姊也】道茂行高上承下训克敬能劳夙有仪则刑于汝曹虽云性善抑自良陶汝之先君【谓崔简】以文诲我周流辩论有疑必果恒革其非以成其可孰云具美易以生祸汝及诸弟流离莫从幸获我依以慰困穷归之令族有蔚其容方冀荣寿遽罹灾凶呜呼哀哉汝自艰酷二弟继终海门之哀今古罕同骈也英文敷畅浩通赏期振耀我儒风又兹夭阏神理何防【夭于表切阏音遏庄子逍遥赏儒莫之夭阏此文谓崔氏弟处道守讷奉其飘蓬度海遇风溺死崔骈即卿郎亦死也】盛德余庆宜福其丰胡然降戾惟祸之逢呜呼哀哉前岁诏追廷授逺牧【元和十年子厚召至京师又出为栁州刺史】武陵便道徃来信宿【武陵即朗州】幸兹再见缓我心曲犹且轻别瞻程务速孰知自此遂间幽躅【除玉切】临视无路遡风恸哭怛焉自中如刃之触邙阜有泣青乌载卜【崔氏葬北邙山南青乌乃相墓书】道途尚艰岁月逾蹙方俟归纼【文忍切棺索】再期奠沃寄哀斯文心焉徃复呜呼哀哉
　　祭外甥崔骈文【崔简之子】
　　祭于卿郎之魂呜呼天恡灵奇【恡即吝字】取不可贪既睿又力神谁以堪汝不是思而纵其志盗其管籥褰其箧匮抽深抉密担重揭贵【童云掲邱桀切举也又巨列切负也又去例切髙举也喻骈之多能】守吏失职诉帝行事果殄尔躬以宁其位岂不信耶不然无诛之行而中道夭死【庄子为不善者诛之】有防类之才而三见废委仁充其躯毒中骨髓其何以为累也兄弟逾十我出惟八【左传成公十四年我之自出注外甥也谓柳氏所生八子】既孤数祀中分存没我为汝舅汝为我甥求仁具得为艺继成天下莫伦古罕并行人而思之几不欲生呜呼哀哉既致其爱秖极其哀秦越万里心魂徘徊念与汝别桓公之台顾余犹壮视尔如孩戏抽佛防【防即防字今谓之籖】前次沲隈【童云上待何切下乌回切水曲也】笑颔即路鸣鞘不廻【童云鞘音梢又音笑刄室也潘云选诗长铗鸣鞘中】岂云古今自此而乖孰为神忍是阴诛得疾之日兄弟莫在谒医问巫卒以幽昧葬之东野谁赗谁防【赗抚鳯切赠送死也】既虞以奠谁主谁酹【酹鲁外切虞祭名礼记葬既已竟岂若速反而虞祭以安神灵】孤魂冥冥何托何逝呜呼哀哉刑曹继之以病告余衔忧驱使裹药操书虽惊状剧犹恃神扶岂知所頼终以误吾我自得罪无望还都想尔新墓少陵之隅何时归祔圯土下呼渍泪彻圹以沾以涂此心未慊秖益摧纡累见于梦宁知有无寄之哀辞惟爼及壶呜呼哀哉
　　柳河东集注巻四十一
　　钦定四库全书
　　柳河东集注巻四十二
　　宋童宗説张敦颐繙纬　音释
　　诗【一本诗上有古今字】
　　同刘二十八院长述旧言懐感时书事奉寄澧州张贠外使君五十二韵之作因其韵増至八十通赠二君子【刘禹锡张署】
　　弱嵗游圃【昆仑山有圃出美玉以喻京城之多贤才】先容幸弃瑕名劳长者记文许后生夸鷃翼尝披隼【鷃音晏小鸟也隼思允切鸷鸟】蓬心赖倚麻继酬天禄署【天禄閤名汉藏书处张署贞元中举进士博学宏词为校书郎子厚亦为集贤殿正字酬当作讐谓校讐也】俱尉甸侯家【张署为京兆武功尉子厚亦为蓝田县尉】宪府初收迹丹墀共拜嘉【张署至武功拜监察御史子厚亦自集贤殿正字为监察御史刘禹锡与子厚同为御史故曰院长】分行参瑞兽【瑞兽獬豸也】传防乱宫鸦执简宁循枉持书每去邪【汉有治书侍御史后汉曰持书御史】鸾凰标魏阙熊武负崇牙【唐讳虎字以武字代】辨色宜相顾倾心自不哗金炉仄流月紫殿啓晨赮【音遐赤色】未竟迁乔乐俄成失路嗟【贞元十九年署自监察御史贬为郴州临武县令】还如渡辽水【李白云亭伯流离放辽海】更似谪长沙【贾谊事】别怨秦城暮途穷越岭斜讼庭闲枳棘候吏逐麋防【童云防音加牝鹿也】三载皇恩畅千年圣厯遐朝宗延架海师役罢梁溠【溠侧如切水名左传庄公四年除道梁溠注作桥于溠水上】京邑搜贞干南宫步渥洼【渥乚角切洼为切水名前汉马生渥洼水中此谓张署自临武移江陵掾自江陵掾为京兆府司録防军迁尚书刑部员外郎】世推材是梓【梓一本作杼】人仰骥中骅歘刺苗人地【署出为防州刺史占三苗地也潘云歘诸韵皆作欻许勿切从二火庄子释文云歘生之芝也张平子赋歘神化而蝉蜕兮惟三子从三火况物切】仍逾贑石崖礼容乗防琫【防音必一本作防佩刀下饰也奉莫孔切佩刀上饰】戍备响铔鍜【童云铔鍜音鸦遐颈错也】宠即郎官旧威从太守加建旟翻鸷鸟负弩绕文蛇册府荣八命中闱盛六珈【珈音加诗云副笄六珈珈妇人首饰之盛者也】肯随胡质矫【晋胡质为荆州刺史其子威告归赐绢一匹威曰大人清白不审于何得此质曰是吾俸禄之余唐刘子元作史通讥其矫】方恶马融奢【后汉马融居宇器服多有侈饰常坐髙堂施绛纱帐】褒徳符新换懐仁道迸遮【谓署迁澧州刺史】俗嫌龙节晚朝讶介圭賖【诗韩奕以其介圭入觐于王】禹贡输苞匦【禹贡荆州苞匦菁茅】周官赋秉秅【秅侧加切米教也周礼秋官粟容住十六斛曰秉四秉曰筥十筥曰棱十棱曰耗】雄风吞七泽【司马相如赋楚有七泽】异产控三巴【刘璋改永宁为巴都以固棱为巴东郡徙厐义为巴西太守是为三巴又寰宇志间白二水东西流三曲如巴字是谓三巴其地与澧州相接】即事观农稼因时展物华秋原被兰叶春渚涨桃花令肃军无扰程悬市禁贳【音賖賖也诸史多音式遮时夜二切】不应虞竭泽【史记竭泽而渔明年无鱼】宁复叹栖苴【苴鉏加切水中浮草今作蒩字诗如彼栖苴注树上之栖苴】蹀躞驺先驾【蹀躞音蹀燮马行皃驺音邹廐御】笼铜鼓报衙【笼铜鼓声也】染毫东国素【绢素也】濡印锦溪砂【丹砂也】货积舟难泊人归山倍畬【音赊吴楚烧山而种田曰畬田】吴歈工折柳【歈音俞歌也徐曰渝水之人善歌舞汉髙祖采其声后人因加此字选吴歈越舞又古乐府有折杨柳曲】楚舞旧传芭【音巴楚辞传芭兮代舞注芭巫者所持香草】隐几松为曲【隐于靳切据也唐李泌取松樛枝以隐背其名曰养和后得如龙形者以献帝】倾罇石作污【童云污合作窊音注礼有凿地曰污罇乌切】寒初荣橘柚夏首荐枇杷祀变荆巫祷风移鲁妇髽【童云髽庄华切妇人丧髻檀弓云鲁妇髽而吊】　已闻施恺悌还覩正竒衺【音羇邪】慕友惭连璧【晋夏侯湛与潘岳友善同舆接茵谓之连璧】言姻喜附葭【前汉中山靖王传葭莩之亲张署娶柳氏也】沈埋全死地流落半生涯入郡腰常折逢人手尽义敢辞亲耻污唯恐长疵瘕【童云上才支切下音遐】善幻迷冰火【幻胡办切列子云冬起雷夏造氷】齐谐笑柏涂【庄子云齐谐者志怪者也东方朔传隐语曰老栢涂涂音荼】东门牛屡饭【淮南子齐威公送客东门之外甯戚方饭牛叩角而商歌】中散虱空【晋嵇康为中散大夫遗山涛书曰性复多虱搔无已】逸戏看猴鬭【猴一本作猿】殊音辨马檛【童云檛庄华切左氏绕朝赠士防以策注檛也祢衡传檛鼓】渚行狐作防【鱼列切】林宿鸟为【童云咨邪切病也本作瘥】同病忧能老新声丽似姱【苦切美好也】岂知千仞坠秪为一毫差守道甘长絶明心欲自【张云于加切自刎也出吴语】贮愁聴夜雨隔泪数残葩枭族音常聒【枭坚尧切不孝鸟】豺羣喙竞呀【童云呀虚牙切唅呀张口皃】岸芦翻毒蜃磎竹鬭狂犘【童云犘音麻牛名出巴中重二千斤】野骛行看弋【张云骛莫卜切又亡遇切】江鱼或共扠瘴氛恒积润讹火亟生煆【童云煆虚加切火气】耳静烦喧蚁【晋殷师患耳聪闻牀下蚁动谓之牛鬭】魂惊怯怒蛙【韩非子越王出见怒蛙乃为之式曰为其有气也】风枝散陈叶霜蔓綖寒【綖一本作缒】雾密前山桂冰枯曲沼蕸【蕸音遐芙蕖叶】思乡比庄舄【史记陈轸传越人庄舄仕楚执珪有顷而病使人聴之犹尚越声也】遯世遇眭夸【遇一本作恭眭息随切北史隐逸传眭夸髙尚不事寄情丘壑】渔舍茨荒草林桥卧古槎【童云槎鉏加切水中浮木】御寒衾用【音计西域毳布织毛为之盖氊类也】挹水勺仍防【挹伊入切勺市若切防余遮切防榆】窻蠧惟潜蝎【蝎胡葛切蠧虫】甍涎竞缀蜗【甍谟耕切】引泉开故窦防药挿新笆【笆音巴篱有刺者】树怪花因槲【罗青斛木槲花多生于古树朽壤中】虫怜目待虾【岭表録异海镜蟹为腹水母虾为目水母蛇也有口无目虾随食其涎人或取之则歘然而没盖虾有所见耳】骤歌喉易嗄【嗄所嫁于介二切声败也】饶醉鼻成皻【皻音查鼻上疱】曳捶牵羸马垂蓑牧艾猳【猳音加牡豕也左传定公十四年曷归吾艾猳注艾老也字林作□谓三毛聚居者】已看能类鼈【能奴来切三足鼈】犹讶雉为鷨【鷨户花切鸟名似雉】谁采中原菽徒巾下泽车【周礼巾车巾饰也后汉马少游乗下泽车注为车行泽者欲短毂】俚儿供苦笋伧父馈酸樝【童云伧七衡切晋阳秋云吴人谓中国人为伧樝音查】劝防扶危杖邀持当酒茶道流征短褐【潘云短一本作裋音竖裋布长襦也褐毛布之衣也】禅客防袈裟香饭舂菰米【潘云菰攻乎切通作苽雕胡也可炊可饭】珍蔬折五茄方期饮甘露【宋録曰新安王子鸾豫章王子尚诣云济道人于八公山济设茶茗尚味之曰此甘露也何言茶茗】更欲吸流霞【枹朴子项曼都修道山中忽逰紫府饮流霞一杯酒】屋鼠从穿穴林狙任攫拏春衫裁白纻朝帽挂乌纱屡叹恢恢网频摇肃肃罝【罝咨邪切兎网】衰荣困蓂荚盈缺防虾蟇【淮南子月中有蟾蜍注蟾蜍虾蟇也】路识沟边柳城闻垅上笳【笳古牙切胡人巻芦叶吹之】共思捐佩处【楚辞捐余玦兮江中遗余佩兮澧浦张署为澧州刺史故云然】千骑拥青緺【緺古华切青紫色绶东郭先生拜二千石佩青緺出宫门】
　　农公以硕徳伟材屈于诬枉左官三嵗复为大僚天监昭明人心感悦宗元窜伏湘浦拜贺末由谨献诗五十韵以毕防志【杨凭农人中丞李夷简弹凭贪污僭侈贬临贺尉后入为王傅子厚时为永州司马以诗献之】
　　知命儒为贵时中圣所臧【中庸谓仲尼曰君子而时中】处心齐宠辱遇物任行藏闗识新安地【汉武帝纪注楼船将军杨仆耻为闗外民乞徙东闗以家财给其用于是徙关于新安去农三百里】封传临晋乡【杨朗为秦将有功封临晋君】挺生推豹蔚遐步仰龙骧干有千寻竦精闻百链刚茂功期舜禹髙韵状羲黄【状一本作上一本作抶】足逸诗书囿锋摇翰墨场雅歌张仲徳【诗六月张仲孝友】颂祝鲁侯昌【閟宫诗云】宪府初腾价【贞元中宪为监察御史】神州转耀铓【神州谓京师】右言盈简册【凭尝为起居舍人乃右史右史记言】左辖备条纲【凭为左司员外郎辖胡害切天文志辖星附轸主王侯左辖为同姓唐六典左右丞掌管辖省事故杜甫上左丞诗云左辖频虚位】响切晨趋佩烟浓近侍香司仪六礼洽【凭尝为礼部郎中礼记王制篇六礼冠昏丧祭乡相见】论将七兵扬【凭尝为工部郎中魏置五兵尚书谓中兵外兵骑兵别兵部兵晋太康中分中兵外兵各为左右曹后魏遂为七兵尚书】合乐来仪鳯尊祠重饩羊【凭尝为太常少卿】卿材优柱石公器擅岩廊峻节临衡峤【衡山属湖南谓凭为湖南观察使】和风满豫章【豫章洪州谓凭迁江西观察使治洪州】人归父母育郡得股肱良【前汉季布传文帝曰河东吾股肱郡】细故谁留念烦言肯过防璧非真盗客【张仪遗楚相书曰我不盗而璧若笞我】金有误持郎【直不疑为郎同舍告归误持同舍郎金去不疑买金偿之】龟虎休前寄【卫宏汉旧仪二千石银印龟纽汉文帝初与郡守为铜虎符谓凭解江西观察使】貂蝉冠旧行【谓凭召还为左散骑常侍潘云貂都聊切鼠属后汉志侍中中常侍加黄散附蝉为文貂尾为饰注金取坚刚蝉居髙饮洁貂内灵得疑而外温润】训刑方命吕【谓凭为刑部侍郎尚书吕刑穆王训夏赎刑】理剧复推张【谓凭为京兆尹汉张敞能理剧为京兆尹】直用明销恶还将道胜刚敬逾齐国社【汉石庆为齐相齐国为立石相社】恩比召南棠【诗甘棠云】希怨犹逢怒【语云怨是用希】多容竞忤强火炎侵琬琰鹰击谬鸾凰刻木终难对【凭在江西李夷简自御史出官在巡属凭不顾接之由是夷简举劾之下狱置对遂贬焉】焚芝未改芳逺迁逾桂岭【谓凭贬临贺尉】中徙滞余杭【谓慿迁余杭长史】顾土虽懐赵【史记亷颇一为楚将无功曰我思用赵人】知天讵畏匡【论语云】论嫌齐物诞【庄子有齐物论篇】骚爱逺游伤【楚辞有逺游章屈原所作】丽泽周羣品重明照万方【元和七年立遂王为皇太子肆赦凭方召入】斗间收紫气【晋书斗牛之间有紫气雷焕掘得劒其夕气不复见】台上挂清光福为深仁集妖从盛徳禳秦民啼畎畆周士舞康庄【尔雅道五达谓之康六达谓之庄】采绶还垂艾【童云晋灼注汉书盭草名似艾可染绿因以为绶焦赣易林曰二千石官白艾绶】华簪更截肪【肪音方脂也魏文帝书玉白如截肪】髙居迁鼎邑【左传宣公二年武王迁九鼎于洛邑】遥傅好书王【谓凭迁王傅居洛阳也史记梁懐王好书故令贾谊傅之】碧树环金谷【石崇别馆在河阳】丹霞映上阳【唐上阳宫在东都洛阳】留欢唱容与【潘云与音预】要醉对清凉故友仍同里常僚每合堂渊龙过许劭冰鲤吊王祥【本注云许侍郎尹河南许司业分司东都王舍人居忧在洛皆农公平生亲友今按后汉许劭兄防亦知名时人称平舆渊有二龙又晋王祥卧冰双鲤跃出】玉漏天门静铜駞御路荒【华延隽洛阳记两铜駞在宫之南街东西相向髙九尺洛阳谓之铜駞陌】涧瀍秋潋灔嵩少暮防茫【嵩山东为太室西为少室以其下皆有石室也在洛中】遵渚徒云乐【诗鸿飞遵渚谓周公居东都】冲天自不遑降神终入辅【诗嵩髙维岳降神】种徳防明敭【敭与扬同书大禹谟皋陶迈种徳】独弃伧人国【此下子厚自述潘云伧鉏庚切吴人骂楚人曰伧】难窥夫子墙通家殊孔李【后汉孔融见李膺曰融与君累世通家】旧好即潘杨【子厚娶凭弟之女潘岳懐旧赋余十二而获见东武杨君遂申之以姻好杨君名肇以女妻岳】世议排张摰【史记张摰释之之子官至大夫免以不能取容当世故终身不仕】时情弃仲翔【吴志虞翻字仲翔性不协俗多见谤毁坐徙丹阳尉】不言缧绁枉徒恨纆徽长【徽一本作牵】贾谊愁单阏【单多寒切阏于歇切太嵗在卯曰单阏贾谊鵩赋曰单阏之嵗鵩集予舍】邹书怯大梁【邹阳游梁从狱中上书】炯心那自是昭世嬾佯狂【世一本作代】鸣玉机全息懐沙事不忘【屈原既放逐乃作懐沙之赋自投汨罗而死】恋恩何敢死垂泪对清湘
　　酬韶州裴曹长史君寄道州吕八大使因以见示二十韵一首【裴曹长未详其名吕道州名温】
　　韶州因以诗见及往复竒丽邈不可慕用韵尤为髙絶余因拾其余韵酬焉凡为韶州所用者置不取其声律言数如之金马尝齐入【前汉待诏金马门】铜鱼亦共颁【唐志银莬符改为铜鱼符易守令则给之】疑山看积翠【九疑山在道州】浈水想澄湾【浈陟盈切浈水在韶州】标牓同惊俗清明两照奸乘轺参孔仅【本注云韶州尝随潘户部出征赋今按汉孔仅领天下盐铁以喻潘孟汤为度支盐铁副使】按节服侯防【本注云道州昔使絶域遂无猾夏之虞今按汉宣帝时稽侯防号呼韩邪单于防所奸切此谓吕温副张荐为吐蕃吊祭使】贾傅辞宁切【贾谊为长沙王太傅】虞童髪未防【防音班半白也谓虞翻】秉心方的的腾口任防防【韩子云其鬭防防张云防音顔争也】圣理髙悬象爰书降罚锾【史记张汤传爰书注爰援也谓以文书代援具口词尚书吕刑注六两曰锾户闗切黄铁也此谓吕温贬斥】徳风流海外和气满人寰御魅恩犹贷【左传文公十八年投诸四裔以御魑魅此子厚自述】思贤泪自【所奸切出涕皃】在亡均寂寞零落间惸鳏夙志随忧尽残肌触瘴【五还切童云痹也】月光揺浅濑风韵碎枯菅【菅古顔切茅属】海俗衣犹卉山夷髻不鬟泥沙潜虺蜮【蜮越逼切短狐】榛莽鬭犲獌【獌音蛮犲类也】循省诚知惧安排秪自【音闲説文愉也】食贫甘莽卤被褐谢斓斒【上音阑下逋闲切】逺物裁青【居切】时珍馔白鹇长捐楚客佩【楚词捐余玦兮江中遗余佩兮澧浦】未赐大夫环【谷梁注大夫待放于竟君赐之环则还】异政徒云仰髙踪不可攀空劳慰顦顇妍唱剧妖嫺【嫺音闲説文雅也】
　　酬娄秀才将之淮南见赠之作【娄图南下篇同】
　　逺弃甘幽独谁言值故人好音怜铩羽【锻音杀又所介切残也】濡沫慰穷鳞【庄子鱼相与处于陆相煦以湿相濡以沫】困志情惟旧【困一本作同】相知乐更新浪游轻费日醉舞讵伤春风月欢宁间星霜分益亲已将名是患还用道为邻机事齐飘瓦【庄子虽有忮心不怨飘瓦】嫌猜比拾尘【家语烖厄篇孔子厄于陈蔡子贡得米顔回炊之于壊屋之下有埃墨堕饭中顔回取而食子贡望见以为窃食也】髙冠余肯赋【楚词髙余冠之岌岌兮长余佩之陆离】长铗子忘贫【铗古协切史记冯讙弹其剑而歌曰长铗归来兮食无鱼】晼晚惊移律【潘云晼于阮切晼晚日暮也选老晼晚而将及】暌携忽此辰开顔时不再绊足去何因【绊音半羁也选犹绊良骥之足】海上销魂别天边吊影身秪应西涧水寂寞但垂纶
　　酬娄秀才寓居开元寺早秋月夜病中见寄
　　客有故园思【谓娄图南】潇湘生夜愁病依居士室梦绕羽人丘【楚词仍羽人于丹丘注羽人之国人得道身生毛羽也丹丘昼夜常明】味道怜知止遗名得自求壁空残月曙门掩候虫秋谬委双金重【文选拟四愁曰何以赠之双南金】难征杂佩酬【诗杂佩以报之注珩璜琚瑀冲牙之属】碧霄无枉路徒此助离忧
　　初秋夜坐赠吴武陵
　　稍稍雨侵竹翻翻鹊惊丛美人隔湘浦【谓吴武陵】一夕生秋风积雾杳难极沧波浩无穷相思岂云逺即席莫与同若人抱竒音朱縆枯桐【潘云縆居曽古邓二切与縆同淮南子大縆则小絶楚词縆瑟兮交鼓注縆急张也】清商激西颢【音浩汉西颢歌曰西颢沆砀秋气肃杀】泛灔凌长空自得本无作天成谅非功希声閟大朴聋俗何由聪
　　晨诣超师院读禅经
　　汲井潄寒齿清心拂尘服间持贝叶书【西域有贝多树国人以其叶截剪而冩书谓之贝叶灵文】步出东斋读真源了无取妄迹世所逐遗言冀可冥【遗一本作遣】缮性何由熟【庄子缮性注缮洽也】道人庭宇静【谓超师】苔色连深竹日出雾露余青松如膏沐澹然离言説悟悦心自足
　　赠江华长老
　　老僧道机熟黙语心皆寂去嵗别舂陵【道州也】防流此投迹室空无侍者巾屦唯挂壁一饭不愿余跏趺便终夕【潘云跏古牙切足坐也趺风无切足也佛云结跏趺坐义声论云以两足趺加致两膝如龙蟠结念诵经云全跏趺是如来坐半跏趺是菩萨坐】风窻疎竹响露井寒松滴偶地即安居满庭芳草积
　　巽上人以竹间自采新茶见赠酬之以诗
　　芳丛翳湘竹【谓茶也】零露凝清华复此雪山客晨朝掇灵茅【掇丁活切采也】蒸烟俯石濑咫尺凌丹崖圆方丽奇色圭璧无纎瑕【璧一本作玉】呼儿爨金鼎余馥延幽遐涤虑发真照还源荡昏邪犹同甘露饭佛事薰毗耶【毗频脂切维摩诘经畤化菩萨以满鉢香饭与维摩诘饭香普薰毗耶离城及三千大千世界时维摩诘语舍利佛等诸大声闻仁者可食如来甘露味饭大悲所薰无以限意食之使不消也】咄此蓬瀛侣【潘云咄当没切】无乃贵流霞【项曼都游紫府饮流霞酒】
　　零陵赠李卿元侍御简吴武陵【李深源元克已】
　　理世固轻士弃捐湘之湄阳光竞四溟【竞一本作竟】敲石安所施【敲口交切作歊非选潘安仁诗欻如敲石火】铩羽集枯榦【铩所拜所八二切】仾昻防鸣悲【仾即低字防即互字】朔云吐风寒寂歴穷秋时君子尚容与小人守兢危惨凄日相视离忧坐自滋樽酒聊可酌放歌谅徒为惜无协律者窈吾诗【潘云窈音杳眇音眇前汉纪注读曰要眇】
　　界围岩水帘【元和十年正月】
　　界围汇湘曲【童云汇胡对切又工声】青壁环澄流悬泉粲成帘罗注无时休韵磬叩凝碧锵锵彻岩幽丹霞冠其颠想像凌虚游灵境不可状工谅难求忽如朝玉皇天冕垂前旒楚臣昔南逐有意仍丹丘【楚辞逺游章仍羽人于丹丘】今我始北旋新诏释缧囚【左传知防曰两释缧囚谓元和十年诏宗元等赴上都】采真诚眷恋【庄子是谓采真之游】许国无淹留再来寄幽梦遗贮催行舟
　　古东门行
　　【鲍明逺乐府有东门行此诗盖讽盗杀武元衡事元衡为相宅在京师静安里元和十年六月将朝出里东门有贼自暗中突出射之从者散走遂遇害于路】
　　汉家三十六将军东方靁动横阵云【汉景帝三年七国反周亚夫将三十六将军往击之此谓吴元济反武元衡请遣兵讨之王承宗李师道请宥元济白事中书元衡斥去遂谋杀元衡】鸡鸣函谷客如雾貌同心异不可数【史记孟尝君逃夜半至函谷闗闗法鸡鸣而出客乃诈为鸡鸣而去此谓李师道王承宗宻遣人入闗刺宰相】赤丸夜语飞电光【前汉尹赏传长安少年受赃报仇相与探丸为弹得赤丸者斫武吏得黒者斫文吏】徼巡司眠如羊【眠一本作眼一本作狠皆误徼古吊切前汉中尉掌徼巡京师师古曰徼谓遮绕也又司掌察三辅谓贼射元衡逻司传噪英知主名如方眠之羊不能御暴】当街一叱百吏走【谓贼乗暗呼曰灭烛元衡徒御防走遂害元衡取颅骨而去】冯敬胷中函匕首【前贾谊传虽有悍如冯敬者适啓其口首已防其匈矣】凶徒侧耳潜惬心【谓李师道王承宗】悍臣破胆皆杜口【元衡既死朝臣惧争劝帝罢兵吏卒不敢穷捕】魏王卧内藏兵符【史记魏将晋鄙兵符在王卧内如姬窃与公子无忌无忌合符晋鄙不听力士朱亥击杀晋鄙夺其军】子西掩袂真无辜【左传哀公十六年楚白公杀子西于朝子西以袂掩靣而死】羌胡毂下一朝起【司马相如曰是胡越起于毂下而羌夷接轸也】敌国舟中非所拟【吴起曰舟中之人皆敌国也】安陵谁辨削砺功【史记梁孝王使人刺杀袁盎于安陵郭门外刺者置其劔劔着身视其劔新治问长安中削砺工工曰梁王子某来治此劔以此知而发觉之】韩国讵明深井里【史记刺客聂政刺杀韩相侠累因自皮面抉眼目屠出肠韩取尸暴于市莫知谁子其姊荣哭之曰是吾弟轵深井里聂政也】絶胭断骨那下补【下一本作可字潘云胭诸韵无此字疑与胭同广韵项也童云同上一本胭作□音注云秦晋谓肌曰】万金宠赠不如土
　　寄韦珩【韦正卿之子】
　　初拜柳州出东郊道旁相送皆贤豪回眸晃别羣玉独赴异域穿蓬蒿炎烟六月咽口鼻【咽乌结切塞也】胷鸣肩举不可逃桂州西南又千里漓水鬭石麻兰髙【漓力支切即桂州也麻兰当作兰麻山名在桂州理定县】隂森野葛交蔽日悬蛇结虺如蒲萄到官数宿贼满野缚壮杀老啼且号饥行夜坐设方畧笼铜枹鼓手所操【枹音孚击鼓杖笼铜枹声也】竒疮钉骨状如箭【潘云钉丁订二音医书有钉疮】手脱命争纎毫今年噬毒得霍疾支心搅腹防与刀尔来气少筋骨露苍白瀄汨盈颠毛【瀄则瑟切汨越笔切国语注颠顶毛髪也】君今矻矻又窜逐【童云矻曰黠切与同尔雅曰固也石坚也又口骨切】辞赋已复穷诗骚神兵庙略频破虏四溟不日清风涛圣恩傥忽念行苇十年践踏久已劳【子厚得罪今十余年】幸因解网入鸟兽【汤去三面网】毕命江海终游遨愿言未果身益老起望东北心滔滔【东北珩所谪处】
　　奉和杨尚书郴州追和故李中书夏曰登北楼十韵之作依本诗韵次用【郴丑林切杨于陵李吉甫】
　　郡楼有遗唱新和敌南金【页元中李吉甫为郴州刺史有北楼诗十韵元和十一年户部侍郎判度支杨于陵贬郴州刺史坐供军有阙也和吉甫韵子厚又依韵和之】境以道情得人期幽梦寻层轩隔炎暑迥野恣窥临鳯去徽音续芝焚芳意深【谓吉甫已去于陵被谪】游鳞出陷浦唳鹤绕仙岑风起三湘浪云生万里隂宏规齐徳宇丽藻竞词林静契分忧术闲同迟客心【潘云迟音穉待也易迟归有时】骅骝当逺步鶗鴂莫相侵【鶗鴂音迟决鸟名立夏鸣则众芳歇犹谗邪所蔽不得进也】今日登髙处还闻梁甫吟【梁甫吟乐府曲名诸葛亮好为之】
　　杨尚书寄郴笔知是小生本様令更商使尽其功辄献长句【杨于陵】
　　截玉铦锥作妙形【张云铦思亷切利也】贮云含雾到南溟尚书旧用裁天诏【本注云汉以尚书作诏文】内史新将写道经【晋王羲之为防稽内史为山阴道士写道徳经笼鹉而归】曲艺岂能禆损益防辞秪欲播芳馨桂阳卿月光辉徧【桂阳郴州也书卿士惟月】毫末应传顾兎灵【楚辞顾兎在腹谓月中有兎也】
　　南省转牒欲具注国图令尽通风俗故事【注一作江】
　　圣代提封尽海壖【壖而缘切江海边地】狼荒犹得纪山川华夷图上应初録风土记中殊未传【晋周处有风土记十巻】椎髻老人难借问【推与椎同前汉西南夷传自滇以北皆椎髻注谓髻如椎之形也】黄茆深峒敢留连【峒音洞山穴也】南宫有意求遗俗试检周书王防篇【周武王时逺国归欵周史集其事为王防篇见今汲冢周书第五十九篇】
　　与浩初上人同防山寄京华亲故
　　海畔尖山似劒铓秋来处处割愁肠若为化得身千亿散上峰头望故乡
　　再至界围岩水帘遂宿岩下【元和十年五月】
　　发春念长违中夏欣再覩是时植物秀杳若临圃【层城阆风圃皆在昆仑】歊阳讶垂冰【童云歊许娇切热气出貌】白日惊雷雨笙簧潭际起鹳鹤云间舞古苔凝青枝隂草湿翠羽蔽空素彩列激浪寒光聚的皪沈珠渊【的丁厯切皪音厯】锵鸣捐佩浦【楚辞捐余佩兮澧浦】幽岩画屏倚新月玉钩吐夜凉星满川忽凝眠洞府【一本作恍忽迷洞府】
　　诏追赴都回寄零陵亲故
　　【此下至诏追赴都诗并元和十年北还道中作】
　　每忆纎鳞游尺泽翻愁弱羽上丹霄岸傍古堠应无数次第行看别路遥【潘云堠古茂切拾遗録曰禹治水所穿凿处皆有泥封记使龟堠其上此封堠之始义山海经黄帝游幸天下有记里之鼓道路记以里堠起轩辕时也】
　　过衡山见新花开却寄弟
　　故国名园久别离今朝楚树发南枝晴天归路好相逐正是峰前回鴈时【衡山有回鴈峰】
　　汨罗遇风【汨莫厯切屈原所沉江】
　　南来不作楚臣悲【谓屈原】重入修门自有期【楚辞招防云魂兮归来入脩门些】为报春风汨罗道莫将波浪枉明时
　　朗州窦常员外寄刘二十八诗见促行骑走笔酬赠【窦常为朗州刺史】
　　投荒垂一纪新诏下荆扉疑比庄周梦情如苏武归赐环留逸响五马助征騑【童云騑音非骖旁马也】不羡衡阳鴈春来前后飞
　　离觞不醉至驿却寄相送诸公
　　无限居人送独醒可怜寂寞到长亭【传舍也】荆州不遇髙阳侣【汉食其髙阳酒徒】一夜春寒满下防
　　北还登楼北原题临川驿【汉阳属郢州】
　　驱车方向阙回首一临川多垒非余耻【礼记曲礼上四郊多垒此卿大夫之辱也注垒军壁也数见侵伐则多垒】无谋终自怜乱松知野寺余雪记山田惆怅樵渔事今还又落然
　　善谑驿和刘梦得酹淳于先生【驿在襄州之南即放鹄之所】
　　水上鹄已去【史记齐使淳于髠献鹄于楚出邑门飞其鹄掲空笼往见楚王曰臣不忍鹄之渇出而饮之俄飞吾欲刺腹而死恐人议王以鸟兽之故令士自杀欲买而代之是不信而欺吾王也楚王曰齐有信臣若此哉厚赐之财】庭中鸟又鸣【史记齐威王喜隐髠説之以隐曰国中有大鸟止王之庭三年不蜚又不鸣王知此鸟何也王曰不飞则已一飞冲天不鸣则已一鸣惊人】辞因使楚重名为救齐成【齐威王八年楚大发兵伐齐齐王使髠之赵请救赵王与之精兵十万革车千乗楚闻之引兵去】荒垅遽千古羽觞难再倾刘伶今日意异代是同声【此以刘伶比梦得也梦得题淳于髠墓诗云生为齐赘壻死作楚先贤应以客卿葬故临官道边寓言本多与放意能合权我有一石酒置君坟树前】
　　诏追赴都二月至灞亭上【灞水在京城之左】
　　十一年前南渡客四千里外北归人诏书许逐阳和至驿路开花处处新
　　李西川荐琴石【西川节度使李夷简荐借也】
　　逺师驺忌鼓鸣琴【史记田敬仲世家驺忌予以鼓琴见齐威王】去和南风惬舜心【家语舜作五弦之琴以歌南风】从此他山千古重【诗鹤鸣云他山之石】殷勤曽是奉徽音
　　同刘二十八哭吕衡州兼寄江陵李元二侍御【吕衡州名温元和六年是时监察御史元稹贬江陵上曹防军或云元李二侍御即李防源元克已】
　　衡岳新摧天柱峰【衡山五峯其一曰天柱此喻吕衡州】士林顦顇泣相逢【顦顇即憔悴字】秪令文字传青简不使功名上景钟【国语晋语令狐文子曰其勲铭于景钟】三畆空留悬磬室【左传僖公三十六年齐侯曰室如悬磬亦作罄】九原犹寄若堂封【礼记檀弓吾见封之有若堂者矣注筑土为垄堂形四方而髙又九原晋卿大夫之墓也】遥想荆州人物论防回中夜惜元龙【魏志陈登字元龙许汜刘备在荆州论天下人汜曰陈元龙湖海之士豪气不除备曰元龙文武胆志当求之于古耳陈登卒时年三十九吕温卒时年四十二故以相比】
　　奉酬杨侍郎丈因送八叔拾遗戏赠诏追南来诸賔二首【侍郎杨于陵】
　　贞一来时送防牋一行归鴈慰惊翰林寂寞谁为主鸣鳯应须早上天【喻杨侍郎】
　　六言
　　一生判却归休谓着南冠到头【左传钟仪南冠而絷郑人所献楚囚也】冶长虽解缧绁无由得见东周
　　商山临路有孤松往来斫以为明好事者怜之编竹成援遂其生植感而赋诗【援音爰篱也】
　　孤松停翠盖托根临广路不以险自防遂为明所误幸逢仁惠意重此藩篱护犹有半心存时将承雨露衡阳与梦得分路赠别【子厚浮舟适柳州梦得登陆赴连州】
　　十年顦顇到秦京【召赴京师】谁料翻为岭外行伏波故道风烟在【汉武帝时南越相吕嘉反遣伏波将军路博徳出桂阳下湟水谓子厚适柳梦得适连皆度柱岭乃伏波故道】翁仲遗墟草树平【魏志明帝铸铜人二号曰翁仲又水经注鄗南千秋亭坛庙之东枕道冇两石翁仲南北相对此谓墓前石人也】直以慵疎招物议休将文字占时名今朝不用临河别垂泪千行便濯缨
　　再上湘江
　　好在湘江水今朝又上来不知从此去更遣几年回清水驿丛竹天水赵云余手种一十二茎
　　檐下疎篁十二茎襄阳从事寄幽情秪应更使伶伦见冩尽雌雄双鳯鸣【黄帝使伶伦取竹嶰谷制十二筩以听鳯之鸣其雄鸣六雌鸣亦六】
　　长沙驿前南楼感旧【本注云昔与徳公别于此】
　　海鹤一为别存亡三十秋今来数行泪独上驿南楼桂州北望秦驿手开竹迳至钓矶留待徐容州
　　幽迳为谁开美人城北来【谓容管经略使徐俊】王程傥余暇一上子陵台【后汉严光字子陵隐于钩台后人名其钓处为严陵濑焉】
　　登柳州城楼寄漳汀封连四州
　　【永贞元年子厚与韩泰韩晔刘禹锡陈谦凌凖程异韦执谊皆以附王叔文贬号八司马凌凖执谊皆卒贬所程异先召用元和十年子厚等五人例召至京师又皆出为刺史子厚为柳州泰为漳州晔为汀州谦为封州禹锡为连州】
　　城上髙楼接大荒海天愁思正茫茫惊风乱飐芙蓉水【潘云飐职琰切集韵风动物也广韵风吹落水也】宻雨斜侵薜茘墙【薜蒲计切茘郎计切离骚贯薜茘之落蕋注薜茘香草缘木而生】岭树重遮千里目【一本作云驶去如千里马】江流曲似九回肠【司马迁云肠一夕而九回】共来百越文身地犹自音书滞一乡
　　柳州寄丈人周韶州
　　越絶孤城千万峰空斋不语坐髙舂【潘云淮南子曰日出于渊隅是谓髙舂今按此文意谓坐睡也】印文生緑经旬合砚匣留尘尽日封梅岭寒烟藏翡翠桂江秋水露鰅鳙【童云上鱼容切鱼皮有文出乐浪又音隅下音庸鱼名也】丈人本自忘机事为想年来憔悴容
　　登柳州峨山【峨或作岷者非】
　　荒山秋日午独上意悠悠如何望乡处西北是融州
　　得卢衡州书因以诗寄
　　临蒸且莫叹炎方【临蒸县属衡州】为报秋来鴈防行林邑东回山似防【林邑汉象林县马援铸铜柱处】防牱南下水如汤【防牱音臧柯系船杙也楚遣庄蹻伐夜郎至且兰椓船于防而步战既灭夜郎以且兰有椓船防牱处乃改其名为防牱史记防牱江广数里出番禺城下】蒹葮淅沥含秋雾橘柚玲珑透夕阳非是白苹洲畔客【南史柳恽为吴兴太守尝为江南曲云汀洲采白苹落日江南春】还将逺意问潇湘
　　答刘连州邦字【刘禹锡】
　　连璧本难双分符刺小邦崩云下漓水劈箭上浔江负弩啼寒【童云余救切防属善旋】鸣枹惊夜狵【张云犬多毛亦作庬】遥怜郡山好谢守但临窻
　　岭南江行
　　瘴江南去入云烟望尽黄茆是海边山腹雨晴添象迹潭心日暖长蛟涎【蛟于江内吐涎人为涎制不得去遂没江中】射工巧伺游人影【博物志江南有射工虫长二三寸有弩形气射人不治则杀人即蜮也】母偏惊旅客船【音贝岭表志云南海秋风云物有晕如虹者谓之母必有风】从此忧来非一事岂容华髪待流年
　　柳州峒氓【峒通作洞】
　　郡城南下接通津异服殊音不可亲青箬裹盐归峒客【箬而灼切】緑荷包饭趂虚人【童云墟市也青箱纪録云岭南村市满时少虚时多故谓之虚】鹅毛御腊缝山【居例切邕管溪洞不产丝纩民多以木绵茆花鹅毛为被故人家家养鹅二月至十月掣取耎毳积以御寒】鸡骨占年拜水神【前汉郊祠志越祠鸡卜注持鸡骨如防卜】愁向公庭问重译欲投章甫作文身【庄子宋人资章甫而适诸越越人防髪文身无所用之】
　　酬徐二中丞普宁郡内池馆即事见寄【普宁即容州】
　　鹓鸿念旧行虚馆对芳塘落日明朱槛繁花照羽觞泉归沧海近树入楚山长荣贱俱为累相期在故乡酬贾鹏山人郡内新栽松寓兴见赠【二首】
　　芳朽自为别无心乃功夭夭日放花荣耀将安穷青松遗涧底擢莳兹庭中【莳上吏切】积雪表明秀寒花助防茏【童云音怱龙】幽贞夙有慕持以延清风
　　无能常闭閤偶以静见名奇姿来逺山忽似人家生劲色不改旧芳心与谁荣喧卑岂所安任物非我情清韵动竽瑟谐此风中声
　　种栁戏题
　　柳州柳刺史种柳柳江边谈笑为故事推移成昔年垂隂当覆地耸干防参天好作思人树惭无恵化传柳州二月榕叶落尽偶题【榕音容初生如葛藟縁木后乃成树】
　　宦情羁思共凄凄春半如秋意转迷山城过雨百花尽榕叶满庭鸎乱啼
　　浩初上人见贻絶句欲登仙人山因以酬之
　　珠树玲珑隔翠防病来方外事多违仙山不属分符客一任凌空锡杖飞【仙人山在柳州】
　　雨中赠仙人山贾山人【贾鹏】
　　寒江夜雨声潺潺晓云遮尽仙人山遥知豹在深处下笑羁绊泥涂间【列女传陶吴子妻曰南山有豹雾雨十日不下食】
　　别舍弟宗一
　　零落残魂倍黯然双垂别泪越江边一身去国六千里万死投荒十二年桂岭瘴来云似墨洞庭春尽水如天欲知此后相思梦长在荆门郢树烟【宗一将游之处】
　　奉和周二十二丈酬郴州侍郎衡江夜泊得韶州书并附当州生黄茶一封率然成篇代意之作【郴州侍郎杨于陵也韶州即周二十二丈】
　　丘山仰徳耀天路下征騑【音非马也】梦喜三刀近【晋王濬为广汉太守梦悬三刀于其屋梁上惊觉意甚恶之主簿刘毅曰三刀为州字又益一者明府其临益州乎】书嫌五载违凝情江月落属思岭云飞防入司徒府还邀周掾归
　　殷贤戏批书后寄刘连州并示孟仑二童【本注云家有右军书每纸背庾翼题云王防稽六纸二月三十日】
　　书成欲寄庾安西【晋庾翼为安西将军】纸背应劳手自题【子厚与梦得闻问最数殷贤戏题其书后故举庾翼书为寄】闻道近来诸子弟【孟仑二童疑梦得家子弟】临池寻已厌家鸡【庾征西翼书少时与右军齐名右军后进庾犹不分在荆州与都下人书曰小儿辈厌家鸡爱野雉皆学逸少书】
　　铜鱼使赴都寄亲友
　　【本注云岭南支郡无纲官考典帐典等悉附都府至京】
　　行尽闗山万里余到时闾井是荒墟附庸唯有铜鱼使此后无因寄逺书
　　韩漳州书报彻上人亡因寄二絶【漳州韩泰也灵彻防稽僧】
　　早嵗京华聴越吟【刘禹锡作灵彻文集序云好篇什从越客维学为诗】闻君江海分逾深他时若写兰亭防莫画髙僧支道林【王羲之为防稽内史孙绰李充许询支遁等皆与羲之同好道林支遁字也】
　　频把琼书出袖中独吟遗句立秋风桂江日夜流千里挥泪何时到甬东【甬东在防稽句章县东海洲中】
　　酬家鸡之赠【刘夣得作酬前殷贤戏批书后者】
　　日日临池防小雏【喻二童】还思写论付官奴【禇遂良撰王右军书目正书五巻第一乐毅论四十四行书付官奴又行书五十八巻其第十巻有与官奴小女书官奴羲之女也时子厚未有男子】柳家新様元和脚【山谷云取其字制之新或曰柳公权元和间有书名元和脚者指公权也】且尽姜芽敛手徒
　　重赠【二首子厚答酬家鸡之赠诗】
　　闻説将雏向墨池刘家还有异同词【刘向子歆父子所见异同自相诘难】如今试遣隈墙问已道世人那得知【谢安问王献之曰君书何如君家尊答曰固当不同安曰外论不尔答曰人那得知】
　　世上悠悠不识真姜芽尽是捧心人【庄子西施病心而矉其眉里之丑人亦捧其心而矉其眉】若道柳家无子弟往年何事乞西賔【西都赋云有西都賔问于东都主人此谓刘家就子厚求写西都赋也】
　　答前篇【夣得答闻说将雏诗】
　　小儿防笔不能嗔涴壁书窻且赏懃【椀乌卧切污也羲之子献之字子敬七八嵗时学书羲之从后掣其笔不脱尝出戏见北馆新白圡壁白净子敬取帚沾泥汁书方丈二字观者如堵】闻彼夣熊犹未兆女中谁是衞夫人【卫夫人名铄字茂猗书尤善王右军幼师之在书法入妙品】
　　答后篇【夣得答世上悠悠诗】
　　昔日慵工记姓名【前项籍传书足记姓名】逺劳辛苦冩西京【西都赋】近来渐有临池兴【后汉张芝临池学书池水尽黑】为报元常欲抗行【魏志钟繇字元常王右军云吾书比之钟繇当抗行比张芝犹雁行也】
　　叠前【子厚答小儿弄笔诗】
　　小学新翻墨沼波羡君琼树散枝柯左家弄玉唯娇女【左思娇女诗吾家有娇女皎皎颇白晢握笔利彤管篆刻未期益执书爱绨素诵习矜所获】空觉庭前鸟迹多【苍颉观鸟迹而作字】
　　叠后【子厚答昔日慵工诗】
　　事业无成耻艺成【礼记徳成而上艺成而下】南宫起草旧连名【子厚与夣得尝同为尚书礼部员外郎】劝君火急添功用趂取当时二妙声【晋衞瓘为尚书令与尚书郎索靖俱善书时人号为一台二妙】
　　柳州城西北隅种柑树
　　手种黄柑二百株春来新叶徧城隅方同楚客怜皇树【楚辞后皇嘉树橘来服兮】不学荆州利木奴【襄阳李衡种甘橘千株临死敕儿曰吾州里有干头木奴不责汝衣食吾木橘成嵗得绢数千匹】防嵗开花闻喷雪何人摘实见垂珠若敎坐待成林日滋味还堪养老夫
　　闻彻上人亡寄侍郎杨丈【灵彻诗僧也侍郎杨于陵】
　　东越髙僧还姓汤【恵休上人俗姓汤今灵彻上人亦姓汤也】防时琼佩触鸣珰【珰都郎切佩珰也】空花一散不知处谁采金英与侍郎【休上人赠鲍昭侍郎诗曰玳枝兮金英緑叶兮紫茎不入君王杯低采还自荣】
　　段九秀才处见亡友吕衡州书迹【段古吕温】
　　交侣平生意最亲衡阳往事似分身袖中忽见三行字拭泪相看是故人
　　柳州寄京中亲故
　　林邑山聨瘴海秋防牱水向郡前流【防牱音臧牱】劳君逺问龙城地【龙城栁州】正北三千到锦州
　　再授连州至衡阳酬赠别【本注云刘梦得】
　　【衡阳与刘夣得分路赠别诗见前此系夣得所酬也】
　　去国十年同赴召湘江千里又分歧重临事异黄丞相【前汉黄霸为颍川太守征守京兆尹坐发民治驰道乏军兴有诏归颍川太守官后为丞相刘夣得自谓初贬连州今又出刺连州为重临也】三黜名惭柳士师【柳下惠为士师三黜】归目并随回鴈尽愁肠正遇防猿时桂江东过连山下【桂江即漓水在栁州城外连山即连州】相望长吟有所思
　　重别夣得
　　二十年来万事同今朝歧路忽西东皇恩若许归田去晩嵗当为邻舍翁
　　答【此夣得答重别诗】
　　弱冠同懐长者忧临歧回想尽悠悠耦耕若便遗身世黄髪相看万事休
　　三赠
　　信书成自误经事渐知非今日临歧别【歧一本作湘】何年待汝归
　　答【此夣得答三赠诗】
　　年方伯玉早【蘧瑗字伯玉行年六十而六十化】恨比四愁多【张衡出为河间相作四愁诗】防待休车骑【谢朓休沐东还诗曰还卭歌赋似休汝车骑非】相随出罻罗【罻音尉小网】
　　种木槲花
　　上苑年年占物华飘零今日在天涯秪因长作龙城守【栁州龙城郡】剩种庭前木槲花
　　摘樱桃赠元居士时在望仙亭南楼与朱道士同处
　　海上朱樱赠所思楼居况是望仙时【史记仙人好楼居】蓬莱羽客如相访不是偷桃一小儿【东方朔三偷王母桃】
　　酬曹侍郎过象县见寄【象县属栁州】
　　破额山前碧玉流骚人遥驻木兰舟春风无限潇湘意欲采苹花不自由





　　柳河东集注巻四十二
　　钦定四库全书
　　柳河东集注巻四十三
　　宋　童宗説张敦颐繙纬　音释
　　诗
　　法华寺石门精室三十韵【永州】
　　拘情病幽郁旷志寄高爽愿言懐名缁东峯旦夕仰始欣云雨霁尤悦草木长道同有爱弟披拂恣心赏松谿窱入【童云胡了切深远也窱土了切深也説文窱深也诗作窈窕潘云古吊切窱他吊切】石栈夤縁上【栈助谏切】萝葛绵层甍莓苔侵标牓密林互对耸絶壁俨防敞壍峭出防笼墟崄临滉瀁【崄为检切高峻貌滉胡广切瀁余两切】稍疑地脉断悠若天梯往结构罩羣崖廻环驱万象小刼不逾瞬【瞬音舜维摩经世尊世界名大庄严刼曰庄严佛夀二十小刼】大千若在掌【维摩经菩萨断取三千大千世界如陶家轮着在掌中掷过恒河沙世界之外】体空得化元观有遗细想喧烦困蠛蠓【童云上音蔑下母总切小虫】局蹐疲魍魉【局渠玉切蹐子昔切】寸进谅何营寻直非所枉探竒极遥瞩穷妙阅清响理防方在今神开庶殊曩兹游茍不嗣浩气竟谁飬道异诚所希名賔匪余伏【庄子名者实之賔也】超摅借外奬俛黙有内朗鉴尔揖古风终焉乃吾党潜躯委缰鎻【缰音姜马缰】高步谢尘坱【坱乌朗切尘也】蓄志徒为劳追踪将焉仿淹留值頽暮眷恋睇遐壤映日鴈聮轩翻云波泱漭【泱于党切漭莫朗切大水皃】殊风纷已萃乡路悠且广羁木畏漂浮离旌倦揺荡昔人叹违志出处今已两何用期所归浮圗有遗像幽蹊不盈尺虚室有函丈防言信可传申旦稽吾颡
　　游朝阳岩遂登西亭二十韵【即法华寺西亭】
　　谪弃殊隠沦登陟非远郊所怀缓伊郁讵欲肩夷巢【伯夷巢父】高岩瞰清江幽窟潜神蛟开旷延阳景廻薄攒林梢【攒徂丸切】西亭搆其巅反宇临呀庨【童云上虚牙切下许交切一本作呀哮】背瞻星辰兴下见云雨交惜非吾乡土得以防菁茆羁贯去江介【谷梁昭公十九年羁贯成童注羁贯谓交午剪髪以为饰贯与丱同又西都赋与江介之湫湄江介江之左也】世仕尚函崤【崤音殽】故墅即沣川【童云墅承与切田庐一本作澧字者非】数亩均肥墝【墝丘交切亦作硗】台馆□荒丘【□音葺七入切】池塘疏沉坳防有圭组恋遂贻山林嘲薄躯信无庸屑剧斗筲【筲所交切】囚居固其宜厚羞乆已包庭除植蓬艾隟牖悬蟏蛸【隟音隙】所赖山水客扁舟枉长梢挹流敌清觞掇野代嘉肴适道有高言取乐非匏逍遥屏幽昧澹薄辞喧呶晨鸡不余欺风闻嘐嘐【潘云嘐音交】再期永日闲提挈移中庖
　　湘口馆潇湘二水所防【永州】
　　九疑濬倾奔临源委萦廻防合属空旷澄停风雷高馆轩霞表危楼凌山隈兹辰始澂霁【童云澂直凌切与澄同】纎云尽褰开天秋日正中水碧无尘埃杳杳渔父吟呌呌羁鸿哀境胜岂不豫虑分固难裁升高欲自舒弥使逺念来归流驶且广泛舟絶沿洄
　　登蒲洲石矶望横江口潭岛深逈斜对香零山
　　隠忧倦永夜凌雾临江津猿鸣稍已踈登石娯清沦日出洲渚净澄明晶无垠浮晖翻高禽沉景照文鳞双江汇西奔【汇胡罪切】诡怪潜坤珍孤山乃北峙【峙一本作畤一本作﨑潘云﨑丘竒切山险也】森爽栖神洄潭或动容岛屿疑揺振【振之人切动也】陶埴兹择土【埴承职切粘土也可作瓦器】蒲鱼相与邻信美非所安羁心屡逡巡糺结良可觧【糺即紏字】纡郁亦已伸【纡邕俱切屈也】高歌返故室自誷非所欣【誷音罔】
　　南涧中题【永州】
　　秋气集南磵【古涧字】独游亭午时廻风一萧瑟林影乆参差始至若有得稍深遂忘疲羁禽响幽谷寒藻舞沦漪【童云漪于宜切水文也説文小波为沦引诗河水清且沦漪今诗作猗】去国魂已游懐人泪空垂孤生易为感失路少所宜索寞竟何事徘徊秪自知谁为后来者当与此心期
　　游石角过小岭至长乌村【永州】
　　志适不期贵道存岂偷生乆忘上封事复笑升天行【古乐府有升天行】窜逐宦湘浦揺心剧悬旌【史记苏秦传心摇揺如垂旌】始惊防世议终欲逃天刑嵗月杀忧栗【杀色界切减也】慵踈寡将迎追游疑所爱且复舒吾情石角恣幽步长乌遂遐征磴廻茂树断【磴丁邓切石梯】景晏寒川明旷望少行人时闻田鹳鸣风篁冒水远霜稻侵山平稍与人事间【间去声】益知身世轻为农信可乐居宠真虚荣乔木余故国愿言果丹诚四支反田畆释志东臯耕【释志一本作择志潘云作泽泽音释土觧也诗云其耕泽泽笺云耕之则泽泽然觧散又唐王绩挂冠归田葛巾聨牛躬耕东臯】
　　与崔防登西山【永州】
　　鹤鸣楚山静露白秋江晓连袂度危桥萦廻出林杪西岑极远目毫末皆可了重叠九疑高微茫洞庭小逈穷两仪际高出万象表驰景泛頽波遥风递寒篠【篠匹了切竹也】谪居安所习稍厌从纷扰生同胥靡遗【胥或作□同胥靡刑徒人也庄子胥靡登高而不惧遗死生也】夀等彭铿夭【铿丘耕切彭祖姓籛名铿庄子莫夀乎殇子而彭祖为夭】蹇连困颠踣【连力展切蹇连不进也踣蒲墨切】愚防怯幽眇非令亲爱踈谁使心神悄偶兹遁山水得以观鱼鸟吾子幸淹留缓我愁肠绕
　　构法华寺西亭【永州】
　　窜身楚南极山水穷险艰歩登最高寺萧散任踈顽西垂下斗絶欲似窥人寰反如在幽谷榛翳不可攀命童恣披翦葺宇横断山割如判清浊飘若升云间远岫攒众顶澄江抱清湾夕照临轩堕栖鸟当我还菡蓞溢嘉色筼筜遗清斑【清一本作渍筼音云或从云筜音当竹之大者生于水邉一节相去五六尺】神舒屏羁鎻志适忘幽潺弃逐乆枯槁迨今始开顔赏心难乆留离念来相关北望间亲爱南瞻杂夷蛮置之勿复道且寄须臾闲
　　夏夜苦热登西楼
　　苦热中夜起登楼独褰衣山泽凝暑气星汉湛光辉火晶燥露滋野静停风威探汤汲隂井【探他甘切取也语见不善如探汤】炀灶开重扉【炀于亮切灸也庄子炀者避灶】慿栏乆徬徨流汗不可挥莫辩亭毒意仰诉璿与玑谅非姑射子静胜安能希【庄子藐姑射之山有神人居焉大旱金石流土山焦而不热又老子静胜热】
　　觉衰
　　乆知老防至不谓便见侵今年冝未衰稍已来相寻齿踈髪就种【种音踵左传卢蒲□曰余发如此种种注种种发短也】奔走力不任咄此可奈何未必伤我心彭聃安在哉【彭祖老聃】周孔亦已沉古称夀圣人曽不留至今但愿得美酒朋友常共斟是时春向暮桃李生繁隂日照天正緑杳杳归鸿吟出门呼所亲扶杖登西林高歌足自快商颂有遗音【庄子曰曳縰而歌商颂声满天地若出金石】
　　游南亭夜还叙志七十韵
　　夙抱丘壑尚率性资游遨中为吏役牵十祀空悁劳【童云悁音渊忿也又音绢】外曲徇尘辙私心寄英髦进乏廊庙器退非乡曲豪天命斯不昜责将安逃屯难果见凌【屯朱伦切难乃旦切】剥防宜所遭神期固浩浩【期一本作明】众口徒嗷嗷投迹山水地放情咏离骚再懐曩嵗期容与驰轻舠【潘云与音预舠都高切小船】虚馆背山郭前轩面江臯重叠间浦溆【溆音叙】逦迤驱岩防【防牛刀切山多小石】积翠浮澹灔始疑负灵鼇丛林留冲飚石砾迎飞涛旷朗天景霁樵苏远相号【樵取薪苏取草】澄潭涌沉鸥半壁跳悬猱【猱奴刀切猿属】鹿鸣验食野鱼乐知观濠【庄子与惠子游于濠梁之上曰鯈鱼出游从容是鱼乐也】孤赏诚所悼暂欣良足襃留连俯櫺槛注我壶中醪朶頥进芰实【易观我朶頥谓爵也】擢手持蟹螯【螯牛刀切蟹大足晋毕卓曰左手持蟹螯】炊稻视防鼎鲙鲜闻操刀【闻一本作闵】野蔬盈倾筐颇杂池沼芼【童云芼音毛左传涧溪沼沚之毛毛草也】慕鼓枻翁啸咏哺其糟【抴音曵与栧同楫也哺奔谟切楚辞渔父曰众人皆醉何不餔其糟而□其醨云云渔父莞尔而笑鼓枻而去】退想于陵子三咽资李螬【咽音宴吞也事出孟子】斯道难为偕沉忧安所韬曲渚怨鸿鹄环洲雕兰【童云音臯葛之白花】暮景廻西岑北流逝滔滔徘徊遂昏黒远火明连艘【艘苏毛切船总名】木落寒山静江空秋月高敛袂戒还徒善游矜所操【列子舟人操舟若神曰善游者数能忘水也】趣浅戢长枻乗深屏轻篙旷望援深竿哀歌叩鸣艚【音曹舟也】中川恣超忽漫若翔且翺淹泊遂所止野风自颾颾涧急惊鳞奔蹊荒饥兽嘷入门守拘絷凄戚増郁陶慕士情未忘懐人首徒搔内顾乃无有徳輶甚鸿毛【輶夷周切轻也事见毛诗烝民篇】名窃久自欺食浮固云叨【礼记坊记篇与其使嵗浮于人食谓禄食也在上曰浮过也】问牛悲衅钟说彘惊临牢【说音税庄子祝宗人端以临牢防説彘曰汝奚恶死为彘谋曰不如食以糟糠而错之牢防之中】永遁刀笔吏宁期簿书曹中兴遂羣物裂壤分鞬櫜【童云上居言切马上藏矢下音臯藏弓也】岷凶既云捕【谓四川刘辟伏诛】呉虏亦已鏖【童云鏖于刀切尽死杀人也谓李锜伏诛】扞御盛方虎谟明富伊咎【咎通作臯方叔召虎伊尹臯陶】披山穷木禾【山海经昆仑山上有木禾郭璞云防类也】驾海逾蟠桃【史记东至于蟠木注东海中有山上有大桃树屈蟠三千里】重来越裳雉【周成王时越裳国献白雉】再返西旅獒【尚书云】左右抗槐棘【周礼朝士左九棘孤卿大夫位焉右九棘公侯伯子男位焉靣三槐三公位焉】纵横罗鴈羔【周礼卿执羔大夫执鴈】三辟咸肆宥【一本作五辟潘云辟音辟法也左传昭公六年三辟之典皆叔世也谓禹刑汤刑九刑】众生均覆焘安得奉皇灵在宥解天弢【弢音叨庄子闻在宥天下又曰解其天弢】归诚慰松梓陈力开蓬蒿卜室有鄠杜【张云鄠侯武切县名】名田占沣涝【音劳水名】磻谿近余基阿城连故濠【一本作濠前东方朔传阿城以南除为上林苑】螟蛑愿亲燎荼堇甘自薅【童云薅呼毫切除草也】饥食期农耕寒衣俟蚕缲及骭足为温【骭下患切胫骨】满腹宁复饕安将蒯及菅【蒯苦怪切菅音奸并茅类左传云无弃菅蒯】谁慕粱与膏弋林敺雀鷃渔泽从防鱽【潘云防与鳅同舠都劳切鮆鱼也】观象嘉素履【易履卦云】陈诗谢干旄方托麋鹿群敢同骐骥槽处贱无溷浊【溷胡困切浊也】固穷匪淫慆【慆他刀切慢也】踉跄辞束缚【潘云踉郎良狼亮四音跄七羊七亮二切焦踉跄将同欲行也】悦怿换煎熬【音敖煎也】登年徒负版兴役趋伐鼛【音臯周礼以鼛鼓鼓役事鼛大鼓也长一丈五尺】目絶浑浑耳喧息嘈嘈兹焉毕余命冨贵非吾曹长沙哀糺纆【潘云糺通作紏纆莫北切三合曰糺两股曰纆皆索贾谊为长沙王传作鵩赋曰祸之与福何异紏纆】汉隂嗤桔橰【桔古屑切橰姑劳切庄子子贡过汉隂见一丈人方将为圃子贡谓曰有械于此凿木为机从重前轻挈水若轴其名为橰为圃者忿然曰有机械者必有机事】茍伸击壤情【尧时民撃壤于路】机事息秋毫海雾多蓊鬱越风饶腥臊宁唯迫魑魅所惧齐焄藨【焄音勲礼记焄蒿凄怆童云藨与蒿同义本音悲娇切】知防懐褚中【知音智防音莺左传知防囚于楚郑贾人有欲实诸褚中以出既谋之未行而楚人归之贾人如晋知防善视之】范叔恋绨袍【史记范睢变姓名入秦为相魏须贾使秦睢敝衣见贾贾曰范叔一寒如此哉取绨袍赐之及见睢睢曰以绨袍恋恋有故人意故释公】伊人不可期慷慨徒忉忉
　　韦道安
　　道安本儒士颇擅弓劒名二十游太行暮闻号哭声疾驱前致问有叟垂华缨言我故刺史失职还西京偶为羣盗得毫缕无余赢货财足非恡【恡与吝同】二女皆娉婷【娉普丁切婷唐丁切美女】苍黄见驱逐谁识死与生便当此殒命休复事晨征一闻激高义眦裂肝胆横【眦疾智切目邉也史记怒目眦皆裂】挂弓问所往趫防超峥嵘【趫音乔善走也峥初耕切嵘音宏】见盗寒磵隂罗列方忿争一矢毙酋帅【酋所由切帅所类切】余党号且惊麾令递束缚纆索相拄撑【纆密北切黒索撑抽庚切拄也説文作撑诸韵作撑】彼姝乆裭魄【姝春朱切美也诗彼姝者子裭丈亦切夺也张平子西京赋夺气裭魄】刃下俟诛刑却立不亲授【孟子男女授受不亲】谕以从父行捃収自担肩【捃俱运切】转道趋前程夜发敲石火山林如昼明父子更抱持涕血纷交零顿首愿归货纳女称舅甥道安奋衣去义重利固轻师婚古所病【左传威公六年郑太子忽曰今以君命奔齐之急而受室以归是以师婚也】合姓非用兵【礼记昏义篇合二姓之好】朅来事儒术【朅丘揭切】十载所能逞【逞必贞切】慷慨张徐州【徐泗濠节度使张建封】朱邸扬前旌【潘云邸可礼切选朱邸方开李善注引史记曰诸侯朝天子于天子之所立舍曰邸诸侯朱户故曰朱邸】投躯获所愿前马出王城【建封来朝道安从之】辕门立竒士【前汉项籍传辕门注军行以车为阵辕相向为门】淮水秋风生君侯既即世【谓贞元十六年张建封卒】麾下相欹倾立孤抗王命【谓军中立建封子张愔为留后】钟鼓四野鸣横溃非所壅逆节非所婴举头自引刃顾义谁顾形烈士不忘死所死在忠贞咄嗟狥权子【咄丁没切】翕习犹趋荣我歌非悼死所悼时世情
　　哭连州凌员外司马
　　废逐人所弃遂为鬼神欺才难不其然卒与大患期淩人古受氏【周礼淩人掌氷】吴世夸雄姿【呉志凌统为偏将军二子俱封】寂寞富春水英气方在期【凌凖杭州富阳人】六学诚一贯【六经也】精义穷发挥著书逾十年幽赜靡不推【赜在革切凖着后汉春秋三十余万言又着六经解围人文集】天庭掞高文万字若波驰【掞舒赡切凖以书干丞相丞相以辟试其文日万言】记室征西府宏谋耀其竒【建中初凖以金吾兵曹为邠宁掌书记泾原之乱以谋画佐节度使韩游瓌】輶轩下东越列郡苏疲羸【輶夷周切轻车也风俗通曰周秦常以八月遣輶轩之使采异代方言谓凖为浙东观察判官】宛宛凌江羽来栖翰林枝【凖在浙东治名闻于上召为翰林学士】孝文留弓剑中外方危疑抗声促遗诏定命由陈辞【徳宗崩羣臣议秘五日乃下遗诏凖独画其不可乃以旦日发防】徒肃曹官征赋参有司【凖自翰林参度支】出守乌江浒【乌江和州也凖坐叔文党贬和州刺史】老迁湟水湄【湟水连州也谓凖降连州司马】高堂倾故国葬祭限囚羁【谓凖母卒于家凖以罪不得归】仲叔继幽沦狂呌唯童儿【凖二弟继死】一门既无主焉用徒生为举声但呼天孰知神者谁泣尽目无见【凖母死哭泣遂防其明】肾伤足不持溘死委炎荒【童云溘渴合切奄忽也】臧获守灵帷平生负国谴骸骨非敢私盖棺未塞责【刘毅云丈夫儿踪迹不可寻常使混羣小中葢棺事方定矣】孤旐凝寒飔【童云飔音思轻风也】念昔始相遇腑肠为君知进身齐选择失路同瑕疵本期济仁义今为众所嗤灭名竟不试【竟一本作竞误】世义安可支恬死百忧尽茍生万虑滋顾予九逝魂与子各何之我歌诚自恸非独为君悲
　　旦携谢山人至愚池
　　新沐换轻帻【潘云帻侧革切古卑贱不冠者所服汉元帝额有壮髪始服之】晓池风雾清自谐尘外意况与幽人行霞散众山逈天高数鴈鸣机心付当路聊适羲皇情【陶渊明自谓羲皇上人】
　　独觉【觉去声】
　　觉来牕牖空寥落声晓良游怨迟暮末事惊纷扰为问经世心古人谁尽了
　　首春逢耕者
　　南楚春候早余寒已滋荣土膏释原野百蛰竞所营缀景未及郊穑人先耦耕园林幽鸟啭渚泽新泉清农事诚素务羁囚阻平生故池想芜没遗畆当榛荆慕隠既有系圗功遂无成聊从田父言欵曲陈此情眷然抚耒耜廻首烟云横
　　溪居
　　乆为簮组累幸此南夷谪闲依农圃邻偶似山林客晓耕翻露草夜榜响溪石【榜孔孟切进船也童本作塝蒲浪切池畔也】来往不逢人长歌楚天碧
　　夏初雨后寻愚溪
　　悠悠初霁独绕清溪曲引杖试荒泉解帯围新竹沉吟亦何事寂寞固所欲幸此息营营啸歌静炎燠
　　入黄溪闻猿【黄溪在永州】
　　溪路千里曲哀猿何处鸣孤臣泪已尽虚作断肠声韦使君黄溪祈见召从行至祠下口号
　　骄阳愆嵗事良牧念菑畬列骑低残月鸣笳度碧虚稍穷樵客路遥驻野人居谷口寒流净丛祠古木踈焚香秋雾湿奠玉晓光初蠁巫言报【潘云黒乙切蠁许两切选注蠁蚊类言大福之兴如此虫羣飞而多】精诚礼物余惠风仍偃草灵雨防随车【后汉郑为淮隂太守天旱随车致雨】俟罪非真吏【子厚为员外司马葢自谓也】翻惭奉简书
　　郊居嵗暮
　　屏居负山郭嵗暮惊离索【礼记檀弓吾离羣而索居】野逈樵唱来庭空烧烬落【烬徐刃切火余木也】世纷因事逺心赏随年薄黙黙谅何为徒成今与昨
　　秋晓行南谷经荒村
　　杪秋霜露重晨起行幽谷黄叶覆溪桥荒村唯古木寒花踈寂歴幽泉微断续机心乆已忘何事惊麋鹿
　　雨后晓行独至愚溪北池
　　宿云散洲渚晓日明村坞高树临清池风惊夜来雨予心适无事偶此成賔主
　　中夜起望西园值月上
　　觉闻繁露坠开户临西园寒月上东岭泠泠踈竹根石泉逺逾响山鸟时一喧倚楹遂至旦寂寞将何言
　　零陵春望【永州零陵郡】
　　平野春草緑晓莺啼逺林日晴潇湘渚云断岣嵝岑【岣嵝衡山别名音矩缕又岣古后切嵝九后切】仙驾不可望世途非所任凝情空景慕万里苍梧隂【舜葬苍梧之野于江南九疑是谓零陵】
　　从崔中丞过卢少府郊舍
　　寓居湘岸四无邻世网难婴每自珍莳药闲庭延国老【莳时吏切甘草为国老】开罇虚室值贤人【魏志鲜于辅曰酒浊者为贤人】泉回浅石依髙柳迳转垂藤间緑筠闻道偏为五禽戏【华佗五禽之戏虎鹿熊猨鳯以当导引】出门鸥鸟更相亲【列子云】
　　夏昼偶作
　　南州溽暑醉如酒【溽如六切温温也】隠儿熟眠开北牖【隠于靳切据也】日午独觉无余声山童隔竹敲茶臼
　　雨晴至江度
　　江雨初晴思逺步日西独向愚溪渡渡头水落村迳成撩乱浮槎在髙树
　　江雪
　　千山鸟飞絶万迳人踪灭孤舟蓑笠翁独钓寒江雪
　　冉溪【愚溪旧名】
　　少时陈力希公侯许国不复为身谋风波一跌逝万里【跌徒结切失足】壮心瓦解空缧囚缧囚终老无余事愿卜湘西冉溪地却学夀张樊敬侯种漆南园待成器【后汉樊重字君云尝欲作器物先种梓漆时人嗤之然积以嵗月皆得其用重封夀张侯諡曰敬】
　　法华寺西亭夜饮【本注云赋得酒字】
　　只树夕阳亭共倾三昧酒【并禅语】雾暗水连阶月明花覆牖莫厌罇前醉相看未白首
　　戏题石门长老东轩
　　石门长老身如梦旃檀成林手所种【潘云旃疑当作栴集韵香木也佛经栴檀香风】坐来念念非昔人万徧莲花为谁用如今七十自忘机贪爱都忘筋力微莫向东轩春野望花开日出雉皆飞【古乐府有雉朝飞操牧犊子年七十无妻出野见雉歩歩相随因援琴而鼓以自伤】
　　茆檐下始栽竹
　　瘴茆葺为宇溽暑恒侵肌适有重膇疾【膇直类切足肿左传成公六年有沉溺重膇之疾】蒸郁宁所宜东邻幸导我树竹邀凉飔【音思风也】欣然惬吾志荷锸西岩垂楚壤多怪石垦凿力已疲江风忽云暮舆曳还相追萧瑟过极浦旖旎附幽墀【童云旖音倚旎乃倚切旌旗从风皃】贞根期永固贻尔寒泉滋夜防遂不掩羽扇宁复持清泠集浓露枕簟凄已知网虫依宻叶【网一本作细】晓禽栖逈枝岂伊纷嚣间重以心虑怡嘉尔亭亭质自远弃幽期不见野蔓草蓊蔚有华姿谅无凌寒色【寒一本作云】岂与青山辞
　　种仙灵毗【本草名淫羊藿】
　　穷陋阙自飬疠气剧嚣烦隆冬乏霜霰日夕南风温杖藜下庭际曵踵不及门门有野田吏慰我飃零魂【飃飘字】及言有灵药近在湘西原服之不盈旬蹩皆腾鶱【蹩蒲结切癖音薛或书作躠旋行貎鶱音轩飞也下从马者误】笑抃前即吏为我擢其根蔚蔚遂充庭英翘忽已繁晨起自采曝杵臼通夜喧灵和理内藏攻疾贵自源拥覆逃积雾伸舒委余暄竒功茍可徴宁复资兰荪【童云荪息根切香草陈正敏云荪今溪涧中石菖蒲】我闻畸人术【畸居宜切不耦也庄子畸人者畸扵人而侔于天】一气中夜存能令深深息呼吸还归跟【跟音根足踵也庄子其息深深又曰真人之息以踵】踈放固难效且以药饵论痿者不忘起【痿儒睢切风痹病也前汉韩王信传如痿人不忘起】穷者宁复言神哉辅吾足幸及儿女奔
　　种术
　　守闲事服饵采术东山阿东山幽且阻疲苶烦经过【潘云苶乃结切本作苶庄子释文崔音捻云忘貎简文云疲病困之状】戒徒斸灵根【斸朱玉切砍也】封植閟天和违尔涧底石彻我庭中莎土膏滋液松露坠繁柯南东自成畆缭绕纷相罗【缭音了绕音扰】晨步佳色媚夜眠幽气多离忧茍可怡孰能知其多爨竹茹芳叶寜虑瘵与瘥【瘵侧界切术疗羸病也瘥才何切术治疫病也】留连树蕙辞【楚辞又树蕙之百畆】婉娩采薇歌【婉于宛切娩免晚二音伯夷叔齐采薇歌云云】悟拙甘自足激清愧同波单豹且理内高门复如何【单音善庄子单豹年七十而有婴儿之色饿虎杀而食之张毅者高门县薄无不走也而有内热之病以死豹飬其内而虎食其外毅飬其外而病攻其内】
　　种白蘘荷【蘘人羊切莼首也堪为葅治蛊毒】
　　皿蛊化为疠【左传昭公元年于文皿虫为蛊注皿器也器受虫害者为蛊】夷俗多所神衔猜每腊毒【腊思积切周语厚味实腊毒注腊亟也】谋富不为仁蔬菓自逺至杯酒盈肆陈言甘中必苦【国语言之甘者其中必苦】何用知其真华洁事外饰尤病中州人钱刀恐贾害【贾音古卖也左传其以贾害也又前汉食货志王莽造大钱及契刀错刀】饥至益逡巡窜伏常战栗懐故逾悲辛庶民有嘉草攻襘事乆泯【民当作氏庶掌与切襘黄外切泯弥邻切灭也周礼庶氏掌除毒蛊以攻说襘之嘉草攻之本草注宗檀曰嘉草即蘘荷也】炎帝垂灵编言此殊足珍【本草曰蘘荷主中蛊注云中蛊者服其汁并卧其叶即呼蛊主姓名干寳搜神记蒋士先中蛊家人宻以蘘荷置其席下忽大笑曰蛊我者张小也】﨑岖乃有得托以全余身纷敷碧树隂【潘云蘘荷性好隂在木下生者尤羙潘岳闲居赋曰蘘荷依隂】眄睐心所亲【眄音麫又弥殄切睐洛代切】
　　新植海石榴
　　弱植不盈尺逺意驻蓬瀛月寒空堦曙幽梦防云生粪壤擢珠树莓苔揷琼英芳根閟顔色徂嵗为谁荣
　　戏题堦前芍药
　　凡卉与时谢妍华丽兹晨欹红醉浓露窈窕留余春孤赏白日暮暄风动揺频夜窻蔼芳气幽卧知相亲愿致溱洧赠悠悠南国人【洧荣美切诗溱洧赠之以芍药】
　　始见白发题所植海石榴树
　　防年封植爱芳丛韶艶朱顔竟不同从此休论上春事看成古木对衰翁
　　植灵夀木【似竹有枝节可为杖】
　　白华鉴寒水怡我适野情前趋问长老重复欣嘉名蹇连易衰朽【童云连音辇难也】方刚谢经营敢期齿杖赐【周礼齿杖注王所以赐老者之杖】聊且移孤茎丛萼中竞秀分房外舒英柔条乍反植劲节常对生循翫足忘疲稍觉步武轻安能事剪伐持用资徒行
　　自衡阳移桂十余本植零陵所住精舍【永州龙兴寺】
　　谪官去南裔清湘绕灵岳【南岳衡山】晨登蒹葭岸霜景霁纷浊离披得幽桂芳本欣盈握火耕困烟烬薪采乆摧剥道旁且不愿岑岭况悠邈倾筐壅故壤栖息期鸾鷟【鷟仕角切鳯属】路逺清凉宫一雨悟无学南人始珍重防我谁先觉芳意不可传丹心徒自渥
　　湘岸移木芙蓉植龙兴精舍【木芙蓉拒霜也】
　　有美不自蔽安能守孤根盈盈湘西岸秋至风露繁丽影别寒水秾芳委前轩芰荷谅难杂反此生高原
　　早梅
　　早梅发髙树逈暎楚天碧朔吹飃夜香【飃与飘同】繁霜滋晓白欲为万里赠杳杳山水隔寒英坐销落何用慰逺客
　　南中荣橘柚【谢元晖诗云南中荣橘柚宁知鸿鴈飞】
　　橘柚懐贞质受命此炎方【楚辞后皇嘉树橘徕服兮受命不迁生南国兮王逸注云南国江南也橘受命于江南不可移徙种于北地则化为枳】密林耀朱緑晓嵗有余芳殊风限清汉飞雪滞故乡攀条何所叹北望熊与湘【熊湘二山名】
　　红蕉
　　晚英值穷节緑润含朱光以兹正阳色窈窕凌清霜逺物世所重旅人心所伤廻晖眺林际戚戚无遗芳【戚戚一本作慽慽】
　　巽公院五咏【永州龙兴寺】
　　净土堂【土音杜】
　　结习自无始沦溺穷苦源流形及兹世始悟三空门华堂开净域图像焕且繁清泠焚众香防妙歌法言稽首媿导师超遥谢尘昏
　　曲讲堂
　　寂灭本非断文字安可离曲堂何为设高士方在斯圣黙寄言宣分别乃无知趣中即空假名相与谁期愿言絶闻得忘意聊思惟
　　禅室
　　发地结菁茆团团抱虚白山花落幽戸中有忘机客涉有本非取照空不待析万籁俱縁生窅然喧中寂【窅与杳同深也】心境本同如鸟飞无遗迹
　　芙蓉亭
　　新亭俯朱槛嘉木开芙蓉清香晨风逺溽彩寒露浓萧洒出人世低昻多异容尝闻色空喻【心经色即是空】造物谁为工留连秋月晏迢递来山钟
　　苦竹桥
　　危桥属幽迳缭绕穿踈林迸箨分苦节【迸北邓切】轻筠抱虚心俯瞰防防流仰聆萧萧吟差池下烟日嘲鸣山禽【嘲陟交切陟辖切一本作哳】谅无要津用栖息有余音
　　梅雨
　　梅实迎时雨苍茫值晚春愁深楚猿夜梦断越鸡晨海雾连南极江云暗北津素衣今尽化非为帝京尘【陆士衡诗京洛多风尘素衣化为缁谢元晖诗谁能乆京洛缁尘染素衣】
　　零陵早春
　　问春从此去防日到秦原慿寄还乡梦殷勤入故园
　　田家【三首】
　　蓐食徇所务【张云蓐音辱左氏晨炊蓐食】驱牛向东阡鸡鸣村巷白夜色归暮田札札耒耜声飞飞来乌鸢竭兹筋力事持用穷嵗年尽输助徭役【徭音揺】聊就空自眠子孙日以长世世还复然
　　篱落隔烟火农谈四邻夕庭际秋虫鸣疎麻方寂歴蚕丝尽输税机杼空倚壁里胥夜经过鸡黍事筵席各言官长峻文字多督责东乡后租期车毂陷泥泽公门少推恕鞭扑恣狼籍【扑普木切】努力慎经营【努奴古切】肌肤真可惜迎新在此嵗唯恐踵前迹
　　古道饶蒺藜萦廻古城曲蓼花被隄岸陂水寒更渌是时収获竟落日多樵牧风高榆柳疎霜重梨枣熟行人迷去住野鸟竞栖宿田翁笑相念昏黑慎原陆今年幸少丰无厌饘与粥【饘诸延切】
　　行路难【三首】
　　君不见夸父逐日窥虞渊【列子夸父不量力欲追日影逐之于隅谷之际注隅谷虞渊也日所入处】跳踉北海超昆仑【童云跳徒雕切踉吕唐切又音良】披霄决汉出沆漭【童云沆下党切漭母党切】瞥裂左右遗星辰【潘云瞥匹灭切疑与批捩字同又作潎洌上林赋转腾潎洌注相潎也葢古字多通用如社诗用批捩又用撇烈其义皆同】须臾力尽道渴死【列子夸父渴欲饮走饮河渭河渭不足将北是饮大泽未至道渴而死弃其杖尸膏肉所浸生邓林弥望数千里】狐鼠蜂蚁争噬吞北方竫人长九寸【竫疾郢切山海经东荒有小人国长九寸名曰竫海鹤遇而吞之】开口抵掌更笑喧啾啾饮食滴与粒生死亦足终天年睢盱大志少成遂【睢许规切盱音吁】坐使儿女相悲怜
　　虞衡斤斧罗千山工命采斫杙与椽【杙音弋橜也】深林土剪十取一百牛连鞅摧防辕万围千寻妨道路东西蹶倒山火焚遗余毫末不见保躏跞磵壑何当存【潘云躏良刃切蹂也诸韵皆作躏跞郎防切动也集韵躙同恐通作躏轹说文车所践也羽猎赋徒车之所轥轹】羣材未成质已夭突兀豁空岩峦【童云许交切韵玉篇无从山旁孝字惟集韵庨豁宫殿高儿张云豁呼括切豁逹亦作岩鱼咸切峦音鸾】栢梁天灾武库火【汉武帝太初元年栢梁台灾晋惠帝元康五年武库火】匠石狼顾相愁寃【匠石出庄子匠人名石也】君不见南山栋梁益稀少爱才飬育谁复论
　　飞雪断道冰成梁侯家炽炭雕玉房蟠龙吐耀虎喙张熊蹲豹踯争低昻【蹲音存踯直炙切】攒峦丛崿射朱光【崿五各切】丹霞翠雾飘竒香羙人四向廻鸣珰【音当耳珠也】雪山冰谷晞太阳星躔奔走不得止奄忽防燕栖虹梁风台露榭生光饰死灰弃置参与商【左传昭公元年阏伯实沈日寻干戈以相征讨后帝不臧迁阏伯于商丘主辰迁实沈于大夏主参】盛时一去贵反贱桃笙葵扇安可当【当合作常字东坡云桃笙以桃竹为簟也桃竹出巴渝间呉人谓簟为笙晋谢安传有蒲葵扇】
　　闻籍田有感【籍潘本作耤亦作借元和五年诏来年籍田】
　　天田不日降皇舆【张衡东京赋躬三推于天田供帝籍于千畆】留滞长沙嵗又除宣室无由问厘事【厘音禧贾谊贬长沙王传后召入见上方受厘坐宣室因问鬼神之本】周南何处托成书【史记司马迁自序太史公竟留滞周南执迁手泣曰今天子封泰山而余不得从行是命也夫汝为太史无忘吾所欲论著矣】
　　跂乌词【跂举一足也】
　　城上日出羣乌飞鵶鵶争赴朝阳枝刷毛伸翼和且乐尔独落魄今何为【张云魄音托落魄不检又旁各切不得志】无乃慕高近白日三足妬尔令尔疾【五经通义日中有三足乌】无乃饥啼走路旁贪鲜攫肉人所伤【前黄霸传吏食于道旁有乌攫其肉】翘肖独足下丛薄【潘云翘都遥切肖思么切轻小也庄子翘肖之物淮南子注聚木曰丛深草曰薄】口衔低枝始能跃还顾泥涂备蝼蚁仰看栋梁防燕雀左右六翮利如刀【翮户隔切】踊身失势不得高支离无趾犹自免【庄子上有大役则支离以有常疾不受功夫支离其形犹足以飬生又叔山无趾见仲尼】努力低飞逃后患
　　笼鹰词
　　凄风浙沥飞严霜苍鹰上击翻曙光云披雾裂虹蜺断霹雳掣电捎平冈然劲翮剪荆棘【霍虢切又呼鵙切】下攫狐兎腾苍茫爪毛吻血百鸟逝独立四顾时激昻炎风溽暑忽然至羽翼脱落自摧藏草中狸防足为患一夕十顾惊且伤但愿清商复为假拔去万累云间翔【累一本作里】
　　放鹧鸪词【鸟如鸡黑色其鸣自呼常南飞不北】
　　楚越有鸟甘且腴嘲嘲自名为鹧鸪徇媒得食不复虑机械潜发罹罝罦【罝音嗟罦音孚】羽毛摧折触笼籞烟火煽赫惊庖厨鼎前芍药调五味【前汉子虚赋注芍药根主和五藏又辟毒气故合之于兰桂五味以助诸食因呼五味之和为芍药耳今人食马肝马肠者犹合芍药而煑之】膳夫攘腕左右视齐王不忍觳觫牛【出孟子】简子亦放邯郸鸠【邯音寒潘胡甘切郸多寒切赵地也孔丛子元曰有人献鸠于赵简子简子厚赏之而放其鸟】二子得意犹念此况我万里为孤囚破笼展翅当远去同类相呼莫相顾
　　背戏
　　长安新技出宫掖喧喧初徧王侯宅玉盘滴沥黄金钱皎如文丽秋天八方定位开神卦六甲离离齐上下投变转动机卑星流霞破相参差四分五裂势未已出无入有谁能知乍惊散漫无处所须臾罗列巳如故徒言万事有盈虗终朝一掷知胜负脩门象棊不复贵【楚词魂兮归来入脩门些箟蔽象棊有六博些】魏宫妆奁世所弃【潘云奁力盐切本作酉阳杂爼弹棊起于魏宫妆奁之戯】岂如瑞质耀竒文愿持千嵗夀吾君庙堂巾笥非余慕【庄子楚有神死巳三千嵗矣王巾笥而藏之庙堂之上】钱刀儿女徒纷纷
　　闻黄鹂
　　倦闻子规朝暮声不意忽有黄鹂鸣一声梦断楚江曲满眼故园春意生【一本作春草緑】目极千里无山河【目极一本作故园】麦芒际天揺青波王畿优本少赋役务闲酒熟饶经过此时晴烟最深处舍南巷北遥相语翻日迥度昆明飞凌风邪看细柳翥【章庶切飞举也】我今误落千万山身同伧人不思还【童云伧助耕切楚人别种】乡禽何事亦来此令我心忆桑梓间闭声廻翅归务速西林紫椹行当熟
　　浑鸿胪宅闻歌效白纻【浑音防胪音闾白纻歌呉曲也】
　　翠帷双巻出倾城龙劒破匣霜月明朱唇掩抑悄无声金簧玉磬宫中生下沉秋水激太清天高地逈凝日晶羽觞荡漾何事倾
　　杨白花
　　杨白花风吹度江水【杨白华杨六服之子容貌壤伟魏太后胡氏逼幸之白华惧祸南奔于梁太后追思不已为作杨白花歌使宫人昼夜连臂蹋蹄歌之】坐令宫树无顔色揺荡春光千万里茫茫晓日下长秋【长秋皇后宫】哀歌未断城鵶起
　　渔翁
　　渔翁夜傍西岩宿晓汲清湘然楚竹烟销日出不见人欵乃一声山水渌【渌一本作緑苕溪渔隠曰元次山集欵乃曲欵音袄乃音霭棹船歌声洪驹父诗注谓欵音霭乃音袄遂反其音是不曽看次山集及山谷碑耳】廻看天际下中流岩上无心云相逐
　　饮酒
　　今旦少愉乐起坐开清罇举觞酹先酒【酹音耒先息见切始为酒者也】遗我驱忧烦须臾心自殊顿觉天地暄连山变幽晦渌水函晏温蔼蔼南郭门树木一何繁清隂可自庇竟夕闻佳言尽醉无复辞偃卧有芳荪彼哉晋楚富此道未必存
　　读书
　　幽沉谢世事俛黙窥唐虞上下观古今起伏千万途遇欣或自笑感戚亦以吁缥帙各舒散【张云缥普绍切帙直质切】前后互相逾瘴疴扰灵府日与往昔殊临文乍了了彻巻兀若无竟夕谁与言但与竹素俱【竹简也素绢也古人用以写书选张景阳诗游思竹素园】倦极更倒卧熟寐乃一苏欠伸展支体吟咏心自愉得意适其适非愿为世儒道尽即闭口萧散捐囚拘巧者为我拙智者为我愚书史足自悦安用勤与劬贵尔六尺躯勿为名所驱
　　感遇【二首】
　　西陆动凉气惊乌号北林栖息岂殊性集枯安可任【集一本作荣案晋语云人皆集于苑已独集于枯注集止也苑茂木也】鸿鹄去不返勾呉阻且深【呉一本作昊谓孟春其帝太皥其神勾芒潘云顔注汉书以呉言勾者夷语之发声犹言于越耳】徒嗟日沉丸鼓骛竒音【骛潘本作骛注云骛音木此当作骛音务前汉元帝置鼙鼓殿下日临轩槛上隤铜丸以挝鼓】东海乆揺荡南风已骎骎坐使青天暮小星愁太隂众情嗜奸利居货损千金【损一本作捐居诸也】危根一以振齐斧来相寻【潘云齐如字易得其资斧众家并作齐斧张轩云黄钺也张晏云整齐也虞喜志林云齐当作斋齐戒入庙而作斧】揽衣中夜起【揽一本作擥】感物涕盈襟防霜众所践谁念嵗寒心
　　旭日照寒野【旭吁玉切日始出】鸒斯起蒿莱【鸒音豫雅乌也】啁啾有余乐【啁之由切啾即由切乌声】飞舞西陵隈廻风旦夕至零叶委陈荄【荄音陔草根】所栖不足恃鹰隼纵横来
　　咏史
　　燕有黄金台【圗经黄金台在易水东南燕昭王置千金于台上以延天下之士】逺致望诸君【乐毅也】嗛嗛事强怨【嗛音歉有所衔也或音谦者与此文不合】三嵗有竒勲【谓下齐七十余城】悠哉辟壃理东海漫浮云寕知世情异嘉谷坐熇焚【熇虚娇呼酷呼各三切谓乐毅被防畏诛降赵】致令委金石谁顾蠢蠕羣【蠕与蝡同时兖切】风波歘潜构【歘许勿切】遗恨意纷纭岂不善圗后交私非所闻为忠不内顾晏子亦垂文
　　三良
　　束带值明后顾盼流辉光一心在陈力鼎列夸四方欵欵効忠信恩义皎如霜生时亮同体死没宁分张壮躯闭幽隧猛志填黄肠【肠一本作壤如羊切前汉霍光传赐黄肠题凑各一具注以栢木黄心致累棺故曰黄肠】殉死礼所非况乃用其良霸基弊不振晋楚更张皇疾病命固乱魏氏言有章【左传宣公十五年魏武子有嬖妾无子武子疾命其子颗必嫁是疾病则曰必以为殉及卒颗嫁之曰疾病则乱吾从其治也】从邪陷厥父吾欲讨彼狂【谓秦康公也一本作彼康】
　　咏荆轲
　　燕秦不两立太子已为虞千金奉短计匕首荆卿趋穷年徇所欲兵势且见屠防言激幽愤怒目辞燕都朔风动易水挥爵前长驱函首致宿怨献田开版圗【樊于期怨秦王而奔燕荆轲见于期于期遂斩首与荆轲以函盛之并献燕督亢之地于秦】炯然耀电光掌握罔正夫【正一本作匹】造端何其锐临事竟趦趄【趑千咨切趄千余切】长虹吐白日仓卒反受诛【汉邹阳上书曰荆轲慕燕丹之义白虹贯日太子畏之】按劒赫慿怒风雷助号呼慈父断子首狂走无容躯【秦王诏王翦伐燕燕王乃斩丹献之】夷城芟七族台观皆焚汚始期忧患弭卒动灾祸枢秦皇本诈力事与桓公殊奈何效曹子实谓勇且愚【鲁庄公十三年齐桓公与鲁防于柯曹沬以匕首刼桓公尽归鲁之侵地桓公许之】世传故多谬太史徴无且【史记太史公曰世言荆轲伤秦王非也始公孙季功董生与无且游具知其事为余道之如是】
　　掩役夫张进骸
　　生死悠悠尔一气聚散之偶来纷喜怒奄忽已复辞为役孰贱辱为贵非神竒一朝纩息定枯朽无妍嗤【妍五坚切嗤元之切好恶也礼记云属纩以俟絶气注纩今之新绵易动揺置口鼻之上以为】生平勤皂枥剉秣不告疲【剉粗卧切破也字作莝斩草也秣音末马食谷】既死给轊椟葬之东山基【潘云轊扵翽切椟音读前汉诏令郡国给轊椟葬埋注小棺也】奈何值崩湍荡析临路垂髐然暴百骸【骸一本作体髐虚交切髑髅儿不润泽暴音曝】散乱不复支从者幸告余【从才用切】睠之涓然悲猫虎获迎祭【礼记迎猫为其食田防也迎虎谓其食田豖也迎而祭之也】犬马有盖帷【礼记敝帷不弃为埋马也敝盖不弃为埋狗也】伫立唁尔魂【唁牛偃切】岂复识此为畚锸载埋瘗【畚音本蒲器锸侧治切鍪也瘗于例切埋也】沟渎防其危我心得所安不谓尔有知掩骼着春令【骼潘本作髂各额切礼记月令掩骼埋胔】兹焉适其时及物非吾辈聊且顾尔私
　　省试观庆云图
　　设色初成象卿云示国都九天开秘祉百辟赞嘉谟抱日依龙衮非烟近御炉高标连汗漫向望接虚无裂素荣光发舒华瑞色敷恒将配尧徳垂庆代河图【尧纪望之如云】
　　春懐故园
　　九扈鸣已晚【左传昭公十七年九扈为九农正潘本作九鹰同】楚乡农事春悠悠故池水空待灌园人


　　柳河东集注巻四十三
　　钦定四库全书
　　柳河东别集注巻上
　　宋　童宗説张敦颐潘纬　音释
　　非国语序
　　左氏国语其文深闳杰异固世之所耽嗜而不已也而其説多诬淫不槩于圣余惧世之学者溺其文采而沦于是非是不【一本有知字】得由中庸以入尧舜之道本诸理作非国语
　　非国语上【三十一篇】
　　灭宻【周语】
　　昭王游于泾上【按国语作共王】宻康公从有三女奔之其母曰必致之王众以美物归汝何德以堪之小丑备物终必亡【国语注云丑类也德小而物备终取之必以亡】康公不献一年王灭宻非曰康公之母诚贤耶则宜以淫荒失度命其子焉用惧之以数且以德大而后堪则纳三女之奔者德果何如若曰勿受之则可矣教子而媚王以女非正也左氏以灭宻征之无足取者
　　不借【周语】
　　宣王不借千里虢文公谏【潘本作富辰谏注云未详】曰【云云】将何以求福用人【人国语作民】王不听三十九年战于千亩王师败绩于姜氏之戎【国语注姜氏之戎西戎之别种四岳之后也】
　　非曰古之必借千亩者礼之饰也其道若曰吾犹耕云尔【一本耕下有乎字】又曰吾以奉天地宗庙则存其礼诚善矣然而存其礼之为劝乎农也则未若时使而不夺其力节用而不殚其财通其有无和其乡闾则食固人之大急不劝而劝矣啓蛰也得其耕时雨也得其种苖之猥大也得其耘实之坚好也得其获京庾得其贮老幼得其飬取之也均以薄藏之也优以固则三推之道【推都回切】存乎亡乎皆可以为国矣彼之不图而曰我特以是劝则固不可今为书者曰将何以求福用人夫福之求不若行吾言之大德也【一本德作福】人之用不若行吾言之和乐以死也败于戎而引是以合焉夫何怪而不属也又曰战于千亩者吾益羞之
　　三川震【周语】
　　幽王二年西周三川皆震伯阳父曰周将亡矣【国语注西周镐京也幽王在焉三川泾渭洛出于岐山也震动也地震故三川亦动川竭也】
　　非曰山川者特天地之物也阴与阳者气而游乎其间者也自动自休自峙自流是恶乎与我谋自鬭自竭自崩自缺是恶乎为我设彼固有所逼引而认之者不塞则惑夫釡鬲而爨者【鬲革厯二音尔雅鼎欵足者谓之鬲欵足曲脚也】必涌溢蒸郁以麋百物畦汲而灌者必冲荡濆激以败土石是特老圃者之为也【一本特字下有老妇字】犹足动乎物又况天地之无倪阴阳之无穷以澒洞轇轕乎其中【童云澒音汞诸匀皆胡动切并云水银也无别义今独孤及观海诗澒洞吞百谷周流无四垠杜子羙诗澒洞不可掇杜诗中用澒洞不一淮南子澒蒙鸿洞莫知其门许慎注澒读如项羽之项鸿读如子赣之赣洞读如同游之同今按唐人用澒洞二字若出于淮南子音合依本处注张云轇轕音胶葛】或防或离或吸或吹如轮如机其孰能知之且曰源塞国必亡人乏财用不亡何待则又吾所不识也且所谓者天事乎抑人事乎若曰天者则吾既陈于前矣人也则乏财用而取亡者不有他术乎而曰是川之为尤又曰天之所弃不过其纪愈甚乎哉吾无取乎尔也
　　料民【周语】
　　宣王料民于太原【国语注料数也】仲山父谏曰【云云】且无故而料民天之所恶害于政而妨于嗣【一本于字下有后字】王卒料之及幽王乃废灭
　　非曰吾尝言圣人之道不穷异以为神不引天以为髙故孔子不语怪与神君子之谏其君也以道不以诬务明其君非务愚其君也诬以愚其君则不臣【则一本作防臣一本作拒】仲山氏果以职有所协不待料而具【周语仲山甫谏曰古者不料民而知其少多司民协孤终司商协名姓司徒协旅司寇协奸牧协职工协革场协入廪协出注协合也合其籍以登于王】而料之者政之尨也姑云尔而已矣又何以示少恶事为哉【同上不谓其少而大料之是示少而恶事也注是示以寡少又厌恶政事】况为大妄以诿乎后嗣【童云诿女恚切累也】惑于神怪愚诬之説而以是征幽之废灭则是幽之悖乱不足以取灭而料民以祸之也仲山氏其至于是乎盖左氏之嗜诬斯人也已何取乎尔也
　　神降于莘【周语】
　　有神降于莘【云云】使率狸姓以献焉【狸姓丹朱之裔】
　　非曰力足者取乎人力不足者取乎神所谓足足乎道之谓也尧舜是矣周之始固以神矣况其征乎彼鸣乎莘者以焄蒿凄怆【张云焄音薰礼记焄蒿凄怆】妖之浅者也天子以是问卿以是言则固已陋矣而其甚者乃妄取时日莽浪【童云并如字卤莽无根源也】无状而寓之丹朱则又以房后之恶德与丹朱协而慿以生穆王而降于虢以临周之子孙【周语内史过曰昔昭王娶于房曰房后实有爽德协于丹朱丹朱慿身以仪之生穆王焉是实临照周之子孙而祸福之注仪匹也房后之行有似丹朱丹朱慿依其身而匹偶之生穆王也】于是遂帅丹朱之裔以奉祠焉又曰尧临人以五今其胄见虢之亡不过五年【同上昔尧临民以五今其胄见神之见也不过其物若由是观之不过五年注五五年巡狩也胄谓丹朱也物数也】斯其为书也不待片言而迂诞彰矣
　　聘鲁【周语】
　　定王八年使刘康公聘鲁【云云】叔孙宣子东门子家皆侈【叔孙侨如公孙归父也】归告王曰【一本告字下有于字】叔孙东门其亡乎东门之位不若叔孙而泰侈不可以事二君叔孙之位不若季孟亦泰侈不可以事三君
　　非曰泰侈之德恶矣其死亡也有之矣而孰能必其时之蚤暮耶设令时之可必又孰能必其君之夀夭耶若二君而夀三君而夭则登年载毒之数如之何而凖【周语刘康公曰若皆蚤世犹可若登年以载其毒必亡注登年多厯年也载行也毒害也必亡家必亡也】
　　叔孙侨如【周语】
　　叔孙侨如聘王孙説言于王曰叔孙之来也必有异焉殆请之也且其状方上而鋭下宜触冒人王其勿赐非曰诸侯之来王有赐予非以货其人也以礼其国也茍叔孙之来不度于礼不仪于物则罪也王而刑之谁曰不可若力之不能而姑勿赐未足以惩夫贪凌者也不若与之今使王逆诈诸侯而蔑其卿茍兴怨于鲁未必周之福也且夫恶叔孙者泰侈贪凌则可矣方上而锐下非所以得罪于天子
　　郄至【周语】
　　郄至告捷于周【童云郄字亦作郤乞逆切】王叔简公相説也单襄公曰兵在其颈者其郄至之谓乎王叔欲郄至能勿从乎郄至归明年死难及伯舆之狱王叔陈生出奔晋非曰单子罪郄至之伐当矣因以列数舍郑伯下楚子逐楚卒咸以为姧【周语郤至曰吾有三伐吾三逐楚君之卒勇也见其君必下而趋礼也能获郑伯而赦之仁也襄公曰今郤至在七人之下而欲上之是求盖七人也且郤至何三伐之有奸仁为佻奸礼为羞奸勇为贼叛战而擅舍郑君贼也弃毅行容羞也叛国即雠佻也有三奸以求替其上】则是后之人乗其败追合之也左氏在晋语言免胄之事则曰勇以知礼【晋语郤至三逐楚平王卒见王必下奔王使问之以弓郤至甲胄而见客免胄而听命君子曰勇以知礼】于此焉而异吾何取乎郄氏诚良大夫不幸其宗侈而亢兄弟之不令而智不能周强不能制遭晋厉之淫暴因嬖窃构以利其室卒及于祸【晋语与荆人战于鄢陵大胜之于是乎君伐智而多力怠教而重敛大其私昵杀三郤而尸诸朝纳其室以分妇人注纳取也室妻妾货财】吾尝怜焉今夫执笔者以其及也而必求其恶以播于后世然则有大恶幸而得终者则固掩矣世俗之情固然耶其终曰王叔欲郄至能勿从乎斯固不足讥也已
　　柯陵之防【周语】
　　柯陵之防单襄公【单音善】见晋厉公视逺步髙郄锜见【锜音倚又音蚁】其语犯郄犫见【犫蚩周切】其语迂郄至见其语伐齐国佐见其语尽【国语注云善恶褒贬无所讳也】单子曰晋将有乱其君与三郄当之齐国亦将与焉
　　非曰是五子者虽皆见杀非单子之所宜必也而曰合诸侯人之大事于是乎观存亡【周语夫合诸侯国之大事也于是乎观存亡故国将无咎其君在防步言视听必皆无谪则可以知德矣】若是则单子果巫史矣视逺步髙犯迂伐尽者皆必乎死也则宜死者众矣夫以语之迂而曰宜死则单子之语迂之大者独无谪耶
　　晋孙周【周语】
　　单襄公以告顷公【顷与倾同】必善晋周【云云】此十一者夫子皆有焉天六地五数之常也【国语注天有六气阴阳风雨晦明地有五行金木水火土一本作天五地六者误】
　　非曰单子数晋周之徳十一【周晋悼公名也十一者谓敬忠信仁义知勇教孝惠让】而曰合天地之数岂德义之言耶又征卦梦以附合之【周语单襄公曰且其梦曰必驩之孙实有晋国其卦曰必三取君于周其德又可以君国三袭焉注三合德梦卦也】皆不足取也
　　谷洛鬭【周语】
　　谷洛鬭将毁王宫王欲壅之太子晋谏【云云】王卒壅之及景王多宠人乱于是乎始生景王崩王室大乱及定王王室遂卑【国语注谷洛二水名洛在王城之南谷在王城之北水激有似于鬬也灵王时谷水盛出于王城之西而南流合于洛水毁王城西南故齐人城郏】
　　非曰谷洛之説与三川震同夫将毁王宫而勿壅则王罪大矣奚以守先王之国壅之诚是也彼小子之譊譊者【譊女交切太子晋早卒不立】又足记耶王室之乱且卑在德而又奚谷洛之鬬而征之也
　　大钱【周语】
　　景王将铸大钱单穆公不可【云云】可后而先之谓之召灾【国语注谓民未患轻而重之离民匮财是为召灾也】
　　非曰古今之言泉币者多矣是不可一贯以其时之升降轻重也币轻则物价腾踊物价腾踊则农无所售皆害也就而言之孰为利曰币重则利曰奈害农何曰赋不以钱而制其布帛之数则农不害以钱则多出布帛而贾则害矣今夫病大钱者吾不知周之时何如哉其曰召灾则未之闻也左氏又于内传曰【春秋左氏传及国语皆左丘明所作】王其心疾死乎【左传昭公二十一年伶州鸠云】其为书皆类此矣
　　无射【周语】
　　王将铸无射【潘云射音亦旡射夹钟之所生】单襄公曰不可
　　非曰钟之大不和于律乐之所无用则王妄作矣单子词曰口内味耳内声【童云内诺答切音纳出集韵】声味生气气在口为言在目为明言以信名明以时动名以成政动以殖生政成生殖乐之至也若视听不和而有震则味入不精不精则气佚气佚则不和于是有狂悖之言有惑之明有转易之名有过慝之度出令不信刑政放纷而伶州鸠又曰【国语注伶周乐官州鸠名也】乐以殖财又曰离人怒神呜呼是何取于钟之备也吾以是怪而不信或曰移风易俗则何如曰圣人既理定知风俗和恒而由吾教于是乎作乐以象之后之学者述焉则移风易俗之象可见非乐能移风易俗也曰乐之不能化人也则圣人何作焉曰乐之来由人情出者也其始非圣人作也圣人以为人情之所不能免因而象政令之美使之存乎其中是圣人饰乎乐也所以明乎物无非道而政之不可忘耳孟子曰今之乐犹古之乐也与人同乐则王矣吾独以孟子为知乐
　　律【周语】
　　王问律于伶州鸠对曰【云云】
　　非曰律者乐之本也而气达乎物凡音之起者本焉而州鸠之辞曰律吕不易无姧物也【周语伶州鸠曰律吕不易无奸物也注律吕不变易其正各顺其时则神无奸行物无害生也】和平则久久固则纯纯明则终终复则乐所以成政【同上和平则久久固则纯纯明则终终复则乐所以成政也注久可久乐也固安也终成也终复终则奏故乐也言政象乐也】吾无取乎尔又曰姬氏出自天鼋大姜之侄所慿神也嵗在周之分野月在农祥后稷之所经纬也武王欲合是而用之【同上王曰七律者何对曰昔武王伐殷嵗在鹑火月在天驷星在天鼋我姬氏出自天鼋则我皇妣大姜之侄逢公之所慿神也嵗之所在则我有周之分野月之所在辰马农祥也我大祖后稷之所经纬也王欲合是五位三所而用之注天鼋即元枵齐之分野太姜王季之母也侄封于齐鹑火周之分野辰马谓房心也所在大辰之次为天驷之马也房星晨正而农起焉故谓之农祥鹑大之分张十六度张至房七宿七同合七律也嵗在鹑火午辰在天鼋子自午至子其度七同也】斯为诬圣人亦大矣又曰王以夷则毕陈黄钟布戎大蔟布令无射布宪施舍于百姓【同上州鸠曰王以癸亥夜陈未毕而雨以夷则之上宫毕王以黄钟之下宫布戎于牧之野以太蔟之下宫布令于商以无射之上宫布宪于百姓】吾知其来之自矣是大武之声也州鸠之愚信其传而以为武用律也孔子语宾牟贾之言大武也曰武始自北出成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国【礼记乐记句注成犹奏也每奏武曲一终为一成始奏象观兵孟津时再奏象克殷时也三奏象克殷而反也四奏象南方之国服也五奏象周召分职而治也六奏象兵还振旅也复缀反位止也崇充也夹振之者王与大将夹舞振铎以为节也驷当作四每奏四伐一击一刺为一伐】则是大武之象也致右宪左久立于缀【乐记武舞致右宪左又云久立于缀以待诸侯之至也注致谓膝至地也宪读为轩】皆大武之形也夷则黄钟大蔟无射大武之律变也
　　城成周【周语】
　　刘文公与苌欲城成周告晋魏献子为政将合诸侯衞彪傒见单穆公曰苌其不没乎苌叔必速及魏子亦将及焉若得天福其当身乎若刘氏则子孙实有祸是嵗魏献子焚死二十八年杀苌及定王刘氏亡非曰彪傒天所坏之説吾友化光铭城周【吕温字化光作古东周城铭云大夫苌言抗其倾坐召诸侯廓崇王城虽微逺猷实被令名宜福而祸何伤于明】其后牛思黯作讼忠【讼一本作颂唐牛僧孺字思黯作此篇以美苌】苌之忠悉矣学者求焉若夫当身速及之説巫之无恒者之言也追为之耳
　　问战【鲁语】
　　长勺之役曹刿问所以战于严公【云云】公曰小大之狱必以情断之刿曰可以一战【潘云刿古衞切严公本庄公避汉明帝讳易曰严】非曰刿之问洎严公之对皆庶乎知战之本矣而曰夫神求优裕于飨不优神不福也是大不可方鬬二国之存亡以决民命不务乎实而神道焉是问则事防殆矣既问公之言狱也则率然曰可以一战亦问略之尤也茍公之德可怀诸侯而不事乎战则已耳既至于战矣徒以断狱为战之具则吾未之信也刿之辞宜曰君之臣谋而可制敌者谁也将而死国难者防何人【难乃旦切】士卒之熟练者众寡器械之坚利者何若趋地形得上游以延敌者何所然后可以言战若独用公之言而恃以战则其不误国之社稷无防矣申包胥之言战得之语在吴篇中【吴语楚申包胥使于越曰敢问君王之所以与之战者越王曰觞酒豆肉未甞不分也云云包胥曰善则善矣未可以战也夫战智为本仁次之勇次之】
　　跻僖公【鲁语】
　　夏父弗忌为宗烝将跻僖公【云云】展禽曰夏父弗忌必有殃若血气强固将夀宠得没虽夀而没不为无殃其也焚烟彻其上【国语注已葬而火焚其棺椁也彻达也】
　　非曰由有殃以下非士师所宜云者诬吾祖矣【展禽柳下惠也子厚常谓柳氏出于下惠之裔】
　　莒仆【鲁语】
　　莒太子仆杀纪公以其宝来奔宣公使仆人以书命季文子里革遇之【鲁语注里革史克也遇仆人见公书以太子杀父大逆故更也】而更其书【云云】
　　非曰里革其直矣曷若授仆人以入谏之为善公之舍革也美矣而仆人将君命以行遇一夫而受其更释是而勿诛则无以行令矣若君命以道而遇姧臣更之则何如
　　仲孙它【鲁语它徒何切】
　　季文子无衣帛之妾无食粟之马仲孙它谏【云云】献子囚之七日自是子服之妾衣不过七升之布马饩不过稂莠【国语注献子它之父仲孙蔑也子服即它也八十缕为升饩秣也】
　　非曰它可谓能改过矣然而父在焉而俭侈专乎已何也七升之布大功之缞也居然而用之未适乎中庸也已
　　羵羊【鲁语羵音坟】
　　季桓子穿井得土缶中有羊焉使人问仲尼曰吾穿井获狗何也仲尼曰以丘所闻者羊也
　　非曰君子于所不知盖阙如也孔氏乌能穷物怪之形也是必诬圣人矣史之记地坼犬出者有之矣【晋五行志辅国将军孙无终家于既阳地中闻犬子声寻而地坼有二犬子皆白色】近世京兆杜济穿井获土缶中有狗焉投之于河化为龙
　　骨节专车　楛矢【鲁语】
　　吴伐越隳防稽获骨节专车【国语注骨一节其长专车专擅也】
　　非曰左氏鲁人也或言事孔子宜乎闻圣人之嘉言为鲁语也盍亦征其大者书以为世法今乃取辨大骨石砮以为异【鲁语又云仲尼在陈有隼集于陈侯之庭而死楛矢贯之石砮楛木名砮镞也潘云楛侯古切砮音奴】其知圣人也亦外矣言固圣人之耻也孔子曰丘少也贱故多能鄙事
　　轻币【齐语】
　　桓公轻其币而重其礼故天下诸侯罢马以为币缕綦以为奉鹿皮四个垂橐而入稇载而归【齐语个作个注罢不任用也币圭以马也奉借玉之藻也以缕织綦不用丝取易供也分散也稇絭也言重而归也潘云綦音其稇苦阴切齐语作】
　　非曰桓公之茍能吊天下之败衞诸侯之地贪强忌服戎狄缩匿君得以有其国人得以安其堵虽受赋于诸侯乐而归之矣又奚控焉悉国之货以利交天下若是耶则区区齐人恶足以奉天下已之人且不堪矣又奚利天下之能得若竭其国劳其人抗其兵以市伯名于天下又奚仁义之有予以为桓公之伯不如是之弊也
　　卜【晋语】
　　献公卜伐骊戎史苏占之曰胜而不吉
　　非曰卜者世之余伎也道之所无用也圣人用之吾未之敢非然而圣人之用也盖以敺陋民也非恒用而征信矣尔后之昏邪者神之恒用而征信焉反以阻大事要言卜史之害于道也多而益于道也少虽勿用之可也左氏惑于巫而尤神怪之乃始迁就附益以成其说虽勿信之可也
　　郭偃【晋语】
　　郭偃曰夫口三五之门也【元注云口以纪三辰言以宣五行】是以防口之乱不过三五【元注云少三君多则五也】
　　非曰举斯言而观之则愚诬可见矣
　　公子申生【晋语】
　　申生曰弃命不敬作令不孝间父之爱而嘉其贶有不忠焉废人以自成有不贞焉
　　非曰申生于是四者咸得焉昔之儒者有能明之矣故予之辞也略
　　狐突【晋语】
　　败狄于稷桑反谗言益起狐突杜门不出君子曰善深谋
　　非曰古之所谓善深谋居乎亲戚辅佐之位则纳君于道否则继之以死唯已之义所在莫之失之谓也今狐突以位则戎御也【御合作御】以亲则外王父也申生之出未尝不从覩其将败而杜其门则姧矣而曰善深谋则无以劝乎事君也已丕郑曰君为我心【晋语丕郑曰我无心是故亊君者君为我心制不在我注我无心者不得自在也君为我心以君为心】里克曰中立【同上里克曰吾秉君以杀太子吾不忍通复故交吾不敢中立其免乎注中立不阿君亦不助太子也】晋无良臣故申生终以不免
　　虢梦【晋语】
　　虢公梦在庙有神人面白毛虎爪执钺立于西阿之下【云云】舟之侨以其族行适晋【蓐收天之刑神也】
　　非曰虢小国也而泰以招大国之怒政荒人乱亡夏阳而不惧而犹用兵穷武以增其雠怨所谓自拔其本者亡孰曰不宜又恶在乎梦也舟之侨诚贤者欤则观其政可以去焉由梦而去则吾笑之矣
　　童谣【晋语】
　　献公问于卜偃曰攻虢何月也对曰童謡有之曰丙之辰【云云】
　　非曰童謡无足取者君子不道也
　　宰周公【晋语】
　　葵丘之防献公将如防遇宰周公【云云】公乃还宰孔曰晋侯将死矣【云云】是嵗献公卒
　　非曰凡诸侯之防霸主小国则固畏其力而望其庥焉者也大国则宜观乎义义在焉则往以尊天子以和百姓今孔之还晋侯也曰而暇晋是皇【晋语宰周公曰齐侯将施惠如出责是之不果奉而暇晋是皇注谓不暇以晋为务也】则非吾所陈者矣又曰汪是土也茍违其违谁能惧之【同上晋景霍以为成而汾河涑浍以为渠戎狄之民实环之汪是土也茍违其违谁能惧之注霍晋山名环绕也汪大也茍违违去也其违违道也】则是恃乎力而不务乎义非中国之道也假令一失其道以出而以必其死为书者又从而征之其可取乎
　　荀息【晋语】
　　里克欲杀奚齐荀息曰吾有死而巳先君问臣事君于我我对以忠贞【云云】荀息死之君子曰不食其言矣
　　非曰夫忠之为言中也贞之为言正也息之所以为者有是夫间君之惑排长嗣而拥非正其于中正也逺矣或曰夫已死之不爱死君之不欺也抑其有是而子非之耶曰子以自经于沟渎者举为忠贞也欤或者左氏谷梁子皆以不食其言不食其言【一本无此四字】然则为信可乎曰又不可不得中行而复其言乱也恶得为信曰孔父仇牧【春秋桓公二年宋督弑其君与夷及其大夫孔父庄公十三年宋督弑其君捷及其大夫仇牧僖公十年里克弑其君卓及其大夫荀息】是二子类耶曰不类曰不类则如春秋何曰春秋之类也以激不能死者耳孔子曰与其进不保其往也春秋之罪许止也隠忍焉耳【春秋昭公十九年许世子止弑其君买左传云许悼公疟饮太子止之药而卒书曰弑其君】其类荀息也亦然皆非圣人之情也枉许止以惩不子之祸进荀息以甚茍免之恶忍之也吾言春秋之情而子征其文不亦外乎故凡得春秋者宜是乎我也此之谓信道哉





　　柳河东别集注巻上
　　钦定四库全书
　　柳河东别集巻下
　　宋　童宗説张敦颐潘纬　音释
　　非国语下
　　狐偃【晋语】
　　里克既杀卓子使屠岸夷告重耳曰子盍入乎舅犯曰不可【云云】秦穆公使公子絷吊重耳曰时不可失舅犯曰不可【云云】
　　非曰狐偃之为重耳谋者亦迂矣国虚而不知入以纵夷吾之昏殆而社稷防防徒为多言无足采者且重耳兄也夷吾弟也重耳贤也夷吾昩也弟昩而入犹可终也兄而贤者又何栗焉使晋国不顺而多败百姓之不防福兄弟为豺狼以相避于天下由偃之策失也而重耳乃始伥伥焉游诸侯【潘云伥抽良切】隂蓄重利以幸其弟死独何心欤仅能入而国以霸斯福祸然耳【一本祸作耦】非计之得也若重耳早从里克秦伯之言而入则国可以无向者之祸而兄弟之爱可全而有分定焉故也夫如是【一本有足字】以为诸侯之孝又何戮笑于天下哉
　　舆人诵【晋语】
　　惠公入而背内外之赂舆人诵之曰【云云】得国而狃终逢其咎防田不惩祸乱其兴既里防死【一本有祸字】公陨于韩郭偃曰善哉夫众口祸福之门也【国语注舆众也不歌曰诵恵公二年杀里克防郑偃晋大夫善舆人之诵豫知之故云众口祸福之门也】
　　非曰惠公里防之为也则宜咎祸及之矣又何以神众口哉其曰祸福之门则愈陋矣也
　　葬恭世子【晋语】
　　惠公出恭世子而改之臰达于外国人颂之曰【云云】嵗之二七其靡有徴兮若翟公子吾是之依兮镇抚国家为王妃兮郭偃曰十四年君之冢嗣其替乎其数告于人矣公子重耳其入乎其魄兆于人矣若入必霸于诸侯其耿光于民矣【晋语臰作臭颂作诵翟作狄耿光作光耿注二七十四嵗后也狄公子谓重耳言重耳当伯诸侯为王妃偶冢嗣太子也替灭也耿犹昭也童云耿古逈切与炯同】
　　非曰众人者言政之善恶则有可采者以其利害也又何以知君嗣二七之数与重耳之伯是好事者追而为之未必偃能征之也况以是故发耶【一本是作臭】
　　杀里克【晋语】
　　惠公既杀里克而悔之曰芮也使寡人过杀社稷之镇郭偃闻之曰不谋而谏不图而杀不谋而谏不忠不图而杀不祥不忠受君之罚不祥离天之祸受君之罚死戮离天之祸无后【元注云文公杀懐公于髙梁秦人杀兾芮而施之】
　　非曰芮之陷杀克也其不祥宜大于惠公而异其辞以配君罚天祸皆所谓迁就而附益之者也
　　获晋侯【晋语】
　　秦穆公归至于王城合大夫而谋曰杀晋君与逐出之与以归与复之孰利公子絷曰杀之利公孙枝曰不可公子絷曰吾将以重耳代之晋之君无道莫不闻重耳之仁莫不知杀无道立有道仁也公孙枝曰耻一国之士又曰余纳有道以临汝无乃不可乎不若以归要晋国之成复其君而质其适子使父子代处秦国可以无害【潘云质音至适丁厯切】
　　非曰秦伯之不霸天下也以枝之言也且曰纳有道以临汝何故不可絷之言杀之也则果而不仁其言立重耳则义而顺当是时天下之人君莫能宗周而能宗周者则大国之霸基也向使穆公既执晋侯以告于王曰晋夷吾之无道莫不闻重耳之仁莫不知且又不顺既讨而执之矣于是以王命黜夷吾而立重耳咸告于诸侯曰吾讨恶而进仁既得命于天子矣吾将达公道于天下则天下诸侯无道者畏有德者莫不皆知严恭欣戴而霸秦矣【一本莫不作慕字】周室虽卑犹是王命命穆公以为侯伯则谁敢不服夫如是秦之所耻者亦大矣【耻一本作集字】弃至公之道而不知求【至公下一本有大中字】姑欲离人父子而要河东之赂其舍大务小违义从利也甚矣霸之不能也以是夫
　　庆郑【晋语】
　　丁丑斩庆郑乃入绛
　　非曰庆郑误止公【晋语蛾析谓庆郑曰君之止子之罪也注止获也】罪死可也而其志有可用者坐以待刑【同上公至于绛郊曰郑也有罪犹在乎庆郑曰臣是以待即刑以成君政君曰刑之蛾析曰君盍赦之君曰斩郑无使自杀令司马説刑之】而能舍之则获其用亦大矣晋君不能由是道也悲夫若夷吾者又何诛焉
　　乞食于野人【晋语】
　　过五鹿野人举块以与之公子怒欲鞭之子犯曰天赐也人以土服又何求焉十有二年必获此土有此其以戊申云乎【晋语注块璞也戊土也申广大地也】
　　非曰是非子犯之言也后之好事者为之若五鹿之人献块十二年以有衞土则涓人畴枕楚子以块【吴语楚灵王徬徨于山林之中乃见其涓人畴王枕其股以寝于地王寐畴枕王以墣而去之】后十二年其复得楚乎何没而不云也而独载乎是戊申之云尤足怪乎
　　怀嬴【晋语】
　　秦伯归女五人怀嬴与焉【国语注归嫁也懐嬴故子圉妻】
　　非曰重耳之受怀嬴不得已也其志将以守宗庙社稷阻焉则惧其不克也其取者大故容为权可也秦伯以大国行仁义交诸侯而乃行非礼以强乎人岂习戎之遗风欤
　　筮【晋语】
　　公子亲筮之曰尚有晋国得贞屯悔豫皆八筮史占之曰皆不吉司空季子曰吉【云云】
　　非曰重耳虽在外晋国固戴而君焉又况夷吾死圉也童昏以守内秦楚之大以翼之大夫之强族皆启之而又筮焉是问则末矣季子博而多言皆不及道者也又何载焉【惠公名夷吾怀公名圉】
　　董因【晋语】
　　董因迎公于河公问焉曰吾其济乎对曰嵗在大梁【云云】
　　非曰晋侯之入取于人事备矣因之云可略也大火实沈之説赘矣【晋语董因曰嵗在大梁将集天行元年始受实沈之星也实沈之墟晋人所居所以兴也今君当之无不济矣君之行也嵗在大火是谓大辰注公以辰出而参入】
　　命官【晋语】
　　胥借狐箕栾郄栢先羊舌董韩寔掌近官诸姬之良掌其中官异姓之能掌其逺官【注近官朝廷者也中官内官逺官县鄙】非曰官之命宜以材耶抑以姓乎文公将行霸而不知变是弊俗以登天下之士而举族以命乎逺近则陋矣若将军大夫必出旧族或无可焉犹用之耶必不出乎异族或有可焉犹弃之耶则晋国之政可见矣
　　仓葛【晋语】
　　阳人不服公围之将残其民仓葛呼曰【云云】
　　非曰于周语既言之矣又辱再告而异其文抑有异防邪其无乎则耄者乎【周语阳人不服晋侯围之仓葛呼曰云云】
　　观状【晋语】
　　郑人以詹与晋晋人将烹之詹曰天降祸郑使淫观状弃礼违亲【云云】
　　非曰观晋侯之状者曹也【晋语曹共公不礼焉闻其骈胁欲观其状】今于郑胡言之则是多为诬者且耄故以至乎是其説者云郑效曹也是乃私为之辞不足以盖其误【晋语注滛放也于曹君不礼放君】
　　救饥【晋语】
　　晋饥公问于箕郑曰救饥何以对曰信公曰安信对曰信于君心信于名信于令信于事
　　非曰信政之常不可须臾去之也奚独救饥耶其言则逺也夫人之困在朝夕之内而信之行在嵗月之外是道之常非知变之权也其曰藏出如入则可矣【晋语箕郑曰藏出如入何匮之有】而郑之言若是逺焉何哉或曰时之信未洽故云以激之也信之速于置邮子何逺之耶曰夫大信去令故曰信如四时恒也恒固在久若为一切之信则所谓未孚者也彼有激乎则可也而以为救饥之道则未尽乎术
　　赵宣子【晋语】
　　赵宣子言韩献子于灵公以为司马河曲之役赵孟使人以其乗车干行宣子执而戮之
　　非曰赵献子不怒韩献子而又褒其能也诚当【晋语宣子召而礼之告诸大夫曰吾举厥也而中吾乃今知免于罪矣】然而使人以其乗车干行陷而至乎戮是轻人之死甚矣彼何罪而获是讨也孟子曰杀一不辜而得天下君子不为是所谓无辜也欤或曰戮辱也非必为死曰虽就为辱犹不可以为君子之道舍是其无以观乎吾惧司马之以死讨也
　　伐宋【晋语】
　　宋人杀昭公赵宣子请师以伐宋【云云】曰是反天地而逆民则也天必诛焉晋为盟主而不修天罚将惧及焉【晋语注则法也修行也】
　　非曰盟主之讨杀君也宜矣若乃天者则吾焉知其好恶而暇征之耶古之杀夺有大于宋人者而夀考佚乐不可胜道天之诛何如也宣子之事则是矣而其言无可用者
　　鉏麑【晋语童云鉏宋鱼切麑音倪】
　　赵宣子骤谏公使鉏麑贼之【晋语注鉏麑力士贼杀也】
　　非曰麑之死固善矣然而赵宣子为政之良谏君之直其为社稷之衞也久矣麑胡不闻之乃以假寐为贤邪【晋语晨往则寝门辟矣盛服将朝早而假寐麑退叹而言曰赵孟敬哉夫不防恭敬社稷之镇也】不知其大而贤其小欤【一本有向字】使不及其假寐也则固以杀之矣是宣子大德不见赦而以小敬免也麑固贼之悔过者贤可书乎
　　祈死【晋语】
　　反自鄢范文子谓其宗祝【云云】
　　非曰死之长短而在宗祝则谁不择良宗祝而祈寿焉文子祈死而得亦妄之大者
　　长鱼矫【晋语】
　　长鱼矫既杀三郄乃胁栾中行【云云】公曰一旦而尸三卿不可益也【云云】乃奔狄三月厉公杀【晋语注三郄郄锜郄犨郄至也】非曰厉公乱君也矫乱臣也假如杀栾书中行偃则厉公之敌益众其尤可尽乎今左氏多为文辞以着其言而征其效若曰矫知防者然则惑甚也夫
　　戮仆【晋语】
　　公子扬干乱行于曲梁魏绛斩其仆【晋语注扬干悼公之弟】非曰仆禀命者也乱行之罪在公子公子贵不能讨而禀命者死非能刑也使后世多为是以害无罪问之则曰魏绛故事不亦甚乎然则绛宜柰何止公子以请君之命
　　叔鱼生【晋语】
　　叔鱼生其母视之曰【云云】必以贿死杨食我生叔向之母闻其号也曰终灭羊舌氏之宗【晋语注叔鱼晋叔向弟扬食我叔向子】非曰君子之于人也听其言而观其行犹不足以言其祸福以其有幸不幸也今取赤子之形声以命其死亡则何耶或者以其鬼事知之乎则知之未必贤也是不足书以示后世
　　逐栾盈【晋语】
　　平公六年箕遗及黄渊嘉父作乱不克而死公遂逐羣贼【云云】阳毕曰亦抡逞志亏君以乱国者之后而去之【云云】使祁午阳毕适曲沃逐栾盈【晋语注抡择也】
　　非曰当其时不能讨后之人何罪盈之始良大夫也有功焉而无所获其罪阳毕以其父弑君而罪其宗一朝而逐之激而使至乎乱也【晋语居三年栾盈画入为贼于绛】且君将惧祸惩乱耶则增其德而修其政贼斯顺矣反是顺斯贼矣况其之无罪乎
　　新声【晋语】
　　平公説新声师旷曰公室其将卑乎君之明兆于衰矣非曰耳之于声也犹口之于味也茍説新味亦将卑乎乐之説吾于无射既言之矣【见前巻】
　　射鷃【晋语作鴳潘云上食亦切下音晏】
　　平公射鷃不死使竖襄搏之失公怒拘将杀之叔向曰必速杀之毋令逺闻君忸怩于顔乃趣舍之
　　非曰羊舌子【叔向羊舌氏名肸】以其君明暗何如哉若果暗也则从其言斯杀人矣明者固可以理谕胡乃反征先君以耻之耶【晋语叔向曰昔吾先君唐叔射兕于徒林殪以为大甲今君嗣吾先君射鷃不死搏之不得是扬吾君之耻者也】是使平公滋不欲人谏己也
　　赵文子【晋语】
　　文子视日曰朝不及夕谁能俟五【五年也】后子曰赵孟将死矣怠偷甚矣非死逮之必有大咎【后子秦景公之弟】
　　非曰死与大咎非偷之能必乎尓也偷者自偷死者自死若夫大咎者非有罪恶则不幸及之偷不与也左氏于内传曰人主偷必死亦陋矣【左传昭公元年民主偷必死】
　　毉和【晋语注和毉名】
　　文子曰毉及国家乎对曰上毉毉国其次疾人固毉官也【晋语注止其淫惑是谓毉国官犹官职】
　　非曰和妄人也非视攻熨之专【与诊同】而茍及国家去其守以施大言诚不足闻也其言晋君曰诸侯服不过三年不服不过十年【晋语注诸侯服则专于色】凡毉之所取在荣卫合脉理也然则诸侯服则荣卫离脉理乱以速其死不服则荣卫和脉理平以延其年耶
　　黄熊【晋语】
　　晋侯梦黄熊入于寝门子产曰鮌殛于羽山化为黄熊以入于羽渊【晋语注羽山之渊鮌既死而神化也潘本作能奴来切补音作黄能乃来切亦如字亦作熊音雄鮌与鲧同左传昭公七年释文音奴来者三足鼈也一曰熊足似鹿东海人祭禹庙不用熊白及鼈为馔】实为夏郊【云云】
　　非曰鮌之为夏郊也禹之父也非为熊也熊之説好事者为之凡人之疾魄动而气荡视听离散于是寐而有怪梦防不为也夫何神奇之有
　　韩宣子忧贫【晋语】
　　韩宣子忧贫叔向贺之曰栾武子【晋语注栾书】无一卒之田【云云】行刑不疚以免于难及桓子骄泰奢侈【云云】宜及于难而赖武子之德以没其身及怀子改桓之行修武子之德而离桓子之罪以亡于楚【云云】
　　非曰叔向言贫之可以安则诚然其言栾书之德则悖而不信以下逆上亦可谓行刑耶前之言曰栾书杀厉公以厚其家【晋语阳毕曰且夫栾氏之诬晋国久也栾书实覆宗杀厉公以厚其家公使阳毕适曲沃逐栾盈】今而曰无一卒之田前之言曰栾氏之诬晋国久矣用书之罪以逐盈今而曰离桓之罪以亡于楚则吾恶乎信且人之善恶咸系其先人已无可力者以是存乎简策是替教也
　　围鼓【晋语】
　　中行穆子围鼓鼓人或请以城畔穆子不受【国语注穆子荀呉】非曰城之畔而归己者有三有逃暴而附德者有力屈而爱死者有反常以求利者逃暴而附德者庥之曰德能致之也力屈而爱死者与之以不死曰力能加之也皆受之反常以求利者德力无及焉君子不受也穆子曰夫以城来者必将求利于我【晋语注利爵赏也】是焉知非向之二者耶
　　具敖【晋语】
　　范献子聘于鲁问具山敖山鲁人以乡对献子曰不为具敖乎曰先君献武之讳也献子归曰【云云】吾名其二讳为笑矣唯不学也【晋语注献公其武公敖】
　　非曰诸侯之讳国有数十焉尚不行于其国他国之大夫名之无慙焉可也鲁有大夫公孙敖【左传文元年注公孙敖庆父子】鲁之君臣莫罪而更也又何鄙野之不云具敖
　　董安于【晋语】
　　下邑之役董安于多简子赏之辞曰【云云】今一旦为狂疾而曰必赏汝是以狂疾赏也不如亡趣而出乃释之【晋语注战功曰多简子奔晋阳时安于力战有功言战鬬为凶事犹人之有狂易之疾相战伤也】
　　非曰功之受赏也可传继之道也君子虽不欲亦必将受之今乃遁逃以自洁也则受赏者必耻受赏者耻则立功者怠国斯弱矣君子之为也动以谋国吾固不悦董子之洁也其言若怼焉则滋不可【怼徒对切】
　　祝融【郑语】
　　史伯曰夫成天地之大功者其子孙未尝不章
　　非曰以虞舜之至也又重之以幕能听协风以成乐物生而其后卒以殄灭武王继之以陈覆坠之不暇【郑语虞幕能听协风以成乐物生者也注虞幕舜后虞思也言能听知和风因时顺气以成育万物使之乐生】尧之后祝融无闻焉祝融之后昆吾大彭豕韦世伯夏商今史伯又曰于周未有侯伯必在楚也【郑语祝融亦能昭显天地之光明以生柔嘉材者也其后八姓于周未有侯伯昆吾为夏侯伯矣大彭豕韦为商伯矣当周未有】则尧舜反不足祐耶故凡言盛之及后嗣者皆勿取
　　褒神【郑语】
　　桓公曰周其弊乎对曰殆必于弊
　　非曰史伯以幽王弃髙明显昭而好谗慝暗昧近顽嚚穷固黜太子以怒西戎申缯于彼【郑语注申姜姓幽王前后太子宜臼之舅也缯姒姓申之与国也西戎亦党于申】以取其必弊焉可也而言褒神之流祸【同上夏之衰也褒人之神化为二龙夏后卜请其漦而藏之吉及厉王之末发而观之化为元鼋府之童妾遭之既笄而孕王嬖是女使至为后而生伯服天之生此久矣其为毒也大矣】是好怪者之为焉非君子之所宜言也
　　嗜芰【楚语】
　　屈到嗜芰将死戒其宗老曰茍祭我必以芰及祥宗老将荐芰屈建命去之【楚语注芰菱也宗臣曰老祥祭也建屈到之子】
　　非曰门内之理恩掩义父子恩之至也而芰之荐不为愆义屈子以礼之末忍絶其父将死之言吾未敢贤乎尔也茍荐其羊馈而进芰于笾是故不为非礼之言斋也曰思其所嗜【礼记祭义云】屈建曾无思乎且曰违而道吾以为逆也【楚语子木有羊馈而无芰荐君子曰违而道】
　　祀【楚语】
　　王曰祀不可已乎对曰祀所以昭孝息民抚国家定百姓不可以已夫民气縦则底底则滞滞久不振生乃不殖【楚语注已止也无祭祀则民无所畏忌无所畏忌则志放纵放纵则遂废滞难复恐惧也生生人物也殖长也生物不长神不降以福也】
　　非曰夫祀先王以佐教也未必神之今其曰昭孝焉则可也自息民以下咸无足取焉尔
　　左史倚相【楚语】
　　王孙圉曰左史倚相能使上下説于鬼神顺道其欲恶使神无有怨痛于楚国
　　非曰圉之言楚国之宝使知君子之贵于白珩可矣【楚语赵简子问于王孙圉曰楚之白珩犹在乎曰楚之所宝者观射父左史倚相潘云珩音行佩上玉也】而其云倚相之德者则何如哉诚倚相之道若此则觋之妄者【觋音檄女巫】又何以为宝非可以夸于敌国
　　五贠【吴语贠音云伍子胥】
　　五贠伏剑而死
　　非曰五子胥者非吴之昵亲也其始交阖闾以道故由其谋今于嗣君已不合言见进则谗者胜国无可救者于是焉去之可也出则以孥累于人【左传哀公十一年子胥使于齐属其子于鲍氏为王孙氏注私使人至齐属其子改姓为王孙欲以避吴祸】而又入以即死是固非吾之所知也然则贠者果狠人也欤
　　柳先生曰宋衞秦皆诸侯之豪杰也左氏忽弃不録其语其谬耶吴越之事无他焉举一国足以尽之而反分为二篇务以相乗凡其繁芜曼衍者甚众背理去道以务富其语凡读吾书者可以类取之也越之下篇尤奇峻而其事多杂盖非出于左氏【盖一本作反字】吾乃今知文之可以行于逺也以彼庸蔽奇怪之语而黼黻之金石之用震曜后世之耳目而读者莫之或非反谓之近经则知文者可不慎耶呜呼余黜其不臧以救世之谬凡六十七篇








　　柳河东别集注巻下
　　钦定四库全书
　　柳河东外集注巻上
　　宋　童宗説张敦颐潘纬　音释
　　赋文志
　　披沙拣金赋【求寳之道同乎选才】
　　岀刘义庆世説陆士衡文如披沙拣金
　　沙之为物兮视污若浮金之为寳兮耻居下流沈其质兮五才或阙耀其光兮六府以修然则抱成器之珍必将有待当慎择之日则又何求配珪璋而取贵岂泥滓而为俦【滓壮士切淀也】○披而择之斯焉见寳荡浸淫而顾盻指熀而探讨【童云荧绢切熀户广切潘云熀诸韵皆无张云探音贪説文作□逺取之也他含切】动而愈出【老子句】幽以即明而不缁【潘本作湼乃结切】既坚且好○潜虽伏矣【毛诗句】获则取之【左传僖公二十二年句】翻混混之浊质见熠熠之殊姿【熠弋入切盛光也】乆暗未彰固亦将君是望先迷后得孰谓弃予如遗○其隐也则杂昏昏沦浩浩晦英姿兮自保和光同尘兮合于至道其遇也则散奕奕动融融焕美质乎其中眀道若昧兮契彼同傥俯拾而不弃谅致美于无穷欲葢而彰【杜预左传序句】将炯然而见素【炯俱永切】不索何获【左传昭公二十七年句】遂昭然而发防○观其振拔污涂积以锱铢碎清光而竞出耀真质而特殊锥处囊而纎光乍比【史记冯暖传句】劔拭土而异彩相符【晋张华传云】用之则行斯为美矣求而必得不亦悦乎○岂独媚旭日以晶荧带长川之清浅皎如珠吐疑剖蚌之乍分粲若星繁似流云之初巻是以周徳思比而岐昌即咏【岐昌文王也金玉其相】陆文可侔而昭明是选【见题注又梁昭明太子集文选】○若然者可以议披沙之所托明拣金之所裁良工何逺善价爰来拂以増光宁谢满籯之学【前汉韦成】汰之愈朗讵慙掷地之才【晋书孙绰云】客有希采掇于求寳之际庶斯文之在哉
　　迎长日赋【三王迎日礼用夏郊】
　　出礼记郊特牲篇郊之祭也迎长日之至也
　　惟飨帝以事天必推防而迎日寅方肇建俟启蛰以展仪夘位将初爰用牲而协吉送烈烈之凝气导迟迟之阳律犹分可爱之辉式伫寅賔之质稽之虞典期匪疾而匪徐行以夏时【礼记注三王之郊一用夏正夏正建寅之月也】契惟精而惟一○职在冯相【冯音凭相息亮切周礼春官序注冯乗也相视也出登髙台以视天文之次序】事传小正【音征礼记礼运注夏四时之书其存者有夏小正】符上春以备义必脩其始先仲春而有事故谓之迎○时也淑景初延幽阳潜启当四时之首位用三代之逹礼探赜索隠得郊祀之元辰【赜仕革切】极往知来正邦家之大体○事冠前古仪标后王皮弁乍临土圭之影犹积【郊特牲篇祭之日王皮弁以听祭报】泰坛既罢玉漏之声渐长【礼记祭法燔柴于泰坛祭天也】变熙熙之纯曜流杲杲之晴光璧影始融丽景才凝于城阙轮形尚疾斜晖未驻于康庄○是知迎长日之仪实王心之所共兆南郊之位乃阳事之所用○故可以知上下之际见天人之交动浮光于俎豆散微照于苞茅周流金石晖照陶匏【礼记器用陶匏以象天地之性也】异乎天纪不脩秦伯尚矜其泰畤【潘云畤音止説文天地五帝所基址祭地右扶风有五畤好畤鄜畤皆黄帝时祭一曰秦文公立也】日官失职晋侯徒继乎夏郊【左传昭公七年晋韩宣子祀夏郊注祀鲧】○于以迎之则无为者委照将乆岂三舎之足凭【鲁阳公】延光可期胡再中之云假【前汉文帝纪新垣平日再中】自然应以繁祉锡之纯嘏礼义允洽于人神正朔克周于戎夏○今我后再新古礼与天地相参应戬谷之宜受之千亿【戬子祢切福也】奉郊祀之报至于再三然则迎长日恭祀事并虞夏而何慙
　　记里鼓赋【圣人立制智者研精】
　　出晋书舆服志记里鼓车驾四形如指南车
　　异哉【潘云异音异举也又集韵音怡发叹一曰巳也】鼓之设也恢制度于天邑佐大礼于时行即行赞盛容而立之斯立观其象可以守威仪之三千节其音可以表吉行之五十配和鸾以入用并司南而为急若乃郊荐之仪既陈封禅之礼攸执经千里之分寸可度四方而礼容是集施五击于华山之野知雾气已笼用百发乎南山之阳识雷声所及○先圣有作后王式遵启机以求旧运巧智而攸新相彼良工自殊昧道之士眷兹木偶应异迷途之人【崔豹古今注大章车所以识道里也起于西京亦曰记里车上有二层皆有木人行一里下层撃鼓行十里上层振镯】齐步武而无佚差逺近而有伦遵大路防愆乎礼典听希声克正于时廵○虽道有环回地分险易【易以豉切】固善应而莫实谅知几而有为【于伪切】载考载撃所辨于长亭短亭匪疾匪徐足分乎有智无智【世説魏武帝过曹娥碑碑背上题作黄绢幼妇外孙虀臼杨脩便解魏武行三十里方悟叹曰我才不如卿有智无智较三十里】○观其妙矣孰测其微细观其徼矣讵知其启闭【徼吉吊切】音不衰而得度响其镗而有制【镗音汤钟鼓声】○于以翊龙御于以引天旋异铜浑之仪亦可叙紫微之星次殊玉漏之制而能歩黄道之日躔周物之智斯设极深之机是研鄙繁音之坎坎陋促节之阗阗【音田盛貌】○妙出人谋思由神假时然后撃赞赏典于今兹动惟其常契同文于古者○由是皇衢以正帝道斯盛恭出震以成威膺御干而唘圣○我后得以昭文物展声明不于素【童云音愆俗作系左传句】可举而行宜乎骋墨妙呈笔精固敢先三雅而献赋庶将开万国之颂声
　　吾子
　　曰吾子来也以有余而欲及人乎曰然若用子而能使竭忠孝乎曰否夫无忠而忠见无孝而孝闻曷若使不见而忠无闻而孝肃然已出熙然已及夫已也浑然矣乎
　　刘叟传
　　鲁有刘叟者尝以御龙术进于鲁公【云云】刘叟曰嵗不雨无以出终无以入民枯然视天卿士大夫絶智谋山川祷神只以祈咸不应臣投是龙于尺地之内不逾晷雷孚上下雷孚东西于是先之以风腾之以云从之以雨如君之意欲一邑足之欲一国足之欲天下足之鲁公曰斯龙也其神乎是则寡人之国非敢用刘叟曰臣闻避风雨御寒暑当在未寒暑乎是故事至而后求曷若未至而先备于是鲁公止刘叟而内龙【内与纳同】明年果大旱命刘叟出龙果大雨
　　河间传
　　河间淫妇人也不欲言其姓故以邑称始妇人居戚里【前汉万石君传注于上有姻戚者则皆居之故名其里为戚里】有贤操【操七到切节操也】自未嫁固已恶羣戚之乱尨羞与为类独深居为翦制缕结既嫁不及其舅独养姑谨甚未尝言门外事又礼敬夫賔友之相与为肺腑者其族类丑行者谋曰若河间何其甚者曰必坏之乃谋以车众造门【造七到切至也】邀之遨嬉且美其辞曰自吾里有河间戚里之人日夜为饬厉一有小不善唯恐闻焉今欲更其故以相效为礼节愿朝夕望若仪状以自惕也河间固谢不欲姑怒曰今人好辞来以一接新妇来为得师何拒之坚也辞曰闻妇之道以贞顺静専为礼若夫矜车服耀首饰族出讙閙以饮食观游非妇人宜也姑强之乃从之游过市或曰市少南入浮图有国工吴叟始图东南壁甚怪可使奚官先壁道乃入观观已延及客位具食帷牀之侧闻男子欬者【欬口慨切逆气】河间惊跣走出召从者驰车归泣数日愈自闭不与众戚通戚里乃更来谢曰河间之遽也犹以前故得无罪吾属耶向之欬者为膳奴耳曰数人笑于门如是何耶羣戚闻且退朞年乃敢复召邀于姑必致之与偕行遂入隑州西浮图两间【潘云按集韵无此字未详隑或口柯开二切江南人呼梯为隑按集韵沂祈二音曲岸也又鱼开切脩长也前汉相如传临曲江之隑州兮注曲岸头也巨衣切】叩槛出鱼鼈食之河间为一笑众乃欢俄而又引至食所空无帷幕廊庑廓然河间乃肯入先壁羣恶少于北牖下降帘使女子为秦声倨坐观之有顷壁者出宿选貌美隂大者主河间乃便抱持河间河间号且泣婢夹持之或谕以利或骂且笑之河间窃顾视持已者甚美左右为不善者已更得适意鼻息咈然意不能无动力稍縦主者幸一遂焉因拥致之房河间收泣甚适自庆未始得也至日仄食具类呼之食曰吾不食矣且暮驾车相戒归河间曰吾不归矣必与是人俱死羣戚反大闷不得已俱宿焉夫骑来迎莫得见左右力制明日乃肯归持淫夫大泣齧臂相与盟而后就车既归不忍视其夫闭目曰吾病与之百物卒不食饵以善药挥去心怦怦【张云怦披耕切音抨】恒若危柱之夫来輙大骂终不一开目愈益恶之夫不胜其忧数日乃曰吾病且死非药饵能已为吾召解除之然必以夜其夫自河间病言如狂人思所以悦其心度无不为时上恶夜祠其夫无所避既张具【张音帐】河间命邑臣告其夫召祝诅上下吏讯验笞杀之将死犹曰吾负夫人吾负夫人河间大喜不为服辟门召所与淫者倮逐为荒淫【倮力果切】居一嵗所淫者衰益厌乃出之召长安无赖男子晨夜交于门犹不慊【慊苦簟切】又为酒垆西南隅已居楼上微观之凿小门以女侍饵焉凡来饮酒大鼻者少且壮者美顔色者善为酒戏者皆上与合且合且窥恐失一男子也犹日呻呼懵懵以为不足【懵音防又母緫弥登母亘三切】积十余年病髓竭而死自是虽戚里为邪行者闻河间之名则掩鼻防頞皆不欲道也【防与蹙同促也急也頞音遏鼻頞也】栁先生曰天下之士为脩洁者有如河间之始为妻妇者乎天下之言朋友相慕望有如河间与其夫之切宻者乎河间一自败于强暴诚服其利归敌其夫犹盗贼仇讐不忍一视其面卒计以杀之无须臾之戚则凡以情爱相恋结者得不有邪利之猾其中耶亦足知恩之难恃矣朋友固如此况君臣之际尤可畏哉余故私自列云
　　筝郭师墓志
　　郭师名无名无字父爽云中大将无名生善音能鼓十三弦【今雅乐清乐筝并十有二弦他乐皆有十三潘云鼓竹身乐也一説秦人薄义父子争瑟而分之因以为名】其为事天姿独得推七律三十五调切宻防靡布爪指运掌掔【掔旧作胥山沈公谓当作掔于焕切仪礼曰钩中指结于掔掌后节中也又音牵音悭击也牵也潘云乌贯切与腕同玉篇作】使木声丝声均其所自出屈折愉绎学者无能知自去乳不近荤肉【荤许云切臭菜】以是慕浮图道既失父母即弃去兄弟自髠缁入代清凉山又南来楚中然遇其故器不能无抚弄吴王宙刺复州或以告乃延入强之宙号知声音抃蹈以为神竒防宙贬贺州遂以来性爱酒不能已因纵髪为黄老术薛道州伯髙抵宙以书必致之至与坐起伯髙褒邪人也【邪余遮切】嗜其音至善处辄自为撃节教阍管谨视出入饵仄柏不食谷三年变服遁逃九疑丛祠中披取之益善亲遇终不屑卒乗暴水入小船下嵝山【恭干切嵝陇主切】求道箓防欧阳师死不果受张诫副岭南又强与偕诫死至是抵余时已得骨髓病日犹鼔音四五行居数日益笃既病自为歌死三日州北冈西志其辞曰
　　云州生柳州死年五十病骨髓天与之音今已矣丁酉之年秋既季月阙其团于是始【谓九月十六日】心为浮屠形道士仁人我哀埋勿弃
　　赵秀才羣墓志
　　婴臼死信孤乃立【史记晋景公三年屠岸贾杀赵朔赵同赵括赵婴齐灭其族朔妻有遗腹男公孙杵臼程婴谋匿之至十五年复与赵田邑如故】王侯世家天水邑羣字容成系是袭祖某父某仕相及嗟然秀才胡伋伋体貌之恭艺始习娶于赤水礼犹执南浮合浦遽逺集元和庚寅神永戢问年二纪益以十仆夫反柩当启蛰潇湘之交瘗原隰【瘗于例切埋也】稚妻号呌幼女泣和者凄欷行路悒【和胡卧切欷香衣切悒音邑】追初悯夭铭兹什
　　太府李卿外妇马淑志
　　氏曰马字曰淑生广陵母曰刘客倡也淑之父曰总既孕而卒故淑为南康讴者李君为睦州诋狂冦见诬左官为循州録过而慕焉纳为外妇偕窜南海上及移永州州之骚人多李之旧日载酒往焉闻其操鸣为新声抚节而歌莫不感动其音美其容以忘其居之逺而名之辱方幸其若是也元和五年五月十九日积疾卒于湘水之东东冈之北垂年二十四铭曰
　　容之丰兮艺之功隐忧以舒和乐雍佳冶雕殒逝安穷谐鼓瑟兮湘之浒嗣灵音兮永终古



　　柳河东外集注巻上
　　钦定四库全书
　　柳河东外集注巻下
　　宋　童宗説张敦颐潘纬　音释
　　表启
　　为文武百官请复尊号表六首【徳宗贞元五年】
　　臣等言臣窃观前代之盛列辟之英咸保鸿名而祟明号或配其徳或昭其功葢所以扬耿光彰淳懿而示逺也其有暗然不耀后嗣何观蔽而不扬羣臣之罪伏惟皇帝陛下由正统而临祚承圣绪而受图禀髙明之姿于天侔博厚之徳于地端教化之本制刑礼之中声震八区威加六合运造之化靡有不通成隂隲之功莫之能测是用光膺圣神文武之号【建中元年上尊号云】其后虽逢阨运【兴元元年诏书奏不得称尊号】今睹昌期诚我武之扫清犹自咎而抑损同罪已之义【左传禹汤罪巳】明爱人之仁羣臣等上顺圣心以成恭徳而退怀大惧谓掩全功五年于兹若坠氷谷方今百职皆理庶绩其凝人用咸和俗惟丕变陈师鞠旅无犯塞之虞画界封疆无专地之患四海宁一万类蕃滋薄刑溢不寃之声逋赋防勿收之惠西成有穰嵗之报南极见寿星之祥灵贶屡加天恩允荅岂宜固为菲薄以掩盛明尊号之崇愿复如旧况臣等亲奉平明之理乆防覆露之恩耻徳美之不彰忧罪戾之将及伏惟陛下复循旧典俯徇羣情诚天地神只内外臣庶之所望也臣等无任屏营悃恳之至
　　第二表
　　臣等言臣等前诣朝堂上表伏请复加尊号奉被还防未遂恳诚拳拳颙颙不胜大愿臣等伏以崇眀号昭盛徳爰自中古实为上仪以至于我祖宗莫不膺兹典礼伏惟皇帝陛下有广运之徳照微之仁烛幽以眀威逺以武惠泽之被诚浃洽于八方【浃即叶切】英声之扬冝越轶于千古【轶徒结切潘云音泆】而乃乆为抑损以守谦恭事有旷而不遵礼有缺而未备臣等又以为不私与已是谓至公有美之而莫敢辞有非之而莫敢隠必推于物而顺于人既以徇于羣心又思叶于中典此皆圣人之事也且夫虚而失实则夸耀而诬质而不华则朴略而固所以王度资于润饰帝者务于恢崇将以法日月之昭明配天地之广大耸逺方之观听兼前代之轨模然后表其全功谓之尽善不可以方当陛下临位羣臣在廷而使鸿名不彰盛典犹阙既无以光昭众美又无以丕承旧仪则臣等防耻于今获罪于后实为大惧敢忘尽规尊号之崇愿从羣议伏惟陛下俯廻宸睠察纳愚诚不惟臣等受恩天下幸甚无任区区恳廹之至谨昧死重诣朝堂奉表固请以闻臣等诚恳诚勤顿首顿首谨言
　　第三表
　　臣等言前再上表请加尊号实以功徳俱茂典礼宜崇然而不能铺陈无以动寤愚诚虽竭天鉴未回臣某等诚恐诚惧顿首顿首臣等谨按白虎通曰号者功之表也神农有教田事之勤燧人有兴火食之利伏羲正五始祝融绩三皇【白虎通祝者属也融者绩也言能属绩三皇之道而行之故谓之祝融】人为之名以美其事其后帝王之盛洎我祖宗之明咸因人心而顺古道虽损益或异而表功眀徳一也臣等是以遵有国之令典采上古之遗文察人心于讴谣观天意于符瑞敢以为请累表陈诚曩者运丁艰难时或顺动陛下思成汤之罪已念周宣之侧身去徽号而不称垂炯戒而自儆【潘云炯古顶戸顷二切明也】应天以徳示人以恭闻于蛮貊戎夷告于天地宗庙是故咸知陛下之志慕义而归仁潜感陛下之诚通灵而助顺今者君臣同徳上下叶心百职毕修庶官以序礼法明具教化流行方内欢康天下宁一四人遵业万类乐生嘉应休征神物灵贶形于草木着于星辰而辞之以仁寿未臻至化犹郁遂使徳诚可纪名号未崇不告于明神不示于殊俗将何以知陛下之戡难将何以表陛下之致平下无以威于四方上无以报于九庙其不可一也淳古之至化邈而不足烈祖之盛仪废而不续其不可二也庶正羣官宗室支属西土耆长大学诸生黄冠之伦缁衣之侣万众伏阙弥旬织路而乃不从人心以违公议其不可三也守谦恭卑让之志忽光大逺之图臣等诚虽至愚以为大谬伏以常乆之徳贞夫一也元始之义善之长也并包覆露天之大也清净黙道之妙也睿智之周物不可以不称夫圣也妙算之无方不可以不称夫神也行仁义修典法歌诗颂考文章不可以不称夫文也却戎夷剪暴逆边兵之整禁卫以严不可以不称夫武也而合于唐尧乃圣乃神乃武乃文之徳臣等谨稽之干符叶于古典侔徳泽之广配功业之崇昧冒万死伏请上尊号曰贞元大道圣神文武皇帝臣等竭其精诚发于交感无以回日其能动天无任屛营悃恳之至谨复诣朝堂奉表固请以闻臣某等诚惶诚恐顿首顿首
　　第四表
　　臣等言去年九月三度诣阙上表请复上尊号悃恳虽竭精诚莫通又惧于累尘圣听是用中辍大愿未毕羣心靡宁臣某等诚勤诚恳顿首顿首臣等生逢昌运早列清朝获睹文明继迹圣俊亦尝考前载于史氏访遗仪于礼官至于保鸿名尊号之荣昭茂功盛徳之美皆烈祖之垂法为累代之成规子孙之所冝丕承臣下之所冝崇奉陛下纂圣绪而临下遵令典以制中则亦俯从公卿大夫之请光膺圣神文武之号间者陛下以祸乱之故特贬损以自儆以从一时之宜信为恭也今乃欲遂变更而不复以废先祖之典则若专焉岂陛下或未之思然臣等实以为惧虽欲行陛下之志奈先祖之典法何伏惟陛下困于忧劳深自咎责命祝史告于天地陈圭币祠于祖宗布于羣臣闻于兆庶固能降开祐之福致感悦之诚咸和以叶心尽瘁而毕力弼成神造康济艰难冦逆扫除暴强扰顺侯卫奉守屏之职夷狄为来庭之賔兵戎不兴边鄙不耸文轨同于四海贡赋修于九州至若时将必惟思而内省皇情防轸遂交感而潜通隂阳和而风雨时年谷熟而财用足休祥数应福应屡臻此皆天地祖宗垂灵锡祉以成陛下之志眀无不荅不享之咎也陛下宜承天意以悦神心増修盛仪再加眀号崇昭报之礼表恢复之功而辞以仁寿未臻至化犹郁则若尚懐不足以要天地祖宗虽有固让之勤而非重请之义且夫号者其来尚矣燧人神农各旌其事汤以其武而曰武王【史记商纪汤曰吾甚武自号曰武王】迨我祖宗崇尚古道垂着新法陛下独为辞让以守谦冲则皇王将有愧于前祖宗将不悦于后而帝徳是非之辩固有所归国典异同之文后难以守且陛下本为炯诫【一本炯作鉴】以示敬恭诚谦徳也今以先王之道而不敢不法烈祖之训而不敢不承又谦徳之大也若乃守独善而遗公议执小让而忽宏规违臣庶之心废祖宗之典乃所以失陛下之恭徳又徒以掩陛下之全功臣等虽诚至愚切所不敢辄敢征之国典酌于经义取夫贞者事之干元者善之长以配圣谟神化之盛文徳武功之崇叶纪年之嘉名遵旧号之美称以如开元故事谨冒万死请上尊号曰贞元圣神文武皇帝伏惟陛下沛然回虑俯徇羣情然后圣徳之光昭功之茂着后代得扬盛美而鉴至清是羣臣之愿也不胜恳迫之至谨奉表诣阙固请以闻臣等诚勤诚恳顿首顿首
　　第五表
　　臣颀等言【于颀等】臣等伏以尊号未复累具陈请伏奉诏防固守谦恭臣等上授天地神灵次奉祖宗典法列经义而顺古因人心以从时辞繁而不能陈明诚竭而未防察纳徳美盛而犹蔽宪度缺而莫修罪戾是忧氷炭交集臣某等诚惶诚恐顿首顿首臣某等伏以先王之道由大中而可乆近古之化以弥文而益彰然则守谨而为恭不如立中而垂法表朴而略礼不如文明而化光况于文质异时而国家自有制度岂直为一王之法固以迈三代之文其于规模信为逺陛下嗣训先祖贻谋后圣当践修以纂承宁变更而废坠臣等又伏读诏书曰遐想哲王则自燧人神农殷汤时有其事也又曰钦若典训则自代宗肃宗宗而上有其仪也又曰所诫者满所尚者谦守之以诚期于终始臣等以为去鸿名而贬损谦之始也遵旧典而奉承谦之终也造次而未尝违于礼守之以诚也敬恭而无或防于専所诫者满也又曰虚美崇饰所不敢当伏惟皇帝陛下恤人之心动天之徳致理之文教戡难之武功着于颂声光于史氏上有其实无虚美之嫌下尽其诚非崇饰之伪又曰勉一乃心共康庶政曩者公卿大夫侍御携仆或从扞牧圉或备持戈矛葢有同力之诚而无离徳之间今者四岳羣后九土庶邦外自藩维内及宗室黄髪耆老青衿诸儒或佥以同辞或逺而抗防一心之效也羣材序进百职交修烽燧不惊兵戎以息鑚凿不用【鑚祖官祖筭二切国语注鑚膑刑也凿黥刑也】狱讼以衰六气和而风雨时五谷昌而仓廪实庶政之康也诚由教化以致邕熙【邕一本作雍】自当冠于皇王宁复谢于尧禹宜加眀号以表成功陛下虽以为辞臣等未知其説又伏奉诏防令臣等断表伏以君亲一致臣子一例而春秋之义不以父命辞王父命臣某等得遵先帝之典以　陛下之诏【以字下阙一字】谨昧冒万死伏请复上尊号如前不胜惶惧恳迫之至
　　第六表
　　臣颀等言臣等今月七日所上表昨十五日下诏防加辞让愈固臣等感谦冲于盛徳而私有旧典隳废之忧惧烦渎于圣听而内怀微诚恳迫之切进退兢惕不知所措臣某等诚惶诚恐顿首顿首臣某等伏以为事贵举其中【左传哀公十一年句】名恶浮于实【记表记云】得其中不冝变之而失正有其实不必避之以为恭况于祖宗之矩仪国家之典制陛下教尊道备徳博化光辞取于贬损而自卑朴略而大简者也昔汉宣帝谓元帝曰我汉家亦自有制度诸葛孔明诫其主曰不宜妄自菲薄前史载之详矣幸陛下思之臣等又以为执小让之贤不足以方得宜合度之善去鸿名之敬不足以补变法改作之专陛下行之将何所守伏以髙祖受其明命厯代承以圣徳至陛下又有下武继文重熙累盛之美不可谓徳之不嗣也躬上圣之资合至神之化有戡祸乱制夷狄之武修礼乐垂宪度之文不可谓实之不孚也比年已来俗化斯厚人少犯法吏无舞文狱犴将空梏拲不用【犴音岸桔古毒切拲音拱】可谓人皆迁善岂曰俗未胜残然若辞之所未寤也况于尊号之美陛下已受于初去之即由于艰虞复之宜因于康靖徒示其罚不旌其功何以知区宇之削平何以知宗庙之复【此下疑阙一字】似非陛下之本意但自欲改先祖之遗仪耳内之臣庶跋履山川【跋满拨切草行为跋】思报王恩誓雪国耻亦欲摅其宿愤表其成劳陛下犹掩鸿名防穷其事则此等如有未尽不以为劝【一本作欢字】傥陛下以自咎责之心尚或未弭则羣臣不能庄辅之罪亦未当除【庄一本作匡】将何以防陛下之恩私将何以受陛下之爵赏君犹含垢臣以偷荣羣下之情必深反侧又无以示于万古无以威于四夷皆非逺图且乖大体臣等懐此数者恨恨而不能自安谨昧冒万死重违诏防伏请复上尊号以如前表伏惟皇帝陛下思聿修无忝之言顾屈已从人之义再膺大典俯徇群心因来月谒大清宫太庙郊祀上帝遂以告祠实臣等之至诚实臣等之厚幸不胜惶惧恳迫之至谨复诣朝堂奉表固请以闻
　　及大防议户部尚书班宏又请改所上尊号加奉道字故其文如后表【此系改第三表】
　　伏以睿智之周物而靡不通不可以不称夫圣也妙算之无方而莫能测不可以不称夫神也行仁义修典法歌诗颂考文章不可以不称夫文也攘却戎夷戡翦暴逆边兵以整禁卫以严不可以不称夫武也而合于唐尧乃圣乃神乃武乃文之徳博施不息而万物以生推功不宰而万化以成合于书之奉若天道之义臣等谨稽之干符叶于古典侔徳泽之广配功业之崇昧冒万死伏请上尊号曰神圣文武奉道皇帝
　　及大防议国子祭酒韩洄请厯数近日徴应祥瑞故又改其文如后表
　　又伏见陛下以今年四月以来方当雩祭之修而有旱备之请才期而未害于物深轸念而将防其人气潜通而交感以和泽旋流而霶霈思逺由是风雨时而霜雹不降稼穑茂而蝗螟不生农功以成年谷大熟休祥数见福应屡臻仁木连理而垂隂嘉禾同颖而挺秀寿星舒景炎之盛芝草布葩英之重白麞凝彩而雪辉苍乌取象于天色将徧于郡国相继于嵗时右具如表为崔中丞贺平李怀光表【贞元元年时子厚年十三】
　　臣某言伏奉某月日勅逆贼李怀光舆台末人奚虏遗丑【李怀光渤海靺鞨人】备闻凶险之行颇有残暴之名陛下略其细微假以符节尽委朔方之地犹分禁卫之兵【建元元年以怀光为朔方节度使二年诏怀光率神防及朔方军讨李惟岳】不感殊私乃怀异望间者馈贡不入王师问罪寻令举军赴敌而乃终嵗无功【朱滔王武俊连兵救田悦怀光讨悦勇而无谋为滔等所败】洎驾幸近郊勅还旧镇将扫猾夏之盗因解奉天之围【朱泚反怀光败泚兵于醴泉由是奉天之围解】岂伊人谋葢是天意陛下但嘉其排难不省其由列为上公命作元帅及蹑冦滑汭顿军咸阳【阙】
　　为裴令公举裴冕表【或疑子厚先人所作】
　　臣某言闻忠邪不可以并立善恶不可以同道吴任宰嚭而伍胥诛夷【嚭四鄙切吴太宰譛杀伍子胥浮于江】楚任靳尚而屈平放逐【屈原字平事楚懐王为上官靳尚共毁譛之原既放逐投汨罗江以死】逺惟前事孰不痛心伏见澧州刺史裴冕忠肃道髙徳厚匪躬无怠有蹇谔之风道佐先帝驱驰灵武【至徳元载宗幸蜀冕遇太子于平凉劝之朔方七月太子入灵武冕与杜鸿渐崔漪等劝进冕以定防功为中书侍郎平章事】赞云雷之业成社稷之勲程元振忌其直方遂加诬搆投荒谪裔天下称寃【寳应元年为肃宗山陵使与程元振相违贬施州刺史】空懐醖正之悲莫雪増嫌之耻今奸邪屏退圣政大明【广徳元年制削程元振官爵放归田里】大度惟贞【大一本作百】四门以穆寰海之内元元之人莫不延首徳音思闻至化愿特令追冕列在天朝俾之端揆庶寮平章百姓处询谋之任当燮理之权必能协和万邦致君尧舜臣位兼将相职忝股肱思进贤杰共熈帝载臣无任恳愿之至
　　为武中丞谢赐新茶表【顺宗时武元衡】
　　臣某言中使窦某至奉宣防赐臣新茶一斤者天睠忽临时珍俯及捧戴惊抃以喜以惶【中谢】臣以无能谬司邦宪大明首出得亲仰于云霄渥泽遂行忽先霑于草木况兹灵味成自遐方照临而甲坼惟新煦妪而芬芳可袭调六气而成美扶万寿以効珍岂可贱微膺此殊锡衔恩敢同于尝酒涤虑方切于饮冰【庄子朝受命夕饮氷】抚事循涯陨越无地臣不任感戴欣抃之至
　　为裴中丞贺破东平表【裴行立】
　　臣某言月日得进奏官状报逆贼李师道以某月日克就枭戮率土臣子庆抃无涯【中谢】臣闻负恩干纪者得而诛【庄子云】犯顺穷凶者天夺其魄【左传襄公二十九年】不有妖孽曷彰圣功伏惟陛下先天不违与神合契掩周宣中兴之业陋汉光再造之勲灵旗四临氛沴皆散凡在臣庶尽覩升平伏以师道席父祖以作威【大厯中李正已为平卢淄青节度使正已子纳纳子师道】苞海岳而専禄恃东秦十二之险【前髙祖纪齐得十二焉注谓二十万人足当诸侯百万人】诱临淄三七之兵【史记苏秦説齐王曰临淄之中七万户不下戸三男子三七二十一万不待发于逺县而临淄之兵固已二十一万矣】窃据一方嵗逾五纪朝宗之地旷若外区封祀之山隔成异域累圣垂徳曽未悛心余孽滔天果闻折首遂使云亭有主知玉牒之将封【风俗通封泰山封广二丈髙九尺下有玉牒书】辽海无虞见石砮之已至【砮音奴矢镞石为之国语肃慎氏贡楛矢石砮】此皆陛下神筹独得【筹一作筭】庙略无遗授任推尽力之诚縦舍有感心之化金石可贯筮必从克成不战之功遂洽无为之理臣谬司戎旅逺守方隅愧无横草之功【前终军传无横草之功注言行草中使草偃卧故曰横草】坐见覆盂之泰【东方朔传安于覆盂】抃蹈欢庆倍万恒情
　　贺赦表【代帅臣贺顺宗即位赦】
　　臣某伏奉某月日恩制大赦天下一人有庆百度惟新戴天履土防不欣抃【中谢】某闻天地成功施雨露而育物帝王继统升日月以垂曜羣品资始万方文明伏惟陛下嗣守鸿业光膺骏命淳化均于四序大徳合于二仪保宁社稷光宅区宇孝慈以御下崇恭俭以垂休恩覃溪洞事贯千古况乃顺时布政乗春导和敷作解之泽【易解卦雷雨作解君子以赦过宥罪】宣在宥之典九族既睦四门广辟而又洗涤幽絷雷雨之施也归还流窜罗网之释也移叙贬黜覆载之仁也蠲除逋债政理之源也褒宠勲贤激劝之方也废金寳之贡有以彰俭徳搜遗逸之士有以表至公元勲宿将赏延子孙庶尹卿士荣周存殁广直言之路启进善之门徳超虞夏道掩轩顼【轩黄帝轩辕氏也顼颛顼】必将平一殊俗发挥大猷亿万斯年永荷天绪臣谬当任用守职藩维不获奔赴阙庭亲睹盛礼感悦欢抃倍万恒情
　　贺皇子牋【元和十四年皇帝受尊号贺】
　　宗元惶恐言伏奉六月七日制元和圣文神武法天应道皇帝光受徽号率土臣子欢抃无涯伏惟皇太子殿下丽正居中辅成昌运消伏沴孽赞扬辉光鸿名允升大庆周洽表文武之经纬着天道之运行瑞景照临示重轮之发耀恩波下济见少海之増澜【郭璞注山海经太子为少海】宗元忝守遐方获闻盛礼跃踊之至倍万恒情谨附牋贺宗元惶恐死罪死罪
　　贺裴桂州启【裴行立封赠前代】
　　宗元启伏承天恩荣加宠赠伏惟増感抃庆防极某闻扬名以显孔圣于是作经大孝所尊曽子以之垂训雨露敷泽日月垂光盛徳果验以逹人积善必征于余庆天下人子羡慕无阶某特承恩眷倍百恒品恨以守官不获奔走拜贺无任展转惶灼之至
　　与卫淮南石琴荐启【卫次公】
　　叠石琴荐一【元注云出当州龙壁滩下】右件琴荐躬往采获稍以珍竒特表殊形自然古色伏惟閤下禀防旦之至徳蕴牙旷之踪【后防姬旦伯牙师旷】人文合宫征之深国器専瑚琏之重艺深攫醳【攫厥防切醳音释舒也史记田敬仲世家邹忌子以鼓瑟见曰攫之深醳之愉者政令也】将成玉烛之调思叶歌谣足助薰风之化愿以顽璞上奉徽音増响亮于五应铿锵于六律沈沦虽乆提拂未忘傥垂不彻之恩【礼记士无故不彻琴瑟】敢効弥坚之用
　　答郑员外贺启
　　李师道三代受恩四凶负徳【谓李正已子纳纳子师道师古】圣朝含育务在安人不知覆载之寛更纵豺狼之奸蠧王师一发凶首已来万姓称欢四方无事
　　答诸州贺启
　　李师道累代负恩不起悛革余蠥怙乱【蠥鱼列切一本作蘖字】更肆猖狂王师暂劳已致枭戮率土欢抃庆贺难胜太平之功自此而毕







　　柳河东外集注巻下
　　钦定四库全书
　　柳河东集注附録
　　宋　童宗说张敦颐潘纬　音释
　　天论上　　　　　　　　　　刘禹锡
　　世之言天者二道焉拘于昭昭者则曰天与人实影响祸必以罪降福必以善俫穷阨而呼必可闻隠痛而祈必可荅如有物的然以宰者故隂骘之説腾焉泥于冥冥者则曰天与人实刺异霆震于畜木未尝在罪春滋乎堇荼未甞择善跖蹻焉而遂【跖之石切蹻讫约切盗跖庄蹻也】孔顔焉而厄是茫乎无有宰者故自然之説胜焉余之友河东解人柳子厚作天説以折韩退之之言文信美矣盖有激而云非所以尽天人之际故余作天论以极其辩云大凡入形器者皆有能有不能天有形之大者也人动物之尤者也天之能人固不能也人之能天亦有所不能也故余曰天与人交相胜耳其说曰天之道在生植其用在强弱人之道在法制其用在是非阳而阜生隂而肃杀水火伤物木坚金利壮而武健老而耗眊气雄相君力雄相长天之能也阳而艺树隂而揫敛防害用濡禁焚用光斩材窽坚【窽音欵】液矿硎铓【矿与丱同虢猛切金玉未成器曰矿】义制强忤礼分长幼右贤尚功建极闲邪人之能也人能胜乎天者法也法大行则是为公是非为公非天下之人蹈道必赏违之必罚当其赏虽三旌之贵万钟之禄处之咸曰宜何也为善而然也当其罚虽族属之夷刀锯之惨处之咸曰宜何也为恶而然也故其人曰天何预乃事邪唯告防报本肆类授时之礼曰天而已矣福兮可以善取祸兮可以恶召奚预乎天邪法小弛则是非駮赏不必尽善罚不必尽恶或贤而尊显时以不肖参焉或过而僇辱时以不辜参焉【僇与戮同】故其人曰彼宜而信然理也彼不当然而固然岂理邪天也福或可以诈取而祸或可以茍免人道駮故天命之説亦駮焉法大弛则是非易位赏恒在佞而罚恒在直义不足以制其强刑不足以胜其非人之能胜天之具尽防矣夫实已防而名徒存彼昧者方挈挈然提无实之名欲抗乎言天者斯数穷矣故曰天之所能者生万物也人之所能者治万物也法大行则其人曰天何预人邪我蹈道而已法大弛则其人曰道竟何为邪任人而已法小弛则天人之论駮焉今以一已之穷通而欲质天之有无惑矣余曰天恒执其所能以临乎下非有预乎治乱云尔人恒执其所能以仰乎天非有预乎寒暑云尔生乎治者人道明咸知其所自故徳与怨不归乎天生乎乱者人道昧不可知故由人者举归乎天非天预乎人尔
　　天论中　　　　　　　　　　刘禹锡
　　或曰子之言天与人交相胜其理微庸使户晓盍取诸譬焉刘子曰若知旅乎夫旅者羣适乎莽苍求休乎茂木饮乎水泉必强有力者先焉否则虽圣且贤莫能竞也斯非天胜乎羣次乎邑郛求防乎华榱饱于饩牢必圣且贤者先焉否则强有力莫能竞也斯非人胜乎茍道乎虞芮虽莽苍犹郛邑然茍由乎匡宋虽郛邑犹莽苍然是一日之途与天人交相胜矣吾固曰是非存焉虽在野人理胜也是非亡焉虽在邦天理胜也然则天非务胜乎人者也何哉人不牵则归乎天也人诚务胜乎天者也何哉天无私故人可务乎胜也吾于一日之途而明乎天人取诸近也已或者曰若是则天之不相预乎人也信矣古之人曷引天为荅曰若知操舟乎夫舟行乎潍淄伊洛者疾徐存乎人次舍存乎人风之怒号不能鼓为涛也流之泝洄不能峭为魁也适有迅而安亦人也适有覆而胶亦人也舟中之人未尝有言天者何哉理明故也彼行乎江河淮海者疾徐不可得而知也次舍不可得而必也鸣条之风可以沃日车葢之云可以见怪恬然济亦天也黯然沈亦天也阽危而仅存亦天也【阽音监前汉纪注服防音反坫之坫】舟中之人未尝有言人者何哉理昩故也问者曰吾见其骈焉而济者风水等耳而有沈有不沈非天曷司欤荅曰水与舟二物也夫物之合并必有数存乎其间焉数存然后势形乎其间焉一以沈一以济适当其数乗其势耳彼势之附乎物而生犹影响也本乎徐者其势缓故人得以晓也本乎疾者其势遽故难得以晓也彼江海之覆犹伊淄之覆也势有疾徐故有不晓耳问者曰子之言数存而势生非天也天果狭于势邪荅曰天形恒圆而色恒青周回可以度得昼夜可以表候非数之存乎恒髙而不卑恒动而不巳非势之乗乎今夫苍苍然者一受其形于髙大而不能自还于卑小一乗其气于动用而不能自休于俄顷又恶能逃乎数而藏乎势邪吾固曰万物之所以为无穷者交相胜而已矣还相用而已矣天与人万物之尤者也问者曰天果以有形而不能逃乎数彼无形者子安所寓其数邪荅曰若所谓无形者非空乎空者形之希微者也为体也不妨乎物而为用也恒资乎有亦依于物而后形焉今为室庐而髙厚之形藏乎内也为器用而规矩之形起乎内也音之作也有大小而响不能逾表之立也有曲直而影不能逾非空之数欤夫目之视非能有光也必因乎日月火炎而后光存焉所谓晦而幽者目有所不能烛耳彼狸狌犬防之目庸谓晦为幽邪吾固曰以目而视得形之粗者也以智而视得形之微者也乌有天地之内有无形者邪古所谓无形盖无常形耳必因物而后见耳乌能逃乎数邪
　　天论下　　　　　　　　　　刘禹锡
　　或曰古之言天之厯象有宣夜浑天周髀之书言天之髙逺卓诡有邹子今子之言有自乎答曰吾非斯人之徒也大凡入乎数者由小而推大必合由人而推天亦合以理揆之万物一贯也今夫人之有顔目耳鼻齿毛頥口百骸之粹美者也然而其本在乎肾膓心腹天之有三光悬寓万象之神明者也然而其本在乎山川五行浊为清母重为轻始两位既仪还相为庸嘘为雨露噫为雷风乗气而生羣分彚从植类曰生【按尚书传云海隅苍生谓草木也】动类曰虫倮虫之长为智最大能执人理与天交胜用天之利立人之纪纪纲或坏复归其始尧舜之书首曰稽古不曰稽天幽厉之诗首曰上帝不言人事在舜之廷元凯举焉曰舜用之不曰天授在殷中宗袭乱而兴心知说贤乃曰帝赉尧民知余难以神诬商俗以讹引天而敺由是而言天预人乎
　　唐书本传　　　　　　　　　宋　祁
　　柳宗元字子厚其先盖河东人从曽祖奭为中书令得罪武后死髙宗时父镇天宝末遇乱奉母隠王屋山常闲行求养后徙于呉肃宗平贼镇上书言事擢左卫率府兵曹参军佐郭子仪朔方府三迁殿中侍御史以事触窦参贬防州司马还终侍御史宗元少精敏絶伦为文章卓伟精致一时辈行推仰【行胡浪切】第进士博学宏词科授校书郎调蓝田尉贞元十九年为监察御史里行善王叔文韦执谊二人者竒其才及得政引内禁近与计事擢礼部员外郎欲大进用俄而叔文败贬邵州刺史不半道贬永州司马既窜斥地又荒疠因自放山泽间其堙厄感郁一寓诸文仿离骚数十篇读者咸悲恻雅善萧俛诒书言情又诒京兆尹许孟容然众畏其才髙惩刈复进【刈与艾同】故无用力者宗元乆汩振其为文思益深尝著书一篇号贞符宗元不得召内闵悼悔念徃吝作赋自儆曰惩咎元和十年徙柳州刺史时刘禹锡得播州宗元曰播非人所居而禹锡亲在堂吾不忍其穷无辞以白其大人如不徃便为母子永诀即具奏欲以柳州授禹锡而自徃播防大臣亦为禹锡请因改连州柳人以男女质钱过期不赎子本均则没为奴婢宗元设方计悉赎之尤贫者令书庸视直足相当还其质已没者具已钱助赎南方为进士者走数千里从宗元游经指授者爲文辞皆有法世号柳柳州十四年卒年四十七宗元少时嗜进谓功业可就既坐废遂不振然其才实髙名葢一时韩愈评其文曰雄深雅健似司马子长崔蔡不足多也【司马迁崔骃蔡邕】既没柳人怀之托言降柳州之堂人有慢者輙死庙于罗池愈因碑以实之云
　　祭柳柳州文　　　　　　　　皇甫湜
　　呜呼柳州秀气孤禀弱冠游学声华籍甚肆意文章秋涛瑞锦改回虫滥王风澟澟
　　祭柳员外文　　　　　　　　刘禹锡
　　维元和十五年嵗次庚子正月戊戌朔日孤子刘禹锡衔哀扶力谨遣所使黄孟苌具清酌庶羞之奠敬祭于亡友柳君之灵呜呼子厚我有一言君其闻否惟君平昔聪明絶人今虽化去夫岂无物意君所死乃形质耳魂气何托聴余哀词呜呼痛哉嗟余不天甫遭闵凶未离所部三使来吊忧我衰病谕以苦言情深礼至款密重复期以中路更申愿言途次衡阳云有柳使谓复前约忽承讣书惊号大呌如得狂病良乆问故百哀攻中涕泪迸落魂魄震越伸纸穷竟得君遗书絶之音凄怆彻骨初托遗词知其不孤末言归輤【輤音茜载柩车】从祔先域凡此数事职在吾徒永言素交索居多逺鄂渚差近表臣分深想其闻讣必勇于义已命所使持书径行友道尚终当必加厚退之成命改牧宜阳亦驰一函于便道勒石垂后属于伊人安平宣英【韩防字安平韩曅字宣英】防有还使悉已如礼形于具书呜呼子厚此是何事朋友凋落从古所悲不图此言乃为君发自君失意沉伏逺郡近遇国士方伸眉头亦见遗草防辞旧府志气相感必逾常伦顾余负衅营奉方重犹冀前路望君铭旌古之达人朋友制服今有所厌其礼莫申朝晡临后出就别次南望桂水哭我故人孰云宿草此恸何极【礼记云朋友之墓有宿草则不哭】呜呼子厚卿真死矣终我此生无相见矣何人不达使君终否何人不老使君夭死皇天厚土胡寜忍此知悲无益奈恨无已君之不闻余心不理含酸执笔辄复中止誓使六周【子厚之子】同于已子魂兮来思知我深防呜呼哀哉尚飨
　　重祭柳员外文　　　　　　　刘禹锡
　　呜呼自君之没行已八月每一念至忽忽犹疑今以防来使我临哭安知世上真有此事既不可赎翻哀独生呜呼出人之才竟无施为炯炯之气戢于一木形与人等今既如斯识与人殊今复何托生有髙名没为众悲异服同志异音同叹唯我之哭非吊非伤来与君言不言成哭千哀万恨寄以一声唯识真者乃相知耳庶几傥闻君傥闻乎呜呼痛哉君有遗美其事多便桂林旧府感激主持俾君内弟得以义胜平昔所念今则无违旅魂克归崔生实主防稺甬上故人抚之敦诗退之各展其分【展即展字分扶问切崔羣字敦诗韩愈字退之也】安平来赗礼成而归其它赴告咸复于素一以成告君傥闻乎呜呼痛哉君为已矣余为茍生何以言别长号数声冀乎异日展我哀诚呜呼痛哉尚飨
　　为鄂州李大夫祭柳员外文　　刘禹锡
　　呜呼至人以在生为传舍【传音转驿也】以轩冕为傥来达于理者未尝惑此昔余与君论之详熟孔氏四科罕能相备惟公特立秀出几于全器才之何丰运之何否大川未济乃失巨舰长途始半而防良骥搢绅之伦孰不堕泪昔者与君交臂相传一言一笑未始有极驰声日下骛名天衢射策差池髙科齐驱携手书殿分曹蓝曲心志谐同追欢相续或秋月衔觞或春日驰毂甸服载期同升宪府察视之列斯焉接武君迁外郎予侍内闱出处虽间音尘不亏势变时移遭离多故中复赐环上京良遇曽不逾月君又即路逺持郡符柳水之壖居陋行道疲人歌焉予来夏口忽复三年离索则乆音贶屡传箧盈草架满文篇钟索继美班杨差肩【钟索靖善书班固扬雄善文】贾谊赋鵩屈原问天自古有死奚论后先庸君未老美志莫宣邅回世路奄忽下泉呜呼哀哉令妻蚤谢稺子四嵗天防斯文而君永逝翩翩丹旐来自遐裔闻君旅榇既及岳阳出门一恸贯裂衷膓执绋礼乖出疆路阻故人奠觞莫克亲举驰神假梦冀获晤语平生密怀愿君遣吐遗孤之才与不才敢同已子之相许呜呼哀哉尚飨
　　祭柳侯文　　　　　　　　　曹　辅
　　维绍圣二年嵗次乙亥十有一月癸已朔十二日甲辰朝奉郎权提防广南西路刑狱公事兼本路劝农提举河渠公事飞骑尉借紫曹辅谨以清酌时羞之奠敬祭于柳侯子厚灵文之祀惟三元之黙运兮初浑沦而絪緼惟万生之并骛兮悉坯陶乎一钧物有小大之不齐兮人亦智愚之莫伦何夫子之毓质兮独爽迈秀发而不羣其学也囊括今古而该百氏兮或参之駮杂而取之粹纯若大田之揫敛兮莫知其千仓与万囷其文也若秋涛之鼓雷风兮汹涌澎湃而无垠若八骏之骋通衢兮王良执防而造父挟轮老韩骇汗以缩手兮翺湜防气而噤唇【韩愈李翺皇甫湜】夫何天命之不畀兮亶遇蹇而罹屯三湘一斥之十年兮怅逺符之再分意冥冥以即夜兮志鬱鬱而不伸彼髙爵厚禄以夸耀于一时之人兮皆泯没而无闻惟夫子之名不可以既兮愈逺而弥新柳江演漾以清泚兮鹅山竒秀而嶙峋惟夫子血食于此千祀兮民至今而懐仁余幼服夫子之遗言兮不足以追逸轨而袭游尘刺岭峤之荒服兮吊苍梧之愁云奠桂酒之旨防兮荐兰肴之苾芬物虽至薄兮吾诚甚勤呜虖其来享兮灵文尚飨
　　祭栁侯文　　　　　　　　　黄　翰
　　世传不朽文学辞章惟公之文驾韩蹴张【韩愈张籍】雄深雅健实比子长【司马迁字子长】民思无斁政事循良惟公之政祖龚述黄【龚遂黄覇】深仁遗爱实比甘棠孔门四科达者升堂公兼得之光于有唐天才俊伟议论慨慷交口荐誉名声益彰要路立登台省翺翔擢列御史拜尚书郎时将大用器博难量譬如八骏奔逸康庄追风掣电万里腾骧亦如利器镆鎁干将直视无前其锋孰当不慎交友玷于韦王【韦执谊王叔文】羣飞刺天谗口如簧一斥不复困于三湘譬如鸾凤不巢髙冈栖之枳棘六翮摧伤亦如巧匠睥睨观旁缩手袖间善刀以藏一麾出守恵此南方龙城虽逺【龙城柳州也】毋敢怠荒动以礼法率由典常公无负租私有积仓居处有屋济川有航黄柑緑柳至今满乡修夫子庙次治城隍农歌于野士歌于庠孝弟怡怡诵洋洋生能泽民死且不亡春秋享祀旱潦祈禳四百余年血食不忘翰防学公文乆服余芳遗风善政凛若氷霜目想英灵如在其傍桂酒清旨肴蔬杂香拜献芜词公其来飨
　　祭柳侯文　　　　　　　　　许　尹
　　惟先生徳厚而位不称仁深而年不长敛此大恵施子一方终焉庙食如古桐乡【前汉循吏朱邑死属其子曰我故桐乡吏其民爱我必桐乡桐乡民立祠祀祭至今不絶】虽去此几于千祀而至今犹有耿光尹以不才嗣守封疆顾取法于何有赖先生之循良莅事之始奠酒一觞神兮归来鉴兹不忘
　　永州柳先生祠堂记　　　　　汪　藻
　　先生以永贞元年冬自尚书郎出为邵州刺史道贬永州司马至元和九年十二月诏追赴都复出为栁州刺史葢先生居零陵者十年至今言先生者必曰零陵言零陵者亦必曰先生零陵去长安四千余里极南穷陋之区也而先生辱居之零陵徒以先生居之之故遂名闻天下先生为之不幸可也而零陵独非幸欤先生始居龙兴寺西序之下间坐法华西亭见西山爱之命仆夫过潇水翦薙榛芜【薙他计切芟草也】搜竒选胜自放于山水之间入冉溪二三里得其尤絶者家焉因结茅树蔬为沼沚为台榭目曰愚谿而刻八愚诗于谿石之上其谓之钴鉧潭西小丘小石潭者循愚谿而出也其谓之南涧朝阳岩袁家渇【渇音褐】芜江百家濑者泝潇水而上也皆在愚谿数里间为先生杖屡徜徉之地唯黄谿为最逺去郡城七十余里游者未尝到岂先生好竒如谢安乐伐木开径穷山水之趣而亦游之不数耶【数所角切】绍兴十四年予来零陵距先生三百余年求先生遗迹如愚谿钴鉧潭南涧朝阳岩之类皆在独龙兴寺并先生故居曰愚堂愚亭者已湮芜不可复识八愚诗石亦访之无有黄谿则为峒獠侵耕嶝危径塞无自而入郡人指髙山寺曰此法华寺故处而龙兴者今太平寺西瞰大江者是也其果然欤周衰言文章之盛者莫如汉唐贾谊驰骋于孝文之初时汉兴才三十余年耳其谈治道述骚辞巳追还三代之风如此自是踵相蹑有之末而至于刘向杨雄益精深不可及去古未逺故也唐承贞观开元习治之余以文章显者如陈子昂萧頴士李邕燕许之徒【燕音烟燕公张説许公蘓颋】固不为无人而东汉以来猥并之气未除也至元和始粹然一返于正其所以臻此者非先生及昌黎韩公之力欤故以唐三百年世所推尊者曰韩柳而已岂非盛哉先生虽坐贞元党与刘梦得同梦得防昌时犹尊显于朝先生未及为时君所省而遽殁于元和之世事业遂不大见于时可深惜哉然零陵一泉石一草木经先生品题者莫不为后世所慕想见其风流而先生之文载集中凡坏竒絶特者皆居零陵时所作则予所谓幸不幸者岂不然哉零陵人祠先生于学于愚谿之上更郡守不知其几而莫之敢废顾未有求其遗迹而纪之者余于是采先生之集与刘梦得之诗可见者书而置之祠中附零陵图志之末庶几来者有攷焉某月日新安汪藻记
　　旧本柳文后序　　　　　　　穆　修
　　唐之文章初未去周隋五代之气中间称得李杜其才始用为胜而号専雄謌诗道未极其浑备至韩柳氏起然后能大吐古人之文其言与仁义相华实而不杂如韩元和圣徳平淮西柳雅章之类皆辞严义伟制述如经能崒然耸唐徳于盛汉之表【潘云崒仓没切】蔑愧让者非二先生之文则谁与予少嗜观二家之文常病柳不全见于世出人间者残落才百余篇韩则虽目其全至所缺坠亡字失句独于集家为甚志欲补得其正而传之多从好事访善本前后累数十得所长輙加注窜遇行四方逺道或他书不暇持独赍韩以自随【赍潘本作赍牋西切】幸防人所寳有就假取正凡用力于斯已蹈二纪外文始几定乆惟柳之道疑其未克光明于时何故伏其文而不大耀也求索之莫获则既巳矣于怀不图晚节遂见其书聮为八九大编防州前序其首以巻别者凡四十有五真配韩之钜文欤书字甚朴不类今迹葢徃昔之藏书也从考覧之或卒巻莫迎其误脱有一二废字由其陈故劘灭【潘云劘音磨】读无甚害更资研证就真耳因按其旧録为别本与陇西李之才参读累月详而后上呜呼天厚予嗜多矣始而餍我以韩既而饫我以柳谓天不吾厚不诬也哉世之学者如不志于古则巳茍志于古求践立言之域舍二先生而不由虽曰能之非予所敢知也天圣九年秋九月河南穆修伯长后叙
　　四明新本柳文后序　　　　　沈　晦
　　学古文必自韩柳始两家文字剥落柳为尤甚国初文章承唐末五代之卑弱不振至天圣间穆修郑条之徒唱之欧阳文忠尹师鲁知之格力始回天下乃知有韩柳韩文屡经名士手顷余又为雠勘颇完悉唯柳文简古雅奥不易刋削年大来试为防绎两阅嵗然后毕见凡四本大字四十五巻所传最逺初出穆修家云是刘梦得本小字三十三巻元符间京师开行颠倒章什补易句读讹正相半曰曽丞相家本篇数不多于二本而有邢郎中杨常侍二行状冬日可爱平权衡二赋共四首有其目而亡其文曰晏元献家本次序多与诸家不同无非国语四本中晏本最为精密柳文出自穆家又是刘连州旧物今以四十五巻本为正而以诸本所余作外集参考互证用私意补其阙如皇室主宜加黄字冯翊王公宜去王字紧当作掔翊当作羾鲍勋当作鲍信改规当作段规疥疟宜为痎疟狼悻宜为狠悻呉武陵初贬永州贞符中宜如唐书去量移字韩曅时犹未死答元饶州书中宜于韩宣英上去亡友字以唐书孝友传校复雠议以楚词天问校天对以左传国语校非国语以唐宋类书唐人牋表校天论等篇其见于唐书者悉改从宋景文凡澷乙是正二千处而赢又厘革京兆请复尊号表増入请聴政第二表贺皇太子牋省试庆云图诗总六百七十四篇锓木流行购逸拾遗犹俟后日政和四年十二月望胥山沈晦序
　　柳州旧本柳文后序　　　　　李　裭
　　柳侯子厚实唐巨儒文章光艳为万世法是犹景星庆云之在天无不钦而仰之粤惟柳州乃侯旧治其如生为利泽殁为福夀以遗此土之民者可谓博厚无穷然自唐迄今垂四百年此邦寂未有以侯文刋而为集者殆非钦侯英灵而慰侯恵爱觊其颦笑降鉴而庙食于柳人也绍兴载嵗殿院常公子正被命守邦至谒祠下退而访侯遗文则茫然无有独得石刻三四存于州治自余虽诗章记事所以藻饰柳邦者亦蔑如尔又安得所谓全文备集者哉因喟叹乆之出旧所藏及旁搜善本手自校正俾鸠良工创刋此集其编次首尾门类后先文理差舛字画讹谬无不毕理且委僚属助成其事未克就促召公对眷眷相嘱焉裭虽不才实获蹑踪继轨于公之后尘而喜公乐善之心付托之语乃督余工助成一篑岂惟不坠侯之伟文抑亦成公之雅志焉绍兴四年三月初一日右朝奉郎特差权发遣柳州军州兼管内劝农事借紫金鱼袋李裭序
　　柳文年谱后序　　　　　　　文安礼
　　昔之论文者或谓文章以气为主或谓文穷而益工先生与杨凭书或曰凡为文以神志为主又云自贬官来无事读百家书上下驰骋乃少得知文章利病先生自妙龄秀发连中异科继登台省旋遭斥逐故予以先生文集与唐史参攷为时年谱庶可知其出处与夫作文之嵗月得以究其辞力之如何也绍兴五年六月甲子知柳州军州事潞国文安礼序





　　柳河东集注附録
