　　钦定四库全书　　　　　集部三
　　提要
　　溪堂集十巻　　　　　别集类二【宋】
　　【臣】等谨案溪堂集十巻宋谢逸撰逸字无逸临川人屡举不第然以诗文名一时吕本中作江西诗列庭坚而下凡二十六人逸与弟薖并与焉本中尝称逸才力富赡不减康乐刘克庄作江西诗序则谓逸轻快有余而欠工致颇以本中之言为失实今观其诗虽稍近寒瘦然风格隽防时露清新上方黄陈则不足下比江湖诗则沨沨乎雅音矣且克庄序中又称宣政间有岐路可进身韩子苍诸人或自鬻其技至贵显二谢乃老死布衣其髙节为不可及而本中东莱诗话亦载汪华赠逸诗云但得丹霞访厐老何须狗监荐相如新年更励于陵节妻子同鉏五畆蔬则知当时兼以人品重之不独以其诗也考江西中有集者二十四人逸所着文集二十巻诗集五巻补遗二巻诗余一巻尤称繁富今自黄陈吕晁诸家外惟韩驹陵阳集及薖之竹友集犹有写本逸集已久佚无传故王士祯防竹友集以未见逸集为歉近时厉鹗撰宋诗纪事搜罗极广所采逸诗亦止十余首今从永乐大典所载裒集缀辑尚得诗文数百篇中间如冷斋夜话所载贪夫蚁旋磨冷官鱼上竿之句又豫章诗话所引逸蝴蜨诗狂随栁絮有时见舞入梨花何处寻江天春晓暖风细相逐卖花人过桥等句虽皆已失其全篇然其存者诗词约什之七八文亦约什之四五已可畧见其大槩谨订正讹舛厘为十巻庶考江西诗者犹得备一家焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　溪堂集巻一　　　　　　　宋　谢逸　撰赋
　　雪后折梅赋
　　耿夜阑之青灯沉万籁于岑寂忽竹风之声林颤檐端而索索徐披衣而唘戸飞雪花之如席眺溪上之寒梅亘千林于一色恐青女之下临唁玉妃之堕谪竞孤峭以相髙两含情而脉脉乃防壶公之杖乃蹑阮生之屐度横彴以跰排寒威而辟易绕琪树之玲珑攀琼柯之的皪揺踈影之横斜漾清溪之寒碧披绪风而香冷引轻素而烟羃忘冻手之欲携纎枝而入室暎几研之璀璨借海岱之玉石寓逸想而自成若愤余之幽僻觉毛发之森竦迷今夕之何夕因燎薪而拥炉泣铜缾之唧唧起取酒而自温倾小槽之珠滴昔花月之成妖幻武公而夺魄余少贱而多难岂耳目之敢役径就醉而曲肱吼怒雷于鼻息晓援毫以陈辞纪昨梦之戯剧
　　吊槁杉赋【并序】
　　临川崇真观有古杉焉嵗久槁死而枝干不堕俗传晋魏夫人学老子术于此手植于庭不知其果是非也众谓此杉以槁死得免斧斤之厄世莫不幸其生而兹独幸其死也一日郡兵官见而恶之命郡兵伐其枝干芟其本根实以土而夷其庭呜呼亦不仁甚矣推此以往孰谓世之人死而可以免祸耶遂吊之以赋其词曰
　　后皇畀物兮灵衷不私禀受殊气兮土地异宜芸芸其生兮情之不齐嗟此杉兮其大百围修且长兮蔽乎云霓樛枝偃蹇兮如龙虎之驰植之于庭兮如正人端士之威仪挺然独立兮如不附丽于当时斵为栋梁兮负殿堂而不欹刳为舟航兮触风波而不危梁百歩之川兮厯千载而不隳今其槁死兮无可用之资不慊于霜雪兮无求乎雨露之滋赖根干之存兮得永托于庭墀夫何不仁之甚兮肆斧斤而芟夷昔子胥怨毒兮平王既死而鞭尸魏公忠直兮肉未寒而仆碑自古莫不然兮岂唯今世之可悲呜呼槁杉兮夫复何疑
　　感白发赋
　　谢子寓居于陈氏之馆晞发于庭童子见而笑曰先生老矣发有白者取而视之信如其言深惧湮灭无闻而道不行于世也乃自赋以自激其词曰
　　余弱龄之多艰兮盖尝苦其心志矧思之刻深兮只益戕乎血气惟白髪之生兮孰不惊夫老之将至年几有立兮竟何补于斯世道若涂若川兮虽勤而不济茫茫无所归宿兮圣贤何简予而遐弃蹈前修之轶轨爱而不见兮犹彷佛乎梦寐事业不加进兮宜声名之晦晦固欲显其亲兮嗟立身而无地朝夕藜藿之不充兮妻子之裘葛不备矧欲行其他兮致当今之平治曷以宣吾心之湮鬰兮将转喉而触讳聊寄懐于翰墨兮兹亦不试而故艺字漫灭而无谁语兮不若缄縢于箧笥抱耿耿之壮懐兮无蒯缑而疾视嗟秋菊之未扫兮俄春兰之可刈悲床下之蟋蟀兮又鸣蜩之嘒嘒何羲和之不我留兮驰日车而迅逝吾固知浮沉于闾里兮只伥伥而卒嵗非不欲洁已而澡行兮柰托身乎鲍肆日三沐而三薰兮常恐同于臭味人生一世之间兮孰不求于适意居悒悒而不聊兮徒孤笑而永忾君之阍深且逺兮曷不上书而陈事公侯之门髙而峩峩兮亦有长裾之可曵胡不驾言而逺游兮四海岂乏乎兄弟沧浪之水清兮可以潄濯乎汚人之腻望鸿鹄之髙举兮凌赤霄之逸翅聊以快平生之孤愤兮虽星星而不愧蕲有所遇兮又以谢童子之戱
　　五言古
　　豫章行
　　豫章栋梁材托身南山阿王者建大厦匠氏施斧柯万夫挽不行留滞在河浒自非浪防天何由至王所根虽埋土中叶已随风飞惟余防下柯那得复相依风吹兼雨打日居复月诸誓朽泥涂间不及栎与樗匠氏慎无悔豫章当自寛人生类如此才难圣所叹
　　读陶渊明集
　　渊明従逺公了此一大事下视区中贤畧不可人意不如归田园万事付一醉挥觞赋新诗诗成聊自慰初不求世售世亦不我贵意到语自工心真理亦防何必闻虞韶读此可忘味我欲追其韵恨无三尺喙嗟叹之不足作诗示同志
　　和王立之见赠四首
　　王子遗我诗五言若长城谁谓永嘉末复闻正始声咄嗟千人废雍容一坐倾端能励莭义何必五鼎烹蛙蛤没泥涂鲵鳅游畎浍岂知北溟鲲翺翔九霄外长安夸奢子奔走逐冠盖古寺有佳人幽吟发清籁按劔毛先生睨柱蔺相如欲市万世名非由十斛珠善养浩然气外泽心不臞桃花自春风何用赋都钟鸣戒夜行途逺畏日暮王良鞭骥子一跃仅十歩怪事书咄咄白髪生故故未暇陈九事亟归读四库
　　和徐教授与董元达
　　徐穉卧不起青衫老柴门仲舒着繁露要明王道尊相逢非竟日此懐谁与论朗咏鄱阳萹江南烟雨昏呉廸吉载酒永安寺防者十一分韵赋诗以字为韵予用逸字
　　延陵多贤孙杰然者廸吉上书因自讼賔客禁私觌瞑目数归期闭口防罚直谒告呼朋侪笑谈洗忧慼开樽青莲界逍遥以永日翩翩客鼎来草草筵初秩子珍乐易人开谈见胷臆宗鲁与人交坦然无畛域君泽学古谈论议简而质伯更廊庙具緑发居师席泽民泮水英毎试辄中的叔野饱书史胸中万巻积文美秉天机温如苍玉璧文康气雄豪目睨天宇窄中邦最清修操履有绳尺乐之似长康痴絶故无匹坐客皆竒才椎钝莫如逸诸人或见赏颇爱性真率不求身后名但喜杯中物世故了不知一醉吾事毕
　　谢呉廸吉以麻源桃实法制黄精见遗
　　平生刚直心真率类狂绞居首富児门肉食亦不饱北堂老发垂喜惧我心搅痩妻首飞蓬敢谓美而佼妇姑宵不寐清饿常至夘幸赖亲友人馈送亦稍稍崔嵬华子冈秀横参昴木桃芘菟竹嵗永樛枝挠千年采掇余曾近麻姑爪喧喧声利区献酧呈狯狡分首及衡门古心君独拗作诗报嘉质野言非巧
　　游逍遥寺以野寺江天豁山扉花木幽为韵探得山字
　　进不骄富贵立朝如在山退若羞贫贱林泉作阓阛喧静本无相了在一念间人皆谙此理何事可作难每月一防面十客九不闲良时况易失逝者不复还老境不汝贷毛发半已斑防従皆胜事栖息况禅闗兹防若不勉对客恐厚顔诸人胷旷达髙韵不可攀此意固同晓作诗勉我顽
　　逰文美清旷亭各以字为韵
　　人生一月间开口笑几日况复嵗云暮在堂悲蟋蟀胡不为强欢唧唧复唧唧吾徒尘外姿开懐见真率达如商山皓清若竹林逸相逢各拊掌一笑万事失主人清旷士作堂记其实愿无负此堂不为势利怵时时叙离阔中散志意毕
　　懐李希声
　　木落野空旷天逈江湖深登楼眺遐荒朔风吹壮襟望望不能去勤我思贤心此心何所思思我逍遥子挂冠卧秋斋阅世齐愠喜念昔造其室微言契名理击考天玉球四坐清音起别来越三祀洋洋犹在耳宵长梦寐勤月明渡淮水
　　送临川教授叶端仁赴阙
　　丸丸松柏林结根临古道未逢匠石徒嵗久空合抱圣人建明堂良才日登造左右乏先容地遥安可到愿言励嵗寒不改雪霜操
　　嘉林有石眎尾知千龄支床气愈老巣莲身始轻鑚灼占休咎胸中疑惑明纳锡藏太卜决筞安朝廷吾徒昧倚伏祸福何由徴
　　同呉迪吉汪信民游西塔寺分韵赋诗以荷花日落酣为韵探得荷花字
　　曲肱清梦残晓鼓喧鸣鼍披衣歩庭除白露倾圆荷俄闻剥啄声佳客来相过为言城市喧邀我游山阿歩入青莲界诸峰郁嵯峨清香郁软语竟日同婆娑吾人嗜好僻与世殊臼窠兹逰慎勿广恐为俗客呵
　　林间露警鹤城头日翻鸦荷香晓逾清山色秋更佳寺有老比邱视世如虚花茶香语有味境尽思无邪夕阳动归兴天末防余霞徘徊不忍去南楼吹晓笳更约秋夜来小船卧蒹葭【二公约中秋夜舟逰南湖宿此寺中】
　　逰西塔寺分韵得异字
　　天刑不可解何以补我劓同访老比邱歩至城南寺脱冠饭其腹咀嚼风雨驶四壁吼怒雷稍稍众客睡而余与汪侯敬谘第一义山僧笑不答饮水自知味岂无一樽酒把盏得竟醉不知虚静中自有无穷意赋诗非不工聊以助游戯莫学玉川子弄笔嘲同异
　　游西塔寺分韵得溪字
　　緑篠防修涂圆荷媚清溪歩屧便清风歘见古招提入门眼界净端如刮金箆升堂各趺坐野语无町畦吾徒性真率可追阮与嵇安能触世网瓮底藏醯鸡爱此清旷境不知夕阳西归骑去聨翩城头乌夜啼
　　与诸友游南湖分韵得红字
　　不通泮宫籍端居常屡空贫知俗益薄老觉书有功寂无褁饭客门前翳蒿蓬平生眼底人粗知吾困穷招呼城南游饭我枵肠空亭午得一饱哦诗和秋虫扪腹歩南湖缓带披凉风渐见波心莲颇忆新妆红徐酌穆生醴宛如秋露浓三咽不知味百盏无醉容但可胜茶汤留饷东坡翁儒生本酸寒独处罹百凶不谒魏元君粗免恶少攻
　　送鹿好古
　　邑小民事简琴樽有余欢才髙气虽雄心夷神自闲吐辞如春风万象生笔端向识杏坛老不应叹才难山近雪云宻风劲梅香寒铜龙晓鼔鸣画舸扬漪澜丈夫重离别感慨伤朱顔努力事明主慎勿轻挂冠
　　送李明道
　　我老不闻道抱疴卧蓬室有客晨扣门竦若秋山直借问为谁何吾祖乃太白倾懐露底蕴始恨晚相得时时出诗语词源极湍激格律竟不凡窥祖见窻壁飘然别我去此道谁知识世岂乏金恐无贺賔客
　　送呉秀才赴辟廱
　　吾家阿连诗美如青精饭君尝従之游賸馥润青简我老世所憎百推无一挽君独频叩门问我句中眼此行赴功名旧习暂锄铲霜清山驿寒酒醒夜闻鴈挑灯诵我诗聊供一笑莞
　　金谿董秀彦孚闻竹溪六逸之风而悦之作堂面修竹名之曰逸乞余文表章其义予病不能苦思作五字诗以遗之
　　太白列仙人名缀云房籍上天官长严寜为世间客醉揖巣父辈相従竹溪逸朝衫不上船拜舞堕巾帻气呑髙力士傲睨天地窄董侯慕斯人作堂榜其壁流俗嗜声利如防刀上蜜慎勿狥流俗与侯并为七
　　和王闲叟见赠兼简李商老
　　緑发工词章白头困州县老气呑児曹胷中书万巻遗我盈把珠璀璨辉组练何时游匡庐登堂识君面更邀谪仙人共醉山间院愿君出樊素可供一笑倩
　　和洪老赠寂大师
　　道人居笑庵防戱大海寂钩深无近用镜古有精识运筹不减良任侠颇如剧未传东土衣不通左阶籍归自丹霞山闭门不浪出室中拂未秉户外屦已积非关一念致要是三昧力叠衾洗鉢外何以度永日孤坐老此生恐为世情测谈笑作佛事岂不胜占毕垂手试入防贪夫愿投璧大木倒百围山灵不敢惜壮观佛宇丽鬼工莫俦匹众生嗜利欲如児防刀蜜覩此大庄严一瞬万縁失何时却闭门养此幻化质老大百不知面带黄色
　　观蔡规画山水图
　　蔡生老江南山水涵眼界挥洒若无心笔端生万怪树杪耸烟鬟云端悬缟带系舟枯栁根茅屋临清派扫壁挂髙堂肃肃起清籁君名定不朽苐恐缣素败
　　题捉玉轩
　　剑池渺人物孙子剑池杰身不满五尺胷次极岑絶客来捉玉麈清谈霏锯屑至道初不烦弹指万縁灭端能领此意麈柄行当折对客了忘言真成温伯雪
　　题止蘧轩
　　天籁号万窍水石相吐吞俛仰一瞬间羣动了无痕乃知性分内喧静本同根君独诣此理懐抱清而温谈笑民事办庭无鳬鹜喧隠几饯日夕隙月窥黄昏
　　汪文彬载酒率诸人过予溪堂观芝草以煌煌灵芝一年三秀为韵探得煌字
　　天瑞必应诚和气可致祥我如拆袜线平生无寸长胡为蓬荜下灵芝秀煌煌诸人喜事者载酒来溪堂环观三叹息作诗助揄扬似闻天道逺吉凶命靡常在徳虽为瑞无徳恐为殃愿服朋友戒修徳敢怠荒
　　敝庐遣兴
　　无客且闭门有兴即赋诗盘餐随厚薄妻児同饱饥读书不求解识字不必竒拂榻卧清昼隠几消良时林莺韵古木萍鱼闯幽池敝庐亦足乐陶令真吾师
　　与诸友分韵咏古碑探得罗池庙记以池字为韵
　　徳不盖当代名欲万世垂刻石期后人石与名俱隳子厚名世士投荒死南夷栁民懐遗爱作庙临罗池韩公记其事沈子书其词韩词昭万古沈书妙一时名实两无媿后世传不疑吾人共闲燕翰墨相娱嬉食不设寒具玩此前贤碑愿作集古録模楷欧少师
　　王立之园亭七咏
　　顿有亭
　　富贵幻天机饥寒撼关楗参前横利害俗眼青白苏黄两玉人落茟传九县向来窜遐荒弃捐若秋扇王侯介如石乃心不可转投之古锦囊不遣俗子翫近来夸奢子嗜好亦稍变有客来借观君无唾其面酌酒对银钩吞声勿复辩
　　潄醉亭
　　我家北斗南卜居近山坞浚井得清泉凿地不择土京城井鳞鳞厥味半甘苦谁知城南园有泉白如乳门前车马喧客醉日亭午呼童转辘轳铜瓶挂修组潄齿得甘凉如风涤烦暑心清谈辩驶舌端洒飞雨但恐醉复醒君眠客不去
　　大裘轩
　　小人拙生事三冬卧无帐忍寒东窻底坐待朝曦上徐徐晨光晞稍稍气血畅薰然四体和恍若醉春酿此法秘勿传不易车百两君胡得此法开轩亦东向苏公名大裘意岂在万丈但观名轩心人人如挟纩
　　冷然斋
　　枕簟置一榻几杖置一筵扫室净如水洗心学僧禅何必快哉风襟懐自冷然是身岂无垢要以道洗湔傥不念清凉恐为烦暑纒虽居土囊口内热如烹煎我自悟此理三伏扇可捐定知与列子相友以忘年
　　介庵
　　庵居已是介又以介名庵胡为酷好介毋乃在律贪人生要当介君侯恐不堪富贵不相贷安得坐禅龛客去自无事客来不妨谈但能了诸幻起卧俱无慙慎勿作住相如茧缚老蚕兴来出庵去丛林禅可参
　　载酒堂
　　平生扬子云识字造竒古时有好事人载酒问训诂君乃贵公子趣向亦如许读书如鸡鸣勤不乱风雨亦有问字客携壶就君语君初不作难应答了无忤户外屦如云作堂蔽寒暑林甫端能来勿与谈杕杜
　　永日亭
　　静坐寂无事一日似两日闻之东坡公此语妙无匹晨潄夕曲肱百年过如掷投身声利场更觉居诸疾而君定何人能使羲轮轶虽无挥日戈自得鲁阳术但见望移了不记甲乙优防聊卒嵗何必日鼔瑟
　　月中观梅花懐月上人
　　梅清不受尘月净本无垢微风更解事排遣香入牖歘思阿明语清与此花偶天资已超轶况得善师友洞然胷明白欲扫不容帚客来相视笑不知语出口平生憎俗人未语辄先呕不逢屈突生寜食艾三斗乃知我辈中如师亦稀有但想月中梅作诗清如昼【画诗僧皎然也】
　　赠权师
　　权师纯孝人精诚动坤轴庐墓冽寒泉色照师眼緑守此不动心种彼无瑕玉湛浄涵一徳清凉压三伏潄齿回余甘烹茶发新馥浣衣颒面余灌溉蔬畦足他年功用成虹气森岩谷何时懐璧来不必藏韫匵摩挲壊衲中出示老尊宿













　　钦定四库全书
　　溪堂集巻二　　　　　　　宋　谢逸　撰五言古
　　夏夜杂兴
　　飞飞空中萤晔晔扬其光假此寸草资乗隂争炜煌胶胶鸡既鸣杲杲升扶桑神竒复臭腐尔生何可长零露栖圆荷月明清洒洒旋转如走丸细碎不盈把劲风渡横塘珠玑毕倾防胡不被蓼萧徽音播诗雅蚯蚓本微虫托身在泥滓饮泉食槁壤既饱鸣自恣躯小无他肠气尽声乃止虽无招忧累奈何聒吾耳青青棘篱蔓碧色侵琅玕薿薿枝叶茂萦纡矛防间风露岂不佳弱质危难安愿言依松柏永与同嵗寒飞蚊皷翅鸣薨薨喧室中敢憎声似雷实惮喙如锋饮血虽可饱噬肤竟何功得时不足贵少皥行西风翳翳庭中草细不可名风来徒自偃雨过胡为青芟夷去根本勿使复滋荣竟无补世事区区何所生燕燕巢梁端飘揺畏风雨永夜不得眠啾啾子求哺秋风毛羽成分飞不相顾慎勿毁其室此室安且固前两梧桐清隂覆东墙孙枝络瑚圭叶裁琳琅良材中琴瑟幽栖期鳯凰愿先海岱贡移根栽峄阳姮娥驾望舒余光粲天歩飞亷皷清籁萧萧响庭户身欲从之防怅望不能去哦诗广九辩庶几托风赋
　　送曾伯长
　　曾侯江南英文章有家法坚壁仁义涂势若太山压跫然过我语如热得清箑为言行赴官扁舟泛苕霅炙手公卿门眼底端不乏吾人傥闻道执圭同荷锸谓予言不信捧盘与君防
　　送汪叔野
　　汪子躯干小劲气横秋霜累累诸儒中轩然无老苍平生读书功短檠照夜相从近两年觉我旧学荒为言将逺适随兄泛潇湘欲濯尘土心胷懐吞九江愿言勉此志无为忧患伤待得秋鴈飞寄书来草堂
　　两汪皆于莵季也何其怒三年屏鲜腴藜藿未尝饫铁心不可拗出语等刀锯贪夫既激昻壮士亦惊顾落笔波涛翻可接乃兄武科名盖余事文章徒媚妩欲筑平生基更师黄叔度
　　哭陈居士
　　国欲求忠臣忠臣乃孝子为臣若不忠泉下颡有泚居士邱园英防禅得佛髄家有两男儿孝秀冠闾里大儿守名教小儿饱书史颀然诸子孙眉目皆可喜人言居士亡居士实不死
　　翻经台
　　吾祖牧临汝滞讼清公廷胥吏退雁鹜踈帘挂寒防皷角唤幽梦草色池塘青防旌引五马驾言出郊坰足蹑云端屐手展贝叶经税驾妙高台几砚陈轩櫺朱墨纷在眼梵字森如星台倾人已寂声名蔼余馨想公忘言处角挂山中麢
　　三益斋诗
　　元龙湖海豪盖代声籍籍只今观耳孙才皆万夫敌叔兮美无度伯也古遗直当年种玉翁什袭褁双璧期公垂天云佐郡试戢翼尚开柴桑径引领望三益尝闻筑燕台千里走乐剧市骨捐千金廐乗尽虎脊公乃真好事屣履见逢掖定知子舆辈一笑皆莫逆
　　游西塔寺分韵赋诗懐汪信民以渊明停云诗岂无他人念子实多为韵探得念字
　　昨夜山头月照我杯防灔今朝云外山寸碧若新染人境两清絶座客只君欠俗子百无用胜士一可念君如苕溪女不妆有幽艳又如白堕醪虽久味愈酽雄文山有云髙论圭无玷胷懐极坦夷了不限城堑胡不侍明光峩冠佩长劒宁甘广文冷青灯对铅椠何当襆被归莫待孟光窆放杖先生席罢趋邦君坫晩行蝉噪山晓起鸡号店到家先过我信若符节验门前马未嘶屋上乌可占呼儿拂几席唤妇熨襦襜欲具韩子餐恐乏鱼菜赡但当蒸瓠壶莫笑卢公俭老气得酒豪灰寒尚复焰虚心叩至道膏肓待君砭
　　逰西塔寺分韵咏双莲以太华峰头玉井莲为韵探得华字
　　元君始云翔华姑继羽化独留曾与黎髙风配崧华不随二女嫔岂羡两乔嫁尚余脂泽念多生縁未谢化为芬利陀耦立逺公社翠趺分双岐并萼肩相亚挹袖薫风晨擕手月凉夜交枝艳散霞同气香飘麝踈影竞清妍幽姿鬬闲暇何时各零落秋髙霜露下洗妆见氷肌乗云返姑射此论传者谁黄鹄为予话
　　逰西塔寺探得王夷甫玉柄麈尾以柄字为韵
　　宁馨捉麈手玉色相辉映携持賔满堂韵与谈俱胜温润徳堪比鲜洁面可镜扣几声逾清指月色弥莹名压范增斗价重齐侯磬晋朝妙人物此公名最盛风流固足赏不救当时病虽云王谢许我老独不称肉缓形颇秽语拙存直性但慕杜陵翁长镵白木柄
　　拟岘台
　　耿耿抱孤韵寂寂扄柴扉束书卧环堵交防车马稀风流佳公子妙龄秉天机邀予歩层台目送孤鸿飞山影漾清渚翠色侵人衣渔浦晩烟瞑霁雰防夕晖静言思叔子怅然澹忘归坐有庖丁手奏刀心术防万象含毫端缣素聊一挥古来胜逹士歘如朝露晞吾人各勉力毋为邹湛讥
　　取友遍四海江夏真无双怜我守幽独闭门卧北折简呼胜士炊黍羞羊腔相邀出蓬荜登高临大江江山拟岘首清絶冠此邦岂惟慕叔子耆旧皆敦厐蛰龙卧诸葛雏鳯伏老厐寂寞千载后斯人可心降愿言各努力勿立防慢幢
　　端溪砚
　　琢雕山骨竒磨砻发光烱体润云气生寒泉冽幽井平生心腹交陈元及毛頴徳重不倾侧中虚且渊静置之棐几间吾身日三省
　　吴子珍家分韵咏席上菓探得橘子以橘字为韵
　　巴卭清霜后独余两大橘一朝剖而食四老欣然出乃知避世士退藏务深宻吾邦富此菓味不数萍实堆盘烂生光累累照巾羃香雾欲噀人未食先流液何当见四老授我隠居术
　　伤徐文学
　　鸡鶋止鲁郊岂乐太牢具防防万里鸿弋人何敢慕东海儒林秀落笔妙词赋蹭蹬江湖秋低徊老韦布晩从使者举捧檄喜而惧白髪照青衫奄忽死中路功名安在哉竟以儒冠误去就各有时夀夭亦无据竚立倚江楼注目烟村暮
　　懐汪信民
　　长沙隔重湖莽苍无四壁骚魂驾鬼车月黒隂火赤念彼泮宫老官居寄禅寂虽绾防军绶尚带山林色萧然列仙癯粹气润圭璧坐见屈在墙作诗吊沉溺鄙夫不解事勇退如六鹢安得快哉风吹我垂天翼不假蜚霞佩置身在君侧
　　懐汪信民村居
　　金风吐商管秀色浮山椒苔干石骨瘦水落溪毛凋埃尘暗箯舆风霜缁客貂藜羮浥野饭松醪酌村瓢防当对榻语竹坞风萧萧浣肠去旧学词源涌春潮
　　送胡民望入京
　　以气而夀龙以仁而灵蛇以无足行蚓以无肠鸣大哉天地间百怪不可名洋洋西津水念子行西征与道如有闻鴈来当寄声
　　寄洪父戯效其体
　　落落山老晴江莹眉宇问道崆峒墟枯槎泛江浒归欤谢逺逰曲肱卧环堵磅礴万物表动植见吞吐曜灵旋磨蚁四气遽如许咄咄千载事俯仰变今古安得仙人杖頽龄为君拄
　　寄洪驹父戯效其体
　　令尹吴楚豪竒胷开八人物秀春栁诗句妙澄江筑室名壁隂凿牖延朱光呻吟六艺学心醉倚胡床毛锥摘秋頴茧纸截水苍挥洒有能事着勲翰墨场翼翼鲁泮宫国士徴无双行且职教事儒风成一邦
　　寄徐师川戯效其体
　　不见徐侯久梦绕西山阳斯人天下士秀防无等双捉麈望青天意气吞八荒平生学古功胷次罗典章商畧造理窟清论排风霜防笔有佳思哦诗懐漫郎恐非江湖客黒头侍明光不忘温防士羣书亦可将
　　懐吕聘君
　　彼美邱园秀风韵何洒落考槃盱水湄贫贱不陨获氷椀荐溪毛缟衣佩兰若和峤松森森王恭栁濯濯文采南山豹野逸青田鹤独振大雅音黄钟在牛铎緑萝结春隂修篁解夏箨登山挹飞溜自得仁智乐頼有好事人携酒慰寂寞王度今清夷胡为束髙阁幡然起东臯曳裾入西洛且捧毛义檄莫蹑虞卿屩智嚢发新縢经笥启尘钥治国端有计何惜万金药回睨黄公垆夐尔河山邈
　　八月十五夜与诸友逰湖南翫月
　　黄昏出东门月在房心间歩绕古栁堤踈影迷清湾趺坐湖上亭物肃景自闲桂影揺浊醪波光照酡顔髙懐浩无际妙语险莫攀夜深风露冷投宿敲禅闗时闻桥下泉决决鸣佩环兹逰寻旧约正朔已七颁缅想泮宫老邈在淮南山
　　中秋与二三子赏月分韵得中字
　　雨洗天宇浄防云卷凉风今夕定何夕月圆秋气中惊鴈掠沙水寒鸦绕梧桐嘉我二三子笑语春氷融酒酣吐秀句醉笔翩征鸿夜防灯火乱清影栖房栊似闻霓裳曲笛声吟老龙
　　逰西塔寺分韵得处字
　　西风脱木叶感时煎百虑痴坐北牕底哦诗不能句同舍二三子邀我城南去风于湖上亭临流坐箕踞菡蓞晩红垂冷香袭巾屦湖西青莲界竹隂有防路老僧迎我笑洗鉢供匕筯斋厨野饭香园蔬摘朝露清言洗心胷幸免杯酒污人生防合难驶若风中雾明晨想兹逰凄凉在何处
　　懐李智伯以洪父赠智伯诗气盖闗中季子心为韵探得盖字
　　初闻季子贤词源涨万未倒蔡邕屣先倾程本盖自从得斯人议论颇宏大迩来卧苫块病骨剧疲瘵兹逰独不预颇觉气宇隘平生憎俗物毎见意即败后防君强起免食三斗艾
　　集西塔寺懐亡友汪信民以言念君子温其如玉为韵探得念字
　　祸福初无门吉凶本不僣跖夀顔夭折此理竟谁验贵不啬防邪富独饶聚敛施施骄妻妾百索无一欠贞士抱清真藜藿常不餍人生鬼揶揄奄忽就窀窆吾友汪夫子才力百夫赡独立流俗中如山不可堑青衫困冷官半世守寒俭自从斯人亡吾生良可厌弦絶伯牙琴墓挂徐卿劒但余青溪编万丈垂光焰朝来雨新霁湖波清防滟禅堂净巾屦僧榻凉枕簟追寻旧逰踪歴歴皆可念矢诗寓一哀苦泪渍铅椠
　　和陈倅宜黄书事
　　鄙夫拙生事日晩儿号冬白驹穿瓮牖曲肱起犹慵懒惰百无营有酒时复中孰知廊庙具征骖犯寒风行役岂不苦王事不我容劳佚虽有命造物似不公仰羡冲天鹤孤飞邈难从頼有云外山所至如迎逢是中有深意髙懐可黙通何当浮大白一醉百念空
　　冬至日陈倅席上分赋一阳来复探得复字
　　阳进君子升隂退小人伏此理洞然明不疑更何卜防和回根荄余光借草木但看堂前梅南枝已芬馥东斋况虚明樽有荔枝緑灯花不予欺玉虫间金粟吾道行将伸斯言可三复
　　嘲潘邠老未娶
　　潘侯平生心初不喜防宦中年又防妻二子尚幼丱灯秋梦寒颇思美目盼初时似不堪既久亦习惯斯人天机深坚壁却忧患浊醪只独斟布衣谁补绽岂不溉釜鬵无人煮藜苋买婢供使令颇遭俗子讪北风吹枯桑天寒嵗云晏人生不百年一世如梦幻勿谓渊泉深巨鱼亦可汕何当呼蹇修便可买羔鴈中馈端有人嫁娶岂难办为君乞樊素伴我老山涧
　　陈倅席上分韵得我字
　　竹林墙外梢梅蘂檐前朶万籁寂无声夜防耿灯火通守尘外姿体道忘人我邀客文字饮麈风清四座酒酣诵新诗老气激衰惰公诗如天骥逸韵谢缰鎻小人窘驽足十歩常九跛愿公勤鞭防他年逢饭颗
　　夜过朱仲观饮明日雪作
　　夜饮锦瑟傍歌吹盈耳根归闻牕外竹摵摵风叶喧梦觉室生白晓起欲填门平地委璀璨虚亭舞翩翻洒树轻复扬触幔急且掀望逺恐连云积厚疑压坤光动浮屋椽影乱纷池盆散漫迷大江依稀认前村雀噤咮自束鸦湿翅不骞把玩手欲咀嚼舌必扪风党怒未解火媒寒不温檐有氷柱悬门无屐齿痕逰倦不访戴愁多惟卧袁何时天宇霁炙背负晴暄王门若可拟持以献至尊
　　广夀寺
　　学道防心城养生戒眉斧静知世味薄老惬野僧语散歩给孤园邀我防心侣尘清不眯眼境静可氷暑莲社宗逺公竹溪仰巢父此道不异世今人岂媿古当念贫时交重勿弃如土







　　钦定四库全书
　　溪堂集巻三　　　　　　　宋　谢逸　撰七言古
　　龙沙词五叠赠清逸先生
　　鴈云蜚兮鲤沉髙者可弋兮下可罾龙沙之上足以忘机兮于以观鱼鸟之情修眉浮空兮鉴寒瀬之澄凝茹紫芝兮濯缨逍遥乎龙沙之上兮可乐者山水之情草芊芊兮垂栁隂隂黄落兮霜寒露零龙沙之上足以忘懐兮于以观草木之情秋风兮月明吹我衣裳兮照吾曲肱逍遥乎龙沙之上兮可乐者风月之情百夫逐鹿兮失得之营心有鹿兮虽竭蹷其何悲向知鹿不吾得兮曽不如其已不吾得则已兮又何有于龙沙之君子也
　　寄题髙彦应长官碧鲜阁【竹乃髙令先人所种】
　　先生手种千竿竹俨如壮士衣冠肃林端结阁挹清风阁上幽人峙双玉春风飞尽都花秋霜半落平泉木试傍池边访此君雪虐风饕不改緑我有惠施书五车不解子山愁万斛何时一醉借清影更邀明月同君宿汪信民顷赴符离约谒告还家为盛集戯作诗嘲之以助一笑仍率诸友同赋
　　君如霜鹘精爽老目睨云霄长侧脑不种河阳满县花手披泮水收芹藻闭门较艺防请谒门外賔朋迹如扫饥肠得酒吼怒雷牙颊生烟喉吻燥青灯枕上梦蛾眉惊魂酷怕寒砧纵未休粮僊骨轻丹田亦合生梨枣归来清狂尚未减懐抱向人辄倾倒不作孟公投辖饮乃欲悲吟效郊岛明年东风破栁条万里睛江波浩浩此时扁舟挽不留依旧儒官守枯槁只今有酒不浪饮迎腊寒梅为谁好相将风雪不饶人拂面飞花故相恼期君三日不如盟定作囘波嘲栲栳
　　访吴子珍新居
　　嵗晩穷愁催急晷吾人学道心如水共访延陵季子孙呼儿酌酒烹双鲤新有扬雄宅一区旧闻孟母邻三徙卜居清旷慕长统近市喧嚣慙晏子但得门容长者车何须声有尚书履他年羔鴈列君庭吉士恐为君子使
　　送子侃禅师
　　薛老峯前古防侠脱冠买劒剪须鬛闭关孤坐百念空面上老色如秋叶飘然飞锡华子冈浪逐西风移步屧摄衣升堂槌大鼓是中不赏啬夫喋四众围绕如堵墙要观霹雳飞牙颊人生一梦几时觉相逢栩栩皆蝴蝶何当蜡屐从师逰遮莫冯驩老弹铗
　　丈轩诗
　　谪仙独立风埃外函丈席间藏法界食前不愧孟子讥容膝尚笑陶生隘若知北斗可藏身定是须弥堪纳芥不容广坐九百万谁信维摩室本大
　　游宝应寺分咏古迹探得顔鲁公戒坛碑以坛字为韵
　　鲁公虹气胷中蟠发为心画妙笔端严如礼乐陈太庙肃若朝防罗千官想见诮杞叱希烈不忧米罄无晨餐曩慿熊轼守此土浮屠受戒陞髙坛手磨苍珉纪嵗月大书深刻期不刓至今父老见必拜尚余堕泪碑斓斑争摹墨本走四海购求不惜千金殚挂之虚堂拂尘壁凛然六月隂风寒岂惟贼臣敛衽避厉鬼不得神其奸【小说载顔书辟瘟】
　　送董元达
　　读书不作儒生酸跃马西入金城关塞垣苦寒风气恶归来面皱须眉斑先皇召见延和殿议论慷慨天开顔谤书盈箧不复辩脱身来看江南山长江滚滚蛟龙怒扁舟此去何当还大梁城里定相见玉川破屋应数间
　　寄题黄文昌觞咏亭
　　门前五栁陶渊明酣卧柴桑呼不醒锦官城西杜少陵醉挹浣花溪水横几杖颠倒杯盘倾似闻殷殷金石声乃知达士未忘情一觞一咏有余清银杯落手新诗成仰视寥廓鸿冥冥富贵于我浮云轻兴来慎勿骑长鲸人言唯君可卿卿
　　送姜和父
　　掠眼年光洒飞雹三载从逰只如昨似闻买船修水来俄见呼童理归槖酸寒自是临川尉况值凶年羣盗作干戈陌上玩经史金鼔声中把杯杓上官喑呜百吏怖人皆唯唯君谔谔此行作邑乱山中安得校书天禄阁归谒黄龙老比邱乞取嚢中万金药吾体溃闷假双井信信致之亦不恶
　　送赵德甫侍亲淮东
　　茂陵少年白面郎手擕五弦望八荒欹帆侧柂转天末瞿塘滟滪一苇航向来问字识扬子年未二十如老苍林花蜚尽春事了粲然一笑西山阳幅巾相从竟日坐虚堂扫地焚清香人物已共逺峯秀谈辩更与薰风凉黄梅雨洗天界净驱车出门指太行朝侯暮烹不足道人生离合安得常丈夫许与重气义儿女惜别徒惨伤观君潇洒负竒气恐是天廏真乗黄愿言待价无速售世间驵侩皆王良
　　送狄朝议
　　狄公鹗立横清秋真气端能囘万牛平生作郡有老手退食燕寝清香浮鞭笞得名亦不恶一官何足偿百忧岂如清净政不挠男耕女桑民力优小人琐琐不足録恶诗防公三过读自闻归棹理江干北望伤懐何刺促胡不强为此邦留悬知季月当泛菊愿言它日持节来一洗苍生愁万斛
　　游逍遥寺咏庭前栢树以老杜病栢诗偃蹙龙虎姿主当风云防为韵得蹙字
　　嵗寒在天知后凋受命于地里正独楂枒枝干撑青冥凛然正色不可辱霹雳霁威霜雪避奴视椅桐友松竹孔明庙边冻蚁食御史台中老乌宿何如结根阿兰郍叶映髙僧胡眼緑楚多楩楠剪伐尽大国要材梁夏屋何时匠石运斤风不使龙姿久偃蹙反观樗栎老臃肿永保天年长受福
　　送惠洪上人
　　真净养儿如养羊败羣者去羊不伤洪师斗薮蔬笋气白昼穴我夫子墙粥鱼斋鼓了无碍坐禅不废谈文章老师颔之笑不语坏衲百孔穿寒光洞庭风号波浪吼笑揖逐客谈船窻六月赤脚登大庾黄茆瘴里餐防榔天宫不合囚两鸟洪徐接翼鸣南昌毛羣羽族不敢喘师乃啁唽鸣其旁歘起四明狂客念扬澜恨不一苇航男儿行役良自苦水有鲛鳄陆豺狼何当啖芋拨牛粪拗折拄杖挂鉢囊
　　怀李方叔
　　儒林丈人称两苏一言为重轻璠璵见君诵诗出险语抚掌絶倒徒惊呼贵耳贱目亦不恶虎豹何殊犬羊鞟劝君掩舌卧衡门莫赋悲秋任揺落
　　送李希顔
　　长安少年清似玉腰垂黄金双鬓緑吹嘘气焰髙岑楼胡不容公置一足脑脂遮眼卧三年满榻秋风对修竹户内殷殷金石声牙籖插架三万轴笺诗作传起凡例【公尝注老杜诗作左氏春秋列传】断简残篇纷在目题舆粤国正秋风石瘦水清山诘曲先声霹雳挟仁气父老欢呼胥吏肃莫思莼菜赋归欤天上要公调鼎餗
　　送袁公发
　　袁公落笔清如风妙龄场屋声摩空陆沉簿领三十载晚节自号无求翁朝廷公卿半亲旧谁能挽致青云中参天老栢耐霜雪始知不与萧艾同俛首下邑亦良苦此行定入明光宫
　　送谭子仁游太学
　　沓沓举子万马奔倾动场屋风尘昬失身白袍青幕底平生干没三家村今君触热去乡县矫如野鹤离鸡羣笔端万字洒飞雹岂畏食叶春蚕喧广文先生倒屣待三舍弟子气可吞琴书在笥马在门看看山上复有山愿君莫忘大刀头何年驷马君当还
　　豫章别李元中宣德
　　旧闻诸李隐龙眠伯时已老元中少一行作吏各天涯故人落落疎星晓西山影里识君面碧照章江眸子了向来问道渺多岐只今领畧归妙老凤垂头噤不语古木槎枒噪春鸟身在幕府心江湖左胥右律但坐啸苐愁一叶钓鱼舟不容七尺堂堂表我今归卧灵谷云君应紫禁莺花绕相思有梦到茅斋细雨青灯坐林杪与诸友访黄宗鲁宗鲁置酒于思猷亭席上分韵赋思猷亭诗各以姓为韵子得谢字
　　我见俗子避百舍一钱不直灌夫骂灵谷峯前汝水湄谁信无双有江夏平生眼底无可人子猷粗与吾同社故栽修竹共嵗寒不与繁花鬬荣谢疎隂时过少陵樽斜枝最入萧郎昼强排风雨作寒声巧留雪月延深夜三伏炎蒸自可逃一榻清凉那肯借愿言闭关谢俗子勿与此曹俱日化但得风味如晋人纵无此君自潇洒
　　从黄宗鲁乞怪石
　　织女支机弃不用老卢坠腰谁见收君从何处得此石恐有鬼物为君偷不堪压作捣练石仆在墙东如卧牛何如置我清溪上竒峯崒嵂临清流鄙夫须髯锐如防青眸皓齿不我俦惟有泉石肯相伴不索吾米无所求何时突兀入眼界白头相对忘百忧
　　代送栁权郡
　　河东夫子文中虎笔端挥洒如飞雨余波覃及百世孙翰墨风流照今古文章清丽有典则胷懐恢廓无城府拥麾山郡民气和万顷黄云富禾黍公余雅防罗嘉賔髙论峥嵘挥玉麈皂盖双旌别汝江去作他邦民父母伫看祖席列岐亭梅影横斜媚村坞定知玉诏下丹墀宰府要公调鼎爼
　　送邹元佐还乡【元佐精于命术】
　　白云英英天末飞红蕖脉脉涧底静北堂姑老冡妇勤邹侯感物动幽兴蹔将平生说诗口试言祸福知天命五行推步聊复尔恐君胷中有水镜
　　送髙彦应
　　小儒百鸟喧春风大儒老凤栖梧桐诸生谈经用一律夫子不答如病聋廼知胷次有妙理此心矫矫谁与同临川决曹亦良苦三年掉臂桁杨中悬知此行不落莫陛下近用韩相公
　　题许邦基却俗轩诗
　　流俗纷纷何足却尔曹百辈吾能着虽同一床各做梦政恐不妨人作乐俗客自与此君疎竹洞何曾有关钥但邀明月对君饮莫管门前可罗雀
　　次张邦式韵
　　君家劔气干牛斗焰焰寒光半天倚胡不长擕西入秦曳裾侯门飒珠履奈何俛首桁杨间手决大狱如倾水不向南楼按歌舞乃提健笔夸豪靡独步诗坛数挑战虽欲争锋吾老矣晚来搜揽饥肠空戯抱添丁玩岐嶷苍头剥啄叩我门急得长篇惊抚几嗟予敢望幼度才哦诗粗可元晖比紫囊成壊本来空心悟香严聊尔尔君如蹔辍画眉手我亦闭关防折齿
　　再用前韵
　　我家端无一囊钱肮脏赵生门可倚黄绶丛中识君面眼前如见曲阜履兴来曳杖扣斋扉清坐焚香淡如水有时造语出瑰竒要令墨客皆风靡仰观乔木俯流泉因念吾生行已矣壹若君才万夫特风仪秀整秋山嶷行看待诏金马门安得防然长隐几功名他日似留侯岂与风流京兆比昨朝篇末画眉句始悟前言戯之耳不如共访弥天释真成四海习凿齿
　　雪
　　春云结成三日霖朔风吹作一尺雪纷纷委地玉花乱皎皎照户虹光发一樽相对老孟光寒窻痴坐灯明灭踏雪观梅亦不恶月夜西楼更清絶
　　嵗晚书懐
　　莫事休休复莫莫草木归根定揺落穷冬日月任峥嵘寒士胸懐要恢廓人言张仪舌尚在我惭祖逖鞭先着君如端为梅花归请脱青衫对花酌

　　钦定四库全书
　　溪堂集巻四　　　　　　　宋　谢逸　撰五言律
　　晚晴
　　轻云朝作雨丽日晩开晴岸草葱葱碧溪流泯泯清沙汀眠白鹭烟树啭黄莺渉世心无竞支頥眼暂明
　　寄李彬
　　昔日陶彭泽何甞见督邮江淮寛运漕幕府得优防故旧谁青眼功名要黒头相思懐抱恶注目倚南楼
　　客至
　　曲肱秋梦觉剥啄打门声鹊噪栁隂乱鸡喧藤架倾冩诗无阿买聨句有弥明饮罢各分袂月凉风露清
　　秋日书懐
　　骤雨池塘涨飘风枕簟凉野田肥鴈鹜官栁噪蜩螗嵗月书千古功名酒一觞尘缨如可濯携女泛沧浪
　　黄通理邀逰南湖
　　不踏南湖路端居两见春浮花空过眼浊酒漫濡唇曳杖惟今日开樽有故人何湏推物理行乐及佳辰汪信民载酒令表弟呉廸吉邀予同逰南湖
　　古人多龃龉吾党故裵徊表弟邀予出防军载酒来南湖未新栁东巷且残梅但恐辟书至将军幕府开东府文虽下西津艇未横莫愁官长骂且伴老夫行饮酒旧无敌能诗新有声此樽谁可使待倩许飞琼
　　睡起
　　地僻市声逺林深荒径迷家贫惟饭豆肉贵但羮藜假贷烦隣里经营愧老妻曲肱聊自乐午梦破鸣鸡
　　月夜与儿曹露坐庭中
　　夜凉云幕卷人静荜门扄扫叶风生砌钩帘月可庭秋懐因酒壮老眼对儿青逺愧荀陈氏应无聚徳星
　　社日
　　雨栁垂垂叶风溪澹澹纹清欢惟煮茗美味只羮芹饮不遭田父归无遗细君东臯农事作举趾待耕耘
　　南归渡江去家稍近喜而有作
　　晚渡江南岸村村水竹居归心先倦鸟乐事羡防鱼去国清眀后还家谷雨初悬知农务急弛担把犂耡
　　八月十六日夜玩月南湖用老杜韵
　　月减一分魄风生万壑秋山烟连野白湖水接天流妙语懐支遁清歌欠莫愁洼樽聊共酌无羡玉为舟
　　与宗野宗朴二稚子观蔬圃
　　干禄心无竞谋生计已疎老催吾学圃贫减汝观书细雨同移菓清霜共挽蔬何时江海去蓑笠伴舂锄【舂锄白鹭也】
　　闭户无賔客忘忧赖玊鱼【宗野小名梦玊宗朴小名梦鱼】迂疎皆识我贫贱不闗渠散歩惟荒圃端居且敝庐但知师羯末未可笑宣舒
　　六言排律
　　拟岘台
　　董奉山中种杏都观里栽桃清旷孰如此地登临况是吾曹城下一江水碧江边百尺台髙倦蝶舞酣花坞惊鸥飞掠鱼舠客子自来如燕世事相黏若蚝何当有酒径醉凉州不博葡萄
　　七言律
　　濳心堂
　　濳心便是覔安心立雪何烦问少林羽扇纶巾延客晩蒲团禅板坐更深要先舟壑藏时悟莫向风幡动处寻试抉孤峯云一寸与民三日作春霖
　　和陈仲邦野歩城西
　　寺近仙坛西复西醉中信足路应迷鸣条风劲凋蒲栁掠岸云低乱鹄鹥檐外檀栾森翠巘门前畧彴跨清溪葛巾藜杖真萧散何必狨鞍鞚月题
　　寄幼槃弟
　　北阙弓旌未见招茅亭髙卧对山椒诗成稚子应能诵酒熟邻翁渐可邀宁似杜陵长蹭蹬不依严武更逍遥细思洗马池边路便是成都万里桥
　　寄徐师川
　　司业端能乞酒钱谁忧坐客冷无氊相望建业只千里不见徐侯今七年江水江花同臭味海南海北各山川试问烟波何处好老夫欲理钓鱼船
　　暮春感懐
　　雨退飞亷决怒云百花浄尽扫埃尘大千沙界乾坤阔一叚江山日月新浩荡烟波鲸海晚漰腾雪浪锦城春谁能独采南山蕨外休呼祁孔賔
　　送朱世英
　　妙净光云覆八荒经行聚落得清凉阎浮檀水心无染优鉢罗花体自香赤舄未容趋北阙绿槐先已兆东墙应真外见中和色岂在眉间一防黄
　　漠漠薫风锦斾飜防衣聊复殿名藩行藏有道朱弦直表里无瑕白玉温燕寝妙香凝碧缕夜谈孤月落金盆试将执拂拈槌手行秉圭侍至尊
　　短褐登门毎自惭仅同太史滞周南沉迷晚学三无漏懒慢长疑七不堪平日漫悬髙士榻此行应共徳公谈【潘延之白头林下有徐孺子厐徳公之操】他年解组归来日尚许南荣见老聃
　　懐呉廸吉
　　朔风吹鬓幅巾斜饭了呼童碾露芽竹影萧萧围我舍溪流对君家古心莫为世情改老眼聊慿文字遮安得一蓑烟雨里小船载酒卧芦花
　　送汪叔野水芝法醖
　　屏居不到日边乆安得黄封印赤泥折遍溪堂红菡蓞酿成湘酎碧玻瓈洞庭春色名应减道院丹泉价益低聊挹小樽供夀母烦君自注玉东西
　　用汪信民韵送叔野迎妇山阳
　　凉月凄风透客衣离亭无柰角声悲解围未设王家障举案先齐孟氏眉青眼难兄嗟久别白头夀母梦相思胸中若有功名念莫待钟鸣漏尽时
　　与髙彦应司理逰南湖
　　飞花眯目乱纷纷细草裠腰绿映门山色入帘清可挹湖光照座冷无痕揄扬春色烦诗句排遣愁情赖酒樽预想明年君去后沙寒竹净野烟昏
　　陪通守丞议逰鐡山书堂
　　斩新气象旧书堂堂里幽人璧一双雨洗花光红绕舍风揺竹影碧含窻山横云外青螺髻树列檐前翠羽幢城上乌啼归棹急笛声嘹亮月澄江
　　次王直方承务见寄韵
　　知君才是出羣雄怜我生涯独转蓬稚子凄凉縁嵗恶鄙夫寂寞坐诗穷百年鼎鼎风埃里万事悠悠醉眼中幸有孟光堪举案退居真欲效梁鸿
　　陪王守逰明水
　　雨后山川秀满蹊洞门疑是辟尘犀白沙翠竹溪光净细草幽花野迳迷闲歩禅林思蝶化倦骑朝马听鸡啼使君自得真消息祖令湏烦大士提
　　山拥云鬟扫夕霏千林浮翠髪初晞雷音震谷朱轮转霞影揺空防斾飞晓雾拂襟怜冉弱晩风掀袂爱清微夕阳楼上吹笳管归骑遥瞻两塔巍
　　同信民出城南访正叔共约南湖之逰至今不果信民即有长沙之行恐遂爽约戯作诗以督之
　　初见南湖冻未消只今流水又平桥驱除腊雪烦梅蕋收拾春风倩栁条岂有故人行作别不将樽酒慰无聊府中诸史皆英妙早晩相从幸见招
　　又饮西塔寺逰南湖用老杜城西陂泛舟诗为韵
　　未访稽山棹酒船先寻小有洞中天葛巾藜杖轻轩冕盂饭盘蔬鄙饩牵巢父掉头休入海【用竹溪六逸事】焦生雄辩且惊筵【用饮中八仙事】老僧防茗供清兴旋拾枯松煮涧泉
　　送梭山朱道人
　　不随俗客老尘寰晩节逍遥水石间独佩药囊来泽国只留丹灶在梭山身如野鹤更无侣心似白云长是闲若见刘仙问消息幸分余粒及衰顔
　　次韵汪信民见寄
　　直道逢人多龃龉髙懐向我最恢疎不贪但守司城寳无泽应辞季武车池种青莲看妙净庭栽翠竹悟真如何年来过溪堂饭小圃携篮自摘蔬
　　送常老住疎山
　　师住疎山祗树园卧观云气起江村百年鼎鼎春风转一鉢垂垂老眼昏古殿横空森鐡凤夜潭翻浪落金盆何时系缆西峯下松栢隂中独扣门
　　闻秦少仪病愈
　　平生四海秦少仪造化小儿何苦之端能浸假求鸮炙定不泣涕眠牛衣问梦是想理既剖杯中有蛇心不疑何时过我举玉趾不用门生并二儿
　　逰泉庵寺懐璧上人以徐飞锡杖出风尘为韵探得徐字
　　年少谈王陋汉儒笔端万字压严徐昔为酒客莺花绕今作禅林水竹居贱子已捐干禄学故人休草絶交书春风纵棹逰萧寺北望淮山正忆渠
　　寄洪驹父兼简潘子真徐师川
　　洪家兄弟皆英妙仲氏文章独起予天末何人懐太白日边谁子荐相如东湖水落蛙声窘南浦云横鴈影疎莫忆归鸿挥老泪强裁诗句和潘徐
　　寄徐师川
　　门外荒园一亩余长抛笔砚把犁锄天边风露秋期近海外交逰音信疎扬子家贫惟嗜酒嵇康性懒不便书龙沙江水连天濶尺素何当寄鲤鱼
　　和詹存中种竹
　　斸地移根未满林庭前俄见影隂森晩烟漠漠玉双峙夜雨萧萧龙一吟劲节扶疎真耐老髙才洒落少知音叅军吏隠世情薄只有此君同我心
　　闻徐师川自京师归豫章
　　九衢尘里无停辀君居陋巷不出逰满城恶少弋鳬鴈对面故人风马牛别后梦寒灯火夜归来眼冷江湖秋冯驩老大食不饱起视八荒提蒯缑
　　舟中不寝奉懐齐安潘大临蕲春林敏功
　　病夫不寐百忧集起视斗柄东南倾山林畏佳万壑笑天地黯惨孤舟横此身老矣防寒暑四海茫然谁弟兄江西米贵斗三百好去淮南访友生











　　钦定四库全书
　　溪堂集巻五　　　　　　　宋　谢逸　撰七言律
　　和陈倅泛舟寄莹中徳翁印老
　　欲寻靖节访东臯复忆禅翁隠妙髙月送征鸿遵露渚舟随飞鹭掠云涛知公气压陈惊座顾我诗慙谢法曹胆落旧闻温御史至今蛟兽尚腾逃
　　澹云疎雨羃平臯楼卧元龙百尺髙红斾已飞居易舫赤心宁畏子胥涛但知守道师前辈未忍低头效此曹天遣数公慰人望晚年富贵恐难逃
　　和陈倅灵壁寄莹中二首
　　汴上相逢舣画桡清愁万斛若氷消弟兄直谅推三友父子公忠擅四朝对镜如如皆般若开谈句句尽参寥要知往事多虚幻防取钱塘八月潮
　　风搅张园万木揺【灵壁有张氏园】黯然分袂客魂消更无余念留胷次但有孤忠报圣朝千里烟波舟泛泛百年事业古寥寥新诗吟就谁能冩安得巴东遇李潮
　　重阳示万同徳
　　晚起无营着帽迟萧踈霜鬓任风吹病懐王子同倾酒愁忆潘郎共赋诗【在京师重阳日与王立之饮酒又潘邠老尝得一句云满城风雨近重阳令予足之今二公皆捐馆令人心折】宁效骚人餐菊蘂敢希朝士赐萸枝白衣不至慙元亮空对门生与二儿
　　郊行书事
　　斩新气象晓懐清拂面西风夘酒醒万物归根秋寂寂大田多稼雨防防独逢隔水一山碧不觉举头双眼青预想眀年生事足不烦结栁使奴星
　　次董之南韵
　　门下逺山肤寸碧堂前溪水半篙深仰防老鹤有清兴静听幽琴无俗音三釜及亲君养志一瓢在巷我甘心向平昬嫁何年毕枝策长随支道林
　　次季智伯韵
　　薄有田园百不忧诗书自乐更无求形容风月三千首笑傲林泉四十秋岂意骑鲸寻李白真成梦蝶化荘周谁能倒激西江水洗我胸中万斛愁
　　寄饶葆光
　　先生骨相不封侯卜居但得林塘幽家蔵蠧简几千巻手校韦编三十秋相知四海孰青眼髙卧一庵今白头襄阳耆旧节独苦只有厐公不入州
　　和饶正叔梅花
　　踈影横斜月色新肌肤清痩不禁春侵凌腊雪寒先觉漏泄东风信最真光滉妆台人未起香迷野迳蝶难亲飘零防破苍苔地安得灵犀为辟尘
　　与诸人集陈公美书堂观雪以朔雪洗尽烟岚昬为韵探得烟字
　　踏雪敲门媿履穿孟公饮我酒盈船卷帘光动山人帐入戸寒侵坐客氊急洒江村迷净练深藏茅舍认孤烟眀年策马长安去谁念清吟孟浩然
　　王立之寄书言其子阿宜渐学作诗及问余稚子梦玉安否作诗奉戏
　　求田问舍是何时随分生涯可乐饥梦玉今年初学语阿宜他日定能诗两家子弟俱无恙一体文章是有师但得耕桑了门户吾人不用宁馨儿
　　复用前韵寄李声之子阿大
　　东都曾见汝生时客舍孤吟夜忍饥忆昨能为鸜鹆舞秖今应诵脊令诗傥无气节如元礼便有功名似药师问道若知真理窟且分余论及吾儿
　　五言絶句
　　寄洪驹父
　　翼翼鲁泮宫国士无双行且立教化儒风成一邦
　　六言絶句
　　以水沉香寄吕居仁戏作六言二首
　　纸帐竹窗夜永蒲团棐几人闲万籁声沉沙界一炉香袅禅关
　　海上人多逐臭水沉价不论钱自是渠无佛性非闗鼻孔寥天
　　七言絶句
　　题叠翠轩
　　星落江东化梵宫楼台金碧骇鱼龙此轩端有南康趣只欠匡庐五老峯
　　闻幼槃弟归喜而有作
　　门前杨栁未藏鸦溪上樱桃已着花午梦觉来闻好语阿连有信欲还家
　　风雨多年不对床便当携被过溪堂曲肱但作吉祥卧浇舌惟无般若汤
　　春雪
　　未放温风破栁条先教庭树雪花飘初疑干雨从空堕不觉香酥着地消
　　天工不愤小桃开故剪瑶花伴落梅后夜月眀风更恶有人无语独登台
　　梅
　　罗浮山下月纷纷曽共苏仙醉一尊不是玉妃来堕世梦中底事见冰魂
　　城中桃李休相笑林下清风汝未知本是前村深处物竹篱茅舍却相宜
　　镂冰叠雪鬭轻盈莫笑肌肤太痩生底事狂风催结子要当煮酒趂清眀
　　暗香踈影浑无頼雨打风吹更可怜嚼蘂但能供我醉防妆应是为君妍
　　杨花榆防风流浅秾李夭桃气味凡只有寒香无俗韵不烦吹笛恼掺掺
　　老大无人伴我闲忆梅幽意颇相闗不如移植溪堂后免使凡夫俗手攀
　　戏题百叶梅花
　　细朶斜枝恼意香月眀踈影媚横塘悬知不结青青子故作无情淡淡妆
　　春词
　　蒲芽荇带绕清池锦缆牵船水拍堤好是淡烟踈雨里逺峯青处子规啼
　　午睡醒来炷晚香麝煤冉冉袭衣裳垂杨莫道无才思故遣飞花入洞房
　　曲防干外栁垂垂罗幕风轻燕子飞独倚危楼思往事落红撩乱防春衣
　　荳蔲梢头春事休风飘万防只供愁杜鹃啼破三更月梦绕云间百尺楼
　　院落帘垂春日长嫩晴天气牡丹香细防玉面天然白不及姚家宫様黄
　　门前杨栁暗沙汀雨湿东风未放晴防防落花春事晚青青芳草暮愁生
　　城南
　　院落轻寒犹侧侧园林黄鸟未交交韶光幸自无人觉谁遣东风染栁梢
　　长恐归时已闭闗西坛虽好敢盘桓可怜月夜杉松影输与沙鸥野鹤防
　　和饶正叔碧桃絶句
　　未折香枝挿髩鸦月和踈影上檐牙诗人莫作夭桃防不是都观里花
　　梨花已谢戏作二诗伤之
　　泠香消尽晚风吹脉脉无言对落晖旧日郭西千树雪今随蝴蝶作团飞
　　剪剪轻风漠漠寒玉肌萧瑟粉香残一枝带雨墙头出不用行人着眼防
　　寄查多闻
　　谁能货马即求船分袂都门又一年翳翳夏槐连骑语萧萧秋雨对床眠
　　大梁客舎虽无事博塞欢娯未称情不若夷门搔首坐倘逢黄髪识侯嬴
　　醉中排闷
　　白髪逢春老更狂衰顔得酒脸生光旋张裙幄林中醉不管槐花开后忙
　　春来莫学虎头痴趂取风光二月时剰覔呉牋呼阿买醉中凖拟冩新诗
　　溪堂日日春光好问栁中丞殊未来蹔辍老妻棋局手白头相对酌新醅
　　武昌门外栁如烟想见潘侯枕麯眠欲借一帆春水去江邉皆是楚州船
　　送曹圣延刘济道归宜春
　　曹刘翰墨有家风不学随时语更雄莫似溪堂老居士十年林下坐诗穷
　　家在集云峯下居门前翠竹尽真如道人若许通消息邀我湏凭雁足书
　　端午絶句二首
　　白髪无端种种生毎逢佳节只心惊老妻稚子知人意但把菖蒲酒细倾
　　病臂懒纒长命缕破衣羞带赤灵符罇中有酒不得醉忆着三闾屈大夫
　　南湖絶句戏髙彦应司理
　　平湖奁镜净无尘地接西坛共一云安得御风如列子更邀眀月访元君
　　野情萧散不便书老大无心赋子虚待借南湖双艓子緑荷阴里防防鱼
　　芰荷香里文章静苹藻汀邉职事清若使渊眀知此味折腰五斗可忘情
　　山色波光入座中笑谈不觉酒杯空掾曹莫作刑官看兼有江湖隠者风
　　碧瓦朱甍午影凉软风翻袂送清香荷花也似知秋近故敛羞容避夕阳
　　文美约逰南湖戏作絶句
　　疎疎小雨阁春云步屧轻便不涴尘湖上沙鸥莫惊顾吾曹岂是覔鱼人
　　沙井泉甘自试茶匆匆一饭野僧家翛然放棹各归去不踏城西晚鼓衙
　　送王禹锡
　　江南山水只供愁征雁来时正倚楼十里珠帘皆可意西风吹梦到扬州
　　西风撩竹作秋声勾引诗人太痩生安得昭华吹玊笛满船眀月送君行
　　哭胡民望
　　才闻歌板情难忍支枕呻吟二竖婴天上楼成邀李贺山中石老失初平
　　翻手成文同舍惊长安日饭五侯鲭只因太史饶多舌曼倩方知是嵗星
　　金石台
　　江邉怪石老嶙峋雨洗斑斑翠藓纹本是人间无用物岂应丞相等闲分
　　和智伯絶句
　　平生学道慕裴休投老无心赏莫愁特买扁舟载明月谁人伴我五湖逰
　　红旗黄纸不闗身世事如云日日新对客莫谈非圣语人生要醉五经醇
　　黄四娘家花有声杜陵野老最闗情恐遭江上春风恼岂是哦诗太痩生
　　攀条弄蘂不湏忙家有名园饮辟疆但得胸懐了无累尘中賔主可相忘
　　夏日
　　竹风烟静午隂凉饭罢呼童啓北试拂横牀供昼寝且容幽梦绕清江
　　夜兴
　　梧桐叶落覆东墙院落风清枕簟凉梦觉疎钟鸣逺寺一池眀月芰荷香
　　亡友潘邠老有满城风雨近重阳之句今去重阳四日而风雨大作遂用邠老之句广为三絶句
　　满城风雨近重阳无奈黄花恼意香雪浪翻天迷赤壁令人西望忆潘郎
　　满城风雨近重阳不见修文地下郎想得武昌门外栁垂垂老叶半青黄
　　满城风雨近重阳安得斯人共一觞欲问小冯今健否云中孤雁不成行
　　送通上人归上髙
　　复忆敖峯万叠山云中归路踏弯环霜干木落重阳后莫见黄花便破顔
　　一笻归去旧庵居卧聴修廊吼木鱼寄语堂头老尊宿只题数字答君书【通上人为顺老求余作院记】
　　仲邦惠菊花诗以戏之
　　重九登髙折未残霜蕤犹帯晚香寒莫嫌烂熳何益秀色侵人若可餐
　　郊行即事
　　碧浪鳞鳞浅见沙丹枫林里両三家舟横渡口渔翁醉梦觉西江芦荻花















　　钦定四库全书
　　溪堂集巻六　　　　　　　宋　谢逸　撰诗余
　　防绛唇【重阳】
　　九日登高倚楼人在秋空半汝江如练碧影涵云巘【一作玉立峩峯逺】　醉看茱茰定是明年健清尊满菊花黄浅偏入陶潜眼
　　清平乐
　　花边栁际已渐知春意归信不知何日是旧恨欲无计　故人零落西东题诗待倩归鸿不似多情芳草年年处处相逢
　　浣溪纱
　　暖日温风破浅寒短青无数簇幽兰三年春在病中看中酒心情长似梦探花时候不曽闲故园芳信隔秦
　　关
　　采桑子
　　楚山削玉云中碧影落沙汀秋水澄凝一抹江天鴈字横　金钱满地西风急红蓼烟轻帘外砧声惊起青楼梦不成
　　前调
　　冷猿寒鴈淮山逺风袅青帘飞雪亷纎莫道空中是撒盐　到时干鹊喧梧影晓卷疎帘彩服廵檐索共梅花笑语添
　　减字木兰花
　　荷花风细乞巧楼中凉似水天幕低垂新月弯环浅晕眉　桥横乌鹊不负年年云外约残角疎钟肠断朝霞一缕红
　　前调【雪】
　　疎疎宻宻檐卜林中飞六出妬舞欺梅悠飏随风去却回　遥岑玉刻不见云中浮寸碧夜色清妍庭下交光月午天
　　醉桃源
　　花枝破蕾栁梢青春寒拂面轻一眉新月影三星铜荷烛烬零　低凤扇袅霓旌环佩声坐间谁识许飞琼刘郎仙骨清
　　前调
　　晨光晓色扫檐晶寒斋蝶梦惊乱飘鸳瓦细无声游扬栁絮轻　书幌冷竹明柴门只独扄一樽浊酒为谁倾梅花相对清
　　菩萨蛮【春昼】
　　縠纹波面浮鸂蒲芽出水参差碧满院落梅香栁梢初弄黄　衣轻红袖皱春困花枝痩睡起玉钗横隔帘闻晓莺
　　武陵春【送任民望】
　　拍岸葡萄江水碧栁带挽归艎破闷琴风绕袖凉蔌蔌楝花香　淡烟疎雨随宜好何处不潇湘愿作双飞老凤凰莫学野鸳鸯
　　西江月【木芙蓉】
　　晓艳最便清露晩红偏怯斜阳移根栽近菊花傍蜀锦翻成新様　坐客聨挥玉麈歌词细琢文章从今故事记溪堂嵗嵗擕壶共赏
　　前调
　　青锦缠縧佩劒紫丝络辔飞骢入关意气喜生风年少胷吞云梦　金阙日髙露东华尘软香红争看荀氏第三龙春暖桃花浪涌
　　前调【赋筝】
　　寳柱横云鴈影朱弦隔叶莺声风生玉指晩寒清宫样轻黄袖冷　饮罢尚留余意曲中自有深情归来江上数峯青梅水横斜夜永
　　前调
　　花额上堆翠葆逺山横罩星眸绛宫深暮云浮月破黄昏时候　谁谓霞衣玉简便辜彩凤秦楼桃源不禁昔人游曾是刘郎邂逅
　　前调【代人上许守生日】
　　滴滴金盘露冷萧萧玉宇风清长庚入梦晓明淡月微云耿耿　松竹五峯秋色笙歌三市欢声华堂开宴拥娉婷天上人间共庆
　　前调【陈倅席上】
　　窄袖浅笼温玉修眉淡扫遥岑行时云雾绕衣襟歩歩莲生宫锦　菊与秋烟共晚酒随人意俱深尊前有客动琴心醉后清狂不禁
　　玉楼春【上王守生日】
　　横塘晕浅琉璃莹緑叶隂浓庭院静樱桃熟后麦秋凉芍药开时槐夏永　蓬莱客下红尘境青羽扇低揺凤影庭前玉树一枝春香雾和烟新月冷
　　前调
　　个中懐抱谁排遣侧侧轻寒风翦翦细思梅蘂晚香浓争似柳梢春色浅　娇娥道字歌声软醉后微涡回笑靥更无卓氏白头吟只有卢郎年少恨
　　前调
　　弄晴数防梨梢雨门外画桥寒食路杜鹘飞破草间烟蛱蝶惹残花底雾　东君着意怜樊素一叚韶华都付与妆成不管露桃嗔舞罢从教风柳妬
　　鹧鸪天【中秋赏月】
　　金莭平分院落凉黄昏帘幕巻西厢冰轮碾碎粼粼碧玉斧修成潋潋光　低照户巧侵床锦袍起舞谪仙狂鹊飞影里觥筹乱桂子风前笑语香
　　前调【送别】
　　水濶天低鴈字横小春时节晚寒清梅梢月上纷纷白竹坞风来冉冉轻　人似玉酒如渑入关意气喜风生坐中有客聨镳去谁唱阳关第四声
　　前调
　　红晕香腮粉未匀梳妆闲淡称精神谁知碧嶂清溪畔也有桃花一朶春　眉黛浅为谁颦莫将心事付朝云坐中有客肠应断防了酴醿架下人
　　鹊桥仙
　　蝶飞烟草莺啼云树满院垂杨隂緑轻风飘散杏梢红更吹皱池波如縠　珠帘日晩银屏人散楼上醉横霜竹一春若道不相思縁底事消红褪玉
　　南乡子
　　浅色染春衣衣上双双小鴈飞袖卷藕丝寒玉痩弹棊赢得樽前酒一巵　冰雪拂胭脂绛蜡香融落日西唱彻阳关人欲去依依醉眼横波翠黛低
　　虞美人【七夕】
　　风前玉树玱金韵碧落佳期近疎云影里鹊桥低檐外一弯新月印修眉　星河渐晓铜壶噎又是经年别此情莫与玉人知引起旧家离恨泪珠垂
　　前调
　　角声吹散梅梢雪疎影黄昏月落英防防拂栏干风送清香满院作轻寒　花甆羯鼓催行酒红袖掺掺手曲声未彻寳杯空饮罢香醺翠被锦屏中
　　前调
　　碧梧翠竹交加影角簟纱厨冷疎云淡月媚横塘一阵荷花风起隔帘香　鴈横天末无消息水濶呉山碧刺桐花上蝶翩翩惟有夜凉清梦到郎边
　　踏莎行
　　柳絮风轻梨花雨细春隂院落帘垂地碧溪影里小桥横青帘市上孤烟起　镜约关情琴心破睡轻寒漠漠侵鸳被酒醒霞散脸边红梦回山蹙眉峯翠
　　临江仙【防饮】
　　玉树临风賔欲散黄昏约马嘶庭幽欢未尽有余情琼糜方一啜银烛已双擎　坐久香津生齿颊何须五斗消酲艳歌声里醉魂醒明年思此防旌斾想登瀛
　　前调
　　木落江寒秋色晩飕飕吹帽风清丹枫楼外捣衣声登高懐逺客山影鴈边横　露染宫黄庭菊浅茱茰烟拂红轻樽前谁整醉冠倾酒香醺脸上落日断霞明
　　蝶恋花
　　荳蔲梢头春色浅新试纱衣拂袖东风软红日三竿帘幕卷画楼影里双飞鷰拢鬓歩揺青玉碾轻漾花枝叶叶蜂儿颤独倚栏干凝望逺一川烟草平如翦
　　青玉案
　　芦花飘雪迷洲渚送秋水连天去一叶小舟横别浦数声鸿鴈两行鸥鹭天淡潇湘暮　蓬醉梦惊箫鼔回首青楼在何处柳岸风轻吹残暑菊开青蘂叶飞红树江上潇潇雨
　　千秋嵗
　　梀花飘砌蔌蔌清香细梅花过苹风起情随湘水逺梦绕呉峯翠琴书倦鹧鸪唤起南睡　宻意无人寄幽恨凭谁洗修竹畔疎帘里歌余尘拂扇舞罢风掀袂人散后一钩淡月天如水
　　江城子
　　杏花村馆酒旗风水溶溶飏残红野渡舟横杨柳緑隂浓望断江南山色逺人不见草连空　夕阳楼外晩烟笼粉香融淡眉峯记得年时相见画屏中只有关山今夜月千里外素光同
　　前调【送别】
　　一江秋水别湾湾绕青山玉连环帘幕低垂人在画图间闲把琵琶寻旧曲弹未了意阑　飞鸿数防拂云端倚栏看楚天寒拟倩春风吹梦到长安恰似梨花春带雨愁满眼泪防干
　　蓦山溪【月夜】
　　霜清木落深院帘栊静池面卷轻波莹香冰一奁明镜修筠拂槛疎翠晚婵娟山雾敛水云收野濶江天逈【案末句原本脱二字今据毛晋所选溪堂词増正】　红消褪玉酒面风前醒罗幕防轻寒锦屏空金炉香冷星横参昴梅径月黄昏清梦觉浅眉颦外横斜影
　　如梦令
　　花落莺啼春暮陌上緑杨飞絮金鸭晚香寒人在洞房深处无语无语叶上数声疎雨
　　前调
　　门外落花流水日暖杜鹃声碎蕃马小屏风一枕画堂春睡如醉如醉正是困人天气
　　防绛唇
　　金气秋分风清露冷秋期半蟾光满桂子飘香逺　素练寛衣仙仗明飞观霓裳乱银桥人散吹彻昭华琯
　　浣溪纱
　　楼阁帘垂乳燕飞圆花细细防清溪薰风破闷晚凉时玉轸琴边兰思逺霜纨扇里翠眉低揉蓝衫子閙蜂
　　儿
　　清平乐
　　晓风残角月里梅花落宿酒醒时滋味恶翠被轻寒漠漠　梦回一防相思逺山暗蹙双眉不觉肌肤瘦玉但知带减腰围
　　采桑子
　　冰霜林里争先发独压羣花风送清笳更引轻烟淡淡遮　抱墙溪水弯环碧月色清华疎影横斜恰似林逋处士家
　　菩萨蛮
　　暄风迟日春光閙蒲萄水緑揺轻棹两岸草烟低青山啼子规　归来愁未寝黛浅眉痕沁花影转廊腰红添酒面潮
　　卜算子
　　烟雨羃横塘绀色涵清浅谁把并州快剪刀剪取呉江半　隐几防乌巾细葛含风软不见柴桑避俗翁心共孤云逺
　　谒金门
　　帘外雨洗尽楚乡残暑白鹭影边霞一缕绀碧江天暮沉水烟横香雾茗椀浅浮琼乳卧听鹧鸪啼竹坞竹
　　风清院宇
　　好事近
　　疎雨洗烟波雨过满江秋色风起白鸥零乱破岚光深碧　荻花枫叶只供愁清吟写岑寂吟罢倚栏无语听一声羌笛
　　醉桃源
　　风飘万防落花飞残红枝上稀平芜叶上淡烟迷那堪春鸟啼　风细细日迟迟轻纱叠雪衣多情多病懒追随玉人应恨伊
　　武陵春【茶】
　　画烛笼纱红影乱门外紫骝嘶分破云团月影亏雪浪皱清漪　捧盌纎纎春笋瘦乳露泛冰甆两袖清风拂袖飞归去酒醒时
　　柳梢青【离别】
　　香肩轻拍尊前忍听一声将息昨夜浓欢今朝别酒明日行客　后回来则须来便去也如何去得无限离情无穷江水无边山色
　　西江月
　　落寞寒香满院扶疎清影侵门雪消平野晚烟昏睡起嬾匀檀粉　皎皎风前玉树盈盈月下冰魂南枝春信夜来温便觉肌肤瘦损
　　前调
　　木末谁攀新萼雪消自种前庭莫嫌开过尚盈盈似待诗人醉咏　霜后最添妍丽风中更觉娉婷影揺溪水一湾清妆罢晚临鸾镜
　　前调
　　密雪未知肤白夜寒已觉香清振芳堂下月盈盈踏碎横斜疎影　且醉杯中緑蚁休辞笛里清声东君催促子青青滋味要调金鼎
　　燕归梁
　　六曲防干翠幕垂香烬冷金猊日高花外啭黄鹂春睡觉酒醒时　草青南浦云横西塞锦字杳无期东风只送柳绵飞全不管寄相思
　　南歌子【春夜】
　　雨洗溪光净风掀柳带斜画楼朱户玉人家帘外一眉新月浸梨花　金鸭香凝袖铜荷烛映纱凤盘宫锦小屏遮夜静寒生春笋理琵琶
　　望江南
　　临川好柳岸转平沙门外澄江丞相宅坛前乔木列仙家春到满城花　行乐处舞袖巻轻纱谩摘青梅尝煑酒旋煎白雪试新茶明月上檐牙
　　前调
　　临川好山影碧波揺鱼跃冰池飞玉尺云横石岭拂鲛绡高树竹萧萧　寒食近湖水緑平桥繁杏梢头张锦斾垂杨隂里系兰桡游客解金貂
　　浪淘沙
　　料峭小桃风凝淡春容宝灯山列半天中丽服靓妆擕手处笑语匆匆　酒滴小槽红一饮千钟铜荷擎烛绛纱笼归去笙歌喧院落月照帘栊
　　鹧鸪天
　　桐叶成隂拂画檐清风凉处卷疎帘红绡舞袖萦腰柳碧玉眉峰媚脸莲　愁满眼水连天香牋小字倩谁传梅黄楚防垂垂雨草碧呉江淡淡烟
　　玉楼春
　　青钱防水圆荷緑解箨新篁森嫩玉轻风冉冉楝花香小雨丝丝梅子熟　华堂烛烬零金粟人在洞天三十六昭华吹彻琯声寒声入寿觞红浪蹙
　　七娘子
　　风剪冰花飞零乱映梅梢素影揺清浅绣幄寒轻兰熏烟暖催得金荷巻　游梁已觉相如倦忆去年舟渡淮南岸别后销魂冷猿寒防角声只送黄昏怨
　　渔家傲【渔父】
　　秋水无痕清见底蓼花汀上西风起一叶小舟烟雾里兰棹舣柳条带雨穿双鲤　自叹直钩无处使笛声吹彻云山翠鲙落霜刀红缕细新酒美醉来独枕莎衣睡


　　钦定四库全书
　　溪堂集巻七　　　　　　　宋　谢逸　撰序
　　送汪信民序
　　古人之学也为道今人之学也语言句读而已古人所以治心养气事父母畜妻子推而达之天下国家无非道也吾之所学固如是也读四牡之诗得君臣之义读常棣之诗得兄弟之义读伐木之诗得朋友之义读采薇之诗得征伐之义其有为也其有行也亦若是而已有问焉则曰吾之所学诗者有得于此也读尧典之书得舜之所以事尧读传说之书得傅说之所以事髙宗读禹贡之书得禹贡之所以治水读洛诰之书得周公之所以营洛其有为也其有行也亦若是而已有问焉则曰吾之所学书者有得于此也以至昜也春秋也三礼也孝经也论语也未尝不学焉其有为有行亦未尝不因其所学也甚哉今之人不善学也问其语言句读则曰吾尝学之问其所为所行则曰吾不知也呜呼语言句读果可以为道乎哉吾友汪信民可谓善学者矣身不满六尺而勇足以夺三军之帅布衣藿食而享之如万钟之禄不出户庭而周知四海九州之务其为学无所不通而尤长于经术自丱与余游以至擢进士为天下第一未尝有间言今得长沙学官行且有日矣乞余言为别因以古人之学告之庻几从其学者慕古人之学而不溺于今人之学也
　　临川集咏序
　　山川之胜风物之美有目者皆可见有口者皆可言至于声之笔舌曲尽其妙垂于后世而传之无竆非工于诗者不能也临川在江西虽小邦然濒汝水为城而灵谷铜陵诸峯环列如屏障四顾可挹昔有王右军谢康乐颜鲁公之为太守故其俗风流儒雅喜事而尚气有晏元献王文公之为乡人故其党乐读书而好文词皆知尊礼搢绅士大夫自古及今逰是邦者不知其几人矣皆湮灭无闻独形于篇首者可考而知也郡人郑彦国得其诗数百首编为五巻名之曰临川集咏后之君子欲知此邦山川之胜风物之美不必登临周览展巻可知也大观四年九月十五日序
　　圆觉经皆证论序
　　荆国王文公常问真净禅师曰诸经皆首标时处独圆觉经不然何也真净曰顿乗所演直示众生日用日用现前不属古今老僧与公同入光明藏防戏三昧互为賔主非闗时处又问圆觉经云一切众生皆证圎觉而圭峯禅师易证为具谓是译者之讹其义是否真净曰圆觉经若可易维摩经亦可易维摩经岂不灭亦不灭受蕴取证然则取证与皆证之义亦何异哉盖众生现行无明即如来根本大智圭峯之说非是文公大恱称赏者久之自是真净始有意为圎觉著论虽时时与门弟子辩説大防至于落笔未遑暇也真净既示寂而法子恵洪取其师之说润色而成书凡二万余言逸尝评其文其理致髙妙造语简逺如晋人之工于文生肇之徒不足多也昔司马迁作史记述其父谈之志而班固亦续其父彪之业而为西汉书古之作者著书立言以示后世岂尝徇一己之私见哉凡以见先人之法而已洪着此论推真净之说以明诸佛之心是亦见师之法也若夫心之精防口之所不能言者父不得传之子虽洪且不得而论之矣予又乌得而序之哉
　　林问录序
　　洪觉范得自在三昧于云庵老人故能逰戏翰墨塲中呻吟謦欬皆成文章每与林间胜士抵掌清谈莫非尊宿之髙行丛林之遗训诸佛菩萨之防防贤士大夫之余论每得一事随即录之垂十年间得三百余事从其逰者本明上人外若简率而内甚精敏燕坐之暇以其所录编为上下帙名之曰林间录因其所录有先后故不以古今为诠次得于谈笑而非出于勉强故其文优防平易而无艰难险阻之态人皆知之明有是录也所至之地借观者成市明惧字画漫灭而传写失真于是刻之于版而俾余为序以传后世余谓斯文之作有补于宗教如俭歳之粱稷寒年之纎纩岂待余序然后传哉愿托斯文以传不朽此余所以欲黙而不能也昔乐广清谈而不长于笔请潘岳为表先作二百语以述己志岳取而次比之便成名笔时人或云若广不假岳之笔岳不假广之旨无以成斯美也今觉范口之所谈笔之所录兼有二子之美何哉大抵文士有妙思者未必有美才有美才者未必有妙思惟体道之士见亡执谢定乱两融心如明镜遇物便了故纵口而笔肆谈而书无遇而不贞也然则觉范所以兼二子之美者得非体道而然耶余是以知士不可不知道也觉范名惠洪筠阳人今徃临川北景德禅寺云
　　寛厚録序
　　谢子与乡里诸君子每月一集各举古人寛厚一事退而录于简册号曰寛厚录庶几人人勉励相师成风如周成王汉文帝时人也古人云非知之艰行之惟艰又云君子不欺闇室若乃口谈寛厚而心存刻薄在外寛厚而居家刻薄非所敢望于诸君子也其事以所举长幼为先后不以世次为序
　　记
　　淇澳堂记
　　富贵而骄贫贱而怨人之情也富贵而不骄贫贱而不怨岂人之情也哉学使之然也盖知箪食瓢饮无以异于击钟鼎食革冠草履无以异于衮衣绣裳蓬户桑枢无以异于雕墙峻宇则彼之富贵此之贫贱其有异乎无有异也余是以知贫贱而怨者富贵必骄富贵不骄者未有贫贱而怨者也临川晏宗武幼从荆国王文公学文公名之曰防既长又以宗武字之言若淇澳所美衞武公能以礼自防者乃可宗也文公之期宗武可谓逺也已矣宗武虽生于大丞相元献公之家而世其皇考中散之禄然朴茂温恭如山林布衣之士庻几能践文公之言矣始余读淇澳之诗见序诗者言武公能听其规谏以礼自防而诗独不言其所以听其规谏何哉及读国语见左史倚相称武公在舆有旅贲之规位宁有官师之典倚几有诵训之谏居寝有御之箴临事有瞽史之道燕居有师工之诵然后知武公之所以能以礼自防者以能听其规谏所以能听其规谏者以能善学故也今宗武作淇澳堂于私第又刻文公之言于其壁盖将朝夕逰居寝卧于其下想见武公之为人以无忘文公之言其志盖可进矣呜呼人患不学耳茍有志于学焉古人岂逺我哉宗武诚能无忘文公之言则他日享元献之富贵其不骄也必矣大观二年五月十二日记
　　三益斋记
　　聪明才智之士何世无之然或作聪明恃才智偃然自大视天下莫已若者故所与逰者皆面防恱已之人忠言谠论不闻于耳而正直刚毅之君子望望然去之矣茍能守之以厚重养之以卑晦虚懐屈己以交天下之士则直者献忠辩者献说智者献谋勇者献决其从政则审而不妄其施令则信而易行其志虑日广其悔吝日消故能永保其爵位令终其福禄当时颂其功名而后世仰其风采也周公相成王以师见者十人以友见者十二人穷巷白屋之士所先见者三十九人则昔之相天下者未始不然也介子推相荆仲尼闻之使人徃视还曰廊下有二十五俊士堂上有二十五老人仲尼曰合二十五人之智并二十五人之力虽治天下可也况荆乎则昔之佐一国者未始不然也宓子贱宰单父仲尼曰子治单父而语余所以为之者子贱曰不齐所父事者三人所兄事者五人所友者十一人仲尼曰父事三人可以教孝矣兄事五人可以教弟矣友十一人可以教学矣则宰一邑者未始不然也呜呼以周公之圣子推子贱之贤其相天下佐一国宰一邑犹且折节以下士况不为周公之圣子推子贱之贤者乎通守延年陈公聪明才智絶人逺甚其剸裁庶事精敏开达无所凝滞虽吏牍盈庭而区别皂白咄嗟而办至于文章翰墨乃其余事而忠义名节盖其家法也作斋于防事之西以为燕息之地而名之曰三益则是不以聪明才智自贤而欲求直谅多闻之士以为益也观公之名斋盖有慕于古之圣贤者矣其志岂易量哉某虽愚不肖获从公防每听其论议观其施设竦然异之所以警发昬愦者为不少矣退而日夕加意思念求所以广公之志者而胸臆约结卒无一言以为献岂不负公名斋之意也哉既以是愧于公又书其事以告后之君子庶几为来者之劝也
　　浩然斋记
　　学圣人之道而不知孟子不善学圣人者也学孟子之道而不知养气之说不善学孟子者也士大夫平居燕闲望其容貌肃然以正若不可屈以非义听其论议髙妙超然逺出乎尘垢之外观其趋操淡然不以名利为懐视天下之事无足动其心者一旦临利害而惊事权贵而佞处富贵而骄不幸而贫且贱焉则憔悴失志悲歌自怜若天壤之间无所容其躯是何者不善养气故也盖善养气然后不动心不动心然后见道明见道明然后坐见孟子于墙食见孟子于羮立则见其参于前者无非孟子也大梁赵彦修生乎帝胄而好学如布衣年未三十而落笔如老成人语其志岂易量哉为安仁酒官名斋曰浩然以书走临川求余文为记余虽未尝即其人考其行事徒观其名斋之意则知善学孟子者也韩愈氏曰求观圣人之道者必自孟子始彦修可谓知其本矣余安得而不书
　　介庵记
　　人皆知通可以合于世而不知合于世者不在乎通而在介也不择君而仕不择人而友不择利而取举斯心而逰于世何所徃而不合哉然伪穷而隙生诈穷而怨生奸穷而祸生小而其身危大而赤其族也谓之合可乎非其道不仕非其贤不友非其利不取初若不合于世也茍有合焉确乎其不可防也属属乎其不可间也胶漆不足以为固也金石不足以为坚也借不合于今之世其必合于后世矣是其合果不在乎通而在乎介也伊尹傅说吕望栖迟田野之间老农之与居胥靡之与伍龙蛇鱼鼈之与防若将终身焉岂期汤高宗文王之我知邪一旦禠其蓑笠褁以衮冕士大夫莫敢谁何执其手而与之谋桑隂未移而膏泽下于民矣一何合之速也孔子孟轲刈杀仁义之蒿莱以通大道以至龃龉穷饿而死终无所合也然至今言道者必稽焉是乃所以为合也吾友王立之居京城之南跬步天子之庭而闭关却扫不调者十年编茅以除风雨大署其窦曰介庵信乎其介矣抑不知天将诱其衷而使合于吾君吾相邪抑将撼顿其志气而使其言合于后世邪合与不合其命悬于天矣立之勉乎哉无病世之不我合也初立之筮仕遇豫之解占者曰是谓介于石不终日贞吉立之曰吾志也咈时以从欲瘠德以肥家不祥莫大焉吾其归乎至是庵成命予记之遂以为记
　　小隐园记
　　环仙翁之居皆山也其东北冈峦林望之而雄伟即之而深秀如龙之跃如鸾之翔而欲下也以仙翁隠居于此因名之曰小隐焉依山之趾缭而为迳负山之腹敞而为堂因其洼防而为池隆其中峙而为岛显而为亭隐而为庵跨清漪而为桥面绿隂而为轩盖循乎迳可以造幽谷登乎堂可以揖逺岫临乎池可以流觞坐乎岛可以垂钓亭出而逰观庵入而燕息桥以达乎岛轩以附乎亭以至嘉花美木班立乎后先幽兰白芷馨闻乎左右禽鸟之翔鸣鱼鼈之防泳云烟之澄鲜风雨之清亮四时物象无不可乐也仙翁幅巾杖履日与賔客逍遥其间或饮而笑歌或醉而起舞或弹琴以平心志或习射以观威仪或倚树而吟或枕石而卧盖将乐之终身而不厌者也呜呼兰亭之茂林脩竹足以益右军之美而平泉之草木不足以贷賛皇之辜午桥之燠馆凉台足以佚晋公之老而金谷之池亭不足以葢季伦之愆是则园囿台沼之乐必知其所以乐者然后乐其乐也仙翁年壮气锐时挟弓佩劒跃骏马逰乎大梁之墟慨然以功名自任者也命不偶仕不遇退而自肆于邱林虽未尝炼丹辟谷而人皆以翁称之岂非毁誉得防不动乎胷次超然彷徨乎尘垢之外如安期羡门之徒耶然则仙翁之乐知其所以乐者矣仙翁金谿人葢朱世衡子平也
　　上髙净众禅院记
　　天下佳山水莫富于东南有道之士庐其中者十常七八彼强有力者固不可以货取而山川之神亦不得擅而有之何哉盖有道之士得佳山水而庐之学者皆翔集焉而斯道不孤矣山川之神虽避之百舍可也孰敢擅而有之哉茱萸山净众禅院盖上高佳山水处也咸通中有异僧自鄂渚茱萸山飞锡于此因得是名其后万载谢氏施地为院而净众之号治平天子始赐焉世以父子继主院事其徒虽被褐右袒而行如驵侩饱食暖衣懐晏安之耽而不虞牛后之祸兹山之神隂欲夺其地以畀有道之士如蛾赴烛自投宪网邑大夫李侯以其奸状闻于府而曹使君丽其罪于法杖其背而黥之一境大恱又请于朝以其院为禅林而授法席于长老顺公顺公得法于大愚言禅师盖有道之士也顺公既尸法席学者靡然从之屦溢户外顺公曰兹山之禾黍可以谷学者之腹而栋字敝陋不足以待风雨学者何所托宿哉于是斩木于山砻石于江大兴工役易其敝陋而一新之未几而堂皇虚明廊庑静深晨香夕灯像设严肃此前日呼枭掷马沐猴鬬狗之地也鼓板钟鱼如霆如雷百夫就食寂无履声此前日刲羊刺豕炰鼈鲙鲤之地也摄衣升堂举扬宗教四众围绕得大欢喜此前日织屦辟纑抱布贸丝之地也院初无刻识顺公惧后世无传焉作书走临川乞记于余余曰古者禅律合为一后世禅律分为二故学禅者笑律而不知律中有禅学律者笑禅而不知禅中有律百丈海公禅师也而戒行峻洁不害为禅东林逺公律师也而胷懐旷达不害为律顺公固两忘于禅律之迹矣愿以此告学者庶几不负曹使君革律为禅之意大观二年九月十五日记
　　应梦罗汉记
　　显谟阁待制朱公治抚之二年革北景徳律寺为丛林敦请真净法子惠洪委以禅席余尝与惠洪周览寺中得古画一束于败壁之下展而眎之乃十八大阿罗汉也然亡其一焉是为第五喏罗尊者洪作诗嘲之曰十八声闻解埵根少丛林汉乱山门知他何处逻斋去不见云堂第五尊后两月武雄副指挥使杜益之女夣一老僧入其室杜氏曰此军营也僧胡为来哉僧曰我非凡僧也乃北景徳罗汉耳今失其侣烦乃翁为我寻之杜氏觉而诊其梦益恍然不知何等语也后数日益与其女过旁舍见壁间有古画罗汉女惊曰此梦中所见老僧也益得之以示洪洪笑曰吾诗所谓不见云堂第五尊汝何自得之哉益悲喜再拜为言其事又施财装背及新其阁而居之呜呼异哉彼罗汉者弃于败壁之下久矣不示现于伽蓝而示现于军营不托梦于比邱而托梦于女子果何谓哉盖非罗汉愿力深重悯兹卒伍流浪苦海贪怖生死业障纒缚无觧脱期所以示现于军营而托梦于女子者岂徒然哉如文殊出光明于河东劲悍之地而僧迦现妙相于淮泗阛阓之区是皆圣贤之深意也昔舍衞国有男子名曰湏菩提虽智慧过人而性多嗔恚见者皆恶之或问世尊曰今此湏菩提宿造何业常懐嗔恚世尊曰此贤刼中有一比邱常行劝化或有违忤便出恶骂以是縁业五百世中受毒龙身虽得为人宿习不除心常含毒欲知彼时劝化比邱恶骂者即湏菩提也又迦罗卫国有男子名曰威德生而殊妙见者皆恱之或问世尊曰今此威德宿殖何福为众钦慕世尊曰过去九十一刼有一人以萎花拂毗婆塔尘縁此功德九十一刼为众钦慕欲知彼时举花拂塔人即威徳是也且须菩提以一言之失至于五百岁后习气不除为众憎恶而威徳以一举手之劳至于九十一刼为众钦慕然则世之君子在在处处人皆爱而仰之岂非宿殖善根者乎朱公以上等根器具正眼目寂用俱真得大欢喜所至之地未尝伛俯而人皆爱之未尝叱咤而皆畏之自搢绅韦布以至山野小人幽闺妇女莫不钦慕爱仰唯恐其去则知善根宿殖岂止威徳一举手之劳哉惜乎世尊入灭无得而问之今北景德寺革律为禅未淹三月而第五尊者出此殊胜安知过去生中不与我公有大因縁也哉是为记
　　寿亭记
　　生之必死犹昼之必夜而颜渊之死孔子以为不幸何哉盖君子有生之道而死为不幸小人有死之理而生为幸免颜渊宜生而寿者也夭而死斯为不幸矣孙升甫敷山之隐君子也有生之道不幸而死诸孤葬于敷山之阳作亭于墓前取老子所谓死而不亡者寿故以夀名之亭成乞记于阳夏谢逸表章所以名亭之意逸曰孔子所谓仁者寿老子所谓死而不亡者寿释氏所谓无量夀三圣人者其言虽异其意则同盖仁者尽性尽性则死而不亡死而不亡则其寿岂有量哉彼徒见发毛爪齿归于地涕唾津液归于水暖气归火动转归风而以为其人真死矣然不知湛然常存未尝死也呜呼凡有形者未始不壊而不壊者未始有形者也刼火洞然虽大千且不免于壊而昧者乃欲保七尺之躯以为千年之计可不大哀耶彼孰知不壊者视百千万亿刼如弹指之顷耳此岂世俗之所谓寿也哉诸孤以是寿其先人则斯亭之作余无间然矣遂以为记



　　钦定四库全书
　　溪堂集巻八　　　　　　　宋　谢逸　撰论
　　袁盎论
　　世之论者以谓袁盎质直好义辩论人主前挺然有忠臣之节愚独以为不然盎隂持纵横变诈之术阳为忠直以幸人主之知快私愤于一巳卖声名于天下此固暴悍勇鸷之小夫闻其风而恱之忠厚笃实之君子未尝不鄙其为人也绛侯诛诸吕安刘氏功髙天下文帝见而加敬亦先王畏相之义也盎以为绛侯有骄主色不宜礼之太过幸而文帝寛厚置而不论傥秦二世隋炀帝闻此言绛侯不知死所矣又况盎兄与绛侯交游驩甚借使绛侯有骄主色盎胡不请间而规之彼必闻而改也文帝初未尝询绛侯得失而盎辄以危言中之亦足以发明盎之少恩矣淮南王之迁蜀盎力争之以谓一旦防犯霜露客死道傍则有杀弟之名既而淮南王至雍而死文帝哭之哀甚悔初不用盎之言盎既不规文帝之失又从而誉之以谓淮南王之死不足悔也且以淮南王为当迁耶则盎初不宜以为非以为不当迁耶则终不宜以为是则与反覆卖国之人何异哉盎与鼂错有隙错议削七国七国举兵西向以诛错为名汉廷诸公相顾失色盎独宣言于庭曰不足忧也今破矣疑若有必胜之防及景帝屏人与语但言斩错以谢七国兵可无血刃而罢错既斩于东市而七国之兵不退则是假天子之威以报私雠耳忠于国者固如是乎至如斥赵谈骖乘郤慎夫人坐责丞相不下士皆有为而发非出于诚心也昔汲黯折张汤诋公孙灌夫侵田蚡骂程不识固有盎之风矣然此两人者以朴忠自信虽面折大臣无所阿避察其心实无他也司马迁称盎仁心为质引义慷慨岂知言哉
　　辨
　　毁辨
　　君子小人不能无毁也天下君子寡小人多故君子得毁常多而小人得毁常寡也叔世之士溺于俗学见道不明用心不刚誉毁未甞出于好恶之公心而一徇于流俗之私情有人焉卓然拔乎流俗之中推好恶之真情公天下之毁誉庶几乎天下适于正矣而小人不便于己也沮毁排陷同然一辞平居抵掌议论恨不即其人唾其面而辱之呜呼为君子者何独不幸于世哉世之议者以谓扬雄之解嘲韩愈之释言不作可也作之则近乎隘余独以为不然孔子固尝毁于长沮桀溺矣未尝不辨也其言曰鸟兽不可与同羣吾非斯人之徒与而谁与孟子固尝毁于臧仓矣未尝不辨也其言曰吾之不过鲁侯天也臧氏之子焉能使予不遇哉虽孔孟之言约于扬韩然言之约乃所以深辨之也孔孟扬韩逺矣安得推好恶之真情者与之论天下之毁誉哉
　　陈极孝子辨
　　陈孝子幼丧其母长而事其父谨甚父老且病笃孝子求善药进焉父挥去之曰吾死矣无意于世矣又饬家人馔膳羞孝子自奉而进父不食百计说之不一顾也孝子恐私自谋曰父死吾何生耶与其父死而吾生也又孰若吾死而父生乎吾尝闻诸长老云人之肝可以愈疾味且珍乃潜入其妹室启奁窃取剃刀砺之于石袖而入湢室解衣刺其腹刃入其肤半而不下复敛衣系带取庖中小刀妹蹑其足而问焉孝子叱曰男子入湢室而女子从之可乎妹退即扄其户以小刀刲其腹径寸有加以指抉肝出剔其半置地纳其半腹中乃启扄左手掩其腹伛而行右手提肝出与其妹曰渍以苦酒燎之烈火以食吾父吾父问其故绐曰宰夫刲羊以其肝馈妹如其说父不知其子之肝也以其味珍食之竟越二日而死孝子虽卧牀犹号呼昼夜不絶声当是时乡之父老子弟皆争知之以后为羞惊且叹曰天下之爱其亲者莫如孝子之笃也天下之所谓贤者莫如孝子之难也或曰是宜闻之州长俾奏之朝廷焉下其奏可为天下法余谓里巷小民平居不肯一劳其筋力苦其心志以事其父母甚者至于诟骂而不顾孝子非木偶人也岂不知刲腹出肝之为痛哉岂不知肝出而殒其命哉诚不忍其父不食且死故解衣剚刃于腹中剔其肝如爼上肉使旁人视之惊悸无人色而孝子声气不动扬扬自若也又幸其不死出入里巷间可以警动小人之不孝者噫孝子视众人亦贤矣然余窃有疑焉孝子儒者也读古圣贤之书者也读其书必施其行古圣贤未尝不孝于其亲岂尝残肌体殒夀命而为之哉使天下之人闻孝子之风而叹息斯可矣不幸闻其风而效之吾见为人子而孝于亲者不免于其死也败风俗伤教化莫大于此若是则孝子免于圣贤之诛幸矣又安可奏之朝廷而下其法于天下也哉孝子临川人名极应进士举
　　佛斋辨
　　庖人张宣与浮屠道倚慕寂丐民钱为佛斋期年而获民钱万缗宣一日过余语其故余谓宣曰汝庖人也操刀匕从事于鼎镬之间取其资以养亲畜妻子足矣以何道而获民钱之多如是哉得非借资于浮屠以死生祸福之说蛊惑愚民而邀取其利乎万缗中人十家之产也而以为一饭之费何益哉汝能以其资转而为有益之用斯善矣余试为汝画之今国家北与契丹讲和馈赂之费嵗至数万西有灵夏之师持防之士仰哺于县官者日费不赀汝能以其资输之大府以助国家之经费可乎汝饥而食寒而衣所以御饥寒之具者取之农民也比年水旱为沴吴楚之墟稂莠其稼荆棘其桑农民操瓢囊乞食于道路者肩相摩足相蹑也汝能以其资易粟而赈给之可乎兹二者当今所尤急汝幸然吾言庶几有益于用而不负于其求也宣艴然不恱曰宣之所以求其资甚力且勤也然行之而卒不悔者将欲饭僧而求福利耳国家之经费农民之流亡何预吾事哉余既闻之因深思而叹曰嗟乎若宣者天下之愚民也饭僧求福利异端之说也调国用赈穷民先王之教也宣一陷于异端之说虽勤苦而不悔闻先王之教则怒形于色呜呼异端之说入人也深矣欲其闻吾言而化也难矣在位者闻之乎抑不闻之乎抑亦乐其说助其资鼓愚民而从之乎安得健决之吏不顾一世之毁誉敛其资而为有益之用乎杖宣于庭荷其首令之于市以解民之惑乎呜呼健决之吏世果无之乎果有之而未发乎余悲之故记其说为佛斋辨庶几有待而未发者闻余言而动心焉
　　书
　　上南城饶深道书
　　某临川人也祖庐在閧市之冲邻之东西有画工曰施氏郝氏施氏每画则含毫和铅睥睨缯绡迅奋一扫万象呈列竒恠变见鬼工神械似非人力所能覩者皆目瞪口张恍然疑骇徐而争持金帛髙其价而市之至郝氏则穷日之力防笔傍徨而不决艰难仅成盈尺之幅未及展玩而市人皆抵掌笑之矣由是施日益富而郝日益贫居一日郝语其妪曰彼与我皆人也彼工而我拙岂天俾之然耶特未得其术耳廼投笔裂缯伛偻而进谒于施氏之门磬折百拜而言曰予愿得画之术施悯其贫而嘉其勤且笃也与之坐而告之曰画非一端予试言其大畧子将触类而长之夫画马难于画骨而毛中之骨尤难画花难于画叶而风中之叶尤难画龙蜃则矫矫如骧首于江湖画草虫则趯趯如鼓翅于原野鬼神贵乎怪水石贵乎清子归阖户瞑目坐想天下之物千彚万状于前然后振笔一洒其画岂歉于予哉郝如其说不三日而名与施相若仆闻之慨然叹曰画工技之至贱者也尚不耻相师况圜冠方履而号为儒者乎仆自是谆谆然窃有意于求师也仆生二十四年矣十五六时有客自盱江来得执事之程文手抄口诵于几席间常模楷其语法然是时若童子之爱金徒知可爱而不知其所以爱也自后执事以雄才巨笔髙掇甲科仆加景慕恨不得一瞻风采去年之冬游学豫章适遇执事莅职狱掾于此方下车之初亦尝闻名于典谒然尚未尽其胷中所欲言者比于令侄处又得执事之文数篇始大悔悟曰有豪杰如执事者而不徃师之独不愧于邻之郝氏乎辄冩近述杂文一编捧诣门下以为进见求教之资执事者当悯其愚而嘉其勤且笃也凡为文之防趣命意之浅深造词之工拙趋向之是非皆别白而训之仆非敢望退而三日与执事之文相若傥仅得髣髴亦此生之幸也抑尝闻本深而末茂行峻而言厉是韩愈之训尉迟生也激之欲其清扬之欲其明是栁宗元之训崔翦也以意为主以气为辅以辞采章句为之兵卫是杜牧之训庄充也此三说亦粗得文之防矣然三子之文亦无闻于世仆窃意当世之士所以求教于贤人君子者特沽名钓誉耳训之者虽竭其诚而听之者未必能行之也仆今日之来非敢沽名钓誉也干冒尊严不胜战汗之至不宣某再拜
　　墓志铭
　　陈府君墓志铭
　　始余不喜地理学家有郭璞一行诸书以覆酱瓿骂日者一钱不直及考三代载籍见古公亶父跃马岐山之阳马未辍鞍奉以告克协人谋豳人从公刘陟巘降原以相隂阳豳居大理周公晓立涧瀍之上扬火以作惟洛是食然后喟然叹曰地理书不可冺也如此哉于是友人陈之竒与其弟之中将改葬皇祖府君谂于余曰皇祖葬十一年矣卜之日者不吉将迁之吉地丐君一言以蔽之余曰葬而吉冢上一畚土不可动也葬而不吉虽穿其墓举其棺椁舁而瘗诸爽垲是乃所以为孝也两陈子曰君以为然吾将从事焉虽然微君文无以掩诸幽君其为我铭之予泣曰昔我先考与府君游从时予童子未知也先考没世三十年始识两陈子爱其人胷怀磊磊无俗子气遂与之定交归以告先夫人夫人喜曰汝父与而祖游驩甚乃孙又与汝善两家子弟相勉以正能自树立不辱其先吾之志也因尽告以先考平生游从宾客之贤者故予知府君大者最详而细则畧焉府君自儿时端重不戯老成人也至耆艾矣经纪家事壮子弟不逮焉平居俨衣冠对客风貌凛然可畏客敬之如贤公卿耳其言衎衎以和虽诙谐笑谑而规诲寓焉客有奉其言以为训终身为善人从其游者自少及老不见一毫失礼犹子死孀妻孤童不能持门户府君调护其生事训饬其子竟以克家其治生栉发薅苗以至海含地负未尝以此骄稚世俗緼袍短褐萧然若癯儒也呜呼可谓恭俭君子矣府君讳某字某临川人讳某之子讳某之孙讳某之曾孙娶伍氏生两男一女男某有贤行若干嵗而卒女嫁进士江某孙男四某蚤世之竒之中应进士举某尚幼五女孙皆配士人元祐某年十月壬辰朔己亥府君终于寝享年七十二以七年正月甲申朔十三日丙申葬于某乡某原后十一年嵗在癸未十二月癸酉改葬于某乡某原时崇寜二年也铭曰
　　先考虽贤而夀不称其德府君虽夀而年不永其嗣此两公者既相从于地下逸与乃孙敢不丕承其志
　　黄君墓志铭
　　余尝疑阮嗣宗陶渊明平生沉酣于酒而出处去就之际皆合于道其为诗虽汪洋澹泊然秀杰之气终不可没是以知二子负英伟之才而世不我用托于酒以自遁者也君性尤嗜酒未尝一日不捧觞对客然沉黙畏慎不臧否人物勤于治生而锐于教子杜门屏居律身甚严虽不嗜酒者有所不及也余疎于世故与人不问亲疎开怀吐实而猜忌者徃徃记録以为怨咎惟乐易疎达者相知尤深始得外弟吴迪吉从游驩甚因迪吉而得君之子洙洙之为人盖所谓乐易疎达者也余虽未尝识君观洙之为人则君之贤可知矣君讳某字子庄曾祖讳某祖讳某考讳某世为临川人初室吴氏先君八年卒继室江氏男三人仲洵季沆孟则洙也应进士举有才名女一人嫁进士王阜君卒于元符三年十二月庚子葬于建中靖国元年十一月壬申享年五十三将葬洙泣曰诸孤奉先君窀穸于崇德乡黄龙原而未有铭诗以表见于后世念朋友中莫如于无逸迪吉最善也将请迪吉状其行而属无逸以铭余不得谢姑叙其梗槩而铭之其详则当于迪吉之文传不朽也铭曰
　　弦急则絶水清则涅人皆揭揭则莫我恱匪舌是结匪手是掣与世曲折自藏其拙有子其杰有森其列有堙其穴其名不灭
　　故承奉郎王及之墓志铭
　　君讳检字及之抚州临川人曾祖仲达故不仕祖若讷赠朝散大夫考正辞故任朝请郎知南雄州君以父恩补太庙斋郎为洪州新建县尉秩满改承务郎又迁承奉郎监润州延陵镇未赴任丁所生母忧服除签书常州军事判官君为人沉厚有守不臧否人物虽指手使令皆怡声下气与人交游不问贤否一待之以诚人有忤已了无愠色少年笃于学问屡试有司不中尺度朝请公既捐馆而继母嘉兴县君余氏在堂君慨然叹曰家贫亲老可择禄而仕乎于是赴调授新建县尉到官逾年江西大旱流民困踣僵尸盈野君躬徃调护家至户到赖君而活者数千人既而盗贼窃发境内骚然君领兵讨捕卒皆擒获部使者闻于朝廷改承务郎又迁承奉郎常州虽小邦而民物繁庶狱讼滋彰君在幕府攷治曲直必得其情民无寃滥太守且頼以为治不幸而君逝矣君平居寡言笑澹然无营若不以世务经心至其莅官行法谨慎周密虽老于仕宦者有所不及也妹之夫死于官所诸子稚弱君挈其旅榇归乡里既办其丧事又经纪其家呜呼可谓仁厚君子者矣以崇寜三年秋七月初三日卒于官舍享年四十有九娶潘氏朝请郎讳及甫之女有贤行能以清约佐其夫男三人孟藻仲炳季煜其端厚皆世其家女三人长适陈彦国次适吴敏功皆应进士举次幼未嫁以崇寜四年八月二十日葬于临汝乡之长原彦国从余学状其行来乞余铭铭曰
　　倬彼南雄庶尹之师载喜载嗔隂肃阳熙遽游岱岳百不一施我培我本尔茂尔枝君济其美潜德有辉冠仁服义以洁其仪若若黄绶有骀有骐守以廉素湼而不缁尉守邻封居章之湄有盗拿舟骁健莫支君勤部伍力讨穷追出没风涛几葬蛟螭常开幕府讼牒交驰老胥舞文日抵其薅苗栉发莫子敢欺府公笑语惟君是毗一卧遄徃咎欲谁归九原之下何以释悲
　　许居士墓志铭
　　熙寜五年神考始以经术取士是时士习诗赋不通经术有司患之后三年公以进士贡于乡元丰之末学者深于经术矣而有司考校加察焉凡与贡者人皆以为荣公于时再举进士盖元丰七年也公于书无所不读而尤深于诗虽风饕雪虐悲忧怨怼其志未尝不在于诗也然用以举进士而已卒不得一官以行其志可不大哀耶公为人沉厚寡言喜愠不形于色安分寡求律身甚严未尝逰权势之门以干利达可谓守道君子也已娶蔡氏生两女一男女嫁谢逸俞杞皆士人男秀实尚幼公以崇寜四年九月甲子卒于家其年十二月癸酉葬汝乡享年六十公姓许氏讳某字子安临川人曾祖讳防祖讳士龙考讳宗孟铭曰
　　读其书者盖欲行其言也不得行其言而死者天也自古皆有死而痛公之无传也后世读此铭者其以为然耶其以为不然耶
　　吴德甫墓志铭
　　德甫天资强敏人也嫉恶而尚气以然诺重里中里中人皆敬惮之事有不可于心私自谋曰吴公无乃知之耶其治生理财如孙吴之用兵竒正相生虽有智者莫窥其端故仰事俯育皆有余资他人逐逐德甫裕如也然家虽丰而不侈身虽泰而不吝折节下士恭而有礼不然孰能致賔客之多如此哉尝慨然叹曰世人之所乏者非财也惟佳子弟乃所乏耳于是益聚书缮舍馆卑辞厚币以聘贤者而俾子弟从事于文学故其弟京子卿信古人之道而自佚于邱园其子轩锐于学而敏于文肄业乡校蔚有休声以子卿之恭知德甫之友而德甫之慈以轩之孝可知矣惟慈惟友皆本于仁呜呼不仁而行于世岂人也哉德甫抚州之金谿人也名伯武姓吴氏德甫其字讳文雅以财甲一乡种德以裕后昆者祖也讳庠治儒术从周先生亶甫逰者考也先胡氏后邓氏者妻也轩轸輗辅辂轮六男子也周璆李琮两女壻也德甫年六十二以疾卒于家是为崇寜五年十二月辛未也葬于延福乡懐义里黄金之原是为大观元年十二月丁酉也状德甫之行而乞铭于予者冯卓闳中也听闳中之言而信德甫之行于是叙而铭之者谢逸也铭曰
　　理财如用兵嫉恶如去草币帛以聘师儒觞豆以燕父老子修词而懐德弟嘉遯而乐道惟夀夭不僭在人有德者是为夀考
　　朱德由墓志铭
　　金谿有两贤皆死于布衣其一曰胡汝霖民望以清才敏识知名太学其一曰朱某德由胷怀旷达犯而不校有好贤乐善之志此两贤交逰相得欢甚民望既死一年而德由亦死呜呼天之生斯人而不用于世果何为哉德由少頴悟絶人读书过目成诵其为文章未尝苦思伸纸濡墨如迅雷疾风顷刻千言尝游太学同舍生初少之一日羣试堂上日未晡德由橐笔砚袖手坐庑下同舍生皆大骇就索其文聚观之则赡博而有理皆自以为不及虽屡应进士举而时命不偶连黜于有司然志愈刚气愈壮学问愈笃未尝向人作嗟怨之声憔悴之色其状貌魁梧声如洪钟每对客饮酒剧谈常倾一座天资尤喜士逰士之轨入金谿之境者必问德由在否在则驱其马以进否则不俟秣而行也故逰士之造其门者馆之如归虽祁寒隆暑未尝一饭不对客平生乐施与人有缓急虽夜半叩门无不应者乡邻之间饥而无食寒而无衣病而无药死而无棺男壮而未婚女笄而未嫁学佛而未缁学老而未褐赖德由以满其志愿者不可胜数德由蚤孤事季父甚谨季父自省郎出守濠州为时闻人爱德由如己子闻其死哭之哀甚德由以大观元年某月某甲子卒享年若干越某年某月某甲子葬于某乡某原娶周氏故奉议郎讳某之女奉议君博学能文闻德由之贤而壻之男若干人某皆治儒术女若干人长嫁进士辛某余尚幼曾祖讳某祖讳某赠宣德郎考讳某余识德由于城南古寺中一见即脱帽解带开怀谈笑洞见肺腑余知其为旷达人也遂定交于修竹之下昔赵子都问牛得马为钩距之术以察事情然奸伪日炽卒以狡侩状其躯阳元宗诚信不疑化行僮仆里闾争讼不诣官府待之而后决然则人生一世间如轻尘栖弱草耳与其用术数以熏其心孰若明白坦夷以全其真也哉德由之为人其殆庶几乎铭曰
　　胷中空洞了无物兮不防细行真理窟兮虎头燕颔貌突兀兮宜夀而贵今则没兮是事可怪书咄咄兮












　　钦定四库全书
　　溪堂集巻九　　　　　　　宋　谢逸　撰墓志铭
　　江居士墓志铭
　　居士字仲纪讳某姓江氏临川隠君子也少以词赋知名塲屋数竒不偶抱竒气而负屈称老死于布衣有志于人物者为之长叹息也某儿时见居士与先人及诸父逰毎酒酣髙歌声节悲壮座客竦然敬之先人既捐馆舍而居士滋老矣暇日尝从容与居士商论古今人物则辨别邪正毅然不可夺严乎若国之有律然后知胷中竒气尚在也初居士应举不利以其经授二子其后二子以文行为乡里后生之师自行束脩以上未尝无诲焉得其资尽以奉居士居士有余则杀鸡炊黍沽酒以醉邻里费尽则箕踞坐古墙下抚玩诸孙以自娱乐忧戚之色不兆于面间或效玉川贞矅体作诗以见志其造语刻深险劲不求世售而世亦不知也娶杨氏有贤行男闳阐闳举绍圣三年进士女嫁刘庭臣郄庶张瓘皆士人嫁瓘者先居士六年卒男孙三人尚幼曽祖讳某祖讳某考讳某居士以大观二年六月甲子卒享年若干以其年十一月某甲子葬某乡某原将葬闳阐乞铭于余余曰居士先人之友也其可不铭铭曰操管为钩濡毫为饵钓爵位发童于颠腕脱于手进愈锐孰若幼而问学壮而求仕老则退是以居士进不干时退不违俗死无愧
　　黄君墓志铭
　　府君讳士良字子善姓黄氏余自识事以来防四十年矣见乡闾之间曩之富者贫今之富者曩之贫者也独黄氏之家守先人之庐食南畆之稻以教养其子孙为一乡之善人自五代至于今二百余年矣呜呼岂积善之久而为天之所相耶抑子孙以勤约自守而能世家耶府君既捐馆将有事于窀穸其犹子洙宗鲁以其状来告曰洙不天先人之墓君尝铭之矣今伯父又以铭累君若惠顾前好俾黄氏兄弟无穷之闻垂于后世君之惠也洙之愿也余曰宗鲁端人也其言必顾行矣于是表彰宗鲁之文叙而铭之曰府君临川人曽大父广大父坚父道亨皆家居不仕大观三年三月辛未以疾终于家春秋七十有八后二年改元政和葬于金谿县归德乡榉林原二月巳未也妻伍氏徳足以配其夫男三人曰深曰溱曰孚溱先府君一年卒孚治儒术女四人嫁陈升郄充陈公定熊洵美升洵美举乡贡进士充公定乡贡进士举嫁公定者先府君八年卒孙男七人曰安曰时升曰时修曰中曰辉二尚幼孙女二一嫁进士王従道一未笄府君事父母孝友于兄弟其治生初若不经意俄而田畴日辟储蓄日丰燕坐一堂而钱流地上也然谨饬畏慎自总角以至白首终始如一未尝怙富崇侈陵徳而灭义未尝利口谝言防给而起羞也未尝侧弁箕踞使酒而骂坐也事贤以礼而不肖者未尝简之也人防誉之不跃跃以喜而忤之者未尝悄悄以愠也府君之贤大畧可书者如此至于奉外祖母施棺以殓贫者新浮屠氏之宇则又邦人皆知之不待余言而后传也铭曰
　　弹劔击筑不如刺客挟舟磔石不如力士诙谐不如曼倩之辩钩距不如广汉之智乃若保身全家无忝尔祖而昌其子孙非厚重少文者孰能与于此
　　故通仕郎晏宗武墓志铭
　　始余未识宗武叔父能言其为人金谿朱亮元宗武壻也其子芹従余学得朱氏父子而知宗武之为人益详宗武既死将葬其家以状来乞铭余三复其言而叹曰异哉宗武之为人也而人不知之何耶古之所谓循吏者奉法循理不用威严在位无显功去而民见思岂宗武慕古循吏之风不求人之知邪审是则虽司马迁班固为宗武作传且无所施其才况如余之固陋又安能述难言之意于笔端俾后世之人晓然知宗武之为人防虽然大丞相元献公宗武叔祖也欧阳文忠公尝为墓碑宗武太夫人长乐郡君吴氏荆国王文公夫人之妹也文公尝命宗武名又字而序之欲知宗武世次迁徙考文忠所作墓碑可也欲知宗武行已趋操考文公所作字序可也余是以知后世之人决知宗武无疑也宗武抚之临川人姓晏讳防宗武字也曽祖讳郜累赠开府仪同三司太师中书令兼尚书令祖讳融任殿中丞赠金紫光禄大夫考讳昭素任中散大夫宗武以中散恩补将仕郎试将作主簿江州徳安县尉未满丁中散忧服除任抚州崇仁县主簿秩满迁南康军都昌县令未赴丁长乐忧服除任袁州万载县丞闲罢丁所生母忧服除赴调客死京师享年四十有八大观四年二月二十日也宗武初任徳安同僚见其年少未更事威仪简率咸易之比其乆也察其行事无毫发挂吏议皆叹曰无害吏也在崇仁时部使者宻授以计俾伺庐陵不职事且啖之以甘言曰君心无城府必不我欺他日事有征当奏荐宗武退而语人曰雉磔于鹰兔毙于犬人之所利也鹰犬何得也吾縦不如古人岂忍肉人以阅躬于是覆其所短而暴其所长部使者亦不之怒也将去万载先以书告其子曰仕而黩货诛剥小民墟落之间鸡犬不得宁焉此曹用以致富而吾不忍为也吾行罢去而行橐萧然子为吾遣家奴若干人致米若干斛然后吾得归焉士大夫闻知皆服其防宗武虽生于公相之家而恶衣菲食执礼恭甚不敢以门地骄人平居寡欲无所嗜好惟是喜玩简编倾心以礼贤者无事则帘阁趺坐寂若无人幼従文公学尝问修心之要文公笑曰吾子亦能问及此耶手书七佛偈以遗之又尝见东林照禅师总公得俱眂竪指之语欣然若有所契晚年自沙河徙居侯门山川清奥喧嚣之音不属于耳宗武亦自肆于邱壑日与渔父樵叟相嬉宕殆不知世间有富贵之可乐也其柩归自京师父老皆出境迓之挽其绋以趋哭声震市以政和元年十月三日于长乐乡东陂山娶邹氏朝散郎尚书度支员外郎讳极之女有女一人元功妻也又一人尚幼子友子及二男子也有侯门集十巻俱眂集三巻藏于家昔王懐祖性沉静不求闻逹年三十未知名人防谓之痴王导辟为中兵属既见无他言惟问米价懐祖张目不答导曰王掾不痴人何言痴也呜呼争名于朝争利于市干没于名利之区至于老死而不悔者自以为黠矣是乃真所谓痴者也宗武闻此言当抃骨于九泉之下矣铭曰窭人之子十旬九食嚢余一钱面有得色是何元献之胄裔而不骄稚于富贵文公之姻娅而不凭藉其势力吾不知为何如人岂其有常徳者耶
　　张夫人墓志铭
　　夫人张氏静敏而文淑明而庄妙于女工而闲于音律亷于奉巳而丰于事上佳防贤夫人也生二十有二年归同郡王氏事舅姑甚孝友其夫甚敬以和奉祭祀甚严睦婣族甚有恩馈食以羞賔客甚勤以洁平居恂恂语不出诸口澹然若无所营至其料理闑内之事他人深惟而苦思之一经夫人了无艰色又十有四年嵗在丙子季秋之七日生一女子夜半得疾以卒卒时语言不乱谢其姑及其宗妇如平生子男两人曰诵曰诲皆未冠又六年某月某日某乡某原实建中靖国元年也夫人讳某字彦田饶州徳兴人赠朝奉大夫讳某之孙朝请大夫知洪州讳某之女抚州军事推官名某其夫也推官行清介学问渊博其在官独立无朋不可屈以私有识贤之余髙推官之义乐从之游推官亦以余为可语也以夫人行状属余为铭铭曰
　　茁其秀杰其伷兹天之祐孰陨其茂孰阏其夀弗克蠲我豆岂神之疚也耶岂命之遘也耶岂将昌其后也耶
　　吴夫人墓志铭
　　余蚤作读书有客叩门童子开门入告曰有二客陈姓彦辅彦其名白屦素冠瞿瞿如有求而不得余出迎客坐客前致辞曰先妣窀穸有逺日乃卜城北六十里明贤乡双溪源又卜城南二十五里临汝乡竹山惟念而不铭无以彰先妣休丐先生铭镵诸石余曰唯夫人临川人姓吴讳文徽曽孙讳光显孙讳日华女防孤奉母夫人以孝闻鸡初鸣盥造内寝门问安否抑搔其疾痛苛痒时其温凊而厚薄其衣服振拂衾席抆拭几杖而扶持之奉槃授巾卒盥而退既笄六年陈居士宗谔用媒妁之言迎于吴氏庙夫人执枣栗见于陈氏庭遂为冡妇逮事祖姑及姑尝与居士约曰老者血气衰頼饮食以养君司其外我司其内于是日供鼎爼匕筯之职捶麋鹿兔胈去其饵牛薄切絶其理湛诸酒编蕉布羊豕屑椒桂其上而腊之粉稻熟溲洒以饧而炊之和辛酸滑甘切防若韮以芼之居士入其家而两老人喜兆于面居士曰娶妻如是足矣夫人一年哭祖姑又二年哭姑又十九年哭与居士诀是时二子始垂髫三女未笄夫人曰彦辅汝无夸嬉无跌宕无饕财以取怨惟是仰事俯育养生之事汝其勉之日彦国汝勿习异端勿比憸人勿作无益以堕业惟是立身扬名显亲之事汝其勉之又训其女曰织絍组紃必勤执麻枲治丝茧必时编珠结缕剪制缝纫必精且巧诸孤皆只厥训罔敢暇豫毎春秋祭祀躬修仪物秩其几筵蠲其醆斚祓其户牖酒醴在樽葅醢在皿牲牷在盘磬折而立濯手而执事诸孤罗拜于后肃如也其后男有室女有家粟余于廪者数千斛钱以贯计者不啻万也夫人曰彦辅干父之蛊不坠厥绪彦勤于学问可射进士防盈吾志矣然吾春秋髙恐不及尝君之粟则又货平生之簮珥衣服器玩施浮屠氏以庇风雨死之日箧无剰财生于寳元二年二月丙子死于崇宁四年闰二月己巳于大观元年某月壬申两男彦辅彦国四女嫁吴澄王爕张执礼江公衡嫁执礼公衡者先夫人卒嫁澄爕者后夫人卒孙男六人敦仁敦信敦厚敦愿敦礼敦直孙女二尚防彦国従余学愿而文铭曰
　　孰夺吾夫孰孤吾儿我不尸事陈鬼其饥宁榛我笄宁竹我笥汝嫁而缨汝冠而字二妇抱孙四女擕甥环其左右酌之以觥逝者如云徳人如月云駮月沉光影不灭
　　延陵吴夫人墓志铭
　　吴夫人衢州西安人父讳震婆娑林邱以艺术知名吴楚夫人幼孤虽择对待聘而地寒不能自致入临川晏氏事中散大夫讳昭素生通仕郎袁州万载县丞防中散公无恙时夫人上承下比勤而无怨戚防愚良皆象其贤中散公捐馆舍而嫡夫人长乐郡君春秋髙夫人柔色以温之怡声以问之调甘防供匕筯以奉之长乐徳之视犹女也长乐即世其妇邹氏事夫人如夫人之事长乐夫人曰汝其尸晏氏祀可以佚吾老矣于是不复亲家事毎胜日内集饮酒笑歌怡然自得也长乐乃王文公夫人之妹防幼从文公学文公为名之既冠又字而叙之然寛厚长者安于义命而恬于仕进不可得而荣辱焉盖夫人训之也崇宁五年十月丁卯卒享年七十有二大观元年十一月辛酉葬于长乐乡万年里之太原孙女二人长嫁进士朱亮次尚幼防以妻弟承直郎邹永年天锡状乞铭扵余考之诗人有知命尽心之说一宜铭考之春秋有母以子贵之说二宜铭天锡信士也其言必不妄三宜铭有三宜铭安得不铭于是兆乎铭曰
　　岑岑其山沄沄其川有卜其兆有新其阡芟之夷之其荆其棘封之殖之其松其栢其荣伊何元献之门其泰伊何有令子孙曷以象徳山峙川流曷以永思松栢之秋百年一瞬贤愚同腐文以夀之我铭其墓
　　甘夫人墓志铭
　　甘夫人苏邴母也邴三尺童子匍匐而哭其父退然如不胜苏氏之老忧焉既而承夫人之训奉以周旋罔敢失坠刻苦攻书遂为南州望士贤母之有益于其子如此哉夫人其先润州丹阳人祖利渉避五季乱徙居豫章之剑池利渉生遂是为夫人之考年十有八归苏氏为居士讳某之妻又十八年而居士卒又三十有二年而夫人卒盖大观二年四月二十有二日也享年六十有八明年十月丙戌葬于折桂乡荷塘里先茔之侧四男邴仪邵侁邴举乡贡进士一女嫁任天授初夫人归苏氏时姑有病母贫无所依迎致于家朝夕奉之甚力夫人曰姑娶妇以佚老而反劬岂人之情也防凡姑之所以奉其母者夫人皆助之姑叹曰吾妇纯孝人也爱其姑施及吾母他日能亢苏氏宗乎居士既蚤世而衣食益窘诸子稚弱不堪家事夫人躬行俭约训育诸子及壮有室则以家事委诸妇间或焚香趺坐诵竺干之书以洗心洁念平生尤勤妇职蚕缫织纴虽老不懈儿曹或諌止之夫人曰此吾职也不蠺而衣孰不愧于心乎呜呼古者上自王后下至大夫士妻未有不亲蚕缫之事近世妇人往往以吹竹弹丝歌舞蒲博为事而以蚕缫为耻以至机杼生芝菌而柔桑之径鞠为茂草者多矣故余论夫人之贤尤详于此者将以着近世妇人之戒铭曰
　　有鬰者桑可丝尔身妇怠厥职樵斧其薪甘有贤女来嫁于苏勉彼蠺缫训我诸孤訚訚和悦不宕以嬉邴也好学乡闾之师茅檐之下一瓢一箪诵诗读书以奉母欢人谁无母母孰不夀子有特操是为不朽
　　彭夫人墓志铭
　　余尝谓陈端卿曰君两亲垂白逰太学七八年业精行成广文先生称之未尝有喜色时命大谬不利于有司徒歩南归未尝有忧色岂有道者耶端卿曰义命之说吾既知之矣抑又有内助焉吾未逰太学也其妻勉之曰得不得有命而在我者不可不修也与其卑栖于燕雀之羣孰若仰首一鸣于鸳鹭之侧乎既逰太学也其妻又勉之曰子亲虽老而吾事之如父母甘防之奉子无忧焉故吾得以申其平生之志而沉于文艺得失未尝少置于懐也未防而端卿之妻死将有事于窀穸状其行丐余铭余叹曰曩所谓内助者今亡矣其可不铭耶夫人姓彭抚之金谿人曽祖讳某祖讳某父讳某皆家居不仕夫人之生也听其声美而和父母知其必贤定婚于襁褓之间年十有八归陈氏陈氏大族合堂同食者不啻数百指夫人事舅姑睦娣姒抚媵妾和而有礼待内外宗族一以忠诚不以贫富轻重其心其尤贫而不能自存者解衣推食以济之故死之日哭者声色相属也以大观三年十月某甲子卒享年若干十二月某甲子葬于某乡某原子男二人某尚幼铭曰
　　恐学术之中废当观乎机轴欲覇功之速成岂惜乎蠺妾不敢仰视者梁鸿之案相待如賔者冀缺之馌自古迄今岂无贤妇惟今之人与古是协
　　桂夫人墓志铭
　　桂氏出燕郡名褒者为扬州刺史季氏出夀春郡名布者为河东太守贵氏出常山郡名迁者为卢江太守三姓声相近而其出不同然桂与季近世为着姓而贵独无闻焉夫人扬州之裔也曽祖承庆祖弼考舒今为信之贵溪人生二十有一年嫁金谿朱世衡子平于是子平之兄仕为县佐擕妻孥以行子平亦匹马逰学京师舅姑又皆倦于勤故闺门之内婚姻防祭賔客庆吊一委之夫人夫人天资精敏其经画家事如栉发治丝虽烦而不紊舅姑死牖下而子平既倦游矣乃慨然叹曰小隠吾之菟裘也行将老焉于是夷荒秽种花莳果作池亭园囿以娱賔客毎觞行乐作起舞上夀陆珍海错杂然前陈鼎爼之羞咄嗟而办皆夫人手自调芼而子平径醉不知也晚年得病癯瘠犹不敢暇逸手指目顾厮役扈养莫不得职虽平生自奉养有节而周人缓急随所求应之初无齐量呜呼薄于巳而厚于人士大夫所不能也而谓妇人能之耶以大观三年四月甲午卒春秋五十有七四年十一月壬申葬永和乡鱼泽原二男璪瑗应进士举六女嫁许君翼陈大声董昭叶倪谌吴纶皆士人一未嫁嫁君翼昭叶者先夫人卒子平既卜逺日大声状夫人行来乞铭大声従余学岂欺我防铭曰
　　夫贤好客妇贤是助夫妇克従如风斯雨夫欲馈浆妇酌以醑夫欲烹鹜妇封其羜賔筵初秩殽核已具悍妇恶客如畏虓虎履声及门已轑其釜夫未留客先谋诸妇口噤不啓目若无覩怒瘿忽张挥之以斧欲知其人请观其客佳客满门维妇之徳门无停轨职妇之贼懿此贤妇胡不夀岂喟彼悍妇不死何待我作铭诗以着妇戒
　　彭夫人墓志铭
　　金谿彭夫人进士陈良弼虞卿妻也彭与陈皆金谿大姓彭轻财而喜争其弊防失于侈陈敦本而力农其弊或失于朴夫人生彭氏家为陈氏妇其事上抚下治家睦族賔礼姻娅奉承祭祀咸适厥中无两家末流之弊虞卿性嗜学毎旦据案诵书音韵洪畅诸子环诵其前抑扬髙下皆中节夫人闻而喜曰吾夫与子嗜学如此敢以家事撄之乎饬家人无得以家事相关闺门之内一丝一黍皆自经画虞卿与诸子得以玩味黄巻为一乡之善士夫人之力也诸女化其徳柔顺静颛不妄言笑其刺绣缝裳剪制结缕承夫人指授咸有法度可观呜呼贤哉夫人曽祖日新祖贺父肓皆隠徳不仕年十有九嫁虞卿子男三人遗直举直皆应进士举旌直尚幼女子六人长嫁黄克昌次嫁邓潨皆士人余未嫁孙男女各一人夫人以大观三年十有一月二日卒享年四十有三以政和元年十月二十日葬于延福乡黄家原遗直举直尝従予学愿于行而敏于文他日庶防能大陈氏门戸夫人之死可无憾矣铭曰
　　季子十箧邺侯万轴父兮子兮且讲且读洋洋乎盈耳防微夫人何以成陈氏父子之福
　　江夫人墓志铭
　　余家自金陵徙临川与江氏为隣里至余之身盖五世矣江氏家法之严子弟之谨妇女之肃固巳饫闻而餍道之也夫人既嫁陈氏而其子又与余游故其葬也不求铭于当世之君子而独属陋巷枯槁之士如余者岂以知夫人之详莫余若耶于是考其世次论其平生而为之铭江氏其先封江陵后以国为氏出济阳考城则有汉轑阳侯息出赵郡则有水衡都尉充出齐郡则有諌议大夫革出鄠县则有唐起居郎融出淮隂则有万州刺史子逮夫人盖轑阳侯之裔也曽祖讳日华祖讳道悦考讳巨卿皆有隠徳不仕夫人年十有八为处士讳某之妻于是舅姑耆艾而法兴居有节歩武有数盛服肃容俨然人望而钦之夫人协賛其夫以事舅姑奉以周旋不见缺亏舅没姑老夫人専涖家政嵗时亲賔酒食问劳牲币交庆酌其丰约而均节之内外无间言居士即世诸子未冠夫人縦其求师问道不以家事相闗故其子皆好学而文嵗饥且疫僵尸横道皆犬彘之馂余也夫人闻之恻然出匳中金以瘗之平生乐赈人之穷宗族乡党之间受其赐者不知其防人矣以大观三年九月甲子卒享年五十有八男四人之祥之竒之中之永皆应进士举之祥先夫人卒女五人嫁江野吴敏江懋江君从江公明皆士人野举乡贡进士嫁敏者后夫人卒孙男三人台石谷孙女一人尚幼以政和二年正月甲子葬于某乡某原古人有言遗子黄金满籯不如一经古人岂欲竭橐中之金以教子而馁而身贫而家防盖以谓推籯金之利而广之不过为陶朱猗防辈耳茍能深造一经而躬行其言则始乎为士终乎为圣人自其治家可以治天下其为利岂可既哉然则以彼揆此籯金之利不如一经之博也夫人家有籯金不専其利而以教子为先可谓能权轻重之宜矣铭曰家有千金而子不通一经不害其为富也金用之有尽而经无穷则彼可弃而此可取也有妇人焉养生以千金而教子以一经是其所以为贤母也兹事古多有之而余之铭夫人独详于此者何防盖知今之人不及乎古也


　　钦定四库全书
　　溪堂集巻十　　　　　　　宋　谢逸　撰墓表
　　陈居士墓表
　　居士临川人字昌言名宗谔姓陈氏儿时从乡里老师学日未午诵千余言如建瓴水儿曹皆却歩不敢比肩立老师抚其背曰汝其亢陈氏宗乎先考即世母夫人黄氏语其姑沈夫人曰府君既从廼翁逰于地下矣防然孤儿岂能持门户哉沈夫人曰此儿虽蚤慧老师竒之若宦学千里吾两人何以为生耶吾闻忠孝不两立厚于其君而薄于其亲岂老师之意哉于是谢老师而归居士扵其家居士出则治生业入则奉甘防暇则诵诗书虽巫医卜筮隂阳地理之书无所不窥也一日慨然叹曰吾既谢老师归奉其亲又无良朋友琢磨徒知句读何以书为则又取圆觉华严般若诸经反覆研味盖将探诸佛之意而求死生之说于是禅师寳月穴居贵溪之巅能以慧眼知人善恶得于眉睫之间人有隠恶平生未甞言者一见禅师莫不吐实居士闻其风而恱之褁粮走三百里至山下攀藤蔓而上拜禅师岩中禅师命之坐饮之以茶熟视而笑曰佳哉若人翼日昧爽顺下风而请愿闻至道禅师手书三颂以赠之居士归而欣然有得色扵是沈夫人黄夫人皆弃养久矣居士不复治生业日与髙僧逸民焚香燕坐清谈终日殆不知世之有穷达荣辱毁誉恱慼也晚年尤喜施恵饥者哺之寒者衣之婚嫁不能成礼者与之币帛死而无以敛其躯者与之棺椁然未甞言之于人而人亦不知其喜施恵也曽大父讳汉升大父讳延徳父讳丁娶吴氏男彦辅彦国彦国应进士举壻吴澄王燮张执礼江公衡元丰三年十二月甲申卒享年四十眀年九月于灵台乡甘露原初居士得疾谓澄曰吾疾必不起死生吾自知之但两儿尚防汝其助吾妻经纪其家事遂面壁卧不语七日而卒卒时顾视家人无可怜之色岂非得禅师之道者邪后二十七年彦辅彦国泣曰先考捐馆舎时吾兄弟两稚子耳故其葬也不克求贤士大夫之文纳之圹中遂使先考之徳湮灭而无闻执事其为我书其事将刻石以表其墓庶几来世有考焉余曰居士之徳修于宗族信于乡党其子又贤必能大其门户岂待小子之文然后传来世哉然非此无以慰孝子之思于是序述其生平而系之以辞其辞曰
　　人生一世间兮俯仰其忽百年居耿耿其无聊兮悼乃心之不宣孰知彼苍之不与谋兮或夀跖而夭顔曷不从巫咸而卜筮兮蓍告予曰其道则然伊宰上之木已拱兮矧草宿而露寒望夫君之不来蹇孝子兮其无永叹
　　桂夫人墓表
　　夫人贵溪桂府君舒之女也桂氏为江东大族其子弟仕于朝者为能吏逰于学者为善士处于家者为良民女之嫁人者又皆贤妇也夫人童而愿敏习与性成姆训不烦府君竒之妙择姻对既归夫家姑曰予其致家政有贤妇姒曰予其休妇事有贤娣夫曰予其出逰以干禄有贤妻既而男只厥训女勤厥工宗族法象其徳而妾御化之不敢急歩疾呼也嫁三十有七年大观三年四月甲午以疾卒于室时年五十有七矣眀年于永和乡鱼泽原十有一月壬申也璪瑗两男子皆治儒术许君翼陈大声董昭叶倪谌吴纶女婿五皆应进士举一女许嫁而未归三男孙一女孙尚幼金谿朱世衡子平其夫也瑗与陈子皆从予学子平以谓知夫人之贤者莫予若也既属予特书之瘗诸圹中矣又属予屡书之掲于冡上予甞闻城阳炅横得罪于汉末俾其四子各逃以避难人受一姓字皆九画其一曰炅守坟墓其二曰昋居徐州三曰桂居幽州其四曰炔居华阳夫人之先得九画之姓于城阳自幽州而徙信州其来逺矣呜呼古人所以重谱籍者欲知姓氏之所出也当横得罪之时炅氏之宗不絶如线傥不各授其子之姓而以九画为验则子孙安能蕃衍如是哉后世谱籍不眀而同姓相为婚姻者有之矣谱籍且不可复于后世况欲居今之世而行古之道哉况欲敺今世之民而尽行先王之政哉
　　行状
　　故朝奉大夫渠州使君季公行状
　　公讳复字晞顔姓季氏鲁三桓公子友之后也文子行父武子宿平子如意康子肥皆秉政于鲁布心兄弟有声于汉布以诺闻梁楚心以勇闻闗中广陵太守广琛太学生偿皆着籍于唐其后或居江左或居浙右处之龙泉荆之江陵皆其族也曽祖讳光祖讳肃考讳真累赠奉议郎其先自金陵徙居临川遂为临川人始季氏以赀财雄里中至奉议公时生事犹裕甞有负数缗欲遁者奉议公焚其劵而厚赆之其人媿谢而去君子曰季氏其有后乎奉议公既捐馆夀安太君潜夫人在堂兄弟拙于生事家无甔石之储公于是肄业乡校折节读书穷日之力而继之以夜膏不足而续之以薪既而文章学问暴耀一时其弟中复亦有场屋声号为二季自是从其学者屦溢户外故潜夫人甘防之养无阙焉未几贡于礼部元丰八年进士第释褐调歙州司户参军摄休寜县大扺歙之六县事皆烦剧士大夫畏之如沸鼎之汤不可向迩而休寜尤甚公以掾曹摄县事又少年初宦老胥皆易之至则据案防事神观静深剖析是非有条不紊四境大服狴犴为之一空词人有作诗以声其美者至今父老能诵之毎日未晡胥吏休于舎讼庭寂无履声徃徃与文人胜士赋诗饮酒未甞怵廹于吏事也嵗余又摄黟县锄治强梗严而不苛奸民有不便者诉之部使者诬罔甚危休寜之民相率数千人间道遮部使者号泣于马前曰愿还我旧治頼提防刑狱髙官复辨其诬罔又按郡入境见其邑事整肃乃叹曰民言可谓无私矣用荐者六人改兴国军通山县令时杨翰林绘谪于是邦翰林以前辈自居视僚佐无可人意者独与公开懐握手为忘年之契毎称其忠厚爱民有古循吏之风未阅嵗丁潜夫人忧服除调达州巴渠令蜀中阻逺而巴蜀尤穷僻前为令者例以为不足治而民事一切灭裂公不鄙夷其民而化以礼义风俗大变改节度推官知南康军建昌县丞时自夏五月至于秋八月不雨大田之稼槁死殆尽民皆号泣以待馁死公恻然悯之尽心竭力推行赈济之法虽穷冬沍寒风饕雪虐驱驰村落未甞暂憩以至嵗时享祀不暇还舎其孤儿弃于野者俾耆保大姓收养之公毎行村落累累然迎于道傍者数百人盖老幼赖公而活者仅万人也时江左诸县皆旱有司或不躬亲赈济而强壮者得之老弱不及也公先籍民以什伍之法计口而给粟故老幼无不均之患江西部使者闻其经画有理宻遣人録其条目颁之所属不知所活又几人也改宣徳郎知鄂州崇阳县事崇阳民悍吏奸素号难治凡为令者多以罪去惟张尚书咏在任六年善政可纪民绘其像而祀之其后为民之所称者惟应通与公而已民于是以二公配张尚书之祀焉于是太守性褊急御下如束湿民以非辜得罪者噤不敢诉公力为营救多获全宥毎上府计事必祷曰寜得罪于太守不可得罪于皇天其至诚不欺多此类也有客死崇阳而寄旅榇于佛寺者亲戚不闻问十余年矣公为出力营葬于寺之西偏掲其姓氏于家上以俟他日有考焉今上即位迁奉议郎赐绯衣银鱼用磨勘法转承议郎差通判南剑州事待次乡邦凡三年营构第宅髙眀爽垲殆甲一乡亲旧或献疑曰公年甫五十自此登禁从镇巨藩未可量也何遽为家居计耶公笑曰吾郭外有田可以供饘粥又有宅一区以御风雨盈吾志矣嵇叔夜有言今但欲守陋巷教养子孙时时与亲旧叙离濶陈说平生浊酒一杯弹琴一曲志意毕矣万一倦游不仕兴尽而归不失为嵇叔夜若必待暮年血气既衰不得已而引退然后求田问舎吾不为也既通守延平凡佐二守前守责大指而失于濶略后守严督责而失于烦苛公賛协郡事各因其弊而救之吏民皆以为便而二守亦获助焉会有以从官迁谪闽中而子弟以不谨贾谤者部使者捃摭细故傅致于法兴大狱于延平命公治之文移逮捕急于星火公尽诚推究无所观望遂平其狱转朝奉郎加云骑尉以寳玺赦转朝散郎受代赴部以劳并转朝奉大夫加飞骑尉差知渠州军州事借紫自京师来归优游里闬久之遂有拂衣之兴一日谓其亲族曰吾仕宦三十年世味厚薄断可知矣因作诗以见志其略曰静中有髙志难与俗人言愿收市朝兴归此一畆安乃上章乞以本官致仕俄以疾卒于家大观四年八月某日也享年六十以其年十月某日葬于某乡某原先娶杨逈之女累赠金华县君继室张氏故朝奉大夫维之女累封长安县君男女四人端卿以目疾废清卿奏补将仕郎一男一女尚幼孙男二人天恵天叙孙女三人长嫁陈之永次嫁谢迈皆应进士举一未嫁公平生岂弟风流所至有恵爱天资鲠介嫉恶而好善故恱公者少而不恱公者多公亦自负其志不妄与人交逰晚得左司都公贶给事谢公文瓘一见倾盖如故待以国士毎论及前朝伟人钜公如韩忠献范文正富文忠未甞不抵掌叹慕想见其为人至于始终出处之际又防究而详考之订其行事以为楷式建中靖国初诏内外官言事公歴陈十事上之皆当时利病不报门下侍郎吴公居厚与公同乡里尤爱公之材欲引用之初发运江淮以京状荐公及为户部尚书辟公监榷货务不就后防大政公未甞輙通书既而吴公罢执政领宫祠公乃遣使一伸乡曲之好而已公之恬于进取大抵如此初居约时士人蔡承昭导公逰乡校又同舎顔具微与公同研席其后承昭贫窭无以糊其口乃挈家依公扵通山公为料理生事具微鳏居穷巷父子以疫疾相继而死公为买棺瘗之又育其二女备礼择婿而嫁之平生笃于学问六经子史百家小说医巫卜筮之书无所不窥自幼至老未尝一日舍书不读虽王事鞅掌昏暮而归必秉烛观书夜分乃寐或与子弟商论今古吟讽歌诗了无倦色毎对賔客清谈亹亹一坐尽倾或询以歴代人物本朝典故者必探其本末穷其端绪论议蜂起听者不知膝之前也其为文章学西汉之法而歩骤规摹以韩退之欧阳永叔为师尤酷爱永叔所作为君难论把玩不释手读之成诵毎叹曰吾恨不一瞻清光搢笏跪诵于上前其爱君忠切亦天性然也其为诗略备诸家之体而尤爱杜子美以谓唐之治乱备见于此甞训释其义未絶笔而公亡矣家藏书数千巻皆手自讐校亦有亲录者有文集十巻藏于家公恢宏疎达不为龊龊细谨毎用度施予不计家之有无故月俸所入随手而尽虽亲戚朋友不知其贫也既没之后橐无剰金识者以谓清而畏人知不愧古人矣呜呼人才之难自古然矣士固有博闻强记贯穿坟典文章学问为一世所宗者然迂缓坚僻不达世务不过为一腐儒而止耳其有商财校利洞见毫髪烦剧之务頼之以济矣然不学无术昧于大体不过为一俗吏而止耳故苏威甞谓隋文帝曰江南人士有学术者多不习世务习世务者又无学业能兼之者不过栁庄盖叹人才之难故也公虽生于江南笃于学问而通当世之务敏于政事而眀古人之大体其贤于栁庄逺矣余从公防甚久知公最详姑叙其平生大节以为行状而小者皆略而不书惟执事裁择焉谨状
　　祭文
　　祭汪伯更教授文
　　维政和元年嵗次辛夘二月甲午朔十八日辛亥友人濮阳吴琛弟贺侄舆阳夏谢逸弟薖頴川陈之竒弟彦国江夏黄洙渤海季端卿济阳江野谨以清酌之奠昭告于亡友伯更教授之灵呜呼哀哉天之生贤疑若甚艰何生之甚艰而夺之甚速孰若初不生贤而皆生不肖庶几享其夀考而保其爵禄彼不肖者何徳于天而畀之以富贵辅之以康强彼贤者何负于天而撄之以疾病申之以困辱岂福善祸滛者古人之我欺而苍苍者终不可卜耶呜呼哀哉亷耻道丧忠义气塞乗时射利变节从俗者滔滔皆是乞食墦间防痔得车者面有徳色故防邪如山贪墨成市而莫之救药正人端士无辜吁天而无以眀白呜呼哀哉孰有记问该博文章敏赡如吾伯更之学孰有忠孝纯全操守坚正如吾伯更之徳孰有贫贱困厄而不为利势所回如吾伯更之勇决孰有居稠人广众中而防患周身如吾伯更之慎黙人谁无兄弟孰有如吾伯更之爱敬人谁无朋友孰有如吾伯更之谅直至于晚闻祖师之道而知生死之说则伯更之髙妙超逸又非寡闻浅见者之可测奈何家贫母老而益之以忧患妻死无后而困之以竒疾一卧不起奄忽以逝而遂有幽眀之隔也呜呼哀哉岂其信然耶岂其传之妄耶以为信然则伯更之贤不应至此以为传之妄则叔野之讣不吾诳也今舟次于水濵而旅榇寄于浮屠信乎其然矣则想其平生思其出处不知其所徃也呜呼哀哉胡不为我少留乎胡为遽舍我而去乎岂不念风櫺竹牖青灯夜寒读书而饥吟乎岂不念野歩水东濯足南湖焚香清坐于萧寺乎岂不念谈论古今讥评得失慷慨激昂以为壮乎岂不念夜饮达旦抵掌笑歌诙谐嘲诮以为戏乎岂不念致君泽民激浊扬清相期为立朝之事乎岂不念买田筑室凿池种竹相约为隠居之计乎若此事之小者固伯更之所不念岂不念弟妹婚嫁何以为成礼乎岂不念父母垂白何以奉甘防乎朋友固不足道也何忍弃其母弟而不顾乎呜呼哀哉贺将以城南之地葬伯更而助其生事而逸又状伯更之行而乞吕氏铭其墓叔夜被荐而逸与之俱行弟妹婚嫁琛与其诸友皆为之调护诸弟皆欲砥节砺行种学积文期有所建立茍或怠惰荒嬉则朋友交攻而聚骂之而伯更之灵隂有所诉居仁书来欲为伯更立諡如孟东野而逸以谓私立名号逓相标榜恐其祸有不测如东汉之党锢况韬光晦迹者伯更平昔之心而声名暴耀者亦伯更之所恶伯更之徳行卓卓如此虽不立諡而名自垂于万古琛等与伯更相别之后髪益白而齿益揺矣尚有此身复不知防寒暑矣人皆一死先后不同伯更之死巳安其死矣呜呼哀哉有酒在觞有殽在爼倾写懐抱寓此毫素不知伯更尚能知否一恸肠裂泣涕如雨呜呼哀防伏惟尚飨
　　杂著
　　读阮籍传
　　善观人者观其心不观其迹盖观其迹之所巳为可以逆知其心之所未为如此者可谓善观人矣阮籍负英伟之才生非其时陆沈于俗而世之论者遂以为放旷不覊之流而礼法之士至于羞谈之岂不过哉当其沉酣于酒傲睨万物泊然不以世务撄心若无志于天下者至于观楚汉战塲喟然叹息以谓时无英雄使竪子成名其志盖宏逺矣虽口不臧否人物然青眼视嵇康白眼视喜是未甞无意于人物也虽居防饮酒食肉然毎恸哭輙呕血数升是未甞无哀戚之情也以至文帝欲求婚钟会欲询以时事而致之罪皆以酣瞑获免则又察微见逺其志有足多也魏晋之交王室不竞强臣跋扈杀戮大臣如刲羊刺豕无所顾惮一时名士朝不谋夕如寝处乎頽垣败屋之下岌岌然将恐压焉故张华卫瓘以清直死向秀嵇康以髙简死王衍王澄以清谈死陆机陆云以俊才死籍于是时傥不自混于酒崭然出其头角则死于强臣之手也必矣孟子曰伯夷圣之清者也栁下恵圣之和者也又曰伯夷隘栁下恵不恭清非期于隘其必至于隘和非期于不恭而其弊必至于不恭谓籍不仕耶未甞隠于山林清不足以名之也谓籍仕耶未甞俯已以同流俗和不足以名之也非清非和庶几于夷恵之间乎庄子谓曲辕之栎以不材得终其天年故社托之以神其拙若籍者得非托之于酒以神其拙耶
　　读李翺平赋书
　　余读李习之文至所为平赋书未甞不掩巻而叹也嗟乎农桑王道之本也周公用于周而周之治后世莫及也其法制载于书加详也孟子甞言于齐梁之君矣齐梁之君不能用也呜呼使用其言天下非秦有也其法制载于书虽略于周公然其言未甞不详也今世之士大夫好髙谈而不适于用论农桑之事则掩口而笑曰是老农之所能也吾何与此哉周公大圣人也孟子大贤人也犹用之以治天下国家言之于其君渠渠若此岂有圣不及周公贤不及孟子而耻言圣贤之事哉虽平赋书施之当时未必可用然其言有感予者故书于集后且以寓其感云
　　匠者周艺多传
　　艺多姓周抚之临川人也世为器用之工艺多天资精敏自少时技能已出诸父自以为己不若也故以艺多名之其为人朴厚寡欲不妄言笑衣敝衣拱手立羣匠侧若无能为者及其操绳墨运斧斤力不劳而器用成羣匠惊骇却视不敢比肩立艺多泊如也未甞有矜色诸豪贵家争邀致之唯恐后艺多不肯屑就必择其待之以礼者与夫能辨器用良窳者徃归焉否则倍其佣不顾也既徃必求静室逺嚣尘者居之平心志一视听然后用工焉委材于地唯其所用之成无计其日然后尽心力焉询之则怫然怒迫之亟成则焚其器用而归杜门诵浮屠书百计诱之不从也呜呼艺多天下之贱工也观其所为世之士有不若也惜其为工而不为士也士之溺于口耳之学未得贤圣之绪余已挟其能鬻售于世矣唯恐其人之不闻也有能如艺多精于技而不伐者乎势利回于心则刚毅之志变而为便佞望风奔走无所不为也有能如艺多择其人而后徃者乎博奕饮酒放心于声色之娱而道之精微未甞思也有能如艺多逺嚣尘而居静室者乎禄仕诱于前麾之而不去虽终其身不悔也有能如艺多归杜门而不屈者乎惜其今且老矣如其壮也使衣冠而居士人之列推其用心以行于世其事业岂少哉余非敢重诬一世之士无其人也盖贤者少不肖者多睹艺多之事而感焉故私列其传以自警云
　　反求斋对
　　李子作斋于防事之北求名于余名之曰反求李子请曰愿闻反求之义对曰子不闻楚国之盗者乎楚之盗曰支贡者行若无迹语若无息逾垣若鸟穴土若防居于楚国人无夜不亡其物焉国人心知为贡也而执之无状毎亡物必骂曰是必贡也其如不可执何居一日贡语其邻之子曰楚之盗不为寡矣毎亡物必尤贡者何也邻之子曰子无怒国人尤己也子能为盗故亡物者必尤子子而不为盗其谁尤子哉贡曰是不难也吾且阖户不出矣傥夜有亡物者亦将以尤贡可乎是夜楚人撤卫释禁而国中无犬吠之惊君子曰人不可不反求诸己也仁所以爱人者也爱人不亲则反诸己曰仁未至也智所以治人者也治人不治则反诸己曰智未至也敬所以礼人者也礼人不答则反诸己曰敬未至也行有不得者皆反求诸己不反求诸己而惟人之责则与楚之盗日攘其物而怒人之尤己也何异哉反求之义其在斯乎李子怃然为间曰命之矣李子名绂字眀服余表弟也又从余学故告之以名斋之义使归而书诸壁焉
　　习说
　　儒有逰学于北而归者父老幸其归也且迎谒之愿丐其语以为子弟之训既语为北人音父老不熟于耳也皆相顾惊愕退而骂且笑曰而祖而父与而兄弟未甞北其人也而母而妻与而姑姊妹固南其音也而曩之音家人若也至于去其乡而易之可乎或曰非固易之也习使之然也彼与北人居且久入于耳着于心不自知其音之北也谢子曰嘻有是哉信其习之能移人也使习其徳与行如其音之亟成其为益可既耶惜乎习非其所也不能习此而易彼也父老闻之曰子言然















