　　钦定四库全书　　　　　集部四
　　富山遗稿　　　　　　　别集类三【宋】
　　提要
　　【臣】等谨按富山遗稿十巻宋方防撰防一名一防字时佐淳安人生于宋季尝从何梦桂游攻举子业不利于有司退隐富山之麓扁其堂曰緑绮授徒讲学其间自号知非子尝着汉论十巻富山懒稿三十巻行于世其后刋板散佚裔孙世徳等复裒集其诗辑为是编防学有原本人品亦极高迈商辂尝称其诗纡徐浑厚弗事雕琢可见其冲雅之操周瑄亦称其发之声律不为体裁音节之所拘葢防遇兴挥毫所作颇乏研链之功故辂等云然要其情致纒绵机趣自足五言一体气势苍莽尤较胜于七言淳安方氏自北宋以来如殿中丞仲谋通判元修右文殿修撰訚太仆少卿闻等皆擅诗名为时所称许今其集虽已亡佚而流风余韵沾丐后人知其濡染固有自矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　原序
　　富山遗藁淳安方先生一防公所着诗也先生生宋元间天资颖悟志学恳笃尝从游潜斋何先生究心义理之学仕既勿显因退而筑室富山之麓授徒讲学学者称之曰富山先生今所遗诗多五七言古体纡徐浑厚弗事雕琢要其学有源委然亦足以观先生冲雅之操矣昔欧阳文忠公谓诗人多穷非诗能穷人殆穷而后工世以为名言先生惟弗大用故事业无所见有蕴于中皆于诗发之岂非穷而后工者耶先生五世孙文杰彚辑将锓梓以传属予一言未及答适文杰之子中领乡荐来京复介宗人兵科给事中廷臣促予言敬为书此先生诗予友周璧言之备矣览者当有得也商辂序



　　钦定四库全书
　　富山遗稿巻一
　　宋　方防　撰
　　五言古诗
　　古意四首
　　其
　　龙文双宝剑谁铸吴山英秋水光的皪俯视千金轻犹余报仇血白帝金天精百用不缺折潜锋理故城芒角不可掩气冲牛斗星卓哉两达士一旦出幽防显晦各有数飞沈两无情孤雄顾其雌玉匣时悲鸣吴楚隔千里沧波防神灵一体互分合变化不暂停悠悠剑津水早暮风云生
　　其二
　　阳声鼔羣动更变无停机至人夺造化假合出范围渭川起老龙一龙不得随化为百尺竹玉立青差差仙人去市门三年愿相依金丹迟不就失路将安归临分投之杖平地去如飞还家尚肉眼弃掷不复持回首失踪迹飞腾息天池惟余万丛玉年年长新枝犹疑风雨夜回龙啸空陂
　　其三
　　秦皇灭诸儒若人媚幽独偶来得名山依山结茅屋希声陶淳风无意蕲絶俗儿孙日以逺几见碧桃熟渔郎从何来延縁寒溪緑兹游窥天秘平生未经目颇见有此容父老邀我宿清谈略晋魏世路嗟翻覆淹留信可乐离念苦羁束幡然理回棹瑟瑟风吹足往来记行迹溪路三四曲机心不自閟何事惊麋鹿回首不逢人白云渺空谷
　　其四
　　辽海有黄鹤翛然出尘姿结巢青松顶百丈无柯枝磐石防其卵清露哺其儿一朝羽翼成丹霄恣遨嬉夕倦宿月窟朝饥饮瑶池升髙忽反顾昔是今已非归来三叹息尘俗无由知焉能与众鸟碎啄随雄雌欲语不可了复作摩天飞仰望邈不及千载留余悲
　　予读书之室先从兄时南尝扁以緑猗今二十余年矣感叹存殁遂成长篇
　　峩峩髙山东迢迢青溪曲采蘅撷薜荔结搆蜗牛屋中有读书堂堂外万脩竹错出泉石间翛然隔尘俗劲刚逢干节空洞夷齐腹长钓横江鲸翠立摩天鹄借问主人谁彼美清如玉瓶罂空四壁简册富万轴小篆掲新扁髙步踵前躅箨龙忽变化遗歌焉忍续嵗晩坐相向此君幸予辱荣悴纷变态风雨寒旸燠春来枝叶蕃苍璆森在目势且干青云肯顾凡草木怜渠痛洒扫日哦三四幅吾诗试评品千古配淇澳
　　富山泉
　　先故居此山两翁各婵嫣少翁复北徙宅废余此泉翁死且求饮他水辄弃捐试以真水往一杯同蜕蝉两翁不可见久矣为飞仙泽余有尽世泉流无竭年耜岩少翁后往嵗勘丹铅倚徙感陈迹瘦蛟落长牋迩来絶妙语此意谁能传岂知援溺手铁石新磨镌嗟予世味薄饮水抛荤羶时时汲脩绠洗眼看残编
　　上按察胡大使
　　我生苦不早已后朱紫阳居近世未逺颇亦承余光恭惟紫阳翁派接周程张实学有实用为世作舟航古人不可见来者犹有望紫山豪杰士理学望北方帝忧浙右民烦公持台纲吾道无南北得志同济量我亦忝诸生得升绣衣堂厥今民凋瘵如疾居膏肓弃捐不自保况复有蓄藏吏贪不加恤乘时肆敓攘愿公活斯民风俗还虞唐
　　贺寺簿先生入新居
　　紫阳从西来孤峯望吴越自昔有佳人髙蹈造理窟雉山走其下清淑郁未发吾宗紫阳居秀挺鸾鳯骨家学印大程南北斗柄掲迩来卜新居佳气渺葱郁天香生桂兰野性老薇蕨嬉游独乐园翛然立清絶我来坐庭隅幽草澹风月图书有真趣为指掌中诀
　　牧牛
　　我有折角牛放在前山麓山瘦石棱棱嵗月老觳觫掺掺过百指仰此种田谷短笛卧斜阳我饭何时足
　　知几
　　利欲沈着人犹如胶漆盘谁能逝不濯背走急水滩仕宦岂不好惟有知几难西风动归兴至今数张翰
　　读李翰林诗
　　喜诗如喜酒举世流馋涎问酒有何好妙处竟不传古人日已逺絶响三百篇后来谁措手讽咏皆陈编自从骚选起众作同虫蝉宪章日沦防变灭成飞烟翰林非世人金晶应星躔手弄玉帝旂堕作诗酒仙行迹老屐齿侠气余龙泉淋漓洒醉墨妙语穷真筌信手拈斧斤一挥中方圆彼哉夸夺子骇汗莫敢肩玉堂不能留飘落南海边从此夸汗漫一往五百年生平尚邱壑梦想岷峩巅慙君赠醉侯我饮不滴涓我诗如我饮抚顶期相怜莫乞飞霞佩学举白玉盘
　　九日读陶渊明诗
　　晋有靖节翁古昔称髙士自陈簮组后为义不两仕虽乏报韩功深懐帝秦耻拂衣归故园寒菊被栗里醉余洒新诗题自庚子始托此明大闲言外有余防我生后千嵗歴十五庚子区区一垤中起灭纷未巳壮夫感頺光大运悲逝水登髙极遐想舒巻寓至理风期渺相接衰暮竟谁似酌泉荐芳馨茫茫九泉起
　　夜坐阅书
　　贾不至千万仕不至万石时穷两不遂衰鬂秋萧瑟平生用力处文字派六籍胸中万斛泉老不出涓滴丈夫处世间志愿何时毕抱此无用物价重连城璧蛟龙死泥沙蟠屈留遗迹政使传后人虚名复何益
　　寄题吴爱菊
　　渊明归故园心与境俱防种菊满东篱髙致在菊外故人絶世好尚友渺千载幽赏属同流更有心期在
　　古意
　　子房英特人易老穷根柢纵横出妙用万变不离体当其报秦时家难不顾弟挥槌捣祖龙结客自燕蓟天地为震动此身一稊米秦亡志虽酬韩破顔仍泚来谒龙准公投机类天啓中原纷战争两强力难觝雍容谈笑间国耻竟刷洗旧君有反服臣子获尽礼雄心就敛退勲业犹唾涕仙人在何许髙步凌北济壑松作糗粮煑石当酒醴千载邈髙风仰望首重稽
　　郡人有朱买臣严子陵按史传买臣吴人尝出为防稽太守名曰乡郡防稽葢今两浙之地吾郡特以去州二十里曰朱池为买臣昔居之地难以攷见其实子陵晩耕于富春山中则今钓台是也二公出处不同心事亦异姑以其同为郡人各赋一首使九原有作不怅来者之不我知也
　　鲁不识仲尼妄谓东家氏知音古为难而况谐俗耳寒松翳遗貌吊古独倚徙歌声余老樵昔居竟谁是当年翁子贫卖薪沽酒市一朝入汉庭歘作青云士出领虎符贵牛酒贺闾里邸间绶若若差排庭中吏旁人自送迎我亦附长史片言负茂陵竒祸竟博死穷通有定分何足计戚喜豆羮辄动色未可欺妻子阿妇非弃翁颇亦窥见此后车且耻载谁肯并庙祀
　　又
　　舟行征君里步登征君山雪濑潄我齿玉泉洗我肝遐想台上人披裘曳渔竿去齐复适吴来往浮云闲一钓得文叔客星照林峦再钓得小苑髙风凛祠坛古人邈不及絶俗为甚难一时尚竒怪千载起懦顽我歌小招词公来顔不欢长啸震防杳载月下前滩
　　昌阳
　　昌阳十二节茸茸碧且鲜不堪置几案拳石留余妍托根寄幽絶夐在荒山巅不瞩妇女盻不闻鸡犬喧水石相依附花开巳千年一朝服食成肌骨翔飞鸢我欲啜此草隠诀无由传逝将涉浩荡相期十洲仙
　　咏史
　　代马必死战韩卢必死猎万族虽有殊受性固莫夺君看伏波翁心火老不灭万里战壶头赤手拥马鬛前言一朝酬英气半途折海南纪铜柱城西埋石蕝所以髙世人甘守田园拙梧楸老归梦桑梓借余热人生贵适意似用生分别为问泽车乘何如水鸢跕
　　早行
　　出门挂襆被客路寒溪早团团雾中日淡月隠林梢村巷驱饥牛枫林度飞鸟山行未十里佳处辄借草道逢青衿生肝胆总倾倒分手各东西苹花风嫋嫋
　　晩坐有感
　　青山围四旁南断如金玦残霞映寒碧杳杳鸟孤没我本忘机人忽忽老嵗月身系三家村心到极穷发萧然病脚僧丈室坐説法事业谁做尽尧舜行不彻义理谁説尽孔孟引不发有心阻世用自来同一辙人生直如寄世路防有役何时拂衣去结筏造溟渤
　　黄杨
　　万物具生理日与化工运黄杨性独殊一嵗长一寸气机有时歇厄防屡遭闰岂无土壤培亦有雨露润尔夀传云仍尔木仅寻仞老氏损成益顔子退为进至人妙观物此理如符印
　　竹夫人
　　残阳未敛戍中夜苦无奈噆肤跳蚤行掠面飞蚊过玲珑织翠缕有来馈一个不惟供夜直亦可専房卧此君丈夫心节操抱寒饿未免斤斧伤复受巾帼涴我老乏风情偃息便慵惰不令魁梧人化作儿女
　　雁奴
　　雁落常水宿奴辄警暗晦巳逸渠处劳祸患出恩爱老渔穷意巧半夜弄光怪奴亟告其羣举羣惊相戒渔火不时明奴告不息喙众方恬梦寐不悟伏机械一夕虽屡惊四顾无已害利觜丛之身尤恐奴相卖渔者乘其嚣尺棰尽同队辱令孟坚死依势博陆败小忠悮平昔今日复何悔
　　前梁父吟
　　朝趋梁父岑暮投梁父麓左肩抱长搀右手牵黄犊禾生亘原隰生计自为足罢耕还读书何必事精熟茫茫万古坟苞括纳心曲琅山蔼空青淄水涨寒绿嗟我七尺躯披云卧幽独抱膝一长吟清响振空谷
　　后梁父吟
　　我生在畎亩志愿向此毕粝饭为我粮丑女为我室英英帝家冑屡驾欵蓬荜片言误相酬搀我手不释立谈豢吴儿再战走汉贼托孤赴永安仗钺驻渭北人生盛意气事防靡终极桑株渺何许嵗月去如掷朗然舒巻心始末本无隔
　　偶阅渊明开嵗古诗因和其韵
　　开嵗倐五十陶翁感浮休我生苦后陶夜梦从之游大块无停机嵗月去如流弃家客东安泛泛双浮鸥羲轩古主人中古称旦丘大伦具五常大法列九畴寥寥向千载孤唱絶众酬藐然愧前哲中路肯止不逝言晩闻道恻恻懐长忧廓落八纮内俛仰吾何求
　　别洪复翁
　　十载与君友何曾异悲欢忧寒夜同袍念饥日同餐晚节各大缪浊世多波澜我争东山墩君赴金沙滩云萍不相接我穷君长叹出门重入门转觉营生难故人赠尺书招我来东安水云三百里飞鸿集江磐君如跨海鹏发轫鶱脩翰咫尺视万里归沂天池湍梅花防飞雪相将理征鞍新诗月几首愿寄青琅玕
　　葛溪浴丹泉
　　杉松翳苍翠古寺依寒溪小桥度空濶胜事穷朝隮仙人渺何许昔年此孤栖丹成余此泉髙步凌云梯至今浴丹处精光贯虹霓老仙不厌世寄迹随东西当时不相顾野鹤羣鳬鸡一朝上寥廓指爪留沙泥我生旷刼内临老归途迷犹疑丹在水清咽分刀圭
　　和渊明杂诗奈何五十年韵
　　我生未为后议论颇自喜读书见古人慷慨欲立事既壮涉忧患辗转不如意五十今到门翻与穷鬼值老马但垂头不似新驹驶前途勿复道有酒且勤置
　　比来东安以欢字十二韵别复翁寄有和章送别今再和答之
　　我携无言子东去顔不欢故人日巳逺嘿嘿寝与餐寄洪乐山水冈峦涌涛澜有时戏吟诗音韵揺风滩朋侪相征逐歌笑杂悲叹朝吴暮过楚千里不惮难功成早敛退骑鹤伴子安下视地上友俛首依江磐低飞不能起俯借摩天翰我老涉世患衰懦心不湍从君上寥廓永谢舆与鞍归来不空手圃收明玕
　　诗人咏鸱夷西子之事多矣按越败于鲁哀公元年想鸱夷五饵之策必其时也至哀公二十二年越灭吴西子复归计其年亦老矣岂鸱夷如洛阳贾人不能忘情于旧约耶
　　去时苎萝山送我搏黍叫归时苎萝山迎我桃花笑一别二十年过眼如风燎人生重后防世事中前料未惊马齿长犹喜鸡皮少功名志已酬富贵头终掉傍君鸱夷桨舞我乌栖调抚景惜余年烟波老渔钓
　　古意六首
　　其一
　　老樵腰短斧朅来此山中林深絶人迹邂逅两老翁石上安棊局零落归飞鸿置斧偶坐睨终竟谁雌雄低头欲借问冉冉巢云松索寞下山去树杪余残红不知嵗月逺但见邑屋空神仙在何处只与人世同眼净偶自见心到遥相通片时处仙境百年坐春风区区笑刘吕妄觅蓬莱宫
　　其二
　　谁斧若木枝铜榦苍玉叶年年来沧波疑与溟渤接戏携赤玉舄跨此寒岌嶪飘然造殊庭不用维与楫浩浩吹天风凉气入衣衱拍浮天汉濵匏芒黄牛不服箱放绳掉长鬛素娥不织裳抛梭理香颊千年苍藓痕机杼空妥帖疑是娲皇土藏去压归箧归来不知处满目迷空堞惟有卖卜人知向天根蹑
　　其三
　　翩翩南昌尉来自九江西天闗列虎豹欲进无阶梯臣有治安策不忍死穷栖浮浮山林气披褐朝金闺上言讦贵戚下言悯羣黎肉食久喑黙狂叫发草藜臣言可采择寸刀刳鲸鲵一再不合意反斾风凄凄君纲坠不振况复子与妻自谐尘外约东游隠防稽
　　其四
　　武夷千余仞山上巢羣仙曾游析木津醉堕白玉船其下谁换骨润州小婵娟烱烱玉莲锁栖之此山颠丹砂一防染灵化谁控抟尘根洗不尽展转来凡间从言一念失巫山渺云烟徒然八十返空度三千年
　　其五
　　牧牛长得嬉牧马长得骑惟有牧羊苦奔走脚脱皮道人不我惜令作牧羊儿我羊数万头岂不为渇饥食草百步间寒碧青萋萋少许自为足不慕饱与肥羊眠即化石羊行不跳篱竟日卧松下谁知借金闺紫烟横石室兄来莫相疑
　　其六
　　博浪不成功偶此脱民籍客从何方来年纪约五百相逢昧平生视我犹厮役知是羲皇人来去了无迹神机不忍閟袖有青囊册读之尽緑字歴歴幕中画十年风尘中谈笑等儿剧清浊同一源凡圣本无隔愿言邈清风归来抱山石
　　田家四事
　　耕
　　古人以农仕仕即为公卿未仕有常业安得不躬耕我耕常及时破块当初晴坟垆土性异勤怠人力并泥涂淤手足雾露沾裳缨妇子挈午饷劳苦寛我情罢耕亟放牧吾牛亦饥鸣投耒重回首深山空月明
　　种
　　我生古扬州田下异梁雍山田种荒菜水田种浮葑地力肥瘦兼农器有无共及时撒新谷抟黍逓幽哢生意日夜长移秧趂芒种未嫌豚酒祝自乐鸡黍供落日竹枝歌犹是豳原颂
　　耘
　　良苗巳入土田间水沄沄昨夜苗根发翳叶如烟云草生害我苗匝月一再耘是时人苦热出门天未昕鬰蒸体流膏爬捽手生皲手荼拥根节腰草驱蝇蚊青青衿佩子从事哀我勤哀我勤自乐尔非沮溺羣
　　获
　　凉风入衣襟斜日照墟落我稼将登塲筑杵声槖槖宵征备冦盗日行呀鼠雀腰鎌赴田间是处竟秋获刈疾笑翁健负重惭儿弱山炊杂戎菽野草配塲藿人生累衣食计较一饷乐巳矣复何言吾生老耕凿
　　喜雨
　　去年稻田荒七月青虫起今年七月雨稻田盈尺水人生防有涯饥饱互煎煑造物如狙公颠倒生嗔喜我岑枯槁人未脱烟火味试问河豚羮何如江鲙美













　　富山遗稿巻一
　　钦定四库全书
　　富山遗稿巻二
　　宋　方防　撰
　　五言古诗
　　予家窻外种竹逾千个每开窻辄相对终日今嵗馆前亦多竹遂赋一首
　　五年惯在家贫贱自称好饥鹰空防巢疲马长恋藁森萷万脩竹自喜结交早旦暮从渠游不恨两枯槁今年出山去败皷费击考此君不我嫌到处惬懐抱翛然书斋下粉黛间新老相看便歌咏物外恣探讨此生一过客去住何足道竹下有石交归来薙幽草
　　咏史
　　李陵
　　都尉出塞北全军战浚稽喊声春霆震杀气隂云低单于不相识借问将军谁将军本将种氏族派陇西天明皷音死剑斩军士妻尘沙昏白日道路东西迷马蹄去不返边草空萋萋髙堂视白发到死长悲啼归期日复日老病天一涯可怜龙门翁空作无隂儿
　　苏武
　　中郎出玉门荡节照絶域使指未分明竒祸谁能测剑钝割不深一朝来海北霜风入氍毹冰雪冻服匿老羝石女儿嵗久无出息遣来小居次无何乳通国古人凛垂戒男女及饮食多少英雄人此心灭不得万里十九年费尽一生力归来麒麟中愁絶逺山色
　　邵平
　　故侯学种衰荣互相代随时改门户不改独心在中原方起事未有山西对不借芒砀云逺激浙江汇非闗防防人自为非主吠蹉跎志不就去住无留碍晩入丞相閤不堕笼络内片言中臣主颠倒穷百态除却下邳侯汉庭无此辈
　　谢安
　　安石在东山岂是无心者投迹髙隠中妓乐妙陶写功成间管蔡洒泣悲用舎乃知富贵人此心未脱洒
　　杨恽
　　请君邯郸舞听我农曲本是田家人误窃封侯禄贵盛难久居终然手反覆南山有旧业披榛撒戎菽苗稀草荒秽欲锄力不足归来日已夕一醉酒新熟歌罢即长眠悲苦过于哭
　　感兴二十七首
　　其一
　　斑斑林中雉雌雄伺朝晖鼓翅飞不逺山田麦苗肥饮啄百步间未暮相随归当春哺羣雏长大各自飞宇宙岂不大嗟尔为生防穷途守一辙毕命芝与薇
　　其二
　　婉婉马上女两颊莹寒玉弓弯敲镫踏侧立纷相逐借问谁家儿近出常山族儿家昔鼎贵煌煌什朱毂父亲守常山忽值边马蹙起义功不成巢倾卵亦覆妾身转流落嵗久无钱赎欲去无縁由安得南飞鹄
　　其三
　　死时鲍鱼臭生时椒兰芬好恶相补报不及寸与分当其得势时六合旁无人侯邦尽夷灭边马亦逡巡岂知骊山下金棺化灰尘所以杨王孙自与木石亲累累三尺土悠悠百年身
　　其四
　　去年春花少开晩不及时今年花开早满树红离披多花岂不好中有枯死枝夏潦则秋旱物理有盈亏郁郁松与柏收敛含华滋严霜嵗欲暮苍翠无时衰
　　其五
　　朱楼逺迢逓缭以十里墙浮云隠华桷夹路翳杉篁山河未曽改世事不可量往者边马来主人意苍黄半死半脱走儿女不及将朝为绮罗丛暮作瓦砾场近传有其妾托身于襄阳一男作酒保相望居河梁骨肉各分别中原渺茫茫浮云何足羡俛仰悲荒凉
　　其六
　　隂阳转两轮五气扇双磨有生寓寰中蒙蒙如喷唾鱼鸟各飞沈梧棘称小大多妇彭祖夀立善夷齐饿众星欲西行劲风牵以左苍苍望北极天命知何奈
　　其七
　　松柏生髙冈藤萝托臭味结交青云上缓急不相弃生平尚然诺彷佛杜穉季出入王侯门平地生翼翅两都尚勲阶五管盛声利朝挟尺书去满纸一署字赠我千黄金挥斥犹涕泪儿女怜贱贫谁知丈夫志
　　其八
　　种竹依逺林风急杪不折同根有荣枯枯枝先断截茫茫天壤间小大各纠结惟人具知识兄弟况同血一居卿相位仆妾借余热升沈各为谋滴水不通泄人生骨肉亲富贵犹一吷丈夫属有思莫笑袁刘拙
　　其九
　　浙江万里浪杳杳来夹碣倒流趍海门震薄鱼龙窟舶舟何处来随潮出复没眼方揺揺歘至如飞鹘水天漭无际雷风互飞发寄身波涛中性命危一发寄语弄潮儿昨夜缺完月
　　其十
　　转丸有余巧物莫如蛣蜣置身粪壤中不复知狊香儿女苦贫贱自爱钱满牀丈夫意见别胡为死排墙人心最灵智自合知短长清浊虽异趣均堕声利场为善与为利相去争毫芒不见舜与跖鸡鸣辨存亡
　　其十一
　　旧籍占东南相去天一握曩闻大瀛海出缩几蜗角欲説耳目隘欲涉闗河邈离合自有时甫见一南北逝将摆世事羽化骑鸾鷟朝行过夷门暮去宿易涿三晋多权谋邹鲁守经学人生出与处相逢饱商确弃捐何足惜无为悮竒璞
　　其十二
　　朝登北印坂暮抵乐游原燐火翳复吐髑髅夜呼寃不见昔时主但见陵与园银鳬巳羽化石马犹草根向来争天子一口吞乾坤谁知百年后不免遭樊温寳玉频发掘朽骨无精魂景昭去何处芳草悲頽垣县官供衣食当时多子孙
　　其十三
　　月府有竒木根榦饱清露生香异凡间冲风落天路髙枝舞青鸾低枝弄霜兔姮娥方妙年衣采纯纯素娉婷不肯嫁含情待谁诉昨与汗漫期径向银河渡授我不死药倚徙怨迟暮即席欲服食终夕愁相误悠悠下髙寒回首空烟雾
　　其十四
　　南国有美人纨素閟清艶房栊凄冷风孤缸飐寒焰抱琴鼓黄钟盎盎牛鸣堑一弹春岫妍再鼓秋波灔却立步苍茫嘿嘿有何念秋夜不肯明霜露畏防染独宿守空帷寸抱耿霜剑
　　其十五
　　石兰媚幽姿丛生在空谷霜雪冻不死寒碧秋更緑结交薇蕨中畴昔傍人屋山行偶见之采采不盈掬嵗久未消歇懐袖自清馥我欲写君心寄以孤生木必有非耳人聴此无谱曲
　　其十六
　　天阳居盛夏生长无时休荧惑欲何诣渇奔极炎洲老龙恐枯死深潜閟隂幽攒峯拥凝碧玉鉴开寒眸神灵防甿俗盘盂置鳛鳅雷公持玉斧天女挟行辀行雨岂不苦軃懒化痴牛煌煌飞电光上下穷其搜嗟龙独何避自愧乏世求变化付雏众毕命归寒湫
　　其十七
　　百年特生木坚骨余苍榦弃材偶见收竒制出野爨絙以朱丝弦猗兰度将半相思越闗河安得见此粲悲来不成调清响忽中断沈吟巻罗衣终夕愁零乱明月照空庭盈盈满霄汉
　　其十八
　　雅道久絶响遗诗邈谁继烈士死无意古风未沦替后来何足道翕翕逐声势一朝有蹉跌鸟散鱼深逝万物有殊性小大各为计松柏生髙冈不肯附萝薜世路不可回吾自寻吾契
　　其十九
　　昔闻楚山人服毳而冠鹖危坐古松根不饥亦不渇顔色白如玉千嵗如电抹我行不惮逺晨去披裋褐平生恋着心恩爱资妙割开口谅来意丹鼎分圭撮相看语未了冉冉翔木末归来问故人云山渺空濶
　　其二十
　　着籍占杜曲别业在临淄鸡号夜铎静汗血逐膏脂纵横一握算颠倒逢笑嬉举俗以为妙纷纷尽愚痴不见朱公子千里来相师偶然得我策沼吴航妖姬秘此枕中术若有千嵗期大化常不偶日与人事移人事多乖忤汝计不得施君看货殖传刀间有衰时
　　其二十一
　　冀北渥洼种堕地已汗血深目老奚奴日夜供剪刷一朝混南朔驰道三丈濶道边馆骑歴歴抵燕越吴儿富金钱补买计家活牵来中程度火印死不灭置之皁枥中时彼刍与秣往来给官行飞去如电抹奔走皮骨空不见淹嵗月区区盐车中莫笑驽马劣
　　其二十二
　　万山斗入处百兽家其间天寒橡栗富朝食暮未还不知鹊与卢与之有何寃霜晨饱以饭猎夫亦加餐昨日料蹄迹银湾水犹浑解绁任所之理气升冈峦忽然得遗臭逐逐穷千山归涂岩谷震倒挂九节斑浑含喜欲舞明朝急输官犬乎尔诚能终然死霜菅
　　其二十三
　　桓公读古书慙其堂下斵呼来与之谈妙手不可学人生苦未悟发轫要切琢譬如搜海珍澄汰江河浊不辞用力久竒宝收把握君为谈空人皮毛俱解剥超遥不二门机锋森剑槊从渠透妙风影不可捉
　　其二十四
　　吾闻羲轩时真淳初未散人人悟此理不用一言赞漂流三季后前圣多忧患木铎方大鸣音响惜中断百家自其后非是纷相难父子起争端恨死呻吟缓秦人规我隙行素俱灰炭读律不读书条贯毛发乱嗟彼商顔人坐不学城旦一曲紫芝歌应有三人叹
　　其二十五
　　雄蜂采花粉雌蜂衔花汁粉以作黄蜡汁以蒸白蜜不辞盗我【阙】但规安我室吾穷还可忍嵗嵗看分出不见岐周人先世但积徳土地付獯狄自爱豳沮漆儿孙徧天下鲁卫鄷郇毕勿言天未定此理终可必
　　其二十六
　　屏前戏羣优黄冠与榛杖喜怒视朝暮吊庆随俯仰不知有线索但道多伎俩须臾屏后人掣去无影响人生大化中天地一罝网纷纷声利场举世争掉鞅此身归空虚身外计得防我笑痴絶人长作去来想区区曹孟徳诡谲穷万状闻道西陵坟妓乐闹黄壤
　　其二十七
　　我观古人书得见千载上正闰互立论南北纷相谤自从获麟后法度久沦防非是千万端史笔不可仗我欲作野史笔法师素王文章行诛赏约束归至当其人负吾诛勿谓已属纩书成不流传则本留千嶂还有知我人百世永相望
　　夜坐苦蚊
　　万物有常理动息随昏昕区区虫豸中恶毒无如蚊云是鬼母化佛语非传闻喙尺利芒刺腰围隠花纹饥寻飞翅轻饱饮酡顔醺抟噬以自肥乘时皷妖氛潜伏草莽间窥伺日向曛须臾却四出攒集穷崖垠横空聚复散如布鹅鹳军腾身飞猱捷发喊迅雷磤瞥然闯门户来者何缤纷不但入翠幙偏工恼红裙端坐鈌隄障各各磨牙龈血肉生咀嚼斑驳与皲如涂守宫血丹砂服兼斤纨扇不住手揺动酸骨筋或时中指麾殷轮血朱纁虽能杀一二未足空其羣有来効方略薙草收莸薫延烧煽烟焰杀气凝隂云罗空燖鸮隼搜野醢防麕丑类尽驱逐暂息苗与獯自从生盘古元气日磔分有生溃乱出甘苦更臭芬而我堕世味未能去羶荤天阳烁六合慢肤似遭焚之虫并搜搅入夜无一倾谁知有制伏火攻策竒勲当如运甓法百匝不惮勤事防靡终极来者征吾文
　　重九前一日与何防卿诸友分韵得日字禁体用字
　　人生多别愁日月去如掷飞鸿背朔云老去犹旅食良防不可常一嵗四五日悠然千载上此愿何时毕是时属秋季月魄如直倦翰纵横飞暮景凝绀碧园英澹寒芳贫女改顔色咄哉值兹辰仅隔风雨夕心赏了无余万物空相逼勿叹客囊空冷面令渠赤
　　送月溪范景淳谒告宁母
　　小范湖海豪霜翮逈独立诗名三十年巻轴森戢戢合陪砥砮贡昱簉鹓鹭入蹉跎堕网罗取势斜飞集栖栖县博士进退阶伍什此来叹何晚风诗清可挹东安号多士骚墨居谏给余芳袭学子簪笔负箱笈先生隠讲帏渊源探轲伋诜诜榱桷材大匠总收拾我亦个中人奔走縁缕粒识字多不多炙竹槁无汁衰穷两相值嘘呵借君湿亲帏恻盘羞我志已不及是时秋向残客路西风急寒溪月正明归晒旧簑笠
　　夀云岫徐友谦
　　武林有云岫上有方外士昔年谒秦皇渡海万罗绮蛾眉虽可怜飒若风过耳归来但却扫隠见白云里举案偕逸妻应门付稚子野兴老薇蕨天香茁兰芷自云初生时彷佛记癸巳今年值甲午六甲再轮起我来欲问道浮荣如脱屣终年坐臯比如折当门齿仙人据槁梧今昔一隠几怜我壮非少星霜后一纪石炉炼神丹愿留薪水丹成逐仙去千嵗一洗髓
　　徐友谦小筑冒雨访何通叟途中作
　　昔有王子猷连夜泝剡溪自要看雪月借人作标题与君客异乡咫尺隔东西良防不可数花时饮桃蹊俛仰便陈迹霜叶飒已萋近来费要约尺书寄赫蹏天悭竟未破雾雨犹溟迷此来有縁事小筑喧拱枅请君堆壁酒洗我流骹泥
　　寄防泉王南叟
　　忆昔未识易来访易祖师丹墨事防勘君时坐臯比转眼十五载君壮我已衰尔来各异县漂泊寄一枝重趼有问道未省官与私君处潇洒地一扫千首诗风涛隔浩渺相望如九嶷寄音无家客为我问所思桑榆借余暖归来定何时
　　夜梦入一市井中见有总角道人能相人者往来熟视予久之其语不能记也因授予以一握算筹谩记其事
　　鸡鸣起羣蛰往来黑蚍蜉似闻尘埃中亦有玉雪流夜梦忽见之恍如云梦州其人髻双髽衣上百结裘知有袁李术精神寄双眸语我我不解罗缕维与陬临分忽有赠付我一把筹振衣逐轻矫去去逝莫留飞空度杳渺划然堕岩幽我岂富贵人胡椒穷豆区长贫博长健此理更王囚仙人去何许往往巢嵩邱俗縁几时了约我三千秋
　　续咏史二首
　　严君平
　　西蜀严夫子易老养髙致日阅裁数人少取多论议初不要赢余未暮辄闗肆人知取人亷要之亦余事假我龟策业行我诲人意夫子不弃世谁言两相弃
　　韩伯休
　　卖药长安市古有韩伯休纷纷要谐价百唤不转头坐令儿女觉暮去不稍留人生异鸟兽饮啄择所求岂无爪距才而要安笼囚贫贱亦有道不独为身谋
　　次韵通甫赠别
　　借我折弦琴弹君不调曲此材从何来妙斵峄阳木一奏唱离鸾再和弹别鹄音响无人知清絶过如玉若人太古民不肯堕尘俗写兴希夷前袖手澹无欲彼哉纨袴儿下视等毛粟怜我来乡村妙诗时往复相思隔碧云清啸振幽谷老我空自怜赖君时击触知音古来稀不数晋荀朂纷纷筝笛耳勿与相征逐
　　寄呈何潜斋小有洞天
　　小有古洞天仙峯戴灵鳌何人失守卫飞去随波涛朅来文昌宫还作贵人牢贵人旧散仙稍厌官府劳怅然念人世谪居领岩嶅饥食柏树子渇饮松枝醪涕唾视勲业习气余诗骚我亦慕仙者何时脱羁绦终携緑玉杖东去访卢敖





　　富山遗稿巻二
　　钦定四库全书
　　富山遗稿巻三
　　宋　方防　撰
　　五言古诗
　　续感兴二十五首
　　其一
　　猛虎等百兽天赋与长雄曼胡利秋防隅目磨青铜从知世路暗羣行各西东吼地一长啸飒飒来悲风饥来待人肉不数豹与熊肥领而黑喙不知是何虫坐卧不自防穴尔皮毛中尔虎虽云猛一旦皮骨空慎勿欺防细即且制神龙
　　其二
　　恶木生髙冈枝疎上指天雨露非有私蟠踞几何年荛子寝其下山鸟栖其巅匠石过不睨生理得自全皮为野火烧根为蝼蚁穿空中不足恃一朝踣而颠上有千嵗藤相依久纒绵树犹不自保尔藤何足怜
　　其三
　　大块无私运万象同一陶及其成器时罅漏杂坚牢所以一世人长短纷马毛穷或仁与善达或虐与饕共疑造物缪名利相煎熬人生有常理赋命安可逃为善不必疑祸福任所遭孰云漆园达夷跖均天弢见夷不见畴泰山等秋毫
　　其四
　　移根托西园桃李赏竒遇春妍虽可怜顔色悲中路奈何穷巷士多被才华误诸公谬爱客轮囷获殊顾投分未云深容易输情愫恩光借春阳滋液荷凝露悠悠当路尘素地轻防汚嵗暮抱弃捐君看囚山赋
　　其五
　　浊水岂无月水浊不受光君看此孤蟾出入天中央遍满千家门徘徊度逥廊由来谁分璧招我昏暗场空庭澹相对湛湛肺肝凉浮云絶防翳寳此光明王天髙万籁寂参斗低复昂人生何时毕收拾还穹苍
　　其六
　　铜駞向京洛千里牵双轮分不埋荆棘去邺复还秦自辞秋风客不浪五百春悲欢与穷防过眼如飞尘眷言返桑梓茂陵翳荒榛忆昔禹铸鼎罗缕九土珍犹嫌问轻重推落泗水滨况尔不任重顽钝磨不磷未知从此去何时免漂沦勿叹流落苦渠更多阅人
　　其七
　　鸿钧大气力日夜转范模赋予有定形不与万变俱君看三春时动植纷万殊一气自结束谁与施粉朱人生况知识均此造化罏岂是风火煽假合成形躯恋恋千嵗药莽莽三生涂从渠梦幻论袖中得珠
　　其八
　　云日半解驳东上雨中晴不知谁幻化倐然成气形精光错异采势且迫太清良苗不润泽咫尺夷大明儿童争指目万象俱晦防须臾换光景变灭不暂停天运亘终古百怪终无成吾欲乘清风再拜叩精
　　其九
　　二女洒竹泪尽是心中血精诚着于物千载犹不灭当时从南巡岂少稷与契奈何比孤累匍匐阳城谒皇英独何人风泉共幽咽可怜女子心慷慨男儿烈湘水流不断谁道恩情絶何时见归来续君逺离别
　　其十
　　老火久敛戍蓐收令西方尘沙随白日惨澹无晶光故叶改顔色过雁新着行孤坐坠秋月寒灯飐空房怅然盛时节开缄理衣裳芙蓉久当采浩荡不可量芬芳易消歇嵗暮安得长毋为守空死万代同山冈
　　其十一
　　西游歴剑阁寡仆敝轮鞅水餐掬哀湍林宿拾坠橡悲风振古木猩鼬挟魍魉十步九诘盘竒险跻攀上担囊偶不意一跌堕万丈岷峨渺何许注目极遐想穷年食外方浮踪任漂荡何时御长风振足谢笼网不须计三餐迎我归苍莽
　　其十二
　　黄鹄浴海水一举凌紫埃长风九万里正值天门开不知食何食云路方徘徊嗟我鸿雁侣避寒声悲哀失身堕泥滓腹背日摧頺城东极恶少挟弹巧相猜稻梁未足溉云雨何时来不希附脩翮有分终蒿莱
　　其十三
　　大化差不齐人事固多缪纷纷骋牙角日夜齧且鬬所以椅桐中徘徊束孤咮人情随盛衰世途迭起仆天命有定分气数安能囿去去息吾驾西山老危岫
　　其十四
　　扬州旧服卉木绵白茸茸缕缕自余年纺绩灯火中织成一束素上有浴海鸿嵗寒若可恃凄凄凛霜风昨夜县牒下头纲出城东殷勤赴官急瘢疮免殷红我寒那可忍负此卒嵗功不知落谁手输入秦娥宫
　　其十五
　　瞿昙未生世摩诘果谁宗问答了不语不立文字工开流荡千古一雌和羣雄挥斤纷万变动寂不离空镜壊光不灭逥转如轮风有能诘其迹推入滉瀁中以此连环入合散常无穷愚者诱罪福髙者超神通孔孟久不作谁能扫其踪
　　其十六
　　我贾贾日本挂席穷南海冰夷鬬蛟龙牙角吐光采血人以宴娭窟宅一朝改赤手拾明月天幸独我在归赴王侯需价直十百倍匹夫惜性命贪冒以贾罪歌笑履波涛竟死复何悔
　　其十七
　　飘飖瑶台雪沆瀣竹林露萧然立髙寒不受世滓污采芳拾三秀徘徊昆山路譬如漆园像华屋非其处谁能使蹇修再拜扣情愫湘波日揺荡去去悲迟暮
　　其十八
　　文章不用世毫端弄春妍满听疑可采蹑空若浮烟君尹西都日琅琅贾董篇如种田得谷如凿井得泉子虚与大人缥缈淩云仙荡节病桑梓不置巢边鸢问君取士意取士当谁先勿取春华艶秪取秋柏坚
　　其十九
　　化生如雀雉随气更变易卵生如鹅鸭不交无羽翼人死心不灭化作秋柏实俄顷复为人万化无终极庄周固尝云知命故不惑我生异草木未可从横直纵然反常理一二于万亿种禾不生豆此喻要嘿识
　　其二十
　　老氏啬而生并力攻一境深入黑暗中杳杳无光景佛氏定而死百动不离静了了谁在眼莫掇水中影终然归空无用处各驰骋纷纷堕此中未悟此二柄漂流余千年谁能折锋颖邈哉我前修忠信得要领
　　其二十一
　　匣空龙得偶防封画通神可怜种客犹自标故秦当时祖龙死逐鹿灞水春早飞将军檄晩分丞相茵抵死心不闲不顾刍狗陈陶朱去越后未肯休此身犹闻载窈窕千金散贱贫何如白云叟自与青山邻十年一易世眉目辄少嚬悠悠华山里甘作骑驴人
　　其二十二
　　金陵旧长安谯郡今丰沛吴州对楚山二水相萦带团团清淮月久落青天外长江穴岷峨奔迫走吴防一朝金翅飞万丈铁锁碎列郡空崚故国余丛荟升髙望中原极目了河岱大运有奔沦兴废更百代客行秋风早中路乏资贷归寻旧簑笠独钓吾邦濑
　　其二十三
　　自从判清浊人文肇古羲中间更百圣扶竪颠与衰孔孟死不作千载无明师嗟此仁义路举世争背驰无人障横溃一朝坠民彛防言虽尚在骎骎化侏离斯文亘万古悠悠竟何之
　　其二十四
　　昔时累科举读书患不足天今予我暇有书真不读煌煌百圣心清彻寒泉玉遗泽存读书浸作生民福静观灵台中万象森在目天寒境自明欲浅机自触斯文化异端骎骎即深谷晞顔以自励吾欲求之复
　　其二十五
　　惊禽营颗粒飞飞集邱隅游子困行役十年落江湖煌煌秦与洛运转天下枢啓明曜东汉万足争奔趋岂无爪距力逐利如孙吴得失昧前料青云间泥涂天命有厚薄定分不可逾归来北山下俛仰收桑榆
　　过深浦罗给事隠旧居
　　给事三父子着籍古池阳贩夫偶竒货末暮来钱塘维时汉运衰紫宸厌天狼长鲸沸河洛幅裂万里疆惟子晓大义白笔揺风霜愿提十万旅巢穴倾朱梁青云不假翼无路凌髙翔其事竟无成青史垂芬芳中原转莽莽一垤争侯王登髙抉浮云极目惨八荒遐想同心人过君桥梓乡徘徊扣牧子遗迹悲荒凉区区夏虫知知我于诗长岂知用心处流落不忘唐我欲传髙士置君后柴桑含情苦揺荡伫立苍洲旁
　　次韵徐古泉雪冈见寄
　　掬泉陟云亭撼桐欵石室桐以药清羸泉以洗怆恻惟昔有二君靳与世纷出我来泛沧溟幽岩傍欹侧不如岘山去行尽风沙碛交君父子间风仪宛如昔引坐读书巢呼酒软我膝吟髭怒气张笑眼寒光溢莱编如正色【古泉有莱堂藁见赠】澹然离芗泽别去不空手懐袖粲金碧笑我顽鲁胸孔窍暗如漆顺涂咏其事搔痒发故疾闭门课学子风雨隔十日苍苍乔木春杳杳碧云夕相思托空言各倚天一壁终携赤藤杖相期访仙释
　　续评史二首
　　贵者不如贱桑麻鄙簪缨富者不如贫布荆胜珠琼子平悟损益持论悍且精并敌就一向力与世俗争所以昏嫁毕洗然外浮名投迹厓巘中便足了一身頺波不可挽滔滔自东倾惟有吾由我去留听从卿
　　右向子平
　　昔有严将军积气壮穷峡维时汉道季防鲸溃河郏我公弛长缨不闭蛇虎柙尔军从何来两强力相压天未厌乱离龙去留空匣区区报主情盟血不受防笑谈履刀锯性命轻一掐吾但戴吾头卿自用卿法
　　右严顔
　　诸葛武侯
　　我从古人中不数管晏辈纷纷后春秋仅有孔明在伊人层壑冰表里絶疵纇文章派莘岩气节凌梁岱未把渭上麾甘抱隆中耒维时太清暗芒炎亘彗孛老瞒鬼蜮雄濶步无留碍区区蜂与蚁应手铁山碎陆城冑天潢穷乏卓锥块垂白气不衰逝肯一寸退孔明托末契一起镇横溃煌煌复雠义掀掲人心晦风云两飞扬眼底无强对取分孙曹间只手探懐内自堪托六尺不啻才十倍暮年五丈师此举不俟再中坚拥貔貅势若决潴汇半道失良图天理意茫昧彼哉髠钳儿见雪空狂吠是非付陈编清泉奉芳酹何时起九京六合需一溉朗咏出师篇千载照肝肺
　　出塞行五首
　　其一
　　南方地卑湿北客畏蒸暑晨行螫菵露水宿射短矢秦人发谪戍见行如弃市今古共一方今者不独死穰穰作家业鬼妾纷驱使鸱夷卵翼蕃小儿半髙鼻元精穿万化荡荡不可恃
　　其二
　　出塞二千里平沙白如霜探兵失单于传是左贤王枭鸣金错竿士气惨不扬中军一再鼓万马赴敌场名酋不可得杀伤略相当县鞍尽馘获前驱槖駞羊幕府阅五符半死半裹疮天子不録过犹侯水中乡
　　其三
　　我本轻黠儿小少槿闾闬未知从军苦悠悠赴沙瀚同行五千人骸骨蓬麻乱中有脱死者人各鸟兽窜间懐大将印辛苦生还汉包以衬甲绫来上长杨殿怜我不负恩授印亲书赞一来赎前过比再军锋冠
　　其四
　　主公再度辽油幢坐中坚怜我鸣吠竖出入后狨韀一朝霍家败主公忝姻聮富贵既相闗受祸其固然我时防属国脱命来居延蹉跎偶不死彷佛三百年此来复何幸皓首朝中天昔日霍家事歴歴在眼前偶行平阳里细草空芊绵与卿等辈耳嵗暮愁红蔫
　　其五
　　登髙望西北里数逾五千谁言龙庭逺转盻跨幽燕喊声振瓦石鬬志前旌旃足蹈猛虎尾手揽饥蛟涎富贵自有命此身若浮烟古来功名士发迹昉穷边不见小盘龙兠鍪换貂蝉岂为章句儒白首埋陈编见嗤灰与土黯死吹不然
　　雨
　　吾闻阴阳书夏忌甲子雨蚕死麦复苦果谐老农语人生无贤愚扰扰同一宇衣食固其端安可过取数哀哉元相国胡椒满仓庾区区口体计所费能几许晴曦御朝寒野菜供晚茹君看此辈人政自有佳处
　　忆舎弟
　　衰世门戸单惟有子与我手足共一身右短固不可投老得寡妻谁谓此计左鸱枭覆尔巢骨肉翻成祸知几苦不早渐理归舟柁县官不可入有理子亦颇自怜羽翼低尺书忽逺堕两年食奔走老蚕自纒裹相救在急难宁能久安坐精有可倚矧此乃么麽
　　赠鹤峯杨提干森富春人
　　功名真定兔赤手谁搏控十载武陵春一饷扬州梦时穷非我独万事付破瓮犹有夙昔心耿耿满空洞豪气轻元龙雄卞眇子贡梦池句逾劲赌墅机屡中我来客东安两载补缺空青山浩独媚飞云倦孤送翩翩老令威霜翮颇惊众怜我一客鸟鸣和闹晴哢妙哉屠龙手老去余此弄三年逝相从不为千金痛浮迹寄闲适片语折喧閧归鞭定何时矫首蹑飞鞚
　　再叠前韵别鹤峯
　　仙鹤来富春造次欲手控偶然留一吷唤醒千年梦兴来屡相过小醉侧春瓮笑谈惊座人输泻无底洞森然栝柏材曽伴扬州贡班门无弃物一睨果竒中当今搆廊庙况闻栋捊空行看飞腾去不待吹嘘送我亦懒散人笺注鄙众向何写懐抱清苦等吟哢诗来出其右云月困朝弄风檐数四读愈我岑岑痛复作摩天飞不鬬鸡鹜閧何时欵君门共把果下鞚
　　猩猩
　　醉酒水钩吻短屐木连琐猩猩见且骂尔欲寝处我吾属从此逝相语此最叵行行指忽动念念頥亦朶试来衣食之危机忽交堕糟醨自熏煑绳索自纒裹猎者蹑其踪羣队相随坐盛血乱殷红剪发供髢鬌明知好是饵不悟贪为祸君看得意处早转潮头柁
　　观兼山黄公河海圗二首
　　黄河从天落北来受降城划至韩城县喷薄万雷霆何处杂泥滓浊浊不复清奔迫梁楚间赤子如浮萍近来到淮泗烟波鼓长鲸无人起隄障何时返沧溟惜哉神禹疏髙下昧地形胡中倘可注曷不施经营
　　右河
　　逝川走东海日夜无休歇咄此盘中涡不长亦不竭日月走中天于焉双出没骇浪掀扶胥髙于朔山雪蠵蜃吐楼台蛟鼍防窟穴海若不徒夸冯夷甘受屈吾闻三神山恍恍银宫阙便随长风去发轫首溟渤倘逢方平生海底探明月坐待清浅时归来未华髪
　　右海
　　将归戏作此以别诸友
　　新都玻瓈江下防东阳派南圗俟扶揺东首掉澎湃千峰白云粘百道清泉洒仳室旧樵贫钓濑老渔怪桐君古仙居稚川昔髙迈都忘语嘿殊未觉髙下隘栖身傍冷门吐口洗残债针石逺相粘盐卵危不壊露翰倦孤飞金波炯三桂惊心嵗月遒过眼风雨快感此桑扈鸣春蚕续菅蒯悠然耕田歌早秧补葵芥岂无田园念未脱尘氛械去来久无书情愫不比画自慙榱桷材曽螫虫虺虿难将西山景少补东隅败妻子累寒饿文字欺聋瞆未酬醉乡封暂倒仙源界萧散纵孤骞游戏留一慨他日对牀情为君作佳话











　　富山遗稿巻三
　　钦定四库全书
　　富山遗稿巻四
　　宋　方防　撰
　　五言古诗
　　药圃五咏
　　药中有杞菊甘食比蔬菜维昔陆与苏赋咏穷梗概搜寻入吾圃孤根擢荒秽未能竟俗好堇堇生意在辛荑满袖衽枝叶不一采少需摘绛实叠叠贯珠琲嵗晩脱皮毛凉叶苏渇肺灵厐守我宅无复逐夜吠
　　右杞菊
　　楚客赋夕餐经传不著名野菊或杀人神农着医经此品甘且辛丛生数千茎分种不封囊移根或盆盛噉茶摘其叶觞酒啜其英风霜振枯槁气味老更成平生攻苦淡矜此嵗晩情不独醒头目吾其寄余龄
　　右甘菊
　　白术号山姜以西北为上近来出古潜何必论地望老鸦衔子去往往生絶嶂嵗久根株成细大极殊状洗削事煎烹补冷逐虚涨彼哉不好事蜜浸溢瓶盎游媚富贵人逺作千里饷平生不为口我欲御烟瘴
　　右白术
　　芎苗髙一丈细花如甲椒不独服芎根衣佩或采苗清芬袭肌骨嵗久亦不消所以湘浦客洁修着髙标我老苦多病风寒首频揺愿移一百本溉根豁烦嚣虽无下女遗干叶插盈腰逃泥贳旦暮不学楚人謡
　　右川芎
　　老松逾百围名为栋梁材孤根虽故在不复萌条枚生意无处泄浩浩还根荄结为千嵗苓肤色状琼瑰洗曝不遗力药裹手自开羊枣出河北胡麻来天台蒸以白砂蜜盛以红瓷杯一朝服食尽玉色还婴孩
　　右茯苓
　　宿前湾
　　夕行前溪湾翁妪招我宿入门灯火闹偶此寄一足客囊喜清净我倦睡颇熟回首失浮踪终朝露如沐
　　上胡主簿愿宣城人
　　尹公起宣城谓是金闺彦失脚簿领丛斜飞集州县南陵枌榆地妙年试雄剸还将旧棠隂来作清溪掾近来多政学误制好东绢我公有渊源家学富经传四明炯清水玉映昆山片以兹抚凋瘵精神皎如练囷仓出毫末徳化速邮传到官未百日恻恻庭闱恋花外想安车戏舞斑衣縁【阙】此夀斯民童髦剧欢忭我亦囿陶钧有道耻贫贱洗眼看政成携上金銮殿【乃岳既林翁四明治中】
　　问稼隠疾
　　日子来访我话旧乐复乐中年情义深一别辄作恶子我皆客居浮萍叹流落伤心缩地术倒指赏月约鸡黍喜有期书久懒不作是时困着愚处处熬膏镬而子金石躯坐受贫鬼防传闻数日来卧病清风阁况子贤主人苓术富装槖子亦屡折肱忍不急呼药大患縁有身此理直糟粕要令文殊师欲扣维摩诺人生余几许何事纷六凿殷懃今夜月为我照寂寞
　　寄友直借古书
　　五日学作诗十日学书纸书成自称好对客发防泚尔来草书人作态工侧媚譬如老孙娘不病要儿齿我空诗未工苦瘦如我字有诗使人写适兴聊尔尔宿縁喜多学未用进于技试问宜休民何如觅青李
　　以白瓷为酒器中作覆杯状复有小石人出没其中戏作以识其事
　　彼美白瓷盏规模来定州先生文字饮独酌无献酬咄哉石女儿不作蛾眉羞怜我老寂寞赤手屡拍浮子顽不乞火我醉不惊鸥无情两相适付与逍遥游
　　寄徐雪冈二首
　　我行其偶然触石五溪渡归迷日巳暗有客相与晤防君相与问酒罢首东路坐恨此机失欲去翻疑悮
　　又
　　明庚共一天出没巧相避与君别半载转脚不相值君来过故人我复舍此去怅然起遐曕云归水东逝
　　秋夜有感
　　西窻枕清溪流水日夜响孤眠夜无寐离梦苦揺荡自我辞家来月屡下上消息不曽真百念堕滉瀁忆昔心气雄跃跃盛年想窥竒故牧储【溪堂先生曾任淮西漕其家多书】借重宗槖赏山搜富金沙泽淤耀琨簜天池謇孤飞【阙】山纷独往下视夸夺子蠓蠛鸣瓮盎区区凡楚争逐逐臧谷网蹉跎改素摽零落收宿莽平生矜与夸荣为谢外奬惟余不尽心耿耿犹畴曩譬如老猎猃闻呼齿足痒清江三百里西风飒菰蒋明朝泝归舟鸦轧呜两桨洪平斋有官舎见月三首与程杨二公又各次韵中秋日休诸友用韵为戏奔逸絶尘之作未能拟其万一也
　　月行十三度昼夜风轮急不知谁鞭策行天出复没我欲诉清虚云路九万级梯飇空袅袅月走那可及愿言住仙府露重环佩湿将从匏摘复结汉津汲相期无情欲不洒孤眠泣落杵霜寒出削玉斧澁笑我南飞鸟未办一枝葺归欤定惊魄烟雾饱清吸
　　又
　　北极跳宜碣南瞻尽闽瓯眇观此瀛海浮空竟千秋瑞光出冰轮千丈开云头月行无厚薄不尽离人愁夜半北斗髙阑干压幽州繁星见复没如滓浮新篘庭虚步清影梧桂声飕飗举杯饮未釂棹歌起渔舟光景正清絶宾去我独留饮技未必奏颓然老伶优
　　又
　　忆昔战秋闱不复返只轮嗟此无用学棘猴费精神当时羞见月月岂欲负人我去月千里月来转情亲余音唱窈窕小诗鬬清新团团桂树影金粟香不陈便当结幽佩凌空访仙真那知满夜夜此去空尘尘翩然倚髙寒不数肇与晨笑渠老章句步骤凖过秦
　　次韵稼隠告归
　　我观大瀛海天水二清廓谁麾海若来乐鬬万蛟鳄风涛拍屯门溃作无底壑鬐鬛竪旂旛牙角利椎凿血人不肯吐安得留残啄茫茫沂云槎日夜失栖泊归涂三月粮囊底余圭勺平生崒嵂气磨淬去隅角案空萤已干匣闭龙不跃故衣粘蜃气未洗瘴雾恶尔来出白云奔走乱车铎有来证竒字时扣草阁髙碁固饶人欲学苦无脚惟君桑梓英遇合长落落申旦首胥溪险韵当离酌勿为松菊挽来占秋堂幕
　　赠心梅黄教谕【善范围数】
　　太八十一经世加一倍方圆起参两竒耦常相配大哉天壤间理大独无对而数行其中往往不相背防探洞古今幽讨极覆载吾求之瓦砾数亦无不在隂阳如推车五气如转硙杂然雾与珠人物等唾欬恶或盗跖夀善或伯夷馁人事非不明所值互吉悔长平四十万髙下付一概谁尸造化笔一一难归罪君言吾有数万窍均大块试将握算推不出范围内譬如埏埴人万器同一焙前陶或坚牢后陶或破碎中间又不同纯驳千万态当时君与相此年有真宰黄吞舆地或者非茫昧八宫卦纵横四柱数进退以此尺捶义合散无罣碍昔君雄少年卢雉喝好采失脚落鹖冠漕闱双奏凯尔来相乘除得失赌一塞后夜北斗髙灿灿缀小沫瑟缩蛇入宇蹭蹬鹏运海栖栖百巧穷饶君三尺喙此来坐臯比学子富衿佩喜持秘苑术逺与虚中辈诸公义财澁枯槁喜一溉烦君测五纬出没更明晦何时聚白羊旦暮真可待
　　次韵王防泉见寄并和鄙作
　　君谱猗兰操曲度得硕师孤唱絶众和不与滛声比难逢拊石盛终作蹈海衰近传贫作祟疽疣等骈枝西风几挥泪徙倚哀吾私好音忽西堕竹下哦君诗翛然落月色融融伴君疑慇懃告司鼎君侧要子思试归扣小有坐待天定时
　　送讲书吴友直过吴门省兄
　　寒城十月交万叶风萧槭林幄变浮红水镜湛虚碧维时子吴子驱车欲何适千里想莼羮去作水乡客我非莼羮客海峤有兄伯譬如鹍与鹏形影困乖隔去乡三十载如浮家泛宅相思不即见嵗嵗累行役感此嵗寒情髙歌慰离析看君乘长风健翮搏水击
　　徐静乐以贱生有诗次韵为谢
　　伟哉盘古灵万仙集殊庭分布嵗镇荧生化与尅刑气机浩不停几人得宁馨开落随日蓂嗟哉此三星光彩浮四溟芽甲逢春霆铓刃发霜硎蹉跎叹流萍白云归杳防十年哀伶俜赋茅由狙防贫鬼急索絣碧梧堕倦翎馆我修遗经缅彼双峡青易学驱沸【阙】出闗东傅丁渡海北返宁共君万頽龄药笼俱参苓
　　夀云岫以所画夀星为喻
　　吴山多金堂我来访仙真神交若有契邂逅见主人浮云白步障老松青承尘从以香严髫环以琼树春仙人坐盘石杯劝三五巡果苞武陵秀木爇占城珍几见蓬海沙不数上古椿问从何处来骑鹿来秋旻谓是老人瑞游戏葛水滨容我野服见间簉西阁宾再拜上祝辞慇懃寄千谆一祝等龟鹤再祝生麒麟语罢却复进罄折问养神随之上南极放牧云汉津
　　偕教谕傅草堂黄心梅及诸兄游贤明寺
　　朋侪久拘检偶此陟翠防凌波渡野航踏云扣小扉林霜变纹缬抝月湛珠玑古寺半莓苔空堂尽蛜蝛持鉢乞朝暮残僧犹未归清歌振防杳善响声转希倦余枕木榻虑静鸥不飞我亦嘿不语趺坐观天机幽芳艶岩菊暝色漏晴晖趂行戏拍肩扶醉争牵衣邓林防千里飞栖偶相依无人识幽趣再鼓黄金徽
　　次韵沃梅泉见寄并见和鄙韵
　　我来沸鸣蟟坐阅寒蛩响有兴寄沧洲逝欲穷浩荡百年如弯弧落处分寸上前涂知几许乾坤一漭瀁念子住沃洲屡作扁舟想杖屦纵胜游文字醉清赏竒音遇朗鉴请我黄冈簜世氛久昏暗有絷不能往交情浮云淡乐意阳春盎老鹤骞孤飞况子开三网【谓稼隠解盟】离合固其常岂是比土莽我亦属同流始末借虚奬永懐芳兰苕不肯间谁曩诗来森如束快读剧爬痒吾诗非世好一派分凡蒋君如领此言急浪荡飞桨
　　催雪
　　滕六避热属飞雪不到城人意逐髙下造化亦世情桂窻坐清晓青山洒寒霙巨松古须鬛老梅玉璜珩仅余小培塿冈陇纵复横其下数茅屋榾柮烟火明我兴牛背上披裘欲晨征作诗逼僵龙一夕纷瑶琼
　　读白乐天诗
　　渊明避俗士出语未必俗冲口吐竒伟往往写心腹外韬中劲刚芒刃不堪触如渠不弦琴非丝亦非木乐天后此翁逸驾追奔躅未知沟中断孰与朱与绿吾观外国风雅丽岂不足自从受绳削稗语弃不録嗟彼千载人何但诗可续谁能学栁下不受嫠也宿
　　扬子云
　　两都秦与洛派自赤帝精譬如同根木南枯北犹荣哀哉千里草四百终火行穷新何为者欺孤易天明中间十五载无汝元城名谁尸春秋笔恕彼投阁生当时有凡例党中独垂情区区考亭叟再主斯文盟
　　代夀新城刘尹迪河南府人
　　峩峩嵩少精皎皎河洛秀东都谁经始多士传自旧骅骝冠冀北尽在伯乐廐于今虽应姓况我隆准冑金闺集羣彦合伴鸳鹭簉随风落东南州县倦奔走王谢旧江山屏幛列千岫公来长莲幕同列得领袖慇懃山隂叟多谢厖不嗾三年贺政成囊封飞剡奏胡为靳轩腾未能脱墨绶居然寄百里芒炎应列宿东安杭属邑民俗朴且陋下车日无事余刃游肤腠朝廷重民社政自不轻授沈沙珠吐光闭谷兰腾臭天髙元北极锡马接清昼森森琅玕姿错落羣玉囿生贤造物意积善神明佑百壶登公堂祝公南山夀
　　拟上徐容斋
　　我忆昔孺子独以髙士称当时汉道季诸贤尽奔腾髙士卧不起玉壶湛清冰至今拜画像遗芳暨曽先生奋东鲁鳬山立霜鹰行台累分府螫驱蚊蝇青溪古岩邑膏油沸如蒸猾吏溺死灰饥穷坐相仍此来独何晩三载钦风棱为回浙江水六合俱清澄











　　富山遗稿巻四
　　钦定四库全书
　　富山遗稿巻五
　　宋　方防　撰
　　七言古诗
　　大水寄洪复翁
　　昨夜龙宫留恶客使者借车收二麦溪涧洪流十丈髙不辨东阡与西陌髙田忽变黄鹄陂下者滙作鱼龙宅新陈接食已望夏不早耕后何获似闻山县未休戍旁郡豪酋遗俘馘携孥扶老避人祸漂麦涨田遭鬼责不知造化谁主张罪欲谁归问河伯生平舌耕真左计迩来砚破笔毛磔中宵耿耿坐长叹满眼兵荒遭此厄先生少抱调燮才苍生不忍饥寒迫潜深请磨楯鼻墨试草千言救荒策
　　宋月山以陶金户遁山中值雪有诗次韵
　　金沙潭头石赑屭冻蚁纷纷半僵死淘江漉海撄龙鳞领使省金蹲虎兕欲将江浙饱虚牝遮葢谁施千丈被先生误堕世网中死灰更溺无遗燬携家北走入深山雪中髙卧那能起世间得防何足道坎止流行一弹指忍冻孤吟寒士歌力将冰蘖战纨绮君穷无比我更穷湿沫难击三千里明朝裹饭约共话炯炯方瞳岩壑里
　　六月食寒梅
　　六月火云耸竒观读书舌烂喉吻干西湖水仙珠径寸使来遗我数百丸清冷冰齿嚼不碎玉池灔灔生防澜问仙何处得此物孤根漏暖来孤山霜严雪虐石斝确美人忽破冰玉顔纷纷青黄暗烟雨我独炎暑余酸寒异材晩成要有待居然升置鼎鼐间君不见周家老将太公望八十封侯起钓磻
　　立冬前后大雷电震者数日
　　云如车駮低压城红光闪电枉矢行老龙偷出牛蹄霹雳数声惊顽防雨下如注翻四溟黒风吹落鱼鲔腥蚯蚓奋角蛇怒鳞穴居林处无潜形小目飞笺奏天庭速收阿香加诛刑夜阑景霁百怪停炯炯北极环众星
　　岩峯寄洪复翁【保安岩】
　　岩峯孤尖来何雄此地金紫山为宗西行百里无去处突起峭壁髙衡嵩一支侧走截水口鳞甲闪闪卧玉龙龙来苦渇噀涧水光芒错出千丈虹试縁石嶝步巉絶圭笏琬琰来防同【山形如圭笏】天风回声过絶顶波涛汹汹生寒松银壪玉涧斵冰雪飞雪六月声琤琮孤撑碧落望北极世间无此竒絶峯其下仙人昔蜕骨玉棺往往留遗踪【山下有复翁祖茔】昂头欲语忽飞去时有归鹤来辽东住持山人子洪子枝叶逺出厓仙翁妙年歴落出尘想幽幽桂树生芳丛溪山佳胜属弹压绮语异境争天工心期不与俗子偶移文招我来山中剧谈抵掌振林谷妙趣脗合比钟镛丈夫舒巻自常事要令邱壑藏心胸他年蓄久极必泄肤寸油云雨太空
　　桐闗大石
　　葢天苍苍非虚空髙悬万象惊愚防仙人朝罢玉帝侧戏抛黄土留遗踪何年堕此作砥柱千古屹立洪涛中巨鱼出没深不测罅缝草长蒲花茸淙淙细浪夜舂击水石鞺铿金钟我来载酒坐其上扁舟南下编青篷饮酣恍恍欲飞去如踞猛虎骑游龙夜深酒醒山月落一曲短笛横秋风
　　赤山岭
　　赤山岭罅濶百尺人言老龙破山出天生异物出有时不知何年留此迹想龙久蛰当飞腾怒迸脩鳞血淋沥至今顽石尚嵌岩朝暾光映半山赤龙去川原秋雨足龙归洞穴寒云湿我家山下龙为友欲挽银河清八极
　　粤王墓
　　何年遗此粤王墓陈迹留传自先故累累三塜压荒山古木寒烟暗行路忆昔祖父伯姑苏北连齐楚陵强都自从鸱夷载西子子孙运尽偿前逋三军散后东西走穷无寄迹埋邱首安全发掘不可知故号至今喧众口邱山华屋何足言死名死利分污尊英雄自古无葬处谁与遗臭留乾坤
　　李伯时明皇按乐图
　　开元天子方承平年年十月游华清游龙烂簇五家锦玉奴姊妹俱倾城太常旧谱看不足鬬鸡舞马浑麄俗霓裳一阕天上来三郎自按新畨曲贺老琵琶先定场都昙击鼓齐髙张绣帽金童小垂手堂上合奏甘伊凉蕃人大眼何曽见来簉膝前双舞旋天顔有喜分塞酥宫花衔出昭阳殿龙眠老手落贵家忽入老眼凭叹嗟尚嫌却后欠二笔不写渔阳鸣鼓挝人生欢乐如风影自古极衰根极盛后来倘有曲江公此图合作千秋镜
　　明妃曲
　　明妃去时载槖駞金环珠络红锦靴燕支山北万蹄马半夜剑槊锵横磨呼韩须鼻极殊状黄羊乳酪毡裘帐此生赋分逐飞走一回坐起一惆怅当初自恃顔如花不嫁比邻来天家掖庭咫尺隔万里十年不复逢宫车画工不信能相误一朝流落天涯去汉使年年去复来长安不见低烟雾寒沙击面雁飞秋手抱琵琶泪暗流上弦冷冷写妾苦下弦切切写汉羞妾身生死何须道汉人嫁我结和好曲终谁是知音人断魂去作坟头草
　　太湖石狮子笔架
　　忆昔金仙去后遗双狻化作双玉南海边洞庭山鬼逐不得夜吼云根今几年先生曽作橘洲客屡撼梧桐怖龙伯携归深山动光彩黒防缩爪罴藏迹烂烂眼有百步威安眠不动镇书帷自慙四座无长物烦防老颖书中【阙】醉墨淋漓日千幅毫端犹带湖光绿怜渠骏猛助竒怪他日相从校天禄
　　九里路
　　去年九里路乌攫人肠挂枯树今年九里溪沙头白骨髙复低人生变灭如泥土死后犹传姜万戸翠眉粉颊谁家儿夜赴军前效首虏将军多爱恩意疎分将吴口充包苴慇懃道与送行使前日朝官多有书【唐人攻藩镇中朝官多以书托主将求没官妻妾】
　　七夕织女謌
　　牛郎咫尺隔天河鹊桥散后离恨多今夕不知复何夕遥看新月横金波抛梭掷纴愁零乱彩鳯飘飘度霄汉重来指防昔游处香奁宝箧虫丝满一年一度承君顔相别相逢比梦间旧愁未了新愁起已见红日衔青山当初谩道仙家别日逺月长不见接不似人间夫与妻百嵗光隂长防合
　　文书再报六月朔日食
　　忆昔雨洗冬甲子春来飞雪徧千里老农雪防古相传一畨春雪一畨水今年麦熟云成堆并刀收敛疑冦来自从入梅不见雨田间热气飞黄埃清台奏下邮传急月蚀九分日蚀七昨宵捶鼓闹如雷素娥凭怒面漆黒太阳室家怒相囓东西不肯还宫阙天公不肯目偏盲又传日蚀林钟月一笺夜拜东皇公休作怪变惊儿童愿分隂阳作平等五日一雨十日风
　　续憎苍蝇
　　炎官煽毒日色頳四海鼎沸遭焚蒸吴牛耕罢汗且喘暂休树影眠沟堘不知苍蝇名品伙乘时附势相欺陵其间一种号赤目巧窥猛攫如饥鹰鑚眸噆鼻不可奈以首溷水浇清澄自期摆脱有此计须臾扑縁如牵绳牧儿旁坐少肋力掴以指掌麾以肱更凭草帚时一扫坠地死者堆斗升乾坤荡荡产万类涵淹恶物吁可憎闲从林下看水牯作诗为续憎苍蝇
　　寄题沃祥卿梅泉二大字葢何潜斋笔也
　　钱塘数首梅花聮罗浮三叠梅花篇世间妙语久絶响谁能髙步凌飞仙穷冬天气寒刻栗草木槁死冰顽坚孤根漏暖得春早水流石窦声溅溅美人拭面照古镜沈吟不去愁婵娟下有山人学冷淡入夜忍冻僵防肩临流赤脚踏白石手挼红藟餐云烟长哦新句诗清苦口吻噤防栖饥鸢近闻梅花诗祖出水部久遣诗孙参洞天许分一派伴岑寂毫端紫气冲魁躔我来香咽清冷欲説妙偈梦未圆澹然人我了无语但见花梢明月堕寒泉
　　人有丛菊见遗而花半分黄白者
　　有来遗我异色菊一丛深浅分白黄变窑烧成古罍洗怪石错出真琳琅我疑造物有间气纷纷丑好都难量不然司花出新巧分枝接叶为作半面妆书生生活澹无味笑指枯砚収禾桑偶逢好事慰寂寞日与相对挥清觞自怜今世少有赵昌徐熙水墨笔谁写诸相争毫芒惟有诗人具真画翛然心地超羲皇
　　次韵吴友直和潘乐闲见寄韵时潘客华亭瞿氏之门
　　文章蟠窟蛟蛇黒精神峭冰玉白置君承明天禄中富贵不待相促迫学参诸老居二四气凛羣儿压千百生平不主疽与环况复侯封羡贲赫蹉跎无便凌风云归伴凡鱼东海窄袖余闽越竒杰气掩藏光怪恣窥摘如今老境谢纷华斥去浮花收粟麦我来两见鸣春禽低向藋间飞拍拍有时乘兴骋诗俊稗説谰言都不择鱼还非子子非我肝胆相忘总无隔苦无分遇食太仓近犬惊人屡遭责一身何必要赢余我为防谋从下策
　　用子声韵谢吴友直恵蜡笺
　　千年老谷无人知万杵椎冰身汗热木肤解剥白于绵冻手龟皴腕将折荆州鱼网兰亭絸彼美不曾传秘诀独留此木在人间秃尽青山散妖血迩来竒制蜡作纹草木虫鱼生眼缬只今吴越称第一秋浦浣花派滕薛先生好古得此物挥手行与时流别紫薇花前草尺一书成气凛寒松雪不然名山撰古史蛟龙郁屈蟠奁箧有时浮戏写诗章飒飒落锥蚕食叶比来分遣二十辈西江逺借余波浥聊凭和诗报琼瑶袖手愧逢强对怯表甥何云峤舎馆而语游于其行赠之以诗【善武侯数】
　　书生事业窘一门穷年独处三家村蟾蜍爬沙鞭不走无力号呌排天阍曩闻将军狂可撼往舎窠臼窥其藩谰言稗説不暇择谈笑抵当如优髠诸公义财澁且薄颇乐软熟憎嚣烦今君穷饿坐百巧安肯挟册媒朝昏试探囊中秘花术勇决不待中宵奔吾闻武侯暗得司马法平沙散布风云屯多时竒杰了不悟后来知者靖与温子今持此説性命祸福出口如澜翻文章不作杯水直不如薄艺随我两脚跟滔滔世驾不可挽行矣与汝倾离尊
　　和东坡恵州梅花三叠
　　其一
　　子真换骨三家村青帝东臯来醉魂夜深更遣明月洗瘴氛吹散南海昏仙宫么鳯挽不住自要寂寞留故园便教冻饿死亦足冷面不作鸡肉温烟痕半空照寒水露脸犹迎晨暾游蜂底处得消息不计春色闗重门先生对花韵清苦短偈衮衮翻千言花神嗔我太漏泄罚以太白倾残樽
　　其二
　　万松岭上三家村林下美人现香魂淡妆素服谢雕饰摆落玉镜尘埃昏散花衣裓粘不落昨夜偶过只树园树下冷冷潄涧玉乱流赤脚飞泉温喷成涧草万片玉隂崖未肯希春暾自怜艶质媚幽独拄杖敲铿谁过门相期但有月知状不用椽笔书要言花应一笑饮我语随风飞坠双银樽
　　其三
　　白鹤峯头荔子村谁唤东坡半死魂作诗恼花太愁絶云月黯黯天昏昏欲教绮语洗蛮瘴不使冠服栖邱园海山淮水隔万里十年契阔陈寒温老仙不食烟火味晓随鸦餐旸谷暾此花亦解慰流落如在玉堂西掖门自从三叠振絶响澹然相对俱忘言我来戏谱不调曲时有问字争芳樽
　　豆疮叹
　　西家真王化作灰东家穉松雪霜摧人生有命惟脆薄逝水一去何时回试看昨日绕牀戏或骑青竹折早梅须臾变灭不可恃惟见松下双土堆嗟哉防弄权柄掀簸炎瘴飞氛埃天公不肯怜赤子坐使疮痏愁婴孩断魂零落向何处溪头望哭思归来谁能便作忘情者作诗往助风泉哀
　　次韵王介山别斋职
　　葛溪练练铺琼毡仙人烧丹几何年庠老三年住仙窟归骑踟蹰鞭不前当今越雪竟谁是危坐臯比纷不耻区区升斗老英雄得失何殊钓温水惟君挟策从东来家传瓢履师顔回后来终竟祠石室此去应难隠钓台青山笑我逢迟暮怪竒文字无人觑谁麾清梦落东安疎顽尚费推挤去悠悠云水交情中荆州篠簜慙中空琤然余韵逐飞鞚诗老箭锋那可冲男儿事业人人有气概相期向杯酒他年拥节过子陵莫道故交翻覆手
　　代云岫送王介山
　　功名零落如破毡羲娥不住随流年问君发迹县博士几时得到龙旂前我今老去觉今是回首当年空自耻妄心不起百事冷巳作古井无波水看君富贵亹亹来云路何须取势回忽然结束行万里首冠步揺趋天台相思望望碧云暮少防光芒纷下觑应忆秋江老故人瑶音定寄云鸿去我时堦砌兰玉中襹褷六翮搏秋空与君追逐赤霄上宝剑腾空不可冲两眼昏花惟我有早梅树下离亭酒呼童草写送行诗不是当今无价手
　　代履道送王介山
　　寒防零落分半毡雪霜刻栗年复年书生事业澹无味赖有夫子坐我前世间好恶纷非是蛮触相挻人不耻嗟君嗜好与世殊推波独障百川水君今何去昔何来江南欲掉扁舟回相思此去杳如梦日斜独上髙髙台富贵来时未为暮道旁愚妇从渠觑我亦来乘下泽车看君万里翺翔去云萍聚散渺莽中讲席人惊冀北空少陵时作湖山主【傅草堂时谒告】一面谁当孔道冲相看一醉无何有笑指春江作春酒丈夫何事儿女态明日长亭一挥手
　　次韵洪复翁辞沃氏招馆
　　可怜倾城无蹇修睥睨欲嫓王与侯年华荏苒春复秋夜弹古词韵三州纷纷筝笆沸啁啾忽尔雅操声俱收我亦少小猎九邱掩鼻利达视若莸秣厉欲洗平生羞羲娥鞭后逝莫留谁麾衰暮出岩幽丁丁斤斧愁林搜苞裹破砚开荒畴诗巻千束喘两牛隘视宇宙前无俦赖有夫子纷应酬冷然独茧缫长抽谰言不作诗帐囚旁人指我作书邮双双紫芒炯中洲谈笑不下孙叔优交情云水空悠悠肯为腐鼠瞥下韝湖海何处无俊游对面不识非我谋醉呼梅花居上头髙寒不落第二流我亦倒囊出饥猴雪中双屦追清游
　　借王介山韵送子声小学教谕
　　小儿心孔暗不开纷纷谁是骅骝材徐生善颂有名父文斾新向儒宫来雁行趋立谁家子捧书惊看眉间喜我亦归谋二顷田送老西河从此始
　　五七言长短句
　　无愁潭
　　酌我无愁酒歌我无愁诗朅来无愁潭上弄明月潄涤万虑清肝脾平生蓄积总开豁便欲遗世超希夷持杯试问此潭水昔来何处今何之覆船山髙寒岌嶪玉泉飞下东天池分流一泻数百里直抵絶壑潴清漪镜平百丈洞无底其下深黑蟠蛟螭幽兰薜芷乱洲渚倒影寒浸枯松枝千回万折流到海波涛喷薄孤城危潮生水满潮退涸蓬莱清浅倐改移此愁与水两无尽昔人已去今人悲君不见莫愁山下春水长画船鼍鼓相追随淡烟芳草望不断石城荒废留空陂不如此潭只在山水窟纵有竒胜无人知何曾红粉照清泚但有欵乃渔翁词一声歌断暮山碧秋风两鬂寒飔飔
　　大雪
　　一日雪空里浮花生眼缬二日雪竹松委地枯楠折三日雪兽骇禽奔蹄迹灭四日雪翁妪啼饥泪成血天生万物忍弃捐似为多情幻竒絶由来恩怨不相闗无情有情总磨折君不见尧时洪流浸十日赤子喁喁化鱼鼈汤时亢旱烘七年山河大地红炉热当时贤圣救不得坐待时来自休歇葢天垂地忧长人浪教寒士头先白玉皇髙居耳目逺鬼神虎豹争罗列顼防滕屛罪当诛劈牋试与东风説
　　次邵卓翁韵奉寄族祖竹岩令孙九嵗通念六经
　　君不见李唐秘府堆故纸韩老作诗校理若此当时九嵗童苞裹宝函渐血指吾宗魁槖百世传近骑箕尾凌苍烟再生雏鳯堕君砌次第声名期拍肩愿渠养气休吟诵六翮防褷鳯质竦椅桐倾枝真有待羽仪留作清时用我今老去不作文闭精嘿坐学养神萧然衰白不复漆犹喜儿辈奔秦军闲扣商讴诩人瑞笔阵纵横人不畏归看英物定何如山西老将空羞愧





　　富山遗稿巻五
　　钦定四库全书
　　富山遗稿巻六
　　宋　方防　撰
　　五言律诗
　　夜坐
　　竹翠浓如滴絺凉薄似空遐观山缺处露坐月明中计较围碁胜喧呼琢句工畏途谁触热衣袂涨尘红
　　宿赤山岭
　　杖屦过山东一重髙一重云烟呈晩色雨露洗秋容偃蹇石伏虎连蜷木寓龙夜深横短笛独宿最高峯
　　雨雪交作
　　雪晴那复雨雨雪苦纒绵连月无行地穷冬不见天穴居貍防掌水宿鹭聨拳更道深山里翁饥歇午烟
　　吾生
　　行年四十九忽忽笑浮生客少真成懒儿多半学耕闲身穷缚急壮志老图成自号知非子悠然仕止情
　　春晩忆弟
　　自叹形容改空惊嵗月更黠蚕附茧死怨鸟寄巢生歉岁愁亲故贫家分弟兄江南芳草地此别若爲情
　　秋夜
　　露白初濡木星虚渐集房蛾飞争堕水鱼退急投梁捣练隄防冷収禾凖备荒只愁枣红地万马逐残羌
　　冬日
　　冬晴不作雪无处聴寒号山外一轮起雾中三丈高曝肩樵解褐晒翼鸟遗毛不特寒梅早墙隂发露桃
　　早行
　　早行理归装残灯耿曙光开门半山月立马一庭霜钟响知云寺波声认石梁脩途留不住去去出山荘
　　山行【此以下东安所作】
　　幽怀浩难冩倚徙一枝藤春蔓云根草寒流石罅冰山行千万转茶话两三僧亭下寻归渡渔舟唤不譍
　　晚坐二首
　　羲娥相逐走嵗月不饶人露重栖翰倦月明归梦频还家如过客落地即成亲世路秋风早悠悠多贱贫
　　又
　　苹风入疎竹红影飐窻扉逺地犹爲客寒闺未寄衣丝虫堕复上旅雁去还归寄语水曹裔相期老翠防【谓存耕也与吾同庚】
　　杂兴
　　旅雁南犹北丝虫堕复粘流年忙里过衰髪暗中添记事推银管防题探玉籖区区淡生活与世异酸甜
　　游渌渚
　　朝游伍胥渡暮投杜主祠緑芜髙犊背红雨瘦花枝夹道鸣腰鼔轻舟飐彩旗蹇驴寒服客未许看腰肢
　　晓行二首
　　百年长扰扰无地寄浮踪客醉伤春酒人行送曙钟烟霏啼谢豹星斗压卢龙笑共孤云往归投江上峯
　　又
　　百折飘香路千攒叠翠乡防桥人蹬藓低树女剃桑泊店风烟静问途山水长新归愁复去伫立转苍茫
　　秋兴四首
　　坐卧足清幽何须定逺侯一檐霜竹月四壁夜虫秋酒不推辞醉诗能防送愁可怜江令老万里返南州
　　其二
　　西窻幽絶处懒与老相便燕伴迟归客潮推逆上船照杯窥戸月注砚养花泉近藁无新语归来学钓鳊
　　其三
　　孤迹寄沧洲浮云无去留大山招楚些小海傍呉讴相値谁非我欲归春复秋西风葛溪路衣袖晩飕飕
　　其四
　　故里千山逺荒城八月寒霜椑余鸟啄社雨洗鱼残紫塞跑风鬛青冥縦露翰防生独不化羁绁老江干
　　秋晩杂兴十二首
　　其一
　　深秋转萧索木叶满荒城逝水流年景西风逆旅情圉监通马语笼养变禽鸣吾道知衰久人都一概声
　　其二
　　乌桕数家村渔樵自作邻旧坟前日发富室近来贫古道狐成怪深山鬼作人茫茫尘世事无处问苍旻
　　其三
　　天涯谁道逺岭海接并幽马带交河种人穿真腊裘梅花南国梦苜蓿故宫秋安得方仙道飘飘访十洲
　　其四
　　月去极百度天行水四旁渥洼驹汗血婆緑宇旁行朔雨夏犹雪南苞冬未霜地中在何处无便向嵩邙
　　其五
　　门前呉越路防步隔红尘学课九千字年书十二神殷牀驰道马隔岸渡桥人自愧樊笼里飞腾未有因
　　其六
　　地占繁雄郡人奔财赋疆北僧泥佛相南客贾胡装打谷拳毛马弹筝跕躧娼西风愁世路无路立苍茫
　　其七
　　青溪溪上路书剑此栖迟凉月穿衣褐寒波照髩丝古桐传贺若横玉犯兹不为伤秋老孤吟自可悲
　　其八
　　谁作百年客聊随三宿僧诗皆传妙品禅未悟中乘晓枕空鸣角秋窻夜剔灯欣欣防心处走墨剡溪藤
　　其九
　　虫壁话秋阑西斋日巳寒堦鸣辞故叶水击跕飞翰路接千峯榭潮通百丈滩葛仙无处觅我欲问烧丹
　　其十
　　夜魄湛精气冰魂消瘴氛寒洲沙印篆荒树叶镌文词度栁三变书临顾八分谁凭当道势擡举上青云
　　其十一
　　萧索巳秋色空蒙欲暮天平芜荒树外疎栁防桥邉山暝残云合波停碎月圆眼前森万境忽忽暗雕年
　　其十二
　　客来银水北叩我老生涯裘褐多扪虱田芜半种文章动穷髪碑板过流沙终竟成何事逄人莫浪夸世之咏物者采春花而落秋实余欲矫其失作冬果十咏
　　橘橙吾臭味岂特是情亲三寸燕南异一双瓯水珍色包金错晚香擘玉纎春无复承平事天恩徧贵臣
　　右柑
　　果緑景初好花开日正寒嚼香流玉瀣分熟剪金丸淮枳标殊性瓯柑并二难无人徴包贡蓬殿泪阑干
　　右橘
　　人皆遗外像尔独取皮毛露颗团黄玉春枝剪緑袍捣虀烧雨韭飞缕荐霜螯南橘应同派谁云仆命骚
　　右橙【翠橙春后可食肉】
　　自是雪香骨风霜阅四时纸包防虿尾泉浸浴琼肌不作离愁斧能爲润肺医看渠津润处诗就已涎埀
　　右梨
　　秦燕千树地富贵出山荘外作猬毛磔中含鸡子黄悬枝开霁日芽緑候春阳毎忆和儿炒如今去故乡
　　右栗
　　共祖青龙寺分支金谷湄捣生澄水漆摘熟剥霜皮半啄余秋鸟羣偷防夜貍长卿消病久清冷慰诗脾
　　右椑
　　万株名古寺近复说东阳翠树骈頳卵烧空炯夜光果堪凉渴朔叶复草颠张欲上潼江去寻思石蜜霜
　　右柿
　　有木出蛮乡生居万仭冈凌烟图朽质中水濯青裳细剥琼肌莹香浮雕俎光尸虫穴何处食果得奇方
　　右榧
　　辛苦学淘河寻根不仗柯千虬蟠下土尺玉浸清波自笑抽丝乱従渠凿窍多谁分冰片片一醉洗沉疴
　　右藕
　　种自涂林得名随博望来半因霜虐重多爲雨滛开粒破冰生骨房分珠带胎玉匙飞一饷爲我配金罍
　　右榴
　　别徐雪冈
　　春晓杏花路逄梅忆故知一年离别恨防度唱酬诗风雪愁归路闗山隔后期欲言难即见临水寄相思
　　别子声诸友
　　祗有去日数悠悠嵗月除再三来使语千万故人书老况难爲别亲情暂以疎往来愁道路吾道竟何如
　　夜坐
　　风叶夜萧骚寒灯照寂寥冷泉和月汲残叶带霜烧半白吟髭茁余红醉脸潮旧来樵牧地小隠不须招
　　山居二首
　　幽人在何处东崦是吾家小涧石楠树疎篱木槿花林深啼蜀鸟水滑捣胡麻五字山居偈长吟老嵗华
　　又
　　柴扉终日掩一室静无尘久坐巳穿塌髙眠不秃巾诗肠愁境乐酒面老年春自有白云隔无劳麾俗人
　　早行临安道中
　　早行髙坎市遗构草新青败壁蜗留篆空棺狐读经落花新旧恨别酒短长亭惟有松林下寒梅尚独醒【骆氏今家于松林之故庵】
　　灯下书懐二首
　　浮生防半百况复値秋阑瘦地年年旱贫家种种难儿因废学懒妻爲典衣寒吾意怜文墨时时展卷看
　　又
　　青云谢足下流水暗门阑生计作诗苦客愁行路难老慙鞍马晚穷笑砚蟾寒嵗暮余松菊留人仔细看五言排律
　　过棠山徐坟欲招通甫不果晩憇景德观以归寄通甫
　　送春过棠峯假步自登眺行田走诘屈攀磴上窱冈峦耸四围厓壁俨双峭野芳踯躅红林宿离黄呌感彼松下人脆甚风中燎精灵散埃氛骨肉蔽窾窍昼眠嘷狐狌夜照飞熠燿朗悟豁余悲清响发长啸思君客沃洲对面隔蓬峤扣门乏因縁更仆烦请召流落俱异乡节奏本同调风髙鹢退飞月落牛反噍夷犹憇仙宫酬答领道要幽寻屋种梅杂坐迳披藋棋枰夜半局丹灶昼残烧心期迥独诣世诱浩难掉诗兴逼行云树色留晩照拾翠记前游举白倒余釂桐尾隠宝匣龙文掩鱼鞘何日聨华镳葭【阙】乱渔钓
　　逺游四十韵
　　介士苦拘检防士妙筹度侠窟养声誉宦海髙阶爵纷然殊门戸何能脱缰索自怜心期逺雅与俗物薄潜光莹璆璧幽芬结蓠药濯濯出山泉亭亭横空鹗挟防误中眉投耒悲失脚文围严靷鞅诗战淬铓锷梯飚转南溟铭山荡朔漠君门虎豹严天路鬼神恶髙唱不逄和贵售屡遭却龙移厓垠崩鼇掉海湖涸运流数迁谢时改异今昨乃翁安事书此辈宜疎濶三年屠蛟蚪无用闲猛斫百金买砂青不售虚奇药日月双飞奔身世两寂寞夜雨暗灯火秋月冷篱落不甘软弱吞坐受饥穷缚万里落半途全局差一着逝将故人心共赴青云约东游畧蓬壶南望趍衡霍鼎中珠还返腰下宝踊跃朝真玉皇颔问道金仙诺青邱啓命白虎司秘钥朱实足我粮灵液共我酌睠我上界仙差胜生民乐危登望沙界横溃煎鼎镬毡毳宅呉楚戈鋋血川洛冠缨望豺狼罗绮逐猱玃枯根痛芟薙弱肉生啖嚼离离尽邱坟莽莽空城郭悲来怆长懐悟去念遐托相期离尘垢有便上寥廓翘迹霄汉隔动步穷途错机闗暗施张爪距猛挐攫盆瓶喧蠛蠓旦暮算渠畧纷纷自起灭泛泛无栖泊云烟渺空山浪涛赴旧壑他日欲相知姓名寄归鹤

　　富山遗稿卷六
　　钦定四库全书
　　富山遗稿卷七
　　宋　方防　撰
　　七言律诗
　　杂兴
　　世奕奔趍若决河谁将独力障頺波指衣太守存唐苦循发将军负汉多薜芷不芳甘自变白圭有玷尚堪磨是非勿与时人说爲就重华述九歌
　　闵忠【美文天祥】
　　弱冠知名动紫宸両朝际遇荷恩深身先赴义人争死天不成功泪满襟自郑有谋归华氏舎湘无地托王琳鞠躬待死无余事不负朝廷不负心
　　诛奸【刺贾似道】
　　握兵结眷冕旒前牢落英雄二十年虎殿夀觞人痛哭鹃堂私语众喧传尔身不恤无埋地此耻奚容共戴天不有四明倡清议至今蛟虎卧山渊
　　卢明之开垆
　　懒作西风汗漫游归谋诸妇此淹留采花墩近初成酒种秫田多早带秋燕颔巳空西塞梦犊裩莫遣逺山愁沧江留得偏醒客袖手时凭百尺楼
　　宋震翁以诗见推次韵爲谢
　　脩竹猗猗月半间此生赢得占清闲磨铅勘易未三絶吐火烧丹欲九还骑鹤腰纒空入梦跨牛髀骨惯行山秋来闲把诗消遣敢向骚坛占絶班
　　杂兴
　　其一
　　种竹千竿宻复疎菉猗深处着蜗庐有牀自可安周易无饭谁教典汉书叠嶂画屏围棐案飞泉白练落阶除絶无半防功名望一任浮云自巻舒
　　其二
　　不露文章世不惊由来天亦厌虚名歌夫子穷将圣风雅灵均死独清其道卷怀何足恨斯文得与岂无情长歌独坐沧浪水休说他年起濯缨
　　其三
　　青山相对总仪刑人世浮华隔防尘厚味不知菘韭薄旧防那似菊松新银罂豹血争刘项翠釡駞峯死虢秦大抵危机随富贵不曽粘着退闲人
　　其四
　　霜风猎猎响林防独有寒梅渐作包倒影水涵窥沼树浅痕月印上窻梢緑衣低挂酒初熟乌防斜欹门屡敲花得初阳人得复俱従顔子结穷交
　　其五
　　天地生生不尽仁惟梅先得一年春花神铨次初编谱月老荘严妙冩真索笑暗添风度爽嚼香清洗肺肝尘莫嫌删后无题品自二南来有防人
　　予家世富山久矣世有隠德老坡所谓我家韦布三百年惟有阴功不知数盖类是也因作此以记其实且以勉族氏子弟云
　　自有乾坤有此山嘉名乆矣落人间吐吞云雾景千变森秀松柟翠四环肯并贵溪争显逹应同愚谷耐坚顽山人尽得清吟趣芳杜香荪不厚顔
　　又
　　家住青溪东复东林霏岚影暗葱茏山排闼入蹲苍虎水抱邨流卧玉龙田画井疆前后陇冈横干艮两三重客来若问诛茅地落日云飞第一峯
　　又
　　我家韦布乆婵嫣积善工夫逺有源东汉贤良来鼻祖晩唐文献到闻孙【家有唐禧昭间文字】世増忠厚成风俗人尚耕桑务本根賸喜迩来多识字粗书甲子记新元
　　静乐先生祠堂
　　五季横流欲障天先生雅志寄林泉啸吟独抱济时畧髙尚甘为遯世贤奕叶簪缨他有耀防时耒耜我相传何年得见归来鹤暂假风翰逐老仙
　　梅
　　玉妃破白入春宫万紫千红立下风老树冰霜皴剥后寒枝烟水有无中月横山馆笛初起人立溪桥马欲东为寄故人无信息更凭健笔入诗筒
　　杂兴
　　南枝憔悴北枝荣转眼浮华迹已陈昨梦已空巫峡雨昔游曽记武陵春浮生一日复一日世事后人哀后人两鬓欲霜行脚倦悠悠无计谢风尘
　　大卿先生惠药方
　　浅谋不遂少年狂咄咄催人鬓髪苍深雪寒添诗兴爽早梅清彻梦魂香已谙林壑投闲趣且试神仙却老方闻説丹炉留近处赢粮我欲问金堂
　　田园杂兴
　　半生灯火误牛衣晩嵗才能悟昨非雨笠半欹将犊去丝车细卷趂蛾飞粟生烧地山宜老草烂新畬水正肥莫道劳生何日息迩来是事喜忘机
　　观物
　　彭殇顔跖不相齐秋悴春荣各有时共种花分红白色同根木有死生枝悲欣自是人情异赋予寜非造物私却笑荘生未谙此安排齐物费言辞
　　木犀花
　　其一
　　此花习气爱巉岩不受红尘防碧衫地把鹫峯移境界天教蟾窟堕尘凡瑶林摵摵敲残玉金屑霏霏贮满函月影徘徊花影乱待携双与君衔
　　其二
　　招隠谁招到碧岩自嫌黄绶映青衫月光童子分根柢金粟如来混圣凡胜赏莫辞空百盏丽酬不记达千函竦身便脱尘埃去径上清虚谢辔衔
　　其三
　　秋风吹梦绕千岩偷看天宫云锦衫色尚红黄定崔李花従开谢识荆凡试教月老排芳谱更聴仙童诵玉函賸有辟寒金粟树丁寜栖鸟莫教衔
　　其四
　　曽住仙山九折岩夜凉萝荔挂衣衫月窥樽里如相伴人立花邉自不凡丛緑聨环玱玉佩残黄锁骨现金函枝空蟾窟今谁记犹道东陵系旧衔
　　耜岩连和六首予与汪子新亦各再和二首
　　夜随凉气坐秋岩醉墨淋漓乱防衫花里固知仙种别诗中肯道使君凡乘风径欲眠香窟修月曽经发宝函収拾万金归贾橐不须麟阁大书衔
　　又
　　风韵孤高百尺岩敝袍争得似荷衫久知郤氏声名逺自愧宾王骨相凡闲捣香涎供玉杵戯题防帖拂尘函醉来爲问姮娥信更倩鱼传与雁衔
　　秋晚杂兴
　　白藕花残暑气収凭髙更欲上层楼蒹葭淅沥水天晚禾黍髙低风雨秋鸡瓮豕零更佐使狗屠狐呌或王侯世间万事只如许莫把闲愁枉白头
　　以书院课治事留杭十日竟爲小吏所阻
　　倦看世态变凉炎老觉诗书味更严与世不谐多枘凿谋生甚拙欠虀盐抟风肯羡鹍鹏化署纸偏憎雁鹜箝従使小儿轻我辈只今归去问陶潜
　　舟泊松江
　　莼江防度酹张翰屈指今才二十年昔日米囊羞破釜暮年诗卷压归船飞飞燕子依风席漠漠杨花防客毡草逺烟浓迷处所乡心飞去白云邉
　　过钱塘旧京
　　曾逐东风过曲江人间俯仰隔兴亡江头潮涸趋渔浦山下城空失鳯凰漠漠黄埃昏草棘悠悠陈迹阅星霜由来离黍游麋地不分铃鸣替戾冈
　　再防陶金戸计
　　万里云程阻便风孤鸿痛定再伤弓徴求多出儒冠外飞走难逃世网中不分事情多倚仗厌看人面诉贫穷生平豪气难磨折时向毫端吐白虹
　　清明二首
　　汉世诸陵已古邱悲风摵摵老梧楸金人往日泪曽堕石马何时汗忽流江北江南千里隔身前身后百年愁九原定有英灵在消得寒儒浪白头
　　又
　　一去昭阳入朔台羇魂流落不归来从胡地留妃骨死向南方飏后灰鸦噪莫防耘墓迹酒香谁把洒陵杯茫茫草地人稀到风急棠梨落又开
　　次韵洪复翁食蕨
　　花叶根茎种种香谁知山草宿舂粮筠篮净洗倾银粉瓦釜狂搜冻蔗浆爽口如兼三鼎味疗饥不试五仓方西山饿死真余事安有冥鸿为稻粱
　　别弟
　　欲去相防手重携寒波芳草助凄迷无人传业空多子有弟持家老得妻风雨灯前频入梦诗文酒后共分题孤飞不羡冥鸿举只羡南归羽翼低
　　杂兴十首
　　其一
　　前程在处暗危机脱迹红尘入翠防清水一竿张钓具白云四壁挂樵衣马惟画骨空嗟瘦龙不防睛那解飞差有陈编相伴住时将诗句洗前非
　　其二
　　老去蹉跎万事休襟期甚不入时流倦飞巳作归林鸟懒起犹如落草牛一防眉黄无宦况五分头白爲诗愁玉人期我沧洲上未拟他年赋逺游
　　其三
　　巳更门戸自持鉏谢絶交游与世疎处变卿还用卿法养高吾自爱吾庐屏张前世无声画架挿今生未见书水北山人偏解意求分半席间樵渔
　　其四
　　冷落门墙絶似冰夜窻风雨耿孤灯采盆任我翻成雉涴墨従渠防作蝇休说文章只小技由来富贵总无能依稀杨李无人忆但忆瀼西杜少陵
　　其五
　　紫绶绯裳印佩金我于数子总无情傍人门戸传书客投老田园识字氓世变委懐无逆顺事机到手即功名子房収敛英雄迹谁说神仙在谷城
　　其六
　　人境无縁防俗喧丁寜牢闭两柴门五更孤枕客懐恶半世青灯书眼昏有日空爲无日计醉时还道醒时言白云久有南山梦不待他年毕嫁婚
　　其七
　　骎骎镜里鬓霜侵偶占溪东十亩隂风雨四时无尽藏松篁终夜有余馨家藏爲米难糊口日课除诗罕用心谁说仓曹任窖谷近来家富屡千金
　　其八
　　先生髙寄此林泉懒拙方知此乐全足屦两忘便不借人琴俱隠付无弦云归书帙留残润日上香盘袅细烟勘破世纷无一事又拈枯笔续前编
　　其九
　　不仙不释不居官久狎渔樵作往还细雨饱眠一黄犊白云秀拔防青山浮生往事真成梦举世谁人最得闲惆怅伏波麄意气暮年犹向五溪蛮
　　其十
　　生平缪计百无成衰白如期入镜明鸟不惊猜无忤物人多怒骂渐逃名襟懐落落怜孤影嵗月悠悠过半生老去自知无处用只留双眼待升平
　　春晩即事二首
　　纷泊杨花逐晩风杜鹃声彻故园东百千种事孤愁外四十余年一笑中血作公文縁分定防成山字坐诗穷少时懐抱今寥落惆怅西窻夕照红
　　又
　　匆匆尘里换时光春去夤縁底事忙鸠巳居巢晴逐妇蜂方出穴暖分王唱畊农起催秧緑打供僧来趂麦黄今嵗先生贫到骨时时爲米籴官仓
　　妾薄命
　　薄命佳人玉絶瑕不随縁分落民家悲风古冢生青草落日深宫唱白花万里思情余蹋踘一生旧恨付琵琶雄蜂雌蝶难相并莫向春风怨嵗华
　　杂兴三首
　　自合林泉着散仙虎蛟在处卧山渊未秋巳拟偿新谷计月先愁欠子钱冷眼惯看平地险薄情谁念死灰然人生还有相逄处昨日淮隂召少年
　　又
　　漫向松邉倚瘦笻一生襟抱与谁同照人不老古今月送客多情南北风才尽悬知诗作祟数奇莫与命争穷冶金百炼今无防休向人前说事功
　　又
　　经秋春蕙叹时过归卧南窻竹一坡世味甚轻贪欲少交情稍重怨恩多羞従緑酒看霜剑悔把青灯误雨簑技痒未能忘习气新诗冩罢更长歌
　　神仙
　　扰扰争趋陌路尘好闲平地即蓬瀛青羊石化紫烟客白鹤松成老树精夹岸碧桃春水濶满山落叶暮云横神仙不用寻行迹只向渔樵混姓名
　　竹
　　当年知已晋参军画手分传老可文碎影贴金初得月寒梢耸翠欲干云平生自是轻余子一日那能无此君解为南风却炎暑拟封清渭答殊勋
　　夜坐二首
　　人间无处避红炉急扫风轩醉一壶泉冷月涵沉水璧荷香雨跳走盘珠神游曽到清凉境幽讨如横緑野图醉髪醒松吟骨耸从人笑絶道诗癯
　　又
　　呼奴薙草火攻蚊与客髙谈到夜深风辨雌雄分别想嵗占牡牝喜嗔心尘生渴肺须狂饮寒耸诗肩更苦吟秋色满懐人不寐坐看落月与横参
　　术者谓予清淡镃基不贫不富而有寿
　　谁甘清淡厌轻肥命薄那堪不値时挿架简编家四壁蟠胸梗概鬓千丝狂图入梦空骑鹤寿相生芒欲鬭龟莫讶时鱼更多骨従来万事有参差
　　看笋
　　丁寜莫采箨龙儿造物成材各有时寸碧縦横牛戴角一斑纒裹豹留皮长身上水夜深看直干干云嵗晩知名节爲君描画尽清吟堪继菉猗诗
　　初秋杂兴三首
　　利欲驱人看罢休人间嵗月不停留别愁万里沧江水归梦五更黄叶秋贮腹谩夸李书簏烂肠难拟董糟丘老懐抑塞无人防徙倚西风百尺楼
　　又
　　守困书帷滞土牛谁挥尺棰浴寒流旧人不了新人事今日那知明日愁一雁惊飞湘水浦孤蟾空挂岳阳楼江南总解单于曲吹彻残梅故国秋
　　又
　　田怕秋阳老怕贫谁能肮脏拔风尘穷年兀坐少生计末路相逄无故人自爱漂摇栖倦翼谁分浩荡慰穷鳞区区温饱何须较莫负秋来风月身
　　有懐洪复翁入郡城纳金课
　　故人东下濯沧浪见说金沙作斗量昔想万钱还跨鹤晚知六博亦亡羊诗传剑阁烟霞藁地入桐庐云水乡潇洒满懐无处着归程何况接新凉
　　杂兴三首
　　老去时光渐不禁那堪风景入秋深文章何啻建安骨议论能无元祐心旧日交游谁可托中年忧患苦相寻致身稷契非轻许末路无成学苦吟
　　又
　　做事英雄竟不成飞鸿何处避弓矰杲卿有舌骂阿荦叔夜无头传广陵祸福难知随命値才名太盛取天憎江流无回势独向西风倚瘦藤
　　又
　　穷守空山两鬓蓬老饕有分过年丰珠玑推上稻花水金铁敲残梧叶风兴寄小窻诗巻里梦回别墅笛声中俗縁相逐何时了一笑人间万虑空
　　社日思家
　　晓鼓咚咚露未収老翁鸡彘祝瓯篓家家酒緑枌榆社处处霜红柿栗秋笑别比邻包祭肉醉呼童稚认归牛一年两度村田乐不羡人间万户侯
　　晩秋
　　萧萧两鬓竟苍然况近重阳风雨天欲暝江村烟四起渐寒山馆客孤眠叶题旧恨在何处菊折寒香仍去年为忆故人三叹息东篱沽酒已无钱
　　菊
　　矫首春风独后时冰霜自厉占东篱悲如屈子凄凉意清似陶翁平澹诗寂寞秋香怜向晩徘徊寒蝶笑生迟蹇予气味差相似采采金英尽一巵














　　富山遗稿卷七
　　钦定四库全书
　　富山遗稿巻八
　　宋　方防　撰
　　七言律诗
　　杂兴四首
　　其一
　　我亦山林澹荡人笼禽饮啄失天真客求妙墨多辞病儿欠寒衣屡诉贫夜雨书檠翻汗竹秋风野饭配丝莼文章固是平生志赢得萧萧两鬓尘
　　其二
　　江上千峯缺复遮疎林防防噪归鸦短篷细网船囘浦快马青衫客到家酒味春风生竹叶笛愁寒月老梅花丈夫处世便疎豁莫买虚名鬬角蜗
　　其三
　　满目风埃落日低拳支醉颊面山西平堤树宻欲藏寺古渡舟横不碍溪渺防竿秋水净哑哑三匝夜乌啼老来独有诗情在口占新晴付小溪
　　其四
　　又是山邨秋暮天蹉跎身世惜流年风鸣浅濑高还下山碍浮云防复连豪气尚余孤剑里眵眸合老短檠邉心期蟠屈凭谁说尽是巾箱千万编
　　续遣疟鬼
　　老天难料倐炎凉水帝游魂未伏藏子喜朋俦餍口腹我愁冰炭置肝肠力持正论明无鬼醉读离骚祓不祥惟有五穷推不去主人改事屏车樯
　　江村晩望
　　江上孤村日欲斜秋光淡淡渺天涯防多田舎隠林薄三两渔舟出荻花归路负樵劳息树乱流浴马怒歕沙凭谁剪出机中素图入人间富贵家
　　春雪
　　薝卜林中忍辱仙春来戯作散花天晓山寒劲云迷色夜帐光生月鬭妍北海无书羝不乳朝阳有路马难前従知造物憎贤达拥絮高吟更自怜
　　雨霁二首
　　次第寻春不恨迟春光偏在雨晴时风林窍暖山飞鸟潭洞门开惊卧螭酒冽万家供笑语土牛千耦乐耘耔物华又逐年华转惟有诗人老更衰
　　又
　　谁传春涨没溪毛又喜朝晴暖土膏箬裹旋生新接树花窠重发旧栽桃扫蜂上篲经营早通燕归帘结构牢莫道山中勲业少等闲善类入钧陶
　　次韵胡栁塘夏自然春游
　　邂逅相逄玷俊游共临清泚看横舟野情潇洒便僧寺尘事嚣烦逺市楼倚杖有诗追和韵折花随酒记行筹归来散步斜阳下休笑浮云等幻沤
　　春日言懐
　　睡觉东窻味正浓莺声破晓入帘栊社前处处石泉水春半时时花信风交友如云翻手散浮华是梦转头空痴儿不识愁滋味笑折花枝满把红
　　大水
　　长时烟雨弄梅黄身似枯株守破窻云气冐山天失画水声撼屋浪翻江田通小涧频障土船上高原屡徙桩举世滔滔何日息笑倾牀下古罂缸
　　杂兴四首
　　其一
　　由来势退不英雄谁怨天公苦不公虫臂防肝俱造化草妖木怪尽神通百年身世浮沤里大地山河旷刼中巧拙贤愚俱莫问此生元只似虚空
　　其二
　　老骨搓牙不入时可看霜雪防须眉短披樵褐形如鹤长把农书手欲龟饥饱生前皆有定文章死后竟何禆凭高欲说无人防早暮南窻盼緑猗
　　其三
　　冷看风涛起怒鹏自惭无力逐飞腾林泉襟韵清如水儒素门墙淡似僧凉与竹奴分半榻夜将书嬭伴孤灯人生适意只如许玉署金门不用登
　　其四
　　六月犹披紫绮裘酸醎世味不相投清泉绕屋声声冷高竹依檐叶叶秋挥汗读书如有慕撚髭安字更何求向无二事消闲日谁遣先生一段愁
　　其五
　　甘死蓬窻笑我痴兴来况値夜凉时闲中不觉年华促归去方知宦路危酒瓮沉沉倾玉瀣簟筠细细蹙风漪月残梦醒诗初就枯笔长抛网蟢丝
　　莲花
　　水仙防步碧玻瓈家在湘湖西复西清欲濯缨长在水妙曽斵鼻不汚泥巳知净社曽参问合是濓溪善品题欲采逺香无觅处挐舟惊起两鳬鹥
　　府城别任惠叔表兄
　　乘兴来爲两月留廿年踪迹叹萍浮衔杯清话灯前雨对榻羁魂枕上秋倦矣悲鸣双客鸟归欤浩荡一渔舟吟邉若値孤飞雁频寄新诗慰别愁
　　雪
　　北帝宫中亿万姝天花散尽满天衢蓬山宫阙白禽兽秦地山河银雁鳬寒耸吟肩呵滴砚春囘醉颊宴开炉梅花半树南枝早梦绕孤山访老逋
　　王古樵观予苦疮鄙句遂自赋眉遭二韵各二首因次其韵爲戯
　　老去疮残拟灸眉暂凭酒力引风巵久疎朋友慙多病薄买田园费学医吟罢肩寒生轸粟坐来形槁似枯梨浮生自笑多磨障画癖书痴发旧痍
　　又
　　吾衰端不爲蛾眉不假霜铅补漏巵无恙感君频寄语不龟媿我未逄医命穷渐退星临木书悮无凭病发梨康济自身犹未辨敢将苏息问民痍
　　又
　　无端痁疥适相遭空苦无成似嚼螯瘢疻着身犹刻画垢腥满爪费爬搔行吟谩想歌愁絶坐食空惭饱老饕偶见新诗还技痒寒窻细字认牛毛
　　又
　　命灾况复与穷遭真似蟛蜞缚两螯鳞甲棱棱便净浴发须种种快频搔瓮头轑酒何妨醉松下餐肪不厌饕快冩田家剜肉句夜阑秃尽管城毛
　　田家
　　近来不复应差科生计无成奈老何漆种十年虽恨晚牛生百犊未嫌多春耕着我扶犁手社饮还渠击壤歌闻道溪头新长水偷闲试着旧渔簔
　　又
　　数间茅屋占林塘二顷田园幸未荒蒿叶正长蚕卧起莺声渐老麦青黄壁间龙骨流泉活筐载豚蹄白酒香春事年年闲过去欲将拥肿问庚桑
　　秋晩杂兴时寓府城
　　暂凭高处豁双明独上谯楼倚晩晴烟岫齐纨千万叠落梅羌管两三声秋风世路客凄楚流水年光独老成吟兴未如归兴切萧萧落叶满山城
　　题洪复翁诗卷后二首
　　袖中光焰照崖垠诗律雄浑逺有源近藳自成新句法束书不叛旧游门折芳梅下人双屦话别沙头酒一罇健笔世间谁措手老夫先拟举降幡
　　又
　　诗里人传大小贤自怜同业不同年白云孺子诗千首黄石老人书一编冷眼危途风竹乱知心旧事雪松坚别愁去作星桥梦长傍河西牛斗邉【复翁近馆星桥】
　　春晩杂兴四首
　　其一
　　未妨行乐少年场倚徙东风醉一觞芳树染成啼血艳落花流出涨痕香隂隂春色和天老脉脉愁情共水长坐阅流年能防见菱花应笑鬓邉霜
　　其二
　　懒向风轩扫落花暮年情态惜韶华春盘脆响供雷笋夜焙芳藓摘露芽蚕老住眠催作茧燕来新乳贺成家狂游无复少年梦聊遣清吟送日斜
　　其三
　　花神衣补去青宫紫阵红围一夜空华发龙钟寒食酒青芜狼藉落花风雨声防滴春愁里世态侵寻客路中我欲凭高寄萧散暂舒老眼数归鸿
　　其四
　　欲逐芳菲寄病身莺花不管老年人幽寻但见肥牛地胜赏难追骏马尘薄酒似聊取醉青梅如豆正尝新清欢未足还休去日落汀洲又暮春
　　挽尚书先生
　　前代衣冠第一人老来鸣道振遗音勲庸臣子平生志书易圣贤千古心士愿执经来鹿洞客求挟册售鸡林飞仙虽去斯文在山阁神光照斗参
　　食菜
　　日食何曽费万钱畦丁辛苦劚风烟墙隂吠狗硬如铁山下蹲鸱大似拳忍弃毛锥飞食肉空怜匿服卧餐毡茶瓯气味堪相配更汲源头活水煎
　　梅后久雨
　　自入梅天气力防不堪暑湿互蒸炊鬓邉衰白三千丈雨后昏黄十二时积润图书供火焙新裁罗褐覆香匜小占定有朝晴喜忽聴黄莺语栁枝
　　田家杂兴三首
　　其一
　　樵路通村暗蒺藜数椽茅蕝防疎篱隂隂清樾风生树拍拍苍鹅水满陂记日旋锄烧地粟上时新卖落车丝晩晴慙愧逄端午醉卧黄昏自不知
　　其二
　　两两苍髯笑杖藜旧裙儿女隔笆篱斜阳鸦噪烧钱社细雨牛眠放牧陂酒熟十千沽玉瀣麫香三丈卷银丝客来偶及兴亡事说与衰翁也自知
　　其三
　　不嫌飰豆与蒸藜饱脱衣衫挂竹篱问酒亭前旗影市系船屋角藕花陂踏车挂壁闲龙骨生药当庭蔓兔丝我自耦耕非避世姓名休使外人知
　　四时宫词
　　其一
　　阳和不解徧深宫黯黯春愁伫立中歳给买花藏笥箧夕香拜月散帘栊镂金巧胜匀如剪绉縠中单薄似空一曲紫箫吹彻后蔷薇防度老春风
　　其二
　　披香帘卷防斜晖别殿承恩似觉稀风蘤影摇隂欲转露蝉声彻暑犹防肉痕浅印丹砂血手迹新裁白纻衣例赐扇纨长弃却双双羞看防鸾飞
　　其三
　　七夕闲登乞巧楼属车隠隠认宸游防行宫树女墙月一阕庭花御苑秋戱展花牋图蛱蝶强拈防线候牵牛辘轳声防屏山冷一夜寒蛩替说愁
　　其四
　　手撚梅花暗防魂十年柘馆未承恩曽催奏曲临妆阁暂出行香到寝园月照金铺关永夜雪浮银砾耿黄昏并州剪就钗梁燕又逐年华作上元
　　避暑夜坐
　　一跌风波困败鳞年来是事不如人醉吹羌管惊栖鸟闲倚胡牀阁病身安得旃檀除热恼自将纨扇障风尘新凉渐近渺云水分席鸥羣占白苹
　　又
　　北窻幽絶梦初圆一叶秋声醒客眠雌霓半空収暮雨杜鹃六月熟高田稻陂别注鱼池水石洞分承茗鼎泉聊借旧书栖旧隠夜凉新入短檠邉
　　游南山天寜寺
　　客里尘騑未着鞭短篷送我访幽禅横空云冐临江寺夹岸山随下濑船谩借一觞追胜概暂分半日洗尘縁城头梅角声孤起掉首空归又晩天
　　送客出城
　　逐逐区中未了縁此生飘泊是年年片时枕上思归梦万里江头送别船寒角吹残低戍火暮鸦冲防逺村烟我行在处成诗话防化尘凡即是仙
　　过耜岩先师墓
　　取数多时物所嫌有才无命恨难全縦横虽扫三千字富贵才终五十年幸有莬裘栖旧隠愧无鸡絮酹新阡茫茫大块谁能料狐老成精鼠化仙
　　即事
　　纷纷宠辱防时休朝上青云暮作囚能可将军宿亭下不堪廷尉望山头浮云过眼难搏控世事冥心任去留湼亦不缁磨不磷至今遗教首轲邱
　　送人赴学官二首
　　生平讲贯爲知防世好従渠与我违天下无如书益智人生惟有仕当归青灯夜雨虫鱼注碧水西风鲈鲙肥莫道尺前难寸退古来富贵触危机
　　又
　　清时岩穴下弓旌儒馆翘才尽至公诗记行程囊古锦剑装新饰花骢莫因贵宦负逺志当爲饥民念鞠躬欲问故人在何处旧山桂树正丛丛
　　初夏杂兴四首
　　其一
　　肥梅贴晕麦摇芒四月山居取次凉古砌月铺铜沓冐寒松风撼铁琅当儿孙犹有将军臭厮役空知太尉香有客縦谈当世事薜萝深处更移牀
　　其二
　　天气如秋意转阑高楼簟枕带余寒楝花零落鱼初发梅子青黄雨不干客怕逺行催早宿农逄小熟劝加餐近来悍吏经过少更喜深山好长官
　　其三
　　作计吟诗逐故贫欺人鬼子转情亲案头日饮三升墨铛底时空五合陈烧麦旋教供野饭贯杨凖拟买溪鳞苏君端爲无田出近日田多更累人
　　其四
　　雨打梅头麦半枯出门步步困泥涂世情何但恶溪恶野性聊同愚谷愚儿可读书供日课妇如有酒待时须兴来方试吟诗笔西舎催钱吏索租
　　重午二首
　　画鹢鸣鼍水满湖千年遗恨平芜累臣水底沉鱼塜玉女钗头缀虎符双鬓防斑羞緑艾一樽凝碧怯香蒲楚乡旧俗生凄怆愧杀人间懦丈夫
　　又
　　苦疮战马倦风沙伏枥无心万里賖老去手风従妇展愁来背痒倩儿爬人情反覆好生羽世味差殊嗜食痂一卷方书初读罢小窻惊怪日西斜
　　观物
　　静中羣动互飞奔扰扰谁能脱世尘蝇虎案头新得隽螳蜋枝上忽忘身平生攻苦味无味举世争雄人食人安得洗心无一物碧波鸥鸟自相亲
　　仁甫次弟余韵
　　造物儿戯多猜嫌百年丑好两能全眠牛才封一抔土鹤归巳怪三千年乐天永叹北邙冢后山恸哭南阳阡従来贤达总如此谁能羽化随飞仙
　　秋兴二首
　　水花风叶乱萧萧凉入秋衣怯寂寥桑落寒香初出市蓼花新涨欲平桥半篷烟雨渔家傲匹马闗山客路遥拍手西风无一事未妨横笛向耕樵
　　又
　　不堪老病缚闲身面目峥嵘嵗月新半世畧无如意事五年惯作在家贫悠悠懐抱希知我诩诩交游喜负人俯仰世情都勘破西风独立岸纶巾
　　夜坐
　　全家久住白云窝贪看疎梅夜景多帘角花隂和月卷墨池水冻带冰磨寒欺驼褐吟肩耸暖入鹅黄醉面酡笑挹暗香人不寐不辞百匝绕前坡
　　寄何稼隠
　　欲出孤云意巳阑东风吹梦落东安灯前乡国千山隔窻外乾坤一面寛放马脱缰嘶晓岸连樯牵索上晴滩阑干倚遍空相忆花落芳洲春半残
　　沃祥卿和前韵见寄再和答之
　　西转东移客兴阑风枝惊鹊不曽安孤吟愧我诗筒澁百罚怜君酒令寛西阁梅林迷雨浦画桥松韵接寒滩相思一夜知何处梦醒楼头钟欲残
　　次韵徐子声采桑
　　唤起飞来说晓晴先生无处问归津转头嵗月如流水满眼交游少故人槲叶老樵担玉束菜花飞蝶防香尘隔溪緑暗歌声杳防防青山入梦频
　　送春
　　春従此去不踌躇渺渺寒波接碧芜想逐风防归阆苑又传云驭赴遮须此生嵗月随泡影末路功名等雉卢归向西窻聴幽弄一樽浊酒对提壶
　　忆复翁
　　埀杨渡口小舟横我涉清溪君独行未许马羣空冀北自怜墨过彭城鳞鸿乏便书难到蝴蝶无情梦不成可是孤吟清絶处高山谁识防肠声
　　溪上
　　古木隂隂溪上村隔溪呼唤隔溪应栁邉渔艇水双港山崦人家云半层早麦熟随芹菜饷晚茶香和树芽蒸自惭未得亢桑乐痴坐寒窻似冻蝇




　　富山遗稿卷八
　　钦定四库全书
　　富山遗稿卷九
　　宋　方防　撰
　　七言律诗
　　杂兴
　　溪上寒窻面緑漪孤踪漂泊渺天涯愁聴火令抛长檠醉折花筹记小诗莺语难寻春去处乡心偏等梦囬时文章满腹知何用落得奔波两鬓丝
　　重午
　　楚乡节物又今朝老大催人不肯饶嵗久菖花初见面病多艾叶已盈腰浪涛何处寻沉魄菰黍无心逐画桡莫到独醒空过了旗亭风急又相招
　　次韵稼隠上徐云岫喜复贡举
　　天阙谁推破旱雷蚁封鼠壤一时开云飞逺岫无心出春逐行人有脚来桂窟旧游空雨露棘闱前度没蒿莱短衣傥逐前麾去解向淮头破贼囘
　　沃祥卿次前韵见寄和以答之
　　羡君古洗刻云雷苞裹珍竒秘不开亭枕寒流随浪动楼横空翠约云来吟笺题满投囊贺夀斝光浮戱防莱欲洗炎埃无处所玉梅泉下日千囘
　　次韵通甫喜复贡举
　　当年涂抹笑东施羣动儇儇各自飞不分前程移岸谷至今遗恨满庭闱文章老去攻诗律富贵年来发祸机世上英雄君与操谁甘终老故山归
　　秋兴
　　笑呼笻竹过溪东摵摵秋声到井桐落日逺山疑有雨孤村古树欲攅空贪嘶马饱衔花草趂食鱼肥堕水虫归对书檠人不寐乡愁怕入梦魂中
　　木犀
　　下土花中第一流移根自笑此生浮独依上界清虚府满贮青冥沆瀣秋棱叶风翻低散乱苍皮虫蚀老雕锼醉来径向高寒处自驾青鸾拥玊虬
　　又
　　苍苍珠树俯寒流析木津头戯拍浮褐鳯抟风朝紫极砚蟾滴露冩清秋返魂香倩罗裳贮碍月枝凭玉斧锼夜景未阑清入骨萧萧鳞甲卧痴虬
　　又
　　緑衣年少正风流手折高枝喜气浮三树独标仙窟种四花分占玉壶秋浓薰药杵长舂捣清逼诗肝巧斵锼世上红儿那可比试将此句问罗虬
　　食西
　　恨无纎手削駞峯醉嚼寒一百筩半岭花衫粘唾碧一痕丹血搯肤红香浮笑语牙生水凉入衣襟骨有风从此安心师老圃青门何处问穷通
　　景徳观陈道士圃多菊觅其种栽并寄以诗
　　爱药仙人醉不归秋光次第入都蝶随露蘤移花墢风逼寒香落酒壶老去君方空结习兴来我欲劚荒芜和篇应与花俱到换得骊龙百斛珠
　　送呉友直过呉门省亲
　　海濶天南不尽头雁来岂爲稻粱谋飘零骨肉怜杯酒老病形骸恋破裘【时有足疾】日暮片云劳望眼天寒孤棹发行舟十年冷落江乡梦愿借西风过橘州
　　次韵雪冈徐景星二首
　　阿咸秀出竹林邉千古风流有此贤独向诗盟参古律不随世态异憎怜夜光照耀需他日汗血奔腾出少年乞我飞霞与青玉夜深环佩韵璆然
　　又
　　穷腹便便诧老邉敢将文字厌前贤愁懐不作功名想衰鬓従教儿女怜客路知心惟有月书灯话旧更何年欲投名字来吟社巳湿寒灰不复然
　　今嵗吾乡颇稔而収成値雨夜坐有懐二首
　　千歩平塲筑杵齐西风墟落转凄迷要教嵗计収霜稻不分时长弄雨粞【谚以细雨爲雨粞犹言雨毛也】曩祝污邪酬愿望近居畏垒费推挤先生莫恋无钱饭定把长镵理旧畦
　　又
　　萧萧疎雨未调霜空向寒堦滴夜长风激木围如撼枕虫号土穴欲扶牀蚁倾清浊香浮瓮蠏劈尖圆黄戴筐独背残灯眠未穏梦寻归路到枌乡
　　次韵陈道士和徐星韵见寄
　　寄迹琳宫绛阙邉聚星家世楚先贤但留法界寸田在不要穷途众目怜谈客由来无负郭诗盟此去定忘年吾衰有分非君独休羡千金有计然
　　又
　　不将书剑奋穷邉药裹君臣酒圣贤笑我文章全乏用従渠心目两相怜叅同颠倒长生诀大衍推寻过去年莫把诗狂压师服兴来还解赋超然
　　次韵沃祥卿见谢
　　屡缘倦翼发虚弹抛掷明珠不惮难但见云烟归笔下不知风雨做秋阑枌乡人在依余热桑落春浓压早寒时鼓梅花无谱曲坐中惊倒董庭兰
　　又
　　有道论心知巳少世情开口向人难滴愁细雨惊秋暮照睡青灯伴夜阑文席知君容孔暖孤吟愧我胜郊寒浮花浪蕊何须数嵗晩归来看石兰
　　游碧沼寺【即晋郭文举旧隠】
　　古寺萧萧昼闭房我来无处觅春阳门前緑静江湖汛松下清隂暑月凉空寄郭公留旧隠愁聴望帝防离肠借君拍板都无用看尽伶优老戯塲
　　接花
　　枝头信手夺春工要借并州一割功栁皮粘混金碧梅桃根换变铅红笑谈自分求孙叔形似应难想孟公却怪后皇同种橘过淮便隔马牛风
　　清明游塔山
　　海山鼇骨白如银况是青山溟滓君不见黄泉沽纪酿但惊红雨落刘坟百年尘土锁连骨一幅功名碑刻文欲返防魂呼不醒归涂宾従醉纷纷
　　清明后一日
　　老年光景转风轮惆怅清明又一春飞燕双双新旧恨长亭五五往来人揩磨病眼朱成碧补接新花假像真要觅西江千斛水拂衣径去洗淄尘
　　游苦竹徐坟値雨
　　数声呼我竹溪鷞烟雨苍茫苦竹冈半径暮山浮翠滑一渠春水落红香无人羞乞墦间肉有酒空浇地下郎万化尽时终闭骨醉来谁复笇彭殇
　　次韵通甫至日
　　先生熨眼洗浮埃共看梅邉节物来破闷好诗胜搔背浇寒新酒似淋灰宾主风裁推滕阁弟子声名咏有台怜我嵗华相逐老应将暖律发枯荄
　　别通甫
　　归途渺渺廹年华囘马如飞不用挝遥指荒村沽竹叶独行残月看梅花不嫌问路征夫冷颇讶迎门穉子哗爲报江邉羁客道投林莫作后栖鸦
　　春归杂兴三首
　　白首青灯滞一乡不将迟暮照韶光经风魏紫埋倾国破晓离黄殒折杨老去功名随梦防别来云水隔天长此生聚散何时了定计归锄五畆荒
　　又
　　双丸不肯驻頺光宇宙悠悠万物长寂寞饯春风雨里笑歌睹命绮罗乡破衾自卧三椽月枯砚犹耕万卷庄未脱书生穷口债向人时复说文章
　　又
　　东皇歌阕祖青宫借我锋旗并送穷茧栗润含萌竹露枪旗香过焙茶风花残来嵗须重发日郤何时定再中惆怅浮踪底处所梦随飞絮故园东
　　贺山房先生得孙
　　晩节归来緑野堂传家衣鉢付诸郎喜存千载古罍洗初聴九苞雏鳯凰春蚤桐枝新濯秀日长棣蕚賸流芳公家好事聨翩在首寄诗篇冩弄璋
　　次韵沃梅泉见寄咏稼隠相过之乐并督作诗
　　星聚何曽奏少防浮萍桂海偶相随掺袪东阁吟梅处眵目寒窻防易时自叹两翁余口业悬知千载有心期啼猿唳鹤初无事怕有行人怪说诗
　　又
　　梅压沧浪宻复疎临流防度濯緌絇侯封富贵归千首身计行装挂一壶文饮暂教吾軰共骚坛谁道我军孤汾亭洗尽筝琵耳重理丝桐絙老梧
　　次对稼隠病后见寄
　　自怜数米续晨炊饥火空时万想虚富贵由来如梦鹿江湖是处可鱼风轮嵗月催人老水镜襟懐与世殊书信柴胡俱不到空惭多病马相如
　　苦热五首
　　其一
　　夏来樊圃隔阴晴谁与天工管不平一窟蛟龙时作怪千年草木偶成精政疑沙界熬焦釜未倒银河洗太清谁是苍生霖雨手普将禹甸酿西成
　　其二
　　绛节彤幢御火精世间那是水晶城醉横蕲竹愁重醒睡落齐纨惜屡惊家口飞蚊儿女语乡心过雁弟兄情更阑谁撼千章木悮作连牀夜雨声
　　其三
　　午醉醒来濯碧泉水亭况是晩凉天横眠莲叶半晞髪静对杨枝双袒肩蹇蝘声干林更静碧梧阴转月初圆茶瓯更试纎纎手不仗清风送玉川
　　其四
　　六龙无计驻双丸壮志摧頺似倒澜万里不成游客梦半生秖办腐儒餐谁怜打草衰麻答不羡画松杨契丹世上纷纷夸秃髪到头那肯着南冠
　　其五
　　六月红云不肯移清心自合胜炎曦云根斵药移松骨石罅分泉挿木皮未用冰蚕来海峤坐看冻蚁走蛾眉人间寒暑相催廹待寄东溪万缕丝
　　桂花
　　服食生平屑辟邪死埋金粟或金沙忽惊秋骨开成雪谁遣香魂化作花云外孤芳吟舞鹫月中半影匿妖蟇先生幽佩乘风去独向仙堂看织纱
　　夜坐月下
　　残云防防四飞扬万里离人共此光谁铸水银悬绛阙独留姹女捣霜窟中蟾免双灰刼影底山河防战场欲驻頺晖无意计何人楼角韵伊凉
　　读赤壁赋
　　万舸浮江互荡磨一番蛟鳄战盘涡中天日月悲分影对局英雄付逝波形胜空传二赤壁文章谁肯百东坡荆州风景今何似秋夜时闻窈窕歌
　　杂兴
　　衰草含烟木叶黄空城摇落客思乡雁高孤月临空塞鱼退残星过曲梁醉眼昏花迷野马帖书戱草掣风樯闲来更试丝纶手新钓江鲈一尺长
　　晩眺二首
　　依稀风景小羌村不欠东屯稻菽园阿魏捣香风送响雕胡擘玉水开痕招邀紫翠山当座摽拨红黄菊上盆世上去来俱是客随风吹送梦归魂
　　又
　　隔江斗入白云村分我闲云伴绮园月鹊自惊翻舞影露虫相吊洗啼痕穷通蜍玉横书案得失枭卢转采盆可惜牀头枕客道萧萧奔马醒吟魂
　　次韵王防泉见寄并和鄙作
　　夜雨连床忆旧时鳞鸿难寄故人诗怜君不察抱心久冩我何如问信迟两地云萍无定迹一庭风月不分岐寸衣换得天呉锦岂是骚盟一字师
　　菊花
　　不入萎红烂紫场萧然清苦凛风霜客中衰鬓随秋老篱下寒枝似旧香千载有陶期汗漫防人后屈话凄凉毎愁摇落知谁在只有黄花守死黄
　　寄何稼隠
　　忆昔相逄霜露寒再三与我返乡关溪行散乱飞蓬鬓旅泊凄凉落日顔活计独传鸿宝苑清游重上鹿门山崇朝触石需滂沛笑我闲云苦未闲
　　偶作
　　结縁无成谩学书倦飞犹自拣庭梧不离文字添衰髩巳外声名谢壮图伯畧莫教累恩泽儒诗何事污裙襦从今便觉高擡眼不要奄奄学志蝓
　　次韵沃梅泉见寄并见和鄙韵
　　谩道萍踪日夜浮自惭迟钝恋莬裘圣传杯里兰亭帖婢熟山中笠泽秋有信付将来去燕无心寄与没浮鸥【时稼隠解盟】去年曽记梅花下细雨离魂阻胜游
　　又
　　散仙自在步如飞络脑黄金不受羁篱菊清香须把酒京尘红涨不缁衣倚楼看剑浮名逼闭戸寻诗过客稀水击枪榆俱有得不妨着我子陵矶
　　至日
　　九地穷阴迸穉阳万家起早拜迎长梅将暖信迎青帝橘子真心服后皇耳药肯涂银盒雪牙硝自踏板桥霜诗情只防如工部至日年年客异乡
　　和府尹虚谷先生和徐子英韵并寄徐子英
　　千峯苍翠拥城楼着我宗英七里洲昔日松楸相伴住暮年湖海未归休咏诗遥认穷司马骑竹争迎旧细侯莫爲梅花长挽却好将绳削订由求【汉贤良墓在雉山东郭先生尝赋石峡记其事】
　　又
　　袖手阑干独倚楼暂舒倦眼对沧洲云山劝我闲方住声利萦人懒即休后世岂无青史笔浮生那欠赤泉侯岩幽得似铜駞陌粟饭藜却易求

　　富山遗稿卷九
　　钦定四库全书
　　富山遗稿巻十
　　宋　方防　撰
　　七言絶句
　　兵革后初出邑郭
　　无数青山对坐衙读书林下静无哗如今风景那须説坊郭无民吏数家【陈删定作读书林】
　　钱王守鳬墩在临安道左
　　山下灯龛挂纸钱水杨墩上草芊绵髙人不要金九用买得三呉八十年
　　红梅
　　霜月娟娟午夜寒酒酣来此凭阑干满枝艳色惊愁眼宣主当年唾未干
　　世言有问脩短之数于希夷者曰好来好去因观落叶有感前语
　　芳菲桃李雨新肥绯緑园林露已凄自道好来还好去到头总是涴尘泥
　　震泽市
　　石峯叠叠小桥西昔日人家桃李蹊无限欢娯俱寂寞珠玑锋镝逐春犂
　　夜坐评史
　　史记
　　迁史驰驱纵复横不烦绳削自天成后来纵欲修良史法度森严敢变更
　　西汉书
　　班固师迁亦步趋未容后进造庭隅半生描摸龙门像虽乏精神貌却腴
　　东汉书
　　羡渠二子着先鞭未把文章许范传逺出孟坚畦迳下谩夸笔势舞翩翩
　　顺宗实录
　　韩老文章不减迁中山一传更增妍如何实录二三巻气薾言卑不类前
　　五代史
　　自许精严独有欧庸奴班马法春秋文章虽到精神露殆与二书争一筹
　　客有善谈谑者曰防鮎鱼皆水族也一日聚议谒河伯求职事防先去河伯授以右相鮎鱼次之授以左相行迟欲以翰林处之不愿曰好官二子俱做但愿河伯注长寿看二子做到何处其言虽谑可为发一笑也谩记其事
　　佣耕陈胜假为鬼烂斧王乔诈得仙若见渊明为我道并从金母乞长年
　　富贵
　　怀清防废娇娥怨醉白堂空过客愁若向此时回首看生平富贵一齐休
　　读刘阮事用元徽之韵
　　层层楼阁锁娇鬟要伴朝云出逺山紫府神仙行世上深宫妃媵落人间
　　商妇
　　杨子江头水几篙匆匆思梦越波涛征人无信西风起落叶满庭虫夜号
　　戍妇
　　去嵗辞家戍陇西玉闗消息天涯深秋别恨向谁诉挂壁空靴生纲丝
　　夜读刘梦得别防州官吏诗遂赋一絶
　　死称栁水栁侯庙老守扬州扬子津莫计当时同党籍一般诗句一般人
　　邑郭旅中
　　出猎将军夜打围剑头吹火割鲜肥山林尽有逃生处自是惊麏触祸机
　　诸生多以船夫入监房
　　水程何日到州谩説儒家冠九流已与官船充水手更从廷尉望山头
　　元日
　　鬼物从来著论无题门安用换桃符呼儿记日开书读为説濂溪太极图
　　春行口占
　　杨栁青揺穷袴带樱桃红滴守宫砂春风不解畱诗鬂只解年年媚物华
　　甄夫人　　杨贵妃
　　少防赐妲怜发马驿诛褒死曲眉自古文章多触罪我当并按北征诗
　　张丽华
　　玉树歌残月上弓谁将白刃斩春风妄言若不惩高叟断案如何服太公
　　寒食上冢
　　我是卿家老寡妻哭卿墓下草凄凄纸钱乱挂浇残酒人去黄昏鸦正啼
　　田家
　　晌午鸦鸦响踏车那边丛薄有人家老农歇热藤阴下一树冬青落细花
　　九日
　　篱边初未见黄花满眼青山故国賖午醉醒来人正逺悠悠落日独思家
　　梅花五絶
　　其一
　　不识梅花不识诗空将色相较铢锱美人立尽黄昏月细看枝枯叶脱时
　　其二
　　一日微阳积一分看看积得一阳成夜来迸出梅花里天地初心只是生
　　其三
　　罗浮仙子月中归三叠谁歌絶妙辞便是梅花难着笔老逋只有七分诗
　　其四
　　风味酸寒冰齿牙谁知烟雨送诗家删前不是无题品未有文章説到花
　　其五
　　白鹤峯头着缟衣醉骑鹤去几时归蛮诗数首传谁相冩出杭州玉雪妃
　　揷栁
　　曾记来时割伏雌相思头绪乱如丝自怜春尽腰肢瘦更向庭前揷栁枝
　　秋花十咏
　　十里红裙间绿衣西风吹乱碧参差佳人日暮秋裳薄怕有天霜磬折时
　　右莲花
　　仙府分根饱月光百车金粟撒瑶房夜来东壁西风劲三万牙籖字字香
　　右桂花
　　一串金铺簇碧丛野田高下状童童凭君洗我读书眼収入公门药笼中
　　右旋覆花
　　似是根株食辣虫知君苦梗老霜风功名莫道全无意火气腾腾浮面红
　　右蓼花
　　风急从衡木叶飞寒花揺曵水中低褰裳不采空归去谁识江南季女饥
　　右苹花
　　步马西风冠切云欲从九畹问秋芬自原未死香都变老尽山人况识君
　　右兰花
　　篱下花逄少酒钱何如潭上酌芳泉頺龄此去凭料理四百添书甲子年
　　右菊花
　　河鼓无灵帝遣来野篱竹屋手亲裁仙姑咳唾随风去染作琉璃八角杯
　　右牵牛花
　　露冷霜清日巳凄淡妆素服满前溪涉江一叚荒凉意弱国孤臣寒士妻
　　右芙蓉花
　　寒芦飒飒响风沙直待秋来雁作家夜擘饥翎搏未起一汀撩乱雪飞花
　　右芦花
　　寄洪复翁
　　月色横牕涌烂银空房独卧悄无邻五更记梦浑无数半是还家半故人
　　征人怨
　　辞家泊水几畨秋流浪天南海角头此去千鹅三万里凭君马上寄离愁
　　又
　　前年赴急合梁山一嵗征行一嵗还待到故乡能几月明朝又出雁门闗
　　续梅花七絶
　　其一
　　松下相逢雪雨乖人生何必泥形骸竹篱一醉休惆怅只麽神交自是佳
　　其二
　　褪粉残妆对镜慵楚踪秦迹恨匆匆芳心不被春风折谁揉香肌满籍红
　　其三
　　欲洗年年堕谪心仙人空返白云岑飞花欲落频回首老去风情尚不禁
　　其四
　　寂寞幽香怎得知醉来树下酹冰肌更须呼我碧花唾听唱新畨一剪词
　　其五
　　只在溪桥野屋边霜饕雪虐不能干可人风韵元萧散莫道花仙骨相寒
　　其六
　　约束寒梅作主张此花解事助凄凉暗香月下薫诗骨恠见吟来句句香
　　其七
　　屐防印雪不粘尘去采南枝蠒栗春待得杏桃蹊树下我家风味已生仁
　　别梅二首
　　葛仙溪上一株梅我到家时花正开后夜月明风露冷横枝休遣上牕来
　　又
　　风韵清髙不受尘冰为肌骨玉为神一生谩记呉姬面不是人间婉媚人



　　富山遗稿巻十
