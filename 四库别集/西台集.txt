　　钦定四库全书　　　　　集部三
　　西台集　　　　　　　　别集类二【宋】
　　提要
　　【臣】等谨案西台集二十巻宋毕仲游撰仲游字公叔郑州人同平章事士安之曾孙与兄仲衍同举进士厯仕州县元祐初召试学士院徐集贤校理累迁吏部郎中后入元祐党籍终于西京留司御史台提举鸿庆宫宋史附载入士安传末叙其事迹颇详厉鹗宋诗纪事以为士安子者误也东都事略但称仲游有集行世不详巻数宋史艺文志作五十巻而晁公武读书志则称西台集二十巻所纪巻目多寡互殊传本亦乆絶于世今从永乐大典各韵中搜辑排比诗文诸体俱全似已尠所遗阙特未能足五十巻之数然宋志荒谬多不可凭疑五字为传写之悮谨仍依读书志厘为二十巻亦防防乎还其旧矣仲游少负隽名其试馆职时所与同防问者乃黄庭坚张耒晁补之诸人而苏轼独异所作擢为第一他日又举以自代且称其学贯经史才通世务文章精丽议论有余原状具见东坡集中今观其著作大都雄伟博辨有余万万斛之致于轼文轨辙最近针艾之契殆由于此其间如正统封建郡县诸议虽不免稍失之偏驳而其他论事之作类皆明白详尽切中情理不为浮夸诞谩之谈盖其学问既有根柢所从游者如富弼司马光欧阳修范纯仁范纯粹刘挚辈又皆一时名徳渐渍薫陶故发为文章具有典则集中上苏学士书称其知畏于口未畏于文深戒其以文字贾祸又上司马温公书称其欲废新法而左右皆安石之徒惧其祸之犹在其后悉如所虑是其深识逺计尤不可及固非独文辞之工矣又永乐大典有毕仲衍上编次官制巻目劄子一道亦题作西台集考宋史载仲衍为官制局检讨文字千万计损益删补曲尽其当或由仲衍无集故附入仲游集中欤今亦并存以备考证至开启疏乐词诸篇非文章之正体今以原籍所有姑録存之而刋本则概从删削焉乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　西台集巻一
　　宋　毕仲游　撰
　　奏状
　　理防科场奏状
　　右臣今年三月准宣命入内充进士覆考官及臣自守官以来累防差入试院对读考校熟见举人科场文字颇知诗赋经义取士利害之实自朝廷议改科举欲具奏陈而臣备员府僚事务繁并猝无须防之暇得尽愚见今臣获解府事待罪儒馆窃闻士大夫所论科举之利害犹未有定説尚诗赋者则指经义为易习难考而不言诗赋之名卑于经义尊经义者则指诗赋为雕刻无用而不思经义于取士其实如何诗赋经义之利害固已未决而又各匿其所短暴其所长此所以更相不信而无定説也夫诗赋非经义之比易见也使举子为声病偶俪之文章以应有司之求与以圣人之经原圣人之意而立其説则道之尊卑志之逺近不待言而可明矣然诗赋之行几五六百嵗而未厌自隋唐以来髙才达识立功名有道艺者往往出于其间经义之行无二十年天下已有倦色而亟复诗赋岂尊且逺者不足以济务而卑且近者反宜于世耶盍亦要其本末始终而论之葢经术者古学也可以谋道而不可以为科举之用诗赋者今学也可以为科举之用而不足以谋道今若使天下之士不为科举而治经且如辅嗣之治易康成之治礼安国之治书杜预之治春秋则虽举隋唐以来诗赋岂能及四人之所治如纳四人于今日科举之间则亦化为举子之文章矣诗赋经义之利害至此而见臣请明言之扬子曰天俄而可度则其覆物也浅矣地俄而可度则其载物也薄矣葢言圣人之经幽深闳逺如天地之高厚非可以不道治也孔子曰加我数年五十以学易可以无大过矣而汉唐诸儒亦多抱经白首然后名家近世如孙复治春秋居泰山者四十年始能贯穿自成一説人犹以为未尽春秋之防意而熈寜元丰之进士今年治经明年则用以应举谓传注之学不足决得失则益以新説新説不足以决得失则益以佛老之书至于分章析字旁引曲取以求合于有司圣人之经术遂但为卜利禄之具要之应举得第而已岂有正心诚意治经术谋圣人之道者哉臣愚不知以经义为科举者欲尊经术耶欲卑经术耶欲卑经术固无此理然使举子分章析字旁引曲取以求合有司而为卜利禄之具则是欲尊经术而反卑之诗赋之学固无益于圣人之经而圣人之经术不为举子之所乱尚自若也士之有志者不害于科举之外正心诚意治经谋道若曰治经为佛老之学与分章析字旁引曲取者皆前在位者之所使今而不为何损于经则既以经术为卜利禄之具使求合于有司得失之虑交于目前臣恐后日在位者之所使有甚于前日者矣要之为术不善则一矣岂可逆知其无损此诗赋经义之利害可得论者一也夫举子之取名第止问得失而已既问得失则不得不趋时所尚故王安石在位则经义欲合王安石司马光在位则经义欲合司马光其小焉者不可胜论臣请论其大者王安石不治春秋熈寜元丰之间经义遂废春秋一科而学者亦讳春秋不言司马光治春秋元祐之间经义皆班班附防春秋以为説此可谓正心诚意治经谋道之人乎于圣人之道有损乎有益乎虽然不可以责举子也彼应举必有得失之虑既虑得失则不得不以经义取合于在位之人王安石在位而经义不合王安石则有司不敢取知有司不取而应举则不若勿应而已矣天下应举者无虑数十万人而人人皆以经义茍合于在位以卜利禄则风俗伤败操行陵夷未必不由科举之致故诗赋虽为无用然作圆丘象天赋则止赋圆丘象天而已矣作尧舜性仁赋则止赋尧舜性仁而已矣虽欲取合于在位之人其路无由而取合固已无益所以不为难臣者曰废经义而用诗赋诗赋不可以取合若以策论合于在位则如之何臣应曰以防论合于在位固所不幸而又益以经义使为合岂嫌取合之少乎然科举之体常以诗赋经义定去留防论定高下彼于去留之间无以取合则为高下而取合者必少故治平之前以策论合在位者未有如熈寜之后以经义合在位者甚众也此诗赋经义之利害可得而论者二也夫取士之道古亦有之乡举里选是也今朝廷若复乡举里选方得取士之正是求贤也是求能也如谓乡举里选未可猝行则今日之取士非敢必曰求贤亦非敢必曰求能特为科举不可废而立法尔若曰求贤则诗赋经义均不知人之贤否若曰求能则诗赋经义均不知人之能不能既贤能不可以科举得则诗赋经义姑问其为科举之后便与不便尔盖诗赋虽若无足为者而题目或出于经或出于史或出于诸子百家而习诗赋者必须渉猎九经泛观子史知其节目精华始可从事而防论之中又自有经义试取举人未罢诗赋之前策论之中所説经义与既罢诗赋之后専治经义者校之相去几何而渉猎泛观必麤知前言往行治乱得失而聪明特起之士因此自见于世者甚众由是观之诗赋虽若无用而其术能使举人麤知前言往行治乱得失而通于事是其名则卑而施于科举偶得其术而便尔至于经义则不然为书者不为诗为诗者不为易为易者不为礼为礼者不为春秋是知一经而四经不知也虽有防论而论题自见所出易于为文防则人人皆挟防括以待有司不出掌握举可问者具在其中非所以广学问也经多闻博识之士世自不乏而所治之书麤通防问有备遂可以得名第其势不暇留意于其他书史若非常从旧日科举之人则所谓前言往行治乱得失殆无以自见于世是经义之名则尊而施之科举偶非其术而不便尔而又自隋唐以来高才达识立功名有道艺者往往出于诗赋之科似有成效今朝廷必欲效古以兴贤能则请俟复乡举里选如止为科举不可废而立法则异日设官分职凡所与共天下之治者必多由科举而进非细事也则诗赋经义之学不识当取施之科举已见成效与知其术可取者为之耶当取施之科举未见成效与知其术之不便者为之耶此诗赋经义之利害可得论者三也至于诗赋则有声律而易见经义则是散文而难考诗赋所出之题取于诸书而无穷经义所问之目各从本经而有尽诗赋则题目百变必是自作之文经义则理趣相闗可用他人之作诗赋则难为豫备足见举人仓猝之才经义则易为牢笼多是举人在外所撰文字诗赋则惟校工拙有司无适莫之心经义则各尚専门试官多用偏见以去取如此小小利害难以究述今朝廷虽复诗赋以取士而诗赋之上犹存经义是诗赋经义之利害均也若以经义为可行则无事复诗赋若以经义为不可行则既复诗赋而又畧存经义不过欲举人诗赋之外更知经尔虽然又非术也昔科举之未变也诗赋以观其词采防论以观其经术时务论题出于六经是经术也防问而及经防是亦经术也岂必名为大义则谓之经术不名为大义则不谓之经术葢昔之防论虽非大义而防问论题或出于易或出于礼或出于诗书或出于春秋无所不出则举人亦无所不留意虽非纯于经者而诗书礼易春秋必泛达也今既于诗赋之外人治一经而为大义则防问论题必须避举人専治而不敢出于五经之中举人知防问论题不出于五经所以备有司者约矣则亦将为书者不为诗为诗者不为易为易者不为礼为礼者不为春秋是亦知一经而四经不知也虽有诗赋而举人为诗赋留意与为经旨而留意五经者取舍不同是诱之使浅驱之令狭也为今之防莫若専复诗赋以取士而不累于科举以进治经之人専复诗赋以取士则隋唐以来髙才达识功名道艺或可以兼至不累于科举以进治经之人则圣人之经防庶不为科举之所乱若论今之举子已习经义虽复诗赋而有不能为者则愿设嘉祐明经之科以待不能为诗赋之人所取之数与推恩薄厚少増损于嘉祐之制则人无难矣葢明经近于经义而术与今日经义利害不同取明经常少取进士常多则天下之应举将自化而为诗赋不以法制而渐复其旧术之善者也以经义取士实虽不至而名近于古以诗赋取士实则几矣而名不及于经义今区区者徒见朝廷罢经义复诗赋则以为好古而已矣而不知经义之不可累以科举也既罢之后当诏天下求穷经谋道如胡瑗孙复石介者置以为博士教官使传道于诸生则今日之所尚才得经术之正而无科举之累道之美者也葢旧政已废而复之其名近古而改之则民疑然则専复诗赋以取士设嘉祐明经之科以待不能为诗赋之人而又诏天下求穷经谋道不累科举者使传道于诸生则政有并举才无或弃亦可以释民疑矣惓惓之忠惟朝廷裁择
　　贴黄
　　臣窃见朝廷平日举事虽事体不大犹多循用故常慎于更改虑更改之后恐有意外利害非目前思虑之所能尽不若循用故常之为便也今以诗赋取士所从来逺且以本朝言之如吕端李沆王旦鲁宗道王曽韩琦之徒百十年之间凡所与安社稷治天下多出于昔日进士之科其为故常亦大矣然则凡今之所以论科举者非止为科举而已葢知异日亦将求柱石股肱于其间非细事也如度用经义决能取士过于诗赋之所取则今日所论诗赋经义皆是余事勿恤可也若未能臆度恐误朝廷乆逺用人之计即乞更加审谛以平日举事慎于更改为意诗赋防论四事之中诗赋最难修习自非超异絶出之才作诗赋兼防论以从科举未见其有余力也今既为诗赋防论而又于诗赋之前増大义一场深虑举人力所不逮兼自来科场逼试之时皆息力养鋭入试第一场诗赋至次日入试论文字不多方可第三日却试防今于诗赋之前先以大义一场困之至次日才试诗赋不惟场第太多考校増冗兼举人就试必所患苦然朝廷复诗赋又试大义者必以大义为经术之故但举人习诗赋止欲得名第习大义亦止欲得名第皆借以为干禄之具非真所谓经术也与诗赋何异
　　耀州理防赈济奏状
　　当州准定国军牒准提举常平司牒契勘耀州官吏赈粜斛斗违法不当事理分明已具奏闻及节次牒本州取勘依条施行差人取索公案即不坐到奏劾违法事件未知提举常平司奏劾本州如何赈粜违法缘自推行赈济以来累准提举常平司取防防检不一其间本州措置赈粜别有因依合具奏陈者
　　一检准元丰令灾伤放税七分以上赈济谷不足者许劝诱有力戸出办有余纳本仓仍开谕积贮之家减价出粜勘防本州昨来夏旱放税七分以上至八九分据诸县依条抄录到阙食之人共四万八千余戸计一十七万九千余口虽累准提举常平司牒指挥催促依条劝诱乡郭有力之家出办斛斗本州备录行下诸县之后大县劝诱不过三千石上下小县千石以下内除美原一县曽申纳到劝诱大麦五百八十五石后来却已给还外有云阳淳化富平三原同官华原六县虽升斗之数不曽催纳入官并各除放不用为自三月后来减价出粜常平斛斗及依条抄录阙食戸给赴内外官仓籴米并抄劄贫乏不能自存之人依乞丐条支给米豆至六月间内外常平斛斗除俵粜指占外见在数目全然不多市上絶无粜卖物价愈更踊贵人户流移未得定叠别无可措置擘画遂依上条开谕积贮之家减价出粜斛斗救接前项十六七万无营运阙食之人盖劝诱系人户出办入官有余纳本仓不给价钱难以多行出办所在开谕积贮之家减价出粜于条既无多少之限兼系令人户自将斛斗就乡村要便处粜卖与阙食之人一一逐渐自交领价钱归去与市上寻常粜卖斛斗无异止是依条比灾伤之际踊贵市色减价出粜即与劝诱系是两事元不是合催纳入官之物今来提举常平司奏劾本州官吏赈粜斛斗等违法不当虽不知奏劾如何违法不当窃虑提举常平司奏闻事状内不曽子细分别劝诱与开谕依条系是两事亦不曽分别直出办入官与阙食之人用钱就乡村粜卖事理大叚不同别致朝廷怪责兼本州昨来至六月间人户犹未种得秋田累准提举常平司指挥称夏田灾伤已重秋苗多未布种若向秋不甚丰稔则民间大叚阙食要见夏灾伤合用赈济并准备向秋赈济数目如何计置得足不至阙误兼后来更曽防丁寜秋苗未有收成之望既人户阙食本州县自合预行劝诱有力人户广行出办斛斗减价出粜中间本州除为夏料灾伤开谕积贮之家减价出粜外更作秋灾准备恐人户难得米麦细色斛斗遂只开谕麤色如麻谷大麦粟豆之类约两个月减价出粜共计一十八万五千八百六石以抄劄到前项阙食之人数目纽算于两个月中毎人可粜一石有零麤色斛斗只是比得细色五六斗以来吃用其预准备秋灾伤减价出粜之数虽更多于夏料若果是秋田大叚灾伤阙食之民须亦更多夏料抄劄之数比之夏料灾伤日月又更窎逺元约九月下旬至次年三月终减价出粜且只以夏料抄劄人数纽算计于六个月以上毎人可粜两石有零麤色斛斗只比得细色一石二斗以来吃用况自来州县劝诱与开谕体面情愿粜百石物者不过粜及三二十石而止情愿粜十石物者不过粜及三两石而止昨来夏灾开谕七县积贮之家情愿共粜十八万五千余石至八月中住罢不用防其实粜之数才五万七千五百余石又只是大麦荞麦谷豆等麤色斛斗显见准拟夏秋灾伤减价出粜起初须且开谕准备及当时万数即临时庶免败事葢本州内外常平仓见在斛斗数目全然不多又通夏秋作灾伤准备月数窎逺即开谕积贮之家减价出粜州县当时惟恐出粜不多致人户大段流移别负罪责况于情愿出粜数中实只可望三二分斛斗普遍粜与前项十六七万阙食之人州县官吏惟是奉行诏条及遵依提举常平指挥推行之后借其夏秋开谕减价额数告示乡村要镇压十六七万阙食之人使知广有开谕下斛斗次第麤肯安心等待官中措置不致大段流移及结集为盗亦要豪右积贮之家不乱放散所有斛斗出境内实俟将来得雨之后立便行下诸县裁减及节次晓告人戸更不作准备并住罢讫通夏秋开谕七县积贮之家一千六百六十余户上共只减价粜过麤斛斗五万七千余石一斗得一斗见钱归去与劝诱入官事理不同其间惟三原县出等高强李忠二戸积贮之家曽就乡村减价粜过四百九十余石麤色斛斗其余多者粜得三百石少者十石五石其秋料准备之数即更不曽粜动升斗亦不曽有升斗之数入官伏望圣慈特赐矜察付下有司照防施行
　　一勘防本州七县据籍主客戸共十一万三千五十戸计二十八万四千八百五十口据诸县元抄录末等无营运阙食之人共四万六千三百三十八户讣一十七万九千五百三十四口后来提举常平司直下诸县勒逐保耆戸长等供析取责要无漏落官吏结罪保明自七月十五日以前及后来七县共计流移过主客户一千八百余戸内却已有四百八十余户招诱归业若以本州七县都大主客户口人数纽算只是流移过一厘六毫以来若以元抄录阙食之数目纽算除流移过前项戸数外犹约有十五六万无营运阙食之人因诸县措置擘画赈救接济至今粗得安居兼诸县当夏料灾伤月分境内并无饿殍亦无一人惊刼城郭乡村三十余处粜物不曽践踏损一人葢开谕积贮之家减价出粜过数目虽不甚多却为诸县市色闻广行开谕减价出粜斛斗向去冬春皆有凖拟难更等待邀勒髙价须主逐渐将出粜卖市上麤色斛斗之价遂不曽长其阙食之人不惟于积贮之家减价粜物兼市上自有麤色斛斗可以籴买所以流移不多及不至结集作过况本州县元开谕之意本要使十六七万阙食之人不至大段流移今来流移数目已见得不多本要镇压阙食之人使不至结集作过今又已见得灾伤之际诸县并无惊刼于开谕夏秋斛斗数中只粜及一分以来非劝诱入官之物人户各在外逐渐交易收领价钱归去若无所损今来提举常平司奏劾本州官吏窃虑要用开谕已经裁减除放改正数目与诸县已改措置事件坐罪伏望圣慈特赐矜察付下有司照防施行
　　劄子
　　乞置京城厢巡检劄子
　　臣伏见开封府盗贼条禁至多而御盗之方其大节有未偹者以外路州军言之捕盗之官在城内则都监监押城外则巡检县尉葢不可易之官也今京城外巡检县尉与外州军畧同而京城内巡检之职寓于马军歩军帅臣与四厢主者虽主徼巡于国中而寻常盗贼旧不干预自来开封旧例令使臣人员等密行缉捕获贼有赏而不获无甚谴罸人防责轻往往返与盗贼为市而诸厢小使臣虽带督察盗贼其实分管估计家业取问病人口词并检验捄火等杂务不类捕盗之官理殊未尽臣愚欲乞于马歩军帅及四厢至巡检之下别増置厢巡检六员其二在旧城内其四在新城内四壁使诸司使副或大使臣为之于开封府得以职事举荐按劾仍仿外州军都监监押功过殿最之法而増损之使専治巡检职事亦不废开封缉捕公人则京师盗贼知有専一责任之官自然人户安居奸盗屏息辇毂之治不为无助取进止
　　代刘挚乞外任劄子
　　臣荷特达之知拔用至此固不敢轻为出处但以臣术业浅陋本非大任之器累年强勉终无补报髙爵厚禄有腼面目天监在上公议在下夙夜念之不寒而栗其思引分非止今日傥待咎恶暴扬而去必至有烦典宪以累国体而上玷陛下任使之明则臣之罪大于今之轻去矣然则臣之区区岂独为全身之计哉伏望圣慈矜其不能察其无他又非避事早赐可诏除一外任誓坚晚节以报始终之赐









　　西台集巻一
　　钦定四库全书
　　西台集巻二
　　宋　毕仲防　撰
　　表
　　留司文武百官贺夏祭礼成表
　　臣某等言伏覩今月十四日夏祭礼成者旷仪绍举制嘉祀以躬临精意感通燕大祗而昭格因崇显号益茂鸿庥凡在见闻孰不踊跃恭惟皇帝陛下宅心道奥恭已化源治必鉴于古初功坐成于制作既已父天而报飨因推母道以定郊刊合祭之旧文即肇禋之吉壤逮兹申祀还觏上仪傃泰一以躬行体汾睢而只事礼文焕备乐舞大陈仍仰致于徽称示益昭于盛节绍复百王之上垂为万世之规天瑞着明神灵享答可得而礼既合徳以庆成无疆惟休期同符于厚载
　　谢赐厯日表
　　伏以尧熈庶绩钦厯象以授时周厚生民正嵗年而序事稽古太史之法实今司天之官不独布政于明堂上顺帝则抑以诞告于下土协成嵗功因是宠颁俾资考验恭惟皇帝陛下文明光泽辅相裁成谨始建官职绍重黎之后务农重谷功髙舜禹之前将待夫来嵗之宜故行于正月之吉臣敢不恭承徳意恪守纲条动占迎日之文仰答后天之训
　　贺册皇后上太皇太后表
　　嘉礼告成徽音可嗣人神协庆日月増辉臣闻易载坤元由顺承于天体礼尊正始葢统治于宸闱上严七庙之尊下为万世之嗣虞舜以兴于妫汭周文以御于邦家尤属昌期诞闻懿册恭惟太皇太后陛下圣齐文母道翊神孙顾外治之已隆而中宫之未建博诹庆阀作合圣明靡私戚里之亲大契家人之正如兹详择兼示至公继美贻芳岂特符天之表助徳理内永均函夏之和凡在怀生孰不増忭臣叨分使指方走边蕃无任
　　河东提刑谢到任表
　　素冠方释复预校雠温检俄颁谬叨繁使曲徇由之请众知补外之优骤服恩私惟深感泣伏念臣生而多难长亦无成只缘门戸之乆衰粗欲簪裳之不絶学游场屋仅缀词科仕有简书第逃官谤虽以庭闱而仰禄如将筦库以终身属圣治之更新登羣公而夹辅职由际防得预捜扬顾事效之蔑闻而祸艰之已至居庐待尽伏塜哀隙驷难留悲已除于嵗月疲驽强起殆絶望于功名因丐外官少纾私计本惧谴诃之及更阶刺举之荣仅免人言可量天幸此盖伏遇皇帝陛下仁惟从欲道在寳慈常深察于迩言务曲成于庶物太皇太后陛下幽防必察爱育无偏谓虽疎逺之臣而有矜怜之理非特观其孤苦亦少寄于纪纲臣敢不谨奉诏条徧询謡俗毎戒峻文之侵枉庶几惠泽之究宣陟屺摧心虽匪逮亲之禄褰帷遇事尚圗报国之忠
　　秦鳯提刑到任谢表
　　入预防郎出将使指号为荣选恩许迭居虽奔走之常更知孱愚之靡称伏念臣才惟委性甚倥防饬小行以效官固非特起抱陈编而自信偶预赏延继灾疾之相仍坐觉身修之不振齿髪退衰而私累亦众文墨初习而学业已荒止祈循守于官资敢意过叨于器使此葢伏遇皇帝陛下忧劳圗治总揽至公从欲推仁因能授职谓其多难虽无意于澄清恐亦尽心故特还其刺举曲徇经年之请俾分剧部之忧臣敢不慎守纲条益思防励岂惟犴狱俾无侵枉之寃凡是简书当体哀矜之实冀逃大谴少补明时
　　永兴提刑谢到任表
　　奉使一方仍忝按刑之重莅官三月遽叨易地之荣仰服恩私交深媿惧伏念臣性如学僻名与身防缘家世以仕宦为常处贫贱而饥寒不免比防任使葢出侥逾抱椠和铅入书林而备数升车揽辔分刺部以常优矧如闗部之雄尤号兵民之众连逮或填于犴狱推理屡起于宼攘必素有于吏能始可当于使指顾才防而曷称偶人乏以误承此葢伏遇皇帝陛下恕以观能明于因任谓臣尝为省府之属体朝廷钦恤之仁知臣早服州县之劳识簿书期防之事故兹委付令尽拙勤谨当砥节奉公平心持宪务广好生之意俾无失职之嗟所防废弛之病民亦戒细苛之伤善更自殚于夙夜期有补于涓埃
　　谢落权字表
　　准都进奏院递到敕书一道差臣提防永兴军路刑狱公事兼本路劝农提举河渠公事落权字者循名责实始惧黜幽积日为劳遽叨叙进揆能匪称省已増惭伏念臣学不究于本原仕止承于家世虽﨑岖而从政亦邂逅以阶荣上方右文而臣预防于册府时欲重外而臣频假于使轺靡自激昂视功名而寖逺谩无施设岂嵗月之足论未即谴诃更防陞改方缘恩而易地许増秩以在官此葢伏遇皇帝陛下日月比明乾坤均施谓考绩唐虞之大法而资格祖宗之至公虽云不以才称葢以屡承人乏故兹假宠更畀防劳臣敢不祗守邦刑俯求民瘼务以行于寛诏冀终逭于严刑
　　耀州谢到任表
　　乆将使指全乏吏材荐拜恩除获当郡寄侥逾未免感惕交深伏念臣识用非长艺文无取品与材而俱下迹如操以常孤止期循守于官资何意谬更于任使三移刺部六换年华既积效之蔑闻第简书而是畏敢圗善贷赐以曲成俾外领于麾符实内承于风化不违本道幸粗谙其物情况得近民可悉心于条教此盖伏遇皇帝陛下体天函覆如日照临深拱穆清察知疎逺谓簿领沈迷之滋乆虽无补于公家而疾病陈请之在前似俯从其私欲比防易地均号善邦非徒禄食免于饥寒亦有民社可以施设循顶至踵出自生成剖心析肝知难报称誓更殚于緜力庶仰答于鸿私
　　耀州谢免勘表
　　准同州推勘所牒准提举常平司牒备坐到敕命为先取勘本州县去年因灾伤劝诱乡郭人户过数承认减价出粜斛斗不当事奉圣旨耀州及逐县官干系人吏特与免勘者居官不职宜在谴诃宥罪以仁实由函覆恩私横及感涕无从伏念臣性识本凡器能又浅徒缘干禄初学治民久预簪裳滥分符竹思究宣于惠泽惟恪奉于诏条济以小心觊无大过适属亢阳为戾众食颇艰既防流徙之寖多又虑防攘之间作力无不及惧未厌于民情事已过中实自干于吏议方俟至公之典遽防善贷之慈凡厥奉行与诸连及似矜本末并赐保全由天鉴之孔昭至官刑之幸免陨身奚报铭骨殊深此葢伏遇皇帝陛下至徳包荒大明旁烛参二仪而博施抚万国以和来虽云州县之所行如在阙廷而必察特兹申命以示原情臣敢不益励操修动遵防检当官陈力戒吏道之偷安遇事捐躯体公朝之使过
　　郑州谢到任表
　　恩许长民地叨辅郡本由起废更此侥荣防施若惊措躬无所伏念臣受材至薄禀数亦竒自误使令常虞颠踬试言入馆偶随沈隽以同升奉使为郎屡以养疴而丐免比忝方州之任辄祈宫观之除虽官序之防尚要权之睥睨踪迹荐书之所出究穷给扎之云何培土自封几戸庭之不出燎原方炽顾玉石以奚分终頼上恩止还吏选视清流而永隔幸故歩之不愆属睿圣之纂承仰王明之洞照忠谗素辨黜陟方行夫何一介之贱防亦预众人之遣用委之刺部既渐复于官资易以藩方示更加于器使矧如郑圃尤近国郊素多能吏之敢为或俟贵臣之均逸岂孱无似而乏可承此葢伏遇皇帝陛下道如离日之正中徳合旻天而悯下幽隠皆烛细大不遗似矜去国之賖因假陪京之便臣敢不亲谕教条纎悉之意少损道路将迎之劳俾民知厚下之仁而官无留事之叹新经大费期休养于公私益务小心更只勤于夙夜
　　京东运副谢到任表
　　分符京右方谨颁条改使山东猥当外计恩私并及感惕交深伏念臣本以书生学从吏道和铅抱椠既非博洽之名流揽辔登车又乏经营之旅力出没风波之险支离疾病之余毎虞寄任之难胜顾以废闲而为幸比防遣用已戴生成未遑宣布于上恩乃复叨移于剧部仍迁将漕稍畀事权虽知繁使之可荣大惧谫材之速戾此葢伏遇皇帝陛下法天广大如日照临道滋务于逺圗器不遗于近用谓从事诏条之内常欲力行故遣司调度之繁试观心计臣敢不三思厥职一意在公必祗赴于防期以图报上务爱养其基本不至病民非専官谤之逃冀合公家之利
　　淮南运使到任谢表
　　中台列属再忝清曹外计选能仍分剧部并由简拔伏积竞慙伏念臣委踬防材迂疎末学名卑不振性拙多艰偶遭际于盛时容保全于懦品近者分符京右假节山东继被诏除复尘郎选食玉炊桂岂専空乏之忧治药挫鍼更抱支离之恙敢期睿鉴俯尽物情改畀事权还司将漕是谓公朝之烦使况于私计而茍完仰服恩荣交深忭幸此葢伏遇皇帝陛下继明垂照大度推慈似矜察其细防俾迭居于内外均为事任尤戴生成臣敢不益励初心常殚病力赋输所入勉思经画之方餽运之余更念纪纲之寄庶逃大谴少答鸿私
　　谢牵复监嵩山中岳庙表
　　伏奉敕命就差监西京嵩山中岳庙者公议难逃方縻于罪籍上恩起废复齿于仕途既假神祠还叨饩廪哀矜所逮感泣无从伏念臣识暗近愚才防易竭曩因际防滥预招延躬鄙行而弗思蹈迷途而忘返虽更事任迄无可称致彼恶名实由自取衅连族累望絶搢绅傥非如地以并容岂特居家而坐废杀身许国怅无路而灰心擢髪杜门期固穷以没齿岂谓王明洞照圣度崇寛许磨既往之愆大启自新之路因期嵗月俾复官资示以科条例霑禄食是谓更生之异赐不同牵叙之常恩此葢伏遇皇帝陛下道大博临仁深溥洽谓尝在典刑之内虽曰罪人而凡居覆载之间莫非赤子爰从废放常有哀矜遂至生成实逾分愿臣敢不动思刻励更慎持操深悼前非觊完晚节息黥补劓幸解网之亲逢剖心析肝恨捐躯之无所
　　谢除宫观表
　　伏奉敕命差臣管勾江寕府崇禧观外路州军任便居住已望阙谢恩祗受讫许还吏选既已逃刑就假真祠更容择地恩深曲被感极难陈伏念臣生则戆冥长而艰苦虽乆从于吏道畧无见于事功学尝负于初心病复于晚嵗是以七持使节殊乏建明三窃州符仅知黾勉名卑不振迹乆弥孤尝丐外防亦祈间局所幸廪稍之不絶庶几沟壑之未填敢意天慈洞知人欲特从私便例获诏除此盖伏遇皇帝陛下道大并包仁深恻隠谓入朝自弃既从寛贷之科而制禄有差俾免饥寒之患似怜痕累故有恫矜臣敢不克巳思愆扪心自讼食不以事虽有媿于生成身或可捐誓更圗于报効
　　谢提举崇福宫表
　　岳祠假领已霑起废之恩琳馆就迁更荷曲成之赐望非所及感不容言伏念臣顷以戆愚谬叨任使由寖隳于操行致自触于宪章如天地之有雷霆刑难不用而父母之谴子弟爱在其中过虽显而犹矜禄宜收而不絶逮蠲罪籍获从轻重之评改畀宫祠明视等差之辨既官名之可复更饩廪之加优此葢伏遇皇帝陛下烛以离明包之圣度念其抵冒虽取废于清时及此甄收俾自新于末路假优老示恩之令为赦过宥罪之人谨当益自省愆常期尽节革心以道迹幸免于泥涂当食而思报敢忘于犬马
　　谢提举鸿庆宫表
　　伏奉敇命改差提举南京鸿庆宫者庇迹琳宫方媿穷居而窃禄拜防蔀屋更叨改命以示迁抚已兢慙扪心感励伏念臣材资既下命数亦屯志本求通患常自掇途既穷而知拙罪虽贷而犹汚向非仁圣之哀矜岂免饥寒而颠沛假宫祠者五任分防务以三年比复哀鸣辄防恩许敢谓皇慈之下逮更兹申命以有加自揣庸常缘何叨冒此葢伏遇皇帝陛下大明如日洪覆法天行尧舜之所难比汤禹而加盛以斯溥博轸及幽防俾缘资格之大公聊示等差而优老臣敢不仰怀全度俯念頽龄生欲捐躯已愧执戈而卫社死而瞑目犹将结草以报恩
　　代司马温公上太皇太后谢赐生日礼物表
　　臣光言伏防圣慈以臣生日特降诏书赐臣米麫羊酒者至仁垂眷多物分颁拜赐惟优汗顔有腼伏念臣器能浅陋术学迂疎仰膺简注之隆进备弼谐之职适及始生之旦复叨厚下之恩及养无因感劬劳于兹日致礼有杀防庆泽以自天此盖伏遇太皇太后陛下坤厚兼容母慈广被重近司之责任推异数以劝官特加饩廪之仪以示宠光之渥所生无忝敢忘夙夜之勤来事可为益圗忠义之报
　　代傅钦之谢御史中丞表
　　年与志衰任随责重顾训词之所及知称职之为难既逊避之莫容但凌兢而失措伏念臣志虽许国识不逮人矧更患难之多已絶功名之望空荷两朝之被遇曽无一善之可称比假宠于官曹但坐糜于禄食惧不胜其倥偬常欲丐于清闲敢期俯降于丝纶更比滥持于纲纪仍取中司之贵名为执法之公未知报补之如何先窃尊荣之至此此葢伏遇皇帝陛下智以临下公以待人谓风俗虽变而观望之习未衰赋输虽省而大均之法未立尚贤愚之并进或毁誉以相纷思得端人俾持成宪偶承空乏遂尔叨逾臣敢不勉思语黙之方感激遭逢之异识其大者虽有愧于昔人措而行之庶少俾于能事
　　代枢府辞免明堂加恩表
　　路寝交神肇修坠典端闱孚号庆浃羣生虽庆锡之已行揆虚庸之靡称伏念臣技能单浅功效无闻误防圣知入置枢近未阅嵗时之久获观祀事之严笾豆静嘉昭事天地工祝致告侑飨祖宗陟降惟勤寅恭是济比告成于大礼乃均福于羣生敢意具臣亦迂褒典勲加楚秩地列周封锡以土田衍其租食虽仕于有道毎沾君赐之丰而赏以为名大惧邦条之紊伏望皇帝陛下垂矜分守考慎彛章方异数之载加存至公之可废收还新命使即旧聨讵敢饰词是为诚请
　　代枢府上太皇太后表
　　礼成毖祀福兆羣生均大泽以旁流又具僚而沾洽敢缘非据冒贡所闻伏念臣操行寻常技能单寡只由幸防入预繁机更当明盛之朝获觏濶希之典合宫亲飨羣后骏奔遂隆专配之严以笃顺成之祐顾参近列获相多仪庖祝有官莫代烦劳之任笾豆在列苐修陟降之容及奉涣恩首叨疏爵封租并进勳邑兼隆顾分愿之难逾况官箴之具在茍兹幸赏实惧匪彛伏望太皇太后陛下曲亮颛勤务裁施予虽一人有庆徧区宇以防休而万福攸同本皇心之能飨难令具位多取宠名特止恩纶俾遑安处
　　代宰相请皇帝听政第三表
　　礼当从变虽诚请之屡闻哀已过中尚恩俞之未赐义难独掩道本至公敢泣血以继陈庶察言而幸听伏惟皇帝陛下初嗣歴服致养已勤及奉晨昏承顔曲尽忧劳同底治化方隆而大行太皇太后颷驭不留慈闱遽掩所以哀摧自勉戒命无闻虚便坐之深严辞外廷之恳迫然而祖宗至重邦务实繁非威防无以压羣情非孚号无以宣上徳既动闗于利害当节适于情文臣等奉职方防爱君敢怠茍为凟尊而遂黙则于守义以难安重此叩阍期于赐可
　　代宰相请皇帝听政第四表
　　拜章伏阁顾禀命以无从倾耳造廷俟俞音而尚閟深惧万几之旷敢辞累牍之烦臣闻三代而上各为通丧两汉以来自存彛制盖任大而守重亦势异而时殊故高宗不言道犹隆于渊黙而孝文易月礼已就于权宜爰及本朝益尊成宪虽追慕有三年之乆而听朝于浃日之间允合先猷方为逹孝伏望皇帝陛下仰模列圣俯奠羣黎奉文母之遗言悯廷臣之血恳少寛哀毁自揽权纲则庶政之繁可日慿于睿防一言之发足坐致于时雍实无累于孝思觊不隳于治体
　　代宰相请皇帝听政第五表
　　词情欲竭启处靡遑尚尔閟闻防知所措期终回于渊听当更沥于危悰臣闻王者之孝异于闺门臣子之恭禀乎命令哀慕未平则虽由于圣性渊黙自处则孰诏于事功况遗训之丁寜加旧章之明备傥不恭临而总揽则将弛玩而寖隳伏望皇帝陛下只协大猷循勉中制念基绪相承之重体古今顺变之常损翼室之至哀幸斋居而处决则君唱臣和将治化之可成雷动风行符遐迩之至愿
　　代人谢复直集贤院表
　　伏奉敕命特授臣朝散大夫直集贤院仍加上防军差遣赐如故者承流居外荷责命之寛优涣汗从中拜恩荣之骤至省躬无地防施若天伏念臣学不知方戆惟守拙偶缘家世自托公朝上辱误知屡更烦使入缀从官之末出分使指之华四典方州两居言责皆为要任殊乏善声毎投刺以下迁辄赐环而复用向冒干城之寄猥分节制之严奉陛下之训词有先臣之遗教谓宜绥静而复纷纭虽自速于烦言止投闲于善地罢边内徙媿髀肉之旋生临垒何安徒齿牙之自讼敢期睿眷靡俟终更因宗祀之庆成易官名而复职朝家新制遽叨等级之荣书馆旧逰再窃清华之选仍加勲号尽出鸿私特示优迁非徒起废此盖伏遇皇帝陛下体天洪覆秉道建中廓全圗以博临宪先民而致治谓臣簪绅之后虽屡试以无成悯臣齿髪未衰俾回心而自効致兹宠奬下及孤孱臣敢不仰体皇慈俯追往咎居官弗懈庶无门户之羞论报何阶犹有簿书之责誓同犬马更效涓尘
　　代人谢覃恩转官表
　　文明缵御方潜惕励之诚庆泽下覃遽被褒陞之典措躬无地防施若天伏念臣才不逮人器非适用偶缘朴学获仕先朝早服官箴虽有遭时之幸晚阶禁闼止由积日之劳迨神圣之嗣兴实天人之嘉防云龙在望庆千载之亲逢雨露既行不崇朝而徧被岂止逃于谴域更叙进于文阶兼冒勲官仍加真食欲辞不获既受而慙俯伛靡遑宠惊交至此葢伏遇皇帝陛下大明继照盛徳惟新宪天道以博临俾物生之茂遂谓虽忝窃犹不遐遗从此便蕃岂徒感戴仕非为已知报国之可圗义重于生将捐躯而不顾
　　代人上太皇太后表
　　圣泽旁流均被生成之力宠光下逮更叨等级之荣进勲邑以兼隆铭肺肝而増愧伏念臣受才非敏临事不强徒以朴忠切于许国而遭逢先帝更践累年引自外台乆费大官之廪重加新命许陪计要之繁惟此侥逾未知补报敢图亨防曽冒常阶衍食増封防勲加等虽湛恩之溥博要在无偏而异数之沓来莫非虚受此盖伏遇太皇太后陛下至仁体道厚徳应期迨初政之清明霈鸿私而浃洽生民有頼兹鼓舞以同时国事无难当糜捐于异日
　　代人谢恩命表
　　宠数未安恩章复至不圗衰晩并此侥逾伏念臣顷以妄庸常叨任寄触危机而不悟罹罪罟以至深永分弃捐敢期收用而属重离继照大号惟新祓饰残年荡除余衅辄随勲旧屡玷宠荣虽壮志之已销在荣途而未絶参华左省方陪众隽之逰方职中防遽滥二卿之选岂特心惭于弗称更虞力薄而难任此葢伏遇皇帝陛下如日至明与天合徳深念品流之众察知铨总之繁猥以要权加于朽质虽决烦去忒本非应物之才而奉法居官乃是平生之志以兹圗报何啻涓埃
　　代人上太皇太后表
　　侍臣在列方旅进以偷安省赋至繁辄就迁而为宠理虽可避命不获辞伏念臣早遇明时得偕膴仕中投散地葢出寛恩自复官聨屡更器使出怀章绶方为近邸之逰归典圗书如陟道山之峻洊防识拔使直禁严非惟自外而处中仍以违间而就剧时惟内省已可深慙岂意才玷近班复叨要任但荷恩荣之至此莫知义理之如何此盖伏遇太皇太后陛下圗治急贤推仁念旧思济当今之务力跻上古之隆误记衰残使居显近人材序进但循资格以为常吏道多奸幸有诏条之可守冀逃罪悔少副忧勤
　　代人谢恩命表
　　异恩躐等顾物论以难安成命必行愧已材之弗称莫遂固辞之请终怀暴得之慙葢闻制禄以御羣臣之荣设爵以进天下之善才大者其禄厚德高者其爵尊凡号王官葢为公器矧如右府是为要涂必论其才徳可以仰承则宠以爵禄不为虚受朝廷所慎今昔攸同如臣至愚临事无识初以简书而从政继由门第以进身大道在前辄自生于荆棘半途知返慨渐迫于桑榆其在深严已云不次入陪宥密更出非常窃稽仁祖之任贤逮至先臣之居位犹须黾勉可副询谋何意妄庸亦兹遭遇风云千载适当圣政之新门戸百年遂忝世官之美幡然既就惕若难忘此盖伏遇皇帝陛下慎徳在初使人以器深念事几之重试承勲阀之余度越众官使登要任本无雄畧可希不世之功惟有小心少济当今之务庶全终始仰谢生成
　　代人谢复职表
　　祠宫假领荷谪命之寛优内阁聨华拜恩荣之骤至名为甄叙实出侥逾伏念臣学不知方仕惟守拙爰从壮嵗即曰遭时本由门户以在官所頼朝廷之宥世虽防行履险屡至艰虞而扇物推仁毎防起废比膺寛宪本合终身属神寳之肇新顺天休而泽及特湔痕累俾复宠名幸如骨而肉生感由心而涕出此葢伏遇皇帝陛下法天为大体道建中既覃雨露之私尤悯公卿之后致殊恩之下被虽旧物而如新臣敢不仰体皇慈俯追往咎衣冠在列戒重玷于清流氷蘖为心期永逃于谴域
　　代人谢进职表
　　需章自列拱俟俞音温检俄颁莫收汗令遂拜嘉而为宠顾虚受以多惭伏念臣学毎谢于通儒务不明于当世遭逢累圣遂至大官辛苦一生曽无小补俾持衡而处内尤负乘以贻讥上頼保全例均荣秩犹玷抚民之重任仍叨秘殿之清资敢谓逾年更兹进职乃臣邻之殊遇量已分以难安沥恳露章留恩俟防庶矜怜于迟暮俾安厝于心顔此葢伏遇皇帝陛下圣度并容深仁善贷谓尝际风云之防而今为簪履之余稍屈至公示存大体下训词而申饬喻恩命之已成固难一二而陈况避再三之渎遂膺涣渥恍如雨露之时行誓罄夙宵少答乾坤之博施













　　西台集巻二
　　钦定四库全书
　　西台集巻三
　　宋　毕仲游　撰
　　表
　　代范忠宣谢除给事中表
　　兰台典领已逾分以为讥闼深严更冒恩于不次牢辞靡获即宠何安伏念臣学匪多闻器惟近用读书干禄虽并进于诸生任职居官且无禆于大体曩分忧寄自抵谴尤頼先帝之深仁许更生于盛世既获安身之地固无没齿之言属日月之继明与乾坤而等施起从废放叠预甄收防府优防极儒林之盛选经闱陟降廼臣子之至荣况未歴于嵗时更骤升于侍从职繁且要心感而惭此葢伏遇皇帝陛下乐在得人急于圗治谓低徊而多难亦朴而无他并示殊私更观晚节敢不勉疏防滞祗饬特操虽险阻之尝更务激昂而自信仕非为已知报国之可圗义重于身将捐躯而不顾
　　代范忠宣上太皇太后表
　　还朝甚迩忝职过优宠至心惊恩难力効莫避已成之命深怀非据之惭伏念臣识虑戆愚艺文肤浅早丁昌运自奋公朝随事献言既无闗于得失临民布政翻自速于谴诃非曲贷其余生安得已衰而复用圗书甚秘参广内之隽游经训在前侍光华之正坐况属右文之代而聨左省之官荣幸并来心顔増悸直虞陨越岂特侥逾此盖伏遇太皇太后陛下母道示仪坤元职载葢欲新民之耳目故还旧物于朝廷寛其既往之愆责以后来之效非徒衰晩曲被便蕃对不以时尝雅闻于典故事知未正敢隂视于愆违
　　代范忠宣谢给事中兼侍讲表
　　闼要官经帷异选自维衰晚猥玷清班既辞命以靡从遂冒恩而居次伏念臣受材迂拙临事濶疎只由门戸之相传得与衣冠而并进谬更烦使寖陟清途志敢望于有成言以狂而无补谤虽不免宠已继来知无后效之可圗每媿先朝之再造及陛下重离委照丽泽旁流方悉力于乘边敢萌心于处内既升要近复赐召还新政方行已喜朝闻之道旧防如梦更叨夕拜之荣俾入讲于金华遂常亲于玉色其为幸防逺絶寻常此葢伏遇皇帝陛下圣道生知孝思善继缵正朝廷之大体述成祖考之遗谋布政之初以人为急如臣不肖被眷尤深父子遭逢虽在一时之内君臣际防凡叨四圣之知施及衰年并防除奬内维白首殆种种以无堪顾有赤心尚惓惓而思奋
　　代范忠宣上太皇太后表
　　去国弥年方载临于西垒还朝不日遂升于东防仍参帝幙之防以待圣谟之及将何上称第有中慙伏念臣少乏异才长惟拙守在官论事既无经逺之谋为政治民又乏可书之绩徒以朝廷之乐善或缘家世以用人已废复兴虽穷若达逮四方之承化与万物以归心忽于鼓舞之中而被甄收之渥黄扉严近遽使叨居黼坐燕闲获从劝讲材资甚薄职守太优岂圣代之乏人乃公朝之念旧恳辞弗获际防可知此盖伏遇太皇太后陛下渊懿内充聪明旁烛酌民言而布政公天下以为心致使衰迟亦防简拔敢不寅思官守屏去身谋务昭内外之情少发圣贤之蕴腐儒已老虽非适用之才善政日新姑尽可陈之力
　　代范忠宣上太皇太后谢同知枢密院表
　　涣汗难收忱辞遂格偶以衣冠之后得陪帷幄之谋俯念庸虚大虞陨越伏以右枢之府虽非古官本朝以来乃为重任出纳万务陪国论之机宜经画四夷系边民之舒惨必智足以周事之变徳足以厌人之心然后上无忧顾之劳下有乂安之俗因时得位虽可望于功名以道观能固不胜其忧责如臣者早逢亨运偶陟荣涂干蛊私家虽未忘于先训服劳王事且无异于常人而自大政清明众贤登用亦从孤逺屡玷宠灵怀欲自陈莫避三铨之要恩私洊降遂陪二府之聨席宠未安拜恩尤异既荣且骤因骇而惭此葢伏遇太皇太后陛下至徳诞敷隂功协济丕冒幅员之内不违房闼之间欲尊奬于前人故延登其后世敢不祗念祖宗之成宪更参今昔之常情祈以圣谟施于国事庶无大谴以答鸿私
　　代范忠宣辞登庸第一表
　　闻命震惊省躬陨越敢圗重位轻畀具臣窃以任官之难莫如置位之重必有潜徳方能济时故隂阳事之本也而责之调和贤愚物之情也而委之进退内总百揆外怀四夷茍非学通至治之源则必不胜今日之任况在盛世尤须得人若臣者道匪深知才难重任自陪机要乆乏劳能动迷取舍之方多失事机之防所以宿兵在外边境未安鄙俗不和盗贼间发论空陪于帷幄智惟见于簿书方思引分以投闲何意误恩之躐等忽从右府进备宰司命既出于非常人或惊而不信茍怀冒昧必至颠隮伏望皇帝陛下待以至公考于外议念臣斗筲小器岂堪君子之经纶察臣口耳常谈尽出古人之糟粕已玷枢机之近敢超鼎鼐之崇非徒物论之由生可惧民情之未厌特收成命改付大贤则百辟造廷不失具瞻之体万方观徳庶几善化之成言出肺肝期于得请
　　代范忠宣上太皇太后表
　　位与恩隆宠随忧至岂待人言其不可固当自讼于难安臣闻总天下而制治则要在得贤厘庶官而分职则始于论相盖量材授任要如衡石之公兴化道民必有经纶之具始可以宰制万类圗囘四方系天下之安危为朝廷之轻重欲副是选呜呼其难臣外乏声猷中惟迂拙少而自勉虽闻长者之遗风老欲有为岂识先贤之能事徒荷圣神之眷许陪机政之繁身已渉于再期事蔑闻于一善功名不显甘贻志壬之羞忠义未忘葢頼先臣之泽尚因循而窃禄以去就之须时敢谓旁求更加大用超中台之峻秩兼右省之隆名任既重而犹増道欲休而更逺敢云辞宠盖实自惊伏望太皇太后陛下曲轸皇慈少矜危恳念自昔工师之众尚选任以艰难岂平时辅相之尊容假人于造次收还时柄更授宗工则传之将来始号至公之举因人有作可成不世之勲言欲必行词非敢饰
　　代辞第二表
　　愚诚切至聪听未回心欲尽而知难词虽繁而不避窃以宰相之望古人所稀萧曹贤也第闻清浄之风房杜才也犹愧礼乐之任茍匪盛世类皆假人或缘宗室戚里而自私或以钱谷刑名而充位既以幸进未闻至公朝廷之所以无成风俗之所以不振鉴是前载见于后王方今中外晏安贤能辈出况属两宫之同徳可谓千载之一时尤须哲人以重宰事而臣材猷单浅道术空疎徒以先臣之义方得备公朝之官使比更事任屡积瑕疵晚预政机止因际防常欲逡巡而自弛正怀进越以居前未防赐玦之仁更处持衡之重夙宵内省震悸交兴伏望皇帝陛下考慎其人明扬以道岩穴退处或遗先觉之天民搢绅在朝宜有无双之国士与之戮力借以兴邦如臣至愚茍黜幽之未至于时无补尚假借以为多悃愊之私徬徨以俟
　　代辞第三表
　　重寄难任可胜虞于颠覆恩言未许盖不尽于精防敢以渊氷再干旒扆窃以眷求硕辅师长百工系华夏之观瞻为士民之拟议以所任之贤否卜其世之盛衰可谓非常岂容虚受而臣智能甚短学问尤荒顷自乗边召令处内几有九迁之峻仍叨三接之勤身则甚荣事将奚补矧两宫宵旰以求治而四海饥渇于太平宜得名贤使当时柄顾如疵贱难尔侥逾廊庙论功虽匪沾沾之易斗筲在位定为龊龊之人何假烦言始能辞宠伏望皇帝陛下曲回睿眷大启逺圗借使乏才犹难轻用保祐盛世自应崧岳之生贤敷求逸民宜有傅岩之肖象还其前命复以故栖则臣虽被遇而无堪有以自知而为解颇殚危恳拱俟俞音
　　代范忠宣谢登庸表
　　登筦事枢已出遭时之幸进聨钧轴尤非经国之长知重任之疾颠戒虚名之暴得冀误恩之可复尝昧死以屡陈及奉训词莫追汗令天地之无私如是君臣之相遇至难亦既超逾惟知震惧伏念臣行非髙世才止中人英祖好贤尝叨于言责裕陵善贷复逭于刑诛逮初政之清明方乘边而鞅掌不圗白首谬简清就假宠名继防收召曽无三月已预柄臣逮此二年遂尸相事仍自二枢之列超升端揆之崇兼右省之隆名开侯封之新国陪敦厥赋明告在廷近世未闻迄今犹恐所以拜章沥恳俟命居家卒不获辞众知非据此葢伏遇皇帝陛下仰承积累欲大施为悼风化之未淳思太平之可致更缘虚位因使备官既无见于事功乃止论其家世所虞朴学终累国恩行其所知幸斯民之安堵如有不称敢固位以妨贤授受之初词情防既
　　代范忠宣上太皇太后表
　　材防易竭恩重难辞矧遭明盛之朝而戴崇高之位荣非已称宠实心惊臣闻自古圣贤之君有意治安之道考慎其相允厘厥官必总制万几能成风俗之美协宣一徳以召隂阳之和可以经体赞元代工理物茍或无能而当路则将循致于病民如臣者学本承家仕惭干泽平时幸防被遇三朝晚嵗间闗竟尘二府方念烦言之必至敢怀要地以为安旧职未辞新荣更集爰自中枢之次超居论道之崇启侯社之故封益爰田之真食需章避命伏省迁恩终涣汗之莫回知眷求之虚辱大逾分愿殊极忧兢此盖伏遇太皇太后陛下圗任惟公延登以恕念为国乃治家之道求忠臣于孝子之门误以象贤防慈注意圣谟在上敢爱力于明时免防未加更悉心于大体庶无稗政以累后人
　　代范忠宣辞免明堂加恩表
　　侍祠太寝方成陟配之隆孚号公朝首滥褒升之渥事虽循旧分实难安伏念臣力弱才微志迂质朽徒遭累圣获厠近司无报事机更尸政柄隂阳或愆而未明燮和之理苗顽可格而不知镇抚之方虽勉尽于孤忠但奉行于成宪而属肇称宗祀考合上仪只戒精专肃雍永享内受百神之职外来四海之恭及厘事之告成在臣力而何有敢圗睿睠曲霈鸿私増侈爰田重加真赋问其礼则不越典章之旧语其劳则仅如陟降之仪乃分之常奚功可录实虞非据自揣无名伏望皇帝陛下函覆比天照临如日念厥诚之可悯鉴所説之由追寝徽章俾安分守则两宫在御知涣汗之无私百职造廷庶强顔而安位
　　代范忠宣上太皇太后表
　　诚意冒闻俞音尚閟义可辞而难止心得请以为安敢渎髙明再殚悃愊窃以祭而惠下虽出至恩赏不以能即干公议臣位居衡弼职总官师乏嘉猷以济事之艰难无雅望以重人之观听茍更贪以褒赐将下启于纷纭非止累身固当体国惟兹毖祀厥有常劳上则由大孝以感通下则以羣公之显相用能成礼昭格殊休谬典领于攸司实支离而即事幸免谴诃之及敢期敷锡之蕃此葢伏遇太皇太后陛下烛以至明矜其小节虽加地进律为臣子之至荣而褒徳显功亦圣王之重事愿辍已行之命俾无妄予之讥则遂成荡荡之公朝岂特取区区之私义
　　代范忠宣谢明堂加恩表
　　沥恳露章留恩侍防赋训词之申饬知汗令之难回竟起拜嘉永惭虚受伏念臣学非自得道亦晩闻正以遭逢尘于近要及兹晚节遂领繁机职虽冠于代工事未忘于补过幸遇皇帝陛下灵承寳煦只述燕谋迹嘉祐之明禋复总章之并配礼文既辑孝感遂通款真宇以荐诚包圎坛而兼飨比膺介福首睠近司第其夙夜之劳益以陪敦之赋恩逾望表愧溢情涯祭泽方行始惧支离而不称命书既下犹知逊避之当然徒罄所闻卒云不获宠惊交至俯伛靡遑此葢伏遇皇帝陛下以徳动天推仁及物念其辅政虽一善之无闻及此受厘欲众人之皆享故令孱昧首被褒优敢不见义则从惟忠是力务获公家之利敢怀私室之安
　　代范忠宣上太皇太后表
　　涣然出綍既成命之难稽惕若负芒知上恩之已过措躬无地防施若天伏念臣本乏异能早尸荣禄谬入陪于帷幄更冒进于机衡名随器以兼尊任与忧而俱重未闻一得可报万分昨者考古定仪酌今崇飨奉一纯而致告备万物以绥成适以官聨得专使范幸多仪之亲觏在嘉祀以奚功岂谓太皇太后陛下以道博临因天贶赐谓圣能享帝虽所出之由中而福降自天葢可均而及下反类功疑之重深慙邑入之多徒冒谴以固辞卒叨荣而兼处誓罄夙宵之力别酧覆帱之仁
　　代范忠宣谢加恩表
　　熈事告成湛恩下霈曲颁宠数延及具僚逊避莫容兢荣交集伏念臣生惟拙守学匪通方向以遭逢遂忝鼎司之重及均出处犹纡衮绂之华属大享之防恭焕多仪而明偹神灵燕格天地贶临第闻诸福之沓来方诵孝思之所感而明纶忽降恩纪増隆顾非执事之劳而冒加田之赏大逾分愿徒益震惶此盖伏遇皇帝陛下烛以睿明矜其戆陋谓持衡当轴昔虽绩效之无闻而衍食増封盖示朝廷之大体誓勤夙夜少効涓埃
　　代范忠宣上太皇太后表
　　祀典交修葢由而致飨恩章下逮虽处外而不遗名有故常实为荣遇窃以祭而惠下厥有常经赏必顾劳则为公器而臣顷缘际防常处近司逮此保全犹叨郡寄方承流而自勉属丕事之有成曽防夙夜之勤亦预便蕃之宠爰田増侈真食有加想煇翟以知惭顾丝纶之已辱遂叨成命第讼防功此葢伏遇太皇太后陛下函覆比天照临如日念其辅政虽一善之无闻及此受厘与众人而偕享期永坚于晚节庶少答于鸿私
　　代范忠宣辞免明堂加恩表
　　备殚愚欵虽曰报闻尚有忱辞期于必达大惧悔尤之至非徒冒昧之慙葢闻自昔盛王因时恤祀三代而上畀煇翟以示恩两汉以来及郊县而霑赐惟本朝之有作比振古以増隆凡备物以亲祠则敷天而均庆葢欲奉承神贶祓饰治功而臣能薄位高才防禄厚介于坐论莫纾宵旰之勤责以具瞻岂有仪型之美比进陪夫禋享乃专总于使聨曽非任能已防善贷岂可更叨恩典多取户封掩泽物之殊私为持衡之假宠但由沿袭实重侥逾伏望皇帝陛下深轸渊勉回鸿造念兹申命虽已出而如纶收以待功则无讥于反汗庶几疲苶可尽糜捐
　　代范忠宣上太皇太后表
　　丕事继成纯禧方洽特均宠数先被宰司顾居位以无能敢冒恩而招悔伏念臣器惟适用之小才乏兼人之长出入四朝曽无一善周旋二府谬列三阶虽兹大飨之防恭葢亦备员而上下典章明着多士肃祗物有司存礼惟斯称至于被天地之贶格神灵之欢由圣徳之无为亦孝思之所感如臣匪敏惟戾是逃幸不至于颠跻敢上烦于宠奬而明纶忽降恩典过隆曽无告后之猷而预加田之赏大逾分愿尤累圣知伏望太皇太后陛下深轸睿慈曲矜拙守谓持衡当轴既实效之无闻而衍食増封岂虚名之可受俾还廷号免紊邦彛
　　代范忠宣坤成节进功徳表
　　天正纪候方膺来福之祥坤载储灵适协诞生之庆合朝绥而胥忭流宫壸以腾欢伏惟太皇太后陛下懿徳内融隂功黙运辅先朝而允治翼圣嗣以成能加美王猷坐隆母道星髣髴动轩陛以増华月梦流传与帝宸而参防徽音允塞景算延洪恩洽诸臣礼行中禁臣久叨荣禄今遇休期迹虽厠于近聨词实惭于善颂欢诚激切倍万常伦
　　代范忠宣再进功徳表
　　伏以位正母仪庆流壸则爰临诞日冒荐私诚繙鹿苑之秘文集鹫峯之浄侣恭慿妙果申祝福祥伏愿太皇太后陛下功翊基圗道光房闼濬源有自资佛力以弥深植福无疆畀夀祺而不既
　　代范忠宣再进功徳表
　　伏以坤仪博厚式当诞庆之辰竺土流传夙契真如之理爰慿妙果式祷至慈繙海藏之秘诠发潮音之梵唱伏愿太皇太后陛下防资佛力増锡夀龄太姒徽音益光昭于千古帝虞孝养期永保于万年
　　代范忠宣再进功徳表
　　伏以兰秋启序方逾简定之元沙麓开祥适协诞生之庆敢申善颂妙结胜缘演清梵于鱼山繙秘文于龙藏伏惟太皇太后陛下道尊房闼功冒堪舆母仪三朝子来万国对上灵之纯锡翼嗣圣于丕平爰丁震育之辰敢罄延洪之祝伏愿比明佛日等固金轮太姒徽音益光明于千古帝虞孝养期永保于万年
　　代范忠宣贺平河外三州表
　　平戎韬畧靡用干戈克敌雄才自还里闬岂特疆场之効顺行知锋镝之可消患弭一方治形四海伏以善战之至初无勇功神武之行亦云不杀矧羌夷之不靖本小丑之易除始非得已而用兵终则招之有道巢穴可穷而不问边陲安堵而自如情状奚殚欵诚屡至遂闻革面相与向风既内慑于威灵遂尽归其俘获殆非力致纯以徳来矧是生还率常死节度湟伐木不烦充国之谋谒庙赐田如见子卿之返此葢伏遇皇帝陛下上仁兼覆盛徳惟新小两汉之边功尽三王之能事眷惟士伍偶隔声名鞮译在涂既奉君臣之义裳衣改衽复从父母之邦边候告寜人情底豫岂异七旬之格是为千载之逢臣顷预政机亲闻睿算比分忧寄获覩成功再拜奉觞虽阻汉庭之列大书作策永为宋史之光感颂之私倍万常品
　　代范忠宣谢赐姊万年县君冠帔表
　　恩在令中方沥肺肝之请宠由意外遂沾手足之私遂加美于一身实増光于两族叨荣为幸报赐何阶窃惟赋人臣以事而念及其前人悯公卿之劳而不忘其后世求之在昔已曰稀逢而况事非出于故常泽遍加于内外实为殊遇葢异泛恩惟是女兄蕞然嫠妇佩纫即事早悲托体之同恤纬在庭未被及身之宠私诚仰达聪听下临特颁冠服之华不易衣裳之令恩由中出荣可家藏此盖伏遇皇帝陛下善与人同圣由天纵亲奉神宗之遗泽缅思仁祖之任贤念及寡居申惟华饰庶家声之不泯知徳赏之有由惟是孤臣将何报国拜天子之命几颠倒于衣裳比大夫之妻更増华于车服
　　代范忠宣上太皇太后表
　　诚意冒闻睿慈下逮靡从改授曲示匪颁顾同产之遭逢见异恩而特达伏念臣早缘中教寖服荣阶尸禄已多在公奚补虽兄弟之并仕顾姊妹之寡存偶因可请之恩愿易从中之赐敢圗圣念深轸私门遂使遗嫠坐防华宠被之首服可惭圭窦之卑焕若霓衣如荷璇霄之降荣逾所望感极何言此葢伏遇太皇太后陛下体道安民示慈爱物靡间幽防之贱兼存衣被之功更以先臣贲其遗体宠均在笥置私室以光华徒有同胞望公朝而感泣
　　代范忠宣谢赐生日礼物表
　　嵗月云来方起劬劳之想云天在望遽叨锡予之优虽有故常殆由遭际伏念臣早承父训鞠自母慈比知从政之方已匪及亲之禄迨兹荣遇仅可移忠适丁载育之辰尤抱早孤之叹敢期睿睠特赐匪颁厚以饩牢加之醪醴屈王人而临谕辱诏旨以申褒局地知慙隆天被泽此葢伏遇皇帝陛下勤劳庶政体貌迩臣以将责其事功故毎同其忧乐知有嘉生之意曲推及物之仁誓罄拙勤仰酬恩造
　　代范忠宣谢并州到任表
　　政兼四路地控二陲为襟带于比方实股肱之重镇置帅之旧常须得人进职而居并为异数伏念臣本非闻道但欲保家而被遇三朝效无毫发防知二圣速若风云登筦事枢入司政柄第奉行于典故夫何有于经纶始疑高位之疾颠更得价藩而为宠迨兹期月复滥恩崇冠书殿之清班总边机于只省其在前者多名徳之相望自视缺然惧忧劳之难副亦既受任敢忘尽心此葢伏遇皇帝陛下治法禹汤仁如尧舜念尝侍轩墀之末是为心膂之臣爰曲加体貌之隆特委兵民之任尚有唐之风俗承列圣之涵濡惟知爱人敢或生事庶几一得以报万分
　　代范忠宣谢赐医官章服表
　　私指冒闻盖恃圣君之含贷特恩如请更窥天语之温纯曲被丁寜惟深陨越伏念臣顷缘遭遇过窃宠灵不戒满盈自取颠覆挤九渊而难拯视万鬼以为隣此葢伏遇皇帝陛下纂服当天体仁泽物务为荡涤施及尫残拔之于几死之中还之于絶望之后官名悉复里闬得归因遣侍医随疗沈瘵既更生而为徳仍起废以推慈力尽出于公家心靡遑于私室辄殚危恳妄有哀祈敢谓神圣重矜朽惫与期汤熨之速效且非藩服之常恩并受训词示存眷待俾在桑榆之景更効刍荛之忠然臣外已支离中加昏耄但知感泣无复激昂伏枕待终将何禆于君父捐躯报上更当朂于子孙
　　代范右丞谢再出知颍昌表
　　衮绂再纡尤积妨贤之咎锦衣未改还叨入里之荣复书殿之隆名进治官之崇秩恩私曲被感涕无从伏念臣以一介之庸愚遭千年之盛际立身寡与但遇圣朝谋国何功遂阶丞弼防勤劳之可纪徒内外以迭居一昨召自乡邦入司政柄气与神而俱耗老随病以交侵瞻视不全识虑尤短逮以人言而自讼终烦圣度之含容待其疲曵而不支然后逡巡而得请仍加异数付以旧藩兼出入之恩辉尽始终之体貌益为侥幸有腼心顔此葢伏遇皇帝陛下恻以至仁包之大度念其充位幸朴以无他虽或误朝由衰迟之已甚不止奉身而善退仍容假宠以荣归然臣被遇三朝徧更二府壮年遇事冀有补于万分晚嵗得君讫无称于一善尚累抚民之寄徒怀去国之慙誓以余龄更酬洪造
　　代范右丞谢颍昌到任表
　　非材而居髙位戚以自贻去国而守大邦恩由善贷感慙既极恐惧益深伏念臣学匪通方仕缘遭际顷尘荣近即抵谴诃已甘自屏于明时何意获伸而任道比防收召屡被旁求遂越稠人预闻机政而臣年龄已暮知识乆昏外乏建明中多忘忽有如物使初转喉而不知逮致人言虽齰舌而何及累奏封而自列伏砧锧以是宜敢谓上恩示之大度止令去位犹假辅藩不徒礼貌之优更委抚封之重此葢伏遇皇帝陛下尧仁广运舜道用中爱物如伤以仁观过似矜晚节持屈明刑臣敢擢髪思愆没齿自讼尝叨重任况终赖于保全未尽余生当力圗于报効















　　西台集巻三
　　钦定四库全书
　　西台集巻四
　　宋　毕仲游　撰
　　议
　　正统议
　　厯数存于天治乱在于人自周之前尧得天之厯数而传之舜舜得天之厯数而传之禹禹得天之厯数而传之汤汤得天之厯数而传之文王其厯数明着而不惑至于三代之末主昏庸不肖不足以动化天下毁其社稷而不足以当天之正统者何哉葢以得厯数者有道于其始而为治乱者不系于其终也由周而下秦继周矣始皇以威力彊灭六国而帝天下二世不改又大远人情而为政故嬴姓之立十四岁而易是始不能以仁义取终不能以仁义守厯数不得于天治乱不得于人非可与三代同为政也若曹魏之继汉司马晋之继魏虽取之非道而子孙血食或五六世或十数世较于当日又无其他长久之主以相拟故亦可独推其统而言正矣然至称萧梁为正者葢根其取于齐而齐取之于宋宋取之于晋晋既为正故疑梁亦为正统也説者又有以宋齐梁陈皆为偏王比较梁取之非道而子孙不长也是以不取其继晋之统而以后魏周隋为正统焉故王通亦尝称皇魏之徳以其兴起自然歴年久也今必欲断二説之非是前説则道进于秦梁是后説则道退于魏不知魏可为正而秦梁不可为正也故所谓得其统者可当其厯数也可当其厯数者岂以图书勅之而言语告之哉亦观其兴废善恶长短之效而已矣故秦为不正比于其事则如日月之余分岁月之有闰气也魏以下为不正比于其类则如曹魏之于呉呉之于蜀汉也比于其事则如大河之有派渠通道之有支径也是真伪比称明白之大验矣孔子作春秋以天下无王而作也虽以无王而作然至于周之爵命盟防聘使未尝不称王也虽有桓文穆庄之霸未尝不称侯伯子也是不敢计治乱盛衰而一以周为正统也此春秋推正统之大意而与夫秦魏梁之説无所不同矣传曰知之为知之不知为不知其大意既无所同则虽有其他襃贬赏罚明暗之旨安敢迁就附会而为説哉
　　明堂议
　　议事之人患不原本末之情轻重之势与夫今古之所宜而专以其诵习闻见固守之虽明知其不可复而不忍舍去者惑之甚也自汉以来争于亲庙之数郊丘之礼与夫明堂之制度者卒皆无定论而明堂为甚葢其制既不经见一皆出于异书杂説而为相胜之论则虽蔡郑复生犹将不决故原圣人之心而以义起之则今儒者所共知者已为有余不原圣人之心而断于臆説则虽合诸子百家而犹不足经曰郊祀后稷以配天宗祀文王于明堂以配上帝而孟子曰明堂者王者之堂也如欲行王政则勿毁之矣夫明堂之本意大要尊祀祖考而为神明之所主者以时居之而行其政于天下茍可以祀祖考可以行其政则天子之所出入皆可以为明堂茍不能祀祖考不能行其政虽使九室四户七十二牖真圣人之法犹将无益传曰祭祀以敬不问其礼矣饮酒以乐不选其具矣今国家上稽圣贤之遗文下循祖宗之故事辟路寝严配以事天神者非止今日天神固已享矣严配之礼固已得矣姑修其孟子所谓王政者自此行之则天地得其职阴阳得其序万物得其宜若夫攷工筵室之广狭月令左个右个太庙之同异蔡郑世室重屋享功养老敬学选士之曲説出于诵习见闻不可为定论者在上之人义起而断之不足胶也
　　封建郡县议
　　圣人治天下其经制不啻万事而万事之中其经制有大且重者二焉曰封建曰郡县也由商周以上知封建之利而不知郡县之为利也由秦汉而下知郡县之利而不知封建之为利也好古者喜封建而趋时者修郡县是以王通称郡县之治不知其用子厚谓封建非圣人之意而汤武不得已是好古趋时之説不同也然世更数十或治或乱或强或弱或久或促未有能出此二者之经制也故封建则为诸侯郡县则为牧守诸侯则其势重牧守则其势轻今知势轻之易御而不知势重之易治此子厚所以惑于封建不如郡县者也夫三代而上诸侯之势非不重也三代而下牧守之势非不轻也然至于末世晚路则皆归于乱亡是故不系于势轻势重而系于为上者善恶得失也为上者事善而得则势虽重不敢怙重而逆也为上者事恶而失则势虽轻不肯守轻而顺也二者之路其弊如一然其治则郡县之势不若封建之久且完也以久完之势而终亦有弊者是皆失封建之本意也昔唐虞之封建世传万国不知有封建之弊也夏商之封建世传千七百余国亦不知有封建之弊也周之封建世传千八百国而后卒有封建之弊非封建之罪也为上者不善而封建之意已失也故其始则国分千有八百其后则并为数十又并而为十二又并而为九又并而为六遂皆并于秦而周始亡矣使周无甚愚之主而不失建封之本意制千八百国之众而不使相并始有相并则代而更封之国众而易治力小而易御则封建安有不善哉不然则秦取李斯之议去天下诸侯分为三十六郡置郡守与尉监二世而易姓者郡县不如封建一也汉以同姓异姓杂建为诸侯郡守因主父之説又以计弱同姓故社稷夺于王氏郡县不如封建二也自魏而下尽除封建之迹一以郡县为治郡县之力不足计其强弱故未有不夺于强臣者是郡县不如封建三也岂惟郡县之势不如封建哉唐承五季之后至太宗始一天下自天寳以后尝变郡县为藩镇而大授其权矣及贞元之间藩镇节度势长而力矫故无朝贡之礼无生杀之请天子为赐铁劵尚宗室而无益也以诏削以兵征而无功也无封建之益而有封建之祸是方镇亦不如封建之效也且外强者封建也外弱者郡县也外强则患生于外外弱则患生于内患生于外者内可以制而祸迟患生于内者外不可制而祸速然则封建可以制外患而郡县不可以制内祸也何以知封建之可以制外患也封建者为诸侯诸侯者为国国有君也有臣也有士民也有邻国也有上下相维左右相持畏义而不敢易动也易动则臣或不从也士民或不信也邻国或不聴也不从则深谏不信则上告不聴则力御如封建不失其本意国众而势小有易动者天子之师因其深谏上告力御之一端则易制矣是故知封建之可以制外患也何以知郡县之不可以制内祸也郡县者为牧守牧守者为外臣外臣则无大势也无专兵也无擅制也内有强臣之变变而不知知而不敢擅动强臣以牧守之权不足忌于外于内则日月劘削朝夕用力而已矣是故知郡县之不可以制内祸也不徒有可制不可制之形且又有可治不可治之实焉故封建则经界易均赋税已平谷禄易分官吏易择兵民易立郡县则经界不能均税赋不能平谷禄不能分官吏不能择兵民不能立是以二者之势始则同归于无事而封建归可治也末则同归于乱亡而封建归可久也如上得其本意而善守之则封建之患无有也失其本意而不善守则虽郡县乱愈速也是郡县不如封建之明説也今夫常人之家必凿其井矣是井者家家不可无而有益者也使或有狂子蹈之而死则井非徒无益亦有损矣然不以狂子之蹈而废井者知非井罪也今以诸侯之不顺不责上不能守其本意而责封建是犹井溺狂子不责狂子之蹈而废井也岂不过哉若夫方镇则最无説也小其权则与郡县无异而不足以蔽难大其权则徒有封建之势而无君臣民庶邻国之畏此唐亡之计而五代求祸之涂也今国家上鉴三代之封国两汉之杂建秦魏晋周隋之郡县唐五代之方镇而方镇患又切而近故痛絶方镇节度无益之势而使京官朝吏皆得出长郡县至于百年无事矣信得其道也然今或意州县之权轻而东南不可不虑者非徒事未然也前日贝州之役邕管之军是权轻之害东南之祸已效者也今必欲变更则莫若封建必欲因循则莫若郡县方镇之患则已去矣然封建之势非边圉无虑蓄积丰富兵力盛强臣有异姓之良同姓之贤则不可暴去郡县之久制而卒为也若守郡县之常法则弊不生于今日必成于后世不可不改也为今之防若以贵臣之贤者然后出为守以宗属之贤者然后封为侯如两汉之杂建而大不使至七国之强小不使如长沙之弱京官朝吏更为令丞而佐治之是变更而不暴因循而易改者也及乎边圉益靖积储益富兵力益强良臣贤戚益众然后大割而众建以天下为千国上立其法而守其全恩结兵御不使有相并者是万世之计而得其本意也
　　并州县议
　　窃观远近之势要在均一而易治昔周之盛时画千里为王畿王畿之外制天下为九服九服相距各五百里而要服之内封其地者葢千有八百余国以此知其欲均一也封国之制侯百里伯七十里子男五十里不能五十里者谓之附庸以营丘曲阜之封而不过百里以此知其欲易治也及秦变古裂天下为郡县一郡之地包十诸侯之封犹倍侯伯之制天下之地始不均而民始嗷嗷苦其难治矣伏惟朝廷建功立事一出先王之道而乃削郡成邑割郡成聚所以省官并员寛去力役幸天下者甚厚然一邑并一邑并去之邑则力寛并入之邑则力重邑之有并也有数百人之邑有四五十局之官既并矣则役去其十数而官存其一二是故其力寛而其并入之邑一官任二官之事一人任二人之役昔之讼者五今之讼者十昔之徃来者一宿而至今之徃来者再宿而至其他可以类举矣是故其力重夫小邑并大邑必无四靣之均以南并北则南长而北促以西并东则西寛而东狭促狭之乡其民逸寛长之乡其民劳此又理势自然也虽于出钱之数可省三数然酒税亏折则必称此矣以淮甸一路言之邑小则易为治地大则难其人光之仙居寿之寿春泗之招信此小而易为治者也庐之舒城蕲之蕲水光之固始此大而难其人者也理宜割大以为小今乃并小而为大舍易治而求难为非其术矣且今州县之役岂不轻州县之吏岂不省昔先王之封国也虽子男之邦必有宗庙祭祀之费有人徒禄廪之厚有兵甲车马之众而城郭道路关梁庐馆尤严于宾客之事而其岁时使人存頫若周防庆贺赠馈之文又有四邻之交巡守朝觐会同聘问之集所以设官致员役民力者葢甚繁且密而州县之治存于古者无几则天下吏员之未易民力之未轻不在此矣为今之防宜先求建国之大法要在均一而易治凡邑之大者割其大以补小邑之小者增其小以成大置一县之封必度四靣之界分长乡以补短分寛乡以补狭县相比州相较大者不使如固始之寛小者不使如仙居之狭此之谓均户口赋税之籍徭役狱讼之制大略相等贤者俯就而有余不肖者勉强而无累此之谓易治其有大邑次大邑虽割而犹大者则增官小邑次小邑虽增而犹小者则减役官不求茍省可置则置役不求茍废可存则存如是则民不惊动而地均官不劳扰而治定指顾相视而远近之势已分文檄相移而分割之功已就官吏之所愿民情之所安公家之所便而已并两为一废州为县废县为聚有寛省之小利成难治之大患官吏之所重为民俗之所惊骇利害之相去远矣均一易治之説惟朝廷择焉
　　官制议
　　国家承五季之后典章制度号令文采虽未纯于三代葢皆取三代之意而髣髴焉至于慎刑罚息兵革寛仁尽下爱养元元得天下之心则有与三代比者独官名自宰相而下至于百职执事循用五季之旧而不知改天子临朝太息于上而公卿大夫咨嗟悼叹发愤于下者不知其几十年矣及神宗皇帝同人心决大防以阶寄禄而修复汉唐三省之制宜其欢呼鼓舞以庆朝廷之盛徳而行之五年公卿大夫犹有不怿于官制者岂未改之前尝厌五代之无法既改之后复云汉唐之非是则官名之所设如何而可葢国朝虽循三省之旧而二十四司之名皆第之以待百官当选者在省之官反假他官以制之如兵部为枢密吏部为铨审库部金部为三司水部为都水刑部为大理名隶尚书而事他局者不可以为后世法则先帝之改制无可议者而改制之中有非汉唐之旧而未合于今日之务旧平章事迁中书令国朝以来未有迁至中书令者而今仪同三司一阶兼昔日宰相累迁之官旧礼部尚书迁户部工部迁刑部刑部迁兵部而今银青光禄大夫一阶兼昔日尚书累迁之官旧礼部侍郎迁户部户部迁吏部工部侍郎迁刑部刑部迁兵部而今正议大夫一阶兼昔日侍郎累迁之官卿寺亦然昔之官品难于进今之阶秩易为高而又降七品为八品降五品为六品降三品为四品至其不可用也则议请减荫反以旧品为定而章服之今徒降五为六降三为四以迁就新品之失而不知义理之所在则所谓汉唐之旧而不合今日之务者可验于此然犹未有害也旧尚书省不总天下之政而中书门下合而为一则其治速今尚书省总天下之政而中书门下析而为二则其治缓此理之固然者所谓画黄录黄符牒关刺由上而下复由下而上近者浃旬远者累月有夜半停印待报而其务乃比于竹头木屑之细或者宵衣旰食未得其决而事久失于期会则非惟不合今日之务而良有害公卿大夫所以不怿于官制者以此亦在上之损益而已矣葢隋唐二十有九而今寄禄阶二十有五如益其阶使与旧日之官品相对无并三迁两迁而为一阶阶则正矣还旧日之品秩凡议请减防服章之名必合三五七九之数无易前古之常以就新品之失则品正矣事大而缓则由寺监而上台省或由台省而下寺监事速而小者则许之专决或专逹而不为次第上下之迟久则事正矣阶正则朝廷尊名器重品正则义理安民志定事正则三省无滞务而远近之人皆不失于期会修此三者而官制立矣岂以汉唐之官不当复而五代之季为可循也
　　官冗议
　　事不于无弊之时为有弊之虑知有弊矣复不早为之所既有猥并难治而欲发一诏下一令使天下欢呼鼓舞遂返于无弊则虽稷契复生未易能也或者以其弊为不可救聴而任之则亦非治天下之术也昔周制六官其属三百六十而汉官之在内一千五十五在外之官犹不预唐太宗省内外官定制为七百三十员而开元天宝之间至万有八千则汉唐之间官冗可谓弊矣而夲朝之弊则尤甚于汉唐昔太祖太宗之定天下万事草创中外之官不足以更代故多为入仕之选以应用而后世不知改作以适时变反有增而无损故治词赋者举进士射防者为明经五品已选多至数千居家未仕与禄食于四方者倍乎在选之数被代赴选与已选待次又与居家未仕食禄者比而科举任子益来而不已不知数十年外官冗之弊将何如耶则救之之方正在探其情而理胜之尔夫予之则喜夺之则怨虽人所不免夺之以理亦无可怨者故管仲夺伯氏骈邑三百没齿无怨言则能探其情而理胜之故也今科举之士虽以文章为业而所习皆治民之説选于十数万人之中而取其三二百使之治民理或可也而公卿大夫所任之子弟虽有贤者而骄骜愚懵未知字书之如何而从政者亦甚众虽其父兄不自言以情占之岂能不以为愧而且幸哉然则损任子之恩而严入仕之选者正今日救冗官之道夫任子者朝廷所以厚公卿大夫之家而严其选者乃以将治氏而不可忽选之之法宜比进士加寛而所谓铨试者则加密或十而取其一或以二十而取其三惟朝廷之所进退中选者遂比进士而治民不中选者亦足保妻孥而免于皂隶顺于人心其利有五公卿大夫之子弟皆劝于学其利一也得选士以治民民不告病二也中选者遂比进士彼之所愿三也不中选者少沮而益劝无甚觖望四也官冗之弊从而可救五也葢事不于无弊之时为有弊之虑知有弊矣复不早为之所既以猥并难治而欲发一诏下一令令天下欢呼鼓舞郤返于无弊则虽稷契复生未易能也而以其弊为不可救聴而任之则又非所以忧天下虑后世然则欲治猥并之患为后世之虑夺天下之所喜而要使无甚觖望非仍任子之恩而严入仕之选无可为者若明经流外杂色之进则在朝廷断而罢之势有不可罢者则十省其五六不系今日之轻重也
　　试荫补人议
　　道不足以通庶事不谓之道法不足以行万世不谓之法舜之徳赏延于世可延之赏也文王之政仕者世禄可世之禄也赏可延而延之则无幸赏之心禄可世而世之则无猥多之患自汉以来舍其赏延世禄之説而不逹其旨是以官吏浮冗最为天下之大虑昔唐太宗省内外官定制为七百三十员曰吾以此待天下贤才足矣后世有特置同正员至于检校兼守判知之类皆非本制中世之后遂不胜其滥然而荫补之格犹未若本朝之滥也葢太祖太宗之时天下初定万事草创有未停阙待注而无人故多为取士之门荫补之法以应用至今百余年间天下以补荫入流者甚众一岁之选至千万计岂特赏延世禄而已耶旧日之制岁得任其子弟者易而为三岁三岁之制复易而为六岁而犹患其患则殆非岁数之近荫补人之多故也今若于定制之外复増岁数则士大夫絶望于荫补沮事之议将不可止非所以顺人心助和气而官冗之弊又未必能去为今之防莫若因仍岁数远近而渐实其试法试而中于法者然后入仕则是第存荫补之旧名而已无入仕之新患顺于人心所利有五不增荫补之期无所觖望一利也公卿之子弟患于不学而今实其试法则自劝于学二利也得好学之人以为政不病于民三利也一不中选者犹欲再而中再不中选者犹望三而中不絶其望四利也官冗之弊可以渐省五利也岂惟荫补凡天下之入仕者皆为试法以攷之使人人勇于自试而止取百人则百人而已数百人则数百人而已终无意外之滥虽行之万世未见其弊又不失虞舜赏延文王世禄之旨矣
　　知人议
　　学问之未成可以习也善行之未见可以积也而知人之明则不可强得乎天子为诸侯得乎诸侯为大夫得乎丘民而为天子则民不可以不安欲安民而无其人则将谁使安之故二者帝尧之所难而天下之务最先者也孔子曰视其所以观其所由察其所安人焉廋哉又曰吾之于人也谁毁谁誉如有所誉者其有所试矣葢孔子不敢自谓之知人必视其所以观其所由察其所安而又因其誉而试之然后有所定而近世之知人详者求之簿书刀笔绳墨之间而略者以皮相天下士遂言有以知之殆非圣人所以知人之方也今自公卿至士自正至旅其等级之相去固繁而数千万人必人人而察事事而量待其适可而后用则虽帝尧孔子有所不能而况后世之人乎傅曰治众如治寡度数是也制众如治寡刑名是也今取人之粗者既有学校科举公卿大夫保任之法而精者孔子所谓视其所以观其所由察其所安与因所誉而试之之理在天子由此以知其一相一相由此以知其部刺史监司部刺史监司由此以知郡守县令郡守县令由此以知其下则自公卿至于士自正至于旅虽未易知然亦有可以知之之理葢视其所以乃人所用之心观其所由乃人所常从之道而察其所安葢能有所不动既得其所用之心又见其所从之道而利害得丧之间且能安而不动则人之贤愚思过半矣然后随其所誉而试之则虽聪明智虑非圣人之比而其所以知之者乃圣人之方使行者不能尽而得其略犹与求于簿书刀笔绳墨之间而以皮相天下士者为有间矣故古者进贤受上赏蔽贤防显戮而诸侯贡士一适之谓好徳再适之谓贤贤三适之谓有功既有学校科举公卿大夫保任之法以治其粗又有孔子所以知人之方以治其精而为之赏劝以励之则虽貌厚情深而不能逃吾之法令也既不思孔子所以知人之方又举贤而不肖则无罚举贤而贤则无赏而惟用学校科举保任之粗法叹人之难知葢未可叹也
　　名实议
　　君子以名用人者为其信于众也一人誉之不足以成名必众人誉之然后可以成名则名者信于众人之谓也然士有依名而蹈利不思行已之何如养交取合亦足成名者故君子之用人必索其实孔子曰吾之于人也谁毁谁誉如有所誉者其有所试矣试者所以索其实也而太史公亦曰其实中其声者谓之端实不中其声者谓之言不聴姧乃不生则名实者用人之大契君子所以配仁义而并行之公道也昔汉宣之治虽不及三代然刺史守相辄亲见劳问观其所由退而攷察以质其言有名实不相应者必知其所以然公卿缺则选诸所表以次用之故汉世多良吏于孝宣时为多而龚遂黄霸之徒皆得以良吏自见于世元成而下孝宣之业虽衰然名实之法犹有存者故建武永平间郎官出宰百里尚书令仆亦为郡守而虞延第五伦鲍昱之徒更以郡守入为三公守令之重如此是以卓茂鲁恭皆以县令为循吏茂亦卒至三公则孝宣名实非徒一时之称葢得孔子试之之意而后世可以循用故也自唐以来官在内者重官在外者轻故张九龄欲重刺史县令之权厯都督刺史然后入为侍郎列卿厯县令然后入为台郎给諌而法亦卒不行本朝之制九品可以为县令七品可以为郡守则是九品之贱已当汉郎官之选而七品之人已任汉令仆事矣持禄处内者既无治民之责而多进退之门守法在外者则数出为俗吏而不见用就有用之者不过由县令而居幕府由郡守而为监司所谓台郎给舎令仆三公未有由此途而出则内官安得不重外官安得不轻是以名实相纷毁誉淆乱养交助合之人渐以得志则守令如龚遂黄霸卓茂鲁恭亦何道而进今两汉之法虽卒难行然当体其大意稍重郡守县令之官通都大邑有善政者数加奬励使必由县令然后居寺监由郡守然后至台省则人人乐于外官赴功治职齐民可受其赐而寺监台省亦将得真材毁誉名实无所纷乱义合孔子试之之意葢事有不召而自至者西汉重功名则权奇倜傥之士出东汉重名节则蹈难死义之臣众有唐尚文词则诗歌赋颂缀文之人亦出而不絶今果重在外之官必由县令而后居寺监由郡守而后至台省则谓良吏者亦将不期而自至名实之论惟所加虑















　　西台集巻四
　　钦定四库全书
　　西台集巻五
　　宋　毕仲游　撰
　　议
　　学校议
　　天下之事有至近且狭偶得其道而行之则虽累百世而不倦有甚大极重不得其道而行之则终无补于天下今所谓律令臯陶之刑也増损隆杀近所以为治之道遂成不刋之书学校之设欲以进贤养士为太平之具不得其道至今设为虚器而已葢甚可叹也古者家有塾党有序国有学而养老习射读书合乐行礼于其中者葢欲使知君臣之义父子之亲长幼之节明是非一好恶积道艺以为天下之用顔子不迁怒不贰过孔子谓之好学而后世始治赋廪督课业严禁令以从事岂古人所以为学之道耶其君臣之义父子之亲长幼之序所以明是非一好恶积道艺者犹未备也而又欲丽师堂广生舍众徒弟以为盛其去道愈远葢闻熙宁之初变诗赋为经义以取士増太学郡国学官设三舍改定式令以布行之四方之人至京师者几数千而是非不明好恶不一道艺进取未有异也今复欲变经义为诗赋退学官更定式令以从事则学士大夫之所以自得者果安在耶试略言之三代乡举里选之法虽难卒行宜亦仿其大者使学士大夫有以自得而后诏先生博士卒以君臣之义父子之亲长幼之序与夫是非好恶道艺之正而诗赋经义则如古以射取士之法行同能偶然后序之别为贡举以待科举之士存之而勿论要使优游和昜而不廹化其心而勿强复其迹则庶乎先王所以为学之道而乆以嵗月则遂将适于实用不为虚器而徒设天下幸甚
　　经术诗赋取士议
　　事有求厚而得薄欲与益期而损至者熙寕之初患诗赋声病偶俪为学而破碎乎道也故以经术取士使人治一经而立其説庶几有补于道而十余年间道之破碎益甚治经者不问经防之何如而先为附防之巧一章之中有十意一意之中有十説至掇昔人之语言以经相配取其谐而不问其理义反甚于声病偶俪之文有足叹者杨墨之乱儒也其人则乱其书不乱杨自为杨墨自为墨儒自为儒强相异而不相使也万世之下犹得圣人之全经今熙宁之举子经旨不足以为竒反破五经之正论而强纳以佛老之説圣人之经旨几芜没而不见是徒为经术以取士而不如诗赋之时圣人之全经未破碎也则求厚而得薄欲与益期而损至者可验于此为今之策莫若复诗赋以取士而不累于科举以进治经之人复诗赋以取士则髙才识达功名道艺或可以兼至不累于科举以进治经之人则圣人之经旨庶不为科举之所乱复之必得其术进之必得其道析诗赋经义为两科学诗赋者举进士治经者举明经取明经常少取进士常多十数年间将自化而为诗赋不以法制而渐复其旧术之善者也夫以经义取士实虽不至而名近于古以诗赋取士实其至矣而名不及于经义今区区者徒见朝廷罢经义复诗赋则以为可复而已矣而不知经义之不可以累科举也旣罢之后当诏天下求穷经谋道不累科举之人如仁宗之朝孙复石介者置以为博士使传道于诸生则今日之所尚才得经术之正而无破碎之患道之美者也葢旧政已废而复之者戒于暴其名近古而昜之则民疑然则设为两科以取士使渐复于诗赋又诏天下求穷经谋道不累科举之人任之为师儒亦以为不暴而释民疑也
　　文议
　　世之谓文者不系于徳谓徳者不系于文夫文章之士虽不系于有徳无徳而无徳者不能为有徳之文有文之人不皆有徳有徳之人不皆有文而有文者无徳则不尽其善奚以知其然耶今人之言文者其任葢小矣希名幸世取合当时而古之人言文者其任不小善恶欲明是非欲辨乆远欲传劝戒欲信非独名位而已也故虽有精金良帛沈器重物非车舆则无以输远虽有竒功伟徳元凶大恶非文章则无以取信车舆不壮则虽载而必败文章不着则虽传而必惑故文章葢美恶之车舆也自六国以前孔子所定不敢轻议尝窃观六国以后西汉之前号缀文之士者类皆过人而过人之远者贾谊董仲舒司马迁相如刘向扬雄此数子之文也葢善恶能明是非能辨乆远可传劝戒足信虽有议论间未合于圣人然词采条贯如亲聼其谈説而精神意气可以想见其为人使后世识者心知其所异而口不能亟喻其何如此数子之文也然此数子者岂特文而已事君必忠修身必正趋向必厚议论必公其所存之徳旣已过人则其发见于文章者岂不过人哉在唐三百年韩愈号为文师而忠厚公正之徳亦着于天下自韩愈以来文章之徳散科场之弊生使夫英雄俊才老死不显而寡闻浅识之徒乃始支离攘臂自奋于其间私取近世之陈説而公为儌幸之论善恶不能明是非不能辨乆远不可传劝戒无足信言今则近陋议古则近愚而其甚者凿是为非饰恶成善借平常之昜事为纭纷之转词以荧惑天下天下之人莫知其非故公则见信于有司退则受知于朋友而彼也遂直以为能此有志之士所以扼腕而太息也
　　青苖议
　　青苖之法本为民间不足而贷之则所谓下户者理合先贷而下户憔悴茍活昜于结请难于输纳州县之吏阨以诏条与曩日监司之威既不敢不散又虑防而难纳故少俵下户多与上等利其昜于催取州县之吏人人惰于散敛茍以塞责葢散钱之理散而不敛则不问等第高下散而敛之则必别其等差度其可以还官然后敢与乃天下之人情称贷之理不足怪者也故立法则欲济下户散钱则多与上等下户贫穷义当周恤而势不敢遍上户自足无假官钱而强与之使出息若以法禁之使不与上等而贷下户则官钱十出九将不归又非散敛之理名欲厚民事乃剥下名为惠政实有利心此青苖不便之大略也葢古者四民不相昜业而农为甚管子曰农羣萃而州处尽其四肢之力以从事于田野少而习焉其心安焉不见异物而迁焉故父兄之教不肃而成子弟之学不劳而能后世之治民者虽不尽如管子之説至于耕田力作而禁追扰徭役之外稀使至于城郭则近日之政尚或有之自散青苖以来非请即纳非纳即请农民憧憧来徃于州县舍攻苦食淡之志而渐起甘美之愿辞耕田力作之业而习为游惰之态亡淳朴寡欲之性而増长嗜好之事田野之民弃南亩而就城市者举皆有焉而县令丞尉不复以条教法令词讼刑狱为意惟知散青苖而已坐而签书者青苖之行遣也起而议者青苖之本息也日中而授者青苖之契劵也日暮而入者青苖之筦库也夜半而销算者青苖之簿籍也钱谷纵横文书纷乱者青苖出纳之所也虽今日罢其官司废其赏罚去其年额而抑取民之情愿然旣存青苖之名与本息散敛之法则异日縁青苖之名而复建官司縁本息而复为赏罚縁散敛而复为年额縁年额而复不取民之情愿其势甚昜孔子曰放于利而行多怨要之圣人在上贤者当位如放于利之事非所以示子孙遗后世则不当行尔故为天下国家当论其体而后计利害之何如茍不论其体而单计其利害则虽名为利必有害焉故曰畜马乘不察于鸡豚伐冰之家不畜牛羊夫察鸡豚畜牛羊未害也而非畜马伐冰之体则古人羞之而不为故为天子则有天子之体为卿大夫则有卿大夫之体为士庶人则有士庶人之体今有一郎官未甚贵也而食禄之外贷人钱而取息则臣僚必言朝廷必逐之夫为郎官贷人钱而取息未必害人也而臣僚必言朝廷必逐之者谓旣已食禄为郎官矣又贷人钱而取其息则伤体故也为一郎官尚有体况兼天下之广有天下之富民旣已输税赋供徭役皆数十倍于古而又贷人钱而取息无乃失为天下之体乎如不问失体不失体而惟息钱之是务则人户流亡盗贼兴起乃驯致之事所谓必有害焉者此也
　　役局议
　　役书之所未定者非无定法也无定心也熙宁之初改差为募天下之人言不便者几千万数至元丰之初欲复耆长户长之役士大夫之闻者喜见于顔色及其卒不能复也莫不咨嗟慨叹如有求而不得则愿差法之复者岂一日也今朝廷鉴成败揽是非为万世之虑修复差法而士大夫反有议差法之未善者岂未复之时则为善而旣复之后则不善耶葢嘉祐之间固尝谓其法有可更者矣输将繁重而劳费不均货赂公行而贫富无别熙宁之初得其可更之论而并其不可更者更之顾令人出缗钱以私其赢余是以言不便者千万数今差法虽复而所谓可更者犹在则亦主嘉祐之书増损之则差法定矣而十人十议百人百议以旬浃之功争至于期年之外既不知主嘉祐之旧书又不敢论熙宁之新法泛泛然如人游于江湖未有归宿不知其后将如何耶故曰役书之未定者非无定法也无定心也
　　役钱议
　　古之为政虽随时适变间有损益至于推强扶弱抑富恤贫而恶兼并则不可昜之理也自商鞅变田即有兼并之家富者田连阡陌贫者无立锥之地自古及今痛心疾首同以为患者也限田之法旣不行于天下而富家大姓终无亷耻厌足之心惟有祖宗差役能裁制兼并虽其立法本不为兼并设而推数循理观之乃有可以裁制兼并之道葢旧法虽分等差而实以田产富贫定为上下有千金之产者支千金可任之徭役有五百金之产者支五百金可任之徭役今有千金之产与五百金者讼其役之先后轻重则千金者居其先五百金者居其后或千金者任其重五百金者任其轻既有千金产而又欲兼五百金则惮徭役之加重欲取而中已者多矣其心非不欲兼并惧加重而不敢进也甚至有隠寓田产于他人以避徭役而朝廷亦有隠寓田产之禁则是祖宗差法虽不为兼并设而裁制兼并之道寄在其间自改差为募富家大姓不知徭役而但输缗钱则兼并其下贫以为利何者募役之法下贫不利而大姓不以为患今有一邑上者输缗钱十万中者输七万下者输五万旣以等级输缗钱蠲其徭役则斥广田产兼并下贫惟恐力之不逮自中户斥广田产兼并下贫数十家至升而在上不过加缗钱三二万尔而富家大姓其等旣已在上则虽増半邑之田犹不加缗钱也故治平以前大姓有破家之患而天下之人不至穷困熙宁以来大姓无破家之患而天下之人往往穷困不能自立葢治平以前大姓破家者虽为不幸而破一大姓则变为十中民或百下户于损上益下之道未有害也熙宁以来虽无破家不幸之人而大姓输缗钱之外无复徭役斥广田产兼并下贫曽无忌惮故大姓兼中民中民兼下户流离散亡转徙于四方所以然者斥广田产恣其兼并大姓之家所必至而嵗损一万二万或三五万缗钱则大姓之家所昜为也
　　熙河兰防议
　　天之生民初无中外之别以其不可以礼义治也然后屏而远之自汉以来争取其不可治之地而治之是以府库空虚人民死亡仅能得之而还为外裔之地者多矣昔太王之治邠狄人攻之事之以玉帛皮弊而皆不免乃曰狄人之所欲者土地也君子不以养人者害人因去之岐山之下夫以中国之地至于不可有者则犹不欲强治之况欲强取外域之地而治之乎虽常为中国之郡县而本属外地者则亦无所用之虽欲用之而多不能有故武帝不能有轮台元帝不能有朱厓光武不能有西域而本朝亦弃灵武则今日熙河兰防之计议足以断矣然事有旣得之复弃之而与未得同者有旣得之复弃之而与未得不同者武帝弃轮台则不耕而已矣元帝弃朱厓则勿击而已矣光武弃西域则谢其质子而已矣本朝弃灵武则置之度外而已矣所谓与未得同者至今日弃熙河兰防则与未得不同彻旧障而为新障弃之则新障已没而旧障未完一不同也伐其山林平其道路弃之则无险阻而敌人将牧马于阶城之境外二不同也立城郭置仓廪实以谷粟钱币而弃之则瘠中国而肥寇雠三不同也然此犹小小者尔葢熙河兰防虽羁属夏人犹非夏人之所有故尚足以分中国之宼今举熙河兰防而弃之则将为夏人之所有是以中国之力而为西夏驱除此大不同者也而不弃之则嵗运府库之财以填黄河之碛又非中国长乆安宁之防昔西羌反叛如赵充国者可谓知兵矣而曰难于遥度愿驰至金城图上方略其后乌孙围都护而陈汤于数千里之外逆知利害期以五日而四日至非充国之拙而陈汤之巧也葢乌合之兵昜为料而长乆之计难为功今熙河兰防制之于未取之前则固无事今已取之而复弃之弃之之利如彼其害如此守之之利如此其害如彼则殆非遥度之所能尽必有驰至河陇图上方略者然后可决
　　御契丹议
　　好文者论和亲尚武者议攻伐处于文武之间者则为羁縻之计自两汉以来千二百余年虽或盛或衰或得或失御戎之防不出此三者而皆非今日御契丹之政也葢中国之待外域也必有可以御之之道今有好辨者将与人为辨则必阴自省曰我于义无伤乎我于法无不直乎我之家室安我之子孙无累乎我之智力过之乎凡我之所以与辨者皆有备乎力能加之也智能过之也子孙无累也家室安也于法无不直也于义无伤也然后与人辨则胜矣今中国之与契丹战亦无异于与人辨则不识中国阴自省者何事乎其名正乎其于义理合乎其国富乎其民安乎其将可任乎其庙算定乎凡我之所以待之者亦皆有备乎庙算定也其将可任也其民安也其国富也其于义理合也其名正也然后出而与之战则胜矣以本朝之事言之太宗皇帝乘太原之胜一举而下易顺蓟三州范阳之民争以牛酒犒师而不遂取者饷道不继也至雍涿之间选十八将三道并入一出雍州飞狐一出鴈门兵渉其地而寰朔应云涿五州开门争下而不遂取者诸将知胜而不知败也以祖宗取天下之兵用诸将定天下之智欲复区区燕蓟一事不应则未足以成功况今日之兵非祖宗之兵今日之将非祖宗之将而所以待之者非直一事之不应故欲为羁縻之计则嵗绢五十万虽厚于汉之锦袍绣袷赤绨緑缯而比汉犹未敢有尚宗室之请则羁縻之计亦未为全失如欲远举大功复周宣汉武之事则愿敕在位之臣先正其名使合于义理国富民安而将可任五者备矣而后庙算定庙算定而后可以进征讨之计
　　两汉可用之言议
　　事莫贵于适宜而言莫重于必用以必用之言为适宜之事则天下之利无不兴天下之害无不去也然以当世之人言当世之事患在不信其言而以其事为不足用以前世之言救当世之事患在信其言而以其事为不可用不足用者不贤其人而谓无所补也不可用者圣其人而以其言不适宜也故善为言者取于时则使之信已取于古则明其适宜曰信而后諌又曰虽无老成人尚有典刑是取于时取于古之道也今若防举两汉能言之徒而问以适宜之説则仲舒鼂错公孙宏皆尝防于天子之朝而梅福稚圭谷永亦数进其言至于仲长统朱穆崔寔王符则虽立其言而不敢进然皆有可取有不可取也故谓以郡守二千石宜嵗贡吏民之贤受禄之家不得与民争业者是仲舒之言可用者也谓政本于人情而天子宜躬亲于上是错之言可用者也谓因能任官去无用之言不作无用之器广推治民之本有八者是公孙之言可用者也若曰聼言不求其能举功不攷其素天子之都宜先正因民之意减宫室省靡丽谓酷暴之吏废锢勿用者是梅福稚圭之言可用者至于仲长统欲明版籍审什伍限夫田定五刑之罪崔寔欲重赏深罚以存霸政王符欲省费役使之爱日谓数赦赎则伤善人者亦皆适宜可用之一端也然若贾山推人主求谏之意而大臣不得预游宴则非当今之有也朱穆称世之厚簿而小人守正君子为邪之验则非便时之术也方朔欲燔甲乙之帐郤走马而不复用则非朝廷之弊也故鼂董公孙梅谷稚圭仲长崔王之説善于古而合于今者也贾山朱穆方朔之説善于古而未合于今者也合于今者可用也未合于今者未可用也故以今言古者能取于为用可否之间而不系于言之轻重则可谓善言古者也
　　西防集巻五
　　钦定四库全书
　　西台集巻六
　　宋　毕仲游　撰
　　试策
　　召试馆职策
　　问传曰秦失之强周失之弱昔周公治鲁亲亲而尊尊至其后世有寖微之忧太公治齐举贤而上功而其末流亦有争夺之祸夫亲亲而尊尊举贤而上功三代之所共也而齐鲁行之不免于衰乱其故何哉国家承平百年六圣相授为治不同同归于仁今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意流入于刻夫使忠厚而不媮励精而不刻亦必有道矣昔汉文寛大长者至于朝廷之间耻言人过而不闻有怠废不举之病宣帝综核名实至于文理之士咸精其能而不闻其有督察过甚之失何修何营可以及此愿深明其所以然之故而条具所当行之事悉着于篇以备采择
　　臣闻不循于理不合于变不适于用而使之言则行道之人皆自以为鼂董先循于理次合于变卒适于用而使之言则虽鼂董有所不能尽故论无美恶惟变之合言无得失惟用之适言至于用而止矣自嘉祐以来天下之士常患乎科举之累而尤以诗赋为无用故废去偶俪破碎之乱而进以通经义理之学庻防乎有用而十数年之间缀文之士号为通经者偶俪破碎反甚于诗赋至合天下为一体如适莾苍之野而观蓬蔂之多第见同色耳孰能形小大美恶于其间哉诗赋则曼词以自售经义则曲论而求通取士之法虽分而科举之累如一无他故也上之人道之不善尔今朝廷复修三馆之制使公卿大臣荐延天下之士因试以言既不取诗赋之曼词又不为经义之曲论而策之以仁祖神考齐鲁文宣之治者似欲闻有用之言则承学者讵敢以无用为説虽策之者未必真取其有用要之非昔时之诗赋今日之经义则自当不为无用之説尔周公治鲁尊尊而亲亲岂不知举贤而上功太公治齐举贤而上功岂无尊亲之道使鲁不举贤而上功齐无尊亲之道则齐鲁岂可以为国盖尊尊而亲亲近乎周之弱而道无弱也举贤而上功近乎秦之强而道无强也鲁久而偏于弱齐久而偏于强后世从其偏而失之如齐鲁之后知其偏之所在以齐之所偏者治鲁以鲁之所偏者治齐各举其偏者救之则鲁不至于衰齐不至于夺非谓尊尊亲亲举贤上功为召衰夺之端也昔仁宗皇帝之治天下也优礼大臣而听用御史諌官之言盖大臣者天子之辅也不优为之礼则无以励其节尽其心而听用御史諌官之言所以存天下之公议而禁制大臣使不得自放之术故大臣起居进见未甞不恭己而待之若将久于其位而不可动及御史諌官一有论列则十言之中行其七八虽故老大臣必正其罪以是而去位者盖可数矣故治平以前大臣平日足以致君臣之欢礼貌之隆而私门姧利则破胆而不敢为至于神宗皇帝承久安之运因累圣之业欲兴利除害富国强兵而服四夷凡可以兴利除害富国强兵服四夷之事者无不举凡人可以行其富贵者用之无不至且孝宗庙仁九族隆儒重道常有以自励也老臣旧徳谏説虽切而不忘尊奬严惮之心终为天下之用则仁宗之道本无心于使之媮神考之世末甞欲其刻也然师仁祖则有媮之防法神考则有刻之虑者以风俗出于观望之致尔故有言某事之利民者上不知其利而使视之视之者必为观望曰是欲我言利也则言其利不言其害上不知其害而行之故朝廷以为利者天下以为害有言某事之害民者上不知其害而使视之视之者必又为观望曰是欲我言害也则言其害不言其利上不知其利而去之故朝廷以为害者天下以为利推本而言岂朝廷之所望于下哉且天下之士固有赞青苗誉免役歌市易颂盐法至于今日闺门之内道路之间皆以为青苖为可除免役为可罢市易为可改盐法为可废至于其他新法无不言可更者是岂眞知其不善而可更哉亦出于观望而已盖今日之言不善有前日以为善而欲奉行之人也则朝廷明日欲复新法彼又将言青苖可举免役可行市易可置盐法可作至于其他新法无不言可为者也由观望之心成观望之俗故师仁祖则事或至于媮法神考则虑或入于刻盖皆不在媮刻之间而观望使之然也今如取夫守道固穷不为观望众人之所共知者尊用而亦取夫背公向私専事观望众人所共知者退免使天下晓然知观望之无所用也则师仁祖而不至于媮法神考而不流于刻而忠厚励精孝文孝宣之治可以兼举矣昔秦人之为俗也贱仁义尚诈力尊法令禁儒学勇者威怯壮者凌弱天下耗乱而孝文之时去秦未逺元元之民出于涂炭故镇之以厚养之以寛吴王不朝则因赐几杖张武受赂发觉而赏以金钱啬夫喋喋利口则以释之谏而不用其寛至矣而终无怠废不举者以秦在其前也及孝昭之时霍光为政虽承师旅衰耗之后与民休息而不学无术因权用势居以不逊之道在廷之臣有忤意而诛者便辟而生者是以孝宣于闾里知民事之艰难光薨之后五日一听政拜刺史守相必亲见问观其所由退而攷察以质其言有名实不相应必知所以然其勤至矣而无督察过甚之失者以乘霍光之后也然则赦呉王赏张武弃啬夫似寛矣而孝文之事本不至于弛拜刺史守相必亲见问攷其名实似勤矣而孝宣之事本不至于察则文无怠废之风宣无督察之失者亦良有道今国家上不承嬴政之苛下无霍光之弊则周公之所治鲁太公之所治齐举夫仁祖之忠厚神考之励精惟其所择而当其行事则去观望之俗而已矣夫前古之君有难与为治者以任用亲党女谒公行游宴弋猎不恤国事赋敛无艺使民困穷深严自居下情隔塞有一于此则难与为治矣盖亲党女谒游猎赋敛隔塞者人君之私也小人探君之私而道之于邪既以趋于私邪则公卿大臣虽欲开正言陈正道如陈梦中之语告天外之事泊然不以经意虽欲为治从何而入哉所以难也而国家自祖宗以来宗室戚里未尝用事而赐予有节则无亲党之嫌主上明圣未亲后妃之议则无女谒之患苑囿鹰犬未有所幸则无逰猎之虞罢贡献蠲逋欠则无赋敛之聴政之始即诏天下实封言事惟恐下情之不通则无隔塞之忧凡前古之难者顾皆易矣而所难者则在于观望之俗未衰尔葢为治而观望则流入于淫茍无观望则齐鲁文宣仁祖神考之治惟所行之皆可以成功茍有观望则不失于媮必失于刻万事之是非何可备言谨对防问
　　治法
　　自三代之亡嬴秦变古天下号为难治欲兴礼乐则自嫌以为迂濶而无其实欲宣教化则自疑以为执滞而无其道欲厚风俗则自以为诞能言而不能行自汉以来守文之君当途之臣其相与施政以成一代之典不过簿书狱讼兵食而已则天下之政治何足道哉盖簿书者古有之矣而礼乐为之先讼狱者古有之矣而教化为之实兵食者古有之矣而风俗为之本今天子绍千嵗之统埀万世之法其丁宁训告所以兴举建立者未尝不以三代为言如秦汉者不道也则礼乐固将兴教化固将行风俗固将厚然兴之必有兴之之人行之必有行之之实厚之必有厚之之辅簿书狱讼兵食者可捐之有司而不问也诸君试言其礼乐之所以兴教化之所以行风俗之所以厚若夫簿书狱讼兵食则有司存
　　文体【原注熙寜中兖州类试中选者解头晁补之晁端礼晁端智晁损之李昭玘李格非李罕】
　　问尧舜三代之文吾夫子之所论次者虽异乎诸子之书而诸子之书犹有三代之遗风盖自离骚作三代之文始变矣迄今千数百年之间缀文之士当途之人以文章为己任者甚众而三代之文卒不复者呜呼何古之易变而难复也昔司马迁著书自以继夫子之绪业而今观迁书殆非夫子之继班固著书尝诋迁之病及固书成益非迁书之比范蔚宗著书尝议固之罪及蔚宗书成又非固之偶其后文词丽而古风逺虽有好学之士欲拟方三代而相承数世终非前人之作今试问诸君古风易变而难复者何谓司马班范如兄弟之逰而文力大小若父子尊卑之辽逺者何説其好学之士欲上拟三代而卒不及前人者何故今天子新法度明礼乐厘正百官祖尚经术一皆仿乎三代欲乗时而革天下之文风复之于古使无不及前人之叹当必有其道矣诸君从事于文匪朝伊夕其缕悉言之毋忽
　　史学
　　问文者载道之器而史者载文之职葢古之文也正今之文也浮自三代而下司马迁父子采周秦汉楚之遗书作为本纪表书世家列传则后世遂不能加焉然迁亦终身然后成名世之为史者其忠实材识固不预史官之职秪为贵人待次迁徙之地故虽有圣君贤臣规模法则流风善政不能慨然发明以动人之耳目而遗于万世之下则有识之士尝废书而叹息者也今天子励精在上取士之政拨去声病无益之书而进通经朴茂之士则文章之风防欲复古矣而于史犹未暇焉如欲迹三代之遗意用司马迁之品法设立史学而求材识忠实有文之士以授其职且不为贵人待次迁徙之地则官名之未正人材之难久若何而可三代之遗意马迁之良法若何而是诸君宜观未行之理博取已有之説以着于篇亦今之务也
　　论
　　天下有常胜之道论
　　人生而有是非不知是非之正则心欲是而常其非人生而有利害不知利害之正则心欲利而常防其害事与情反迹与愿违终身由之而不悟者天下皆是也舜大圣人也舍己从人乐取诸人以为善禹大圣人也卑宫室恶衣服闻善言则拜下至成汤文武周公仲尼之圣所以有天下名后世者亦得其正而已尔故列御防曰天下有常胜之道有常不胜之道有常胜之道曰弱常不胜之道曰强夫强所以为胜也而反不胜弱所以为不胜也而反胜则天下能胜人者寡矣盖试尝论之君臣之相际父子之相亲夫妇之相成朋友之相信凡所以交于事而委曲纎悉者皆有理在焉而昧者以气使之气发于外故似强理潜于密故似弱矜顔色盛容貌厉言语而疾瞻顾曰天下莫吾若者是气也而无主于利害无主于是非故似强而反弱非礼勿言非礼勿动非礼勿视非礼勿聴而歉然常以下人者是理也而利害由此而决是非由此而正故似弱而反强强者常胜弱者常不胜故书曰汝惟不矜天下莫与汝争能汝惟不伐天下莫与汝争功不矜不伐者弱也而天下莫与汝争者强也庄周亦曰同乎已则为是异乎已则为非者其意欲出乎人也夫以出乎人为心者何尝出乎人哉则强弱之辨可见矣齐桓公九合诸侯一匡天下葵邱之防振而矜之叛者九国则气之为害不特小人盖君子亦有之气胜理则名强而实弱理胜气则名弱而实强以气揜理则纯不胜以理揜气则纯胜其道然也或曰孟子养浩然之气至大至刚以直养而无害则塞乎天地之间而子以气为弱而不胜可乎曰所谓浩然之气者配道与义集义所生者非义袭而取之也而矜顔色盛容貌厉言语疾瞻顾而谓天下莫我若者私气也离道与义而惟以胜人为心亦安得而不弱哉
　　礼禁论
　　治一乡必有治一乡之具治一国必有治一国之具治天下必有治天下之具具者非若簠簋俎豆尊勺鼎鼐可陈于前也由是而治者谓之具听断狱讼簿书期防所以治一乡也守法令拊循其民以承事天子所以治一国也明制度不得相逾越贫富贵贱各安其分而易足所以治天下也以大治小则小有所不能容故孔子之武城闻歌之音而笑以小治大则大有所不能治故孟子不学诸侯之礼而言其略三代而下不知治具之有小大以簿书法令治乡国之具而治天下是以天下终不能大治昔孝文之时贾谊谓大臣不报期防之间为大故至于流俗失世壊败因恬而不知怪为可太息孝宣时王吉亦言公乡未有建万世之长防举明主于三代之隆而上下僭差人人自制是以诈伪萌生刑罚亡极而孝文孝宣卒莫能用所以然者治大者其效缓而逺治小者其效速而近人君有治天下之心而求近效以语礼俗制度禁防之事则指以为迂阔而见簿书法令聴防狱讼则以为治天下如是而足虽有唐太宗之贤与房魏论周礼语未卒而有画虎之疑又况不及太宗者则天下之不大治凡皆以小治大而无其具故尔今国家传序相习百有余年方内无事防于至平殆非汉唐之比而礼俗制度禁防之不立反甚于汉唐田宅奴婢车马服用恣民之所自为而莫有限乐汉唐之小具不思三代之大治岂非以上下相安风俗已成而难于惊动耶是亦未知讲尔昔楚王患其国之庳车欲下令使高之孙叔敖曰令数下民不知所从请教里人高其梱乘车者皆君子不能数下则车自高矣从之半歳而楚国无庳车盖国家立事好为法令而以深罚重赏随之法令旣繁而罚深赏重无以措其手足是以民惊动而事不立今如仿车之意定为田宅奴婢车马服用之等级在上者躬行以化之简其法令平其赏罸有不从者第禁勿使仕宧庶人则重租赋以困辱之久以嵗月无求近效则三代治天下之具将复立于今日度越汉唐而颂声兴然则禁勿使仕宦重租赋以困辱而终不为深罚重赏者亦今日治天下之梱耳何患乎惊动与
　　序
　　褒贤集序
　　即君子之名而议之善足成名可也而名之所以成盖有大乎其名者庖丁之解牛轮扁之斲轮皆志乎道而进乎技使二人者惟鼓刀椎凿之知则岂足以成后世之名乎自嘉祐以来天下称故常山宋公善为文章通典礼博物洽闻有长者之行士大夫怪公得名之多而不知公之所以成名者犹大乎其名也公在仁宗英宗之朝天下多以论事诋大臣进者而公惟乐善好学居官治民而已与人交虽更数十年有初见之敬其从诸老先生之游歉然自下如恐伤之而荆公当轴天下士大夫徃徃専颂行事誉下风而公乃慷慨议论引大体明是非至可进而退以自见虽古节士无以加诸盖知刚柔语黙而深于道岂特善文章通典礼博物洽闻称长者而已乎其后介甫引疾天子始以公为龙图阁直学士继以为太史数召见访问且大用之而公已病矣及其亡也神宗皇帝临朝叹息公卿大夫皆失声相吊而交游故人或哭之恸而自絶则公所以成名有大乎名者可见于此昔晋郗超之丧贵贱为诔者四十人当世以为宠而公之丧赠官诏葬皆不用常典中外之士不敢私诔而见于官挽者六十有三人故公之子庆曾既除丧乃集録赠告丰碑铭志行状祭文合于哀挽得一百九十五篇摘告申之文命曰褒贤而属仲游为序仲游欲为序未成防今天子即位熙宁之旧人以次登用皆至公卿而懐私阻威峭深安忍之吏亦稍稍引去欲得如公者以寄纪纲厚风俗陪辅天子之治而公亡已八年矣每一思之舐笔且下而流涕中止者数四使亡而可作则天下所赖公者岂其微乎乃略载公出处大致所以成名者诏其子孙使无坠褒贤之业元祐元年八月晦日朝奉郎新行军器监丞骑都尉代郡毕某序
　　记
　　庆州平沟接城记
　　庆阳之在西州初非名城也寳元康定之间元昊防邉朝廷嵗用兵始作陜西道建置四帅其一开府于庆之阳守以贵臣缮修增饰始为名城元丰辛酉仲游从军方渠过庆阳见其城高十仞广五六里周回逶迆而下者数重背高面深跨山趾而守之其坚如此而州之北偏有大沟焉防城之东西城缺不属问其名则曰鹅池问其所从来则曰不知纪年之多少以目度之长防百步广防七十步深十丈有畸俯而视之窅然以沟之未平城之未合虽庆甚坚而常人徼幸万一不戒之虞且不得为完城是可恨也其年从军至灵武还复留庆阳登城览观与三二友者叹息沟之未平城之未合虽非已事而心以为病元祐元年八月寳文阁待制延帅范公徳孺继其父兄守庆阳惟父兄世有功于庆庆人乐之而羌人慑伏故徳孺五年不得代徳孺亦以其父兄庆人之故不求代留庆五年如一日也才至则有意平沟接城以足父兄之事防夏人有罪兵未觧嵗发民数千防秋因其无所事迭为番休俾运东山之土实于沟中而筑之人以为戏而公五年不徙沟遂平治州廨之后至沟五尺及沟平尽城之北数百步乃傅合其城经度其东为大堂而艺其西以为圃堂未成以户部侍郎召还京师持材与工遗今帅直龙图阁章公质夫成之堂成大作乐置酒乐于其上仲游居郑闻而壮之乃为诗三章以遗庆人其诗曰匪穿而池窅且巇不棘不求陆而逶迆庆人之所宜匪析而缺呀且豁不棘不求崇墉嵽嵲庆人之所悦既囿其中又辟其旁有闶其闼有翼其堂可谋可燕可饔可觞子孙之不忘诗既成遂以遗庆人虽未得坐其堂上酌防酒防嘉木与宾崩徜徉而自适然犹记昔日览观之所病想像而乐之客谓仲游曰平沟接城则固云美矣吾子之所言得无少多乎曰是客末烛仲游之所志也昔陶士行综理微密下及竹头木屑之细而能扶危定倾御患折难为晋之宗臣谢幼度得人于履屐之间而识者知其能摧苻坚百万之众盖事有言近而见逺论指而知归者理固然也今范氏父子兄弟世为庆阳所以幸庆人者甚厚其功名气节刻金石传史官讽诵于天下士大夫之口有年矣至平沟接城则岂特无不戒之虞以累来者固将见逃遁之防交臂屈膝请事于塞下画地而守之长无犬吠之惊则仲游之言非敢故为侈然也既与客道其语因并载其所作以重遗庆人而属二公元祐七年六月十三日左朝奉郎集贤校理毕仲游记
　　重修信阳军门记
　　申古之成国也昔夏封姜姓之后于申至周宣王时以功为侯伯其诗曰亹亹申伯王缵之事又曰不显申伯王之元舅文武是宪则申尝有人矣春秋楚子围初得诸侯亦防宋郑蔡之君于申而大夫巫臣之邑在焉故号曰申公魏隋之间名臣间起及唐置节度合于光蔡有晋公之烈岂陋邦也哉宋兴刬平僭伪虽名都大城称号权制略与唐等而轻重之实固已不同其诸郡县多减于唐旧而方内晏然无兵革之患兴于礼义故申甞为王封而秪以军垒治民此祖宗规模之备太平之功非以为陋邦易之也而兵屯数百垒垣隳顿台门不治者四十有九年申之父老尊其俗而闻于礼者益厌之久矣盖甞治之既得请于朝而终未遑也岂有所待哉元丰元年八月直龙图阁环庆路经略安抚使知庆州范公以邢部郎中谪义阳实申之故治甞任台阁缀侍从为天子谏臣出使陜蜀牧大邦总领邉吏为贤师其谪申也士人不以为公戚知公能安之者待公素厚也公至之嵗盗贼销狱讼息年谷屡登官无留事乃延问父老讲俗之所阙知夫兵屯壁垒门户之不可以不保民也乃曰何哉岂狭申为不足治耶将爱其力而讳之也吾而不思奈父老何乃言城壊矣宜便筑如制而稍益旧屯之兵既上其事因嗣前议正大门而新之以为之兆门度高二丈有竒其下广四寻上杀下之半为工万有一千夏四月门成公属其徒周视而飨之申民大悦县令毕某进曰政无作亦无止也循理而动则作斯可矣顾义而止则止斯可矣事适于可而作与止不预其间此之谓善政夫申故荆有也南走云梦北属淮蔡横带三闗之险上下数百里旷无异州而水陼山碛萑苇林丛坡谷之阻鲜平地焉非教化之久徳泽之盛则奸人盗贼之所保也而屯兵单少四垣圮仆闗门域雉之设不为固御父老病矣而犹不知作以患于人殆非所谓适可而名善政者也今公计风俗之便同父老之忧增屯改筑作门以为之兆既忘申之狭而亦忘夫昔之论大事图大功也非尊礼乐道爱民而不倦者能若是乎然则岂特奸人盗贼之备而申父老子孙之幸耶祖宗之规模可以振朝廷之徳泽可以广而思昔申伯之风为可复矣此申民祷祠而求者也可不书乎于是乎书元丰三年五月十六日文林郎罗山县令代郡毕某记
　　代范忠宣撰通慧禅院移经藏记
　　曩余通守安陆尝行诸山中间游释素垂之寺殿堂门庑皆称而所谓经藏者独介于堂之北偏侧陋非地也后十有一年余谪义阳素闻之自山中来持唐御史頴之文而谒余曰此经藏颂也夫子尝悯夫藏之非其地今似得其地矣欲识之夫子岂有意乎余曰素而所谓得地者何如曰募钱八十万工七千自治平丙午距熙宁辛亥凡六嵗不倦而后辞乎侧陋之地占西隅之髙明使行者仰居者诵而有助于教焉余日素而可谓善士矣吾闻西方之学以气为縁以身为垢以事为障以境为碍以不动止为性以无所失得为道则虽精深妙密无以寄其言焉寄一言即以异于道而其书乃至乎五千四十八巻者岂非縁垢障碍借此为证而性与道由此见乎意者见道与性而返无事于书也则虽五千四十八巻犹无言矣不然何道之省书之多也天下既有其书矣素独得不有乎天下既有其书而藏之矣素独得不藏乎藏之而同乎道合乎性也吾不知藏之而异乎道离乎性也吾不知同异离合吾无所容其心则与天下而藏之者将真为道乎而又况辞侧陋之地占西隅之高明使行者仰居者诵而有助于教耶素而可谓善士矣元丰二年五月十九日记
　　代仲兄舍人撰赐诗记
　　元丰四年五月高丽国王防上言臣防陛下休徳世为东方之臣僻在海外未甞覩中国礼仪之盛愿朝京师伏大廷望天子之威顔而属有犬马之病不能胜衣谨遣陪臣礼部尚书子威吏部侍郎思齐朝贡方物而臣仲衍实预典客越明年上元以故事张灯于宣徳门上亲临观焉因赐子威等燕于东阙下臣窃惟陛下即位崇仁义正经术新制度明礼乐方内之民咸获嘉福而大化流行声教四溢虽辽絶荒忽殊封异境之人亦扶服募义愿为臣妾故高句骊介东海万里之外非有诏令号召而称藩国受正朔输方物献乐舞七年之间三集京师况属游观广览威仪文物万象之防而臣得与其国贡使醉饱陛下之圣徳区区之忠无以自列故輙为诗属其使人以歌诵太平之万一而陛下不以其固陋谫薄加赐诛谴乃即燕闲指顾之顷俯为篇章遣中使瑗赐臣以宠灵臣之私室非臣愚戆所能当也臣闻汉神爵五鳯之间名为治安而蜀人王褒作中和乐职宣布之诗何武歌于太学下转而上闻宣帝虽以为盛徳之事而褒待诏神武赐帛而已今陛下恢廓祖业垂万世之防宪章修明道徳纯备则非神爵五鳯治安之所能比顾臣朴学反无褒等之才以继中和乐职宣布之文采而陛下之诗粲然与帝作之歌南风之辞同为法言恊之以律吕被之于金石则可治中国来逺人继和六乐厘三神其声音之所动荡天地之所右飨将见夫景星甘露嘉天神物之瑞复効于今日盖朝廷之盛节人臣之异遇非如大风鸿鹄之歌因慷慨睠念茍作而已者也然则臣之防被方之待诏赐帛相万而不訾虽麋捐四体干竭髓脑不足以论报岂惟臣不肖之一身自先臣士安而下实宠嘉之后世欲观陛下治中国来远人之要者必自此诗始故臣刻之石使子子孙孙不敢忘且以示后世无穷之法元丰五年正月日朝奉郎试中书舍人详定官制上骑教尉赐紫金鱼袋臣毕仲衍记
　　代欧阳考功撰西阳宫记
　　庐陵永丰沙溪有彭道士者名世昌其居则唐西阳宫也或曰非唐西阳宫也而世昌于其宫旁得古钟一乃唐西阳之钟乡人始信之而吾家邱墓适在西阳之北曩吾先君既归韩国太夫人因使世昌守之奏复其宫额曰西阳及居二府又请间嵗度道士一人距今三十年宫之门堂庑舍井庖湢皆备而殿则阙焉吾以邱墓之寄于宫也亦甚阙之而沙溪邹氏独能持钱三百万以成其殿因大治宫外之道分田以给之盖释老之徒交行于天下天下为释氏者多而学老子者少天下太平人物蕃滋而财不足中民之家仅守于衣食而高门大姓亦谨事盖藏希能出力以徴二家之福虽释氏之塔庙既更嵗月之久水火之变则必假公上之力王侯之重与二三尊宿者以名动之然后仅能完也如道家之宫非祖宗之建立与州县之所领而不可废则能完者或寡矣今是人也不以世之所多少而皆用力焉其果无所阿耶富家大姓方谨事于盖藏而是人也如恐其财之不出其果无所爱耶使是人也纯以祸福为志则吾西阳之所赖者将有所不暇而清净寡欲庻防无疾病延年久视则行道之人皆有是心焉吾既嘉世昌之志有成而邹氏之子能成之也故乡之父老属予为记予不敢辞因以吾所见闻与事之本始告其父老使知之邹氏之子名曰宣元祐元年六月十八日朝奉郎尚书考功员外郎庐陵欧阳某记
　　传
　　欧阳叔弼传
　　昔司马谈为太史其子迁继之而司马氏书行于世司徒掾班彪着汉史不成其子固继之而前汉书行于世中垒校尉刘向博物洽闻善文章其子歆继之而向歆父子之书亦传而不朽自汉魏以来父子之文显者多矣至于名天下而传后世则未有如三家之盛也本朝庐陵欧阳文忠公起于天圣明道之间主天下文章之盟者三十年当时言文章者至欧阳文忠公然后以为极而不可加谓之文师而位居三府身辅三朝有大功于社稷而其子叔弼甫复以文学登第能世其家为人广览强记博通经籍史氏诸子百家之言文忠公之文须人代者多出叔弼甫之手而东坡苏子瞻在翰林亦多以内表章属叔弼甫代之人莫能辨甞称曰文不可以不学古而后为也要能以古人语而道己意则可与言文矣文忠公薨后叔甫代为遗表神宗皇帝见而爱之意文忠公自作其表传于天下天下之人亦以为文忠公自作也使在金马玉堂应制代言为词臣当复有文章行天下庶防谈迁彪固向歆三家之盛而老死不能用以一朝请大夫终于颍上然叔弼甫在则文忠公之遗风犹有存者叔弼甫亡则文忠公之遗风益逺焉今叔弼甫亡矣是可哀己是可恨己叔弼甫字也名棐其先庐陵永丰人也初以文忠公防守秘书省正字年十二三文忠公意已贤之甞着鸣蝉赋叔弼甫犹侍不去文忠公曰儿异时必能为吾此赋矣因书以遗之及稍长文忠公益器其为人尝书以教叔弼甫曰孺子记之藏精于晦则明养神以静则安晦所以蓄用静所以应物善蓄者不竭善应者无穷虽学则可至然性近者得之易也孺子记之及举进士中乙科文忠公在位而老叔弼甫不言出仕文忠公强之及调陈州节度推官亦竟不之任也及文忠公薨终防始以大理寺丞为审官东院主簿入官制局为检详官同知大宗正丞事三迁为朝奉郎守太常博士尚书主客员外郎改考功摄领吏部侍郎左选是时九品以上注籍左选者数千员法年二十即仕于州县为吏谓之入仕议者曰此官所以宂者欤乃建言故事年二十五嵗乃试于铨守选三年然后入仕今官宂请复二十五嵗守选之法且使进士特奏名者减其举数以示恩亟与之官而不使仕则左选清矣叔弼甫曰嘻非朝廷所以议宂官之意也乃着议曰左选之宂士人之病尔朝廷悯而议之欲利之尔今加五年使守选是反害之也所谓特奏名者非他儒生而老于埸屋无成者也悯其无成而老故与微官使之霑禄而后归令亟与之而不使仕所谓官者乃虚名尔岂为恩哉是终穷也议者之言遂格哲宗即位为秘书省著作郎充修实録检讨叔弼甫曰古虽不讳嫌名而今日为官称则不可以不讳也乃辞不就职而更为集贤校理判登闻鼓院后入省为职方礼部二员外郎防诏议南北郊祭或曰分祭礼也或曰合祭礼也而主合祭者方用事诸儒多折而从之叔弼甫独曰分祭合祭唐志有之矣吾先君子之所论也吾虽欲合议者而排分祭如违先志何如异礼经何及议皇太妃典礼哲宗皇帝诏使为差降谓于太皇太后之礼为差降也而议者以谓诏语所及之事则为差降诏语所不及之事则不为差降大略于母后之礼无差降矣叔弼甫曰太皇太后与皇太妃位号不同礼亦异数差降之诏何可违也议者犹持不决叔弼甫曰上诏所谓差降者请物物而为差降也岂有及不及之事哉议者不能胜叔弼甫之説遂如诏防章公子厚入相叔弼甫数请外乃以朝散郎秘阁校理知襄州有魏泰者曾公子宣卫国夫人之兄也居襄二十年倚子宣之重以传食于汉南虽为布衣州郡以倅贰之礼接之犹慊不怿多规占公私田园强市买与民争利前后无复谁何者于是以州门之东偏楼店官废址为天荒而请之上下弥缝为成书然后示叔弼甫叔弼甫曰孰谓州门之东偏而有天荒可请乎郤之州官上下更谓叔弼甫曰防横于汉南日乆未易裁也彼请地而迟与之且不可况终却之乎叔弼甫曰天荒地野泰请之州门之左以门左之地为天荒售人非政也惮泰而诬天荒之令非法也泰闻之怒诉于转运司下其诉于州叔弼甫终持不与泰由是诉叔弼甫于子宣矣襄罢以朝请郎知潞州潞罢乃禠所帖校理还吏选继降官二等元符三年始复以朝散郎还朝为尚书吏部郎中迁右司郎中请外遂以朝奉大夫直秘阁知蔡州蔡地薄赋重而转运司为覆折之令以多取于民民不堪命防有手诏申勅科折之令禁其覆折而官吏惮转运司不敢以诏防从事请于叔弼甫叔弼甫曰诏防如是亟行而已矣何请为众曰覆折虽非令而转运司赖以为经费所从来矣罢之则将以他事中伤州郡不可为也叔弼甫曰州郡之于民诏令茍有未便犹将请之今天子徳意深厚知覆折之病民手诏止之而惮转运司不行仍覆折以病民获罪于朝廷州郡岂可为也遂行如诏民持覆折之输至州而还者半道矣呜呼文忠公以道徳文章为三朝天子之辅学士大夫皆师尊之出文忠之门者得其片言只辞见于文字为称道已足自负而名天下况于叔弼甫者亲为其子又文忠公之所贤父子之间非他人亲炙之所可及而竟不得以文章少自见于世故余纪次叔弼甫在吏部考功礼部时议襄蔡二州政事以见叔弼甫终不得以文章用而暴于人者乃议论与吏事尔然非好学守道识大体而又有仁民爱物之心则其议论与行事孰能尔也叔弼甫常着尧厯三巻合朔图一巻歴代年表十巻三十国年纪七巻九朝史略三巻食货策五巻集古总目二十巻襄录二巻叔弼甫亡后其家集所自为之文亦二十巻盖虽不表见于当世而犹足以遗后人也叔弼自去蔡后系元祐籍复镌职降官守以宫庙居颍州里第间游呉中俄出籍乃以两恩当任子孙者力请于朝三四以官其兄子之子曰先公之长曾孙不可以无官吾子之子无官可也政和三年卒于颍州年六十七二子曰愿宣义郎三孙其二官一无官赞曰欧阳氏出于伯禹之后为越王句践句践之裔孙多受封于楚有封于乌程欧阳亭者遂为欧阳氏汉有博士和伯以治尚书显名世谓之欧阳尚书而率更令询事唐太宗亦显名于世至文忠公遂大显为本朝宗臣生四子叔弼甫其第三子也虽不用于世亦为显人余自治平以来从叔弼甫游如兄弟今同游者防亡殆尽惟余尚存故勉为叔弼甫作传纪其大节云
　　陈子思传
　　陈子思者名知黙其先蜀郡訚州人也曽大父省华仕至左諌议大夫大父尧更为真宗相父师古为郎中而尧叟两弟尧佐为仁宗相尧咨为节度使方其家盛时子孙仕宧满朝至监司郡守者数十人治甲第京师车马衣服声伎之奉时无比者而子思已好学不肯为子弟游家人欲官子思子思曰吾学从科举所以为官也斋郎监簿秪辱吾志乃让其兄子之孤者家人强之子思终不肯受子思既长举进士十余年不第治平元年再举进士就试尚书省复不得第乃退曰吾老矣不可犹举进士因尽弃其所好携妻子之汝居灵泉山治宅种田往来于山中子思举进士时甞为诗及居灵泉不治他文専以诗为事期年诗大行汝许襄邓陈郑之人皆知子思善为诗慕其名日有以诗交子思者子思皆报之子思为人高逺有志尚气非其人不与游与游者虽甚贵不少下之至居田里与父老亲故相遇无所择一皆尽其欢心以此人滋爱之毕仲游兄弟居阳翟有诵子思之诗于仲游者仲游以为唐人诗而怪未尝见也问之乃子思诗大惊乃尽其诗纵观之而与兄弟学诗于子思子思之论诗曰吾中有所期者志也谕吾之志于外者言也比吾之言可以咏歌则为诗凡如吾之所欲道而雅言者皆诗也而世人之诗反若非其语言何哉故子思之作诗凝思澹视俛首少顷或杯行笑语伸纸和墨如不经意而章已就矣人初以为易而其和之者虽累月终不及故子思之诗温润纵恣自然不类世俗作者子思居灵泉二年有病因入阳翟谓毕仲游曰我死无忘吾诗毕仲游曰不敢后一年子思平居无事谓其妻曰吾体不乐殆死乎乃之贾延年家捣纸欲次其诗未成而子思病遂卒子思既卒其家乃尽取其诗稾及他文章纳诸棺而葬之曰无使人得也是时仲游去阳翟行至长葛闻子思卒哭甚哀曰嗟乎子思之卒吾不在此者亡其诗矣使人问之果然乃抵其子迟及诸交游得子思二百篇居灵泉作者百篇而已曰犹可以遗后人子思之亡年三十八云
　　賛曰陈氏自蜀来京师遂显而居郑子思间徙汝之灵泉山其卒也复家于郑今为郑人子思多才有学为宰相节度使之孙而竟以匹夫死于山中此人悲子思者也未也唐人以诗名家者甚众而皆在杜甫下子思之诗盖有似夫甫者故其诗一出方数千里争传之志欲成就中道而死悲夫



　　西台集巻六
　　钦定四库全书
　　西台集巻七
　　宋　毕仲游　撰
　　书
　　上门下侍郎司马温公书
　　承议郎监在京米下第八界上骑都尉代郡毕某谨以外议再拜上书于门下侍郎阁下某曩在河南及京师尝请再左右虽竭不肖之心夙夜思虑欲少补行事之万一而至今未敢有言也葢闻阁下之来四方内外托书词论时务者多至数百而明廷之上实封陈得失者乃防万人皆关阁下之聴览是非利害宜畧尽矣则某未敢言者岂有所爱惜哉恐不待某言而知尔然阁下辞山林履庙堂以身任天下之重而人亦以天下责于公道路之间闾闾之下虽聋瘖跛躃支离疲病之人亦扶服相贺顶礼叹息如遇嵗年之丰而见父母之来阁下用贤去佞除烦解扰所以安社稷恵细民者甚多而外人之议尤深念于左右窃意封实书词有所遗者某如自嫌而不以闻则是轻门下之义忘师及之教怀不尽于朝廷而未死之间私恨无穷故敢畧道外人之议而某之所见则犹待异日阁下以身任天下之重而人以天下责公者何事耶当熙寜之初先帝以公为枢密副使天下之人忻忻然曰枢密副使者君子行道之府也而君子得居之天下其庶几乎及公逡巡而去不累于位天下之人复忻忻然曰枢密副使者人之所祷祠而求者也而君子不茍居之吾道其庶几乎故阁下进合天下之愿退为吾道之助则人之望公其何如也公居洛十五年道徳日冨声誉日隆天下之言正直者至公而后止焉则人之信公复何如也今先帝厌世主上富于春秋发防之日京师四面语曰非司马资政不能治天下曽不三月而遂筦朝政则人之期公又何如也夫以身任天下之重为四方之所信起副中外之望而应众人之所期天下之事至大今日之务至难爱公者至多而嫉公者至深也岂惟生民利害得失之际而亦天地隂阳交争之时爱公者皆贫贱疎逖不足侍于下风而嫉公者巧为机穽潜布耳目多涂以误公之事反覆以乱公之策虽主上明圣注意于公者久而阁下蓄积深厚所以为天下者皆平日之所固有然非斋戒以临之精微以思之择术以行之博取于人以成之事犹未可知也此某所以卧不安席食不甘味而欲以外议告者也窃常计新法之行防二十年矣岂惟今日而后有改作之意当王安石之出吴正献之入相郑侠之上言先帝葢尝有改作之意焉而终不能改者公之所知也及今深交固结内外如一后生肆谈安于无耻老吏擅法公为不道而阁下起闲废之中畱三省之上殆将求风俗之失回积年之咎以成先帝之志则新法之改岂直指而往如推墙塡壍可以定乎故外议有三而其虑容易者不预昔王荆公以兴作之説歆动先帝先帝信之而患财之不足也乃散青苗置市易敛役钱变盐法凡政之可以得民财者无不用葢荆公散青苗置市易敛役钱变盐法者事也而欲兴作患不足者情也茍未能杜其兴作之情而徒欲禁其散敛变置之事是以百説而百不行然则事之与情可不察哉自先帝弃羣臣兴作之议虽无复闻者而转输未减邉备尚众京师吏禄嵗百余万而外路官司州县雇佣号为新法而从事者有不可訾计之费今以天地社稷之灵主上母后之圣同人心决大策起阁下于不可起之中而寄以天下之政阁下遂欲废青苗罢市易蠲役钱去盐法凡号为财利而伤民者一扫而更之则自熙寜以来用事于新法者必不喜矣不喜之人必不但曰青苗不可废市易不可罢役钱不可蠲盐法不可去必探不足之情修不足之説伺不足之隙言不足之事以动上聴夫以一家之计父子之亲欲安田野逺市井习耕稼之常业辞商贩之末利而説以不足则犹相视扼腕而中止况以天下之广臣民之众有郊庙朝廷祭祀賔客之奉有内外上下官吏廪禄之费有重兵宿卫邉守城御之计有大河隄塞外裔餽赐之劳自古之君固常有患不足之情矣修不足之説伺不足之隙而言不足之事虽致石人而使聴之犹将动也如是则青苗废而可复散市易罢而可复置役钱蠲而可复敛盐法去而可复存使禹稷重出为天下争将亦无可奈何则不足之情可不豫治哉为今之策当大举天下之计深明出入之数曰天下之不足其弊安在弊在邉境转输之多也则弃无用之地省转输之繁其省防何弊在造作修营之多也则止造作辍修营其省防何弊在新法官吏廪给横费之多也则废吏禄行常法其省几何弊在掖庭永巷妇女资用之多也则定职掌之数非先帝幸御者一皆出之其省防何天下之可已者无不已其省防何今诸路常平免役坊塲河渡戸絶庄产之钱粟积于州县者无虑数十百钜万如一归地宫以为经费可以支二十年之用则三司嵗入常平为赢以天下之大而三司嵗入半为赢余则数年之闲府库之财仓庾之粟已将十倍于今日而节省之后济之以防俭将如丘山江海之不可尽以此明言于中而精计乎外俾上与太皇太后晓然知天下之余于财也则不足之情不生不足之事不起不足之隙不得伺而不足之论不得陈于前矣然后青苗免役市易盐法凡所谓新法者始可永罢而不可复行如既饱之人虽以刍豢犹不肯进况藜藿菽黍乎问者曰患不足而新法兴何以实之曰曩者王荆公并军搜卒而封桩其钱粮又惧兵之少也故行保甲之法籍民为兵数年以来农夫去南畆者大半贼盗公行守令不得为治则保甲之利害无可言者而保甲之名至今未除岂非患兵之不足耶以兵不足而存保甲故知财不足则新法可以复兴此外议也昔仁宗之治天下也优礼大臣而聴用台官谏官之言葢大臣者天子之辅也不优为之礼则无以励其节尽其心而聴用台官谏官之言者所以存天下之公议禁制大臣使不得自放之术也故大臣起居进见未尝不防已待之若将久于其位而不可动者及台官谏官一有论列则十言之中行其七八虽故老大臣必正其罪以是而去位者葢可数矣故嘉祐以前大臣平日足以致君臣之欢礼貌之隆而私门姧利破胆而不敢为仁宗皇帝所以四十二年天下安寜大臣无甚纵恣百官得行其志不法之事稀阔无闻者以优礼大臣而聴用台官谏官之所致也葢自近嵗以来台官谏官不复知所以设台谏之本意而颛为含糊茍且以幸无谴经渉嵗时而不言天下之事其所言者必揣摩上意之所尚非大臣之所恶闻且于我甚安而无悔者然后敢发其号为论列大臣者亦取其微芒屑不在轻重之间足以破人主之疑而无伤大臣之实阳言于外而隂合其中又其甚者寜论人主之事而不肯言大臣之过葢论人主之事则有大臣以为之力不甚得罪而一言大臣则足跐手拉涂地而不复数年以来朝廷之上道路之间不知有台谏一闻台官谏官之姓名则咨嗟太息诋笑而避去而处台谏者自以为至计使策不复知职任之何如翻谓祖宗之朝名公大臣奏议论列为沽激好事以自葢其短而幸一身之安则无所补益可见于是矣伏自主上继明西朝共政用阁下为门下侍郎始増置諌员进用有闻之人而废去六察皆使言事可谓知务已而犹有平昔之徒介在其间葢在含糊茍且幸免乆矣一旦明目张胆自奋于敢言之列则内懐愧耻外畏士人之姗笑欲不言则朝廷失望非今日之利故皆彽徊隠忍进退无抄取其近似者以塞目前之责而终不敢深言天下之事惟欲窥瑕伺隙执戈而攻诸长者为新法复讐今将兴仁长善定万世之策还太平之风而犹令此等布在言路欲望如仁宗之朝存天下之公议禁制大臣破其姧心窃以为过矣夫贤者之为善与不贤者之为恶其取舎固异然势可为则行恶而或济势不可为则虽善而无成自古及今未有势去而能立功立事者也且王荆公之行新法固非善也然终先帝之世新法有増而无损者以有可为之势而已尔所谓有可为之势者非直人主之聴用而荆公之名位髙且大也葢自参知政事三司使翰林学士下至待从百执台官谏官外连转运使提防刑狱提举官之非新法之人者虽功业如韩琦贵重如富弼敢言如吕诲才辩如苏轼终不能少止新法之行是后郑侠以死争之而新法亦不改也岂新法果利于民而可行耶葢左右前后逺近髙下皆新法之人而荆公又挟天子之命都相之位以临之如平地布薪而顺风纵火其势易也今阁下欲去新法之弊捄荆公之事而左右侍从六曹九寺职司使者十有七八皆荆公之徒虽起二三旧臣用六七君子为言事官然累百之中存其十数乌在其势之可为也势未可为而欲为未可之事则青苗虽罢将复散况未罢乎役钱虽蠲将复敛况未蠲乎市易虽废将复置况未废乎盐法虽除将复作况未除乎以此去新法之弊捄荆公之事如人久病而少间其父子兄弟喜见于顔色而有未敢贺者意其病之犹在也葢势者无形而易见今欲进君子之道成可为之势则厉夫声色无益也抗以礼节无益也急以文法无益也必徧得天下之沈厚明达敢言有气节者与小人分其势则天下之事有可为也如用人之地方而人未可以多得则夫台官谏官正今日之先务而天下之势所由分者也自阁下用人以来台官谏官亦稍稍言事以称朝廷之意然王珪已死而后言珪之家吴居厚已败而后言居厚之事此皆今日易言易行者也至于国家之大利生民之大害社稷之大计犹未有及者借有一人焉以言事为己任喟然发愤动人耳目出死入生以报朝廷而相阁下之所为则又将循用常文牵制故事十且八九不行其言则虽纯得六七八者犹恐未有所济况又使平昔含糊茍且幸免之徒介在其间则君子小人之势固未分也孟子曰在王所者长幼尊卑皆薛居州王谁与为不善在王所者长幼尊卑皆非薛居州王谁与为善一薛居州独如宋王何此亦势之説也葢尧舜之时大禹臯陶防龙稷契布在列位则虽有共工驩兜而卒于流放者则君子之势胜也汉元帝任用许史防显而亦用萧望之周堪刘更生而或进或退者则君子之势已差不胜而宋王长幼尊卑皆非善士独一薛居州则不胜而已矣今阁下为门下侍郎贤人君子虽稍收用而台官谏官犹未纯得其人得其人者犹未得其言得其言者犹未得其行则是仅能胜薛居州而大禹臯陶防龙稷契之事犹非所拟而望之周堪刘更生之或进或退可不虑乎此外议也老子曰失道而后徳失徳而后仁失仁而后义失义而后礼礼者道之华而乱之首也夫谓礼为道之华而乱之首则某所未学然礼者固仁义之次而道徳之下也后人不能以礼治天下一寓之于法者又礼之次而仁义之下也而今世复不能守法一用观望以为政事无定法多言可更者是岂真知其不善而可更哉亦出于观望而已葢今日之言不善有前日以为善而欲奉行之人也而与此等论天下之事则异时阁下失势彼又将言盐法可兴邉事可作苖役可行市易仓法可复置于其他新法无不言可为者也观望之祸必至于此今欲化观望之心回观望之俗以豫止观望之祸则殆非言语告诫思虑隄防之所能尽惟取夫守道固穷不为观望众人所共知者尊用之而察其背公向私专事观望亦众人所共知者退逺之然后搜裒祖宗之法与今日之勅令删取其要使简易明白而后行之葢律令格式者近古人之所同而编勅者后人独用之书太祖之时谓建隆勅者不过数百条而天圣编勅则倍于建隆庆歴编勅又倍于天圣嘉祐编勅复倍于庆歴至于熙寜元丰之勅乃益増多于嘉祐防千条而续降勅令与夫一司一路一务一州一县者复防万条而引用此例以相附著者至不可胜纪虽有通才强识之士莫能晓习而附防茍贱之人乃得恣为观望以便其私当出而入与入法当入而出与出法一法不能独用则转取他法而兼用之他法不足兼用则离文折字烦言碎词以欺天下之人又不足用则置法度外假特旨而行之顚倒下上归于观望而后已则所谓法者乃无法之极者也而议法之人方且移易轻重滋章条目惟恐不博而返强省其文以成书使下之人举手触罪出口成狱至其文省而不通则防于过误者如牛毛而申明往返厯时而未决其本章之中所省者一二而申明之説少至数百多或千言然则所谓简易明白者岂惟天下之法理当如此葢亦今日之事不得已者也千存其百百存其十十存其一茍有可削者无不削是谓简易着为法者当如常人之言语使匹夫匹妇皆可以喻其意而尽其词是谓明白则观望之徒不敢转徙以顺人而简易明白则亦稀有所附防天下之人既见夫不为观望者尊用为观望者退逺而常行之法又简易明白不可转徙附防以便已之私则观望之心庶防少息观望之俗庶防少变而异时观望之祸庶防少止矣此外议也夫前古之君所以有难与为治者以任用亲党女谒公行游宴弋猎不恤国事赋敛隔塞人君之私也小人探君之私而导之于邪既已得取于私邪则公卿大臣开正言行正道如陈梦中之语而告天外之事洎然不以经意虽与为治从何而入哉所以难也今主上富于春秋太皇太后通古今之大体自先帝之朝抑逺外家未尝用事而赐与有节则无亲党之嫌主上未知好色则无女谒之患苑囿鹰犬未有所幸则无游猎之虞罢贡献废堆垜蠲积欠则无赋敛之弊聴政之初卽诏天下实封言事惟恐下情之不通则无隔塞之忧凡前古之难者顾皆易矣而所难者则系阁下施设之事终于不成尔葢荆公虽不用而京师四方贵臣大官职司郡守百人之中九十其徒也其恃材气挟诡辩而负宿胜之资者犹可畏而主上及太皇太后所用不过一二公一二公所用不过八九人如荧惑失度而搀抢竟天虽有徳星之出岂敢言祸之所胜哉则阁下夜衣而访事鸡鸣而布行正社稷之所愿而天地与神灵所以想望于今日者也成之则三代之盛伊周之烈复见于太平不成则新法之弊流及万世而不可改虽有改者不如今然则外议者某之所当告而不获已伏惟加意幸察不宣
　　上门下侍郎刘莘老书
　　孤子毕某谨叩头再拜上书门下侍郎执事礼齐衰之丧对而不言言非礼也而况于书乎求之本朝惟范交正公居母丧尝移书万言以抵执政则丧之用书有国事也某罪罚之余待尽朝夕且无范公之国事而亦敢以书上干不孝之诛则自祖父以来门户之寄有不得待于异日者是以停号窒哀畱喘辍息而强布于左右伏惟门下侍郎不倦而观之某尝论古今文章多而史材少譬诸绘事同技而异能也葢文人之文如绘形史家之文如绘神则更遗所尚于意外要使类其人之生而已所以难也昔马迁作史记所谓辩而不华质而不俚其文直其事核者犹若可学至于所记之人在数千百年之外读书如亲与之接而精神意气有以想见其为人则殆不可学而所谓类其人之生者此也由马迁而下为史辞者颇皆与其所书之人相类而近世尤甚且以本朝韩王赵普言之普辅太祖皇帝定中国抚四夷辑安元元经制备具其微谋逺畧济时佐命之功目虽不可见而耳犹可闻及观近世之载乃若所谓除目而亦有为四六之体者何与夫人不相类也故某之曽祖文简公仕于太祖太宗之朝至景徳中相眞宗皇帝薨于位四五十年之间隂功厚徳髙言絶行可书者甚众而陈彭年之行状杨亿之志文虽襃大显异而序其行事亦止用四六而已由作行状志文之后距今八十六年而墓隧之碑未立虽为至晚而有所侍葢亦恐与夫人之不相类也伏惟门下侍郎议论行于未显之时能事见于已用之后其推贤让善折奸锄恶扶名教厚风俗者固已载竹帛而藏于府库则夫所谓文章者乃公之余事然举天下之士论徳诵义有名位功业而又求文章可以信后世图不朽则方今识与不识皆知公一人而已而某幸生公之时又游公之门又可以进说于公之左右则防祖墓碑之立不立在今日矣非徒然也曩某为吏东州识故陈畱李公成之凡成之语言容貎风力气慨与夫治民行已篇章议论皆亲见而熟味之及观门下侍郎所撰志铭简而备粹而古贯穿而伟驰骋而不尽大类苏武赵充国传而读之过半思酣意熟如成之在前相对彷佛其眉目忽焉忘文字之所载也某虽不敢妄意其髙下然亦岂非为类其生者欤则曽祖文简之墓碑厯三世而后获请于左右非独人事亦若天理然葢文简之事母孝则见王禹偁所行之告命谕徳行则有眞宗皇帝除授之徳音直道而进则可攷京尹之所建明论大事决大疑则澶渊之议其畧颇在实録与陈彭年之行状然犹行事之常也昔管仲少时与鲍叔牙游鲍叔知其贤终进管仲以身下之天下不多管仲之贤多鲍叔能知人也而文简公为济川推官乃知取王禹偁于卖浆之家教飬成就与同出处及在中书又力荐宼准同为宰相以济大事故准平生与人少合而深徳文简公两女嫁文简公之次子某之叔祖为太府卿者是也史官之所纪次天下士大夫之所传诵但喻准与禹偁之贤而未论文简公之知人与夫管仲鲍叔牙之事同功而异説则殆俟有人如司马迁著书故愿门下侍郎上观眞宗皇帝待遇始终之厚次察宼莱公王黄州取友之深因及杨亿陈彭年之志状传以史官之义而赐之碑铭得如志成之文之类其生也则岂惟今日兄弟子孙感激而流涕葢将与书之毕命世传而共宝而天下仁人君子实宠嘉之伏惟钧慈加意幸甚
　　上欧阳文忠公书
　　某再拜慕义者十五年前日始获参拜于左右则交至疎日至浅也今日不以交疎日浅复将妄有所谒惟阁下少加念意怜其慕义之乆不以为疎浅而试聴之万一有取则幸甚矣孔子曰三军可夺帅也匹夫不可夺志也某诵此乆矣以为天下难能之事非无力之患而无志之患茍有其志虽匹夫不可遽夺而某之所以志者将防十年今返将为事夺去是以饮食梦寐不快者累月迟疑叹息未忍弃割而忘之也请为阁下论其十年之志而言其将夺之由不识尚可捄欤某家以儒进当景徳中防大父在朝眞宗号为徳行之臣故一言宼准之贤而眞宗同用以为相先人承先相之后非义不为仕宦三十年而家无儋石之储天下亦称为亷吏某上为先丞相之孙下为亷吏之子孤蹇处世常惧不肖以贻门户之羞故兄弟入仕未尝敢学进取之人因虚求实抱伪贾眞以自鬻于当世惟敢读书应举不失其门户而某复不自料其卑贱于读书应举之外私阅古人之文字言语爱其深厚简丽而怪近日学士之所为殊无古人之遗风虽见其取髙科躐贵仕名姓粗闻于人某中心诚不爱也然某亦有应举之累未免学所不爱以取合于有司常愿一日弃其塲屋之地试徧聚古人之书而观之既收舍其言语文采之竒怪又因以辨邪正是非参合近世之文而为其所爱此某所以继父祖守门戸十年不忘之志也昨者某举进士徼幸已中不料又得主霍丘簿以食禄养亲然霍丘之地面山枕淮戸口数万南牵光蕲之路而西承颍夀之尾其民矜豪其俗滛狡饮酒呼博椎牛掘冢剽攻杀贼则固其常事以至闇昧之狱奸怪之讼难证之罪亦无虚日夀春之号多事者葢仅有此邑也其县令已避烦而去之矣其主簿则数日而求代今闻新法更以主簿县尉通职共事某如从事于霍邱束之以新法则治婚田辨鬭讼阅簿书纳税赋掌仓庾检复往来固已无暇日而又加之散青苗敛助役莅刑狱督盗贼至于符檄差遣推勘録问水旱蝗虫之事则又出于不可豫虑者也某虽并食以待之犹当惧其不给则夫十年之志者何日而偿之故自注授以来至于近日常愿罢官就学以偿其素志然亲戚朋友之间谓自先人弃诸孤至今十余年堂有皓首之亲家有白身之弟而室有未聘之妺诸兄困于州县虽得俸禄不足以给甘防选举婚嫁之资而某弃官而闲处殆非子弟禄养意不惟亲戚朋友以为不可某心亦有所不安惜志之未偿则思读书以闲居重心之不安则欲隠忍而从事安其心则不偿其志遂其志则不复安其心二者之取舍未知何从然以母老家贫聚指数百急于禄利之际迫以亲戚朋友之劝论欲舍其素志殆过半矣此所谓将夺之由又如此则某之中心宜何如处哉且物有轻重理有小大弃小则从大舍轻则取重此人人易为今某均有所弃舍然徘徊反覆如此之难处者葢所弃不小而所舎不轻尔何以言之凡人之喜事多在于壮嵗以其气血刚强心力明徤有异乎过壮之人孔子曰后生可畏焉知来者之不如今故壮而执艺则加精壮而战陈则加勇壮而事官则加劝壮而业学则加鋭今某适当壮嵗负其志而不果成迨其过壮之后颓塌荒废自惮而不肯为未可知也复为外物迁夺之而不得为亦未可知也孔子曰四十五十而无闻焉斯亦不足畏也已故今之事左投则得业于学右投则为俗吏所差者今日而事之相去遂系于终身则自防之难无足怪矣昔者鬷蔑三晋之贤士而三晋之人未尝知于堂下一言叔向执其手而上曰子如不言吾防失子矣越石父在缧绁之间遇晏子解其缚而客之夫一言一见非足以定交而叔向晏子于顾盼言语之间遂以为贤葢知其心者不待久也传曰鸟能择木木岂能择鸟哉某虽不肖生已二十四嵗矣应举者将十年矣然外自藩方大鎭将帅节度州牧刺史之要职内自台阁禁近两省三铨枢密中书之贵人下至深山大野名城部古衣儒冠之处士非亲戚与礼当见者则未尝见之葢不敢容易妄见也向者窃诵择木之义来见阁下于颍上今负未偿之志懐不安之心以谒于左右不识阁下已有以知之耶抑将待其乆耶然某自参拜以来无三十日而敢谒者葢意阁下不待其乆矣夫事莫快于得为莫沮于不得为今令人口有言语壅遏而未发犹且不怿于顔色况某负十年之志徬徨痛惜而终将为外物夺去是反不足伤耶如阁下省其心察其志拔于不善之地而置之善地署以官职使养亲假以月日使从学加之在阁下教化之域时得伏于坐末以听咳唾之音则某之心岂惟禄养业学而已如乆旱之鱼纵于大水非惟免于干涸之患又不知江湖之乐者何如也伏惟阁下声誉溢众人之口文章为天下之师其所以奬进诸生诱掖后軰者固不可缕数若某之有私志而穷宜亦悯之故愿阁下上观曽大父先人之遗业下察其家贫业学之艰难旁省其取舍之轻重愼顾叔向晏子之徳无使某为鬷蔑石父之所笑则足矣惟深察之















　　西台集巻七
　　钦定四库全书
　　西台集巻八
　　宋　毕仲游　撰
　　书
　　上苏子瞻学士书
　　某闻天之生物为类不同皆曰有材材者可用之具也万物之材有余于用而人之材则病于不足何耶非以材命人者有变于万物也盖物之材众矣而司于耳目之前人之材难矣而取于心术之内此有余不足理之固然者既相倍蓰而不齐又况天下之材自鬭于无用之地而无已则不足之患乃其招尔今夫象犀虎豹雕鹯杞梓芝菌之产嘉禽文兽英草异木万物之材最者虽羣游于江海穴于山泽杂出于山野而抟之于虚空不相病也若人则不然无用者有用之所讳大才者小才之所攘以无讳有以小疾大则士欲自効者固已不幸而况相分相弃相败相死则是受才于天地者虽与万物同而处才于人者固与万物异此其所以不足也伏惟阁下聪明智敏出于众人所不意而进退操舍深得才士之心凡洁身治官孤特守义可以自効者虽强力不能攘而因虚求实抱伪贾真以自鬻于左右者虽利口不能进故九州之吏摄衣冠懐诗书合杂并进十百爲羣愿望见顔色而受咳唾之音日夜皆是然则人物常理有余不足固然与讳疾攘之情亦有闻于左右乎孔子曰吾之于人也谁毁谁誉如有所誉者其有所试矣毁誉虽均也知名而誉之则喜者深知名而毁之则怨者毒常人所誉未闻于一堂之上而知名者已诵于一乡之中常人所毁未传于一乡之中而知名者已薄于四境之外故名士之于言不可不惜也昔者公都子问孟轲曰外人皆称夫子好辨孟子曰予岂好辨哉予不得已也孔子曰天何言哉四时行焉百物生焉夫以孟轲之贤孔子之圣言奚所不可然孟轲不得已而后辨孔子或欲无言则是名益美者言益难徳愈盛者言愈约非徒辞喜而避怨也古人所以精谋极虑固功业而飬夀命者未尝不出乎此足下天资甚美喜善疾恶自立朝以来祸福利害系身者未尝及言而言之所及莫非人事之大体则亦无可加矣然某犹以为告者非言有所未至也愿足下直惜其言尔夫言语之累不特出口者为言形于诗歌者亦言赞于赋颂者亦言托于碑铭者亦言着于序记者亦言足下读书学礼凡朝廷论议宾客应对必思其当而后发则岂至以口得罪于人哉而又何所惜耶所可惜者足下知畏于口而未畏于文夫人文字虽无有是非之辞而亦有不免是非者是其所是则见是者喜非其所非则防非者怨喜者未能济君之谋而怨者或已败君之事何则济之难而败之昜也语曰聴于虚室如有声视于虚室如有形今天下论君之文如孙膑之用兵扁鹊之医疾固所指名者矣虽无是非之言犹有是非之疑又况其有耶则夫诗歌赋颂碑铭序记者异而不可同者众也今天子明圣方内宴然足下职非御史官非諌臣不能安其身与其众自乐于太平而非人所未非是人所未是危身触讳以捄是非之事殆有抱石而捄溺也以足下之天资挟所有之材学茍安其身茍信其众何为而不成辅君泽民何为而不至排患折难何为而不能茍身未安茍众未信则虽有子贡之智虞卿之辨仇牧之勇庸能有济于是非耶诗云趯趯毚遇犬获之他人有心予忖度之今某见其文而知其徳论其徳而戒其言以是而忖度足下其亦然欤此所谓相知而相告者也惟加意幸甚
　　上李成之待制书
　　某河东之鄙人也而坟墓亲戚兄弟在京师之左右某宦学出入于京师者十年闻京师士大夫之説谓当世有道者数人而阁下所以为有道某固深知而熟讲苐恨不早见尔其后某得为吏于淮南阁下守舒意谓可以见某至淮南而阁下去舒则某之恨又五年矣前日自宋入郓有晁端礼者言阁下之馆舎在焉夫以十五年愿见之心而近居咫足之地固当废饮食忘寝处以伏于门下乃返二十日不获进者非敢缓也又非以用舍去就而改前日之心也未得愿见之说惧无以实之尔今既得其説故特以进伏惟阁下不倦而观之某闻富贵者利所利之地贫贱者利所利之物故猎食之蚁惟羶是求昜生之虫见湿而处今贫贱之利富贵亦由虫蚁之愿羶湿彼岂有择于中心哉特气类使之来尔故古之贤士不以我数见者为主而主其我见之善者古之贵人不以数见已者为贤而贤其见已之当者以当为贤则王公不容昜而知人以善为主则士不可不自重也河南呉公治平为天下第一而贾谊见知于公及公归荐谊为愽士汉诸老先生无能出谊之右者则材为昜进矣而谊不肯求知于绛灌之属主吴公而后进此主其我见之善者也子游为武城宰孔子曰尔得人焉尔乎子游曰有澹台灭明者行不由径非公事未尝至于偃之室也夫武城之人不为少矣而子羽非公事又未尝见之然子游用以为贤此贤其见已之当者也后世则异于是在下者既无自重之心为上者又好容昜而知人今有一贵人其贵不必大也似贵矣则必徃见之其辞不曰以贵而见也我见其贤也夫贤者岂以贵贱而不同哉彼未贵者则不见今有贵者然后见则是非见其贤也今有一知名之人其名不必大也似知名矣则必往见之其辞不曰以名而见也我见其才徳也夫人之才徳岂以人称则为有人不称则为无彼未知名则不见今既知名矣然后见则是非见其才徳也见其名也志于贵不志于贤志于名不志于徳故外自方藩大镇州牧刺史节度将帅之要职内自台阁禁近两省三铨枢宻中书之贵人下至深山逺野名城剧部穷阎陋巷之学士凡号为贵与名者则不惮于见之摄衣冠懐诗书合杂并进十百为羣日逰于门下而未尝羞贵与名者乐为已之先后则不复辨其白黒而抚接顾待饮食教诲有同已之子孙而不知耻故在下者非贾谊之才而为上者无子游之徳其相誓之心信若生死猝然弃去则无所顾借如以胶合舟外貌非不坚固也及纳之于水则解脱四散而不能收彼其浮沉之不保奚暇言济渡之功哉若某者不然志虽固陋而思虑者深身虽贫贱而顾惜者大当景德中曾大父在朝真宗以为有德行之臣故一言寇准之贤而眞宗同用为相先人承先相之后非义不为仕宦三十年而家无儋石之储天下称为亷吏某不肖尝惧羞其先故上不敢虚言异行藏于山林城市以为富贵名誉之招近不敢卑辞厚礼齐口同舌游于搢绅先生之间以为富贵名誉之地下不敢阿谀谄顺出死图生将罪买功以为富贵名誉之盗三者俱不敢此所以举天下之大愿见者数人而十五年愿见阁下者也伏惟阁下方直而有守忠惠而能防利不急就以义为先害不急避以命为主此非传闻某之亲见也日者阁下任邉要领都会握兵治烦将泽施天下有识之人欣欣然曰富贵者君子行道之府也而君子得处之天下得庻几乎及阁下去邉要就闲僻辞兵避烦谪居于家有识之士复曰富贵者常人之祷祠而求也而君子不茍处之吾道其庻几乎故阁下进为天下之幸退为吾道之助居今人之世而有古人之风此某所以愿见之实也昔者鬷蔑恶欲观叔向立于堂下一言叔向执其手而上曰子如不言吾几失子矣越石父在缧绁之中而遭晏子晏子解其缚而客之今某之恶几于鬷蔑其贱无异于缧绁乆而后见阁下故愿阁下上观子游呉公之所以知人下察澹台贾谊之所以受知旁省富贵名誉之轻重愼顾叔向晏子之德无使某为鬷蔑石父所笑则足矣惟深念之幸甚
　　上范尧夫龙图书
　　五月十七日文林郎试秘书省校书郎守罗山县令毕某谨再拜上书知府龙图阁下某尝论众人之诗一读之而怡然再读之而怠三读之而厌者非能诗也譬夫麤锦贱绣开缄铺置初若烂然及交手持玩逼视反覆求其精粗工拙之致则有投地而不顾者其理同也近世之士以诗名家者众矣方其声誉四发动人耳目挟之以富贵之力上自公卿大夫布衣韦带束修之重下至野人徒隶妇女无识之辈皆知诵习向慕而不能自已其单章只句流落讽咏如饮甘露而食熊蹯未有不恨其少者盖非再读之可怠三读之可厌则亦真能诗矣及其人已死声誉已定富贵已去集其诗而观之则或厌或怠而怡然者无几是何耶非生死存亡之有异盖能诗之中所畜有深浅则其传亦有乆近而富贵名誉足以借其重也昔杜甫与李白俱号诗人而甫视白诗以为不足故道其清俊敏防比之庾鲍而未道其他也如防阳孟浩然则甫以弟子视之而爱其有新语而已至韩愈时人或谤甫之诗愈为作诗讼之盖非特愈之时有谤甫者未死之日谤已多矣迨今四百余年读甫诗者岂徒无厌怠之意亦咨嗟咏叹欢欣鼔舞之不暇不独怡然而已则始信甫诗之工而富贵名誉不足以借其重也曩某居翟阳有陈知黙者字子思号为能诗子思世家之后身为子弟无名誉某始不信其能诗后某病居房中有诵子思之诗于戸外者疑为唐人之诗而怪其未尝见也问之乃子思诗某惊因尽取前后诗继观之大可爱后二年子思卒得其遗藁时岀而诵之至今十有三年矣凡百诵矣一无厌怠之意而未尝不为之怡然则子思之诗虽不足比杜甫然亦非富贵名誉之诗也某甞观孟浩然集其诗无三百首而为之序者数人某欲以子思之诗比浩然乞序于诸公而子思生不显于世无闻于人非有道者未昜序其诗也伏惟阁下以仁义忠信为己任而富贵名誉穷达出处皆不为之动心日者治台阁职谏诤端言上前争朝廷之大义天下想见公之为人而世有忠孝号为令族今之言名臣者必稽焉如陈子思者贫且贱又已死亡矣虽平平之人未昜动也而某敢以累公求为子思之宠者盖惟平平之人然后以贫贱死亡为意而如公者则素不以为意旣不以贫贱死亡为意则子思之诗实过人必有以宠之也今某望子思之诗比浩然乞序于公如因公之序有见于后世则子思者生不得游于门下而死为门下之所收异日人观诗读序必有掩巻流涕而叹息者虽无益于他事然为望朝作一孟浩然岂小补哉愿公勉之不宣
　　答刘朝散书
　　某再拜奉书通守朝散足下夏序苦热伏惟尊履万福前日车马之官德阳取道过洛少留而行因缘幸防得见君子然少从公先世之游如子侄兄弟所以讲闻公是先生侍读道义文章出入内外立朝行已之本末者甚悉故一与公相遇如旧相识而寒暄安否之外未及其他即问公是先生文集尚未宣布之因此三十年欲问之事也岂谓记存远枉书教遂录寄全集七十五巻遣介东来行几二千里因属某为序不知足下何以知某可序公是先生之文耶惊顾眙不知其由来徐味所指教意乃知某甞论公是先生之文异于欧阳文忠以某为知言则必知作者之意故属某为序呜呼作者之意岂昜知耶公是先生之文岂昜序耶昔司马迁作史记汉廷之臣知迁者如相如壶遂任安之属不使序其书而自序之其后班固作汉书不改自序之文一字而为之传扬子云作太法言九箴四赋欲以文章成名于后世其时知雄者虽不及相如壶遂任安之知马迁然犹有歆向父子慱极羣书而能文子云不足序其书而自序之后班固作汉书亦不改自序之文一字而为之传由是言之作者之意岂昜知耶公是先生之文岂昜序耶然自天圣以来欧阳文忠日滋月益得名于中外至至和嘉祐中间号为文师如防子固苏子瞻子由皆以门弟子视之而独于公是先生推先尊仰质疑访古恳恳勤勤若自下而不敢居前也而行于世者其文不多故相见之日即以三十年欲问之意问诸左右且求公是先生之文望于世人共传之外更得数十篇则所愿足矣而乃防以七十五巻全集为贶者昔人有以文遗欧阳文忠公者文忠爱其文而更徴他文于其家且曰如甞一脔之味而思欲快意于九鼎之间今某所求公是先生之文望止于数十篇而遂得七十五巻全集之贶如操弊舟出涯涘期游于岛屿之间而忽乘桴絶洋揖海若而穷扶桑也岂不快哉岂不幸哉九鼎一脔何足以为喻既未敢承集序之意姑奉手书为谢伏惟幸察
　　代李伉上文潞公书
　　某谨再拜上书留守潞公太尉阁下世甞恨古人之不复生于今也三代之时圣贤间作兴造事功垂万世之防其髙才逹识笃学守节豪杰之士无世无之汉唐时异人軰出内之廊庙公卿辅相之器外之邉境折冲御侮虓虎之臣至于竒功伟行深谋远虑辩才愽洽文章之士虽不及三代而朱梁以来莫能有也某以问人人则曰此古人也今岂有哉某私念以为古犹今也元大璧楩楠豫章虎熊犀兕之生凡世所贵之物与古畧相等而独于人材如是之不齐此何理也因复念太祖太宗神圣威武削平僭窃瓜分之域服五强国合天下于一真宗守之方内大寜无犬吠之惊其规模制作皆仿三代之意度越汉唐若无人材何以得此之盛乃求故事观之始知祖宗之朝有赵普吕端李沆王旦之徒为辅相有曹彬曹玮李汉超李亢则之徒为将帅不减于汉唐某以问人人又曰此祖宗之臣也今岂有哉某私复念祖宗之距汉唐汉唐之距三代或七八百年或五六百年其人材之不齐犹有説也以仁宗皇帝慈仁恭俭临御天下四十余年兵休民安风俗大和今有言仁宗皇帝者虽田畆之间道路之人皆为之流涕而况于搢绅士大夫尝游于朝廷之上者哉其恩德固结于人非汉唐所能比也今又于祖宗之朝若旦暮相接之近何谓祖宗之臣今不可有乃问诸长老长老始言仁宗皇帝有寇莱公文璐公范文正公韩魏公富韩公者不减于祖宗之臣盖与汉唐之臣时异而德均也某既讲诸公之德而又闻潞公太尉阁下独为天下之师臣年寿髙竒勲业隆盛有古鬻熊尚父之遗风汉唐之臣反不及也某始悟人耳目之情轻近而贵远天之生人无私于古今有遇不遇未有见不见也曩者先子甞辱阁下之知故先子仕于仁宗英宗今皇帝之朝未甞敢爲身谋虽患难死生流离顚沛亦未甞敢失其所守者恐负三朝之德伤门下之义尔及先人弃诸孤某之兄弟戆愚孱弱在迷荒荼毒之间而阁下发使吊祭有加于常抚谕慰恤不以戆愚孱弱而弃之则某之兄弟宜如何论报于门下然而身孤力小莫能自効惟愿为道旁之父老童稚望其容貌顔色之如何归而图画措诸三代汉唐之名臣物像之间以自慰释其平生好古之心而已尔今某以事过洛而阁下畱守洛郊前日愿见之心适其时矣夫某得见于阁下则如见祖宗之臣见祖宗之臣则如见汉唐三代之臣先子之辱知如彼某之愿见如此阁下其进而见之命也其不进而见之亦命也不宣
　　启
　　贺韩忠彦相公啓
　　诞膺典进位公台士类欢传治朝増庆天下幸甚伏惟中书仆射相公茂膺济羙逹识含章集义以行体仁弗勉爰自入陪帷幄中斡斗枢以大贤名世之资继盛德元勲之后道能励俗为国器于三朝谋以静民代长城于万里虽出处之异用自夷险而一心将游巨川谁起傅岩而共济若成大厦孰为匠石以取材防初政之肇新首至公而图任起从北道进竦民瞻少莅东台即当宰制搢绅动色中外相闻消沴气于和风昜荐饥为丰嵗兵已咨于不试民遂可以安居而况仁宗之德泽未賖忠献之矩模犹在明堂黜陟既当国而有为力致太平乃传家之能事如兹契合岂特时来再世司徒殆过缁衣之羙一门宰相更増昼锦之荣某早预坯陶甞叨器使方兹屏迹莫遂修仪不图重见于大公第与有生而増抃
　　又
　　宠膺麻制进位冢司恩典绍隆士民交抃伏惟庆慰恭以门下仆射相公远猷经世全德范民爰膺累圣之知夙有大儒之效比都廊庙遂运国钧于今三时实康四海惟唐虞之复出由臯益之再生朝廷尊荣民物蕃阜重于九鼎大吕安若四维太山中外想闻其风廷臣无出其右泰阶拱极炳垂象以着明徽册告廷冠诸公而作辅侧闻异数允慰具瞻某限以奔驰道途不获躬诣台屏卑情无任欣颂激切之至
　　贺韩绛迁左相啓
　　比者恭审某官以贤业之成与天下廪廪向于治定进居左省遂冠钧衡词制疾传中外交庆岂惟区区一介益烦世德之所宜而行将拭目以观太平之全盛幸甚某以奔走在途不获同百执事陪于庆列瞻望东阁无任欢忭依归之至谨修前啓上贺不宣
　　贺曽公亮相公啓
　　显膺麻制进莅鼎司圣贤相逢夷夏均庆中书仆射相公际天奥学名世真儒以丽笔鸿文交辉于捸蕚以沈机远识同体于冕旒自筹帷幄之深尤契风云之会塞上万堞相望于金汤禁中一言遂安于宗庙贤业黙定人心允孚不谋蓍遂运枢极昔山甫入相补周衮以宣劳平阳趣装奉汉规以靖治未若功足以熈帝之载道足以给时之求颛面正朝岂惟华夏安四夷服代天理物自然风雨时三光明千载之逢今日乃见某効官无似托庇有年侧闻涣汗之疾传不觉翘襟而载跃永繄造物可无失所之嗟谅不淹时即见太平之效某以奔驰道路不获躬诣台屏卑情无任欣颂激切之至
　　贺欧阳少师致仕啓
　　功盛不居请坚得谢庙堂异数隆体貌于元臣士民相矜服进退之大节非止真儒之絶德盖为宰物之成功窃以富贵之地常情昜安去就之间古人难处以公孙好学而持禄用事以车相耋老而容身处朝故文成智也仅能杜门仲舒贤也晚而去位盖筦库之贱士犹降志以居儋石之微人或没身不厌况以都三公之贵而名藏于府食万钟之禄而泽流于民聪明在心智虑如壮退未七十古无二三伏惟致政少师盖代有声立言不朽尊处元老号为文师当朝廷议论之大则每先发明知社稷继嗣之重则早能援立谋不下席功如泰山故天下想闻其风而廷臣无出乎右遂委已成之务以休未至之年天子不能夺其髙士人不能持其去十三请而必退数百年之所无史官载笔而书光华交游攘臂而议勲业朝中新政乆垂誉于臣邻颍上旧民如得见其父母某已从道路获望清光晚侍话言粗明操舍覩国家之盛事想门馆以游心伏冀内保康寕永居安佚再三加命已闻考父之恭九十为师坐继鬻熊之羙
　　贺韩师朴相公致仕啓
　　寄食异邦积有负薪之惫驰诚斋坐寖踈削牍之仪想隠几以燕居方抗章而得谢处用舍之际初实无心当去就之间黙全大体含生共仰有职咸归致政大观文相公百世名门五朝旧德僴然异禀逢此盛时繄勲业之在前感风云而继起以社稷安寕为己任以门户忠孝为家声虽独运于庙堂实忘懐于轩冕是以平居当国心无间于贱微髙卧故乡人孰知其欣戚始终一节出入十年遗巨舟于济川遂素心而就第子孙侍侧日观防之多宾友在门时接吐茵之旧岂徒昔贤之髙致殆为宰物之成功伏望澄思虑以坐忘收神明而返视益隆遐算兼济令名虽体道赤松遂弃人间之事而大儒白首正为天下之瞻永庇斯民亦尊吾道
　　贺章待制到任啓
　　光被制书宠升待从就分符节出控翰垣茂择刚辰巳开尊府伏惟庆慰某官天资伟茂国器宏深擅学识于儒林作英杰之举首眷隆上意名压端明改延阁之华资领昆吾之重鎭竚开绩效别造深严某迹远门墙心驰斋坐方愧书邮之至辱贻记室之文谦厚过中感铭増剧
　　贺蒋枢宻啓
　　光被制恩延登枢府天下幸甚伏惟枢宻通议俊明廸哲敦大秉彛以仲舒师友之尊济茂先王佐之略危言告后切时者甚多劲节立朝临事而可纪比畴尹政之效入翔扃禁之严摘伏发奸治独神于广汉髙文大防人必属于马卿间虽出处之异途益见险夷之一贯明光视草方増纶綍之华宥宻本兵遂委枢机之重谅由初政尤借老成竚闻经世之谋别究安民之防由兹注意遂正秉钧益尊吾道于盛时始见大儒之能事某防知惟旧违德方新侧闻恩典之绍隆苐极情条而忭仰
　　贺安枢宻啓
　　奉膺尊还位上枢风声所传欢诵如一伏惟枢宻大尉纯诚体道元识际天光辅三朝迭居二府屹如梁栋之具允为社稷之臣樊侯之出纳将明曾无吐茹晋公之訏谟方略实系安危方凝翊亮之勲俄遘棘栾之戚甫终礼制前锡命书顾人望之益归乃上心之所属矧当初政尤頼老成竚恢经世之谋始复本兵之任运筹帷幄岂惟名在于四夷颛面钧衡行副具瞻于百辟顾如鲰薄乆戴恩怜方分守土之符莫预在堂之庆瞻望门屏下情无任欢颂激切依归之至
　　贺枢宻啓
　　奉膺尊入长鸿枢凡在见闻交深庆幸伏惟枢宻太尉学经百行道冠万殊传孔孟之微言纂伊臯之絶业感防尚文之运发挥开物之谋爰自先朝预闻机政以利仁之常德循辅世之宏规贯金石以存诚等权衡而及物訏谟方略动系安危出纳将明防无吐茹虽暂辞于机要尤深轸于睿懐召以锋车对于便坐安民之防得以屡陈许国之诚昭然嘉纳遂即本兵之地进当魁柄之雄风动四夷式是百辟而况君臣相合如符契兄弟对秉于钧枢岂特专羙于一门兼示大公于来世帷幄之任既足有为鼎铉之崇乃其固有垂作圣朝之范冠于盛事之图若夫经纶岂待敷叙惟当跃距以俟太平某蹇舛余生栖迟末路侧闻涣号实踊欢诚幸沟壑之未填企门墙而惟旧所期亮察永托埏镕
　　贺门下相公啓
　　入居庙堂继登揆路凡两奉啓事修贺在汝州时甞防迂手笔宠答上体恩眷之厚感激何言恭以振发大猷济时及物曾未阅月已向制作之盛今者伏审奉膺宸眷进陟上台冠冕在廷保乂羣品乃皇天降佑列圣溥临遘兹盛节以熙昭代斯文斯人永有归庇区区一介之贱遂与同宇之物均托大厦而倚岩石岂不幸耶某以踪迹在远无由进叙在堂之列奉庆左右引领距跃岂胜下情谨修前啓通贺兼布悰诚万一仰惟钧慈俯赐亮察幸甚
　　贺李黄门啓
　　光奉明缗入同大政天下幸甚伏惟门下侍郎徽猷经远全德蹈中嗣兴未丧之文生有致平之畧诸儒之所视以为法斯民之所頼以为安出入三朝周旋一德须恊宣于基命尤澄总于事经省中皆戴其言天下隂受厥赐终由逺识引去近司宣布中和虽大邦之为殿永懐夙夜惟王室之为心属上圣之纂临须老成而入辅诏音未下众已期其必来词命既传士皆喜如所望増九鼎大吕之重成四维防山之安即颛化钧永福圅夏某早依埏冶甞辱品题侧闻三入以处中实为盛际不意一夫之拙守还遇至公懐贺厦之私莫预在堂之列瞻颙抃蹈倍万常伦
　　贺两制啓
　　伏念某承乏于人简书是旧惟时之哲簪槖方新复侍从之深严宜福禧之丛集某宫气资闿爽学造精微绰有家声挺为国器方恊致平之防遽纒何恃之哀比毕禫除茂膺恩典总三铨之要务仍五谏之清资竚告嘉猷入陪机政冬阳方涤斋馆夐遥伏冀上体眷勤精持寝餗
　　贺鲜于运使啓
　　肃戒清驺已交漕节列城动色使范有华伏惟运使郎中德敏而壮气温且直持躬不挠待物以诚智烛见于盈虗事周知其能否输将万货指日课劳殿最八州闻风肃治顾兹弊局适在下风剡竿牍以未遑愧圅书而先及瞻依感仰莫罄敷陈
　　贺本路转使郎中啓
　　光被除书宠移使节轺车未逹名部相欢某官重德镇浮清规廸哲文能辅实敏以济功入被遇于端朝出按章于右蜀百城肃治有负弩之荣乡万货均输若流泉而富国改临重地实简上心内揆庸虗比叨事任得聫治务预浣情条正炎歊路遥次舍更祈上为注倚精调寝兴
　　贺运使司封啓
　　光被除书宠迁峻秩誉随恩渥体与望隆某官德羙端持忠嘉允廸屡更器使乆以能称由课最之上闻致纶言之涣发阻陪宾庆徒跃情条
　　贺转运使啓
　　光奉宸书宠分漕节矧智谋之既伟加风力之抑扬宜有俊功以称异选内惟单薄叨预按章方思旌棨之賖亟辱牋縢之贶谦辞溢目感绪装懐






　　西台集巻八
　　钦定四库全书
　　西台集巻九
　　宋　毕仲游　撰
　　啓
　　谢召试入馆啓
　　材如命薄初聨召旨之虚传名与论卑敢意奏篇之误中葢尝辞而不复顾以得而为慙及此叨荣尤知逾分国家以法理为治民之具而不失诗书之意谓文章非取士之实而求兼行义之纯由本末之相维故安宁而大定矧是西昆之奥上连东壁之精图籍具存贤豪迭处非止沈涵于简防固将际会于功名其选既髙在今尤宠而况二府之荐绵岁月而未闻三馆之称随典章而新复宜搜隽乂以应濶稀而某质性夲凡智能非远徒以公卿之裔得辞畎亩之劳屈首授书出于干禄洁身为吏恩以及人然而灾疢连仍风波颠顿涂可前而自塞防将献而还收枯稿为常邅回益甚尚欲临楚水而吊湘累之魄蹑稽山而探禹穴之竒归返故丘更无余愿敢期将老而亦遭时谢太仓之鼷而接鸳鹭之游舍下泽之驽而奉和銮之驾姑慰母兄之平日敢论门户于他年顾薄技以何堪见厚恩之曲被此葢伏遇某官志潜方册术富经纶厚徳镇浮纯诚乐与深究昔贤之事业欲定天下之人材故虽近于憃愚而阴为之引重俾从中道改即荣涂蟠木何知偶应轮舆之斵污潢甚浅亦尘鼎俎之羞某敢不内正所闻勉行其志讵以轩裳之可悦遂云藜藿之难甘宁信道以无成戒养安而自弃庶少禆于国事乃图报于已知过此以还未知所措
　　谢司农董少卿啓
　　大人取士当择隽良贱子何能遽霑品藻恩逾所望感不容言伏念某植性本愚赋材又短以公卿之后得辞农亩之劳屈首授书初疑有用洁身为吏亦欲及人然而灾疢连仍风波颠沛足将前而自郤言欲发而还休久从簿领之卑葢为衣食之计心随俗改惟知缩手以偷安事与愿违不觉振衣而惊起姑彊顔而荣禄已絶意于求伸敢期患难之余而有荐论之宠循躬有腼荷睠无涯此葢某官厚徳兼容纯诚乐与谓支离而寡偶或朴戆以无他借以重言俾之上进材如防木初虞匠石之讥道异成风误辱斵轮之盻敢不祗勤于事固守所存虽出力以效官常收心而安分庶无贻辱以玷已知
　　荅李客省谢举啓
　　逺承使介临贶牋圅兼闻镇守之余克协冲和之泰旨辞甚缛愧忭交中某官沈毅敦方惠和迪哲早缘世徳自着忠勲惟边寄之难材假使聨而抚俗良革吏民之蠧备聆道路之谣仍忝外台敢忘公议虽抗论于治最顾有累于髙明况匪专闻尤慙备数簸糠扬粃葢偶滥于居前捧土益山固自知其无补似缘亲契曲示谦防详礼意之过中第悚铭之不暇冬旸方涤斋馆夐遥益冀保绥下符倾颂
　　河东提刑到任谢两府啓
　　罪罚之余认故栖而方复钧陶所被分刺郡以为优哀未究而荣来感既深而涕陨伏念某性资本下志操不强父兄教以读书欲知行已朋友勉其干禄故学治民名虽挂于衣冠身但縻于州县因得习知于贱事未尝妄见于贵人昨预招筵殆由遭际道山寄迹虽同物外之逰京邑为僚翻类幕中之辩自祈昜地姑欲便亲未容岁月之淹回遽失晨昏之奉养三年泣血每纒风木之悲十日成声俄迫祥禫之制零丁去里黾勉入朝都忘意外之功名所患目前之婚嫁比尘聴见葢出恳私敢望恩怜过为器使既委按章之重仍无待次之淹非惟不失其官资更欲速霑于露泽取知虽误辱念已周此葢伏遇某官道辅两宫智维万世官人才而有法公天下以为心轸及孤穷曲加成就然而名为刺举责在谳平钓取细故则不近于人情纵使被官则殆非其职事要在刑章之无枉更图和协于适中窃自揣焉乌能称是维励当官之节勉酬宰物之私
　　到任谢邻郡守启
　　偶当承乏出剖藩符维是小邦适邻善壤附徳辉而云始揣幸防以居多某官材业绰余声猷茂甚真忠许国奋无不为膴仕在辰躐而如拾眷言巨屏之奥久辍公朝之良寛大下书日究宣于上徳中和乐职躬布谕于民情顾兹疆埸之连获缔琼琚之好悬旌在望但深覩徳之诚击柝相闻宜有余光之振薄寒屇候嘉绩告成更祈颐养天倪别需邦宠瞻望门宇下情无任
　　谢本路监司啓
　　伏奉枢密院宣命为本军奏监酒税待禁柴日宣与某商量公事不和推勘得日宣理曲移监蔡州遂平县酒税者誊书而上未惩狂谬之辞成奏以闻方验诋欺之实仰懐庇赖偶逭沦胥伏念某本乏异能粗知择善十年选调自哂蹉蛇三世门风旧传清白故舌犹在也宁巻而无声途非迷也将前而自郤比叨属邑惟仰至公岂谓若人偶聨所事居常成市动欲咥人既弄法以厚诬因剡章而薄愬敢烦衡聴折以片言曾是寒踪遂逃官谤再念某以至愚之拙守茍寸禄于异乡由无诡遇之心故甘穷僻之地动思退敛岂愿发扬葢横逆傥来虽可不校而上下相视难于黙然矧岁月之未賖聴风声而已恶市井昼废坐成丘墟商旅宵行如避兵火至于絶灭公道封植私家乡曲椎埋雅习屠沽之技宦游饕餮数为狴犴之囚敢尔狂邪葢相尝试比均从于吏议已甘寘于刑科赖有主张卒无瑕谪此葢伏遇某官精求淑慝深辨亷污悯寒士之数奇愤宵人之不逞谓投鼠可忌虽戒前车而养虎不除其如后患劾而昜地姑以便民某敢不恪奉官箴益坚士操本非利器幸根节之非坚从此精心庶淬磨而有用过此以徃未知所裁
　　秦鳯提刑到任谢两府啓
　　为郎累月殊乏才称谢辟经年乃叨器使实逾分愿徒切兢慙伏念某性本戆愚学非通博窥观徃事虽渉蜡以有年剽窃为文竟支离而无用少师心而已拙老渉世以尤疎顷从外府之招顿辱中台之选未违属部即入剡章四壁仅存殆不遑于灼桂一门多故仍久困于负薪比再请而报闻始免居于官次甫终祔享辄复哀祈葢贫病之交攻而愿诚之有素敢图下聴深轸寒踪谓勤拙之可嘉期谳平之可仗故兹假宠兼使便私此葢伏遇某官如古伊臯致君尧舜先辅两朝之治永存万世之功怜此孤贫待之轻约得于盛际不作废人谨当防励疲癃淬图顽钝簿书刀笔为今日之贱工号令诏条乃圣朝之实惠誓勤夙夜仰称坯陶
　　永兴提刑到任谢两府啓
　　仰荷坯陶伏深感惧伏念某禀生素陋为学不强习闻长者之风虽粗明于操守名出众人之后葢迂濶于事情止祈引分于清时乃亦防荣于末路与游儒馆频假使轺间从省府之繁误被朝廷之选愧公家之无补怅私累之交侵仍以养疴辄祈出守复迁延于岁月屡披沥于肺肝由不忍于弃捐故卒还其刺举莅官未乆昜地更优既事之过于其前则人亦指以为幸此葢伏遇某官身为柱石道秉权衡虽择取于异能亦铨量其已试致滋庸贱亟预迁除谨当益励初心务殚病力因循隳事岂今日之敢言搏击求名亦古人之不取惟仰遵于诏令冀上称于庙堂
　　永兴提刑落权字谢两府啓
　　宿官无闻久兹假器增秩有等就俾正名量分愿之已逾溢心顔而增愧伏念某顷叨试职即沗按刑拂尘蠧于简编曾无是正聴风谣于郡国殊乏建明间求自试于方州乃复饶荣于剧部大惧望轻而招谴敢图宠至而为真此葢伏遇某官道以康时诚而接物谓官师之并建须法度之至公积岁月以为劳岂曰能堪其事存资格而不废亦云示劝于人故如妄庸猥防甄叙敢不俯循拙守敬奉寛条责在谳平愿职守之虽旧动思罄竭仰命令之惟新感戴之私倍万常品
　　回谢沂守刘大夫啓
　　比者叨被恩书召还郎位亦既吁天而自列可量局地之不遑敢意谦防特贻庆问觇芳词之溢目丛愧绪以装懐某官奕世名门清朝雅望服冉季艺能之美早有贤声振龚黄循吏之风适分忧寄幸此圭封之同域冀防河润之余滋未遂合并遽成契濶趋九门而俟命顾以縢装指千里以论心遂乖望履区区之意喋喋奚殚
　　耀州到任谢两府啓
　　授之使指殊乏建明畀以郡章实分忧寄未淹岁月已见吏民恩厚莫量感深难状伏念某才非敏朴学近愚自误使令动虞颠踬常亦区区而有志其如碌碌而无闻任职居官第稍间于簿领循名责实漫不见于事功矧肢体之疾日侵而肺肝之请屡竭奏封复上虽未逹于阙廷成诏俄颁俾就分于民社既获长人而为政又容窃禄以便私此葢伏遇某官斟酌万微弥纶百度真忠许国奋无不为盛徳康时久而弥劭人人欲其知劝事事几于曲成特由平日之品题以记累年之诚恳私其官序假以州麾某敢不率职在公轸民求瘼更殚敬思于教条之内觊酬大造于埏冶之间悚恋依依实万常品
　　耀州与监司啓
　　比膺朝命叨领州符内惟委之才适在按章之地攀希有日庇赖自今某官清徳镇浮美材周物文能辅实敏以济功由宸扆之注懐总使权而治剧屹当一道兼刺百城风力斯加固不劳于施设猛寛相济遂成化于中和曾是孤踪得依盛徳属驱车而就部思撇席以无阶未知为政之方徒结瞻风之恋春阳已煦使范有休更祈上为庙朝精调寝餗
　　耀州免勘谢两府啓
　　右某啓本州县官吏昨因灾伤开谕人户出粜斛斗过数承认不当准提防刑狱司牒备坐到朝旨特免勘者罪难屈法方俟刑章恩出原情获辞谴域望非所及感不容言伏念某质薄地寒名微才下莅官非敏接物更疎比沗承流适兹愆泽虽奉法循理要在安宁而捄灾恤荒殆成迂濶既人言之自取顾吏讯以难逃敢图造物之仁深体振民之务凡奉行而当职与奔走以在官似怜用意之﨑岖并得论心而矜贷远在千里而防察于朝廷之上贱比一介而见恤于庙堂之尊虽予夺之无私亦生成之有地汗顔增腼沦髓知归此葢伏遇某官躬赞大猷力康庶政揽万情而同照励百志以惟新既陈法以防非亦本仁而观过致兹痕累曲被保全某敢不砥节在公省愆克己务求民瘼益谨官箴庶少利于米盐以上酬于埏冶谨奉啓事陈谢
　　耀州任归别本路监司啓
　　比分符竹逖仰襜帷吏道非长官成无状久不闻问居懐偃草之风自视何堪敢意及瓜而代言归已近论幸则多此葢伏遇某官徳可镇浮才方任重抚百城而兼治公一道以为心未尝求备于官僚止欲共成于职业矧知衰薾最乏劳能殆由念旧以见存故得终更而善去平居闭阁怅莫及于前人扶病出关知茍逃于大谴尚冀后来之薄效少酬今日之厚知感恋之私倍百常品
　　郑州谢两府啓
　　任之持宪已复故资昜以守藩仍居辅壤孤根粗立再造知归伏念某生也近愚长而多难尝剽闻先生长者之论而靡为通人逹士所知顷被招延谬更任使崎岖一节黾勉十年虽锥在囊中或疑其脱颖而金跃冶外自畏于不祥是以册府倦游毎思襥被使轺屡驾辄欲分符间尝引分以投闲更欲为贫而居下刳心以道寄命于人禠职还朝空类拔茅之荐调官还郡犹懐据蒺之忧忽逢舜禹之嗣兴偏得臯防而夹辅博延中外靡间旧新故虽孱微而亦收用方取汉中之道叨移寰内之邦矧尝谙闾里之情而素有松楸之托使其自择葢止如斯特出至公将何以称此葢伏遇某官权衡万务柱石累朝治惟急于人材心常公于天下既先已进退其大者因施及孤远而振之谨当励节惟坚奉公不懈悉心条教致力米盐论任官称职之差虽非能吏茍奉法循理而治敢病细民冀收尘露之微上荅埏冶之及
　　京东谢两府啓
　　溱洧之乡为邦已宠齐鲁之地改命过优被旨促行顺流至部靖言事任仰戴坯陶伏念某蚤以才微出于人下虽在官而知勉实遇事而不强齿发寖雕视壮图而已屈简编尽掷怅俗状之相仍比还常选以低垂仅得偷生于隐约敢期再造屡赐曲成已复官资仍加器使更欲激昻其晚节特迁将漕之宠名逮恳避以报闻因自谦而遽受顾惟本道切近在畿包括青齐接连赵魏民物既庶赋调亦繁用以赴功惟恐材之不逮使之择地乃几众好之所同此葢伏遇某官道徳内全聪明上逹力持公议博尽人情谓虞翻之骨多屯本无足叹而安国之灰已冷偶此复然试假辉光更从驱防敢不就为经画常谨会期务少存观采之纪纲亦不忽细微于簿领身名晻黯姑自信于明时事业谬悠惟更殚于病力
　　淮南谢两府啓
　　仰戴坯陶俯深感惧伏念某技能单少名迹湮微偶遭际于盛时许回翔于中外崎岖七路屡沗使华出入八年复尘郎选而病躯已弱难追朝路之簪绅食口甚多更苦京居之桂玉矧素昩公家之务而动虞官谤之兴方期仰露于肺肝所觊服劳于郡邑敢图任使复此侥逾逐从临遣之忧殆过由衷之请得专外计兼刺列城茍非选于众人岂轻付之一道此葢伏遇某官图回万化翊亮三朝坐秉国成分授天职特兹差择畀以事权敢不益务奉公常思尽节盈虚出入虽心计之非长奔走经营须力疲而后止上酬天施次答钧怜
　　上太师文潞公啓
　　某持服郑里备闻太师居洛动止之详以罪罚屏处人事不通故无由更至诚恳于左右伏惟功在四朝身兼五福人臣无出公右天下想闻其风载籍以来有未闻者拘以吏役无由奉杖布席以聴謦咳之音下诚惓惓见于梦寐惟愿珍调膳饮精防寝兴永究松乔之年长为社稷之镇下情无任恳到颂咏之至
　　上苏颂罢相啓
　　比者伏审某官力援古义恳避政机不淹廊庙之荣惟期风俗之厚章每郤而复上众愿留而不能进符天下之公退为吾道之助某限以官守在远不获请谒门下少布惓惓仰惟钧慈俯垂亮察
　　上鲜于运使啓
　　比者恭被诏除改陪漕计瞻言明哲适在总临得佽下风实符厚愿某官天姿伟茂国器宏深重可镇浮文能辅实宏材有裕如流水之发源严令所加若疾风之靡草内慙疎迹得仰成规人获所依天与斯幸肃霜初履斋馆夐遥更祈上为邦朝精调寝餗
　　问候熊舎人啓
　　庀职外司积有简书之畏驰心斋坐旷无竿牍之修仰明哲之总临宜福禧之骈集某官躬服完行心包大猷使烦而能与圣胥会设施风采实贮于广朝论议建明葢行于素蕴而自代言西掖董正九农炳云汉以成章阜邦财而美俗行膺大任此实便涂内惟悃愊之愚叨预荫私之厚希风有素托庇自今更祈上为庙朝精调寝餗下情祝颂之至
　　问候判铨舎人啓
　　素冠终制簪笔还朝想法从之深严宜纯禧之丛集某官识穷伦类学造精微休有家声挺为国器方赞政平之防遽纒何恃之哀甫毕禫除茂膺恩典总三除之要务仍五谏之清资竚告嘉猷入筹大致冬候方屇斋馆夐遥伏冀上体眷勤精调寝餗
　　回李侍制啓
　　伏审恳避州符宠提宫钥功成不处身退益荣某官仁厚持躬刚明待物镇浮以静应务不劳早聨侍从之华洊委藩方之剧家声籍甚风力凛然惟是营丘夙称里闬小棠聴讼新留蔽芾之阴大瓠为樽旧有逍遥之地典司原庙偃息乡闾高义可称淳风斯复某违顔尚迩庀职方防顾剡牍之未遑辱縢书而先及旨辞并缛感愓兼深寒燠气交燕闲道粹更祈上为邦国精调寝兴
　　回熊右司谢致仕啓
　　乐道辞荣抗章得谢退未六十时无二三洛社推高朝伦共仰致政右司学士才资博美器识宏深虽早服于荣阶实内崇干时望励操修于常日比得丧于浮云皂葢朱幡每期闲佚真祠琳馆又欲退休遽引疾以上闻信高情之絶异孰为缰锁遂脱屣以超然虽处户庭犹拂衣而遣去未奉在堂之庆辱颁记室之文何特起予固将善祝林泉啸傲日追园绮之游寿考康宁永迈松乔之算更须言靣别布悰诚
　　回胡先辈谢登第啓
　　较艺春闱升华桂席坐追时彦将大家声岂非我里之有人足见公朝之得士先辈足下文词赡逸经术该通早并隽于胶庠久得名于塲屋自比穿杨之妙果为入彀之英鹤鸣九臯既升明而在选鹏程万里期远到而可观某正此穷居欣于及见方欲论交于异日遽闻得隽于明时展庆谒以未遑辱牋縢之相及愿如感臆言述奚殚
　　回令狐皥如张大年谢及第啓
　　老病杜门虽倦游而屏处俊髦得路亦美事之预闻敢谓不遗肯兹见顾副以牋圅而为贶烂然词笔之可观伏惟先辈秘校业履端修艺文通博造廷待问虽指事以献言升舎右贤本穷经而谋道行且莅官而从政固宜入里而荣家丹陛防名已致身于盛旦青云在望当拭目于异时祗造未遑占辞非命其如媿佩岂昜索言
　　回宿倅俞察院啓
　　比缘承乏获遂同寅仍沗按章备闻国议虽抗论于出处顾有累于高明岂谓谦防远贻牋问防词并缛感惕交深某官懿行清规茂猷逺识学有渊深之奥名先台閤之英履道从容推诚恻怛似矜迂拙曲示诲存捧土何知本无禆于高大断金为好期永奉于周旋载钦礼意之过隆第觉心顔之增腼素商在候雅履为休益冀防持少符瞻祷
　　回邻郡官啓
　　出藩淮服接境涡阳缅思未觐之贤适在相望之地方图请问遽辱题封铺记室之芳辞敦邻邦之嘉好礼虽有素惠则非常某官术为吏师名出人表暂兹闗决竚俟剧迁乃忘友郡之偏误庆长人之任载邀襃借如挹话言冬律肇寒明神介福益祈清训庸副陋诚
　　代范忠宣贺李肃之待制宫观啓
　　宠被制书退司宫钥已交藩节归喜堂皇闾里均荣风声动俗伏惟庆慰某官资禀直谅学通本源出当万乘之知敌乃千人之杰设施风采实竦于广朝论议训猷葢行于素蕴而自参华延阁分宠价藩地与望隆誉随恩渥甫兹报政俄尔退身领仙钥于别都便锦衣于私第安居自适不违竹马之游大厦未成犹恐锋车之名某简书方畏竿牍罕修辱管记之移文抚情条而增恧未遑拜庆徒尔瞻风益冀养颐别须登用
　　代范忠宣与两府贺正啓
　　考象天官属寅杓之顺建审声神瞽发邹律之和声某官全徳镇浮至诚动俗雅际风云之会亲承日月之光跻富寿于苍生复太平于盛旦履兹元朔茂拥天祺某承乏外官阻从中谒瞻颙祷颂实迈常伦
　　代范忠宣与两府贺冬啓
　　台云浮瑞表日延辉当万宝之履端实一元之令序伏惟某官材膺帝赉望冠时宗奋直道以居前觉斯民而自任嘉谟屡告善化方行坐成告远之猷茂集履长之庆顾惟儒品适庇下风颂咏之私倍百常品
　　代范忠宣谢两府啓
　　比者祗膺告命获贰枢庭越次而居殆非其分徒深形于恳避终进冒于恩荣伏念某学古甚迂承家不竞早由际防亦预招延谋拙无成葢乏适时之用迹奇不偶殆由接物之疎空厯四朝未闻一善敢期晩节并被殊私进以美官还之要地清涂入践未逾三月之賖机事预闻乃缀八人之列静言非据靡自遑安此葢伏遇某官道可济时心惟体国谓技能之虽少且事任之常更隂借品题使阶器用智谋非远知难就于功名忠义在前敢自羞于门户庶几少补永服下风
　　代范忠宣并州到任谢两府啓
　　比膺外制就付中权仍超书殿之华倍荷门闾之宠辞荣受任初剧震惶进职临民率阶忝冒伏念某由先子之忠义受厚禄于朝廷泽及私门虽乘轩之可宠用非公义愧覆餗之自贻犹叨守于辅藩就复更于方靣并加异数示及殊恩此葢伏遇某官念旧为心代工有体曲为道地得致便藩谓发齿之虽衰顾筋力而可强初临边吏惟祗畏于简书仰恃仁人更上资于庙略瞻隅感激实倍常情
　　代范忠宣到任谢前两府啓
　　比者解官全许昜地晋阳愧无条教之有称复沗兵民之重寄仍叨进职殊出异恩敢谓记曹首贻庆问粲芳辞而在目丛感绪以装懐某官道徳元臣朝廷夙望有镇浮之令徳布利泽于生民告后惟勤闻嘉猷于在昔至公来复觇防位而及今顾是疎暌还叨率领驱车就道报徳无阶益冀保调少符倾讼
　　代范忠宣回宗正留后贺冬啓
　　邹管升阳鲁云纪瑞道协履长之序欢交亚岁之仪某官毓秀皇枝参荣宗事由惠和而着美有信厚以潜中爰及令辰茂膺丰祉曲烦记室前示庆圅感颂之深铭藏罔既
　　代范忠宣登庸回谢两制以下啓
　　比膺恩制登备台司顾幸位以多慙岂经邦而可用虽恳辞之备至终成命之莫回遂阶廊庙之崇如蹈渊氷之惧敢谓某官义存体国心欲济时方从机事之烦遽沐记曹之问饬彝仪而有绚将厚意以无穷缅惟王室之为心况乃本朝之倚重愿收箴于不逮庶协济于在公
　　代范忠宣回谢制诰舎人啓
　　光被制书典司诰命岂特士林之推重固宜国体之增华凡在见闻孰不欢惬某官生为人杰代有时名学问精通性资絶异上下千载深穷治乱之源更厯四朝独作文章之主虽常任穷通于寒暑履患难之风波而志气不衰声称弥劭遂从防地入践要途断自上心擢升外制不试而受其荣则多非徒代天子之言葢可慰士夫之望虽言语侍从未能究异日之功名而号令发挥亦足以动斯民之耳目兹惟盛会可谓得人顾削牍以未遑辱贻书而先及永惟欣感但切倾驰
　　代范忠宣回谢众官啓
　　比者叨被诏除获陪机要辞虽牢而靡获心以宠而为忧敢为仁私特贻诲翰荷恩勤之曲至加奨饰之过中佩徳之深非言可既
　　代范忠宣回安州蔡相公啓
　　近膺诏綍就昜州麾适去乡邦已开尊府某官资禀浑厚谋谟静深亲居上相之尊蔚有大儒之效友于之性爱虽厚于门中进退之难患葢由于意外比更郡寄益味道腴任寒暑于穷通见古今之出处地连江海爰多大国之风心在朝廷未害嘉猷之告竚闻召节复正岩廊剡竿牍以未前辱缄縢之先及永言瞻祷莫既敷陈
　　代范忠宣回苏内翰啓
　　近被制恩宠还词禁人虽旧命实乃惟新某官志合道源材高选首老于文学早从翰墨之游志在功名久屈藩方之任比从节召入觐宸严贲国体以增华蔼士林而争举髙文大防复阶内相之荣兴化道民行副上公之选未遑修庆先辱贻书感颂之私实倍常品
　　代范忠宣回范蜀公进新乐啓
　　以律召和因时改作逮此充廷而来上始知攷古之惟精允谓难能式符昭代伏惟某官志潜道术学富天人知法数之未忘遡情文之所起以栋梁之旧聴妙钟石之和声制作惟艰昔虽房杜而犹媿铿锵可纪今若防襄之更生顾如备位之人叨侍在庭之奏方深咏叹遽辱题封感服之私非言可喻
　　代范忠宣回宗正谢起复啓
　　祗拜命书起还官次哀荣曲尽寄任增隆某官徳协温良身行法度夙倚宗藩之重兼司属籍之尊逮奉亲丧动循礼制孝由中出虽存三岁之常事不辞难况廹两宫之命勉从抑夺大合权宜葢许国之诚深故断恩之义重敢图谦徳曲示书词感佩良多敷陈莫既
　　代范忠宣回李韦太尉啓
　　近奉制书荣分将节誉流勲戚懽动士夫伏惟庆慰某官世徳休明天资沈伟早预亲贤之选久翔扃禁之严有问学之裕推重于豪英无居养之移能忘于富贵故闻眷遇迥出等夷果自亷车超受旄钺激风声而弥劭仰勲阀之愈隆悚动朝绅增光天族东京戚里恩沛金穴之家上将斋坛宠盛牙璋之寄虽闻异数莫造下风剡庆牍以未遑辱书文之先及谦勤溢幅感激装懐
　　代人冬节贺省寺啓
　　夏时观象审正岁之闿端尧厯授人顺新阳之用事某官端方令徳肤敏宏才阜邦计于中都告嘉猷于神后属兹元朔昭介殊祥某亢职自拘趋庭莫及瞻颙祷颂倍百常伦
　　代人贺桂帅啓
　　宠升法从移领帅权多士交欣远民有赖伏惟某官宏材出类髙义应时久更事任之繁绰有家声之着惟兹南服控带百蛮距于中州来徃万里欲求人徃佥曰公宜遂超延阁之华就委桂林之重誉随恩洽将以儒荣敢谓谦私优示书诲禁途初践如亲日月之光幕府大开宜禀雷霆之令竚闻硕画以就上功
　　代人谢李检正啓
　　冐干从事方惧于谴诃赐以重言亟沾于品藻宠随惊至恩与意优窃惟国家察举之方本制士人进取之弊司刀笔簿书而寡过或谓之常材语功名利害而勇为又几于干泽矧役乎人者皆可以修餙而得于内者或鲜于始终故亲临长人之官远统方伯之任率常刺举幸尔安全荷推保任之公已出侥逾之望而况中朝遣发之大命天子临防之信臣四靣合趋百城动色颇望风而震叠或希幸于矜容岂图疵贱之人更被奬提之力顾实人情之殊宠不同岁格之常文曾是孤平知难报称此葢某官荷国重寄为朝伟臣亲承日月之光躬秉珪璋之望协新邦治增餙士林论轮囷之材犹有庸于成器则朴之学岂无取以补官虽均进退语言之间自有贤愚能否之辨若某者禀机至浅荷睠殊深不徒平进之有阶实与终身而为地誓图薄效少答厚知
　　代人谢监司及郡官啓
　　中国而为之学所以尊命教于朝廷择人而修其官固欲副养材于士子知慎师儒之选兼明友教之求然非粗贯于夲源何以仰成于礼意如某者志学甚晩操心且愚不能委曲以自谋徒欲猖狂而进道与人几于方枘故不为世俗之知得官比于抱关犹未免简书之责为已如此教人已疎岂谓某官矜裕兼容纯诚乐与模范至大寸长取而不遗节制所临小善嫌于不养防其空乏而假之廪稍为其颛朴而受之规矩此庶几先事以备官将愿以诸生而求益勉从严命尤负汗顔
　　代人上齐州待制啓
　　守职逾年被恩昜地瞻禁林之耆徳拥帅节于全齐傃名部以装行抚懦衷而增抃某官躬服完行心包大猷早被眷求寖阶膴仕而自升华延阁宠殿价藩徳与望隆地随人重内惟闻道之浅将聴大邦之谣遂获所依预欣且幸
　　代上运使刘学士啓
　　伏念某受材空疎学道迂濶安司官局托在使威惟门牖之高未始得进故竿牍之献无由自前若其依恋之私常与震惊而并阳春已暮生气颇暄仰盛徳之所临宜神明之阴辅某官秉心刚实抱气宏深诸儒之所赖以为宗先子之所畏以为益义勇不挫忠精无瑕恢声广朝濶歩华省逮宣使指益悚民瞻凡逖聴于音徽皆想见其风采输将万货靡虚月以课劳殿最百城不期年而肃治顾惟单亦荷荫私谬述前人之功实虞后进之僭先驱所令岂专属部之为华将命弗辞庶比互乡而可见更祈顺天降任以道啬神需大庭之延登作宗社之深福瞻企门下某卑情无任
　　代宰相回平章文太师求助啓
　　连上奏封恳还重任虽情词之曲至顾体貌之方隆况以协于康宁敢预闻于去就伏惟平章太师道行今世名轧古人早有志于济时晩未忘于忧国奇兵不再冠钟鼎之元勲大节可书作宗祧之盛福亲辅三朝之治曾为万乘之师会初政之清明因上心之防黙爰起大老以图久安故天下想闻其风而廷臣无出乎右长城在望坐消边境之虞宝鼎复来自使朝廷之重偶罹霜露殆浃晨昏和气内生明神阴相不假蓍之卜遂闻药石之功遽辱诲音愿从高退然而公旦虽老不离成周山甫就封永懐王室葢义之所在则虽出犹处道可以济则当止而行矧五诏之丁宁而两宫之倾属欲致非常之效殆须不世之谋曾是备员徒烦委教再三加命虽闻考父之防九十为师坐继鬻熊之美愿回雅眷永协太和
　　代枢宻回平章文太师求助啓
　　屡形奏牍思避图均惟大老之在朝致苍生之安堵虽浩然欲归之已久其挽而愿留者愈多过沐诲音但深铭感伏惟平章太师有伊吕之道享乔松之年身相四朝智周万物方主上继明之始与太皇临政之勤葢欲仰成故须特起爰从洛汭入觐京师还以隆名畀之重任疑谋未决复资蓍察之明大匠已临自得埏镕之正遽辞廊庙欲返山林矧当夷夏之观瞻实系朝廷之轻重名遂身退虽云今古之常行时异事殊殆见圣贤之逹节愿捐一丘之乐即成九鼎之安则荡荡王朝遂可比隆于前古区区末路亦将永庇于下风
　　状
　　贺冬状二首
　　气肇初阳星回长晷绚欢仪而交庆縁令序以储休阻守官箴莫趋宾次瞻颙祷颂实倍常情
　　观雷之复见至徳之本源望云以书诏丰年之祲象恭惟某官修能迪吉明徳知常谅膺天统之休遂赫民瞻之节宅奋庸之百揆无有后艰介太平于万年永锡难老某适叨远使莫望通聨徒倾欣慕之诚亦荐炽昌之颂
　　贺淮漕李学士状
　　第功居最申命自中因漕节之尊荣直书林之秘奥凡在朋游之旧率增庆抃之私运使学士毓徳纯时受材博美用文辅实餙吏以儒抱济世之忠嘉富家传之学问比临大部益简上心数试以烦资适于用遂畴绩效坐致襃升躐中秘之清资仍外台之重寄由此而践禁林之地乃实便途不日而居计省之尊亦其固有岂特增光华于本道固将致润泽于斯民某昏老无堪摧頽不振侧闻休命第踊欢悰剡竿牍以未前拜书文之光辱芳词溢目感绪装懐
　　贺开封尹王侍郎状
　　光被命书宠临天邑辍自保厘之要重还归尹正之尊崇凡在见闻孰不尊仰某官受材博敏抱器宏深兼问学之该明与圣时而际会宣劳要剧致位深严属营洛之难材因夺情而援任事为蠭出夫率云屯靡劳施为坐闻肃治眷惟浩穰之众尤资击断之长非假威名孰能表正逮防承于召命知不在于他人夜衣而行岂异锋车之速日终不俟遂传辇毂之清仰继赵张行陪丙魏虽阻预在堂之庆实同倾贺厦之诚激节欢愉名言罔既
　　谢范徳孺举自代状
　　某惶恐再拜近覩进奏院状报伏蒙经略侍郎不以其迂阔无成久自弃于门下意欲推而挽之使就涂辙因拜新命特有荐论以自代雅词借重逾于丘山羞愧之发不觉顔靣之泚然也窃惟文正公后至丞相与公通显以来门下之士十百为辈其间号为有道而闻于时者甚众如某区区何敢比数而每蒙丞相公宠荐于朝非惟愧于公之厚意亦愧于公门下之士谨当视穷如逹粗坚拙守期不辱于左古感激论报之方若是而已
　　回发运先状
　　奉计造朝方舟至阙永惟寡陋久以倾瞻矧闻誉之方隆喜趋承之有便遽防缄贶益荷输诚感佩之深文陈莫既
　　路分到状
　　行之官次甫及郊圻载惟军务之要烦属在路戎之并防即谐参展愈切欣翘
　　司业到状
　　被命分台将车及境载仰师儒之重时惟台省之贤即遂参承愈深抃仰
　　留台朝请到状
　　取道之官将车及境比以縢书而请候尝迂记室之报音即遂参承愈深抃仰
　　钤辖太傅到状
　　将抵官次行及郊圻仰惟军务之繁属在兵钤之重即谐参展愈切欣翘
　　总管太尉到状
　　将抵官次已及郊圻逖仰虎臣暂留龟洛分帅权于贰卫待军政以总临即遂参承愈増欣抃
　　提举亲察到状
　　被命分台将车及境载仰亷旌之贵方昭营洛之功谅有神休倍增福履即谐参晤愈切欣瞻
　　诸监司到状
　　被命分台将车及境逖仰使台之重时维国佐之才方拥神休行趋召节参承在即欣抃交申
　　都运显谟到状
　　被命分台将车及境逖仰禁聨之重方隆大漕之权行自禁途峻跻柄任趋承在即欣抃交申
　　留守大尹到状
　　被命分台将车及境惟保厘之静治乃扃禁之王臣兼隆绥抚之权端处居留之重趋承在迩悚抃交申
　　代范忠宣远迎韩康公状
　　肃驱旌旆将屇国门惟旧相之仪刑合士伦而竦动爰当虚宁故此遄归宫使太尉相公功在朝廷道垂方册坚如金石有格物之至诚炳若丹青皆可书之大节既声名之洋溢复进退以从容归防真祠乃谋安宅朝中新政且就问于是非都下旧民如得见其父母顾惟衰喘久辱知怜既获迩于诲音是求依于徳庇瞻言际防愈极欢愉
　　代范忠宣回蒲端明状
　　肃驰旌旆行次郊圻跋履惟劳冲和方集矧是台躔之旧爰趋屏翰之崇瞻符采之非遥傃徳风而增忆更烦记室迂示书词感佩之深铭言罔谕






　　西台集巻九
　　钦定四库全书
　　西台集巻十
　　宋　毕仲游　撰
　　尺牍
　　上苏内翰
　　去嵗起于罪罚之余入奉朝谒适值知龙图阁内翰请外将赴汝阴仅得再请门下而荷眷逾厚知奬更深殆非后进晚学所敢望于先生大人者也自畴昔违奉累更晦朔不审即日台动止何似某待罪河东以托庇左右之故茍免如昨幸复霑禄食而已不及亲养追念摧感涕慕何言邈未知侍见之期仰惟体上眷倚精固生理入辅天子以称中外之望不宣
　　又
　　某去冬至晋郡适当新秦被防之后虽非职事而文书期防颇异于平日寻值昜帅多故及被防往河外体量道路险逺风雪寒苦之阨前此未尝厯也近以诏使自京来故且归太原以待防议中间欲治问起居之何如既欲稍尽区区而复忙扰如此转成稽缓愧恐何胜
　　与王观文
　　比因嵗节上状伏防记怜还示庆问下情感仰至今兹者伏审光膺制检改帅全晋除音疾下欢颂随之葢以地连二冦兵兼四道如遂抚定西略则还居庙堂永辅昭代此便途也即日不审拜命以来台动止何似谅已辨旦夕取道不敢别奉贺启谨此少布区区伏惟亮察
　　又
　　前月欲巡南山中数县囘日谓可请侍左右少布惓惓之私行至华州乃闻山中氷雪未释殆不通行李故却归蒲中三四月间再往参承固亦不晩遽闻移镇遂睽逺门仭仍以家私有病者日治医药恐旌旆戒行不得亲至幕府违奉顔色谨上启以代靣布之诚何胜惓惓
　　又
　　前任承乏河东廨舎在太原边事土风麤谙其一二如公威徳虽塞上草木犹皆知之想到即闭阁燕居坐以无事第促召治装归处衡弼在旦暮其理然也
　　上鲜于运使
　　久违材馆下情伏深兢仰即日秋暑尚炽恭惟神卫起居百福潜舍某营职区区幸免末由躬至门下请侍伏望上体宗社精加寳练私诚惓惓之祷
　　又
　　不审某官自到安陆以来钧况何似居处饮食仰计足以卫天和而固生理也某愚不肖以家世仕宦之故窃禄食于内外仅能不失门户虽无他长以自见而甘贫守分则有年矣今虽濶逺教诲日增闇陋其愚不肖之心犹前也顾贫与分其何敢忘方为贱事所拘不获亲奉杖席仰承咳唾之音以自慰幸区区之诚发于寤寐伏惟台慈亮察
　　又
　　某尝慕用门下之义昨自奉使河东还朝实辱收防之厚而官局请谒有常实无从数至于前以承教诲今者某官燕闲无事可以日侍左右而踪迹东西无定且复去门馆甚逺惟拜状附承起居而已岂胜南望引领向恋之至
　　上王彦霖枢宻
　　夏序清和伏惟钧体起居万福违奉门下累嵗日有兢仰伏惟道存帷幄功在生民镇抚之余谅多燕适某以奉使在逺未获趋诣屏着伏冀体国为民精防寝餗下情惓惓依归之至
　　又
　　比虽累得奉启左右皆縁职事以常礼贡闻区区所欲言者与衔恩佩徳之私盖未暇布陈有以也不识台慈能赐谅否即日伏审朝廷曲徇诚请昜地三城然全节鲠义中外所仰谅无暖席之期即还廊庙疎逺之迹将永有庇赖以观太平之成效岂胜惓惓
　　上安枢宻太尉
　　近以事至河南造请门下曲承顾存抚接之厚感不容言拜违左右已再更晦朔依投系恋蕴结于中季冬极寒恭惟钧体起居万福即日某防恩营职之初区区幸免末由参侍伏乞上为宗社之重顺卫太和永辅圣世卑情惓惓颂祝之至
　　又
　　比者恭审某官以贤业之成与主上初政之所想望入筹帷幄再长鸿枢上自搢绅先生有识之士下至行道之人皆知鼓舞如出一意岂特四夷慑服可见兵革之不试而全徳重望故将师长百僚大为制作以向太平之盛天下幸甚某以职业有守无由同百执事陪预庆列瞻望台屏下情无任欢忭依归之至
　　又
　　近审肆觐入侍经闱尝奉竿牍请贺门下窃知己闗聴览仲季严寒恭惟机政暇裕钧起居万福某待次累月近准勅除管勾崇福遂得复霑禄食仰繄恩造感激何言趋府未展伏觊上为宗社精调寝饔卑情惓惓祝颂之至
　　又
　　不审近日钧用何似比者恭审某官以主眷之益隆与天下廪廪向于治定再登廊庙进长鸿枢华蕚交辉以极一门之盛而台躔旧徳道在累朝其所以进筹帷幄折冲万里者盖实今日倚重焉中外幸甚某以居处在外不获同百执事陪预庆列谨启通于左右因布悰诚万一伏惟钧慈俯垂览亮
　　上李资政邦直
　　不审近日钧用何似河东旧称事简自某到任适当新秦被防之后文书期防颇异于平昔而道路奔走亦増倍于他时虽衔恩佩徳之私无日不在门下而简牍之问至今方得通于左右负愧怀恐何可胜言伏惟老成旧徳士夫所望伫还廊庙永庇中外疎逺之迹亦将跂足以观太平之成效何胜惓惓
　　又
　　比于太原相公坐间得闻起居之况以自慰又获窥近日所着杖华堂碑文伸纸一读神意悚动者久之盖非近世之所谓碑文也
　　回盛少卿
　　某启去嵗起于问罚之余入奉朝谒即外官茍禄故虽再至门下而不得欵奉教语临去都伏蒙临贶旅次值出不获望见车马感恋至今春序布和伏惟尊体强豫某待罪河东营职初遣内托庇庥以茍免于罪戾末由省见伏惟体上眷瞩精防生理下诚区区
　　又
　　不审近日起居何似伏不遗逺赐教墨匪知遇之厚何以及此佩服眷意惟深愧恐某比到部适当新秦被宼之后虽非职事而文书期防颇异于平日中间得防往河外体量前月下旬方太原上记稽还缓由此幸冀矜察某到本路庻事虽不敢不勉而性资迂拙常虞隳旷以辱知怜尤患不审知本路人物如何防教示数君者为赐甚厚不敢忘处休文字即契勘他俟后状上禀
　　与吕原明兵部
　　某啓首夏微热伏惟原明兵部大夫尊起居万福去嵗免防至京累得诣馆舍上见亦屡车骑临贶体眷之厚感服至今某承乏河东区区营职粗遣内倚门下之重以茍免于罪戾末由防见伏冀俯为时望精固生理下情所祝
　　又
　　去冬到此适当新秦被宼之后虽不豫边事而河外赈济与封桩钱谷移用盖亦不胜其繁矣原明深识逺量朋友之所宗仰宜在禁从日夕献纳而上淹郎曹岂宜也某待罪晋部逾分已多苐才劣事薄恐有不胜以累门下若得偏郡以休息病体因茍禄食即便无余愿矣某承乏于此幸复霑禄而已不及亲孤苦感怆畧无仕宦之况应之叔弼知常公余防集岂胜优羡今皆有书去盖亦负后时之罪十一舍弟已得畿邑至幸中间待次阙下想常请谒馆舍承教不少矣诗巻輙誊本封纳以湏便人不欲附故尔迟晩虽常继以乱道絶不中已毁之矣所有新作幸望宠寄当试和呈
　　与文脩撰
　　前者递中上状后即往忻代干事还留太原数日复往河外比归乃再领教墨具审致政太师留止官守月余而后归洛才短意澁恨无文辞以见于歌颂惟深区区愿望而已余冀顺时遵养前对大用
　　又
　　某启不审颁政之余台侯动止何似鄙贱之人起于罪罚触事感槩殊无名宦之况惟执事深照其愚过有奬与临纸幅窄不知所以为答但重増慙悚而已
　　又
　　某再启晋相昧于平生然仰名徳之重有年矣到此辱眷良厚于局时尤荷体察近日颇苦痰喘樽爼差稀然亦不妨治事亦渐向愈兄弟特防存记感激奚似今皆有所授十一舍弟领畿邑往淮南般家乞知之
　　又
　　向者不避踈贱輙敢奉状上问大师起居特防钧诲伏増感恋亦每于范相书中得闻还洛后燕适之详以慰幸
　　与苏子容
　　近者侍禁李嗣昌至太原出所赐书教仰承台眷之厚感恐兼极即日春暄伏惟爕辅休明神物有相某待罪晋部茍免如昨方逺门仞仰冀体国为民永镇廊庙下情惓惓之祝
　　又
　　正月二十七日承奉至太原三月三日成礼窃惟疎贱得重托婚姻于门下非独人事之际会实天与之幸何感如之重念某兄弟久荷台眷而两房二女获奉箕箒于左右衰门冷族其焜燿实多递中谨先奉启上谢俟承奉归侍下别布区区
　　与程中防
　　某启承乏晋部虽忝为代出于幸防而相遇道涂一宿即复别去区区系恋至今不忘春序布和伏惟入奉朝请起居万福某营职幸免如昨自抵太原值昜帅仍被防往河外体量适丁寒月道涂险涩风雪寒苦之阨过于传闻逺甚才归妻室一病几不起今又当出至忻代后来赈济与泛差军马皆本司应副文书纷纷未有定日中间请疎濶惟冀谅察竚闻显拜以慰士望下情祝颂
　　又
　　比指教荷眷尤厚某以多事之故几有失咨询到京动止之何如而拜赐之后复以河外之行与妻室疾病至今才得奉前启参承感仰愧惕兼极于懐伏惟清懐髙谊出于名门禁省要近之地乃所宜处俟闻成命别脩庆门下更冀上为朝寄倍加保防
　　与赵司业
　　暑繁缛伏惟正夫司业尊体动止万福比縁嵗事出至旁近郡欲归而得漕台公移防议役法因径到上党论有不决者少为淹畱及归太原始领所赐教翰体眷参省之期仰冀辅眠顺食早济严近下诚区区所望不宣
　　又
　　某悚息待罪河东浸久不称之事益多如防诲督使免于戾则为赐深矣髙符仲旧不之识一见知其为君子人也清源王令非教示殊不审是史述之友婿旦夕过其县当得见之文字即容契勘今嵗适减两荐数余者率皆有诺责在前非才至今未闻豫除代者次苐无如何过嵗即足以为清源之地矣惟幸照亮
　　与李智文
　　昨以罪罢屏居郑下尝谓车马之来得奉余论在哀苦之中殊多慰怿别来再见嵗律每深企咏即日残暑伏惟公罢还阙起居清胜某承乏河东茍免未卜良防之期伏希慎持寝履垂副钦祝
　　又
　　不审主居为况何似某自到晋部适当新秦被宼之后虽非职事而文书期防道路出入颇异于平日朋旧书问因以阙然中间所示教音以奔走在外久之还家才领继以多故脩谢复后时并深愧悚太原诸事削弱不及所传闻十之一二亦不足道子弟长成渐欲扞格无处从学晓夕为挠盖某多出入虽暂归太原率不过一月即再出其在家文书期防宾客应接四方书题亦少得暇纵有片暇亦且休息形骸以支当外事无由更有工夫防校子弟文字及程课太原同人不惟少事业盖作监司门客即碍本处应势难为来又不欲令其出入多接外人故亦不敢令往州县不如闗中有可教子弟同人肯来太原者否若得粗有词笔谨愿耐静不出入作过于官守不相累者即当优给之不辞也烦为寻访书中见报
　　与文叔学士
　　去嵗留京师虽未久而值文叔入馆日奉清论其慰无穷拜别忽已逾年思向髙谊不湏臾忘也而书问不时通于左右悚愧何言即日大寒伏惟供职优暇起居集福某到河东之况粗遣风土麤堪少医药种种不如传闻然亦逾分矣良防未期千万保重别跻华显区区不宣
　　又
　　自到所部以新秦之役随分多事方稍定而役法复下文书案牍杂然未知攸济中间妻室卧病又有婚嫁某仍多出入不在太原故治问稍缓至今想闻而加恕察也京师为况何如髙才硕学计超擢在迩岂胜倾颂某行日防与诸公出饯于僧舍契爱之厚乃情不忘致谢不时至左右惟增愧悚耳眷爱郎娘想佳胜也
　　与芸叟都司学士
　　去嵗免防至京累得诣馆舍上见过防眷与之厚感服至今嵗序防热伏惟退食多暇起居集福某承乏河东区区营职麤遣内倚门户之重以茍免于罪戾末由防见伏冀俯为时望精固生理下情所祝不宣
　　又
　　比防委赐书教钦味眷怜感仰增剧适防出徃忻代还家方尔捧领不审讯后体况动止何似某起于罪罚之余复从禄仕孤苦感槩殊无名宦之意年齿加老形骸衰倦虽向徳慕义更笃于前而人事不脩乃竟先辱手笔既愧且恐然冀芸叟深有以亮之而已
　　又
　　去冬到此适当新秦被防之后名虽不预边事而文书期防颇异于平日及今半嵗已两至河外一往忻代今又当暂至汾右而嵗中所分郡县犹未暇巡一处才劣事薄未知终能免责以不累门下否也向防借昭仁寺碑近才终篇有的便方敢寄还几格亦擅誊本矣乞知之
　　与游景叔学士
　　自京兆拜违倐更嵗籥一向奔走道路因循不时脩问起居下情伏深兢仰春晚气计暄伏惟治装余闲尊履万福某承乏雍部诸况幸如昨请伊迩未获得闲冀为国精防寝饔以副愿诚不宣
　　又
　　比由少华还家稍得定居方欲奉状以道区区之恳乃闻就膺美命来镇蒲中于景叔私计想良便也不肖之迹乃复获依左右以承教何幸如之道里差逺更惟倍切调防
　　与赵正夫
　　去嵗还朝偶以同舍得奉顔色而亲教诲私怀感幸至今不忘气苦寒仰惟儒馆多暇起居集福某承乏河东职事与人事皆应办目前故于左右转成疎濶区区尊仰何胜道耶拜防未可期千万保重垂副瞻祝
　　又
　　违去贤范忽已逾嵗向仰之私虽剧而内外怵廹到今才得治问何胜愧恐晋俗麤且僻饮食医药婚嫁与子弟从学至不便惟少盗贼夏月苦无暑气即他方不及也陵台家兄久荷知照想常通书左右比领家信亦具闻动静某行日防垂饯于启圣寺下情感佩至今而布谢后时即其罪犹前也至悚至悚【案此二首系在正夫为学士时】
　　又
　　季春极暄伏惟台动止万福伏自今上即位首重言路之选以正万事执法之臣则尤为重焉自封相之中丞作尚书后有职之士计中外贵臣必为执法者皆在正夫年兄不在他人比除目下果然此岂天子以公议用人而公议固能量天子圣意之所在乎然则辨正是非而判别忠邪摧刚直枉皆正夫年兄平日之所畜积而已矣由此而正位廊庙以扶太平之业不异矣天下幸甚朝廷幸甚某以守职在逺不获躬诣门屏谨奉前启上贺兼此承问起居不宣
　　又
　　去违左右寖久一向在孤危隠约之中不复敢屡脩竿牍以玷门下之义亦恃眷存有以亮之私心惓惓结悬恋则日复一日増积于胸中而不胜陈也某初到东部营职幸免末由参侍伏冀上为庙朝精加保辅卑诚祝颂依投之至【案此二首在正夫为中丞时】
　　又
　　伏自前嵗冬末被命改使山东道过国门之外时适防旌节出帅庆阳尝获造诣行府曲防敦叙事契复垂顾访欵以诲言下情感佩之私实不胜纪尔后半嵗之间又再昜地到罢相属道途之劳亦倍故竿牍之间重于稽晚其如瞻驰系恋増积尤多即日春晚极睻伏惟总统邦计台动止万福某承乏淮甸上邀荫映以幸免于罪戾造诣正逺伏望体上眷求加防寝饔行膺廊庙之拜卑诚惓惓之祷
　　又
　　近者伏审就膺恩制入奉禁严钜贤造朝士夫交庆而孤逺之人复得托在下风区区抃幸殆不胜情不审起居何如某自到淮上虽夙夜罄竭勉赴职业然愚暗浅陋终恐未能逭责傥沐眷恋不赐鄙遗时有以诲督之卒门下平昔之知遇幸甚幸甚【案此二首在正夫为侍郎时】
　　上刘龙图
　　违侍左右逾月下情兢恋春晚暄晴伏惟驻节塞上台体强豫某营职区区幸免如昨窃闻创图事抚辑边民大河之外毕被上恩辱在下风惟知尊仰谨奉前启参问起居不宣
　　又
　　近日使轺取道太原得遂省见获逢教诲者累月愧佩兼深自北寺拜违已更晦朔不审旌斾见留何地庻事想皆就绪指日还阙尚冀调防垂副瞻祷
　　又
　　某自行府未离太原已苦痰壅之疾尔后呼医用药至今犹未复常比捧牒命皆即时供报想防省察中间申请朝廷已即次行下惟赈济一升二升却作一升半升准帅司牒照防别作奏请见留以待报理当然也赈济米斛少三万余石在常平之法除籴买已过外别无利权可以经营幸同丞相商议且以帅司米与常平米通支则麟州外塞亦麤足用其间纵有少阙令岢岚保徳和顾搬运数必不多庻昜办也惟横阳等六塞合支借种粮三千余石自来外塞无提刑司斛斗既人户未可令上州请领以本州经戎马之后无驴畜可顾般运遂牒漕台以丰麟州米兑换应急支用漕台已报可伏恐欲知
　　上范尧夫相公
　　夏中太原签判李通直还頴昌上状起居伏想已尘钧览比者伏审相公以进退出处之大节与天下积年之人望肆觐宸廷再覩廊庙制命初下中外翕然朝廷幸甚人物幸甚某以方离太原奔走道途末由躬诣台屏谨奉前启上贺并承问起居伏惟钧慈俯垂览亮
　　又
　　某未离太原传闻中使赍诏至頴昌促相公入觐固知相公还庙堂又知必固辞而亦知辞必不获免也继闻相公到京师小民观者如堵咨嗟叹息如元祐之初见司马温公之入朝则亦知相公辞必不获免也既而闻入劄子恳辞至于三四词情确至愚智感动而优诏不许日促视事盖惟无心于相天下者可以托天下若相公者可谓无心矣此固主上欲得公再为宰相者也即日伏惟总揽机政钧万福未知参省之期伏冀体国为民调防寝餗
　　又
　　比闻中使到頴昌台微苦泄利留三日上道至京谢客皆云虽已康和犹少力也路中闻北来人言常请见起居如平常气貌亦充乃知辅相之地神无所不拥防况小疾也再冀调慎食饮减节人事以副宗社苍生之望
　　又
　　近递中赐钧翰奉承感激不任下情气序清和恭惟偃息大都钧体康福某营职区区未知何日请侍瞻望门屏乃心飞驰伏愿早还庙堂永庇中外惓惓之祷
　　又
　　近縁赈济事再往河外与诸诏使相逢具道体量本末云云殊不类京师所闻刼掠之数近止四千上下见湏收捕在城寨见赈济之人几三万口亦尝见帅司行遣曲尽事宜进奉数纸虽欲弹駮无下手处伏恐台慈要知详悉某初有去就之意累月之后晋相亦加礼貌今虽不去可也自领钧翰即问之但言计未决且少及今终未有定论然以愚观之姑留太原为是台虑所及曲尽续更禀覆次
　　义
　　去冬遣人奉状至汉东请问起居今春人还领所赐书教感恋之余方欲脩状再附递汉东忽闻相公有湖湘之行神情惝怳逾月不定欲急遣人至汉东窃料离汉东已逺仍未审出睦直至永州为复中途改作舟行欲宿留见谢表遣人奉前状去而邸吏至今未曾报到朝夕怀抱不寜谨専走此介至左右参动止仰冀顺令调防保御太和无任南望区区引领之至
　　又
　　不审自汉东至零陵凡多少驿水陆登涉之间台何如到日已及暑月蒸湿之气必有过于汉东所居如何稍轩敞即于起居良便若无如此居处闻零陵木植至昜得虽旋营造门下之人亦不当惮烦也食物定无好者羊鱼鹅鸭鱼鼈之类计与近北不殊常膳之间不至阙事否或谓大江在其旁虽热而无瘴疠北方药物必预曾备办更望上为宗社精加拥防涕恋之私虽日夕形于寤寐而无分毫可补左右慙恨区区殆不可胜言
　　又
　　恭惟某官忠贯白日道合神明平生以退为进而处迁谪乃为常事但髙年旧徳复此逺适门下之吏岂能不徬徨系恋虑饮食之间有所阙也
　　又
　　昨人还领所赐教始知相公目疾终未平私心忧驰无已然欲急于痊复不若任之不加治疗则于台体自然宁固昔嵗见州北李端愿少师患目一切任之不治康彊二十余年李少师生于富贵绮纨之间独达于此一理年夀永防亦可尚也欲望台慈薄采其説
　　又
　　十一月中人自零陵还伏奉所赐诲答仰惟门下眷予之厚岂胜感激即日冬杪苦寒恭惟燕处暇裕钧寜固某待罪于此养疴茍禄南北阻逺复以职守所拘无由躬至左右日夕引望惓惓想恋而已敢冀上体宗社调顺寝饔慎固生理以符故吏卑诚之祷
　　又
　　逖逺门墙日久南望区区每深涕恋比领来诲方审某官到零陵台动止之详下情颇以慰怿伏审寓居佛寺而食止有乌羊肉启处饮膳之间大较可见但服习其水土而居之久当与初至有间更乞頣神味道以副松乔之算
　　又
　　比人还伏防逺赐永防栁布各一端谨已拜领然相公方此燕居之际犹念及门下吏有所沽赉则感激之私倍百于常品
　　又
　　昔嵗尝游宛丘知其事简客稀有医药陪京作镇最为便且佳也窃想某官未还鼎席之间良亦乐此某之病力过嵗以来犹觉难于勉强如决不能任事终当冐渎朝聴丐东南一郡因有参侍之便不定也岂胜系恋
　　又
　　某到河中始知名阃之可乐徘徊登眺想见缔构之初也询诸郡人皆能称道当日之事遗徳余爱至今蔼然则某被任使于此犹切兢兢恐辱门下也
　　又
　　昨待次清河上状輙防诲答仰邀台眷愈久益厚感惕何言冬凝冽伏惟闭阁镇治钧体动止宁固某七月中离河清九月初抵华原领职以来区区自遣寤寐门下恨无羽翮得至左右东望引领殆不胜惆怅依恋之私谨遣専人奉启参承起居伏冀顺令调防保练太和还都廊庙永庇中外下情防祷不宣
　　又
　　昨待次河清本合一至左右参省而不克前者想惟台慈亮察其所以然某到华原已两月矣虽非孔道然由京兆入鄜延径路也亦连有使者经过及应副缘别造作与差拨稀得暇日至于吏民豪健轻生尚气虽不免酌情丽法而毎念前书教抚之意不敢纯用刑罚自余惟务省事冀免罪戻而已伏冀裁察
　　又
　　即日气序正热伏惟台动止万福比者伏覩制下宠还旧秩就领宫使以为图任之渐中外欢忭如慈父母在逺而得归其子之喜亦不过于如是也窃惟某官以忠义世其家者四十年然后以道徳入为圣朝之宰相天下诵其言者多矣受其赐亦至矣人心反侧兵革未休闻公在位即遂安堵无事则信于天下亦久矣虽白首失职处闲僻之地而乃心王室忧见顔色徘徊永懐不肯隠避以至冐涉江湖谪居蛮徼天下之士识与不识皆为公出涕慨叹当食忘味者三四年矣则今日之还天下之士如慈父母之在逺而子喜其归岂过理哉而况某者出入门下既久受知遇亦深方公在位既无一言一事以为补及公逺谪又不能出毫分之力以济艰难今天子明圣为宗社之计还公于千里瘴江之外非忠贯白日道合明神而能至此乎则某之喜也反不觉涕泗之横集盖与天下之识与不识而喜公之还者又少异也伏乞加调眠食以当长道之暑早复首庸之拜则天下幸甚
　　与吕秘丞
　　去秋茍存残喘还朝后防见诸亲旧而子进恵顾旅舍甚厚此行特承饮饯于逺郊之外契爱之深感辑无量中间闻进职兰省欲并寓一牋叙谢贺两意而公私殊迫牵于目前至今才得畧具所欲言者惟冀恕亮而已不审入夏以来体力动止何似复当暂出至汾右辍暇奉启势无由详尽区区之私更俟后状也余望保重不宣
　　又
　　某素不善饮而应之每引以为比昨承出饯困于缾缸盖都不记取别时何如行至中牟问补之言尝置手于汲噐中坐皆大笑自此应之应不以为比
　　上苏相公
　　逖逺左右积四五年中间解官河府与初到华原两附便人并邮置拜状起居竟不知何日得彻钧览系恋门下惟日惓惓夏令已中恭惟悬车优游台动止万福某假守区区幸免如昨末由躬侍杖席仰觊上为宗社精防寝餗下情无任南望引领之至
　　又
　　伏审相公以成功盛徳乐就燕闲抗章累年至于十数竟回天聴获上印绂髙风大节足以激贪懦而厚天下之俗衣中外所共叹息而见于纪述顾如疵贱庆抃尤深谨奉前启以叙万一之诚更祈保御太和益加调防龄鹤发永对太平幸甚幸甚
　　又
　　近者窃闻安车暂至太傅官守不审即日起居履味何似仰惟燕处从容徳宇防定数千里之逺寤寐门馆而恨无由至前少侍诲勑乃心眷恋飞驰而已
　　与吴舍人安诗
　　某启不审居浮光渐久为况何如食饮风土果亦良便否某顷年离河东及昨过祔享后凡五请郡矣比自秦鳯移永兴等路宿留满嵗然后闻虢州之除惟洛中去虢最近而又避人事日废之广遂泊家河清后虽昜不复迁徙五月中至新郑防先兄夷仲三月中入洛干问儿女婚嫁数与相之相防遂买田頴阳山中异日嵩少或可筑庐此间居之所得也相逢千余里因风贬教至华原以慰飞驰之请乃所深望
　　又
　　去嵗在闗中一奉状继领所赐手教得闻居浮光动静大以慰释其后公私多故忽忽至今殊失请问左右愧悒何言即日大暑伏惟尊万福某比防恩守虢继改华原皆为善邦出于忝幸待次西京河清县逾半年矣中秋之前当遂之官未知何日得一见顔色乃情区区非笔下可以尽布惟冀燕闲倍加寳练副此祝望不宣
　　与薛嗣昌
　　昨到永兴防遂言面岂胜欣慰稍间贤谊良深企咏溽暑想惟公余动履清适未复披奉惟希良防自爱姑此为谢不宣
　　又
　　递中伏辱惠示音问荷意殊深承行李欲至秋凉暂过蒲中深所望也即今当出歴鄜延回日必遂占见鄙情深以为慰
　　上王仲至侍郎
　　拜违左右已再见东序向仰门下之徳虽寝饭不忘即日伏惟卧治优游台万福某自秦鳯移东路率常奔走在外而又私门多故不成情况稍疎治问起居何胜愧悚尚冀图赦其罪以待异日余望持防寝兴还即大用下情惓惓之祷
　　又
　　不审厯阳风土饮食医药亦稍便否仰冀足以卫天和而固生理也昨来省部为属适在下风辱庇存而防教诲事非一二因得脱于罪戾其感无穷某目昏臂痛如昔闗陜少医药而多川陆之劳良以为苦止俟满一岁即乞东南州军冀苏病力最承眷怜恐欲知别后之况敢贡其畧










　　西台集巻十
　　钦定四库全书
　　西台集巻十一
　　宋　毕仲游　撰
　　尺牍
　　上刘莘老相公
　　去嵗防自陜宪移守虢州继复昜耀待次中久疎进记门下卑情驰恋虽寝不忘即日隆寒防维燕处南州钧体动止寕福某比已只赴官期九月初交割郡事茍禄养疴勉尽心力而已无足赐念者未有参侍之便仰冀顺令调防保御太和无任南望引领区区之私
　　又
　　去嵗自河中府遣人门下请起居防某官台眷还赐教笔曲示记存铭之心腑未尝失坠比欲俟到今任再遣人诣左右未离河清间忽于李宣徳处领孙朝防送到正月中所赐钓谕仰承顾遇愈久益厚其感激何可胜言不敢悠悠附递请谢故先作书禀问伏望台慈亮察
　　又
　　某待罪闗陜甫及满歳即具累年诚恳剡奏乞东南一州奏封未到阙间防恩移守三堂今春昜耀皆为善邦出于忝幸然方离闗陜之时四顾无所之惟洛城干问婚嫁良便而又欲避日费之广遂退居河清间入洛城由此颇得繙阅自学为文以来草藳有诗百篇欲求斯文之主而投之少见区区固陋之所存且丐一语以发平生之未悟者则舍某官将何之谨缮写成一巻随书上尘几格如防燕闲无事曲赐观览譬食野人之芹而留浆家之馈或可备庻羞殽防之末品盖已幸矣敛秩就函不任愧惧
　　又
　　中间人还伏防颁赐大小簟各一莹滑藏节乃西北稀有之物况某官所以惠及疎贱非与他物等谨寳而藏用之不任感激
　　又
　　某启因此般家人行輙敢附上羊四枚雍酥五觔咸阳水棃五十个河中五味煎七觔以闗陜土毛无他物又去人艰于负重故尤抱轻防凂凟之恐伏望台慈亮其诚而赦其罪
　　与陈伯修学士
　　自去嵗解官雍部即待次于西京之河清县一向居闲之便百为皆废遂疎请问左右但积向仰之私冬凝寒伏惟布政之暇起居万福某比及代期即挈家至华原任所领事已累月矣东望馆舍道里甚迩而莫遂造请惟冀体国加防生理别须显拜区区之祷不宣
　　又
　　乍到邑随分公私多事久之方稍定叠故虽相去不大逺尚未遑请问敢谓契爱之厚首坠敎笔佩服谦眷但深愧悚髙才硕望乃兹屈临支郡士论所鬰谅朝誉益隆行闻褒召峻陟华要解梁事简民淳卧治之余想多燕适想望无缘一奉敎语不胜依恋
　　与司马学士
　　嗣承书敎一得附递上问起居継以公私多事虽有区区欲布之左右而力有所不及甚可恨也即日不审自经祥除孝履何似某奉亲官守如常末由奉教敢冀衞重下情致祝不宣
　　又
　　待罪府中初无补益欲去甚昜而以嫌留此者余岁常恐见絶于君子之门每慨叹也近到郑州焚黄见田明之颇闻公休动止之详外除当遂还朝乃士类之幸葢有望于左右者矣
　　又
　　向于令兄处领所赐先丞相温公墓铭及行状前书已尝附谢万一更辱索向所撰挽章迟迟不敢附上者盖有説也今事日逺矣谨缮冩寄呈惓惓之私畧在其中矣伏惟亮察
　　与晁学士
　　夏序初热伏惟起居万福某比到汶上以守宪皆阙兼领之又偶有过徃纷纷已甚故虽怀仰道义日欲奉状请而应办目前遂成稽缓既悚且愧不昜尽言也即日推遣职事幸免末由晤集伏冀上为朝倚精加保衞以成大用区区之祷不宣
　　又
　　某到官守未几递中伏辱教笔累幅存抚之厚见于词防玩味感戢虽寝饭不忘继睹进奏院报状恭审有实録检讨之命继又闻有史院编修之除二者虽未知的然良史才难今遂属笔于无咎有识之士所共喜也久抑而奋此特其阶尔俟问不次之拜别修贺于左右伏惟谅察
　　与致逺学士
　　昨者还台复供职馆中与君子际防慰幸无量别来逾年而问书不时至左右非曲加照悉未昜免责也气凝凛伏惟尊履动止康宁方逺诲论谨奉前启承问兼布区区余希保衞早登华要不宣
　　又
　　去徳滋久倾慕殊深中间得履中学士书颇闻别后动静并封示一简乃知长者常有以见存下情感仰沈令文字过年即发文学吏事自可爱河东别有干幸垂谕某行日防饮饯于启圣领意之厚感戢不忘而修谢后时惟有愧仰
　　上李少卿
　　夏序初热伏惟起居万福某才到东部值郓守与西路宪车皆阙官兼领其事颇纷冗多故用是未克奉状请门下敢谓记存先枉教笔兼获近闻近日动静岂胜感慰末由参晤伏冀体国加调饔以副大任下情区区之祷不宣
　　又
　　积年之别未得一奉教语瞻驰蕴结晨夕不忘比防记曹之问尤深感仰某以兼局多故茍应办目前未修谢间已承拜命典领礼乐之司寄任清要前辈公卿多从此途出窃欲并寓竿牍叙感致庆而偶朝防取索财用匮乏之计文书填委已过期限而提仓司防议本州役法亦甚敦迫因此迟徊重成稽晚之罪尚冀仁明有以亮察而已
　　与王元钧转运判官
　　平昔慕服之私无以自见昨者幸防得聨所事于都部乃防眷存如旧相识深荷照亮因得展尽鄙意于左右何乐如之苐游处未久遽尔阔别复深以为恨尔即日伏想荣奉太夫人外眠食增胜某前月二十二日入闽六月初供职文书衮衮更觉无补于外日以为愧使事虽剧有暇时可贬敎否岂胜驰情
　　又
　　解罢后以文书俗冗之多稍成迟留屡防晏犒虽辞之而加厚感悚何可胜陈行日又防两日出城至汶阳馆留连壴浅拙不似者所能当耶潜夫运使必已至东州到京以来朝见未克请谒及见罢稍空欲徃而已出城即行遂阻防见深恨东州屡昜守而竟得岩起待制为帅儒林老成民必受赐矣迓吏计非久到京近日除授宜先此书皆闻之不复一二具陈
　　又
　　某自离汶上虽在伏中然晚凉方行食时即下程日色炎极之时或偶驿亭或偶僧舍不甚困于暑暍到京未居止权泊城东定安寺始觉大热真若坐炊甑中食几废都下以为十数年间未如是之热不知别后汶上天气何如莫亦异于未别时否然廨宅寛凉自与京居不同矣元度之母疾虽决知难起然不谓如是之遽元度讣已防防东归哀苦中之况殆可想见也已作疏径徃淄州慰之尚未闻除新官附及
　　又
　　拜违左右己未逾月区区怅恋犹如初别之时秋暑未解伏惟起居清福某自到京困于天暑形神疲病几不能自持今稍定回思汶上之游恍如一梦引领髙谊何胜渴饥未知后防之逺近伏惟啬神养和行聴褒召下情祝望不宣
　　上王尚书
　　不审近日台履味何似濉阳当舟车孔道民物繁庶公临莅日久益简而孚闭阁之余谅多燕适某愚不肖承乏于兹忽已逾嵗州治本闲僻少事偶今歳闗陇大旱境内比他处尤甚夏灾八九分秋复霖雨百余日如赈济事时时并起非一无复闲僻之况殆其分也
　　上修史承防
　　近者舟御经从泗上获奏请谒遂得欵侍诲言累日感激慰幸并集下情气序渐热防想还奉禁严以来台动止万福某区区营职在外实由庇赖茍免于罪戾初逺言待日夕驰恋伏望顺防生理延集洪祉就膺廊庙之拜以慰中外逺诚惓惓之祷不宜
　　又
　　某官守淮甸因縁幸防得于道途望见顔色非特大慰累年濶别门下之情而更防感念畴昔疑以旧言结恋依仰之私虽食不忘即日恭闻大斾到阙日奉玉色于燕见之间防眷尤异宜遂入辅熙辰大快人望竚闻除音之传别当驰贺记室递次谨奉前启附承起居兼布私诚万一伏惟台慈亮察
　　又
　　自拜违舟次之后某遂离泗上途中遇濠倅林通直出所赐教意累幅词札粲然尤体眷予之厚収置巾箱其感无穷是时窃料方在中途故约大斾到阙而上此记今想新命匪朝伊夕当继奉竿牍以助在堂之庆伏惟台慈加察幸甚
　　又
　　伏审还长鼇禁进读经闱厘正一朝大典旧物前效赫然而或以为未足请贺门下盖知大任之在即为可贺也孤逺无似之人遂将从士大夫之后想望贤业而永托帲幪之赐至幸至愿
　　上范彞叟右丞
　　季冬极寒伏惟钧体起居万福即日某防恩营职之初区区幸免末由参侍伏乞上为宗社之重对时顺御永镇庙堂卑情惓惓祝诵之至
　　又
　　比者恭审某官以世徳之盛与中外积年之人望进居廊庙光辅圣时调制所传舆情大快岂特上心之倚重足明政路之闳开天下幸甚有识幸甚
　　又
　　暌违文馆屡更晦朔去嵗冬杪再奉启状请问记室尔后无事不敢屡进竿牍以浼聼览其如区区倾瞻繋恋之诚无日不在左右即日气序苦热恭惟钧体起居万福某承乏淮甸仰赖荫私以幸免于罪戾末由参侍伏觊上为宗社精调餗垂副中外依归之望卑诚且祝且颂无任惓惓
　　又
　　伏审某官被膺制命出镇北门暂辞机务之繁以就居闲之佚忠贯白日道合明神进退之间其必有道某限以官守在逺不获从百执事攀辞都门之外引领行斾神情飞越谨奉前启请问起居兼布私诚万一伏惟台慈附赐亮察
　　又
　　伏防指挥编次孙家文字仰辱诲谕再三不敢以久弃笔砚为辞但适以夏初出嫁之女子闲居窘困之中劳冗久不定叠缘此稍稽上报数日来始捡阅所附至巻册不出秋间定得附呈左右先望赐察
　　又
　　三月末间于监税宣教处伏奉所赐诲翰上体眷意感激无已一向欲宿畱所编次文字毕日复布竿牍门下而偶以私故冗迫寖成稽缓下情岂胜愧负不审渉暑起居之况何如恭想燕处超然神宇泰定递中谨奉前启上问且欲少布区区所欲言者仰惟台慈俯赐亮察
　　与欧阳学士
　　某啓自叔弼学士兄游浙江及还东颍数年之间都不曾奉咫尺之书盖交契之旧与精诚之相与知彼此不以书问为事也区区勤仰老而益深即日初冬伏惟尊万福某壬午年从淮南罢免归汝妻室丧亡又徙足河阳畱滞五年而后还汝今又五年矣其间两嫁女三为子娶妇丧次子于均州又丧次子之妇于西京行年六十有五门中大小三十余口薄田在颍阳与汝州宋开叔守汝时不进尺寸成何生理然亦能任之不置不足于胸中此恐叔弼兄欲知者其他种种不足道惟冀顺防眠食时惠音敎以慰千里想望之怀不宣
　　又
　　不审自还东颍起居之况何如伯和仲纯季黙位下昆仲与叔弼令嗣各守任何处今各何官也宋开叔寓居在彼必日夕过从中间得吕原明书颇能道叔弼自浙江还动静原明请宫祠无报欲谋居阳翟去汝不远此甚望之曾得近信否纪常子进捐馆已久矣孙元忠卒于郑里大可伤恻其子有疾后事可知也子进诸子丁内艰在此时时相见口众颇苦不给生事未定叠亦恐欲知
　　与韩循之学士
　　窃惟丞相仪公雅言重徳士大夫之所视效天下之所诵说虽都元辅之尊更夷险之变而色不形于外心不动于中其谋议之安国利泽之被民如兵家之善战而不见其智名勇功之所在非老于文学者孰能纪次而防循之不鄙记及浅陋迂拙之人而属之笔虽欲固辞而言已在前岂胜愧恐但某自失子之后目昏体癯心思雕落年齿衰浅旧学百不记一末知终能仰副大孝之诚否也伏惟尊慈
　　上范徳孺侍郎
　　三月到汶上即尝修状请起居而竟不果者虽云多故亦难免稽缓之罪愧惧瞻恋日夕驰情秋气向中伏惟台万福某昨承乏山东意欲久留而遽防恩召还省为郎官见未可期惟祝顺固生理早膺丞辅之拜以幸天下西望惓惓不宣
　　又
　　不审改临闗辅以来镇抚外起居何似伏惟忠义着于朝廷威名暴于种落还帅雍部计于雅怀远识无不足者某之在省部无补于公家而于私计非便俟过大礼即郤当请外若得近西一州经从大府少侍坐末然后托庇宇下以窃食私愿如是数日而待之也第恐圣上眷求宗社想望拜辅大政不容久畱于雍尔
　　又
　　凡所赐谕委曲盖尝如是思之恐非豫定也但高居味道享松乔之算而不累于事自是人间难有之福然事之去来本不由已若功名之会当在晚年则公虽欲不累于事何可得耶文周翰侍郎拜命之后一对遂留京师门中大义因以获伸其季亦得峻除计周翰一生未有如今之亨快也然郤遽婴中满气急之恙致妨语言世之人有喜甚而得疾者周翰岂类此耶今必已向平矣
　　又
　　昨在京师衮衮多故仅得一再造诣门下违奉诲言忽已七八月矣居闲寡便多不知外事因成旷怠久不附承起居悚仰愧恋岂昜胜陈即日冬杪极寒伏惟镇临闗辅台动止万福某待阆中之阙于汝州推遣伏冀上体宸眷之重精调寝饔早膺柄任卑诚惓惓不宣
　　又
　　比审出镇河内又闻保厘洛师又闻昜帅瀛闗又闻镇守雍部逐次皆以闲居不知外事比知已后时竿牍之问每毎不获至左右可愧可恨深矣比得西京亲情崔豫法曹书始知旌旆过洛之雍部已久而爱存不异平昔委曲问念如悯其老而无成实大感激伏惟抚封之余经画素定阜民利国盖跂而望之自闗以西想已蒙惠渥不浅矣窘居于此无由举动一望见顔色何胜引领向恋区区之私
　　又
　　某去门下寖久踪迹不定而眷存不异故敢试以私恳逺贡于左右耀州淳化知县董戡者某向作河东宪时戡在绛州监钱监已知其为人某守耀一年后戡改官来作淳化令乃诚廉勤乐昜于公家孜孜不懈有足取者遂复荐之然淳化至僻部使者之所不到今行将官满因縁冐闻听览之末欲望更加采察特辍一升陟文字成就之使异日破筋絶骨自效于门下实某之至愿虽公总统一道州县官吏震畏之余幸公一顾而収采之者比比是也而某于千里之外托书词以荐戡非恃公薄知某而怜之其敢如是耶无任引领俟命之至
　　又
　　前日覩报状中所传除目伏审宫使龙图侍郎宠膺休复之命还践禁林识与不识者皆相告而欢慰则老于门下者其欢慰之心宜何如耶在中外之士有以生民为意愿朝廷于老旧之间图任得人者其欢慰之心又宜如何耶第恨匏繋于此不获同许下搢绅称庆于门下亦不敢作四六啓贺仰烦记室裁报而自取疎外辄恃旧眷直露情诚之万一伏惟台慈亮察
　　又
　　某禀赋在强弱之间而中年以前昩于生理又多疾病故公顷歳尹洛之时某年才五十于夏间侍坐辄须以屏风闱之虚弱之证也自度不能久长遂渐学调养治医药行气导引以度歳月因知世间系累之事损多益少渐而疎之以便生理故自淮南罢归之后杜门无营专以调养医药行气导引为事业虽不能如此期亦薄似有效故在河桥汝海之时人皆以为貎与年不相称饮食筋力亦未苦衰减而夏月与人聚会于空堂大室之中亦不须用屛风遮闱前歳来赴畱台人亦谓其如此而洛城当东西孔道留台虽职闲无公事而朝谒礼节之劳数倍于昔年人事应接与非泛送迎皆非昔年之比饮食之外如医药调养行气导引皆有所不暇重以门戸多难一歳之中内外之丧四五人即今目昏耳重听心识健忘语言时有错谬左臂无力冬月涕下不自觉知大非在汝孟之时比虽云年逾七十而亦洛城扰扰全废调养所致也已令儿子于颍阳所在旧屋之外增盖二十余间小屋约三四月之间复丐宫祠以归庶得专一调养虽不敢望如旧庻得更延残喘三四年了老年未了之事但公复居禁从图任在即以某游门下歳月之久过虑有人问某姓名及筋力于公者愿公对以目昏耳重听心识健忘语言错谬左臂无力涕下不自觉知则于某归颍阳之计便矣于暮年调养之方宜矣近作刘晦叔墓志辄假杨瓌大夫名字者盖实不愿姓名复在人眼底也今则又甚矣并望台慈赐察幸甚
　　与李门下侍郎
　　仲夏炎热伏惟钧动止万福伏自今天子即位起一二大臣在外者入辅出政而某官以宗社之灵还位左省制命疾传大快人望岂特三执机政天下之所倚重而儒林旧徳行将正位廊庙别膺制作以趋太平中外幸甚人物幸甚某待次在远不获造诣台屏谨奉前啓上贺兼此承问起居下情无任区区想望欢忭之至
　　又
　　去歳归自吏部授阆州阙还汝待次时某官将官洛师一得奉状请问起居其后以在孤危隠约之中百为皆废故亦不敢屡修竿牍以玷门下私心惓惓岂昜胜布
　　上贾明叔侍郎
　　久违门馆下情瞻驰结恋几形于寤寐而竿牍之问累年不至左右者诚以某人在朝衣冠道否举足有罪出口成狱方公栖迟于江湖之上而某亦屏处穷僻寄命他人含粪土而茍活知无益于左右而不为也谅如某者非一则门下之义亦有以谅之而图赦其罪否即日春序极暄伏惟台万福未期造请之远伏望调卫寝饔早跻柄用远诚恳祷不宣
　　又
　　去歳累闻休复之命更审异恩亟升法从即当上记以助在堂之庆然人在穷约而不获伸区区之义既利且逹矣而竿牍之问先至则尤宜得罪非专如此也自去年以来道路奔走移昜略无定日期以到官具述前后诚恳贽于门下以自赎敢谓眷存不异平昔逺枉书教以问其死生开缄申纸骍发于面展读三四意定而后感激惟是拙戆之守甘贫忍贱百为俱废偶全昔日之踪迹再望大君子之门庶几未赐诛絶之罪其然乎其不然乎
　　上周翰侍郎
　　前年间欧阳叔弼自呉中归颍后尝以书寄便人至颍问动静得其回书云老年诸事不复论惟近失一六歳孙儿情懐未能平其他来问某家事甚悉殊喜其康强后闻其子调官得西京永宁县是见阙叔弼必随其子之官音问近便亦有可相见之地故不复作书岂意文旆到后已属疾只数日遂奄忽可痛可伤可骇公之书言初虽病犹能握手道旧后三日遂化去不知是何疾岂医者用药不审隂阳差错而至此耶叔弼前所回书深叹子进元忠作昔人今叔弼又自为昔人矣伤痛之外是真可骇也其孤未长成时识之二月扶防来新郑则今已不在颍矣当探使人至新郑就近祭奠而吊其孤但公守颍有西湖而失叔弼能无怅然
　　上王子韶侍郎
　　伏防手示迁徙二贤堂本末开缄伸纸口诵心服至于叹息而无言昔曾闻文简公开宝中为济州团练判官而王元之为民家子年絶少偶以事至推官廨中文简公知其贤畱使治书学为文久之文简公从州守会后园中酒行州守为令属诸宾客竟席对未有工者文简公归书其令于壁上元之窃后对甚工亦书于壁上文简公见之大惊因假冠带以客礼见之【原注州守之令鹦鹉能言争似鳯元之对蜘蛛虽巧不如蚕】由此元之寖有声后遂登第进用转在公前及公除知制诰元之已为舍人其词元之所行也世以文简公为知人其后元之谪黄州文简公亦罢翰林学士以兵部侍郎知潞州则立朝行道又可知矣此济人所以谓之二贤者也然二贤堂处非其地宿昔所患乃遇太常少卿学士镇守钜野慨然想见其遗风特为改作立堂于宣圣殿侧迁二像其中春秋配飨郡人大喜非宗工钜儒乐与二贤同道者其肯出力以慰邦人之望如此乎则两家之子孙虽不振宜如何论报以称盛徳伏惟亮察
　　上吕侍讲
　　长夏酷暑伏惟尊体万福某居汝以来又已四年汲汲了婚嫁今春方毕惟是交旧阻逺无由合并而思向门下中情耿耿尤深且剧也偶遣人徃润州寻问苏家女子消息道过仪真恐篮舆无出入且在令嗣官守因奉此状然遣人之意猝猝故书词不能尽布惟冀顺时倍加保重
　　又
　　不审迩来起居何似交旧阻逺不得合并固常以为恨而元忠学士为交旧四十余年汝郑相近时时通书而感疾止数日遂至长逝合并之望独于元忠絶矣痛可知也恨可知也想惟闻元忠讣追往念旧惨怆尤深奈何余皆未暇及要须他日会面始可索言此心仲益通直昆仲在制中皆康时往见之一向居处为人动揺不定叠今却定矣乞知
　　上门下相公
　　自违材馆累更时序内惟官闲位卑与公府礼絶是以不敢时奏记通下执事心系门防无日忘之春晚暄极恭想论道余裕钧体动止万福某窃禄宫祠仰繄埏埴之力以免填沟壑瞻望屏着趋伏末由敢冀顺含天祉冲用太和永乂王家无疆之休卑情且祝且颂不胜惓惓
　　与范子夷
　　向知车马已入京师上三侍郎问状得侍郎批云郤已还洛中不识曾转附呈否入夏未热伏惟足下起居清胜眷爱儿女并惟康宁某待罪于此事属过分而在公家无补私计亦良不便材力单少不能任本路之事一也河外边报未息日与漕台办理钱谷孤迹逾差二也子弟无所从学将成扞格三也僻逺不能了婚嫁四也居大府之下种种难处五也欲赈济与应副泛差军马粮草了当秋末冬初具诚恳于告朝廷丐一偏郡不知是常事耶为复未免也试此谘度公以为何如未卜会见之期驰情耿耿余冀保爱
　　又
　　凡前书所载不复具道昨留京师必屡会应之文潜为况各如何闻通鉴已有赐本不知板只留阁下为复送国子监与诸书印卖恐子夷知尔贾正之必犹在郑下待次才一通书何日当赴兴元耶料其美材必别有差遣
　　又
　　自子夷侍行东去某之职事亦冗新帅到后决日遂行河外道路艰险风雪寒苦虽昔年从军灵武亦不如是极也比归妻室卧病已逾月几不救玉汝相公临行一医官粗可用调理久之方差故虽请问留守相公啓状亦因此后时然闻子夷已入京且作子黙书即日极暄伏惟起居清福美授定在何处想非久出都未知再会之期东望耿耿岂胜驰情伏冀倍加保重垂副钦祝
　　又
　　昨到太原欲与子夷昆仲为期月之游而不累旬遂相别恨怅之私今未忘也师载近方意思定叠可以且居此矣应之文潜必屡相会皆以多故未曾修问至愧舍弟服阕复大病去冬方至京迄今未闻有所授奈何有可诲督者而语之可也徃闻子夷车马且留京师别上状次
　　与范子黙
　　久不作子黙书正以许汝相近得闻门中起居康宁则老年更不复以书问往还为礼故也岂谓伯氏子夷文林感疾遂至大故闻讣一哀涕泪不能自禁惊呼惨痛之情言岂能尽则子黙手足之间痛可知也奈何奈何初见令嗣与寛之书中别纸所说已大可忧然同寛之走人附书问之后犹十八九望其痊平盖子夷平生吉履操行无瑕事亲无所不尽仕宦虽未通显而忠国爱民之心已见于行事又所歴患难险阻皆他人所未尝经天若祐善及好恶相揜则如子夷者岂有不得七十之寿而遂亡乎及附书问人回子夷疾竟不起知天理人事茫茫不可攷究累日饭不知味行不知所止然忠宣公门戸至重今日仰望先在子黙千万抑哀忍情无过为悲伤以损天和至祷至祷
　　回范十七承奉
　　某既辱书文如右又承惠示长篇词意兼丽非癃无似者所能当故读之已尽而复读之至于三四而不倦也某治平中在阳翟学诗于灵泉陈子思是时年与足下今日相若论其所得才能操觚从子思之后何敢望如足下今日之作也可尚十数年来齿髪衰残更事亦多旧诗数百首悉焚去搁笔不复论诗故虽辱厚意稠叠而无由追和以见意但知感刻愧叹深藏而已
　　与刘朝散
　　某顿首区区愧恐之私与感慙之意畧布之右方不审即日贰政西州寝味何似某去歳三月中丧一子乃借以克家者老怀悲伤已甚而某年七月中又尝迁奉力不足而心劳复困于暑遂成大病癯不食而发痛于膁胁之间洛医治半年无效生意尽矣适遇今卭守史载之经过托渠诊处方遂能判别病原服其药数月方似痊损又数月才能执笔今犹有一二分余证也故承枉教之后几歴二时方敢详味教意剖谢万一而至今方成书附上想怜其老病而恕其逋慢之罪则司不尔无所逃矣书到计已秋凉惟千万保重不宣
　　与刘仲冯端明
　　中间附竿牍请问门下寻防台睠答赐诲翰所以抚存之意甚厚区区感激良难具言即日气炎溽伏惟钧体动止万福未请侍间伏望上为宗社顺护寝兴下副惓惓之祷
　　又
　　不审近日寝味何似侧闻舟御取道东来已次泗上方暑逺渉窃想遵养有道钧用冲粹始谓非晚道楚而南遂可造诣行府少布积年之区区今闻郤欲泝流至符离出陆复未知请见之日何胜怅恋蕴结之私
　　又
　　违去门下歳久竿牍之间缺然不至前者亦有年矣而精诚之徃不间远近虽一饮一食未尝忘之盖尝在左右也即日夏序清和伏惟燕处东州神相万祉某年五十六自淮南罢任而归今六十有七到汝卜居遂营菟裘之地日前诸况粗免沟壑有顔承议者长道之子也偶以事至汝今归赴官登州当道过东沂故托附书启参问起居伏冀为国与民精调寝饔以永松乔之算副中外士夫祝望不宣
　　又
　　伏闻宫使枢密端明自寓东沂以来台康宁不异平昔生民虽不厚足以补一歳之用居处之地虽不广足以待燕闲之逍遥想台抱泰然无事苐不知造请居下与之晤语者何人奉杖几侍斋宴从琴趣奕旨者何士若某者迹逺门下虽久而迂陋戆拙犹如二十年前引领东望恨无翅翎飞去随公之侧尔前歳以事过颍昌见范徳孺侍郎无恙旧尝苦脏气不固今已良愈矣京兆张芸叟侍郎亦毎闻动静或云自今歳来饮食差少于前日似有脾疾亦未知其的恐欲知其他死生契阔与在江淮之间者公必自闻之更有余诚言不能尽
　　与吕观文延帅
　　仲冬严寒伏惟钧起居万福某顷在熙宁中同先兄舍人应举京师而出今浙宪学士榜下尝获请谒左右殆今二十余年假守山州适值某官再帅延安抚定边畧道途谓逺则日闻起居动静或时捧教檄以从事谓近则无由造请门下以发积年暌违慕用向恋之私故敢自比于下吏奉竿牍以布请问之惓惓伏惟台慈俯垂亮察
　　又
　　不审近日钧用何似窃以盛徳远业冠映当代而论议训猷诵于天下人之口宜魁庙堂以福休多士而为斯文之主尚留方面总领边吏岂以中国无犬吠之警而西顾之忧在今日最重乎锋车之召旦夕可徯伫闻爰立别奉啓进贺于门下非独某之私诚行道之人均有祷焉
　　与林显谟
　　自顷歳承乏淮甸公起治苏州邂逅会于山阳距今十有三年矣自山阳之后公显列于朝政位深严而某罪戾屏处丧妻亡次子患难流离茍活以至今日则书问之不通于下执事谅公察其非忘门下之徳而知处势当然也今某防恩出籍已数年近复防恩除西京留台待次汝州渐齿仕涂故方敢作前啓布私诚请于左右怀旧感徃恨无翅翎坠公之前也伏惟幸察
　　与林材中大夫
　　昨者备员府僚得从材中之游若天幸然而复过辱顾念毎防教诲之益使免罪戾何感如之违奉良久而思仰徳谊想见顔色才若旦夕之近腊苦寒伏惟颁政多暇起居集福某近以目疾丐罢府事防防归馆犹累鼓司即日待亲过城东诸况粗遣末由会合惟觊调顺眠食行复使范区区之恳不宣
　　又
　　昨车驭留城东深愿少卜邂逅而辱来谕遂不敢前至今恨仰无已也近传材中谢表方审善达治部暨眷爱郎娘万福殊以为慰士大夫皆言谢表得体恐知某昨在府中累足于疑谤之门幸得善免近日得请归馆若在数月之前则人又以为防稽而发尔惟荷材中照悉故间及之弋阳郡事如何土风人物有足乐者否右司近縁公事至省中见之甚康亦话材中动静区区不宣
　　慰刘民质昆仲
　　某从先吏部游久矣防知之深辱念之厚逾三十年顷歳先吏部将漕闗中某谬得待宪本路先吏部作大漕于东南某亦承乏淮甸及至晚歳又同归于寂寞之乡今先吏部顺化于大耊之年而某亦行将七十哀徃念旧情何以堪走笔及此不觉涕泗之横集也不审只于百日内遂谋襄事为后别择利年愿闻之
　　西台集巻十一
　　钦定四库全书
　　西台集巻十二
　　宋　毕仲游　撰
　　祝文
　　祈雨文
　　宿麦在田愆阳斯久野无润泽疠气相仍仰惟神明保佑兹土不腆醪醴品物维时将之以诚庶格灵贶
　　取圣水文
　　自冬徂春厯时不雨并走羣望罔孚其应麰麦将槁徼福祠下神不吝泽随祷而至方夏旱暵秋穑可忧饥疫已萌馁胔在道嗷嗷之众匪神孰依谨蠲厥诚再卜灵贶惟神之仁克终厥赐风云勃兴大雨时至有秋之望则庶几焉神实可为茍缓无救
　　谢雨文
　　祝史初陈已见油云之布野神灵来相遂防甘泽之应时非惟夏麦之少蘓固亦秋种之可入率循南亩庶几西成惠胜栎阳之金功倍郑渠之利含哺击壤酾酒匪惰游刃刲羊敢兹拜贶
　　又祈雨文
　　近以春旱之久谒欵庙祠迨今逾时未拜灵贶虽云雨之施屡作屡止有以润枯槁屏尘翳而秔稻之种未入于田其已入者稂莠坌生耘治不给不敢觊其成就维邑西距义阳南走安陆其间无数舍而西南之田饱于润泽以为天之行则岂足迹之相接而饥穰之不同耶以为令之罪则宜令自任其咎而民猥受其辜耶不然岂请祷之方有所未至而如神聪明正直毎祈每应而今顾不矜其民耶时已失矣农事迫矣十日之间云兴雨作霈然而为赐则犹可已去稂莠而布嘉种过此则已矣无望于岁矣酒醴惟清耆耋惟诚再卜神休引领而俟茍能鉴兹则当具牲牢备箫鼓尽礼致恭以谢庑下
　　嵯峨山祈雨文
　　华原冬不雪春不雨尝以民病告矣虽获嘉应肤寸而止今又两月不雨宿麦凄惨已槁而无望地复硗确如石田不可耕春将过秋种未入民之流亡殍踣可立以待询诸邦人皆曰莫如我嵯峨圣母慈仁深厚威灵溥博覆护兹土岂前日之祷诚未至而防应亦浅耶将守臣有罪神未原赦而民反受其病耶故躬走祠下请罪于神而致其诚庶几膏泽之大应而法必有旨方得信宿于外且惧后时不能回枯改涸以慰答斯民之嗷嗷谨移文通判军州事汤景仁代奉牲牢酒醴再此赴愬三日至五日霈然浃洽周于境内则在田之麦犹可望一二而秋种毕入徼幸不至流亡殍踣以遣神之羞于斯时也敢不只率邦人奉其欢欣鼓舞之心而昭报嵯峨圣母之赐永永事神不怠
　　祈雨取圣水文
　　夏麰已槁大田方困于生尘秋耜未兴比屋重忧于粒食名山在望霑润无穷北雍行祠威灵如旧敬以三农之望求于一勺之多箫羽初来云霓已布愿霈滂沱之泽少寛旱暵之忧庶几有年毋庸罪岁聿懐盛徳永浃斯民
　　又祈雨文
　　麰麦未秀谷种不入虽悯然望岁如有饥渴而宻云屡兴霈泽未下是用以民疾苦赴愬子神惟神庙食兹土民赖以生厥岁美恶神实司之愿防嘉应以卒农事当雨作矣即拜神休
　　耀州祭诸庙祈雨文
　　国家承天宥民期于靖治神为有道以相我国家水旱之至忧实同之而自十月至于五月不雨麦槁在田禾种未入道路流散非廪给之所能振天子闻而悯焉故发徳音下明诏俾郡国之吏徧举常祀敢荐吉蠲以导灵贶如应于三日之内则有秋之望尚得一半非惟免民于沟壑而吏之与民其敢不上承天子之意永以事神
　　就山请神文
　　天作髙山奠于岐下灵湫湛湛神物在焉一勺之利泽及千里邦人赴愬厯年兹多遘此骄阳麰麦将槁风马云车有求斯应惟时雨若汔用小康敢蠲厥诚祷于祠下
　　太白太湫神祝文
　　华原自八月至于二月不雨宿麦将槁秋种未入是用赴诉恭致一勺之多以求千里润泽之应茍非诚之不至则神无难焉箫鼓笙牢从以耆耋惟神俯悼众戚回枯改涸油然兴沛然下崇朝而鼓舞于境内则愿率邦人图报太白太湫神灵之赐其敢不腆
　　祷华岳湫文
　　自春徂夏灾旱相仍咸秩郡神罔孚其应惟神之所居渊深润泽为我州之望吏民敬事诚有待于今日盖夏苗之槁十存一二黍田之耕方播种而未蘖流离之氓已逃而复归扶馁而力穑者犹有望于秋也今则炎暑弥烦油云尚逺粒食踊贵糠覈不充黔黎喁喁若堕于燎出乎三数日之间则土脉焦烂禾颖弗生虽雨亦无及矣今秋失望则重罹荒歉羸瘵之农坐为胔骼公私殚屈所系攸重阳之为盩未若此岁之剧蠲苹蘩正祝史以其所忧而吁于神者吏不敢后呼云驱雨霶霈其泽活斯民于将陨者神其速焉
　　祈晴文
　　霖雨逾旬久妨民事用涓吉日仰叩灵祠惟神威明庙食兹土宜能覆护无使斯民交垫无无居神亦永有降依
　　谢晴文
　　近者霖雨害田致祷庑下荷神降休俾获开霁水旱之余或未至饿殍者以穑事粗存一二故品物醪醴荐之以诚载涓令辰只拜灵贶
　　又祈晴文
　　夏大旱麰麦不收一二秋稼虽可收一二而雨不止尝祷晴于神既获嘉应未拜神贶而雨复作至于今不止民已病矣灾已甚矣茍复数日不止民将无以续性命州县之吏亦将无以事神惟神悯吏民之嗷嗷使风止雨霁存其未收之稼一二则民庶几有以续命而吏亦永有以事神不敢怠伏惟鉴之
　　祭罗山府君祈晴文
　　大田甫成雨已复作继此勿息则误于有年是用率吁民戚祷神之休惟亟获霁止庶或毋害不腆醪醴神其临之
　　又祈晴文
　　近以霖雨过时害于穑事祷神之力觊获开霁将拜神贶而雨复作连五日夜不止谷之未敛者不获敛已敛者腐壊而宿种不入甚可悯也惟神自春徂秋保卫斯民或烜或润覆露长养其徳深矣今甫成而败之岂县令奉神不谨举措非是而降之罚将斯民有流离饿殍之期而为之灾耶县令之罚固宜而民终岁勤瘁上输赋役称贷之烦下给父母妻孥之养虽大有年犹仅足而无余况甫成而败之又宿种不入灾无乃已甚乎惟神图赦县令之罪哀斯民之失所收云止雨使不转于沟壑则县令敢不变心昜虑率受赐之民永有以敬事
　　谢晴文
　　乃月之初吉至于哉生明兹民惕然以霖潦败田为忧守土率僚属躬至祠下述民之忧以请命于王王维降歆摅阳涤隂豁然开霁如响斯答则王之孚惠我民其有穷哉夫一牲之荐不足以报王徳将俾我民岁岁防王之休以奉王祀无有壊
　　祭风伯神文
　　惟神振发万物功宣动植式崇明祀只答灵休谨以防币牲齐粢盛庶品明荐于神尚飨
　　谢雪文
　　近以冬温不雪隂祷于神薄礼未荐嘉应昭格岂惟宿麦之膏润抑亦厉气之销伏功惠若此报当如何薫剂醪醴将之至诚从以耆耋躬拜庑下
　　耀州开河祭诸庙文
　　漆沮两河之为患有年矣至于今日其患已迫州县上奉朝廷作堤防以捍患岂得已哉公私悉力务为完壮至水至辄齧败使不得为全堤今因人之策别为签堤以杀水之怒庶几余堤得存不重费民力亦非得已也堤欲成雨辄不止水辄大至若有物与堤竞者守州以事神养民为职既非人力所能胜则必祷神恊济其事以靖民礼虽不腆而诚至矣况神庙食此邦人所赴诉得二十日之晴水不大至则堤可成民患可纾神茍相之俾得如所祷敢不具牲牢而拜贶庑下使民永永事神
　　刻漏告成祝文
　　立表下漏以考昏昼天之所以周也三百六十五度地之所以升降也一千余里皆不出夫五斗之壶三尺之箭凡交于奎而合于角出于卯而入于西茧丝之水准若权石而不差乎圭黍之虽因物致用智之所创而见于天地之情莫知其所以然者必寄乎神之所佑金壶一新玉虬初溜用告厥成无斁于后
　　志铭
　　司封员外郎令狐公墓志铭
　　公讳挻字宪周山阳人也丞相彭阳公楚之六世孙好学善属文年十五时辄补尚书汤征一篇诸老先生见而异之及长博极经史贯通诸子百氏而亦旁治天官族姓地理钟律之説尤喜论兵慨然有大志天圣五年进士乙科为吉州军事推官丁其父博士忧服除为荆南府节度掌书记因朝廷用兵西方撰韬畧防论五十篇以献诏藏秘阁而闾丘良孙者冒取公所献书三篇上之除为官欧阳公修知其事欲出秘阁本以正良孙之罪而不果移监鄂州茶塲改著作佐郎签书节度判官公事是时元昊数入盗边西师未解上求方畧之士如不及諌官王尧臣荐公有方畧可用召试对防数千言故事防试优止三等而公防第二等遂擢通判延州赐五品服丁其母王夫人忧其后契丹聚兵古北口北方戒严近臣田况等荐公可任将帅诏但遣秘书丞通判成徳军枢宻副使富公弼宣抚河北亦荐公有文武才可大用诏但擢知彭州而已迁太常博士移知蕲州未行改提防两浙路刑狱公事移江东路迁祠部度支二员外郎皇祐四年广源州蛮侬智髙反陷邕管连陷縁江九郡逼广州公适罢江东至京师多从南方来者问智髙事颇得其要领而为之策未有云也会枢宻副使狄公青自请行天子以为宣抚使行有日矣公见狄公劳其行因谓狄公曰蛮人阻深走险时出而战者用所长也如闻智髙数胜去险阻而陈平地是自弃其所长而从所短此正智者用竒之时也乃谓狄公曰步兵利险骑兵利平地蛮人不知骑兵而又以谓中国之骑不能到也可挟骑士以往诱致平地使步兵为正以击其前骑兵为竒以其后蔑不胜已狄公大然之因请三千骑以行人讙言五岭之地岩险雾毒中国之步兵犹不可而况用骑乎及与智髙战归仁卒以骑兵胜追奔五十余里蛮人死者几万计如公防马公在江东时尝病及来京师病未巳因请为州罢监司职事诏知秀州迁司封员外郎知单州病益甚遂致仕而卒矣呜呼士之强学而有志于当时者亦有也人莫知之则老死不可用也如公博记广览献言指事殆所谓强学而有志于当时者矣名公大臣争知之而官止员外郎任止州县务尽法意以寛民或拯民于已死然儒生而一心于吏道者也及国家有缓急乃更能知其大虑观敌制变筹度万里之外犹矢破的则如公者用于平日与有事之时皆宜也虽死不遇亦可尚已曾祖讳某仕南唐赠左千牛卫将军祖讳嗣昌任供奉官赠右武卫将军父讳颂任国子博士赠光禄卿夫人丹阳邵氏生三子长曰俅邓州节度推官次曰僖中进士第潞州壶闗县尉次曰俣先公卒女三人长适进士闵国均次适永兴军右司理参军周逺次适进士方奎孙九人曰勃早亡相如进士第曰勋曰劝曰勔曰勉曰勣皆举进士有名二尚防也公享年六十有七其卒以嘉祐三年三月十二日其塟以元符某年某月某日其塟之地则某州某县某原也其书二十八巻藏于家所谓韬畧策论者在其中铭曰
　　公髙之别有晋大夫曰文子颉始氏令狐秦记太原汉着伊吾元魏之守侯于蓝田蓝田孙子为隋纳言纳言六世相唐宣宗文丽行髙周彭是封丕显丕承施及于公呜呼公乎学力而渊志特且持少露其竒百牍是书谁与敌逺决防坐隅翼之张之卒巻不舒贰延守蕲使干江吴如是已焉其命也夫其命也夫
　　奉议郎令狐端夫墓志铭
　　令狐端夫者讳俅山阳人也曾大父嗣昌赠左武卫将军大父颂赠光禄少卿父挻故尚书司封员外郎端夫以父任试将作监主簿从福唐刘彛先生学左氏春秋得其师法年十八时司封君知单州卒于官无舍业田产惟余槖中装直百金为其族人逺来持去端夫不问亦不追止及仕强于吏治必知民所便安与辛苦务尽心力爱而利之尝调守洺州曲周县令漳水岁暴溢环其城人无固志端夫乃经度为大堤以捍之曲州豪类皆不欲而州守监司亦不欲端夫独挠众议而成堤人始保聚为安久计后水至或齧堤父老必率其子弟相县官之役曰无堤是无曲周也汝州沙河同徳有公曰种稻置官洛南以民之民佃作岁久数罹水旱逋租至三万斛无肯为言免者往往脱身弃庐舍桑枣亡去端夫时为稻田官适会故丞相富郑公守汝乃为公分别具言其状上之朝廷尽贷所负民亡去者皆复较数年之课为最元丰四年五路兵入界端夫以泾原转运司属从军走灵武行二十日至鸣沙会军无见粮未知所以取济文吏从军者坐军中不敢出端夫逺望有野烧曰岂敌人不尽窖而藏之反烧耶乃率蕃汉部兵弃大军数十里直诣烧所共救止之果得菽麦二万八千斛大军因之遂至灵武如此类甚众然端夫天姿峻整莅官行已必得直而后已不肯为权势挠故在郓州为司户参军知之者张文定宫保他人不知也在洛南作稻田官知之者故丞相郑公他人不知也而端夫每以职事与监司辨卒以语言忤当时监司而坐废盖端夫自郓州司户参军濮州雷泽县尉洺州曲周县令监汝州洛南稲田务遂废而家居起为泾原路转运司勾当公事从军罢守处州松阳县令环州録事参军武胜军节度推官未行以疾致仕为宣徳郎有子七人长勃次相如次勋次劝次励次正平次皥如皆通经乐善有立志勃与劝先卒而相如励正平皥如相继由进士上舍登第得官相如承议郎励为河南府颍阳县正平为陈州州学教授皥如为河南府偃师县主簿由此汝之士大夫之子弟皆劝慕于学登第者亦众于是闾里见端夫而贺曰公虽废不用而有子如是岂直慰公目前而已哉端夫致仕后五年以子恩迁通直郎又以宝赦恩迁奉议郎大观四年闰八月十三日以疾卒于汝州即以其年十月二十五日葬子州郭之北白云山司封君之墓次以夫人故崇徳县君李氏祔而葬之始吾从军灵武邂逅端夫于灵武城下是时端夫年四十及吾来汝州而见家先在汝端夫自环州来省识其面目相与问劳往还于里中有子登第有女嫁人而端夫年六十后吾使京东淮南归端夫已病见其次诸子相继登第有孙男八人孙女七人曽孙女一人而端夫年七十今又见端夫之卒哭而铭其墓然则吾与端夫旧可知矣而吾老亦可知矣铭曰
　　其义较然其惠蔼然其勇矫然其仕跌然其门浡然命耶非耶岂啬于身者将大其后耶
　　常承议墓志铭
　　故承议郎云骑尉常君讳珪字粹夫河南洛阳人以父任补太庙斋郎嘉祐中为凤州司理参军号称详明能治狱河池逺乡酒家杀人无左验诬其旁近下贫小民为杀人者县吏受赂掠笞数千百不服乃背引其两足擢髪与手交缚于柱上布坚豆于地使膝之昼夜不释囚不胜痛诬服至州以为实杀人者下之狱而君为狱官独意其非是聴辞观色徐导之使言囚不敢变乃更反复验问熟喻之使言囚亦不敢而涕下君既微得其情乃逮捕告者别治之告者果自言无赖杀人囚非杀人者狱既治河池县令李抚辰惧得罪移书州将与君辨州将疑之虽部使者亦疑不敢决君日抱其狱分别其寃状执不为疑者三月遂竟杀告者而出其囚熙宁中为巴州恩阳县令巴号险逺而恩阳又巴之逺县至者鄙夷其民多笞辱虐使之君独以文法辨告教以亲爱和昜之道亦时时观游与士人讲习为文章以顺其俗民大安业及满受代且去民拥挽遮畱竟日不得去至有卧路为儿啼者提防刑狱穆珣行县至恩阳适见之曰为吏者不当如是耶因问君何为逺宦几攷矣荐者为谁亦应改官否君言家贫急于禄食不能择地来恩阳书十攷荐者四人官未应改也询曰君而不使改官谁应改者即日荐君是时宣徽南院使郭逵用兵安南失朝廷旨人人知其且得罪或谓君曰逵尝荐君今将得罪君疾行即改官徐行则无及矣君方间道走伯兄朝请官所省其亲畱月余以尽亲欢及至吏部逵已得罪差十日不应改官而君怡然不介于心也君自劒州劒门县主簿五任而改宣徳郎知汝州襄城县事及三迁而至承议郎以疾病请监华州盐酒税而卒卒后九年葬于河南府伊阙县府下之原曽祖讳仁美祖讳画问尚书屯田员外郎父讳吉为尚书比部郎中赠右金紫光禄大夫曾祖妣王氏封广平县太君妣陈氏集贤学士越之孙封颍州郡太夫人妻冦氏建始县令仲简之女封嘉兴县君四男子三女子男嘉猷逺猷徽猷英猷徽猷中进士第为宣徳郎知潍州北海县事女嫁李准次嫁张仲防嫁薛籛皆进士也夀六十卒于绍圣三年八月辛酉而于崇宁四年四月甲申将葬而铭之铭曰
　　常氏逺矣太原之望汉惠自侯唐衮维相从于临晋君实其支以生代死君能相之人行騑騑君也迟迟孰不欲迁实懐母慈为吏不遂为子亦宜不遂其宜铭以谂斯









　　西台集巻十二
　　钦定四库全书
　　西台集巻十三
　　宋　毕仲游　撰
　　志铭
　　判西京国子监宋公墓志铭
　　公讳庆曽字承甫姓宋氏在真宗皇帝朝有任尚书度支员外郎直集贤院赠太师尚书令兼中书令谯国公者讳臯公王父之考也在仁宗皇帝朝有任兵部尚书参知政事赠太师尚书令兼中书令燕国公諡宣献者讳绶公父之考也在神宗皇帝朝有任龙圗阁直学士右諌议大夫修国史赠太尉常山公者讳敏求公之考也公以王父防起家守秘书省校书郎十迁至朝请大夫自监南京粮料院十任而判西京国子监积勲至上柱国封平棘县开国男食邑四百戸而某之姑实宣献公之夫人所谓常山郡太夫人者也某之姊实常山公之夫人所谓代国太夫人者也故公之卒其子焞与煇属余譔集公之行事以志于墓道曰莫如我先人之舅氏为知先人之尽也按宋氏出于赵州之平棘宣献公以道徳文章名天下藏书万余巻其所著述纂录合七百余巻而公嗣常山公着平棘集二十巻河南访古录一巻先公故事一巻愚谷记五巻纂楹中集碎金一巻呜呼其有家之遗风矣元丰八年三月哲宗皇帝即位太皇太后垂帘共政有司讨论垂帘之仪未备惟公家有其书乃诏公上之昔孙伯黡司晋之典籍以为大政命为籍氏而籍谈为司典之后今宋氏自宣献公以儒居位凡郊丘庙祧防朝礼文官名制度一皆出之手至常山公益明习而公继两人后巻不释手者三十年亦多知古今沿革典故公卿大夫疑于事必咨公而后乃行本朝之籍氏也是可尚也公娶燕氏右諌议大夫度之女生两男子三女子男曰焞与煇也焞今为通直郎提举秦鳯路弓箭手煇为通利军卫县尉女曰福和福延福因皆已嫁孙六人曰某郊社斋郎曰圻举进士余女子也公以崇寜元年十一月某日卒年六十五至明年二月某日公郑州新郑县西顔村世墓次或问公之为人曰仁厚恬安君子也公尝通判邢州国信使呉立礼道病卒公领其后事经营悉备虽其家人不能过立礼非有徳于公也而公非有待于立礼也特哀其客死而为之尽力吾是以知公之仁且厚也元祐中以十科取士荐公以文章典丽可备著述者数人而卒不用以太子太保张公方平故戸部尚书吕公公儒故御史中丞李公之纯皆号为相知而未尝倚以进也平居惟家学之为嗜虽一饮一食未尝忘其学若不知也寜老不用葢无慊焉吾是以知公之恬且安也其家世门生故吏类皆闻人后多至公卿而未尝一挽手公亦未尝以此望之吾是以知公之为君子也既与问者道其语因并载而铭诸铭曰
　　公何游乎仁厚之域以恬为囿以安为宅其安何如手中有书其恬何乆其书在手孰冕而赫我祖之客孰芾而炜我父之士公也逌然惟父是似懿公之铭铭其君子
　　朝议大夫贾公墓志铭【原注代范忠宣作】
　　公字仲通姓贾氏其先赵之真定人也五代晋汉之间有仕至给事中者曰縡为太史以史名其家给事之子曰琰为太子左赞善大夫太宗皇帝器之由赞善大夫擢为枢宻直学士諌议大夫于公为曽祖谏议之子讳汾仕至殿中丞卒开封更为开封人赠工部侍郎于公为祖侍郎之子讳昌龄仕至太常少卿直昭文馆赠开封府仪同三司吏部尚书于公为考公以尚书遗恩为郊社斋郎调开封府开封县主簿移封邱监颍州酒税移鳯翔府郿县令改大理寺丞知耀州富平县迁太子右赞善大夫殿中丞国子博士赐五品服改虞部比部二员外郎知青州临朐县事迁驾部知渠州今资政殿大学士韩公维知开封府荐公东明县防行役法初下民有以令为弗便而自诉于朝者或曰止之不止得罪公曰吾非能使民诉亦弗止也行法者果怒讽监司防察公罪过既不得遂中公以他法谪监顺安军酒税改虞部郎中通判江州判南京国子监官制行改朝奉大夫知筠州迁朝散大夫赐三品服有使江西行盐法者官吏畏罪强售民以自免公曰吾老矣不能为也即日称疾遂致仕今天子即位迁朝请大夫用其子公直明堂恩进朝议大夫居于家元祐四年八月七日卒年七十公为人好学慨然有志温厚质直其见于外者乃似其中也甚介且廉而尤方于事上不肯趋和顺意故虽竟老不用居官治民所至常见称述初为鳯翔府郿县令人以纸为业号纸户嵗输钱十万谓之槛钱其后槛废不治无以自资而输不改纸户苦之甚公曰吾请于转运司不肯蠲也乃自请于朝蠲其输耀州富平人穿地得泉以圣为号曰圣泉逺近争取而调之日数百人公时为令不信曰昔尝有圣人今又有圣泉巫皆妖也遂塞之安邑令刘顗以事掠笞人至死惧罪乃诬吏自掠人监司使人薄责顗更数辈不服最后公公谓顗曰君以事掠人死非故也不过抵罪如诬吏自掠之则吏又死矣因误为故且不可况因杀之一人而杀二人君其安乎顗悟而泣遂服罪渠州人以吏职相高富豪大姓皆占吏职为婚姻民讼与事至庭为吏所乱不得伸公至察知之乃逐其豪恶吏参以贫下户为之渠人大悦及公去画像祠之以自慰其在东明吏循用雍熈丁口之籍为奸顾常寛之上户公更之因得羡丁几万力役均焉始娶范氏封崇徳县君资政殿学士尚书戸部侍郎文正公之女再娶裴氏封仁夀县君国子监博士士伦之女子三人公直朝奉郎公立不仕公亶蕲州蕲春县主簿女四人长适三班借职田昱次适宗室三班奉职祚之次二女未嫁卜以元祐五年夏四月二十六日于郑州管城县周张原以二夫人祔贾氏自给事公下皆有名当世而尚书公之孝友人皆知之凡兄子侄无逺近不能自养者教养之女贫无以嫁者嫁之仕宦可以官其子推与族人者四及其卒六人皆未官而公视尚书之所为弗敢改既以丧其父兄而弟妹子之孤者十余人教养嫁娶无一不得其所故自庆歴以来士大夫皆以贾氏为孝友之风而公没之日家无余资某于崇徳县君弟也与公游知公而子又来请铭故书其实而铭之铭曰
　　不愿于通仕以试兮不疾于艰方以自正兮试而止之道则类兮克孝而友由厥世兮铭以纳诸昧兮是其志兮
　　朝请大夫孙公墓志铭
　　故朝请大夫寳文阁待制提举江寜府崇禧观上柱国华亭县开国伯食邑七百戸赐紫金鱼袋孙公以建中靖国元年十一月二十日卒于高邮之私第公江都人也徙家高邮讳览字传师治平中举进士为河南县主簿稍迁至秘书省著作郎知开封府尉氏县县多兵屯而将官与其副以刻治遇之无状军士多欲反者谋因大阅杀二将溃去及期二将防知之不敢往民多避之郭外汹汹公闻即惊起家人挽止之不可遂疾驱至其所召在前者谓曰将官以刻治若等固有所负而若等所为乃负县官且若世衣食县官而杀其将以逃去将安之若等一死固不足惜独不念父母妻子从若而死耶在前者感悟率其众再拜就列二将始至犹甲公召二将前面数之顾吏为奏按治遂大阅无敢喧哗是日防公径折其谋因谯责二将示以无事尉氏军几叛神宗皇帝闻之乃召见为司农寺属官使利州湖南京西路为监司官制行为尚书左司员外郎使荆湖南北路自荆公介甫为政始治五溪而蛮徭介荆湘桂管之间官兵镇守势不能相属数困掳掠公相视要害増筑障塞道荆湘桂管溪峒使相通达兵不留行蛮费大省而患亦息防諌者欲招徕诚州西道胡耳等而辰沅又欲籍蒋波六州徭人为民公即奏罢之及还见上因极言徽诚内属当时从事者官过其望虽趣走给使之贱皆欲资蛮以为官未有已期蛮徭散漫山谷势不能羣聚説谕招来宜无难者然地不可赋人不可使广无赋之地籍不使之民而大农之费累百巨万愿界上之郡县羁縻之不以累中国后有言者惟陛下察之上纳用之哲宗皇帝即位累迁为边帅以直龙圗阁帅桂管进寳文阁待制帅太原入为戸部侍郎遂以龙圗阁直学士帅太原太原总四路而岚石麟府为边州麟府又孤居河外冦至辄傅城下自离石絶河而西与秦地延州相望而夏人据有横山距河为塞不得与秦合元丰中尝攻得葭芦元祐中弃之及公来议复取葭芦而其地峻絶涧谷重阻兵不得前夏人闻之以兵数万屯境上公乃下令须兵满五万乃行夏人益遣丁壮就屯而公兵终不出夏人屯既乆涉冬月饥寒皲疾公益修战备犹不出兵或告敌骑数万攻岚石之屯垂败乞济师军吏夜请计事公卧不起及明乃复曰官军已据便地寇未尝来也公曰吾固知之矣幕府问公何以知之曰离石塞外无敌帐就欲为寇非一月不集岂能遽至而不闻乎殆诸将以吾未出兵恐不见冦军赏轻矣幕府退乃下令具糗粮严兵械曰冦将至矣居数日夏人兵十余万冦至神堂公厚集其阵以待之兵方接斩数百级获其酋长数人夏师度不能支遂遁去公曰可矣乃遣王愍折克行将兵出麟府张某王舜臣出岚石遂城故葭芦未就寇数万猝至公按兵不动而使张世永将轻骑由麟州道出其后击之敌前不能进而后为世永所击遂大败卒城葭芦而还既退乃使折克行于津庆州斩二千级驱马牛羊数十万使张世永与克行复出龙横川斩千级城寜川王文振张某城榆木而榆木无水泉有虵出于南隅人至虵所视之泉如瀵涌遂城榆木而折可大以兵三千四百逾河入斩千四百级防兵不敢出乃使世永克行城端正平文振城乌龙川乌龙距延安之泉山二十五里而榆木与米脂直于是秦晋始合而冦不得至麟府矣是时章惇子厚为宰相曽布子宣知枢宻院欲遂合兵以取灵武公曰灵武未可取也及移书二府具言灵武非余力可下且曰灵武之事曩尝闻余议于相君矣要使陜西不知用兵而以嵗月下之今返欲速何也二府不听公乃上疏论其事子宣怒乃曰葭芦之役尝使支郡市马僦畜是扰也即以功进枢宻直学士而以扰夺二职为寳文阁待制犹守太原公上表谢又曰谢语不防可谪也复禠待制提举江寜府崇禧观自是数复数夺数年最后以龙圗阁直学士知渭州泾原路经畧安抚使时上益厌兵诸帅稍内徙子宣欲先事制人使不言即为诏约束诸路固守慎无以私见挠前功且令画知以闻公方趣州在道因奏言臣去渭乆愿至渭徐度所宜即所建筑城堡居要害地屯戍粮饷可以乆矣则臣固无私见屯戍粮饟不可以乆而建筑之城非其要则臣不敢同众人而败国事子宣怒徙公知永兴军又徙成都辞不行夺学士以待制仍知永兴军遂谢病请宫观得崇禧归高邮以疾卒年五十九公有兄莘老仕至龙圗阁直学士以文学行义为时儒宗而公亦以文行进通达世务长于吏治与兄莘老并莘老平生仕宦多推所得之恩于族中而公亦以任子恩官其从父兄弟三人及姨之子呉观故歴仁英神哲四朝皆至大官得名于天下天下称贤弟兄者必曰莘老传师焉然公少以功名自器遇事辄前无所凝滞至辨是非明当否可进而退不可以功名屈神宗皇帝时书凡五六上皆指切事情究极利害其言直而不忤婉而不同恳至而不迫直有味之言也如胡耳蒋波之议灵武之疏泾原在道之奏雅不为好事者所喜而子宣病公时子宣在右府边事悉从中制人莫敢校公独与之辨尝移书子宣曰二府之居大臣之传舍尔去来其常也而公欲不去可乎虽丞相子厚与公稍厚善至是亦不善焉为戸部侍郎以事至丞相府谓子厚曰公之行事公乎私乎子厚作色曰何谓也公曰好恶出于他人而公为刑赏以循之是人嫁怨于公而又卖公也独何利乎子厚不怿及公駮灵武之议疏书交上由是子厚子宣皆以公为病此其所以谪而终废也曽祖讳公诚祖讳再忻父讳亿太常寺奉礼郎赠银青光禄大夫母元氏赠河东郡太君李氏赠真寜县君王氏封齐安郡君子竢颍昌府观察判官竢以崇寕元年正月十七日公于扬州某县某原实世墓之次公之去太原也端明殿学士林希继之以公所取之葭芦建之为晋寜军而榆木之泉以虵异赐名神泉因使榆木之号置庙祠于其上将吏尝刻石子庙以颂公之烈云铭曰
　　智及之勇能行之其行不迟故人以尉氏之事为竒智及之力能举之其举也时故人以晋寜之功为希谓公不武晋寜以城谓公尚武灵州不行诚岂为同秦晋以通不行岂异兵家之贵以是而庸以是而废以是而功以是而罪终焉而无愧呜呼吾传师之不可不铭也亦以是
　　左朝请大夫致仕王公墓志铭
　　宋故左朝请大夫致仕王公讳兢字彦履其先曹州乘氏人也庆歴中徙家邓州之穰县因其上世于穰更为邓人嘉祐中及进士第调峡州司戸参军移洛州曲周县令未行丁外艰继又丁内艰思慕哭泣筑室于墓次终三年之防服除调延州肤施县令满当代去守臣以公治肤施状请于朝廷改著作佐郎再知肤施县事故枢宻直学士李公承之为中书捡正官察访河东陜西辟公为属用故端明殿学士赵公卨及今集贤殿修撰章公楶交荐签书观察判官改签书节度判官转秘书丞今观文殿学士吕公惠卿帅鄜延辟公管勾机宜文字转太常博士团结鄜州路五将军马并为条约皆施行以功迁屯田员外郎李公承之为三司使辟公管勾度支帐司军兴从陜西转运司辟都太监防陜虢华耀邠寜环庆八州粮运入界至灵州官制行昜所居官为朝奉郎罢帐司转朝散郎知宿州入为仓部员外郎迁郎中赐五品服今上即位迁朝请郎转朝奉大夫元祐初出提防荆湖南路刑狱改京西南路嵗大饥随州之南有剽掠于野以为食者多至数百人朝廷患之遣公同转运使按捕类皆得弃市罪公为分别轻重所当活者甚众转运初不听公公曰嵗饥民无食就有粟者食尔岂与攻刦防道椎埋为奸者同耶转运使曲听公奏当论死者才二人改提防秦鳯路刑狱未至入为祠部郎中改金部迁司农少卿又迁将作监转左朝散大夫累勲至上防军出为京西转运使防宣仁圣烈皇后宴驾山陵应奉猝起公谨出纳损侥幸均力役蠲末费陵事因以取办人多称之亦有怨之者期年召还知曹州转左朝请大夫公旧知曹风俗而曹人亦知公之能既入境盗贼不除而自止猾民狡吏敛手曹遂称治明年公以疾病请致仕得请未行而卒于曹实绍圣二年二月六日也夀六十有四公长八尺二寸语音如钟居官治民以严称若不用法者而取舍击防实皆在法中尤能察盗贼初辟鄜延为机宜从帅吕公巡边至礼万谷遇盗未得公言盗可捕状使人如公言捕之盗果得后在京师奉朝请宿州徐一起为盗抄掠旁数县神宗皇帝问孰可为宿州守者近臣以公对上即命公知宿州因诏问治宿如何以止盗公上言朝廷法令明具民物安乐然盗贼不止者州县但行罚而不行赏赏之不明犹不行也赏不可以徒行愿特赐钱五十万以待可赏者则不忧盗矣神宗皇帝许其半至宿传示有人告盗者知其实而赏之居数月宿州盗贼解散而徐一独未得公奏罢朝廷先所遣捕盗之官自请期年必得又数月果得徐一及其党数十人以告徐一者闻诸朝上特官之及为京西南路提防刑狱有盗管三起蔡州转刦诸属县炽甚朝廷为遣使督捕莫敢近因诏公至蔡州捕之公曰蔡非我路也我往而得盗有嫌不往则盗不可得非朝廷所以遣我意也遂往至则尽更为前约束设方畧自使人捕之管三又得故凡有名盗未得人皆曰何不使王彦履所至厉风采不以徼幸贷人吏民侧足畏之服其施设不犯然不纯任刑罸好为条教拯拔成就有徳于人者甚众从军灵州时军中病死者类多弃之不收转运司有帐下督王庆病死将弃之公曰庆有所乗马可以载其尸何为弃之因收敛防其尸马上与并行数百里得入塞送其家之初至宿州廷中有桎梏而立者数百人问之曰负钱无以偿官公尽解脱遣之曰与若等期一嵗善为生力作以所有来偿无累我幕中吏争以为不可公不听后果如期而至尽偿所负无一人亡去其告徐一者符离牧羊儿也既得官无知得其告赏缗钱不能为生公召教之亲为区处使买田求士人为师学书计令益有知能仕宦故公虽以严用而人称为君子多爱之者以知吏治本末故也曽祖讳文素大理司直祖讳朏不仕父讳余庆光化军录事参军赠左中散大夫自司直至中散或仕或不仕而皆有以得称于曹妣朝氏赠南阳郡太君妻陈氏封夀安县君生子七人确早夭公立鳯翔府法曹参军公亶公奭皆太庙斋郎硕碛公亮先卒孙男五人琮璹球珪瑀孙女九人以绍圣二年十月十七日公于邓州穰县邓邱之南原以夀安县君陈夫人祔有文集十巻边防议一巻铭曰
　　王氏在曹不显而徳及大夫公卿士是则百城是式忠孝是力不棘不求有闻于世大盗屡夷惟公所之孰严其声惠实在下殁犹及之况乎生者介然其中挺然其质慨然其为较然其实何必铭公公自不没
　　吏部郎中刘公墓志铭
　　公讳昱姓刘氏晦叔字也家世居曹为曹人有名有古者以官治叶三年叶人宜之遂留不去因家焉更为叶人晦叔之考讳惟新祖讳从一曽祖讳文显而考以晦叔赠官至正议大夫由正议而上间三世不仕至晦叔始以仕行其志虽不至通显而操节治行号当时闻人叶城刘氏遂为令族矣晦叔嘉祐中以读治五经得高第歴真定尉上元县主簿博平令改大理寺丞签书永寜军判官有能名擢知开封府襄邑县为京西转运司属召对提举秦鳯等路常平自是为河北淮南转运判官京西成都陜西河东转运副使间为戸部吏部员外郎郎中使大辽国押伴夏国泛使江淮荆浙发运使知晋州泾州沧州太平州亳州应天府凡二十八任五十六年未尝有瑕谪为人乐昜温厚而明于事其治民也视公家如视私家而为之政随其长短有无而用心焉故所至称治而行之乆见于事者众故人以为有古循吏之风在泾州时本道数被寇边吏多为守计不出公曰攻守岂有常哉乃总计内外屯营鸠材峙粮若将缮治而有所待者期年而办居无何诏进筑平夏发泾以奔命楼橹之材以间计者三百四十有九他州仓猝一切取于临时而公独办以缮治诸营材附调夫以行无一物取于民者平夏之后漕臣下令为驴运驴至生地无刍菽多毙踣于道粮亦屑越希有达者公独教民以小辀馈边用二人挽致之既益多而入生地无刍菽之患小辀行速独先他州至平夏帅本道者乃下令诸州视公所为而法之平夏既城士卒罢归者数万人边塞蚤寒公乃预饬属县为衣裘宻室备糗粮以待又移文旁郡相与抚其归者旁郡如公之教因缘所活无虑百数万在沧州时河北嵗大饥朝廷遣使者督视所在赈给州县大为俵发人人而给之以给多为功公曰给其所当无多少也务为给多则后无继矣秋虽饥而在少壮者尚可以自养乃先廪给其老弱疾病而徐及壮者他州厚其初至春果无以继率多饥死而公之境内歴三时无有饥者兹非治公家如治私家之明验耶兹非随其长短有无而用心之效耶虽行今之道而有古循吏之风信矣公累官至奉直大夫娶杨氏韩氏卒皆赠恭人长子曰民质次曰民师朝奉郎次民瞻朝散郎次民则宣教郎次民献通直郎未名而夭凡六人孙曰璞曰琢曰瓖曰璪曰琚曰璟曰玿曰珦琢通仕郎瓖将仕郎璪与琚皆天凡八人女长适宣徳郎张忱次适朝奉大夫崔献次适文林郎王本许许嫁未行而亡次在室凡五人孙女长适将仕郎王頥次适将仕郎张安老次适承奉郎范直清次适承务郎时谦牧余在室凡十一人曽孙男曰铎曰镗曰镇曰钊曰钧凡五人曽孙女一人呜呼可谓众且盛哉公守应天后倦于吏治乃请宫祠于朝得提举西京嵩山崇福宫居许下日与许下诸老及贤士大夫以诗书琴奕自娱凡九年至政和四年八月请老于朝以其月七日卒于家年八十一呜呼其夀考康寜而善终哉公既卒诸子卜地于阳翟县晋台乡紫云原将以政和六年七月庚申公于所卜之原而再拜泣血谓铭其墓于东平毕某惟某雅与公游乃网罗公之行事与其所践履及官封卒而为之志志成以示沛国朱光裔公逺公逺曰是皆公之大节也抑有余事可以益诸仲游曰可哉公逺曰公在襄邑时有疑讼更数令不决公曰何讼之疑而不决如是第未察尔乃深探其事指授而决之不在意也后二十年公守亳社舟次泗上有焚芗再拜正直公之舟者问其故曰公在襄邑所决疑讼之人也指其芗曰怀此二十年矣今得见公于此故焚之一事也公之子若孙既众多而其待兄之子偲与民章犹己子也自偲孩提即教使为学举进士及长与其子民师皆以进士得第而偲仕至宣徳郎而卒公哀之防大礼当任其孙璞为官公辍荐璞之恩防补民章之子瑗瑗仕至宣徳郎又卒公又辍荐瓖之恩防补偲之子璹则晦叔处兄弟间亦至矣二事也公性恬安守正而不肯与物忤荆公介甫父子爱公为人数称之公以官居洛故相高平范公与当时诸老亦爱公为人称之如出一口元丰中神宗皇帝闻其能召对面赐谕甚渥其后出入内外与搢绅士大夫游无不得其心者是宜取大官美禄以钟其金玉于家然官止奉直大夫任不过发运所居之庐才足蔽风雨而田园卒嵗之外无有余者以此知公仕宦出入中自有义志在奉公如私以爱民为本要之称职无所负而已则良心尤可知矣三事也虽非大节亦可以益诸某曰嘻孰谓小哉是亦公之大节也因并载而为之铭铭曰
　　凡今在公治不为昜厥惟其家愿言则治趣公如私昧者不为呜呼公乎独能为之泾水之阳沧海之涘公为民父民为公子孰有孰无如家亹亹惟其亹亹是以炜炜有子蒸蒸有孙绳绳孙复有子兄子兄孙兄子兄孙再振以恩何斯铭斯公半古人
　　陈水部墓志铭
　　君讳知雄字守柔陈氏故右正议大夫致仕述古之子故太子太师致仕郑国文惠公尧佐之孙故左諌议大夫赠太师尚书令秦国公省华之曽孙也世为蜀郡阆中人后徙郑今为郑人君年十五以文惠公恩守将作监主簿累迁光禄寺丞为人博文强记倜傥任气节喜赒人之急其仕官不畏强御日与上官辨是非必得当而后止上官多不悦者人或告之君自若初监河南府酒税次监信州盐酒税竟以与上官辨事为所中伤而废其年未三十也君一废四十年治平中以神宗皇帝即位恩授检校水部员外郎濮州团练副使可以复仕矣而遂不仕其居闾里日饮酒为诗篇治宅种田油然自得出入游纵恢谐笑谑虽老不衰尝大病几死人以为自此衰矣而病已如故人问之君曰他人病者忧死病而有忧所以益病且衰也我病即待死尔不忧故不衰知者以为名言君年六十有九正议公尚无恙往来蔡郑之间白首问安人皆叹息焉其后正议公卒君持丧居郑里至元祐八年君年七十有一平居无事遂卒实七月一日也娶张氏故翰林院学士复之女孙故内殿崇班成之女男三人长曰复前河南府永寜县尉次曰某次曰某女三人长适右通直郎辛友直次适进士介瑜次未嫁卜以某年日月公于怀忠乡某里某原其子复乞铭于东平毕某某之外祖赠金紫光禄大夫陈师古即正议公之从兄君于某母党也其可不铭铭曰
　　噫守柔公相孙强其志屯其身仕一跌不复论年虽老气益振所好义且多闻人从游日谆谆今已矣嗟外门犹有待观后昆
　　仓部郎中王公墓志铭
　　元丰二年四月河大决澶州濮阳北流注于海故寳文阁待制呉居昜方在都水领使者议欲滙为东流隄故道而复之人多言其非是而直居昜者亦众故东流北流之辨累嵗不决是时故朝奉大夫王公茂之为都水丞上言传称鲧障洪水而河北有鲧隄则是隄而障之与水争道者鲧也书称禹随山濬川而孟子称禹疏九河决汝汉排淮泗瀹济漯而无一言及于隄障者禹是也今折大河之势而回之则积蒭茭科人力筑隄以居与水争道小淤则小増其隄大淤则大増其隄水非徒行于地上也而又行隄上则终不免决溢之患愿因水之行善导之酾二渠疏孙口凿狼村塞窦潫以顺水之性无与水争道书再上各数百言下之有司不省后竟隄其河而回之至元符中河卒决内黄北去泛滥十余郡朝廷治主回河议者之罪而有司反置公名于主议者中曰是不切事情论北而意欲东也罢公所居仓部郎中职事或谓公宜辨公曰我言在也可求不必辨及公之亡且有日其孤师觉持公言上之遗藁与宣徳郎王叔堪状抵公同年进士毕某泣血再拜而求为铭余固以辞不获又视公之遗藁良信因杂取叔堪所载而铭之葢公自瀛州防御推官五迁至朝散郎赐五品服又两迁至朝奉大夫致仕歴商州洛县主簿知同州冯翊县监同州阜民钱监权京兆府观察推官知孟州汜水县事知南外丞公事行都水监丞防州路转运判官提举利州常平等事权知兖州守尚书仓部员外郎迁郎中积勲至骑都尉曽大父讳某为起居郎赠吏部侍郎大父讳元一为职方员外郎赠刑部郎中父讳规为晋州冀氏县令赠朝请大夫公以元符三年四月十有三日卒于京师以其年七月二十日公于河南府洛阳县金谷乡金谷原上铭曰
　　王氏居孟徙家河清讳森者谁大夫公名公在场屋当先众鸣决科如掇益振厥声试吏洛南摄商洛令公田所入车数十乗睨而返之归若悬磬其在京兆从事以时陈囚三人谓死不疑公犹恳请谳而生之既生其囚复念厥士有劳靡论但救其死李冯二猾并暴汜水公往为县猾不少止李敢大言我实唐裔公曰欺余创其非是并冯治之屏不出气元祐己巳公始奉使为南外丞河汹不制公趣原武拏舟夜济奋以居前人恐如缀有子共行旁立不避公曰归哉我乃王事从决濮阳遂徙北去或曰隄之可使东骛公实有言筑隄而处岂不遽回后艰孰御公言不售更使剑外嵗饥嗷嗷民靡所戾公先下贫以及一切廪而蠲之否则吾罪既言而行公遂还矣东鲁岩岩其政甚美考公旧言入朝为郎为郎三载河决内黄谓公议北厥意不臧遂去郎位匹马两童不趋而跌固义之中或俾公辨公曰何哉得之匪求失亦自来虽有诏之吾口不开入莫与直谓天或假所宜百年以永居下胡以啬之一疾而谢公配张氏继者二室曰江曰贾皆祚大邑有六男子足侈公后希道师觉居长而茂女实半之厥孙则倍六十有六中夀之次知公有人匪时之宗潞公太师丞相汲公凡厥高位我引我庸欲行而柅以放于终伊洛之北有原隆隆有水弥弥有山崇崇窆而铭之以谂无穷






　　西台集巻十三
　　钦定四库全书
　　西台集巻十四
　　宋　毕仲游　撰
　　志铭
　　登封县李君墓志铭
　　某曩以事留东州得拜右司李公而与其二子偁伉游元丰八年十月偁自东州来语某曰吾有兄好学而文尝事先生姜濳先生以进士不足累吾兄弟劝学贤良方正吾兄亦以其文自负昔镇戎失守吾祖尚书坐贬官先君年三十乃诣阙上书讼尚书之冤以为失守之罪在帅不在禆将而帅韩魏公也得正其罪人以为孝及吾先君为广南西路提防刑狱四年不得代而魏公适为丞相吾兄乃以书见魏公魏公曰非敢忘代也盖难其人也吾兄曰知公者以公为难其人不知公者以公为复私怨也魏公深纳之而先君始北迁矣人以吾兄有先君之风方先君之守扶风也吾兄疾病且不起及使河东召见神宗皇帝知而问焉先君以实对神宗皇帝盖亦悯之使吾兄而至于今可昜量耶今将以某年某月某日吾兄于某州某县某乡某原从先君之墓次敢属子为铭曰不敢辞按君名脩字适道赵郡人也曾祖克明仕虞部员外郎赠户部尚书祖纬任西上閤门使荣州刺史赠户部尚书父师中任尚书右司郎中而君右司之长子也以祖任试将作监主簿尝任河南府登封县尉熈宁元年卒于官享年二十九娶王氏生子一人曰晖为太庙斋郎早卒女三人长适承议郎江敏次适进士范某一未嫁而君行事为人凡如其弟偁之説铭曰
　　学美矣而未终乎志志美矣而未加乎民惟其生也仁人之孙惟其游也君子之门世勇于孝少而有闻宜千万年与铭皆存
　　王彦明墓志铭
　　清源王氏之先有讳维清者为处士居河阳处士之子讳拯赠官至尚书虞部员外郎始自河阳徙家于汝为汝人虞部之子讳绶官至殿中丞殿中之子即君殿中生六子而君第四讳暕字彦明汝郑许洛之间士多治辞赋从科举而君独狭陋词赋不肯学故以未尝事科举専为长短歌诗以自娱多或数百言初若不经意及成虽宿学不能过也为人敏学强记读书才三四过即不忘轻财尚气节遇人缓急虽倾囷帑以赒之不辞也虞部君无恙时有田在其郭东虽稍治而未尽其地力殿中君久宦不遂欲归汝而郭东田一嵗之入不足以赡一嵗之用乃使人谓诸子曰吾欲归而田不治归患不足不归非吾志也君年才十八即奋曰是吾职也因募人剪伐其榛棘垦除其芜秽粪治力耕期年为上田嵗入十倍殿中君遂致其官事而归日与宾客置酒髙防供帐食饮甚设皆出于田中殿中君乃喜曰使古人为子不过力于仕以禄我而吾儿力于家以归我岂少也哉是时殿中君卒年五十八君年二十三纪家事惟君之所为议论词章日进而君忽病遂不起君卒后五年殿中君亦卒然王氏居汝遂为大家内外几干指而郭东田至今不废元符中余来居汝汝颍之间亦有田可以粪治辅益吾生而患其力不足也故余虽闲而未归欲于门中求如君者从事于田以归我盖未见也及君改卜有日其子霂属余为铭余欣然为之有以哉君卒熈寜二年五月壬子改卜于大观二年二月甲申与其室宋夫人合有二子长曰騊后君十年卒次即霖也与余游汝人以为长者铭曰
　　山矗矗兮水洋洋中有人兮汝之良学不为仕兮言成章履田如职兮亲裕而康以一室兮信一乡命虽不淑兮家则昌新丘故里兮其铭其藏
　　奉直大夫千乘毕公师圣墓志铭
　　千乘公毕师圣者讳从周师圣字也毕氏望出东平而自唐末五代以来世居代之雁门为代人至太原文简公始其父太师于郑之管城子孙从之者五世矣故鴈门之毕今多为郑人太师讳义林仕至澶州观城令以文简公贵赠太师太傅文简公讳士安尝相真宗皇帝薨于位赠尚书令兼中书令諡文简文简公之子有仕至太府卿者讳庆长自太师而下至太府即公之曾王父王父与考也太府生六子而公居季未长而孤伯仲皆昜之已而伯仲出仕多病死或废老于州县而公仕宦厯五朝无毫厘过失为武兴洋州东阳岐卫太守所至见称赠其父太府为司徒赠其母赵氏为荣国太夫人兄嫂侄及侄之子生养卒次为嫁娶者甚众虽不至髙位而在吾门中以徳称者三十年岂昜有哉公初以父任试将作监主簿十一迁至奉直大夫积勲上柱国千乘县开国男食邑三百户厯涟水军涟水尉滁州司理参军耀州华原县令监青州酒知河南府河南县签事判官太府主簿通判河南府事知洋州兴州婺州管勾西州嵩山崇福宫起知鳯翔府卫州判登闻鼓院复请崇福遂致仕终焉平生为人长者质重气和言若不出诸口从游者望而接之则知其有徳性居家澹然虽甚忤不愠虽甚适不喜而接遇人物无久近恭谨之意常存不懈在官如在家人见其温厚而不苛以为必有逋事然所治整饬吏民信爱兴洋二州皆以课最论晚为岐守防朝廷用兵湟鄯岐当孔道事剧于平日十百亦以办治迁初公为大理寺丞出守青州洒道遇天章阁待制河北都运使韩公缜谓公曰贤者何自为酒吾幸得出入朝廷为从官奉使于外若同诸公荐贤于上则贤者宜在朝矣公曰食贫口众亲意以外官为便愿公止也韩公又曰北道州镇相望中多大县亲意既便外官欲以一大县累贤者意不亦可乎公曰奉亲至此亲意既已便矣而又更求便官愿公止之也韩公笑而去然嘉公引分阴重公未尝忘也及韩公缜以观文殿大学士守京兆而故资政殿学士张公璪守河南公适通判府事二人者尝论公为人及上诏举所知遂同以公应诏故公仕宦四十余年知交满朝若阶以进取甚昜而公不为然人之知公者多此类也娶赵氏视公爵为恭人生三男子两女子男子曰仲渊儒林郎曰仲文从事郎曰仲庄将仕郎两女适昌黎韩公辅河南赵仿而仲渊兄弟复有十一男子每嵗时起居为夀公坐堂上三子十一孙成列再拜于前公笑而颔之晩节之慰可胜道哉公以大观四年八月九日终养于西京之里第年七十二以郑之世墓无地可窆乃改卜河南府河南县洛苑乡司徒之原公焉实政和四年正月二十日也而豫属公之族子仲游铭其墓仲游曰世亦有族子而铭其叔父之墓者乎曰栁宗元铭其叔父侍御史之墓而六一居士欧阳公铭其叔父成之墓仲游曰然则叔父行事可纪而铭亦可为也铭曰
　　在昔册毕克成厥终遐哉邈乎至于咸通咸通之相有庸在史爰及景徳文简复起公何人乎文简子子洵厚且和克恭以济不棘不求匪迁则最在汉有人家于陵里举号万石公徳是似多子多孙庶多受祉铭以永之惟千万祀
　　魏国王夫人墓志铭
　　故观文殿大学士右正议大夫中太一宫使赠开府仪同三司髙平范公之夫人王氏大名人也曾大父讳祐为尚书兵部侍郎赠太师太父讳某为尚书兵部郎中赠太尉父讳质为天章阁待制而宰相魏国文正公者乃天章公之伯父也始天章公与范文正公相友善约以儿女为婚姻夫人其长女也以归髙平公而以次女归今右丞公夫人生长于王氏贵盛之时天章公爱之居处服用几于侈而范氏自文正公起家即每嵗减损以为法虽贵不肯改居处服用甚约及夫人归范氏人忧以为不能安而夫人至则如未尝生长富贵之家者人始贤之其后髙平公仕于朝益自菲薄以收宗族将济人之缓急而夫人行之于内亦均节有无于上下虽族属数百指无异言者髙平公既贵有禄锡夫人更推财以赒内外凡男女之孤无所归賛髙平公为之婚姻者数十人洛阳衣冠家有女子因其家破为人所略卖夫人闻之急推金帛以赎之为具衣衾资装以嫁之于是宗亲内外益以夫人为贤而不可及也元祐中髙平公为宰相夫人以命妇入见禁中太皇太后闻夫人之贤赐夫人坐问劳慰抚之尤尽至不用常仪张椅置足牀赐夫人坐夫人不敢正坐太后揖之使正夫人不敢登足于牀太后揖之使登是时髙平公数求去位因诏夫人勉髙平公无求去且曰帝富于春秋大臣耆宿未可去也髙平公既终去位以论捄元祐大臣吕大防等谪随州继以防官謪永州夫人随至永州一年薨夀六十八实元符元年六月三十日也夫人之子男五人曰正民正平正思正路正国而正民正路先夫人卒女五人适崔保孙庄公岳司马宏蔡谷郭忠孝而崔氏司马氏二女先夫人卒厯封同安县君同安郡夫人英卫燕魏四国夫人夫人薨后二年髙平公得北归今天子乃尽复髙平公之官爵以观文殿大学士中太一宫使归頴昌私第归后五月髙平公亦薨其子正平正思乃以其年四月十日举髙平公与夫人之防合于河南府河南县万安山之原而以髙平公之治命属其门人毕某为夫人之铭某从髙平公二十年谓公以忠义世其家得盛名于天下者公之所固有也及闻夫人之事然后知公所以得名者夫人有助焉盖夫人天性简俭治家严而以恩行之颇知出处进退之大致高平公为御史諌官时数以言事斥逐家事益落夫人无俭昜若皆安之时勉公以国事不及他也后居相府公不改平素而夫人亦不事文绣衣服珠玉至于轻财乐施汲汲赒人之急如恐不及则其性雅与髙平公合故公一心国事无所内顾行盛名于天下者夫人之助岂防也哉以是而铭夫人可矣铭曰
　　夫人之出有闶其门皇祖伯父实惟相臣归于范氏文正公子亦为宰相二家之美夫人不显淑徳令仪合其宗亲仁以济之宗亲如一施及于外以成其家夫人之志吾道既南靡不居晦夫人从焉虽殁而在归祔夫子孔安且正铭以昭之夫子之命奚以传之必有余庆
　　延安郡太君张氏墓志铭
　　夫人姓张氏其上世尝显功名于建隆开寳之间号为勲臣夫人年十有八归王氏为故秦王审琦曾孙西头供奉官尧善之妇生二男四女而一尚皇叔故赠太师尚书令荆徐二州牧魏王为潭国夫人因得召见禁中赐冠帔元丰二年魏王有疾神宗皇帝与慈圣光献太后宣仁圣烈太后皆幸东宫视之疾少间潭国夫人入谢诏问其世家赠供奉府君成州团练使封夫人延安郡太君魏王亦为夫人起大第于里中而子溥又贤好学通书为文章以从科举夫人益自慰以捐金帛赒其宗族及赈族中之不能自存者而居家则严饬不妄喜笑缟衣疏食斋戒从浮图法未尝为戚里间事元祐九年三月九日以疾卒卜其年月二十九日庚午于河南府永安县苏村秦王之墓次溥之遭夫人防也东平毕某往吊之拜首稽颡号泣自去罪罚不孝以防夫人不自死灭尚惟后事之图今有日矣事严而廹愿以志铭为属乞哀而许之按夫人曾祖讳继旻左藏库使祖讳崇隽洛苑使贺州刺史父讳武仲三班借职世居郑州之管城夫人之男长曰泾先夫人卒次即也皆右班殿直女长适皇叔宁逺军节度使巩国公宗祐封永宁郡夫人先卒次适应天府虞城县主簿赵彦次适皇叔龚州防御使仲悯封靖安郡君亦先夫人卒其幼即潭国夫人潭国为神宗之弟妇今上之叔母宣仁圣烈太后之子妇则其母亦不贱而夫人乃持麤菲食勉其子以儒素赒宗族赈闾里以清净自娱乐非贤夫人能若是乎夫人年六十九一孙男三孙女其孙男名伯鸾云铭曰
　　维王氏有造于国以基厥家侯王间起踵成其华夫人何归秦王之裔生子何从魏王之配子配魏王有炜其芳英祖宣仁实为姑嫜夫人为母不防而约匪车与是憎以约为乐矧其有子敬恭朝夕夫人燕之既夀且怿匪夫人是铭孰为兹石
　　田孺人墓志铭
　　元丰五年九月故宣徽南院使郭公仲通之子忠諌战殁于永乐其室田氏孺人年二十七既终其夫之防父母欲夺而嫁之孺人守义不许事其舅姑及宣徽公薨卫国太夫人寡居而老以严闻孺人事之弗懈鸡初鸣则起昩爽而至卫国之所问安以侍不敢退食饮非孺人所调视不举衣服非孺人所纫制不服起居上下非孺人扶承不适及夜振牀布席起衾箧枕几以告卫国卧孺人俛而覆之乃退至鸡初鸣复起以为常卫国曰是善事我乃使孺人主其内事方孺人之寡也其子体仁数月以父战殁得官及长调监南京楚丘县酒税卫国命随其子之官孺人辞不可乃使体仁自之官孺人但往视之三月而归曰我去卫国之傍三月如三嵗也卫国益老孺人事之益尽不复归其室夜分而寝不离卫国之侧张半尝席不帷孺人既白首卫国尚无恙孺人起防起孝犹如初为妇时及卫国薨孺人哭泣思慕二十一日而得疾七月而卒年五十八故洛城之人识与不识皆曰田氏之子郭氏之妇其孝可称也孺人之望出鴈门自元魏至唐家于京兆今为京兆人故文思使银青光防大夫讳守度之女也年十六归郭氏生二男子四女子而寡未寡时长男已卒未名次即体仁也今为从事郎泽州司戸曹事既寡而老始嫁始娶妇长女适朝防郎尚书戸部侍郎王革幼女适从事郎河中府荣河县丞吕辅修而其中二女未嫁卒有四孙曰申义好义与义和义孺人之卒在政和三年二月二十四日其在闰四月二十二日其之地则河南府洛阳县金谷乡郭氏世墓之次祔其夫之兆实南化张里之原也孺人之初病也犹经理家事及病日侵乃手自疏家事之曲折以告后人且曰我为嫠妇三十年事卫国四十二年卫国之抚我厚故我不敢不尽曲折以告已而曰我嫠妇之薄于命者也一子四孙是所有也他无以累后人人悯我欲为一堂以居我可姑止我安于庑下乆矣奚以堂为遂以孺人手防从事云铭曰
　　柔令婉嬺洵穆且那有厥家兮警戒静専誓而弗渝天厥夫兮左右后先靡寜靡居燕厥姑兮姑之燕矣嫠之愉矣姑之逝矣嫠之痛矣何痛不已嫠之尽矣维其尽矣是以铭矣
　　清源王太君宋氏墓志铭
　　清源王君之夫人宋氏者汝人也周显徳中太子太师彦筠之六世孙也父讳辅臣祖讳寅曾祖讳文蔚或仕或不仕夫人年十六归王氏二十二而寡季父清臣尝欲夺而嫁之不可至五十九而病卒于汝城中之里第初余来居汝与夫人之子霂兄弟游比今几十年故夫人之病也往问之卒也往吊之而霂因属余铭夫人之墓余虽知其贤未知其事以问霂里中有道者里中人曰夫人之防其君子也年尚少缊衣无饰以事其舅殿中君姑长安君不怠舅姑有祀事簠簋非其所羞不以祀舅姑有宾客豆非其所烹饪不以进虽舅姑没不衰殿中君生六女皆嫁傍近士大夫家贫不给夫人调防之甚厚不能自任则廪之舍止未定则为室庐以招之有缓急则推金帛以赒之或致谢焉则曰此舅姑之所以庇后人也不为诸姑费则异日无以见舅姑于地下奚以谢为夫人之君子有兄亦蚤世娣姒之间相与如姊妹故霂之从弟霖亦相与如亲兄弟而凡在夫人之门内者无小大皆訚訚如也遂为孝友之家至于整比家事动有法则薄衣食而厚宾客虽僮御未尝以声色使之则犹为夫人之余事也余曰嘻然哉吾有闻焉吾有见焉凡里人所道者余亦闻之而夫人之家内外千指邸第称是用以自厚无不可者而夫人之终无新衣焉制衣而敛此余之所见也以所见而合所闻则夫人之事无可择者遂铭夫人之墓余铭夫人之墓在改歳后六日去夫人之丧四十日其葬后余之铭二十七日实大观二年二月三日也夫人之君子讳暕二子七孙其长子曰騊早卒次即霂也其孙一男子六女子孙男二岁未名孙女以次适人矣其之里曰王道乡曰新丰在汝梁县东十里云铭曰
　　夫人之归灼其华簠簋笾豆孰与加緼衣恤纬矢靡他燕及诸姑亦孔嘉里中之众不汝瑕端以孝友名其家虽不百嵗庸何嗟
　　仁昌县太君李夫人墓志铭
　　曩逰洛孟之间观书于慕容氏得防稽愿临所作隠君之志言隠君筑室河上终其身不仕御家合族资生之具一皆有法而上下均一不见声色闺门之内整于公府因废书而叹曰隠君治家之管仲也贤哉后吾以中子娶隠君之季女颇知其夫人亦有贤操躬自减损而调防门内之人小大曲尽始悟隠君以治家成名者夫人有助焉及夫人终养而葬其孤泣血属予为铭得所书行事一巻观之言夫人幼失父母而知哀长与兄嫂而知顺教子而子好学有成教女而女嫁人皆为贤妇与其姊安福县君同处陈氏之门而知相尊爱终安福之身如一日兄丧嫂孤贫不能自生养夫人存问资给而终嫂之身如一日则又废书而叹曰岂特隠君者治家之管仲而夫人亦隠君之孟光也盖夫人之性和而有礼寛而有法平居未尝与人忤而人忤之则嘿然不知校也曰忤而校是与忤我者等夷也推此心于门中门中其有不顺者乎然陈氏自唐歴五代至今合食共居者几二十世家数千指非世世有贤子而又有贤妇岂能也哉而夫人即吾所见之一人也是可铭也夫人姓李氏故光禄少卿晟之子皇祐五年归于隠君年十七大观元年以子恩封仁夀县太君三年正月六日以疾终于里第年八十即以明年正月丁卯归祔于河阳县太平乡北闾里隠君之墓子三人女四人孙男女八人长子曰立之奉议郎通判齐州仲温之季至之皆为名进士女长适朝请郎文维申次金部员外郎范域次翼城县丞李操次均州司理参事毕大亮而文氏毕氏二女皆先夫人卒所谓隠君者名安礼字正叔以行义居乡可出而处故号隠君赠太尉讳贯之季子也铭曰陈氏之系逺矣合百室而与居非子子妇妇而继出安能传世十九而同庐隠君之贤吾所闻也既有志之者矣夫人之贤吾所见也其可不志而舍诸少而知哀者性也长而知顺者义也况又能亲其亲而恤孤隠君之阡比于皇姑夫人从之其安只且
　　毕氏墓志铭
　　宋故尚书驾部郎中赠太常少卿毕公从古第五女生而柔惠和厚女之贤者也盖尝许归于人矣而以熙寕六年正月十四日卒于汝隂之沈丘年十有八至元丰六年八月十一日归葬于开封府管城县富戸乡祖姑李氏之墓次其母徳兴县太君陈氏哀其未嫁而夭也实使仲甫治葬而使某序而铭之曰
　　奚厚而质奚啬而龄维家之矜其藏其铭















　　西台集巻十四
　　钦定四库全书
　　西台集巻十五
　　宋　毕仲游　撰
　　行状
　　丞相仪国韩公行状
　　元符三年十月诏以通议大夫守门下侍郎南阳开国韩公为右正议大夫尚书右仆射兼中书侍郎公故侍中魏国忠献公子也忠献之子六人而公居长为人外和美须髯姿貌辞气大抵类忠献而仁厚平恕无所矫饰自忠献在时已有人望识与不识曰是魏公之子而如魏公宜其复为相也及为相制下都城传布除目行道之间鼓舞相告先是公在仁宗皇帝朝尝以太常少卿充大辽正旦国信使燕于辽帐辽主问左右孰尝使南朝识所谓韩侍中否或言国信少卿貌类其父果类否对者曰实类遂使工人图之至神宗皇帝时公复以给事中使辽持礼详重姿貌益竒伟凡在北廷之人皆拭目观之及公为相后辽人贺正使萧喜张从约来语行人李某曰比持礼回北主问韩忠彦今安在从约对曰在大名北主曰何为相而在大名耶居两月闻为相制下北主大喜不觉大声起曰此真宰相矣然则忠献魏公事仁宗英宗神宗为宰相九年定册安宗庙隠然为时宗臣而公亦厯事四朝出入内外所至可纪卒亦至宰相公之行可得而言矣公讳忠彦字师朴魏公而上七世家于安阳故公为安阳人以魏公任恩守将作监主簿力学为文章登进士第改郊社局令勾当府司检校库丁母魏国夫人崔氏忧服除改秘书省著作郎神宗皇帝即位迁秘书丞魏公辞位去国以故事召试除秘阁校理同知太常礼院宗室秦楚王后无嫡子嫡孙同母弟又无庻子传至庻孙疑所袭议者欲舍庻孙而使曾孙袭封公奏言申令所载以古礼嫡长孙之外皆为庻孙既在庻孙之列则虽非见袭之子朞服兄弟亦皆庻孙矣今庻孙在也而舍之使曾孙袭封若有大功庻孙而无曾孙则将谁使袭乎抑遂除其国乎今秦楚之后无嫡子嫡孙同母弟又无庻子则凡在庻孙之列而长者当袭之人也诏用公议会召故荆公介甫为翰林学士与学士吕公着同侍讲迩英二人奏言故事讲者坐而侍者立自干兴以来讲者立而侍者坐请复故事下礼官公议以谓故事侍臣与讲者皆坐或侍者坐而讲者立或讲与进读者立而侍臣皆坐此人主之恩出一时者也顾皆无所轻重即人主不命而自请之则非礼孔子之时人臣或拜君于上孔子曰拜下礼也虽违众吾从下今侍臣讲于上前而立五十年矣以孔子拜下之义观之姑用干兴以来故事可也何必改诏是公议除兼本寺丞事迁太常慱士判吏部南漕开封府推官迁判官以太常少卿为大僚正旦国信使还丁秦国太夫人忧解所居官终制除三旬盐鐡判官三司使出通判永寕军事召还为三司户部判官丁魏公忧服除贴直龙图阁知审官西院三司户部副使改盐鐡副使超授右正言寳文阁待制高阳关路公抚使马步军都总管兼知瀛州是嵗元丰四年也朝廷以夏人囚杀其长常用兵四万下米脂数十城夏人隂使辽求救辽人为移书至阙下朝廷报以兵端而北书复来防永乐用兵不利而当遣人使辽贺生辰上难其人二府以安焘为对上不可又以李承之李定为对上又不可上曰韩忠彦尝使辽辽信爱之而知其父琦赏有勲劳德望加重其子今日使辽忠彦其人也乃以给事中召公充北朝贺生辰国信使公至上前辞曰臣尝使辽而今复徃无乃使辽人妄意中国为乏人也上曰卿无言行矣西事未定无以昜卿者公遂行辽人使赵资睦迓公境上行且问西事公一切以闲暇对之且曰西事小小役尔何足问及至其庭中纵观者如堵皆咨嗟叹息乃使其国参知政事王言敷燕公问夏国何大罪而中国用兵不解也公曰夏人之罪中国尝移文矣观所移之文则罪可知也言敷曰闻已还兵塞上信乎如此而南北大国之好可保也公曰问罪西夏乃细故尔南北大国之好岂相奸乎言敷更有他语公连以言拄之及还资睦诎服返曰先正侍中之制西事有攻防今取城若砦十使先正侍中而至今快可知也公归神宗皇帝劳之曰使乎使乎后大辽使至上复使公馆客西北之衅遂解官制之行也章惇为门下侍郎而给事中为之属失其职矣乃复奏言今月丁亥诏门下封驳视中书舍人封还之制庚寅复奉诏门下封驳从执政官议议不同乃上之窃以给事中与中书舍人任遇均也一则不禀议而听封还一则听封驳而先禀议且所驳正之事执政所行也事当封驳则与执政固已异矣异而取决于上乃其职尔而更从执政禀议是为失职愿从丁亥诏为正从之公又言左仆射王珪为南郊大礼使所下之书不从中书画防出一时又不从中书奏审皆非官制也官制之行将为万世不昜之典今行未朞月而南郊大礼所行已不用官制后将若之何神宗皇帝诏如官制于是中外之事必由三省而下法官郝京为大理司直有比例而无法吏部患之乃禀于都省而具钞公曰官制有令必用法也今援比例而废法是无官制也驳之神宗皇帝嘉公之守于是自吏部侍郎郎官都司官吏皆差次受罚而丞相与同列谢于殿上乃以公为礼部尚书俄迁枢密直学士定州路安抚使知定州州贡文绫文絁有常数诏増贡文绫百疋絁百疋公上言唐李德裕为浙西观察使诏贡缭绫千疋徳裕奏言若将匪颁臣下则千匹岂足于用若止上躬自服何至多用千疋奏至遂停之臣幸遇圣朝则德裕前日之言亦臣今日所当言者惟陛下察许诏从罢之凡江东西二浙属郡増贡之数亦罢遂召还为戸部尚书而元祐防计録成其大较一岁所入不足以供天下一岁之用公深忧之因上言今天下乃祖宗之天下也祖宗之时岁入之数多于所出故国计有余祖宗之天下乃今之天下也今岁出之数多于所入故国计不足臣窃计之凡文武百官宗室之费加倍于皇祐而四倍于景徳三班常选胥吏乏数则又过之而天下二税酤征商山泽之利较之皇祐景徳之前无以大相过也则国计盈绌正今日所当议者上逐诏议裁省中外冗费置局于户部公复上言上自宗室贵近下至官曹胥吏旁及宫室器械皆可得而议惟宫掖之费有司不得而见虽见不可尽也按寳元中尝诏入内内侍省裁节禁中之费报详定所庆厯中又诏入内内侍省以章圣时簿帐较近年禁省之费以闻愿陛下上法寳元庆厯祖宗已试之效亦诏入内内侍省忖裁禁省之费报于有司使天下晓然知陛下节用裕民自宫禁始天下幸甚当时所裁虽不尽如公意而岁省县官之费已数十万计上倚公以为执政者乆矣会尚书左丞某甫去位即以公为中大夫守尚书左丞赵瞻薨复以公为同知枢密院事进拜太中大夫知枢密院是时夏人已得所赐地事分画丞相吕大防关右人也喜用兵故西师尚未解严而公意在偃兵息民以安邉境尝曰兵在平日犹为危事今主上富于春秋太皇太后垂帘共政是岂用兵时也故讫公在西府七年非甚不得已兵未尝窥于境外防宣仁圣烈皇后崩哲宗亲政更用大臣数人其下观望争取垂帘时事为言公见上奏言古者君薨三年听于冡宰不言古今异宜故有母后垂帘之制乃遭防时变补天之隙宜之大者岂得已哉昔仁宗皇帝初年庄献明肃太后垂帘共政及仁宗亲揽政事言者亦争取垂帘时事言之仁宗曰是持情近薄不可听也乃下诏戒饬中外不得言垂帘时事遂出仁宗之诏为上读之哲宗皇帝嘉纳乆之谓公曰知人实难然自先正侍中以来阅人必多矣今侍从之间率自引去谁可以为侍从者公荐彭汝砺防肇井亮采张舜民韩宗师范纯礼韩宗道七人且曰汝砺肇有词学而以名节自许亮采端亮不倚舜民质且有文宗师安恬乆次临事不苟纯礼宗道立朝守正无所阿循皆今日尚书侍郎给舍之选也哲宗皇帝亦嘉纳用之然公自章申公为相即求去位至绍圣三年正月始以观文殿学士知真定府改定州路安抚使知定州章申公幸公去且惮公复来乃使言者言公在西府时尝弃湟鄯之地降资政殿学士知成都府不行复知定州改知大名府兼北京留守司事大名府路安抚使先是魏公尝以武康军节师镇及定武熈寕中又以侍中判大名府有徳于赵魏之邦故定武大名皆为庙以祀魏公而公相去三十年亦为镇定帅而知大名仍有惠政见称于二邦故定人魏人亦为像于魏公之庙而祀之章申公慊公未已又使言者言公尝同尚书左丞王存聫奏请刋除谢景初过名非是降中大夫防哲宗皇帝晏驾羣臣朝晡临道路相传曰召公矣又曰公令来矣及上即位以吏部尚书召公都下相告语欣欣然如召其父兄至则除门下侍郎进封南阳郡开国公见上陈四事以禆新政一曰广仁恩二曰开言路三曰去疑似四曰息用兵其广仁恩之说曰孟子曰汤武之所以得天下者得其民也得其民者得其心也而唐封徳彛教太宗用刑罚以治天下太宗曰是欲我失人心也本朝自祖宗以来推广仁恩徳泽以固结人心故方内大寕如防山之安近年执政大臣骛于功利而以苛察相高政太急刑太峻其失人心多矣社稷之忧也愿陛下远鍳汤武太宗之治近摹列圣之用心罪疑惟轻寛以御众益推广仁恩徳泽以固结天下之人则人心安人心安天下不足治也其辟言路之説曰窃以中丞御史諌省之官自昔以为人主之耳目耳目之官人主岂可不自择哉近年执政大臣虑台諌之为已蠧也乃布腹心于言路外虽不事请谒而中实相通以蔽欺人主耳目人主何利焉其间有论及时事与执政意少忤众人曰其必以罪去而果以罪去矣愿陛下旁采忠直重厚之士亲加识擢布在言路如其敢言有补惟陛下容纳主张特加旌劝行其言而用其人则言路辟言路辟则天下之事始可议矣其去疑似之説曰法无旧新便民则为利人无彼此当材则可用自绍圣以来六七臣者凡曰元祐之事不问其所从来一皆以为非是而不行凡元祐除用之人大则投窜小则退斥枉损人材无补于事且兀祐者先帝在位宣仁权同听防之年也何负于天下而逆施如此愿陛下用人之际无分熙丰元祐惟是之从惟材之用则万务毕举天下安寕自无事矣其慎用兵之说曰臣自先朝防恩守土于外闻朝廷熙秦延庆泾原河东六路进筑五七年间建置城若砦垒数十得地虽广而不可耕皆由永兴等路州军转饷以馈之欲实外而外终不可实自陜以西民力大困斩获之数则増一为百失亡之数则减千为一愿陛下试令有司攷其用兵以来之费出于府库及将吏官军散亡之实几千万数而所建置城垒可耕之地收入以为用者其数几何而邉城父子肝脑涂地与官军逃散疮痍物故者其数又几何则进筑利害较然可见矣今日邉事惟亟罢进筑之兵以休息中外惠养万民则天下幸甚上皆嘉纳之公自召还为吏部尚书未拜而为门下侍郎自门下侍郎逾月遂为相命既下公上免表其词曰今蠧萌未消国是难一事无可否必分年号而后行臣无忠邪槩指朋党而皆废西方师老而财匮斗米至于千钱北道河溃而民流十室几于九去大霈更新而犹多禁锢宿逋虽减而尚困追偿方当大有为之时宜得不世出之主识者见而喜曰上医医国医者识病则病可治也公既识今日之病天下其有瘳乎上既听用公遂数下赦令蠲天下逋责尽还岭外流人甄叙士大夫之迁谪者而内外之臣可任使及尝为御史諌官忠直可言与天下知名士率见收用公尝与上从容论天下事上闻政令之行犹有当先急者乎公因建言哲宗皇帝即位尝诏天下实封言事由此能言之士献言于朝者千万数今中书所编类章数是也自章惇为政以来与上书言事者为雠敌乃置局编类摘取语言近似者以为谤讪故上书者率皆得罪大伤求言之体今臣闻编类之余犹有五百余疏继从编类近日陛下又诏中外许直言朝政阙失然编类之令未除则能言之士必懐疑惧疑者疑求言之意非诚惧者惧如前日之获罪则今日求言之诏岂不妨哉臣愿陛下亟诏有司尽将巳类未类之章与省中所行编类前后文书纳之禁中罢其所置局则中外之士无所疑惧而所求忠直之言始可来也上即诏罢编类局事章数文书尽纳之禁中仍诏公曰已焚之矣当是时中外欣欣然以为嘉祐治平之事可复见乎今日也是岁郊天为南郊大礼使进右光禄大夫尚书左仆射兼门下侍郎仪国公而防布子宣为右相子宣数至上前留身务破壊公所为以中伤公所引重者或劝公亦留身上前与之辨公曰宰相自有体如是又一曾子宣也其相去几何道之不行我知之矣乃上章乞罢相补外上封还所上章使中贵人趣公至都堂视事而谏臣呉材王能甫数奏疏言公以向子宣意所便公闻之复上章请外章凡三上乃以公为观文殿大学士知大名府而材与能甫言不已乃罢大学士犹知大名初钦圣皇太后垂帘共政而故相章申公惇犹未去位公与申公帘对皇太后曰登极之恩慱矣无所不被废后孟氏可复也公退谓申公曰有故事乎事体之间无所伤乎曰无伤及以事对上曰复孟氏则可而皇太后欲复孟氏而废刘氏奈何复一废一则上累永泰岂小哉公等执政也其执之公曰陛下之言乃谟训也其敢不执退见皇太后皇太后盛以废复为言不可昜公援引古今具道其所以然以死争之皇太后之议遂格而言者不知又曰是尝动揺中宫乃降右正议大夫提举西京崇福宫公自罢相守大名凡三黜怡然无所辨及言者诬公以中宫事公曰是不可不辨也乃具言其始末上之而言者抵公尤力遂降太中大夫提举崇福宫居于懐言者未厌乃曰公在位尝弃湟州非是遂复谪崇信军节度副使居于济及复湟鄯又谪磁州团练副使是岁崇寕三年十一月也明年九鼎成大赦公得归相又一年复太中大夫提举西京崇福宫如故俄复通议大夫请老遂还公故官以宣奉大夫致仕逾年薨于安阳之里第实大观三年八月二十日也享年七十二惟公系出愽陆自高祖而上载于顾命之碑与龙图阁直学士颍川陈荐所撰次魏公之志不备言也曾祖讳某太子中允赠太师中书令兼尚书令燕国公祖讳国华諌议大夫赠太师中书令兼尚书令魏国公及公在位申赠燕魏二祖皆太师开府仪同三司而忠献魏公以故韩王赵普故事赠不加娶两夫人皆故太尉惠穆吕公公弼之女嫡曰韩国夫人继室曰冀国夫人四女五子十一孙三曽孙子治中奉大夫澡朝散郎浩奉议郎澄宣徳郎女嫁蔡承冯询王傅约王朋约有既嫁而卒者孙曰肖胄肯胄肤胄完胄宏胄安胄寳胄应胄昌胄荘胄昭胄曾孙曰龢恊彬或问公之所行孰为大曰公有大焉而人未之思也为其父为宰相而身又为相乎曰汉唐本朝父子为宰相者可问亦可记也美则美矣奚其大曰为其逮事五朝出将入相兄弟聫荣子孙众多门下之士诵美无穷乎曰显则显矣奚其大然则公之所以为大者何也曰公质刚气和居家不妄语笑内无机心外不事矫饰天下之士不待被公之恩承公之力皆咏公贤而期公贵非天爵之高不至于此此则似大矣然犹未也盖尝闻士处穷困甘藜藿褐衣蓬户出入为常及其遭时遇合都廊庙位卿相得志之事日日在前而能不忘宿昔穷困未遇之心者以为贤矣一旦失倚离权身折势夺宜其追惟夙昔穷困未遇而等之有以自处然犹憔悴枯槁或愠怼而自失故屈平懐石亚父疽殒贾谊忌鵩张昭塞戸汉唐以来公卿大臣以废放不用而颠沛若无以乐其生者比比是而公生于魏公之世长于宰相之家少有闻望食饮服用居处行乎富贵者四五十年卒亦自为宰相岂尝知闲放之事穷居之乐哉而崇寕大观之间遭呉材王能甫之毁身被五黜仅夷庻士去都邑庙堂之重而寓异乡下里之居辞公卿寮采之奉而接野夫乡老之陋谢旌麾徒御之众而甘舆台僮使之约富贵之事物物不同而公中懐漠然不异平昔门下之士间得请谒于前者辞气顔色了不见其欣戚惟以上恩保全先众人还乡里叙感而已则良为大也盖能用而不能舍能而不能晦能处安乐而不能处患难皆非成徳也能用能舍能显能晦能处安乐且能处患难然后为成徳成徳始可言大矣故曰公有大焉者此也公所着文章集为三十巻奏议二十巻魏公行事一巻家传十巻藏于家未出谨状





　　西台集巻十五
　　钦定四库全书
　　西台集巻十六
　　宋　毕仲游　撰
　　行状
　　丞相文简公行状
　　毕氏出自姫姓周文王第十五子髙封于毕以国为民后汉兖州别驾谌居东平遂为东平人谌之五世孙曰众庆宋兖州大中正众庆之五世孙曰憬仕唐至司卫少卿许州刺史燝生构与栩构为户部尚书諡景公栩为鄷王府司马栩之曽孙諴懿宗朝为宰相而构之五世孙桢为振武天徳营田判官桢生宗昱仕至云州云中令赠太子太保娶呉氏追封邓国太夫人宗昱生球仕至本州别驾赠太子太傅娶史氏追封韩国太夫人球生府君义林尝以防干汉高祖于太原髙祖深悦其言而不能用相国扈彦琦司空苏禹珪数以府君太原防中事言于朝欲召用之而亦不果卒于澶州观城县令赠太子太师娶药氏祝氏追封代国郑国太夫人由太保至郑国皆文简公贵之赠典也文简公讳士安字仁叟太师之子也太师而上世居代之云中太师卒于观城公才二十嵗奉祝夫人居防以礼闻祝夫人取太师手自抄书数箧授公使读及出太师所选清白规检使行之夫人曰澶之士人吾畧知之矣孺子无可与游者乃与公之宋宋犹澶也夫人未知所适或言郑多士大夫子弟有贤者乃自宋复与公之郑果得处士杨璞及韩丕刘锡从游公于是博综羣经通诸子百家之言防极古今治乱得失君臣父子忠孝仁义治民行已之本末祝夫人乃喜曰吾固知孺子之可教也干徳四年公举进士而故晋公王祜方知贡举见公文大喜遂以公为第三人开寳三年选授济州团练推官州民王禹偁为磨家児年最少数以事至推官廨中禹偁貌不及中人然公阴察禹偁有知者问孺子识字乎曰识尝读书乎曰尝从市中学读书能舍而磨家事从我防乎曰幸甚遂留禹偁于推官廨中使治书学为文久之公从州守防后园中酒行州守为令属诸賔客竟席对未有工者公归书其令于壁上禹偁窃从后对甚佳亦书于壁公见大惊因假冠帯以客礼见之【原注州守令鹦鹉能言争似鳯禹偁对蜘蛛虽巧不如蚕】由此禹偁寖有声后遂登第进用反在公前及公除知制诰禹偁先已为舍人其词禹偁所行也世以公为知人公在济州二年太祖皇帝闻公名诏赴阙面授兖州管内观察推官太平兴国初擢大理寺丞兼三门发运事呉越王钱俶入侍选公知台州公至海上言钱氏籍其土地民上之于有司而赋入之数倍于其旧盖欲张大以自纳于朝廷然濒海之民新得天子之吏收养安辑务从便省茍微倍称之赋恐失民心今州县文书具存宜明诏有司一取钱氏旧籍为赋入之理则上之惠泽可以下防濒海之民亦欣得天子之吏宜不失职诏下有司行之至今浙右之赋有轻者因公言而用旧籍也明年上遣使采访呉越官吏治状公居最以名闻迁左赞善大夫知饶州【原注事见公集题国清寺诗序】改殿中丞归朝为监察御史知干州祝夫人已老治家益公与陈国夫人事之益尽孝道辨色即往问安因侍侧食焉而后敢退盖尝新其室墙圬未坚问安未退或倚以立至隐之成迹而不自知至是从京师走干州道逺非祝夫人所便辞乞下迁改监汝州稲田务雍熙二年诸王出阁以左拾遗召公兼冀王府记室参军太宗皇帝延见劳问赐袭衣银帯鞍勒马迁考功员外郎端拱中诏王府官各献所着文章上读累日谓近臣曰才则吾自见矣行孰优乎有以公对上言曰卿之言朕意之所属也遂以本官知制诰冀王入见顿首再拜愿留上曰朕不以爱子而访用贤也卒不许是时宋兴四十余年中外几平文学侍从言语政事之臣辐辏上前至论徳行必以公为称首淳化二年冬上欲召公为翰林学士而执政欲用张洎因对言洎之文学资次不在毕某下上曰剧知洎文学资任不下毕某第以洎之徳行不及毕某尔执政乃退公遂为学士明年与苏昜简同知贡举拜主客郎中学士如故以疾辞职授右谏议大夫知颍州防歳大饥公发仓廪以赈济且上言州界民转徙逃去者甚众申诉失时无以为赋租故逃不问有状无状复额经检未经检一切赐当年田租以安流亡书奏不报而被召乃以状上中书力言之上始诏有司从公请公虽去而所活与安存盖千万数奏疏与上中书状及三司牒见存眞宗皇帝将为皇太子先以寿王尹京公由谏议大夫为开封府判官及置东宫官属诏兼太子右庶子迁给事中其出入辅导咨访谋画从容与皇太子议论阴为天下之赐者甚众而慎重周宻世莫得而闻也眞宗皇帝即位遂授尚书工部侍郎秘书直学士权知开封府公自为他官时以正称及为京尹上亦知人以正惮公故宫府常从为廷职授外任者必遣至公所戒勅而后使行防有贵人以攀附居近职放恣不法民家子既定婚輙强买之公请对具言放恣无状卒得民家子还其父母使成婚公之请对也事连翰林学士王禹偁故其人日夜诉公禹偁于上前久之公罢开封府以礼部侍郎复入翰林为学士请出遂以尚书兵部侍郎知潞州而禹偁亦罢职知黄州歳满召入为翰林侍读学士兼秘书监契丹谋入边上以御劄诏百官言事时中外久安承太祖太宗休养生息之后府库廪庾充实财赋赡足虽有边难而兴造建设恩赐如平日公预以为忧乃言五事应诏四事论遣将用兵使命转饷一事指言财用大畧以国家帛金钱储峙徧于天下观之平日常若有余军旅既兴则虞不足盖俄顷之费或至万金半夜传餐即湏千数防亡抄掠尚未敢论臣若不极言其理则兵未罢而财先匮何以枝梧乞申言有司惟英雄才武筹防之人或陷阵摧坚执俘折馘与夫疮残死事有功朝廷并厚其禄廪丰以货财府库囷仓无所爱惜其如贵近恩泽僧佛施利技巧縻蠧土木修营左右无厌之求后宫靡曼之费愿一切罢去以赡军需非惟事之当然因可得人之死力书奏上纳用之公善谈论美风采疎眉隆准望之如冠玉常写九经子史字皆方寸手自雠校日以为常无复出处之虑而耆年厚徳上益尊礼之防李沆卒中书无宰相上欲用公为相乃先以公为吏部侍郎参知政事公入谢上曰未也行以卿为相矣顿首辞谢上曰朕以卿为相岂特今日然国家多事谁可与卿并为相者公复顿首辞谢曰宰相者非可以假人也必有宰相之噐然后可以寄宰相之事如臣驽朽岂足胜任寇准兼资忠义临事不惑此宰相器也上曰准固朕意所在而人言其性刚使气难用奈何公曰准尝自任以重复尚气节不为流俗所悦或致人言然方今中国之民防陛下圣徳耕桑戮力安乐无事而西北搀枪独未有寕歳如准器识朝臣无出其上通逹善谋能决大事此正宜用准之秋也臣窃以为无难者上曰虽然当借卿宿徳以镇之不三旬公遂以本官平章事寇准亦同日为相而公监修国史位居准上盖上意也契丹入边北州大畧皆警公既与莱公为相始议请上幸澶渊亲征时景徳元年九月也而莱公欲遂治兵请行公议犹有所待与莱公不同上一日御便殿公与莱公议于上前曰累得边奏契丹已谋南侵国家重兵多在河北若不深防其事则边防之患盖未息也公曰陛下已命将出师委任责成议戎辂亲行驻跸澶渊以见武节然澶州郛郭非广难久聚大兵设或轻动则反失机防时廵早晩当俟仲冬莱公曰大兵在外故湏陛下亲行澶渊车驾之发不宜缓也上乃召二府具所议以状闻卒用公议其后契丹统军顺国王逹兰引兵压境从骑掠顺安攻北平寨侵保州遂合势以攻定武所至为官军击郤乃益引兵东驻阳城初咸平六年云州观察使王继忠战陷敌中至是自契丹附奏请议通和大臣皆莫能任其虚实上令莫州石普以书答之【原注上令石普以书答继忠见王沂公笔録】而公独以为可信力赞上覉縻不絶渐许其通和上曰自古獯鬻为中原强敌非懐之以至徳威之以大兵则犷悍之性讵能柔服今继忠之奏虽至而敌情不可测也何以任之公对曰陛下以至仁抚天下徳冠古今臣尝闻契丹归欵之人皆言其国聚谋以陛下精于求理军国雄富常虑一旦举兵逺复燕境今既来冦封畧鋭气屡挫虽欲罢去且耻于无名故兹勤请谅非妄也继志之奏臣请任之上于是始以手诏赐继忠许其通和而契丹之众遂击王超大军超等按兵不动乃引兵攻瀛州甚急瀛州拒之不得入欲乗虚抵贝冀天雄兵犹二十万当是时已诏随驾诸军赴澶州用雍王元份为留守而朝论汹汹不定公与莱公请对力陈于上前上乃驾幸澶渊契丹之来也亦知上欲幸澶亲征不信后闻车驾之发大军防城下与驾前诸军合数十万大惧悔其深入然业已南遂掠徳清寖至澶州城北及车驾次卫南其帅顺国王逹兰出行军伏弩自发射杀之其众宵遁莱公从上卒至澶州观兵而曹利用使契丹得其要领亦与使人姚东之俱来遂定通和之约至今九十余年北州生育蕃息牛羊被野戴白之人不见干戈多出公计议及荐寇准同为宰相之力也先是上已言兵备未发太白昼见有流星出上台北贯斗魁或言兵未宜北当姑止或言大臣应之而公适有疾病欲舁疾从行眞宗手诏固止之公乃移书莱公曰虽病宜行上不聼许大计已定惟公勉之某病非所忧得以身应星变而就国事固其愿也数日疾少间追及澶渊见于行在既行上还兵罢乃择要害因河北诸将昜置之雄州李允则定州马知节镇州孙全照保州杨延朗与他守将皆各当其任遂通互市除鐡禁招复流亡使得契丹牛马皆还之以示信北方稍安乃广畜积蠲逋负因当时之务而为法制如诸道酤之额不得增益囚已论死而雪活者为劳与诉不干己事特以重论之类相次行于天下至今守之而小人多不便莱公有欲倾之者布衣申宗古伐登闻鼓告莱公兴安王元杰通谋朝听大骇莱公皇恐未有以自明公徐起论于上前请治宗古具得其诬罔遂斩之莱公复安于位未几夏人赵徳明亦款塞内附西北二方皆定于是复置贤良方正直言极谏等数科取士而公毎见上惟言去佞谀近忠正要在天下无事人给家足故公居位未逾年而郡国丰登刑罚衰减江南惟袁有二盗余皆狱空上下晏然称为至治而公素羸多病一嵗间凡四在告数上章求去位真宗皇帝遣使谕公至于七八公不得已起视事一日将朝公复自占上台有变因召家人约束家事且曰吾将得出矣家人不喻及至崇政殿门庐与他执政论所条奏事甚悉未入对疾作上闻使中贵人络绎致问及疾甚上不俟舆辇歩出至殿庐视之殆不知人诏太医治疗不及诏内侍省副都知窦神保肩舆送公归私第薨年六十有八上即日至其家临哭之恸赠太傅中书令废朝五日制服百官奉慰诏皇城使爱州刺史衞诏钦监防防事发引日有司具卤簿鼓吹大鸿胪持节防葬諡曰文简公薨上谓寇凖等曰毕某事朕南府东宫以至辅相饬躬励行有古人之风今其亡矣深可痛惜公娶骆氏封陈国夫人生二子长曰世长公薨时为太子中舍后终卫尉卿次庆长公薨时为大理寺丞后终太府卿孙九人从善终光禄少卿从古终驾部郎中从厚早卒从诲终检校水部员外郎从简终惠州博罗县令从道终殿中丞从范终山南西道节度推官从益终太常寺太祝从周今为朝防郎知洋州曽孙十八人防代国夫人事继母祝夫人至孝以孝闻于当世【原注王禹偁作公知制诰词其略云文炳国华行敦天将老于儒学久次周行且事继母以孝闻典郡符而治最谨厚周宻博逹谦恭求之古人未昜多得而史传亦载公事继母以孝闻】自束髪即知修饬为忠臣义士君子长者而身行之至为辅相终身操行未尝有玷谈吐未尝有过失其谏説人主至切不为曼词发言十数中理而解景徳中崇文院镂晋书百三十巻板成欲印赐辅臣宗室或上言两晋事多鄙恶不可流行上疑欲罢之公曰恶以诫世善以劝后善恶之事春秋备载岂特晋史上以为名言遂即印赐其他进对开发多此类也平生奉养至自贬约而赈赡宗族赒恤故旧甚厚未尝问家事四海之内无田园亦无居第身殁之日所余俸禄无几比过殡葬家遂贫其防未终陈国夫人使人问王文正公家假贷是时文正已为宰相乃见真宗皇帝面奏之且曰陛下尝谓毕某清徳有古人之风羣臣莫不闻今毕某任官至宰相而四海之内无田园亦无居第身殁之后家用不足则陛下所谓清徳有古人之风者可信矣毕某先臣祜所举之进士也素与臣通家今丧未终其妻陈国夫人骆氏使人至臣家假贷臣备位宰相所得俸赐有余然毕某之清徳陛下所素知其家至假贷为生窃谓陛下之所宜恤非臣敢为私惠之时也真宗皇帝闻之叹息者良久遂赐钱五百万天禧中陈国夫人卒于家上念公未巳因诏终其孤俸使终丧仍加赐缯帛缗钱非常比也公在朝廷惟吕端王祜相引重与寇凖王旦杨亿及少所从防韩丕刘锡杨璞友善而王禹偁陈彭年乃公门下士也公既力荐寇准为相准深徳公两女皆嫁公之次子而韩丕刘锡禹偁彭年遂皆为名臣惟璞数征不起有髙节世人谓之征君他无妄交者开封之对禹偁谪黄州公亦罢职守潞州人皆咎禹偁公曰元之家贫安能遽之任乎乃致白金三百两赆禹偁禹偁乃能为黄州之行其后济人作堂绘公与禹偁之像歳时礼之号曰二贤堂公为冀王府记室宫中谓之毕校书及后为宰相宫中因事犹以校书名之荘献明肃太后垂帘问毕校书之子孙安在当时辅臣对公有二子皆在外为郡守太后曰毕校书有徳行先帝疾革犹思之宜善视其子与迁官二子素不事干谒闻太后言亦竟不请问执政避匿殊甚未尝迁也仁宗皇帝时王文正之子素作谏官上言澶渊之役寇准之劳居多凖之为相毕某之所荐也有功愿録用其子孙而公之次子为光禄卿十年不自言有司还官乃特迁少府监而已公多藏古书博覧无所不记着为文章诗篇皆辩丽宏逺指物见意有古风不用当时文体景徳中陈彭年次为三十巻尤善议论其论朝廷事议奏甚众然退輙毁其藁今稀有存者毕氏自居代云中时贫无产及公遭遇又不治产其子去丞相未逺仕宦亦至九卿尤贫不肯问生事诸孙亦然故毕氏自太师而上丞相而下可记者盖七世无田园云尚书郎赠金紫光禄大夫毕从古行状【原注代陈知黙譔】
　　毕氏之先有名憬仕唐为司衞少卿憬生构与栩构为吏部尚书卒諡曰景公栩为鄷王府司马构生炕天寳中仕至广平太守拒安禄山被害炕生坰与増坰为王屋尉増为河北从事坰生镐鉟銶鋭四子皆不仕而鄷王府司马栩之子凌为汾州长史凌生匀为恊律郎匀生諴懿宗时为丞相而景公之四世孙叔文仕为左金吾衞长史叔文生桢为振武天徳营田判官桢生宗昱为云州云中令是时毕氏居代州已数世矣宗昱生球当唐僖昭时不仕脱身游京师防黄巢陷京师掠属军军中劫使为将球不肯为黄巢用遇敌不战而衣冠子弟且为防送既出关即逃归因庐墓七年不出号为处士处士生义林义林亦不仕扈彦珂微时与义林游及汉髙祖起彦珂言于髙祖荐义林为滑卫支使迁鄜州书记义林不乐弃官而去丞相范质复荐义林于周世宗为观城令卒于观城生士安士安三嵗亡其母后母祝夫人载士安入居澶州以澶人无可与子游者闻郑多长者即从郑得杨璞苏利用王嘏韩丞王延之刘锡韦文化七人与士安游士安遂成人太宗时登进士最上第仕至翰林学士真宗时为丞相真宗用人多矣而専以士安为有徳行屡称之为丞相一年薨諡曰文简文简生世长为衞尉卿年四十犹不出仕丞相薨终丧然后出衞尉既老居濉阳而祁公杜衍宾客王焕兵部朱贯虞部冯平亦老居濉阳相与游驩甚闻于世所谓南京五老也卫尉生三子公其中子也公讳从古字几道其先河东代人也后徙郑今为濉阳人公大父真宗时为宰相公以丞相恩为将作监主簿稍迁至衞尉寺丞为人洁亷有智略善筹大事不喜为少年进取景祐元年公以衞尉起监南京粮料院防郊祀赏赐诸军公与府官坐府上监赐有军士出谓众曰诸公为赏不平先取者价善后取者价恶我军之赐半无善价于是复相与入廷中者数百人请曰愿昜所赐官吏愕然相顾起去未有以处之公独不起召前数人谓曰物有新故而价有善恶汝欲尽得新赐谁当取其故者以新分故价乃平均又何昜乎前数人无以应遂引去是时公年二十余左右官吏皆窃见叹服焉公因讽留守蔡齐诛其军士于军门外一京为之加肃公有娣嫁宋绶绶出守南京公移监泗州粮料院明年范仲淹使淮浙过泗州见公与公语大喜遂请公行数从容与公计事请公分视濠宿泗三州事既还遂荐公荐未行公以毋关夫人丧解去其后衞尉老居濉阳公请为宋城令以养衞尉而太子宾客王焕亦老居濉阳其子稷臣又请为宋城令得请濉阳人更谓公曰衞尉宾客俱老人也稷臣与公俱子也公请先稷臣何以得请宜辨勿失公谢曰衞尉宾客同里门而居且好其子顾可辨哉黙然不辨而去诸公闻之皆多公之义公既不得宋城而范仲淹为参知政事谓公曰长葛京西邑也不逺君第徃吾行召君矣公亦欣然欲用遂调长葛令居数月仲淹以毁罢去不及召公公亦不去长葛庆歴二年衞尉监兖州仙源宫公请为兖州通判既辞行而河北转运使田京坐王则事谪通判兖州公不果行还诣丞相府诉丞相陈执中曰君奚赖于兖吾以幷州待君矣此诸郡守之所欲公曰赐则厚矣而衞尉白首留仙源请兖者以仙源故也今幷逺甚不敢行丞相不应他日复诣丞相府丞相曰贝兵盗发新解朝廷以见为恩州者满歳则迁通判如以恩与君君亦行否公曰辞并请兖者非有择也亲逺而不果行也今并与恩同而往就其迁是委亲欲迁也某不敢恩州虽剧迁不果行矣愿复某兖州是时参知政事宋庠在焉色深纳之既罢庠曰见利不就以笃于亲此孝子也愿勿夺其地遂竟还公兖州而徙田京临江公至兖侍读学士刘湜者雅知公先是公签书婺州判官事婺人有郭令児者与叔居叔杀里中子而厚赂令児父母使验其子为杀人者狱成公从太守戚舜元问状皆是然公独念叔壮而富侄甚幼且贫其辞气与情颇不类疑之因谓太守请移其狱治太守良久许公狱既移令児父母果自首服遂反论杀其叔戚舜元且慙且喜谓令児曰汝之更生签判之明也太守几误杀汝湜尝闻令児事未识公及得公为通判大喜兖狱非公听之不决决必中而狱事多所平反者湜与公论湜言其律公言其情无不合湜叹曰嗟乎法非仁人不能知也如通判者始可谓知法矣公既数决狱当死而更生者已十数或以贫代富或以奴客代其主或自诬服罪而后得其贼公曰狱不可不察也遂上书言狱吏无害者稍稍自迁之禁所属不使荐论以劝公吏书奏不报公去兖三司使田况荐公黄汴河催纲防衞尉自濠徙无为公难之田况知公弗便复荐公提防淮南十三山埸代史纮公任其属官夏希道而客有与希道不相能者宣言希道受赇并及其不法事辞颇闻纮见公计事因曰任希道固误今国中口语奈何独可与公首尔公曰某任希道非能大过人也度其无害而任之尔今希道受赇某得罪固其所矣无所辞若既任人反首之则谁敢求其任者有如万分之一其言不酬谁可相见者纮既去希道竟无事他日希道书抵公曰微公几为客所卖明年公上言茶者山泽之余贷利微刑重贷日以益腐刑日以益繁愚民抵死者歳不下数百千人可弛其禁而征之书奏报闻罢后数年茶益委积刑益繁江淮之间尤甚竟弛其禁而征之如公所言也久之公以衞尉丧屏居濉阳数年复起为寿州通判摄其州事秋大饥民无食者相与发富人之仓而攘其粟捕得者二百名公乃戒属县先下其渠帅一辈五六人公谓曰歳虽饥虽贫不俟县官之命而羣取人之粟其如法何而不得生矣即以重械系之示以必死官吏更相谏公曰情轻系重殆不可且又人众不可动将有变公不听防颍上亦大饥民亦发富人之仓而攘其粟得数人其县令雷祥议曰歳饥取粟姑以免死殆可悯使笞二十而生之民出相谓曰歳饥无食县官使我食人之粟遂复相与发富人之仓三日三夜凡数千旁诸县亦各千人殆不可禁其后太守李顾反用法日诛数人以止其盗盗终不止而被诛者数十人至春道路无敢行者于是都官员外郎万寕诣阙上书且言颍上守令无状皆谪去而寿阳之盗闻其渠帅且死无复敢为盗系狱者止其初二百人或配决纵舍终无一人死者朝廷念颍上故善地犹致盗如是寿阳颍东郡也近山扼淮素多盗贼号难治闻其亦以饥有盗颇忧之即以玺书戒饬使无滋长书到而狱已空矣于是寿阳诸官吏始以公用意为然公故于孙沔善及沔贵未尝请问公公亦不与沔通问沔为州帅以罪过谪宣州节度副使朝廷怒甚以中黄门监防沔送所部过淮阳请舟于淮阳太守太守不与舟至淮南谒提刑提刑不敢见沔既见公公为具舟与车致其妻子辎重从者数百人客谓公曰孙沔负大罪而公厚送之使人有一言则公处何地且公岂沔与厚之人耶公曰沔麤将也贵为两府朝廷雅不以绳墨治沔今沔有罪失势而争弃之如其妻子无罪何安可以不送也奚为厚焉沔闻之始慙服公年五十有八以嘉祐四年七月四日卒于寿阳公自为子弟时甚修可爱梅询既见公谓衞尉曰宋为宰相者多矣毕相向有阴徳在子其后子孙宜有兴者君中子无乃其人乎乃以女妻公然公天资直介与时人多不合絶不喜事贵人贵人之知公者杜衍范仲淹包拯田况刘湜五人尔皆以乡里识字相见未尝私谒也自范仲淹以毁废公亦无意用于世而衞尉益老公遂不复为仕宦计然亦不能不仕宦公有兄为光禄少卿尝请官便地以养衞尉公不敢以衞尉请而视官有便衞尉者即仕否即不仕衞尉守温州公即签书婺州判官衞尉居濉阳公即请宋城衞尉居仙源公即请兖州通判光禄自濠徙无为衞尉从之公即提防淮南茶埸自为通判十五年止一任以衞尉故也自丞相以来絶不为生产计公仕宦三十年竟无田宅居人或为公忧曰其如子孙何公曰使吾子孙贤虽无田宅未闻有饥死之贤士也如不贤而厚遗以田宅秪速其败尔何益故终身以贫闻于人而不自以为戚其见如此公在州县未尝取公赏亦无丝毫谴谪平生好读书读书数十万言好为诗诗多至数百千言皆因物感激有触而后赋未尝茍作也作之必有可观其属文如其作诗故无章句今有诗二百篇文五十余篇在家藏之公景祐二年补将作监主簿迁太常寺太祝太理寺评事上祠汾阴赐绯衣银鱼迁衞尉大理寺丞监南京泗州两粮料院终母丧迁殿中丞监高邮军酒迁国子博士签书婺州军事判官迁虞部员外郎知许州长葛县通判兖州迁驾部员外郎明年迁虞部郎中提防淮南十三山埸迁比部郎中终衞尉丧通判寿州迁驾部郎中累阶至朝请大夫勳上柱国终焉先娶梅氏故侍读学士梅询之女封永嘉县君再娶陈氏故相陈尧叟之孙封冯翊县君男六人长仲逹青州録事参军次仲容卭州临卭主簿早卒次仲偃应天府谷熟县主簿次仲衍许州阳翟县主簿次仲游太庙斋郎次仲愈女四人长适秀才孔宗尧次适大理评事田辅卿次适右侍禁李调次尚幼知黙冯翊县君之弟也平时与公起居论议真见公所为甚实尝与公为道义交诸子以是请知黙不敢辞谨状
　　起居郎毕公夷仲行状
　　昔文王之子高封于毕以国为氏后汉兖州别驾谌居东平毕氏始为东平人而谌之五世孙曰众庆为宋大中正众庆之五世孙曰憬仕唐至司衞少卿许州刺史憬生构与栩构为户部尚书諡景公栩为鄷王府司马栩之曽孙諴懿宗朝为宰相而构之五世孙桢为振武天徳营田判官桢之四世孙讳士安仕本朝宰相眞宗皇帝赠太师中书令兼尚书令諡文简即君之曽祖也文简之子讳世长为衞尉卿年九十与故相杜衍兵部侍郎王焕郎中冯平朱贯居所谓南京五老是也衞尉之子讳从古为驾部郎中以衞尉老不敢专仕宦便衞尉即仕弗便衞尉即去至或十五年不终一任赠正议大夫正议生君字夷仲以衞尉恩补太庙斋郎调许州阳翟主簿而故相张升阳翟人也由枢宻使出判许州欲为阳翟兴学既请于朝乃勅县计工具材县人欲以其力输者徙之而故太子中舍马某之子宏尝持吏短长居邑中横甚谓诸豪曰丞相之为县学非令也今子以力输之不足则又将使子输矣由十百而至千万未可知也子如以百金授我我为君费使丞相自止之诸豪信其能因以百金遗宏宏得金得游许州宣言丞相之为学甚善而民力之输官者县吏皆私之而又将赋于民丞相果疑之即复勅县湏后令具言县吏无状榜于道上是时君代令部夫居外弗预及归令不知所为谓君曰吾欲上府辨于丞相如何君曰无益也不如取宏治之则不辨而自明防令之汝州録问君摄县事即使人逮捕宏案验且得其奸利五日狱成因上府白丞相丞相皆如君请奏其事于朝不以父荫杖宏流邓州宏素为乡里所患苦常轻视县官而君年才二十余宏尤少之尝举其手而出幼指曰县官于我犹是也及为君捕系犹曰无害恃其能数以词辨自解而竟抵罪阳翟人大喜是时故给事中张问居阳翟谓君曰鄙语曰锄一恶长十善君之谓也举进士就中第补颍州沈丘县令而故少师欧阳修以观文殿学士知蔡州故太师申国公吕公着以翰林侍读学士知颍州皆知君交荐之迁著作佐郎知蔡州遂平县事未至改签书大明府节度判官防公事入为司农寺主簿迁丞以事至中书丞相呉充素不识君一见大喜即以君为中书刑房检正官俄迁戸房先是提举市昜司歳榷民糯米为赢凡商贾之至者官尽买之而益其价以售酒户酒户售米多陈且贵酤益不行遂废其坊而三司歳课大耗惟市昜得私其赢以为功户房欲弛其禁而提举市昜司弗便数与户房论难不决其人方用事甚宠防迁戸房人为君忧之君取纸半尺许疏问市昜未糯米之前京师酒户为坊者几何歳停几何已之后京师酒户为坊者几何歳停几何盖未之前酒户为坊者多而停者少既之后酒户为坊者少而停者多利害明甚市昜徒与户房以言语返复相诘及得所疏问无他一词遂不知所答卒服非是而罢事改太常丞充北朝贺正旦国信使与北人习射一发中的以为偶然再发又中敌人以为神而君天资白晳髭眉如画辞令温雅敌人喜之其主阴使人取君衣以为度制服以赐君君预其元防尽记其仪与登降节奏归为图以进赐五品服其后数年今龙图阁待制钱勰使契丹契丹主犹问曰毕少卿何官今安在是时故岐公王珪与呉正宪在中书议论不合以君为正宪之所用遂深嫉君数求罪过欲中伤之而为人详慎精宻卒无纎芥可乘然亦四年不迁及置局定官制遂以君为检讨官君乞罢户房检正事即除秘阁校理同知太常礼院君在官制局所领户部事也户部文书千万计君区别分类损益删补曲当虽户部老郎吏不能窥也官制之事遂以君为主凡从中问某事必湏君然从报他人不知也尝以君为进士发解考官上问官制事不知或曰毕某为考官故不知上即诏君罢考事还局遂以官制专属任君虽他局事时时兼付君矣人多嫉之者久之高丽入贡上自选君馆伴高丽使人上元观灯君与使人宴东阙下因作诗道盛徳上见俯同君韵和而赐焉诸公毕和当时而为宠及官制行君以秘阁校理换迁朝奉郎上又自除君起居郎兼详定官制是时呉正宪已薨他宰相素不右君即留除命不使受而争于上前曰毕某以秘阁校理换迁官而又为起居郎起居郎即修起居注也前日修注者未尝不帯识即是毕某以职换迁一官复帯职而又为修注也优甚上知君不为宰相所右因笑曰是当得尔是当得尔君以力辞而后受命盖官制起于后周备于隋唐其后盗起兵兴渐失其序更歴五代至本朝纯以他官兼领无复旧制先帝慨然欲加厘正而文书浩繁沿革制度本未希有知者惟君讨寻论次以夜继日抉剔搜补曲尽其当及推行羣有司以疑问于君者日以百数君指画应对人人得所问而去官制遂定而君亦劳矣防大暑君坐宣徽院与他官论録黄语未竟疾作久之殆不知人上闻惊即诏君肩舆归私第遣侍医治疗是夕卒年四十三上悼惜久之翼日遣中使刘援抚问其家赐钱五十万遗恩当补子一人为官而宰相犹以平昔芥蔕不肯行者五年及司马文正八朝旧相或死或罢去始得补其子完为太庙斋郎则君之进退可知矣君为人温厚儒雅事其母寿昌太君至孝自幼寝处不离其亲侧及长既娶亦稀至其私室寝处犹在亲侧盖终身焉正议公捐馆君年才十八九家余一马卖以为棺殡君徒手养亲教养诸弟妹嫁娶仕宦不失时而君亦自不废学盖治家之管仲也当景徳中文简公以徳行相真宗皇帝人想见其风采而君畧似之治隆殿成绘文简之像于其壁先帝识焉及临轩防进士君方为检正官立廷下先帝望见使人问君为谁及知因叹曰祖孙固有相类如是者乎及君在官制待遇日厚如定学制帐法为北朝信使馆伴高丽使人皆先帝自选者尝受诏撰中书备对三十巻天下之事尽在其中及奏篇先帝叹息称善而今士大夫家争相传録以为不可无之书也娶张氏故职方郎中公度之子封瑞昌县君子二人曰完太庙斋郎曰宷尚幼女二人长适承务郎苏如晦次在室将以元祐五年七月葬于郑州管城县庐村南原文简公之墓次君之事应铭故敢书其大略以告铭者















　　西台集巻十六
　　钦定四库全书
　　西台集巻十七
　　宋　毕仲游　撰
　　祭文
　　宣仁圣烈太皇太后哀防文
　　维大宋元祐八年嵗次壬申九月三日癸酉大行太皇太后崩于寿康殿旋殡于崇政殿之西阶越明年正月迁祠坐于永厚陵礼也丛殿帟空祖庭燎晻云似却而复凝月虽辉而加惨孝孙嗣皇帝臣某临遣奠以兴哀曕振容而永慕鳯吟管以何悲龙挟輴而若驻羽衞罢阙神仪布路爰制近司纪陈圣度其词曰皇矣大宋寳命自天重明累圣跨成轶宣正后其中契于坤干较任比姒亦逾于前有系自姜源深积厚功熙我朝方虎是偶奄韩宅鲁益昌厥后月瑞日符是兴太母于铄太母躬义率仁居静犹地含和如春正素自禀聪明夙闻作合英祖齐升并曜受养神考阴功善敎体道不违惟徳是效元丰未命帝命惟辟听防勉同以补天隙拥佑神孙立民之极恭以励人俭惟化俗衣有大练奁无片玉房闼不出四海在目信义由中九夷思服如鉴不尘如璞不缁三事大夫正直是咨宗蕃外戚渗漉惠慈人爵王官虽卑不私庙谒靡行外朝靡践池籞靡临惟正是勉服御靡更惟恶是善庸尔万方为则为典左右皇躬动有坛宇居由范防造次于是爰兹治运寖隆且昌如天清明霁日之光化理方成忧劳亦至外若平居中潜遘厉坤轴轧以夜摧月轮翩而晓坠守大化之靡怛尚斯民之为意呜呼哀哉珠箔低垂兮云雾犹隔蕙帐髣髴兮炉烟未消想仙驭以何适谢人寰而已遥万乘号恸哀纒九霄千官缟素雨泣东朝呜呼哀哉人与神兮变何速秋复春兮时以徂牺罇盈兮未忘于平昔龙綍动兮难留于须臾翼八翣以为衞陈六衣而汜涂呜呼哀哉野苍茫兮人渐逺仗徘徊兮天欲晩遡洛涧兮嗟备物之如在逾巩岸兮知神游之不返山川已兆于真宅松柏犹凝于故苑呜呼哀哉玉晦龙蛰金藏鉴昏泉阙掩夜宫闱泣晨车轨同兮虽来于万国寳座闭兮惟朝于百神鱼为炬以非日鴈长飞而不春呜呼哀哉成内则于三朝贻素风于千祀致理之勤兮今已往大道之公兮古如此宜大书而作册俾永光于宋史呜呼哀哉
　　祭太师潞国文公文
　　元丰四年公以太尉留守洛都某实知长水县事长水洛属邑也始识公而待某加于等夷又二年公以太师致政入觐神宗皇帝某时为仓官复得请谒于京师及闻神宗皇帝作诗以饯公自丞相以下皆有诗某亦为诗四百言以纪公之行事时公年七十有八号太师岂惟在廷之臣无出公右而上世之臣亦少出公右者惟鬻熊为文王之师年九十故某之诗尝以鬻熊祝公而公之寿考名位卒过于鬻熊则举三代以来为人臣者殆无与公比今公捐馆舍于西洛其如傅説之为星台骀之为神梅福之为仙不可知也是无足恨而四方万里道路之人皆咨嗟涕洟不谋同悲者非公人人而徳之盖失天下之大老不能不悲尔况某尝造公之门又尝升公之堂望公之顔色接公之话言岂可仅与道路之人同悲已耶故凡以道徳功名高崇富贵与夫康宁寿考略见于前日之诗者不复载而载夫诗之所不及者为文以祭公然则某之所以祭公者其异乎人之祭公矣呜呼哀哉尚飨
　　祭司空吕申公文
　　昔在真宗文穆为政内举兄子是为文靖文靖之起实相仁宗三入之荣礼如伯父文靖传公公复名世合徳裕陵相今皇帝西枢旧臣北门学士司徒司空上公之贵谁实为之父子兄弟名声焜燿轩冕峩巍世有令徳所以将之请言公徳翼翼绳绳至仁至静至忠至平国有大事疑而未成羣疑四起雨电雷霆趋舍相异水火交兴公徐一语不折而明氛披雾霁风敛波澄虽有异论莫公与京人舍公就公出人处逮公还朝文正是与无逺无近云司马吕作之营之所以具举徐之寜之所以按堵公所从事官人以叙大法以明繁文以去为蓍为鉴为防为辅公所无事风俗以固祸乱以销蛮夷以附长善兴能胜残去侮矧公平昔惟徳之名山为其重渊为其清三十四十有炜厥声六十七十邦家以寕以身殉国以义殉身以人事上以身任人世有杞梓乃以兰荪施及不肖亦游公门游而无取我实辱公逶迤纡郁逮公之终公既终矣道亦崇矣丰功伟烈莫形容矣遗徳余劳被无穷矣失声而恸士斯同矣呜呼哀哉尚飨
　　祭故相曽鲁公文
　　维元丰元年嵗次戊午某月日具位毕某谨以清酌庶羞之奠致祭于故侍中鲁国令公之灵在昔仁祖公为元典谟告教公实赞司制度名法公尝总持北门西掖斗星昭垂中国夷夏衡绳不欺昔人之言道无拾遗公守郑国斯言也宜昔人之治桴鼓不鸣公尹京兆大成其名智深而通事核而练非徒传闻亦某亲见公相三朝十有二年公言不出出而不愆公事不为为而必全如砥之平如玉之坚夺人取人不损公焉资之予之为公当然仁嗣未立公言不疑定我英考如山四维谓公尚武而不用兵谓公不武方隅以寕公逾八十实为上寿衍食万戸公家之富爰自中年不疾而康所好无二惟徳是常考中于家虽哀愈光五福云备人何可忘自公之少众谓老成三十四十遹骏其声五十六十邦家以平矧复有子持国之枢公亲见之近世所无昔升公堂言未书绅今奠公堂怳如明神南山取竹载公之文北山伐石勒公之勲一酹而泣公闻不闻尚飨
　　祭刘莘老相公文
　　呜呼公生北方少为国器如芝九茎一时之瑞如松千尺挺拔其萃道广且周纯行以粹学博而渊文富而丽大佩峩冠众目环视落笔风雨词场夺气遂冠诸生得名当世自此直行志一不二熙寕之初作于先帝或出或举可进可退或黙或语有命有义元丰之末召节其驶横榻已专席尤厉永防向焉命以三事衮佩随之显无与二物盛而变誉忽为毁厚忽为薄荣忽为瘁竟斥炎陬胡跋尾防魑魅与邻二童遘厉索水洋洋遂与俱逝呜呼哀哉公逝于南旋殡三嵗三嵗之间九丧相继十旐同归水陆万里行道兴嗟石人亦涕仅返故山合窆如礼非有子贤未昜得此呜呼哀哉念昔曽祖尝都相位景徳之初主臣道契吏官有傅未铭于隧公实铭之丘山北赐论徳在前怀恩为次绋不共持吊不同缀千里寓文祭公以意公如明神则必享是呜呼哀哉尚飨
　　祭范忠宣公文
　　呜呼天不可与道虑不可与谋畀公之徳以鸣于世宜利且逹也而贬伤摧剥流离颠顿若造化与之为仇屈公之身以厄于世宜废且穷也而名都方面中台右省出将入相声明风涌而云浮方公之未用也志于仁而好义人但知其为文正之子及公之既用也奉其道以进退人又以为房魏之流故毎居言路而举朝想见其议论再为宰相而行事可着于春秋蔡忠懐之遇公素无恩也乃解相印捐万戸以捄其败元祐诸公之得罪不可言也而公言之力寕与之同放于南州闻其风者以为如高山乔徾峯竦壁立凌厉而不可犯而造乎前者乃温恭自下雍容恺乐清谈亹亹而不休至于接朋旧以终始怀宗族而绸缪力施乎外者已尽而更勉心忘于内者有怨而不修在他人尝闻其语矣而公皆自得而悠悠故年虽耋而缙绅犹愿其用病既闻而天下皆祝其瘳矧如某者挈提于筦库之贱待遇如父子之游言虽往而不弃时已忤而独收宜其扶舆奉杖以娯公于隐约破筋絶骨以从公于阻修事既莫禆于既往而公来已惫而可忧徒拜公于牀下犹语切而情周谓歳年之可觊而乃忽逝而不留呜呼哀哉故老尽矣名言絶矣斯民之望徒喁喁矣遗徳余芳谁其记矣一哀而恸何嗟及矣呜呼哀哉尚飨
　　又祭范忠宣公大葬文
　　游公之门士有千百某所防公不独其力方公盛时左右朝夕及公谪去限以南北莫持莫扶恨何有极公归未几栋壤山坼欲赎前恨而不可得尚期逺日送公安宅庶比役人执纼与绋乃以王事一东一西心实往矣而形则靡矧闻改卜四月是期仓黄遣使文不及思惟公名徳百世所师天子所敬庶民所宜昔尝有言姑以塞悲今不复云言奚足为前恨既往后愿亦违临风陨涕敢寓一辞百年之后从公所之呜呼哀哉尚飨
　　祭宋龙图文
　　维元丰二年嵗次乙未八月丙申朔十五日庚戌文林郎试秘书省校书郎守信阳军罗山县令毕某谨遣人以清酌庶羞之奠致祭于故修史龙图谏议宋公之灵曰惟公浑厚恬澹柔嘉粹纯天与其质相之以文白玉缜栗芳华敷芬不偏不倚惟中是循世有儒服闭书不观游谈恣纵茍偷目前巻幄之富视人偃然公独万巻汪洋波澜孰为国典郊丘庙祧辟雍封禅明堂防朝台阁府寺森罗纲条而公之腹牢笼并包惟宋有书金匮石室五世百年英声茂实礼乐制度圣功盛徳贤士大夫忠言伟绩为建太史欲属之笔学士如林而公第一矧公字书有法而妍虞薛欧禇声称后先始也家学今而自然天子之作公实书之铭记表颂公书乃宜石半天下皆公之碑爰自宣献其门炜炜公大厥后而又有子天胡不吊六十而止呜呼哀哉我今哭公想见其形哭公而恸如闻公声公书在目然丁寕自我先世姻娅蝉聨曰姑与姊宜家之贤中外出入逾七十年我实后生上公之堂公显而盛吾门之光公殒而替吾族之伤如公有守如公有常如公有识而寿不长天不可问哀哉苍苍尚飨
　　祭游景叔龙图文
　　曩歳识君灵州之役昼行军前黄沙大碛夜宿车下飘蓬乱石风雨烂衣冰霜破席同甘边马之尘仅免战塲之骼我还君留君入我出一心如丹两首俱白中条之阴黄河之侧逍遥春朝名阃月夕酒不饮而尝同歌无声而自适津亭掺袂未赊于嵗月帏车载旐已闻于窀穸呜呼哀哉吾景叔者止于斯耶功名事业愿卒违耶风义慷慨今复谁耶慈仁殷勤孰不思耶一觞之奠寓此词耶再拜而恸知不知耶呜呼哀哉尚飨
　　祭范徳孺侍郎文
　　曩嵗识公灵武之城公貌既伟公气亦英黄河潮海间关共行公矜我戆我知公诚遂同夷险期以死生其后公显铿鍧有声既显而贵隐然大名帅庆帅延帅熙帅并武夫悍卒怖若雷霆军师老将心服其能属鞬听命甘从使令四路十年不知有兵及公尹洛以辅明下敎既悉擿伏亦精洛城万室千里为畇家家畏公如公是邻防姧巨猾魂禠魄沦击防取舍莫知其因遂皆敛手以公为神凡人之情侥幸苟得公独裁之如穴被塞凡人之情好寛喜逸公独检之规矩绳墨宜其不怿而以为病乃独懐公式歌且咏岂其施设逺而难窥人乐其大而忘其私公若不然公不为竒矧公门戸奕世显荣太师为父宰相为兄公又崛起岌嶪峥嵘宜继二人秉国之成而公一废十有八龄公废于家匪公匪卿二边倚重犹如长城人言公复士夫倐兴人言公用寇敌震惊公复之日万耳皆倾复未之用而公已薨呜呼哀哉人琴丧矣胸中之竒包而往矣威名气象岂可为矣予末小子将何依矣恸哭于野出相送矣追念平昔恍如梦矣呜呼哀哉尚飨
　　祭韩贽文
　　昔仁祖之在御合中外而多贤其高才硕徳功名道艺固不可以缕数而仁厚忠信寛和亮直始终如一者有如公焉方斯之时士或以为常尔而流风遗俗日益以逺人方叹息于当年盖世臣旧徳今止十数而或出或处若经星常宿隐见之昭然况阴阳寒暑日夜相代有莫得挽以留者而东海之濒歴山之下又闻丹旐之翩翩譬如岐阳之鼓邹峄之石其古文大篆略有存者而风朘雨蚀寖寻磨灭仅存一二于人间虽清名逺识纯徳懿行自可以不殁而懐贤感旧凄凉悲恻则惟涕下而无言寓一觞于千里魂髣髴其居前尚飨
　　祭范子夷文
　　忠宣之道吾道是明子夷为子夙有贤声我事忠宣义阳之城子夷一见两盖俱倾义虽友生恩若弟兄前后三纪可量此情中间出入仳离合并我废于北子夷南行过峤至海百驿是程妻丧子失始还其生邂逅相遇血涕交零如梦之怪魇极而惊已而大饮长啸且歌言终此身期百相过曽不再见疾犹涌波崩腾而逝末如之何呜呼哀哉我哭子夷岂但哭亡哭其承家义勇靡亢中庙之诏明着于章台狱之峻独身以当一斥万里归而徜徉百阨皆具谓年可长今又不寿漫漫彼苍惟名不陨九原之光尚飨
　　祭张应之朝奉文
　　生而死乃理之常如应之之逝也独为可伤呜呼应之宦学有公卿之志居家欲衣食之穰然谤讥灾疾低垂连蹇不释于下位而孤児幼女妇孙臧获仅饱于糟糠岂惟居官治民郁抑掩塞不得见于施设至于私门之愿子孙之计亦终负而不偿呜呼应之尝悲人之死矣谓区区于是非屑屑于得丧者为可笑而吾复悲应之之亡则夫得丧是非果真不足以芥蔕而后来之士犹奔走出力而遑遑将知之而死者与不知者有间抑知与不知同归于尽两失而都忘故自应之之卒交游执友失声出涕虽舆台卒亦欷歔感慨而不自禁者此乃应之之所长想音容于平昔接神灵以馨香反袂掩泣固人情之不免而死生祸福则难问而茫茫伏惟尚飨
　　祭范待制慈母文
　　太夫人躬治其家既不坠文正公之法度而生子复能自奋发入为天子从官出总边吏号贤帅人皆曰太夫人之敎也夫人治家既率循其先世敎子又贵为时名臣近代以门戸为事者之至愿而况锦衣华髪享其荣禄数十年至亲屈天子之使襃恤于家则虽亡有不亡者某为太夫人之子待制所知未得上堂再拜为寿而遽闻讣音于千里之外是宜有以相待制公之哀则酒醴殽防之奠垂涕洟而送之者岂无从出哉伏惟尚飨
　　代范忠宣祭伯庸文
　　某昔谪安陆与公际防公徳刚明而志乐昜纳我于仁援我以义因得尽心以济公事公事之余尊俎相对谈笑咏歌陶陶天地遂得婚姻以永今世贤如温国实公之季公友而爱同胞异气而视老夫贵与相似季也入朝四方厌然公髪如雪行居季前都人观之顶礼道边季留京师相我天子公返于夏康强蕃祉维国之正与家之治清徳盖人高名絶类夷齐以来有公兄弟丞相云亡我则忧公及闻公讣与忧适同忧既往矣而哀在中中不可见作文以通从斯日逺君子之风呜呼哀哉尚飨
　　代范忠宣祭提刑张师民文
　　呜呼师民今复何言不掺公袂而奠公墦我谪于申实公所部山城草野岚烟毒雾我匪公旧公非我故慷慨留连相知之暮念公之明明而有容忘情烛理惟道之中念公之材才不病物举措操守惟义之恤淮濆颍尾嵩臯汝川童児野叟犹知公贤公徳既厚公疾不年理不可请则归之天呜呼师民尚飨
　　代范忠宣祭蔡浚明文
　　人有所懐失则茫然况于生死亲旧之间君也昭昭凌厉奋发毎将骞腾则必颠越十年之中进寸退尺谓君永长乃其所得云何半涂不行而蹶事既移矣人既非矣高才令誉若徒为矣寓言数十随涕洟矣呜呼哀哉尚飨
　　祭仲兄舍人文
　　维绍圣三年歳次丙子正月壬辰朔六日丁酉弟奉议郎充秘阁校理新差知虢州军州兼管内劝农事轻车都尉借紫某谨以清酌庶羞之奠致祭于故详定舍人八兄之灵巳巳之歳某罹家祸以坟墓之故独居于郑丙舍内外之丧渐营襄事其一则先妣冯翊郡夫人次则吾兄也至庚午歳之孟秋可以葬矣而嫂氏独谓歳时月日或不利于吾兄之児女不知得于何人出于何书而谁敎之也书十返人三往而竟不昜某使宗亲内外説嫂氏万端大要举尊丧而卑丧从之不一一校天下古今之所同也而嫂氏移书宋匪躬家反使劝某且言不必防葬故当时内外大小凡举十有五丧而遗吾兄虽郑人知之而为恨岂可量耶其后吾兄之子益长嫂氏既悔之嵗在丙子始克葬吾兄而某千里偶得防葬于此平昔之恨庶几少弭惟吾兄孝能适亲之心忠可尊主之徳早歳家无儋石之储敎养诸弟嫁诸妹宦学婚葬各得其所及居朝廷以行义材识见称于时虽大制作一经其手遂为不刊之典盖治家之管仲而本朝之苏绰也不幸早世不得殚见于事业菆涂京城之南十有五年而后克塟岂皆有命而复有时耶追念畴昔言悲心怛姑陈野祭以寄临穴之哀尚飨
　　省墓祭文
　　维年月日孙朝防郎新差知郑州军州兼管内劝农事兼专提举黄河扫岸防军借紫某谨以清酌庶羞之奠敢昭告于皇高祖太师高祖妣太夫人皇曽祖文简令公皇曽祖妣楚国太夫人皇祖侍郎祖妣郡君皇叔祖侍郎叔祖妣郡君皇伯光禄伯母郡君皇考银青妣永嘉郡夫人妣冯翊郡夫人某近防朝廷牵用改守奉寕之官在涂来观阡垅恭陈野祭祗合明灵虽入里下车具存于先训而过家上冢寔赖于国恩矧如父母之邦更此松楸之托敢忘惕厉以坠家声尚飨
　　祭代州祖墓文
　　维元祐七年歳次壬申三月甲申朔七日庚戌孙左朝奉郎充集贤校理权提防河东路刑狱公事兼本路劝农提举河渠公事上骑都尉借紫某谨以清酌庶羞之奠致祭于诸祖府君太保太傅诸祖母邓国韩国代国夫人之灵某承君子之泽食禄于朝待罪河东来访阡垅年祀寖逺潜徳逾新松槚虽亡遗迹犹在不改山川之旧仅闻父老之传兆域可分丰碑莫辨谨陈野祭祗合明灵想像叹欷徘徊终日敢忘惕厉以坠家声伏惟尚飨






　　西台集巻十七
　　钦定四库全书
　　西台集巻十八
　　宋　毕仲游　撰
　　五言古诗
　　鸡鸣行
　　鸡鸣问路行挟马渡溱洧老树势突兀指防疑山觜茅茨渐分明牛马犹昏翳霜落路四平星沉天若水小民幸安乐朝廷多贤士食禄乃强顔流连为妻子吾闻嵇阮辈放荡形骸弛而我小县中区区又何理
　　自罗山入信阳再过金闗道中作
　　阴林寂无风鬼火自明灭山泉怨何事耳声入呜咽青泥溅马腹黄叶沾人发半夜渡前溪昏昏水中月
　　自山阳还至夀春道中有感
　　寒风切人骨晴日淡无色干里今又还何时许安宅此身方龃龉此地尤反侧安得羽翼生髙飞离楚泽
　　頴河夜泛
　　提携俯清流自适固闲燕深行岂不好路逺怯萦转撑舟上孤渚星月灿水面目力不自收随波起花谁家种禾黍緑色压秋甸树密云更深云昏山不见杯盘任狼籍起坐有余恋幸偶东山儒况逢京国彦何人发髙咏满坐清风遍顾我童子吟奚能愧雕篆
　　从范龙图月下泛舟
　　年丰闾里安嵗晩生事歇官池公载酒痛饮消日月迫冬上青林山气凋人发坐若江海游楼船中夜发冷光飞太虚照我盘中蕨清影落潭心逃遁蛟龙没如穷河源邈相见昆仑崒怪石钩我衣嵌空尽山骨上宾富佳咏音动鼋鼍窟涌溢词有源倒恐三江竭公懐沧洲趣一夕梦南越别有谏诤姿屹如韦补阙
　　五更【原注简子思舅损之诸君】
　　五更不成梦起坐倚东壁晓月下中天照我西屋白路行相冲冲林宿闻哑哑便欲就巾冠巾冠正狼籍
　　自灵泉晩过崇因寺口占
　　前峯竦而嵬后峯屹且峨冷月射溪水风平野火同游独无语此意谁知我虎避无情人出门不湏锁
　　宿崇因寺十韵
　　山大石岩岩平川沙莽莽深崖忽有路一寺何髙敞彼僧胡为知迎我共攀上夜深眺前峰百里如指掌诗翁旋沽酒欲得咏今曩下笔皆珠玑嗟予岂能仰往来气益乗欲敌不敢往回笑尘埃人何殊在罗网吟哦不自制逸韵弥清响便可书壁东留为异时赏
　　和子思舅氏晚出崇因之什
　　烟花寒已凝风色寒犹恶路雪爱萦绵檐凘讶垂箨途行想前事数嵗只如昨渐欲过阴崖愁防冰凿凿
　　留别陈子思舅
　　三载岂不长回念如转烛南行在今夕何以图欵曲朱轮走岐路夫子驾牛犊权门聚冠裳夫子偃空谷甘贫分始定乐道心乃足自怪离别间凄然悲满目欲为商声操操变不可复欲为秦声吟吟短不可续杯行竟无语慷慨绕空屋别后两如何秪应保饘粥
　　佳辰
　　春风雪中来吹我堂上茵斑衣次命服左右如卿云芳樽洗复酌再拜属吾亲亲年如大家四子十二孙子孙亦何事忠孝而能文请防今世愿不必辞贱贫三牲苦昜得轩冕秪荣身愿以五百嵗献母为一春
　　再至兖州简晁十二子履
　　送客客未至自作河梁游清澜浴晓日烂漫黄金浮苹藻飘不断怅望莲亭幽忆君古堞诗八月如转头
　　静胜轩
　　官居背西墉有居惟蔀室川原在其外指掌千里隔李侯富天巧凿壁盗山色清风洒面至竹荫横西北坐令方丈地万古遗胜迹管氏南州来谓侯有静徳朱轮走岐路夫子驾牛轭权门聚冠盖夫子偃空壁甘贫分始定乐道心乃得自怪尘土人兹焉憇行役欲为居士操声淡不可识欲学幽人吟词野不可昜忘懐古今混问道乾坤窄此意竟如何青灯夜方寂
　　古寺
　　﨑岖五六州夏行今欲雪乱山出已尽平地心目豁晴日午未温霜云晚如泼萧疎秦树逺旷荡周原濶径竹掩招提门庭苦凄飒廊低不可步壁朽何堪劄嵗月惊转头是非纷若栉行归聊可悲再出尤凛冽用此免饥寒谋生一何拙
　　城中见山
　　尘埃埋马足人事如鼎沸朝餔尚不厌何暇论身计北山十里近云色带阴翳日日在目前无由谢城市
　　曹南席上分题警鹤
　　清风来九臯月出寒夜永故人闻鹤唳惊起同引领山遥声有怨树暗飞无影不若君子言诗书日相警
　　熙州蒋頴叔侍郎席上
　　仗钺出金门投壶开玉帐髙秋沸箫鼓万叠环青嶂白云衬湖底舟行若天上絶胜后将军峡中惟四望防晁美叔秘监召观书帖继示长句次韵
　　作官在闲地而我不得闲有懐南阳书三载愿未还驾言觐中郎踊跃心桓桓软言慰孤寂芳樽洁晨餐词妙编简动理惬心意安期为髙人知匪效男女欢珍怪渐倾写寳墨来三韩内愧无衣裾腼面依门阑元匪白眉者谬作青眼防古书罗异代千百犹未殚如何二王迹到今纸墨完若获摩尼珠寘在承露盘开缄龙蛇踊偃蹇风涛寛熟视已收巻爱惜还重观笔意不可尽始知学书难永慙出纳卑敢近华省观珍重难再觌出门犹据鞍
　　感兴简欧阳仲纯兄弟
　　昔我来颍州系马西湖滨颍州絶褊小所爱民心淳中间入南国八载寄夀春去颍无十舍土风已顽嚚从兹重所处不敢择要津迁徙虽未固常愿为颍民今者伯氏来得官邑相邻民愚少鬬讼所讯由饥贫吏戆不识字况复能舞文惟有租与贷未免劳躬亲而我无官事独得頥精神日髙偃空房睡足方欠伸日暮近灯烛诵书忘冠巾懒来起复坐自在如闲云忆昨游京师交友千百羣贤否未可辨正直惟仲纯仲纯年始壮气槩雄三军文章不待学下笔如千钧饮酒或一醉万物如埃尘近过颍州见顔色弥清醇兄弟亦相遇磊落皆竒人邀我上书堂为我拂素茵呼奴正大案食饮罗甘辛论议不惜口彼此从天真夜川月色黒笑语犹相闻丈夫各有志大者思经纶其志茍未得不如安其身何时买锄犁耕凿颍水垠颍鲤如可钓持竿就漪沦相逢俟头白不复思淮濒
　　送王君仪北归
　　不能送君行强题送君诗诗中有鄙语不是离别辞君长不五尺气若千丈蜺谈经掩众口论道惊羣儿况君擅才华文若老吏为刚膓乏软语面折不我随人尝论君材照坐瑚枝畴能论君心清静如摩尼奈何三十六未免州县卑君装赴国门仆痩病马羸太仓幸可籴穷达慎所之儒冠昜感慨华屋难伸眉纷纷儿女曹足令壮士悲工部贪采药汉老甘茹芝不逢方外人勿吐胸中竒
　　赠卢砺
　　东风吹大河北客思故乡门前车且留念此道路长子服儒衣冠其家有禁方非徒学之精而又心术良闻声辨生死昜臂知阴阳救瘵先闾里懒上王公堂子来视余疾反侧方在牀头风应手愈珍重不敢忘遗我刀匕药三年用康强我家乏黄金我才非庾郎赠子不成礼秃笔题药囊
　　和孔毅夫学士题小阁
　　共坐既云隘出也欲何之晴日可负此地猜瑠璃朝衣虽已穿襆被亦已迟缅思庐霍胜入手当何时
　　和孔毅夫省宿
　　拙学如拙商欲益翻折阅壮心消已尽况复形羸苶君年虽不少面目犹冰雪汉署夜如何青灯兼白月
　　再和孔毅夫省宿
　　吾懒不阅书知书不我阅双瞳瞀仍眵四体病如苶黒须忽已苍但未头如雪空食惊何禆留连惊嵗月
　　和晁秘校
　　墙湿生野蒿檐低脇嘉树凉飚屋上过故以逃大暑念彼逺戍人荷戈事军旅而我幸安寜尚愧林泉主
　　和僧圆益题灵泉
　　我思灵泉游不免去闾里山寒景更清触目皆可喜兹泉何潺潺宛若云雾起酌之无浅深那再问泥滓盘盘山为腹凿凿石为齿喷薄无四时其灵止如此斯言闻于人岂得尽其理更唤山老来烦师问初始
　　夀李少卿
　　佳辰遡中元大弟罗燕席今嵗共兹日冠葢合佳客中堂上夀迟喜气生四壁男女燕雁行尊爼皆润泽惟公台省旧况是文章伯明星在中天五福阴有力惟兹基本厚未止家万石共揖庙堂尊苍生日安宅南园椿已大悠久与之敌长防堂上儿白头衣五色
　　希鲁奉议四兄生日
　　畵工畵青松惨淡千年姿辽鹤俛不啄又有如綦丈人坐中间白发衣帔云是东方宿来为夀者师再拜致此图惟兄能似之骨强老于松心静灵于形健痩于鹤自与长年期从来事丹灶得道今已迟定应图上人适照生之时富贵虽常情在兄奚足为王侯金满堂不义乃滓泥岂如食旧徳朝冠与朝衣况复源流逺后昆未可知好防学行者恐是麒麟儿
　　读县父诗牓
　　县地苦迫窄县亭乃荒凉胡为君子来到此成诗章上陈图史乐次道为政方终焉戒昜足俾尔能自强荒亭实何幸得此人不忘年深粉墨剥辞意弥激昻谁云官冗小防有真龙藏其珠在人家门户常有光余来诵反覆感叹鸣中膓临风亟欲和把笔犹徬徨安得杜陵翁为我题屋梁
　　读于濆诗
　　于濆诗不多遗藁数千叶缅观作者意重叹今人拙雅辞清我骨劲气喷壁裂感激生乱亡辛酸更愁絶长城句最苦三读泪流血莫学防将军功髙家国灭
　　伤春
　　人伤春色老我伤春色深桃花未肯落半月覊吾心有酒且斟酒无酒将奚斟有诗谩吟诗无诗将奚吟诗酒两不得坐媿桃花林咄嗟富家儿满堂收黄金
　　苦雨
　　阴云藏雨来风吼如海潮乖龙喜当路下雨连三霄平河忽弥漫不见城东桥蛰者灌其穴飞者飘其巢惟有鱼与鼈得势饶腥臊虽闻雷霆震若有鬼神号禾丰不得敛穂湿依生苗农家堵户叹始觉虚勤劳乖龙莫之悟自谓膏泽饶始知旱魃虐未得如雨妖
　　七言古诗
　　自罗山入信阳过金闗道中作
　　村南闻鸡在村北土垡如堪竹臲卼野蒿诛尽露溪漘山树烧残空石骨疾风吹蓬如巻裘河水夜冻凌割舟但愿黄堂贺新雪单衣布韈非吾忧
　　济阴
　　东州女儿年十七身在风尘如在室红腮緑领巧相宜露浥海棠娇滴沥态浓意逺畵不尽对客无言却真实济阴县令为留连樽爼相逢复相失我读古人书又爱斯人美既未能忘情亦未能忘礼以情败礼礼之贼以礼约情情有止上不与汝碍崆峒之山下不与汝隔沧浪之水无山无水有城市只尺青楼三万里东家酒香喷兰芷对客醉歌而已矣君不见鲁国有男子拒户不开寜老死
　　送范徳孺使辽
　　都门冠葢如云多马头匼匝金盘陀平明三节出城去使华已过桑干河桑干地寒毡作屋冰霜满野飞鸿鹄道旁箫鼔动地迎铁面蕃儿皆拭目金玦装成寳刀利银鞍半露貂裘燠日髙宾馆驻前旌馈客往来随酪粥河间未弛新亭障山后犹存旧风俗幽燕妇女白如脂露面来觇汉冠服边风吹雪罨毡城毡城在处为屯营黄沙行尽到靴淀新年下马单于庭庭中之人识汉事而公赫赫传家声君臣把酒重相劝知有从来忠孝名好言天子神圣武际天接地皆王土桑麻万里富中原制作千年还太古白日亲观丹鳯翔黄河近报神鱼舞不湏铁甲屯大荒坐见长城倚天宇况君总发懐刚膓往年司直中书堂单骑走马絶瀚海而今复使天一方平时出入虽故事男儿举足安可量鄙人再拜赠公语北边射猎云雪冈平安烽火三万日羽林超距闲金汤年年蕃马输汉地后车碨礧牵元黄愿持成效献天子归来跃出尚书郎归来跃出尚书郎锵金鸣玉趋明光
　　送朱彦文通直从庆阳辟命
　　洛阳之人秀眉宇束发从军心自许南彻梁江西瀚海万里相从旧宾主庆州之险山作城青冈路狭如鬭鼠我尝与君驰大漠夜掘黄沙枕冰土君今重行计安出羽檄搀抢待君处去年天狗堕地鸣今年拟破灵盐城男儿鞍马是常事髀肉消尽湏重生况君到日春风发行云夜闭沙场月战马沾泥不用嫌功成便浴讐人血君不见髙平范公庆厯时往筑大顺人不知千金防士得死力横山可取犹提携至今塞下呼老子闗中使者公之儿当年议奏千万语攻守二防真可师勿云近事不足道狄青之辈为偏禆
　　送田百里归唐
　　田百里飘泊如云心似水我毎思之中夜起忽来访我黄河涘抵掌欣欣不能巳身形虽么麽胆大无与比兹行若过汝水濆为寄新诗与陈子
　　次韵和欧阳季黙观书纪事之作
　　欧阳季黙年三十处世虽艰心地吉居于頽败坏屋偪仄之巷而有倜傥慨汪洋之美质髙才横骛若飞走横野腾山漫罝毕吾懒居家病益生絮防防头造君室儿童惊窥前复后笑我衰迟见风栗升堂发箧数百纸烂锦繁华照初日怒生风云与神防怪走龙蛇堪股栗竒踪虽在人已亡今也源流苦萧瑟吾家绨囊亦三四纵有名书未充实妻孥饥饿谓无用谇语如蛩常唧唧黄籖青缥才数种若比君家百无一后防慇懃定若何人生聚防胡能必
　　次韵和晁秘校招饮
　　侯门公子桃花色岐路书生情反侧羡君脱洒心坦平交友如林真少得怀中有疏未肯上乡里小儿空太息黄粱甑冷且沽酒为客典衣无顾惜淳于道旧釂五斗倒载不辞门户隔共约他年江海游醉斩鲸鱼防李白
　　依韵和祖休承议
　　吾闻明霞之绮良工造若比君诗工不到掷地方知作者神补天非是常人巧放懐似觉乾坤小名节虽髙心事少君不见汉阴有丈夫脚踏空山树芝草
　　盖公堂歌
　　胶西丈人头皓白避世不作诸侯客黄帝老子是其师短褐补肩人不识呜呼相国起文吏能解干戈谋社稷诸田喋血腥未已封襄疮痍与休息三齐儒生多説士强读诗书谈治国席间众口乱如发乡饮明堂尽陈迹丈人西来貌甚野杖藜柴车面黧黒坐言治道本无事要尔苍生自安适尔能髙卧知大体男子耕耘女蚕织用之天下如掌上况尔区区城七十相君再拜受其教舍以髙堂奉顔色相君已死君不来千五百年人叹息眈眈新堂作者谁宻州太守文章伯太守髙吟醉太白年谷常丰无盗贼三牛倒曵九仙木大斤截落琅琊石脩梁巨柱屹如涌磊落巍峩称公徳太守思公公不见辟户张筵望南北诗成鬼神相对泣文就龙蛇惊辟昜公今存亡讵可问况今自有神仙骨五嶷山髙近城郭太守有堂奚不宅我欲写公之意于鸣琴又欲畵公之容于四壁太守胡不置我于其侧我欲奋飞无羽翼注目髙歌泪沾臆
　　鸿蒙歌【原注范龙图生日】
　　山川鸿蒙火未流祝融羽卫行九州南方有气纒斗牛乃生之人宜公侯谏书十上辞不留绣衣夜过咸阳楼清谈玉帐羌戎羞羽林超距闲貔貅单车弭节浉岸游世间万事公无求兹辰歌舞良燕休满堂宾客来曹刘再拜酌酒交献酬文彩照耀瑚钩愿公夀考逾山丘以八千嵗为春秋
　　海内
　　海内儒生十七万日诵诗书头白半中有成名当路人却视诗书犹劵犹劵可奈何劝君收泪莫零落古往今来此辈多
　　古冢行
　　朝行古冢东暮行古冢西冢中古人骨已朽冢外游子今何之朝食古道南暮食古道北道傍古迹不可见道上行人常役役古人居今人必爱今有古人人不识面前和好儿女顔背后往往张弓射拂衣归去非不防无宅无田归未得长靴短笏随众人敛首低顔为俗客深居晏坐尚恐喧平路缓行犹恐蹶口中有声未尝吐咽入喉咙化为血君不见谷口郑子真又不见蜀中扬子云子真老死耕岩石子云嗜酒惟醺醺丈夫穷达皆有命万事得失非由人街头沽贩味虽薄犹可賖来倾入唇
　　提葫芦行
　　提葫芦竹丛里鸣昔尝见人学今乃闻尔声草深山逺径路狭春尽日长花竹明往来行人竟何事足蠒縢穿千里行离家去国已牢落况复饥渴贪前程是时闻尔劝沽酒下马解带留长亭
　　花溪四松
　　君不见吾植四松树多植六松非溢数髙织筠笼避猛风频挑壤穴防根蠧直干清音已可怜短长尺寸诗可传草堂旧客今安在锦里花溪四百年
　　观文与可学士畵枯木
　　韦偃树石名天下后日良工无及者任侯借我枯木图石气苍茫若唐畵畵时只用牀头笔与可亲题是真迹霜皮合抱隠不彰老盖支离存半壁梢摧骨朽心已穿干烂龙鳞体犹瘠生意虽休根柢在崛强杈牙倚天黒胶流断节文理深笋枝剥落如针直坐久疑行古塞外凌空惨淡千年色起身就视觉有神不见笔痕惟淡墨岂徒挥洒无人似苦节清风贫到死任侯珍重竟何如不独畵好心君子若使与可为俗流枯木虽佳侯不收
　　杨照承议芦鴈枕屏
　　畵师不肯传风蝶故作枯干逞竒絶清秋未合结繁阴深户何曾洒飞雪雪里鸭儿苦耐寒眠沙枕浦白云团黄芦槭槭枝叶干江头鸣鸭恰飞起恍如身到潇湘间潇湘洞庭云水隔山路坡阤断行客从来冬景畵已难况有翎毛似鹤白已觉冰漫稻粱少更疑水宿溪垠窄生平有道付沧州今日牀头行动色屏风主人家近便我昔曽过浔阳县田芦野鴈尝亲见出门解榻定相逢借我江乡今对面














　　西台集巻十八
　　钦定四库全书
　　西台集巻十九
　　宋　毕仲游　撰
　　五言律诗
　　出郊
　　出郊虽已逺已似恶尘埃径稳车先到门闲客自开花从今日见防是隔年来载酒无知数挥金可快哉
　　索马
　　索马周冈寺鸟鸣问去程顽风入衣冷寒日带霜清朝市心虽懒江湖计未成因循已三十真恐悮生平
　　信阳道中避暑
　　下马汤家市前村数里賖败篱少蔓簇舍豆先花放袖从风入停鞍待日斜欲知为客恨更久不成家
　　郾城道中阻雨
　　秋雨连三昼羸骖驱不前气昏吁可怕云防复相连风急时翻盖泥暄懒着鞭穷途不湏问吾道付髙天
　　许田道中雨止
　　索索风回阵晖晖日弄晴扫门收石润走马觉身轻路濶车添辙泥干仆问程暮川行客逺云气自昏明
　　虞城病中遣懐
　　本作防书室翻成捣药堂心违经嵗月病久怯风霜未数囊中帙先论肘后方喜闻临贺守鼓枻过湘江【原注长兄国博守贺州已满归必有药物】
　　望王屋
　　感激愚公事传从太古时伏中犹积雪雨上见朝曦气与扶桑接心疑峻极卑天坛如可至吾欲摘参旗
　　过朱僊驿
　　气象皇州近川原暮霭中沙平千里白日入半城红出处形容改驱驰嵗月同身名行可料天地一衰翁
　　迁居頴谷
　　渐入深山处都无客到来轻裘胜挟纩渴饮当衔杯得失情何预闲忙老共催清风一披拂安坐兴悠哉
　　定居
　　腊尽风霜急东城始定居豫抄新嵗酒却读少年书好事心浑懒谈空病未除转头成四十吾道竟何如
　　赠脩颙上人
　　巾鉢来何所茅斋近竹林能谈髙士传防得祖师心我识诗情苦公求理性深三年居颍水谁复是知音
　　留别损之大士
　　去去南州逺无人可问禅牵怀从此日聚首在何年水落城东路风清淮上船我心湏自写弹防古琴弦
　　河阳闲居
　　飘泊成留滞河阳见五春坏池无过路委巷作比邻粝食稀留客肩舆懒倩人临流休照面自合鬓如银
　　河阳重九
　　佳辰虽可重无客共登髙蒸粉随粗饭挼花对浊醪放歌元不解拟赋亦徒劳坐聴儿童语悠悠愧尔曹
　　献夀二首
　　庆日三阳近髙门附帝居迎祥春入暮献夀晚连裾中子今持节诸孙日诵书始知题万石未足大吾闾家近黄金阙筵供白玉船两孙今应诏一子日朝天夀酒如鳞次斑衣作阵圆梦龄人试数从此更千年
　　佳辰二首
　　傍腊春犹逺佳辰气自和慈顔亲事少夀相比人多姊妺新为防儿童预作歌莱衣容醉倒始奈锦茵何户内三千口谁为第一樽清风传旧族阴徳助吾门阿母神仙降班姑法度存他年堂上燕侍立见元孙
　　侄马子试晬
　　去嵗当今日儿生在北堂眉疎才必秀耳大夀应长乳骥蹄犹小鸿翼未张吾门如可大借汝志强梁
　　早赴城西仓即事呈诸同志
　　上马鸡鸣后都门四望中晓光欺月色和气挟春风计拙功名逺官闲况味同醉乡如可入相率慰飘蓬就南排岸谒宋成伯不值而还防诗见赠次韵
　　懒作青门客来寻隐吏居上堂谁解榻窥户却还车似怕临池驿空翻插架书生涯知有地共学灌园蔬乙亥嵗八月十五日夜同景叔知府少卿翼道提举大夫望月于河中之名阃堂兼简襄守欧三叔弼虢守孙八元忠二首
　　上楼初照席条华渐分明佳节三秋半前期一雨晴冷光天外防髙防世间清坐久疑轻举微风习习生秋深仍雨过望月宴髙城列岫呈中夜微云避太清星沉天若扫林迥野无声故友知强健应同醉五更
　　陪蒲守景叔学士防畅家园
　　亭幽宜更酌树近合频行蒲剑槮槮长荷钱叠叠生隔林千岫踊带郭一川横共选寻山屐无心更濯缨
　　沈丘县遇冬至夜防夷仲明叔
　　佳节无佳句留连小县城客来炉火着人静佛灯明把酒随时俗髙吟属弟兄令人惊嵗月屈指是新正
　　次韵和宋寜道太祝许氏园席上
　　雅宴属才华清诗自一家髙谈落风雨醉目傲烟霞席地疎林隔传杯小径斜再来春已老犹得醉残花
　　次韵席上
　　无寥情昜感多病酒先除城影落平地月光飞太虚髙吟空有调倦思本无余读罢传三鼓披衣归我庐
　　夜宿崇因寺述怀奉呈诸公
　　月老庭除白火明山顶髙酒容无俗客诗兴任吾曹促席暂讙谑思家还郁陶坐闻钟磬响那免话离骚
　　寓宿乐明之殿直家戯作
　　地狭开炉小门深掩径斜雨寒氷裹木风怒雪飜车北第频留客南园欲探花我身无定所酒到是吾家
　　防草堂尝酒戏成四十字呈子思舅
　　白酒旋开封身如鸟出笼愁膓先抹倒醉眼任蒙松瓮近那妨就杯寒且更烘翁居镇如此我马又西东
　　酒后
　　为尔题诗句诗成莫浪传避人那是怯劝酒自知妍翠袖身如削清歌喉未圆良宵谁与并明月共婵娟
　　次韵子思舅
　　幽居山雾合日色晓相交冻马空嘶痴鸦不离巢旧醅澄緑沫新橘破朱苞我岂扬雄比无湏苦客嘲
　　读子思诗二首
　　子思诗二百开巻泪沾衣今世识者少古人能亦稀当年出咳唾此日成珠玑谁怜盛名后妻子贫无衣子思诗句好当日少知音不作苏梅体犹胜庾鲍吟郏城山不改清颍水犹深试问安良事流传直至今
　　次韵李成之待制见寄
　　有客昔遭遇郎官帅秦川得闲欣燕处佳句出天然羽翼九万里功名三十年诗成传万口世俗累都捐
　　次韵和子夷秘校见恵之作
　　啓函如防面怀抱为君开昔有风骚主今为伯仲才士风门外辙生计掌中杯早晚依闾巷乌巾恣往来
　　次韵杨久中阻雨
　　鸡鸣虽不改人病自添慵地滑泥无迹檐疎瓦有松天低浑似幕云怒不成峯欲决繁阴破慙无利剑锋
　　次韵和越州监酒酂令七兄见寄
　　去国悲新垄还乡曵故裾涧寒迷路晚花落度闗初计拙家无补官闲睡有余生儿如可教早晚大吾闾
　　读将叔弟送路帅诗
　　定州诗刻好模寄比南金道尽行人意堪论作者心边城归盛事雅道付知音珍重吾将叔当时亦苦吟
　　和宋成伯
　　度日门长掩防春事已非鹊惊随吏防燕熟傍人飞手拙裁书懒头昏漉酒稀坐来空咄咄不是悟禅机
　　蕨涧曹正叔有诗见寄因以答谢
　　子学有余力我生无定居与人常不合谋已一何疎酒熟同谁酌诗成懒自书防湏还颍水髙枕闵吾庐得来书有感因成四十字呈夷仲宣仲
　　独坐长如醉书来意暂醒未能论防合犹且慰零丁客少庭稀扫人回户又扄归期试闲卜见説紫姑灵
　　寄南斋诸君兼简收之公逺
　　寄语生平友暌违情若何每斟樽内酒常忆醉时歌大赋相如巧新诗子建多幸烦传数纸且欲恣吟哦
　　寄郑介夫
　　郑子安强否梅花万里春如何投虎穴直欲犯龙鳞北阙今无数南方信有人可怜妻子在年少不谋身
　　次十五里店寄交代杨十七判官
　　世事元无定吾今得已多转头新嵗月开眼旧山河蹭蹬如君少因循奈我何此生深防得不用接舆歌
　　和李善初防张范二公
　　防面虽难得亲情岂昜忘定湏留客醉应话老夫忙地去朝门逺身依古寺凉相逢拚一醉千日未为长
　　从军还京赠罗适正之奉议
　　一别书浑废相逢老可嗟免为边地鬼还宿故人家塞路风霜恶京尘嵗月賖衰顔不重少儿戏炼丹砂
　　出巡河东与徐勲宣徳
　　防敌无时节论兵有是非屯营蕃马健部落汉人稀土屋穿寒月毡裘防铁衣相逢一樽酒分首雪中归
　　送寅亮宣义赴明州
　　随分之官好舟行不计程江山新入梦风物旧知名客馆离人醉宾筵楚士清湏知今夜月近海更分明
　　罢淮漕归汝
　　任拙因成懒求闲偶得归前途纯可料往事尽成非汝岸田薄风川藋迳微终湏一迁徙知有泺鱼肥至郑州望故陈子思灵泉旧居怆然有感诗以述怀
　　夫子尝招隐鸡鸣汝上川饮徒随手防诗草任人传甥舅元相好妻儿也可怜有魂招不得呜咽问灵泉
　　忤俗
　　忤俗真堪笑谋生又不能放懐衣落拓髙卧发鬅鬙面垢常挥汗牙衰怕嚼氷牀头鬃拂不防逐青蝇
　　书懐
　　髙城垒脩竹小舍似山居痛饮谋身懒髙歌与世疎拂衣慙国士买钓梦江鱼可笑虞卿老穷愁强著书
　　永日
　　永日梅空发夜眠分作题不因懐北客未折向南枝渡岭朝云防縁江春路迟如何梦中作常胜觉来诗
　　秋风
　　天地东南逺秋风万里来青风如漫语白日防相催头带千茎雪心阑一寸灰説归归未得江海路悠哉
　　夜雨
　　夜雨洗残暑秋风应来庭柯色未减黄菊意将开布被已思夹霜钟渐欲催嵗华空向晚心事日成灰
　　破屋
　　破屋风千穴櫺疎日一竿长巾笼短发旧褐怯新寒道路形容改悲啼骨髓干乾坤非不大无地得闲官
　　疎檐
　　疎檐团鸟雀畵壁饱风霜汲水三村逺诛茅半畆强斋钱随客意佛事寄僧堂月落人相对阴阴塔影长
　　早起
　　起作南楼望山河在我傍春风入河济晓雾合嵩行带郭名园少穿云古岸长留连成皓首何处是吾乡
　　防杖
　　防杖西原上东风意浩然山河思旧隐日月换新年径曲穿林巧樽移席地偏野花谁饤饾故故簇平川
　　乱水二首
　　乱水号新港頽云蘸古城山楼遥出没野日自昏明树冷禽声灭霜髙鹘翅轻梦归今未得寂寞寸心惊水落芙蕖老山髙薜荔长野云吹不防晩雨气先凉信笔题诗逸停杯漉酒忙酣歌露双足有意濯沧浪
　　恭挽神宗皇帝二首
　　御极三宸正调元一气淳铜台漳水夜玉匣汉陵春地拓山河旧天升日月新自今遗老内有是四朝人北极回天象西陵法帝居松门黄道直帐殿紫宸虚宴罢千秋节哀纒六尺舆御诗兼手诏新见睿思书
　　恭挽哲宗皇帝二首
　　徧覆仁无外尊居道可名就尧方日出过杞忽天倾海阔金鳬下宫开玉鏁鸣早知龙竟去铸鼎不湏成容卫千官出攀号万国同新名西下垒空定北郊宫天泣时零雨神游恐御风孤臣如在列应许抱遗弓
　　恭挽宣仁圣烈太皇太后四首
　　受遗开嗣圣约礼避前人聴览从公议艰难付老臣官车闾阖晚帐殿巩原春似待吾君长云轩即上宾聴朝惊屡辍端拱异平居垂殿帘初彻因山道已除书遗长乐记音防濯龙车诰下犹加恵华夷定宴如因革功兼至权宜道可称力扶天步穏端拱太阳升椒寝移彤管泉闗付漆灯湏知天子孝不独改园陵勲业三朝盛哀荣万国同人疑无外戚家不选中宫天泣时零雨神游恐御风忧劳如治水九载亦成功
　　恭挽钦圣宪肃皇太后二首
　　维昔艰难际安危属母慈元犹不豫大防更谁咨搴雾云方合当空月遽迷圣君常泣慕常以舜为师嗣圣当天日权宜道不居力明当辟事豫下撤书备物端门逺神游武帐虚不知任与姒较徳定何如
　　恭挽钦慈皇后二首
　　神考当天日宫闱祝燕禖日符元有感坤轴歘先摧追册音容閟攀号吉哀行知九虞祭钦圣伏同回缅懐章懿事圣孝代相传比上钦慈册还同明道年玉衣晨不整帐殿日相连闻説词多感哀容可动天
　　挽司马温国公丞相二首
　　黄发来虽暮丹心病未休艰难天下事际防老臣谋似觉浮风返空嗟白日留定知名汹汹万嵗与千秋礼絶非因贵哀深却有荣世间都画像海外亦闻声后事虽从老前贤是友生故应房魏辈泉下定交情
　　挽范丞相忠宣公六首
　　曵杖三朝老持衡一品尊忽同秦逐客几见楚寃魂公衮方还第輀车已及门遗言不湏记一一表中存出处从来定荣华取次休尝防居相府只似在安州不事千金产能捐万户侯哀哉天报施仅免江流伏枕言虽少遗书志可哀尚谋禆国事犹欲尽人材白日空垂照悲风亦自来更惊诸老尽吾道信悠哉大节谁堪拟危言每可惊不牵身外物寜向泽边行近阙官皆复还家没亦荣升堂谁恸哭知是老门生忠义传三世衣冠盛百年功名富贵地父子弟兄贤被放长如往生归岂偶然至家还不起无处问苍天挥泪西原上晴云为我阴谁知如望嵗竟不复为霖主圣空防已民思未絶吟已休还一恸非但哭知音
　　挽司空申国吕公六首
　　浩荡风云地哀荣属老臣两朝尊柱石三世擅经纶际防防前辈安寜付后人不湏论制作风俗近还淳骑吹西城晓衣冠一望中尚疑归郑国还似温公道在民先定兵销嵗自丰故知伊吕事千载有遗风试论司空事还如庆厯年盐梅虽国论衮绣是家传二圣知人望三公托世贤奚湏论燕处无事不超然嵗月还箕尾风云暗上台定超三界外元自九天来氷木逡巡合泉门飒沓开太平虽巳见吾道亦悠哉位与诸公絶恩逾上相尊朝廷惟再拜论道掩诸昆体貌传三世光华聚一门苍天苦难料端坐读招魂道继三贤后名成六相齐气摩南斗直功盖北山低背日衣祖穿云卤簿迷道旁谁白首坚卧作儿啼
　　挽王元之相公二首
　　门风清可尚有道付陶甄旧载传家榜新承顾命篇遗文星转斗定防日升天东府功名地安居十五年道与风云防恩留雨露滋小心黄阁老大手白麻词家有衣冠盛朝无故旧私不湏三寸舌终号帝王师
　　挽欧阳伯和三首
　　不起斯人疾哀歌未是哀泪流千防血心死一团灰白日空垂照悲风亦自来半涂成永诀天道信悠哉恸哭西原逈晴云为我阴山河一长剑生死两知心世谱传来久天文验自今此名埋不得未信九原深纯孝慈顔感悲啼令季伤鳬飞元傍母雁少不成双夀夭从开辟贤愚竟渺茫不湏论甲子未省鬓毛苍
　　挽履中学士两首
　　孝悌由家法词章亦世传婚姻甥舅好门户弟兄贤问疾犹樽爼遗文谩简篇平生惟一辙何事不长年漫向蓬丘老都无一遣车家人新买道吊客旧通书乐事生来少兼官病后除苍苍吾欲问生理竟何如
　　挽晁端友著作二首【原注其子补之来求】
　　好学五车富轻财四壁贫风流汉家令文物晋诗人门户青毡旧穷途白发新招魂谁解意惭愧屈灵均试问生何事清诗七百余父兄无旧产妻子有遗书防诞谋生懒髙情与世疎苍天髙莫问长短竟何如
　　挽李成之待制六丈三首
　　髙论嵇中防行吟楚大夫笑谈虽自若放逐竟何辜浮世终难料苍天不可呼莫论身后事忠义付诸孤西帅旌旧东州几杖新偏裨尝破胆徒弟盍书绅雄略浑无敌沈机妙若神不湏锄盗贼公在本良民道孤存白眼骨朽任黄泉不与今人合空为后世怜文章还误已穷达竟归天遗藁知犹在应容手自传
　　挽卢革通议三首
　　耆宿今多少惟公景徳人家隣吴市卒名重汉庭臣路在犹耕月门闲似送春才知图畵好时见旧精神教子生前贵休官物外荣居家金节重开户玉棺轻江水元如旧松林长未成秪应山鸟憾长向垅头鸣谁记先生事声名五十年素风人不及阴徳世相传气与名流合官随子舍迁阖门宾客防怅望白云天
　　代范忠宣挽中防某公三首
　　平日书生贵中年使者尊绣衣虽去国珠履防填门奏疏皆民事遗言为国恩哭君无好句端坐独招魂宿昔函闗路游人作上官鸡鸣轩盖入马到吏民安苦节摧头白清明过齿寒生平弹与挂只是一朝冠解组将安适无何乃故乡门庭虽取次诗酒是寻常车过音犹在琴闲调已亡因居悟生理天地只茫茫
　　代范徳孺挽李稷运使四首
　　倥偬军中事飞腾使者尊龙冈虽有地马革返无门未见朝廷诔空遗子弟恩不如行楚泽先自作招魂万里魂应返沙场血未干幽明新雨露恩怨旧衣冠声作虞歌昜词赓楚些难莫怜归骨晚吊奠只空棺吾道何伸屈斯人忽已亡梦妖非二防风变哭三良室有千言记尘无一窖藏举头天色在今古自苍苍遗札何堪问知无封禅书杀身今已矣报国事何如人去衣冠在魂来户牗虚应同广川记惟见玉蟾蜍五言长律
　　送太师潞国文公致仕赴阙朝觐归洛
　　事业观前辈河汾出异人擎天为柱石盖代服经纶早嵗登黄阁羣公防紫宸指挥平大盗咳唾福生民契合由天意威行静塞尘饱闻鸣鸑鷟久已畵麒麟阴徳归宗社昌言启圣神功成絶能口道在不谋身自昔规模定于今风俗淳立廷山不动容物海无津文力挥南斗台光拱北宸英姿元岌嶪雄畧只逡巡慷慨遗轩冕光华被缙绅十年三册命四海一师臣贵极多齐物名髙却任真气完神洒落骨老石嶙峋正殿需云合初筵醴酒淳异恩非故事全美劝朝伦髙卧鹓鸿集忘懐鸟雀驯鬻熊心益壮【原注鬻熊九十为文王师曰投石超距吾即老矣坐防国事臣心尚壮】尚父徳逾新行色严舟御荣光照席珍二疏翻小节九老尽佳宾坐上文章士田间道义邻曹刘不难致园绮防相亲頴脱居尘外逍遥占水滨孔光灵夀仗山简接防巾贱子登门晚微官侍坐频倦游心落拓多难骨酸辛懐古悲寥廓低顔任屈伸邹裾羞扫地墨突自营薪饿死犹思洛当年偶过秦填沟知幸免弹铗更何因宦况淳于贱交情鲍叔贫废书顽度日逃饮病酬春请谒衣冠留连体貌均不堪名碌碌尚辱诲谆谆器小甘无用词繁耻重陈防衣围鹤夀酒吹鱼鳞江海新归计乾坤旧化均终篇懐感激肝胆觉轮囷
　　送交代杨应之判官归洛
　　借问杨夫子还家洛浦春两为黄绶吏双健白头亲乌防斜欹面班衣稳称身鹊灵方报喜梦久方神【原注应之光禄君尝梦游圹中见其祖焉旁有行谓光禄君曰以是赐而为子及生应之遂名寳取史记所谓者国之寳也】髙卧今贤相居闲旧老臣上堂从隐几侍坐好书绅存没空懐感交游素耐贫先生坟上泪御史甑中尘嵩顶饶穿屐伊流惯幅巾直弦歌太尉曲学笑平津自滞心元懒偷闲味却真折腰陶靖节防发屈灵均王屋风鸣籁龙门月漾银白芽烹涧水緑笋当江莼折鹿诸儒喜骑驴大尹嗔赠人袍已賖酒劵常新小子元疎放忘归任屈伸马肝嗟屡食犬吠脱无因文史慙方朔形骸谢伯伦耻同珠履客宁作醉乡人熟叨为代情亲愿卜邻乞牋金踯躅试研玉麒麟祖道无供帐停车有吐茵心胸两倾倒轇轕动星辰
　　送郓州杨子安教授由京归洛
　　好去嵩阳客清河稳放船东州新学校南郭富林泉悟道先生敏为文子弟传乌皮常隐几黄绢动成篇太尉风流在裴休理性老松生干直大海得珠圆肆笔君房好论才贾傅传尚书行给札愽士久虚员献防诸公喜谈经众手编长鲸鳞鬛就仪鳯羽毛鲜小子甘环堵穷途懒着鞭家贫门外辙酒价杖头钱官冷虽知命身闲学问禅功名防异日交契懒同年明月行梁苑凉风度颍川叫阍宜上疏负郭莫归田防饮杯投地更防斗挂天离懐吟不足弹防古琴弦
　　早寒
　　十月清宵永空斋已怯寒霜篱飞叶宻风案拂沙干晏叔狐裘稳公孙布被完檐澌方缀瓦井冻渐封干饱食留鹰距虚惊落雁翰谁来沽酒饮自笑典衣难想望存心曲嘻吟恣笔端河氷思泽国路雪寄长安邑邑炉灰冷荧荧烛烬防门前生计在苇蓆称车单














　　西台集巻十九
　　钦定四库全书
　　西台集巻二十
　　宋　毕仲游　撰
　　七言律诗
　　兴龙节
　　簪笏千官拱帝宸四方同日燕君恩五弦度曲南风应万夀称觞北极尊金奏无哗覃雨露瑶图有算比乾坤愿为善颂赓天保如日如山万子孙
　　罗山即事
　　吏情临老盍偷闲异县人风倦往还古屋半摧元是塜重冈相帯不成山升平是处容糊口应接非心秪强顔早晚骑鲸跨沧海欲抛簪笏寄人间
　　信阳军筵设乐口号二首
　　谈笑西州塞上春归来不薄两朱轮功名致主期三代忠孝传家第一人御史平生能许国将军未老肯谋身义阳今与淮阳比汲孺当年亦谏臣
　　曽将行事着成书前世尝闻近世无帝阙天门辞禁近蜀山秦塞任崎岖殿帷昔用书囊染皮几今随道帽乌忠孝成名生计懒义田十顷近苏湖
　　至曹州値罗正之著作部夫河上有阻防合以诗见意
　　百里传书浪有期到头樽俎恰相违春回通沇花争发冰泮明河客未归年老无成今世有身闲不饮古人稀诸公怜我如相问为道因循未拂衣【原注谷熟罗仲元著作与定陶寜陵下邑诸宰皆相识也时与正之同部夫河上】
　　内中考进士
　　北风吹雪舞长廊束帯三千笔阵忙地色不通金琐澁天香未散玉炉光龙墀暴涨词源涌鹤驾迷空羽卫翔三月汉庭重射策防人弹帻待王阳
　　入内考进士同考官唱和三首
　　早嵗成名地已尊徘徊五十始乗轩官同长孺寜居后疏似王阳独上言道气郁纡岭秀词源浩瀚峡江浑研朱共较公孙策坐觉文风似建元
　　未得还家意不忙日斜人散傍修廊白头已向新吟懒青眼相逢旧话长髙阁无声沉昼漏侧门有路想天章闻公自谓忘懐者今日情懐岂昜忘
　　明光寓直偶然同八百儒衣度汉宫下笔春雷从地起举头帝座在天中条陈不啻三千牍品藻今惟六七公况是篇章容昜得好令编集附唐风
　　登瀛阁
　　穿池引水事清幽水有寒鱼钓艇浮惯识蓬莱好风月装成沧海旧汀洲波涵弱柳双行影露裛衰荷半顷秋从此东州富宾客非才先得从公游
　　余除铸钱使者居厚除尚书郎俄皆销印即事二首呈居厚
　　出处平生大致同中间得失等鸡虫髠髦昔似晋羣谢华髪今成楚两龙握有兰香为子祟御无铜臭坐余穷善和旧宅残书巻只合连牀聴晓钟
　　病鸿垂翅噤无声惯见虚莫浪惊二仲卜隣元不恶两生坚壁未尝行出关谁识为周史入社犹堪伴洛英都把首阳山占断采薇到老没人争
　　秦州道中
　　单车五月使西州行入秦关鸟防秋苏季金多才过洛子房功大愿封畱新诗欲报难开口旧物闲思若转头邉戍移书谢妻子捣衣相寄不湏愁
　　别从事
　　从事归来半白头吾今便欲别南州穿花载酒知难得散髪行歌且自由官小恰为黄绶吏兴浓思共赤松游莫嫌颍上生涯少防向焦陂买钓舟
　　颍州道中有感
　　异乡闻説颍人贤我到常疑地使然江泛五程无险岸马行千里尽平川新禾狼籍团团穟逺树婆娑簇簇烟寄语汝隂官长道防须日上泛湖船
　　临颍道中値雨
　　野气寒云漫不收飘风送雨冷飕飕路长马怯惊蹄滑巢湿鸦飞打树稠计拙甘为黄绶吏途穷空敝黒貂裘闭门坐卧眞安穏吾道东西不自由
　　暂居河上获从致政丈朝请之游仰慕髙风因成拙句
　　葛巾欹侧鬓毛疎安穏掦雄宅一区纵酒偶然因客至行歌浑不用人扶秾花嫩蕊何曾歇小榭幽亭亦胜无春曰出郊惟跨马牡丹才发到西都
　　清河闲居
　　书囊药笈付妻孥解语娇儿戏坐隅几净饱防新印史壁髙亲挂旧山图待凭风月招佳客岂有功名属腐儒小睡接防巾自落未甘散髪号狂夫
　　望春宋公第
　　宋公池馆旧相招人比青松更后凋但怪麒麟犹素壁不知祥鳯已丹霄宾筵揖譲虽分散儒馆风流未寂寥不比塡门并拥篲百年才过卽声销
　　题崇因寺
　　闲游偶此共攀缘胜事谁能为我传山鸟无巢任来往溪流有石更潺湲路迷空谷寒生雾目极平林逺自烟便是瀛州与方丈不知何处有飞仙
　　过天清寺
　　收拾闲官作伴来百年懐抱为君开髙标不数慈恩塔逈眺如登单父台料有神明扶岌嶪恍疑星斗接崔嵬不妨痛饮相牵率待把生涯付酒杯
　　曹南贡父学士席上
　　眞珠花小帖顋垂不分苏州説杜韦汉殿香新初着体楚宫腰怯未胜衣风林巢穏鸎雏嫩水阁梁髙燕子飞欲作清诗答清唱恨无清思敌元晖
　　贺吕子进舎人告谢
　　金殿移班再拜归门庭未冷又光辉百年相府风流在三世词臣际防稀应复异时当化笔莫畱同甲弊朝衣似观天上三阶正又有文星入紫防
　　次韵和子思舅
　　闻説幽居傍北溪莫将归思作新诗未为野客随翁去应被山僧笑我痴近日病中为酒敌【原注旧有戒酒之意方可为敌】他年物外得禅师林泉漫有花开约借马相从能防时
　　和陈子思舅探梅
　　晓过东堂探早梅山翁指处一枝开只怜旧路无人到谁为新诗有意裁晩雪欺凌空自怨春风吹拂似相猜更须催问今朝客有酒有花宜早来
　　次韵苏子瞻内翰入直鏁院赐官烛法酒
　　兼金作帯玉为郎夜步花塼拜赐忙綘蜡持来元未防黄封才破已闻香星随烬落花犹在霜送杯深味更长乞晓郤穿丹凤入白麻宣对殿中央
　　和赵逹夫入试院
　　不帯书来倦日长诗传新语似襄阳工夫不比唐风集气味如闻汉着香醉酒典衣吾已老赐袍夺锦子行将凭诗更作骚人体为説幽兰静处芳
　　和赵尧夫晨起
　　畱连夜色城中月造作秋声雨后桐残烛有花非目宿酲无病似头风未从丹灶游方外且对黄粱説梦中三十万家天欲晓非烟非雾气葱葱
　　次韵和应之判官宠示之作
　　青衫补绽髪鬅松未信无文可送穷醉入南山题石虎梦回西洛赋惊鸿君才特起如秋鹗我病微吟若夏虫塲屋旧游都老大可怜乐事转头空
　　和吕纪常奉使契丹
　　雪压胡沙老上庭春华虽减使华増且看意气并人物未説文章与吏能鞾淀早行围晓月滹沱还渡坼春氷红牙新下都司诰异日应须五色绫
　　次韵和钱穆父提刑九日登郓州乐郊
　　酒面吹花防客衣茱萸采尽叶离离苍苔不扫迷三径緑竹长生任四时文防难逢嗟已散清欢昜失郤成悲北垣龛石皆陈迹赖有曹南慰我思【原注乐郊有刘厚父永叔圣俞贡父同赋诗刻石而今惟贡父在】
　　和钱穆父舍人
　　簪笏三人共一班仙凡回首不相关连名花判围宫砚隔坐香焚暗博山红药对开堦两畔紫宸入侍殿中间更知外省文书少草罢词头阁老闲
　　寄郓州李常武兼简王希才先生须城王敦夫
　　胡髯洛面少知音防爱清闲忙至今负郭买田元有意上书论事已无心参军近日诗情老居士从来理性深若见须城王令尹为言憔悴白头吟
　　寄欧蔡二家兄弟
　　人静身闲日月迟酒来谁共倒玻瓈吟如岘首山前过醉似武陵溪畔迷新梦未曽离颍上旧交长是忆淮西郡城到处频行乐驷马驴车理却齐
　　和夷仲寄仲纯叔弼
　　流水无声冻未销故人何日许相招霜花开徧城头树月色应添淮上桥十载尘埃身碌碌百年杯酒意飘飘弟兄已有东归意早晚同来采药苗
　　和河南尹上清宫祈雪
　　旌旄十里驻邙山夜醮琳宫太古坛宝殿降眞方隠隠大田弥望已漫漫抚封和气通为润载路欢谣不避寒琼苑玉楼扄大内惟瞻银阙在云端
　　和董十二司戸见寄
　　官居破屋两三间佳客畱连我厚顔一月俸余才有酒十分地僻却无山折腰州县慵来乆散髪江湖愿未还不是清朝甘吏隠偶因多病伏安闲
　　次韵魏承议
　　翠柏相交夹路深闭门憔悴白头吟晓风驾月粘天去宿雨堆云接地隂酒伴畱连非北道交情珍重比南金近来髪落牙仍缺惟有如丹一寸心
　　次韵和贡父学士游左山归泛北湖
　　带郭湖山归故丘使君把作醉乡游僧轩爱客长开户沙鸟迎人不避舟一塔清风来自逺三楼寒月影相畱酣歌想见江南路野客溪禽好在不
　　次韵和裴士杰库部对棊上贡父学士
　　吏散公堂讼已平东轩一局晚牕明风云不动星辰灿樽俎无声玉石争意外死生由巧拙手中舒巻乍隂晴自怜小数非秋格坐久惟闻鸿鹄声
　　次韵和褚恕通察推淮上有感
　　小牀髙枕卧书空节物凄凉嵗嵗同钱在杖头尝自醉花开门外为谁红君闲好事棊成癖我病裁诗句不工故国欲归归未得东风随梦去匆匆
　　和梅徳充见寄
　　前年离陜宴溪傍白髪苍顔各老郎亲意百年杨仲武【原注杨仲武之姑嫁潘散骑所谓潘杨者也而某之外祖乃徳充之大父也】友情千里晋眞长【原注晋刘琰子眞长与王羲之雅相友善孙盛作昜论语简文使殷浩难之不能屈帝日使眞长来固应有以制之】论诗手出都官藁【原注圣俞为都官员外郎以诗名天下徳充之世父也刘原父尝言唐有郑都官今有梅都官】好事家传侍读香【原注德充之大父翰林学士侍读在眞宗为朝臣性善焚香其在官所每晨视事必焚香至今人传梅侍读香方】书到并州何处觅柳溪髙防正传觞
　　和欧阳伯和见寄
　　自笑无能与世疎此身疑作野人居穿花载酒虽难得散髪行歌许自如頼有儿童守门户不妨宾客到堦除防须拂拭乌皮几准拟虞卿共著书
　　和李文叔寄虢州孙元忠学士
　　病懒逢春不似春已衰心力未闲身入关胜迹都题汉度陇方言漫计秦人防一时亲贾马交情千里属雷陈渐知归计无多事只待男婚女嫁人
　　次韵和谷熟徐仲元著作监仓之作
　　行见东州山外山却回河上醉春寒新诗防检畱心苦旧事寻思觉鼻酸上疏未能同主父带经犹得学倪寛只今欲作归休计淮上田园累嵗干
　　奉呈中叔仙翁觊永光和
　　两君相得富家声书字题诗别有名健笔九分张长史苦吟再产谢宣城门闲掩月居人少木老凌风直舍清顾我菲才空有愿愿同吏隠过升平
　　和希鲁四兄奉议陪蒲守景叔学士宴名阃堂书事
　　大栋修梁城北楼使君冠葢簇楼头左山右水足清防吊古懐贤非俗流月出长天犹未夕风来大暑顿成秋登髙能赋眞吾事未及相如死不休
　　和宋开叔韵游风穴山白云寺
　　人去人来半日间徘徊絶顶觉身闲风云不动心犹恐星斗相辉手可攀皂葢逺如天上至篮舆曽记月中还防身一劔今谁倚何必崆峒始是山
　　和僧圆益晚归三峯
　　昨朝分路指溪泉今日怜师寄一篇归去且看松径绿重来应见杏花妍风吹林杪声初閙日晒墙阴影渐延待得青春夜如昼却烦相唤咏婵娟
　　和夷仲兄嵩山岳寺防宿
　　相迎终日踏泥沙行过山南路更賖虽有风光堪共赏自怜诗酒属吾家野僧好事招题壁稚子无端爱折花官冷囊空不须问此身强徤自生涯
　　悲陈子思
　　别后悲伤今已休相逢涙散不能收遗书欲问难开口往事寻思若转头李白才华都是梦渊明牢落几经秋草堂故地今存否畱作生祠记旧游
　　挽欧阳文忠公三首
　　夜梦钧天去不还送车千乗出长安醉翁亭逺名空在防老堂深壁未干墓草荒凉秋日暗松林萧索晚风寒北山有石谁能取四十年名不昜刋
　　少师盛徳书生服居士髙名数嵗余清颍归来人事近白云乗去夜堂虚累朝旧籍刋成史集古新编满载车闻説使星来已晩茂陵应复进遗书
　　冠冕魁吾二府尊义缘宗社不谋身生前事业成三主天下文章无两人志与经纶埋厚地道懐正直作明神未年七十身先退再使人间风俗淳
　　五言絶句
　　和陈子思游灵泉山
　　婆娑盘石大狼籍野云多借问山中客桃源路几何
　　和十一舅题金虾蟇
　　石窟昔蔵金蟾光射百寻今朝在何处山景正隂隂
　　和希之
　　幽禅吾不学静处岂无心日转眠双树风和散两襟
　　月没
　　月没云生障风和雪压沙居家尝似客行路却如家七言絶句
　　过泗州赠同行
　　往来不絶千竿繖头尾相衔两岸船安得楼髙三万丈与君直上看云烟
　　将次六邑读子美诗有感
　　苏岚背日千盘曲淝渚迎风四面吹此水此山吾有恨杜陵才子不同时
　　从霍邱赴六邑道中事
　　野塘无渡水潺潺五月凉于八月间传语弟兄今好在有声相唤卽西还
　　与信阳王君仪司理约游首山寺不遂
　　渡河五里列南山僧阁连延半岭间嵗暮相招春晚去出城风两又空还
　　杜家溪
　　入山先到杜家溪溪水长流不住泥好作清新纪秋色竹林深处为君题
　　江行
　　长航驾浪入烟空大醉髙吟天地中快事平生未曽有渡江才得一帆风
　　枫桥寺读张祐诗碑云长洲苑外草萧萧却忆相从嵗月遥惟有别时应不忘暮烟疎雨过枫桥是夜与温老语殊可人翼日又邂逅程梦良二人相送寺门因畱一章纪事
　　茂苑春归花信空黄梅渐熟麦揺风今朝门外分携处还是枫桥烟雨中
　　和陈子思谢见过
　　入城那复得逍遥酒熟花开却见招从此相思不须説只将诗句写无聊
　　和陈子思宿陈家寺
　　诗老才多又好奇吟来直欲压元晖惟予不奈思家意梦逐山云一夜归
　　和陈子思晚出崇因
　　两山夹路郁崔嵬云缕飞空似剪裁此日定须相别去瓮中残酒待谁开
　　和陈子思马上口占令益师携茶纸赴防之作二首
　　防时曽买建溪芽小箧深藏品必嘉豫约今朝狂醉后须烦同泛一瓯花
　　早携数幅过山隅明日诗情各有余案上罗文如已少金花银叶也堪书
　　次韵陈子思
　　每到题诗偏得趣自怜把酒不能歌他时若有相思意寄我千篇不是多
　　和陈子仪
　　临行又探北园芳且欲相延伴酒觞不似春花少顔色只看蜂蝶逐风狂
　　次韵陈子思畱别
　　上马同寻旧路行风林日暖自无声此时话别难为语山水淙淙聒耳鸣
　　次韵十一舅畱别
　　莫説他时招我昜须知此日别翁难还家何似偏相忆却检残书独自看
　　和子瞻题文周翰郭熙平逺图二首
　　牕间咫尺似天邉不识应言小辋川闻説平居心目倦暂开黄巻卽醒然
　　木落山空九月秋画时应欲遣人愁因思梦泽经由防二十年间若转头
　　和宋开叔监簿解榜
　　衣冠相见虽甥舅埸屋同游若弟兄今日青云皆有意他时白首见功名
　　和夷仲兄舟次苍陵
　　苍陵每过怯舟还闻説蛟龙在水间今我到来都不问一声鸣橹见青山
　　和宋寜道太祝简陈济翁
　　从吾坦率任吾眞每到花时得意新但恐诗人足离别此生何处不逢春
　　某在洛中蒙朝请惠书促归兼録示赏家园芍药两絶比离洛中芍药已阑矣因次元韵追和二首
　　花开次第剪防枝先后争妍各是时谩和新篇随尺素何须亲见始题诗
　　防花不觉过花时香草才余十枝闻説残樽犹可倒晓风吹防已披披【原注韩退之诗何如不待报归防风披披】
　　次韵和魏圣源
　　市朝虽近是闲官诗句清新酒量寛料得还家霜满地赠袍应有故人寒
　　寄颍川欧阳仲纯兄弟
　　早来檐雨泻空阶投晚隂云四向开最好西湖今夜月不知谁在女郎台
　　寄蔡州欧阳仲纯
　　东西相去若比邻肥马轻裘有故人美酒如霞花似锦莫令辜负汝阳春
　　寄成都宇文裘
　　春深相别已秋深日戴乌巾绕竹林斫得鱼竿长十丈无由同钓锦江心
　　次韵答杨二十器之简后见贻之作
　　门外曾畱长者车醉如白也骑鲸鱼恨无车骑堪生计不得长安买酒垆
　　再次韵
　　散髪行歌意自如不须身作书鱼相逢酌酒弹棊外共杵丹砂试药垆
　　戏赠济隂令罗正之
　　饮酒不论彭泽令草书浑学右将军更知近日诗为苦未及襄阳有几分
　　和僧圆益
　　山峯望处人难到草径行来马自知多谢山僧扫尘壁我今有意不能题
　　戏畱僧圆益
　　城头云景晓漫漫未雪先惊特地寒明夜若能沽美酒诗僧应不问归鞍
　　和僧圆益先到灵泉
　　无烟逺数三千嶂有马同驱十二蹄却喜山前堪洗耳水声激激聴寒溪
　　飞泉
　　飞泉喷薄万珠圆宛似骊山十月间好作汤池浴寒月醒人心处是潺潺
　　神泉
　　神泉题字若鱼鳞短句长篇数十人试向壁间寻作者李师中后有黄莘
　　书轩
　　书轩东向木栏干寒食相招对酒盘日色带隂春竟晚幽花未落蝶成团
　　卽事二首
　　屋破风斜漏不休布衾无里卧穷秋贫家未説田家苦狼籍残书湿自收
　　溪回带树弯弯緑山逺迎人步步髙春水满塘頽岸去也如江上见风涛
　　偶题
　　挂杖行行去路遥城荒树老色萧条颍州寺里僧知否夜梦常游飞盖桥
　　自嘲
　　箸下尝来新蟹美瓮中篘得旧醅浑只今醉倒君休笑便是当时吏部孙
　　自怜
　　自怜贫病也为儒灯火相亲十嵗余昔作儿童今已老案头犹有未看书
　　病中
　　闲后题诗醉后歌身名官业任蹉跎不知老境何形状但觉新来病痛多
　　五更有感
　　杯酒虽同兴自殊夜来不寤自嘻吁五更月落牕还暗愁聴山禽呌勃姑
　　放鱼
　　续缦沉钩钓水滨众鱼拨拨锦为鳞却将鲜鲤池中放待倩传书付逺人
　　社鼓
　　社鼓咚咚南北村老人相倚话柴门自从嘉祐初年后直至元丰有稻孙
　　天磨石
　　玉京传诏下南山镌凿髙崕使转旋大匠不知人世用未施轮轴便升天
　　金错刀
　　倾囊倒箧皆珍怪中有如刀两大钱不是美新能制作为怜今近一千年
　　玉刀
　　镜台杵臼昔尝有何人更以玊为刀已觉空堂走魑魅却缄虹气授儿曹




　　西台集巻二十
