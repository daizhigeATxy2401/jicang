　　钦定四库全书　　　　　集部四
　　陵阳集　　　　　　　　别集类三【宋】
　　提要
　　臣等谨案陵阳集四巻宋韩驹撰驹字子苍蜀仙井监人政和中召试赐进士出身累除中书舎人直学士院南渡初知江州事迹具宋史文苑传驹学原出苏氏吕本中作江西宗派圗列驹其中驹颇不乐然驹诗磨淬剪截亦颇渉豫章之格其不愿寄黄氏门下亦犹陈师道之瓣香南丰不防所自尔非必其宗旨之逈别也陆防防其诗草谓反覆涂乙又歴疏语所从来诗成既以予人乆或累月逺或千里复追取更定无毫髪恨乃止亦可谓苦吟者矣晁公武读书志谓王黼尝命驹题其家藏太乙真人圗盛传一时今其诗具在集中有玉堂学士今刘向之句推许甚至刘克荘谓子苍诸人自鬻其技至贵显盖指此类其亦陆防南园记之比乎要其文章不可掩也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　钦定四库全书
　　陵阳集巻一
　　宋　韩驹　撰
　　古诗
　　上陈莹中右司生日诗
　　悠悠大块间万类纷相敌伟哉防俗人眞宰岂无力六经陷邪说诸儒用一律天未防斯文公生抱絶识著书罗古今射策开胷臆前辈几欲尽后来昧所适天将激颓波公生秉孤直数谏难居中三已无愠色海宇属无虞天工或旷职天实佑皇帝公生蕴竒徳培成栋梁资一旦壮王国禁网虽小寛疲俗未全逸天惟念我民公生冨才术簸扬云雨势诸方待膏泽天既责公深眉寿天何惜行看佩相印不羡登仙籍南山雅望重北斗威声赫禀生固难朽吐纳自不息惟昔轩冕徒浪喜山林迹留侯追赤松志就亦何益傅说为列星但已脱寰域孰知我公贵与国长无极
　　孙朝散母封彭城郡君赐霞帔以诗贺之
　　孟母壮日家三迁歘见季子聫朝班因逢吾君鼓舜弦不惜一邑荣曽闵里门初接金花牋争贺羊酒相摩肩不疑平反奉慈欢寿逾九十留朱顔又逢吾君礼髙年太息加赐彭城田霞冠彩帔丽且闲复贺羊酒欢如前四时觞客客满筵绯衣侍立不笑言饮及二斗已醉眠起作儿啼众欣然人间乐事到底偏夫人此乐人人传忠臣孝子希两全近代只数先生贤从予乞诗费雕镌借君诗囊为君编那知又有南陔篇
　　利济桥亭诗
　　朝奉郎张公得其先父遗碑以附家集从诸公索诗予为作此
　　大夫官业世所惊老觉轩冕非眞荣斯文自属吾党事正恐无路逃虚名生犹不见皇甫谧死岂肯投刘禹锡茂陵一幅入汉宫世间共怪无遗帙哀哉若人用意深自言身作鹤鸣隂著书遗子千万轴人初笑我籯无金万仭磨崖刋好语那知百年苍藓污尔来夜夜虹贯天山下居民未知处周诗不列石鼓歌后世恐叹遗羲娥于今购市完家集野老何知亦摩挲川流可平石可腐只此杀青垂万古五百骊珠固已竒挿架不知犹几许公今未暇归田庐且当驱童晒蠧鱼不辞借取车连轸要读人间未见书
　　善相陈君持介甫子瞻手字示予戏赠短謌
　　古来相马失之瘦仲尼亦作防家狗唇红齿白痴小儿不羞障面欺羣丑鹤冲居士术如神东走梁宋西峨岷诸公蹭蹬未遇日坐中知是非常人只今白髪无余产短褐逡巡列侯馆世人胷中无黒白不知居士明双眼嗟予尘貎天所付不须强覔封侯处书生只倚一片心他日相逢记裴度
　　送葛亚卿欲行不一过仆
　　吾庐偪仄门三尺惭愧春风巧相覔叩闗惟许谒王孙有时借草倾余沥汝不如南池主人车载客红旗皂盖行逺陌又不如东郭公子柳藏门青娥緑髪坐开樽是身牢落终何为人不汝嫌汝自伸眉一笑能几时忽闻春尽王孙归春风欲尽犹有情飘英堕絮俱伤神王孙未归迹已埽秣马膏车何太早明日一杯愁送春后日一杯愁送君君应万里随春去若到桃源记归路
　　术者呉毅乞诗欲至塞上
　　少年呉君抱竒识四海一身求异术逢时更得安文西方诸侯正须君髙贤未遇世亦有相见为陈休与咎我自与世如参辰从来无心怨牛斗
　　阳羡葛亚卿为海陵尉作葺春轩余为赋之
　　昔闻先生隠呉侬当十里横烟峯今见先生为楚吏绕墙四面萦烟水从来楚俗带呉风曲折径路深房栊舍前系船柳千丈舍后参天竹万丛牙籖挿架似蓬馆白拂挂壁如僧宫扫地焚香欣客至羮鱼饭稻愁罇空不溷不清惟寂寞大笑先生致身错青衫犹作布衣心朱门却有田居乐笔囘造化天工怒胷包今古时人愕甘穷自许元次山蹈海还寻鲁仲连吾曹一欢岂易得世间百嵗俱可怜何用北窓翻朽策且向东亭防春色我当酌酒寿主人滩前飞下双鸂鶒
　　谢钱珣仲惠髙丽墨
　　王卿赠我三韩纸白若截肪光照几钱侯继赠朝鲜墨黒如防漆光浮水旧传绩溪多老松奚超既死松亦空易水良工近名世眞材始不归潘翁萧然南堂一居士赤管隃糜无月赐借问圭何自来去年海中持节使明窓晏坐不怱怱引纸磨墨寒生风自笑平生绾蛇蚓更惭尔雅注鱼虫殷勤二物从来逺禆海环瀛眼中见若欲挥冩藏名山不如却作谈天衍
　　行次汝坟次韵惇夫天庆观桧
　　纷纷物态逞桧独不自竒雨露长鹤骨风霜痩龙皮要经摧暴力岂顾合抱迟虽无艾纳香不着寄生枝结根已千丈凛凛谁寒之其下羽客居同睨嵗月移君行叩闗岂但息马疲髙材笑小草异质怜孤姿思古而嗟今皇皇不磷缁微言怨不乱似为贱子施
　　京口同苏景谟游招隠寺
　　居闲从散吏寻幽诣精庐城隂径緑野谷口桥清渠稍稍丛竹合依依昔人居轻云起释峤细水鸣循除闻鵶问长老竖拂谈真如振衣念新浴曲肱欣饭蔬兹游尚倥偬再至期踌躇独行岂辞逺徐步当乘车
　　送松陵老农
　　呼舟越洪涛笑识江南山此行为子来正拟一笑欢相逢不忍别丘壑同跻攀如何舍我去使我心悁悁子实名家后翰墨素所便老农虽自谓念子安知田世故亦已足扰扰徒自怜天寒嵗且尽趣驾扁舟还
　　赠俞清老
　　偃卧一茆屋给事长鬛奴日吃脱粟饭时乘下泽车人生但如此其实足自娯过此诚更乐不及复何如
　　谢人寄梅花瑞香花二首
　　殷勤江南客折花良慰予炯昼孤光冷曜夜清影疎连林玩不足一枝清有余谅无和羮用飘落将何如道人不爱色而爱闻清香方春谢凡卉凌晨玩孤芳以兹兰蕙质种彼葵藿塲常恐乱微馥采采归幽房
　　淮上书事
　　平楚尽积水长淮多竒峯萧条月曜夜浩荡风鸣冬客行未可归敝裘那得重寒气搜病骨清潭貌衰容逺游有滞念将老无欢悰故国万里去此嗟谁从
　　至国门闻苏文饶将出都戏赠长句兼简其兄世美
　　去年夷门十月雪九衢日昃行人絶骑驴兀兀无所之破袖迎风手龟裂度桥并堑得君家入门脱帽犹凛冽急燃湿束暖我寒徐出清酤宁我渴君家自无儋石储蟹黄熊白能俱设平生见酒唇不濡是夕连觥耳方热羣奴夜僵唤不闻我亦鼾鼻眠东閤明朝起过城南翁尚记新声一笑发东归每叹懐抱真西来又喜顔色接方将慷慨豁心胷未用峥嵘惊歳月城南诗翁况逺来门前雪泥又活活岂知万事不可期却树呉樯背城阙人生动若参与商咫尺无论限秦粤君闻吾语虽少留但恐一欢成电掣念昔相见无他娯诵诗征事相夸捷气凌俗子旁若无偶坐时闻窃嚅嗫扵今落落谁汝怜老屋陈编自怡恱寄言诗翁倘留滞嵗晚勤迂故人辙
　　题中寂堂
　　虎卧文公庐鸟巢道林室本自无俗喧何由辨真寂逃溺必登山避燔必趋泽君看好静人万虑固未息是心倘已刳对境起亦得上人早闻道晚顺世间迹振衣下灵岩飞锡来上国髙堂亦何有万巻绕四壁客来倚风廊晤语终日夕莫言门如市中有忘机客吾曹诗酒污此道谁目击唯应寂时趣独有清士识
　　题李伯时画昭君图【并叙】
　　汉书竟宁元年呼韩邪来朝言愿壻汉氏元帝以后宫良家子王昭君字嫱配之生一子株累立复妻之生二女至范晔书始言入宫久不见御积怨掖庭因请行单于临辞大防昭君丰容靓饰顾影徘徊竦动左右帝惊悔欲复留而重失信夷狄然晔不言呼韩邪愿壻而言赐五宫女又言字昭君生二子与前书皆不合其言不愿妻其子而诏使从其俗此自乌孙公主非昭君也西京杂记又言元帝使画工图宫人宫人皆赂画工而昭君独不赂乃恶图之既行遂按诛毛延寿琴操又言本齐国王穰女端正闲丽未尝窥防门户穰以其有异人求之不与年十七进之帝以地逺不幸欲赐单于美人嫱对使者越席请往后不愿妻其子吞药而卒盖其事杂出无所考正自信史尚不同况传记乎要之琴操最抵牾矣按昭君南郡人今秭归县有昭君村村人生女必灼艾炙其靣虑以色选故也昭君卒塟匈奴谓之青塜晋以文王讳昭号明妃云
　　昭君十七进御时举歩弄影飏蛾眉自怜窈窕出絶域八年未许承丹墀在家不省闚门户岂知万里从胡虏丰容靓饰亦何心尚欲君王一囘【一作留】顾君不见班姬奉养长信宫又不见昭仪举袂前当熊盛时宠幸只如此分甘委弃匈奴中春风汉殿弹丝手持鞭却趂奚鞍走莫道单于无复情一见纎腰为囬首含悲逺嫁来天涯不知防州处女髽寄语双鬟负薪女炙面慎勿轻离家
　　送子飞弟归荆南
　　往在东堂时唯汝年尚少木枪鬭羣儿竹弓射飞鸟今来跨鞍马昻然丈夫表入门恍莫识与语意方了脱汝来时装夜防酌清醥当謌喜未定感旧色已悄念我三年官自裹衣中麨东去尽勾呉北行薄全赵汝亦上岷峨大江穷浩一年两附书皮筒到家少那知此相遇干鹊果前兆我性本齐缓汝资诚楚慓相逢各相规一月语连晓忆汝初结髪读书先尉缭谓须壮执殳单于垒时挑岂期尚羇旅但存双目了我恨缘诗穷赁屋隘而湫尚容三尺牀使汝眠奥穾二升籴禄粟丑婢羮荼蓼时时得鹑兎傍灶亲燔燎才为十日欢邻里厌烦扰朝来着戎服数匝丝绦绕辞我出门去归袖风矫矫还家对寒食诸宫闻雉鷕想见阿颂君把巻倚丛篠弟妹乘羊车堂前走相嬲何当总见之缓我归思杳汝归与俱来繁台及秋杪
　　赠邹医
　　华陀一巻世不留玉函三十龙宫收竒方异诀上帝求稚川肘后真悠悠东京仲景儒家流韵疎思宻岂自由妙技乃与俞跗侔后来继之有髯邹二子天授非人谋内经歳乆误弗讐髯独覃思穷披搜草木寒温脉沉浮如磁取铁无虚投朅来游梁自髙邮翰林杂试推君优天廷锡带涂精镠我穷羇旅古汴沟有妇抱病柴门幽巫医百请不颔头卒然邀君为停辀决去沉疴如决疣自言不取千金酬只求一诗当琳璆髙风絶艺两罕俦我才不迨前人羞祝君尚壮勉勿休自致名誉倾公侯
　　津上人蜗舍
　　昔在焦居士【焦先字孝然】野宿蜗牛庐今津又继之结草王城居容膝审易安盖头无复余心澄动境寂意逺陋室虚我家数亩田荒荟自垦除茆檐正如此日入归荷锄一朝寓华屋慨然念村墟疵物倘有激投老同归欤
　　夏日过中寂堂
　　苦热倦中夜黎明与鸡兴匪云事干谒庶以逃炎蒸驾言城东庐停轨日未升白簟帷薄縠青盆水寒氷凉飇从天来一扫槃中蝇聊除咂肤厄谅岂棕拂能揽衣念归去谓是天澄超视尚午景世故何相仍
　　送蜀僧潮音归乡
　　野水有善溉山云忽为霖古来出世士亦有利物心上人成都来袈裟尘土侵两屦踏京国一鉢提丛林诸公握手旧孰不低垂簮尚陋汤休诗肯鼓庭兰琴独説众妙行听者开烦襟我作五字偈弥天识潮音
　　赠蔡伯世
　　君家夫人林下风长斋绣佛鸣金钟侍儿百指亦清浄凌晨梵呗声摩空潭潭大第依乔木日午卷帘按丝竹古调犹謌于蒍于丽词不唱新翻曲有美一子天麒麟孟嘉外孙见渊明扫地焚香坐弦诵不闻梵呗连歌声俗子何由共杯酒容我叩门呼小友欲求百万钱买邻倒囊只有诗千首安得一把茆盖头榆林从君父子游敢期丝竹娯下客但喜白业同精修秃襟短帽纷纷是眼明见此裦衣士和诗论道有余闲为语故家遗俗事
　　赠赵伯鱼
　　昔君叩门如啄木深衣青纯帽方屋谓是诸生延入门坐定徐言出公族尔曹气味那有此要是胷中期不俗荆州早识髙与黄诵二子句声琅琅后生好学果可畏仆常倦谈殊未详学诗当如初学禅未悟且遍参诸方一朝悟罢正法眼信手拈出皆成章
　　答蔡伯世食笋
　　莼丝化盐防槐叶资新面岂知苦竹萌风味常独擅昔我居锦城屡吃田家饭扶杖自入箐煨此犊角蠒后参鹤林禅餽我桑门馔烝烝沸鼎中乱下白玉片惟无他物乘始觉真味现三年客东都锦箨寜复见千金洛阳来惟充大官饍前时过君食欣逢故人面那知列仙臞已杂蒯通隽吾寜饱甘肥愤咤那忍咽请归谓主孟厨人后当谏苦苣杂嘉蔬沉香和甲煎柯亭既误椽画障或遭练古来可叹事千载寄明辨作诗吊箨龙助子当食叹
　　食煮菜简吕居仁
　　晓谒吕公子解带浮屠宫留我具朝飡唤奴求晚菘洗箸防盐防鸣刀芼姜葱俄顷香馥坐雨声传鼎中方观翠浪涌忽变黄云浓争贪歙鉢暖不觉定盌空忆登金山顶僧饭与此同还家不能学永费烹调功硬恐动牙颊冷愁伤肺胸君独得其妙堪持饷衰翁异时闻豪气爱客行庖丰殷勤故煮菜知我林下风人生各有道防蓄用御冬今我无所营枵腹何由充岂惟台无餽菜把尚不防念当勤致此亦足慰途穷
　　送倪巨济将仕
　　汴流六月翻黄沙小舟兀浪如乘槎赤日下照烘朝霞腹鸣肩举气喘呀乱眠仆夫股相加柁楼晨饭羮黄茄时时矫首望土岸木末殷转江州车渴逢石泉不得汲椎鼓催发无停檛问君何为趣还家答云五载居京华夜窓读书眼生花每食不饱潜咨嗟母髪半白弟髻丫有妹乆阙躬丝麻寄书细字如昏鸦问胡眷恋归期赊来时书笈手自拏今归上堂两脚靴寿觞要及开霜子志如此良可嘉劝子博学如横罝麋麟兎鹿尽所遮或典而法浮而葩要归于正谨去邪行如种植慎萌芽念当务实勿求夸我行买犊耕三巴伫子佳誉来天涯
　　莆城即事
　　鄙夫世长物未老宜幽栖一朝起蓬屋着籍通金闺遇合始侥幸非才终见挤尚想欧阳公罪弃荆山西步行意方盛庭趋顔遂低行趋岂云异喜愠自不齐微官何足论等求饱糠粞三径如可卜嵗晚归扶犂
　　题分秀堂
　　南山有佳色偃蹇谁能分如何公子堂卧看南山云公子秀公族髙标出尘氛总戎亦何事晏坐参罏薫晴空万剑防卫此明将军鄙夫在莆城簿书剧丝棼青山不到眼终日无一欣寄声幸分我与子同清芬
　　题黙轩
　　李君诵兵法辨若悬河流时平弃不用胷中欝竒谋三年莲勺卤一室藏深幽黙翁笑自谓晏坐无余求不言非真黙但与木石俦说黙黙时说吾闻诸前修君看古宗宻妙义难为酬及谈不二门则巻机锋收我以辨自喜穷思戒摩兠君宜尚勉旃负杖从吾游
　　题王内翰家李伯时画太一姑射图二首
　　太一真人莲叶舟脱巾露髪寒飕飗轻风为防浪为檝卧看玉宇浮中流中流荡漾翠绡舞穏如龙骧万斛举不是峯头十丈花世间那得莲如许龙眠画手老入神尺素幻出真天人恍然坐我水仙府苍烟万顷波粼粼玉堂学士今刘向禁直岧嶤九天上不须对此融心神防植青藜夜相访
　　海上仙山邈云水神居缥缈凌虚起风餐露宿不知年八极浮游一弹指何人纸笔作此图细看尚恐氷为肤便欲凭轩问连叔却愁挂壁惊肩吾虽有此图传自古矫矫真容那得覩万里中州不少留晓发咸池暮圃而今玉殿开珠宫鸾旗鹤驭纷长空神兮早御飞龙下愿赐千秋年谷丰
　　出宰分宁别旧同舍五首
　　公车八千言自献十二旒落笔中书罢石渠并英游方欣洛阳遇已慨周南留明堂多楩柟讵须汝薪槱三年望龙断艰难身百忧鬓髪五分白更落天南陬
　　念我行老矣才拙世所捐青绫未频直黄防且安眠饱闻县西寺修椽压山巓中谷五百众上堂鼓阗阗王程倘余暇玆焉着幽禅自撷双井茶与僧酌云泉
　　昔惭芸阁姿斥守莆城市五占天鸡星未逐臣泪归闻长乐钟疲马思一试挈挈今又东敝邑临无地人生缚微官大似侏儒戏升沉各几时怨欣两当置
　　益昌刬移文道州拙催科我愚象二子将奈分寜何吾君放勋姿于今万邦和县令但拱手排衙鼓鸣鼍故人怒挽船劝勿凌江波君其谢故人我亦聊弦歌
　　阳山昔御史夷陵前校书坐法窜未久遇赦罪已除故时同舍郎半直承明庐独奔江西县道里三千余皇明烛幽隠倘复哀臣愚念当脱江瘴与子聫朝裾
　　西山梅花二首
　　空山有佳人寒林弄孤芳晚分天女白夜夺嫦娥光亭亭照清浅欲渡横无梁微风起复灭为我传幽香纷纷月彩动炯炯霜容开不覩散清影寜知花底来平明忽天风磵谷空苍苔惆怅有余馥繁英安在哉
　　入鸣水洞循源至山上
　　崇山蓄灵泉万古去不息潴为百斛深散入千渠溢其东滙民田又北寻山腋断崖如破飞瀑中荡激大声或雷霆细者亦竽瑟末流垂半山十里见沸白得非拖天绅常恐浮地脉吕梁丈人老尚与汨偕出我欲蹋惊湍下穷龈腭石惜哉意徒然属此嵗凛栗安得汝南周断取白蛟脊归之龙泉峯山门夜喧席
　　黄龙山中
　　未雨万木翳既雨羣山开山神若眷予一扫风中埃摩云夹路松禅伯手自栽我来植拄杖聼度松风哀幽赏未云足暮色苍然来何当白玉轮碾上西南垓
　　分宁大竹取为酒罇短颈寛大腹可容二升而漆其外戏为短謌
　　此君少日青而癯尔来黒肥如瓠壶缩肩短帽压两耳无乃戏学驺侏儒人言腹大中何有不独容君更容酒未须常要托后车滑稽且作先生友少陵匏罇安在哉次山石臼空飞埃茆檐对客夜惊笑麴生叩门何自来老向人间不称意但觉渊明酒多味乞取田家老瓦盆伴我年年竹根醉
　　湖南有大竹世号猫头取以作枕仍为赋诗
　　湖南人家养貍奴夜出相乳肥其肤买鱼穿柳不蒙聘深蹲地底老欲枯谁将作枕置榻上拥肿似惯眠氍毹慵便玉枕分已无孙生洗耳非良图茆斋纸帐施蒲与我同归夜相娯更长月黒试附卧防目尚尔惊睢盱坐令先生春睡美夣魂直绕赤沙湖更烦黄妳好看取走入旁舍无人呼
　　竹炉
　　苏州平生淡无欲长物从来博山足斵石烧磁俱碌碌削筒为之方絶俗净名居士眠胡牀梦余竹斋春昼长不知柏子起烟缕但觉细细风吹香





　　陵阳集巻一
　　钦定四库全书
　　陵阳集巻二
　　宋　韩驹　撰
　　古诗
　　题梅兰图二首
　　寒梅在空谷本自凌氷霜托根傲众木开花陋羣芳遥风递清气迥水涵孤光美实初可口采掇升岩廊念尔如傅说和羮初见尝不须羡幽兰深林自吹香
　　幽兰不可见罗生杂榛菅微风一披拂余香被空山凢卉与春竞念尔意独闲弱质虽自保孤芳谅难攀髙标如湘累嵗晚投澄湾不须羡寒梅粉骨鼎鼐间
　　题湖南清絶图
　　故人来从天柱峯手提石廪与祝融两山坡陀几百里安得置之行李中下有潇湘水清防平沙侧岸揺丹枫渔舟已入浦溆宿客防日暮犹争风我方骑马大梁下怪此物象不与常时同故人谓我乃绢素粉墨妙手烦良工都将湖南万古愁与我顷刻开心胸诗成画徃黙惆怅老眼复厌京尘红
　　送乡人李元景归蜀
　　问君游梁今几嵗归去聊为羡于【一作羮芋】计入门四壁妻子空恍若游仙堕尘世令兄文价如相如世人但知千里驹不知更有八百里看取蹴蹋辞盐车
　　蜀张氏赐书诗【并叙】
　　故国子直讲臣无竞嘉祐中召入集英殿仁宗皇帝赐以御书宣和三年无竞孙臣兴嗣属著作郎臣某为诗以纪之
　　张公昔蹋中朝班夜随仙官上九闗再拜天皇少却立手掣云汉归人间钩陈熟视不呵责坐令光耀惊尘寰至今公家蜀江上紫气夜属岷峨山昭回断缺乆未补女娲錬石亦已艰似闻天上列星怒下问云汉何时还丁寜贤孙善拂拭不用构阁深防闲为公作诗刻坚石可使万古驱神奸
　　送嘉申父佐岷州
　　大梁初见公万巻不离目五年再见之万巻已在腹字体画沙新诗篇翻水速闭门谁与娯翛然数椽屋白头扬子云久合居天禄谁令佐山州路逺车脱辐近闻皇华使漕米出深谷有能推挽公可敌千章木
　　次韵程致道馆中桃花
　　桃花如昭君服饰靓以丰徘徊顾清影似为恱已容数枝有余妍窈窕禁省中何如武陵岸缤纷落天风我梦泛舟去春流濯鳬翁岂知限重门风揺铺首铜忆汝初破萼时当楼雪融亭亭怯余寒赖此赤日烘蓬山十载梦翚飞左升龙重来迹已换一扫凢花空髪有今嵗白顔无故时红三嗅三叹息繁英为谁秾
　　次韵黒氊歌
　　黝奴生长西南夷朅来中国蒙公知提擕十年行万里宠爱肯为新人移但愿结髪为妻不愿能歌名雪儿夜寒僮仆尽僵缩我独妩媚呈余姿只惭家世不可考辩舌推源烦惠施苦言泸水异京水生女那复白如脂或疑乌几定乃祖又言黒貂为姆师托身似与青女约荐枕常须黄妳随长伸两脚得安卧莫作杜老怜腰支他年老朽幸勿弃从来弱质不自持贤哉翁诗善名我不须更换昆仑诗
　　送许少卿出守邠州
　　长安北走彭原路白苇黄茆列亭戍山形渐险溪水流行人可肯囘车去岂知中有古邠州十里沙平水漫流鴈飞蔽野葡萄晓马放连云苜蓿秋次卿卧聴朝鸡久请试从来拨烦手未许相如喻蜀归且防魏尚临边守杂花撩乱草鲜明二月春风巻斾旌燕寝凝香无一事乐哉饮酒莫论兵
　　送赵承之秘监出守南阳
　　繁台十月寒飕飗置酒共祖南阳侯九士一客相献酬皆言南阳山水幽菊泉醸酒不论石土酥醍醐出肥牛使君楼前橘柚古丞相堂下蒲莲稠夜燃蜡炬賔醉舞春风欹眠百花洲各持一觞劝公饮此行乐矣公何求我独倚杖商声讴此公人间第一流方今羣贤从法驾金狨塞路嘶骅骝独令此公守一州临分慷慨泪莫收南阳南阳乐复乐归来归来无久留
　　次韵馆中诸公游慈云寺
　　嘉蔬随客庖香饭出僧甑聊为一饱谋未暇谈禅病二公当代豪词林气方盛五言谨诗律百罚严酒令乐与同舍郎共此给园浄想像斜川游何如舞雩咏甘自雍丘肥芡来新郑肴果各有擕笑我室悬磬陋质谢不徃实愧琼瑶映人生一车足那须富千乘有兴驱短辕宁辞沮洳径及时速行乐莫待苦脚胫炎暑忽已防当念时难更
　　饮酒次人韵
　　浅濑见鱼游澄潭知鹤没疑乘青霞佩径堕白银阙平生探学海中年悟禅恱应须临弥庻以称超越囘塘大圆镜新蒲细于髪緑扇互低昻玉顔争秀发良辰宴觞豆炎曦脱巾韈荷声过急雨竹影敷凉月缓行蹑芳草移坐防深樾何当酒拍浮恣听舟揺兀而我方抱铅上马自腰笏叩门不闻呼造席无乃咄讵敢陵崆屼幸许窥剞劂愿公开迷云令我入理窟雄篇出月脇妙思露天骨蹇步那由追眢井媿先竭
　　荣事堂诗
　　安阳太守韩公子晓带鱼符出卿寺一朝帝语传人间转觉公家有荣事公家请从忠献论髙牙大册来疏恩徃时醉白堂中醉手自列防留诸孙诸孙尽是璠璵噐悃愊无华汉循吏大钱方送使君归竹马争迎细侯至公不见大小二郑公五十年间风化同岂如五马来接武作堂崔嵬刋帝语又不见韦家两世侯父出传舍子入州岂如世作本郡守坐令卓异惊千秋安阳遗民识忠献眼见王孙四封传请公静夜占此堂定有荣光属天半
　　题采菊图
　　往在京口为曽公巻题采菊图九日东篱采落英白衣遥见眼能明向令自有杯中物一段风流可得成蔡天启屡哦此诗以为善然余尝谓古人寄懐于物而无所好然后为达况渊明之真其于黄花直寓意耳至言饮酒适意亦非渊明极致向使无酒但悠然见南山其乐多矣遇酒輙醉醉醒之后岂知有江州太守哉当以此论渊明复作二首
　　黄菊有何好且寄平生懐遇酒兴不浅无酒意亦佳此理谁复明自昔寡所谐空余采菊图寂寞悬髙斋今日菊始华丛雁鸣相和若无一觞酒如此重九何悠然数酌尽防心岂在多醒来不复记散髪东山阿
　　次韵胡元茂馆中直宿
　　我老百念冷饥餐困来眠寄声同学儿莫作旧眼看春风石渠水小生微澜知君直宿夜夣忆朐山泉起裁五字诗意如溟渤寛白头和髙唱囘光觉酸寒
　　靖康元年自南都移黄州八月十六日华藏民老渡江见访于定山下院一夕别去以诗送之
　　大师游华藏法席雄诸方而我因夙缘数入忧患塲道眼宜见絶交情未相忘呼舟渡宣化访我山之阳夜榻蒲蒻穏秋山蕙兰香问我当何之笑指郡守章莫言千里殊共此圆寂光脱有云水客附书及沧浪
　　去冬除守歴阳未上召还西掖今夏自应天尹移知齐安道由歴阳珪老相访奉柬一首
　　尝闻歴阳郡寺有褒禅山及我分竹符欲往穷跻攀驱车发半道尺一唤我还叹息巗下水何时照衰顔复持齐安节税驾临通阛属有行役累无由叩僧闗珪公岷峨秀逸韵超人寰擕诗逺过我殷勤请加删少年意气盛笑我毛髪斑夜语不知寝起看江月弯浮生浪扰扰万法本自闲为吏何足论逝将老榛菅买田未及议我实贫非悭奉乞一庵地往来泉石间
　　二十九日戎服按军城外向仪曹亦至戏赠一首
　　旌旗杂防铙鼓鸣使君小队来郊坰旧时视草判花手今学操剑驱民丁边圉未靖壮士耻子虽年少有典型短衣匹马肯从我与子北涉单于庭
　　陶氏一经堂诗【并叙】
　　古之学者其志将以明道岂与籝金计轻重哉遗子金满籝不如教子经此邹鲁鄙谚也鄙人何知但见韦成世取宰相故羡慕之耳成在位媕娿盖非真知经者夏侯胜曰学经不明不如归畊使经明而归畊亦何不乐之有观胜之意但欲射防取卿大夫而已陋哉不足道也戏为诗云
　　古来儒术士岂为胜籝金更求紫与青陋哉徒苦心有儿如少翁但可污儒林我歌劝学诗以为邹鲁鍼
　　逊子生日
　　闲居识时令爱此重九名况我长头儿正用兹辰生汝性既已刚汝气又已清应须万巻读勉力为家荣俗物非汝喜壶罇铸新成寿汝白玉腴可服黄金英
　　次韵赵徳夫龙图送李諌议
　　尝闻中兴日补衮用老儒乱离嵗月驶如隙过白驹慷慨请击贼艰难论迁都百谋未一试去国秋云初归来视青镜老色上鬓须新亭对茂建邺懐伯符古来兴废地俯仰再呜呼使君亦伟人独我惭非夫邂逅得参语僧坊饭伊蒲谁云异乡县契合连簮裾我有一叶舟可钓宣溪鱼如君医国手宁当堕江湖燕雀尚纷拏志士极欷歔时哉更搏击饥鹰思草枯
　　题大姑山
　　小姑已嫁彭郎去大姑长随女儿住寂寞荒山春复秋但见空蒙结愁雾行商再拜祈神休挿花买粉姑应羞不如一酹杯中物与尔闲消万古愁
　　送僧归蜀
　　巴江之中有尺鲤扬波鼓浪三千里早知辛苦上龙门不如归戏巴江水
　　武宁道中
　　小滩嘈嘈大滩恶朝行羊膓暮鹿角尽日拖舟不得前忽然笪断千寻落上梁左侧石子多两舷与石鸣相摩卧聴溪师倚篙哭将如四十二滩何
　　送深老住芭蕉寺
　　中嵗厌凢子结交惟道人况此防乱中益信空门真老深龙岫来意恐非常鳞与语果英特掣电翻机轮岩头路乆絶赖尔拈提新莫言兹山小是间无一尘生逢世道难无地置此身何当架茆竹永托芭蕉邻
　　再用前韵简圆通止老妙慧光老一首
　　蜀光在京国说法惊天人曽屈多口鍳得非防胷真深林铩逺翮巨壑藏修鳞萧然幽防庵伎俩付老轮诸君五字偈亦各呈尖新世界梦幻尔岂特为微尘更营露电躯庇此泡影身尚喜圆通师教我吞仪邻
　　次韵髙大中侍郎罢郡书懐
　　公诗如秋声萧萧薄炎炽我穷卧荒山无复文墨事兹焉和髙唱出语愧芜累五马一花骢得非天廐驷防当亲戎行一快平生志虽云鬻千金此计恐非遂人生行乐耳屡空何用愧况今纷纭时一笑岂云易求船真戏言【退之卖马求船】换妾乃深意梅堂极虚明壶浆有新餽【昨日郡守送酒】何时具杯杓洗我色憔悴李侯饮中仙亦有尘外思藜杖方叩门君归与徐议
　　次韵曽通判登拟岘台
　　朝擕笻杖来瞑倚胡牀坐循墙读遗碑嵗久苔藓涴烈风无时休于兹騐真个曽郎吐佳句势突黄初过交游得诗流吾侪可相贺念昔逢大梁一别九钻火再见疑前身居然客愁破世乆无若人子岂伯休那【曽时丁忧】千山厌露宿一壑期云卧子少方鹏骞吾衰作鸢堕篇成不敢出畏子诗眼大惟当事深禅诸方参作麽文章真绮语季绪徒安得京口归秋江细扶柁
　　戏作冷语三首
　　北风刮地寒隂凝铁马夜蹋黄河氷冻鸢瑟缩乌凌兢破庐卧雪僵不兴严霜透屋衣生棱未若冷语销炎蒸五更和霜蹋积雪氷坚滑道行人絶边城十月地冻裂两崖雨氷万木折琉璃为家白银阙未若冷语祛炎热石崖蔽天雪塞空万仞隂壑号悲风纎絺不御当冬霜寒堕落氷溪中斵氷直侵河伯宫未若冷语清心胸
　　送鄂州刘使君
　　昔在史馆中地禁无经过唯君直庐近退食同委蛇至今梦催班九门鬰嵳峩伤心望金马极目悲铜駞脱身来此郡见公拥雕戈猛士三千人旌旜相荡摩男儿晚有此世儒安足多少来谬秉笔报国终无他闻当向夏口秋风水増波愿子静荆峡送我归江沱
　　题蕃骑图
　　塞上【一作沙场】漠漠黄云秋黄须健儿骑紫骝一【一作白】马搀前弄风走健儿掣辔空骧首廻鞭慎莫向南驰汉家将军方打围夺弓射汝犹可脱夺汝善马何由归
　　题韩晃画瀛洲学士图
　　咸阳中天开帝居羣公下直承明庐长秋短辔裦衣裾苍头庐儿争走趋韩侯画此时无虞瀛洲仙人乐有余我生不及贞观初忽思十年身校书吟诗天街骑蹇驴尔来戎马方驰驱眼厌绣防防诸于把巻未展先欷歔
　　送韩将仕自抚之衢
　　故人有令子髙义摩云天邂逅亦未久航湖背临川谓我老世故数数求言诠岂知愚闇姿一生忧患纒读书千万言不若摩兠鞬愿子善自爱无忘说车篇
　　次韵吕居仁赠一上座兼简居仁昆仲
　　上人出山时稻获云水白囷仓未云满已有税租廹﨑岖走檀施不畏道里隔坐令众浮图聴法无馁色尔来闭幽戸此道深自索佛法本无多未悟常自责孤云忽南飞过我江上宅信知道人心不断思想百邂逅逢故人涕泪说艰厄驱车更何之怅望王土窄应须屏尘累问此忘机客忧来莫饮酒酒薄空住鬲何时营一丘伐竹开新陌待子田舍成吾当理轻防
　　顺老寄菜花干戏作长句
　　道人禅余自鉏菜小摘黄花日中晒峨嵋防脯久不来麴糁姜丝典型在封题寄我纸作囊中有巴蜀斋厨香起炊晓甑八月白配此春盘一掬黄【防软木耳八月白稻名也】
　　戏留圆首座元上人
　　老夫晏坐菩提坊二士接迹来升堂踈眉哆口辩舌张问胡至此皆同乡少年发足参诸方尔来马解髙挂墙资虽东川近陵阳左绵稍逺亦相望不辞煼饭防作汤肯更十日留山房
　　李氏娯书斋
　　欲乐诳凢夫须防皆变壊惟书有真乐意味久犹在李君名家流事业窥前辈澹然无他娯开巻与心防忆吾童稚时书亦甚所爱传抄春复秋讽诵昼连晦饮食忘辛盐污垢失盥颒尔来欢喜处乃在文字外巻藏二万籖棐几静相对此乐君未知狂言勿吾怪
　　送王秘阁二首
　　乌衣诸王吾早闻晚涂独识和州孙风流沓拖欲垂尽文采陆离今尚存奉祠乃是衰翁事如君胡为亦为此仆夫在门君疾驱往献天子平边书
　　右军池头鸧鸹呼康乐台下杉柽疎碧山学士此筑室白髪散人来卜居身随沙鸥卧烟雨十年无书上公府枉作西班老从臣看君才华不能举
　　送里人陈防往见江西漕使
　　劝君少留持一觞与君乡里皆陵阳儿童共戯苦盐岸老大相逢乌石冈拾遗平生丈人行拊我谓我能文章岂知今无一丝长但余颠华面顔苍君行往见玉节郎感时忧国歌慨慷饷师十万西平羌笑我挟防山中藏夜与疎山清公对语因设果供戏成长句
　　落叶屑窣鸣风廊四无人声夜未央道人过我谈真常客舍有底相迎将竹炉篝火曲木牀乌桕为烛枫脂香青棃累累饤坐光黄甘十子近着霜醯梅蜜杏经年藏红糁缀枝加柘浆莼藕藷芋蘘荷姜堆盘满桉次第尝忆初见翁修水旁转头八十须眉苍尔时尊宿略防亡屹如枞桧老不僵而我昔漫参朝行十年投闲坐老狂人生一夣炊黄粱诸法本闲人自忙况今世故甚扰攘与翁幸憩菩提坊夜防一酌余甘汤他年此乐不可忘昔与道顔智俱二僧居武寜明心寺未几与俱避贼山中顔几不免绍兴三年复防于广寿寺偶作一首
　　昔与二子居明心避贼夜走南山隂天寒更蹋沮洳径月黒错堕杨梅林歴险登危四三里少复前行过溪水平明乞火野人家十日身藏岩窟里闽俱叹我装赍空蜀顔转防妖氛中谁言性命脱鍼孔沉忧伤人衰疾同春风酣酣柳边寺相对梦中论梦事莫嫌薄饭一茎虀郡国而今无鼓鼙
　　送贤上人归云门庵
　　云门秀色连云居石林参天冬不枯溪廻髣髴菜叶下路转崔嵬茒屋孤上人一口尽诸佛肯顾世上羣儿愚独寻厐老不惮逺此事古有今人无我穷活计依精庐千年香火勤朝晡逺来无物可祗待苦笋淡粥同斋盂翻然别我出门去春趂耕姜芋区不须领众强自苦一庵髙卧真良图
　　送秀老住南岳上封寺
　　人生孰不营世事复见羁独有山居佳古语不我欺君今视霄汉已与诸佛期而我在泥滓未免髙人嗤劝君安此山老大将何之底处不相见勿言长别离
　　久雨溪涨寿朋恵示长句次韵一首
　　縁云细路投僧坊路边松柟森自行初来紫竹半含箨白花忽已吹垂杨念昔聫翩背京洛于时初登君子堂还朝我执太史笔侍宴君持光禄觞由来用舍判殊路玉堂绛阙遥相望【寿朋入翰林时某宫祠居扬州】公车推轮下庾岭我舟捩柁辞黄冈艰难晚厄汝溪上天雨属闻頽院墙不忧漏湿有新句醉墨在纸犹淋浪桃花水涨鸟不渡安得奋飞来我旁夜来颠风起天末起占初日照屋梁明牕洗砚午隂寂前荣观碁春昼长百年未满且挈挈万縁顿息宁皇皇更能伴我千钟饮径欲因公倒槖装
　　送沩山显化士往印经
　　石路天新雨问僧何日来云求法舍利庻用镇崔嵬我有一句子不从黄巻开相逢未可举伫子卞山囬
　　谢彰上人逺自云门见访
　　君参云门禅不逺为君说千里访衰翁草鞋三寸雪此间禅亦无一味有衰拙乞君煮菜方归与云门啜








　　陵阳集巻二
　　钦定四库全书
　　陵阳集巻三
　　宋　韩驹　撰
　　近体诗
　　上泰州使君陈莹中
　　当年贤路杂薫莸叹息诸公善自谋今日在前皆鼎镬后来知我独春秋海边已击师襄磬湖上新逢范蠡舟惟有书生最无事不妨挟册更西游
　　闻富郑公少时随侍至此读书景徳寺后人为作祠堂因防余旧诗后以自嘲
　　藤牀瓦枕快清风破闷文书亦漫供乡信未传霜后雁羇懐生怯晚来钟淹留已办三年计流落应无万戸封犹有壁间诗句在他时谁肯冩尘容
　　海气昏昏又啸风一杯扶病要时供三年闭户儿童怪千古闲情我辈钟若得黄甘应手种更求青李莫函封疎顽自笑将安适寄谢江山好见容
　　食蟹
　　海上竒烹不计钱枉教陋质上金槃馋涎不避呉侬笑香稻兼偿楚客餐寄逺定须宜酒债尝新犹喜及霜寒先生便腹唯思睡不用殷勤破小团
　　次韵师白中秋防饮且饯予行
　　楼髙应在月明边目断西山万里天拟唤谪仙归贝阙翻愁快马蹋琼田词锋易破孤虚阵酒令难欺赏罚权放盏成空君莫叹明年千里共婵娟
　　次韵留别南公
　　天遣吾曺与世疎那将穷技学黔驴只今年少身多病是处愁深泪溅裾此去不须论塞马向来犹有江鱼虚名只用惊儿辈要作生涯墓志书【一作莫著书】
　　至襄城家君有诗命某属和
　　日月驱车及莽苍今朝一眼楚山长共看社燕将鶵急谁见秋鸿刷羽光晚渡河流皆倒影夜题驲壁作斜行道边草木应相笑解笑年来为底忙
　　次韵双莲花云得之城东
　　对镜佳人艳质同微风更许暗香通凌波鬬作拖裠緑行雨翻愁裛脸红欲冩新图过淮右从今胜地自城东有情邢尹空争宠岂悟荣枯一瞬中
　　和者既多花已成实矣复作一首
　　人间异物费元功水与银河一线通谁掷两杯浮浅緑忽逢丫髻挿残红澷夸造物偏江北疑有遗民聚海东天子不收祥瑞奏坐忧芳质朽泥中
　　次韵陈师白
　　居士年来浄目尘空花岂复问陈新北游岂识无为子东第常叨不速賔忆昔扁舟轻白帝何年一室老青神飘然又指淮山去傥更山中得异人
　　次韵薛孟二君唱和
　　河东有句不空传但寄襄阳孟浩然多虑皆能成白髪一尘莫遣到丹田此身彭泽杯中老浮世邯郸枕上眠常恨今时无大雅看君发愤补亡篇
　　十絶为亚卿作
　　离歌三叠最闗情不省从来此地闻早是春残心事恶落花隂里更辞君
　　君去东山踏乱云后车何不载红裙罗衣浥尽伤春泪只有无言持送君
　　更欲罇前抵死留为君徐唱木兰舟临行翻恨君恩杂十二金钗泪总流
　　世上无情似有情俱将苦泪防离罇人心真处君须防认取侬家暗断魂
　　君住江濵起画楼妾居海角送潮头潮中有妾相思泪流到楼前更不流
　　忆泛郎舟共采莲今来挥泪送郎船回书倘寄新翻曲湖上何人为扣舷
　　一梦巫阳乐巳穷三年犹复怨匆匆倐云骤雨成何事未必三年抵梦中
　　妾愿为云逐画樯君言十日看归航恐君囘首髙城隔直倚江楼过夕阳
　　初合双鬟触事羞离筵酌酒强囬头纵言眼软偏饶泪莫道心痴不解愁
　　强整双鬟说后期相盟不在已相知来时休落春风后却漫嘲侬子满枝
　　徐师川跋
　　夏木隂隂欲放船黄鹂啼了落花天十诗说尽人间事付与风流葛稚川
　　送俞仲寛赴宿倅
　　年少塲中晚节寒去年挥手下天闗何人肯蹋风波路自古难言骨肉间十里即应归汉阙一防从此别淮山舣舟如得僧伽印未用将身付等闲
　　便衣访徐师川坐定陈莹中太守亦至余避入室已而同语良久戏呈师川
　　两都賔主尽雄名我独何人共宴荣微服岂宜从刺史瓦巾端为访先生山隂甚愧羣贤集蜀客初无一坐倾庾亮兴来殊不浅临风数语逼人清
　　次韵师川见和
　　使君直气旧凌空帐下森森已八龙倒屣休迎王节信同舟未许郭林宗我无草舍容朱毂君有诗声抵素封危坐正衿殊不惯归从短褐醉千钟
　　五月八日游北禅师川登塔尽七级仆能三级而已晚过公晦偶作二首
　　徐郎胷次已氷清北寺清游更絶尘不欲茹荤縁道友肯来出郭是诗人怜君逺客情能尔看我题名墨尚新谁有好方扶脚力故乡归去蹋峨岷
　　铁鏁铜镮一一开肩舆不问主人来已登白塔吾休矣更上红亭子壮哉世外清欢须邂逅城头落日共徘徊云楼五月沧洲趣羞杀初无八斗才
　　曽大父有诗云三春拂榻花黏袖午夜淘丹月在池舍弟子飞归蜀与语及此因取为韵
　　去蜀初游楚吾方十二三无成今长大送汝不胜惭还家倘无事莫负故园春衣锦儿嬉尔从来笑买臣舣舟不能前已复日西没赠子以幽兰秋风正披拂野宿月团栾风餐气萧飒从来对牀地只今悬一榻入蜀寻幽迹应先到浣花诚知锦城乐亦记早还家鱼游因饵得鸟困坐黐黏顾我今如此空懐石井盐逢年要力耕善舞须长袖北山休移文南山归种豆一棹送君归酒醒秋江午正是莼鲈时思君在何许明月落防时荒山孤夜夜囬首白云飞吾亲在其下客行宜努力时亦近醇醪一盏熏人醉云安米正淘尔去逢诸父髯霜貎渥丹贫穷宜此报冨贵却难安扬州十里春峨嵋半轮月兹游真不凢诗成想清絶吾祖屯田公遗书悉安在为我谢诸兄蠧鱼时一晒故山不可到归梦到天池想见山中叟磨崖待我诗
　　次韵参寥
　　此身不拟堕尘縁长恐惊鸿落响蹋尽世间千涧壑归来胸次一山川深宫木末犹秋色故国天涯只暮烟凭仗道人分石甃要看庭下玉龙旋
　　且向家山一笑懽从来烈士直如君今振锡归千顷我亦收身入两川短世惊人如掣电浮云过眼亦飞烟何当与子超尘域下视纷纷蚁磨旋
　　游定林寺
　　定林何有惟脩竹急唤清樽趂午隂曲槛以南青嶂合髙堂其上白云深人犹未识官曹意风自能披我辈襟是夜琴弹醉翁操笑呼明月作知音
　　题鹡鸰图
　　有弟留南楚经年不寄书天涯数行泪独对鹡鸰图
　　题绛帐图
　　岂有青云士而居绛帐间诸生独何事不上防稽山
　　泰兴道中
　　县郭连青竹人家蔽緑萝地偏春事少山迥夕阳多暗水批崖出轻舠掠岸过传呼细扶柁吾老怯风波
　　偶书
　　雪如羞明夜方宻风似摆花春更多竟日吟诗安用许今朝上酒奈寒何
　　题画雪雀
　　寂寂黄山处士居空林急雪鸟相呼不知此子何由见归与先生作画图
　　只画山禽依雪竹斯人用意复谁知肯来禁籞图神爵应已传呼作画师
　　题王充道清芬亭亭前瑞香花数百本
　　着叶团青盖开花炷寳熏遥知三径馥尚隔数家闻但取芳菲袭无劳灌溉勤借令揺落尽子自有清芬智勇师归永嘉自言所居在万竹间乞诗送行
　　上人归去家何许万竹深围一把茆蹋尽丛林参白足却来江槛俯青郊夜阶蔌蔌风翻箨春路冥冥雨放梢肯清隂分百十暮年思与子论交
　　题修师阳闗图
　　风烟错漠路﨑崯倦客羁臣泪满襟何事道人常把玩只应无复去来心
　　题赵君发牧牛图
　　王孙岂识田家趣妙画聊因好古收惟有野人开巻笑忆骑牛背下西畴
　　李少愚母挽诗
　　石恩虽渥潘舆恨已遥南天丹旐湿朔吹繐帷飘不复迎船笋惊闻引箫九原封若斧泪溢冶城潮
　　赠张景方
　　斯文万古照乾坤削简沉碑仅免燔在处自应神物防从来难为俗人言仙官下取余无几夹壁深藏尚半存异日亡书购三箧吾知汉相有贤孙
　　题花光长老画
　　晓出花光寺云沙照眼新归来看图画借问若为真昨欲浮湘去褰裳望九疑清湘今入手一棹更何之
　　送黄若虚下第归湖南
　　时人防傍髙门走独肯来游翰墨塲已有哲兄如叔度定知吾子胜文强长淮白浪揺春枕故国青山接夜航乞得功名归遗母未应深羡緑衣郎
　　馆中直宿书事
　　十载名山惯杖藜清都直宿梦魂疑卧闻长乐钟声近尚忆寒山半夜时
　　北风吹马袭貂裘薄雪连云冻未收银阙昼开禽鸟白信知三馆是瀛洲
　　走笔谢人送酒
　　此身投老倦黄埃傍水柴扉晚自开百万愁城攻不破正须从事斩闗来
　　留别馆中诸公
　　暂谪人间去羣仙莫浪猜尘缘吾未断不是薄蓬莱
　　行至华隂呈旧同舍
　　落日同骑欵段游倦依松石弄清流蓬莱汉殿春分手一笑相逢太华秋
　　金粟堆
　　少陵金粟堆前泪叹息开元万事空今日我来愁又絶更无松竹鸟呼风
　　谢人寄小胡孙
　　致尔自何处初来犹索腾真宜少陵覔未解柳州憎婢喜常储果奴嗔屡掣绳报君无一物试为斸寒藤
　　醉中走笔留别杨将军
　　山西老将尚童顔曽臂红旗到贺兰今日樽前惆怅别梨花风雨一枝寒
　　赋曲江禁柳
　　照水纎柯拂地明东风初试舞腰轻人间岂识长门恨雾鬓烟鬟绾不成
　　次韵思聪
　　欲问琴聪水镜篇朅来端为着幽禅五更下马呼残梦数面成亲似宿縁伏脑怜君有犀骨腾身笑我不鸢肩白头奔走襄阳道空诵新诗忆浩然
　　和李上舍冬日书事
　　北风吹日昼多隂日暮拥堦黄叶深倦鹊绕枝翻冻影飞鸿摩月堕孤音推愁不去如相覔与老无期稍见侵顾借防官少年事病来那复一分心
　　谢人寄茶筅子
　　立玉干云百尺髙晚年何事困铅刀看君眉宇真龙种犹解横身战雪涛
　　偶书二絶呈馆中旧同舍
　　去年看曝石渠书内酒均颁白玉腴今日醉登延阁望几人囘首忆穷途
　　御本曽防锦帕舒醉惊飞阁上凌虚而今卧病衡门底自晒茒檐几巻书
　　题明皇上马图
　　翠华欲幸长生殿立马楼前待贵妃尚覔君王一囬顾金鞍欲上故迟迟
　　次韵倪巨济夏夜二首
　　慵便纱帽滑病起葛衣轻白露含花动黄流带月清思君开酒阵是夕破愁城但恐何平叔常谈笑老生卧病京华客尘縁种种轻共谁倾盖旧之子逼人清笔倒三江水诗専五字城白头聴讽诵浑觉黒丝生
　　送苏世美东归
　　东游两见鹤林春晚愧先生作并邻罇爼每留仓猝客典型犹识老成人系舟一笑都门外卖剑归耕颍水濵意气年来类儿女别离不觉泪横巾
　　京口寻山毎见携鹤林问法更追随本无物累那成癖肯借人书未必痴食粥往年容乞米一罇今日细论诗邗沟好去春风暖莫忘椎氷共载时
　　次韵苏文饶待舟书事
　　公才岂止剧曹郎肯向明时氏庾仓防有绫衾趋汉署不须锦防系吴樯青箱教子书千巻白髪思亲天一方防我飘然五湖去栈羊筛酒送归艎
　　次韵苏彦师见寄
　　长年眼力怯防书每见先生愧腹虚犹觉是身多净业欲投禅客问真如向来水驲分襟罢常记河梁握手初从此论交同毕杜巷南巷北莫相疎
　　题万松亭
　　北窓欹枕雨蒙蒙梦破青山落眼中唤取隠居来此住人间却有万松风
　　老夫爱此摩云干欲下黄冈尚据鞍一疋犹无好东绢凭谁貎出万松防
　　道中絶句
　　浅黛依依临水笑挼蓝脉脉抱山流他年定作寒溪梦梦载支郎雪满舟
　　野岸黄榆三万栽枯根断处水容开隋堤二月春如许防取柔条拂面来
　　青罗带上玉花飞不用天山一尺围欲上钓船沙际宿前旌何苦唤人归
　　梅花八首
　　山居有幽事小雪破梅心的皪明隂壑玲珑挂晚林吹香撩逺兴防影慰孤斟剰欲留长在霜枝半不禁蔕是团青蜡花非刻素纨直言南雪少犹自北枝寒白髪迟明折清香带暝看有情亭午日慎莫苦摧残的皪林间白风霜莫浪催江南春不雪似是一枝梅雪里寻梅蕋多应傍水开那知是花处但覔暗香来江南嵗晚雪漫漫磵谷梅花巧耐寒幸有幽香当供给不辞三载滞西安
　　云根细路绕溪斜日出烟销水见沙只度闗山魂已断何须疎雨湿梅花
　　篮舆晓入闗山路玉节珠旛次第开白髪微官何用许似怜身出道山来
　　汉宫铅粉浄无痕蜡防寒梢水畔村忍犯雪霜凌竹栢尚凭风月吊兰荪骚人折去清诗健驿使持归旧典存病眼浑惊春思早一枝聊洗画图昏
　　夜泊寜陵
　　汴水日驰三百里扁舟东下便开防旦辞杞国风微北夜泊宁陵月正南老树挟霜鸣窣窣寒花垂露落茫然不悟身何处水色天光共蔚蓝
　　题申居士霅溪图
　　霅溪居士买山图碧玉峯前碧玉湖中有一丘容我老暮年居士肯分无
　　同赵发运游甘露寺
　　皇华使者下沧洲十载题舆记旧游欲信随车翻雨脚请看转漕跋船头飞腾已入西清殿徙倚犹寻北固楼肯与故人跻石径松风声里度鸣驺
　　庚子年还朝饮酒六絶句
　　三年逐客卧江臯自与田翁酌小槽饮惯茆柴谙苦硬不知如蜜有香胶
　　徃时防曝石渠书内酒均颁白玉腴落魄十年无复醉因公今日识官壶
　　汉阁重来鬓已苍故交强半上鹓行鸣鞭送与黄封酒似唤幽人入醉乡
　　爱酒渊明爱也无无人为我着钱沽起呼老瓦甞官醖一炷寒灯夜自娱
　　旧闻西国蒲萄酒走送柴门不待求饮罢愁城无处立故应一斗直凉州
　　五侯池沼巻东风酿作真珠滴小红但怪外边春色晓浓华都在沁园中
　　题韩干画马
　　古画仍藏古锦囊故人擕得自瞿塘僰僮莋马应羞见羌户方调两骕骦
　　送海常化士
　　好去凌空锡杖飞凤林闗外道场稀莫言衲子篮无底盛取江南骨董归
　　鉢囊空去莫言贫防见吹毛本分人乞得金多未为贵归来着眼防家珍
　　次韵何文缜种竹
　　杜陵穷老覔桤栽不似何郎种笛材三径莫忧荒草合一樽如与故人开未堪急枝枝打便有幽禽日日来坐诵东坡食无肉诗肠日午转饥雷
　　虞童子七嵗能诵书部使者闻诸朝既至京师防更制不果试其归也以二小诗送之
　　七嵗澜翻数万言饥鹰引子望腾鶱时平不用甘罗辈寂寞提书归故园
　　不作西京童子郎时人已自识黄香还家更诵五千巻十八重来诣太常
　　次韵李希声馆中上元直宿
　　海上飞来百尺山三呼万嵗亦迎銮春连禁籞常年早夜近清都特地寒不见星桥开铁锁似闻雷鼓落铜丸起呵冻笔哦诗罢月傍蓬莱汉阁残
　　次韵王给事观殿试唱名
　　已对丹墀眼尚生金茎晓露逼人清非闗董相三篇切自是重华四目明勇似风摧山岳势罢如雷巻海波声曽叨应奉宫门外老去空惊嵗籥更
　　马革包尸誓此生岂知今日塞尘清强随举子论兵要直为君王下诏明老将犹能贾余勇少年未分怯先声元戎十乘他时事莫厌边亭夜报更
　　漠漠春云晚自生广寒宫里未为清花深曲水潺湲出柳暗长廊胧【音防送】明月近频移鳷鹊影庭空自乐鸟乌声此时欲寄王摩诘字字烦君子细更
　　集英春殿唱诸生日转觚棱晓色清近侍皆分金带赤内人争看雪衣明【内人多自升平楼上下观】罢朝诏赐羣公坐合殿欢传万嵗声我老倦随宫漏永江南归去聴鼍更先大夫元丰间及进士第荣州伯父喜而赋诗宣和四年信道兄登科某时为著作郎侍立集英殿与观唱名未几信道兄调而归某谨次伯父韵以送之
　　坐看连名防太常青云穏上不须忙尽收骐骥无中驷别拣楩柟有豫章玉殿桂留今日影琼林花记昔年香闻君补吏成都去更与重寻旧草堂
　　送王左丞宣抚河北
　　百【一作千】里烟【一作燕】云堕目中天戈直捣大槐宫已烦宠数褒申伯更遣羌戎识晋公玉帐旌旗皆喜色铁林鼓吹自春风应磨万丈燕山石独揽宣和第一功
　　次韵翁监再来馆中
　　归老江湖乆自盟睡余且复对空枰重来内阁人初健惯蹋天街马不惊已喜刘歆分七畧尚传韩愈诲诸生太平润色须公等应许吾兼吏隠名
　　臣防以御画鹊示臣某谨再拜稽首赋诗
　　君王妙画出神机弱翅【一作羽】争巢并语时想见春风鳷鹊观一双飞占万年枝
　　舎人簮笔上蓬山辇路春风从驾还天上飞来两乌鹊为传喜色到人间
　　送权师谒蒋山华藏二长老
　　只园寺里长连榻衲被蒙头坐五年忽忆山中有尊宿欲来言下覔真诠萧萧野店云生鉢江津月入船一段孤湖千里去不知何事苦参禅
　　送聪师徃蜀中乞钱
　　早学汤休句中参鲁祖禅举花曽有省持鉢尚随縁雪满商山屦风号灞水船谁怜功行苦乞与一囊钱【乞音弃】
　　次韵馆中上元游葆真宫观灯
　　百千灯射水精帘尚觉游人意未厌多病只思田舍乐夜归烟火望茆檐
　　玉作芙蕖院院明博山香度小峥嵘直言水北人稀到也有槃姗勃窣行
　　鸭绿未全生曲沼鵞黄先已上柔柯故应春物撩诗思白髪明朝一倍多
　　开巻爱公如李益解言明月逐人来多情如共春流转刻烛题诗又一囘
　　澹澹新妆带浅啼催车只待日平西骅骝也自知人意散入千花了不嘶
　　过左掖门马上口占
　　十载扁舟自在闲帝城春物不相闗却因久住蓬莱阁赢得年年防绿山
　　蜀僧法聪率然叩门乞诗送行
　　去蜀且万里寻师逾十年初犹学捜句老渐欲参禅晏坐蒲团破游方草屦穿还家何所得笑上峡中船申应时卜居京口名之曰云栖又曰小筑乞诗送行
　　客舍秋来忆旧居一防归去落东呉他年寄我新诗句即是云栖小筑图
　　不分西津亭下石二年输与白鸥眠而今更恨申居士占断旁边着钓船
　　故枢宻郑公挽词
　　旧徳凋零尽惟公尚典型遂无宣室对徒有景钟铭志欲兼三代文皆刺六经何由瞻傅说但覔泰阶星义苑曽深入词源更力探经纶黄阁再宥宻紫枢三盛徳今谁似髙名古所惭伤心旧賔客望哭府潭潭忆昔平原客曽叨十九人懐沙正愁苦负土更悲辛册府三年滞枢庭一见新今来挥涕泪为国惜良臣
　　次韵何文缜舍人后省致斋
　　夜直沉沉浴殿南春风想对百花潭藤牀转枕寻余梦粉壁题诗倚半酣追记旧游时一笑劝参真理莫多谈白头粗试丝纶手归去扶犂意亦甘
　　故正议李公挽词
　　内阁论思宻西班步武清谁无子隆贵独被主恩荣带曳黄金重鞍飞白玉轻旧时行乐地箫鼓入佳城昔在昭文馆从公侍赭袍笑谈倾盖旧风采照人髙便欲参藜杖那知奠浊醪不堪西北望松栢暮风号
　　次韵石塔睡庵
　　寺南寺北竹隂浓背日茒茨雪未融为厌呢喃说禅病故将防现神通殷勤问话非厐蕴邂逅论交得賛公借我蒲团睡今夜五湖春梦雨声中
　　送僧化寜呉中行脚
　　我欲游京口浮家未有船羡君无一物篷底曲肱眠渡水穿云去神光触处开隔江如有得飞锡早归来
　　示山平老
　　二年三饮山井道上菰蒲亦笑人犹觉是身多世累一庵何日与翁隣
　　水横絶浦曽争渡浪打船头又少留安得一舟淮上钓水生水落任沉浮
　　次韵侯思孺将至黄州见简
　　未用船头报水程为君持酒打愁城青山乆负当年约白髪多从客路生防检转工新句法揩磨难减旧风情小留莫道无供给一味东篱有落英
　　故资政忠惠韩公挽词
　　籍甚中山守风流世有人猎围边月晓筵蹋塞花春金絮盟犹在灰钉事已新使公长卧防何地起胡尘忆在昭文馆垂绅防立朝敢论同自出但喜识髙标有子仍持橐如公合珥貂伤心邺城路宰树结寒飇以正赐库蒲萄醅送何斯举复次其韵
　　叹息苏公无恙日坡头自筑小山房五年不识官壶味只以春江当酒觞
　　老臣政术不堪论尚得君王赐酒罇异日黄州成故事蒲萄醅熟记初元
　　蒲萄酒用春江水压倒云安麴米春未解敲门问竒字一杯聊醉草人
　　登赤壁矶
　　缓寻翠竹白沙游更挽藤梢上上头岂有危巢与栖鹘亦无陈迹但飞鸥经营二顷将归老眷恋羣山为少留百日使君何足道空余诗句在江楼




　　陵阳集巻三
　　钦定四库全书
　　陵阳集巻四
　　宋　韩驹　撰
　　近体诗
　　次范元长韵兼简郑有功博士
　　少年饶舌类丰干老似鸣蝉不耐寒无复酒杯同设席几思斋鉢共开单便从此去真差易未有生涯良独难樗散郑公官益冷雪中何以继朝餐
　　次韵耿龙图棱陵书事
　　十月舟藏【一作横】芦荻林客衣觉夜寒侵乱离祗有穷途泪勲业都无过去心敢恨青鞋蹋江浦近传黄屋渡淮隂中兴气象须公等是日频闻正始音
　　送蜀僧希肇往云居
　　邂逅他乡识艰难此地逢扁舟逆春水一鉢趂晨钟便欲依风穴宁辞上雪峯老禅行履处着眼防机锋
　　次韵金陵赵徳夫使君上元三絶
　　小风吹水涨平湖屋角残氷亦已无投老只图春睡足可须山鸟强招呼
　　卧聴秦淮呜咽声起防江月暮潮平旧时忆在延真观玉作芙蕖院院明
　　忆昨宣和从武皇春风省识御袍香自从翠盖巡沙漠无复征歌出洞房
　　芜湖戏赵徳夫
　　西来有客共征途不恨维舟日日孤爱子清明似秋月当涂见了又芜湖
　　送显上人归蜀
　　楚雨冥冥催入峡巴云漠漠伴归乡只应袖有欧峯録万里神珠照地光
　　未可西归白帝城半天亭下即胡尘他年若悟居山好一束茒茨老此身
　　为超然道人作云卧庵
　　窣堵西头屋数楹知君卧占一溪云老夫亦有缘云兴应为情亲肯见分
　　一溪清驶到天宫上有千株偃盖松未肯分流下山去为君纯浸紫霄峰
　　次韵南溪观鱼
　　城西鼓檝又城东不待溪分上下风碧树垂柑间黄绿氷盘行鲙簇青红横塘日暮林峦合断岸秋来浦溆通安得此身无世累便随渔艇入空蒙
　　避贼严阳山次蜀僧清雅韵
　　苦菜敷新叶髙槐偃旧枝三生草庵主故与此山期乱离多探报荒僻少知闻白髪如荒草秋来不可耘
　　用逊子游严阳庵韵
　　路转冈头松柏深百年唯我独追寻不知尊者真归处岭上浮云自古今
　　石根路转白云深壊壁遗椽可细寻只道来时无一物尚留陈迹到如今
　　次抚州髙使君韵
　　直道居中少长才举最频初闻挽红粟又徃破黄巾代北犹屯戍山东有未臣防公为世用容我任天真
　　再次韵兼简李道夫
　　麦秋宜晚起况复雨频频桃竹犹能杖柴车未可巾闲分酒贤圣静记药君臣防有骑鲸李来陪贺季真李侯梨饤坐风味胜仁频投老须鸣玉相防尚秃巾便应寻木客何必问波臣不复来城市从人笑我真犹记一麾出敢论三顾频余生过飞鸟幻事揑空巾学道无疑怖忧时有主臣买舟苕霅去我亦号真【汉书主臣惶恐之貌】
　　次韵钱逊叔侍郎见简
　　白头逢世难无地可推愁晓日瞻天阙春风忆御沟他年余老蜀万户子封留尚记临川郡谿山烂漫游往嵗自京口与曽公永宏父同行至下蜀因次前韵简之
　　下蜀追随日欢言一散愁篮舆转陂路小檝渡潮沟万里家何在三年淹此留犹欣迟暮眼见子并英防
　　钱逊叔见示小诗次韵
　　邂逅邗沟记昔年知君跋马自湘川欲持斗酒洗泥滓未办青铜三百钱
　　卜筑相依约暮年向来深驻汨罗川叩门忽送铜山句知是赋诗人姓钱
　　堕絮飞花又一年黄梅小雨暗平川莫言晚起家何事日傍南池数绿钱
　　且复江西度嵗年防须投老剑南川日长一局枯棋罢卧防儿童学意钱
　　抚州邂逅彦正提刑道旧感叹輙书长句奉呈
　　忆在昭文并直庐与君三嵗侍皇居花开辇路春迎驾日转蓬山晓曝书学士南来尚岩穴神州北望已丘墟愁逢汉节沧江上握手秋风泪满裾
　　题伯时所画宫女
　　只道春风闭掖廷朝来绾结髻鬟新蛾眉不是専君宠试触君衣鹦鹉嗔
　　睡起昭阳暗淡【一作堕马】妆不知缘底背斜阳若教转盼一囘首三十六宫无粉光【转盼一作靓饰】
　　次韵游橘陂
　　水边卢舍寺朱实绕霜荣棘刺防来宻筠笼赠岂轻谁为嘉橘诵自拟渼陂行莫讶归时黒吾兼吏隠名缓寻随父老偷折饫僮奴的皪连僧舍馨香到客厨题诗郡丞至问俗使华俱只道千缣易良田岂易图
　　送曽宏父
　　见子京江尚少【一作小】年大梁重见已翩翩顷来更觉文章进他日宁容老病先梅谷旧题幽谷引橘陂新和渼陂篇常惭散吏空称赏不敢吹嘘上九天
　　乃翁名见豫章诗学术传家有大儿四海共推文赋早三年应讶省郎迟生逢侧席求贤日即是摩霄耸壑时若到朝廷问衰朽为言藏缩畏人知
　　题双牛图
　　騃牛蹢躅知何事定自春山细雨来漫漫平沙相逐去可无人掣鼻头囘
　　好事谁如公子贤千金买尽亦欣然老夫若有沉牛二春【一作带】雨归耕负郭田
　　次韵钱逊叔侍郎见简
　　扫地焚香元自喜傍门骑马向来慵田园此去须安枕海岱今年不举烽已分痩藤扶病骨生憎明镜写衰容两公故是经纶手只问腰金早晚重
　　排闷径须沽酒饮贮愁端为作诗慵连声倦聴城头角落防惊飞塞上烽闻道久闲金騕褭有时髙卧绣芙容年来自说无尤物已结维摩按两重
　　开心未用饮门冬老去何妨万事慵北骑近闻归絶漠洛阳无复化为烽休官昔愧陶彭泽受禄今惭邴曼容谁似侍郎春思乱解言花影日髙重
　　信州连使君惠酒戏书二絶谢之
　　上饶籍甚文章守曽共紫薇花下杯铃阁昼闲思老病故教从事送春来
　　忆倾南库官供酒共赏西京勅赐花白髪逢春醒复醉岂知流落在天涯【故事毎歳洛阳贡花赐馆职百朶并赐南库法酒】
　　次韵钱逊叔谢曽使君送酒
　　谁怜定武故将军【侍郎尝除定帅】醉舞狂謌老更真好事时分小槽酒残樽也到白头人
　　次韵曽寺丞观早朝上徐谏议
　　忆昨飘然下叶闉十年江海望严宸遥知驻跸艰危地尚有忧时老大臣已起阳城司谏诤又传陆贽掌丝纶为公细数能文士几个麒麟阁上人
　　次韵徐翰林
　　逺闻仙伯上神山始觉升平气象还一梦休论玉堂事【某尝兼权直学士院】两行曽缀紫宸班【故事两省分蛾眉班】想烧椽烛书天诏看剪花騣出帝闲【学士五马花騣】尚忆平生故人否夜驱黄犊在田间
　　送僧住梅山
　　寺门岑寂知何许想对千岩万壑开待得梅山梅子熟不辞先寄一枝来
　　近闻僧说宜黄寺一道松门夜不闗投老有禾三百把亦随君去住梅山
　　某顷知黄州墨卿为州司录今八年矣邂逅临川送别二首
　　自罢黄州守殊方任转流【一作十山漫浪游】寜论九年谪已判一生休此士真材杰诸公定挽留倘归存老病车骑拥西畴
　　盗贼犹如此苍生困未苏今年起安石【一作稍安枕】不用哭包胥【一作两府并真儒】子去朝行在人应问老夫髭须衰白尽痩地日擕鉏
　　送云门妙喜游雪峯
　　忆宰分寜日逢师溪水头裁书访彭泽倚杖话荆州【时得天觉莹中书师与二公善】幻世吾方梦迷津子作洲【一作舟】禅心如宻付更为小淹留
　　不谓英灵汉犹怜老病翁囬舟残破【一作雷焕】岸驻锡湼槃【一作梵王】宫复作千山去真成一段空直愁林下乐从此更谁同
　　老子幽栖地劳君久见存夜氊从栗爆午盌防茶翻旧事时追忆深禅得细论还应雪峯老领众待云门
　　送东林珪老游闽五絶句
　　平时访我乌江上乱后逢君汝水濵欲问龙门真在否大千沙界邈全身
　　少年髙掇老厐科未必龙门众角多幕府三招三不去唯将一鉢渡娑婆
　　北风卷地雪漫天慙愧君来住过年日与邻翁同展鉢老夫时复聴谈禅
　　直自三湘到七闽无人不道竹庵名诗如雪窦加竒峭禅似云居更妙明
　　竹庵端为故人留尚许衰翁预胜流寄语丛林好清客未宜轻辊雪峯毬
　　示珪上人
　　自识云门老经时水石间尚嫌闻法少随度七闽山
　　即席送吕居仁
　　一樽相属两华颠落日临分更然蹀躞鸣珂君得路伶俜散防我归田近闻南国生涯尽厌见西江杀气纒欲买扁舟呉越去防山防水乐余年
　　余往嵗与逊叔侍郎同寓广陵靖康元年逊叔守符离余被召过焉未几余守南都逊叔移真定过留数日绍兴二年复同寓临川感念畴昔奉送一首
　　广陵三嵗共祠宫二月防开上水风北渚荡舟公醉我南湖张乐我留公岂知去国千山外又得连墙一笑同防乱难堪重离别可无书札问衰翁
　　送李献可奉使湖南
　　客居蓬藋绕门深两嵗频闻车马音子壮飞腾日无那吾衰瘴疠久相侵旧知文力雄青土想有诗声动绿林【献可比行招谕盗贼故用李涉事】归傍玉皇香案立莫忘江阁共登临余为著作郎如莹为司令官皆在左掖门外髙头坊绍兴四年如莹持节江西道抚相访輙成长句
　　邂逅都城接下风官居总在日华东门瞻曲角趋朝近路转髙头出局同今日绣衣新使者晚涂霜鬓旧邻翁一杯无复当时乐赤县黄图泪眼中
　　次韵曽吉父见简
　　往嵗沧波转地流是身如沫信沉浮初闻盗贼奔他境渐见衣冠集此州病欲深耕归谷口禅须末句问巗头膺门也自知人喜有客清真似子不
　　六月二十一日子文待制见访热甚追记馆中纳凉故事漫成一首
　　汉阁西头千步廊与君长夏对胡牀隂隂桧色连宫草寂寂棊声度苑墙细乳分茶纹簟冷明珠擘芡小荷香身今老病投炎瘴最忆氷盘贮蔗浆
　　送子文待制归蜀
　　家近锦江归未得见人之蜀便凄然闻君细说开州好劝我来依刺史贤当路尚多屯虎兕逺湖曽否息戈鋋何时万里云沙静穏上沙头上水船
　　世谓七夕后雨为洗车雨又七夕后鹊顶毛落俗谓架桥致然戏作二絶
　　云堦月地一相过未抵经年别恨多最恨明朝洗车雨不令囬脚渡天河
　　上界鸾骖鳯驾多不消野翮彊填河可怜无数颠毛落只得云軿一再过
　　夏夜广寿寺偶书
　　水浊山昏暑未清风枝不动月微明忽惊零露先秋戒更放蟭蟟一月鸣
　　城郭初鸣定夜钟苾刍过尽法堂空移牀独向西南角卧防琅珰动晚风
　　送范叔噐次路公弼韵
　　晚涂淹泊向谁论白髪名卿肯见存雒邑风流余此老故家文献有诸孙寺连狭径曽倾盖船拥清谿尚一罇【叔噐临行置酒】小驻鄱阳未宜逺欲凭书尺问寒温
　　送范生
　　万里投殊俗余生老一丘尚怜之子秀能慰此翁愁只欲连墙住胡为下邑留黄尘诗思尽乞与四山秋
　　夏日谢人送酒
　　木末炎风晩更无火云低傍古城隅正嫌酒作鸡冠赤洗琖惊防白玉腴
　　又谢送鳯及建茶
　　白髪前朝旧史官风炉煮茗暮江寒苍龙不复从天下拭泪防君小鳯
　　山瓶惯识露芽香细蒻匀排讶许方犹喜晚涂官様在宻罗深碾防飞霜
　　嘲蚊
　　物防深可悯畏雨复兼风适见传呼宠俄成扑地空
　　嘲蝉
　　资身惟朽壤得意只繁隂浪自声凄急人谁听汝音
　　嘲萤
　　孤光辞腐草强拟帖天飞中【去声】路霜风急还寻腐草归
　　嘲蝇
　　忆昔趋阊阖朝鸡促晓声何闗蝇辈事也复强飞鸣顷年侍立集英殿见周表卿唱名第二客居临川表卿为宜黄丞嵗满访别以诗送之
　　往时束带侍明光曾防挥毫防御牀只道骅骝已腾蹋不知雕鹗尚摧藏官居四合峯峦雨驿路千林橘柚霜莫为艰难归故里汉庭今重甲科郎
　　问江西漕使乞酒及牛乳
　　中郎玉节驻江西饮惯黄封厌赤泥寄与衰翁时一醉四山揺落雨凄凄
　　近闻酥酪出中厨想肯分留寄病【一作老】夫不为长斋饭麄粝暮年消渴亦时须
　　冬青
　　离宫见尔近天墀雨露常私养种时寂寞一株岚雾里无人识是万年枝
　　谢江州陆签判寄糖蟹
　　故人书札访林泉郭索相随到酒邉未擘团脐先一笑二螯能覆两觥船
　　只讶平原驿使稀【旧说平原嵗贡糖蠏】不嗔彭泽寄来迟劝君莫以无肠故【蠏为无肠公子】忍见纷纷躁扰时【钟曰蟹之将糖躁扰弥甚】
　　次韵吉父曾园梅花
　　路入君家百步香隔帘初识汉宫妆只疑梦到昭阳殿一簇轻红绕淡黄
　　春风并力着寒梅浅白轻黄一道开竹屋西头如有路扶藜不问主人来
　　奉酬泉使君寄荔枝子鱼
　　烂红初擘使君盘走送柴门色未干着意裁诗终不近遥怜醉眼若为防
　　驿骑持书自海旁开篮剩喜子鱼香红螺紫蛤俱羞避独许渠侬近酒觞
　　送李大夫移宰新喻
　　治声临颍复临川籍甚临江已预传但怪骅骝在泥滓防防鸿鴈撇云天【大夫之兄今守吉州】杯翻竹叶深留客浦涨桃花小【一作穏】系船别后更谁从此老频将书尺问沉绵
　　送翁县丞赴部
　　不谓张罗地时能问字过欲为衰朽托将奈别离何比歳开三馆君才中十科待平澶卫了加思颂元和昔坐甘陵党频年堕【一作冒】崄巇斯文今烜赫隠吏已【一作下走自】衰迟俊茂推之子【一作吾子】飞腾值圣时诸公宜改观相国旧深知【一作是新知】
　　似矩尚书帅桂道由临川赋诗三首贻彦章内翰谨次元韵送行
　　防乱乖离数衰慵问讯防新霜上须鬓老泪湿襟裾忽报迎车骑遥知奉玺书岂惟谋郤縠文亦似相如有人谈五岭崒象【一作清絶胜】衡庐地长十寻竹波跳三尺鱼防公罗鈇钺笑我老耕鉏敢望频书札相望万里余
　　郡防【一作列】苍山上平分二水流四时无疠气五管有贤侯静契罗公逺禅参帛道猷人生一麾乐不必向中州
　　次韵吉父食笋乳长句
　　酪乳抨来自释宫流膏散液竹萌中我方厌苦饥虚病公已深知识界空【楞严经云舌识界三处都无】只漫轑羮送邻舍岂能捜句搅诗翁山城异味宁长有却傍春畦撷芥菘
　　次韵程待制见简
　　病鹤羞垂翅疲驽困络头空悬彭泽印防上汝南州【余尝除江蔡皆不到官后公实守二郡】好去营茒栋相依老荻洲忘忧得佳句不敢比扶留
　　曹山老送笋蕨与诸禅客同食戏成
　　野寺瓶甖至吾庐水竹幽开缄喜风韵唤客少淹留蕨带寒山醤笋兼头子油谁能知许味一饱并无忧
　　送宜黄宰任满赴调
　　故老凋零尽君犹识了翁深知名节似不但里闾同【君与了翁同县自言慕其为人】政府方交辟髙贤岂久穷他年汝溪上伴我钓秋风
　　聴说宜黄政他邦总不如里门喧诵读村落罢追胥【君修县学及拒贼有声绩】纵未分侯印犹当拥使车此诗无丽句聊代荐贤书
　　送张右司赴召
　　老夫晏坐临川寺五见君为万里行病马不辞遭掣顿云鹏那复计期程遥知此去常乖隔莫惜书来访死生早与朝廷定巴蜀故山迟暮欲归耕
　　令人生日以画十六大阿罗汉为寿仍作三颂以祝长年
　　悟得机已数年曽防老宿印明禅定知凡物难为寿故仗髙人结胜缘
　　数枝西国芬陁利一瓣南天波律香持作诞辰罗汉供愿如罗汉寿无央
　　生朝欲作祈年供长寿玉圭天上来定是从今有家庆世人传作画图开












　　陵阳集巻四
