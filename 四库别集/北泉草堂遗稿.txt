北泉草堂遗稿
（明）林士元  著
本  传
林士元，东洋人，字舜卿。正德庚午乡荐，甲戌进士。授行人，册封唐藩。馈金六十镒，却不受。王深器之。乙酉擢南京户科给事中，劾光禄少卿史俊怙势杀人，都御史汪鋐考察不公，并劾罢内外不职者数十人，仕路一清。先后陈时务数十疏，皆极剀切。壬辰擢湖广副使，备兵衡永。江华流民，与士户争田，构兵连年，祸延诸郡。士元单骑往谕，争遂息。吏部郎中邓尚义之弟挟制守令，侵牟里党，按以法。转广西参政，分守苍梧。戊戌征大藤峡，士元督饷纪功。有贵势子弟希报功次，绝不假借。捷奏，擢浙江按察使，未赴。以忧归，遂不起。祀桂林名宦。（《郝通志》）晚年家居，时或戴笠躬耕，乡人贤之。所著有《学思子》、《中庸孟子衍义》、《读经录》、《读经附录》、《孔子世家颜子列传论》、《北泉论草》及《文集》十卷。祀乡贤。（《阮郡志》）
记
员山里记
    郡之南百里许，有里员山地，形势员如布棋，如运规，屈曲盘旋，故曰员山。或曰其山多猨，故取以为名；非也。嘉靖初，抚军谈公巡行方岳，适我琼邦，经历兹士，里中士大夫冠盖相见者，不下十百。公曰：“此何地耶？人文若此其楚楚耶？”称赞久之。究其始终，乃云一族兄弟团居于此，不禁鼓掌大笑曰：“吾巡视多矣，未有若员之文士接踵，官员济济如此里也者。”而员山之名遂相传至今。  按员山形势高爽，向背合局。远而望之，隐隐然陂陀。自金牛山下，略大江而止。金鸡贵人，排衙列旌。文笔峰掩映指顾间。俯而视焉，萦洄盘绕。中有巨塘，长广百亩，杂以荷花，鱼虾不可胜食。塘之外为石麓坡，起西转东，迄南直北，二里许，稍内屈而止。南以西有麓宽平，为径口，族人居之。有祖曰洁，开科于此。西以北为上山，有岭曰山樵，盖村主山也。高数丈，势如常蛇，连延数十里，岩石峻绝。又北而东，与麓对峙，为下山。草木繁植，松竹尤多。禽兽比昔虽减去八九，而狐兔鹧鸪麋鹿野雉之属，未尝不有，故一时刍荛苫盖畜牧祭祀之用，多取给于此。岭下有水田数十顷，源泉涌出。遇旱则决泉以灌之，水利甚溥。塘之尾有井曰甘泉，味甘而色清，饱饮而不饫。其腰有长桥卧波，外接石麓，为社学，内筑菱角池。
    员之俗：岁时伏腊，祈报登科，饮毕唱和，争以诗对相尚。邑宰朱公尝见临而盛称曰：“小吉安汝南周氏自四世祖宋进士渠公开基于此，迄今十余世，族大繁衍，科甲联芳，仕宦不绝，孰非乃祖之所赐！”《郡志》云：“地虽小而巧，水环径通，周氏居之，读书策仕接踵，族夥而聚，虽纚檐叠霤逼侧甚于闱？，终不舍而他迁。”《诗》曰：“敦彼行苇”，此其“敦”之谓哉！
铭
  明赐进士第升授奉政大夫工部
  都水司郎中周务斋公墓志铭
岁乙未九月十九日，工部郎中务斋周公，以疾终于员山之正寝。元归自湖广宪台，既抚其棺而哭之。再四年戊戌，归自广西省，则又哭之。其从兄弟来北泉草堂，言曰：“亡弟所以停棺未葬者，待子玄室之铭也。”予与务斋生同里闬，辱在瓜葛，进身同年，仕同朝，志且莫逆，铭恶可辞。谨按状：
  公讳宗本，字立之，姓周氏，号务斋。先世闽人，自始祖翰林学士来琼，居秀梅里，三世祖致政公，来居员山，为东洋里正，世跻科第。公高祖讳淋，曾祖讳悦，祖讳升，皆隐居不仕。父讳奇馔，封工部郎中。母王氏，封太宜人。以成化乙巳年十一月二十六日生。  公有奇节，稍长颖悟绝人。授《羲经》，旁通《诗》
《书》《礼记》，远近以神童目之，然大志阔步，不屑进取。从父靖江县尹奇健，督而教之，使从事举业。十七岁以儒士应辛酉乡试。张参政合省选士，择其最者四人，以示于众曰：“奇才！奇才！”公与吾琼张进土世衡，博罗郑御史维新，其一人则予忘之。是秋张果发解，公还中丁卯举，再试中甲戌礼部唐皋榜进士，授溧阳令。邑居京辅，多豪右。公苦节秉法，无所吐茹，抚按交荐其贤。以风宪召入京，舟行河，挽卒与贵有力者争道，为其所衔。授南京工部都水司主事。差抽芜湖竹木，毕力剔蠹国，计倍于昔。还管部事，署郎中。以疾告辞，赐归。调理者八年。
盖公以二亲垂老在堂，因此为终养之计也。一日封翁厉声曰：“圣明在上，乡里贤俊，后先飞腾，拖金衣紫，吾非人心，不愿有此耶？汝欲待我以死！我即不食矣！”公惶惧无以应，即束装赴部，复旧职，升都水司郎中。时南京工部，岁课所入，惟芦洲为盛。而贵族庵寺，相倚奸利。尚书石湖何公，特疏公名于朝，奉玺行事。公按其尤者数家。置于法，夺其利还之民。莫不摇手相戒曰：“回避新芦洲也。”善政屡腾，朝廷特旨宣慰，升奉政大夫，晋爵营缮司郎中。居无何，封翁讣至，公奔丧归。读礼既逾祥禫，则自喜曰：“昔之出，逼于父命。今供菽水于母氏之旁，尚有何言哉！”再逾年，疾作，遂不起。得寿五十有一。
    室曾氏，封宜人，无子。侧室生女三。长适胡方伯之孙焯，次适举人陈世美之子传燮，俱太学生，三则予仲子礼部儒士乐之也。
    公赋性刚介，遇事敢为，取予一毫不苟。家居惟读书课农事，足迹不涉府城。善诗，有唐人风致。酒后辄豪吟数首。遇敌者联唱，或通宵不寐。文有气格，多不留稿。公卒后，从子忠检笥中，得若干篇，录藏于家。铭曰：
    茂质清操，博学强记；厥德不回，浩然正气。稠人之中，耿耿持议；如倚危楼，俯瞰平地。科甲蜚英，盘错别利；宦辙所之，民安吏忌。强者见锄，柔乃有恃；士论推公，远大之器。仕而不仕，爱日爱志；不仕而仕，勉承亲意。金紫是荣，不如融泄；若人者俦，汉贤毛义。天不佑贤，夺之胡遽！夺之酷矣，复艰其嗣。梁山之西，川原苍翠；爱卜幽藏，于此焉瘗。崇土为坟，刻石以志；作铭者谁，北泉友弟。
序
奉政大夫广西按察司佥事
  竹庵吴公墓志铭并序
    吴公讳天挺，字人豪，号竹庵。先闽人曰霖者，仕宋为评事，谪居琼之澄迈。越五世曰邦用者，由澄迈卜居于安定之潭览村，遂为潭览吴氏始祖。其后曰伟，字彦奇者，由岁贡补太学生。是生灏，字子明，由岁贡授昌化训导，致仕。卒赠文林郎，荆州府推官。室叶氏，赠孺人。公于宾州守孟俅、庆远府推官孟称，皆称伯仲也。生四子，曰：天启，天河县教谕，次即竹庵，次天赐，次天成。  公少与教谕随任读书，并驱英俊，选补昌化学禀膳生。弘治乙卯乡试，公以《羲经》被荐售，中春官乙榜，辞不就，卒业北雍。举人岑英客死京邸，富家子也，公携丧与囊金还其子，毫末无所私。公归，与从兄湘阴尹廷宥，治通士业，至废枕席，辛未、甲戌连下第。选湖广荆州府推官，公至决狱如老法吏。寻视篆郡，当州湖之冲，供亿繁薮，目睹宗室禄数日增，民弗堪命。公措理有方，政通民和。巡按御史陈君则荐其才堪大用，工部侍郎刘公以建营至，都宪东湖吴公以赈饥至，檄公分行诸郡，吴公寻荐之御史。今都宪东塘毛公，委公署江陵县事，批曰：“江陵冲要，罢敝之甚，非大才如某，不足以治之。”其往治仍不妨府事，俾弊政厘革，流移招边，新尹即来踵成之，是为新尹师也，平生所学何负哉！毛公则又荐之。初，陈君于郡县佐贰独荐公一人，颇有里闬之议，至是舆论帖服。居三载，当考最，御史何君鳌表其政绩卓异，宜褒示其位，朝议从之，遂有敕命之锡。先考赠君推官，暨妣孺人，今所推恩也。公进阶文林郎，配王氏，县博士濂师周之女也，封孺人，盖异数焉。寻升南京太仆寺寺承，修马政，又三年秩满，吏部引奏，取旨复职官，上官例不考核也。岁嘉靖乙酉冬，擢广西按察司佥事，奉玺书整饬左江一道兵备，兼理分巡事。时土酋岑猛作乱于田州，都宪东皋姚公奉令总制军务，檄公与参将沈希仪以兵守南宁，塞交趾之通。事平，当上功。会有言斩岑猛非真者，东皋被谤去。阳明王公以尚书继提督。值猖寇起平南，檄公调度军事，与张参将经，共擒斩一千二百级，列县底宁。而公亦以人处兵间，冒暑雨致疾，疏乞骸骨，得谕旨致仕还乡”。阳明大书《归去来兮辞》赠之，且相期云：“报功在迩，再起有日。君疾其弗药。”会阳明亦下世，事遂寝。是为戊子七月也。
    公归，囊橐萧然，如未官时。乃就先人旧庄，导泉为田，得二百亩。结草墩课诸子孙，为终焉计。越五年癸巳，以疾终，距生于成化庚寅二月三日，得寿六十有四。
    子男四：方升、乔升俱痒生，同升阴阳训术，出王孺人；次升尚幼，出侧室杨。女三：长适义官周炯，次适周世和，三适何子元，俱庠生。孙寿龄、富龄、康龄、元龄、绍龄、泰龄、益龄，凡七人。寿龄稍长，文游邑庠，余俱入小学。孙女长适庠生曾逊。
  方升于乙未年葬公于石豆都龙供峰下。公学旁通，星历医卜及堪舆家，无不精到，龙供之藏，从公志也。方升与婿世和，奉省魁许益光所为状，过北泉请铭。予哭焉，且言曰：“吾乡里论竹庵，类以鹗荐之英，至方面大夫，荣矣，而孰知其志节有高于此者乎？”公素与廖太宰龙湾公文会甚密，每过东光必留止数月。后龙湾入掌铨衡，人谓公赴选，必得高官，公辄不应。其自荆州考绩至京也，龙湾为吏部侍郎，会急缺试风宪，公称疾不赴。及得寺丞之报，公喜曰：“寺丞吾无嫌矣！左江亦如李广，老而得当单于者欤？”东皋阳明周旋军旅间，几三年，而皆及表其功勤而止。夫以公之敏才，而发科又甚早，使其先数年以仕，后数年以归，虽循资可至通显。而左江树立，在人耳目，肯一效世俗自叙陈，亦将增秩未艾。而公固义命自安，听其止而休焉，呜呼其亦伟矣！予非为区区者计，顾惟以山川生才，将以供世用，用而不意其所施，固亦山川之所甚惜也。予痛惜而铭兹藏也，敢私乎公哉！铭曰：
    已乎竹庵，山川孕才。樟须作栋，龙岂随骀。学淹经籍，爰及星卜。识裕兵刑，不遗钱谷。掇科则早，登仕孔迟。藏器靡珍，利用曷施。沛然作雨，出牧荆州。地劳心逸，裁剸如流。于坰之马，亦曰<马回><马回>。孰秉渊深，作配伯回。猗彼浔南，危然后安。公存贼没，单骑霜寒。拂衣勇退，急流之中。道惟直已，口不言功。绿野之阴，黄精白饭。谓鹤宜长，而龟何短。有尽者生，不磨者名。大夫孙子，清白斯绳。嘉靖十五年丙申。
表
  大明武昌府通判懒斋周公墓表
琼山之西南，百里之远，有冈曰莫寅。左右环侍，背屏山而临曲池，首卯而趾酉，屹然崇四尺于其间者，湖广武昌府通判懒斋周公之墓也。既葬逾十年，其仲子筌、箴，奉年谱且述公遗命，以墓表属余，余不敢辞。
  谨案谱：公讳宾，字廷重，号懒斋。先世莆田人，宋季有寓于琼，卒葬邑西秀梅里，题其碣云：“有宋学士周七官之墓。”失其讳。七官子孙，世居东洋里员山村，蕃衍而业儒。与公同年者，靖江尹奇健。后公登第者，工部郎中宗本，户部主事世昭。诸以科贡登仕者尚多焉。高祖讳孔琛，曾祖讳济。祖讳升，正统间以经礼中邱文庄榜，有学行，文庄久敬而善交焉。考讳学文，屡以儒士应举教读，乡闾多所成就。妣宾州守孟俅之妹。以成化元年六月甲子日生。
  公颖悟有奇节，稍长，父母以祖经授之曰：“此吾先墨庄文艺也。”有族伯曰某者，建塾延师，自任供馈之费，而省督诸子弟尤严，禁家务不以相及，故公得专志于学，治举业卓有成效。岁二十二，领成化丙午乡荐第二十三名。应庚戌礼部会试，中乙榜，署韶之曲江学训导，邑故张文献之邦。而近时科第落落，公督率喾序，课程不怠。弟子邓元、唐风，并以礼经魁省闱，人谓传衣钵之功也。逾八载，丁太夫人忧，丧葬依古礼，不用浮屠、服阕。又二载，以儒士尊翁垂白在堂，不忍远离。尊翁告之曰：“汝有二弟侍终，吾望汝禄养，安得迟迟。”公恐惧就道。会试新例，违限革黜者众。公以先十日谒部无罪焉。会试再不第，适丁儒士公忧，丧葬如夫人礼，乡人多效慕焉。制终赴部，改训三河县学。三月通考九年绩，称最。升桂林府推官，谳狱详明，承委多劳绩。抚按交荐，升武昌府通判。督征勤敏，廉介不私，被荐亦如广西。一年以疾告，二年再告。抚按察其志不可留，闻于朝，上准致仕，是为正德甲戌岁也。
  公既归员山，明农讲学，教诲子弟，足迹不至城府。与乡人居，退让以明礼，取予毫末不苟。尤善珍摄，勿药而有喜，寿八十有一，考终正寝，是为嘉靖二十四年乙巳岁三月二十八日也。
    配宜人海氏，御史澄之族，贞吉宜家，先公卒，葬并佳城。子三：管、筌、箴。二女：长适澄迈贡士吴缙，次适梁老蔡乾清。孙三：澎、滋、沂。管、筌、澎、滋俱府学庠生。箴以例补授安定县阴阳学训术。沂尚幼。是岁县庠改造文庙落成，俎豆一新，诸士议公祀于乡贤，呈府县并达督学使者，待报举行。
  公而判巨郡，皆会盘错别利器之所，树立有效。而年谱出自公手著，不欲自矜，弗能追叙其详。忆予宪副之日，闻武昌之民生祀之。暨参广右，则拜公于名宦祠。因自叹曰：“忝宪两藩，宁不于公是愧乎？”嗟乎！二邑之人心，固不可诬。而公之实政实德，自有不可掩者哉！
  抑予读抚院西轩陈公荐疏末云：以上各官俱贤能，而其中周宾、吴越为最，乞不次擢用。夫天下士于两广数百人矣，而二公褒然首称，况令名而有终乎？是可敬矣！吴公，端人也，初尹武昌有声。晋太平思恩通判同知。嘉靖初，边夷屡衅，桂文襄在吏部，以咎坐守长，多易置焉。特升吴公为工部郎。寻以光禄寺少卿致仕，南京荣之。
    湛祭酒甘泉盛学士程斋，倡为诗什，属予序焉。既易箦，其子嵎奉遗命来苍梧索墓表，予哀感而授之。兹复承筌、箴之请，执笔以表懒斋之墓也。二公俱乡里前哲，名称于未世，而范垂于后人。予并附之，以垂不朽云。
诗
贞节莫孺人三首
  早岁离鸳侣，晨昏强自持。个中惟欠死，此外更何思！盟誓山丘重，贞心天地知。昭昭青史内，千古令名垂。
  偕老平生愿，那堪丧所天。妆台春梦冷，玉颊泪痕鲜。劲节丹心炳，孤身白发坚。彤庭旌节下，奕祀姓名传。
    —自良人逝，冰霜苦自持。红颜身不死，白璧行无疵。镜里铅华谢，胸中铁石期。覆舟身不没，节孝有天知。
送周清溪先生福州司顺训
  周君金锡姿，煆炼承趋庭。靖江辅以立，武昌翼以行。工曹仗涵煦，兰玉播休声。教子听《鹿鸣》，云端高骞腾。知君不出家，岿然四教成。父母称其孝，友弟称其兄。崚嶒邓林树，皎洁崑山珩。古学贵践实，今人多近名。至尊惟道德，轩冕铢尘轻。遥知勤秉铎，乐育鲁诸生。
哭周岳父追忆前事
    予家有田在山头，将熟，恐为马所侵，先封君命元守马。元携《孟子》读之。偶遇公过，因问姓名。亲揭《明堂》章，使予背诵，毕，复命讲解，尽得书义。公因大叹赏。寻与先封君约为婚姻，时予八岁，荆钗甫二岁。是为弘治乙卯年也。
  我本樗栎姿，供奉冰玉清。言念八岁时，与公未识荆。高声读《孟子》，防马践田塍。公来予起揖，作意问姓名。手揭《明堂》章，询我王政行。予既诵之遍，讲义亦粗明。公大为叹息，兴宗良后生。荆钗甫二岁，已属桃夭情。先君重交谊，即此订婚盟。山头亦红叶，他年故事增。
    自鹿车共挽，欣叨进琼庠。文场声誉起，期予破天荒。庚午年大比，秋闱举于乡。计偕将北上，厚赠充行装。爱我如所生，期望大显扬。甲戌捷南宫，慰公与高堂。啧啧听人言，称公眼力长。职授行人司，乞假归称觞。方图报寸草，谁料厄黄杨。悠然乘化去，曷禁心悲伤。
过丈人墓有感而作
  泰山叹其颓，遗蜕埋黄阳。宿草覆如被，封石磊若堂。凄其追往行，忠信笃耕桑。贻子孙以安，远慕襄阳赝。昔别公尚健，勉我事君忠。今归公不见，凄凄白杨风。胜地龟浮水，长眠首丘东。年年坟前拜，渐长二孙龙。
挽冬官周务斋先生三首
    归与远行棹，拜君新构堂。隔语尚款款，卧病原在房。谓言不日好，并坐叙暄凉。何竟朝闻讣，凄兮夕感伤。君上尚有母，膝下未生耶。平生忠孝节，一夜共琴亡。
    少小共闾闬，抱璞自绮龄。君年十一二，诵读通五经。靖江知令器，爱拟玉生庭。督学称佳士，高翔振凤翎。果尔南宫捷，部曹扬芳馨。谁知藜阁暗，天上陨文星。
    同友天下士，断金二人心。君心如日月，流光照我襟。共期百年内，事业耀亢参。何遽骑箕去，黯淡白云深。我如孤飞鸟，求友慕遗音。小豚依玉树，兼葭托寸忱。


