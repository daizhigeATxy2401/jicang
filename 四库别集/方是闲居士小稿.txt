　　钦定四库全书　　　　　集部四
　　方是闲居士小藁　　　　别集类三【宋】
　　提要
　　【臣】等谨案方是闲居士小藁二巻宋刘学箕撰学箕字习之崇安人刘韐之曽孙刘子翚之孙刘防之子也隠居不仕自号种春子家饶池馆有堂曰方是闲故又号方是闲居士是编上巻古今体诗一百七十一首下巻赋及襍文二十七首长短调三十八首前有嘉定间建阳刘淮东里赵蕃开封赵必愿三序末有学箕自记及其门人防郴等跋初所锓板因兵乱散失元至正辛丑其裔孙名张者复重刻之此编盖从刻本影抄者也刘淮序称其笔力豪放诗摩香山之垒词拍稼轩之肩今观集中诸词魄力虽少逊辛弃疾然如其和弃疾金缕词韵述懐一首悲壮激烈忠孝之气奕奕纸上不愧为韐之子孙虽置之稼轩集中殆不能辨淮所论者不诬至其诗虽大体出白居易而气味颇薄歌行则往往放笔縦横时露竒崛或伤于稍快稍粗与白居易又别一格淮以为抗衡居易则似尚未能矣乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　方是闲居士小稿序
　　有隠君子刘习之屏山先生的孙七者翁之暮子也饮酒赋诗自其家风年未五十忽移家筑室于南山之下防林剔薮引泉植竹莳鱼种秫造亭立馆其最宏敞者乃方是闲堂也堂据池上芙蕖碧水桃霞梅雪具胜四时若壶天然日与佳客饮饮醉吟诗诗成更酌或至逹旦明日复然若竹林避世者今十年矣防季仙近得其新旧稿一编归以相示予叹其笔力豪放诗摩香山之垒词拍稼轩之肩至若松江哨遍直欲与苏仙争衡真竒作也使屏山先生七者翁二君子不没见其若子若孙如此岂不欣惬不惟季仙溟涬弟之虽老汉亦须放之出一头地但近世诗人零落殆尽无可攷订前辈唯一章泉老人近在玉山予欲为之拈出以求印证季仙学诗于习之者当毋吝一往嘉定十年立冬日溪翁刘淮叙
　　自溪翁还闽游季仙足迹不复到吾庐今日忽犯寒来问其来之故则袖有所衔出之乃吾契家刘习之诗与书也发缄观之令人应接不暇自夘至申大略已尽大抵古今诗文一事耳若次而言之则所取或多极而言则然者葢寡习之诗佳处固多矣如与二犹子送生荔枝诗骊山往事不古监艮岳驯致烽烟狂如夏雨叹旧防既收新防降至遂令百姓愈惶惑之类殊有风人之体如追和林子仁絶句不类和者如武夷山长句欲删十年不到武夷山几与神仙絶往还我见溪山浑似旧溪山见我鬓毛斑自是一好絶句昌蒲记不惟賛诗俱佳而记二十四盆斛亦有笔力所寄两集既经平子矣而习之因溪翁之言必欲使季仙问我我见如此季仙口虽诺矣未知其心以为如何又未知习之以为如何又未知溪翁以为如何溪翁刘氏字叔通习之名学箕季仙名郴嘉定丁丑十月二十九日东里赵蕃昌父书乔木故家何地不有声名解愈乆弥着以文献未坠也维忠显刘公节义凛然少傅甬山先生大勲粹学前后照暎我外祖忠肃公又为近世名枢辅诸舅角立颉顽缙绅之林可谓盛矣方是闲居士乃独隠约逰戏翰墨间所以振起芳烈者葢在此而不在彼必愿试邑道德之乡负念一扫居士之门忽不鄙赐书且教以小稿两集夙啓展玩洞心骇目左酬右接竟日不暇读羊生荔枝诗云书生不负毉国手赋成何日奏明光和辛稼轩金缕词云国耻家雠何年报中夜闻鸡狂起舞固知居士之立志即忠显少傅忠肃之志而养浩堂分题则深悟乎持养志气之不蚤又知居士之讲学即屏山先生之学也刘氏文献其真不坠矣居士负挟所长施用未究是岂终隠约者耶必愿叹嘉不足期望实勤若夫律语之工词藻之富见于林止之胜赏寓于湖海之高兴则有东里溪翁二隽老品题可以证信非必愿晚陋所敢赘賛也嘉定戊寅上元日甥开封赵必愿再拜敬书


　　钦定四库全书
　　方是闲居士小稿巻上
　　宋　刘学箕　撰
　　吾庐寓言
　　五峯之山环吾庐五峯之水清溜渠山水可乐【去声】情可娱五亩之宅奠厥居清湖列嶂开坐隅白沙峩峩烟岫铺崇山梅岭豁望眼高门堇阜聨襟裾况当春晚积雨余緑褥翠叠青珊瑚桑麻满路人意好鸣禽上下声相呼迨今八月九月初枫林隔水红凋疎秋塲稻熟聼蓬朴小槽新酿倾真珠昨宵一雪飞璠璵逺山近山光凝酥羣峯突兀不敢觑银壁照耀天鬼涂千金不须买畵图丹青纵有畵不如风景万态朝昏殊天成此畵人难摹蹊荒圃废几朝夕一日筑居天赐予四时逰观心良舒考槃在阿归来乎乃歌曰采于园兮篮有蔬钓于水兮筐有鱼余之弗欢兮其谁之欢欤又歌曰惠风清兮出有车芸香芬兮读有书余之弗乐兮其谁之乐欤【清湖白沙崇山梅岭髙门堇阜皆屋侧山名】
　　石假山
　　潭溪散人方是闲真山不爱爱假山呼童积叠石磊磈逺近便拥峯与峦晴岚滴翠明前清影挂壁方池邉色侵书帙日华薄丘壑坐上生云烟云烟收霏苔藓緑山石傍头更栽竹三竿两竿韵不俗摇荡清风凉意足方是闲人当此时以假像真人谓竒或来静对酌美酒或来宴坐哦新诗吟诗捜索萦心脾酒醉落魄精神痴吟诗饮酒且不可况复局上争枯棋不如对山抚鸣琴琴心三叠舞胎禽髙山流水存至音古趣澹泊悦我心老泉三峯烂木材百年沉埋安在哉东坡仇池九华石只有佳篇传入集此山亦犹今视昔与我同生亦同没
　　社日喜晴分韵得前字
　　夜来急雨淙飞檐脱惊红日辉潭川棃花有情朝露重桞带无力春风颠傍帘新燕低拂掠入槛戱蝶相聨翩今晨天气亦佳尔一春未见兹晴暄緑阴林下笑声好箫鼓赛社祈丰年金穰屡丰岂不好米贱更苦人无钱太公九府法已弊楮币印出私相权所司转变无善策低昻用否难流传县官那更租税急白纸不问黄榜蠲穷民非负实无有里正罚责殊可怜吾侬虽乐此日美釂白醉倒春风前却愁烟雨暗春晚米价顿长民忧煎
　　挿秧歌
　　农夫戢戢清波濶秧稲茸茸森石髪父儿呼唤手拔齐千把万把根连泥四更乘月躅陇陌晓烟渐散东方白归来吃得饭一盂担到田头汗似珠蹲身擘丛种入土不问朝昏与亭午肌肤剥裂肉起皮烈日才阴又风雨秋收幸值嵗稍丰糓贱无钱私债重连忙变转了官赋霜雪冻饿愁穷冬吁嗟四民天地间服田力穑良独艰寄言安坐西方辈汝饱不惭吾厚顔
　　醉歌
　　读书求见古人心闭门不知青春深夜来东风扫浮阴晓光薄林生遥岑搜寻不觉出门去緑暗溪邉杨栁路诗章立愿不复作防景那知自成句归途晤语谁与从眼前物物俱春工崇桃积李事已晚牡丹正丽酴醿秾白茶照人冰雪同红茶烧空猩血红金沙雨晴翡翠积海棠露湿胭脂重急呼诗朋唤酒伴髙堂共泛琉璃钟夜防秉烛相对语谩道今人不如古古士放逹醒者稀今人不饮徒自苦
　　白山茶
　　白茶诚异品天赋玉玲珑不作烧灯焰深明韫椟功易容非世力幻质本春工皓皓知难汚尘飞谩自红紫溪庄舍读癸丑壁间旧题转眼忽十八年同逰十不存一滋兰弟亦作古人拂拭洒涕几不能去因诵欧公诗云人昔共逰今有几树犹如此我何堪以是为韵感懐成十四章庚午四月中澣
　　维昔旧逰十有八春中间往来合散风尘词翰在壁瞻之愈新忆我仲弟眇然懐人
　　吁嗟人生年不满百天地囿形百代过客去日苦多来日苦窄我曷不乐慨念畴昔
　　丱角灯砚席是共春山朝吟秋堂夜诵弃背三年心骨沉痛几夜见君似梦非梦
　　念昔童稚泛然若舟惟我与君孤诣同修博文约礼匪遨匪逰子方盛年遽赴玉楼
　　朱垣素壁醉墨漓淋虚堂重临思古伤今文不忍诵盟弗可寻即事即物抆泪痛心
　　旧题墨妙龙蛇户牖步骤欧虞模仿顔桞醉里百篇冥捜九有天胡夺我张仲孝友
　　屈指友于秖今存几自仲之去失此竒伟言不胜情心旌愤悱哀哉苍天雨泪如洗
　　庭柯清美无度今我来斯忽然老树偃蹇轮囷剥蚀摧蠧朱顔舜华讵得如故
　　兴念陈迹梦寐吾犹植杖风雩某水某丘日居月诸循环靡休迭尔遄迈曾不我留
　　忆自束髪兹焉寓居载思载瞻宛不异初极目遐眺清风穆如抚事懐人悲来感余
　　少生四方逰紫之水每有良朋见止遇止长哦伐木求友乎此乐以忘忧云胡不喜
　　维亲与朋杂然满坐华屋连甍红紫緐伙半世重逰雾迷烟锁慨然抚膺谬悠老我
　　念昔考槃硕人之薖琴豆觞酒寤寐啸歌逝者弗返涕泗滂沱念彼不乐伤如之何
　　贤乎仲弟和乐且湛自我不见嵗籥换三百感交集忧心如惔山凝暮云回首不堪
　　舟行三章
　　桂櫂兮兰桨泝流兮防洄天迥兮空明湍激兮声哀水落兮石出路转兮溪回鸥飞兮山浄鱼戏兮藻开淹留兮何为盍赋兮归来
　　扁舟兮容与浮云兮舒巻波澄兮练横山秀兮屏展散髪兮平冈濯缨兮清浅皇皇兮何之路长兮悠缅早赋兮归来迷途兮未逺
　　容与兮扁舟长吟兮闲情白石兮离离秋云兮霙霙我思兮先庐水潭兮山屏帐空兮鹤怨人去兮猿惊早赋兮归来渉园兮欣欣
　　鈆山廨宇题壁
　　莫遣离愁相绊萦九州之外尽愁城酒频挹注幽忧浣诗苦防搜太瘦生漠漠草茵飞蛱蝶深深栁幄韵鹂鹒客懐未与成悤遽三沐三熏慰此情
　　道间池亭小酌
　　一曲芳池万柄荷逰鯈潜跃水扬波竹孙楹槛风偏细梅子江湖雨正多凡物寓时俱意得谓予不饮柰愁何暂来徙倚又还去猛拍栏杆浩浩歌
　　太湖书懐
　　清风起平湖白云生涧阴佳时惨不乐羇思苦难任客子热中肠浩然懐故林仲夏倐已过草木郁萧森万物欣有托吾生何﨑念昔嵗甫冠自许双南金只今堕危涂不如烟际禽山水所素愿利名非宿心何当返故庐啸傲苍崖深两鬓岂长緑勿枉吴霜侵
　　九月十八日夜梦赏春某氏园池赋春词二首题柱
　　芍药花开日渐长小闲理旧笙簧慿谁为唤诗宗匠共赋留云借月章
　　楼下酴醿压架香翠围帷幄覆池塘桃花浪暖鱼成阵人倚雕栏到夕阳
　　古交行【并叙】
　　予因云庄李逹先遂识渔隠陈惟定二公博学多材艺获从之逰幸矣赋诗一篇以见意
　　君居京江头我住武夷曲平生风马牛道路几重复防面情相亲卜室欣相隣倾葢一笑粲恍然如故人君家义聚五百指堂上怡怡奉甘防收书万巻不言贫抚防孤嫠甚勤止我家防独与君似自我之出谁料理嵗晚圞未得归感事扪膺但增耻知君念我留客里每见时能具羞匕心吐肺肝所同然尊酒论文日终晷古灵故家好孙子披觌芝眉因识李博洽多闻世希比顷刻龙蛇飞剡纸我慙学术殊不逮二君二君爱予心良勤交逰情钟固以类愧以萧艾聨兰薰常恐此时心易变作甘醴欲君持此心淡若秋江水古人心交尚道义今人利交尚权势古道于今何寂寥伤心不识古交意两君姿质俱精金百炼不改色愈明两君体性如美玉浑浑厚厚蕴诸椟上映亭亭巗上千嵗之孤松下方磊磊丰山百世之霜钟松青不变四时色钟铿一朝振文物予何人哉得附骥勉勉讵敢自暴弃日莫长歌伐木篇三复诗人琢磨义
　　萧长公来访示以诸公诗巻谓与予逰从之久不能一辞为赠颇相噍责予赋之不可辞亦不可皆有説焉名章俊语前后相望无类次乎其间是覩西子之容而自增丑耳所不容却者予年十五时海山官丁受琴于长夫今予年四十与长夫有二十五年之旧辞之弗作其可乎因书长句
　　人生立志各有癖浃髓沦肌疗无术君不学少年奏赋明光宫又不能桑麻谷粟去作田舍翁苦心竭虑淡泊音手携三尺緑绮琴七弦指下铿然鸣于以求见古人心古音寥寥失微妙郑衞淫哇竞蝉噪君独优防夷愉广厚而髙明鼔有虞氏之南风赓之以文王宣父之操若人来索便与弹略不訑訑见顔貎絶之不作衞次公却之常嗤戴安道顾我与君幽趣同海山尚忆初相逢我时十五始冠巾君亦壮年气如虹夜拥衾月流空促弦初学调商宫别来二十五春风我犹故吾君学通五音六律知者稀一生辛勤造精微心存至乐物莫移殆类闻韶子在齐洋洋盈耳不疗饥任从妻子相号啼浮云栁絮无根蒂世事乘除几荣悴祗今物我俱忘情与君同寻方子春【衞次公善琴京兆尹李齐运遣其子与逰请授之法次公拒絶因终身不复鼔】
　　溪桥晚歩
　　一带清溪浅漾沙松桥横渡野人家平林尽日霜风劲枫叶飜丹似落花
　　和张政仲见寄三絶
　　柘山尽处即屏山若隔蓬莱弱水间伐木歌余凝望逺此心飜羡白云闲
　　故人别去复一月三絶诗章寄我来我有青州六从事已令挈至待君开
　　药畦菜圃足秋雨菊径松坡未就荒请命当年嵇吕驾便同看劒引杯长
　　演平渡度侄别入城
　　前溪积雨浪拍天人立沙头催渡船溪云贴水湿不起岸栁凝愁丝乱牵石泉涓涓响涧谷山树濯濯延云烟客程东西风袂翩去者自去还者还【旬缘切】
　　政仲留饮醉书长句
　　春归无计堪留连川原暗緑屯云烟涓涓涧谷声潺潺夜来急雨春风颠天公知我爱山癖晨光薄林晓日出浮阴扫尽山屹立叠嶂层峦凝黛湿此时来访故人居羶荤为我开兵厨真珠滴槽不用沽沉酣相忌于江湖我不如阮公籍相逢一醉六十日君莫效陶渊明欲令明朝重抱琴且须相从痛饮师尊前落魄同襟期何如沉沉深夜剪韭共春酌细诵工部生前相遇衔杯诗
　　送连景昭归三山用其韵
　　秋风乘兴下三山不惮驰驱渉险艰别酒醉来仍更酌征鞍发去且须攀身安岂畏路千里道在元知命两间从此莫教情断絶尺书频寄塞鸿还
　　得意难兼熊掌鱼功名随分勿求余或先或后时而已将废将行命也欤理性明中闲念虑云山深处着田庐君归政好携妻子泉石寻盟饱读书
　　侵晓书懐四絶句
　　石泉宵泠泠清响杂寒吹恍惊山雨来醒我一觉睡幽虫声唧唧感此秋夜长起坐弹鸣琴兰釭炫余光披衣啓外戸晨光清可挹緑树閟苍烟遥认枫叶赤疎星澹河汉防防在秋水微澜漾残辉曲沼过逰鲤
　　田家
　　稻熟田间笑老农咚咚村鼓乐时丰新篘自酌花盈椀醉倒扶携夕照中
　　堆槃野柿间山棃酒美鸡肥稻滑匙妇子团圞常见面一生宁识别离悲
　　环洲江氏园
　　欲覧环洲胜维舟歩石矶踏丹随野色穿翠任春霏地迥知山逺村弯觉水围东风轻薄甚桃李乱荆扉
　　将口道中
　　沙平路软足力健麦细桑柔春意深緑水一湾浮野鶒青山两岸唤幽禽
　　妙湛寺
　　山径盘纡露石根一溪流水两山云斋余缓步青松下输与萧闲老惠勤
　　晚望
　　晚雨逆溪上寒云傍山飞白鹭去洲渚潜鱼泝湾矶举头行迹少唯见暮樵归
　　溪园
　　溪园辟平畴左右接林麓沉沉水浮堰泛泛潭转曲果木渐成行台榭亦营筑何时东风来吹满枝上緑
　　栽竹
　　緑筠移种不多时添我溪南一段竒防看明年春雨后满林头角箨龙儿
　　种梅
　　隠沦冲寂澹生涯芍药樱桃厌艶华剔乱剪緐疎影瘦临溪只合种梅花
　　书懐
　　园成日以待东风緑李黄梅已间丛种竹自期千户等举杯谁伴八僊同机忘鸥鸟情相狎兴适琴书趣独穷坎止流行随所寓乐天知命一闲翁
　　简康侄求先君石山
　　见好山如见高人遯世冀茧清浄身见拳石如接佳友手摩挲爱逾琼玖我生嗜好不有冗长物寓意萧闲只在青山并怪石往年都梁得灵壁名以催诗延座侧去载还自嶓冢江女娲溪头才落防山灵见知情不凡乞我清波一块川墨涂巉巗屏山嵳峩髙云衢五亩下着吾侬居窻扉面面挹山色真山假山互崒旧蔵英道数峯碧恠恠竒竒总拈出一丘一壑在胸臆烟云尽向空斋集君家一峯良可惜埋没庭除沙土蚀尚思阿翁存手泽何不遣归慰岑寂楚人亡弓楚人得在彼在此理则一小诗代简言从容子心坦荡讵执违与从傥令长须勤送似待予大书特书榜曰飞来峰
　　宿兴国寺方丈与客对牀
　　世间何事能感人诗人题咏为多情我亦执笔书长吟诗吟未竟情已盈古称白头如新倾葢如故何似秪今握手见肺肝开口无毁誉古称共君一夜话胜读十年书何似秪今对牀谈子虚醉歌咍台笑卢胡昨宵春月如画明与君聨诗到三更今宵夜雨如倾盆与君齁齁直到街鼓鸣醒来莫问阴与晴但听檐溜飞泉声明朝又作穿云行巾纱杖竹鞵芒轻遇酒酌彼兕觥逢花赏其芳馨见贤者如接芝兰对俗子譬之蚊蝱勿与物忤竞勿为事绊萦陶然乐吾真是谓羲皇人是谓葛天民秋池晓步败荷万柄一花挺然可爱伯益赋诗和韵録呈元翰敬叟君明季僊求同赋
　　萧瑟秋池撼晓风江妃旋斾水云空未教零落千擎雨尚借柔酣一防红弊葢高低骚客赋寒衣裁制楚人工谁怜夜枕惊残梦恨在緐声防滴中
　　楚骚有正有反予既以数语咏独开荷花诸公宠和工甚輙拾余意反作一章
　　一从炎暑变秋风识破维摩色想空岂有三乘无尽法尚怜孤艶十分红唯慙寡陋吟懐劣却爱诸贤句法工共倚栏杆休怅恨典型犹在四筵中【予有金荷少刻当出之侑觞也】长句简敬叟季僊兼呈端夫申父晦仲
　　士生樗散甘嘉遯頫首衡茅敢尤怨良朋益友肯顾临讲贯渐摩笃明辨年来瘖哑瓶守口俗子汚人如避箭论交谩説笑金兰厚貎深情半讥讪念君与我情不薄一忝从逰一亲眷朅来终日坐书楼喜剧论文几昏旦麯生风味亦不恶抵死絶交良可叹胸中磊磈政须渠吻噪肠枯赖浇灌孟公旧不论升防惊座丰姿发竒观富文博学子防子秀楚翘英颖锋见吾虽不敏逐后尘斩将搴旗共酣战只今便造无何有相与神期游汗漫既无三雅伯仲叔不有巨杯觯角散请观管辂扬子云欲作九原谁可唤酒不离唇元乃就三防顿倾辞绮粲二公洞逹疏通豪妙语仍烦下一转养浩堂中颙惠然急吐才华染柔翰
　　余少日不能持养志气所暴多失迩来方喜问学之有益也近筑小楼藏书楼之下建堂名曰养浩七客落成以善养吾浩然之气分韵得气字
　　吾非北宫黝挫若挞诸市吾非孟施舍量虑三军畏一堕刺客流一入力战士知一不知二遂与圣贤异周孔得其传伟哉孟轲氏讲明不动心因问发竒秘气壹则动志志一则动气浩然得所寄知言有深味嗟予笃学心一暴十寒废立志苦不早少岂逹兹义所适昧善恶几溺彼功利事情更歴多晚乃能自砺日用根本原至大至刚意馁然行有慊何谓塞天地服膺先格言造次颠沛是
　　与政仲端夫敬叟季僊至旧圃采采芙蓉金菊之妙时之所当艶者江梅海棠烂然照目可无数语纪之为书长句
　　秋阳杲杲秋月明秋风泠泠秋露清萧骚池上万松竹鳯笙龙管吹秋声山亭与客坐夕阴眼照万象前横陈一年好处在此好妙质欲纪难状名那知天上诗酒星翩然驰鲸来玉京浩然相对发竒思句法普现千古情诗成不用世间语五言七字虚皇吟霞明皎皎芙蓉城香霏楚楚月魄精海棠婉娈鬬緐艶江梅冷淡同芳馨东篱采采万叠金西畴更刈千顷秔人生得此亦不恶措辞莫谩悲愁生先生年来真脱俗看破世间荣与辱胸懐坦荡适四时岂但芳华竞驰逐秖今忘物物忘我物我两忘机印可不知门外秋水深不识纷纷朝市心榨头新篘蚁初熟芡盘剥珠茭切玉是秋是春两难分折花荐酒酒痕湿万缘空处罢休休八表神期汗漫逰醉乡广大尘世促明日酒醒诗载续
　　和刘伯益嘲菊韵
　　虚随斗转属中宵草木凌兢菊粲条钱叠夕阳金偠防蘂浮秋露玉镌雕不随俗子媚时好长伴幽人避世嚣冷炙残杯愧徴逐曲肱只合友顔瓢
　　康侄招饮出示古洲所寄盆梅嘱坐客赋诗分韵得言字
　　嵌空竒崛石一拳緑蒲攅劒森且蕃虬梅屈折龙蜿蜒苍榦藓蚀低盘根琼英已露冰様白香气便觉凌芷荪吁嗟培养几嵗月巧夺造化移小盆晴谛玩意无斁搜索物理究所原方圆高大仅尺许典章文献皆具存横斜疎瘦无不备宛若老树生山园乡邦畴昔少曾见此花何自来幽轩云是古洲老诗伯亲手植此冰雪魂不忘交旧情好宻春色分遗归山樊吾家小阮亦好事美不独擅招弟昆更呼賔友同胜集罗列槃馔开罍尊举杯对花与剧饮情话欵洽相笑言归来渐是东方白醉防欹倾风袖翻
　　饮东屯庶侄家赋腊梅和陈简斋韵
　　释迦黄面禅可夸色想熏渍霜中葩不然安得白玉蘂而乃幻此黄金花信知造化真有法蜂须酿蜜蜜酿蜡蜡凝花房丰不腴桃李漫山焉可如緐枝摘索灿栗玉吟捜西郊信杖扶少须夜窻疎影挂明月是蜡是花君自别
　　北山园山石为形势买盗夜半择其尤者窃去累日懐抱作恶赋诗以纪郁郁
　　素志薄利禄壮年荣林丘种树疏间泉凿沼开中洲堤平水弥漫径绕竹浄修梅坞夜月乱松冈晓风飂犹以景象浅欲广巗壑幽叠石类竒品置身将侣俦磊块质伟特嵌空神雕锼庐阜几上得巫峰坐中求每想云气嘘遂觉烟练浮曵杖日以乐纵懐吟无休一朝失警廵赤眉行盗谋夜半负之去公然从狗偷捡视所冦攘嶙峋防其尤此情实难堪遣命穷踪由风声虽有闻形势莫可捜吁嗟世道防人弗士行修窃玦入志虑攫金甘辈流不念溺所习竟为前哲羞今吾理自喻委心任去留甑堕虽不顾璧归犹兾收
　　送术士周柟归东阳
　　射防弹冠莫浪言经丘寻壑且随缘谁能守分闲居世自断此生休问天久矣知君该妙理今焉过我话流年嵗寒事业相期重欲植孤松騐果然
　　春夜对月弹琴有懐
　　一春春雨连春阴今夕何夕月满林举头遥望星汉碧皎皎明镜悬东岑栏杆浩叹三顾影有酒有酒谁与斟我思两弟怨以喑邈不可见愁缔心含愁更奏緑绮琴匣中埃蠧尘土侵解弦更张试促轸怨入懐抱难成音两君青春竟瓶沉天濶怅望商与参高髙在上杳难诘矫首涕泗忧思深欲结今生未了因尚蕲来世盟可寻君逰九泉闻不闻安知阿兄心悲吟
　　琼花
　　团簇緐英玉碎圆露晞日暖欲生烟亲从后土分竒种不是人间聚八僊
　　蕃厘观里旧经逰五月曽看緑叶稠今日家园玉抟树春风吹梦到扬州
　　送庾侄亲迎延平李先生家
　　庾郎吾家千里驹朝莫勤苦读父书少年绰有老成态月旦考订评乡闾明当别我择贤妃【去声】结束琴劒谁挽裾春空吹晴惠风畅烟草防色和气舒野桥融泄桞絮合石岸惨怆鸣鶢鶋乗龙有期弗获饯数椽政葺渊明庐旅愁防思莫排遣离恨挂臆难扫除况当春晚气暄淑着人欲醉甘醴如修程所嘱善养摄礼毕蚤办双轮舆妇翁传道世大儒习俗再使淳古初稔知贤舅继家学子如从之师有余归来阿叔待审订义路礼门从广居
　　伤歌行
　　原原而来白日跳丸莫可留混混而去青春过隙不能返谁怜生者长自懽不念死者日益逺吁嗟此理从古然世事浮云共舒巻我生顾影空伶仃鴈序零落如晓星悠悠天道不可语黯黯悲恨无时停可堪嫠妇束行李挈取稚子同归宁
　　夏雨叹
　　君不见去年六月田作兆拆祷祠乞雨遍村陌时当饥馑民不聊糓贵有钱无处籴今年六月嵗幸丰十日一雨五日风市积粟米价不长有谷无钱人更穷吁嗟此道孰识测街头细听老农説往年兵兴锡赉多官防颁行姑济急旧防既收新防降所司称提苦无防朝廷明许同见钱便当流转同货泉不应州县首逆防榜示墙壁徒纷然库头令卖小印龊输纳租税私相权【迩来输纳租税并用就官库买否则弗受反视官防为私物而不用】非钱买龊用不得执币啧啧烦有言遂令百姓愈惶惑行之与否谁使然小臣空负济时术阊阖九重无路入何当奏计承明庐倾倒贾生长太息
　　廞庭自三山送荔枝分韵得湘字
　　炎精孕秀储气祥荔枝结实魁羣芳我有犹子客南服千里眷念情不忘星驰走寄一千颗伏暑火炽劳取将筠篮初开气芬溢稍觉四座浮清香骊珠灿烂光夺目雕盘饤饾罗满堂先庙未献不敢嗅色味虽鲜那敢尝少须祀毕分送似賔友拉至纷攫攘綘囊初剥拆霞缕玉脸旋绽流天浆手持奈此水晶粒地积更诧云锦裳海乡因记少日好绕树食防高价偿婆娑碧緑拥平野丹苞縠皱晖朝阳初惊星火争燿熠久讶彩鳯争翺翔薫风吹开碧云叶緑水宛类飜頳鲂只今老大将底用食此感激意故长君不见方红陈紫列绀缃三十二品裁中郎丁香核小味甘洁何似钗头十八娘天生美实限南北长安路逺价愈强只今生食享至味不数家渍盐蒸方又不见宣靖文物全盛时贡输不减开元唐輶车纵横绣衣使海内骚动封纸黄妙品人家那可得置以走辙加浮航似闻供上祗纎悉往往尽入公侯王骊山往事不古鍳艮岳驯致烽烟狂祗今故老尚能説空使悲愤萦肝肠书生不负医国手赋成何日奏明光不如且唤吴姬辈笑擘轻红入醉乡
　　梅花自秦汉而下无一语焉至宋鲍参军照始赏其韵而寓之诗然则梅之见于赋咏者实自明逺始也用韵二首
　　落梅
　　片片玉零乱寒风生惊嗟冻雀相飞鸣俛啄苔上花鸣飞饥肠不能实却上烟梢照斜日愁逢冷淡太寂寥不似春风艶阳质
　　蜡梅
　　色异政自贵香清未堪嗟灵蜂擅造化幻作姚家花丰姿轻明体充实染透蔷薇毓晴日从称紫晕黄檀心桃李依然是凢质
　　二月二日东屯感懐
　　春波渺渺桞依依芳草侵街蛱蝶飞万景横陈空物是一区幽僻念人非沉悲逝者去不返自挽已而今曷归回首鹡鸰原上路感懐赢得泪沾衣
　　野馆
　　野馆春归后横塘度桞绵轻风飜麦浪细雨落花天草褥迷三径苔纹叠万钱山禽自呼唤水竹倍清妍
　　闲居即事
　　山水萦洄处士家春林环合翠交加行吟溪岸牵垂栁坐倚栏杆数落花万卉万葩天长养一丘一壑我生涯长瓶芳草陶然处不向愁邉感物华
　　紫溪庄即事
　　嶂碧枫丹色倍鲜路回烟袅认前川霜阴酿晚意将雨风厉裂云时见天古木叶雕乌矍铄平田沙泠鹭聨拳稲粱割尽村原迥落日牛羊傍水眠
　　云际峡中
　　野渡烟迷谷寒潭水涨沙入云千万岫出坞两三家涧古泉仍石山空菊自花栁塘冰欲结相对秖栖鸦
　　西巗观瀑水简沈庄仲三首
　　云润衣裾夕露霑悬崕一水散疎帘精庐隠约青山下缥缈飞甍出畵檐
　　踏石穿云野兴添傍崖昌歜緑纎纎幽人近得安心术撷满湘篮意未厌
　　暮云新月一钩鎌归路溪风动碧蒹美酒不妨车后载夜深无处认青帘
　　窰前小酌和外舅韵
　　五马旌旗去路长笋舆穿翠度羊肠霜余緑橘浆尤美秋晚黄花气倍香胜景形容诗入咏羇情排遣酒传觞风流太傅何须诧独载东山窈窕娘
　　题壁
　　午日栁阴正晓风花气新川明鱼泳水林静鸟啼春
　　逰九曲
　　三十六峯高挿天来逰谁不慕真僊幔亭旧事随流水空自溪头唤钓船
　　武夷山
　　十年不到武夷山几与神仙絶往还九曲依然青嶂里一峰仍挿畵檐间潺湲野水溪随转缥缈秋云意自闲我见溪山浑似旧溪山见我鬓毛斑
　　鹅湖道中
　　去城十里路盘纡幽径平冈驾小舆认得鹅湖山下路緑松巗畔拥僧庐
　　分题得雪浪斋石
　　四海广大万山立竒恠崒几巗石弃而违者庸有之爱乐【去声】每恨沙土蚀忽然一旦获所遇刮垢磨光呈美质骚人讽诵脱诸口世宝不减和氏璧东坡居士岂好竒偶尔得之心良怡巨盆沃以清涟漪脉络雪浪纵横施平生我屡哦此诗恨不见石心飞驰何人志古墨写迹剡藤染就贴东壁似是而非不可知诵诗对畵长嗟咨
　　伯益以玉舟相酬酢席上口占二絶
　　新年殊未有吟捜美酒醺人不自由多谢主人情意厚玉舟三度转船头
　　元正讲礼讵能忘便辱留连设酒浆笑指一船春盎盎嵇山应未愧知章
　　次刘伯益三咏韵
　　方竹
　　烟梢修矗畵檐低春晓丛踈緑玉枝节立孤高虚静处身持敬义直方时清风戞玉声摇佩明月筛金影散墀寄语幽人勤爱防莫教斵削俗髠知【世云削圆方竹松间喝道花上晒裩皆杀风景之甚者俗髠事见李卫公杂説】
　　耐冬子
　　雪里婆娑结子低山童应亦讶卑枝几年开落慙无取一日捜吟信有时红实累累临曲砌丹苞蔟蔟耀幽墀古今未见多题品却恐君诗取世知
　　金鳯花
　　鲜华五色趐飞低不比防常鹊踏枝徳茂翺翔丹穴日琴清调弄紫庭时羞同鸡鹜喧堂宇笑把金铜铸殿墀何似花间自生长幽芳端不在人知
　　度侄从事行亲迎之礼于傅氏朋旧各赋诗赠别老叔虽凄凉阮巷老大谢家可无数语以饯行色
　　晓露沁桃脸东风摇桞丝小雨敛香尘山川发华滋今晨天气新满路春融怡祖饯賔从懽喧哗车马驰问云何为者吾子有所之所之道匪遥求友贵及时婚婣古则然制礼今或亏琴瑟因好合苹蘩尤谨持择耦得贤柔令淑全妇仪岂但荣已身实将慰母慈冰翁君子儒材术世吏师听讼鉴烛物明不差毫厘子既获晤承朝夕广见知士生三日别犹以刮目为此行谅经月归计春仲期非吴下阿蒙行可验措施心广体自胖勿溺小智私门户要人兴责望夙所蕲庙见事唯谨遄迈毋或迟语直殆逆耳愿当深致思
　　寄谢叔通宗兄题耕隠诗韵
　　云陇躬耕新雨足东阡南陌水奫沦市朝轩绂秋多事鹿豕渔樵欣与隣我欲为谋三亩地【东坡诗借我三亩地结茅为子隣叔通云亦欲携家相就住尚堪同作耦耕人】君能来共一犂春蚤知世路风波险俛首无令愧野人
　　寄题吴介夫专壑七咏
　　夀蔵
　　负锸刘伯伦坐圹司空图谁为后来逹息庵与之俱
　　息庵
　　日出机事生日入羣动息吁嗟利名子逐逐何所急
　　止宿
　　大路古茅塞问津欲何从鸡黍相欵留贤哉植杖翁
　　负闲
　　钟鼎本玩世富贵徒苦人何似天地间萧然一闲身
　　洪泽
　　酌彼洪泽水吾知非盗泉举世望甘霖唤起神蛰渊
　　横舟
　　山崦少人渡夕阳横钓艖颠风卷重阴急浪扬层波
　　专壑
　　竹原与草堂转眼事非旧一壑今独专造物有付授余读林子仁诗云君心恨不走天涯不比衰翁只恋家最是横塘黄叶路今年无伴折梅花时吟此诗念刘伯益未返偶检校前村南枝的皪已三花五蘂矣忽伯益自黄檗归访余折归挿玩知友朋之念有同然者对花剧饮用韵述懐
　　梅邉春兴浩无涯长忆西湖处士家我政念君君过我夜窻同共醉疎花
　　妾薄命
　　佳人命薄今古悲苦乐在人知者谁镜鸾窥损春黛眉洞房不出藏绣帏二十许嫁豪家儿阿爷已受筐篚仪心旌暗许良人随那知中道前议非父母反覆志愿违嫁归只得随身衣金币妆饰无所赍妇德妇容虽守持阿姑色厉妯娌嗤良人轻贱恩意亏春波不似鸳鸯齐春风不如双燕飞妾非无声不敢啼妾非无泪不敢垂此身自恨生不时怨雠父母将何为不如携将六尺帛黄泉防行与世辞父母安用深致思此身期与良人知
　　中秋分韵得云字成三百言
　　今秋苦淫雨涨汐添溪濆新凉值月夕宻霭高灿雯稽首告天公恳念心良勤天公知意诚感应若有闻须臾檄丰隆苹末生鳞纹庭皋一震拂陇首飞秋云忽然朗穹昊万象防竒勋举头见松梢光照草树分乾坤两莹彻烂白无邉垠我歌忽如狂我醉茫如薰桂酒杂椒浆醖酿腾馨芬皓魄耿素懐幽思殊不羣泠然冰雪肠顿醒麯糵醺便欲浥沆盘馔遗羶荤遥望琼楼僊雾绡青霞裙何当下招呼上征离尘氛去年当此时浩饮逢诸君今载复肯来持杯共论文相从岂无他羣聚徒飞蟁茍得嗜利辈抑何挂牙龈豪杰所愿交黄金胜千斤喜得诗谪仙恨去髯将军众子贤共推奚用区莸薫爱客绰祖风满席生欢欣参横斗转杓魔祟相紏纷欲眠君且去陶语吾亦云慷慨有大刘浩气充栋棼十觞不能醉餐嚼无余臐鸣鸡忽唱晓杲日东方昕归路袭桂香幽巗麝沉焚
　　赋祝次仲八景
　　潇湘夜雨
　　移艘系湾浦倾篷声更豪谩起湘妃恨长歌灵均骚晓汐涨何许微茫泛江皋
　　江天暮雪
　　云痴天四合宻雪洒石矼野渡灭行迹岸沙横孤艭谁怜鹤髪翁披簑钓寒江
　　山市晴岚
　　贸易足鱼米相逢话桑麻村墟人蚁纷日夕山气佳酒贱醉甆瓯樵渔自生涯
　　烟寺晚钟
　　钟声烟际来佛屋栖云端回飙度崕谷疎韵出林峦东岫上明月归僧濯清湍
　　渔村晚照
　　轻簑着篷背日暮渔者还新月印浅水夕阳生乱山谁歌采菱词隠隠过前湾
　　洞庭秋月
　　木落露君山空明夜气浮冰轮揩鉴浄皓彩漾波流空外数声笛孤吟人倚楼
　　平沙落鴈
　　水落洲渚濶天寒风雪防自云排序下聚翮与沙依饥啄芦苇根何时稲梁肥
　　逺浦归防
　　归鹭林邉白落霞天际明蒲帆载风急征棹逐沤轻稚子江浒遥闻嬉笑声
　　僊洲呈刘伯益沈庄仲
　　杜门久经时老我徒谬悠平生山水心汨汨不暇谋今辰定何辰木落风露秋忘懐两佳士共约来僊洲杖藜欣跻攀空蒙翠烟浮解带小盘礴防胜还经丘扪萝坐石冷俯涧穿林幽露重巾屦湿涉歴青山头瀑泉尽生寒晴雪散不收蜒蜿下大壑一闯千丈虬归来坐危亭兴与孤云留野草为谁好巗花徒尔愁昔贤有遗踪俯仰嵗月流慨叹不自禁陶然聊消忧
　　宻庵题柱二首
　　清钟静室破寂歴灏气空山生泬寥长林风送涧水急聒枕宛似春江潮
　　五更清梦鸡唤醒八月好景诗为催秋虫夜静野禽语风木天寒山雨来
　　责庲
　　我生不辰八嵗孤伯父薨逝叔父无长才十五立志苦不敢怠惰知读书汝生父子不识面母慈育字如捧珠那知汝更命苦极八龄甫及母亦殂幸有阿叔相持扶叔亦痛念同气余辛勤鞠养力尽瘁五载为汝六请师固知门戸要人兴切切训诲口欲枯有言弗听日益懒乖劣气习移下愚朅来值我有行役恐汝质变为小夫携俱不惮数千里跳走健胜猿与狙水行为汝爱江湖出陆每愁山险纡川途忧愁念虑苦摩拊岂啻亲子如傍舟终日捞虾鱼坐舆人夫肩【阙】　　呶徒自费牙颊事不获已施鞭蒲潜窥谛视不少改谑浪笑傲仍前初圣经有味懒不读对字粗晓平侧呼吾家七世身业儒忠孝学术夸乡闾汝当更明所自出挺挺当代文公朱不悛只为先德羞失教何异犬马猪稍长面目益可憎侪辈戱弄人见疎我今极口复汝説速宜悔念毋忽诸嬉逰傥更不检束命也奈何吾已夫
　　光化储丈晨兴摘郡圃桃见惠每颗有重十三两者他州未尝见顷读邺中记勾鼻桃有重二觔者每窃笑之观此信不诬矣光化去京止六七百里且地脉肥沃疑承平时得种来植
　　金盘磊磈大如照乗骊珠未足夸大矣芳苞含美实烂然红脸灿朝霞胭脂细擘浆流液珠琲轻挥露带华一洗宿酲牙颊爽瑶池如宴母僊家
　　安康中秋书懐
　　去年中秋吾庐成月华逾昼风露清今年中秋来安康风凉雨冷天无光去年把酒诸子与月落尊空未归去今年把酒兴如故有月无月不须虑妇翁欢喜婿逺来阿妇见爷双靥开是风是雨是明月管甚阴晴与圆缺但愿吾身益强健莫使骨肉叹南北
　　七禽咏
　　贯钱石八豆
　　贯钱石八豆充肠备粱糗饱嬉逰手儿初不事耕耨好衣好食街市女汗珠滴滴田妇苦夫耘妇饷日卓午朝夕南山捕虫防
　　不如归去
　　不如归去愁緑怨红春欲暮汝劝行人归行人劝汝住鸣声不住良苦辛啼得血流无用处不如归去吾今归千声万声尔何为
　　泥滑滑
　　泥滑滑泥滑滑前声住后声发不道去年冬没雪今年春早已三月月如金日如血大麦小麦尽枯竭使君祈祷走阡陌汝切勿啼泥滑滑
　　行不得哥哥
　　行不得唤阿兄向晚夕犹悲鸣坦坦之途万人履跛鳖不休跬千里汝行不上可奈何日暮途逺无蹉
　　姑恶
　　姑恶姑恶家道立汝为人妇供妇职妇德妇功汝不能抱恨殁身空怨抑不化秋栢食不化山头石化作春乌鸣号呶何苦极
　　提葫芦沽美酒
　　提葫芦沽美酒酒美欲沽何处有官醪道逺不可得村酿浓酸难入口况当春暮暄暖初沉浸醲郁醺体肤客中醉倒无人扶
　　早耕早布
　　早耕早布节物如流春色暮金房土瘠无稲田布耕播种【上声】种【去声】何处一春焦涸旱无雨麦穂藏头犹未吐麦穂不吐人不忧粟田再种秋可收只愁夏料欠输纳悍吏坐门官不休
　　郧乡舟中睡觉书懐
　　晴空扬沙春茫茫栁絮匝岸东风狂篷窻两畔髙挿起收拾万象供吟章眼中物物尽诗料应接不暇劳迎将睡魔欺人晴昼长坦腹一枕追羲皇醒来意兴难説似石鼎细味煎茶香江花无情为谁芳江草緑嫩肥牛羊弥弥渺渺水曲折逺逺近近山低昂客懐邂逅良未恶隠几抱膝聊徜徉故人念我天一方我亦千里遥相望相思用情何日了带围寛剩羞东阳不如且理文字五千巻捜吟拄腹撑枯肠
　　甲口翫月
　　山头团团上明月偏与行人照离别月华只是防常明照人离愁愁思盈千古万古是个月如何有愁有欢悦君将此理细推防悲欢原自由人心
　　蜀口枕上
　　清啸孤猿半夜啼子规山狖共酸悲水风露月烟江冷正是离人睡觉时
　　浄口二絶句
　　一江春水緑油油绕尽春山去不休愧我虚舟无定着追随曲折与同流
　　修修野竹碧琅玕乱石悬崕劒防攅贪看野禽穿緑树不知船已过前滩
　　钓矶舟
　　可以赋新诗江清钓石矶船移山势动滩急岸形飞云日林红薄晴烟野翠微长歌渔父句世事付蓑衣
　　溪亭醉卧用季僊韵
　　客眠幽梦永花气着衣深枕借溪中石云开体上衾醒来揩乱眼风雨涤烦襟得句无人解惟予识子心
　　次溪园纪实韵
　　随地安身乐有涯万钟于我我何加左蛮右触真成幻浮利虚名縂是花草茁玉英新药笼火添金鼎旧丹芽异时相见无惊讶漆防双瞳脸莹霞
　　新霁和人韵
　　晚天未霁烟张【去声】雾浮埃蔽空云擘絮西山逺挂月一眉澹澹寒辉生绮戸须臾仰视天中央清飚震拂银河光人影在地林影散月出皎兮星斗灿
　　次叔通推官见寄二首
　　海错园蔬富矣哉杜醪龙壻一时来放杯停筯初何似经造无何半日回【时恵王家酒鰕菜葅】
　　君比昌黎颇似之号啼不问但吟诗贮储甚愧邻僧谊不与卢仝更与谁
　　久雨秋懐二首
　　孤云野鹤情自在碧水丹山人易安哀鸿独叫暮天濶宿鹭双飞秋雨寒蔗林遮眼青到市桕叶漫山红隔水不将浊酒急驱除满意风光谁料理
　　汉阴抱瓮自其志彭泽折腰非本心碧梧委路霜信早黄菊防篱秋气深稲场可羡西畴老红酿黄鸡醉翁媪自笑吾侬计太迂愁满吟懐诗未了
　　再次叔通来字诗字韵二首
　　秋云冥冥未开霁搔首懐人人未来特地送将双鲤去果然换得两诗回
　　谁念溪翁我念之折腰为米见诸诗春秧夏穟苦萦抱不似东坡更似谁
　　次叔通见寄四首韵
　　万箱未获交徧谪积雨不趐三日霖如将翳处日忽露似欲霁间云复深况当邉报置邮速讵识老儒忧世心读君诗罢三太息嘿不晤语行磵阴【苦雨】
　　掀髯停杯一问之细读白柄长镵诗我生托子以为命世路艰危徒尔为北阙不才书莫上西山有味去何辞流风余韵只在眼须信古今同一时【乞米】
　　江山到眼一披豁世念搅思三宜休文章苦心费雕琢嵗月老我徒谬悠欲谭圆觉识佛祖更希超举期浮丘宗盟暮年味嚼蜡灰木万念空烦忧【退休】
　　周遭山五峰环抱潭一曲溪头植杨栁山下栽松菊盈阡防防香绕舍棃柿熟归来书在牀出去云满屋萧散乐予心可谓享清福【晚福】
　　东屯庄监秤六言三首
　　读书不执笺注治生奚用丰财诗吟一首两首酒饮三杯五杯石田茅屋无恙不与乱生苍苔
　　天末鸿飞无际沙头鹭立倍鲜霞明东崦个里烟抹西山那邉上马吟诗未竟举头望月俄圆
　　割尽黄云万顷舂成玉粒千仓出甑香粳满舍压糟新酒盈堈田家惭愧时熟官赋催徴可偿
　　邀赵行之陈敬叟未至四韵速之
　　一别亲朋嵗月催衿连袂属肯俱来交情聊叙慇懃意野随宜三两杯新月窥檐频起顾清风动竹几惊猜碧云日暮山环合竚立柴扉首屡回
　　陈洮湖取古今梅诗自鲍明逺降至今日名胜集中所赋悉和之凡千首计三十六巻十日然后读毕用其叙中四韵和题其后
　　照眼梅花雪作堆阴厓寒谷带春回千篇堕我吟邉去万里懐人书未来绕树政须捜苦语攀条那忍负芳杯长镵几度锄明月尽是刘郎手自栽
　　和林处士梅诗八首【有叙】
　　和靖梅章传播今古洮湖赓和发越词华殆使后人不复敢措诸辞然人各有懐吟各有趣何遽缩气令虽千篇抑未为富焉异时骚人词客吟赋不已吾见其少也未见其多也偶夜醉一笔和成不自知其句语云何吁是岂予之言哉梅慿言于予者也诸兄亦将为梅所慿矣毋作寒蝉致梅姗哂
　　年年江上见梅时忆着西湖处士诗香暗影疎清到骨水邉篱下雪融枝可知寒谷先囘律防是东皇肯与私竹迳松扉留作伴莫教风伯肆狂吹
　　芳菲犹未露春妍已是梅开溪上园香静细参花外意眼明应笑雾中昏自怜拙思汚吟笔谁赋新诗入梦魂风味满前难料理急招佳客对开尊
　　梅花湿露未全干青女横陈故作难夘醉醉如申醉醉晚寒寒似晓寒寒园林雪后清孤甚京洛尘中子细看自是丰神无与比肯同桃李恋雕鞍
　　寂寞吟懐谁与开前村除是竹邉梅清尊撩触香三嗅短日吟捜肠九囘石路与风随袖入茒檐和月上窻来【谓暗香疎影】几畨客散庭空处独倚寒梢更一杯
　　犯寒不怕雪防头蹋石穿林不暂休千首诗成千首意十分春瘦十分愁飞添宫额妆同艳斜挿鬓云香共留勉续清吟知笔弱苦无风度恐花羞
　　雪皎花明夜不迷借光何假更然脐咏吟自我形长短斟唱从渠付浅低谁识标梅诗什赋絶胜红叶御沟题明朝杖履山行去约束牛羊勿践蹊
　　一树才开玉未残忍些风雪耐些寒不须俗子聨翩去政要幽人自在看白玉堂中春信早黄金琖里酒防干后凋孰与坚盟约松竹青青共嵗防
　　防春山径坐班荆食垒芳尊后乘并觞咏随宜无限趣尘嚣不到有余清风流天赋幽闲态寂寞霜明冷澹情若把春葩归品藻此花端的冠羣英
　　与政仲山行见梅偶成倂和其诗二首
　　巉巗石壁防崕嵬烟槛风篁十数栽约客偶成花外迳举头俄见竹邉梅背阴寒谷无人问着句阳春有意裁惭愧心肠非鐡石携壶绕树日千囘
　　梅花端的记年芳每到开时趂一阳緑水湖邉和靖句含章檐下夀阳妆昬昬澹月踈疎影缓缓清风细细香不比芳春万红紫荡人狂思费思量
　　水僊花分韵得鸿字
　　借水开花体态丰防畦寒日玉珑素槃黄琖清尊并緑箸青簮白髪同楚楚凌波明振鹭翩翩遵渚洁飞鸿断肠莫赋招魂句我政怜渠趣未穷
　　次叔通见寄近作五首
　　把酒伤春暮何人慰寂寥才高融未荐魂断玉空招赋就青阳曲吟成白纻谣拊栏三太息幽愤几磨消【感事】节物随时换朱明斗转杓波肥溪鱮壮风暖谷莺娇青草溪头岸红栏水际桥懐人无数舍我欲致书招【懐人】煮醖青梅且共尝逰蜂飞蝶为谁忙秋千防索迷青草车马红桥锁緑杨春事战囘蒲劒老诗肠结尽桞丝长韶光赋别休悤遽疑伫东风更一觞【送春】
　　积雨平田水接天乍晴云日焕山川浄无余馥延春艶缛有繁阴长夏妍泛泛荷衣青倚葢轻轻桞絮白飞绵一声布谷催清晓节物惊心挠醉眠【病酒】
　　双眉不皱乐平生一防时能对客倾晓枕恰醒红日上篆炉未歇紫烟明畵桥贴水轻飞燕緑牖依山静啭莺随雨随晴看天气缓扶笻杖绕园行【晓起】
　　賔从集藕花堂分韵得园字二十韵
　　流金烁石火燎燔何地泄此畏暑袢草堂幸有茒三间冷浸十亩泉有源泉音琮琤下空山金石戞击声潺湲太华峰头十丈莲吾侬玉井亲移根开华结实今几年红幢緑葢风翻翻卷舒万柄摇苍烟香苞芳蕚锦绮緐云将急雨珠溅圆日焙晴酣香胜荪鱼窃廕鸥鹭眠勾致属玉栖双鸳房青子碧甘剥鲜蕅白条翠冰堆盆嚼之清泠醒醉魂犹可招邀慰文园君胡不闻李谪仙声名飘然誉开元忽传诏草白莲序一扫意到无余言又知蘓州韦不凡风清月晓之江樊形容委曲识花趣妙语歴歴成订论我今对花难着句挹取香气临轩俱来亦有二三子将坛共筑旗同攑捜吟速下一转语缩手无畏前辈尊但今取之二老间勿効碔砆乱璵璠少需红日西沉山从容特为开芳尊晚色婉静更丽娟咏到东方生晓暾
　　外舅安抚逰东湖一聨云润衣红湿池荷雨拂面清泠槛竹风即席令足成之
　　庚伏人间暑气隆纳凉留客咏诗翁润衣红湿池荷雨拂面清冷槛竹风沙觜旧防平不露野湾新涨曲相通画桡澹月人归处万葢翻翻涌翠筩
　　杨戸曹用外舅二诗韵见寄和以酬之
　　得不知所止泛然乘风船正大辱啓防似欲驾我僊大哉周孔心异彼只漆园讲月琢以磨岂在耘人田切问而近思进进在不已流光驹过隙迁变一弹指道大无津涯讵作井蛙喜公私义利分亦各从其类请逰山之日于黎广文二首寺有万竹
　　此君原不俗幽趣逼苍官浊世三庚热空山六月寒何忧懐抱隘便防水云寛敬请逰盘日追随杖屦看闻説江隈里云藏古寺深不妨相唤集作意共登临苦茗供朝盌伊蒲馔晚鬵天风吹皓月归路细披襟
　　上王通守传易数【名文孙王沂公后】
　　大哉皇羲古神圣八卦始画天地辟干效于天坤法地六子运用眇难测天理人文一宣朗万化昭然从此出发明洊更三圣手动静机缄皎如日自从战国周纲頽是道亦几乎暂息汉儒众説徒专门后世可闻无几及传流吾宋盛文物学老儒宗相继述濓溪伊洛绍韦编数至邵公精筭防祗今南渡九十年统防宗元孰探赜恭惟先生蕴其秘口不宣言藏以臆愚虽不敏敢敬请愿执门墙洒扫役先生学识际天人先生手提六经笔俯察仰观闗键透虚激寸心参太极不鄙愚昧谓之进啓廸狂迷窥奥阈他年衣鉢得亲传誓言力造神明德
　　和
　　先天奥学果何传造化机缄存阖辟精防惝恍入神范天地谓可俄而测粤从二画抉秘蕴乾元庶物因首出阳推阴荡六子成致用坎离为日月天人相与妙难诘斯道岂容秦火息九家分流愈逺纬防纷纷非所及韦编三絶系圣经微言尚切明作述我生苦晚心好古谩索图书考防浩如烟海无津涯自哂蓬心窥至赜众言淆乱析以理是非安敢决诸臆吉凶前定信可推人事堪怜空役役优防姑乐环中趣黙参经世用皇极较量得失心自知议论无用形于笔观君气宇元静定何虑不优入圣阈不鄙谓予可相友愿凿浑沌以报德









　　方是闲居士小稿巻上
　　钦定四库全书
　　方是闲居士小稿巻下
　　宋　刘学箕　撰
　　木犀赋【并序】
　　避世之士遯其光而弗耀巻其道而弗售虽不知于人弗遇于世澹泊冲和怡乐四时初何蕲于人之知世之遇哉然一经品题足以遗芳后代是山林巗谷所不能终汨没其身而无所表暴于世也草木之生也亦然葢所谓知于人遇于世者亦有幸不幸时不时之叹木犀为花高雅出类馨发而不淫清扬而不媚有隠君子之德嫓之篱菊江梅虽不同调而同其情其五桞孤山之朋侪乎然见于楚词之后世或未赋之至如牡丹桃花橘柚槐桞抑何所长而皆着之赋颂独于此花絶未有发幽光而出潜徳者岂阙典欤为作数语以广之其词曰
　　对西风之摇落惨灏气于素商悯百草之殄瘁惊木犀之吐香緑叶扶疎髙枝蟠虬润沐乎暁烟夕露清飏乎皓月明秋崇冈之崕小山之幽黄英灿然宛其靓修可援可攀可处可逰俨商山之隠士邈未可以晤语左揖手兮素娥右拍肩兮青女青女兮拭妆素娥兮照袂散十里之清芬扬郁烈而不媚兹葢与菊英兮齐驱并梅花于伯季者也彼春风秾华非不緐嘉烂然红紫灿若朝霞嗟美丽之过眼等委气于泥沙惟此丛生雅有深致独抱明哲逺屏声利托根云林絶迹朝市饱三秋之风霜复优防以卒嵗韬叶底之轻明类有徳者之避世迨夫冰雪沍寒晚节弥厉虽零落于山樊之间苍苔之上有骚人雅士申之以无斁之歌亦既见止不忍遐弃收其朽腊暇日而爇之明浄几犹足返其魂而续其遗味也耶
　　画壁赋
　　方士李画松竹梅兰山石于南堂之照壁方是闲主人见而赋之其词曰
　　彼方外之士兮能卓荦而不羣登吾南堂兮运乎中书之君心役手兮倐然前陈枝与条兮生意若神染墨写真兮豪厘莫差其形松老而夀兮歴世故之旧兮竹清而瘦兮中立而不疚兮梅偃蹇而横枝兮吐岁寒之芳姿兰滋芳于水涯兮美不蕲人之知介于石兮黝而丑兮合四花兮成五爻兮客至顾瞻心赍咨兮忽清风之来兮俨芳馨之纷披过日华之西兮乱云影之参差聊延伫以终晷兮撚髯须而吟思方其火云张【去声】空袢暑金液散髪舒啸气息吁吸面之以扬清泠挹之而傲泉石及其遐想陆霰雪交集北风呼号万木冻立吾不知松竹梅兰之为画耶意其真是而相错乎山之隙也余曰噫嘻世固有之万物变幻子奚不思彼林林縂縂之众兮与之形质而不卑小大之齐人不可得而推之兮又乌能妙结而全窥惟天地造物之巧兮有非人力之所能为今摹状而传真兮乃工于画笔之所移是人力足以夺造化之权而造物者果不胜人力之巧思者耶且夫瀛洲之僊兮名昭于前兮千古不泯兮托笔墨以传兮凌烟之像兮勲业相望兮顔范具瞻兮炳丹青以状兮此其是耶色非丹雘抑犹非耶宛其林壑理固深言求博约客惟唯唯俯不见答畵耶真耶一笑而作
　　昔蔡公孚有偃松赋王公曽有矮松赋学箕得老松状如倚葢因作倚松赋
　　嘉定纪年丁丑维嵗就盈日月壬子之未仡然三夫呀吸来诣戴负古松结苍叠翠囘翔婉娩跛倚靓毅寘彼庭隅屏植清閟廼相与莞尔一笑敛襟扬袂而言曰此木衍迤非杉非桧涉歴春秋畴话代世生于括苍之深山老于人迹所不到之地断崕巉巉矗壁厉厉猿猱愁其崄鼪狖畏其铦鋭跂而望之心乎爱矣廼因采药谋发雅计于是壑万丈以闯頫绠千防之缒系志惕神惊汗流浃背是斸是锄于宝于衞亦既得之忘餐失寐不逺乎千里之程贸然而来来葢将以遗夫人之好事也方是闲主人喜而受之与之金而食乎稲饮乎酒而肉以彘分命长须易莒以斛沐以灵泉植以壤沃迁卑堂所娱翫不足循除而睨之盘旋以抚之又赋之于辞曰夫何挺特之操兮托根崕防云深路奥兮晦迹韫匮隠沦之抱道兮潜伏弥竒羞侧足以躅兮寒往暑来几何年兮时移事易几推迁兮期守故节久弥坚兮癯桥山泽泯无传兮吁嗟若人贪婪之深兮移根红尘不保其清兮命之不偶籍之萌为利之心兮吾将陈之不能究其情之所由以【阙】也且夫孤髙之姿挺特之质騐之于今考之在昔大夫之封处士之节嵗寒不凋霜沍逾洁直耸云烟浄延风月或拟之森森或对之烈烈或取乐一丘或邀荣双阙或然以读书或掉以陈説兹殆以人而见诸又乌识坚刚之竒絶者哉其有美之为讃咏之于辞着之成赋取之于诗影摇千尺青贯四时既食其实又啖其脂且爱其声复怜其姿亦骚人雅士之有感寓之意而不能忘其私也呜呼地产珍材天毓粹媺髙不数尺大仅盈轨翩翩帷葢之倾卓卓车轮之倚亭亭巗谷之秀楚楚山林之伟乃今磐互夫轩楹超越乎烟水一根立兮双干轮囷百修蕃兮万枝纷委皮鳞鳞兮幡苍虬鬛针针兮团刺猬飞鳯兮来仪囘鸾兮翔跱风吟兮春涛鸣空日射兮云影覆地连蜷兮森瑶瑛婆娑兮拥幢旞此实目之所未覩亦人之竞托以为异也嗟夫名称百木之长用为一世之竒烟阬陂陁云岭委蛇合抱昻空何地无之旦旦而伐力不知疲舟车所求栋梁是资此葢以其材而适于用知于人而遇于时今汝以局蹐伛偻蚴虬离披世不汝丑反颂汝竒似子不才山樊水湄终焉允臧谦以自卑永畀天年相与逰嬉斧斤何戕尘鞅何縻廼其幸欤抑又何悲
　　中秋翫月记
　　中秋翫月古今所同者也虽古今所同然故实所始骚人雅士不多见于载籍后世未尝无遗恨焉惟唐四门助教欧阳公贞元十二年与邰楚长林蕴陈诩客长安邸中修厥翫事赋诗叙景曲尽其妙且谓月之为翫冬则繁霜太寒夏则蒸云蔽月云蔽月霜侵人蔽与侵俱害乎翫秋之于时后夏先冬八月之于秋季始孟终十五于夜又月之中稽于天道则寒暑均取于月数则蟾兎圆况埃不流太空悠悠芳菲裵徊桂华上浮升东林入西楼肌骨与之疏凉神魂与之清泠斯古人所以为翫也每一读之未尝不卷巻三复其説古今同翫是月独欧阳公情思宛曲形容详尽不出此数十语是古今翫者几何人而播传于后者止见于是序何翫之多多而笔之鲜鲜也辛未月夕予与犹子康庙庾庲席饮于屏山故庐之北溪集賔友刘中友直孙溶柯君衡江汉吴泽浩歌持白尽宵而罢夜漏既深溪光摇荡表里澄澈仰视霄汉无纎云之留俯顔清影若明鉴之烛虽平生梦寐蓬莱广寒之逰疑不是若也况复露气清润巗桂馥郁秾浸肌骨幽情无奈其翫虽与昔人是同而清香溢琖霑襟防不知长安之翫有是乎方其长安之翫有琐琐之悲故乡之念尊酒千里恨不同风今诸公与予无在客之忧懐土之痛唱而和劝而酬优防夷愉乐纵其极吾又料昔人之翫必无是也已而复自念言人生悲乐之不常天宇阴晴之靡定后之中秋如吾之十二人者果能无悲欢聚散以复集于此乎借曰同之天宇高髙果能无阴晴之变乎蟾兎光满果能常皎皎如斯夕乎天时人事是未可期也临文嗟悼政古人所以常兴感怆之叹吾曹其独能恝然于懐而无所系于心哉既而尊倾月落坐客霑醉友直请余记其事余揖客以归命章子执烛援笔书其颠末为来嵗故事是不可不记
　　一枝堂壁记
　　刘氏一枝堂太子太保公元丰三年所营也建炎初燬于兵火淳熈二年伯父忠肃公嗣建于潭溪祖居规模甫就弗克兴创而薨我先君七者翁不忘先志九年乃重建于翠壁之下翁殁诸兄逰宦四方复頺废于十六年废后又二十八年元孙学箕再建于南山溪上一枝葢取荘周鹪鹩深林之义事具先君记文中呜呼惟我髙祖及我先人作述之意有不可揜者在昔我祖以文章器业闻于四方以经术为先师学者至数百千人传道解惑凡五上春官不合而归筑室屏居养亲适懐示无当世荣望意不枉其进而恬其退髙风凛然犹可想见我先人承累世焜燿之泽传德行道艺之懿登进仕路致君泽民何往不济廼甘退处奉祠于家抱道以致呜呼是固有过人者矣且天下之所慕者富贵耳天下之所不屑为者隠约耳今也舍人之所慕而从人之所不屑为是不有大过人者其孰能与于此哉古者固有逊千乘之国辞卿相之位而不为髙耕寛闲之野钓寂寞之濵而不为怨二者荣悴虽不同其为忧乐亦有异使遂乐富贵而悲贫贱希势利而忘隠沦其立志也为矫其潜处也为伪进退出处两非其道吾知其必不然也不然则岂不谓之遭有时逹有命欤虽然命固悬乎天身固遭乎时大丈夫不识保身亷逊之明哲髙伟洞澈之机鉴安命俟时以乐其心将使后世疑其得一而失一也惟知命者不然世之言曰根大者枝必茂膏沃者明必炽遗于彼而得于此啬于身而昌于后不在其身必在其子孙此又理之显然者天地昭著福善祸淫若数计符合若烛照卜无少差舛吾家自五季末来居此乡逮今十二世矣田园粗供伏腊二百余年祖孙相承不替其业诗书足以传家父诏兄命守而无违圭组轩裳接聨于世一枝之安抑可谓得其所安矣且此堂之建由我宫保公而下太师忠显公兴焉秉节不屈光照千古少傅秘阁屏山先生三公继焉勲业道德载在方册忠肃公又继焉立朝行已为时名臣所谓根之茂者其实遂膏之沃者其光岂虚语哉我先人经之营之歴年滋浅故未有发潜德而继前躅者予小子不敏何足以当之惟不敢遗先美不敢坠厥绪兹营南山新居复建此堂且祠我宫保公及我先人于其中庸见命堂之意以致其景仰之思抑所谓不在其身而在其子孙者当勉之诸子不肖亦不敢不自勉饬祠成因志于壁以告我后人嘉定八年腊月十有八日元孙学箕记
　　寓室记
　　始予读庄周御冦书谓人有生直一世之寓耳故其以存为附赘悬疣以死为溃痈决疣忘肝胆遗耳目视世之富贵利逹流行坎止而逰乎天地之一气聴其自逝信其所止曷尝系忧愉于心哉尝反复其説固知大块载之以形劳之以生佚之以老息之以死是为一世之寓而不知其所以真寓者何如也比壮东西南北区区而之秦仆仆而适楚乃稍晓解其理逮夫更歴滋多事情益熟然后真识寓之所以为寓也故尝为之説曰使人心安于所寓纵流离困苦视世之变迁若不释然者凡志虑所接皆为胜境矣使人心不能安汝所止虽日享髙堂邃馆以华其居媌娥钟鼎以悦其意吾知其弗以为乐而祗益动安土重迁之叹尔予以嘉定癸酉中秋抵安康馆于汉东书院屋宇靓深梅竹茂宻前通州治之东防接以过廊后有堂甚闳壮榜以平心左史刘公某所书也堂侧即书院所环列明窻爽洁特甚后架廊以接厨廥前创亭以趋东防后庑周囘缭曲不类官廨若东西王侯第宅而又不与有治相混杂葢旧史君家侯某所营也凡予防息日徜徉其间明年秋九月始劈竹为疎櫺就障后庑为小室方圆不过防丈琴书堆案画图张壁若坐广厦若居髙明以之室处以之御冬葢深知为寓之乐矣因自念言万物赋形宇宙间小大飞走蠢然何知有知且灵者惟人尔夫以蠢类无知之物若蜂之牖于房螘之国于垤蛛之都于檐螟蛉之室于壁一不完其居适其性知整葺焉孰谓灵者反不若蠢者之有能乎哉故予感其事述寓言因榜曰寓室一日客至坐甫定莞尔而笑曰子形甚伟子志甚大巻其才而弗施抱其道而弗售今廼局蹐于斗大之地以傲睨一世自谓得于所寓吾见其隘尔未见其大也予曰是固然矣抑不知子之所谓大而寓者将以鸿荒太极为寓耶以汗漫六合为寓耶以丈夫四方之志而安事一室耶抑亦为人生去来之无常而不必以泥其迹也且予来为寓公安此寓室可谓幸防况家山在念归兴浩荡一日扬舲东下此室存之与否所不能知而予伟形大志固自若也子何哂焉使后之同志者见葺而新之必曰斯人也处小而志不卑存大而用不迂其安于义命者矣安于福分者矣茍或撤而去之灭踪削迹又岂其数也欤岂其寓也欤子为我言之客不能对既出追其语以记之子月十有八日寓室主人记
　　菖蒲记
　　蒲为品不一生谿磵者谓之荪植池沼者谓之蒲皆麤壮丰硕恐韩子所谓昌阳者是也惟烟崕云谷间自有一种叶森而细瘠而坚脊若劒状若髪丰茸蓬郁根脉盘错一寸十余节本草谓久服轻身延年益心智可入药者疑此也余前年经庐阜过洞口见居人货山石竒甚意可种此以助小轩幽雅至南康适遇卖者提携傍余舟扶疎緑浄可爱可翫以金易二十斛以归然尚恨蒲肥不与石称虽不若荪之伟亦未至髪之细今夏物色数本修矗若緑丝森峭若霜劒真竒秀也未几僧志瑛又将其禅房所养者为寄清波漪漪白石齿齿瑛于石之前后植为首尾蹲伏偃踞宛类卧猊余寘之众斛之中以冠其首其余髙下有次环列坐隅乃易其斛而记之河北青瓷盆者一福唐夀山石为斛者二剑津玳瑁石为盆者三番阳白瓷方斛者四龙泉碧青盆者一崇安绀色花鼓者十有六南康旧乌瓦缶者八合计二十四盆斛呜呼亦可以为富矣余尝为作讃赋诗云茸其髪剑其脊露叶凝泉云根络石英英尘俗之表濯濯丰神之特棱棱林壑之秀戢戢涧溪之质兹葢饱九秋之烟霏擅千巗之丛碧者也诗云沙石一杯水怜渠长养勤几间生谷岫座上得烟云九节苍龙瘠千茎緑髪纷山房牖浄闲澹我同君又云掬水仍盛露晨日日看为渠黄叶剪如我白须删龙蛰盘根古蚕冰痩节寒杜门无俗客幽事政相闗然余畴昔无所嗜好少日有书画之癖中年酷爱书籍迩日乃玩意于菖蒲此皆幽人逸士之常态较之留意他物岂不万万相辽逺哉昔人之有爱石者爱琴者爱山水者爱菊爱莲者爱竹爱梅者其标致品格如何则余之爱书画爱典籍爱菖蒲亦犹是耳是未可以为冗长今竹松几朝吟暮坐列数百轴画对数千巻书罗数十斛菖蒲时开一轴时读一巻意倦则徙倚伸欠于菖蒲之间亦足以乐此生矣朋旧过临能同此乐则清心宴坐坐至于忘言可也不能呼樵青煮茶茶罢揖之使去云嘉定十年五月十有六日种春子刘学箕记
　　紫芝颂【并序】
　　辛未嵗七月某日予于故庐之前见有执紫芝而过者就观焉继求其余焉人曰此公祖茔之所产者尽以授予予得之喜甚即往省诸坟茔山之上下皆芝也一茎一叶者有之一茎九叶十叶而成房者有之其茎若漆之莹其叶则紫而浄槁而不枯荣而不华扣之而有声携之而归人之疑信者相半予之自信则不疑也然芝也不种于人不恒有于世人虽遇之孰知其为芝乎林者吾知其为木叶者吾知其为竹松栢蓬蒿萧艾吾知其为松栢蓬蒿萧艾惟芝也不可知不可知则其谓之非芝也亦可矣虽然芝之生必有祯祥昌其后芝为端世物也芝之果不为祯祥也夫世之疑者不足恠也恠其弗识也识则无所疑矣余感其事故为之颂
　　维芝隽洁兮非眷之力兮毓无种裔兮是为芝之德兮维芝敷生兮非人之耘兮特见挺出兮是为芝之神兮惟芝緐茂兮靡耕耨兮抽蔚擢秀兮是为芝之夀兮维芝突萌兮固守其贞兮槁而实腴兮是为芝之灵兮适山而采之云根连野兮防不滞茹兮伊人之取舍兮采之盈篚兮人莫知已兮吾其与尔兮自信而不耻兮
　　长生颂【夀吴太尉】
　　猗欤吴侯肃振貔貅克壮其猷丹桂黄华壁月绮霞秋今益佳初度刚辰维岳降神生甫及申英烈磅渹气节铿鈜文武并更剪除奸凶绍复疆封绩用弥隆帝悉忠勤委寄専城民事详明颂声洋洋课最孔彰燕寝凝香外间持权倚重三邉号令整严烽燧宵沉鼓钲昼清元戎治成凡厥所难弊流多端革不惮烦是创是惩既安且宁纲维举行勲在王廷泽在生民天上麒麟麻宣制除诏驿在涂斋坛紫枢鸣鼍奏璈胙土分茅夀极崧髙福昌子孙鼎彛石存功崇位尊山巍川流八千春秋与国同休
　　止酒颂【并序】
　　嘉定三年余寓止南徐与三山陈惟定逰每邂逅次上而江山寺观下而市楼客邸必相与论诗论诗未尝不醉嵗暮余将归闽惟定连夕过余徘徊凄恻不忍遽别一日惟定容色惨戚若有不自释然者口若有説而未宣【阙】　　语而复嗫嚅觉其意切而情甚专也予感其心请其言惟定乃举首扬眉揎腕掀髯旁引曲喻举后证前葢谓予之多饮勉予节止之是先继念予独力以当世事复相悯终鲜之无兼予深感夫意之蹇谔荷其眷之勤拳念别去之经嵗徒负负以未悛岂无他人情吐肺肝酒食徴逐孰能告焉念益友之警诲诚药石之鍼砭今而后兮愓厉敬佩服以勉旃
　　厥初生民求全真淳麯米囘春缓酌轻歌衰顔红酡毓养天和后世肆忽烂肠腐脇纵情败德溢以池渑相以肉林忘国殒身彼髠自累一石致醉徒多为贵逮夫刘伶五防解酲曷若独醒竹林谓贤羣饮谓僊沦胥忘年白也兴发醉狂莫遏采石捉月皇天无亲祸福在人沉湎是惩靖节逹理日泰厥防断以真止予何人斯倒壶【阙平声】巵不觉其迷铭绅书盘持戒静专期无负朋友之言
　　节酒铭【并序】
　　方是闲居士心固好客以多饮废事而又独力既为颂以止之朋旧之来访者不能饮茶即退必为开樽每执琖客独饮居士以立戒辞客意甚不乐饮虽醉情颇不【音含】往往不察居士心遂以为孤介傲物然居士之赴亲旧之招者亦复以止为请坐是取词速谴不获已间【去声】或破戒累累杯勺不知一杯复一杯也且恶居士之执徳不囘反极其饮颠顿过量有甚于未戒之初徒视所颂为虚文而不能必其止也因自念言与其沉湎以败德丧生不若真止之为愈与其获诮于交友朋旧孰若絶交之是【阙】　又自为之説曰止酒既获罪于人絶交尤获罪于人止酒且不可况于絶交乎止与絶二者诚介傲事世所不可行者孰谓居士之倜傥而可行乎哉今酌以中道取断于心每遇把杯不得逾三爵庶几释交逰之议而有以全居士之生其或不亮而终困之是又不近人之情也其可乎节酒之铭于是乎作
　　呜呼噫狂药之害生兮彼仪狄之不仁兮戕天下后世之人兮呜呼噫世竞饮之莫知其非子不尔思将残其体肢颂焉止之曷不守之流连沉迷覆蹈前輗崇饮贪杯谓畏亲友之讥君子爱人以徳兮独不坚其恳辞辞而弗获兮胡不节而省之心之匪石兮人将亮之借弗能亮兮岂人之情兮亮而弗悛兮子将复奚为愿凡今而后兮毋絶人之好兮去訑訑之色兮黾勉而从之从容中道兮不越乎三巵兢兢惟念兮勿弛乎操持申孙武之令兮断断乎无违子其违之兮是诚小人之归
　　瘗鹤铭【并序】
　　甲子嵗自都梁携二鹤归戊辰冬毙其一所独存者悲唳不食引吭长鸣若失侣者每窃悲之乙亥嵗予逰安康于故人任叔厚宁复得一只间闗水陆由汉渚下大江转番阳凡六千里而后至家涉歴山川与予相从不为不久翔舞清唳霜清月晓助予雅致不为不多在彼有得朋之懽于吾遂闲居之适可谓得其所矣丙子七月十八日为仆陈七戕其亢而殒其一丁丑正月十九日又为练十防荡致饥饿而并絶其二予悲念恶剧情所不胜虽挞之逐之不足以偿僊禽之非命而释予之愤懑也既作诗以悼念复作铭以瘗之
　　呜呼鹤之夀不知其纪兮千六百年鸾鳯同止兮引兹员吭抗纎趾兮感彼箫声舞清徴兮囘翔金穴钟秀美兮蕙帐兰巗怨何以兮胡不一举飞千里兮乃随穆王化君子兮厄于僮奴命枉死兮气填胸臆弹厥指兮岂非尸解离尘泽兮假托世缘归弱水兮缟衣裳弃敝屣兮九皋从兹掩双耳兮终不劈琴荐羞匕兮币裹纁黄塟山屺兮世无还丹不复起兮作铭见情于以诔兮
　　为方外陈敬叟题墨序
　　楮郡平章徳懋九封之锡黒松使者精腾万嵗之呼未多祖氏之防夸岂俾张金之独歩惟方外士实人中英粤收异方于此酷好既绛人托宗盟之旧与石侯坚云水之交鹿角螺丸精见隃麋犀纹玉质妙超易水惟是久沦二顷不乐【音见毛诗】一贫藏庐阜之十年胶乎安在制天峰之一剂法亦徒然欲効葛僊翁卖薪之为恐有王方翼致富之谯是皆俗子小见乌识逹人大观必有指廪捐金助之扫煤防漆固难俟磨休王斮髓以书佛语岂弗遇金溪子针鱼以写离骚石室观书载美文嵩之有传东斋注易更求曹植之吟篇聊慿序文觊遇知者谨序
　　送畵士张道人序
　　侔揣万类挥翰染素虽画家一艺然眸子无鉴裁之精心胸有尘俗之气纵极工妙而鄙野村陋不逃明眼是徒穷思尽心适足以资世之话靶不若不画之为愈今观昔之人以一艺彰彰自表于世皆文人才士非以人物山川佛象鬼神着则以楼观花竹翎毛走兽显葢未有独任一见而得万物之情兼备诸体而擅众作之美虽张僧繇吴道子阎立本诸公不能之况万万不及比者自谓能之可乎古之所谓画士皆一时名胜涵泳经史见识髙明襟度洒落望之飘然知其有蓬莱道山之丰俊故其发为毫墨意象萧爽使人宝玩不寘今之画士祗人役耳视古之人又万万不啻也亦有廹于口体之不充俛就世俗之所强问之能彼乎曰能之能此乎曰能之及其吮笔运思茫昧失措鲜不刻乌成鹄画虎类狗其视古人神竒精妙每不逮之所以若然者未可悉尤之画工画工虽志在阿堵而亦有不専在夫阿堵也道人张生画虎探三昧摹写形状蹲踞出伏横行妥尾不下色贵父子世以张画虎目之逺来访予留半嵗为予作虎图花木毛翎数十轴绰有竒趣予尝为攷之自唐迄今名流固多而张其姓者独不少如僧繇询南本腾賛景思质图玫元昉翼戡经璪素卿道陵者得十有七人出于神僊出于大夫士俱非庸俗辈工佛像者有之翎毛者有之风林水石者又有之皆曲尽奥妙表表传于今今张生岂其逺裔欤不然何其多能仍兼其伎也一日辞去求诗于予予病酒不暇作特序画之所以然而送之继为之説曰夫画之多品均是艺也鲜有精其能焉葢有精于此而粗于彼得其偏而遗其全今子遂并有之殆造化者私于子矣然未审子之致精措虑果有合于前古无粗彼遗全之讥而一唱三叹果得意外不传神彩飞动之防不乎今予所得者画尔神圣工妙则有世之鉴别者在予不得而知也子姑行挟是以养身助道不患人之不我知若犹未能皆偶也子其迟之毋怨皇宋嘉定丁丑重阳后十日序
　　耕隠上梁文
　　屈信进退人生孰不求其安荣寤寐歗歌贤者乃欲退而穷处繄先庐南山之下得隙地西麓之隅姑从隠沦以事耕凿方是闲居士家传儒业身服圣言语彼世纷全兹天性功名浪语嗟壮志之未酹轩绂傥来念此日之足惜虽防山林之手不忘畎亩之忠春雨鸣蓑负耒耜钱镈之噐寒烟湿履滋稲粱黍稷之苖植杖或耘或耔荷蒉且疆且理矧在昔之君子犹下同于埜夫卧南阳庐耕有莘野以乐尧舜之道以诵周孔之书不以独善而肆厥身终期兼济以行其志识其大遯世无闷非斯人将谁与归久慕前修今希遗躅况有青山绕屋更疏緑水循除树墙下以桑已办一区之宅种渭川之竹未饶千戸之侯修栋初扶防情是
　　东袯襫牛衣晒晓红伊吕不逢汤武圣等闲闲却两翁翁
　　西春水秧鍼緑叶齐不见昌黎垂训戒起身公相自锄犁
　　南稼穑秋成已作甘防酒东相劳苦盈畴吹动碧防鬖
　　北伊欲服田须力穑惰农自安不作劳囷防胡取禾三百
　　上山叠云屏开画障梁鸿逸去人不知兾缺耨时妻为饟
　　下栉比黄云嵗多稼小臣忧国愿年丰勿闯饥凶待髙价
　　伏愿上梁之后人安盘谷诗咏川鬼神呵禁不祥筮恊从廸吉鸡豚蕃息虎豹遁潜仓积坻京茧肥瓮盎式谨三时之务请言四体之勤落日长镵草软牛羊之夕西风短笠波平鸿鴈之秋多酿榨头春以延方外士
　　五峰新居上梁文
　　窃以还山弄明月厌城市之嚣尘防圃临清风擅林塘之雅趣昔闻妙语今得赏音方是闲居士志本归田心非傲世惟乃祖廼父尝求志以隠居岂为子为孙敢谋身于利逹念自幼防苦每操孤孽之心而稍壮益艰耻徇锲浇之俗半生浪走三径殆荒一壑独专五峯擢秀左列清湖之嶂右峩白石之津后绕方池前萦长坂平林逺岫气象何啻千里煗翠浮岚晓夕为之万态望人村之晻霭占田野之寛闲卜筑告成抛梁是颂
　　东衣冠与世同在家常蚤起忧国愿年丰【杜】西时访武陵溪畏人防卜筑性合幽栖【杜】南局束我何堪自昔爱幽赏今兹得纵贪【蘓】北石壁横翠色漾楫怕惊鸥来竿待鱼食【李】上此乐清且放入峡喜巉巗出峡爱平旷【李】下千篇陵鲍谢尊酒乐余春棋局消长夏【苏】
　　伏愿上梁之后金穰富溢玉烛阳明时和嵗丰家给人足诗礼与盟之士诡谲潜销里闾同社之人春秋逸豫乐朝廷之有道幸门馆之无私租税蚤输任县官之督廹役徭不到承先泽之庇庥得为天民生此王国谨因考室备述斯文
　　功德疏【代外舅作】
　　天佑昌时朝生贤将桂花方盛得秋气之正中菊蘂初开觉凉飔之俶至皆以致椿松之祝敢輙修科箓之缘伏愿某官茂对休成永同宴喜九五福曰夀膺俾昌俾炽之祥八千嵗为春伸善颂善祷之祝
　　宴吴侯致语【代外舅作】
　　天朗气清过重阳之五日地灵人杰生昭代之元戎式啓华筵用伸善颂某官赋姿刚毅蕴识防通六韬三略之讨论源流深逺三令五申之详审号召严明粤从仗钺以来备见折冲之效山西劲气天孕精神塞北飞尘夜沉熢燧过中秋而甫经月瑞当世而届佳辰三夀作朋百禄是荷不俟酒罂之耻亟膺枢筦之登某猥以贱工逢兹胜事敢陈口号上奉清欢
　　一昨初登大将坛弓刀旗帜簇雕鞍连营壮士心先服并塞边人胆已寒天上麒麟祥可卜人间日月老应难明年枢府为公夀慷慨还知酒量寛
　　李福佺化度牒疏
　　剪巫山两叚之云休劳夣想从天空三乘之教悉意皈依比丘尼乆矣灰心防身符尚难入手若成刬草公案必有捐金檀那庶几念虑持戒于朝斯夕斯或使愚防结缘于闻者见者既脱舞裙歌扇俾亲经巻药炉恩则有归福岂无报
　　三果説
　　前年经纪故园台榭亭池一无存者先君子手植惟梅棃樱三木而已剥蚀于风露斧斤于樵牧肌理朽蠧憔悴横道人多劝伐之余持三不可之説曰三果少而花花而实人咸美之今其老瘠不充人之口不悦人之目子欲伐之乎是不可者一也且物之生也由少而壮由壮而老由老而衰理之常也子不记其少壮乃幸其衰朽而伐之乎是不可者二也以嵗月考之种在予之未生今先君下世三十三年予亦年四十矣视之诸兄行辈今父兄不可见见此果叹手泽之存焉悯孤形之防然遐想典型宛其在是子欲伐之是不可者三也客不能对相与抆泪芟剪枯槁剔除逺扬培养爱防便觉生意发越是冬依然着花春子满枝予与向之言者摘其实饮其下而俱有感焉自尔勿剪勿拜尚可期保晚嵗又奚止于斯也哉因为之説
　　金鲤説
　　凡人居第有水有竹而后为胜故予筑室地方三十亩流泉五脉室旁凿池水居其半竹木半之二屋宇亭馆又二之一池种鱼鲢鲤鲫鱮随地之宜者放之客有以金鲤二十尾为饟者予目之竒甚曰此何自而来哉曩客中都十年见贵戚豪右捜网此鱼为佳玩每尾不下数千钱何不往献以求其赢今暗投于荒山之濵拙亦甚矣客不顾纵之池而去明年春明波暖风酣日霁浮湛下上若黄鹂之穿杨金梭之织组其美无与方者久之不见防泳防杖防究园丁笑为言曰畴昔飞鹭雪立驱逐不惊是必为之捕食矣予曰嘻是固以竒以色而自受其毙者也鲈鲫贵白鮎贵青鱼之正色也故其沉潜容与去来莫测禽鸟亦未易肆其觜喙金鲤尚黄色灿金物生反常暴太甚人犹爱之况鹭禽乎然而人知爱而不忍食鹭忍食而不知爱爱之与食情同而好异也亦物之反常有以招其尤而诲其食也岂特鱼尔惟花木之反常者亦然惟人之反常世者亦然为金鲤説
　　雉説
　　养一雉驯甚次年又买一雉意其共类同笼贮之后雉俱栖若有恐惧色若知先后次序略不敢鬬敌頫首下气听命而已先雉昻藏自若颉顽恣傲有骄矜色有凌忽状予窃怪之不旬日先雉碎面折趐去死无几后雉洋洋有德色疑莫已敌者余然后知其惧也乃所以藏怒蓄怨也其退也乃所以求胜也雉耿介禽也不能柔防者也今若此若奴仆之私为计者也若賔客之相驱逐者也若同列之生倾忌者也不然则兵法所谓必姑与之之术也其蔡泽之攘穰侯者也其苏秦之取相六国者也其张仪破苏秦之纵者也吾于是乎有感作雉説
　　梅説
　　梅贵清瘦不贵敷腴雪后园林水邉篱落似全其真若处之名园上苑对之急管繁弦是四皓之去商山夷齐之入瑶室矣古今赋之者何啻数千篇起于宋之鲍参军备于我朝之林处士近世洮湖陈希顔尽和古今梅诗计三十六巻亦情钟之甚者然世之诗愈多而和亦多情益多而梅亦益多也曰红曰白曰蜡曰香曰桃曰杏曰緑蕚曰鵞黄曰纷红曰雪颊曰千叶曰照水曰鸳鸯者凡数十品不知参军处士之所咏果何品耶荔枝有谱牡丹亦有谱梅独无谱乎予欲集之而梅与菊近世亦有谱矣尚何谱之云乎哉姑为之説
　　水僊説
　　予酷爱水僊花以金华僊伯所赋八句櫽括作浣沙溪词云水上轻盈步月明凌波僊子韈生尘是谁招此断肠魂种作寒花愁絶意含香艶素欲倾城并芳难弟与难兄对花把酒歌之无斁此花最难种多不着花惟建阳园户植之得宜若葱若薤绵亘畴陌含香艶素想其风味恨不醉卧花邉昨令健步买百十丛而来空手以返再三诘责但云有金琖银台而无水僊花其欺侮固不在言然政惮于赍擎姑借为辞耳殊不知水僊花即世人所谓金琖银台者是也俗子败思每每如斯世事欺凌比比皆是岂独水僊花笔之説似佳客
　　郑花説
　　郑花染家取其木叶烧灰压色若矾之能收色也山谷名之山矾能言其用矣荆公以其花白比玉谓之玚花能言其体矣至其香韵后当有合体用而言其合者故唐人诗云一树珑玉刻成飘廊防地色轻轻女冠夜覔香来处唯见堦前碎月明若谓此花为玉蘂则此花不与此诗称予逰京口招隠山时见一大藤盘互髙架僧言是玉蘂花亭上题咏富伙惜乎逰之日乃重九节不及见其花若以文饶诗攷之则又不同所谓玉蘂天中树金銮昔共窥决非藤矣而禁林嘉花珍木尚不暇顾问何为植此野树山矾于彼时岂得别无佳名也哉山间冬来野卉萌突香其花玉其色者数种岂独山矾是则皆可谓之玉蘂矣一经品题便作佳士诚有幸不幸者
　　琼花説
　　琼花在蕃厘观中庭旧经行维扬值花方盛为止宿焉人谓若聚八僊者是耳有闻而目未之见也此花大如盘旁绕双白圆片或八或十多至十二中拥碎花圆洁蔟萃香婉色莹非聚八僊玉蝴蝶可伯仲但记花者云渡江初敌骑徙移去矣今兹再盛不知自何得本花记又言当日尚留小根逾年重发若有神防此又妄也不然何不防之于未徙之前乎时人好竒扬此抑彼立为无双之説每每夸世今闽中士大夫家此种亦多予尝用脱果法自后土祠移本来归与诸公所植无【阙】非一本也但琼字若如元献晏公引文选注以琼为
　　赤玉谓殊不相类而蔡寛夫诗话载王元之始易玉蘂为琼花若然则详一树珑玉刻成之诗非为山矾设也言亦有理尚俟博物者详之
　　爱説
　　建亭两载而未名嘉定十年七月二十有四日独坐其上思索无与是亭称者将归焉归而复止焉坐逾时风鸣松竹萧骚有韵听之不足睨而视之又逾时若有得焉曰我得其説矣将掲以云涛云涛谓松也诗云云影乱铺地涛声寒在空曰于松得矣如竹何不若掲之以浄香浄香谓竹也诗云雨洗娟娟浄风吹细细香曰于竹得矣松其谓我何然则弃竹取松竹将怨我退松进竹松无怨耶于是两全之曰读书取读书松竹林之句也继自念言予筑居此山有书室又有书楼养浩有堂頥真有馆胡不防绎经史必防玩一亭然后可以读古人之书耶不觉抵掌大笑拂衣竟起俯顾山石数拳发竒献技予不忍去曰石其不可爱欤竒章公之所嗜者予亦嗜之当以爱石名自谓得其似矣于石宜矣于亭称矣进抚是石见植者苍者丛者秀者挺而立者直而劲者无不可爱立而思之趋而就之走而摩拊之绕而盘桓之是诚足以为爱者子猷爱竹槛有竹焉元亮爱菊篱有菊焉隠居爱松山有松焉君复爱梅亭有梅焉茂实爱莲池有莲焉屈原爱兰砌有兰焉僧儒爱石山有石焉御冦爱泉川有泉焉夫以数弓之地而古之人爱者萃聚无遗古人得其一亦足以乐其生我今兼之是天与也地与也造物与也縂其与而受之合其爱而名之使来者知我之爱者爱其所爱而不爱其所不爱也势要也爵禄也卿相也富贵利逹也其可爱乎作爱説
　　哨遍
　　长桥天下絶景也松江太湖举目千里风涛不作水面砥平归颿征棹相望于黄芦烟草之际去来乎桥之左右者若非人世极画工之巧所莫能形容每来维舟未尝即去徜徉延伫意尽然后行至欲作数语以状风景胜槩辞不意逮笔随句阁良可慨叹己未冬自云阳归闽腊月望后一日漏下一鼓檥舟桥西披衣登垂虹时夜将半雪月交辉水天一色顾影长啸不知此身之寄于旅返而登舟谓偕行者周生曰佳哉斯景也讵可无乐乎于是相与破霜蟹斫细鳞持两螯举大白歌赤壁之赋酒酣乐甚周生请曰今日之事安可无一言以识之予曰然遂櫽括坡僊之语为哨遍一阕词成而歌之生笑曰以公之才岂不能自寓意数语而乃缀缉古人之辞章得不为名文疵乎余曰不然昔坡僊葢尝以靖节之词寄声乎此曲矣人莫有非之者予虽不敏不敢自亚于昔人然捧心効颦不自知丑葢有之矣而寓意于言之所乐则虽贤不肖抑何异哉今取其言之足以寄吾意者而为之歌知所以自乐耳子何哂焉
　　木叶尽凋湖色接天雪月明江水凌万顷一苇纵所之若慿虚驭风僊子听洞箫绵延不絶如缕余音嫋嫋逰丝曵廼举酒赋诗玉鳞霜蟹是中风味偏美任满头堆絮雪花飞更月澹蓬窻冻云垂山郁苍苍槁卧沉沉夜鹊惊起冻噫倚兰桨兮我今恍惚遗身世渔樵甘放浪蜉蝣然寄天地叹富贵何时功名浪语人生寓乐虽情尔知逝者如斯盈虚如彼则知变者如是且物生宇宙各有司非已有纎毫莫得之委吾心耳目所寄用之而不竭取则不吾禁自色自声本非有意望东来孤鹤缟其衣袂乘之从此僊矣
　　蝶恋花【北津夜雪】
　　灯火已收正月半一夜东风吹得寒威转怪得美人贪睡暖飞瑛积玉千林变睡道是桞绵春尚浅比着梅花花已都零乱漠漠一天迷望眼多情更把征衣防
　　贺新郎【代黄端夫】
　　白牡丹京师妓李师师也画者曲尽其妙输棋者赋之
　　午睡莺惊起鬓云偏松未整鳯钗斜坠宿酒残妆无意绪春恨春愁似水谁共説厌厌情味手展流蘓腰肢痩叹黄金两钿香消臂心事逺仗谁寄　帘栊渐是槐风细对梧桐清阴满院夏初天气囘首春空梨花梦屈指从头暗记叹薄幸抛人容易目断孤鸿沉双鲤恨萧郎不寄相思字幽恨积黛眉翠
　　忆王孙【清明病酒】
　　淑景韶光晴昼帘外雨欲无还有流莺枝上转新声梦初醒厌厌病酒　天连碧草凝情久思旧事不堪搔首懐人有恨水云深又緑暗桥西桞
　　恋绣衾【闺怨】
　　桞絮风翻髙下飞雨笼晴香径尚泥女伴笑踏青好鳯钗偏花压鬓垂　乱莺双燕春情绪搅愁心欲诉向谁人问道因谁痩撚青梅闲敛黛眉
　　惜分飞【桞絮】
　　池上楼台堤上路尽日悠扬飞舞欲下还重举又随蝴蝶墙东去　糁迳飘空无定处来往緑窻朱戸却被春风妬送将蛛网留连住
　　浣溪沙【木犀】
　　天上僊人蕚緑华何年分种小山家九秋风露溢牕纱宻宻翠罗攅玉叶团团黄粟刻金花一枝归挿鬓云
　　斜
　　贺新郎
　　近闻敌国式微诸公未有劝上修饬内治以待攘者书生感愤不能已用辛稼轩金缕词韵懐此词葢鹭鸶林寄陈同父者韵险甚稼轩自和凡三篇语意俱到捧心效颦輙不自揆同志毋以其迂而废其言
　　往事何堪説念人生消磨寒暑谩营裘葛少日功名频看镜緑鬓鬅鬙未雪渐老矣愁生华髪国耻家雠何年报痛伤神遥望闗河月悲愤积付湘瑟　人心未可随时别守忠诚不替天意自能符合误国诸人今何在囘首怨深次骨叹南北久成离絶中夜闻鸡狂起舞防青萍戞击光磨鐡三太息眦空裂
　　同前【再韵赋梅】
　　东阁慿诗説对丰姿飘然杖屦澹然巾葛竹外一枝斜更好玉质冰肌粲雪谁折向满头宣髪水驿云烟庭院更宜晴宜雨还宜月霜夜永景萧瑟　孤芳夐与羣芳别陇程遥攀条难寄碧云惊合桃李漫山空春艶不比仙风道骨有潇洒清新竒絶我被幽香相懊恼宋广平岂但心如鐡飞暗度石吹裂【东坡梅诗昨夜东风吹石裂暗随飞雪度闗山】
　　同前【再韵赋雪】
　　晓听儿曹説道前村疎梅莫与蔽萧纒葛急与呼童诛剪尽趂此江天暮雪唤小艇渔翁鹤髪凛冽寒风吹酒面与何人共泛山阴月归浩叹御琴瑟　世寰恍惚山川别望琼楼玉宇相映烂银环合冰柱雪车新句就不疗饥肠病骨奈野鸟千山飞絶我笑书生贫亦甚诵布衾嵗久寒如鐡儿恶卧踏里裂
　　满江红【避暑】
　　午转槐阴正炎暑侵肌似醉问何处披襟散髪解衣扬袂傍沼茅亭杨桞绿倚崖草阁梧桐翠唤玉人纎手掬清泉生凉意　开枕簟浮芰琼液浅歌喉细对文禽雪鹭助成幽致十顷碧莲潇洒国万竿修竹清凉世筭此时情绪有谁同吾侬自
　　同前【双头莲】
　　一柄双花低翠葢呈祥现美人正在薫风亭上满襟如水二陆比方夸俊少两乔相并修容止雨初晴午永鬬红酣真竒耳　双白鹭双頳鲤飞与泳俱来此绾双鬟天上侍香童子双劒丰城双孕秀双鳬邺县双趋起谩空谈国士本无双今双矣
　　沁园春【叹世】
　　浮利虚名筭来何用蜗角蝇头笑劳生一梦两轮催逼脆如朝露轻若春沤有限精神无穷世路刼刼忙忙谁肯休堪惊叹叹痴人未悟终日营求　百年光景云浮把气马心猿须早收有真僊秘诀飱霞导引丹砂鈆汞早与身谋闲是闲非他强我弱一任从教风马牛还知道上蓬莱穏路八表神逰
　　念奴娇【次韵范正之柳絮】
　　水轩沙岸午风轻飘动一天晴雪日色晶荧光眼细逐逰丝明灭帘幕中间楼台侧畔浑是瑶瑛积缀松黏竹恍然如对三絶　遥认髣髴飞花花非还似恼乱多情客防染春衫无定处又转沉香亭北宻宻疎疎斜斜整整似雪难分别坡僊不见后人有口何説
　　同前【次韵】
　　断虹开霁浄秋容防防初收防雨夕下生阴山影澹缥缈烟云吞吐乌防风偏青鞵沙软误入桃谿坞多情鸥鹭偶来忽又飞去　日暮修竹佳人雾绡琼佩绰约疑僊侣愧我禅心春尽絮不逐东风飞舞红叶题诗紫云传恨宻意渠能诉此情疎隔不闗楼外烟树
　　菩萨蛮
　　暮涛掀浪溪流急单衣未试春寒力是处緑阴秾春深杨桞风　人依溪岸住酒美忘归去巢燕堕芹泥幽禽花外啼
　　同前
　　鸦儿学尽犹嫌丑佯羞步歩随娘后春浅痩花枝凝愁为阿谁　那囘筵畔见有意相留恋只恐后期愆章台飞桞绵
　　鹧鸪天【赋雪】
　　楼外银屏入望賖楼前鸥鹭舞交加穿林淅沥飞琼屑度嶂缤纷过桞花　歌白雪醉流霞晚寒寒似夜来些明朝酒醒掀帘幕帘幕依然卖酒家
　　西江月
　　世事从来无据人生自古难慿茫如天水有云萍聚散任他形影　每恠东阳痩损常骑省多情如今我也痩棱棱却喜青青两鬓
　　水调歌头【饮垂虹】
　　三载役京口十度过松江垂虹亭下烟水长是暎篷钓得锦鳞成鲙快把霜螯浩饮豪气未能降醉舞影零乱心逐浪防撞　景苍茫歌欸乃石空硿蒹葭深处适意鱼鸟自双双便拟轻舟短棹明月清风长共与世絶纷哤嘉遯有真隠不羡鹿门厐
　　醉落魄【用范石湖韵】
　　江头离席晚潮双橹催行色往来属玉双飞白笑我多情犹作未归客　红尘奔走何时息归心还似投林翼角巾醉里从欹侧独立东风天际露岑碧
　　长相思【西湖夜醉】
　　湖山横湖水平买个湖船一叶轻傍湖随桞行　秋风清秋月明谁捣秋砧烟外声悲秋无尽情
　　鹧鸪天【发舟安康朋逰见留往复三用韵】
　　芳草萋萋入眼浓一年花事又怱怱吐舒桃脸今朝雨零落梅妆昨夜风　云接野水连空画栏十二倚谁同两眉新恨无分付独立苍苔数落红
　　同前
　　梦绕天涯去意浓客愁春恨两怱怱緑波初涨桃花浪画鹢轻随桞絮风　无笔力判虚空闗山千里两心同鱼书鴈字都休问只有啼痕翠袖红
　　同前
　　山色都如归兴浓春融融处客怱怱岸花影里莺吟雾江阁阴中燕受风　凭画槛睇层空情衷待説几时同不如且尽尊中緑图得醄醄醉脸红
　　菩萨蛮【杏花】
　　昨日杏花春满树今晨雨过香填路零落软胭脂湿红无力飞　转头春易去春色归何处待宻与春期春归人也归
　　浣溪沙【送连景昭归三山】
　　来日江头桞带香去时篱下菊花黄人生离别几凄凉拂面红尘飞冉冉背人白日去堂堂尺书休负鴈南
　　翔
　　眼儿媚
　　十年不见桞腰肢契濶几何时天遥地逺秋悲春恨只在双眉　鴈声今夜楼西畔情愫眇难期杏花风景梧桐夜月都是相思
　　桃源忆故人
　　暮霞散绮西溪浦天上晴云开絮清絶梅花几树恼乱春愁处　小桥流水人来处沙岸浴鸥飞鹭谁画江南好处着我闲中屦
　　糖多令【登多景楼】
　　何处浣离忧消除许大愁望长江滚滚东流一去乡闗能几日才屈指又中秋　芦叶满汀洲沙矶小艇收醉归来明月江楼欲把情懐输冩尽终不似少年逰
　　小重山
　　春水东流一苇杭春情剪不断汉江长江花江草为谁芳浑不似沙暖睡鸳鸯　且道不思量怕他知得后痛肝肠路遥天濶水茫茫成病也教我怎禁当
　　行香子【鄱阳食鱼】
　　雪白肥鳒墨黒修鮎桞穿腮小大相兼金刀批脔鲜活甘甜或时或时煮或时腌　揎腕佳人玉手纎纎缕银丝取意无厌羮须澹煮滋味重添滴儿醯呷儿酒撮儿盐
　　临江僊【富池岸下】
　　人在空江烟浪里叶舟轻似浮沤此心无怨也无忧汉江迷望眼衮衮直东流　两岸荻芦青不断四山冈岭绸缪晚风吹袂冷飕飕谁知三伏暑全似菊花秋
　　渔家傲【白湖观捕鱼】
　　汉水悠悠还荡漾渔翁出没穿风浪千尺丝纶垂两桨收又放月明长在烟波上　钓得活鳞鳊缩项篘成玉液香浮盎醉倒自歌歌自唱轻舣舫碧芦红蓼清滩傍
　　菩萨蛮【鄂渚岸下】
　　烟汀一抹蒹葭渚风亭雨下荷花浦月色漾波浮波流月自留　若耶溪上女两两三三去眉黛敛羞娥采菱随櫂歌
　　乌夜啼【夜泊扬子江】
　　长亭急管生愁楚天秋落日寒鸦飞尽水悠悠　红蓼岸白苹洲浴轻鸥人在碧云深处倚髙楼
　　虞美人
　　寒来暑往何时了世故催人老一人口挿几张匙何用波波刼刼没休时　饥来吃饭困来睡莫把身为累谁能较短与量长落叶西风一梦熟黄粱
　　贺新郎【送郑材卿】
　　莫向愁人説叹人生不如意事十常七八是则中年伤懐抱客里何堪送客又添取一襟凄咽岸桞凋零秋容澹黯销凝怎忍轻攀折重防面甚时节　杏花丽日梅花雪记当时一觞一咏楚云湘月别后君休劳逺梦转眼江南塞北莫谩被闲愁萦结且判离筵今夕醉霎时间便见兰舟发空怅望水云濶









　　方是闲居士小稿巻下
　　方是闲居士小稿防
　　畴昔之日郴与先生把酒论文挥金结客慨然有志天下之事功是所谓交逰者也今之日先生浩然之气充塞宇宙学问文章出处议论与古人齐驱并驾而郴学日益荒文日益退所养之气且又休于时而不能屈伸葢今吾非故吾矣吁可叹哉谓之交逰可乎不可也是当以师事之先生英雄人也号种春子而隠于耕莘野渭濵其同者欤岂真隠哉少需时耳暇日发为诗文防戯翰墨亦岂徒云乎哉识者当自知之此集二百余篇凡三万言郴亲授先生之前而手编之朝而诵暮而诵归而语诸同志曰我得师矣行者遇焉先生以为然乎幸终教之季秋中澣学生防郴书
　　世兴之友吴介父一日出诸公所赋专壑七咏数巨轴谓世兴曰仁夫屡见此诗矣君诗人也幸毋泛观之世兴领其诚旬余始得之其间独方是闲刘公杰出众作展观敬诵愈诵愈髙如太羮元酒具有真味恨不多见之季僊近自立夫还防晤之初未暇他语首出公诗文世兴始得纵观熟读愈多愈竒又恨其前者未瞻际之季僊旦夕又从公逰世兴又恨以系小子失丈夫不得偕之诗云未见君子忧心忡忡既见君子我心则降季僊幸为我诵此诗以道意季秋二十五日石溪癯翁周世兴仁夫书
　　季僊临行复出此集如画壁赋一枝堂记等六十余篇皆不在诗轴中文章公器季僊珍而不尽以示诸朋友意果何在焉得此集遍传人间俾学者知所宗季僊不得而私有之后一日周世兴再书
　　真金良玉自有定价文章亦犹是也炳久矣闻方是闲丈盛名惜未识之介观其文章词翰飘逸粹韵葢坡僊复在人间矣季僊平时驰骋文笔应自知之不然安肯甘拜下风而事之以师虽然师友之间又当求之于心不必求之于迹作文之法季僊其得师之心乎季僊能文其必有得于师之心矣炳过言之幸毋诮二十七日诚山丁炳文叔书
　　方是闲先生廼屏山先生之的孙其文章髙爽词意闲雅真可追配前作岂非所谓海之支流必咸玉之弃屑必润者耶然先生生平志四方足迹半九州其胸中名山大川收览之富凡所以发越其性情膏润其笔端者又非必有所繇而后有所诣也日録诗稿至多今季僊兄所受特其绪余尝鼎一脔防可知矣下澣日门士刘友直伯益书
　　淳纳交于方是闲丈垂二十年矣观其文辞玩味心服起敬起叹畴昔之日葢未尝传示于人也季僊此来未逾旬日慨然屈抠衣之礼手抄一集归以示诸朋友季僊之心公而且明淳所不逮然季僊之明惟知师之文章典雅至于师之致知格物以及于絜矩之道季僊则未之知也季僊未知而予何以知之葢公暇日与淳共论性理之学且曰絜者度也当以斯义为正然后知公之学以己之能而絜古人之所能斯文之作理与心契自合大方故香山之诗坡僊之文今古相望如出一手者是皆絜矩中来也今季僊师事之固为得师矣然致知格物之学季僊所未闻者又将次第而闻之孟冬一日演平黄淳端夫书
　　方是闲先生立视之丈人行也少日和诸公梅诗有清香贯鼻风传信痩影横窻月冩真之句先君子尝切叹赏而文公亦云压倒座客归廼以语立辈曰此实未经人语者迥出诸昆之右作者所不及异时必成名于当世然已为文公及先君称赏如此今文公下世十有七年而先君下世亦二十年矣而先生之文日进火然泉逹骎骎不已平居暇日酧唱吟咏聨篇累轴积而成集者富甚今防兄学诗于先生先生掲出诗文二百余篇以授之防兄将欲刋行诸公收置惟恐或后惜乎文公与先君俱不及见之先生虽不汲汲于仕进但抱负如是岂林泉所能久覊者耶殆将见诸事业摛辞玉堂待诏金马作为文章以歌诵朝家之盛德当与殷颂周雅争辉并美传之后世又岂此而已哉东里先生溪翁刘又皆先君之友当世之诗人也今军行与先生逰且为叙以冠其首刻梓有日立虽不肖敢书其末以表先君子之知言云莆阳方立谨防
　　白也诗无敌飘然思不羣此少陵诗也李杜文章在光焰万丈长此昌黎诗也元微之白乐天之互相推明欧阳公梅圣俞之逓相许可岂有他哉葢惟已之髙则足以窥人之髙使我胸中之造化不足焉能发人之巧耶方是闲先生种德家庭天姿秀发沉浸醲郁溢为诗文丱年赋梅花晦庵先生见而竒之其日煆月炼益久益工敬观是集所録愈读而愈不厌赵东里以下诸公皆尝斸曹刘之垒拍李杜之肩者一见击节而序之质之古人无间然矣牧不能诗敢以私意评品追诵先生之言载味诸公之序书数语于后不失为寄人篱落之下幸毋哂焉枯山张牧书
　　洛阳少年论事不合一旦谪去吊湘赋鵩皆悲伤怨怼之辞君子许其才而不许其学至杜陵野老饥寒流落一诗一咏未尝忘君天下后世谓之诗史其以此耶大丈夫不负所学不得自见于斯世则已何至于怨乎方是闲居士忠显闻孙西枢犹子机云阿咸青紫满家居士合得一官而乃亷静退托毅然有隠约之志脱轩冕而就薜萝去廊庙而履巗壑此政与洗耳采薇谢故人钓富春者同量孔子曰不怨天不尤人居士得之矣以庄自登屏山之门见居士于縂角风韵豪爽有超轶絶尘凌厉宇宙之气其后逰襄汉经蜀都寄湖淛歴览名山大川取友于天下自六经诸子史传百家之书与夫天文地理防纬之学古今文集典故之文歴世医药方技异书竒字莫不研究所以其文富赡渊源其诗雄丽清壮如长江大河波澜起伏有优防自得之趣而无惨戚无聊之意有疎旷自放之志而无怨怒不平之态方且浚流为池叠石作山艺花行桞纫兰赋梅种春酿泉酌客终日清谈不倦多识前言往行听者耸然真有先世古君子之风其视功名利禄为何等物尚何怨乎虽然抱负所学如此岂终穷者朝家旌忠褒节访其子孙之贤而録用之必有任其责者然于居士何所加损焉以庄于居士既亲且契逰从甚乆知之深悉其心姑叙其风槩如此若夫品题之言犹在耳则有文公逺庵于前序诗以名世传逺则有东里溪翁于后使览者有攷焉方外士陈以庄敬叟书
　　季僊翫侮一世学恃家博才恃天禀搦筦占辞娓娓数百言不倦虽古作者复生不肯少辟其席而况北面乎人今乃北面于方是闲居士者岂居士势以压之气以胜之耶且居士之文予丱角得而读之有以知其薫班马之香摘屈宋之艳人皆服其追并吾知乆矣时季僊未之服也今抠衣趋隅口诵心惟至于笔之书者非徒服也昔沈诸梁之不识孔子陈了翁之不识伯淳俱不免见讥于当世季僊之愿师毋乃责沈之遗意欤幸多以酒沃之毋使他时叛道如湜籍辈也丛亭刘璪书右方是闲居士小稿二集乃从髙祖种春公之所述也旧已镂板因燬于兵遂失其本近偶得于邑士家捧诵欣喜如获重宝葢居士厌珪组之荣乐林壑之胜得以从容于文墨间信能振家学而衍遗芳者也今幸其诗文犹存其可泯而无传乎遂复授诸梓非敢必其行世庶几族之子弟得以讽咏想像有所感发而兴起则世业不坠书脉复续是所望也幸相与勉之时至正二十二年嵗在辛丑暮春初吉从孙张百拜敬书







　　方是闲居士小稿巻下
　　方是闲居士小稿自记
　　防季僊来山中相访索予诗文不寘口辞拒不能为检寻旧唱和独出一百首新作七十一首杂著二十七首词四十一首集成两编以酧其雅志予语尘俗不足道季僊先世文学彰彰在人口而季僊伯仲词翰又皆称于朋侪今弃彼取此岂厌膏粱而思藜糗忘黄钟而取瓦缶者乎因书其后而归之嘉定丁丑重阳后十日种春子刘学箕习之父书于方是闲堂








