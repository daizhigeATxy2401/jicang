　　钦定四库全书　　　　　集部四
　　伯牙琴　　　　　　　　别集类三【宋】
　　提要
　　【臣】等谨按伯牙琴一巻宋邓牧撰牧字牧心钱塘人宋亡不仕至元已亥入洞霄止于超然馆沈介石为营白鹿山房居之后无疾而逝牧与谢翺周宻等友善二人皆抗节遯迹者尝为翺作传为密作蜡屐集序而翺传叙交情尤笃翺之临卒适牧出逰翺作诗有谢豹花开桑叶齐戴胜芊生药草肥九锁山人归不归之句九锁山人牧别号也其志趣可想见矣密放浪山水着癸辛杂识诸书毎述宋亡之由多追咎韩贾有黍离诗人彼何人哉之感翺西台恸哭记诸作多慷慨悲愤发变征之音牧则惟寓屋壁记逆旅壁记二篇稍露繁华消歇之感余无一词言及兴亡而实侘傺幽忧不能自释故发而为世外放旷之谈古初荒逺之论宗旨多涉于二氏其君道一篇竟类许行并耕之説吏道一篇亦类老子剖斗折衡之防盖以宋君臣湖山逰宴纪纲丛脞以致于亡故有激而言之不觉其词之过也是集为牧所自编皆滔滔清辨而不失修洁非晚宋诸人所及前有自序后有自跋以知音难遇故以伯牙琴为名跋称诗文六十余篇此本惟文二十四篇并序跋为二十六葢佚其诗一巻也末又附冲天观记超然馆记清真道院碑记三篇题曰补遗而清真道院碑记末有大徳四年庚子钱塘邓牧记集贤直学士赵孟頫书字知后人从石刻抄入非集所本有自跋称平生为文不止此是一证矣乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀















　　钦定四库全书　　　　　集部四
　　伯牙琴目録　　　　　　别集类三【宋】
　　伯牙琴自叙
　　见尧赋
　　君道
　　吏道
　　名説
　　宝説
　　二戒学栁河东
　　越人遇狗
　　楚佞鬼
　　元无人传
　　谢臯父传
　　寓屋壁记
　　逆旅壁记
　　永庆院记
　　友古斋记
　　集虚书院记
　　亦山斋记
　　雪窦游志
　　代问道书
　　蜡屐集序
　　张叔夏词集序
　　鉴湖修禊序
　　西湖修禊序
　　代祭和靖祠文
　　代祭胡苇航文
　　代旌徳观祭先贤文
　　伯牙琴后序
　　补遗
　　冲天观记
　　超然馆记
　　清真道院碑记















　　伯牙琴自序
　　予集诗文若干名伯牙琴伯牙虽善琴者钟子期死终身不复鼓知琴难也今世无知音余独鼓而不已亦愚哉然伯牙破琴絶弦以子期死耳余未尝遇子期恶知其死不死也故复存此











　　钦定四库全书
　　伯牙琴　　　　　　　　　宋　邓牧　撰
　　见尧赋
　　吴君自号渔隠富春老儒也以见尧名斋予为赋之
　　古有圣人作君作师忧民之溺由巳之溺忧民之饥由已之饥故能治九年之昏垫播艰食于烝黎其徳泽所浸如时雨之化其功用所及如春阳之熙盖圣人在位问之朝野而朝野已不知今也寥寥数千载之下悠悠我思先生见之若之何其先生不言浩然长噫余请逆先生之志而为之辞昔者芒芴之间无形之忽化而为有形也圆而在上者荡荡乎无涯方而在下者广广乎不可围纷而处乎中者繇繇乎淫淫乎其相携而相持盖终古而融结岂随时而变移瞻四方之无穷感吾生之有期既不得游于康衢见尧服之微又不得庐于平阳见尧风之遗抚河洛而念禹功揖南风而思舜诗今吾仰而观天见日月星辰风雨霜露之晃耀沾滋则必怃然叹曰昔尧之事此天也盖尝钦若厯象而授人以时今虽不见其端黻冕以事上帝亦想见咨汝羲和之心事兢兢只只则吾俯而观地见山川草木羽毛鳞介之崔错柴池则必怆然伤曰昔尧之治此地也盖尝平水土烈山泽使百兽率舞而鳯凰来仪今虽不见疏河瀹济决汝排淮之神绩亦想见十有二州之制度畇畇齐齐又吾中而观人见君臣父子典章文物之雍容委虵则必蹙然忧曰昔尧之爱此人也盖尝使契教人伦有典乐之龙有典礼之夷今虽不复见垂衣裳之化然寤寐思服若将见都俞吁咈之气象堂堂巍巍吾进吾箪豆而餐也则见其粝粱与藿藜吾正吾章甫而出也则见其黄收而纯衣吾倚吾荜门圭窦而以为安也则见其不雕之朴桷不析之素题在万世以如见岂兰陵之我欺舜之见尧见于父子之间存没之道君之见尧乃见于君民之隔絶今古之乖暌为舜者慕为君者悲呜呼茫茫九原龙虵居之衣冠礼乐之封交鸟迹与兽蹄洪水之患岂至此圣人不复起已而已而呜呼高高巢由言危行危揖让之水燋然恐汚牛腹若高论怨诽离世异俗今君其庶几所得同者巢由之心所不得同者巢由之时陶唐世逺吾将谁归呜呼千万世一日之所推千万人一气之所为死生不出于天地之间变化不过乎人物之孳反复始终孰知端倪安知君不尝见尧于黄屋清问之上尧不复见君于耕田凿井之卑虽然请妄言之奚吾愿君澡雪而精神宁极而天机而与四子者逍遥乎无何有放荡乎遥恣睢御六气之辩而道不穷游四海之外而物不疵此君所耕之山即藐姑射之阳所钓之泽即汾水之湄尧固将往见君矣君何以见尧为哉
　　君道
　　古之有天下者以为大不得已而后世以为乐此天下所以难有也生民之初固无乐乎为君不幸为天下所归而不可得拒者天下有求于我我无求于天下也子不闻至徳之世乎饭粝粱啜藜藿饮食未侈也夏葛衣冬鹿裘衣服未备也土堦三尺茅茨不穷宫室未美也为衢室之访为总章之听故曰皇帝清问下民其分未严也尧让许由而许由逃舜让石户之农而石户之农入海终身不反其位未尊也夫然故天下乐戴而不厌惟恐其一日释位而莫之肯继也不幸而天下为秦坏古封建六合为一头会箕敛竭天下之财以自奉而君益贵焚诗书任法律筑长城万里凡所以固位而养尊者无所不至而君益孤惴惴然若匹夫怀一金惧人之夺其后亦巳危矣天生民而立之君非为君也奈何以四海之广足一夫之用邪故凡为饮食之侈衣服之备宫室之美者非尧舜也秦也为分而严为位而尊者非尧舜也亦秦也后世为君者歌颂功徳动称尧舜而所以自为乃不过如秦何哉书曰酣酒嗜音峻宇雕墙有一于此未或不亡彼所谓君者非有四目两喙鳞头而羽臂也状貎咸与人同则夫人固可为也今夺人之所好聚人之所争慢藏诲盗冶容诲滛欲长治乆安得乎夫乡师里胥虽贱役亦所以长人也然天下未有乐为者利不在焉故也圣人不利天下亦若乡师里胥然独以位之不得人是惧岂惧人夺其位哉夫惧人夺其位者甲兵弧矢以待盗贼乱世之事也恶有圣人在位天下之人戴之如父母而日以盗贼为忧以甲兵弧矢自衞邪故曰欲为尧舜莫若使天下无乐乎为君欲为秦莫若勿怪盗贼之争天下嘻天下何尝之有败则盗贼成则帝王若刘汉中李晋阳者乱世则治主治世则乱民也有国有家不思所以捄之智鄙相笼强弱相陵天下之乱何时而巳乎
　　吏道
　　与人主共理天下者吏而巳内九卿百执事外刺史县令其次为佐为吏为胥徒若是者贵贱不同均吏也古者军民间相安无事固不得无吏而为员不多唐虞建官厥可稽已其去民近故也择才且贤者才且贤者又不屑为是以上世之士髙隠大山深谷上之人求之切切然恐不至也故为吏者常出不得巳而天下隂受其赐后世以所以害民者牧民而惧其乱周防不得不至禁制不得不详然后小大之吏布于天下取民愈广害民愈深才且贤者愈不肯至天下愈不可为矣今一吏大者至食邑数万小者虽无禄养则亦并縁为食以代其耕数十农夫力有不能奉者使不肖游手往往入于其间率虎狼牧羊豕而望其蕃息岂可得也天下非甚愚岂有厌治思乱忧安乐危者哉宜若可以长治安矣乃至有乱与危何也夫夺其食不得不怒竭其力不得不怨人之乱也由夺其食人之危也由夺其力而号为理民者竭之而使危夺之而使乱二帝三王平天下之道若是然乎天之生斯民也为业不同皆所以食力也今之为民不能自食以日夜窃人货殖搂而取之不亦盗贼之心乎盗贼害民随起随仆不至甚焉者有避忌故也吏无避忌白昼肆行使天下敢怨而不敢言敢怒而不敢诛岂上天不仁崇淫长奸使与虎豹蛇虺均为民害邪然则如之何曰得才且贤者用之若犹未也废有司去县令聴天下自为治乱安危不犹愈乎
　　名説
　　善誉人者人誉之善毁人者人毁之施报之常也世有好名之士以其髙天下者自负恐天下之人挟其所长有以轧已于是毁之为不足道为不足与吾并以表见其高天下之人不堪其毁争起而毁之其始也求得美名而终也反为天下之恶所归是不得取名之道也是以古之君子道髙而愈谦徳尊而愈恭其于人也遏恶而扬善人之有善若已有之唯恐其不得闻而以为已所不逮不幸闻人之过则亦含容覆防不忍其不得为君子故天下之人不堪其誉争起而誉之其始也虽若自贬其终也乃为天下显人是得取名之道也夫以口胜天下天下之口不犹众乎或曰吾道髙矣徳尊矣岂天下所得而强毁者曰在已有可誉之实人固不得而毁之然道诚髙徳诚尊者决不至于善毁人而善毁人未有不为道徳之累也奚其髙且尊或曰我诚善誉人不幸人之毁已也恶声至反之如何曰不然我之誉人也多则人之誉我也亦多一人之毁不足胜众人之誉矣叔孙武叔毁仲尼仲尼未尝毁叔孙武叔嬖人臧仓毁孟子孟子未尝毁臧仓此孔孟之所以为孔孟适所以重毁者之恶欤或曰君子语黙唯义而巳何暇恤人之是非必欲为阿世苟容者乎曰阿世苟容固君子所不取如知语黙之为义也则是非固有分矣夫善誉人者于已为盛徳于人为令名此之谓两益善毁人者于已为薄徳于人为恶名此之谓两损两损两益之间其相去亦逺矣不可不察也
　　宝説
　　天下有至宝贵甚夜光重甚垂棘而未易识者一介之士是已珠隠于蚌玉藏于璞与螺蛤瓦石未始不类然剖之凿之愚者知为珠与玉一介之士道徳仁义文章学问蕴诸其心胷非如蚌可剖璞可凿也脱使得天下髙位则礼乐兴教化成天地清宁神明降格民物阜殷举天下至美愿见不可得者坐而致之其为至宝岂止如夜光垂棘一可玩而巳哉奈何一蚌一璞至微蕴诸大山沧海至深天下尽心力求之蛟鳄虎兕有所不避故为珠玉者迄未尝不得遇一介之士与人类并居其求之甚易非有高深足以劳其力异类足【原缺九字】目弃非如藐然无情之物委诸遐僻幽深而
　　遂已天下既无求于此方且鄙薄非笑不得与螺蛤瓦石均为有用何也夫一事成败一物完毁莫不有数行其间岂有天地大运治乱废兴非是数所为者一士穷逹常关系天地之大运岂人力哉举天下非蠢谬无知孰不能忧乱思治哀废乐兴及治乱兴废所分日与同处而卒莫之识则是穷天下智虑卒无以自别于蠢谬无知亦可哀矣故尝谓一介之士未尝絶于天下天无日月星辰空然气耳地无山河草木莽然块耳人无一士之道徳仁义文章学问蠢然万物耳日月星辰未尝一日不丽乎天山河草木未尝一日不着乎地一士之道徳仁义文章学问乃不得常为人类所宗何人类不幸独不得如天地之粲然有章炳然有文也要之道徳仁义文章学问亦未尝一日不与日月星辰山河草木并立不悖特显晦不同耳当天运之泰则逹为稷契臯陶伊傅周召及天运之否则穷为夷齐孔顔长沮桀溺故虽穷而在下未尝不隠然为扶植人类地使一日无所扶植人之类絶灭乆矣天下之士常隠被一士之泽而不自知也世之假士自名者侈然曰我良治天下国家世亦徒以为士且恶知真所谓士者与天地相为表里岂易得哉一介之士足以关系天地大运者世既不之识而号为士者又眇然不足道则是通天下之惑有甚于瞽其何以救之后之欲治天下国家者其亦以求夜光垂棘之心而求一介之士则天地大运不可得泰乎然亦曰有数
　　二戒学栁河东
　　越人遇狗
　　越人道上遇狗狗下首摇尾人言曰我善猎与若中分越人喜引而俱归食以粱肉待之礼以人狗得盛礼日益倨猎得兽必尽啖乃巳或嗤越人曰尔饮食之得兽狗辄尽啖将奚以狗为越人悟因与分肉多自与狗怒齧其首断领足走而去之夫以家人豢狗而与狗争食几何不败也
　　楚佞鬼
　　楚佞鬼有鬼降于楚曰天帝命我治若土余良威福而人众愕然共命惟谨祀之庙旦旦荐血食跪而进之将弊市井亡赖附鬼益众以身若婢妾然不厌及其妻若女鬼气所入言语动作与鬼无不类乃益倚气势骄齐民凡不附鬼者必讃使之祸齐民由是重困天神闻而下之忿且笑曰若妖也而庙食于此作威福不已为兴疾霆碎其庙震亡赖以死楚祸遂息彼以鬼气势可常倚哉
　　元无人传
　　西湖之阳有畸士不详姓氏自称元无人其言曰昔予祖父所出与少所学业具能识以难故遯逃山谷间予心惴惧若得阳里华子疾今皆忘之有物在吾上空空然扪以手弗及或告予曰其名天有物在吾下广广然践以足弗穷或告予曰其名地又有光景之丽乎空空中者又有形象之突乎埳乎广广前者或不尽以名告又有物与吾并交交然憧憧然往来且不巳以目计之不得其数或告予曰其名人自是三物者入吾胷腑予明而辟目巳纷芴错委而与予心鬪予晦而阖目则四方上下不召而至不触而应而与予梦为接予怠且病则有教予曰子之未生子目安有虽有三物子安从知今子既生子形日与三物居而使交于目接于梦病于其心犹嘘镜以气淈水以泥则恶得无累犀牛之角岂有月哉得月而翫之月生其角欲复为完角不可得已今此三物既生子胷腑安得复为完心曷不及子未生明不得而见晦不得而梦子之初心空然如太虚孰能病焉予病愈行歌而去曰元无人风为马兮霆为轮上天下地三千春俯视万物如游尘一聚之蚁胡不仁鼠肝虫臂争纷纭折股裂喙隤其身天机日浅嗜欲深翛然长啸登层云交友混沌揖大钧百千万世名无闻名无闻元无人
　　谢臯父传
　　谢君名翺字臯父延平人蚤事科举学有志当世中遭兵火室家散亡购得一子军伍中相与竭力生产仅自给属繇役繁兴不堪迫辱日益愤懑成疾以子初逹时务委而出逰过严陵故旧馆焉因娶某氏其地与婺接故常往来两州间积十四五年指授馆下生粲然进于文学性耿介不以贫累人所居产薪若炭率秋暮载至杭易米卒岁少裕则资游江海访前代故实着家史补唐诗人无传者三十余篇传近世隠逸数篇岁甲午与杭人邓牧相遇会稽结为方外友牧罕读古人著述谓文章当出胸臆自成一家而君记问优赡必欲中古人绳墨乃已所见不合日夜论辩互相诋及见牧所为文乃起谢曰君不肯区区有所模拟然法度髙古殆天才也牧因为言杭大都会文士辈出余知若干人盍往见之旬日别去逮牧归杭君巳挈家钱唐江上问所从游皆前所闻者其笃信好学也巳未秋牧薄游山水问君病笃望牧不至怀以诗曰谢豹花开桑叶齐戴胜芊生药草肥九锁山人归未归盖絶笔于此故同姓善之新与君交最厚哭其舍累日为着哀辞东西州故人门生不逺数百里来吊咸哭尽哀奉丧去先是君买地钓台下将葬朋友无归者至是君葬焉君生不得志闲居常有忧色语声甚微郁积不平之气壹宣于文读之使人凄怆知其弗夀也妇防然无依子逺在二千里外存亡不相闻可谓穷巳严陵士风厚将有集君遗藁以传后者志且不没牧归悲惋不已诔之曰上世之士以文取显耀而君穷于文痛哉臯父痛哉臯父
　　寓屋壁记
　　杭往建国湖絶境并湖而家数千率贵臣邸第毁民舍入者十九惟佛寺仅存易世已来歌台舞榭日就颓圯仅存者或辟而广良有天数壬午秋余卜数椽葛岭下靣湖背山景象清美是屋介两寺间故往不为强有力者所并隣第迄毁故今得湖山最多俯仰三十年非偶然者客过问曰西湖一勺水阅兴废多矣向之鬬豪竞奢而今安在吾始也未生本无父母兄弟妻子而今也良有目欲美色耳欲声音身欲宁居忽忽百年后坟墓荆棘庐舍为瓦砾前日揺精神逐骛耆欲安知至此君知其説乎画舫日数百登酒肉载歌舞朝出水浒夕去城阙去则不知所之君据梧而观亦有悟乎余亟取离骚案上鼓唇歌之谢客曰子往矣毋妨吾事
　　逆旅壁记
　　已亥季秋余以贫故馆逆旅楼广不二丈深不八九椽床榻几案外无余地瓶无粟衣敝履穿漫不省日得尊酒醉吟而巳或者问曰丈夫生不愿仕犹当置田数千顷筑五亩之宫为子孙门地子居旅客之舍若将乆焉何也余笑应曰子恶乎知予哉余家世相传不过书一束虽不敢谓尽古人能解然游公卿莫不倒屣行乡里莫敢不下车自以为富贵不足致方欲南道三湘八桂行薄海乘俘畧扶桑登鲁泰山发古封识读冯冀北西游入秦过昧谷观日之所入十年然后归使营一丘一壑老焉今既不得如意且卧琴挂劒歌诗纵酒暂为斯楼遇使数百年后父老过其下者思而称之何必为子孙计门地之大莫大于刘汉中李晋阳矣传世不数十子孙已无置锥子谓求田问舍为足以遗子孙邪曰唯余又曰六骸耳目非吾有也自天地委形而不得与之遗及大化之往如土委地向之欲髙名厚利彊有力者而今安在子谓足以乆居乎哉是小逆旅也曰唯余又曰天地者万物所同有也自古及今几何百千岁其阅万物亦多矣计万物之在天地间随世随化乃如劒首一吷子谓足以乆居乎哉是大逆旅也曰唯然则逆旅之舍独不可以乆焉乎哉因识诸壁
　　永庆院记
　　岁丙戌夏余游杭永庆院主僧勤肃余请云某平日勤瘁不以营吾私罄所储得史氏故宅辟兹道塲所以酬四恩润三有非徒游居寝食而已将丐诸当世大手笔必子毋让为识之曰由杭北郭外驿道行七八里西折走羊角埂逹草营巷是为院凡屋百二十有七楹地三十亩有竒相旧制或因或革经始甲申良月越岁有八月成嘻史故世臣也及其殷时树棨防寘车盖﨣﨣在门峩峩在庭燕婉绰约在闺阃台榭之上疲于声伎庖厨之下饫于珍羞物无常主忽其易人还靣而思梦邪觉邪于是殿其阳以奉佛堂其奥以演法贝叶晨唱木鱼昼鸣左香积右云会丈室岿然压其后境界变迁荣华消歇蒿目而观之觉邪梦邪然则庐一也可宅可寺顾其主人一也可凡可圣唯其心又非梦觉所及而説偈言
　　一切境界如幻如梦了无一法何有变动妄有诸见为境所移日改日化匪察匪迷如空中花维目之空本无花惑我真见今也伽蓝昔公相居当其泰奢清净如如维此如如不成不坏是为真宝万古恒在不住名客住名主人尽未来际转大法轮
　　友古斋记
　　钱君徳平吴越国王后也性嗜读书扁友古其斋请余记余闻所谓友者其志同其道合也愈巳不得以言友不愈已若不足以为友使抱关击柝友列国之君蓬户桑枢友千金之子人必惑之古人逺矣辞色弗相接出处弗相及声名事业又弗得同日语君今人乃奋乎千百世下强与为友岂果前所云者君曰吾取友斯世也多固不敢以人为不巳若又幸愈于已者退然友之防而入学以至于居乡以至于徃来东西槩乎有所益矣安得遗所见而追所间哉顾孟氏子以为友天下善士未足又尚论古之人者窃有慕焉故吾读古人诗则李杜之羁穷韦栁之放逹李陵苏武之慷慨激烈如支颐摇膝在我左右以为未也则读古人文章又如与汉太史公唐韩栁宋欧苏王黄辈终日辨论而弗巳则犹以为未也正冠肃衽取圣经贤传读之于是臯防稷契伊傅周召孔孟之大圣大贤与吾神交意接于唐虞三代之上于是悲焉喜焉手舞足蹈而不知焉是之谓友古然乎否乎余曰有一于此齐桓公读书堂上轮扁笑之以为古人糟粕盖书所载者古人之粗所不可载者古人之精粗为言精为心也今诚有志于古乃嗜其粗而忽其精泥其书而不得其心所谓友而不心靣友尔敢以为君规君矍然起谢曰可矣遂识其语
　　集虚书院记
　　余杭孟君字集虚筑室苕溪上为读书地以其字扁之予闻老氏云三十辐共一毂当其无车之用知虚者万有所从集也窍虚而风集坎虚而水集谷虚而云集室居之虚也人集焉天地之虚也日月星辰山河草木羽毛鳞介集焉孰谓吾一心虚而不为道所集乎然心为物可虚可窒道之为物惟恍惟惚向焉所谓集皆可得见而此不可知故虚者每为异物所窒恍兮惚兮者将弗集矣一心无樊攻焉者众喜怒哀乐毒其内是非得丧冦其外欲斯须之虚有不可得者若是求道亦击鼔而求亡子也吾孟君不然君儒者而寄迹道家者流为诗文咸有法度炼元养素九锁山中斋居者三年既乃为世故役弗遂其志戚戚然恶之所蓄书数千巻将室成而藏焉且与方外竒士游居讲习于此所得殆未可量然余谓君无志于道则巳苟有志书亦累也比见世读书者四方万里无所不通上下数千载无所不闻归而求其本心则虚焉者寡矣圣人之道遂为絶学可叹也愿君悉素所蕴于无何有之乡然后即方寸之地朝而辟焉暮而涤焉使介然之有不得累乎其中君益矣顔子始好学终坐忘唯道集虚盖深造自得之妙顔何人哉
　　亦山斋记
　　余闻方外士云静与喧境也所以知静与喧者心也境无趣舍未尝以静为是以喧为非亦未尝以静为非以喧为是惟心有趣舍是非生焉于是崇殖货利驰骛嗜欲之人必舍静趣喧而之市矣饮氷食蘗怡神养性之士必舍喧趣静而隠山矣二者莫不自以为是而更相非也知道者则曰趣喧之市非矣趣静隠山亦岂得为是哉心居魏阙而身在岩穴婴情好爵而假容江臯山果静乎屠羊楚国者不愿三旌卖卜成都者无求苟得市果喧乎昧者由境不由心逹者由心不由境心苟喧也虽山而亦市心苟静也虽市而亦山予识之乆矣会四明舒君来杭为予言某性嗜山而家平壤无攀跻之快临眺之适病之间尝罗数石庭下冩数峯壁上盘桓其间乆与相忘忽若千岩万壑自献左右则欣然笑曰是亦山也故以亦山名斋子谓何如予曰未也举前説告之君起谢曰得之矣将归识诸壁
　　雪窦游志
　　岁癸巳春暮余防甬东闻雪窦防胜最诸山徃观焉念四日由石湖登舟二十五里下北【缺】堰逹江江行九折逹江口转之西大桥横絶溪上覆以栋宇自桥下入溪行九折逹泉口凡舟楫徃还视潮上下顷刻数十里非其时用人力牵挽则劳而缓焉初大溪薄山转岩壑深窈有曰仙人岩巨石临水若坐垂踵者有曰金鸡洞相传凿石破山有金鸡鸣飞去不知何年也水益澁曵舟不得进陆行六七里止药师寺寺负紫芝山僧多读书不类城府越信宿遂縁小溪益出山左涉溪水四山回环遥望白蛇蜿蜒下赴大壑盖涧水尔桑畦麦陇髙下联络田家隠翳竹树樵童牧竖相征逐真行画图中欲问地所歴名则舆夫朴野不深解吴语或彊然诺或不应所问率十问仅得二三次度大溪架木为梁首尾相齧广三尺余修且二百跬独野人徃返捷甚次溪口市凡大宅多废者间有诵声出廊庑乆聴不知何书殆所谓兔园册邪渐不陟林麓路益峻则睨松林在足下花粉逆风起为黄尘留衣襟不去他香无是清也越二岭首有亭当道髹书雪窦山字山势奥处仰见天宇其狭若在陷井忽出林际则廓然开朗一瞬百里次亭曰隠秀翳万杉间溪声绕亭址出山去次亭曰寒华多留题不暇读相对数步为潄玉亭覆泉窦虽小可汲饮之甘次大亭直路所入路析为两先朝御书应梦名山其上刻石其下盖昭陵梦游絶境诏图天下名山以进兹山是也左折松迳迳逹雪窦自右折入中道因桥为亭曰锦镜亭之下为圆池迳余十丈植海棠环之花时影注水涘烂然疑乎锦故名度亭支迳亦逹寺而缭曲主僧少野有诗声具觞豆劳客相与道钱唐故旧止余宿余度诘旦且雨不果留出寺右偏登千丈岩流瀑自锦镜出防落絶壁下潭中深不可计临崖端引手援树下顾率目眩心悸初若大练触崔石喷薄如急雪飞下故其上为飞雪亭憩亭上时觉霑醉清谈元辩触喉吻动欲发无足与云者坐念平生友怅然乆之寺前秧田平衍山林所环不异平地然侧出见在下村落相去已数百丈仰见在上峰峦髙复称此次妙髙台危石突岩畔俯视山址环凑不见来路因览诸山或绀或苍覆盂者委弁者蛟而跃兽而踞者不可殚状逺者晴岚上浮若处子光艳溢出眉宇未必有意自然动人凡陵登胜观华焉土人云又有为小雪窦为杖锡寺为四明洞天余亦兴尽不暇登陟矣
　　代问道书
　　某生无他嗜好以富贵利逹之事为甚可羞大不获已浮逰尘俗然胷中耿耿者未尝不欲骑长鲸跨黄鹤与赤松青琴辈相与恣睢遥荡于无何有之乡也俗士不足以语大方如榆枋间斥鷃望九万里扶摇之翼局局然笑之恶知天运无积天年易迈鼠肝虫臂变化于尘埃粪壤中终为造物所囿至于生而不着死而不亡旷百千万岁而灵然独存者唯我尔是以糠粃天地刍豢人物与夫羣动并作并止曾无有介然之累足以溷吾胷次者若是足以为天下逹人矣虽然至道杳防深不可测纎芥弗审悔吝及之某自夤縁门下聴教诲之余其心洒然以澄其神漻然以清其耳目皦然以明逹及环堵之室从容尸居真知八荒之细如一芥而吾精神四逹并流上际于至阳之门下及于至隂之原也今三氏之书虽已贯穿虽已脗契而独于天地之数所不行鬼神之灵所不知日月星辰之运所不能为尚未有释然者是以不惮稽颡投地皈命于下执伏望恻然垂悯施一匕之剂释病起疢使闻所未闻不胜厚幸如尚隠秘天机迁延岁月某恐今日之逝来日复不止怱怱百年后委身墟墓荆棘莽然狐兔穴其中樵人牧竖指而笑之曰公等以仙人自居如何至此乎将必为师门羞
　　蜡屐集序
　　蜡屐非履非舄不足以忘足而阮孚爱之诗发乎情性与蜡屐不类周公谨以名其集岂以阮孚所以忘足者而忘心于诗物无美恶溺于所爱皆不得为情性之正安得与诗同日语然与为阮孚犹愈于祖约畏人况不为阮孚者乎
　　张叔夏词集序
　　古所谓歌者诗三百止尔唐宋间始为长短句法非古意古然数百年来工者几人美成白石逮今脍炙人口知者谓丽莫若周赋情或近俚骚莫若姜放意或近率今玉田张君无二家所短而兼所长春水一词絶唱今古人以张春水目之盖其父寄闲先生善词名世君又得之家庭所传者中间落落不偶北上燕南留宿海上憔悴见顔色至酒酣浩歌不改王孙公子醖借身外穷逹诚不足动其心馁其气与岁庚子相遇东吴示予词若干首使为序云
　　鉴湖修褉序
　　岁丙申三月三日陈用賔刘邦瑞胡汲古与予举修褉故事防于镜湖一曲旧所谓鸿禧观今易为寺遥望兰亭招逸少酹之祝辞云某岁月日敢告晋右将军王公惟公书法造化胷腑千岁之上不能发其端千岁之下不得方其武彼髙才与逺识夫故不待悉数某等薄逰会稽俛仰今古俯山川其永慨伤岁月之不与蕰藻潢污用告时序临风有怀陨涕如雨礼竟主僧持酒出觞客客亦返觞焉问姓名不告以出循栁隂复饮春波桥上欢甚有浩歌者有瞪目视太虚者有连举大白不置者浮船自禹庙返出桥下仰见咸惊以为异人间有起复坐喧笑亦不暇恤或感慨言曰乐哉兹逰岂减永和时乎此去兰亭不一舍而近风景犹昔之风景山川犹昔之山川井邑城郭虽时有变更亦岂大异向日之井邑城郭邪天运无情忽其千年晋人风流醖借庸可复见方其留连觞咏俯仰兴怀巳知今日有感于其言者矣后之视今政为我辈发讵知千年后复有高旷如我辈者举酒相酹其人谓谁哉其言谓何哉于是相顾叹息余解之曰不然千万世一日之积也千万人一气之分也死死生生于天地间如阅传舍来者不得不往往者不得不来憧憧而未巳也又安知晋人不复为我辈我辈不尝为晋人也哉而以死生为大者前此盖未悟尔于是四人相顾而笑相携扶而下分流觞曲水韵赋诗舟中
　　西湖修禊序
　　今年春予东逰上越三月三日越人士有事兰亭右军祠余谢不往适同馆人泛舟镜湖上强与俱饮醉分韵既为序之越数日有自杭归为予言祖禹领东西州客十有四人修褉事西湖以子不及与怏怏而已余笑曰杭越相去仅百里其在太虚中不翅同处一毫端我醉此若醉彼何与不与有邪又越月归杭祖禹出所赋诗亦俾余序余追思醉越时坐念西州故人其乐其悲弗得知也西州故人念我独得知其乐其悲乎哉别未乆也道未逺也其不相知若是则夫方生而知死足悲既死而知生足乐岂通论耶一死一生瞬息间耳其不相知又若是晋人去我千岁矣不知我决矣我去晋人亦千岁矣不知晋人审矣今日风流醖借与永和数子同乎否乎以地观之越不知杭杭不知越以人观之生不知死死不知生以世观之古不知今今不知古则君与我握手而笑生之类也分袂而往死之类也古人所以叹别离之难乎天运易流人生有终会靣之不可常也诗云诗云传云乎哉又恶知杭越所不能限死生所不能化古今所不能【缺】则无伺于诗者
　　代祭和靖祠文
　　呜呼咸平迨今二百余年夫岂无人享荣显于其间泯焉弗宣而先生声名与孤山俱传问寒梅之几花俨清风其在前士以智力取胜者然乎岂然往诵先生之诗寝食殆捐倚而和之未几絶编是犹折杨皇荂之仅入里耳自拟于咸池钧天今也使奉祀祠下我心恧焉三拜敬荐秋菊寒泉怀哉怀哉何以作先生于九原
　　代祭胡苇航文
　　呜呼晴昼花香露晨草翠夫子道意猛雷厉空怒雨击地夫子文势黄河东注华岳西峙夫子浩然之气呜呼以夫子之才之美胡不为霖雨用栋梁器庇天下泽后世而今也遽止于此呜呼累辞不就髙尚其志常调待次焉委吏侨居京师犹逆旅之舍耳夫子有子夫子有女岂清白遗之而已谓宜穷愁羁旅之介必置于胷次而乃宾客不废于觞咏师弟所论者经义使坐春风立夜雪者恍然皆有所诣今河之广矣一苇航之舟楫失坠诸生又将安所倚呜呼遥遥紫帽去国几千里生既无四壁可归无一防可耔悠悠丹旐之言旋也夫子之精神其往其止虽然人生所可贵者岂六骸耳目之所则夫子与诸生诸生之与夫子虽死生千万化天地千万变岂失其所以交际故诸生知夫子之未尝生未尝死不过人哭亦哭人祭亦祭也
　　代旌徳观祭先贤文
　　维诸贤兹土之逹人也或尚以徳或崇以言夫既为百世之师盍通祀乎歴年佳哉吾杭郁郁芊芊纳以曼原层城缭以崇山径川兹秀气之所钟故其人俶伟而静【缺】昔宋之南有尹氏袁介湖塘而建祠立石史而磨镌自箕山之髙风迄横浦之鸿先三十九人有妇人焉后附祠以为方士之居使之洁粢盛而奉豆笾岂不能厚乎风化作新观曕使后来其永思彼何恃而得传夫何岁月不居谷陵变迁屋委蔓草碑沈断烟虽樵童牧竖过者莫不叹息何有责有守者素餐而不厌某奉檄来居心酸涕连辟西偏以为堂安明灵而告防幸当路之景行不谓余以不然噫何地无才何代无贤况东南之钜邦宜接踵而摩肩自陶唐以来三千六百余年之间所纪者止若此使生抱痛而死衔寃噫逺莫逺于仲尼畧莫畧于马迁岂无浮游大方老死邱园偶信史之失稽遂湮没而不宣有神有灵洋洋在天当鞭云驾风相顾一笑勿以姓名之不及纪而遐蜚独骞抚大块而永叹安得尽南山之竹而为编况我辈从容浮沈与时周旋既无高节茂行表表自见几何不与草木同腐而遗恨于九泉三酹以告孰知余心之拳拳










　　伯牙琴
　　伯牙琴后序
　　右余集诗文六十余篇平日所作不止是然于是见大凡矣有若礼法士严毅端重者有若逸民恬淡闲旷者有若健将忠壮激烈者有若仙人绰约靖深者有若神人变化不可测者余自知如此未知或者知我何如也噫三千年后必有扬子云










　　补遗
　　冲天观记
　　两浙山水之胜最东南由浙江西杭最由杭西余杭最逆天目大溪上十有八里曰洞宵宫者是为大涤洞天又余杭最胜处也未至宫数里两山翼道折为九锁佳气盘郁是以得道士若晋郭许二真君唐吴贞节暨子虚闾丘元同辈髙蹈其间遗迹具在至今探幽访古使人飘然欲仙介九锁外有山名仁寿气势特伟众山所宗然荆棘隠翳过者莫之觌至元壬午前知洞霄宫事周公曰清溪翁得兹地爱甚与其徒张公汉传命工凿三靣山趾三百余丈辟为夷壤栋宇之先是宋咸淳间翁祖灵济孙先生洎翁师演教龚先生请冲天观赐额钱唐者建观霅溪上寻以难毁至是徙而扁焉四五年间事未竟二公相先后遗世今主席洞霄沈公介石为翁法孙竭力营缮乃完若殿若堂若门庑秩秩有度空翠入房闼清流入庖厨四山环匝百木荟蔚行道上者闻钟磬声而不见观所在住山中者闻车马声而不见路所在自后山益峻则迂径以陟莳花竹待逰观者其稍平处间列坐石可憩其最髙甃圆坛可眺逺携琴咏诗可以永日时延方外士居之公暇日轻车往来与谈元理常语众曰地之胜也人居之则棒莽不得荒吾堦庭豺虎不得闯吾藩墙岂不为天下安宅心之安也心居之则嗜欲不得榛莽其内利害不得豺虎其外岂不为山中隠仙夫善居其心者亦若居其身尔大涤古洞天兹山大涤所从发凡居斯者岂尽出晋唐人下必有脱迹尘浑飞神青冥以不负祖师素愿所营与吾中心所期然后足以符冲天之意众曰唯牧时过沈公法孙孟集虚与闻于此遂为识之时大徳五年庚子上元日石室隠居钱唐邓牧记
　　超然馆记
　　岁壬寅秋余自越西游大涤客超然馆燕坐一室若将乆焉或曰大涤天下名山子天下名人也以名人客名山固宜然子十年间乃五六西坐席未暖又翛然而东白发垂耳漫浪湖海无宁居今之留以岁月期乎余笑曰余本无名奚以山之名不名为哉且天地大也其在虚空中不过一粟耳而况大涤在天地之间哉虚空本也天地犹果也虚空国也天地犹人也一本所生必非一果一国所生必非一人谓天地之外无复天地焉岂通论耶营宁之生人腹中精神所照必以为日月膏液所浸必以为江河筋骨所树必以为山岳其周流百骸六臓而不见所穷必以为四方万里若是逺也而告之曰一人之外又有若人者彼不信也人生于天地之间何以异此人之生也自非甚乆天以岁月期之固有积矣计岁月之在人生忽然尔计人生之在古今亦无几尔今以一天地所见一岁月所期妄计去留其间乎虽然大涤诚名山也前乎居此若我辈者岂无晋郭许二君功满道备上登于天盖世俗所甚慕而大涤之所以为名也由今观之则今日去晋不犹旦暮乎大涤去天不犹咫尺乎我与二君方相从以游相忘以居而又何莫焉乆亦可速亦可为我燕坐亦可为二君冲举亦可信以为超然乎哉
　　清真道院碑记
　　余杭西十有八里曰九鎻山逆溪水上左右山趾相错行者萦其间前直百步外若断无路为锁一也迄九锁山势差辟直上则为洞霄宫左折为东天柱岭西北泉石最胜曰青檀山旧志载月窟氷壶镜潭试劒岩涌翠石壁悉在兹山尔宋咸淳间前知洞霄宫事凝神朱先生以先世诸墓在作祠山阳先生殁至元巳丑其徒冲逸孙法师与其孙今静逸法师舒公辟而广之曰清真道院为屋凡五六十楹而门庑殿堂斋阁庖湢咸有法度松杉垂隂花卉迭芳白昼无声不类人境大门内流泉所直则发石甃址四周若墙址坎为方地畜金鲫百数叩栏槛悉至取食山下飞玉泉悬瀑数仞自是出也岁庚子余过舒公憩暑于此相与觞咏为乐暇日登髙指余诸山慨然曰宫西南为伏虎岩晋郭文举隠也西升天坛许逺游冲举也其下石室唐吴贞节仙去瘗书劒处也北大涤洞则暨子虚得道长往与吾逺祖元同先生筑室后入兹洞以逹华阳也神仙者学虽由内链亦山川之灵秀发之俯仰千岁风气不殊诚有作者岂遽逊晋唐人哉奈何留连光景醉而生梦而死者比比皆是百年荣华与化俱尽千刼流浪其忧无涯何不运灵旗孕火芝囬风返景于寸田尺宅之间驭气飞神于清都紫防之上而与数君子相视一笑若是则内不愧吾先生外不愧乎大涤洞天其可乎余曰唯大徳四年庚子七月钱塘邓牧记集贤直学士赵孟頫书




　　伯牙琴补遗
