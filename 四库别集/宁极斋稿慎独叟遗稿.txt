　　钦定四库全书　　　　　集部四
　　宁极斋稿　　　　　　　别集类三【宋】
　　提要
　　【臣】等谨案宁极斋稿一巻宋陈深撰深字子微号清全平江人宋亡后弃举子业闭戸著书天歴中以能书荐逃匿不就所着有读易编读诗编今皆未见惟读春秋编刻于通志堂经解中其诗则仅有钞本流传而已此本前有顾嗣立名字二印葢即元百家诗选之所据巻末有题识曰陈清全先生诗稿藏于荻溪王宁逺氏泰昌改元八月十日张丑敬观丑以赏鉴书画称而不以收藏图籍着详其语意殆从真迹録出欤后附诗一巻别题曰宁极斋遗稿考元诗选深诗之后附刻其子植诗五首核之皆在此巻中嗣立称其遗稿若干首出于祝希哲手抄并録郑元祐所作墓铭于后必当日亲见墨迹故有是言但元诗选题曰慎独叟陈植而此本乃题宁极斋遗稿似乎深之外集殊为淆混今改题曰慎独叟遗稿以相区别深父子诗并舂容闲雅不失古风然核其体裁如出一手且深诗中多酬应仕宦之作与郑元祐所作植墓志称其以文行学术结知于士林时方承平巨室大家将私淑其子弟者必厚币延致云云大槩相符而与深之闭戸著书者颇不相合疑或皆为植诗而传写讹异误以为深然如挽褚伯秀诗又似乎是时植年尚幼别无显证姑存疑焉可矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　宁极斋稿
　　宋　陈深　撰
　　拟骚
　　我思古人
　　陆君承之余畏友也其好古嗜学与余同而天资爽朗邈不可及暇日撰此辞遗之冀有以励我也
　　繄古人之寥寥兮夫何思之弗谖蹇余生之独后兮曽不得与之周旋旷斯世而勿见兮故増欷而永叹抚遗籍而览兮□所闻之可尊彼丹心之耿着兮谅虽亡而实存苟遡风而遐契兮尚何有于古今覧元化兮无穷感徂景兮如驶余髪兮种种余懐兮亹亹驷黄虬兮遐征仰超然之髙轨猗圣言兮如天至道兮如海超鸿蒙兮何极窥浩茫兮无涘孰导余以正适兮遵坦涂而容曵惟谅友之昭昭庶订余之愦愦呜呼噫嘻古之人兮我无疆忽不见兮心之伤余之思兮曷云其忘往者不可及来者犹可望非夫君之相和兮谁逍遥以徜徉
　　古诗
　　送曹叔时归淮东
　　羲农去我逺醇风日以浇遗经秘幽防千载空寥寥濂洛导其源百川始东朝我生性颛防望道弥坚髙鍼砭无良友穷居困烦嚣东平曺叔子妙年振英翘古心黙相契一语神情超髙堂奏绿绮长空激商飚谭探要妙力学耡虚骄方期拾瑶草归袂何飘飖淮水白浩浩椘山青遥遥相思意无尽赠子一长謡
　　重寺旃檀林桂花
　　有桂生祗园团团拥旌盖灵根挺盘错翠色深晻蔼疑从鹫峰移迥与峨石对【寺有峨眉山石】商飇动阊阖夜气凝沆瀣清芬弥六合芳意函纎芥华飘广寒府金布如来界天空氛翳灭冏冏凉月挂幽人夜禅起浄想湏脱解清逰时独行真赏聊自爱妍华易销落徒抱贞心在苍鸾宁复来临风发深嘅
　　姑苏台晩眺分韵得髙字
　　残阳古城曲岌岌荒台髙不知何年创尚尔结构牢青山拥危楯白水环空壕羙哉此山谿惨澹悲雄豪当时一战覇意气何矜骄蛾眉坐倾国忠魄随怒潮空余故宫苑寒雀飞野蒿佳辰晤良友清眺舒烦劳夕风振丛薄鸿鴈中天号永懐五湖客一舸凌云涛浩歌沧浪词愿言从逰遨
　　送释存逰苕川蒹懐子昂学士
　　呉兴山水邦杳蔼云气萃冈峦抱萦廻溪流防清驶逍遥烟中客缥云际寺振锡赴幽寻揽袂接遐契是时秋正中旷朗天宇霁明月射神珠光彩难自閟渔歌和遗音茶经诧幽事欲从烟屫逰苦为尘鞅系缅懐金坡英归来云壑媚采采白薲花因风为遥寄
　　次韵陆承之嵗暮述懐
　　鹍鸡晨先鸣络纬夜虚织物情固有殊亦各竞时急遥遥丘中士荆扉昼常闭赋诗悲徂年开卷懐往昔廓然一言得不愿千金易大江流汤汤白日如过翼虗堂拂朱弦鼓三叹息西山遗清风頴水有竒迹朂哉望前修猛志庶可及自当葆天和政不慕人益
　　孤鳯篇上静轩阎学士
　　南山有孤鳯丹羽何葳蕤朝餐琼树实夕饮天津池岐阳曽一鸣千载今无期将从和风翔俯视尘壌卑梁藻匪君食枳棘匪君栖遐举昆丘阳肯为云萝覊坐迟箫韶成振翮还来仪
　　送周必明北上
　　天寒霜霰繁嵗晏日月驶周子何仓皇孤征诣燕蓟寥寥抱遗经皦皦蓄幽志青云既交荐白首期一试苍松多劲枝老鹤负竒气扶揺信可抟髙冥不难致泮林日雕疎子矜气沦替侧伫典型人复理俎豆事明年薫风矫首江南澨愿偕鲁诸生敬揽叔孙袂
　　陇西太夫人八十夀
　　恒山镇朔野积翠凌太虗中有仙子宅霞光抱云居怡怡伯阳姥八十顔犹朱神交殷玉女秘字传金书逍遥人间世静夀仙者徒令子返乌哺専城绾菟苻金章暎彩服锦障承雕舆前有命妇掖后有孙扶春风溢慈幄晓日晖庆图海桃摘霞实灵芝掇云腴南山为尔夀北斗为尔人生天壤内菽水欢有余矧兹夀且贵身与五福俱厚徳获隆报彼苍黙相孚诗人颂燕喜此乐不可渝
　　寄题天与清香台
　　芳园矗层台宛在江之曲何年植琼树粲粲纷在目羙人芙蓉裳超遥防空谷时登月中观玩此枝上玉幽芳忽吹来妙契心自足维皇岂虚畀真意盖有属夜防耿无眠霜霰天地肃寥寥翠禽语葱昽晓光旭
　　简秦章甫【章甫中飞文之祸得释诗以道之】
　　楚楚洛阳生清介常寡与宦逰江之南移家寄呉渚辛勤奉防甘言动无过举阳春万物新霈泽均施普乗风方髙翔摧翅堕网罟飞文中善类横逆夫孰御白日照丹心皦皦中自许有能辨冶长终然脱石父操存谅深固夷险咸善防渉难知弥明履变徳益聚静探元化心忧患真玉汝
　　慰陆子顺丧偶
　　歳晏登禹陵山水清逰纵廻舻舣西湖壎箎谐伯仲旅灯防青炊臼感幽梦絶弦闻遗声据藜发哀恸重怜逰子情惧乏尊章奉凄风动虚幌斜月照飞栋芳胶解钿朶流尘昏翠鳯荀香怅未歇潘诗应屡讽孤兽骇哀鸣离禽感幽哢防庄亦何人傲倪自惊众遗情信良难至理堪折衷
　　题梅图
　　玊妃还绛阙委佩烟江濵瑶华振英采照曜山水春海若不敢受谓是天上珍掌管倩姮氏封防烦滕神风标二公子素服靓且新邂逅蓬莱使翩然与相亲畵师何从见泚笔开清真数幅悬髙堂一洗凡格尘我欲商妙语唤起逋仙人
　　曹叔时见过索饯篇
　　泄云防朝日防雨霑庭除幽人掩闗卧门外无来车曺子别经嵗枉道过我庐谓余抱文艺胡为守乡闾余曰匪髙尚褊性渉世疎上奉白髪亲余暇读我书岂如叔时甫玅年羙名誉词华烂絺绣问学滋新畬奉子一巵酒聊为谭斯须威鳯翔髙阁逸骥腾云衢及时树逺业临事母踟蹰
　　夀元俞治中
　　凯风荡清淑秦溪钟妙英世徳裕后逺盛年振清声余昔客君家君甫十二龄期君世济羙事业如甘卿防言副深望荣涂践修程东呉大藩地政繁任匪轻剸裁得终贾防刄新发硎勉奉兢兢戒毋着赫赫称临下必以庄事上必以诚勤劳慎细事恵爱苏疲氓制动由静一养心贵和平尝闻公辅量允矣王休徴【王祥为别驾世以公辅期之】题梁中砥诗畵图【中砥有送存书记诗云一声两声松子落一片两片枫叶飞夕阳在山新月上道人相伴一僧归赵公子昂畵而为圃中砥索诗澷赋一首】
　　山昏归云敛叶落夕飇骤疎松漏防月清光照岩窦烟中二仙师一笑欣邂逅行行扑空翠杖屦相先后清景适与期得句若天授畵成诗逾絶开卷消鄙陋如饮中冷泉可咽不可我懐陶贞白日夕梦三秀何年卓茆庵饵术衍遐夀
　　丁酉元日
　　夜中不成寐卧觉风剡剡残寒贾余勇飞雪犹厉惨黎明卷新霁旭日光晻晱穷隂得阳和春气已先感负暄南轩下余生亦云忝髙门谁能走蓬户镇常掩驰车听奔凑庆语絶媚謟自甘守疎慵岂复叹坎濡毫寄柔翰隐几坐文毯壶倾酒不竭炉拥火始焰吐咏探清新研书味真澹流光信难驻华髪那可染拊巳欣有得感时能无憾贞吉宜嘉遯心亨由习坎浮云易盈歇神鉴常渊湛黾勉奉吾亲力学深自贬
　　送沈彦楚
　　清才不数见世固未易识如玊在荆山落落混于石沈君义兴彦恨我未良觌陆子不妄交称许斯为得况有阙里孙延之致经席比聆道呉阊捧檄建徳国髙歌诵唐虞诸子有矜式岩滩浩烟霞山水澄鲜碧暇日一登临清赏慰愁寂
　　别卫山斋
　　何防桃花源超然欲髙举永懐尘外逰遐契烟中侣时从清夜防黙探元化祖寻幽得佳胜将期结茅宇任公五十犗朅来向江渚投竿鱼不食归兴浩莫御遥岑下落日薄云阁清雨扬舲呉淞濵褰裳采芳杜长歌去英淑未卜重晤语相期防有时散髪卧云屿
　　送许希元尉徳清
　　士生天壌内所抱者竒气当观人品髙岂向名爵贵子真第一流沦迹南昌尉至今疑仙去风节照百世希元人中豪未识我深愧尝闻畜爱马童子刺而毙略不动声色度量有余地岂易议浅深是固余所畏陆子少许可欣然纪其事迩聆尉山邑芒刄聊小试苕水清且迅苕民号难治愿言化以徳勿但施法制令闻起在今防言毋我弃
　　题郑栢所藏莲社图
　　白莲生清池至防尘不污当时取名社亦以清浄故乐国初无有莽莽果何防陶公寄醉乡盖深得其趣公何挽不入谢何推不去逺师信髙识心杂固不取盗循彼何人一见乃深许士固未易知身名期嵗暮遗风惊千祀流落见缃素永懐名山逰乐与善人遇匡庐青拂天江水日东骛我将解世纒已办登山具载酒酹渊明问津桃源路
　　内人臂白鹦鹉图
　　华清宫中歌既醉南海竒禽逺争致玊环最爱雪衣嬢当时曽得龙顔媚璿房雕防春日长绣防娇儿在傍戱君王怜汝解语言懐恩不说宫中秘临风鸷鸟何轩轩叹惜纯良遭猛厉苕翁冩出当时事侧立红衫内人臂江花满地不忍看空拂畵图怜俊慧
　　夀金仁叟
　　娇黄着栁回东风玊霙恊瑞飞璇穹金防嘘暖香雾蒙铜槃蜜炬光如虹尊前笑挹南极翁海桃压袖朝霞红苍苍五桂云巃嵸南山翠色摩青空仁者静夀如山崇世间凡语难形容
　　书骏马图
　　王良伯乐骨已朽曺覇丹青亦希有开图歘见神骏姿对酒髙歌雄剑吼秪今骐骥困防车落日长鸣澷昻首嗤嗤俗眼迷天机相士嫌贫马嫌瘦
　　赠道眼相士
　　岳生年少精悍姿双眸照人烱秋水气直云天亦自竒口谭风鉴政可喜一鹗盘空势轻矫夕风吹波云欲起海岸相逢话不休一笑人间五百祀方瞳祗合相山中燕颔自堪侯万里人生出防难豫期浮云变化无穷已巫咸一去不可追归来心服壶丘子
　　近体【五言律】
　　南逰
　　驱车登逺道白日忽西流宇宙惊新梦山河感旧逰云迷江令宅月澹庾公楼已巳知何奈长歌去国愁
　　晩望
　　莽莽荒城下悠悠古道傍秋风吹草木落日下牛羊感慨悲新事登临叹异方长吟意无极回首一霑裳
　　春日即事
　　忽忽春将晩幽趣亦佳山蜂时入座野鼠昼縁阶俗事何能巳浮生信有涯庄书读一尺聊复散幽懐
　　次韵赠钱徳钧
　　嗜书仍好古亹亹一生心搜抉无遗隠幽忧不废吟云鸿何许烟海浩难寻怅望髙深意秋空起暮隂
　　寄友
　　山中太玊子比日复何如自恨数年别无因一寄书江湖惊老大日月暗销除防晤无期在凭诗问起居
　　寄友
　　海内皆兄弟情深莫若君那知经乱后翻作久离羣皎皎云中月悠悠岩上云相思不可见清梦绕江濆
　　懐钱徳钧
　　城南寡徒侣钱子数来过翰墨相娯玩文章互切磨交逰常不厌间濶竟如何风雨懐君夜空斋秋思多
　　登阳山妙浄院
　　野寺虽牢落山僧亦自如幽栖邻虎穴灵迹近龙居地胜轩楹古天寒草木疎慿髙望城郭把酒一欷歔
　　赋月中桂
　　天上何年种婆娑碧树幽根盘蟾窟古花落鹫峰秋秪恐氷轮碍时烦玊斧修素娥乆延伫攀折使人愁
　　江上
　　放迹清江上悲歌惜嵗穷孰能回白日我欲问苍穹天地遗民老山河覇业空清愁无着防卷入酒杯中
　　次韵沈冲叟见访之什
　　卧疾萧斋冷门深一迳苔空庭小雨过瘦马故人来把酒悲新事论诗畏逸才未能亲往谢病眼怕风埃
　　次韵沈冲叟闲居即事
　　晨起盥栉罢焚香黙坐余朝阳上戸寒雀下庭除隠几商清句开椷阅素书吁嗟望尘客徒解赋闲居
　　防霜晴诗
　　旭日照萧晨凄清不受尘冷光明似雪冬暖胜如春红叶辉相照黄花色愈新南差可爱曝背豁天真
　　其二
　　朝暾上髙树雾卷海天遥劲气乘寒凝严威见日销钟清出逺寺马滑恐危桥稍逼南枝暖疎花破寂寥
　　次韵陆承之寒夜有懐
　　客心惊嵗暮不奈送愁频茅屋夜来雪梅花江上春驱车防行旅闭戸有髙人奚待扁舟兴风期暗与亲
　　其二
　　壮志寥寥在流年冉冉催寒灯和梦照暗雨挟愁来白雪词难和青山首重回夜防浑不寐慨想陆机才
　　挽王伯英
　　之子尤谦抑亲曽奉酒巵懐才嗟未用抱疾竟难治嵗暮风霜惨天寒草木萎壮年今巳矣慷慨有余悲
　　送张徳羙北上
　　廓落江海客素懐经济才年髙劳治邑道直恨无媒白髪丝千缕清风水一杯功名须老大行矣莫迟回
　　晩歩【分韵得吟字】
　　偶偕二三子曵履古城隂逺慕求羊迹永懐江海心残阳隐深巷积雨歇髙林自笑黄荂曲那追白雪吟
　　送溤茂叔分教丰城
　　晋朝雷焕地君去是清逰神物今何防沧江空自流客程二千里吾道一扁舟徐孺祠前过汀苹为荐羞
　　赠孝防
　　海内知名士乘时各树勲辞华咸彚进节行乃今闻清月升林表白华开水濆缅懐纯茂徳遥睇楚山云
　　送畊存大叅使日本
　　东隅久不庭抗疏出忠诚不惮殊方使期休四海兵长虹贯日白巨鹢压波清笑下扶桑国归来致防平
　　其二
　　陆贾初驰诏终军已请缨上方颛委任南国诵威名挂席鹏风顺敲舷蜯月明阳侯应拱防不遣海涛惊
　　挽褚雪巘髙士
　　矫矫环中叟【号环中子】清强八十余平生山水趣尽力老庄书【尝注老庄】黄鹄人间世白云天上居蕉花吹又落回首一欷歔【所居种芭蕉又号蕉池叟】
　　王太古偕逰灵岩余以事中止先还
　　峭峭孤峯起苍寒倚太虚尚嫌凡子到那被羙人污覇业消磨尽浮屠突兀居慿髙怕凄怆兴尽即廻舻
　　题潘臞斋容安书院
　　屋上即青山柴扉镇日闗烟霞三径足天地一身闲归去词堪和闲居赋可删箪瓢差自乐髙视眇尘寰
　　送范竹所赴呉江学职
　　多士乘时出亨涂志业优名家传旧学文治佐新州六月江湖冷三山风雨秋应懐覇越祖落日望扁舟
　　送赵仲明还山东
　　东呉隠散曺解印脱烦劳案上留丹诀罇中有白醪北风淮水疾落日太行髙遥睇云飞防归心正鬱陶
　　次韵髙龙洲入道
　　轩车絶华念野服遂幽情白鹭临溪逈蝉余露清【时龙洲不茹荤】弃家师季伟莳药友通明且结烟中客谁论世上名
　　臯桥岩中道院与梁中砥商岩翁防饮
　　夙有岩中约今晨得得来幽六人坐清思一时开雪下宜看竹天寒未见梅人生良防少莫惜共持杯
　　送王从政赴畨易慈湖讲席
　　杨子清而粹遥遥江汉灵无人继絶学有客抱遗经霜冷鸿飞碛秋晴马在坰东逄山似象回首静仪刑
　　从政和韵来谢复就荅之
　　并州沈厚士气质得天灵呉下留三祀军中讲六经防云防霄汉清月出林坰载鼓汾亭曲令人识典型
　　其二
　　墙东甘静防诗思妙通灵堂有慈亲奉门无冗客经佳儿诵书史深巷类郊坰应解庄周学全生不近刑
　　赠张受益检校
　　山水经行遍萧闲吏隐情劔寒光不泯鹤老骨逾清倾盖逄知已论诗盍让卿从来说张祐不是浪传名
　　其二
　　徳刑相济用自古意尤深肃杀冬神令慈祥使者心月明清驿路风色定寒林善政民应化母忘鲁叟箴【时受益监刑诸盗】
　　悼亡
　　短日一何急寒宵不肯明霜寒那有梦月落重伤情壁冻琴丝断风惊烛泪盈防言忆王衍达理悟庄生
　　次韵赠友
　　柴门饶野兴不逐世浮沉父子诗书乐山林木石心玩云聨晩句卧雪拥寒衾又欲移家去幽栖恐未深
　　深居
　　闭闗屏人事褊性乐深居琴罢更无事昼长宜读书粉墙苔色古柽案竹行疎渐喜相知少门无冗客车
　　题沈华溪诗集
　　暑夕坐无寐把君诗独謡才堪敌氷柱韵不减江防瘴海三年隔风沙万里遥相逄欣有得倾箧尽琼瑶
　　挽沈氏母夫人
　　允矣夫人徳传家庆有余生存黄鹄操死白龙居落月沉沧海浮云散太虚曽为陶侃客酹酒重欷歔近体【七　律】
　　晓望呉城有感
　　呜呜寒角动城头吹起千年故国愁才见専诸操匕首旋闻西子载扁舟霜寒古寺钟声早月落南园树影秋一笑浮华易盈歇白云长在水东流
　　送刘梅溪逰句曲
　　华髪萧萧两髩秋醉眠花竹旧风流天心桥畔行将老【刘居呉天心桥】地肺山中隐去休半岭白云容可玩一庵明月尚空留【刘有故庵山中】西风趣赴方台约岩下遥看二老逰【句曲有四平山亦名方台刘故人吕江蟾号四平翁】
　　次韵叔时述懐
　　文学渊源百行余浮夸深陋汉相如性灵偏爱居山水才大难堪奉简书毛义仕来身暂屈扬雄老矣计全疎强顔防禄营甘防已约烟霞共结庐
　　次韵子封承之逰桃花坞二首
　　二仲相从共此遨蒙蒙花气袭征袍防家绿暗藏深坞一径红芳落野桃春色暗随流水去客懐空逐暮云髙临溪忽动秦源兴应叹浮生何太劳
　　其二
　　闾门行乐送韶华闲访城隂野老家黄蜨得晴飞菜叶翠禽隔浦啄桃花衡门倒屣临官路古渡横舟阁浅沙亦有诗人时一到醉吟行尽夕阳斜
　　贺胡西轩入道
　　世外尘霞浄绮纨天风吹梦绕笙鸾清名乆上丹台箓散秩新除紫府官九醖霞觞分帝所千秋银牓表仙坛蔡经一见心相契应许亲传蜕骨丹【胡礼蔡君为师】
　　次韵王松陵
　　江上青山拥县城江头结屋放歌行散人昔有陆鲁望防士今无祢正平万顷云涛聊自赏百年肝胆定谁倾何时适有扁舟兴趁得垂虹夜雪晴
　　和龚翠岩雨中述懐韵
　　风流翰墨传千古议论文章自一家静爱云林披白苎懒趋阊阖草黄麻江山故国闲停櫂风雨僧自瀹茶甚欲从翁俱隐去云深何防问桃花
　　雪后逰石湖
　　众峯戴雪玊崔嵬风定湖光镜靣开山色可堪西子笑溪声曽送越兵来天寒野水揺孤艇日落浮图对古台回首风尘翳城阙愁来谁伴倒清罍
　　范公农圃堂
　　振屐重来事已非却怜清景不相违晴湖尽属盟鸥乐夜月还惊化鹤归万里呉船空野水百年庾宅尚斜晖醉哦昔日三髙些千载何人复见防
　　送邓觉非赴金陵学职
　　城南不得遂相羊又着纶巾出草堂李白杯中停月影米家船上贯虹光西来江水知乡近北望淮山引兴长应傍荆公祠下过向来松竹尚苍苍
　　送潘臞斋赴防稽讲席
　　四十臞仙髩未班谭经海上看青山曺江虀臼澷难读禹庙梅梁去自还叠嶂晓晴诗笔锐平湖风定酒船闲曽闻百粤多竒士暇日清逰盍叩闗
　　汤梅山为道士归呉还山赋一诗以饯
　　三年独向孤山住应为梅花滞水濵沧海鹤归空有语荒城草长又逄春芝田火暖丹砂熟松峤花香白醸新安得与君俱隐去烟萝深防着闲身
　　舟行邂逅周西园出示廻文诗就次韵
　　逰遨适兴随幽境笑语相逄忽并船流急溅袍飞带雨岸回迷草暗浮烟楼髙近水防飞鸟树宻藏云咽恨防愁破已空尊酒绿醉吟同眺晩晴天
　　赠呉江学掾
　　万丈垂虹阿那邉君来山水愈清妍洞庭云气浮樽俎震泽涛声荅诵弦汀栁垂遮灵运笠江花飞落广文氊此行适有稽山兴澷系春风载酒船
　　宿真元观
　　泛泛春风湖上舟幽寻不觉到瀛洲碧桃花落门前地翠栁隂垂水际楼半夜寉鸣松院静一天星照石池幽瑶林疑有神仙隐愿得相从物外逰
　　赠陆稼邨
　　风雨鸡鸣江上村祗今遗叟防人存煎茶陆羽忘尘世学稼樊迟老圣门百尺苍松心不朽千年古井水无浑丹崖翠壁何从见一笑相逢醉竹根
　　澄虚观玉皇阁次韵
　　岿然髙阁镇吴州妙手应烦玉斧修万叠红云凝寳座一输白日抱璚楼蒙蒙灏气疑浮蜃炯炯神光逺射牛终待留侯辞富贵还来相伴赤松逰
　　又代赋
　　狼藉风烟知防秋巍巍杰阁焕然修移来世外神仙宅幻出云中天帝楼眺逺但知观万象养生应悟解全牛帝觞他日分余沥咫尺钧天得梦逰
　　赠周山人
　　牀头曽不置黄金野褐纶巾善陆沉七十康强疑有道一毫荣辱不惊心草根露冷沾芒屦栢子烟清暖布衾时啓青嚢看山水行歌行入白云深
　　又赠
　　郭范寥寥数百年地仙还复出人间豁开天外一双目看尽江南千万山玊指暗攒乌兎定金盘活捉虎龙环我今欲卜神仙宅雾豹何妨露一班
　　饯杨世章
　　阿章年少懋才猷栢府当年与赞筹髙卧久无求仕想闲曺聊作读书谋风烟坐度呉江晩山水重探禹穴幽正喜相逢又相别飞花不分洒离愁
　　送信甫之江东
　　僦屋呉城不厌贫江东初奉荐书新壮年才畧须名世异国光隂肯滞人官舍草生三月晩遗宫花落六朝春到时公事期程暇应有新诗寄我频
　　挽汤桂桥
　　三楚名家有异孙昔年射防对君门青衫佐幕声名重白首谭经道义尊天壤忽惊遗老尽衣冠今复防人存小山桂树伤愁絶頼有清香为返魂
　　又代挽
　　壮嵗名登进士科青云直上趁鸣珂子真遐举神仙隐【作尉归隐】晏闲居制作多空掩髙斋藏澷藁竟无良药起沉疴诸郎毁瘠衔哀切为报门人废蓼莪
　　送恱心北上
　　便乗天骥上通逵笑拂呉钩气益竒徐庶交逰尽名士王维才艺重当时西风星斗寒芒动落日川原秋兴悲莫向黄金台上望覇图消歇草离离
　　寄东臯叟
　　移家东去寄田庐始见髙情与世疎爱酒定从焦革饮卜隣应近仲长居天寒扫雪催煎茗秋雨临溪命鱼静里独全山野乐人间荣利不闗渠
　　近体【五言絶句】
　　题秋塘图二首
　　寒塘浄如镜云冷水葓秋溪鸟无情物悠悠不解愁
　　二
　　水落秋菰老夕寒烟树防絶怜双白鹭飞去似知防
　　题畵扇骑驴踏雪
　　雪没驴腰白行行诗兴催不因太清絶那肯犯寒来题钱舜举冩生五首
　　石榴
　　万里乗槎来锦衣惊画炫相逢秋风中忽发一笑粲
　　青
　　苍然蓝田姿幽懐莹氷雪邂逅青门翁曽救人间暍
　　水仙兰
　　翩翩凌波仙静挹君子徳平生出防同相知不易得
　　菊花
　　百卉尽揺落独傲清霜里披榛见黄花渊明元不死
　　戯婴图
　　秘矣宫中戯人间那得窥开图付一笑能不类儿嬉
　　送人远宦思亲还乡
　　堂有期頥母天涯事逺逰人生归养乐薄宦一萍浮
　　题王立章云山卷
　　岌岌两峰峙岚光照寺门青山无今古白云自朝昏
　　题扇上畵
　　老树千年古精灵变化竒纯阳有道士犹且被渠知
　　二
　　古木排山立幽傍水开直疑林防士独棹小舟回
　　题秋塘小景
　　寒溪上下碧水鸟去来轻衰栁伤秋色应知畵不成近体【六言絶】
　　题习斋先生扇上畵
　　石罅修篁萧爽水邉老树槎牙气味与翁相似歳寒长对苍华
　　题扇上畵
　　蹇驴欲往何防落日空山暮钟行到水邉幽寺白云低覆青松
　　近体【七言絶】
　　小园即事
　　淡黄杨栁着烟轻细草茸茸衬屐行行到水邉心防防夕阳一树杏花明
　　南湖史君制暗香汤竒甚赋二絶求之
　　飞尽梅花重惜芳仙房想像制新汤犹疑清浅溪头汲石鼎煎来水亦香
　　二
　　雾閤云深闭春防闻玉杵捣清声霜祗许英英见地上诗人渴梦生【时侍姬新至故戯及之】
　　和南湖史君烟景墨梅图【时闻有州新除】
　　依约罗浮翠岭前羙人玉立破苍烟畵图未许分明见一夜春风入梦先
　　夏日南轩
　　并水轩宜夏居夜凉如水似秋初科头枕石卧明月仰靣迎风看太虚
　　出城道上有感
　　岸上征人水上舟古今行役梦悠悠恰如河畔青青草死尽还生那得休
　　隣圃求桂花并収坠英
　　万里西风桂树秋蟾宫云箔夜香浮何当浄洗红尘梦乞取一枝遮醉眸
　　二
　　収拾残英捣作汤小山风味不能忘敢烦即遣苍头去扫取黄金一斛强
　　题唐圉人调马图
　　飞龙天廐隘云稠一匹骄驰掣电流枥下髥奴真厮养眼中元不识骅骝
　　赋桂山【其人善琹书大字】
　　小山桂树碧云西三叠琹心月未低曲罢便乗苍鳯去广寒琼牓要新题
　　赠恒斋葛太医
　　呉下谦谦抱朴孙妙年应遇长桑君素心皦皦恒如月一寸灵苖手自耘
　　二
　　人间无地不嵚刺眼医门剑防森操术不为流俗变始知夫子有恒心
　　三
　　少小烟霞痼疾深已将钟鼎等山林年来更有躭癖烦向膏肓为一鍼
　　济南赵君成南使覊留三纪得还其犹子录其遗事求诗为赋一絶
　　三十六廻秋月明年年望断鴈南征苏郎皓首还乡去媿杀当年李少卿
　　呉市售药
　　山夫聊作市防居澷学壶公计巳疎収卷向来经济筞案头唯集古方书
　　题山水扇
　　青山绿树蔽层楼应有髙人隐一丘客子门前过何急古今行役未曽休
　　二
　　江上层峰拥翠螺人烟隐隐见岩阿泊舟二子登平陆遮莫风波奈尔何
　　乐府
　　水龙吟【夀白兰谷】
　　此翁疑是香山老来愈觉才情冨天孙借与金刀玉尺裁云缝雾一曲阳春樽前唯欠栁蛮樱素对苍松翠竹江空歳晩伴明月倾芳醑　深谷修兰楚楚续离骚载歌初度麻姑素约天寒相访遗余琼露拟借青鸾吹笙碧落采芝圃奈玉堂催召文园醉叟草凌云赋
　　贺新郎【夀黄春谷时自南州过浙右相宅合卺有期适逢夀日】
　　丹鳯翔云表揽徳辉翩然飞下翠蓬仙岛银汉无声天如水昨夜新凉多少【前夕立秋】听一曲琼萧音千尺秦台凌空峻见一双翠羽先飞到披紫雾揽瑶草　风流别乗当英妙对江山掀髯把酒浩歌长啸绿髪公侯何足凂自是无双才调况槐防青青天杪月殿姮娥云深防近清秋丹桂催开早斟绿醑戴花防
　　沁园春【次白兰谷韵】
　　浪迹烟霞有酒千钟有书五车任从来萧散闲心似水何堪妩媚笑靣如靴濯髪沧浪放歌山海肯被红尘半防遮谁知道抱无名钜璞重价难賖　嘻嗟大泽龙虵且蟠屈深濳得计些看淋漓醉墨神情自足摩挱雄剑肝胆无邪渭水烟蓑营丘绣衮出防何尝有异耶今何在但素蟾东出红日西斜
　　齐天乐【八月十八日夀妇翁号菊圃】
　　秋涛玉涨西陵渡江亭晓来雄观帝子吹笙洛妃起舞应喜蓬宫仙诞斗墟东畔望缥缈星槎来从河汉明月楼台绣筵重啓曼桃防　庄櫄一树翠色五枝芳桂长金蘂玉干自笑狂疏樽前起夀不似卫郎温润一巵泛满羡彭泽风流醉巾长岸老圃黄花清香宜晩嵗
　　西江月【制香】
　　龙沫流芳旎旎犀沉锯屑霏霏薇心玉露链香泥压尽人间花气　银叶初温火缓金猊静袅烟防此时清赏只心知难向人前举似
　　虞羙人【题玉环玩书图】
　　玊搔斜压乌云堕拄颊看书卧开元天子惜娉婷一笑嫣然何事便倾城　马嵬风雨归时路艶骨销黄土多情谁冩畵图中江水江花千古恨无穷
　　洞仙歌【八月十七日夀畊参夫人时命羽士设醮】
　　银洞湛碧遥泛仙槎早宿荧煌瑞云晓庆芳传丹桂欢动连枝称夀防一簇蓬莱翠窈　歩虚声婉转清彻瑶坛疑是钧霄鳯音渺正金母礼虚皇天阶净凉入绡衣风袅想金书秘字赐长生进九醖霞巵练顔长好
　　梅山铭
　　子华甫隠于药而寄兴于梅尝以梅山自号请铭于余廼为之铭铭曰
　　天地变化其机不停隂既极万物用贞由剥而复防阳始升苍山沍寒幽花独馨玉质朗耀銕枝峥嵘皓雪让洁素月并清得气之先斯仁之萌自华而实斯仁之成吾宗子华揽元化英观梅于山而得养生寓仁于术慈视孩婴充之自兹以逹八纮
　　赞
　　俞时中小像赞【服防古服手执周易一卷】
　　渥丹其顔如防其须服今之服执古之书吾闻古今殊途有如舟车知者自达愚者拘拘唯易之道变化不居孰为俞子而作是图盖将示我随时之义君子之中乎
　　老子赞
　　超物先妙自然见之者犹龙焉贯三极垂二篇畴复识之





　　宁极斋稿
　　宁极斋稿题识
　　陈清全先生诗稿蔵于荻溪王宁逺氏泰昌改元八月十日张丑敬观













　　慎独叟遗稿墓志
　　吴有隠君子曰陈君叔方自其上世皆以读书绩学服膺儒行然皆隠约终其身至于叔方父三世于兹矣始予柬入吴识其尊府君宁极先生沈潜问学淹贯羣经年登耆生识先軰著书立言咸造底蕴予与先生有妻党维私之契而先生长予三十年余先生降屈齿徳时相过从髙谈遗经亹亹不絶予于君有一年之长而君能以文行学术结知于士林时方承平巨室大家将私淑其子弟者必厚币延致有非乘壶牵犬所能致礼也而君纯行笃孝每舘授归具浣涤又不但于中裙厠逾若夫温清室庐则其上世蔽风日者至于饮食之奉必君躬庖其珍羞价虽极贵而必以娱亲有所不计也以故老先生夀体康宁无毫髪不如意者皆君有以致于养也君既纯孝又能力学其为文动以经为准贯穿诸别集裒其精华以立言其为诗尤刻苦精练本之于壮而叅之于唐人诸名家在宋则尤喜陈黄致于画思之盘礴祼跣山林泉石幽篁怪木各尽其变态然富贵以挟而求之者虽百金不以予一笔兼之襟度洒落其割寄三牲之养以奉客亦必肴膳丰美器皿精洁与人交尤重然诺然仅二子年七十卒至正二十二年冬十一月五日君首娶费早卒继娶夏二两男长讷亦既有妻有子矣而皆早卒次谨尚未娶女二人长妙慧适俞沂先卒次妙清适曹敬徳谨即以君没之十又五日奉君柩葬之于吴县灵岩郷朱墩之厚君之曽大父讳徳一配张氏大父讳暹配桞氏宁极先生讳深字子微配周氏君讳植尝自号慎独痴叟君既没朋从乃以君所自号而私谥之曰慎独处士云谨乞铭于予乃为之铭铭曰士而处矣久则当举矣胡为乎更三世而益伛也身虽屯而道则纯岂得于天者而啬于人耶既以有行有言无淄磷矣其亦不朽者坚珉矣尚何痛恸有弗信者乎

　　钦定四库全书
　　慎独叟遗稿
　　元　陈植　撰
　　心远堂为清夫赋
　　渊明去千载吾犹识其心清风在遥遥白云深张子抱竒尚搆堂太湖隂发挥陶公蕴髙视古犹今茫茫方寸地肯受尘垢侵翛然坐遥夜片月生髙林朗咏止酒诗笑拂无弦琴世味如嚼蜡勇进忘华簪凉风起藂薄秋气感我襟短髪已种种衰年复骎骎及此树明德愿言式如金
　　为朱自斋赋
　　三衢仁政妙如神曽活饥民百万人归去淮南山色好定知草木借阳春
　　扬州二十四桥月此夜常如千古新个里风光今揽取得闲输与自闲人
　　长羡寛宏好德人庆门雍穆自訚訚只将孝友施于政拍塞乾坤总是春
　　代上张文卿秋官
　　曽种弋阳花满院又移佳政恵呉民公孙华胄逺流泽东鲁名家信有人断事以经唯守道縁情用法果如神甘棠听讼期无讼竚见圜扉碧草春
　　即席次鹤舟韵赠正之道人
　　十年学仙祈不死先生有道直如矢荣华看破等虚空只似晴空霞粲绮小楼清话醉陶陶隔屋艶歌惊靡靡安知广陵老仙人面如红玉心如水相期直上玉霄峰欲别共饮呉门市枇杷正熟雨初晴送君髙歩白云里曲江桥畔赏金华千仞峰头采琼蕋明年约我来名山息念从翁问防庭槐清閟昼隂浓喜对南薫第一风欲得休徴仁且夀他年九十作三公
　　送欧阳耐轩职教吉州
　　白首春秋学青衫山水邦文星近南斗化雨起西江烟树笼朝月秋涛撼夜窻老懐随处适莫惜倒清缸
　　赠耕隠郑相师
　　士何乐于耕聊以隠其德君家有子真清名振京国后来鹿门叟独往岂易得荥阳世蓬掖髯也更超特力耕不逢年习隠未絶迹岭芝安能茹山薇那可食宁为严君平肯作杨执防寸田可治生耡耰去荆棘眼光射牛背月冷秋汉碧长啸来清风髙视睨八极欲识天下士何惮走破屐鸢肩客新丰燕颔侯絶域将相得若人海内自安息生民尽吐气君亦与有力我非岩廊姿自是山林客荣念乆巳忘顽鄙如木石君顾乃误许极口谈啧啧见吾衡气机求之殆声色是相不可闻非相不可识放之大无外敛之微莫测或堪为神仙华峰分半席愿从麻衣子卒学先天易
　　题华清私语图
　　深宫夜半语鬼神亦莫知如何播歌咏万古星日垂君子慎言行所守在隠微欲人不知事毫髪不可为
　　送赵生
　　霤峰如画别来劳梦思江乡为客乆嵗晚到家迟夜暖梅先发冬深草亦衰红尘染衣袂莫使白云知
　　送夏景扬之东流
　　闭戸三日雨聊题赠别诗江流向东处君去定何时五月风气冷九华山色竒端能扣舷去不媿木肠儿
　　送马唐卿北上善推数
　　穷达皆由数君行已信天老亲年八十游子路三千燕雪沾襟冷呉云望眼穿缅懐忠孝祖濯足傲当年
　　寄本斋
　　衡阳南去能无鴈汉水东来亦有鱼珍重故人官已贵三篇不换一行书
　　题水仙巻
　　翩翩凌波姝伫立江之汜明籹秋烟中水佩风裳委澹然真素姿尘世那有此吾欲拟其伦梅仙差可嫓
　　题逸马圗
　　逸马脱鞿靮野性适其适人能解天弢何往不自得
　　云西懐友画山水寄之求题
　　幽懐渺何许怅望暮云碧思之不容言画之那可得故人别去亦已乆汗漫有期俱白首思之思之又思之何如相逢一杯酒
　　题老虎横巻
　　老虎啸空谷猛气犹未销耽耽自雄踞一任妖狐骄
　　相逢行送方叔髙之九江
　　相逢呉门市知自渔阳来朔风号嵗暮落日心悠哉
　　緑水曲
　　緑水西阊道送君江上行盆城应不住五老笑相迎
　　送周举道解满荣旋
　　矫矫中州士圆机妙剸裁清时期有用小试漫淹才日下声名起天池变化来还家防衣乐苐恐鹤书催夷门有佳士大器本璠璵委吏那为辱长才尽有余诗书藏谷栗德业寄菑畬斑彩归欤乐谁云志未摅
　　次綦毋潜龙兴寺诗韵
　　先朝黄叶寺老屋白云扉灯续长明火僧犹壊色衣防经马迹远念佛鸟声微唯有闲闲叟坐看红日飞
　　饯四明呉典史
　　翩翩入东去何异乘仙槎左揽扶桑日右挹蓬莱霞朶颐絶蠃味老手防鲸牙应湏佐寛政花县蔼春华
　　挽陆子顺
　　早遂田园乐人推静退贤安知名下士竟作水中仙韦氏珠生蚌米家虹贯船良朋惊顿失嵗晚独凄然
　　饯行之诸暨知州
　　晋人素重入东行况是山隂道士程浙水饮来乡味近鉴湖到了宦情轻賸栽棠树隂还閟更给莲花俸最清第一流人冠当代化弦振起旧家声
　　题草虫巻　仲寛持曽无疑草虫七物横巻见示戯作演雅一首题其尾
　　虴蜢趯趯常折肱小蝇营营工为口蜻蜓防水何太轻蜥蜴缘壁徒善走蜜蜂私已翻为人螳蜋贪前仍顾后唯有蝉脱蜕来独立餐风净无垢
　　题曽云峰草虫
　　云峰笔底超畦迳描写草虫得其性孰云磊人羞作笺不见充儿防殒命
　　挽西江邓
　　三为文学掾以鼻祖元侯故国逾千里寒山閟一丘家藏峄桐古墨漱楚花秋不见西江士空悲逝水流【善写兰家有古琴】
　　呉台卜居乆忘却在他乡门桞萧萧古庭兰煜煜光好竒储秘笈传业付诸郎荒草惊埋玉江枫昨夜霜
　　题时太初遗文巻
　　海虞孕英秀天不假以年文翰俱防落唯余十四篇遗珠特精莹修兰自清妍有子絶肖似庻以永其传
　　紫琳腴端砚铭【二首】
　　余游金华得此珤石鸜鹆其眼马肝其色精莹而泽如玊之质将昌斯文实天所锡云蒸霞濡挥洒墨垦此石田以期后获号紫琳腴殊称其德
　　落落三四防如晨星之光挟赪霞而朝初阳毓兹龙渊之秀蔚为圃之祥号紫琳腴其称允臧云蒸露湛挥洒六籍之芳铭而椟藏以俟斯文之昌
　　呉江顾仁甫义塾
　　泽国渔歌里喜闻诵声切磨当以渐斆学谅俱成义塾安儒业髙门蹑世卿诗书有真味被褐笑浮荣
　　次友仁泊舟虎丘独歩
　　西丘雨过落花邨决决溪塘水涨浑楼阁日斜唯影立辘轳泉滴尚声喧无言苍石空横道傲世青山不出门独往忽惊春已去题诗犹记刻舟痕
　　和胡五山陪吕浩翁春宴时吕已捐馆
　　华堂花气胜春寒曽伴山公醉玉阑俛仰古今犹旦暮去来生死异悲欢春风天女散花室夜月仙人承露盘遗迹宛然成昨梦空留丽句与人看
　　送意无的游东林
　　大师何方去去上五老峯远公不可见清池出芙蓉醉石闲来坐幽香定里逢向来的的意白月冷青松
　　题马
　　奚官挟骑立举掌气桓桓语罢北风起萧萧马色寒
　　题畵
　　风里征防驴上人前程路远又斜曛不知有客红尘表闲看青山起白云
　　和山中送友
　　何年身外又生身始是乾坤自在人翠菼阳回非在子碧桃花发自长春人间不远三山路心上浑无一防尘回首芙蓉峰在眼二黄应许作山賔
　　题牡丹
　　京洛全盛日花开大若槃繁华惊梦觉风雨五更寒
　　题蕉石人马
　　牵来一疋五花马山立芭蕉大石旁开巻明窻见神骏追风万里想乗黄















　　慎独叟遗稿
