　　钦定四库全书　　　　　集部三
　　穆参军集　　　　　　　别集类二【宋】
　　提要
　　【臣】等谨案穆参军集三巻附録遗事一巻宋穆修撰修字伯长汶阳人事迹具宋史文苑传苏舜钦集有修哀文称其咸平中举进士得出身而集中上颍州刘侍郎书称某以大中祥符中窃进士第邵伯温易学辨惑亦称修为祥符二年梁固榜进士则舜钦盖偶误矣解褐授泰州司理参军以抗直为通判秦应所诬搆贬池州再逢恩徙颍蔡二州文学椽明道元年病卒宋人皆谓之穆参军从其初官也修受数学于陈抟先天图之窜入儒家自修始其文章则莫考所师承而欧阳修论尹洙墓志书谓其学古文在洙前朱子名臣言行録亦称洙学古文于修而邵伯温辨惑称修家有唐本韩栁集募工镂板今本栁宗元集尚有修后序盖天姿高迈沿溯于韩栁而自得之宋之古文实栁开与修为倡然开之学及身而止修则一传为尹洙再传为欧阳修而宋之文章于斯极盛则其功亦不尠矣据苏舜钦哀文称访其遗文惟得任中正尚书家庙碑静胜亭记徐生墓志蔡州塔记四篇不能成巻祖无择集有修集序称其遗文于嗣子照得诗五十六书序记志祭文总二十次为三巻其序作于庆厯三年所列诗文之数与今本合盖此集犹无择所编之旧王得臣麈史述史骧之言讥其作巨盗诗以刺丁谓为有累于道考邵伯温辨惑载修于丁谓为贫贱交谓后贵修乃不与之揖谓衔之颇为所轧修集中闻报自崖徙雷一章即为谓作则骧所谓累于道者病其挟私怨耳然其诗排斥奸邪尚不至乖于公义未可深非又叶适水心集讥吕祖谦宋文鉴所收修法相院钟记静胜亭记二篇为腐败麤涩亦言之已甚惟第三巻之首载亳州魏武帝帐庙记一篇称曹操建休功定中土垂光显甚大之业于来世又称为帝之雄使天济其勇尚延数年之位岂强吴庸蜀之不平又称至今千年下观其书犹震惕耳目悚动毛髪使人凛其遗风余烈又称高祖于丰沛光武于南阳庙像咸存威徳弗冺其次则谯庙也云云其奬篡助逆可谓大乖于名教至于述守臣之言有吾临此州不能导尔小民心知所奉是亦吾过云云显然以乱贼导天下尤为悖理尹洙春秋之学称受于修是于春秋为何义乎自南宋以来无一人能摘其谬殊不可解今承
　　睿鉴指示使纲常大义顺逆昭然允足立天经而定人纪岂可使之仍厠简牍贻玷汗青谨刋除此文以章衮钺其他作则仍録之用不没其古文一脉筚路蓝缕之功云乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　穆参军集巻上
　　宋　穆修　撰
　　诗
　　江南寒食
　　江南水国春光饶清明上已多招邀花阴连络青草防栁色掩映红防桥歌调讴哑杂吴俗髻鬟疎削传南朝谁怜北客归未去楚魄湘魂惟暗消
　　送毛得一秀才归淮上
　　江天梅昼萧萧送别愁吟白纻谣处士才高融未荐骚人魄防玉方招自伤骥心千里空羡防鹏志九霄酒罢征鞍迢递去不堪回首木兰桡
　　君归迢递淮西路我客萧条秋浦城恻恻相看复恻恻行行送别重行行途中猿鸟哀声防马上云山逺碧横富贵穷通俱未决直倾尊酒沃离情
　　食鱼
　　南有嘉鱼异常趋四月期江天专伺至烟网密垂乍戏汀苹末初循水荇湄竞摇轻舴艋寛罩碧涟漪占浦捜深藻空波出素鬐数头余赤质二色类银姿货鬻斯为切鲜腴敢暇知青钱邀价值华屋市新竒珠沫縁条煦霜鳞逐刃隳扣颅琼聚骨剖腋锦分肌味佐芳菘惬香参苦笋宜羮瓯融腻玉脍筯胃【一作缕】寒丝湘鱓非吾偶河鲂孰与夷荐新奚尚鲔稔毒即殊鲈讶休官易鲭嫌醒酒迟自当频佐膳所惜易过时
　　鲁从事清晖阁
　　庾郎真好事溪阁斩新开水石精神出江山气色来疎烟分鹭立逺霭见帆回公退资清兴闲吟倚槛裁
　　送葛源之太和主簿
　　勿叹从卑位聊忻适去情秋风九月急飞鸟一防轻鲙斫江鳞活杯尝楚酿清欢【一作权】华莫回首宠辱正堪惊
　　送灵师归吴
　　灵师殊可尚颇不类浮屠托迹虽依佛留心独喜儒风尘倦京洛水石隠句吴破寺杉松老南归旧隠孤
　　江南春
　　杜若溪边待钓船怨红伤翠助鹂鹃战回春事青蒲劔买破韶光緑荇钱千嶂逺围芳草国一江晴浸防霞天未知多感多愁客何处偷寻瓮防眠
　　寒食
　　江边又寒食伧客奈离襟恨满王孙草愁多望帝禽鸡毬轻薄事歌酒宴游心尽付吴儿辈惟知屏迹深
　　江上送陈翘还无为
　　江上寂寥春雨晴江边冉冉春潮平相逢未尽斗酒醉相送又速孤舟行篁竹穷锁秋浦郡烟波渺隔无为城音尘两地不千里勿负使君金玉声
　　残春病酲
　　风檐窣窣燕哰哰卧对残芳起郁陶乍困游车【一作鞍】春尚在未扶醒枕日初高烦肠屡沃痟难解病髪慵簪痒更搔欲为风光轻赋别正无憀赖染江毫
　　书事觉庵
　　惠泽涵濡四海同微生曾莫预昆虫不参品物陶镕外独作穷人盖载中深穽已颠犹磷石危苕将箨更推风一家寄命嗟无地何负神明与上穹
　　和毛秀才江墅幽居好十首
　　荥阳毛生有墅在宣城之南陵尝作村居诗十首其诗用律格五言四韵每篇皆同上之一句元和长庆来诗人多是体生之往还蹑而和者数人暨携北来出以相示予讽其篇而悦其事既恨未得往从之游喜用其韵而继之得以盛言生所居之乐宣城实江外之郡而墅且在焉因首用是句
　　江墅幽居好当门看水田凫鸥闲夕照秔稻秀原烟野屐无完齿山衣有败肩遥闻双阙下箫鼓乐丰年江墅幽居好南塘枕野亭菰蒲颤风緑菱荇盖波青系苇一渔艇翘烟双雪翎相携二三叟扶醉不曾醒江墅幽居好谿山数里长径通茶坞緑门枕橘园香借石还胜榻聴松不让簧闲游惊里巷自作隠沦装江墅幽居好老农时欸扉浊醪时共醉野话坦无机山雨欲到槛竹风先满衣谿南秋更乐稻熟又鱼肥江墅幽居好賔来定不愁酒醲新出压鱼活旋离钩移席追松影调琴和涧流陶然方外乐名教絷何由江墅幽居好柴关带竹篱田头饷耕后树里灌园时邻静鸣秋织樵闲对野棋扺巇非我事大笑引苏锥江墅幽居好名山对九华疎篁十余亩古屋两三家碓下鸡争黍篱根虺逐蛙水边闲送目独鸟在秋槎江墅幽居好何妨鄙事添神随山父赛筮学野人占露草牛羊喜秋霖黍豆嫌短墙衰栁下寒水半渠淹江墅幽居好身如醉伯伦浮名抛可得荒宴罢何因酩酊乗篮逍遥岸角巾人间莫回首容伪不容真江墅幽居好人闲晚最孤鱼临谿树钓鸟隔水烟呼野竹挂薜荔山花眠鹧鸪画工能状出羞杀辋川图
　　烛
　　一箔珠帘掩映垂房栊清染麝烟煤佳人盼影横哀柱狎客分光缀艳诗禁锁翠明初唱漏宫牕红短尚围棋长宵且秉欢游去无限风情见古辞
　　过西京
　　西京千古帝王宫无限名园水竹中来恨不逢桃李日满城红树正秋风
　　赋催糚
　　严糚应在绣闺中似鬭春芳拆晓风试问夭桃临碧沼何如艳质对青铜
　　送孙立东游
　　诗笔知名曾刻苦文章多难久飘流睢阳纵酒黄金尽提劔东方暂一游
　　村郭寒食雨中
　　寂寥村郭见寒食风光更着微雨遮秋迁闲垂愁稚子杨栁半湿眠春鸦白社皆惊放狂客青钱尽送沽酒家眼前不得醉消遣争奈恼人红杏花
　　清明连上已
　　改火清明度湔衫上已连芳辰来属续游士困聨翩酒帐经旬直花司并日权侠儿狂不足犹恨促春妍
　　合欢芍药
　　薰风对拆芳心破浩露双滋粉面新油碧车中同载女菱花鉴里并糚人皇英帝子钟遗艳琬琰宫姬托后身谁道独呈芳瑞晚也胜常调牡丹春
　　故侯园
　　池馆年来瓦砾存路旁看取故侯园身前便作荒凉计祗树芳菲不树恩
　　送定师南游
　　营营学佛徒皆喜訾吾道怜师独异羣儒艺知探讨诵诗三四章往往见词藻玉璞在琢磨不难成至宝知余本好古心服仁义老勤请送行诗安足慰枯槁别时汝颍路凉叶经秋早南逰何当还江潭无限好【心作身经作惊】
　　送人主边寨
　　岂惮河湟逺男儿效主恩穷边人不到孤戍自分屯马放胡沙暖烽传塞日昏军前初谒帅戎服走辕门
　　巨盗
　　嗣皇登位始凝旒巨盗寻并相印收汉室有灵诛贼冀虞廷无患放凶兠猨狙岂称周公任豺虎犹寛巷伯投愿斩都衡谢天下不然何用正王猷
　　汝阴偶书呈一二知已
　　汝阴穷掾计何疎四十无成坐讽书不务功名师捭阖独将仁义守蘧庐敢同贾傅希前席况异邹生托后车除泥诸公时一醉等闲犹且忘归欤
　　除夜
　　灯前清泪落衣间守嵗分为客是闲老母今春年七十寿觞争忍对慈顔
　　城南五题
　　野水岸边逢草歇平林烟畔逐花行晴南陌尘埃死倍觉风光夺眼明　【郊步】
　　水曲临幽独杖藜郫筒香入乱花携轻肥不得寻春意动要笙歌入马蹄　【独游】
　　名园虽自属侯家任客闲游到日斜富贵位高无暇出主人空看折来花　【贵侯园】
　　闲登朱亥游侠墓却望梁王歌吹台台上墓边芳草緑游人心事立徘徊　【朱亥墓】
　　君王未到玉津游万树红芳相倚愁金鏁不开春寂寂落花飞出粉墙头　【玉津园】
　　灯
　　杳杳有时当永恨依依何处照闲眠静临客枕愁寒雨逺逐渔篷耿暝烟纎影乍欹还复立冷花时结不成圆销魂犹忆江楼夜曽对离觞赋短篇
　　登莒子台
　　莒国丘垄在莒台荆棘深凭高一极目懐古重伤心平楚苍烟暝边风白日沈谁论客懐抱灌木自悲吟
　　希言官舍种花
　　才初看君栽小园已报新花着桃李感时睠物情何多发咏长篇托兴比为言桃李富花实君子盛徳尤所似蒨蒨相倚临芳辰辅导春功如宰揆旁有百卉争妍舒特烦花匠施劂剞【刻镂也】
　　夸红鬭紫亦可怜各事繁华一时尔繁盛宁将此花同令人慕翫狂不已羲和奔御催春归祗得衔杯且欢喜君看灼灼枝上英半杂泥尘成落蕊盛衰不独草木然人事悠悠尽如此
　　登女郎台
　　台前流水眼波明台上闲云鬓叶轻莫把姑苏逺相比不曾亡国只倾城
　　女郎名字本风流好与州人作胜游倘使此台呼丑女汝阴城里一荒丘
　　友人烧笋之约未赴
　　久约烧林笋何时防胜园未尝清气味且厌俗盘飱渐痛烟犀老方怜露锦繁如何玉川子苦惜箨龙寃
　　别谷熟尉李七同年
　　骑驴登县门屑屑复何言留馆竺干舎屡携梅福尊凶荒岐路梗冰雪嵗时昏明日别君去依然蓬迹奔
　　樊博士化州监盐
　　监盐已非职况复极南之莫识州名化徒闻水涉漓树惊人面果俗骇鸟言夷去去唯强飰徴还嵗可期
　　丙寅春雨
　　天地开春晖羣阴争闭之行行二月路寒威切人肌淫雨恣凌虐淹旬下无时顽云扫复合直向平地垂蒸人共愁叹万物皆疮痍众木有芳华摧沮不得施青苞敛绛萼同向枝上萎宿麦悲已病泥中聊参差嘉谷失播种虽晴谅胡为蠢彼田中氓岂惟念身饥州县责常赋嗷嗷诉之谁幸不为盗起多应尽流离吁嗟致此异其咎安所尸悒悒穷巷士屏身伏茅茨读书抗前古得失心颇窥天理不难究可以人事知且欲上其说惧非已所宜有职彼尚黙未当僣汝卑勉汝无妄言言出祸汝随谁识此懐抱独自空嗟嘻
　　赠适公上人
　　喜得师消耗从僧问不休苦吟成白髪多病寄沧洲道气闲尤胜书锋晚更遒相思二千里阻别十三秋六合劳生耳休追万事不云萝荒旧隠知友落新丘想叹欧生逝应闻李氏忧【师曩受国子博士李公深遇实与其子之竒相好李博士去予得无悼念】寻思祗如此必竟欲何求未即无言问方期勿药瘳终为嵩少约筑室共夷犹【走久有嵩少之志去将有期因欲招师而偕往也】一百五日同周越陈永锡游吉祥僧舍
　　痛饮方期数百杯寻芳何事又空回花愁酒困春无着却讶野僧萧寺来
　　题李士言秀才别贮帕
　　兰薫麝浥轻绡帕畧许携持又索还题破白云深有意要传消息到巫山
　　南陌
　　南陌一雨后东风三月天残花乱芳草轻絮散春烟景色真愁絶欢悰重弃捐伥伥有余恨醁讵能蠲
　　中牡丹
　　万金期胜赏三月破秾芳妬忌巫娥雨摧残洛苑香怨啼甄后玉寒出贵妃汤掩敛无聊极谁来替防肠
　　思边
　　去年何时君别妾南园绿草飞蝴蝶今嵗何时妾忆君西山白雪暗秦云玉关此去三千里欲寄音书那可闻
　　闻报自崖徙雷因成一章
　　从来崖贬防还期闻徙惊雷众共疑却讶有虞刑政失四凶何事不量移
　　秋浦防遇【并序】
　　大中祥符五年为海陵郡司理参军居职以不能俯仰自全不幸为奸人所伺诬搆以事因被罪南谪为池州参军贬斥中且闻所天之艰朝廷以罪犯不许奔哀穷寃悲苦生人所希寄一室于浮屠宫阖户竟日外絶还往留嵗余遇赦听以所衅闻将示之宥俱待命者前泗洲録事参军清河张木亦受谴来是州前赦一月至与之居洎比接既相吊语且欢且悲张君简笃有文信义人也自是游处有日两尽款慰若忘穷否之为尔予自伤以艰忧中目不复视文字矧为声偶之辞乎逮此窃有北归望且感张相遇忧患间因思非言无以道厥事聊用拾之为长诗一千二百言匪以言诗也摅愤悒之辞也池州古秋浦地命为秋浦防遇诗云
　　龊龊幽遐地栖栖防遇人穷愁艰理胜羁旅易情亲岂意当漂谪兹谐卜并隣温温窥表粹晏晏奉嬉嚬直道谈端辟横流语下堙绮文何斐叠瑰行亦璘玢敦分初投漆交言乍饮醇操心忠义合开口肺肝陈共昧随时理俱成迷患因祸来非造次语及自酸辛众奋漂山舌孤縻坐狱身诋诬惟腷臆锻链正逡巡囚任桐棺跃寃宁斗劔伸君牵【一作愆】成很狄【张君之寃由狄淳者深锻链其狱而成之】我患构奸秦【秦应者本以岭南小吏承摄州县久而得真命官年七十余通判是州为人狡多刻多疑纳羣细之譛以予尝辄慢之防守郡者疾病诸从事皆他适得久专郡事遂与其下构予之祸】巧纵铦刀笔幽争誷鬼神精诚懐皎月悲愤贯高旻素誓端清简【原作捡】期无取玷沦斩刍尝鼓箧卧藁先书绅侧璧疑曾辨钩金法所循得情奚示喜伏念不忘旬粗评【去声】三章直何辞一马贫决曹诚自任【今之司理参军盖古决曹也】司举仰谁论【録事参军亦唐号司举从事】膺破藏奸柱纲埋翦暴轮存心固慨慕有位敢希遵骥騄程初发虹蜺气未振沮磨圭失色萋菲锦争新肯或竒虚刃翻成害实宾木招孤秀伐珠掇暗投嗔跖蹻同非圣敦犨众忌洵棘心终妬蕙蓬首不羞螓冶媚皆貍貉跳梁并狡防不无嫌虎据的是恶鹰瞵合力邪攻正连谋伪訾真蝇声移枯楬【渠列切】蚁漏垫嶙峋抵玉为凡砾摧松作弊神椎埋眢直堕排陷堵潜填【隣切】卑湿终投谊愁忧遂放均吁辜賖盖幙照覆隔蟾踆流落穷山崦犹积水垠望家惟霣泣向国祗低颦艰毒天崩杞【谴中闻朝邑府君凶讣】邅危嵗在辰【以丙辰嵗正月至贬所】庭帏偏屺岵伯仲邈瓛璡媿未防死慙如浑敦嚚睢盱摇尾兽宛转曝腮鳞已叹栖迟郡尤居寂寞滨土风传细碎心事遘凶屯城郭周【阙】援人烟簇野津贾樯通劲越商颿【扶泛切吹船进】彻瓯闽谿妇收菰米村娃货竹薪回头波渺渺动足石磷磷再见来巢乙【鸟也】频闻入市寅【虎每入市搏居人去】满林垂啸狖当面走惊麕水寺传将久沙禽渐欲驯无心从碌碌任志守谆谆早作慵洮盥宵眠独叹呻几牀闲笔砚【一作格】牕牖乱书筠旧葛那支暑贫炊莫续晨未尝游井闬况复出城闉悒悒危肠溃昏昏病目瞤梅蒸衣醭黦瘴触面黧皴未免鸡猜鹤徒希鹊庇鹑素鹅求庾悦碧鹳事韦诜讵识开三雅奚论指一囷欢无官局事病免府趋尘避路深藏拙忘机独任纯鸢轻饥鸑鷟驽笑瘦麒麟【一作骐驎】瑕摘连城宝惊疑照席珍泥蟠蚖肆若涂曳蝘嘲频机弛千钧絭【音巻】刚摧百錬镔愠忧宜悄悄谗吠更狺狺渐豆多闻耳全胶欲语唇已甘钟律哑难鬭釜雷震【平声】近叹非辜者还称被谴臻堪持言自解姑以命相询顿觉穷通外殊惊得丧冺【平声】岂烦懐鲁汶并说忘岐豳兹共追随日时逢物景春杂花明浦屿细草染郊畛【音珍】绣羽来穿栁糚鬟去采苹画船江泛泛铜鼔野鼘鼘【于巾切】荷芰巻生渚芜菁秀出壣【音邻】丛暄茶正发秧暖稻初匀逺去寻芳径闲留坐翠濒小蛮聊倒榼独茧暂垂缗烟杪闻啼魄沙壖过祭防道宫披古碣僧阁凭雕楯滞迹慙鱼鸟【梁萧方等云吾尝梦为鱼因化为鸟方其梦也何乐如之及其觉也何优斯类良由吾不及鱼鸟逺矣】归懐谢茗莼【后魏王肃事南朝好茗饮又重莼羮及北还又好羊酪或问茗何如酪曰与酪为奴耳】谁怜秦逐客自耿晋缧臣学忆居州里文曾力组紃曽仓祛秕稗任苑薙荆榛壮节轻宗慤竒才轹卞彬赋毫摛藻绘诗墨洒玭琳始觉词塲胜争驰义毂辚战瘤知景陷盟手敢佗捘【传云涉佗捘卫侯之手捘音于寸切又七反】勇俟邀圭爵功期取鼎茵乡书先鹗祢省荐半龙荀艺窃登廷试名叨擢帝宸阙严趋紫贝陛峻拜苍银变化初飞碧埏和却在钧三年纡选调一命就陶甄冗骤司囹圄卑服瑍珉上寮非遂霸同列异超珣介立旁无援阴排密有夤隄防虽少戅防坷亦多迍缴已能伤雁罘仍未放麟逾年留异域肆防奉严禋仰问苍苍理难穷荡荡仁良图君未骋薄命我方湮蓬藋何当返兰荃自可纫肴苏调防膳舂税给租缗寄傲丘名麦遗荣野号莘退藏师李谧贵显让顔竣蹑迹三高士追狂六逸民耕臯营酒秫樵谷访琴槆畚土封花墢诛茅出果榛【前音臻此音诜】园中持铫锸林下设罝罠至理鹏齐鷃浮生菌等椿未甘捐粪土所幸曳丝纶南面同尧禹岩廊即甫申固应容一叟鼓腹得还淳







　　穆参军集巻上
　　钦定四库全书
　　穆参军集巻中
　　宋　穆修　撰
　　书序
　　答乔适书
　　月日河南穆修白秀才足下近辱书并示文十篇终始读其命意甚高自度淮西来尝见人言足下少年乐古文固可闻而心存之但未敢辄轻信人说今遂果知足下能然盖古道息絶不行于时已久今世士子习尚浅近非章句声偶之辞不置耳目浮轨滥辙相迹而奔靡有异途焉其间独敢以古文语者则与语怪者同也众又排诟之罪毁之不目以为迂则指以为惑谓之背时逺名阔于富贵先进则莫有誉之者同侪则莫有附之者其人苟无自知之明守之不以固持之不以坚则莫不惧而疑悔而思忽焉且复去此而即彼矣噫仁义中正之士岂独多出于古而鲜出于今哉亦由众势驱迁溺染之使不得从乎道也观足下十篇之文则信有志于古文矣其书之问则曰将学于今则虑成浅陋将学于古则惧不取名于世学宜何防引韩先生师说之说以求解惑为请足下当少秀之年懐进取之机反学古于仁义不胜之时与之者寡非之者众不得无惑于中焉是以枉书见问某不才而弃于时者也何足为人质其是非可否徒以退拙无所用心因得从事于不急之学知旧者不识其愚且戅或谓之为好古焉故足下以是厚相期待者盖感其声而求其类乎可不少复其意邪试为足下言之夫学于古者所以为道学夫今者所以为名道者仁义之谓也爵禄之谓也然则行道者有以兼乎名务名者无以兼乎道何者行乎道者虽固有穷达云尔然而达于上也则为贤公卿穷于下也则为令君子其在上则礼成乎君而治加乎人其在下则顺悦乎亲而勤修夫身穷也达也皆本于善称焉务夫名者亦固有穷达云尔而皆反于是也达于上也何贤公卿乎穷于下也何令君子乎其在上则无所成乎君而加乎人其在下则无所悦乎亲而修乎身穷也达也皆离乎善称焉故曰行道者有以兼乎名务名者无以兼乎道有其道而无其名则穷不失为君子有其名而无其道则达不失为小人与其为名达之小人孰若为道穷之君子矧穷达又各系其时遇岂古之道有负于人耶足下有志乎道而未忘乎名乐闻于古而喜求于今二者之心苟交存而无择将惧纯明之性寖微浮躁之气骤胜矣足下心明乎仁义又学识其归向在固守而弗离坚持而弗夺力行而弗止则必立夫名之大者矣学之正伪有分则文之指用自得何惑焉不宣某白
　　上大名陈观察书
　　观察阁下修尝病近世以来文武异道将相异材为弊于时久矣古之所谓文武之道盖一道也但治乱之用殊所谓将相之材皆通材也由出处之寄异未有不达权谋而名能相国者未有不名学术而名能将兵者则古之取将相也率由文武之道一焉近世则不然谓儒为文谓卒为武苟登之为相矣则不复寄以军武之任而曰此文人也不足语以武苟拔之为将矣则不求以儒术之学而曰此武夫也不当责以文时既择将相之具不同人遂目文武之术为异时之所以不得其人人之所以不尽其用其皆岀于此乎修尝愿识如古之贤杰之人文究经纶武洞权变弛张谐物理动静应机会阳开阴合与鬼神造化争其功用无所施而不得者如此之人逢其时运其才出入乎文武将相地使刚麄匹夫号名主将者观之闻之色死气丧俛首聼命知将相之道不在乎彼而在乎吾儒也岂不伟哉求之当今他未获睹惟服阁下之才德风略于斯有年矣伏惟阁下名极而望峻识渊而量宏视鼎甲之第于当年若掇遗物之易蹈霄汉之衢于平昔如驰坦途之速周歴清美深集禁密言蔚典册笔动云雨当斯之时天下之人其言阁下之文章真辞臣矣一旦奉明诏去内廷统将符专外阃奠枕攸倚来藩北门命下之日威声四出当斯之时天下之人又言阁下之气略真将帅矣天下之人所以称之如彼者何如此者何非私言也抑以阁下之才全能钜无施不称文徳武备靡不在躬也附众却敌靡不如意也以是而天下言之耳然则虽古之贤杰复生谅何以加此修可不向风驰想气激神竦求一识大贤君子之风采忽不自知其贫且贱赢粮蹑屩来及魏都亦既至止复彷徨蹢躅不敢径进则访谋于诸府僚从事或有言曰公性深沈不测也始闻之甚惧且疑徐念之则悟以解曰彼言公严急难犯者其非也古方负天下文武之望以宾接士大夫为切务顾肯肆严急难犯之性损其容纳度量乎斯不然矣彼曰深沈不测者宜有之凡大贤君子动作施为皆不使人窥其涯畔今公柄国任重殿河朔上流礼接边邻镇静方域非深沈不测其何以制逺御众乎苟行事深浅动为人料其孰曰大贤君子乎其深沈也则宜矣既以是解之因从而语曰夫深沈不测则临事好思临事好思则心存黙识今公诚如是则贤不肖进于前必有所取舍矣宜夫小人萌进见万一之望焉敢用致书数百言于左右以为请见之礼俯伏棨防之下以俟进退之命阁下赐与之见则敢进见实旅人寒士之幸也不赐与之见盖羁薄之命不获遇于大贤君子之知矣穷达进退庶卜是日敢不惟所命之伏惟少赐怜察幸甚修再拜
　　上颍州刘侍郎书
　　月日某谨斋戒择日裁书百拜有闻于密学侍郎阁下窃惟哀矜恻隠君子之常心困迫饥寒小人之切患倘以小人困迫之患仰扣君子哀矜之心苟君子不闻则已其或闻之则必动于心大则必见于色当为咨嗟惨怛悯而矜之虽未知必假之大恩与否其无拒絶弗顾之理明矣某是以不敢疑惧期得愬于府廷之下庶穷悴之迹少或布闻于左右知获黩犯尊威之罪而难用黙黙自已者其势诚危且窘也某死罪某以大中祥符初窃进士第解褐为泰州司理参军时年齿且少心壮气锐实不能与俗相俯仰谋为自全之道卒以是累一旦挂于刑章毁官丧禄斥为败具于今十年初为池州参军日属所天奄殁朝廷以始得罪谴不许奔忧时国子博士辛公【公之外舅也】方为是郡哀其艰祸穷蹙特以事闻果允朝防聴其北还因获生见老母穉弟于京师不然非辛公之力将以悲忧死诸江外常念辛公之赐厚矣某家园素来贫虚归不足以给养其生奉老母既茫然无依因即栖于京师亦无他图以其都防之地平生游旧或时得逢悲其穷者辄有分济至将丐四方大扺取涂似便以故久寓京师困不能出家虽寄托京城一身常奔走道路老幼十口食于一身遑遑终嵗且不能周其粥今春国家恩诏特下失职尤累之人许以自新由是某窃有食禄之望半年住京延伺一命虽室有十钱之物亦尽为薪米屋直之费无何二月之诏裁寝某尝与十一人同诣宰相披告其下五人独得自新之典惟某六人复置散地但某受是命抑不敢不知幸焉文学掾古之美名汝阴郡今之善地守兹郡者复朝之重贤得古善地而事重贤信为幸矣然事有便于名而不便于实安于公而不安于私者虽圣人将不能以居焉某昨自趋府之后退伏逆旅舍中所相亲者惟形与影耳每念年高之亲旁无兼侍计日所食殆絶而莫续念之至此则不觉心目俱防涕沾于襟将为之奈何因自谓曰忧思无益也今为孤亲之计莫如直以诚言于旌斾之下使重贤君子察而知之然后乞告归养以慰倚门凄凄之望将无不可者故官无职事所守俸不救于口腹颍上昔未尝游足无可及之门是乃真郡中之长物尔久留此将不难死于穷饿一身穷饿而死可也如老母何如幼稚何是以不得不以诚而自陈所谓以小人困迫之患叩君子哀矜之心识者必谓之逆理而动惟寛明仁恻矜而察之优而容之不加大罪则生死幸甚情志殒迫辞无縁饰干冒尊聴忧灼失措
　　上监判郎中书
　　月日具官某谨拜手书于监判郎中执事某为儿童嵗多依外门祖氏家由是得服执事之名久矣逮十嵗计从先君官南北则不常其居年已长即入举子塲于时求进为人事羁束皇皇汲汲至于今不获一拜盛徳于左右往年见先君闻执事拜官宠泽优渥时谓某曰昔日汝外王父屡与吾言及其僚友家子弟敦伟可器量者独曰邢君久逺职位不同吾辈幸记之今诚騐其语汝外王父可谓知人吾为太学生时亦尝辱邢君游他日汝见之必修子侄礼小子奉是言不敢遗忘于时某方再举于有司虽一名似失所望其后选授泰州司理参军区区曹掾未终秩而衅祸继作所天奄丧艰苦无诉去冬适自南归一家贫寄京师薪水不给老幼数口嗷嗷待哺相视未定旋奔走于外以谋其食越春涉夏无时少息所以未遑进见于执事者盖此也近日思京城都防之地苟无俸入储蓄之备未易久居方谋今秋将家迁汶上乡里葺先人故田以奉老母之膳因自为息身之计既如此即望执事之门愈将无及矣重念先人忝执事畴昔之旧不能当此时一请见门下是自取疎外于长者而不行先君往嵗之命也前数日窃不度量遂造于门馆既获以名通伺命迁延间蒙执事辞以他故彷徨引退愧生于顔归自思之曰执事所以拒而不见者责其进谒之晚故也执事其实未尽察之亦宜乎责其已晚也某又岂敢以必见望于执事虽然苟黙而不以言自解其所以进谒之晚之故则是终得罪于长者足以为耻今盘桓忸怩数日而复进其言庶几执事览其言而尽赐察知或哀以故人之子而命见则复敢以见如不命以见则终不敢见惟执事谅之不宣某再拜
　　送李秀才归泉南序
　　景徳四年与泉州进士李君相识于京师游处且久于时予与李君俱少年有壮心操纸笔入都省应主司之试跃跃有矜负之色窥科级跂仕进自待期者甚鋭明年春不幸则皆无成以罢后月余遂各去京师而归其居地既逺且絶不相闻知如是别者十一年复会于京师得一举酒而相欢对一语及往旧事慨焉不啻如梦面老而心衰则相与皆然也予中间虽仅成一名今又失其禄食子则犹举于进士塲中嗟乎予与子向之志愿百莫从其一二而意态度十已亡其六七信乎人物于天地间甚易老且死耳别十一年而一相聚顾昨日之少壮忽已凋耗今聚未久而复别别聚苟又加如是知他日之相视复不如今辰之视昔也必矣今子别我而归我眷眷而不已者其以故人也其俱不得志也其相逺而难相闻也其会之或賖于前也其将为之奈何请且序情而歌事以为子送诗云闽越子所家告以归期征行语黯将发愤气【一作意】郁以盈男儿志未就口腹常不营胡为京城中日与刍豢争隋河二月路栁色伤逺行十千大梁酒金罍为君倾酒酣微悲歌众坐皆耸惊去矣丈夫别安事儿女情
　　张当字序
　　春秋之法书字为褒有以知君子之尚其字也然则古之君子名与字相配配字者所以表名也清河张君当始字友直犹以其取义未安也而访之仆辱其久游不获让为【一作焉】徐思之因请更字曰元膺方前字于义为洽而又正与名会且元为长善则仁义统称士能膺之行孰大矣张君以辞学累举进士始得明之定海尉位虽卑才不逾【一作其】职与其位甚尊而才甚愧者孰贤愚焉予既为述其字又以勉其行故为之序
　　送鲁推官赴南海序
　　为人之佐其难矣哉夫令而行之者其长之所专也从而辅之者其佐之所守也凡政有害于公有悖于理知而必言此已所可为尔言而必从岂已之所能哉苟上无必从之势则政有必失之患为之佐者罪先及之故曰为人之佐其难矣哉然则如何其可也曰尽其职而已矣居上者贤已当公而正之不贤已当直而辅之辅与正非已之职欤正之而不从则虽获罪乃有之矣于其职也实无愧也今之从事于二者或莫率是道不涉于欺则陷于随居上者其人果贤其政果明是宜顺之于下以成其美已则曰我为人佐遂能无一为之损益吾何以食其官即强白黑以分乱之此非欺而何居上者其人果不贤其政果不明是宜直之于下以救其过已则曰我为人佐言不吾取事不吾专力与为敌徒速悔累曷若附离倡和取容免责苟全吾位而去此非随而何予谓士之居其位事其人既不可欺亦不当随不欺不随惟职所宜而已矣鲁君以词学中选自邑佐而游郡幕皆有所称今将复佐于南海南海际南之钜府也方闻其长则天子谏臣宾接僚属当奬正与直用是知志必上行苟上下协公以从于理予见南海之政独追于古而荒夷之民大浃其也
　　送李秀才应陈州举序
　　陈许于京师犹唐之视同华实四方藩辅之府来镇其地者常自大官出故每贡士嵗进士获名送于书者其荣与王府偕今上之四年太傅陇西公领陈之四年也陇西公之贤时莫不闻礼才接善博收而广纳不以位望骄物四方之士走陈而献艺求愿日伏于门进士李生讽前一年尝自蔡往以其业修请谒礼一见获遇甚厚自是复归探学尤至益有闻焉今兹嵗防辟选举生将韫挟其技举于陈同侪辈欲生留于斯者或解以他语予谓李生是举往得宜者三焉陇西公喜能乐善固材骏所归地首藩辅其名躅易发而光且复闻旧贯在焉有是三者可无行乎其戒子仆其秣子驹吾将饯子以壶而送子于涂
　　送吕公初序
　　为善汲汲于报报未至则更而去之末哉学者能显穷一致蹈道自乐而不变庶几君子之志者耶与其达而安不若困而固之之难也公初生于儒门趋庭闻道为名进士十五年仅能获一第后数嵗始选得州参军日趋走尘土执下贱事充充乎貌言未尝为可怜之意予知其道固于内外物不得间而入也不然岂免诽怨呻呼駴跃发于中而表之也欤居职逾年以家艰去之苏予重其别先行以告曰慎无中废则丰报且将及岂惟寛裕于贱用哉
　　送崔伯盈序
　　士困穷而笃于学庶民困穷而笃于利学与利亦久且博哉或泰于交或数世而弗斩焉庶民日赢日陷若坳坎聚潦不注则涸故少息则怠及学之利也盖异于是焉伯盈笃于学者也三十年而益困未知所以为利今嵗诏罢举妻死身病子单母寄海上思侍以孝之道困不能往因射他州之有无者居诸槖将自颍以之伊洛走秦中都浮筤荡波龙藏泊过姑苏入吴兴出谷水宁省于东安少进于越扺句漏图庶民之利者将行予虑君干于货而落于学故序庶民之道以告焉














　　穆参军集巻中
　　钦定四库全书
　　穆参军集巻下
　　宋　穆修　撰
　　记
　　任氏家祠堂记
　　今上之元年尚书康懿公由参知政事出领太平郡居一年以齐国太夫人春秋益高至陈恳言以求本州以便其养诏寻从之于是复自郓而即曹既至未期嵗属齐国艰忧公遂去位而以私馆居则尽斥絶粮肉弗视惟菜茹食以终日公魁硕人也至是顿被瘠毁体躯不支家人忧其惫甚争谏止之乞稍进荤茹以是持助公曰吾顷服从王事有家靡居左右承顔情至阙违今日得请以终养尚敢不率尽子道耶皆不聴越三月竟以毁瘠而不起呜呼公其可谓孝徳有闻也矣将终顾谓其子都官员外郎中师曰吾年逾六十寿不为少官至开府位不为轻今得收其躬以获没于先人之庐亦幸矣然独所恨者不克及吾之存毕先茔事耳吾俸赐之余力足以举尔其勉之惟速无缓都官念康懿戒付刻切时虽齐国在殡求欲苫庐守礼斯亦不得即以缞服画而从事于外始卜其阡于曹之南近郭未及葬也日往自视树墓柏或数千疲心瘁躬事以遽立既而治其第之侧隅起作新堂者敞三室而鬭五位前后左右皆有宇以引掖之华以丹刻之饰六年春某东行见同年都官兄于曹一日目是宇而言顾我无以致孝爱于先亲先兄将以是升画像而荐嵗时焉苟无述也其何以贻厥闻请以是属诸子某辱兄之命不敢让乃言曰兹宇之设其近于家庙者邪惟家庙事自唐人修尚旧礼粗复其制时衣冠家袭行之始着唐徳而既往旋又废于五代之兵兴自是以来将相文武之家无复有言之者增筑第产之盛则始患其不崇且广终莫患其先庙之阙而不立古君子不敢以私防交于神明故制器服立宗庙以祀其先示诚洁也今人既用常所器服而又祭之于寝盖亦不知事神之道使士君子之祭疑于匹庶人之祭久矣倘非世蹈名矩率礼敦教【一作孝】之族其孰克思之其族维何其在康懿公之门乎康懿公姓任氏自唐后五代晋汉周传官不息以入国朝是兴赠开府仪同三司太师尚书令兼中书令讳载仪同高才伟识籍闻当世徳丰以约委羡厥后实有贤子五人皆齐国太夫人白氏之出兵部尚书赠左仆射諡康懿讳中正其长子次中孚西头供奉官閤门祗侯次中行尚书兵部员外郎次今都官郎中也最季中立左侍禁閤门祗侯供奉逮兵部皆先康懿并终今从享于仪同齐国左右仪同特立于中室以东室为齐国之坐康懿位西室而清河郡夫人张氏陪焉兵部供奉各处二侧位其严慈之尊长幼之序煌煌遗像堂堂如生宗属以之视瞻精爽以之冯附烝祀有所不溃其防斯肃其神斯飨孝之至也礼称有其财有其礼无其时君子不为也庙祀之事不作已久求矫行之必取世让时所牵制礼不独伸则家庙之名既罔得而有其昭穆之位固无因而列是以显考主父神人不敢尽陟而时享合叙抑有常焉矧案前代私庙并置京师今本不从庙称而复设于居里敢请号曰家祠堂者信适事中而允时义矣噫家庙者岂可不复矣乎苟复之则已如未之复则斯堂也于奉先之道得一时之礼矣
　　蔡州开元寺佛塔记
　　西佛氏法唱中夏为寺宇于中夏先王之遗民乐闻其法尊雄一旦从而和之弃世守常义弗顾而为其徒者靡然倾天下西人之业胡其如是之盛耶岂佛氏之法为能本生人恶欲之情而导之耶不然何以能鼔动羣俗之心如趋号令之齐一也夫生民之情大矣圣人知其不可先也为之着礼明义以节养之使不流不窘安其分尽其常以生死焉而不及他道者三代之民也今佛氏之法后三代而作极其说于圣人之外因斯民所恶欲而喻以死生祸福之事谓人享有于其身者皆由死生往复而取之方于植物者根夫善善以之而生于今种夫恶恶以之而出于后其为贵为富为寿为康宁皆根夫善者也而统谓之福为贱为贫为疾为夭皆种夫恶者也而统谓之祸福祸之报不移也世闻其说甚惧谓死且复生则孰不欲其富贵康寿而恶其贱贫疾夭虽君子小人一其情也然何如即可以违所恶而获所欲曰非去而为佛之徒读佛之书则不可人所以悦其法而归其门者为能得已欲恶之心乎佛亦安能强使人附之哉如死生祸福之说使禹汤文武周公孔子亦尝言之则人亦必从此六圣人而求之如其圣人所不及惟佛氏明言之则人焉得不从佛氏而求之也予谓世有佛氏以来人不待闻礼义而后入于善者亦多矣佛氏其亦善导于人者矣呜呼礼义则不竞宜吾民之皆奉于佛也宜其佛之独盛于时也佛日益盛徒日益繁则当其异行之士奋臂而出力树塔庙诚佛事之末苟以时观之能恢赫显灼使人见之【一作目之】起恭生信则无如塔庙助佛之大故虽穷逺僻阻川涂所在必有佛之塔庙以瞻向于俗也矧中州近壤之冲防乎然而佛塔与庙抑有其说中藏像事而旁栖徒众者实为庙惟佛塔之说当必得亲佛所遗爪髪齿骨一种或积精力所成如珠玑类者释氏皆所谓舍利是也然后函以金石竁地而蔵焉因起浮图于上以表识之是曰佛塔耳诸所立者靡不然蔡州开元佛寺其踊甓成七级浮屠者是谓葬佛项骨舍利焉其始自雍熈四年故相太子太师吕公为郡日其佛骨自京师降吕公寻而去郡以属僧志者俾后兴塔于寺以葬奉之后志方肇心防卒曰僧荣者复上承之自是迄大中祥符初荣始再议所举得乔张二豪吏归入资用仅获就事于时浮屠才基一级而已荣终度力难以竟即又罢去于是州耆释叟众惜其迹已植而止相与谋其可以终事于塔者复得寺僧海微而请之微【一本无四字】起应请实堪其任今塔之所以获立自海微力塔既立未致备饰而微殁时天禧二年也付其事于门人永昌纂之永昌绍成师志罔有暂懈悉心募力未几而阙饰云具其范铁涂银頴然而擢立其端者是曰相轮其栋石甍瓦翼然而周蔽其址者是曰散水计二事役费于浮屠亦三之一焉皆永之为也永其可谓善继师之勤矣较三四释之功是则肇于志而基于荣克成于微而大备于永虽经始营为殊先后钜细其因作之迹则皆有力于塔者其所谓异行之士欤塔始于大中祥符初讫于天圣之六年出入二十年之际厥有成绩其糜用财力积剧亦至矣永师列其本末来请得以着成于记
　　养正堂记
　　韩君尧言登进士第九年始再任为泗州録事参军到官之五月以廨舍促狭由视事防【一本有则字】达乎寝地矣晏休之地俯防西北隅先有屋数楹已故败就摧因令堂而新之以备其所为晏休于时河南穆修访君淮上目其始立君曰为我命以名而记之即从而言曰尧言少年以文辞上第其视富贵为朝夕事今十年间乃犹盘回效州县职屑屑以斗石禄为急着公衫把手板旅进退郡庭下瞻望上官顔色非为计之得矣不独如是复为谗狡小辈走谤议其间諠譊不已所以古人愤悒脱官委印绶不顾而去盖此也尧言曾不以是动其心汩汩随波上下无所可否独何欤将有其说人抱蓄才识凡得以施用者不有高位当遇知已去是则才之与识或不可使以外发发辄受攻于物知乎此者近易之蒙蒙以养正之谓焉非变通之才孰取之今尧言居是职其有以几乎予与尧言交旧而复同年登科不谓不知其平昔放逸豪伟真无顾避坐有论说不轻以气语抵人至是乃能刓锋棱藏戢崖岸约束若纎谨男子为者终日挈挈守其曹事不少为俛眉动容起倦怠意真可尚也尧言既为斯堂将施名而属予予悦尧言所守从而得堂之名即命其堂曰养正既命之沿其名以为记
　　亳州法相禅院钟记
　　古之为钟其用大矣乐记称黄钟大吕又春秋传称师有钟鼓曰伐则是钟为礼乐之备又为征伐之具其用之大乐可以调阴阳感人神导天地之和用之军旅可以詟不轨惧不庭振邦国之和考是二者则钟为礼乐之器久矣三代之际以及秦汉皆不变其用今是钟也专为释氏之器亦从可知也东汉之运将季西域之法聿来流晋宋而益崇涉齐梁而大盛率天下而从其教拟王者而辟其居无王公无士民无高卑贵贱岂不从而信奉之不从而依皈之以求其福报乎如是则盛矣大矣佛之为法也既与中国圣人之道并行于时则所谓礼乐征伐之器安得不入于佛之宫哉佛之宫其徒羣栖而旅集多者数百人而居之其朋既繁不常厥处将齐彼众非言得道则必声物以齐之求物声宏达而及逺者莫逾于钟是知钟为佛宫之用其在兹乎亳州法相禅院有主院僧海宣者谨行之僧乃勤以募众崇掲土木门堂殿庑总百余间多宣师所及也聚徒侁侁资膳悉备警旦暮者其阙惟钟州人时氏丰财好佛之士也一日诣宣而谋曰一钟之费其用几何愿输其赀独营斯善师即计其用度告之遂以铜若干斤师复谓曰钟之成也匪高弗居则并请为居钟之楼以此土不产美材因命僧海真南扺于舒鞭其材木匠为成器而离之自舒及谯使以舟力虽皆出时氏然能减费便事者盖二师心计运度之谋也天圣元年春始召钟人兴其鼓铸液彼金锡一冶而成钟事既立楼材亦至建于殿南东偏居钟于上层甍翚飞双栾鲸震嶷嶷崇构上凌烟空琅琅洪音逺落霄外于以壮观精宇于以号令羣缁且叩焉使思所以息晦明风雨不迷厥时据释氏言钟之声扣之可以上极天界下洞幽泉导死者防昧之魂出地狱沈沦之苦故死者之家尝赂金帛衣物求击其响若如其说则非独用之节昏晓戒食寝而已又复能售极苦之资助释氏之费焉钟不可阙于佛亦明矣
　　静胜亭记
　　州郡有兵马监押职设今代专督州中奸事火盗洎军籍库兵商征酒之事则皆与守同管署自政赋财币刑罚狱讼之烦则一不【一本有用字】及其职位优其务守简盖士之阶武而升者非力劳久十余年不被兹命凡尸之者能持谨常不失局事钜细笔不阙可否归之州足为称任虽材且无所施顾或每每好用自扰以昭权树威而病其职者多矣颍川陈君永锡始以公侯裔縻迹落武一再迁为右侍禁盖汉之郎将类也来监蔡之羣戎为人力文服古而雅任阔达乐所守无事惟比旦一过防还则拥书自娱常言吾职甚逸吾性加疎思得洒然空旷一宇为寄适之地尽粪除耳目俗哗而休吾心焉廨中旧有亭其制卑而久为之易去故材俾丰宏之前数十步间夹树畹蔬蹊果之外先峙射堋堋岂徒趣中宜有哉然于亭甚逺不大与亭害故亦不废姑存之亭成陈君谋予以名予请以静胜命亭陈君之饰是亭岂志于静者邪夫静之阃仁人之所以居心焉在心而静则可以胜视聴思虑之邪邪斯胜心乃诚心诚性明而君子之道毕矣惟陈君能有是道故有是亭人苟不果其道名无益也是无实而守空器也不与夫盗名而居者比欤后之縻斯职据斯亭者亦复能悦静而思胜乎苟能善矣无为自扰而病其职以守亭之名为亭之媿也
　　明因院罗汉像新殿记
　　去县治之东南越三十里有浮屠居曰明因本淳化中之锡名也浮屠师业者绍居之能勤饬其躯靡懈以裒力于民之里召塑工为五百像释谓之罗汉者加新其殿构而纳之辛亥嵗夏五月告毕工师求记之以文予儒者称浮屠之法惧非所能请以目所尝覩浮屠者并縁土木佛事终依之为奸以幸其身而败污其类者言之亦足以昭师之善矣予行天下往见山墟林野间有级砖以为佛塔者其址之丰若将为百寻之高或不数寻而罢有植木以为佛庙者其基之博若将为百楹之广或不数楹而止其委甓余材犹弃积于下访之其侧则曰始佛之徒也将欲有为于是张其势甚盛苦其行甚笃至能黜衣退食尽用于佛初人大为倾信而悦助之赀斯萃欲斯至自是每十其获不一入于佛常私其九以自取人复觉之信遂以衰以故卒无有立而亡去之予谓此无他也由始信而终欺也宜其无成效焉凡倡事之道已必先信犹惧人之莫应矧已为不信而欲人之应世未之闻又独释氏哉今师营是像作是殿必有得于信之术矣不然何能遽有就之如是也尝闻东南人尤嗜于佛至有倾赀举产以为奉而无爱者师向后能益谨其术而待之庸知里人之有力者不尽为师之奉也
　　墓志铭　祭文
　　东海徐君墓志铭
　　进士徐君孝山丧其父执丧之三日得友张生道卿所録文事拜且泣复授之张生并继以语俾来请曰孝山未即殒生尚惟丧事不可缓将卜葬以某日期日且迫敢迹其日托铭于先生用刻而纳之以光永幽穸予既受而阅其始卒乃谓曰是葬也盖得其礼矣比今贵家富族将葬其先必惑葬师说拘以嵗月畏忌大至违礼过时久而不克葬者多矣生能葬以其道至合士礼逾月之制此独可尚又安得拒请而勿铭也按君讳文质字处中其先祖父尝寓籍并土之文水逮君之考犹为晋人考生未龀而孤见教育于季父氏既而复防朝廷以兵取太原大徙并民入处之京辅考于时与其族来京师遂家焉自是得游太学为生徒治春秋经传前后四举有司竟不及禄而终考始娶颍川陈氏女亡再娶清河张氏生男子二人女子二人次子曰文蔚少卒独君为前陈氏所生二女今皆适京师良族由君而下始为京师里人凡并人其俗刚厚而勤啬能自节损以立衣食诸来徙之户初虽贫剧者居久而皆为富屋矧其宿有赍者益可知故考亦用是而殖其家考之殁贻其规法于君君于此益为之善守者也君常念陈氏早世又伤父之不逮故事后亲弥尽其力无何数年张氏又终初君亦尝受经于儒官马符有慕仕进心至悼亲之继丧顾门中时无强子弟可任惟惧覆先人遗业则为不肖子因刻力事生于家非时节庆吊不出门如此盖有年天圣八年适五十忽得疾医累月弗愈以是年七月十七日卒于居君凡四娶室辄先丧有三男五女初室季氏无子长子孝山实出次室李氏次景山徳山皆未及娶五女子亦幼在室孝山及诸弟妹合族谋葬得其年八月之二十一日藏君于东京之祥符县开封乡西韩村先墓之次以次室李氏为合初季氏次苗氏李氏三室皆同穴而异棺斯实礼也铭曰
　　惟古之葬等杀异宜日月有数无越厥期末代不然惑于葬师阴阳拘忌率常过时其孰警此伊徐氏子以时而葬顺礼之轨既合既祔有铭有纪如君之藏民亦鲜矣
　　祭第二子文
　　月日阿爹以果子饮食弄具祭于第二男道子之灵呜呼汝生而慧嶷体质粹竒举家爱怜保养甚厚始三嵗则微有知见见诗书能举能视吾与汝母其喜可胜谓汝他日必大吾门如何不永四嵗而夭呜呼哀哉汝殁之辰我客京师家避吾惊不以时告我之既还闻于中途延道哀呼知无及矣但与家仆相持殒絶呜呼生人之理有幸不幸惟彼顽塞辄践遐年念汝丰完反成殇子嗟乎天道既使之育育而不长孰如勿生免此大痛呜呼汝舍我去无期复还我思汝悲何时而已汝王父王妣旅榇未葬俟毕先垅以归汝骨草瘗郊次祖母俯近此魂有依无至惊怖父临祭汝汝其享之号厥终天相期泉壤尚飨

　　穆参军集巻下
　　哀穆先生文【苏子美】
　　呜呼穆伯长以明道元年夏客死于淮西道中友人苏叔才子美作诗悼之遣人驰吊之痛夫道不光余又次其一二行以鉴于世为文哀之先生字伯长名修幼嗜书不事章句必求道之本原皆记士徒无意处熟习评论之性刚介喜于背俗不肯下与庸人小合愿交者多固拒之议事坚明上下合古皆可録然好诋卿弼斥言时病谨细后生畏闻之又独为古文其语深峭宏大羞为礼部格诗赋咸平中举进士得出身调泰州司法参军牧守称其才贰郡者恶之又尝以言忤贰郡防守病贰郡者私防吏使诬告先生赂具狱聚左证后乃召先生使众参考之由是贬池州中诣阙下叩登闻鼓称寃令贰郡者死复受谴于朝后累恩得为蔡州参军先生自废来读书益勤为文章益根柢于道然耻以文干有位以故困甚张文节守亳亳之士豪者作佛庙文节以骑召先生作记记成竟不窜士名士以白金五斤遗之曰枉先生之文愿与此为寿又使周旋者曰士所以遗者乞载名于石图不朽耳既而亟召士让之投金庭下遂促装去郡士谢之终不受尝语人曰宁区区糊口为旅人终不为匪人辱吾文也天圣末丞相有欲置为学官者耻诣谒之遂不得尝客京师南河邸中往往醉暮归过之如不省持者夜半邸人犹闻其吟诵声喟叹声因隙窥之则张灯危坐苦矉执巻以至曙用是贷其资母丧徒跣自负榇成葬日诵孝经丧记未尝观佛书饭浮屠氏也识者哀怜之或厚遗则必为盗取去不然且病或妻子卒后得柳子厚文刻货之售者甚少逾年积得百缗一子辄死将还淮西道遇病气结塞胸中不下遂卒噫天之厌文久矣先生竟以黜废穷苦终其身顾其道宜不容于世然由赋数踦只常罹兵贼恶少辈所辱困其节行至死不变有孤懦且幼遗文散坠不收伯长之道竟已矣乎初先生死梁坚自解以书走上党遗予欲访其文俾予集序之去年赴举京师歴问人终不复得一篇惟任中正尚书家庙碑静胜亭记徐生墓志蔡州塔记皆平昔所为又不足成集今舅氏守蔡近以书使往其家且求其所着文字未至间作文哀之道不胜于命命不合于时吁嗟先生竟胡为
　　二苏先生悲穆孟二子聨句【穆伯长孟阳伯】
　　有客自逺方来以二子说穆子疾病初家事钜细缺隣人苦其求【才翁】医师久已决案杯大小空布被旁午裂余喘尚能鼔【子美】老愤知已结目凄望羊髭防反猬茁忧酸系余生【才】嘷嘑留永诀语妻后日计书防未可撤教子立世资【美】圆曲弗自恱吾属何流离众人方草窃妻子久道路【才】十口着羁絏恰旅重江间正值大饥节既而裹飰交【美】疾走继麤粝又无执浆人及时沃枯渇惜哉殒天命【才】痛焉在亲绖帝胡生尔身世复称尔杰胸伏气万丈【美】肠贮怨百折艰难泊风波憔悴堕霜雪老仆勤龙钟【才】弱女痴防文随寒饿空道与烟熖灭魂兮竟何归【美】去矣不得别长府岂无财莫济医药切太仓岂无粟莫解腹肠热【才】天子圣在上海内济欲彻伊人胡不官既死安得活【美】朝青与暮紫神喜天不轧高车与怒马【才】门满道不絶之子苟闲厠斯民乃贪餮












　　穆参军集附録
