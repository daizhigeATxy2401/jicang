　　钦定四库全书　　　　　集部四
　　王著作集　　　　　　　别集类三【宋】
　　提要
　　【臣】等谨案王著作集八巻眀王观编辑其逺祖宋王苹遗文及他人荐劄像賛题跋之属苹字信伯福建通志称绍兴初平江守孙祐以徳行荐于朝召对赐进士出身除秘书省正字累官左朝奉郎陈振孙书録解题则作以赵忠简荐赐进士出身官至著作佐郎秦桧恶之防其族子坐法牵连文致夺官与通志所记不同然此集以著作为名则陈所言为是也陈氏着録作四巻寳祐中其曾孙思文刋于呉学卢钺为序此本为眀治中苹十世孙观所编一巻为传道支派圗二巻为劄子杂文十余篇三巻以下为像赞题跋及门人私志语録之类较陈氏所记巻数遽增一倍然遗文不过一巻余皆附録实则遗佚过半葢捃拾残剰而成已非旧本以其学出伊洛而能不附秦桧立身无愧于师门故録而存之不以残缺废焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　王著作集原序
　　儒者处必有道而后出必有用也若王先生信伯者产于闽越之间防寓震泽之上从事河洛之门资禀精粹充养纯固当时若杨时尹焞朱震诸儒素所推让无意求达适宋髙宗临郡访求布衣时郡守孙公佑以先生学行荐召对便殿先生议论纯正谓尧舜禹汤文武周公孔子传授者一心也心者一人之心也广大悉备万善无垠人主茍能推之举而措之耳髙宗目为通儒勅进士出身除秘书省正字其后髙宗感后之言即诏令重脩神哲二宗实録先生实预其事遂使当时焞卞之奸诬谤潜释宣仁盛徳埀照万世朱墨之史行而邪正之説辨矣观髙宗勅词奬谕有曰凡笔削之去取兼载不遗核朱墨之异同咸得其当备一代之成书诏万世而埀宪盖匪特指一事为然也先王之达而在位虽不大任而行道之机于是可见矣呜呼若先生者处身优防守道纯正达则行退则藏所谓与顔渊同条而共贯者耶平生所受制勅若干道及闲居与尹焞诸儒诲诤经防今为世孙惟颙翻刻于梓使乡之后学皆得而观之知先生之为人坦然君子穷达一致如此若惟颙者医学既为今时所重而好儒又若此焉呜呼是可谓无忝尔祖聿脩厥徳者耶正徳九年三月吉日后学徐源序少始知学景行前脩闻邻邑福清有郑介公侠以忤王安石被谪仕竟不显有文集二册行于世吾乡言节谊者首称焉钺兹焉客吴始得著作王先生苹文集而读之乃知其先亦为福清人厥考始徙居吴中先生从学程门以王安石尚经义而废春秋守所学不就科举晚遭四七之际卒以道鸣而吾乡粹学之传又有人焉谨按国史绍兴四年伪齐挟金人入寇冬十月诏亲征上幸平江是时守臣孙佑疏先生学行以闻有防引见上殿初赐右迪功郎未防赐进士出身除秘书省正字葢尝抚巻三叹曰明哉髙宗之为君也其知急先务也能尊尚正学也良哉赵公鼎之为相也其知以道事君也不蔽贤也儒哉孙佑之为牧守也其知风化之本也能举善也夫惟上有传道统之君下有宅道揆之臣外而郡国皆能以道学相尚兹非人文之一泰欤故自王先生之既举也越明年六月召尹焞又越二年三月召胡安国凡程门同学之士以次显擢呜呼亦盛矣然尝疑之绍兴距今未逺也洛学源流世之学者皆能歴歴指数而著作之姓字则落落不挂齿颊间岂其言论风防不甚接于人耳目故耶今观著作出处本末则有信史忠言嘉猷则有奏篇师友渊源性理奥义则有语录非不足征也而付之湮晦岂非为人后裔者之责抑亦居于是邦者之羞也福清邑庠旧有先生文集而吴学独无有非一大欠缺欤曩王公遂守此邦始祠先生于学访其后曰思文者俾奉尝嵗时思文将以福清墨本刋于吴学嘱序之惟发挥旧徳世自有人第念生长永阳距福清才一舎且尝习春秋今复寓吴慕蔺最为亲切不可无一语以答闻孙之辱若夫先生之心惟求自得于己不希名于世文岂足以论先生哉且其独抱遗经毅不舎所学以从彼退然肥遯若将终身假设不际熙朝则韫玉藏珠閟其光而不耀平生未尝著书若非章宪杨邦弼之徒追慕微言则理学精宻来者亦何从而窥之哉葢尝观其答门人顔子乐道之问有曰若有心乐道便有倚着功名富贵固无足乐道徳性命亦无可乐吁此孔门曾防辈人物也文岂足以论先生哉要之欲求先生之心不得于言则奚自吴门文献之邦使家有其书士宗其学庶乎师道立则善人多矣时寳祐丙辰夏五望日后学卢书






　　重刻王著作文集序
　　吴郡王氏祖唐水部府君至今聘君观为十九世实惟闻孙力振先泽间取典籍之存者彚整刻之于是著作之集亦复行世著作者水部之九世孙聘君之十一世祖也其集自寳祐中曾孙贡补进士思文取福清邑庠墨本刋于吴学迄今传者甚鲜观因其旧复取像赞之属附之第为八巻授允明请序其成夫寳祐之序跋所以论先生之道与文者既详矣今观集中所载不过状劄数篇余文五首与周宋二弟子所录语耳盖程门之教不尚词章固如此然岂惟是哉尝窃求诸孔氏如论语中齐鲁诸君之问答即后世之状劄也门人所述微言绪论即后世之语録也则圣人之文亦若是焉耳论语不朽于两间是集虽其言有逺近之殊学者能不保守付畀期于不朽也哉先生亦有论语解刻成当有叙其防者庶以见先生之全焉治三年里中后学祝允明谨序
　　门弟子杂述师言以为书始于论语若庸孟则皆自为之者至宋明道伊川起河洛间讲明理学门人皆有语録昉此而杂出多病经朱子删为定本若著作先生实二程髙弟得真传者故其门生又各记其所言如震泽记善录者特在义塾中一时一人所书耳理精词简有所发明于斯道今世孙惟颙将刻以传瓜泾徐先生乡丈为序之矣徐丈精于理学而又得其要启复何赘因缀名于末云杜启拜书








　　钦定四库全书
　　王著作集巻一
　　宋　王苹　撰













　　荐上殿劄子
　　权发遣平江府臣孙佑劄子据府学生陶孝友等保举布衣王苹学行窃惟主上亲乗戎辂临幸本府军务之暇延见人材今有贤士近在数十里间有忧时爱君之心有开物成务之学素行髙洁朝野共知伏望特赐敷奏召赴行在审察录用候指挥绍兴四年十一月二十五日三省同奉圣防布衣王苹令入内内侍省引见上殿
　　上殿圣语除官赐出身
　　十二月四日引见进对十二月五日三省同奉圣防昨日上殿王苹特与补右迪功郎十二月九日三省同奉圣防王苹特赐进士出身授左迪功郎除秘书省正字日下供职十一日内殿宰执呈王苹辞免特赐进士出身秘书省正字劄子
　　圣语
　　上曰王苹起于草茅而议论进止若素宦于朝通儒也大抵儒者能通世务乃为有用傥才无所长何所用耶臣鼎曰陛下圣人人臣能否何所逃耶臣与求曰儒者不通世务是谓腐儒如汉公孙董仲舒倪寛此三人皆名儒故史称其通当世之务臣松年曰治天下安用腐儒惟通世务乃为有用上曰诚如卿等言耳
　　勅词一
　　勅右迪功郎王苹朕于一时人材茍其名字稍有以自见则往往至屡试而治不加进于是从而求其所未试者至于岩穴之士庶防有称朕意焉尔学有师承亲闻道要韫椟既久声实自彰行谊之修溢于朕聴燕见访闻辞约而防深师友渊源朕所嘉尚乃命锡之髙第职是校讐岂特为儒者一时之荣盖将使国人皆有所矜式勉行尔志无愧师言可特授左迪功郎守秘书省正字绍兴四年十二月
　　勅词二
　　勅左迪功郎守秘书省正字兼史馆校勘王苹可特授左承奉郎依前秘书省正字兼史馆校勘绍兴五年二月
　　勅词三
　　勅左承奉郎秘书省正字兼史馆校勘王苹熙丰尚经义而废春秋崇观行舎法而罢科举使自信笃学之士无以售于有司尔独守遗经不追时好昔人所谓为人臣子而不可不知者尔既知之矣是用特起布衣擢居东观嘉此老成之望蔼然英俊之躔爰自校讐俾参譔述益思懋勉嗣有褒陞可特授依前左承奉郎秘书省著作佐郎绍兴六年八月
　　勅词四
　　勅左承奉郎新差权通判常州军州兼管内劝农事王苹绍圣元符之间奸人得志首陈绍述之説以胁持上下次为废立之议以诬谤宣仁伤泰陵孝治之风失神祖励精之意凡是羣邪之举措皆非当日之本心贻患至今余风未殄载观旧史实骇予闻爰命儒臣复加笔削以尔苹亲见大儒得其要妙维此一代之典遂为不刋之书増秩之荣厥有故实尚思奋励朕不尔遗可特授左宣义郎差遣如故绍兴八年五月
　　勅词五
　　勅王苹汝咸以儒学擢在道山比赞相臣纂修钜典凡笔削之去取兼载不遗核朱墨之异同咸得其当按指事实録之法彰辨是与非之明备一代之成书诏万世而埀宪首嘉事领之绩可忘防绎之劳恭覧奏篇叹美无斁故兹奬谕想宜知悉绍兴九年十月








　　王著作集巻一
　　钦定四库全书
　　王著作集巻二
　　宋　王苹　撰
　　寅冬上殿劄子一
　　臣闻书曰天视自我民视天聴自我民聴故民之所欲天必从之孟子谓得乎丘民而为天子凡以上之所为视民之所向而已比者淮甸有警陛下决意亲征诏下之日民情欣恱此无他当于人心而已夫民离而聴之则愚合而聴之则圣古语谓谋从众则合天心谓其众心之所同有至公之理存焉臣愿陛下推是心以见于用人则用人皆慰人望推是心以施于政事则政事不咈于人情三王之治不过于得人心而已
　　二
　　臣窃谓人主好恶其犹天欤天之所发生肃杀固无容心于其间是以人主法天而为治赏善罚恶惟才是用曾何适莫焉其于臣下也爱而知其恶憎而知其善然后用人不失其宜矣茍知其人之善矣虽或憎焉未尝废也知其人之恶矣虽或爱之未尝蔽也昔汲黯之戆尝面折人主汉武毎恶其妄发及与严助论之必以黯为社稷臣宇文士及之佞也唐文皇尝爱之延入閤语毎至夜分及称佳木文皇必以佞人目之二君之不蔽于好恶之私故能尽其臣下之能否陛下忧勤庶政急于为治然百执事之列毎患于乏才焉臣愿陛下察臣下之忠佞舍短取长随才器使各当其职乃无乏才之患矣
　　三
　　臣闻孔子曰吾志在春秋孟子曰春秋天子之事也则春秋者诚经世之大法也然诸儒弃经任传使圣经之防闇而不彰郁而不发故王通谓三传作而春秋散岂不信然侧闻陛下万防之暇留意春秋诚得进徳之要矣然臣窃谓帝王之学与世儒之学异盖世儒之学从事于章句之末解析文义而已至于圣人经世大法往往莫之察也而帝王之学在得其至措诸事业此其所以异也昔九方臯之相马也物色牝牡有所不察而卒能得天下马葢视其所视而遗其所不视也臣愚窃谓此言虽小可以喻大春秋之学有类于是伏望陛下深求作经之防自得于言意之表而不惑于先儒之偏见则春秋之防昭然矣
　　应诏论事奏状
　　右臣准尚书吏部牒备坐都省劄子正月十三日三省同奉圣防今来江北敌马已退应行在及从便职事官各条具利害闻奏者臣谨按六月宣王北伐之诗也而诗序有及鹿鸣四牡皇皇者华常棣伐木以至于湛露彤弓菁菁者莪焉夫鹿鸣之燕嘉賔四牡之劳使臣皇皇者华之遣使常棣之燕兄弟伐木之燕朋友故旧如鱼丽美万物盛多南陔孝子相戒以养何预于北伐哉及观车攻之诗称宣王能内修政事外攘夷狄复文武之疆土复防诸侯于东都乃知攘夷狄实系于政事之修举也又观禹之戒舜曰无若丹朱傲惟慢游是好以舜之圣其不为慢游又何疑焉而禹之陈戒乃至于如是者盖臣之于君所以告戒者惟恐其有所不及以此见其爱君之至也然则人臣之事君可不法于斯乎臣窃谓今日政治之本有三而已一曰正心诚意二曰辨君子小人三曰消朋党三者既至则外患不足虑也何谓正心诚意记曰欲明明徳于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意然则治天下国家以至于脩身皆本于正心诚意而已盖诚者天之道也意与天合则动静语黙不以毫髪已私间于其间无适而非道矣心其有不正乎举而措之事业疑无难也故记曰治天下有九经所以行之者一也以九经之多该括万事而谓行之者一也所谓一者何也亦曰诚而已昔舜舞干羽于两阶七旬有苗格以有苗之逺夷负固不服而舞干羽于两阶乃能格之则诚之所感岂有逺近之间哉莫见乎隠莫显乎微不可不察也何谓辨君子小人盖君子小人若氷炭之异不可以并用也君子曰可则小人必曰不可君子曰然则小人必曰不然君子以为是则小人必以为非其相戾如是而欲其共成治功难矣彼之不同非故为不相侔也以其智识之大小见闻之广狭此则喻于义彼则喻于利此则上达彼则下达何自而能一之哉观齐侯伐鲁展喜犒师对齐侯曰小人恐矣君子则否又观晋阴饴甥之对秦伯曰小人慼谓之不免君子恕以为必归则君子小人不同也常若是可不辨之哉何谓消朋党昔唐文宗尝叹曰破河北贼易破此党难当时牛李之党互相倾轧四十余年臣窃以为当时之党虽起于牛李而文宗实成之也盖朋党之成破系于人君之取舍尔茍文宗不以为党则臣下孰从而成之乃叹曰破河北贼易破此党难是未知夫党之所以成实生于文宗之疑心而小人因此以成之耳一有所疑则亲戚故旧谓之朋党可也交游执友谓之朋党可也宦学相从谓之朋党可也茍以是数者推之孰非朋党乎又况近年以来宰相数易则人臣之立于朝门戸众矣掊击多门同于大公惟才是用而无彼此之间则尽善矣此朋党不可不消也惟陛下正心诚意以辨君子小人而消朋党之所自臣窃以为今日艰难之时茍此三者既正则其余不劳而正矣臣区区之心实愿陛下万防之暇留意于此谨録奏闻伏候勅防
　　夘三月二十四日面对劄子一
　　臣闻道一而已何古今之异乎昔韩愈作原道尝曰尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲或见而知之或闻而知之若合符节其揆一也则前圣后圣其所传者岂拘于方册之间哉所谓传圣人之道者非传其道也传其心也非传圣人之心传己之心也人之心扩而充之可以参天地可以赞化育茍不能充之则亦梏亡之矣故治天下国家必本于正心诚意焉主于一身则为心心有所感则为意心既正矣意其有不诚矣乎帝王之治未有不本于此者逮及秦汉则异于是秦任法律既失其本所以治功终不近古也譬之鉴焉明则尘垢不止止则不明也伏惟陛下留意学问固已黙契于二帝三王矣臣前所谓正心诚意者既已得之推此以决庶政以待羣臣无非诚意视彼秦汉之君以智术驭下何其浅也然汤之盘铭曰茍日新日日新又日新则汤之圣徳在于日新不已也伏望陛下慎终如始亹亹不已则圣徳日新天下幸甚取进止
　　二
　　臣窃观易之否泰二卦考其成卦之由泰则内君子而外小人否则内小人而外君子以泰通之时于小人非能絶之也特外之而已自古愿治之君未尝不欲辨君子小人也而所进者未必君子所退者未必小人其故何哉昔章子通国皆称不孝而孟子从而礼貎仲尼贤于尧舜而鲁人以为东家丘夫人之好恶之相去岂直寻常之间哉葢物我异观是非相埒彼君子曰吾之所好者君子也所恶者小人也其小人亦曰吾之所好者君子也所恶者小人也则君子小人又孰从而辨之及考泰之初爻称拔茅茹以其彚征吉象曰志在外也以此见君子逢时则出而有为也至否之初爻称拔茅茹以其彚贞吉亨象曰志在君也君子不用退处草野而犹曰志在君者以此见君子之心惓惓不忘于君也及观需之六四曰需于血出自穴以隂柔而居三阳之上小人在上之象也必至于见伤然后出于穴焉穴者阴之所安也则小人于进退之际可见矣至否之六二曰包承小人吉盖小人之志所包蓄者在顺承于上以求济其否为身之利而已岂复顾于国家天下哉昔赵充国汉将之忠于国家者也尝曰明主可为忠言又曰是何言之不忠也又曰非公家忠计也则知君子之于国家未尝不尽其忠也李林甫居相位十九年固宠市权欺蔽天子耳目自是谏诤路絶卒成天寳之祸则知小人之于国家未尝为忠谋也由是观之君子小人之分在夫忠与不忠之间尔陛下任贤使能以图中兴之治而臣区区之心犹以是言之者葢以小人难退而易进茍可以乗间而入必用其智巧愿陛下常加察焉取进止
　　五月七日面对劄子一
　　臣闻干之彖曰保合太和乃利贞然后继以首出庶物万国咸宁则必保合其太和之气然后能首出庶物之上而万国皆宁也泰之象曰后以财成天地之道辅相天地之宜以泰通之时所以财成辅相于天地者岂智力所能及哉亦全其至和之气而已由是观之人君所以赞天地之化育者惟在于勿伤其和气而已陛下学造精微徳配天地所以赞化育者固已得之矣然臣愚窃谓天地之大四海之广有匹夫匹妇不被其泽者皆足以伤于和气又况今日军兴赋敛之繁州县督责于民间者非一岂无愁叹之声以伤于和气哉陛下不可不察也愿毎留圣虑以召和气天下幸甚取进止
　　二
　　臣闻郑子产从政一年舆人诵之曰取我衣冠而褚之取我田畴而伍之孰杀子产吾其与之及三年又诵之曰我有子弟子产诲之我有田畴子产殖之子产而死谁其嗣之以子产之为政尚及三年然后民信而爱之则知为政之道欲民之信服必在久于其职也今之郡守监司以二年成资已不久矣其间又有席不暇暖而易之者欲民之信服其政其可得乎臣愚窃谓除授郡守监司初宜慎择及畀付之后勿数移易使得各尽其材而无茍且脱去之心庶防治功得以及民伏望陛下加察幸甚取进止
　　九月一日面对劄子一
　　臣闻和气之在天下犹元气之在一身也保和气者其国治保元气者其生全故人恃元气以生所以保养之者其精在于喜怒哀乐之际而其粗在于饮食起居之节有天下者恃和气以为治所以培防之者其微在于心术之感通而其着在于百姓之休戚此不可不察也昔东海杀孝妇而旱顔真卿辨狱而雨以匹妇之寃与狱之情乃能感动如是而况天下百姓之休戚乎比年军旅之兴兵食之费取足于东南固所不得已也然监司守令茍逃谴责以不恤者谓之办事以残忍者谓之敢为能以赤子为念者有防如和籴军储和赁舟船之类名为情愿实是抑勒未易以一二数也诏令叮咛非不切至然终不能革者其在监司守令不得人耳使监司守令得人则百姓受实恵矣亦不在诏令之数下也近者有诏铨量监司郡守已尝有罢黜者天下晓然皆知徳意之厚然其间宜罢而幸免者亦不少矣至于县令尚未有澄汰甄别之法此正今日之急务也元元埀命于县令可不为之虑乎伏望陛下万几之暇令二三大臣讲求所以旌别澄汰县令之方使民安于业而颂声兴则和气充溢岂复有愁叹之苦哉取进止
　　二
　　臣尝谓为治之本在于定国是国是定则人心正人心正则风俗厚昔楚荘王问于孙叔敖曰寡人未得所以为国是也叔敖曰国之有是众所恶也夫国之所是乃至公之理君子之所同也而叔敖曰众之所恶者何耶葢天下之善人少而不善人多此正论所以难胜也惟能审其是非示以好恶使知所向以定国是则人孰不归于正乎今日之国是尚有可言者焉臣愿陛下毎留圣虑天下幸甚取进止
　　纳宰相劄子一
　　苹闻大臣事君以人则宰相在于知人而善任使耳然似是而非者有之似非而是者有之如章子通国皆称不孝而孟子为之礼貌仲尼贤于尧舜而鲁人以为东家丘其似非而是有如此者如殷浩隠于山林谢尚王蒙其出处以卜兴衰而庾翼乃谓此曺可束之髙阁其后终不能成功其似是而非有如此者所以知人为难焉自非知道者未易究此伏惟执事深得此道发于事业以济中兴之治而苹区区犹以是言之者葢至诚无息惟不息则能合内外之道内外之道合则孰能间之哉推于知人宜无难矣不识仆射相公然之否也
　　二
　　窃谓人君毎恶朋党而人臣毎成于朋党至于小人之倾君子也亦必以朋党而去之盖人主之于臣下贤则进否则退初无心于其间也故臣下之为朋党未尝不恶之也人臣之执其政柄者固非有意于为朋党也然分别邪正茍失于过甚则不幸而近似之矣而小人者乗此以中伤于君子则必曰非其党不用故造为疑似之谤以倾之而君子往往以是去矣伏惟执事以公忠直道简在上心固无偏私矣然近年以来宰执数易士大夫之立于朝者门户众矣伏望执事掊击多门同于大公则人才短长皆不弃矣苹区区之心非谓其有此也盖将逆虑其未至尔
　　夫子之道忠恕论
　　中庸论天下之达道而终于所以行之者一也中庸之书是为入徳之要其言乃曰一而已疑若不以斯道示人也岂欲骜天下后世而不使之有知乎盖道本无在惟造道者能出于言意之表超然自得有契于心则万善兼该不待博观而泛取也故夫子以一以贯之告于曾子而曾子应之曰唯则固已默识之矣及门人之问则告以夫子之道忠恕而已信乎忠恕足以尽夫子之道也然既曰一矣而曽子以忠恕言之何哉忠恕之名既分果可谓之一乎忠以处已恕以接物则忠恕非一也忠以事上恕以济众则忠恕非一也自其末而求之则忠恕未尝不二自其本而求之则忠恕未尝不一夫尽己之谓忠推己之谓恕所谓尽己者岂有意于为忠耶克己之私一毫不留大其心以体天下之物廓然无际而心无有外非尽己而何天地之造化与之同流矣万物之散殊与之同体矣举斯心以加诸彼乌往而非恕乎则恕之为用岂外于忠哉是忠恕者合内外之道尔斯道也圣人体之君子行之体之者从容中道大而能化故发于言也亦不见其迹焉行之者方且勉进于是故必显其入徳之由所以夫子言一以贯之而曾子语门人必及于忠恕者告之以入徳之由也葢夫子之言有徳之言也有徳之言所言皆己之所有也曾子之言造道之言也造道之言贤人之言圣人之事也欲由而未至也然率是以往其入圣域也必矣则曾子称夫子之道何疑焉其后曽子传之子思子思笔之于书亦曰忠恕违道不逺岂非有得于斯乎夫子之门自顔渊死之后门弟子于圣人之道信之笃得之深行之力守之固未有如曾子者其称夫子之道宜其异于众人也以子贡之智足以知圣人犹以圣人为多学而识之未达夫一贯之理及圣人语之而后知则曾子之言非造道者能之乎
　　题论语后
　　读者须求圣贤所以言反覆玩味优防涵泳期于黙识心通洞达无间然后为学若祗循习诂训解析文义适足为玩物尔崇宁三年甲申嵗九月十八日题
　　送李子勉序
　　子路问强夫子告以南北方之强而纵言至于和而不流中立而不倚国有道不变塞焉国无道至死不变皆以强矫之士之特立独行至死不变亦可以无愧矣进徳至此亦不可以有加矣夫子又谓士不可以不毅强即毅也何待于哉而子思称孔子之圣必曰寛裕温柔足以有容发强刚毅足以有执乃能溥溥渊泉而时出之信知毅之不可偏也李子勉余畏友也刚直不屈言行必求合于古人与人合如胶漆不可复解不合不能忍见虽忤大臣拂流俗曾莫之顾然有意为之末若无心而适当直前不顾未若应之从容余尝有意于斯而未能愿与子勉共进之故书以告焉绍兴六年嵗在丙辰四月望日长乐王苹序
　　跋陈谏议书后
　　谏议先生忠言至论为时蓍虽愚夫愚妇皆知尊仰至于业履之精微通于神明葢人有不得而尽知者观谏议为龙舒公求铭书辞意勤恳必诚必信虽字画之末悉尽其至传曰君子无所不用其极于谏议见之矣绍兴十三年五月二十六日长乐王苹谨题
　　题张思叔书后
　　张思叔世为夀安农夫思叔自幼已不乐为农家子凡三易业始游庠序即有能文声及屡试礼部不偶乃防心进取有求道之志是时伊川先生归自涪陵遂受业以终身焉先生之门晩进甚众然得之多行之力未有能及思叔者思叔明敏疎通学问深造真有用之才也偶于箧中得思叔书二纸惜其中年而亡为之怅然因録其诗文五篇于后亦可以见思叔所学矣绍兴二十一年辛未立秋日长乐王苹题
　　答吕舎人书【居仁】
　　苹自前年冬罢官毗陵即还村落复以贱累疾病相仍去冬山妻不幸伤悼之切殊不能堪以此不获为记室问然怀仰徳义朝夕台诲感佩不胜舎人日与道俱想聪明才智不能为胷次累也老氏谓为学日益为道日损损之又损以至于无此舎人所深晓也于道既得之则圣人所以斋戒所以退藏于密所以和顺于道徳者皆不过此斋戒者若顔氏之心斋是矣未始有回方能如是所谓宻者意必因我有一尚存则不宻矣如荘生谓未始出吾宗释氏谓鬼神窥觑不见者乃宻也既如是则于道徳未有不和顺者所过既化则所存者神尔神初无二也学者所造未至于极则不能无先后之序自志学至于立于不惑至于知天命皆其序也故不成章则不能达子思云行逺必自迩登髙必自卑不以躐等为贵也人与仁异孟子以学者分此故谓仁乃人也能体合之即道也孟子以人与仁与道未尝异也学者正欲合之尔天生烝民有物必有则如耳目者物也能视听者则也心主于身不存则放矣性则养之尔二者学者之事故谓之事人逺防下问不敢不报然词拙理暗不胜愧汗













　　王著作集巻二
　　钦定四库全书
　　王著作集巻三
　　宋　王苹　撰
　　资中袁先生跋
　　程门诸贤多不甚著书大扺要于涵养特守处用功葢二程夫子教人之法如是也明道尝云若不能养只是説话伊川因尹和靖説易曰且更涵养莫要轻説及答横渠所论亦欲其全养思虑涵泳义理他日自当条畅今观著作王先生奏篇遗稿仅存十余地文不过数则读之皆温醇平实沈潜蕴借蔼然有余味真得程氏之传矣杨山毎言同门后来成就莫逾吾信伯胡文定亦谓其学有师承识通世务二公非轻于许与者知先生葢深矣予故表而出之以志先生师友渊源之学寳祐四年嵗次丙辰重阳前三日资中袁万顷书
　　玉山汪先生跋
　　孟子既没圣学絶讲本朝河南二程夫子生于千载之后独得往圣精微之绪而斯文日以缉熙著作先生早登河南之门学聚问辨得所就正充广涵养其徳粹然髙宗皇帝中兴赵忠简公相惩荆舒而主伊洛于是河南之门如尹公朱公辈人相继召用而先生以布衣特招首论亲征之举民情欣悦得民心则格天心三王之治也又论帝王之学将以措诸事业非从事章句之末而已及举小雅宣王诸诗以为内修政事者乃所以外攘夷狄谓正心诚意而辨其君子小人人主之先务也凡此皆其师门所素讲深造义理之頥可举而底绩者也思陵一见以为起草茅而议论如素宦则其践履纯熟足以动寤人主者又可见矣遗言逸事絶无仅有而玩其议论想其辞气雍容切当自有奕奕照映简编者则其学岂章句言语而已哉门人记先生貎肃而气和言简而义明望之可敬即之可慕可谓不阿矣慤之先曾大父文定公尝僚于赵忠简公而讲习于著作先生陈齐之亦先生友也今幸覩遗帙不胜咨叹僭识巻末寳祐嵗在夀星立冬日后学玉山汪慤书
　　雝国虞先生跋
　　绍兴六年赵忠简免相陈公辅上疏乞禁伊川学朱内翰在经筵不敢谏胡文定奉祠居衡岳独上疏封爵邵张二程先生贴黄实荐著作王公与和靖尹公皆伊川门人乞以王公校正中兴以来程门后凋之松柏独胡公尹公著作公而已虽然著作晩际思陵固未能昌其所学然遗名遯世在崇宁不与于屛逐学徒之时洁身事道在绍兴又不与于禁斥颛门之日公之学力蕴蓄始终全节可谓不负师门矣观其奏篇论汲黯宇文士及之忠佞牛李朋党之成破至哉斯言虽千百年可为鉴思陵以通儒称之信哉寳祐五年丁巳立夏日雝国虞兟谨书
　　柯山徐先生跋
　　鼎防从父师之训已知和靖先生以程门之学髙宗皇帝由布衣擢寘经筵鼎今幸备洒扫书堂之役流风遗教鼎与诸生拜赐无斁已而复知此邦有王公是时亦以程门之学召入著作庭犹恨未知公学问言论之详居数月公之孙思文携文集见过伏读数四继以忾叹不能自已噫嘻炎精寳祚程氏之学废而防熄程氏之学兴而复然不特叹二先生能守其师之学抑以叹髙宗之所以再造国家与吾儒所以关涉于国家者其学如此之大云景定二年嵗舍辛酉至节后十日柯山后学徐鼎谨书
　　天台毛先生跋
　　自马上得之之説行君则曰事干戈之时也道学乎何庸臣则曰执干戈之时也道学乎何言呜呼曷不视此哉﨑岖金革一闻守臣之荐则惟有道者是信是使不曰徐议其任也恳切奏疏一惟师学之明必欲以道而立政立事不曰姑舎所学也是诚明良之盛际修攘之大原兹炎兴所以祀夏配天而衍万亿年之休欤咸淳二年丙寅七月望天台后学毛鼎新书
　　鹤皋朱先生跋
　　南渡以来囘洛学之春二三君子力也著作先生为后凋之松实最其间今覩遗稿醇实雅度如弁冕秉珪于庙堂之上使人一见敛袵而敬心生焉以芜辞述盛徳则奚其敢咸淳十年甲戌永嘉后学朱子昌敬书
　　眉山黄先生跋
　　自一贯曰唯之后羣弟子各以其亲传之学仕列国厥后罔有闻知亚圣继兴阐扬斯道埀絶复续寥寥千载天启炎宋五星聚奎诸儒继出背项相望一时声称日光玉洁跨汉轶唐文治与道学由此而盛中间不幸各立门户相胜相非于议论之间致使士习风靡或归于朔或附于川或从于洛支分别不复防归于皇极之源小人乗间抵巇大倡伪学之谤荏苒嵗月贻祸国家幸而天不閟道二程门人尚存胡尹暨著作王先生者落落晨星理学流委仅存一线使先生不遇思陵未免埋光晦彩终其身防与草木同腐岂不重可惜哉愚也生于叔世萍寓呉门每恨生晩不及游先生之门且闻先生之为人又知先生之所学尝味其功名富贵道徳性命皆不足乐之语且与顔曽气象相似可以振薄俗可以药士心惜平道不传于后文不着于世虽获用于一时在先生亦姑云尔吁天耶人耶愚不得而知也时祥兴改元戊寅嵗仲春三日眉山晩学生黄大有拜手谨书








　　王著作集巻三
　　钦定四库全书
　　王著作集卷四
　　宋　王苹　撰
　　文定胡先生书一
　　安国首顷在行阙多所奉教方欲再造问信已以罪行矣既渡湘水之西山居自省相望数千里无縁复通声息怀思可量去此见报伏审赐对受知寘瀛馆岂特交游之私庆也已辱书贶欣承校正多余徳履増福未期晤集切兾顺时为此道自衞不宣安国首信伯学士先生执事
　　二
　　安国再启一别三十年光既及而学不至囘省初心旦夕自愧毎闻徳誉想造养之益深也信伯既亲见伊川丈人入其堂奥责任亦不轻矣使斯道遂行邪説不得以汩之也直有望于君勉之安国再启
　　和靖尹先生书一
　　焞顿首启前月特防宠顾以病躯不得欵奉教益为恨继辱赐书并録示定夫所撰其叔父墓铭显道书先生易传后捧领披读感愧之心有不胜言专使至承恵翰荷眷予不忘甚幸甚幸焞即此逺依庥庇诸事粗遣腰痛亦减七八不烦过虑曽宪来寓虎丘日获相见或云可居旬日车马闻欲来此遂得欵聴益论未间尚兾为斯文自重恳切恳切使还专奉启起居兼谢下情不周焞顿首再拜
　　録示易传差互且据焞所収本写呈乞检至更望订其是非他竢面议焞再拜
　　二
　　焞顿首启向寓虎丘时防宠顾极荷眷予之勤去秋遇髙隠辱馆待至厚拜别之久日益瞻仰承恵问获闻动静感慰兼集即日大暑伏惟尊体万福焞去年冬末来防稽凡事安集不敢有烦逺念末由拜防惟乞为斯文倍加保重以副愿望真切谨専附手启上问不周焞顿首再拜六月二十四日谨空
　　三
　　焞再启自至防稽以退闲不脩讲人事不遇便人故久不得上问必能深察向承教论语二事今已改正或更有未定处有的便无惜砭谕朋友切磨之道废而不讲正赖吾信伯也万望留念颙望颙望贵眷各叶吉庆时暑以保爱为祝小侄墺已受恩今年三月得岳祠亦薄有禄廪侥幸侥幸亦恐知之焞再拜
　　四
　　焞顿首启拜违教益两见改嵗瞻仰之心与日増积仲夏谨时伏惟赞画之暇尊体万福焞守拙碌碌随分而已然平日所闻不敢不遵衰老日甚幸未昬愦不烦过念末由拜防敢兾顺时保重前需召除以副友执之愿谨专附状起居不周焞顿首再拜信伯通守学士贤友执事五月十六日谨空
　　五
　　焞再启近两収所恵教墨获闻动静感慰兼至过荷不忘甚幸甚幸常州往来冲要应接不能不少劳神用在信伯处之必不废力有暇进道否有学者来讲此道否必不倦以告也块处僻寺向风不胜驰情焞再拜贵眷各惟上下安裕夏暑敢以保爱为请焞上问贱累特防问念感愧之至焞再拜
　　六
　　焞顿首拜启久违益论日増瞻仰专使至特辱贬教伏审即日按察之暇尊体万福感慰兼集焞居此幸安诸事粗遣不敢烦念虑未有防期向风驰情秋暑尚炎防乞顺时保重前需大来以副愿望下情岂胜拳拳使还谨奉状起居兼谢不周焞顿首再拜信伯通守学士友旧执事八月上澣日谨空
　　七
　　焞再拜启邢婿以日到府中不敢草率上状小侄墺近已娶妇只此中人家老拙又且了此一事伏恐知之皆辱埀问至荷眷与复拜起居礼焞再拜上时主簿紫芝到任未久不通问陈齐之今赴官未尝通讯否或访我存亡尽为告之贵眷各叶吉庆敢以保爱为祷焞顿首再拜信伯通守学士道契执事
　　玉山汪先生跋
　　国朝崇重儒学然自布衣聘召者特为难得故侍讲侍郎尹公著作崇道王公皆伊川先生髙第又皆用布衣特召师友辉映搢绅荣之尹公致位通显徳望表表而王公立诚为己仕不求进故知之者希然不可以是判优劣也今观尹公所遗王公尺牍一语一言必以尊所闻务讲学相期责善之诚如此则王公之为人可知己盖尝以为国家之患常由人心之偏陂而邪説暴行之肆熙丰绍符所以基靖康之祸也惟儒者则有正人心息邪説距诐行放滛辞之功焉绍兴初年惩创前辙隆儒劝学人主特有意焉尹公以经学纳诲所以格君心者媺矣王公讨论史观破绍圣元符诬谤之谖慝明宣仁泰陵慈孝之本心其功亦不细凡此皆正人心之伟节也用乂厥辟肇开中兴岂偶然哉然格心之学难明而逊志之言易孚此世道消长所以相推而不已也厥后权奸秉国蛊上志贼人心天下泄泄斯道防坠幸赖乾道淳熙诸公相与扶持考其师友渊源则出于河南之门者为多信乎功不在禹下也然尹公年谱但载陈公辅之见诋而不察其反覆盖自赵忠简用朱子发范元长于资善堂时以为极天下之选朱尝乞官谢显道之子其奏疏推明伊川以为实继孔孟不传之绪尹之被召命陈之除吏部郎则皆以范荐也陈首论王安石学术之害乞数数禁切且言臣初无所知未免从事王氏学既而心知其非每自感悔遂除司谏又言有见今被举其文学行谊实为可称而尚在逺方迟迟未来者乞下有司多方礼请已而忠简去位所引用多罢去惟朱以上眷独存公辅复上言廷臣有私意取程頥之説谓之伊川学者伪为大言谓其实继孔孟頥实何人将见浅俗僻学惑乱天下伏望睿断择羣臣有为此学者皆屛絶之于是朱公亟求去上坚留之尹公亦以此辞召命有防促赴阙陈寻除礼部侍郎既尝上意不能则又请明诏多士今次科举将安石三经义与诸儒之説并行以销去偏党愚攷观至此为之嗟叹信乎任贤去邪之为不易也或者稽韩退之之言谓自古贤者常不遇不贤者比肩青紫贤者常无以自存不贤者志得意满如程门诸公宜在髙位顾终身运蹇以为造物者好恶与人异余谓不然贤者之所得于造物者养其大体者也不贤者之所得于造物者养其小体者耳吾既得其良贵矣又慕人之所贵已受大又取小其可乎彼妾妇之道不能自树立而以顺为正故膏粱文绣珠翠脂粉以自宠饰而媚于人大丈夫岂慕为之哉古之得志居上位者若尧舜禹汤文武皆不敢以天下为已养菲衣恶食逺色贱货兢兢业业不敢自暇自逸凡以俭于小体而崇其大体也安冨尊荣孰御焉先文定尝获讲习于著作君其曽孙仲可出示尹公帖于是三复有感而书其后帖中所谓时紫芝者善厯学先文定尝荐之谓其问学淹贯推究详密及陈齐之长方亦先友也寳祐嵗在鹑尾小满日玉山汪慤书











　　王著作集巻四
　　钦定四库全书
　　王著作集巻五
　　宋　王苹　撰
　　像赞
　　冲乎其融慤乎其恭杏坛化雨程门春风　洛阳王敬方
　　乡先生著作王公小象其十一世从孙观奉以示寛瞻拜之余谨为之赞曰嗟乎先生负笈而求道已为北学之言游献防以救时又为南渡之陆贽故当诬史重作虽秉笔而预修然使新学尚行终抱经而不试才可用而有为行独持而无愧是宜祭于其社以慰乡邦之思岂私于其家以为子孙之庇也哉　延陵吴寛
　　程学之传孰得其亲载之而南山是因著作及门视杨则后德器之成乃参其旧著作闽产而家于吴渊源一脉乡邦所模遗象俨然如挹先哲座上之风门前之雪　乡后学王鏊
　　受性理之学于程门究笔削之防于孔氏语其体则正心修身措之用可更化善治惜乎时君徒称其为通儒而不任以国事然后之学者泝道学之正传迹出处之髙致宜其于先生企仰之有加而诵法之不置也耶郡后学李杰
　　跋
　　按宋史著作王先生生于南服奋然北游得闻大学之説于伊川之门属高宗南渡拜官于戎事倥偬之秋而所以献纳于君者拳拳以正心诚意及分别君子小人为言虽当时仕不甚显弗克表见于世然其所学者大而少枉以徇人亦于此可见矣瞻拜遗像凛然起敬因识于后　漳浦吴原书
　　墓志
　　道学衰微千有余载士习于章句传注孰有心传自到者宪自髫龄已闻河南二程夫子绍孔孟之絶学私淑诸人独恨不得供洒扫应对之役问所以学也既冠居吴则闻州里福清王先生实程门髙第乃与吾季弟悊又闽陈长方少方执门弟子之礼薰蒸灌溉于仁义道徳之言若江海之浸虽莫测其涯涘然知师道可尊朋友讲习可乐也先生讳苹字信伯世居福之福清自其考徙平江先生资禀清粹充养纯固平居恂恂儒者及语当世之务民俗利病若习于从政者盖其理达而义精故也然不邀名当世世罕知之今天子急贤图治搜扬岩穴俊乂彚征知府事孙公佑列先生学行于朝召见赐进士出身除秘书省正字先生于是冀得行其道以所学为上言曰道无古今惟人能故尧以传舜舜以传禹禹以传汤汤以传文武或见而知或闻而知前圣后圣若合符节然非传圣人之道传其心也已之心无异圣人之心广大无垠万善皆备盛徳大业由此而成故欲传尧舜禹汤文武之道扩充是心焉尔又曰帝王之学与儒生异尚儒生从事章句文义帝王务得其要措之事业盖圣人经世大法备在方防茍得其要举而行之无难也未几兼史馆校勘属刋修裕陵实録书奏改左承奉郎迁著作佐郎丐外补通判常州主管台州崇道观族子坐法一时观望文致以罪久之还故官复主管崇道观引年致仕官至左朝奉郎寿七十有二绍兴二十三年五月戊午疾终于里第以其年八月甲申葬于湖州长兴县和平镇茅栗山之原嗟乎先生所试止于是故见之行事不大彰彻道学渊微不得暴之天下然一时名儒推与论荐亦可槩见杨文靖公时程门先进尝曰同门后来成就莫逾吾信伯中书舍人朱公震宝文阁直学士胡公安国徽猷阁待制尹公焞皆举以自代胡公论荐尤力谓其学有师承识通世务使司献纳必有补于圣时是二三公盖有心照莫逆之道存焉先生纯一不杂故得之深不事表暴故所养厚貌肃而气和言简而义明故望之可钦即之可爱慕其接物意诚而感通其治事从容而中理其从政必尽其职其涖民必极其惠岂非所谓时措之宜者耶曾祖讳珣祖讳础皆隐君子考讳伯起假承务郎赠右宣教郎室蔡氏胡氏前卒俱赠安人胡氏钦州安逺尉峄之女安逺名士女又贤也以配先生士以为美谈三子曰大本右修职郎淮南东路安抚准备差使曰大中曰大临皆业儒女二人壻皆进士呜呼夷考世儒之学自先秦两汉更魏晋渉隋唐穷经探道号称名儒者不乏然韩愈氏顾以为孟轲氏不得其传下到今若河南氏之学若先生所受学逺有端绪质之孔孟无愧也其学要以深造自得敏于躬行其序自正心诚意以至修身齐家治国平天下要本于格物致知自尽己之性以至尽人物之性极于参天地赞化育要本于至诚不息达于礼乐则可以穷神知化择乎中庸则可以开物成务然士无师传以肄业考疑徃徃不得其门而入虽然后生可畏焉知来者无涣然氷释于斯道先生既葬修职以状来曰先君未尝著书所以传后者惟幽堂之铭是赖子从先君游久子实甚宜宪义不得以浅陋辞也谨次其状且具列古今之学可考不诬盖有待于来者铭曰圣人迹熄经仅存章句传注极丝棼衰微絶塞道之眞剽剥鬭俪攻于文卓哉夫子闯圣门学得其承道乃尊不杂不溺醇乎醇相时行义觉斯民胡神啬此畀穷屯我述墓文琢斯珉谂兹源委埀无垠闻而知者存乎人　门人浦城章宪撰
　　祭文
　　维绍兴二十三年嵗次癸酉八月戊午朔初十日丁卯门人章宪谨以清酌庶羞之奠致告于著作王先生之灵曰呜呼圣人既没六经虽备学失其传泯泯千嵗有倬河南兴起废坠世方惊疑青衿还视不惊不疑髦士云萃猗欤先生清明渊懿乃泳于深乃跻于防不杂不溺乃得其粹私淑诸人河南是继滔滔者学孰穷涯涘孰致中和孰合内外孰脱章句见之行事学得其源究观其委如立之平以平斯市不惑多歧卒习于是哲人云亡斯学坠地先生非隐亦非玩世相时行可庶几得志志举斯道匪曰膴仕斯命也夫身屯道否念昔从游东阡西里从先生者陈子兄弟同升诸堂亦有吾季二十年间流落殆既晚及师门吊影掩袂奚为于今师亦长逝呜呼哀哉自我不见于今三祀驰书未复讣音遄至呼天不吊恸哭于位温温郁郁堕此窈防谆谆循循不闻其声陈此奠觞輤车其行终天之恨并此以倾尚飨
　　挽诗
　　伊洛流风在邱轲道徳尊遗经启幽眇后学有渊源钻仰知由戸衰迟阻及门三年思睟面一旦絶微言行义时逢可泽民事却睽斯文犹有寄俗学岂终迷不复符三鳣空闻见白鸡诛茅方檇李卜葬已苕溪【先生亦酉年捐馆故用晋书白鸡故事】
　　西观才黔突题舆却佐州济时卑管晏赍志在春秋暧暧孤云没沉沉厚夜幽升堂闻礼乐终觉愧程仇　门人浦城章宪
　　伊洛亲闻道渊微赖发扬东吴贤望重西观旧书藏吾党将安放斯文岂遂亡堂堂宁复见门士恸新冈梁木俄摧壊嗟吁丧大贤典刑防子肖道学付谁传一代风流尽千年物论先师言犹在耳身敢坠周旋　门人浦城杨邦弼
　　国史传
　　王苹字信伯世居福之福清自其考始寓平江苹师事河南程颐视其髙第山杨时为后进而时独深许可之毎以为后来师门成就者惟苹也上亲征驻跸知平江府孙佑荐其学行召见之苹曰民离而听之则愚合而听之则圣古语谓谋从众则合天心以众心之所同有至公之理也今陛下亲征诏下而四方民大和悦当于人心耳陛下诚推是心以见于用人则用人必慰人望推是心以见于政事则政事不咈于人情故曰爱而知其恶憎而知其善使朝廷不乏才要道也汲黯之戆汉武毎恶其妄发及与严助论之必以为社稷臣宇文士及之佞唐文皇毎延入閤语必至夜分至称佳木乃以佞人目之二君不蔽于好恶此所以能尽臣下之贤否人主好恶犹天焉惟才是用何适莫之有上他日语辅臣曰苹起草茅而议论若素宦于朝通儒也赐进士出身授左迪功郎秘书省正字诏条具贼退利害苹曰六月宣王北伐之诗也而诗序及于鹿鸣四牡皇皇者华常棣伐木湛露彤弓菁菁者莪焉此亦何预于北伐哉及观车攻之诗称宣王能内修政事外攘夷狄然则攘夷狄实系于政事之脩也今日政治之本有三一曰正心诚意二曰辨君子小人三曰消朋党记曰欲明明徳于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意治天下国家本于正心诚意而已诚者天之道也意与天合则动静语黙无毫髪私而此心无适非道矣举而措之事业宜无难也君子之与小人如氷炭之不可并用也君子曰可小人曰不可君子曰然小人必曰不然其相戻若是欲望其共成功难矣然彼之所不同非故不相侔也以知识之小大见闻之广狭不同耳齐侯伐鲁展喜犒师对齐侯曰小人恐矣君子则否晋隂饴甥对秦伯亦曰小人慼谓之不免君子恕以为必归然则可不辨之哉唐文宗尝叹曰破河北贼易破此党难盖是时牛李之党互相倾轧四十余年而文宗不知当时之党虽起于牛李而实成于文宗之疑也惟人君以为疑故亲戚故旧人得以谓之党交游执友人得以谓之党宦学相同得以谓之党门生故吏得以谓之党朋党之成破系于人君取舍使文宗不以为党臣下孰从而成之防修神宗皇帝实録兼史馆校勘书成改左承奉郎迁著作佐郎通判常州主管台州崇道观累官左朝奉郎卒年七十二苹识虑精微议论平易平居颓然若与世忘及语当世之务乃如习于从政者在常州人以为不屑于簿书钱谷也苹钩考不懈必举职乃已或叩之曰子欲我为不解人事耶不著书既老乃集古今论语説取其与所见合者为一书亦未及而卒
　　吴郡志
　　王苹字信伯父仲举福州福清人苹出继伯父伯起后伯起字圣时居吴江震泽少入京师受经于王介甫学文于曾南丰游曾宣靖公公亮父子间举进士不第题其居曰酉室江公望为记平生所作诗曰唱道野集伊川程先生在涪陵及洛阳命苹从游遂为河南髙第苹学通春秋视杨时犹为后进时亦谓后来师门成就者惟苹也舍法行遂不就举绍兴四年高宗驻跸平江知府孙佑言苹素行高洁有忧时爱国之心有开物成务之道丞相赵鼎以闻十二月召对上以通儒称之补右迪功郎后四日特赐进士出身除秘书省正字兼史馆校勘受诏条具贼退利害苹奏治本三事一曰正心诚意二曰辨君子小人三曰消朋党上谓辅臣曰苹起草茅而议论进止若素宦于朝者大抵儒者能通世务乃为有用与修神宗实録优诏奬谕中书舍人朱震宝文阁直学士胡安国徽猷阁待制尹焞皆举以自代安国论荐尤力谓其学有师承识通世务使司献纳必有补于圣时迁著作佐郎通判常州主管台州崇道观然为秦桧所嫉会从子谊坐法一时观望文致以罪久之复主管崇道观引年致仕官至左朝奉郎二十三年五月卒年七十二葬湖州长兴县和平镇茅栗山门人章宪譔志苹识虑精微议论平易颓然若与世忘不著书既老集论语集解未成合文集为四巻行于世宪及陈长方杨邦弼皆同门弟子也嘉熙元年知府王遂祠苹学宫宝祐初里人立像震泽以长方邦弼配食号三贤祠陈长方字齐之其先福州长乐人父侁字复之擢第娶呉人林旦女与陈了翁交从甚宻了翁谪廉州侁以书贺之至千余言由此得罪又从防定夫学深得治气养心行已接物之要故其子皆生长外家亦为道学之士长方绍兴进士终江隂军学教授居吴中歩里终日闭户研穷经史著书名歩里客谈及春秋礼记尚书传汉唐论俱行于世学者称为唯室先生弟少方字同之亦端慧不羣孝宗朝为东宫讲官时号二陈皆王信伯门弟
　　杨邦弼字良佐其先建宁浦城人文公亿四世孙也来从王苹学遂居震泽探极理趣发为词章中绍兴十二年进士第三会行都初建太学选为博士逾年通判信州寻以大理卿改湖南漕不务钩致甚得大体迁秘书丞著作佐郎又两迁礼部郎以起居舍人出使金国迁起居郎中书舍人而卒
　　章宪字叔度居黄村乐道好德操履高洁行有余力而以学文乡里谓之隐君子其学师事王信伯而与朱发吕居仁等游邃于春秋有后轩集十巻曾文公为之序【宪父甫字端叔自建徙居吴其八世祖本浦城人有西村珠林二族西村之裔多显仕珠林至甫曾祖法始登科】
　　嘉熙元年诏举防题
　　问礼云凡学释奠于其先师释者援周礼曰凡有道者有德者使教焉以为乐祖祭于瞽宗此之谓先师之类也若是则岂必乡之先生而后敬之仕于其邦寓于其里者皆所当然也师道立善人多岂不宜乎若文正范公生于斯仕于斯乐圃朱公唯室兄弟皆长于斯私淑艾于斯若安定胡公教授是邦和靖尹公讲道虎邱之下著作王公召于吴而老于吴是六君子者虽事显晦之不同非呉之所谓先师欤非吴学之士所当严事而景行者欤愚请诵所闻于六君子之一二与诸友订天章之对规模正大隐然有王佐气象答元昊书心事明白西贼胆寒之謡岂语言文字使之然者其居吴也义学义庄遗爱犹在其守吴也兴学校举贤才此又公之余事尔安定泰山十年攻苦食淡明道景祐间振师道于久废之余其授学苏湖也东南之士翕然有仁义礼乐之风四方来游者醇厚和易不问知为其弟子而经义治事本末兼举异时出而为政往往适于世用庆厯间自太学而州县壹是为法二公本朝之大儒也敢问其学问之本果安在欤使文正经制西事归坐庙堂安定久侍经筵进当事任其经世大用亦可逆覩欤乐圃以名父之子得师训之传有是言则是理明无是言则是理阙又曰心通乎道然后能辨是非伊川直指内外之学以告之者可谓切至著书阅古乐尧舜之道以终其身而郡守监司造请政则亦非泊然忘斯世者和靖绍师鲁之高风为师门之曾子义不茍后弃子弗顾经以解而明亦以解而晦先生此言岂以辨説章句为功者论孟二解言近指逺有非游杨诸公之所及虎邱之集阐明道奥开发后学之蔽防二公程门之高弟也敢问读其书习其説者何所得欤使乐圃早嵗俯从吏仕晚而久在朝廷和靖渡江之召从容讲席其所养所施亦可悉闻欤高宗驻跸吴防首以郡守之荐召见王公布衣入对若素宦于朝上以通儒目之赐第入馆以治本三説应诏一曰正心诚意二曰辨君子小人三曰消朋党此正师友言治之要防而中兴祈天永命之大端也于时唯室与少方学于震泽实以王公为师语录一编备天下之妙理若逝者如斯授受于不言之表至触处相应之时而后自得焉二公亦中兴以来之端人也而郡不知尊学不知祀何欤六君子之渊源至于今未逺也尊其名而不考其实敬其人而不继其学独何益欤近世紫阳夫子起于诸老之后是邦之负笈而受业寓书而请益者亦十有余人诸友亦尝防绎其説而有得焉否乎其与六君子之学异乎同乎亦有互相发明者乎愿详以告之文无取焉






　　王著作集巻五
　　钦定四库全书
　　王著作集巻六
　　宋　王苹　撰
　　立祠劄子
　　承信郎新差监宁国府南陵县酒税务王徳文劄子右徳文不避萧斧之诛輙沥衷忱冒干威聴徳文曽大父通判苹家本福唐侨寓震泽执经伊川之门绍兴四年知平江府孙公佑以学行荐特令布衣上殿奏对称防圣语有曰王苹起于草茅若素宦于朝通儒也始命初品越一日复赐出身繇小着倅毗陵国史有传有文集语解记善録行于世程门名流如胡文定尹和靖张思叔三先生相与讲道遗帖可攷陈唯室曽文清皆门弟也惟是抱负不克尽施赍志以没于湖州长兴县和平镇茅栗山门户衰落家叔左藏正埀改秩而遽亡家兄帅干斗文虽掇乙科尚迟合頴徳文碌碌不武弗振厥绍俱不能发扬潜耀实负愧恧幸遇判府节制待制侍郎先生宗主斯文维持正道凡前辈明义理之学者莫不褒表而显扬之至若近日唯室先生许祠于学阖郡叹咏扶植名教之意甚盛甚休唯室师曽大父者也且防崇奬则为师者当俾与唯室并祠何荣如之然则荐于朝者前使君孙公也祠于乡者今判府侍郎实斋先生也异世一辙千古两贤九原有知当必效亢囘之报矣冒犯峻严徳文下情无任战灼俟命之至右谨具申呈伏候台防嘉熙元年七月【阙】日承信郎新差监宁国府南陵县酒税务王徳文劄子台判王著作乃程门髙弟他郡犹为之立祠况生长之郡乎送学议行
　　实斋王先生立祠祭文
　　维嘉熙元年嵗在丁酉八月己夘朔初八日丙戌朝奉大夫焕章阁待制知平江府兼节制许浦顾泾水军王遂谨以清酌庶馐之奠致告于著作先生王公唯室先生陈公遂窃惟渡江百年东南士大夫免沦于荆舒之烈焰而获游于伊洛之春风者二三君子之力也著作先生以正论动上听唯室先生以直指开人心其有功于世教宏矣郡有陆宣公以下祠敬奉二先生以祔使是邦之人家识正学戸知正理显然渊源之所出其自今始尚飨
　　郡庠先贤位次
　　唐陆宣公【贽字敬舆徳宗朝】
　　大参魏国范文正公【仲淹字希文】
　　丞相许国范忠宣公【纯仁字尧夫元祐名臣】
　　周国范恭献公【纯礼字彞叟】
　　乐圃朱先生【长文字伯原教授乡学监司郡守以不接见为耻】
　　著作王先生【苹字信伯程门髙弟郡守王遂立】
　　唯室陈先生【长方字齐之寓昆山著作王先生门人江阴军学教授】
　　侍郎王公【防字原缺丞相岐公珪孙华阳人中兴绍兴年重建郡庠】
　　忠节滕公【茂实字秀颖奉使不失节吴守渊立】
　　文穆范公【成大字致能贤劳四方】
　　正字周公【南字南仲呉县人庆元名臣博学无所不通】
　　清毅陈公【垲字子爽浙西宪使寓嘉兴宋理宗御笔清节髙风勉励流俗】
　　安定胡先生【瑗字翼之泰州海陵人教授蘓湖二学】
　　丞相魏国文正王公【旦字子明魏州人三槐王氏】
　　和靖先生尹肃公【焞字彦明洛阳人伊川髙弟虎丘读书】
　　象山先生陆文安公【九渊字子静抚州金谿人知荆门】
　　慈湖先生杨文元公【简字敬仲象山门弟苑桥读书知温州】
　　右史倪公【千里字原缺教授呉学有恵诸生】
　　周国正恵赵公【希泽字原缺守吴】
　　观文赵公【与字原缺开辟学校乡饮酒】
　　性学李教授添立【大徳五年】
　　太子中允陆公【元朗字徳明注释六经】
　　延平先生李公【侗字愿中南剑州剑浦人】
　　水心先生叶公【适字正则龙山人】
　　丞相文忠富公【弼字彦国河南人】
　　参政欧阳文忠公【脩字永叔吉水永丰人】
　　东坡先生蘓文忠公【轼字子瞻眉山人】
　　开府富公【严字原缺青田人以刑部郎中守乡郡所居以徳夀名之】
　　鹤山先生魏文靖公【了翁】
　　【原缺】
　　【原缺】
　　左丞许公
　　平章髙公
　　掌祠府帖
　　军府
　　据府学时中斋生王思文状曽大父著作苹执经伊川先生之门亲传正学绍兴四年六龙南渡行幸吴门郡侯孙公佑以学行荐令布衣上殿奏对称防圣语有云王苹起于草茅议论若素宦于朝通儒也防赐进士出身迁至著作国史有传及语解文集记善録行于世有如胡文定尹和靖张思叔三先生遗帖可攷陈唯室曽文清皆门弟子也前政实斋阁学王先生下车之初首以吾乡六君子为问以防于学念先著作及唯室祠祀未备绘像并祠于郡庠徳至渥也今唯室之孙陈之谅首祈请于判府史尚书月有奉祠之赐学有掌祠之职其他先贤之后亦各有之独是曽大父之祠缺然有愧思文防前政江府教仅与沾汚微俸得尾殿祭之后思文一介么麽粗安义分不敢躁求靖惟著作门人之后既已得职傥不控陈实维暴弃兹盖恭遇判府发运提领节制待制侍郎先生道传孔孟业绍伊周幸陶教育之恩久被作成之泽乞照先著作门人陈唯室先生孙陈之谅例幇给使府奉祠职事奉前政判府魏侍郎台判库呈一日继据公使库单子具呈照得掌祠官月支钱三十贯十七界官防所据府学掌祠学生王思文申乞帮支请给奉前政判府魏侍郎台判索掌祠帖呈仍契勘掌祠俸有无髙下又据公使库单子据王思文称见充掌祠未曽给帖提督官书拟王掌祠据称未曽给帖然而著作之像既祠于学则与陈唯室事体一同合不合照例月给俸仍给帖奉前政府判府魏侍郎台判牒学保明府司已牒府学契勘去后今承府学申继送前郡契勘呈今据正録直学乡贡免解进士学生许东发等状申防送下府牒为王秘校思文乞支月钱事东等照得王思文见肄业本学时中斋其先世著作见祠于学今据所陈欲就使府给帖支帮月钱东发等保明诣实中乞备申使府取自指挥施行奉台判本学既与保明合与照朱秘校例支自六月为始须至行遣右今帖府学时中斋生王思文仰充王著作掌祠先具遵禀状申淳祐六年闰四月【阙】　日帖
　　从事郎两易平江府观察推官呉
　　迪功郎特两易平江军节度推官蔡
　　宣教郎差充佥书平江军节度判官防公事赵
　　承议郎添差通判平江军府事余
　　承议郎通判平江军府事暂领府事郭庭坚台押
　　李提刑芾行学问立祠因依申状
　　贡补进士掌著作祠学生王思文状右思文伏防师防备凖提刑提举节制秘阁判部侍郎先生取问立祠因依者伏念思文曽大父苹字信伯世居福之福清游学寓居平江师事伊川先生视山杨先生为后进山先生独深许可之每以为后来师门成就者惟信伯也绍兴四年驻跸吴防军务之暇延见人材郡守孙公佑特荐于朝布衣王苹近在数十里间有忧时爱君之心开物成务之学素行髙洁朝野共知特赐审察録用遂防赐对第一劄论得人心足以合天心第二劄论人主不可蔽于好恶之私第三劄论人主学春秋与世儒异玉音有曰王苹起于草茅而议论进止若素宦于朝通儒也赐出身授迪功郎秘书省正字又诏条敌退利害一曰正心诚意二曰辨君子小人三曰消朋党防脩神宗皇帝实録书成改左承奉郎史馆校勘后集古今论语説取其与所见合者为一书亦未及而卒今家塾有福清刋行文集蕲春刋行论语集解震泽记善録兼国史有传可考出处累赠中大夫实斋王先生来镇呉门首以吴郡六君子以防多士嘉熙元年八月九日与门弟子唯室陈先生长方并祠于学祭文有曰窃惟渡江百年东南士大夫免沦于荆舒之烈焰而获游于伊洛之春风者二三君子之力也著作先生以正论动上聴唯室先生以直指开人心其有功于世教宏矣郡有陆宣公以下祠敬奉二先生以祔使是邦之人家识正学戸知正理显然渊源之所出其自今始思文藐焉寡学获叨奉祠之职又防教养作成之赐而奉遗像焉谨具状申谨状咸淳元年五月【阙】　日贡补进士掌著作祠学生王思文状





　　王著作集巻六
　　钦定四库全书
　　王著作集巻七
　　宋　王苹　撰
　　著作与尹和靖讲易
　　乾象
　　慈溪本云偏言则一事　偏字为是　或本云徧言则一事
　　干文言天下文明
　　慈溪本云天下见其文明之化也　或本云见其文明而化之　焞所収本见其文明而化之
　　乾元者始而亨者也
　　慈溪本云既始则亨　或本云既始则必亨　既始则必亨为是
　　师九二
　　慈溪本云恃专制失为下之道　或本云恃专则失为下之道　焞所収本无制字
　　小畜彖
　　慈溪本云加曰字者皆重卦名　或本云加曰字者皆重卦名
　　同人彖
　　慈溪本云必与人同力乃能济　焞所収本与此本同　或本云必与人同乃能有济
　　大有九三
　　慈溪本云公当亨于天子　或本云公当用亨于天子　焞所収本必用亨通于天子
　　谦彖
　　慈溪本云抑髙举下损过抑不及　或本云抑髙举下损过抑不及　焞所収本损过益不及恐抑字是
　　临六五
　　慈溪本云是不自任其知大矣　焞所収本是不自任其知则其知大矣　或本云是不自任其知则其知大矣
　　大畜
　　慈溪本云诸爻则惟有止畜之义　或本云诸爻则惟为止畜之义　焞所収本则惟为止畜之义
　　大过九五
　　慈溪本云得过极之阴　焞所収本无以字　或本云以过极之阴
　　咸彖
　　慈溪本云诚慤之义　坚慤之义　或本云诚慤之义　坚慤之意
　　恒初六
　　慈溪本云居常之始　或本云居恒之始　焞所収本居恒之始
　　家人
　　慈溪本云至于天下治治天下之道　或本云至于天下治天下之道　焞所収本至于天下
　　解六三
　　慈溪本云曰作易者其知盗乎　或本云曰字作谓字　焞所収本作谓字
　　损六三
　　慈溪本云醇谓浓厚厚犹精一也　或本云醇谓浓厚犹精一也　焞所収本醇谓浓厚浓厚由精
　　井彖
　　慈溪本云无丧无得其徳也往来井井其用也用常也固也井之道也　或本云无丧无得其徳也常往来井井其用也周常也周也井之道也　焞所収本无丧无得其徳也常往来井井其用也周常也周也井之道也
　　归妺九四
　　慈溪本云以无悔故为愆期之义　或本云以无应故为愆期之义　焞所収本以无应故为愆期之义

　　王著作集巻七
　　钦定四库全书
　　王著作集巻八
　　宋　王苹　撰
　　震泽记善録
　　宪初至震泽见先生问致知之要曰宜近思且体究喜怒哀乐未发谓之中又曰莫被中字碍只防未发时如何宪举杨文靖公中庸序云闻之伊川不偏之谓中不易之谓庸先生曰是非伊川之言不然则初年之説也昔伊川尝批吕与叔大临中庸説曰不倚之谓中其言未莹吾亲问伊川如何其言未莹伊川荅语甚简曰中无倚着宪未达先生曰若説不倚须是四旁方言不倚得不倚者中立不倚也
　　伊川问学者顔子所乐何事或曰乐道伊川曰若説顔子乐道孤负顔子邹志完浩曰吾虽未识先生面已识先生心何其所造之深也宪问顔子非乐道何所乐先生曰心上一毫不留若有心乐道则有所倚着功名富贵固无足乐道徳性命亦无可乐庄子所谓至乐无乐问夫子何以言不改其乐曰自人不堪其忧而言故曰不改其乐问大哉乾元是喜怒哀乐未发时曰元已是生物之始
　　问鬼神是造化之迹如何曰阴阳之功用便是为善则善气应之为福为恶则恶气应之为祸非世俗所谓鬼神问明则有礼乐幽则有鬼神况于人乎况于鬼神乎是故知鬼神之情状此皆以鬼神与人析而言之也曰明底便是礼乐幽底便是鬼神指事故异名非以鬼神与人为二也
　　问吕与叔论大人不失赤子之心赤子未有知识大人智周万物所谓不失赤子之心者不失其虚明淳一之心而已若铢铢而较之固有不同曰大人何尝添得来
　　问孔子何不言非礼勿思曰动即思也如情动乎中岂不是思伊川作动箴云哲人知防诚之于思志士厉行守之于为曰思曰为盖兼言之矣
　　问将孔孟之言切要处思索如何曰须是熟防语孟玩味咀嚼伊川云若熟防语孟亦自有得者此也当时门人有问且将语孟要处防如何伊川曰固是好然若有得终不浃洽盖吾道非如释道一见了便从空寂去
　　问学者于知见上日有所进于自得处更无分毫进何也曰自得处岂得分毫进若见则便见明道云才説明日便是悠悠若穷经进学须是日就月将安能然此正説有所得也学者拈起一处思量须是要便见若悠悠即玩矣若未有见又且放过然思不可苦苦则愈逺
　　问张思叔绎诗此道难将智力求学有所思索是用智力求也曰此言则恍然神悟处不是智力求底学者安能免得不用智力人须求悟悟不求人若静坐有所得难矣学者体究切不可以文义解释思叔所谓劝君莫作聪明解也
　　问天地位焉万物育焉此致中和之效欤曰不必言效致中和则天地以是而位万物以是而育
　　问伊川説人之生也直是天命之谓性谢显道云顺理之谓直窃谓顺理是率性之事天命之性无待于顺理也二説异同伊川説上一截显道説下一截
　　问君子何患乎无兄弟似无差等曰此言有抑扬司马牛忧无兄弟故以四海之内皆兄弟广其意
　　问学者若未见天下归仁且先非礼勿视非礼勿聴非礼勿言非礼勿动从事于此须自见天下归仁曰固是然自要便见得天下归仁进学在致知涵养在敬不可废
　　问至大至刚以直直是顺理否曰浩然之气是自然底不可言顺横渠云阳性直而遂阴性翕而受体此可见以直之意如日月有明容光必照
　　问五十而知天命夫四十已不惑若未知天命安得谓之不惑曰知天命是至诚之道则与数参而无待于推数矣伊川亦至此地位先生曰明道犹有谑语若伊川则全无问如何谑语曰明道闻一名公欲解中庸至人莫不饮食鲜能知味有疑遂至笑曰我将谓从天命之谓性便疑了伊川直是谨严坐间无问尊卑长防莫不肃然
　　问仁人心也而曰以仁存心何也曰学者观书不可梏于文义诂训曰以仁存心者但言能体人耳如以辞言虽论语亦有所不通处如曰性与天道性与天道岂有二
　　问学者常患思虑纷扰何以处之曰人心本无思虑多是记忆既往与未来事且如在坐只是有疑欲问毕竟何所思虑事未尝累人心人心自累于事不肯放耳康节诗既往尽归闲指防未来都俟别枝梧故君子思不出其位
　　问浩然之气塞乎天地之间曰孟子且如此説耳论其洞达无间又岂止塞乎天地之间而已哉
　　问正防云聚亦吾体亦吾体知死而不知亡者可与言性矣海水凝则氷浮则沤然氷之才沤之性其存其亡海不得而与焉推是足以究死生之説其意如何曰知性即明死生之理性犹水也
　　先生荅问其言甚简每以经子质疑问难先生只抑扬其声而义理已明一日问如何是万物皆备于我宪于言下有省
　　学者须是下学而上达洒扫应对即是道徳性命之理礼记凡为长者粪之礼必加帚于箕上以袂拘而退其尘不及长者以箕自向而扱之试体究此时此心如何耶尧舜揖逊之心即羣后徳让之心即黎民于变时雍之心且洒扫者谁与应对者谁与其理微矣樊迟问仁子曰居处恭执事敬与人忠虽之夷狄不可弃也学者只是説过试以此言践履之体究之斯知上达之理矣圣人之道无本末无精粗彻上彻下只是一理先生昔在洛中尝晚坐张思叔诵逝者如斯夫范元长冲曰此只是道体无穷思叔曰只如此説便不好先生因曰道体有多少般在人如何见须是涵泳方有自得
　　陈齐之长方自言初疑逝者如斯夫每见先达必问人皆有説以见告及问先生则曰若説与公只説得我底公却自无所得宪遂心服师事之一二年间才见先生只问逝者如斯夫先生但云理是如此齐之其后有诗云闲花乱蘂竞红青谁信风光不暂停向此果能知逝者便须触处尽相应盖至此方有所自得
　　曽文清公防问儒释异同先生曰公本来处还有儒释否陈可行戌问立则见其参于前在舆则见其倚于衡先生曰参前倚衡非有物也谓之无则不可陈齐之亦有诗云参倚前衡岂易陈只今便了可相亲昔人求剑寻舟迹大似子张书在绅陈了翁作了斋六絶中一聨云仲由行行终身诵张也堂堂带上书杨文靖公赓其韵造次欲安嗟孰是参前无物若为书皆发明此意而先生之言最为精要
　　先生在馆中时范伯达如圭云天下归仁只是物物皆归吾仁先生指问曰此还归仁否范黙然其后齐之有诗云大海因风起万沤形躯虽异暗同流风沤未状端何若此处应须要彻头
　　先生説人而不仁疾之已甚乱也非特彼而我之心已先乱矣宪遂退见杨良佐邦弼举似先生之言杨曰多少该括经子之言皆然是亦作文之妙法杨亦先生之门人以文章登甲第
　　宗杲祭中书舎人吕公文曰深期造道游戱大千先生曰释氏只将此理来游戯更无用处吾儒则欲游泳此理既见了不便休了也顔子闻天下归仁又问克己之目请事斯语所以游泳此理也中庸茍不至徳至道不凝焉礼仪三百威仪三千亦游泳此理也志于道据于徳依于仁游于艺游是游泳之游既依于仁又游泳此理于六艺之中如无故不去琴瑟皆游于艺之谓也
　　宪问尽其心者知其性也知其性则知天矣此是知之存其心养其性所以事天也此是养之先生曰不然余常问伊川造得到后还要涵养否伊川曰造得到后更説甚涵养尽心知性知天知之至也知之至则心即性性即天天即性性心所以生天生地此言天之形体化育万物为尧舜禹汤文武者皆此心尧夫自余吟身生天地后心在天地先天地自我出自余何足言此之谓也其次则欲存心养性以事天
　　问与天地合其徳与日月合其明曰圣人非以其徳合天地之徳也非以其明合日月之明也圣人之徳即天地之徳圣人之明即日月之明言合者立言不得不如是耳言首出庶物万国咸宁则以天与圣人混同説
　　晏太易明中有诗云谁道坚髙不易知生来顷刻未尝离陈齐之以诗荅之若道坚髙未始离谁知此语已成非饶君向此知端的未免犹成我与伊太易意甚不平质之先生先生曰齐之言是
　　先生曰伊川四十以后记性愈进今人年长则健忘岂可不知其故哉
　　伊川涪陵之行过灔滪波涛汹涌舟中之人皆惊愕失措独伊川凝然不动岸上有樵者厉声问曰舎去如斯达去如斯方欲荅之而舟已行
　　宪绍兴癸亥间获供洒扫于中书舎人吕公之门公教人大要明是非邪正进退出处辞受取与之义而躬行以尽其性所言备载童防训春秋説故不复録公病日渐乃以书荐于著作王先生曰周宪秀才朴茂可喜有志斯道当自防与进未果行而公启手足公之门弟文清曽公又以书申公之意且勉其行受业二年归见文清公于上饶首命以纪録所闻先生之言宪窃意先生进将觉斯人退且着之书故未敢私有所论譔先生既没道精微私淑诸人世或未知迄今埀三十年念平昔所闻遗忘多矣因追其绪言一二以示同志乾道壬辰二月甲子信州周宪书
　　逮昔者获从先生于毗陵震泽尝问师友之道先生曰师不专在传授友不专在讲习于精神气貎之间自有相激发处是为善亲师友者逮谨识之因观乡党一篇所记从容周旋而已然后知羣弟子所以事夫子用是道也先生今没久矣周子自上饶来出一编以示皆其绪言有益于后学者顾恐徒观其言而不观其所以言则于道益逺因以所闻于先生者书之巻末尝试以是观之则先生之精神气貎虽千载粹然有生气乾道八年壬辰五月六日鲁郡曽逮书
　　宋宫教所录
　　宜之问三教异同先生云圣道无二门户各别因指坐间卓子以指从卓子中间旋运出卓子外放手云二氏既理防得便从这里出去复以指从卓子边縁旋运入来云吾儒既理防得依旧在此行用
　　宜之问如何得合道去先生云须是便理防得宜之问如何理防先生云直下便是宜之言下有省不觉膝之至地先生止定宜之不令拜
　　宜之问伊川尝云三头谓亘古亘今只一个亦得谓一日一个亦得此理如何先生云所谓停灯于缸前熖非后熖
　　右绍兴壬戌癸亥间先生在毗陵宜之侍教所闻如此
　　右震泽记善録著作王先生平昔与门人荅问辞也先生文集顷已刋之郡庠今复得此遗言于先生之子郡丞大本谨并刻之以示后学云淳熙三年丙申仲冬十有二日蕲春假守施温舒谨识






　　王著作集巻八
