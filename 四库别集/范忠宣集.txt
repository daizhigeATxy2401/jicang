　　钦定四库全书　　　　集部三
　　范忠宣集　　　　　　别集类二【宋】
　　提要
　　【臣】等谨案范忠宣集十八巻奏议二巻遗文一巻补编一巻宋范纯仁撰纯仁字尧夫仲淹次子元祐间官尚书右仆射以党祸贬永州召为观文殿大学士赠开府仪同三司其谋国忠殊有父风事迹具载宋史本传文集凡十八巻前五巻为诗后十二巻皆襍文其末巻为国史本传则纯仁再从孙之柔于刋集时所附入也前有嘉定五年楼钥序后有之柔及知永州沈圻廖视永州教授陈宗衜四跋钥称其文根柢六经切于论事盖其气体本自深厚固不徒以人重耳又奏议二巻自治平元年为殿中侍御史至元祐八年再相前后所奏封事凡七十三首又遗文一巻载纯仁文七首附以其弟纯礼文二首纯粹文十九首乃裔孙能濬据旧本重加删补者又补编一巻载纯仁尺牍一首附以制词题跋等十二首亦能濬所编订康熙丁亥其二十世孙时崇与仲淹集合刻行之其书録解题所载纯仁言行録二十巻在宋世已佚又弹事五巻国论五巻今亦不传矣乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　范忠宣集原序
　　惟昔贤者皆后世之师表而学者之慕古人则自各有不同如汲黯之慕爰盎司马长卿之慕蔺相如若有不可解于心者本朝先正名徳相继如泰山乔岳景星鳯凰事近而易考嘉言善行皆当取则而区区之愚少而读元祐丞相忠宣范公言行録反复终始正学大节伟识宏度赞叹不足于诸钜公间尤愿执鞭欲追逐其万一而不可得也如奏议国论等书如责人责巳助防成徳之训又若避好名之嫌则无为善之路等语皆当终身诵之每恨未见其家集也嘉定五年三月甲戌公之从元孙中书舍人之柔见过谓钥曰忠宣文集未行于世晩而谪居永州三年邦人至今懐仰比因沈史君圻赴郡以家藏本属之既已刋就而旧无序引径以见委钥谨谢之且曰托名不腐岂非晩进之幸岂非平日之愿顾年衰学落何足以与此三辞不获则取而伏读越两日而尽得之盖公天资诚确笃志学问承文正公之亲传博之以泰山孙明复徂徕石守道盱江李泰伯三先生师友之益发为词章根柢六经切于论事无一长语而一出于正文忠苏公序文正公集有曰其于仁义礼乐忠信孝弟如饥渇之于饮食欲须臾忘而不可得又曰虽弄翰戏语率然而作必归于此故天下信其诚争师尊之公真是似者哉而钥之所尊敬者此又其余事自其立朝出镇庙谟相业具载史册不待赘言惟公本于忠恕得二者之功用深入吾夫子阃域非浅丈夫所能窥者温恭惟谨无异稠人遇有当为勇决过于贲育此其大过人者然亦尚可勉也心平而寛虑周而逺喜怒哀乐所发而必中克伐怨欲不止于不行包含太虚无所适莫姑以其见于外者一二言之邓绾尝奏罢公防州及言者攻绾则极力争之谓已经先朝责降不应再有所贬公亦非有意于以徳报怨自谓上惜朝廷事体下以安人情反侧苏黄门诵杨畏弹章而公去相位它日哲宗面斥黄门从容为解黄门谓公为佛地位中人章子厚得罪父年九十议与一便郡公言当置往咎而念其亲公本以议新法不合而去及温公将尽改熙丰之法公谓特当去其太甚又须徐徐经理差役一事尤不可暴操心类如此公既丧明而责知随州寻永州盖子厚必欲寘之死地而公素安义命无一语怨之家人犹未平也风雨中覆舟于江以救仅免拭面而语家人曰此亦子厚所为邪呜呼使之从夫子于陈蔡当亦有不容何病之言此非他人所及也蔡新州负罪至重公力救之上忤帘中下违同列贤如刘元城亦以呉处厚为义存君亲诋公不遗余力公不为动卒贳其死一时不以为快及事之变吕汲公刘忠肃等虽终于贬所其得免于巳甚者始知公之不寘新州于死之力也汲公軰初岭表郊赦未颁先谓难从恩宥公斋戒言大防等年老疾病何以自存迹其所罪亦因持心失恕好恶任情以异已为怨雠以疑似为讪谤误国害公覆车可鉴此不惟啓寤泰陵正欲感动子厚軰使之革心而从厚也呜呼自熙丰元祐以至元符绍圣之间世事屡变翻覆非一徽皇践阼改元建中靖国流人悉归四海望太平于朝莫钦圣宪肃皇后与徽皇待公而为政至遣中使逺至湖外好赐牵复迎劳不絶公时在瞽癈风痹中知上果用我亦欲感激自奋而病不可为矣呜呼天乎倘延以三数年之夀使再得政则必能调一天下可以仰副建中靖国之意岂复有后日之祸哉公既去矣而蔡吕俱召吕又为蔡所排而任蔡愈専矣此所以抚巻长懐而继之以太息流涕也后之君子欲多识前言徃行以蓄其徳者于此书可不熟复而力行之以代韦之佩乎文正四子长监簿以病早没忠宣与二季俱显衣冠蝉聫然自忠宣以来一百二十有四年而后中书舍人始绍世科实监簿之元孙范氏之兴未艾也四月丁丑朔正奉大夫参知政事兼太子賔客四明楼钥谨序

　　钦定四库全书
　　范忠宣集巻一　　　　　宋　范纯仁　撰古赋
　　秋风吹汝水赋【时作襄城宰汝州太守席上赋】
　　嵗作噩之穷秋兮防羸骖而独征嗟旅怀之羇愤兮感时律之峥嵘遵汝流之萦纡兮背嵩峯之翠横号霜风之憭栗兮肃天地而凄清猎葭苇于晩岸兮杂红翠之摇旌脱林实于沙际兮浮琐碎之秀莹激囘流之平迥兮蹙绡文之细轻涵夕照之演漾兮荡澄潭之空明促东逝之滔滔兮方感慨于余行縻王事以去留兮迹未安而遽更佩主人之眷勤兮服友生之意诚何防合之难久兮特离忧之易并傥丘园之可服兮将就濯其尘缨臻圣贤以相期兮惟道义之是营苟没身以无愧兮亦奚事于成名
　　喜雪赋
　　余谪守于山城兮唯土瘠而民穷加农事之卤莽兮仰雨旸之适中昧丰凶之迭有兮盖天道犹张弓虽唐商之盛兮亦难恃乎全功赖睿明之在上兮常十雨而五风偶愆阳之微疹兮甫涉乎季冬既四聪之旁达兮复亲览乎奏封诏祷祠于羣望兮戒守牧以稠重迈成汤之忧民兮轸渊衷而有忡宜小臣之承命兮增惕惧而防恭岂人子之失职兮烦慈父而尸饔走名山以展祀兮忘崖巇而谷穹致帝命之丁宁兮爰震起乎蛰龙矧圣人之先天兮固天心之所同降嘉雪于八纮兮与和气而并充唯骏德之昭格兮方有变乎时雍宁止瑞于一朝兮获麦黍之芃芃民既富而后教兮将神化之日隆当刑清而讼息兮士得委蛇而自公嗟一人之余庆兮赉亿兆以何丰
　　古诗
　　北游寄崔象之
　　尘埃都门路羸马复北首徘徊孤客心厌此行役久秋云结层隂风叶下髙柳解鞍止孤馆斜雨入户牖愁怀写长川时运付杯酒囘念宇宙间无一真我有功名圣贤事世味俗自厚行心弗愧天安俟传不朽偶为细故牵还成浪犇走矧庇吾族繁折腰仰五斗营营百年内此累难遽否田庐傥其完尚可归老丑人事固莫定此志诚不苟诵言成短章聊以告吾友
　　寄谢师直
　　去夏谒君时踏雨溵川路癯然泣相吊心苦别亦遽穷愁但急急峥嵘嵗还暮羇旅念友朋天寒感霜露孤怀杂离忧纷乱畴可诉计我之官期迨君祥琴御邑馆临通途车马当迎遻言笑释所愿此喜良可预欲致情抱勤音书岂能叙
　　陈东父示及新文
　　世德钟良士爽气横清秋公才辅经术文价伏时流近从计廷召暂为梁苑游京都利名地趋谒先公侯髙情逺俗尚壮丽资防摉清尊破旅顔黄菊迎归舟佳藻盈大轴遗我蠲穷愁正声和羣心明珠炫双眸词髙不可继惠重终可酬愧君乐善怀行义愚当修
　　休心亭
　　吾友明知士结庐汝水边名亭号休心休心师昔贤将期一寸诚悠久如青天我闻人最灵至性初纯全吉凶以情变善恶缘习迁湍水决其防放荡无由还所以古圣师三絶穷韦编曽子善守约孟轲养浩然皆能保诚明千载光华传夫君真其徒坟史尤精硏恬然安粹灵外虑何由牵进退固有道用舍岂必专丘疾不俟祷顔乐无穷年宁同避俗者身迹空拘挛
　　累约舍弟纯礼以职事未至
　　落叶犹同飞寒鸟犹竝枝我汝独何负不得长相随偶为细累拘跬步成天涯后日更逺适防合信难期尚愿家国宁且作千日离悠悠百年间几别顔即衰从宦非我志功名徒自欺谁言干寸禄坐使手足违逐末背本心得一万已遗我汝粗有识此事良同悲安得长洲田清水稻百畦将汝入故庐亲戚坐成围幼弟就文史长兄近砭毉孝谨奉诸宗祭祀洁四时此外逐风月对酌白酒巵毕世为善人不负生育慈斯志傥未遂终为路人嗤
　　防师宰
　　忆昨相逢际风喧洛城春芳菲供愁眼衣袂偕京尘艰难各之适防合宁逡廵君归来何时我约赴无因【尝许往谒师厚】自此还相望渇臆生埃氛晚嵗留故丘山村寂无隣落日送樵牧苍烟起荆榛季弟自城至开顔慰天伦遽言长者车相过止来晨兹遇出意表俟迎屡冠巾寒途马歴歴幽扉犬狺狺野夫竞走报似能喜佳宾空堂揖顔色和气相氤氲开尊共灯烛笑语何谆谆朝游禹门寺暮歴清伊滨危龛俨金像逺波舒翠鳞石楼最清絶就宿同裯茵滩声夜逾急天然谢韶钧闲淡尽物理至乐还天真人生足羁束此防尤难频所期道义心白首长相亲
　　久
　　季夏德阳盛炎赫恢洪鑪俄然积阴来直掩造化枢蒸云满乾坤澍雨倾江湖昼夜不停洒动植宁得苏深虞垫地轴遂恐沈日车火官弛权纲朱鸟忧沾濡薫风阜民物反逢怒飚驱川盈浩无津龙卧埋深淤晦雾拥城门惊澜起康衢虽经禹力勤尚畏赤子鱼丛兰委泥滓祥木掩蒿芜罅漏生广厦浸淫矧吾庐涩藓上明镜蠧腐盈缣书墙茨渐衣绣虫竞缨珠螺蚓恣缘绕蛙黾争讙呼幽人志自苦隂处情难舒忧頽讵安席避溺思乘桴安得赤帝悟却使政令敷尽屏沴祲昬大明升震隅六合仰清光九州免沦胥四序各有主一物长欢娱
　　道旁栅
　　鳞鳞田边栅意欲全嘉禾不念大道隳轮蹄苦难过还来践旁畞害稼良愈多愿以树栅心治道夷险坡行子得坦途羇旅逺诋诃芃芃满陇翠谁冒蹊田科
　　游渶川石桥
　　英山富泉石翠岩映清涟近可杖屦及寂无市井喧良辰惜虚过幽寻忍空还幸接鸿鴈序愧在骅骝前一径入岚霭遍野皆兰荃洗耳慕颍曲散发非伊川芳意动宿楚暖脉通幽泉遥源发何所积流浩成渊断岸矗苍壁澄瀛印晴天人稀石有彴村逺鱼无筌初开腊瓮酒乍减春衣緜风光入雩咏暄和临禁烟柔莎当茵席轻漪泛觥船天日正清润水云共澄鲜灵苗恣采撷古迹皆穷硏髙防屏纷杂野具无荤羶繁英落如糁幽禽语如嫩香小杏肥深碧新荷圆游鯈忽上下戏蝶时翩翾芳树荫坐钓平石醒醉眠共得真隠趣勿为豪华传满目是图画在处皆潺湲春风拂归袂暮景生吟鞭恨不见山月月晓山南边
　　暑雨
　　暑候积隆暵骄阳变重阴朱灵弛纲权蒸郁资霖淫惊声递汹汹密脚罗森森阶除埀玉霤朝暮无停音修虹挂明带奔云仆危岑雷电收震耀曦光久潜沈老火不复炎凄飚迓柔金大道泻溪壑穷巷多污涔朝泥涴羸屐夜气凌疎衾腐耳帖朱槛美实堕青林蛙黾生意气蝼蚓相讴吟嘉谷失耘耨坐忍莱莠侵白屋生罅漏工女停机纴庭圃亦芜蔓谁能辨藁芩长夏方长养渐渍所不禁伊予抱最灵咨戚何由愔安得排九阍感激露至忱诉帝求阳明咄嗟破凝霃薫风阜万物复将歌舜琴天髙不可达耿耿徒此心
　　寄友人
　　时君养多士本欲康生民服章与奉禄岂但荣其身士昔志于学宁曰利欲亲得位以行道修巳将安人夫君青云姿文行尤彬彬明主亲选士往作诸侯宾兹义雅所尚有怀竝松筠当令千载间炯炯尊儒绅
　　谒辛化光
　　浓阴结秋意疎林啸松声时节感壮怀挈酒慰友生友生冰玉士节行映古清十五簪儒冠四十无华缨家贫道弥富身困誉益荣殷勤数宾侣足趋顔巷轻髙斋面幽圃修筠拥轩盈班班寒露丛竟吐篱下英食具简且洁盘蔬亦晶明饮适言笑和至乐不乱情郁然兰芷芬薫灼通心诚因嗟朝市间利欲空自兵
　　留别洛中诸友
　　少孤多旅游解骖幸吾里亲友皆贤豪相逢有余喜世事如浮云离合宁暂止酒罢予其东幽踪逐伊水
　　同成都尹吴仲庶运判韩持正防饮
　　宦游鲜宁居未定即奔走逾年官岷峨较昔已云久所喜风物繁聫职多旧友平生道义心相期各白首公余事招寻谈笑共尊酒时方积雨歇凉气生戸牖红蘂照平池苍烟羃髙柳清欢正萧散离思巳纷纠后遇复何乡此乐能再不念初抚遐氓力薄顔亦厚饱歴风波危仅脱虎狼口何当挂尘冠杖屦醉林薮俯仰适所愿荣利亦何有世故浩难必逍遥慕庄叟
　　寄赵大观度支
　　上天生贤杰有意康斯民六十不大用徒劳何足云堂堂赵夫子德与往哲隣尝冠獬豸冠血面婴龙鳞身轻秋叶危大典虞湮沦予时忝同僚附骥愿亦伸自尔均出处荏苒十四春不肖罢蜀使迂谬众所矉君独怜其心抚劳意益亲特枉廉按车再宿骖行尘愧无管氏才防此鲍叔仁苍皇掺袂去分老江湖滨前年易边麾揖君东都门君方领部使迎遇谓可频不作旬浃别各走西征轮前后数舍间音防徒相闻到官但引领莫觌綦与巾道大果难合税冕宁逡廵投劾勇自丐就养归丘樊君志固为得我怀谁与论命驾适千里兹义古所敦有守念系匏空望南山云
　　秋意
　　日躔囘南陆炎气彻厚地郁蒸堆火云飘雨良快意闇穴蟪蛄鸣湿翼蝉坠潜阴生早凉熇暑不得炽羇怀感时节抚事増愁思倦游老将至归兴劳梦寐
　　题杨希元朝议南轩
　　卜居俯涧瀍开轩面嵩洛迥占西都胜髙据北邙脚千门凝紫烟羣峯参碧落神臯势囘抱天阙谁开凿朝阳丽金碧半空横殿阁滩声夜潺湲云气暮惨错春花敷烂锦夏木成翠幄三川披画图八极开綷幕曽无登涉勤坐享仁智乐主人富才识大隠当城郭早解郡印还勇脱官检缚清心对万景真趣絶外铄可笑学神仙妄意向寥廓
　　和子骏
　　夏木拥髙阴微风荡轻霭开轩延众宾置榻临爽垲清谈析妙理尘臆涤烦痗至乐从中来外物亦何待频登君子堂道义庶无馁
　　王安之朝议蛙乐轩
　　羣响本无异悲叹由感怀蛙鸣得其所人乐与之偕既泯物我念宁烦丝竹谐谁能同此适应亦少朋侪
　　和君实病中子骏招不至
　　君子固无患虽有亦何病公偶无妄疾居养仁者静怀贤本心服非由誉望盛庶以德义风化此愚防性欣陪杖屦游晨夕不为并暂阻如三秋斯言犹未称屡诇期勿药敢怠走门径
　　君实南园饮罢留宿二首
　　间从长者车名园宴初阕佳宾薄暮散归鞍带明月珠玉良有德芝兰香不絶夜久卧北窻魂梦亦清洁繁花锦鬬鲜好鸟歌无阕逍遥涉其间岂独娱嵗月修竹色常佳清渠流不絶客散掩幽扉圆蟾正明洁
　　次韵景仁寄君实决乐议之作
　　余生苦多难所向招诋谰前年失二子悲肠剧刳剜悸魂念职守忧患何弥漫叫阍辄自陈闻者为辛酸朝恩俯从欲幸忝留司官薄廪霑甑釡尚愧逺祖丹西都多巨公贤哲罗衣冠亲炙挹髙义朝夕陪清欢蒹葭倚白玉蚁蛭对层峦肴羞屡陈列桃梨烦簇钻【通作攅】翰林壶冰洁秘殿朱绳端逺识固莫测确论宜不刋立行皆表的析理亡髀髋从容及议乐辩论生酒防相圃众如堵楚战惴旁观辞锋奋铦利学海飜波澜解带拒班输登坛劫齐桓焚舟却魏武火牛快田单守义若据险持说侔执干当仁不相让食马几及肝听者如馁人得味皆珍餐折衷无圣师简编阙且残谁能置轻重愈见制作难两家难未解宜僚徒弄丸辨璞待炎火知松须嵗寒善教巳乃孚大器久始完人虽不我合留俾后世看行道匪彊聒贤蕴宁遽殚用舍系所逢明哲固能安乐天复知命頥养资广胖
　　歴阳彭卫字明微弃官养母筑堂名曰寿燕取寿老燕安之义得古人养志之道作诗以纪实
　　养亲不择禄昔有仕为贫唯有席先畴足以供昬晨超然舍禄位一志亲耕耘既无王事盬亦免贾用勤鸡豚畜以时梁稻盈仓囷处身但清约甘防极鲜珍堂上埀素髪含饴弄儿孙防服不离膝终日常欣欣园中复构室花竹围四隣窻戸俨罗列开阖随寒温慈顔纵游适日涉不为频雅当寿燕名安康保灵椿门多长者车间可延嘉宾讲道资朋友德誉日以新孝诚动金石岂独化乡枌显扬久益大圣世求忠臣
　　自警
　　忆昔为小官位卑职易营朋知喜其勤民口亦见称中间忝台谏已觉言难行然頼识者恕尚谓无欹倾数年忽遭遇用大过其能名虚称不实任重力难胜具瞻不可欺举动招讥评士论固不与自知亦甚明禄厚难报荅徒滋骄侈萌子孙忘艰难服用饶夸矜清白素风减冗长浮费増亲旧多责望厚薄贻怨憎贫贱胜富贵古语信可凭请病防罢免方幸忧责轻俄复统一道抚民帅边兵寇狂适偃蹇民疲未苏醒胜负系司命休戚及羣民细务委将佐大事禀朝廷所禀有违从委择有不精差失虽毫厘致败或陵殒身何足道误国玷家声可不常惕惧临渊履春冰庶几免危溢书此为心铭
　　自砭
　　人有好胜心当以善胜恶岂宜执人我与彼较彊弱所得无毫厘所失已山岳事过徒自悔驷马追不却况临衰暮年事尤资审度如人行逺道日暮将憇泊遵途益须慎勿使趣向错逆境是吾师苦口多良药岂止人难欺将为鬼所噱有病在速治姑以自砭灼
　　次韵曼叔见寄
　　予生三十愚且惷乐善自许人难双前年杞城拜夫子似处幽蔀逢明缸交情期与道义久苐愧蚁蛭临崆防兵厨得酒不自饮擕挈过我盈尊缸追游颇纵山水乐凉风皓月临溪矼长歌髙啸助清景彻曙未肯囘艂艭别来节物皆一换秋风憀栗陵疎牕韩庵幽莲堕红粉崔榭密竹森云幢过从往往臻静黙兀坐终日如枯桩得君新诗成杼轴目未穷纸心先降指摘万象无不到发虑百中如甘逢摉情引思勉欲和畎溜岂合追湍泷念君怀道滞山邑谁者肉食居髙厐【厐髙屋也】方今明圣缔堂搆采拔材榦恢鸿厖长松偃蹇卧涧谷梓匠谁与来扶扛入登明堂柱九室气象凛凛尊家邦复使天下贵儒术颂声千载长铮淙
　　同王弱翁宿广化寺
　　能知真乐唯吾曹声利外物诚无侥深山穷谷苟遂性肤体不厌常枯焦况如佳景擅天巧防与仁友相追邀龙门伊洛古今胜苍岩翠壁双岧嶤疏凿宛见神禹迹怀襄既乂熈尧朝千龛万宇变佛室钟磬梵呗何喧嚣唐僧无畏号神隽当时声势尤翘翘开山拨壤尽竒秀楼殿势若风中飘髙甍埀空挿云翼连阁跨路驰星桥深沈神物潜拥护显敞燕雀如矜骄摉竒选胜幸迟日禅堂解榻眠清宵滩声萧萧杂羣籁天真不啻闻咸韶陵晨擕策度翠巘竹溪深处从僧招融融朝晖射岩谷杂花烂漫红欲烧令人即欲置万累百年尽向游中消乃知神仙有窟室我意已欲陵烟霄
　　龙门行
　　皇图经野临中天北有大河南陆浑陆浑之下伊之源直走关塞侵山根此山不断亘坤轴逆为汝海波涛飜忽焉天意有不测疈开峡口流如吞长波万练巻空过贯都防洛风霆奔崖岸相嵚竦天阙此号凿龙为禹门石道盘纡入幽防杉松隠映皆祗园下窥朝市但尘土不与人世同嚣喧天章阁老真相嗣诏委北陲严国藩前驺驱弩聊盘桓凭髙置酒临岩轩是月嘉平腊将尽春风料峭烟霾昬圭隂表日景渐正玉沙透水波先温杳杳端闱照宸极壮以崤函周轘辕超然宴览动咨叹坐预国论惭防顽乃知公旦卜洛意根本系时亡与存法宫在今宜有制上宪太微尊至尊乘杓布政朝万玉莫如洛宅当乾坤三陵气象贯星野庆云祚百云来孙岂唯设险御诸夏亦以捍患安元元为于可为事乃济器大重迁咸有言贱臣幽退冒及此愿对上前图籍论梁贶之惠酒分饷张伯常朝议【贶之时为提刑】
　　黄衣健卒肩乘壶口传好语无缄书为言八使致新酿赤泥翠笼来兵厨轸予官冷乏斟酌补助不足均赢余殷勤拜贶兴不浅对月开縢露华满金波泻出紫玉瓶珠光飞入琉璃醆独酌虽甘少遗味怀友思贤动深意走送城西诗酒家珠玉琅琅发清思李白一斗诗百篇刘伶一石髙七贤吏部兴来卧瓮边贺公眼花井底眠乃知醉乡路安穏华胥有国无圻畛愿君恺乐游其间千秋万嵗欢难泯
　　和君实同年防作
　　诗酒相娱诚得防洛社当年有牛白况公同榜三四君从宦天涯久相隔一朝把酒对春风余花红白犹堪摘不鄙贱生年辈晩招延亦预尊前客清欢尽日信忘形醉舞狂歌不知拍
　　和王微之赴韩持国燕集
　　颍川太守无羁束为政课卑才第六里中耆旧六七翁渐闲勇退皆髙躅独愧衰疲掌民社谩拥熊轩驾丹毂身病何由安百姓才薄岂当尸厚禄巧匠居旁只坐观老手真能袖间缩唯有过从相爱心青松不肯更寒燠韩公开宴坐髙堂帐帟埀红窻绮绿帘深不散玉炉香夜长屡剪铜盘烛从容谈笑杂笙歌烂漫肴烝兼海陆翩翩舞态学惊鸿嘹喨龙吟出横竹与公进退晩相同曽共忧勤参大麓酒量从兹减壮年岂复长鲸呑百谷兴来犹勉奉公欢金尊未釂先頽玉且同万物乐时康况慕诸君知止足











　　范忠宣集巻一
　　钦定四库全书
　　范忠宣集巻二　　　　宋　范纯仁　撰
　　律诗
　　早行
　　夙驾冒轻寒身劳意自闲鸣鸡起遥墅残月满空山水落滩沙白林稀落叶殷东方上朝旭始免畏途难
　　游嵩山与王弱翁聫句
　　灵境中天秀【辟疆】雄名古到今位尊朝列岳【纯仁】势重压千岑静锁神仙宅【辟疆】髙盘宇宙心孤棱标日月【纯仁】絶仞倚戈镡彩栋灵祠防【辟疆】层坛净刹深民祈传觋语【纯仁】国祀致君忱碑古苔生字【辟疆】堂虚画蠧金山呼曽荐寿【纯仁】神降即为霖事怪涂山石【辟疆少室山下有启母石】形端玉女砧峯峦排翠玉【纯仁】滩濑潄鸣琴蕙帐人谁继【辟疆】金泥迹可寻唐经藏寳妙【纯仁】魏殿想銮音【防善寺魏文帝离宫】云作他方雨【辟疆】松连别院隂谷泉长浸斗【纯仁山有七星泉】顶路欲扪参探穴魂潜动【辟疆】扪萝力不禁箕熊分蚁垤【纯仁】伊洛认蹄涔鸟道樵夫去【辟疆】龙潭驿使临众仙停羽驾【纯仁顶有八仙坛】昔帝俨宸襟【山有宗御容】选胜先看记【辟疆】乘危可作箴天门开四极【纯仁山有东西二天门】树品冠双林【少林有则天三品松五品槐】灵药看苗劚【辟疆】香醪挈榼斟道宫庭不扫【纯仁】学馆突无黔【山有书院】垅麦风摇浪【辟疆】溪淙石耸簪杂花春烂漫【纯仁】老木夜萧森夕照河光接【辟疆】晴岚塔影侵深崖藏积雪【纯仁】虚壑响幽禽溪月寒澄霁【辟疆】岩烟暮杳沈寺桥横蝀【纯仁】禅磬击璆琳拂壁题新字【辟疆】逢僧举旧吟疲骖何处解【纯仁】髙阁在﨑嵚【辟疆】
　　贾文元生日【时为侍中】
　　寳运兴王国真贤降帝庭乾坤深毓粹河岳共储灵庆泽贻谋逺光华变世丁精心该古学夷步涉仙扃虎变腾彪蔚鹏飞絶窈防畋占渭滨兆梦肖傅岩形姬旦兴周典桓荣授汉经四聪延启沃百辟仰仪刑金节临全魏天声震北溟仁恩宣雨露威令肃风霆玉垒兼前好黄枢冠旧防出封仍衮职开国直龙廷乐育先儒学忧勤察讼囹谈宾延白屋卫剑匣青萍体貌师臣贵功名史笔青朝廷方倚重民物傒图宁大厦容栖翼洪钟谢寸莛徒能继舆颂倾意祝遐龄
　　清辉阁
　　使寄东南重提封旧国雄江山归汉节栋宇压吴宫隠几羣峯近穿梧一径通竹隂摇槛翠桥影落溪红响迸荷心雨凉生水面风澄清多暇日尊酒喜时同
　　寒食日泛舟
　　合友逢佳节擕尊泛碧流溪风销酒力烟树入春愁羣鸭开波练疏云透月钩平生怀古意最羡五湖游
　　赠师宰
　　君来宁素约我至自殊因义重縁应合心亲见亦频十年无龃龉一遇有逡巡他日林去须为白首亲
　　送别
　　小雨郊原净轻风生早凉歌声激离思酒力壮悲肠黙计去程逺预知宵梦长乡关足清赏一一寄诗章
　　和韩侍中上已日防兴庆池二首
　　波涨朱防外山明绮席前画桡飞彩鹢红斾照清涟东阁随开府佳宾尽谪仙夕阳归骑外芳草緑緜緜故隄髙柳緑花蕚遗基映柳南啼鸟解招游客醉落花时有戏鱼衔舟移罗绮添春色山破云烟出晓岚后防陪公应更乐行看庙胜扫祅欃
　　观终南采冰
　　凝结自太古苍崖潜閟深炎蒸当六月皎洁正千寻金盌通珠液青蝇避玉碪焦劳方旰昃聊可沃君心
　　和江东运使韩子文见寄
　　嵗寒君子意穷达见情均多谢江南信偏怜泽畔人明珠惊照夜寒谷顿生春白首论交地须看管鲍亲
　　和韩子文题王摩诘画寒林
　　摩诘传遗迹家藏久自竒髙人不复见絶艺更谁师水石生寒早烟云结雨迟笔端穷造化聊可敌君诗
　　和毛维瞻郎中见寄
　　髙贤烦出使妙柬盖从中红斾临江浦牙樯列岸枫颁条苏旧俗吊古访遗宫令信遗文简刑平狱戸空九重天眷异千里物情通识面烟波际论心气类同断金捐畛域倚玉愧蒿蓬别思知何似秋云日夜东
　　晩菊
　　幽丛有佳色不必趂时开冷艶霜仍借清香蝶自来晚芳情愈重醉赏目先回且伴芝兰秀休嗟暮景頽
　　和谢师厚见寄
　　拙宦身何补谋生术不髙履霜惭践屐察俗念同袍独鹤寒先警哀猿夜更号凄风猎兰蕙浓露湿蓬蒿故国荒三径南冠叹二毛使轺违右蜀贤里隔西豪吾友真时杰斯文敌楚骚一官曾共守多难适聫遭讽咏餐忘味赓酬夜费膏倦禽慵择木涸鲋羡游濠交分穷弥笃相思梦亦劳未能抛假绶何计理行篙老去情难展忧来首独搔书勤空系鴈河广讵容舠郡僻稀民政科繁属吏曹饭粳炊玉粒尝蟹擘金螯治性亲黄巻蠲愁仰白醪任真倾肺腑共醉沃醨糟夕惕持新禁年凶减众遨光隂徒汩汩怀抱慎忉忉归隠输陶令参禅学李翺因君破防滞遣兴彊含毫
　　和徐亿郎中喜雪
　　君恩消祲沴【时霈恩后三日】喜雪验时和山峙昆兼阆江迷汜与沱圃妆花鬬巧林亚玉相摩壑平无异萧兰惠不颇野催农务急客醉酒家多裂素思团扇吹毛想太阿流风疑汉舞黄竹咏周歌烟冷渔村逺裘厖猎骑过谷登期嵗稔人乐免夭瘥防待晴宵赏寒光混月波
　　谢师厚寄同黄壻鲁直唱和
　　忽得穰郊信翛然病魄醒怀贤心独在感旧涕偏零南斗占神剑西豪聚德星卧龙看复起失马顾曽经冰玉清相照芝兰逺更馨麤官应念我白首戎亭
　　和阎灏中秋赏月四首
　　中秋气清肃况复在边庭月吐孤轮迥天开六幕青辉盈疑白昼明极掩常星此夕乡关思胡笳莫细听张筵赏秋月箫鼔沸公庭光泛露逾白轮髙天更青遮藏三让客牢落庶民星节去人随老杯行我但聴万里边城月清辉彻北庭沙侔霜霰白圃失蕙兰青影乱林筛玉光长隙透星南飞有归鴈羡尔故先听浮云收絶塞金鉴跃天庭但愿冰轮莹何烦桂影青溪心如泻练杯面若涵星曩昔开元曲何人可复听
　　和圣美翟家原道中之作
　　晓烟浮水白晴日透霞红屈曲岭头路萧条旗脚风主恩覃塞外贤业满胷中始信人声逺欢迎到处同
　　骑射
　　雄儿矜絶艺勇气厌天骄振臂聫驱马飜身仰射雕囘旋惊电雹奔突出尘嚣武备并文教均修是我朝
　　病起闻走马宴同僚走笔戏呈席上
　　平日倦仍衰那堪更病羸宾僚闻燕集冠盖阻追随歌筦宜嘉赏觥觞莫苦辞酒深縁意厚但看乐天诗【白公诗云客知主意厚分数随口加】
　　仲春寄二弟
　　春鴈来时节飞鸣各有行弟兄俱逺宦秦楚久相望尊席唯他士鸎花似故乡何时遂归计共醉潩湖旁
　　酬罗道济黄任道见寄
　　明时频得罪出处愧朝行音问通犹懒赓酬况敢望诸公怜旧物迁客惯他乡怀抱随新月遥依紫塞旁
　　佥判李太博静胜轩二首
　　开轩纳清景为吏似闲居佳客迹频到主人心自虚琴尊良有助时命固无如喧静何能必中恬乐有余题轩名静胜静胜理何深自得归根趣宁存较物心杂花随节叠嶂互晴阴终日对图画应无尘虑侵
　　和君实微雨书怀韵
　　老畏风光速闲知日晷添惜春逢雨急病酒与愁兼采蘂蜂须湿衔泥燕觜黏水声淙曲沼花气递疎帘坠絮柔铺径髙梧翠倚檐清伊照牕碧少室插云尖老蔓蛇难蛰残红火不炎邀朋拟白社取友尽苍髯馔具虽真率宾仪去谨严主公纡绣衮词伯玩书籖【君实方修书】陶冶恩唯旧葭莩契偶霑【君实聨姻】尊崇储峻岳髙洁仰孤蟾社稷勳无敌轲雄学不厌威声传异域名姓到穷阎宾主均欢爱乡闾化静恬应怜孤客志粗守小官廉饥頼监河粟贫无遗盗缣清朝惭禄薄丰嵗喜鱼占识暗妨时用心愚以古潜狂歌忘皓首醉眼怯青帘东阁容疎放西都慰伫瞻醻诗常愧拙负弈固非谦久玷题评末深防道义渐虚舟不复系所向可无嫌
　　寄伯康君实
　　平生亲友分偏向二难深但念相从乐应知别后心西牕棊罢弈南圃迳慵寻不奈怀贤意香醪独满斟
　　寄伯康君实
　　明月照分袂离魂増黯然禅公归故里词伯约新年松竹荒三径金兰忆二贤向风无限意书札岂能宣
　　酬安之罢赴真率防
　　席上多佳客非君众不怡诗词虽有激诚意在相思朋旧难疎间年龄合养頥何如两俱便忺出莫推辞
　　和安之谢伯康君实见访
　　睂寿当安逸炎蒸倦往还二难俱命驾三迳始开关清论应更仆新诗特解顔防防双鴈序为叟下云间
　　和文潞公席上
　　夏木清阴合公当雅燕开前轩鸣脆管密席列英才坐久风逾快欢多日易頽膺门荣一顾孙閤愧常陪绕客烧银烛垂莲釂玉杯醉归应倒载逺胜习家囘
　　和安之喜
　　骄阳逢密嵗事可遥占洒砌凉堪喜通宵滴未嫌渠淙鸣玉佩檐逗水精帘草木神俱王仓箱望已添炎蒸俄尽涤秋意忽相兼稍霁循幽圃重寻晩笋尖
　　和范景仁蜀中寄牡丹图
　　牡丹开蜀圃盈尺莫如今姸丽色殊众栽培功信深矜夸传万里图写费千金难就朱栏赏徒摇逺客心
　　同张伯常防君实南园
　　幽圃多清致人贤乐有余游心同艺苑归兴若田庐畦广容栽药门扃为著书筑台占岳顶凿沼洒伊渠庵仿卢仝屋坊隣白傅居拂牀留倦客种竹荫游鱼防水衣襟湿遵流酒醆徐园翁名草木山鸟戏阶除密席延商皓髙风迈汉疏城西老诗伯独免醉登车
　　子骏君实约游园遇雨而止
　　不尽陪从乐端居若绊羁雨方添草色寒更展花期举目红芳阻搔头素髪埀清尊难独酌终日起相思
　　子华相公同游赵令公园
　　相君行乐处繁盛故王家声逺歌喧阁香浓酒泛花瑰材扶广厦美植列甘柤彊饮频中圣囘头畏面车
　　和王端太中牡丹
　　盈尺吐红房春丛占上阳佳名过百品絶艳冠羣芳嫩玉舒韶脸鲜霞避晓光楚妃殊众色洛浦谢浓妆露重珠如缀风囘麝不香倦游稀爱赏得此浣愁肠
　　和王太中游洛述怀
　　乘春寻洛社不惮路岐长盈畹花如笑倾都客若狂山林多寂寞朝市太奔忙不似安车老优游适四方和君实陪潞公子华景仁宴集各一首
　　始终全盛美今古莫如公华衮加朱绂安车撤画熊建储宗社计破贼庙堂功身退谋猷壮宜哉帝眷隆再拥平阳节麟符守洛宫礼贤多孺子交政得裴公寛简宜民化欢游与俗同行看归宰席致主咏南风莎辗安车穏花簪醉帽红还乡慰多士入洛访诸公览德如威凤归鞍若去鸿清规传后学信道不谈空种竹盈轩翠栽花满圃红著书评百代守节避三公皎洁升坛玉孤髙渐陆鸿清名若嵩少万仞亘长空
　　寄君实
　　西台无吏责道义得亲依过宿暌谈益中怀已恨稀何情堪久别无翼不能飞愚直相知少非公谁与归
　　寄王不疑朝议
　　松筠宜嵗晩冰雪照人清无限相从乐空添别后情官期何日满归计未能成不起思予念输君道眼明
　　喜雪
　　久旸逢腊雪酌酒动欢诚密势迷城郭余霏冒栋楹河光平曳练岳色逺堆琼已报丰年瑞三登贺太平
　　和张坊州
　　词场同际遇郡政接循良珠玉篇章妙芝兰气味长褒言如衮绣雅意戒鹈梁老格松千尺清文水一塘赓醻停笔久降叹举幡忙当宁神兼武开边洮与湟再叨藩寄重难报主恩滂忧职思承教何由到讼棠
　　和微之湖亭席上见赠
　　曽陪湖上醉【持国诗云两君旷度皆吾党红烛迎舟尽醉还两君谓微之与仆也】一别十秋风向老相知少追欢旧德同花香来席上歌韵彻云中美酒盈尊緑新妆映烛红清时宜共乐白雪和难工便合归休去荒田附郭东
　　醻庆州五弟
　　仲氏居青琐予而各大州报君当尽节省巳合囘头继述将何有荣华过即休相期知止足里社早同游
　　寄二弟
　　一日如三嵗离怀不可忘宦游难防合衰老易悲伤原上鸰飞急天边鴈序长如何名利役白首逺相望
　　目盲
　　肝胆输将竭因钟两目盲小冠希子夏令色耻邱明青白何曽变纷华旧不争幸囘观物志都作反身诚
　　谪居零陵
　　过尽潇湘景防行固不分乌羊飱可饫白酒饮能醺自息登临兴因无出入勤灵妃曽鼓瑟信有尚堪闻
　　无书
　　患难人皆恤谁能絶信音宁忘问生死可是尽浮沈信子情无矫知予咎自深严冬见松柏为有嵗寒心
　　覆舟
　　始骇舟冲簸颠风振厚坤涛声如坏屋雨势若飜盆力援烦舟子惊号闵稚孙全家脱鱼腹应有未招魂
　　零陵重阳
　　衰年逢素节盲卧桂江东应有登髙防其如摘埴翁扪杯难举酒嗅菊不知丛白首跧僧室无烦落防风
　　零陵移居
　　不起移居念全因废两眸门闾俱莫辨隘陋亦何忧瞑鸟离巢逺盲待木浮平生安穏少盖乏措身谋
　　零陵忆弟妹
　　感秋怀弟妹憔悴客潇湘他日常星聚【昔年兄姊妹五人常聚于许】衰年隔鴈行既盲难引望埀老易悲伤安得骑鸿鹄髙飞向汝傍
　　零陵寄三弟五弟二首
　　勿起还乡念囊空不易居田租收素薄官俸夺无余顔困尝求米丘贫乐饭蔬【顔鲁公为刑部尚书乞米于大夫公孔子曰饭蔬食饮水曲肱而枕之乐亦在其中矣】朱门启新第悬罄是吾庐
　　勿起还乡念人多故与亲旧通乡里意皆仰俸余缗望纵诸家息情须一饭伸谁能悠久坐白眼絶朋宾【昔蔡氏女兄孀居许下日费自广皆里人所知须于安复随郢间置少生涯俟可倚如防命下渐就迁居或可耳】
　　送贯之兄被召为御史三首
　　御史得言天下事吾兄清直副明扬方当旒扆勤开纳肯使江湖勇退藏贤者虑时心欲破仁人致主防须长朝廷寛大生灵急只在忠臣振纪纲
　　忆昔先门陟谏垣正人风采动朝端家声宜有琳琅器兄职今峩獬豸冠台阁继登时所贵忠贤得用古来难浮荣未必吾儒志防把功名竹帛看
　　艰祸龙钟百指存共全余齿頼依仁鸰原方顾飞鸣急乌府俄闻拔擢新此别宦游须异地从今教抚更何人他年莫负乡关约明月扁舟白酒醇
　　孔宁极先生拜官二首
　　圣朝旌德向丘园紫诏颁恩到荜门乡老始知为善贵竞相廉让教儿孙
　　先生操术本真儒进退恬然与道俱宠至不惊髙节在岂颛虚誉激凡愚
　　龙门山二首
　　云拥楼台雪拥川亲朋行望举吟鞭烟龛万叠淩花霰坐见金人变玉仙
　　松筠深处访潜溪唐相当年卜隠栖毕竟主人归不得只教游客驻轮蹄
　　独游石岩寄诸友
　　乱石巉空耸翠棱攀萝寻胜逐溪声爱山怀友情无限日暮岩边独记名
　　寄香严海仙上人
　　穰邓相逢巳十年想怀风格镇依然身同幻境融都寂心得珠照自圆倚锡静眠松下石煮茶闲试竹间泉利名识尽情犹熟终羡吾师絶世縁
　　陈和叔游龙门先归
　　玉峯环照碧伊寒楼阁参差四望间散骑从游皆故友一川清景彻南山笑言迥出尘埃外心意都如物象闲夫子官居惯追赏故饶诸客独先还
　　和王弱翁白沙道中
　　共驱羸马蹑寒芜景色鲜明近洛都出谷流泉春更緑隔林幽鸟暮相呼伊川旧赏疑朝梦少室重看胜画图从此便穷山水乐相从应不厌﨑岖
　　龙门马上望雪
　　山开晓色千峯玉草映寒光万防琼为我春游添景物不教桃李独鲜明
　　临汝温泉
　　山前阴火煮灵源昔日曽临万乘尊歴尽兴亡只如此不随时俗变寒温
　　与王弱翁游龙门
　　谁知造化擘巍峩千古伊流向此过四面寒松拥香刹两崖苍石束寒波身闲愈觉良朋贵诗拙飜羞好景多宜向诸方纵萧散明朝望洛下长坡
　　许真君天诰
　　至人修练久能成此诰尝闻降帝庭寳墨森森耸鸾凤训词一一在生灵既将道行防幽显奚必仙踪到杳防鹤驾云軿非我觌祗期操履学真经
　　读逸民传寄孔宁极先生
　　汉法忠贤有不容遂持名节隠蒿蓬生灵莫见真儒效爵禄多醻战士功燕市终难沽美璞鱼罗安得挂飞鸿圣朝髙士优游甚自有行藏继祖风
　　和曼叔闲书
　　夫子天资过我曹两兼才德属人豪不求近誉声逾逺能处卑官道益髙岂止一同裁美锦直须万俗被重袍由来康济吾儒事抚遍疮痍莫厌劳
　　又和早行
　　拂曙征人各向方乍明林野更青苍云头漏日开秋色马足飜沙破晓霜时事罕闻心愈静故人不见恨空长怜君素爱还乡乐行役虽劳肯暂忘
　　循吏
　　王化由来起一同尽由守宰致平隆坐移风俗为能政勤抚生灵是至忠四境肃清民害去一方和乐主恩通吾皇有德真尧舜唯待诸君共理功
　　酷吏
　　虐吏天资害物深斯民无耻叹刑淫只凭豺虎贪残意肯顺乾坤长养心骨肉尽将成怨府君亲何以致薰琴终逢族灭令人快智者为谋岂待箴
　　闻鍜
　　万籁萧然送夕曛鍜声相应互成文髙随晚吹惊愁耳清入霜空透暮云始讶僧鱼敲晓石静如山木响秋斤五兵若可为农器此韵千家不厌闻
　　和象之石磬
　　谁向西山选翠林中含太古自然音昔逢虞帝来祥凤今与陶家伴素琴清越乍敲修竹里坚方真合哲人心一镌名姓将难朽千载知君道德深
　　送贾春卿宰尉氏【侍中之子】
　　相君勲业冠朝端爱子犹居字俗官道德相传家有法功名善继古为难清平足使羣情化谈笑能令万室安千里逺途今日见愿当仁政勿盘桓
　　赴郑郎中宴集
　　卧锦仙郎久卜居满床书史日康娱邀朋欲走趋斋阁不厌尘埃俗客无










　　范忠宣集巻二
　　钦定四库全书
　　范忠宣集巻三　　　　宋　范纯仁　撰
　　律诗
　　寄辛化光
　　疎闲心迹久相亲一别江城两见春身若孤鸿长慕侣道非尺蠖敢求伸优游嵗月空尸禄明润溪山不染尘尊酒从容皆胜景欠君来作席中宾
　　和吴君平游蒋山兼呈王安国二首
　　十年游宦阻朋从尊酒俄欣二友同单父能名推子贱襄阳髙节爱厐公六朝山色空陈迹十里松声正晩风聫骑追攀不知暮却嫌归路入尘中
　　钱塘山色饱相从复此登临景物同旧国池台余草碧夕阳楼阁半山红当时言笑如朝梦今日心顔尽老翁终爱岩间坐禅客能将万事付虚空
　　和吕献可江口见赠
　　世阀俱承父祖风又叨宦契十年中棠阴代领诸侯印棣蕚更聨御史骢【先兄贯之已尝与公同为御史】白首相期唯信道清朝连贬为输忠驽骀讵合参骐骥应合心能报主同
　　和吕献可牡丹
　　去年仁政与春来真赏曾防醉目囘红斾已随芝检去满栏芳意为谁开
　　龙峯寺寄尧夫三首　　　　　吕　诲
　　江头五日轻舟欲去迟迟更自留目断旌旗暮天阔龙峯峯上倚层楼
　　去年同作南迁客今日更持刺史权推挽试知民吏意无因谈防向尊前
　　碧草茸茸照绿波暮春归客兴如何沧浪应有清浑处羞见渔人鼓枻歌
　　和献可龙峯寺见寄三首
　　驱车日日望行舟目断风防不可留独有召公遗爱地苍山重叠满晴楼
　　丹心自许醻明主百谪那能避贵权此道方今谁复问望公须向古人前
　　忠臣多快奸臣愤天意人情可奈何安得臯夔能致主早闻尧舜复赓歌
　　和献可丙午二月六日别台中僚友
　　感时情绪已难禁况复怀贤恨愈深鸦噪晩林催逺客云藏夕照弄轻阴松筠自信凌霜操葵藿长倾向日心同志飘零山馆寂欲沽芳酒与谁斟
　　荆甘
　　品珍方重寄来难长忆东吴把酒看笠泽烟闲排锦树洞庭霜老摘金丸清香先透筠笼细甘液俄通玉齿寒不学荔枝遗国恨曽烦驿使到长安
　　兖墨
　　谁爇长松制作勤轻煤匀腻杂兰薫中疑石无纎翳外若灵犀有密纹溪石乍硏浮紫翠蜀牋试写落烟云防将防画传青简千古忠邪为尔分
　　寄曼叔
　　他年尝苦见君难毎一相逢百倍欢正值风烟遥化邑敢期尘土共麤官夜谈往往惊晨鼓乐饮时时解醉鞍游遍洛阳佳胜地须将归兴暂盘桓
　　和张统贯之同年
　　同榜同僚是别缘所存相近复相便性情疎懒忘官检襟抱平夷学古贤仁者才谋当济物吾曹名利久推天须知白首相逢日不失初心始自全
　　和韩侍中游兴庆池席上
　　出郊尤喜雨初晴洗出川原物象明楼影半藏髙柳外池光遥与绿萍平鸥驯长近朱防戏民乐争随画隼行主礼自忘台鼎贵芳尊尽日许同倾
　　和韩侍中埀萝洞
　　胜游今属相君家台榭髙开碧水涯森耸绿梧常映日萦纡寒溜曲穿花藤牵柔蔓埀长带竹引新萌走蛰蛇下吏不辞峩醉弁却愁归汚绣茵车
　　和韩侍中上巳晩游九曲池
　　前朝池阁尽尘埃登览惭无吊古才旧物祗余苍石在断墙曽识翠舆来囘环竹径穿幽鸟寂寞茅檐覆故台游客静观兴废迹利名心息若寒灰
　　和韩侍中春阴马上
　　三月芳菲欲暮天可堪零雨昼连緜润催陇麦将笼节寒阻春蚕趂早眠疎柳拂墙难结絮嫩苔铺砌已成钱牡丹只待晴阳照看吐新花一尺圆
　　次韵韩侍中游兴庆池
　　两奉清欢到碧塘再游无奈惜春光莎匀古岸添新绿蝶绕残花采旧香佳木引阴交翡翠疎林迸笋补筼筜从容赏遍西园景化国偏知日月长
　　和韩侍中登广教院阁
　　两陪千骑叩禅关每听髙吟解客顔吉甫壮犹方北伐谢公髙兴在东山僧轩深闭芳菲静春昼初长鸟雀闲游览不知归迳晚火城看逐隼旟还
　　和韩侍中同赏牡丹
　　秦地春光似洛阳牡丹名擅百花场巧钟絶艳羣芳后髙翦红云万叶彊露满金盘看国色风囘绮席识天香酒酣只欲盈簪戴聊伴衰顔照玉觞
　　和孙曼叔北禅牡丹一蔕三花
　　三花騈蔕吐芳丛曲尽东皇造化功疑是神山仙子防霞衣鼎立驭轻风
　　和韩侍中西禅牡丹
　　秦川花品似伊川真赏应同上苑看众卉先收推国艳五云髙吐学仙冠烟苞添色资吟笔露蘂霑香满酒盘匀压春丛千万朶欲归犹复绕朱栏
　　和韩侍中初夏游兴庆池
　　池边喜逐防旗行初夏亭台照水明筠箨乍开春后绿林梢长带雨来声新荷猎猎香风逺深洞沈沈昼景清珍重相君忧国意宴游终亦念农耕
　　与张靖学士游华清宫雍帅钱子飞端明以诗见寄次韵和
　　金节煌煌柅使辀华清胜絶许陪游东来渭水晴光动西望长安翠霭浮休羡青山供秀句好归黄阁告嘉猷忆公何处偏囘首身在朝元最上头
　　和吴仲庶龙图西园海棠
　　丹葩翠叶竞夭浓蜂蝶翩飜防暖风濯雨正疑宫锦烂媚晴先夺晓霞红芳菲剑外从来胜欢赏天涯为尔同却想乡关足尘土只应能见画图中
　　赠眉阳致政程濬少卿
　　清节髙风世所推秋毫名宦肯徘徊勇抛朝市无穷事笑指林泉独自来吟榻未移溪月上醉巾长拂野云囘尘衣欲作登门客几杖何妨许暂陪
　　和吴仲庶游碑楼大慈二寺
　　锦城寒食最繁华游骑翩翩杂钿车烟染翠行环郭柳波摇红影隔江花长年已觉春如梦逺客唯应醉是家囘首乡关行乐地风光正好路岐赊
　　和吴仲庶上巳游学射山
　　天涯春色蜀川多胜赏相从到薜萝绕郭烟芜深似染隔林山鸟静能歌花边密拥青丝盖陌上轻驰白玉珂察俗自知无逺术只于民乐验时和
　　和吴仲庶晩春游海云
　　东郊行乐冠西州古寺岧嶤翠岭头化俗文翁传岂弟寻山谢傅继风流天涯尊酒欣相遇剑外三春得共游雅兴直须穷胜赏年光难使隙驹留
　　又和暮春蚕市
　　古祠幽防锦城隈千骑懽游宴席开尽日风光随防斾一方民乐在春台江头佛寺藏深竹郊外人家防绿槐巳奉更书催别绪肯辞清赏屡追陪
　　寄临卭致政常郎中
　　东海抛官勇退时邦人留止任牵衣三朝报国丹心尽万里还乡一棹归身向清闲添寿考德因潜隠更光辉常思把酒亲髙议何日单车遂扣扉
　　寄持正都官按部嘉眉
　　使者观风过晚春逢山应暂柅征轮云埋雪岭铺银界日射金仙照碧津千里讴謡民足食万家水竹地无尘未能结驷相从去簿领空嗟绊此身
　　以眉州绿茘枝寄吴仲庶有诗次韵
　　嘉川茘子着芳名擕从归鞍到锦城驰驿幸无唐日贡甘芹聊致野人情丹砂结颗藏膏露赭縠为囊贮嫩琼京洛不须图画去得公佳句自分明
　　和仲庶江渎避暑
　　古祠清燕敞虚堂乔木森森昼景长池面雨来荷助响席间风细篆生香乌纱倾侧朋簪乐翠縠翩飜舞防长牵俗自嗟行役去阻陪千骑醉瑶觞
　　将出蜀次仲庶送行诗韵叙别
　　逺客亲仁岂素期况陪文酒复经时自惭拙宦多迁逐每叹良朋易别离白首冯唐空已老清秋宋玉不胜悲仰公早展经纶志百辟方今待允厘
　　寄李审言龙图
　　英风一别几经年尊酒相逢意洒然欲报重知惭国士喜同清议属真贤武侯方屈南阳卧萧相曽封汉水边好及新春颁惠化行藏吾道合推天
　　醻张杲卿相公见招
　　先君同榜更何人教育偏防契义亲孔氏系匏暂滞迹辽阳归鹤羡闲身四朝盛事浑经眼千日浓醪好入唇箕颍更无髙放客只应梅柳为公春
　　和阎五秀才折海棠见赠
　　蜀国海棠春最姸万枝红锦忆曽观乡人折赠情尤重肯与羣花一等看
　　宿州元太守北楼席上
　　七月髙楼暑气囘荷香细逐水风来翠蛾细袖歌声逺绿野苍山醉眼开羇客秋怀追屈宋主人交义继陈雷他年林下相逢去诗酒何妨许重陪
　　和吴伯修洞霄宫
　　三朝勤瘁不谋身今日官闲与道亲纡组还乡宜最乐居山得禄未全贫性情有暇穷真理门馆无权少俗宾防待收踪归畎畞就君同醉洞天春
　　和滕中舍见寄
　　蕲水分擕自昔时六年奔走困长岐人怜家世三朝旧身在风波一叶危白髪星星惊嵗月丹心皎皎仗朋知林泉早晚归休去廪禄无厌愧漏巵
　　和李敷察推即席感旧二首
　　相逢同榜盛当年喜复君来对此筵花下莫辞频把酒月中曽是共登仙左迁还有麤官乐晚达何妨秀句传得失已看如塞马苦心劳力亦徒然
　　一牓登科二十年江城偶得共盘筵郑公雅喜中都职【郑谷作都官有诗自贺】梅福曽由邑吏仙【李兄自成都拜幕官】白首相期情契厚素风犹待子孙传狂歌醉舞形骸外吾道从来况坦然
　　送宋大卿归淝上
　　眉寿康宁位九卿人间五福最难并丹心报国冰霜洁白首还家里社荣化日尽输髙世乐野云应似出门情淮淝美事传千载何止孤风激后生
　　和孔宗翰郎中见寄
　　圣人流泽到真贤直节清名奕世传惠政讴謡腾楚甸醉吟风月满江天嗟予滥典劭【音翘】农印归老几无坐客氊一得新诗消百虑黄粱未熟且安眠
　　和傅钦之见寄
　　至道潜心信有功目前超悟忽圆通三身不在诸尘外万象全归一照中念絶去来随处乐法无取舍自然空防持雅属当仁力枉问麻阳懒钝翁
　　和余周郎中见寄
　　宦游从昔各艰难方寸宁禁百虑千忧患早催顔鬓老风波囘念骨毛寒词埸久托平生契酒席方陪此日欢致主庇民嗟晚矣只堪相约挂尘冠
　　章伯望郊居
　　独爱髙居逺市防檐楹轩豁对江天门前一曲平桥水舍侧千畦附郭田鸥鸟渐能亲几杖儿童应解爱林泉朝廷方待忠贤急莫厌京尘扑马韀
　　和张掞侍郎见寄
　　恋德怀贤出禁城片心长挂苦摇旌留侯老弃人间事白傅诗传海外名潇洒琴尊资上寿太平风月属髙情已知世故无关虑佳句犹烦训后生
　　金陵怀古二首
　　天兵从昔度长桥四海干戈一战销江叟岂能知帝力醉凭渔艇亢秋潮
　　六朝文物今何在千里江山自宛然英武南征无杀伐至今樵牧尚能传
　　和元子发学士见寄
　　二纪区区困宦游相逢莫迓鬓先秋清时无补身空老往事难追涕旋流举世交情怜我少经旬行色为君留何时归去江湖上风月同寻范蠡舟
　　和王著作见寄
　　疎慵斋阁昼常扄忽喜君来病魄醒走访禅山诸洞穴【同祈雨褒禅山百里一日往返】醉吟词客旧林亭【怀贤亭乃张水部旧宅】十年多难头俱白四友相看眼共青别后新诗收满轴芝兰虽逺有余馨
　　和李敷重九席上遣兴
　　谪居闲僻少朋游珍重征防肯暂收多难共惊霜绕鬓重阳还喜菊盈瓯楼前雨洗千山翠天际江横万里秋节物相催人渐老此身何日得归休
　　和谢师厚见寄
　　地僻官麤俦侣稀乡关囘首隔残晖鬓霑楚雾人空老水落红沙鴈自归往事寻思都似梦素期乖失谩知非东风送雨长西去心逐轻云日夜飞
　　中秋赏月
　　碧落无云玉鉴飞净中毫髪了能窥光随酒蚁斟银榼彩莹歌人发瓠犀露重已从巾角垫轮倾欲把斗杓擕醉狂直好探蟾窟安得陵空万仞梯
　　和耿宪见赠
　　仕途名迹本幽遐諌省俄登忝世家恩戴邱山宜尽瘁言关社稷敢欹邪献芹宁识羔羊美抱瓮徒为智士嗟君子一言华衮重此身被服愧无涯
　　和徐郎中柏枝甘露
　　素液浓甘胜醴饴偏零翠柏瑞明时何如溥作丰年泽万物涵濡被福厘
　　和曹职方至日
　　宦游将老愧蓬飘逢节他乡倍寂寥世网萦身难自解鬓霜凝鉴不重消随阳鸣鴈闻初急向日丹枫惜半凋饱暖全家尽君赐忍看编戸独无聊
　　和耿宪秘校喜雨
　　愆阳六月气仍骄多士身劳思亦焦膏泽俄随恩诏溥螟蝗半逐野云飘嵗时敢望家聊给赋敛能供政有条凿井耕田忘帝力何当鼓腹播民謡
　　题李子髙虞部园四首
　　今时难得是髙人里社因君俗愈醇松竹渐成风月好只应终日听韶钧
　　修链工夫合自然河车潜引玉池泉老君道德人难识复见云孙达二篇
　　全家归隠似前贤碧酒醇醲白蟹鲜心欲生民常富寿髙歌防乐太平年
　　不教外物翳襟怀明合蓍亦信哉驽蹇自惭无骏骨谩劳伯乐品题来
　　和曹演甫中秋见怀
　　去年对月忆良朋今夕谁同塞上情华髪苍顔人易老赏心乐事古难并戍楼笛响千山迥沙漠霜寒万里明半夜归鸿飞不断好将幽梦到淮城
　　和阎灏屯田五十嵗元日感怀【与予同榜同甲】
　　君缘直道阻横飞我愧无才振国威同榜同僚忝契分使秦使蜀重亲依裹粮衣帛身空老学易知天志尚违白首相期惟信义世情徒是亦徒非
　　和吴仲举通判见赠
　　侍行曽见羽书飞独鹤归辽想令威三纪家声几泯泯重来民俗尚依依脱身负担诚多幸屏迹山林愿正违主诺已繄贤者助第承先业愧才非
　　塞下追忆乌江之防寄李诚之待制
　　主人忘倦客忘归长忆江边惜别时日下青山犹促席风冲画鹢正醻诗盘堆白玉鲈腴美手擘黄金蟹殻肥今日相思孤戍里尘沙满眼鬓埀丝
　　和阎灏重阳见赠二首
　　秋怀多感怯清笳判向西风醉帽斜塞上星霜人易老幕中谈笑客偏嘉金英浮酒稠于蚁丹叶妆林逺似花身健几逢佳节在登临尤更惜年华
　　登髙宜不负良期须信时光似隙晖碧穗引鑪香满坐黄金绕席菊成围物华旋逐鸣飚减客思空随去鴈飞莫讶尊前偏醉倒醉乡才到便忘归
　　和曹演甫秋日见寄
　　九日天边倚戍楼他年江国想陪游鲈腴滑与莼丝荐菊蘂香随酒蚁浮别后星霜催老态秋来顔染乡愁怀贤感旧情难尽待向东西丏一州
　　王圣美太丞奉使西来喜而有赠
　　贤愚虽间契稠重科籍同兼甲子同省敛劭农明主意霁威问俗古人风阳和煦物先春到膏泽随车大旱中感旧知恩谁最笃塞垣憔悴一衰翁
　　和圣美观骑士翥坡
　　翩翩飞鞚发云间壮士旁观亦汗顔势若投丸当峻坂影如掣电下空山汉兵神速从天落楚骑飚驰取将还圣主恩深怀犷俗谩教角逐向安闲
　　和圣美壁间题
　　胡慑天威自走藏腐儒焉用合还乡驽骀恋主心终在鼯鼠营身技不长晩嵗胷襟成濩落故山林壑谩青苍进趋无术归无计聊得君诗浣肺肠
　　和圣美三岔铺留题
　　今日天涯同一笑当年泽畔共长吟【公谪上元予谪歴阳封畛相接】还朝未复中台职报主长存国士心
　　蕃舞
　　低昂坐作疾如风羌管夷歌唱和同应为降胡能蹈抃不妨全活向军中
　　观疆人翥坡
　　蚁分突骑向髙岑驰下危涂万丈深犷俗轻生唯鬭险埀堂宁复戒千金
　　和圣美华池感事
　　圣主忧勤百职修忠臣那复作身谋遐方民力资周度晩嵗人情乐小休郭震能僵乌质胫陈汤解斩郅支头知贤独恨官疎逺珠璧何时免暗投
　　寄陈述古宾客万琏郎中二首
　　智浅才疎合窜流生逢尧舜忍空休犹慙世旧埀青眼未报君恩已白头贵老何由操几杖爱贤曽是继箕裘【先文正已与二公相知】新春遥祝増眉寿阻向宾筵跪一瓯欣欣万物占芳春对景那知放逐身粗守素风谙左宦拟投白社愧髙人汉疏蚤命东门驾【器之致仕巳久】商老方为少海宾空辱忘年微报称浪醻佳唱恃心亲












　　范忠宣集巻三
　　钦定四库全书
　　范忠宣集巻四　　　　　宋　范纯仁　撰律诗
　　和王定国见寄
　　危踪俄复罣刑书得丧情怀久已无忧道不知身窜逐登山未敌世﨑岖恋轩无计惭疲马向日低飞作晩乌【虞世基诗云向日晚低飞】薄禄未抛生事拙涸鳞徒忆纵江湖
　　和张伯常见寄
　　芳信初传喜满胷开缄气若长虹文墙目视曹刘短诗将坛登李杜雄一别寒暄迷甲子十年尘土谩西东知君善诱存先契不欲疎顽坠素风
　　春日寄许州韩持国
　　湖上春游阻重陪朱轓红斾想徘徊鸎花对席应相觅不见频擕醉客来
　　和李康侯屯田见寄韵二首
　　心为积仁唯岂弟官因任直少升迁处常自享荣期乐早退皆输白傅贤官路风波今免矣善人福寿固宜然谪居未遂归田计犹欲希风向暮年
　　仕途三黜信多难名迹常忧不自完幸頼圣恩寛罪戾敢辞闲地尽盘桓孟生坠甑何能顾贡禹尘冠岂复弹俸入虽贫家世事釡鱼前世已称丹
　　雪中池上
　　碧玉为池白玉堤千林万木尽花开擕宾欲觅开尊处秪得清香辨野梅
　　和管滂著作见寄韵
　　生平迂拙畏非彞苦爱曽顔道甚夷麋鹿岂堪婴组绂渔樵只合在山陂遭时不叹冯唐老忍耻空惭鲍叔知盈纸更烦佳句赠雅情深厚俗难窥
　　又和席上见赠
　　官舍荒凉近古城园林七月起秋声偶来嘉客从芸省似对清冰满玉罂谈笑从容诚吏隠逢迎疎野愧朝英田庐未得长归去山鸟知人半夜鸣
　　和任夔节推见寄
　　暗拙行身足险艰青云有路敢思攀学承诗礼难窥奥仕偶唐虞乐抱关掌諌何能裨衮职防边无术勒燕山风波忽起人情外瓜李终由自处间白髪报君嗟已晩清朝谪宦愧多闲夫君年壮才方劭岂合迂迟与我班
　　和王乐道西湖席上
　　春湖景物画图中朱阁偏宜翠柳笼上客纵谈髯奋白佳人醉舞脸舒红铺张锦绣花边日堆叠琉璃水面风民俗欢游鱼鸟乐主人才合代天工
　　和王定国见寄
　　谪居终日省愆尤贝锦虽成职我由萍梗屡嗟罹放逐风波更险信沈浮生还故里诚多幸坐废明时敢不忧自是无才速官谤非关有命压人头【来诗有数竒信有将军命之句】
　　病起和李康侯屯田见寄
　　养生不达嵇康论知止聊遵老氏书左宦行将三嵗许羸疴复卧四旬余手扶瘦竹形相称鬓拟新霜色一如独枉故人诗意重湼磨无改是璠璵
　　和郭昌朝寺丞见寄二首
　　岷峨秀气入京华鹏翼抟风势莫涯昆玉照人呈美璞楚兰芬畹擢新芽朝廷迁陟先诸彦【君于同榜先改京秩】闾里光荣在一家不鄙义阳疲病守肯来同醉岸乌纱
　　言路再居无少补防边三嵗乏微勋非才自合投闲地竭节终期报圣君老去年光流似水病来世味薄如云读书记一将忘十少壮谁教不自勤
　　和王微之同持国泛舟登楼
　　故人还喜笑言同把酒相看似梦中老去卜隣逢晏子从来解榻赖陈公画船穏泛平溪緑层观髙横落日红莫讶狂歌先尽醉预愁羇旅向山东
　　和郑通议青州范公泉
　　胜概因人得久存此泉疏凿自先君发源不负当时意清影犹涵昔日云养正迥当深涧下朝宗应与众流分今逢贤帅光陈迹名逐新诗海内闻
　　张掞侍郎读书堂
　　三纪仁皇侍从臣当时文学动簪绅髙明已入儒林传旧室长存歴水滨岘首空留王粲宅香山犹识白公真他年遗迹应无废不坠诗书世有人
　　和刘孝叔吏部见寄
　　一自淮阳阻见贤俄惊壮齿变衰年宦游嗟我身名玷早退输君福寿延别后童顔应不改何时醉袂复相连白头犹忝山城守常愧君恩未尽宣
　　和北都王宣徽赠觉海大师
　　心镜如如絶断常人天魔怨讵能伤本来面目超诸相自在威仪遍十方石火电光随事过毛兔角竟谁长真风到处堪行化何必江西选佛埸
　　和黄康侯推官二首
　　得请西台鬓已班便乘骢马出齐山举头桑梓休怀土信脚伊嵩胜抱关憔悴精神宜早退太平官职自多闲三公天下称人杰名迹何堪比数间【时君实郑公文潞公皆在洛】少多狂拙老惭非富贵功名得巳迟六秩筋骸难任事十年台阁谩逢时圣朝贫贱虽堪耻吏隠优闲合作知囘首螭头严近日恍如曾梦到龙墀
　　以府防阻赴王安之招集次安之韵二首
　　西都风物最繁华真率相延有几家游赏直判连日醉残春可忍负鸎花
　　洛阳春色古称竒况复名花世所希偶阻嬉游同一醉任从【阙】卉丽朝晖
　　和文太师真率防
　　贤者规模众所遵屏除外饰贵全真盍簪既屡宜从简为具虽疎不愧贫免事献酬修末节都将诚实奉嘉宾岂唯同志欣相照清约犹能化后人
　　上文潞公同甲防【潞公程珦中散席汝言司封司马旦太中各年七十八】
　　四公眉寿复均年此防前修未省传筋力轻安同少壮风标萧洒似神仙分司东洛荣难并【白乐天诗云今年四皓尽分司】聚德西豪事莫肩今夕天官应有奏老人星彩近台躔
　　送司马伯康君实归夏县
　　金昆玉季老相亲孝弟传家四海闻白首还乡疑广受清朝得志异机云埙箎迭奏声相应鸿鴈连飞翼不分一夜西风响黄叶萧骚助我叹离羣
　　潞国公生日
　　一阳将复昴当躔毓粹储精降巨贤启廸先朝承大统赞襄仁祖格皇天备膺百顺人谁拟达有三尊我独全嵩岳穹崇河水逺髙名遐寿与之肩
　　安之家庭甘结实三首
　　温甘移种自君家香雪年年只吐花结实定非江北枳新诗先费主人夸
　　遮藏霜雪免摧残緑实初埀未满栏想见主人珍惜意一囘出戸一囘看
　　花果从来盛洛都黄甘结实古来无分金未足均闾里就赏应须倒百壶
　　子骏作真率防招安之不至二首
　　乡闾贵老宁牵彊德齿俱尊合便安况是耆英防中客须同八十主人看
　　齐眉举案人谁似异膳常珍必自调真率攀邀宜莫应蚍蜉大木固难摇
　　八月十六日张伯常见访赏月四首
　　空庭待月喜佳宾杯杓频传酒易醺长笛悠扬侵万籁圆蟾潋灎出重云辞荣风节轻三事破的功能伏一军髙兴未防天宇静笑谈不觉夜将分
　　老来尤喜见朋游况是才名第一流今日偶逢甘共醉他年相忆苦三秋髙吟洒落过千首遗爱深浓在几州我亦官闲少拘检留连宁复问更筹
　　白首相知有几人良宵难惜醉醺醺此心直欲清如月外物何妨薄似云饮若长鲸吞巨浪诗如老将纳降军过从幸得闲中乐好恶荣枯莫彊分
　　今夕无烦秉烛游露华埀叶若珠流翰林偏爱尊中月词客休悲洛下秋金谷池台多胜概伊川山水近神州从兹只合追清景世故何烦妄计筹
　　和子骏洛中书事
　　周公作邑遗成康玉帛从兹走万方四向山河围殿阁千家花竹间田桑游人选胜停车马词客寻春杂咏觞幸得闲官陪几杖欲醻佳句愧荒唐
　　和君实姚黄玉玲珑二品牡丹二首
　　洛城花美四方归独有姚黄得见稀曽入黼闱参近侍分明新染赭黄衣
　　花得新朋自我公洁如明玉状玲珑芳心有待人难见小圃深藏洛水东
　　元日分壶酒赠杨舜俞大卿
　　一别年光已浃辰相逢重忆蜀江春欲知盈榼分甘意防酒思柔属故人
　　寄和浮光曹九章大夫
　　贤守班条俗易从戴其仁厚服其功虚心足以求民瘼实效应须柬帝衷缱绻交情由道合连緜榜契复官同当时赐第今无几共喜优游作老翁
　　妙觉晩吟呈席上诸公
　　半生奔走困尘埃晩得优游掌旧台庭柏嵗寒青独在林乌朝夕倦重来闲霑薄禄诚多愧老向清朝信不才唯喜洛城俦侣盛从容相遇即衔杯
　　送伯常归郢中
　　穰邓相看少壮时中间薄宦阻亲依幸君西洛休官早值我东齐谢病归春色满城游骑纵月光照席酒觥飞遥知汉上幽栖乐饱暖全家卧翠微
　　和韩子华相公同游王君贶园二首
　　偶陪旌斾纵春游好景偏销倦客愁红杏都开如趂赏夭桃欲坼尚含羞
　　善政多闲若解牛寻春选胜遍深幽红芳翠竹围松岛彊醉清尊盖自由
　　和君实雨中即事二首
　　放尽羣花春欲归惜春游乐幸相依不堪风雨成暌阻卧听萧骚洒竹扉
　　熟寝飜知计虑长闲斋一枕事都忘自然便是无何境梦到华胥亦异乡
　　君实邀游南园雨止
　　名园选胜许参陪游骑俄冲急雨囘花里不闻莺弄舌瓮头空爱蚁浮醅寒云重结三冬雪暖律虚飞二纪灰深恐羣芳便雕落主人还引上春台
　　子华相公应天院行香归洛川
　　春色鲜明满洛川青芜白鸟望中间千门金碧明初日四面烟岚簇逺山桥偃长虹当上苑水淙鸣玉过通阛乘骢幸托车尘后时赖清尊破客顔
　　和君实南园独酌三首
　　晚年光景更关心尤向芳时惜寸阴每到园林花好处常思贳醉解貂金
　　寒食三春气深落英榆荚满墙阴未甘密叶成翠幄不爱黄花如散金
　　累日怀贤痗寸心谁知独酌醉花阴公诗字字如珠玉倂得三篇胜万金
　　醻韩持国
　　独想当年春宴游湖边日日醉金瓯三年阻作登龙客不谓相思已白头
　　牡丹二首
　　牡丹竒擅洛都春百卉千花浪纠纷国色鲜明舒嫩脸仙冠重叠翦红云竞驰絶品供天赏旋立佳名竦众闻园吏遮藏恐凋落直欹青盖过残曛
　　夺尽春光胜尽花都人巧植鬭鲜华摉竒不惮过民舍醉赏唯愁汚相车密蘂攒心承晓露繁红添色映朝霞何妨纵步家家到园圃相望幸不赊
　　上巳泛舟醻子华相公
　　佳节仍逢善政初熈然民物在华胥龙楼影里囘仙棹隼斾光中从相车明媚山川铺晩照啁啾丝管响清虚太平应似羲皇世早晩重看洛出书
　　和文潞公归洛赏花
　　公从帝所享钧天归及三春景物妍洛鲤烹鲜随玉馔姚黄开晩待琼筵身同五福居周分心似南风助舜弦花木只堪供暂赏直须嵩少伴长年
　　文潞公谢事归洛二首
　　云汉成章湛露晞都门宴饯羽觞飞谢安不复东山起争似阿衡得谢归
　　相国东郊迓帝师红幢交映碧参差都人共喜安舆到正是余花可惜时
　　和子华陪文潞公宴东田
　　湍流湱湱走平田清旷园林未暑天绕圃曲堤都种竹泛舟双沼不栽莲沙边白鹭翘来静丛上幽花晩更妍乗月陪欢忘夜久莎间潜有露珠圆
　　效宫词体上文太师十絶
　　三纪中书更有谁致君尧舜似臯夔频年力请方归第天子临轩册太师
　　太师还政异寻常前殿铺张册礼忙入对谁知年八十身轻拜舞谢吾皇
　　吾皇重喜见仪形对御排场结防棚才见罢时先赐宴御前亲劝一金觥
　　上前一饮釂金觥侍宴羣公喜且惊吕尚鬻熊今复见神仙不必在蓬瀛
　　蓬瀛闻説有仙居甲第园林想亦如绕圃琅玕抽翠竹平流瑟瑟走清渠
　　清渠泻水灌东田十顷方塘不种莲白鸟往来明镜里画船安穏坐青天
　　天上虽传周伯星应期为瑞有常经未如全享康宁福访水寻山到处行
　　行乐心清日日添诗豪酒健独能兼从容对客忘威重自是天真不是谦
　　谦虚久已得民心三尹西都惠爱深一自安车朝阙去万人侧耳听归音
　　归日天恩赐画船倾城士女尽迎观园家连夜擎筠笼为趂明朝献牡丹
　　和子华游韩王园怀故园池莲红薇二首
　　丞相园池冠壁田娉婷次第坼红莲主人居守麟符重谁见新妆照水妍
　　鲜葩嫩蘂吐香浓千朶妖饶颤晩风却想许园仙品盛姝衣轻透玉肌红
　　再赴蒲津陪解梁张守安邑王宰游静林
　　千骑翩翩逐郡侯条山重继昔年游翠深叠嶂烟岚晩绿满长郊稼穑秋胜概不知行客老征骖聊为主人留预思别后登临处应见黄河入海流
　　赠张大夫
　　白首衰顔愧复来当时怀抱向谁开登临髣髴惊前梦游赏从容忆旧台防酒欲斟怀老伴髙吟难敌想天才防须早逐君归去茅屋荒田半草莱
　　寄上文潞公
　　孙阁重登愧玳簪情同倦翼托髙林嵩邙未敌仁基厚河洛宁如福海深善教每闻当镂骨重知难报欲霑襟至诚怀德逾饥渴不比寻常势利心
　　寄上西京留守子华相公
　　疎顽曾是费鑪锤从昔叨防国士知一阻门墙惊嵗月几囘魂梦到嵩伊神仙客佩黄金印燕赵人斟白玉巵薄宦浪抛东阁去君恩未报叹衰迟
　　寄鲜于子骏西台
　　僚友难逢不世贤洛台经嵗共清闲蒹葭岂合依良玉培塿何能望泰山直道难堪从俗尚清新原足重人间期君致主登廊庙茅屋荒田我自还
　　和薛中散青词
　　绕郭依依柳渐青绮罗深处画船横坐中唯欠贤乡老把酒向风无限情
　　寄和子华相公王园赏梅
　　玉艳霜葩万朶攒曽陪宴席醉中看西州纵有寻花处亦待顽童格舞干
　　题河中府名阃堂
　　谁擘中条太华开万家填郭耸楼台岳呈仙掌日边见河泻龙门天上来烟霭逺分秦甸阔山川都抱舜城囘坚碑应是当年石重见吾皇咏起哉
　　寄题张运使先垅永慕亭
　　武夷山色倚天青中有贤儒谢世荣自以髙名传积庆不教黄壤掩清名搆亭傍垅同虚寝陟岵无时见孝诚宁独显亲由富贵还能厚德庇羣生
　　入河中府
　　道傍禾黍穗交埀旌斾纷纷曳防霓山夹两河嗟地险云埋万堞觉城低十年不到身如梦五马重来路欲迷却据归鞍下长坂辕门迎谒引行齐
　　谢张解州作名阃堂记
　　气如巨浪泻长江清似寒冰满玉缸几与贾生摩壁垒未令张子见麾幢色丝幼妇宜传久肉袒牵羊合亟降欲近云章刋翠石却忧染翰孰能双
　　秋日席上
　　边霜肃肃满川梁无限秋怀付一觞白酒聊同佳客醉黄花不减故园香民兵已许归南畞圣泽行闻赦叛羌得脱征衣归里社大能酩酊乐时康
　　游寡阜庙二首
　　古祠东北据孤峯台殿岧嶤出半空防市纵横棊局布云烟重叠画图中登髙览胜惭吾祖放意寻山忆谢公却爱夕阳照归骑翩翩旗斾满川红
　　逾旬积雨喜新晴民物熈然百谷成风叶萧骚林野薄霜天寥廓日华清千山甫隔乌延塞两水傍临不窟城但得年丰人足食犬羊余种岂须平
　　和韩持国见赠兼简王微之
　　身由疲病难从政性本颛愚不学禅到老岂能成一事饥飡渴饮谩随縁
　　和持国
　　时奉清欢消鄙吝真同寒水涤尘沙尊倾玉粒醅浮蚁丛合金英菊有花湖面烟霞如泽国波心亭馆似仙家四时风月皆堪赏不独霜前爱物华
　　偶成
　　横笛佳人用意深数声髙起潩湖隂梅花落尽还堪惜留取残英伴醉吟
　　西湖四时四首
　　白鹭文鸳鉴里飞红桥朱阁影参差疎林密雪皆堪赏不特寻芳避暑时
　　万顷琉璃蹙翠鳞日迟风暖物华新千花百草游人路应谓壶中别有春
　　深堂髙阁启清风舟泛荷香柳影中日月待公逃暑饮官无拘检是琳宫【持国微之皆领崇福宫】
　　夕阳照水晚登楼皎月涵波夜泛舟珍重前贤开展意中年长愿守闲州【宋相诗愿赐闲州不计年】
　　和微之以足疾不赴西湖赏雪
　　年来遇景彊追攀长恐身衰兴易防八十康宁天下少四并聚防古为难客尘随念须频拂世网萦人且自寛布政未能跻乐俗爱贤犹喜共清欢湖光映雪凝深碧野色当轩展素纨心似白公何虑脚【白公诗云既有心情何用脚】燕堂深暖小安禅【音丹】










　　范忠宣集巻四
　　钦定四库全书
　　范忠宣集卷五　　　　宋　范纯仁　撰
　　律诗
　　和持国赠微之
　　元老邀賔乐事并每居右席愧羣英里中耆旧唯公长【微之年最长】醉里篇章映古清柔袂缓舒鸾鹤舞短箫轻引鳯凰鸣莫嫌尊酒过从数向老交游更有情
　　赠持国持国以瑞鹧鸪歌之
　　三十年来解榻賔今朝重喜奉陈蕃松筠雅操寒逾劲胶漆深情老益敦槐位巳惭同致主棠阴还许继为藩古今此会应难得醉饮休辞罄绿尊
　　和持国瑞鹧鸪【词】
　　腊后春前暖律催日和风软欲开梅公方结客寻佳景我亦忘形趂酒杯　添歌管续尊罍更防烛短未能回清欢莫待相期约乘兴来时便可来
　　谢微之见赠
　　属邑逢公喜望尘便陪将漕向江濵当时早重朋僚契晩嵗重敦道义亲华衮巳惭无徳称琳宫弥羡最闲身相过无惜频欢醉八十康寜有几人
　　和持国光禄堂赏梅兼寄彞叟徳孺
　　叨荣报国老无成辞疾还乡负物情身近良朋如倚玉心懐诸弟若揺旌成行每羡随阳鴈得友何惭出谷鸎光禄官闲容谒告扫除门巷待同行
　　奉寄西京玉汝相公
　　三纪荣途愧彚征数逢忧患见交情【每迁谪困病烦公忧恤】江呉切喜陪经席【同听李太白讲礼】闗陜还容并使旌大尹防旟方画隼上阳乔木欲迁鸎铜駞金谷春游盛谁伴朱轮五马行
　　和持国听琵琶二首
　　美人成列抹朱劝得嘉賔醉满筵却笑西湖游赏处村歌社舞谩盈船
　　须知絶艺好娯賔能使知音作伯伦累月应将笞乐籍【退之诗云累月笞其儿】恐公重作独醒人
　　和持国谢见招游湖二首
　　乐天向老占青蛾裴令髙年欲听歌拟假红妆助欢醉莫嫌賔主白髯多
　　白傅归来西洛宅【谓微之】裴公居在永丰坊【持国】好歌愧乏牛家妓不见淳于醉后狂【白公与牛相诗云君家有美酒君家有好歌大都髠醉莫留住住即恐君无奈何】
　　和李徽之正议
　　致主唯将盛徳临世推文定总朝簮先门自昔蒙知早开阁当时用意深功业所存皆国计忠贤有后见天心冢卿耆徳承家庆福夀康寜映古今
　　过洛谒文潞公游东田
　　东田不到几经年孙阁重登荷眷怜清世莫尊唯尚父朱顔难老是真仙四朝弼亮繄贤业八表升平頼化权门舘旧生弥幸会再陪几杖向林泉
　　送滕达道龙图交代归阙
　　三纪分擕念友生天涯相见眼重明诏恩幸忝交承契尊酒聊伸故旧情我守塞垣华髪短君归乡国锦衣荣何时共老江湖去鸡黍相过乐太平
　　秋晴思西湖寄韩少师
　　楼阁参差霜叶红湖光秋色画图中移船影动波心月横笛声随水面风当日席间先醉客如今塞上独衰翁思君情绪兼归兴暗逐汾川日夜东
　　寄西京留守韩玉汝
　　四朝出处久亲依共上青云更复谁里室相隣同晏卜庙堂曽忝奉萧规恩荣过分知难报忧患频经觉早衰一意待公还宰席放归箕颍养癃疲
　　九日游西山开化归会栁溪示程宪
　　登髙观稼适同时賔从喧阗逐隼旗殿阁崔巍初日照林峦萧索晓风吹山空笳鼓穿云响径险车徒出谷迟坐阻车公归兴速却寻黄菊醉西池
　　醻王定国
　　守麾犹得长诸侯全晋提封二十州画角悠扬髙戍晚黄榆揺落故闗秋防边战士多乡思并塞胡儿学汉讴早晚罢兵容请老邀君同醉潩湖头
　　醻程定塞提刑
　　衰疲敢惮守边州老去光隂似水流塞马春深无苜蓿田家雪足望麳麰清笳只解添乡思白酒聊堪解客愁独喜平刑贤使者能将徳庆绍箕裘
　　读老杜忆弟诗寄二弟
　　昔贤遇乱多分散我汝逢时各宦游乃信人生欢聚少安危俱不免离忧
　　寄二弟
　　宦名驱役费光隂寒暑忧劳昼夜侵多病形骸衰易感无涯思虑老难禁离羣终日嗟予季聚首何时获我心精力已疲恩未报懐归体国念俱深
　　迎文潞公再谢重事归洛
　　河阳洛下春游盛两处风光属一家不独都人瞻几杖笑迎唯有满城花【洛人独以牡丹为花】
　　送潞公游河阳河清
　　安车乘兴赏春姸荣盛欢康世莫肩旧舎讼棠重蔽芾【河阳公旧治而令子再领】昔游昼锦复蝉聨【河清公侍行之地令子令孙又守此官公每再游】子孙拥节迎家府稚艾争途看夀仙堪叹三川疲病守陪公不及望公还
　　洛花巳开报潞公
　　花开朝夕望车尘花意慇懃恰似人晴日暖风催更急看看开遍洛阳春
　　赠蕲簟与潞公二首
　　双文封卷如筒小六月铺张满榻寒曽是吐茵狂醉客敢尘斋閤助清欢
　　凉簟资公逃暑用东池应伴渌波寒髙眠宜享华胥乐曽致皇家奠枕安
　　病中寄太原韩玉汝
　　弱栁何由羡老松衰姿劲节本难同河南羸卧漳濵叟塞北鹰扬渭上翁多病未能谋早退壮猷方看防元功幸公再致唐虞化庶托余生夀域中
　　次韵持国谢送酒
　　重九思公向洛阳三秋此日念何长心随白酒聊相寄头插黄花想共甞盈幅忽惭琼玖报开尊应伴绮罗香明年花好能来否元老同期醉夀觞【潞公巳约冯当世来春看花弥思持国之来】
　　龙门秋日上潞公二首
　　龙门秋色胜春时新霁登临景更竒二室峯峦侵碧汉两涯楼殿照清伊鸣泉乱泻香山道翠柏深蔵白傅祠独恨不能陪杖屦思公空作寄公诗
　　郊原经雨絶纎尘短麦防茸盖垅新霜叶妆林成锦段溪风吹水作龙鳞秋山苍翠浓如画晴日鲜明暖似春遍叩禅闗止三宿犹惭髙退自由身
　　三弟得告来见省
　　一门遭遇世应稀诏许寻兄荷主慈屈指共惊游宦久差肩却想事亲时惭卿才识加昬耗嗟季情懐畏别离报国尔曹心尚壮无能唯我复先衰【惭卿用东汉陈寔公惭卿事】
　　喜弟妹相聚
　　宦游离索每相望弟妹俱来喜莫量言笑从容忘世味盘筵简率任家常清朝幸免鸰原急白首欣逢鴈序长安得身闲归里社一尊共醉乐时康
　　题潞公翰墨卷后
　　四朝勲业载旂常九十精神正夀康燕翼自当传百世岂徒书法付诸郎
　　昔帅环庆为部将所讼冯君学士被制鞫狱而获平反今相遇于洛
　　忠臣守正不谋身处已虽危道益尊直为冕旒宣圣训【君受命面被德音必见史册】岂唯囹圄被寛恩隂功自可资耆夀余庆犹当见子孙徒有爱贤无所达行将归老愧难论
　　醻持国擕具见访之作
　　两家契义世难伦老去相逢意愈亲衰暗岂能宣上化髙闲空惜致尧人论交白社逾三纪接武黄扉近十春终日追陪何所乐从容言笑尽天真
　　和刘公舒相访二首
　　嘉賔嘉景喜相陪况有良朋冒雪来湖涨碧波三十顷枝妆玉防万千梅白头道旧情难尽渌酒相期醉几回衰暮若非君顾我平生懐抱向谁开
　　上庠英妙巳相陪【同在太学】随计观光亦并来给扎偶容亲砚席【殿试同案席】抡才同是中条枚他年濶别常千里此地过从只两回衰病从来游宴少为君尊酒喜频开
　　到汉东和张伯常六首
　　道义相期久益芳忘年敦契自南阳荣公三乐今谁似李白千篇敏异常愿见却须烦枉驾奉欢先巳辟东堂故情新约知无改松柏从来耐雪霜
　　宠荣逾分自颠跻珍重髙人早拂衣山郡经时无好客铃斋终日敞闲扉琼瑶获报欣情重酒醴将诚愧物微道义充盈文笔健应容残朽再亲依
　　思君日日上髙楼心逐西南汉水流侧听车音常有待互醻诗兴未能休髙阳簪履成陈迹西洛衣冠散旧游独有地僊年八十逍遥林下笑公侯
　　浮名驱逐阻音尘一别伊川十二春顾我衰残如槁木羡公睂夀若灵椿寒梅乍吐香尤馥白酒新篘味颇醇对景便思同一醉都忘衰病在漳濵
　　髙标早与利名疎独向先门肯曵裾举眼正无羇客伴解顔频喜故人书相期消息应端的久别情懐待展舒闻说山城春色早安车乘兴莫徐徐
　　诗筒相续到随城练句挥毫老益精尺素屡兼双鲤赠【公累寄嘉鱼】一言相诺百金轻酒思佳客忘懐饮梅吐新香扑鼻清但得安车寻旧约敢施行马待先生
　　神宗皇帝挽诗四首
　　舜孝髙千古尧仁化万方睿文超圣域神武振皇纲典册辞徽号山河复旧疆玉舆悲晩驾陵路柏苍苍应运千龄契持盈七闰间当年叨法从终日奉威顔凤辇知何往龙髯杳莫攀深恩无路报恸哭向桥山紫塞持戎节青蒲职谏垣囊封矜朴直牍背辨深寃终赖重瞳顾难忘再造恩微躯如获殉黄鸟不须论祖祭连驰道宸仪出殡宫旌旛萦晓露笳鼓咽悲风雨泣千官送云奔万国同丹心随笼水先到裕陵东
　　慈圣光献皇后挽词二首
　　帝图绵永合无涯天降真人动鲁沙两奉离明来继业久膺舜养似重华徽音逺过周文母俭徳深惩汉外家仙仗忽遥灵寝闭悲风空引防幡斜
　　画梁归燕拂轻埃庆夀宫花亦盛开平日仙踪何处觅今年春色为谁来寝门永隔慈孙问陵路俄瞻吉仗回圣主孝思刑四海千秋万载咏烝哉
　　富相公挽词五首
　　河岳神灵降唐虞景运开致君优圣域跻俗在春台天上台星坼人间梁木摧霜风咽笳鼓断续送余哀二纪经纶业三朝翊戴勲忘身裨庶政忧国见遗文东閤散羣彦北邙归大坟邦人仰旟旐洒泪向寒云千龄遭际盛五福始终全还政周星纪懐忠入夜泉华夷思旧徳河洛绕新阡空有云亡叹何由止逝川皇天不憗遗圣制极哀荣辽海千年去明堂一柱倾赤松违素志白日闭佳城康济无穷事皆为后世程北走单车驯防防东徂万室活饥羸谋深先帝承祧日功在仁皇与子时英气不随钟漏尽髙名长与日星垂登龙孤客懐知遇恸哭秋原欲诉谁
　　安州张大卿挽词三首
　　防良汉循吏清简晋名臣五福归休日三朝尽瘁身潜心穷圣典遗徳化乡人燕翼看贤嗣才名服搢绅瞻风从汉上托庇在襄城开豁心相照推扬义不轻俄嗟黄壤隔莫展素车情空望涓溪月淋浪涕泗横寒风咽笳鼓晓月带旌旛触目伤陈迹书绅记绪言应山蔵石椁梦泽对松门逝水何由止清名后世存
　　张益孺学士挽词二首
　　儒业髙羣彦词场第一流能声喧幕府穏歩到瀛洲画绣临乡郡纡朱葬旧邱他年文苑傅应有盛名留官曹曽共职友益赖多闻信道甘违俗同心独有君漳濵俄感疾泉下忽脩文致主平生志萧条掩一坟
　　谢师厚挽词三首
　　妙年辞笔巳惊人不谓明时阻致君白首郎中归白水青衿弟子到青云【翰林贾直孺公之门弟子】渊明雅有归田兴贾傅空留吊屈文千载定应无孔孟一言谁为诔孤坟天地钟竒秀公应为世生何悭一老遗遽夺万人英千古长赍恨重泉不掩名缪当幽穸志深愧色丝铭侍行游邓学才喜识荆州一顾防青眼相知到白头坤维同谪后星纪等闲周不意终天别交頥涕不收
　　王安之朝议挽词三首
　　行已无瑕玷终身乐太平人间五福备宦亚九卿荣冠盖传风范乡闗忆老成幽窀穷厚地不掩是清名族望髙全蜀交游华众贤退身将一纪遗徳满三川雅道何人继家声有子传为文惭幼妇谬诺志新阡多难求分务相依得古人道心闲里契友分老来亲不谓终天别才离一月新无由瞻几杖洒泪向秋旻
　　程明道挽词三首
　　防衣方养志谏省遽翘英短命嗟顔子长星丧孔明临津失舟楫支厦阙梁楹名节同伊水滔滔万古清天乎丧吾道命矣叹斯人后学隳梁木明时夺国珍孔懐存爱弟皓首奈慈亲唯有延陵志斯文久愈新素忝金兰契情由道义亲圣时方际遇英气忽沈沦琴在无钟子斤存失郢人遥闻归葬日清泪满衣巾
　　司马温公挽词三首
　　精诚皎白日利泽涨沧溟志苦生灵乐身劳社稷寜人间失轩鉴天上坼台星唯有真儒效长留简册青竟因劳瘁没谁翊太平基哀讣惊朝听严禋罢庆仪梁摧大厦日舟失济川时千古商岩畔应陪傅说祠【傅岩在公乡邑】
　　两宫思旧徳异礼贲忠魂翠辇亲临后蝉冠锡命尊霜风咽笳鼓寒日惨旌旛不独知心客徘徊哭寝门
　　毋清臣中散挽词三首
　　先府西征日髙贤进谒时骅骝神骨异丹凤羽毛竒外计留闗决中朝失表仪济时才不展巳有令名垂奉使频聨职寛条喜共颁蒹葭倚白玉培塿对髙山勇退输先识荣归得早闲塞垣闻讣日感旧涕潺湲乡里尊耆徳朝廷重老成铜符辞宠命琳馆遂髙情天下三尊盛人间五福荣岂唯身独享有子绍家声
　　卢通议挽词三首
　　耆旧今多少唯公景徳人家隣呉市卒名重汉廷臣路在犹耕月门闲似送春空堂余画像髣髴旧精神教子生前贵休官物外荣去家金节重开户玉棺轻江水元如旧松林长未成祗应山鸟恨长向垅头鸣谁记先生事声名五十年素风人不及隂徳世相传气与诗流合官随子舎迁门闾迷故客怅望白云天
　　孙曼叔尚书挽词三首
　　少海风云会先朝眷遇隆直辞裨衮阙妙翰照琳宫未展陶钧手徒髙羽翼功防终皆盛典伤防出宸彼俗争同好唯公耻妄随青松寒不改白玉涅难淄梁壊营居日舟沈欲济时空留良史笔长俾善人思交分逾三絶官聨歴四朝心知俱白首接武近青霄逝水嗟何及英魂恨莫招空悲柏城路风雨暮萧萧
　　龙图张公挽词三首
　　仪凤来丹穴麒麟瑞圣时壶冰凝雅操冠玉耸英姿敦阅今儒将循良古吏师未登台鼎贵胡不到期頥四纪澄清志三朝尽瘁身褰帷跻雅俗缓带息边尘圣世殱民望中原丧国珍千秋仗良史直笔纪贤臣兄事儿童日情亲五十年西州官共久【予两为陜漕两帅庆公亦两为陜漕两帅熈秦】畿邑政相连【公继予宰襄邑才隔一政】谪籍孤踪逺亨衢众望先那知不复见一别遂终天
　　鲜于谏议挽词三首
　　左蜀称多彦唯公第一流青蒲曽悟主白首未封侯名节传千古英灵掩一邱平生僚友分懐想涕难收命矣才中夀天乎丧哲人逢时身巳病达晩志难伸清俭贫弥乐文章老更醇贻谋有余庆孙子自振振曽向西都陪白社同为御史带乌纱盘筵真率无多品歌舞相参作一家连日赏穷伊阙寺乘春看尽洛阳花那知遥作终天别不预乡人挽葬车
　　申国太师吕公晦叔挽词三首
　　冢宰传三世元勲辅六朝承家同郑武致主必唐尧梁壊将何仰川流不可邀新阡人散后林柏暮萧萧仪物罗西甸恩荣葬上公悠扬蒿里日惨淡柏城风河岳收英气旂常纪茂功传家多令子将复继遗忠达尊推国老雅量寔予师世翊千龄运哀闻二圣悲伤心瞻傅象竭力奉萧规多少忠贤泪非唯哭巳知
　　蜀郡范公景仁挽词三首
　　翰苑文章伯金华侍从臣四朝行直道一意在生民白首唯忧国青云早退身囊中有遗藁不学茂陵人伊洛相逢日忠贤盛集时游从敦气义唱和若埙箎汉嗣资商老【公在朝首上建储之议】尧章忆后防【公尝进新乐】云亡时共惜不独故人悲
　　新阡近箕颍故国逺岷峨禁从同侪少门风吉士多笑言如昨梦身世逐頽波唯有髙名在千年不可磨
　　李师中待制挽词二首
　　才识无前辈文章有古风爱时甘屡黜报国仗孤忠夙有请缨志竟成标柱功子孙传善庆不独在其躬歴阳相遇日流落喜俱存不起骚人叹唯知圣主恩蟹膏红满筯蚁酒白盈尊岂谓江邉别深情不再论
　　康国韩公子华挽词二首
　　棣蕚联三事台星聚一门诚心多士服徳望四朝尊傅相骑箕逺萧规与汉存两宫临奠日哀恸见殊恩弟兄俱是龙门客数载难忘国士知疲马每怜谙逺道焦桐竟待挂朱丝青云空费提擕力白首应无报称期未到柏城持葬绋祖庭长恸涕淋漓
　　李彦深哀词二首
　　妙年亲硏席壮嵗各西东场屋腾文价乡闗振义风不违顔巷陋竟哭阮途穷頼得贤夫子遗骖为送终汲汲亲师友翘翘絶辈流读书求体要知命释穷愁清白传三世才华掩一邱平生懐旧泪为子独难收
　　王乐道观文挽词三首
　　人间失词伯天上落文星商皓终辞汉桓荣厌授经重泉赍志业乔岳返英灵身后千年事空留竹简青秘殿承新宠储宫冠旧僚从龙登紫极扶日上青霄暝壑移舟逺长川阅水遥瞻怀柏城路丹旐去飘飘才罢荆州市俄归蒿里坟盐梅失羣望羽翼有前勲浪作登龙客惭无幼妇文辱知无以报洒泪向嵩云
　　张掞龙图挽词三首
　　宣力三朝旧于身五福全家风良将后经术古人前丁令终辞世留侯定得僊贻谋有贤嗣素业尽能传江边承讣日羇宦正催頽早获登龙便慙无附骥才寄诗招悸魄引水活枯腮白首知难报长言致一哀二纪金华侍从臣升平看足作闲人身跻显仕由稽古世有隂功为庇民但见朝廷方贵老那知河岳遽收神哀荣终始公无憾况有清名服搢绅
　　望日示康广宏【此诗旧在第十卷司马公诗序后康广宏即司马公三子名】
　　清晨三绿袍罗拜北堂髙积善因先烈遗光及尔曹勿矜从事早当念起家劳脩立皆由巳何人可佩刀







　　范忠宣集卷五
　　钦定四库全书
　　范忠宣集卷六　　　　　宋　范纯仁　撰表
　　安州通判到任表
　　臣某言伏奉勅命依前朝奉郎守侍御史通判安州军州事已于今月某日到任讫者进思尽忠乃臣子之常节退人以礼盖君父之至慈俯仰戴天凌兢局地【中谢】窃以昔在治隆之世多求谏争之臣谓聪明不足以自劳故耳目必资于众助仁皇尝行此道以致太平先臣适会兹时屡陈谠论洪惟继统之始深虑守成之难方求正人俾在言路而臣学非遵古才不适时非由左右之荐扬独以家世而抡选处之宪府加以法冠敢顾已以偷荣遂竭忠而论事朝廷方行于大典理必正名庙堂欲遂于初谋恶其异巳言皆不用分固难安投劾告归闭门待罪本忘身而狥义庶尽节以报君鼎镬加诛乃其始望雷霆收怒敢意复生尚作贰车之行仍居绥服之近人皆闵其迁谪臣实谓之恩荣此盖伏遇皇帝陛下睿知察微寛仁容物谓诚心可谅止于愚直以无他虽怨敌在前不使毁伤而过甚保全至此感幸何涯臣敢不益励孤忠勉坚素节死而后巳希先哲之逺图知无不为醻圣君之大徳臣无任
　　信阳军谢上表
　　喧讼亟兴骇人情而莫测诬辞终辨盖天听之难欺恩从推究之明感极矜容之大【中谢】窃念臣性资愚浅学术迂踈仕缘家世而闻进乏左右之助先帝慎台阁之选尝被甄收陛下求谏争之臣首叨柬防自谓大恩之难报誓竭忠勤讵知适道而寡权动贻悔吝暨屡防于器使卒无取于寸长仅同鼷防之五穷徒过古人之三黜向由罪戾之迹骤当帅领之名诏命初颁巳致有司之驳议恳辞弗获遽承中防之促行果贻负乘之羞自速简书之谤内辜朝寄外辱将权省愆甘窜于遐荒屈法至烦于全度此盖伏遇皇帝陛下尧云溥覆汤网廓开记怜旧物之微阔畧小臣之过止镌阁籍尚畀军麾矧松槚之匪遥复土风之不恶田寛谷贱民朴讼稀蚩蚩本乐于太平断断或成于静治庶收来效少塞愆尤臣无任
　　谢换朝散大夫直集贤院表
　　臣某言闰九月二十五日进奏院递到敕诰各一道特授臣朝散大夫直集贤院仍加上防军差遣赐如故者承流居外荷谪命之寛优涣汗从中拜恩荣之并至省躬无地防施若天【中谢】伏念臣学不知方戆唯拙守滥霑禄仕自托公朝先帝采其家声擢居言路陛下博于器使骤玷清班每投劾以下迁辄掩瑕而收用向冒边防之寄猥分节制之严奉陛下之训辞识先臣之遗教谓宜绥静而复纷纭既速烦言且无善状至干吏议甘摈弃于明时独赖君恩获安全于散地岂期简记靡俟终更因宗祀之庆成易官名而还职朝家新制遽叨等级之荣书馆旧游再窃光华之选仍加勲号尽出洪私式示优迁非徒起废此盖伏遇皇帝陛下体天洪覆秉道建中恢全徳以博临宪先猷而致治谓臣阀阅之后虽屡试以无成悯臣齿发将衰俾自新而图效致兹宠奬下及孤孱臣敢不仰体深仁俯追往咎居官弗懈庶无门户之羞论报何阶犹有簿书之责臣无任
　　同天节进功徳疏表
　　伏以纯干盛旦甲观圣期爰脩梵席之仪愿效华封之祝臣职縻符守望逺槐宸称觞执玉之庭莫陪盛礼脩供布金之地但集胜因泰元増授防之休上帝永与龄之福臣无任谨具功徳疏随表上进以闻
　　又
　　伏以朱明戒真圣挺生前弥月之盛期效祈年之善祝臣州符是守宸扆方遥仰望尧云莫预大庭之列逺陪嵩岳徒称万嵗之声
　　慰皇帝表
　　臣某言伏奉中书门下牒降到十月二十日太皇太后遗诰臣即时与本军官吏举临挂服讫祸钟长信哀激中宸下逮苍黔同深悲怆伏以太皇太后功超十乱徳厚三朝辅仁宗与子之明启先帝继天之业徽猷冠古隂赐在民方期万夀之遐奄弃二宫之养恭惟皇帝陛下诚深舜慕孝笃天心痛问寝之长违怅陞僊之莫返然而逝川难遏大化必迁伏望俯抑圣情勉从礼节寛慈闱之至念副宗祏之永依臣以官守所拘不获奔诣阙庭
　　进南郊绢表
　　伏以大祀蒇仪方盛禋天之报羣方效职宜脩任土之诚前件绢嵗赋所输邦经攸羡媿乏篚纎之美幸供庭实之繁干冒宸严臣无任
　　河中府谢上表
　　伏奉诰命差权知河中军府事巳于今月十二日到任讫养疴窃禄早防从欲之仁起废叨荣再玷惟良之选大恩曲被感涕交零【中谢】伏念臣生偶昌期幼承先训才疏学浅志广识微荷先帝之误知擢居言路遇大明之继照首玷清班尝簮笔于螭头复建牙于玉塞曽乏涓埃之报旋贻负乘之羞竒薄易艰疎拙多罪每蒙容覆未即诛顷以积衅招殃私息多故由赋情之滞塞至得疾于悲伤疲驽虽切于恋轩荒忽讵任于陈力冒至慈而沥恳获闲局以偷安甫阅再朞忽更优寄矧河中古郡陜右奥区表里山河地交驰于使传足给兵食民荐困于赋输宜得名臣倚为良翰岂容孱可副柬求此盖伏遇皇帝陛下广度包荒至明烛逺如尧仁而天覆迈汤圣之日跻怜旧物而弗遗无一夫之不获有如羇贱尚在采收敢不策励昬愚罄竭忠义颁宣圣泽抚养疲甿誓于捐糜以为报称
　　庆州谢上表
　　伏奉诰命特授臣直龙图阁权发遣庆州军州事兼发遣环庆路经畧安抚使兼马歩军都总管公事巳于今月初三日到任讫内阁图书复登于显地藩方印绂还守于故封恩荣曲被于训辞瞬息但惊于嵗月彷徨自失局蹐难安【中谢】伏念臣朴散才迂疎浅识因缘世阀遭遇圣时鼯防多穷徒施于五技鹪鹩自足常守于一枝入践谏垣出持使节虽数更于眷任常抵冒于谴诃求散地以置身荷公朝之从欲自安迟暮絶望进升假守河壖方愧麾符之宠统兵塞上俄兼连帅之权此盖伏遇皇帝陛下天授睿文日跻峻徳善贷不遗于旧物嘘枯特借于殊恩衰拙无堪齿髪仅同于蒲栁忠勤自效涓埃觊展于桑榆
　　又【上词同前】
　　太皇太后殿下保佑皇家统持大业政自脩于帷幄徳已被于海隅嘘枯无间于寒荄求旧不忘于遗履故兹衰晩亦预柬求臣敢不宣布上仁懐柔逺俗奋扬弱翮乘时犹待于一鸣防励驽踪竭力尚期于再驾
　　辞免天章阁待制表
　　今月九日都进奏院递到诰命授臣朝议大夫充天章阁待制差遣勲赐如故者斗筲之器常惧满盈天地大恩岂宜忝冒【中谢】伏念臣秉心拙懦渉世迂疏托先臣之绪余叨圣朝之禄仕偶超末路获玷清途当英皇御极之初擢居言职会先帝承祧之日复在谏垣一无建明取罪戾起废旋霑于雨露包荒实赖于乾坤预八使以观风假一麾而出守俄升内阁俾治西州虽夙夜以在公终负乘而致寇尚防善贷得逭严诛去国累年屡转萍蓬之迹爱君一志常倾葵藿之心辽水犹冀于鹤归荆山遽悲于龙去皇明嗣统圣治惟新适当兵赋之余尤重邉防之寄特还故职再领旧封任总连城时方累月遽膺宠数遂越众人况素乏于事功恐难堪于侍从虽大君之命义不当辞然匹夫之诚志有难夺伏惟皇帝陛下圣文天纵睿智日跻迈虞舜之聪明继商宗之恭黙正人彚进率土阜安岂兹孱微敢当柬拔非矫情而固避惧过分之难胜仰祈宸严追寝成命力小任重实畏于官箴天髙听卑愿从于人欲
　　又
　　太皇太后殿下坤仪厚载天徳髙明化巳冒于海隅政允脩于帷幄正人居位多士向风岂兹孱微敢当柬拔非矫情而固避惧过分之难胜仰祈宸严追寝成命【下同】
　　贺立皇太子表
　　离明有继震器攸归正朔所加欢愉遐暨【中贺】臣闻遂古以降讴歌或尚于归贤逮夏而来歴数丕承而与子恭惟皇帝陛下宪天立极体道宅师以谓下武继文有以终光华之运唐尧授舜使之继巍荡之勲爰因冢嗣之良肇峻青宫之毖问安视膳日滋孝友之声监国抚军允系天人之望璇源疏衍舄奕灵长臣限守方州久叨睿睠阻趋丹陛徒溢深
　　谢给事中表
　　去国弥年方再临于西垒还朝不日遂升于东台仍参帝幙之游以待圣谟之及众知其宠臣则甚惭【中谢】伏念臣生匪异材长唯拙守在官论事既无经逺之谋为政治民又乏可书之绩徒以朝廷之乐善或缘家世以用人巳废复兴虽穷若达逮四方之承化与万物以归心忽于鼓舞之中荐被甄收之渥黄扉严近遽使叨居黼座燕闲获从劝讲器能甚薄职守过优岂圣世之乏人乃宸之念旧恳辞弗获虚受为惭此盖伏遇太皇太后殿下渊懿内充聪明旁烛酌民言而布政公天下以为心致使衰迟亦防柬拔敢不深思官守屏去身谋务通中外之情勉究圣贤之蕴腐儒巳老虽非适用之材善政日新姑尽可陈之力
　　又
　　琐闼要官经帷异选自唯衰晚猥玷详延既辞命以靡从遂冒恩而居次【中谢】伏念臣受材迂拙临事阔疎秪由门户之相传得与衣冠而并进谬更烦使寖歩清涂志敢望于有成言以狂而无补谤虽不免宠亦继来知无后效之可图每愧先朝之再造及陛下重明委照丽泽旁流方悉力以乘边敢萌心于处内既升要近复赐召还新政方行已喜朝闻之道旧游如梦更分夕拜之荣俾入讲于金华将亲承于玉色其为幸会逺絶寻常此盖伏遇皇帝陛下圣道生知孝思善继绪正朝廷之大体述成祖考之遗谋布政之初以人为急如臣不肖被睠尤深父子遭逢虽在一门之内君臣际会凡叨四圣之知施及衰年并防殊奬内惟白首殆种种以无堪顾有赤心尚惓惓而自奋臣无任
　　谢对衣金带表
　　睿恩申命显服颁荣冒宠无堪抚躬増愧【中谢】伏念臣性资浅陋学术迂疎备官无补于涓埃窃禄分甘于冗散遽陪法从复假徽章此盖伏遇太皇太后殿下发政惟新用人求旧特隆异数加恵迩臣拜赐知荣益励竭忠之节捐躯图报冀无虚受之羞
　　又
　　便蕃宠命过推三锡之恩焕烂徽章加赐九镮之带徳非称物惭已厚顔【中谢】伏念臣鼯防之技易穷驽马之才屡试起之散地遽分守将之权收寘近班复玷从官之列重颁异数并示眷私此盖伏遇皇帝陛下曲借宠光増辉樗栎拜而受服敢忘彼其之讥束以立朝益励匪躬之节
　　谢赐万年县君冠帔表
　　诚意冒闻睿慈下逮靡从改授曲示匪颁顾同产之遭逢见异恩之特达【中谢】伏念臣早缘忠教寖服荣阶尸禄巳多在公奚补虽弟兄之并仕顾姊妹之寡存偶因可请之恩愿易从中之赐敢图圣念深轸私门遂使遗嫠坐防华宠被之首服可惭圭窦之卑焕若霓衣如自璇霄之降荣逾所望感极何言此盖伏遇太皇太后殿下体道安民示慈爱物靡间幽微之贱兼存衣被之功更以先臣贲其遗体宠均在笥置私室以光华徒有同胞望公朝而感泣
　　又
　　恩在令中方沥肺肝之请宠由意外遂霑手足之私虽加美于一身实増光于两族叨荣为幸报赐何阶【中谢】窃以御人臣之众而知念其私家悯公卿之劳而不忘其后世求之在昔已曰希逢而况事非出于故常泽徧加于内外实为殊遇盖异泛恩唯是女兄蕞然嫠妇佩帉即事早悲托体之同恤纬在庭未遂饰身之请微诚仰达聪听下临特颁冠服之华不易衣裳之赐恩由上出荣可家藏此盖伏遇皇帝陛下善与人同圣由天纵亲奉神宗之遗泽缅思仁祖之任贤念及寡居曲为华饰庶家声之不泯知徳赏之有由唯是孤臣将何报国拜天子之命几颠倒于裳衣比大夫之妻更増华于车服臣无任
　　贺获果庄表
　　臣某言伏覩熈河经畧司奏今月十九日洮东安抚种谊领兵至洮州击败果庄军活捉到果庄者天威昭赫师律训齐罙入妖巢生致渠首【中贺】窃以裔小丑犷兽为心防被国恩不加报复侵犯边圉数有震惊遂敢交通种羌结为党与解仇合意伺隙成谋贼伤属国之人窃据乘障之地先朝所不忍贳圣算尝此留心至于罪稔祸盈天弃神怒偏师才出元恶就擒昔髙宗鬼方至于三年汉元郅支逺在万里而皆斩馘血刃之功率非系颈献囚之事矧其稽积嵗月劳勚师徒岂如庙畧无遗虎臣思奋曽未旬浃已报翦吉语亟闻戎捷交上雪边人夙昔之愤夺诸羌前却之心追视古先莫可伦比伏惟皇帝陛下神武天纵睿谋日新任众材而责成因常徳以立事运陶钧而独化其易转圜覃上仁以大同既思率服仰繄睿算逮此成功臣等叨预弼谐无禆洪造奉承嘉庆徒切欢愉臣某等无任
　　又
　　天网无私本非好杀神理助顺叛者自亡曽是偏师之出疆遂闻元恶之授首诸戎震叠西鄙肃清【中贺】伏惟太皇太后殿下天覆四方坤载万物好生之德发于自然柔逺之功覃于无外昆虫草木咸知此心天地鬼神隂相其业顾西蕃之遗种辜累圣之鸿私顷在熈宁之间诱陷思立之众置而不问犹觊知恩爵秩兼隆赐予不絶而乃潜结西夏攻围南川焚荡伤动以万计发掘驱虏不可数知筑据临洮傲睨天讨当宁太息念疆场之无辜诸将激昂知背诞之不赦兵刃既接凶党奔亡临冲未施壁垒自破老羌夺气白首就擒即听槛车之行以正藁街之戮乃者托防小丑凭恃解仇之谋猖狂大言隂蓄窥边之计唇亡则齿知难久臂解则肩不自持料其破胆之余觊塞无日信矣得天之助本于爱物之诚臣等镇抚无功黾勉备位仰依干羽之化庶覩兵革之蔵欣戴之心倍万伦等臣等无任
　　谢赐御书表【元祐丁卯九月十六日赐】
　　右臣等伏防圣慈各赐御书一轴者帝谟濬哲有以知天纵之能宸翰昭回乃获覩云章之盛墨妙周于物覩圣心着于日新臣等叨备弼谐猥承睿睠雨露之泽方邱山而莫逾子孙之藏与鼎彞而増重臣无任
　　又
　　金华毕讲宴需既示于深慈云汉垂章宸藻嗣隆于厚睠窥圣造之超诣知天纵之絶伦繇慈训之夙成审睿谟之日就臣等自惟近器得备迩隣荷宠赐之不赀循懦心而载抃
　　进节尚书论语表
　　臣伏覩今月十五日以经筵讲毕论语赐执政及讲读官御筵是日内出皇帝御书唐贤律诗分赐臣等次日于延和殿帘前占谢防太皇太后宣谕皇帝好学在宫中别无所为唯是留心典籍天下幸甚天下幸甚臣伏思皇帝陛下睿哲之性出于天纵而复内禀慈训日新典学诚以尧舜三代为法则四海不劳而治今来论语终帙进讲尚书二书皆圣人之格言为君之要道愿陛下念兹在兹以广圣徳臣职在辅导无能禆补辄于尚书论语及孝经中节取要语共一百进呈圣人之言本无可去取臣今唯取明白切于治道者庶便于省览或游意笔砚之间以备挥染亦日就月将之一助也干冒宸严臣无任
　　颍昌府谢上表
　　臣某言伏奉诏命除授观文殿大学士右正议大夫知颍昌军府事充京西北路安抚使已于今月九日到任讫者衮绂再纡尤积妨贤之咎锦衣未改更叨入里之荣复秘殿之隆名进治宫之崇秩恩私曲被感涕无从【中谢】伏念臣以一介之微生遭千年之盛际立身寡与但遇圣明谋国何功遂谐丞弼乏勤劳之济务徒内外以尸官一昨召自乡邦再司政笔气与神而俱耗老随病以交侵瞻视不全识虑尤短譬木心之巳朽安所取材顾鼎足之弗彊惟忧覆餗比以人言而自讼终烦圣度之含容待其疲极而不支然后逡廵而得请仍加异数付以旧藩兼出入之恩辉尽始终之体貌益为侥幸有腼心顔此盖伏遇皇帝陛下体道曲成上仁兼覆念尝充位幸朴以无它虽或误朝由衰迟之已甚不止奉身而善退仍容假宠以荣归然臣被遇三朝徧更二府壮年遇事冀有补于万分晩嵗得君竟无称于一善尚累抚民之寄徒懐去国之惭誓以余龄更醻洪造臣无任
　　谢赐诏书表
　　伏防圣慈特降诏书以臣上第三劄子乞宫观不允所请者需章既上宜干僭黩之诛温诏发中曲谕眷存之防仰荷矜怜之及此不知涕泗之何从【中谢】伏念臣以空乏之资遭休明之运进预宰司之宻勿退谐乡阃之便安宠禄满盈虑常忧于瞰室视瞻耗眊行几至于索途内自省循义当屏伏俾安厥位有腆于顔此盖伏遇皇帝陛下体虞舜之聪明迈周家之忠厚隆使臣之异数广成物之深仁肆令罪戾之余犹窃循良之寄臣敢不防遵圣训祗服官箴恩愧未醻勉就承流之效疾如终废即祈解组之归臣无任
　　随州乞致仕表
　　耄及巳昬固难尸事目盲当废宁复成人虽居谴谪之中敢露肺肝之请觊天威之曲霁幸物性之获全【中谢】伏念臣材乏寸长器非逺用徒承先阀被遇累朝曩缘圣眷之隆遂窃宰司之重立朝无补盖鲜嘉谋出位有言自干明宪沐上恩之寛贷守边郡之优闲而臣老病交侵双瞳并瞽初犹粗分于白黑今则全废于视瞻簿书盈前唯吏言之是徇賔客在坐须相者而后知讵堪率属以长人何以承流而化俗辄冒冕旒之听妄求田里之归然臣名在刑书身罹罪罟省愆报国当誓捐躯告老乞骸岂为知退若非丧明于巳衰之境尚当戮力于垂尽之年审难自尽于涓埃故敢上诉于君父伏望皇帝陛下回日月之照广天地之仁矜其昔玷于钧衡悯其已侪于蒙瞍许还故土俾养残龄擿殖防行已迷于归路回智反察终悟于昨非洪化无私余生是托
　　永州谢表
　　臣某言准告责授武安军节度副使永州安置巳于今月十一日到永州讫孱愚误国痛往咎之莫追圣哲当天讵明刑之可逭曲从寛典止窜遐陬泣血衔恩陨心知罪【中谢】伏念臣器能浅陋学术迂疎借阀阅之余资窃朝廷之显仕度才量力每深负乗之忧冒宠叨荣果积山岳之衅擢髪宜尸于两观分符尚玷于一麾未正严科难逃公议谅惜陛廉之体特寛斧钺之诛贷其桑榆以御魑魅身萦笃疾巳伤两目之盲舟覆长江仅救全家之溺既缘自取为幸犹多此盖伏遇皇帝陛下日月照临乾坤覆载法比汉章之约仁同汤网之开矜臣簮履之余曲加涵育怜臣帷幄之旧尚俾生全致是尫残苟延视息臣敢不刻肌迁善没齿思愆永同湖海之民均被唐虞之化余龄向尽唯冀于首邱洪造未醻敢忘于结草臣无任
　　谢复观文殿大学士充中太一宫使表
　　逐余生分永捐于荒服光辉旁烛遽复齿于清班望溢中情恩逾再造【中谢】伏念臣学非经世智不逮人荷累圣之深知躐羣髦而骤进召从藩国入奉宸居一秉枢衡再参揆路人微责厚恩重命轻徒知竭尽于愚诚冀或少禆于圣治恩忘分守冒进烦言亟蹈危机屈从轻典屏居湖外屡易嵗华疾病交侵尫羸就尽陛下昭陞寳祚特霈鸿私嘉与物以咸新视前垢而皆涤悉收故物猥及微臣顾罪戾之同时有死生之异趋如臣疲病犹是生还荷大施之无涯毕此生而宁报何期眷意益服便藩宠还秘殿之名兼以殊庭之职招惊魂于百粤薰嘉气于长安心游魏阙之前梦入甘泉之仗然臣双眸俱废宁瞻舜日之光一体偏枯永絶尧阶之奉自怜衰薄徒际盛明滥被休光唯知感涕殊常之遇既不敢以饰辞迫切之情亦少祈于俯徇伏惟皇帝陛下天地大徳日月兼明欲从不违所私官使必量其度恢其余照鉴此衷诚许令养病于邱樊尚期击壤于圣世
　　谢赐诏书银合茶药表
　　使华临降有问劳之宠书天语甚温锡扶衰之珍剂防魄稍收于去干体貌已同于近司恩眷逾涯感伤继泣【中谢】伏念箕裘世业帷幄旧臣窃过实之虚名冒公朝之重任每欲输诚而许国不图违众以误时爱君不敢杀身省咎但知阖户偶逢兴运复振孤踪特还秘殿之名俾使殊庭之职宠荣巳极报称谓何此盖伏遇皇帝陛下全度包荒常善救物黙运圣神之造逺追尧舜之隆知臣盛壮之时察臣朴直之节犹于衰朽欲备谘询而臣歩趋甚难岂足班于广内视瞻巳废甘絶望于清光敢丐残骸归休故里桑榆既暮难效力于明时钟漏有期徒懐忠于晚节臣无任





　　范忠宣集卷六
　　钦定四库全书
　　范忠宣集卷七　　　　　宋　范纯仁　撰表
　　谢赐银绢宣医表
　　臣伏防圣恩特降中使赐臣银绢五百疋两及宣押医官医治者肤使倐临挟侍医于帝所中金加锡副缣帛于篚将宠至而受之若惊感极而继之以泣【中谢】伏念臣识非致逺学昧知方志徒类于画墁名猥同于画饼旋贻罪戾卒玷公朝将九死以是濵岂三巳之为愠仰防矜贷复俾生还载去炎陬怳游赤县使车还至恩礼弥隆眷蔀室以生辉愧微躯之匪称医治问劳戴天地之殊私衣被骈蕃佩圣神之深恤此盖伏遇皇帝陛下本尧仁之荡荡掩舜功之巍巍不徧其为急先所务详于礼贤而寛其辔防周于养老而简其功程故此衰迟犹膺眷注臣敢不勉亲药石益适寒温冀保余龄仰醻洪造庶几体大君之爱育将以刑列辟而劝忠臣无任
　　谢归颍昌私第表
　　忱辞屡贡浥腼汗以方滋纶防再颁奉恩俞之至渥【中谢】伏念臣授材苦窳赋性颛防猥遇昌辰爰膺柄任肆调商鼎思谨法以致和祗遹汉规敢厌常而易作卒缘昧陋深负柬求再去岩廊迄投荒徼曷期晩节益被殊私然臣疾病侵陵精神濩落宠还旧秩愧窃叨荣矧以庸虚更防钦伫唯君子之懐道譬韫玉以待沽邈千载之或逢岂一朝之可偶所以渭上之老养黄耉而方来淄川之儒虽白首而犹起防心启沃致时熈平士所愿为人宁自废以臣迟暮殆类昔贤如臣遭逢岂谢前辈然婴羸瘵莫副详延怅时命之多屯繄风云之难会徒仰休明之治阻陪英俊之躔贪恋圣时唯知彊饭何臣功之末重天徳之溥临盍趋召节而驾不俟行辄吁皇穹而辞非获巳深防假息弛鞭防于既疲当佩隆恩指邱园而自佚此盖伏遇皇帝陛下恩仁博洽盛德敷施本二帝以亲贤宪三王而养老悯劳以事不程其功命岂非常情知忝冒捐躯报国嗟朽质之无堪雅意本朝尚精诚之未泯臣无任
　　谢赐国医髙章章服并批语表
　　私防冒开盖恃圣君之含贷特恩如请更窥天语之温纯曲被丁宁唯深殒越【中谢】伏念臣顷缘遭遇过窃宠灵不戒满盈自取颠覆挤九渊而难拯视万鬼以为隣伏遇皇帝陛下纉服当天体仁泽物务为荡涤施及尫残拔之于既死之中还之于絶望之后官名悉复里闬得归因遣侍医随疗沈瘵既更生而为德仍起废以推慈力尽出于公家心靡遑于私室辄殚危恳妄有哀祈敢谓圣神重矜朽惫与收汤熨之勤效且非藩饰之常恩并受训词示存眷待俾在桑榆之境更効刍荛之忠况臣世忝簮裳心非木石虽抱积衰之恙敢忘再造之仁伏枕待终将何禆于君父捐躯报上当更勅于子孙臣无任
　　乞致仕表
　　圣神抚运虽盛世之罕逢耄耋临年顾羸骸之难强况此沈疴之久始获故里之还安敢叨逾更贪宠禄辄上乞身之请愿推从欲之仁【中谢】伏念臣材匪他长器止近用岂识古人之大体徒慕先世之清芬遭遇圣时夤缘膴仕力小任重既乖先觉之明福过灾生遂致疾颠之咎窜投穷徼羁愁累年敢晞社栎之终全巳分江鱼之同葬忽遇皇帝陛下资始以出庶物继明而照四方枯荄再荣幽蛰尽起旷然大宥全以至仁寄优任于真宫兼宠名于秘殿复玷惟新之渥愈光殆尽之躯然念臣疾病交侵精神久惫媿君恩之过厚虑神理之害盈愿挂朝绅就栖农亩伏望皇帝陛下道隆善贷徳务曲成不夺志于匹夫能有容于一介闵兹诚确特赐俞从倘垂暮之桑榆俾安退迹类向阳之葵藿终亦倾心臣无任
　　遗表
　　臣闻生也有涯难逃定数死之将至愿毕余忠辄留垂尽之期仰渎盖髙之听伏念臣赋性拙直禀生囏危忠义虽得之家传利害率同于人欲未始苟作以干誉不敢患失以营私盖尝先天下而忧期不负圣人之学此先臣所以教子而微臣资以事君粤自治平擢为御史继逢神考进列谏垣荏苒五十二年首尾四十六任分符拥节持槖守边晩叨宥宻之求再席钧衡之寄遇事辄发曽不顾身因时有为止欲及物固知盈满之当戒弗思祸衅之隂乘万里风涛仅脱江鱼之葬四年瘴疠几从山鬼之游忽遭睿圣之临朝首图纎介之旧物复官易地遣使宣恩而臣目巳不明无复仰瞻于舜日身犹可勉或能亲奉于尧言岂事理之能谐果神明之见啬未获九重之入觐卒然四体之不随空惭田亩之还上负乾坤之造犹且强亲药石贪恋嵗时傥粗释于沈迷或少纾于报効今则膏肓巳迫气息仅存泉路非遥圣时永隔恐叩阍之靡及虽结草以何为是以假漏偷生刳心沥恳庶皇慈之俯鉴亮愚意以无它臣若不言死有余恨伏望皇帝陛下清心寡欲约巳便民达孝道于精微扩仁心于广逺深絶朋党之论审察邪正之归搜防幽隐以尽人材屏斥竒巧以厚风俗爱惜生灵而无轻议邉事包容狂直而无易逐言官若宣仁之诬谤未明致保佑之忧勤不显本权臣务快其私忿非泰陵实谓之当然以至未究流人之往愆悉以圣恩而特叙尚使存没犹污瑕玼又复未解疆埸之严几空帑藏之积有城必守得地难耕凡此数端愿留圣念无令后患常轸渊衷臣所重者陛下上圣之资臣所惜者宗社无疆之业苟斯言之可采则虽死而犹生泪尽辞穷形留神逝
　　奏状
　　辞免给事中兼侍讲状
　　右臣今月某日准閤门告报除授臣依前官试给事中兼侍讲勲封赐如故者臣窃以门下封驳之职实惟机要出纳之司苟非公忠正直之人无以振举纲条论议得失选任所重实难其才伏况陛下日亲儒臣启发圣学劝讲帷幄敷陈典训必得经术行谊之士厚重端方之臣缉熈光明陪侍左右臣久去朝廷待罪外官识智闇浅记问渉猎加以衰迟心神耗废学忧不讲经患不明将何以供奉禁宻仰承访逮兼是二职皆非所堪闻命震栗靡所容措又臣与司马光旧为姻戚臣左省义亦有嫌伏乞天恩特许引避亟收误宠遴柬众贤必得时髦以副眷委所有告命不敢祗受伏望圣慈特赐寝罢
　　谢牵复右正议大夫提举崇福宫状
　　老臣流窜余生衰羸待尽甘毙荒徼絶望圣时伏遇皇帝陛下特赐矜怜脱其罪罟复还爵禄许就田里既骨而肉恩实再生然臣犬马已疲报国无路归骸有日结草是期
　　谢复观文殿大学士充太一宫使乞免供职状
　　伏奉诰命授臣前件职任巳于当日望阙祗受讫兼准尚书省劄子奉圣防令臣供职臣闻命皇恐感涕不巳伏念臣遭遇累朝宠禄过厚才徳不称自取颠覆昨在湖外绵歴嵗时侵冒炎蒸损耗气血日就羸弱濵于死所戴盆之下絶望于天岂谓恩光照临复还爵秩许归乡里在于老臣巳逾分愿更防宠増秘殿之名兼领殊庭之职仰惟圣恩糜殒难报臣固当勉彊趋赴阙庭一聆徳音然后退就邱樊死无所恨然臣才短分薄福过菑生昨六月内到鄂州忽患左手足不举至今医治未见痊减重念臣素来气弱齿发早衰加之垂老之时尫残日甚一体偏废两目全瞽虽欲驱策疲蹇有所不能伏望圣慈曲赐矜怜俯加恤察特免供职许归乡里以养残年臣若万一尚延朝露犹与农夫田父歌咏圣化臣无任
　　劄子
　　辞免吏部尚书第一劄子
　　臣昨日窃覩中书录黄忽防圣恩除臣吏部尚书臣揣分惊惶通夕不寐伏念臣资性愚短学问荒疎偶遭圣明获践台阁终缘狂瞽屡触宪章陛下拔臣于罪戾之余置臣于清要之地使与名儒耆徳接武聨裾人皆指臣叨尘臣亦自知惭惕若复超越资序过被宠荣臣独何人而敢安处况吏部天官之职尚书文昌之贵非得贤杰难副柬求岂伊愚臣可当剧任伏望陛下怜臣寡薄察臣恳诚特回误恩以安拙分臣誓当糜殒仰荅恩私取进止
　　第二劄子
　　臣以近覩中书录黄防恩除臣吏部尚书即具劄子辞免寻准閤门告报令授告身臣回牒閤门居家听命至今累日未奉俞音臣以危迫之情罔避再三之黩窃念臣少无才识老更衰疲向以多难求闲即有归田之意先帝还其郡印陛下擢寘近班曽未逾时入陪法从既无报效固巳厚顔岂意误恩复加殊宠不唯众讥其忝冒臣亦自畏于满盈况无徳而禄者臣下之殃为官择人者朝廷之美臣虽不敏此义敢忘伏望陛下曲徇物情特回天造寝臣新命俾守旧官则臣当誓竭愚忠死而后巳臣无任
　　辞免枢宻第一劄子
　　今月二十七日夜戌时閤门告报防恩除授臣中大夫同知枢宻院事者闻命惊惶如坠渊谷伏念臣天资浅陋学术荒疎自忝近班未逾三月固无毫髪之效仰醻拔擢之私近除吏部尚书巳是不遑宁处累黩天听诏不许辞方将勉励疲驽效勤铨综庶逃尸素之罪免为中外所嗤岂意圣恩复加大用况唯枢近之职隣于公相之尊预賛万机寔司兵本宜得非常之士以副知人之求臣伊何人敢当斯任不惟臣自取颠覆亦恐上玷圣明臣之血诚盖在于此方寸恐迫言不能文伏望圣慈特赐俞允臣无任
　　第二劄子
　　今月初二日准学士院降到诏书一道以臣辞免恩命事所请宜不允者伏念臣禀量至狭赋命数竒鼯防之技多穷铅刀之铓易顿英庙擢居言路旋被左迁先朝累玷要官曽无微效近日遭逢之盛巳懐盈满之忧若复过被宠荣则必速贻颠覆失微臣素守之分累陛下知人之明内负寸诚外愧清议臣之勤请盖在于斯伏望陛下深察愚衷亟停新命俾图实效不采虚声岂独微臣受恩诚亦有劝多士
　　第三劄子
　　今月五日伏防圣恩差入内供奉官勾当御药院阎安封回臣所奏辞免劄子仍宣圣防巳行之命不许辞免者中使及门隣里惊叹奏章还赐诏防丁宁恩宠逾涯感深涕下伏念臣本无儒者难进之节非有古人防退之风但以素乏长材不可遽当大任必速负乗致寇之辱将招折足覆餗之忧上玷国恩下贻身咎所以披沥肝胆罔避谴诛庶几蝼蚁之诚感动髙明之听伏望特回睿眷曲徇愚诚亟寝殊恩俾图渐进则臣当誓竭既衰之力仰醻从欲之私臣无任
　　辞免宻赐劄子
　　臣今日晩伏防圣慈特降中使宣谕以臣于邉事劳心赐臣酒果及御封合物仍不许辞免者臣才识无取齿髪衰残报国虽竭于疲驽临事未免于疎阔今来果庄就获皆由圣徳所加臣独何功曲防天奬宻赐御封合物尤不敢当承命震惶殒越无地况今西夏猖獗尚闻防兵方将动众行师可谓主忧臣辱臣当待罪自劾岂宜复受异恩伏望圣慈察其至诚追回所赐庶几不至颠覆亦使愚分少安若将来西事午宁臣亦受赐未晩所有御封臣不敢开专俟回进取进止
　　求退劄子
　　臣自防圣恩拔居宰辅日思报效几忘寝飡然而才薄望轻任逾其量思虑差错过咎滋深负陛下知人之明失众人责望之意加自去秋以来衰病相仍日就羸瘠虽勤医治终未复常盖缘器小易盈禄厚殃至若不量力自请必恐愈致颠覆伏望圣慈特矜危恳曲贷余生许解繁机假以便郡尚觊桑榆之效仰醻天地之恩臣无任
　　辞免右相第一劄子
　　臣今日闻巳降制命除授臣通议大夫守尚书右仆射兼中书侍郎臣前日防延和赐对在臣荣幸巳深展葵藿就日之诚获犬马恋轩之愿但以未知驱使去处不敢别叙恳私岂意上误眷懐遽尔复加图任窃念臣虚名过实多病早衰当两宫临御之初与羣贤接迹而进旋防圣奬骤寘台司曽无辅翼之功竟以疲羸去位俄膺阃寄复败邉谋尚屈国章俾司宫钥重以精神昬耗方求闲僻自安忽防赐诏召还敢不力疾入觐目盲齿豁形瘠体臞圣念亦必矜怜在廷之所共见岂可彊顔冒宠据位飬疴将何以称副具瞻表仪羣辟不唯取笑中外当须别致人言伏望圣慈特回睿恩收还新命除一便郡俾飬羸躯全陛下知人之明遂微臣量力之分
　　第二劄子
　　臣昨日入劄子辞免新命未防俞防今日再防差中使传宣令臣四日供职窃以宰相之任系国重轻得人则天下平康旷职则彞伦失序故大车克载者积中不败鼎足可任者美实不倾所以人主慎于旁求臣下岂容虚受愚臣向防柬拔亦尝滥处此官报君无毫髪之功负责有邱山之重仅能逾嵗出守外藩去国又将五年臣巳倍増老态加之精神昬耗衰病支离当时巳见非才今日曷堪复用盖负重致逺者先须量力毁瓦画墁者安得食功在于贱艺担夫亦须审巳而受况于清朝辅弼宁当忍疾冒居伏望圣慈察臣至诚怜臣知分特回宠命别择贤能用昭则哲之明以辅无疆之美臣无任
　　辞免大行太皇太后遗赐劄子
　　臣伏防圣慈特差中使梁贯之等颁及大行太皇太后遗赐伏缘太皇太后上僊臣子之情方深摧慕更复何心忍当厚赐况今脩奉山陵赐赉兵卫溥及羣臣费用极广臣忝居辅弼尤当体国伏望圣慈特赐追寝臣无任
　　第二劄子
　　臣昨日晩辄具劄子陈免大行太皇太后遗赐伏防批降圣防不许辞免伏缘臣方自外藩入居宰席才及两月劳效未施难与同列诸臣均膺重赐况臣赋分寡薄贫素久谙近于忝命之初巳防宠赉甚厚今若并有叨窃寔恐别致咎殃臣今欲乞独将所得回纳或恐可助脩奉山陵万分之一伏望圣慈特垂开允俾臣少安愚分不至颠殒臣无任
　　乞贬一小郡或闲局差遣劄子
　　臣自秋初叨防召命俾复宰司寻曽量力自陈再三不敢就位实虑别致人言上玷恩奬累防中使宣召不许辞免逼于两宫诏命辄冒宠荣力疾领事昨日方闻先时果有臣僚章奏纠臣咎愆臣若自知稍明必须即时坚避度徳不审窃位至今又况臣之衰残近日愈甚临事昬错往往自惭必知无补圣猷岂当尚妨贤路臣之罪戾愈久愈深伏望圣慈推覆载之恩廓保全之赐贬一闲局或小郡以安微臣之分以惩贪冒之非臣无任
　　第二劄子
　　臣伏防圣恩特遣中使赐臣诏书以臣乞贬一闲局或小郡特赐不允并宣谕臣不须再入文字者伏念臣才轻徳薄多病早衰自叨宰执以来益为职务所困窃位巳将五月辅政讫无寸长厚禄宠名曽微补报日増月积渐致愆尤上辜陛下柬求下愧士民责望又况受命之始巳招弹击之言自揣不明以至今日若更苟自容养则是靡顾廉隅将何以賛翊圣猷表率多士伏望圣慈纵知人之哲推从欲之恩察其至诚退之以礼俾居闲局幸延残朽于桑榆傥获一麾庶荅生成之毫髪臣无任
　　第三劄子
　　臣伏防圣慈以臣再上劄子乞一闲局或小郡特降中使赐臣诏书及宣谕巳指挥诸处不得收接文字所乞必不允从者衰病之臣进退无取累烦天听义不容诛尚防诏谕丁宁未忍遽行黜免仰戴睿眷惭惧交深然有未尽之诚难避再三之渎窃以宰相之体当以名节自持庶可表率臣民助扬教化未闻为人弹击而敢晏然自居况于本朝多有故事臣尝亲见仁祖以来杜衍以谏者所论即时外补文彦博为唐介面奏旋守近藩苏颂得守闲官犹为近例彼皆任用未久但以人言而去况臣实有疾病不比前人只缘不早自知所以今方请罪非敢轻懐去就别有邀求在臣恳切之至诚质诸神祗而无愧臣若即今罢出犹能存搢绅防耻之风若更冒昧偷安必将贻圣明图任之悔伏望陛下曲全士节循举旧章不容疲暗之愚臣有屈朝廷之常典察臣陈请特赐允俞誓殒微躯仰醻洪造臣无任
　　乞罢相劄子
　　臣去年六月防恩严召赐对崇政殿尝以衰病自陈数日之间再叨宰弼寻亦累奏辞免情恳备至不获俞音黾勉就职仅将一年迄无寸长上禆圣政而自今春以来衰病浸加形体疲羸饮食减少职事繁剧难以支持又况神识昬耗思虑颠错事多遗忘耳目不明自惭尸素朝夕惶惧伏惟皇帝陛下天纵睿明卓然上圣宜得非常之佐以辅太平之基衰病之臣将何所用伏望圣慈特赐罢黜少逭愚臣窃位妨贤之罪臣无任
　　第二劄子
　　臣前日以衰病无补乞赐罢黜伏防圣恩持降中使赐诏不允者伏念臣忝命之初巳萦疾疢窃位之后寖觉衰残盖由任过其能名浮于实忧劳倍切思虑愈昬至于神识俱疲气血耗散歴使医工诊视皆云心脉短虚又云心为天官不可少有劳损诸臓之病莫不由之臣亦自思其实如此缘臣职兼两省日賛万机心气既亏何以任事不敢自求生理唯恐上误朝廷须至沥恳自陈必祈罢免臣方独当宰柄不容连日养疴伏望圣慈早赐俞允臣无任
　　乞宫观劄子
　　臣昨以衰病乞补外郡伏防圣恩差知颍昌府地近事简深为优便而臣自到任以来私家菑挠丧亡人口而臣因此愁恼腹疾屡作又臣素患右眼青盲近日渐侵左眼视物茫茫如隔重雾凡案牍词讼文字稍小皆不能辨若更勉强职事必恐渐至丧明若自求安养又恐上辜寄任伏望圣慈特除臣一宫观差遣尚俾叨窃禄食稍得将养仰觊天地之恩曲垂矜允臣无任
　　小贴子
　　臣之右目失明巳久众人所知因左目苦于独用遂亦昬暗医方有说谓当闭目不视久之方可望愈若防特允所请俾得稍遂安养则庶几不至盲废唯望圣慈矜悯
　　第二劄子
　　臣七月三十日伏防圣恩赐臣诏书一道以臣乞宫观差遣不允所请者愚臣残朽辄自请于便安圣诏丁宁乃优加于训谕恩私曲被感惧交深尚余迫切之诚罔避再三之渎窃念臣右目全瞽众人共知比日以来左眼复暗凡有奏报文字皆令子弟代书至于牒诉状词亦须人吏傍读顾职务之多旷在官守以何安仰恃至仁敢求闲局觊脱简书之畏易图医药之功庶幸痊除稍存瞻视伏防皇帝陛下曲全体貌犹示眷留载唯君父之慈捐躯莫报第以藩宣之寄力疾难居傥容窃禄以养疴或免坐育而终废必祈矜悯特赐允从
　　乞宫观第三劄子
　　臣屡请闲官实缘衰病再颁温诏特示矜容戴上圣之深慈在愚臣而曷称凌兢失措局蹐无容臣久积愆尤近防寛贷仍叨重寄靡易宠名方图竭节以报恩讵敢偷安而避事但以纲条所领省视为劳恐将治之失时或盲瞽而遂废尚贪禄食未即退休犹恃至仁曲怜旧物傥俾琳宫之散局得为圣世之幸民誓殒微躯仰醻洪造臣无任
　　乞国医髙章服色劄子
　　臣近防圣慈悯臣还自炎州久婴疲瘵特降中使宣押医官髙章用药医治臣上荷圣恩专于服饵虽手足未遂而臓腑稍安饮食甘美巳见功效臣私家亦尝薄备钱物延伫本人而章自言恭被圣防不许承受臣察其日夕究心糜费汤剂实不遑宁所有臣将来伏遇天宁节合得冠帔恩例欲望圣慈许与本人改换章服使臣稍报其功俾之医治冀获痊平然臣方起罪废辄冒圣聪虽深僣越盖恃恩仁傥其肯受私家钱物臣亦不敢更有尘渎区区之诚觊遂矜允干犯天威臣无任



　　范忠宣集卷七
　　钦定四库全书
　　范忠宣集卷八　　　　宋　范纯仁　撰
　　启状
　　贺光州石郎中得替
　　伏审解符剧郡奏课中宸方脂牵之有期阻班荆而伸饯矧久隣于封壤复幸托于葭莩深荷庇存殊増感恋伏惟某官清规表俗雅量镇浮屡更共治之权蔼着于蕃之绩锋车入觐宜多献可之谟芝检颁恩伫被陟明之典炎歊在保练是期向往之勤敷陈曷罄
　　荅门生改官
　　某启向以轻言辄扬善最果迁美秩弥慰下驰庆幅之未遑辱华牋之首及感铭交至敷叙奚殚
　　谢潘著作
　　伏审奏课宸庭陞华芸省伏惟庆慰某官清规表俗雅望映时果膺当宁之知峻被出纶之命伫腾骥歩别迓龙光先沐荣音罙深感素
　　谢王长官
　　言念髙风久阻牢想空驰幸兹官守之隣稔服民謡之美徒懐矜式阙奉音题岂图谦眷之隆特贻长牋之贶愧铭交积敷叙奚殚
　　回蔡州胡完夫史君
　　某比者官忝新名职还旧物恩荣并至衰拙何堪荷湔涤于君仁頼吹嘘于朋好此盖知府学士道充在巳恕及于人愍同志而不遗借片言而为宠致兹朽质复玷清途深防引重之私莫识醻知之地仙山重到恍如丁令之归宣室召还行闻贾傅之命尚赊瞻晤更冀保頥
　　回时状元
　　伏审射防明庭冠名多士伏惟庆慰状元廷评识臻道奥学洞圣源旦暮昌辰超腾路仁义之泽将兼善于斯民金玉之声巳耸闻于海内承风窃抃驰庆未遑辱牋问之先临荷谦私之过厚伫膺大任以耀吾儒瞻颂之勤敷宣曷究
　　回王郎中
　　右某言念幸居仁里久服于声猷邈守官箴阻亲于风矩徒积懐贤之素阙伸置牍之仪岂意防谦逺贻荣翰欣审颁条之暇妙臻视履之祥恭惟某官才识髙时公忠奕世屡领蕃宣之寄浸深旒扆之知侧听褒迁式符瞻颂披承尚阻保錬为宜
　　别京东监司赴西台
　　右某启绵力支离辄露投闲之请纶言温厚遽推从欲之恩事与愿谐感深涕下伏念某赋性迂阔遭时盛明徒以家声早尘器使谏垣将幕曽屡试以无堪泽国山城迨三黜而何补以勤裨拙沈迷簿领之劳有过知非憔悴风涛之险尚获神明之殛再罹嗣息之殃悲苦纒心惊惶失志畏郡条之瘝旷累部使之庇容陈力知难叫九阍而沥恳量能授职叨一札以颁荣解剧东藩分班西洛身闲名美犹肃台仪禄厚责轻真同吏隠此盖某官义均锡类徳重包荒曲全衰晩之踪俾逭谴诃之域青泥脱翼敢忘吏部之仁斗水活鳞永识监河之赐载思感遇罔罄敷陈
　　到河中谢雍帅刘龙图
　　右某只奉朝恩误膺州寄获依大庇窃抃下风恭惟某官盛徳映时英猷冠古夙蕴致尧之业暂膺分陜之权化茂棠隂巳坐康于疲俗宠登槐府行入賛于重熙某受命云初栖踪有幸尚祈葆辅式副倾瞻
　　谢延帅太尉
　　右某祗受朝恩误膺州寄获依大庇窃抃下风恭惟某官勲业光朝公忠映古显被凝旒之眷宠分推毂之权仗钺专征久巳寛于宵旰追锋促召行入賛于枢机某受命云初趋承尚阻更祈葆辅式副倾瞻
　　谢提举茶场陆奉议
　　右某祗奉朝恩误膺州寄获依大庇窃抃下风恭惟某官蹈道深醇赋才英敏夙蕴经纶之业早膺简注之求揽辔宣风已坐丰于邦计泥封促召行入践于禁林某受命云初栖踪有幸尚祈葆辅式副倾瞻
　　回同州知府朝请
　　某忝恩移郡揆日颁条隣大国之乐封托洪河之余润恭惟某官清规表俗雅望映时被乃圣之深知膺惟良之优寄伫还近侍式协佥言某脱驾方初瞻风徒切未伸竿牍之恳遽贻金玉之音愧荷所丛敷陈罔罄
　　谢陜州知府大夫
　　某比者防恩假守取道之官既获望于下风复骤承于异眷伸讲故人之好盛敦主礼之优逮尔暌违徒布龚黄之治入参近侍行并徐严之游某方税单车适遥外屏未缀荒芜之恳先垂华藻之音愧荷所丛敷陈罔罄
　　回新凤翔知府范学士
　　某分符守郡窃愧误恩揆日颁条获遵成矩内惟天幸益仰贤标恭惟某官厚徳镇浮髙才名世早升华于禁省巳深柬于帝心屡殿大邦蔼闻佳政侧听锋车之召入陪法从之严某税驾方初瞻风徒切置牍之仪未展摛华之问遽临荷谦眷之过隆祝珍调而倍切载惟钦颂曷罄敷宣
　　回大宁知监张奉议
　　右某分符守郡揆日颁条惧衰拙之瘝官愧朋知之为地未驰谢恳遽辱荣音荷谦眷之载隆企贤风而増慕方赊晤对更冀保调伫迓宠休式符言愿
　　到庆州谢两府启
　　左仆射
　　衰年屏迹渐谋三迳之归邉镇分符误被一麾之寄宠还近职荣届旧邦光辉巳逮于覆盆嵗月徒惊于过隙载量忝冒唯极震惊伏念某录録无能规规自守渉世但忧于蒿目观时独苦于蓬心入备谏臣言未良于药石出宣使指功莫着于涓埃幅巾将遂于息肩穷巷惟期于没齿假麾便郡聊燕息于河濵易地名藩使折冲于境外此盖伏遇某官夹辅王室澄清化源端委岩廊大任方隆于柱石和调鼎元功已格于盐梅启沃清甄收旧物顾未捐于弱植诚有自于洪钧晩嵗无聊从事巳逾于三黜壮心未巳乘时犹效于一鸣过此以还未知所措
　　右仆射
　　河濵乐土方忝于郡章阃外名藩遽持于兵柄念流年之迟暮还内阁之荣华固陋何胜彷徨失措念某伎能谫薄艺业迂疎学未启于斵轮才巳惭于投刃涖官行法苟全蕞尔之躯问舎求田常有终焉之志偶防收用未忍弃捐禁闼图书重讨论于简牍邉陲斧钺方镇遏于羌戎此盖伏遇某官一代名臣三朝耆徳庙堂决防忠言切于借筹寰海具瞻大任隆于调鼎不忘疎贱获被褒升过防雨露之恩实自坯陶之力穷通守节志益固于胷中夙夜服勤功庶期于毫末
　　右丞太中
　　忧患飘零分安于退处宠光稠叠特冒于迁升俾还内阁之华复任连城之重年但惊于晩节山川无改于当时恩大莫量惧无以称伏念某才非应变学昧向方得从诸彦之游适际千年之运擢居言职未能补过而拾遗彊赴吏功不事循名而责实空逾二纪无补万分乞身犹幸于息肩固位敢希于投足盛时易失久絶望于弹冠旧物不忘犹见收于坠履此盖伏遇某官保佑一徳协和庶方献纳嘉谟奉两宫之清问弛张大政宜四海之具瞻英贤方处于庙堂朽质误分于印组桑榆暮景虽自愧于衰迟金石素心誓不忘于颠沛
　　门下侍郎
　　司文禁阁载领于简编假守名藩谬分于印绂过隙但惊于嵗月据鞍重揽于山川自顾琐微何胜眷任伏念某粗观章句偶继簮绅赋蕞尔之小才乏超然之逺识一从吏役常寄迹于萍蓬久负归心欲置身于桑苎衰飒巳隣于暮齿施为何益于秋毫出守蒲津听讼唯期于卧阁统临榆塞观风遽效于褰帷此盖伏遇某官望重本朝功深名教道兼资于文武学洞达于古今归卧里闾谢万钟之厚禄进登廊庙为一代之宗臣某愧憔悴之余生沐便蕃之异数宣扬明诏思恵养于疲民推广上仁务懐来于逺俗
　　中书侍郎
　　退安散地虽自弃于明时假守旧藩盖曲颁于异数职载升于禁阁任兼拥于连城内典图书出持符印故物未忘于坠履余光俄照于覆盆伏念某学未知方才非周用投身斥泽岂慕于鹍鹏窃食太仓仅同于雀防久叨任使何所建明流年渐廹于桑榆衰发巳先于蒲柳出麾河上安闲颇类于幽居促驾塞垣委寄独司于戎事此盖伏遇某官发挥王度裁决政机治达本源兆姓共勤于农亩谋无遗防四方咸偃于徳风致此孱虚窃膺褒异保完疮痏固无间于迩遐勉励筋骸敢自宁于夙夜
　　枢宻
　　优游便郡乞身将赋于归田繁会名区受诏俾专于持节翰墨方还于近职旌旗复指于旧邦揣已若惊不寒而栗伏念某学未窥于堂室器自局于斗筲误被选抡久更任使驱驰郡国不知髀肉之消苒荏嵗时但觉鬓毛之改数罹忧患自请退闲息驾河濵得逍遥于外补守藩闗外俄统制于中权此盖伏遇某官平格治功裁成武徳讲明万化常进对于前旒讨治五兵欲懐来于左衽顾兹重镇尚畀非才莫量天地之私实出陶钧之力发生朽质终有待于再荣淬砺铅刀用或堪于一割
　　副枢
　　专城假守方退食于河濵内阁升华遽剖符于闗外迟暮但惭于白首褒迁更累于清时伏念某固陋鄙人飘零疎迹悟意滥阶于朝位奋身本出于儒家游宦积年坐费太仓之粟躬耕有日行寻负郭之田厌俯仰以随人聊优游而卒嵗岂宜疎逺辄冒宠荣此盖伏遇某官协賛九功辅成一徳干戈不试独先堂上之兵狄来庭潜契幄中之算顾惟邉寄尚付琐才方隅得预于守藩廊庙实资于推毂髙台未辍收功终累于九层末路争先驽力尚期于十驾
　　贺左仆射蔡相公
　　伏审进被命书首登宰席显赫上公之任澄清大政之原羣生咸頼于陶钧盛礼方脩于典册伏惟庆慰恭以仆射门下相公学臻圣阃道协昌期久平格于防阶实勤劳于王室居调玉铉已寅亮于九功荣被衮衣永总司于百揆某误分印绂久沐陶甄三事登朝喜平津之开閤一麾出守阻魏勃之扫门
　　贺右仆射中书韩相公
　　伏审宠膺册命进位钧衡内亲附于兆民外懐柔于四国大贤登用众望攸归伏惟庆慰恭以某官学洞九流智周万变久居宥宻克壮谋猷光华果陟于公台感会潜符于梦卜君臣堂陛素尊用于鼎司伯仲埙箎遂同陞于衮职某侵寻末路瞻企余光假守西陲偶坐萦于符竹缅懐东阁阻进预于簮绅
　　贺枢宻章通议
　　伏审进被宠荣超升宥宻内以讲脩于七徳外将震叠于四夷应率土之具瞻喜大贤之登用伏惟庆慰恭以某官机筹独运文武兼资挺生杞梓之材蔚为廊庙之器果由省闼入践枢庭协賛治功久预裁于国论发挥雄略遂专决于兵谋圣时方偃于干戈宠任爰资于柱石某偶分重寄得附余光堡戍临邉方假一麾之守冠裾就列阻瞻数仞之墙
　　贺门下司马侍郎
　　伏审进被丝纶入登廊庙将致君于尧舜当并驾于伊周方日月之光明宜风云之感防伏惟庆慰恭以某官行造圣蕴学为儒宗不系意于穷通久忘言于用舍幅巾去国燕居将老于洛濵端委造朝大任爰参于鼎足某侧闻新命幸处洪钧闗塞一麾符印尚縻于尺组山川千里门防阻曵于长裾
　　吕左丞光禄
　　伏审光被丝纶参居衡轴内讲明于法度上调燮于隂阳宜四海之具瞻喜大贤之登用伏惟庆慰恭以某官直而不挠静以有谋智周事物之原学贯天人之际出宣藩翰暂分寄于铜符进陟庙堂载入司于玉铉某喜闻休命获处洪钧违离巳叹于累年眷待尝防于一顾山川脩阔但托意于归鸿门仞深严阻进趋于行马
　　回田总管黄走马张机宜
　　右某祗奉朝恩复叨邉寄幸朋僚之有頼顾衰拙以何堪岂意谦私首贻荣翰辱宠褒于华衮荷重惠于兼金展晤匪遥保頥为祝
　　谢提举茶场陆奉议
　　比者叨奉上恩并还旧秩栖迹尚叨于封部兹行诚頼于廕庥揣拙分以逾涯奉训辞而曷称此盖某官义深锡类徳盛包荒轸旧物而不遗借片言而为宠致兹衰晩复被柬求社木百围既久惭于无用铅刀再割谅难必于收功属便道以之藩阻趋尘而拜赐载惟感恋曷罄叙宣
　　回歩军苗太尉
　　右某比者误被朝恩再膺宠寄邑里尚存于故老山川复覩于旧封顾迟暮之何堪盖奬存之有自伏惟某官沈潜妙算卓荦英才拥旌久握于帅权出塞屡分于将钺折冲万里指黠虏于掌中制胜两楹出竒兵于堂上职严武卫任总师干轸旧物而不遗借片辞而为宠致兹忝幸曷称眷私未遑置牍之仪先辱贻音之及载惟感颂曷罄叙宣
　　贺秦州范龙图
　　伏审光被命书出临藩阃饬辕门之三令懐罽幕之诸戎侧闻屏翰之贤深协搢绅之望伏惟庆慰恭以某官才兼文武学洞古今衣冠有待于宗师宇量素懐于逺业麟符守土巳载领于旌麾虎节治兵果严持于斧钺巨镇昔推于秦陇提封宻迩于河湟壮楼堞以连城列鞬櫜而夹毂某幸聨末契窃庆异恩属部欢迎望朱轓而入境故人登用思白首以弹冠瞻咏之勤叙陈难既
　　贺秦州呉待制赴阙
　　伏审光膺诏札入觐宸廷造朝荣践于文昌解组遽违于邉服伏惟户部侍郎诚开金石文丽丹青启宻勿之嘉谋处光华之近列分权龟纽时未歴于再朞赐对龙墀顾已深于三接未遑賛善先沐惠音闻六辔之启行属九秋之方晏勉其保啬聊慰系瞻欣恋至深序陈莫罄
　　太原到任谢宰相执政
　　右某启比膺恩制就易师权仍増书殿之华适付屏门之重辞荣莫遂弥剧愧惭涖职云初率皆忝冒此盖某官代工有体全旧为心忘其齿髪之衰付以兵民之寄初临藩镇唯祗畏于简书夙恃钧庥更仰资于庙略瞻颂感激实倍常情
　　回知郑州陈龙图
　　分服乡邦方惭窃禄易麾邉阃弥愧优恩宣上化以方初企髙风而徒切某官忠良挺操恺悌存心久翔侍从之华屡寄藩宣之重未遑驰问先辱缄縢感佩攸深敷宣罔罄
　　回延帅赵端明
　　伏审中权报政秘殿升华矧惟耆哲之贤益重专征之寄髙才映古重望冠时久参法从之荣夙寄长城之任果膺异数益简上心竚奉纶言别登柄任顾庆仪之未展辱荣问之先临感愧兼深敷陈罔罄
　　西京韩相公贺冬
　　伏以阳徳方升振嘉生于潜戸天端首正祥气于迎云恭惟某官望重累朝徳尊元老方告猷而翊国暂均逸于留都坐推及物之仁茂集履长之庆顾惟衰迹逺托余庥瞻颂攸深敷陈罔罄
　　贺中书仆射刘相公
　　伏审典册告廷公台进位钦聆褒制均慰舆情恭惟某官川岳储灵珪璋挺瑞懐久大之贤业际光华之盛时出入三朝始终一节逮真人之访落陪机事之賛襄徳合天心功符世赖具瞻隆于民望注意简于宸果膺梦卜之求入正钧衡之任延登揆路升践宰司论道经邦告嘉猷于我后奋庸熈载下膏泽于斯民益隆乃圣之知永辅太平之运属居藩服阻庆賔闳置牍翘诚敷文罔喻
　　贺苏右丞
　　伏审光膺制命进辖文昌三事得贤万方交庆某官徳器端重学术渊深体明哲之姿挺直方之操进退不更其守言行必本于忠启沃圣心尊崇王度果繇中宪入预政机盖人望之久稽故舆情之共快载惟钦仰倍越常伦
　　签书枢宻王宻学
　　伏审显膺制綍荣贰鸿枢简自上心协于佥论某官髙才映世直道事君维古训而是经辅圣猷而济美果繇天府入掌机衡跻侍从之清班未容温席参弼谐之近列寔慰具瞻某适逺賔闳阻通庆谒欣企之素敷叙奚周
　　回工部李侍郎
　　恭审光膺中诏进贰冬官当贤哲之彚征实朝廷之盛事行登近列益副佥言未遑简牍之脩先辱缄縢之贶愧铭交至敷叙奚殚
　　贺赵内翰
　　伏审光奉制恩荣登翰苑岂特儒林之推重固宜国体之増华邦宠既行朝佥胥慰某官器深且博徳厚而淳薫然君子之慈隠若大儒之效果膺芝检入掌辞林典章暂系于发挥民物尚需于康济顾未遑于脩庆愧先辱于贻牋欣感攸深敷陈曷罄
　　贺知定州许资政
　　伏审恳辞机务荣殿名藩爰择刚辰已开盛府谅惟庆慰恭以某官纯诚亮直和惠敦方重望镇时精忠体国雅挟佐王之畧克成辅世之功名以盛而不居贤因劳而思佚暂繄旧徳坐镇朔陲方布上恩已闻于美政再调元化行副于具瞻窃幸衰踪匪遥善庇方积懐贤之抱先烦置牍之仪感愧兼深敷陈罔罄
　　回文太师
　　伏审连上奏封恳还政柄虽劳谦之曲至顾体貌之方隆况巳协于康宁敢与闻于去就伏惟某官道行当世名轧古人早得位以济时晩未忘于忧国竒兵不再建宗社之元勲大节可书作邦家之盛福亲辅三朝之治尊为万乘之师会初政之清明因上心之恭黙爰起大老以图久安天下想闻其风廷臣无出乎右长城在望坐消邉境之虞寳鼎复来自使朝廷之重偶愆和豫稍倦晨昬浩气内融明神隂相不假蓍龟之卜已闻药石之功遽辱诲音愿从髙退然而公旦虽老不离成周山甫就封永懐王室盖义之所在则虽出犹处道可以进则当止而行矧五诏之丁寜而两宫之倚注欲立非常之事方须不世之谋曽是弱姿徒烦委教再三加命虽逾考父之恭九十在公尚觉鬻熊之少愿回冲挹以就太平
　　谢同知枢宻院
　　右某启辅弼之任必唯其人枢机之权尤慎所与防恩忝冒抚巳震惊伏念某赋命数竒受才不敏学古虽专而疎于接物更事徒久而昧于趋时唯知义命之安敢意功名之会值遭兴运防擢过优岂兹一介之微可陪三事之列南箕之名匪实鼯防之技易穷自知甚明恳辞弗获莫回成命终冒殊私深虞窃禄之讥曷副经邦之望此盖伏遇某官权衡万物髙下一心廊庙之间材适长短之用陶钧之内器无苦窳之嫌致此孤生骤当大柄敢不勉济协恭之义益坚许国之心仰称茂恩用醻洪造感铭之素敷叙奚周
　　又
　　比者祗膺吿命获贰枢庭越次而居殆非其分徒深形于恳避终进冒于恩荣伏念某学古甚迂承家不克偶缘际会亦预招延少也无成盖乏适时之畧长而不偶殆繇接物之疎空歴四朝未闻一善敢祈晩节并被殊私进以美官还之要地清途入践未逾三月之赊机事与闻乃簉八人之列靖言非据靡自遑安此盖某官道可济时心唯体国谓技能之虽少且事任之常更隂借品题使阶进用智谋非逺知难就于功名忠义在前敢自羞于门户庶几小补永服下风
　　贺知河中府王待制
　　伏审光奉诏纶进居文阁既迁升于显地复镇守于名区伏惟庆慰恭以某官道极渊源学臻堂奥廓髙明之逺识挺卓越之宏才嘉谟沃于上心儒术施于吏事披文禁闼遂从金马之游问俗大邦方任铜鱼之寄某久嗟离阔载预交承向风但切于驰情晤语未期于促膝喜闻持节莫遂造门思咏良多叙陈难既

　　范忠宣集卷八
　　钦定四库全书
　　范忠宣集卷九　　　　　宋　范纯仁　撰经解
　　进尚书解
　　臣近奉徳音俾将前世君臣议论谏争之言编次进呈臣以史籍浩博采掇未能遽就而君臣之际莫盛于尧舜三代故取尚书自古君臣相饬戒之言闗于治道者录为三十章仍于每章之后辄有解释或用孔氏注意或与孔说不同但取理当义通以伸裨补之诚幸陛下赦其愚而少垂采择亦圣人不以人废言之义也尧典
　　尧曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃巳帝曰往钦哉九载绩用弗成臣某曰尧知鲧方命圯族而终以四岳之言而用之至于九载然后殛之可以见圣人不以巳之智识出伦过人而违众独用也又不以一鲧不职而遽易三考黜陟之法也盖人以久则可责其成功若嵗月不久而中易不唯大功不成而黜者亦得以为辞然非尧徳之大孰能容之故曰唯天为大唯尧则之也
　　大禹谟
　　禹言于舜曰后克艰厥后臣克艰厥臣政乃乂黎民敏徳帝曰俞允若兹嘉言罔攸伏野无遗贤万邦咸宁稽于众舎已从人不虐无吿不废困穷惟帝时克【注云帝谓尧也】臣某曰孔子曰为君难为臣不易如知为君之难也不几乎一言而兴邦乎又君牙曰思其艰以图其易民乃宁故虽舜禹在上而不敢忽天下之务复相戒以艰难信乎君臣之不易也善言不隠则贤者皆进用众舍巳则君上无过困穷不废则不困穷者可知以舜之大圣而称此可见惟尧为能又见乎为君之难也
　　益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从巳之欲无怠无荒四夷来王臣某曰有忧虞而后戒舍法度而自任留心于乐逸任人以疑贰忘道以求名违众以徇已皆中主之所不为而益以戒舜可见古之君臣相戒深切而益能尽言舜能善听也匹庶不以善鬬服隣里王者不以善战服戎狄唯无怠荒庶政脩举则夷狄自賔
　　臯陶称舜曰帝徳罔愆临下以简御众以寛罚弗及嗣赏延于世宥过无大刑故无小罪疑唯轻功疑唯重与其杀不辜宁失不经好生之徳洽于民心兹用不犯于有司
　　臣某曰孔子曰寛则得众易曰干以易知坤以简能有以见居上不以寛则刻急而鲜仁临下不以简则丛脞而害政唯好生之徳可以服民心民心服则有耻而从化自不犯于有司矣
　　舜曰咨禹唯时有苗弗率汝徂征禹乃会羣后誓于师曰济济有众咸听朕命蠢兹有苗昬迷不恭侮慢自贤反道败徳君子在野小人在位民弃不保天降之咎肆予以尔众士奉辞罚罪尔尚一乃心力其克有勲三旬苗民逆命益赞于禹曰惟徳动天无逺弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍夔夔斋栗瞽亦允若至諴感神矧兹有苗禹拜昌言曰俞班师振旅帝乃诞敷文徳舞干羽于两阶七旬有苗格
　　臣某曰禹受舜命徂征有苗闻益之言遂拜而班师信乎能取善而不以巳智自任矣舞干两阶而有苗遂格信乎文教之可以服逺至诚之可以感物矣后之人君有兴甲兵危士民与异类争一旦之命使生灵肝脑涂地而欲安民阜俗不亦逺乎
　　臯陶谟
　　臯陶曰都慎厥身脩思永敦叙九族庶民励翼迩可逺在兹禹拜昌言曰俞臯陶曰都在知人在安民禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兠何迁乎有苗何畏乎巧言令色孔壬臯陶曰都亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而防刚而塞彊而义彰厥有常吉哉日宣三徳夙夜浚明有家日严只敬六徳亮采有邦翕受敷施九徳咸事
　　臣某曰夫脩身必在慎思久行慎思则无悔久行则人信然后可以厚族人而善人皆勉思翼戴矣自近及逺之道在此而巳知人之难宜察以事而象恭滔天巧言令色者圣人尚或畏之取人之道不可不广故于九徳各取其所长但人君能合而用之则九徳皆见于事为矣
　　又曰兢兢业业一日二日万几无旷庶官天工人其代之
　　臣某曰夫几微之不可以不慎也以舜禹之圣尚兢兢业业一日二日而至万事矧后世之君哉
　　天聪明自我民聪明天明畏自我民明威
　　臣某曰圣人以民之视听为天之视听故万事不可不察于民也则民之可畏如畏天矣故曰可畏非民则君之施于民者可不慎哉
　　益稷
　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉隣哉隣哉臣哉禹曰俞帝曰臣作朕股肱耳目臣某曰夫止者所以制动也人君不先自安所止则好恶无节矣是以君正则臣直先安其止而动则天下大应之然后可以明享上天之休命夫君臣相亲则万事治宜其舜之再言而喻以手足耳目也
　　禹曰俞哉帝光天之下至于海隅苍生万邦黎献共惟帝臣惟帝时举敷纳以言明试以功车服以庸谁敢不让敢不敬应帝不时敷同日奏罔功
　　臣某曰万国众贤皆帝之臣在帝能举而用之尔进之以言试之以功然后赏之以车服既明试之有法则羣臣孰敢争先而进乎孰敢不谨奉于职乎向若舜不如此施为使贤愚同进则宜其无成功矣
　　帝庸作歌曰敇天之命惟时惟几乃歌曰股肱喜哉元首起哉百工熈哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
　　臣某曰股肱之臣喜于任事则君徳日起而百官安职矣臯陶复戒舜以兴作宜慎法度而屡加省察乃有所成君有明徳则良臣获进君道烦细则万事堕惰此有虞君臣相戒之言万世之成宪也可不慎哉
　　五子之歌
　　太康失邦兄弟五人须于洛汭作五子之歌
　　太康尸位以逸豫灭厥徳黎民咸贰乃盘游无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬
　　臣某曰孟子曰得其民斯得天下矣则民为邦本也宜矣又曰得其心斯得民矣则可近而不可下也明矣夫人君处于亿兆之上而安者非力能制亿兆之人也所恃者上下之分君臣之义耳以分义之微而驭兆人何异朽索之驭马哉苟君失其道则匹夫皆可以胜之矣大凡不明之怨其怨必甚故杜牧言秦民不敢言而敢怒也故圣人达民之情而宣之使言所以图怨于未见之前也禹不独行于其身又以训后嗣慎哉
　　仲虺之诰
　　惟王不迩声色不殖货利徳懋懋官功懋懋赏用人惟已改过不吝克寛克仁彰信兆民
　　臣某曰夫声色货利人皆好之惟圣人为能无欲用人如已则心一而无疑间故动有成功夫以成汤之徳不以无过为美而以改过为美不以法令服民而以寛仁彰信于民则圣王所行与夫申韩杂家之说异矣
　　又曰徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小臣某曰闻善不懈则徳日新矣谓人莫已若则志自满矣以义制事则不自任矣以礼制心则无慢矣屈已取人则能自得师矣故孟子曰大有为之君必有所不召之臣若谓人莫己若则人之善言皆不可入矣人之善言不可入则过失虽多而不闻矣怨怒虽盈而不恤矣如此者不亡何待好问而行则合取众智而过不在己岂不裕哉自用则专其私意而过必归巳岂不小哉
　　汤诰
　　汤曰其尔万方有罪在予一人予一人有罪无以尔万方
　　臣某曰孟子谓治人不治反其智夫金不成器由陶冶之不良也民不为善由教化之未至也故万方有罪罪不在民而由上之徳有所未孚尔然则禹汤罪己亦其诚矣
　　伊训
　　伊尹训太甲曰先王肇脩人纪从谏弗咈先民时若居上克明为下克忠与人不求备检身若不及以至于有万邦兹惟艰哉敷求哲人俾辅于尔后嗣
　　臣某曰夫从谏弗咈而古人是若则君道明矣与人不求备则能任人之长检身若不及则喜闻己之短任人之长则人尽其才闻已之短则已将无过夫为人上使己无过而人尽其才天下安有不治者哉
　　又曰尔惟徳罔小万邦惟庆尔惟不徳罔大坠厥宗臣某曰君不厌小善则可以成大徳故为天下之庆不恤小恶则可以成大祸故坠厥宗有以见人君不可以小事忽于听纳而惮于更张也
　　太甲中
　　伊尹曰脩厥身允徳协于下惟明后
　　臣某曰传曰脩己以安百姓尧舜其犹病诸故人君不脩身则百姓不信其命令故须先脩身使已之徳信于天下则民从而化之乃为明主
　　又曰无时豫怠奉先思孝接下思恭视逺惟明听徳惟聪朕承王之休无斁
　　臣某曰见近效而忘逺图视不明矣听近习而疑君子听不聪矣惟能见逺大者为明能听有徳者为聪则君道之美垂无穷矣
　　太甲下
　　伊尹训太甲曰若升髙必自下若陟遐必自迩无轻民事惟难无安厥位惟危慎终于始有言逆于汝心必求诸道有言逊于汝志必求诸非道呜呼弗虑胡获弗为胡成一人元良万邦以贞君罔以辩言乱旧政臣罔以宠利居成功邦其永孚于休
　　臣某曰升髙自下陟逺自近盖言人君之徳以积累而成庶事皆有渐也夫民事至重不可以轻举尊位至危不可以骄处凡人之情喜于合已故迎合之人易进恶于异已故忠直之言难入苟非明君以道而求其心则邪正乱矣君好以辩言拒臣下则臣下之情不能尽臣下之情不尽则政斯乱矣
　　咸有一徳
　　伊尹曰呜呼天难谌命靡常常厥徳保厥位厥徳匪常九有以亡夏王弗克庸徳慢神虐民皇天弗保监于万方启迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正非天私我有商惟天佑于一徳非商求于下民惟民归于一徳徳惟一动罔不吉徳二三动罔不凶惟吉凶不僭在人惟天降灾祥在徳今嗣王新服厥命惟新厥徳终始惟一时乃日新任官惟贤材左右惟其人臣为上为徳为下为民其难其慎惟和惟一徳无常师主善为师善无常主协于克一
　　臣某曰圣人久于其道则为恒徳在易恒卦之初则曰浚恒贞凶象曰浚恒之凶始求深也故人君欲行恒久之道不宜深求于其初则人情不扰而位可保也夫君臣一徳则动而获吉能当天心故武王曰予有乱臣十人同心同徳又曰予有臣三千惟一心致一之道在人主推诚待下无偏无党则众心咸服故能一矣
　　又曰后非民罔使民非后罔事无自广以狭人匹夫匹妇不获自尽民主罔与成厥功
　　臣某曰人君自广以狭人则羣下之情不通一夫一妇不能自尽其情人君犹不能成功况士大夫乎
　　说命上
　　高宗命说曰惟暨乃僚罔不同心以匡乃辟俾率先王迪我高后以康兆民呜呼钦予时命其惟有终说复于王曰惟木从绳则正后从谏则圣后克圣臣不命其承臣某曰人君不以纳谏为难而以从谏为难能从谏则羣臣之善皆归于君矣合天下之善以为政安有不圣乎
　　说命中
　　说进于王曰呜呼明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休惟治乱在庶官官不及私昵惟其能爵罔及恶徳惟其贤虑善以动动惟厥时有其善丧厥善矜其能丧厥功惟事事乃其有备有备无患无启宠纳侮无耻过作非惟厥攸居政事惟醇黩于祭祀时谓弗钦礼烦则乱事神则难王曰防哉说乃言惟服乃不良于言予罔闻于行说拜稽首曰非知之艰行之惟艰王忱不艰允协于先王成徳
　　臣某曰天之聪明广大含容故人君当法则之夫号令不慎则贻羞辱甲兵不慎则召寇讐衣裳当择人而后赐干戈必省已而后动君能信此则无不休美夫官及私爱则士不劝爵及恶徳则民不安虑事不可以不善举动不可以不时矜能智者自满之道事事有备者消患之本宠小人者欺罔之言日进非纳侮而何志欲革俗而嗜好不免同俗非耻过作非而何傅说陈此言髙宗信而服行之犹曰非知之艰行之惟艰可见贤臣戒君之深切也行此数事而中兴商祚可见王道之简易也
　　说命下
　　说曰王人求多闻时惟建事学于古训乃有获事不师古以克永世匪说攸闻惟学逊志务时敏厥脩乃来允懐于兹道积于厥躬惟斆学半念终始典于学厥徳脩罔觉监于先王成宪其永无愆惟说式克钦承旁招俊乂列于庶位
　　臣某曰夫人君不可不学不学则闻见狭而智不明闻见狭则逺大之言不能用智不明则邪佞之说易以欺况天下之广万务之众不可率己意而治之必当稽先王之成法莫大乎尧舜禹汤文武周孔之道人君信懐此道积于其身使邪说异行不能惑乱然后广用贤俊列于众职而王道成矣
　　洪范
　　五皇极皇建其有极敛时五福用敷锡厥庶民惟时厥庶民于汝极锡汝保极凡厥庶民无有淫朋人无有比徳惟皇作极凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极无虐茕独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极臣某曰人君立大中之道则政化平均民不穷夭而俗皆好善是锡五福于天下也上无偏政则人无朋比而咸趋大中虽有不合于中但未入于咎恶皆可容而纳于中道故孟子曰中也养不中此之谓矣夫有才有为之士患在行不羞进行不羞进则挟才为奸足以乱国进其行则其才可用足以兴邦人君又当脩徳使正人好于我家然后人陶善化而下无罪辜人君之心当如止水不作好恶偏党其邪正自辨而天下不治者未之有也
　　旅獒
　　召公作旅獒训于成王曰徳盛不狎侮狎侮君子罔以尽人心狎侮小人罔以尽其力不役耳目百度惟贞玩人丧徳玩物丧志志以道寜言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不寳逺物则逺人格所寳惟贤则迩人安呜呼夙夜罔或不勤不矜细行终累大徳为山九仞功亏一篑
　　臣某曰孔子谓使民如承大祭则君之盛徳在不狎侮而成也人之聪明志意惟可用之于道不役于无益之事则百度斯正当以贤者为寳不以珍竒为寳又能不忽细微则大功可成君或不恤小过而惮于改为终将亏损大徳九仞之山起于累土或阙一篑则妨成功况甚于一篑者乎
　　无逸
　　周公作无逸戒成王曰自殷王中宗及髙宗及祖甲及我周文王兹四人廸哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之臣某曰圣人欲闻其过如此之急也其反身克已如此之深也虽闻怨詈之言不止不怒而又自脩恭徳曰朕之过信如此宜其见美于周公而为法于后世也有不信此道之君为人诪张幻惑则信而怒之矣
　　君陈
　　成王命君陈曰尔惟风下民惟草图厥政莫或不艰有废有兴出入自尔师虞庶言同则绎
　　又曰必有忍其乃有济有容徳乃大简厥脩亦简其或不脩进厥良以率其或不良惟民生厚因物有迁违上所命从厥攸好
　　臣某曰上之化下如风之偃草则上之所向不可不慎也凡有废兴出纳之命必与众人虞度俟其议同而后行之夫忍小则可以成大容众则可以成徳举直而错枉则使枉者直民之从上惟视其所好故孔子曰上好信则民莫敢不用情若以命令驱之而身不自行则民终亦不从也
　　冏命
　　穆王命伯冏为周太仆正曰慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后徳惟臣不徳惟臣尔无昵于憸人充耳目之官迪上以非先王之典
　　臣某曰仆臣王之贱官而皆必用正人可见人君左右不可以便辟邪媚之人为仆侍也后世宦官仆侍既乏正人吉士而人君朝夕与处或访以事则以浅狭憎爱之言开导人主又岂止非先王之典也可不戒哉
　　右臣窃观二帝三代君臣议论之际皆言切而意逺宜于后世治乱无不闗也而辄释以愚臣浅陋之言固不能发明奥义惟陛下稽古博达深求其防则益逺益大将可以比隆虞夏商周之盛矣惟陛下留神愚臣不胜大愿取进止





　　范忠宣集卷九
　　钦定四库全书
　　范忠宣集卷十　　　　宋　范纯仁　撰
　　记
　　安州白兆山寺经藏记
　　予自少喜为山水之游凡所至有名山胜槩虽遐险必造焉治平二年自侍御史责倅安陆安之西有金峯山山有古白兆僧寺时道人垂素为之长老而众皆称其名徳寺有本朝列圣御书嵗时郡遣从事检校予到官才数月遂自求以往至则爱其林泉幽茂嵒谷深防周游登览而邀素从焉惟法堂土木新询之则素所营也予益嘉其必葺又至僧堂北隅有老屋若殿而小视其榜则经藏也素指谓予曰此雍熙中所建有龚御史石记在焉然地址隩僻蠧腐所滋游礼者或不能至将徙而置于大殿之西爽垲之地而新之予询其期则曰释子举事待信施而集虽志于有成未可必其期也予移官去后一纪谪守义阳距安为近地僻少賔友思得素谈老庄而闻其老益髙介弃其寺而庵居罕与俗接予谩以书招之书未达而素巳恵然见访矣语道之暇因曰昔者欲徙之经藏今巳成矣自治平三年冬十月经始至熈寜四年夏五月告毕计用檀施之材八十万将刻石以记嵗月愿公为我书之予曰师尝自谓传逹磨之宗不立语言文字直指心源见性成佛奚取五千之书而复新其藏为又以一切有为皆如梦幻已则忘之何用嵗月名氏之记而求知于后人哉师曰不然夫众生静明真心与佛齐等由情着于物故翳而为病佛犹良医知病之本皆称其浅深缓急为药以治之今之经犹对病之药也物之感情无穷故众生之病无穷则其所治之药亦无穷此五千之书所以必有也今之经藏犹药之府也则其栖贮不得不严将以应夫病者之求则亦药之肆也其置设不得不显此藏之所以必徙而新之也大凡前人有为必告后人以为之之意则庶几其守而不坠矣此记之所以必作也予闻师之言爱其有理故为之书元丰元年冬十有一月壬申记
　　薛氏乐安庄园亭记
　　蒲舜都也秦分为河东郡地沃人富自汉唐至今为秦晋之都会固宜人物之多竒也薛氏为河东着姓世有显人皇朝枢宻直学士乐安公以清徳直道事太宗及真宗皇帝门族尤盛今中大夫公即其第几子也象贤继世诏封五郡三领部使四典巨镇髙识懿行为时名臣六十丏闲七十请老以三品归第乃于郡郭之东北披冈带河择爽垲之地逺城市之喧筑室以居焉因所封之郡名之曰乐安庄前启重门内曰含幽闭闗却扫非幽人佳客履迹罕至南北分为二园其西种杏数百中曰静居内外重寝妍华芳卉交植于庭踈竹萧萧夀石雪顶开轩对之各以为名其北曰逸老堂乃公寄傲宴息之所也其东曰三经堂以藏儒道释氏之书公以寄懐于简册也其西曰无无堂公自以无欲无营又取夫庄生之言而名之也东南构亭筑址数仞中条太华列峙如屏其最近者有五老峯因名曰五老榭次东为台登览旷迥清宵月明千里如昼名曰日月台庄西北隅据垣乘髙下列蔬圃时使老圃村童引水溉畦名曰瞻蔬台积土逾尺周植美楸春花夏隂如幄如盖名曰楸坛芳条云布繁英玉坼垂架飘香深若洞户名曰酴醿坞脩篁拥径翠影防宻新筠解箨嘉色如染名曰猗猗坞众木交隂昼不见日清风自来好鸟时下名曰翠隂坞凿井转车以汲甘泉或沈浮李挥弄冰雪或烹茶煑蔬饮啜饴醴外设客舎庖廪廐库殆将百楹其缔搆制作俭而适用洁而不华夏无蝇蚋之苦冬无风霰之患其服用皆陶器防床褐裘葛衣俾君子有以取法小人无所可欲盖尽得夫郊居之道或霁色澄明开轩极望或落花满径曵杖行吟或解榻留賔壶觞共醉或焚香启閤图书自娯逍遥遂性不觉嵗月之改而年夀之长也此其游适之乐居处之安又称其庄之名矣今士大夫或身老食贫而退无以居或髙门大第而势不得归自非厚积累之徳钟清闲之福安能享此乐哉愚将老矣固将仿公而退也以人事之难必姑识公之善处以自勉云公名俅字肃之
　　王尊道先生讲学记
　　古之哲王一道徳以同俗故自乡党至于国都皆设学校以教其人凡为士者自少至长必处于学其所学者惟先王之道则在乎先诚身脩已而后有施于人故其仕而立于人之朝也则用其所学以事其君而治其民故其君之所闻者皆先王之道徳民之所服者皆先王之教化然后君得以为尧舜之君而民得以为唐虞之民矣自周衰秦汉而后学校养士之法既废则士之所学不必诚身脩已而各务肆其所为是以邪说怪行得以乱乎其间故仕于朝者非一道也致其君者非一术也施于民者无定法也甚则至于国异政而家殊俗矣而欲致其时于尧舜三代不亦难哉今之为士而知斯者有矣患无位而不得言也有位而言者有矣患乎不能行也若其林野邱园之士能自奋励笃信先王之道不待上之教化而推其所学以教导于闾里如古之所谓庠序者则见夫滑之胙城尊道先生焉先生读圣人书穷之三十年五经之旨卓然自得不为诸儒传注之所牵其言行淳质亦未尝有缪于道故滑之学者多归之先生乃为之讲解俾识其所趋向又作室以延之而名曰讲堂俯堂之北则其先君之墓也或者以为非诵之地先生曰吾闻立身扬名所以显亲也吾孜孜于是道勉其身于君子之途者是使吾亲为君子之亲也显孰大焉苟吾亲有知闻吾朝夕讲圣人之言于此顾不乐哉又况使乡里之人瞻斯堂则知吾先君之墓则吾亲之名盖亦不朽矣先生以是言语予而欲记焉予昔先生之青衿也其言虽不足发明先生之道而且不敢以辞故因感学校之废复乐先生能自奋励以先王之道教导其乡里而为之记云先生姓王氏名大中尊道即其字也时治平四年九月记
　　序
　　司马公诗序
　　古之君子脩身以齐家然后刑于国与天下盖其言动有法出处有常子孙防而视之长而习之不为外物之所迁则皆当为贤子弟犹齐人之子不能无齐言也书曰积善之家必有余庆诗云贻厥孙谋以燕翼子由此道也端明殿学士司马公以清徳直道名重天下其脩身治家动有法度其子弟习而化之日趋于善盖亦不言之教矣又伸之以诗章俾其讽诵警防则其积善贻谋之道可谓至备宜其子子孙孙世有令人苟尚不能自脩而入于君子之涂者则其人可知矣宏予之子壻也持公诗求序于予予乐道公之盛徳又因以勉之熙宁八年月日髙平范某序【旧本后有望日示康广宏律诗一首今附入第五卷】
　　完美集序
　　自古国家将兴隆平之运建不拔之基者则必上天为生贤杰之佐启佑其主戴翊其世而成非常之功故有商之兴也汤得伊尹髙宗得傅说周之兴也文王得吕尚宣王得申甫汉之兴也髙祖得三杰光武得防邓唐之兴也太宗得房杜肃宗得郭李故皆能光启皇图成中兴王业至于我朝仁宗皇帝享御绵久道冠百王泽浸四海纯诚骏徳格于皇天故天将锡我宋以无穷之祚是生良弼以賛襄大议定策元嗣置天下于泰山之安神器有覆盂之固时则有若康节张公以清徳直道奋于寒儒歴职试位由河东转运使入为御史知杂正色抗论以肃朝政仁宗从谏知臣眷公甚厚公感上知遇夙夜思报于时国本未立公因启建储之议事未果出典外藩及拜御史中丞复进前说仁宗益爱其言而将行之遂用公为执政至嘉祐末公既为枢宻使长西府会韩魏公为元宰二府协力以賛丕命英宗皇帝遂继大统公之勲烈辉映万世乃退身养道十有余年康寜夀考薨于正寝而朝廷赠有诰諡有议士大夫慕公之徳者哀有词祭有文及铭于圹纪于碑而状于太史者皆所以述公之功徳然尚得其髣髴而未之尽也至今上特题其碑之额曰清忠旧徳之碑然后公之大节于是乎称矣国家崇徳报功之道于是乎备矣天下脩已为善之人于是乎劝矣一举而三善从之可不谓之美欤在昔人臣立大节成大功为天下士民之所称爱者未必见知于时君居髙位席盛宠防遇于时君者未必见称于士大夫善其初者未必能保其终盛其名者未必能安其身如公者兼得而并有之可不谓之完欤嗣子虞部君集公之赠诰諡议哀辞祭文行状碑志为上下二卷以藏于家以传于世盖孝子继志述事之一端矣属某名其集而为之序某以先君文正公有同榜之契而知公行事为详义不得辞请名其集曰完美因以公之大节而叙其说云
　　铭
　　布衾铭
　　藜藿之甘绨布之温名教之乐徳义之尊求之孔易享之常安绮绣之奢膏粱之珍权宠之盛利欲之繁苦难其得危辱旋臻取易舍难去危就安至愚且知士寕不然顔乐箪食万世师模纣居琼台死为独夫君子以俭为徳小人以侈丧躯然则斯衾之陋其可忽诸
　　鼎铭
　　河内之范文正之嗣以荐以享子孙勿坠
　　青词
　　祈雨
　　天心仁爱遂羣物之长生神道聪明感至诚而善应下国方罹于耗斁真科曲示于祈禳敢沥恳以求哀冀转菑而为福伏念臣钦承君命假领帅权爰当莅职之初适遇荐饥之后盗贼盈狱饿莩蔽涂赈发将竭于囷仓疲瘵尚虞于沟壑近从初夏复遘亢阳田野焦枯公私穷蹙岂斯牲之敢爱曽靡神而不宗徒罄羣心未防嘉澍臣之危惧日甚焚惔疾魃虐之方扬嗟民命之近止呌阍无路蹐地何容是用祗叩琳宫防遵寳箓降九天之真圣延三界之灵神恭脩豺獭之诚仰致潢污之荐敢冀髙穹悔祸上帝垂慈霈为三日之霖涤此一方之沴不违物愿咸系鸿私
　　刑狱
　　元功黙定顾动植之难量大徳好生谅祈禳之可格既昧效官之术敢忘谢过之心伏念臣领郡再期长人万室慎罚固遵于国典用刑恐戾于物情或囚系逾时或重轻失实或欺诬罔辨或疾苦不闻矧庶狱之繁兴岂斯民之多僻盖在位乏移风之举故编氓无迁善之由积痛愤于九幽贻凶菑于一境敢伸精祷庶格洪休是用恪奉仙仪严陈法供普祈众圣延降上真伏愿锡福庶民降康下土涤圜扉之寃滞佐比屋之熈淳更愿帝化所陶不犯画衣之禁民知逺罪常无触网之愚誓坚忠孝之诚仰荅乾坤之造
　　禳谢
　　大道难名黙运生成之化至神莫测司祸福之权顾纎介之微躯沐堪舆之大赐敢忘报谢用致忱诚伏念臣幼服儒风早防道廕职免耕桑之苦身无饥冻之忧亲遇圣明官居繁要姻族百口不逢夭横之菑仕宦四方常脱倾危之祸报国蔑闻于绩效临民有愧于循良自知禄厚而才轻惟惧福盈而祸至是用防依秘范延降上真勉脩豺獭之诚恭备苹蘩之荐敢望好生垂徳福善敷恩保家国之和平遂性情之安逸行身迪吉为道日新悉均动植之伦咸享康寜之福愿坚善行仰荅鸿私
　　禳谢
　　大道难名黙运生成之化至神莫测诞彰感应之方是以圣贤益务于畏天豺獭犹知于报本窃念臣生居善族亲遇明时由父训以入官荷朝恩而尸禄罪虽多而苟逃祸谴徳靡积而滥享休寜岂愚分之能招盖隂隲之佑故敢恭脩薄荐延降上真严醮席于中宵遵科之往范罔揆幽微之品用伸禳谢之诚伏愿诸圣垂慈明灵洞鉴察丹之恳恳锡多福之穰穰庶乎家族平康身心安防长幼罔罹于菑害公私常免于讼刑誓坚为善之诚仰荅难谌之造
　　禳谢
　　大徳难名运真功于不宰至诚有感通神化以无方敢稽金简之明科延降玉虚之真圣恭脩薄荐庶达微诚伏念臣生遇明时幼闻义训绍簮缨于仕族窃台鼎之荣名脩已安人既惭于成徳代工理物固乏于周才常虞厚禄以贻殃每惧器盈而致覆哀疲感疾盖尽瘁而弗胜旱暵兴菑亦燮调之无效徒欲报君而竭节复嫌冒宠以妨贤进退惟艰忧思曷济是用防遵寳箓恭启兰场祈元造之垂慈觊上灵之敷佑庶俾道由天相辅圣化以无亏善克世传守先猷而不坠然后闺门举族共臻安泰之祥蒲栁余生早遂退闲之福誓坚素守仰荅鸿私
　　禳谢
　　洪造无私虽不言而示化至神莫测谅有感而必通防遵金简之仪仰叩璇穹之听伏念臣幼承道廕长遇圣时荷恩眷于累朝叨显荣于三事常念满盈之戒每希止足之心爰自去年得辞大政既免触藩之困幸逃覆餗之羞虽尝遘于菑屯亦屡销于祸衅用舎偶完于素节退休将遂于本心岂愚虑之能周实神灵之隂相是用罄伸丹恳归命上真尚虞衰晩之多艰犹觊保全于终吉更愿身心康乐家国安宁子孙防徳庆之祥骨肉享安平之祉早遂引年之请咸蠲违道之愆俾于衰暮之龄锡以清闲之福臣敢不服膺圣训克意善经尽蒲栁之余生荅乾坤之大赐
　　禳谢
　　洪造难谌降灾祥而在徳至神莫测召祸福以唯人积行累功当效圣师之久祷识昬情蔽敢云愚虑之无愆故僊经开禳谢之科礼典有报祈之祀罔揆桑榆之景辄脩豺獭之仪仰叩髙真归依妙教伏念臣生防道廕品与最灵继承庆善之门遭遇圣明之世歴尘仕路两玷宰司有位无能虚名过实既乏致君之畧曽微及物之功矧复形惫而神消齿衰而耄及或刑赏之失当或议论之过中流久长贻菑匹庶自难知觉衅积纎微尚逃尸素之诛获全进退之分岂图残朽犹觊安全盖君父之深恩亦神灵之宻佑敢不追循往咎懴谢前愆誓坚止足之心永絶贪私之妄伏愿上真降佑众圣垂慈护持向善之诚开迪自新之路完战兢之晩节保闲退之余生更愿家族平康子孙孝谨永頼升平之化不逢非横之殃
　　禳谢
　　洪造难谌虽无私而示化至神莫测谅有感而必通靡量微之诚辄觊髙明之鉴窃念臣生逢圣世幼习义方遭遇忝歴于四朝年齿将弥于六纪两叨言路十领郡符三总帅权五更使寄骤由枢筦再陟宰司或持生杀之权或操刑赏之柄轻重固多于差误施为或爽于中和冒荣宠以逾涯积咎愆而既久揣分每惊于盈满于身宜被于菑殃然犹享宠禄于近藩保行藏于善退妻室危病旋获痊安目视昬防幸无苦楚既乏功行之能致莫原侥幸之曷从上由君父之恩容隂頼神明之相佑是敢辄伸丹恳仰谢真功伏望圣众垂慈羣灵延贶更愿乞骸遂志养疾如期保家族之平康完桑榆之晩节誓师慈俭仰荅生成
　　请死
　　物居过盛必有亏倾器忌满盈理当颠覆矧无才徳宜取危言犹可自知难逃天鉴伏念臣生防道廕长遇明时世习儒风存心必归于仁义家传圣训立身咸效于诗书早承教于父兄晩叨荣于禁近再持宰柄十领州麾今则感疾颠危垂年迟暮精神荒落手足萎蕤举必待人神将去体敢求延于钟漏冀速返于泉扃伏望诸圣垂慈上灵降佑但就盘之清洁靡罹牀枕之艰辛而况平生絶施设之殃自信无蔵之慝宣尼尝曰邱祷久矣释氏有云我向则消臣谨当永结胜縁坚持正念期为庆瑞以福善人或有光灵仰禆神化
　　疏
　　同天节功徳疏
　　右臣伏以西方妙教实资有道之因太上真文能益无疆之算方正阳之盛月乃诞圣之昌辰延梵众于精庐肃道流于浄馆洁伊蒲之馔冀调御之等慈诵灵寳之篇宜虚空之来相集多祥于帝所符善祝于封人竭蝼蚁区区之诚但瞻礼于北阙祝神尧巍巍之夀愿献颂于南山臣无任
　　同前
　　右臣伏以露囊纪节星电标祥当正阳用徳之辰祈上圣无疆之算集法筵之清众诵贝叶之真文天子万年愿固冈陵之遐福封人三祝徒殚蝼蚁之微诚
　　私忌疏文
　　右伏以奉先追逺敢忘如在之诚供佛营斋庶备荐严之福爰当讳日恭集妙因伏愿慧日圎明智灯寂照悟万缘之非有了诸幻之无常不染一尘顿超十地
　　慈圣周祥道塲疏
　　右伏以真游遽邈奄及于朞周佛事致严恭崇于梵果太皇太后徳侔坤载世頼母仪爰当新谷之升始及收神之旦圣孙孝享昭格于天心率土永懐咸均于孺慕仰资僊驭式仗胜缘
　　同前
　　右伏以仙踪既邈奄及于周祥佛事载严用伸于永慕式荐在天之福罄输率土之心恭惟尊号皇后定防两朝叅功十乱髙名辉于图史隂赐被于华夷爰当厌代之辰防设浄方之供伏愿夙凭觉慧超证真乘悟圎妙之胜因佑延鸿之寳祚
　　奉防诣河渎西海祈福消菑道场疏
　　右伏以金轮正觉唯主善而降康玉镜髙真每应诚而孚佑至诚所达有感必通恭惟皇帝陛下徳配乾坤恩霑动植拥百祥之大顺锡五福于羣生以道乘禧自天垂佑宜享袭黾之吉旋臻勿药之休仗幽賛于胜缘増无疆之睿算臣无任
　　神宗皇帝升遐功徳疏
　　右伏以翠辇超升閴徽音于轩鼎普天追慕想睟表于尧墙爰凭十号之慈仰荐三清之福大行皇帝伏愿常居金地安住玉京陪五圣之真游佑羣生于法界
　　同前
　　右伏以乘云厌代悲仙驭之难留率土摧心攀龙髯而莫及仗金僊之妙教资玉镜之真游恭惟大行皇帝徳配乾坤恩霑动植新一王之制度复万里之土疆方丕显于基图俄遽遗于弓剑华夷孺慕寰海震哀爰遵干竺之文广集苾蒭之众香花严供钟梵交音仰凭出世之缘恭荐在天之果伏愿逍遥寳地超悟真乘度沙界之羣生佑鸿图于亿世
　　坤成节疏文
　　右伏以神光满室共传载育之祥梵印传经遥祝无疆之算寳花零乱浄域庄严周法界之三千賛夀龄之万亿伏愿太皇太后殿下东朝奠枕南面垂衣如月之恒爰照临于四国拟天之运永覆冒于羣生
　　同前
　　右伏以星流玉宇六宫曽庆于殊祥香散金田万国共祈于难老旃檀显质贝叶飜经献承露之仙囊布望云之法席伏愿太皇太后殿下松筠比茂金石同坚房闱燕居常范围于天地车书共贯永带砺于山河臣无任
　　坤成节开启文
　　气应金成当上秋之既望徳符坤正属圣母之题期肃披西竺之文共献南山之颂恭惟太皇太后殿下道隆华渚庆迈层沙享荣养于先朝翊丕图于兴运式临诞节肇纪鸿名臣等志切同寅诚深报上防趋梵宇仰祝椿龄所觊川至日升拥珍祥而有永天长地久续睿算以无疆祗欵能仁洞祈昭鉴















　　范忠宣集卷十
　　钦定四库全书
　　范忠宣集巻十一　　　　宋　范纯仁　撰祭文
　　祭谢秘丞文
　　维治平二年嵗次乙巳四月庚寅朔某日具位范某谨遣人以清酌庶羞之奠致祭于亡友秘丞谢君师宰之灵呜呼师宰自天生徳仁孝恺弟温恭正直言参典章动唯法则清静寡私心如止水谦虚无我贤不自恃年方及壮道已充已曾未设施疾以不起时惟圣师独丧顔子呜呼哀哉识君之初君方幼龄龙驹鳯雏神骨天成腾鶱万里谁测其程我之慕君闻道为先君之厚我世旧以怜交深义合恩契绵聨情均手足防二十年君罢山阳我官东畿维舟相从浃日燕嬉君病东还我忧惙惙执手相视忍涕而别孰谓伊人于斯永诀呜呼哀哉天之生君将泽蒸民君之不幸宁止其身朋友恸哭善人悲辛呜呼哀哉我从兄丧归葬洛师纒哀在途衔命东驰音问不继承讣后时哭不瞻柩祭不及尸为我之恨终身孔悲千里驰奠诚过乎辞君之神明鉴此不欺尚飨
　　祭韩魏公文
　　维熈宁八年嵗次乙卯某月日具位范某谨以清酌庶羞之奠致祭于故司徒侍中赠尚书令魏国韩公之灵唯公量包宇宙诚贯金石伊吕兼材渊骞比徳降精星辰瑞我王国在茂业与元勲信辉今而映昔仁祖梦卜公秉钧轴志扶社稷誓忘家族圣嗣勃兴皇图再续建万世不防之基为四海无穷之福非天下之至明则孰定计之神速若夫三纪弼亮两朝顾嘱智周虑逺仁深义笃以名教为已任俾多士之诚服功盖天下而冲退不居贵极公相而谦卑自牧罄竹帛以难纪讵笔舌之能録薨于昼锦赠典繁缛祠于大烝盛美完足浃遗爱于华夷痛云亡于比屋昔我先君志同体均出处竝命六偕丝纶金兰之契虽古罕伦矧余不肖辱视犹子推挽保全教诲饮食闻一善则喜见顔色悯获罪则忧形叹喟渗骨沦肌恩深莫计念初违离八年于兹移官钜鹿瞻拜有涯中途改辕志愿复违守官之邈神防坐驰岂图承讣毕世长辞惊呼沈痛不特以私为朝廷惜与苍生悲生不能奉教于朝夕没不获尽哀于寝闱徒侑奠以空言我公知乎不知呜呼哀哉尚飨
　　与庆州官吏祭韩魏公文
　　年月日具位范某遣指挥傅政谨以清酌庶羞之奠致祭于魏国韩公之灵唯公道足以穷圣人之奥故闗盛衰而不倚徳足以宪万邦之重故践文武而竝济弼亮三朝之盛扶登二圣之隆朝廷治忽伊尹所以自任邦国若否山甫所以仪图翊成隆平坐致熙洽哲谋肃又宜神理之助顺昌炽寿臧固舆心之善颂天不慗遗人将安仰薨谢之讣上深恻于宸衷褒赠之章诏益进于宠数名固耀于青史祀巳跻于大烝哀荣所加夷夏増欷唯斯边氓早沐恩化爰从庆厯西讨科役繁兴绥辑疲羸繄公是頼继辍枢筦之责复将西抚之命厥后横山用武狂寇窃发公持四道之柄密授神算镇以山岳之重迄臻安静则唯兹土受赐为尤凶问之来孰不挥涕某久被钧播方兹官守谨同吏民之情逺致薄奠报德匪称致哀无穷唯公英灵鉴此诚意尚飨
　　祭庙文【二首】
　　年月日时具位范某谨以清酌时果之奠祭于某神某被诏守土唯礼是循事神之意不敢不谨爰伸祗肃躬谒祠下尚祈聪明俯垂鉴佑
　　熈宁八年乙卯嵗二月癸亥朔八日庚午具位谨遣指使侍禁郭进以清酌之奠敢昭告于土地之神某方兹莅职宜新庶务廨宅弊陋将加缮完唯神相之宜无后害不日告毕敢忘神休
　　脩文正祠堂祭文
　　维熈宁八年嵗次乙卯二月癸亥朔十日壬申嗣子朝奉郎守尚书工部郎中直龙图阁知庆州军州兼权发遣环庆路经畧安抚使兼马步军都总管轻车都尉赐紫金鱼袋范某谨以清酌时果之奠敢昭告于先考太师令公文正公之灵某防赖贻谋获践世职瞻仰祠貌哀荣交心唯是塑绘弗工羣情未厌爰加脩缮以传无穷髣髴慈顔不任永慕尚飨
　　祭庙文
　　天久不雨禾稼将稿是用竭诚于神以祈濡泽薄奠屡陈未防嘉应大惧执事者不克蠲洁牲牢不肥粢盛不精而神不顾享夙夜惴畏不遑宁居乃涓日改牲再祷于神唯神歆鉴以施沛然之赐尚飨
　　祭终南太白湫文
　　比嵗不雨被邉之民流离莩亡所不忍视今夏骄亢复甚焦灼涓祷羣望曾莫我助是用逺邀灵液以祈濡泽神既戻止遽获嘉应旱稼复苏优渥霑足皆神所赐敢不竭诚敢不腆礼以谢神贶惟聪明正直尚终沛施以庶乎有秋也尚飨
　　祭吕虞部文
　　维熈宁八年六月日具位范某洎诸同僚谨以清酌庶羞之奠致祭于故通判虞部吕君之灵呜呼惟君奋身经术潜心政事美绩休声闻于已试屈贰边藩民怀吏畏纲领众务兴頽举弊人方荐饥沟壑谁济君实孜孜存养抚视忧劳成疾以至殄瘁仁者不寿天理曷恃邦失贤佐孰不挥涕旅榇东还川陆迢递一恸长别痛彻肝肺魂兮有知歆此薄酹
　　祭庙文
　　熈宁八年三月二十日具位谨遣随行指使库崇禧以清酌庶羞之奠致祭于城隍土地之神某莅职之初廨宅是葺隂期攸相有祷于神众工经营逾月告毕土木无变庭堂一新获此安居允神之赖爰陈薄奠以答灵休
　　送太白湫水祭文
　　熈宁八年五月二十四日具位谨以清酌庶羞之奠告于太白湫之神惟神宅终南太白之奥出入变化濡泽千里环庆边壤比年旱亢守土者惕然逺求一勺之灵以救枯槁神已赐之雨少有秋望不敢稽怠谨复遣供奉官杨正奉神以归神其鉴兹终是嘉贶
　　祭蔡资政文
　　元丰二年六月日具位谨以清酌庶羞之奠致祭于资政谏议蔡公之灵呜呼天生贤杰以翊昌时河岳钟秀星辰孕竒唯公堂堂王佐之资少掇词科出賔侯幕才动羣公交章荐鹗歴职中外规模宏博按刑南服鹾禁方愆凶狡冒利俗刑烦公拯其頽息賸人安畿甸置使公膺首选掌漕于西金谷以羡荐帅庆渭兵鋭甲坚边塞要地夷夏讴欢上新庶政注意鼎司公则大用文武是毗忧劳积躬位以疾辞分台别都方优养頥天乎不憗明哲其萎昔我先门学多良士公实覩奥许以重器公于不肖眷瞩为尤不鄙衰零姻娅是求自我别公于今五年讯问稠重日觊平痊丧讣忽承悲彻肺肝谪居千里哭奠莫前呜呼永诀抱恨终天
　　祭监押刘供奉文
　　年月日具位致祭于监押供奉刘君之灵惟灵勤俭持躬亷谨率职忽焉寿终孰不哀恻矧我同僚涕泗盈臆奠兹酒醴旅兹肴核魂兮来歆幽显永隔呜呼哀哉
　　信阳军脩鼓角门祭文
　　军虽小邦古亦建国门阙所设号令攸宣眷惟楼观之隳曷耸吏民之望度材有素更制未遑方卜日以肇新在前期而除旧土木无变工徒用安有望于神隂相厥事
　　祭张复礼提刑文
　　天生贤杰将翊昌辰圣运龙兴多士云臻偘偘张公才识迈伦邑政殊尤超陞部使更典济隂龚黄其治按刑畿右察亷是职举善如饥化奸以徳三载忠劳熈然美绩盗发申郊戕民败吏申无城兵比屋惊惴公来指踪殱厥凶类千里获安繄公是頼予方左迁始获公遇推借维持危乃弗仆轺车所临讴颂洋洋天宜报公昌炽寿臧胡夺民望而公云亡哲人之萎孰不痛伤家有令子庆泽之长朝有令名后世之光公亦何憾歆此一觞
　　祭韩国富公文
　　呜呼我公一代师臣始终名节玉洁金纯策中大科王佐之资入掌诰命朝夕论思庆厯西讨师人财费北狄骄慢乘我之匮命公徃使仗节专对折其奸谋朔陲用乂进贰枢筦谟谋宏逺权幸交愬东藩是典易帅青淄河北荐饥流冗百万稚艾相携鬼形乌面蚁聚三齐公命羣吏筑室止栖贷赀哺食如母怜儿卒逢善嵗完饱而归孰谓公仁可敌天时仁祖命相公居冡席密议建储宗室是择先皇继明扶天之力功初不闻后益显赫今上御极首膺注意以疾避权还政居第上寿而终五福惟备国丧元老时頽泰山天子震悼士民悲酸呜呼哀哉先君文正识公于防矧伊不肖复辱公知狂率抵罪屡贻嗟咨轸其颠危忧见色词既获安全终莫瑕疵情均父兄恩重山丘公今殁矣谁复顾周既百身之莫赎谅毕世而难酬呜呼哀哉
　　祭河中宋司録文
　　元丰七年十月十三日具位谨遣司戸参军刘格以清酌庶羞之奠昭告于故司録宋君之灵呜呼盛徳之门文风孔硕唯君克世寿也奚啬瞻言昊苍俾予心恻奠以告违君其来格
　　祭谢大夫文【元丰七年祭谢师厚】
　　呜呼嗟予生之多衅丧二子于济南追殃咎以丐闲尚泪迹之盈襟柰何良朋之复失益知天道之难谌枉孝子之嘉命俾勒志于泉隂曾恳辞而莫获愧才薄而弗任叙贤业以直书乏显发于髙深公有文以自传既铿玉而锵金奚他人之复仗固光耀于来今念相亲于畴昔辱洞照其诚心收蟠木以为器怜旧物于遗簪端嵗寒以见期宁燥湿而移音痛生死之俄隔邈标韵之难寻昔郢人丧兮匠石废斤子期亡兮伯牙絶琴今我存而公没怅星孤而月沈指新阡而一奠庶英魂之来歆
　　祈雪祭文【二首】
　　爰自初冬时雪未降二麦虞枯稿之害庶民忧瘟疫之疾刺史之政不能召致和气是用蠲洁酒醴有祷于神庶防驱涤旱暵霶洒膏泽致民丰康繄神之赐
　　时雪久愆宿麦不滋是用有祷于神以丐甘泽既浃日矣寂尔无应岂刺史之诚不能感通神明而礼或不蠲而致然耶是用斋心洁醴再祷于神惟神聪明宜垂昭鉴
　　祭程宗丞文【元丰八年祭程伯醇】
　　天生贤杰必将济时胡屯其位不俾设施复夺之寿天岂徒为伯醇之亡理益难推唯君之徳顔氏庶几唯君之道孟轲无疵嘉言逺识后学所师进为御史言直身危退治畿民如母怜儿再谪筦库恬窭安卑伯仲孝养亲顔怡怡或禄或耕如壎应箎圣上继明政推母仪选登俊贤以辅邦基君首被召捧诏伸眉畎亩爱君心同商伊如何遘厉梁坏山頽繄予不肖辱君重知夷吾多罪鲍叔不疑君今殁矣吾道畴依身縻穷边素车莫驰遥陈薄奠寓哀以词音容永隔毕世长思呜呼哀哉
　　祭毋中散文【毋清臣元丰八年十一月】
　　南山峩峩八川荡潏鄠杜之郊挺生人杰粲粲毋公静深秀发徒步起家九卿是列澹然无营白首一节谢事退居尘纷屏絶琴奕壶觞寄傲风月遽惊沦谢呑声悲噎平昔故僚契义稠结何以叙怀尊酒徒设长夜防防音容永诀呜呼哀哉
　　祭李运使太夫人文
　　猗欤夫人懿徳如玉闺房之秀来嫔大族二子显赫养有荣禄千戸疏封是宜象服繐帐俄垂风飘残烛悠悠素旐去此华屋独有壶觞陈于路曲呜呼哀哉
　　祭阎朝议文【元丰八年十一月】
　　唯公仁孝恺悌禀乎天资精金美玉内外无疵力学登科甘贫乐卑教吏爱民如母怜儿出宰卫南警卒将叛匹马徃喻式曷其乱后迁代城筑防御患河水大至役夫奔散公卧堤上将死其难众皆惊还死力救捍屹然功成千里咨叹将陵被水徙逺河濵部使荐公徃宰其民邑人遮留城门昼闗三日不行夜遁之官其状上闻命公复还两邑争公白挺盈野谕以朝命哭不肯舍帝乃命公入佐大计非制之常以旌循吏时宰不合公则外补更符四郡人歌召杜博陵借寇久将变俗忽若使者手披公牍鬼録之奸四十有六隂君召公典司其狱无疾而终河朔所传以公正直事或有然时方安民公则违世天不遗公来佐圣治岂公不偶人斯殄瘁交亲之分金石相期官守遐阻归绋莫持千里一奠曷穷我悲公乎闻乎永世长思呜呼哀哉
　　祭司马温公文
　　维元祐元年嵗次丙寅九月戊戌朔二十九日甲申中大夫同知枢密院事上柱国范某谨以清酌庶羞之奠致祭于故赠太师温国公之灵呜呼天胙有邦俾之元龟笃生我公为世父师夷齐之清渊骞之徳子产之惠叔向之直人有其一足以成名公兼众徳干干不宁九流百家金匮石室钩索沈隐裁其失得根柢治乱经纶皇极作为文章有书秩秩宝圭大裘望之肃然冬阳夏冰赴者争先仁英两朝煌煌厥声国有正人折奸于萌荏苒者木求直于绳我公尽规君心则宁赫赫神考体貌有徳公献其可严严翼翼言有未用不敢爱爵深衣幅巾归休于洛公则休矣四方颙颙君子野人洎于他邦闻风怀归于父于兄天施不齐或怨寒暑公独何施四海一誉元丰之末国有大事穆穆文母佑我圣嗣爰立作相媚于神人我公在廷其重千钧士贺于朝民歌于防农庆于野兵休于边燠尔栗寒养其饥孱无痏于肌无莠于田培其本根枝叶则茂岂曰我作宪章惟旧于赫圣考左右上帝休公于家实遗圣子巻耳思贤夙夜周京不惑不疑成此太平公之去来人之戚嬉非人戚嬉帝之从违岂人事耶天实为之某不才辱公知深人之相知贵相知心唯公我知洞达表里采其所长谓或可使申固义好丘山不移匪我则然公实取之泚泚清洛独乐之园嘉药春敷脩竹夏寒清酌翛然我招我从琅琅嘉言有铭在躬朝听过实备位枢机入与国论获亲风规六七年间为益不赀私祈白首从公以归忧劳伤生公既遘疾庶防有瘳卒相王室国祠既誓公以丧闻我心之悲不获走门入哭于室公既大敛终天永违不一见面人生有死如旦夜耳曾子将殁知免而喜公身既脩公志既毕既寿令终无一或失有如公者古今万一我毎念此纾心之悲犹有鬼神实闻我辞呜呼哀哉
　　祭太中大夫司马公文【字伯康元祐二年正月】
　　唯公纯孝恺悌刚明笃实精金璞玉混然天质致身三朝跻位九列终始无瑕险夷一节生于徳族出逢累圣考贵而贤季则文正嫡配令寿化行闺门执笏垂鱼多子与孙天下达尊公全其三洪范五福公则能兼予谪安陆公来守邦见贤就善我心则降公不鄙予定交忘年久要不忘婚姻有聨予官京师季相当朝公处于乡将赴季招予亦思公心焉忉忉相以疾薨公不克来予念公年羸不胜哀果闻讣音梁坏山摧呜呼哀哉相知以心世莫如公死生契阔丧事弗躬天实为之匪予负公既悲且恨终天莫穷呜呼哀哉
　　祭周朝散文【字敦夫元祐二年四月十日】
　　生之有死是惟朝暮百龄大期鲜或能度间有促延孰识其故享非所宜悲用难措呜呼敦夫生徳则丰孝友自少仁义积躬纯懿之行乡党式宗错综之文士服其工奋于清朝寔有成绩所至必显厥闻无斁领使一道寛不容恶俗方察察君独绰绰众嫉君异君安我仁逡巡后时逍遥道真少尹西都监州朔方有政有议不柔不刚仁宜有年徳宜有位曽未耆耋俄惊川逝越我士夫痛此凶鞫曰天佑善胡斯不淑矧伊凉薄义忝姻好稔君家行既久弥卲兹焉永诀孰均予悼冩哀于辞一奠以告呜呼哀哉
　　祭王中散文【字不疑元祐二年五月】
　　唯公国士之秀相门之英行着温恭道惟直清老尽色养外忘宠荣退就间官冲淡无营梦奠兆凶逝川莫停仁者宜寿公享遐龄徳必有位公登列卿积善之报子孙绳绳在公无憾善人戚咨矧其朋游涕泗交頥絶弦有恨废斤抱思祖奠弗躬葬绋靡持寓哀以言公知不知呜呼哀哉
　　祭正议大夫张昌言文【元祐三年】
　　唯公植徳忠厚立心醇和积其奥学奋于贤科乐行内实不求世名畏人我知声恐过情奉身清约布衣菲食及其临义坦不少惜委已有余以活馁寒公之所易人之所难气夷色温若无不容及所当仁未尝苟同道行则进言违则退去就萧然莫能留碍武济之论万世所伟河朔之奏百万复起仁者必寿古圣谓宜公虽有年不究期頥士夫叹息民吏嗟咨家父征西公实从事忘年见亲渐磨以义遽丧良朋舍斤挥涕柩不引绋窆不亲临寓辞写哀尚想徽音
　　祭康国韩公文【元祐三年四月十三日】
　　呜呼我公笃生大家不以世资奋于词华甲科巍峩声名益夸遂跻台阁论议蹇蹇忠亮实塞寛仁刚健忧国爱君发于至诚知无不为见于益争一时建明或大或细或既设施或梗而止然其大体一本公忠无有秋毫介私取容枢府兵柄幽赞防密遂相天子具瞻赫赫夷险百途我心唯一憎爱万变以义始卒尊重简严隂消邪慝衣冠堂堂称是柱石闺门烝烝仁爱孝慈孰寡孰鳏我与均之推毂善人不爱其力我任其咎无尔失职禄赐万钟人不讥富平生亲交予求予取燕语笑谈孔乐无严賔客满堂不知其尊唯是不肖待以国士岂无知巳厚孰公似我之惷愚中遭摈斥推抵屏却谁嗟孰恻公独拳拳只手引溺以其进退为巳休戚守庆阙人荐我贬所我诚负公不究任使归来见公愧发于顔公独存抚知我过前延我室堂敦叙中外贤姉白髪命我使拜遗亲弃旧自昔匪今闻公之风实感人心告老去位非天子意请不可夺三公就第公虽家居徳义在人山岳隐然朝廷自尊具舟有司申伯信迈安车临我握手出涕谓宜百年黄髪齯齿人之云亡心之忧矣于穆文母天子圣明两宫来临恸哭老成赙丧则丰赠官则崇姑慰我心不能还公归葬有期属我以铭不腆之文敢不显明一觞在前如闻玉音呜呼亡矣有涕如倾尚飨
　　祭广济使君蔡承议文【元祐三年二月】
　　唯君庆门之嗣清世之贤位不满能没于盛年天道难知善人咨叹人有所怀失则惘然况于死生亲旧之间君少负才凌厉奋举既将鶱腾则复龃龉十年之间进退相补谓宜耆寿身显名扬云何中道赍志而亡愿既违矣人既非矣怀资抱器弗克施矣侑奠以言寓余悲矣呜呼哀哉
　　祭申国司空吕公文【元祐四年三月二十六日】
　　呜呼我公清浄寡欲足以革化鄙汚寛厚有容足以消伏讹慝其黙也能服物而不孚其简也能治烦而不惑呜呼公能有余于无为而他人不足于竭力也羣言繁兴辩者不给于口而公独漠然而不唱大议未定智者夙夜以思而公方安然而居息谓若后也而常先疑若失也而皆得此四方视之以为表仪而二圣倚之以为柱石也若其左右侍从密勿致君之谟与夫出入镇守慈惠爱物之绩于公之长曽不咫尺也唯其左右王室宰制万物内尊朝廷外抚夷狄者庶防究公之盛徳也某中年流落白首秉国获同勤劳日奉顔色淡然其日亲裕然而多益也其心之所向意之所宅某既恃公之相知而公亦了见其胷臆也呜呼曷为少疾而莫救一卧而永息也昨日揖于朝而今日哭于室也上公一品固公职也仁者必寿七十啬也呜呼公乎小人之所望以革心而善人之所恃以取直也老成云亡君子吊戚徃者何憾而存者恻也呜呼启国备礼天子之泽休功显问史有笔墨唯予心之哀曽是莫抑也尚飨
　　祭陈龙图文【绍圣元年十一月】
　　唯公材猷肤敏学术渊通牓竝龙虎光垂蜺虹践履要路华外煜中所至可述名髙实充宣力累朝服休四纪临剧而简视难如易屡领使权十年近侍晩请琳宫告归故里昔我充贡已挹风规同年赐第竝拜彤墀仕宦相望鲜合多离公居河桥我忝并帅假道来之再陪髙谊别未防年讣音遽至我病辞位闻公遘凶徃吊莫可哀情曷穷朅来许下公穴将封敬陈薄奠聊写初终尚飨
　　拜扫祭文【考妣同】
　　雨露既濡追逺増慕时享之礼敢忘防恭谨陈薄奠以伸拜扫
　　祭十九兄监簿文
　　露既濡对时兴感荐享之礼敢忘防恭谨陈薄奠以伸拜扫
　　祭鲜于子骏文
　　呜呼子骏居今之世志古之道白首好学耽玩易老见于事业发为文章治民则惠执义则彊柔亦不茹刚亦不吐邪则我仇正则吾与予昔使蜀封部实邻闻其风声爱慕其人同分西台晩益相亲茂林脩竹美景良辰杯盘草具笑语天真通家之好徃事空陈年将从心乃补衮职拳拳朴忠侃侃正色病不克施终古遗直告满三月退卧淮阳凶讣遽来我心陨伤归于其邱实迩吾乡涕洒秋风醉此一觞





　　范忠宣集巻十一
　　钦定四库全书
　　范忠宣集巻十二　　　　宋　范纯仁　撰祭文
　　祭郭宣徽文【元祐三年十二月】
　　惟公奋由武卫宣力王家仁皇之朝扞城心膂被遇英祖升赞枢机先帝经武纬文懐柔震叠中权之任属之于公西守南征海外有截敦诗説礼想闻郤縠之风振旅全师屡上充国之畧退卧西洛于今十年李广数竒功业未究英公赏鍳幕府多贤矧今边备尚严蛮落犹警思得名将以为长城公今云亡岂不怀疚求其继者实唯才难呜呼昔我先公防公戎行待以国士及予之世重以婚姻知公之深谁过予者奠哭罔及寓此哀词尚飨
　　祭曹沂王文
　　惟王以懿戚之重元舅之尊位髙而貌愈恭爵隆而志弥降谦温和粹体之自然动作兴居不蹈非礼出殿藩服有民社之劳入奉燕朝无夙夜之懈善守富贵克享康宁歴事四朝终始一节天不憗遗人之云亡二圣恻嗟万乘临奠赙防交道恩礼有加某尝同班聨实均休戚怅灵輀之首路痛永诀以终天聊陈一觞以荐丹恳
　　祭蔡仲逺侍郎文
　　惟公禀性粹和受材明敏利不苟得义无苟进膴仕熈朝出入忠荩帝眷滋厚尹正天府虽云浩穰众务咸举既代王言丝纶有序帅于边方谈笑尊俎夷畏其威莫予敢侮年逾耳顺作贰卿列如何不淑遽失宗哲呜呼哀哉奠莫持觞葬弗临穴寄哀以辞伤哉永诀
　　祭滕达道龙图文【元祐五年十二月】
　　呜呼达道英迈豪俊得于天资文章翰墨雄健而竒甲科上第名动京师平歩清涂上所眷知视草禁林秉宪中司方圆不合出守一麾昔我先公乐育多贤才杰盈门君实居先我之得友乔木是迁中间契阔几三十年比予易守君在晋阳交承道旧愈久弥光留不忍去把酒盈觞别未经时遽承公丧笑言在耳怀想痛伤呜呼哀哉达道所蕴志在康济道未大施而遽殄瘁朝野共嗟亲友垂涕唯有令名光显后世我守塞垣君殁京师棺敛弗亲心往神驰聊伸一奠以寓予悲呜呼哀哉
　　祭楚正叔待制文【元祐五年十二月】
　　惟公立行脩洁起家儒素伯仲登科乡里嗟誉昔我先公西帅延安公时从军首荐才贤奋职计僚领麾淮壖外按邦刑庶狱不寃将输数路才业弥宣擢升内阁歴守边藩镇静有方兵戢民安知足早退琳宫就闲太师潞公宴集耆英公游其间福寿康宁予漕京西寔聫公职僚契相欢亲仁饱徳予守庆阳复承公政仓储丰盈亭障安静予官西台公方悬车闲暇既多诗酒相娱司马温公及诸名卿真率为具不待邀迎伊阙溪山洛下名园朝游夕赏聨辔翩翩一时盛事人今尚传季夏经途再登公堂公婴羸疾幅巾据床握手道旧笑言琅琅别未逾时遽闻公丧身不获往心徒悲伤遣奠千里终天弗忘尚飨
　　祭司马公休文【元祐五年】
　　惟君志意脩立学行纯固卓为硕儒与时际遇早登金华继述贤父兼职諌垣秉笔史氏思忠忧国心劳形瘁先正之泽未及防享佐王之术未克大施曾不中寿而遽长逝两宫震动多士嗟咨伊予与君既亲且知为国惜贤弥剧伤悲呜呼哀哉君嗣尚幼君室少嫠上恩殊特存没有归唯有令名万世永垂逺致薄奠心诚俱驰尚飨
　　祭范蜀公文
　　嘉祐之初仁宗弗宁国嗣未建四方震惊羣公戚忧寒心噤舌孰不畏祸相顾莫发公为谏官引义自当国之忧危我以死尝上章天子请选宗室择贤而储时不可失疏入不报在旁股栗腾书大臣开譬祸福我择死所遑他是防非常之为中外遑遑一进一退瞻相低昻公心如山公语金石章十有七一意始卒言不时孚卒以去职烈烈英考继天而王呜呼我公寔发其祥熈宁之初有政有事有利有害哗然大议孰不知之孰克言之匪言之艰而身孔危公曰我责上书列陈如彼蓍龟协谋鬼神公言益切沮者益至公曰我愧身用言废遂请致仕沮者意行乘为谤诋匪谤伊荣舍禄卧家才六十余孰不事君包羞以居唯二大节人一有之足以不朽而公优为词赋文章为学者师清净恬和无有吝疵二圣急贤耉老咸仕起公于家公谢不至穆穆众德独公弗临唯俾搢绅化我遐心国乐无章郊庙弗燕公之审音匪学自天推析毫丝至于穷年将没之嵗以乐来上国有和声实治之象道德寿老孰与公邻不卒用公憾有斯人某惷拙晩奉公游出处义同辱公我收于许于洛燕欢徘徊一别不再闻讣而哀一时老成零落山丘岂唯交知邦国之忧写哀斯文涕泗横流尚飨
　　祭傅侍郎文【中书侍郎傅钦之元祐七年正月】
　　惟公敦大宏逺浑然徳备天之生公乃国重器克难于初厥后益艰正色直节人之所难治平庙议公在谏职挺挺守经甘心窜谪间关逺宦曽未还朝一废十年乐道衡茅二圣当天公以彚升乃丞中宪百辟是防以道去就尚求补外肆秉大政位实超拜在帝左右亦越再朞天下拭目望公有为杨公素望韦相清徳未及大施遽闻疾革呜呼哀哉某辱公之知出处颇同屯邅流落我则知公元祐进用公不我先位髙徳薄愧在公前笑言从容暌离未防秩秩德音今则已矣临奠莫及寓诚一觞公有典刑公则不亡尚飨
　　祭张宣徽文【元祐七年四月】
　　呜呼人生百年亦竟何有没世昭昭是为不朽唯公之学包括古今发为文章光耀百寻忠诚所蕴见之大对仲舒据经贾生流涕岂徒言之亦既有行载翶载翔进参宰庭入则造膝嘉猷是进乃所自许致君尧舜既退虽勇惓惓不忘感激切直屡形奏章二圣临御图任唯旧谓宜来思胡夺之寿天不慗遗哲人其逝梁木之摧孰将安倚某昔者荷知最深违逺积年莫承教音今则已矣其恨何极辞以寓哀神庶昭格
　　祭赵端明文【禼】
　　惟公以积学力行登进华要以宏才逺畧扬歴方面犷俗怀向王猷允塞方将赞舞干之美化隆戢兵之髙致广帝王好生之徳永庙社无疆之休天胡不相亟夺其年志崇山丘遗恨何极某昔恭交承实敦契好闻讣之初王事靡盬逮迁官守遽阅时序吊赙之情阙然莫伸缄辞寓诚神式鉴兹尚飨
　　祭衡岳文
　　维绍圣四年嵗次丁丑四月甲申朔十一日甲午责授武安军节度副使永州安置范某谨稽首上啓南岳司天昭圣帝伏念臣幼承父训长服朝绅从宦四十五年歴官三十一任毎愿竭忠而报国常思惩恶以安人然而赋性不明渉道未至智难周物事靡尽情长郡邑则虑刑罚过中居台谏则恐议论失当备使寄则有按察不明而吏民受弊专帅权则有战守寡谋而番汉罹殃及遭遇于两宫遂叨尘于三事再为真相各仅弥年然而识昧防微性资孱懦智及而仁不能守言出而躬不逮行致君之效蔑闻及物之功盖寡知难而退冒宠尚优负朝廷防擢之私失士民期望之意德薄禄厚恩重报轻积罪衅之浸深宜菑殃之并至今防削除禄秩投窜遐方适当垂死之年无复全生之望双瞳蒙瞽百口流离同气阻急难之情病妻乖将养之便屯难已极忧惧未涯非人事之可图庶隂灵之或佑今者奔之贬所甫迩灵宫是敢直罄危诚仰干神造伏惟某神镇奠南服司主离方分持造化之权平施善恶之报伏望察其素志原其本心无造作邪险之愆皆暗懦依违之咎特加矜宥少逭谴诛防躯早遂于生还病室速谐于痊愈兄弟获会合之乐子孙享平泰之祥蝼蚁之诚威灵是托
　　告家庙文
　　维绍圣四年嵗次丁丑七月一日壬子嗣孙具位某谨以清酌庶羞之奠敢昭告于四代尊灵伏念某前者受国大恩辅政无状流殃存殁获谴幽明今则从坐邦刑羞贻宗庙反身自咎泣血难追向以秩预三公享臻四代而复祭从先志月设常羞今则逺窜遐陬尽除真俸官无封爵迹比缧囚自今显考显妣不获时祀谨自中元及将来冬至元正寒食四节唯享三代尚拟无田之荐聊伸追逺之诚所有祭器食品勉从简俭难守故仪月朔常羞亦不遑设止祭酒果香茶又念某年逾挂冠身罹笃疾莫获朝衣而亲事当传嗣子以奉祠某止具野服使人扶持陪位伏望神灵降祐祖祢垂慈鉴此哀诚恕其徃咎永保子孙之禄弗亏荐享之仪慙惧之诚启处无地
　　祭王职方文
　　惟君奋身经术潜心政事美绩休声闻于已试屈贰边藩民怀吏畏纲领众务条目举治嵗方饥馑莩不遑瘗救菑恤穷君实劳瘁忧职成疾逾日而逝仁者不寿天理曷恃郡失贤僚孰不挥涕旅榇东还川陆迢递酹觞告别痛彻肝肺魂兮有知鉴此诚意
　　墓志铭
　　秘书丞许君墓志铭
　　君讳渤字仲容其先许昌人也曽祖讳徳恭终于华州蒲城主簿遂为蒲城人祖讳知嵒父讳仁愿皆不仕君少沈悟慨然思自奋励以起其家读书业文不舍昼夜天禧三年举进士擢髙第为原州军事推官再调邠州观察推官移监鳯翔府太平宫歴兴州军事推官陇州防御判官权知天兴县又为润州观察推官凡五为从事积十四考徒以无荐者不得迁而君益以刚介自守亦不以人不已知为愠孔子所谓君子者乎其罢天兴也尝退居终南山下葬其三世既而以林泉为乐者凡五六年贫甚亲友不堪其忧以义劝之遂强起官丹阳时先文正自饶移润适君在幕中遂知其贤因暇日问之曰以君文行之髙何知者之少耶君对曰相知之道固未易也未尝苟欲人知故人亦不知盖闻君子病乎无能不知非所病也文正公爱重嗟叹之遂荐于朝改著作佐郎以不善史事求监邓州商税又移监西京税迁秘书丞监嵩山崇福宫宫旧无监官文正公方在政府以君髙介之节不可劳以俗务故特奏置监官以处君而与宦者不合罢去监郾城县税年六十八告老于朝得以本官致仕文正公解赐带以赠之今仆射富公亦遗钱十万遂买山居于箕颍之间庆厯丁未嵗七月一日以疾卒享年七十君疾中为文二篇以示子孙其大防皆穷理尽性之言呜呼死生且不能累君之心况名利邪娶武氏屯田员外郎骧之女治家有贤淑称二男长曰惟忠以君致仕恩累官为德顺军判官后君若干年而亡次曰惟孝奉君之丧以某年某月日葬于颍阳县醴泉乡盖祖里夫人武氏祔女一人适屯田员外郎薛仲恪孙男三人宗述宗逸宗逺孙女二人竝幼君性髙洁而尚仁恕平居不妄言笑尤精于鉴裁其为文章必本仁义而以教化为主有文集十巻注文中子三巻藏于家尝以所业投富公公以为黜邪辅正崇立经术得孟韩之所存噫以富公之称固可信其文矣以文正公之知固可信其行矣葬既有期惟孝持君之行状泣来请铭予以先公所知义不可辞而为铭曰
　　学臻乎原仕恬其进世不我知乐以自信金玉其坚芝兰其芳潜英隐华久而乃彰位不克显道则有余呜呼许君其君子儒
　　观察支使刘君墓志铭
　　君讳贻庆字天锡其先长安人曽王父讳着唐末避乱徙家金陵至王父讳元载仕伪唐为刑部郎中开宝末江南平遂复归京兆故今为京兆万年人父讳溥雍熈二年登进士第任益州观察推官李顺之乱死于难太宗嘉之録其后赐君神童出身仍赐今名祥符中陜西转运使句克俭表君为耀州叅军以养亲不就职后起为同官县主簿丁王父忧遂退居不乐仕进防六年以季父之命彊起赴调为筠州司户亳州司法二掾歴海虢二州録事叅军迁武信军节度推官移鳯翔府改静难军观察支使秩满至京师感疾而归以皇祐五年八月五日终于家享年六十有二君性厚重笃实居官以亷平得人心在武信声绩尤着罢官郡人多以金帛赆行君一无所受至有假以馈药而遗金者君亦却之故当世贤公卿如天章沈公邈者十数人皆荐君于朝将用是迁官而君抱疾归矣呜呼命矣夫娶东平吕氏大理寺丞臯之女有贤行后君六年而终子五人景早亡方光常棠皆应进士举为乡里善人女四人其二早亡一适文州録事参军温宗顔一适清源王泰其子光将以熈宁二年二月六日葬君于万年县洪固乡太王里夫人吕氏祔而以予先文正公守邠州君在幕中故求予铭铭曰
　　行信于乡能施于官出处无憾惟徳之完位不克显命也何言源深流长其在子孙
　　比部杜君夫人崔氏墓志铭
　　尚书比部员外郎杜君名某之夫人崔氏以某年某月某日卒于其子光州定城县令仪之官舍熈宁二年四月某日比部君举夫人之丧葬于某所将葬夫人之弟象之状夫人之行以求予铭象之予之执友也故不得辞而铭之按崔氏之先出于齐丁公之后食采于崔因以为氏积二十八世而至汉东莱侯业又二十三世而至后魏七兵尚书休休之弟宣遂分为大小二族大崔之裔至唐尤盛冠于诸姓又十二世至夫人之曾祖讳某为周兖州从事以慕容彦超之叛说以大义不听而死周祖嘉之赠秘书监録一子官为殿直殿直讳某累赠某官生工部侍郎讳某以清徳懿行显于皇朝累赠工部尚书夫人即尚书之长女也少而贤惠为父母所钟爱年十九尚书闻比部君有俊誉遂以归之事舅姑至孝曲尽妇道皇姑福昌君以严嗃治内人不堪其劳而夫人奉顺益谨诸姑方年少颇加谮诉而夫人引咎不较及其出适必罄奁槖以资之有丧夫而归者抚之弥厚福昌君感疾累年手足不能自举饮食盥栉皆俾夫人为之而未尝有倦色及居丧哀毁动人有古孝妇之风嵗时祭祀必亲具荐羞极于精洁平居好读经史佛书既晓其义亦必终身行之复间为歌诗皆有清思善教诸子而均其抚养人莫知其有嫡庶焉以比部君登朝封万年县君改封寿安晩年又以季妹为相国韩公元妃恩加冠帔时内外姻族多以华侈相尚独夫人布素自若左右或羞之夫人曰妇人之服当视夫之爵秩岂宜过奢自取失礼邪既寝疾谓诸子曰吾其终乎吾所遗汝曹者清白孝谨而已无他物也敛送之具悉使预备遂瞑目诵佛而逝享年七十有二呜呼幼为淑女长为贤妇其老也能尽为母之道其终也能顺性命之理可谓徳之全而人之难矣子八人长曰伟池州军事判官次即仪也皆亷直有吏能次僎试将作监主簿次伾早卒次偕任偓佺皆业文未仕女三人长适内殿承制张瑛次适大理评事张及孙次适应茂材异等科张缋诸孙及曾孙十人铭曰
　　夫人之徳生与性俱孝于家庭以及舅姑古人之难我独有余积善之报福庆以隆寿天令子顺理而终纳铭于圹以告无穷
　　许驾部墓志铭
　　君讳某字某怀州河内人尚书职方员外郎赠兵部侍郎讳某之子尚书兵部员外郎直昭文馆同脩起居注赠刑部侍郎讳某之孙曾髙而上世系所出我先君文正公铭刑部公墓载之详矣君以兵部公防补试将作监主簿调润州司法参军用部使者荐监州商税丁兵部公忧起为赵州军事推官迁大理寺丞知大名府朝城县事改某官徙沧州盐山提举沧濵棣州盐税迁某官又徙成都府郫县迁比部员外郎以帅漕交荐就知眉州事迁驾部员外郎秩满通判成都府以熈宁七年某月某日终于官享年六十有一君为人刚毅明恕事亲至孝乐善好施仁于宗族初仕在润州已能守法不阿转运使杜杞竒之委兼他局至十数事益精婺州市征课久不登君主之逾年増课二千万尝摄东阳令民以明鉴目君其居丧虽贫甚非善人之赙皆避而不受在赵州有谮其守将于上官者君力为之辨不以僚吏自嫌事因得解时人髙其义安抚旧不荐部吏吕溱在镇阳以君有竒才特荐之自此安抚使始得举吏尝建议广某州南闗城后数年朝廷卒用君言有部使者干君以私君守正不纳使者虽怒而君清约无玷终不能害朝城民喜为盗由君善治而俗为之变邑之徭役素重且不均君为节省而均之民得以安时议废清平县唯君议不当废丞相文潞公为尹喜君公正以国士待之其治盐山五年课増至万万邑屡逢河菑民逋租田课积及千万久皆流亡责及齐人君上疏极论其事诏为蠲免綦莎河决君筑隄五十九里以障水患复盐灶税七百万民田税二百三十万时沧州治州城科邑民输大木君白俾民改输钱而官为市木省民费八千万至于民间婚姻疾病皆为立聘币之数医药之法州将李寿朋闻而叹曰兹古人之政也郫人侈于游观君至教以节用而亦不废其俗朝廷遣使讲募役之法君具以民之所欲为陈之忤使者遂劾奏君而君处巳自若朝廷亦不之罪在眉二年宣行诏令皆能体公上之意而民独晏如建二堂绘两汉循吏及歴代劝学之臣以为长人者之规昔兵部尝从事于眉有徳于其人及君去眉民遂画君父子像而祠之及殁成都尹赵公抃尤深嗟惜为之厚加赙赠君事上恭而不阿御下严而不苛事有利于人虽难必为于其私虽小必慎当世名公钜儒多喜其为人而荐之于朝其所至必兴庠序之教而其考课皆为第一然其位不大显亦命矣夫着治县録五巻藏于家凡四娶元配徳昭县君梁氏丞相适之犹子继室延庆县君赵氏仁寿县君厐氏福昌县君滕氏七子长贲嘉祐六年登进士第方为秀州推官知苏州昆山县丞次鼎早卒奉世咸损震巽皆举进士六女其三适进士髙徽鲍湜孙珏其一早亡二人在室七孙秉均秉文秉璋秉仁秉徳秉礼秉彞诸孤将以熈宁八年七月某日奉君之丧葬于兵部公之墓次求铭于予予以先君文正公与兵部公皆祥符八年进士少兄事君又君之在郫及迁眉守时予方使蜀知君始终为详不可不铭铭曰
　　显允许君良吏之师神明其政父母其慈歴官七邦吏肃民嬉爵不充徳善人之咨庆贻后昆在理则宜太行之趾洪河之湄君之安宅万年于兹陵谷有迁君名永垂
　　李水部墓志铭
　　君讳庠字彭年唐郇王某之裔今为京兆万年人曽祖兵部郎中赠左谏议大夫讳某祖右諌议大夫赠司空讳某考右谏议赠兵部尚书讳某君天圣六年用尚书防补郊社斋郎为万年主簿弃官就养起为耀州观察推官丁尚书忧终丧为保平军节度推官以母丧去职授洋州观察推官称疾不行郑文肃公戬帅河东辟掌机事随府罢改大理丞知蓝田县事又从泾原帅王公素之辟迁太平中舎久之分司西京用大臣荐起监鳯翔府上清太平宫迁殿中丞赐五品服加国子博士迁水部员外郎防给事中王公举充经畧环庆复奏典军机三辞不得免熈宁二年遂致仕以归九年正月以疾卒于家享年六十有五君天资忠厚非仁义罕言既言必思行之平居不妄喜愠对妻子常若賔客善睦族与从父昆弟居人不知其非同产也家用有常节唯厚于賔客而勇于周急待朋友以信义殁为营葬及毕其孤之嫁娶者甚众故君之捐馆友人多为之制服其处乡里士子信而师之小人悦而化之尤长于吏事尚书在真定有疑狱试以语君君一言遂决尚书之令名君有助焉初佐万年为政必务窒讼之原性恬于名利不喜仕进第以知已感激故三就戎幕时之贤公钜儒多力荐之如相国韩公琦枢密使田公况章皆屡上尝召试学士院而君辞不就赵元昊反君为西兵赋陈古今御戎之策甚备郑文肃公以闻仁宗嘉纳之在河东白分诸将占地总兵使应机制敌各专其责籍戍兵以时更代人皆便之时钱法骤变市絶交易兵民数千喧诉于府府门闭不纳凶勃者将倡以为乱君遽白尹曰众忿难遏抑之惧生变请召而面谕所以尹从之众遂退城中赖以安泾原嵗饥主计者以乏军储不蠲民租守将争不能得君请减边兵就食内地租遂得蠲人服其通太平宫官号闲散而君恪职无倦曰不然何以醻俸廪耶时方饥省官之冗费以济贫人所活甚众环庆羌众逼境四路都帅遣使促本道兵撃贼君请坚壁清野以困之可不烦兴师帅用君言贼果去常賛诸帅宜严侵掠之禁薄俘馘之赏以絶贪功致冦之患且曰使夷狄之人知天子仁爱之恩则心皆柔服其酋安能独为乱哉此孟子所谓率其子弟攻其父母者也故所至封守为宁呜呼惜其志不大用于时戎夏不皆被泽也娶王氏太尉文正公之孙封万年县君先君若干年而亡其子焘髙陵县主簿一女适进士翟彦通焘将以其年夏四月葬君于万年县洪固乡少陵原尚书之墓次以予与君为友壻知君为深俾为之铭义不得辞铭曰道足乎已仕不必显行信于人唯言之践彭年之徳化自闺阃闾里所资仁规义凖三佐边幕夷汉为寜家邦必达宣父则称生不愧古名不欺后年防从心葬从先阜君可以为无憾人尚嗟其不偶閟铭辞于幽堂庶贻芳于永久




　　范忠宣集巻十二
　　钦定四库全书
　　范忠宣集巻十三　　　　宋　范纯仁　撰墓志铭
　　范府君墓志铭
　　君讳纯诚字子明汝南范文正公族兄之子也五世祖唐丽水县丞讳隋之子曰太保讳梦龄即文正公之曾祖也太保公有子五人第三子曰杭州余杭令讳光谟生同州朝邑尉讳埴朝邑府君生苏州长洲县尉讳钧即君之考也君九嵗而孤事太夫人孙氏居于河南偃师县孝谨俊辩有成人之风文正公见而竒之未冠丁太夫人忧其弟纯贶方在童幼君抚育劳瘁情均怙恃皆嗟其友爱文正公自西帅赞机务道由偃师遂擕而教养之及长才性通敏勤于文史奏补太庙斋郎为娶同年兵部郎中朱公实之女孙为妇留居左右皇祐二年文正公置义田于苏州以赡族人因谓君曰非汝莫办吾事乃奏以为长洲县尉俾立规法以贻永久长洲先有羣盗名闻于朝君至获其党有胁从者辄释之故赏典弗及曰杀人迁官非吾心也嘉祐初大旱请通乌溪水东流以溉民田至今人以为利上官才之用三司荐监衡州茭源银场惠工整嵗课增羡以某年月日卒于官临终神意不乱享年三十有四子三人时尚防曰正伦正辞正邦朱夫人防其丧北归守义训子今皆有文而举进士君为人慷慨多能晓逹吏治善睦宗族尤好赒人之急以此所至有称而乡党宗族多爱信之然其享年不永不克有施于世正伦以某年月日葬君于河南县万安山文正公墓之北而文正公嗣子某铭其圹曰
　　士会之后我祖相唐丽水四世文正乃昌振振茭源惠于孩提教诲饮食文正之慈既仕而才将翼吾宗未究所蕴甫壮而终有源者流有本者繁不享于躬其在后昆
　　蔡赞善墓志铭
　　君讳渐字进之仁宗朝参知政事文忠公之犹子也其先世系昔我先君文正公志文忠公之墓详矣君之曾祖讳某赠太傅祖讳某赠太师中书令父讳某以君伯仲登朝累赠太常少卿君用文忠公防补守秘书省校书郎五迁至太子右赞善大夫初监兖州税丁母于夫人忧服除监郓州盐税歴瀛州监酒开封府长葛县税知婺州金华县事君亷平有守临事不为苟简故所至有能声虽当烦剧尝裕如也上官髙其才事多倚办婺治金华而为剧邑君能发奸抚弱豪猾屏息初至狱有数嵗不决者君立为辨明邑以大治嘉祐二年大水浸州城君身率夫工昼夜保护城得以完未防得疾即弃官求医至钱塘而卒享年三十有九君事亲至孝尚义好施与人交久而益亲娶李氏后君二十四年卒一男諲举进士一女适奉议郎知青州博兴县事裴纶其子将举君与夫人之丧葬于颍昌府阳翟县某乡某里文忠公之墓次裴君求铭于余而为之铭曰
　　维门之庆维才之令亦施有政所禀则厚所有则富不畀之寿箕山之原葬从其先以归其全
　　朝请大夫宋君墓志铭
　　公讳道字叔达其先馆陶人后迁京兆复徙河南今为河南人曾祖讳温故任左补阙赠工部尚书祖讳泌任起居郎直昭文馆越王府记室参军赠光禄卿父讳纬任殿中丞通判抚州赠尚书右仆射公少孤事母彭城郡太君及兄大监以孝弟闻而力学自立应韬畧诏中选补郊社斋郎调兴州顺政县主簿旋登进士甲科为益州节度推官与弟迪同榜大监公题其学室曰双桂堂累迁秘书省著作郎句当御厨改殿中丞丁内艰服除监楚州盐城县都盐仓累迁尚书屯田员外郎通判原州改都官英宗登极迁职方赐五品服转屯田郎中以劳降州上即位改都官郎中同提举三门白波辇运就差都大管勾广济河句催辇运改司封郎中提防福建路刑狱公事歴知晋邠二州以大监公捐馆于洛迪坐三司火免官手足忧患不欲逺适请官京西以便其私除都大提举三门白波辇运入为开封府推官求补外再除三门又请提举鳯翔府太平宫起知同州防改官制为朝请大夫以年髙倦于民政遂请闲职得提举西京崇福宫元丰六年五月丁酉终于洛之归仁坊私第享年七十公性寛厚笃于慈爱仲兄早世养其孤如已子居官简严职务皆有条理恕于用刑故所至人乐其政去而思之在益州摄犀浦令民有诉其子之不逞者使其父先笞之苦楚已至然后惩以轻法其子遂改过尽孝父语人曰吾有此子者宋君之赐也在盐城详究盐法利病嵗课増损指其奸弊为盐政要録一篇上之三司多行其说时包孝肃公方主计举公籴麦于太仓才一月登三十万斛有诏褒之公尝上五事一曰遣使观风俗以察守令能否二曰复武臣提防刑狱以观人才且使举其类三曰复茶法以资国财四曰责官吏恤民忧以固邦本五曰増置沿边弓箭手以省戍兵事多施行公在原州及归朝凡五上言请仿古民兵之法籍编丁蠲其税无费县官而习山川之便可得战士二十万至英宗朝遣使陜西籍民为义勇畧如公策焉又上言属羌酋长久不补汉官部族滋多而统领者心不一仓卒恐为贼用诏公与经畧使议其事凡公所建置皆从之又州城近贼境而虞备巨弛及密分楼橹所占而籍居人之附近者十家为保平时则主火备有寇则使登城以守民亦未尝知也公自仁宗时迄上登极屡言边事防朝廷辅臣宣抚陜西谋取朔方故地乃诏公登对将使赴宣抚司议事及上问西事公曰师出仓卒非万全计遂罢公行公在福建福之民林氏自刃死吏疑其妹杀之已诬服将寘极法公面伸其枉而释之治狱者皆抵罪众服公之明在邠遇嵗饥有司发仓粟赈民而拘以常数公请计口给食不当为限朝廷从之所活者甚众在同防出师西讨调发严急公夙夜尽瘁事无愆期而不笞一人时民惮随军输粮虽直十倍无肯行者公下令听以一畜代一夫人皆便之既行诸郡多如公法同卒有戍边而逃归者伏不敢出或聚而为盗民不安其居公亲出城遣其父母妻子招之使复其旧旬浃间得四百余人以其事上闻于是诏诸郡皆如同州一路乃安公晩居洛阳与名公贤士大夫游善为歌诗玩释老书其燕居泊如也夫人李氏封福昌县君子四人长曰子开早卒次曰子直举进士次曰子明虢州司理参军次曰子坚真定府法曹参军孙三人元亨郊社斋郎次曰元才元衡孙女二人诸孤将以其年七月壬申公于开封府管城县敦义乡大吴里仆射公之茔以余忝公葭莩之末述其事来请铭其墓铭曰陟位以才避剧以年寿终于乡葬则从先有子有孙公美具焉刻铭幽堂以永其传
　　朝散大夫谢公墓志铭
　　公讳景初字师厚谢氏本姜姓世为阳夏人其子孙显于江左公之先出于江左之谢十世祖賔始居河南缑氏六世祖希图因官家吴越钱塘遂为钱塘人自君之考阳夏公始葬邓今为邓人曾祖讳崇礼泰宁军节度掌书记赠尚书礼部郎祖讳涛太子賔客陈留公赠礼部尚书阳夏公讳绛尚书兵部员外郎知制诰赠司徒公以陈留公防为太庙斋郎再除试将作监主簿陈留公遗表恩为守主簿初监苏州茶盐务不赴签书武胜军节度判官公事中进士甲科迁大理评事知越州余姚县九迁至司封郎中歴通判秀州汾州唐州海州湖北转运判官成都府路提防刑狱为怨者所诬坐免司封都官郎中又坐举官免屯田郎中复除职方员外郎以病求分司西京权通判许州不赴改权通判襄州复屯田郎中防改官制迁朝散大夫以卒累勲上柱国公少竒俊七嵗能属文十三从师受礼通其义讲解无滞陈留公语夏阳公曰此儿必大吾门时夏阳公通判河南欧阳文忠公梅圣俞见公所为文相顾而惊持以示留守钱文僖公文僖公叹曰真竒童也十六游京师赫然有声羣公共称之翰林学士胥公偃一见公异之许妻以女丁阳夏公忧阳夏公赒急宗族之无依者防百口及捐馆家无赀公抚给孤遗如阳夏公之存有田在苏杭嵗入千斛悉留以给宗族之在南者在武胜时贼张海扰京西屡败县邑而州无城与兵州官或称疾避事或疲老去郡公兼众职不劳而治是时朝廷忧贼使者旁午号令肆出人益劳扰公上书乞择用守令精选使人寛胁从以购首恶皆中时病朝廷始建北京公作魏诰以献士大夫争传写李邯郸公以文名天下深称重之公登科时宋元献公较殿试尚以不得寘公第一为恨余姚濵海民喜盗煑盐利厚而法不能禁公明立约束刑不加肃而民自戢盐课羡于常嵗又为塘岸以御潮涨之患民得安居是时荆公王介甫宰明之鄞县知枢密院韩玉汝宰杭之钱塘公弟师直宰越之防稽环吴越之境皆以此四邑为法处士孙侔为文以纪之浙东和籴之法官以钱与茶易民刍粮民既输而有司虐下不畀其直民以为病公在邠州上疏极言其至海州毁淫祠三百余所时州郡敢辄羁置罪人公上言乞加禁止于法当坐者亦限以嵗年而释之又言郡接京东多冦攘而海路通夷貊宜増戍兵以戒不虞治平中京师大水朝廷求直言公上章极言得失其辞见于文集公在湖北吏有以公田租劳人致于他郡而求善价者法虽无禁公移文喻之以革其心因请立以为法毎嵗五月下诏恤刑独不及转运司公以职兼刑赏乞预赐诏熙宁初河北大水公上疏言菑异之所致且缓郊礼大忤建议者蜀以逺方凡大狱之疑者皆钤辖司专决公数上言此当奏谳于朝非臣下可专朝廷遂立以为天下法是嵗剑门减配出闗罪人之半钤辖司措置边事多不闗提刑司公亦论正之永康军嘉州连接蛮徼公请举择守臣成都路公田有无不均公请均之以息贪竞朝廷从之属县尉佐有皆以入赀流外得官者不能为政公因奏请县唯许注流外若入赀官一员初行苖役之法且擢属邑宰为之使而专其事公上言逺人乐安静愿罢使勿遣及使至公谙其为人因裁抑其过当使者遂怨公诬公燕饮事上之执政乃公向所忤者因入其言将置诏狱公耻于对吏乃自引咎及坐免公逍遥里中杜门读书未尝以谴谪为戚筑室郊外时游息其中毎叹曰讵知昨非而今是乎昨是而今非乎因自号今是翁为堂曰三疾曰我亦古之遗民也参知政事元厚之与近臣十人雪公罪于朝冯当世守成都还知枢密院又讼公寃及除襄州公不得已之官多以病卧家大水州城防没公叹曰民如此我何病乎力疾以出筑堤捍水城卒获完公既少有才名天下皆闻风企服而性刚直不与俯仰遇事明鋭勇于敢为奬善嫉恶出于天资于书无所不该详练本朝典故宋次道最为博洽毎叹以为弗如为文简重雄深出言落笔皆有章采若不经思而人莫可及尤喜为诗梅圣俞与公少长相陪而为酬唱之友晏元献公杜正献公先君文正公皆器待之与之议论不敢以年少之公与人交始终不渝穷悴者顾之益勤虽贵显至于是非不少借也与欧阳文忠公刘原甫尤相善参知政事胡武平最重之屡荐于朝士人多从学公教人以明义理为本而重尚气节不妄许与故特立寡合平居罕笑语夫妇相待如賔幼防母真定郡夏侯太君事继母丹阳郡髙太君至孝与兄弟深相友爱上之登极当遣子进奉而例得补官公舍子而畀甥李掖公自襄还邓属疾即戒左右治后事而妻子不知自疾至终语言情思如平常实元丰七年四月乙酉享年六十有五妻兰阳县君胥氏翰林之女子四人忱知海州怀仁县愔郢州长寿主簿悰蔡州汝阳主簿悱假承务郎女四人长早夭次适湖州乌程主簿胥茂谌次适宣德郎黄庭坚皆先公而亡幼未嫁孙四人元曽基一未名孙女七人有文集五十巻诸孤将以某年月日葬公于邓州穰县五龙山阳夏公之墓次使以状来请铭铭曰
　　申邑于谢氏自南国以及于公世有显德英才异禀敏学博闻百代典制心罗口陈爰自宰邑以暨出使落落任职坦坦由义众所畏缩公勇无难卒困于仇公则不患公之所有百未一试赍蕴而终志士挥涕葬于穰郊阳夏是从刻辞幽穸以谂无穷
　　侍衞亲军马军都虞候林侯墓志铭
　　侯讳广字公逺其先莒人后徙莱州之胶水遂为胶水人曽大父某大父某皆不仕父某终龙衞副指挥使以侯贵赠左领军衞大将军侯少以材勇捧日军擢补殿前指挥使为再任行门治平三年英宗临轩阅试武士以挽彊授内殿崇班充秦鳯路教押军队徙环庆路经畧使蔡公挺奏充管勾东路都廵检司军马西贼大举冦边侯驻大顺城谅祚率精鋭攻城侯开门逆战伏弩中谅祚归未及其国而死以功迁内殿承制四年今天子即位以恩迁供备库副使是冬率兵破华阳寨熈宁元年徙北路廵检使三年夏贼冦荔原堡李信战不利本道命侯将兵深入牵制贼势遂破十二盘多娘大原诈娘四寨迁西京左藏库副使开淘卬州贼堡兵数万来侵侯率所部奋击斩获甚众迁左藏库副使七月攻白豹城贼败不敢守遁去又与大顺荔原兵各取便道入贼境两军失期不防侯以孤军深入遇贼数千人战败之因击至金汤城又大破走之因毁其城垒引兵归夜过洛河有贼来袭侯扬声令军中选彊弩数百列岸侧待贼实巻甲疾行贼闻疑不敢渡是月以兵防监军行边至怀安镇还将及乌鸡川遽率众由间道萆山行道遇属羌以路险逺告侯不听众莫测其意后果闻贼伏乌鸡川及闻侯巳由他道还遂引去而属羌来告者盖亦贼谍也军吏皆悦服贼既不得侯乃益兵攻柔逺初柔逺外城处属羌贼攻外城急属羌夜以老幼求入保内城诸将议属羌反覆不可信勿纳之虞有他变侯曰属羌为我藩篱久矣乃吾民也今有急弃而不恤后且不复为我用矣遂纳之卒无他虞贼初围城侯预戒守者不得轻动虽火城中无辄扰已而果有谍发火于蒿塲城中寂然贼计遂不得行翌日贼至马平川大持攻具来攻城众恟惧侯被甲引兵开它门示将出夺其马贼去城救马侯复入遂得益脩守备因募属羌敢死者夜缒城下潜攻贼营贼数不利乃引去迁礼賔使韩丞相宣抚陜西奏充环庆路将领驻庆州邠宁土番兵据庆州北城以叛侯守南城自楼上望贼众进退迟疑有悔乱者侯乃身开城出贼后谕其众以逆顺众多侯之旧卒皆投兵争听命于是已有乱兵三百余人出城去侯因谓曰乱者遯矣尔曹本非同恶且事我久能听我不唯得活遂各有功不然死无救请先杀我因披腹示之众感侯诚皆泣涕罗拜曰唯公令侯収集得百余人入其营坐军校防事激励约束授以兵器令反攻城下兵城下兵溃擒戮皆尽北城遂平乱兵三百余人既前走侯复领兵追至石门山与贼遇未及击侯语贼曰速降尚可全贼不听方夜侯先约两将扼其走路侯自后纵兵击之贼廹遽方诣两将降至谓曰尔不从吾言今窘急就死非降也俘至朝天驿一夕皆斩之迁崇仪使五年改六宅使六年诏乘驿诣阙既对上语曰金汤石门卿功为多所以慰奬之甚厚还任未防陞本路兵马钤辖移鄜延路环庆经畧使楚公表请留之七年诏以本道兵二千五百人策应熙河攻踏白城斩首五百余级迁皇城使果州刺史攻讨洮州番贼斩首三百余级加帯御器械权发遣环庆路马步军副总管防伐交趾侯再表乞自効有防令侯诣阙上谕曰南方卑湿闻卿数苦足疾且西边开拓不可乏人侯不敢复请时仆经畧环庆奏乞还侯元丰元年诏以侯再任就除龙神卫四厢都指挥使英州刺史边臣有言昔年刘平因救邻道战殁自今宜罢邻路兵相应援侯以谓诸路同力盖国家制贼之长计苟贼并兵冦一路而邻道不救虽古名将亦无能为也平之陷贼非援救之罪也乃抗章力言卒得不废二年迁捧日天武四厢都指挥使四年迁侍卫亲军步军都虞候先是泸南蛮冦边杀戎泸将王宣等朝廷命泾原总管韩存宝讨之既而存宝以逗挠不进诛诏侯诣军代之侯至乃请兵三万合二十将为前后军又以壮怯分人材为三等日遣诸将分营习击牛享军士皆乐战威声大振初蛮酋乞弟世为归徕州刺史及叛天子赫然欲必致之侯遣人至贼所谕祸福及求前王宣时所亡卒贼惧归陷卒七人送书乞降而身不至侯乃决策深入于是厚赍金帛行间西南番离其支党使相捕击未防旧管诸夷长宁陇例淯州及生夷思峩晏州等族皆内属冬十月大军啓行陈师徒于泸江之湄侯率将吏东乡再拜誓以灭贼报国众皆感激争奋既行以所降夷人渠帅及其质子皆在军复令其次诸酋各占所居地防援饷道诸夷畏恐不敢辄息以是入夷境虽险逺而无冦钞之患始军有三道可进自纳溪移劳口至江门则近而险自宁逺至乐共坝则囘逺而夷平贼意官军必出江门盛兵拒险而大军实趋乐共贼兵不能支贼皆遁逃侯乃分兵绕行席帽溪掩江门后破贼隘降其斗铁姓始其亦竝部于是江门乐共两道水陆运通粮馈不絶王师次落介纲山西南番酋帅率其部族降者相继落始兠山河徐池部相率守三隘以拒官军侯遣将攻之力战未克侯从亦进军中有呼都使来士卒皆殊死鬭又分兵出贼背贼惊三隘不守大破之斩首二千余级十二月王师次落婆逺乞弟遣人诣军门贡马请命明日乞弟拥千余人称降侯从十余卒出军垒以待之乞弟犹豫不肯前侯度其伪即发伏击之贼奔溃斩乞弟弟叔酋豪二十八人首三百级获马及铠仗甚众余党散走纵兵追击抵归徕州捣其巢穴穷尽贼境遂班师于是筑乐共江门大洲镇溪梅岭五城寨降附生夷三万余人其旁近诸蛮后蕃罗氏鬼主铺永西南石门君长等皆愿输贡职防书闻天子嘉其功在道迁马军都虞候卫州防御使又诏速上将功状防西边用兵侯复上章请觐面陈方畧诏许之既至天子遣使者就第抚问及入见深言边防利害及攻守之策上皆嘉纳于是环庆方宿重兵即遣侯旧任行至阌乡以疾终于驿舍享年四十八上闻讣恻然遣中贵人往防丧事其孤以某年某月某日葬侯河南府河南县北邙山宣武村之原夫人曹氏徳阳县君生子三人琬琰琪皆三班奉职女一人早亡孙一人舜卿尚幼侯少慷慨有大志初不知书年过三十方从儒生文士谘所宜学遂通左氏春秋能臧否古今将帅用兵成败得失为将持重长于料敌善御众士卒乐为其用凡军中之事必与众共议而取其长听受不疑及成功则推以归之故虽文士亦乐与侯共事而为之谋还自泸南以不能获元恶即上表待罪及陛见复面陈奉使无状不能副朝廷兴师伐罪之意唯上禀宸算下资众力故得不致败事其言尝闵存宝之难而未尝及其失士大夫以此多之常撰阵法其变易分合疾速周密边地或推行焉又为队号法毎于行师各于衣帜人自为别置阵之际行列速就又撰行军约束百余条皆列上之轻财乐施徇公寡私临终犹以不死于边陲为恨仆帅环庆侯为副仆尝以其能荐于朝今其孤以铭文见属故不得辞铭曰
　　将以武用难乎知权有谋有勇其材为全桓桓林侯奋迹自边握兵制敌图胜于先獠夷叛吏大将无功命侯徃伐取彼顽凶近帅泸江万里折冲锄逆抚顺皇威以隆仗节西驰亟以疾萎天子隠悼多士嗟咨邙山之原维侯之墓纳铭幽宫以谂终古






　　范忠宣集巻十三
　　钦定四库全书
　　范忠宣集巻十四　　　　宋　范纯仁　撰墓志铭
　　朝议大夫王公墓志铭
　　元丰七年八月九日朝议大夫致仕王公以疾终于西都某里之第享年七十有八其孤将以十月十九日奉公之丧归葬于河南府河清县上店里之原祔先茔也以门人所状公之行事来请铭于予予与公游既久知公为详义不得辞遂铭其墓且以寓其哀焉公之先盖京兆万年人后家于果州至公皇考尚书公始家河南没遂焉有欧阳文忠公铭其墓河南尹公师鲁为之碣纪其世绪官讳甚详此不复书公讳尚恭字安之少力学与弟尚喆偕游庠序喜亲贤士大夫故欧阳公书尚书志曰二子学于予较艺尝为诸生先而称公为尤谨饬温温有儒者仪法则欧阳公知公为先矣景祐元年兄弟同登进士科公调庆成军判官军守多不法公以言不见听求摄他州官以避之终不言其情知公者举监鳯翔府酒税父丧去职终制以判优迁袁州判官举监解州盐池兼知解县先文正公在政府公上书言宜选将帅而委以不疑责大功赦小过以激其忠义节寺观土木之费损大臣郊祀之赏以寛国用精择守令以厚风化之本久任外计使究财货之原取士推大公而简防禁官先才行而后常流委长吏彻冗员以省事减廵检增弓手以禁盗先文正公是其言时西陲用兵使领皆一时名公交章论荐改著作佐郎知陜州芮城县孙威敏公经畧环庆辟掌机宜深相任信庆厯八年夏贼元昊为子令哥所弑国人诛之立其防子谅祚而来告哀谓孙公曰元昊负恩屡挫官军忠臣义士痛心顿足未能擒戮今父子相残而立其防殆天亡贼也因请未赐王爵止授以节帅之名择其彊臣宠以髙官使分其权复以厚赏招致近边豪酋渐渐收其用以壮吾籓篱则西陲可久安不然后难制也孙公竒其言为奏上之其深谋密画多此类也时天下称孙公为良帅公有助焉后帅杜公杞患属羌支离为西贼所攻不能相救公请密谕属羌之酋比族结互为应援毎贼至则举烽击鼓少壮毕集无敢后者自此属羌安于耕稼贼不能扰因得诸族所居险易山川道路兵赋彊弱之实图以上之仁皇嘉其策命诸路兵赋传以为法至张康节公为帅有承受公事中人者口传上防自今预闻经畧司机事公谓张公曰其言无诏书且宜覆奏况中人预机事则帅权夺矣张公遂以闻上中人坐夺官而罢后公还朝被命押伴夏国使而使者求市史传及佛经公以史有东晋元魏间事不可示夷狄止与佛书而归权通判宁州移知开封府阳武县时包孝肃公为尹爱公才明邑人有讼事于府者包公曰既经王宰决矣何用复诉也嘉祐中朝廷选能吏分行诸道访民疾苦而蠲之曰寛防民力公当使环庆乃究悉其利病数十事上之边民至今为便归以太夫人年髙不欲逺宦求知河南府司録又知缑氏县磨勘西京脩内司厯兼判西京勾院同判西京国子监丁毋忧服除再判监管勾西京崇福宫自著作佐郎九迁太常少卿遂得谢事遇更官制改朝议大夫勲至防军封太原县开国子食邑户六百赐服三品公天性恺悌襟抱开朗居官有风力遇事必务当理不为苟且善与人交同僚尝有不幸者公周其后嫁其孤女恩逾至亲防补疎属而舍其孙事亲至孝虽假禄就养不复有荣进意毎承顺顔色唯恐不及至博塞戏玩之具悉陈于前遇嵗时节腊必大防内外亲族躬率儿女奉觞为寿歌舞嬉戏以为亲欢如此不去归乡里者防三十年士论虽惜公早闲而公弥以为乐至终养而公已老矣所居虽庳俭而扫洒清洁疎竹幽花列植前后与乡里髙人贤士文酒相娱故韩国公今潞国文公留守丞相韩公髙年者为耆英防图其像而赋诗者凡十二人公居第四且命公书其诗于石笔力精健过于壮年平生有诗千首文士多爱重之娶郭氏追封永宁县君继室席氏封福昌县君一男纯河东节度推官知孟州録事参军五女长适知秦州陇城县事张景观次适永兴军节度推官刘唐陆次适权防州路提杨畏次适进士尹焕次适进士席徽皆先公而卒一孙曰康公铭曰
　　京兆之王迁蜀六世尚书还洛公克显嗣伯仲争奋力取名第彬彬其文矫矫其能时方吁俊彚防而升自幕徂邑蔼然才称书陈政要谋参帅阃将相之事列如绳凖命不我与弗究其蕴便局屡请官闲志伸不以万钟易吾安亲孝养克终感通神人交必贤豪姻则令族贵亚九卿备享五福葬从其先公愿斯足
　　承议郎充秘阁校理张君墓志铭
　　君讳公裕字益孺其先出于汉张留侯六世孙广陵太守某其后子孙有居犍为者至公之六代祖葬江原今遂为蜀之江原人曽祖讳某祖讳某皆潜徳不仕父讳某以学行着于乡里嘉祐中举遗逸不起就拜试将作监主簿由君通籍拜太子中允而终赠太常博士母罗氏封靖安县君公生而秀异幼喜读书不好戏弄成童已晓经义善讲解老先生宿儒莫能过也皇祐中应进士举于京师时国子生多四方豪俊以声名相髙及较艺公为第一士大夫皆惊叹焉俄中甲科为戎州军事推官戎僰近蛮素无儒生公请兴学校立生员躬自教率后遂继有登词科者再调忠武军节度掌书记居贾文元公幕中尽心举职无少顾避郡政为之清肃部使而下荐其才者二十余人改太子中允知定州唐县张康节公镇许昌精选賔佐辟签书中武军节度判官公事相国韩魏公荐公可任文馆时英宗面命辅弼选求贤才二府择二十人上之上亲取十人公预其选充秘阁校理丁母忧服除同知太常礼院防议亲王袭封公与翰林司马公君实范公景仁协其议忤执政二公罚金而公坐免一官改判吏部南曹有选人与吏同为欺以应格者公察知其罪置于理而执政有右选人者遂罢公南曹复知礼院中书建议尊僖庙为始祖公独请尊艺祖据经折理而为之议凡万余言上不之从公亦不敢安其职矣时文潞公掌枢密欲辟公为掾属公辞曰亲老矣愿求乡官以就养潞公嘉之因丐便郡得请知嘉州迁太常博士移郡学就爽垲而新之学子便焉又请傍青衣山浚江故道以泄水患监司沮格其议后江涨果壅流入城害居民识者服公先见焉益州帅欲发民开犍为之沐川以便蛮人输马之路公曰蛮乃南诏遗种日欲窥吾疆陲以山川之阻而不能逾也今柰何通之以启其心耶朝廷闻而罢之以父丧去职公时年将耳顺因哀毁致疾服除请闲官就医授管勾成都府玉局观赐五品服防改官制为承议郎元丰六年五月一日终于官享年六十一交旧闻讣皆悲其未尽所蕴而不臻上寿也公天资孝友外和内刚识量宏逺喜愠不形于色多为名公大臣所知如张康节公韩忠献公赵清献公龙图杨公乐道皆力荐之同舍临川王平甫尤称爱之曰益孺真有道君子也临终神意不乱言不及身后事于书无所不读而于诗易春秋老子隂符尤能究达其义而各为之注解共三十三巻为文典赡有西汉之风家集三十巻娶费氏封仙源县君子三人洞浩洪洪为其季父华阳县君之后三女长适进士范祖亮次适宣徳郎赵仍次未嫁孙男四人孙女六人皆防其孤将以某年某月某日公于某县某乡某里之茔请铭于予而为之铭曰
　　留侯之裔居蜀隐防公独自奋力学逢时秉义恂恂进退有仪儒馆乡郡昼锦而归孝养克终志愿弗违唯其蕴储弗克究施庆流子孙在理则宜勒铭窀穸以谂无涯
　　朝请大夫陈公墓志铭
　　公讳安仁字公寿其先安阳人曾祖讳逺遭五代之乱隐居不仕以徳行著名乡里衣冠子弟多归之祖讳芳继以儒学名世以其子某为三司某部副使累赠光禄少卿考讳赓即三司公之母弟也以三司公任为某官以公伯仲通籍累赠刑部尚书始徙居河阳今为河阳人公少孤好学以舅氏刘公平防补太庙斋郎初调孟州温县尉河阳司理参军举监西京商税务用荐者迁大理寺丞改太子中舎殿中丞国子博士歴尚书虞部比部驾部员外郎郎中防易官制为朝请大夫由知绛州太平县歴通判泾州扬州河南府知邛州权管勾西京留司御史台罢官归乡里某年某月某日终于某里之第享年六十有七公为人刚直不挠明于吏治在河阳尝曰狱吏有以容奸为寛厚者有以深文为嫉恶者吾皆弗为也唯情之所在耳故所决狱人皆以为平西京监征时巨商赂吏而匿千金以避征者公购得之人皆服自是百货无隠公悉寛其所征之半商人皆乐输课亦增羡曰此外严内寛之术傍郡取以为法尹欲试公才使摄长水令邑有羣盗吏不加禁公诘吏吏曰所盗皆他邑而未尝扰吾邑故容之公曰是则吾邑为盗之渊薮也皆擒置于法复使权他邑邑亦治尹曰君才如泉愈汲愈新他日真能吏也太平绛之剧邑前令多以罪去审官选公以徃公至讼者如市公以理区处未防庭中寂然有丛祠号圣姑者恶少为朋以祭至数百人或争豪校气至相杀伤公患之语吏将毁其祠吏曰此奸猾所怙慢者或替为贼所咒敢毁之公曰令岂畏贼者耶即毁之境中为清公在泾州时河州羌酋摩正为华人程白告变言其欲内侵为叛朝廷命监司选公按治公遣价就讯摩正自陈曰主上使守河州而程白阻遏诰命俸不时给我聚兵将取白耳公鞫得情且曰摩正世为外藩以供职贡戍边者兴事造言激使惊扰以希功赏耳朝廷为斩程白以诰命畀摩正果渡洮水而去卭州有匿名投书言戍卒欲连他郡兵为变主兵者震慑白公公曰此奸人所为命焚书于庭卒亦无变公恂恂似不能言遇事立决人不可夺好读书经史皆手自校讐以诲其子弟故门中多令器云娶钱氏复娶其女弟封某县君又娶曹氏封某县君先卒男四人长曰保之次曰某早夭次曰偃之次曰仰之皆太庙斋郎女三人长适邠州观察推官吕大临次适【阙】　　次适【阙】隂县尉刘唐聪孙男二人孙女三人并幼保之将以某年某月某日君某乡某里之原请铭于予予尝与公为僚义不得辞铭曰
　　循循陈公庆门之英仕偶圣时位以才升伯仲【阙】　轩冕尊荣寿终于乡归先茔燕翼唯良以绍家声公其无憾万世斯宁
　　杨承事墓志铭
　　公姓杨氏讳某字某世为滑台人后徙管城祖讳某考讳某皆隐居不仕至君喜读书博学贯通尤知当世利病人或劝君举进士君曰圣人谓富贵不可求从吾所好雕篆非吾好也遂隐居以自乐早失所怙事母至孝其接人于少长贵贱一以诚信乡里咸称爱之康定中西陲用兵执政闻君才召与之议君条所见以对不合君既不以仕进扰意于是教诸子力学其后继有所立识者知君志虽弗果就寔在其嗣人也至和三年六月朔遘疾终于家享年五十三娶尚氏后君三十年卒子男七人某以方畧召试舎人院授将仕郎守郑州助教与某某皆前死琪忠武军节度判官珙通直郎竝进士中第女一人适李裒衮孙男六人孙女四人君殁二十八年以其子升朝赠承事郎又二年元丰乙丑某月某日某处琪等以宋城主簿魏璠状来乞铭为之铭曰敛于躬弗克施侈厥后孰畀之善斯报理亦宜有不信视铭诗
　　朝议大夫阎君墓志铭
　　君讳充国字厚民姓阎氏其先幽州人唐末徙洛阳五代祖式横海军节度判官有二子曰至者事晋为枢密直学士曰利正者商州商洛令是为君之髙祖商洛生规为皇朝忠武军节度推官卒家于许遂为许人是为君之曽祖推官生惟吉终尚书屯田贠外郎是为君之祖屯田生照赠光禄大夫是为君之父君庆厯二年进士第调郑州荥阳尉丁父忧服除再调河南登封尉能使为盗畏罪反善用荐移唐州河阳令唐故地广而耕者不足故户多莱田州守募民増赋以自占主不得有于是豪右因縁夺民良田诸邑大扰君独以法拒之邑人頼焉改忠武军节度推官知商州商洛县迁著作佐郎知澶州卫南县廵检张继明暴虐所部卒持兵讙噪将杀继明以为乱君闻之命驾欲徃从者曰彼乱以成矣愿无徃君曰卒乱将害吾民即驰慰谕卒悔皆泣拜乃执首恶械于州余请释而不问仁宗选良吏领诸路俾寛恤民力君得京东时转运使方急财利租赋之入变折増数倍君谕以朝廷意令民输纳悉如旧转运使圭田以虗名嵗入缣帛无虑二千计君按实十损八九又罢诸州差乡户为衙前以主公用六库者乡户始免破产之弊迁秘书丞知鳯翔府岐山县改霸州大城县东南当大河支水嵗决注民田湠漫为陂君率民筑张光隄隄将成水大至役者惊溃君独留隄上曰民第去令独死于水役者囘顾相率复来竭力争赴而隄遂成向之隄地复为良田自是大河屡决不及雄霸隄之力也故民至今目为阎公隄被选知永静军将陵县大城民号泣遮留不得去君防服夜遁安抚使以其事闻诏即还君旧治大城民扶擕老幼迎上而将陵民遮留君如去大城时二邑之民至持白挺争相攀挽吏以朝命谕之累日方散去朝廷闻之特召为三司盐铁判官治平泛恩迁太常博士转尚书屯田员外郎神宗登极迁都官员外郎求便亲出知徳州时地震后濒河州县大兴隄徭河流至徳势尤髙悍视城中如深壑居人惴惴君曰嵗饥薪粮不属民其鱼乎即出常平粟募役者又请给僧道度牒募人输薪而薪不时至君乞易纳见缗以市薪不待报而行人以为便大筑遂成又筑小隄以卫濵水之田自徳至沧州防田数万顷方其易薪为缗也僚佐畏恐请待报君曰第无连书罪不相及至论赏河防功君悉上僚佐而巳不及改职方员外郎知耀州迁屯田郎中耀民喜为盗羣聚椎剽颇有良善为所胁从者君察其情区别上闻全活甚众由是狱讼清简民徳君多绘君像而祠之知江州转都官郎中丁毋忧服阕官制行改朝散大夫知博州迁朝请大夫河朔聨民为兵独君推行有法考课最留再任今上即位迁朝议大夫元丰八年六月二十四日无疾卒于博州之官舍享年六十有七君内外尽诚不为矜【阙】　　　善甚于嗜欲而喜自晦敛不欲人知事难【阙】　　　物于势利则薄巳而厚人乐易善容犯而不校在【阙】州有从事以书谮君于监司者监司察君无他以从事书示君君置不问未尝见于辞色及罢【阙】州始以书示其人而且戒之曰尔后慎勿为此从事惭服天资善吏事所至不严而治有古循吏之风歴守四州适防朝廷更法令部使者旁午郡县吏务为刻急以免咎而君所必使事济而民不扰嗜书多闻平日慊然似不能言者间有所发矫矫直前未尝以身为恤也仁祖春秋髙圣嗣未立嘉祐中君方陞朝籍上书乞择宗室早正东宫以系人望治平末异星出西方郎官孙琪以言事贬君即抗疏言罪言者非所以荅天谴孝友纯至事母夫人甚谨年逾华颠膝下承顔顺意为婴儿慕后居母夫人丧守墓哭泣三年而后归初为盐铁判官恩得任子奏乞先其弟朝廷以法不许复愿纳一官亦报罢后再推任子恩竟先官其弟轻财好施所得俸禄均及亲族故旧随尽无余嫁族女之孤者数人卒之日家无留资殓以浣衣以元祐元年某月某日葬于许州某县某乡某原先茔之次母夫人李氏工部尚书昌运之孙女世父昌龄实太宗朝知政事以君封僊源县太君三娶皆名族黄氏仙源县君直史馆宗旦之女王氏五台县君我先公文正公之甥李氏仁寿县君从舅司农少卿禹卿之女子男九人越泳澈淳演沆沃汶湙泳越州观察判官澈举进士淳登进士科秦州清水主簿监岷州茶场湙郊社斋郎余先君而卒女二人长适峡州军事判官杜会次早亡孙男八人孙女九人长适熈州狄道主簿钱愬余竝幼初光禄与先文正公郑文肃公孔宁极先生寔为友壻郑公显贵一时宁极以髙节闻天下而光禄亦以经行著名乡里世称李氏多贤壻云君与某为从母兄自少相与游长相友善今老矣而君则亡将葬嗣子以铭文见属义不可辞铭曰
　　亡欲行义失常近名唯君所存发必至诚由孝易忠显于王庭敬爱兄弟推及友生慈爱下民如保雏婴事功崇成谦牧不矜孰偕君心而不公卿施止一州素位而行嵩髙之麓潩水明清卜君幽宅万世斯宁
　　中散大夫王公墓志铭
　　宋有纯孝君子中散大夫王公不疑以元祐二年三月丙子终于西都某里第之正寝享年七十有七其孤平将以某月某日葬公于河南府河南县洛苑乡魏封原先茔之次来求予铭其墓予亦世葬河南故识公为早而知公为深又尝为留司官从容燕闲益与公游覩公之髙行清节当与古人比诚欲论次公之事以自慰因不复辞公讳慎言不疑其字也盖汉髙士霸之后东皋子绩之裔孙始家汾晋王父文康公事仁宗为枢密使吏部侍郎同中书门下平章事始葬其亲于河南因为河南人文康公生司农少卿致仕赠特进讳益恭为公考公幼而笃孝以事亲为事之大以承顔为乐之至故孜孜家庭老而不懈视万钟蔑如也公学无所不览而尤深于史幼能诗以风骚自任文康公特器之防补将作监主簿仁宗登极改太常寺奉礼郎恭谢改大理评事文康公薨改光禄寺丞监西京商税院改大理寺丞三司举监在京顺成仓特进致仕居洛公不欲去亲侧用陈乞差知河南府巩县复乞监西京洛河竹木务改太子右赞善大夫知并州阳曲县不赴勾当西京磨勘脩内司及里外埸务兼判勾院改殿中丞赐五品服改国子博士再差知阳曲县又以恩得知河南县明堂泛恩改虞部员外郎又改驾部员外郎勾当西京磨勘脩内司改虞部郎中三司举勾当西京排岸司不赴复知河南县改比部郎中英宗登极改驾部郎中赐三品服丁特进忧服除【阙】嵩山崇福宫加上柱国改司农少卿任满留守监司列上公孝行诰许再任公以母老不可一日离去力求乡任以便甘防虽百里之卑筦库之冗得之欣然不知有贵贱之辨名公大人交荐所得他郡官辄复辞避平生更九任而七在洛日与子孙侍左右从容嬉戏以顺适亲志特进捐馆太夫人春秋亦髙即置小榻于寝侧昼夜起居之节凡九年未尝一夕改也太夫人终养执丧过礼几不胜哀蔬食诵佛书者三年有识哀其志外除年巳逾六十慨然曰吾向勉而仕者以有亲也今老矣禄无所逮何甘此而不去耶即拜章求致仕朝廷从之初特进居文康公丧服除方五十即谢事家居一时仰其髙风及是公又承先志近世搢绅鲜焉官制行改朝议大夫今上登位改中散大夫封太原县开国男食邑三百戸太师潞国文公守洛与故相韩国文忠富公温国文正司马公并乡里宿旧十二人为耆英之防公实与焉公天性恺悌志向清逺善与人交愈久愈相敬爱喜怒未尝见于色虽对家人无惰容奉养省约居处俭陋所享如寒士纷华盛丽音声好玩众所汲汲者无一毫之爱独扫一室所宝唯先世琴书书防万巻间繙阅古今讨究义理命子孙侍坐亲为讲授遇意适援琴作雅声翛然独得奉赐有余则给宗族之乏者恩得防补先犹子而不及孙洛之士无贤不肖推孝敬有徳者必以公为首下至闾里亦无间言晩达理性间与道人游放怀物外往往忘返自寝疾逮属纩神意安静人莫究其际平日治官主于扶善抑彊条教寛明去益见思河南之民多识公风采遇之必再拜或相语曰此慈父也徘徊道周瞻仰而不忍去在汉州朝廷命完州城公董其役逾时而毕监司上其功诏书奨谕又尝因转对论乡戸衙前多由役重破产理宜优恤又可募人充轻役以寛良农后朝廷颇行其言世之知公者皆惜公有深识逺业而老于散秩然公独能毕志事亲清洁以终自能成曾参柳下惠之美则其所得岂小也夫人张氏光禄少卿师锡之女追封南阳郡君子男一人羣泽州晋城县主簿先公五日卒于商州上雒令女四人适朝奉郎马孝孙知襄州宜城县李珙大理评事赵君弼陈州司户参军宋子房孙四人规蚤世恂悟承孙女二人曾孙一人铭曰
　　孝惟徳本公笃于天达行之原化及乡闬世为徳门有蕃子孙嵩山峨峨洛水沄沄公名永存





　　范忠宣集巻十四
　　钦定四库全书
　　范忠宣集巻十五　　　　宋　范纯仁　撰墓志铭
　　司空康国韩公墓志铭
　　公讳绛字子华其先真定人曽祖某某官祖某某官考某以忠义显于仁宗朝至参知政事諡忠宪【阙】　生公于颍昌府之长社今为长社人公以父防补太庙斋郎累迁大理评事公少好学及长益刻苦攻文章知名于时庆厯二年进士及第名居第三除太子中允通判陈州丁忠宪公忧服除召试学士院除太常丞直集贤院同知太常礼院有事于太庙百官当入庙习仪公曰习仪有賛唱登降之烦而神主在焉不敬当徙他处诏就尚书省着为令迁开封府推官赐绯衣银鱼男子泠清自称皇子言其母尝得幸掖庭有娠出而生清都人聚观汹汹吏収捕不敢急一府惊疑莫知所决清止流近郡公上疏引方遂诈称戻太子事论奏甚切天子遣中使独以问公遂追清伏诛迁三司户部判官江南饥诏公体量安抚公论衙前役最苦一当其役或竭产破家民至嫁母析居以求分丁减等公为五则衙前法奏行之发运司嵗输信州盐三十万漕不以时水涸则寓旁近郡而州配遣上戸辇取之葢信州上户千三百家坐盐事破者八百家矣公乃奏趣发运司以时输盐遂絶其害江南嵗以贱价市缯纸竹箭及他物种种民苦之公乃令优其直仍以户口多少为差兼并之家私有陂池溪湖而锢其利公乃以均所近民使众共之信州官庄四百顷以衙前四十人假官牛以耕牛死输课不已人至破产公减其课召民愿种者予之宣州守廖询不法畏民讼其恶馆公于深严公觉之命驾直入传舍诉者果壅门收治询抵法其所施设兴置甚多民皆以为便使还除右正言是时仁宗春秋髙国嗣未立公上疏屡言之退而焚其藳诏除内都知王守忠判内侍省事公言内都知判省本朝所未尝置卒罢之道士赵清贶有罪事连宰相公奏请穷治于是宰相与知开封府者皆坐谪无防何两人皆迁公复争之章累上不报家居待罪仁宗祀南郊道过公第遣使问劳除礼部员外郎赐三品服紏察在京刑狱同判太常寺兼礼仪事同脩起居注召试知制诰选人刘抃改大理寺丞公言抃以术数游公卿间而改官非士人也愿以补天文官从之内侍押班武继隆迁官公封还词头因发其过恶继隆遂出为郓州钤辖故事郊祀天子亲阅警场公奏致斋当专一祀事而临观鼓吹非礼也上从之后着为式公建议请间嵗取士诸郡发解防试严保任之法减髙科恩例事皆施行以便私求外官迁吏部员外郎知河阳公曰便私不当进官固辞不拜召判吏部流内铨河决商湖李仲昌等开六防河功不成河益为患拜公河北安抚使时执政有是仲昌议者及败事人无敢言公到部尽得其状请致狱劾治于是仲昌等皆坐法使还上欲公措置河北事除龙图阁直学士河北都转运使避亲改知瀛州欧阳文忠公同列言于朝曰韩某宜在朝廷瀛非所处也遂留知谏院公辞以谓前以言不用罢谏官今不敢当改知审官院仁宗因上元欲幸奉先寺宣祖神御温成后园皆在奉先寺或言上欲临后园公上疏切谏明日将驾上使谕防曰欲酌献神御非诣温成园也权同知贡举召拜翰林学士兼羣牧使仁宗尝遣使祠茅山祈嗣公当草祝词因上疏论求嗣之道祷祝无益愿放掖廷宫人之无用者及限内臣养子以重絶人之世即日出宫人数百而诏有司申严内臣养子法茶始议通商诏公与包孝肃公陈秀公唐质肃公同定其法县官嵗入不甚减而民不复犯法矣又诏公减冗役以寛民力公奏择朝臣十余人廵行天下其所经制一时便之嘉祐四年廷试进士仁宗预使公进三题公奏臣有兄子在试中以嫌不敢上固使进既试果取用之其为人主所信如此迁吏部员外郎俄迁右谏议大夫权御史中丞时有近臣守藩不奉法且得罪侍臣列奏愿得少寛假公曰两制有罪两制营救则天下之法常屈于贵者矣遂并劾之时大臣荐举多不称公论罢其尤无状者十人内外严惮掖廷刘氏颇通请谒为奸公密启之仁宗曰非卿言无由闻当审验之不数日中书召公曰奉诏谕公刘氏及它不谨者悉逐之矣又请采唐制以正官名差九品以定章服百司常务不关二府依效六典以定官令以近臣异议不果行马军副帅张茂实之母乳悼献太子茂实幼尝从母入宫中前以嫌补外官至是复以茂实主兵公奏论以罪执政及列前后所陈不见听者甚众公遂家居请罪移牒閤门以言不用不敢称中丞谏官因诋公中伤宰相擅去官号罢知蔡州不数月授翰林侍读学士知庆州属羌有据堡劫镇城杀吏士者公曰是不诛无以肃诸部出兵讨之朝廷闻举兵疑问状问至贼已平诏书奨谕加端明殿学士知成都府英宗即位迁给事中又迁礼部侍郎始忠宪公守蜀有美政蜀人喜闻公来公为悉力兴利除恶民大悦张乖崖镇蜀仲春官粜粟仲秋粜盐以惠贫民官为给劵嵗久劵转归豪右公一切削除籍贫民给新劵着令三嵗一易富人遂不得私其利蜀与夷接边人伐木境上数起争又坏障塞公下令禁伐木又以兵守蚕崖门絶蕃部徃来使转就威茂交易民疾病官为给医药立僧寺使葬戍兵贫民之死者诸所兴建今皆行之异时中人奉使至蜀州使酒场吏主其货易因附益取恱公奏请禁止英宗闻之喜使内侍省着为令俄以羣牧使召中途迁尚书户部侍郎权知开封府浃日除权三司使公请以川陜四路职田谷输常平仓而随其事任道里差次给直可以平物价养亷耻上叹曰众方姑息卿能独不合时耶诏行其言内诸司吏有干恩泽者诏巳许之矣公执不可上曰朕初不详知当为卿改而侥幸者不已公论执益坚而为上言即有飞语得究治上劳之曰法度日敝正頼卿尽心朕所晓勿虑也公建言宫中所用财货悉以合同凭由取之而近时赐与亦用合同故嵗常数十百万而外徒知用物益广而不知其有常典也请以其有例者悉付有司上从之三司始得防计矣寻拜枢密副使神宗尝问天下遗利而公独请尽地力因奏言差役之害农业伤民财为多愿诏中外极陈利害更定其法上嘉纳之诏学士草诏访问利害而所述不能尽上意上自具草示公使损益以进旧制升朝武臣皆选枢密院注受无格吏因为奸公请置审官西院如文臣格又减兵额并军营以省军费领制置三司条例司拜参知政事枢密副使阙神宗问公谁可补者公曰无逾司马光上即以授之以夏人扰边庆州失利天子太息右府有请行者上不许公请行即拜公陜西安抚使公荐今左仆射吕公大防为判官以今资政殿学士李清臣掌机密诏公得自除吏补将校以空名诰敇付公时吕公以直舍人院为判官使即草制除授公奏攻守策上手诏还之曰此良策也然西路一委卿安事廷议公增筑娄等城使河东陜西为掎角遂兼河东安抚使俄拜同中书门下平章事昭文馆学士公累辞不许其攻讨防守既有成策而庆州卒有叛亡者言事者因指宣抚司以谓数出师烦劳致怨遂罢相知邓州时庆州卒才两出塞怨自他起然公以身任咎未尝自明上谕草制官曰可以其自请为言者也公西行赐金帛不可计公悉以分将佐无一毫私之者其后公所遣将校往往有功颇得要害地増筑城守议者惜之明堂礼成迁观文殿学士是时公年六十自言先臣某尝从容道马少游之言为父母守坟墓使乡里称善人足矣臣尝私誓于先墓期以六十守坟垅章十上乞归田里如初誓上遣中使谕之曰先臣有知见卿宣力国事必以为惬公犹不巳遂除知许州复谕曰可以守坟墓矣公不敢辞明年进大学士知大名府入觐上曰西边之宁卿之力也时朝廷方更政事令下取朝夕办官吏奉行不给公为上言愿寛期防简节自息烦扰上嘉纳之明年复以本官同中书门下平章事监脩国史是时公继王荆公之后请置局中书攷计用度以制国用而荐司马文正数与同列争论言不尽用乃叹曰吾知无补于时矣于是一嵗之间三请去位而三司使发市易官职事无状且创为贾人出钱免行法民不为便而诏孙永详定执政有主市易者将罪永公极论卒责市易官薄永罪选人郑侠以上书讥讪下狱参知政事冯公京故尝赒侠同列因指以为党得罪不测公曰明日京黜我继去位矣因力为辩解言未从乞罢政事上虽不许而京责由此少寛同列欲有所用公固争上前未能得公曰请从此辞去即再拜出上曰此小事尔公曰小且不伸况大者乎俄遣使谕公曰已罢之矣公乃就职后数月又以疾辞拜观文殿大学士礼部尚书知许州移知太原府俄拜建雄军节度使知定州以年七十上疏请老不允复知颍昌府过阙力辞遂以节度使领西太一宫使纳节上曰使相领宫使有近例公固辞乃拜金紫光禄大夫观文殿大学士而宫使纳节自公始陪祠南郊迁建雄军节度使知河南府夏大雨伊洛水鬭冒城郭民被溺者十五六是时公方以疾在告乃力疾出率其属救防全活者甚众物价腾踊人多不得食公大发仓廪赈之禁止盗贼收葬溺死者其施设有法人恃以安奏请环城筑隄备后患堤成方数月水复至頼堤而免保甲养马初令以十五年足而提举官邀功期以二年令廹急民以髙价市马无所得人不聊生而不敢言者公条奏得依前令裕陵役兴异时昭陵厚陵官吏营职至夜分出妙择才者分主其任视事如平日有妄传陵下乏水人多暍死者诏益治运水之具数万计公以水不乏闻民赖以不扰而妄言者遂止又料所市物次第缓急榜出之民得预储而价不腾踊洛人言裕陵成而不知者公之力也今上即位恩移镇江军节度使检校太傅进封康国公俄加开府仪同三司判大名府兼北京留守陛见面谕以河北水菑之余非故老大臣莫能安集遣使就第赐告公以天子新即位母后共政不敢复辞遂赴镇尝问役法利害公具言顷嵗臣言衙前一役当使人出钱召募而及它役用钱广而复取赢余谓之寛剩者非也时河决小吴未复议者欲为支川傍大名注故道魏人惴恐公五上疏独乞复澶渊故道而朝廷遂寝河役公复告老十上章除集禧观使不就拜司空检校太尉致仕公虽休居而朝廷大事辄上书尽言恩礼优渥劳问赐予使者相望俄请还许上敇有司具舟遣内侍问行计诏入辞登对给一子扶掖命宰臣晏馔都亭驿是时大雨雪人有冻死者公曰非臣下宴乐时也得请罢宴将行上书其大防以寛刑罚崇仁厚为本其条陈多当世要务未行得疾上日遣内侍监国医诊治元祐二年三月二日薨于第享年七十有七三殿遣尚书致奠翌日赐龙脑水银以敛两宫临奠哀恸赐赉逾等天子成服于苑中辍视朝两日策赠太傅遣使赐告于柩前积勲至上柱国食邑至若干戸食实封至若干戸公方严庄重望其容貌知其为大人长者而仁爱恺悌即之益亲居家烝烝友睦亲族内外无间言自未达时已嫁娶亲戚孤独者十余人既贵所得俸禄悉以分给宗族故旧家常无余立朝端方刚毅任重得大臣体遇事果敢临义勇发不为后顾乐善疾恶出于天性故其论奏虽一时有行与不行而读之皆知其心本出于忠义感激而为之也当时贤豪多出其门其后往往至公相列侍从其未显时而指以为贤者尚多有也虽髙年家居犹与贤士大夫终日宴乐不厌忠宪有子八人而三人至丞弼公既位将相而仲尝任门下侍郎今知汝州季尝任尚书右仆射今以观文殿学士知永兴军髙年康宁列镇藩辅近世未尝有也其所临镇去而民立祠者六郡而定武大名闻公防皆饭僧哭于市有集若干娶范氏鲁公质之曾孙先公二十一年卒追封韩国夫人子若干某官壻若干某官孙若干某官宗师奉公之丧归颍昌诏祭都门外给一品卤簿某月某日诏葬公颍昌府某县某乡某原諡某某公之賔客也公之所以知某者至矣某不自知者公知之而不知某之所以志公之行事得如公之知某乎虽然义则不得辞也谨为铭曰
　　韩望许昌实自陈国于穆忠宪允时有徳显显康公再世聿兴不倚不随奋于休明一我肃心前无险夷直有未从以身继之率是以行信于天子结于士夫一徳罔二遂相神考董齐庶工正色在庭献异于同弼臣遭谗中外恟惧公曰我在彼黜我去用是得直善人以安或进匪人公争帝前言不时信再拜避位帝曰俞哉公起视事国有君子以直在外时无敢言公荐于帝一时我非邦国卒赖有合非逢有违非愤物怀其诚无我喜愠堂堂巍巍公衮戎旃不卒我谋有命自天既寿既康受策归第如山如渊重我国体徳浮所受人啬其福有蕴在躬士觊其极呜呼告凶两宫震恻厚赙备礼哀荣有赫颍川之原髙眀而泽生以其神没安其宅铭石告幽慰其孙子明明显庸国则有史
　　朝奉大夫知华州苏君墓志铭
　　君讳澄字道渊河南人也曾祖讳易简事太宗皇帝为礼部侍郎参知政事赠太师尚书令兼中书令其先世爵里族望皆见于国史祖讳耆工部郎中直集贤院赠礼部侍郎父讳舜賔大理评事赠光禄卿侍郎生三子舜元舜钦及光禄俱以能文章善草得名当世光禄不幸早亡母夫人韩氏参知政事忠宪公之息女今丞相观文殿学士南阳公之女兄也生君一子而嫠见其神意爽异曰此子吾可托其终也遂自誓不复嫁教养勤至尽养母之道未成童以外祖参知政事忠宪公防补试秘书省校书郎参知政事康靖李公与忠宪公有管鲍之契见君于韩氏竒之妻以其子邯郸公之女后封仁寿县君君既冠奏为蔡州观察支使移曹州二州皆在钱脩懿公幕下君虽尚少凡参决政务人乐其平狱讼者多愿得苏君决之故钱脩懿公屡举君于朝移信阳军罗山令采歴代为令者之美政集为一编目曰令长故事常法而行之用荐者迁大理寺丞知绛州太平县移河南府寿安县为教条约束简而中理后令罕能増损之者初作永昭陵近陵之邑皆供其役部使以为令者难其人遂檄君摄偃师县民免驱迫而事不愆素课为诸邑最使者交荐之以劳加骑都尉拜太子中舎迁殿中丞秩满知同州澄城县改国子博士既去而民思之以邑与君同名至今犹多称为比县通判兴元府迁虞部员外郎又移通判原州未之官丞相吴正献公为三司使荐君勾当京南排岸司防朝廷更司农常平力役之法议欲自西都为始而推行之君被选为通判河南府以司其事迁比部事就召还除提举司勾当公事改三司勾当公事未防擢为度支判官出知绛州赐对上面加慰谕改知真州迁驾部防嵗饥民之疲羸流冗者遍其境君发廪赒贷或饷以糜粥存活者不可胜计朝廷擢为江东提防刑狱公事兼常平农田水利差役盐事部占大江公私舟船苦于风涛覆溺而莫知避免君奏竝江凿小河数十以纾其患人皆赖之还朝出知单州会更官制改朝请郎又请知华州迁朝奉大夫时朝廷兴师西讨州当诸路之冲调发供亿名数浩繁期防促急君施为应接皆得其宜故先事而边用毕集然君亦积劳成疾矣以元丰五年三月二十七日卒于位年五十有二华民为之罢市讣至都君之叔舅今枢宻韩公因奏事语及君之才不幸早卒而老母在堂上为之嗟悼君事韩夫人笃于孝谨非公事賔客未尝去左右承顔养志曲尽其方庭闱之间怡怡如也或太夫人辞气小异则不敢寝食至复常乃安晩喜禅学深悟理性虽家人不见其喜愠之色临终神意不乱君为人温厚寡言事朋友尽诚久而益恭接物有仪检见者皆嗟爱之其家世姻戚虽多公相贵盛而任官升进未尝借以为资皆自以才选所至学校以教养士类为风化之本有文集三巻奏议二巻男三人长曰之纯婺州观察推官次曰之才孟州司法参军次曰之武早卒女二人未嫁孙男一人孙女三人尚幼其孤以某年某月某日君于河南府河南县太尉乡尹樊村万安山之原以予与君葭莩之末知君内行为详来请铭其墓铭曰
　　猗嗟道渊公侯之胄学由少成如性故有进匪世资以才自取处躬以约持心以厚五县三州课优绩茂位不配能劳而损寿孜孜孝诚养弗克究命也难谌名则不朽刻辞幽堂以告永久
　　尹判官墓志铭
　　君姓尹氏讳构字嗣复师鲁之第三子也师鲁讳洙师鲁其字也以道徳文章名重天下天下之人识与不识皆称曰师鲁自大父以上官讳族系韩魏公表师鲁之墓书之详矣庆厯七年先君文正公守南阳时予侍行师鲁自郧乡舆疾而来托先公以后事予得省疾于卧内见婴儿扶床方二三嵗眉宇秀爽师鲁指谓予曰此吾儿也予始识君而爱其神俊异常又念师鲁之积善必谓其逺大不可量也后十二年方见于许昌方十五嵗举止谈论已如成人予自谓所期果不妄矣又十六年忽闻君之讣惊叹自失乃知天理人事之难必而心深痛大贤之失其后也君初以翰林诸公荐名臣之后特恩补太庙斋郎年未应调魏公奏为相州安阳县主簿黠吏易君少而为奸君得其情皆按以法一邑惊服魏公镇大名复辟监仓草场秩满调泗州观察判官未行以熈宁八年六月十四日卒于许昌之长葛县享年三十有一君天资英爽读书一览辄不忘未冠已与老成长者游为文章下笔即成不加防窜善谈论有时扬防古今一坐皆倾听英宗初即位魏公以顾命元勲求解机务上不之许魏公未敢坚去君上书于魏公曰功成身退乃天之道公今眷眷君臣之契不忍诀去而久持大权谗嫉者众将有媒孽之巧伺隙而进一旦祸机潜发令名不终则公将噬脐悔何及也魏公嗟赏之曰真有父风后魏公得请外镇盖用其言性至孝十嵗持母丧哀棘如礼见者嗟叹为人真率不事矫饰于财利爵禄未尝屑意待人无城府受朋友规切竦然听从朋友之过亦必忠告人有厄穷务竭力拯救以是人乐与之游当官论事直伸其理未尝少屈相守尚威严事有不便他吏不敢白君曰苟容畏事以遂上官之失岂士人之行耶独徃辩正其事守亦纳之更为荐举公卿大夫荐其才者凡十余人娶李氏予舅氏司农少卿讳禹卿之女生一子照尚幼其犹子焕奉君之丧以元丰七年正月二十一日葬于河南府寿安县甘泉乡龛涧里先营之次而求铭于予为之铭曰
　　骐骥为驹骨相不羣豫章发地势淩青云嗣复在幼星眸贝齿爽如秋隼一翥千里未冠能文摆落尘腐大节可观不屑细故才长命短器逺位局欲奋而萎壮年就木秀而不实圣人有言积善余庆经岂徒云君躬弗防宜在后昆勒辞于石终古其存
　　墓表
　　内殿承制閤门祗卫君墓表
　　内殿承制閤门祗卫君以治平四年八月某日终于蔡州遂平县之私第以熈宁二年八月甲子葬于县之龙泉乡时诸孤皆防弗克铭诸圹至熈宁乙卯请文于予将表于墓道予少识君义不得辞且以展予知君之意焉君讳某字希道其先河东解梁人姓出卫康叔之后曾祖讳秘祖讳约五代之乱皆避世不仕父讳密以君登朝赠左清道率府率君少孤从母夫人再适吴氏夫人乃章惠太后之从母太后召见君补三班借职监饶州盐务时先文正公守饶州君与判官宣城施元长军事推官彭城刘牧司法参军建阳张谟竝为賔僚陪先公文酒之乐而君与刘牧襟韵最为洒落先公爱而语人曰此子逺器也不以后生小官待之迁右班殿直召试弓马以挽彊转左班殿直再迁右侍禁徙万州驻泊捉贼复徙防州峡口闗兵马监押又改髙阳闗先公入政府荐君知定州无极县再与大臣同荐召见权閤门祗候益州路走马承受还朝勾当京东排岸司移江南东路拨发纲运时大商巨舰载禁物为所获君止命沈其货而释其人曰吾不忍黥汝以要赏舟卒六十余人习妖术君得其罪首送所部诖误者皆削其名其仁厚多此类也移徳顺军静边寨主君以太平怀逺宜兴文教于是度西堞之外为孔子祠设屋立师课居人子弟讲诵于其间后有应进士者此边塞昔所无由君而有也用经畧使荐移镇戎军西路都廵检使防镇戎军有小警以君为前锋戎人闻君名相语曰此前静边戎将也未尝侵我曹今不当战遂引退移京西北路驻泊都监又移定州路假礼賔使价傅公钦之使契丹陛辞日英皇以君目疾命所过郡勿彊其酒其被眷如此出疆专对皆尊朝廷又能推其善于使迁真定路钤辖请归葬其先葬毕而君亦殁矣享年五十有七君为人疎财好施善与人交所居官必有能称故多得当世贤公卿之所推挽如故侍中贾文元公司徒富韩公枢密使田公参知政事唐公少师赵公今太保侍中潞国文公皆其人也娶张氏先君几年而卒再娶张氏封永安县君七男长之美早卒次之纯奉礼郎次之劭次之方次之竒次之彦次之深皆举进士女三人长适进士王加次适供奉官梁康叟次适进士司可及孙男七人竝幼孙女七人长适进士黄好古铭曰
　　侯起于防以才自彰位不究蕴中寿而亡侯则命矣后嗣其昌将谂万祀勒此名章







　　范忠宣集巻十五
　　钦定四库全书
　　范忠宣集巻十六　　　　宋　范纯仁　撰墓表
　　范大夫墓表
　　朝散大夫范君讳子仪字中存赠太师中书令兼尚书令讳德隆之曽孙资政殿大学士礼部尚书赠开府仪同三司祈国忠献公讳雍之孙尚书兵部员外郎直史馆赠兵部尚书讳宗杰之第三子妣永安县太君陈氏故相郑国文惠公之女也范氏其先太原人自忠献公在仁宗朝入陪枢衡出秉旄钺有勲劳于王室太原之范于是大显子孙蕃昌世推以爲盛族君以忠献公防授秘书省校书郎公薨遗恩迁太常寺奉礼郎君年尚幼请于祖母臧夫人曰不幸吾祖捐馆忍复因此进官耶愿改奏他亲夫人竒其言遂奏尚书从堂兄宗本属告命已出弗许辞众知其志趣逺矣初命监邓州商税有持金帛私出城者吏执之欲倍税而纵之君察其物非所宜有送州以治果皆巨盗监西京长泉税兼采柴务旧制役卒日有定课虽祁寒暑雨必如其数卒或买薪输官以是多冻馁爲盗民居患之君抚存区处积日防数并输皆乐事劝功不逾嵗所増者千余万而卒尚有余闲得以爲生于今便之监杭州税凡掌市征取之若太寛而嵗计入则倍歴知忻州秀容河南府伊阙二县签书彰武军节度判官丞相韩公宣抚陕西雅知其才就举通判州事塞下华戎错居岁月浸乆多冐耕者经畧使上闻委君提举根括得二万余顷以増募弓箭手歩骑万有六千边兵益彊考课爲天下第一特除知博州又易赵州皆以避亲不赴乃知汾州又避亲改耀州还朝爲开封府司録参军大臣交章荐之改三司勾当公事擢提举京东西路常平仓河决澶濮水泛诸郡嵗荐饥民流散天子忧之诏委君赈济东西两路君多爲方计所存活二十余万时诸郡方完城垒君请募饥民给粮以役之计工十有九万未几而成公私赖焉初朝防赈济及夏成而止君上言民遗弃幼稚尚数万无归请赈至秋听人得收养诏从之所活老幼者又数万就爲本路转运判官君奉使不爲苛察务安全官吏法令有未便于民者必以上闻率皆见从故所至以寛厚称丁永安太君忧服除授广南西路转运判官未行改利州路君以职在廵察当勤恤民隐州县多居山险君不避防履之劳虽穷僻无不至以冲冐得疾元丰六年十月六日终于官舎年五十有三累阶朝散大夫勲上护军服五品娶周氏封寿昌县君子二人长曰镐太庙斋郎次曰铎女六人诸孤奉君之丧以七年二月三日葬河南宣武村北邙山先茔之次既葬请余文以表其墓余与君有葭莩之亲知君之行爲详故不得辞惟君生于贵阀而不骄长于吏道而不矜仕优而志愈谦治办而力愈彊其居家也孝恭其事上也忠笃其涖官也勤恪其治民也恺悌行已始终人无间言可谓士君子矣君之昆弟六人皆以才行称显用于朝而君不幸未中寿而没不克究其所有其命矣夫故书以表其墓
　　神道碑
　　太子太保宣简田公神道碑铭
　　惟宣简公既改葬于河南府寿安县甘泉郷之龛涧里后十有六年其配永嘉夫人富氏命其子承奉郎旦以公功行之状易名之议志圹之铭属范某曰昔先文正公当朝号知人而吾夫乃所荐进士及公辅政吾夫遂居近侍而继亦大用周旋嵗乆爲志同道合唯是墓隧之碑至今无辞以刻敢以爲请某窃惟庆厯嘉祐之际盛矣君明臣贤相与讲图治功而公以髙文大防进预国论出入要显遂总机政某幼侍先君熟公之貌及长又得公出处终始之大节爲最详乃不敢辞惟公其先京兆田氏后徙信都晋末契丹畧地河朔以公皇祖太傅北归生皇考太师景德初契丹寇澶州以生口数百属太师哀之曰是皆何罪而使就死地夜悉纵去乃自防来归朝廷官之至太子率府率以终始家开封而葬阳翟遂爲开封人公太师长子也少有竒志慨然喜功名读书彊记博覧一经目终身不忘爲文章秉笔立成富雅健尤长于论事初举进士赐同学究出身不就再举遂中甲科补江宁府观察推官以母英国太夫人李氏丧罢服阕调楚州团练推官就监转般仓改秘书省著作佐郎举贤良方正对防第一迁太常丞通判江宁府上书论时政甚切赐诏奬谕方且以谏官召防赵元昊反西边用兵夏文庄公韩忠献公与先公经畧陕右言公材请以自佐乃爲经畧判官直集贤院参都部署司军事时承平乆将不知兵兵不知战毎出輙败衂人心危惧其后制宜防患卒能以计御贼公禆益爲多大将前设攻守二防又欲专用攻策悉数路兵出击贼已得请公力言其不可乃止又上备边十四事多见施用召还爲右正言判三司理欠凭由司权修起居注遂知制诰判国子监西兵乆不觧闗陜大困韩忠献公以枢宻副使出宣抚而公爲之副使还判三班院又诏公视河北兵食而保州兵士杀通判婴城作乱即以公为龙圗阁直学士知成德军真定府路安抚使公以兵至城下贼惧开门自缚入诛首恶数十人遂定以功迁起居舎人移秦凤路兵马都部署经畧安抚使知秦州丁太师忧是时边帅遭亲丧多爲诏夺公恳辞起复上又遣中贵人手勅起公公不得已请归葬阳翟然后还治既葬托边事求见上曰陛下以孝治天下今朝廷不爲乏人而蝼蚁之志不获自尽臣死不瞑矣因泣数行下上闻其言恻然又视公貌瘠甚不忍夺其志乃许终丧服除加枢宻直学士泾原路兵马都部署经畧安抚使知渭州转尚书礼部郎中俄迁右谏议大夫知益州充益梓利蘷路兵马钤辖淯井夷人犯边势且与乌蛮合公盛兵甲临之因遣人招辑皆惶惧请命蜀经王均李顺之乱人易动先是许守将以便宜多专杀立威虽小罪或幷徙其妻子出蜀以故老幼死道路丁壮逃而爲盗者甚众公至首询问民间疾苦视贫弱不能自存者振业之先教诲后刑罚果桀恶然后致之法蜀人安之奏减三司市布増常平岁籴以备凶歉蜀大饥人无莩亡论者以公治蜀大畧有张忠定公之风治状闻玺书褒谕迁给事中召守御史中丞充理检使未至复以旧职权三司使加龙图阁学士翰林学士迁礼部侍郎遂正充使天下财赋自景德中尝防计至是公始复钩考出入虗实之数盖岁入多于景德而所出亦倍公以谓天子防俭无妄费而有司用度乃如此其弊不革则殚民匮国日益以甚顾非主计者所得专则爲皇祐防计録六篇上之并乞颁示二府冀人主知其故而与执政图之上覧之嘉叹未几遂以爲枢宻副使天子平日固待公以有爲及是任事事无巨细悉以访公公知无不爲亦言无不从嘉祐三年六月除检校太傅充枢宻使故事大臣进拜多以次迁公始超其列人皆知上属任意笃不乆公且相矣是年十二月得疾不能兴上闻惋骇亟勅太医诊视中贵候问加损相望于道公辞求去位章凡十五上犹赐告不许公意愈坚乃以爲尚书左丞观文殿学士翰林侍读学士提举景灵宫事公请不已于是以太子太保致仕居数年疾遂笃以八年二月乙酉薨于第享年五十九诏辍视朝赠太子太傅赙卹甚厚公仁厚长者貌称其心与人言谆谆欵宻唯恐失其意而其中有以自守嶷如也友爱诸弟人无间言自爲小官未尝私谒执政器宇恢然常以天下自任识者知其必至公辅在谏职于小事未尝言独引大体启廸上心凡欲人主总揽威权分别贤不肖抑侥幸明赏罚以救时弊当是时仁宗锐意太平数咨访大臣以天下事其所兴爲公建明爲多与富文忠公少相友善夫人即文忠公女弟也迨公爲枢宻使而文忠公实爲上相同时道行位冠百僚搢绅不以爲二公荣而相贺以爲天下福也公既被疾下至闾巷咸戚嗟听伺冀公复起而公竟以疾薨矣悲夫公讳况字元钧皇曽祖讳某赠太保皇祖讳某赠太傅皇考讳某赠太师无子以弟之子至安爲嗣卒又以至平爲后焉始公以嘉祐八年四月葬许州阳翟三封郷西吴里之先茔居乆之夫人梦公若平生以爲水不可居既而复梦云然即发圹公柩果爲水欹夫人乃自护还洛而以熈宁七年五月改竁焉呜呼公之神灵其不昩如是亦异哉铭曰
　　田氏隂德由太师积脱人而死报不躬获克生宣简爲时贤臣其贤维何于时有陈秉哲蹈仁有煜其文于皇仁宗俊乂盈朝发防大庭公维董晁乃司边画荒秽以薅乃理邦财公私以饶遂都庙堂谋谟枢极帝曰休哉维吾夔稷文经武服无施不当帝畴公劳方倚爲相胡以疾婴而失民望士怀致君所难者时功多享厚谗毁或随公遭圣明坦然设施不终大耄天实爲之新宫孔安寿安之道刻碑墓隧来世之考
　　行状
　　大中大夫充集英殿脩撰张公行状曽祖谊皇任中书舎人累赠左仆射曽祖母太君李氏祖去华皇任尚书工部侍郎累赠司徒祖母郡君王氏郡君王氏郡君髙氏父师德皇任左谏议大夫累赠太尉母郡君潘氏陇西郡太君李氏本贯开封府襄邑县锦绣郷濯锦里
　　公讳景宪字正国太尉公第二子其先河朔人七代祖达唐末爲亳州刺史遂家于襄邑至司徒公始爲洛阳人公天圣四年以太尉公薨授守将作监主簿明道元年迁太常寺太祝监西京商税院局事脩举吏不敢欺迁大理评事卫尉寺丞康定初河东始籍民兵慎择令宰公以安抚使天章阁待制吴遵路秘阁校理石延年荐擢知并州榆次县榆次素号剧邑前令多以不职免公至则大治改大理寺丞庆厯四年丞相杜正献公参政丁文简公连章荐公超迁通判棣州改太子中舍以本路职司避亲就移通判齐州齐多盗贼而狱讼繁伙公谓民廹于饥寒不能逺罪若一置于法则何所措其手足由是原其情之轻者皆释不问自此盗贼衰而狱讼简少公以辞学尝预贡士之选而见遗于礼部遂不复再举后丞相程文简公两荐公乞召试出身公曰君子进以道仕以义何必假此而后奋乎卒辞不就八年改殿中丞知梁山军梁山介于川陜民俗乖戾至有父子异居而杀人以祭鬼者公以谓虽逺方亦当齐其风教即峻加惩革未朞月而民不敢犯以祀明堂恩迁国子博士赐五品服皇祐五年以尚书虞部员外郎知海州州有富民丐子以养而爲凶人教其怨家讼之累嵗不决公亲讯其事尽得诬枉之状即流所教人于逺州其连系几百人尽释之莫不懽呼而去迁比部嘉祐初仁宗患茶税不均遣使诸路较定公被命湖北凡一年悉按园户虚实以定其税所入不减旧而民无不均之患四年使还权三司开坼司兼提点催驱公事未几改开封府判官天府浩穰自非通才敏识则不足以胜其任公发奸摘伏洞见情僞老胥猾吏傍视惕息畏之犹神明时豪宗大姓犯法者尝请托于府僚有与故尝往还者亦隂爲之地公持之益坚而于法终不少挠自是都下翕然称之以爲一府之望开封捕盗赏法获贼于旧城者比新城爲厚时有杀人于新城外而捕者乃云获于旧城以觊厚赏辞已具公密讯其囚乃捕者日以饮食恩意诱使杀人且邀于旧城而执之遂置捕者于法有忌公者乃讽言路谓公侵擅尹权仁宗察公之直而不听迁驾部充淮南转运副使山阳令郑昉贪赃累十万监司以其亲族多在显要莫敢按公曰法当先于贵权而于凭藉声势者有所不行则法尚可存哉乃穷治其状防英宗登极赦昉得以不死犹除籍流窜岭南自是贪吏震畏引去者数人淮南发运司常预借濵淮廪米以充诸路上供之数虽有文具而不即偿公以谓诸路漕挽各有所职不容相侵即戒郡县不复得借因此衔怨搆飞语于三司务爲中伤公曰我职当尔岂可诡随以苟自安设三司不我察我何恤哉八年英宗即位迁主客郎中又迁金部九年移京西转运使丁母忧公至性过人一夕号恸髭髪尽白终丧哀毁若不胜服治平三年服除授京东转运使今上即位恩迁司勲某官王逵尝累任监司以苛酷闻及致仕还乡里而贪恣不法爲乡邑之害妄称受朝廷宻防察郡县过失以胁持上下因取贿货一路畏之莫敢与校公悉条其罪上之遂羁徙宿州郷邑莫不称快所部郡守有以贪污闻者未至官先谒公公曰君昔在齐州已爲民患今又欲爲兖州患耶其人惧即请老而归未逾年移江南东路因奏议漕挽之弊盖由主者皆三司冗吏本无防隅与舟人侵攘爲奸甚者沈其舟以灭迹宜代以命官且明其赏罚之格则可以絶其弊朝廷行其议迄今爲便熈宁二年移成都府转运使过阙上嘉公才留爲三司户部副使未几奉使北敌还复使西陲按视啰兀府宁二城公受命即奏曰二城不可守臣固不待到而后知既而行未半道而府宁果已失守及还朝更陈啰兀不可守之状且曰边防本无事皆王人生事邀功罔惑朝听以至于罪非严行惩戒则疆场无由安静一日上谓公曰河东凋瘵卿当出总漕事授集英殿脩撰河东都转运使仍赐金紫时朝廷方行民输钱免役之法议法者有希司农防欲以佣直之外广増其数以寛剩爲名者公折之曰免役之法正欲惜民力可因以重敛乎况河东地多山瘠民情俭啬多取之则虐矣迨所议定总一路歳费佣直之外才取数万缗以备凶嵗朝廷从之暨常平新法之行州县多不晓法意而失于宣布司农奏请下诸路监司覆按所部行之差谬者悉俾正之他路或即加按劾羣吏讻讻唯公所部但改正而已未尝有所劾也议者欲以河东分爲两路朝廷以问公公曰河东之田肥硗不同郡县财赋两属不能相通而用矣分路爲不便朝廷从之时民力疲困仓廪虚匮公均其税赋乘嵗丰爲储积未逾年民力遂寛而兵食有羡逮公之去虽穷边小垒皆有数年之蓄六年改太常少卿七年擢授右谏议大夫再任明年移髙阳闗路安抚使兼马歩军都总管知瀛州先是雄覇之间嵗出金帛购谍者以揣知虏情公下车未乆谍者自雄逾莫而至公谓幕府曰谍者逺来徒觊厚赏若不抑之殆且生事即醉以酒夜遣亲信吏载还雄州俾雄守以状闻他日王人锡冬服部将有被酒后至公召立庭下责之由是军中肃然有掌庾吏曹谏恃戚里不法累赃至死监司庇之犹欲荐举公悉按其罪无所顾避元丰二年召赴阙因登对具奏熈宁以来嵗多凶歉百姓积逋甚众今嵗一小登州县督促使偿累嵗之负道路流言以谓其害甚于凶岁愿少假以纾元元之急天子可其奏以付有司因自乞便郡就差知河东陛辞日从容奏曰臣愚误防陛下防擢猥备法从常愧緜力不能补报今犬马齿衰恐一旦捐沟壑不复再望清光区区之诚终欲竭尽臣闻圣人以天下爲度其于四夷何所不容以陛下英武宜无不服比来西南逺羌乃敢跳梁犯边殆边臣扰之耳若进兵逺讨则恐粮饷不继坐困我师亦恐交相杀伤干犯和气将致饥疫之菑则迩人先受其弊矣上曰卿言是也盖朝廷有不得已耳三城爲京辅要郡毎郡嵗秋夏常以大河爲忧水官务省近费而不计逺功故连年决溢以爲民害公至请増嵗费又展北塘以当水冲其害遂息俄以本路转运使亲嫌乞移他郡元丰三年徙知同州坐失举左迁朝议大夫知房州逾嵗上惜其才复大中大夫知兖州未赴感疾以是年十月十五日考终于房陵之正寝享年六十有七公天资英特少有大志方爲儿时从母夫人过外氏李文靖公家与羣儿游独不好戱弄外家异之太尉公捐馆公方十二嵗处丧已如成人母夫人尝有疾公忧形于色寝食兼废躬治药剂爲杵伤指亟以衣覆之惧贻母夫人之忧母夫人李氏父太傅公有人伦之鍳尝抚公背曰此儿风骨秀异发言不妄必能大张氏之门相国王沂公亦以太傅公言爲然及长侍奉母夫人竭力养志凡四十余年未尝少有顔色之忤龙图尹公师鲁负天下重名爱公之才两以女配之公既游师鲁门益好春秋学与朋友论辨古今至忠义名节之际必慨然叹息常欲身行之故歴官所至无不称治虽有积弊素不振者于谈笑间决之莫不当理退食宴坐披翫图史淡然视轩冕若无足以动其心者又其自奉甚薄所得俸禄皆均施内外亲族故歴仕虽乆而家无余赀视兄弟之子情均已子有少孤者必先已子而保任之家居有法度尝戒诸子曰汝曹立身行已当以孝悌忠信爲先苟不由礼义而进虽富且贵亦吾所耻矣方其副三司也士论已爲即当进用而公守道自信非公事未尝及执政之门故居三司最乆而不迁凡出仕五十年厯三朝其所设施皆可爲法然公性谦厚既不自矜异复不妄许可故独爲当世贤者所知杜祁公富韩公尤所信重及坐失举谪守房陵虽僻陋无医药怡然顺适家人不见有忧愠之色疾革召诸子属以后事神色不乱先夫人追封天水郡君今夫人封长乐郡君子五人长塾通直郎河东转运使勾当公事次量前定州唐县主簿次益承务郎权知郓州寿张县次重承务郎次直夏进士女六人长适宣徳郎签书集庆军节度判官防公事石熈次适前頴州团练推官李坚次适通直郎审官西院主簿李士京次适承务郎韩宗质二女在室孙男三人孙女七人将以元丰六年某月某日卜公于北邙之原以先夫人天水郡君祔焉公之大节始终可纪以直道事君方正率下传家清白而信于朋友位虽居两禁犹未足以究其才今不幸已矣某勉从诸孤之请直叙所闻爲公行状托当世名公大人以爲之志而埀不朽焉谨状





　　范忠宣集巻十六
　　钦定四库全书
　　范忠宣集巻十七　　　宋　范纯仁　撰
　　行状
　　故开府仪同三司守司徒检校太师武宁军节度徐州管内观察处置等使徐州大都督府长史致仕上柱国韩国公食邑一万二千七百户食实封四千九百户富公行状曽祖处谦故内黄令赠太师中书令兼尚书令邓国公曽祖母刘氏赠鲁国太夫人祖令荀故商州马歩使赠太师中书令兼尚书令韩国公祖母赵氏赠韩国太夫人父言故都官员外郎赠太师中书令兼尚书令秦国公母韩氏封秦国太夫人
　　公讳弼字彦国其先出于周大夫富辰之后至髙祖讳璘因五代之乱自齐徙居于汴仕唐至京兆少尹至邓公始迁于洛今爲河南人初秦国太夫人梦有天赦旌旛鹤鴈降盈其家觉而生公才数嵗方戏于庭忽大雷震同戏儿皆奔走公独神意自若人以此异之少笃学自刻寓于僧舎不就寝榻冬夜以氷雪沃面邻居僧有持苦行者犹服公之勤后应举京师我先君文正公方居文馆见公而竒之与语终日曰真王佐才也自此深爱重之亲怀其文以见丞相王沂公御史中丞晏元献公洎诸近侍曰此人天下之竒才也愿举于朝而用之晏公世号知人遂以女妻之时仁宗再复制科先文正公谓公曰子之才非常流宜应是诏天圣八年公遂以茂材异等中第授将作监丞知河南府长水县逾月用丞相李文定公辟签书河阳节度判官防公事丁秦国公忧服除防先文正公言郭后不当废左迁知睦州公上防曰废后非治世所宜又以谏诤斥逐忠良是一举而获二过于天下也矧忠良渐逐则异日国家缓急何由得忠臣之心闻骨骾之论哉除通判绛州时天下乆安四方弛武备因东南嵗凶民多失职或散爲盗贼公因上章言四事一曰阅将谓宜立武学设科目教养选求将帅之才及不当禁孙吴之书二曰聚兵谓诏凶荒之郡置营募兵收其壮健不止免爲盗贼兼可训练以爲四方之备三曰救农谓以流民弃地召饥者贷以种食而耕爲屯田上可以资仓储下可以赈穷乏四曰弭寇谓宜増邑尉弓手之数明其赏罚以捕小盗省廵检之冗员明其兵力以防大寇景德四年召试馆职公以不爲词赋求免仁宗特令试以防论迁太子中允直集贤院自此登制科人试馆职止用策论由公始也从丞相王沂公辟通判郓州寳元元年赵元昊反河西僭大号遣使致书且求割地邀金帛时事起仓卒朝廷施设用人或失折冲制胜之术公上疏陈八事一曰宜先斩其使则可以示国威折奸谋二曰闻阅兵四方驰使烦数非所以示威重安民心三曰兵兴财用至广宜佐以内府金帛不宜专责外计必将侵刻人民伤蠧国本四曰宜重赏战功以劝死士五曰不宜以节旄王爵购募首恶殆非示武明罚之道徒可取轻夷狄六曰勿用夏守赟充枢宻使以轻兵本妨贤路七曰备边乏人宜选择羣臣不限品格各举其类以收才能八曰毎遣边臣请先赐对观其敷奏以察人才抚以德音俾竭死力书奏中外服其切中时务二年召还爲开封府推官赐五品服改知谏院时朝廷悉天下兵以防西北而东南九道至乏守备公上言宜于逐道择其要郡各募兵数千人立帅训练以备他虞又茶盐之禁方宻利厚而法重致贫民抵刑者众公上言愿省羸兵节冗费以佐国用而弛其禁以追王风康定元年嵗旦日食公上言请罢其日锡宴以答天谴虽北使在馆亦宜彻乐就赐饮食朝廷不从公曰万一使逺行之则贻朝廷羞矣后使逺者还云逺人果于此日罢宴中外服公逺识先是仁宗推委执政而执政者恶上闻其过失因尝贬谏者遂牓朝堂禁臣僚越职言事公因日食上疏曰惧菑脩省之道无若开通言路纳谏无讳使人人皆得尽言陈上得失择善而行则万务皆脩不独可答天谴亦将遂致太平矧庶政之多岂一二台谏之臣所能毕举必资众贤多士之助愿降诏求言尽除越职之禁俾狂夫瞽叟皆得献议则可以下尽人情上答天戒寻下诏许臣僚皆得言事公又言西陲用兵臣僚奏封事甚多乞选侍臣置局详择可采悉施行之防刘平战殁中贵人黄德和逃归诬平以降贼朝廷以兵卒禁守平家公上言曰臣闻平受命之日即时首路志在忘家徇国宁肯降贼必德和自以败归苟求脱免而造此语兼闻遣内臣体量深恐同类附防误朝廷赏罚请遣文武信臣以往后刘平果非降贼德和坐要斩入内都知王守忠除陜西兵马都钤辖公上言曰有唐之衰始疑将帅遂以内臣监军取败非一今命守忠爲都钤辖乃监军之任也臣恐兵权遂移边将无功请罢遣朝廷从之又言今边事系国安危不当专委枢宻而相臣不预乞如国初令宰相兼枢宻使朝廷从之西夏大首领吹同乞砂吹同山乞各称僞将相来降朝廷补乞砂以奉职山乞以借职置于荆湖间公上言曰二人向化而来宜厚加赏劳探访贼情今乃置之逺郡俾被羁縻之苦矧其亲属必已夷灭使有悔顺之痛将何以招怀来者请召还优待以佐灭贼之计又言朝廷取士路狭天下必多遗佚按两汉有贤良孝防孝弟明经秀才进士之科在唐亦有制举五十余科本朝唯进士学经二科及近复制举大概所取文士而已其他人材悉皆弃遗愿以临难不顾武勇絶伦智足安边才可将帅谋虑宏逺可使絶域之类多设科目委逐路监司察访选举以尽遗佚之才朝廷从之明年充三司盐鐡判官迁太常丞史馆脩撰差使契丹二年五月改右正言知制诰纠察在京刑狱赐三品服时有用僞祠部牒爲僧者事觉牒乃堂吏爲之开封按余人而不及堂吏公遂白执政请收堂吏付狱执政指其坐曰他日公当居此无事沽激盖羞已不能戢吏而以此诱公觊止其事公正色曰今以公事来白何得以私意相诱必得吏正其罪乃止由是执政者惭而憾之差同判太常寺兼礼仪事西鄙连年用兵师老财匮逺人乘我之弊庆厯二年正月聚其众于境上遣其臣萧英刘六符非时来聘朝廷爲之旰食预选报聘者难其人遂命中书徧择侍臣率畏避免辞执政有忌公者以事方危难若俾公往则觊其小失因可害公于是力荐公宜使契丹仁宗召公面谕之公曰主忧臣辱今北国骄慢如此臣焉敢爱死遂先命公爲接伴以观其意英等入境仁宗遣中使慰劳英偃蹇托足疾不拜公谓曰仆尝使北病卧车中尚闻命起拜今公岂得闻天子之命而不拜耶英畏其言遂使人掖而拜之前后接伴者未尝敢与北使语及他事时朝廷犹未测北使所以来及国书中意公欲知其情遂开怀与之谈论时动以息兵继好之意至大名宴劳尹劝六符酒公亦赞之六符曰在途乆荷庇护今日功亏一篑矣公曰九仞之功已大岂当以一篑遽弃耶六符笑而饮之退谓公曰朝来九仞之言甚好愿善承之公曰敢不奉教自是英等始肯渐贡其诚实他日六符谓公曰国书中事可从者从之其不可从者宜别思一策以善言答之况王者爱养生民旧好不可失也又一日英等与公从容语请却左右公即爲屛之英等曰此来盖因两国相疑初闻南朝疑北朝借兵助元昊而北朝疑南朝将违约袭幽燕公曰北朝与南朝欢好既乆纵有间言南朝不疑也凡疑不可有有则两情不通而奸人得逞其离间之计若两朝洞达此理自然无事英等笑而称善曰如此议论通透夫复何疑又曰此来国书大意止欲复晋祖所与故地闗南十县耳吾主深戒使臣毋得先泄书意今不免爲公言之者欲公先闻于天子议其可不思其所以答之耳吾侪当爲两朝共惜生民也又言将来两朝遣使必慎择其人使通两主之意以解其疑其意盖喜公之明决忠信不以疆域限之欲复得如公者以终其事也六符密谓公之介曰六符燕人与南朝之臣本是一家今所事者乃是北朝则于公敢不尽情彼方盛彊且与西夏世婚相党南朝慎勿与之失欢也因再三诅誓此皆非北使所当言亦由公至诚感动使然至都公先以其言奏之朝廷始尽得敌情豫以待之公又请遣大臣就馆与议若措置得宜可使彊敌息心万一乖失不能揣见敌情两疑不解则爲患不细仁宗遣御史中丞贾文元公馆伴不许割地而许以结婚将以太宗亲孙允宁之女嫁其子梁王或止増嵗币公闻之语所亲曰北朝无名肆慢朝廷遽有许与若増嵗币犹可如结婚其可哉四月拜公枢宻直学士公上章恳辞不受寻假资政殿学士尚书户部侍郎使契丹英等闻之甚喜公至北境接伴者问公以书意公即诘其求地之故彼曰吾故地也公曰且燕蓟尚皆中国旧封岂得闗南却爲北朝故地也又闻北朝来书以晋阳爲旧附之封且晋阳自古未尝北属此语尤不中理况彼此大国岂当妄相加陵设有他国如此加陵北朝岂能堪耶皇帝初闻即欲厚有报复徐思先朝欢好又以乆爲兄弟故且隐忍闻今来书中但畧辨北朝所疑而已至敌帐见其馆伴刘六符曰公来得非以向来贾中丞言结婚与嵗遗事耶公曰然六符曰北朝皇帝不允此议坚要割地南朝亦尝议及之乎公曰北朝若论割地此必是志在败盟假此爲名耳南朝亦必不从当横戈相待而已六符曰若两朝坚执则事安得济公曰北朝无故求地南朝不即兴兵相拒而遣使好辞更议嫁公主益嵗币北朝犹不相从乃是北朝坚执非南朝执也及见北主公曰两朝人主父子继好垂四十年一旦忽求割地不知何故两主无由相见故遣愚臣问其所以北主曰以南朝违约塞鴈门又河北展塘水治城隍点民兵意将何爲诸臣竞请兴兵寡人谓不若遣使求闗南故地求而不得兴兵未晚公对曰鴈门近元昊虑其潜有侵失故塞之且塘水始于何承矩事在通好前十余年以地卑水聚故滋广耳城隍皆完葺其旧且非创有増立民兵亦皆旧有乆不补将废故按籍补之非违约也北主曰非卿言寡人不知其详又曰寡人欲得者祖宗故地耳公曰晋髙祖以卢龙一道赂契丹周世宗复取闗南皆异代事宋兴已九十年岂得复理前代所取之地乎必欲各理异代旧疆则岂北朝之利也北主无言徐曰元昊称藩尚主南朝加之以兵独不先告我知乎公曰北朝向伐髙丽黑水岂尝报南朝耶兼天子遣臣致意于陛下曰向也不知元昊与弟有姻今元昊负恩作乱故讨之而弟有烦言今击之则伤兄弟之情不击则不忍坐视吏民之死不知弟将何以处之北主顾其臣北语良乆曰元昊爲寇岂有使南朝不击之理他日六符谓公曰昔南朝太宗皇帝既平河东遂袭幽燕今虽云西边用兵无乃复欲谋燕蓟乎公曰其时北朝先遣拽刺梅里来聘既而复出兵石岭闗以助河东太宗怒其反覆遂伐燕蓟盖北朝有以召之过不先在南朝与今时异矣六符又曰吾主耻受金帛坚欲十县何如公曰南朝皇帝曽言朕爲人子孙岂敢妄以祖宗之地与人昔澶渊方以白刃相向章圣尚不与昭圣闗南故地但约嵗致金帛岂今日而可求割地耶北朝今要十县不过利其租赋耳今以金帛代之亦足使坐资国用朕念两国生民不欲使之肝脑涂地故不爱金帛屈巳以徇北朝之意譬如人家兄顺其弟弟必亦当顺兄则敦睦矣若兄既顺弟弟不顺其兄则必致争讼他人亦共见其曲直矣若北朝必欲得地是志在背盟弃好也朕独避用兵乎况澶渊之盟天地神祗实鉴临之今北朝先发兵端朕不愧心亦不愧天地矣天道助顺人道助信朕何忧不胜乎六符顾其介曰南朝皇帝存心如此大善即当共奏之使两主意通翌日北主召公同猎引公并马问公所欲言公曰南朝唯欲欢好之乆耳北主曰我得地则欢好可乆公曰南朝皇帝遣臣闻于陛下北朝欲得祖宗故地南朝岂肯失祖宗故地耶且北朝既以得地爲荣则南朝以失地爲辱矣既爲兄弟之国不可一荣一辱朕岂忘燕蓟旧封焉有可复之理即此事政应彼此自喻耳退而六符谓公曰皇帝闻公荣辱之言甚开悟然金帛必不欲取唯结婚可议耳公曰结婚易生衅隙况夫妇情好难必而复人命脩短存殁或异则所托不坚不若増金帛之便也六符曰南朝皇帝必有女公曰帝女才四嵗成婚须在十余年虽允宁女成婚亦在四五年后今欲解目前之疑岂可待乎不若金帛之速也公又知敌欲结婚志在多得金帛因曰南朝嫁长公主常制赍送不过十万缗耳由是敌缓结婚之意北主曰事皆多卿等口传而书中不言何也公曰书之末有令臣口陈之语斯可凭矣北朝示公以辞日公曰议未决安敢徒还愿留毕其议北主曰候卿再来当择一事受之宜以誓书俱来足明脩好决矣公乃还奏其事仁宗大悦除公以吏部郎中枢宻直学士恳辞不受七月复假前官持二事以往受书并口传之辞于政府公既行至乐寿县忽思未尝见国书其中或有与口传者小异则何以示信折敌耶乃窃发书视之果有不同遂日夜驰驿归至都时欲晡矣径叩閤门閤门吏白公以常制前夕进名翌日方对公曰我以机事来主上所急要闻也迟之罪在尔曹吏遂急奏公得对既而宿于漏舎一夕乃易书而往非公精虑善断几败国事及至其国北主曰寡人熟思卿前言结婚则夫妇难必谐和徒使南朝嫁女异国怀骨肉之思诚不如金帛爲便然受之无名须于书中加一献字乃可公曰献字乃下奉上臣奉君之词非可施于敌国也况南朝爲兄岂有兄献于弟乎北主曰今南朝以厚币遗寡人是惧寡人矣尚何献字之惜公曰南朝皇帝承祖宗之土宇继先皇之盟好故以善意相承致币帛以代干戈岂惧北朝哉今陛下忽发此言正欲絶弃旧好以必不可事相邀耳南朝顾惜生灵故曲爲嵗増金帛今北朝见陵无已则南朝亦不暇顾生灵矣北主曰改爲纳字如何公曰亦不可北主曰卿勿固执恐败乃事我若拥兵南下岂不爲卿国之祸乎公曰陛下出兵能保其必胜哉北主曰不可保也公曰胜既不保安知其不败乎北主曰南朝既以厚币与我纳字何惜况自古有之公曰自古唯唐髙祖借兵于突厥而臣事之当时遗赂或称献纳则不可知其后颉利爲太宗所擒岂复更有此礼北主黙然复见公辞色俱厉知其志不可夺乃曰我自当遣使与南朝皇帝议之公又尝谓敌宰相及刘六符等曰北朝皇帝谓南朝惧北朝此是以五代之际待南朝也自祖宗削平诸国东至南海西暨蜀汉提封万余里精甲满天下何隣国之惧乎六符曰南朝嵗増金帛二十万尚何爱于一字公曰金帛自前世固尝有之至于献纳二字实系国体金帛南朝所轻国体南朝所重何可比也公自至敌中日与其君臣论难或自日出争至晡时方罢至指帐前髙山曰此山可逾若于献纳二字则如天矣不可得而升也使臣头可断此议决不敢诺于是敌留所许嵗増金帛誓书复遣耶律仁先刘六符赍其国誓书以来仍求纳字公至都上言曰契丹求献纳二字臣既以死拒之矣愿朝廷严饬馆伴力拒絶之彼察吾意稍缓则必逞其志然后归耳时非公忠愤忘身词辩如涌几贻国辱公始受命闻一女卒再受命闻一男生皆亟行不顾其徇公忘家如此寻迁翰林学士公上章及面启仁宗曰朝廷专力西事河北无备臣不敢以死争实虑激起干戈国家无以支吾遂奉朝廷之命嵗増金帛以缓其兵此岂得谓之有功而遽受厚赏哉臣愿朝廷増脩武备俟衅而动庶雪国耻遂不拜仁宗益嘉公有功而能让三年三月遂命公爲枢宻副使公复上章曰臣昨奉使契丹彼执政之官汉使未尝见者臣皆见之两朝使臣昔所讳者臣皆言之以是得详知其情状愿朝廷勿以既和而忽之臣今受赏彼一旦渝盟臣不唯受朝廷斧钺之诛天下公论其谓臣何臣畏公论甚于斧钺愿收新命则中外之人必曰使臣不受赏是事未可知则守备不敢懈弛非臣饰小防恐误国事也亦不拜七月再除前命公直擕纶诰纳于上前而罢逾月复除枢宻副使时元昊使辞羣臣班于紫宸殿门仁宗俟公缀枢宻院班方御殿且命章丞相谕公曰是朝廷特命不縁使北之劳公知不可辞方拜受公既在枢府自以遇主得位于是进贤退不肖兴利除害知无不爲忤权要不爲身谋时杜祁公爲相先文正公参知政事韩魏公爲枢宻副使与之同心协力期致太平仁宗开龙图天章阁命两府辅臣各陈天下大政之先公条列十余事上之及河北安边十三策又言乞择宗室之才者使补外官试以爲政渐増朝廷藩屏之固又奏以爲安民在守宰得人守宰难朝廷遍择请令两府协心共议择诸路转运使委转运使择知州令知州择知县则天下治矣元昊遣六宅使贺从赍书称男乌珠曩霄上父皇帝公上言曰处事必当在初向闻西路待其使过厚通判就驿置酒及入见赐与亦多又听称其僞官此适足长其骄慢无厌之心也今若许以不臣则契丹尚臣属之必曰彼既与南朝爲敌国则天下独我之尊因此妄有邀求如何可拒由是朝廷却其使卒令称臣四年七月契丹来告举兵讨元昊十二月朝廷册元昊爲夏国主使将行而止之以俟敌使公上言今若北使未至而行则是事由我出使至而后行则是恩归契丹万一敌词不顺岂可却拒元昊而徇契丹则爲敌人所笑朝廷从之是年契丹发兵防元昊讨呆儿族路近河东境外朝廷欲发兵调才爲备防垂拱奏事仁宗面谕曰北主在云中受礼恐遂袭我河东令两府设备公上章奏曰契丹必不入寇其事有九出兵无名一也自称王师不肯窃发二也河北平坦可以长驱河东险阻易入难出必不肯舍易就险三也河北富贵河东贫乏不肯舍富就贫四也河北无备河东有备不肯舍无备而攻有备五也若欲入寇当行诡道不应先言云中受礼六也契丹始与元昊约同困中国今契丹背约受中国益币元昊屡出怨言契丹压元昊境筑威塞州以备之而呆族屡杀威塞役兵契丹疑元昊使之遂发兵西伐必无防合入寇之理七也契丹惜燕地如腹心若寇河东岂不防我攻燕牵制八也契丹自得燕蓟更不由河东入寇九也臣以谓契丹异日作难必在河朔所以奏河北守御之策也乞自守一要郡躬行其事庶将刷身羞国耻其后契丹果不入冦公在西府力刬乆安之弊时京邑局务如皇城羣牧司之类有以亲近官领之而十年不更代者公爲立三年之制仍不许干求乆任由是权幸之徒多不便之防大臣亦有以飞语谗公者仁宗虽不疑而公恐惧不安遂因保州贼平求爲河北路宣抚使避之于外使将还遂除资政殿学士知郓州兼京东西路安抚使谗者不已复罢公安抚使后嵗余谗者无验加公给事中移知青州兼京东东路安抚使时河北大水民流移入京东至公部中者六十七万人公择属郡之丰稔者五州劝民输粟多者二石少者五斗得十五余万斛随其处而储之仍佐以官廪复于乡村城郭辟庐舎十余万区择官吏至于前资待阙寓居者皆给俸而遣各即流民之所选其羸病老幼不能自营食者籍名授厯而分领之均占居处给粮假器使便樵苏之利而无逺赴待给之劳至明年二麦既登计其郷里逺近给以裹粮俾归土著活者五十万人及募其彊壮黥爲军者万余得不爲盗且用衣粮活其妻子父母兄弟及弛其公私山林池泽之禁恣其所取以自活者复不可胜计其偶不幸者即爲葬埋公自爲文以祭之谓其冢曰丛冢朝廷闻之遣使奬劳拜公礼部侍郎公以赈防乃安抚之职恳辞不拜时王则据贝州乱齐州禁卒千人谋屠其城以应之有诣公告者公以齐非属郡且不可报以移文防有中使张从训衔命在青公授檄使往合齐人而捕之至悉就擒而上章自陈擅遣中使之罪向非公深谋果断几速其变齐人爲鱼肉矣朝廷嘉之再除礼部侍郎公亦恳辞不拜俄加资政殿大学士明堂礼毕拜礼部侍郎以秦国太夫人乆违乡里请京西一郡徙知郑州又徙蔡州加观文殿学士知河阳迁戸部侍郎至和二年拜宣徽南院使判幷州兼河东路经畧安抚使六月拜同中书门下平章事集贤殿大学士与文潞公并命宣制之日仁宗遣小黄门数辈宻询于庙堂闻士论翕然或举手相贺后数日翰林欧阳文忠公奏事垂拱殿仁宗曰近除文富二相士人相贺古者求相得于梦卜今朕得于人情则不待梦卜也欧阳公顿首称贺嘉祐初仁宗弗豫辅臣虽在政府朝夕不得详知起居状公与文潞公惧有奸人矫妄之变遂率辅臣求入侍疾内侍之长止之曰未得诏防公叱之曰岂有宰相一日不见天子耶遂直入见上因以监视僧徒祈禳爲名奏乞留宿内殿自此宫中命令出纳事无巨细皆闗白丞相而后行内外帖然至末年赖以爲法公以民间常多疾苦及横赋重役朝廷有不知者遂遣使分往诸路寛防民力其所革弊事及省徭役甚众公又以仁宗春秋渐髙国本未立遂与昭文文潞公集贤刘公沆参知政事王文安公同议择宗室之贤者建立储贰王公素闻英宗贤圣遂共以其名上之仁宗曰朕志已定卿等勿复疑也诸公喜而退三年加礼部尚书昭文馆大学士监脩国史仁宗渊黙垂拱万机之政皆仰成宰相府公选用贤俊庻位得人而野无遗才除茶之禁以省刑罚至于民物丰阜夷夏安宁而天下不知辅相之权则公代天翊世之勲不可胜言矣五年丁秦国太夫人忧仁宗爲特罢春宴五遣中使诏起复公上章恳求终丧从之仍给半俸英宗即位服除拜枢宻使同中书门下平章事迁戸部尚书逾年以足疾求退章二十上方拜镇海军节度使同中书门下平章事判河阳封祁国公今上即位移镇武宁军进郑国公累求罢将相上以公辅佐累朝年耆德盛爲海内所重人无间言虚心待之以尚书左仆射观文殿大学士集禧观使召赴阙公以足疾未能拜固辞诏以新官复判河阳熈宁元年正月移判汝州且俾入觐诏曰渴见仪容愿闻风论以公足疾肩舆至崇政殿门令男绍庭入殿扶持仍不拜又以门距殿上逺上特爲之御内东门小殿以见之恩礼优重羣臣莫及赐其子绯衣银鱼召坐从容日昃始退再对上欲留爲集禧观使公恳辞之官上欲召公爲相先遣中使谕防曰卿今兹无得更辞当力疾入辅爲宗社计明年正月召还京师二月除司空兼侍中昭文馆大学士赐甲第一区皆恳辞不受复拜左仆射门下侍郎同平章事未陛见闻有人于上前言菑异皆是时数不由人事者公遂上章曰春秋书菑异所以警悟人君使恐惧修省董仲舒所谓天人相与之际甚可畏也又孟子对梁惠王涂有饿莩而不知发人死则曰非我也嵗也王无罪嵗斯天下之民至焉是皆不闻以菑凶归之于时数也在人之一身则曰作善降之百祥作不善降之百殃在一家则曰积善之家必有余庆积不善之家必有余殃一身一家至小也余庆余殃尚因人之善恶而致宁有国家天下之菑祥而反归之于天数而无事而致亦未闻推之于天也陛下万一或时而信则救菑防患答谢天谴之意有时而怠亏损陛下之德不爲生灵之福无甚于此是时羣臣上尊号及听乐上以乆旱皆不受而羣臣犹坚听乐之请公上言故事有菑变皆撤乐恐陛下以同天节契丹使者与羣臣皆当上寿故未止其奏臣以爲陛下圣政维新四海属目正宜彰盛德以示夷狄愿并上寿罢之益足见陛下严恭寅畏之美也上从之即日而公复上章曰陛下答谢天谴不爲不至上天报应陛下不爲不速矧令戎使目覩中国异事更愿陛下未以今日泽爲喜当以累年菑变爲惧逺斥奸佞亲近忠良恭畏上天即太平可至上即亲书答诏云义忠言亲理正文直苟非意在爱君志存王室何以臻此敢不置之枕席铭诸肺腑终老是戒更愿公不替今日之志则天菑不难弭太平可立俟也公又上章力陈君子小人之情僞系王道之消长天下之安危望陛下深思辨察用舍小失则招致祸乱爲国大患八月以疾辞位除判河南府复得请判亳州移武宁军节度使同中书门下平章事四年拜左仆射判汝州再上章以不谙近制诏许归洛养疾其年冬乞还政事拜司空复武宁节钺封韩国公致仕元丰三年改官制授开府仪同三司又以王文安公之子同老陈嘉祐尝启建储旧勲上以诸公未尝自言深嗟异之特拜司徒仍以子绍京爲閤门祗候六年闰六月二十二日薨于正寝享年八十上闻讣震悼爲辍视朝内赐祭文遣入内供奉官勾当御药院梁从政致祭赐赙慰防其家甚厚士大夫识与不识皆垂涕相吊公自还政未尝一日忘爱君忧国之心朝廷有大事或降诏访问必竭诚尽忠纎悉以陈畧无顾忌安南用师公复力言大兵逺行供饷皆出民力虑将帅漕郡县之官务逃已责不防百姓愿深加存抚以安国本晚年复上书力禆时政临终犹以遗藁一封付其子上之公爲人端厚明粹识度渊逺事无巨细皆反覆熟虑深极底里必万全无失然后行之凡受爵进位未尝不辞让至六七不得已然后拜受接士以至诚虽防官布衣皆与之抗礼笑语从容送之及门人有所长不啻在已委曲采问觊尽其能泛与人语词气极温及其临大节正色慷慨莫之能屈深嫉邪恶辟之尽力闻端人良士偶在忧患必诚心轸恻竭意劳护其处家虽纎悉之务皆有规法四方遐迩尽服其名北朝使至多问公所在及安否如爱父兄至公爲宰相王德用爲枢宻使谓馆伴者曰南朝用二公何得人之盛耶退居西都十余年深居罕出尝之老子祠乘小轿过天津桥市人喜公之出随而观之至徽安门市爲之空其得民心也如此文潞公尹河南择乡里年德诸公爲耆英之防公爲之冠公平生达性命之理临终安坐奄然而逝未薨前旬日有星坠于所居还政堂之后有文集六十巻夫人晏氏封周国夫人子三人长曰绍庭朝奉郎少有才行次曰绍京供备库副使后公一月而卒次曰绍隆光禄寺丞早卒女四人长适观文殿大学士知真定府冯京早亡追封某郡夫人次爲之继室封某郡夫人次适宣德郎范大琮次适霍邱县令范大珪孙男三人长曰直方守秘书省校书郎次曰直清守将作监主簿次曰直亮假承务郎孙女三人长适试将作监主簿张俌次未嫁次尚幼其孤朝奉郎将以元丰六年十月甲子葬公于河南府河南县金谷乡南张里秦国公之墓次某谨具公之家世歴官行事次爲行状将以求立言者铭于墓纪于碑及请諡于考功而书于国史谨状元丰六年七月具位范某状







　　范忠宣集巻十七
　　钦定四库全书
　　范忠宣集巻十八
　　附録
　　忠宣公国史本传
　　范纯仁字尧夫世家苏州父仲淹尝参知仁宗政事諡文正葬河南遂为河南人纯仁五嵗知读书八嵗为其徒诵说书义以父任为太常寺太祝皇祐元年第进士调知武进长葛二县俱不赴文正薨始出仕以秘书省著作佐郎知襄城有恵爱课民种桑号其桑为著作林云召编校昭文馆书籍辞不就签书许州观察判官公事贾黯知开封荐宰襄邑县有牧地衞士挟以暴民田纯仁取一人杖之牧地初不县有诏劾纯仁纯仁言兵须农以赡防兵当先防农朝廷直之释不问且听牧地县自纯仁始治平中自江东运判召为殿中侍御史迁侍御史时方议濮安懿王典礼大臣与从官异议纯仁曰陛下亲受仁宗诏而为之子与前代定策入继之主不同请如从官议继与御史吕诲引谊据经语斥大臣尤切纳告牒家居待罪已而内出皇太后手书尊王为皇夫人为后纯仁复言陛下以长君临御奈何使命出房闼异时或为权臣矫托之地非人主自安计寻诏罢追尊趣纯仁就职纯仁犹以不俱如从官请去益坚上不得已出纯仁通判安州由是纯仁之名震于天下徙知蕲州歴京西提防刑狱京西陜西转运副使召还除尚书兵部员外郎兼起居舍人知諌院未防加直集贤院同修起居注判国子监神宗厉精求治任用王安石事多所更纯仁言骤更法度人心不宁书曰怨岂在明不见是图愿陛下图不见之怨上问何谓不见之怨纯仁曰古人所谓天下之人不敢言而敢怒者是也上善之令条故事可为戒者以闻纯仁作尚书解以进及为谏官前后为上言者以休兵省事节用富民进君子退小人爱人材申公论为急崇聚敛事苛刻亲防佞任偏听为戒大则廷论小则疏逹未听则连章累牍不苟止其于君子小人之际尤激切无所讳避又言道逺当驯致事大难速成人材不可遽求积不可顿革自古人君欲事急就必为憸佞所乘不可不察纯仁雅与安石厚善至是数言安石以五霸富国彊兵之术启廸人主失天下望既而刘琦钱顗孙昌龄同时罢御史纯仁又言琦等一言柄臣遽以罪去今在廷阿附者众奈何陛下更以法驱之言益指切安石并及他大臣上寝其章罢谏院留修起居注固辞出知河中府徙成都府路转运使坐失觉察僚佐宴游左迁知和州徙邢州未至加直龙图阁环庆路经畧安抚使入见上问兵法边事皆对非所习固恳辞边任不许庆自文正为帅有恩纯仁至属嵗饥赈发以时全活甚众既而蓬生蔽野结实如粟可食公私获助复为营来嵗耕稼之具嵗以大熟或言其廪贷过多遣使按视民闻之争先输官比使至无负者防属郡流人道庆称寃按得寃状郡将种古讼纯仁挟情变狱诏移狱比郡出御史治之逮纯仁就对部人数万号泣遮道儿童相率诵诗随之久乃得去狱成古坐诬告扺罪纯仁犹以他事夺职知信阳军徙齐州以防子请罢得管勾西京留司御史台再知河中府论教保甲妨农事甚力累迁朝议大夫元丰八年夏直龙图阁知庆州嵗中擢天章阁待制召还充侍讲又除给事中时哲宗宣仁太后共政司马光入相首改差役法纯仁力言之曰事当熟讲而缓行之不然滋为民病于是人服纯仁平直知前于安石非苟为异也明年二月进吏部尚书数日拜中大夫同知枢密院事初纯仁召还两宫亟遣中使赐大官饍出手诏问备御西戎之策纯仁请还兵弃地因使归所掠汉人执政持未决防纯仁入枢府复申前议又请予地之外归一汉人与十缣事俱施行既而夏人未顺纯仁请陜西一郡自效不许防边臣俘蕃酋果庄以献两宫归功辅臣褒赐异甚纯仁请诛果庄塞上以谢边人而议者欲致其子收河南故地赦不杀其后又欲官之纯仁复固争然果庄子卒不至元祐三年春拜大中大夫尚书右仆射兼中书侍郎纯仁自为执政务以博大开上意忠笃革士风在枢府时言者攻章惇邓绾皆力为捄解因言臣尝为绾诬奏坐黜今日所陈恐録人之过太深实系国体两宫感悟即日遣中使手诏嘉纳因下诏书前日希合附防之人一切勿问言者亦勿复以言既而在廷颇分朋党议论多出私意浸润之说稍行学士苏轼草策题被诘韩维罢门下侍郎补外纯仁奏轼无罪维尽心国家不可因谮言黜及在相位諌官王觌坐论朋党贬纯仁复为辨君子小人朋党之异因极言前世朋党之祸并録欧阳修朋党论以进明年吴处厚以蔡确安州所为诗笺释以闻台諌执政主其说且欲贬之死地纯仁谓吕大防曰此路荆棘已七八十年矣不可自吾軰开之欲约大防相与论列既至帘前宣仁后曰蔡确以吾比武后大防不敢言独纯仁与王存同奏乞薄确之罪不从于是吴安诗刘奉世论纯仁不当救确而纯仁亦坚求罢乃以观文殿学士知颍昌府逾年进大学士为河东经畧安抚使瘗民烬骨未葬者三千余防徙河南府再徙颍昌府召还复为右仆射仍迁通议大夫纯仁于事无所回隠同列或病之防宰相吕大防引杨畏为谏议大夫以自助纯仁以畏不端不可用大防曰岂以畏尝言相公耶门下侍郎苏辙从傍诵其弹文纯仁初不知也由是乞罢政不听因固请时哲宗方亲政于大臣中独注意纯仁有密荐人材者辄以问又问先朝法度纯仁悉实以对因劝宗择台谏官且言仁宗朝委事执政而台谏参议论可以为法然不可非其人哲宗嘉纳之宣仁崩后小人争论垂帘时事纯仁力陈太皇太后勤劳保佑之功请依明道故事下诏戒妄议者苏辙以论改先朝法度引汉武为言哲宗怒拟非其伦贬汝州方哲宗怒辙不敢自明纯仁独前奏武帝雄才大畧史无贬词况辙所论事与时也非论人也哲宗怒稍解辙平日与纯仁不相能至是服其为人章惇用事纯仁请罢乃复以观文殿大学士加右正议大夫知颍昌府未防夺一官徙河南府改知陈州纯仁当政时哲宗问贬窜之人殆难永废纯仁前賛曰陛下及此尧舜用心也因请以时叙复及明堂肆赦章惇等先疏吕大防巳下数十人终身勿徙纯仁为申理请追还辞甚恳至忤惇等意落职知随州明年以武安军节度副使贬永州元符三年徽宗既即政即日走中贵人湖南致上及皇太后命劳赐甚宠所启皆国家大体葢将属以重任初授光禄卿分司南京道进右正议大夫提举嵩山崇福宫不数月以观文殿大学士中太一宫使召使者问赉相属纯仁以疾辞遣国医往视又固请还颍昌里第上察其不可彊起许之然每对辅臣以不见纯仁为恨又手诏之曰卿有忠言嘉谟宜时陈奏以副朕眷待耆德求治之意既而疾益侵请老不许建中靖国元年年七十有五薨上闻震悼防皇太后崩不视朝赠开府仪同三司勅颍昌河南给其葬事赐世济忠直四字以是书于墓隧碑首諡曰忠宣纯仁性夷易寛简尝曰吾平生好学得之忠恕二字而巳厯事四世无间言自为布衣至宰相亷俭如一所得俸赐皆以广义庄前后任子恩多先疎族殁之日幼子五孙犹未官有文集行于世子正民正平正思正路正国










　　范忠宣集巻十八
　　范忠宣集跋
　　先忠宣公国论弹事外有文集二十巻未曽版行零陵实谪居之地仅刋言行録今史君沈公到阙奏事因过访语及慨然欲得锓木尚友前贤深所敬叹即以家藏本属之仍附以国史本传及李姑溪所述行状且识嵗月于后云嘉定辛未上巳日元侄孙朝散郎左司諌兼侍讲范之柔谨书
　　忠宣范公昭代之名臣耆徳也作为文章读之使人起敬起慕然每以未见其全为恨圻徯次零陵巳巳仲冬入觐过都得其元侄孙侍讲司諌家藏全帙跪受以归辛未莫春到郡靖惟零陵寔公旧寓之地自元符迄今余百年邦人尚能言之且堂而思祠而祝圻既得其文不敢秘因与同志精加订正命工锓梓以永其传嘉定壬申元正日朝散大夫权知永州军州兼管内劝农营田事借紫吴兴沈圻书于思范堂
　　视窃以元祐丞相忠宣范公之文行于世犹桑麻谷粟之于日用也百有余年犹未尽见今中书舎人公以家藏集属零陵守刋于郡斋而大参楼公为之序引示学者以归宿之地钜公之惠天下后世渥矣士大夫于出处语嘿之际苟不以忠宣公之心为心则其见是书也乌得无媿嘉定壬申六月既望承议郎权通判衡州军州兼管内劝农营田事赐绯鱼袋权永州事廖视再拜敬书
　　昔范宣子尝问穆叔以何谓死而不朽穆叔对以太上立徳其次立功又其次立言鲁臧文仲既没其言立君子谓之不朽呜呼士君子一言之善犹足以诏后世而贻方来况夫功与徳炳炳然在人耳目非専于立言者欤元祐丞相忠宣范公道徳事业载在国史出处大节见于国论奏议言行録学者朝夕敛襟肃容起敬起慕独其文集世所未见今侍读脩史紫微先生克绍先烈以其家藏二十巻属零陵史君锓板郡庠俾宗衜是正讹舛而又得今大参楼公为序引以冠篇首天下学者玩绎此书佩服忠恕诚一之学属厌正直剀切之论终身诵之皆为君子之归此其用心光大宏博可为千百年不朽之传矣嘉定壬申六月既望门生从政郎永州州学敎授清源陈宗衜再拜谨跋












　　钦定四库全书
　　范忠宣奏议巻上　　　宋　范纯仁　撰
　　奏乞寿圣节不用乐【英宗治平元年公时为殿中侍御史】
　　臣伏闻将来寿圣节在上辛祀天致斋之内于礼不合用乐而太常礼院议称用乐无妨伏缘祀天致斋行自古昔诞辰上寿起于近朝以礼较之祀天为重昨来郊祀小次黄褥皆是有司于礼合陈而陛下虚次彻褥以示至恭臣民懽然歌颂圣徳若今来致斋之内却许用乐则恐前后之礼不侔伏望圣慈指挥将来上寿以致斋之内权不用乐则不惟合于典礼亦使中国四夷知陛下克已奉天尊礼化民之意
　　奏乞于郊赦前复钱公辅官【治平元年】
　　知制诰钱公辅因缴进词头责授滁州团练副使窃缘缴进词头亦是中书舍人故事其言虽有过当其情应亦无他不过欲补陛下聪明尽其愚直而巳不应重防贬责遂同邪佞赃汚之人中外人心宁不疑惧因此言路颇壅实损惟新之政今闻陛下以水灾之后深求直言然在数十近侍之臣亦未闻各上封章指陈时政阙失得非以公辅为戒各务保全其身是使受恩无言于陛下将何所赖伏望圣慈特于南郊赦前牵复公辅一官以明陛下容纳直言之意庶使大小之臣各尽忠正上补圣猷则天下幸甚
　　再奏乞复钱公辅官【治平元年】
　　臣近曽上殿奏陈乞于南郊赦前牵复钱公辅一官至今不防施行盖以自公辅贬官之后朝廷除授宁无不当臣寮各以公辅为诫不复敢有言者使滥进者不畏公论苟容者足以偷安亏损圣明无甚于此况臣寮中能不以身计为心而以职事为恤者十无一二陛下容而纳之尚恐不劝今又深加贬谪则谁不各求自安人或尽然国家何赖臣之区区实在于此伏望圣慈降臣前奏付中书门下施行使言路复开圣政无壅尽忠勤职者有所劝苟容偷禄者有所羞则天下幸甚
　　奏乞权罢秋宴【治平二年】
　　臣伏见今月二十二日秋宴窃以京师昨因大水之后军民压溺死者甚众哀痛之声至今未巳陛下为民父母忧乐与天下同之加以连日以来阴鬰未解民相传恐复有大雨暴露之众忧惧方深若闻陛下钟鼔之音必有疾首蹙额而相告曰君臣宴乐似非其时伏望圣慈特降指挥权罢今来秋宴只令支散酒食庶几上承天戒下顺人情示圣君修省之诚消兆民灾沴之气
　　奏乞慎除授以革侥幸【治平二年】
　　臣闻君之大柄在于刑赏赏不僭则为善者劝而下无觊觎之心罚不滥则为恶者惩而人无寃抑之患善为国者必慎于斯陛下临御以来于刑罚固巳慎矣而于滥赏之弊未闻更张近自两月以来尤多轻授如待制龙图修撰之职相次拜者几十余人岂必尽是贤才且复别无勲绩但以一人擢用比之同列稍优则人人叙迁以足其希望之意务为姑息如止儿啼轻爵滥恩无甚于此伏惟祖宗之制尤慎宠名至于小官未尝轻授况于近侍之职岂容什伍而进哉伏望圣慈诏中书门下凡经筵杂学士待制修撰等职竝依内外置修注体例各立定员数必须才徳兼优或圣意防擢或委以重任或别立事功仍俟阙员方许除授自余不得进拟如此则得驭臣之道革侥幸之风近侍得人名器增重
　　奏乞诏臣寮上封章陈阙失【治平二年】
　　臣伏见近者小灾为害万众失宁愁痛未平继以淫雨阴沴不解人益无聊陛下轸虑至深尝降诏防责躬求諌非不丁宁多士盈庭徒为窃意未闻各明上封章副陛下之意者其间或有奏疏亦未闻采择施行羣下有未通之情朝廷无恤灾之实以致天意未顺人罹其殃若非陛下至徳动天推诚纳諌则恐未能上承天戒下格太和伏望圣慈特降诏谕令两制近侍及三司副使巳上臣寮竝须令逐员各上封章指陈时政阙失其省府馆阁诸司主判朝臣及常防官等竝令依次转对各依故事如此忠言可尽下情可通圣政之得失必闻羣臣之能否皆见惟祈天造俯纳愚诚
　　再奏乞降诏臣寮各上封章及依次转对【治平二年】
　　臣近日曽上封奏乞降诏令两制及三司副使已上臣寮逐员各上封事及诸司主判常防官等依次转对至今不防施行伏惟陛下临御方初天下延颈企足观望圣化正宜博览羣策通达下情使四方之利病必闻羣臣之能否皆见然后可以布顺民之政恢太平之风固不当以聴览为烦而以多言为厌也况自古昔有敷奏以言之法官师相规之诫瞽为诗工诵箴大夫规诲士传言皆所以深采羣言禆助时政之道也近世则有百寮转对之法本朝累圣悉曽行之非臣至愚独有是说伏望圣慈体明目达聪之道念羣情壅蔽之弊将臣所奏付中书门下检防施行则天下幸甚
　　奏濮安懿王称号乞依两制所议【治平二年六月】
　　臣近到阙下伏闻两制等已依典礼议定濮安懿王称号封爵却因政府议论不同且令权罢中外人心疑惑未巳伏缘陛下昨受仁宗诏命亲许为仁宗之子至于迁官封爵悉用皇子故事问安侍膳孝徳巳彰以至纂承大统天下以陛下为仁宗之子故亿兆欣戴一无间言子子孙孙长享天命此则与前代出继之主事体不同故于本宗难加殊礼况濮王自有封国继嗣蕃昌今若改封大邦世世传袭夹辅帝室永垂鸿名则于濮王之尊不为不盛于陛下之报不为不深伏望圣慈断以大公特降诏防恭依两制所议如此则上合天心下服民望杜謟谀希合之言为万世不易之法
　　第二状
　　臣近曾上殿进劄子言乞依两制议定濮王封爵称号事早降诏防及面有奏陈皆防圣意开纳至今已逾旬日未防别降指挥近风闻有臣寮建议欲尊濮王以殊号者朝论相传未知实否臣夙夕思念万一有执政大臣造作此议致陛下圣意难于可否故臣不避再三之黩须至奏陈惟望陛下留神聴纳则天下幸甚伏以仁宗皇帝当康盛之年立陛下为子皇太后不避六宫之怨力賛先帝保育陛下者是皆欲陛下继体承祧一意大统报徳述事传于无穷陛下自为皇子则问安侍膳纯孝巳彰即位以来烝烝不怠讴歌欣戴夷夏帖然但臣下不明陛下之心故率然建为此议殊不思若加濮王以殊号则致天下疑陛下以懐报私亲为重以传授大统为轻事不两兼理之然矣上则违先帝之意中则伤皇太后之心下则失天下之望当圣政惟新之际岂宜失天下之心如此况今三二宰执皆是先帝旧臣计其赞先帝立陛下之时必不肯为今日之议但以有保身之计故不暇深虑事机阿防遂非一至于此岂顾事行之后亏损圣猷贻讥今古虽悔何逮臣窃见魏明帝太和三年诏书其事甚明陛下神圣博学必亦览之详矣足以度先帝皇太后期望陛下之心虽先帝圣徳广大非魏主之可同在其爱子之心必不相逺如陛下以宗庙重事议论未同圣衷难于独断则望降臣此奏付中书门下令两府大臣及未曾预议两制臣寮同定闻奏如此则自然公理可见是非可决使天下知陛下以至公大义昭示今古不以邪说谀论侵紊典礼
　　第三状
　　臣近曽累上封章乞早依两制所议加濮王封爵典礼以安中外之心未防圣慈开允盖以臣愚见两制所议已合至公今若尚更迟留不惟濮王追崇之典有阙亦恐増长观望希合之意导惑圣聴亏损大猷臣不敢逺引古义止以汉事言之如宣帝因霍氏所立又是昭帝旁孙昭穆之间自当有考尚以其有为人后之议终为魏昭所非况陛下亲为仁宗之子事体与宣帝全然不同难仿而行理亦明甚以近臣各有董宏不正之言将致圣明之朝亦有哀帝之失故臣虽防贱宁不为陛下惜之陛下若以臣言为可采即望更令两府大臣及未曽经议两制臣僚同定奏闻施行若以臣言为妄谬不足取听则乞下臣前奏付有司议罪重行贬责亦使臣引罪知非虽死无恨臣无任爱君激切之至
　　奏减江淮诸路盐价【治平三年正月】
　　臣伏见江淮诸路盐价太髙致私贩之人获利转厚及所立刑名亦重过于盗贼而又不分强窃利厚则诱民犯法而刑不可禁刑重则民思苟免而竭力拒捕不分强窃则民知等罚而务结羣党是故贩盐之人千百为羣州县之力无能禁止若非朝廷别立法制则恐更相扇诱羣党转盛凶年饥嵗遂为盗贼伏望圣慈指挥将江淮南荆湖福建等路官卖盐价竝比附两浙体例逐斤减价出卖及令三司将私盐条贯重行删定分为两等如持杖及不持杖十人已上即依旧条施行如不持杖不满十人者竝依空手窃盗法计赃定罪其赃各以逐处盐价估定如此则法制平一民渐知禁
　　奏论濮王称亲未当【治平三年正月】
　　臣伏闻手诏节文称亲之礼谨遵慈训追崇之典岂易克当固巳见陛下守义狥公慎重之至也然称亲之礼殊未为安羣口纷纷不胜嗟愤臣等窃议皇太后手书称亲之意盖用汉宣故事欲行于今乃与中书门下元建皇考之议大体相依此不免为两统二父之失所以议者喧然皆谓母后手书非出慈寿之本意皆建议之臣惑交构成就其谋欲自掩其恶而杜塞言者之口也臣观陛下继明之始与汉宣故事不同宣帝之时尚为有司所奏为人后者为之子请谨视孝昭所为未有却令大宗正统之母追称小宗所生为亲也错乱礼法失其本意若欲以濮王为亲则襄国巳降自当为母于皇太后岂得安哉恭惟陛下亲受仁宗诏命而为之子故先帝遗诏诞告万方谓陛下为皇子即皇帝位四夷诸夏莫不共闻今乃复称濮王为亲则先帝治命之诏不行而陛下继体之义不一况太后与政府大臣并受先帝顾托言犹在耳永昭陵土未干止因一二近臣之谋遂忘而弗顾陷两宫于有过之地使四方臣民惑先帝之遗诏疑陛下之过举移讴歌欣戴之心为忠愤不正之气可不痛哉万一西夏奸民有以先帝遗诏为问则执政之臣其将何辞以对然则称亲之礼岂宜轻用臣等待罪于家屡防诏防促令供职而踧踖未敢承命者以此之故也若必使臣等就职则当合班廷争以救朝廷之失虽陛下容纳直言为天下所闻而臣等不能早悟明主之罪益深益重矣岂可复居言路预耳目之臣哉臣等之心有死无二伏惟陛下留神聴纳天下幸甚
　　奏论执政尊崇濮王邪议【治平三年正月】
　　臣伏见执政首开邪议妄引经证以枉道恱人主以近利负先帝欲累濮王以不正之号将陷陛下于过奉之议朝论骇闻天下失望政典之所不赦人臣之所共弃臣地居言职势不嘿全请尚方之剑虽古人所难举有国之刑典章犹在且议既不合理难并立昔师丹之说行则董宏坐其罪董宏之论胜则师丹废于家臣等言不足用愿从窜谪上不辜陛下之任使下不废朝廷之职业臣等之志足矣窃以自古人君之御天下未尝不以人心为本得之则中才可以免危乱失之则贤智不能保治安故曰民犹水也可以载舟可以覆舟人心之得失可不慎哉岂有身备大臣与国同体希合上意内营已私移过于人君失望于天下为臣之恶莫重于斯伏惟陛下绍膺大统称尊御极生育之恩礼宜追厚然当俟先帝祥禫之既毕陛下徳泽之已行然后讲求典礼褒从本亲况仁宗虞主始祔陵土未干而遽开越礼之言欲遵衰世之迹致陛下外失四海臣庶之心内违左右卿士之议陛下自临御以来厉精为治遇灾而惧则有周宣之风至諴感神则蹈虞舜之徳至于徽称所加却而不受皆前代难行之节治朝可纪之政推而行之和气可致然而中外人情嚻然不安者良由邪说震惊大议未定今不正濮王之礼则无以慰羣心不罪首恶之臣则无以清朝政伏望圣慈早出臣前后章奏付外施行
　　再奏论执政邪议
　　臣近两次全台列章弹奏执政官不合首建邪议欺惑圣聪上损君徳下惊民听伏惟陛下即位以来兢兢业业慎重万几四方翘首巳望太平而执政不能以古先哲王政治之术开广上意发号施令动合人心使亿兆之民鼔舞神化而乃希意要宠但为邪说违越礼法不顾大义将陷陛下于有过之地及乎近臣集奏礼官讨论迁延经时大议不决而又欲牵合前代衰暗之世所行谬迹以饰奸言距塞正论挟邪罔上心实不忠伏望圣慈奋然独断将臣等前奏付外施行庶分邪正以服天下臣自去秋以来相继论列中书门下不合建议欲加濮王非正之号不防开纳又于近日臣等三次全台列状奏弹未防施行盖由臣等才识浅陋不能开悟圣心早正典礼又不能击去奸恶肃清朝廷遂使大议乆而不决中外之人谤论汹汹若安然尸禄不自引罪则上成陛下之失徳下隳臣等之职业臣等巳将元授御史告身随疏缴纳自今月二十二日更不赴台供职居家待罪伏望圣慈早赐黜责
　　再奏乞责首啓邪议之臣
　　臣等近准閤门告报奉圣防令赴台供职臣等寻为所论濮王典礼未正具状奏陈不敢奉诏复准御批令依巳得指挥臣等伏缘近以弹奏辅臣乞正大议以雪君父之谤欲清左右之奸愚忠愤懑陷于僭越乃至封还词诰擅离官次情虽忧君罪实违法伏防陛下深察其意贷其所犯朝命行谕令就职臣等徒荷陛下全度之恩未见朝廷法制之正今濮王典礼虽去殊号而首启邪议之臣未加显责之令中外犹以为惑臣等何敢自止伏望检防臣等前奏施行所有本职未敢祗赴依前居家待罪伏望圣慈俯赐睿断
　　论皇太后追尊濮王诏令
　　臣伏闻皇太后手书追尊濮王为皇夫人为后陛下巳降勅命施行窃以追崇濮王之事始因中书不正之谋陛下谦谨未行之间闻皇太后曽防手书切责政府因此权罢今皇太后复降命令追崇为皇始末不同天下将何取信况皇太后自撤帘之后深居九重未尝预闻外政岂当复降诏令有所建置盖是政府臣僚苟欲遂非掩过不思朝廷祸乱之源耳且三代以来未尝有母后诏令施于朝廷者自秦汉以后母后方预防主之政自此权臣欲为非常之事则必假母后之诏以行其志往往出于逼胁而天下不幸不知事由权臣今陛下以长君临御于兹四年万几之务当出宸断内奉慈闱惟宜竭仁孝之诚尽四海之飬而巳岂须更烦房闼之命防紊国章一开其端流弊极大异日或为权臣矫托之地甚非人主自安之计也伏望陛下深察臣言追寝前诏凡系濮王典礼陛下自可采择公议而行何必用母后之命施于长君之朝也臣方待罪于家日俟诛窜而区区之诚不能自已者尚冀一悟明主之聼以安宗社臣虽万死亦复何恨
　　论陜西沿边冗费【治平三年公时为陜西转运副使】
　　臣伏见陜西沿边兵将俱冗城寨亦多倍费供须亏耗财用今来既许西人纳欵诸路罢兵正宜节省经费渐图丰实若更因循旧规不务改作丰实之期固无可望年计支用亦形不足万一再有边事或值嵗歉仓卒之间何以为计伏望朝廷检防天圣以前陜西沿边军马兵官数目及委帅臣条列今来合留城寨及合减将官冗兵人数防定中制各令遵行其间或有帅臣不思体国务为冗占者亦乞朝廷特行诫励如此则不惟西陲渐可完富兼使夷狄畏威易为驯服仍乞觉察沿边希功生事之臣重行责降使夷狄知朝廷好生之徳则可省戍守之劳坐致丰实
　　奏乞早遣夏国封册使臣【治平三年】
　　臣近闻朝廷许西人纳欵先遣梁交赍赐诏书而封册之使未闻进发窃以羌人之性荒忽无常惟在朝廷结以恩信今既纳其善意赐以徳音则封奬之恩亦宜早下名实相副示我至诚豚鱼之格感恩必固不可更自稽缓益彼奸心逆诈蓄疑恐贻后患又关陜自春少雨边计未丰难于此时与较毫末汉祖行封南粤稽首项籍刓印英雄离心况如圣朝不可不慎伏望圣慈指挥夏国封册使臣速令进发庶得疆埸早宁兵民受赐纵彼别怀狙诈固亦曲不在我但使彼国生灵先感朝廷好生之徳则其酋首自无能为
　　奏乞诏侍从陈朝廷阙失【神宗熙宁二年公时为起居舍人同知諌院】
　　臣窃以古者三公之下即建九卿皆所以左右王朝协赞治道盖禄厚者其报宜重位髙者其责当深理之必然不容僭滥本朝自两府之下亦设侍从之官自待制諌议以上学士舍人皆是古来九卿之职朝廷待之恩礼既异士民瞻仰位貌亦崇是宜朝夕论思同国休戚今乃忘本狥末择易舍难只将主判司局便为已之职事言宠名则亚于四辅论补报则同于庶僚人情既务因循朝廷不加考核况今来灾异之后是陛下宵旰之时凡在近臣正宜尽瘁而其间甚有优游缄默养望待迁无爱君忧国之言乏尽忠补过之义或有时政得失惟能退有后言处之不慙仅同胡越未必人人苟禄盖因习以成风不稼取禾莫斯为甚伏望陛下明降诏防督责近侍凡是朝廷阙失竝须论列奏陈所上封章并付政府其尽心论奏而言多中理者稍加褒进其持禄不言或言而无取者量行黜责如此则朋效灵庻职修举朝廷获多士之助近臣免尸素之讥
　　论求治不可太急【熙宁二年】
　　臣伏见陛下即位以来切于求治思欲革去旧弊速致太平此固圣明之君盛徳之举也然而道逺者理当驯致事大者不可速成人才不可以急求积弊不可以顿革道不驯致则有揠苗之患事欲速成则有不达之忧人急求则才佞进而巧伪生弊顿革则人情扰而怨愤作所以景帝削七国而晁错受戮东汉疾横议而党锢大兴宋襄公急于求霸以致防师唐文宗切于除奸而训注祸作此皆前世之明效而后王之鉴也故帝王之图治必在显仁藏用自下升高人材以长育而成功徳以积累而大通其变而使民不倦神其化而使民不知无象无为而天下自安矣故传称尧之徳曰荡荡乎民无能名焉称舜曰夫何为哉恭已正南面而巳矣称文王则曰不识不知顺帝之则是皆圣人之治以无为而成也又称孔子曰毋意毋必毋固毋我又曰无适也无莫也义之与比洪范曰无有作好遵王之道无有作恶遵王之路无偏无党王道荡荡无党无偏王道平平此则圣人之心毋固毋必毋适毋莫不作偏党好恶而邪正自辨万事无惑也故水止则方能鉴物心清则可以理事自古人君有以才畧自任果于兴作欲其事功速就必为憸佞所乘迎合之人则以才能被宠忠直之论皆以沮排见疑以沮排被疑则不暇察其忠以合意为才则无以觉其佞自然善恶无辨赏罚不明人情怨怒而不知祸乱已成而莫见以至国家颠危者多矣此果于兴作之害也孔子曰予无乐乎为君惟其言而莫予违也不几乎一言而丧邦乎此有以见小人承顺之言可惧也陛下聪明仁孝修已笃恭自有尧舜之资可以垂衣而治不须急务于近效乃杂五霸之为岂唯徒劳睿思实恐以小妨大伏望陛下清心简事尊徳委贤以知人安民为大方以富国强兵为末务覆之如天容之如地四海被不言之化生民跻仁寿之域与三王竝美唐虞比隆使后世歌颂无穷在陛下留神而巳
　　论亲决庶政【熙宁二年】
　　臣伏见陛下即位以来孜孜求治亲决庶政日烦圣谟万乘增宵旰之勤羣下负尸素之责君劳臣逸颠倒衣裳异天徳不言而成亏圣人无为之治又况人主诏令当务简而必行万几之多宁免一失先有司则不容差谬当职者得以纠绳出上意则事关纶言为臣者难于轻议行之寖久益少损多盖夫尊者当领其要卑者当任其详尊卑之殊其职亦异尽心谨职督察细事者有司之职也经国阜民选贤任官者宰相之职也容载如天地广大如江河巍巍荡荡无得而名者王者之徳也以卑僭尊则不恭而失职以上逼下则太察而劳神故易称黄帝尧舜曰垂衣裳而天下治又孔子称尧曰惟天为大惟尧则之诗称文王曰不识不知顺帝之则是皆简易博大无思无为之明效也惟圣心稽而行之易若反掌伏望陛下察虞舜丛脞之戒思老氏清净之言晦聪明頥养圣虑择宰司而委以万务谨庶长而责其成功广聴纳以导羣情察迩言而安庶政大臣无不以之怨多士怀得职之喜愚智效力上下尽心自然端拱垂衣太平可致
　　奏设特举之科分路考校取人【熙宁二年】
　　臣近奉徳音以朝廷不能均取四方之士虑有遗才令臣具合设科制及取人之法进呈臣智识浅疎不能画逺大之策上副诏防輙以所见粗陈一二窃以自祖宗以来取人唯进士科为盛凡举择公卿近侍多取进士出身之人故天下之士竞务此科而进然进士举业文赋唯闽蜀江浙之人所长至南省则与西北之人一处糊名通考故西北之人得进者少今若明行分别则必东南之人兴难进之嗟而寄贯巧伪者益多不若用臣前来所上贡举之策先于天下郡县各立学校飬士之法仍择明师以教之毎科诏之下委州郡长吏及学官于进士明经中唯取土著之人先曾入州学各及三百日已上才行优于众人者许用解额中人数三分之一特为荐送至南省谓之特举之科南省只试策论经义仍各分路分攷校逐路各与优立分数取人至御前亦依分数与放及第则诸路得人无不均一朝廷遂于贡举优立五路之法又乞诏政府今后举台省馆阁经筵职司竝于明经进士或无出身人中数路参取但择才行优长不必限以科第如此则四方贤士可以俱进矣更望圣慈详酌施行
　　奏乞诏内外之臣各举所知【熙宁二年】
　　臣闻唐虞之际俊乂在官成汤亦曰旁求俊彦诗称济济多士文王以宁孔子论政则曰赦小过举贤才是皆以举择人材为治道之先务也方今天下之广士民之众不减古昔而庶官得人不及前代良以举用之道未能开广选任既由政府多以资任采择执政不过数人岂能遍知天下之士虽展转采访只亦得之私言未如公举之审实也唐则天以僭窃之政务求多士以収人心广令臣寮举荐兼亦人得自举选任之道固为太冗然犹多得贤俊下无遗才故姚崇宋璟之徒相继而出开元之治实有赖焉况当陛下刻意劳心兴滞补弊之际若不敷求贤才与之共政则何以致百揆时叙庶政惟熙者乎求才之术莫若特诏内外之臣各举所知其大两省巳上于省府诸路职司之中举堪充三路及台阁清要庶寮之中举堪充职司知州等人及诸监司台諌省府举堪充转运判官知州等人亦许举堪充清要之人各举三员竝于荐章之中终身保任一有不职与之同罪及前来应诏举到未曽进用及臣寮所举自代之人一处防较凡是庶官有阙便可选择进用如此则俊杰彚进官无旷职上可以辅成圣政下可以激劝多士
　　论择台諌
　　臣累闻徳音欲选择台諌官命自中出事既出于宸断发自至公宜须言路得人则中外快惬然臣愚以谓台諌者陛下之耳目朝廷之凖绳可以分别邪正规助风化百职之中其任最重当陛下初亲庶政四方拭目以观知人举择之化万一小有失当汗涣难收纶綍既行所系不细更望深留圣念慎加审择则天下幸甚
　　奏乞増补諌官【熙宁二年】
　　臣闻古者天子有诤臣七人所以广聪明而益治道也昔在章圣之朝开广言路置諌官六员仁皇庆厯之初亦尝増置员数近年以来止及三员又自吕诲改御史中丞其阙至今未补当陛下求治之际耳目之臣正宜多设伏望圣慈检防庆厯故事増补諌官员数庶使言路得人上禆圣政
　　再奏乞増补諌官【熙宁二年】
　　臣近曽上言乞添置諌官员数未防朝廷施行伏缘諌官乃天子耳目之臣设之不可不备当陛下明目达聪之际尤借羣才协力况有吕诲员阙久而未补陈襄至今未到惟臣独员当此责重进无同寅协恭之助退无商议讲求之益以臣暗拙实惧旷阙伏望圣慈指挥检防臣前来劄子早赐施行
　　奏乞戒妄陈边事【熙宁二年三月】
　　臣闻舜难任人而蛮夷率服诗称谗人罔极交乱四国易曰小人勿用必乱邦也有以见小人用之则交乱邦国逺之则能服蛮夷皆前世之明效而圣人之深戒也伏见近日因陛下求治之切延访之勤时有小人之言上惑圣聪闻之似若可采行之必累至明盖其天性憸邪智识浅狭効小忠而忘大体贪近利而昧逺图急于营身不思害国皆以巳之所好便为致主之谋行于其身尚为众人所恶采而治国岂能有补大猷如昨来薛向等起横山之谋西陲至今受弊及河北王临好奏边事亦多细琐不实自谓朝廷委信帅臣难为节制并诸路走马承受亦有不遵条约轻妄奏论揺动边臣过当生事朝廷毎有升黜适足助其威势若不早加禁约实恐深蠧纪纲伏望陛下法宣尼逺佞之言体虞舜疾谗之道凡是憸人近习其言不可轻信伏乞宣谕二府如有妄奏边事及曽引惹生事之人不得令在边任候有急难方得用之及委转运使提点刑狱等体量诸路走马承受不得于元降条约外妄陈边事及言人长短其所奏文字亦乞降枢宻院公行如此则小人道消太平可致
　　奏乞戒饬边臣弛备【熙宁二年】
　　臣近闻夏国累次遣人赴阙礼意恭顺外议皆谓渐可罢兵窃知西人顿买汉物数目过多似不为频来之计臣愚虑或恐分画地界之际复欲阻兵胁盟臣已指挥沿边诸将寨栅常为意外之备更望朝廷戒敇边臣不得少有懈慢其向来所増军马及创添吏员且与存留候将来画定地界纳到誓书抽减未晚盖朝廷举动夷夏所瞻固宜慎重及臣所奏请边防利害并举辟官属亦望不付有司特降圣防施行免用常格沮碍临时阙事万一落贼奸便上贻宵旰之忧则臣不早陈述之罪万死难赎伏望圣慈留神聼纳则天下幸甚
　　条列陜西利害【熙宁二年】
　　臣前次上殿亲奉徳音以臣曽任陜西令臣具陜西利害闻奏臣才识浅拙惭无长策上禆圣猷谨具管见条列如左
　　一唐以泾原帅府在泾州为四镇北庭邠寜帅府在邠州为静难军本朝置逐路总管亦多只在泾邠二州自康定庆厯后来方于庆州置环庆帅府渭州置泾原帅府盖以边事之际便于照管然事平之后馈运増逺民力倍费所以陜西之民久不完复臣今乞移两路经畧使只于泾州邠州置府或遇边事警急可令行营就近照管庶减供馈之劳实于边事无阙
　　一边帅多以粮草责不在已务拥重兵于无事之时坐耗军食及妄兴军旅诱致寇讐或纵熟戸边人劫掠西界杀害平民为国生事皆非朝廷爱人柔逺之意臣今乞选择庆渭延秦四州通判令各兼本路经畧判官专主本路粮草及觉察城寨使臣边人不得诱致寇讐希功生事如能爱惜边用比常嵗不増供亿及将到任至罢任一路粮草比较如有増羡及本路竝无生事之人即委监司保明其判官并帅臣并与旌赏或枉费供亿粮草亏耗及纵边人生事者竝行责降如此则不惟边计可实亦使夏人怀我恩信
　　一陜西有沙苑等处监牧草地七八千顷自来飬马别无増息虚占良田今来陜西四塞之地不通漕运若得彼中自出谷食则屯聚大兵易为供赡今乞罢陜西监牧将上件地开为营田募民耕种一顷嵗収公私无虑二百石则嵗可得一百五十余万石以助关右兵民之食为利不细其所得刍穉自可秣马以助军计一方今陜西苦于城寨太多及冗兵冗官为害又朝廷时有试中武艺等人并与班行殿侍送沿边指使城寨多则分却兵粮冗官多则坐耗边用及班行等各惧替归本班难得差遣故人人皆思侥幸以为身谋交搆边事无所不至今乞将闲慢城寨冗官冗兵检防臣前来劄子委帅臣监司减省其试中武艺等人即乞且送陜西内地易得粮草处差使缓急旋行勾抽不惟惜得军储兼免妄生边事
　　一各边地瘠薄公私难得米谷又山险艰于般运而逐处场务酝酒耗蠧无度毎遇边上兵马屯聚难得粮草之际里外卖酒愈多转致糓米耗竭和籴不行兼一遇凶嵗民即无食官中却辍军粮救济今乞将沿边次边乡村酒店课利毎两月不满二贯文者并行停闭其州县城寨酒务亦不得于常年课额外务为增羡庶使不夺民食饥凶之年可减赈贷兼免添起和籴米价大费官钱
　　一解盐之法是为边备根本近因法壊朝廷虽曽遣张靖体量亦不能深究利病朝廷以未见弊源重于更制臣恐三二年间粮草亦更亏少今乞检防臣前来劄子令转运司通管公共讲求长久之法庶几范祥时粮草之数渐可复补
　　一今之啇贾富人车马器服皆无制度役属良民豪夺自奉盖前世圣王法所先禁今不惟恣其奢僭耗蠧民用而又于朝廷急难之际一有率敛则羣聚兴怨今既不可行禁止可以因其所欲而为之节文又得财利以资公家之用今乞如秦汉武功爵之类立为散官及衙校名品使富人入粟于边然后授之即以其名品高下定为车马器服仆使屋室之制仍聼赎轻罪如此则国不失权而民皆乐输不惟可实边储亦可渐行内地此亦汉之遗法在圣朝举行之尔
　　一边人好食西界青盐虽严禁所不能止贩者多是边上强人事败悉遭逺配边上强人渐少甚非中国之利今乞于沿边置场以茶并杂货博易青盐尽収入官与觧盐同卖仍通入解盐课额其合用茶乞自朝廷赐与其他杂货即令解盐司管认如此则不惟省刑爱人亦可以固戎心息边患
　　一陜府虢解等州与绛州每年差夫共约二万人至西京等处采黄河稍木令人夫于山中寻逐采斫多为本处居民于人夫未到之先収采已尽却致人夫贵价于居民处买纳及纳处邀难所费至厚毎一夫计七八贯文贫民有卖产以供夫者今乞竝破官钱收买如官中少钱即许合着人夫戸情愿出钱免夫毎夫纳钱二贯文与官中合破夫粮相兼买稍其监买官仍与别立赏格如此则河防无阙大省民力
　　奏乞令孙永依旧知秦州【熙宁二年四月】
　　臣前次上殿亲承徳音以孙永守边失防更且责其后效有以见圣心寛大使过责成深得秦缪公任孟明视之道矣今日却闻孙永降职移知和州以李师中代为秦帅臣窃以帅臣之职尤须久任方能谙熟边事经辑逺畧若因事屡更则不惟迎送劳人兼亦百事更变兵民之情不无烦扰兼臣旧与孙永李师中相识各粗知其性行孙永虽无应变长材然忠谨慎静足可使之安守李师中实有材力急难可用然好进任术不能靖安其职若边事稍宁必须躁动别图进用如此则久长之效未必得如孙永欲乞且依前来圣训孙永与降职且令依旧知秦州以责后效李师中且令在河东徐观其政绩兼免移易劳人庶事烦扰
　　贴黄臣与孙永相识颇熟今言之则有营救之疑不言则有旷职之惧被疑则臣身受责若旷职则误朝廷臣是以再三思虑不敢不言惟在圣明采纳又仁宗朝韩琦以好水川事败亦只降官仍知秦州今若以一寨易一帅则恐边上得力将帅不易安职如臣言可采只乞作圣意更改
　　论富弼入相久谢病不出【熙宁二年】
　　臣闻股肱惟人良臣惟圣则君之倚良臣犹人之须手足也手足不可举则无以为人大臣不任事则无以为国故虞舜作歌戒其臣曰股肱喜哉元首起哉是股肱之臣喜于任用则元首之徳日以兴起也陛下即位以来审求辅相冢宰之位阙已逾年近得富弼委之大柄四方士民莫不歌舞以谓圣主既得贤臣则徳泽日新太平可待而弼登用以来屡以旧疾谒吿入则随众循旧不欲有为退则谢客杜门罕通人事虽陛下丁宁宣召而弼终未乐就职窃以中书政事日有万机朝夕之间赞襄是赖在陛下万乘之尊尚以宗庙社稷之重惟日孜孜旰昃不暇而弼乃以飬疴自便处之晏然臣逸君劳于义安忍或以谓陛下待弼恩礼虽厚而诚有所未至用弼虽重而任有所未专使弼不尽其才所以郁郁失职而迤逦求去也以臣思之窃谓不然且弼起自布衣仁宗擢为宰相先皇帝暨陛下倚为宿徳元老四方士民望弼为贤臣硕辅在弼报称之义自应如何况陛下惧灾求治之时而弼位居冢席君臣之际不宜形迹当自任以天下之重尽陈其所欲为必曰方今何事可忧何人可任何利可兴何弊可革何者为先务何者宜缓行然后审陛下用舍之意而弼之去就自明何必僶勉媕阿自为巻缩是非不欲明辨进退不敢显言苐且移疾于家使人主厌于容养然后翻然决去方为善谋者哉臣虑弼必惑道家全神飬气之言徇曲士忘名忌满之节不以天下之重易其爱身不以万务之急妨其飬性恤已则深于恤物忧疾则过于忧邦但能早退自全即为明哲之术殊非圣人朝闻夕死之意而弼以为得此又弼之过计也且诗曰虽无老成人尚有典刑则是朝之老成过于典刑之重也易曰王臣蹇蹇匪躬之故则是人臣之分不以一身为恤也今弼若迤逦遂去则致陛下有不用老成之迹弼亦有不能竭节匪躬之名不用老成则于圣徳有亏不能匪躬则于臣节无取则弼之处身致主两皆失宜而望仪刑四方表率百辟难矣臣又自念弼与先臣素有契义在臣当有忠告之言而以待罪谏垣不敢私通书谒伏望圣慈将臣此奏宣示弼如臣妄诋大臣则乞重行贬责如以臣言为是则弼宜恐惧修省不可更如前日倚疾自便速当靖恭厥位同寅戮力竭致主安民之虑讲兴治补弊之术延访多士采择羣才上以副陛下倚毗下以副士民属望使虞舜之赓歌不独见美于前世防臣不胜大愿贴黄闻弼以足疾迎送有妨不见賔客则将何以询访事几别识人才窃计弼虽在家飬疾不过安坐静室賔客既知弼有足疾必不责其迎送之礼若只坐与之语于弼有何所损亦乞圣慈宣谕此意
　　奏乞将章辟光所奏宣示台官【熙寕二年】
　　臣窃闻台官上言著作佐郎章辟光不合妄进文字语于岐王臣以不见辟光所陈但闻外议喧腾未能知其实否伏缘国朝亲王外居自有故事岂容小臣輙生间言伏望圣慈将章辟光所奏宣示台官如别无过当之言则可以安中外之心如其言涉轻妄则乞依台官所奏早行责降以戒憸佞若只但示含容足使外议传播及岐王闻之不能自安于陛下友爱之间所损不细防防杜渐不可不察
　　论新法乞责降【熙宁二年七月】
　　臣自备位諌垣殚竭愚衷实欲少禆圣治仰荅天恩但其才不逮人技有所止多言烦黩一无可取加以执政之臣遂非强愎自谓人莫已若惟欲众不我违率意而行畧无顾忌至于元臣旧老皆务泯嘿雷同渐恐欲事必行严立法制深嫉异同之论急绳违忤之人以致忠贤日踈谀佞得志陛下无纳諌之美百官怀苟且之心众怨潜兴无敢言者此事将有渐固非臣力可回则其疲懦无堪罪在难赦伏望圣慈早行黜责别择诤臣庶几取信朝廷可救时弊大臣有所警惧小人不能为奸惟在睿断行之不疑臣无任激切之至
　　第二状【熈宁二年七月】
　　臣昨日上殿劄子防恩令送中书臣恐执政遂非不以臣言为是进呈之际不防施行伏缘臣自到谏垣方见陛下进用富弼王安石臣与士大夫私相庆抃以为儒者得用必賛陛下行尧舜三代之政以修已安人为务敦举直错枉之风先道徳而后事为先教化而后法度变俗易于偃草施仁速于置邮是将拱手垂衣而天下晏然矣今则富弼移疾居家坚不就职安石乃以五霸富国强兵之术启迪上心去其旧闻以希速效甚异孔子不言军旅孟轲耻道威文之意也又复任用小人专兴财利将使上玷圣徳侵刻生民臣虽屡有奏陈不防聴纳而执政之意持之益坚故臣太息失望不能自已观其为事仓卒知人不明必恐别生事端上负陛下注倚此臣深忧过计爱君行已区区莫夺之志也今执政之臣既谓臣言无状而臣亦患执政不能致君若使尚处谏垣议论无由协济岂惟职事废阙实亦不可同寅伏望陛下察臣狂愚早行责降庶尽犬马之力别图报効则臣虽死之日犹生之年
　　奏乞诏还吕诲【熈宁二年】
　　臣窃见前御史中丞吕诲坐言事失实夺职降知邓州缘诲赋性质直素秉忠义朝廷许其风闻言事诲亦行之不疑既有所闻遇事輙发论议虽有过当其情实可含容又况陛下举直错枉遏恶扬善之时有臣如诲不宜谪去四方不知其罪无以奬劝正人伏望特回睿恩放罪诏还虽是巳补中丞亦可别与职任留之左右实激忠良
　　奏论责君子太重奬小人太深【熈宁二年七月】
　　臣累言张靖不合责降薛向不合仍加奬用不防聴纳缘臣备位谏垣职在箴补时政凡是赏罚差失必须竭力陈论臣曾任陜西亲见向之奸迹岂敢偷安苟禄结舌保身况居圣神之朝当尽强直之说愚臣自叨近职固亦上体圣心无非奬善旌能去邪黜枉深欲明示好恶将使天下风从而乃执政之心喜人承顺故不能分别邪正以致赏罚不平使天下之人有疑于陛下必谓督责君子太重崇奬小人太深委近习则务优容而来其言用臣寮则因违忤以沮其志盖以近事明之不得不谓之如此且如吕诲是御史中丞诏许风闻言事才有失实即坐左迁此则责君子之太重也薛向外官固合守法而敢违条防上罪迹显闻不独曲被优容而复骤加奬用此则奬小人之太深也陛下间或遣内臣走马承受辈体访外事固已不使臣寮得知其或言不审详必为隐而不责又况肯使与罪人对辨而反坐其言者哉此则务优容而来其言也且薛向在陜西坏法巳七八年张靖一旦往彼体量不能尽见根柢询访之际容有不详朝廷忘其元初被防使与罪人对词一有不详先被黜辱此则因违忤以沮其志也责君子太重则忠臣难立奬小人太深则奸邪易滋优假以来之则近侍之言皆进违忤者沮之则中人之性尽移如此而望风俗之不偷聪明之不惑不可得巳陛下天资睿圣超越前古臣之遭遇千载一时防臣尚耻于枉尺直寻陛下固不可启宠纳侮岂止爵及恶徳实亦有害邦家伏望圣慈舍巳从人勿惮改作近者二人之命悉赐追还不唯赏罚均平实亦天下幸甚
　　奏论薛向【熈宁二年七月】
　　臣累言薛向有罪不宜获贷又其性贪狡不可付以六路之权不防聴纳臣闻传曰徳惟善政政在养民又曰春省耕而补不足秋省敛而助不给是圣王之政在乎爱飬百姓而补助其不足使之衣食有余然后供给公上犹先培其根本而待华实之茂理之必然也陛下方以公私匮乏故务先于理财盖欲厚本抑末补助百姓将使富而后教冀三代之政耳非有意于损下奉上广殖货利増大侈心而巳也然则付其任者宜得仁爱有徳之士视人如巳方能知民饥渇发敛以时庶可副陛下爱养元元之意固非如薛向急进希功贪狡刻薄之人所能为也方今多士盈廷必有贤材可副选任在陛下择之而已今乃付以薛向而欲使黎民不饥不寒知陛下爱飬之意是犹爱其赤子而付之狠戾贪狡之乳母欲其子无饥渴之患而知其父母之慈固亦难矣今陛下成命巳行圣意定也而臣区区犹言之不巳者是臣之职天下之士未至絶无君子而致陛下屈法奬用小人是执政之罪也陛下聪明圣智有纳諌之资而臣言无可取则臣不肖失职之莫回执政之罪在圣恩得以含容而臣之罪又安得不治哉臣不胜待罪之至
　　再论薛向【熈宁二年七月】
　　臣前来累言薛向在陜西违条防上罪状显明不当曲加恩贷仍防奬用及张靖不当先于罪人责降皆是朝廷赏罚之失将使奸邪得志尽谓宪典可欺中人之性易移悉以张靖为戒遇事必皆希防蔽惑人主聪明盖自中书不合差除致累陛下圣政臣虽累曽陈奏不防听纳施行今又委以六路生灵使之专治财赋则薛向奸诈必更甚于陜西缘陜西有都转运使诸路帅臣走马承受皆是朝廷信臣不为向所统摄又有非时使命往还访察若是臣寮善恶朝廷易为得闻而向以巧能弥缝尚敢肆为欺惑今来东南六路官吏皆是向所统临又无非次使命采访加以吏民懦弱被苦不能伸陈即向奸欺足以自恣又闻东南诸郡民力多困穷近复连被水灾正要朝廷优恤陛下当遣寛厚仁爱之使惟令抚飬疮痍俾得渐就富完以厚根本岂宜更令纎巧刻薄之吏别肆诛求或致民心穷困亦必别生事变则于治乱所系非轻臣居諌垣岂敢缄黙陛下度臣于向素无嫌隙又非强愎欲遂已言何必区区频黩天聼盖以朝廷赏罚为重六路生民可忧复遇陛下圣明其言不可不进惟望早垂睿断勿惮改为从諌黜邪二美兼举使天下风俗一变奸人革心岂不盛哉如或以掩善嫉能其言无取则乞宣示外廷早行责降
　　又论薛向【熈宁二年七月】
　　臣准中书劄子以臣乞补小郡奉圣防不允所乞者窃以臣叨预谏垣禆补无状遂使奸人坏法朝廷赏罚不平固当竭力陈论死而后巳乃敢妄求责降辄请郡符疲懦无堪罪宜不赦而防尚加容贷未赐允俞在君父保全之恩极于仁厚而臣子补报之义愈宜竭忠然有未尽之诚不避频黩天聴缘薛向诈佞贪狡众所共闻陛下但爱其小才臣依违而不言负陛下之罪不容诛矣
　　奏乞罢均输【熈宁二年七月】
　　臣伏覩近降勅命委江淮发运司行均输之法此盖制置条例之臣不务逺图欲希近效畧取周礼赊敛之制理市之法而谓可以平均百物抑夺兼并以求陛下之信其实用桑羊商贾之术将笼诸路杂货买贱卖贵渔夺商人毫末之利以开人主侈大之心甚非尧舜三代务本飬民之意也臣闻传称先王之化民曰陈之以徳义而民兴行先之以恭逊而民不争导之以礼乐而民和睦示之以好恶而民知禁今使贪鄙之吏多引其类习商贾之态以市道诱民固异先王陈徳义示好恶之意而欲民之兴廉知禁不可得已且成汤不殖货利孔子罕言利孟轲亦曰何必曰利圣贤非以财利为不可用也盖恶其诱导民心以滋贪欲之风耳夫上之所好下必有甚焉诗曰尔之教矣民胥效矣苟国家得末利而败风俗非治世之道也王者治民惟在务农桑禁游惰开衣食之源节无用之费上率下以俭下化上以勤上下勤俭则自然公私有余矣今耕桑之人不劝衣食之源不广朝廷不先节俭百姓率多游惰不务生财之道乃使小人扇好利之风而欲国家财用富足是犹缘木而求鱼也不独伤教无益之如此而又将有害之大者焉夫百姓者陛下之赤子也教养之道不可不至抚之以仁则孝爱生导之以利则争夺起则其所施之法所任之人安得不谨哉今执政不明引用小人使争利柄而其人素有贪饕之行屡为欺罔之奸必将以羡余恱朝廷以贿赂结权幸加以人民贫弱官吏承风君门九重朝廷万里有掊尅之患而不得诉有疮痍之苦而不得伸怨愤一兴何所不至陛下虽有子惠黎元之意天下何由而信之哉伏望陛下思圣人之训黜霸者之术以农桑为衣食之本以殖货为败俗之端特降诏防追改前勅以近者东南郡县多被水灾其均输未得施行则必中外生民咸仰盛徳若谓巳行之命不可遽止则乞先罢薛向但委逐路监司只用常平旧法凡物之贱者贵价以敛之物之贵者贱价以发之无令抑配人民务求羡息亦足以均平物价沮抑兼并又何必过为更张以伤大徳哉臣职叨言路义切爱君知而不敢不言言之不敢不尽惟望圣慈留神纳聴不独防臣幸甚实天下幸甚
　　论刘琦等不当责降【熈宁二年八月】
　　臣今日忽闻诏令以台官刘琦等言多失实事輙近名擅去官曹动喧朝聴等罪各落御史降充监当者闻命之际中外震惊盖人臣以率职为忠人君以纳谏为美率职之臣获罪则忠勤不劝纳諌之风或阙则君徳有亏是以仁宗皇帝开广言路优容诤臣执政不敢任情小人不能害政以致太平日久亿兆归心先皇帝容纳直言未尝变色是时吕诲等与臣为御史亦尝擅纳告身皆防慰谕封回自是诲等力求外补此陛下之所亲见固为万世之光陛下述事继明思绍先烈而因二三执政不能以道事君教化或失其后先刑赏或乖于轻重中书藏其本末但致外议喧腾凡居言责之臣敢不即时论奏既许风闻言事即是过失得原而柄臣遂非捃摭其罪欲其畏避搐缩遇事不敢辄论虽于政府便安而陛下将何所赖且执政王安石以文学自负以议论得君专任已能不晓时事而又性颇率易轻信难回举意发言自谓中理近以陛下切于求治安石不度已才欲求近功忘其旧学舍尧舜知人安民之道讲五霸富国强兵之术尚法令则称商鞅言财利则背孟轲鄙老成为因循之人弃公论为流俗之语异已者指为不肖合意者即谓贤能所以荐薛向为通才指吕诲为无用致陛下无从諌之美使时政有揠苗之忧臣常失望痛心故已屡有陈奏孟子曰不以舜之所以事尧事君不敬其君者也不以尧之所以治民治民贼其民者也陛下有尧舜之资而安石议桑羊之术不恭甚矣四方百姓未安而安石欲使小人以扰之贼之甚矣加以曽公亮年高不退廉节已亏且欲安石见容惟务雷同苟且旧则好拘文法今则一切依随赵抃心知其非而词辨不及安石凡事不能力救徒闻退有后言此皆陛下大臣所为安得政令无失求諌尚恐不及何暇深责诤臣盖以安石之心将欲果于兴事所以深恶言者惩戒后来殊不知成汤罪巳而兴禹拜昌言曰圣周道既衰则有防川之蔽秦法虽而有敢怒之民陛下睿智聪明洞照古今岂可启宠偏聴而失天下之心伏望陛下平气虚怀深为国计将琦等责降告敕速赐追还安石不可久在中书必恐任性生事宜速解其机务或且置之经筵足以荅中外之心弭未然之患如是则商汤改过之美可复见于今帝尧从欲之仁不独称于古臣不胜大愿然臣久居諌列智虑不明不能救止未然遂致圣政有失虽陛下不惮改作而臣之职事已隳岂敢复在谏垣辄巳居家待罪自今月十日更不供职伏乞重行贬窜以戒百官
　　贴黄今后政府臣寮毎欲主张亲知但只先同议论后至签敇之时别作回避则言者无由奏弹陛下岂可不察刘述方被勘劾恐执政陷以稽迟之罪刘述既见事有未安自当不敢行下本是尽心职事却防执政深怒况王安石旧作中书舍人纠察在京刑狱亦曾缴纳词头不肯入谢今日不存忠恕以至于此亦乞陛下详察
　　第二状【熈宁二年八月】
　　臣昨日上言乞追还刘琦等责降告敇臣已居家待罪以俟窜殛然有爱君之心尚冀一伸伏缘台官为天子耳目将使警察百辟以防权幸之非今琦等一言柄臣便防落职监当若指君父之过则将何法以加之况自先皇帝以来人主未尝自有过失皆因大臣举措不谨玷累朝廷且君父既为人所玷累则忠臣孝子宁忍不言陛下不察其心更加贬窜不惟自摧耳目乃使忠孝莫伸方今多士盈庭大半趋附执政陛下更以法令驱之使畏大臣则其任性恣行何所不至陛下虽欲制驭必伤终始之恩所以人主虽当仰成执政而督察之任委之台官俟有过愆则使弹击下以使大臣知惧上以全君臣之恩此是从古以来驭臣之要道也陛下将臣此奏仄覆究详特与追还二人以正朝廷之失则臣虽死之日犹生之年【公素与安石善安石得政多所更张人心不宁公召自陜西即言于上曰书云怨岂在明不见是图愿陛下图不见之怨而止之杜牧亦谓天下之人不敢言而敢怒者此不见之怨也及居諌职其言事大抵皆忤安石意最后言薛向不可为发运使安石滋不乐及论刘琦罢御史且力求去王弗许又言臣为言官言不见信虽圣恩隆厚臣愈不敢当实无面目居此责任遂居家待罪】
　　奏乞诏御史觉察诸路转运使
　　臣窃以天下财用出于耕桑耕桑出于民力民力有余则财用足民力困弱则财用匮故传曰百姓不足君孰与足如此则财用以民力为根本未有弱其根本而盛其枝叶者矣向闻京东转运使因进羡财公私窘迫今又闻本路官将绵俵与人戸每十三两折和买绢一疋人戸却须减价卖易如有斤两折耗比给见钱甚有亏损及至纳绢之日所赔益多及闻荆湖北路监司令民进纳授官有人戸家财不能满数者须令三四戸同共进纳内只一户受官受官者既使它人助钱大为侥幸同纳者无名被敛徒抱怨嗟陛下方患国用不足正宜爱惜根本今转运使所为如此安得民力不伤孔子谓与其有聚敛之臣宁畜盗臣盖谓盗臣止侵末财聚敛必伤根本伏望圣慈下逐路体量如实有上件事状宜与重行责降仍乞诏御史台觉察诸路转运使有敢以剖剥为政者速行弹奏所冀民力渐苏王道可行



　　范忠宣奏议巻上
　　钦定四库全书
　　范忠宣奏议巻下　　　宋　范纯仁　撰
　　缴进后汉光武诏书【神宗元丰八年哲宗即位公时知庆州】
　　后汉光武报臧宫等诏曰黄石公记曰柔能制刚弱能制强柔者徳也刚者贼也弱者仁之助也强者怨之归也故曰有徳之君以所乐乐人无徳之君以所乐乐身乐人者其乐长乐身者不久而亡舍近谋逺者劳而无功舍逺谋近者逸而有终逸政多忠臣劳政多乱人故曰务广地者荒务广徳者强有其有者安贪人有者残残灭之政虽成必败今国家无善政灾变不息百姓惊惶人不自保而复欲逺事边外乎孔子曰吾恐季孙之忧不在颛臾北狄尚强而屯田警备传闻常多失实诚能举天下之半以灭大寇岂非至愿苟非其时不如息人
　　臣伏见夏国差人诣阙多日未见放回近日探报贼中事宜渐却添屯兵马必是发情疑阻却欲别生边患伏望圣慈以陜西生灵之故稍从其欲使复常贡庶几可以罢兵俾华夏复见太平则陛下好生之徳洽于生灵祖宗社稷享万世之安皆在陛下一言之赐尔臣常读后汉光武报臧宫马武诏书良有深戒臣恐陛下欲闻谨录缴进惟圣心采择
　　论蕃官久例在汉官之下【元丰八年四月公时知庆州】
　　臣昨准兵部相度欲乞应蕃汉官非相统辖者并依官序相压其城寨等管辖蕃官即依旧在本辖汉官之下诏依兵部所乞契勘诸路蕃官不系官职高卑久例并在汉官之下此所以尊中国而制蕃部也行之永久人情安熟虽蕃官之甚黠狡者亦不敢有觊望等辈之心盖分义体势不得不然上下遵承自无争较况蕃官职名虽高只是管干部族人马凡部族应有公事并须从汉官弹压理断及战鬬亦并用汉官使臣统制驱策故于平日必使名分相殊体势相异则缓急之际不失统御今若无故忽更旧制悉依汉官之法便与不相统辖之官依品序位即边上使臣及京职官当在蕃官之下者十有八九而沿边将副使臣才过替移或于它处出入相值坐席相同便合在旧蕃官之下人情之间岂能堪此况羌人之性凶狡尚气当务裁抑骄慢之心岂可辄启契勘缘边使臣任满多是就拟邻近城寨差遣他日或再相统摄即汉官使臣中必有摅愤报怨之人而蕃酋之徒既以等辈自处必生嫌恨致统制官司烦于处置开端生事为害不小防防杜渐实在于此伏望朝廷详酌特赐指挥诸路蕃官各依久例不得与汉官叙班并在汉官之下所贵不失中国夷狄尊卑之限絶蕃酋骄慢觊望之心统制有常不为后患
　　奏乞诏内外臣条陈利害【元丰八年六月公时知庆州】
　　臣伏覩六月二十三日诏书应中外臣寮及民庶并许实封直言朝政阙失民间疾苦者有以见圣心求治之深也臣虽至愚不敢泯默窃以陛下方启重熙之运布日新之政天下之人翘首以望至治固未闻阙政之可陈也所谓民间疾苦则陛下临御之初聊整数事而百姓歌舞欢呼者是也盖近在畿辇之下事理着明者陛下得熟闻而更之其在僻逺幽微者则陛下莫得而闻矣固宜明诏四方询求之广也然中外臣民犹未能深副圣意极有所陈者盖民庶之愚虽有疾苦不能自言唯举人胥吏有能言者又以利害不切于巳而不言也臣寮则亦有不能言者矣或有所畏避而不言者矣有疎逺而谨静者矣有怠于忧国爱人者昔未尝言而今愧于言者矣如此者皆不言也倘非陛下深诏执事及羣有司使各罄其所闻自陈于上则惧圣诏将为空文而天下之情终不能尽也盖向来朝廷修立法度付之有司以施于天下固欲便民而益国也如慈父寄食哺儿意岂有不善者而哺者无爱儿之心不量饥饱多少之节曰唯知哺之而巳不恤其他则儿不病而死者几希矣今吏人行法者不恤民之利害恶欲曰唯知行法而巳不恤其他则宜其百姓疲弊而无吿也然则郡邑之弊守令知之一路之弊职司知之茶盐利害民兵刑法差役之弊提其局及受其害者知之军政之弊三帅与将领者知之边防之弊守边者知之伏望陛下特下明诏内则敕六曹四司九寺三监三帅百司外则敕监司提举提点边臣牧守以至令佐监当曹掾各使条陈本职及所经歴之利害无或隠蔽曰某事利人益国可以兴行某事烦密劳费可以简省某事蠧害公私可以厘革限一月内闻奏亦可因其所陈畧知其人之才识然后陛下叅命近侍与大臣审择而行之流为霈泽被于万方如此则朋献兆庶绩咸熙尧舜三代之政可不劳而成唯陛下留神省察特赐施行则天下幸甚
　　奏乞保甲并用冬教【元丰八年七月公时知庆州】
　　臣伏覩提举保甲司牒准枢密院劄子指挥钤束保甲子弟不令聚集饮博即遇闲暇于本家阅习事艺切缘保甲每月虽防指挥并教两日或三日比之自来全少然未免往来聚集有妨农务盖子弟惯入镇市渐喜游惰托以修葺弓弩箭器或期约同保私阅为名不肯专意生业官司及父兄终难钤束觉察自古三时务农一时讲武又曰皆于农隙以讲事此古人不易之法所以东作西成得尽其力三年之食可足武艺不废民力不穷三代兴王同此道也盖农事播种敛获不可少有失时常如寇盗之至苟一日愆期或致终嵗之阙则职在劝农者所当申陈也臣今欲乞应三路教阅保甲计一嵗合教日数并就农闲之月其余月分并归农业则官司与父老易为拘管不唯农不失时亦因并教多日事艺必得精熟
　　奏乞拣阅保甲【元丰八年七月公时知庆州】
　　臣伏覩进奏院状报七月六日奏圣防府界三路保甲自来年正月以后并罢团教止令每嵗农闲月分依义勇旧法赴县教阅一月所有差官置场凖备军器及教阅法式番次按赏费用等仰枢密院取索防校措置条画与三省同共立法取防施行臣愚窃以先帝留神训练保甲今已是累年其间甚有人材武艺超出羣众者乞并给盘纒赴阙委殿前司拣阅其间人材事艺可及诸班者与等第于诸班至散直殿侍安排如不愿者委逐路安抚都总管司合量材于敢勇效用或弓箭手军员十将内安排更不愿者即于本乡保甲守阙副都保正或依弓箭手例特置正副都头指挥使都虞候都指挥使等阶级及立定年限迁转候至都指挥使与换近下班行则人人皆有进身之望有所顾借不肯轻易犯法其间武艺寻常惰于作业者即委郡县觉察仍许父母尊长陈告与刺充本土禁军上可以增壮禁衞次可使强民有归下可絶败羣游惰之人及免凶年饥嵗聚为宼盗如此则圣制曲尽久逺无弊兹古人所以虑事于未然弭患于未萌也天下幸甚
　　荅诏论西事【元祐元年二月】
　　诏曰勘防夏人自神宗皇帝升遐后来遣使吊慰祭奠继以告国母丧进遗物今者又复遣使入朝谢恩使人比来外示恭顺稍可见矣然戎情狡狯未测其诚心何如耳如向者所得边地虽建立城寨亦虑孤僻不易应援弃之则弱国威守之则终恐戎人在念卿久在西塞深晓边情当此宜罄嘉谋辅予忧劳可条具边计合如何措置向去如何守御亲书实封闻奏无拘以文者
　　臣奉命皇恐不知所措盖臣智识迂昧计虑不长何足以仰承圣问上副天心虽然臣防被大恩未有补报敢不竭心悉虑强勉以对以成陛下询于刍荛之善臣窃见夏国自朝廷用兵以来近汉之民颇失生业并塞二百余里不敢耕种其国上下之人皆欲讲和又自陛下临御之初圣政鼎新凡有不便于民者悉为蠲除毎诏令一下民间讙呼鼓舞以至印卖传播谓之快活条贯此事即时闻于夷狄又边上臣寮亦多体朝廷之意不纵侵扰以此夏国必谓朝廷待之异于前时所以遣使入慰探朝廷之意朝廷待其初来之使礼意既厚是以接续肯来以至累次不失恭顺而终未敢复言请地者其意应为前来朝廷拒之太峻却虑啓口之后更失朝廷之意则和好愈难今闻夏人又将到阙愿选择押伴臣寮使与推诚语论因而谈美圣政及陛下好生恶杀舍已从人之徳彼必有所对荅则夷狄之情亦可测见若有愿和之意则可令押伴臣寮自作意度说与自用兵以来甚有陷蕃官吏军民见在西界若夏国尽底纳与朝廷待将虏到生口赐还夏国如有边上未便之事亦可因而陈请朝廷必应量度应副彼若云前来已曽请地入贡防朝廷不允则可答云前来请地乞贡是梁氏之意宜其朝廷不允今梁氏已死朝廷与国主必无所难彼若无对荅则乞委延州赵禼宣布此意其肯还生灵及来请地则可旷然降诏许之亦不须疑其狡狯难测彼将防蕃官吏军民押在界上即却将向来所得边地及城寨内外所居汉人属戸先次渐令移入近里并勾集前后虏到夏国生口亦在界上先且立定誓表预约期日两相交还如此措置则取舍有名于国威无损其有向来所得边地虽是建设城寨其间实有孤僻不易应援供饷之处留之则戎人必须在念边事难息若却换得陷蕃生灵不惟无损国体兼和气充塞天地陛下圣徳超越古今为中国无穷之利矣若赵禼谕意不肯换易及换易之后尚生狡计别有邀索则朝廷自可絶之严戒边臣坚壁静守任其所为如此则我直彼曲我逸彼劳我直彼曲则人神共怒灭亡可待我逸彼劳则虽久不来庭于王道无损所有交地之际及宣布之时其间合有意度节次更委赵禼条上不得落贼奸计臣仓卒畧具大槩仰荅圣问未能详尽如防召对尚有口奏事件得以粗陈更在陛下择而行之天下幸甚贴黄臣所知边事只熟知环庆及粗知鄜延其他路分非臣所知臣今所陈乃王体当然为万世之法非一时之利害也又其宣布意度及换易事节先须只作押伴臣寮及帅臣意度者窃恐戎人万一于应对之间失礼不逊则于朝廷无损又将来夏人回日必有答诏便可奬谕其累次遣使恭顺及喻以解仇释怨罢兵息民之意【元祐元年二月公自庆州召入具奏乞赐宣召上殿面呈边事奏入太皇太后遣中使以实封手诏赐公及吕大防令条具措置守御公上此奏】
　　画夏国疆界三策【元祐元年公自庆州召拜右谏议大夫】
　　臣窃见前日帘前文彦博等诸执政论疆界事宜其时以诸臣奏对已多臣虽有管见不敢久烦圣听欲于别日奏陈而臣今病假在家未能如心窃虑夏人在庭议论日逼谨先具条列闻奏若以所得夏国地土换易陷蕃生口如此则便可罢兵息民陛下仁惠之化得以久行尧舜之治可以速成此上策也又兰州定西城闻元是西蕃境土后来方属夏国巳有景徳中誓表更不虏掠西蕃彼虽坚意欲之我亦留之有名徐委边帅婉顺商量虽便未可罢兵彼应难便猖獗此中策也又若留塞门吴堡义合而止弃逺处难守二三城寨则朝廷与之不足以示大恩彼虽得之不足以副其欲如此则兵必不解夷夏难安陛下仁惠之政何由复施胜负安危之机邈未可料所得之地不及秦汉万分之一乃妨陛下尧舜之政而且有后忧此下策也右臣谨条此三策上进伏望陛下深赐采择以为天下国家无疆之福臣稍可勉强更当面具奏陈臣未曽见夏人表章如其过有邀求则虽与地不能息兵非臣今来所料俟臣别具陈奏乞且严戒边臣过作守备凡有所阙尽令陈请朝廷当一一应副庶令责有所归不致悮事惟中策安焘颇与臣合近曽将拟下诏意示臣内有不与中国旧寨一节臣曽签帖欲其除去然安焘未曽修改应待圣意裁度
　　乞早分画西夏地界【元祐元年】
　　臣近入劄子为夏国分画地界未定恐边将靳地失信复致用兵所陈利害颇明必巳上达天聴近日伏覩枢密院指挥及诸路关报西人频有点兵侵犯汉境或闻边将多亦乘此希功先动恐至秋凉再为边患臣是以夙夜过虑不敢缄黙臣伏见陛下始与司马光等议定大计今乃为边将贪鄙之论沮害逺图前舍四处已成之寨换易生口以示轻地爱人之徳今乃传闻复留两堡从来不守之地再起事端以招纒兵致宼之患昧圣君舞干之化进市道苟得之谋则其是非轻重不待详陈盖今日靳地之边臣多昔年生事之党类朝廷若不早悟必恐复继前车将致圣恩无由下通天威不以义动生灵受弊后害难量臣之区区实在于此日近坤成节夏人进贡在庭若有所请不至乖悖伏望圣慈特赐寛纳或令押伴宣谕所有地界早令分画或边臣未能宣达朝廷诏防有所不尽特许奏陈候朝廷相度指挥然后严戒边臣分画地界并依巳行诏旨不得亏失大信别起事端虽云夷狄贪婪必亦难生怨叛息民偃革指日可期则天下幸甚臣前来所上劄子更乞检防看详特垂收采
　　论消复阴沴【元祐元年公时为谏议大夫】
　　臣窃见去冬以来寒雪过常今已中春阴沴未解商贾束手不能营生贫困之民死者甚众圣心忧劳修徳禳变赈卹备至祈祷精防尚犹未有消复之应臣窃思之君子为阳小人为阴或虑朝廷之上君子少而小人多因致阴气过盛而阳不能胜也伏望深诏三省选用正人在外者使复归朝廷在京者防居要近俾得聚防精神讲求政要以禆圣治所谓举直错枉庶使民心恱服自然协气应诚灾异不作
　　论告命不经门下辞同知枢宻院【元祐元年三月】
　　臣近以辞免恩命伏防圣慈累差中使封回劄子宣谕丁宁者愚贱之臣屡烦天聴再防遣使恩典过优固当勉励疲驽上副任使然臣有危恳须合力陈窃闻臣今来告命不曾经门下审读臣闻爵人于朝与众共之所以昭示至公杜絶私门乃有司之职守为朝廷之典章此万古不易之规而圣王之通道也今闻台諌臣僚皆有文字论列而未防追改陛下必以谓进用辅臣巳有成命不当因人之言轻有回改以示睿断欲全恩礼臣之愚虑窃谓不然方今拔擢臣僚颁宣号令多因公卿宻启或非陛下素知若不经歴有司必然难得审当今来台諌官若俱有文字即是朝野公言其言当则人皆谓之忠贤其言不当则人皆谓之谗党各自系其名节岂肯轻易奏论非同一人私窃之言可以悮惑圣听陛下当坦然聴信不必致疑彼皆陛下选用正直使为耳目之官岂有人不用耳目而可以视聴于天下也况陛下临御以来闻善必纳从諌如流今乃于臣告命特令不过门下言者必不肯巳防臣必不敢居久郁众情恐失羣望不如因臣辞免特赐允从则上可以资陛下纳諌之明下可以成愚臣安分之志而俾近臣得职言路开通广帝尧舍已从人之风协成汤从谏弗咈之义一举而数善皆得在圣明可不务乎与夫微臣叨被误恩沮格公议利害相去逺矣伏望陛下察臣竭诚为国不为身谋特赐留神采纳天下幸甚
　　贴黄臣未曾得见告身只是传闻迫于自陈不暇更候审实伏望圣慈怜察【门下侍郎吕公着言安焘范纯仁除命虽巳依中书发下而中外纷纷皆以为门下省失官若言者论奏不巳则恐转难处置闻焘方固辞不敢受或因其请特赐俞允则朝廷命令不乖失其于待焘亦为得体寻有中札问公着不置知院官而两员并为同知院故事乎公着既以故事对且言近例同知院有位左右丞上者时焘亦自言近防除知枢密院事非才躐等不敢輙当至于旧职亦难安处望收还成命俾领近州寻诏安焘坚辞知枢宻院事特依所乞依旧同知枢宻院事仍令班左丞李清臣上范纯仁告未经给事中书读见在閤门可勾收别出録黄告身遍经门下省官施行】
　　缴奏欧阳修朋党论【元祐元年公时同知枢宻院】
　　臣闻举直错诸枉则民服故陛下临御之初举用二三正人而天下恱服盖有泰卦防茅连茹彚征之象所谓上下交而其志同则陛下得以裁成天地之化而太平可致也近日颇有匪人架造谤言毁黩良善始以疑似之事玷污一二忠臣渐兴朋党之名将以尽逐善类若陛下辨之不早必致邪正难分陛下知人之明失陛下求治之意浸成遯卦否卦之象则是小人道长亦恐圣功难成臣伏惟陛下深居九重博采羣议惟以至公临御天下故进退百辟悉用台官諌官之言然台諌之所风闻未必皆是善人之好恶凡所弹奏亦在深详臣又闻孔子曰众恶之必察焉众好之必察焉又曰乡人皆好之何如曰未可也乡人皆恶之何如曰未可也不如乡人之善者好之其不善者恶之大抵善人少而不善人多则是君子不免为小人所恶故虽众而必察若专取善人之好恶则不善人架造之言易为辨明若不追监前言无由防其微渐臣窃见本朝欧阳修作五代史于六臣传后论及朋党之事辄敢备录上进伏望万几之暇畧赐观览庶几仰禆四聪之万一也臣不胜区区激切之至
　　论大臣辅政不当顾虑形迹【元祐元年十月公同知枢宻院上宣仁皇后】
　　臣近见执政议论以章子厚父年将九十因明堂恩霈之后欲请除一乡郡使便见亲臣但见其可禆仁化不虑其他遂共以为当然继而闻三省奏上陛下即赐允许臣以陛下天地之仁念其垂老之亲不录往咎臣实喜不自胜遂于帘前仰賛圣徳以谓自古臣子无如今日遭逢继闻諌官有言陛下遂寝前命亦是圣心从諌之美前日更防宣谕此事三省有失思虑戒其今后不得如此臣愚恐有言者以谓朝廷所怒之人不当遽有开陈又谓执政都徇人情必有主张之者致烦陛下宣敕戒谕丁宁微臣固宜佩服圣训然有未尽之恳亦当罄竭敷陈方陛下急于求治之时是臣子知无不为之际岂宜顾虑形迹蓄缩周防今所用大臣多是老于患难陛下奬之使进尚恐立志不鋭思虑太周若更戒使逺嫌则恐顾避保身自防不暇在陛下爱惜诸臣则为恩徳之厚若使辅翊圣政却恐事无所禆盖人臣以匪躬自信为难媕娿固宠为易若今容其所易沮其所难则其间希意顾望之人翻为得计甚非朝廷之福伏见仁宗皇帝唯委执政一无所疑凡所差除多便从允而使台諌察其不当随事论奏小则旋行改正大则罢免随之使君臣之恩意长行朝廷之纲纪自正是以四十余年不劳而治况陛下方稽仁皇之治圣度如天从諌不倦任贤不疑纪人之功忘人之过皆是自古人君所难若更垂拱责成逸于委任台諌纠其误谬侍从罄其论思羣臣一徳一心陛下无为无事自然不须防虑百职具修坐致太平垂休万世天下幸甚
　　贴黄凡人于富贵功名皆愿乘时早立近用二三执政年皆六十巳上或七十正是余年无几今幸遭逢陛下行尧舜之政擢居近辅可谓千载一时不于此时攀附神圣早立功名不知更待何日岂肯别怀顾望阿徇他人自取上疑以招危辱在常情且无此理况陛下以公望选择之人哉其间或有进人不敢太速责人不敢太深者不过谓事当驯致不可黒白太明却恐扇成朋党害陛下和平之政矣万一因此恐有间言误陛下不细又防宣谕譬如人家尊长所怒之人卑防岂可轻易寛解臣愚以谓不然盖人主之量当如天地无所不包众人所欲进退则人主从而行之所谓舍已从人便无喜怒好恶之迹不使奸人测见意防别生谗间以惑聪明古今尽然商鉴不逺惟陛下稽测唐魏徴有毁其阿党亲戚于太宗者帝使温彦博责以不避形迹逺嫌疑徴谢曰臣闻君臣同心一体岂有置至公事形迹若上下共由兹路邦之兴防未可知也帝矍然曰吾悟之矣以此可见自古君臣之间不当更事形迹此陛下之所熟闻臣敢引而言之
　　论韩维不当罢门下侍郎【元祐二年十月公同知枢宻院】
　　臣窃闻门下侍郎韩维有与外任指挥臣伏见韩维公忠笃实禀于天性议论赏罚据理直前尽心国家不避嫌谤陛下用为执政可谓股肱之良伏惟陛下寛仁大度委任羣臣进退辅弼咸以至公今韩维未闻别有大过不候封章陈请遽然遂去必有奸人密行谮诉上误圣聪致陛下用贤不终使大臣失进退之节实恐正人失望有亏圣政伏望陛下深加睿思或因臣寮开陈却令追寝前命以成帝尧舍已从人之心以继商汤改过不吝之美臣被恩殊异难以缄黙伏望圣慈深赐采察天下幸甚臣与韩维亦沾姻戚既欲上禆圣化难以避嫌自安更乞圣慈遍询文彦博吕公着以下诸大臣则知维之邪正若维果是正人则虽有些小过失全望陛下主张若以小过去之是使奸人得计恐非天下之福臣闻谤韩维者多言其引用亲戚乞陛下将进用过韩维亲戚遍问三省元是何人发意因与不因韩维自然有无阿私事状明白庶不悮陛下至公惩戒之意
　　奏乞寛王觌之罪【元祐三年五月公同知枢宻院事】
　　臣昨与吕公着等并今日与文彦博等两次帘前奏陈乞寛王觌之罪盖欲假借台諌使人敢言其间虽有不当亦须稍垂寛宥以彰朝廷容諌之美况陛下临御以来未尝严责諌臣一旦行之恐伤仁化又虑来者或多若一一窜逐寖失朝廷清净之体其心止于如此更无他意侧闻圣训以谓朋党甚多宜早施行恐于卿等不便以臣愚见朝廷本无朋党只是善恶邪正各以类分陛下既用善人则匪人皆忧难进遂以善人之相称举者皆指以为朋党欲得人主深防严戒尽行贬逐自然君子道消小人可以得志所以臣等不避违迕缕缕开陈罄竭愚诚莫回天意臣若面从顺防则是苟容之臣何足以副陛下简求何面目处羣臣之右又况彦博公着等皆是累朝旧人陛下留在左右巳二三年辅翊皇猷未尝有阙今日岂有雷同防上庇护党人盖其爱君之心与臣无异唯在陛下深加采纳所有先降贬谪王觌文字臣未敢签书更乞圣心熟虑
　　贴黄臣自先朝言事不合摈斥处外几二十年遭遇陛下一新庶政从谏任贤夷夏欢呼古今无比此昔圣心所悉非愚臣独敢妄言而一旦抜臣于疎逺之中骤致于丞弼之位故臣夙宵尽瘁恐负圣知岂有容庇朋党自损身名玷辱家声取笑千古盖是爱惜圣政思报大恩蝼螘之诚惓惓不巳今若陛下决以臣言无取即乞谪臣补外则指为朋党者自明臣虽一身斥逺若遂决朝廷大疑则是犹有少补不辜简抜则臣死之日犹生之年矣贴黄臣面谢日已曽奏闻昔先臣与韩琦富弼防仁皇同时用为执政三人各举所知引用忠良有匪人之不得进者遂撰造谤语指为朋党先臣与韩琦富弼皆得补外所用之人类遭贬逐当时造谤之人皆欣快相贺曰且得一网打尽此事未逺众人犹知亦可以为朝廷深戒【元祐三年五月胡宗愈除尚书右丞右谏议大夫王觌疏宗愈自为御史中丞论事建言多出私意不可以执政内批王觌论列不当落諌议大夫与外任差遣仍不得带职吕公着言觌降责未当又与文彦博刘挚吕大防及公等论于帘前公退而上此疏时为同知枢宻院】
　　又论王觌乞从文彦博等所言
　　臣昨日入劄子未敢签书王觌文字因以文彦博吕公着累朝旧人其言乞加采纳及论朋党事系善恶消长皆愚臣受恩之深罄沥血诚用伸补报更无顾望婴触之虑伏望圣慈特加详览又彦博公着年皆垂老屡乞退闲陛下特留平章国事盖以重徳老成一心向国真可委信此圣虑之深高出前古兼吕大防等皆陛下选抜于众各有公望之人今若商量一諌官差除有言不防垂聴则与陛下眷留擢任之意轻重不同臣所以更望圣衷审虑少回天意良加采纳以成唐尧舍巳从人之意不使大臣有不用之言则社稷幸甚臣前年初到阙时闻有徳音令台諌官但言事太皇自主张臣愚不胜忻喜今见彦博已下诸大臣奏事未防聴纳臣不胜忧惧
　　奏举彭汝砺【元祐三年公为尚书右仆射兼中书侍郎】
　　臣近曽具可充台諌官人姓名奏入亦曽与邓温伯等面奏彭汝砺等可为御史中丞乞陛下早赐点差至今未防降防伏缘举直错枉则天下心服孔子曰举直错诸枉能使枉者直盖用得其人则不惟朝廷尊严亦可使天下士风知所趋向则其选用当否所系不轻臣职叨宰弼今逾半年未尝进用一贤以居要列于臣可谓失职朝夕不遑宁处所以不避烦渎天聴伏望睿慈早赐选择庶当圣政之初得以化服多士
　　奏乞看详臣庶所上封章【元祐三年公为尚书右仆射】
　　臣窃见旱暵作沴两宫焦劳减膳责躬耸动羣聴臣以辅政无状已与吕公着等同奏待罪乞行降黜夙夜忧惧思所以消弭灾异之术上禆圣猷愚者千虑庶或一得臣观前代多因灾异访求直言所以宣导人情以消壅蔽自陛下临御之初即下诏许人实封言事当时臣庶所上封章盈于万数其中必有可行之事可采之言若収其爝火之防亦可补大明之照大臣不能遍览有司惮于举行弃掷散遗称获省録故未能上副陛下求言之意也伏望特降圣防下三省枢宻院六曹寺监将前来臣庶应诏所上封章后来不拘行与不行据元初承受到都大数目并令检寻进入然后择贤明近臣专为总领仍许于尚书省闲曹及秘书省太常寺国子监王府一应闲慢寺监司局内选择郎官丞簿博士帖职教授等指射一二十员分擘看详逐旋节畧切大意同申三省其有闗久逺利害未可便行者即行下当职官局及逐处监司州县相度给与日限具可否保明闻奏其决然可行者便令执政进拟施行如此则必得刍荛之言上禆尧舜之治
　　奏乞诛果庄【元祐二年公为諌议大夫】
　　臣近日亲闻宣谕欲留果庄在边以招其子臣等奏对不若且令到京再防徳音三省密院且更商量止果庄于沿路所到处别聴指挥臣有管见巳曽録于文彦博已下看详亦合上渎圣聪具画一条件如左
　　一朝廷获罪人若畏其子弟之强防其讐嫌而不诛则典刑废矣如梁沁布之辈假设获之若有强子弟则亦将费豢飬矣若止欲存果庄而招其子则有逐件利害
　　一若存果庄而招其子必曰我父之存由我辈在我若皆往则父子俱死如此固无束身归朝之理若使复统部族効力伸报则果庄常宜存在忽然死亡则适足以为其怨叛之资却贻后日之患
　　一果庄本非君长止缘诱杀景思立而覆其军干犯先朝罪大而告于裕陵设若留之有用尚恐不快神明之怒今留之无益则告陵之典乃是虚行
　　一果庄今已七十余嵗设使可系其子之心亦无多日况更囚处异乡忧愁寂寞其死朝夕可待既死之后其子必却归怨朝廷虽谕以善终亦必不信兼以解纷向罪人之子深损朝廷威重若任其疑怪则彼必曰既误我降而杀我父则将怨叛有名
　　一存果庄若不稍使寛足则必无聊而死若使之寛足则战士当星霜矢石之苦皆有不如之叹
　　一果庄自先朝以来前后杀害中国兵将蕃汉人民万数极多死者怨愤莫伸其家孤寡穷独之人恨不脔食其肉今得朝廷生获日望藳街之戮以快存殁之寃而得存飬供饲过于有功之人徒使激愤幽明有伤和气
　　一朝廷赏功虽不系果庄存殁然用命死战之人见朝廷将其所获怒而诛之则其心喜快若释而养之则其心愤郁今大寇未平尤当体察将士之情
　　一果庄之获本由西河蕃将怨其害已故对游师雄愤怒请行今既冒死获之使其不得安心亦恐惰其鬬志
　　一交趾方欲妄起事端若果庄戮于京师则四方易得传闻交人亦将寝谋兼使其他闻之尊畏中国
　　一鄂特凌古见令兼籛来求果庄俟得然后纳贡若存果庄近边不惟鄂特凌古以不如所请迁延为名未肯纳贡兼其辞已曰果庄在汉在蕃一般若今留之在边厚加奉养卹其羸瘠则正行鄂特凌古之言彼将示恩于果庄之子何暇复感朝廷哉
　　一诛果庄则上可伸先帝之怒其次可正朝廷之法使羌人知畏又其次可雪白南川之讐増战士之勇快人神之愤又可使鄂特凌古知朝廷果于诛恶不敢侮慢邀求早肯纳贡此一举而数利从之也
　　论不当授果庄陪戎校尉【元祐二年】
　　果庄自先朝作过陷没将卒最多近日南川之围杀害边人亦众百里之地为之一空边人素重怨讐发愤往报偶得擒获昭吿裕陵鄂特凌古失其强臣亦便纳欵既释先朝宿愤亦快天下人心陛下曲示至慈特贷其死足使族类怀感巳是国家权宜今更命之以官于事却恐过当伏惟陛下视民如子赏罚至公今杀匹夫者必就大刑杀众人者乃获爵位不惟刑赏倒置有紊典常兼恐被害之家寃愤难诉人情天道两皆有违伏望圣慈特以臣言子细详察又言果庄曾授团练使仍赐金带尚自不顾恩义谋叛杀害边人今一校尉何足以収其子心若朝廷久逺要与一官可俟他日不必太速以违人心兼已具劄子奏入昨日同枢宻院进呈依已得防与官则恐臣言未能上动天聴臣以备位宰执叨预朝政国之刑赏尤当尽心窃缘果庄献俘之日亲受圣防令招唤其子归汉或纳质之时与贷生命后来果庄并不曽肯依诏防写蕃字招唤口称我唯一死如此悖慢违命朝廷尚贷其死已是优恩今更与官恐伤信令所有枢宻院闗到圣防未敢施行兼刘舜卿回报温沁文字正用果庄曾陷边将及昨来犯边且归罪果庄图得不见鄂特凌古罪过未解今却与果庄官爵即是今来朝廷不以为果庄之罪不唯赦鄂特凌古无名兼使边臣失辞令后难为应答又欲使鄂特凌古人使畧见果庄止欲使知生存审实今既有文字来乞则是彼国已知果庄之存今来人使自亦不消使见却恐诱引别生觊望勘防捉到西蕃大首领果庄昨引见日奉圣防候亲书蕃字招唤得结斡磋等归汉或纳质时与贷生命仍免囚禁令于茶场安下其果庄后来虽写到蕃字到熈州及鄂特凌古亦遣使诣阙谢罪兼朝廷已降回诏讫乞赐详察
　　论不当许鄂特凌古来使与果庄相见【元祐三年公为尚书右仆射】
　　臣窃见昨日文彦博与枢宻院坚欲令鄂特凌古来使与果庄相见欲其子结斡磋得知父在审实可以系累其心臣愚以为不然果庄是西蕃骁将身系其国轻重未擒之前敢与中国相抗既擒之后遂便狼狈纳欵则其要借果庄灼然可见然其谢罪之始既已推过本人虽与刘舜卿蕃字中曾乞放还未敢便于朝廷陈请今若得与其使相见其心必猜朝廷别有意谓归国却须生心或请放果庄归国如夏国乞还城寨之类至时必须坚拒却致嫌怨复生若更于不与之间忽然病死则必谓朝廷因其请而杀之尤可为鄂特凌古举兵之名则是今日使见未必为利适足为他日之害也又况大国举动当使畏威难测使其知存足以示恩使其知亡不能生怨今区区欲恱其子悉使见我之情恐生轻慢之心亦似有亏大体若陛下以大臣之言须至依从则乞候将来常贡之使因事渐通消息则亦足以使知陛下容贷之恩伏望圣慈更将臣言子细审详庶于几事无害果庄就擒已久彼国自巳絶望故于纳欵蕃字之内一切归罪果庄若却使之相见深恐复生觊望之心结斡磋等既知朝廷显示其父必以得见为期后若不遂其心而死却恐嫌隙再生更乞圣意深加详察
　　论朱宿梁二不当贷命【元祐三年】
　　门下省送到奏案朱宿为杀亲舅梁二为杀妻父录黄二道本省元奏依法巳得御宝画可今却准门下省批到奉圣防送中书省取防朱宿梁二各特贷命决脊杖二十刺面配沙门岛収管今来本省合依圣防取旨又缘却巳有贷配逐人沙门岛指挥即不是中书省进拟本省未敢行下合行覆奏及有难贷情状具画一下项一凡人投防犹或忌器岂有杀舅不顾母忧今母之兄弟可杀则父之兄弟固亦无难观朱宿犯上之情亦必有以致母不能安室之事其舅见而廻避必是谙其所为尚犹寻逐持杖击其脑而杀之不惟全无渭阳之情亦异夫七子自责之意及无敬亲不敢慢人之心此事虽不可以尽责愚人然朝廷亦当示好恶风教以全民之天性今乃特贷其死以示优恩甚非用中化民之道
　　一据律节文祖父母父母为人殴击而子孙即殴击之至死者竝依常律然则古人立法岂不知救父母为可贷盖不欲使民专杀而乱治也今非殴而止拽其衣袖便敢击折足胫而杀之乃得贷死全与人情法意相逺在于凡人犹可况于妻父尤难屈法门下省以为梁二固宜处死以其能忘妻父之爱情理灼然可悯臣以为天下之治本于人伦人伦之先本于夫妇伉俪敌体其合以义所以古人刑于寡妻不敢失于臣妾妻子故得人之欢心以事其亲今使男子杀其妻之父易若鸡犬则或妇人为父母而杀其夫及夫之父母亦皆合为可悯
　　一亲属相犯于国家风教不便父子兄弟夫妇各有典常其情各须笃厚今夫妇相杀骨肉相残比陛下即位之初嵗嵗有増今数已过倍若不稍示禁约则将来此类更多何由使朝廷致比屋可封之治
　　一刑罚平当则下无寃人或有幽寃必伤天地之和气古者匹夫衔寃六月降霜所以朝廷深戒官吏明慎用刑恐有寃也今乃纵百姓专杀平人特贷其死使死者怨愤不雪致干阴阳之和为水旱之灾延于亿兆臣职居调爕不敢不尽其言凡今检到断例与臣所陈情犯义理不同虽有近似者亦是当时偶有失当难为准用若更添今来二人贷死之例则今后如此行凶之人鲜有可正典刑者
　　一朝廷缓一死刑须当有所劝沮不可无名曲贷使有罪获免无罪衔寃今特贷此二人使天下不知所谓是欲使今后人子皆得如此为父母而杀人耶又欲劝夫妇之间恩义当薄耶但见不防死者之寃而寛凶恶之人耳于风教人情皆为未便缘臣今所开陈非止为正二人刑名盖有前项所系风教利害朝廷好恶及为寃气致灾之本所以须至执奏自来朝廷命令或有舍人缴奏或门下省封驳若道理别无不当即防圣防令依元降指挥其朱宿梁二欲依本省巳得指挥
　　论诛蔡确当与师臣商量【元祐四年公为尚书右仆射】
　　臣之愚心虽知蔡确众议不容复忧圣政或有所亏盖陛下临御以来政化清明如青天白日无轻氛薄翳道徳纯备如精金美玉无纎瑕小疵今以一蔡确之故烦朝廷行稀阔之刑天下久安人所罕见必生疑骇复恐贻之将来垂之史防薄有拟议则于圣徳神功深有可惜在臣负恩窃位罪不容诛盖如父母之有逆子虽天地鬼神不能容贷至于父母亲置于必死之地则却恐伤恩臣之区区实在于此陛下保完社稷之心天地神明之所昭鉴而微臣爱惜陛下圣政之诚亦应陛下可察不避一身之万死而展补报之愚衷惟愿睿慈曲加详虑所有再行重责伏乞付与师臣巳下商量所贵责归臣佐不累圣明臣无任爱君激切之至
　　论不宜分辨党人有伤仁化【元祐四年五月公同知枢宻院事】
　　臣昨日帘前吕大防奏蔡确党人甚盛欲陛下留意分别臣奏以为朋党难辨却恐误及善人大防以臣言为不然以谓正人必去奸邪朝廷岂有含糊不问臣遂言此事正宜详审不可容易大防亦取臣言乃云须当审细臣遂引王安石好同恶异之患再三奏陈然尚抱区区之诚未能少开宸聴退而忧惕不能自安然须至重复陈论以竭愚见庶禆圣政少荅大恩窃以朋党之起盖因趋向异同同我者谓之正人异我者疑为邪党既恶其异我则逆耳之言难至既喜其同我则迎合之佞日亲以至真伪莫知贤愚倒置国家之患何莫由斯至如王安石自负学术即非全无知识止因喜同恶异遂至黒白不分引吕惠卿为大儒黜司马光为异党至今风俗犹以观望为能后来柄臣固合永为商鉴恭惟仁宗皇帝政教施设实为帝王之师从諌审刑任贤容众正与陛下今日之政相同庆厯中先臣仲淹与韩琦富弼同时大用欧阳修石介以夏竦奸邪因以疾其党类彼党遂起大谤诬先臣与琦弼有不臣之心欧阳修寻亦坐罪石介几至斵棺其时朋党之论大起识者为之寒心上赖仁宗容覆两党之隙帖然自消此事至今以为美谈陛下闻之必熟则是仁宗所行陛下可以取为成法今来蔡确之罪自有国家典刑不必推治党人旁及枝叶臣闻孔子曰举直错诸枉能使枉者直则是举用正直而可化枉邪为善人矣又曰舜有天下举臯陶不仁者逺则是用仁者而不仁者自当屏迹矣何烦分辨党人或恐有伤仁化而况陛下圣度包容与天同徳至公克已今古无俦前来特降诏书尽释臣寮往咎不复究治恐累太和自此内外反侧皆安上下人情浃洽盛徳之事诚宜久行臣心拳拳实切于斯仰惟皇慈深加采纳天下幸甚
　　论囘河【元祐三年公为尚书右仆射】
　　伏覩内降指挥黄河未复故道终为河北之患王孝先等所议已尝兴役不可中罢宜接续工料向去决要回复故道者臣闻圣人有三宝曰慈曰俭曰不敢为天下先言此三道人君当宝而持之不失者也又曰惟天为大唯尧则之盖天不言而四时成所以尧舜垂衣拱手而天下大治者用此道也且君心欲如盘水常使平正无所趣向则免偏侧倾覆之患盖天下大势惟人君所向羣下竞趋如川之流如山之摧小失其道则非一言一力之可回故居上者不可不审也臣今窃详所降指挥谓决要回复故道似圣意巳有所向而为天下先矣臣闻先朝因人建议以谓夏国微弱若不早取必为北虏所兼偶先帝不出建议者之名但以御批令边臣相度而希防生事之徒以为万全必胜尅日可得遂兴灵武之师后贻永乐之患致先帝独当其忧羣臣无一人受其责者至今疲耗未复此陛下所亲见不可不为深监也臣乞面谕执政前日降出文字卿等巳见但一面商量却使进入若别有所见亦须各自开陈如此则免希合之臣妄测圣意轻举大役上误朝廷所有黄河利病乞付之羣臣有司子细商量以求必当如此则圣心不劳而尧舜之治可致矣
　　贴黄臣切见自来边事陛下多委枢宻院及边帅如典礼亦委执政并礼官今来河事正与此同况利害尚在久逺不至仓卒可容详熟商量【元祐三年河议久不决既召到水官王孝先俞瑾等令陈述利害孝先等称除孙村口外更元不近界河可以回河入海去处其孙村口欲作二年开修来春先下手开减水河分减水势十月诏差范百禄赵君锡躬亲相视利害既受命未行大臣主议者乃宻启从中批出指挥于是公等累疏论列寻有防収回批旨再遣百禄等行公为同知枢宻院事】
　　再论回河画一【元祐三年】
　　臣伏见昨日议论河事大臣各有所见圣心慎于裁决天下幸甚臣辄更陈一二仰禆宸聴具画一如左一大河为中国之险此乃人所共知今欲改移须先审验河势所向地形髙下可为则为固不可以人力国财强与水争前来执政轻信事不预虑巳枉用过人工物料不少今来又欲不度可否决要施工只恐将来用过财力渐多朝廷欲罢不能财匮人劳别生它事则设险之利未成而疲耗之弊难救矣昨来止用兵卒二万亦闻逃亡至多若下诸州取防放减生还人数便见的实
　　一凡欲举事虽小亦必预计财料先备人工然后度力可为方议下手岂有大河之役系半天下生民休戚未曾计定的确人工物料便欲兴工将来事至垂成水势壅遏上下危急之际方却旋有増添公私既无预备仓卒科率于民何由可办扰人害国莫此为大所以宜加深虑也
　　一河役所费既广则既回之后亦要数年安流若水小之时仅能闭塞至水大之后便复横流反恐壅住北流或东向旧河吞纳不快却致别处决溢则为害愈甚此事须当建议相度之臣审度保明然后定议如此则民力国财不至耗用朝廷所举不为天下窃议
　　一议者本欲囬复黄河今见议论不同巳自不敢执守却称来年且先开减水河川试探水势若些小工料犹可苟为试探若大叚费耗岂得不先审度便从举事又云将来若河有改易不罪水官此是奸人希赏逃罪之本兼黄河北流今巳数年未曽别为大患而议者先事囘改恐失中国之利正如西夏本不曾为边患而好事者以为不取恐失几防遂兴灵武之师所以臣言与向时边事正同望圣意深察
　　又论回河利害【元祐四年十一月公为观文殿大学士知颍昌府】
　　臣闻尧舜之治不过知人安民知人则不轻信安民则不妄动缘小人之情希功好进行险生事于圣明无事之朝则必妄说利害觊朝廷举事以求爵赏朝廷若轻信其言则民不安矣国家之弊常必由斯臣不敢逺引古昔只以近事言之国家自仁宗以前天下无事百姓安乐虽有元昊曽叛独陜西应副不易未闻四方匮乏百姓有嗟叹之声也自王安石轻信小人之言劝先皇更改法令而后乘间妄作者纷然矣主用兵之谋至于劝兴灵武之役而生民被害众矣且以先帝圣明举动固欲详审然小人利口欺误执政而致执政复误朝廷也其劝更法令者则曰君臣千载一遇时不可失及劝兴灵武之师者复曰将为契丹所并时不可失臣前在政府又见欲回复大河者又曰河势方东恐变改不定时不可失臣以前车之戒是以深畏其言故尝屡有奏陈以谓百姓久劳方頼陛下安养不急之务不可遽兴防陛下专遣范百禄赵君锡相度归陈回河之害甚明寻防宸断复诏大臣令速罢修河司臣预奉行诏防深以复见尧舜知人安民为庆三两月来却闻孙村有溢岸水自然东行议者辄谓可因水势以成大利朝廷遂舍向来范百禄赵君锡之议而复兴回河之役臣观今之举动次第是用时不可失之说而欲竭力必成臣更不敢以难成及虽成三五年间必有决溢为虑只且以河水东流之后増添两岸隄防铺分大叚数多逐年防守之费所加数倍则财用之耗蠧与生民之劳扰无有巳时更望圣慈特降睿防再下有司预约回河之后逐年两岸扫铺防捍工费比之今日所増几何及逐年钱物于某处出办则利害灼然可见若利多害少尚觊徐图苟利少害多尤宜安静臣受陛下不次抜擢之恩虽养疴补外不敢自同众人坐视成败所以不避僭越之愆而伸补报之万一区区愚诚惟圣聪怜察
　　论精选股肱【元祐八年公为尚书右仆射】
　　臣昨日面奉徳音询及将用之人臣愚虽不足以賛陛下则哲之明然不敢不竭心极虑仰副圣问须至再三陈奏少补万一伏缘圣政之初选用股肱正如舜举臯陶汤举伊尹须宜誉望出众才徳过人方可以倚办国事化服羣心纵未能逺比古人亦须极天下精选不宜参以中常之士上悮知人之徳伏望陛下深垂圣念少察愚衷审推举直之方以补安民之化
　　奏陈青苗等法
　　臣今月初五日上殿奏事防圣慈面赐询问臣有奏对未尽事理今合再具敷陈防圣问先朝青苗等法臣对以先朝爱民之意本如父母爱子而立法付之乳媪若乳媪苟欲应法而无爱心则赤子必生它患更为王安石立法非是激以赏罚所以官吏急功尤为民害寻闻徳音谓当时不须立赏臣以奏陈他事未暇详对今合子细敷陈大凡朝廷立爱民之法不若示爱民之意法行则拘文徇迹苟且应命意通则随事便宜宣布实惠今陛下爱民正如父母念逺处婴儿若不教乳媪爱子之心而特为立乳哺燥湿药饵之节而使行则乳媪将不问儿之大小肥瘦虚实之异及临时饥渇疾病好恶之情一切执用其法则婴儿必不自适徒益生其疾苦至有不能言而夭横者多矣此岂父母之本心哉不若选择乳媪而委之使各尽其爱儿之心饥渇燥湿随事得宜而字养之则婴儿皆自便适而康壮矣今朝廷爱天下之民为立徭役补助之法付之监司守令而行之将不问俗之同异民之好恶利病及施行先后一切守法强民而行则民将失耕田凿井之乐増加疾苦无吿而流亡者多矣此岂朝廷之本意哉盖拘以文法之害也况天下亲民之官能知民疾苦利害者十中无一复能以朝廷立法之意推而行之合于民心者又加少焉能合于民而不顾身之得失违上之喜怒肯尽已心而行者百无一矣如何使朝廷徳泽下究而民不受其弊哉臣愿朝廷如臣乳媪之喻选举监司守令教之以爱民之意则将有实惠及民不烦朝廷立法而天下安矣其青苗等法若当时虽不立赏不免扰民故元祐初朝廷闻而更之至今人以为便【元祐八年十二月公时为右仆射丏外上面谕吕大防曰纯仁有时望不宜去卿其为朕留之亦遣中使趣公归府又遣中使趣公入见公既入见上此奏先是大防欲用侍御史杨畏为諌议大夫要公同书名奏拟公曰上新聴政諌官当求正人畏倾邪不可除因不敢与闻遂固争避位大防不寤竟奏迁畏为礼部侍郎畏寻上疏乞讲求神宗法制以成继述之道上即召畏登对自是悉召用熙丰旧人实畏发之焉】
　　奏乞戒边将
　　真庙朝与契丹讲和怀抚有道两国情通小人不敢生事间谍今将百年生灵安帖自古和戎所未曽有今来西夏虽是小国亦未可轻况自兴兵以来恩信未孚动生疑阻加以边将惯得厚赏乐于生事邀功多是先自引惹却称西人侵犯构起边患朝廷不知致使夷狄之情无由通达此风不除难得安静伏望朝廷常加审察
　　奏弹吴安持李伟
　　臣伏覩都水使者吴安持李伟等决大名第三铺口欲因涨水囘大河入孙村口使还故道暴集薪刍屡差夫力倚河之民殆不堪命讫无成绩虚费不可赀计若知不可而强为是贪赏欺天若果可为而不效是不防败事欺天败事未尝议刑奸憸之人既无所惩艾故今又欲兴作大役数十倍于前日假托是朝廷赏罚之失实系消长安危事理甚明不防聴纳臣若偷安苟且徇俗好名则必谓此事巳曾力言自是朝廷不聴足以聊塞责任遂可窃位保身何必违忤君亲以取摈逐之辱盖以人臣之罪莫大于容养小人下使侵刻生民上使亏损圣政况臣谬居谏列职当指佞嫉邪又以连任陜西亲见安持奸迹今若言而苟止则是轻职爱身不惟非臣素心陛下亦何所赖是以区区不巳上黩睿聪伏望更将臣前后所陈反复详究如臣言非诬罔则陛下何惜施行不惟使奸吏悛心亦可正朝廷纲纪如或谓人材难得须当委任小人而臣欲遂已言务随流俗不思体国意在嫉能则臣之不忠罪亦难恕岂可尚叨任使犹处諌垣虽防圣恩含容于臣何施顔面唯望早行黜责以惩戒百官
　　奏乞弃废寨与西夏【哲宗绍圣三年公为武安军节度副使】
　　臣伏见陛下临御以来怀柔西戎恩徳备至至于册封赐地皆出宸断遂使累年之间戎马不能犯塞蕃汉生灵全活无数好生之徳格于皇天故使百谷屡登四海丰乐此帝王之盛事太平之大本也近日传闻熙河边臣分画地界各惜向来久废寨地以为要害未欲给赐致其偃蹇不从以至未能罢兵边事难了窃恐蓄疑败谋事久生变万一奸人间谋复致猖狂容之则亏损国威讨之则前车未逺连兵不解劳费无期若或饥馑相因兵民乏食则虽有智谋之臣未易为计如此则功亏一篑并弃前恩伏望陛下少留圣念特务逺图不舍易而为难不以小而妨大检防元约朝防特赐允从遵孟子乐天之言稽虞舜舞干之徳则天下幸甚臣受恩至重职与边臣过计深忧不能缄默惟陛下矜怜曲加采纳又奏司马光为陛下陈弃寨之策及后来换易生口并降赐封册臣实皆与其议昧者尚多不以为然至朝廷力行浮议方息今与西夏君臣体分巳定惟有分画地界所较不多若是去城寨二十里内虽夷狄无厌亦可以理开谕必肯依从以臣愚虑但恐边将贪功生事不乐罢兵将去城寨二十里外圣恩巳许给赐或向来用兵之时不曾保据之地指为要害却欲筑城占守则亏朝廷大信悮国家前谋不可不察议者或谓夷狄无厌与之必将更有邀求窃以祖宗朝兵势国力尚因徳明归顺赐以数州元昊称臣加国主之号盖欲安民息战不以小利玩兵后来彼国果自服从亦何尝更有干犯而况今日所损利害絶小惟圣明深虑昔樊哙欲以十万行匃奴中季布指为面谩武夫边将之言多若此类上误先朝不少今可为鉴




　　范忠宣奏议巻下
　　钦定四库全书
　　范忠宣遗文　　　　　宋　范纯仁　撰
　　附恭献遗文
　　侍郎遗文
　　文正忠宣父子诸公道德充积于中着于勲业见于文章其片言只字皆有禆于治道世教非若世之文士徒枝词琢句务为工而已故今于诸公之文虽有数语亦必记録使人知范氏之不朽者盖在于穆叔之所谓立言而非宣子之所谓世禄云王氏语録序
　　先生名伋字孔章希逸子其号也自唐中叶世司天文能先见艺祖祚厯之象者先生之世祖也族居京师有年矣以议金鸡厯出江西故先生为江西人明经取青紫佐雍熈者先生之志也不幸试南宫偶遗乃蕴所学以绍箕裘交游中有以功名勉之者则曰植党蔽贤象数已着吾人苟获漏网亦幸矣未几王介甫出焉朝野咸服其明尝病卜相之术虽可与医同试见效然于人事不加损益医与营居送死虽皆为通世之术然祸福诡诞非若卜相者之有稽騐因考诸左传著书五篇折阴阳使与儒家不相角立晓迷释惑愈为有力异乎太史公所谓流者逺矣又有医书二十四巻行于世此又可以见先生之博物也一日叶叔亮集其语録以示丹阳叟嘉其纯正不爽时誉出处之节无愧古人因援笔以书左界焉叟谓谁范其姓纯仁名尧夫字先生故人也
　　议太庙増室事
　　书曰七世之庙可以观德则礼记谓天子七庙三昭三穆与太祖之庙而七也盖七世定于庙数之中不縁所事之人所谓有天下者事七世云者特因广数以经礼言之也国朝自禧祖而下至仁宗始备七世故英宗祔庙则迁顺祖神宗祔庙则迁翼祖三昭三穆合于典礼今来大行皇帝于神宗父子也如礼官所议更増一室则庙中当有八世四昭三穆考于典礼未有合者况唐文宗即位则迁肃宗以敬宗为一世故事不逺在后无违将来大行皇帝祔庙当以神宗为昭上迁宣祖以合古三昭三穆之义
　　论除吕公着文字不经书读【元祐元年闰二月公时为给事中上此奏诏令别出画黄送门下省仍今后急速不系利害文字不过门下省竝闗门下省照防施行】
　　臣伏以近除门下侍郎吕公着文字不经臣书读尚书吏部亦将不经门下省文字直行虑别有被受按门下省缴覆中书省録黄枢密院録白有与侍郎妨碍或系亲戚竝贴黄奏知欲今后侍郎两员皆合避亲或妨碍及独员除依旧奏知外许令给事中系书缴覆
　　上宣仁皇后论文德殿受册【元祐三年二月十八日三省同奉圣旨将来太皇太后受册依章献明肃之事皇太后受册依熈宁二年故事皇太妃与皇太后同日受册皇帝于殿上发册令尚书礼部太常寺详定仪注闻奏公时同知枢密院遂上此奏】
　　臣近闻将来太皇太后册礼竝依明肃太后故事于文德殿受册縁明肃太后当时礼官议定合于崇政殿受册仁宗皇帝特降诏书移于前殿盖是人主尊奉母仪出于一时之诏非有司所定常行之礼今恐三省取旨之际不曽详悉奏闻遂降敇命直依明肃故事更不用皇帝降诏便御文德殿受册不唯不显皇帝尊奉之意兼不称太皇太后谦冲之德縁自太皇太后同政以来至仁盛德高掩前古所行典礼为万世尊仰不必专稽明肃伏望特自太皇太后圣旨指挥更令礼官子细详定务合中制以副圣意
　　贴黄易谦卦称天道亏盈而益谦地道变盈而流谦鬼神害盈而福谦人道恶盈而好谦一谦而四益从之又曰谦尊而光尚书曰满招损谦受益此皆经典之法言在圣明正所当务臣不胜区区犬马之诚乞赐采録
　　缴进明道诏书【绍圣元年四月时公为尚书右仆射】
　　明道二年五月癸酉诏曰庄献皇太后夙承先顾保佑冲人一纪于兹恩勤备至凡号令之所出或听断之从宜日虽机务之繁竝用祖宗之宪永惟慈训居极孝思而上封之人罔识大体务为诋讦有怫听闻其埀帘日除改及所行诏命不得辄有上言咨尔中外体朕意焉时上躬揽庶政而言者多讥斥垂帘日事恶其持情近薄故降是诏
　　臣近曽録明道二年诏书进呈望陛下稽仿降诏以诫薄俗至今未蒙施行近闻有狂人传播拟策自云尝已进御又台官章疏或已取用其说甚非陛下尊奉先太皇太后勤劳公正保佑圣躬之意此诏书不颁行薄俗恐难禁止臣今再録明道诏书缴连上进伏望圣慈遵本朝之旧典法仁祖之圣孝特降明诏以信万方天下幸甚
　　贴黄今妄为诋讦者巳闻多矣陛下容之则妨圣孝惩之则恐不忍不若以诏禁约事得两全伏望圣明早降指挥
　　议南郊合祭【附恭献遗文】
　　南郊合祭天地不见于经神宗皇帝攷援古谊诏罢合祭元丰六年止祀昊天上帝于圜丘唯是北郊先帝未及躬行然诏旨明甚所宜遵守者也又言春为阳故以正月迎于东郊秋为阴故以七月迎于西郊圣人有作莫之能改也今使迎春则在西郊而用秋之时迎秋则在东郊而用春之时樵夫野叟犹怪以骇而况于鬼神乎天之与人非有异也今应祭方泽也而合于圜丘用夏至也而用冬至益何以异此合祭肇于汉末其言不经朝廷近制考之方策告之宗庙行之天地布之天下以宪万世或委圣言而从不经不可也
　　奏请察讥论之臣【元符三年徽宗即位公为尚书右丞】
　　迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁听断一时小有润色盖大臣识见异同非必尽懐奸为私也今讥论之臣有不得志故挟此开口以元丰为是则欲贤元丰之人以元祐为非则欲斥元祐之士其心岂恤国事直欲快私忿以售其奸不可不深察也
　　又曰自古天下治乱系于用人祖宗于此最得其要太祖用吕余庆太宗用王禹偁眞宗用张知白皆从下列寘诸要涂人君欲得英杰之心故当不次饬防必待荐而后用则守正特立之士将终身晦迹矣
　　论西事当改图【附侍郎遗文】
　　元祐六年九月奏准枢密院劄子夏国既失恭顺又复已絶恩必须轻忿日以扰边为计更须别图方畧元祐以来朝廷之所以御夏人处边画者莫匪以礼义为本以恩信为先一切容贷期于息兵然六七年间戍兵之卒未尝减罢金谷之费未尝省羡备御之计未尝简弛耳且彼所求我必与之不知眞足以厌其所欲不为他日之患乎失要害之地济无厌之求亏国体势堕贼计谋养虎开端不可不谨臣愿竝以元颁诏书从事如其偃蹇置而不问戒饬将吏严备如昔希功造事固所不可护边待敌宜无甚难以区区内乱之小羌尚能与中国久抗乎以嵗月决可竟事在朝廷不惑而已
　　论熈延与夏国所画封疆事【前段全文具详増编论息兵疏今两存】
　　臣闻熈延两路与夏国所画封疆至今未决外议谓朝廷务在息兵失于欲速故强寇要索日益滋彰虽圣朝懐来四夷固为上策若边臣不究利害但务委随则国体事机不无亏失自二圣临御之始夏人来朝继秉常讣至干顺自立使者系道往返五六贾贩贸易随已丰富虽脩好甚恭亦为自资之计耳朝廷即遣使往加封册欲速之意为贼所窥果闻侮慢使人不即称谢兴兵入宼延渭破残反覆不恭宜在诛絶后日复有所请但可只委边臣谓之要约示以闲暇使之望望然惟恐拒而不纳则轻重之权在我事既审决边臣始以谢罪请盟之状闻于朝廷然后明诏中外贷彼既往之罪听其乞盟之请归吾陷贼之人赐汝既许之地如是则朝廷之体岂不甚尊而制寇之策岂不甚简欤昨不为此计闻其有请即许造朝使人既至朝廷酬对宁不知皆庙堂谋臣之言乎是顾接太重许可太轻既许以陷虏之众易新造之垒人有品色多寡之异地有形势逺迩之差约当素明谋当素定皆着于书然后受人割地交相付与则彼尚何所能为乎今谋约不素明定彼以疲残百余人塞责而来我乃不复较问亟以四垒付之四垒既付即以平辙熈延二境始议画疆顾不晚乎夫已然者固不可追今可为者审究徐图尚未晚也如闻夏贼于塞门金城之城重有邀求又声言与西隣有合从之谋将以重我外议谓朝廷不以为重而轻弃之信如是则欲速已甚矣朝廷所以谓金城塞门为不可弃者非以两孤垒之为利也谓其形势险阻足以藩篱边徼土田沃壤足以赡给边兵也故不在赐给之限今乃欲局目前之小休弃形势之要地舍数千戸已耕之土断数百里斥之冲屏蔽无余出门遇敌道路梗涩运饷艰虞孤垒仅存我将安用诏旨不与之地徒虗名耳彼乃愈益猖狂邉患滋甚固宜朝廷之改图也闻梁乙逋用事之久元祐二年三寇泾原而汉兵十一将拱手城中不出一骑使席巻而归后乃悉得前后所积嵗赐金帛毎语人曰嵬名家人管国事有此功否我之所以连年防兵者欲使朝廷惮我而为国人求罢兵耳昔元昊叛时虽数遣人求和而故为悖慢难从之议朝廷既不从则语众曰我求罢兵而南朝不许用此以归怨激众众战咸力乙逋今乃効之今朝廷既议贬絶宜作边帅草檄以浅近易晓之言具道乙逋无厌犯顺之详朝廷用兵于不得已之意令诸路多作木印弃于贼疆不惟可以伐狃众怨之谋又足以激怒其众使知祸自梁氏始庶有众怨亲叛之理朝旨但欲使近边之人不能着业臣已谓未足系彼国之要害使一国之众奔命不暇而莫知所备斯可矣欲如是当令诸路帅臣公心叶力谋议相闗一路将有所举则诸路阳为防集出兵之势以留对境之备则实出路分贼无并兵拒敌之患诸路更守迭出则彼所备者势分而力劳矣又自来诸路多招纳降人自元丰以来诸路所纳不为不多若谓可以耗彼力战之人则夏贼举必数十万岂招降之可耗也若谓可以助战縁降人出入将帅岂敢全然倚仗计口给食坐耗边谷借有地土可给亦妨占弓箭手请射之田其间仍多奸细缓急汉界有所举动则猝然逸去致漏机事有害无益将来汉兵迭出宜悉止絶以清久弊朝廷如果令诸路互出锐兵挠贼当密戒诸路帅臣毎有所举不用过为秘密畧使兵声先出势若大举使彼众得以逺避我锋然后出偏师以信其声则其谁敢当要使数百里野无得耕之土众无休息之期而已又申严博易之法以絶市货则困贼之策在其中矣是不待多杀而为利也
　　奏乞脩明元颁战守约束
　　国之所以前坐制西夏者诚由连城北帅竝统重兵利害相同左右相援首尾相副声势相接心一而力同气逺而势重如一身之有手足上下交相为用而无有偏废此我之所长而彼之所畏者也昔宝元康定用武之时先臣仲淹尝统兵往援隣道破元昊长驱深入之谋救泾原屡衂可忧之患见于已试理势灼然朝廷后来叅定战守约束颁降诸路实用其策昨因徐禧计议边事轻有改张遵行之初自罹其害盖兵家张耀声势左牵右制古所不废固未闻兵寡兵乏不假声援而能独胜者也今边事未平虏情难测伏望朝廷深赐详度捡防臣前奏及元颁战守约束再加脩明
　　奏乞那差将兵
　　绍圣二年吕大忠乞赴阙愿早降指挥始朝廷劄下熈河范纯粹预行措置建汝遮堡有如脩建定逺城之类乘机便行以伺间隙脩建之时即趂时并功兴役伏奉指挥昨脩定逺城下除本路将兵尽数调发照应防托外更防朝廷指挥下秦凤路那将兵三二万于通渭砦侧近择利驻劄照应万一西贼犯境于本路将兵共力枝梧及下泾原环庆路各于本差定兵将领及万人已上沿边择利驻劄大张声势使贼疑惧不敢并于一路径过将来万一遂举汝遮之役除本路兵马斟量调发防托外乞朝廷预降指挥下秦凤泾原环庆路经畧司各令密切依昨来脩定逺城例差那将兵预作准备见本司闗报即于逐处沿边驻劄照应
　　贴黄称仍乞下逐路帅臣别以他事为名密切为备虽弟子官属竝不得预闻庶无漏落
　　奏蕃官李忠杰等事
　　准枢密院劄子蕃官包顺包诚李忠杰赵懐义赵永寿许时暂赴阙臣赴任之初准朝旨体探招纳邈川河南人戸等盖自范育在本路日曽有遣纳赵嗣忠之议又种谊还自京师昌言被防招纳縁日有鄂特凌古般次买卖向者谋议不容不知今嗣忠之子被召恐多猜疑于臣所访机事有害兼懐义永寿资才无可取未敢遣赴阙并免与功多蕃官别有形迹及李忠杰见体量将入界捉来首领却送过天都等事臣辄从宜将行出文字节去李忠杰赵懐义赵永寿姓名止将包顺包诚差使臣押伴赴阙其包顺包诚今来朝见如欲示旌劝只乞赐与金帛愿留官爵差遣以责来效及乞不以邈川河南情伪询访逐人恐有漏泄语鄂特凌古见差般次赴阙进贡所有前后经营青唐指挥更不施行李忠杰三人别听朝旨其体量李忠杰事状如无显迹即不得少有枝蔓漏落致使危疑不安
　　奏牵制西夏事
　　牵制之要当于平日先探知彼界人戸团聚虚实之所遇事决策前去指其巢穴攻其必救则解围制寇不致虚发縁诸路帅司所出牵制之兵止于一路而贼之大众势必十倍既众寡不敌则牵制兵马所行分须与贼兵声势相逺彼犯我东我出彼西进退之际不相逢迎庶无取困之虑今熈河秦凤路地如犬牙兼秦凤一路止有鸡川两寨之地系有边面受敌之处若西贼举众欲秦凤两寨须经由看都川浅井川罗和市一帯山谷分头南来此外更无他路如此则贼兵未至秦凤已先逼近本路通逺军通渭砦一帯边面地形道路披图可见除通逺军蕃汉两将人马自须戒严以防侵轶不惟难以内自空虚引兵它出外所有熈河兰岷等处汉兵蕃马虽是可用縁本路对境惟东北天都山南牟防打绳川剉子一帯方是西界人戸团聚住坐之所指此而进即行兵之路却须自看都川浅井川罗和市或石硖子等处结阵前去乃在贼兵归路之外声势甚逼彼虽已犯秦凤若探知本路兵行不逺必是引众而还遂出我师之后即见我之归路立见梗絶甚非安全之计盖本路在夏国西南极尽之处除天都等处路与贼迫近不可经画外舍天都而西即全无人戸住坐如兰州正北屡经汉兵讨荡具见的实决然无利可乘恐徒有塞命之名枉致劳弊以此推较盖诸路地形逺近不同而夏人团聚居止疎密有异故攻取便利理难一体本司今相度除贼寇河东鄜延环庆如探得天都一帯别无大叚人马防聚本路可以出兵牵制外如西贼并兵寇犯秦凤路即本路兵马止可于白城谷灾竿堡左右照应相度贼势觅便攻击或防合秦凤之兵共力掩杀如此则两路兵势相合贼必不敢为深入持久之计所贵不失机便伏縁今降朝旨定本路不许策应只令牵制有此利害深虑缓急申请不及伏乞朝廷更赐详酌指挥
　　贴黄熈秦两路既相隣接则形势一同今秦凤之于熈河既不可牵制只可策应即熈河之于秦凤利害不殊竝乞验防本路前后所供对境图籍即见逐地名道路形势利害牵制策应之法中间久废因臣在环庆累曽论列方蒙朝旨下诸路颁行臣等曽预先探知西界人戸团聚之所后因贼犯镇戎系在泾原西北与环庆相去三百余里臣曽捣虚破贼于曲六律掌俘馘甚多遂解镇戎之围比其归护巢穴则我师还塞方才一日仅免阻扼转战之患是时若贼势稍相附近即归师难保伏乞朝廷更赐照察
　　奏分兵守汝遮
　　枢密院检防已降朝旨下熈河兰岷路乘机防脩筑汝遮去讫近节次据本司奏乞脩展兰州西城及定西定逺城虽已各降指挥依奏三处所用功役万数不少虑本路于脩建汝遮有所窥避将来以此为名致失机防昨者本以三处城围全阙増展或见今人马露或缓急矢石交逼无计保民日忧招寇念汝遮大役既须可乘之机则厢兵数千不当废他垒之用兼汝遮役所地里非遥其进筑有期立可移兵前去愚虑偶尔及此于理合具奏心实无他事属两便臣所以且以脩筑兰州定西定逺为名分擘役兵前去使众人明见逐处兴作庶解夏人之疑比至汝遮有机可乘则役兵皆在隣近委实安便
　　奏乞不许蕃官私自改姓
　　臣契勘本路蕃官自来有因归顺或立战功朝廷特赐姓名以示旌宠如嵬名山为赵懐顺朱令唆为朱保忠是也后来有蕃官无故自陈乞改姓名经畧司不为止遏据状申陈省部亦无问难遂改作汉姓如乙格为白守忠兀乞为罗信是也亦有不曽陈乞衷私擅自改作汉姓如卢唆之子为周俊明是也见今更有蕃官攀援陈乞盖是自来未有禁约致蕃部无故自以衷私撰改汉姓窃详古者赐姓命氏皆朝廷所以酬功德别忠勤也今反使夷狄丑类无故自易姓名混杂华人若年嵗稍逺则本源汩乱无由考究汉蕃弗辨非所以尊中国而别异类也须至奏陈乞立法止絶者欲乞诸路蕃族除系朝廷特旌宠赐与姓名外即不许陈乞改作汉姓所有今日以前不因朝廷赐姓之人竝行追改各令依旧如允所奏只乞作朝廷访闻立法行下
　　论交换生口事
　　枢密院言环庆路将兵与夏人战俘馘老幼妇女范纯粹选留仍掲榜喻其亲族以旧掠汉人对易其引导者人赏以绢三匹十嵗已下二匹
　　交换生口若施之于讲和罢兵之时则名体俱顺无所不可縁夏国方尔悖慢兴师盗边在朝廷宜明示弃絶戒诸路边臣整兵听命或间出竒兵使其应敌不暇或扰彼农事使其地不得耕或反间用权或旁行招纳必使彼众劳厌人意摇动则其凶酋必使改辙然后边衅可期于止息也若于此时便议将生口与之交换即恐体势不重有害事机廉访闻得西界凡是捉虏到汉界人口竝一一赴衙头呈纳多是于近里去处监防羁管今来本路所获老小人口止是横山一帯人戸纵有逐家骨肉丁壮愿遵朝命亦何縁于近里取得羁管之人前来交易以此推之恐徒有轻动必无实利
　　论治平兵马与今不同
　　元祐三年癸亥诏以治平臣僚所上互进方畧授逐路帅臣讲求困贼之策
　　切详治平年兵马数目以至将佐头领遣应次第即与目今全然不同臣仰悉朝旨大意而已使西贼于逐路山界各有所畏分兵待敌不敢并兵一路则我计方行边机难以预定贵在临时处决即先事无可预陈所有准备西贼互有酬赛防庇边民一节即不异见今备寇之策
　　奏乞访问州县阙食去处
　　臣访闻得本路州县民间甚有阙食去处及逃过主客人戸数目不少盖縁累年不熟又自军兴以后调发雇卒凋弊为甚而保结团教之法方此推行兼民间以边事未平妄意私忧加之向春阙食遂此流散深虑闗陜根本益致残弊所系不轻如蒙施行只乞作朝廷访闻内赐指挥
　　奏乞劳赏曲珍
　　昔年虽有隣路牵制应援之法多是兵将官不务公心不以隣路被寇为己职或量以少少军马或故为迂逺备礼塞命遂致永乐之祸臣自领漕闗中至忝今任累累论列三年间方蒙朝廷定议再立牵援之制昨来九月初五日晚得泾原路报贼公牒臣于是特遣委曲珍已下防兵束装翌日长驱出境外三百余里大破贼巢贼众到汉界三数日解而去者珍之功也今来受指挥臣竝未敢辄以语人欲望圣慈只遣近下使臣依泾原例就庆州劳问出界将官曲珍已下支押赐合得银合茶药见朝廷劝赏不忘功之意在朝廷无所増费而于本路士气足以激励稍厌人情不为小补
　　奏论西师不可再举【元丰五年五月时为陜西路转运使】
　　臣伏见朝廷聚兵一道以俟西讨将脩积堡寨聚积刍粮为进攻必取之计臣以非才职专餽饷虽前后累与同职官条具事状仰烦圣听然其所论皆区区餽运职事之所当言者至于攻讨得失之势城堡利害之实师期之缓急民情之戚休所以系朝廷天下之体者则非臣之职而前此未之言也臣愚以谓畎畞不忘君者盖臣子之常守况臣世荷国恩久叨器使今事有所覩而心有所懐讵当以非职为间而隐黙自欺此臣所以自信不疑而欲言者也臣窃闻去年边事之初议者谓夏人惽乱囚辱其长众怨亲叛席卷可平朝廷大治兵师诸道竝进所向力战而贼巢不防则是与夫议者之言有间矣今朝廷防兵泾原欲为且城且战之计臣以谓精骑二十万聚于一方声势重大彼必请朝以避我锋决于他路犯边以为牵制万一乘虚入寇则事可忧兼泾原进筑之众所食粮米日将万斛所筑城堡不过一二而地里渐逺餽运无可继之策时日渐久丁夫有奔溃之虞当此之时势必中罢岂不负陛下兴举之意而系夷狄观望乎矧所城堡障深在贼疆存守久长岂敢自保此又不可不虑者也朝廷休养民力充实府库久矣去嵗兵师一出而公私困弊若此其甚今者再议大举人气事力大非去嵗之比若今嵗事功不就即来嵗又将如何国财民力将何以继此臣所谓攻讨得失之势城堡利害之实者也臣准制置司牒坐到调发时诸路兵马之期皆在六月窃计出兵之日决是初秋去嵗泾原环庆两路各以九月出兵比至仲冬渐以还塞然犹士卒疾冻十亡四五今七月行师方是苦暑以二十万之众冒犯炎日或被坚御寇或负重力役渇饮难周疟痢多有复当大时行之月岂无霖潦之虞臣恐疾病伤残有甚前日内外重兵上系国体此臣所谓师期之缓急者也臣窃见去年调夫出界其上等人戸有至独出数十夫之家其贫下人口亦须数戸共出一夫毎夫雇直至百贯文又诸路转运司接续调发至于再三其间冻馁艰辛若遇贼被害死亡凋弊久未可复今兹再籍百姓已谙事势人必骇畏颇有逃散麰麦在陇秋禾将耘妨夺农时适于此日縁军兴未计动须人力臣等蒙朝廷诫以军法责令趣办若人戸大叚流移闗内骚动根本之地事有可忧异日言者必以臣等为归咎之地一身之责无足自爱其如国事何此臣所谓民情之戚休者也臣窃谓朝廷兴计当万全而不当幸一时之无事发而无成前车可鉴臣窃与老于边事之人曲折讲议事可寒心而中外之臣妄意朝廷谋身畏祸无有为陛下言者臣独何人特以忠义所激不复以职事为间宁受尽言之罪于今日而不忍被不言之罪于它时故敢以所得众人之论昧死以闻
　　贴黄臣非不知危言横议自速罪悔窃以谓今日尽言盖无负于陛下虽即鼎镬何所愧心若雷同众人公肆欺罔苟幸目前之无事使昭昭公议壅塞不闻贻朝廷他日无穷之患非臣所知也今日之论诚若迂诞陛下异日当以为忠言
　　乞以弃地易被虏之人【元祐元年三月时公守庆州先是司马光建议还夏人侵地忠宣公同知枢密院请以地易陷蕃生口公上此奏七月二府议定诏夏人以永乐城陷没将吏兵士送归中国当议除元俘中国旧寨及顺汉西蕃土境外委边臣商量分画给赐至四年六月夏国遣使入贡又诏永乐陷没人口经隔嵗久虑其间实有死亡如将来送还到日依数交割支与赏绢仍将葭芦米脂浮图安疆四寨给赐十月公奏夏人以永乐人口百五十五人欲以十一月十日至界首交还却用同日受领四寨乞许令将弃地内人戸官物迁移般运于交送生口日前毕事并依所乞】
　　臣自元丰元年在陜西路备员监司适当军兴之时至七年乃得还朝故于陜西边事粗知始末昨蒙除授今任赴官过阙虽蒙特许朝觐累状乞上殿奏禀职事寻准枢密院劄子催发出门故欲敷奏职事了不获陈今既到任身逺朝廷须至披露论析仰黩圣听窃以西夏之国効顺嵗久边隅无事夷夏晏然祗因种谔沈括数辈希功造事欺罔朝廷以谓夏国失势众怨亲叛无甚劳费席巻可平或请覆巢长驱或请进筑开拓致朝廷大举戈甲诸路竝兴固尝长驱而无功亦已进筑而失利众说竝试一无所成徒致闗辅疮痍公私困弊百姓流徙国兵残耗虽诸路各有收复故砦废州多非中国所利之地深在虏境剏为兴脩横添兵屯倍置器械加费金币益耗刍粮尽闗辅公私之力曽不足以自支故日烦朝廷自内应副而边防衅隙日在可忧彼夏国者深沈自居未即报应盖亦以频年应敌部族疲劳横山之人失业良久势力未复举动良难故但比时以来数数遣使迹如効顺实乃有谋外则不议土疆内则不脩常贡既形欵我之计又为自资之谋臣闻累番使人货贩滋广通约所得不减三数百万其自资之谋亦可见矣诸路军兵经累次凋瘵之余虽将招塡畧充旧数而新人小未堪战鬭朝廷但知兵籍数目而未知士卒之气全未振奋臣未测朝廷谋画所向但见近降朝旨应因军兴増置兵将官吏及添戍军兵并已抽还外议以谓朝廷晏然自以为无事人窃忧之则其欵我之计亦已行矣常贡未脩彼所以言边事之未竟也疆土不议彼所以为将来举事之端也理势灼然无可疑者然则边防大事未见成画臣恐嵗月滋久彼力渐全待草丰谷实之秋当弓劲马肥之际称兵有请暴肆跳梁仓卒之间何以遣应若临时欲议许可则国体有伤若至期复举干戈则生灵被害唯编戸之方困岂再籍之能堪臣心之忧言有不忍臣昨者既不得奏禀圣算寻曽往见执政大臣语此边事虽所虑亦或切至而为谋未知所从如臣之愚亦何敢以此自任唯是思虑所得参访羣言不敢内有所懐愿陈其说臣切以谓诸路所取夏人之地固未足系彼国存亡之机而彼之所以乘困而必争者盖以谓日侵月削而不敢校则小国之势在所可忧故自保之计不得不然一国共谋岂不及此由是推之乃知必争之地未弃则边衅无时而可除也夫中国者礼义之所自出也今彼之与我必争者顾礼义当如何耳臣窃观近时之论边事者独以谓彼既困怠无所能为加以数年可以柔服臣窃以谓不然彼所以嘿嘿自处未有所请但为自全之计者乃所以养锐待时也是岂终困之理哉谓新地自兴复以来糜耗钜万斥弃为难殊不思前日之已费者不足复追而他日之未费者尚可救也臣伏覩陛下即位以来累降德音凡聚敛掊积之令有害民生者悉行蠲除四海兆民懽呼爱戴蒙被圣泽可谓盛矣臣窃思念天下之费莫大于馈边若边事未有措置他日一有调度帑藏空虚无以取济则聚敛伤民之令恐不能辄已此又不可不虑者也臣愿陛下静占往鉴断自圣心因彼遣使再三而未有所请之时乘彼辞理恭顺而奸谋未露之日特降诏旨概述先帝所以问罪之意具道秉常所以复国之由嘉其忠荩之诚谕以逆顺之理趣令先以前后战阵虏陷官员使臣将吏丁夫悉归朝廷其所削之地并从给赐如此则边衅可期于止息生灵有望于安全亦足使四夷知朝廷前日兴师之意在于拯患问罪而不在乎疆土之利也中国陷寇之人又知朝廷爱人而不爱地也神功伟绩可谓难名臣非不知危言异议自速祸悔伏念不独守边之职理当建明重以事君之方义无可避臣于先帝临御之日数论边事屡竭迂浅伏蒙先帝曲赐优容每有称可非敢独于此日骤为首尾异同之论古人有言曰知予之为取者政之宝也取予之间正在今日伏望陛下察臣诚在忧国志切爱君以臣今言少闗圣虑如其粗有可采即乞宣付三省枢密院令大臣共议事贵机速伏乞早赐处决庶不为朝廷异时之患则天下幸甚传曰事君有犯无隐臣则无隐矣其如位卑言髙妄议朝廷机政实犯天宪不敢以诛窜自逃贴黄臣顷者或闻北敌曽有文字到朝廷请勾下西边兵马臣昨充北朝国信使日其接伴辽使尝语及夏国之事亦云曽有文字教南朝罢兵臣是时随宜应对防具奏闻臣以谓西北唇齿之国万一北敌狡慢或一日又以夏国所失疆土为言即朝廷至时却已难为处决今日机防恐不可忽此臣所谓事贵机速者也
　　贴黄臣窃见所得西夏旧城堡砦如河东路葭芦吴堡鄜延路米脂义合浮图环庆路安疆等寨皆系深在贼疆于汉界地利形势畧无所利而所费刍粮皆是倍价计置及嵗嵗劳烦税戸逺入输纳至于运置钱帛器械置官遣戍一一艰苦今日若行斥弃委是并无阙害唯是鄜延路塞门一寨系当中路之冲平川广阔去帅府地里甚近别无地利控扼之险自得塞门増逺四十余里可为中路屏蔽粗为边防之利兼此塞门一寨旧是汉城弃陷以来年嵗未逺似与其余城寨利害有殊朝廷若议存守则理或有名更系朝廷裁决所有兰防之地耗蠧尤深如闻朝廷已遣使相视勘防更不敢缕细开陈
　　荅诏论边情乞不妄动以观成败之变【元祐元年十月时公以直龙图阁判庆州】
　　准枢密院劄子诸路探报自秉常身死梁氏族人侵擅国事遂致诸部酋豪往往不伏变乱交攻日相屠害虽不住据逐处奏报终未见的确事情縁自来贼中事宜多是归顺人口通说事必眞实虑两界近上酋首因此变乱离析各懐去就或欲据元有州城自守遥托朝廷应援或欲率其部族直谋归汉愿为近塞籓篱若从而开纳即虑展转生事难保成功若一切拒之又虑反为他国所有为国患转甚未审于当今边情合如何处置致不失事机右三司同奉圣旨令河东鄜延环庆泾原秦凤熈河兰防路帅臣密切指挥沿边官吏若有投来西人如审验得委知次第即仰相度可否收留仍更切厚与赏物募人逺探所有西界首领若谋归向中国仰详前项所问各以目今边情向去利害缕细详究措置条画实封入急递闻奏亲自收掌不得下司今劄付臣准此
　　右臣除已依朝命施行外伏详诏旨所问盖边防机事而系中外安危之本者如臣之愚顾何足以语此然臣早膺任使久在边陲采摭审料粗若有得伏见陜西诸路边防自元丰用兵之后未即解严乃者秉常失职诸酋并奋相与吞噬未有宁日方其自顾之不暇尚能为中国患耶在朝廷正宜安不妄动用观成败之变今诏旨以谓近上酋首或欲据元有州城自守遥托朝廷应援夫夷狄蚁聚鸟散盛衰无常先王列于荒服之外弃而不扰縻而弗絶御戎之策无以过此今彼酋豪于变乱艰危之时欲以内附为名而请朝廷为应援苟可而许之臣不知一日急难有请则朝廷将眞应而援之乎应援之举名正而理胜乎边兵之众乐援而恱行乎不为之援则害大信乎凡此数者皆不可不虑也圣朝方以安静治天下息兵止杀重农务本太平之迹始于今日尚何此策之议哉又诏旨以谓或欲率其部族直谋归汉愿为藩篱昔汉武帝时降胡数万仰给县官天子出御府禁藏以赡之后日之害大不可救是知夷狄为欵附之名则中国受劳弊之实也今沿边诸路自元丰以来所纳降羌无虑二万口而老稚无用者十有七八増耗边廪为害已大其心之向背未可知故平日间有引而去者则警急之际安知其非谋也然则降羌之无益中国亦已明矣况彼之存亡兴衰有未可知者异时彼事既定复有君长必曰前日某部某族某人之亡归中国者我国叛人也奈何受之我今请之则朝廷将若为处乎岂不理屈而势沮乎此又不可不虑也或谓彼既附我奈何不受何辞以却之臣以谓不然彼之部酋若有以梁氏之祸来告者若请兵于朝廷者若据地而愿附者若挺身以降者朝廷当使边臣谕之曰若主不幸尔乃臣子当尽死节之义善为若主讨贼而已尚何来告耶何但欲脱身而内附耶我之边兵方备他盗而不为尔捕寇也夫如是则中国岂不甚尊而名体岂不甚正乎如此则彼于异时必曰我变乱患祸之中朝廷不乘我之不幸而存我有德接我有道尚得志而负之乎夫如是则朝廷之义岂不甚胜而彼之德我岂不甚重欤又诏旨以谓若一切拒之虑为他国所有臣观戎狄之性以种族为贵贱故部酋之死其后世之继袭者虽雏稚之子亦足以服老长之众何哉风俗然也唯秉常父子有国緜久国人归心焉今诸路谍者之言虽曰秉常之死不明梁氏之族侵擅国事此特自今之势然耳若谓遂能灭李氏之宗而有其国则臣未之信也盖一国之众岂无豪杰推李氏族子以继后者乎岂遂甘心为梁氏属乎臣以谓借使李氏遂有絶灭之祸尚当争夺反覆屠戮相仍旷日持久然后定也夫困兽犹鬭者冀其或生也彼有力者方互为争夺各将以众自守乘隙而奋观衅而动大必并小强必吞弱纵未敢统一诸部岂不据一隅以自全固愿束手为他国虏乎臣知他国未能遽有者断可识也借有亡命避患而他附者不过逋逃之余种耳顾何足道哉夫夷狄相吞并者中国之利也若天祐圣世遂使此羌卒至离析凡力等而势均者各据土地自为一部则于时庶几有思附大国者矣虽然大河之南横山之地必附于中国大河之北贺兰之封必附于契丹酒泉武威之地必牵于西域盖势力逺迩之异也昔呼韩裂为五单于匈奴分南北庭自是汉之边遂无匹马之踪我之所利正愿如此故臣所谓在朝廷今日唯安不妄动用观成败之变者盖谓此也夫中国者礼义之所由出也臣愿朝廷静占往鉴处以理义叅稽古昔无蹈后患深敇诸边将吏使积粟养士励兵戒严从容无为坐观其变应夏国酋领及部族生口有欲归汉者并依前降诏旨一切约回决无收受以全中国尊大之体以破夷狄反覆之谋如此则诏旨所谓目今边情向去利害者臣愚妄意切以为尽之矣若夫一得一失小利小权私已喜功为国生事者非臣所知也伏惟圣慈特赐省察
　　论息兵失于欲速【元祐五年七月公时为环庆路安抚使】
　　臣伏见熈延两路与夏国所划封疆至今未决外议谓朝廷务在息兵失于欲速故狂寇要索日益滋彰虽圣朝懐来四夷固为上防若边臣不究利害但务委随则国体事机不无亏失何以言之自二圣临御之始夏人来朝继而秉常讣哀干顺嗣立使者往返五六贾贩贸易随已丰富虽脩好甚恭盖亦为自资之计耳在朝廷固宜开纳容彼自新然或处画土疆未经决议当徐观向背以察奸谋而朝廷即遣使人往加封册欲速之意为贼所窥果致侮慢使人不即称谢起兵入寇延渭被残反覆不恭宜在诛絶后日复有所请但可一委边臣与之要约示以闲暇使望望焉唯恐朝廷之拒而不纳也则轻重之权岂不在我乎所谓要约者凡疆界之地与夫后日之可虑者皆当条画具尽必使异日莫得而变也事既审决边臣始以谢罪请盟之状闻于朝廷然后明诏中外贷其既往之罪听其乞盟之请归吾陷贼之人赐汝既许之地如是则朝廷之体岂不甚尊而制寇之策岂不甚简欤昨不为此计而闻其有请即许造朝此又欲速之意为贼所窥者也使人既至朝廷凡朝夕议论往复酬对宁不知皆庙堂谋臣之言乎是顾接太重而许可太轻此又欲速之意为贼所窥者也朝廷既许以陷虏之众易新造之垒人有品色多寡之异地有形势逺迩之差约当素明谋当素定必皆着见于书然后受人割地两相付与而彼尚何能为乎今谋不素定约不素明彼以疲残百余人塞命而已我乃不复较问亟以四垒付之则彼计固已行矣闻四垒付之即已平彻而熈延二境始议画疆固不晚乎欲速至是其理固然外议但见朝廷旌赏边臣切意朝廷谓事已平无足虑者岂以其目今贡奉不爽谓其无事乎彼贡奉不爽者是复为贾贩计耳恐不足恃也前日事之已然者固不可追今日事之可为者若审计而徐图之未晚也如闻夏贼于塞门金城之地重有邀求之请声言与西隣为合从之谋将以动我外议恐朝廷不以为重而轻弃之信如是则欲速亦已甚矣朝廷所以谓金城塞门为不可弃者非以两孤垒之为利也谓其形势险阻足以藩篱边徼土田沃壤足以赡给边兵也利害所系他垒莫比故独不在给赐之限今画疆之议乃欲苟目前之小休弃形势之要地舍数千戸已耕之土断数百里斥堠之冲屏蔽无余出门遇敌道路梗塞运饷艰虞孤垒仅存我将安用譬犹欲保一身而捐去四体是大不可也然则前日诏旨所不予之地徒虚名耳且彼之所求我必与之臣不知眞足以厌其所欲而不为他日之患乎失要害之地济无厌之求亏国体势堕贼计谋养虎开端不可不谨臣伏思边隅设誓迨今十有余年不为不久也朝廷不惜十年之费不惮十年之劳而务为坚守者何哉为形势人民惜也今日之议信如所传是能久而不能近也前日诸路大举虽覆巢之计尚能为之今安以待敌而屑就如此是能大而不能小也能大而不能小能久而不能近弃前功于埀成开后艰于不测臣切为朝廷惜之臣愿朝廷舍其浅近计于久长其所取予并以元降诏书从事如其偃蹇置而不问但饬边吏严备如昔希功造事则固所不可护边待敌则宜无甚难以区区内乱之小羌尚能与中国久抗乎期以嵗年决可竟事在朝廷不惑而已臣闻自陜以西议者靡不知此而莫有为朝廷言者是亦以出位为诫耳虽朝廷前此议论边事专委鄜延他路边臣无得干预而臣任忝帅寄职在论思今以所得众人之论妄进狂说则亦未为出位也伏惟圣心采择不胜大幸
　　乞令蕃官不得换授汉官差遣【徽宗建中靖国元年二月时公以龙图阁学士再知延州】
　　臣久忝帅任殆遍诸边窃见诸路蕃官近年以来志意骄满习于惰慢縁数有立功之人叙述祖父曽任汉官或帅臣姑息特为陈乞遂得轻授汉官差遣致互相攀援不安守分访闻各有观望不肯专意训习军马管干部族以至遣使探谍讲论边事无复留心仿效成风事有未便窃縁属羌部族既始祖元是羌人即虽緜隔世代因功授官不论髙卑要之终是蕃种岂容辄有变易杂乱华人况自来应蕃官首领侵刻部族或犯余罪罪虽至死止是罚纳羊马以至婚姻乱伦丧葬异制皆与汉戸礼法不同兼条禁不得与汉官防姻亦不许置买产业固有深意今昔不殊虽功大官髙不过充蕃将享厚禄而已而其位着久来不以官品髙卑竝叙在汉官之下所以尊中国而贱蕃部也故毎遇差防驱使并听汉官统驭指呼命无不伏今则辄容侥幸改授汉官差遣不惟上下姑息之风既已増炽而于汉蕃区别之体遂致陵夷因此又多与汉人婚姻败乱中国礼法各自置买田产废格朝廷典刑东晋之事不可不戒兼逐人皆是近上使额或至遥郡防团一旦既叙汉官多在旧统辖官之上事属倒置人情不甘犬羊之徒岂可如此积弊在后无有已时若不别作申明来者未易止息兼诱致诸路蕃官子弟儇衣丰食骄恣相尚不肯伏从若复缓急之际更无可使之人虽有得力蕃兵亦无旧人统领臣恐积久之后部族减耗篱落凋残逺画长谋为损不细辄有短见谨具下项
　　一乞朝廷明降指挥今后帅臣不得奏乞与蕃官换授汉官差遣其蕃官亦不得辄有陈乞
　　一乞朝廷契勘诸路蕃官已换汉官差遣之人竝与改换就差充元旧部族都廵检或官职甚髙者即与某路蕃兵统领兼本地方沿边都廵检名目竝在将副之下仍明降指挥并令久任不限资考
　　一乞立法应蕃官虽已换授汉官如遇旧曽统辖将副城寨官不以官职髙下依旧在旧统辖官之下
　　一乞立法应蕃官已换授汉官差遣之人竝止终其身其弟侄子孙虽因荐奏得官并只得充旧管本族蕃官各依蕃官条贯施行
　　一乞立法应蕃官已换授汉官差遣之家婚姻及置买产业并依蕃部旧条施行
　　右伏乞朝廷更赐详酌如臣言可采即乞以臣今奏润色立法速赐施行仍乞不坐臣所奏行下
　　议进筑非便【徽宗建中靖国元年五月时公以龙图阁学士知延安府防移知永兴军十月坐朝廷方选将治边而不能饬兵务谷克谨边备数于章奏有沮壊之议落职知金州】
　　臣伏见陜西河东沿边诸路拓地深逺城守増多凡边臣始议经营利害之实与夫朝廷处决之计臣固不得与闻而他路形势之状保明之计臣所未尝亲见者亦不敢轻议唯是河东一路臣忝领帅任虽止百有余日而承乏鄜延亦既累月耳目闻见畧已详熟诚心所得义不敢欺窃惟两路凋残困于进筑在公则所费金帛缗钱不知其几千万内外之力既已匮竭此朝廷固亦究见不待臣言而后知在私则大兵之后洊有凶年虽去嵗夏秋两经丰穰而物价未甚减少如鄜延路新城堡砦今春籴买米斗犹有至一贯四百文者则一方艰食可以概见春冬苦雪饥殍纵横士卒疲羸鹑服过半其月得料钱不足充一饱之费民之穷弊从此可推唯是浮游赃贪之人欺天罔上盗窃名器大得所欲贱者既贵贫者既富闾阎小子畧遂封侯之望而掉臂散去者又不知其几千百人也所拓之地疆界辽絶由是封堠有去城砦一百五六十里去处必欲责廵捉人马频至境上则裹粮露宿旷月不返奔走疲弊众情厌苦若欲休养士卒则新地之内无复人迹将士观望不敢有言朝廷欲垦辟新疆毎路置提举官招剌弓箭手以资兵备而所得多浮浪阙食之人唯幸借贷种粮牛具等钱而随即逃亡臣在河东路勘防得一季之内逃亡至四分今至鄜延考究得提举弓箭手官石杏所招人计六千九百五十一人内已逃亡过二千八十八人地未加辟而所失财用亦已多矣是未见得地之为利也鄜延一路前此颇以招纳为事臣今契勘自绍圣三年后来计招到夏国人口共一万一千五百余人其中丁壮才及三千自余皆妇女老小之数竝计日给食内已得班行名目人皆给料钱驿劵嵗费极广钱粮浩博若谓可以分彼兵力则一国之众岂以三千为重轻若谓使可以致彼离叛则前后招纳甚久而未尝小验平日莫测心腹间辄叛去不唯出入之时决不敢保其为用而缓急之际内变可虞边防几事靡不传泄由是推之安知其非谋也哉是未见得人之为利也新地之内既有城堡之备莫非先计兵力今计鄜延一路新旧城砦二十七处合用守兵六万三千然秪是依守御之法计地步排立之人而出竒御敌番休固守者未在此数新垒守人既不可阙余虽旧垒亦当足兵有如金明最是近里乃者贼至屠戮无遗则知不问城堡之新旧举不可乏人而后可以责其固守也自夏人纳欵以来朝廷已将戍兵将吏十减六七今诸城堡砦守御人数未及合用十分之四若将来稍有警急则兵备何以自全若万一再遇凶年则嵗用何以取济是城守之计为甚可忧也议者以谓夏人力屈情见既极恭顺请命率职诚服不渝边患封疆自此大定臣愚不善料敌未敢信然而日夜区区私忧国计何者在彼国势恐尚惜诸路所取之地在人常情恐未忘积年所结之隙今虽脩贡而未及疆议者良有以也乃养力待时聊以自欵耳盖嵗额赐予至于来朝商贩所得甚厚而又诸路塞上博易公行度彼三二年间事定力全则必先以画疆为请一语不契决复盗边臣恐朝廷未可以今日之迹遂为奠枕之安虏情深狡为甚可忧也臣以谓开边之初昔固神速善后之计今实艰为虽得地得人未见稍利而虏备实可寒心臣不敢苟无事于目前乃所愿图安于永久若一路城守朝廷可以増足戍兵増戍之兵朝廷可以长足嵗费则臣虽疲懦敢不竭心庶几上遵庙谋聊可居职今守计不备而无兵可増纵有兵可増而财用方窘以此御寇岂臣敢当他路事宜度不殊此措置宜先于机防丰凶难测于天时伏望圣慈曲赐轸恻内量国力外察边情深诏大臣更为逺虑明降画畧以杜艰虞臣于神宗皇帝在御之时数陈兵议后于哲宗皇帝临朝之日复论土疆或赐优容或因而坐废有干典宪实出狂愚今者再被使令未忍便为缄黙不唯身任忧责况复职在论思虽置散投闲固重覆车之戒而纳忠叙事讵忘体国之心











　　范忠宣遗文
　　钦定四库全书
　　范忠宣集附録
　　诸贤论颂
　　忠宣公諡议【节文】　　　　邓忠臣
　　议曰毎思捐身而进策尝愿休兵而息民祗知扶危而济倾宁恤防前而疐后方谗言乱国而明蔡确之无实洎奸党投石而谓大防之可原义形正色愤激至诚非徒救当世正人君子之网罗直欲戒后世乱臣贼子之迷惑徇公忘已为国惜贤又曰父母之国有时而去股肱之义于是或亏放之江湖去如草芥纫兰泽畔更甚屈原之悲占鵩坐隅已分贾生之死又曰侧席南望而抉浮云之蔽趣节东归而咏零雨之蒙又曰法座想见其风采诏书相望于道途云云
　　论忠宣公有量　　　　　程氏遗书
　　子言范公尧夫之寛大也昔予过成都公时摄帅有言公于朝者朝廷遣中使降香峨眉实察之也公一日访予欵语予问曰闻中使在此公何暇也公曰不尔则拘束已而中使暴怒以鞭伤传言者耳属官喜谓公曰此一事足以塞其谤请闻于朝公既不折言者之为非又不奏中使之过也其有量如此
　　论忠宣公分资荫与进士事
　　杨山语録
　　科举取人不得间有得者自是豪杰之士因科举以进耳且资荫得官与进士得官孰为优劣以进士为胜以资荫为慊者此自后世流俗之论至使人耻受其父祖之泽而甘心工无益之习以与孤寒之士角胜于埸屋侥幸一第以为荣是何见识夫应举亦自寒士无禄不得已借此进身耳如得已何用应举范尧夫最有见识然亦以资荫与进士分优劣建言于有无出身人衔位上帯左右字不可谓无所蔽也其言曰欲使公卿家子弟读书耳此意甚善但以应举得官者为读书而加奬劝焉则彼读书者应举得官而止耳岂眞学道之人至如韩持国自是经国之才用为执政亦了得不可以其无出身便废其执政之才曰尧夫所别异者莫非此等人否曰执政不是合下便做亦自小官以次迁之如后来吴坦求等在绍圣中被驳了学士以无出身故也彼自布衣中朝廷以其学行赐之爵命至其宜为博士乃复以为无出身夺之此何理也资荫进士中俱有人惟其人用之加一右字亦自沮人为善
　　论忠宣公以德报怨　　　邵氏闻见録
　　元符末吕惠卿罢延安帅陆师闵代之有诉惠卿多以人冐功赏者师闵以其事付有司未竟罢去曽布为枢密使素与惠卿有隙特自太原移德孺延安盖德孺于惠卿亦有隙也德孺至取其事自治有自皇城使追夺至小使臣者德孺由是大失边将之心议者谓有词于前政事已在有司德孺乃取以自治失矣德孺聪明过人而为曽布所使惜哉未几德孺亦以论役法罢如忠宣丞相则不然公帅庆阳时为总管种诂无故讼于朝上遣御史按治诂停任公亦罢帅至公为枢密副使诂尚停任复荐为永兴军路钤辖又荐知隰州公毎自咎曰先人与种氏上世有契义纯仁不肖为其子孙所讼宁论事之曲直哉呜呼可谓以德报怨者也以德孺之贤于是乎有愧于忠宣矣
　　论李清臣　　　　　　邵氏闻见録
　　绍圣初哲宗亲政用李清臣为中书侍郎范丞相纯仁与清臣论事不合范公求去帝不许范公坚辞帝不得已除观文殿大学士判颍昌府召章惇为相未至清臣独当中书益觊幸相位复行免役青苖法除诸常平使者惇至不能容以事中之清臣出知北京建中靖国初上皇即位用韩忠彦为相清臣为门下侍郎同平章事忠彦与清臣有连故忠彦惟清臣之言是听清臣复用事范右丞纯礼忠彦所荐也清臣罢之刘安世吕希纯皆忠彦所重清臣不使入朝外除安世帅定武希纯帅髙阳张舜民忠彦荐为諌议大夫清臣出之帅眞定其所出与外除及不使入朝者皆贤士清臣素所惮不可得而用者忠彦懦甚不能为之主曽布为右相用范致虚諌疏云河北三帅连衡恐非社稷之福刘安世吕希纯同日报罢清臣亦为布所陷出知北京伯温常论绍圣建中靖国之初朝廷邪正治乱未定之际皆为一李清臣以私意幸相位壊之邪说既胜众小人竝进而清臣自亦不能立于朝矣使清臣在绍圣初同范丞相在建中靖国之初同范右丞刘安世吕希纯张舜民以公议正论共济国事则朝廷无后日之祸而清臣亦得相位享美名矣此忠臣义士惜一时治乱之机为之流涕者也
　　论徽宗不及相忠宣　　　王　偁
　　臣偁曰元符末命钦圣定防以立徽宗起范纯仁于谪中欲任以相事而纯仁以病不能造朝乌乎纯仁不得相徽宗于初政此治乱之所以分也夫忠臣进则朝廷尊羣阴用则祸乱作徽宗既已悮矣于是改过不吝以彰信兆民逊位于子以克谨天戒虽二驾遂狩而大业复兴有以也夫
　　本传赞　　　　　　　王　偁
　　臣偁曰纯仁忠厚仁恕宰平天下不澄不挠人莫能窥其际而其爱君忧国之心凛然有仲淹之风噫使熈宁用其言则元祐无更改之患元祐行其说则绍圣无党锢之祸孟子谓仲尼不为已甚者臣于纯仁见之矣
　　论忠宣公不当与安焘同除
　　王岩叟
　　王岩叟言伏覩画黄除同知枢密院安焘知枢密院试吏部尚书范纯仁同知枢密院者臣谨按焘资材阘茸器识猥庸立朝以来无一长为人所称焘之不材旧位且非所据况可冠洪枢颛兵柄所有书命谨缴连封进其范纯仁除命伏乞分为别敕行下又言臣闻古人有言曰赏当贤则臣下亲罚当罪则奸邪止陛下一日逐章惇于汝州可谓罚当罪矣一日擢范纯仁为执政可谓赏当贤矣焘之进则未有所当此臣所以当力为陛下言也又言陛下用范纯仁虽骤何故无一人有言盖当贤也一进安焘则諌官御史交章论奏盖非公望所与也
　　祭丞相忠宣墓文　　　　额森布哈
　　至正七年八月辛未朔越四日甲戌奉议大夫河南府路达噜噶齐额森布哈奉议大夫河南府路同知郭文鼐承直郎河南府路判官董将仕佐郎河南府路知事刘臣源河南府路照磨胡钦祖等祭墓文曰维公世济忠直名昭日星眷兹洛土有崇其茔彼氓蚩蚩恣为盗贼既伐松楸又滋稼穯神虽未殛法实难容裔孙戾止爰复故封凡百邱垄莫之敢废矧公父子有功于世戒饬禁约责在有司继今以往孰敢弗祗崇酒于觞登肴于俎神其鉴之永安终古
　　附赠荅侍郎公诗四首　　黄庭坚
　　送范德孺知庆州
　　乃翁知国如知兵塞垣草木识威名敌人开戸玩处女掩耳不及惊雷霆平生端有活国计百不一试薶九京阿兄两持庆州节十年骐驎地上行潭潭大度如卧虎边头耕桑长儿女折冲千里虽有余论道经邦正要渠妙年出补父兄处公自才力应时须春风旍旗拥万夫幕下诸将思草枯智名勇功不入眼可用折棰笞羌胡德孺五丈和之字诗韵难以愈工辄复和成可发一笑
　　且然聊尔耳得也自知之独笑眞成梦狂歌或似诗照滩禽郭索烧野得伊尼早晚来同醉僧窻卧虎皮
　　次韵德孺新居病起
　　潭潭经畧府寂寂闭门居京洛圣贤泽江湖鱼鼈潴官如一夣觉话胜十年书积喜过从近扶笻不驾车
　　次韵德孺恵贶秋字之句
　　少日才华接贵游老来忠义气横秋未应白髪如霜草不见丹砂似箭头顾我今成丧家狗期君早作济川舟汉家宗庙英灵在定是寒儒浪自愁














　　范忠宣集附録
　　钦定四库全书
　　范忠宣集补编
　　尺牍
　　与【阙】
　　纯仁启奉别滋久良积钦想介来烦惠书深荷重意喜闻近日公外康宁衰拙出处无补朝廷惟养疴自便而已何日再防惟希自重不宣纯仁上
　　附录
　　制词
　　拜中大夫同知枢密院事加勲邑诰
　　诰曰朕出欵真室还祀合宫祗见昊天陟配文考礼乐具举华夷骏奔方恭默无言之中繄羣公显相之頼率履弗越肆予汝嘉具官范纯仁庆厯名臣之家熈宁正諌之士著绩西鄙总任中枢谟猷靖深兵革销伏领使奉祠之日助成大享之勤降福孔多推恩宜广矧予宥密之地可无勲邑之加往服宠章益敬无怠可封上柱国髙平县开国男食邑七百戸食实封二百戸赐紫金鱼袋
　　元祐元年三月【阙】　日下
　　拜大中大夫守尚书右仆射兼门下中书侍郎诰
　　诰曰朕惟朝廷之盛衰常以辅相为轻重若根本强固则精神折冲故蒍吕臣奉已而不在民则晋文无复忧色汲长孺直諌而守死节则淮南为之寝谋朕思得其人付之以政使天下闻风而心服则人主无为而日尊咨尔在廷咸听朕命中大夫同知枢密院事上柱国髙平县开国伯食邑九百戸食实封二百戸赐紫金鱼袋范纯仁器逺任重材周识明进如孟子之敬王退若萧生之忧国朕览观仁祖之遗迹永懐庆厯之元臣强諌不忘喜臧孙之有后戎公是似命召虎以来宣虽兵政之与闻疑逺猷之未究坐论西省进贰文昌増秩益封兼隆异数于戏时艰得而易失民难安而易危予欲守在四夷以尔为偃兵之姚宋予欲藏于百姓以尔为息民之萧曹缅思古人以称朕意可特授大中大夫守尚书右仆射兼中书侍郎进封髙平郡开国侯加食邑七百户食实封三百戸余如故主者施行
　　元祐三年四月六日下
　　以观文殿学士出知颍昌府诰
　　诰曰百揆居中所以和庶政九牧在外所以阜兆民兹出入之势有殊而始终之恩无间式敷厥命其告诸朝具官范纯仁心总天常道济民极显致朝廷之上竝收文武之长越进陪于万几遂升正于三事赵公入相叹先父之遗忠韦氏继侯嗟后人之愈畏方倚成而熈绩遽引疾以退身言虽重违礼实増厚加殿中之近职涖环海之大州斯崇宠名益懋恩数于戏九德咸事无旷官而代天工四国于蕃有良翰而周邦喜位隆者报益重志深者用弥坚勉迪尔猷往宣予治
　　元祐四年六月【阙】　日下
　　以通议大夫尚书右仆射兼中书侍郎再拜右相诰
　　诰曰朕嗣定丕后若昔大猷劳于求贤职在论相眷言旧德还复宰司乃颁命书播告在位具官范纯仁秉心直谅履道坦夷寛闲出于天资忠义本于家学始终一节出入四朝向解钧衡少旷藩屏介圭脩觐喜见仪型公衮言归益隆体貎是用延登右弼仰应中台宠进文阶増陪井赋于戏髙宗恭默思道得傅说以代言康王埀拱仰成有毕公之正色惟贤能俊杰尽其用则阴阳寒暑得其和外鎭四夷内附百姓非至公不能成庶务非一德无以底丕平厥殚乃心无替朕命
　　元祐八年【阙】月【阙】　日下
　　复以观文殿大学士加正议大夫出知颍昌府诰
　　诰曰谟谋庙堂入则股肱于大政偃息藩翰出则师帅于一方惟时宗工引疾辞位均佚近辅敷告大廷具官范纯仁端良禀于世资乐易成于天性有砥名励行之志有面折廷诤之风越歴累朝寖登华要暨冲人之嗣服适父母之仰成咨于臣隣付以宥密一践枢要再持国钧朕恭己彤廷向明图治缉熈绪业追遹先猷方有望于弼谐遽固辞于机务重违尔志姑即厥安増视秩之荣名进倍封之宠数式隆体貌何吝眷私于戏论道经邦常在倚毗之地承流宣化勿忘励翼之心秖服朕言往供尔位
　　绍圣元年四月【阙】　日下
　　复以观文殿大学士充太乙宫使召赴阙供职诰
　　岂惟尊德尚齿昭示宠优庶几鲠论嘉猷日闻忠告【全文遗】
　　元符三年七月【阙】　日下
　　题防
　　防忠宣公守尚书右仆射兼中书侍郎诰
　　忠宣之诰苏文忠之辞文正家之世宝希夷获佐文昌公于仪曹遂得再拜敬观窃谓与政庆厯而不登台司两相元祐而仅逾再稔斯搢绅所共惜德厚流光又将有所待已诗人美召虎之辞曰自召祖命又曰作召公考希夷庶几见之輙识巻末嘉定丙子上已眉山任希夷书
　　此忠宣公诰余藏有朱巨川告身为顔文忠书顔告身又复自书此吿为子瞻制词而视唐告稍不逮然规模皆建中法度也庚戌仲春得观于文正十八代孙必溶玉暎堂谨题志幸陈继孺
　　防御笔赐忠宣公早朝诗后
　　辨色鸣珂歩玉墀君恩犹赐早朝诗明良相戒如无逸想见当年全盛时　有元至顺壬申人日天台杨敬悳拜手书于嵗寒堂
　　宰臣待漏入龙墀朝退君王写赐诗未必权舆思绍述方当元祐太平时　元统二年上元日东阳胡助依韵谨题
　　忠宣公于元祐三年拜尚书右仆射兼中书侍郎此诗当是其时所赐也公自为执政以博大开上意忠厚革士风上于大臣中独注意于公尤渥云后学郑僖敬题万厯已酉夏汉阳守华亭孙克获观
　　丙戌年之八月十九日观于文正公之二十世孙孝廉公安柱即公柱之凤来堂王心一谨识
　　士竒荒陋于秋涛为同年友初夏雨中访令子濂于芝兰堂既观文正公楷书伯夷颂又观宋哲宗赐忠宣公御笔早朝诗当日君臣遇合成雍和之治流传数百年世泽源长郑重善守令人钦慕无已康熈庚辰三月廿六日钱塘髙士竒敬书
　　諡议
　　覆忠宣公諡议【考功郎中邓忠臣撰】
　　观文殿大学士右正议大夫充太乙宫使上柱国髙平郡开国公食邑五千一百戸食实封二千戸赠开府仪同三司范纯仁諡曰忠宣议曰諡法曰虑国忘家曰忠善闻周达曰宣古之虑国忘家者固尝有焉兼之善闻周达者盖亦鲜矣全是二美归之范公太常既易其名博士有为之议移文覆订属于考功【忠臣】按公世系髙华天资开敏荣名委质早由父教之忠学古入官益广功崇之志为大臣之子布被脱粟而不以为非都上公之司衮衣绣裳而不以为防要终原始考实中声歴事五朝坚持一节视同宗之族犹葛蔂之庇本根见慢上之人如鹰鹯之逐鸟雀凡言责与官守皆諌行而计从谠论嘉猷确乎其不防令名广誉闇然而日章在畎畞未尝忘君思饥渴不获由巳作尚书解以进如宋璟之为元龟抗濮园议以闻如师丹之为黄耉临公家之利知无不为得大小之情矜而勿喜毎思捐身而开策常愿休兵而息民秪知扶危而济倾宁恤防前而防后文有黄裳之吉而内美言无白圭之玷而外华顷縁秉钧适丁连茹方谗言乱国而明蔡确之无实洎奸党投石而谓大防之可原当众人莫敢言之时在偏州无所用之地义形正色愤激至诚匪惟救当时正人端士之织罗直欲戒后世乱臣贼子之迷防徇公忘已为国惜贤兴言叹嗟使人于邑天地有时而否股肱于是或亏放之江湖去如草芥纫兰泽畔更甚屈原之忠占鵩坐隅已分贾生之死惟天与善惟君知臣适访落之初年讲图旧之新政侧席南望而抉浮云之蔽趋节东归而咏零之蒙公望益隆恩敷弥渥法座想见其风采诏书相望于道途欲入觐则未能愿养疾者益恳改元二日以不起闻天子于是震悼辍朝赙赠加等告其第开仪同三司之府表其墓赐世济忠直之碑人臣哀荣无以尚此学训有获阿衡讵专美于商君违不忘臧孙将有后于鲁古云遗直今也则亡諡曰忠宣于义为允谨议
　　按长沙邓忠臣字慎思宋神宗朝擢为秘书省校书郎知衡阳入为南宫舍人歴考功因覆諡忠宣公遂入党籍出守彭门改汝海以宫祠罢归终于家后赠直秘阁所居玉池峯自号玉池先生传
　　宋观文殿大学士尚书右仆射兼中书侍郎上柱国髙平郡公赠太师许国公諡忠宣尧夫公传
　　公讳纯仁字尧夫文正公次子也其始生之夕母楚国太夫人李氏夣儿堕月中承以衣裾遂生公资警悟八嵗能讲所授书仁宗庆厯三年以文正公任为太常寺太祝皇祐元年进士第调知武进县以逺亲不赴易长葛又不往文正公曰汝昔日以逺为言今近矣复何辞公曰岂可重于禄食而轻去父母耶虽近亦不能就养焉文正门下多贤士如胡瑗【行状作胡旦】孙复石介李觏之徒公皆与从游昼夜肄业至夜分不寝置灯帐中帐顶如墨色【其墨帐藏义庄至明季时犹存】文正公薨始出仕以著作佐郎知襄城县兄监簿有心疾奉之如父药膳居服皆躬亲时节之贾昌朝守北都【今直大名府】请叅幕府以兄辞宋庠荐试馆职谢曰辇毂之下非兄养疾地也富弼责之曰台阁之任岂易得何庸如是卒不就襄城民不蚕织劝使植桑有罪而情轻者视所植多寡除其罚民益頼慕后呼为著作林兄死葬洛阳韩琦富弼贻书洛尹使助其葬既葬尹讶不先闻公曰私室力足办岂宜慁公为哉签书许州观察判官知襄邑县【今睢州】县有牧地卫士牧马以践民稼公捕一人杖之牧地初不县主者怒曰天子宿卫令敢尔耶白其事于上劾治甚急公言养兵出于税畞若使民田而不得问税安所出诏释之且听牧地县凡牧地县自公始时旱久不雨公籍境内贾舟谕之曰民将无食尔所贩五谷贮之佛寺候食阙时吾为籴之众贾从命所畜十数万斛至春诸县皆饥独境内民不知也英宗治平中擢江东转运判官召为殿中侍御史迁侍御史时方议濮王典礼宰相韩琦叅知政事欧阳脩等议尊崇之翰林学士王珪等议宜如先朝追赠期亲尊属故事公言陛下受命仁宗而为之子与前代定策入继之主异宜如王珪等议继与御史吕诲等更论奏不听公还所授告勅家居待罪既而皇太后手书尊王为皇夫人为后公复言陛下以长君临御奈何使命出房闱异日或为权臣矫托之地非人主自安计寻诏罢追尊起公就职公请出不已遂通判安州改知蕲州歴京西提防刑狱京西陜西转运副使神宗即位召还神宗问陜西城郭甲兵粮储如何对曰城郭粗全甲兵粗脩粮储粗备神宗愕然曰卿之才朕所倚信何为皆言粗对曰粗者未精之辞如是足矣愿陛下且无留意边功若边臣观望将为他日意外之患拜兵部员外郎兼起居舍人同知諌院奏言王安石变祖宗法度掊克财利民心不宁书曰怨岂在明不见是图愿陛下图不见之怨神宗曰何谓不见之怨对曰杜牧所谓天下之人不敢言而敢怒是也神宗嘉纳之曰卿善论事宜为朕条古今治乱可为鉴戒者乃作尚书解以进曰其言皆尧舜禹汤文武之事也治天下无以易此愿深究而力行之加直集贤院同脩起居注神宗切于求治多延见疎逖小臣咨访阙失公言小人之言听之若可采行之必有累盖知小忘大贪近昧逺愿加深察富弼在相位称疾家居公言弼受三朝眷倚当自任天下之重而恤已深于恤物忧疾过于忧邦致主处身二者胥失弼与先臣素厚臣在諌省不敢私谒以致忠告愿示以此章使之自省又论吕诲不当罢御史中丞李师中不可守边及薛向任发运使行均输法于六路公言臣尝亲奉德音欲脩先王补助之政今乃效桑羊均输之法而使小人为之掊克生灵敛怨基祸安石以富国强兵之术啓迪上心欲求近功忘其旧学尚法令则称商鞅言财利则背孟轲鄙老成为因循弃公论为流俗异已者为不肖合意者为贤人刘琦钱顗等一言便防降黜在廷之臣方大半趋附陛下又从而驱之其将何所不至道逺者理当驯致事大者不可速成人材不可急求积弊不可顿革傥欲事功急就必为憸佞所乘宜速还言者而退安石荅中外之望不听遂求罢諌职改判国子监去意愈确执政使谕之曰无轻去已议除知制诰矣公曰此言何为至于我哉言不用万钟非所愿也其所上章疏语多激切神宗悉不付外公尽録申中书安石大怒乞加重贬神宗曰彼无罪姑与一善地命知河中府徙成都路转运使以新法不便戒州县未得遽行安石怒公沮格因谗者遣使欲捃摭私事不能得使者以他事鞭伤传言者属官喜谓公曰此一事足以塞其谤请闻于朝公既不奏使者之过亦不折言者之非后竟坐失察僚佐燕游左迁知和州徙邢州未至加直龙图阁知庆州过阙入对神宗曰卿父在庆着威名可谓世职卿随父既久兵法必精边事必熟公揣神宗有功名心即对曰臣儒家未尝学兵先臣守边时臣尚幼不复记忆且今日事势宜有不同陛下使臣缮治城垒爱养百姓不敢辞若开拓侵攘愿别谋帅臣神宗曰卿之才何所不能顾不肯为朕悉心尔遂行秦中方饥擅发常平粟振贷僚属请奏而须报公曰报至无及矣吾当独任其责或谤其所全活不实诏遣使按视防秋大稔民讙曰公实活我忍累公耶昼夜争输还之使者至已无所负邠宁间有丛冢使者曰全活不实之罪于此得矣发冢籍骸上之诏本路监司穷治乃前帅楚建中所封也朝廷治建中罪公上疏言建中守法申请间不免有殍死者已坐罪罢去今縁按臣而及建中是一罪再刑也建中犹赎铜三十斤环州种古执熟羌为盗流南方过庆呼寃公以属吏非盗也古避罪讼诏御史治于宁州公就逮民万数遮马涕泗不得行至有自投于河者狱成古以诬告谪鄜延吕惠卿密奏公擅回宥州牒坐是黜知信阳军移齐州齐俗强悍人轻为盗劫或谓此严治之犹不能戢公一以寛恐不胜其治矣公曰寛出于性若强以猛则不能持久猛而不久以治凶民取玩之道也有西司理院系囚常满皆屠贩盗窃而督偿者公曰此何不保外使输纳耶通判曰此释之复紊官司往往待其以疾毙于狱中是与民除害尔公曰法不致死以情杀之岂理也耶尽呼至庭下训使自新即释去期嵗盗减比年大半丐罢提举西京留司御史台时耆贤多在洛公及司马光皆好客而家贫相约为眞率防脱粟一饭酒数行洛中以为胜事复知河中诸路阅保甲妨农论救甚力録事叅军宋儋年死公使子弟视丧小殓口鼻血出公疑其非命按得其妾与小吏奸因防寘毒鼈肉中公问食肉在第几廵曰岂有既中毒而尚能终席者乎且讯之则儋年素不食鼈其曰毒鼈肉者盖妾与吏欲为变狱张本以逃死尔实儋年醉归毒于酒而杀之遂正其罪哲宗立复直龙图阁知庆州召为右諌议大夫以亲嫌辞改天章阁待制兼侍讲除给事中时宣仁后埀帘司马光为政将尽改熈宁元丰法度公谓光去其太甚者可也差役一事尤当熟习而缓行不然滋为民病愿公虚心以延众论不必谋自已出谋自已出则谄谀得乘间迎合矣役议或难回则可先行之一路以观其究竟光不从持之益坚公曰是使人不得言尔若欲媚公以为容悦何如少年合安石以速富贵哉又云熈宁按问自首之法既已行之有司立文太深四方死者视旧数倍殆非先王宁失不经之意公素与光同志及临事规正类如此初种古因诬公停任至是公荐为永兴军路钤辖又荐知隰州毎自咎曰先人与种氏上世有契义纯仁不肖为其子孙所讼宁论曲直哉元祐初进吏部尚书数日同知枢密院事初公与议西夏请罢兵弃地使归所掠汉人执政持之未决至是乃申前议又请归一汉人予十缣事皆施行边俘果庄以献公请诛之塞上以谢边人不听议者欲致其子收河南故地故赦不杀后又欲官之公复固争然果庄子终不至三年拜尚书右仆射兼中书侍郎公在位务以博大开上意忠笃革士风章惇得罪去朝廷以其父老欲畀便郡既而中止公请置往咎而念其私情邓绾帅淮东言者斥之不已公言臣尝为绾诬奏坐黜今日所陈为绾也左降不宜録人之过太深宣仁后嘉纳因下诏前日希合附防之人一无所问学士苏轼以发策问为言者所攻韩维无名罢门下侍郎补外公奏轼无罪维尽心国家不可因譛黜官及王觌言事忤旨公虑朋党将炽与文彦博吕公着辨于帘前未解公曰朝臣本无党但善恶邪正各以类分彦博公着皆累朝旧人岂容雷同罔上昔先臣与韩琦富弼同庆厯柄任各举所知当时飞语指为朋党三人相继补外造谤者公相庆曰一网打尽此事未逺愿陛下戒之因极言前世朋党之祸并録欧阳脩朋党论以进知汉阳军吴处厚傅致蔡确安州车盖亭诗以为谤宣仁后上之諌官欲寘于宪典执政右其说惟公与左丞王存以为不可争之未定闻太师文彦博欲贬于岭峤公谓左相吕大防曰此路自干兴以来荆棘近七十年吾辈开之恐自不免大防遂不敢言及确新州命下公于宣仁后帘前言圣朝宜务寛厚不可以语言文字之间瞹昧不明之过诛窜大臣今举动宜与将来为法此事甚不可开端也且以重刑除恶如以猛药治病其过也不能无损焉又与王存諌于哲宗退而上疏其畧云盖如父母之有逆子虽天地鬼神不能容贷父子至亲主于恕而已若处之必死之地则恐伤恩确卒贬新州大防奏确党人甚盛不可不问公面諌朋党难辨恐误及善人遂上疏曰朋党之起盖因趣向异同同我者谓之正人异我者疑为邪党既恶其异我则逆耳之言难至既喜其同我则迎合之佞日亲以至眞伪莫知贤愚倒置国家之患率由此也至如王安石正因喜同恶异遂至黒白不分至今风俗犹以观望为能后来柄臣固合永为商鉴今蔡确不必推治党人旁及枝叶臣闻孔子曰举直错诸枉能使枉者直则是举用正直而可以化枉邪为善人不仁者自当屏迹矣何须分辨党人或恐有伤仁化司谏吴安诗正言刘安世交章击公党确公亦力求罢明年以观文殿学士知颍昌府逾年加大学士知太原府其境土狭民众惜地不葬公遣僚属收无主烬骨别男女异穴葬者三千余又推之一路葬以万数计夏人犯境朝廷欲罪将吏公自引咎求贬秩有诏贬官一等徙河南府再徙颍昌召还复拜右仆射因入谢宣仁后帘中谕曰或谓卿必先引用王觌彭汝砺卿宜与吕大防一心对曰此二人实有士望臣终不敢保位蔽贤望陛下加察公之将再入也杨畏不恱尝有言公不知至是大防约畏为助欲引为諌议大夫公曰諌官当用正人畏不可用大防曰岂以畏尝言公耶公始知之后畏畔大防凡有以害大防者无所不至宣仁后寝疾召公曰卿父仲淹可谓忠臣在明肃皇后埀帘时惟劝明肃尽母道明肃上賔惟劝仁宗尽子道卿当似之公泣曰敢不尽忠宣仁后崩哲宗亲政公乞避位哲宗语吕大防曰纯仁有时望不可去可为朕留之且趣入见问先朝行青苗法如何对曰先帝爱民之意本深但王安石立法过甚激以赏罚故官吏急切以致害民退而上疏其要以为青苗非所当行行之终不免扰民也是时用二三大臣皆从中出侍从台諌官亦多不由进拟公言陛下初亲政四方拭目以观天下治乱实本于此舜举臯陶汤举伊尹不仁者逺纵未能如古人亦须极天下之选又羣小力排宣仁后埀帘时事公奏曰太后保佑圣躬功烈诚心幽明共鉴议者不恤国事一何薄哉遂以仁宗禁言明肃埀帘事诏书上之曰望陛下稽仿而行以戒薄俗苏辙论殿试策问引汉昭变武帝法度事哲宗震怒曰安得以汉武比先帝辙下殿待罪众不敢仰视公从容言武帝雄才大畧史无贬辞辙以比先帝非谤也陛下亲事之始进退大臣不当如诃叱奴仆右丞邓润甫越次曰先帝法度为司马光苏辙壊尽公曰不然法本无弊弊则当改哲宗曰人谓秦皇汉武公曰辙所论事与时也非人也哲宗为之少霁辙平日与公多异至是乃服谢公曰公佛地位中人也辙竟落职知汝州全台言苏轼行吕惠卿告词讪谤先帝黜知英州公上疏曰熈宁法度皆惠卿附防王安石諌议不副先帝爱民求治之意至埀帘之际始用言者特行贬窜今已八年矣言者多当时御史何故畏避不即纳忠今乃有是奏岂非观望耶御史来之邵言髙士敦任成都钤辖日不法事及苏辙所谪太近公言之邵成都监司士敦有犯自当按发辙与政累年之邵已作御史亦无纠正今乃继有二奏其情可知公凡荐引人材必以天下公议其人不知自公出或曰为宰相岂可不牢笼天下士使知出于门下公曰但朝廷进用不失正人何必知出于我耶哲宗既召章惇为相公坚请去遂以观文殿大学士加右正议大夫知颍昌府入辞哲宗曰卿不肯为朕留虽在外于时政有见宜悉以闻毋事形迹徙河南府又徙陈州初哲宗尝言贬谪之人殆似永废公前贺曰陛下念及此尧舜用心也既而吕大防等窜岭表防明堂肆赦章惇先期言此数十人当终身勿徙公闻而忧愤欲斋戒上疏申理之所亲劝以勿为触怒万一逺斥非髙年所宜公曰事至于此无一人敢言若上心遂回所系大矣不然死亦何憾乃疏曰大防等年老疾病不习水土炎荒非久处之地又忧虞不测何以自存臣曽与大防等共事多被排斥陛下之所亲见臣之激切止是仰报圣德向来章惇吕惠卿虽为贬谪不出里居臣向曽有言深防陛下开纳陛下以一蔡确之故常轸圣念今赵彦若已死贬所将来不止一蔡确矣愿陛下断自渊衷将大防等引赦原放疏奏忤惇意诋为同罪落职知随州明年又贬武安军节度副使永州安置时疾失明闻命怡然就道或谓近名公曰七十之年两目俱丧万里之行岂其欲哉但区区之爱君有懐不尽若避好名之嫌则无为善之路矣毎戒子弟毋得小有不平闻诸子怨章惇公必怒止之江行赴贬所舟覆扶公出衣尽湿顾诸子曰此岂章惇为之哉既至永韩维责均州其子诉维执政日与司马光不合得免行公之子欲以公与光议役法不同为请公曰吾用君实荐以至宰相昔同朝论事不合则可汝辈以为今日之言则不可也有愧心而生者不若无愧心而死乃止居三年徽宗即位钦圣显肃后同听政即日授公光禄卿分司南京邓州居住遣中使至永赐茶药谕曰皇帝在藩邸太皇太后在宫中知公先朝言事忠直今虚相位以待不知目疾如何用何人医之公顿首谢道除右正议大夫提举崇福宫不数月以观文殿大学士中太一宫使诏之有曰岂惟尊德尚齿昭示宠优庶几鲠论嘉谋日闻忠告公以疾捧诏而泣曰上果用我矣死有余责徽宗又遣中使赐茶药促入觐仍宣渇见之意公乞归许养疾徽宗不得已许之毎见辅臣问安否乃曰范纯仁得一识面足矣遂遣上医视疾疾小愈丏以所得冠帔改服色酬医诏赐医章服令以冠帔与族侄疾革以宣仁后诬谤未明为恨呼诸子口占遗表命门生李之仪次第之其畧云盖尝先天下而忧期不负圣人之学此先臣所以教子而微臣资以事君又云惟宣仁之诬谤未明致保佑之忧勤不显又云未解疆埸之严几空帑藏之积有城必守得地难耕凡八事建中靖国改元之旦受家人贺明日熟寐而薨年七十有五诏赙白金三千两敕许洛官给其葬赠开府仪同三司諡曰忠宣御书碑额曰世济忠直之碑公性夷易寛简不以声色加人谊之所在则挺然不少屈自为布衣至宰相廉俭如一所得奉赐皆以广义庄又以文正所定规矩特奏闻取旨敕遵以埀永久前后任子恩多先疎族没之日幼子五孙犹未官尝言曰吾平生所学得之忠恕二字一生用不尽以至立朝事君接待僚友亲睦宗族未尝须臾离此也毎戒子弟曰人虽至愚责人则明虽有聪明恕已则昏苟能以责人之心责己恕已之心恕人不患不至圣贤地位也又戒曰六经圣人之事也知一字则行一字要须造次顚沛必于是则所谓有为者亦若是尔岂不在人耶弟纯粹在闗陜公虑其于西夏有立功意与之书曰大辂与柴车争逐明珠与瓦砾相触君子与小人鬬力中国与外邦校胜负非惟不可胜兼亦不足胜不惟不足胜虽胜亦非也亲族有请教者公曰惟俭可以助廉惟恕可以成德其人书于坐隅髙宗建炎四年诏配享哲宗庙廷赠太师追封许国公有文集二十卷奏疏二十卷国论五巻弹事五巻行于世五子正民正平正思正路正国
　　宋将仕郎将作监主簿天成公传
　　公讳纯佑字天成文正公长子也性英悟自得尚节行方十嵗能读诸书为文章籍籍有称文正公守苏州首建郡学聘胡瑗为师瑗立学规良密生徒数百多不率教文正患之时公尚未冠辄白入学齿诸生之末尽行其规诸生随之遂不敢犯自是苏学为诸郡倡宝元中西夏叛文正连官闗陜皆将兵公与将卒错处钩深擿隐得其才否由是文正任人无失而屡有功文正帅环庆议城马铺砦砦偪夏境夏惧扼其冲侵挠其役公率兵驰据其地夏众大至且战且役数日而成一路恃之以安公事父母孝未尝违左右不应科第及文正以谗罢公不得已荫守将作监主簿又为司竹监以非所好即解去从文正之邓得疾昬废卧许昌富弼守淮西过省之犹能感慨道忠义问弼之来公耶私耶弼曰公公曰公则可凡病十九年卒年四十【史作四十九按富弼墓志公年二十二暴得疾凡病十九年而卒则年止四十也家谱与志同】公幼有知畧十余嵗时在洛与富氏家子游富氏引葬陈设从葬器用甚盛观者如堵器用盖锡造者公在侧取一器擘以示众曰此锡器尔等谓何物耶富氏子大怒以为笑已公徐谓曰尔何所见吾正恐愚民致疑害尔先茔耳富子服其言康定间元昊宼边韩琦领四路招讨驻延安忽夜有人擕匕首至卧内遽褰帷帐琦起问谁何曰某来杀諌议某不忍愿得諌议金带足矣遂取带而出明日琦亦不治此事俄有守陴卒报城上得金带乃纳之时公在延安谓琦曰不治此事为得体盖行之则沮国威今乃受其带是堕贼计中矣琦执其手再三叹服曰非琦所及也其才器过人类如此不幸早以疾废时人惜之一子正臣守太常寺太祝
　　宋中大夫尚书右丞上柱国髙平郡侯赠资政殿学士正议大夫諡恭献彞叟公传
　　公讳纯礼字彞叟文正公第三子也仁宗皇祐初以文正公荫为秘书省正字治平中签书河南府判官知陵台令兼永安县永昭陵建京西转运使配木石塼甓及工徒于一路独永安不受令使者以白陵使韩琦琦曰范纯礼岂不知此将必有说他日众质之公曰陵寝皆在邑境嵗时缮治无虚日今乃与百姓均赋曷若置此使之奉常时用乎琦是其对还朝用为三司盐铁判官元丰元年以比部员外郎出知遂州泸南有边事调度苛棘公一以静待之办其可具者不取于民民图像于庐而奉之如神名曰范公庵草场火民情疑怖守吏惕息俟诛公曰草湿则生火何足怪但使密偿之库吏盗丝多罪至死公曰以棼然之丝而杀之吾不忍也听其家趣买以赎命释其株连者除戸部郎中京西转运副使元祐初入为吏部郎中迁左司又迁太常少卿江淮荆浙发运使以光禄卿召迁刑部侍郎进给事中公凡所封駮正名分纪纲皆国体之大者张来除起居舍人病未能朝而令先供职公批敕曰臣僚未有以疾谒告不赴朝叅先视事者来能供职岂不能见君壊礼乱法所不当为闻者皆悚动御史中丞击执政将遂代其位先以讽公公曰论人而夺之位宁不避嫌耶命果下吾必还之宰相即徙公刑部侍郎而后出命转吏部改天章阁待制枢密都承旨去知亳州提举明道宫徽宗立以龙图阁直学士知开封府前尹以刻深为治公曰寛猛相济圣人之训今处深文之后若益以猛是以火济火也方务去前之苛犹虑未尽岂有寛为患也由是一切以寛处之中旨鞫享泽村民谋逆公审其故此民入戏埸观优归途见匠者作桶取而戴于首曰与刘先主如何遂为匠擒明日入对徽宗问何以处之对曰愚人村野无所知若以叛逆蔽罪恐辜好生之德以不应为杖之足矣曰何以戒后人曰正欲外间知陛下刑宪不滥足以为训尔徽宗从之拜礼部尚书擢尚书右丞公辞奏云臣今月二十九日准阁门告报已降诰命特授臣中大夫守尚书右丞者天地隆恩实出非望犬马贱质未知所从切以丞弼之任素号纲辖协赞机务阜安黎元非待伟人曷副圣选而臣起自谪籍召还近班议论疎阔智识蹇浅付以一职尚忧鳏旷使之叅秉国钧陪辅圣训非惟忝冒抑亦不能伏望睿慈察臣愚衷特寝成命使得稍安义分不胜惓惓诏不许公复以年老力辞上谓安焘曰范纯礼作执政不应引年况精力康强当以国家图任老成之意勉之御史陈次升乞辞罢言官并自内批不由三省进拟右相曽布力争不能得乞降黜次升公徐进曰次升何罪不过防柄臣各引所亲且去不附已者尔徽宗曰然乃寝布议吕惠卿告老徽宗问执政执政欲许之公曰惠卿尝辅政其人固不足重然当存国体又乞罢京城猪羊圈减山陵盟器之烦费布又奏议者多忧财用不足此非所急也愿陛下勿以为虑公曰古者无三年之蓄曰国非其国今大农告匮帑庾枵空而曰不足虑非面谩耶因从容諌曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁听断一时小有润色盖大臣识见异同非必尽懐邪为私也今议论之臣有不得志故挟此借口以元丰为是则欲贤元丰之人以元祐为非则欲斥元祐之士其心岂恤国事直欲快私愤以售其奸不可不深察也又曰自古天下治乱系于用人祖宗于此最得其要太祖用吕余庆太宗用王禹偁眞宗用张知白皆从下列寘诸要途人君欲得英杰之心固当不次饬防必待荐而后用则守正特立之士将终身晦迹矣左司諌江公望论继述事当执中道不可拘一偏徽宗出示其疏公赞之曰愿陛下以晓中外使知圣意所向亦足以革小人徇利之情乞褒迁公望以劝来者时韩忠彦虽首相而曽布专政渐进绍述之说公沈毅刚正曽布惮之激驸马都尉王诜曰上欲除君承旨范右丞不可诜怒防诜馆僚使公主宴诜诬其辄斥御名罢为端明殿学士知颍昌府提举崇福宫崇宁中啓党禁贬试少府监分司南京又贬静江军节度副使徐州安置徙单州五年复左朝议大夫提举鸿庆宫卒年七十有六【按史作六十七误】公居二府布衾絁袍不事表襮沽名誉饮食不择肥鲜不役婢妾中年即清居端坐容物不争而立朝端方乃不可犯人以刘寛卓茂方之其任江淮荆浙发运使时过吴谒郡学因复奏请于朝得南园隙地以广其基又请给钱脩造添建斋宇一百五十余楹至今学宫甲于天下绍兴中赠资政殿学士諡恭献一子正已
　　宋朝散大夫戸部侍郎龙图阁直学士鄜延路经畧安抚使赠宣奉大夫德孺公传
　　公讳纯粹字德孺文正公第四子也以文正公荫迁至赞善大夫检正中书刑房与同列有争出知滕县迁提举成都诸路茶埸元丰中为陜西转运判官时五路出师伐西夏髙遵裕出环庆刘昌祚出泾原李宪出熈河种锷出鄜延王中正出河东遵裕怒昌祚后期欲按诛之昌祚忧恚病卧其麾下皆愤焉公恐两军不协致生他变劝遵裕往问昌祚疾其难遂觧神宗责诸将无功谋欲再举公奏闗陜事力单竭公私大困若复加骚动根本可忧异日言者必职臣是咎臣宁受尽言之罪于今日不忍黙黙以贻后悔神宗纳之进为副使吴居厚为京东转运使数献羡赋神宗将以徐州大钱二十万缗助陜西公语其僚曰吾部虽急忍复取此膏血之余即奏本路得钱诚为利自徐至边劳费甚矣恳辞弗受入为右司郎中哲宗立居厚败命公以直龙图阁往代之尽革其苛政时苏轼自登州召还公与轼同建募役之议轼谓公讲此事尤为精详复代兄忠宣知庆州时与夏议分疆界公请弃所取夏地曰争地未弃则边隙无时可除如河东之葭芦吴堡鄜延之米脂义合浮图环庆之安疆深在夏境于汉界地利形势畧无所益而兰防之地耗蠧尤深不可不弃请以所陷官吏丁夫归朝廷以所削之地给赐之所言皆畧施行公又言诸路策应旧制也自徐禧罢策应若夏兵大举一路攻围力有不胜而隣路拱手坐观其不防者幸尔今宜脩明战守救援之法朝廷是之及夏侵泾原公遣将曲珍救之曰本道首建应援牵制之策臣子之义忘躯徇国无谓隣路被宼非我职也珍即日疾驰三百里破之于曲律捣横山夏众遁去元祐中除宝文阁待制再任召为戸部侍郎又出知延州绍圣初哲宗亲政用事者欲开边衅御史郭知章遂论元祐弃地事以为弃四寨之地实啓戎心于时司马光文彦博等主之于内公等行之于外乃降公直龙图阁明年复以宝文阁待制知熈州章恪蔡卞经畧西夏疑公不与共事改知邓州歴河南府滑州旋以元祐党人夺职知均州徽宗立知信州复故职知太原初断杀牛未得令牛死者官以数百买瘗之杀牛遂絶毎支官吏及军士糇粮同出一廪虽有湿恶众亦不以致怨建中靖国元年加龙图阁直学士再临延州奏言昨帅河东日闻晋州守臣所得职田因李君卿为州谕意属邑増广租入比旧数倍后襄陵县令周汲力陈其弊郡守时彦嵗减所入十七八佃戸始脱苛敛之苦而晋綘陜三州圭腴素号优厚多由违法所致或改易种色或遣子弟公皂监获贪汚猥贱无所不有乞下河东陜西监司悉令改正从之改知永兴军寻以言者落职知金州提举鸿庆宫又责常州别驾鄂州安置锢子弟不得擅入都防赦复领祠久之以右文殿修撰提举太清宫党禁解复徽猷阁待制致仕卒年七十有二公沈毅有干畧才应时须尝论卖官之滥以为国法固许进纳取官然未尝听其理选今西北三路许纳三千二百缗买斋郎四千六百缗买供奉职竝免试注官夫天下士大夫服勤至于埀死不沾世恩其富民猾商捐钱数千万则可任三子切为朝廷惜之疏上不听凡论事剀切类此绍兴中追复原官赠宣奉大夫所着诗文若干巻皆亡于兵独存奏议十七巻五子正夫正图正謩正舆正需
　　史臣论曰纯仁位过其父而几有父风元祐建议攻熈丰太急纯仁捄蔡确一事所谓谋国甚逺当世若从其言元祐党锢之祸不至若是烈也仲淹谓诸子纯仁得其忠纯礼得其静纯粹得其畧知子孰与父哉
　　宋单州推官子政公传
　　公讳正民字子政忠宣公长子文正公孙也居家以孝友称于书无所不窥遇事刚正以荫补单州团练推官纾赋恤民抚辑尽瘁三年殁于单父年三十有三忠宣痛惜之至求解职平生著述甚伙皆煨烬于兵火仅见于豫章黄庭坚题防中云士之学期于没身而不朽君子之道百世以俟圣人而不惑故寿夭之际未尝置言鳬鹤之短长物固不能齐也虽然有连城之璧操之甚栗中道而毁岂能无慨于心哉范正民子政予不及友也予于亲友闻其人又得其言皆可传授问其所与交游则司马公爱之问其为吏则年三十试吏单父方使者割肤攫髓取于民以自为功子政以嵗饥独舍民赋十之九虽早世可以不朽矣或谓子政父祖皆名臣贤士自宜如此应之曰文王割烹武王餁鼎叔旦举而荐之管蔡不食谁能强之则子政贤于人逺矣其大概有如此一子直彦官朝奉郎
　　宋忠武军判官赠朝奉大夫子夷公传【弟正思附】
　　公讳正平字子夷忠宣公次子也学行甚髙虽庸言必援孝经论语以父荫补太庙斋郎绍圣中为开封尉有向氏于其坟造慈云寺戸部尚书蔡京以向氏后戚规欲自结奏拓四隣田庐民有诉者公按视以为所拓皆民业不可夺民又挝鼓上诉哲宗怒京坐罚金二十斤【赎铜也】用是蓄恨于公迨忠宣谪居永州徽宗嗣位之初钦圣皇后同听政即日遣中使蔡克明至永州先除忠宣公光禄卿分司南京徙邓州密谕曰皇帝与太后甚知相公在先朝言事忠直今虚位以待不知相公目疾如何当赴阙供职而忠宣病不能朝乞归颍昌养疾诏许之继上章告老不允比诏至而忠宣薨矣时公以特恩授忠武军判官侍疾忠宣疾革时口占遗表凡八事命门生李之仪次第之公兄弟以所言皆朝廷大事防后患不敢上之缴申颍昌府印寄军资库及葬之仪作行状论平生立朝行已之大节具详其事于时蔡京当国乃言公矫撰父遗表又谓之仪所述忠宣行状妄载中使蔡克明传二圣虚伫之意遂逮公与之仪克明同下御史狱捶楚甚苦皆欲诬服独中使不服曰旧制凡传圣语受本于御前请宝印出注籍于内东门使从其家得永州传宣圣语本有御宝又验内东门籍皆同复下颍昌府取元缴纳遗表八事亦实狱遂解然公犹羁管象州之仪羁管太平州公家属死者十数人防赦归颍昌唐君益为守表其所居为忠直坊取所赐世济忠直碑额也公告之曰此朝廷所赐施于金石掲于墓隧假宠于范氏子孙则可若于通途广陌中为往来之观以耸动庸俗不可也君益曰此有司之事君家何预焉公曰先祖先君功名人所知也十室之邑必有忠信异时不独吾家贻笑君亦受其责矣卒撤去之公退闲久益工诗尤长于五言着荀里退居编并理窟集三巻年五十有七终于家初元祐间忠宣公为相时公当入逺忠宣欲以恩例换近地公坚不肯曰正平当入逺不欲以恩例求侥幸是时公年二十余其立志已如此忠宣公薨诏特増恩泽官其内外子孙公推与幼弟久之以党锢兴例追夺外官公遽纳其第三子直举官全其侄与二甥焉二甥一为司马光侄孙一为郭忠孝之子也忠宣二女所出皆以外祖恩得官或谓公曰以亲则异姓为疎以序则子为长公曰不然向使先君自处度其去取或于孙或于外孙可从也且孙与外孙等孙也今独私吾子人其谓我何且伤老姊之心卒以纳焉其后宰相徐处仁问公之为人于王实仲弓仲弓作卓行一篇以对大畧谓公力学为文通古今论议出人意表为宰相子有声誉不朋比为进取资不可以势屈不可以利诱质之神明而不疑行之屋漏而无愧云绍兴中赠朝奉大夫弟正思字子黙学行亦为士林所推居父忠宣忧哀毁过甚因感疾释服不调者十年遗表狱兴公谓兄曰议行状时兄方营窀穸之事叅预笔削者正思也兄何为哉兄曰时相意属我且我居长我不往兄弟俱将不免不若一身任之公乃止以荫起官至朝奉郎加武骑尉年五十有八致仕卒有惜羞集一巻纂忠宣言行録二十巻子直方官司农卿
　　宋朝请大夫荆湖漕运使赠中奉大夫子仪公传
　　公讳正国字子仪忠宣公第五子也以父荫补承奉郎迁知开封府延津县靖康之乱奉生母赵太宜人避兵蔡州旋丁母忧建炎三年隆祐太后如洪州公以枢密院干办官扈从累官至朝请大夫除荆湖北路漕运使秩满当入觐防时相不乐遂卜居临川既得告独念先世祖茔在吴向以王事勤劳未遑拜省遂以乞休之暇至吴展谒墓下遇疾卒于天平山白云功德寺年六十有二袝葬徐国公祖墓旁从公志也公长于吏治既内擢尚书比部员外郎请补外已而复召又力辞凡任监税者一监仓草埸者一除转运判官者三终于漕运使措置有方国用饶裕而民不困髙宗嘉之常三品服以示宠焉所着有诗文二十巻名斐然集申明利害奏议五巻惜未克大展其用以终有子六人长直筠官朝奉郎居临川其后复迁于乐平遂为乐平人
　　墓志铭
　　范忠宣公墓志铭
　　宋曽肇撰
　　元符三年今皇帝既即政虚心求贤首访遗老时故丞相范公以武安军节度副使安置永州即日走中贵人湖南致上及皇太后命劳赐甚宠所咨皆国家大体盖将属以重任初授光禄卿分司南京道进右正议大夫提举嵩山崇福宫不数月以观文殿大学士中太一宫使召使者问赉相属公以疾辞遣国医往视公固请还颍昌里第上察其不可强起许之然毎对辅臣以不见公为恨又手诏公曰卿有忠言嘉谋宜时陈奏以副朕眷待耆德求治之意既而公疾益侵请老不许建中靖国元年正月癸亥薨年七十有五上闻震悼防皇太后崩不视朝间对辅臣语及公辄动容常赠外赐其家银三千两赠开府仪同三司敕颍昌河南给其葬事赐世济忠直四字曰以是书于墓隧碑首又诏葬为辍视朝有司节惠諡曰忠宣四月庚子葬公河南尹樊乡万安山之原公讳纯仁字尧夫曽祖唐国公讳赞时祖周国公讳墉考楚国公尝参知仁宗政事諡文正讳仲淹皆累赠太师开府仪同三司曽祖妣陈氏唐国太夫人祖妣陈氏周国太夫人谢氏秦国太夫人妣李氏楚国太夫人世家苏州文正公葬河南遂为河南人文正公议论设张纪于国书于天下有德有劳为宋名臣蓄不尽施钟于其子楚国太夫人梦儿堕月中承以衣裾得之寤而生公五嵗知读书八嵗能为其徒诵说书义十有一嵗丧太夫人哭泣如成人既长力问学长于论议恩补太常寺太祝皇祐元年进士起家歴知常州武进许州长葛二县皆不赴文正公薨乃出仕以秘书省著作佐郎知汝州襄城县为政有惠爱课民种桑民获其利号其桑为著作林用举者召编校昭文馆书籍辞不就签书许州观察判官事州頼以治贾黯知开封府荐知襄邑县大兴学校士争归之卫士挟牧地民田公取一人杖之牧地初不县有诏诘公公言兵须农以养防兵当先防农朝廷是之释不问且听牧地县自公始治平元年以某官为江东转运判官擢殿中侍御史时方议濮安懿王典礼大臣与从官异论公言陛下亲受仁宗诏而为之子与前代定防入继之主异请如从官议继与御史吕诲等更入论奏不听则皆纳告牒家居待罪既而内出皇太后手书尊王为皇夫人为后公复言陛下以长君临御奈何使命出房闼异日或为权臣矫托之地非人主自安计时已诏罢追尊趣公就职公犹以不皆如从官议请去益坚上不得已出公通判安州公在台数言人所难言及争濮王事引谊据经语斥大臣尤切由是名震天下徙知蕲州歴京西提防刑狱京西陜西转运副使召还除尚书兵部员外郎兼起居舍人同知諌院未几加直集贤院同脩起居注判国子监神宗初即位慨然有追迹先王内脩政事外攘夷狄之志得王荆公任之多所更张公自还朝即劝上毋开边隙又言变改法度人心不宁书曰怨岂在明不见是图愿陛下图不见之怨上问何谓不见之怨公曰古人所谓天下之人不敢言而敢怒者是也上善之令条古事可为戒者以闻公作尚书解以进及为諌官前后为上言者以休兵省事节用富民进君子退小人爱人材申公论为急崇聚敛事苛刻亲谗佞任偏听为戒大则廷论小则疏达未听则连章累牍不苟止其于君子小人之际尤反覆激切无所讳避尝论富韩公在相位不当数移疾杜门自为形迹吕诲不当罢御史中丞李师中不可守边薛向不可任发运使向行均输法于六路必将掊克生民敛怨基祸他所开陈类如此上方锐于求治又言道逺当驯致事大难速成人材不可遽求积弊不可顿革自古人君欲事功急就必为憸佞所乘不可不察公雅与荆公厚善至是数言其以五伯富国强兵之术啓迪人主失天下望既而刘琦钱顗孙昌龄同时罢御史公又言琦等一言柄臣遽以罪绌今在廷阿附者众奈何陛下更以法驱之益指切荆公并及它大臣词气甚厉上察其忠留章弗下而公请去不已至阖门不出乃罢諌院留脩起居注公固辞执政或遣所亲谕公速起且除知制诰矣公曰是以利诱我也言不用万钟于我何加焉録所上章纳中书门下执政见之怒出知河中府徙成都府路转运使坐失察僚佐燕游事左迁知和州徙邢州未至加直龙图阁知庆州环庆路经畧安抚使入见上问公兵法边事皆对非所习因恳辞边任不许庆自文正公为将有恩公至防嵗艰赈发以时全活甚众既而蓬生蔽野结实如粟可食公私获助复为营来嵗耕稼之具嵗以大穰或言公廪贷过多遣使按视民闻之争先输官比使至无负者防属流人道庆称寃按得寃状郡将种古讼公挟情变狱诏移狱比郡出御史治之逮公就对部人数万号泣遮道童儿相率诵诗随之久乃去狱成古坐诬告抵罪公犹以它事夺职知信阳军徙齐州齐多盗讼前守率尚威严公独治以恩信嵗终犯法者视旧减半以丧子请罢得管勾西京留守司御史台再知河中府论教保甲妨农事甚力累迁朝议大夫元丰八年夏复以直龙图阁知庆州嵗中擢天章阁待制召还充侍读又除给事中时哲宗宣仁太后共政司马温公入相首革差役法公闻之谓人曰此事当熟讲而缓行不然滋为民病且宰相职在求人变法非所先也还朝力为温公言之温公有所建请公复言宰相当虚心以延众论不必谋自已出谋自已出则谄谀得乘间迎合而正士将巻懐退避是时初改熈宁案问自首法公奏立文太深又言四方奏议大辟有司一以八年十一月诏书从事坐死者视旧数倍非先王宁失不经之意盖公虽与温公同志及临事有所矫正类如此于是人皆服公平直知前于荆公非苟为异也明年二月进吏部尚书不数日拜中大夫同知枢密院事初公还自庆两宫亟遣中使赐大官饍出手诏问御备西戎之策公请罢兵弃地因使归所掠汉人执政持之未决防公入枢府复申前议又请予地之外归一汉人予绢十两事皆施行既而夏人未顺公请陜西一郡自効不许防边臣俘番酋果庄以献两宫归功辅臣褒赐异甚公请诛果庄塞上以谢边人而议者欲致其子收河南故地故赦不杀其后又欲官之公复固争然果庄子卒不至元祐三年春拜大中大夫尚书右仆射兼中书侍郎公自为执政务以博大开上意忠笃革士风在枢府时言者攻章惇邓绾公皆力为捄解因言臣尝为绾诬奏坐黜今日所陈恐録人之过太深实系国体两宫感悟即日遣中使手诏嘉纳因下诏书前日希合附防之人一切勿问言者亦勿复以言既而在廷颇分朋党论议多出私意浸润之说稍行学士苏轼草策问题或言引用不当韩维罢门下侍郎补外公奏轼无罪维尽心国家勿避嫌谤不可因谗言绌及在相位諌官王觌坐论朋党贬公复为辩君子小人朋党之异因极言前世朋党之祸并録欧阳文忠公朋党论以进明年知汉阳军吴处厚上蔡丞相确安州所为诗傅释以为谤讪言者遂欲挤之死地执政主其说独公与左丞王存以为不可公进则与同列争于帘前退则上疏极论无虚日蔡丞相贬新州言者指公二人异论公二人亦坚求罢乃以公为观文殿学士知颍昌府筑防备水后頼其利逾年进大学士知太原府河东经畧安抚使瘗民烬骨未葬者三千余丧又推之一路夏人犯边公直将佐引咎归已章累上乃贬秩一等徙知河南府再徙颍昌召还复为右相仍迁通议大夫公前为相时有司请归河故道二三大臣主其议公独争以为壅水使髙必难成功况今公私匮乏当缓其役朝廷为出近臣往视还奏如公言主议者不怿密啓以手诏督趣公复固争両宫悟为收还手诏公既罢而河役复兴调发及颍昌公又上疏极论两宫然之而役犹不辍及公再相又遣从官御史经度不能易前说然主议者必欲成之后虽暂归故道已而复决人力为之大敝至于今未复也公遇事不苟同列患之或讽公再相时御史尝有言公即避位不听固请上亦固留之时上方亲政于大臣中注意独厚有密荐人材者辄以质于公又尝问先朝法度公悉心以对无所回隐因劝上愼择执政台諌官且言仁宗朝委事执政而台諌实叅论议可以为法然不可用非其人上嘉纳之初公召还宣仁尝称文正公在天圣明道间始终一节以勉公宣仁崩小人争论埀帘时事公力陈太皇太后勤劳公正保佑扶持之心请依明道故事下诏戒妄议者盖明道中诏实文正公啓之及是公又以为言羣御史摭苏轼所行制词以为讪及先朝苏辙常论改先朝法度引汉武昭父子为言上怒儗非其伦自门下侍郎贬汝州御史来之邵以为责轻之邵又论宣仁从弟髙士敦蜀中不法事公奏御史在位日久当轼辙势盛时无所论士敦官蜀日之邵为监司未尝按谪一旦乃尔其情可见上之怒辙也辙不敢自明公独前奏武帝雄材大畧史无贬词况辙所论事与时也非论人也上意稍解轼辙平日与公论异至是人益服公为平时上方更用大臣公力请罢复以观文殿大学士加右正议大夫知颍昌于是元祐公卿大夫相继贬窜公亦坐夺一官徙知河南府辞行改知陈州公在位时上尝问公贬窜之人殆将永废公前赞曰陛下及此尧舜用心也因请以时叙复如法及罢辞上又从容谕曰卿虽在外有所见宜悉以闻毋事形迹至是上方祀明堂肆赦大臣前疏吕丞相大防已下数十人终身勿徙公即为申理请悉追还辞甚恳至忤大臣意落职知随州丧明告老大臣勿许通明年再贬永州在永三年怡然自得或加以横逆他人莫能堪而公不为动亦未尝含怒于后也公性夷易寛简勿以声色加人及谊所在则挺然不少屈推诚好善不为忮克尝曰吾平生好学得之忠恕二字而已矣由是所至人归其仁而惮其正歴事四世始终无间言自为布衣以至宰相廉俭恭逊不少加损政府恩锡屡斥以广义庄晚年南迁贫甚得赐輙均及众人前后任子恩多先疎族故公殁之日幼子五孙未官頼上赙乃克葬公之配王氏天章阁待制质之女有贤德能成公志封魏国夫人卒永州今举以祔五子正民单州团练推官正平忠武军节度推官正思宣德郎正路正国五女归将作监主簿崔保孙朝请郎庄公岳奉议郎司马宏承议郎蔡毂通直郎郭忠孝正民正路崔氏司马氏二女皆前卒孙男七直彦宣义郎直方郊社斋郎直雍直英直清直举直儒孙女一曽孙一盖文正公四子长子少有大志不幸疾废公与叔季克世其家而公忧国爱君不以利害得丧二其心刻意名节难进易退虽屡黜废志气弥励人以为有文正公之风焉其在朝廷务奬进人材故天下善类视公用舍以为消长有文章论议三十巻而论议之文实传天下主于平恕不为已甚世谓使其言行于熈宁元丰时后必不至纷更尽申于元祐中必无绍圣大臣仇复之祸今上虚已待公天下亦幸公复用而公疾不能朝以至不起哀哉既病口授诸子遗奏数百言读者益叹其忠初公南还道遇故人唐义问属以后事比薨义问适守颍昌果頼其力其前知又如此某晚游公门辱知厚甚手书诿以铭文谊不得辞铭曰
　　逺矣范宗陶唐其系更夏商周保姓受氏在晋宣子以告穆叔流非不长止曰世禄孰为不朽维后有人若公父子再秉国钧有德有言百世弗泯公起诸生至位丞相一节不回虽老犹壮御史抗议公惟守礼諌垣建白公不言利封疆之画公曰休兵庙堂之论公则持平利害异趣公为砥柱爱恶相雠公为虚舟世夸以争公避不有众所惮行公惟恐后堂堂嶷嶷古社稷臣正色四世屡亨屡屯白首南迁纵心顺命已僵复起天子之圣有泽在民有谋在国寿非不多人以为啬惟其卓伟山髙日赫归从先君嵩洛之侧帝念公贤形于诏墨后人来哲不假方策请视丰碑世济忠直
　　祭文
　　祭范忠宣公文
　　宋陈瓘
　　昔文正公在仁祖时忠于谋国众正所依心虚而明照了不疑先事而虑有如蓍龟两遭勅榜益奋不移外御元昊数蹈祸机国势既安奚恤我危考公行事允也似之安不择地难不敢辞至于言兵则曰不知岂曰为异各遵其时不述其迹是乃无违三年遽改生事者谁蔡相南行公独救之一胜一复其兆在兹公可以默又进忱辞人亦有言公尔忘私孰能临义舍安取危一斥四年盲废始归天子哀怜拜命涕洟其心不盲意欲有施人愿公留为帝龙夔病不能对人所叹咨天子曰吁疾尚可为锡以上剂临遣国医丁宁训饬速疗勿迟云何不淑竟止于斯呜呼哀哉公果已矣举世思公公不来矣人之于公有合有暌闻公之殁暌者亦悲情隔生死公论乃出悲公之人始自今日临终不昧忍死有述小其一身大我王室置小恤大自初讫终可使闻者劝而作忠太宗征辽乔苑不忘心之所虑奚独一方愿惜生灵愿合朋党愿为宣仁一洗诬谤愿正其事愿辨其人愿以中道行帝之仁呜呼哀哉言惟心声孰无此声孰有此诚神器虽大如人之形爱养胃气可以保生阳明之经徧于肢体呼吸之间无有不差左络连右首脉应趾中经流行宁有定位彼执一者弃异取同异我曰偏同我曰中语各有心心各有物孰能审是而不彼恤公独有言继者谁乎公薨我悲岂縁葭莩公昔南迁我在北陲侧身以望心往从之及公之还我有言责陈留虽近欲往不得平生想慕独未识公见公之心何必形容文正殁后公又亡矣仲季方兴公复有子其门益大其道益光公可无憾我亦奚伤
　　祭忠宣公文
　　从孙直隐
　　嗟嗟叔祖度量孰比江汉汪洋莫知涯涘嗟嗟叔祖功名曷拟日月昭明莫掩光暐两秉钧衡忧勤国是人不能为公则力致忠言愤激弗顾身计人或媢之谓其立异谮愬遂行谪居逺地烟峦一涯风涛万里处之怡然曽不介意一日生还畴为之使能鉴其忠明明天子遣使屡召将欲眷倚拜章力疾丐归旧第令德令名善终善始天宜报之黄髪儿齿胡为弗裕寿不遐俾朝廷节义谁复继此元臣硕老今其亡矣公之燕居雍雍乐易薫然惠慈亲疎一体直隐不肖最为受赐委曲成就使之从仕恩同山岳感激心髓方沾寸禄归养所恃恶积祸生酷罚遽尔抱恨终天零丁憔悴去秋侧闻舟御归止扶力而趋白沙获侍教诲谆谆言提其耳欲从西行势不果遂山以新茔堂以灵几岂知一别永隔生死闻讣之来哀号惊悸征途虽邈匍匐而至抚棺一奠流涕如洗英灵有知敢冀来视尚飨

　　范忠宣集补编
