　　钦定四库全书　　　　　集部六
　　熊峯集目録　　　　　　别集类五【明】
　　巻一
　　五言古
　　巻二
　　七言古
　　巻三
　　五言律
　　巻四
　　七言律
　　五言排律
　　五言絶句
　　七言絶句
　　巻五
　　赋
　　表
　　疏
　　碑文
　　记
　　传
　　文
　　説
　　巻六
　　序
　　铭
　　墓志铭
　　墓表
　　巻七
　　四言古
　　五言古
　　巻八
　　七言古
　　巻九
　　五言律
　　七言律
　　五言排律
　　五言絶句
　　七言絶句
　　六言絶句
　　巻十
　　赋
　　记
　　传
　　説
　　序
　　賛
　　铭
　　墓志铭
　　墓表
　　【臣】等谨案熊峯集十巻明石珤撰珤字邦彦藁城人成化丁未进士官至文渊阁大学士諡文隠改諡文介事迹具明史本传珤出李东阳之门东阳毎称后进可托以柄斯文者惟珤一人皇甫汸尝删定其集为四巻嵗久板佚
　　国朝康熙丁未余姚孙光为藁城知县得别集遗稿于其家为合而重刋之嗣闻真定梁清标家有其全稿乃购得续刋共为十巻此本自一巻至四巻为诗五巻六巻为文七巻至九巻又为诗十巻又为文盖刋板已定不能依类续入故体例丛脞如是也珤诗文皆平正通达具有茶陵之体故东阳特许之当北地信阳骎骎代兴之日而珤独坚守师説屡典文衡皆力斥浮夸使粹然一出于正虽才学皆逊东阳而湜湜持正不趋时好亦可谓坚立之士矣乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　钦定四库全书
　　熊峯集巻一
　　明　石珤　撰
　　诗
　　五言古
　　送杨提学应寜
　　蚤闻伯起誉亦欲抠吾衣长风振郊壑云龙忽分飞仰止徒髙山而势不能依文章绚圭璧日得窥余辉臯鸟倐一举渊鱼遂其肥道合志乃同此意识者稀所以渊明琴不在与徽京国再相逢蹲豸有余威一展畴昔愿清论聆霏霏洒我尘埃襟登之清风矶虽非暮春姿忽尔吟咏归何怪公门人器识俱可希公门有青骢行色动朝晖安能一束刍聊以驻騑騑晨星本易散流云亦易防遡彼西北风兹懐良不违
　　旭日春耕为阎大防赋
　　东方白已发垄畮明浩浩不辞荷耒倦穑事贵及早道逢同心人劳问亦草草共言年谷登百嵗可相保
　　秋日遣兴
　　旭日戒僮夫驾言适东野市朝垢心境广莫快一写况值目疾除秋色尚可假岂徒望封龙岩壑翠堪把近观百谷繁一一含大化我虽宦游人自是悠悠者忽逢邻叟来相欢坐桑下
　　寄兄旧作
　　寒空变春云奔骥逐迅景君看宫前杨忽已露碧影幽居西牕下感事发深省谁言有为者譬掘九仭井盛顔易消歇此道独未领空奏郢人吟懐抱殊耿耿吾兄绣衣使仗钺指西境清诗赏风流正论崇骨鲠寄言愿相朂共此百嵗永
　　鼓不絶
　　邻巷相见语兹农薄收成何縁累旬日箫鼓未絶鸣东家男已长西家女将行羔雁来问吉鸡豚往通名置宴召賔侣责逋急官征斛粟易百钱入坐恐未盈花顔照四席典客稽考明布帛身不着妻子徒力耕违俗惧乖义先王近人情歌管沸两耳中心悁且惊但见蚁杯緑不知鲂尾赪凭君聴箫鼓中有劳者声
　　怨歌行
　　珠人本中国万里向海陬结网沈洪波深入鼋鼍湫瑚由寸积骊龙不易求百死冒霜雾累年被淹留举手得夜光宝树照斗牛三献入汉庭声名动九州日往嵗亦徂忽生瑕纇忧长恐弃道侧勤苦不能酬岂惜寒与饥惧贻重宝羞中夜起长叹泪下如泉流
　　春日即事
　　林塘鸣春鸠忽忽过谷雨繁红多辞柯緑甲半出土鱼欣荷钱青鸟悦石发古凌云思髙台对日作独舞为生良支离被命孰伛偻悠然东风来兀坐聴杜宇
　　饮鲍云瑞荘
　　城栁初尽处薄霭开空明潦降古洲出千里关寸情防岸带芳草逺树啼残莺钓艇日往还或有羊裘生下马对尊斚故人相与倾坐久出歌舞柔风濯长缨落霞酣野色吟蛩战秋声长恐西日下衢路立屏营
　　夜渡滹沱
　　西日光已微跨马出村境唧唧林鸟鸣仰见河汉影南巡古堤麓地峻行屡警踏软知近沙野濶夜逾静谁将笙歌耳复聴秋虫哽万事倐春梦对此山河永惊波啮防岸跳梁老鱼猛星斗揺长练薄吹搜鬓頴鼓枻歌沧浪懐人忆千顷遥望城西门熠熠烟火冷
　　秋夜
　　凉夜始多梦升沈顷相寻蟠蟀入牀下萧序已载阴褰裳出庭戸河汉清且深华月挂林杪髙鸿送哀音百嵗岂不多半为风雨侵嗟彼蜗角名烦此孤鹤心流水激古洲髙山出逺岑子期果难逢独卧枕素琴
　　蚤起
　　城阴苦寒沍积雪冬未消日夕人马驰流尘乱琼瑶抱志谅犹洁凌风讵能飘徒然漾空月皎皎射牕绡野客官大都鸡鸣晨朝卧闻车毂声轧哑上干霄起披黒貂裘啓明正揺揺竦踊不能寐曳佩趋午桥
　　寄罗汝实
　　寒斋坐无事对此春昼雨双鸿自南来流韵落庭庑起寻故人书别绪那可数春草南园緑秋月西林吐歌诗毎达夜笑噱曽过午云龙忽乖张感物益凄楚何时倒清尊共醉恒川浒
　　雨中寄白文明
　　开书复开书云影照顔色东风昨夜至渠栁柔无力虽有龙泉劔袖短时拂拭时人竞弯弧古道恶直圣王崇旧儒不忍弃一得漫随东观班岂有圗南翼经书虽满案抱病长忧恻遥见孤云飞伫立而叹息
　　新妇词
　　丑妇羞见姑终难不上堂鸡鸣理箴帨对镜着衣裳薰沐再至三稍觉有容光长跪问起居顾影尚徬徨大人总家政百务惟徳将举手能绩麻出门时采桑辛勤无日夜欢喜动姑嫜入与诸姑游诸妇日翺翔爱璧不见瑕度材或惜长邦家本一致竭力安可忘
　　章锦衣园饯克温
　　惜别驻郊坰名园及璀璨朱荣悬弱葼清樾防修榦载展夙昔欢颇兴萍蓬叹觥繁乱回波坐逸何泮涣妙舞出京洛清歌彻云汉探幽入虎谷蹑蹬耸飞翰几欲凌长风六极游汗漫主人爱真景废榭临防岸岂惟示朴淳正欲知忧患吾侪睹落叶朝聚夕又散当时盛红顔几许发已换安知垂汗青试聴歌石烂愿言保终始庆云旦复旦
　　杂诗
　　妙舞恒赴节善歌多应艺精契至理轮扁非言传情矫性始凿礼烦本日颠所以大观人游目无为先岂不笑与嚬造适意悠然投足得规矩率真外蹄筌庶几达圣境并可延天年
　　雨坐述懐
　　结发事竒谋年徂志弥逺虽蒙簮绂荣抱病日长偃兴到偶繙阅吟哦不终巻古来忠与邪往往激褊浅长城能自壊元恶畴克殄所以乐道人但欲脱轩冕境大意自舒身安虑长鲜此理本分明不用更辗转
　　杂诗
　　大朴已雕散頽波漫末涂牋诰日纷纶君臣互为谀直忽见絶白璧多掩瑜但闻都俞声无复咈与吁往往抗顔色犹称迈唐虞唐虞不可见烈士始全躯王掾名痴絶槐里号狂愚安能起臯益重述邦家谟
　　春出西郭门
　　芳郊艶春阳百卉待葱蒨念我多悲人如何及游宴闻鸦堕清泪睹草増眷恋岂独感蓼莪正自哀衣线仰天恩防极衔恸髪先变愧彼九臯禽和鸣彻霄汉
　　拟古
　　阅世贵知忌肮脏始多諐趾发物已迕意行悔相连苦抱叔夜僻谁辨箕季贤坦枉固有分直丝寜改岂不悟裸挝贾祸几席前鸿鹄各负志輮方岂成圎出门欲学步足乱首忽颠何如执坚贞嵗晏循固然王道本寛衍锲薄世谓良鞟革大始裂棰轭齐已僵虽剔毫末疵不顾根本伤譬彼几上琴轸急寜久张中行任智败季孙以敛亡覆车鉴不逺胡为复周章庙堂宜有枢开阖道始昌凭谁用杨绾暂为辍丝簧
　　熊耳峯
　　封龙山势壮嶻嶪见熊耳髙峙层霄间下聴几千里威深貔虎避意拔雷电起乃知天降灵自与凡石异浮岚出晴丹淑气凝夜紫彷佛悬崖旁呵防有神鬼我思汉三老幽谷访遗屣人去事亦非荒池但秋水地灵应未散烈士还继轨遥遥白云中何人隠髙几
　　恭睹临雍释奠敬述以诗
　　璧水晨漭瀁石坛花始垂云开大成殿桧栢郁葳防盛王重孔道祼献皆亲持箫韶切云汉八佾盈堦墀礼成进诸生讲席命尔师敷陈唐虞理论説羲文辞坐久进珍茗雨露必旁施三氏既荣耀九卿亦华滋东瞻学士班文采何陆离各敛补衣手黙黙犹论思斯文日中天志士正扬眉
　　送王司徒分韵得五字
　　在昔称髙士箕山及巢父虽垂千载名吾道固未取君臣义自重岂得薄圭组惟是勲业成几防贵先睹二疏辞汉荣季鹰懐吴土司徒志亦然百世殆同矩辛勤三十年出身事清主行者必有归安得长伛偻明山有茅亭亭南有圃象观有巻舒理玩月三五始息负重肩时与荷蓧伍睡足江南春无人报风雨
　　夜至张秋
　　日暮出荆门夜行复十里半帆乗顺风一篙得春水篝灯危樯末余映彻洲沚逺逺闻犬声渐喜近井市缆人相和歌饥渇被驱使恨无浊酒劳毕力共王事
　　拟古二首
　　江北好风花江南好鱼米北来南去人好谢长江水
　　其二
　　风发吾舟停风停吾舟发谁知乗舟人正是观风客
　　过沛望歌风台
　　三王久不作淳风变縦横兵戈入战国耆宿填秦坑天赐赤帝子龙泉定升平岂独体貌异圣度畴与京功成归故里慷慨道平生意气自雄俊歌词亦峥嵘至今千载下闻者心胆明是宜冠庶物直与商周并帝子乗龙升故台未全平台下春草緑时鸟间关鸣猛士安在哉四海复永清仰见云飞扬遡风有余情
　　送王尚书徳辉还余姚五首
　　杳杳稽山青茫茫舜江白意倦行且休身存嵗寜迫唐虞世已逺孔孟道未塞长啸凌秋空黄花正盈陌
　　其二
　　吾行何所求青山映华发板舆傍春花清波溅仙韈功名一炊黍人世几明月歴览千万秋百巧未如拙
　　其三
　　春花岂胜秋新人不如故纷纷红紫羣酣艶良未悟千金买马首百防捕毚兔一曲雍门歌夕阳在髙树
　　其四
　　塞北多归雁江南有去人尘寰回鹤梦神剑敛龙鳞童冠同三月莺花又一春羊裘滩底在吾欲问吾津
　　其五
　　试看春花萼朝来枝上疎有形寜免化何水不堪渔道徳五千字豪华十二衢寸心应未减长拱帝王居
　　送马汝砺
　　山隠隠兮蛾眉草蒙茸兮緑髪送君去兮南浦君之情兮北阙曰有罪兮薫天宜祝融兮鬼罚念莫扑兮燎原悔厝薪兮直突孰解网兮縦予悬明照兮日月牛刀用兮鸡豚宛驹变兮防橜日窅窅兮飞鸿秋萧萧兮縦鹘庐江兮悠悠黄堂兮突兀此判兮不改臣力兮当竭延北望兮瀛洲俨瞻云兮拥笏君恩兮碎首父诫兮铭骨身则逺兮心迩孰朝宁兮岩窟
　　送王伯安还江东
　　吾欲歌吾诗歌诗已盈巻知君归驾速不作题桥炫春兰与秋菊万事类轮转未成山龙补且息鹍鹏倦人従日边来豹向山中变长路多西风看云亦北面谁垂见花泪自镞达犀箭国士称无双数竒本能战况闻玊署翁昨侍青宫燕神惊兔頴出目击龙头君学有源委文场许独擅髙吟激青空逸草翻白练运斤忽成风疾足诧追雷志屈艺乃竒才髙君不见伏波穷益坚淮阴多益善木大须十围金精亦百链巍巍蓬莱宫郁郁白兽殿看君来献书首被贤良荐
　　送王佥宪分韵得事字
　　出门仰青天千里见孤翅嘘气成采霞百鸟不敢企借问希有鸟南游欲何事一蜚歴江海再举掠恒冀来游大韶庭雝雝领羣瑞亦有阿阁颠故巢尚深閟帝许中翺翔衘书泽顦顇鸿鹄岂不髙鹰隼岂不鸷一鸣天下春所贵在纯粹何异君子登快睹歆士类凤兮盍归来徳辉正光被
　　秋风吟
　　惊飚振修麓槁叶下乔林怒号卷积霭急转杨轻砧翩翩孤凤雏托身芳树阴中夜感箫韶激烈发清音下有抱贞士闻之援素琴一弹南山髙再弹流水深离鸾与别鹤嘹唳声相寻律吕转清切壮懐竚萧森谁言人生贵无异巢中禽得时应春鸣遇寒亦哀吟万动各有息睹物悟人心服我敝緼袍安知辟寒金
　　拟古
　　秋夜何迢迢蟠蟀鸣阴壁蟾升林薄见露下庭宇閴萤火寒依人羸驹倦嘶枥开襟纳虚明万事谢忻戚
　　题林郎中瞻云巻
　　南望乌石山白云何悠悠下有仙人居玉宇对琼楼开笼縦白鹤凿沼盘苍虬楼前树茏葱结实长千秋仙人不下堂白发初蒙头养雏能冲霄一一动宸旒衔来五色书闪烁银垂钩大雏奋四海健翮横九州小雏鸣朝阳逸响和鸣球仰窥白云飞怅然念逺游开轩列屏素徧与良工谋圗兹一寸心聊以纾百忧南山突兀起海水东南流长松耸孤翠阴壑风飕飕王母开瑶池防酒复嘉羞紫气浮霞觞宴集多仙俦酒酣迭称夀屈指不计周笑指海上山消揺发清讴
　　观麦
　　歩出城东门防径南迤逦骋马歴磊确春光何靡靡苏紫及蓝黄琐细不足指引睇耒耜外麰麦方薿薿晴浪浅不扬頽云互偃倚惊乌蓦然飞翠色堕欲起万旗森摩戛力与东风抵苞桑系髙畛宛若大将垒冯虚縦遐瞩诗兴勃填委朝霞餐未餍清飔歴牙齿马上揖农夫愿言涤两耳年来有司良民得展四体去冬雪何厚膏泽尚漫弥朝夕时雨降足食良可拟感兹刍荛言志动气亦喜挥鞭聊一吟慷慨殊未己
　　月夜同诸友归自徐村
　　驱马临髙台月色莹如镜众星吐寒芒东方横斗柄宇定光自发林深鸟相庆驴思栈豆鸣人有归风咏吾曹际明时为道俱希圣贫同一瓢顔贵比万钟孟所重在操存原思果非病譬彼道边木枝柯何枯硬白日发荣华春条渐繁盛吁嗟枯易荣岂不由正性飞云无长停流电无久映今我不驰驱嵗月忽欲竟
　　拟君子有所思
　　朝登黄金门暮上白玉堂清飇播柔弦倐忽变炎凉蟠蟀吟苔砌宵行流夜光云汉悬西南星斗何縦横唐虞布文徳中国奏韶章羣后让于朝凤凰亦来翔流音激青霄奋翮向朝阳万动各飞奔赖此一人庆志士思丧元贤人愿垂芳揽镜照容鬓无使生秋霜不及少壮时摅此忠义肠仰视西日速怛然令内伤
　　田居
　　五月麦风清新蝉占髙栁缓行向南阡延望亦已久露气濡我裳枯芒森触手遗禾资贫窭岂独利寡妇缅思先王时世道何忠厚老死民不流官长鲜迎走终嵗庸数朝方田给十口庖厨虽未丰鸡豚养黄耆一自浇伪滋此言遂成否甔石犹不盈焉知肉与酒世降茍如兹吾于尔何有
　　送马汝砺次韵
　　嵗事如流星奄忽迫迟暮甫爱槐阴庭旋看蓼花渡西风撼秋色况值连夜雨瑶琴不成调檐溜下如注缅懐同心人自昔无蔵怒芝兰许深入蓬藋赖持防邻芳得屡接家善本多祚壮如百堵干足以保颠仆亷如千顷波所志在清素文如布帛衣不但形月露直绳置我旁曲木岂回互宝鉴悬我前清辉照门户君去我悬榻我来君倒屦汉禁栁色稠吟情屡相付胶漆方谓坚萍梗乃有数我归莱子衣君徙庐江路离合奚足云穷通理其固不见闾阎人隆寒出无袴睠彼贵介子裘狐仍舞鹭托身穹壤间何异草与树溪涧自谓清潢潦岂知汚娟娟如花人耻逢东邻妪寜知众物情长短无定度运改王孙饥时来奴台饫此事难重陈君子道以助不须叩禅关万想劳顿悟静闻发天籁浩荡如大頀君能久此安胡为不兴慕况乃椿庭翁耆儒徳犹孺包荒门下士发愤肆倾吐谁嗤吾赠言祗以道旧故
　　秋日寄宋侍御
　　西风吹鬓毛忽忽惊节变疎篱渐飞萤故垒欲辞燕亦有蛟雷鸣中夜捉纨扇缅懐同心人怅望不可见起对庭前花银河白如练况逢重七日儿女试鍼线寜知牛与女此夕真欢宴百年离合情忽如萍蓬转富贵浮空云豪奢落花片安能不衔杯苦与嵗月战黄金不铸身白石不镂面负此令时节回首嵗将晏
　　原上
　　东风吹古丘白杨何萧萧乌鸦号树颠鸣鸠亦飘飖昔我先世祖挺身自刍荛种徳发余光甘贫长寂寥源深流易长本厚木斯乔累叶继衣冠金门拥琼瑶谁云髙堂鼎不自陋巷瓢徘徊陟墓道瞻望心揺揺西山郁茏葱爽气干云霄荆莽蔽人目草色春含娇阳和发幽响好鸟协笙箫黍稷各通诚戴白与垂髫念入千载深魂魄良可招登车惧任重横带愧虚骄荣华岂不美君子贵后凋
　　谒王滹南先生祠
　　行过数仭宫步自庑南入古祠就荒顿穹碑犹岌岌败瓦翳緑草頽垣跛而立感此百代人安能不于邑在昔金氏兴豪杰稍驱集惟公负雄才辩博人鲜及入掌丝纶言侃侃激懦习砥柱不随流珪璋有操执著书阐坟典文义无蹈袭乡邦识楷范后进劳引汲能使绮纨子森然如响翕岂徒富文学自是髙品级下视饕餮徒何翅相百十古人不可作流风振原隰愧我后知人徒然负书笈登堂顔欲汗端拱还趋揖虚位满尘埃戸牖莓苔澁陋巷谅不改行者为迫急文芒无由睹树杪光熠熠
　　题长春轩诗巻
　　春阳无恒燠春雨无恒滋如何轩中人日咏长春诗岂有师文弦如彼鲁阳麾至哉万化源舒惨固自知庭除辟余壤百卉纷及时春兰色可悦秋菊亦垂垂脩树交清阴好鸟鸣髙枝俯窥华实繁仰视风霆驰吟啸皆春风习习被朱丝有时掔坠露咀嚼疗晨饥乃知广文饭不异商岭芝平生执经人庙堂今设施珍重葱郁间或有栋梁姿
　　古别离曲
　　官杨何青青野花明道傍妾东君向西坐见道路长留妾千金刀赠君双鸣珰日月如流星嵗暮永相望
　　杂诗
　　凉风动书幔彷佛西南来庭柯下露叶哽咽递相催蔓滞宿雨袅袅蒙尘埃草虫堦下鸣流萤亦徘徊坐感嵗事速忽如车轮推门前有层城层城复髙台乗风欲登眺仰遡天汉回帝子不可见青鸟非良媒中夜耿深忧泪落秋生苔
　　逢太原故人
　　浮生易飘转忽如车毂尘与子十年别念君如旧贫感慨奏诗篇况复届阳春为问城中景一一及交亲白璧犹待价巨鱼多戢鳞昔时富游子忽为寒乞身荒芜积水处时见红楼新贱子负干戈依然羇旅人遭逢太平年幸免罹苦辛感此人事变对谈忽忘真
　　池上
　　良辰不易得池上一来临防风感新緑幽兰欣客襟方洲语鸣鸟忽如鼓瑟琴悠悠南行云成此匝地阴美人隔千里赠我百炼金我有锦绶带愿言结同心
　　漫书二首
　　峄阳生孤桐之以吴丝坐令风雨色变出阳春词可以养圣性可以献帝墀孤髙谅有合君丁贵后时
　　其二
　　曽子日在野食力事躬耕纳屦踵时决掩肘衿不盈岂无百镒餽乖义色所轻天光触鸣籁商颂出金声终焉领圣业千载崇钜名
　　秋夜
　　萧萧暮秋意似与骚人期西风凄布袍河汉影垂垂髙城奏清角感怆有余悲故垒欲辞燕残蝉犹附枝烹羊及炰羔农家欣及时不念抱穷士文章光陆离忽触秋涛声壮懐良在兹
　　小园雨后二首
　　新雨膏炎垄逺风涤繁林取凉李井上仲子迹可寻驹下危垤屈蠖鸣幽阴万类均一适忘古安有今虽复病两眦稍在惬孤襟密云焉久留素石悟同心
　　其二
　　夏木岂无阴古井亦有泉阴疎仅自庇泉苦得永年羲黄世辽邈畴与论自然稍喜禾稼成藜藿比醲鲜浮生能几许沈郁贵自宣偃卧辘轳侧南风匀树
　　夏夕
　　暮色苍然至凉思澹盈衿坐阅古人编稍见古人心遥岑出天末薄霭凝夏林羣动各有息衡门幽且深
　　拟古
　　翩翩海中蚌长养非一朝含灵向秋浦出没随春潮展月夜咀华精爽洞丹霄孕为径寸珠光采兼琼瑶逺人致筐篚万宝坐自消本期缀冕旒何意投寂寥圣王惜合抱尺朽安足嘲
　　寄所知
　　昨夜清飔发懐君在逺道双鱼不可托寂寞对池草寒露日夕凝林麓霜苦早谁念裘褐单泥滓难自保百年防有乐中嵗已枯槁如何日孳孳复为毫末恼浊酒幸满尊藜藿亦堪饱同心盍来归盘桓以怡老
　　五月朔日独坐
　　风日昨炎燠坐睹麦秋暮青山当户牖黄尘满岐路旅舍亦宏敞夕阴舞嘉树羁鸟恒思归举翼未能去极目西南天哀鸣乱幽绪
　　春日杂言
　　长空多浮云防雨霑四郊美人隔兰渚杂佩不可要去年梁间燕今嵗将寻巢时物各芬芳吾兴亦飘飖珠箔障东风星月耿深霄欲理阳春词朱弦为君调
　　二十五日有作
　　悴叶看复脱逺聴无回音美环堕石砌破碎安可任平生气颇逸不受万事侵几因儿女曹折尽壮士心南舟驾言迈先垄行复寻感此重凄恻何用荣朝簮牀头富缃紩囊中有素琴恨来煑白鹤放歌青松林
　　汉宫词
　　汉宫有明月秋风悴碧枝紫苔绣壁带积翠隠罛篱夜久星河变人来鹦鹉知旧恩随露泻余懽与日移尚忆朝辞辇深承夜诵诗阳阿新得幸谷永况多辞指斥椒房宠吹求饰室疵荣枯付堦草物化效氷澌无言掩明镜千古妬蛾眉


　　熊峯集巻一
　　钦定四库全书
　　熊峯集巻二
　　明　石珤　撰
　　诗
　　七言古
　　阿堵歌
　　铜山夜焰熏天红寳鼎不借钤椎功东吴黠匠夸老手一日万斛海水空何人冷笑九府公逆濞已死惟佞通虚名狼籍遍天下赤龙不救腾蛇穷沈郎兄弟一朝贵坐困海内诸豪雄金门紫闼明出入鸱鼫得志声隆隆北州司徒枉才士腥风一流千万里雀环太尉那易逢直须痛饮浔阳市蚨婆生儿好顔色岂徒褒妲能倾国一丈瑚满坞金千年不化饕翁血九逵一动呼鲁褒刚风飕飗吹布袍阿堵绕身凡几遭鳞鳞忽触南斗髙烂醉起来不脱口凤凰下视百鸟空嘈嘈
　　春鸿曲
　　春宵爱月登髙台举首忽见賔鸿来平沙渐暖关塞濶长空万里心悠哉亦知阳生进君子嗈嗈不似三秋哀挥弦振衣喜欲舞九陌何人更桴鼓山川遥望云滃然定是今年好风雨五日一雨十日风百谷尽丽阳和中阳和复阳和东风动防波开莲夸并蒂实頴爱同禾野人还笑春鸿曲不似武皇朱雁歌
　　拟古巫山髙
　　巫山髙十二重攅峯绣出青芙蓉朝云不还暮雨歇金舆冷落双盘龙秋横素山澹相续万壑鸣泉响寒玉风流宋玉况多情挥弦更奏相思曲曲声嘹亮绕天愁雨态云情凝不流寒烟裙紫草钿碧楚王犹在离宫泣
　　东阁奉试梧桐夜雨
　　街前碧梧十丈长下有鹳鹤上凤凰凤凰西飞碧梧老朝风暮雨能凋伤乍闻啧啧如私语忽疑四壁鸣蛩螀黄金井边玉辘轳银瓶汲水声琅琅推枕啓门望云色檐溜滴我罗衣裳倐忽云消星斗出婆娑老干犹昂蔵道旁何人更太息问之无乃蔡中郎愿得孤枝折赠君弦以朱丝发宫商
　　题南山樵隠
　　采采山木凌虚上征松桧干云幽隠乍明下有饮涧之羣猱上有鸣鸟之嘤嘤短柯一振山谷应豕鹿辟易豺防惊吾闻仲夏斩阴木百草黄落秋令行先刋菑翳后朴钜材养之待栋楹城中贵薪若贵桂两肩取足何求赢従来贤达适志耳岂山而樵惟董生劳形不殊抱瓮叟食力亦有孺子耕嗟哉樵隠有至理机事未忘安可评
　　东溪渔乐
　　敲针作钩丝作纶结绳作网纲目陈长竿袅袅波粼粼逺风来吹头上巾江花野草俱可悦海鹤嘹唳山猿嚬畴知造物有深意坐我寂寞之江濵得鱼换酒亦易致乐与荘叟怡吾真不须羊裘与鹤氅矶头磊石髙嶙峋意茍造适境亦化不觉宇宙安有人溪南野老相劳问世事了不罥其唇但言尧舜已在上巢许应为草莽臣
　　送王懋纶佥宪还蜀
　　峩眉山锦江水送君西南几千里秋光如画当马头江草江花何靡靡鸣驺夹道惊山人玉堂霏屑氷霜新丈夫得志横四海焉得独守蓬瀛春当时李杜亦落落山川尚拟蔵精神今人古人车迹多豪华过眼东流波及时肝胆报明主跃马食肉亦不颇君看孔明庙前栢铜柯铁榦犹嵯峩不然托体金銮坡朝朝染翰宵鸣珂萤流电瞥亦顷刻奈此日近清光何
　　拟古伤歌行
　　叶落花残君不见春来秋去如飞电富贵千年劫火灰丘陵几度桑田变五侯髙楼临大道寳钗金钿埋秋草张放寜知金穴平杨家一旦氷山倒君看荒冢饶荆棘当年俱有回天力劝君对酒且髙歌莫负庭前芳草色
　　田家行
　　上冈下冈走仆仆驱牛下冈上冈宿冈头风雨多则多畏有儿童来牧犊短裙蔽膝筐系肩此是贫人来拾田老夫浑有十亩麦大半人家种子钱年年田中穧不敛今年刮田如镜面秋田虽好犹未熟熟时更有还官谷
　　东华真人圗代寅轩先生题
　　徐生入海不复还人传已在三神山山头宫殿千万间青玉琢户黄金镮银城射日日色斑望之可见不可攀不可攀那可度谁人海上遇安期貌得山光入生素雕琼作树瑶作华白璧楼中张采霞灵芝五色蒲九节青鸟牕前堕红雪蟠桃结实三千秋大仙小仙来宴游或驾苍麟或骖赤虬或乗白鹿或服青牛采丹葩兮緑萼杂瑶草兮为羞扬清歌兮云驻玉麈挥兮风流扬歌兮挥麈吹箫兮击鼓弹湘弦兮执鹭羽青凤吟兮白鸾舞吾不知其为谁或童顔而貌古东华真人须满顋吐吞日月餐风雷天浆一滴可以祛尘胎何况日饮三万杯黄芽夜半珠累累瑶光直上冲三台青头童子时往来我欲因之问王母瑶池之防岂可复得哉吾间东方朔李谪仙年来亦在瀛洲边二君于我有旧故公其为我相周旋不知竒辩犹能雄斗酒一吟今几篇东华真人笑不语但见花梢露如雨桃源旧事言未终回首洪波几桑土
　　题瓞圗为刘验封
　　冈头十亩春膏足晓色和烟放新緑雕云扑地正离离忽覩金葩明绣褥长茎短蔓相钩连巨小瓞珠璧聨蛟龙得雨欲飞走虎豹出穴犹聨拳谁言将军印如斗掇取累累系双肘分明酿作清冷泉丹砂玉屑争春妍士庶不敢轻疐龁锦幕献将天子前忆昔名工发毫素岂乏青山与茂树长风悠悠度阡陌平林蔼蔼幪烟雾谬説根従海上移直疑家近青门住文章五色未足雄子孙千亿将无同周人昨夜奏丝竹此意犹播声诗中瓞兮绵绵绵绵兮瓞为君再颂大雅篇齿颊依稀洞氷雪
　　桑条韦
　　桑条韦青青照田圃二月神龙不行雨緑阴婀娜宿鹦鹉桑韦正含滋鹦鹉来哺儿鸣鸠戢其羽戴胜无降时忙杀蚕姑摧散丝宫中筐筥那得知一丝两丝缫未尽倦防牙筹上堂寝健蛾鼓翅揺春魂蹋碎瑚黛眉损桑韦桑韦好归根城南斤斧星月屯潞州别驾宜少恩豹韀骑士身虎文
　　梦程正之
　　少陵三夜梦谪仙魂来魄往枫林前今吾梦君亦连夕邂逅相逢道相忆似为九天风露长怅望江南归未得布帷夜久风凄凄颠倒衣裳为君啼鸱枭得志燕雀举凤鸟文章无宿栖昊天七政谁与齐玑衡倒植昂或低臯陶五帝不可问坐对青灯落寒烬人生逆旅防有归但取荣名比华衮
　　登临篇
　　登髙丘临清流惊涛拍岸风萧飕东奔到海何日休浮生聚散类萍梗满地花草凝闲愁士稚空盟大江楫仲宣复上荆南楼日落苍梧思帝子风生芦叶按伊州富贵豪华成莽苍斜月窥林影千丈谁家金坞草犹黄旧日歌台人竟往旧人已往新复来仍张寳瑟劝金杯流鱼偶与水相得长啸不知山欲摧鬓毛未白心成灰城南啼乌声絶哀长空蘸酒波澒洞峻坂堕足愁崔嵬仰天愤顿一起舞蹋碎石壕千古苔
　　清夜游
　　宫夜泠泠月华白娇骑踏空红堕雪西园门外防鼓声十六院中乐齐发杨郎萧郎各一席千年啮臂宫娃泣坐中谁是陈宣华宝带犹拴繍同结芰荷风柔酣酒霞锦缯绷树啼双鸦侍臣自舞王自歌蜥蝪香销金缕纱佛经仆射呼不起梁燕才人竟寃死潼门烽火照宫红犹自心轻汉天子龙舟翩翩蔽白日醉拥笙歌南下疾一声悲铎不堪聴至今江栁生愁色
　　秋莲曲
　　西塘菡萏初破红小舟荡漾东南风罗裙曳水蘸轻碧惊起沙头双落鸿昨日采莲莲尚好今朝采莲莲已老緑房结子空垂垂翠黛朱顔可长保江湖日暮生嫩寒鸳鸯双飞不过滩回首女伴各无语泪洒铜仙承露盘
　　有所思
　　双星荧荧隔秋水秋入城头漏声里牕间梧桐风瑟瑟青鸟南飞月华白朱弦一拨意已传梦绕博山双紫烟藕丝易脱云易散十二碧峯秋雨前
　　送静学先生南还
　　文星夜半属紫薇北门学士江南归江头新水漾轻舸清啸裂空云不飞壮逰絶胜窥禹穴锦袍不独夸渔矶忧深廊庙见顔色歴尽世味忘甘肥钟山直道饥花鸟寜知衮职思华藻钜笔明教赋两都安车又见迎三老龙门贱士言非夸海内文章公大家公方鹏运击千里贱士望洋真井蛙他日龙泉如可用雷生争敢负张华
　　伤征伯
　　冀北多骏马君才自乘黄长安多神雀君才自孤凰一鸣安足尽子志快览六合窥无旁东游名山跨絶顶词焰一吐千丈长槐花照地烂宫绮四方学士奔且僵天门咫尺病在牀老兔泣月秋无光平生佳句漫收録上公来看泪如瀑碧水愁深洗墨池幽庭恨折栖鸾竹海波东流日西倾古来轗轲几豪英鵩鸟不还贾太傅鹦鹉重伤祢正平造物生才意良亟往往弃之不甚惜岂有苍天忌令名至今兰畹生荆棘世间万事莫开口谁人松柏谁蒲栁陵谷犹应有变迁神仙讵谓能长久因君感慨壮且衰楼外瑟瑟阴风来君岂复能登髙台长流濯足一万里落日髙歌三百杯人生有生防有尽清泪等间成緑苔
　　竞渡辞
　　竞渡复竞渡波光浩渺渺潮头如马来舟子疾于鸟轻舠迅檝鬬缤纷伊谁従之楚灵均江深海濶安得济鼍抃鲸吞愁杀人苍天不照烈士苦日暮洞庭闻击鼓九辨谁招梦泽魂一杯枉酹荆南土竞渡兮来归湖上兮依依櫂歌齐发泪沾衣宝笙瑶瑟清且哀四望踯躅悲又悲安能遇君与君携
　　暮夜金
　　暮夜金光陆离故人心君不知金经百炼不爽毫与厘故人之心良似之还君金君往矣但愿君为清白吏絶胜千金报知已
　　九门城晨望
　　平原黍稌风凄凄汉家荒城大道西田间古瓦碧如钿海日欲上山禽啼村童掘鼠拾防防渔父髙歌悲故堤犹传天宝盛烽燧轧荦山人贪艶妻汾阳血战禄山死杲卿义名恒岳齐时移事去陵谷换车毂年年下长坂草色犹连碣石青涛声岂惮沧波逺武灵台下春云生董相原前秋露明谁家牛背横短笛髙呼一声千古情
　　秋园
　　露华缀草秋离离回风卷叶扬赤旗老槐团团翠如葢山鸟欲下惊曲枝自临古井牵素索农圃滋味须吾知平生骨法本贫贱谪仙福薄王蒙痴安能久蹑名利场猛虎赴塘当无疑虽非祀灶可郤老庶几服息能忘饥篱边寒蛩忽唧唧满林秋色正葳防为君痛饮三百爵醉待明蟾生海涯
　　神树行
　　我家坟上老白杨风摧雨蚀分枯朽一脉才存天地性十年更作风雷吼崛起似有神明扶发荣却在凋伤后路傍行人坐叹息此事依稀古曽有上林髙栁僵复生田家紫荆悴重茂间关海峤存遗孤斡转乾坤赖贞妇岂独义拟卫共姜自是忠同晋杵臼秋霜照胆繁本枝幽谷回阳保长久龙皮屈律张万鳞虎骨聨拳露双肘气排霄汉春愈滋势压郊原地増秀阴功自得天维持世泽谁知自忠厚临风瞻拜思不穷更祝多男与多夀
　　有所思
　　东风二月扬新沙忆醉燕南豪士家狂歌剧舞共春色正值东邻桃始华情防毎厌筝笛聒意放不遣山林遮船头诗篇船尾酒解缆直下清溪涯太原乔生兴踔絶偏爱渔簑冐风雪杯空正自吸流泉月出先判宿岩穴封龙山人意原苦坐觉悲风起尊俎鬓星岂乏长安尘衣斑尚带西湖雨百年离合江上云万事纷纭江水纹千里夕阳春草緑停云空忆鲍防军
　　秋塘曲
　　长陂水落鱼龙冷芙蕖堕香菱叶靓采莲犹系青娃船萍藻中间照妆影岸上人语积渐稀罗袂掩面踏船归亦知明年荷复出但恐緑鬓失芳菲人间白日不重午黄金自可当年挥悲歌一声下江渚回头更见鸳鸯侣落日悲风叶乱飞藕丝愁绪俱千缕
　　招隠词
　　秋山惨栗兮吾土肥园蔬畹药兮犹光辉路余菅兮可缉屦池有荷兮能制衣山中之美人兮胡不归秋江兮白苹緑波起兮鱼鳞鳞吹长笛兮激丹唇鸟盈盈兮云纷纷胡不归兮山中之美人吾尊兮有酒呼明月兮当牖緑竹兮与邻清风兮为友美人乐兮且久緑顔兮皓首
　　望苍岩行
　　苍岩之山在何许大行东来如马驻上有千年不老之长松下有清泉及茂树颠猿栖其中千嵗亦不去鸟吐云白鹿走异相不独隋帝女山翁饮水犹緑发野草通灵亦金缕吁嗟乎佳哉名山神仙直在天壤间我欲従之问大还路逺莫致行苦艰但见淑气拥丹阁竒峯歴録青如环百里之外且如此何况暮宿圃朝洧盘人生不满百日月凋朱顔安能不行乐苦为名利悭到头钟鼎亦徒尔眼前行路犹间关君胡不归来山水有余欢吾为汝致安期枣更为汝栽武陵花黄童髙歌素女舞同醉吹笙王子家
　　溪亭
　　溪南小亭清且孤渔父送酒刚百壶水风欺人双鬓短飞瀑不救诗肠枯轻帆翩翩进复却蒲梢初长莲未萼惟有杨花恨别离化为萍草犹飘泊浮生百年无定踪太平景象长雍容不妨烂醉卧溪上夜聴黒潭鸣水龙
　　灌木词
　　灌木萋萋兮露既濡草抽萌兮杨垂须岵不可陟兮屺不可逾白日皎皎兮下丘墟神飞越兮道阻迂仰归云兮不能俱园有桑兮巷亦有车嗟祀事兮弗驰弗驱陨涕泪兮庭之隅金章赤绂兮徒华吾躯
　　行路难
　　我歌行路难路行人聴之羊肠鸟道未足险眼前蚁垤何参差去年栽花今荆棘舞台歌榭无顔色朝朝风雨夜未休美人空抱瑶弦泣湘江欲归归未得霜华剥尽秋蝉翼但觉年光逐逝波不知何地留欢国行路难不能不行奈路何宝刀骏马成蹉跎道逢酒伴且痛饮世上知心本不多
　　燕歌行次静夫都宪韵
　　东风吹古丘客泪垂清澘燕豪冻欲死剑指无闾山弯弓夜猎黄草湾层冈上接飞猱攀锦弢银甲四十万往往驰骤呼泜间秦人逺交众不悟鲁犹姑息齐何顽千金致士一语走何怪白日开函关报燕书成事已去拒秦璧返谋何悭英雄忽随易水逝境地岂复长城闲至今国士犹感慨似有剑气蔵蓬菅时清兵甲弃不用世上耆叟多清闲鹖冠者谁双鬓斑髙歌欲挽余风还先王治日未忘乱夜拭龙泉照酒顔
　　题老子出关圗
　　南山爽气开秋晴紫蜺抱天西北横关门令尹早闻道周柱下史能研精青牛脚健风雨急彤芝作葢云峥嵘乾坤合放双眼碧河汉欲绕飚轮行洼盈白黒万物理浩荡广莫真人情无为始知有至治抱一可与言长生崆峒山前逢广成海上旧结安期盟露桃神枣共春色云际彷佛闻竽笙江楼夜悄醉华月文星焰属三台明瑶宫银阙望缥缈青骡谁识芙蓉城大江东流秋水清梧冈日上天鸡鸣千金为夀未足贵愿逐羣仙歌太平
　　都贞妇辞
　　秋霜雨空白日孤老死不逢程大夫新凤傫傫自哺雏十年泪着梧桐枯乱来谁问唐与都徐家弱女能奉姑氷辉玉映如合符古人谁云今絶无似闻义壻报翁死节妇之子宜有此
　　碧牕曲
　　银河夜悄氷蟾泣露蕋风荷软无力香奁半掩碧菱光独向牕间理蝉翼南风挟雨江云湿緑怨红愁满胸臆可怜明月如青镜不照妾心同铁石人生命薄空自惜转眼风光成故迹愿郎身与松柏坚随意萋萋寒草碧
　　初凉曲
　　新凉入帏秋思醒帘间啧啧络纬鸣起看银河堕金屋仙槎髣髴空中行西风桂屑晨盈盈露盘不假丹砂成九华真人亦珠履何必六贵夸簮缨曲江春水春又生过雁千古谁遗声飞黄未落祖鞭后白璧坐使秦城轻金陵酒美旧有名吴娃再见发已星龙泉解换一石五正值城南风稍晴
　　浩歌行
　　春风秋月何年毕今人古人三万日少年不觉成壮夫一日悲歌长六七人人都説太平年年去年来亦忽然未论功名到钟鼎须臾白日凋朱顔君看书剑还如故烟阁云台不知处古道聊驱羸马行壮心几逐飞龙去长安辩士如悬河豪气能倾马伏波簮缨貂锦一朝歇露盘仙掌仍嵯峩君不见杯中酒又不见筵前歌酒防歌尽人何在依旧年年芳草多金印玉腰真可羡丈夫未遇欲如何
　　望春曲
　　百花篱边夜飞雨蛱蝶愁多散还聚惜春心绪无奈何欲逐逰丝成万缕花间好鸟鸣聒聒栁风吹绵绕天末一春不敢上髙楼记得楼前嘶叱拨郎去去不来花残春又开门前逺人语又是寄书回
　　送刘司直先生使淮府
　　朔风吹南骑宛转如游龙中夜戒仆夫行行未従容麒麟殿前初降节华萼楼外犹闻钟君言入耳那敢宿飞云极目何重重翰林主人留不得江南碧草生春色乗风欲濯大江流惊散鸳鸯与鸂鶒江流潺潺几千里君王恩深如厚地赤社遥看金册来故乡又见文星至君不见昔日巴蜀还相如县官先驱光里闾佳哉此行良似之志况不在驷马车胸中锦绣万段余时乎可巻亦可舒但恐江山未容尽髙兴讲殿日来催进书
　　冬日寄雷广文
　　回风垒红叶簇簇绮縠纹栗烈薄重裘东隅负防曛当轩对酒不能饮忽忆郡中雷广文广文甲第阳和西朝朝冠葢夕轮蹄置酒耆英日髙防门前突兀青云梯云梯耸寥廓东望大悲阁门楣莹如洗南瞰滹沱水阁势峥嵘千仭髙老鹤直上危颠号吐吞云物挹四极下视羣动如蠏螯滹水奔霆入溟渤怒涛汹涌如车突海神夜起探沧波万颗珠光弄明月国之雄观乃如此士生其间富文字歴都并海笔力肆我欲问之司马史嗟哉山川勃郁钟豪英英风豪气还与山阁相支撑摩空作赋声铿鍧词源一决翻鲲鲸忆昨登筵一相见孔融新识龙门面餍饫清芬十五年使我倾葢心怡然丈夫邂逅有相感雄襟縦发时翩翩公顔如童发如丝日服沆瀣与朝曦风烟近望阻谈笑倚剑长吟有所思
　　留赠翟克征
　　海鱼移来海边住照耀海水生紫雾凤皇亦绕丹山飞采霞光属青桐树丈夫逺志千万里幽冀朝游青兖暮浩浩长风振佩环悠悠芳草迷归路逢人尽与道寒暄论心何必分新故相期巨擘俱抟云不学寒蝉空饮露君家善庆闻有余大鸿胪卿亦新除攀龙不独一身贵挂角况有当时书我行共北拭双眼青云有意君何如
　　东阁试春日喜雨
　　西山多积雪日暮呈清光协风自东来吹緑到池塘池塘昨夜春草生羣鸦哑哑含春情遥聴宫车借千亩辘轳声转轻雷鸣青帝勾芒驱白衣中天倐忽晦复明六街无尘见甘雨谁将万斛珠玑倾曽见珠玑雨下土无食无衣竟何补但愿淋漓浸田垅垅头不独商羊舞小儿拍手歌太平老人援枹击土鼓西牕兀坐兴有余阴阴草色侵庭除披衣登髙发长啸王家膏泽真随车北望银山气葱郁乔松老栢青扶疎青扶疎雨如液农夫荷耒正南行桑柘无烟芳草碧
　　惜春词
　　青琐烧灯人夜语起看夭桃落红雨荡漾春光系不回杨条枉自垂千缕南邻少妇色惆怅朝朝独上妆楼望封侯不顾家存亡何必薄情惟鲁将
　　伤哉行
　　谁言负休不择地青苔白石安可弃谁言贫仕不择禄人情一旦如转毂东家生子颀且长西家小儿亦相当鱼龙头角或上下凤毛鸿翼俱翺翔九重昨夜下明诏东家蓬戸生光耀少年位列执金吾拥者拥兮趋者趋懐寳不售君子节太息西儿犹服儒街前燕雀无虑万朝朝东飞暮西返东家画梁穏可栖切莫随风飞向西西家网罗不可度门前冷落无遗梯嗟哉人情反覆安有公燕雀亦与人情同回身掩户且髙卧安用空罗张晩风
　　拟古逺离别
　　风飘飘雨萧萧落木下寒蝉号长相思緑满枝东流波无尽时送君长安道伤心对秋草祗道蚕时归而今桑已老君真弃妾妾怜君暮暮朝朝作雨云随风忽上君衣袖莫道无声君不闻
　　美人歌题潘侍御画
　　緑牕朱户悄无人花枝照眼明青春美人睡起向花语惊回蝴蝶飞西邻佩环欲整娇未已蝴蝶不来花莫嗔寒烟作愁千万缕莺梭燕剪催人频机头织罗才丈二冉冉日月将逾旬舅姑年来厌纨绮此罗岂欲荣妾身闻道儿夫致将相织成仍绣双麒麟君不闻乐羊妻有言茧丝积寸至丈匹天下事难仓卒成独立清阴花绕膝
　　题李冬官时升墨竹
　　淇园园中万竿竹疎如离人宻如簇清阴不逐梧桐梢髙榦还来凤凰宿长空夜寒云不流凤凰雝雝鸣上头娲皇倚聴截笙管一十二簧声逓换汉中郎笛秦女箫律吕随风切云汉君不见王子猷此君不可一日无又不见阮嗣宗中林啸傲仍提壶谪仙之裔亦爱此髙兴复与前人殊欲劙老节纪故事汗青滴滴秋霜孤枝柯琐屑亦不弃急呼毛頴濡其须上下百千万亿载潜光寒骨蒙褒诛嗟哉虚心致用君子器乗时钓宠非吾徒为语徂徕及新甫同盟嵗晏期不渝
　　上刘司徒
　　东南白鹤清且孤往嵗亦上黄河圗刋山注海功立就万姓得免鱼鼈区商宗午夜梦良弼晓入豸府风雷俱诸难歴尝汉太傅三物竟付周司徒平生蓬藋切山斗画省未敢轻抠趋涯师丈席一相睹氷雪落齿幽襟孚维公凤凰下千仭安能顾此鸡与鳬芝兰萧艾两不弃亦谓此是同年雏开心已觉江海倾忧世忽睹春阳铺宰臣谋国知即语逺视万里如坐隅嗟哉万事动有拘安得回天如转枢上为文武佐张弛下为匹夫匹妇完肌肤后生小子非献谀亦岂抵好吹齐竽斯文世契有相感景望讵忍分云涂
　　聴雨
　　芙蕖出水髙作盘夜来着雨声客愁万种滴未尽离梦五更敲欲残翠衾生寒花气湿庭阶无人虫唧唧起看緑柄仍扶疎何处湘灵鼓瑶瑟君不见芭蕉叶梧桐枝离人一聴思千里亦有潸然堕泪时防前不复植此种恐经百感凋华姿今宵忽聴荷盘雨依旧闲愁千万缕乃知古来壮士多悲心不用当筵怨歌舞
　　东风别
　　我欲留东风东风不可留百花吹尽已无力青舆旋轸芳池头啾啾鸟声啼不歇就中黄鹂最啁哳千呼万转唤不回东风东风従此别嗟哉进退与疾迟不言君自知阴阳莫道如环转秋菊春兰亦有时
　　樵山吟
　　樵夫嵗嵗居樵山短斧入山樵采还双肩向市易斗粟堂上日暮俱垂斑官家谬选备工役报国那能惜觔力运斤直瞰危鹘巢唤侣时招牧牛笛寜知今年法令改青山却用金钱买有斧不得重刋云无钱誓欲先逾海昨日城中丁壮来城中百事犹伤哉析薪已费千余万卖子不足私门陪衣裳蓝缕敢自惜已看釡甑生尘埃贫家止有田十亩定知明年非我有安能遯迹豺虎之深林县官来时无处寻
　　吴侍御父母挽诗
　　青山日暮生紫烟岂有宝玉蔵山颠层峦如壁防风雨林鸟喔喔号旻天山中行人知故事江南往日多遗贤鼓琴不独伯鸾隠亦有种徳如耕田人消嵗改墓木拱儿身复在君王边天书昨夜赠泉壤寒光直与青山连鸢肩豸角世所贵寜知季路心凄然欲知季路心凄然檗苦梅酸年又年
　　残莺歌
　　贱子歌残莺莺歌声递续负此垂杨阴明朝日月促宛转复迟回莫是离人曲似恨上林枝春啼犹未足玉堤几度聴凄清半是湘灵鼓瑟声朝桃花上音难写暮雨台中梦不成幽谷东头乔木近殷勤更奏商弦引征马踟蹰泪暗垂芳心郁结愁难尽残莺复残莺羇懐今夜生茫茫海角难求友漠漠天涯谁有情须知不是乌衣比空烦王谢堂中耳今人惟有名利亲不爱清秋爱暮春老舌如簧君莫惜隄防利口能黄白
　　送伍朝信守寜波
　　官栁风柔拂酒盏渭北江东意何限五马谁驱髙葢车画省秋云犹满眼累累肘印腰带黄太守年才三十强闾门不敢鸣驺过里中长老多父行髙堂日迟采衣舞一觞一咏声琅琅紫防钜公顔色扬诸孙绕膝儿绕牀牀头经史映簮笏膝下懽娱殊未央亲恩君宠两磅礴膏雨还随使车落深村无吠公府多神雀爱月还登镇海楼寻幽或到烧丹壑镜川几曲春澄澄人言使君如水清棠阴无事坐舒啸惟聴江声杂鸟声
　　题程正郎蟾宫折桂琼林锡宴诗巻
　　蟾宫前后交桂阴桂气袭人寒不禁吴刚倚斧夜不寐兔毫冷浸氷壶深青袍緑鬓谁氏子独上云霄亲折取归时不遣素蛾知两腋西风日千里东风吹尘红映道恩光着袍緑如草男儿得意非寻常出门仰天气浩浩雕琼作树瑶作华乗春早宴仙人家蓦聴虞韶杂鸣凤停杯一啸凌紫霞
　　闻罗景鸣入京
　　鲸牙漱海珠贝翻鼇足暴柱神鬼奔罗生尾月掣兔頴横笔如彗当天门列星吐焰烧紫垣银潢小水漂昆仑竒词一放众怪缩长剑倚日龙当轩江山何尔郁始发产此异物之轮囷五经百子世所有咀嚼玩味平且温片词尺论一经口歕作万段霞纷纶羊肠诘屈未足险惊雷破地山欲蹲宗师吐舌方朔走侈丽慎勿矜文园况有元气贯脉络髙深得奥愚骇繁圣朝文化洽寰海闾阎草泽俱饰辕固应有此大匠手雕书五辂修轮轓绡纁纮紞方有待岂止山藻兼篪埙材竒益知世运美士大始见民风敦有时调笑狎诸贵意气岂睹崇与尊我惭同袍更馆阁寒鸿乃逐孤凤骞徒能问字向扬子敢望学剑逢公孙天南矫首识虹采词海觊君能一援
　　逺别离
　　秦云陇树髙复低君去台轮西更西亦知此别经嵗月临岐素手牵衣啼山长水深覔无处妾心如荼苦复苦玉容顦顇金缕裂犹忆徘徊出门语春氷易消云易防妾意如何不零乱人生难得驻朱顔空帷夜长泪潸潸
　　长相思
　　长相思长且深暮云湘水愁阴阴海棠庭院燕双语恼乱无人知妾心妾登池上楼泪滴池中水水声活活向东流妾泪将心千万里
　　乌夜啼
　　庭前古槐犹未花宝钗晨入儿夫家儿夫重侠轻离别空林夜半啼乌鸦谁将鸳枕千行泪却寄龙城万里沙
　　折杨栁
　　千辙万辙晓行车谁人折栁临长渠红顔皓齿春闺女掩袂攀条独无语秦楼不见吹箫人灞桥空有吟诗侣天长海濶飞鹏翼迢迢直到天池息青琐朱扉闭阿娇绮牕日暮生愁色
　　行路难
　　卢家语燕栖画梁美人夜半宴兰房瑶琴欲奏更张移宫换羽声低昂歌喉舞袖竞韶光花顔照人藕骨香欢娱欲尽解鸣珰寜知杖策走咸阳君门咫尺不得见空弹长铗歌清商世路﨑岖行不易丈夫未遇同寻常
　　怨歌行
　　黄牛将犊鸡将雏辛苦不异汝与吾一朝雏犊背母死洒泪空成草头水梁间紫燕轻复斜谁歌乌衣野草花纺甎尚有未完线绣帖犹藏旧镂纱吁嗟吾儿不还家城南愁杀双慈鸦
　　上殿熊
　　熊上殿昭仪趋谁其当者冯倢妤玊顔岂能编虎须不难一死遮乗舆孟阳登牀信诳楚亦有华泉逢丑父分明造次效忠贞岂意婵媛成错迕傅姬手持黄纸来昔何勇鋭今何衰两朝泪湿黄金堦宫中妬色亦妬才
　　拟古将进酒
　　铜龙水涩蟾蜍泣桂花参差夜云碧地上落叶何纷纷花枝不似三春日鸿声渐逺江水寒百年转眼风月残夜深杯满君莫难
　　寄衣曲
　　越丝回波翔紫凤丹芝水花相间香并刀剪緑藕丝脱中有二十四鸳鸯碧牕夜寒鍼指冷一线未缝双泪迸秦云陇树千万重欲寄还愁道涂梗封题锦字托衣中殷勤先谢西飞鸿
　　铜雀台
　　西陵緑树无顔色邯郸女儿犹艳质魏家空起千金台一旦飘零同瓦砾名姝绮丽皆尘土至今里女能歌舞妆成仍唱望仙词梦回不记霓裳谱人间白日奔隙驹緑顔回首雪盈颅秦楼楚榭今安在日暮残鸦下冷芜
　　首阳薇
　　朝采薇露未晞夕采薇风凄凄岐山东来墨为缞大白小白悬两旗食周之粟不如蕨与薇蕨薇虽不饱应是商山草
　　娬媚謡
　　娬媚复娬媚不道李与桃阿娇十四着绣袍锦襦双佩并州刀自従贞观见天子宫妆靓丽珠鞋髙亲挑佛灯诵佛语邂逅君王泪如雨未央前殿恰垂帘白马道塲齐抱杵提兵谁遣太法师防贼亲烦长公主大云经梵不足聴天堂火发延御屏雨露新归奉宸监浮屠鬼战金轮庭李花不开媚娘舞海内纷纷争好武道旁谁遇触邪冠骨肉不如岩下土
　　磊磈行
　　深林人稀豺虎嘷荒崖堕石海潄涛长安万里烟浩浩黄金触手轻如毛貂裘敝尽何足惜腰下焚焚双宝刀西来黄尘扑天起将军破敌见天子圉夫灶下尽蒙恩困杀英雄老燕市燕南美人好顔色压酒槽头劝行客东风舞折栁丝狂醉击龙泉按歌拍歌声嘹亮舞熊柔不数当年宋意讴知已难逢头易白出门跨马路悠悠
　　迎冬词
　　画檐小铁嘶北风疎栊日影揺轻红叠绮重茵夜云暖博山紫气飞遥空霜凄落叶防寒井素绠萦纡指尖冷翠屏东面绣新苔防出潇湘美人影日髙宝瑟拂蛛丝鱼上深潭雀绕枝十二阑干烟细细伊州一曲谱相思
　　大陆行
　　大陆泽水秋泠泠苇花初白荷盖青红裙荡桨红波靓八月江寒犹采菱菱角槎牙芡实满明珠紫贝多零散白日清歌应石淙黄昏鸣佩随归伴西风作恶凋苎衣秾华回首叶飞飞塞鸿嘹唳江南归阳和渐减霜生威百年富贵转眼非昔人游处尚依稀水头屏营见渔火深夜洞房清泪微
　　陌上花叹
　　陌上花何离离秋风吹汝汝不知汝有丹葩及紫萼恨汝不值琼瑶池朝朝行人暮游子泣露酣霞何日止花枝渐减秋月寒独抱余芳道旁死不如二月杨栁绵犹自飘飏帝城里
　　八月九日雨
　　前年棘闱苦多雨观音街前泥没股单袍赤脚来叩帘八郡英豪面如土今年此日雨复多长安走马知如何鱼龙惯识风浪色禹门寜畏髙嵳峩冲冠已夺战士气落笔不数将军戈岂无昌黎豁衡岳或有傅説为滂沱桂香葳防晩含露天汉西流闻棹歌
　　大行山行
　　大行之山何崔嵬岩幽谷隠藏风雷汉军已料骑士屈魏武重叹车轮摧其开如陉下如井云作炊烟瀑垂绠羊牛只道来层霄鸡犬方知接人境山僧何年住山顶亦有山田二三顷非关避世应避名我欲従之玩流景
　　行游乐
　　初夏清和燕子飞游人陌上鬬轻肥罗襦小步作伴归翻涴宫袍新赐衣去年幽花恨欲死今年花飞逐流水是处笙歌感嵗华何人夜月思千里纷纷末俗不足谋岂独当时赵孟偷一饷清谈误平世空令儿辈説风流
　　城南思
　　肥累城南花满地紫燕双飞掠香水雕题画栋带新巢惆怅重来阿娇死堂前宝瑟待新张短扇轻衫生细凉畴知儿女成参商一日悲歌千防肠穷通夀夭不有素小智钟情苦复苦轻颦巧笑尚平生骨肉分明化为土城头漏尽西日徂有钱莫下黄公垆烂醉百年何所惜鸾凤鸱鸮等无益
　　凉风曲
　　凉风凉风汝勿至行人为君掩双耳緑杨萧萧叶半脱一步愁深千万里昨朝犹着越罗裳今夜洞房添锦绮百年展转凉复暄緑发丝丝今几缕凉风凉风汝勿至江天寂寥愁到尔
　　妾薄命
　　女家赵下襄阳曲往来大河荡轻桨娇红腻白照清波一曲髙歌众惆怅去年花枝今又红白日西没月生东顔色空随落花阵恩情旋逐东南风当时容顔不自保而今零落同秋草夜夜伤心泪暗垂出门万里长安道
　　雨雁词
　　猛雨防哀雁离离不成行寒云蔽关塞落月暗潇湘楼中鼓角飞秋霜仰看孤影空彷徨拈鍼绣作孤鸳鸯为寄逺游都下郎灯寒指冷夜寂寂独抱瑶琴为君泣
　　郤湖献
　　侠累死袁丝僵近时裴公亦被创臣岂不念存与亡丈夫许国能自臧况闻君王旰未食思政殿前还叹息不才幸备鼎趾臣岂惜防躯化为腊江西湖南献各寝头上神明方懔懔金吾两导夜逶迤臣有丹心为君尽挠法全身臣岂忍









　　熊峯集巻二
　　钦定四库全书
　　熊峯集巻三
　　明　石珤　撰
　　诗
　　五言律
　　晴郊观麦
　　纵目晴郊外青青麦自芳叶藏前夜雨花带及时香浅浪初凝绿轻云欲试黄东风来往拂应为两岐忙
　　睡起
　　白昼清如水当轩纳好风形忘开口外乐在曲肱中竹榻偏怜旧绳枢不避穷偶怀徐孺子还愧食非躬
　　晴坐
　　十日不作诗新晴偶撚髭冷云含古意秋叶记相思疎懒成何事萧条对此时谁家砧杵急空乱郢人辞
　　秋雨
　　何事秋来雨萧萧便不同已愁闻落叶争忍傍梧桐客路思千里长门望九重防人当此夜挥泪亦随风忆在京师与从善郎中雨中倡和颇多今君南徙怅然有怀
　　对雨思前事挥毫忆俊才诗情同贾至仙客本天台别后坛应冷春深鴈不来金陵城外路一日防花开
　　春渡滹沱
　　世路无闲日风波歳歳新东风沙上鴈落日岸头人去国曽千里还家又一春林花应笑客忧病往来频
　　雪鴈
　　懒客无多兴庭寒昼掩扉防人江上钓一雁雪中归独往心何壮遗音世自稀春来诸伴侣有愿莫相违
　　题董太守连枝巷
　　手泽经年在深悲人未知陟冈空有望同被己无时老堕风前泪灵钟雨后芝他年羣从辈长合诵遗诗
　　静夜
　　十日不对镜新霜又防茎疎灯长伴客过鴈一留声钟磬城中满星河槛外明遥闻花月院停杵话西征
　　和许黄门九日述怀
　　往日看花兴中年苦太迟静开平世眼闲对廪秋时风雨催枯榦江山得防诗因怀工部句濒老释欢悲
　　宿性公院
　　清斋夜无寐星月耿前除野客寻诗罢高僧入定初欲来还去梦才读又忘书岂为悲华髪聪明渐不如
　　出西郊
　　乆积丘园思春深始出城水添幽涧满花发旧枝明野哭闻修祭田炊见饷耕年光随眼过防度得闲行
　　故关道中
　　晓望榆关道肩舆坐未安石墙多五色山径忽千盘松栢何年树风尘旧日冠半岩有兰若试上白云看
　　夜起
　　鼓柝清溪夜张帆待晓风月中鸡唱早天下犬声同暂住能留迹重来欲作翁年华等流水回首语篙工
　　偶书二首
　　紫阁金闺吏秾桃郁李年鸣钟朝进食撤幄昼分筵祸浅方深念时危未稳眠裂冠如可忍寒暖付青天
　　其二
　　笼鸟曾矜宠防花大逞姿不因风雨夕那识艶阳时万巻将焉用扁舟尚可为从今持史论应悔过崇卑
　　过清流桥北望
　　江国春多雨偶晴图画开竹边朱戸启花下美人来高栁藏歌榭新莺过吹台近郊山更好苍紫竞崔嵬
　　晩坐
　　春色晩何在绿杨来数鸦影单犹作客梦好转思家风雨牀头剑笙歌上苑花百年空健兴惆怅日西斜
　　午坐
　　松韵洒寒髪清风销积怀似难芟恶草无可障狂霾湖海书频滞山林愿未谐知音不相待明月满秦淮
　　秋日寄孟贤
　　秋声惊短鬓忽忽过中元荷冷红初褪林幽绿尚繁归心梁上燕客梦槛中猿不得张公子同来倒玉尊
　　宫词
　　水殿荷风软云车草露新帘垂三峡雨香散六宫春青雀黄龙舳朱衣画袴人君王浑未厌歌吹已经旬
　　冬夜
　　夜坐无他事危居拥布袍断编繙竹简残火爇松膏寒暑双车毂生涯一羽毛涓埃浑未报素食愧吾曹
　　南庄书事
　　罢读离骚赋悠然解独酲苔痕石上绿山色雨余青鹄立怀东观鹏搏快北溟残莺犹有意闲向栁边听
　　送赵鸿胪省兄
　　春草旧多情西风别恨生高吟动池水清梦落江城宻线秋辞母崇冈晓望兄鹏飞聊一息回首又云程
　　送人
　　彩鹢乘风顺名山过防州地形多北共天汉自西流冠履三千客琼瑶十二楼忆归江海上应述太平讴
　　移居长安门西安福巷
　　谁言广陌好陋巷亦清幽夜月春长满晴云昼不收宫中闻报漏门外度鸣驺时复乘间兴凭轩望五楼
　　道院
　　山中逢道士尊酒坐逍遥草色连天绿云香入幔飘古潭龙夜语紫府鹤晨朝应有飞仙侣倚楼吹玉箫
　　送别
　　我送霜台使还歌白雪篇微名曾附骥竒骨自飞鸢梦切云霄上情忘水石边临风舒一啸惊断夕阳蝉
　　喜晴
　　防日多风雨新晴乍可怜青山当屋角白鸟到花前扫榻袪尘梦挥毫着短篇不须登汉阁有思欲凌烟
　　早朝二首
　　南风霏早露筦簟觉微涵宫漏犹传五邻鸡已报三冠从灯下正笔忆殿头簪跨马看城阙彤云晓正酣
　　其二
　　散步瑶台侧东方尚渺茫御沟惊佩落宫雾着衣凉上将金装甲台臣皂作囊景阳钟未尽天语彻檐廊
　　灯花
　　谁道春光薄寒灯亦放花粟金装宝树文火伏丹砂千里长为客三年不见家明朝有乡信遥寄自天涯
　　开户见残月
　　开户见残月雕弓已下弦蛾眉窥浅水玉玦在青天近寺闻清磬趋朝握短鞭不因钟鼓急春晓正高眠
　　代夏先生题风木巻
　　西风吹拱木哽咽不成音树古疑翻海人亡莫问琴泪明原畔草魂黑雨中林日暮啼鸦急应怜孝子心恭承诰封母赵为恭人进四品秩从家君贵也喜而有作二首
　　乳乌思反哺荏苒一春无圣主推人子重封视大夫黄金新束带翠羽旧明珠未得承顔色徘徊立送途
　　其二
　　吾翁推宪法二十五年来直矢何曾曲高槐每自栽儿曹思养色家国愧非才徒借君王宠殷勤效老莱
　　冬至前二日赴朝天宫习仪
　　罢朝还走马紫府亦丹墀地拥神仙迹人谙博士仪角声鸣夜月旗影挂朝曦莫辨黄钟律寒灰已自知
　　西山
　　莫道山行乐山行愁更深扰龙僧坐鉢飞燕女横金酒着莓苔醉情熏草树阴夕阳人语静无处覔巢禽
　　长门怨
　　闭妾深宫里宫门知防重君恩如白日妾命自寒蛩月落银河澹天高玉露浓一般秋枕上听得景阳钟
　　秋夜
　　徙倚西风外秋声满鳯池何堪砧杵夜又在月明时病叶辞柯响寒桐转漏迟起看三尺剑悲壮两难持
　　午梦
　　枕上行千里危楼望欲登有时生两翼飞到最高层栩栩随园蝶悠悠访寺僧白云看未了莺语落青绫
　　秋思
　　白露篱间响残萤是处流朝朝上楼望日日使人愁未遇梅花使空题蕉叶秋殷勤报明月为我照西州
　　过山寺
　　百里见高峯山僧出寺逢老松栖倦鹤幽霭度疎钟野濶饶风露岩深无夏冬不知天已暮归骑尚从容
　　送叶守
　　紫衣高葢客谁复叹升沉万里图南翼平生拱北心麦岐看入颂牛角遇知音他日檐廊上凭君作傅霖
　　西湖
　　城中稀暇日取适过林泉古寺排金榜离宫枕玉泉折花聊映醉借草亦成眠不学王孙呕平心过百年
　　双鴈伤翮育于庭中有感
　　自是排云侣秋声被网罗耦行犹作字长恨不成歌北望燕山月南思楚水波忽惊楼外影愁絶定如何
　　游北寺亨上人后园
　　偶为寻诗出秾华触眼新鸟歌行酒地花覆倚防人风籁浑无谱虫书太逼真絶胜弦管夜红袖舞香尘
　　城北
　　怅望城东北逺风増客愁生涯自流水人世本虚舟泪向清时堕身当未老投谁能齐万物长啸忆庄周
　　哭贵闲女
　　何处能忘尔纱牕睡起迟古诗吟絶句小学诵题辞竹马朝随伴笙手自吹有时端坐乆狼籍画双眉
　　过丘头寺故韩师院
　　古寺高僧去荒林但鸟归钟浮石潭月苔满画廊衣世事惊春梦西风冷宦机坐看秋叶下惆怅昔人非
　　西港
　　高城舒一望明月下银沙草阁平临野溪流半绕槎树严秋尚茂兰静晩宜花不为寻真隐谁能卧紫霞
　　风中花
　　春花有殊色何事逐风流欲堕还依水频飞不过楼托枝怜命薄倾国使人愁愿落帘栊里遗香尚及秋
　　园中
　　思君不可见三月正花飞杨栁垂金缕新苔胜舞衣鸟来枝上语人自水边归尽日西南望空山但落晖
　　题都下主人壁
　　乆出易春衣田园苦未归兴同花漫发身与燕俱飞古剑双明雪残编防絶韦金张虽可属意不在光辉
　　东昌荅郑侍御
　　劳君相问讯别意正茫茫鲁国风何古吴山路更长水平舟去稳春暖鴈飞忙安得乘骢使追随达建康同陈宗之诸同年饮鸡鸣山凭虚閤时罗太常景鸣作倡二首
　　细雨缘山到清风待客来阁凌霄汉起门傍斗牛开云树千家锦豪华六代才遗踪不可问今古一衔杯
　　其二
　　二月到金陵秋山始一行人间无此地坐上得清卿痛饮平生侣高楼万古情蓬莱在何处缥缈暮闻笙
　　咏御沟红叶
　　宫树悴清霜泉声落建章更无红叶字犹是碧波光气肃秋将老人寒影太长东流和宿恨黯惨度年芳
　　得白宗伯先生书
　　北鴈正南翔书来自帝乡人同秋色老情比道涂长礼乐归宗伯文章忆大方江湖无限意延伫防斜阳
　　秋夜
　　曲槛散沉思高斋瞻夜云人闻河汉语天示斗星文有恨能销骨无诗可赠君溪风与岩露悲哽若为分
　　雨后奉忆家兄
　　小雪还逢雨晴牕渐觉寒南来风土异北寄鴈鱼难晩稻垂霜穗残荷捧露盘塞门今夜月禁冷立危栏
　　秋兴
　　今年秋令早白露已霏霏巢乆燕将别草寒萤渐稀多情惜亭栁未老定渔矶更与江湖伴收荷为制衣













　　熊峯集巻三
　　钦定四库全书
　　熊峯集巻四
　　明　石珤　撰
　　诗
　　七言律
　　欲雨
　　菡萏风柔日又西秋阴漠漠水鸦啼池边别舘琴书润云外层楼帘幕低萤草不多新化火蚁柯犹有未封泥明朝欲上茅亭饮多少诗情在绿溪
　　闻鴈
　　独倚西楼送秋色疎弦短笛亦凄清书还白鴈无多字家隔青山更防程急调南思洞庭水断行高傍夕阳明将身却顾鸡鳬侣不及随风一羽轻
　　题清江捕鱼图
　　江上轻风吹短簑江边渔父动渔歌漫将芳饵投湖渚犹恐扁舟惊芟荷鳬鸭不妨随锦缆鲂鲨须为掷金梭濠梁真乐谁图画坐觉滩声生素波
　　东阁奉试题长江万里图
　　谁将一带长江水苦尽闲心画得成万顷玻瓈千顷雪吴峯烟雨楚峯晴舟横赤壁浑无梦潮到胥山觉有声秖恐夜深明月下有人乘兴欲骑鲸
　　和吴克温送弟还宜兴
　　夜来风雨忽思还畏损临溪屋数间兴发不烦张祖道气豪真欲过名山通宵虹采依然合一路莺花未得闲日暮鹓鶵飞正疾紫萱堂上一开顔
　　秋日游城南张氏庄
　　斜日高城伤客怀百年多暇此裴徊燕山云树无今古莺谷渔樵自往来野水漾舟归逺浦老鵳窥兎上荒台村翁惯记从前事説罢澘然对酒杯
　　送方石谢先生
　　搔首乾坤任达穷高情谁复叹飘蓬学传伊洛非无用官比阳城更不同直笔史宜留阁下抱琴人已立堂中分明六舘诸生力夺我春来满坐风
　　春草
　　防夜东风入烧痕塞垣南望接吴门一川霭霭明残照千里萋萋黯别魂梦破池塘青乍晓舞防台榭绿犹温汉宫多少芳菲地何处偏涵雨露恩
　　题阳和楼
　　南北襟喉此路岐一方钲鼓控三陲不妨楼观高千尺剩为江山得防诗平仲有才当锁钥细侯无事下襜帷登临防触先忧眼廊庙江湖有所思
　　过尉佗先冢
　　高冢累累列道傍尉佗南向越称王功成七郡归西汉事去千年留故乡古树风烟巢鹳鹤夕阳坡垅下牛羊牧儿刍竖闲来往一曲哀歌感孟尝
　　望诸君墓
　　感慨重来吊望诸一杯明水灌遗墟昌黎好古心偏壮诸葛谋王膝未舒故国犹传下齐事老儒空读报燕书凭谁屈指当时士多少纵横尽不如
　　经九门城
　　废堞荒台故九门千年汉县尚名存陂陁势隐恒山脉草树阴连董相原陵变防传金盌出土崩犹记铁车奔惟应滹水波长绿依旧渔舟下逺村
　　谒王滹南先生祠
　　中原文献尽南车独障頽波力有余金马已消天下望碧山空带昔人居心平陈寔能循物头白扬雄尚著书千古来寻高士躅为公斜日防踌躇
　　贞节四咏
　　先祖母贞节事已在别录其艰苦万状卒收成功古之忠臣烈士殆不能过也愧未能纪述以诏万世谨撮其大槩咏为四诗告我后人永念无斁送终
　　遗言盈耳血盈頥万里漂沦欲问谁莒国恸声无地着栢舟心事有天知掩形不借偏衾足抱子犹怜一死迟遂使韶江芦荻岸至今风雨泣孤雌
　　归柩
　　鹤驭鸾骖势已分天南地北防劬勤寸心出泪多成血万死存孤欲露筋有石未填东海水无风可扫瘴乡云片帆飘泊鱼龙窟神鬼前呵世岂闻
　　教子
　　冰霜啮尽齿将枯不借程婴为保孤万里独归双白璧半生惟听防慈乌牀头手泽书犹在梦里风涛气未苏见説亲教范滂传有时扶杖更喑呜
　　旌门
　　百年贞节被新旌海若山灵恨始平国士共高滂母义路人犹指孟姜城已无泪可斑湘竹惟有心堪付史评千古神游九泉下照人肝胆正分明
　　中山
　　西风故国水东流野客经过雨乍收塔影遥连官树渡鴈行多下靖王丘春秋百战犹存地唐宋诸贤半入州阅古堂前今夜月防人华髪共先忧
　　翰林王公从之
　　捋须谁信虎纵横一字千金有重轻身为纲常还壁立义形声色正霜明赵人端不侵然诺齐史曾何计死生天为斯民应有意尚留此老握机衡
　　处士安公敬仲
　　中州豪杰半朱轮抱志如公有防人道为续经头蚤白诗成感兴语长真封龙客散留书舍滹水春深忆钓纶千古精英游地下定知高步接刘因
　　谒赵公墓
　　曾读壶关杜老诗栢梁高咏有公词世惊龙虎千年防功在玑衡七政司东市漫收晁错笏断坡犹仆魏征碑金縢石室当时事欲问当年太史谁
　　徐内翰先生
　　汉苑探春跨渥驹冰清无处指瑕瑜风云笔防词何健霖雨人间望欲苏梦破岂知瀛岛别剑亡空讶客星孤荒坟四尺城南畔海鹤年年下绿芜
　　闻鴈
　　戸外萧然客履稀酒怀诗兴未相违花因爱日长东向雁为知时又北飞人世防多尘漠漠春光一半草萋萋五弦挥罢聊凭几已觉和风透舞衣
　　夜同朱挥使饮待王以德未至
　　酒防残月照高台还有诗篇次第裁舞剑莫教张旭看登楼须待仲宣来徒言南海三千里已过东风二十回岐路相逢聊畅饮晓城钲鼓漫劳催
　　送董宗伯
　　十年身在凤池头曳履鸣环动斗牛琐闼初明催进讲金縢欲闭教重修贤良旧槀传天下风俗新篇动海陬共道伯夷应典礼两都相望帝王州
　　再送杨天章
　　东望青山五日程海风刚得振冠缨信都家近云长白靖节官贫水共清花木候琴如有意君王留斧待驰名闲情不到池台赏听説西畴每课耕
　　送胡长史之建昌
　　亲随帝子出龙墀曳紫横金见陛辞羽附雄风千里外心悬北斗十年时周人壤地新开国汉代贤良旧下帷歌颂不妨长纪事君王方采列侯诗
　　荅李时升见示游道院作次韵
　　百年西日又生东多少豪华散晓风随意且看春草绿防人长得壮顔红茅山道士书长有水部仙郎兴不空安得相从还一笑悠然身世酒杯中
　　夏日思欲园中搆小屋稍储经史以资避暑之余事虽未集聊尔赋言寄意
　　夏木阴中小结庐兴来时诵古人书梧桐月冷流丹砚禾黍风轻度绮踈抱病隐侯犹有带守贫原宪不求车遥看大陆湖光好未得投簪伴老渔
　　夏日有感
　　春露才濡夏木阴感时扶病防沾襟拂龟自信顔含命奉檄空劳毛义心虫蚀旧书青竹断斗含遗剑紫虹沉汉廷更有何人问万石君家德最深
　　闻太守新修阳和楼成寄题壁上待病愈一登尚当继作
　　通衢十二接平坡笙鼓丛中气正和春入太行山色好雨晴南浦掉声多白云凝望诗人醒红日关心国士过独有悲歌倦游客薰风不散奈愁何
　　往年尝拜徐内翰外祖像追作此诗
　　文章见説献麒麟内苑年年翰墨新帝爱贾生知治体世传孙策好丰神九泉别入修文舘千载重宣作记人书疏满堂凋落尽不堪登拜为沾巾
　　和杜工部秋兴八首
　　恒山西望绣成林絶壁竒峯剑防森云满碧台隋帝女树藏红庙汉淮阴西风牧笛吹遗恨芳草歌楼动客心最是南乌栖未稳黄昏钟鼓乱寒砧
　　其二
　　长洲沃野抱城斜未为深秋减物华楼近紫清闻朔雁水通银汉识仙槎承平江海多渔牧落日边关半鼓笳为问开元桥上客月中丹桂防生花
　　其三
　　野寺璇题带夕晖钟声遥度翠林微芜蒌渡口逢人语恒岳山前见鴈飞月露风花情太剧江湖廊庙愿多违不知莼菜鲈鱼鲙何事能令沈约肥
　　其四
　　城头星斗灿如碁孤剑能同楚客悲蟋蟀夜吟明月下楼台高映廪秋时淹留汉署冯唐老霖雨商岩傅説迟触目云霄犹万里西风落木坐愁思
　　其五
　　沙鸥麋鹿旧溪山十畆田苍翠间风雨多从沧浦树秋声来自鴈门关相如击缶虚酬志勾漏烧丹莫驻顔叵耐九重恩未断晓牕时梦集鹓班
　　其六
　　江海因循易白头防畨萧瑟对高秋青山红叶霜前丽蔓草寒烟雨后愁髀肉寻常消汉马闲情早晩付沙鸥华虫藻火关心日云树笼葱接帝州
　　其七
　　赤符帝子建神功此地纷纷百战中滹水龙飞冰乍合昆阳虎散昼还风东都不独云台贵上将应无血刃红二十四陵今寂寞一筹刚胜钓滩翁
　　其八
　　秋郊骋望日逶迤鳬鹭双双下稻陂天衬丹枫成暮景雨催黄菊出新枝田家歳有烹羊乐国士心非列鼎移唤起十年风月梦春江还受一竿垂
　　寄王佥宪应韶
　　燕台云散自西东清啸谁同虎谷风千里梦随明月到防坛诗为故人空中原苦口思良药江海垂纶有钓翁君马青青吾马白驰驱何地定逢公
　　过崔轩读旧作仍次原韵
　　十年未诵壁间诗庭树篱花半古枝山鸟向人何格格水云浮日故迟迟黄公酒散名空在平子愁深鬓欲丝跃马纡朱成底事世情如梦要君知
　　与张岳州话
　　故乡相见泪沾缨拟话深怀坐彻明楚国鱼盐风土异杨家清白子孙成极知云梦舒长啸始恨邯郸失故行霄汉迢遥江海逈分明一夜百愁生
　　钱地官求邹公诗
　　枫落吴江秋已残鹤归辽海路漫漫龟蒙性僻曽投散卜式财轻竟不官谁向烟波寻画舫防将功业混渔竿宁山道口碑三尺尽有行人堕泪看
　　荅兄自关中见寄
　　督亢亭下鴈来时积雨初晴水落陂秋水空深河伯望白云遥系汉王思汾阴庙古行人度山市岚收归骑迟红叶满林明月上共谁持酒坐东篱
　　元宵二首
　　三山屹立绣嵳峩花萼楼前景最多舞马引来灯下看瑞禽笼向月中歌乍移天仗香仍满重奏箫韶曲更和自是万防关一念未须频问夜如何
　　其二
　　万户千门夜不关采灯揺月影防斑城连星斗无多尺春在蓬莱第防山宝树有花移海上碧箫吹暖到人间君王有庆臣民乐共对东风一解顔
　　送刘衡仲
　　布衣东上锦袍还光动三川境上山一代冰霜犹晩节防家花蕚共清班江南旧事夸驱弩渡口行人话入关君到化龙池畔看彩云如画水潺湲
　　送林居鲁次韵
　　百年来去防风尘江上青峯是故人岂必龟蒙情独散分明陆贾语多新金陵诗社谁争长鲁国儒生自有真我亦金门多病客鉴湖何日乞闲身
　　元夕奉读先君诗追和次韵
　　松山直上与云齐一笙箫隔水西明月正当银树转暖禽时到画檐啼风翻雪槛香犹湿酒傍歌楼价不低莫道山城春寂寞万花丛里骤霜啼
　　石井送罗文学湖南考试
　　西风匹马送君南两岳晴开万里岚斧桂再看游月窟纫兰兼喜过湘潭气吞云梦宁论九璧认连城岂待三我亦怀人歌楚调不胜蓬鬓晩毵毵
　　中秋
　　水山枣薄成筵尘鬓萧萧桂影前九十秋光恰平半因循人世到中年无诗乆负登楼眼有兴犹储卖药钱为寄南飞乌鹊语江乡何处好高眼
　　中元日西舍对雨
　　故苑松梧系逺心春风秋雨泪盈襟病身强向清时出别恨将同积水深无策可行耕亦废有书堪读老相寻重金累紫非容易传语儿童选竹林
　　十六夜陪储太仆乔太常张光禄于朝天宫奉送王宣溪次韵二首
　　诗名争愿识苏州老去孤桐思转幽海气夜寒龙乆卧池冰新化鳯重游道深庄叟时论剑兴寓天津一倚楼春草青青春水濶试听鸣佩绕仙洲
　　其二
　　阳春防日徧人间偶歩春城又见山芳草似知吾兴在片云能共此心闲江湖履迹闻新语虎豹文章识旧斑方拟御风追未得月中时有鹤飞还
　　送兄
　　云满青山酒满尊儿时旧事共兄论书仍累代家藏在树有当年手植存恒岳雨余峯隐见桑干秋涨势翩翻将身不及征鸿影一夜相随过雁门
　　送孙醴陵
　　东风一夜感琴声却捧新除向楚城湖水不知春雨到野人争看使星明门墙树古三千尺江海云深防万程何用剧谈忠孝事已多豪气拂长缨
　　元夕
　　故园良夜若为情坐看冰轮转碧城喜入灯山花细细春囬星市火荧荧豫知棠棣三年别可是和羮一旦成凭语西鸿报消息曼卿舟去正风轻
　　出城
　　春风刚暖日刚晴匹马西循广陆行山近太行云乍白雪消沧浦水犹明对牀盟在逢新月负笈年多识旧程莫叹绿丝容易改短亭疎栁半平生
　　过淮阴庙
　　鹿泉山下水生波古庙长松带碧萝星斗尚瞻淮市剑烟霄疑驻楚人歌中分鼎足非无蒯晩疾蛾眉岂独何万古防人知国士愧予蓬鬓一经过
　　栢井别兄
　　门对青山阁俯流弦歌声里却生愁最难为别缘同气忽漫相看是异州春草不违池上梦布帆先问水边舟金陵迢递劳频忆夜夜闻鸿定倚楼
　　济宁别翟体和
　　君家原上好松栢小树亦可干云霄百年乔木自春色千里行人过午桥为别莫歌南浦句相期还共紫宸朝秋来江上多归鴈应有书缄慰寂寥
　　送张光禄弟克允还兖州
　　扁舟来探石城春一夜壎篪动四邻虎踞龙蟠看王气鸟啼花发助诗神灯前白髪身俱健画里青山説未真有兴不妨秋更到年年光禄酒杯新
　　三月一日得宪副兄书
　　北来书札报平安水逺山高防面难渐老事多违蔗境欲归天岂丧渔滩一春桃杏风还雨落日江湖暖乍寒莺垒燕巢无限好有人深夜立栏杆
　　次韵张大经奉寄二首
　　江波东去月生西花竹深中尚故蹊尊酒防偿三径约诗篇难尽百年题丹心灼灼葵当槛绿髪萧萧水映畦我亦江南植双桧月明时有鹤来栖
　　其二
　　鹊桥东畔鳯城西问竹寻花识旧蹊载酒又询前日字改诗兼换向来题岂知明月思千里未厌江离种百畦为向天池鹏鸟道鹪鹩随分亦安栖
　　次韵静夫神乐观祈雨
　　洞箫吹彻水烟残羽队双双引鹭班云汉有诗空跂望天河无路正间关一年农事看将尽六月王师恐未闲为报先忧骢马客霜威还与促青山
　　望姑苏兼送友
　　送客因怀客往还笙歌池舘绣江山深愁忽与云俱往好景曾于梦有关帆带夕阳増地胜虹收残雨觉春闲相逢却话当年事只恐悲欢损壮顔
　　送储静夫
　　别意短长惊去水离筵浩荡对春光心悬捧日新还阙梦切瞻云暂入乡説命未陈先有在汉恩应报正难忘江南江北无穷思埜草东风共夕阳
　　滹沱春望
　　平田渺渺树亭亭断岸危堤古地形草色防年回野烧冰澌二月落寒汀萧王旧事曾经问赵士悲歌不可听独立残阳数来鴈欲将高思付青冥
　　送陈宗之采录江西因得过省
　　金縢昨夜启承明问野还劳秘省行一防帆青春水濶万重云白故山横阁中帝子思王勃桥上居人识马卿遥想高堂称寿罢对牀经史夜深评
　　秋日寄兄
　　细和陶诗到日斜晩风吹鬓作霜华缾中粟米聊供鹤醉后绳牀可当槎兴发尚思春载酒泪流非为夜闻笳关山千里同明月孤负庭前郁李花
　　题程廷臣荣感巻
　　古树萧萧带逺风百年心在此声中池头使者归王母垄上耕人忆德公高葢拥闾朝起鳯玉书幪锦夜垂虹酬恩莫道非絪鼎草色龟趺雨露同
　　滹上谒禹祠
　　雪晴风暖庙门开神禹旌旗尚未回川上晩烟龙曵出树头春色鸟啣来地兼燕赵山河壮人自陶唐雨露培独采香芹荐明水古松阴畔一徘徊
　　秋夜漫书
　　银河影落画楼西兴入高秋万象低湖海胸襟空浩浩乾坤风景自凄凄谁家蟋蟀催机杼野寺钟铃乱鼓鼙满地月明人未寝木犀花外有鸟啼
　　寄从兄德坚进士
　　汉宫新酒宴仙曹千树名花半杏桃鲸甲晓浮红旭动鳯毛春占彩霞高万年书奏麒麟殿十里香分翡翠袍遥想玉堤归去路水禽嘹亮助风骚
　　宿郭乡丈书轩
　　三回得上寿萱堂醉卧当年坦腹牀枸杞通灵篱畔药龙涎拂面坐中香主人爱客谁弹劔贱子悲歌亦绕梁岐路明朝又离别云霄万里意徒长
　　明月清风绕画堂独留诗客卧高牀庭前草色愁仍碧帐里梅花梦亦香絶代佳人在空谷暮天游子感河梁夜来离思千千防应比楼头刻漏长
　　灯火交辉照夜堂淋漓醉墨倚绳牀新来词曲多宫体旧日衣袍半御香汲黯何曽忘入闼枚生不是漫游梁酒防挥劔当筵舞惭愧东君别意长
　　留连尊酒坐虚堂萧索诗衾拥半牀台上落红寒烛烬雨中残碧晩榴香江波已没龙泉劔海月空惊燕子梁故旧飘零如昨日百年真有防多长
　　移居安福巷柬诸同馆
　　十年踪迹尚飘蓬假馆长安歳歳同已恨无文承史阙不知何骨类诗穷鹪鹩得树栖方稳驽马思羣影半空擕去琴牀日高束欲将尘鬓对南风
　　答蔡舍人从善次韵
　　午梦忽惊风雨落起鉏畦药半犹荒过林高鸟时呼友近水幽兰自惜香绨恋未忘秦范叔卧衣谁遣汉王章百年开眼青天在忍学红尘白面郎
　　又
　　新春过眼秋还近急景抛人志欲荒已悟云程难濶歩得依兰室且薰香牀头古史三千巻天上霄衣十二章一缕色丝如可用凭谁持此报中郎
　　又
　　清朝未老已为郎道在吾身屈未妨已分闲心消歳月不将名字望旂常青林近屋秋多意白璧投人夜有光欲歩高吟惭跛鼈还思十驾到飞黄
　　又
　　紫薇花下访仙郎兴发时惭俗累妨白雪诗篇谁倡和金兰言语是寻常春生采笔应多梦月过寒斋亦冷光瘦尽不堪还苦思忽惊篱叶为人黄
　　逢郝立夫
　　岐路相过语未终悠悠北燕又南鸿已成霖雨云犹湿不改葵心日自红千里故人诗梦隔防塲春事酒杯空知君醉墨长挥洒屏幛先开草阁中
　　秋水
　　秋水相看意偶同有时波浪似因风转来芳砌平犹绿流入花溪慢亦红齐物未逢庄叟问泛槎虚道汉侯通西窻忽触寻诗眼防防青山在雨中
　　观国趋庭为杨子题
　　上国风烟满目青若为南去又趋庭胸中八九吞云梦海上三千快北溟骢府彩衣秋半舞鹤楼仙笛夜深听学诗安用重操几楚国诸生正执经
　　闻蔡中舍从善南擢
　　交贫已恨眼中稀谁遣南云拂子衣神马又逢雷雨变高鸿宁为稻梁肥青春行李三千巻落日孤桐十防徽何处别魂销易尽江郊极目草菲菲
　　和丁秀才
　　西郊日日还芳草安得丁郎引子来云为驻歌犹未散花如待客故迟开百年心赏逢人共防日东风屈指囬周鼓汉碑君不见一畨晴雨换新苔
　　宜安城晨眺
　　千载宜安尚故墟却秦存赵防踌躇江山事往惟余迹颇牧功成可大书从散始怜苏季子璧完空忆蔺相如无人拊髀兴遐叹羸马西风思有余
　　滹沱
　　往日驱车出鴈门防从渔牧到河源三泉戞石湍犹小万壑潨流水正浑势落平原通海啸气蒸恒岳见云屯无端忽作崩城怒似为英雄洗血痕
　　城西怀古
　　平川一望际遥空虎偾龙伤正此中南去竟颁兴国号北来犹论夹河功书分带砺人何在魂吼波涛气尚雄千古海田非一日路傍闲对白头翁
　　肥累城
　　肥子西行竟未还遗踪空寄旧山川都俞气散应难复秦晋功成亦忽然古树啼鹃经防度城门来鹤又千年直今平地皆禾黍野老宁知海变田
　　望封龙山
　　名山万仞白云封千古人来忆卧龙郭震志豪频倚剑李躬望重防临雍歌未坏藏经壁萍水徒悲过客踪独讶题诗安处士断碑多在最高峯
　　清苑怀古
　　河岳千年帝宅开昔人功业防摧隤风生易水荆卿去台筑黄金乐毅来鸦带夕阳多闪烁树酣秋色正崔嵬昭王祠下经过少为读碑文细拂苔
　　秋夜
　　海榴花外送高秋卧看长空片月流野客梦回绫被早清歌声助画堂幽旧书消日裁千巻壮志驱人尚九州独倚西风搔短鬂洞萧何处起闲愁
　　东阁奉试上林春色
　　上林春色晓阴阴遥想风光动郁金路马嘶回芳草畔宫鸎啼入杏华深鑪烟细袅和微雨积雪初消露逺岑住对蓬莱宫阙近玉河时听水龙吟
　　栁塘
　　一水溶溶隔栁南浪花如舞落深潭飞来黄鸟添春色影出青山识旧岚万事忽同萍梗聚防人能与世情谙凭君一防沧波意坎止流行肯漫谈
　　中秋前一夜西涯先生召诸生防饮命题试月
　　空庭待月月来迟把酒青天试问之丹桂不愁持斧客素娥应怯促妆诗九旬秋色平分处一夜清光未满时城里花阴城外树南飞乌鹊欲参差
　　宫栁
　　内里垂杨自不同万条柔翠拂琼宫叶含华萼楼前雨枝带朝元阁上风望入画眉情正切啭来黄鸟语初工一般霸水桥头绿日日行人惆怅中
　　早秋书怀
　　木叶惊秋落上林玉堂青锁气萧森凌云愧乏相如赋忧国空怀贾谊心万里家书凭海鴈十年豪兴托瑶琴学成长剑全无用独立斜阳正苦吟
　　北上门
　　北上门高接昊苍依稀树色露微黄龙舟罢竞菰蒲合鳯辇停游轨迹香春草鬬青围水殿晩云成锦覆昭阳外人不识摐金处虚説君王幸虎房
　　宿昌平学舍奉和匏庵吴先生
　　谏议祠前满树风夜深残烛对长空梦游数仭门墙外人在五陵烟雾中多病可胜鸡肋苦倦飞应与鸟心同饭余检防今朝事望水寻山亦是功
　　春暮见莺
　　百花开尽见莺流一啭能添数种愁巧舌傍人何太苦春光随水已难留心惊陌上谁家笛梦破城南少妇楼栁色万行听不断莫牵诗思到扬州
　　送毛黄门贞甫
　　黄门近地接彤云御笔新除惬素闻扬子不徒多识字贾生平日本忧君清时谏草看遥入画省鑪烟得细熏不用临涂悲二鸟藏心独有李翺文
　　次韵答兄
　　深秋一鴈惜离乡排恨宁论字短长夜月待诗当面白寒空蘸酒逼人苍极知坚木原多节自觉幽兰不改芳千里书囬双剑合壮怀谁受泪浪浪
　　春日郊斋即事呈西涯学士先生
　　玉堂行过到池亭歴歴春声亦可听浴马水边嘶宛转啼鸦树里语丁宁去官学士犹名在得句诗人本地灵分付近新栁色朝来更与发深青
　　和吴通政韵送陈佥宪
　　白屋当年贫贱交青云今是贵人曹却思旧日游遨地已隔东风二十遭话到夜深情更切相看老去气犹豪主賔俱在高楼卧雨榻清烟一罋醪
　　九日陈秋官明之邀赏菊
　　清霄对菊酒肠寛拂拭西风子细看彭泽衙中谁速客灵均老去漫加餐冠当霄汉危疑堕醉倚冰霜梦亦寒便合移根松竹里相期歳晩未凋残
　　送苏指挥解职还江南
　　投簪意思定何如不为羮莼与脍鱼多惧有人传剑术太平无日用兵书山中石避将军矢陌上花迎处士车犹恐未全消矍铄猎原囬首更踌躇
　　舟中送宋侍御
　　防灔晴波照锦衣仙舟归去疾如飞一盘零露初倾酒五两柔风半绕扉身向龙门惭接武心随鸥鸟亦忘机帝城千里劳魂梦遥见行云入翠微
　　寄兄次韵二首
　　千巉岩俯碧悠分明苏子滞南州歌诗待月同良夜听客吹萧亦此秋今古英豪多坎轲庙廊名字得甄收遥知碧树书还日人在中堂赋逺游
　　其二
　　词源濯锦日悠悠酬答诗题邵许州兴比渊明能止酒愁如宋玉未悲秋冰怀不为淄尘染丽景多逢采笔收儗种西牕数丛菊他时风雨漫追游
　　清河感古
　　十里陂陁带绿茸废城谁记汉时封池台地古逢人掘花鸟春深为客容宦路偶同云北散野情偏在日西舂江山旧事难重问斗酒闲浇垒块胸
　　卜筑南园
　　偶同渔父读离骚为卜新居选寂寥草色近郊宜眺望土膏隣水更肥饶漫将心事还彭泽敢道风流似午桥有兴不愁诗社冷牧歌樵唱尽容招
　　西涯先生席上偕严宗哲阎侍御王太仆伍秋官饮命韵更送以言
　　白玉堂中话别离东风垂栁亦新竒谁言聚散如萍水亲见飞腾自鳯池楚水巴山催去马江云渭树入清诗南来独作斑衣舞滹上春光晓正宜
　　忆京华故居
　　官酒新分双玉瓶看花又上避风亭到门山果呼儿买隔树黄鹂促席听尘土不沾霄汉梦天河曽笑女牛星而今帘幕春无主惟有宫杨似旧青
　　送穆尹入觐
　　征鞍欲发更飞觞北望尧天路短长江汉情深终到海山河福壮正当阳诗篇我爱陶元亮岂弟人传卓子康君去七弦谁解鼓满轮明月射虚堂
　　得西涯先生手教
　　多少英豪望后尘清风长播玉堂春斗星麟鳯光天下韩栁苏黄合一人附骥惭非千里翼登龙敢负十年身青云仰止情何限防逐鸣环上紫宸
　　新正将赴京
　　底事逢春直苦吟五云东北最关心防身剑可长三尺买赋名空直万金海上风涛多浩荡路傍花木自高深青山日暮催行客防为离亭滴壮襟
　　读苏伯修滋溪文藁
　　城郭千年落照红高丘往往道西东非因断简垂遗德谁识先民有古风蚴蟉龙蛇碑石坏喧啾鸟雀啸台空不知余泽归何处坐对寒烟意未穷
　　游西湖同李廷评乔考部王祠部诸友
　　离宫数十半仙踪玉辇金舆怅不逢漫道云中闻鼓吹犹疑水底住鱼龙风帆影没平川树天乐声留野寺钟更有暮烟知故事还将残黛抹秋容
　　寄张廷评元瑞
　　江南江北草菲菲倚槛相思露湿衣秋尽禽辞主去夜寒萤火偪人飞一封云树初囬信万里风尘暂息机旧日交游今总贵夕阳高咏和全稀
　　次韵荅兄云中道中诸作
　　卢同梦破晓阴残诗巻开封朔气寒故事遥知骑马问名山还欲按图看风云满眼游何壮简牒关心卧未安豪俊不慙天子使合令诸将揖儒冠
　　奉和内阁芍药诗四首
　　春台浩荡午庭阴绮阁金闺防许深花下细翻红药谱殿头犹系紫泥心从龙忽讶云千朶栖凤全胜树十寻应是玉皇亲赐种开时长有列仙吟
　　其二
　　红药翩翩清昼阴紫泥封罢兴犹深闲拈彩笔追遗事暂为名花惬赏心絶品似曽天上见灵根欲向鼎中寻琼楼十二人难到时复云间一凤吟
　　其三
　　早园荣耀已先归谁似开迟色更稀华蕚楼前分雨露鳯凰池上见芳菲妆成自合藏金屋宠极何曾列步围香遍省廊三十丈有时还到殿东扉
　　其四
　　芍药花前佩玉归花容玉韵两依稀光悬上相笼中品色借长杨雨后菲看到天然如欲语似怜香散自成围挥毫便写升平象记得深红傍晓扉
　　饮伯诚轩中
　　危楼带酒更凭防细雨斜风十月寒云乱直疑翻手作天低欲碍举头看百年歌歗存知已一味清闲是好官莫把东山容易卧防多青眼望长安
　　游石都尉山庄
　　城东水石坐生秋不到山林地已幽随意云间高鸟下有时潭低倦龙游闲花笑客偏相向古竹吟风可待求杯酒未阑何处笛已将新月上檐头
　　送马汝砺还庐州
　　隔歳仙舟见往还半因承宠半承顔闻钟肯动枫林色曵佩犹连棘寺班凉入客楼秋梦逺舞余吟膝夜庭闲庐州新槀难频得极目淮南两岸山
　　庚戌元夜
　　五云宫殿晩氤氲箫鼓声繁万井闻圣主未行春令下侍臣先奏夜光分灯揺穴凤仪时尾火暎山龙补后纹别有只鸡尊酒防闾阎相劳正欣欣
　　早朝追和匏老韵
　　蓬莱宫阙玉为桥曵履年年侍早朝罏霭着衣如过雨御沟揺月欲生潮未排阊阖心犹壮才望金茎渴已消奏罢从容过东观五云隐隐听笙箫
　　送罗司教赴浙中主试
　　茫茫江海独垂纶豪士停桡此问津莫遣芙蓉成寂寞须防骐骥在风尘斗山门望知名旧菽帛文章过眼新闻道草茅来献赋中间亦有似雄人
　　送邓丞兄归扬州
　　芜蒌汉水驻仙槎羡尔吹篪早放衙池上梦回春草绿塞门秋尽鴈行斜心悬边檄闻归马望入淮山喜近家好向高堂説难弟哦松终日更看花
　　五言徘律
　　秋日
　　志士悲秋日文园抱病年西风吹落木金气入商弦柿叶红初透禾麻实既坚弋鳬歌昧旦授枣讶神仙即境情弥重衘哀力未宣斜阳惊牧笛中夜舞龙泉梦破梧桐雨诗赓鸿雁篇谢安犹稳卧刘向本难迁伏枥心千里端居席半穿才惟思大雅理独契先天不问门前市非求汶上田守贫甘瓠饮知足谢腰纒楚客兰为佩陶门栁拂颠屦稀苔渐满月冷凤孤骞范叔寒如此王生兴偶然漫吟秋色畔回首看鹰鹯
　　夕阳晩坐
　　危城亘逺岑薄霭变新阴鸟啄干苔尽鱼冲緑藻沉秾华易雕谢贫病苦侵寻鳬胫续终短牛涔濬岂深乾坤聊送目江海防交心淡忆上池水平思太古音蓬莱何处是回首见云林
　　代作送人
　　设险雄西北分符倚俊英裁闻陪晋啸又见抗秦旌霖雨随车到秋风逐马生岂徒绥赤子真欲恃长城庙筭期全胜人心服老成民和方用武食足始论兵曵紫恩非细专城寄不轻大才宜尽展寰海望升平
　　送毛宫谕兄文之
　　马朔连传檄燕齐一纵观助边新挽粟过阙更弹冠子喜亲重贵兄兼弟两难暮云凝望眼秋色压归鞭鹏路三千里龙楼十防防风回光禄酒日射翰林盘此别真余宠何时定续谈为君兴逺思欲看海生澜
　　秋意
　　鸟将归日寒蝉恰蜕时风吟金井叶露哽木犀枝荐寝登麻黍经村见酒旗犹传拊缶曲兼诵断壶诗农乐有如此帝功安所知壮心鹰隼上旧业菊花篱漏永稽残梦才迟折冻髭卿云在东北空系小臣思
　　五言絶句
　　古意四首
　　王昌娶少妇日夕盛弦歌妾亦有秦筝夫壻戍交河
　　其二
　　君情薄如叶妾貎如雪叶落雪成冰孤房夜凛冽
　　其三
　　生长邯郸下少小能鼓瑟君王好新声宠爱一朝失
　　其四
　　妾家青云楼楼前花栁深花容如妾貎栁絮是郎心
　　日圭
　　高台郁嵯峨苔色亦已古无人看日圭昼夜自子午
　　城上松
　　涧下迟迟松谁将植城上东南紫气浮翠葢遥相向
　　观莲
　　人皆爱莲红我独爱藕白那知根本心偶向沧浪得
　　古意
　　志士多悲心如何值秋夜仰见星月光叹息茅檐下
　　捣衣曲
　　双杵夜沉沉中悬万里心露华欺白练明月映秋砧
　　拟古秋夕
　　深闺逢七夕独拜星月前但愿无离别今歳又明年
　　秋色
　　返照入高楼楼中客惆怅开楼看秋色犹在阑干上
　　长信秋词三首
　　白露垂珠箔新蟾上玉钩那知霄汉上不为替人愁
　　其二
　　萤火夜不灭碧纱冷初透不因风雨声听尽铜龙漏
　　其三
　　薄命已如霜君恩未可忘一般清梦里夜夜到昭阳
　　古意
　　晨起望征人烟波緑如草不见双车轮但见长安道
　　砧声
　　西岭无情石东林枯木枝如何明月夜触手动相思
　　古意
　　秋叶不堪书青虫解心事屈曲往复回却是相思字
　　游东园
　　坐乆香不断开残花尚竒林莺知客意一啭似笙诗
　　鹿泉
　　白鹿今何在清泉故自流淮阴祠下道芳草漫生愁
　　拟古三首
　　开田种嘉谷中有稂与莠日暮人未归新鸎在高栁
　　其二
　　青青庭前树上有黄栗留去年人听喜今年人听愁
　　其三
　　桃花随意红栁枝向人緑山人夜归来独上兰臯宿
　　酌泉
　　往往城中水不如郊外甘如何城市客不肯住城南
　　夜钟
　　山寺数声钟霏霏度林薄夜乆霜气严林间下楼鹤
　　七言絶句
　　梦张岳州
　　緑苔满地明如锦共向溪西石阁吟一掉好风人未散梦回凉月正沉沉
　　送燕
　　蚤闻秋社已思归更为新雏栉羽衣故垒明年管无恙东风帘幕待君飞
　　吟窻杂咏二首
　　印文生緑铜狮冷砚沼潆波石兽欢坐乆篆烟清不断两鬟童子立防干
　　其二
　　琴衣书幔未全干试学神仙夜爇檀尽日无言对芳草南山兰似北山兰
　　答赵叔鸣员外
　　平原东望防停云古鹤离巢雁出羣未得报书空有梦曲江池上忆逢君
　　春意
　　栁緑花红千万枝暖香随马雾丝丝东风莫厌频来赏转眼黄鹂欲暮时
　　双栢亭对雨
　　深春亭舘客来稀坐看幽花着雨飞十二碧防莺语细江南梦好未思归
　　长门怨
　　瑶光门里闭娇娃舞袖盈盈翠黛斜半饷好风吹未足桥南桥北栁俱花
　　扑枣呈莲北司城
　　东厢扑枣及秋分露颗风枝喜共君明岁却烦君扑枣可能迢递寄溪云
　　天上謡
　　玉兎新生乳鳯鸣小仙擕瑟唤飞琼霓裳歌舞方重按已道人间有此声
　　香奁曲
　　玉堂金马少年身云髻空妆别様新红叶一枝箫一管殷勤寄与凤楼人
　　绣檀雕枕阁莲花紫锦裁衫露藕芽西望银河刚只尺好乘秋水上仙槎
　　忆亲
　　龙城望月四经秋梦逐金波影外流为忆称觞奉顔色三畨不敢近高楼
　　鹤发童顔防面难况将歌酒奉深欢南风已入高秋树才得归鸿一问安
　　次韵奉答兄
　　渡口斜风吹古栁城门落日映新花书来正过清和节惆怅青骢未到家
　　何处风光似去年豆花含雨草含烟无端见月思千里卧看行云曲槛前
　　寄兄
　　鹏海谁羁色养身错教芳草怨蹄轮近来不复临池立却恐浮萍亦笑人
　　杨栁枝词
　　春风惜别霸陵川多少长条似马鞭谁道无情是花栁赚人来去自年年
　　送欧时振还姑苏二首
　　燕市南头晓送君谁人高韵遏行云北风吹落姑苏月山寺钟声夜半闻
　　其二
　　茫茫衰栁接平原不许离人不黯魂日月如流行役倦定知何处协篪壎
　　闻事偶述
　　阆苑桥西春雨多伤心春草泪増波无人更説升平事日暮云生闻棹歌
　　送傅日章
　　鸦飞长乐散晨钟春雪翩翩为客容归路不须夸竹马防多云气正从龙
　　过报国寺
　　古寺萧萧玉作防满衣尘土下征鞍老僧相见无茶笋共坐松庭日影寒
　　长门怨
　　翠袖淋漓素腕寒宫门漏尽夜将防若将妾恨添壶水滴到平明亦不干
　　闺怨十首
　　绣被重重卷不舒緑牕春蚤燕来初东风底事关双泪湿透红笺小字书
　　其二
　　沉沉闺阁夜熏香准拟东风放海棠青雀西飞鹤东去落残红烬漏初长
　　其三
　　侍女吹笙出凤池郎从侍女赠花枝指痕应是郎亲摘簪到红嫣緑减时
　　其四
　　刺绣无心防欠舒剪刀裁锦破双鱼娇红不似文君寡辄就相如夜读书
　　其五
　　郎家门户妾家楼日暮轻烟相对愁妾貎如花郎似玉无人不到是当头
　　其六
　　水向东流防日还碧梧枝上鸟闲关绛绡银钿浑闲梦一夜千山与万山
　　其七
　　牙篦轻盈下緑云寸心如月逺从君莫言月落花须尽中有兰膏是妾熏
　　其八
　　含消半带齿痕香连理枝分人断肠从此离魂招不得晩风回首怨垂杨
　　其九
　　泪淋莺领乱花纹滴碎红梭小钗裙马上见郎郎见妾青山底事亦氤氲
　　其十
　　破镜分钗碎玉簪碧山无语海沉沉春魂只化双青鸟飞向郎山话妾心
　　秋夜
　　梧桐落尽倚危防寂寂秋灯照夜残二十余年多少事此心虽在不胜寒
　　送友人
　　肥累城外见花枝东望长安日暮时千里萋萋春草碧不知何处记相思
　　忆昔
　　二十余年梦里恩春风秋月防消魂梧桐树老人华髪千古莓苔泪有痕
　　金陵曲
　　锦缆牙樯鼓又歌画桥无数酒旗多一畨雨过青山出处处红楼映緑波
　　江南曲
　　云间甲第隐笙歌桥北桥南画傍多尽説升平风雨好年年月底拜山河
　　寄兄
　　逺书封就独凭阑斜日晴风两鬓寒屈指秦中三十驿到时公又过延安
　　雨中杂兴
　　去年井上梧桐雨今夜篱边豆叶霜多少闲愁滴不尽五更风雨响回廊
　　新鴈
　　惆怅南飞又北还渚苹沙草未消闲不知身为浮名误来往风尘鬓欲斑
　　元宵应制三首
　　火树灯山防万重五云攒出绣芙蓉中天一风雷动知是箫韶从六龙
　　其二
　　龙烛腾光凤吐烟千花烂熳月团圆君王欲驻行春辇侍从先擎七宝鞭
　　其三
　　凤管鸾箫拥内城上元灯火月中情天风吹下升平曲中有山呼万歳声
　　元康宫词二首
　　兎轭羊车夜未过人间乌鹊上银河洛南星吏还无赖卧蹴青娃奏九歌
　　其二
　　紫殿彤楼锁阿薰药囊提碎夜行云钩帘看罢承盘舞自摘珠松泣送君
　　天宝宫词四首
　　羽士承恩列上仙宝花十树照当筵宫中未有新仪注旋检先朝纳妇篇
　　其二
　　勤政楼前鬬两朋宁王新乐最堪听太真偏赏凉州曲自奉黄金出内屏
　　其三
　　太常迎驾乐声齐戏马塲中舞象犀队队宫嫔椎法鼓绣襟文袴立楼西
　　其四
　　龙池乐上练帬飘珠履金铛称舞腰舞罢芙蓉冠欲堕殿头传防赐含消
　　唐武宫词
　　宜春苑外兎初肥长从君王射猎归一色赭袍飞两骑外人不辨是贤妃
　　江都曲
　　金箆吹笙绛袴讴君王自理卧箜篌夜深未唤憨憨寝一曲归飞万里愁
　　定昆池
　　环宝攅山夜陆离主家新凿定昆池瑚未大诸韦死多少珠玑向月悲






　　态峯集巻四
　　钦定四库全书
　　熊峯集巻五
　　明　石珤　撰
　　赋
　　经丘赋
　　顷在田畮始亲稼穯徜徉丘壑亦足驩虞乃知七者之作意非止于逃尘三农之流事亦兼夫适志乐则生矣而岂徒哉昔人有言佩玊而心若槁木立朝而意在东山窃尝病其失出处之几为依违之计既非懐荩以事君亦岂乐道而忘势以今观之他人有心其则不逺容有若此者也因感渊明﨑岖经丘之语乃作兹赋以寄兴焉
　　经髙丘以骋望兮独延伫而徘徊遵卧龙之长冈兮陟呼鹰之故台览宜安之废墟兮拾兠鍪之绣苔懐珠履之缤纷兮怅颇牧之不来方全赵之有国兮固用贤而得士掎东壤之雄狐兮扼方城之封豕虽韩魏之近交兮亦勤平而屡盟彼暴秦之虎噬兮又何怪乎纵横屈渑池之一击兮再夺气于连城终将相之立朝兮不逾漳而用兵伊振世之豪杰兮徒名存而骨朽宜达人之大观兮递托情于杯酒籍既猖而兴恸兮康又疎而被戮相五栁之髙风兮若停鸾而峙鹄予既惜今人之分隂兮又慕往哲之遗躅爰﨑岖而展游兮抱山头之黄犊草茸茸而植杖兮波泛泛而浮舟乐故渊之驰鲂兮矫出谷之鸣鸥念逺游之既归兮存黒貂之敝裘抚伯牙之孤兮感庄叟之牺牛露泥泥以沾衣兮佩凌风之缥缈逢沮溺之耦耕兮遇杖人之荷篠冽清泉之可濯兮莹石鼓之宜考望唐虞之大廷兮效冈陵之善祷吾闻志士之未遇兮恒泮涣以徜徉茍吾道之固贞兮楚非存而凡非亡抱隆中之双膝兮销南郡之隐忧驰九折之畏坂兮凛飞云之在辀怅苍生之含望兮蹇东山之漫游忽青霄之乘路兮展黄扉之大谋则夫成四海之式瞻兮固丘壑之所养或庙堂之润色兮或江湖之梦想进机衡而霖雨兮退掌而栖迟惟坎止而流行兮彼苍苍其命之乃知参天薄日之老栢兮固何以异于秋菊之垂垂
　　阳和楼赋
　　石子与客登于阳和之楼天光乍开微雨呈霁乃命童子褰苍筤之薄启玻瓈之扉感东风之入懐顾兹楼之得名于是左挹瀛海右延大行坐倚恒岳前临清漳览全赵之规模辨先王之旧疆睨亷颇之故垒得平原之广堂问屈秦之相如悲易老之冯唐固皆一世之豪也而今已矣乃有防茅而起承筐是将大夫济济诸侯皇皇文身魋髻隼旟鸟章繇九州之大陆驾万里之飞航楛矢贡而至肃愼白雉献而走越裳岂非圣人在位服教化而观重光者乎予赵士也能为髙歌客秦人也雅善击缶于是引满浮白按歌而鼔之歌曰俯危阑兮横素秋日光华兮海安流望卿云兮知帝州惟帝子兮不可求吹参差兮麟凤游歌竟复酌天风吹衣暖响不流云翔鸟回想虞韶之遗音呌阊阖之重围山嵚嵚而改色水潏潏而湍飞拟苏门之清啸轰轰乎若栗虎豹而鞭虹蜺盖乐而忘归也既乃客谓予曰万物之几有动有息动静隂阳互为其极繄兹楼之肇兴几英雄之览歴或忧国而屏营或畏祸而怵惕固尝揽衣而起拥槛而立矣岂意吾二人者之来游値升平之暇日念髀肉之易消惜流光之过隙恐后人之视吾犹吾人之视昔也噫嘻子其知道也夫时止则止时行则行万钧匪重蝉翼匪轻箪瓢匪贱轩裳匪荣或隆而栋或植而楹固万物之常理亦造化之权衡居吾易以俟命亦何事乎营营
　　后阳和楼赋
　　余独有此逺志兮好广览乎纮埏蹑凌云之危梯兮俯滹沱之长川惟此楼之横跨兮当定鼎之季年逾十纪而更新兮借防君之晏然绣阁逈而翚飞兮岂观美之故也歴日月而扪参井兮得玑衡之度也铜龙咽以应兮波潆回而来遡也鼓隆隆以逺响兮杳不知其处也听踆乌兮乍鸣海日出兮波腾见征夫之先路兮士夜寐而夙兴商抱贸而欲集兮有晨耕之老农固厥志之先定兮頼咨谋之佥同钟铿鍧以相和兮或逺达于公宫角凄其以回飚兮讶鸿飞之嗈嗈値吾生之多暇兮朝来游而来歌酌桂醑而进兰蒸兮睇长洲之芰荷层峦拱而送秀兮星汉回而泛槎鹤翩翩而长吟兮木苍苍而孔多伊阳和之佳名兮诚取义之有以斟元气而既平兮放雄襟之危挹晨曦于未明兮纳夕照于千里云溶溶而栖甍兮雨霏霏而沾几地既灵而人杰兮民亦安而物庶下行郡之襜帷兮驻澄清之髙辔惊邑野之兼谋兮揖江山而助予运折冲之筹略兮见辐辏之车书及天下之先忧兮乐风云之有余乃若志欲展兮意欲达懐千里兮望明月怂长劒兮佩金玦横霜笛兮感华发览燕赵之遗墟慨英雄之旧迹非决清漳之波以为酒山隂之竹以为乐起九河之蛟鼍以为舞号万籁之风雷以为歌有不足以厌其跌宕未平之气也又何忻忻乎噫嘻秋菊兮晩荣春兰兮华滋南阳兮不逢渭滨兮非迟保天倪以自怡兮苟万物之有时返吾御于六极兮陈登临之漫词
　　滹沱河赋
　　介然子将如东瀛放舟于滹沱之浦览郡国披山川辨土壤聆风泉俯象六极仰窥无垠问遗俗于故老招海上之飞仙于是揖渔人而进之曰子亦知夫兹水之源乎出自繁畤经于代谷放乎鴈门之坂带于太行之麓朔方巨岳实扼其胸恒卫诸流半入其腹气吞万壑激硊而未平势应三泉堕平原而逾蹙时乎春冰乍融积雪方解支流趋顺客浪藏骇迂回缦延千里一带霤石成渠锵波赴海千城借其润色万畮资其灌溉鏦铮鸣帝子之环呕轧散将军之凯编桴贾客灯火辉煌罢钓渔郎歌声欵乃芳洲乍晴倐昏忽明掔神农之遗谱得灵均之杜衡及夫积霖未止秋水大至巨涛坼空驶溜轩地律令助威飞亷拥势海若为之改容巨灵因而避位鲸翻渤澥鬼母长嘑虎栗昆阳英雄失智山刋菑医野诛朴先驱一指崩沙溃屋怒留城邑薪藁如云殃及鲿魦僵尸遍谷亦有倾城摧山变陵不雨而怒无龙而兴湍随鲲徙势若雷崩断岸蒙隤殷轮乍赤平冈被啮戈防犹青雷崩断趺讶鱼龙之识字渚留袍笏岂犀火之通灵乃有泗滨磬浮汾隂鼎见寳镜入秦号钟归梵泾阳嫁女箫鼓犹喧龙叟射绡波涛饱战壊百尺之长桥刬千年之古堑人懐鱼鼈之忧国有沼池之叹忽几劫之余灰出昆明之一旦葢自列国兵屯朝齐暮秦盟渝韩魏兵来蓟门赵国上卿功名一击平原公子车骑长奔虎狼势成合纵事缓颇牧既亡望诸已晩建不出援丹空起变常山之蛇阵徒存主父之龙顔幸返复有刘项相雄赤旗建功淮隂故垒东垣废宫王霸诡冰再光旧版芜亭麦饭犹着遗忠保河北以待朕亦何异于闗中乃至开元弛纲渔阳肆毒投鞭断河驱王入蜀常山太守首扼天下之吭帐下猪儿竟破禄山之腹惟宋有国兹当北垂契丹伺便西夏来窥筑筩梁津任布有备邉之策山崩海覆刘竧兴致死之师自余纷纷以暴易暴中更几巡世歴多号刘琨有志独枕长戈虞诩难逢空増万灶太平之日少于战争中区之地半多鍪防是宜地下白骨多于黄土长河东奔为泄其怒摧车巻甲荡百世之余凶溅沬飞流刷遗羞于千古山葢不得不峻水葢不得不驶陵谷葢不得而不变城市葢不得而不徙是虽天时人事交防之偶然然亦岂恶杀好生造化之得已者乎乃知天本待人地亦藏宅界我祖宗増其式廓既定鼎于金陵又相居于恒岳若成周之丰镐复营邑于伊洛挽唐虞三代之遗风扫争战百年之余虐于是山多献灵川亦效职嘘气成云蒸地得泽不须刘累豢灵沼之二龙亦有豫且得白之径尺木多杞梓自河而东波有鰋鲂望海而入其有异气蕴郁孕为贤良煇煌事业璀璨文章髙门大纛紫绶金章或名流乎林薮或身负乎纲常乃若兰陵著述功禆坟典文贞谏论治逮成康阁敞平津屡屈吾丘之博辩屏张便殿犹存李绛之封章武惠忠诚身兼将相韩维兄弟并在岩廊赵宾客之名悬调燮黄牧伯之风挽循良一代龙头世颂文忠之相业两朝司马名登恭敏于旂常是其在昔有作于今益昌孰非山河之所钟毓地气之所敷扬者乎矧吾生之行休値海波之方晏驾木兰之长舟纵千里于遐览横桓伊之古笛饱亷颇之一饭籍荒矶之芳草憩清风之别馆采江离以为佩畦掲车之九畹怅九原之莫作想古人之如见于是流鱼出波沙鸟鸣苑月华窥林露色凄晩乐未极而悲已生日已夕而路犹逺既引领而髙歌又一唱而三叹浩浩乎飘飘乎葢不知吾之所欲之而忘吾之所欲返也歌曰山窅窅兮波鳞鳞临长洲兮思古人鱼来迎兮鹤与吟惟秋鸿兮北以南志不可骋兮乐不可单还予舟于江臯兮吾将续先王之遗音
　　登封龙山赋
　　石子抱病登于封龙览燕赵之墟望沧溟之浦慨然太息顾谓二三子曰美乎休哉此陶唐氏之故都也巨岳雄峙长河骏奔崇冈复阜如抱如蹲万壑潨流滙为九泽大行崛立溢出平原川横夏后之橇地藏虞舜之璧八年于外地平天成五月朔巡诸侯万国天文别野星当昴毕之区土壤分州域界幽并之宅川纡岭回郁郁崔崔峭壁耸秀丹峯凝辉晴瀑挂百寻之长练顚崖转万谷之惊雷上有蔽日干霄之古树下有陵迁谷变之寒灰俗有避秦山多入晋岳被重封川经几濬虎啸风冽龙行电迅寒烟色旧李躬灯火之台右石光寒季子合从之印万里交乎胸中千岩纵其一瞬其东则古之大陆也波洄镜萦曼衍铿鍧茭蒲芰荷肃乎风生海鳬来游防防互鸣放乎观津之野带于平棘之城渔浦流歌廊庙隔江湖之兴秋郊舒啸英豪含感慨之情窦氏青山冯唐故宅纳牖进言引巵正色园成茂草逢下帷之董生馌有髙宾见耕田之冀缺人传击筑之歌士有谈经之业贞观章疏一代忠良稷下遗书六经羽翼畴非治望乎唐虞岂独事闗乎列国其南则汉之钜鹿鄗中也台隍尚存烟屯雾昏想兴王之旧业或寄迹乎荒原芜蒌存豆粥之亭滹水望冰澌之渡北道主人尘埃物色对灶将军云龙际遇地存京观李华兴吊古之词士遇清时文达展登瀛之歩亦有阀阅池台尚存平泉古树闾里髙门或三世而居司业或父子而握丝纶文妙一时张鷟号青钱之选才优当代衞公陈丹扆之箴翺有文章名崇史馆绛眞宰相官处词林其西则战国之陉山也山愈防岏水愈潺湲横峯似剑列嶂为阑平临三晋遥控全燕车不方轨士可当闗料敌机危痛左车之不遇烧丹火伏讶隋女之登仙雪霁西屏冰封璧合云销抱犊堕佩遗钿谁登望海之亭直下螺峰之境地出危簪天开峻井龙蛇蚴蟉雨自东来麋鹿犇张泉从地涌刘因有志登福地而髙吟敬仲多情抚遗踪而自省篇成寳劒代国神游文慕香山司空兴冷怅九原之莫作幸吾生之登骋其北则古之中山曲阳也峻阜迤逦达于代边隧通穷漠谷带长川万籁号风危城际天士如貔虎人拥戈鋋名寝秦谋共畏亷颇之勇喟兴汉髀人思李牧之贤宜安城复再收赵境武灵台古遥下藩地存画卦之台岩有弃瓢之叟梦得一世之诗豪李峤诸儒之领袖安平之崔下曲之魏累代才名灵寿之曹藁城之董一时勳旧朱纶紫绶门地犹雄取印提戈声华未朽问其士习则乐孝友谆诗书不侵然诺砥砺亷隅气不可平直欲裂强秦之缶清应有志几思登孟博之车节奋于穷壮形于老颈可刃而身不可屈头可断而碑不可草观其民风则力织作勤畎亩童稚为婚鸡豚娶妇族多辨类等其清浊礼谨送终称其有无至老犹勤虽贫不困人各守其淳朴俗颇希乎浑沌其尤在可称者士不妬才人多服义彭亨狡狯虽贵蒙嗤清介端良在微亦贵野无健讼之民官乏舞文之吏上不烦于刑诛下易为乎禁制此固先王旧泽虽经变故犹缕缕而未衰然实圣代洪仁渐染百年首股肱之近地者也所可憾者人不思逺家无素蓄西成遗秉箫鼓连村春事转空券书络绎平畴多发冢之夫柱础有勒文之石民不知兵易为摇动地无守险轻相躏跞葢自列国之扰五代之乱开元之掠长平之怨谷变千回地经万战民无固志殆土崩瓦解遭离乱之孔多俗有侠情岂击劒冲冠习流风之未变者乎嗟乎燕赵之地先王封建井田之地也燕赵之民先王耕食凿饮之民也燕赵之俗先王礼义忠厚之俗也奈何世治则有世乱则走晋既东去宋亦南狩或割地以求成或退兵而蹙守使夫河岳増悲金汤冐丑井里兴歔草木蒙垢资壮士于敌国纳防讐于戸牖弃神明之旧城设逋逃之渊薮人不为恠士不知诟亦独何哉此固有家国者之逺谋然亦士君子之宜忧不然髙门县薄华冕轻裘致身枢要列位公侯徒因时而补益亦何贵于名流乱曰山有摧兮石有泐畴造化兮无穷极亦何为兮多太息表
　　进实录表
　　伏以河出图洛出书盛世衍中和之瑞干示易坤示简斯人观浑噩之文故变通有待于神明而作述实开乎睿圣瑶编就绪寳厯増辉恭惟恭穆献皇帝道本诚明位履中正东平之为善最乐河间之大雅不羣葢自出阁之年懿范已光于庻服比及分封之日仁风诞布于三湘孝友之化既孚博约之功斯溥谓六经为治天下之具寤寐未尝忘之以四诗为理性情之书沉潜若有得者牙籖锦帙姚姒居而周孔游玊色金声赓歌入而风雅出齐明以承祭祀惟祖宗社稷焉依竭力以衞京师则屏翰藩垣是慎江汉笃朝宗之念宫闱倾色养之诚夙夜其勤王家终身以慕父母协重华而陈五事亲承孝庙之褒嘉捐千金以犒六师深荷毅皇之尊礼至问小民之疾苦尤知稼穑之艰难毎以孝弟力田见于发号施令化行岳麓五谷登而风雨时意契天衷三光明而瑞征集事虽总乎一国实则开乎太平葢帝之心即不显亦临无斁亦保之心帝之度即博厚配地髙明配天之度也钦惟皇帝陛下大孝光于四海圣学贯乎百王念天与人归之不偶然而父教师模之有攸在嘉言善行每拳拳乎其服膺懿训大谟尚洋洋乎其盈耳爰命词林之彦用扬帝德之芬史氏述乎所闻贤者识乎其大政教号令多征诸秦府之旧人心得躬行则定于干刚之独断道因事见纲举目张鲁史笔而为经楚书善以为寳奎章壁翰咸表着而不敢遗日光月华岂形容之所能尽四十年之终始一德千万世之楷式具存泽衍风流家传人诵金縢玊检光生乙夜之观石室兰台芳袭七朝之典圣而又圣心以传心卓哉执中精一之源流至矣修已治人之实用丕承丕显文王之业待武王而益彰至方至员帝尧之仁因帝舜而益显伏愿式遵成宪宣厉前徽勤思质诸神明言必法于天下裁成辅相继二帝三王以成大一统之功祖述宪章运四时五行以永亿万年之祚
　　疏
　　乞恩祭扫疏
　　奏为乞恩祭扫事臣于正德八年九月十七日由国子监祭酒荷蒙圣恩陞南吏部右侍郎辞阙赴任路出真定得便道一省先臣丘墓今又歴五年矣嵗受国防日糜公廪犬马之诚欲效未能苟温媮饱待罪清署仰负圣天子防擢委用之盛心日夕惴惴死不塞责窃念臣祖父丘垅日乆荒芜臣兄玠见任戸部尚书职司国计不得暂旷臣驱驰南北不得随农圃之子置一觞一豆于春祀秋尝之辰下负于亲罪何可言仰惟皇上以孝理天下封锡宠命悉体羣臣展墓省亲无不俯听如臣之情实在可悯如蒙伏望圣慈容臣给假暂回原籍一省先墓则日月余光贲及宰木幽明感佩实无穷已臣瞻望慈仁无任恳切之至
　　陈情疏
　　奏为陈情恳乞天恩放回田里事臣伏乞退休累蒙恩防赐留且感且愳不知臣之当何以仰报圣德也臣入仕涂三十余年少多疾疢长恐旦夕填沟壑有孤圣朝作养防擢之意今且朽矣幸遇圣明在上言听谏行于此时而不尽心竭力以服王事以翊太平更待何时但臣章句腐儒无他才技自少至老仅能守法惟兹吏部之任乃宏才硕德广博无方之士所宜居者臣迂腐狷狭泥法守经每欲毁方非志所好老马为驹亦复不能诚不识大体误用人才有负皇上用臣之初志故臣力欲求去冀得贤者辅佐升平茍得其人而尽其才四海永清万物咸和臣又何求故欲去者非臣之本心也避贤者之路也然臣有一言臣诚得去而陛下行之是臣虽退而志则亨矣夫自古帝王之治莫盛于唐虞帝王之德亦莫盛于尧舜孔子作易曰黄帝尧舜垂衣裳而天下治又曰无为而治者其舜也与夫何为哉恭已正南面而已矣故虽尧舜之圣亦不过得人心任众职垂拱于上笃恭而天下平也汉之孝文躬行黙与民休息自代承之后不曰振贫穷则曰蠲民租不曰孝弟力田则曰禁黄金珠玊故风醇俗美几致刑措由是言之亦不过以恭俭率下清净无为而已又安用多事安用多言哉臣伏见皇上自御极以来殄除元恶即三危羽山之诛召复耆德即九官十二牧之命采纳忠言即四目四聪之明达清雪寃狱即灾肆赦之仁恕诏书一下或圣断一出朝野臣民鼓舞踊跃鲜有不欲为圣天子效死者太平之论十已见于六七矣故臣愚以为为今之计不过清心省事法尧舜之恭已无为稍用汉文之与民休息而已传曰凡治道去其太甚者耳又曰天下本无事庸人自扰之又曰为治不在多言顾力行何如耳此三言者虽若简而无文然为治之道及今日之所当行宜不越此故臣愿皇上之力行之也臣又见顷年士风浇薄耻于吏事怠于躬行多务为新竒可喜之论以耸人观听无逺虑者以喜随人又从而为之挽汲臣诚愚昧不达其故然伏而思之未尝不悲且惧焉何也此风之不可长也昔有周之季邪説横兴淆混名实坚白异同变移人心使天下崇智术黜王道巧于趋避不顾君亲卒有战国之祸汉之东都始于倡义成于附和标榜太繁以名为利使士大夫羞职业尚竒诡薄庙堂之议重私交之语其后亦有党锢之惨此皆曲儒游士以私灭公徒快一已之情而不顾天下之事纵使秘谋竒计如主父偃吾丘寿王之徒发十难汉朝公卿曾不得其一毕竟于国家何益于百姓何补哉故臣愚以为陛下姑法尧舜之无为文景之恭俭其他议论量加采择苟无大害于治勿更张可也传曰巧言乱德又曰利口覆邦家陛下亦不可不加之意也诚如是则无为之治益无所挠而委任之效始可责成孔子论为邦之道而必曰逺佞人佞人殆意正如此尤愿皇上以四海为度以终始为谨治有端绪不必责效于旦夕之间事可包荒不必刻意于渊鱼之察中才多可用之人不必求备平易有近民之实不必务竒培养元气不令喜功生事之人自扰于官守言责之间主张庙堂不令竒谲狡狯之辞杂进于虚心受善之下夫以皇上聪明睿智之资刚健中正之德有皇天之眷佑有祖宗之孚感股肱耳目百执事之臣谁敢不为陛下尽力者而天下何患于不雍熙泰和也哉臣仰蒙大恩倘得免罪戾回还原籍幸在邦畿之内为近光之民尚得亲见尧舜之治大行于薄海内外也天下幸甚臣愚幸甚臣何敢复言臣朴鄙愚诚志存爱主不计其词之复兼恳乞休退无任激切待命之至
　　恳乞曲全终始疏
　　臣昧死再乞休致荷蒙温诏俯留责臣以尽忠报国仍勅吏部差官催促前来臣恭奉诏防三复思惟诚感诚惧不知措身之何所也臣少本孱愚不知摄养中嵗病盲视听俱废因循三十余年縻费廪禄仰荷三朝輙赐矜宥积愆累衅神明致殛故禄日益厚病日益深恭遇圣明龙飞五位万物咸睹首擢臣掌管铨事旋复进臣专管诰勅皇上登崇俊良惟日不足过听用臣而臣于君父之前猥当奔走不敢不以情愬也臣本以章句腐儒早入词苑不亲钱谷无劳可见又不折冲御侮无功可考祗有礼义亷耻一节奉以为事君之资耳天日在上臣益凛凛自保顷在吏部乃有言官论臣纳贿及防试透漏消息憸邪卑汚跷蹊等项一一俱有实迹臣实自骇自愕不自知臣之礼义尽隳亷耻扫地至是也既无功又无劳又无亷耻不知将何以立圣明之朝侍日月之侧乎夫因一人之誉而自足因一人之毁而自沮自信之君子固不为也但臣愚劣既不足以取信于人寔又不能自信徒尔忍辱含垢腼顔在列苟非有伊尹之任真足以当天下之事非有栁下惠之介真得直道事人之体则亦鄙夫庸人患得患失者耳陛下亦将焉用臣哉陛下纵怜臣孑立不使沦弃而鄙夫不可与事君孔子有是言矣臣亦不敢自恕也况臣自奉使回还晕健志痿痹等病委的是实前奏具陈不敢重凟宸听伏望圣慈怜悯衰废洞鉴实情早赐寛容许臣休致始也皇上防用之终也皇上保全之海内闻之咸知圣天子过听所用之臣终不失为有耻之士臣衘戴至恩死且不朽臣愚幸甚
　　自劾不职疏
　　奏为自劾不职恳乞退休以弭灾异事臣惟天人之际不甚相逺有作于人必騐于天上古昼晴而夜雨此无他政得其中而天应以和也中叶滋伪灾异始兴然当时君臣上下交相警戒少有諐忒不吝改悔故桑谷不荣于修德之朝荧惑逊次于罪已之国妖不胜德民犹頼焉臣切见去冬以来四郊无雪一月之间两明继食东作之初风霾輙兴积旬累月日甚一日雨泽不降天地黯惨太阳少光凄风中人小民无知相视惊汹仰惟皇上体念天心哀悯元元敬慎圣躬协于神明申令廷臣同加修省禹汤之自责不是过也天下臣民欢忻仰戴自诏谕以来今累旬月云曀萋暧不悔于昔狂颷震撼无日无之雨师屯膏旱魃肆威畿辅地方视逺滋甚陛下英明天纵神武夙成为天地立极为生民立命宁不清心内视畧数今日之政有何阙失有何敝漏而致上天之谴怒不息如是乎夫风者天之号令也号令不得其当则风为虐陛下之号令始云有功者赏今岂凉德而在髙位无功而食廪禄者多乎始云有罪者罚今岂忠信而有逮系夤缘而有脱死者乎雨者天之恩泽也恩泽不得其平则雨失期陛下之恩泽积则成川滙则为渊稿者得之沃微者得之显今岂有厌梁肉贱纨绮而匹夫匹妇或不遂饱暖之愿者乎易曰天地交泰天地不交否传曰天气下降地气不应则雨而为雾地气上腾天气不接则雨而为霾今四海之内为陛下之赤子者男耕女织嵗无宁日暑冐汤火冬履霜雪勤勤恳恳以给租税富室洊空中家荡产仓府既充用如泥沙冐名者得食滥功者得与陛下亦曾闻稼穑之艰难布缕之不易乎至如里河一带臣所亲睹原野萧索人民凋瘁加意存恤犹恐不聊迩来鹾船贡艘一经其地輘轹郡县榜笞官吏践踏小民不如鸡豚刻剥困穷及于骨髓其谁为陛下言之乎即如目前大河之滨数郡荒歉树无完肤人民相食守土之官相顾仓皇乆始一言即数百里之外如越岭海陛下虽有好生之德赈发之仁亦何救于沟中之瘠乎天下之事可痛如此者难以悉数陛下试黙识而深思之少留意焉去其泰甚使上下之情少得流通则诚之所至无乎不格矣昔者妇寃释而东海之雨作楚狱雪而钟离之防降刘昆之火灭于反风金縢之禾起于既仆自天子以至于庻人自大圣以至于下愚言行之机鲜有不动于天地者陛下圣神文武逺迈成周豁达大度同符汉祖视四海如家庭待逺人若中国推赤心置人腹人人欢欣得尽所愚诚肯俯纳羣臣之言少汰无益之政以天应天何沴不消以心感心何福不致哉不此之深虑而姑悦适耳之言安目前之乐诚恐天下多事大工未巳民不堪命鸟穷兽攫将复有逋逃奸宄窃发草间惩败往年必且益甚不知媮温茍饱之臣果可恃其身以翼宗社否乎借曰可恃兴师动众必且不一餽饷犒赏动以万计斩断击伐毒又可言往嵗之事为鉴不逺夫天下者陛下之家室小民者陛下之赤子奈何敺之使乱糜之使尽徒以为羣幸冐僣之资四方窥伺之隙乎此臣之所以痛心疾首欲言不敢言而终不忍不言者也臣一介草茅荷蒙圣恩生长防擢置之卿贰所衣食者陛下之廪禄所荣耀者陛下之官爵知而不言有负国恩神明昭布必且殛罚故不忘区区犬马之诚辄为陛下言之诚望皇上念天心之不难回念祖法之不难复念威柄之不可不揽念民命之不可不恤查照先朝旧制一一遵行又择其尤快乎人心甚妨乎国政者即赐处置断之不疑如雷霆一击人懐恐惧各保首领以还旧业名分既正仓库亦省受恩者获全失宠者不怨臣见隂阳各得其所风雨以时而至日月若濯而光华乾坤若奠而清宁四海穷民殊方异俗亦皆鼓舞于光天化日之下矣臣备员九卿复尘礼司灾异不息罪加平等加以素患羸疾耳目昬眊徒窃厚禄实无寸补如蒙伏望圣意俯垂寛宥放归田里惩一而诫百亦可以少弭灾异之万一也干冒天威无任悚息待命之至
　　碑文
　　严子陵祠堂碑
　　亷贪立懦圣之清贫乐固穷士之节子陵所以不乘时利独行素履视一世而漠然奋百代而崛起者也时夫舂陵唱义昆阳雪耻豪士杖策书生献符而先生以羊裘钓大泽遡北海之清风有莘野之乐道及夫形象旁求旌纁交致筑野肖傅解衣衣韩而先生以客星犯帝座乏闵骞之辞让为子方之偃蹇于戏孔子惓惓于哀定孟轲汲汲于齐梁莫不欲拯溺救焚济时行道而先生遭遇仁明之主竟为阻絶之行茍非有以深见帝德之不广岂亦得圣人之清而不化者与然使其时士崇节槩俗尚亷耻忠臣义士视死如归国有清议系桐江之一丝人多全节接严滩之七里则又莫非先生启迪开导之也先生旧有祠堂在桐庐嵗逺圮壊县令某益新之属余为文将刻之石闻风欲起游圣难言瞻彼崔嵬徒仰富春之髙致慨然叹息复惭文正之雄词铭曰新室毒流耻为禄仕山深谷幽遂胶厥志世祖龙兴响合云从纵横玊帛旁致形容咄咄子陵相助为理草茅故人坚卧不起圭组包羞孰与羊裘驷马贳患孰与田畴先生倡之后来和之睥睨垂涎汉鼎頼之维公之风与公之节江水云山或莫可越奕奕新祠在山之阿耿耿清光终古不磨
　　记
　　滹沱河记
　　恒山之阳有钜川焉曰滹沱源出代郡泰戏山下滙为三泉流稍延曼循大行掠晋冀蜿蜒而东注之海按班固叙禹贡九河所谓徒骇者是也至宋蔡沉疑之葢亦惑于夹石碣石之説遂以九河皆沦没于海滹沱中髙不与大河相涉非之夫九河固沦没于海九河之源岂亦沦没乎滹沱固不与大河相涉然所谓九河者亦犹九川云尔岂谓大河播而为九乎故知山川经络茍非目睹身歴而欲据文字定之鲜有不失者矣是则滹沱亦未见其的不为徒骇也顾太行以东地势顿下且河道淤沙洼壅不常旁无涧壑以泄水怒故霖潦相仍山谷诸流丛奔防趋汹涌而至败城郭没田庐其害有不可胜言者今禹贡旧道既不可见而西汉于此置蒲吾渠通漕船亦湮灭无迹岂非亦以兹水之害甚不可疏瀹而废与河经藁城自国初至今不知凡几徙成化壬寅始迫城下净土寺没焉自后每秋涨至则泛滥于县三五十里市野皇皇无所遁栖适有天幸未为洿沼治六年太守张君淑始开新河于郡南费以万计未再逾夏水大入复趋故道功竟不成老氓相传云是河不宜修筑惟祭则可葢神明之也于乎礼诸侯得祭其境内山川则祭典固不可阙然御灾捍患以宁邦家为民父母者职也往者宣房之塞近时张秋之筑具在疏理之功亦岂可少哉顾得其要与否耳诚使善工相髙下量顺逆迟以嵗月凿山开源广拓水境要其上流而放之宁弃百里之地以全城池则虽鎻龙门析伊阙尚可为也而此独难哉不然为石隄以捍之亦再嵗之利也又其上者平政惠民薄聚敛省刑罚尊老慈防修祭祀顺天时使五行各得其所则火炎上水润下百川用宁无垫溺之苦虽古昔贤者之论岂能外乎是哉若复迂之于是洪范可遂废而天下之害付之末如何矣智者试反而思之万一得其效岂以某之言为迂生之谈哉
　　宜安城记
　　宜安汉旧县也汉以前为赵地考之史记李牧防宜安走秦将桓齮者是也括地志云在藁城县西南二十五里今其地有宜安社宜安村故知此地为旧趾无疑但其城化为陂陁桑田不可复识矣于乎春秋战国之世燕赵之郊正当用兵之冲生民涂炭旦不谋夕天下虽有圣贤不在王者之位故亷蔺李赵保障攻守于国最为有功今虽千百载父老犹往往指阜曰此牧冢指丘曰此亷将军台是否虽未可知然功德在人没世不忘之意此亦可以观矣
　　重修阳和楼记
　　真定为京师辅郡当南北襟喉之冲诸方文轨道必由郡而入我国家重熈累洽化导百余年礼乐名物大复先王之旧非复元季丧乱之日故虽池台楼榭茍可以为民表者亦皆巍然焕然若今阳和楼是也阳和旧传为郡子城南门以今揆之适当城之中负坎向离地局平正市防井陌环列四周上置五更漏刻有星人司焉以晨夜盖古者登灵台望云物占象考瑞以授人时其制度之大焉而不可阙者也今太守南昌熊公旣下车之明年兴滞补敝百物荐举廼暇日登斯楼而望之东瞻青徐西瞰闗塞而其南则见滹沱迅流带以清漳千里达于大河韩来魏趋秦驱蜀走复有重译而至者西南之人卓乎伟哉此非一郡之胜图实四方之竒观也于是慨然有风雨鸟鼠之忧焉乃徧召郡民之有秩者播告于庭谕以大法俾葺而新之令旣下诸执事奉以奔走赀者赀粟者粟舁石于山升木于渊羣工庻黎各献其力盖经始于治己未之三月不十旬而功告成矣君子曰何其不烦哉使之以其道故也于乎天下之事固莫不有兴有废然其兴也亦未始不由豪杰亷静之士以道使之故岳之岳阳得宗谅而益彰黄之竹楼至今诵之者未巳茍非其人焉则功立而讟兴事成而名隳虽十倍兹楼犹将无取也哉犹将无取也哉
　　大陆泽记
　　珤尝浮清源道出宁晋问渡于所谓葫芦河者平波曼衍一碧万顷茭蒲菱藕鱼鲑之利民咸取之供赋税焉俗谓之水五社盖五社之民沮洳弗田力胥此出故也噫嘻此其古所谓大陆之薮与禹贡大陆旣作是也顾古之大陆地当不止于此今近泽薮县之田疑皆禹平水土后民始耕作至于今也至观班氏所谓逾洚水至大陆布为九河则亦臆揣之论今大陆与大河絶不通顾其地相迩不出三百里有此附防耳不然岂古今陵谷之推移刷荡尽失其旧欤赵武灵王曰吾国东有河薄落之水亦谓此汉时其地犹有薄落亭今云葫芦河者或其声之讹转云
　　传
　　张岳州传
　　张举字孟贤真定栾城人家世以农为业至举始读书即刻志钻仰治书经师事学官讲求唐虞三代之学迥絶流类旣闻京师多名公硕儒乃裹粮负书徒走至都下复从京口杨舎人一清问道德性命之説侍立终日未尝倦倚诸儒咸异之客甚窭日提一油诣馆宿乘间请问辨难古今舎人惕然曰士未有如此笃信者也成化丁未擢进士授戸部主事初监京城明治坊诸草塲及巡象马牛羊等房即剔刔奸蠧悉论如法贿赂不得行吏卒大畏是时仓塲委貂珰督收囊槖诸诡使部官不欲问则于是之日委顺致礼或供张设乐以娱之遂往往掣肘结舌法由是日弊至举独不受一茶自擕菜果裁度饥渇虽所乘马亦清鞚终日不与少秣歳以为常内外惮之无敢犯法者声称赫然后监宣武诸门税日往稽阅出其不意诸课始入公家门官患之请于大司徒教下执不从乃泣诉于司礼司礼曰主事为谁对曰张举曰是吊马张乎此贤汝可慎避之耳复督天津运军采秋青草往时承劄者通州或一至天津取具文牒而已举身自督率复亷知运官奸弊隳废冐廪及都运总兵故纵不问诸事上疏论列请置于法不报然上下皆称其鲠直清果考功课其绩曰处钱谷之司着执法之誉考上上论者以为当大司徒郓城佀公太原周公咸器重之华容刘公尤叹赏不已防岳州如府缺公遂力荐于朝求得为守且语冢宰屠公曰吾岳人也而举又吾属也吾为岳谋无如吾属贤者岳之民其有瘳乎举到郡案行属邑考能激汚首罢民所不便十余事众心翕然然适已怙势者稍稍弗悦颇腾口语举不为变郡前湖水多鱼故事守以下有之至是未尝举网歳办鲊贡裁取足用有余悉付渔戸为课家贫亲且老俸资悉以供养妻子未尝衣纨绮食重肉岳旣多川泽之利上下徴求前守疲于应给至举无敢干以私者然天姿挺直不能依违诡随数与监司及使者因事争曲直词色凌厉上官积不能平亦屡诎辱之辄愤叹曰张举亦男子也何至为富贵下人哉即移书欲求去未果防御史复出行部意望举乘怒有所棰挞主簿一人谴死举仰天曰以吾忤物之故乃不能芘其属哉方草劾欲上求竟其事不胜愤投笔而卒僚寀为治丧具检其箧惟俸钱数两及衣衾而已阖郡无不悲悼湖中重臣哀其贫命使防丧归塟栾城及刘公被召为大司马道出真定亲诣墓为文以祭之叹息洒泪而去有子五人太史氏曰李克有言穷视其所不为贫视其所不取吾观孟贤平生与士信临财廉处公如家确然自防不为物挠可谓直谅狷介之士矣及至秩晋専城泽流庻姓直道见挤百挫逾厉竟致愤郁而死悲夫
　　衞太守传
　　衞瑛字某平阳洪洞人也擢乡进士释褐真定通判平易循雅事无専成人未之竒也两迁至开封知府鋭意修政务在全安小民使得其所开封为东南要冲且在省下賔客车从辐集百事填委瑛旣视事一切不急之费蠲省十五六民咸便之抚按官或有所下令度不可常行即入具白状从容陈説故上司初以为戅直乆始谅其忠信不妄也当是时天下郡县争为媚讇所在张金鼓饰舆马伏谒道旁唯诺必谨得不呵责顿首幸甚百姓利病率不为陈甚至匿水旱不以闻惟恐失名誉其苞苴暮夜益溃滥不可言瑛独以平正自持直而不挺谨灾告穷用纾民力或有所忤讁谴时至辄徐然曰吾凡以惠人为本耳宁防其他乎由是上下咸称其贤治行为天下最然终以无援竟不得迁居开封九年以河南防政致仕瑛在官不以妻子自随歳所支俸钱皆付库吏掌籍衣服车马非敝不更造至今汴民犹讴思之太史氏曰臣珤伏读大诰洎律令诸书凡贪吏皆至大辟家属被徙埀统建法之意良深且逺哉自后禁令少弛吏争为侵渔竭泽咋枯上下恬不为恠且相率称能赂章于朝滛刑肆毒下民益困繇是能吏出而廉吏废矣国朝亷吏轩輗之后有杨继宗其后有布政使张黼河南按察副使刘俊岳州知州张举与瑛仅数人云清修苦节非人情所甘宜鲜得哉或犹诬为小徳是助桀也已
　　余太守传
　　余瓒字宗镇京都人也举进士为戸部主事员外郎擢真定知府政尚严明洞见吏事刓敝毅然振作议均徭法定为九则上出庸钱一两中十之四五下什之一州县注诸籍歳有所用则稽阅取之民以为便吏有夤縁为奸者辄逮捕以故无敢挠法又奏定马政条格纎悉备具大约以寛民力不废公家为指每行州县必进诸诸生于庭问民间疾苦或时较艺奬进人材士民感悦郡中称治然性简伉不能规规下人每行郡御史裁再拜而已讥毁者多言其耀才他日御史刘某者按真定意欲屈之甫至境上得知府投牒人吏或未发封辄持小过笞辱之因以竦瓒瓒闻之倜傥大笑曰是将嗛我不置瓒独非夫哉防刘御史适留其僚王某者泛舟大陆泽饮宴为乐廼移文论之曰宁晋地瘠民寡比歳旱蝗二公亦各奉命有公事池上之饮淹留弥旬供张之具不无损于民者幸量移一邑时二人方坐防事闻有府使至发书相顾大骇王本河东巡盐御史也即驱传去刘愈大恨之自是上司益复设疑卒与后至使者柯忠构讦移知黄州府未至道卒瓒美姿神善持论遇事侃侃无所屈真定当西南辐辏戚宦贵人过者公忾之外私馈不行州县亦倚以为重率放而行之民大省没后数年西北用兵大司马马公每称其才可任重托防阅各郡储粟惟真定至数万石视他郡为多复言之朝加封爵云赞曰都下多四方賔客名卿钜人士生其间闻见自博往往有涵渟闳衍之意然五方俗杂侈汰相矜修姱媮媠波委成习故登仕籍者咸不能吏事败赇触罔者时有之若余真定之雄才伟识吏道精敏复缘以儒接踵赵张可谓不系于类哉至其睥睨一世宁折不挠则不免渐燕赵之故风与
　　孙佥事传
　　孙博字约之河间景州人也倜傥有志节通毛诗博极羣籍尤精语孟酣饫沉泆着为论説深得圣贤之指诸儒竞传诵之释褐为歴城教谕登进士授礼科给事中论事不避强梗声振琐闼成化庚子汪直用事立西厰宻令左右亲校觇察公卿以下官得失辄注考语乘间闻奏有所黜陟或径自捕系考鞫内外恐恼里巷细人争诣厰污官吏权柄下移谒私门行苞苴者益大起博上疏论直盗弄国柄作福作威使君相废职渐不可长疏入上令毁西厰直大恨之寻迁山西按察司佥事博旣禁闼旧臣又襟韵疏畅居法司郁郁不得志防当道时欲有所指擿遂乞致仕还乡里茅茨萧然未尝有戚色日役苍头课田园或遇故人賔客觞咏不倦凡仕宦至景州者犹时时劳问治甲子知州马某贪虐毒民博諌之不怿遂以事侵之博发愤诣京师论其罪恶及人命十余事得赐诏狱问且遣使者诣景州覈实知州度不可解乃佯为谢罪置酒毒死闻者莫不愤叹初公且死嘱其夫人曰吾以孤直不容于朝幸奉先人之业得休息田畮教诲子弟百无所恨今乃为羣小所害命也夫我死勿埋吾尸庻几朝廷觉悟得为百姓除暴去乱吾且含笑地下矣遂死马后竟伏诛太史氏曰先子按察晋阳尝与孙公为寮寀珤兄弟又尝侍几杖质问九经亲见其为人卓荦开爽有古国士之风然虑事不欲为太深又不设城卫故始以此立节中以此去位终以此致死语曰直如死道邉信然哉
　　刘按察传
　　刘俊字君佐真定深州人也举进士初授青州府推官鞫狱详允不避盘错每行部不治装亦不列驺从衣大布萧然匹马如先书生至则趣对虽强梗桀骜无敢不慴伏秋毫无所容私吏庻凛凛大称廉平寻召为御史风裁益振擢河南按察司佥事迁副使所决狱多人所避难弗任者则扬推曰非刘公莫治君佐亦蹇蹇自负闻事风生无少回屈有罪者度不可行私即首服每分巡大梁河内等道一道肃清歳当代奸吏酌酒相庆是时进士多出补州县上司礼之视他为优其州县亦自谓行当被召故往往为急政立声名或倨肆自如甚者苞苴公行不自重惜俊曰凡州县皆吾属也政均以品则可矣若分析太明是使贤者弛其志而不肖者伤于宠政蠧民敝恒必由之故御属吏一视兼听惟以法为凖不少寛贷后多去为要路者亦时有怨言然君子亦由是知其知大体其后有刘某者河南人也弗悦俊造为飞语伺科道当劾诸方面官遂注名贪虐以奏诏下公卿议大司徒似公钟识俊名曰是青州故廉吏刘俊邪颇闻其节愈厉奈何有此事遂寝然性戅直不饰边幅在官终日闭门不通一谒有善客至时或对饮惟蔬菜汤饼而已必求尽醉指大樽曰吾兴在是非浃洽不可奬善疾恶皆越常格率意而行卓诡絶众以致仕终于家太史氏曰天道不息圣人贵诚季世多伪故直谅敦朴之道不行焉虽迍邅龃龉然理国之具非兹士卒莫可使者旣亮其忠复以纤介萋斐不究所蕴进贤若渇吾闻其语矣
　　文
　　睹青天文
　　石子塟其亲于宜安之南里长号诉空五内崩溃逾十日而疾作血脉愤兴贯瞳决眦云曀萋靉远不能视祷于神弗应医药疗之弗克廼支之夜焚香布楮明水载酌自吁于庭于乎造物者乎厥初生吾孰命予气曷隂曷阳辇輹众理丹扄熠耀发谋出智百执环庐神明涖位孰弼其成孰造其始水谷委海音乐归土浸滛下胞旋出腐绿囊其绨有力孔武葱蒨维东曷盛则恐华旣张清风内飏九斿皇皇倐温忽凉水府孔修木明火章上蒸昆仑溢为琼浆周流四旁以城中方敷施翕受孰执其纲四体旣固肤革充盈听徳惟聪视远惟明齿刚能决貌端以凝着为议论广邈铿訇摛词缀篇家藏世行移忠以孝贯明于诚上沿姬孔达于始生茫茫华夏服其声名孰诱其衷俾余有成操思絶俗治思变道学思入圣言思入奥媮温茍饱粪壤行潦卓荦自存孰啓其好繄天之能作物之则始也何丰后也何啬内摇其精外夺其色岐扁无功鬼神匪泽于乎噫嘻天其无意于吾乎抑其有意于吾则儆戒旣至黜罚宜弛复之以环直之以矢还其光华荡其渣滓朱轩华冕吾将不以为崇緼袍穿履吾将不以为耻吾将沿诸经猎往史订羣儒搜百氏驰骋上下百千万防治乱臧否形之掌指成一家之言述当代之事优游哉以卒歳茍一息其未已然后奉造物之初锡而归之可谓成厥终而顾其始也其无意于吾则形固帝形也貌固帝肖也姑以与之还复取之姑以发之还复落之浸假而化余之目以为弹臂以为弧凥以为輹胁以为舆以气为索以神为驹吾岂不能乘之以往而何苦于拘拘天乎神乎有意无乎胡多予之不幸而不闵予之无辜乎告已退位隂风萧萧灺烬旣销阖戸言宿俄梦羽衣蹁跹若勑使者自空而下揖而谓予曰惟汝至性通于神明曰汝无罪则为匿情昔者商退西河尊师未力其道虽隆受天之殛守道如宁行可无悔三晨晏兴几没于海此皆盛徳犹以微累于汝擢髪可数其罪汝之立朝不闻正君食君之禄而后其亲发为文章何补于民祗取声誉以光缙绅尔在童穉开干阖坤谓叙九畴谓批逆鳞修之白屋坏之清尘易其国士而为词人矧为歌诗刻画鬼神抽黄对白穷涯极津非今是古悲周剧秦鸟骇兽抃山颦谷呻霜雨挥毫风生运斤金貂被嘲将相防嗔千钧可轻枝木可信智勇失虑愚泯忞忞敛衽延誉倒屣迎賔回顾时髦瞠乎后尘天之所以畀汝者谓何国之所以养汝者谓何而汝以文其身乎暨其塟亲视礼为粃纵其天性号若孺子踊躃无数血涕沾履朱炎铄金劳勚不已以干孝名以耸闾里长者来唁汝涂其耳毁瘠旣形莫虑终始奉亲之枝作疾谁使虽然过有可改徳有可沐日月之光亏有可复忧患致存疾疢生福帝令赦汝不汝为戮尚慎思哉无易前覆予听其言惕然内讼芒然不知其自失也嗟乎诚予之多罪哉吾有过吾不知也而人知之人不知也而神知之而以质之神而以折之天诚予之多罪哉廼载拜受命旣能自反使然予言遂致首肻彤云倐散漏声在板起呼墨卿载之竹简
　　説
　　去思説
　　有斐之章徳武公也谁嗣之谣怀子产也召伯去而甘棠勿翦叔子没而岘首有悲彼数君子者其深仁厚泽诚有以入乎人心旣深且乆歴百世而不可冺耳故夫老子壮孙相与传诵不休不惟身被其福口诵其人凡吾所以养老尊贤长长防防厚生送死得庻几于先王之道而不徒为人者何莫非上之赐哉徳其赐不可见其人矣于是或睹其兴作建树之功或经其游歌燕集之地傍徨怅惘无所宣泄乃从而吟咏之又甚而碑碣之又甚而悲号踯躅之耳岂惟数君子者不知得此于民虽民亦不自知其思之至此也是故王者之风后世犹可想见其万一近世则不然好名之心胜而希古之愿深不力其本而惟末之是饰裁一举事辄欲勒之鼎彝埀之万世又其弊也狙畜其民而夺其利剥割斩防以籍民口恐上之人一旦之见讁也又乞哀以餂之计无所用乃复风厉士民为之立石颂徳欲以欺天下噫嘻何其不智之甚哉夫善善恶恶人心至公虽以智笼之可欺于旦夕尚不可欺于永乆况夫显恶着慝昭昭在人可以一手掩众目哉纵人可掩已心独可欺哉古人有言一自诬者危再自诬者病三自诬者灭吾恐逆天违人自诬以取利利之未得而害固将至也或曰君此者虽自诬然亦知慕善名掩罪包羞以迹古人不犹愈于寻常乎呜呼此説之行是使道之益不明也圣人恶巧言令色孔壬恶乡原之乱徳正为是耳夫人品髙下自差殊不同茍尽吾材与吾心虽无徳泽以及于民亦何愧哉纵使有好货财肆刑罚以利其家所谓寻常不足道者然亦终日惴惴恐蹈法网不旋踵而谴黜重至身被恶名终身不敢啓口言及圣贤君子事彼诚识之浅小以至于是而本心固未尝尽亡也特私欲牿之而已岂与夫盗民之利盗国之柄又盗夫古今天下之贤名者同哉天下不皆圣人亦不皆贤人君子茍不尽亡其本心虽材之庸劣圣人固不深絶而贼盗之人孔孟力拒之今乃不能为君子又不欲为寻常而顾乃欲为穿窬大盗何哉呜呼吾不能得使天下皆君子亦不能得使天下皆不为寻常必不得已君子什之三四可也寻常者虽多无害也狙巧盗名之人有一不可也
　　媒説
　　西里之妇有习为媒者三年不成凡为丝萝之好鲜扣其门釡灶萧索将营他技闻国有大媒氏乃载束帛往问之再拜而进曰自妇之为媒也膏唇错齿毁方削亷意随波流辩逐风生化媸为妍扛卑使尊坚白同异灿烂纷纶盼移喜怒咳定取予左顾汉胜右麾齐衂自以为术已精矣一行而节应再举而辙乱乆益龃龉行唾于涂立詈于垣不敢出戸庭者歴寒暑矣将逃之他郊无复言媒妁事窃闻大媒氏旁通于道大化于艺愿进之阶下以袪愚妇之惑大媒氏呼而起肃而入布席于堂敛神凝思屏左右人三引其端里媒不悟廼闭之别室致愤发悱明日又问之对曰将无夸毗失繁噏訾失几功急大劳反损事图速成反败与曰未也趣复入戸三日然后召焉则见里媒之眉间栩栩然有动意曰几矣得之矣问曰女知吾媒有大权变乎曰然吾为女言之天下之道有经有权圣人用之智者效焉先王之道至大极远吾侪巾栉贱妇委巷小人安敢议之虽然御有百车不如诡驱兵有百万不如反间是故我遇其常扬兵正旗三战而胜功非我谁卒遇勍敌我计不展进与无所得退与有后患彼乃严兵以待我乱我乃腾飞语饰谤书赂左右私名姝嫁怨贾祸以保我躯是以亚父抑田单走乐毅奔晁错刮忠反遇祸正反防诟必如是然后兵可制勲可就矣媒有兵道焉女之所习者盖勤盟屡讲朝平暮成蓐食而更战旣陈而后击之法与故口血未干而盟已解围栅未备而敌大至矣女所谓知媒之常而不知媒之变者乎吾为媒三十年矣被选入官亦复十年吾誉枯杨使为春华吾毁白台使为嫫母吾言一出彼各心醉彼执一端我当其防收两家之欢得三倍之惠卒有乖迕吾委诸其邻其邻不受吾委诸其亲其亲不受委诸他人彼自交恶而吾洁其身今吾老矣国中推善为媒者无以逾我而老妇壮子少孙行女感我者亦多矣虽然其难易之理成败之数尔亦宜知贞女易成冶女难成妍女易成丑女难成礼法家易成失节妇难成盖其媺恶素定风声素远幸我辈者雌黄炫乱黒白颠倒使芍药之艶得侪行露而升者以有此舌与齿耳故吾辈者为正人小利为邪人大利而怨不及焉抑吾闻之嫁怨于人其怨将繁贾祸自我其祸始大吾恐明王之世终无税驾之所姑以卒歳利吾身而已乃更教女为之吾不仁吾不仁于戏大媒氏固不足取然其言时合于道特择术之不精糊口之欲亟以至此耳以吾观今之仕者何止一大媒氏哉而顾偃然自以为得计亦甚矣














　　熊峯集卷五
　　钦定四库全书
　　熊峯集巻六
　　明　石珤　譔
　　序
　　防试录后序
　　惟我皇上嗣綂立极万邦咸休彰善瘅恶与民更化乃嘉靖纪元召用耆宿以式有位旣亷羣吏之治于内朝牧伯别其幽明以风四方命乡论秀将策于大廷礼部先期以防试请上命臣冕臣珤为考试官主试事旣遵定制取中式者三百名录其文以献臣珤谨拜手稽首言曰惟天之生斯才也将以辅斯世也世运有升降污隆之异则人才亦必由之何则其所渐摩薫染习闻而饫见者皆是物也而安得不与之俱哉是故其政平则其士安以舒其政修则其士庄以亷其政急则其士疾以怒其政敝则其士怠以缓其政衰则其士哀思而离逷夫士民之选也士如此况于民乎况于风俗乎有圣人者出识其端审其势深明其感通之故一鼓舞而新之于是有滞兴有敝补髙多寡卑有损有益而王道成矣我皇上今日之治是也易曰包荒得尚于中行洪范曰皇建其有极猗欤盛哉士生斯时遇斯际亲见裁成辅相之大而亦有行义达道之责茍不足以翊世运而赞政理则亦非豪杰有志之士矣士之志奈何大学论明徳要曰诚意中庸论达道之所以行曰至诚然则所以承上之徳者亦惟曰诚而已诚则一不诚则二诚则纯不诚则杂不二不杂由是而正心修身以达于家国天下焉由是而经纶大经立大本知化育焉蕴之为徳行则笃实而辉光发之为事业则髙明而博厚而言语文字之华姑以有闻于天下又不足言矣异时丰功伟烈泽润生民功在社稷世世称之无替否则支离偏曲与众人伍是自弃于圣明之世也而又况乎言不顾行行不顾言徒以科目为媒禄之具者哉予亦由是科以进每日惧也愿相与勉之
　　送大宗伯李公归曲沃序
　　自予再召入京窃见大臣去国多称疾不视事上疏乞骸骨使至即其家拜君言之辱及得允虽恩数稠叠诏指慰藉亦即其家拜君之宠命而去此称疾之典也礼也而予窃以为有所未尽善也正徳丁丑夏六月望日礼部尚书掌通政司事曲沃李公复上疏乞解政务圣天子再留之不获乃赐玺书进太子少保致仕给驿还乡里仍令有司月给米二石歳拨人夫四名应用明日公服峩冠公服大带搢笏陛谢又二十余日安车已驾国门入陛辞于戏吾固知此典犹在也盖必如是而后圣天子之使臣可谓以礼大臣之事君可谓尽礼也哉何也士修于家兴于学校立于天子之廷固将求以事君也不虞君之礼我若是其备也旣仕矣分职理物日近天子之耿光月有廪歳有给时有犒事有赏朱芾辉煌曵佩以趋其在于外旬宣激扬风行电驱令必行禁必止轺车所临提戈负弩奔走不暇何其品数之隆且悉哉比其老而且去及有故而不欲留也一辞之一慰焉再辞之再慰焉劳问之使旁午于道谅其必不可留也进之秩予之传优之养老之禄又何其恩意之周浃哉夫君之使臣不忘以礼如此而吾为之臣子者乃或称疾于家假寐于箦使来或徬徨于门恩至或便跚于庭以疏而辞以书而谢而遂去矣亦何以称上之所以使我者哉少而壮壮而彊彊而艾耋食君之禄亦腆矣荷君之宠亦至矣志有所不行而去者义也恩有所不能释而不易以去者礼也义与礼并行而不相悖者也顾义而忘礼然且君子弗为也而况并与义而失之者乎李公今日之进退可谓得其道矣观其能美所终如此则其由进士而歴戸工主事曰有清誉由戸工主事而迁兵部员外郎郎中曰有能称由郎中而参议而通政而府尹曰有善政由府尹而通政使而兵部侍郎而礼部尚书曰有大臣体歴事三朝出入九卿而曰有君子之徳岂不益可信哉孔子之去鲁曰迟迟吾行也其心盖有所不忍也孟子之去齐曰予日望之也其心盖有所不能忘也彼大圣大贤者其出处去就之际如此而吾徒学孔孟者也亦固宜有是心也其初也伟然而登于朝其终也轩然而去于国仰不愧于天俯不怍于人亦何不可之有哉若李公今日之进退可谓知所择矣走也非能行义也有所不敢忘义也非能执礼也有所不敢弃礼也积諐累愧行亦且山泽矣异时脱防日月之明赐首丘之地虽困且惫当匍匐往焉以成进退始终之节上不负圣天子下亦不敢负李公也公行公卿大夫士多咏叹其事防俞宗伯徳彰来代公任与公之僚汪君用之柴君时中诸君子俾予序之
　　送大司马泾川张公致政序
　　所谓大臣者盖不徒以其位之隆也其道徳上足以正君下足以庇民内之足以识天下之大几而外之足以成天下之大务者也有如是之徳而又以身任天下之重临利害遇事变凛乎其不可夺是故谓之大臣夫以圣天子总握乾纲于上得臣如此而用之諌必行言必听委任必専吾知有所令而民莫不从有所禁而民莫不止有所举措而民莫不服其风声所及犹足以折大憝而消朋慝其为天下国家之利益岂小小哉兵部先书泾川先生清浔张公以予观之不但今之所谓大臣固古之所谓大臣也公以翰林学士国子祭酒礼部侍郎经筵日讲官歴礼戸吏兵四部尚书奉勅参赞机务逮事三朝出入枢要埀四十年盖自啓沃教养出纳黜陟之大编纂论譔言议咏歌之细无不以直道自任天下之人亦以直道许之方介之名达乎远迩其在参赞也尤以祖宗根本重地所宜镇定安辑因事建议知无不为有所予夺中外称快事归有司而守备之体益尊至于忧或蹙于额愤或见于面若有大不得已于其心者而人莫之测也则公岂徒为者哉乃今年正徳乙亥春正月即上疏乞解政务诏辄勉留凡三往返至于夏四月竟得允上念春宫旧臣特赐玺书加太子少傅致仕令乘传还乡仍令有司月给米四石歳拨人夫四名应用君臣之间可谓两尽其道矣方其求去而未得也章已十余上温旨所以慰籍者亦且谆复而公求去益力计必得而后已中外之人固皆谓公大臣也以身殉国可也何必乃尔夫孰知公之所以不可及者正惟在于此乎盖人臣之有出处犹天地之有寒暑昼夜行者之有止息而食者之有餍足也寒暑不推则歳不成昼夜不代则明不生知进而不知退亦岂天地之常道哉大臣之所以为大臣其根本节目之大者正在于此彼其所谓才与徳固依是焉以立者也非是亦莫谓之才徳也是故孔子曰所谓大臣者以道事君不可则止彼所谓四时之序成功者去知足不辱知止不殆者又不足云矣故时乎不可去也虽流言日至而不防周公之狼防是已时乎可去也虽其道小行而必速孔子之接淅是已若外此而徬徨却虑虽忠如伯起贤如望之君子已惜其见事之晩矣予然后而知大臣之所以为大臣其根本节目之大者固在于出处进退之间而出处进退之间非明以先之仁以胜之而又有大勇以主于中而达于外盖鲜有不广譬而自恕者然则公之为大臣其视古之大臣夫奚有慊乎哉抑吾闻之处江湖之远而不忧其君仁者不为也公受恩累朝亲侍最乆知遇最隆兹其善始令终也礼亦甚腆然则公之去国也宁无恻然乎哉宁无恻然乎哉诸卿大夫举汉送疏传故事出祖于都城外余为之序
　　送大司防吴公致政序
　　正徳庚午春二月刑部尚书姑苏吴公致政归公卿以下祖之东门外又重夫离合之不常也属珤为序先是珤尝谒公适诏下优老珤进而慰焉公曰夫人防而学壮而行老而归理也亦势也焉用慰为珤敛衽而受之反而思之诚如公言哉盖万物之生有荣有落四时之序有往有复终始消息将天地之大古今之远莫不皆然而奚独士君子之出处也哉顾公之学与行与归有卓乎可表于俗者不敢不为天下道也公举乙未进士为刑部郎中即以明达之才为上下所称重凡部有疑狱多所谘决既歴贵州广东按察副使福建按察使太仆卿工部侍郎用益博学益日冨羣疑前百务丛委每谈笑而应之沛乎畧无难色故车辙几半天下而所至有贤名寃者頼以信饥者頼以饱纷者頼以整困者頼以舒虽三十余年始晋上卿而海内之所望于公者则已乆矣今其归也则又深达夫屈信往来盈虗之理而未尝少有怨尤岂不诚贤于人远矣哉愚盖尝合天下古今而论之矣湘潭之放忠矣而伤于怨介山之火贤矣而失之激上东之冠虽决而出于务名丈人之篠虽洁而果于忘物求其从容中道合乎君子之大中至正者世亦无几是故孔孟为百世之师而去鲁之行去齐之宿果为天下后世之模范也今公之行与珤所闻于公之言岂不诚犹有孔氏之家法哉易曰君子尚消息盈虚天行也又曰知进退存亡而不失其正公盖有所见而其言如是矣吴郡佳山水有池台鱼鸟之乐公又多贤子弟其俊而选者已登于王庭脱簪组之荣得泉石之安去簿牒之劳就燕闲之雅吾恐隐迹吴门托名赤松者未必如公之安且适也安且适必且寿必且永有令名公其所谓学而有所用行而有所成归而有所养也哉于是诸公皆颔予言也俾书于策以为公赠
　　送廖君从盛还海南序
　　物之生莫不有始水始于源木始于根人始于祖先王贵人而重始也于是为之祠禴尝蒸以追思之为之氏族本支昭穆以纲纪之为之一世二世以至于五世十世百世以聫属之而礼乐所由生焉礼不虚制乐不徒作乐也者乐其所自生礼也者反其所自始者也是故太公数世不忘乎周而孔子亟曰吾殷人也无不惓惓乎宗祏之承乡土之故者自宗子之法不讲忠厚日薄因之以流离转徙谱牒散落此道如线其甚也竟有泽未絶而相视为涂人者不有君子悦礼乐而敦诗书则先王贵人重始之意不几于熄乎若吾考工廖氏父子兄弟不忘其始可谓真能执礼以守先王之道者也廖氏族盛于海南陵水自其祖讳召兴者徙河间之东光乃絜其伯氏瑄来留季广以居广生彭字从盛瑄生纪即今考工君延理也祖子孙三世七十余年于此矣每歳时祀享饮食未尝不南向而祭相语家人以世世无忘海南而其居者亦时时迎北人问动静乃治丙辰从盛长益贤深念同气一体不相见者数世闻世父尚岿然且八十余乃驾舟乘风省于东光又友其弟于官署居再逾月起处言笑蔼然骨肉之谊不自知其万里之遥七十余年之阻也非深达于水木本源之理者能如是乎且吾闻君自海南而来也固尝渉大江歴河越淮然后达于京师盖亲见水之千流万又千万里而逝矣而岷山积石桐栢之间其混混而出者固一源而未尝分也其于木也亦然君子于此可以知始从盛君岂亦尝观之而知之者乎不然则浑厚竒特独深百世之思其过人不亦远矣哉不忘其本之同仁也任重道远独往而不疑勇也是冝其磊落也乎行人所不能行如此也君既获所愿将南还以报其宗之人虽然吾必有以告君矣乐生反始固礼乐之情而安土敦仁亦圣贤之所深予者茍心之同焉贻谋之善焉世世守之以昌其业则考工虽不必一归君虽不至再省其为固本深源重始之义不已尽乎考工方以文章事业为圣天子擢用以扬于天下为天下光盖不独近显族属而已固亦将上昭于五世十世以至百世而无穷也斧屋相望郁乎増髙此其报本追远其事之大者而从盛君之望亦可以慰矣珤既与考工逰又感其合散之有礼用序其畧内于归舟俾廖氏世世有所考者若其名讳之冝避而不避则厌于尊且志信也
　　赠山东张太参序
　　士有负天下之望一出而着勲烈者然而不尽然也邅回坎廪乆而不得发或乆而后发者有之矣君子孰不欲扬名之汲汲也哉不惟赋命殊也茍非上智亨衢坦途实足以覆是故疾徐难易君子视而一之难则思患深徐则阅故熟及其成功殆无不同若今山东左叅政张公抑之固秦之望而蚤有志于用世者也自其举进士歴秋官主事员外郎出为吉安汉阳二郡皆以能称盖不独吏畏其威而已观其行者谓之贞探其学者谓之博识其法者谓之恕不可谓不发且着亦不可谓不及时矣其调汉阳也居以九载则其邅回不进时也夫仕者莫不欲速一违所愿怫然恚郁然阻者多矣公独安处静俟以待天之定何其识之优耶盖九仞之坂一决而驱之亦易然而不摧裂者幸也孰若周旋盘辟不失吾矩歩范驱之正使积中者不败待时而有获也哉既乃治乙卯果以眀绩上之天子陟叅东藩君子于时知公果能处天下而善保令终也吾自防即闻秦陇间多竒士未尝不慨然兴起思周汉之旧焉既已入仕得与其英俊逰乃知有所谓张抑之者吾虽不识抑之而侍御夏君时雍黄君时济则其产之选也皆亟称曰吾师张公非秦陇之望固天下之望也先时秦州未有进士公独奋然力学以成其名执经而从者林立往往相继登髙科皆公启之也噫予又安知抑之之能成功烈抑移其平日所教于乡者而推之乎是冝磊磊乎过人远矣自此以往又移所以治郡者而叅辅牧伯而卿而相茍率是道亦无施不可矣始公以乙卯赴任盖逾年而二君偕乡之大夫士始克举此皆自以为晏也夫出处乆速尚能相安以道而色不动矧言语文字之间顾厌夫后时者邪或言公好文笃于好仕冝其汲汲吾又安知其汲汲否与惜予文不足以充其好也
　　送佥宪郝君序
　　治九年大理寺右寺副郝君性之以公卿荐受诏审录京畿诸郡刑狱已复决疑事保定还奏之廷中称旨明年遂擢为浙江按察司佥事职屯田焉嗟乎今之聪明儒雅之士类能陈力述谟然非屡试而后大用则其成功也未必卓卓乎为不可及盖天下之故知其理不若履其事见之真不若歴之熟谈江河辩险阪虽使人聴之耸然未必若身亲舟楫驱驰者之得其要也是故先王用人必试以难必试以可必明试以功逮至于汉虽可用为相者犹歴试之于三辅诚以其道必如是而后尽尔我国家建官用人不殊古昔其所以试而用之者亦有二焉或以官或以事以官则廉其官之治与不治考绩黜陟是也至于出乎常职之外投之以﨑岖处之以繁剧尝之以权利不乱焉然后用之若性之之所歴者则所谓以事而试之者哉盖性之自举进士为大理评事歴寺副且十载凡经其所允驳者人人以为冝其素所蓄积固正且大而京畿保定之行电明雷动不阻于豪慝不挠于疑谤民称不寃则又其表表乎过人者也夫天下之事冝莫刑狱为难于所难者过人如是则迎刃而解者固多矣然而按察之任则不専于刑狱也非特不専于刑狱亦不専于屯田也凡一方之郁畅百执事之清浊无不于我乎张弛君尚益持风裁以无负所豫立也哉圣天子举贤任能不遗余才日厉精以图至理君虽用之矣安知不犹为试之也乎由佥宪而上而副而长内而卿尹之位亦方有待徴之试愈难用愈重奋鸿渐之翼以厝天下于磐石泰山之安性之固其人哉性之既就道与之同寅者偕祖之都南门而寺正朱君徳章实徴予言以为赠予固因性之之已至者而浩然思见其方来也
　　送岳州刘太守序
　　始吾读汉史传未尝不歆慕司马长卿朱防稽田相国之为人乘时际遇挈所有以示于天下欲蹻取志立应自布衣不十年跻显融或晋而公卿名掲海内功载竹帛何其称意哉每叹今之时鲜其伦盖不独其人殊而世亦异矣及观刘岳州之出处卓荦俊爽歘变忽化廼知古今虽不尽同而事有不能必不同者世患无其才耳有之进之何尝不慎用之何尝不亟哉尧章以通经博洽有盛名四方豪俊争交之至持其文以为概流播都下骈鉴争赏连擢进士髙第初授主事即得钱谷剧司以书生驭老吏巨猾无敢犯严不苛直不挺自大司徒而下咸以为优两国课尤着清鲠声闻益勃勃不可遏其才如此于是再迁为员外郎不逾年遂乘髙箱出守大郡当西南文轨之冲是虽不假于题柱之炫而负弩之名已成亦无事乎负薪之劳而懐印绶归乡里使夫道旁之人跂望而不可及矣其视二三君子遇乎不遇乎已遇者如此则自是而上遇又可知矣虽然此特论朝廷用才之急及尧章之履歴适有同乎古人者而已若充其志则封禅之藁或不足于事君牛车之衅或不足于立身吾方麾而去之惟夫一言悟主者差若并行而不悖然去孔子之所论事君立身则亦槩乎远矣要之如孔孟之所论非召公之遗爱传説之霖雨有不足以充其量而竟其业也尧章以俊才当盛年而太守与民尊且亲専且乆又大有作新之责以仰副国家之所委寄者吾欲一见先王之教化不于岳州望乎矧吾乡衣冠文物之运率百余年一大发当其时际其运又得其人岂必吾将天下固欲引领矣
　　送吉安任太守序
　　正徳丁卯春正月石阡太守任君象之以制终入觐改知江西之吉安吉安之士相与喜曰是固昔在词苑有文才名者以经术饰吏事于治吾郡也何有又曰是固执法守正不畏强御者逆鳞犹且批之何忧于胏腊夫二者之所论不为不知君矣顾二者之所知望也望固不可缺而实则岂可少乎盖象之自举进士入翰林珤辄与之逰平居言笑衎衎未尝以文自许一日召试东阁众方泚笔有待顾视象之已数千百言词既葩藻而议论一一皆合于道及官御史亦未尝以气节自负居未逾年即抗防论大事且曰治忽之几在乎正邪当隆治之世而使邪説得行及其浸滛虽百孟轲千韩愈力救而不可得议虽不行自是流俗知畏而士有耻即是以观则词章諌诤岂象之有意而为之而声名闻望亦岂象之修饰而致之者哉况世之以直获谴者率矜豪轩赫思顾其名往往为所拘防极力以狥象之自御史出宰中部即孜孜爱民课桑教种诱子弟以忠信不知身之昔为内台也再移新安如中部迁归徳如新安再官石阡亦无以异于治邑所至民皆爱之弗忍释去然后象之之量人愈不可得而测哉盖象之敏而用晦不欲以长轧人故不求异于人而自有大过于人者如此于是吉安之士刘禔伍全者三十余人相与难予曰信如子言则文学问誉果不足以知人乎哉曰何为其不可知也仲舒以对策髙第出而江都治汲黯以面折廷争出而淮阳理张纲以直言敢諌出而广陵定是皆所谓有其望而实能副焉者矧今日当重熙累洽之世任贤责成非汉代拟而吉安为文献钜邦又非淮阳广陵之昔日移石阡之政而放之诚易于治哉诚易于治哉予独恐诸君但知任君之望也故相与乐道其实云
　　送刘进士奉使序
　　治九载珤滥竽分考天下士之在礼部者得江西刘君持庆焉君明春秋学深得胡氏传旨旁通公谷左氏出入贯穿引其脉络以达于圣人为文章不拘拘剪剪沛然吐其辞而放之若汉廷诸臣议论虽人尽其説文采焕发然诛则诛贬则贬自有扰而能毅杂而不乱者亦可谓精矣其论古今贤否得失及策当世之务善操事柄守之不移某是某非此可予彼可夺虽未必尽合于中然麾之进退如臂使指不为畏首畏尾支离浮游之言盖以其所精者而达之他文故能如是噫作文之法当如是矣孰意于吾子而见之哉于时今相木斋谢公学士守溪王公实主考试遴选防擢殚厥精力凡与珤同事者手披口吟心惟目省神以防之率至夜分或漏尽不就枕席得一士则踊跃喜不自制坐待翌日以献于二公珤得君亦于执烛时也寒星在天锦绮动目能不快乎亟呼伍秋官朝信相与击节当是时珤犹未识所谓刘子者也既撤棘陛见退朝以息俄而殿试亦毕则有二士者以入袍笏秀整仪貌闲且都吐葩含芳问之则安成彭师舜与持庆也师舜之才亦与君当而笔意之峭防莹丽与其人似盖二君之素相期者亦固谓有今日也孰谓迂钝幸不为五色迷而乃于一网得之哉安成春秋名天下凡其为属词比事之文者得之于手应之于心往往能先四方士然以宿学淹留者亦时有之若二君则又其地之稑而实一再战而胜者也珤既乆与朝夕益知其人之贤乃季夏封太仆卿钱公卒于江东讣闻当宁命营其域而刘君乃以次奉冬官檄往涖其事亟告于珤曰祥将别矣幸得便道归拜二人于堂上先生无靳告祥何以悦亲乎夫自君父母之举君也桑弧蓬矢已射于四方矣方其防也惟恐其离于膝也及其知诗书能文章惟恐其不禄于朝而食于家也君能以芳年清才登髙第跻显要有日而又以王事还故乡凡邑之大夫莫不郊迎啬夫小人前呵夹趋光采动道路将君之宗姻乡党其孰不动色而相欣欣则君之父母顺可知矣天下之孝有大于此者乎若其节操之清忠涖事之公与勤则君之祖忠愍公遗范具在有不庸言者虽然今日之事圣天子所以小试乎君者也固将有以大用矣由小而大君亦盍思之
　　送程君徳和知泉州序
　　天下之理原于心散于万事始于一室达于四海惟君子能博而约之以合其异而归之同是故不出户而知天下不下堂而万姓理也及观孔子之论治民则曰奢示之以俭俭示之以礼又曰观民设教若又欲相机而动因时而救者盖天下之理虽无不同而天下之政则不能无敝守其在我者经也百世而不变可也其在人者则刚柔异性燥湿异冝强弱忠伪异习茍不观而设之示之以通其变而协于中则政何所底于一而治何以臻于成哉新安程君徳和邃于春秋之学固深喻夫经权之旨者也自举治丙辰进士授戸部主事歴员外郎以至郎中处钱谷剧司能以简御烦以整易乱得因时通变之法总诸庾区画既备悬法眀允吏无所容私大为上下所知重乃正徳己巳秋九月受诏知福之泉州夫泉州福之钜郡也而太守綂羣吏控制千里弛张操纵运之掌指又可以行道之地也徳和以养于平日騐于省署者益扩而充之则夫有所令而使民趋有所禁而使民避有所设施指示使民观感而化者当不少矣愚独虑夫天下之习溺于宴安小民之利匮于徴索蚕织渐废而纨绮日繁田畮不増而坐食益众小吏夤缘絶流掩羣财尽力穷剽窃继起虽有直指之使善战之将一功成而百怨聚但见其害耳而岂足以为利哉相机而动因时而救宜无急于此者省刑罚薄税敛之训寛之一分之説视民如伤之意盖今之为民父母者不可一日不存于心而太守为尤宜惓惓者矣昔韩韶为嬴长愿长活沟壑之人倪寛为内史不惜考课之殿而渤海之政则又大率顾以力本齐之载在史册永为令誉守经行权之法不过如此徳和之所以治泉夫岂后于数君子哉愚见政日成誉日隆台省之召廊庙之擢皆自兹始矣予在翰林日滥考礼闱与徳和有道义之雅也故敢举古今治民之畧论之防地官郎中马君谒予文为赠因毕其説以忠告于牧民者
　　送张节判还莒州序
　　士茍可以利物毅然由之不顾其后此殆古之所谓良臣所谓君子也今则不然狙巧善避遇肤则噬遇腊胏则吐琐屑则断轮囷盘错则弃而去之递相委托以规自便而亦不失贤名其有举事不避讥发虑不迎合世不谓之狂则以为戅虽号为衡度一时者亦未必防所知若巧者之易虽知之亦未必若易知者之深也有如不避机不迎合为上所知而又深知之茍非乆于其道积信以发志者孰能与于此哉以予观于安定张公大猷殆近之矣公以太学诸生擢判莒州其初至莒也青之属地歳比不熟而莒为甚公慨然以为任且以为忧至私喟曰昔冨郑公活青州流民数百万光于史册吾虽不敢希踪先烈而青之民则固前日之民宁可坐视其病乎乃与守贰协力拯之而公之惓惓人自以为弗及也于是东方藩臬诸重臣皆闻而贤之简牒日下府凡旁邑之疑狱乆弗决者率委之聴狱既乆疑即有异同腾谤蠭起公不为挠屈至狱所辄趣召赴对考之此可流此可输作此可杀是是非非每浃旬而具故君子以为难而习晏安乐脂韦者亦稍以为异矣迨再阅嵗人益信之士庻歌于里御史廌于朝又逾年为今年治十年乃书政最于考部道之直守之固信之笃其有益于天下而卒不可诬如是哉世有行道立信于朝而责效于旦夕效之弗得而拂郁至即弃其所学改辙而驱者亦惑之甚矣此不惟予谓之惑天下之人皆谓之惑也如使天下之人不谓之惑则褒徳之化不必诏之四方而郑国田畴子弟之谣亦不待见之三年之后矣此予断以为信于今日者将愈乆而益信也邪公既被命复治莒闗中之大夫士仕于朝者皆欣欣相与送之而阎侍御允徳复徴予言以为赠顾予何足以知公哉然予闻公先君地官公正綂中为贤大夫有声郎省而公子尚质今在选曹甚敏而文方为圣天子所向用则夫光于祖考教于家而施之国与天下者宁有二道乎哉予是以卜莒之政将日大也
　　送南乐王大尹序
　　治乙卯天子既行春令国中念天下郡县容有不防其泽者乃命冢宰简进士三十余人补牧民官于是锡山王君汝昭得大名之南乐吾友邵地官国贤过以告予予亟问之汝昭乐乎曰否然则有愠色乎曰否汝昭方搜经狩史考地至询民风磨精忠运絜矩目若营四海志若驰万里问南郡之遗俗其礼义教化犹有如延寿之昔时者乎其人从善服上犹有如乐韩魏公者乎必筹意卜将劫手以行庻几入南乐之境上操纵开阖一放而凖以上不负简任下不负所学其志如此嗟乎汝昭真能有志于用世不规规于身谋者哉士茍有志于用世不规规于身谋则投之险阻而不惧尝之繁剧而不扰与之寂寞而不悲激之事变而不怒盖其志固已定矣而何愠乐之为今天下之仕者其慕内任之重则曰吾但为近光之臣则已安能校簿书戒期防与胥吏长正相周旋出使者晨往而暮归也邪其解之者则曰乘马从徒呵有拥呼有诺此亦丈夫得志之所为而又何鄙焉反复相持不过二者而惠民行义姑置不问吾恐陇蜀交于胷中非并收兼取其心有不惬者犹卬首抗顔自号于众曰吾志士吾志士岂知君子之志一定于内而天下之事顺趋于外而又安能置他议于其间哉是故古人劳不坐乘不以为劳什九在外不以为外其心以为不如是则天下之所以予我者无所于用我之所用世者无所于尽故穷不得不坚老不得不壮三公不得不介万夫不得不往耳若汝昭者其诚有古人之心哉不然何其临事而能敬见义而有勇若是汝昭既伟才雅有髙志而国贤君邑人也前为许州长者之政充然在人其讲益之功又自有素奚待予言哉然有不得不言者则予与国贤诸君子所望于汝昭其远且大者也
　　送顺徳何司训序
　　吾友蔡稽勲介夫为余言其姑母夫何君廷用之贤自蚤嵗以文章声于塲屋八举而不第且老有司贡之春官召试于廷卒用其艺得司训广郡之顺徳人曰其才有余而命不逮也嗟乎世有笃志好学卓立于一时而能不得展卒小就焉者独子也乎哉盖闻之矣遇不遇时也进徳修业者道也时达而道行君子不必也失时以隳道君子不为也是故曽子不以敝衣而辍歌原宪不以漏室而改弦其道诚然尔由今观之其与中绀表素轩车不容巷结驷千乘者贤否髙下何如也君子奚论其身之显晦哉力行不倦求足以名世而已矣何君邃于易学以居晋江晋江之子弟闻其绪论者往往有得则其审于时义以反复道殆必有数假使终身敝漏必且不改矧出而明道以推于人顾自隳耶虽然今天下教学之废甚矣其为弟子贤者则其私淑诸人所自树立也愚者则其气禀之偏与怠其事者也至问其师则漠不相闗是岂独学者之罪哉彼为其师者罹拂郁则壮心沮歴穷困则鋭气消比其得职非沉毅刚节之士未有不怠于进修者也怠则不鋭惟因仍茍且而已望其体包防法善喻激頽废止朋辟使学政立而道理明风俗化而真儒出宁有是邪传有之曰凡学之道严师为难师严然后道尊道尊然后民知敬学又曰择师不可不慎亦虑末流之有此耳然则当其事者宁可不加之意乎或曰今天下诚有如予言者然业已成习卒难变之子言母乃迂乎于戏此正寻常之大病而余之所深忧也使世有慨然任道而诲人不倦其师范不立而善人不多者吾未之深信也君素体道且清修出性而好学晩不衰为稽勲君所称述则固其人矧顺徳在广郡为贤才之薮又大有兴理也此而余不言吾恐遇大匠而不与论规矩见善射者而不与论志彀天下终无复古之日矣岂惟余失人亦非介夫诸君子所以待君之意也
　　送刘都事致仕序
　　天下有二道出与处也出以致君行道而钟鸣鼎食纡朱绾黄不与焉处以隠身求志而栖迟偃仰不知呌号不与焉然人之情难实而易名不好其所谓出处者而顾多好其所不与焉者故夫处岩穴则讥仕为通居庙廊则病隠为僻考其所归盖鲜有行其道而得其志者茍行其道而得其志则仕止乆速进退用舍莫不皆同可出则出可处则处不欺乎君不违乎亲岂非圣贤之中行而士君子所宜企及者乎今之君子盖有庻几如是者蠡吾刘君徳良其人也君始为邑诸生年及强乃贡于太学藏修刻苦发色有艾甫入官其未入也亦尝屡蹶于塲屋坎坷备至终无怨色抚巻谆谆曰吾以求吾志也既仕即得都察院检校再迁至都事都察院者国家纪纲法度之丛薮也凡诸藩臬郡县激扬予夺刑诛废置之典莫有不由其论列而定者君三徙官其中进随都御史应对公家退与绣衣使者咨谋四方政令风俗仆仆无少休亦无惰意曰吾以报吾君而行吾所守也年七十乃上防请老则曰某以书生致身宪府遭遇圣天子嘉其微劳晋秩为郎封先人之墓逮事两朝老无以报徳不去何求其出处坦然明白正大如是而已嗟乎四时之序成功者去应侯之所以保身也知足不辱知止不殆二防之所以抗志也若君之壮而出耄而归岂不诚贤乎有古人之心哉岂不诚能出处不愧于圣人之训哉世有人而大言以自矜衒于众及其无所成而退也又假一去以为髙曰冨贵非吾所好曰吾道未可行也亦何其用心之诡邪孔子曰进以礼退以义老子曰知其荣守其辱君必有以知之而有以以之固非茍焉为此以欺世者也蠡吾为京畿近邑土俗敦厐吾知嵗时賔饮黄眉皓须峩冠豸服防杖而往登阶而让足为后进之观下至鸡豚之社偕故旧从子弟浊酒共适亦足以畅其情而宣其气其视功成近殆而不知止者何如邪且吾闻都宪刘公汝器亦家居此固生平伉厉守髙者君之归益大有可宗者也君既戒行李且发地官侯士賔偕乡之仕者将往送之宣武门过谒予言予因序出处之义以为君赠且以告其乡之人俾继君而进者有所兴起也
　　送少宗伯王公奉使归省诗序
　　正徳戊寅秋七月圣天子大封宗室乃卜日庚子御正殿传制命文武大臣充正使捧节册以行礼部左侍郎瓯濵王公思献当之益府于是公别家数年矣念母太恭人朱在堂年八十有五图便道归省焉缙绅之知公者既喜太恭人之耆耋康宁食未艾之福又窃羡公以天使之贵驻节里门入展温凊之礼领诸孙曽称寿膝下其乐有不可胜言者各为歌诗以歆艳之既成帙属予为序予惟天下之事莫大于忠亦莫大于孝忠不出于孝则无以为致身之本孝不移于忠亦无以騐竭力之实故诗言锡类礼亦以战陈无勇涖官不职为非孝由是言之岂有二道乎哉公蚤以进士及第直词林官祭酒出入京国为海内学者师范洎其为秩宗也值国家屡议大礼斟酌损益与时偕行所以忠于上者无所不至而显亲扬名大有闻于天下孝亦岂外是哉抑公今日之行尤有大焉者而余未敢述也今天下风俗刓敝亷耻日薄贪黩之吏布在郡邑政以贿成化以力梗嫚侮之渐其变为犯公固尝慨然有意澄清之矣大宗伯为百司风化之首奉命以出又有周度旁诹之责其鼓动作新之机端在是哉吾知奬一忠厚则刻薄之政沮进一廉洁则苞苴之色丧尊王之论发而朝廷尊忧民之意见而百僚肃使夫车毂所及风声凛然节旄一临趋向顿改其有益于上下岂小小哉夫如是则使不为徒出省不为徒入而忠孝之功益髙大而无疆矣若夫续江心之胜游抚芙蓉之旧迹则公养志之暇自有余闲而非作者与予之所望于公也书以为诗序
　　贺江知州荣封序
　　昔者先王以八柄驭羣臣法则内史掌之太宰綂之曰爵以驭其贵曰禄以驭其冨曰予以驭其幸度材而授位量能而任官其能力于官位者则宠命以予之是故清白兴而贪夫亷持重作而薄夫敦刚直遂而懦夫立赏一人而天下劝矣所谓厉世磨钝奔走士大夫岂徒然哉国家建立制度一法古昔凡郡县官三载考绩最者秩以散阶赠封其父母制诰以褒之章服以异之是即先王予臣之意也夫草莱之士一立于朝茍尽其心焉贵之冨之又推其所自逮亲而显之岂不为荣幸矣哉世有茍且欺负之徒不念君之所以赉我者甚厚且大往往纳苞苴乐怠敖崇聚敛繁刑罚卒亦不旋踵而废之夺之其视此所得何如耶定州守江君文英为凤阳颍人自少以积学升于国子铨部召试之用优艺授同知歴沁通涿三州皆有能声连得书最于部使者冡宰三原王公亷其贤荐知定州初公以君年劳闻于上天子若曰女惟克勤乃服昔吾使人视沁繁剧理五谷登善良遂视通如沁视涿亦如之余嘉乃勲其进秩为儒林郎赠其父为定州知州母为安人妻封亦如之命下天官郎防其行事以请于馆阁馆阁以授舍人乃出官锦角用轴玉玺用识丝纶用文期日以授之诸朝士知君者相与喜曰盛哉盛哉直而亷勤而不烦谨而不畏宜其有此也夫士修于家而禄于朝以有今日之命异时登之墓道传之子孙生光宰木而波及后裔岂有既邪诗曰瑟彼玉瓒黄流在中岂弟君子福禄攸降君子其知所受福禄哉而后能此也予往以承顔道出于定亦闻郡有江使君甚贤者及还京师乃闻进士太原陈君之言益徴吾所闻因序君之可喜者以为君贺若夫受恩能知必思报焉穷益坚老益壮则惟君所为他日予尚得谘之宰属稽之史传以考君之晩节也
　　寿孙母封夫人七十序
　　嘉靖二年吏部尚书致仕徳兴孙公配封夫人张寿登七袠夏四月二十五日实惟初度之辰今少保大学士鵞湖费公夫人封夫人之子也故公图为寿以予尝从太宰公后且太宰公先子所荐士也属为序予惟道不外乎隂阳干阳也其徳始之先之坤隂也其徳终之成之隂以应阳坤以承干隂阳合徳刚柔相与是故能变化既成万物也岂惟天地为然臣之所以承其君妻之所以承其夫亦犹是矣自唐虞三代以来若臯防若稷契若伊傅周召竭力以终其君之事故天下称为贤臣若鲁文伯若邹孟轲若晋叔向以洎孟博士李景让之母亦竭力以终其夫之事故天下称为贤妇事不同而理同各成其能以毕其志易曰地道无成而代有终也臣道也妻道也信不诬哉予观太宰公之仕自御史藩臬以至都宪自少司焉宗伯司空司宼以至冡宰盖无非以古人之所以事君者事君其冰檗自厉终始一徳大有闻于上下有不敢以易而述者即以夫人之所以相公者言之言必恭貌必庄祭馈宴飨虽劳必亲教诸子妇虽至爱必严服食供奉虽有余必约逮下虽仁必有制凡公之所欲举及所不欲行未尝不相其成以合于义其视古之令徳所以善承夫子以有誉于后世者亦何歉哉太宰公今年七十有六方敛其设施开济之用为恬澹自得之乐夫人率诸子事之或游于学或歌于庠或勤于家塾诜诜向成有美继述而夫人女克配元老累封一品夫人冰玉相映増光闾里予然后而知天下之理果不可诬夫地承天故含光大而品物亨臣承君故明良喜起而庶事康妇之所以承夫亦何以异于是是宜夫人之寿耉无疆而诸福并集也家人曰女正位乎内男正位乎外夫夫妇妇而家道正不在兹乎且吾闻太宰公之祖司马公昔为方岳有大勲劳世有令徳而公与夫人所以培其基而达其枝者益厚吾以是而知孙氏之日大也敢敬序之
　　徳寿堂序
　　福莫大于寿寿而康宁者十得其五焉寿而攸好徳者十得其一二已为接踵而至矣其难易殊者何体有大小也耳目鼻口四支肝腹肾肠以至齿牙毛发所以为康宁之具也体之小者也心所以为好徳之本也体之大者也自夫耳不瞆目不盲手足不痿痹齿牙毛髪不齳不肝腹肾肠不疾以痛如是而臻于寿耉已非义袭而致又况乎真能好徳至于期耋不衰乎是知寿而可贵也康宁而寿也不如好徳而寿之可贵也茍但以寿不以徳则老株败枿非不更嵗阅月之深而君子曽以为寿邪若真定许母卢孺人者年跻八十所养如初强时宗族之称寿者莫不曰许母乡邻之称康宁者莫不曰许母抑孰知母之寿而康宁者亦徳之所致哉盖许与卢俱为郡着姓母之归许也为贰尹良佐公配逮事舅姑今若干年亦且为人祖母矣凡中馈之务若五饭酒酱衣裳以及佩帨纴纺虽至老未尝不亲为之谆谆言之使诸家人妇子有所矜式当贰尹公之在华亭也每戒诸子曰吾少也困或墓而庐或耕而读薪水之劳惟女母任之今若非吾侔若妇亦逸于女母女尚念哉故二子淬厉奋发底于有成而伯氏廷贵者复自国学为寿光丞足继其志孝友之风于前有光此不惟其过庭之训而孺人之力亦不可诬也是宜寿届于百而子孙之贤禄养之丰也哉初廷贵之寿光即迎养孺人为堂以居之日奉甘旨母子煦煦然予固尝闻之矣乃今治丁巳廷贵以事至都下因得悉母之贤且曰惟二月哉生明母之初度辰也瑄无以显扬又无以为寿愿得君子之一言归以献焉吾母其顺矣乎嗟乎人之福固莫大于徳与寿而其伦亦莫大于孝与忠有如世继其徳食君之禄以悦其亲而亲悦之名不堕业不旷将天下其孰不称之而矧吾同里闬者是宜名其堂曰徳寿以着母之徳与寿光君之志也春令方燠笾豆静止吾知鸠杖鹤发登于斯堂子觞于前孙拜于后嘉賔四坐拥之歗且歌和顺之气几何其不薫为甘露孕为灵芝也哉虽曰灵芝甘露吾不可必也许氏之子孙其必将由是益敦诗书仁义之泽以昌大其家于无穷也顾珤未足以称君子姑因李行人徳元之请序以贺之且以志焉
　　荣哀录序
　　荣哀録者安乡张公信甫之挽歌词也挽之有歌始于执绋盖古者送共力以致丧于是呻吟悼叹以寓夫悲痛恻怛之情及生死往反之道哀郁于内而不觉其发于声音者如此也其后作者渐广亦稍稍称其徳行着其功业颇近于诔然事以词显情以文着则君子亦固未尝不与之也此荣哀录之所以继作欤公以英伟果毅之姿逮事三朝皆着忠谨敬皇尤竒其才自侍卫比袭爵未再逾嵗即诏管三千营操练未几遂命掌南之前军都督府事専管操江寻命修葺朝阳门复奉勅选军公每受命即夙夜惊惕不遑食寝赏罚明而不比故在军中十余年士卒咸信服而江淮之间鲜有盗弄窃发者君之始来江南也陛辞赐蟒衣朝阳门成赐寳钞今上御极赐防币白金讣闻震悼赐赙奠官车船夫公之所以图报国家之心固为汲汲而国家所以宠赉礼貌于公者亦何其隆且盛哉呜乎君臣相遇自古以为难故毅奔而牧戮阃以外不终者相望也幸而遇焉则充国之谙练伏波之矍铄行且老矣有如幸而遇又幸而未老而忽焉朝露之易晞使夫乆蓄之将不得一试于伟绩而有余之宠亦不得优游于晩地岂不可悲而叹叹而歌也邪若夫自大江而北至于国门二三千里之间昔见公树旄拥节之盛而今为轜车篓翣如此则虽善喻之雍门致一之南华盖已自不胜其惋愕矣而况乎行道之人哉是则大夫士之所以知公而歌公者意有在也公讳恂凤阳寿州人其世系宦迹之详尝载诸史传碑版兹不着
　　何淑人挽诗序
　　此何淑人之挽歌词也淑人为少宗伯紫崖先生马公之配贵州叅政汝砺考功员外郎汝载之母其挽歌词则一时卿大夫士所为哀挽而作之诗也盖古者送葬必执绋则有歌以相之其讴吟哽咽之间而因以寓夫悲思叹悼之意自薤露蒿里而降作者愈繁亦往往述其行谊美其功伐王公士庶鲜不用之虽其言不免于益文而所以哀终送死之情则固在其中矣淑人之归公也逮事舅姑能以笄年身任苹藻蚕绩之事増膏继光跻于词垣以至卿宰兰桂森立登髙科者相继凡海内之言家学者必称西克父子并荣令闻不已恩封禄养近代鲜匹淑人亦且被三命寿届七袠亲见其福禄之来如川方至宜若可以无憾矣而何以哀之盖公自云吾少也贫甚井臼之劳淑人亲操之下至时植字畜率借其力夙兴夜寐嵗以为常故吾得専意于学问以有禄秩今志幸少偿诸子亦复成立可以息肩堂上而淑人已矣于乎耕耨之功有余而不得乆食其入庭木之防方茂而培植者去之茹辛尝苦于五十年之间而不获坐享旨甘于偕老之境岂不亦大可哀也哉矧夫三代而下樛木鹊巢之诗不作自食禄之家以及闾巷能以恩逮下而无嫉媢之心者几人哉若淑人之为主母及爱其防子弇若已出慈惠恻怛不由勉强使阃以内见而闻之者贤者有所劝而不贤者有所悟而改则虽诗之永言之五噫而三叹之犹有不足以尽其涵泳之指深长之思者也此挽歌词之所以不得不作与公名廷用字良佐以文章道谊为一代伟人言行政事无不卓然表见于世读是诗者溯流求源则公之平生自身而家而国其可知者又如此珤公防试所取士也既习知懿徳怆感自异故诗成而公命珤序之
　　铭
　　远心斋铭
　　予既以远心铭斋客或谓予曰人心惟危道心惟微操之则存舎之则亡未之思也夫何远之有噫嘻吾子之论所谓知近而不知远夫万物莫灵于人人莫灵于心故人者天地之心也而心也者又人之所以参三才而赞万化者也凡夫饮食起居之微鸟兽草木之繁君臣父子夫妇长防朋友之彝齐家治国平天下之大无不于是乎总括而运用之盖非宅之髙明光大之域游之不息悠乆之境居之幽深远之地有不足以充其体而达其用广其量而尽其才也彼世之为心者徒见放失之害是以拘拘翦翦设禁卫而立隄防其所为出入而居游者不越乎四体百骸之间而已自以为心可无亡也然而靡曼引之目钟鼓诱之耳椒兰齆之鼻香羶甘滑爽之口晏安佚乐移之手足日流于污下昏防之区而不自觉者则岂远之害哉彼其安于小成狃于近利拘于气禀蔽于物欲见近而不见远以至此耳然后知吾之所谓远者非游之千里放之汗漫之谓也不离于万物之中而常超乎万物之表充塞乎天地之间而不出乎天地之外是故置之市防车马而不闻其諠处之丝竹帷帐而不见其华娱之白台闾须而不知其美尝之﨑岖险阻而不觉其难弃之摈斥寂寥而不厌其淡泮涣乎从容乎若与神明游而上帝居不但如是而已举而措之天下之民则鼎彝旂常之功不能夸其志广堂方丈之奉不能淆其虑汤镬斧钺之威不能挫其节是岂拘拘翦翦畏首畏尾见目前而不见万里谋旦夕而不谋悠乆者之所能彷佛哉则知心固宜近也非世俗之所谓近也心固不可不远也非世俗之所谓远也此靖节之所以咏为歌诗而予之所以名斋也欤既已对客乃为之铭曰人惟物贵心为天君惟圣与狂繇一念分彼昏不知小近是昵或怀晏安或迩声色君子远心匪游千里不累乎物乃契于理圭组轩裳纷纶我前我方超然游天地先髙明以居广大是宅万类同春八荒我闼顔也不改孟也不动涵泳从容入圣之境墓志铭
　　封征仕郎戸科给事中朱公墓志铭
　　正徳戊寅夏朱都谏应周将往册封便道归省余既尝为文为其父豫庵公寿比秋七月命方下而豫庵之讣至矣都諌则复衰绖以状泣请余铭余悲其能孝而弗获遂也安可辞按状公讳文兴字世盛行九豫庵其别号也世为闽之莆田人祖唐古田令玑始自光州来徙遂定居焉在宋代有显者凡十六传而生云隐公体隆云隐生二子长赠户部主事允珍次允忠允忠生大五公荣则公之祖大五生榕坡公椿则公之父也母唐氏公生而天性髙迈事父母曲尽孝谨饮食衣服必丰必洁居丧哀毁逾礼凡殡祭享賔客之费皆出已赀弟或请助之公曰吾力尚可为也处兄弟友爱备至终身未尝分析朋旧有患难无问晨夜必赴援至罄家所有以济其事乡人皆以为不可及疾恶甚严人有过辄面呵虽遭强有力不为怵或疑其近讦则曰我性固尔不可矫焉以殉俗也尤笃于教子尝言学必自立志始志不立虽有成不足观也正徳辛未子既举进士为给事中迎养二亲京邸甲戌封徴仕郎戸科给事中给勑命公具衣冠北向拜谓其子曰吾志丘壑乃今服天子宠命顾吾老矣弗能报也汝其勉之是冬南归丁丒夏复至京师居数月而返以戊寅春三月二十日遘疾卒于正寝距其生于景泰丙子九月二十七日享年六十有三配叶氏封孺人有内则子男一鸣阳即应周礼科都给事中以操识有声琐闼女一适洋城郑居渐孙男二士贵士英孙女二长许戸部廖郎中庆之子衍箕次许太仓黄知州廷宣之子某将以某年某月某日塟于某山之原公早有用世志考订古今穷昼夜不息尤练习律令人情真伪一见了然事有卒至辄迎解曲当晩益为闾里所信服有争閧者皆取平焉言议不及官府自部使者及郡邑大夫率强而后见修葺家祠封识上世坟墓整饬祖居为费颇广俱未尝敛及族人族人徳之暇日偕一二耆旧登八壶泛兰陂徜徉为乐每贻书其子必戒以忠孝大节直躬而行以达于家而范于乡其古之所谓逸民者哉是宜铭铭曰学先立志古亦有言行之终身众人所难曰直与方公若有得以畀其子遂昌于国其昌伊何青蒲皂囊降勑自天于亲有光维亲之光亦亲之志潜徳载辉昭示百祀
　　刘母姬氏墓志铭
　　余与翰林学士襄垣刘公舜卿尝同居京师之南薫里里多刘氏且门阀辉赫子弟诜诜皆成人余时异之公曰此吾族人也逾年公族弟锦衣千戸钺衰绖诣予言曰钺不幸先人捐馆诸父亦逝唯祖母在堂今复没矣惟祖母实佐先祖起家以有今日窃惧懿范冺焉不传无以示我后人罪实在钺乞一言为钺祖母铭予与学士公同寅又居同里知其族之多贤也重以请安可辞按状母姓姬氏处士刘公讳刚之配也世为大名府魏县人父讳管成母赵氏母自防端重简黙不妄笑语归处士逮事舅姑姑杨氏内法峻严母亲执舂汲必勤必慎缝纫烹割浆酒之事无不精洁以孝养闻初处士先世本上党襄垣人永乐间占籍京师逮处士资地尚约每谓母曰生事如此奈何母笑而不答强之则曰丈夫顾立志何如耳服勤力作俟命于天富与贵宁有种乎辛苦吾不敢惜惟君勉之处士乃一意干蛊无复内顾母亦佐以勤俭不遗余力家寖以兴不十余年遂致殷富治第宅辟田圃一时里巷罕俪其盛母实有力焉性慈惠见贫乏不自振者辄赒给之年三十余不御荤肉日惟焚香诵佛而已平生表里一致不解作谩语衡星算目皆不欲识曰吾知秉吾心耳人亦感其诚实不忍欺之生三子皆贤而好礼与诸缙绅游遂为晋中着姓母年八十乡大夫士咸绘图赋诗为寿车马喧阗见者莫不称其有徳盖又再逾嵗而卒正徳丁丒八月二日也距其生于宣徳甲寅十月二十三日享年八十有三子三人长文聪娶郭氏继章氏次文达娶邓氏次文政娶张氏孙男四长即钺锦衣卫副千戸娶侯氏次鉴娶封氏继郭氏钥锦衣卫冠带总旗娶侯氏锡锦衣卫校尉娶郑氏继姚氏孙女四长适沈芳次适锦衣卫指挥佥事韦章之子玊次适乡贡进士魏澜次适前锦衣卫指挥佥事镇抚司理刑牟斌之子舜臣曽孙男五永年永贤世臣荩臣某曽孙女一将以是年九月十一日合塟于宣武闗南白纸坊枣园之茔三子皆先母卒晩年就养诸孙钺于诸孙为最长故后事钺主之于乎处士以勤俭兴家而母主于内有夹辅之力逮至三子克绍父志诸孙各业文武遂大其室伟然门闾于前有光而母亦跻寿考亲见家道之有终矣身食其徳而功归于夫子庆及其子孙是大有劳于刘氏也是宜铭铭曰惟姬氏出周裔生于魏嫔于晋以大刘之世若国有勲以昌厥嗣若带若砺帝持厥契家人大成百祉川至亦既寿考一毕其志余庆绵衍岂曰无自铭徳于幽昭示百祀墓表
　　先祖赠监察御史府君墓表
　　呜乎立身扬名孝子所以显亲立功立徳君子谓之不朽若吾祖垂诗书礼乐之泽至家君而益昌大可谓无负斯言矣然珤侍家君二十年虽显融闻望未尝有徳色固知有罔极之思焉他日乃谓珤曰女祖迈种徳乃及后昆流风在予罔敢失坠以有今日爵为大夫得食五鼎未尝有曽参一日之养季路百里之负衘哀负隐五十余年窃惧潜徳之耀世远而弗传焉女其念哉珤用是悚惕谨敷家君称述之辞刻兹石表先祖讳麟字文祥世为藁城人祖永考友智俱以令徳着于乡里先祖防警敏学问得之天成平旷明爽不为容餙而潜有大志永乐之癸卯年未弱冠偕老儒入塲屋遂以春秋擢乡进士授平阳临晋学教谕循循诲人用説桎梏居数年值县令缺官府畀以印章曰惟尔贤百责尔署之性素长者不以严刻绳下有坐法当捕者释不问遂抵罪谪韶州英徳河泊使时北人不习南行多为危而沮之先祖悠然若有妖寿不贰行法俟命之意乃擕家而赴朞年卒于官年始三十有二卒之逾三月而家君生焉自先祖官临晋时时氏夫人已弃中馈继室以徐孺人则先祖妣也祖妣出广信上饶名族父县令公聆知藁城没而家焉祖妣实其长子乃归于我性婉嬺幽洁而有烈志年二十六有先祖之丧力图反塟广东去北方且数千里冲突瘴疠出入鱼龙之窟寡妻弱息盖亦有颠沛而不能反者祖妣独毅然扶柩北上乃擕时夫人之孤曰玺及家君以行悬命舟楫矢心节义过父母之邦而不留卒还藁城以安于窀穸乡人闻其来曰贤哉孺人莫不壮而悲之既乃命先伯曰玺女业家命家君曰玊女就外傅无沗尔所生诗书礼乐具在女其无忘尔父之志家君泣而受教奋迅自立勤学不倦祖妣益苦节脱簪珥以供之无斁天顺甲申间家君举进士喜且悲泣谓姻党曰昔吾问闗岭海之间渉澎湃履巉岩冐险冲危万死一生岂知今日得复见吾儿成立邪县大夫闻其详以上于郡郡以奏之天子若曰郡有徐节妇者靡他自矢有共姜之操教子以义有范母之慈宜表之以励风俗天子若曰可哉其旌其门曰贞节事下以闻祖妣凄然曰吾以酬吾志而已而顾防宠命俾有今日归报于地下宜无憾矣明年卒于京师享年五十有七时家君为御史监察广东道乃以丧归袝于先祖逾三年复起为山东道监察御史皇帝勑曰国家宠任事之臣必有推恩之典其赠御史玊父麟如其官母徐氏为孺人呜乎为人子者养能及其存荣不没于后则饮水亦懽捧檄为动而况于鼎食恩封乎不幸而养有不逮则终天之慕曷其有极此家君所以仰天而椎心者也家君累官山西按察使以云南副使致仕娶赵氏民望之孙赵府纪善凖之子子长曰玠举成化丁未进士为监察御史珤亦偕兄举今为国史检讨呜乎祖作之则贻谋无穷善政善教则家君之所以克承徳而垂令闻者也世之君子岂知荣华发于冰霜暖律回于幽谷乎谨述大端将图不朽以请命于家君县尹穆侯济之闻之喟然走谓曰彰善瘅恶树之风声固有司之职也此不与力溥实耻之家君三辞侯曰固以请乃相与琢石刻辞用昭遗徳云













　　熊峯集卷六
　　钦定四库全书
　　熊峰集巻七
　　明　石珤　撰
　　诗
　　四言古
　　述始
　　于皇崇祖植义槀郊板荡越疆神鸟寓巢囘翔故都革缁正绡增墉广田以培以条维伯仲季载富载有载硕载阜以贻我后曾祖皇皇震器是将既经我畮益树其桑肇造文业聿兴义方冠裳肆好俾游于庠我祖孔达閟锐见末爰抱三传如饥如渇有髪斯总才莫我越羣师相雄一鼓而夺莫显匪文莫大匪伦临晋于铎文敷行惇诸生循循五经纷纶士习有立凮流于民摄行宰政以教为令蠢彼细氓往蹈于阱乃搜乃罗覆谓我纵韶阳之谪湖利是正人皆戚戚往觇公色奚远而欣有道是式维出与处如语如黙横流度江宅于炎国黾勉陈力奉天应时庚桑能化桞下不卑瘴雨为沴耻赋式防殀寿曷贰我愿则违烈烈祖妣豫章出徐义正掩衾泽存束书勇不难死乖道廼虗沥血褓婴北怀敝庐江水弥弥鳬鹭荡止我心有伤曷惟其已长鲸巨龙有防其齿志存赵孤即陨无悔维帝相忠载徒载航大节既完遗骸亦藏烈日明明有严其霜我公克念实嗣其芳家造孔艰一得百防脱簮授经以泣为杖大科既捷绣钺斯抗贞节显褒允也非妄曷统匪垂曷则匪作我公昌之有穰其获正色莪声众枉错愕松栢之姿振而不落人咎公直公曰我平安能低卬以趋众称人咎公方公曰我正毁亷刓隅实拂乃性王事靡盬载驰载驱中馈允吉内言不逾肆我恭人实劳实劬匪机匪刀爰字我雏维兹伯氏克踵前武抗顔在廷亦既有斧我德则凉游艺之圃职虽论思衮阙曷补公曰尔兄暨尔诸弟尔让尔友是为钖类我有清白以为汝遗我有不欺俾汝不匮翼翼其庭有训匪邈载瞻载仰四世伊托周源孔津公教所泊我小其浮腼焉有忤岩岩丘山公戒肖之懔懔渊氷我实蹈之濳德未扬惨莫道之悠悠苍天莫鍳我思
　　远游
　　君之出矣游如之何朝览冀野夜浮滹沱帝子不逢中流扬歌高鸟堕云游鳞遡波曷发昆仑曷濯洧盘禾黍蔽野童欣耄欢新声在梁清酒在尊聊以永日以抒忧烦
　　谢桑园子送山丹
　　有灼其华緑茎丹葩我思古人德容孔嘉南有赤乌其声安安我思古人为家孔艰朱鸿翩翩载宿于渚亦有駵马服我车下维葵维藿可以疗饥维山之英与子乐之
　　五言古
　　芹香别思代郝立夫作
　　泠泠堂中琴肃肃阶下羽蔼蔼来冠衿森森日鼓舞及时惟春风万物待朝雨射师示正鹄学者识规矩谁悲郑防饭自诲宣尼脯白髪顔可怡青天色不怃朝游仁义渊日夕宿艺圃清风起芹末幽芬在庭户至乐纷兼三达道亦由五寸心良不欺持此报君父讵谓臣之忠必待分圭组纬知忧国叟黂知献主况兹拥臯比何翅什与伍亦有待问钟不独攻坚斧行闻栋榱篇余韵更缕缕
　　杂诗二首
　　雪霰纷漉漉忽然见朝暾氷霜坠盈地中有青苔防幡幡鸣春鸟解使朝变昏果哉乌鸦白不谓黄河浑小雅歌缗蛮陈王悲豆根此曲勿复竟子兰方在门
　　其二
　　鷃篱无高鸟牛涔无巨鳞物大会有合浅小安足陈藤萝附松栢缴绕固其真桃李虽不言吐华自阳春齐鲁事口舌秦人如鬼神末路多此比龙蛇贵存身
　　五月大雨
　　仲夏月几望蕴隆何爞爞洪罏鼔元气烈火燔层空阴谷絶爽籁齐纨累无功鸟疑焚其巢翼榻飞不翀东方有云盖袅袅来天中崩腾蹴万骑闪烁张雕弓雷电动俄顷滂沱灌羣丛不有明神力蛟龙讵能通忆昔汉中造此日生髯公昭烈帝子胄桓侯万夫雄翺翔歴郡国意气驱罴熊走马万众间斩将如发防刮骨不动顔志存安有躬炎烬再吹嘘白日谅精忠至今百世下栗烈增严风威灵行九天霈泽垂无穷三驱获魍魉一怒号丰隆岂感悬弧辰伐鼓声凭轩良悚然仰防气成虹
　　真意堂诗
　　大道流宇内羣形各含醇纷纭千万端率性固其真高鸟凌风翔游鱼翕其鳞天渊茍易置拂欝讵能伸卓哉孤贞士筑室西江濵盼菊以怡顔意与鸢鱼均兀傲踈篱下不知累重茵赤芾称峩冠物假吾之身勃然见真吾此乐难具陈真意良在兹高吟谢市尘
　　拟古秋懐
　　弱龄希仲尼无位非所患宁知岁月驶白日旦复旦才逢春英陨更睹秋河烂温凉转世象吐吸步仙算虽非北海豪却比东山慢缅懐千古人落叶视微宦忠肝夺霜明雅志戒物翫色润贞观业笔转奉天乱纵无浴日功夙夜不停翰仰山益惭高涉途恐废半愿驰骐驎足不负孙阳叹
　　九月不见菊
　　九月不见菊兹襟若为开深巷有酒家喜闻泼新醅朝囘往叩关酤取三二杯当轩斟酌之况复临髙台虽无露英掇西风亦时来百虑忽已祛聊复优游哉缅思靖节言无弦未宜猜天真会有得鱼鸟自徘徊感此坐已忘兼欲停尊罍浩歌星月前余兴良崔嵬
　　偶书
　　青晨罢盥潄红日已筛影东风虽应律尚逼重裘冷徙倚餐朝霞用意贵精猛乃知尘纷中万动输一静食君数石禄疎散亦已幸覧此床头书千古得驰骋所嗟志难持人事亦易屏或恐被嗤责此去当笑领
　　元夜
　　山林有夙约驾言至东门倦鸟翼斯敛廻翔正翩翻呼皃上市头所买灯亦繁并剪镂红雪照夜光辉存浊醪三两觥百念胷次屯望月忆亲顔素餐怍君恩出身逾十年尺寸无足论长恐秋霜生壮志托空言请谢门前辙深居涵性源
　　中秋对月
　　华月出东海万国同中秋氷轮转碧落风露声萧飕坐数寒桂枝扶踈应九州老兎毛欲脱杵旧不足谋琼瑶十二重空鎻嫦娥愁天道日左旋长河亦东流人生望朱顔灵药安可求不如天津桥幸遇董糟丘一笑万事失黄髪升瀛洲
　　寒泉濯足
　　翩翩黄髪翁濯足岩下水吾志在清波世事如脱屣青山长悠悠白石亦齿齿千古孺子歌谁能契斯理
　　南薫午梦
　　寄傲北窻下无思日蘧蘧前林交远隂薰风入吾庐羲皇千载上梦或与之俱寤言盼庭云对之时巻舒
　　猛虎行
　　南山有猛虎声势何咆哮野豕食殆尽无论鹿与麅山径行人稀田事苦莫抛叩鉏下危冈秉火仍喧呶誓将弃此业往适彼乐郊丘中有遗髑哀哀妇人哭
　　黄雀
　　小小黄雀羣鲜鲜刷毛羽跃跃笑飞鹏啾啾学鹦鹉雀来吾语尔尔德焉比数干鹊能知风商羊亦知雨雎鸠知定匹慈乌知返乳尔既无可称喧嚣竞为伍窃谷不厌多趋炎赴堂宇天下羽族中吾于尔何取去去远吾庐莫待我鸣鼓
　　励志
　　日暮飘风发掩身固重闗深居拥裘褐一榻危如山榾柮奋残烬稍亦能祛顽炎凉固人情道在意自闲呼童命浊酒一饮便酡顔顔酡不足羡豪气时徃还仲尼道高美可望不可攀学圣圣之徒不学髪斯斑若射就由基若木就输般致志在躬行能言固非艰乌获未谓强匹雏讵云孱不见邹国人浩然塞两间
　　春日郊行
　　驱马薄言迈悠悠歴阡陌桃花照人红桞絮随意白旧巢飞燕入髙树鸣鸟择水流金勒驹草借青油轭舞蝶下新妆落梅防宫额那堪繁盛时犹作羁旅客弹劒发燕歌木叶惊摵摵太息日月流何翅骥过隙贵家磊珍寳万金起高宅心雄百代人身作九州伯撞钟集舞女建斾列畵防盛运一朝变荡无遗迹乃知身后先贵贱未可逆幸对一尊酒春意何其适放浪脱形骸谈谐钩隐赜不知秋菊英安问岁寒栢锦绮赋百篇金声试一掷不负春日阳草树俱泽泽
　　悼亡
　　骤骥下长坂日月双转毂容华易消歇奈此光景速结髪与君欢绣帘映华屋芙蓉为君面秋水为君目佩君宜男草饭君落英菊谁知绰约姿弃置在山谷凄风偃蔓草犹疑靡罗縠皎月射危坡哀乌号古木安知下泉人不念我幽独君无儿与女谁为君斩服白杨渐有芽二月酒初熟荒凉隧道外徒使奔童仆纸钱烧作灰素手岂堪掬抛殽在中野秪充饥鸢腹廻风从西南袅袅如纺轴未知是芳防瞻望令頞顣伉俪虽人合乃亦系骨肉顾彼双飞鸟安能不反复语尽情未舒聊以歌代哭
　　碌碌何足道
　　为学二十年闻善思允蹈四岁知诗书八岁勤洒扫十三为文章光泽春雨膏十九学渐富士林有称号瀛洲名滥入君亲思未报高步望登堂爝火求就燥迨今又十载不觉壮夫到彬彬犹未能碌碌何足道
　　病骥吟
　　良骥本龙子病来失风云北风振长鬛犹念万里勤朝饮长城窟日夕秣昆仑意气轻百战功成大将军汉家麒麟阁丹青貌殊勲騄駬弃道傍哀鸣人不闻四蹄空踣铁五花不能分平生感一顾何以报明君
　　述志
　　五采莫如白数动莫如息贵名几丧身嗜利竟死食首阳垂令芳顦顇亦云极矧兹末路尘钩曲乱直胡为佩芝兰役意强脩饰吾闻上古人无为日黙避名若深渊安辨淑与慝驾言徃从之相忘于道德
　　夏日二首
　　夏日本多暑百思并予婴呼童洒廷内几阁稍凄清燕子自来徃鸡孙亦生成深林来客踈古甃有苔明薰风何拂拂朱丝非我声
　　其二
　　夙昔念远游抱疴愿多爽坐观流景速池霁緑初长庭树渐鸣蝉荜门日恒敞溽暑苦中人栖云犹漭瀁安能吹清角暂与豁幽赏
　　漫书
　　炎炎积暑意耿耿抱深懐云含雨迟落鸟呼风不来疎林滞清响幽客卧髙斋暄凉虽殊态谋道讵云乖独披牀头书如与古人偕旷思倐无极焉能顾尘埃
　　园中
　　董子下帷日三年不窥园而我希躅人胡为出屡繁远风嘘病骨百念跬步存新燕虽好音不能尽欲言囘首告稚子夕阴已盈门
　　夏日忆京师
　　云意夕已集晨初鸣雨繁乌情急绕树蝶拍亦翩翻芳圃緑逾靓藕花红不言忆在京都日屡寻山水源妍景宛相似朋侣亦俱存所殊多病及犹掩去年门沾巾杂檐溜闻笛销旅防忽恐秋霜落沉忧感鬓根
　　漫书古体
　　僻性鲜谐合乐闻长者言忽从黄绮游曳履过东园徜徉意自适杯饮礼不繁下论暨秦汉上谈遡羲轩麋鹿卧我侧羣猱戯相援睹物契至理归求吾所存
　　对雨
　　午窻山鸟来乍起倦无力游颷素帷翻急雨银箭直初添地气爽倐作檐甍黑炎气骤失势庭树或改色我虽非农夫情亦欣稼穑养气徒浩然抱疴苦偪侧所幸风雨时得收黍与稷歗歌浊酒前可以写胷臆
　　夜坐
　　微月倐已出明星裁数个露来花上繁云到窻间破谁家击皷声忽有惊乌过
　　暑中
　　暑气连日恶坐甑有此语庭除日已满况复少茂树清风呼不来洒汗欲成雨喘熬但狂奔栖鸟亦刷羽寒思氷在咽渴望露浇腑谁能起秦青髙歌木叶舞暂与豁尘烦坐我澄江浒
　　立秋
　　造化妙生息贞元互为机坐见夏木林忽有秋叶飞新凉化炎歊此意亦已微谁令西南风飕飕度窻扉穷士悲物变哲人贵知几仰观斗柄移叹息声未希
　　古诗
　　器微满乃溢才备德不形大功有神轴至平惟水停不见唐虞日垂衣临广庭运动物不觉端居天下寜作誓民始畔勤盟血徒腥何况衂败余继之以幽囹古道不可复夸诩类俳伶藐视三皇业嘒嘒如小星自谓臯契出不希麟凤灵俯视秦汉士牛涔间鲲溟大言乆不怍吾歌安足聆
　　余既病目逾年窃自痛悼廼忆古之贤士亦屡抱疴漫作病士诸咏虽与靖节词防不同质之原思亦复惭负读者体其情耳
　　子舆本达士曲偻当盛年辅车下参胁防撮髙指天隂阳气有沴中心良独闲日勤平生唁鉴井方便造物等传驲乘之随化迁俯安支离形言笑恒晏然汉廷论遗直无如汲长孺靣数平津奸庸知武安怒将军感长揖君王为冠屦赐告礼已勤拾遗志犹固矫矫社稷臣淮阳廹迟暮千年仰余风理欲为君悟上林多奇兽万乘爱手格耀武谁揄扬临卭有词客驷马志何壮千金价非索渴卧归茂陵文君亦头白负弩夸先驱琴心贻内热爵禄虽未充声华固轩赫鲁人固多兀不独叔山子亦有申屠嘉谈精畧相似操几躭至言遗形契真理肝胆或楚越何况颅与趾能感髙葢朋视之若脱屣咻笑虽塞涂方游太虚始
　　漫书二首
　　化机流宇内浩荡春如波性命岂吾有隂阳惟委和至人率眞意俗士较寡多天功为已力百感形泣歌欲识荣衰理请盼庭前柯
　　其二
　　骐驎日千里捕防愧貍狌鲁鸡伏鹄卵越鸡良不能小大固物理鹪鹩等鹍鹏得造境自适入眞化可乘何必朱门防可以易枢绳
　　中山酒
　　中山有防酒自昔闻其名倦客驱羸骖主人有佳情呼童具一斗酬唱多钜觥耳熟增逸韵慷慨道衷诚忆当石饮三年然后醒形化托丘垅妻子泣嘤嘤西来剖棺敛相劳若平生惊倒里中父行人竚屏营岂有大圣药能敛神气精岂有驻颜饭如彼瑶琼瑛束防不能害泉扄若通明嗟彼野史言荒诞安足评
　　病言
　　多病欲无言凄风感心曲十年侍明光羣书校天禄冠佩含春风翺翔总鸾鹄素饱愧未湔拾遗梦空触岂期挥翰手欲展扶黎足竹简经蠧穿胷襟被尘梏虽云日偃仰亦复成局促非不思古人知荣守其辱雅志良难酬叹息声相属
　　慈乌吟
　　哑哑城头乌朝日带寒辉啣防哺其子直下草野飞天寒老雌独日暮望雏归啄粟至已晩长恐摧羽衣下有倚闾母叹息声未希游子在天涯四牡恒騑騑
　　有所思
　　兰臯歩余马骋望登白薠美人隔江渚夙昔相定言远道不可见深思歴寒暄世运如转毂秋霜变春顔出言虽有章佩服多兰荪妍丑惧相形心肺日翩翻翩翻讵有极君子贵容德
　　冬至感旧
　　兀兀坐虚檐兹晨日长至念随供奉班风云动高思鸣环待宫漏拥笏趋严地谨身殿初启圣人在髙位徬徨日月侧亲睹天顔喜三号聴鸡人四表瞻光被远方致琛賮车马陈廷内岂徒列炬煇賸有鸾声哕聮袂归凤池歌诗亦鸣治那知风雨恶抱忧忽逾歳岩穴隔重华秋鸿但垂翅起窥一阳生临轩坠双泪
　　感兴三首
　　世路险且廹氷雪滞行轮岁暮安适归西方有佳人采薇食芝实圣主不得臣誓欲往求之为叙累世亲凄风吹我衣龙剑欲张鳞豺虎鸣道旁君子有未仁怅望不可见嘅叹而伤神
　　其二
　　至清则无鱼至察则无徒山薮贵藏疾大川恒纳污仲举见已晩元礼陨其躯疾甚廼主乱反以瑕败瑜嘉木未易茂荆棘可胜诛所以明哲士但在守德隅周诗歌玁狁薄伐不穷驱
　　其三
　　凤凰翔千仞鸱鸮嗜腐防卑高各异性戈长不舂黍至人等彭殇鸟兽可同处君子慎辨物择身贵得所寜为昻昻驹不作鸥与鳬铦刅虽易缺白璧终难汚弃置勿复谈祝鮀言孔甘
　　春日
　　春鸟鸣渐和游丝倐轻飏寒芜吐新碧冉冉堦砌上忆昔初结交所遇多倜傥孔杨谬见数沈鲍惟坚譲含葩当盛日发耀亦炳烺朝吟昆明池暮集金门仗气劲志靡夺歌悲节逾壮那知日月速朱顔易凋防緑髪日以踈驩娱成恻怆感此花木辰澘然泣相向
　　夜坐同兄
　　明月出东方虫声初在戸宿霭倐已收庭堦出芳杜流云翻细波坐对喜欲舞秋色何悠扬龙泉碧花古緼袍良非贫所贵在清素况値宵旰勤侧席思口苦红日闗寸心移孝固其所豸角飬既成山龙门应补乃知南阮心不以万金富
　　燕将雏
　　飞飞梁间燕可怜日将雏雄雌更出入羣儿恣喧呼城南虫蚁少苔花济余餔皇皇徃求之似畏西日徂岂复惜舞翅谯谯大劳劬声音觉渐长羽翼齐已无会须见返哺讵后庭中乌
　　梦西湖
　　山灵有宿约寤寐应未爽高韵摆尘俗幽思入无象分明桃花潭春水增十丈迟廻虎穴傍展转不可上平生志多违万事一怅惘出门见明月悠悠兴深往
　　书秋
　　炎驾煽中宇海沸鱼龙頳梧井叶倐坠铮然檐骑鸣白露晃丹叶明河泻长楹坐见萤火流凉思骤能生平生不习暑况兹多病婴濯手理黄巻前除凄以清微飔度脩竹木杪下秋声不待张朱两耳已开明俯拾青莓苔宿霭自盈盈移枕頽檐下簮绂欲忘情
　　送邵国贤分韵得引字
　　君防已南下仆念日旋轸岂谓萍水分如失防与凖平生东朝欢肝胆屡得尽旷然趋大涂一笑破畦畛器钜用不微多士宜汲引谁撞待问钟虚往归必稇吾闻凌霜干乃自堦下笋愿培正直姿出身济时闵
　　杂诗二首
　　世路多窘廹旷然同众趋发歩未成矩榛棘已盈涂行人笑蹩躠自顾益踌躇暂得美荫息似欲忘其躯岂敢厌纷浊颇能遂踈愚乃知佩明月不如服草珠虽有万金鼎所安在陶盂至德贵愔翳皂白始兴诛珍重广成诀静看鸡与鳬
　　其二
　　皎月邈中天清光照无极秋毫森可数万里经一拭寜知黑水潭其下深莫测龙蛇方蚴蟉白日鬼争食居人自凛凛行者为恻恻乾坤有遗憾周孔不盈德安取混沌鑪万象镕一色臯禽不知素城乌不知黑大化康衢人不知复不识
　　杂诗二首
　　辛俞从栾子寜畏大戮施栾布事梁王冐险犹陈词古人守节义岂在崇与庳意定蹈汤火志明羞诡随寜为白璧碎不作脂与韦寜为钝劔折不作钩与锥彼视富且贵草芥奚足为正气日沦防功名始多岐射利等趋市亷耻弃如遗虽有首阳薇莫疗夷齐饥荆卿与灌夫末路未可嗤
　　其二
　　节钺不期傲金珠恒自丰物交中乃移至诎豪与雄畴能让田畔斵榱竟不砻訾祏雅端博张老仁且忠不有贤哲言主名安取隆所以公与卿下士贵从容谔谔有深惠唯诺祸所钟勿怙圭组贵轩鹤笑寒鸿茍移造物柄篑土亦易崇高台置郭隗蒲轮起申公此道乆不作纷纷喑与聋
　　对云
　　庭除若偪仄况乏林与溪浩志罔所投日长对云霓岌嶪耸千仞犇腾散羣麑暂逐健鹘上遄同归骛西取物良不穷入眞相与携更思窥窟待月升华题
　　秋日
　　秋日晴自好远空明鴈书云净碧峯出棨防列吾庐坠叶塡古井积潦自成渠虽当摇落辰壮志尚有余眞欲乘长风浩荡游六虚倘遇广成子试与谈太初
　　蛾眉山
　　驱马歴长阪溪流萦且廻俯聴寒泉声断岸亦崔嵬星斗耿深光古道各徘徊鸡鸣喜达曙努力进虺隤晴旭挂林杪岩隂倐然开始见蛾眉山苍翠出灰堆主人绾银鱼劳问列尊罍探奇试潄石懐古复登台感彼郭与乐畴昔万金才功业那可见英爽乆沉埋悠悠百代下松栢等蒿莱乘时登云霄失运堕尘埃云霄与尘埃毕竟安在哉不如饮美酒笑傲破羣猜
　　南溪雨归
　　南溪岂不佳碧沚漾轻舸柔弦日凄清花树何妸娜境胜簮易集适到意多可苦为急雨催未得长坐我仓皇出篱落万弩纵银笴飞鞚捷涧猱复惴道相左冠裳信滂沱蓑笠悔失荷望中冈与陵所遇乃坎坷振策行复呼饥僮踣而跛潨流横奔壑角触浪交瑳疾雷跃我前避电惊蹈火平生嗜临眺有约屡未果奚为奉遗躯小视类蜾蠃玩物几防真懐土信多祸下马结沉思从兹戒游惰
　　偶书
　　浮梗已汗漫托栖仍未寜身外虽无余举目亦充庭十口可谁捐敝笥满六经纷纶系手泽不独遗毡青踈琴载余响瘦鹤驱伶俜转徙谅非难肩毂恒未停物贵心反役岂为善存灵细咏卜居篇永服陋室铭
　　忆游南溪
　　雅积山水懐自非簮缨质屡辱知者招颇袪愚防疾南风初涤暑出日自逢吉峯峦千里秀禾黍望时实始泛南溪舟兼皷瓠巴瑟中流跃文鲤萍藻亦何宻茂树鸣时禽雄雌若相失地胜讵因人吾游幸终日清醖坐销忧浩谈忘促膝明珠公勿靳此有鲛人室
　　养生答张进之
　　殉名思马革殉利同即蛆智仅脱虎口忠能江鱼前踬后愈愤众毁吾独誉劳神役百感所得惟髙车一念忽超脱万事皆成虚行止但无心亦如云巻舒放浪广莫境优游心远庐黑白非所计且愿复其初
　　纪梦
　　夙昔梦飞腾中年羽翼短有时暂凌霄意愿每不满内省知志衰前行任涂坦如何今宵梦复似奇与诞伟然登庙堂受诏亦不缓还提三尺法往雪九秋旱所恨事未竟游刃中肯窽一囘幽谷春更为尘国澣虽非无梦徒犹胜但酣懒
　　秋郊
　　湖山萦宿襟危眺偶一豁叶脱峭峰见烟霁平野阔下马遵石堤废碣藓可掇昔人来歌地歴歴增惨怛事去朝露空安辨穷与达吾侪际清朝复此谢轇轕岚光舞宫宠凮物疗文渴坐对古今变万类等毫末犹思勤钟鼎一继伊与葛
　　夜寒
　　永夜寒气生屋低仍积草引烛爇乍红和燠彻肌表拥衾坐稍安万事塞幽抱城漏何淙淙东南有鸣鸟起窥寳劒光报恩人未老
　　晓寒
　　树杪烟笼防栖鸦噤无语寒日上更迟茅檐试延伫岂无浊酒觥恶醉每惭举敝防幸多絮不待砧与杵掩戸坐屋角拳局稍得所虽无圣贤对正自潜心处迢迢长安道飘风逆行旅
　　自惜二首
　　渊潜夙知名霄举颇负志誓探东观书仰作尚友士黾勉二十年十事九失意中遭家造艰屡为积疴制壮顔忽改色修途更垂翅贾生徒经邦冯衍空抱知寤寐明良诗碎首亦不易坐见流光驰报德恨无地
　　其二
　　青松斧为薪不异蒿与草白璧劘为泥安睹为至寳虽有文章姿积瘵苦萦抱芳春失欢娱白日成懊恼六经笺防繁一变畴至道意盛岁遄徂荣华倐枯槁伏枥心尚雄凌霜榦须老造物苟曲全安能遂卑小
　　春日杂言
　　晨暾映林薄庭除鸟微喧鸡号犹未倦宛转登髙垣严气尚欺桞宁到荷与萱时复古壁上土花囘绿痕岁月感徂迈幽衷难具论坐使壮夫顔青铜照霜根冯衍已不偶袁丝意徒繁何处商山芝复近东陵园策杖一长往居然谢尘喧
　　南圃
　　古城绣春草翠色交短垣夭桃开何迟李花正翩翻平畦森绿甲圃人初列藩汲井水易浑挽绠意已繁隔堑闻鸣蛙蚯蚓寂不言坐感清明风幽襟惬素园
　　过罗园
　　取适憩林薄道心幽且闲园日已长零雨时尚悭繘井试溉之菲菲绿增顔虽无千章木桃柳自成环日出风凄人日入鸟下山抗意世涂表悠然忘险难
　　雨后
　　乆望始得雨耕种犹及时城苔乍回緑港柳俱垂丝跳踏集坎窞取乐无高卑岂徒物性欣童耄各信眉樵歌不择谱成文声自诗一唱世升平再赓孝与慈穆风戞新戈归云变妍姿仰见北山出美人有幽期
　　初夏偶书
　　春服仍衞病坐与童冠违暖緑虽决决风咏未同归转盼百花尽轻绵逐人飞新鸦已出巢习习有光辉人生非彭乔昔鬓今已非若欲筑髙台髙台竟何为六贵岂无绂五侯亦分珪往者繁盛名所遇多湮微东南爽气发柔桑緑成围欲适千古意未可厌深杯
　　夜作
　　斗水入鬵釜薪然初沸惊寸虫滞幽隂逢春各飞鸣人生值命薄所遇多不平狂草未尽态豪吟岂胜情醉拍青瑶阑仰见白气横六合堪一俯千年借孤撑栖云固无心化日寜揜明意剧兽欲跃机忘鸥顿盟南寻羡门子共憩黄金城
　　早行
　　鸡号出村巷凉颷欺宿酲云开忽见斗东方渐熹明落叶堕马前舞意亦轻盈残月隐树杪眉黛不胜情病客自多愁况乃闻秋声一歩一叹息恨繁足屏营人生安即乐岂必公与卿要当识尼父从好胜浮荣
　　秋意
　　云踈月吐华叶老林张绣凄清意独苦萧爽气初透白鹤飞又还青鸾报何后卧听银浦涛人与秋山瘦
　　静逸二首
　　至乐本无声简言始遗味至治本无为用察乃兴伪饮水终自乐抱独仰何愧强置方丈筵欲畅顾多累讙谑志已驰将送礼复赘安得同心人忘言日相对
　　其二
　　太虚虽泬寥二气自阖辟山岳虽不移万物自生息谁言吾静拘吾静乃得逸居静渊水明行静岩月出应防亦不蹉百感难混寂岂必歌继謼方能谢忻戚
　　读沈东山老先生所寄先君挽章
　　不见东山翁荏苒二十霜几杖日已远寤寐恒未忘尚忆垂髫年两亲俱在堂进有师友乐退得父母将岁徂事倐变拱木森墓傍远勤平生言芝兰有余芳犹道管鲍交亦勉男儿强盛篇戞金石没世垂鸿光道脩恨莫报徒忆须眉苍
　　有答
　　夷吾繇槛车郅恽脱狴犴时来齐业兴策售亦匡汉丈夫生世间立志贵侃侃多少英与贤未遇恒患难况复抱贞士富贵非所惮岂为云林深白首辍篇翰渔父歌浊清牛人咏夜旦虽萎兰亦香不雨云自灿终然千古下忽有知己叹黾勉读且耕岁事行复换
　　残岁
　　山城廹岁暮防街儿女喧老氓来负布伛偻行且言杂果陈道侧列圈多鸡豚谷贱不敌钞祀事安可喧明时宜丰乐徴索无乃繁岂独吏治敝奢风变丘园婚嫁盛纨绮肆筵亦劳烦况复夜昼饮不计罍与尊生事岁几入费出乃纷纶岂不有称贷旦暮闻扣门
　　移居太仆街
　　从仕二十载卜居亦六七身世任蓬转无问喧与僻最后移阙西地位更平直趋皷向启明绕尽宫树碧城遥漏声杳起望恒竚立慿仗窻间禽晨晦有消息迂慢恐非宜取近愧寡力暂借鹪鹩枝岂敢望安逸
　　拟古别离曲
　　君向呉中去妾上髙楼望忽闻南鴈声夜乆独惆怅水西双鸳鸯水东一鹙鸧未防芙蕖意藕丝空尔长
　　同年会分得是字
　　暮春清且煦賔御此燕喜岂无丝竹繁德音快盈耳忆昔同升日黑髪俱相似荏苒二十年颇觉踈旧齿及时当亨衢一一被金紫入为家庭光出致邦国理长松晩益茂大道行可止往古多才贤阅世固如是离合岂足叹造化有终始珍重断金心垂芳共青史
　　夜坐次旧韵
　　草色映明月微风生远松去年南浦雨今夜北窻钟纨素未应弃烟云何太工山林有隙地投散亦投慵清夜有凉露庭除多緑茎正怜娇乌语忽听焦蝉声浮云自西来新月吐微明安得挟黄鹄与子共遐征
　　奉荅兄次韵
　　秋日忽已凄小轩纳残照西峯入吾眼振迅思一啸蔼蔼棠叶红千载独懐召岂无云台勲不冩子房貌五斗渊明归千金鲁连笑何况末路尘锥刀计多少鼯技安足称萤火聊自耀所以希圣徒出处非偶剽饿寜餍薇藿一予甘众诮坐翫华月升逸兴飞远峤
　　丁卯元夜立春后七日始雪
　　灯火已春夕风日亦暄妍望雪意乆倦桂屑忽翩翩岂独农父喜啣杯话丰年踈梅老屋旁乃见清游仙惊鸟踊而啄臯禽互盘旋白马嘶长风摇摇载金鞭况闻天日开斥邪用才贤枯朽得吹嘘穷谷免颠连暂留上冈田愿出新丁钱敢恨衣缕单十口幸复全小臣性恻怛听言欣且怜更祝雨及时呻吟变歌酌酒尽余兴醉下江东船
　　南望湖
　　牵舟乘流上日行不百里春氷已到海鱼龙未出水地涸泉脉细天黄尘霾起清波间长洲盘桓进复止岂徒旅色愠三农未有喜青青垄畮麦沙砾压欲死苍天亦何意不复闵赤子科徭岂宜缓公事聚如蚁无雪蝗已兆鲜雨旱恐继纵多良有司焉能救疮癠臣愿告九阍旁求到胥靡甘霖徧海内新绿生地底吾当沽浊酒兼欲致双鲤浩歌下长川痛饮济州市
　　夜泊七级偶书
　　泊舟七级口夜乆滩潏潏轻风摇水光灯下老鱼出繁星丽霄汉经纬谁与识稍喜春泉通新绿添数尺金陵在吾眼公期未可必坐感节序换安得不华发人生谓如寄有志贵取适此理未易言千虑望一得
　　忆古二首
　　好花生堦间风日晴更好有时风雨来不异堦前草
　　其二
　　情欣见花好情乖见花恶须看老妇手亦有调羮错
　　九日游灵谷
　　地逈意森爽秋水潆复流万栢夹修径古松枝相樛寺门窈且深台殿若云浮布席列笙歌同心日遨游有时狎麋鹿忽尔侣羣鸥心旷境殊豁山深吾可留不识簮缨贵岂复茅茨羞山谷宜有灵宾友此倡酬坐阅寒桂影出门无所求
　　再游灵谷同陈大理崇之月下散步
　　乘月下钟岳山深气增爽高松偃万葢幽涧逸清响扣闗碧云隈适与棘寺往纵啸起岩鹿狂吟搜象罔金磬杳霭间瑶台欝森上客去主未发天游意徒攘名都富佳丽一代列宏敞依龙地尽湿向日木先长风鸣万年榦瑞出九华杖漫与林僧谈余兴入苍莽
　　松声
　　阅世苦多累息此嘉木阴坐翫磥砢节孤高契芳心远风自东来乍如鸣素琴渐竽宻籁沸划变戈矛森栖鸟各去枝闲云亦辞林淑气不尔严萧瑟有此音感之发竦竪起聼更敛衿调律岂无意事大力不任覆餗明在涂敢试鼎与鬵叹息偃庭际出门春已深
　　雨后思欲一游牛首漫尔赋之
　　春初见牛首浩欲覧其颠日短多凄风尘鞅苦紏纒今辰雨初霁遥山敛苍烟思得赏心侣一潄山中泉清愿动有违老骥空翩翩惜名不顾身倐忽过流年伊周固洪烈庄列岂不贤人生贵适意华簮非所怜
　　瀛洲即事
　　长廊古松栢深院画风雨水暖荷渐出人静鹤独语碑垂玉亭记前哲留踵武壁载伐桑説近事亦快睹紫厓本公辅爱与圣贤伍题诗徧池台置笔及牖戸寗庵虽峭防言动蹈遗矩独开论文榭不出弹棊坞时来各飞腾此地自今古庭竹犹余青隣峯翠可数去岁吾始入治塘亦防圃岂望菱芡成不辞菜根苦春风不改和夜月明如午一觞时啸傲万事付毛羽
　　午坐
　　轻风度松籁庭闲午更寂倦鸟贪熟眠幽草何歴歴新莺忽一啭宛若江上笛翩翩叶间蛾尽日何所覔时物自生长吾性亦顺适临池翫清寒倚竹聆浙沥谁言牡丹丛不道芦与荻眞意苟自全圭璧同瓦砾悲哉处士心色动于尺檄曾念公子臣牵若执羁靮奇功随物化荣名今安觌所以大圣徒无为以为绩轩冕岂不华一喜生众惕卓尔巢由存千载欲目击
　　重阳前一日雨中遣兴
　　九月每多雨吾斋况无菊萧萧松桧傍草色媚幽独岂乏同心人舒啸振岩谷正悲落防侣流浪至败俗人生太矜耀动欲垂简牍苟无道德将所志固仆仆太朴散已乆言出成讪讟希声畴可闻美人倚修竹
　　春日
　　松籁交远风江涛落林杪虚庭客来稀时复啭野鸟春草渐萌茁碧甃莹如扫岂必河汉水浩荡胜潢潦百年贵适意一喜九懊恼摆脱天宇寛境域无钜小寒林亦有笋寒涧亦有藻清虚苟自慰梦寐出尘表
　　送李少宰赴召
　　春雨集郊陌含生被华滋桃李俱无言好风时拂之大人操化机不假鑪与锤张弛有妙理量剂谐羣思公昔乘青騘已负梁栋姿明扬三十年海内获所施清裁简帝心大雅为世师宿志几见酬白首寜谓迟飞花初扑缸晴江緑生漪远节趋金陵新恩舞彤墀我有桞一枝赠之比清诗庙堂惜寸朽万物正熈熈
　　莲北坐上分韵得独字
　　冬日暄且妍鸣鸟集嘉木客从瀛洲来对我清湘竹衘觞潄今古一献再三祝各言崇令德不道位与禄肝胆何相照须眉不空绿相送出前除裵回月中独
　　孤筠情所托为陈竹坡赋
　　羣芳足春意爱此寒岁丛植之兰畹傍下有流泉通主人抱奇志徙倚兴未穷琅然叩高节千古来淇风清幽既絶俗彩鳯鸣其中伟然君子堂阿阁相玲珑新雷起萚龙春水摇茏葱素心谅有合散髪池水东












　　熊峰集巻七
　　钦定四库全书
　　熊峰集巻八
　　明　石珤　撰
　　诗
　　七言古
　　搏蛟歌
　　白额猛虎已射杀长桥尚有老毒蛟杀人絫百不可数水南败骨如危巢里中父老坐叹息三害未除凶已极骄人好好劳人悲终朝对餐不能食嗟哉父老公莫忧佩刀勇士吾姓周横波叱水水不流幽阴鬼呌风飕飗怒眸直视烱如电流血黄龙野战寳刃光寒杀气腥批鳞防角不足羡道上行人走决决闭门读书方折节
　　画灰
　　炉中火尽灰尚温一拨再拨心翩翻披沙仅见赤璗出豁雾亦有明星存从容指画续复防石鼓籀文仓颉篆巨擘纵横分岸畔先王经国区沟畎太和茫茫犹未收初为河圗后洛畴四隅五气可按数七八九六纷相钩倐然蛇蟠忽鸟发天前地后拥诸葛亦知炎烬不可嘘尚冀燎原势莫遏须臾寂防难重寻悲哉此是佛氏心此灰可佛未熄独坐寒窻玩周易
　　麦塲
　　上场新麦高嶙峋手拥云汉批鱼鳞赤骡双拖碧玉轮碾碎场头青草茵咿轧车鸣石径路轰腾马跃长河津云烟豁开珠贝出金网决防珊瑚新扬锹直上一百尺海风卷波生细尘较然神农别贤否糠粃不与谷实伦青钱坠地量满斛男顔欢悦女不颦明朝报神荐十口幸免为饥人寄语城中冗食者百谷由来皆苦辛
　　秋夕
　　银河玉露妆新秋露声斜逐河声流美人相望隔千里对此翻令生百愁谁家箫皷夜行乐寂寂那知客懐恶知音不来可若何一任虫丝护弦索
　　壬辰同年防诗得见字代陈天泽作
　　长安陌头桞如线朝东暮西君不见人生何翅参与商短景催人疾于箭忆昔初趋鸳鹭班几人同献麒麟殿科协人乘龙背年时逢水击鲲池便家君白简犹迟留上客青袍各防蒨二十四回春草生昔人那似今人靣应门小子亦长成尚记嬉随侍清燕世情离合那可陈霜叶风萍晓花片孙放曾从父执行孔融令受通家荐白云南望继余歌愿借清光入家传
　　芟田行
　　芟田复芟田短刀长柄飕飕然开鎌先芟三百束村后村前轰陆续南风吹场场土干乌犍载车角觳觫去年种麦麦不成今年麦熟家无赢为语农夫合勤俭汲水聊舂麦仁饭
　　北望瀚海歌
　　北望瀚海何艰哉龙蛇杂糅兼风霾排天巨浪声如雷长船大舰为之催凌空歕石杂飞雨幽岩白昼号鬼妪砥柱顿折崩沙流惊人骇兽相视莫先语我亦欲乘桴凌此万里渚颠猿僵踣不敢前孤鸟却顾愁铩羽嗟哉海势奚尔然歴姬不扬波当尧乃滔天坤灵海若不尔谬且颠岂有黠蛟老毒潜深渊谁能豁浮云扶日当空悬斯道果流离举世多瓦全及此始知大禹功不细孟轲拯溺称大贤九原大呌不可作伊当为谁者执鞭鞭亦不可执意亦竟不舒浊水防有清上智本非愚哀哉岌岌乎谁能下坂回奔车
　　东园行
　　桃花李花俱不言谁人高呼东名园洛阳才人惜暮日淋洒春色翻清尊挥毫倚梧自击节韫籍不道白与元正值清和风气好放歌一曲云翩翻古来英雄不趐百黄金炼药亦不存秦皇汉武志极侈回首高阁成荒原何如对此一杯酒且与明月心相论兴阑还卧花阴下不管春衣涴藓防
　　金穴行
　　君知黄金贵寜知金有穴崔嵬不逾仞中可万夫宅穴门紫气横亘天高金为垒深为泉飞湍溅沬几千里涌作十丈开花莲池头春水流活活莲花顔色长如昨一双赤鲤当波翻万防饥鸟向人啄嗟哉汉皃何乃憨随尘仆仆追弹丸弹丸欲击飞鸟死安保骨肉无摧残犹胜东海老夫手皴裂白日披沙夜不絶惊涛推岸岸夜崩伤哉见利不见血何如此穴利最偏穷人欲愬之青天青天高高不可扣丹崖锦谷还依然人言此穴通扬州禹贡三品其源流又言此穴接东岱万水东奔尽归海吁嗟乎富贵福泽天与成请君聴歌金穴行
　　桞条歌
　　霸陵一夜春风到两岸毵毵飞絮早千条弱线正匀黄百啭流莺笙复簧朝朝折桞无重数日日行人亭短长离筵一觞歌一曲前车未远后车续别多方恨桞枝繁风雨明年又新緑
　　巨牛行
　　巨牛出东郊见虎良不畏自恃形厐然文采亦森蔚况食三品刍曾为景升贵寜知吏卒不敢嗔乃是主人豢养之深恩狂犇出柙若无敌欲与虎豹相噬吞履尾幸未咥捋须安可论枯摧老角迸林薮腻洒膏血沾平原方悔技艺薄势焰难乆借平生夸诩皆雷同往日声名亦狐假嗟哉牛莫闘虎欲来不如量力无后灾天下之事宁独牛虎哉
　　春闺怨
　　莲花烛短宵沉沉照见东家桃杏林画梁影入燕夜语寂寞东风愁正深罗帷不闭鸭香暖新欢直道春宵短寜知冷枕漏偏繁啼痕滴着罗满窓前花丛宿双蝶人生莫逢离与别
　　出鞘龙
　　渔阳上谷兵马雄复有老将卧军中城头吹角战士起报国那能计生死登坛慷慨抽寳刀忽然百尺龙腾霄三军股栗舌半吐御史中丞亦愁沮嗟哉何为股栗与愁沮已将身向君王许
　　贫家行
　　深山有鹿水有鱼平原终日无宁居村中昨暮正长下官府星夜驰文书父老讹传阅户役有马出马车出车妾本贫家女少小得养息自嫁与良人日出官家力眼见春泽生欲谋今岁食牛种犹逋巨室钱蚕桑敢望当窻织城南草屋才两间千钱出易无人还夫妻秪有一弱子不忍弃去携归山已闻长吏税间架恐有生死鞭棰下
　　送穆使君入觐
　　肥累城头寒月明骊驹蹀躞车铿鍧殷勤羞此潢潦水送君直上燕之京燕京紫气盛茏防九重霄汉飞神龙阙下亲瞻帝尧日人间但忆君子风谁言河阳好花桞居然单父闲丝桐一钱不忍勤父老百里还见趋儿童滹沱氷壁一百尺下聼活水雷行空雪消氷泮水更阔竚待双鳬来自东
　　菜佣行
　　长安城中吏夜奔星飞趣对御史门抱易粟入里巷实以芥蔕生嚣諠朱衣赫怒授大杖此恶不得从轻论妻孥被系尽泥首仰天抆泪声喑吞嗟哉狐狸扇腥风却防鸡与狗那知白日狼豺行市中吏不敢问士反走张公周公世岂有
　　题崔氏所藏豫章呉彦英岁寒三友圗
　　孝芬家藏三友圗峥嵘相照氷雪孤豫章名墨出道子挥毫扫素能如此当轩一见毛骨竦已觉足踏空山里朔风如刀铲丘垤阴崖一夜氷裂万壑千岩惨不舒菑翳塞涂桑檿折磥砢独有松凌风踈篁亦与梅花同铁肝石胆可沥视不独能显还能穷大夫森森气千尺防武流风映淇澳谁言处士盗虗名林逋老去清如玉忆昔东风繁盛时妖红靓緑闘春姿桃花桞花各驰骋笑人冷落颦栖迟富贵徒知轻澹泊寜知世态终揺落万种豪华一夕尽谁人颜色还如昨天王昨夜召匠氏玉帛待献明堂里榱桷如云匝地垂隆然巨栋中天起伶伦奏乐来鸣凤调珍列鼎庖人送笙箫晓入轩辕庭和羮夜落髙宗梦嗟哉迟速有命奚可诬丈夫未遇聊踌蹰知我岂无鲍叔义国士亦有睢阳须贞心劲节可相保荣辱背弃非吾徒君不见今人但知暖胜寒多少人家爱牡丹洛阳丹青布天下我看君畵心独懽
　　春雪词
　　蓬莱宫中夜飞雪蓬莱宫外春泉决宫娥起听漏声干小阁红灯半明防干十二堆琼瑶君王御寒犹服貂殿前内侍挝鼓急报道銮舆视早朝银烛影随花絮舞暖云香逐佩环飘街头父老呼万岁东楼那惜千钱费呼朋酌酒话丰年不道今年米腾贵君王重念万物槁亦谓此是民之寳三春宜麦夏宜禾特勑六宫无汛扫小臣更望风雨时一畮还收千种稲官不催租吏不讨肩负牛车满官道小臣坐食饥亦好
　　题守坚李翁所藏牧牛圗
　　空山无人云自流草色不唤王孙游平波粼粼动烟縠高桞拂地黄金柔路旁白石净于几松膏竹杖亦易求苍岩翠壁几千仞此中敢谓无巢由巢由巢由不可见牧竪悠悠下长坂乌犍濈角春正肥短笛横吹不知晩已判乘月过前村不道林深路犹远嗟哉长安豪侠千金躯奔车骋马光路衢挂角寜须二三巻徒闻十斛计明珠春华秋叶忽飘转谁怜数尺高珊瑚乃知抗志贵世表眼底得丧真区区君不见丰城李翁今皓须积书教子勤且劬人生意得防有娱霄汉岂与山林殊我知翁意固如此不待临风看画圗
　　和杜子美醉时歌在七级作
　　独上高楼望宫省北斗芒寒布袍冷尊中有酒筵有肉醉饱翻河濯双足东北望燕齐西南连汴宋君王有道万里清寳劔匣中长不用素餐大恐前人嗤为文更觉无色丝读书毎破千万巻交结时与英雄期岂不有仲长统又不有隽不疑名言入耳足感激俊爽豁达俱吾师海榴花开晩独酌江风吹防何磊落雨后蝉声杂绮弦林间月色摇银□诗情畵在霸陵岸笔锋欲撼滕王阁主人作宦犹未来田园一半为荒苔我亦安能居此哉马蹄猎猎踏风埃人生离合大如此为君且尽黄金杯
　　契苾儿曲
　　垂拱朝民间歌契苾儿词曲多媟艳亦乐之妖也契苾儿为张易之小字云
　　君歌契苾儿妾按兹舞酒尽灯欲防堂前鹦鹉语光顺门宣供奉郎莲塘水暖双鸳鸯象牀犀箪伏熊枕春风夜簸花枝狂谁家少年眼如虎犂防并州杏花雨
　　剖心恸
　　万象宫中铁鸾舞金轮压碎中原土龙雏累累血刃红房州天子亦姓武开门告宻死恨迟李家神灵那得知英雄相顾入鼎爼栋摧梁折谁能支皇嗣寔不反臣心端可明佩刀掣防黄丝缨忠肝义胆照日星大呼彻天鬼下聴周屠不语来屠醒帘前鹦鹉踯躅鸣刀圭桑线何多情君王从此脱奇祸保国存孤勲始大鼎彛谁勒定唐功太常工与狄梁公吁嗟贵贱道可同万世栗烈增刚风
　　邯郸行
　　邯郸女儿未二十堂下理筝堂上食梅魂清澈藕丝柔舞罢花枝困无力罗帏绣幙春复春可怜白璧滞风尘陌上几逢珠履客花前谁是锦袍人百年命分多不偶不独西池蒲与桞李广不侯溤衍贫文姫流落明妃朽伤心万事难具论积恨烟緜春草防
　　井陉行
　　陉山不高山有名幽并一览俱分明鹿泉古水浸平壌恒岳远峰朝上京丹崖翠壁相峥嵘亦有列石如分营淮隂千载但遗庙土人至今知用兵羲农虞夏忽已倾首阳薇蕨春又生路旁老松抱世愤时复林间风雨声
　　短歌行
　　苦霜凋绿华耿耿抱香死快力割直丝一防不可已翠防弓鞋双黛眉香轮回首泪沾衣采云一散无消息惆恨绿鬟生雪丝
　　栢梁台词
　　栢为梁梓为柱絫金作台髙几许未央宫阙太液波万寳晴揺夜明树日月星辰和四时梁王以下皆陈诗龙顔喜溢豹文蔚虞廷赓歌再见之君王千载英睿姿惜哉不逢皋与防董生闭门长孺出平津阁中贤者谁雄才逸发不自制始畧祁连山外地东来海上遇安期西向宫中封五利乃知为君难为臣亦不易君王已悔人未知白首始兴搜粟尉栢为梁金为瓦治大国如大厦一材岂宜轻用舍用舍一失害不轻疮痏呻吟徧天下空令中国至今人但説葡萄与天马
　　落花叹
　　牵牛花开香绕风纎指削成青玉筒三春晓露沁花蘂飘飖仙佩凌天中当时铅华称游冶尽日含姿妆不卸楼头月落尊酒空短景催人急如马临台自觉朱颜非倚防泪湿金罗衣似恨秋风太相虐积雨隂隂凋绰约啼莺无复艳阳时乳燕空惊旧帘幕春来秋去何足叹君不见五族七贵皆高冠朱楼畵栋连云起中有殊丽多邯郸明珠翠羽缀首饰紫檀红玉雕防干一朝桑田变沧海脂房秋水空氿澜谁能使乌不飞兔不走肘后黄金印如斗庭前有花尊有酒高歌一曲三千杯长与南山作賔友
　　别离曲
　　十里红亭忆君别落花飞絮飘香雪垂云偏碍复讐冠野水空漫旧车辙欢娱未尽早暌离緑损红嫣当怨谁六贵五侯君自取如何教妾度芳时君去不来妾已老梦魂犹绕红亭道
　　中秋对月
　　日落崦嵫云半赭乌鸦啼碎鸳鸯瓦海东雪浪揺氷城惊落银河向城泻瑶轮隐隐骖素龙木犀花间双兎雄开元李郎厌花坞霓裳一曲聆天风长生殿前人对月渔阳鼙皷兵如雪满路杨花碎马蹄至今坡草沾鸾血君不见今人古人一杯酒谁人扙泪谁开口防频惊在戸庭西风不独衰蒲桞子卿去日尚丁年定远归来空白首请君当筵对月听高歌惟有尊中月色多
　　寒雨曲
　　夏初一雨直徂冬百草落尽黄金茸庭前老树枝榦秃上有古苔如锦封鸟巢冐叶飞不起缭绕飘飏日千里夜深忽触西南风吹作新腔阿满子巢中寒鸟鸣唧唧窻下愁人抱双膝龙泉不出佐清时绣徧莲花秋水色
　　燕燕謡
　　燕燕飞入翠微越罗为君裳齐纨为君衣披香殿里双宿栖茅次旧垒生光辉张公子来击皷按红牙歌金缕一曲阳春掌中舞弱佩随风坠鸣雨君王为尔金刻栌可怜窠成不将雏腐木作柱能几时栋焚火灭犹未知废昭台徙长信前雉雊后星陨恼乱春心君莫问锦衾夜夜裹宫奴温乡老人朝不苏
　　答秋官蔡从善自南都见寄
　　读君千里书上有加飡饭为君起坐明月前两耳清霜响枯蔓窻间闪烁灯夜红水龙朝西云暮东十载同心歌伐木如今愁鬓信飞蓬忆歌君诗对君酒慷慨当筵几开口次公不独带醒狂正平夲自轻豪右南山当戸乍巻帘北极闗心共昻首心知万物固不齐凤凰高飞寜顾鸡羣葩落尽老松出乐国忽有饥儿啼人生何苦必得意有时霄汉等涂泥但愿丹心不负青天与白日青灯黄巻相对生虹霓龙泉夜蹴祖生舞黄鹤朝追崔颢题竖儒报国乃如此钟鼎旂常岂吾事素心未惬忧孔多薄分如蜗命如蚁青山抱病守荒庐寥落邺矦三万书虚名已负故台价广陌谁夸驷马车奉君之书溅吾泪愧无篇章报琼佩竹笛中郎应未忘小冠子夏真狼狈哀歌一声动明月的的寒星耿华髪林幽幽兮风发发水层氷兮草寒色车轮催兮马蹄脱安得往兮附鸿鹄为君强赋长歌行莫讶吾歌多苦声
　　冷斋对雪
　　芜蒌亭南夜飞雪瘦骥嘶羣鸣不絶五更漏防滞铜龙朔吹萧飕战檐铁书生忍冻贪熟眠独裹布衾双足拳龙泉不用寳弓弛老兎欺人来屋前卢家老婢赤脚走东郭先生空辨口英雄富贵両难欺寂寞黄公旧垆酒
　　登楼望城西诸山
　　西湖山水清且幽汉宫恩泽赐旬休鸣鞭走马出广陌一望太行无尽头储郡乔王并时俊相与共上湖边楼看山酌酒无鼓吹自作歌词还自讴飘飏始觉霄汉迥摇落忽惊花树秋浮萍沧海易离合芳草緑波谁去防旧时谐笑果一夣当日池台成独游頽云坐见堕平地春水潏潏西北流不知古壁满苔藓曽有几字垂银钩人生百年骥过隙金丹驻顔那易求有名莫上钟与鼎防取争光烟月洲
　　题沈石田逰张公洞诗画
　　南楼午梦袪复生长风掣巻双眼明姑苏沈翁得名旧不独畵好诗更精敷金山头片明出张公洞口春云横跻攀始信老益壮貌写不遣神遗情立当空谷虎豹栗吟入窈幽防魍惊不知元气已渗泄宛见石笋俱峥嵘层峦絶巘触遐思百岁几日能闲行纵无健歩鬭石角愿借地圭湔尘缨江湖亦与廓庙等富贵何止蝉翼轻青山白髪自夙约今我秋霜已数茎
　　堕钿怨
　　猩红琥珀金指钿一日不曾离妾身指文钿花细相映绿纱夜绣兰釭新堕来恐在泥与土掩袂含情独无语寳钗珠履任轻抛女伴争知妾心苦节旄虽落马骨存一夜为君伤旧恩
　　临渊行
　　兢兢复兢兢临渊游子泣且行孤鸿夜保万里翮逸骥朝踏三春氷洪涛可畏发欲竪防岸未坼神先惊长安少年惜金紫白日弯弧射封豕凌烟一笔万死轻冷笑王阳但为子人生莫大君与亲家家飬子圗出身此身一出难自保驱驰防附犹因循丈夫何苦不若人但惜无名指屈信挥戈防剑出门去长路风尘多苦辛
　　大学幡
　　博山炉小烟曲曲汉鼎虽存已亏足苍生但怨皇天痴不信髙安好皮肉长乐宫中防袖起相国府前人倒屣闗东王母正行筹日下白虹空贯珥东朝将相无所倚何事复令司死谁能砥柱障頽波不若弹冠伏都市孤幡扬扬生烈风海内是非须有公浮云蔽日不作回天功正气自可凌苍穹老臣若肯存精忠遮道一言羞杀翁
　　再作太学幡
　　三尺布逾仞竿太学诸生朝举幡谁其救者司隶寃回天转日谅不难请君先为遮道言驰道不可行使者安可闭车马已没官有过各宜悔但愿相公屈于理无使司隶屈于势庶为邦家保亷耻亷耻一壊公莫轻拜尘颂功风始成
　　晩对西窻
　　赭云防照窻绡赤暖透山房梅夜实梁间栖燕语未休石上龙池翠如溢山人有兴酒满尊旋扫花堦待月出
　　迎秋词
　　井梧叶堕凉颷发聴尽秋莺待明月画防夜悄珠露垂银汉飞湍溅城阙新萤乍起促织鸣谁家砧杵才数声夜凉始觉素帏爽不应梦逐相思生相思复相思美人来几时百草尚欲望秋实何处莲花无藕丝
　　紫丝怨
　　妾本瀛洲洲上女自小不曾窥外戸感君恩爱与君深雾阁云甍杳无路空将红叶寄相思亦有双鱼传尺素君家与妾隣苑墙暮暮朝朝几防肠夜雨灯寒怨瑶琴春风泪落失红妆知君自是文章士妾亦能吟书与史鳯胎龙子照芳春尽道风流世无二岂惟君情与妾心两家大人亦如此不知妾命自秋蓬去年谬许戎家子君虽多情情亦薄当时但见功名乐携书挟剑游上京宁怜风雨凋花萼妾亦怱怱去乡里香书未动悲风起萱花堂前一见君饮恨吞声隔生死君虽不言妾已知似恐鸿鹄滞游丝妾身虽称窈窕姿受恩知恩不复疑宿縁已付金井索往事空悲纨扇词君乘青骢妾乘车白苹洲前相送时明霞有意伴孤鹜清夜何人歌伏雌君恩深沉比沧海能保明年妾身在试将象箆表幽衷更结同心待君解君上青霄应念妾小字红笺仍万叠轻尘霏霏荡红雪一歩一顾肠防絶寒泉堕滩水呜咽银钿中分寳钗折绣鞯萧萧轮曵曵古杨无风下黄叶天长地乆今朝别有夣难逢泪空血苍天苍天髙截截人生何为罹此业为君一死尽妾心他日君来空马鬛
　　远水曲
　　春水深且远扁舟不可度纎素空牵衣飞黄已前路妾意如孤舟君情似浮沤浮沤一散无寻处短棹轻帆日夜愁
　　新凉曲
　　碧梧萧萧金井寒露华瑶月泻金盘篱间萤火湿不起仰见银潢飞素湍纻衣凄风凉更薄綘蜡生花照弦索草虫似答风枢吟窻禽不与书灯约百年光景转眼残君臣际遇古所难一杯尚可尽余兴长啸秋空登石坛
　　餔糟吟
　　高堂置酒白日驩颠裳倒屦意未防主人不惜珠璧碎刲麟剥鳯充朝餐西池鼓发纵牛饮烂醉掣防曼缨冠狂歌剧舞无夜旦宫商错乱知谁弹春缸绿沸壮士喜红笼晓开鹦鹉死尽脱金貂岂论钱不妨麯蘖多成市湘南遗老坐叹息斜日烘顔亦酣色江上何人更唱歌千愁万恨无人识
　　斗酒吟
　　我有磊磈懐斗酒不能下有时忽一作中夜毎自诧大呼满掬槽头珠千滴万滴恨未除昆阳虎鬬壮士走龙韬安用囊中书先人遗我百金劔我毎佩之生死俱赤蛟青兕不试用风霜枉杀江南鱼叱奴停杯莫更酌拂拭龙光倚太虚
　　寒夜曲
　　霜风试严摧碧防翠缾锦鳞屈不舒萧萧古城月西上孤鸿时作空中书西湖往日多芙蕖山明水丽画不如与君一别岁月改苍苔落叶填前除时移世换何足惜瑶筝翠管无颜色绣被犹霑雨露恩朱防不似芳菲日青灯作花垂紫防沉忧销骨人岂知寸心千里托明月夜夜期君望月时
　　拟古乌夜啼
　　城上柝渔舟夜寒城下泊城头乌啼月欲落岂知城中人苦乐锦坊织儿夸织锦蚕妇采桑兼采椹千金贾儿那复忍
　　莲北座上分韵得新字
　　寒空露下苔色新西堂扫月迎清賔天风吹落鳯池佩爽籁逸出东华尘主人远致碧莲酒况有水陆罗奇珍洿尊事往不可见意古独荐藻与苹牀头锦轴巻复申墨池寒浸龙生鳞枯藤弱蔓满篱壁眼中书法谁先秦西山秀色堕杯影长安落叶随行人寒烟不销万古碧野草尚忆升平春城头杵筑声振振四坐敛袂各定神鱼头叅政自骨鲠蓬莱词客何嶙峋青虫吐丝不盈尺照我短鬂明如银相看一笑日欲瞑松畔鹤声凌紫旻










　　熊峰集巻八
　　钦定四库全书
　　熊峯集巻九
　　明　石珤　撰
　　诗
　　五言律
　　梧桐生高冈
　　海上金轮出曈曈映碧城梧桐正防蒨鳯鸟一长鸣韶濩中和日防龙揖让情献书丹扆外寰海望升平
　　送友人
　　明时豪俊客眼不着长檠贤圣开书夜江湖纵酒情虞卿能赴急徐穉本躬耕易水城西畔时来一濯缨
　　野望
　　偶来原上望续续意何穷逺树寒烟里荒台夕照中翩翻沙鸟白寂寞野花红诗兴谁收拾徘徊立晩风
　　西郊春行二首
　　防马西郊外正当芳草时行人避风雨稚子惜花枝池断荷穿早林深笋露迟春心应可保莺燕莫相窥
　　其二
　　野外无多景青山映碧流近看云起处刚隔水西头草色随人动烟光触目浮招寻犹有地勒马戒嬉游
　　夜作
　　灯火沉沉夜团圞影一家生涯杯泛蚁儿女墨翻鸦古劔星前气霜毫梦里花百年真乐在寜复向人赊
　　苦热
　　徙榻随隂坐推琴借石眠火云悭作雨花气郁成烟扇短频挥日楼高不到天海风犹万里安得驾飞鸢
　　午坐二首
　　圣主恩如雨羣芳尽及时愧无投李报愁诵伐檀诗庖廪供清坐冠裳列近司浅卑朝海岳惟有寸心知
　　其二
　　云雨朝昏变东西岐路情细看池水静刚似我心平薄露惭调屑山桃望作羮青袍侍黄幄已不负书生
　　笼中雀二首
　　一种青云鸟谁将入绮笼虽便红稻穏无复緑隂中顾影疑怜独蜚声忽应同还惭好毛羽终日狎儿童
　　其二
　　日转青曈媚风吹緑羽齐将身随鳯舞何意学鸡栖知命长安啄逢人似欲啼金笼清夜永应忆水云西
　　送刘文焕按吴中
　　谁遣滇池雨随车又入吴力虽能撼岳志本在嘘枯清白家声旧巉岩骨相孤怱怱一樽酒旌斾已先驱
　　饮归
　　罢饮高坡巷归途月色新黄非我马关柝是何人积雨冲泥淖微风振羽鳞一朝开口笑聊息百年身
　　送文焕
　　此日河邉柳萧萧已过秋如何对离别还复有歌讴山色连波动云光入树浮肯令悃愊吏卒歳但优游
　　漫书五首
　　闲居成懒癖高卧起徐徐世治逢尧厯春晴验朔书嚣尘长缭绕元气自呼嘘不把双眉向人间浪蹙舒
　　其二
　　晓跨城东马披星到酒家瓮春抽嫩竹灯夜试初花乐听升平曲人乗浩荡槎兴来从健到谁省岸乌沙
　　其三
　　东风才十日暖色渐融氷春市多张酒宵城半打灯礼从先进野学去古人矜分不知时务痴聋似许丞
　　其四
　　十五年前到都城犹古风蹇鞍逢进士鸡酒宴名公世事车轮转人情木叶红豪华迷旧眼谁与论颛蒙
　　其五
　　谁道年程浅刍荛有此言结缡儿女早鬭障锦丝繁磊磊春盘簇怱怱夜客奔还看脩上者妖服自翩翻
　　新晴
　　积雨衡茅湿炊烟乍未高泻荷浇渇肺披草曝征袍最喜蛛丝静全胜蝶拍劳吾材自樗散亦得谢尘嚣
　　史馆即事
　　缓步阁门西晴晖挂碧题朝鸦随仗散旅鳯傍楼栖风撼牙籖动寒欺兽熖低馆中无一事清兴坐成迷
　　月
　　为月一登楼长风更试秋水摇城阙逈河带斗星流古木萧萧下闲云淡淡浮秪应今夜景能破杜陵愁
　　过李徴伯墓
　　烟霾栖古道蓬藋掩荒丘壁有题诗处云横作记楼多才悲命薄浮世几名留惆怅香山社交知半白头
　　元宵十七夜雪
　　犹在残灯夜霏霏雪满空缕纱惭未巧金剪恨无功暖缀鳌峯树轻随舞扇风一尊徒有意人隔五云东
　　晩望
　　西郊日日望偏爱夕阳峯野水多宜鹭踈林不碍钟烟中古庙出山口断云封惆怅东飞鸟翩翩为客慵
　　早春
　　春色来何处蓬窗试一开积寒犹困柳晴雪渐舒苔未举书云笔新停送腊杯江山多旧约斜日重徘徊
　　对月
　　团团今夜月偏照柳邉阑古瓮深浮蚁高台独舞鸾竹摇金缕乱花咽露声干多少穷愁客临风两鬓寒
　　雪中朝退有述
　　雪后朝金阙寒辉达曙光鬓霜惊老至步缓觉途长修竹叶零乱古松根崛强君王鲜游幸安用赋长杨
　　花月
　　汉苑翺翔日豪吟兴漫月怜停酒问花记倚阑看世事风翻叶年华水下滩多情空复旧回首翠屛寒
　　秋日西郊书事二首
　　金井叶半脱宝阑丝乍寒凉泉鸣石罅骤雨刷危滩草浥萤收照林空马放欢水头高防客公事了渔竿
　　其二
　　霏霏晴复雨草屋近茅湾未午闻鸡唱刚秋见鴈还水蒲多委佩山枣半开顔忆见吹笙侣頽云隔万山
　　卖花
　　长安卖花者多在雨余时幷剪劙繁緑吴绫记向枝香回金勒马红映玉人姿此意谁堪咏扬州杜牧之
　　西郊送别
　　积潦同溪涧离亭柳半凋壮心尊酒外诗思夕阳桥路出中山逈云连黒岭遥郡人应乆待东北望星轺
　　初秋追次工部江亭韵
　　堦草含秋意江亭忆昔时谋生已过拙结果未全迟梦恋承亲色年怀报国私积涛知此恨呜咽亦成诗
　　遣闷二首
　　达士本无忧龙泉晩见羞植花逢旱熯将鸟避鸺鹠万事须前定诸贤亦后谋一杯明水在挥洒涕横流
　　其二
　　士无贤不肖须记入朝时萋斐能成锦瑶瑜易指疵似应负芒刺岂独妬蛾眉搔首青天下秋花共泪垂
　　早
　　八月如斗谁曾着意怜世情多厌晩蔓草亦争妍斫蒂青犹嫩衘花緑未嫣不如缄口待甘苦付苍天
　　七言律
　　忆崛山
　　崛竒赏忆当年十里青山半管弦啼鸟惯来红树里落霞时堕酒杯前锦衣公子雄三尺彩笔诗人炫百篇回首旧游成一梦西风尘鬓独凄然
　　涿郡
　　二水争流绕郡南郡城东望五云酣风生帝子楼桑里月射桓侯浴马潭古俗多年犹忼慨废台无客更游谈津邮日日鸣钲鼓看尽行尘拥使骖
　　卢沟经张司空华故宅三首
　　草色西风万古情司空旧宅路人行鹪鹩岂意文章误牛斗犹疑劔气横世难鱼龙多葅醢名留桑梓尚峥嵘道旁欹石形如鼓安取仙桴为发声
　　其二
　　式干初议与心违力为匡时独未归野雉不缘蛇蜕悮鳯凰犹傍鸭阑飞功成白首遭萋斐论在青编有是非惆怅当年歌歗地落花如血防人衣
　　其三
　　几年神劔化为龙晋武平吴见折冲名载鼎钟应未灭路当豺虎竟难容陆机豪泪风前堕羊叔轻裘地下逢千古何人来驻马碧芜幽恨共蒙茸
　　夜坐偶述
　　檐前冻雀夜不语巷陌谁家犹鼓声呼灯急映五万巻开酒独浮三四觥严霜淅沥下枯叶清漏彷佛闻层城苦无高兴纪日月羞见寒星当户明
　　题徐子仁逺游巻
　　青鞵踏破未辞劳万里长风振布袍游不为人真浩荡书能名世自英豪秦碑夜抉苔侵肘石鼓朝临电拥毫闻道三山犹胜迹烦君入海更寻鼇
　　答侍御宋先生次韵二首
　　五花骢马绣为鞍谁道人间行路难两腋天风生祖幕百年交结见金兰仰看鹏海三千里笑倚鸾台十二阑对酒诗情自无限水邉花鸟不相干
　　其二
　　平芜高树翠成湾彩鹢凌波去不难萍梗于人真泛泛柳花随意亦漫漫烟飞祖道风初急鸟入诗题韵未安回首故山应怅望一尊新酒尽余欢
　　将归省留别张孟贤吕从殷
　　疋马南归嘶逺风不堪尊酒御桥东交游晩信非身外世事静看如梦中春入柳花飞正苦兴随流水去何穷今宵定宿楼桑寺遥见西林塔影红
　　寄欧职方时振
　　午睡醒时独倚阑葛巾何用再三弹惊闻碧树还书礼欲向云霄附羽翰长者风流元似玉同心言语自如兰无因拭目官槐道一借前驱负弩看
　　滹上即事
　　晩烟如带拂城头城下滔滔滹水流东海游龙归古庙西山浓翠贴谯楼种荷使者今安在横笛儿童不解愁惟有春风长浩荡年年吹緑到芳洲
　　观芟麦者
　　卧龙冈外看芟禾可奈南薰吹鬓何共幸太平还起舞不愁官长更催科牛便草色眠初穏鸟入桑隂语正和试学老农歌一曲頽然高卧夕阳坡
　　和马侍读先生长至日习仪二首
　　十载鸣环从列仙三回得侍御屛前恩深自识龙顔喜力薄能追骥足先清世风云应有合短檐春色亦堪怜床头经史犹狼籍冷砚寒炉又一年
　　其二
　　蓬莱面面列神仙伐鼓鸣鞘亦陛前阳道且看明日长太平何让古人先清闲福自君王赐踈拙材惟座主怜荏苒不知时欲过相逢还愧问青年
　　送李天瑞还兴隆二首
　　莫道君门逺万千千山仍与万山连桑弧蓬箭宜如此瘴雨蛮烟岂偶然理直不妨天下往才高那受故人怜孤根着地知何日月白风清又一年
　　其二
　　世态全归咏叹余岂如张旭但知书九重献纳心犹壮百折盘桓气未除麟鳯未应明主弃芝兰欲就善人居天涯相送还相忆莫待平安两字踈
　　清明二首
　　榆柳新烟渐满城出门人唱北邙行纸钱无字书年代华表谁闻说姓名落日饥乌禁乆立东风骄马试长鸣春来不作王孙赏芳草萋萋漫有情
　　其二
　　汉宫传蜡昼防蒙寒时清明几日同揷柳儿分烟外緑卖花人立雨中红万家香火迷归蝶百尺秋千卧晩虹欲把吟情输酒幔晓城无数飐东风
　　独坐
　　百年今此暂祛烦又向空斋独负暄阅世渐知滋味薄著书犹恨语言繁风嘘竹牖通阳气人掩蓬门避俗諠却讶藤萝附松栢凭高袅袅正攀援
　　和马静学先生入直
　　林栖早借一枝安梧桂氤氲夜不寒吟对好山成故友笑怜秋叶似微官春云过眼犹翻雨野水无风自作澜多病见花羞潦倒正冠时复倩人看
　　九日
　　月杵霜砧是处同悠然起对菊花风龙山事往人空羡老圃秋深叶自红多景欲逢高士赏无书先与醉乡通登临又误今年约万壑千峯怅望中
　　鴈
　　采鳯楼西见鴈过数声清入五云和秋空叶泛悠悠影故国风生澹澹波两字平安归去晩百年身世别离多荒田夜夜明山火好为高飞避网罗
　　送谢侍御按云南
　　倾盖论文两不疑别难方恨定交迟霜风万里随王使月夜何人听杜诗望入南山云正白春生溟海树先知与君报国心俱在矢直衡平欲问谁
　　次韵答张太守孟贤
　　万里凭防望楚天彩旃高盖驻才贤云从出岫多成雨鱼为缄书几辍筵已负旧名追骥尾欲挥遥泪洒江邉寸心呵冻应难尽惆怅寒鸦晓日前
　　对雪
　　鳯团初煮浪防圆冷笑闲行鹤氅仙径滑始怜樵担重竿沉无怪钓舟偏羊羔酒慢谁呈舞驴背诗成独耸肩一夜吾伊声未絶有人风雪正高眠
　　春日即事次罗广文韵
　　游丝嫋嫋乱莺梭茅屋新成燕子过春到北堂苔似锦雪消南浦水如罗庄生梦偶冲花破靖节情非为酒多日暮高楼望千里汉台秦馆正樵歌
　　望西山
　　西望瑶山秀色重邑城多傍最高峯明霞落尽鸦犹语尺素裁成鴈适逢吟骨对山双耸瘦凉飇防叶几摧锋溪村月上愁无限看到渔灯达暮钟
　　中元忆先垄
　　江南回望北山青故垄谁持麦饭登兄弟向衰俱作客乾坤留迹本浮萍时逢有道身何补节遇清秋恨颇增独坐月明过夜半满林寒叶若为听
　　过宝应湖值隂晦有感仍和库部
　　北鴈南鸿嵗嵗忙隂晴未定路犹长春潮又听孤舟雨晓镜新添几缕霜一代美名传稷下百年遗爱在桐乡因君更起凌云思却恐春来酒病妨
　　夏日偶书
　　看花节过又蒲觞几为秾华伫夕阳莺本无心呼客梦燕如有意说人忙青山畔可茅为屋白水中宜石作梁归去一尊逢五日且无闲酒酹沉湘
　　予庄诗四首
　　闻道挥金买碧山春风门巷不长关客来但话农桑事兴到时行水石间芳草渡头莺语乱夕阳江上钓舟还江山触目皆诗画摩诘多情恐未闲
　　其二
　　风尘经日鬓华新梦里青山说未真满地落花人起晏一帘踈雨燕来频蚕成麦熟歌良吏酒美羊肥赛土神别有报恩三尺在中原无事且随身
　　其三
　　山中风日自升平旧业新田喜渐成看过花枝还结子见驯麋鹿解呼名一年官课刚输纳尽日柴门少送迎我亦最谙农圃味城南十畮忆归耕
　　其四
　　神仙小隠亦蓬莱渐与红尘断往来落日数声牛背笛清香一树水邉梅草堂客散留云宿苔径人稀为鹤开闻筑钓矶吾未信鳯凰元有鳯凰台
　　五言排律
　　送罗文学赴福建考官
　　闽越山川古人材更可称纁徴客去雷雨看蛟腾国士词多雅山林气稍矜匿瑕收瑾璧得味外淄渑有此孙阳顾能同臣僎升网罗惊并集旗帜见先登为国呈多士还乡切寸竞庭闱欢定剧池馆宠俱增岂不怀将父应须畏友朋吾邦衿佩在拭目望薰蒸
　　寄宋侍御
　　日日思相见那知年又年素书千里外清梦五楼前尚忆闻钟入曾陪载笔旋路岐多聚散忧病苦颠连网集诗筒厚霜封劔室坚空羣犹有志涸辙肯求怜为报东朝客来寻钓渚邉
　　薄观城南
　　雨露无私润荒壕春意生水香荷欲上苔破竹初萌燕到芳檐语鸡来树杪鸣近村斜有径傍寺晩多莺未尽花犹吐曾鉏菜恰成江湖蓬鬓客何以答升平
　　五言絶句
　　题吴匏庵东庄诸景二十首
　　东城
　　城上郁葱葱城下人家住朝朝城中乌飞向城东去
　　菱濠
　　濠水深几尺菱花镜相似居人来采菱菱角渐有刺
　　南港
　　南港水如带緑波深不流斜阳飞鹭起几处泊渔舟
　　北港
　　下桥声骨骨凄然苇风至儿童覔惊鱼动处荷花是
　　双井
　　防杖游何处暮投双井村萧萧花竹里茅屋半开门
　　方田
　　方田若碁局水暖稻先熟一半给官家一半供饘粥
　　果林
　　种果东庄头年多不知数林深少人迹子落又成树
　　曲池
　　池水清且涟萦转牵曲镜照见柳叶斜不似莲花正
　　桑洲
　　采桑下长洲桑叶緑如钿幼妇解眠蚕缲丝织黄绢
　　振衣冈
　　振衣复振衣高冈出林杪下见红尘飞西望青山小
　　朱樱径
　　樱桃何累累清光映寥廓尽日无风吹朱实忽自落
　　鹤峒
　　鹤峒深窈然竹木森四堵中有幽居人时时教鹤舞
　　芝丘
　　种麦不种芝芝生在中阿至今芟麦人兼唱采芝歌
　　艇子洴
　　凌波下洴水日暮系艇子大道如川流圣人贵坎止
　　折桂桥
　　折桂桥尚存折桂人已矣时有桥畔人拾得桂花子
　　白云馆
　　馆外暮云白羽客时迎送婆娑屋邉树传是梅仙种
　　知乐亭
　　幽士知鱼乐临池小结亭时时挥五弦下有流鱼听
　　耕息轩
　　耕田耕且止垂轩坐憩息非敢为惰农应当惜牛力
　　续古堂
　　延陵文章客选地建新庐指防平泉树时称先大夫
　　拙脩庵
　　脩拙人何在寥寥惟旧居风雨棠花落犹疑夜诵书
　　结交吟
　　白马载金鞍悠悠迈城邑桃蹊人不知中有荆与棘
　　苔壁
　　嵳峩千仞壁上有万古苔萋萋风雨色终不带尘埃
　　题李宗一扇
　　空江满秋色回首见东山旧日垂竿侣攀龙乆未还
　　山中
　　山深人迹稀烟霁见茅屋野老时时来裵徊涧邉木
　　秋原
　　野鹿时并走沙禽亦双飞何事秋原上日斜人独归
　　闺怨
　　当年人对月共说两团圆如何人不见明月又今年
　　春思
　　素月挂西楼楼前春霭浮罗衣试轻暖长夜倚箜篌
　　山中曲三首
　　緜水何太急奔流下东井北登鳯凰山未晓见日影
　　其二
　　朝登青石岩十步一驻马亦有红顔人倚马立岩下
　　其三
　　峭石激湍响古城临水居城东有渇叟不及水中鱼
　　灌园
　　开畦还汲井勤苦待蔬成不及池头草无情日夜生
　　问剑
　　铸尔亦何为琴书得并随中原多巧日暮尚狐疑
　　剑答
　　万事吾先让临机鬼不知不明兼不断安用壮夫为
　　七言絶句
　　题小画四首
　　板桥诗老未还家村舎儿童扫雪花春酒山中犹未熟罢吟应试小团茶
　　其二
　　四壁岧嶤列翠屏取凉还上望湖亭醉来翻笑荷衣色不及村南酒幔青
　　其三
　　水南山北梵宫多日暮钟声杂棹歌别有幽居松竹里春深惟拟故人过
　　其四
　　山头寒瀑悬飞练亭外平波接逺天秋色依稀何处见半江风雨一林烟
　　高宗宫词
　　月射罘罳动绮烟合欢花下夜张弦太平公主来称夀玉带朱袍舞帝前
　　闺意
　　玉指金鍼课女功鸳鸯屏暗蜡灯红窗纱扑簌通宵响满树桃花一夜风
　　立春
　　萱草堂东逢立春春风堪笑亦堪颦青青盘菜思纎手袅袅花枝似玉人
　　题倪冬官小画五首
　　花枝袅袅雀双双昨夜东风到竹窗野客情多何处写旋挼花蕋浸春缸
　　其二
　　野鸟将雏意自真牡丹花外往来频谁知委巷茅檐下亦有嗷嗷待哺人
　　其三
　　春入瑶花又竹枝依依寒雀向阳时相呼相应皆吾乐却恐鲲鹏亦不知
　　其四
　　花覆阑千金翠明日高娇鸟睡初醒不知人倚西风外吟得新诗几字成
　　其五
　　海榴花外往来时大鸟劳劳小鸟饥谁道吕生徒作画分明如诵蓼莪诗
　　玉泉亭上
　　峯岩百步翠重重岩下春泉喷玉淙章帝旧宫今不见断霞犹出绣芙蓉
　　题李后主画鹌鹑
　　翠袖成围紫殿深曾看一胜抵千金如何解甲临城日不及山禽有鬬心
　　唐宫词
　　四月笙歌沸苑池瑞莲花对海棠丝昭容尚记开元日正是宫中蚕老时
　　中平宫词二首
　　水绕灵昆苑草春渇乌新洒近郊尘金舆罢幸天街静白玉虾蟇自唤人
　　其二
　　宫市新开御水邉绣襦争立市门前酒姬未放驴车过自问刘郎索酒钱
　　南朝宫词二首
　　花簇郊坰锦作围小怜日暮射生归双双羽从重歌舞不觉齐城漏已微
　　其二
　　玉树新花夜夜开张嫔凮韵孔嫔才感恩谁似中庭鸟解咏江南草化灰
　　贞元宫词二首
　　君王不爱长门赋才士空吟散雪词独闭深宫转萧索露华垂老合欢枝
　　其二
　　贞元法曲被宫悬绛防莲冠待管弦惟有宋家兄弟别各簮彤笔御帘前
　　社日
　　东风帘幕驻晴云社酒杯深我对君燕子未来花不语緑芜寒雀共斜曛
　　僧房感事
　　都言名利不如闲多少投闲去住山今日山僧还不免人间寜是旧人间
　　春过亨上人院四首
　　试上生公说法台落花榆荚防深杯春光眼见随流水满地黄鹂唤不回
　　其二
　　近水踈藤换古稍傍墙高柳出新巢蓬门日落归犹未要听山僧月下敲
　　其三
　　雉堞参差锁暮云外城春水内城闻风尘不落高僧梦日日看经到夜分
　　其四
　　铃梵声沉昼寂寥坐看孤鹤下丹霄前身记是东方朔恐有书从海上招
　　汉宫词
　　鞠室无人鬼夜悲监宫印付审郎持昭容七子闲言语直到帘前奏御知
　　秋隂
　　积霭隂隂覆苑墙山梨病雨叶多黄道人痴欲寻秋色独立青山送夕阳
　　草色
　　带烟和雨緑萋萋水阁春深望眼迷惆怅夕阳千古地青山无语鸟空啼
　　漫书次陈白沙韵二首
　　中年虽过未扶笻尽羡人间白髪公花下一壶那敢惜江乡多雨况多风
　　其二
　　夜凉欹枕数清漏秋早出门怜露花莫道五湖归未得山城十畮旧桑麻
　　春日
　　曲栏深院日初长锦轴珠徽乱一牀燕子不来花又落一年孤负好春光
　　新花曲四首
　　翠池新种小芙蕖欢动眠鳬与戏鱼试向水头经日看好花成子定何如
　　其二
　　雪骨氷丝奈弱何碧琉璃上露防多隔阑遥见蜂窠影应是新房映緑波
　　其三
　　緑柄丹葩展未齐晩风人立画亭西翠衿双鸟翩翩下应识莲花似越溪
　　其四
　　着意栽花歳又年偶抛新菂便成莲殷勤为向花神语但愿根深子又坚
　　次韵奉答应韵二首
　　春光能得几多旬雨笠风簑过半春正自不禁萍水恨可堪重对别离人
　　其二
　　东风不用漾游丝小阁深愁髪素时满地緑苔人独坐一林寒雨雀争枝
　　六言絶句
　　三首
　　密云欲雨不雨桃花将开未开日暮小楼凝望江南燕子归来
　　其二
　　溪上一篙春水林间几个流莺野客半醒半醉江南江北关情
　　其三
　　李白桃红柳緑山长水深日斜旧日谁家燕子今年飞去谁家
　　五首
　　沤篮池头独望碧水沉沉不流篱草半成萤火残阳却傍高楼
　　其二
　　新月如钩自挂白露成珠未圆石枕藤牀秋夜高人不梦邯郸
　　其三
　　秋江一望无际山色坐来满衣黄蝶花间独宿林梢红叶时飞
　　其四
　　花落帘栊自好水归谿涧空寒穷达早知有命不须待诏长安
　　其五
　　青山千里万里白髪三茎两茎药味岂须台鼎田直在东陵











　　熊峯集巻九
　　钦定四库全书
　　熊峯集巻十
　　明　石珤　撰
　　赋
　　感双鴈赋
　　己未歳或餽予双鴈育于庭中问其从来曰弋人获之也虽复穷蹙雅有高志萧然独立若贤士君子罹困侮遭播越而耿介絶俗固将终身也予既悲之而惜其未能即去乃作感双鴈赋何日月之徂迈兮草若木其易黄慨双鴈之翩翩兮去霜雪而南征彼弋人之慕之兮乗防飞之未飏吾徒违其日逺兮中道失而悲鸣昔南发于衡湘兮北又逾乎翰海既随阳以定居兮又啣芦以伺殆行有伍而进有律兮岂智周之不逮乃为罻罗之所收兮命或悬乎葅醢噫嘻悲哉物莫不有时兮时不可再来一失其几兮何人不哀方得意而逺适兮恒一举而千里传海上之遗书兮歴乌孙之故垒明妃去而张兮文姬归而按拍感中夜之哀吟兮写万里之明月岂不居危而思安兮悲羽翮之既伤相眄顾于中庭兮独徙倚而徬徨栖不于茭蒲兮失风云以为翔忽流影之感予兮声激烈而惨惶孤臣失志而惝怳兮贞女闻之而泪零维国逺而交防兮茍衷诚其未明昔仲宣之去都兮逾荆江以淹滞陵失援而丧身兮亦胡为乎国士梏南冠之钟仪兮絷越吟之庄舄相贤哲之不免兮固流离其焉悔吾独怪夫童子之无知兮恒蹴踏而呼之贸贸焉其欲来兮顾鸡鳬而去之念天秩其能序兮内行纯其有别富与贵其莫淫兮岂威武之可摄余独好此高志兮荐芳泉而具粒相徜徉以容与兮知谢也之可食欲举而低回兮临干磐而欲放羽被铩而未齐兮爱莫能其助长鹤既鸣于九臯兮白鹇翩其逺归有鹦鹉之能言兮亦振迅而西飞惟昔先王之观化兮顺物性而明人伦不使山者居泽兮不使水者居中原诚物情之各适兮亦何必豢虎豹而羁麒麟古道逺而不可见兮吾与汝其焉往离忧患之孔多兮世纷秽而鞅掌无忝尔所生兮吾茍得其养指歳晏以为期兮虽困郁其奚丧乱曰吁嗟鴈兮其徳一兮其进有列不轻配兮是宜用之为仪大夫执兮虽则困穷心如结兮彼人而禽胡可说兮
　　望逺赋
　　怀滹沱之美人兮睇恒山之长麓歴高冈之千仞兮骋青云之华毂西望封龙东瞻信都凌霄振衣遡风纵呼气横九垓天开五湖欲去而邅回兮睨荒墩之碧芜乃有却秦故城盟齐旧址禾黍西风芜蒌汉水逢去燕之望诸兮得田叔之梓里问前路于征夫兮讯山林之野史访弃瓢之老父兮求击筑之巨豪赠昆山之瑛兮解明月之佩刀发刘琨之清啸兮等万事于鸿毛山欲暄兮云萋萋谷无人兮乌嘈嘈瞰梧桂之氤氲兮想双鳯之鸣翺盼刍儿之踯躅兮感雍门之悲讴果孟尝之不来兮亦平原之罔留繄陵谷之变迁兮曾几人之驻辀忽两矅之徂迈兮挟八风而周流于是九州纵瞩万里入视山河缦回百兽崛起呌衡阳之归鴈兮送天池之鹏徙要海上之安期兮论羲皇之曩也采瑶草而漫吟兮据槁梧而假寐倐心旷而神逸殆不假于熊经而乌跂吾不知世之忘人人之忘世也乃絶洪源复睹秦人桑麻防翳爼豆厐敦歌流击壤礼谨污尊餐朝霞之既多掇秋露之实繁拉芳邻而共集倾高盖而定言戛后防之鸣球撼千尺之云根蔼流沙之埲埲忽弥漫乎昆仑瀚海北注大江东奔碣石嵳峩巨岳雄蹲蓬莱方丈不可以跬越兮俨眉睷之且存予乃发昆吾指邓林敛逺翮披雄襟岱华砺锷洞庭淬镡起万窟之蛟鼍兮俾歌且舞以助吾之长吟
　　酒旗赋
　　餔糟居士将移酒泉道出中山之野长怀逺思感风帘之飘忽乃援毫而赋之曰佳哉酒旗之为徳也不刚不柔有缓有急美好脩长外方内直体成文于经纬用不离乎绳尺既消摇以高举又贞固而独立抗尘表以起观抚青天而正色宛转便嬛匪予之妍朋风侣云听其自然结括纠缭匪予之丑众爱一憎于我何有惟翩然之逺扬若与世而低昻矫烟霞之接武缥霓蝀之垂光或振顿而跌荡中菀结其未平倐舒解而端静粲不文而有章乃有白首将军金貂公子抵掌游谈挥鞭入市叹数竒之难逢慨日暮而千里忠欲进而未明志弥精而离毁击悲筑而高歌痛末路之骫骳其或朝燕暮魏齐竽赵瑟载宝来朝谈天动色合从解而势危帝秦疑而蒙疾凄黑貂之敝裘丧黄金之千镒望白云之故都违未暖之賔席莫不意欣欣而望予气洋洋而集止挈百榼而操觚等万事于脱屣别有曲槛高楼歌纎态柔光疑黛敛影讶云留击节而歌窈窕含笑而看吴钩解明珰以相遗杂兰桂而为羞日欲下兮山暝乐未极兮涕流乃至斜阳兮逺村积霭兮愁人春融融兮鸣鸟雪漉漉兮沾巾留神仙之宝剑逢江上之鱼缗延骚坛之逸客来草莽之遗贤潄醪而谈农事曳笔而颂麒麟则又神恍惚而飞腾意徘徊而上下逐眉棱而同转偕微韵以交亚或感怅以需时更歌呼而达夜盖不以名都为显兮亦非大邑以为通谅委巷之非陋兮岂草泽之羞穷进有度而退有所兮行有舒而巻有息虽阳指乎未明兮隂则尾乎北极左东隅而右西域兮要不违乎榘矱昔先王之为礼兮岂嗤昏而辨醒自号謼之作昼兮始相沿而日征恨靡谷之太多兮勤诏令之丁寜犹有曩之心兮防民隠而俾生何世伪之日滋兮农志违而业变上酤而日严兮下监税而月甚彼曳紫而垂鱼兮固混情于负贩頽风靡而不可制兮吏夤縁以为家朝头防而夕敛兮籍口实以文苛诚置锥之无所兮吾不知本之谓何岂止缾罄而罍耻兮妻子顾而喑呀遭褫捽而弃置兮岂吾罪之孔多利非予之所知兮祸亦非予之所患顾处身之非所兮逢利害之先见岂不防通而知逺兮曰守经而达变信处世之孔艰兮犹不免乎羁绊昔吾类之多贤兮源既逺而益分方九府之既脩兮赋邦家而益均上自于王公兮下达于庶人惟简淡而不厌兮称布帛之至文始先农之力穑兮上有事于筐筥采捋撷之既繁兮功告成于机杼冠得之以为圜兮领挈之而为衣纲既属而帆举兮有方合而为帷彼其饱风涛而安寝处兮被容体之有威交廊庙于江湖兮愿相寻而未违各有用而咸适兮涂则殊而同归怅独处此纷秽兮若含垢而纳汚望既困于鼓刀兮尹方勤于鼎爼说隠伏而屠羊兮奚自鬻于五羖诚偃蹇而淹留兮亦惟命之故幸月白而风清兮寒与暑其代易波沉沉而助蓝兮草萋萋而分碧岂惟未遇之文士兮被犊裩而自涤亦有变名之贤佣兮突烟炭而叹息吾虽系于一处兮若不食之匏瓠与忞忞而汨没兮寜皦皦以为高望迟日而偃仰兮凌太虚而游遨茍激烈之感予兮亦凭风而怒号虽干折其焉悔兮岂踵摩之可嘈彼世利之纷纷兮方视之如鸿毛
　　抱贞赋
　　帝降命之孔均兮圣作则其未渝纷世路之滉瀁兮抱吾贞以自居遵薙柞之遗矩兮翦蒙茸而令防车輷輘而迈涂兮听长者之所如被便嬛其綷防兮畴不知其为美信出言之有章兮念祸门之贻悔欲周容以趣好兮岂前哲之罔贵顾赋质之既偏兮外若里其能悖彼麋鹿之在庭兮徳虽老而未驯有山鸡之孔武兮寜鬭死而不沦矢惟直以自信兮璧亦不知其白谅物理之各正兮有智愚之一徳吾既离忧与患兮惧震趾之逢尤将同羣于鸟兽兮又异气之不可求思大人之逺游兮虽骋驾乎六合终回翔于故都兮饱湘流之一勺干与坤其并运兮咸得一而清寜维周柱之遗史兮抱无名以为经览万物之动静兮固窈焉而各在也溯孔波而窥虞源兮阅万防而未坏也曷辟而非闟兮气必敛而后散彼春阳之防兮畴不始于氷霰是用藏感于至寂兮若敛华而复根保未发之太和兮粲夜气之长存岂鹑居而鷇食兮同无怀之逸民息固有时而作兮妙精义于入神自屋漏以达大庭兮市与井其交错钟鼓发而匉訇兮舞艳姬之璎珞晃白刃之在前兮轰疾雷之破山方澄心于止水兮契先天之泊然富贵固不足淫兮恐茹藜之乐改相蛮貊之犹行兮胡众疑之可诒朝兢兢而夕惕兮恒内顾而反听奉至徳以周旋兮踵如愚之服膺虽盘水之可奉兮忽覆满而变盈矧师保之弗临兮不辍步于窈防质既不逮于松栢兮期后凋于歳晏金可渝而石泐兮莫坚真之销耎善可遴而可持兮道何取而可遵玩括囊之无害兮首致虑于出身黜枝游之秽辞兮发安定于俨若迹考父之循墙兮戒子舆之履薄茍由中以润身兮絜诸家而度邦寜履绳而蹈矱兮敢覂驾而猖狂繄神圣之至醇兮始声律而躬度徒一间之未达兮尚计仁于月数况末路之﨑岖兮华实溷而多违貌修仁而色取义兮假伯车而不归财一善之可称兮已蝇尊而鼹满怅藻鉴之日非兮但求士于婉娈视中国为帷房兮竞献防而贡妍何祝鮀之纷沓兮有江充之靓曼圣既不可以一蹴兮世波頽而风靡非确乎以自任兮寜不乱于誉毁昔夷齐之耿介兮违一世而不顾抑士师之直道兮亦三黜而不去寜蹈火而赴焦兮忍委随以干荣甘枯槁而赴渊兮羞骫骳之成名岂不行忌夫大洁兮固余怀之所怿总璧碎而珠沉兮肯同光乎瓦砾人固有遇不遇兮道岂因而洼隆兰在谷而自芳兮修竹寒而郁葱芬与华其代谢兮鸟翩翩其遡风视喧啝之并举兮有戛戛之孤鸿或屠羊而处秽兮或佣身于五羖歌白石于牛衣兮抱汲瓮于防圃咸和光而忍诟兮志与业其不颇吾惟求尧舜而不可见兮又安能防其他息吾驾于踈樾兮解吾佩于南沼散宝璐而弛明月兮何杜衡于芳草纵鸾鳯而逸骐驎兮非青鸟以为媒飒逺飚之冷冷兮偕上帝而往来圣与贤其毂击兮遇文王于灵囿曰敬止之一言兮可终身以为守茍跬步之失中兮风雨作而昼防体且解而弗集兮又何达于神明舟中流而失柁兮车半途而解辙虽获禽之如陵兮固智者之所惑况侥幸于行险兮竞角胜于鱼龙恐独之愧衾兮能不失色于旌弓仰青天而不怃兮俯清泉而不怍岂求静而遇安兮自拙居而逢乐众告予以大窘兮胡不轹天衢而翺翔无亦有是心兮材乃后乎飞黄彼周公之赤舄兮后防进而笙簧岂云胜夫一簟兮亦惟天命之所将孰不欲体全而用广兮古与今之可指圣人吾不得而见兮庶几见夫君子吾欲究精微而极之兮畏言繁而道微托四徳之嘉名兮慎干事之枢机
　　记
　　故甥赵妇周氏圹记
　　治十三年正月二十七日监察御史石某与弟翰林检讨某葬其甥女周氏徳贞于槀城之城西呜呼悲哉讵意吾甥止于此耶始吾先公按察三晋汝父与汝母偕从举汝于公舎汝六歳而汝母亡我大恭人亲鞠育之勤勤恳恳固非一日汝之归赵汝楫也先公悯汝孤抚汝背垂泣而遣之顾谓恭人曰是儿闲雅静重允有有后福公既捐馆吾兄弟甫归自外我大恭人老不下堂所恃以解顔者惟汝与汝弟纪耳朝夕望汝成汝家与汝弟相羽翼岂谓有今日耶呜呼悲哉汝之死也赵氏之泣者曰吾妇奉吾家甚谨虽内法森峻未尝失色姑嫜允顺惟在兹邻里之吊唁者曰自吾比居未尝见其轻笑语矧訿诟靡丽之不作矧暴殄呜呼汝之徳质受福有地人人能言之不宜死汝之早孤晩当亨裕不宜死卒夭而死者岂吾家大波及于汝将汝衣裼之夜有所凄感于中抑医疗之缓不及时与则吾兄弟恶能无过哉恶能无过哉是年正月三日卒矩其生于成化戊戌四月二十九日年裁二十有三耳悲夫先公讳某官至按察使大恭人姓赵氏即赵之尊姑也赵世仕族徳贞于赵府纪善讳凖为曾孙妇郯城教谕讳复春为孙妇瑮刘氏为子妇父姓周氏名尚贤母即吾姊也继母刘氏所葬之原赵之先垄在焉铭曰呜呼吾甥孰厚汝生内秀外凝孰翼汝行展如宿成孰夺汝禄大命遽倾呜呼吾甥
　　贵闲儿坟记
　　吾儿贵闲六歳而夭葬于县城南百五十余步鲍氏旧田其北则吾外祖徐内翰茔地西望茂林郎家园在焉坟高可隠近坟苜蓿竟长畮土赤埴可耕种吾家亦歳农于此儿頴秀絶人头颅方耸蛾眉纎长出声清而婉生于京师安福巷母阳谷翟氏也四月十二日汝伯侍御暨汝父实葬汝翰林检讨某记
　　汝寜府预备仓记
　　国家设官分职子恵元元凡所以生息劳来辅相之道至矣尽矣又虑夫天时之不齐也于是预备之仓作焉其思患预防之意又深且逺圣天子聪明睿智以临天下不忍一夫之不获其所如是然所以承乎上以令于下盖自公卿以暨庶士莫不有责其尤近于民而泽易究者则惟守令而已顾邑之所司者狭郡之所制者广则令之去守又大相辽絶信哉古所谓使庶民安于田畮而无叹息之声者其惟良二千石乎汝寜为河南剧郡东扼淮頴西带唐邓南趾荆楚北共京阙诚河汉之郊四通八达之国也太守张公元瑞既下车之三年兴滞补敝百务脩举五谷荐熟黎民太和慨然以辑寜邦家为己任谓民食不可以不先足也乃请于巡抚郑公洎诸藩臬得报遂退而阅其长府之羡余出银若干两分籴于农得谷八万余石人曰此邦之民可以无饥矣公曰未也复籍四方大贾之藏于其市者授诸执事礼之人相为劝又得谷二万三千有竒人曰公真能长活我矣自今虽有水旱吾其馁乎公曰未也于是始度郡前军邮故地沮洳者实之硗确者平之东西濶三十二丈南北视东西杀四之一为仓百楹周匝四列复建博济亭岿然中临规摹宏敞筑构坚密无风雨卑湿之虞而楼甍门榜焕然聿新亦可以壮一郡之观盖经始于治十一年春三月逾四月而功告成矣然后士之诵于校者民之歌于路者莫不欢欣踊跃恨得公之晩而又讴吟长思惟恐公一日之去我也于戏公诚可谓善体国家子恵之意而深思逺虑以承乎上而令于下也哉既而同知姚公继谋书其事以诏来者乃以书谒予文将碑之予惟古者三年耕必有一年之积九年耕必有三年之积国无九年之积曰不足无三年之积曰国非其国矣其御菑防患之道曷尝一日而少忘哉惟夫先王之风既逺不复于是不得已而有常平又不得已而有义仓预备之设其即常平之遗意乎虽为法不同大凡以为民耳然及其敝也假是以絶流而掩羣者亦岂少哉若张公之忧国奉公而又出内了然秋毫必析亦可以为当官者法矣公名子麟字元瑞为藁城人以大理寺正擢为今官爽闿卓荦不为拘拘翦翦务在公廉以佐国家之急凡所举措皆可不一书而此则自上下下以固邦本而永国脉尤可书之大者也
　　游南溪记
　　壬戌夏五月六日乔选部希大同游南溪出宣武门迤逦西南行五六里市井渐逺原野延袤道旁古阜累累隆起侧立或隤而仆若断若续麓有庐洼有畦红披緑纷高瞰卑仰有麦数百区长风曼衍若巡崩岸观波澜盖元之外罗城也逾城又南行二里始至溪居人多筑堰引水为塘茭蒲丛翠鸟鸣其间格格可听拱柳夹径骑行再起再伏盘旋带萦又二百余步乃得溪口澎湃轰剨激湍与石声相应鼓奋霆击势冲冲然不可近水碓在焉水碓之东有亭亭外有舟希大方将命酌亭上或曰不如舟且以逺机也乃解维纵蒿亟下于苍烟之浦波愈清林愈邃萍藻效凉长苕击胷忽僵柳卧水上荡漾如仙槎勃然思一坐其上未果舟倐已泊上港矣憩少顷殽防杂陈行酒赋诗俄而歌工二三辈携小乐适至乃令别载一舟尾其末复遡洄而东且行且咏觥筹交错有举网者献小鲜遽使羮之兴方剧从者屡报雨将至方舎舟命骑巡归涂则云已四合雨骤下如注雷电击平野归者相先后不能及澴潦奔道左人马行波涛中冠冕衣履尽沾湿比及城则已将下钥矣呜呼君子之学不以藏修废游息亦有善谋者或于邑或于野则山水泉石之赏自古以然晋唐而下风流日胜不能无以宴游隳公务者故君子病焉自余前歳冬再入京且将二载始得与诸君一集亦已辽阔之甚宜乎未尽之兴不能无憾于风雨也虽然抑于是而知所未至焉盖乐之在人不惟人不可极虽造物者亦若靳惜之不欲其无继也夫惟圣人为能忧不伤乐不淫故忧乐一致与物和同下焉者情因物迁鲜克内顾茍不知节不至于沉湎怨慼者鲜矣是故君子不可以不慎游哉同游者张考部进之刘稽勲用熙刘中舎允中
　　风泉亭记
　　宿州别驾门公既谢郡事北还藁城治圃于郭之西絫崇为台甃深为池植杂木近百本畦蔬畹兰葱蒨相接乃构亭于池之背稍列图史以自娱客至则具黍酒羞沚毛歌啸竟日林防达襟鸣溜相属乐而忘老焉遂榜其亭曰风泉寓所适也人皆曰公真能谨好择尚饱清风而饫寒流以终隠乎哉呜呼公固隠也是恶足以知公终隠乎哉诚然则风若泉也固虚廓寂寥只为投闲置散之具焉耳矣今夫风起于苹末盛于土囊及其广大也披散乎万物君子之政令以之今夫泉始于涓涓滙为渊潭及其至也放乎四海君子之徳泽以之公以硕儒宿学出佐名郡郡之人奉以奔走鼓舞霑积郁散槁苏至今徳之者未既则夫君子之所有者公固已挟而出之以加乎百姓措之天下矣既老而归焉念动静之相形感屈信之有常有以见夫徐然而来者不能不震荡而舒散其震荡而舒散者又不能不恬然以止渊静渟滀未几而奔汹汜滥井养浸灌倐焉而弛劳息机消息盈虚之理举天下之物无有能外之者于是乎或风之林或濯之泉行而吟止而嬉仰而笑俛而乐客或有问公亦不答噫嘻公之取适其真在于是乎哉适在于理而兴寄于物则凡可寓于吾之耳目者莫非吾乐而况寓于吾圃吾亭者哉而况风与泉又吾圃吾亭之大焉者哉而或者睹亭之名遂以公所好尚在是则岂足以探公之本邪往年珤从先大夫按察公尝谒公亭上公觞之既谓珤曰吾子幸有以记兹亭也今公殁且十年先大夫亦弃馆感念夙昔敬书风泉之大义以付其孙兰俾掲于壁盖不独以偿旧诺而人世倐忽良深有慨也夫
　　午风亭记
　　翰林编修李君宗易建亭于时雍坊居第之后园名曰午风南城罗侍读景鸣书其上园广数畮缭以周垣径西南而入正北为舎三楹藏经史图籍时亦以延賔友亭在舎之南数寻北向望之若举盖然四外环植桃李诸木间以花卉蓊然而秀灼然而葩低昻相顾若坐若起有竹数丛翛然而立又若神仙幽士高视逺想得意而徜徉者亭稍北为小池上横木为桥引井水自渠而入可蓄可泄宗易之言曰自吾亭之落成也适五六月之防天长日舒羣象嬉恱予时时往登之清隂旁交逺风徐来襟畅韵达恍然不知朱夏之炎亭午之毒也因以午风名之不亦可乎夫君学道之士也学而有所得则俯仰之内无一物而非道亦无一物而非吾乐盖不独风也必以风为足以寓吾乐则春之煦然而和秋之飒然而凉朝夕之凄然而清者皆是也独午风乎哉殆必有说矣夫午日之中也有文明之义风巽之象也有舒散之徳今天子向明而治巽乎中正而志行天下之仰休光被声教者莫不欣欣然叹遭遇之盛翰林职起居备顾问又世之所谓文薮者际斯世官斯地出入息游皆不离乎帝侧则夫含徳之华味道之腴观宇宙之大览时物之变着为雅颂形之咏叹孰非宣其志而释其郁若风之散万物而及时也哉名亭之义盖在是矣又进而言之则象魏之布涤烦去苛是亦一午风也丝纶之出浩荡广莫以振民育徳长养而自遂是亦一午风也制一礼作一乐议一徳行使民观之而化闻之而兴真若听南薰之诗聆舞雩之咏者其为舒为散为嬉恱畅达不已众乎百姓同其乐万物均其适日不改中而风乎天下至矣宗易曰噫嘻吾乐者其细也君言者其大也细者其日用之常大者其大人之事吾知乐吾常而已又安知其他客有应之者曰风以苹末而千里基以积絫而数重木以拱把而合抱天下之事其果大积于细显生于微逺始乎近哉李君之学可谓知本也已
　　传
　　李评事传
　　李承芳字茂卿湖广嘉鱼人也与弟承基俱好古博学有名每慕陈白沙公甫不逺千里攀涉岭海往从之游既举进士为大理评事非其志居二歳以病乞归亲力耕播与渔父牧竖乐数晨夕或过客访之便簑笠相见又数歳卒承芳心貌并古为歌诗亦竒丽议论古今人物每不主故常务在与世抗遂短诮朱子注防以为拘缚后学至诋为罪人又性颇躭佛尝与客登西山逢路僧设供便解带与之近行怪也至其居家清素与朋友交诚慤不阿言动被服任真简古过人甚逺独疾末俗媕婀矫枉过直云太史氏曰孔子有言必也狂狷乎自圣人未尝不乐与志士也然率意自高不知所裁去道渐逺与庄老之徒不殊若承芳之竒卓不拘抱野自肆其视喁喁富贵相吹以沫者奚翅絶等然作论骇俗往往戾经不但为未醇云尔
　　说
　　友松说
　　钱唐姚子千金之家也有友三人焉徂徕丈人淇园君梅处士也三人者于姚子皆莫逆而姚子之友徂徕也特知名盖徂徕齿最长又磥砢崛强为国之望故着处士尝谓淇园君曰子为虚也徂徕岂贤于子哉淇园君曰恶是何言与昔者夏后氏之有天下也徂徕之祖则既为社主矣其子孙众且贤迄于今长大而美髯达于世用彼所谓青云之材廊庙之具也吾何敢望若子之香名满天下殆真伯仲也处士蹙然曰君子之节犹且弗敢先之而顾及吾乎吾山林之逸也慎守歳寒而已丈人之道与世咸宜彼且为栋梁亦与之为栋梁彼且为桷榱亦与之为桷榱彼且为盘盂几榻亦与之为盘盂几榻是其残润余馥犹且歴千载而不化矣彼所谓恶乎不宜恶乎不可者也吾弗如吾弗如二人顾徂徕而笑曰然则吾三人者俱与姚子友而姚子之友君也独知名不以此邪于是三人复相视而笑愿推徂徕为盟长虽然此三人者皆无姚子之家者也一有姚子之家则不与之友矣
　　漏泽园对
　　或问漏泽园古与曰非古也其于季世乎先王之世老安少怀生养没归各得其所其不幸而有弗掩者先王犹弗忍也故孟春之月教民掩骼埋胔俾无干天和传曰西伯泽及朽骨是已季世多战而民始不收转死于沟壑而民始暴露是故明王出而忧之为之坛壝以定之为之原域以敛之所以推生者什一之余恩于既化者也今也不然终歳蚕缉而寒不得衣春耕秋获而饥不得食头防箕敛尽民之力聚大师兴大役使民不得休息甚则浚生者之脂膏咋生者之肌髓以充己之欲畧无厌斁及怨讟之兴也则又严击断以威之舞文以罔之驱之陷穽死徙相望而不闵且以为快恶在其为民父母恶在其为君之臣而顾乃有规规于虚器以文其乱者亦何其不愧畏之甚哉曰信如子之言诚尽力于生者则兹园虽废之可也曰何可废也先王以不忍人之心行不忍人之政建良法美意于天下使幽明人鬼无一不被其泽其有弗被者则有司格之耳孔子爱礼而存羊焉后之贤者安知不接踵而至乎见其末而反其本行其缓而求其所急爱其所防逺而深思其所亲近权轻重度长短顾肯使地下鬼物顾苍生而揶揄邪诚如是则其所以生之富之教之之具圣王之仁术森然备在有不翅百倍于兹原者举而行之岂力之不能哉弗为耳子曰未能事人焉能事鬼此之谓也序
　　槀城穆侯考绩序
　　予初谒侯京旅磊磊然豪丈夫既听县政里人踵至多以慈祥闻者予未之深信也治六年予请告归入吾郡郡人称其廉入吾里里人颂其仁入为吾父按察公夀公曰而知吾邑之大夫哉寛平爱人是固孔子之所谓贤者也予往候起敬侯亦欣然倒屣迎之然窃视侯体貌魁岸虬须森森然作止不覊其磊磊之气固在岂吾自疑者不信人邪居有暇侯累招予纵谈至再乃知侯平生好驰马能日奔十余舎无倦色虽悍骑御之不敢不就衘勒每叹世无千里驹早涉大江歴吴泝越徘徊兖冀之郊遇英豪防心胆挥黄金囊槖屡尽邃于地法每过名山川必遨游极兴而后返嗟乎此岂寻常脂韦者之所能哉知予不解吏事数为予谈秦汉以来竒隠出经入史亹亹无穷投壶雅咏思致不浅夫以侯之才志向使得早为一藩必有大过人者沮抑至此犹能变彊为柔求称牧民之职其有意乎因地而用才也哉吾闻古之人有西门豹者其人性急每佩韦以自缓侯岂其人者哉予騃钝不足以知侯然家君行天下则多矣平生不侵许可而亟称侯贤予以是益有所本也侯为吾邑三年循良之泽人人所被而邑中师儒尤乐与之朝夕于其考遥愿一言以为侯贺予将何以贺侯乎侯政既成矣于是挥简击席而为之歌曰滹水弥弥兮山防岏兮惟此善人可胜残兮山防岏兮滹水弥弥兮惟此仁人多男子兮
　　送杨太仆序
　　始予读鲁駉及卫定中之诗以为正心诚意之学可以贯通万事及草木鸟兽而并育之故虽孳息之臧好而美大亦无有能外之者及观毛仲之主廐也色殊羣别云锦蔽野则又幡然疑之曰牧养之职亦贵得其法焉耳彼王氏者亦何尝有塞渊之徳不邪之念而蕃庶至是哉比予周游两都得窃观天下之马政则任法之说抑又有未足据者盖自我太祖高皇帝投戈讲艺以绥邦家未尝一日而忘武备亦未尝一日而忘马也既有大司马以总天下之兵骑于是又有太仆又有行太仆又有苑马以至署有正圉有长畜马之官不可谓不备矣百畮牧一马再嵗徴一驹四户有马备用有马其畜马之民不可谓不众矣牧有塲刍豆有家马损有罚驹不中程有罚其畜马之令又何其详且严哉今两畿齐梁之民曰吾病矣吾散财以给马刍破产以资马直亦无余矣令再急吾且逋以免吾子女西北之邉民曰吾将何以为生哉吾恃马以为存亡然马力数不足以当敌马食有常给或弗能饱不幸而毙家赀无所倾吾且抵马夫以国家设官如是之备着令如是之详而公私之告急如此何哉问其故则曰马政之不易行乆矣则曰马之难畜甚矣徐徐而究之则法之所在弊必生焉民马之弗用而商贾售豪右取甚至食禄之家坐而兼利焉孰非思虑之邪而秉心之伪哉以此见圣贤之言果不欺我而诗之所称亘万世而不可易者也丰城杨君方震自举进士绩学翰苑歴谏院未尝一日不讲求诚意正心之学其著书立言及为文章与论谏亦未尝须臾不以六经之道为用乃今年自光禄擢陞太仆少卿其于马政固无难于举措矣抑吾犹有告焉今天下之士好高防逺一知讲求圣贤文学率以吏事为俗务往往不屑为之甚至司钱谷寄民社职刑名皆一切不以为意方且讲唐虞论道徳离臣言忠违子言孝下视一世无足当意者岂知尧舜之治亦不过以博施济众为心孔孟之道亦不离乎日用脩臣之常职即所以尽忠修子之常职即所以尽孝又何必搜竒索隠趋周文而貌尼父然后谓之道德也邪噫嘻其亦自诬之甚矣杨君雅硕士其必不以民事为俗哉防光禄张君廷賔李君宗岳将设祖以饯闻予言而是之曰方震明德士也秉心致思之论其诚可以为太仆式矣予曰何止于太仆由是而卿而相茍用是道鲜有不益于事者杨君姑再试于太仆请后而徐观之
　　送安寜苏司训序
　　顺徳苏君克正既得司训福建之建寜其从弟太史伯诚先生举觞为贺君颇有愠色怅然叹曰吾自结髪驰文塲君所知也颠倾坎积歳累日上之不能效董贾为朝宁陈嘉谟猷垂名竹帛为前人光次之不能壮年厚禄以为三牲之养使父母恱而安之刚锐已销响絶念息幸蒙圣天子防之韦布之中畀以师儒之任望已过矣荣已极矣独念母氏在堂日暮垂白暌违数千里信如昏不定晨不省寒燠不问忻愠不得承虽食斗升之禄恶得而乐诸其友地官陈君学之他日以告珤且曰建寜天下文学处也而君博物笃志之士也才与位宜教有地受蓄有散屈有信吾曹方幸之陟彼屺兮耿耿不愿吾子一言以光其行且有以慰之嗟乎天下之故鱼鳞猬毛不可比数贵贱夀夭甘辛醲淡寒热薄厚长短广狭轻重浅深何翅万类然皆有数焉非偶然而为之者也若君之积学而不获发发矣而不获大与夫养亲而不能显显矣而养复有违独非数也乎数已在天则夫寸欲度长小欲絜大寒思附乎汤火苦将就乎荠蔗虽幸而得之岂不犹为失已也哉是故君子安行而徐步平视而逺观不知丘陵蚁垤之为高下也求足以置吾足而已矣不知朝阳风雨之为显晦也求足以寓吾目而已矣矧夫明道所以行志也事君亦所以事亲也道茍得行足以致吾君则虽不在亲之左右亲之心顾不乐乎而吾又何愠乎君行乎哉吾知登高堂拥臯比执经而受趋者趋进者进问对者相属君方撞钟以应因材而笃倒槖而施之虚进实退驩欣交合暇则入室而于圃而射即其所往而乐无不在焉则道以明志以行贤才以成居而风化淑出而事业着移忠之孝莫大于此又何必拘拘奉顔色侍甘防而后谓之为人子哉陈君曰然吾将与太史君谋书以赠之
　　李侍御考绩序
　　治壬子春陇州李君宗元为浙江道监察御史三载考绩上天官以最书其僚既相与喜阎允徳者君同郡人也乃録其所为最者于牒以授太史钱与谦请序其事钱许诺未几闻家难遽奔遂缺然不果作允徳亦按蜀比还再逾歳为甲寅适宗元已有河南按察之命旦暮戒行李其僚复迎谓曰子尚念亦有三年之贺于宗元乎史犹阙文吾子其思将补之允徳复以命珤夫允徳之所以托于钱太史者必钱之能知李君深也今吾虽知李君安知不异于钱所知者乎而何以代其言然李君平生大节轩然在人耳目者奚必钱与珤将天下皆同之君自成化戊戌举进士为南京御史以父丧去位制终圣天子嘉其贤留为内台所至守公砥节不为絶级峻岸然义理所到守之确不可防尝巡都下诸储及清尺籍发奸擿伏人无所遁情其按辽也以兼督学校乃饬有司广学宫益进生徒重营孔子庙庭轮奂严整望之者凛然知所依归盖辽俗尚刚劲民多事弓矢不乐为诗书地通商有貂皮人参之利人竞趋之且多流人谖伪日甚故君奋然作新欲使士民闻见之者知国中有圣人之教有先王之法赫然如日中天庶几相戒谕感慕倾心向之此其志岂小哉岂寻常尺寸之绩哉矧今为佥宪得专制一道激扬予夺在呼吸之间将其设施必益有大于平日者也予早闻君名又常识君于侍朝之顷见其先事而敬肃然有容与之言和而有则能深藏其贤又大符吾所闻者吾闻秦陇大父亦尝为御史有蹇蹇节子孙之风流盖有所本也
　　赠孺人宋母挽诗序
　　易称无攸遂诗戒无仪崇正外也然自周之兴则亦曰有妇人焉盖虽圣哲茍非其人则无以成内助之功是故乐羊子感于其妻以卒业鲁文伯邹孟轲頼乎其母以成器今考其立志垂范有非寻常丈夫所能则者固知贤淑有不系于类者矣若胶东宋氏二母其殆是乎宋氏为胶世族封御史公徳中甫种徳植义藏器弗贾为世逸民宋母者郑氏亦郡人其配公也慈恵幽闲事舅姑以孝生三子曰圭曰汉即今侍御君也曰秀公曰吾何教乎母曰必以诗书治家及国莫之逾也又何法乎母曰必法诗书先王之嘉言善行尽在是矣公故督诸子就学甚力期不至于大成不止母之力居多焉年逾四十乃弃中馈继室以夏氏亦善宜其家如郑之贤抚诸子而教之若已出于是仲氏天章举进士高第为侍御史先皇方以孝理天下推恩羣臣乃赠郑为孺人封夏如之君子曰二母贤乎哉助于内不遗于外相其夫以及其子是宜享荣名也吾闻之教子者以义方弗内于邪事亲者终于立身扬名以显父母若二母之所以为教及其子今日之所成立方之邹鲁所称又何殊哉盖邹鲁理义由出壤接于齐流风相扇笃生贤淑自有旷百世而相同而封御史公正家之法亦必大过于人有以必致是焉者也夫志立而有成范垂而有光母怡子愉欢然相合垂鱼拥笏子孙满前既夀而乐斯可矣而事乃有大谬不然至使生我劬劳者弗及见其违而踵及见者养亦弗终则天之道果安在邪虽曰其所以尽道足以垂后虽大丈夫何以加之然人子之情则若有不得以为人为子者矣诗云陟彼屺兮以望母兮望之不及悲恸尚然矧夫终天之感形于门闾机杼杯棬之间欲使孝亲者何所于解忧邪此侍御君所以痛心疾首而朝士大夫所为不堪而咏叹者也珤视侍御君为外姑丈知母仪为详且平生乐闻忠孝不倦乃今目击之故不以不能言輙序诸歌诗之首
　　送东阿万丞序
　　钩伏狙愚铢两必察人或以为明鹰击蠭厉深文肆诋人或以为果君子曰至清则无鱼至察则无徒求其生而不得则死者与我皆无憾也故号为智囊名为屠伯其势多不能永终而渤海之不杀平原之无党岂惟其民頼之且其身亦得以享荣名也天人好恶宜不相逺岂固泛然于其间而无低昻予夺之哉予观东阿万丞盖有庶几乎古人之近厚者也治纪元丞始佐县有执左道于界中者訹人以慈悲苦恼果证之术握臂为盟其机叵测而隂相往来众至千余辈为逻者所觉选徒捕之则其魁已遁余皆居人遂就缚自知相随入死所外间讻讻亦以官府必取重典用之丞鞫讯于庭考状趣对察其戅騃实为狡猾所惑无他谋即曰贼不得赤子无知不可杀悉杖而舎之夫乐事喜功取名誉利达人固欲之者顾吾心与义理安否耳向使江充孙宠息夫躬遇此不知当扬掀掲根连株系起大狱多斩断耸动观听取圭组拾权利何如哉出其上者亦将具成案移郡国要发奸擿伏名而丞所为如是诚贤于人逺矣盖丞本以诸生起家事母孝谨执义不倦故其为政慈祥之中又类夫有疆力者否则委琐进退亦岂能不陷入于贼哉丞晚始生二男母年逾八十甚健人以为殆天报徳夫天道幽逺虽不可知然积善有庆作徳日休自古如是是宜其家享夀考而多贤子孙也且丞方三载考绩书最茍由是心充之则其功名之悠逺后人之昌大尚有不可量者哉丞名镒字良金四川揵为人
　　送钱应仁得告还嘉兴序
　　侍御钱君应仁病数月客有过予者予方校史遽迁之客曰应仁惫甚五味无所滋百感不能畅虽斤斤慎重殆难与彭乔侪乎予应之曰行将愈无忧也子何以知之曰以吾读史而知之昔者奡善荡舟少康众才一旅危困已极其后弱竟胜强智伯挟二国攻赵氏奔走无所底延息望救然而终衰者不在襄子苻秦驱百万投鞭江淮晋人澁缩内惧士无生色不知忧患颠实成全安天下国家身心一道也然则强梁魁岸者果不足恃而尫羸孱弱者亦多蒙福也邪况乎君子用罔则羸其角借用白茅则终无咎天下之弱而强强而弱有余而亏不足而增因祸以为福垂成而不进者岂少也哉故不忧乎应仁也客子言强弱则善病已根于心奈何防之曰否吾闻之病在于血脉汤剂之所及也在于腠理鍼熨之所及也惟在于心鬲骨髓之间殆岌岌乎难哉应仁平生读书服周公孔子之道寡欲执礼闲邪存诚体安舒而心广大决非六凿之所能窥其间者意其去父母离乡国攀附羽鳞絷于王朝而不能归其情有悒悒而不安者乎以不安之情加之国家用才甚急御史尤甚每束带踈踊听晨鼓趋朝入对大伏纠百僚立移漏刻二十出就台校书尽申始退无须臾间一则曰亲之枝不敢忘一则曰君之官不敢旷此应仁所不堪而疾作者也非所谓根于心而不防者也客曰如是而不得已将如何曰方今圣天子推心置人腹茍上防请必得所愿驾长舟归故国登高堂绣衣豸冠从容几杖之下举觞称夀歌呼交驩奚翅鹤鸣子和于九臯之上声闻羽翮激青霄而振长风盖真有不假于参苓茋术石乳丹砂而一畅百通志一动气洒然不知沉疴之脱体矣客曰是真能优游以卒歳乎曰何为其然也朝廷方崇直节思苦口旁达聪明以恵元元永其命脉非歴世故经蹶而遇伤者莫可与理吾闻折肱为良医应仁将安适乎他时立殿陛之间陈利病论肥瘠弹佞指邪视天下事如视吾身视事废如吾身之疾而又知所休息付托期于大安非应仁莫可也客曰有是哉防应仁果请告得许凡与之同试监察御史者汝寜刘东之诸君十有九人将供张出祖于都门外过谒予文因书所与客问对者赠之
　　送蔡秋官诗序
　　君子之于天下也茍学以聚之则洼隆广隘曲直平坦钜微幽着事虽万有不齐处之固无难盖学聚则充充则发充则为量发则为才量宏于中才应于外是故异者能同之乱者能理之传曰君子殊途而同归一致而百虑又曰儒有强学以待问力行以待取古人之学其大畧固如是哉吾友蔡君从善自擢进士高第上命简书可制诰者遂用为中书舎人今且十年非公事唯以讲学为急所居左右列图史考据古今协之当世可行不可行歴歴如指诸掌兴至輙复为雅咏清淡莹防如其人其有求而得者无不意足又善自掩覆不求人知日视之无侈意歳阅之亦无倦色布袍清顔然犹黄岩故书生也下至舆马仆亦复朴野不致饰此岂学无所得而能然哉故其在中书人皆以为宜噫嘻君固无所不宜也乃今年治丙辰在职既逾七年得擢署南京刑部员外郎爱君者谓君虽清才恐操法律为议比或所未习夫礼乐刑政本出于一一理通则触处通矣君为舎人制不得专封驳书法又不足以尽其才不知平居所讲读者为何而今或难之哉且所谓才者材也隆之可为栋宇劙之可为盘盂刳之可为舟輰之可为车故谓之才其于人也亦然如使人之于才也其分不能相通若舟车之不可兼于水陆也则天下何贵于君子之所谓才也学不聚不足以谓之才学聚之量不能受不足以谓之才学聚之量能受之授之以事不能旁行而泛应则其为才也亦末矣故备此三者吾又何患乎蔡君将有入而不自得也哉金陵形胜甲天下我圣祖之所择都焉遗俗故典具在君行肆力于其间讲求纎悉出其余力以与贤大夫共歌一代之盛则其为学益博而为文益无穷此诸君子所羡于君者如此也若夫最下驽钝朝夕有頼于君者方将日就规益而睹君此行则所望于自南而北者寜能已于惓惓邪或羣而离或涣而合究而至于迟速卑崇莫非常理安足多悲各赋诗以见意
　　送彭师舜得告归省序
　　安成彭师舜既举进士高第念大父仪制公在堂无繇随二人称巵酒为夀幡然思归未几君伯祖司空公复自易州抵书曰而祖大念尔也君闻之亦悄悄形于色曰吾必归不然防且病矣乃再请告得允盖师舜之来应春官也仪制公亟留之曰必期其大成始遣虽曰公教之也亦有风尘霜露离思之感焉君虽重违公志而度其才之可以一举且曰圣天子文命敷于四海畿甸为备士宜观国之光矧因以渡淮乱河一览燕齐之胜所以进吾徳以成吾祖与父之志莫大于此也故重请以来投牒于礼部及珤滥竽分考乃防之防之而得君初得君之经义尊抑予夺屹不可移为文词不主故常自以其意防公谷胡氏之防以逆作者之志悠扬醖借精神楚楚动人固知其少年士也后睹其论世事断乎以为周礼可行于今且经纪六官之法不捐细大酌之时宜若诚可以举而措之掌上者珤亟惊曰此非老儒也何其审世故而筹之熟邪盖君年少而器古实而不盈能藏其贤而不易以售故虽仪制公知其孙之深亦有知之未尽者也于时珤与君未叙士相见礼既掲榜从者持启入倒屣迎之防事进止甚都莹然白璧其温也挺然梧枝其秀也洋洋乎大韶其雅且平也予不知彭氏何以生子若此而珤亦何知乃得士如此哉宜仪制公所以念君不置也君之疾吾乃今知所以药之矣凌轻风驾长舟归奉甘防于堂上欢欣起舞賔客四坐拥之啸且吟其暇日随杖履登林麓乌纱緑袍相暎水石之间仪制公顾而一笑则虽沉疴亦不觉其去体而况乎以离而感以合而通又何言哉虽然楩楠杞梓固材之美者不养则不大茍雨露以滋之风雷以动之歳月以乆之至于合抱不难矣君之年方新而未壮君之学亦方进而不可遏也归取数世所积伯祖大学士所藏经史图籍伏而读之益扩所发以实其行与知异时文章事业必有炫赫震撼垂声光于天下后世者予既以心占之矣君识之哉
　　贺刘侍御考绩序
　　御史古所谓天子之争臣者也搜慝纠邪以弼成清穆之化使有力者不敢肆而善人得其养兹其职与然而间有以词章显者若柳子厚刘梦得诸人虽擅名一世君子犹不与其能官也汝南刘君东之为监察御史三年吏部考其绩曰执法而有文为风宪最于时天下学者方驰骛于声律故士大夫闻者亦或为君荣之君輙踧踖不肯受曰执法吾职也吾方修吾职之不暇又焉用文为于乎贤哉君之能知所事事哉今天下习尚日薄父子兄弟夫妇相戕杀者歳有之箕敛日繁民间畏吏如虎剽吏夺金盗弄甲兵者相继甚者士气骫骳相效为脂韦且西北用兵日急海内虚耗上贻宵旰之忧诚于此时有所谏焉而行言焉而听尽化天下之贪酷而为循良尽化天下之防扈而为易使又尽化天下之干戈而为弦诵吾见封事之囊或集而为帷犯顔之草或张而为屏斯其为文之大者彼摛章绘句而已者曾足以与于此哉吾以是知刘君诚知所事事足为天子之争臣过寻常逺矣既为君喜又因以为国家得人贺若夫歴阶而上跻尊官食厚禄此自君才之所优为亦地位之所必至然终不敢一为志士道也
　　送宪副王君元善序
　　国家统驭天下既有股肱腹心爪牙之臣布列庶位以共成正大光明之业然而犹恐侧陋有所弗达奸慝有所弗惩鳏寡惸独颠连之民有所弗愬也于是内设都察院以广天下之聪明外设按察司以防一方之壅蔽豸以服之表其正也察以官之彰其明也其惓惓风宪之意可谓极至而无以加矣为其人者触邪指佞蠭厉鹰击使夫人人局蹐而不敢肆岂非其职哉及观祖宗训谕告戒之言布在方防一则曰勿鍜链二则曰勿深文其仁厚恻怛之意蔼然如春雨膏露与迅雷疾风并行而不相悖然后乃知圣人之心即文武一张一弛之心也固岂以察察为明必使羣臣保过不暇百姓无所措手足然后为能服天下哉有能知是义以守其官以求称于国家而凡世之所谓名誉声势皆一切置而不问予于王君元善见之矣君为御史几九载一使闽粤戎籍用清再按豫章解印绶者相继其在河南道也实当考察诸司之任君权衡人物毫髪莫爽而又不溺于毁誉不私于好恶其与人交虽截然方正未尝见其有崖岸也故君子服其平众人惮其严岂非所谓善守其官而逺其名者哉乃治十四年擢授山东按察司副使夫山东为京师辅藩东阻大海南通淮泗有周公孔子之遗化焉其地大民庶风俗之旧固不待论而按察者又为一方之纲纪令出乎上而行于下禁出于上而止于下副使者犹使也其激扬予夺之柄岂小小哉吾知君之清裁霈泽褎然为外台增重固当无异于御史时也岂惟无异于御史时余姚之政悃愊无华至今讴思者未巳则固无异于为令时矣岂惟无异于为令时常熟之精舎在焉攻苦食淡学闳而文肆取甲科如反掌然而未尝一自矜耀则固无异于布衣时矣视彼争尺寸较毫厘或彭亨而自足或中道而改驱者贤不肖何如哉此吾知君之平生者如此故因华侍御商器袁侍御大伦之请谨述之以为与君同寅者之赠若夫繇是歴阶而上而卿而公位益崇望益隆虽未可知然而吾今日之所知君者固在也
　　送吕太常考绩序
　　余始至南都即闻有嘉禾吕秉之者善谈诗未暇与之歌而从之和也居逾月博士李君鼐主簿郭君忱有请焉曰吾太常卿吕君六载考绩行将入谒圣天子书最吏部安得太史氏一言述之珤曰是固今之好夫诗而有令誉者哉夫礼与乐皆生于人心诗又乐之章也诗言志歌永言乐乐其所自生礼反其所自始其实一而已矣太常君位正卿爵大夫賛乗舆备仪数上自郊庙之大下及器用之细凡典出于宗伯而事关乎祭祀者无不并摄而兼总之含英撷华固非一日至其竭精防格上下一念之微足以召百祥而致诸福又有众人之所不得而测识者深于礼者精于乐是宜其乐诗之无厌而令名之不已哉虽然君之礼乐不可以猝见也试因君之诗而观之精严清切入庙之肃也微婉醖籍既享之和也冲澹古雅太羮酒之味也瑰竒伟丽琮璜珪璧之器也奔汹峭防其即发扬蹈厉之容忧深思逺其即一唱三叹之音量物比类而参伍之盖不待严覈精课而君之徳业政事已十得其六七矣矧君少侍先大夫文懿公出入馆阁又数游于文庄方石之门问经史其积之也深自弱冠举乡试授中书舎人歴祠部太仆银台今且三十余年人情世故其阅之也熟舄履所至惟图籍是躭或日对九栢吟咏不辍不知老之将至其养之也定尝应诏有所论列上十二事大抵皆以立诚信为本则又其平生之所自得者如此诚使得侍清燕预制作其于礼乐岂但诵说讲习裁一发于诗而已哉昔之为太常固有当创作之朝而术仅止于緜蕞在三老之位而道不外乎章句者千载一时几不可失至今论者以不得臯防周召生于其间为恨使先王之礼乐遂不复见于后世也假使秉之当其防遇其际其不有以自处哉秉之其尚无忘平生之学与父师之训异时采君之诗以备风雅用君之道以掌邦教天下尚有拭目待之者矣
　　送卢君文渊知岳州序
　　有虞之咨牧曰食哉惟时柔逺能迩惇徳允元而难任人汉召见郡守曰庶民安于田畮而无叹息者政平讼理也与我共此者其惟良二千石乎唐虞三代之治固不可及自有郡国以来惟汉良吏为盛然其谕告之词曰食曰时曰徳曰平曰理未尝一息而忘抚字爱养之意故当其时治隆俗美光映简册今之为牧守者或异矣以察为明以武为威以期防迎劳为贤教化礼乐多视为迂阔而不讲是无怪乎匹夫匹妇之不获其所也不有贤者出于其间以民命为己任则先王之道寜可复见哉维扬卢君文渊以进士为监察御史且八载乃今年正徳丁卯受吏部荐得知湖之岳州命既下南台之士莫不喜曰卢君之道将大达而志将大行乎永平李君孔昭曰文渊之在台也审国是恤民隠有所论列务酌于古而凖乎今度可行而后举不为﨑岖矫激干名之行其于为郡也郡必获福关西张君宗器曰不然卢君外寛而内严扰而能毅尝巡视京城豪猾敛迹又尝有事于鳯阳诸仓发奸擿伏人畏之如神明莫敢犯者将无所不可何翅于郡予闻之曰信哉岳州之获父母乎寛则政平严则讼理民隠之恤则必先食与时国是之审则必难任惇徳岳州之民吾知其无察察之患无斩断之威无不急之费矣上为圣天子宣布徳意造太平之福下与诸牧守流风相扇成循良之治不有望于文渊而谁望哉矧岳阳楼观岿然尚存古之人固有先天下而忧后天下而乐者矣行见郡守在庙堂之上更为国家任其逺者大者不专于一郡一方而已也于是台中诸君皆曰正唯吾曹所期待也卢子朂哉賛
　　士賛
　　于乎士而也悲夫自有形色以来三才四象五行五典万物四海之内九夷八蛮之外靡不于士乎任三皇五帝其能勿用诸茍勿用也则其责愈大盖将搜罗天下之理浸淫六经诸史百家之言以上承乎皇王之绪而下启乎来学其任如此是故耳非加聪也而聪过人目非加明也而明过人手非加健也而勤动过人心非加灵也而酬酢运用过人不如是则天下之博容有未尽博不尽则不可以约博不尽而可以约则其学亦僻矣如使博不尽而可以约而学不僻则有始有卒圣人之能事也士讵可一蹴至哉是必五官定百体从万事万物皆得其理而后士之能事始毕则岂可一体或有所亏而一物或失其用哉矧夫体之聪明者哉一体亏则亲之枝不可谓敬生而归者不可谓全其罪已大必不得已而处其不足则折胁而功名显膑脚而孙子作腐刑而史记成虽残支毁肤不大用于时然得以竭力奋志传其书以垂之后世目则岂可哉故虽经史图籍罗列左右而然焚膏火坐夜分必所不逮矣欲令当世之事何所纪述先王之道何所仰副而于后学何所启沃哉书曰视逺惟明易曰能视不足与有明昏明之分判然天壤之隔于乎士眇也能不悲夫他人有言曰天有所不足地有所不满日月有所不盈皆数也而子何多病之为于乎天下之明目者伙矣独何使我罹此数哉某遭亲之丧葬甫十日而目疾大作蒙眬且逾年每一展书不及数十行輙掩巻垂泣予既自痛矣仰思古人疾吾之疾者不知其当怆怳感愤之情亦有如予之今日者乎而何其垂芳于不朽也乃作眇士賛以自譬
　　杜钦
　　钦字子夏成帝时人该博经典与杜邺谷永并有时誉邺亦字子夏人以钦目偏肓称曰肓子夏钦恶之乃更制小冠高广裁二寸故人复称小冠子夏建始中日食地震诏举方正直言极谏之士于是大臣荐钦待诏公车奏对称旨擢上第是时上初即位委政元舅大将军王鳯宗族煽兴鳯欲柄政选贤自辅乃请钦为大将军武库令国家政事鳯常与钦谋之数称达名士王骏韦安世王延世等救解冯野王王尊胡常之罪及继功臣絶世镇抚四夷当世善政多出于钦者钦见鳯专政泰重乃为书戒其损威放欲由周公之谦惧补过将美多所救正优游不仕以夀终钦既与鳯谋而王章之死钦不能救世亦短之然太史公称其多闻西山亦曰钦非贪位慕禄者其奏防古博为世所重至于今賛曰六籍纷若既博以明浑乎文章敷于帝庭弼邪以正匪余之倾达贤救忠邦家用成曷目维眇曷冠维小优游尘埃以终夀考
　　殷仲堪
　　仲堪晋武帝时人能清言善属文其谈理与韩康伯齐名官至荆州刺史都督荆益寜三州军事父尝病仲堪衣不解带躬学医药究其妙指执药挥泪遂眇一目以闻武帝召为太子中庶子甚亲爱之帝尝从容问曰闻有患耳听牀下蚁动谓之牛鬬者为谁仲堪流涕而起曰臣进退惟谷帝为感动顾长康欲为传神仲堪不许顾曰公之不许为目耳若明防瞳子飞白拂上若轻云蔽月亦何不可乃许之其迁荆州值国家多事桓阻兵卒致襄阳之败世皆惜其才誉而短其鉴畧賛曰荆州至性锡类孔有接葬流棺世颂其厚肯降自徳在理曷否其体则疵厥志不疚彭彭节车既文亦武生也不达竟噬虎口维名之馨百防未朽
　　却克
　　郤克者晋大夫郤献子也晋景公继覇郤子为政有力焉初晋使克徴防于齐适鲁季孙行父卫孙良夫曹公子首亦至行父秃克眇良夫跛公子偻齐使各以其类为御导次公母萧同叔子处台上而观之因大笑诸客皆怒献子出而誓曰所不此报无能涉河既归乃请伐齐孙桓子季文子亦皆乞师于晋战于靡笄之下克亲将中军士燮栾书韩厥佐之病不释兵左并辔右援枹而鼓车逸师从之齐师败绩逐之三周华不注几获齐侯齐侯惧乃使国佐盟于爰娄明年朝于晋賛曰晋主夏盟却伯是政羣帅既睦二国亦竞力疾援枹气以志盛卒败齐师以光君命珪帛来庭受晋之令帷房笑贻一怒而定班师让兴庶睹能敬
　　丁仪
　　仪魏人少有才誉武帝欲以女妻之文帝时为五官中郎将以目眇沮之其后帝诏与语剖决机事终日不滞乃曰有士如此眇庸何伤吾为吾儿所误帝最爱陈思王有变移储贰之意而仪为东曹掾贵近用事又与王厚善及海内才士王仲宣刘公干杨徳祖诸人多游王之门士类属望文帝心防之而怨仪尤甚仪亦不避也后即位乃首害之賛曰汉季板荡英贤失凭鹦鹉贾祸色丝夷陵欢怨非则中和可经履擭蹈机匪智自明维才维华言足以兴丧殒曷咎实逢我生其名之存以光厥形
　　王内翰若虚賛
　　若虚字从之槀城人承安二年经义进士少日师其舅周徳卿及刘正甫得其论议为多博学强记诵古诗至万余首他文称是尤善持论李屏山杯酒间谈辩锋起时人莫能抗从之能以三数语窒之使噤不得语其为名流所推服如此释褐鄜州録事歴门山令入为翰林应奉转直学士崔立之变党与请为立树碑表功以都堂命召从之訹使为文从之曰作之则坏名节弗作则死不若死之为愈竟辞弗作时议称焉北渡后居乡里四方学者犹日仰其声光咸谓从之于中外繁剧无不堪任顾投间置散百不一试耳从东游与刘文季辈登泰山憩于黄岘峯之萃美亭谈笑而逝时年七十元好问览其文叹曰从之之没经学史学文章人物公论遂絶不知承平百年之后当复有斯人否也汴梁王成之每闻其议论輙语人曰使先生生于周季得及夫子之门其亦七十子之徒与自号滹南遗老有文集若干巻及经史辨惑若干巻行于世邑中董王赵三氏阀阅子弟师其徳为立祠堂歳时致祭焉子恕字寛夫賛曰宋辙失驱中土荡析不有典刑兆姓安适藻鉴既空正学有的士蒙春风世仰危壁用不究材动亦能寂五经纷纶有启有迪孔顔我师畴防其极遡流达源实维我力铭
　　古砚铭
　　客有自邺郡来餽予石砚者其色鬒光莹润泽题其背云建安三年盖曹魏旧物所谓铜雀者也真邪赝邪不可得而知也予独感夫孟徳之已往而又怪夫秦人之好竒乃镌铭于腹之左铭曰昔汉之季叶四海鼎沸而瞒也方挟天子以令诸侯窃名城之殊丽以荐燕寝而北海既诛仲平已死犹歌吐哺天下归周彼其心术之微至于今日人固羞称之矣何故台之遗物或宝之而未休岂所以广好善之意若夫不饮盗泉不入胜母者哉君子曰亦可以为鉴也呜呼吾独安得乐民之灵台好士之黄金取其方尺之石置之铅椠之间以为师资也夫
　　墓志铭
　　吴母李氏墓志铭
　　曩在史馆或持新城韩都宪所着吴长史大辂墓志铭示余余亟惊惋曰噫嘻吴公没矣世岂复有傥亮长者如吴公者乎比抱忧家居客有自清苑来者启其书则公之子浩也曰浩不幸往年丧吾父今又丧吾母仁人其不悯不肖丐一言为吾母铭呜呼珤歆公之风素矣重以请义容可辞按母讳清姓李氏系出山东之寜阳其归吴氏也适公已自中书舎人歴进为徳府左长史公既劳服王家不遑内顾加再失伉俪中馈孔艰母入继元位综理百务悉有程则凡舅姑之养祭祀賔客之奉虽仓卒必以身烹饪菹蓄虽不必甘必洁衾裯衣袂虽不必华必肃以整故上安其顺下乐其慈内外亲姻皆相嗟称指以为式母又輙掩覆曰吾何力乎夫子建徳其上某仪某法清苑王孺人之余范也其器具寜阳王宜人之遗泽在焉吾何力乎于是逺近闻者益大称母之勤而多母之能让也晩益温恵周贫卹匮日若不给子孙满前福乐方未艾乃治己未六月二十二日以疾卒距其生于正统己丑五月二十二日享年五十有五将以今年九月某日葬于郡城西北隅启公之圹祔焉子男二长滋先卒次即浩业举子娶封翰林编修徐公振之女女二人长适同邑王锦次适新城陈叙俱府学生孙男四廷璲聘封太仆卿张公纲之孙廷琦廷佩廷瑞孙女一俱幼呜呼公之遗爱吟诵者未巳观母之懿行益知其所刑于哉乃据李经歴景阳所述状为铭曰有堂郁只有庑翼只载降陟只家用秩只乃维公斯成乃维母斯终乃维其子若孙永保于无穷
　　墓表
　　昭信校尉神武右卫百户王公墓表
　　故昭信校尉神武右卫百户王公讳霖字济民其先河南郏县人也曾祖讳佐当太祖高皇帝初定天下来归戎籍配陜西西安左卫后改西安左防卫祖讳成父讳能宣徳中始建神武右卫于真定府自西安调焉有军功陞小旗正统己巳之变敌兵深入来窥我师大战于西直门外士卒有死者皇帝震悼勑兵部凡死事者其子孙各以其秩进一阶于是公以适子当嗣为小旗遂进总旗公自幼即闲武事身长八尺余语动严整痛其父抱志而为国殇也日夕砥砺思奋不顾身以狥国家之急天顺五年广东西猺獞作孽攻陷城邑朝廷命将徂征公遂毅然请从逾二年岭南悉平论功陞试百户又明年实授百户宪宗初元给诰命授昭信校尉仍赠父为昭信校尉管军百户母雷氏为太安人公既以少年立逺功取爵秩如反手身被锡命上逮所自当其时四方闻者莫不伟之公用是益淬厉读书讲武出与英俊游入事诸父如父诸母如母友于兄弟无少间诸父兄弟亦莫不叹息其贤曰是真能大吾门也其后海内大定朝廷不用兵而真定为邦畿尤寜谧公遂敛锋锐循循就职人服其平郡尝大饥男女多鬻于路公輙市之比歳丰皆遣归一不令赎逺近闻者相嗟称不容口曰王公义士也性不善饮然时从賔客谈弈晩益喜论养生虽方外贫窭士茍有可取亦乐与之游颇修熊经吐故之法体貌充粹见者皆以公为有道者也治庚戌子宸既举进士为吏科给事中公乃请老家居又逾年迎养于京邸既至防辽东有大狱上简近臣可任大事者鞫之于是推宸徃比事竣归则公已在箦矣公亟呼曰吾儿汝更三日不至吾不待汝矣治十年六月二十四日卒享年六十有七以某年月日葬于真定城东诸福屯之原配李氏赠安人继任氏封安人继史氏子一人即宸女二人长适百户刘澜次适守备胡都指挥之子尔孙男五长镠袭百户次鏄次鉼次锟次某孙女二长聘某次聘某优给指挥使以葬于乎义天地之正气也君子用之无不方外公之平生善行伙矣然即其所行乎乡而乡之称其义者观之茍充其志岂使鳏孤独一不得其所哉故行之宗族而睦达之朋友而信施之政事而决者一义之所形也于乎公其所谓质直而好义而善充其类者乎吾故特掲公之大节俾表见于世且徴善庆以俟其子孙于无穷









　　熊峯集巻十
