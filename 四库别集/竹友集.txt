　　钦定四库全书　　　　　集部三
　　竹友集目録　　　　　　别集类二【宋】
　　巻一
　　古诗一
　　巻二
　　古诗二
　　巻三
　　古诗三
　　巻四
　　古诗四
　　巻五
　　律诗上
　　巻六
　　律诗中
　　巻七
　　律诗下
　　巻八
　　古赋
　　论
　　辨
　　序
　　记
　　巻九
　　题防
　　赞
　　颂
　　铭
　　巻十
　　墓志
　　祭文
　　【臣】等谨按竹友集十巻宋谢薖撰薖字幼槃临川人江西诗派二十五人之一也与从兄逸齐名号曰二谢逸所撰溪堂集久佚不传仅散见永乐大典中惟薖集犹存于世然王士祯居易録载竹友集十巻诗七巻杂文三巻此本乃止诗四巻则佚者又过半矣士祯评其诗曰在江西派中亦清逸可喜然涪翁沈雄豪健之气则去之逺矣又称其顔鲁公祠堂十八学士图诸长歌及寻山红叶半旬雨过我黄花三径秋二句靡靡江蓠只唤愁一诗持论皆允至所称挼挲蕉叶展新緑从臾榴花开晩红瘦藤拄下万峰顶老鹤来归千嵗巢则殊不尽薖所长葢一时兴到之言非笃论也乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀


　　钦定四库全书
　　竹友集巻一　　　　　　　宋　谢薖　撰古诗
　　赋陈虚中振芳堂
　　青腰按节临天关幻成圭璧惊人寰一朝忽起枯槁想堕作人间冰雪顔国香端拟避清絶鳯车安得窥幽闲雪中长疑肌起粟挽住直恐乗风还风流别乗似何逊哦诗兴健排江山华堂烧灯呼客醉况引玊頬依雕防广平题赋工婉媚杜陵索句愁飞翻山人径欲悟香寂何当歩绕横斜间
　　双莲阁
　　水芝凝露披芳塘浅妆浓画争煌煌其间艶异不世出连芳并蒂知何祥有如一座两殊色盈盈植立汉昭阳九囬沉水不须沐风生露洗皆生香公如瑶林映红粉粲然一笑倾澄觞故开华阁挂银榜大篇金薤垂琳琅吾闻草木正瑞世箑蒲扇暑芝生房须烦丹青頋陆手貎取絶艶归明光
　　三益斋
　　元龙湖海豪盖代声借借只今观耳孙才皆万夫敌叔兮美无度伯也古遗直当年种玉翁十袭褁双璧期公垂天云佐郡试戢翼尚开柴桑径引领望三益尝闻筑燕台千里走乐剧市骨捐千金廐乗尽虎迹公乃真好事屣履见逢掖定知子舆辈一笑皆莫逆
　　顔鲁公祠堂
　　上皇御宇无长策牧羊奴子孤恩泽银莬分印属儿曺二十余州尽陥贼常山死守平原拒公家兄弟声名白平原白首立班行忠义凛凛真严霜厯事四朝唯一节当年舌防中丞血岂知丞相面如蓝貎虽夷易心巉岩老臣何罪死虎口到今谁为祛其防临风志士长悲咤矧瞻遗像严祠下未能立草迎送词一奠椒浆泪盈把
　　十八学士写真图
　　虬髯少年龙鳯姿手提一劒平九维瀛洲学士十八辈如雕虎啸清风随到今丰姿传粉绘皎如琪木叅琼枝秦王功高葢天下脱略世故容小疵数公不语意有在敬宗流辈曽何知倘收王魏文学舘事如辰嬴当早諌美哉贞观犹有恨洗蘓众像一长叹
　　静寄斋观文忠公迹
　　董何呼我颠倒裳杖藜阶西过王郎郎君好事初举觞平头奴子舁两囊开视文书浩抢攘其间穅秕烦播飏忽惊妙筵有光问谁所书曰欧阳而我盥水方取将览之三过神色扬反嗟从来见未尝字体遒媚笔意刚公为文章轧子长立朝义气凛秋霜借如春蚓萦行行亦当之十袭藏况公字画乃如此银钩金防粲茧纸公尝临池墨池水尚言如舩逆风使后来谁评新防体出公一头子苏子
　　与诸友汲同乐泉烹黄蘗新芽
　　寻山拟三飡放箸欣一饱汲泉泣铜瓶落硙砕鹰爪长为山中逰颇与世路抝矧此好古胸茗椀得搜搅风生觉泠泠祛滞亦稍稍夜深可无睡澄潭数参昴
　　读吕居仁诗
　　吾宗宣城守诗压顔鲍辈其间警防句江练与霞绮居仁相家子敛退若寒士学道期日损哦诗亦能事自言得活法尚恐宣城未今晨开草堂书帙乱无次探囊得君诗疾读过三四浅诗如蜜甜中边本无二好诗初无竒把玩久弥防有如庵摩勒苦尽得甘味【阙】侯南州杰论文极根抵读君诗巻终曰此有【阙】地期君髙无上二谢以平视要当掣鲸鱼岂但看翡翠
　　王坦夫静寄斋
　　狙猴在深山腾踔不少停大藏神屋缩首都无营防观静异洞见万物情吾闻子王子縂角逰帝城归来髩犹绿闭闗慕渊明曲肱北下风声肃泠泠梦觉忽惊起犹疑车毂鸣斋居屏万虑乃以静寄名是中得其趣君门可长扃倘知定能应子冠定能缨镜以静故明水以静故平兹言置座右可配崔瑗铭
　　示何之忱
　　徃年君别去上马愁凛冽今年见君面挥汗惊执热吾曺雪防髩忽忽值晚节云何防心侣乃作如许别昨朝闻扣门梳髪不暇结开门问无恙欲语声屡咽君家娇小女可念真玉雪朝嬉绕君傍忽作泡幻灭念我溪堂老谁能续此絶嗟哉溪涧毛琐细不容撷相逢顔未开苦语心已折吾人要解事视世一蚁垤共将烦恼縁一付广长舌君归数过我不厌酒屡设人生浪自苦岂不愧前喆
　　哭董彦孚
　　川流日夜去逝者乃如此平时所知人强半今为鬼顷者哭子兄泪积垢未洗宁知少日间俄又哭董子忆昨招君谈时维六月朏君方以病告一卧不复起啓手无别言恸哭长已矣初君在童丱警敏无与比读书五行下大父尝窃喜谓当寄门户竟以韦布死死生事亦大谁能独免耳愿沾甘露味倘悟无生理
　　岁将除因诵前贤粲字韵诗慨然有感次其韵请彦光同赋葢予与彦光皆年三十九矣
　　防粮适百里九十居其半骎骎入老境竞起末路叹在世无他能聊以滑稽玩所嗟金石交契濶或星防诗忆西堂语酒借南邻伴共为终年醉莫歌何时旦文书谩遮眼挿架复盈案四愁不堪拟九歌仅能乱发春只数日故态期类盥宁知性本慵矧复肉亦缓人犹乐新故事止仍旧贯酸寒孟生穷敛退韩子懦惜哉连城不变三日炭玉人可求见何暇定舍舘退藏亟闻道饮水知冷暖更当崇明德不愧三英粲
　　复用前韵示内
　　尝闻藁砧词破镜喻月半为期望夫还頋影兴妇叹乃知同室处一笑日可玩所悲孩抱中聚沬何易防嘹然唯一雏单栖若无伴抚枕中夜吁不寐常达旦藜羮具一杯日举天随案还胜在板屋秪使心曲乱小鬟维槁项聊可奉掷盥每观绩麻手防急真不缓娉婷或阶楇今古同一贯颇知食薇清凛凛可立懦仍甘作诗穷乌银以喻炭行防春日暄妇事勤茧馆所求亦不奢勿遣儿号暖布衾幸无恙不换角枕粲
　　送董彦速逰仙岩
　　吾闻天竺峰耸若在天上峰前溪万仞激石吼寒浪堂中老比丘碧眼照林莾徜徉君屡逰局趣我思徃此行何所求岂欲除二障闻呼试囘头未可踏折杖茅檐燕寂地山气日夜爽不斩凌霄藤君归藤自长
　　寄题云卧庵
　　闲居不事事枕簟信所便卧形先卧心心静形晏然复壁非不完加以甃石坚其如方寸乱一夕尝屡迁荣宠萃一门宁免百虑煎虽有水精屏何由得安眠章叶踏謡娘连臂在榻前何如山中人编茅卧山巅白云宿檐间对镜心自捐我亦遗垢氛曲肱寄林泉兹庵倘夀我一睡要经年
　　初夏观园中草木
　　翠叶蕃夏初清隂胜花时闭闗轨长埽歩屧园屡窥青青溪中蒲移植井之湄下有九节根服食可不迷徃时手种桃只今与檐齐枝间有美实少日将成蹊采菊香满襜撷荠甘如饴箨龙露新緑椅梧长孙枝观身要若蕉衞足当如葵节怜孤筠直恶戒蔓草滋天津白玉郎防花惊洛师吾人守环堵草木相娱嬉逍遥各自适慎勿相唐嗤
　　次董彦速示轮老韵【三首】
　　法涌僧中鸾孤絶翔千仞似闻天竺老续此灯无尽君逰千峰上邂逅一笑哂当知絶诸恶如草已芟蕴君如千里驹但欲见鞭影既明才越都未暮已燕境适楚或北辕空叹道里永是中皆坦途幽处试深省黄花散若金翠竹森如束此还有妙义机发同箭速可怜钝根士每嗟力不足须知日月疾仅得羊胛熟
　　食藕
　　人怜淤泥上出此万朶莲须知淤泥中有藕大如椽本清凝冰雪末艶方婵娟玲珑众窍通蚴蟉数节连甘寒固不数却暑最所便髯奴来城市负笼至我前开缄尚帯泥未嚼先垂涎霍霍摩霜刀雷雷挹涧泉切玉堕冷冽已觉沉疴痊芰寔閗角紫鸿头剥珠圆秋盘荐此果防使二物捐念此湼不缁余品莫争妍而能豁忧思令我心欢然竒功更耐老合作飞行仙
　　翠云道中观获
　　代田谁为西汉议耐旱幸有占城禾挥防正见八月获拾穗遥怜一老歌为言使君驱五马北陌东阡饷耕者汝曹力穑更当勤慎勿惰逰辜使君
　　喜刘世基至作诗防之
　　君家飞猿西我寄跃马北跃马望飞猿若千山隔十载一防面一年三寄书书中无剰语只有问何如去年秋风初君马秣云卧【庵名】鹤立望君来廽鞭不我过今年薫风后取道凌云来【山名】解鞍愒我庐握手慰我怀胸中所蕴藏言下皆倾倒挽防莫忩忩索去还草草堂有鹤髪母室有蓬首妻屋前虎豹怒屋后鼯鼪啼逺逰纵未归旅寓安得久三年劳梦魂一日接杯酒君归太早计此乐未易辞人事虽好乖兴尽当语离壮时须摩厉老矣但跛挈荃兰本同芳霜雪有一节君识飞猿句【飞猿岭即谢康乐诗所谓猿峤也】我和跃马诗【跃马泉荆公尝赋诗】它时两相寄抑亦慰相思
　　中秋示座客
　　去年中秋时我病起复仆苦遭水帝子百计推不去床前客问病草草壶觞具酧献呼稚子应答烦老妪今年幸强健佳节欣防遇况有座上客萧散如鸥鹭尊前清兴发岂数青蚊聚南山又朝隮晚雨细如雾难追阿连玩徒咏希逸赋隂晴天下同吾事亦何预不须渊有珠遑恤食无免人无百中秋对月复防度幸逢方外交姑乐酒中趣君看清夜徂草上已多露

　　竹友集巻一
　　钦定四库全书
　　竹友集巻二　　　　　　　宋　谢薖　撰古诗
　　雨后秋山
　　宿云防曾隂秀色还叠障如将螺子緑畵作长蛾様光浮竹木杪影落檐楹上何人妙盘礴淡冩屏嶂五弦岂须抚众响亦清亮我病不出逰素壁倚藤杖举觞酹郡峰岁晚一相访
　　种松
　　清晨课仆奴绕舍诛蒿蓬身非郭槖驼学作种树翁胡不种杞栁但种青青松念汝受命独劲气凌三冬明年见汝生何年矫苍龙种德亦吾愿穆如松上风安知百载后无人思角弓麦隂行可頼不必荒茅中唯当防以棘养视如婴童此法岂浪传闻诸玊局公
　　同董彦光陈妙音逰安乐寺分韵【二首】
　　着鞭苍厓隂下马古寺门老僧乞食去独瞻无上尊相将二玉人盘礴共一罇境静悟尘垢林香识兰孙何年钵罗老同访花栁村鸟能贯珠歌花能折腰舞老人如帝江识此真律吕撃节复长謡急觞犹挿羽春风已趣装行乐更防许吾人但取醉何必浪自苦
　　闻彦光田舍遇火防焚其廪
　　睡龙未觉山泽枯其谁濡幙待不虞炎官弭节飞亷怒小屋旋彻大屋涂郁攸飞空百鸟噪煇赫照树腾呼緑林灰烬一瞬耳况乃田父蜗牛庐天公似惜诗人癯约束风伯为囘车百神救廪鸟工往不待绠缶浇焚如尚令太痩逢饭颗幸未饥死同侏儒怪竒敢追陆浑韵吊贺不必叅元书作诗嘲诮供一笑逢人举似应胡卢
　　许巨源送笋
　　君家绕屋青琅玕惊雷裂地千兵攅入山长镵不汝赦日获玉版登君盘有余鼠壤幸分似怜我羮稀筯易寛厨人取给昼餔膳防使齿頬生甘寒韭葅薤苗岂复数防美似觉无□□尝闻幽士爱风竹忍嘬其子吾何观愿君养成四时叶他时犯雪同君防
　　灌园
　　春初韭争妍秋末菘更好嗟我喜蔬食如人嗜羊枣何尝厌滋味政自乐枯槁念彼蝡蠢防性命欲自保变相惊蜊异将糖嫌蟹故于园日渉莳此可食草迩来秋雨余三畆净如扫畦丁犹浸灌小瓮亦自抱问许机事忘何如汉隂老
　　题頋凯之醉道士图
　　虎头痴絶自不痴丹青妙处手得之石嵓戱画防舆子酒狂更貎黄冠师上人坐睡真被酒二人杯杓不停手一人囬面愁不釂二人直视开口笑上有醉书者谁翰林手题独酌诗题诗真识醉时味画图如写诗中意珍藏不换一斛珠李诗頋笔今世无
　　题文与可画
　　我昔居西园手植竹数个凛然如德友节行不敢破朝吟玩霜枝夜闻萧瑟清风吹一旦忽不见似觉尘土汚人衣朅来翠云麓日唯见山不见竹虽云山气日夕佳尚恐无竹令人俗昨得与可画自归尘壁挂门开风动之如枉故人驾对山看画信不恶何人更觅扬州鹤
　　寄孙子稷
　　我家大冯君清诗跨隂何尤工媫妤怨不媿青草歌后生逰其门玉石例琢磨是中知味少莫辨白黒鹅独闻子孙子锵然应鸾和君尝喜其似谓可同臼科剑池佳山水清涟映嵯峨孙子居山间新诗日吟哦探囊肯投我有篇未为多论文定何时一醉金叵罗更当期皓首共理钓鱼簑
　　登同乐亭饮泉
　　何人爱斯泉结搆亭上屋空亭何所有冷气冝三伏泠泠石甃净须眉真可瞩欲饮无樽罍挹彼才盈掬何事近亭居更种亭畔菊日饮潭中甘庶用稽死録
　　吴民载弃意堂
　　此身聚沫无坚强斧工伐性药腐膓寸田芜秽尺宅荒玉石落落不满房黄婆居中补四方焦劳亦坐意所藏土如硗瘠草不芳令人槁项馘亦黄世人纷纷各膏肓我以妙语名斯堂期君得意观濠梁从渠婪酣狠如羊君自放意无何乡一洗痼疾生天光漆园发药君得尝
　　次董彦光乞米韵
　　董侯朝饥雷殷腹咄嗟无人羞豆粥杜陵太瘦缘作诗玉川辛勤坐憎俗细君截髪恐未暇有弟能令饷君粟不妨更就乞防榔他日金柈供一斛
　　分韵招无逸兄【得益字】
　　长怀乌衣逰亲姓何戚戚吾曺乃其后何不迨徃迹向来鸿雁影旷若参辰隔沉思不可见伫立久凄恻去年霜霰中送别衢路侧今年冬风至犹未见顔色念我如楚囚欲徃终未得倘能为我来不逺道里百要观衡茅下有此座上客新酿秋已熟老菊寒尚拆弥年心拂郁可以一笑释仍当戒后乗聨翩载三益
　　翠云分韵得禅字
　　杖履信所适溪流忽溅溅行入武陵村偶入桃花源划然见华屋佛界开青莲怱怱伊蒲馔一饷腹果然同逰得吾党旷达真能贤董何韵俱胜欲拍诸阮肩两王亦豪举一掷常万钱周郎秀眉宇要是佳少年众中兀坐子少味亦寡言困眠借僧榻自嘲边腹便平时所怀人磊落星辰悬防合不易得兹逰岂非天重来恐寡伴独访祖师禅
　　次刘世基韵
　　儿时窥豹见一斑晚学一技千金殚斋房芝草不竝秀且飡秋菊纫春兰无心时共白云出忘机日对沙鸥闲穷人与世各异调敢望一唱仍三叹昨来卜居向岩邑玉川破屋才数间朝看爽气出逺岫夜听绕舍鸣清湍防囬欲棹酒船去贺老不见空稽山刘郎好事肯过我入门矫矫真翔鸾平生饮客愁腐死望君复来酒今防君如止酒要谈道同酌寒泉净无滓哦诗虽复落君后强学犹将効矉里悬知吾庐不落莫有客同盘饭葵藿已呼掺手缝锦囊更遣长须具芒屩相携踏遍翠云峰得助溪山应有作
　　王摩诘四时山水图
　　欲知摩诘诗中画桃红栁緑皆摹写更宿雨帯春烟一叚风光生笔下欲观摩诘画中诗小幅短短作四时山平水逺变态是中有句无人知此公盘礴万物表胸中炯炯秋空晓戱磨淡污绢素世上丹青擅塲少何人乞与川图装成小轴四时俱壁间仍题六字句人言双絶古今无
　　同陈虚中洪驹父登拟岘台观水涨
　　雨声何浪浪溪流势汹汹莽苍两涘间不辨马牛风翻疑坤轴裂与天河通林杪露寸碧浊浪奔蛟龙橹揺扁舟下防手闲篙工踈烟媚晚霁飞云帯归鸿境物复可冩妙手无僧崇登兹百尺台令人豁竒胸尊开河南守坐有西山洪逰目托逺怀平水念禹功视河不治行他日望两公吾侪何所乐白着卧船篷
　　送邑尉朱登仕告老归华亭用玉局老仙寄王庆源韵
　　君不能黄冠还乡乞鉴湖又不能拏舟送米烦胡奴白头真负平生志妙年毫端敌万夫向来恶少虎负嵎职当疾走编其须袴鞾不是老者事腰间羽箭吾初无挥杯劝影古寺底日有野老争携壶颇遭官长劝归欤妇能右摈儿左扶但令妻病足鹿脯何忧儿寒止熨莼丝作羮塩未下鲈鲙切玉秋不癯华亭自昔托鹤唳蕙帐后夜闻猿呼不羡人间冶容子团圆十五正当垆
　　晏如堂诗【并序】
　　季智伯渠州使君大夫公之长子也早以学问称其家儿不幸壮岁失明不能世其禄洽闻强记于书无所不通尤爱泉明诗尝使细君诵之防意处撃节不能已旧以女家人木兰随其后木兰既辞去常扶杖独行消揺自适客至必具酒与之商论古今饮酣兴健仰天而歌頋未尝以贫病撄其胸中也庐山李商老命其所居之堂曰晏如且作铭号智伯晏如先生可谓名称其实矣智求予诗为赋杂言一篇
　　西都执防郎田少家无储虽云贫贱不戚戚著书防患何多虞柴桑避俗翁寝迹安吾庐如何尚作贫士咏更赋楚调长嗟吁乃知两贤蒿目忧世患不如先生无目自晏如朝哦诗千首暮对酒一壶木兰能歌作行雨但闻厖婆时诵园田居间携笻竹自索涂醉或起舞嗔人扶幅巾深衣端可画每叹伯时何在无人图徃日山阳徐仲车不闻世事唯躭书使君早兴合堂坐夸今弹古定自娱徐能开口论事以难客君当书空作字以晓徐吾知二人可同传不知防书太史今谁欤
　　题吕隆礼诗后
　　岐山鳯多雏鸣必中律吕乃知忠厚家要作谦退语申公二世后有子笔甚武四公如日月映照万万古此郎胆如斗一笔要连拄不知秦陈辈渠欲置何许他年品斯人战国一豪举
　　次洪驹父逰明水韵
　　薖也学耐辱况负三宜休颇有防舆风自许壑与丘仙境想方丈山形怀不周如何在眼山未暇着屐逰蓊欝明水峰爽气常不收逊公释门老苦节无匹俦食讫自灌畦挈水端若抽到今巾屐在迹胜境亦幽常评左轓贤当从古人求从政独何有未说赐与由劝耕遍阡陌民歌殖田畴幽寻到山寺弭节聊滞防众賔各文采粲粲五楘辀赋诗杂流丽如栁春映沟何必打両桨歌舞催莫愁闻风我滋恱寻胜行且谋朝逰可暮返岂曰山川悠
　　咏二防
　　辩如悬河陆大夫不畏嫚骂谈诗书归来分槖养群雏随从歌舞乐有余両防高蹈要齐驱长揖储君归里闾愿为羽翼还商于岂愿飞刀绘生鱼挥金延客以自娱子孙勤力旧田庐同时异代多不如高明长遭鬼揶揄平明争入七香车华屋拟用黄金涂壮心虽在逼桑榆长歌击碎玉唾壶宦成名立盍归欤江湖之士可胥踈君不见渠家父子并辔出东都于今粉绘冩为图集庵摩勒园防者十人以它年五君咏山王一时数为韵得时字
　　生涯水中萍漂荡信所之十年糊其口不食故园葵思归同越鸟长是巢南枝祭灶郭北隅小屋如鸡栖园开十肘地草木方华滋红榴媚夕阳初篁揺轻飔招我赏心旧于焉持酒巵合离如日月果有望时诗坛失老将一鼔气已衰頼我如虎贲典刑犹在兹相欢且尽醉莫咏骊驹诗




　　竹友集巻二
　　钦定四库全书
　　竹友集巻三　　　　　　　宋　谢薖　撰古诗
　　李成德作二笔几以其一见遗云得样于郗子中家并示长句輙次其韵奉酬
　　琴不安弦制竒古可怜不入文房谱鼠须龙尾玉蟾蜍与汝俱成防心侣谁能好事为品题端効广微亡辄补谪仙传样桂林家以暗投人吾窃取我书太俗如猪下慙罗赵何足数防公厚贶试临池一字不成如画虎欲报初无青玉案哦诗况乏惊人语净铺滑薄待君来慎莫踟蹰畏今雨
　　李成德复用前韵见贻亦次奉和
　　蔡家笔法擅今古楷书尤夸荔支谱后来谁笔最通神要与渠伊为伴侣只今书学贵瘦硬弟子员阙谁可补君持此几要投人字画不工那得取山人俗书如俗马骨少肉多今不数当君此赠恐不堪大似无功飨塩虎新诗继作苦难和只赏君房妙言语嗟予老矣亦懒书防与儿曺冩时雨
　　次韵郄子中所藏笔几
　　闻君文史三冬足家居未奏三千牍明牕棐几静无尘笔研清幽真不俗小琹承臂笔纵横章草真行随所欲家藏敝帚将何用时人尚作千金畜此虽竒物君不惜似把隋珠当鱼目小童传观许见贻与君杯酒初相属吾诗戱作异香山唐衢虽见何由哭见公真玩为君赋铜钵声终字盈幅
　　朱端甫以画牛一纸遗李成德成德以示予为赋长韵
　　画牛蹄角四十八楮生尘昏仅可阅头头露地各逍遥不愁牵车喘见月防笔和谁氏子定自道人非画史把鼻牵囬得真牧信手摹成妙如此朱公自成老斵轮不惜是牛持赠君愿君成诵石巩语更将此画同叅取
　　次韵李成德谢人惠牛
　　君不见八百里夸王氏驳常敇家童莹蹄角绮纨袴竞奢豪卧席不安愁祸作何如传宝牛图不饰青黄如素朴向来竒画购千金宜在兰台天椂阁两牛方鬬未雌雄或奔而从或小却其余三四亦殊絶或如虎卧鹤俛啄滕王蛱蝶东丹马嘉陵山水青田鹤如将优劣比人材长文何必惭文若人言爱画亦一癖被野牛羊何用貎是家持论果非耶烦君试为评其略
　　午日
　　今晨定何祥桃栁各映户粉团高气薫鹅防椒菜覆朝飡随土风杯酒晚来具防丝纒祭筒画楫夸竞渡楚人哀怨情正以屈子故当年葬鱼腹盖坐入宫妬荣华一时好放逐千载慕得失吾不知持杯自欣豫
　　成德不面逾月仆以病暑未能出谒輙和所寄藁字韵诗奉寄兼柬子中
　　门前蓬藋无人埽客去墙隂藜苋老我家城北君城南相忆何其挂怀抱不闻叔宝方外谈澄也何因令絶倒知君不作避暑饮闭门亦深荒径草钩章棘句日吟哦玉轴牙籖时探讨迩来闻草鹿脯帖盛湘十日虚苹掺掺丸药恐不免俗客纵讥何足道恨我犹嫌褦襶嘲不敢热行唯梦到君收竒功翰林笔阵可埽龙驹岛愿言不学司马公万事逢人尽称好我诗燕石初不如浪欲为夜光宝残暑促装行造请晓来凉气迎秋早定邀隣舍广文公同听诵诗倾腹藁
　　碧筒
　　君不见韩潮州银作饮醆夸工倕镌花镂松太碎何言豪士亦尔为又不见六一翁尝吟鹦鹉红螺诗华堂一釂岂不乐清歌劝酒须蛾眉吾侪山人宁有此竞折圆荷为饮器细倾初作露珠圆满引忽惊云液碎鼻中寂寂闻妙香舌本徐徐识真味采莲当殽花当妓岂有登临百金费安得城西十顷塘水光容裔暑风凉时引碧筩如象鼻仍防翠盖立霓裳
　　感白发
　　吾年昔始冠已有一髪白作赋数百言嘲骂等戱剧只今寻旧作一字不复忆恍然如夣寐了不见徃迹但有髩间丝冉冉如堪织南方地平湿壮岁多老色行年四十二髪那容惜洗蘓将防白讳老嗟何益一染复星星此语记阿客人生光景促倐忽如敲石诗成亦防语感叹初无得后应不识今今已不识昔
　　秋日登鸣玉亭
　　山路秋阳何赫赫山亭凄冷多秋色岂惟醒耳玊淙琤照眼光寒如练白旧闻瀑布垂云间怳疑银河堕天闗西望香炉不得徃个中元有小庐山
　　次董彦孚韵兼柬之南
　　大门江南英诗名重当时儿时得其藁同辈争诵之不及拜诸门常恨生苦迟只今诸孙子籍甚皆能诗大篇每投我孰非黄绢辞我诗不成句落笔为众嗤如人食土炭嗜好终不移君何独赏味与众真异驰相望巷南北不面令我思歌声亦若哭此意谁当知阿大一门杰相为尘外期风流竹林防应许仲容随
　　有怀觉范上人
　　道人心与貌俱古哦诗不复効等伍清疑仙掌露华坠新似秋空玉钩吐要将余事付风骚已悟机窥佛祖泐潭老子乳于莵果在丛林啸风雨何当埽室祗树园夜看金盆听软语我虽不是厐德公懒驾柴车入城府公如归结白莲社留我山邉一廛许
　　次韵之南读彦光诗有作
　　君家父子俱能诗天遣俶鸟鸣春时文穷抵掌定不免齐竽不学君何疑平生説诗喙三尺只今蹇吃成期期愿君高处古无上抑以自惊无邪思
　　次韵彦光睡起病目
　　蝶夣逰扬卧碧纱知君不赏玉钗斜梦囬起坐有佳思乱触牙籖书五车黒蝇着眼君勿嗟学道乃得青莲华商略此言当过我樵青竹里为煎茶
　　喜汪叔野见过
　　大汪权竒汗血驹小汪连翩鸑鷟雏垂头未遇伯乐頋览辉将下朝阳梧岂知青衫埋朽壤更令斑髩困泥涂喜君翩翩过我庐握手借问今何如若云难遂白髪志朅来翻作青衿徒急呼欢伯置座侧觧顔谈笑聊相娱语及阿兄平日事往往屑涕长欷歔怪君长不满六尺高谭似是胆满躯且寛是事饮此醑逢人但作巩嗫嚅苦留君住骑勿驱明朝酒尽为君酤更防月落起浩叹四面宿鸟鸣相呼
　　追和栁子厚二诗
　　读书
　　吾生后渊明颇亦念黄虞要知千载外所学非殊涂兀坐对圣贤抚巻一长吁彼智自明哲惟狂益昏逾一源同滥觞派别乃差殊我观载籍中世事何所无痴人不识古谓与古人俱相望何遥遥清都视积蘓咄此不可献讽诵聊相愉嗟哉子桞子文章盖群儒速进自贻戚南冠成絷拘天孙不与巧溪神亦为愚读书虽满腹何曾救饥劬乃知伾文辈要路难齐驱
　　饮酒
　　世故不料理万事付一樽呼賔陈肴防乃尔不惮频秩筵初严冷稍稍笑语喧有如邹子律能囬寒谷温朱顔挽不住雪髩日夜烦人生行乐耳恽也亦至言哀哉独醒人顦顇拾兰荪宁知阿堵中端有妙理存
　　寄题朱氏小隠园
　　吾闻滑稽儿避世向金马刈草吉云鄊探鳯荒城野斯人玩世耳岂必蒿庐下墙东本侩牛君平盖卜者朝市亦堪隠山林实潇洒君居占深源境物粲可冩老桧上干云孙桐已拱把雨修竹响风磴寒泉防此翁少年日射巧如注瓦百金装宝刀千金买流赭晚歌紫芝曲情性妙陶冶蒲履谷皮巾何取绶若若嗟予亦旷荡与世自藞苴方期访桃源更欲结莲社
　　次韵董之南见赠
　　章甫不入越夏防多拘时生无适俗韵举世谁知之钟嵘不并世无人识丘迟虽有落花句知为何等诗如逢贺賔客方叹乌栖辞我初出险语俗子争唐嗤俛眉欲从事复恐遭文移亦知适楚车安可从北驰董子名父子平生所怀思虽云识面晚相闻已相知君诗有古意且结皓首期端能啖杞菊时复过天随
　　陈循中求赋高丽诗为作长句
　　老松收烟琢玉可试洮州鸭头緑来从万里古乐浪传到麻源第三谷要湏岱郡鹿角胶成方觧土炭嘲请君摩硏写新作一弄潺湲吊康乐
　　竹友轩
　　城北有陈侯眉宇初未识似闻臭味同烱烱见胸臆愿言登子轩哦句呼阿客看君隂森下玉润映连璧龙吟秋夜永卧听风摵摵或当命柴车独咏此君侧兴尽悠然返谁能暖君席
　　读荘子内篇
　　经春十日雨却扫门无车伏枕梦鸣毂淙琤行渠端坐发深省妙香浮素裾盥濯披陈编讽诵临前除陈编为何谁漆园傲吏书竒辞通諔诡空语极虚无得意荣辱境脱身忧患余胸中灌顶句身上如意珠逍遥有妙处领略归一途尘影阅千世风波连九区畏夏苦执热开轩除郁蒸檐前鸟雀喧朝旭上朱甍席间裁函丈诗书浩纵横槃礴环堵间幽独怀友生古人在黄巻十载使我倾出门窥物变草木各鲜荣青青墙东竹见汝忽眼明爱玩不能忘移根傍轩楹俛仰与竹俱定交见深情不是无朋友此君冰玉清风吹万籁响寒梢韵竽笙我独哦其间诗作秋防鸣琅玕亦有实期汝向秋成鳯凰何时来翽翽翔我庭
　　贯时轩
　　旧时王子猷爱竹仅成癖斯人向千载论世心莫逆吾轩谧竹友寓意比三益俗士旧雨来今雨定埽迹投足寄其间鼎鼎一何愚倘同蓬蒿鷃勿笑溟海鱼
　　竹友集巻三
　　钦定四库全书
　　竹友集巻四　　　　　　　宋　谢薖　撰古诗
　　陶渊明写真图
　　渊明归去浔阳曲杖藜蒲鞋巾一幅隂隂老树啭黄莺艶艶东篱粲霜菊世纷无尽过眼空生事不丰随意足庙廊之姿老蓬荜环堵萧条仅容膝大儿顽钝嬾诗书小儿娇痴爱梨栗老妻日暮荷锄归欣然一笑共蜗室哦诗未遣愁肝肾醉里呼儿供纸笔时时得句辄写之五言平淡用一律田家酒熟夜打门头上自有漉酒巾老农时问桑麻长提壶挈榼来相亲一尊径醉北窓卧萧然自谓羲皇人此公闻道穷亦乐容貌不枯似丹渥儒林纷纷随溷浊山林高义久寂寞假令九原今可作举公蓝舆也不恶
　　斸苓轩
　　万钟辞屠羊五鼎贪主父是间多毒腊可茹亦可吐缅怀陶隠居朝服挂神武饵苓期却老旷荡适林莾我家城西偏有地一防许开轩俛长松倒影廕庭庑嵌空宿龙蛇晻暧藏雾雨流脂入地脉凝结岁月古长镵白木柄生事聊付汝想彼尘外人迟暮同煑但当捎兎丝敢望擘麟脯
　　约诸人逰罗坊观
　　阳夏吾鼻祖人物倾九州间携东山妓文靖极风流屐齿歩飞磴快哉康乐逰耳孙牛马走阘惰无匹俦但有爱山趣尚能继前修颇厌城市尘拘絷如楚囚朅来龙泉上杖履随沙鸥幽寻风露静江月动金虬青山帯长江佳气日夕浮旁有列仙家丹楼连飞楼琹书静无华竹树烦更幽约我云霞交兹逰及清秋朱弦荡尘襟芳尊冩牢愁道士如弥明长颈高结喉初无石鼎句崄恠压刘侯从渠倚壁睡吾属足防搜
　　无逸病目以诗戱问
　　六根无牢强万事有戕败丹白岂不加能令眼根壊溪堂老居士学道入三昧空花结空果过眼了无碍偶然幻翳侵恼此清净畍道人不易得定为天所爱恐君堕尘刦豫比小惩戒病眸防空青勿作儿女态为君祷于天君病立当瘥未忘觑诗书不敢窥粉黛
　　题戴崧石鼎聨句图
　　衡山道士熊豹姿夜过刘生逢说诗止于座隅初莫识口不能言心自知坐中清逸校书郎新有诗声谁过之岂知老子殊不浅可但逐鬼愁蛟螭须臾指鼎出佳句脱略凢韵生新竒二生得句不敢吐鸣声强作秋防悲如窘兎避鹰隼懔如败将收旌旗借问防笔摹者谁定是盘礴真画师退之斯文有妙处丹青写尽初无遗弥明学道如不死应在衡山深处栖端能过我挑诗敌与君周旋吾敢辞
　　读葛洪传
　　葛洪錬丹砂却老得遐夀鹤髪安在哉岩穴遗井旧劳生亦何为荏苒度昏昼煌煌昆山芝未暇撷三秀寄谢浮丘翁何由挹其防
　　读三都赋
　　汉遭阳九运无复见中兴不闻黄屋处郊野蔽旗旌三人已成虎况阻三国兵扬尘日月暗喋血郊原腥作都虽云美其如九鼎轻十年翰手摸写费丹青人与骨俱朽山川空炳霛吾怀鲍明逺寂莫赋芜城
　　田父招饮不赴
　　万钱供食如嚼蜡百壶载酒如饮水要知自古穷达人脱略世味皆如此经旬不逢南邻伴曲肱聊寄北底田父剥喙扣我门颇应昨夜灯花喜殷勤揽衣谢父老陶令爱酒今朝止伏雌可杀葵可羮他日薄饭招邻里吾君恭俭似文帝勿为酒醪伤谷米
　　喜雨【是日间改元】
　　渉冬无一雨防阻骄阳上田尘沙飞下田蒲稗荒锄犁不入土龙具挂壁墙村居巷无井抱瓮汲长江汲多恐流絶无以饮牛羊昨宵天意动浮云霾月光洒然润物功洗苏及枯杨先帝剑弓冷小臣涕泪滂属闻建中号讴歌腾路傍雨从膏泽沛风与和气翔山林独何幸预喜霑稻粱尚能赋时雨激烈歌阜康
　　余赋野香亭前木犀花二小诗盛称此花之妙而江廸彞赋梅花诗以反之徃返唱和十数篇二花优劣未决故复长韵示之
　　君不见杜陵布衾冷如鐡朝来米尽炊烟絶偶然乗兴江上行无奈被花恼不彻城南陋巷在江侯读书蒲团生虮虱吟成少陵七字诗酷爱梅花似冰雪竹友道人端可嗤颔髭如棘手如从来口业洗未尽醉吐狂辞歌木犀赏花自是少年事出口未觉吾侪痴我今束缚喙三尺勿与世俗争妍空花遍世不碍眼淡如云水老禅师
　　寄题王立之赋归堂
　　小官五斗米达官五鼎食均有怀禄心细大各封殖疾驱挽不还此辈车毂击王侯生绮纨雅意在山泽颇赋归去来作堂慰休息似闻一尊酒醉眼分青白何时上君堂酌酒话畴昔和君五字句想望柴桑陌
　　亦爱轩
　　漆园防濠梁得意鯈鱼乐渊明爱吾庐感彼众鸟托両贤俱达道妙处要商略夫子谁与归潜也如可作柴桑久无人兹道竟寥落颇能诵其诗尚友亦不恶世路多艰险君轩可槃礴但恐君出逰萧朱绶若若
　　求定斋
　　吾观大梁城九衢尘暗天蛮触日交争防蚿互相怜此心如慈幡袅袅风中悬王子闭门卧守心长缚禅能定乃能应如镜别丑姸吾岂匏哉孔子有至言君看日月行亦若磨蚁旋涪翁已发药此句不用传【黄鲁直为名此斋并道其名斋之意】
　　寄饶次守
　　我初丱角时闻有饶进父【次守旧字进父】破衣下里舍应书不得举要是磊落人白眼防法度吹笙弹箜篌余事能律吕市人恶少年徃徃争笑侮掉头出里门徒歩大梁去蒯缑谒王公敝貂走风雨十年不还乡无人问死所客从北方来喜气满眉宇探怀出君诗字字粲玑珇笔纵入顔掦句法窥李杜竒伟可畏人我辈谁比数借问从谁逰一一英俊侣我家阿夷兄诗有春草句说君不离口恨我识君暮帝城十二衢素衣染黄土食贫出无车覉旅亦良苦束书早归来只鸡祭坟墓况闻霍将军尚有陈氏母铜山郁嵯峨其下原膴膴我思结茒舍帯经学农圃他日如买隣定可连墙住颇闻君卜昏我亦未有妇要如子栁子各娶老农女东市买杯杓西市买筐筥南市买绠缶北市买甑釡生理能稍稍来徃办鸡黍两家如有子男女互嫁娶从来不识面便作平生语但縁臭味同请君莫讶许
　　读潘邠老庐山纪行诗
　　杜陵骨已朽潘子今似之欻观庐山作乃类北征诗是家好男子札翰非凢儿阿耶有新句把笔如画锥此诗落吾手三复喜可知有才如长卿武帝思同时不令歌天马亦合赋灵芝胡为鬂已凋但作愁苦辞锦囊勿妄发恐为俗子嗤
　　汲古斋
　　人言曲误周郎頋岂谓周郎真好古长歌短调各风流说尽心招及眉语颇闻汲古用修绠乃知余事工律吕君躯三尺胆如斗欲窥唐虞探邹鲁顷来长安濶画眉时人半额相媚妩天姿防白恶丹铅独有溪头浣纱女要知学者用心处不追时好乃如许君家有井千尺深容我时攀辘轳否
　　寄李商老
　　所思定何方然山麓别来经一年不寄书一幅忆在元真馆与君同饮缸论文久未去夜雪打寒明朝欵君门箯舆踏残雪尊前听君谈意气排凛冽雪中两相过把酒俱留连岂同剡溪去兴尽囬酒船今年走东吴无复相邂逅遭囬行路难归已三月后逢君所知人颇尝问君安犹闻卧苫块毁棘今栾栾君家所娇儿闻已去怀抱昔我尝见之瑶环实娟好我归卧衡门愁君亦如君淋雨子桑病敝冠原宪贫此怀其谁语思君何能已寄声劳苦君兼问两季子











　　竹友集巻四
　　钦定四库全书
　　竹友集巻五　　　　　　　宋　谢薖　撰律诗
　　集庵摩勒园观李伯时画阳闗图以不能舍余习偶被世人知为韵
　　摩诘句中有眼龙眠笔下通神佳篇与画张本短纸为诗写真渭城偶落吾手小圃传观众賔坐上宴如居士暗中摸索离人
　　次韵董彦速送珍上座还漳江
　　阿师身小胆能大文字曽追权可逰【珍云曽从权可诗僧也】寻山红叶半旬雨过我黄花三径秋随处厐公虽有偈他年支遁恐难酬经行若个门风是闻说漳江似赵州
　　招李成德
　　妙年英伟定楩柟老大如樗百不堪黍饭奠孤元伯约山夫岂有德公谈棊无多算愧三北诗要重论窥二南只恐寻芳嗟较晚夜来风蕋落毵毵
　　采金樱子
　　三月花如薝卜香霜中采实似金黄煎成风味亦不浅润色犹烦頋建康
　　读何易于传
　　吏皆愁死自焚诏农正勤耕身挽船墨绶纷纷满天下不知谁拍此渠肩
　　读严子陵祠堂记
　　羊裘不见钓台倾山到台边分外青天上故人新黼黻身前万事一笭箵章侯笔法逼秦相范子文章原易经图画名臣久磨灭此碑千古粲繁星
　　观渔【二首】
　　腹腴端可饱新欢栁贯霜鳞照眼寒莫惜宝刀烦玉腕要看飞雪下金盘
　　活我波间双鲤鱼待传千里故人书娇蛾莫道防君扫怕卷珠帘縂不如
　　潘邠老尝作诗云满城风雨近重阳邠老亡后无逸兄用此句足成四篇今兹重阳只数日风两不止凄然有怀作二絶句念泉下二人不再作不觉流涕覆面也
　　地下修文两玉人清诗传世犹新却因风雨重阳近独立苍茫泪一巾
　　阿兄温润玉介导我友淡薄朱丝弦只疑蝉蜕逰人世醉挿茱茰若个边
　　隠居
　　清时甘小隠卜筑在山阿家有传蚕室机如凌行婆闲看斩猫话羞作扣牛歌不出又三月柴门生薜萝
　　秋日登拟岘台【二首】
　　歩上溪边百尺台斩新秋色正伤怀千屏翳绕碧云合一字倾欹鸿雁来
　　徘徊欣与赏心同读遍碑词字字工共叹黄垆封白壁一时悲泪洒秋风
　　秋暑
　　秋暑不可奈秋风殊未来何时疎画扇无处觅凉台谁谓月离毕空惊山殷雷愁闻老农语南畆半黄埃
　　寄汪信民【二首】
　　泮水传经老蓬山佐着才宦防思引去禄飬可归来要路眼谁白浮云心自灰少年马何驶君马独虺隤系缆符离日君行殊未归寄书问毫杜有夣向江西不见挥犀柄顿惊响马蹄殷勤具鸡黍多谢德公妻
　　喜董彦速自仙嵓归
　　鉢囊高挂同僧夏逺寄嵓门一把茅地僻狙猴长作伴食贫蕨笋不充庖瘦藤拄下万峰顶野鹤来归千岁巢防检箧中诗防首苍头时遣为君抄
　　莫莫堂新竹
　　僻寂漏茅屋萧梢新竹枝径迷人不到防宻鸟还知緑色防防换薫风细细吹即防柯叶老不受岁寒欺
　　夏夜对月
　　扫月追凉清夜分是间风露别乾坤山林畏佳地多籁云汉昭囘天不言平野极瞻南纪濶稀星遥拱北辰尊时平万里无兵革静爱鸡鸣犬吠村
　　煎甖粟汤【二首】
　　万粒匀圆剖罂子作汤和蜜味尤宜中年强饭却丹石安用咄嗟成淖糜
　　松黄浮椀色蒸栗初味余甘如苦荼粉粟为汤两竒絶甚甘纯白胜醍醐
　　闻刘世基疾
　　君如寒涕嬾瓉师如何久苦造化儿清漳婴疾古所叹淋雨裹饭今其谁探囊苦乏万金药厯眼畴为三世医他年上防恐不免细君莫念眠牛衣
　　蔡师直画山水研屏【二首】
　　画翁元胜斵轮扁喻子丹青如有神平逺还堪助诗思故疑摩诘是前身
　　淡江山作小屏碧纱烟里防寒蟾蜍写尽防倒影身在山隂佳处行
　　和李智伯病中书事【四首】
　　多病过嗟蒲栁弱故交闻似曙星踈逢人休问金箆术杀简冝繙石室书
　　训释虽工非世好风流未减已形枯固知商也真无罪岂谓穹穹不可呼
　　应知露肘贫堪忍只有哦诗兴未踈莫遣木兰当户织湏烦阿买八分书
　　老来防惊诗笔退愁生唯怕酒肠枯尊前学得新翻曲早晚挥杯幸见呼
　　春寒
　　冉冉云生岭翻翻雨决渠畏寒成墐户恶湿问生鱼始快春衫薄俄惊团扇踈天怜憔悴骨莫遣峭风梳
　　观碁
　　客憇茂林晚风生凉簟秋纵横飞碎玉胜败决中流北叟暂亡马西风还覆舟谁能闗许事寓目且忘忧
　　喜晴
　　十日江村烟雨蒙晓来初快日升东挼莎蕉叶展新緑从防榴花开晚红得句又从山色里发机浑在鸟声中披衣出户盻四野好在良苗怀晚风
　　送香与董彦速【二首】
　　侯莎新补蔚宗传藿燥薝粘疑可憎试炷博山元不俗小奁分供在家僧
　　间一炷结趺坐万象森森应眼前不印香严薫未歇何妨人诮太僧生
　　暮春久雨
　　季月何多雨经旬不见山云师工蔽塞羲驭久间闗水已泽中满寒应天际还坏墙忧盗入只益髩毛斑
　　晚春书事【二首】
　　春来畏病不饮酒孤负山南山北花有客欵门惊剥啄无人追韵得车斜独酬砌下二三子岂忆城南韦杜家不畏诗穷嫌水厄时时搜句煑新芽
　　未曽防客十觞醉已是飞花三月时忽悟病来真老矣倘逢圣处亦中之眼前用意半干没世上忘形皆白痴谁似陶翁有名酒呼儿觅纸又题诗
　　和陈虚中与吕少逸唱酧口号
　　霏霏玉唾胜三语灔灔金荷倾十分檐外催诗疑有雨林间张幄岂须裙临溪尚忆童时钓问俗仍寛柱后文珍重两公新句丽落花依草竞纷纷
　　萤火
　　日出知何许宵行有底忙自疑縁寸草不敢近扶桑碎岂堪数神竒安得长微风迹未扫更待九秋霜
　　七夕书事
　　烧烛防今夕杯忆故年风前失二士句里问三随分蔬设占星古老传不须文乞巧只有直如弦
　　朱濠州挽词【二首】
　　俊轶金闺彦风流粉署郎忧民形玉色治郡辍鹓行籍甚闻前席居然叹掩芒何人杀青简惠政在濠梁公才真霹雳令德故从容未锡九环帯俄倾千丈松清香销燕寝遗札陋登封身后累累印纡青已二龙
　　哭无逸兄【三首】
　　久客思乡社长歌去国门还家未偃息树旐忽飞翻苦泪不胜滴悲怀谁与论平生急难处愁絶望鸰原文章不用世岁忽値龙蛇遽使贤人陨长兴志士嗟有儿才句读无地可桑麻頼有兴元尹能赒孟氏家溪堂载酒地无复故人车败壁龙衣委荒畦马齿踈凄凉闭闗赋沦落广微书但有清风在时时为扫除
　　题于逢辰画
　　踏遍江南防归来试解衣谁言物外赏不与笔端为石帯苍苔瘦风凋折苇稀令人清兴发欲问钓鱼矶
　　戱咏石榴晚开二首
　　靡靡江篱只唤愁眼前何物可忘忧楝花净尽緑隂满才见一枝安石榴
　　无复幽姿淡淡妆胭脂深染薄罗裳芙容影里避三舍石竹丛中许擅塲
　　端午即事
　　夘饮縁佳节昌阳荐一巵儿谘射团事妻诵赐衣诗懒检三闾传争纒五防丝平生防端午随分作儿嬉
　　书李元亮真牧堂赋后
　　挥翰眼中元亮牧牛何处癯仙公择如今不冺当【去声】家诸子俱贤
　　题陈阳树石【二首】
　　寒藤骨数百尺枯木大七八围挽取到公竒石俱还数幅寒溪
　　解写枯松润石陈阳笔意名家弟子蔡规今老古人王宰何加
　　哭汪信民二首
　　竟欲防梁苑聊甘食楚萍谈经谢纨袴植髪愬槐庭着镜髩毛改横空烟雾防谁评贞曜谥更谒退之铭徐穉生何陋袁辈岂如谁知十斛水中有百金鱼肘见贫非病疽成愤不摅铭旌返南国寥落正愁予
　　杞菊
　　雨洗幽丛清客襟厨人采掇独何心根苗扶老或名杖蓓蕾舒黄无数金
　　络纬
　　聒人长向井边啼在宇丁宁戒授衣织素尽输官事了秋来工女正投机
　　倦夜
　　山月斜临帐山风细拂裳萧萧碧烟静烱烱白间凉境寂万縁息心灰千虑亡无端催曙鸟底事厌宵长
　　喜董之南归
　　干鹊飞翻噪晚林阿南归骑果骎骎青衫黄绶霑新命白石清泉是素心金镊多情洗双鬂葛巾从此避华簮来年徃献东巡颂今日聊为梁父吟
　　怀祥首座
　　师在庐西复东无心还似鸟飞空月钩云幙今何处禅板蒲团只眼中未悟竹间鸣瓦砾拟随童子问铃风前身倘是胡居士打破虚空对沼公














　　竹友集巻五
　　钦定四库全书
　　竹友集巻六　　　　　　　宋　谢薖　撰律诗
　　寄李商老兼柬文若季弓
　　有客春来传尺书书词字字敌琼琚经时伏枕沉绵甚异县论交消息踈物外髙情想三鳯眼中何物当双鱼遥知小弟凄凉意骑省归来正望庐
　　书卧【二首】
　　书魔才挽睡魔推鼻息俄惊吼怒雷梦到逍遥大庭馆不堪檐外鸟惊囘
　　剥剥啄啄无俗客清清泠泠多好风一枕本无忧乐累何须逰宦大槐宫
　　青精饭三首
　　霍山王邓两真隠驾鹤乗云飞九天当时服饵定何物同饭青精三十年
　　从来见说青精饭晚遇真人隠诀中长恨闻名不相识那知俚俗号乌桐
　　南人虽号乌桐饭过熟翻成作淖糜太极真人方未试茅山道士寄何迟
　　送酒与晏如居士二首
　　南人酿酒诧深红注瓦真成琥珀浓与药相投莫冝此急分多病晏如翁
　　此翁曽把春偿酒醉挿姚黄更乞花多病只今犹解饮细倾聊为遣生涯
　　示李商老兄弟
　　月夜宜披宫锦袍定知公辈岂蓬嵩文如修水波澜濶人与庐山意气高伯氏防于三虎怒凡儿何翅九牛毛相逢径欲倒家酿莫厌尊前持蟹螯
　　夏日逰南湖
　　麹尘裙与草争緑象鼻筒胜琼作杯可惜小舟横两桨无人催送莫愁来
　　咏金来禽
　　枝上离离金弹丸宜随玉食荐金槃从来物以逺为贵酷爱闽中荔子丹
　　书怀
　　頼有书遮眼初无客就谈身闲唯取醉髪短仅胜簮学僻今何用囊空宝不贪老师行驻锡凖拟问前三
　　次李商老端字韵
　　胸中磊磊夜光寒霹雳惊飞在舌端梦去幽寻绕山麓诗来喜色上门防四时更运不停轨万物并流皆疾湍两髩凋零壮心在忍穷怀抱若为寛
　　招汪叔野
　　夜语僧窓雪载涂别来夏木又扶踈两牛鸣处地非逺万竹隂边吾所庐儿能窃聼从忘簟子盍徐行可当车莫讶南邻狂处士掺挝倾坐一轩渠
　　投赠通守陈虚中
　　前驱负弩斾旌忙凛凛寒风挟晓霜人道奸藏有三穴公知民病极千疮揺毫端是霹雳手抵几还惊鳬鹜行莫向琳宫坐闲冷太阿何事匣中藏
　　晚晴歩塘上
　　漫踏斜阳堤上行偶逢白叟问年登去年禾干兆坼今年雨多禾耳生
　　鸣鸠
　　云隂觧尽却残晖屋上鸣鸠唤妇归不见池塘烟雨里鸳鸯相竝湿红衣
　　闻吕居仁病未差觅使寄问
　　消渴文园苦病多萧条子美卧江沱士穷不遇古如此天实欲为人谓何忠义名家忝申许文章秀气望岷峨期君炼玉煑白石色比婴童何啻过
　　种竹
　　辟地种修竹得方縁秘经成隂向北宇倒影落中庭直取内含素岂唯枝鬪青龙钟玉川子犹拟抱添丁
　　次韵季智伯寄茶报酒三觧
　　欢伯风流可觧忧疑君此外更无求防芽投我真抛却不是能诗薛许州
　　二生相逢妾换马我今真成酒易茶腐肠销膏亦可戒与子服雾飱朝霞
　　君如张籍学古淡丽处徃徃凌隂何长句短章时寄我为君翻入竹枝歌
　　怀钟陵旧逰
　　五年二度过钟陵马上春风醉里醒南浦江波迷眼緑东湖烟桞半天青从来地域叹卑薄怪底山川终炳灵又见徐家有高士他年重作聘君亭
　　汤泉泉在法水寺后
　　乱泉如沸出湾环余燠犹霑野寺间但与山僧洗尘垢还胜涨腻在骊山
　　食蟹【四首】
　　端为怀黄取醢烹岂縁多足恣旁横焚脐未用集防辈椎髓方嫌太瘦生
　　分付厨人苦见嫌十脐元有九脐尖要知其中未必有输与蛤蜊如蜜甜
　　论功直与酒杯同何事生憎在水中不使落汤频下箸终令骨醉耐春风
　　有国尝忧以味亡须知有毒味中藏谁能不累口腹事莫趂秋风啣稲芒
　　以牛胆渍槐子送董之南【二首】
　　雪霜无頼防君髩五十龙钟成老翁急分槐实要脑满伫见头青双颊红
　　觧牛得胆大如斗投以元槐功更加来岁青袍映緑髪不妨防尽九衢花
　　送王坦夫由淮南入京
　　王郎乗兴上扁舟数遣书来冩我忧奏牍三千待金马巻帘十里梦杨州桃花水涨理归檝莲叶杯香消客愁白髪倚门长望子细君应赋大刀头
　　逰安乐寺陈妙音载酒
　　绕郭寻春未见花不知春在梵王家林间新翠张裙幄席上残红当脸霞兴逸持杯睨云汉饮酣挥翰走龙蛇主人不是陈惊座投辖归时日已斜
　　闻无逸兄下第归
　　丰林分首各消魂兄弟伤离况玉昆初谓过都防虎脊又令防额向龙门徃闻淮北雪花大归値江南梅雨昏欲寄短书无别语年来花栁自村村
　　李簿家有侍儿妙丽善歌舞诸人惜其死为赋诗予亦赋【二首】
　　草头朝泣露漙漙樵歌暮归丘陇寒当时座上客半醉琵琶不许近帘弹
　　郎子风流栖枳鸾枳上单栖泣夜防牕前邂逅一笑粲梦中犹作在时防
　　久旱喜雨
　　谁言旱魃虐敢夺雨师权弥漫溪流涨澜翻屋霤悬占年丰防防快意涤柈筵防懒知何幸茅斋穏昼眠
　　植菊
　　憔悴灵均老萧条子美醒飡英谋自洁摘蘂恨犹青事徃成今古人亡尚典刑老夫今白髪頼汝制頽龄
　　有怀如璧道人【二首】
　　道人诗思防江湍乞食侯门铗屡弹铺褐卧云何处去不应投老累儒冠
　　每忆诗人贾阆仙投冠去学祖师禅尘埃不染心如镜妙句何妨与世传
　　寄王立之【二首】
　　坎修门里萧条处士庐憎人玉川子愤世竹林书家有来禽帖门无载酒车诸公生死隔不是故人踈舌本初传强仍闻右臂枯经春一旬卧见客二儿扶吾道何寥閴夫君合洗蘓世无湔浣手药味且时需
　　赠别董彦速【四首】
　　人间底处异蘧庐莫莫堂中岂定居我尚滞防君去速荒园三畆梦归欤
　　多谢清风日扫庭与君同种菊青青开花烂熳君何在莫忘萧条我独醒
　　欣同众鸟托吾庐投杖行当欲索居不是酸寒孟东野吾言能聴果谁欤
　　机事都捐忆大庭茅檐相对眼俱青期君别后文章健徃吊沅湘屈子醒
　　次韵无逸兄见示
　　憔悴谁能赋大招防将菌桂杂申椒巷南邻里频相过水北山人讵可邀细酌敢谋长防舞苦吟空咏寸岑遥耕耘頼有陶潜妇不羡孙郎对大乔
　　次汪信民寄无逸韵
　　诗翁索莫闭门居珍重山阳信不踈但报七言当玉案何须千里驾柴车乐天官满应归早扬子家贫只晏如他日徃来随二老共甘盂饭与盘蔬
　　送酥鱼头醤菜与何之忱【三首】
　　和蜜煎膏学瓮酥儿夸甘味比醍醐老夫舌本不知味强解嘲为羊酪奴
　　放浪三江又五湖头颅见醢亦何辜世无刚者不用覆徃侑一觞随蜜酥
　　瓮底寒蔬冬作葅春来把酒必时须庾郎鲑菜二十七还得何郎下箸无
　　立夏日作四絶
　　雨脚连云苦未收晓惊池面日光流田家甑里封蛛网即渐歌謡麦有秋
　　小簟含风六尺牀竹奴从此合专房吾身匏落都无用占得山间一味凉
　　熨得絺衣一畨新幅巾轻软最宜人花时气暖长愁夏竹里风微又胜春
　　学作蒲葵扇未工手挥聊有古人风君王别用机中练定被南来长飬功
　　寄刘世基用世基寄之忱韵
　　斵垩谁能鼻不伤虎贲何取似中郎吾人身健间何濶昨日书来喜欲狂华屋不存长念昔【用丈靖事】金蛇虽在莫干梁防时烧烛防君语更向东置一牀
　　招李商老兄弟时闻权守陈公防之未聴其来
　　十年不见令兄弟眉宇长怀元紫芝栩栩梦魂成独徃翩翩书札慰相思求船货马事应速酌醴焚鱼吾岂辞政恐孟公投辖饮惜君髙论觧人頥
　　次刘世基韵
　　孔世已传三十八诸孙犹自见长身试将后谢追前谢岂料今人媿古人华子冈头千叠秀刘郎诗律一朝新吾家碧涧红泉句聊欲烦君作后尘
　　用前韵和董彦速
　　得句可传千古意搜竒攻苦百年身河梁赠别初无对锦里吟春复有人我已汗顔惊手缩君犹琼树赏朝新从今习气须磨尽二字唯当悟客尘
　　夏日书事【二首】
　　苍虬蟠础湿生云翠竹揺风水有纹凉卧北呼不省防飞绕髩梦中闻
　　云峰矗立驻金鸦梦断槐宫影未斜屏翳御风逰不返南山空转阿香车
　　余尝防李商老于海昬识吕居仁于符离今已五六年矣偶见二公倡和诗各次其韵【一首】
　　忆昔逢君夜雪中高谈未了酒尊空清涟緑篠今输我白璧黄金政负公渭水流清终异浊池花变碧旧曽红欲评此意君何在长是苍茫立晚风【右寄商老】
　　维舟浊汴偶相逢弹铗归来四壁空耕道十年常九潦谋身一国自三公似闻讽谕能知白岂但诗词要比红申国凛然生气在故知郎子有家风【右寄居仁】





　　竹友集巻六
　　钦定四库全书
　　竹友集巻七　　　　　　　宋　谢薖　撰律诗
　　玉茗花【二首】
　　佳园昨夜变春容清晓惊开玉一丛素质定欺云液白浅籹羞退鹤翎红似闻金谷初无种欲画鹅溪恐未工底事余花避三舍孤髙元有史君风【谓鲁公也】
　　骚人浪说麻源谷本在风流刾史家直与瑶林共高彻可须梅影闘横斜芳尊莫待红妆赏幽艶长令烈士嗟凴仗边鸾折枝手应宜展障玉鸦义
　　谩成
　　年来任运学腾腾爱酒还同醉李僧痛饮亡何縁客至时竒不惜绕村行檐间燕雀新声好门外池塘春水生晓起坐无一事卷书南望见高棱
　　饮酒示座客
　　身前不吝作防臂身后何须防豹皮劬劳母氏生育我造化小儿经纪之牙筹在手彼为得块石支头吾所师偶逢名酒辄径醉儿童拍手云公痴
　　和李智伯金石台不见旧题之作
　　瘗鹤书踪逸少齐华阳长使后人迷姓名不得芙蓉手何用全牛捧砚题
　　复忆高人张季鹰每将杯酒胜荣名登临叔子縁何事湮灭无闻一怆情
　　悼亡【三首】
　　旧闻林下趣既见即心降月冷同秋梦灯寒对夜孰知身是幻深念涕如江仰叹朝飞雉微禽亦有双三公吾岂敢曽为忍饥寒拟聼笭箵雨潜悲苜蓿盘烟云昬壁月霜露殒香兰伫立东风泣忘情良独难去作三【阙】隔来归二载余临风还念汝伤女更怜渠憔悴衣围减漂零髩髪防吾今多病久谁付茂陵书
　　呈无逸兄
　　萧然环堵独何有自谓过人唯一丘野性定为沧海客妙龄湏寄道山逰江寒沙静鹡鸰晚云濶天低鸿雁秋休叹乌衣成徃事一尊相对且忘忧
　　寄桃邻居士
　　桃邻埜客无消息寄食招提岂定居倘有厐公知德撡何湏程郑识相如食鱼他日劳弹铗防痔今人剰得车流落生涯俱寂寞因风时遣一行书
　　寄无逸四首
　　三足祥乌曾集冠平生菽水奉亲欢从今五鼎应无补不可奈何君自寛
　　闻说潘郎窘食贫何年防靣慰艰勤北风如有齐安便为报相思频梦君
　　故园风物长如旧松栢叅天六月凉岑寂北风雨夜独吟诗句绕胡牀
　　浩荡漳江防碧漪西山清絶助新诗好因归雁传佳句要见羊何共和之
　　观李伯时阳闗图【二首】
　　坐对丹青伤别离泪和朝雨想频挥道边垂栁年年在防尽行人长不归
　　春草春波伤底事青青栁色最消魂龙眠自有离家恨貎得阳闗烟雨昬
　　秋兴
　　雨隔千山暮风惊一叶秋朱顔伤露槿青眼頼沙鸥畏酒防扬梦因诗防染愁有怀谁与语多病独登楼
　　聴曺道士弹琴【二首】
　　淡泊防弦谁与聼试开尘匣写幽情琴中自有无穷怨弹出离骚意外声
　　小防箔列仙家弹尽遗音晚景斜贺老当年定塲屋虚将妙曲付琵琶
　　寒日出郊
　　水晴鸥弄影沙软马惊尘宻竹斜侵径幽花乱逼人深行聼格磔倦憇倚轮囷往事悲青塜年年芳草新
　　寄洪鸿父
　　児时访道章江上燕雀群中见阿鸿南浦飞云看画栋北欹枕飒凉风读书长忆登山胜作尉聊甘食荠穷想见咏怀非一首钩章棘句定能工
　　有怀潘子真
　　冲和庵里潘居士旅食京城久不还玉唾银钩长在眼瑶林琪树未承顔大门曽是郑严辈吾子却居夷惠间想见红尘车马底梦魂随雁过西山
　　食菜
　　道人真是伊蒲塞顿顿园蔬入馔来紫芥寒葅参薤韭黄橙苦酒伴塩梅蒸豚不羡贮人乳饭豆亦能羮芋魁但恐酪奴不觧事搅令枵腹转春雷
　　暮春【二首】
　　溜渠鸣玉雨成霖春草池塘数尺深后院落花人不到无聊独下海棠隂
　　晚雨墙东暗绿槐清隂庭院鎻莓苔委堦红药将春去贴水青荷与夏来
　　春日黄梅花【二首】
　　臈梅初与雪争妍素艶寒香亦可怜政使北风吹得尽一枝金蓓始嫣然
　　傍人如笑不胜姸曽是寻芳向臈前纵使逰蜂能拂掠含酸结子为谁圆
　　梅花【四首】
　　姑射神逰阅九闗水精宫殿不胜寒下窥人世生尘想故作梅花与俗看
　　清晓微开浅浅黄萧踈无奈北风凉幽姿不许人窥见故向寒林度暗香
　　蔷薇露染玉肌香防影寒光照野塘长使诗人动幽兴不妨桃李鬭春妆
　　冷香零乱防寒莎眼底愁生万种多收拾余芳无处惜只传佳句似隂何
　　送都仲献
　　酒曺怀璧蹔投闲俄许朱轓未赐环殿阁凉生应在眼宫门驺唱合趋班鳯皇观德翔千仭虎豹窥人碍九闗只恐苍生倾望久未容投绂老家山
　　寄题长沙高善时醉月堂
　　乱山岑秀绕湘濆君筑茒堂底处村南国戈矛真梦幻醉乡风露别乾坤平生不负南楼兴何日能同北海尊聊欲挥毫书楚些凴君招取独醒魂
　　与江君佐逰五福寺观竹【二首】
　　老子平生与竹群清风洒濯胜三熏江郎定自兴不浅共打僧门寻此君
　　小池环挿碧琅玕气韵萧梢六月寒一夜清霜群木落独防孤节与君防
　　吴彩鸾写真
　　天上鳯皇难独宿人间翡翠本双栖丹青不共文箫共谁遣雉东迷雀西
　　戱咏鼠须笔
　　编须将取猬毛磔裁管防成鸡距长谁言防须不足齿也复论功翰塲
　　山间【四首】
　　篱落秋花未得霜嫣然一笑媚秋阳可人风味撩诗兴不记姚家宫样黄
　　野老縁冈拾堕樵溪童收网度横桥高怀尽在行歌里岂信人间有市朝
　　未羡顔生乐一箪一箪悬磬若为欢有田如使扬雄足亦学前贤在涧槃
　　举案齐眉老孟光隠居无计可湏忙残年但使糟床注亦付生涯与醉乡
　　移松【二首】
　　古貎苍髯十八公巍巍独出众材中朝来挽致茒堂下为我商量送好风
　　河出昆崘派九州屹然砥柱立中流苍松若比丘山重岂但回头费万牛
　　次韵吴民载告别觅酒【二首】
　　君诗起予者百遍为君开世俗唯何甚予心不可谐独思南去楚众欲北之囘何处可休影期君归去来齐下老从事相逢青眼开有朋方悃欵得汝更诙谐老兴此非浅后车君与囘嘉蔬实空甒并遣木奴来
　　偶书【二首】
　　大儒读书如布谷小儿据几如王孙道人竟日无一事卧防前江烟雨昏
　　平生蹇吃不解语终日坐从客嘲它年若使登要路定被人讥无口匏
　　题陈先生华山髙卧图
　　落叶开花秋复春睡中荣悴岂闗身那知五起鸡三唱亦有寒不寐人
　　和董彦光立春日【二首】
　　梅蕊飞翻桞色新雪泥干尽已成尘愁防节物独惊眼醉吐诗词君可人藜杖应门原宪病鹴裘贳酒茂陵贫朝来似有飞扬意可但无情草木春
　　交情自昔白头新富贵移人或望尘頋我喜求方外士得君端是眼中人谪仙诗富旧无敌东野囊空今不贫已遣掺掺缝古锦共捜佳句赏新春
　　彦光示诗有释氏之语复次韵
　　厯眼浮荣逐日新谁知澄寂本非尘吾曺例作区中士此味全输世外人空里华生均是病衣中宝在却忧贫是间枯淡君姑置且办芳尊醉早春
　　何之忱用前韵示诗复次韵
　　扬子牢愁更美新贾生悲鵩在承尘忘怀久已栽萱草行乐尤欣见玉人邂逅题诗聊可意平生嗜酒岂忧贫明年剰作颠茫计剧饮狂歌莫负春
　　从陈妙音觅酒【二首】
　　雪痴坐拨寒灰万斛清愁扫不开排遣此怀将底物凴君催送麴生来
　　长恐闺人抱颈羞何当更脱鹔鹴裘试烦郎子倾家酿不用平原老督邮
　　次韵董彦孚独卧逸堂之句
　　绕舍檀栾五月凉岁寒高节亦难忘期君鸿鹄应高举頋我蚍蜉岂自量索价旧曽晞少室荷锄犹可继柴桑虚堂若许连床卧待防风吹细细香
　　送黄柑与彦孚【二首】
　　残臈才经一畨霜青青三寸作金黄故园兄弟怀思我特地分甘到草堂
　　手拆竒苞遗细君更思特送逸堂人甘寒定可锦绣口防吐新诗泣鬼神
　　过金山下作
　　扬子江中风浪生小舟如叶任欹倾桨揺齐指金山寺雾暗初疑鐡瓮城絶顶逈分双塔秀层楼危立一僧清他年来访结庵地吾与此江春水盟
　　独登有美堂
　　趺双跱日星悬读罢凴防心浩然缭绕峦浮野色参差楼阁起晴烟湖光净照山间寺江浪遥连海外天安得翰林风月手一时摩冩入诗篇
　　雨中漫成【四首】
　　东风浑作勒花寒寂寞林塘不受防玉版鹤翎俱未识梨梢空有泪防干
　　向老逢春懒问花恶风吹雨故斜斜一城桃李应漂尽不到城南韦杜家
　　一树山矾宫样黄晓风微送雨中香鼻端空寂谁知许莫怪雄蜂取次狂
　　才见花飞扫不开只今青子落莓苔当时一咲氷雪靣曽动扬州诗兴来
　　送王山人
　　秋风萧瑟赋归欤此去悬知金有鱼我亦羡君无夺糈长沙终负过秦书


　　竹友集巻七
　　钦定四库全书
　　竹友集巻八　　　　　　　宋　谢薖　撰古赋论辩序记
　　怀故园赋
　　余故园之幽寂兮拓荒榛而经始靣铜山之崒兮挹萧晨之爽气擢夭矫之苍松兮参虬龙之防戱峙便娟之修竹兮俨万夫而环侍筑屋其间兮将以隠居而求志盘旋不出兮殆不知老之将至夫何漂泊异县兮莾流萍之无蒂山岑岑兮植壁泉涓涓兮鸣佩玩山水之清佳兮亦足以乐饥而忘味虽信美非吾土兮昔之人所以登楼而横涕嗟三畆之寛闲兮岂一锥之莫置畦西滋乎秋菊兮墙东繁乎春荠晚食可以当肉兮徐行可以当骑冬裘夏葛茍不完兮宁纫荷而制芰効鹿门之俱隠兮逝优防而卒岁辟纑犹可以易粟兮吾岂从墦间之祭繄古人之不食兮独贸贸然而防袂事有感扵予心兮聊抽毫以写志
　　竹夫人赋
　　淇园之下渭水之濵有物森然其色青青刻画以檀栾婵娟之状爼豆以碧鲜玉润之名有匠若睨而叹曰是物也非松非桂非楩非梓孤洁似介一何高士温润似德一何君子是必良材者也于是伐以斯棘之斧运以斵泥之斤制而为器强名曰夫人竹友居士得之而喜曰夫局璇室朱宫玉阙延罗幌之清风扫象牀之秋月神女诧其云雨姑射逞其氷雪有谈夫人之高致诵夫人之贞节虽欲奉敝帚以享金无乃献璞玉而遭刖则吾方逰息于瀛洲方丈之上结庐于铜陵碧涧之下以蛾眉曼緑而伐性以锦衾角枕为阶祸或偃息于风棂或裴回于凉榭炎曦铄石之晨璧月澄空之夜与夫人其同梦感荘周之物化俄而商气聿兴凉颷四起叶翻翻而堕地防啾啾其入耳挂蒲葵于墙壁委纎絺于箧笥童子造予而请曰今兹秋兮岁其将换御冬湏狐白之温曝背幸朝阳之暖唯斯之无所取材愿以给厨人之防居士曰噫子独不闻夫代蓍而哭亡簮者耶子亦不见夫采葑而遗下体者耶物或故则不忘材有用则不废岂眷頋乎姬姜乃弃捐乎憔悴自古亦莫不然吾又何増乎歔欷虽然吾方念此欲以憇膝而休臂童子出居士乃据竹而歌曰鹁姑南北兮雨萧萧匡牀之上兮吾与汝其逍遥
　　过隋论
　　隋高祖借椒房之亲假黄钺之制秉国政以辅少主知周祚之将亡有革命拯民之意舜禹禅让之心当是之时中外侧目权贵忌之于是诏五王剑履上殿以慰安其心亲造赵王之第隂欲观其行事而阳示不疑手持太阿之柄虽隂谋窃发曽莫摧其锋矣高祖既有天下明政刑修守战之具欲以浑一区宇西斩吐谷浑北破突厥靺鞨重译而纳贡高丽稽颡而入朝命爪牙之将驱熊虎之师旌旃楼船千里相望大军南渡日隂未徙而亡陈天下已定消兵偃武有临朝愿治之心躬览万机日昃不暇衣服器用崇尚朴素遣使者以问疾苦引乗舆以避老防罢鱼龙之戯痛雅颂之声不作则当时之士有牛许善心姚察虞世基之属承其诏欲举先王之坠典修明五礼则蘓威薛道衡王卲之徒当其任如使高祖得行其志则堂堂乎隋不可与周陈同年而语矣惜乎高祖有为天下之志而无为天下之量撡持大器恐天下之并起而轧已譬如闾巷寠民一旦有十金之藏意其有担囊而趍者惴惴恐夜不能寐彼独不知富家父亦自有体耶当此时藏纬候图防造兵器者有禁客舍无公騐者坐及守令朝廷之上言未卒口而鐡锧随之废太子勇立炀帝其危亡之兆已萌而高祖不悟也此其过在于无为天下之量所以无为天下之量者何也忠厚不崇刻薄而善疑也古之帝王刻薄而善疑者莫如秦始皇其疑之愈深隄防愈宻而患辄随之而生始皇收天下之兵聚之咸阳销锋镝铸为金人十二盖疑天下之人有持兵而反者然不知陈渉之起斩木为兵揭竿为旗奋臂一呼而金城不守也秦法群臣侍殿上不得持尺寸之兵诸郎中执兵陈殿下非有诏召不得上盖疑左右之人有包藏祸心者然不知荆轲之匕首乃发于燕督亢之地图而无目之高渐离犹能举筑以扑也事有旷千百年而合若符契者秦隋是已秦始皇刻薄而善疑传之二世而亡隋高祖刻薄而善疑传之焬帝而亡借使此两君崇忠厚之德修寛裕之政以怀来天下后虽有滛荒之子孙宗庙尚可以延汉高帝不过泗上亭长唐高祖亦北面而称臣耳其能取天下而有之耶故曰亡秦隋者非汉与唐也秦隋自亡也诗云殷鉴不逺在夏后之世是以圣人为天下稽之徃哲考之前事察治乱之由循寛猛之宜仁风德泽揺荡浸灌人心归之如父母措天下于磐石之安谁得而侮之耶
　　孝辨
　　或问孝曰顷歩不忘亲于食之间不忘亲孝子哉曰有食于稠人之坐馈之羊舍而弗食言于众曰羊甚美吾有念母之心焉请以遗之或谓是诈而已矣是取名而已矣子以为何如曰是孝也食之甘者念其亲此人之情也非孝之难也頴考叔食而舍肉郑荘公母子如初桑下饿人食而余其半赵盾遗之箪食与肉夫頴考叔非诚欲以遗母而桑下饿人又未必其诚孝也荘公因而有感宣子不以为疑此人之情故也或谓是诈而已矣是取名而已矣亦岂无人之情哉斯人之说胜吾不忍孝子之忘亲也今人知爱其子必朝暮求其所好以恱之岂爱亲不若其子欤噫人皆知易其爱子之心以爱其亲天下岂有不【阙】孝子刑哉或人瞿然曰有是哉子之言是也然则孝子之心其亦可知也已
　　送卲尉序
　　大凢有心于得而得者其心劳而所得也不完唯无心于得而得然后其心防然而所得者亦多荘周列御防之徒其言荒恠渺莾而其要一归于无心故尝谓海濵之人机心一萌则鸥鸟不下而索珠赤水之北者唯象罔能得之金谿尉卲公弱冠登进士第仕宦偃蹇不达垂二十年犹尉嵓邑平居无事种学自娱未尝饰一胡以求知于要人之门其于穷达得失之际泊如也为尉之明年盗啸于境探丸为弹者众吏胥以闻公徐应曰除盗吾职也其可以稽吾行耶于是衣戎服帕首袴鞾鞭马而出不淹日掩群盗枭之四境肃清枹鼓不鸣部使者録其功上之朝未几授宣义郎而使者又论其余功其赏犹未已也邑之有识之士相与言曰徃时尉吾邑有心于赏者徃徃交通舞文吏以防人于死赏未及行而惕惕然意其卧不安席也今公无心于赏而刑者自不寃虽一日九迁其官可无恨公丹阳人也家世以儒术显其为人号称寛厚长者而貎伟然古所称燕颔虎头飞而食肉者异时勒铭燕然立功楼兰防弓櫜矢雍容廊庙之上其可量也哉邑之士望公者如是将因辞以达意故于其行也属予为序以赠其行云
　　狄守祠堂记
　　抚于江西为富州其田多上腴有陂池川泽之利民饱稲鱼乐业而易治岁比不登道殣者众破赀鬻田宅者十室而七八持妻子取庸直者十室而三四其轻侠少年无不椎埋掘冡白昼刼人于市寖以不治闻太守狄公下车之初行其狱桁杨者相推案租赋逋负山积登进其民皆疲瘵饿羸之余公喟然叹曰民如此其可以苛急治耶于是系狱者薄其刑负租赋者缓其期其为政寛而不弛其出教条简而易遵一年而服三年而变三年而有成州父老相与谋曰完我身于囹圄鞭笞之中佚我黎老于凋瘵之后盖公之德也公岁满且代去盍立生祠以慰我民之思乎皆应曰然他日又相与谋曰祠易为也将请于公立于州之便坐则出入有禁不得朝夕拜祠下欲便其出入且奉严洁冝莫如僧舍州之僧舍数十其屋宇静深莫如景德禅院院之主僧又有才智能办其事于是富者出财技巧者出力不日而告成既落之后咸来请于余愿有记夫没而牺尊太牢不如生而巵酒一肉也没而庙食百世不如生而一朝奉尝也公之旌麾未去民已图其像而祠之可以为公荣然此邦之人思公无穷公去而羽仪于天朝岂能忘情于此邦哉幸公之异日持节再来其德意之厚政事之美虽不敏尚能为邦人颂之公江陵人唐宰相梁公之苗裔家以儒术吏事显公能世其家者也
　　适正堂记
　　昔之儒者正君臣父子夫妇长防之伦谈仁义礼乐教化政刑之具自以为至矣学老子者从而非之以为博而寡要劳而无功吾师之所传不如是要以无为清净为务亦自以为至矣学释氏者又从而非之以为久生近乎贪飬形近乎愚吾师之所传不如是以寂灭为宗以无生为乐夫三者之相非岂有既乎然今之世学释老者竞非吾儒其言汪洋浩渺足以骇世絶俗而儒者反取释老之言以明六艺之学呜呼安得孟轲扬雄韩愈之徒出而排之使吾圣人之道廓如也吾友吴迪吉作楼于其居第之西其下辟以为堂图孔子荀卿扬雄之像于其间又取韩愈原道之书写于其壁而名其堂曰适正盖取扬雄法言所谓适尧舜文王为正堂者也迪吉属予为记且使道其名堂之意余谓廸吉子坐于中堂瞻数子之容而思其学观原道之书而详其义则尧舜文王之道参乎其前矣虽然理固有待物而明者尝试登君之楼以望长江之流浩浩乎其必归于海矣乗舟而徃顺流而不止虽欲至海可也航断港絶潢者能若是乎廸吉曰我知之矣泛长江而归乎海是适圣人之正道者也航断港絶潢是适诸子百家之他道者也我知之矣子其为我书之余曰唯唯



　　竹友集巻八
　　钦定四库全书
　　竹友集巻九　　　　　　　宋　谢薖　撰题跋賛颂铭
　　读仁宗政要
　　仁宗皇帝在位四十二年深仁厚泽海涵天覆百姓鼓舞而不知及夫鼎成龙驾望白云而号者徧乎天下父老至今能言之徃徃咨嗟叹息至有泣下者盖感人之深人亦不自知其然也孔子曰大哉尧之为君也惟天为大惟尧则之荡荡乎民无能名焉书载尧之事备矣至所谓大而民无能名者书亦不能名也余读仁宗政要求其所以感人之深殆不见其迹然从其所任用者观之庶几可概见矣盛哉庆厯之中二三大臣同在庙堂洋洋乎忠厚之风借使生逢其时虽扫舍人之门所欣慕焉
　　书元稹遗事
　　余观司马迁遭李陵之祸盖出于无辜窃恠在廷之臣无有争之者而迁亦自叹恨以为交逰莫救左右亲近不为一言故作史记之书大抵欲寓其忧愤之怀为晏平仲列传书其觧左骖以赎越石父之罪而卒称之曰假令晏子而在虽为之执鞭所欣慕焉余读其书至此三复其辞而悲之使汉廷臣有一晏平仲岂忍坐视迁之无辜以受刑而不一引手而救之耶及观韩愈传见王庭凑之围牛元翼也朝廷命愈使而人莫不危之是时廷凑拥强兵恣睢防扈天子遣一介之臣投饵虎狼之口若万一无生还理得不为朝廷失一贤士耶得不贻天下后世笑耶然当时公卿大臣无为愈言者独元稹言韩愈可惜穆宗亦稍稍悔之呜呼谁谓元稹而能如是哉世之君子少而小人常多小人不特偷安于朝又沮毁以害君子欤君子一有受其害从而挤之者皆是也而稹乃能知愈之贤不忍视其身之危将无援以死且重为朝廷惜之是亦可谓难能也已观稹之于愈如此使其在汉廷必能出一言以救司马迁之祸使后世复有司马迁亦必特书其事且愿为之执鞭焉彼作史者乃不载之本传而特见于愈事之末是可叹也稹与白居昜同时俱以诗名天下然多纎艶无实之语其不足论明矣观其立朝大槩交结魏简沮抑裴度之言以浮躁险薄称于时至于知贤救难奋激敢言凛凛有古直臣之风夫以元稹而犹能如是又况不为元稹者乎
　　书贾谊传后
　　贾谊说文帝以诸侯强大天下之势如病瘇失今不治必为痼疾文帝入绛灌东阳冯敬之言未尽施行而谊亦不幸死矣鼂错得幸景帝乃请诸侯之罪过削其支郡于是七国连兵西乡以诛错为名吴王谋反已兆于髙帝之言岂为错发哉袁盎一说错遂灭其宗族悲夫使谊不死景帝之时綘灌旧臣无在者谊必得志得志必尽行其策则鼂错之祸谊其当之耶谊之不幸而死乃谊之所以为幸也祸福倚伏无形其不易知如此班固称谊夭年早终虽不至公卿未为不遇也固亦有见于斯耶
　　书郑当时传后
　　司马迁称郑当时每朝上间说未尝不言天下长者其推毂士及官属丞史诚有味其言之也当此时诸公翕然称郑庄而后世言推贤好善者亦必曰郑庄云然观武帝时庄所进言见任用者东郭咸阳孔仅其人也武帝内兴宫阙外事边陲言利之臣析秋毫而天下萧然不聊生咸阳仅擢于鬻塩大冶其言利殆与桑羊等此其为害于天下岂少哉谓庄好言长者而长者固若是耶抑所言多长者而武帝不用也方魏其武安东朝廷辩灌夫汲黯与庄同是魏其而庄独不能坚其说武帝诋以为辕下驹司马迁亦言其趍和承意不敢甚引当否盖庄天性乐善至上不能用则亦顺旨而从防呜呼谁谓郑庄推毂士为足尚耶观其所进者二人卒为天下蠧然则衞将军之于士大夫无称焉贤于庄逺矣
　　溪堂先生画像賛【并序】
　　有好事者画溪堂先生深衣幅巾防乔木坐磐石目飞鸿脱屦石上濯足于悬瀑之下或者见而疑之竹友居士从而賛之曰
　　以君为在山林耶烱然之容如珠玉俨然之衣有表襮以君为在市朝耶冷然之泉可濯足翻然之鸿与寓目盖用之而行则服銮辂被覊络而为奉舆之驷舍之而藏则脱斤锯老溪壑而为蔽牛之木疑君者防防皆是而知君者唯我独也
　　双柏颂【并引】
　　子谢子有读书之舘有双柏峙于庭下枝叶菀然予頋而誉之且曰世之君子遭时斥逐守道不变盖有似乎兹柏昔屈原作橘颂以自况橘固美材然冬夏青青唯松柏独则橘斯为下矣颂双柏以寄吾意云
　　后皇植物柏嘉树兮亭亭双峙季孟序兮繁枝修干芘庭【以下阙】





　　谢子辟轩于书舘锄荒剔秽植竹数十本防居寝卧其下竹贯四时而不改柯昜叶君子似之故命其名曰竹友而为之铭铭曰
　　层氷峨峨万木被雪我观兹竹劲气贞节桃李其华中林我观兹竹净緑寒隂惟竹有材可管可笾斤斧勿侵以保天年我挂我冠与竹燕休飬成嘉实鸣鳯来防
　　何之忱抱瓮园铭
　　彼愚而夸飞宇绮防雕镂朱丹遗巧则亡此哲而穷蓬户桑枢是岂固然今古一途我观何子孝友愉愉不为于陵离母以居縂角寄巢迄于霜须其勤其艰以有屋庐环堵萧然风雨仅除爰开小园荆棘自锄前有田后有芋区早韭晚菘可鬻可葅斑衣儿啼将奉板舆莱媍华巅以翼以扶杀鸡无赢客至饭蔬畦丁晨告雨物不濡跰行汲色顇力劬胸中纯白岂曰未愚海客有心鸥鸟凌虗机防原簸智则有余是皆机械有道所诛君宁搰搰用力抑将谓桔橰之不如乎
　　陈无惑宴室铭
　　子陈子宴坐静室牀敷居中文史在前蛮触干戈日鏖于外而吾心澄寂若止水之渊朝于是夕于是出于物搆而须臾之间复此乎盘旋其视鼻端寂然如闭息之其遗形骸枵然如委蜕之蝉能如是坐之虽维摩诘见之其敢曰不然若夫身居一室而心逰四海是犹圈虎豹而槛猿狙也其谁以为宴耶
　　碁局铭
　　世传神仙奕棊山阿樵者观旁斧烂其柯谓尧教子此理则那不有博奕犹贤乎已为之不止牧猪奴戏不卬自警曷告子弟
　　尺铭
　　童子适市老侩不欺较短量长惟尔其无私











　　竹友集巻九
　　钦定四库全书
　　竹友集巻十　　　　　　　宋　谢薖　撰墓志祭文
　　董彦孚墓志铭
　　君字彦孚讳革姓董氏家抚之金谿赠承事讳某隠居田里孜孜乐善不倦于君为曽祖王父隠君生承议郎通守防州讳某清修刻苦居官守正不挠工诗博学至老未尝一日废书防州生信州玉山主簿讳某越州司户叅军讳某同年登进士第以经术文章擅塲一时称江西两董越州早亡玉山性刚狷不肯俛首事大吏以是宦不达玉山生君三岁姆抱观壁间书一日弄笔写十余字乃壁间所尝见者玉山惊异之四五岁诵书如建瓴水赋五字诗有文采可观稍长下笔奋迅如风霆声观者辟易防州拊其背曰异时以文学大吾后必此儿也后数从进士试其为文汗漫喜出恠竒语率不合有司防尺益放情为歌诗其悲欢讥骂一于歌诗见之年四十一以卒时政和二年六月甲子也以其年十一月甲子葬于奥源山之侧王母夀昌君曽氏春秋高君左右事之常得其欢欣于是夀昌君哭之不成声曰天乎吾老而见嫡孙之亡也室王氏二男囬骞皆童稚四女长许嫁防在襁褓二季需昙才士也集君歌诗五百篇藏于家抚其孤且教之君其必有后乎余娶君之姑知君最详为铭曰
　　挟才以为镞援经以为弧惜荣名之不立抚韔服而号呼季也怀之羽翼其雏尚克奋飞释愤幽墟
　　吴伯俞墓志铭
　　余昔读书龙泉之阳见其地肥衍有稲粱鱼果蔬之饶意其必有素封之民居于其间面山而帯溪气象清旷又意其必有俊秀之士出焉既而识吴君伯俞君语余曰吴氏自高安徙临川卜筑于龙泉溪上不知其几年矣吾祖吾父皆力穑为善不倦逮吾治生而赀益竒赢吾是以搆屋买书延四方之才士使吾儿从之防已而见其子果皆好学而文也君以政和四年三月癸邜卒夀六十有八以其年十月辛酉葬于颖秀乡之仙防源其子克明録其实衰绖走百里乞铭于余辞之不可遂序而铭之君讳仕舜伯俞其字也曽祖讳道玢祖讳文侃考讳仁遂君喜观书尤长于隂阳五行之说善饮酒纵谑客至无不罄欢岁饥低糓价以惠贫民疾病不能谒医者为发药治之【阙】　　　颇众有负子钱数百万者焚其劵弗问有娶其兄之子贫不能自给者分田以飬之其恤于乡里厚于宗党类如此三男子曰克开克明克从孟前君七年卒仲初授衞州耒阳县尉季尝贡于辟雝先室饶氏继室周氏一女子嫁进士饶扩早卒孙男四人曰邵曰邠曰郁曰郊孙女三人孟既嫁而卒余未笄铭曰
　　富好行其德知其志之无骄也德必飨其乐知其家之有后也呜呼百岁之后近其墓者勿樵也
　　朱夫人墓志铭
　　夫人朱氏抚州金溪人赠宣德郎讳彦国之孙处士讳献可之女同邑人陈防君谟之妻为职方员外郎出守濠州讳献明者夫人之叔父也夫人以大观四年七月戊申卒享年三十有七以政和元年十二月丙午葬于归政乡交龙原男三人曰德厚曰处厚曰躬厚女四人长嫁进士周均余皆防夫人防父母蚤王母崇德君怜之不许嫁凢儿濠州承崇德之命择所宜适以归君谟夫人为儿时柔顺称于宗族及为妇为妻益以孝敬闻其姑曰吾为陈氏继室嫠时尚少左右就养俾吾安其室不惟予子之孝亦予妇之力也君谟曰吾治家有法为士无过行吾妻每有助焉夫人之卒也其姑哭之哀甚君谟日拊棺哭不絶声出与賔客语然不知涕之交頥也或谓君谟赋悼亡之诗足以写其悲怀不然出遗服栉佩图佛以授浮屠亦足以塞悲二者君谟皆不暇为乃日夜悲伤忧懑至于病犹未已虽伉俪之重君谟所难忘亦夫人之贤实使之君谟病且愈叩余门泣涕言曰吾妻葬得日愿有铭余既夙闻夫人有贤行于是撰次其事又嘉君谟能笃于夫妇之恩也乃序其情作哀词以吊之使镵诸石内之圹中以当铭其词曰朝之容踖踖兮于豆于觞夕之容翼翼兮我襋我裳一日弃余而徃兮莾不知其何乡姑当馈而霣涕兮儿啾啾而在傍我梦平生兮婉若觌其清扬既觉而非兮徒有泪其浪浪身如朝露兮何者为强余生才几兮忧又克伤凋兰瘗玉兮何日而忘
　　朱夫人墓志铭
　　金溪陈大声将塟其妣以其父命来谒铭且曰大声从君伯氏溪堂先生防又辱知于君溪堂工文词铭贞士烈女节行不诬吾母塟得日而先生适谢世微君谁宜铭者不得铭其何以掩诸幽余不得辞乃诹其家世行实序而铭之夫人朱姓抚州金谿人朱氏大家有宦于朝为显人而仕于州县者相望也夫人祖讳宿考讳宗良皆隠德不仕夫人年十八归为陈师尧圣徒之配于是姑老矣夫人于伦次为冡妇事姑孝谨至于疾痛疴痒无不察而家事无大细皆亲之其从夫以敬其训子以严其友娣媍以和其御童仆以恩其言其动无纎毫不本于诚者故陈宗无疏戚莫不敬爱之姑捐舘舍既终防夫人以家事委诸妇而圣徒亦放旷乐酒不躬事生业岁时诸女来觐孙子侍侧帣韝鞠举觞交献迨其暇豫含饴防孙盖将以佚乐夀考终焉而夫人不幸止此其可哀也夫卒以政和二年二月甲子享年五十二以其年十月己酉于归政乡之桞原男三人大声大球大信女三人嫁彭通一黄驭许献可子与壻皆从进士举孙男女九人皆防铭曰
　　妇德幽幽孰传其誉子行表表乃知其母夀不称德子孙其昌宰木百围无或坏伤
　　祭无逸兄文
　　呜呼群从兄弟孰如兄贤岂特群从此邦则然猗欤几希岂惟此邦世之伟人其心则降兄与信民犹璧一双庚寅之秋汪子云亡自楚讣闻众为尽伤岂知此来兄又窀穸仅阅三稔乃瘗连璧凡今知闻孰不霑臆某也晚生少兄七岁读书相从兄冠我穉凢视我为不曰儿戯教之诲之以俟其成及我既冠待以友朋欢然之思不唯弟兄我壮益穷禄无升斗客于下邑计以糊口兄书日来问我安否去年从兄走于京师风雪修途间以冻饥迨其旋返病不能支我侍兄行逆旅谒医撡药馈浆鲜克以时从者息肩哭声在帏呜呼我不忍思尚忍言之兄之诗文为世所广微之书以遗后人欲铭其藏必得名世我未徃求书石以识载我以尊酌以祖行肺肝塌然有泪如渑
　　祭董彦孚文
　　呜呼彦孚学足以入官议事而无禄以代其耕智足以发奸摘伏而无地以施其巧頋世之喑聋或施施而得志而君之智术乃皇皇于一饱众虽欲杀而莫怜子亦从嗔而须齩顷驾言而寓居嗟识面之不早我每倡而君和子或可而予否初疑凿枘之难合卒若酸醎之适口共娱嬉于文字亦殷勤于杯酒方子之疾我独执其手方子之敛我独拊其柩始也哭子以诗自谓足以写哀既而铭子之藏人或意其不朽适涓辰而启殡复抚事而垂洟夜漫漫而莫旦魂杳杳而何之酬一觞而告诀庶彷佛其来思
　　潘邠老哀词
　　予离群而处独兮望古人而求友君被褐而怀才兮卧何丘之林薮赋幽怀于秋夜兮虽爱君而不见托笔墨以冩心兮盖定交其已乆岁乙酉之将尽兮始识君于大梁面苍苍而发星星兮何兹时之不偶君曰无伤兮繄吾道则然相从于漏屋之下兮日赋诗而饮酒越仲春之未望兮我乗舟而东去君踟蹰而不忍别兮歩河堤而携手念防合之难常兮嗟形影之乖离既黯然而分道兮常睠焉而囘首谓别君其几何时兮曽书问之不通惊防讣之奄至兮为投箸而噎呕予固知自古皆有死兮谁能免夫牖下夫何奔走于道路兮竟死于奴之手矧比年之凋防兮嵬然皆国之桢君虽学而未仕兮天又敓而莫之夀意君死而无恨兮从诸公于九泉奈生者之恻怆兮谓天意之莫究维君之文兮予谓不朽于今之世兮祗以覆瓿不显于今兮固传于后呜呼君身槁壤兮君名星斗









　　竹友集巻十
　　临川谢逸字无逸其文章学业为缙绅推重以其所居溪堂称之曰溪堂先生弟薖防槃以字行兄弟以诗鸣江西有文集合三十巻邦之学士欲刋之以贻永久积数十年而未能也粤绍兴辛未赵公朝议来守是邦期年政成民服其教慨然思以儒雅餙吏事命勒其书于学宫以称邦人之美意昌言以鈆椠董兹軄于是搜访阙遗以相参订晚得溪堂善本于前学正易蒧又得防槃善本于其子敏行蒧知溪堂出处甚详敏行逮事其父诗律有典刑其编次是正可无恨矣刀笔方兴士大夫翕然称賛工未讫功而四方愿致其集者日至以是知二公之名重当时欲见其书者惟恐后也闻之乡老无逸之交逰无非天下名士其后防槃声闻寖广与之并驱而争先既没之后为之传序为之哀词祭文者甚众今未暇博询而编録也特取舍人吕公之所书摹其真迹于后庶几因吕公之文而不失二公文行之实云壬申冬十一月辛邜朔建康苖昌言题
