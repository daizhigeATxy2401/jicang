　　钦定四库全书　　　　　集部四
　　省斋集一巻　　　　　　别集类三【宋】
　　提要
　　【臣】等谨案省斋集十巻宋廖行之撰行之字天民其先延平人五季时徙于衡州登淳熈甲辰进士尝官岳州巴陵尉以亲老丐养而归注授宁乡主簿未赴据田竒所作行状称其生平内行修饬留心经济入仕亦多着循绩然名位不昌故姓字不着于史传其所著作诸家亦罕著录是集乃其子谦所刋原本十巻今从永乐大典中采掇裒辑篇帙颇伙似当日全部收入谨排次审订仍析为十巻以还其旧其原防十七通行状墓铭等三首仍附于后以偹考核其文章大抵屏除藻绘务以质朴为宗或不免近于朴僿故戴溪作序不甚称之然其词意笃实切近事理亦足以想见其为人至其四六之作则较他文为流丽潜敷敬防称其表启多互见周必大集中葢以必大亦有省斋之名故相淆混今检勘必大全集实无一篇与此相复当由后人知其误载从而刋除矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　原序
　　衡阳廖氏为其州之望族世登儒科天民讳行之为淳熈十一年进士始调岳州巴陵县尉既数月弃官以便亲养再调潭州寜乡县主簿未上而卒余官于衡识天民其为人愽学多闻孝友急义州有大事率頼公为谋清江刘清之子澄为守以其名荐于朝不报廖氏世有力于学校学者咸遵之石鼓书院成天民与有力其子谦初试入为首选明年遂继乃翁登科衡人以为盛余分教霅川得谦书云先君不幸日月易失谦既服阕矣裒平生遗文得拾巻不肖之孤惧湮没不传愿有以序次之余序石鼓书院累置田近三十顷尝欲以其事记之石鼓文难其人访诸学者咸曰主簿公能文学者素所尊信傥得公文记之庶几不朽今集中所载田记是也余观公为文率典实有教化不为浮辞虚説非求以文字著名者随事应用时见其一二尔惜也年不及中志所欲为千百不一施此尤可恨也绍熈二年秋九月永嘉戴溪序















　　钦定四库全书
　　省斋集巻一　　　　　　宋　廖行之　撰赋
　　岩桂赋
　　秋气之清万殊禀成敛英华于品彚孕粹精于桂根猗欤休哉何其挺挺乎不狥世态飘飘乎欲凌髙旻也邪当其玉宇涵空金行夺暑庭捂憔悴于银牀江蓼凄凉于沙渚睠篱菊之未旉叹园葵之已暮兹桂也压众卉以推先争秋光而独主时也莫不縁蓓攅枝吐芳露竒若琐若碎若繁若稀若什若倍若赢若畸或出类以若长或附承而若卑珠缀甚富酥凝未澌虽玉虫差拟风韵之奚取金粟可嫓典刑之已非至若露霁晨兴月浮夜明动防飔于披拂畅竒芬而逺闻荡世俗之喧浊扫鼻观之嚣尘可使沉水敛烟于燕寝猗兰夺气于深林得非蓐收肃杀之威或有所寓太白刚劲之气或有所慿而然耶彼芙渠兮不亦华乎凌波间而顔如渥朱水茍涸兮干随以枯彼桃李兮何彼秾矣竞春朝兮天然绮丽秋之至兮叶纷以委萱忘忧兮何事容悦花含笑兮其如妩媚寜寒岩之一枝兮名园之属子寜霜林之独秀兮韶华之付尔君不见伯夷之行兮得清之全风闻百世激贪懦之心焉又不见孟轲之志兮养其浩然至刚至大则天地而塞焉此蓄之有素而发之无前岂与夫竞纷华于顷刻夸美艶之鲜妍者同年而语哉此东臯子之问答所以发徳馨于幽潜者也
　　五言古诗
　　夜坐观书
　　风露气凄清秋堂灯火夕开编对圣贤穷理贯今昔岂无侯门裾俛仰无顔色岂无终南路矫诈亏名实莘耕渭钓人乐道贵自得青紫与金珠从渠傥来物
　　重九后菊未开
　　春初得菊四株植之于西防之墙隈粪土培之加以灌溉庶几为重九之观今度重九且逾旬矣尚未敷荣作诗诘之呈示同社诸友
　　灵根何许来初春首移植封培极膏壤灌溉勤朝夕惟知人力胜可与天工敌侵寻度重九荏苒复旬日含芳似悭吝细蓓犹的厯得非司花神不为狥世习闭闗存清髙后时养介僻不然蓐收灵防持莫庸释未容遽烂熳留作秋归忆胡为倚墙隈向人殊寂寞虽非彭泽长汝勿余于惜
　　赠别罗舜举
　　忆昔相从防往往甞继晷论文在肺肝商确到肌体一从怅分擕鳬鴈惯居徙相望两川间别梦萦百里向来故园思归兴动行李奔驰快一见舍舘渠暇理畴昔夜过门明月耿相视一尊邀踌躇啸咏天风起朝来得秀句惜别语盈纸所愧才空踈雅意孰称是尘劳喜驱人遣我轮善柅明当问归途马足莫西指男儿结交情聚散今乃尔谁论十日恶懐抱好无几活活郴江流此去下湘水慇懃傥悬情愿言寄双鲤
　　寄舅氏
　　北山结斋处爽垲非嚣尘开轩寻丈间四座情訚訚君无挟长态我亦防等伦终朝究道艺得趣何其真一从分携去声迹如参辰相望逺十舍诲席无由亲秋髙鼇峯秀得助尤清新明珠不分锡何以慰吾贫
　　和刘寺簿韵就述丐祠意
　　衡湘风物佳防产亦丰美清腴足秔稻隽永到梨柿一饱自有余此乐渠有涘况逄使君贤公余多燕喜新诗且间作健笔时一泚形骸了区别肝胆洞遐迩言论斯霭如防意不防起梧槚良栽培稂莠早耘耔我愚莫孰何流辈敢伦儗毎闻循循诱敢媿空空鄙髙堂有白髪冨贵寜羡彼丐公成此心万事欢菽水
　　从三舅氏携儿侄逰向园分韵得买字
　　居逺嚣尘市隠湖海闲窻理书巻乐事供戯防萧然万虑防恬尔四时改青山满郊园未省费钱买客来笑迂拙我乃厌机械今朝起遨游欢意与天防光风挟霁月璇宇扫氛霭兹防发吾舅怂恿及流軰扁舟凌湘波歩屧更东迈名园展良觌珍赏皆胜槩松筠矗髙节花草足芳佩化工自无私物理欣有待从渠春烂熳壮我胷磊磈招邀坐莓苔取次列鲑菜真成脱邉幅底用见竒怪酒防发深省事往忆初载经营赋归田想像古贤宰骑箕乆汗漫种木今猥大安能耽燕翫颇复念兴废信美非吾庐髙兴忽天外归来且长哦它时续诗话
　　自中都归题胜业寺古栢【栢一本九榦甚竒古】
　　昔闻南山下有栢古且竒书痴守寒牕一见嗟无期归从软红尘乃识苍虬姿青青十畆防凛凛千年枝山灵日守防斧斤谁侵欺孤根乆盘踞珍干分逶迤飘萧爽气生蓊蔚祥云低九龙出同穴宛转犹相持髙标足古意贞操长遐栖岂无金芝秀夸一时岂无豫章灵屑屑闗兴衰何如此嘉树毁誉无欣悲传闻禹所植往事谁能稽安得子墨卿写作无声诗
　　醉中纪事题辰州浄因寺
　　山城春半时底事风作恶小隠杜书帷暗想花萧索命驾访林薮寻芳到丛薄漫山粲百英随分有余乐萦回度城隂徙倚歩禅阁山僧正斋余茗椀快新瀹壁间有佳句一诵喜且愕登堂陈杯盘痛饮自谐谑新诗恣赓酬郢匠成妙斵忘机物不疑屋山下乌啄松风动豪气号怒响林壑顾我亦楚狂髙兴复谁托挥毫属同逰聊共题新垩
　　代游西湖分韵得香字
　　永嘉有儒宗学古源流长未施经国手姑绾祠岳章岂惟礼秩重正遣文教昌从逰者谁子秀异推荆杨羡君春秋学三传可束藏君章湘中杰况有今黄香羣贤集董帷幸甚同翺翔吾邦一何遇石鼓分余光坐令士气振闻者皆激昂今朝过封胡三英璨琳琅乗兴访萧寺草草罗酒浆吾侪亦纵臾十驾随飞黄亢宗頼季子未数彦道狂读礼不敢过养晦须名扬旁观且防手代斵媿不臧聊补分韵篇一笑薫风凉
　　送岳阳陈倅秩满还朝八首【以邦国不空别驾之功为韵】
　　千古太丘长风流世淳厐衮衮多公卿他姓渠可防秪今廪贤隽半刺均麾幢朝天建长策致主新周邦闽为多士郷三山最英特问学可经世文章更华国公维太宰出宅相有令徳无忌独何人犹能弭凶慝先汉郡有丞选置不浪取次公在河南吏严而独不皇家重监郡小试烦大手上方求寛和淹外讵容乆岳阳古建郡不但楼观雄英英范公记百世扬清风斯文行益逺雅意言非空懐哉乆登临所期忧乐同重湖昔苦兵流亡动轻别几年费劳来经旱复骚屑有底田多稼民情洽欢悦洋洋康頼歌今无媿前哲湖山政俗殊疆理罕凭藉壤赋无定书民田互欺诈所急井田均争心讵难化入告今其时公行毋俟驾舍人趣治装驱车将东之两载贤辙淹一朝万里驰洪惟徳器逺自是廊庙姿寜湏佩刀祝已动宣室思少陵不作威恐堕趋走中而今巴丘吏所遭更途穷力緜何以振敢意鄠县功慨叹薛长史谁其继髙风
　　夀湖南宗宪五首
　　梅余傲雪香栁欲揺金丝隆冬如许清真宰渠物私居然风景殊钟此贤杰姿政湏鸿钧播天意扶民彛斯文不于政体用方殊观颇闻罢谋曹渠肯先学官而公独古意首欲尊儒冠果哉此道振善俗良非难湘俗日窳敝嗜恶甘如饴良心岂初然物欲或迫之经正则民兴靡事穷诛夷桑麻遂生业四海治可推伊洛有真渊源洙泗宗蜀张日益逺言行将无同于公见事业吾党知适从坐令千载下竟识儒者功欲夀人之情而仁独也正有能用其力尽性以致命公诚格物意心静无不敬却笑彼谈仙区区较功行
　　夀湖南管仓五首
　　齐卿善髙奚为治孰过之到今民受赐防管嗟吾其宜哉世祀昌有此廊庙姿功名方鼎来端亚萧与伊敬仲始盐防丰财此权舆端能佐经费农末深相须惟皇叙八政国裕民无癯谁其制低昂江左今夷吾平籴虑国深公囷匪邦积自古斯有年寖逺失初意今年出缗钱乐嵗怨狼戾此法竟施行农民等蒙恵古人重繇使竭作唯追胥两税已复役三倍将何如洪惟爱基本幸甚均惨舒周亲今闾阎民情力有余嵗寒万本怯表立苍官荣相防琅玕碧更对梅玉清得能三友佳来夀千载英庆事未渠央髙标自天成
　　挽刘监庙
　　去嵗与君别髙谈气如虹酒酣出三诗遗我意何穷归涂度黄花偶遇衡人东问君无恙否报言近已终闻之骇且疑期君后凋松分携数月耳鸡年何遽逢还家仅弛担走哭悲填胷夫君鄊评髙孝友古人同一第晚乃得权门肯投踪暂出不少留翩翩若冥鸿力学老不倦进得新有功惜哉干国资已矣浮云空最怜亲白发行路为惨容頼是有子贤接踵翔蟾宫朝来哀笳发湘江雨蒙蒙月岭挂寒斗霜林号凄风斯人重难见夜台情得通
　　送邓彦霄【有序】
　　仆闻南山下有耕者始其业防甚他日连阡陌専沃壤盖其富视封君客或访其故对曰田农也不知其他吾能不废吾业而已始吾得污莱数畆人不屑治者吾治之加力不敢卤莽灭裂也计其获视馌饷不徒食以故吾业益广今幸且富顾耕则不暇而吾心朝夕经画乎此特其所处小大之异耳劳于小而不废积于大而益不懈天下事皆然仆尝异其言将世之君子殆有愧此自世以空谈媒位仕未有一毫补公上已谓州县为徒劳簿书期防一切废弛曰儒者以大臣自期宜若是彼其愒偷曽不若耕者之不素餐也矧仕于邑所谓髙士不为者先汉已有此俗今吾友邓君彦霄乃欣然就此位若将得行其志者其所懐负不茍徇世诚如是一职不废矣夫使图籍有考而縁絶淆乱之戢膏泽下扵民必自此始且仆闻郑有君子曰子产其言政如农功日夜思之思其始而成其终朝夕而行之古之人自效一官逹之于运天下其于民监法皆如是彦霄过仆为别属闻耕者之説意其有补于从政因序而诗之以为赠
　　四海一畎畆万事均农桑污莱傥辍功馌饷安取偿斯言媿田叟为吏轻官常悠悠但愒日往往俱亡羊邓侯独古意枳棘寜鸾凰所懐将志行身诎庸何伤髙士岂徇俗济时乃褰裳功名始一邑图籍皆甘棠古人正如是逺业讵可量薫风入虞弦万防须阜康行矣食人食勿谓吾言狂
　　题族兄耐轩
　　乾坤一覆育日月恒囬旋百川滚滚流昼夜不舍旃岂无桃杏姿孰与松筠坚物理耐则胜人事败以獧君防伯禹功手足甘胝胼茍无尼父志缁磷多夤縁躁轻易与耳顽顿终安然吾宗伯也亢学世其家传韬藏第懐寳穮蓘须丰年双扉俨庭牖一字深韦弦此意当竟成永言愿无愆吾闻约与乐仁者斯两全君能处以一我见成皆天伊傅终佐时吴邓徒多钱他时轩中人更耐官九迁
　　题君子亭
　　防池种琼瑶筑屋防云锦爱渠花种贤佳处心自领我爱池中花花中有君子相看亭上人其人亦如是
　　和苦热喜雨
　　吾闻和隂阳古人喻调鼎四时有节适万类自纾窘神哉洪钧播妙自元气涬寒暑递推迁日月互光烱隆冬生流金酷熟启氷井由来积以渐其究势莫竞沿流盍寻源循踵良自天功果其全人事或可请民咨思图易牛喘戒用猛于焉贵调燮持以济炎冷今年苦烦蒸六月无息影晴曦煽赫赫卒嵗忧懔懔无何隂鸟鸣恍若商羊骋浓云泼黛合飞电与天等谁为投壶戯多谢一笑肯疾雷正昼发隠隠连夜永羣龙挟雨飞霶霈浃四境岂惟苏槁苖已足润顽矿欢呼到田稚扬泊乱池黾热恼变清凉造化秪俄顷如痛乃遽定若醉而倐醒人情竞欣欣我寐独耿耿帝力今何知谁其发深省古来禹稷志要在饥溺拯行当嵗有秋岂但禾同頴羣熈正待哺一饱慰延颈恩斯宇宙均泽可天地准怜渠诧祥瑞得醉矜酩酊何人司调元嗣嵗愿多稔但令风雨时谁复浪悲哂
　　夀岳阳林倅
　　南风舞山木几日天好晴骤雨洗空翠当暑气倐清湖光散弥渁宇鉴浮青冥鱼龙戯吹浪草木揺芳馨祥氛郁华居喜色生缇屏缇屏一何喜别驾今甫申丰神禀崧岳仙骨标蓬瀛间世出王佐生贤果天心当时三更月尚记七荚蓂居然熊罴梦况乃星宿荧堂堂问礼家岂但工梅吟西湖耿澄澈泰山媿峥嵘徳器重九鼎材猷冠千英鸣弦了岩邑展骥开修程岳阳千乗邦楼观万古名形胜以人重民安湏政平谁问蕃宣功正借太守丞要令范公记亹亹増清芬十行东北来六月西南征心源不受暑王命无留行邦人徯膏泽邑尉觇车尘敛板慰所慕执鞭欣且荣匪私一身遇所冀千里均佳辰迫开府善颂腾欢声纷纷祝鹤恳恳祈松椿人情亶忱切天理尤着明维仁必夀祉称徳斯钧衡福禄方鼎来何者当拟伦茫洋洞庭波中有君山青渟峙未渠央功成更遐龄
　　题舅氏耕隠图
　　平生泽物心不计饱一吻中年厌道路囬首荒二顷有口不自糊谁其识莘尹天子闵斯劳祠官养闲冷庶人乃敢召往役义唯谨两手不防藏扶犁遍畦畛云胡三百防正可一笑哂置之他勿问乐此果何愠能敬师冀缺弗治谢杨恽深思卤莽报寜惮作劳愍拳拳畎亩志尚愿国多稔长哦七月篇知公非素隠
　　七言古诗
　　书懐寄黄梦立
　　荆山之璞天下竒韫藏待价其谁知楚庭已作再献客楚国未识连城姿世间万事乃如此遇否在天而已矣龙螭尚尔困泥蟠可是纷纷肆蚖虺人生安可论穷通失马有时同塞翁防须决起凌云志髙搏九万扶揺风
　　夏夜大雨
　　西风响树声颾颾暮云势作蛟龙逃冥夜半挽银汉飜写到地奔惊涛万声传空震且怒草木股栗皆悲号吾闻闵民望嵗者辛勤必与丰年遭即今麦孕苖欲秀得失相去悬秋毫沛然一雨决丰歉谁谓天鉴徒髙髙
　　和汤无邪
　　东风习习初春天流澌冻解兴鱼潜池波生緑纹漪涟和气巳觉弥天渊人间佳处不独此我有嘉客称世贤懐归不肯依刘表满懐贮月清光皎君行天下眼力髙泰山自见秋毫小往时祖烈通帝震凛凛奚啻霜松清力扶彛伦正皇极精贯日月伊忠诚声弥宇宙身卑下贪天下愿羣龙驾功髙徳厚愈流光谁信幽潜空厚夜吾闻丹穴多祥鸾正论世济非论官慙卿慙长彼何事五公四世嗤新安欣然如君食旧徳澜翻自诡真竒特潇湘江上忽相逢遨游逺自蚕丛国诗豪气侠负家传平生重义不重钱千金万镒随手尽南来祗有两臂全且言昔与吾兄别相勉相期皆逺业六年万里天西南厯井扪参淅今接故人已作骑箕英顦顇倦防谁可伦风波险阻厌蜀道恨不泽国归垂纶如今岂乏资身防家在吴江天一域牀头金尽何足言气干牛斗心金石不须伍举谈班荆开心见胆须真情交防衮衮半朝露家有諌省真难兄聴君话言坐未定投我新篇冨嘲咏我思伯氏不可作君为感叹岂其命自惭无力空慇懃扶揺孰起垂天云媿无词华堪掞庭安得琼琚持报君
　　再酬汤无邪
　　少陵自叹休问天髙歌杜曲希陶潜两翁洁身如清涟流行坎止停则渊不肯相邀事趣走相望异世俱称贤又如双鹤立表表长庚共月相辉皎人言两翁皆大才颇恨当时用之小太防别垣环紫宸台符烱烱光太清天心爱君见于世生贤赉弼何其诚那知局促多辕下诡辔窃御夸覂驾懐哉朝秣玉山禾徐趋可刷幽并夜我闻此马如翔鸾不比羣蛙私复官驯辕妥策服黄道御舆君子何其安岂其力称称以徳谷量谩冨驴骡特乃知市骏等抡材毕竟多贤重王国汤君谓我祖有传非独中选如张钱诛奸发策自其手亟使国歩臻安全忠言信与纷纷别大启羣公扶帝业退然寜肯自贤功锡马无心昼三接青编自有声飞英笑唾当年石季伦髙风盛节位不称独抱此志虚经纶君言济世非无策太息神臯犹异域防令桂海一氷天却镌浯颂燕然石吾侬碎如棘荆聴君忠愤犹含情可怜有志不得展三叹失我金昆兄人生万事皆前定试聴沧浪清浊咏晋陶唐杜等诗穷怊怅文章不如命祝君我有心慇懃天降时雨山川云古来臯伊今在庭食芹有美湏献君
　　春日途中
　　人家二月燕始归春隂还近清明期我行东指来江上杰木夹径如旌旗驱驰不惮百里逺解后时醉青帘垂悬知故人隠山市相见甫迩黄生眉
　　山枣道中
　　疾雷将雨风怒号夜半破屋声嘈嘈平明野水一犂满浮云忽散青山髙三湘归来故清絶半载何事徒捐劳可怜辜负春已晚莺老花残空浊醪
　　西郊即事三首
　　唐年斗酒价三百苦贵已起诗翁言那知三倍犹痛饮可知此老空烦寃风烟澒洞搅霜信云日黯淡浮天根此世有酒湏烂醉贵贱琐琐寜当论
　　秋老那复雨初晴我行西郊赏西成芦花飞空讶舞絮枫叶满径纷吹萍香秔幸惬一饱愿晚菊亦吐三秋英陂池更作嗣嵗计帝力浩浩仁羣生
　　晓行出日归流萤二童一马尘蒙缨道傍老翁笑相语道上夫子真劳生有田观我奉甘防无技耸世难公卿从渠自嗤我自乐天风振木哦诗声
　　又次韵三首
　　昔人逢秋毎悲思往往推本骚人言安知四时皆足乐但愿一切长无寃山林朝市等昔梦荣悴开落俱陈根不如沉醉了万事春兰秋菊谁能论
　　养禾欲雨稼欲晴闵闵此事须天成湘田是处可获稻村酒纵饮无几萍老农欢喜自举白俗士触缩谁飞英如今秪合谋一醉功名富贵从浮生
　　一年好景今露萤试问谁濯沧浪缨随时动遭不事谤洁己自觉太清生西风常次乐郊路好酒不愽当朝卿浩然十里马蹄疾未到城门打鼓声
　　夜梦得一句云老树拜风牕影乱因伸其语为一絶
　　梦魂栩栩尘縁扫风拜月牕春树老一枕惊囬得句时清竒未逊池塘草
　　江臯即事
　　霜肃寒空晴意力江清一带玻瓈碧防波漾日光浮浮万顷无声流寂寂湾头轻舠一叶防篙工急刺驰如飞饥鸦见人自惊去未若鸥鸟能忘饥船头午后炊烟起防防防风掠苹尾江臯有客意何如独立无言望江水
　　再次前韵
　　午日晴眀轩眼力烟浮波面融融碧隔溪谁家鸡一声人在丛篁更深寂纎鳞弄暖吹波防饥鴈为作低囘飞渔翁可是生涯阔放漾终日忘尘机心旌忽为家山起遥忆潇湘鲙鲈尾谁能一席助清风归去蒸江弄蒸水
　　书湘隂驿壁
　　舍舟湖头烟水昏假榻邮传犹柴门可能浊酒浇客吻莫厌眀月撩诗魂
　　溪流
　　溪流一作神仙遇嵗嵗桃花落复开谁控空岩守竒鬼岂唯尘俗到云来彭泽昌黎一是非悠悠千古谩传疑苍崖何物扄岩窦独许当时渔父知
　　和喜雨诗
　　夏畦云稼忧芳蕤炎官火伞烘晴曦何人半夜起龙蛰慰我卒嵗丰年期吾生正作一饱计天意似悯三农时椎牛酾酒乐村社帝力于尔其谁知
　　和陈必强韵
　　三旌之位不足贵万钟于我其何加谁如日饮无相底用眼鸠盘茶哦诗清籁助萧爽角壮余子空雄夸东洋北若不汝较望叹自失无津涯
　　和杨公维二首
　　子云家无儋石储日有载酒过门闾道丰泽衍今甫大天理报施寜欺予我惭投李淂珍贶俗眼快覩真璠璵何当急走问竒字报语姑以先勤渠
　　杨侯胷中万巻书澜翻骚兴轧三闾文成素藁富柱腹词有余锋须贾予俊逸进追新轨辙温纯端拟古璠璵我渐不作池塘梦徒羡清沟媿浊渠
　　和防子叹
　　前年春种方萌蘖我喜君来屐几折今年湖田农正忙君从伯氏聴渔榔平生四海饶足力到处哦诗不虚日髙懐一笑无心云暮秣燕冀朝吴飱从渠小知但莽苍覊馽维络防龙颡男儿遇合自有秋此志寜为温饱休呈武氏表兄余儿时武氏三四表兄过我龙穴里中已而为别今逾二十载矣兹侍老人通守沅陵武氏寓辰之属邑五岘坡栖碧翁适逝去既襄事而四兄来访皆魁伟竒絶有昂霄耸壑之气连日奉欵语剧谈世事论文説诗私窃喜慰感而成诗十八韵呈诸表兄
　　我家蒸湘东复东君尝过我从妪翁我时总角君未冠相与逰戯如鸿蒙无何君作十年别逺指沅水云能穷儿时岂识销黯事聚散过眼囬头空衡阳以西大酉麓其间不及马牛风向来往往二十载音问无计随鳞鸿吾翁得官夜郎郡尽室随牒溪山中故应喜近栖碧老岂谓一疾铭幽宫箕裘頼有七男子华萼竞秀堦庭丰尔来得得歩相访磊落玉树何玲珑固知乃翁已无憾有子足胜王家戎团圞夜话得相属幸勿别去轻怱怱即今山城二月半李花能白桃能红阳和薫蒸着草木骀荡夭冶春融融繁华不足悦我眼独以文字忻磨砻男儿胷中负志业声价直欲髙恒嵩立身扬名我軰事肯逐斥鷃甘蒿蓬篇诗慇懃匄领畧但愧骩骳言非工
　　呈四表兄求栖碧遗文
　　某窃闻姑丈生平逰戯于诗著述甚冨毎恨不克奉杖屦乞其绪余以启顽缪今巳矣然审知诸兄寳藏遗文以传不朽犹幸得一拜读而未敢轻易也辄用前韵成拙诗以见意诸兄幸怜其勤勤举以授之则庶几尚可沾匄其残膏賸馥也幸甚
　　诗亡自昔周之东末乃頼有三闾翁三闾避防思去国当时无人歌雨蒙忠懐义槩不见省独以文字涂幽穷髙情寓物发叹咏忧深思逺言非空富如渤澥产百怪浩若九万扶揺风后来文士相继出思援弓缴随防鸿二都以降更七代浸堕侈靡滛哇中新竒妩媚乏典则往往体制多称宫汗牛充栋号繁博简防冗长何其丰至音寂寥风雅坠天球何处求玲珑辽辽旷世一杜叟粹出于正排夷戎丁年天寳适倥偬﨑岖奔走方怱怱有我未始不忧国岂若儿軰随朱红瞻前无隣后无配膏馥残賸何丰融少陵以来栖碧老笔锋闪闪矛新砻九原已矣不可作知有妙语齐烝嵩生平寤寐祈一见如垢未沐头方蓬君无恐我误雌霓研覈讽诵犹能工
　　次韵酬郭承禧
　　近不羞以恶拙呈似望一鍼砭之以起废痼卢扁固未肯轻施且过于奬拂借之好语殆欲益其疾与公必不恝然也敢赓元韵不吝竟诲之幸甚
　　黄钟大吕非常器清庙陈之乃其地胡为小用噎寸莛犹遣咸韶有遗事君才栖枳今何时天意似欲昌吾诗西山正尔朝气爽左手好在霜螯持连墙顾我劳相过徙舍羡君安宴坐春兰秋菊借芬馨蚯蚓苍蝇许赓和弥明出语如笑嬉喜悲思苦那能竒便须起敬拜牀下敢问所学真谁师
　　赋压波亭呈益阳赵宰
　　当涂自诡谯中龙长驱逺鬬矜余锋孙刘交合出竒计一炬赤壁成三雄荆州畴昔借资地乆假乃复相仇攻是时熊湘介二国北有蜀垒南吴牖蛮争触竞巳千古往事独有江流东人言此水自云阜聫引澬邵经夷中﨑岖二梅压盘束擘裂千嶂烦奔冲穷豪究勇力少纵始得平隰流舂容纡余十里仅闲暇赑屭五渚俄冲从潴为渟渊产百怪往往不宅冯夷宫春霖夏潦故假借谷吐川灌资腾舂阳客气不自禁驱胁罔象从羣凶往时井邑困陵借欲已此患嗟无庸英英忠定经国手初日小试勤民功不烦燃犀照竒鬼正尔宴坐销狂烽筑亭据胜俯百壑坐使衮衮皆朝宗投巫谩诧邺中老驱鳄未逊潮阳翁横流一旦复故道精意要与神明通吾闻祖龙制六合欲以盛气陵华戎将防防稽示汰侈乃被涛浙还他从区区水波岂云恶要是暴戾神方恫安知盛徳虽邑宰能转造化囬天工尔来百有六十载民得平土趋耕农只今令尹亦公辈惟有善政希髙踪兴言晴雨应如荅岂复旱溢忧怱怱喜丰对峙且华屋一桨横絶江无风江头秋深足佳趣林霭烟暝纷冥蒙乗间领客共赏胜亦有情话摅心胷夫君岂乆吏州县伟望况已齐衡嵩傥令鲸伏波不作奠枕四海渠非公
　　送程正翁解官归徽州
　　夫君貌瘠中甚腴万卷抑塞蟠胷书文章有神贵有骨小住金马论石渠青云可上不自喜却下枳棘如栖梧勾稽五载信留滞澹泊一意忘奔趋心研典坟畧鞶帨腕脱牋牍疲鸿鱼诸公要人徧知己争欲迎致沾波余代来秩满不得去恳恳至挽桓君须平生不愿受知广髙兴忽动歌归欤湘江水落清彻底桂棹可理真良图人生适意贵自得懐土不为西风鲈一杯别酒聊复尔千里明月非人殊修身善世本一理聚首分袂皆同区它时用否犹故吾寄书当道今何如
　　夀邵阳唐倅二首
　　君不见大士化身兠率天地涌两足双金莲光明照耀十方界至今犹记周昭年当年刹利西王国才见薫风入炎日菩提广转大法轮普现寳身千百亿即今应感湘江涯一念甫为羣生迷诞弥犹是旧来日尘世已觉心南移宰官未向朝端去暂作资阳大慈父惟将四谛妙真来一洗含灵愁叹苦海沂岂乆淹王祥沙堤指日催鸣珰心华定力莫思议福利四海为津梁斯民正頼觉空觉应世因縁讵能度椿龄永刼未渠央防防优昙几开落
　　瑞蓂八叶开防宾湘川当年生俊人天孙织裳云锦新下与圣世为卿云妙龄材防趣金銮从横礼乐波澜翻结知九重生羽翰扬庭径许陞朝班姓名将启金瓯黄海沂蹔此留王祥朝来椒颂传新章青衫属吏欣观光方曈玉颊歌云謡醴泉为酒斗杓东方蟠桃三度实安期枣甘于蜜
　　代贺苏盐生朝
　　斗杓酒携井络墟月蓂四荚随盈除絪緼和气掬宇宙怱欝瑞霭充门闾门闾自是相家旧许国勲阀今渠渠公骨相竒表在佛祖心谛羣疑祛长材不惮剸烦剧入賛枢庭还题舆声猷业履蔼中外使节荣畀东南如三湘来领阜通计九郡咸企澄清车民言此地公蘧庐当馈注想寜应徐姓名行启金瓯书公府入即潭潭居方壶蓬岛有夀域安用九转刀圭余
　　代人上父生朝诗【十月犹有木芙蓉】
　　杓擕娵訾月华薄瑞霭朝来溢帘幕芙蓉犹解姹然红要与诞弥寻旧约霞觞举处金璀错夀祝庄椿与鹤鲤庭请学炽昌诗防衣戯有承顔乐
　　将归新城乡舍邀赋诗赠行
　　请君吟诗送我归我归虽作半月期马头黄埃且百里村店白酒占双旗只今栁丝东城路万缕方作青青垂归来应未及飞絮自取春色开修眉
　　和阻风潜江以诗祷神
　　江行几日风打头江上客子添牢愁人言水神喜作祟客欲精祷姑维舟平生结习口语业篇诗敢告波神休欣然囬首领此意一息千里聊乗流







　　钦定四库全书
　　省斋集巻二　　　　　　宋　廖行之　撰五言排律
　　为老人寿苏盐
　　司冦家声逺开元相业尊亚燕推手笔刺暴赋箎埙无逸隋图在居延汉节存二天公覆葢六印气雄浑美玉蓝田裔洪河积石源人材钟盛世侯伯萃髙门龙集天津尾杓擕井络坤防加三卦候蓂改四朝昏兆梦熊罴喜仪庭鸑鷟鶱崧髙真气宇佛祖是心原标凖仪中外才猷剸剧烦枢庭陪国论江介辅侯藩忠力宣僚寀勲庸简帝阍皇华分使节风采动輶轩煮摘三湘富澄清九郡恩融融流叶气蔼蔼载謡言望洽青氊旧荣须锡马蕃金瓯披姓字芝诏下天垣卿月当聨棘王庭合簉鹓蓬壶开寿域斗柄挹芳樽蟠实来仙木松膏出老根祝公千岁寿带砺见调元
　　五言律诗
　　和刘晋父寒食日从郡掾逰花光相社祠絶江访向园赏春韵三首
　　官事何时了郊行亦兴佳不因修佛供端为忆诗家歌櫂浮春浦吟笻倚暮花翻思红蘂句想像怨年华不作春游去那能诗思佳春山长在眼白酒不谋家泛泛一簑钓冥冥几树花相从有真趣无梦到京华寒食江头去精蓝景象佳懐人悲往事得句念无家飘泊苦多病颠狂因恼花那知三百载崇祀有光华
　　和春睡
　　持底赏春晴清眠自爽防据梧销白日高枕未黄昏蝴蝶飞何乐华胥梦可温周公应不逺心事得深论和罗舜举三首舜举梦中得腊酒催诗处春幡剪防时二句足成四韵属余和之
　　世态醯鸡舞尘縁野马驰眼中惟俗物梦里是真知防笔神传夜春池句得时渠侬未应媿百世与风期日月逰驹迅光隂激箭驰自应怜未遇谁解语先知消息春来好功名梦到时更慿询造物无作戯人期世无良乐久骥足谩驱驰尚喜心无媿渠忧人未知尘埃浑眯目防梦识佳时好在张仪舌男儿讵可期
　　赠胜业老了谧
　　客行半吴楚人与诗皆穷得公三昧语示我五言工南山足佳气古刹长清风应余锦囊句还许莲社同
　　和前韵
　　有赋为招隠无文可送穷郢歌应寡和齐瑟自难工好在南山雾高眠北牖风此心奚所得要与古人同久雨送春晩倦游怜客穷不因人事谬安得诗篇工莺语唤昨梦鸡声惊晓风此时无好句愁絶有谁同诗源渺万顷衮衮来无穷定应游戱尔岂事雕琢工三章见囊頴一读清头风贫儿获兹富往往至宝同
　　暮春偶成四首
　　残花自开落迟日半晴隂翡翠山容暗蒲萄江涨深緑杨浑作絮黄鸟欲成瘖春事今如许谁能着酒斟蒲渚生新涨花蹊长緑隂微风将暑至一雨共春深强聒燕何吻卑喧蛙未瘖有懐无可奈吟兴发清斟小雨纎纎润轻云淡淡隂溪光清絶处山影翠微深蚕市朝何寂牛歌晩不瘖髙吟怜节物合把酒尊斟春色堂堂去云容故故隂情连芳草逺愁共碧波深一雨能多久鸣鸠只合瘖杖头方寂寞那得浊醪斟
　　雨中有懐
　　客里春三月江头雨半旬囊空那得醉吟苦未甘贫愁逐花枝老诗随节物新郴流去湘水欲此寄双鳞春色无多日匆匆度七旬驱驰逰子态萧索旅中贫酒薄愁那减诗穷句转新谁能念牢落涸辙有枯鳞
　　七夕
　　目切云垂望心驰枕扇凉两年违色养七夕又他乡坐想斑衣戱胡为捧檄忙何人翟方进将母冠岩廊
　　观潮
　　江接东溟濶潮从八月髙秪应风卷浪谁遣怒成涛舟楫乘流迅鱼龙得意豪瀛洲今不逺好去钓金鳌
　　宿田桥驿枕上口占
　　屋敝漏踈星防清梦转惊蛙鸣千百辈鸟语两三声意气浑干斗尘劳未解缨平生四方志安肯效蝇营
　　如新墙宿于刘叟逆旅
　　一雨洗残暑初秋生嫩凉寸岑余黛緑多稼巳云黄早觉宦情薄可能诗兴长空惭赋囊粟持底报君王
　　向氏归来园
　　十亩江头地今时靖节园辋川惭画古緑野谩名存自有菊成径何须花满原是间无俗物不用闭松门
　　水仙
　　擢擢琼簪秀盈盈玉颊新陇梅真季孟洛浦是精神好在临江佩遥怜步月尘对花恼诗思何必霅溪莼
　　嵗晩寄罗舜举
　　岁晩旅懐恶云平东望赊故人空眼底别恨忆江涯尺素形声画萍踪溷齿牙襟期定何许归梦恼胡笳
　　懐程正翁
　　江上送君归灯前凝我思源流嗟世逺师友不吾欺此道无今昔人生易别离江湖几千里从此尚心期
　　钱塘买舟西归
　　畴昔春江上诗成感旧游重来正炎日还复理扁舟兴逐轻帆逺愁随急雨收三年四来往依旧水东流
　　戯咏白髪
　　与愁添悴色为老出孤标髣髴生银缕依微散玉苖摘除犹茁茁晞沐更萧萧相见圅关路应符物色邀
　　和益阳赵宰六首
　　为邦何所急劝学最留情数仭新儒馆千年继武城梁间珍篆古门外碧波平会有明伦士培风纵鹗横食黮从吾化安舆本若情有能奔晋盗何用筑秦城一邑诚天幸三年赖政平儒功固如许仪舌漫纵横驭吏胡为术临民若用情两难诚具美双璧重连城威爱无偏举权衡自适平吏忠民更乐协气日流横世治不忘兵公深爱国情雄张新汉壁势压旧吴城夜月鸣笳肃秋风列燧平农耕浑自适是处亩从横底事及幽冥仁人恻隠情怜渠犹旅骴为尔返乡城泚防人应化分香讼亦平存亡俱惠泽髙义与云横胸中涵万象江上漫怡情突兀飞华屋依微出化城所欣逢岁有此意乐时平登览多新句何须马槊横
　　无题
　　州牧谁能举邦人愿借情声名简宸扆恩信着湘城厐统才何陋班超防故平何如今别驾膏泽与江横
　　挽王倅
　　政最方贤躅公心得事情江湖多抚字秦蜀佐廉平族处欢群从乡评叹老成西风非宰木犹记手经营
　　挽周守
　　姓氏标千佛功名老一麾人皆嗟窘步公不陋居夷悃愊尤安静廉明且惠慈穷陬天弗佑三月逝如斯
　　挽邓彦霄
　　秀整文明早精明吏事优聨登年正妙再转誉弥休方展云衢步俄惊夜壑舟平生如此友零落向山防仲氏懐聨璧慈亲念倚闾官迁身未享子少室无储不料全家望真成一梦虚生材悭予寿天意竟何如
　　挽谷子长
　　仁寿渠应尔为君呼彼苍若人奚所恨夫我谓难量好学顔何泯多才贾遽亡乘除余庆在薿薿看诸郎百岁三之日如君乃若然谢庭凋玉树楚泽毙兰荃堂有双亲老身无寸禄縁英防傥犹在泣我此诗篇伊昔拜芝宇词场话俊游一从分袂日五阅鲙鲈秋别梦思何极长川逝莫留葢棺俄隔世空遣泪横流
　　挽刘知府乘
　　辛苦平生学儒科志稍酬路遥车折轴夜半壑亡舟士惜鸰原尽亲悲鹤髪留传家幸有子门户可无忧
　　挽邓知县友龙
　　文撼湘南国才髙月旦评弟兄皆吏计父子擅科名防服欢初浃黄粱梦不惊伤心见零落埋玉闭佳城别向巴丘去归从浙水来絶怜三益友髙卧九泉台清会成陈迹明时失茂才无因陪祖奠风壑寄余哀
　　挽军器监簿周公子及
　　人物丹丘秀才华迈选优青藜行照坐白玉遽成楼数不登知命言犹见告猷词林根柢在三凤看鸣啾一经同鴈塔再入并鸳行方喜为寮好那知梦奠伤学多应损寿文富幸流芳有士竒如此云溪奈閟藏
　　挽唐学録頥
　　今代称纯孝如公第一流事亲惟婉顺厉志只操修徳行浑无间功名略未酬空遗千古恨明月一山丘虎榜标名日英声四海闻传家惟奥学有子继清芬未熟黄粱梦俄同防漠君哲人今巳矣无复更论文
　　挽龚宣教世基
　　文物湘中盛唯公独最优麒麟来瑞世鹏鹗快横秋桂籍名方着灯窗志少酬居乡多令望治国蕴嘉猷游刃虽余地栖鸾试未周仅伸三釡养俄隔九泉幽风树悲难弭蒿莪痛曷瘳平生无恨处有子袭箕裘
　　挽雍宣教知义
　　早擢蟾宫桂声名第一流下帷潜大业击楫志神州修短林中木浮沉水上沤生刍今日奠恻怆泪难收忆昔居黉舍曽陪戯防斑才华推粹美功绩叹间关有子能传业无丹可驻顔哀词临隧路明晦万重山
　　挽龚主簿葢卿
　　当代文章伯声名属太常云衢方奋立薤露忽悲伤郄桂荣贤嗣莱衣逺北堂苍天竟何意忍使哲人亡竒士如公少居然得誉尊绩文追古作献防达修门梁壊吾安仰人亡道尚存伤心南野路天逈暮云昬
　　挽刘学谕玗
　　剑浦昔名族湘川今世家簪缨方赫奕里巷正光华岂意有余庆翻成不足嗟哀哉天道逺福禄一何差诗礼家传旧箕裘世袭良蚤同花萼秀晩并桂椿芳方恨违同气那知叹肯堂斯文今已矣继踵属贤郎声猷惊俗旧科第防名新筮仕甫従志辞官复为亲谁期一朝患遽殒百年身平昔经纶事而今已古人学富犹无已才雄非自成诲人真不倦接物有余情仅有抠衣便俄惊逝水倾丹旌嗟莫挽忍听薤歌声
　　挽刘宣教孝昌
　　夙世垂遗训书林早防勲敬诚跻至善师友富多闻棠棣两玉笋闺门万石君九原那可作惆怅哽飞云暂出伸三釡归安菽水心立言存絶笔遗子胜赢金肝腑真堪托情亲久亦深交朋忘一鉴哀泪满衣襟
　　唁陈頥刚頥大二兄
　　陈子吾为友别来今甫春孔庭歌壊木窦树失灵椿谁谓有余庆防成无告民天涯一携手涕出为悲辛
　　七言律诗
　　和逰归来园韵
　　咄咄柴桑久卜邻轩轩少室竟何人一防竒兴心犹逺千古论交迹未陈畚锸自随天地阔园林好在嵗时新东风相逐经行处花草禽鱼不计春
　　簿书丛里厌纷埃夙驾輶轩此地来好是板舆将母乐不妨樽酒为花开难胜赏哦诗适生怕严城打鼔催眀日江头还眺望松风阁上防徘徊
　　春雪
　　腊尾春风不着忙雪花先压百花香试为天上玉妃舞欲遣人间越犬狂万里氷壶尘不染一畨琼圃日初长东皇喜作吾翁瑞又报丰年到酉阳【时随侍辰州】
　　江楼雪望
　　防日凝空雪未阑江头乘兴一凭栏瑶池宫阙连天逈琼圃山川特地寛极目龙沙千里逺倚空氷柱数峯寒望中浑觉蟾宫近便欲乘风寄羽翰
　　和春逰三首
　　骀荡融和二月天邀朋同是饮中仙试将拄杖踏芳草更看兰舟航野川酒兴偿花聊复一诗篇贾勇或相干何妨日日寻春去醉把赓酬授简传
　　寻胜遨逰且乐天楚狂应是地行仙一年最好春三月到处那能花满川梦泽诗肠呑八九河沙醉境渺三千眼中况有江臯佩应作潇湘胜防传
　　雨余迟日放晴天春入园林防化仙为约奚嚢行秀野更看花岛媚清川杖头买醉多逾百笑里挥金知防千一段清狂谁防得谩将高兴付诗传
　　海棠
　　暖日烘晴二月天万丝垂舞竞春妍谁移西蜀寸根逺独领东风一笑嫣醉脸凝脂朝过雨红妆照烛夜笼烟漫山百卉空麄俗知是流霞第一仙
　　社日雨
　　一年好乐九十日底事天工力作难自古惜春晴有防只今连夕雨犹朝来已报山城社客里那知花信寒遥想故园田父乐伐豚酾酒树团栾
　　清江道中
　　客里春愁万斛量随身抖擞一奚囊了无池草入诗梦粗有山花供酒狂半载飞蓬成底事防钩新月误相望夕阳又傍空山宿杜宇声中人异郷
　　次纲官王簿韵兼简伯潜二首
　　江上晴光照眼浓十分春色满城东客懐何限湘波绿漕事方殷汉粟红雅有诗情添兴逺可无酒力破愁攻舳舻早晚蒲帆穏长啸东南万里风
　　栁岸流莺两两黄风光浑在一帘香休辞老去追随嬾莫遣春归倥偬忙满地芳茵犹胜践漫天飞絮漫轻狂溪园早有同逰约凖拟杯行引兴长
　　和张王臣郊逰韵三首
　　君访西郊古佛家还因烧佛问丹霞可能同住依弥勒应是前身悟木义林杪危亭供宴坐门前翠袖俨排衙纷纷市何时了静看优昙浩刼花
　　山头笑语落千家晓入登临引暮霞极目未应烦笏拄招朋端不羡鱼义归来皓月眀扵烛睡熟黄防卧放衙幕府官闲诗思敏赓酬亹亹笔生花
　　秀句清圆掩百家锦心幽思定餐霞风骚谁敢闚严律诵数惟应满洛义已有文名肩杜曲却怜羇旅赋彭衙自嗟下里陪髙唱羞説花时鼓子花
　　和芍药
　　牡丹摧尽蘂初成花谱还应压后生右掖昔年陪俊赏幽兰今日助诗情当阶镇日翻红艶傍砌何人翫秀英国色要须归第一花王従此浪收名
　　送春
　　煑醖青梅且共甞逰蜂飞蝶为谁忙秋千防索迷青草车马红桥锁緑杨春事战回蒲剑老诗肠结尽栁丝长韶光赋别休匆遽凝伫东风更一觞
　　宿田舎遇雨
　　奔走尘埃日防西又従舟楫问津涯官身底事多羁束世路由来足崄甘雨也知苏防防轻风祗管舞涟漪夕阳又傍田村宿无限蜩螗噪晚飔
　　七夕
　　従昔人传鹊作桥一年牛女防清宵防家乞巧罗果是处开樽沸管箫云雨暂成银汉约风雷催趁玉晨朝慿谁与问支机石好上仙槎欵碧霄
　　重九后菊
　　寂寞东篱防夕霜不堪憔悴逐炎凉谁知璞玉浑金态尽作红尘紫陌妆流液尚能甘水味返防应付与梅香来年莫落秋深后好趂登髙入酒觞
　　中秋日简同盟诸公【是日诸公约为双桂熏炼之举不克往】
　　风囊啸谷猎尘衫雨鬛行天驾玉骖一洗蛮烟浑逐北全提商令似征南佳时不负中秋约双桂能同一夜谈我亦兰陔奉馨膳与君欢事喜相参
　　和晚菊三首
　　羇寓穷秋防许清晚芳犹尔亦何荣东篱旧岂论余子三径今应愧老成气味耐堪供饮兴登临那得厠羣英节华要是丈人行俗眼谁知省屈平
　　何事秋光老更清故应有菊占秋荣后来汉陛知薪积晚出商山叹翼成三径惟将松比操东篱那为酒含英纷纷红紫随时好臆对西风诉不平
　　荒凉篱落露华清菊为重阳特地荣奔竞鬬心知戒在踈迟嬾性习闲成偿秋为子添秋兴见晚知谁恨晚英赖有南山陪旧望悠然目极与云平
　　月夜有懐二宋兄
　　云容冉冉碧扵衫蟾影腾腾稳胜骖万壑凉声生木末一天秋色满江南闻鸡漫起狂夫舞扪虱谁従隠士谈坐想诗翁搜好句初机还许学人参
　　秋夜读书示谦
　　百年诗种世科存三载相望两拜恩主簿従渠称大小儒冠喜我到儿孙立身正要先忠孝力学尤须造本原老矣寸隂犹共惜日新期汝大吾门
　　常记吾公诲语存岂唯抚育念深恩要将礼义扶门户常把诗书训子孙众耳尚闻垂絶语尔曹无负起家原慇懃事业能无忝何羡于公驷马门
　　西囿卢橘数株方穷秋萧索间诧然敷荣薿薿可爱作诗记之
　　寂寂园林秋暮时可人卢橘玉英肥祗应篱菊返魂在满慰金行得意归僵立冻蜂攒翅白霏防繁李缀枝稀天公似恐缁尘污乞与氊裘防雪衣
　　和罗舜举
　　岸岸花飞客思浓拍空烟水与天东暮云横岭依依碧朝日翻波衮衮红鸥共忘机元自适鼍犹鸣鼔定谁攻凭栏万里危楼望愁絶江南一笛风
　　对酒怜鹅满意黄江天风暖水纹香诗情到底能多助官事由来未苦忙晴雨不妨春自好醉醒何择我非狂防时容与扁舟去浩荡烟波情兴长
　　和张王臣【王臣送示渠与僧普泾道士胡嗣芝和衫字诗易喃为南因次其韵】
　　词伯今犹従事衫追风才轶谢羸骖浪传齐已声江左不见弥明隐岳南骚读正堪供痛饮箎音那许接髙谈君家况有輶轩法乞与新编得细参
　　和家字韵呈同社诸公
　　平生四海鲁东家貌敬谁能礼有加试问离歌谈狗曲何如艶曲唱山茶广平似铁诗犹好河内闻箴喜更夸惟有谪仙堪痛饮世间佳处乐无涯
　　和松坡刘迂诗四首
　　新凉慿雨入郊墟却置诗书困简书顾我尘埃随野马今谁风味忆鲈鱼可能三釡従吾好且放双眉满意舒賸买一尊浇礧磈従他防防水鸣除
　　白云飞处祝融墟心切平安一纸书浪走毛生惭捧檄清贫羊续漫悬鱼银蟾浮彩秋尤好金粟含香桂欲舒指日安舆奉顔色防衣容与戯庭除
　　平生湖海敝貂裘一笑周南底滞留豪放不妨诗李白峥嵘何意吏朱防悠悠世上难穷事落落胸中肯着愁髙兴横秋浑不浅月明还上武昌楼
　　满袖风埃季子裘谁怜斗粟漫淹留栖迟嵗月浑闲事放浪湖山得胜防一律任渠従滥吹数杯容我且浇愁祗应好在平生志更上陈登百尺楼
　　暮秋闻鴈
　　防日输晴宿霭收征鸿迎暖到南州相呼相唤稻粱熟年去年来芦苇秋琹操曽遗中散恨海濒还见子卿不夕阳莫傍江楼去长有别离人倚楼
　　和蔺仰之咏含笑花
　　何物包蔵欲媚谁千金难售惜光仪空凝巧倩如羞靥晴吐浓薫已透肌一夕举烽徒自苦三年射雉若为竒无情草木欣欣意却恼多情为赋诗
　　得长兄书
　　雨余清梦话踌躇投晓敲门一纸书尺组却能羁壮士寸心浑欲驾飞车青衫小吏谁知子白发慈亲正念渠只道为官志三釜而今那似守阎闾
　　同伯潜诸公联骑出城东次衫字韵
　　怯晓征衣袭小衫山头淡月照联骖晴光忽散湘江上秋色疑连梦泽南后约吹香舒藻思同逰载酒欵犀谈遥知坚卧朱文季倦听朝鸡趂六参
　　和武必达郢亭杂咏韵
　　君家华屋隠松闗满壑清风六月寒半嵗胡为漫蓬转篇诗犹解惜春防人言占马应东首我欲移文向北山试问啼防縁底事尽情终日劝人还
　　宿白湖即事
　　乱蝉声里夕阳村野寺荒凉竹映门汨汨溪流新过雨芃芃禾稼已平原老僧不省论诗句初月犹能共酒樽莫为奔驰起归兴东西南北一乾坤
　　和洞庭古寺壁间韵
　　六月湖天凛似秋曾慿樯燕小迟留苍崖偃蹇浮屠古白壁淋漓醉墨流吹浪鱼龙供客戯乗槎牛斗得天逰一声帝子云璈曲家在蓬壶碧玉楼
　　和徐志父道中池亭独逰之什二首
　　炎风勃勃触轻衫何事驱尘未解骖清我一能湛湛洗渠双耳任喃喃方従君子欢相爱未信樵夫笑不谈他日通泉访陈迹光芒寳剑与天参
　　闻弦那用湿青衫俛首盐车骥可骖珍重居汚自贞洁飞扬巢幕漫呢喃云天意气生懐抱尊俎风流入笑谈不碍哦诗佐清逸眀朝敛板又庭参
　　防岳麓宫抱黄洞
　　长沙不足容回旋放脚直到清虚天层云荡胸意矫矫皓月入袖情娟娟扶揺浩荡九万里城郭彷佛三千年仙期汗漫直牛斗此志理我乘风船
　　和张王臣登清斯亭韵三首
　　一年好景负黄花洗眼江梅傲嵗华把酒欲従天问月知时谁解管飞葭人情似水多泾渭世味如禅説蜜樝只可髙吟酬节物莺声早晚又天涯
　　一夜寒牕剪烛花细寻诗忆京华爱人欲赠两溪竹吊古谁荒大泽葭味永黄鸡羮苦菜香清沈水煑榠樝拈来信手皆佳句浩叹东洋渺际涯
　　海棠冬暖亦狂花歩绕畦区羡物华防雨苍茫低塞鴈寒声寂歴到汀葭映人清絶梅松竹照眼黄垂橘柚樝自喜闲中足幽兴不妨时理醉生涯
　　题苏瑑觉斋二首
　　不随凿枘辨方圆安用蓍考未然万物由来皆偹我寸心既尽即知天见防那俟拈花手乐道浑忘絶易编自得诚眀千古学谁能证此具精専
　　灭去觚棱性本圆了除藩蔽物皆然向来具足顶门眼尽发卑防瓮里天胶扰空花俱是幻拘挛尘鞅束如编非予孰为幡然起莫遣阿衡羙独専
　　和长兄席间书事
　　穷山二月无多乐犹作春来料峭寒常恐花枝暗萧索却教诗句漫艰难寻芳赖有城西角泥饮休论日防竿他日山僧纪清集阁中应作画图看
　　题舅氏耕隠图
　　诗书事业可公卿垂上青防却反耕舎己芸人吾弗尔种田得饱我何营一犂春雨寜论力万里秋云防享成堂上更书无逸语也知稼穑重金籝
　　书懐
　　莱衣喜气着青衫世路従渠裂两骖试问虚名空斗北何如荣养乐陔南邻墙饱听新诗句尊酒相従防笑谈闻道秋郊足佳趣好竒谁复似岑参
　　食菜作二首
　　吾儒不羡能方丈彼相胡为食万钱谁识春来有珍味乐如疏食曲肱眠园中菜把勤能致曹掾莼羮美未専便作逺谋胜肉食他年无媿作诗篇
　　春来日饍菜数本絶胜杖头擕百钱但得园蔬非馑嵗肯令午梦搅清眠食芹有美吾思献采菲无遗利可専莫笑先生长诳腹解吟朝日照盘萹



　　钦定四库全书
　　省斋集巻三　　　　　　宋　廖行之　撰七言律诗
　　丰城舟中
　　踏遍江湖路防千买舟因得憩江天不嫌烟水牵离恨要狎沙鸥伴醉眠南浦春深波涨岸长芦风寝浪平川生涯喜近长年老夜半拏音月满船
　　上湖南孙漕四首
　　湘郡湘城四十余赋租无爽岁无虚三年自是澄清泽一吏何能抚字书底事古人勤劝课由来国计在阎闾南阳谁守蒲谁宰更赖褰帏使者车
　　湘水湘江衮衮流南连五岭北荆州造船行粟无遗算自叶流根皆运筹国计已多刘晏防民情滋欲冦恂留善刀莫起庖丁念何止恢恢十二牛
　　湘俗湘人百不忧口无异论只歌讴皆言此日孙夫子还是当年郭细侯不信民情容易得可能仁闻镇长流而今九郡皆膏泽看取黄云万顷秋
　　湘雨湘田处处同谁知公意与天通爱民天亦忧民事望岁公应喜岁丰自古强兵先足食从今积粟可平戎闗中事业非难办要看他时第一功
　　代送王守赴湖北漕
　　紫泥芝检下遥天綉斧荣更竹使权六辔周王新礼乐重湖楚国旧山川澄清风采生麾节眷倚精神跂防綖早晚沙堤归步稳二台齐色耀星躔
　　和丙午衡州鹿鸣宴诗
　　丹诏飞来万国春抡才美意属贤臣防年志气风云壮一旦声名日月新好把良筹裨负扆莫贪香饵堕垂纶来年上国风光好喜帖西驰沸路尘
　　和石鼔宴士二首
　　几年蓬藋翳儒宫文物新还俎豆中幸甚诸生初见武欢然置酒更亲崇晴收楚峤千峰雨薫奏虞弦万籁风须信亷平汉循吏可能齐鲁化蚕丛
　　江头秀木碧参空喜见新晴到眼中秩秩北林筵有序潭潭东阁礼尤崇广平元老今贤杰江左夷吾正祖风况复赣君崇教养清隂到处緑成丛
　　上湖北赵司仓三首
　　君侯德业简渊亟上朝端望寖隆鹓鹭羽仪从北阙骖騑礼乐正西风六条郡国褰帷里万里沅湘揽辔中早晩诏书归衮舄由来周召合三公
　　黼扆天髙德意深恩言临遣重丁宁九霄雨露新英节一日风雷徧洞庭财力定能均息耗米盐因得裕常经如今想见南翁喜长望吴头认使星
　　廷尉年来犴狱清更凭藻鉴惠诸生新竒往往多闻罢朴鲁区区亦竟成已见规橅通造化防看勲业正钧衡先生小试澄清手天下颙颙望太平
　　送黄尉解官因简黄德亨
　　夫君解纽去通泉十幅风防下碧川寳剑诗成光射斗扶摇路稳翼垂天湖山桂老乗秋兴越水梅开近日边丹扆须贤方侧席防听鸣履上星躔
　　平生饱听无双誉一见全胜得异书妙语从君闻梗概清尊酌我更踌躇希踪伯氏情何限惜别吾曹意有余若见滁州新博士为言湘水媿污渠
　　病中寄武公望二首
　　四十余年尚转蓬渠论南北与西东但知爱子三迁教不辨谋生一亩宫北海可怜真意广步兵良苦漫途穷人生择术须循分鹏鷃逍遥自不同
　　轻去千金若弃遗髙情勇决固应稀端来共我茅一把不肯折君腰十围世事弹棊无定局人情防穽有深机生涯也趂身强健况是平阳德可依
　　无题
　　生憎城里只尘埃胜处何妨特地来况是近郊新雨歇可能乘兴一樽开春随使者轺车至花倩棃园羯鼔催来岁披香侍华宴也应犹记此低徊
　　逸兴飘飘鹤九臯凉州那得费蒲萄一从卜筑东山胜便觉声名北斗髙手种百花从日涉心澄万虑弭汤鏖主人已作骑鲸去谁与鸿蒙共胜遨
　　用韵杂兴
　　夏葛冬裘等一衫飞黄跛鼈谩同骖人情展转怜风月世路沈迷泣北南我已灰心忘厚味谁其缄口罢游谈如今欲问西来意便挂僧牌报放参
　　萍乡道中
　　萍实乡中雨初歇野溪流水奔惊湍蚕功欲登蚕妇急春隂已浓春事阑飞绵漫空白雪舞叠巘插汉青螺攒家山归去此无防眼底已作潇湘看
　　宜春道中
　　路转溪回几曲村溪头流水去浑浑农忙野叟朝耕陇蚕老人家昼掩门游子漫怜春色晩故园应想绿隂繁归欤屈指无多日夜雨团栾酒一尊
　　覔酒于宋伯潜
　　典衣无防渐朝衫早计君毋笑拊骖未辨墙头仍瓮下空哦斗北与箕南蒲萄不作凉州想庚癸犹酬褐父谈折简更招花下饮可能离坐亦容参
　　和武公望从人覔酒二首
　　野店醪香尚带烟中山醖久漫经年公营恶草安吾分太白髙吟羡子先好办一尊常对月谁能百斛更浮川正须浇我谈天口富贵浮云且任縁
　　春愁满眼久驱除嬾问生涯念及孥但得论文畱客醉不妨问字到山居寒收冻面应浮蚁暖入芳腴可泛酥便欲呼儿洗杯酌陶然应许及波余
　　又次韵二首
　　几日春寒似禁烟杜门浑欲任流年得钱相覔非难办载酒来过定孰先无奈梅边虚胜践遥怜栁外涨晴川佳时纵意须从事莫笑幽人也化缘
　　年来那复不时须斗酒珍藏敢罪孥安我馈浆穷逆旅有谁携榼访幽居麄粱何择皆庚癸题品宁当辨酪酥自笑悲辛慙杜老却愁人不食吾余
　　弃屣有感
　　蹈遍闗山日防西周旋步武镇相依居贫原宪履长决战罢吴王屦不归已类鞾无复召空慙释屩防成非尘劳弃屣今何有纵尔双鳬自在飞
　　宋伯华趋朝用川字衫字韵作二诗送之
　　防雨轻寒透客衫十分秋色相征骖人占逸驾应空北君自良图已运南须信由来非枉尺谁云领取勿多谈而今吐握逢知己防听新除趂六参
　　驰名衮衮甚长川君独乘风万里船得意正看期汗漫趋时宁肯媚连娟升沈百辟方公道扶植斯文要众贤元献景文今棣萼还须柱石汉中天
　　送鲍判官解官归浙西
　　蚤行吴越得清名岁久湘中始识君人物自堪交仲父才华端可继参军一州从事曽游刃万里封侯好防勲江上今朝话离别西风吹起楚天云
　　送乐贡父赴书馆
　　秀出书堂隽有声又携琴剑主文盟师承自得春秋学经行俱高月旦评援缴解令专志虑窥园那肯乱精明安昌异日多成就何止从宣一二名
　　送伯华醉归不寐又用韵杂言二首
　　十幅风蒲下碧川别怀何惜醉金船娄公正遣江流稳庾老宁辜月影娟善世如君皆夙望泽民应我媿前贤荣华莫美城南杜早晩还亲尺五天
　　休论决处甚防川刚道呼来不上船正使涓流鸣防防终然脩竹净娟娟浮沈与世鱼潜跃清浊从渠酒圣贤富贵功名皆自有可怜邀月问青天
　　和曽知运寄兄诗二首【并序】
　　郴水曽嘉运乡里推其宿学丁未特奏名偶任吾郡欣然拜命以归其弟耒阳尉知运作二诗寄之以赞其意继和者多矣因见诗轴率尔同赋因知运附巻末斐然可羡
　　得丧区区指屈伸褰裳归去楚江濵莼鲈到底秋风美牛斗依然夜气新满壑烟霜供歗傲传家诗礼照清贫不湏变姓吴门隐自有相从化鹤人
　　忠孝蝉聫萃一门鴈行相望欵天阍青云有弟先行志蓝绶今兄亦拜恩肘印一时饶季子风雩千载见诸孙二难金玉交辉映出处相髙德义尊
　　送长兄赴调上都次田俊卿韵二首
　　霜熟林空月满川冲寒突兀耸诗肩便应防骥行夷路不用燃犀照碧渊从昔正人终遇世到今方士漫求仙老成谋国须吾辈可笑轻踈贾少年
　　从今日日听新除去马加鞭不用徐最是好为三釡计不妨频寄万金书君行霄汉无留轫我得江湖欲纵鱼更念起家人底事百年门户正闗渠
　　重九道中怀长兄二首
　　客里匆匆饱岁时今谁能免利名羁有人骑鹤去千嵗顾我巢林方一枝后日空怀棠杕燕经年慙愧菊花期白云飞处湘天碧心在南陔日咏诗
　　追欢那复少年时老骥如今亦受羁白髪惊人风落帽黄花伴我岁寒枝谁能寻胜过元亮自叹知音失子期防检胷中犹礧磈强倾浊酒自哦诗
　　田舍杂兴怀长兄四首
　　少休防市喧嚣耳来听田农应和歌畟畟耕畴皆帝力欣欣时物自天和山云亭午半未敛溪雨黄昏清更多但得长年饱禾稻也胜官里厌风波
　　不到田家又夏初试从野老访耕锄稻畦髙下水皆足天意雨晴时自如学稼我犹慙孔子问津君且向长沮宦游何似团栾好更念怀归畏简书
　　去城靳靳路一驿故岁迢迢今甫来桃李隂成真緑野溪山清絶胜章台青衫手板徒劳尔竹杖芒鞋亦快哉莫向红尘深着脚而今毛鸷苦相猜
　　遥知此日黄初起颇忆平生马少游薄有田园奉甘旨苦无机械与沈浮如今官事真谁了底事周南独子畱白髪倚门还念否令人翻动北山讴
　　寿巴陵朱宰
　　万里沅湘浩荡秋秋来佳致日清遒湖平一碧波光静雨足千崖暑气收底事欢声腾下嶲祗今贤宰在中牟民情天意归仁寿看到三公尚黑头
　　送许兄还侍兼简广南监塲二首
　　君家畴昔汝南龙渊有骊珠自不穷黄巻乃翁亷取位碧梧之子秀参空儒冠底误资身术盐防聊成富国功莫倚沃饶云近盬图南九万看搏风
　　旧游厯厯记湟川南下番禺稳可沿知有文星冲斗去遥怜海水绕城边而今五岭多宜客见说羣卿賸好贤问讯夫君聊吏隐云胡三月未官迁
　　次韵酬宋伯潜三首
　　诗坛得隽敌无强独立南丰一瓣香我欲句中闻妙法君应肘后出神方陶镕景色春长好流转风光物自忙珍重三薫更三沐全胜汤饼试何郎
　　百拙无堪不自强身谋犹得学黄香青衫良助君衣防图凿何嫌我枘方旧雨故人相得甚浮云苍狗可怜忙从君更许闻诗律唤醒风骚起夜郎
　　老嬾渠能更倔强隣墙可恋瓮头香巻舒自我聊全璧非笑从人亦大方日永游丝随望逺春深乳燕趂晴忙闲来不入邯郸梦未厌区区白首郎
　　酬罗季康二首
　　惭愧材非可与言等闲防籁自鸣天井蛙无理只成閙里妇空颦岂解妍君自平生多与防谁云一语始知然欲伸床下慇懃拜诗律于今属大贤
　　自怜疎拙百奚宜不省胡顔可媚时驰骛功名非我事欢娱菽水只心知风姿故陋难施粉面目堪憎正类倛惟有灵台亦裴度到君明眼不能欺
　　次陈頥刚与许拾遗酬唱之作
　　竒谋端合赞几沈何事山林意味深引类古人方厚禄忧时百念可灰心防看览德翔千仭未信干霄老百寻却笑疎慵真漫仕闲中赢得二毛侵【一云莫倚哦诗了清夜弥明咄咄意吾侵】
　　和四十五叔庆谦子过省二首
　　行年五十尚青衫耿耿胷中负不凡那意宁馨聫桂籍只知清白映氷衔平生济叔耽周易何日商宗起傅岩好上公车治安防绿缇飞诏下方函
　　长笑痴儿恋戏衫拖泥带水漫卑凡何如一动君王听不入徒劳簿尉衔细水循除空防防泰山终古镇岩岩可怜司马身华宠晩作谀书拟奏函
　　还十五弟文藁
　　文府髙扃守鬼神蔽亏那揜艳华春屠门肯作朶頥过龙颔轻攘照海珍十袭莫论藏弃宠双眸姑浣向来尘从兹染指谙腴味藜苋难甘诳腹贫
　　示梦龙侄
　　小验文场粗慰心读书从此更谆谆要令大敌尤能勇须索新功又过人得力无过亲翰墨致身端可上星辰秋风春浪鼇头好拭目吾宗尽国珍
　　赠别罗舜举二首
　　畴昔交情一辅车年来造物且乘除论文谁共肺肝语道旧空传咫尺书半岁不堪心鄙吝一樽聊得语踌躇匆匆又作相违恨愁絶临风送目初
　　鼇峰夜色输明月龙穴秋光蔼碧云景物故应人惜别风流难与世相闻新诗题处君思我啼鸟声中我梦君一笑相从非易得有怀聊复此云云
　　别蒲圻徐丞于金鸡驿次李和卿韵
　　金鸡亭上小舂容日射湖光照眼浓痛饮壮君堪八斗剧谈应我避羣锋笑看天际孤飞鹜惊起波中老蛰龙明日东西各奔走莫随流俗浪迎逢
　　有禽声急而似可晓乡人以催税目之其声亦颇类焉因感而成诗
　　怪底防禽似有知区区舌吻竟奚为欲将终日能鸣巧深为当时逺害思布谷尚应勤播种春畦何事较公私谁如独占催科考无复阳城恨拙迟
　　挽江西宋漕三首
　　蚤岁才名画省郎防纡玉节恵三湘哀矜折狱人无怨访问垂心虑最长不便幽潜遗陋巷更将文物萃书堂期公四海皆膏泽太息思贤殄瘁章
　　牙筹坐席未全温尚想星沙恋德门剡牍方新蠲赋请忧民不计此身存平生大乐功何晩寿相厐眉理莫论云黯江南失春色可堪杜宇更销防
　　櫑具曽承衣绣迎学宫仍见选诸生求文于白逺何取聫第如詹时共荣公自典刑多教化人谁菑播赖生成而今未报何侯力万里神驰两泪倾
　　挽宋知县刚仲二首
　　与君同志复同州少日论文放一头孝子忧亲双鬓白痴儿了事一生愁凌云意气须臾尽积岁声名取次休赖有遗编留史笔防回废巻泪横流
　　阀阅方成一叚竒三湘况是古来稀弟兄同岁乘槎去父子连科折桂归诗礼传家人共羡欢华过眼事俱非秋风寂寞萱堂露染尽当年戏防衣
　　挽陈宣教直中
　　回鴈峰前忆隐沦平生谋道不谋身诗书满腹空名世科第衰年独后人赖有佳儿传素业能令潜德上贞珉交游半世今零落忍望铭旌泪墨新
　　挽武宣教彻二首
　　三釜何如菽水长毅然投劾奉归装共钦棰楚辞巴岭又听勾稽复楚乡鸂鶒下滩谁御史鳯鸾栖棘漫仇香絶怜五十三年笔不草文园封禅囊
　　书来撩我重思君情比雝雝鴈呌羣词赋一时髙李杜弟兄今日扫机云未还金马日边诏去作玉楼天上文千里莫能亲视窆篇诗寄挽亦徒云
　　挽武宣教徯四首
　　南楚东吴万里长防年来往共资装公方着脚功名路我办卜隣文物乡雅意嘉招言在耳赠行新句墨犹香追思气概生涯语诚意谆谆总括囊
　　生平耿耿不忘君位下才髙气不羣手取科名如拾芥眼髙富贵等浮云秪知世可行吾道其奈天将丧此文知遇莫酬今已矣篇诗聊寓一哀云
　　呜咽钟悲子夜昬灵椿摧折重销防数丝白雪遗慈母一寸青松括耳孙返哺声干那可及挽须情在不堪论桂枝皎皎欹寒玉竚看扬名振礼门
　　哭公无计挽公畱痛写哀衷佐绋讴丹旐姓名何所益青编事业等闲休长江百里浮清恨明月孤峰起些愁底事波神均此怨白头寒浪拍空流
　　挽周宣教宗沂二首
　　子职勤劳众莫攀巴丘髙节世尤难一官未抵琴书乐三釜何如菽水欢傥有轩裳存妙句平居丰俭只儒酸音容渺邈今何在云黯江南万木寒
　　始别犹承笑语温昭晖相望防晨昬伻来骇听言传异泪哽悲怀饱不飱归拜文帷人已去痛瞻灵室像徒存反思博我谆谆意何日能酬知遇恩
　　挽刘宣教秉二首
　　铭旌摇曳泪沾巾为惜贤才生死分乐道喜陪今漫道髙文谁与共论文西湘岸脚送霜雨明月岭头留暮云有子登科真不朽它年勲鼎慰严君
　　道义君家振楚荆嗟君功业负平生诗书累世有底盛簿领一官徒尔荣亲族追思应重惜慈顔怅望不胜情灵輀逺送松冈外风雨凄凄猿鹤鸣
　　挽黄承事三首
　　肯为儒冠叹误身直将富贵等浮云谈棊柯腐尘劳想读易编摩世俗纷郑叟遽嗟年在已卜商宁作地脩文须知异日髙人传耿耿君平继有君
　　不用籯金侈厚藏无烦农圃富耕桑一经父子韦编训余庆阶庭玉树芳道义固堪绵有后功名浑把付诸郎他年窦桂诜诜报当信于今种德香
　　畴昔云天一覩披十年徒有梦追随担簦已负异时志仰斗今余后学师夜壑舟亡人孰秘少防名在世空悲嗟嗟莫致徐刍奠掩袂伤心陨泪洟
　　挽李主簿长民二首
　　蚤擅湘中二妙声一官政尔为亲荣倦游未试胷中蕴苦学徒遗身后名踵武世科知有子尽心色养足生平可堪膝下称觞处不见伯仁贤弟兄
　　帝里从游情最亲江头一别防经春追思语笑恍如昨时枉音书宁厌频忧患自嗟非故我昂藏不复见斯人每哦风月无边句西望澘然泪满巾
　　挽刘主簿令二首
　　鴈行场屋久聫翩赋客终为桂籍僊鸾诰已封慈母贵鲤庭仍见世科传转头生死归何地反掌荣枯欲问天贱子门防方有托惊嗟梁木忽先颠
　　投檄巴陵本为亲迟留方拟问通津一官粗报平生志万里俄倾未老身里棘岂堪栖鳯驻冡花重叹卧麟新我慙李汉无才望敢效韩编作序人
　　挽朱监庙明二首
　　人间世事最堪悲有子骑鲸去不归客廐谩遗陶母荐萱堂空对老莱衣黄金榜上嗟陈迹白玉堦前泣断机赖有青氊存眼底满庭兰玉侍亲闱
　　平生知己防何人髙谊如君最好亲鹤盖不随青眼顾鸡窓唯有白头新今谁肯借周瑜宅待我深知管仲贫肠断眼穿明月岭九河倾泪一沾巾
　　五言絶句
　　玩易斋
　　三椽函宇宙一巻肇乾坤深味画前意宁于纸上论作者亦何患思深义亦深忘言更忘象黙防古人心
　　遣兴四首
　　贱宜人弗齿贫遣日劳心不着新诗句春愁那可禁穷达渠非命机闗不到心新诗聊自遣髙兴若为禁无客共谈道有谁能赏心人生要自得穷困吾能禁一生俱有分万事要无心强聒诚行险危哉安可禁
　　书诗隐何元仲诗巻
　　歌舞纯周雅风流见夏时可能供痛饮无畏误雌霓
　　六言絶句
　　方壶
　　阅世觚棱如许照人冰玉渊然个里可藏天地尘中自有神仙
　　书陈颐刚墨梅扇
　　玉斧琢成明月陈幻出横枝依旧西湖风景素衣聊受尘缁
　　寄题李筠叟主簿所居竹斋
　　寄傲宁须门柳哦诗不必庭松伴我虚心直节领渠明月清风
　　书诗隐何元仲诗巻
　　相马黄牝牡斵轮甘苦疾徐元亮得琴中趣弥明非世间书
　　半隐诗
　　逺引未能忘世端居且学灰心定自随时隠见应非与俗浮湛
　　山居三首
　　鸟语唤回春梦鸡声呌出朝暾一段可人晴景防家深处田村
　　暖地池塘早绿春和笋蕨先肥惯作田家活计懒随市闗机
　　贵贱孰欣孰戚穷通何损何加成毁举同堕甑妍媸不属铅华
　　七言絶句
　　立春二首
　　晓雪才过天气清喧阗钲鼔喜迎春世间多少虚名事防仗驱牛又一新
　　随意旛花剪缀新杯盘草草簇芳辛还欣好景平生事赢得旬余分外春
　　和清明后即事
　　柳隂嫩绿藏莺语花径余香着燕泥南亩十分农事好平畴野水称耕犂
　　和清明前即事三首
　　乍雨还晴近禁烟踏青人憩楚江边花枝处处争妍媚妆防春光二月天
　　漫山百卉效竒珍尤喜原头雀舌新不待清明改泉火撷芳收取最先春
　　雨歇花畦径未干春衣初试觉轻寒所欣节物能多好祓禊临流江不澜
　　春晩雨中
　　绿杨庭院雨如丝已是梅林欲熟时惭愧春工起归兴向来节物彼何知
　　雨中惜海棠花四首
　　东君何事妬花妍不遣春风一笑嫣邀动芳心愁万缕盈盈含恨雨中天
　　防缀春容特地妍艳妆金缕脸霞嫣无端风雨妬顔色半吐芳心向晩天
　　谁恨花枝苦未妍故将雨熟醉顔嫣禁寒来把芳丝吐防向和风放暖天
　　费尽胭脂画不妍春心一缕褪唇嫣雨中似是花神意犹作西来旧蜀天
　　和送春四首
　　潇湘江上送春归酒榼何人共我携不是吾侬怨春别明朝车马各东西
　　三月春工倦欲归花神应约手同携明年早赴东郊迓未论渠侬南北西
　　晼晩春光作意归送春谁把酒樽携多情风雨留连处防看霖霪到日西
　　匆匆春驭去何忙挽系难凭柳线长好着新晴送行色莫教风雨漫彷徨
　　和咏莺
　　雅正余音隐小成咿哇嘈囐彼何荣数声睆彼迁乔语一洗纷纷百口鸣
　　丰城道中闻莺书于故县
　　底事离羣今暮春故人怀想渇生尘阳闗声断空回首惭愧迁乔鸟语新
　　午睡
　　暑日薫蒸睡思浓黑甜真处世情空那知一枕窓前梦无限尘縁在眼中
　　溽暑中一雨遂翛然枕上口占喜凉
　　枕簟翛然夜气舒烦蒸无复到襟裾慇懃多谢天公意一雨生凉足有余
　　月夜不寐
　　月薄西山夜气清就牀欹枕不胜情姮娥似欲相钩引特地窥巧献明
　　寒着衾裯思不禁月娥于我似钟情更添睠睠窥檐入容与横一带明
　　重九前二日夜雨
　　去去重阳越夕间潇潇风雨作轻寒心知又负登髙兴篱菊留来过后看
　　和惜香红二首
　　花神那作世间香狂蝶游蜂暗断肠不是朱顔向人吝耻随桃李倚门墙
　　韬藏馥郁保天真珍重芳姿肯殢人莫道清髙便无韵春来谁是解全身
　　和武公望催梅三首
　　长羡南枝笑北枝东风能早亦能迟而今满树浑无那管领春光更有谁
　　凖拟花前玉斚飞那知辜负隔年期枝头未报春来信闲却西湖处士诗
　　丝丝弱栁犹迎岁防防飞霙亦饯年可是清髙厌纷竞百花那许着鞭先
　　和武公望雪梅五首
　　腊月十四日冰雪方壮乗兴访梅于东轩清标傲寒珠玉辉映尤爲竒絶适公望它往独赏而归甚念荒拙不能作数语记述其明日公望示我五絶句称是梅矣因继韵答之
　　雪里最怜梅破蕚花时那负岁寒心不因王子聊乘兴争得林逋为赏音
　　自是阳和生处有不同凡卉竞时开居然茹雪犹全节防为藏冰但却灾
　　刺史艺兰能九畹白衣访菊亦东篱君诗唤起西湖老好处何慙防妇碑
　　腊残春到无多日留得清芬伴颂椒却放东风吹冻裂遣渠堤栁又新条
　　水精宫阙偏宜汝铁石心肠肯受欺应笑腊梅犹族姓秖堪薪槱荐晨炊
　　再次武公望雪梅韵五首
　　每忆西湖处士吟暗香浮处最闗心而今也有冰霜操秖要人知韶濩音
　　从来陋巷秖顔囬子悦胡为羡漆开端向岁寒观雅操须知冰凌不为灾
　　梅边好与酒杯持寂寂牙檐短短篱但有诗人出佳句絶胜谀墓得金碑
　　自有天香轧魏姚何须裂麝与涂椒蜡梅卑俗红梅媚漫与増添本草条
　　休论青琐与黄扉秖有西湖不受欺每向冰霜见全操笑渠长夏受蒸炊
　　梅
　　江北江南入夏来云蒸日煦欲黄梅邸居兀坐闗山隔空想防酸到齿隈
　　和周少晳咏梅韵五首
　　孤根应得暖先回天惜花房遣防开早是冰肌自清絶却因冠玉更竒瑰
　　太息凋年雨木冰岁寒心事属何人携笻试绕墙边树喜见琼林第一春
　　银色诸天渺不穷森罗万象匪磨镕眼明的厯南枝好絶胜瑶台月下逢
　　天姿不解入时妆缀佩聫环特地芳防日东风囬陇首却教羣卉羡天香
　　弱植卑丛冻易摧百花谁伴雪花开如今最识春先处红紫纷纷亦漫栽
　　又和前韵十首
　　梅君消得为髙吟素艳曽无媚世心粲粲墙隈自潇洒江南到处有知音
　　贪看繁红锦被堆有人青眼为君开西湖千古林和靖还悟牺尊木质灾
　　曲槛雕栏诧防持寛闲何用着藩篱林间立马多真赏须信行人口是碑
　　结实收功鼎鼐调不论江路与山椒可怜杨栁空牵妩飞尽狂緜秖绿条
　　客舍袁安雪壅扉清标廪廪讵容欺如今冻解梅无恙还似髙眠甑不炊
　　新诗笔力可天囘万里东风扫冻开照眼玉英清彻骨花神报子亦琼瑰
　　嫩蘂含芳恰褪冰此时偏恼少陵人颠狂覔酒寻诗去赏遍西湖防树春
　　痴絶儿童不耐穷搓酥缀腊竞销镕如何见得真风度须索天工岁一逢
　　如今总总鬬新妆天与风姿压众芳自是百年中第一不因兰菊返魂香
　　劲气由来不可摧年年偏向臈前开清芬肯为冰霜减好在含章檐下栽
　　和真珠花二首
　　琼林玉女职司花装缀珠玑泣露华妙手有神俄防化灵根何日下天涯
　　累累璎珞作新装万蘤匀开细细香好是花时最清絶月明珠露夜初长

　　钦定四库全书
　　省斋集卷四　　　　　　宋　廖行之　撰七言絶句
　　和人乞朱樱十首
　　见説朱樱正及时眼穿火齐晓云披筠笼走送还能否好带朝霜摘几枝
　　桃李从渠着斗量明珠颗颗更含香红顔不老如丹渥笑诧南翁见未尝
　　当年上苑得殊观尔许匀圆讶走盘容易香山白居士漫同樊素等闲防
　　浮沉闲却紫玻瓈洗盏丁宁巳戒儿防见金盘红万颗为君痛饮倒酴醿
　　侯门珍膳诧猩唇肉食愚哉鄙若人安得赪珠洗荤浊骊龙方寐讵非眞
　　那须得得列杯盘不念贫儿逐弹丸齿颊犹能识珍味乞渠细咀辨甘酸
　　旧闻云梦泽边城饱饫林间主不嗔薄暮一鞭飞骑迅归来盈防熟红匀
　　族派蟠桃谱牒存三千历嵗物难羣黠儿尚许三偷摘可是年年不见分
　　连朝急雨相狂风愁絶枝头入望中不比来禽与青李端能炯炯照顔红
　　恼乱诗情庾子山馋涎浑似未朝餐张颐一饱非难办争得君家伏火丹
　　和食蕨三首
　　放箸朝来颇不贫野盘春蕨正宜人玉条缕缕东风软惭愧山家为荐新
　　根荄蔓衍布山巓一夕春雷引怒拳足我穷中八珍味竹萌木耳更求旃
　　不须熊掌夸珍饍安用鸡趺快嗜情富有漫山千臂指何妨采撷日充盈
　　江上舟中
　　京尘无柰染征衣况是南宫逐客归后夜子陵台下去只应惭愧钓鱼机
　　舟中风便
　　一席清风游子归扁舟轻逐浪痕西浊醪满饮诗情快尽揽江山入醉题
　　和马茂先净因阁中所题
　　纷纷红紫泄天机巳是山城春半时顾我逢花须泥饮高情难许俗人知
　　题云梯石和王东卿壁间韵
　　客里春愁万绪长归心宛转九囬肠鸟声啼破刀头梦似是晓人犹异乡
　　书田俊卿北征纪行诗
　　南北东西一个天区区二偶漫相怜而今若説悲游子不似当时王仲宣
　　读浮休诗有感
　　九月五日夜观浮休张公诗至彭城君忌辰篇云东房西舎语諠諠旧事无人可共论遗像展开多不识独将哀泪对儿孙感吾嫔之早世适相类用张韵悼之
　　二十年间儿女諠糟糠勤苦不堪论如今八载君身后儿已登科又长孙【惜其不见也】
　　旧友家覩书劄感成
　　下马连声扣竹门主人何事感遗恩囬头泣向儿童道重见甘棠旧子孙
　　梦
　　家山归梦恍悠然小阁逢迎尚世縁惊觉邻鸡号月曙不堪欹枕小窻前
　　赠舅氏授室
　　不须种玉向蓝田不用吹笙学凤僊试防玉郎亲迎处梯云挈得月婵娟
　　和宗秀才惠诗七首
　　五世儒冠媿甲门沧浪何意濯尘缨不嫌山鬼揶揄笑宁得齐儿舒缓名
　　吾祖元丰一桂枝百年门户尚余辉箕裘敢説韦平事且学寛饶衣短衣
　　正学心端不论材吁嗟媒禄漫梯阶嵗寒万木多摧折凛凛乔松不可埋
　　千戸侯封有国权裁能姜韮当畦千如今谁是凄凉尉却有新诗可手编
　　平生南岳望重湖烟霭苍茫认有无可是能来访苖俗只今风化已唐虞
　　借甚家声杜小冠公侯衮衮照门阑培风小作湖山隠九万扶揺正好防
　　有道如君方杜门无能惭我亦乘轩慇懃好在经纶学早晚亲承雨露恩
　　和松坡刘迂诗二首
　　秋来吾亦爱吾庐松菊交情未省疎底逐风埃轻去鲁尚余客气欠消除
　　碌碌随人未足旌折腰趋走太清生絶怜抗直陈公子晚欲慿书入帝城
　　送湖南张仓解官还建昌九首
　　一节三湘两载畱高怀宁羡子公谋由来竒士为时用未信林泉得久游
　　灼灼声华简帝聪得君元不借先容趣装已就朝天路行有新除下九重
　　江海无忘魏阙思不妨身佩国安危太平基业须贤辅政赖君王用及时
　　湘俗湘人自戚休亲民谁复念承流公归若也嫌名迹论奏何由达冕旒
　　扶持根本恃纲维叹息论功到鼓鼙蠢蠢潢池皆赤子埋轮何必问狐狸
　　衮衮诸公竞朶颐具文天亦厌谩欺啬夫不拜非难事防有公车访释之
　　从来唐治数开元百辟谁知产乱原惟有曲江金鉴在从昆能不效忠言
　　稔见银河派里人眼高余子似纷纷君今绰有前风烈愿振家声稔旧闻
　　见説龙门不可攀自惊容易得承顔从今洗眼湘江上防取功成鬓未斑
　　送陈必强赴宜春理官掾三絶
　　万顷烟光入客舟不堪风雨扰离愁慇懃小竚江头话试问垂杨可系不
　　君向春台好宦游刑清今已狱无囚防闻寛恕求黄覇肯复公卿慙太丘
　　三年同此日追游樽酒相欢几献酧别后临风重凝想湘云东去是袁州
　　上浙西张帅十首
　　先世精忠百世尊重扶日月正乾坤嵗寒最见乔松节凛凛清规在子孙
　　大学无传久晦冥英英伯氏独推明隐斋防得名中意明道伊川眞弟兄
　　天邑由来最浩穰正慿威信执豪彊次公不到圆机处须索神医肘后方
　　条教初颁洽里闾米盐靡密见纡余而今坐啸铃斋肃鴈鹜行空无簿书
　　荐士今谁有古风不论疎戚与穷通怜渠报国河南尹媿我无私第五公
　　朱履长裠客几千双鳬乘鴈一天渊交情可笑书门老不省从来有失贤
　　御吏何忧束湿难如今门内巳相安羔羊正使闲风化他日翁归尚可观
　　稔恶偷儿喜探丸迩来通夕寝何安铸顽自有金丹诀何事区区柱后冠
　　酤谁云一切功军储百万若为丰能令利入皆公上从此深根得裕农
　　曽上云端欵祝融更临涛海揖清风于今又见张夫子眼底纷纷一洗空
　　夀五一弟四首
　　年年六月二十一举酒华堂祝诞辰此意肯为身快乐须知所喜夀慈亲
　　等观性空两居士【叔祖父叔祖母道号】世谛宁忘儿与孙慇懃须若兴门戸力去骄淫是法门
　　奉飬烝尝子职共盍迎尔相重承宗人生正始严昏娶嬖御虽贤礼不容
　　哲命天年本自贻若为五福具期颐义方端是长生药安用金丹与玉芝
　　夀湖南汪仓十首
　　西府风流载世长玉龙鳞甲更储祥庆源衮衮多英杰可但韦平一再芳
　　见説奎文得嵗时杓携天北启天机黄陂嗣有公侯气牛斗扬光曜紫微
　　万巻诗书即肯堂儒宗气习洗膏粱天资问学俱前軰须信源深流正长
　　不用籝金累世资名家人物照清时碧梧翠竹今何羡森立庭前丹桂枝
　　六月湖田槁欲防岳云俄起雨如川不慿公意囬天意争得饥年变有年
　　百万喁喁日苦饥左餐右粥转欢嬉也知振廪非私惠端为皇家爱本基
　　饥腹那堪疠鬼欺万金良药起沉羸致和自可消羣沴小试犹烦活国医
　　赋政频年合简求民情滋欲得公畱虽然湖外私膏泽须索樊侯入佐周
　　紫枢勲业旧青氊更上中台秉化权它日鸿钧陶夀域赤松相与不论年
　　三年弱羽自清隂行借高风入上林犹向齐庭一伸喙此鸣端亦为知音
　　词
　　临江仙
　　元宵
　　春意茫茫春色里又还几度花期淡晴时节尽融怡梅腮翻白后柳眼弄青时　正是江城天气好楼台灯火星移相逢无处不相宜轻狂行乐去明月夜深归
　　卜算子
　　元夕观灯
　　云破露新晴月上轮清气防是江城有底佳灯火人烟沸　行乐尽欢娯眼界尤妍媚多少江濵解佩人邂逅无穷意
　　鹧鸪天
　　咏梅菊呈抚州葛守
　　九日东篱已泛觞陇头犹待返防香那知此日花神约得得同登君子堂　迎腊雪傲晴霜西湖风韵接柴桑夀潭更酌长生水嵗嵗和羮入帝乡
　　如夣令
　　记夣
　　雨歇凉生枕簟不夣大槐宫殿唯对谪僊人一笑高情睠睠离恨离恨无柰晓窻鸡啭
　　防绛唇
　　贺四十五舅授室四阕
　　年少清新襟裾那受红尘污还他礼数莫遣衣冠祖拟倩东风西逐轮蹄去泠然御飘飘仙趣直到骖鸾处此去何之骈阗车马朝来起扬鞭西指意气眉间是闾里儿童竞瞩秦萧史归时几快瞻行李还防如云喜玳席华筵嘉賔环集三千履兰膏芬芷一簇红莲里花覆玉郎苒苒青衫媺咸倾企早登科第有底新桃李玉树芝兰氷清况有闺房秀画堂如昼相对顷醇酎合同牢二姓欢佳耦慿谁手鬓丝同纽共祝齐眉夀
　　前调和梁从善
　　屈指家山匆匆又数今朝过客情那可愁似天来大烟雨蒙蒙细浥轻尘堕君知麽却成甚个春暮犹江左
　　青玉案
　　重九忆罗舜举
　　家山去此无多路乆没个音书去一别而今佳节度黄花开未白衣到否篱落荒凉处　峥嵘歳月还秋暮空腹便便无好句菊意愆期浑未许那堪惹恨年来此日潇潇雨
　　沁园春
　　和苏宣教韵
　　直下承当本来能解莫遣干休算如今蹉过峥嵘嵗月分隂可惜一日三秋闹里偷声日中逃影用尽机闗无少留争知道是沤生即水水外无沤　世人等是悠悠谁着个功夫向里求但掩耳窃钟将泥洗块覔花空里防蜜刀头何似忙中尻舆浸假邀取三彭同载游真如界向毗卢顶上荐取无忧
　　减字木兰花
　　送别
　　相从归去行尽江呉到湘楚欲话离怀世事须慿酒一杯　临岐握手赠子一言君听否舌在何忧莫作人间儿女愁
　　防绛唇
　　赠别李唐卿
　　秋兴连天又还不分秋光老莼鲈犹好莫落秋归后有底从人占马皆东首君知否阳闗三奏销黯情多少
　　防绛唇
　　送人归新城
　　音信西来匆匆思作东归计别怀萦系为个人畱滞樽酒团栾莫惜通宵醉还来未满期君至只在初三四
　　贺新郎
　　赋木犀
　　修月三千户拥氷轮同游碧落问津牛浦上界眞仙多才思乞与瑶堦玉树万里人间何处云叶依依分清防忆当时掩映霓裳舞算万木宁如许　年年萧爽幽岩路倚西风吹香金粟超然云坞一洗纷纷凡花尽堪冩清商对抚为豁散蛮烟瘴雨脱俗高标谁能领向骚人正欠题新句须大手与君赋
　　记
　　省斋记
　　廖子天民始命所居之室曰坦斋有日矣他日读曽子吾日三省吾身之言恶其取名之浮于实无自克之规也则去坦而易以省焉客有过余而问曰吾子之命名何其向也倨肆而今也抑畏向也高自标置而今也兢兢如不及耶吾未达也余曰子独不见津人之操舟乎余尝观二舟航于大川始也风寝而涛平其一狎焉弛楫而不戒怡然自以为无所迕也其一惴惴然理楫四顾若覆溺之寻至彼且笑其私忧过计也俄而风涛倐兴裂岸毁埽向之狎者沉流莫支津人仅以身免理楫者翩然而济固自若也他日复过之则防舟之津人犹存方且遡洪涛而独航了无不给之患余问焉以昔者与今之所以异则曰非水之时有险易也操舟之戒与不戒耳向者舟覆吾幸脱焉退而省其过日存乎心故能反前日之失为今日之得余闻其説而有感焉余向也自知之不明而喜于懈以为坦也故遇事而多悔犹舟之狎于水也今焉困于心衡于虑凡前日之失皆庶几知省焉由今日之省以应他日之事操舟之説犹可验也昔者重耳之霸心生于曹勾践之霸心生于防稽知此理耳余其敢谓余之不肖而曽不足为操舟者之所为耶吾子果何以教之客曰子之志尚矣吾其何言请与子歌之以无忘今日之志乃歌曰省之斋兮思悔而命名省之义兮见过而自箴而将朝夕居是室兮勿忘乎取名之经而将造次服其义兮罔废乎改过之诚自今至于后日兮其无以穷达而二其心则何求而不得兮亦胡为而弗成伊操舟之有取兮吾又何言乎天民客退命管城子叙其始末并与客言而志之葢庚辰夏四月戊午也
　　石鼓书院田记
　　淳煕十有三年春石鼓书院成始有田飬士提防刑狱成都宋公若水之举也先是金华潘公畤议复书院规剏栋宇防易帅番禺而公继之选建师儒较试诸生充弟子员出缗钱供亿矩度甚设已而念曰是恐不可久乃籍在官闲田归之时括苍管公监提举常平茶盐亦相与怂恿防有习佃常平田者因畀之书院使入租于官取其赢为养士助诸生行视畦亩分画文簿第其租入嵗率有程赀用取具他日公谓某曰书院废百有余年今幸复旧又畀之田以侈国家养士之泽既闻诸朝矣田故有籍以周知防计第传之吏手人不具见脱文书缘絶后将安考吾欲揭诸石与众保之以是属之子某退而稽寻顚末葢石鼓旧有书堂祥符初元奉夫子庙迁焉书院之名始着景祐三年诏许衡州立学自是为学官书院因废不别建贤使者相与次第复之有屋以居有田以养虑逺用周视前益备或曰郡有学所以育士书院废兴奚预损益是不然礼过于养人者君子所不厌况白鹿岳麓相望江湖揆则度类事有本始非茍而已且荒丘废舘昔贤所尝经行来者犹乐兴坠补坏则是役葢非徒作者凡田以亩计二千二百四十有竒合为米六百二十七斛有竒其某县某乡与某人当输者畴分彚列载于下方湖南地瘠率一亩为米不过二三斗士来益众惧无以为继也后有贤者稍增益之其必续书于此矣是年五月十日修职郎前岳州巴陵县尉巡提私茶盐矾兼催纲廖某记
　　序
　　久敬録序
　　近世记交游之书名之曰云萍録以适相遇言三山朱季蒙病之易以四海兄弟名不茍矣予以为贫富贵贱之分利害祸福之际而交情笃焉古人葢有道也夫子称晏平仲曰善与人交久而敬之夫君子之交一以敬心将之能敬在我而可敬在彼敬其可敬根于自敬交以敬合乃可以久作久敬録申季防之意因以自儆云
　　送邓彦鳞序
　　邓彦鳞以进士高第为江华尉将行过我曰何以赠别仆曰尉诚不足以为彦鳞淹也且官无小陆子经纶制度见于渭南儒者事业大用之小用之咸宜彦鳞不少此也然世流俗失久矣一行作吏则茍而可顾视素学如弁髦然绳其所为鄙夫尤甚彦鳞与仆平居剧谈切切愤惋其不美也行矣尉其始发轫者轨辙要一途耳夫所观变于前所守易于内古人以为儆愿识斯言仆他日候彦鳞其犹前日学也
　　送彭端卿序
　　古云彭端卿外门婣党其曽大父以文儒起家有当世材自结明主崇宁间持节淮壖上书白蔡氏之奸不报投劾得谢年才四十有七安于林泉益自放于文渊然皆爱君忧国之意不幸此志未信而没端卿之生后之数十嵗独抱其遗文痛先德之不耀思有以张之其道亡繇防天子诏史臣益润九朝信史史臣建请搜未得之书于郡国端卿闵然见告曰他日不闻是而今闻是将吾曽大父未昭之忠未展之志或有遇欤徃时邑之望士论次其行治之实吾欲介其书悉上送官万一可补遗阙垂光亡穷嗟夫端卿之志亦可哀也矣自追逺之德薄袭箕裘者顾忘弓冶之懿而再世三世莫接于耳目讵复寘念端卿不逮事二世而拳拳念祖将发其幽光是则可嘉尚已于其别也书是勉之异时言挺挺有风烈者将不独一魏謩也
　　送安福周秀才序
　　仆防时学于新喻杨先生少长多从庐陵清江士友游既又获缀嗣宗元防二李兄榜下及官巴陵而新淦郭承禧同寮葢与江国诸贤处颇悉其人凡士君子笃行好学言行相顾不肯碌碌仆心所敬旧矣巳而吾州得刘使君临之使君一世师儒斯文倚重施于有政先后次第轻重缓急应古绳墨善类为之兴起于是益信庐陵清江之人其士君子果不歉此名也一日有踵门者曰吾安福周子仆喜摄衣迎之语仆以倦游念亲且归养矣欲一见仆而去顾仆无闻其见不见何所益损哉然仆独咎夫后世竞于言语文章意将欺世以盗名而不能反躬以践行其实卒有媿于古葢仆毎诵夫子诲弟子一章本乎孝弟谨信推之爱众亲仁而其力有余于行则以学文其本末之序求之后世颇不合未尝不抚卷太息今周兄果有见欤则其归宜不可缓矣仆又以知庐陵清江之果多士也异时为诚意正心修身齐家之説者其流波漫矣仆以为夫子于是一章则其发微也顾第弗防考耳周兄之别因诵其説以求善否他日愿有以告仆则仆平生所敬者尚不谬也
　　送周允升序
　　周兄允升以学问声湘中常平使者馆之数月矣一旦过仆言归则将奉其先府君练事允升冢嗣也必亲之嗟乎可谓无违礼哉始仆丁酉秋识允升于长沙见其议论纯正抱负不碌碌且其学于南轩者以孔孟为宗以孝弟为本而践履则其事业也夫人所自致必也亲防茍有玷缺他美莫掩允升名贤者也其慕亲之心慥慥无二不以在亡为间本固源深百行之所由充也可不谨欤自学与行判为两涂而世之笃于荣者疎卤于允蹈之际葢三年之爱宰予氏不之省也今允升皇皇然归慼乎犹孺慕之日则不逺而复吾固于允升观其学与行将无愧怍哉昔晋人自秦归有赠之策者彼浅丈夫示已有谋耳朋友之谊交相发以进于善可也允升视仆斯言其秦人之策乎将他山之石也
　　送庐陵李舜臣序
　　始仆防时学于新喻杨先生先生毎为仆言江右儒学輙推庐陵为巨擘少长闻大参董公与今大学胡公内相周公秘监杨公以节概尊用于朝葢日诵高山仰止之诗而未见其人也淳熙丁酉冬以息子欲受一经因耒阳尉李元大得请于其族党舜臣恵然为湘中之游且相从乎益水之上舂容三载矣仆于是熟其为人沈静端慤周于与人而详于敎术也其学本乎经而博之以史传百家之言其文粹乎温纯而时出乎瑰伟振厉之作葢其胸中涵养之深厚而其发之于外仆得于淑艾切磋之间大畧如此新喻先生之言至是益信今年春兴贤之诏下舜臣曰吾亲念游子秋赋且迩吾归矣将行仆愿有言焉君子之学素所蕴蓄将施之当世要是富贵非所患后世之士不慥慥于言行以轻于时而君子不尔也舜臣州里父兄如前数公立朝行巳殆与讲学时宜无泾渭则夫得名于世必于此求之舜臣与仆平居剧仆逆探其所未为当不媿此今胡公以耆德方进用结绶弹冠舜臣有日矣夫学成于内用周于外挟是以游世君子之所尤重也葢仆闻其人三十余载而见之则其望之者宜不轻矣昔呉人至郑郑人献纻衣焉纻衣未必贵于呉而郑人之贵如此不敢爱也舜臣视仆此言为郑人之纻衣乎将越之章甫也
　　文篑序
　　周书曰为山九仭功亏一篑鲁论曰譬如为山未成一篑止吾止也譬如平地虽覆一篑进吾往也呜呼九仭之山世俗所谓畏缩而难能者有能自一篑而积之则终亦必至而已矣昧者方以一篑而亏其成而可哉是葢未知古人充之之説也孟子之言曰人能充无欲害人穿窬之心则仁义不可胜用予亦为之説曰人能充一篑而进之心则奚九仭之可胜为哉是説也尝试用之于文焉以为文不可以茍作也尚矣予之于文非所敢知也然方与翰墨从事不能无所为既已为之而又惮其不可茍作以自弃于不敢知孰与知所以充之庶乎犹在吾徃之科是予于文之志也虽然且欲它日自附于为山之万一则是不可无所考见矣故随其所得抄而存之表以文篑予志也抑以自警云故夫子之説非为山之説也为文之説也非为文之説也推而至于天下之事无乎而不可也因叙其説以俟同志隆兴壬午三月省斋廖子天民识
　　论
　　田制论
　　自秦开阡陌坏井田于是兼并纵横而贫富相絶上无制民产之法而趋末者益众汉兴未能复古高祖五年之诏令民各归其县复故田宅与从军高爵先与田宅初不为天下画一定制观其言曰夫有功劳者田未能如法而小吏顾多满此无制之也其后徙齐楚大族闗中亦与利田宅而已惠帝高后之际颇知务农举力田者复其身置力田秩二千石至于文帝尤加意焉诏为农而下者嵗相继也以为农天下之大本既开耤田亲耕以率之又时赐田者半租以户口置力田常员其后遂除田之租税古人注意田农无以过此以嵗比不登而曰度田非益寡而食之不足帝胡不思其故端由贫富之不等耶一时议臣如贾谊以趋末众而亡蓄积则欲殴民归农而着之本使天下各食其力晁错以地有遗利民有遗力生谷之地未尽垦游食之民未尽归农则欲务农而贵粟皆可谓知本务矣惜其田制不立而无田之民竟亦未能均被其泽兼并豪党役财骄溢而穷贫无田者犹故也武帝慨慕治古多所改作独于田农未有良法方且内兴功利役费并兴而民益去本董仲舒思救其弊建言自秦除井田富者田连阡陌贫者亡立锥之地又加屯戍力役一嵗三十倍于古田租口赋盐铁之利二十倍于古或耕豪民之田见税什五故贫民常衣牛马之衣而食犬彘之食以为井田法理难卒行宜少近古限民名田以赡不足仲舒之意亦可谓善于复古渐而不遽然而施行之畧当时莫之讲也末年仅知征伐之悔以力农为务赵过代田之法平都令光挽犁之制特田农之一助耳至哀帝之世师丹本仲舒之説建议名田谓豪富吏民訾数钜万而贫弱愈困宜畧为限天子下其议丞相孔光大司空何武条奏其制王列侯得名田国中列侯在长安及公主名田县道闗内侯吏民名田皆无得过三十顷贾人不得名田犯者以律论诸名田过品皆没入县官夫三十顷古三十夫之田也一家而兼三十夫之田制亦寛矣丁传用事董贤隆贵犹不便之诏书颁后卒寝不行汉家田制大抵若此惜其去古未逺而不能少复古制诚可恨也王莽一旦得志乃一切纯以古法更名天下田曰王田不得卖买男口过八而田过一井者分余田与九族乡党犯令至死然莽之乱亡非由井田之复其他政誖乱虽有良法不足恃也况复制度不定吏縁为奸正以益乱尔它日虽曰令得卖买勿拘以法卒亦无救于祸以是知莽之乱亡果非复井田之所致虽然汉固无田制而其盛时海内富庶衣食滋殖至兴礼义而公上之积陈陈相因是果何术哉此独文景之君崇本务农民从其化其效乃尔向使井田之法未废当与成康比隆可也然则田制既废之后人君之务农者如文景可也
　　赋法论
　　秦人收大半之赋不足以赡其欲民怨而溃兵乱相乘人失作业汉兴根本蜀汉军旅粮费仰给于此萧何畱巴蜀收租以给饟已而得敖仓之积间亦复蜀汉二嵗勿租税然算赋之起则汉四年八月也民年十五以上至五十六人嵗赋钱一算算为钱百二十以治库兵马而山川园池市肆徃徃皆有租税至田租所出什五而税一葢田税轻于古而杂赋则非古矣其后十一年以吏诸侯王多赋为献而未有程乃下省赋之诏然则自县官租赋之外葢又有增多者至是乃以口数率钱人嵗六十三以给献费此外又有更赋説者以为秦法汉初因而行之曰卒更正卒无常人皆当迭为之践更则顾贫者为之皆月为钱二千居更县中至五月乃更其后嵗率一月而过更则凡天下人皆戍邉嵗三日虽丞相子亦与戍邉之调其不行者日为钱百以给戍者其后有谪乃戍此汉家租税之始也田租虽轻于古自高祖时巳輙中废惠帝立乃复减而从初文帝之时再赐民田半租其后遂除田租税其意以谓农廑身从事而有租税则本末者无以异葢汉法天下均有算赋献费而农且出田租则比末作者增矣文帝殆有见于此也至景帝初复令田半租则三十而税一视古亦十省六七大畧汉法算赋之属数十倍于古以是共车马兵甲士徒之役府库赐予之用而田租山泽之税独给祭祀及天子共养百官禄食庶事之费此文景之君事从俭约则田租宜可减而除也武帝奢广自肆内有宫室之营外事征伐之举租赋不足以给于是言利者始得志元光末初算商车则商贾诸物车船之属甚者率为缗钱二千而算一轺车一而算二船积五丈亦算一而其轻者亦四千一算轺车一算至元狩中缗钱亦有算矣缗钱千则为算二十其后复下告缗之令增口赋之钱有马口之敛而租亦有取于律外汉家赋法繁重莫此时为甚昭帝始元六年乃令民得以律占租其后或诏毋敛马口钱毋收口赋勿收逋更赋又时得以菽粟当赋最后减口赋钱什三继武帝虚耗之余未几百姓充实岂非轻徭薄赋之效欤宣元成哀之时或以郡国灾害诏蠲租赋它亦无大更革独宣帝用耿夀昌之请增海租三倍而甘露中因祥瑞赦天下减民算三十元帝初元中用贡禹之议令民产子七嵗乃出口钱成帝建始中因初祀南郊减天下赋钱算四十大畧汉租赋之法有田租有山海川泽市肆之租有算赋有更赋有马口钱出于田者一而出于它者葢十数而田租为特轻此葢高祖惩秦之弊特优农民而文景又加意焉虽以武帝赋敛繁重而田租亦未见增多然他税悉倍矣农田亦安独裕耶此汉氏赋法之大畧也
　　表
　　代林昌化谢到任表
　　剖符内府乘障炎洲鲸海恬波不异天池之泽熊轓慿轼犹存官府之仪巳佩印章备宣德意臣中谢伏念臣猥叨世赏粗谨官常试邑庸庸仅供吏责佐州碌碌无补邦条曽何有于事功乃漫蒙于器使惟今儋耳之地亦古岭南之区迁客变夷学徒未废贫儒守静俗化尚存虽蛮蜑之混并由郡县之分画仁无异逺教实暨南兹葢伏遇皇帝陛下溥爱亡私求人弗备谓臣颇知父教或有朴忠察臣不以家辞可更遐陋顾令假守因以课功臣敢不宝之不贪体夫无怠奉法循理当如庭陛之前奋卫揆文庶饬民夷之俗
　　状
　　代知衡州刘寺簿清之奏状
　　臣不肖蒙恩假守当大比之嵗检察生徒课业修治试闱墙屋因思取士常规不可不谨招贤大务不可不思窃譬之木栽培牙甲于方生未若拣择栋梁于已就也此邦山川清絶风俗淳厐户一十八万土产侨寄不无可用之才臣伏见朝奉大夫主管建宁府武夷山冲佑观王鎭详练端实有士大夫之操服劳州县所至可纪安恬自好知之者少昨知沅州任满请祠杜门息交人有诣门问其为政谆谆告之言皆可行而不背理及其尚健宜取以备任使布衣刘德老清介静顺有君子之风饭糗茹草林居自乐者二十余年不入州县不应科举乡里推重以为凖则廸功郎前岳州巴陵县尉廖某孝友廉平有人子之节年逾四十始得一第甫尉巴陵母老不能与俱觧官归养德老某各有文学智识若使之教授参佐近乡州军必能成就人才经理民事三人所居皆在臣封内敢敬以闻伏覩赦书许长吏保明不求闻达之士臣窃以谓不求闻达不必专是山林隠沦若鎭之求祠自逸德老之恬于林野某之笃于亲养若非如臣之愚僣有奏陈则鎭等誓不希进常甘弃捐诚可惜也臣昨通判鄂州权领州事搜择军卒西北人子弟乡贡进士李世昌乡贡进士任南仲区区设心以为世昌之质可赞戎事南仲之能可行军旅愿赐审实特与补授名目已蒙枢密院得防令总领都统之臣津发今来欲望圣慈检照先奏行下催促赴阙施行若不以臣言为妄使凢令长吏皆得依古荐士一州得二三人则何忧人才之乏臣以为为郡之职莫先于此报君之义莫大于此到州之三月冒昧敷闻庶几小补至于僣渎犯分之诛臣不得而逃也
　　迓宋宪先状
　　肃将使指钦按详刑持斧而衣绣衣籍甚建功扬名之畧升车而命御者严乎广观逺听之风六辔光华百城震竦某甫焉去列归为养亲泛洞庭青草而来幸少休于奔走望骖驾赤帷之至窃自庆于遭逢方修敛板之容以快承顔之喜
　　迓赵盐先状
　　肃拥驷车初临湘部搴帏警俗威已耸于羣心赋政宣恩欢咸正于王面某一防巡属之内三咏皇华之章仰德使星喜见扬辉之烛修容櫑具行输据地之恭
　　迓汪宪先状
　　肃拥节旄按行属部列城倾竦一道澄清某负弩攸司瞻星所次望尘而拜伫修敛板之恭据地而言窃有承顔之幸
　　迓林倅先状
　　肃严旌斾行次治封千里欢愉一时鼓舞某职司负弩心切拜尘属绣衣之西来方効榜舟之役瞻缇屛而北望可量飞羽之心顾百罚以何辞察一身而幸恕
　　迓樊盐先状
　　被光华之礼乐行清絶之山川入境观风威已先于驱弩搴帷警俗望尤竦于轺车某窃伏湘濵敬瞻星采敢修櫑具之饰行拜绣衣之容
　　迓刘守先状
　　佩太守之章拥东方之骑诚明所格宁闻羸服以间行教令自孚已觉移书而翕听某一防望泽三沐归心夙与民编引领率先之化将从童稚修容迎拜之期


　　钦定四库全书
　　省斋集卷五　　　　　　宋　廖行之　撰策
　　制科防
　　臣对臣闻为治有至理自尧舜以来所以统御人羣宰制万有其端甚要而不可诬其势甚顺而不可御事业以之而成治功以之而立皆得是理而用之天下莫之能违也恭惟皇帝陛下临政愿治广览兼听思欲尽天下之心以兴天下之治虽草茅之贱咸得造廷待问岂将应故事而隆虗文哉顾以祖宗统业之重太上畀付之勤不以独智自矜乐与多士讲论治道将求至当之理以振起当世徳至渥也臣诚愚戆不足以奉大对然尝读易至恒而得圣人为治之说恒之象曰圣人乆于其道而天下化成夫所谓其道者果何谓哉亦曰至理而已理之所在有驯致之功而不可求旦夕之效茍徒鋭于其初则用意过当不以自弊则以弊天下故恒之初爻有浚恒之戒象曰浚恒之防始求深也然尤不可以非其道也故恒之九四又有田无禽之喻象曰乆非其位安得禽也茍非其道乆之犹无益耳故道虽贵于乆成而乆尤贵于其道此圣人为治之成説也夫巳得其道而持之以乆天下化成何徃而不济哉如此而犹虑实材之未出公道之未行纪纲不张民力尚困人无君子之行国无积年之储与夫实邉赡用茫无定效臣未之闻也谨昧死上愚对臣伏读圣防曰朕以不敏嗣承大寳循尧之道于今五载臣有以见陛下不以天位为乐而日以循道为心也臣闻惟天为大惟尧则之天之为天果何如哉四时之运行万物之生化一由乎理故造化之功成于自然而不匮尧之为道亦若是而已垂衣裳而天下治非遗物惮勤无意于天下也事事物物各付诸理如衣裳上下之不紊则天下何忧不治哉恭惟光尧夀圣太上皇帝临御三纪成功大业见诸政教之设施法度之维持风移俗易兵强国富治迹巍巍尽善尽羙贻则万世陛下既循其道矣则夫为治之至理心传神授陛下固已得之诚天下之幸也臣伏读圣防曰寤寐俊秀始得亲防于庭子大夫褎然待问必有崇论逺虑副朕详延臣有以陛下不自恃其聪明将以愽尽下情而求至当之理也臣闻舜受尧之天下恭已无为尽循尧道然而好问察言舍巳从人之心切切不少怠诚以为君之难莫如保治之不易茍非求贤以自辅则将任己而徒劳舜虽以大智之资犹不忘取人之善然则绍尧而循道其要如是而已今陛下思洪太上之业虗已详延下及臣等臣知陛下之心虞舜绍尧之心也夫岂无博识洽闻之士忠言嘉谟如虞廷之臣上禆圣治者哉臣愿陛下坚持此心则虞舜之盛不难及矣臣伏读圣防曰盖闻唐虞之世法度彰礼乐着不赏而民劝画象而刑措都俞赓歌不下堂而天下治朕甚慕之臣有以见陛下稽古唐虞之盛将以増光太上之业而比隆尧舜之治也臣尝读书至益之告舜曰儆戒无虞夫无虞之时人以为忽而益以为戒何哉诚以保治之不可易也而其儆戒之説则惟在于守法度去逸乐专于任贤而果于去邪谋有疑而勿成志无徃而不熈不违道以干誉不咈众以从欲持之以无怠荒之心则逺人殊俗皆归徃而诚服治而至此无余事矣彼法度礼乐乆而愈明庆赏刑罚设而不用岂无其故哉宜乎都俞赓歌不下堂而天下治凡以此欤陛下以舜绍尧之心而法舜行尧之道伯益之言臣愿以为鉴则凡所以防臣数条皆不足虑矣此唐虞至治之理也臣伏读圣防曰朕夙兴昃食兢兢业业惧无以协帝华而绳祖武若渉渊冰未知攸济臣有以见陛下求为治之理而谓可以勤而得之也臣闻勤者人君之能事而非为君之至理茍惟徒勤而非道则虽劳力而无功舜之无为而治彼岂以勤为难哉诚知为君之至理在乎得人而仰成古人所以劳于求贤而逸于享治为是故也当舜之初未遑他务而急于十六相之举逮乎九官既命十二牧既建未几地平天成九功惟叙教孚而刑允礼明而乐和下而至于逺人柔服舜未尝屑屑然自用其力也臣窃闻陛下留神万几事皆自决虽一官之命悉由亲擢宰相奉行中书而已臣不知陛下之心谓天下之事必自为之乃为勤耶抑以为必如是而后足以举天下之治耶诚恐有意于唐虞而未得其理也臣愿陛下毋专一巳之勤而以求贤为勤则协帝而绳祖武何徃而不济哉臣伏读圣防曰间者设荐举之科下聘召之命而实材犹未出也臣有以见陛下欲収揽才俊而未得其理也臣闻天下未尝无才特在乎人主意向如何耳夫人之才扬之则为精鋭抑之则为庸钝用之则为功业弃之则为浮沉诚以人才之盛衰系乎君上之举错今侍从之举徒云注籍监司之荐唯曰审察初未尝孰何其人而忱恂其实也故记其名为他日序进之阶耳其贤其否朝廷曾无特然旌别之意则凡举荐聘召皆文具耳侧闻比者议臣之请以人材之尚乏而有别流品明劝惩之言窃以为人材之未盛其原正在乎此茍流品之无别则清浊方弊于混淆劝惩之不明则污累旋加于擢用是虽科目日増鹤书时下彼贤能之士乌可以旅进而得之哉如此而望人材之盛臣故曰未得其理也愿陛下采议臣之言精选任之际则实材辈出为国家用矣臣伏读圣防曰塞徼幸之门申奔竞之禁而公道犹未行也臣有以见陛下欲封殖正谊而未得其理也臣闻公道之与私意二者不能并立公道行则私意泯私意胜则公道晦然皆非下之人所能为也恭闻仁宗皇帝尝患躁求之弊欲旌静退之人乃因宰臣之言擢用好古之士其后正人咸萃于朝私意不萌于下然则公道之行上之人实为之陛下前日减岁荐之数意将以清仕途而省冗员也然荐员之减徒能沮寒畯耳其数既狭则有力者挟势而可得平进者虽才而不及奸巧之流皆自结于要人以媒进而甘于沉滞者殆莫之察也是乃窒正途而开邪径耳如此而望公道之行臣故曰未得其理也愿陛下深稽仁祖之意特旌静退之人则公道自伸而私意泯矣臣伏读圣防曰广言路恢治具而纪纲未立臣有以见陛下欲振纪纲以立国而未得振之之理也臣恭惟祖宗尊奬台谏擢用正人弹雀之谏赏赉而优容四谏之臣并命以章服圣人深意岂惟倚之紏正官邪以杜奸佞之萌抑亦頼其箴规过失以端出治之本臣窃见比来谏者唯置独员此非可省之官有阙七人之例陛下岂自谓无过之可言耶抑恶人之多言而姑省其员耶夫人臣之义有犯无隠陈力就列孰无此心然出位而言侵官是戒茍见陛下省员之意皆以无言责为解甘心立仗之马以保刍秣之丰其为人臣之身谋似若有得而于陛下之国事何补万分臣窃以为果有意于振纪纲则必自尊用台谏始诚能选用纯正之人列处风宪之地俾得展心毕虑明目张胆论天下之事禆国政之阙则纪纲立而国势尊矣臣伏读圣防曰择守令务寛恤而民俗未裕臣有以见陛下欲裕民俗以崇本而未得裕之之理也臣恭闻太宗皇帝尝亲择循吏且谓郡县之不理皆由择之之不当诚以斯民之休戚系乎守令之贤否茍吏得其人则民被其泽也陛下留意吏治凡监司郡守之除授必召见而亲察之又尝特诏吏部铨量县令以其才之短长而处邑之剧易徳意深至笃于爱民然而不职而被劾贪残而获罪相踵而未已此其故何耶臣观州县之间朝夕所急者财用而已守令相与督责他不暇恤也添差之官就养之卒月増而嵗益经费已不支矣而送迎供馈蠧穴百出官吏侵渔谿壑无厌盖有律外増租罔利暴取巧为名色并縁为奸欲民力之裕不可得也臣愿陛下精选循良之吏稍寛征敛之责俾得究心惠养苏息财力则民俗可裕而国本固矣臣伏读圣防曰赃墨之刑非不重也而未能使人皆君子之行臣有以见陛下有意于抑贪而崇亷矣然理则未至也徃者禁戢赃吏诏书屡下将无择于贵贱而一施于刑诛意至切矣然前日守郡贪残之人罢黜未几复玷清选以致论駮之言此何为者耶至于嵗举亷吏之命又有如无听阙之文夫一郡一道员亦多矣借曰全材之难岂无一节之士彼抱负清洁多耻自媒上官未必説之责以必举犹恐有遗开之以无有阙而已臣愿陛下深求抑之崇之之理而毋牵制于其间则何虑贪污之不革而节行之不着哉臣伏读圣防曰钱糓之问非不勤也而未能使国有积年之储臣有以见陛下有意于裕财而富国矣然理则未至也徃者宰相之制国用未闻有周公均节之方发运之置使未闻得刘晏取予之义然犹未至病民也今岭南盐法之变更官民皆告病矣始由侥幸之人贪慕爵禄倡为捐利予民之美名不恤利害相生之实祸夫官自斡盐以济经费虽非令典不过排商贾而巳今公无倚办之赀谁能自赍以取给请之于朝而不继则有取之民而已况养兵之费最不可阙茍避乏兴寜无征敛若其爱民而不忍必且朘兵以兆怨诚恐天下之广此类实多皆由妄意于更张不究财用之本末臣愿陛下深求裕之富之之理而一就法度之中则何患乎蠧弊之不去而储积之不厚哉臣伏读圣防曰屯田以实塞下或谓兵不如农臣有以见陛下急于实邉求之于屯田而未究其理也夫国家之图事不可轻举而泛为茍轻举而泛为则非唯事之难成人且得而窥其虗实矣此最不可不谨也且屯田亦古人足食一防耳然必先有一定之规而后可行也浩亹之事充国讲之熟矣故力持其説虽责谯而不改然必罢骑以省费乃能嵗月而成功今淮汉之域旷土弥望度为屯田此非甚难而兵农之议乆而不决岂在位之臣皆无充国之忠谋耶陛下诚得若人而任之则若兵若农彼必有一定之説迟以嵗月当见其成但非可以旦夕冀効耳此屯田之説也若夫实邉之至理臣谓莫若练兵而省费今兵之在籍者动一万计其间老羸懦弱不足任战什盖二三而窜名虗籍徃徃而有平时耗费大农莫此为甚诚能拣汰冗弱检核虗伪则非唯卒乗皆精勇之人抑使大农无蠧耗之弊此又实邉之本也臣伏读圣策曰改币以赡国用或谓铁不如楮臣有以见陛下急于赡用求之于改币而未究其理也夫济一时之事者不可不知轻重之权茍无轻重之权则非唯不足以济事祗以自困而巳夫刚断足以济天下之务神几圣略冠于百王以此移风易俗以此富国强兵将何求而不遂然二十余年治未加进其必有由矣无亦立政之不审用人之不择轻举泛听徼幸速成有以害之欤此皆未得为治之至理而徒急一时之近功是以实材未兴公道尚晦纪纲弛而未振民俗弊而未苏贪墨尚多而士节未励取予非宜而蓄积未丰至于实邉赡用曽无成效陛下盍亦察其故乎愿陛下毋为茍且之计必求至当之理将立一政必稽其所敝而毋妄于兴作将用一人必察其所安而毋轻于许予详思熟虑而后发谨守固执而行焉则移风易俗富国强兵之效皆可次第而举矣臣不胜拳拳臣谨对
　　劄子
　　统县本末劄子
　　按通典唐县有赤畿望紧上中下六等之差京师所治为赤县京之旁邑为畿县其余则以户口多少资地羙恶为差国朝之制县四千户以上为望三千户以上为紧二千户以上为上千户以上为中不满千户为下衡之五邑由中兴以来版籍日登皆万户县也升降等差近嵗阙而未讲今姑从九域志所定且考其废置之由而书之山川风俗人物贡赋别见他条县民先书者郡所治也紧衡阳县本汉长沙国酃县地东汉长沙郡呉置湘东郡分烝阳立临烝县东南去酃县十五里晋因之太元二十年省酃入焉宋齐梁因之陈太建七年割县之东乡置新城县隋平陈置衡州改临烝县为衡阳县按郦道元水经注云烝水至湘东临烝县北东注湘今县所治是也县治本酃县地而县界所底则烝阳酃新城重安湘乡之地皆在焉中茶陵县西汉属长沙国新莾改曰声乡东汉属长沙郡晋属湘东郡宋齐梁陈因之隋废入湘潭属衡州唐武徳四年析攸县复置属南云州贞观元年南云州废因省以其地来属圣厯元年再析攸因故县复置晋天福八年马氏建天防府割属潭州本朝复来属绍兴九年言者以县当广东江西两界防贼出没不时诏陞军领知县事曰茶陵军使兼知茶陵县事云元和郡国志县南临茶山故以为名中耒阳县本秦古邑属长沙以耒水得名顔师古曰在耒水之阳也汉髙帝割长沙南竟置桂阳郡领县十一耒阳其一也新莽改曰南平亭东汉建武中移桂阳郡治于此今县西犹古故城梁元帝时东衡州梁陈间县在骜山口隋平陈更曰涞隂始衡州唐武徳四年父老以骜口不便为言还治旧地复今名中下常寜县本耒阳地汉属桂阳郡呉分耒阳置新亭晋属湘东郡隋衡州旧治三洞唐神龙二年移治麻州开元九年徙治宜江天寳元年更今名下安仁县祥符图经云本安仁鎭后唐清泰二年割潭州衡山县宜阳熊耳两乡増其地置安仁塲寰宇记云周显徳元年以贼乱烧掠移置宜阳乡本朝乾徳三年八月诏以衡州安仁塲为安仁县咸平五年析衡阳衡山二县地以益之徙治永安铺论湖北田赋之弊宜有法以为公私无穷之利劄子
　　某窃见重湖以北民间利病其最敝者田畆赋役之无法豪姓得志而贫弱被害自税籍壊亡数十年来在籍之田视昔不能什之一豪民强有力并包隠占漫不可考而下户仅守其业徃徃又为侵渔故田讼最多且乆而不决为无定籍可攷易以相昬州县用度不给輙隂以取之民又巧为名色多于赋什六七豪民占田一畆輙十数倍犹供也而官吏或以事之负曲颇寛之以窒其辞至贫弱则甘心而不之恤故常以一畆之田而出数畆之赋如米曰上供钱曰马草皆额外敛之而役钱嵗増今巴陵畆至为钱二百六十有畸而仓例受民输者既三加之又五加之一斛之苗几三斛有畸而未巳也非此则州县无所取给但贫富不均贫者偏受其敝彼公田不决至有西邑之民互相侵夺官不能禁近临湘有佃官田者与巴陵民田互争乆莫能平遂至怙力以求胜两邑之田且无定界此何法也然欲特然举经界之事则恐难与虑始之人必且骇扰莫若徐而正之茍于给佃之时以所请之田仿经界法丘计畆度而后给焉则岂惟杜昬诬之萌亦因以渐补税籍之阙至如讼田之家率推此法定之徐之以嵗月则田畆之讹略者或寡矣湖乡民瘼无大于此愚见以为欲有以捄之当先正其本自田畆始而后赋役可均争讼可息无横敛之名而有足用之实此非可以茍且应事为也区区千虑之愚节下试察之愿为公私无穷之利幸甚
　　论保伍劄子
　　某闻邑尉之职推索奸宄以起端绪窃谓端绪之起尤先于保伍古人聨属有法以成守望相助之俗然犹旦作暮息有阅其出入于里门者故奸宄无所容亦无浮防自恣以逞于恶者此最弭盗之良防今保伍团结之法亦粗举然皆一时茍且其间迁徙不常徒具文书初无纪律容止之奸浮防之不逞徃徃而有乘间窃发以害善良吏无以尽知虽使日驰郊野何补于事近闻议者有言不许一家独居须数家为邻意防颇近于古愚虑欲推行此意凡同保必相附近居止不得隔濶庶几昜以稽察又都保之长必择众所信服稍可倚仗之人下至大小甲头亦于其众中推有心力者为之委廵尉自新编排结罪立赏申严条禁设有迁徙徃来小甲头即报大甲头以至都长申官画时除附毎月廵尉一加检察各保取见有无停留并出外私干保明状万一奸盗窃发踪迹所起保伍逓报即闻之官用力追捕亦易为力一可以安和乡井二可以屏斥奸盗此事初无烦碎迂缓若聨比整肃终必得力如有可采迄赐行下仍给牓约束施行
　　又小贴子
　　本路州县多有湖泺其中渔船等户逐时寜无载递水陆隠伏或致奸恶徃来其间欲将有船人户皆以大小编排籍记如保伍法递相保委亦可以稽考湖盗又所在坊塲去处工作之家聚而牟利皆四方来集旧未属保伍徃来自如其间岂无亡命不逞欲将坑塲住泊人家勒买扑头首如保伍法编排有违犯则头首同保均坐或可以少惩浮防自恣生事之人二事如可采并乞行下给牓施行
　　论迎送出郊科敛乡保排办钱物劄子
　　某窃见湖北民受重困甚于他所如上供米马草钱犹曰归之于公未可轻去其他横敛于民者非一其最甚无谓莫如乡保之排办夫部使者之循行守倅令长之到罢与夫劝耕出郊之举州县共张职也而今州县廼责之乡保凡次舍宿顿之所茍有所须一取诸民且什物之备犹可为也而米粟酒殽餍饫吏卒以为未足又奉之缗钱满欲乃已不然捶防罗织必加之辠州县习以为常公移文书责之廵尉以如法排办为言廵尉輙差弓兵监勒耆保耆保又分之小保若钱若米多者户为钱一二缗米十数升少亦不下钱七八百米半之有一嵗至于再三者唯当驿路都分尤被其苦皆以为供备上官不敢伸愬且都分之民营葺铺堠修治桥道皆出其财力官但责成不省其费固已不堪今州县又不自任共张之职一切责办之徒以奉一时吏卒之欲曽不顾恤实为民间重苦窃料仁人君子必所不忍恐未有以告者区区輙敢犯分白事欲乞矜悯农民稍重基本行下州县罢乡保排办迎送出郊供备钱物之事严戒廵尉不许差人监勒率敛必坐以法今后供张止责州县如职庶几少朘民间科敛之苦一路幸甚
　　论州郡禁军弛惰宜更出戍以习之劄子
　　某窃惟国家养兵之费独歩于前代顾不惮蠧天下之财以赡此軰正借其勇力为国武卫今出屯诸军谓之王旅其窜名伪劵未必如尺籍伍符议者亦屡建言然其讨治训阅尚且法设掊尅使今未之能免而或者行伍之间强弱犹相半不至尽弛废也此事系国论之大顾亦未敢妄言而州郡所谓禁军合天下盖以万计窃闻自先朝分禁旅就粮诸州徃徃平一海内之初皆此兵耳今州郡阙额不补癃弱弗汰仅以给使令而教阅之事漫不加意间有举行亦徒文具平时月廪嵗衣郊赐其费不赀徃嵗才有戍邉之役多惮于征行骄恣邀求几欲生事而其人又非精练可用之人外郡微有窃发之警动輙奏请屯兵始能集事不知州郡所谓禁军果将安用比来将钤行部阅实然亦不过具文未闻有某郡之兵可用也愚见以为必小有更张之事非大有废置但因旧法而行以更戍假设甲州禁军额五百人中分为二上下半年更迭出戍三百里外之州都监习兵事者充更戍官他州皆然乙丙丁等州复以二百五十人更戍甲州一州之兵不足则余州足其数或他州不足以受二百五十人之戍则又分之若甲州之兵戍乙州则不必乙州之兵来戍甲州其在三百里外之州皆可分戍且无拘于路分至下半年甲州出戍之兵又不专于乙州彼此更迭循环无穷常令诸路帅司通融拨发凡其衣粮悉就所戍州对支愿分留劵以赡家者听分三之一以报所戍州减之既遣出戍必不敢以癃弱充数又自有主戍之官阅习之事可以责之日讲帅司嵗一遣官防阅之视其精否为戍兵官之课赏罚随之彼之责既专非如州郡泛泛举行而已半年出训治而辍又习于征行万一猝有调发不以为难且廪赐本无増也俟其行给小劵所过计日给之凡更戍之时皆以春冬给衣之月支衣即遣则其行装亦昜办集官量立出归犒设之格毎二百里只五百又百里増二百多不得过一缗则州郡亦无甚费果施此防数年之后州郡禁军必有可用之人非惟廪赐不至徒费抑亦武备由此修饬若论目前似不若具文之不难除以嵗月实关兵与食之大计大丞相为国深虑必不茍且愿建请而施之天下幸甚
　　论验尸科扰劄子
　　某窃见州县差官下乡验尸其被差官例差公人一名作先牌名目预去地头追集邻证排备法物所差人徃徃旁縁追集排备之名因致骚扰间亦交通情嘱作弊非一某愚意以谓被伤致死其主名坐罪法之所当然而乡邻为之扰动已是无辜况又旁縁生事不惟邻保重困而交通情嘱变乱词节若被差官一时不审多为欺蔽欲乞今后验尸其预先追集邻保排备法物止得差地分都保干当不许先差公人庶几保伍细民可免搔扰亦可以少杜交通变乱之弊如有可采乞赐施行论军须禁物商贩透漏乞责塲务照验税物申明法禁劄子
　　某伏覩条令军须禁物止许商贩至近里州县又于置买处官司以物件给据所至照验法意切至比縁塲务唯欲招趁不计利害藐税客担无复检防奸商得计徃徃冒禁贩军须之物不止于近里州县遂越至縁邉因而透漏利之所在既隂听之何所不至近巴陵道间逆旅有夕而火者室庐一空行商托宿于其家负担适遭焚爇郡疑有奸檄徃究实乃见煨烬之中鳔胶狼籍计火所余尚数百斤试询其故云由鄞浙而来将趋荆襄盖起发经由例曰药货未尝给据照验窃详鳔胶为军须最禁之物弧矢之器尤资其力所见之地甚欲得之比之私商货利害相絶彼但亏减国课非能为军旅强弱也故军须等物立法为严不许至次邉縁邉深防透漏今以塲务急于税钱寛剰乃为不开笼之説以诱之奸民嗜利禁犹且抵冒况又为之地于是公然商贩于非近里以至次邉縁邉徼幸于外客货易以侔厚利似闻外客髙价倾募而州县亦怵于税额増羡虽知而不问且塲务所得一担不过为钱一二百文乃至决弃禁防隂纵奸商以资外地为利甚微所害颇大若不深絶其萌万一透漏虽尽诛经由官司亦徒无益愚见以谓以担收税之利固不可増但须检计物件以杜透漏辄不自量犯分白事欲深戒塲务尔后商旅过税止用旧例计担收钱不得増加若其税物须索见起税公据件目照验放行仍闻之朝廷申严法禁应于出产地分置买必从州县塲务具物件给据指徃近里贸易非惟可免透漏之罪庶防军须之物不至越禁资助奸敌委于国计利害所系如有可采乞赐施行
　　论招塡弓手劄子
　　照对某到任交割据合干人供具本尉弓手元额管一百二十人见管五十九人见阙六十一人除巳具申州县乞行下招塡并乞将元额合支月雇役钱桩管以备招填弓手按月支给縁本县地分濶逺并有湖泺紧要弓手廵捕欲乞台防行下本县专一收簇元额月雇役钱应副按月支给仍乞降榜下本尉日下招填足额庶几不阙廵捕
　　论弓手请给劄子
　　照对弓手月给雇役钱合系本尉逐月具名劵赴州幇勘缴旁赴县库请支责管弓级交领发下本尉当面监散庶得均一亦无冒名减尅之弊某今照得本尉弓手五十九名其间请月雇钱并各先后不同或方请到今年正月二月又有多借过至七八月显是不均盖縁尉司自来不置弓手请受簿又逐月具劵亦不经官防检方赴所属幇勘其库司亦不照劵旁支钱发下本尉当面给散止是各人逐时具状随人情借兊以此或拖下或探支本尉更无以稽考照检某除见勒合干人自新置簿并逐月具劵须经本尉当官审对方赴所属幇支今欲乞台防行下本县逐月须慿本尉缴到劵旁其间或有因差繁难及逺出捕盗探借月分劵旁到库照元状月分折防其无探借人照旁一发支给责付当月管营交领下尉司当面给散不惟可以杜冒请兼亦勘支均平且无减克之弊实为利便如有可采乞赐台防施行
　　论造器甲劄子
　　照对某到任交割防检本尉器仗止有新旧旗十五面铜锣二面大小皷三面据供并系本尉自行置到其兵器甲仗并无存在近来亦不曽承受州县给下今本尉亦无库银籍记某伏覩在法节文诸弓手所须器甲从官给并置库注籍令丞同防检修整欲乞台防行下所属从条置造合用器甲等发下本尉置库注籍收管以偹使用






　　钦定四库全书
　　省斋集巻六　　　　　　宋　廖行之　撰书
　　为长兄上徐仓书
　　某闻儒者处天下事行之其上也其次乃言之而其有益于世均一功尔行之者非无取乎其言顾道与时偕推而措诸事业而泽及乎生民葢其言见于所行天下皆上之而儒者亦自以为上也至于言之者亦岂遗世独善徒载之书云尔茍其有益于世心懐是言而位未可以行是则亦可噤于言而不以告诸可以行之者茍以告之而其言得行焉犹已行之无媿也是以古之君子不敢梏于位而輙废其言葢昔者周公之东征最为王家安危莫大之举而民有十夫顾得以赞其策春秋之际虽舆人之诵而国事聴焉后世有如汉阳之士寓其意于防薤亦防矣于时二千石纳用且足以禆其治古之君子相与成就事功类如此往往行之者与言之者合而后利泽施乎世某凡庸卑汚诚未足以望古人之万一茍有一得皆得以自展顾某亦尝学古而妄意为当世过虑方问途尘埃捶楚之卑然不能自弃时有所见必以告诸行之者矧今閤下尤世所仰望于行之之切某是以敢悉其所尝言者并以告焉亦自信于儒者之所当为者如是诗曰告尔话言顺徳之行某所以效意于閤下者实有见于此干冐战越
　　代梁干上王相书
　　某闻古之君子有志于斯世葢有所甚乐者夫表立时流凌厉羣品垂光九霄之上扬徽百代之逺身名俱荣如是世以为乐而君子视之狭焉曰浅之为丈夫者茍専于己则世亦奚恃世惟君子之恃故天下乐得其欲曽谓身谋足以如此古之人宁后己而先人使天下之人由己达之由己用之而若己有之诚有意于斯世欣然自得与天下同其乐大抵若此而唐世之事犹或可鉴方裴垍官西掖人亦汲汲自进尔而独以一时人物言之吉甫借是得人称道翕然而不知自垍发之他日天子以之任公卿既进当国持法严甚莫敢谒以私疑若善自用者而乃益致意于甄擢选任之际究观垍之始终其心休休焉求之古人可也古者盛世士有名一善挟一策輙为时须无或捐弃由其君子皆谦而义介而公直而不有逸而能济其功业崇立而利泽悠久顾其人邈矣今观诸诗犹足以探其心之所存且咨嗟咏懐人孰不为己思诗人则曰嗟我懐人寘彼周行夫思不虑己而以懐人位不私己而以寘人岂谬于取舎而趋于矫激者将以求其所甚乐是固不以己之隘而易天下之同诗人类能言之世道衰防裴垍在唐凛为人臣之盛节然而豪杰之士不系于流俗也窃惟某官閤下以学问文章师表多士而勲庸绩恵防被生民有不待诵说天下皆知之而其所以大过人者葢某始闻閤下立朝之日士有一槩輙布之同志以发扬成就之于时隂受推毂之赐而莫知所自者往往而是若某之先人亦晚而后知荐口之动三代以还人臣莫大之盛节閤下率以为常而不名其功古之君子正如是耳乃今居筹帷宻勿之地朝夕助天子讲论经理叙进人才是以天下士皆愿洒濯磨厉以聴于下风亦知閤下曩者荐士之心当亹亹益不倦此天下所共仰望者而某私自念先人受知之旧某又尝辱小异之顾是非曰无因而至者且唐之世有除吏八百多出于其旧意以为非旧何由知之知之审故用之不疑也某之不肖岂敢自附于古人而閤下乃有志于古君子之所甚乐者窃不自揆庶几于旧傥以备除吏之末或有望也诗曰人之好我示我周行干冒战越
　　代上湖南赵仓书
　　某窃尝闻之古之君子非徒学之为能学而能用之之为急也夫伸其占毕博观泛览以姱耀流辈曰吾于天下书罕未见者是固以该洽淹贯取先一时徐而验其所行则懵然若未知书者葢自吾圣人已有虽多亦奚以为之叹且诗三百篇吟咏情性出于一时风人之作自更圣人之手往往意醇理到足以警发乎志虑而成乎事业茍有得于断章达之于政非徒诵说而已不然徒诵之多圣人所以重叹其奚以为也当是时子游氏尝用其所闻学道之言卒成弦歌之化圣人是之凡古之君子有得于学出而施之虽片言皆有益于治况乎深于六经因其所遇而用之犁然应古绳墨而不肯躗为言则夫讲摩之精举错之审素其位而行其学宜后世之廪然独有见也恭惟某官閤下以间世之贤踵周召之懿刻意学问有甚寒素往时收巍科以儒雅文字之业自致青云此固天下士仰望而叹服至于外补州县所至称最内簉鹓行朝着归重是其学之能用随应而宜非若无所得于中而泛泛于其外也乃今来按湘楚明天子出少府节周视朝行以閤下为可使故举九郡数十城之权尽付之此岂専于阜通敛散之寄哉而閤下独能体九重临遣之意不负所学始至所部上谒学宫而祝之史辞于皇华之诗深惟毎懐靡及之意而自诡于访问忠信之士断断诚实期于有行夫后世喜名以哗世未能知効一官輙以周孔自命凭私臆决惟自是其见而善利之不察毫厘之差卒以祸天下而不悔而閤下乃思不出其位顾有取于是诗心平气和志一虑审将无媿于古葢周人遣使之际以为言之不足而见之歌诗于鹿鸣之三其意不茍昔者叔孙穆子仆仆重拜于五善之获不啻于加笾加币之贶岂非访问之善无遗于下而毕达于上治道源流无大于此周人之徳意志虑无所隠于民而其民和恱以正王面则是诗之不徒作也閤下于祝史之辞请事斯语圣人复起吾知诵诗违政之叹不复发矣继自今重湖之逺如在陛堂之前幽隠毕达善类有所恃而憸枉屏息皆閤下用其学问之权舆也虽然所贵乎善学者不局于所得充而之所得益大故不忮不求之诗子路既有感于中诵之终身则圣人又广之使亹亹不已以极夫髙明光大之域古人所以齐家治国平天下次第而推之若出于其素岂非充其学而大之之验欤皇华之诗周人遣使之意至矣而他日仲山甫明命是赋之美见于吉甫之颂而其文武刚柔之懿内之以事一人外之以发四方所以中兴周道而为烝民贤能之称首则又其学之推也阁下之学本于六经其取而用之者輙当于道由是而推之他日谋谟庙堂调一天下仲山甫之事将又有望焉某不肖方泛然为譊譊之习而未得一语以为据窃窥阁下祝史之辞而愿私淑艾于君子之教故于造见之始輙序其说以求正焉诗曰载色载笑匪怒伊教阁下进之干冒战越
　　代上武冈守书
　　某闻天下之事其济否在人而其所以济否者天实为之凡世之所谓得防穷通吉凶祸福夫人朝夕憧憧于其问喜得而悲防荣达而陋穷歆艳于其吉与福而困顿于其凶与祸往往情炎乎中争出其智巧谋竒发以竞一旦或者偶遂其愿欲则哆然自憙以为之能而其龃龉沉滞卒不得已乃归之于命彼葢未知其济否皆聴命于天也吾尝求之天矣其亦果与斯人相授受耶则未尝有是迹也夫未尝有是迹而必曰聴命于天顾天亦有以托其权者云尔今夫当世有位之君子其喜怒足以为斯人之休戚其予夺足以为斯人之升沉夫人之遇与弗遇皆决于其頥防进退之间此固天之所以托是权者而非偶然也韩淮隂﨑岖屈折久困而不得逞晚乃遇萧相国言之上卒頼其力以就功名魏尚云中之代法吏绳以细故他日文帝纳冯君之说乃起于废弃之中而齿二千石之位葢人皆为韩与魏遭逢之庆而不知二公嘘枯吹生天实假以是权而济之故夫昔晦而今显久滞而忽通皆天之所为而其遇则固有时也葢某之父顷为新学教官实以朝命来辛勤于溪山之中与徭獠居逾三载幸无阙事新学教官法满三载有文学之赏昔郡既列上于朝而有司持之未决今又有审核之命须大府保实则其济否在此举也伏惟阁下仁贤之徳满于缙绅之间矜穷振淹乐于推毂如水火之燥湿葢其天性今居二千石之重千里吏民奔走归赴以满慰所欲是诚天之权托于阁下而某父久于困滞一旦有此遭逢其事之济可卜矣而独以久旅困于无资淹滞京国不果躬拜堂下以请而某实来顾某一介寒酸之士初无左右之先容今日之进得拜道徳之光华此亦天幸而某父之请迟回数载乃将借阁下终成之则是遇也其不谓之天耶天将济之而阁下实司其权则某父之望阁下独有二天矣韩魏二子之己事固非其伦阁下则萧相国冯君辈流也故于进见之始诵其说以献惟阁下幸留意焉
　　代见耒阳蔡宰书
　　某闻天下之势有轻重缓急之宜而其施之当否则安危治忽之机倚伏焉葢尝出于兵民之间而生于疑似之际众人不识也属时升平内外无患众人玩于安而不察其机疑其无所复事于是乃一切置之于轻且缓之域故其极也天下之势病于兵弛而威蹙矣一旦设有风尘之警则向之重且急者又举而归之于是而民疑可弗顾也于是轻与缓之弊悉以施之而不防故其极也天下之势病于民贱而邦本防矣疑似之际众人抚其机而漫不加省每每举其势而倒置之以败天下之事是可为长太息也大抵天下之患常起于兵民之势茍轻重缓急之极于一偏则安危治忽之机所由以发惟夫明于天下之势而深识其机无惑乎众人之疑似者然后足以语此则凡分忧九重当人民社稷之寄者不可不察也共惟某官政事术业得于先正之徽范施设注措运斤游刃曽无凝留加以长材逺畧过人数等方吏风之弊视百里之卑且烦皆顾而之他而能杰然不为陈俗之累俯为斯民入此僒步其心休休然兹执事之雅意而无负于食人之食谋人之事矣况夫耒之为邑困于积弊吏奸民病余风未除而曽不鄙夷忍屈大手以剸裁之则某前所谓轻重缓急之势审已了然于胸次矣国家休兵垂三纪年生聚教训兵民兼裕上天悔祸圣天子念中原版图之未归慨然兴师以慰讴吟思汉之俗调度饷给悉举以法某尝于属民布诏之际趋走往聴涣号之颁为民而下无虑十数丁宁恻怛惟恐斯民或受一偏之弊有以仰见九重之上深惧轻重缓急之所在天下生民之福也执事承流宣化于民特近应倡而和视仪而从亦食焉而谋其事者宜为一邑幸甚虽然小人过计窃惧今日之势茍志于是矣未能无病于民也一或不察则将堕于众人倒置之科以亏善治而可哉夫民之心易揺而难安易怨而难惧譬诸水焉挠之则动譬诸肤焉剥之则伤民心而至于动而难安伤而难惧为政之所深惧也执事慈祥岂弟过古循良其爱国爱民之心以布宣徳泽固结斯民上裨中兴之效为己任万无是忧而古人抱孤置水不失有补于时政兹不能自已者某邑东之鄙人也闻执事之风而喜执事之福此百里也旦旦而造于庭窃观政术退而思所以言者将为老生常谈道古今而誉盛徳是岂执事之所乐闻抑亦不忍为此面谩也则莫若述九重之徳意吏道之所奉行者而推广之庶几交际无媿乎古人故敢以是说告执事以为起予乎则贱子遂有一言之遇不然按剑而相盻则当安妄言之讥矣亦所不敢避也干渎威严伏増震越
　　寄耒阳宰书
　　某闻物不得其平则鸣鸣物之情也顾聴者喻焉弗喻滋不平矣夫是以鸣不难而难于遇聴者之喻茍聴者喻焉虽一鸣可也某士也而依于农士以道鸣者也异时上不负天子下不负所学庶几有见于世固必有喻之者若农则任地之征以输于公上为职彼奸吏或依势倚法以侵苦之此其不平之尤也非于邑大夫之贤而鸣之孰能喻此葢某之不平之鸣輙幸执事垂意而聴焉某先畴百亩之私托君子仁恵之泽征于县官者嵗有常籍可考也葢凡三乡之数为免役之钱三十七千九百有畸为木麦折税钱二十四千八百有畸为苖斛一百三十三有畸嵗而输于郡者率先县官之程若今嵗夏输在于夏五月而秋赋不越嵗顾奚负者又自言于郡下教于邑亦兾督赋者有所据依固非诋谰以欺绐徼幸也今乃系其人而笞之未识抵罪之由或曰县且敛取税钱也是必不然国家什一之法葢具在也用民之力则有免役之征计税凖物则有木麦之征则壤赋粟则有谷米之征天下均之岂独一县也今谓复取税钱则视木麦所折之税为何名是殆违律加赋县不应被此不美之声此殆奸胥污吏志于得贿妄以非欠之人嫁恶于邑以暴其若无所私者至其行赂自免往往掩防不言大抵公赋夺于防防之中巧为营误虽使神明之政堕其计而弗暇察且贫家初非违限本无逋欠乃执其不用郡教不顾国法杖而苦之将淹留困辱以取货此情亦可见矣执事慈祥岂弟吾君所寄以字民者也彼胥黩货为务乌知损执事体国爱民之意葢朝夕谐说于前者他人不得而先也然某窃谓天下之事顾其理之如何古人以为自反而缩虽千万人吾往矣此可与智者道若执事古之卓鲁洞知情伪笃于信诎苐未有鸣而告之耳某輙一鸣焉惟执事闻其声而喻其不平之实反之于理而求之今使输其赋而获罪则为善者惧矣惟执事可以喻此干冒威严俯伏俟命不宣
　　上王判院书
　　某不佞自束发读书不喜为记诵章句而独深求古人之用心究其大归而要其可用之实亦颇见梗概臯益伊傅其平居讲习之事古书不可多见自其谋谟训诲措诸事业者以遡其心彼岂尝试文字问而无所根本遽能及此后世学者不讐于是始有两途之说或者假以自葢其非而行之于事论学者必上之夫古人日用之常顾不如是也某窃有志于此久矣向者束于举子事业反复思之非是无进身之阶独不能为媚时之习坐是久困场屋垂三十年自分无以投当世所好此心耿耿毎亦自信曰岂今之世举无一知己者欤其遇不遇则天也去年春又挟其说以试于南宫葢五至矣人皆谓其益复不合而乃遇焉莫知其故徐而闻之朝廷颇以一律靡丽为厌而钜公硕学典司文衡确然以纯实忠信为务振淹防滞往往留意于古顾某区区获预春风桃李一根之数果其不媚时而适有遇欤亦不可知也是以未敢有所私谢诚重此举耳夫以文衡鉴裁之公于其谢与否固所不计而某独懐是以为茍知己者古人不忘报也天幸吏铨应选调尉巴丘试吏且数月稍稍采知闾阎吏治之实湖乡自更抢攘凋敝未复官府一切政事丛脞巴丘为甚戎备废阙仅给使令胥吏猥慢不闲绳尺某苐随力之所至而葺之不敢矫亦不敢惰然此特一尉之责无大休戚就令某能称职亦细故身不足为门下报窃惟阁下以将明之材被临遣之宠人皆曰奉使有指正以督视邮置郡县承望竞以治传舎覈文书为务唯恐一旦英节按行二事有阙文移急于星火工役烦于督责仅可美观矣某独以为邮置之事则有司存平时専之以巡辖之官督之以提防提举之职固不废也上有隆指属之节下夫岂能知之且古者天子遣使以循行天下于周为盛送之以礼乐而皇华之诗歌焉其诗果何谓哉五善之意叔孙重拜而不敢慢方周盛时天下之人才政事风俗财力莫壅于上闻制治保邦曽无遗虑皆贤人君子之功今观烝民之诗其诵仲山甫悉矣古事大抵若此汉世以逐捕盗贼而出绣衣以卭筰请吏而遣中郎君子皆不以为宜独汲长孺颇知大体谓越人相攻不足以辱天子使者至河内之行以家人失火不足忧而便宜发粟振水旱之伤宁矫制为之武帝亦贤焉而弗加辠古人用心学者宜考之方今圣天子在上内外各安其职未尝輙命一使传舎文书之事岂其烦四牡驱驰数千里之役哉窃料节下是行九重眷顾东南之地逺于朝廷人才之通滞政事之当否风俗之美敝财力之息耗须循行省察之而不欲以是名者殆谨于命使以为民可使由之不可使知之姑借邮置为名尔节下以鹓行之尊日侍清光必徳意之知志虑之洽乃今乘轺拥节为天子命使皇华之善烝民之贤能正其平居讲学事出而施之其用端有在矣且某一介犹知守所学不惮于出位茍有所见輙言之而在位者亦尝采其一二顾于门下思所以展诸生之报尤不可惮已輙以其尝所为白事之文或可备访问之万一者若干事为一编先之为此说献于节下伏惟观风问俗之余试一览之亦可以见某不敢徒梏于目前以应典逃责葢尝有意于斯世庶几无负门下则陆氏一庄万有一不遂荒尔干冒战越
　　上湖南汪监书
　　某闻夫天之于人也予其一必安其一予其一而不安天弃之也农以朴工以巧商以计士也而以学此四者非人自名之天之所以命我使号于两间葢如是也天命我以是名而我各安于其分毋违乎天可也迁其故而嗜其诱漓其淳而损其真则一者反矣天且治其僣使起居饮食之间尝焦然而若有所歉欲不安得乎昔子路之于圣门尝发何如斯可谓士之问而夫子惟曰切切偲偲怡怡如也而已夫切偲以励朋友而讲磨其道徳怡怡以处兄弟而不失其友于之爱夫是可以谓之而无忝今焉不此之学而襜如翼如理衣制逞顔色求与当世之等级辽絶者抗礼此圣贤不获己出而求济天下之事岂穷于陋巷者之所当为哉彼耕者斵者计者终身不敢舎其一以外慕而士且伥伥然叩戸随尘求以膏其吻燥宁不为若属所羞故古之人制其见君之礼者自卿而下逹于庶人莫不有贽以借手而士之所执不羔不鴈不鹜而独以雉贵其有守也雉之为物介然有守故制礼者采之以为防而士且执焉而不自警省可以人而不如于雉乎昔有萧然布衣宰相欲一见之而一旦郡县小吏呌呼其门则摄衣从之命之役则往役如此分也然今滔滔天下喜圆而恶方贵通而贱守羣居乡井茍有人焉蹈防矩守绳墨不忍亵天之所畀则必共指以为异而讥之而笑之而疾之不曰固则曰矫不曰矫则曰亢直使斯人刓削其锐而磨湼其素与之俱靡而后已岂不难乎其为士而或者犹有望于先达以主盟之乎恭惟阁下海内之名士而吾党之所依归自少以髙文奥学鼓行士林举天下数千百人闻其风皆拱手畏避莫敢与抗而又敛其华而大秀发于堦庭之彦此葢为士而不渝其一之明效非偶然也况阁下以天子之命出于部使者总湖湘九郡三十六县之众于衣绣持斧之下其地位非不隆重而阁下处之以平易应之以直截宛然如在其斋阁时而用之于民则民恱必之于天则天应活数千百万乌鸢夺食之命于旦暮呼吸之顷夫岂非行吾之诚学则随所感召捷焉如响可为他日格君心之验乎某衡之人也防与伯氏俱学为士求续箕裘之遗绪不幸先人蚤世惧无以庇而伯氏遂俛焉而冒其泽非素志也一尉十年秩满归来无一可以恱亲而某又甘心逺屏耻与出力以觊闻达祗自苦耳而阁下独有意于收録某于是夤縁纳恳获登于其庭而少望其风采焉来居是邦而不能亲炙乎大贤以为之楷式是不知也知阁下之贤绰有前辈之流风当亟见之而瑟缩至今是不勇也既见之当有诵其所学以质疑而区区持此熟烂腐壊之常谈是不学也三者而居一未有不为当世之所绌辱而某则兼之犹敢以进而度其必不为阁下之所弃粗知为士之分而少安之亦先生长者所以望后进之意也幸察之
　　上衡州李守书
　　某昔者尝观古之君子其事业着于世而利泽逮于民上足以当乎其君之心而下足以厌乎斯人之望意其人隽材秘畧横骛捷出于以收俊功而成伟名葢求之而不得其说他日读诗至烝民之篇序诗者侈大其事以为中兴之本见于此诗则亦归之任使贤能之効徐考其所称贤能则一樊侯而止耳夫侯亦何若而独擅贤能之名専贤能之功哉三复是诗而后有得于侯之梗概顾其粹于徳敏于学笃于践履处之中外之任而无不宜委之君民之寄而无不惬而侯之所以堪此者惟其保身事君之两尽其道不侮不畏之两适其中此侯之所以偹明哲之徳而擅克举之美也欤嗟夫天下之事惟其两全之难也张禹孔光梏于保身而事君之节则亏故据其位而无所见范滂张俭径于事君而保身之计或阙故抱其志而不获遂至于贬退守于威严如魏弱翁一旦乃诱于大用之私言全安老聋之丞如黄次公晚节乃以傅防论荐而防訾彼于吐刚茹柔一事且未能无媿也则夫事业褊陋功名防不满人意而诗人所称贤能之人宜樊侯之独有闻于古也恭惟阁下天资髙明问学渊防素所蕴蓄固与古人相期于千载之上而暴诸文章发诸政事过人逺甚此特其绪余耳乃者奉天子命来典吾州顾一郡何足以展胸中之寄然方流俗漫漶一切茍且往往封豕横陈硕鼠偃蹇其悍者直驱冒没而亡所惮其庸者蓄缩畏避而不敢发风俗之纲维几于放弛而不复存阁下则独廪然特立忧民体国发于至诚事有切于利害他人隂拱熟视则上闻之章已彻九重而未然之患因以销弭吏有残民渎货他人营防延誉欲羽翼之而老案亟行竟以斥退而余毒无以稔祸至于孜孜教化而絶意于功利惓惓抚字而薄用于刑诛凡此皆后之君子勉强其一二而未之能而阁下乃优游安闲举措不愆昔之雷同随声者莫不竦惕退聴而善类欣然举有生意诚是颓波之砥柱朝阳之鸣凤甚盛甚美而某郡人也曩阁下赋政之初滞留他郡既而归夫人皆能为言阁下为州之大槩骏发明逺仁恕爱利之意具是矣以今视古烝民之贤能殆无二辙然某今日之来亦岂徒道古今誉盛徳志于贡防取说而止诗曰靡不有初鲜克有终终之实难古人以为儆东海薛赣君所居可纪为汉吏师独有不吐刚茹柔一节异时烦碎之讥不足为累而鲜嫚谩欺之语奚为而防此世固难于不渝也夫君子之所为非期立异于一世往往趋舎之意分而美恶之形立丑正之徒烦而为善之类沮转移于流俗虽豪杰有所不免要其所由庸非明哲之不足而克举之不力耶夫是以烝民之贤能旷千载而不一二见阁下乃独有闻于斯世诚愿深惟保身事君之道终守不侮不畏之中则事业之光华利泽之悠久安于君心而答于人望如樊侯烝民之美将无媿矣某一见輙吐其胸中不得已之说人皆以始求深之戒危之某则以为士君子之交际贵定于其初抑亦诗人爱莫助之之意未易以俗见观也阁下勿过其言庶得伍防薤之列而逃旅进旅退之诮幸甚干冒战越
　　谦子定刘氏书
　　夏曰御龙代为着姓汉有北郭今犹儒家幸邑里之相隣而声猷之素洽是以致求婚之请亦既闻报可之音伏承某人令女毓徳庆闱宜稔肃雍之教而某子某服勤素业方循谨信之防由姻党之有连乃许缨而得请敬以五两前矣有惭不腆之仪将其百世頼之永缔无穷之好
　　谦子纳币书
　　礼重于婚葢严二姓之耦币将其敬敢伸五两之陈况得请于姻期将抚有于而室有懐种玊聿来双璧之祥引领宜家弥切三章之咏
　　丰侄纳币书
　　婚姻之好相得甚亲恭敬之将不腆是惧已辑百年之契肆陈五两之仪同心而臭如兰既遂绸缪之意之子而宜其室行观雍睦之风
　　五一弟定郑氏书
　　石室名宗载谋择壻朱陵余子诞卜宜家曽平时楚越之辽乃一旦晋秦之契殆由天幸夫岂人为伏承某人令侄女诫甚闲有贲当时之内行而某弟某儒书粗习犹惭孟举之知名冒焉乞婚幸甚得请妻之兄子尚怜三复于斯言有此王郎弥仰一门之阿大
　　回王氏许亲书
　　衮衮源流方衍河汾之庆卑卑门阀但余北郭之名恵然媒妁之言顾以姻防之旧致书来聘发币有辉伏承某人令嗣诗礼葢由其世家而某女子丝枲方从乎姆教幸甚金兰之契惟其臭味之同三复白圭夙已闻于善学此真佳壻今尚续于流风
　　回王氏纳币书
　　即旧姻而寻好顾何事于繁文发重币以踵门且复将于重意申固百年之好光华六礼之仪天壌有此郎伫谐阿大之望门阑多喜气防见少陵之诗
　　回刘氏许亲书
　　男婚女嫁宿有成言昔往今来迭相结好于仪可畧而礼方新伏承某人令嗣学以美身况羯末芝兰之辈行而某女子防焉失母无姬姜丝枲之典刑繇其臭味之同叠是姻防之契不疑何卜自谐鸣凤之和无言弗酬愿守伐柯之则
　　回刘氏纳币书
　　婚姻之约久矣十年币帛之将严乎六礼永荷绸缪之意来成嬿婉之期将令家室之宜无惭旧好岂但凤凰之吉不爽初占
　　回向氏许亲书
　　丞相诸孙典刑弗坠大夫遗绪阀阅仅存伊门地以何侔惟儒书而是契话言前定篚币鼎来伏承某人令嗣耽味简编甚于寒素而某女子服勤鞶帨安此清贫孰党友之传音遂婚姻之缔好岂其鲂鲤可量兴寄之髙幸甚兼葮将倚光荣之映
　　代回胡氏许亲书
　　葑菲何防莫称采求之意丝萝有托徒欣攀附之荣方针芥之相投见金兰之永好伏承某人令嗣乡评行艺素推月旦之声而某女子笄嵗容功粗习姆师之训好语屡勤于媒妁嘉音特枉于使人猥辱防谦钦如明约
　　代求范氏婚书
　　武子之徳在人流光甚衍仪父之贤有国遗俗仅存敢徼福于髙门愿请婚于下执伏承某人令女闲七篇之女诫早闻抑抑之仪而某子某守一巻之古书方谨譊譊之习惟臭味相同之契且话言前定之坚初其占之既谐懿氏之卜谓可妻也遂依夫子之门将照临于衰宗抑抚有于而室其为幸防莫既敷宣
　　代言定书
　　奉百金之季诺恪垂镇抚之私访双璧于雍田夙契婚姻之好既斋戒告神之始乃敬恭将币而前伏承某人令女越良臣之冑而闲闺阃之仪而某子某吴旧姓之家而谨诗书之守惟兹二姓之合其将百世之依匪伊人谋亦有天幸一言即契义深切于断金五两粗陈礼第惭于垂槖
　　代回定书
　　起家勇爵敢拟清流择壻名门乃得佳耦防两石一丁之訾信二人同心之坚发币鼎来占告止伏承某人令嗣天禄阁之英冑官簿方张而某女子函闗令之故家闺仪粗习属漂流于异县因邂逅于聨姻天壤此郎果大逾于素望门阑喜气防少振于衰宗
　　代回定书
　　邾国卑微况其逺裔周宗蕃衍燕及后昆顾门地之非侔惟儒书之是契伐柯洊至发币鼎来伏承某人令嗣二千石之贤孙箕裘不坠某女子一畆宫之素教蚕织粗谙重縁臭味之同不弃菲葑之陋河海润百里既相忘道术之中金兰同一心宜遂缔婚姻之好



　　钦定四库全书
　　省斋集巻七　　　　　　宋　廖行之　撰啓
　　贺宪冬啓
　　连珠协厯占牛初星纪之墟瑞晷应圭考日至地中之景方庆履长之始益知泰道之亨恭惟某官顺隂阳消长之宜奉时令赏刑之政澄清有志已观惠泽之交孚钦恤为心咸仰平反之罔滞茂对书云之旦荐迎纯嘏之休某疾方阻于负薪礼莫陪于贺燕当君子大来之吉已欣上下之交侈康侯昼接之荣即对庶蕃之锡永言颂系莫罄敷宣
　　贺莫漕冬啓
　　礼乐光华咸企二天之庇隂阳施化乃迎至日之长顾莫称介寿之觞其敢后宣心之牍恭惟某官髙风峻整雅志澄清与时偕行益懋亮功之绩所居类至方凝视履之祥允协昌辰弥隆睿眷某栖迟蛮徼鞅掌郡丞诵召伯黍苗之诗正仰沾濡之泽赓鲁侯閟宫之颂敢陈炽大之辞倾祝之诚敷宣罔既
　　元正与宪啓
　　厯首三元有初肇序律调一气其应始和兹维道长之时允属泰来之吉恭惟某官抚辰凝绩与国齐休奉寛大之诏书宻赞发春之意振滞淹于民俗妙通啓蛰之功茂对青阳伫登黄阁某庇身宇厦引睇星符服制以朞难缀班庭之庆愿言伊夕即观召节之归
　　贺沅靖守元正啓
　　苇桃在戸又新一岁之仪椒栢称觞溥介百年之寿惟时硕德茂拥繁禧恭惟某官德秉粹温政推岂弟承流宣化均阳春布泽之施铸顽成仁协品物更新之应抚辰凝绩视履考祥方当彚征元吉之辰竚对昼接康侯之宠某屏星负乗邻烛映辉岂无颂言可祝公侯之纯嘏亦有官守难陪宾客之后尘倾望之私敷云罔既
　　贺沅靖倅元正啓
　　鸡符桃梗以饯余寒椒酒辛盘爰兴嗣岁惟时硕德茂拥蕃厘恭惟某官和气积躬惠心孚物恩仁布防助承流宣化之功动植昭苏被伸屈荣枯之赐抚辰凝绩视履考祥竚闻课最之升即有褒迁之宠兹临谷旦宜协泰亨某假贰山城希光邻壁岂无善颂怅莫陪宾客之后尘赖有尺书犹可举岁时之故事深惭骩骳难究愿言
　　贺衡州范奉使啓
　　剖竹分符钦奉枫宸之眷开藩问俗肆班鴈峤之春坐啸黄堂驰声逺徼顾有一防之托敢修尺牍之恭伏惟某官善能周室之亷官悃幅汉家之循吏乆更剧寄浸陟华途二千石共理之良益隆善最九万里搏扶而上行展壮图岂伊南服之州尚屈东方之骑伫兴馈叹即奉诏趋某望履虽遥依仁盖切田庐占籍爰居蒸水之邦廪禄驱人来佐夜郎之郡钦闻渤海太守之化莫献汉阳处士之规写钦止之心赖有子家之执讯歌来暮之句愿继王褒而作诗岁律方新春阳向淑兾顺节宣之序仰承注倚之怀颂咏徒深敷云莫既
　　贺范盐啓
　　肃膺中诏荣领外台占使者之星光生躔度叱忠臣之驭喜动江山凡在庇庥率皆鼔舞伏惟欢庆恭以某官钟时间气为世通材凛若典刑有清白传家之懿渊然问学达诗书执礼之言早振迹于巍科亟跻荣于华贯参筹内府国有赢资疏宠輶轩风生一节焕光华于原隰动气色于旌旗载惟翼轸之区莫重荆衡之域清湘碧岳悉见版图赤米白盐尽归筹画坐提纲领兼裕源流登孟博之车想惬澄清之志用计然之防伫臻富足之功某籍伍部民名叨宦牒乆志荆州之识面欣闻刺史之褰帷我有儿童可备细侯之竹马公犹膏雨其均召伯之黍苗赞颂之深敷宣罔既
　　贺陶盐啓
　　宸扆疏恩播西垣之纶綍使星绚彩辉南楚之经躔凡在庇庥举增欣忭仰惟庆慰恭以某官髙风峻洁雅志澄清握兰而趋丹墀振宪部诗人之伟躅持衡以司文柄萃南宫进士之敷言辍更直于鹓鸿寄宠权于食货风生英节声动熊湘盖九重惟心德之知视万里等门庭之迩礼乐新从于天上想工歌三而拜三源流已具于目中将百姓足而君足行推鞭算即见钱流苐虞揽辔之劳难屈持衡之彦某一防蒸水幸足资才半刺荆游方安怀绶愿夙勤于仰斗快将覩于褰帷固有儿童可备细侯之竹马岂无櫑具会瞻公子之绣衣赞颂之诚敷陈罔既
　　贺曹盐啓
　　肃膺中诏荣领外台占使者之星光生躔度叱忠臣之驭喜动江山凡在庇庥率皆鼓舞仰惟欢庆恭以某官钟时间气为世通材凛若典刑有清白传家之懿渊然问学达诗书执礼之言早腾播于休声亟践杨于华贯握兰省闼绰有能称剖竹侯藩茂凝嘉绩敛翼冀偕于鸿渐抟风有待于鹏程持釡出郊蹔屈云霄之步武乗轺问俗载扬旌节之光华矧惟南楚之上游式据重湖之剧壤胡床夜月江环庾亮之楼流水桃花烟琐秦人之洞丹砂朱橘悉见版图赤米白盐尽归筹画坐提纲领钱谷必问其几何肯较锥刀会计亦当而已矣惟朽贯腐粮之积皆摘山煑海之谋利孔寖洪弊源斯窒推锋盘错稔闻游刃之余拭目匪伊会见赐环之召某叨丞属郡仰德台屏英规未覩于云天崇誉乆钦于山斗辄露依归之素少伸庆赞之私栖巢防之一枝兹焉有托泛恩波之万顷浩矣无涯祝颂之心敷宣罔既
　　贺益阳赵宰啓
　　疏恩芝检出宰花封纶綍甫颁驩已腾于四境帡幪所暨喜尤倍于舆情欲写寸诚敢凭竿牍恭惟某官禀资英迈毓德粹纯学问该明洞八牎于胷次文章雅健倒三峡于毫端清时蚤见于一鸣淡墨荣标于千佛荐扬滋乆誉处弥休辍唐朝台阁之贤膺姬室子男之寄然百里岂乆淹之地而九重兴见晩之怀竚遄尺一之招归奉昼三之渥某寒儒冷族俗状凡材三献技于礼闱有惭画虎始缀名于铨部谩曰为箕属兹试吏之初闻有戒期之命想言游学道当流化于弦歌则杜甫折腰敢惮劳于趋走方备数百寮之末可滥吹一律之竽幸甚依仁庶其蔵拙遡风以徃岂无预下之教条望履而趋行遂亲承于罄欬倾依之切敷述奚殚
　　贺邓守啓
　　望重皇华权舶货低昻之寄恩分涣号更侯邦屏翰之崇释周家六辔之劳厯汉室三公之选先声甫暨舆议交欣恭惟某官厚德镇浮长才济剧清风不坠江东良守之云礽笃行无渝髙宻元侯之轨范早擢儒林之秀旋膺诏节之荣入亚二卿赞国计军储之调度出将使指緫蛮琛夷寳之阜通惟兹中外之徧仪弥见声华之借甚方九重均轻重之势故千里屈循良之师载惟湘楚之邦实迩枌榆之社蹔烦汲直淮阳之拜欲宠买臣会稽之归竚闻宣室之思即奉承明之直某乡闾晩进仕版孤踪夙获快于披云喜尤先于贺厦受防有托徒窃幸于私心拔薤无谋终莫裨于逺畧戒严伊始凄凛云初愿精寝馈之调益对冕旒之眷
　　贺叶守啓
　　暴公子之髙名服膺寖乆韩荆州之一识雅拜犹稽昔嗟拥篲之无因今幸受防之有托未倚宫墙而捧挚聊凭竿牍以宣心恭惟某官厚德镇浮清风激薄文章当世宗匠政事为时吏师入亚二卿赞武穆文昭之盛出专侯社拥汉符唐节之荣方九重深念南土之民故千里尚屈东方之骑地连蒸岳人戴龚黄六条之教初颁五袴之歌已沸政应宣室凝神贾谊之归当信三槐虚席五伦之入时惟佥论实非私言某仕路孤踪儒门寒裔伯乐不顾难追冀土之骅骝崔生何为甘偶蓝田之鴈鹜坐兹匏系弥切云披前更陨箨之辰可遂及之代缅怀归止展夫桑梓之恭愿予进焉无以菲葑之体肃晤伊迩素律向髙更勤茵鼎之调式副冕旒之眷永言颂咏曷罄敷陈
　　贺邓守啓
　　熊轼抳轮黉堂视篆旌旗改观动气色于髙牙号令一新厉风雷于四境欢腾舆颂望洽斯民恭惟某官政事宗工中兴循吏光华云逺留岭海之清声屛翰于宣增衡湘之气槩蹔假澄清之手载施牧养之功伊买臣获会稽之归然太史岂周南之滞小宰典司六计方弊亷能刺史入为三公即褒治行某乡闾迟次井邑受防属兹贺厦之初爰有负薪之疚念维桑与梓勿忘敬止于斯心而拥篲扫门徒极坐驰于此日涤场伊始宣化云初愿循君子之四时前即康侯之三接
　　谢薛守啓
　　上防太常曾无髙论拜恩九陛亦玷末科起白面之诸生还青氊之旧物念南国被化孰非楚地之多才而阖郡推贤奚止菑川之一士乃以栖迟之乆独居抡选之中载省侥逾岂非际会伏念某才虽悭于天分学粗守于家传屡矣退飞谓竟身于岩穴忽焉决起宁自意于云霄以亲闱之素望颇严恐祖庙之清风或坠强勉再战冒昧一行乆冥拾芥之心姑効焚舟之举偶中程于兰省获奉对于枫宸释之论甚卑自诡易行之实平津第居下敢希亲擢之恩幸脱褐衣均霑命服所喜百年之门戸已收两世之儒科岂惟衰绪之光亦惬慈顔之念虽置万巻而读律仅逃画足之非然计三釜以及亲宁畏折腰之役行展平生之志敢论稽古之功岂伊人谋亦有天幸兹盖伏遇某官主盟吾道师表士林闻文翁之风化已先于兴学况延寿之教礼尤急于亲贤遂令牛马走之微亦玷龙虎牓之末遭逢若此报称谓何某敢不益自勉于进修谨勿忘于矜式壮所行防所学当无负于此心上为徳下为民期有见于斯世
　　为老人通邵守啓
　　除目乆颁未拥东方之骑涣音寻至遽更南服之符四郊方浃于驩传千里已囘于叶气奔趋在庇忭蹈尤深某官敏识絶人廉名耸物学通世务河汾夫子之云礽才可时施江左夷吾之流亚早结冕旒之眷屡分铜竹之荣仁恩所至而有声治绩毎髙而居最巴陵鳏寡乆歌叔度之来澬水儿童俄整细侯之迓载惟兹土实亦雄疆地巉楚尾之余封壤接梅山之故境必有龚黄之政以兴齐鲁之风故当二岁之终更爰聴九重之简在或辍从臣而授朱轓之宠或由奏课以陞文石之班我公之来迅诏可待盖翟方进之遇主巳器其能而萧望之之得君更详其试实佥言之所诵非小子之敢谀某窃禄冗员抚尘俗吏宦途蹭蹬难追冀北之骅骝弱羽飘零犹侣蓝田之鴈鹜岂谓未镕之鑛获亲良冶之鑪虽尚迟韩休之三然已防苏天之二讵止承风而趋走将期淑艾于师资阳春有脚而不择薰蒸化雨无私而宁偏润泽或可咏具腓于桃李庶几忘下体于菲葑则许邑之聋尚容陪于下吏而颍川之恕不失过乎古人
　　为老人通辰州徐守啓
　　蓬飞上国快荆州识面之荣纶演西垣聴渤海单车之举恭想麾符之逸缅怀杖履之游矧惟贱子之夤缘行厠别车之陪贰弥勤仰徳敢废宣心恭惟某官岂弟慈祥雄浑杰特所居称职忠清夙振于先猷为世名人峻厉无渝于徃范早际亨嘉之会徧仪华要之津载王祥邦国之谣屡奏成于康海考望之宰相之任更详试于治民眷惟辰水之区实控獠夷之聚必有卖剑卖刀之化以成维藩维屏之功千里向风重湖防福某地寒进晚才薄力绵姑从官牒之推移自媿家声之沈寂疎迟焉用了无骥足之称逾汰何安遂忝屏星之授惧深非据幸岂无从敢云政事之与闻预喜表仪之有在目切云天之覩心劳旌斾之摇素律甫囘秋阳尚酷惟君子四时之无爽信康侯三接之非遥颂系之深敷宣罔既
　　通岳州张守啓
　　仰吾道之宗主昔尝窥姓字于英躔为契家之门生乃幸奉约束于大府虽下走见嗤于俗状有广厦可庇以欢顔天借幸于及愿敛板趋庭之敢后名敬通于行李喜属鞬佩韔之有期恭惟某官气敛天地之英才冠岩廊而盛轩腾龙虎之牓雄壮际风云之怀焜燿虹蜺之光贵名起霄汉之上继万古衣冠之盛负三杰帷幄之竒屡分刺史之符优最考功之课朝庭重岳牧之选知冕旒注意之深郡国占湖山之区想燕寝凝香之胜已畅谨身亷平之化伫闻乐职中和之歌治等弥髙吏刺无媿且洞庭九州之冠诗篇追韩愈之雄矧岳阳万古之名文采敌范公之富凛紫枢黄阁之望将赤舄丹墀之归难郁具瞻即遄迅召某才列诸生之下仕居百寮之卑三釜及亲徒得毛生奉檄之喜一行作吏敢怀杜叟折腰之难愿不惮捶楚尘埃之可羞亦欲以尺寸功名而自见倾心熊轼驰志龙门昆阆蓬瀛蹑履傥防于少进雪山氷壑持躬其敢以或欺不胜愿忠之私未究陈篇之际梅天气润槐夏风清愿循君子之四时以速康侯之三接倾依之至敷述奚殚
　　囘李守啓
　　铜竹分符寅奉丝纶之宠蒹葮倚玉预深寮寀之荣念贡牍之未遑忽飞缄而首暨俯媿小人之不敏仰知君子之能谦恭惟某官仙李流芳龙门袭庆词源浩浩共髙倚马之才襟宇飘飘乆负骑鲸之志实四世五公之后擅一门三秀之称华蕚联标芝兰竞彩曵组寖更于膴仕班春蹔屈于遐封矧湖右之名区以辰阳为乐土踵中古晋唐之懿讼牒晨稀当五溪沅靖之冲闗烽夜熄正有资于循吏将尽复于淳风白日青天方期快覩盘根错节已肃先声聴儿童兴来暮之谣伫凝嘉绩将圣主有见晩之叹立步要津某猥以非才滥叨佐郡苐剧依刘之幸惭无和郢之工自媿迂疎厠同寮而何补徒欣伊匪获倾盖以相从秋暑正隆行轩载整愿厚寝饔之适用迎眷望之休祝咏之怀敷宣罔既
　　贺张守啓
　　油幢万旅畴尊俎以策勲熊轼一麾寄屏翰而均逸拥虎符而啓籀奄鴈峤以开藩坐啸黄堂驰声逺徼顾有受防之托敢稽贡牍之修恭惟某官隆望盖时宏猷济世备寇恂之文武擅牧人御众之才兼厐参之恩威优恤弱击强之政曩折遐冲而制胜肆陞延阁以通班属湘隅滋盗弄之兵当阃外整成擒之畧朝方经画地孰重轻伊衡居出入之冲于时遴蕃宣之任肆畴勲业暂借抚临草木知名应有江淮之威肃鼓桴罢警谅犹京兆之政清将三公选所表而用之当今世舍夫子而谁者伫奉紫泥之召进登清禁之聫某旧辱记存喜居庥廕钦闻渤海太守之化莫厠会稽邸吏之恭愒日何功将幸及之代修容可冀媿无拔薤之谋秋律云深天时向肃愿谨节宣之序仰承眷倚之怀
　　贺张守啓
　　玺书就拜因易地以建侯熊轼鼎来肆怀章而之郡风闻千里欢浃舆情仰惟庆慰恭惟某官学术精纯风猷凝邃英声茂实早振迹于士林伟绩殊庸乆最功于官阀方报淮壖之政即膺鴈峤之封惟二千石共理之良将九万里抟扶而上钦惟逺业姑此假途某邦人卑卑官牒乆志青天之覩行依皂盖之庥写钦止之心赖有子家之执讯歌来暮之句愿继王褒而作诗欣颂之私敷宣罔既
　　为叔父贺邓守啓
　　岭海朞年专緫阜通之寄丝纶一札峻更屏翰之崇借长孺之重名宠买臣于故郡驩传四境荣观一时恭惟某官敏识絶人亷名耸物景山清约足观世美之无双伯道谦和兹见家声之不坠早掇贤科之効亟跻膴仕之涂爰简渊衷寻纡召绂入赞国储之会计出权舶货之低昻方九重矜鴈峤之遥故千骑托虎符之重地邻枌社人企棠隂政应宣室之归无乆周南之滞时惟佥论实匪一言某仕版陈人儒门寒裔抗尘何补不堪州县之徒劳投绂而辞已分田园之归去正窃里居之啸傲遽叨厦屋之帡幪方将托百畆于共治之良何止受一防于为氓之愿趋装伊始流火云初愿精茵鼎之调仰副冕旒之眷
　　代刘守贺吉州朱守啓
　　受知宸扆改命价藩龚少卿之对孝宣上闻之而甚悦黄次公之代延寿治因是而大成政教修明吏民怀服仰惟庆怿恭以某官儒先隽望宦达名流心不违仁夙志屡空之学人多怀惠尤髙自遂之风宜簉羽以仪朝尚剖符而为郡渠阳凋俗方属心膏雨之来螺浦仁风不自意阳春之至岂独铸顽之妙抑知植本之深姑讫外庸竚遄中诏某一防被泽千里连封欣闻初令之颁已觉余波之及行李一介敢修赞喜之恭君子四时更上尊生之祝
　　贺鼎靖守啓
　　出綍昕庭建旟雄屏防刚宸而啓籀宣德意以开藩喜浃羣情欢腾比壤仰惟庆慰恭以某官材髙康济学造诚明茂实英声夙振士林之表嘉庸伟绩允推吏治之师方迈迹于循良尚究心于绥抚风行千里已歌叔度之来诏下十行伫庆次翁之召某负丞边障窃庇邻庥岂无颂言可赞公侯之戾止亦有官守莫陪宾客之下陈肃气愈严黄堂多暇祈鼎茵之加重须台阁之升华瞻企之私敷云曷既
　　贺赵守啓
　　中宸钖命南纪建侯对延英之朝谅兴见晩之叹怀会稽之绶爰膺共理之求除目一传欢声四洽恭惟庆慰伏以某官天潢疏润玉叶腾芳蔚为贺白之宗英倬有龚黄之政术早擢贤科之效寖登膴仕之荣勤注想于九重命无俟驾奉清闲于数刻俞有昌言乃开鴈峤之封式畀虎符之宠眷知弥渥盖二千石之惟良风采素髙想十二牛而有裕钦惟逺业姑此假途某邦人卑卑宦牒久志青天之覩行依皂盖之庥写钦止之心赖有子家之执讯歌来暮之句愿继王褒而作诗欣颂之私敷宣罔既
　　为老人贺胡中丞啓
　　解屦抠衣五载隔龙门之峻扬庭涣汗百寮瞻乌府之隆是谓德进则朝廷尊盖由纲正而天下理威风自肃公道益彰顾虽么麽之微知有清明之庆恭惟某官气直方大学纯粹精力持正义于流俗众言之中大起髙名于缙绅先生之上迨是非之一定宜功业之鼎来入仪柱史之班进掌宗藩之牒升华经序极儒者之至荣擢贰夏卿制遐冲而坐折畴庸丕着懋渥亟颁由当时抗义槩以强主威宜此日须直绳而断国是权畀惠文之重位严独坐之雄洪惟皇家尊任宪府在仁祖之纳谏相臣至承防而奉行越光尧之用人政柄率由斯而超授方上圣纂承之始繄中司遴简之精比公之登虚席遂正朝望转峻岂徒倾京邑之观帝眷弥深乃益知眞宰之器伫膺大拜以耸具瞻某猥琐郡丞栖迟蛮徼自怜俗眼昔尝披快覩之天惟恨尘踪今莫厠贺成之燕仰正人之进用偕有识以欣荣望斡旋无私之匪遥何踊跃自献之足媿念山有猛虎斯无藜藿之忧虽兰生深林愿同菲葑之采岁寒栢劲腊尽囘春恭祈茵鼎之处宜益副冕旒之注意徒勤倾颂莫究敷陈
　　为长兄贺张南轩荆南开府啓
　　开南服之价藩建元戎之幕府诚明所格不烦褰刺史之帷号令一新岂独壮三军之气俯惬苍生之望上寛当宁之怀仰惟庆惬恭以某官于道得古人之传以身任天下之重时则有若伊陟烈可绍于阿衡我亦欲正人心功足齐于孟氏言行当时之师表出处系世之污隆赞策膺戎自得安强之本矢谟造膝居多仁义之陈粤去国之几年惟许君之一节谋非身为志与时行人定胜天天定胜人素其位而奚慊仕优则学学优则仕顾其道之当然三载于南百蛮既辑文轸且逾于桂海声名益简于冕旒祈退甚坚受知弥渥伊荆州用武之地最今日任人之先食货生财虽云当务诗书谋帅宜莫如公聫翩纶綍之颁从容缙绅之喜国家倚重盖根本之上游兵民属心将权舆于大用矧是经纶之计及夫闲暇之时先为不可胜之资其取杜生之自治故将大有为之主必若宣王之内脩既上得其道而下得其宜则守无不安而征无不服惟乆负胷中之素宜咸徯日新之功行且登庸措之事业某门阑晩进宦海余波读一巻之书亦粗知于模范处百僚之底曾何补于毫分欣闻山甫赋政之初伫见尼父复疆之效言诗三百在蒸民江汉之篇逢世半千见大学中庸之治其为瞻颂莫罄敷陈
　　为长兄贺王帅班师啓
　　皇咨一德既敌忾以献功王曰还归肆班师而振旅恺歌雷动露布星驰勲业耀乎鼎彛威名震乎中外兵民休妥朝野懽忻仰惟庆怿窃以蛮獠混并郴桂尤甚资悍轻而易怨嗜渔刼而弗悛长养以儿子则徂击而纷拏绳治以尺寸则鸱张而旅拒率十数岁而一扰辄千百辈而羣行小则贻守将之致诛大则勤王师之肆讨曩尝恣于狂狡亦旋费于剪除然芟落爪距而乃有脱遗或淹留旬月而竟以绐获虽弭定之劳可纪而震叠之威未信乃者大为蒲泽之奸至动羽书之警上深注意无逾方面之贤公则徂征爰涖师干之试既尽防于诸将宜肇敏于戎公哽彼喉牙得其要领洎处分之已定则攻讨之不留一麾而羣丑褫心再皷而渠魁授首肆搜原而剔薮犹薙草而狝禽曾是旬时屡腾月捷俯快周邦之喜上寛宸扆之怀讙譊亟化于讴吟官府即还于平泰绣衣公子渠劳部逐之分屠狗将军莫售面谩之请壮价藩之风采表儒效之权舆佥论翕然斯文幸甚恭惟某官诗书元帅帷幄良筹克壮其猷方叔已寜于荆蠢用锡尔祉召公宜拜于王休兹鱼服之载櫜将衮衣而入觐岂嫌伐一时之事方益为永世之图若赵充国之殄先零得屯田十二便之计且诸葛亮之擒孟获有留兵三不易之谋惟出其酋豪壮勇而用之因据其形胜膏腴而临彼则岂惟南人不复反侧之虑抑可使县官不烦转饷之须想经画之一施斯悠久而咸赖实维天下之望奚独湘人之安某系身黄绶之卑拭目碧油之举樊须云弱虽莫陪用命之师宗元何人尚克献平夷之雅赞颂之至敷云曷穷
　　到任谢湖北汪宪啓
　　一顾而假三倍昔尝叨眄睐之恩广厦之庇万间今幸托帡幪之内以前日互乡之与其进宜斯时游子之得所依既长鸣多通意之人信寒士有欢顔之所辄自伸于知已因具见于倾心窃以文章政事或者谓两涂之殊棰楚尘埃人盖嗤百寮之底然设科于以广求才之路而分职孰非谓任事之能夫以静厚如苏黄门犹惭阶于进士至若经纶似陆内相亦发轫以渭南岂惟无忝于儒科抑亦见推于治等伊前哲周旋之地尤后来抡选之难必当其人乃在此位如某才虽悭于天分业仅守于家传屡矣退飞谓竟身于岩穴忽然决起寜自意于青霄粗承百年未坠之规幸免四十无闻之耻起诸生而缀仕版敢云稽古之功得三釡以奉亲闱窃怀奉檄之喜亦有天幸遂及我私兹盖伏遇某官望冠世臣蔚为时杰祥储龙甲之地衍公侯之流光瑞得奎文之躔钟天地之英气自鶱鸿渐之翼一新鳯览之辉修平凖之书已裕湘中之食货奉祥刑之训载明荆部之科条于观风问俗之余闲尤激浊扬清之有志敬其余如一廪乎何侯守法之公诚有味其言温然郑庄推毂之意在冥琐其何取亦经乆而不捐既脱白丁遂玷微禄重念某已痴已痼吏习何疎少焉自诡于功名粗有尺寸之望久乃见収于困顿投之奔走之场念慈闱喜惧之年更伯氏凋零之后顾一身之责甚重非二天之托何归矧惟洞庭广邈之区孰与巴丘弛弊之极吏漫自若乗簿书縁絶之奸农惰弗勤安耕芸卤莽之报公无可持之绩而抑给于征人惟早去之望而趣了于须臾故郡邑匆匆治期会而不足于兵戎徃徃恬故常而弗治仅存一尉之名载与数卒而处所愿闲暇茍安于无事深恐缓急莫济于一时况相助相扶持之法不修于比闾则无耻无忌惮之民易流于奸宄不胜过计之虑重增了事之痴傥辔策之少寛庶涓埃之可効某敢不守所学而无负素其位以有行持躬益谨于勿欺济拙深求于不倦虽猗无它技尚一割之试鈆刀而敢布此心如百谷之仰膏雨倾依之至敷染奚殚
　　到任谢陈漕啓
　　试吏尉曹琐琐尘埃之贱遡风英节皇皇礼乐之华方窃防于一枝敢祈恩于三沐顾所遭之幸甚论其报之谓何延见南畆之旄倪无以告语为言外台之约束惟谨奉承凡有听闻孰不欣快伏念某学仅通于世务才非合于时宜搔首读书颇欲追古人简策之上俛顔就禄竟堕在俗吏凄凉之中漫浪河西之行彷徨洞庭之野呻吟衣食虑弗靖于里闾出入涛澜渺难穷其窟穴矧宿弊之相袭于斯世而未闻腰弓撚箭之流仅充异役植旗鸣皷之习徒有虚文但有一尉之名相与数卒而处弃车马而遁去何敢效昔人之谋尽狐而一空将谁为今日之用盖了然见目前之势故懔其有意外之忧未能持方而入圆曷容迂拙所愿视逺而犹近必赐矜怜兹盖伏遇某官昭代宗工清朝国器治等出诸公之右允若吏师勲名简九重之知倬为时用峻西清之寓直裕南纪之转输流地上之钱不假刘晏低昻之术转闗中之粟伫成萧何餽饷之功于观风问俗之余闲尤激浊扬清之有志不图幸会获在庇依某敢不只畏简书谨循辔策庶几得兽或能从指纵之功傥可培风愿曲借扶摇之力其为感激莫罄敷陈
　　为长兄到任谢王帅啓
　　百寮之底方此効官三釡之资喜容就养顾微躯而甚幸仰大庇以知归窃以均内外而一重轻要孰非以器使捕盗贼以起端绪则专在于尉曹自京都始二部之分至县邑亦一员之置彼趋走或折腰之惮然豪强悚棰棒之威惟吏能警敏者乃擅渭南之名必才望髙雅者始有洛阳之授职虽甚冗选则不轻矧是资阳实维岩邑版逾万戸亭列七乡蜀垒呉城盖畴昔战争之所北荆南越正今兹行旅之途泽可缗鱼山多艺茗或者竞渔商之利因而通薮泽之逋曩已就于芟除今尚勤于澄按凡兹警察之吏宜用精明之人如某者猥以书生滥沾世赏徒知守纸上之语曾未若囊中之锥窃妄意于箕裘无取才于尺寸念古人四十而仕今或似然苐学者再三而思吾未之信虽班棰楚之役且食斗升之粗敢图无能亦许就列兹盖伏遇某官诗书元帅政事宗师素结冕旒之知允膺方面之寄凡斤者斵刀者削尽指使于羣工而细为桷大为杗尚兼收于众木致兹琐质获厠下寮某敢不只畏简书谨循辔策庶几得兽或能从指纵之功傥可培风愿曲借扶摇之力其为感戴曷罄敷陈
　　通兵曺官唘
　　委身邑尉自笑卑飞从事郡曹乆钦妙选将趋走凄凉之迹有周旋提掖之资适戍之及期先邮筒而致敬恭惟某官风猷峻整器宇宏深材名夙擅于无双治等常推于第一未上承明之直姑从大府之游肃若纪纲赞成坐啸之绩稽其善最合居明陟之科将台阁以升华遂云霄而阔步某儒酸特甚吏习殊疎缘言语文字而得官曾何万分之补于棰楚尘埃而干禄正为三釜之谋所欣陈力之初窃有依仁之幸夏日可畏南风之薰愿崇卫于生经以亟来于召节颂咏之至敷述奚殚
　　通巴陵主簿啓
　　趋走折腰兹焉筮仕淹翔栖棘幸甚从游适戍之及时先邮筒而致敬恭惟某官材堪世用学有家传典刑存金玉之渊风采廪台阁之望未展立朝之畧姑为佐邑之游悉意勾稽协赞一同之治畴庸善最合居峻陟之科将台阁以升华遂云霄而阔步某儒酸特甚吏习殊疎缘言语文字而得官曾何万分之补于棰楚尘埃而干禄正为三釜之谋所欣陈力之初窃有依仁之幸夏日可畏南风之薰愿崇卫于生经以亟来于召节颂咏之至敷述奚殚
　　为长兄囘孙簿啓
　　策名巍第发轫亨衢不嫌簿领之卑兹见檄书之喜欢均一邑幸甚同僚且先执讯之来益起望洋之叹恭惟某官文成黼黻学有渊源闭戸穷经造圣贤之阃奥枕流漱石何世俗之磷缁已收稽古之功尚守辞尊之志惟其养之素厚是以持之益谦祭灶而请比邻顾何妨于髙士栖鸾而以枳棘恐难屈于大贤似闻天上之音不俟星言之驾某事如画虎世谩为萁腾跃何为未遇培风之力凄凉自笑徒媿折腰之吟天假其逢君来何暮使皆有所矜式非但于言为之范我驰驱岂无所获实惬依仁之愿尚稽赞善之词坠纸上之烟云想胷中之泾渭鼎尝一脔已逾大嚼之甘日咏三秋弥切下风之望金行仲琯车肃前旌愿严掫卫之宜以顺节宣之令其为欣颂未易殚陈
　　囘巴陵郭主簿啓
　　解褐为济隂之游咸服仲宣之量折腰作河西之尉谁怜杜甫之吟欣闻贤辙之来将窃邻光之照况上国从游之旧而同寮依庇之新曾赞问之未遑忽飞牋之先辱不敏若此自讼谓何恭惟某官学富五经名髙千佛器逺而将之以重其用不轻材大而持之以谦所养弥厚未上词林之直姑为簿领之行祭灶而请比邻顾何妨于髙士栖鸾而以枳棘恐难屈于大贤谅非黔突之淹即奉紫泥之召某甫尘末第自笑卑飞曾谓毁车而欲逃乃幸闻音而独喜非敢觊连墙之契以同尊酒之欢庶几陪三杰之名或厠文词之列夏令正烈暑行良劳愿叶冲和俯惬颙望悚荷之至敷染难周
　　通岳州李司户啓
　　畴昔云梯窃仰絶尘之步一时官牒又为同郡之游幸甚遭逢之多忘其趋走之媿盍簮伊迩置邮以先恭惟某官江右名流呉中隽望文章万丈之光焰倬有典刑声名一世之龙门尤髙风彩自展飞抟之翼益先驰骛之鞭姑蔵霹雳之锋廪材名之素望行置金銮之殿极儒冠之至荣某才不逮人仕方干禄顾甘处百寮之底亦图为三釡之阶惟门阑契分之益深将棰楚尘埃之可免足以行志岂维臭味之同敢不尽心愿索形骸之外夏日可畏薰风自南愿崇卫于生经以亟来于召节欣颂之至敷述奚殚








　　钦定四库全书
　　省斋集卷八　　　　　　宋　廖行之　撰唘
　　谢万倅启
　　文陛奏篇曽无长策昕庭赐第亦玷末科起白面之书生还青氊之旧物抚躬何幸揣分斯逾静惟儒术之行非但科名之谓盖正心诚意有古人之学乃致君泽民成当世之功假进士以为进身之阶至成物则推成已之道惟其涵养之有素见诸举错以奚难洪惟熙朝益尊多士若韩范经纶之勲业与欧苏讲学之渊源道匪虚行世咸防赖凡登万中之选有辉千佛之名必当其人乃在此位如某者自怜顽顿见谓迂疎栖迟灯火者防三十年奔走道途者逾二万里独以尝从先生长者之后颇欲自致学士大夫之间厥有夤缘而此际遇兹盖伏遇某官均宣徳化雅好文儒海沂之赖王祥功已康于邦国河南之敬黄霸议皆合于人心遂令牛马走之防亦玷龙虎榜之末遭逢若此报称谓何某敢不益自勉于进修谨勿忘于矜式壮所行防所学当无负于此心上为徳下为民期有见于斯世感荷之至敷述奚殚
　　为长兄贺赵益阳就任添差潭倅启
　　需牍荐贤奉玺书而即拜缇屏章徳解县绂以就陞化将千里以同流荣动一时之创见矧在属僚之末尤深賛喜之诚仰惟庆泽恭以某官挺棣华韡韡之芳粹麟趾振振之徳取青紫如拾芥益起贵名枿牙角于哦松可量髙兴始澬水屡更于剽盗正湘人积苦于戒严暂劳学道之贤小试拨烦之手虽子防为武城宰割鸡焉用于牛刀然虞诩在朝歌邦错节乃观于利器羣盗敛迹千室鸣弦业防惰于农桑措艰危于袵席舆人歌政既万舌而一辞幕府上功宜九重之异眷不俟再期之乆亟颁一劄之荣昔厐士元之处治中匪以耒阳之绩若丘仲孚之为内史乃由山隂而迁未有如公独髙于古惟材猷敏劭故优于治邑而无媿且恩信素着故进之监州而甚宜闾里已安犹是不欺之俗教条无改益观可大之规岂徒展骥足于天衢将见壮犬牙于国势某夙幸大夫之事复兹半刺之依頼别驾之功愿列邦人之献颂称封丘于上庶祈荐口之举偏賛仰之懐敷陈防既
　　贺岳州林倅啓
　　十行防宠分湖山风月之寄别驾展軨倾邦国海沂之望惟古监郡之职委寄之甚重于今用贤之际属任为匪轻廪先声之夙驰驩善类之交庆恭惟某官珪璋粹徳廊庙竒材得问礼之流风规模益大轶咏梅之髙兴志节弥清从容更官牒之逰闲暇最琴堂之课六月息九万里将飞翼之垂天一朝解十二牛信游刃之余地指青草洞庭之境肃屏星泥轼之车外庸寖简于凝旒中诏停严于召节拱而可竢日以为期某脱迹书痴委心禄飬及亲三釡甫谐毛生捧檄之懐作吏一行敢谓杜叟折腰之惮刻意亷勤之守斋心道徳之观傥防贵敝帚于千金小异乎众或可华朽株于三秀自见于时槐夏清和梅天蒸润愿严次舍寝兴之节以符朝野倾瞻之懐颂仰之诚敷宣罔既
　　为老人通交代廖倅啓
　　蝉聫族姓犹存鲁卫之宗盟戍官期行继赵张之贤辙惟脉络同源之旧许驽骀十驾之追方将取则于伐柯何幸当家之接踵正剧髙山之仰敢先一介之恭恭惟某官劔浦储灵闽山毓秀早腾芳于桂籍旋布武于天衢颂泮宫芹藻之诗屡播师儒之化歌邦国海沂之咏蔼闻别驾之功眷兹辰水之题舆乆屈云霄之濶歩停奉夜前之席进乗夏篆之车靖惟廖氏之宗实出诸侯之裔叔安启宇湖阳志古国之墟文起隠居北郭着先生之号虽谱牒逺标于遗绪而箕裘浸失于故家漫更百世之遥莫厠甲门之盛旧燕不归于诸谢遡江孰是于他杨方元宗重叹于焉能乃清族喜闻于复见河润九里自怜臭味之同后有三王兹或典刑之在某才猷不腆学术甚肤早尘延赏之流已坠业儒之素信推移于官牒偶叨冒于屏星不图孤踪将继前躅属齐邦于后相悬知轨范之可遵俾汉阳之诸姬遂托子孙于不朽尚鬰披云之覩良思附骥之荣西颢之初秋阳未艾冀精严于寝味伫茂对于褒嘉
　　通岳州陈倅啓
　　半刺舂容分风月湖山之胜微官奔走在尘埃棰楚之间惟仰斗之素深喜趋庭之不逺敢输悃幅遥布勤拳恭惟某官华阀名流清时重望宰平社下典型存雅志之髙执法殿中风烈嗣异材之望诗书操履竹帛功名从容更官牒之防闲暇最琴堂之课厯青草洞庭之境拥屏星泥轼之车一朝解十二牛恢恢防刃之余地六月息九万里飘飘飞翼之垂天外庸乆简于凝旒中诏停严于召节上思贾生而前席岂容别驾之淹留君有吕防之佩刀行应公朝之简拔拱而可竢日以为期某脱迹书痴委心禄飬及亲三釡甫谐毛生捧檄之懐作吏一行敢谓杜叟折腰之惮刻意亷勤之守齐心道徳之观傥防重敝帚于千金小异乎众或可华朽株于三秀自见于时槐夏清和梅天蒸润愿顺寝兴之序以符朝野之瞻依向之诚敷陈罔既
　　为老人通交代李倅啓
　　旦评飞誉素钦北斗之髙除目颁音遐想五云之绚静惟嵬缪契交承请效志于菲葑宜用心于竿牍恭惟某官三防里门之旧阀八砖学士之故家望实寖隆何止列韦裴之亚典刑具在固将兾赵衞之封早以象贤登于膴仕方骎骎于要路乃屑屑于贰车是复为公已起后来之叹处之别驾殆难逺业之淹伫防黄阁之先猷姑示缇屏之有徳致兹哙伍忝在卢前惭为糠粃以居先喜托子孙于不朽某地寒进晚才薄力绵朅来辰酉之墟一洽訾枵之次防埃何补讫无王祥康頼之功嵗月可期防见光弼精明之气祁寒凝列蕃祉纷那愿精茵鼎之调行对丝纶之召其为倾向莫究敷云
　　为老人贺沅州徐倅啓
　　防恩中禁賛治雄藩爰诹政日以临民遂抚屛星而问俗敢输悃愊遥布勤拳恭惟某官圭组华宗璵璠重器发诸事业恢恢推防刃之余籍甚声猷凛凛出诸公之右将展鹏程之运蹔回骥足之能周景愿交已着题舆之美王祥协里伫歌别驾之功殆非黔突之淹即奉紫泥之召某喧卑郡佐宻迩邻辉泥轼鼎来乆倾闻于风采鱼书敬往兾快接于光仪倾企之私占言难尽
　　谢湖北陈漕从所请拨钱籴马谷启
　　位独卑于百寮輙冐言髙之罪谋何禆于五善适契周爰之咨匪怵于名要论其实窃以洞庭青草七百里曽民力之未苏金城隍中斛八钱慨籴资之莫听况国马往来之道须县官刍秣之供昔焉凿空以无名今始出金而预备乆困积年之敛幸一洗之特捐送使之缗靡留难者方懐不韪之惧勿报可从之书盖遗利于州县正以寛民而蠲征于闾阎深于爱国仰知雅意俯激懦某性不可移学未知变徒信腐儒之习不程妄论之愚被髪缨冠果奚为顾食禄必忧其事反裘负刍诚可畏谓剥下将以自穷抱此意以求懐告诸人而难合一言而听万幸其逢恭惟某官负澄清之志而持之以忠晓取予之宜而加之以厚观风荆益之地逺有光华寓直图书之林心存魏阙凡将明举错之际多中和仁恕之风且旁探于言以曲禆于末议有能建请旋即罢行昔胜之问当世所施盖得诸欵谒之际而陆贽説使者之请亦因其循行之时未有不见顔色之言乃遇若决江河之听兹为创见可以特书岂唯邑鄙之旄倪顿防积苦抑使县家之调发不至繁兴上下之体况同君父之交弥固岂云小物所系至公某猥辱奨从窃懐称塞于自叶流根之泽弗遗防溜之防将大钧播物之功或在荄滋之数
　　过省谢知举啓
　　上防太常曽无髙论拜恩文陛亦玷末科起白面之诸生还青毡之旧物抚躬何幸揣分斯逾静惟当世之污隆壹视斯文之兴废虽譊譊之习初若纸上之虚语然亹亹之实乃闗域中之至权遹观书契以来可验古今之证诗书纯正于三王之盛治亦如之辞章浮靡于七代之衰言之丑也昩者莫知其説取之弗自其原谁能正己以仪刑但曰与时而髙下况乎张科目之选所以开功名之门人竞而趋求中有司之程度风随以变咸吹一律之笙竽谓端厚浮薄之同流于教化作成而何頼天惟厌于俗弊道乃兴于圣时尽祛五季之余风丕举一王之成法引天下于科举以陶冶英雄豪杰之气使天下之才智咸屈折文字笔墨之间倡之以仁义道徳之归严之以防矩凖绳之正权衡一付于鸿硕风俗乃为之粹醇若王文正之抑新竒竟罢贾邉之异説而欧阳公之黜险怪能变刘煇之诡辞乃知善世之方端自得贤而振于斯为盛可考而知言经纶康济之功孰匪韩范诸公之事业虽议论文章之末亦皆苏黄数子之渊源自夸诞之繁兴防厖杂而无统甚乃用禅流之语皆追媚时好之人此风一荡于轻浮素行曽无于笃实慨然当宁之念属此抡材之秋有是儒宗付之文柄将一洗于浇薄之习以尽还夫正始之风况临轩和顔非但三年之故事凡对防髙第必皆一世之豪英茍非其人不在此数如某者自怜顽钝见谓迂踈稽迟灯火者防三十年奔走道途者逾二万里盖尝闻先生长者之论欲自致学士大夫之间敢期五技之将穷乃有一枝之可托如斯际遇厥有夤縁兹盖伏遇某官昭代名流英躔隽望上防稽探禹穴禀人杰之地灵抉云汉分天章极儒先之事业备藩宣于方国最治行于都畿将揆路以登庸乃春官而借重谓军国之容急于牧马而淮浙之孰宜且耕战之事莫若屯田而兵民之未决进诸生而博问期当务之悉通推黜浮崇雅之素心见防滞振淹之明鉴遂令么麽亦在甄收某敢不益自勉于进修谨忽忘于矜式壮所行防所学当无负于此心上为徳下为民期有见于斯世是为报称曷究敷云
　　过省谢田寺簿启
　　某窃以羣试春官方惭五技选登桂籍猥占一枝起白面之书生还青氊之旧物抚躬何幸揣分斯逾惟儒术之传有宗故法家以师为重立于一巻之习严乎杨氏之是非倡以六经之文籍甚韩门之指授由所得之不谬则其成之可观熈朝益隆劝学之风诸公悉是茂才之选若韩范经纶之勲业与欧苏讲学之渊源道匪虚行世咸防頼凡登进士之目有辉千佛之名必当其人乃在此位如某者自怜顽顿见谓迂踈栖迟灯火者防三十年奔走道途者逾二万里独以尝亲规矩之诲幸其不坠箕裘之家静言此日之遭逢端夲异时之奨进兹夫子之成我其上天之诱此盖伏遇某官昭代儒先斯文宗主乆回翔雍泮之地方扬歴鹓鸿之班其成就弟子者滋多实兼善天下所从始遂令嵬亦与甄收某敢不益自勉于进修谨无忘于训饬期不负壮行之学当尤严始进之时击水而抟扶揺已快亨衢之九万排云而呌阊阖更陈奏牍之三千愿殚许国之忠即是报恩之所惟深感激莫罄敷宣
　　谢伯玉贺谦子过省启
　　猥辱华牋过形溢誉情虽甚厚理不敢当伏惟某人好在逰遨谊崇乡鄙南山胜槩驱入笔端北牖清风见于眉睫乃迂歩武更费辞章某才不逮人志方飬母教子能仕第懐报国之忠应举覔官偶中防名之选侥逾甚矣称塞若何徒抱感惭莫殚敷染
　　代刘守谢葛给事启
　　治剧非长预忧弗称易符何幸适便其私方违螺浦之居已即雁峯之境地连壤接于猎较而易谙智短才踈倘竽音之可滥载惟兹土匪但偏州临以二防动知标凖附之五邑曽是茧丝虽更凋敝之余尚或典刑之在有能勤俭固可抚摩某愚不逹宜仕非能信每自安于碌碌敢有意于昭昭賛邑七年再叨命召去朝十载一佐藩条顾非驰骛之资徒有迂踈之目岂期末路洊畀専城恭惟某官志正而通气和以肃论思闼夙髙批勑之风劝讲金华不媿敬王之学举错率繇于公道推扬靡市于私恩甞借片言初无半面荷隆知之特逹彻纎芥之遐遗亶矣遭逢致兹忝冒某当信孳孳之善勿求赫赫之名念宣化而承流曷胜重寄于爱人而节用或有寸长茍逭旷瘝斯为称塞
　　为老人通王漕启
　　三年渉笔仰帡幪于刺史之天十里重湖旷宾欵于平津之閤伊抗尘走俗以何事而自顶至踵以知归未前捧贽之仪敢贡宣心之牍恭惟某官任専国计望耸民瞻登孟博之车已遂澄清之志循士安之法尤知取予之宜益钦鞭筭之长才行促槐庭之大拜时惟佥论实匪私言某仕版孤踪门防旧物旅蓝田之鴈鹜昔叨药笼之收归冢宰之铨衡俄忝屏星之授方省受恩于门下不图拜赐于笔端曲承翰墨之颁顿觉么麽之重念竹头木屑猥勤垂记之私虽盘刻绅书莫谕着铭之切泬寥在经画为劳顾循君子之四时前即康侯之三接
　　贺陈漕启
　　荣膺睿渥洊领漕权四逹经纶快覩自天之命一新旌节忻闻易地之除恩宠方深功名未艾仰惟欢庆伏以某官金茎孕秀玉琯均和有宾朋梁楚之声余风未冺听奴婢诗书之语妙学犹传自跃足于亨衢寖彯缨于膴仕英猷借甚雅望岿然昨驾轺车肃将使指牙筹馈饷地流使鬼之青钱玉帐韬钤野絶弄兵之赤子防勲盟府益见异能寓直蓬山载扬褒典半夜未归于前席近郊姑借于长城雾拥桂林尽是借恂之父老云开衡岳应多迓伋之儿童先声乆播于澄清游刃自余于肯綮已歌来暮即报政成簉鹓鹭以横翔指云霄而直上某辱知最厚得报尤欣里闬追从夙有倚松之幸隣封宻迩敢伸悦栢之私祝颂之诚敷宣罔既
　　代林守通应帅兼贺启
　　寓直西清司存甚禁偃藩南服寄委尤隆上惟深五岭之思未甞忘逺公独知九重之徳足以济时开府方新班条已肃顾眇焉而乗障将幸甚以趋风引领而前修辞以进恭惟某官渊源宿学经纬逺猷育徳贤闗文行皆师其正飬资外服公卿每愧其先自簉周行亟膺异眷出少府之节食货已平衣直指之衣狱刑无滥政已成于闽楚意尤注于冕旒一札十行賛书甚渥五侯九伯谋帅莫先惟桂林象郡之区举百越鲸波之域乆勤忧顾兹荷镇临逺近交欢悉孚膏泽官民兼裕不类辟痱将自叶以流根即秉钧而当国更令列垒永借折冲某早窃赏延粗从吏役方终更于丞郡妄自诡于为州误玷左符疾驰单传邈焉儋耳曽是附庸预欣督府之趋寅奉教条之布櫜鞬帕首行修廵属之恭竿牍宣心先冩贺诚之素倾依之至敷染奚周
　　贺李帅再任启
　　碧油申命制阃懋功恩颁诏綍之新宠仍督府之旧荣増异日望洽舆情恭惟某官谊感英豪性根忠智隠若万人之敌才夙擅于无双毅然古将之风功常推于第一早出身而奋衞屡授筭以总戎知名岂后于张公谋帅难先于却氏载惟旧楚雄镇上防介江吴巴蜀之要冲居汉水方城之故境乆假韬钤之畧备宣蕃屏之劳政得人心吏民之称不容口勲隆方面风采盖贤于长城属兹乆任之朝肆举借留之典弥隆最课益简上心某凋郡负丞穷陬窃禄苏公是仰乆同载于二天种侯少留欢实均于百姓
　　贺隆兴程帅启
　　入觐天顔出临方面甘泉奏计上知亷访之劳章水分符国有藩宣之重欢声四溢条教一新某官缜宻自将温良无竞得以醖借粹然金玉之纯动以周旋谨此枢机之发东防批勑既着直声南服观风暂将睿防逹九重之徳意勤六辔之驰驱爰自使轺遂分帅阃惟是大江之右亦登艰食之余公往颁春民如望嵗凝香燕寝不妨凭刺史之轓曳履龙墀行即荷从臣之橐某自惟迟暮获际风猷驿传所临恨赐环之既去隣封孔迩喜击柝之相闻庆慰之懐敷陈莫既
　　贺赵帅启
　　光膺一札就镇十连揽肤使之绣衣乆烦摄事开元侯之幕府今乃为真条教素行欢謡増庆某官嘉猷经逺深识见防昨自郎闱出当戎翰其防事如轻车之行熟路其拨繁如利器之剸盘根报政既成亟上防门之节还中有渐来乗楚尾之轺属大廷谋帅之难且方面偃藩之阙拥双旌而将漕聮三组以兼官孰逾文武之全才终畀兵农之重寄焕壁奎而进直跨章贡以分符以恵慈绥四野之耕桑以整暇总十州之歩骑然睿主龙飞之始乃真贤鸿渐之时授任専城虽有加于眷倚遄归清禁始大展于经纶舆诵云然宸心可卜某旷官是惧佐郡何堪三月于兹已积素飡之讥诮二天在上倍怀丹悃之瞻依咏颂惟勤编摩罔既
　　谢荆南陈帅启
　　乗岭峤之单车初无课最分湘中之一节复玷除书既揆日以班条乃瞻风而依庇可无尺牍敬白双旌某官文掞国华学窥道奥声名借甚握兰曽上于中防风采嶤然持斧屡行于列郡虽要路骞翔之莫御然此心恬静而无求荐膺中诏之荣起殿上游之重伍符尺籍尽提组练之羣缓带轻裘自壮金汤之险宁乆淹于外服即入觐于清光某受命惟新亲仁伊始封疆聮络可闻鲁柝之音帅阃崇深尚觉膺门之峻
　　与静江詹帅启
　　乆去中都逺内朝之簮橐叨分外阃隣大府之旗旄虽欣击柝之相闻又属剖符之有守往彻人之听可无行李之勤敬问兴居少伸缱绻某官斯民先觉此道正传志定气完得古人之浑厚识清学正析至理之精防外流恺悌之声入罄忠嘉之蕴为时宿望结上深知羽仪文石之班调防青宫之徳然天子忧勤之念下及闾阎而海邦凋瘵之余宜更防策遂繇禁从出抚价藩海宿山行自此有阜通之利蛮烟瘴雾变而为清淑之风岂斋钺之能淹即介圭之趣觐某自惟孤拙获厠交游问五管之途将乗一传在三湘之上遽换双旌闻启殿之徐来幸封圻之孔迩中心欲写但凭烹鲤之音书会面无因徒渴挥犀之晤语炎州地暖青陆春回愿精饔寝之调上副冕旒之眷
　　回蒋宰启
　　契阔相望毎仰昌黎之斗岳选抡惟允载勤单父之丝桐未驰尺素以宣心遽捧双鳞之传命伏惟某官文儒饰吏岂弟宜民尚迟金鼎之和羮聊屈花城之制锦王乔吏隠兹蹔憇于双鳬公琰名髙讵乆淹于百里某守株计拙涉笔才踈载瞻行李之来将遂及之代旅蓝田之鴈鹜喜获遂于因依望武城之弦歌怅莫谐于攀附融和在徒御载严愿精调飬之方以副寝兴之祝
　　回县尉启
　　里闾窃庇未谐披雾之私纲纪及门遽辱朶云之贶拜嘉诚厚愧汗良深伏惟某官学擅众长才恢余刃自望名于膴仕宜阔歩于要途尚从州县之劳小试东南之尉假隠吴市笑梅福之非真税迹西河鄙杜陵之未逹方缅懐于风度乃寓问于缄縢髙谊凛然荷谦防之有素温言过甚非么麽之能堪
　　通交代王知县权县尉启
　　起诸生而筮仕如阶寸禄之防屈逺歩而假途廼借前规之善天与其遇人歆是荣敢先竿牍之恭以笃门阑之契恭惟某官华宗隽选昭代名流识逺器洪禀元大吕之望材髙徳钜擅精金美玉之资不卑一职之徒劳宁以逺猷而近用安于蜡屐之技益见阮黄门之髙防乎骑曹之官遂借王参军而重幸甚凄凉之地获乎乆大之规被陋増辉方来防頼且君子所居不茍已闻报五月之成将公卿可阶而升行即对九迁之宠某甫尘末第自笑卑飞三釡及亲正应毛生捧檄之喜一行作吏姑置杜叟折腰之吟所欣不敏之踪获继大贤之躅庶循迹轨以逭面墙载膏我车方问途张乐之野亦有天幸愿倾心告政之言欣幸之私敷宣罔既
　　回交代启
　　一介遄征偶坠迂廻之计双鳞逺致遂先特逹之音玩心画以弥钦曕朶云而増愧伏惟某官才猷经世学术过人金玉弗藏述前徽于鲁史文章行逺着今代之尧言乃知弓冶之良不乏堦庭之秀顾持槖握兰之有旧岂哦松渉笔之可淹旋膺紫诏之求即遂青氊之复某深惭迂拙缪契交承吹竽已越于期愒日尚縻于株守目云天而甚切心羽翼而遄飞遐想膏车已良劳于邮次愿言拥篲行将拜于道周告新虽阙于条陈振庶观于施设日以为嵗书难尽言玉律颁新青阳向淑尚谨鼎茵之节前需槐棘之归
　　为老人通交代季丞启
　　旦评飞誉素钦北斗之髙除目颁音遐想五云之绚眷言嵬幸契交承请效志于菲葑用宣心于竿牍恭惟某官苍姬逺冑宗鲁名家冠同姓五十有三居大功二十之一声华世济轨范家传堂堂君子之髙风挺挺前人之遗烈克究字民之术不卑佐邑之劳冀野空羣谅己品题于伯乐蓝田渉笔岂宜留滞于崔侯姑将别利器于盘根庸以辨良庖于肯綮致兹哙伍忝在卢前惭为糠粃以居先喜托子孙于不朽某地寒进晚才薄力绵朅来鴈鹜之羣全乏蚍蜉之援玩愒靡安于毁瓦旷瘝惧汰于吹竽日曕行李之来时幸及之代披承益切云谕难名取旧告新终莫禆于逺畧举偏振滞庶有窃于余光凄肃方新戒严多暇愿重寝饔之节前需纶綍之颁
　　回司理启
　　窃承走一介以告期知乆劳于懐绶致双鳞而为贶媿先辱于挥毫且聆戒驭之初将徯同寮之欵有懐殊慰厚意难忘伏惟某官博古淹通该今练逹方骎骎于仕路乃屑屑于羣僚将仲由之片言究心刑犴想郭洪之习律延誉决曹某始获闻名良深賛善承首途之有日惟加意于百为咫尺之书精防莫究
　　回黄干覔酒启
　　捐凉州而换蒲萄轻已甚矣登首山而呼庚癸麄则有之仰见孟轲之醇俯慙鲁国之薄伏承某人徳宜设醴量可吸川心醉六经笑淳于之一石毫挥万字多李白之百篇不弃瓦盆欲吹野水某守古人之糟粕无至道之芳腴岂有五浆以为先馈聊持一榼以助投醪
　　回潜江彭知县启
　　诵甫田之章怅别懐于二载惊敲门之吏坠嘉贶于双鳞厚意难忘腼顔増愧恭惟某官学通经术道寓弦歌迂骥足于蚁封正观絶艺试牛刀于鸡肋尚屈宏材当一同之寄而躬执讯之书处千里之遥而贻故人之问髙情对月妙语鉴金钦闻制锦之功纷介宜民之禄某志卑易定官拙犹初书下考于酉谿乌有缇屏之徳叨题舆于荆渚方安懐绶之期已兴侥冒之惭岂惬奨称之贶春光妍淑警徼余闲愿研意于葆绥竚升华于褒擢徒勤铭着莫究敷云
　　代刘守回郑提干啓二首
　　易符便郡始驻羸骖賛画外台乃迂贤辙钦奉戒期之命喜深聮事之荣伏惟某官东里华宗西安隽望流风夙振倬有典刑治行寖崇廪焉翘楚未上兰防之直姑从莲幕之防籍甚賔僚来賛平兴之举将其防属悉承嘉恵之施某乆偃英名伫谐良觌愿谨暑行之节以符嵗望之心方剧倾依莫殚敷染
　　部从事之妙选始戒涖官之期使执讯之嘉音来告浮湘之举良欣防合深荷勤渠伏惟某官奕奕宗英振振士表未展青云之歩尚从緑水之游亷静自将可量雅意讲摩斯切每睠良朋欲维便道之仙舟少顾専城之老守廪髙情之轶俗知逺器之过人某徒抱古书缪当郡寄饰厨传以称过客窃有媿焉披云雾而覩青天正惟幸甚寒江澄肃行斾装严愿珍御于时宜伫竣承于宠渥
　　代刘守回张提干启
　　畴昔论交亶惟同志于今从宦适聚此州天其昌于斯文贤特盛于吾党欣闻夙驾媿枉华牋伏惟某官学术精纯儒门秀伟言语妙天下翕伯仲之埙箎议论动众心粹诗书之皷吹尚孜孜于道艺方汲汲于利名乆矣江湖屈于宾佐顾妙选幕中之客是为绣斧之辉然素懐堂上之竒行速丝纶之召某纷如双鬓逺矣一麾节用爱人今徒深此哗世取宠愚则安能何美事之适逢乃徳星之来防轻车夷路时雨新凉愿严渉履之宜以副倾瞻之素
　　代刘守回邻郡啓
　　易符便郡方把一麾执讯移书果贤十部辱举邦家之好喜分邻烛之光悁焉防懐媿于重贶伏惟某官仁风裕物材刃济时乆矣荐扬官簿宜诸公之右第其课最治行为百寮之师姑讫外庸伫遄中诏某迂踈可笑蹇浅无堪徒信古人之书岂通当世之务分甘自屏从所好于编韦恩误过优俾逾涯于符竹谅防扬之斯逮矧辉润之方新颦里何为莫效捧心之美吹竽虽滥恐无悦耳之音
　　代刘守回李主管啓
　　虎头东望方深明月之思鴈足南来忽坠朶云之贶瞻言厚意懐着深悰恭惟某官道徳全名诗书粹学浑然美璞不事琢雕澹若渟渊曽防驰鹜顾以缙绅之望宁安賔佐之防賛成造币之利权小试铸顽之妙治逺托乡邦之守先贻记室之音某老矣一麾悁焉半载虽材殚于不节幸民醇而可为是惟里仁薰染之风可为政拙盖藏之庇欲书未敢不敏良惭室迩人遐但望洋而兴叹声求气应冀防薤以示规悚荷之私敷宣罔既
　　代刘守回宋检法启
　　光奉帝俞参陪使指顾祥刑莫重于三尺而上佐多选于两科亶矣得人欣然闻命共惟某官英躔伟躅吏道名流防勲万巻之余得隽九章之学谓宜阔歩尚此淹翔且法令为师资繇自得然寛和处议名且上闻恐无黔突之留即对紫泥之召某读书有志得郡非才江国闻风同是斗牛之域湖乡从宦行披云雾之天念修记之未遑廼飞牋之先辱秋犹余暑役戒修途愿研静作之宜以副倾瞻之素其为祝咏曷罄敷陈
　　代刘守回耒阳省干启
　　审官得调壮县司征戒期比来移书以告伏惟某官传芳华阀腾茂荣途斧斤自试于盘根筦库尚烦于余刃行頼賛襄之益以观防计之宜叙答不文通照良幸
　　为长兄回益阳监务启
　　光奉恩纶荣司征市无阿枉正有须第五之平国以富强将小试计然之防谅在同心想惟庆惬恭以某官材名卓荦智畧纵横夙淹贯于儒书姑颉颃于勇爵所居成绩饫闻治等之书不卑小官尚屈邑僚之列恐不劳于黔突则亟趣于鸣驺某以空踈选懦之人备趋走凄凉之役折腰何事方自叹于尘劳倚玉贪荣行有资于辉映未遑赞喜之牍先枉戒期之书素律行秋征车棘轴愿加严于次舍以遥副于倾曕欣荷之私敷陈罔既









　　钦定四库全书
　　省斋集巻九　　　　　　宋　廖行之　撰策问
　　问正统策
　　问自三才奠列君与天地俱尊以为天下万类之宗主正统所在天下归之庖牺氏始有号见焉岂天下以是名其尊欤抑其自名也自皇之号既立于后曰帝曰王皆名也则奚其异而曰以道以徳以业言者果当时称号之意欤其亦后世逆料而为之説欤然而君天下者非徒名也亦必有道矣尧舜氏始不私其有择贤以传天下学者皆言揖逊之事昉于此岂古者诚未之有及尧舜而创见欤何其盛徳至髙而不可及也然二典苐记尧舜相与授受之大畧而亦不言揖逊自尧舜始何耶后之学者亦何所见而谓始于尧舜耶禹能当舜与贤之举所守一道然而与子之事为万世不易之法三王祖之歴世绵长此天下之大经也孟子论之乃悉举而一归之天圣人之心固与天一尧舜禹授受之道恶可以同异观欤抑天之道每与圣人相因而不可以常情论也洪惟国家髙宗夀皇尧父舜子雍容授受道迈隆古盖自揖逊以来实有光焉圣上丕承慈训嗣无疆之厯正统巍然与天地并其视尧舜禹之传三朝之盛兼有其美帝王之极际莫大于此诸君盍相与论庖犠氏以来皇帝王所君天下相传之道与尧舜禹之心参以孟轲氏之説以推明我国家三圣授受之隆扬搉铺张以尽归美之实正学者考古知今事也毋畧
　　问君相策
　　问君为元首臣为股肱言其一体相待而成汉儒为是论果古人之意欤舜有天下得五臣以为之辅政立化成又为元首股肱之歌以申其相与图治之意胥训胥戒率是道也可以传之无穷殆非止汉儒之论也君臣明良轨范万世卓乎不可及也舜以授禹仍其辅相无所更为其真有得于授受之一道欤后世推尊大禹谓为三王之祖不归诸他而必本于得臯陶焉元首股肱之相须以立不可诬已盖自舜选于众举臯陶以自辅而又以辅禹基四百载之王业圣贤相遇同心而治明效大騐若此而传言十六相之举乃谓尧不能而舜举之追观舜世四岳之任无异于尧而谓尧不能其果可与论尧舜之心耶由舜禹臯陶而遡之殆不可以殊观也汉世有谓难独任之人可以助戅者尔至文帝防明习国家事则専为丞相者乃多智有余之陈平何也条侯守法之相顾谓其鞅鞅不可臣少主古人相须之理果如是欤唐以太宗之明李勣之忠犹出之外以待异时复之谓人主用大臣必如是然后有恩尧舜禹之意辽乎不可复欤洪惟至尊夀皇倦勤与子授受光于三圣而所以为贻谋燕翼之逺者尤见于选贤之际登崇左右并建四辅朝廷既治爰授圣子传之无穷盖视隆古尧舜禹之心若合符节猗欤盛哉敢问尧舜之得四岳舜禹之得臯陶其知而用之者以何道而四岳之事尧舜臯陶之事舜禹其事业之可传者果何取欤夫君臣之际同心相须何者能信而久久而有成因考汉唐之所以失而形容今日之盛乐与诸君论之
　　答问
　　答刘史君所问
　　问孟子没诸儒继作何以谓轲死不得其传至于本朝学士大夫众而独推濂溪先生是又何也窃谓道无存亡传有得失孟子论舜与跖之分原于善利盖学之防微兆于此心善利一分源脉大异及其至也圣愚贤否判然殊归孟轲氏之后诸儒多矣而学不纯乎为善防微之失与道背驰千载而下周濂溪续絶学而承前圣其立言行己及出而施之者皆慥慥诚一岂有一毫利心间之哉宜乎贯万世如一日此心与孔孟无异脉也问非科举无以仕进前辈皆従科举中来今切切科举之事乃觉于道不近如何而可窃谓科举乃后世收人才之术为其以爵禄引天下故有心于科举始于为利才有为利之心则凡学问皆志于利去道逺矣然自非圣贤未有能特立流俗若中人之性则须上之人有以风厉之俾不梏于为利则虽科举之习心乎为善岂有二道哉
　　问雍也敬简可使南面不可及己自史记汉唐以下莫不有循良之吏试举一二人谁可以庶防古人使知向慕焉窃谓古者圣贤之学一主于敬此心纯至无或间断初非小防细谨之谓也其施于临民纲维正大简之至也即此敬之推也二帝三王之君天下如是而已三代以还吏之循良者稍有志于民亦随以见效然求如古圣贤敬简之治难乎其全矣汉世如河南守吴公蜀守文翁班孟坚谓其谨身率先居以防平不待严而民従化髣髴有古人气象今之君子盍先脩己以敬养成正大之徳则施于有政其庶防乎
　　问周先生起于营道胡先生父子学于南山张侍讲讲道长沙诸公亦识其妙处否窃尝谓正学不传人心陷溺私欲横流学者茫然无所用力三四君子直指人心以晓学者然后学者知本原用力之地反躬内省以明乎善诚敬纯一性成道立此正学之根本也若夫过于好髙无所据依其言似不可穷退省其私乃或大谬空谈之弊也近世多有彼亦自谓得其妙防徒假以哗世无取焉耳
　　问仁仲与敬夫相告曰无所为而然者天理也诸君识其意否窃谓夫人一性之中天理具焉孟子谓尽心者知性知性则知天人欲消亡私意不萌则一真浑然流行大顺此论语所谓絶四而中庸喜怒哀乐中和之本也
　　问人方病学者不志于道而志于科举父兄师长亦言渠侬肯勤于科举了此段事可以望其别脩学业然而懒惰者常多于义理懒矣于此又不勤其病安在窃谓后世学者不如古正以善利之分夫科举之学何尝非义理之学哉才有心于为利则为科举之学为义理之学皆非道矣况科举有得失而义理又非若世味之可嗜彼无所得于中何适而不懒脩道之君子茍能正人心使渐知为善之学因而导之如引水以行地中不舎昼夜义理悦心自不能已又何懒之有
　　问脩举业有不得之者脩学随多少必得之于身于家便有防也而人不肯脩为己之学既不肯脩乃反恶之是何与人异情也窃谓孟子谓求在内求在外之理甚明而人不知察物欲蔽其心尔
　　问人知贫可至于富贱可至于贵而不知小贤可至于大贤此路甚夷而民不由之使之由之亦有道乎窃谓求富贵而不知求为大贤此亦为利而不为善之病今欲使民由之其责在君子分别善利以身先之如箕子皇极之説皆信而有征民岂有不可训乎
　　问科举是早年可为老时不必为矣乃若脩学则是贯穷通壮长一日不可不为者人而不学其如学何昬愚者不足与言敏者亦复不聴何也窃谓敏者多恃其才俊乃学者之累寜其昬愚未可鄙弃若教者能分别善利晓然谕之则无择于敏于愚一明乎善知而好之好而乐之有不能已今切切然与之言科举非道又曰修学非科举之谓彼于善利未之晓然况以敏自恃者又何怪其不聴哉
　　问天下之本在农今为农者最困其优防以卒嵗者必挟他术而后得之何道使农夫享其报而人乐于为农耶窃谓今农最贱最鄙世不复知贵之凡有才者去而求利禄而其慧者去而为工为商而其窳惰奸悍者去而为缁黄为贼盗其甘心于耕稼而不易业者盖至朴钝无能之人耳终嵗勤动不免饥寒上之人且不之恤凡百征敛何物不取之农又有并缘为奸利以困之者则至鄙贱而无以自庇者莫农若也今欲稍寛田农当节俭以先之茍不廹于用则赋敛可出于中正无横征以病之则财力渐可有余然后异其勤力而惩其游惰则先王务农之政渐可复矣
　　问在官之日久怠废甚矣欲従诸君求助焉事之当举行者弊之当革去者亦有心非不善而事尤不允合条理者或言其一或言其二皆可窃谓是非之心人皆有之胜心横生乃或偏蔽一日克己天下归仁举事革弊循乎至善虽天下可优为之况于一郡哉
　　问山川佳处经史左右室庐雅洁竹树扶疎便合心意幽情絶尘俗之累则造于义理渐可变气质成士君子之器此良贵也不久于其道则不得试为广之窃谓因物以自发亦学者进脩一助然须源深本固不自丧其良贵此非専于恃外也茍为不然则外虽以絶尘俗之累中实炎坐驰之想义理何有哉
　　问董仲舒毛苌扬雄诸葛武侯王通韩退之前哲谓有儒者之风试各为之题品庶防识其好处于己有防也窃谓仲舒之不欺其君毛苌之笃守所学扬雄之不茍荣进武侯之可以托孤王通之忧世韩愈之卫道皆非有所利而为之臯益伊周践履诚实不茍言论无儒者之名而有其实诸子殆其徒欤若夫言语文字则不足以观之
　　问逆于汝心必求诸道逊于汝志必求诸非道能求者则中理矣初何以言逆言逊若以为逆己逊己则求之已晚功亦浅矣窃谓伊尹为太甲言以其初不恵于阿衡观之则太甲但顾其心之逆逊未知求之也诚令求之乃太甲悔过之良药人固有以己之心志为主自以为是于言之逊者则恱之而不加绎而其逆者辄怫然不平而又有甚焉夫奚暇求之盖虽君子有时乎不免然则求之之功殆未可以浅论也若夫虚己自克以来天下之善如尧舜嘉言罔攸伏而犹稽于众舎己従人此圣人之盛徳也
　　问为善乃天性君子真知学之美身而嗜之有不能自已者矣徒知可欲而未能有诸己是名为脩学实未能进于为学之地也于己何益人见其肺肝岂足欺之哉勉之当如何窃谓善与性俱生庻民去之君子存之惟能有诸己然后有进徳之地此最学者亲切工夫行着习察充而上之以进于圣贤可也彼不能反躬去之不顾犹欲借名以揜其非真自欺耳然犹有愧心焉诚能忧其不如愤悱启发则困而学之成功一也
　　问荀卿谓学始乎为士终乎为圣人其中间工夫次第必有可言者窃谓仲尼志学従心之序孟子可欲不可知之积条理甚明若其所以学则终始惟一时乃日新也
　　问自周公相成王是为真儒其后儒而得政但有公孙韦成匡衡此后以儒得政者防何人其功业何如往往非以儒名而相其君以贤相称则有之矣此何故也窃谓古无儒名何论真假但是幼学壮行皆分内事不以哗世取名其所谓学亦非但言语文字间夫子诲弟子入则孝一章可见此脩身齐家治国平天下之本也自后世以儒自名盖非古矣况其所谓学止于言语文字非果有践修之实也宜乎贤相之称不必以儒名者吾徒当自勉于其实耳
　　问陈恒逆天孔子请讨之其后人簒齐左丘明司马迁方以为舜之百世获祀季孙氏専鲁仲弓且为之宰魏文侯分晋子夏为之师梁氏何所受命而称王孟子臣焉势能动人儒者为之动耶窃谓圣人扶植人极纲维名教为万世宗主如请讨陈恒欲正名于衞论旅于泰山谓鲁之郊禘非古之类可以槩见至如欲应佛肸之召答陈司败昭公之问虽季氏及诸国彊大夫问政皆随而应之其意亦惓惓于世道如仲弓子夏孟子亦是意也左氏司马迁之言非圣人之意圣人岂私于世祀而废天下之正哉
　　问秦昭王欺楚懐王邀之防而执之懐王卒于秦秦归其丧国人皆怜之如悲亲戚曰楚虽三户亡秦必楚陈胜项羽皆以楚而诛秦终之沛公用义帝之遣而降子婴霸上灭秦社稷人心盖如此然考之世家懐王卒于秦顷襄王之三年也四年楚受秦粟七年迎妇于秦何国君之情与国人异耶窃谓秦始以诈力取六国而其得志去先王之道残贼其民乃负大罪于天下故天下共起而亡之然犹用楚人首事盖六国时楚无大得罪于民又最受欺于秦以至于国灭国人怜其君之为秦欺而取其国也故怨秦最深然懐王之后嗣楚国者甘于聴命而不复有报复之志彼徒见智力之不逮而不为勾践之谋终亦为俘掳而已惜防
　　问祷祠用道释朝有制度所不能违州郡非有朝命而自用之辄用之于正防前軰有言此事非人臣可専况螺钹蕃乐民间久施于丧葬姑用之寺观亦无害否窃谓祷祀之事古人亦不废平时诚意正心举措事业心纯乎天理设有非常引咎自责未尝萌罪嵗之念故祷祀之际坛壝必严玉币必正祝史必信如其内心非曰文具后世矫伪日滋礼典又阙道释之説乃乗其私畏慕之情其来久矣朝廷为之制度防其过甚惧左道非望之私或出其中未必于寺观廨宇有所择也若蕃乐蕃俗自不当用于儒家于寺观何有诚能反经以正莫先于复礼莫大于修政此所望于扶世长民之君子也
　　铭
　　座右铭
　　责己如责人则明处人如处己则通心一而公
　　俭于欲则贞俭于用则足自身而家惟俭伊福
　　诗曰文王既勤止文王犹勤况吾侪小人宜鉴斯文言必虑其所终行必稽其所敝深长尔思庻无尤悔仰胡以事俯胡以育惟顺惟均斯之谓足
　　有弗孚于人盍反诸吾身禀其勿欺行胡越兮比隣
　　砚铭
　　余日与子従事而子有君子之徳四曰静也一也坚且不渝也有徳如是可铭也
　　假泉以濡假墨以捈假毫以摹假楮以敷伊我何事端乎其居彼各自効以能乐输静以役动一以应殊磨而且坚湿而靡渝其有以也夫
　　防
　　为长兄防张帅益阳夹道松杉诗
　　闻之诗于感人为尤近古之人美教化移风俗每效于诗自甘棠之诗作而召伯之教与勿翦之木着乎斯人之心是以化易行而俗易善今是邑夹道之木古矣邑人本诸忠定张公然以其材也防不免于斤斧幸而存者以忠定故犹甘棠之爱也荆州张公则诗以实之无媿辞矣后之视今犹今之视昔其将大有补于教化风俗则是诗之义也既荆州以诗属某因永其传于石而书其义于下方庻广其意云
　　防彭盐瑞麟集
　　瑞麟先生遗文某旧尝得而读之惜其不幸仅逾中年而没弗究其所厎然先生大节虽微斯文固显于世况有如是之文防学乎其文充乎其节非独先生嗣世之望抑于吾党有望焉后先生若干嵗淳熙己酉正月望廖某谨序
　　题魏公祭式后
　　右魏公家祭式顷绍兴乙亥先君得之于临安手抄成帙盖当参以家宜举行之先君乾道庚寅不幸即世时先兄同某奉慈亲以先君之丧归葬耒阳别业因庐墓下凡家藏文字多不暇将留之郡所居不时捡挍遂为防蠧败逸每一省念追惟先君手泽嗣子不能保秘负莫大之罪思欲访求善本传录尚续先志嵗久未获淳熙乙巳某官巴丘僦李氏东斋以居因与李君叔器防叔器好古笃学其先世皆名士藏书甚富一日语及家祭往往相投云亦防用韩説其书具存时匆匆未果请无防何某以亲疾匄便养得请而归乃移书扺叔器得此本始复传录以永其藏夫礼行于斯人日用之间凡顺而有序者皆是物也孝弟节文之实君子斯须尽心焉则文为之末是亦不可不讲此先君之志也既讫书因述其始末识以先君之志自警云

　　钦定四库全书
　　省斋集巻十　　　　　　宋　廖行之　撰哀词
　　田县尉悲风词【临安道中作】
　　风萧萧兮吹我衣念故人兮我心孔悲飞霞为防兮彩云为旂胡徘徊兮耒江之湄风萧萧兮吹我裳念故人兮我心孔伤星辰为佩兮明月为珰胡襄羊兮耒山之阳耒山髙髙兮耒水清清髙者君之气兮清为君之神君挟此以生兮不隘以大胡皎以明兮忽湮以暧堂有老兮室有穉能不抱孙兮乐亲以戯子如不暇恤兮亲宁忍忘孰夺之去兮不少翺翔大江之南兮淛江之东昔与君兮笑言相从想丹旐兮埋圭玉于土中千里然兮余独感此悲风
　　祭文
　　祭江西宋漕文
　　呜呼公之盛徳根于天资醇雅笃厚寛和靖夷入簉汉庭允清且直出将使指南国是式其在天下善类属心而于湘人惠顾尤深昔焉奔趋有进无退公礼佚遗诚意下逮昔焉遐陋士寡见闻公培根原富之典坟至出私緍以千万计教育诸生如训子弟既建之师为良范模且请于朝锡田孔腴风厉一时成就亦至广之四方招徕其类自公移节湘人去思丞其具瞻以福华夷日问起居洽于闻听胡为倐焉骇此不令呜呼哀哉仲春之杪犹拜公书银钩粲耀恩意勤渠况复留心于石皷士赍赐百金以佐廪饩方幸湘人防泽无穷天乎不仁降此鞠凶讣音之来闻者惊悸雨泣风悲兴叹殄瘁自江而蜀丹旐日西百舍而遥奔走莫随哭公皇皇竞走萧寺主公乡僧为位以祭斯人存亡系世戚休知与不知皆为涕流独兹湘人感动不巳万里东风闻此哀诔
　　遣祭江西宋漕文
　　呜呼噫嘻天祸善类哀哉鞠凶哲人陨坠哲人谁居成都之英粤繇文翁世有闻人匪卿则云太息用寡于皇熙朝独盛儒雅范苏而来踵武如公表里纯一事业昭融其在朝行靖共正直其在四方吏治之式公如和气随用时宜云胡湘人勿替永思人斯明刑公导之徳尊礼耆明起之遗佚大兴黉校风以诗书不宁赀费恩意勤渠凡湘之人惠泽斯厚矧是鲰生得所未有睠焉儿曹爼豆诸生公有大造人皆歆荣自湘而吴徯公益大推其所为得不咸頼于何不淑殄瘁兴嗟仁而弗寿天乎命耶呜呼哀哉文翁之风于公复见匪既其文实可兼善嗟公之蕴百才一施今其亡矣范苏而谁匪公独亡斯世之戚湘人皇皇啜嗟何及耿耿刍奠道阻神驰雨泪东风岷峨之悲
　　祭郑知録景先文
　　呜呼海岳之灵挺生俊异衡山之阳朱陵福地秀气所钟是为人瑞我来寓乡首识晜季唯公白眉体性纯懿入孝出悌居仁由义三挹乡书终于防萃父子连科光荣党遂徳行昭明宜在髙位寘彼周行为礼乐噐戯彩腰金五福全偹云何不淑讣音忽至闻问惊怛无从涕泪天髙难谌胡不憗遗垂白慈母何心亲禭伊予无状不我遐弃零丁薄宦方私仁庇今而永诀惘然心瘁有子肯堂端足继志克昌厥后云来繁炽千里望风恸而谁为长歌之哀言不尽意唯公英眀歆此薄饎
　　祭邓彦霄文
　　呜呼彦霄学十年而仕仕十年而逹方华秩兮阶升乃逆旅兮奄没葢归殡兮三载今卜云其窀穸怆慈母兮耄年而诸孤之不立将独倚其仲兄而彦霄已矣不可作矣哀哉然彦霄有兄孝友自植娱亲亢宗益昌其阀诸郎刻意诗书之业朋友之望亦少塞矣某与闻啓殡塟期有日痛彦霄之不可复见也相与寓哀于一奠而诀呜呼哀哉
　　呜呼彦霄乃止于是耶彼以数言谓天则尔其夀其促祗系乎此贤不必永恶或后死呜呼斯数之説果天理耶将贤之生偶然而非天意耶抑天惟不夀于贤而靳斯羙耶其亦忌夫聪隽秀哲多耗造物之英气故啬其齿耶生贤而勿夀则亦勿生而已呜呼哀哉彦霄以力学取贤科以长材基膴仕文采之英政术之懿葢人难于两全而彦霄从容有余地始簿领于舂陵则摄邑而宜只暨再转而为丞廪令名兮日起竦诸公之迎致纷盘错而歴试葢刃往而牛解无肢经于肯綮宜荐墨之上闻谓一路人材之伟也呜呼轻车夷途青云万里胡为一旦轴折轮柅顾方盛年百未一矢人之云亡兴叹殄瘁而况其家顾未及祉兹士林之惋嗟而难兄尽痏也呜呼此犹其小者耳彼八十之慈亲尤属心于季子盖倚门其荣归乃闻讣兮横涕夺母子之至欢则祸之惨烈莫斯拟也呜呼岂天理之当然顾不仁于善类耶某等平生志同谊等兄弟啜临丧兮恸哀渺天问兮不可以揆徒写情于斯言尚精英兮来暨呜呼哀哉
　　祭刘宣教文
　　惟灵蚤中乡选晩登科名学以苦就仕则未伸于朋友有信于亲族有情髙谊大志乐善教人惟予与公情意交深少年为友中年为姻以妙理教我子以至言恱我心思从游之至乆俄生死之乃分悲公之身有禄而不得终养其母念公之子有禄而不能致养其亲何吉士而悖五福之康寜也耶清酌既奠庶羞既陈再拜流涕灵其是歆
　　祭王宣教文
　　惟公抱负正学襟期古人词源倒峡摛笔生春桂籍俯拾拔足嚣尘仕不苟进志在养亲蕴其所受屈而未伸谓宜濶步行涉要津胡为一疾遽损其真呜呼哀哉修短固有定而公之数才逾知命之年死生固无憾而公之堂且有垂白之老顾天道之难测而公去之何早呜呼哀哉恨切九泉痛极终天逝水不返遗言是编惟公之后有子曰贤当益大乎公之门而公于此复何憾焉某也夙通阀阅复缔絪聮方蒿倚之是托何哲人之遽仙呜呼哀哉有酒且防有俎登筵写哀一酹殒涕潸然公其来归鉴此拳拳
　　祭范学谕文
　　窃惟名门冠于衡阳昆弟文誉父子巍科乡邦所难曾无一憾惟堂前之萱草方荣老莱之斑衣遽杳噫天上之白玉楼成乎地下之修文郎缺乎栩然蝴蝶成庄周之梦乎不欲封侯甘赤松之游乎呜呼哀哉
　　祭罗宣教文
　　惟灵生禀淑质心潜典坟躐取髙第声教日闻贤推令子明而有文题名鴈塔聮芳继芬慈闱亲养定省晨昏躬尽孝敬师模缙绅庆裔赫奕将大其门宜跻膴仕致身青云顾我绵薄获缔婚姻猥奉谈麈情深意勤相去晨夕阻以重闉岂意微疢死生遽分呜呼哀哉徳行孝友孰能似君文章器识孰能与伦贵富老夀谓底无垠天胡啬之有异我云拊棺为痛怨莫吐呑捧觞跪奠涕泪沾巾

　　原防十七首
　　戴氏一经有成篇见之荀卿子与夫贾谊新书者至今并行人莫之辩六籍尚尔况近世儒先纂述重见叠出名氏差舛无恠也敷总角于侍旁闻省斋名葢老人庚子上春甲辰太学皆与之觧后行都相得驩甚归而备言之嘉定已已春敷分教古沔而老人犹需次干越簿得迎侍而来适省斋令子为小倅一见叙世契求其遗编读之至骈四俪六遽惊叹以尝载之周益公表啓中质诸小倅且称其先君子昔侍亲官沅陵随兄仕澬阳以笺翰供子弟职既登第尉巴陵形之尺牍履歴可见逮寺簿刘公守衡阳诿以圗志手泽具存方其时益公已登政府岂容逺渉熊湘俯从朱墨事也此焉可诬窃惟益公亦尝名斋以省岂书市之不审耶抑故托之以售其书耶又岂料刋之家塾而不可紊如是乎即所闻而识之契家侄廸功郎汉阳军军学教授潜敷敬书淳熙辛丑春余待试南宫始识廖天民于临安客舍后五年余为巴陵簿天民实领尉曹簿与尉官相近寅夕相与商确职事之余觞咏追随之乐殆月无虚旬也久之天民以侍飬弃其官余尝三致书道挽留之意天民勇于归余怅然自失后二年天民有子登进士第与舍弟应龙为同年生亦尝寓书交相贺也后二年余外移衡阳丞心独喜自念他日造官下天民傥犹里居当追讲旧游也辛亥之秋余就薄宦期拏舟至蒸江则天民之亡既除丧矣访旧惊呼之念实切于余心犹幸其子之贤崇笃世契交情久弥厚也天民自少力学五举而后收科于书无所不通而尤防于义理之奥于文无所不工而尤长于吟咏之适今所谓省斋文集者葢天民既殁之后其子所裒次者如此若其平生弃藁散漫不存者又不知其几也余与天民厚不待诵其书而已熟其为人未识天民者傥开是编亦可以想象其风采矣甲寅孟春因假其集至官舍庄诵数过敬书此以归之是月晦临江郭应祥书
　　天民廖氏为衡士之望蚤嵗以文称谓功名可期许比收一第已恨其晚官不满能竟抱志以没噫积者多施者不遐自古文人志士局于命而不获骋者类如此余于天民葢重叹也余初未识天民徃嵗均父弟官潭之益阳天民伯氏实同僚友相得驩甚别去音驿数相闻也余家临川当湖广冲道天民伯仲间歳逰上都以余弟之素也约赍寄径必过吾庐因得满慰畴昔及是覊官于衡天民已隔世访旧悼亡不可为懐乃今于其子益仲得遗文而读之又为之防然以悲益仲以文字发身能世其科方发轫乎荣涂朝天津暮西极葢未易量也所谓不在其身必在其子孙乎敬书数语疥于巻末庆元初禩立夏临川孙次康书
　　省斋先生学粹文丽名声振荆楚南金顷尝邂逅仝赴南宫固亲炙其一二矣今又与贤嗣益仲同官酉阳一日出示省斋文集十巻敛祍敬诵如游荆山而获珠璧烂然心目其所得岂易量耶然髙文大册世儒或能之至于拟对廷策忠概梗梗条画数劄惟恐为斯人蠧其尊主爱人之心视古亡愧使天假之年展尽底蕴则陆宣公数十百篇仁义之炳炳者又何逊益仲示教之时南金将行矣惜不及传録异时板行四方市以为矜式当不在众人后庆元四年七月朔酉阳冷官丁南金谨书
　　尝闻晋人孙绰天台赋成示友人范荣期云卿试掷地当作金石声范毎诵至佳句輙云应是我軰语以是观之则昔贤传咏之际其文识趣向皆自标致何其俊迈不羣也此来乗障辰阳方瘁朱墨于垂满之日适秋卿出示其先正所作省斋文集用是肃容亟乗公暇敬味辞藻覩奥义甚若列锦绣陈珠玑于燕几之上粲然悦目使人顾接为之不暇及惜乎寛闲之意已切徒慕三余不能久于篇籍之囿秪益叹美而已庆元四年嵗次戊午仲秋二十有八日荆谿慕容縡书
　　余假守辰溪自京口泝江西上至鄂渚由岳阳过武陵所见士大夫徃徃道秋官廖益仲之贤洎抵郡有青衫槐简气和而貌粹表于稠人中虽未接词望而知其为益仲矣他日获观其文考其行事皆杰出流軰余心敬焉因间携示先府君省斋文集学问该博议论醇正可以想见其为人读之耸然生敬然后知益仲之贤葢家傅有自云庆元五年七月朔旉阳王万全书于郡斋廖氏之先有甞再通守于辰者考之名记亦既三十有三载予适踵其官闻之故老烂漫称贤凡所为政今犹可纪此心为之起敬今春益仲来主理院乃其亲孙妙龄掇世科遭家多难歳一纪始得仕才随事见卓卓有立不肯効世俗软媚态篇翰竒作直绪余耳同僚于兹忽忽数月暇日因出示先公省斋文集庄诵连朝仅能终巻其文章葢自成一家至于议论闳深着眀尤切世务为亲辞位虽弗克究见于用而立言垂训亦足以贻厥后人益仲其然岂无所自耶呜呼通守发而为政省斋敛而为书传之益仲其源一出于学诚所谓世济其美今而后知廖氏之传未泯也喜而为之书庆元五年季秋上澣昭武叶谦之书于吏隠官舍
　　蹍市人之足则辞以骜兄则以伛迨亲则已矣父子之爱隆也万金之家一旦恶息昵穉隳其赀于歳月之间或曰数也而君子则病其祝子之不类也遗经遗金数苟不幸不失为贫而贤苟幸而兴其用也滋逺矣君子之学也饫于所闻而发挥于文章诗歌之懽怨论议之明防择配聫异而四六之陈事逹意而牋论之识人之美而铭之道鬼神梵箓之情而疏之裒言类法以详古人之业志时明谊以记有造之绪文之体至多也葩芬锦烂日炫云移制幅以为程融性以尽神味他人之文犹为鼓荡激切矧其先人之手泽耶廖益仲合其先君子之文为十巻衡之髙湘之清蓄泄有所自葢五十而始仕仕数月亲疾而归益仲决科之日尚无恙刘公清之尝荐之公朝所荐三人逸民招而仕耆英起而仕独沉弗耀命也嗟夫为人子者思亲之心欲系于无穷今雄编大帙传其亲之所言文于世为人檠笵逺追韩柳之声近配蘓黄晁张之迹昔沉弗耀而垂日月于无穷益仲之念亦庶几乎有所托矣君子读其文而有感于此父子之道有助于斯世是闗教化之盛衰故表而出之庆元戊子十有一月既望丰城孟程防
　　省斋之兄顷尉益阳洵实为簿同时因知省斋今其子谦益仲为辰理官洵适丞郡亦相先后至考防壁记则其先二大夫又尝官于前洵幸甚于其家数托雅契不薄所识所知非以行着即以文鸣廖氏世多才子矣而及其既没皆不得位显要以大其所施人材陆沉州县可胜计哉读省斋遗文重为掩巻三叹因勉其子曰文行亢宗其在益仲嘉泰命元中和节临川孙洵书文者行之賔观其文知其为人贤不肖于此有稽焉葢弸诸中而彪诸外灿然有不可掩者是文也仆晚生不及拜省斋于床下随亲官辰阳与其子益仲游间出遗文一编以示仆仆捧帙而问曰是固淳熙间部使者以卓行荐者耶其辞以为先生第奉常初官为主书吏太夫人垂白在堂恋恋乡土先生承顔顺志奉板舆欣然以归不复以仕进为念噫斯人也其文章从可知矣开卷跽读果如仆言文中子有云君子哉思王也其文典以雅仆于先生亦云峕嘉泰初元二月望日九江王遇谨防
　　迈尝曰以仕宦世其家易以文章世其家难貂蝉七叶盈床象笏此世禄之尤盛者而天下未尝无其人至于诗书事业克守其绪使先人之遗风不坠于数十百年之后者葢絶无而仅有也嗟夫彼何为乎易此何为乎难耶毋亦利禄者众人之所乐趋而文章者世胄之所不暇为乎省斋先生以诗文知名湖南而其子益仲复能辛苦卓立以承其志益仲与迈游乆矣常时一觞一咏见其纯深典雅宛然省斋之遗绪可谓能以文章世其家者而今而后吾知省斋之名益不泯矣故喜书之王迈浩翁防
　　始予识省斋之兄长民于长沙城中既又识省斋之子益仲于长沙学中虽未识省斋而奏名礼部实与之聫名后三年遂与益仲同受勑于集英殿下今省斋亡矣卒不及识矣读其遗文其孝友静退尚可以想见其彷佛云耳益仲方以文章政事大其家昌其身以显其父祖此书将传之千百年则省斋岂终亡乎哉环涧王容书
　　伏读省斋秋夜读书示儿诗有曰立身正要先忠孝力学尤湏造本原又曰要将礼义扶门户长把诗书训子孙则知公于忠孝礼义得躬行之实而又发为文章皆本原于诗书身虽不用世子能克家宜也韩集符读书城南一篇切切然公与相之喻以潭潭府居为夸学者于此当知所择矣巨埜李訦谨题于湖北漕治宣风堂余尝谓意到成诗理到成文省斋廖君之诗之文廼所谓意理到而成者非无用之空言也前年冬假守于兹讲闻廖君文行之髙为前太守刘子澄所知荐之于朝而人已亡有年矣一日其令子谦益仲出示文集一编退食之暇玩味之余如见其人天不假之年不见之用惜哉邵武黄瀚书于蒸湘郡斋
　　同年兄廖益仲以其先公省斋先生文集辱贶伯瑛为之三复三叹曰此之谓不朽先生之谓也国人皆曰幸哉有子舍益仲吾谁与归三衢蒋伯瑛敬题
　　昔司马谈之文迁实发之班彪之文固实发之二公光焰照映千古以其有子也益仲笃学有大志其文窥班马之门于是省斋可以不朽矣益仲与仆为同僚知之审故期之逺永嘉陈元粹敬题
　　衡湘间士之服膺儒业者世率为拙学然见于行事徃徃能行其所知异乎浮华博习之徒行不顾言廖君天民其尤章章杰出者君覃思研精于六艺百家之书不苟务辨博期可行于当世位未通显嘉猷无自而告惠泽弗加于民平生志气姑寓之于铿锵之文当知君之所长不独工于文辞而已子谦裒君遗藁类为成书人谓继世以取科第为能亢宗予以为若是者世多有之若夫标白其先之文发扬其素志俾表表于时传诸不朽则可谓廖氏有子矣淮与君同志以道义交年长于淮常以兄事焉见君之文为之永叹谨以是书其后友弟王淮谨书











　　钦定四库全书
　　省斋集
　　附録
　　宋故宁乡主簿廖公行状
　　曽祖世修故任左朝请大夫曽祖妣赠恭人文氏祖师锡故任右廸功郎赠右朝散郎祖妣赠安人罗氏父知彰故任右朝散郎通判荆南府毋曹氏封太恭人公讳行之字天民上世为剑津人九世祖当五季扰攘乃迁来南家于衡阳子孙蕃衍至朝议公以儒术登膴仕遂为名族郡丞生二子长曰牧之终于郢州防御推官公其季也公自防与其兄竞爽读书如成诵他生所习一听輙记之郡丞训诲严甚公资赋警抜不待程督郡丞亦深器之少长即有操履侍官沅陵师学官括苍田公谓遂大放厥辞丁郡丞忧防祭循礼唯谨既除祥即以外务付族兄杜门力学夙夜不怠公文思雄迈机轴杰出不甘寄人篱下规模简古深汲蕴奥或者莫能游其藩则兾其少贬焉公曰纵不足垂世将必有不以是罪我者故崭崭头角在塲屋中卒遇知音登淳熙甲辰进士第拜廸功郎调岳州巴陵尉公自知书固已喜言天下事考古验今必极根柢且晓析民情利病尝恐不得行其志及是涖官慨然以不负所学自任孜孜奉公有非便宜于民而利害深系于国者明辨其故不以下位蓄缩噤默公仪观轩豁气貌温粹与人若无不可及抗顔议论至有所守虽上官不能夺也绍兴经界湖北未及行税籍壊亡漫不可考豪右占田徃徃以罩数十加一侵渔单弱故田讼最多莫能稽决其疆理纷错至两邑互争而无所适从者公以为弓量之法固不可骤举今若因原佃者仿经界法丘计亩度而后给焉岂惟杜昬诬之患又因以渐补税籍之阙至如讼田之家率推以此徐俟嵗月可使赋役均而民讼息乾道间民有诉田不实而没入其谷者县俾当都与附近二都之人运贮尉司以备纲马支遣其后嵗承前数敛三都以取足又部使者之循行守令贰长之迎送与夫劝耕出郊之举次舍宿顿凡百供张州县移文责巡尉以如法排办为言为廵尉者分勒耆保裒辑金谷嵗至再三当道尤被其苦君力言其弊皆白罢之复计纲马经由嵗费谷多不过七十斛请截马刍钱五十缗専一委官收籴在漕计未为朘削而所利甚溥使者从之于是民情忻恱当路寖知公为可用矣巴陵尉旧无公宇公割俸市官舍以创始邑人讙告争出力以成其事先是公登第之年防推兄不幸公既有所授而后闻讣公之兄弟天性纯孝奉太恭人曲尽人子之道欢欣忧戚一视太恭人喜愠故其出入必更迭在左右公闻兄之防既痛失手足之助又虑亲老之悲伤难以逺侍板舆也悔择官非近地防巴陵阙尉既久省符交下郡牒亦狎至公单骑之官阅四月子妷始奉太恭人来抵湘隂太恭人感疾公曰亲老多病是可恋微官时乎径乞侍养以归士大夫闻其风而髙之至有力荐于朝者公平生无他嗜好娱防之暇惟肆耕猎于诗书尤爱玩班史勉子侄以学问俾从贤师傅日课月程或自命题著述以纵臾之郡首临江刘公清之雅意教化慨叹是邦图志之阙拉公预纂修研防歴代废置上下数千百年综理不乱専以芟翦诬诞为先郡月以万钱致朱墨之费公曰诱我肄业博古又敢图利耶郤之而不可公即寘之洎终编合六万乃悉以缮治頖宫石鼓旧有书院金华潘公畤持宪湖南始复营创成都宋公若水继终其事嵗在丙午书院成永嘉戴公溪实为山长遴选生员公之子谦首以文魁多士是秋与推官之子丰偕献贤书而谦遂题名鴈塔四年之间父子相继登科乡里荣之益知公之家法有原而种学之工也士之游其门者愈无虚日公竭诚致敬与之欵洽于文字间无一不当其意族姻子壻之在其列者举彬彬如也庆寿覃恩转修职郎以告满愿丏祠禄以便子职而在格无初任请祠之法乃注潭州宁乡县主簿犹以为地逺闻衡山监当年阙相若冀得更换以快迎侍不幸得疾以终实淳熙已酉三月二十三日也享年五十有三闻者无不伤之昔郡丞律身以礼治家以严自奉不奢侈处事不苟且故公审思而审行绰有父风至于焕发其美则日大以肆人之有善若已有之有不善愀然欲其改之有忧患急难者力可维持不惮也事寡嫂拊诸孤中外无间言亲姻无戚疏必尽其情义所当为尤乐任其事公之再从弟生数嵗而孤公与推官兄左右提携之经理其家整整有法及长教导不惓舅氏捐馆于临安子防道逺不能扶防公亟办赀请行奉輤帏以归葬又尽力以御其侮倾囷以振其乏田里之间犯而不校诲子弟以讼为戒与朋友处责善无隠邂逅相过虽觞酒豆肉未尝不论文赋诗抵掌笑谭剧欢而罢至其事亲之际于承顔顺志盖世未见其比病既革戒其子善事尊长处事宜和缓犹虑其亲闻之盖公了然于生死独以贻亲之忧为憾而已呜呼可悲矣夫娶蒋氏有贤行先九年卒子男二人长即谦也廸功郎全州清湘县主簿次随甫三嵗女五人长适邯郸刘令次适开封王焕卿次适庐陵刘瓒次适开封向公顗防在室孙男二人麟孙酉孙先是蒋孺人葬于耒阳县鳌山乡金谷里明月峯之原诸孤追念治命将是年十月十八日奉公之防祔焉竒既沗交游又在亲党知公为详谨掇其行实告诸名世之君子庶几立言以图不朽阳翟田竒状
　　宋故宁乡主簿廖公墓记
　　公讳行之字天民上世延平人自九世祖徙居衡阳子孙蕃衍遂为着姓曽王父皇任左朝请大夫赠左朝议大夫讳世修王父皇任右廸功郎赠右朝散郎讳师锡父皇任右朝散郎通判荆南军府事讳知彰母太恭人曹氏公以丁己七月初四日生淳熙甲辰登进士第拜廸功郎为岳州巴陵县尉到官数月迎亲于湘隂防疾作径情侍养以归丙午庆寿覃霈迁修职郎明年祈祠禄以便子养铨曹按格不许乃授潭州宁乡县主簿以已酉三月二十三日考终于家享年五十有三娶蒋氏先九年卒二男长曰谦廸功郎全州清湘县主簿丁未年进士也次曰随甫三嵗五女长适邯郸刘令次适开封王焕卿次适庐陵刘瓒次适开封向公顗防在室息妇刘氏孙男二人麟孙酉孙先是蒋恭人葬于耒阳县鳌山乡金谷里明月岭之原诸孤卜以是年十月十八日祔焉盖用公之治命于是阳翟田竒书而纳诸圹谨记
　　宋故宁乡主簿廖公修职墓志铭
　　公讳行之字天民其先剑津人五季之乱徙家衡阳世有隠徳元丰乙丑曽大父世修始以儒学擢乙科仕至左朝请大夫大夫生师锡任右廸功郎廸功生知彰任右朝散郎通判荆南府位不满罢以殁荆南生二子天民其季也自大夫起家垂百年而天民复践世科又三年而天民之子谦继踵聨荣入拜堂下于是父子挺然以文艺振大厥宗乡里荣之衡之言世家者着姓莫先焉淳熙己酉三月甲寅天民得病一夕卒既窀穸谦以书来告曰谦罪大幸得一官未及养而巨衅临之不即死者先君墓隧之铭未刻死且不瞑知先君莫如子敢以请呜呼予顷铭荆南今又铭天民尚忍言哉天民少頴异锐于学与兄长民侍父官沅陵尝从郡文学括苍田谓肄业尽得其阃奥关键益酣思经史渉流泝源厚培其基每议论旁引曲取若务为浩博不可穷诘至其防归必极根柢听者人人意得而去中淳熙甲辰第拜廸功郎岳州巴陵县尉尤喜论天下事不肯为书生空言湖北蹂于敌创残尤甚兵休方诱民复于农经界法未及讲税籍漫漶不可訾省豪宗大姓跨有阡陌嵗久弊益积疆理肴乱争讼纷起吏多不能决公曰徒知咎往而无以止来者百年犹今日也若定丘计亩度之法因其来佃者而簿正之讼田之家凖是取则少须数月税可补役可均讼可省矣众多其议乾道间民有诉田不实而没入其谷者县俾里民运贮尉司以给纲马其后嵗仍责其入公曰纲马所费嵗不过用谷七十斛留马刍之征五万可办何至扰民如此力请于主计者从之故事部使者行县守令到罢与凡劝耕出郊次舍供张悉倚办廵尉裒取耆保旁縁百出人尤厌苦公皆白罢之人情翕然尉故无公廨公割俸市官闲屋为之众欢趋争出力相其成由是当路者浸知公可用到官才数月防太夫人来就养半道感疾公趋迎叹曰亲年已髙可恋微官时乎径投檄丏侍养归以庆寿覃恩迁修职郎告满愿就祠禄便养铨曹格以法乃注潭州宁乡主簿非公意也自荆南亡恙时持家法素严嵗时享燕子侄甥壻拱立侍侧奉匜洗爵訚訚无怠容荆南殁公兄弟守业不敢少坠事太夫人承候顔色益加孝谨时其燥湿喜怒而致曲顺适之有不怿虽甚遽不敢去左右兄殁太夫人悲伤甚公奉寡嫂拊诸孤尤尽其情惟恐一毫伤太夫人意聨睦姻族无疎戚大小皆极其恻怛忠爱再从弟生数嵗而孤公与伯氏教育成就终始不惓母舅调官卒于逆旅子防弱不能举防公亟办资请行归葬又经纪其家事晚于学问抑浮就实沉浸醲郁涖官居家皆有可纪虽其天资开敏琢磨之功至矣郡守刘公清之少推可闻公文行称于乡里与寓客王镇刘徳老俱荐于朝朝论欲以郡博士处公防朝堂无识公者议遂寝然公声名益着清之欲补图志之阙公首为规创凡例网罗遗佚上下千载纠剔妄谬参覈异同厥功为多书甫就而公殁享年五十有三公仪观轩豁抵掌谭笑一坐尽倾而区理细务曲折精宻事上官抗顔论事不肯少屈至处亲党间孝友循循色夷词顺病革戒其子以善事尊长处事宜和缓犹惧其亲闻之其于强学力行骎骎向于成而天不予年呜呼可悲也巳娶蒋氏有贤行先九年卒子男二人谦廸功郎全州清湘县主簿次随甫三嵗女五人邯郸刘令开封王焕卿庐陵刘瓒河内向公顗其壻也防在室孙男二人麟孙酉孙以是嵗十月甲辰葬于耒阳县鳌山金谷乡明月峯之原盖用公治命云铭曰殖之勤勤自防而楹既坚既良而毁其成弃仕归养以求其志胡宁忍予志亦不遂或予或抑繄孰使之厪身丰后尔嗣尔贻耒江之滨明月之岭百世同藏式永厥庆













