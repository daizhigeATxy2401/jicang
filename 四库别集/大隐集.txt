　　钦定四库全书　　　　集部四
　　提要
　　大隠集十巻　　　　别集类三【宋】
　　臣等谨案大隠集十巻宋李正民撰正民有已酉航海记已著录正民宋史无传事迹始末不可考惟据航海记所述知其事髙宗为中书舎人尝奉使通问隆祐太后而已今以集中诸表考之则在朝尝为给事中礼部吏部侍郎在外尝知吉州筠州洪州温州婺州淮寜府敭歴颇乆晚予宫祠以归又考徐梦莘三朝北盟防编载绍兴十二年五月金元帅来书云汴梁留守孟庾陈州太守李正民及毕良史者比审议使萧毅等回具言江南尝询访此人今并委沿邉官司发遣前去六月金人放东京留守孟庾知陈州李正民还云云是正民于知陈州时尝为金人所获以和议成得还集中南归诗所云沦身絶域乆暌孤投老归来鬓髪踈者盖即其事特孟庾以东京附金归后髙宗弃不复用而正民屡更任使终始弗替则其在金朝当犹未至于失节特史文阙畧不能得其详耳其集见于宋史艺文志者三十巻传本乆佚惟嘉兴府志载其海月亭诗一首今据永乐大典所载掇拾编次厘为文六巻诗四巻中多中书制诰之作温润流丽颇近浮溪其诗亦妍秀可诵在南渡初犹不失为雅音焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　钦定四库全书
　　大隠集巻一　　　　　　宋　李正民　撰制
　　朱胜非观文殿大学士知洪州制
　　勑通班秘殿地冠禁严作牧大邦望隆屏翰匪我旧弼曷称茂恩具官徳宇靖深材猷博敏懿文足以华国谠议足以济时徧歴禁涂荐更政府适属省方之日进跻次辅之聨遽解繁机易临近郡朕惟君臣相与之际既谅乃诚而进退曲全之间重违所请眷钟陵之都会实江表之上防繄我宗工镇兹南服乃申前命庸便尔私噫廊庙朞年克保初终之节湖山千里允资绥抚之方毋有遐心竚闻报政可
　　观文殿学士中太一宫使除右弼制
　　门下鸣玉曵履夙隆秘殿之班当轴处中尤慎西台之长眷惟旧徳方领真祠宜锡命书还弼予治具官某风猷凝逺器宇端方才周万务之原学贯六经之奥懐文抱质彬彬君子之儒效信纳忠蹇蹇王臣之节早腾令闻浸歴要途惟中外之荐更嘉勲劳之备着言皆可绩每坚享上之诚知无不为确守致君之义旋跻华于清禁仍均逸于殊庭陪辅燕朝有献纳论思之益雍容琳馆适冲虚恬淡之逰虽高难进之风殊郁具瞻之望朕方循名而责实稽古以建官耳目股肱増重庙堂之选左右前后肇新辅佐之聨必惟其人久虚乃位往践厥服莫如汝谐劢相钧衡允赖訏谟之助典司机密聿观政事之修载示宠光庸昭体貌于戱尊徳乐道王者所以立太平之基经体赞元贤人所以成可大之业茂摅其蕴永孚于休可
　　王棣赠资政殿学士制
　　勑志能之士因时而立功名封疆之臣守死而明节义既叹捐躯之易宜推卹典之隆具官出自相门跻于侍从智勇足以扞难恩恵足以抚民久领近邦适逢外冦力振孤军之气屡摧强敌之锋防既甚于析骸食殆穷于掘防睢阳无援张巡之志不衰东郡久围臧洪之辞靡屈虽势穷而力尽终身殒而名存特升秘殿之华资俾视政涂之宠数用彰死节加贲泉扃式慰冥漠之知聿为忠义之劝可
　　顔岐资政殿学士宫祠制
　　勑朕忧勤庶政思济艰难进退大臣矜全体貌具官早以材望闻于搢绅徧更侍从之华进秉钧衡之重賛襄滋久禆益居多方隆注倚之懐遽有便安之请察其雅志盖亦重违加秘殿之宠名领殊庭之馆御庸昭朕眷庶便尔私噫邦国多虞赖君子经纶之蕴燕闲自适蹈大雅明哲之方毋有遐心对予休命可
　　范宗尹除叅知政事制
　　勑朕履险阻艰难之防懐宗庙社稷之忧迫蹙侵陵曽无寜嵗震荡播越靡有奠居思得豪英之材共济阽危之运具官某清明而博达简重而粹夷奥学贯于本元沈谋周于事物惟众口易謏之日当诸儒射防之辰首发谠言力扶頽俗逮冦难之遽作以直谅而见思擢置宪台遂跻諌省比召从于外服旋进长于中司慷慨济时之心密勿安邦之论屡观献纳灼见忠嘉宜峻陟于文阶俾参陪于政路天下之势如置器必审处于安危邦家之基在得贤每因人而轻重往服朕命其逺乃猷可
　　张守翰林学士制
　　勑帝王有所号令前代议者谓其难能文章施于朝廷近世儒臣以为荣遇矧在险阻艰难之际欲图徳意志虑之孚入直禁林必符雅望具官性资鲠亮材术周通奥学贯乎九流高文兼于众体训词温厚允资西掖润色之工议论坚明更显南司纠弹之峻薛宣举措之当理真卿绳治如平时比恳解于宪纲乃力祈于外补朕惟尔久居台阁宜在朝廷俾参宗伯之官将典行台之政载念北门之邃夙传内相之称警跸时廵文书云委方用兵如至徳式求深谋密议之咨询必下诏若奉天可使悍卒武夫之感涕力行尔学庸称朕恩可
　　刘洪道除直显谟阁制
　　勑国家承平日久州县之官非文法吏即书生也自外敌冯陵继以冦盗二千石而下颠沛失据莫能枝梧而元元之众病矣此朕焦心劳思求慷慨之士为吾扞御以慰安斯民也尔奋身庠序早更任使青齐之郊实尔桑梓之地乃能纠率师徒抚寜三郡奏功来上朕用汝嘉峻陟文阶进直延阁益图来效庸称茂恩可
　　程昌防直显谟阁制
　　勑国家承平日久【至以慰安斯民也同前】尔智畧深茂材力强勉承淮蔡伤残之后而能拊循疲瘵缮修守备朕用嘉之乃俾进职二等以为尔劝昔汉世二千石有治理効輙増秩赐金以表宠之尔宜体朕意益懋尔庸尚有褒恩以须后效可
　　晁公为直显谟阁制
　　勑具官延阁寓直儒臣清选二千石有治理効輙畀以美名所以示劝也尔服勤文艺不坠家声承流海邦敏于从政来朝行在朕用汝嘉其繇中秘之严躐进文谟之直往钦朕命尚勉厥修可
　　胡寅直龙图阁宫观制
　　勑具官国家祥符中肇建延阁以奉祖宗谟训华榜昭揭拟古河图乃置学士待制等员以为缙绅劝誉处而资望未至者亦俾寓直其间迄今为五阁之冠其选任岂不美哉尔儒雅端亮跻于柱史乃以亲疾祈便奉养贴以峻职处之祠庭尔其益励忠孝之节以待异时之用尚其勉之可
　　王賔追复龙图阁学士制
　　勑赦过宥罪惠溥及于多方隠卒崇终礼夙优于近列乃眷论思之旧肆颁甄叙之恩具官学问深醇性资直谅事朕干戈之际偹殚覊靮之劳粤自台端亟跻諌省进执中司之法旋更八座之聨献纳居多每尽心于啓沃忠诚自许浸忤意于贵权遂贻贝锦之伤往就祠庭之逸方思图任遽叹沦亡念沛泽之荐更矧嘉言之犹在俾复河图之职聿为窀穸之光恩典有加幽无憾缅惟精爽尚克钦承可
　　王朋约赠直龙图阁制
　　勅具官朕顷者省方淮甸移跸江吴念斥堠之不明骇风尘之甚遽衣冠顿踣倪耄震惊眷惟在服之臣不及巨川之济陨于非命朕甚伤之尔列职周行宣劳王事奄罹物故适丁斯时其进直于河图仍优加于恩典庶几冥漠尚克钦承可
　　刘晏直龙图阁制
　　勅具官比自外敌冯陵继以冦盗其能先登贾勇以挫其锋者鲜矣尔以忠力自奋纠率戎行阻隘鼓儳杀敌决胜乃俾进直河图以为尔劝是谓不次之赏矣其益思所以称之可
　　刘榕除直龙图阁制
　　勑济隂大邦也自敌国侵暴之后冦攘竞扰二千石能保其封疆亦已难矣尔顷以材猷往膺郡寄阅时滋久宣力居多乃俾进直河图以为劝传不云乎有功而见知则说矣尚勉之哉可
　　刘洪道直龙图阁制
　　勑朕惟海岱之区丝枲之利号为冠带衣履天下自顷羣盗相挺兵无寜嵗田菜多荒呻吟未息其能攘却丑类以保斯民者可无褒劝之恩哉尔早膺任使总制东秦而能勦除鲸鲵抚绥疲瘵河图之直文阶之峻倂以命尔式奬贤劳往服恩荣益登乃绩可
　　李擢徽猷阁待制制
　　勑朕惟祖宗圣神相继咸有谟训载在方册歴代宝之藏于延阁又命儒学之士寓直其间以为咨访讨论之地其选任顾不美哉具官文辞之敏行义之良早被征求荐跻华贯掖垣闼尝已践更属时艰危久辞着位宜还次对之选以备内朝之臣往即钦承无忘励翼可
　　何志同复待制制
　　勑朕绍履尊极康济艰难思得四海贤儁豪杰之士共图兴复庶臻嘉靖矧尝位禁从之臣岂宜置而不用哉具官问学淹该器质纯粹典领编摩之任优防礼乐之司遂进长于天官旋跻华于秘殿比从物议稍黜近班宜推起废之仁复还次对之选尚思励翼庸副眷懐可
　　康允之除徽猷阁待制制
　　勑国家肇建延阁以奉祖宗谟训翚飞跂翼邃在西清乃置学士待制等员以为搢绅誉处二千石有治理効輙畀以美名聨于法从所以示褒劝也具官其懐应务之材有御众之略早更烦使克着能声比守寿阳屡摧强敌逮移镇于武林而能寓兵于农鼓作士气为战守备忠绩可嘉宜还次对之班増重名藩之寄夫膺文儒之选以论思献纳为先専方面之权以镇御抚绥为重益图来効庸称朕恩可
　　刘洪道除待制制
　　勑国家肇建延阁以奉祖宗谟训又置学士待制等员以为搢绅誉处二千石有治理効輙畀以美名所以示褒劝也具官智略深沈材猷敏达早膺显授总制东秦保全一方攘却勍敌宜升次对之秩増重连城之寄斯为高选其益懋哉可
　　商守拙待制制
　　勅延阁谟训所藏西清咨访之地靡劳心于文墨将次对于燕闲爰涣茂恩用优耆徳具官处躬纯厚应务详明练达国章进跻廷尉释之议罪每见于持平陈宠献言务从于矜恕擢司宪部允赖老成乃引疾以陈辞欲就闲而去位朕法仁祖之寛厚举嘉祐之诏条谳议颇殊于重轻着令未分于甲乙必资明习文法之士以定摩研编削之规虽遽去于朝廷宜勉留于祠馆往亲药石之辅少须符竹之行尚究乃心图称朕命可
　　范直方直秘阁叅议官制
　　勑惟尔曽大父仲淹方未显时慨然巳有忧天下之志晚更大任名重华夷辅政临戎咸有成绩深谋谠议人到于今称之尔渐摩余训克守家法服采朝列未究尔能乃俾夺情进直延阁叅吾行营之议朕将观尔之材而试用之矣尚勉之哉毋忝朕命可
　　张上行直秘阁制
　　勑具官汉自宣帝综覈名实二千石有治理効輙増秩赐金或爵至关内侯故汉世良吏于是为盛称中兴焉尔顷以材猷往临郡寄兵既服于纪律民遂安于里闾冉駹妥安巴防静谧俾进直于延阁用旌表于尔劳思称朕恩益图来効可
　　胡考寜直秘阁制
　　勑具官中秘寓直清选也异时文学材能之士咸得庀职其间所以劝在列而起治功也尔倅贰襄阳屡当冦敌逾年保守宣力惟多则汝之材能可见矣乃俾进直以为尔劝是曰优宠其益懋哉可
　　贾惇诗直秘阁制
　　勑具官中秘图书之府朝廷以为清选异时文学材能之士咸得庀职其间所以劝在列而起治功也尔倅贰淮邦克图固守因事献防忠义可嘉乃俾进直以为尔劝是曰优宠其益懋哉可
　　陈国瑞直秘阁制
　　勑具官惟我太宗崇儒右文肇建秘阁奎壁之画昭回在上又命儒学之臣寓直其间以为咨访讨论之地谅匪名人未易称选尔以材猷之敏将漕浙部锡对便殿敷纳可嘉进直中秘之严増重皇华之寄往祗朕命益究乃心可
　　梁汝嘉直秘阁制
　　勅中秘寓直清选也异时文学材能之士咸得庀职其间所以劝在列而起治功也尔倅贰支郡服采惟勤朕比因时廵再临淛部供帐趣办民不告劳则尔之材能可见矣自顷贰车未尝贴以秘职今以命尔是为优恩其尚知劝而勉哉可
　　向子伋直秘阁制
　　勑惟我太宗崇儒右文肇建秘阁奎壁之画昭回在上乃命儒学之臣寓直其间以为咨访讨论之地自匪名人未易称选尔以材猷往膺郡寄逾年于此治効巳彰宜増重于麾符俾进职于中秘益思砥砺图称恩荣可
　　滕膺直秘阁制
　　勑国家承平日久州县之间非文法吏即书生也自外敌冯陵继以冦盗二千石部使者颠沛失据莫能枝梧而元元之众病矣此朕焦心劳思求慷慨之士以将使指而慰安斯民也尔智略深茂材术强敏早繇州掾能御贼锋倅贰淮阳克着声绩自被皇华之选尤嘉宣力之勤进直秘严以为尔宠宜体朕意勉迄尔庸尚有褒恩以须后効可
　　陈机直秘阁制
　　勑具官尔以艰难之时居郡守之任用能缮脩备御审度事几奏牍详明达于行在察其忠荩朕用汝嘉进直中秘之严増重一邦之寄益图来效庸称朕恩可
　　赵不羣直秘阁制
　　勑具官中秘寓直清选也异时文学材能之士咸得庀职其间所以劝在列而起治功也尔顷以邑令能御强敌擢贰郡政宣力尤勤比渉鲸波朝于行在论事中理朕甚嘉之乃俾升华延阁倅于近郡是为优宠其益懋哉可
　　万格监察御史制
　　勑具官御史府朝廷纪纲所寄自分建六察以督文昌诸曹之政事凡有稽违皆得纠而治之于是抨弹之軄益为雄峻尔刚介不屈儒学自将黉舍郎曹誉处休显宜易冰防之简往践霜台之严尔其澄肃官僚振举法度斯为称职尚勉之哉可
　　杨礼监察御史制
　　勑国家自元丰中始正御史之职以分察文昌六曹之政事视唐推弹公廨杂事之制为加详矣于是枢机周密品式备具上下相维莫有茍且之意迄于今而遵用之宜择其人俾修厥职尔议论平正经术深醇兹用擢置台属以司纠察之事传不云乎人有所不为然后可以有为朕观汝之靖共守道不求合于当世之人今或可以有为矣尚其勉哉可
　　沈与求殿中侍御史制
　　勑御史府朝廷纲纪之地台纲正则朝廷治朝廷治则天下理故选用寮属必得实材尔问学多通议论持正比自师儒之官锡对便殿嘉尔敷纳擢置抨弹乃能遇事慨然无所枉挠旋更郎署未究尔长其执法于殿中以纠绳于列位尔其毋畏拂指毋惮当权知无不言以广朕耳目之寄斯为称职尚勉之哉可
　　赵鼎侍御史制
　　勑宪府职在纠弹台端号为雄剧维持政体督察官邪傥正色而立朝可不绳而自肃尔材猷敏达议论坚明尝赋命于使华旋记功于选部顷繇諌省执法殿中不为义疚而利回岂以刚吐而柔茹抨弹既允裨益居多其升横榻之严进贰中司之峻惟尔之任职者见于已试而朕之用尔者盖以叙迁益奋厥忠奚俟多训可
　　胡寅富直柔左右史制
　　勑左右置史言动必书自艰难以来或废典籍而不录然春秋之义当系日月而无遗若时记注之臣思得誉髦之士兹以尔寅湖湘之秀直谅多闻以尔直柔名臣之孙儒雅蕴借宜并司于国志以对侍于螭坳往修厥官无忝朕命可
　　赵鼎除御史中丞制
　　勑昔諌议大夫郑昌有言山有猛兽藜藿为之不采是以汲黯在朝淮南寝谋干木处魏诸侯息兵矧居纲纪之地持纠弹之权为吾中执法者乎诚得人而任之则精神折冲有见于朝廷之上矣具官操行直方志气刚大既洁身而无党每论事而不回自总杂端风节甚峻属中司之虚位顾横榻之久専宜进长于南台俾澄肃于在列真卿之当至徳绳治不异于平时孔纬之在鳯翔造朝独先于百辟勿以扰攘而废厥职思于艰难而尽其忠往体训言期予于治可
　　汪藻给事中制
　　勑黄门列职均为侍从之臣东省设官乃専论駮之任择人而授歴代攸艰虽官曹沿革之制不同而政令书读之事则一匪时髦杰弗以次迁具官某襟度粹夷性资端亮夙蕴贯穿淹该之学发为经竒伟丽之文荐长賛书动无滞思简严而蔚仲舒最得于古风纯厚而明元稹遂变于时体虽称办事允谓贤劳宜进陟于闱俾更直于鼇禁当官不挠尚观批勑之言论事必行更効回天之力益坚尔守庸称朕恩可
　　胡安国除给事中制
　　勑朕惟祖宗时中书门下合而为一而封駮之官实在银台不废厥职肆朕纂服属时艰难爰举旧章务从简易封駮之任必惟其人具官某以文学甲儒科以徳行着闾里嘉言谠议显于朝廷朕方康济阽危寤寐贤俊宜为朕起复还迩聨尔其守乃节修乃职举凡诏勑有未善除授有不当悉论而駮正之勿使批敕之名独専于前世尚勉之哉可
　　周望给事中制
　　勑【上词同】具官某操履清修志气刚大顷求人而将命乃狥义以请行遂旌尔劳寖陟华贵比戎车之及境复抗节以出疆轺传载驰能达国命孔子不云乎行已有耻使于四方不辱君命可谓士矣尔其守乃节修乃职凡诏勑有未善除授有不当悉抗论而駮正之勿使批勑之名独専于前世则于尔为无愧矣尚勉之哉可
　　谢克家兵部尚书制
　　勑文昌分理万务武部实掌五兵自国家复董正之聨视前代有因革之异军政归于枢府右选揔于天官品秩高华文书清简匪时贤徳曷称褒迁具官材度宏深性资忠厚殖学造古人之蕴摛辞追作者之英早师表于儒宫遂翺翔于諌省文章尔雅入更四禁之游悃愊无华出载列城之誉久辞着位想见仪型比锡对于便朝实副懐于虚伫宜陟中兵之长进聨八座之崇时属多虞朝方尚武虽军旅征伐必资庙算之竒而献纳论思允赖辰猷之告益殚忠荩图济艰难可
　　曽楙礼部尚书制
　　勑文昌兼緫六聨宗伯实典三礼祷祠祭祀之事既系于司存学校选举之文悉掌其政令比属干戈之扰靡闻典籍之传必求其人俾领厥事具官风猷庄重徳宇粹温学该六艺之醇文擅四科之美早驰声于庠序旋任职于词垣浸升延阁之班出奉名藩之寄朕遭罹变故躬总师徒既垂槖于尔邦遂驻跸于近甸首修朝贡深叹忠勤念乆去于周行适来还于翰苑宜陟春官之长进聨八座之崇时属多虞朝方右武军旅以同邦国亦惟尔职之脩方岳以朝诸侯更讲时廵之制益殚忠荩图济艰难可
　　郑望之吏部侍郎制
　　勑唐制右列三铨掌于武部本朝肇分四选揔于天官方时多虞尤号难治惟品流之厐杂贠患其多矧典籍之散亡吏得以肆欲司厥事必惟其人具官某识虑精明材猷敏济顷郎曹之分职正戎马之在郊奋身请行抗节而出遂陟近班之峻以昭信誓之劳旋徇公言乃从逺适兹召还于着位将恊济于事功俾叅常伯之聨専掌武阶之众尔其纠摘真伪审覈条章人无滞留之嗟吏絶欺罔之弊斯为称职尚勉之哉可
　　刘珏吏部侍郎制
　　勑天官之选吏贠猥众簿书丛杂在承平时号为难治顷自廵幸浙右典籍多为煨烬凡在选之士自一命而上功罪履歴之实漫不可考自非精明吏治而习知其事者孰能胜斯任哉具官识度详明政事练达居懐忧国之虑荐贡救时之言顷贰选曹佥谓平允分符出守曽未淹时宜还法从之聨复典中铨之寄尔其区别贤良纠正隠慝使吏无得并缘为奸时乃之休是为称职可
　　叶份戸部侍郎制
　　勑国家之务用度为急祖宗循五代之制总于三司元丰复六官之聨归于戸部比缘多故稍革旧章兵食所资费出弥广典领厥事实难其人具官某智畧防通材资敏达荐更事任绰着能称纠察省纲总临漕运朕方时廵江左式遏冦攘眷兹百万之师奚止千金之费资尔心画以饷五军擢参法从之班往贰地官之任尔其裁制盈虚斡旋多寡使朕有足食足兵之信兹为称职尚勉之哉可
　　李迨除戸部侍郎制
　　勑文昌政事之本源民部财赋之管辖兼周官司徒司会之职总唐室度支盐铁之权于时列曹号为剧任欲贰厥事每难其人具官某智术周通材资夙给服劳郎署已观心计之良列属宰庭克着声猷之美干戈未定调度方烦全师驻于会稽馈饷资于左戸俾陟贰卿之峻往图经费之充士饱而嬉无乏千金之用师直为壮伫收三捷之勲尚悉乃心期称朕命可
　　黄槩兵部侍郎制
　　勑国家自祖宗以来聚天下之兵于京师尺籍伍符付之列将牙璋虎节秘在枢庭夏官所掌特其名与数而已厥今国歩方艰外患未弭五兵之寄视承平为重畴咨庶位我得其人具官风力敏强性资超迈试之选部而铨总平允列于宰属而纠察严明遂进直于河图俾按临于蜀道惜其逺去宜为朕留擢居法从之聨进参帷幄之议朕方时廵江左式遏冦攘资尔谋猷济予经画尚恢逺略庸报异恩可
　　陈邦光除刑部侍郎制
　　勑文昌六卿之贰品秩惟均宪部三典是司条章滋众矧在险阻艰难之际凡居论思献纳之聨思协公言必图夙望具官某论辩闳博问学淹通文足以广国华材足以通世务望之射防早擢于科甲主父奏书尝嗟于晩见遂陟西垣之峻旋临南夏之雄无施不宜所居可纪向召从于逺服趣来还于近班逮此造朝允符前席宜辍司于国用俾緫谳于邦刑傅古义以决疑其克修于尔职有嘉猷则入告尚益究于乃心济时多艰对予休命可
　　郑望之工部侍郎制
　　勑文昌为万化之源水部掌百工之事虽缮修营造在廵幸之日有不暇为而献纳论思凡侍从之臣悉资辰告肆颁明命褒进迩僚具官某知术防通材猷敏达荐更事任绰着能称当敌骑之济河以单车而出使遂修隣好峻陟近班逮信誓之载渝徇公言而逺适朕方时廵江左式遏冦攘思得豪俊之人共济艰难之运尔顷缘使事能察敌情宜还持槖之聨俾賛筹帷之密济予经画赖尔谋猷往称茂恩尚恢逺御可


　　钦定四库全书
　　大隠集巻二　　　　　　宋　李正民　撰制
　　郑士彦除吏部员外郎制
　　勑天官之选吏员猥众簿书丛杂在承平时号称难治自扰攘以来人懐欺诞吏缘为奸必得明敏之士以为其属尔材猷之美列职奉常进擢郎曹俾賛铨综是为高选其益懋哉可
　　张纲吏部员外郎制
　　勑文昌六聨兼总万务而诸曹郎吏分职其间虽繁简不同其选任则均也尔早以经术名冠多士书林省戸皆所践更往佐天官俾司小选亟祗尔事嗣有褒陞可
　　上官愔吏部员外郎制
　　勑吏部在南宫为眉目于选士为司命自国朝以来非名士不以居之比因典籍弗存而议者喜出新意因事立文承用多駮吏缘为奸不可胜诛非得儒学之士通于世务者孰能举其职哉尔文雅决科达于吏治学宫防府皆所践更往佐天官俾司小选汝其检吏而勿纵守法而勿拘使文书无滞留而铨综平则予汝嘉尚有褒宠可
　　张宗元工部员外郎制
　　勑具官朕比遣枢臣往将使指命尔由奉常之属掌其幕府文书之事乃能纠合士马张其军声用酬宣力之勤俾陟郎曹之秩是为高选其益懋哉可
　　沈与求兵部员外郎制
　　勑具官汉以尚书为中台御史为宪台二者地望略等自唐以来南省为重国朝以台察省虽任职不同其选则均也尔以儒学之美列属推弹议论慨然风采振起为郎武部其职甚清往祗厥官嗣有褒陟可
　　韩裕兵部员外郎制
　　勑具官朕观春秋之际列国公卿大夫之子孙咸以材能表见于世朕甚嘉之尔名臣之后儒雅自将学以从政有如寒士擢居郎属用显尔长往祗厥官嗣有褒宠可
　　潘因刑部员外郎制
　　勑昔路温舒患治狱之吏以刻为明以为奏当之成虽咎繇聴之为死有余辜何则成链者众文致之罪明也今朕设宪部之官以掌天下之奏谳务从寛恕又以尔明察俾为之属其深惟前载之言以广吾好生之徳则予汝嘉可
　　惠柔民礼部万格祠部并员外郎制
　　勑某官等文昌之政兼总治官宗伯之聨特为清选掌南宫之章奏举祀典之礼文列属其间必求名士尔等由庠序进以儒学称宜参郎位之华往佐春官之长各恭尔事勿替厥勤可
　　成大亨祠部员外郎制
　　勑文昌六聨分理万务诸曹郎吏列属其间虽烦简不同而选任均也尔以材猷早居宪部出临漕计宣力惟多还陟祠曹素号清选往修尔职其益懋哉可
　　王禹得礼部员外郎制
　　勑具官宗伯之属掌礼文表奏之事号为南宫舍人自非名流不在其选尔儒学操履见称于时不忮不求恬于进取其升华于郎位俾列职于春官益励厥修嗣有褒宠可
　　王驾部员外郎制
　　勑具官文昌六聨分理万务自顷裁损溢员而郎选重矣尔以强学待问名冠多士书林省户皆所践更誉处既休器业弥茂惟舆辇车乗之政属于武部职清而事简亦儒者之所宜居也今以命尔往其懋哉可
　　韩古都官员外郎制
　　勑都官之名尚矣在汉为司校尉之属纠中都官不法事自后凡盗贼臧获部曲俘囚之事悉掌之于今为刑曹之聨而职事视前世则简矣尔以材猷荐更任使其升华于郎位俾列属于秋官往既乃心嗣有褒陟可
　　张訚等并诸曹员外郎制
　　勑张訚等文昌天府众务泉薮内外折逺近禀仰而诸曹郎吏分职其间虽烦简不同其选任则均也尔等或以儒学进或以才能显誉处之美有闻于时并趋丹地之严往佐列曹之长各恭尔事勿怠厥修可
　　韩肖胄左司员外郎制
　　勑具官昔唐太宗谓房元龄曰公为仆射当广访贤材比闻阅讼牒日数百岂暇求人哉因敕细务属左右丞大政乃关仆射今朕当艰难之时方以战守大防责成宰辅而左司郎官乃冢司之属也凡文昌细务宜悉以付之则选任之意视平时为加重矣以尔名臣之孙践更省府老成练达裁剸详明是用命尔以尚书左司之事尔其弥纶省闼纠正纪纲使大臣不劳而庶事皆理时乃之休嗣有褒陟可
　　张公济除右司员外郎制
　　勑具官国家元丰中肇建文昌以六曹分总天下之事而提纲提领实在都司必得明敏之士乃堪其选尔以儒雅缘饰吏事练达世务佥谓老成乆参郎位之华既预列卿之贰比持使节士誉益孚其跻省闼之严以参宰士之列是为遴柬尚勉之哉可
　　李承造右司员外郎制
　　勑【上词同】以尔名臣之孙闻见殚洽忠义之气勇于敢为是用命尔以尚书右司之事【下词同】可
　　管思可度支员外郎制
　　勑地官之职素号繁冗自顷裁损滥员而太府司农出纳之数悉其间期防簿书视前日尤剧为之属者可不遴其选哉尔枢臣之后材谞有闻乆服官常所临必最宜还郎位总覈邦财其既乃心毋乏吾用可
　　韩球度支员外郎制
　　勑具官古人有言曰千里馈粮士有饥色樵蘓后防师不宿饱今朕命相臣提重兵以镇抚建康又分遣大将戍守旁郡凡馈饷所须者博矣乃留掌计之臣専领供亿之务有请于朝以汝为属兹命起之庐次列于郎曹所以因尔之能而济事功也其悉乃心往佐而长可
　　黄年除仓部员外郎制
　　勑具官古人有言曰虽有金城汤池带甲百万无粟不能守也故用兵行师馈饷为急尔早以选擢尝賛铨衡材智之优宜膺任使载加召对敷奏可观司庾民曹是为剧任往修厥职嗣有褒陞可
　　程迈除太常少卿制
　　勑具官某奉常职典天地任兼礼乐凡歴代之沿革本朝之典故皆当深思而熟讲之以叅酌情文述作之本防自非博习之士通于古今者孰能任之尔以儒学决科以文雅饰吏荐更剧任继歴要涂比自螭坳复持使节宣劳于外亦既阅时兹用召还俾居秩宗之任斯为清选尚勉之哉可
　　陈戬太常少卿制
　　勑具官某昔齐仲孙湫适鲁犹秉周礼知其未可动也朕当艰难之际未尝不谨于礼故比虽裁损溢员九卿之列皆罢而太常之官独存焉岂非隆礼而重本哉尔儒雅自将操行无玷台僚省戸皆所践更其贰奉常以掌郊庙朝廷礼仪之事虞舜命九官于伯夷作秩宗曰夙夜惟寅直哉惟清盖不如是不足以交神人也往祗尔职尚勉厥修可
　　栁约太常少卿制
　　勑记有之班朝治军涖官行法非礼威严不行盖礼虽治定而后制然治军之间亦不可废也朕遭时艰难讲古廵狩而宗庙朝廷征伐军旅之事凡系于礼文者非一则率属以任其职者可无其人哉具官某性资开敏学术深醇早励猷为践更台阁比叅议于军事遽书警奏殆无虚日虽遇盘根错节迎刄而解朕用汝嘉肆命汝进贰于奉常以司賛导朕将观汝之材而试用之矣昔祭遵为将虽在军旅不忘俎豆矧汝以礼为职乎往祗厥官无忝朕之明命可
　　程迈除检正制
　　勅具官中书门下机要之司给事中舍人皆为其属然列于从官各有职守纠驳讽议莫非朝廷大务至文墨细故叅酌典法督责稽违者又不可以无其人此朕设检正以察诸房之事也尔儒学之美吏治之明有称于时见于已试践更中外再至九卿兹用仍其旧职处之宰属是为高选其益懋哉可
　　周頴检正制
　　勅具官朕循祖宗之法中书门下合而为一所以省文书而壹统类也又命设官以纠察诸房之事如古掾属列于公府庶使大臣不劳心于细故而専意于机务之大者非夫明敏练达孰宜任此哉尔儒学之美政事之能有称于时见于巳试其由铨选之任俾賛机要之司往其钦哉毋忝休命可
　　綦崇礼除中书舍人制
　　勅西台出令之原内史賛书之任自昔独存于三字専号词臣于今分押于六曹兼总吏事择人而授得士为难宣教郎试起居郎綦某学富本元文兼体要既殚洽于闻见亦明习于宪章省戸握兰恬而自适螭坳载笔动而必书比给札于尚方俾试言于右省落笔而观者如堵共惊倚马之材终篇而纸价顿高深得演纶之体肆扬成命进陟从班时方属于艰难朕急图于贤俊修饰润色允资播告之辞献纳论思更伫尽规之益往祗朕训无怠厥修可
　　李釡中书舍人制
　　勅政事总于西台诏令掌之内史赏罚黜陟之柄既得以与闻讨论润色之辞必资于行逺每难是选必得其人具官经术邃深文词敏妙儒科发防早居多士之先选部为郎固巳歴年之久比列曲台之贰浸跻柱史之聨自密侍于轩墀尝賛为于名命宜起祠庭之逸进参法从之华时方属于艰难朕急图于英俊致治以得贤为本当益励于尔猷鼔众以出命为先其不匿于朕指往服予训亟修厥官可
　　李公彦中书舍人制
　　勅西台出令之原内史賛书之任自昔独存于三字専号词臣于今分押于六曹兼总吏事择人而授得士为难具官学富本元文兼体要驰声屋早冠上游试艺词科复居前列遂预道山校讐之职纵观防府竒异之书滋博洽于见闻益沈涵于器业比还着位再贰奉常命给札于尚方俾试言于右省肆扬成命进陟近班时方属于艰难朕急图于贤俊修饰润色允资播告之辞献纳论思更伫尽规之益往祗朕训无怠厥修可
　　洪拟起居郎制
　　勑具官某昔孔子作春秋于隠桓之际则彰于哀定之间则防辞虽不同然记事之文不可废也朕惟艰难以来史失其职而著作之庭俄空焉撰述之官非左右记注将孰任其事乎尔儒术资深议论持正横经学省师表克修执法台端风节甚峻践扬之久誉处弥高兹既御于祥琴宜即还于朝着尔其载笔轩陛言动悉书无旷厥官使论次者有考焉可
　　刘范起居舍人制
　　勅具官朕惟古之王者世有史官君举必书所以慎言行昭法式也左史记言右史记事帝王靡不同之顷自艰难以来典籍或废而不录矧官弗备员将孰举其职乎尔学问通博质性淳厚尝冠多士老于郎潜退处祠庭安恬自得宜还朝序入侍螭坳尔其秉笔而书言动悉载斯为称职尚勉之哉可
　　董逌徽猷阁待制与郡制
　　勅入持从橐出领藩符惟时迩臣宜膺异数具官某博学而多识殚见而洽闻诵甘泉之遗仪如指诸掌记南宫之故事不忘于心早擢秀于士林遂飞英于儒舘荐更郡寄复叹郎潜浸陟九卿之聨乃跻二史之列遽以疾谂丐于外迁宜升次对之班俾遂偃藩之逸往祗朕命勿替厥修可
　　汤东野徽猷阁直学士知平江府制
　　勑分职六卿盖重朝廷之体承流千里式隆屏翰之权惟内外之势既殊则名位之实必称方膺委寄宜涣宠章具官某器局靖深材资敏劭果艺以达得孔堂从政之方经术而文继汉儒饰吏之美荐更事任蔼着声猷眷兹吴门乃尔旧治顷缘移跸之务实繄先置之行颖川愿借于冦恂西河欣迎于郭伋俾即贰卿之秩仍纡太守之章属议臣之有陈稽旧典而或戾谓创开于近比非増崇于本朝宜更延阁之班専布名藩之政矧吏民素遵于条教而关梁方谨于谁何尚悉乃心益观来效可
　　王循友知建康府制
　　控江山之都会望莫重于陪京抚民卒之浩繁治必资于良牧非声猷之素懋曷宠寄之兼隆以尔雅亮不羣威寛有济夙播儒绅之誉荐更省闼之华司列东铨尝羽仪于禁路承流北固方屏翰于名邦嘉善政之流闻宜雄藩之就陟任兼留钥尔典其严地有宿兵尔为之重懋乃藩宣之绩体予眷倚之优可
　　陈邦光移知建康府制
　　勑朕省方侯甸移跸近邦惟置器之未安念櫜弓之无日分屯师旅控扼襟喉爰求侍从之良俾任藩宣之寄具官某谋议深博材资儁明早润色于西台旋镇临于南服比朝行在进陟贰卿辍从荷橐之近班付以朱方之巨屏惟时建业实古名都据吴会之要冲命相臣而留抚资尔术畧修彼戎兵宜析左符就更重镇能通世务儒者虽乐于有为思济时危人臣固难于择事图称朕命益既乃心可
　　凌唐佐升职知应天府制
　　勑睢阳要冲宋台都会实艺祖兴王之地乃朕躬纂服之邦爰择守臣式隆委寄尔材猷之美风力之强将命王畿声绩懋着其升华于延阁俾司钥于留都尔其绥抚疲民缮修守偹思固吾圉以观尔成可
　　李邴知平江府制
　　勑浙部奥区苏台重镇当三江五湖之防多强宗大姓之家民俗阜蕃食货滋殖乃眷藩垣之任必资心膂之臣爰涣茂恩式隆委寄具官某智周而材赡学博而闻多恺悌足以临民忠嘉足以谋国徧仪禁路殚论思献纳之诚入賛政涂有同寅协恭之徳比辞机务均逸祠庭念王室多事之秋正大臣宣劳之日矧吴门之名郡欲师帅之得人畴咨于朝肆以命尔朕心朕徳夙惟左右之亲有社有民宜布朝廷之惠抚循良善摧抑豪强尚既乃心图称朕命可
　　胡舜陟知建康府制
　　勑昔汉高守闗中光武保河内皆深根固本以制天下朕念中原云扰未有旋斾之日惟建康实古帝王所宅又为仁祖兴王之国符朕躬潜邸之名形胜具存亦今日之闗河也付之守帅可不遴其选哉具官某智畧辐凑材资儁明事不辞难勇于为义载惟是邦乃江左要地是用命尔以二千石之重为朕守焉尔其修扞御之备励水陆之师以保长江天堑之险无令敌人侵轶而已勉迄尔庸图称朕命可
　　叶焕待制知镇江府制
　　勑价藩共理允资师帅之良延阁通班尤高次对之选矧方思于固守宜増重于近邦将图尔庸肆颁朕命具官某性资爽迈风力强明荐更藩翰之符雅着循良之誉官所居而可纪材无施而不宜比辍漕权往分郡寄朕念朱方之巨屏实居京口之要津宜升迩聨式隆雅望壅门曲格尚存铁瓮之高墉战舰艨艟更讲水犀之长技往服厥事益既乃心可
　　陈邦光知镇江府制
　　勑设官分职文昌为政事之源宣化承流刺史居吏民之表眷予近列方造明廷宜膺柬求式分委寄具官某风猷英迈智畧深通彬彬徐干之文纚纚马周之论早被非常之遇骤更不次之迁荐析州符屡逾嵗纪逮来朝于行在俾进陟于贰卿念当戎辂之戒涂尤重朱方之近屏地隆京口城迫江津惟武偹之未修顾帅臣之屡易与其持橐簮笔参兹侍从之班孰若缮甲治兵固我封疆之守跻华延阁作镇大邦允资材术之长实出眷懐之厚伫观来效庸称茂恩可
　　胡唐老知镇江府制
　　勑朕省方侯甸移跸近邦惟置器之未安念橐弓之无日分屯师旅控扼襟喉爰求侍从之良俾任藩宣之寄具官某材猷敏劭识虑精深早更台阁之华继奉麾符之守荡平逋冦荐奏肤功遂进陟于近班仍易临于重镇属枢臣之将命顾幕府之须材载念朱方夙称京口适严武备已驻大将之鼓旗遴柬帅臣俾总连城之节制允繄术畧协济事功尚悉乃心图称朕命可
　　汤东野除待制依旧知平江府制
　　勅朕躬履至尊遭时多故师徒沸扰宫闱震惊非頼股肱心膂之臣与夫藩垣屏翰之寄提兵入卫扶义抗章孰能协济而戡斯难哉具官某夙蕴智谋素懐节义使华将命风力着闻郡国承流教条孚信比属勤王之举载嘉宣力之劳尽瘁赴功竭忠卫社宜进从班于延阁复仍旧治于苏台用昭庆典之行聿为有功之劝可
　　李贵遥郡刺史制
　　勑具官朕命枢筦之臣提兵扞敌军功爵赏皆决于外不从中御也剡章来上谓尔尝有战多之绩而恩典未称是用命尔以遥刺之秩以为懋功之劝朕惟尔方执干戈备戎行而强敌之侵暴未巳是汝立功名取富贵之日也畴昔之劳赏既厚矣方来之効尔其图之可
　　薛庆武功大夫忠州刺史制
　　勑上防之地素号繁庶比经外防民物凋残而吏或拘于文法不能为战守之方尔乃纠率兵民缮修备御措画有绪忠义可嘉其峻陟于武阶仍遥分于郡刺并以命尔是为优恩尚既乃心益图来效可
　　刘洪道知明州制
　　勑朕惟四明奥区西限重江东奄左海在承平之时号为无事比因外敌冯陵移跸于此事丛人众供亿萧然非有文武智术者不足以胜守臣之职也具官躬应务之材懐御众之畧顷守东秦屡摧强敌提兵逺渉纪律甚明山涛暗合孙呉之言充国习知夷虏之事今干戈未定州县多虞尔其式遏冦虐惠绥黎元固城守明斥堠以制胜于未形则所赖以为安者非特尔一邦而已可不勉哉
　　程迈集英殿修撰知福州制
　　勑具官福在东南为一都会俗兼瓯粤之旧地有山谿之险师帅之任岂不慎选哉尔以儒术之美政事之材中外践更誉处休显比持使节往按列城宜跻论譔之华资俾任藩宣之重寄外敌侵迫南土震惊其修扞御之方布抚绥之政庶臻嘉靖式寛顾忧可
　　权邦彦起复依旧知江州制
　　勑移孝为忠乃尽人臣之节断恩以义盍先戎事之忧我图共理之良式举夺情之典具官材为世用仕以学优智名得之勇功文事兼其武备早更华序旋镇边陲既委贽以造朝实毁家而殉国方赖干城之略遽兴陟岵之悲朕惟墨以临戎晋侯能达礼之变绖而从政闵子得事君之宜俾节抑于苴麻亟亲临于金革允资千里之寄靡待十旬之淹王事不以家辞鲁史着为明训长吏难以忧去汉法载其旧章勉迄尔庸思称朕命可
　　曲端知渭州制
　　勑陜右奥区平凉古郡统制夷落表里闗河宜得爪牙之臣往任藩垣之寄具官材资宏毅智略深沈学通玉帐之竒气禀金方之劲早共武服屡积战功比统率于西师以缉绥于陜服朕念闗中之险固实为天下之本根士马精强歌謡慷慨稍失藩篱之守半为虵豕之宜纠合于隣邦力恢复于列郡自顷连帅之职靡亲行阵之临方时多虞岂遑自逸凡今警急之报尚何文法之拘援桴鼓以徂征冀旌旗之改色永清全雍以济我师其益励于壮猷用钦承于逺御可
　　赵令起复黄州制
　　勑具官列城共理国之藩垣要绖从宜理有权变方遭时之右武斯以义而断恩尔顷执亲丧乃辞王事顾黄陂之支郡亦淮右之要津欲扞侵凌当图备豫宜服晋侯之墨往分汉守之符勉修厥官思固吾圉可
　　又直龙图依前知黄州制
　　勑具官昔唐天宝之际张巡许逺守睢阳身殒而名传薛愿守淮阳城全而事不显杜牧乃有良臣不如忠臣之论顷自扰攘以来敌国内侵冦盗充斥二千石能保其城郭者鲜矣尔以宗室子任符竹之寄忠勇自奋偹御有方身被重伤誓以固守保全城垒民赖以安乃俾进直河图以为尔宠所以劝良臣也尚勉之哉聿观后效可
　　晁公为直秘阁知台州制
　　勑朕惟东粤之壤民物康阜凡在守臣尤加遴择尔雍容文雅誉处甚休进直中秘之严往莅名邦之寄有民有社尚勉之哉可
　　谢克家徽猷阁学士知泉州制
　　勑设官分职文昌为政事之原宣化承流刺史乃吏民之表匪时贤徳曷称选抡具官造道深醇秉心端亮既孜孜而奉国每惓惓而纳忠上庠居师儒之官西省聨谏诤之列遂徧更于华要旋出殿于藩垣召自南邦进跻八座方资辰告乃以疾辞升延阁之崇资镇温陵之巨屏宣扬惠泽抚字逺民尚既尔心图称朕命可
　　宋彦通待制知筠州制
　　勑承平之世朝廷尊荣人乐仕进则所重在内多事之日州郡闲暇人思逺去则所重在外昔人或起登仙之羡或恨得地之晩也具官材资敏达识虑精深列职郎曹声猷克茂司刑卿寺谳议惟明奉使节而出疆属戎车之在境能达国命式遄其归俾仍延阁之班往莅一邦之寄尔其布宣惠泽抚字逺民无以暇逸自居是为称职可
　　李邺待制知越州制
　　勑【上词同】具官材猷敏达识虑精深素懐忠义之心习知邉鄙之事宣和之季亭堠弛严方万骑之济河以单车而出境未明信誓复应诏音慨然请行载驰使传能达国命式遄其归俾仍延阁之班往莅大邦之寄广宣惠泽镇抚列城无以暇逸自居是为称职可
　　商守拙知筠州制
　　勑次对西清持从臣之橐承流列郡分刺史之符爰眷贤劳肆颁朕命具官禔身无咎秉徳有常既砥砺于材猷亦明习于文法比繇廷尉进贰秋官属就领于真祠俾刋修于挈令力祈外补盖亦重违其绾郡章俾从尔志宜布朝廷之惠往安闾里之民可
　　许中知桂州制
　　勑具官桂林大邦湘南都会师帅之任尤难其人尔博涉艺文通达吏治校雠儒舘多所见闻践歴郎曹已称彊敏兹承流于江表乃闻问于朝廷其升延阁之华资俾镇南荒之巨屏自昔夷獠之俗每患于难安惟时方面之臣必先于无扰服我明训往其钦哉可
　　林遹待制知福州制
　　勑东瓯故区福唐都会旁连百粤兼总七闽在治安之时镇临为重当扰攘之际抚驭尤难宜择近臣往分委寄具官材猷通敏学术淹该以文章成名居多杰思用儒雅饰吏蔼着能声比殚润色之劳愿就词廷之选朕念南方之巨屏荐更赤子之弄兵溪山阻深民俗剽悍思得贤守安而治之惟尔久在里闾身习知其情伪尝持使节下亦服其教条宜剖左符往谕朕指尚图来效庸称朕恩可
　　栁约直龙图阁知吉州制
　　勑朕惟吴越之壤民物阜蕃凡在守臣尤加遴选尔儒学吏能见称于世践更台省贰于奉常乃俾直河图付以郡寄朕择人共理之意厚矣其茂承之可
　　范致虚知鼎州制
　　朕惟式遏冦虐康济艰难当馈兴嗟岂必借贤于异代若古有训亦惟图任于旧人眷兹师帅重权宜畀庙堂夙望尔智博而材赡文丽而学优守节不渝尝闻汲黯之好直因时或异遂见徐公之有常协賛机衡斯谋必告荐临方面靡劳弗宣兹趣召于选陬俾来朝于行在徳与年而弥劭志虽穷而益坚还秘殿之华资以彰体貌领殊庭之舘御庸便咨询乃慷慨以有陈愿驰驱而自効惟荆楚之奥壤实夷獠之与邻方赖老成重烦镇抚杜诗在外乃心不忘乎朝廷申伯于蕃王室允资其屏翰往祗朕命尚逺乃猷可
　　李釡待制知筠州制
　　勑次对西清持从臣之橐承流列郡分刺史之符谅匪时髦曷膺宠数具官文兼体要学富本原早居多士之先寖为当世之用惟践敭而滋久顾誉处以弥休比擢置于西垣俾典司于外制而乃固形辞避至于再三其班延阁之华往莅名邦之寄宣扬惠泽抚字逺民尚悉乃心图称朕命可
　　季陵复待制知温州制
　　勑朕惟浙东之壤民物阜康凡在守臣尤加遴择具官文辞典丽经术深醇早奋励于材猷久践更于台阁守官柱史夙推载笔之辞书命掖垣深得代言之体眷永嘉之支郡实负海之名邦时属多虞允为寄重宜还次对之秩往奉藩宣之行尔其扞御侵凌消弭盗贼俾尔四封之内自臻比屋之安尚悉乃心图称朕命可
　　董逌知信州制
　　勑次对西清持从臣之橐承流列郡分刺史之符谅匪时髦孰膺宠数具官材猷博敏学问淹该出典藩垣惠昭民誉入更省寺望着朝端宜陟近班俾膺郡寄往继循良之治广宣徳意之孚可
　　连南夫知饶州制
　　勑名藩巨镇在全盛之日并列于方维通邑大郡自艰难以来半罹于兵革凡兹易地而处必曰度时之宜靡有重轻式均委寄具官风猷凝粹学术深醇早擢殊科遂跻儒舘逮专对于絶域旋聨华于从班出守淮邦闾里有安居之适奉迎戎辂储峙无告乏之忧载念尔劳易临便郡朕惟黄覇之治称于颍川公绰之材优于赵魏往祗休命益究尔能可
　　刘洪道知楚州制
　　勑朕惟敌国内侵兵无寜嵗冦攘竞扰民靡奠居念齐鲁之邦巳悉罹于涂炭惟淮楚之壤当益固于藩篱爰得能臣俾膺郡寄具官猷为敏达学术详明早践儒林寖跻郎选向结倚庐之戚适当戎事之兴乃析左符俾守尔土智足摧夫强敌材堪制夫劲兵方属盛秋就分近屏眷兹望郡俯控长川是谓可为之时矧曰必争之地淮甸既倚之为轻重江呉亦视之以安危尚悉乃心思固吾圉可
　　张汝舟除直显谟阁依旧知明州制
　　勑具官国家肇建延阁以奉祖宗谟训翚飞跂翼列于西清乃俾搢绅之士寓直其间以为儒者之高选部使者二千石有治理効輙畀以美名所以示劝也尔儒学吏事有称于时顷自台僚出分符竹鄞江之政亦及朞年治行有闻办事不扰进跻华职用奬尔劳増秩赐金无愧于古盍思报称尚勉之哉可










　　钦定四库全书
　　大隐集巻三　　　　　宋　李正民　撰
　　制
　　刘珏权知三省枢密院使制
　　勅朕遭时艰难法古巡狩念长乐六宫之众必安处于善邦惟百司庶府之繁难久稽于常务思讲变通之防预图忽眇之几欲寄朝纲式资时杰具官性资忠厚识度详明行已过乎古人言有补于当世徧更两省殚献可替否之忠进总三铨着激浊扬清之誉朕惟江表之寄实均廊庙之权思得老成共厘邦采矧践扬于台阁仍久习于宪章特陞秘殿之华资俾视政涂之宠数载隆众望允出朕怀奉东朝之尊宜益严于羽卫总行台之政当躬治于文书时乃之休寛予忧顾可
　　滕康权知三省枢密院制
　　勅【上词同】具官材堪大受学富多闻厚德足以镇浮懿文足以华国徧仪禁路殚献可替否之忠入赞枢廷有厌难折冲之畧比分江表之寄共持廊庙之权念久服于股肱实备昭于悃愊载隆柄任允出朕怀奉东朝之尊宜益严于羽卫总行台之政当躬治于文书时乃之休寛子忧顾可
　　张守签书枢密院制
　　勅天下之兵至众操柄必在于朝廷堂上之竒无穷胜算莫先于樽俎朕绍承令绪思济多艰念匈奴之日骄叹得臣之犹在爰图髦杰入赞枢机具官靖深而能谋端方而不挠智足以知当世之取舍学足以造古人之渊源久总台纲实参国论逺矣君子之虑利哉仁人之言磨涅不能磷缁刚柔无所吐茹属枢廷之虚位眷词禁之得贤与其因笔墨以成文发予号令曷若运帷幄以决胜修我戎兵特跻秘殿之名兼峻文阶之序进聨宥密协济事功噫上兵伐谋靡待干戈之用真儒无敌允资徳义之修尚逺乃猷图称朕命可
　　陈思恭转遥郡团练使制
　　勅具官周官司勲之职凡赏无常轻重眎功朕于勤王之赏已加厚矣其有拘于彞制而未尽者岂所以示劝哉尔见义敢为临机必断移檄以令近郡率师而当戎行已进陟于武阶仍遥陞于郡寄益殚忠荩图报恩荣可
　　俞儋遥郡团练使制
　　勅具官出纳之吝谓之有司然必得其人乃可以举职也以尔材力掌吾外府之事而究心夙夜克修厥官防课当迁旣有常法俾尚仍于旧贯特升秩于州团益励尔为图称朕命可
　　刘钟赠团练使制
　　勅殉羲忘生乃见忠臣之节捐躯扞敌宜膺国典之褒具官早服戎行克宣勇力冒锋镝而弗顾履行陈以无前势旣屈于豺狼身遂膏于原野载嘉尔烈深厪朕怀特陞左武之阶仍领遥团之寄庶几英爽尚克钦承可
　　胡舜陟水军措置使制
　　勅肄习舟师屡更使任未见久长之防已当危急之秋宜得其人俾司厥亊具官材猷敏给识虑精深振职台端风采行于百辟承流方面威望着于列城三载服劳羣盗屏迹比览奏封之来上深嘉论议之坚明更畀使权旋颁召节载念戈船之利实防天堑之津谓尔智之有余騐尔能于已试歴选在服莫如汝谐仍延阁之近班总水犀之长技往只朕命益究乃心可
　　王羲叔水军措置副使制
　　勅朕式遏寇虐经营四方少安警跸之行周览江山之胜俾修守备当择其人具官识虑精深猷为敏达着君卿行能之美实山东礼义之家早歴郎曹遂跻禁从久辞着位退处燕闲朕肄习舟师屡更使任未见久长之防已当危急之秋歴选于朝肆以命尔总水犀之节制扞天堑之要津其旣乃心亟图厥事可
　　杜充宣抚使制
　　勅安强成道徳之威莫先于正本折冲在精神之运尤贵于择人朕遭时艰难法古巡狩暂驻江左式遏寇攘方倚用于耆英往控临于淮甸宜正使名之重以光阃寄之雄具官庄重而渊深刚方而宏毅厚徳有鎭时之望沉谋烛先事之机比守两都尽消羣盗吴汉隐若敌国民赖以安李勣贤于长城寇莫能犯辍司留钥入赞筹帷逮来对于便朝实副怀于虚伫人皆欣见其风采朕亦深挹其谋谟兹属盛秋当严武备仍总枢机之柄亟驱徒御之行增重使权益隆节制式符众望庸示眷怀噫光弼之号令一新旌旗改色万福之威声夙着草木知名往励壮猷图称休命可
　　周望宣抚使制
　　勅决胜千里允资帷幄之谋宣力四方必赖股肱之助眷予枢辅总国兵机思逺振于军容俾暂将于使指具官中正不挠宏毅敢为郤縠旣説于诗书翁归兼备于文武单车出使屡通邻国之情十乘前驱实仗元戎之畧旣克平于逋寇益增重于威名遂跻常伯之聨进陟中枢之峻朕念江汉上防之地是为荆楚四战之郊宜乘轺传以按临悉总连城之节制击楫而济祖逖奋威于中原抵几以行公瑾收勲于赤壁聿臻绥靖式伫旋归可
　　宋辉直龙图阁发运副使制
　　勅朕惟江淮六路财赋之渊薮而发运使副实总治之自外敌冯陵移驻江左仰给调度视平日为多而懋迁有无于一时为急欲任厥事可不惟其人哉尔材力强敏心计精明事不辞难所临必最舳舻应募则千艘毕集转输浮海则万斛安济已试之效卓然可观是用命尔进直河图以总东南之漕计尔其究心乃事济时多艰益着尔劳思称朕命可
　　李承造两浙转运使制
　　勅朕惟吴越之壤民物阜康惟玆戎辂巡幸之时尤重外台转漕之寄尔才资明敏智畧周通比由宰士之聨往涖名城之守【以下原本缺】
　　成大亨直秘阁两浙转运使制
　　勅具官外台转漕之权淛部富实之境衣冠避地流寓为多警跸省方仰给者众孰膺遴选宜得能臣尔早涉艺文尤通吏治久服劳于州县旣擢位于郎曹誉处弥休安恬自得俾直图书之府往临吴越之区非威望不足以厌服奸萌非清裁不足以表率羣吏贡赋无追科之扰关梁有捍御之方往体训言是为称职可
　　苏恪广东转运使制
　　勅朕惟五岭之南去朝廷远甚官多假版吏縁为奸思得忠信之臣往将使指尔材猷明敏列职郎曹服采惟勤闻誉休显持节南粤宜为朕行使民情上闻惠泽下究斯为称职尚勉之哉可
　　姜仲谦起复湖北转运使制
　　勅人子执亲之丧三年不从政然金革之事无避也朕属时艰难思与四方之士共图康功可不变礼以从宜哉尔风力强明材猷敏济荐更使指咸以能闻比以苴衰乃辞王事朕惟荆湖之沃壤实连江海之上防控扼输将于今为重宜起倚庐之戚往持漕运之权其旣乃心亟图厥事可
　　上官愔除直秘阁京畿运副制
　　勅具官昔荣夷公好专利而王悦之芮良夫知王室之将卑以为王人者导利而布之上下者也而或专之其害多矣朕念掌财计之臣务以聚敛趣办或者取羡余以市恩其能捐横敛恤民隐为朝廷布仁义之泽者几希尔将漕王畿论事有体乃能奉朕寛恤元元之意丐罢苛扰刻剥之令于用度殚屈之时朕甚嘉之其升延阁之班仍正使名之重将以风厉四方使刻削之风丕变而吾凋瘵之民庶乎少休息矣清资显秩于尔何爱焉可
　　张征知江州充江南东路制置使制
　　勅浔阳古郡据上流之地在东晋时号为重鎭非宿望大臣不以居之朕今时巡江左式遏寇攘缮甲治兵以张军势匪我旧辅孰付帅权具官风格方严器宇浑厚代言西掖润色居多执宪中司纠弹甚峻逮兹南渡进总右纲方赖协恭之诚遽陈均逸之请朕命四邻之旧任重股肱矧兹多难之辰忧深屏翰爰分符竹之寄俾捍江湖之冲加畀使名庸示眷倚钦予时命益励逺猷可
　　中大夫起居舍人赵纶除右文殿修撰知庆元府兼沿海制置副使制
　　千里曰畿莫重甬东之鎭八命作牧爰咨螭右之英论撰通班藩宣示宠具官某才猷闳硕徳望峻清正直靖共确乎有守进退出处付之无心自畴庸于外台肆陟明于武监豸冠正色纠察官邪鲠论犯顔维持国是身方居于要剧志每尚于清髙侍立记言引之自近直前奏事深所愿闻厥今四明视汉三辅惟制阃有营垒甲兵之众惟相卿有衣冠阀阅之多乃睠老成是资鎭抚徳威逺暨自令瀚海之无波声迹相闻尚冀京师之防福式称予选益懋尔庸可
　　刘舜文防御使制
　　勅朕遏冦虐以绥疲瘵之民厚爵赏以劝忠勤之士览奇功之来上宜异等以疏恩具官久践戎行克共武服屡底战多之最荐膺懋赏之褒威名旣立于淮邦绩效未书于盟府爰正有司之误载酬马栅之功增重使名用昭御侮往只朕命益励尔庸可
　　乔仲福左武大夫遥郡防御使制
　　勅朕躬履至尊遭时多故孽臣骚扰反易天常实赖熊罴之士不二心之臣纠合戮力克清大憝肆颁国典用答殊功具官拳勇有闻忠诚自许荐更武服屡奏肤功比属勤王之行实嘉宣力之着躬率虎士先驱顔行宜仍左武之班进领御戎之寄兹为异数益励壮猷可
　　王罕赠观察使制
　　勅徇义忘生乃见忠臣之节捐躯扞敌宜膺国典之褒具官某久服周行克宣武力顷总戎于畿右适遇敌于淮西授兵登陴旣励三军之气防楯负羽孰当强敌之锋孤坚不支摧陷以殁载嘉尔烈深防朕怀俾遥领于廉车仍就升于显秩并隆恩典用慰存亡想尔冥灵钦予休命可
　　贾谠换观察使制
　　勅君臣之义险夷当秉一心立国之方文武固无二道适图守备宜越常规具官某风力强明材猷敏劭早聨儒服亟践周行浸跻华近之班屡典剧繁之寄比繇庐次畀以使权扞天堑之要津总水犀之节制辍以从橐易处廉车其躬属于戎鞬以总临于战舰往只朕命益旣乃心可
　　奉圣防内侍郑谌恬退自守不妄干进特除和州观察使制
　　昔者先王以徳诏爵以为两者皆天下之达尊必惟其人而后称君唯曰天命臣唯曰徳赏则上下不敢以轻而民服具官某恬于势利不妄进取夫以左右近习之臣而有廉节自喜之行固朕之所嘉予也陟汝廉车以劝在位使汝徳称其服而人浮于食也不亦于汝安乎可
　　皇兄沂州防御使权主奉吴王祭祀多才磨勘转明州观察使制
　　勅朕崇长宗支以绵帝系髙爵厚禄宜与共之而犹计岁课劳循次而进所以昭至公谨成宪也具官某信厚以为质靖共以自将入不恃家人之恩而出无违阙庭之礼况以尊属于今几人则径陟廉车云谁不可而必中有司之度积十年然后进之岂朕有所爱哉然而身无吏事之责秩比法从之崇其视匪躬尽瘁没齿下僚者又何其幸也宜对殊渥无忝所生可
　　汤东野降官制
　　勅刑辟所系虽有司存州郡之权悉归长吏倘容越逸难逭谴诃具官顷以材能跻以侍从惟兹警跸巡幸之地实同辇毂浩穰之区頼尔强明俾之兼治囚徒纵脱实典狱之瘝官讥察阔疎乃自陈其旷职用示防奸之戒聊从降秩之科往既乃心益图来效可
　　田思迈袭封溪洞都誓首制
　　勅春秋列潞子之爵许其慕中夏也尔父世守边隅克谨侯度剡章来上以老自陈溪山故封俾尔承袭尔其敬念忠孝之义永为封疆之臣无忝乃父之训以钦服朕命尚其勉哉可
　　周离蕚直秘阁转运判官制
　　勅具官朕惟仁祖时尤重东南漕路漕运之职乃命施昌言许元为之使又命马遵为判官三人者其才足以相济能叶于厥赋是时人不告劳而财赋充足朕甚嘉之以尔学问甚富材力有余早践郎曹尝升柱史比列地官之属允资心计之良宜直秘严往图邦用能通世务儒者虽乐于有为思济时危人臣固难于择事伫观成效无愧前修可
　　董逌赠官制
　　勅朕待遇臣工务全终始遽起沦亡之叹可无褒赠之恩具官早负时名亟跻儒馆嗜学至老而不厌所闻旣博而愈精未尝枉道以徇人故每进寸而退尺晚记言于柱史浸聨华于从班方俾分符俄闻易箦宜优加于卹典仍峻陟于文阶庸示防伤并推余泽尚其灵爽歆此宠休可
　　徐处仁赠官制
　　勅秉钧当轴尝宣力于邦家隐卒崇终宜疏恩于泉壤乃眷我朝之旧弼未膺身后之余荣厥有典常式隆着位具官忠厚廉正靖深简夷学造古人之方材周当世之务徧仪禁路兼严乐侍从之能屡典藩符擅龚黄政事之美靖康有作寇难方滋首擢冠于机衡遂再安于龟鼎总领众职已闻魏相之有声鎭抚四夷方赖陈平之多智恳辞魁柄退处祠庭遽兴憗遗之悲莫逮亲临之礼尔孤有请令徳未忘升特进之崇阶示褒贤之异数庶几英爽尚克歆承可
　　沈思赠官制
　　勅朕待遇臣邻务全终始遽起沦亡之叹可无悯恻之恩具官夙励材猷浸跻华近代言西掖早殚润色之劳均逸琳宫自得燕闲之适稍淹岁序未究设施顾逝川之弗留嗟易箦之何及宜加卹典厥有彞章俾超进于文阶用增光于幽穸灵而未冺尚克钦承可
　　魏宪赠父制
　　勅朕躬执珪币只见郊丘逮厘事之告成肆湛恩之漙及眷予近列宜有宠章乃推本于所亲用追荣其先世具官父某躬怀徳义性服典常沈于下僚未究逺业丕显子孙之余庆遂为富贵之大家服在迩臣实汝贤嗣荐举褒扬之典已跻通显之班属禋祀之肇修乃弟昆之有请载迁峻秩用贲幽扃尚想冥灵钦承休命可
　　赠母制
　　勅朕躬执珪币祗见郊丘逮厘事之告成肆湛恩之溥及眷予近列宜有宠章乃推本于所亲用追荣其先世具官母某氏秉心淑慎迪徳温恭宜其家人克昌厥后丕显子孙之余庆遂为富贵之大家服在迩僚实汝贤嗣荐举褒扬之典已膺休显之称禋祀肇修弟昆有请载锡小君之号俾开名郡之封尚想冥灵钦承休命可
　　封妻制
　　勅朕纂绍丕图欲修禋祀举三岁之大典以初为常施四海之湛恩无逺弗届眷予近列宜有宠章肆推家室之荣以示闺门之庆具官妻某氏温恭淑愼柔闲静专生于名门来嫔令族辅佐君子克勤厥家早开石窌之封已侈褕衣之贵载疏国典式示朕恩往修中馈之恭更劝南山之义钦予时命永建乃家可
　　郑枢密封赠曾祖制
　　勅古者公卿大夫皆有庙以祀其先而视名位之髙下为多寡今朕推褒崇之典以观在列亦因爵秩之隆杀以差逺近惟执政大臣乃得追荣其三世则待遇之礼亦云厚矣具官曾祖某积徳累行晦于邱园流泽之长钟于后裔赞我枢府惟尔曾孙遭时艰难能任重大兹属延登之始宜疏休显之恩超进文阶以为尔宠灵而有识尚鉴之哉可
　　赠曾祖母制
　　勅妇人正位乎内有全德懿行之美无以自表暴于世惟其宗族之盛子孙之贤有闻于时浸以昌大虽乃祖乃父积累之庆抑其内徳之茂葢有助焉具官某曾祖母某氏柔闲静专克配君子宜其家室胥及逸勤流泽之长克昌厥后赞我枢府惟尔曾孙遭时艰难能任重大兹属延登之始启以大邦之封灵而有知尚克歆享可
　　赠祖制
　　勅传称商俗尚神説者或讥焉然盘庚之迁都告其羣臣以灾祥祸福之降未尝不以乃祖乃父为言则庙祀之礼褒封之典歴世修而兼用之岂特为虚文而已哉具官祖某潜徳弗耀积善弥彰行义之修称于乡党厥躬弗有施及后昆惟尔贤孙赞我枢府兹属延登之始并疏褒显之恩超进文阶用光窀穸灵而有识尚克钦承可
　　赠祖母制
　　勅自秦汉以来妇人或裂郡县以称君汤沐之奉与列侯比近岁分八等之封以易郡邑之号虽曰弥文葢亦美称也以为闺门之宠光实兼古今之令典具官祖母某氏温恭淑慎宜其家人妇徳之良称于宗党厥躬弗有施及后昆惟尔贤孙赞我枢府兹属延登之始并疏褒显之恩启封大邦用光窀穸灵而有识尚克钦承可
　　赠父制
　　勅古者子为大夫父为士则祭以大夫而服以士盖服不敢以子之贵而加于父也今之士族子贵且显矣父之爵秩或弗至焉则非所以慰其心此朕推褒封之典以及其先有不宜缓者也具官父某躬秉徳义性服典常流泽之深施于后裔惟尔贤子赞我枢庭御侮折冲方资庙算显亲报德式称孝思超进宫师以锡尔宠丕昭有后之庆蔚为窀穸之光冥漠有知尚其歆享可
　　赠母制
　　勅人子之于亲虽三牲之养未足以为孝惟立身行道扬名于后世以显父母于是为至然自彤管女史之职废而纯德懿行之美不传于时惟观其子之贤世昌以大则母之徳可知矣是可无褒显之恩哉具官母某氏温恭淑愼克勤厥家辅佐严君乃有贤子赞我枢府为时名臣爰于试用之初并举疏封之典俾开名郡加贲重泉冥漠有知尚其歆享可
　　封妻制
　　勅夫贵于朝妻荣于室古之义也然执政大臣方尽瘁于国事而家事有弗及知焉矧当艰难之时类皆以一身从朕于干戈之际则壸内之寄必有贤徳之助可无褒异之典哉具官妻某氏柔惠温良克佐君子赞我枢府为时名臣爰于登用之初并举疏封之典乃启大郡以为尔荣尚祗服于宠光益克羞于馈祀可
　　王参政赠曾祖制
　　勅朕惟王氏逺有谱系而望出太原琅琊者遂独盛于天下自秦汉以来世为将相大家淮水之占尤盛于东晋逮我国朝凡元功宿将多其苗裔虽受姓命名或不同然其源流之盛逺矣具官曾祖秦国正懿之孙郑国恭肃之子钟英令族为时闻人质俭自将弗流于骄侈刚介特立靡惰于燕闲垂训义方乃有贤子名继登于科甲已安享于寿康虽跻环卫之官未究清芬之选参吾大政实尔曾孙爰于登用之初诞举褒崇之典正位宫保光贲泉扄以彰积善之家以示君子之泽庶几英爽服此宠休可
　　赠曾祖母制
　　勅朕惟唐室之制宰辅封赠不过其父故权徳舆自东都改葬其先始求赠祖以五品之秩亦未尝极保傅之位也国朝加礼大臣务隆恩典名器之大必上及于三世褕翟之贵亦光施于有家待遇之意可谓厚矣具官曾祖母某氏柔闲静专温恭淑愼生于贵族来嫔大家风行闺壸之间惠浃宗姻之党乃生贤子子又有孙为吾政事之臣事朕艰难之日国方图于协济尔宜极于褒荣特开名郡之封载锡小君之号庶几冥漠服此宠休可
　　赠祖制
　　勅昔汉世祖中兴不以功臣任事故髙秩厚礼允答元功峻文深宪责成吏职于是邓禹教授诸子各守一艺贾复之徒并摽甲兵崇儒学然后守成之业茂焉国朝修文偃武元功宿将皆教子孙以诗书而鸿儒硕学之士接武于朝者众矣矧其流泽之长世昌以大是可无褒异之恩哉具官祖承勲门之后蹈儒者之风下帷潜心讲诵大业躬禀义方之训显登甲乙之科受知公卿宜居馆阁黄香博士之举当接武于俊游祁奚内举之亲终引嫌而补外屈临别乘旋剖左符弗有于身庆钟厥后参吾大政实尔闻孙爰于登用之初诞举褒崇之典东宫三少位极显荣聿为窀穸之光丕显子孙之庆灵而有识尚或钦承可
　　赠祖母皇甫氏制
　　勅妇人正位乎内虽有全德懿行之美无自表暴于世惟观其子孙之贤浸以昌大虽乃祖父积累之庆而内徳之茂葢有助焉具官祖母某氏秉柔懿之姿躬婉娩之行生于贵族来嫔大家有士而良服采朝列流泽浸逺积善弥彰惟尔贤孙参吾大政国方资于协济尔宜极于褒荣俾开名郡之封载锡小君之号灵而有识尚或钦承可
　　赠祖母韩氏制
　　勅【上词同前】具官祖母某氏秉柔懿之姿躬婉娩之行生于贵族来嫔大家被贤王训育之恩着妇徳慈祥之誉均一之美旣显馈祀之职惟恭克勤厥家以相君子流泽浸逺积善弥彰【下词同前】
　　赠祖母来氏制
　　勅【上词同】具官祖母某氏躬淑慎之姿服组紃之事克嫓君子勤于厥家裴秀之誉早闻王符之书既显训于贤息罔有逸言未开石窌之封毎结寒泉之念跻华近列惟尔有孙早推天支就傅之恩允惬前人追封之志始颁恩典未极褒崇兹进服于政涂方参毗于国论乃即登延之始并推加赠之文升荣号于小君启新封于名郡灵而有识尚克钦承可
　　赠父制
　　勅昔汉张汤杜周并起文墨小吏致位三公皆有贤子德器自过继踵将相遂为世家史臣乃谓元功儒林之后莫之能及然自我国家奄有区夏宗工名臣轩冕相承大抵皆元功儒林之后岂遽不及文墨吏哉具官父某嗜学弗厌执德不囬仲舒究天人之原晁错明国家之体虽沈英于州县乃驰誉于朝廷甞被名卿之荐论莫遂谠言之访对厥躬弗有施及后人以文学嗣其家声以材德进为时辅参预大政康济多艰爰于登用之初诞举褒封之典式扬先德进位宫师以彰积善之符以显儒家之庆英灵未冺休命其承可
　　赠母制
　　勅古者君子之仕也三釡及亲则足以乐至于千钟弗洎则其心悲葢父母之德欲报罔极已则富贵而亲弗逮焉此人情之所甚戚也宜有褒崇之恩以慰霜露之感具官母某氏秉贤淑之姿躬婉娩之行动不违于矩矱性自乐于组紃生于名门来嫔甲族爱子益严于慈训趋庭弗假于义方是征令息之贤早着上庠之誉徧仪禁路为时名臣参华政事之聨实朕股肱之辅登用兹始恩典并加式彰圣善之规特锡小君之号启封名郡增贲重泉尚想冥灵钦承休命可
　　赠故妻制
　　勅邦君之妻各因其国而称曰夫人古也未尝裂郡县以表之自秦汉以来汤沐之奉与列侯比至于金印紫绶文轩丹毂显于当世葢所以宠劝臣下者如此虽曰弥文亦不可废也朕兼歴代之制以修褒封之典则燕及其私庭者顾不厚哉具官妻某氏温恭淑愼严恪静专克勤厥家以相夫子降年不永弗逮显荣宜疏名郡之封载锡小君之号副之钿轴贲于泉扄尚想冥灵钦予休命可
　　封妻制
　　勅朕尝观召南之化始于诸侯大夫之妻修德循礼不失法度其效见于人伦旣正朝廷旣治夫形于国者如此则施诸家者其勤亦至矣今吾政事之臣修身齐家以致禄位则盥馈在中必有其助是可无褒显之恩哉具官妻某氏柔明淑懿婉娩静庄生于名门来嫔令族辅相君子为时良臣参华机务之聨实朕股肱之佐方亟图于王事靡暇及于私家壸则具修繄尔内助载锡小君之号俾开名郡之封永保宠荣称予休命可
　　刘棐复官制
　　勅具官数赦者古人之德宥罪者君子之仁朕临御以来殊恩屡下矧方隆于郡寄宜一洗于刑书尔顷坐愆违法当禠秩旣荐更于肆眚盍悉复于故官尚谨厥修勿以为幸可
　　兰整复官制
　　勅朕祗见圆丘肆颁大赉赦过宥罪咸与惟新施惠行仁无逺弗届矧方共于武服宜一洗于丹书具官久歴边陲屡膺任使顷上太原之奏有亏石建之恭降领廉车已更霈泽其复使名之旧以昭庆典之行往服恩荣益思祗慎可
　　李釡转官致仕制
　　勅告老而闵烦若古之明训以疾而谢事近代之通规眷予迩臣宜加恩典具官名生于实行顾于言早冠儒科浸阶膴仕冯唐潜于郎署仲舒老于胶西比畴夙望之孚擢掌赞书之重乃陈疾疚愿丐麾符方跻次对之班遽上退休之请勉从尔志叙进文阶式宠其归往钦朕命可
　　曹昱转官致仕制
　　勅告老而闵烦若古之明训以疾而谢事近代之通规眷予迩臣宜加恩典具官持身愿慤迪徳端良出于鼎甲之门自励材猷之美荐更任使进陟近班遽上封章愿还印绶其勉从于雅志仍增秩于崇阶以彰止足之风以示归休之宠钦予时命益介寿康可
　　韩俨加职制
　　勅云梦之间复为支郡自顷寇攘屡扰二千石能保其封疆亦已难矣尔以材猷往膺郡寄抚循疲瘵逮此朞年俾进尔职以彰治理之效传不云乎有功而见知则説矣尚勉之哉可
　　辛兴宗辛企宗降官制
　　勅无将之诛罔或攸赦缘坐之法厥有常刑岂容私恩辄紊成宪具官早共武服久捍边陲旣稍积于战多遂进跻于留务属时逆党乃尔外姻弗知请罪于私门遽敢露章于政府公为道地轻视朝廷其降领于亷车尚屈从于寛典往思循省无重悔尤可














　　钦定四库全书
　　大隠集巻四　　　　　宋　李正民　撰
　　疏
　　天寜节功徳疏
　　天德出寜诞圣夙标于令节臣能归美逄时愿罄于欢心届兹绕电之期先以象钧之候恭临净宇仰叩佛乗恭惟道君皇帝治格三登泽渐九有即常无以观妙早从汾水之逰履成功而不居爰整襄城之驾燧林在望海防倾心伏愿三极垂休百神荐祉以金玉为度伫瞻八骏之归与箕翼参光永介万年之夀
　　功德疏
　　正气为圣早开鸣社之祥申命自天爰契赤符之兆适临诞节恭诣祗园乃集缁流聿修象教阐三乗之妙防诵十号之徽名广集殊因仰资宸算伏愿天垂眷佑人与成能副尧封三祝之辞介周雅万年之夀仪刑四海用光绍于丕基敷锡庶民期诞膺于多福
　　又
　　流虹炳焕夙纪于诞辰华藏荘严恭临于梵宇逄一人之有庆祈万夀之无疆式布防诚爰修佛事伏愿照临四海如日之升覆焘多方与天无极宸算协万年之雅丕基开过歴之符大庇羣生永臻多福
　　开启疏
　　千龄复旦逄真人载育之辰弥月先期集象教无边之福冀龙天之卫防严香火以薰修广殖殊因仰资宸算初中后善惟佛法之难名亿万斯年副封人之善祝
　　表
　　天申节贺表
　　佑下民而作之君诞受穆清之命有大德者得其夀丕昭平格之祥茂对休辰敢忘善颂尊号钦明稽古神武应期慎俭德而懐永图抗明威以摄不类彼疆此界伫臻恢复之功旰食宵衣躬聼忧勤之治已获天人之助茂迎戬谷之休保周余民还夏旧物臣偷安散地缀籍清班阻瞻如日之光防祝后天之算
　　五百嵗而圣人生爰契中兴之运亿万年为天子夀敢殚善颂之诚凡属照临同增抃蹈尊号诞敷文德载纉武功毎懐宵衣旰食之忧弗惮沐雨栉风之役如江如汉已震耀于皇威我泉我池即恢张于舆地新又新而不息旦复旦以无穷臣名缀近班身栖闲馆渔樵遁迹方观东海之澜辇毂驰心遥祝南山之夀
　　贺正旦表
　　献嵗发春防三朝而谨始賛阳出滞推六律以更新以初为常惟圣时宪尊号中正履位稽谋自天躬六载之忧勤清四方之氛祲宏开防运驯致丰亨既顺履于春祺宜永膺于天祉臣久辞禁近假守偏州宣化承流身在江湖之上望云就日心驰户牖之间
　　贺冬至表
　　杓囬子位律应黄宫亚嵗防于晋朝备陈仪品书云物于鲁史式騐休祥恭惟尊号皇帝陛下睿智有临聪明时乂神武以恢大业忧勤以御庶邦有臣三千既纉修于旧物辟国百里期光绍于丕基属刚德之浸亨宜圆穹之纯佑臣久尘从橐适绾郡章身流落于江湖未迷楚些心飞驰于霄极徒想尧云
　　贺大朝防表
　　七始载华爰纪履端之序三朝称庆肆临防极之朝盛典时行羣心胥悦尊号德合天地孝通神明应大人休否之时致太平守成之乐讲信修睦使轺交骋于殊隣正位辨方都邑备修于礼制四方来贺万福攸同臣昔在先朝尝叨儒馆懐鈆抱椠久接武于英躔结绶彯缨获覩光于元防洎逄舜旦滥玷周行进无补于毫分退坐安于畎亩靖循畴昔深愧平生何图衰晚之年重见升平之运身同太史徒叹滞于周南心若子牟实懐瞻于魏阙
　　知吉州到任谢表
　　清曹持橐久懐窃食之羞列郡分符误玷承流之寄趣装上道涓日涖官已见吏民具宣德意伏念臣衣冠末裔庠序诸生文不足以广国华武不足以治军旅徒自安于卑位偶防寘于周行荏苒嵗时践更台阁负羁靮而扞牧圉曾防横草之功簉鸳鹭而接防龙荐冒逾涯之宠暨频烦于省闼浸沈迷于簿书深慙无补于朝廷莫为轩轾颇欲自试于州县尚可驰驱忽被恩俞逺分优寄惟庐陵之奥壤居江表之上防田畴因流徙而多荒井邑经燀灾而仅在旧惟揷笔缿筩之讼繁兴今或弄兵潢池之徒间发岂容孱陋可备藩宣虞诩之得朝歌亲宾相吊龚遂之入渤海冦盗稍平傥可偷安诚为侥幸尊号尧仁光被汤德又新祈天命而开中兴思振无疆之烈収人心而纾多难载懐共理之良欲惠泽浃于遐方遣从臣往为郡守臣虽久趋轩陛未尝歴于治民然亦粗习宪章或可勉于从政但知循理不敢辞难少清佩犊之风庶弭争桑之渐材非吾夀虽无智畧之在前忠类萧生尚有本朝之雅意
　　知湖州到任谢表
　　臣某言伏奉诰命复臣寳文阁待制知湖州寻具辞免奉圣防不允已于今月初三日到任讫疏荣内阁复尘法从之聨假宠名城骤委殿邦之寄威顔不逺震惧靡寜中谢伏念臣托业简编起家蓬荜以山野戆愚之质困风波销铄之余造言者毎出于无根希意者更从而下石覆盆终照赖日月之至明朽骨更生荷乾坤之平施既许过都而入觐因令假道以之官获瞻睟穆之容莫副殷勤之问言多迂濶慙无献替之能职任藩宣惟切抚循之志静言忝冒实出恩慈此盖伏遇皇帝陛下以大有为之资行不忍人之政凡在羣臣之列曾无一介之遗起之丘园放废之中副以江湖全盛之地溪山清逺闾里阜安全家有饱暖之荣千里无流亡之虑臣敢不勉思防励图効涓埃劝课农桑仰体丁寜之意蠲除苛细益推寛大之恩誓毕余生仰酬洪造
　　知洪州到任谢表
　　臣某言伏奉诰命除臣江南西路安抚大使兼知洪州寻具辞免伏蒙诏书不允臣已于今月初九日至抚州金谿县交割安抚司职事于十七日至本州交割州事讫东国分符曾乏循良之誉南昌易镇更叨屏翰之优祗见吏民布宣条教顾慙疎拙叠被恩荣中谢伏念臣奋自书生冒居华贯入陪禁闼出总戎行临机无应变之方制胜谢折冲之畧夤縁遭遇累玷使令虽縻嵗月之多莫効涓尘之益况钟陵之巨屏据泽国之上防江山遐控于荆蛮襟帯内连于瓯粤地灵人杰尚余前軰之风流水走陆驰最为今日之要害非得弼谐之旧曷当节制之雄岂此妄庸可膺委寄此盖伏遇皇帝陛下裁成万化总核庶工有鞭笞四夷之心得驾御羣才之术故如孤逺亦被简求臣敢不宣畅国威恢张庙算运筹决防虽匪腐儒之能息盗安民庶几明主之意
　　知温州到任谢表
　　臣某言伏奉诰命除臣端明殿学士知温州已于八月十六日到任讫入奉严宸曾乏谋猷之助出临雅俗猥当师帅之荣既见吏民具宣条教被私恩而未报窃宠禄以为慙中谢伏念臣渉世迂疎禀生坎久栖迟于散地甘蹭蹬以终身累困风波虽恃大明之傍烛毎虞谤毁或伤全度之至仁因黾勉以辞荣庶逡廵而免祸傥非圣察遏遂防诚还秘殿之崇资副东瓯之名郡逺临民社职尚列于西清越在江湖心实驰于魏阙惟东嘉之胜壤乃越絶之奥区当表海之襟喉为行都之屏翰暂安九庙有香火之具严尝驻六龙觉山川之增壮士尚传家之学民无珥笔之风叨此便安实为侥幸此盖伏遇皇帝陛下知人则哲待物以诚修政事以图中兴聚贤材而建大厦谓臣更事多而将老至或可牧民知臣操心危而虑患深庶几寡过致兹冒昧尽出生成臣谨当仰体慈怜弥加防励秉愚忠而自信坚素履以弗渝少期嵗月之淹粗有涓埃之効
　　知婺州到任谢表
　　置散投闲方窃宫祠之禄承流宣化复叨屏翰之除退自省循益难报称中谢伏念臣嵚危迹巻曲散材智尝竭于守官资不宜于逄世但知事主岂暇营身已期自放于江湖敢意复瞻于天日沃心造膝未输献可之忠御众牧人遽冒于蕃之寄遂兹安便悉出恩怜兹盖伏遇皇帝陛下干覆无私离明徧照以器使人而不求备因能任职而知其劳致此孱庸有斯侥冒臣敢不祗服丁寜之训布宣寛大之书禁戢暴奸冀絶夜鸣之桴鼓抚循凋瘵庶闻雅俗之欢謡
　　给事中谢表
　　紫防书命已叨缀于近班青涂归复冒膺于华宠衣颁上楮帯锡兼金揆小已以何堪抚危心而增惧窃以黄门设官于汉有朝夕侍从之亲东台率属于唐掌駮正违失之务虽省号合而为一然事任各有所分论营造劳人则张公効囬天之力指奸邪误国若袁髙着屈轶之称必惟其人乃举厥职顾如臣者畴克宅之伏念臣学不通方材非适用防闻诗礼盖初有志于科名长习艺文遂欲脱身于州县偶中有司之程度窃窥秘府之图书未尝栀貎蜡言以追时好徒苦桂薪玉粟自守固穷逺去周庭归安顔巷逮稍阶于寸进廼亲逄于百罹信赋分之多竒亦谋身之太拙顷陪羁靮备歴山川乏良防以济时抱愚忠而许国乗长风而破浪亶符宗慤之言驾驷马而出闗偶合终军之志郡邑之干戈未解闾阎之煨烬尚新帝有恩言既阻于道涂而莫能周徧民所疾苦又拘于法令而弗即蠲除逮此遄归谓当幽黜敢图睿眷俯録孤踪叨明诏之前颁与羣贤而彚进彤庭并敞隔篱遥想于神京黄纸聨名摘尾尚惊于误笔夫何幸防荐玷要津尊号至德动天沉几先物委任无私以凝庶绩赏罚必信以励羣工据鞍而谋既锡韩彭之地当馈而叹正思颇牧之材曾是孱防岂堪驱防求田问舍甘为豪士之所羞斩将搴旗夫岂诸生之所习误膺奨擢弥切兢慙必知称塞之难愈觉颠隮之易文章小技已无补于右武之时节谊大闲尚有期于致身之日
　　谢转官表
　　琳馆尸官曾无事任铨曹着令厥有典常自惊流落之踪忽被便蕃之宠凌兢拜命局蹐知思伏念臣碌碌无竒沾沾多易昨辞从槖黜典州符当里闾凋瘵之余值师旅征行之众但期免咎岂敢告劳屯戍逾于十旬糗粮动以万计元戎第赏常例进于一官清诏观风遽自贻于重劾赖圣明之洞照知供亿之必时俾逭深文止还滥赏洎屏居于林薮已絶意于轩裳天官考三嵗之小臣责其献状内史裁五色之温诏烂其及门凡兹予夺之公尽出生成之造至于进崇列爵增衍爰田矧当投闲置散之时仍玷君国子民之号名同李蔡妄被乐安之封学谢韦成获继扶阳之绪萃兹光宠并及孱庸簮履未忍于弃捐江海自忘其孤外尊号干刚独运离照方亨命将帅以出师抚寜中夏操爵赏以厉世驾驭羣才如臣草芥之防曾预轩墀之末尚推优渥弗以遐遗取禾三百防已愧无功而受禄行年六十化更知今是而昨非
　　谢转官表
　　嵗成无状甘俟黜幽宸命俯颁遽防增秩伏念臣久尘侍从无补事功出领藩符曾防善最已露投劾之请方思觧绶而行敢谓洪私不遗菅蒯之贱尚遵常典曲推雨露之恩因氏疏封启疆衍食但知多幸实愧罔功尊号礼厚使臣仁恩遍物不废有司之法以示天下之公加贲孱防用光遐外训词温润知罪戾之既明宠数便蕃誓糜捐而后已
　　礼部侍郎谢表
　　总铨部之剧烦方虞旷职贰礼闱之清简尤愧叨居已布俞音嗣颁温诏揆庸愚而弗称冒眷奨以奚堪窃以文昌兼统六官宗伯实典三礼祭祀宾客之式既备其物宜学校选举之文悉掌其政令荐罹多故浸失旧章占旄头之光不习俎豆之事抱师襄之噐散居河海之间黍离虽闵于宗周赤伏肇隆于有汉谓理军市者固无取于乡饮之礼而尊朝廷者亦有待于緜蕝之仪不遗瓠叶之防宜举西隣之祭欲司厥事可无其人伏念臣学术空疎智能浅短素乏左右先容之助滥跻论思献纳之官陪覊靮者三年接鸳鸾于九陛顷繇闼擢寘铨曹防谷离次之典既亡各懐欺诞光庭循资之书仅在靡辨科条徒知以公而灭私罔敢违道以干誉罪固多矣偶未致于烦言幸莫大焉忽叨膺于华宠矧是夷防之任夙兼礼乐之司多士指为清流儒臣号称髙选岂图懵陋猥玷柬求尊号独运干刚大明丰照欲投戈而讲艺方修德以振兵宗庙防同不以军旅而废礼情文制作亦将损益以因时申敕攸司俾修厥职孰谓久虚之位乃容孤进之臣臣谨当防绎前经讨论故实是仪也非礼也愿谨守于此言防学之壮行之虑弗胜于其任誓殚夙夜无忝司存
　　吏部侍郎谢表
　　掌駮议于东台方慙无补典铨曹于南省允谓非宜巳惊涣汗之难囬更沐出纶而申谕凌兢就列黾勉包羞窃以六官之聨职守虽均于奉法三铨之任典司尤在于择人惟并用而不偏乃可久而无弊晋魏之际任人而不任法故德行文材或取于一时隋唐之间任法而不任人故身言书判必严于四事逮圣朝之有作稽歴代之攸行简防既在于朝廷资格悉归于选部枢机品式咸具吏不容私刑名分守已明士无犯义比属干戈之扰靡存典簿之传稂莠并兴难以循名而责实鴈鹜自恣惟知弄法而舞文盖琴瑟之不调致风波之易动然一于守法所以为至公也则不能免烦苛留滞之讥专于用人所以为通变也则无以革欺诈诞谩之弊实今日之共患岂公朝之所宜必得通材允厘剧部伏念臣羇孤寡与朴拙无能屈身州县之间岂懐荣望接武图书之府已过初心连蹇十年凄凉万状遇銮舆之廵幸起涂巷以鶱翔荐歴郎曹浸升禁路方惧窃位素餐之责敢萌防茅彚征之心遽被异恩超居司列念颠跻而去必矣顾冒眛以处云何逊避弗从震惊失措尊号刚健中正钦明文思以道观能将使分职而率属用人惟已皆思壊植而散羣欲威德之兼隆防文武而并进致兹谫薄亦预使令臣谨当祗奉简书审核情伪并縁靡容于奸吏拘挛宜畧于细文少清弊源庶弭羣议论思弗效固非严徐侍从之材条理惟精愿继裴马铨衡之誉
　　谢宫祠表
　　冒居烦剧慙非立断之材规求安闲遂窃便私之幸恩从愿始感自中深伏念臣顷玷近班黜临逺郡身敢懐于择地志将在于息民惟簿书期防之劳粗知黾勉若钱谷甲兵之事曾弗习知值更戍之频仍顾里闾之凋瘵玩嵗愒日虽期补过于目前任职居官深恐忧生于意外輙縁私计仰丐眷怜获栖息于祠庭尚叨縻于稍廪防恩甚厚负愧则多恭惟尊号明并日升德侔干健观能以道而不求其备使臣以礼而得尽其心顾如臣愚亦被上施思长林而志丰草幸同麋鹿之逰饮坠露而飱落英颇适江湖之兴少休驽蹇终効涓埃
　　状
　　辞免中书舍人状
　　闻命震恐罔知所裁窃以法从近班词臣髙选用人得失系国重轻岂容疎愚滥膺超擢伏念臣受材无取赋分多竒偶玷词科遂跻儒馆十年留落自抵于困穷四海孤寒曾无于党援逮陪警跸之廵幸遽遭道路之流离尽弃青箱祗慙空腹岂图睿简俾掌賛书退省无堪必难胜任伏望曲囬洪造追寝误恩非特厌于师言实少安于愚分
　　中书舍人谢状
　　叨奉宸恩俾司外制顾文辞之无取何简防之非常亶由推借之私有此遭逄之异阶前红药怅坐隔于云霄阁上麒麟幸日陪于歩武虑勤典谒不敢造门感愧之深敷宣罔既
　　辞免给事中状
　　闻命震恐罔知所裁伏念臣受材无他渉世尤拙顷自叨尘词掖已惭润色之非工若使进处闱岂复论思之有补比持使节逺适江湖无所将明遽更寒暑自度必贻于严谴敢期前布于明廷徒懐非据之忧更切多言之畏伏望陛下曲垂天鍳俯察臣诚収还误恩庶安愚分
　　辞免吏部侍郎状
　　闻命震恐罔知所裁窃以天官三铨于列曹为剧部文昌贰卿在搢绅为髙选自艰难以来典籍散佚真伪混淆必得强敏精明熟于吏事者乃能振职况今羣材居外被召而未至在廷执事惟臣等軰数人虽云乏使岂宜轻授伏念臣材力緜弱地势孤寒昨被误恩径跻禁路叨尘两省无补万分忽奉俞音俾司铨综重念臣忧患飘零之余心志凋落动多健忘目视昏花非惟进用超越必致人言亦恐职事旷弛自速罪戾伏望追还成命以安愚分
　　辞免礼部侍郎状
　　闻命震恐罔知所裁窃以宗伯之官任兼礼乐自顷典籍散佚朝廷一有礼文之事则官吏愕眙莫知其原念掌故之弗存虽求野而莫获则夫分职率属以典司厥事者讵可轻授其人哉伏念臣未学肤受单见浅闻自分覉穷初无荣望顷自叨尘二省已乏寸长可称擢置天官益慙非据弗思与物多忤惟务当官而行罪戾已深方图自劾敢期睿眷遽易清曹非惟孤迹之难胜亦恐烦言之可畏伏望収还成命改授一闲慢职局庶安愚分
　　辞免徽猷阁待制奏状
　　伏念臣疎拙愚陋误防陛下防擢置之从班于兹三年虽居官任职自竭驽钝然艰难之际毫无所补揣分量材所宜谴黜久矣今者重沐寛恩付之剧郡尚被朝廷任使不敢辞难若乃延阁次对是为近臣髙选退循孱非所宜防伏望収还成命以安愚分
　　辞免筠州恩命第一状
　　承命震恐罔知所裁伏念臣谫薄之资误尘法从投闲累嵗分所宜然今者忽被圣恩起于祠庭付以民社之计义当奔走上道以趋官守重念臣流落之余侨寄异县家贫累重婚嫁失时今若逺适江西数千里之外私计实为狼狈兼臣今任宫祠合至来年三月任满欲望圣明特赐収还成命令臣终满今任异日或有驱防臣不敢辞
　　第二状
　　承命震恐罔知所裁再沥肝肺仰尘天聼伏念臣叨处祠宫坐縻嵗月无功受禄毎积兢慙非不欲痛自激昻少图报称误膺渥泽尚何敢辞实縁臣十载飘泊侨寓江海家贫累重婚嫁失时未毕所谋势难逺适所以冒昧陈述兼臣遯迹海隅杜门扫轨未尝敢希求试用而居处之陋使令之乏比于为郡荣悴不同盖臣赋分竒穷触事龃龉虽欲勉强承命有所不能若以稽违诏令获罪臣亦无以自解伏望圣慈照察许臣终满今任宫观容臣别具陈乞誓竭驽蹇以効涓埃
　　辞免淮寜府恩命状
　　伏念臣谫薄之资碌碌无取投闲置散分所宜然荏苒嵗时困约弥甚今者误防圣恩付以大郡非臣愚之所克堪窃以宛丘巨镇宻迩旧都宜得望实兼着之人以为屏翰臣若贪冒荣宠深恐必致人言欲望圣明照察追寝误恩以安愚分
　　举孙傅自代状
　　伏覩文林郎孙傅学有本源文兼体要材周于用深知世务之宜噐藏于身不求众人之誉置之近列必有可观臣所不如举以自代
　　举杨正权自代状
　　伏覩廸功郎新两浙路提刑司干办公事杨正权亷靖之操不求于人典则之文庶几于古寘之朝廷必有可观臣所不如今举自代
　　举蔡居中自代状
　　伏覩承议郎前太学正蔡居中行能兼备文学俱优早擢甲科久沉下列揆其材噐宜在朝廷臣所不如今举自代
　　举薛嘉言自代状
　　伏覩承议郎新通判舒州薛嘉言文辞典丽操履清修早擢词科久淹书局恬退自守噐业弥充流落外迁众论嗟惜观其所蕴臣实不如举以代臣实允公议
　　举杨愿自代状
　　伏覩承奉郎枢宻院编修官杨愿忠义之气勇于敢为文学之优多所自得比膺召擢益奋才猷臣所不如今举自代
　　应诏举官状
　　凖尚书吏部牒奉圣防应内外侍从各举所知三人以上如有不实同罪保举臣今谨遵诏命举所知如后一员朝散郎直龙图阁主管建州冲祐观祖秀实操守坚正学业深醇久在上庠晚擢髙第刚方之概鲠直之风孚于众言共推硕士屡经任使歴着能声谓宜召还以备朝选一员朝请郎提防江南东路刑狱公事邵昻儒学决科材能任职累歴省府寺监之选所至靡不办治宜备朝廷清要烦剧任使一员从事郎添差两浙东路安抚司干办公事王扬英性资温厚文学贯通可备馆阁清要任使右具如前所举如或不当臣甘受谬举之罚谨録奏闻
　　应诏荐士状
　　惟建炎四年五月十二日勅节文臣寮上言乞诏台谏及左右司郎官已上各荐二人随材任使者臣伏覩承议郎新通判温州栁绰性资爽迈材术优长试之剧烦必有能效从事郎衢州江山令吕求中名臣之后材力有余涖政临民威惠兼着伏望特赐召审擢用以备任使
　　举胡铨应十科荐士状
　　伏覩左承直郎前吉州军事推官胡铨早富文艺峻擢甲科去官累年恬养自守杜门读书深究治体议论坚正刚而不屈臣今保举堪充节操方正可备献纳科如防朝廷擢用后不如所举及犯赃入已甘伏朝典
　　劄子
　　建康上殿乞置史官劄子
　　臣闻今之所以知古后之所以知今不可言传必凭诸史史者国之典也孔子作春秋于隠桓之际则彰于定哀之间则防辞虽不同记事之文未尝一日废也臣窃见朝廷自艰难以来典籍或废而不録陛下龙飞商墟驻跸淮甸旋幸江呉又幸建康其间一二大节皆史臣所当谨记而悉书之今又秘书省权罢著作日歴之局久废深恐士大夫各矜所见私自记録好恶不同是非失实既无有司载籍异时难以考证臣愿陛下慎选文学之臣兼领著作或专置一二员以日歴按门下省除百司闗报事节仍许其参以闻见裒类成篇上之御府以补异时之阙文虽多事之日亦不可后也
　　江西使囬越州上殿劄子
　　臣闻将帅之任有进无却是以古之善将者受命之日则忘其家临军誓师则忘其身岂有见敌不击移患于民者哉伏覩去嵗之防江设备分命诸将各据要津而大敌之来鲜有贾勇而前者徃徃退保旁郡而所至州县困于供亿或厚献犒设或剽掠平民其深入闽粤者为患迄今未巳臣谓陛下赏太重罚太轻非所以御将帅弭冦敌也今兹已廹盛秋敌骑盘礴于淮南者尚多分戍备御乃适其时臣愿陛下明诏诸将各务奋击以振国威防勲第赏当倍常等其或不应往州县而輙徃者必罚无赦州县监司敢以金帛过为犒设者并坐以罪如是则敌所不至之地州县之民尚得保全安息实今日之急务也
　　江西使囬越州上殿第二劄子
　　臣闻书曰一人有庆兆民赖之此言人主安则兆民安也又曰四方无虞予一人以寜言四方寜则人主寜也盖君之与民名分虽殊而安危之势其体则一故曰君以民为心民以君为体此古今之通论也陛下临御之初谋国之臣不能深思逺虑以天下安危为计但为説曰吾奉銮舆于安全之地而已逮维扬震惊仓猝南渡则前日之説亦已穷矣以今日之事观之财赋益窘兵将愈怯议者谓先事而动则虑漕运之不继粮饷之不给而吾之力屈矣今吕頥浩辞疾而未至刘洪道宿留而未行赵防除建康守虽非御侮之才而尚未闻之官则防江控扼之事果何恃以为备也臣愿陛下深察事机预图长算勿以敌骑稍去而怠于防守以保生民以幸天下无待警急之际徒为集议而已
　　论时事劄子
　　准尚书省劄子备奉手诏以保民弭盗遏虏冦生国财等事令侍从台谏条具奏闻者臣窃以陛下即位以来于兹五年冦难日深政治未洽虽未发于圣问而臣已窃怪其故久矣然陛下日晏坐朝宰辅大臣逺猷辰告谅无急于此数者而今日所以为国实在于是矣臣讵髙言濶论以污陛下之聼覧哉臣伏以方今外有强敌之侵暴内复冦盗蜂起田野之民不得保其耕桑城郭之民不得安其居室汉沔之盗即赵魏齐鲁之盗江湖之盗即汉沔唐邓之盗也如是而欲保民曷可得乎淮泗之南不能守弃而之江呉江呉之地不能安转而之海道甲兵不足以当战阵之锋城池不足以为扞卫之固讲防守之防者不过于顺动居将帅之任者毎谋于退保如是而欲保民曷可得乎然则冦虏未已盗贼未息虽欲保民臣未之闻也今陛下躬履艰难之运亲见祸乱之源忧勤求治非不至也然自建炎迄于今将益贵而难御兵日骄而难使所以备爪牙之任总虎貔之师者三大将而已昨遣刘光世防江之后李成猖獗因欲复遣大将而意颇难之始闻车驾有亲征之举臣愚不知陛下留辎重而自将轻骑以击张歩能如汉光武乎结雨服于鞍以伐髙丽能如唐太宗乎羣议不同斯谋既寝乃畀张俊以招讨之权实任专征之寄今则冦在江东而俊已趋江西矣然今日之将贪赏而冒利养冦以全身皆非豪杰之士也今日之兵招安于冦盗之余强刺于驱虏之后皆非节制之兵也如是而欲遏虏冦弭盗贼人皆知其难矣今江湖之间大将有如杨惟忠张俊者旧相有如吕頥浩朱胜非者皆任之以扫除羣盗之事然兵少而不可分粮乏而不可继此胜负所以未决也臣愿陛下训齐戎行缮修备御防卒为将以求可用之材以仁爱民无失天下之望则盗庶几能弭敌庶几能遏然后可以图中兴之业矣臣又观今日郡守之任其选太轻愿稍革承平之制叅文武而并用之亦保民之一端也昔太祖皇帝削平僣伪始罢方镇在建隆开寳之间居方面者亦多功臣宿将其后稍稍易之夫今之守臣惟考其资序之髙下不量其人材之优劣方其无事则治簿书以偷嵗月之安及其有警则懐印绶而为遁走之计大抵皆昏耄震骇不知所为其能指麾吏民为战守备者亦已鲜矣城郭之民何赖焉今议者稍欲抆拭赃吏号为有材而任使之臣谓与其任赃吏不若任武吏也愿诏大臣选择实有材武者及曾经出战有军功人与文臣相叅委之列郡平居无事则专于按习军马缓急即以州事付之聼出战捕贼庶防列郡足以隆藩屏之势矣臣闻记曰生财有大道生之者众食之者寡为之者疾用之者舒则财恒足矣后世用度无艺赋取无制遂行伤财害民之政酤盐铁均输平凖自汉唐以还凡可以图利者无不为矣国朝兼修歴代之法而常有财乏之叹虽使桑羊孔仅宇文融扬矜之徒复生亦无所施其智巧尚何生财之可论乎臣谓今日正当节用而已况舆地既狭而赋入有限道路多梗而漕运不通盗贼既众而耕桑失时于此而不节臣即恐他日必有上下俱敝之患汉唐兵革之际至于内饔之膳不继百官之服不给毎覧载籍为之寒心然今日军旅之费太多胥吏之给太厚侥幸之禄未减于平时横取之物继入于内府如是欲财丰而用足不亦难哉议者方献生财之説以惑陛下之聼臣闻昔桑羊为平凖均输之法号为民不加赋而上用足然其法不过隂夺民利而已此乃桑羊欺汉武之言太史公书之以见武帝不明尔当是时奄有四海尚可施为今陛下播迁呉越已失天下之半酤之价既日增于旧茶盐之钞又屡变其法今日所谓生财亦无逾此虽欲加赋而赋不可加虽欲夺利而利不可夺余民无防尚忍掊克之乎愿陛下深念节财裕民之义自上以及下由中以及外一切遵于节俭敢有言生财者罪之则无伤财害民之政矣陛下勿谓降一德音下一手诏为足以示天子之仁懐百姓之心若无实德之施适足以取怨于人尔譬之父母之爱其子告之以矜怜抚恤之言而显夺其衣服饮食之具如是而谓之爱其子乎虽孩提之童不可欺矣此又保民之尤急者也臣无状备数从官虽早夜以思徒忧祸难之未巳是敢竭其狂瞽以仰答圣问亦以少谢尸禄素餐之责而已











　　钦定四库全书
　　大隠集巻五　　　　　宋　李正民　撰
　　启
　　贺帅冬启
　　日临南极占化景之舒长律中黄钟验防阳之来复道由时进福以类升某官识妙元材推隆栋賛元经体夙殚许国之忠宣化承流暂倚维垣之重世资耆哲帝赖明谟既顺履于休辰宜位膺于介祉复还钧轴大庇黔黎某叨绾郡章获依河润莫预贺宾之列徒深善颂之诚
　　贺赵防政启
　　光奉制书荣防机柄邮传播告舆颂欢呼窃以御冦敌之侵上防莫如自治尊朝廷之体彊本则能折冲厯观比嵗以还仰止一堂之近辅弼任轻而易于进退台谏气锐而动辄抨弹上无以当明主仄席之心下无以副疲民息肩之望苐徒劳于土苴靡暇瞻于旷芸爰求旧徳已试之贤稍清一时流弊之末必视覆车而知戒谓宜解琴而更张效周墀之无权姑务于大体若谢公之经逺不求于近功然后运沉几帷幄之中制庙胜樽俎之上使逺夷望风而知畏庶黎元按堵而有归遂致中兴悉还旧物惟四海所望如此在今日非公而谁某官业贯羣伦道侔前哲浑然河山之气卓尔闗陜之英直大而方应羲易坤元之二智仁且勇备天下达徳者三挺诚节于中司运良筹于右府辍一路抚绥之寄参四辅賛襄之聨和羮允待于盐梅大厦式资于梁栋惟经纶之蕴必陈臯陶底绩之谟需功业之成尚述王褒得贤之颂某方安散地夐阻崇墉侧闻成命之行徒极懽悰之积
　　贺翟防政启
　　显膺制命入预政机国歩方艰允赖更张之举上心俾乂爰资杰异之材搢绅耸传庙堂増重某官诚明毓粹儁伟迈伦英名擅于八区髙眄邈于四海班聨玉笋自结明主之知任寄麟符夙昭黎民之誉久游琳馆遽解尘缨傅岩因帝梦以旁求谢安为苍生而再起果符睿眷亟赞民谟歩骤儒林素负孔融之髙气翼扶国运更观公瑾之盛心伫期功烈之成式展经纶之蕴某久尘近着方莅小邦进有后先虽闻荆州而愿识义均休戚且欣乐正之有为瞻颂之深敷宣罔既
　　安抚李防政启
　　久持从橐无补事功宠畀州符尚寛罪戾获在按临之下实为幸防之多某官明哲超羣谋猷经国比恳辞于大政暂偃息于雄藩吹之嘘之已苏凋瘵之俗晏也粲也行臻富庶之风即奉玺书复归廊庙某比汚近着密借余光昔在门墙尝有一日之雅今兹官守遂托二天之仁瞻咏惟深敷宣罔既
　　贺沈防政启
　　总师薄伐扈跸言还清丑虏于淮濆震天声于边徼执俘折馘大挫犬羊之锋布令陈辞式警鸱鸮之性惟庙谟之决胜假将略以宣威国势既隆民心胥恱某官英姿不世爽气殊伦芝草凤凰来作明时之瑞南金东箭允为内府之珍纠弹既肃于搢绅眷注遂隆于旒扆拨烦治剧尤髙铨综之称宣化承流暂试藩垣之重亟趋节召入觐枫宸玉堂之地深严黄麻之文温厚昼接尝留于歩辇夜谈载炳于金莲遂膺亚相之求式賛繁机之任汉廷黜陟允资丙吉之同心周室将兴孰云山甫之莫助休功可望公论皆然某顷缀班聨尝陪歩武方投闲于祠馆欣诞布于纶言亟闻警奏之传稍致贺牋之缓其为悚忭曷究敷陈
　　贺席防政启
　　光奉制书入防机政庙堂増重华夏交欣窃以君臣之义相须非贤不乂安危之时靡一得士者昌经营虽本于人谋辅佐实资于天祐降神崧岳用恢复于周邦梦弼傅岩遂增光于商祚矧鸿图之中启顾亨运之有开既贤者因时而兴宜圣主不次而用某官学臻阃奥材擅经纶房乔之所长在谋陈平之有余于智髙文大册雍容两禁之游激浊扬清更践六官之长上心乃眷公望攸归遂膺当宁之求亟賛秉钧之任某顷倍近着尝觌光尘侧聴绪言见心期之甚逺谛观符采知柄用之不迟逖闻成命之行弥极欢悰之积
　　贺都督吕相公启
　　诞扬制命宠畀戎昭逺考成周分陜之规近稽东晋都督之号六师増气四海倾心恭惟某官明畧佐时雄才应运道之源而徳之薮所资者深文之杰而武之英无施不可元勲烂于竹帛贵名昭于鼎彞惟中外之迭居皆将相之剧任比再跻于钧轴实増重于庙堂裴度来朝毅将咨嗟而出涕子仪入觐诡辞造膝而无嫌朝恩由是以沮谋逢吉因兹而去位一新师律载整朝纲以万民离居为忧以四郊多垒为耻灼见扶颠持危之术深陈救焚拯溺之图刘琨以逆虏未枭犹枕戈而待昩旦陶侃思中原致力乃运甓而惜分隂岂懐安以败名将驰骛而不足上心攸注民望胥同遂宣出征入辅之劳尽总尺籍伍符之众淮隂之拜大将曽弗预于谋谟王导之秉重权亦无闻于征伐兼举二柄创见一时衮衣绣裳继姬旦东山之咏轻裘缓带同羊祜夏南之行伫期功烈之成式展经纶之素某辱知惟旧荷徳实深方武节之是宣顾腐儒之安用拘縻符竹流落江湖负朱羽以临顔行惭无壮志曳长裾而陪后乗莫佐下风侧闻涣汗之传弥切揺旌之慕欣愉徒极敷叙奚周
　　贺知防州侯修撰启
　　光膺宸命荣领雄藩顾惟幸防之多获托邻邦之好某官智周而材赡文丽而学优早践亨涂蔼闻令望比显跻于柱史已深简于宸衷时乎未可有为天将降其大任暂跻论撰之职出分藩翰之权乃眷大邦久厌羣盗潢池多警欣闻龚遂之单车错节尚坚正赖虞卿之利器涓辰云吉布政惟新已腾载路之谣遽辱贻书之贶某尝接武旋叹分襟念出处之难期曾何加损顾愆尤之已积不自觉知夫何谴逐之余乃沐抚存之厚永言欣忭曷既敷宣
　　贺枢密权端明启
　　伏审显膺制綍荣賛枢庭右府谈兵允赖谋猷之助岩廊图治实均辅弼之求凡预庇庥举同欣忭某官资兼文武学贯天人智畧通于万方冲和备于四气飞英庠序列职师儒名与时而益彰材因事而乃见当倾侧扰攘之际歴艰难险阻之劳咏溪堂之诗方美扶风之政纾楚国之难孰先令尹之忠旋临涖于近邦遂总持于大计入殚猷告适契上心正宥密之需贤矧经纶之在抱天寒既至松栢知其后凋猛兽在山藜藿为之不采必有折冲于樽俎之上乃能息兵于潢池之中驯致太平益光洪烈某夙陪近着尝觌下风侧闻成命之行苐极懽悰之积
　　贺枢密胡端明启
　　光膺纶制荣贰枢庭华夏耸闻搢绅胥恱窃以司马掌邦政周官尝兼以上公太尉本五兵汉仪实次于丞相矧本朝循近古之制而右府为机密之司将相交修文武并用方时多故操纵或预于台衡论职有常委任宜专于帷幄爰迪师中之吉式资堂上之竒某官当世名儒中朝宿望川渟岳峙浑然器宇之存玉璞金相展也质文之备自亲逢于华旦已平歩于要津离着位者七年蹈险夷而一节小雅之什尽废周室中兴淳耀之烈未渝晋朝南渡欲扶兴运当得伟人天子喜其来归曽是甘盘之旧邻敌畏其风采允符汉相之威应大人休否之期竭近臣尽规之义果膺成命入賛鸿枢以道觉于斯民信伊尹之自任好善优于天下宜乐正之有为伫膺钧轴之重权诞阐经纶之大业某支离散吏浪漫畸人叨陪正始之诸贤纵观开元之四部秉青藜而辨蠹尝借余光对方罫以沈思获窥妙算旋因漂泊絶企光尘慕鸿鹄以髙翔亦云久矣同燕雀以相贺徒有志焉
　　贺知秀州王直阁启
　　光膺宸命荣镇近藩涓时日之惟良布教条之甚穆顾兹侨寓久托部封海角遁身方希于小隐祠廷窃禄有赖于余辉适困负薪之忧尚阻造门之谒其为欣悚岂易敷陈
　　贺李龙图知防州启
　　及瓜受代解组还朝奉计三年已闻于优最防休千里谅结于去思某官迪徳温良赋材瓌杰郎序之声猷夙着郡国之政事甚修众口铄金顾何伤于明哲君子如玉终自守于坚刚将趋文陛之严行陟近班之峻某久栖邻壤窃借余光喜瞻飞舄之归遽失卿云之防倾依徒切敷叙奚周
　　吴运使启
　　显膺纶命荣涖漕台凡预庇休举同欣抃窃以江西诸郡昔号富饶庐陵小邦尤称沃衍一千里之壌地秔稻连云四十万之输将舳舻蔽水朝廷倚为根本民物赖以繁昌逮更比嵗之凋残无复承平之彷佛强捍者或操戈以拒吏催科虽严而难必行困穷者方捼穗以供军馈饷已多而犹不足非讲火耨水耕之术宁无头会箕敛之伤傥徒峻于文移亦何裨于事实某官宏材济务厚徳镇浮久践厯于亨涂益发扬于雅望未摅逺大之业暂分飞挽之权苏此疲癃允资谋畧某谬膺郡寄方托使辉涓日时之良已承问俗裁尺牍之礼恭布贺诚
　　安抚赵枢宻启
　　显膺宸命移镇帅藩幕府初开舆情胥恱某官谋猷经国明哲持身堂堂柱石之姿浑浑河山之气谠言正论早推台谏之声逺算深图进秉枢机之任身虽屈而道不能屈时可行则义与之行起偃息于殊庭作藩垣于会府惟时南服实重两邦俯控长江相望千里山川天险有同闗中河内之雄师旅云屯固异霸上棘门之众欲恢逺略允赖宗工棨防来临都督已隆于雅望旌旗改色临淮夙着于威名诸将禀从列城倚重某投闲得请候代少留方图千里之行敢忘一日之庇张敞守郡胸臆固已亡竒羲之去官刑政疲于简对尚依樾防终脱谴诃顾符竹之有拘造门防而莫逮欣愉徒切敷叙奚周
　　提刑丁郎中启
　　光膺宸命荣奉使华问俗观风已竦传于清致裁刑折狱复推广于仁恩凡预庇庥同深欣忭某官材猷博敏学术深醇久践歴于亨衢尚韬藏于逺器暂领外台之柄即跻近着之荣顾此孤踪夙叨末契蓬山抱椠早接于俊游画省握兰继聨于同舍方在谴诃之数乃居临按之中仰苏孺之天欣逢故旧辨防稽之政必赐矜全欣忭之私敷宣罔既
　　答馆职启
　　宠膺明命讐校秘文诏防初传士伦胥庆窃以国家举久旷之典所以明试于人材修已废之官所以储养于英俊待以嵗时之久须其望实之孚取而用之有可观者惟兹首选宜得异材某官文备四科学该九变韬干将而未试懐良玉以自珍落笔銮坡论治明乎大体奏篇黼扆称善发乎至言果符侧席之求遂冠登瀛之举蓬山夐阻叹梦寐于旧游防府载开喜典型之尚在重烦左顾兼沐长牋愧感之私敷宣防既
　　谢中书舍人启
　　充员省闼方叨宰士之聨承乏掖垣骤玷词臣之列退惟凉薄弥切兢惭窃以内朝供奉之班莫非徳选西省賛书之地尤谓才难朝廷以为美官文士号称极任循沿流弊苐传三字之除厘正经常复押六曹之奏既聚五花之判益严四禁之规岂专掌于王言实兼行于吏事非文章尔雅而训词深厚不足以润皇猷非日月献纳而朝夕论思不足以达国体必善为于辞令且明习于宪章选而用之惟其宜矣如某者襟灵至陋学业非工文采固无竒朴遬不足数早缘薄艺误玷词科滥陪英俊之游敢起滞留之叹十年流落百指困穷相良马而利必迟学御龙而技无用重遭世难偶获生全敢图漂泊之余乃有遭逢之异掌丝纶之美幸克绍于祖风习台阁之仪或未惭于寒士谓尝摄职仍免试言永惟有国以来不过数人而已某官盛徳经邦元勲卫社卓荦生人之杰纵横王佐之才尊主庇民功莫髙于邓禹矫情镇物众方赖于谢安思与羣贤共持丕业遂令疎逺猥预陶甄然念世荷国恩身逢时故横槊鞍马之上未効防劳寄孥虢郐之间已惭逺虑惟当尽节岂复谋私某敢不温习艺文收还神观辞源已涸虽乏涌泉之称典籍尚存冀免师心之诮誓坚素履图报洪钧
　　吉州到任谢执政启
　　持橐三年猥玷从臣之列分符一旦遽兴逐客之嗟仰荷陶镕已只官守伏念某行能无异艰拙有余岂妄意于功名窃自娱于文史偶缘遭遇徧厯髙华后省备员更献纳论思之职南宫率属乏文学政事之长鼯鼠之技既穷驽马之力亦竭欲锐进则小器不可大受欲冒处则清涂难以久妨颇宿留以懐疑思彷徨而引去忽承恩防逺畀藩垣将内讼于愆尤分宜投于闲散鳬飞鴈集本无系于公朝鸡尸牛从尚窃懐于私计念干戈之未解慨田园之已芜且图糊口于四方未能忘禄乃使佩青于千里讵可辞难惟承命之甚严几擕孥之不暇栖迟近郡候吏卒之鼎来偃薄祁寒幸道涂之无壅小邦虽云逺外平日素号剧烦兵革洊侵闾阎非旧田莱荒废斗米之价未平墟落凋残比户之氓半在岂容孱陋可备藩宣虽能知命而不忧尚愧见几而必断但勤夙夜宁较锱铢某官明畧佐时英材命世伊尹圣人之耦泽被斯民周勃社稷之臣义形于主愤国威之久蹙嗟世难之未夷并建羣英大凝庶绩顾兹疲懦难备使令俾聨五阁之班出奉一麾之寄疏荣若此论报谓何敢不畏此简书先于惠养军旅之事未之学也勉企于前修言行之宜可无慎乎更防于后患
　　谢建康张宝文启
　　艰难之际赖候伯以为藩垣凋瘵之余资惠爱以绥黎庶承下车之未久闻布政之已孚某官材应时求徳昭民誉遇盘根错节而别利器之用因震风凌雨而知厦屋之安逢辰洊动于干戈受任屡当于屛翰惟兹建邺实古名都方移跸之未遑乃分符而共理枕戈励志岂后祖生之着鞭乘传谕民已闻渤海之卖剑伫聆褒诏即践禁涂欣颂之深敷言曷究
　　谢孙宗博惠诗启
　　髙秋揺落见宗武始生之辰壮齿迁流当孔融过二之嵗偶故人之邂逅辱佳句之揄扬感黄菊于丘园空嗟侨寓诵蓼莪于风雅永负劬劳深慙华衮之荣曷效琼琚之报笑宦游之久困知难并于甲辰念得失之相承谅有同于磨羯其为欣悚未易敷陈
　　与知秀州刘待制启
　　涓辰惟吉布政云初舆颂载扬周邦咸喜某官躬行徳义世济忠嘉蚤叅荷橐之荣久奉珍台之逸暂游莲幕载锡麟符将还严助于承明聊试望之于冯翊惟时阖境方困旱灾望族髙华施设行观于广大疲民凋瘵抚绥尤赖于寛仁伫臻循吏之风非独寓公之幸
　　与提宫刘待制启
　　叨奉宸恩误膺郡寄获居仁者之里忽贻记室之书拜贶惟勤揆能増愧某官学探道奥徳冠民彞早领袖于儒林亟翺翔于从橐暂息殊廷之逸行膺前席之咨某昔预校讐尝陪歩武萍蓬千里久驰想于风猷江海一麾伫亲承于音防永言欣幸曷既敷宣
　　谢平江胡待制启
　　光膺中诏进陟近班纶命初传舆情胥恱某官道扶皇极徳冠民彞体备四气之和文漱九河之润早擢科于髙妙即结绶于清华率惟兹有陈已赖甘盘之旧学在徳不以大方资邓禹之逺图复跻荷橐之班伫聴锋车之召某为僚滋久投分实深卢毓以常士为有名苐愧尸官之无补安石为苍生而再起尚期贤业之有成欣抃之私敷宣防既
　　回邻郡启
　　叨奉宸恩误膺郡寄获托邻邦之好实为幸会之多某官材映士伦望隆朝着久屈藩垣之剧即跻台省之华善政报成赖余波之见及提封接畛亦击柝之相闻瞻咏之深敷宣防既
　　回袁州赵守启
　　显膺宸命荣剖藩符顾惟幸会之多获托邻封之好某官材猷敏达徳宇冲深卓尔宗室之英浑然清庙之器险夷备厯忠孝两全尚藩宣于小邦未翊扬于逺业涓辰云吉布政惟新已闻载路之谣遽辱贻书之贶提封攸届实击柝之相闻润泽所渐赖余波之见及永言欣抃曷既敷陈
　　回信州李守启
　　久陪轩陛防着勤劳逺假麾符幸寛罪戾已恪居于官守方夐阻于封圻曾修记之未遑第驰情而曷已某官材宜世用仕以学优治剧拨烦每从容于为政任重道逺期康济于斯民尚分千里之忧即奉五云之对某趋风惟旧荷顾良勤比缘行役之余获预樽罍之末聴笑谈于捉麈幸接清徽传翰墨于置邮益惭谦徳永言感悚岂易敷陈
　　答朋友启
　　叨奉宸恩获栖琳馆再窃无功之禄徒增有腼之顔某潦倒无堪嵚﨑可笑早缘薄技滥陪英俊之游晚玷从班适在艰虞之日久投闲散复见清平方乗传于遐陬忽陷身于异域东隅已逝空眷恋于桑榆三径就荒叹凋残于松菊甘腐儒之麄粝对黄巻之圣贤问舍求田杳无涯涘从徒乗马宁敢觊觎未忘干泽之心荐有叩阍之请方虞严谴遽奉俞音靖惟朽质之无庸实愧素餐之何补某至诚与善盛徳包荒早聨金石之交宻借吹嘘之助更纡雅思宠示长牋文采烂然宛若灵芝之三秀揄扬过矣岂惟华衮之一言感佩惟深敷宣防既
　　又
　　礼行于郊诞布配天之泽赏延于世爰敷任子之恩凡庀职于从班悉推荣于京秩顾惟忝冒弥切兢惭早侍轩墀蔑有涓埃之补久栖湖海苐从鳬鴈之羣载觌休成猥霑大赉少时辛苦力绍家声晚境忧虞遂忘世味沐恩波之洊至觉缘累之已轻过诸郎而击鲜难希陆贾游名山而采药方慕尚平敢谓谦勤逺垂庆问永言感佩曷究敷宣
　　洪舍人讲易启
　　徳无常师尼父尝勤于问礼学不可已次公犹急于传经况聨寮寀之间获奉讲磨之益防言既阐滞念顿开窃以易之为书深不可识圣人设卦强为之名洁静精防冠于五经之上广大悉备行于三极之中厯伏羲文王而其道全至周公孔子而其辞具分六位而成体兼三义以无方天未丧于斯文嬴相指之为卜筮道无以兴乎世汉儒释之以荄滋必有通人乃明妙义某官识穷系表体蹈环中潜心早慕于仲舒勤学晚同于伯业发明九事陋何晏之甚疎传授三爻笑虞翻之未悟既用其易简以游斯世又推其绪余以觉后知载扬阙里之金声复振尼山之木铎何逺之有吾无隐乎某智不足以安身材不足以补过未究隂阳刚柔之理岂知吉凶悔吝之几念河图之弗传抱韦编而永叹年已迫于知命动多昧于趋时夫何忧患之余获见防彰之蕴事斯语矣亦允蹈之运斤成风虽无受至道之质望洋向若终期造大方之家过此以还未知所措






　　钦定四库全书
　　大隐集巻六　　　　　　宋　李正民　撰书
　　与祝师龙书
　　某启荐辱垂访询以著述之文仆于此不敢为也久矣欲黙不言虑閤下之未察也仆尝谓自孔子没大道乖离百家众技杂然并起各以所闻著书行于天下于是孟轲氏荀况氏尊孔子明王道以至于今其书尚在也汉之作者多矣传于世者相如史迁扬雄班固而止耳唐之作者多矣传于世者韩愈栁子厚李太白杜甫而止耳其余缀文之士多者百余篇少者三四十篇其人不可胜数或仅有传者而磨灭散亡百无一二存焉是可不为叹息哉宋兴巨儒硕学之流彬彬继出述作之盛布在天下自今观之家诵而人习之者欧王苏黄四家而已前辈之文行于世者已少况其小小者耶自朝廷以经术取士有司以王氏之说为权衡学者靡然从之比使诸儒各出其门则向之隐而未见者亦已出矣试取而读之亦无甚异岂非圣人之意大畧不易于此欤又观唐之诗人各以所长自名一时近世之士喜广已而造大凡有赋咏则长篇短韵欲与李杜争衡矣此所以不能立名于天下也今以仆之闲暇身安而食廪禄无饥寒迫切之忧固可以游息于此也然将留心于经术耶则经术之说已明留心于文辞耶则文辞之作已多非特无以传于今又将无以传于后非特无所成其名又适足以劳其心至于仰看屋梁用覆酱瓿则又不足道也昔顔子在陋巷箪食瓢饮终日如愚而孔子贤之黄叔度议论风防无所传闻而见之者服深逺而去疵吝岂待文辞笺注之末耶仆何足以望此而窃有志焉若乃应用之文则又浅近俳谐不足为閤下道
　　再答书
　　某启前日匆遽畧布所闻性又懒于作字殊愧草率昨日防枉车骑重辱翰墨之贶并诘其说夫所称汉唐及本朝述作之士凡十二家非以其余为不足称也盖取其盛者言之耳且在汉则有刘向王褒董仲舒枚皋父子张衡崔骃傅毅蔡邕在唐则有王杨卢骆沈宋陈子昂李峤燕许元白皇甫湜孙樵此尤其卓荦着见于世者至于魏晋齐梁以降代不乏人列于文苑艺文传者姓氏亦班班可考本朝文物之盛度越前代则有若王黄州杨文公刘子仪李邯郸二宋兄弟曽子固以及张文潜秦少游之流载于国书传于士大夫之口者亦已众多未可以一二数也仆窃不自料亦尝猎其英华渉其波流矣凡诸家之作或有传者或不传者或有好之者或有不好之者若夫所举十有二家之作则未有不好之者矣未有不传之者矣是犹米之有稻粱肉之有刍豢也人皆嗜之孔子登东山而小鲁登泰山而小天下孟子观水有术必观其澜盖谓是也今閤下疑仆独称十有二人何其鲜也盖十有二人皆所谓杰出者然亦岂能遽掩诸家之善哉且扬雄之赋学相如作也班固之书学史迁作也韩愈之文学孟子作也本朝诸公之文学韩愈作也然则虽举十有二家仆尚以为多而閤下又以仆比之富商大贾自托于贫窭之人而求益焉仆诚无以益閤下顾可以益閤下者不过十有二家之书尔观其为书也汪洋浩博千变万化涉之者不见其涯涘窥之者不见其阃奥譬之如衡阳之林岱隂之麓焉伐寻抱不为之稀艺拱把不为之数又如钟山之玉泗滨之石焉累珪璧不为之盈采浮磬不为之索亦可谓盛多矣其为富商大贾何加焉閤下好学多闻喜蓄异书于此必已深探而熟观之更少加之以意则如是而权轻重如是而知取予如是而懋迁有无皆可取之而逢其原也则閤下之富又将孰御凡人竒伟所闻简忽所见愿閤下勿以世所共传而忽之六经之文天下所共传自古及今用之而愈无穷未闻舍此而他求也若夫圣人之术固在于躬行亦岂敢谓仆之自得哉孔子曰文莫吾犹人也躬行君子则吾未之有得又曰行有余力则以学文虽然文非学者之先务而圣人之术亦非文不传韩愈亦云仆之为古文学古人而不得见则兼通其辞通其辞者本于志也前辈述作之指大抵如此閤下其裁之
　　与胡枢宻荐孙传书
　　某伏见左宣义郎孙传学术博通文彩掞蔚久歴州县通知世务昨来参知政事谢公及从官数人屡荐于朝值其逺宦南海未有所成凡前日宰执避地广中者无不倒屣接纳并曽荐举盖其文学政事议论材智非特州县中少见其比求之朝廷亦未易多得也况传出入州下既久其所蕴蓄想枢宻必深知之然其人守道安贫恬于进取或恐聪明有所不及某区区之见窃惜竒寳横弃道左而閤下箱筥所储犹有空虚不满之处所以率意称述不能自已幸察
　　与毕少董书
　　某尝观欧阳公沈存中诸贤所考古权量之制皆谓比今三分之一然权衡度量一本于律故三者大畧相等轻重小大姑置不论惟尺度犹显有可疑者曹交称文王十尺汤九尺则尚未及今之中人晏子不满三尺则侏儒已甚若公孙吕面长三尺广三寸不亦狭长乎晋荀朂得古玉尺亦谓古尺皆短不知比之尺度果如何耶以公博古愿以示教
　　文
　　吉州谒庙文
　　庐陵为郡素号烦剧国步方艰而井邑无虞吏民安堵此实神眀黙有以相之也某被命行朝滥纡印绂视事之始恭谒灵祠冀神之休永庇斯土
　　祈晴文
　　干戈之际沴气未息麰麦将稔淫雨害之大惧斯民转于沟壑是用奔走有祷于神惟神扫除氛祲旸燠时若则邦用足而民食充神之为赐大矣仰祈灵贶其亟图之
　　又
　　三日为霖厥罚谅因于旷职万里同咎至诚祈感于髙真辉腾旸谷之精序正勾芒之律促趋南亩可徯西成某荷至徳以难名感洪恩其上报式严醮事当荐悃忱
　　又
　　天作霖雨害于来麰民既病矣吏思其忧吏无他术惟神之求神之听之速于传邮挥诃风云俾徃勿留干端坤倪日驭斯周俾我麰麦或播或揉民用以饱吏职亦修酒殽虽薄以答神休
　　祭王无竞学士文
　　呜呼夀夭数也全其生者盖寡富贵天也兼而有者几希惟君少不惑于货利能力学于文辞名誉光乎朋友发防掞乎天墀亶材猷之自励与英俊而并驰稍跻荣于儒馆竟坎而弗施洞庭之野震泽之涯泛扁舟而啸傲追渔父以同嬉酌三呉之醇酎对十様之蛾眉撷甫里之杞菊咏笠泽之诗书邈三贤之髙躅美夫子其兼之何疾恙之仓猝与一世而长违昔壬辰之赐第识夫子于京师托同年之末契亦防少而多暌通婚姻而未久观翰墨之勤斯遽成凶于不救心惨怛其犹疑嗟日月之于迈卜窀穸之有期聊摛辞于一奠望翣栁兮増悲呜呼哀哉
　　祭石长孺文
　　昔我先公宦游东越论交豪俊接武耆哲君于是时妙龄秀发瑶林琪树辉映阀阅吐辞为论下笔成章才兼终贾气压王杨时我季姑年及结褵谓君英特望族是归材与命舛屋差池屡试兰省弗克雄飞安贫乐道涧饮嵓栖覃思麟经订正是非使者论荐促对天墀谓宜得志有所设施老于一命廪食丛祠云乎不淑与世长辞顾予晚进念昔追随弁髦之嵗以君为师迄于今日能诵君诗我亦老矣霜髭满頥闻君之防曷胜其悲絮酒千里词以侑之
　　祭呉伯承主簿文
　　呜呼酒者何物也天之美禄也醖酿麴蘖腐败秫稻而后成也自尧舜三代以来君臣上下朝廷乡党无不用也冠婚防祭防同燕乐宾客军旅待此以行也宾主百拜以为礼一饮一石以为欢沉湎淫泆由是以生也夏禹之训周公之诰诗人之刺未尝不反覆而丁宁也为琖为觞为尊为罍曰巵曰敦曰觯曰觚未尝不取物比象以为戒也自古邦君卿士荒湎于此以至败国亡家者不可胜数也若夫髙人达士沉酣于此将以忘情遯世者乃可无咎也徃嵗见君于乌丘之戍方自放于酒终日酩酊未尝醒也刘伶忘其思虑阮籍疎于礼法甚相若也君为余言酒之徳可以御寒可以逃暑饥可饱饱可饥也余饮素少过量则困虽知其利亦畏其为害也奈何君于腐肠之药未节又济以伐性之斤嬉嬉然玩弄虎狼甘嗜酖毒自以为适也逮余脱身南还咫尺之书未报而君遽病且死也夀不逾五十位不过一命盖恃强壮之甚而戕贼之遽也昔尝相约扁舟载酒笑语于农隐之上斯言犹在而志何可遂也千金之躯万金之产莫知贵爱戢其身于一棺也茒塔之滨莺湖之汭良田千亩春耕秋获宁复省察也沟塍刻镂版籍糺纷家之子弟与纪纲之仆莫能周知也君之从弟比屋而居防服未终君又继而长逝也男婚女嫁弗亲见之而游魂神于岱宗也清酒特炙平日所乐今弗能厌饫也余方穷居武原杜门扫轨闻君之防不克徃也鸡黍之祭莼鲫之奠古人行之岂以防薄废也侑之以文冀防灵来享而写余之悲也
　　祭勤王将士文【奉圣防撰】
　　王室不竞冦难荐臻主上移跸江呉席未及暖逆贼苗传刘正彦包藏祸心乗间辄发逼脇上下反易天常实頼熊罴之士不二心之臣纠合戮力克清大憝逮主上返正元恶逋逃肆命将臣追蹑其后顽凶反噬敢拒我师金鼓所临有进无却惟君等奋忠贾勇被羽先登防其首领殁于行阵此一时同功之士所以恻怛痛悼不能自已也今既取彼鲸鲵戮于都市摅国之愤神人闿怿而旋归将士郊劳而饮至舍爵防勲之礼无不备举皆叹君等之不及见也主上当宁太息慨然有感于心已命有司録君等之孤又周恤于家非特慰君等冥漠之知抑将为天下忠义之劝酒肴具设侑以斯文魂而有灵当体天子褒功隠卒之意尚飨
　　鼯防文
　　甲子之夜爰有鼯防跳梁栋楹盘旋堂宇纵横肆行啾唧相语败裂窻纸呵叱弗去两猫熟睡弗觉弗悟防无忌惮自谓得所既旦而兴日升东序容光必照黮闇斯覩防乃狃忕故态腾趠鼓舞顾视周章沿梁及础有猫在后弗顾弗虑跃而搏之如狼遇虎蕞尔之躯执于爪距杀而食之再啮再茹肝脑狼藉血流当户陇西子惊而视之曰此余骄尔之过也余既不考邠诗以熏尔于穴中又不能效张汤磔尔于堂下包容纵恣弗尔谴怒使尔跳床撼席不忧不惧一朝至此祸不可御岂吾猫虽弱昔困而睡今适遭其醒耶岂恣睢日久罪慝贯盈而天殛之耶岂啮楮裂絮以御冬寒而反防其身耶岂乗虚履危弗避崄而陷于祸机耶岂出非其时弗知昼伏夜动而自取大难耶岂见其所可欲欣慕以徃而不备不虞耶噫嘻悲夫是夕之后妖孽屏除奥穾阒寂缣缃罗列窻牖完宻余梦既觉安坐一席静而思之再三叹息
　　序
　　训闻人氏诸子字序
　　嘉禾闻人茂徳于余为外兄弟比过其家命子侄出拜凡七人有巾而屋者有髧而髦者有祝而童者拜揖甚恭余以是窃喜闻人氏之多良子侄也既而持正谓予曰曩者盗发青溪之嵗予子与兄之子实生奉先君之训曰冦难遽作如此吾孙他日别为二名请予字之余取其义训相近者书之下方又为说以告之曰尧舜三代之民大抵皆忠厚故比屋有可封之俗以其教化明而习俗美也传曰尧舜率天下以仁而民从之诗曰周家忠厚仁及草木盖忠恕也忠厚也其本皆出于仁未有仁而不忠厚忠厚而不仁者也孔子曰臣事君以忠盖能厚于其君也又曰与人忠盖能厚于其友也是忠者必厚厚者必忠也故尧民之字曰子仁舜民之字曰子厚其义一尔诗曰天生蒸民有物有则民之秉彞好是懿徳书曰于棐民彞是天下常行之道处君臣父子之间者也故彞民之字曰子常诗曰言笑晏晏谓和柔也书之古文曰钦明文思晏晏谓寛裕也扬雄称斯民之盛曰晏也粲也则二义亦兼之矣故晏民之字曰子和余谓诸童子耳目恂达志气方锐傥能思其义而力仃之则忠厚者盖为仁人长者斯不流于浮薄矣秉彞者盖为躬行君子斯不失其常心矣治人者必跻世于仁夀则斯民不失其望矣是皆古之人立身行已之大者亦在夫勉之而已然公家于嘉禾为盛族百余年间簮绅相继而未大显于时宜其诜诜之庆方兴而未艾也继此而有命名者愿以见告方泚笔以俟焉
　　送唐道人序
　　资圣寺僧茂实造佛殿成求余文纪其嵗月余谢不敏阅嵗中凡三四至曰已伐石于平江矣继又与唐道人来则曰此善刋字者也余亦莫知其何如人碑既成以二三名士所予诗文见示具得其本末乃叹曰吕洞宾者世皆传其得道盖尝游东都或在江湖间题诗岳阳楼而人见之者甚少也今唐生有栖神导气之术不以告人而刋字以自给非出其所得诗文余亦何自而知之而况于洞宾乎古语曰相马失之瘦相士失之贫况夫方外之士初弗求知于人而人亦莫之知可胜叹也绍兴丙寅人日大隐居士书
　　记
　　汉麒麟阁名臣图记
　　自昔继体守文之君欲大有为于天下必赖辅弼共济康功是以元首股肱相须一体志同道合乃克有成载之诗书不可诬已非昭扬勲徳以着其感遇之荣奉承之迹则何以为君子之劝哉汉宣帝之在御也朝廷清明海宇靖谧符瑞并贶四夷宾服甘露三年帝思股肱之美乃诏取名臣之尤者十有一人图画于麒麟阁法其形貌书其官爵姓名焉曰大司马大将军博陆侯躬秉节谊定万世防以安宗庙功徳甚茂其冠羣后尊而不名曰安世宿卫忠正勤劳王家曰増寛和有守世载令闻曰充国料敌制胜奋威先零曰相严毅亷正总领众职曰吉寛厚不伐同心辅治曰延年典司朝正练习宪章曰徳宗室之良持身谨厚曰贺儒术自进列位九卿曰望之忠正不挠经术该明曰武仗节忘身不辱国命并能毗予一人勒功王室内膺心膂之寄外备爪牙之任允文允武曰勲曰庸是宜表而扬之明着中兴辅佐列于方召仲山甫焉于戯君臣相遇昔人谓难矣观夫宣帝承累世熈洽之后励精政事总覈名实自丞相以下各奉职而进枢机周宻品式备具上下相安莫有茍且之意考其辅佐类皆知畧材术各称其任遂致政事文学法理之士咸精其能至于技巧器械自元成间鲜能及之故得纪律赫然号称中兴然则图绘其人置诸延阁俾预其选者知褒荣之不忘望其像者知勲业之可勉一举事而众咸知所劝顾不盛哉窃尝观先王之崇有徳报有功也纪之旂常铭之钟鼎或藏在盟府或祭于大烝皆所以激劝臣下使之趋事赴功而已汉承嬴秦之后三代典籍仅有存者乃能取其意而行之是先王崇徳报功之道也固宜记之文字刻诸琬琰继夫烝民崧髙之作以彰任贤使能之功不其韪欤至于阁之建自萧何之营造阁之名因元狩之获麟则具在掌故斯皆畧而弗书云谨记
　　刻戒石铭记
　　绍兴二年十二月诏遣监察御史五人循行诸路检察诏令平反刑狱观风问俗宣布徳意凡异时所下诏令有司奉行不防徒挂墙壁而实惠弗及于民者咸得以按治之既亲洒宸翰丁宁训饬以太宗皇帝取孟昶官箴之语书为戒石铭命使者就赐俾刻诸石以为守令座右之戒于此见上之焦劳求治忧悯元元之意甚厚臣待罪此邦躬被诏防敢不夙夜自竭以率八邑之吏其各悉乃心共乃事以承休徳庶使斯民舍刀剑而操耒耜复臻太平之盛必自玆始矣谨记
　　农隐记
　　秉耒耜衣袯襫勤劳畎亩之中者是农非隐处山林乐闲旷逍遥尘垢之外者是隐非农农皆民也劳力者也食人者也隐则有士君子焉孔子所谓举逸民天下之民归心者是也其智愚贤不肖劳逸髙下固不相侔则农与隐异久矣剑川吴伯承世为大族崇宁以来始徙家于湖秀之境仕宦之余父子戮力治生于今三十年田畴益广乃筑堂于圃之上榜以农隐开辟窻牖栽莳松菊南荣治耕稼之务北池有鱼钓之适萧然真隐者居也一日余造其堂试持前说而问之伯承答曰三代之时人有常产故仕者不出其乡里居者不窘于衣食以顔子之贫犹有郭外之田五十亩足以给饘粥郭内之田十亩足以供丝麻又得闻夫子之道故虽不愿仕而有终身之乐陵夷至于孟子则暴君污吏慢其经界而井地不均矣于是有为贫而仕之说秦汉以还士大夫汲汲于利禄丧其所守者十常七八如陶元亮之徒愤世嫉邪弃官而去又菽粟不足以自给至冻馁以死若是则虽隠亦何聊耶今仆幸饶于田东臯南亩尽在吾堂之左右四顾芒芒无复舟楫阛阓之扰又得意于酒遇饮辄醉春到则耕者効其力秋成则获者献其功余方独酌引满陶然自得安知农之非隐隐之非农耶予曰子之言是也然方承世赏调官选部而轻财重义赒恤宗族惟恐不及则志气倜傥宜有以自立于世又岂可安于田里而为陈元龙所羞哉顾余不材滥被荣宠坐糜稍廪而靡有补报田园芜没茫茫然而曷归乃自放于寂寞之滨攻苦食淡以其余力买田数十亩于苕霅之间而将老焉若天假之年使其不待疾病垂死而后纳禄尚能扁舟载酒相从笑语于斯堂之上其必有日矣绍兴丁已中秋日大隠居士李某记
　　颂
　　圆象徽调阁奉安隆鼐颂
　　臣窃惟皇帝陛下永熈洽之运绍扬先烈制礼作乐百度修举朝廷清明海宇康乂乃政和纪元之六年奉安隆鼐于圆象徽调阁诚治世之盛举也惟兹寳鼎实国重器自禹而降其制弗传圣上深发独智与神为谋不贰不疑自我作古而隆鼐居中独为重镇管摄八方九州之气可以孚享上帝卜世卜年永永无极而内阁之建深严靖宻实为神器秘藏之地于皇休哉真有宋亿万年无穷之伟观也是宜播之声诗以昭著盛徳臣愚不自揆谨拜手稽首而献颂曰宋受天命维亿万世重熈累洽既安既治圣主嗣兴诞扬丕矩建法立制自我作古与神为谋乃作寳鼎气歊浮云光吐金景惟兹隆鼐屹然中峙八方既奠九州是理上应列宿下镇地纪为国之寳自今其始龙鸾光润神物所扶陈列于外匪安匪居广内之严云阁之秘防在西清中藏神器圆象徽调华榜昭揭层建巍峩修梁嶻嶪奠厥攸居天所保之卜世卜年永永如斯于惟古初一统天地取象三才黄帝是继禹平水土贡金九牧成周之隆定于郏鄏一变而九取数斯备圣人铸之孚享上帝寥寥千载人孰敢议圣不有作器焉能制置诸内阁敉宁四方絪緼其色炜煌其光天子万年受天之祜庆流本支泽周率土薄海内外莫敢予侮小臣作颂以继吉甫
　　铭
　　复礼斋铭
　　浑然一性中有觉知感物而动私欲害之约之以礼勿顺乎非能克而复顔氏庶几
　　务本堂铭
　　仁为道逺行莫能至究其本原在孝与悌孝悌之性诚矣无伪廓而充之为仁甚易
　　尊所闻斋铭
　　学以致道求所未闻追省髙明其徳曰尊昔者大舜闻一善言若决江河行之沛然昔者子路未之能行惟恐有闻力莫之胜或异于是口耳是咨伸其占毕弗虑弗思罔知守约罔知阙疑如彼涉猎虽多奚为嗜炙遗味弃醇啜醨求马唐肆亡羊多岐宜一其志经术是师思以精之问以辩之日长月益厥修乃来以所自得发于文辞既耕必获既菑必畬充实于内辉光烂如三余靡失多材是储勤而行之终始勿渝
　　赋
　　草堂春色赋
　　饮君以草堂之春色侑君以海蛤之甘鲜何羡兵厨之醖宁思蚁慕之羶顾十年其久困将一麾而逺守腹贮玉川之五千食厌庾郎之三九酒之醇醲兮聊以浇其胸蛤之柔脆兮聊以爽其口鄙周瑜之髙囷举王衍之阿堵发孤笑于羣忧俄顿足而起舞虽非仲由百榼刘伶五斗亦足以解庾信之愁慰东阳之瘦矣














　　钦定四库全书
　　大隠集巻七　　　　　宋　李正民　撰
　　五言古诗
　　程之徒
　　堂堂王夫子实为乡曲英十年游太学冬雪而秋萤南宫掇异等四海驰儁声未展霄汉志忧患遽所丁自言程之徒高论何峥嵘彬彬媚学子鼔箧称诸生何必骛时文但贵存其诚道义茍内充爵禄必尔缨吾师昔如斯草泽膺弓旌劝讲迩英阁探頥多研精祝李乐其説谈辨惟纵横仲子颇守常归来自穷经一日贤诏下折桂何芳馨先生遂荐之横经阖闾城又欲荐祝子可方古岩耕宜从布衣起知足平搀抢贵公问其人科举颇所更答言彼材豪不肯循度程贵公闻之笑何以取官荣推毂既未效鼔枻归洞庭先生跻禁从仲子亦飞腾召对趋九陛一言帝心倾亟命迁京秩训词人所惊庶可共学者品题自师评李子独不偶沿流出舒荆防谒公卿间落寞无所成迩来贫且病屏迹居四明自言已膏肓无以保性灵我嗟师友义此道久凋零寄言后学者中庸当力行
　　寄彦章内翰
　　少希端木赐遇事多臆度老矣智虑衰所见颇疎畧都将几许铁铸成一大错归来自悔咎俛仰懐愧怍经营水云居逝将老寂寞为欠草堂资此计殊牢落欣闻故人近铁瓮罗防槊坐览江山胜守彼北门籥尝观万巻书素号精且博尔雅偶未熟遂中蟛蜞恶那知谢太傅雅志在丘壑防防连百顷圃正收获黄花已经霜余英犹烁烁仍携缥缈人有酒可酙酌老拙失所望宛如鱼在涸鬼笑伯龙贫人忧顔氏乐海濒富虾菜尚有骄藜藿妄意苕霅间数亩躬耕凿相望幸不逺鄙吝资发药扁舟泛烟波乘兴聊一噱
　　枯木叹
　　海隅有乔木枝叶多离披庇廕数亩地郁郁凌云霓嵗久渐生蠹蠹盛木乃衰朝蠹食其叶暮蠹食其枝蠹虫日滋长食饱肌肉肥众叶渐零落枝榦亦枯萎僵仆大道侧但存干死皮羣蠹尽羽化鼓舞四散飞蠹各得其所此木谁怜之吾嗟守株叟抱膝空伤悲
　　和元叔秋懐
　　陇头飞浮云山色时隠蔽曦驭转层霄渐减炎歊炽商飇折蒲苇清露泣兰蕙梁燕话归期塞鸿懐逺志畸人感物化阅世如梦寐滴堦闻雨声嚼蜡忘世味故园久离阻浩荡起归意髙咏秋兴篇安仁有佳思自怜守幽独壮懐日憔悴聊撷秋菊英衔杯玩浮世
　　送闻人伯封
　　应奉见车工杨愔逢选士古人记半面落落才一二羡君眸子明洞彻无纎翳小吏曛黑来匆匆便能识忆昔到君家经史肆论议简编讨遗忘指擿须臾至别来五六年学问益纯粹荐名上天阍嚢锥见锋鋭少年好竒伟万巻欲尽记春官方用赋所尚在词艺前人存矩矱雕篆有深意寒务探讨讵可轻小技穷理尽性学推论良有自士方骛屋未能臻极挚山中有老儒发药祛其蔽潜心造妙理离合见同异我懐伯业能嗜学忘肉味摩笈得异书事理了无滞况子气方豪青萍尝一试孜孜其勉旃青霄将自致
　　春日城东送韩玉汝赴两浙转运以池塘生春草园栁变鸣禽为韵分得生字
　　野防涨流水名园纷杂英旭景冠盖集清谈尊酒倾重此台省秀驾言江海行已喜懐抱粹况推材实精众许极髙逺时方借经营讵止富中廪固将泽东氓还当本朝用不待芳嵗更功名自兹始勿叹华髪生
　　七言古诗
　　寄题史伯鱼读书堂
　　臧室繙经何太漫邺侯万轴新堪玩长大谁如伯业勤昼眠多似边韶慢斯堂扁榜号读书读之百过乐有余焚膏继晷自克巳彬彬学子顔之徒念我壮年游天禄万巻尽观如不足羽陵蠹简拂蟫鱼太一青藜曽照烛辛勤白髪但尝胆燕坐茅斋犹泛览年来老眼渐昏眵每展青编憎墨淡
　　今嵗梅花春中犹未开因思三衢冬月之盛作长句
　　前年柯山芳意早肯使寒梅例枯槁溪边几树发偏繁墙角数枝看更好玉顔冒雪不奈寒香心怯雨尤相恼南枝烂漫北枝催空惜飘零缀芳草朅来海角风景迟经冬不见端可疑红蕚涉春才似染青苞映日未全披千山隔兮万山阻想见瑶英讵如许一枝谁与寄相思囘首旧逰心独苦
　　息交行
　　君不见子列御冦居郑圃四十余年人莫覩外逰不若务内观食豨如人忘尔汝又不见玉川先生洛城里闭关不出嵗逾纪狂吟大句语惊人劝之请谒辄掩耳古来贤达贵安闲岂务奔走尘埃前深居简出悔吝少治心养气精神全我念竒穷自平昔险阻艰难多所歴十年京洛困虀盐五载江湖负覊靮比沭天恩处闲散琳宫赋禄容家食老僧参罢返林泉病马力疲栖皁枥扫除一室空复空收还魂魄安其躬衣冠深藏罢应接杜门却扫闲奴僮放懐书史得真乐坐忘乃与希微通不须疑我何为尔亦有文字如长虹
　　余君赠我以茶仆答以酒
　　投我以建溪北焙之新茶报君以乌程若下之醇酒茶称瑞草世所珍酒为美禄天之有碾碎龙团乳满瓯倾来竹叶香盈卣涤烦疗热气味长消忧破闷醺酣久君不见竟陵陆羽号狂生细烟小鼎亲煎烹扁舟短棹江湖上茶炉钓具常随行又不见沛国刘伶称达士捧罂衔杯忘世累无思无虑乐陶陶席地幕天聊快意欲醉则饮酒欲醒则烹茶酒狂但酩酊茶癖无咨嗟古今二者皆灵物荡涤肺腑无纷华清风明月雅相得君心自此思无邪
　　览新达诗巻有感
　　昔人作诗例苦穷今人作诗乃得通何意崩腾永嘉末复见正始之遗风杜陵太白困覉旅孟郊贾岛亦不逢圣俞不得一校理子美谪死呉山东升沈富贵何足道名声显赫摩苍穹新编起予为太息万事得失畴能同
　　寄邦求拟南食作
　　不到浙乡辜负口昔人有语真可取我住柯山三四年厌饫蕨薇几噎呕扁舟乘流来檇李极目江湖几千里白鱼市上烂如银紫蠏簖头多似蚁舒鳬帖帖堕水面亦有麕麞来近县黄闲射雉出林中田鼠化鹑毛彩绚况复海物错难名蝤蛑轮囷似斗升纷纷虾蛤不足数淡菜蚶蛎资多腥僻居海岸久寂寞寒拥红炉聊独酌芼之橙桂荐玉盘不比屠门空大嚼我念孙卿久滞留欲致数品无传邮烹羊炰羔自不恶更有负郭新良畴
　　寄尹叔
　　太湖三万六千顷中有长桥堕虹影茅屋渔舟数百家谯门打鼓官为令徃来舟楫何纷纷拜揖将迎皆要人自从兵兴急供亿千枪万槊如鱼鳞又有强宗并大姓索课催租惟所命忽然平地起风波造谤兴谗喧众听嵗前官家欲移跸苇席茅茨千百室科敷比户与僧坊髙下等差皆普及一时应办姑求备啧有烦言长官罪差官宻切来体量三尺深文想难避君不见海盐令尹祝夫子去年防恩当百里催科急迫不忍言鞭挞黎民非所喜一朝解印谢疲民至今豪强犹切齿国讐未雪兵未休安得斯民无疮痏但愿中兴功业成尽锁剑防充耘耔
　　寄祝舜俞
　　彭泽县令五斗米陶潜轻之辞百里蜀道崄﨑九折坂王阳畏之能自免君今行事古人同要作闲官兴非浅胡为穷腊逺覉逰路指太末干贤侯风霜皴肤雪扑面舟几折艣车摧辀归来赠我双鲤鱼尺素中藏一幅书具言劳苦自悔责乃知世事非良图苕溪春囘波泛緑况有淲田可耕斸我今亦欲赋归与便约临流结茅屋
　　五言律诗
　　早春次韵
　　春色方薫草南来未见鸎身闲聊适野志弱敢论兵落落松筠质欣欣桃栁情不妨聨骑出蛮榼亦携行平原齐吐麦幽谷未迁鸎王者虽无战元戎盍治兵山川羇客恨桃李故园情何处花先发篮舆取次行乍暖先催栁余寒尚蛰鸎淮壖严斥堠江国偃戎兵得句重寻律衔杯旧有情经营赖耆哲闲客且闲行佳人思燕燕公子眷鸎鸎酒户如悬磬诗坛未息兵林花还自发巢鹊岂无情好泛清溪曲扁舟尽日行画梁将宿燕杨栁欲藏鸎贤杰筹前箸寰区望洗兵悬鹑空自愧磨楯敢言情闻说山西将扬威正啓行
　　少逰
　　少逰词艺域文阵欲横行徐庶髙朋友王家好弟兄鸾龙观笔落珠玉鬭诗成老境犹思旧忘言看后生
　　夜坐
　　乡井千余里江湖一病身新年逢甲子清夜守庚申冷落炉中火溟蒙榻上尘永懐愁不寐惟听漏声频
　　久雨不解次韵
　　雪后仍霖雨闲中积旅愁雷车声忽转云阵湿难收坐久频揺膝诗成苦掉头静观身世事泛泛一虚舟易觉东阳瘦难祛庾信愁雪寒残更积雨惯落还收妄欲附骥尾终难料虎头五湖波浪濶归泛钓鱼舟春事寒应晩旅人闲转愁空堦宵更滴逺霭晓难收嗜好藏殻行年问虎头孙郎多智策箭重却囘舟阎闾苦贫病皂亦饥愁入夜声尤急连山势未收无言闲麈尾有意念刀头独酌难成醉空干瑶玉舟
　　建昌寄纸被
　　捣楮为衾被旴江逺寄将夜寒如挟纩晨起讶凝霜雅称维摩室増辉杜老堂心平可髙卧蝴蝶梦飞扬
　　得平叔信
　　越絶覉逰久相思断旅魂漂零鸿雁序憔悴鹡鸰原解绶辞岩邑全家寄屿村何时能过我诗律细重论
　　杂诗
　　海岸收残雨西风放晩晴霜林红未脱寒草緑犹生老觉光隂速闲观世累轻端忧多暇日憔悴庾兰成乔木丘园古疎篱舍屋深路随山脚转岸近海潮侵樵叟欣相遇禅房许独寻杖藜聊纵步乘兴欲投簮衰病惊残嵗生涯类转蓬滔滔嬾囘首黙黙但观空山映归云白窓留落照红地偏人迹絶厖卧短篱东放旷人间世栖迟一草堂神交传逺信渔父许同行黄菊犹霑雨丹枫未陨霜午余幽梦断清磬出禅房岸帻茅檐下西郊转夕曛暮鵶低接翅寒鹊閙鸣羣有炭胜东野无氊类广文虚名三十载外物漫浮云野岸营茅屋修篁出短篱纸窓迎暖日石砚结冰凘种菊陶元亮栽松杜拾遗田园已芜没飘泊竟何之九醖闻新熟三杯且自娯已能开杜室宁复论兵厨浮蚁盈春瓮流霞注鲁壶醉来聊欲寐不觉日还晡通宵风雨急瓮牖晓光催冷枕惊残梦寒炉聚宿灰作文无处卖觅句有时来疎嬾忘巾栉柴门且未开嵗晏多风雨寒云晓更浓晩菘长乍翦香稻细新舂路逺思行客年荒叹老农秖园人不到惟听饭时钟汲汲谋三径区区卜一防艰难归旧隠荏苒叹流年欲设维摩榻重寻子敬氊飘零来海角华髪巳盈颠久雨浑无节重云凝不收朔风吹瓮牖寒色透貂裘幸不妨农务何堪助客愁拥炉消短晷闭户但商讴
　　春雪次韵
　　寒风初淅沥宻雪遽霏微冷敌鵞黄酒轻沾驼褐衣未教新栁展且伴落梅飞惟有翟廷尉门前鸟雀稀花犹吹六出气已应三微路破公车履祥呈光禄衣乍疑鹇失素稍怪鹭于飞盘瓠空惊走南方此瑞稀
　　再次春雪韵
　　旬浃寒弥急阳春暖尚微西华愁葛帔渔父防蓑衣京洛残堪望龙山度正飞麟经书大雪此瑞古今稀万壑铺平练千岩锁翠微车能翻缟带尘不化缁衣撼树桄榔满张图蛱蝶飞敲门传诗巻此曲郢中稀
　　挽刘刑部
　　西汉于张手传家旧得名金科惟尚恕棘寺每持平丹笔流余庆朱轓蔼政声他年门下客接武位秋卿避地辞髙宻侨居寓武原放懐乐棊酒余力治田园方茂三松寿俄成万日墦九原箫鼔咽难驻已招魂
　　挽曽公衮寳文
　　靖国开皇极先公秉化钧谢庭知有子孙閤遂延賔烜赫萧周上苍黄屈贾邻欲明当日事正论墨犹新际防光华旦传家各有人荣名今已矣陈迹重悲辛曷报生刍礼难留玉树春隼空望断清泪落衣巾
　　挽沈伯华
　　望出东阳裔蝉聨济美材海邦歌政化泽国早归来甲第朱门掩佳城白日开松风九原陌薤露有余哀
　　挽刘朝请【无虞父】
　　世德流芳逺身兼五福全华堂优几杖蜡屐访林泉白髪光隂永青云嗣子贤佳城开吉兆松栢巳苍然眉寿人生贵题舆善政闻中心如止水外物等浮云方乐千钟养俄成万日坟欲知流庆逺霅水自沄沄
　　挽广川先生
　　万巻胷中富千年笔下新广川扬素业延阁想芳尘晩陟螭坳峻俄留鳯沼津遗书应满箧不愧泣麒麟
　　挽钟处士
　　日昊身犹健居闲道更优庭栽兰九畹户种橘千头惠施曽无倦隂功祗自修荀裴门户壮他日振余休
　　挽綦内翰
　　扈跸来江表同时掌掖垣鲸波连画鹢鹿野对清樽涉世行藏异论交道义敦遽成生死隔囘首泪潺湲鼇禁凝严地雍容侍北扉花砖朝直晩莲烛夜分归玉节恩虽异金瓯事已非飘零旧僚友华髪老渔矶东土防观乐西亭风景悲漫余曽蹑屐空覆旧传巵髙宻山川隔丹邱草木滋凄凉谢道蕴泣对白纱帷
　　挽鲁奉议
　　华胄流芳逺平湖世载昌鲤庭遵善教组贲恩章劳佚身兼适悲欢念两忘平生修净业归路指西方盛大身攸致勤劳力克堪仁心兼五福庆泽在诸男经罢翻灵运人知吊老聃百年嗟已矣终始自无慙
　　挽胡茂老枢宻
　　盛际符千载中朝第一人鳯池鸣委佩朱邸奉重轮右府谋猷宻殊邻意气伸佐时遗事业谁为勒苍珉人物熙朝盛琼林夐出羣髙名题鴈塔平步上青云未应三壬兆先修万日坟丹台应有籍脱屐谢尘氛昔日蓬山防平居笑语亲薄材陪贾马髙义继雷陈南国居方卜东山道益振遽嗟埋玉恨清泪洒衣巾
　　挽董舍人
　　华髪年方永祠廷力未愆谁云牖下死疑是醉中仙骥子持门户鱼轩泣几筵浮生真瞬息谁与问青天
　　挽齐安郡夫人
　　懿范闺房秀齐姜素望优广川名益盛内壸德弥修寿量方难老生涯遽若浮延平双劒逝遗恨在营丘












　　钦定四库全书
　　大隠集巻八　　　　　宋　李正民　撰
　　七言律诗
　　元日示邦求
　　济时材术本无庸长大犹存伯业功骐骥已消千里志鶢鶋聊避广川风论都正恐讥伧父置酒深惭及寓公早晩共谋归去计烟波防防五湖东
　　示艾若讷
　　文章自昔为难事词赋于今岂易工入室升堂方尽善取青配白漫称雄师资未省逢勍敌衡鉴应宜探古风顾我平生章句学强谈文律愧空空
　　寄汪彦章内翰
　　文华风采压时流惠政春温着六州才向卞山归旧隠忽寻湘水泛扁舟愚溪胜践今亲见清境西偏几客逰臯壌山林皆可乐不须重作畔牢愁
　　寄彦章内翰
　　翰林名德冠銮坡暂解尘缨逸兴多敢谓交防同阮谢不妨诗句敌隂何耳根到处闻犍鬭心地闲来契羯磨此去苕溪三百里扁舟终拟泛烟波
　　访祝舜俞新居
　　平湖渺渺浸城隂窈窕垂杨一径深千万买邻真得计六年种竹已成林棊枰胜负消长日琴韵清幽见古心萍泛蓬飞本无系新亭何必苦霑襟
　　送尹叔倅濠梁
　　淮邦井邑苦萧条尚可观鱼访古濠志士揽衣辞旧隠余民拭目看垂櫜清传阖境持杯水器赏名贤解佩刀无复髙阳旧闾里为寻故宅薙蓬蒿【外氏居濠故云】
　　赠刘无虞侍郎
　　粉户为郎赞冢卿十年先后典铨衡要津讵可驰髙足大器于今见晩成相对樽前叹华髪宁于纸上校虚名万钉寳带知非称欲买良田待退耕
　　闻吕丞相还朝
　　粉户为郎两见春当时曽识济川人留侯再践功名地白也今为放逐臣自笑鳬鸿飞渤澥却惭冠劒拂埃尘数竒自是平生事终始须期入大钧
　　赤子潢池久弄兵暂辞台席抗蜺旌屏风隔坐方调燮棨防前驱遽逺征淮蔡巳瞻裴相节秦川犹列武侯营策勲未用膺光宠待复中原致太平
　　送尹叔之行朝
　　三年制锦在江呉防刄恢恢地有余贾谊已膺前席问嵇康新有絶交书田间雨过禾收早庭下风来叶落初此去青云前路穏未应搔首赋归与
　　题海月亭
　　新亭注目极无边脱屣尘寰思杳然万顷秋涛飜浩渺一轮夜月对虚圆光连银汉疑无地望断蓬莱别有天赤水枣花君莫问新诗赓唱似朱弦
　　章季万送示其祖内制次元叔韵诗
　　运际熙丰政日新近臣摛藻掞天门当年翰墨文章妙晩嵗经纶德业尊纪事丰碑推大手忧民温诏尽嘉言大门接武登鼇禁犹喜交防到子孙
　　简刘卿任待制
　　暑雨霖霪朱夏寒登门暂着鵕防冠管弦岂解陪张禹葱菜真宜待井丹五技巳穷甘退处一钱不直叹衰残明朝鼓枻辞公去却向沧浪把钓竿
　　书事
　　嬾拙山林合退藏客情嵗晩倍凄凉梅飘苔藓香初歇雪积檐沟色尚妆旧厯细看能几日新诗屡和断来章何如认取安心法坐对炉熏一穗长
　　示侄淇
　　分符江左力难支窃食琳宫得禄迟淮上故园生杞棘江边大将列旌旗未知疏傅挥金日正是公孙脱粟时为报阿咸休怅望十年穷巷困朝饥
　　送刘子材四明幕官
　　雉堞连云左海傍曽攀鲸背到扶桑蒙冲声教通韩国梵刹光明记育王地接天台仙圣宅山藏奎画妙圆章时清幕府多余暇薄采江珧荐豆觞
　　徐元美甲第新修同诸公赋诗
　　大厦沈沈结绮栊诛茅新就化人宫春台乱落桃花雨北牖遥披栁叶风遁迹娯游同梓泽卜居穷僻似萧公人生适意方为乐何必箪瓢叹屡空
　　再赋戏元美
　　绵绵千载亢华宗大栋髙甍辟广宫栁径乍穿迷去路桃蹊初过面春风闲居不羡潘常侍投辖当如陈孟公竹外梅花犹可折莫教碧玉髻鬟空
　　秀士诗
　　一叶扁舟一席风梦囘已听景阳钟夺袍有意趋文阵鼓箧无言拙笔锋好把犂锄傍东郭难陪衿佩集西雝只縁未富三冬学饮墨何须见愠容
　　退老堂
　　将相勲名纪太常旌旄聊驻水云乡栽培草木平泉里放浪琴书緑野堂身健未应亲几杖公归正欲望轩裳东山谢傅风流在盛事齐称左海傍
　　野步
　　步屧寻春日正暄杖藜徐步小桥边身如栁惠人皆识名比韩康世漫传雪压寒梅枝嫋嫋烟笼脩竹翠娟娟途穷兴尽空囘首却见招提独岿然
　　食蛤蜊
　　泊水沈沙族类丰外缄顽殻力难攻虽云眉目亏天巧谁使琼瑶美内充海畔屡曽逢野士坐间那复识王融一樽风味思倾倒赖有芳鲜可荐公
　　次韵邦求少监
　　投老穷途乃叫阍再栖琳馆奉高真自怜竒蹇生华髪岂有声名继昔人棃枣栽培功未半林泉卜筑兴方新看公穏步星辰去何必乘槎更问津
　　歴落﨑寓海濵放懐林壑任吾真恩垂雨露沾枯枿义重金兰有故人玉笋班聨年尚少筠筒诗律意尤新三阳交泰逢亨运策足须登要路津
　　和元叔冬至大风
　　风掀篱落尽欹倾夜半铜壶冻已生塞鴈冲寒云路杳林乌啼晓梦魂惊贫探龙颔嗟无策愁望鸰原祗搅情拟学髙斋枯淡叟不妨姓字且双行
　　海邑少交游相见者以为言故作此诗
　　结友观光少壮年一时英俊与周旋曳裾璧水三千士接武瀛洲十八贤夜对短檠愁不寐朝飡苜蓿叹无钱如今只欲藏形影槁木寒灰学坐禅
　　寄霅上故人
　　交流苕霅转城闉尚想汀洲咏白苹择胜已居莲社界归耕恰及杏花春雕胡映盌抄云子鲙缕堆盘破玉鳞鲑菜腥咸何足道未应囘首海之濵
　　挽陈志行寺正
　　昔日陵阳接俊游松萝崇好重绸缪青衿共处披黄巻黑髪相看到白头苕水卜邻方有志青山埋玉竟难留飘零更觉亲朋少东望新阡涕泪流
　　简邦求宗博
　　荆州清德畏人知况值中原战鼓鼙公自南来无薏苡我从东渡乏朱提珍台鹤禄惭非称别乘期奈久稽明日重阳菊花好且痛饮醉如泥
　　寄艾若讷
　　宅相凋零久不振喜君文采日清新弹琴宻令能官业献颂王褒迈等伦岂有青松蟠涧谷待看騄骥絶风尘诸儒方讲升平事策足须登要路津
　　寄闻人茂德
　　诗人比兴隠而彰三百余篇妙义藏已识鸱鸮为巧妇仍知杕杜是甘棠书生未省离城阙物理何从见否臧闭户先生学不厌更同许郭辨毫芒
　　未捐辛苦读书灯老矣犹懐伯业能齐国吹竽吾独否荆山泣玉恨难胜满籝自足传儿子堆案何劳谢友朋已注虫鱼穷窈眇却游溟海看鹍鹏
　　寄元叔
　　涉世﨑岖三十年栖迟琳馆祝尧天桔橰不用身谋拙棃枣先栽气守全何幸童乌新忝命应容老鹤渐归田嚢金未足营三径搔首东风一慨然
　　寄李成德舍人【时致政归疎山】
　　蓬瀛当日接英逰俛仰星霜十见秋红药青苔叨并命西山南浦动离愁宁论圆观情犹在且喜维摩病少休欲就书堂访髙隠便疑猿鹤不相留
　　买舟之苕溪
　　二年宴坐縠溪濵廷尉门前鸟雀驯问舍求田将欲老畜鸡种黍孰为隣曽遭太仆兴谗口粗胜漳江抱病身暂泛扁舟苕霅去鳜鲈聊醉五湖春
　　自苕溪囘棹
　　扁舟东下霅溪濵拟伴渔翁整钓缗黄纸红旗慙许国落花流水送残春拏舟处处争行乐脩禊年年要及辰怅望故园桃李月东风吹泪漫霑巾
　　颐庆堂为徐氏赋
　　朱方玉几邈千龄落落云孙尚典刑跂翼翚飞新栋宇笔精墨妙旧丹青十旬醸酒宜为颂七水煎茶必有经积善故知颐庆逺诜诜兰玉长阶庭
　　哭友人诗
　　流落生涯集百忧十年抱病甬东州忽惊白璧埋黄壤漫说朱衣驾赤虬髙论难投众人耳壮心空逐逝川流死生暌隔伤千里泪洒丛兰泣素秋
　　王谢门中鸾鳯翔少年竒志巳昻藏空余诗律知谁敌欲继家声失所望作赋曽惊祢衡俊行歌不见接舆狂临终一念归空寂讵肯修文学卜商
　　追忆大观丁亥年自新安侍下入宣城学路中作
　　朝云黯黯结秋隂叠叠层峦雾霭深农叟尽愁苗欲稿行人飜恐雨成霖四方奔走男儿事千里凄凉倦客心稍喜西风破残暑又携书劔度遥岑
　　县学
　　碧瓦鳞鳞接近郊青青衿佩得同袍欣闻庠序儒风盛不见桑榆太白髙鲁国已观沂上舞汉朝应货蜀中刀献酬济济升平事泮水从今有弁髦
　　送敏申赴勑局
　　弟兄接武上天关行色差池一嵗间献纳已看腾碧落编摩宁久曳青班雨蒸梅暑兰舟穏纲解秋茶赤笔闲病鹤乘轩嗟老矣毰毸短羽恋云山
　　先畴戏简尹叔
　　檇李城东雀墓边先畴芜没仅名传南来书契今无有嵗逺比隣屡变迁剪叶旧疆几并沃钓璜遗业久输田莫言鸡肋难料理犹胜区区贷子钱
　　辞髙安之行
　　投林倦翼漫差池揣分量材祗自知郁郁安能久居此栖栖若是欲何为文轩华毂非余望白髪苍顔叹我衰闻说风波犹未靖难于江海把旌麾
　　尹叔若讷和边字韵因再寄
　　遁迹东逰沧海边全家到处寄邮传江淮李监人多厌甲乙商墟利则迁遣兴千钟犹有酒思归一马尚无田买山拟作诛茅计难学巢由不用钱
　　将相驱驰正事边风声喜自道途传鲰生岂解求三捷荣路如何望九迁励志陶公朝运甓决疑平子赋归田谁人肯为将军地自笑都无直一钱
　　寄曹明甫
　　忆昔宣城接俊逰囘头三十六清秋少年志气青霄近老境飘零白髪羞可叹飞光如电徃自怜外物等云浮何时相对一樽酒与子同消万斛愁
　　寄艾若讷
　　拟寻荒僻事田园窃食祠庭愧国恩休论鹤长鳬甚短且看齿落舌犹存陶潜昔去因多忤房琯今知欠不言欲问大钧吾岂敢喙长三尺亦须吞
　　寄孙邦求
　　少年英气已峥嵘泮水曽传御史名白简自宜绳列位皂嚢终不负家声且随郡守寻春去未向班心布武行知有弹冠贡公喜休嗟华髪镜中生
　　寄张子安
　　縠水分襟十五秋此身萍梗任飘浮久栖孤馆为真隠未访名山作胜逰醉里周郎曽度曲闲中庾信祗添愁西风起我江湖兴拟把兰桡上钓舟
　　来徃三呉二十年星星华髪已盈颠未开松菊陶潜径且泛江湖范蠡船黄石不逢宁论富丹砂可就试求仙乘闲欲访张公子共说升平一慨然
　　寄元叔
　　湖海飘零畏甲兵敢将笔墨论功名好官未忆羊元保万户难侯李北平智短云霄曽踠足老来农圃合谋生王维荐弟虽无愧尚恐诸公厌祢衡
　　再寄曹明甫
　　忆昔陵阳寓学时登山临水共追随并逰志气青云近投老光隂白髪垂顾我家无阿堵物喜君门有宁馨儿仍闻嵗晩聊栖棘愿访茅斋杜拾遗
　　和叔食黄雀有诗求叶公书次韵
　　惊禽投案庇微躯尚见头颅万里余敢谓苞苴犹到我偶因棠棣得逢渠身闲幸饱公孙粟地散难移薛相书闻道舍人已倾盖承明何必恋吾庐
　　邦求假仆制槀示诗褒拂次韵为谢
　　漫试词科久缀文误升禁掖掌丝纶判花旧职懐先德留草私家愧古人珍寳未能逃拙澁诏书何以变温纯相如多病辞源涸紫槖同君再拂尘
　　与客往天宁素饭以惠山水煎茶
　　精舍闲游结胜縁老来宁复嗜腥羶共分摩诘众香饭仍试华山第二泉石鼎煎来甘有味乳花浮处色尤鲜几年泻卤伤牙颊吮潄华池便欲仙【惠山本名华山张又新以此泉为第二】
　　闻人余庆见和因再赋
　　世路功名懒着鞭闲中乘兴便逃禅檀栾林里禽初啭阿耨池边栁正妍未怕俗情嗤北阮只愁神物戏南泉我来不为寻春色试举开遮问竺干
　　次韵许希文
　　少年豪气压词场晩喜松筠耐雪霜但见貂裘嗟季子焉知素髪老潘郎黄公垆畔山河邈陶令门前草木长邂逅正当戎马际共惊飘泊在他乡
　　次韵王廷老
　　珥笔风謡萃此州二年坐啸政非优樽前自愧孔文举竹下欣逢王子猷九洞天空怅望一麾江海漫淹留归心拟借南风便万里沧波一叶舟
　　徐大谏道漳南与舍弟倡和次韵
　　天涯流落髩丝生喜见英豪一坐倾云霭微茫分岛屿风涛歘忽变隂晴幸逢胜饯开樽俎必有嘉言补圣明忧国济时公自任十年寰海困戈兵
　　谢公今起为苍生樽酒相看只细倾戏防鲤庭窥丽藻披云鲸海属新晴感时华髪萧萧改致主丹心皎皎明从此灵台应偃伯共知堂上有竒兵
　　次韵德卲见寄
　　三年持槖侍君轩误剖麟符去日边暂解尘缨寻紫府愧无棠防在螺川羲之诏郡难为政邴曼辞官不待年等是飘零江海客祗应同病自相怜
　　次韵邦求宗博
　　番禺薏苡旧传名公酌贪泉志愈清绛帐有经谈训诂淮壖无地可归耕鸿飞久困孙内史龙具宁悲王仲卿琳馆素飱公自愧秋风萧飒二毛生
　　次元叔韵
　　呉越飘零一叶轻战暂息虎狼争身闲自适琴书乐耳冷宁闻宠辱惊系表对谈通妙义禅源黙契涤凡情他年更遂茅齐约重使云间见弟兄
　　次平叔韵
　　草长江南送暮春谁怜羇羽及沈鳞放懐自适渔樵乐防面欣逢手足亲齿髪渐凋嗟晩景田园粗葺作闲人材髙莫叹时相负防见诸公宠荐频














　　钦定四库全书
　　大隠集巻九　　　　　宋　李正民　撰
　　七言律诗
　　和同院蜡梅
　　曽笑江妃粉面光化工端为拂娇黄蜜脾旋滴明如剪宫额新涂暗有香应与巩梅分气味不同陶菊鬭轻狂捧心谁识西施病临鉴深颦未试妆
　　岭梅开过已飘扬独出竒姿浅淡黄綘蕚巧粘花蘂蜜缃罗轻熨水沉香光揺烛防连宵赏色映鹅儿殢酒狂只恐夀阳公主怪蛾眉画了不成妆
　　瘦骨纎肌出众芳嘉名聊占蜜脾黄秦酥乱防寒生粟春酒初开冻发香事异代薪矜屋润巧同刻鳯伴儿狂十年不见春风面依旧轻轻薄薄妆
　　再赋
　　不杂寒枝氷雪光蜜脾初防一分黄裁时巧借韩湘手到处浓薫荀令香东阁敛藏羞太白游蜂邂逅恍如狂艶阳时节闲桃李任学风流时世妆
　　东海生欲以酒见遗而郡禁方严仆每饮又少作诗谢之
　　霜凝鸳瓦晓纎纎静拥寒炉火屡添白堕春醪空有意青州从事邈难瞻幸逢朱博杯盘少况值曹公禁令严瓶汲甘泉聊漱齿防夷应笑若清防
　　览镜
　　览镜空惊鬓髪凋暮年踪迹逐渔樵如无似有梅天雨暂去还来海浦潮栗里忘忧惟浊酒锦城排闷且长謡草堂日晏犹髙枕不怕当闗苦见招
　　客有以茶易竹次韵
　　琅玕黝璧两清虚不比山隂鹅换书花乳试烹应有味龙孙新种未嫌踈轻身通气宜君饮冐雪停霜称我居斜曲短长休更问森罗万象已如如
　　再和换竹
　　此君风度不可无禅老方翻贝叶书试遣酪奴相问讯为邀青士看扶踈芳香雅称松江水苍翠还宜长者居明月清风随处是去来有分意何如
　　和同院梅花
　　嵗残万木冻如痴聚窟飘香起玉肌韵胜自依山谷里肤清偏称月明时且防雪后防防折只怕风前细细吹蓬岛瑶池空入梦不将清兴属芳枝
　　孤标无物可相宜浅浅娇黄防素肌曽向扬州动诗兴不劳杜宇啭芳时髙情已与云为友冷艶仍愁雪共吹自笑刚肠如铁石难陪徐庾赋南枝
　　清真淡薄正相宜肯使赪容透玉肌自倚懐氷难受染何妨凌雪独先时烟迷逺树依稀见风度廽塘取次吹闻说江南春信早慿君折取最繁枝
　　和舒伯源梅花韵
　　极目凄迷杳霭间羣芳敛迹自知难半穿篱落涂黄浅静对溪流照影寒月地云阶偏适意雪车氷柱苦相干莫随羌笛风前舞却怕青青逼齿酸
　　羣芳谁与鬭时宜淡拂铅华不着肌爱静悄无蜂蝶影耐寒孤映雪霜时珑璁喜见银蟾满零落愁聼画角吹几许妍词传不尽只夸半树与横枝
　　叶落千林景最宜天教姑射露氷肌轻明素粉初匀后浅淡娇黄半吐时青女有情来慰藉姮娥着意借嘘吹不须驿使传消息防尽南枝与北枝
　　檐卜花开鹫岭西何如江国见纎肌自矜六出非凡格独占三冬最晚时刻玉漫劳夸智巧镂氷那复耐风吹短墙深院凄凉甚竹外攲斜一两枝
　　一种幽香取次宜耻同桃杏献琼肌为嫌脂粉污真色谁道氷容不入时寒透芳心能底痩风欺弱质等闲吹清樽何惜花前醉莫待飘零空折枝
　　春游
　　草薫风暖气潜催桃李商量次第开纂纂何须歌枣下熈熈聊复上春台田园粗足终归去轩冕无心任傥来尽道人生行乐尔勿辞频覆掌中杯
　　观徳邵诗巻
　　天涯几防四明山万里沧溟去路难春晚池塘空梦草老来尘土倦弹冠文雄自可收三防诗好那能博一官秋赋已闻丹诏下九霄寥廓防鹏抟
　　次韵同院晚春
　　病思愁肠叵奈何新诗无复苦磋磨欣闻郢客阳春曲罢唱吴侬小海歌幽径雨余芳草緑小园风静落花多融樽正好酬佳景休叹朋簮不我过
　　华年衮衮似江波更被闲愁暗折磨嬾逐西园飞皂盖却寻严瀬聼新歌春光不为干戈减花发长嗟风雨多已束轻装増别恨竹林髙防阻经过
　　寄和叔
　　双鱼来自縠溪端手把缄书子细防授业马融褰綘帐懐归王粲倚危栏且慿黄耳传消息未办青蚨济急难七十从心今已过保兹遐福愿加餐
　　飘泊柯山二十春琴书索莫困埃尘忆攀杨栁当年别愁见桃花几度新公业有田犹告乏渊明解绶便忧贫浮生种种皆为累况是羇栖一旅人
　　寄尹叔
　　来徃三吴几度春星星华髪镜中新厌餐柯岭冷毛羜急趂松江雉尾莼东海且垂任子钓西风尚畏庾公尘二千石禄惭非称未作隳官谢病人
　　为人踈懒自天真从宦区区本为贫尚恨有情难学道正縁无事不随人腥咸连日逢河伯击拍终宵困黍民乐静爱闲吾得计何须更问要涂津
　　寄毕少董
　　求金未有张车子梦草聊同谢客儿万里辛勤形骨痩十年流落髩毛衰蓬蒿绕舍春归后苜蓿堆盘日上时极目五湖烟水濶扁舟重理钓鱼丝
　　寄元叔
　　十束三钟未苦贫端居终嵗谢尘氛春囬苒苒生芳草日暮悠悠对碧云徃事已嗟存土梗乗时争欲辨莸薫伤心极目空千里膓断稽山正忆君
　　寄和叔
　　君书于我不能忘我亦思君苦断膓女嫁儿婚方扰扰宦情文意愈茫茫病来颇厌杯中緑老去时添鬓畔霜一夜西风破残暑蛩吟四壁倍凄凉
　　阮公痛哭到途穷碧海相望西与东流落真同土木偶奔驰方类马牛风乌衣旧会嗟难继黄耳家书杳不通桂树连蜷猿啸苦王孙何久滞山中
　　木落山髙断旅魂可堪云水隔烟村分甘赖有东屯稻托赠初无西瀼园淮上纷纭鼙鼓震海隅络绎羽书奔何时却得同樽酒弟劝兄酬笑语喧
　　半生粗粝嗣先芬肯向朝晡造业因夜鲤晨鳬那竞爽露葵霜薤自称珍烝豚未辨王武子豆粥犹惭石季伦惟有清髙井居士葱虀麦饭久酸辛
　　再领宫祠
　　流落天涯任转蓬三千窃禄愧无功身游乌防黄尘外名在丹台紫府中赖有俸钱优白傅且教闲处着司空挥毫拟就归田赋检防山资苦未丰
　　刘卿任尝新茶于佛舍元叔弟赋诗次韵
　　禁籞初尝瑞草新侯邦仍得贵余珍筠篮带雾分佳品禅榻飏烟集众賔花乳清泠仙掌露云腴浮泛建溪春草堂睡起传佳句愧我难陪清路尘
　　北苑春芽鬭后先斵成圭璧任方圆泉轻火活汤宜嫩乳聚云浮色更鲜一种风流香味别几苞辐辏贵豪偏华堂饮散纎纎捧气爽神清作地仙
　　懐旧
　　遁迹渔盐逺市朝囬廊落叶响萧萧云迷岭岫天将雪草没汀洲海上潮欲寄新诗人杳杳重寻旧防恨迢迢暮年更欠刘龚语门翳蓬蒿转寂寥
　　泉守汪兄内翰惠荔子蕉干
　　逺使担簦到草堂泉州太守未相忘素书岂但寒暄问篚实仍分果蓏香荔子尚滋闽岭露蕉干犹带粤林霜自怜辽鹤归飞倦咀嚼偏知气味长
　　和叔来谒李守值其在告作诗戱之
　　赤袍画防拥朱门铃阁晨扄正谢賔京兆欲行犹案事杜陵投老尚论亲蕙帷鹤怨空寒夜名纸毛生踏路尘南郡髙风非托疾未应吐哺愧前人
　　送元叔守建昌
　　论都献赋动凝旒谁料材髙却滞留芸阁九乌刋蠹简霜台一鹗在清秋中年未得文章力俭嵗空懐儿女忧游刄小邦真易尔且将歌吹荐觥筹
　　少时占毕共辛勤晚嵗飘零寂寞濵未分尘埃防琬琰岂容蹭蹬老麒麟文因饱学多多辨诗为穷愁日日新五十专城虽不晚汉廷诏令要词臣
　　寄宣守内翰汪彦章
　　中朝旧徳号儒宗鳯阁鸾台揖下风梦寐升沉十年事嵗寒情分两人同竹篱茅舍穷愁我红斾油幢富贵公应有澄江如练白愿慿尺素寄防鸿
　　邦求示诗述其昆弟鼎臣寳臣守平江因以和之
　　玉昆金友播先芬两骥腾骧踵后尘琼笈继繙羣玉府麟符更镇五湖春政成比屋氷霜肃庆衍髙门雨露新棠棣不须刋善颂家风称述有安仁
　　纳凉诗
　　铄石流金正此时乍收羲驭霁余威屋头艶艶蟾蜍满草际荧荧熠燿飞沉李浮聊自适披襟散髪欲忘归只愁玉漏频催转坐使清凉与愿违
　　寓居
　　昔年南渡苦奔波天幸惊禽脱网罗结绶懐黄真忝窃求田问舍已蹉跎烂柯山下樵苏贱檇李城邉鱼蠏多萍泛蓬飘终未靖作劳聊复强悲歌
　　投老
　　投老踈慵分弃捐潜心终日玩韦编欲临南浦开三径更就东臯卜一防得意故人多厚禄入流旧吏亦登仙闲来且泛秦溪水笑把兰桡上钓船
　　次韵汪汝直同年
　　紫陌同寻上苑春升沉荣谢事难论时危重叹青氊失老去空惊白髪新共待声名继裴马更崇风义比雷陈自惭持橐终无补拟乞麾符寂寞濵
　　大暑呈彦章内翰
　　亭午炎曦转毂迟好风时复问雄雌难为褦襶造门客正是村原渇雨时玉醴注荷湾象鼻金杯贮水渍龙皮琳宫散吏寕论此幸免文书苦见治
　　题防园
　　翛然风景可怡情采菊东篱晓露零天上早聨卿士月云间今见少防星映门杨栁丝垂地对岸芙蓉锦作屏拟结茅茨相近住徃来二老可忘形
　　闻元叔移居姚江
　　涨海连天古县幽浮家泛宅竟何求红旗黄纸俱无预白璧明珠岂易投世路久谙聊尔尔宦情将老亦悠悠不须更说黄粱梦二顷良田早自谋
　　次韵叶舍人
　　宣室君王欲受厘斯民将见少休期闲中把巻空遮眼乱后操心甚累棊邮置未传殷浩信筠筒先寄乐天诗壶中日月公应惜拚醉樽前十様眉
　　艰难险阻寄余生重奏埙篪耳屡倾静对竹隂谈近事频防山色验初晴老来渐觉忧婚嫁禄厚寕无耻圣明稍喜幽燕通使者叔孙当使郢投兵
　　螭坳执笔侍清光天阁峩峩耸百常便合挥毫演纶綍何劳琢句鬭琳琅峯峦对户千重碧防防连云六月凉鳯阁鸾台有虚位未容诸葛卧南阳
　　卜居
　　吴越飘零已十年侵寻緑髪变华颠身闲且运陶公甓力弱难先祖逖鞭兵火广陵无旧业沟渠檇李有新田此懐应被元龙笑更傍苕溪卜一防
　　别邦求
　　流落天涯见友生笑谈宛似旧宣城春愁黯黯浑无奈别恨绵绵谁与平胶漆久要前日契风霜不改故人情三年留滞覉懐恶且向云间跨海鲸
　　将之海盐留别和叔
　　闲官赢得自由身且逐渔盐沧海濵老去心情尤惜别乱余宗党喜相亲向平儿女催婚嫁陶令田园翳棘榛扰扰浮生须有后不应迢递为鲈莼
　　国恩未报作闲人犹愧尘踪待玉宸松菊就荒徒引领山川信美独伤神杜陵衰老终辞蜀王粲登临苦忆秦行止非人难预料他年重上縠溪津
　　烟尘仓猝到淮东仅亢衰宗扰扰中浩气不为忧患折直辞寕与诡随同西清自愧名浮实河润深惭惠未丰白髪相防真惜别祗慿一溉养衰翁
　　连雨薪舫不至
　　大隠堂中岸角巾尚叨防禄不忧贫未论方朔一嚢粟正乏支离十束薪泽国烟波偏苦雨梅天蒸润更兼旬扁舟防泛江湖去鸥鸟相随作散人
　　髙安得请
　　免渉风波千里行江西道院久榛荆早知季子非忘故自笑樊生不习兵禄赋百朋恩未报门开三径计难成老来渐觉无多累遯世终期学向平
　　九霄飞下白云章宠假琳宫许退藏梦得固难之播水汲生安敢薄淮阳寕随鸡鹜同争食自喜芝兰保独芳苕霅西山犹好在扁舟从此钓沧浪
　　戱徳邵
　　漫说灵犀一防通人生谁肯困途穷逺同汉代东方朔近比江西黄仲熊休戴南金双徳胜幸逢膏泽屡年丰薄田正可捐鸡肋义士于今少古鸿
　　戯和叔
　　耆年多病心未老异县久羇家益穷贻书乞米朝不饱作赋教子文尤工春风不消两鬓雪酒力尚借双腮红归来羣芳巳零落苦恨鶗鴂鸣匆匆
　　人日和同院
　　层氷积雪已经旬霁色初欣日在人一嵗暗添身渐老百篇赓和笔如神金花柏叶聊图醉车栁舟刍漫逐贫苦恨郊原芳意晚预期聨骑去寻春
　　跳丸日月走虚空又见曦轮参尾中氷雪侵凌伤暖律芳菲排办待和风家无儋石犹能乐腹有诗书未是穷酒后笑谈无畔岸更将妙道问鸿蒙
　　玉烛初更品物新又观剪防镂金人休嗟嵗嵗年年貌且送竒竒怪怪神酒有十千元自富食兼三九未全贫王孙诗笔能鏖战夜遣偏师敌富春
　　一三五七变而通端月骎骎气已中花胜菜羮新节物栁条桃蕚旧春风诗成杜老曽悲雪文就韩公向讳穷我有鄊名实不足已将贫富任空蒙
　　赠章生
　　廷尉归来解组缨门前罗雀自飞鸣已悲楚相为廉吏更愧相如擅长名十部贻书寕有补五浆先馈岂无惊朝廷不晚颁贤诏伫防鹏抟万里程
　　寄徳邵
　　蹑屩担簦又徙居未能慷慨赋归与浯溪难继中兴颂西塞重寻渔父书故国山川懐望切在廷知旧记怜踈不须更论升沉事钟釡年年粟有余
　　闻说王门久曳裾余皇曽奉数行书柯山倥偬难为客海岸萧条且屏居侯喜不应操耒具井丹寕肯食葱菹扁舟过我非难事百结心旌待子舒
　　寄元叔因呈知府内翰
　　闻说移居向越州三生风月旧曽游秦碑古字应难读禹穴余书尚可求海蠏江珧荐醁林苞野蕨助肴羞遥知屡下陈蕃榻顾我飘零阻献酬
　　寄元叔
　　十年出处畧相同名在丹台第几重欲富未能求五牸为贫聊且受三钟寒灰复熖慙安国穷鬼何知笑伯龙泛宅浮家苕霅上一觞一咏可从容
　　海上欣逢梅栁新旅懐凄惨倍伤春飘浮正类河中木聚散还同陌上尘终拟文章为世用未应富贵后时人登临况有新诗句满箧珠玑岂患贫
　　十日寒云不肯晴黒貂裘敝客心惊旗亭雪湿难沽酒炀灶烟消类戛羮学辩痴龙真末技文摛彩鳯亦虚名山居自足三冬用老大何嫌秉烛明










　　钦定四库全书
　　大隠集巻十　　　　　宋　李正民　撰
　　七言律诗
　　和元叔再至分水韵
　　倦翼卑飞忆故林弟兄隔濶倍伤心神州翻作豺狼窟天堑犹防马棰侵何幸鸰原同急难寕将茅茹论升沉不须更语刘徳始觉元龙用意深
　　自嘲
　　寥落覊栖向海隅终年局促卧蜗庐闲如白傅不饮酒穷似虞卿懒著书永夜悲凉聼蟋蟀几回圆缺防蟾蜍扶揺何日乗风去独跨鲸鱼上碧虚
　　和元叔闻徳邵省下之作
　　文塲决胜事何如神助曽无合浦珠正论久知传木铎哇音寕使混錞釪土风未改犹思楚射御今应复教吴白雪调髙难继和壎篪歌咏古相须
　　和孙邦求
　　笔砚情亲二十年相逢直欲尽君欢短檠况味同春梦老鹤精神耐嵗寒闭户每欣闻杖履啣杯屡笑倒巾冠墙头梅蕚休嗟晚为恐骚人思渐防
　　回首宣城一梦间黄公垆畔记前欢故交十载穷空谷得路三人到广寒韩愈应须拜东野钟仪未必困南冠平津晚佩黄金印穏歩青云兴始防
　　投老侵防两鬓斑十年情绪几悲欢深倾玉醑何辞醉养就金丹不畏寒鹤驭且芸昆阆草鸾台曽着鵔鸃冠少时豪气消磨尽赖有诗情偶未防
　　结友何殊杵臼间旧游重话发清欢西江候月愁宵永南郭寻梅耐嵗寒老笔尚凌游猎赋刚肠宜戴触邪冠鹗书屡上初无补宣室咨询待夜防
　　流落天涯强自寛清樽相对漫追欢难求美玉能回暖岂有良金解辟寒放旷尚慙垂贝帯招徕安敢望皮冠野梅官栁聊行乐坐见峥嵘嵗已防
　　再和邦求一首
　　曾缀枫宸供奉班异乡飘泊若为欢翟公罗雀交情见郑老无氊客坐寒稍喜羽书清紫塞欲从鞍马愧儒冠箧中未有归田赋敢谓临波意便阑
　　和平叔见寄
　　手折梅花驿使传在原鸰翼尚翩翩老来庾信多愁思归去陶潜只醉眠穷巷悄无车马迹安心久解祖师禅梦回云海遥千里春草池塘忆惠连
　　和邦求见寄
　　坐防霜霰送穷冬流落天涯类断蓬词翰难陪杜陵老沧浪聊访紫谿翁想寻芳草门庭在忆对梅花笑语同海腊腥咸难致逺漫慿黄耳附书筒
　　和德邵
　　文传台阁播声名我老何庸作重轻束緼莫能还逐妇亡羊因使叹无兄初期荐牍青防上忽泛扁舟沧海行病已好同游甫里虹桥风月待秋清
　　和尹叔见寄
　　海濵遯迹拟求安老矣尤谙世路难地逺巳辞钮印身闲仍帯鹿皮冠少陵宴坐惟观壁彭泽知非欲去官鹏鷃逍遥皆自适勿疑控地笑扶抟
　　心似行云忆故山干戈满地欲归难愁肠索寞频浇酒病骨支离懒正冠郑太田多犹乏食阮公钱入便辞官久知身世皆如梦万事何须苦控抟
　　和平叔
　　旧结茅茨阅十春忆曽扪虱话酸辛当年巳讶霜髭老今日何辞酒盏频得儁东床人似玉颂功槐府笔挥银从今稳歩青云上聊慰投闲物外人
　　红日新添一线催竹炉纸阁聚寒灰雨滋长畆才抽麦雪渍南枝欲放梅嵗月峥嵘嗟老矣弟兄漂泊思悠哉扁舟过我消离恨肯使云防取次回
　　嵗晚栖栖作逺游足音真可慰穷愁身闲文史聊覃思老去田园亦强谋旋拨浊醪篘冻酒何嫌粝食办晨羞新篇起我超然兴苦恨轻装不少留
　　示鹿苑如老
　　隠约平林夕照红杖藜松径叩莲宫有言未必输摩诘得句何妨示巳公自静其心心合道无情于境境成空谁知觌面相防处洞水西流信已通
　　立春
　　余闰推迁嵗已新青阳不待月加寅朔风巻雪寒催腊和气消氷早变春细饼堆盘随旧俗磔牛当路乐村民流光衮衮催人老心地闲来只任真
　　七始初华国令新芸芸品彚逹于寅葭灰潜动先占栁眼偷开早报春曽见花枝沾近侍且颁寛诏泽编民镜中鬓髪萧萧改却羡松筠自葆真
　　次韵邢丞立春
　　一望东郊草色匀暄然和气物皆春发生青陆权舆始恢复皇州送喜频胜镂金花人渐老盘堆生菜味尤新赓歌共覩中兴日击壤难酬尧舜仁
　　书花蕚集后
　　二李诗名播浙东二车豪迈气争雄霜台健笔凌骚雅鳯沼余波入古风赋就崧髙辞并美集编华蕚句皆工厐眉书客遗音在白玉楼成事巳空
　　快阁
　　万里长江势若倾登临仍值雨初晴前山依约云方敛逺树参差晚更明禅榻静寻僧舍宿扁舟闲傍钓矶横时危满目伤心事谁把留犁再防盟
　　中秋对月
　　流年苒苒又秋中对酒何须念固穷防防西风破残暑迢迢银汉防长空一轮已见今宵满千里宁知此意同名姓旧闻题斧扆重防通籍大明宫
　　行县福清憇庐山院竹轩用壁间韵
　　伏雨防风倦暑途傍檐踈竹暂清虚蓝田颇畏赵卿日褁饭频经干竺居过岭黄云收防防隔溪烟瞑防舂鉏山川信美懐吾土何必临川更羡鱼
　　风雨
　　凄凄风雨巻重茅幽径荒凉杞菊凋媚学仅能延赵子言诗何遽失参寥人情狙诈真难测愁绪牛毛未易消静闭柴门谁与晤惟堪痛饮读离骚
　　括苍泛舟
　　一溪春水碧潺湲舟泝奔滩激浪喧雨洗陇苗何限緑日催林杏不胜繁峰峦环合疑无路草木防茸忽见村自叹经年久为客静聼啼鸟更消魂
　　邦求置酒赏梅
　　短篱深院独开迟似恐芳心别有期细雨班班珠溅泪苦寒戚戚玉消肌数枝屋角争先见万防墙隂烂漫披冷艶清香能几许虚堂犹得荐瑶巵
　　再赋
　　破腊开花苦恨迟雪中辜负赏心期鈆黄犹见涂娇额獭髓应难补病肌泪滴玉容空寂寞妆成半面已离披莫教防缀苍苔地要对残芳釂屈巵
　　赋雪
　　六花撩乱似飞蓬落处宁分室与宫墨突不黔非减爨秦乌变白罢盘风华颠欺我三千丈劲气输他十八公待得烛龙衔耀至氷消云巻静归空
　　深巷髙眠路不通谁知车骑谒王宫威凌布被秋宵雨色比麻衣曹国风乱撃鴈陂思李将闲披鹤忆王公凄凉惟有诗人苦忍冻孤吟四壁空
　　和赵表之大监对雪
　　韬霞掩日冷云同恍惚身游银色宫善巧作花轻堕砌强名解舞漫随风四郊普覆沾丰泽万室平分荷至公兴减有时无着相观空是色色还空
　　瑶花飞舞下洪蒙冷落茶烟古佛宫剪水装花俱是幻开帘入隙总因风门无行迹知袁令坐拥重裘属卫公遥想净名禅榻上防头端坐万縁空
　　再赋
　　寒威逗晓入帘栊乱雨天花帝释宫皜皜易污休拥篲纷纷何似祗从风能文谁复延枚叟乗兴真宜访戴公老去映书无眼力夜防惟喜月当空
　　霭霭云衢凝不通人间化出玉华宫汗漫光转方舆地淅沥声随广莫风飞絮比轻知酷似寒梅妬洁谅非公已占三白为嘉瑞愁杀贫家甔石空
　　对雪
　　朔风千里冻寒云三白呈祥副所闻洒处萧萧仍淅淅风来霭霭复雰雰糢糊碧瓦俱同色挺特踈梅自出羣忽忆去年诗酒防邹枚司马尽能文
　　舟中值雪
　　百里清波一苇航茅檐灯火照渔梁寒吹褐袂风头急夜洒篷牕雪片飏乗兴去寻戴安道异书思见蔡中郎胸懐礧碨须倾倒樽酒相防气味长
　　酬徳邵
　　三年絶域寄孤身齧雪吞旃踵昔人琴奏南音惟念楚鸡鸣中夜忽离秦重来泽国寻渔父免向沙埸逐鴈臣好在五湖波浪濶解缨濯尽塞垣尘
　　送李及甫侍郎知筠州
　　珥笔风声播上流旧闻道院颇优游好将省闼弥纶手聊寄朝廷共理忧阖境钩锄知少盗他时襦袴防腾讴自惭为郡无佳政且作卢敖汗漫游
　　送明仲舍人知邵州
　　凛然气节压氷霜经嵗朝绅惹御香吾道难行惊俗眼斯文将堕振頽纲他年致主千秋鉴此日荣亲太守章父子相仍居两省莱衣归奉冻醪觞
　　奉和元叔锡服
　　荣路囬翔莫叹迟郊居连嵗捧泥芝虎符巳被新章绶茜绂犹循旧品仪应佩寳瓶三日宠却同显祖四明时一门丰泽知难报就日倾心比露葵
　　七言排律
　　寄和叔
　　踪迹飘然寄海隅徃来宁复论亲踈风烟冷落渔樵市钟磬萧条释梵居卜筑拟为常侍赋干时休奉子公书泰亨乃见能连茹剥极安知不得舆蹭蹬且同栖枥马噞喁真类失波鱼男儿所患无能尔穷逹终应有命与战伐干戈诛猰防急难兄弟困雝渠敢忘越石思枭虏终学陶潜自荷锄婢膝奴顔焉敢比蜡言栀貌亦羞予嵇康岂肯为尸祝杨意何能荐子虚流落丹心徒许国衰迟华髪渐盈梳勿惊嵗晚多懐感处顺安排乐有余
　　七言絶句
　　送艾若讷赴青田
　　骖鸾驾鹤上青田万壑千岩古洞天堂上弦歌真吏隠不愁淮浦有风传
　　春光欲动草芊芊水緑山青上濑船若使周公但茅屋雪袍宁醉楚江邉
　　元叔易去假服戯作
　　几嵗飘零领外祠新衔不帯假银绯寻鱼不管娇痴女措大从来自緑衣
　　题大安驿诗大安驿距信州分水岭二十五里壁间有鲍娘题诗云鸡声哽入江南路栁暗莺残别是春因题
　　平生未省歴瓯闽叠巘层峯困旅人珍重鲍娘诗句好江南别是一家春
　　两州水向岭头分入眼溪山处处新春色故应无彼此江南未必胜瓯闽
　　讼牒
　　决遣惭非朱子元纷纷讼牒拥輶轩自嗟虚忝皇华使材拙将何广上恩
　　余杭泛舟
　　滮田苒苒新苖出烟陇翛翛宿麦黄正是春晴蠺月好家家织妇采柔桑
　　校旧书
　　尘垢纷纷漫扫除可怜干死蠹书鱼何须更待青藜照只合斋心读误书
　　赵表之创葺禅寂之室以名求诗
　　谁知至寳秘防山费尽聪明覔转艰漫说化城为止息我今已得髻珠还【右寳所】
　　徧覆包容等太空乾坤都在范围中须知一防灵台地妙湛圆明未易穷【右范围】
　　呈赵表之大监为祥符藏基也
　　凡圣同居亦偶然谁知龙藏结良縁闻公旧有谈天口为借深潭五百年
　　木鱼
　　华鲸祗为催晨粥想像沧波夜不防香饭已闻钟鼓响何须呼唤若丁寕
　　书河东李骧事
　　君既择臣臣择君胡为委贽事愚人李生若是真王佐岂向偏方遽杀身
　　题鹿苑寺一撃轩
　　本来无物可修治一击当年何所知拱手问师都不语等闲拈起布毛吹
　　列防排鎗几百竿森森直节逼人寒从初一击心方悟筛月吟风尽可观
　　题羊裘轩诗
　　世祖驰驱复汉家故人髙卧老烟霞至今只说羊裘好拜衮谁思邓仲华
　　题丞防清节轩诗
　　新种修篁翠叶稠鸾凰此日小迟留吟哦自是公家事我亦身闲愧食浮
　　扈从航海
　　云涛雪浪蹙天浮隠隠征防去未休蛟蜃伏藏舟楫穏将军何用说防秋
　　友人来诗有纸价髙之句次韵
　　文章小技等秋毫鄙作空令笔史劳闻道东家方给札柯藤谷楮两相髙
　　观近报
　　眼防时事又更新尚对黄花笑逐臣鳬鴈去来縁底事功名真复付何人
　　因客话有感
　　女子争桑事至防两国暴骨实堪悲太行孟门岂崭絶坐觉人情尤崄
　　破贼凯歌八章
　　两宫北狩未能归嵗嵗愁防塞鴈飞马上勤劳天子诏莫教霜霰拂龙衣
　　淮南千里少遗民万顷膏腴变棘榛辟地营田真上防稻粱已见满仓囷
　　万幕如云振鼓鼙角声呜咽马惊嘶亚夫持重惟坚壁应为桑榆太白低
　　闻道淮西遏贼锋防书半夜到行宫投戈尽是三齐士不用鲸鲵志武功
　　签军五万立降旗虏将仓皇去莫追已出夀春三百里将军旋斾整归师
　　君王圣武自临戎诸将欢呼战必躬不是江头旗鼓出退师安得却成功
　　再嵗吴门赋出车庙堂谋断两相符中兴功业休嗟晚收复闗河是壮图
　　皇朝徳泽浸寰瀛伪虏乗时敢抗衡南北生民皆赤子自然不战屈人兵
　　至嘉禾
　　溪山缭绕逾千里水陆驰驱阅五州不是江鲈胜肥羜此身那肯便东游
　　覧史
　　塞侯防巧为求名司马巧宦至九卿汲黯戆直安仁拙千载悠悠谁重轻
　　廷尉结韈名愈重力士脱靴防遽臻君子小人所懐异择地而行乃保身
　　司马万事只称好司空老矣三宜休处世何庸夸蹇蹇济时无术早抽头
　　觅松江水
　　啄腐吞腥聊当肉消烦止渇必资茶慿君为汲松江水活火煎来泛乳花
　　郑相家遇盗侨年以贫诉于朝得倅泉州
　　当衢甲第起青烟曽见升平富贵年一旦凄凉人事改不劳优孟戏君前
　　移桃栽晚发
　　緑叶盈条巧剪裁余花犹有两三开新来试手移桃李待向茅堂取次栽
　　大姓输钱诗
　　大姓输钱欲赡军州符县帖閙如云于今却羡钟山老用尽经纶得二分
　　兰溪懐和叔
　　山遥水濶方通婺笋嫩鱼肥巳胜衢寄语长潭隠君子别来薇蕨味何殊
　　慈云老人
　　白足苍顔老行全曽随逐客海南边愿将一滴曹溪水救取城中劫火然
　　瓶花
　　折得寒梅全未开铜瓶贮水养根荄临鸾竞洗晨妆面疑是春风入户来
　　夜半
　　虚堂卧听雨如倾却讶蟾光透牖明起唤仆人犹未醒楼头挝鼓报三更
　　南归
　　沦身絶域久睽孤投老归来鬓髪踈不但髙人能笑我此生安敢食鲈鱼
　　三年海上牧羊羣已分沙埸寄旅魂满面尘埃人不识相防惟觉语音存
　　风霜不改旧茅茨自悔轻身触祸机丈室本来无一物犹存禅榻待翁归
　　黄童白叟喜相迎底事吴侬亦有情絶域归来真异事幸逢西北罢戈兵
　　萧萧草木映踈篱猿鹤相防似见疑大雅保身还自愧不须更诵北山移
　　南北飘零三十秋乱离重到旧扬州田园芜没身空老却羡如今马少游
　　投老耽书未肯休世间万绪判悠悠草堂盖罢浑无事犹待翻修五鳯楼










