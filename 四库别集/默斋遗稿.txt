　　钦定四库全书　　　　　集部四
　　黙斋遗稿　　　　　　　别集类三【宋】
　　提要
　　【臣】等谨按黙斋遗稿二巻宋游九言撰九言字诚之建阳人由古田尉知光化县充荆鄂宣武叅谋官端平中特赠直龙图阁諡文靖其集宋史艺文志不著录此本为浙江鲍氏知不足斋所藏凡诗一巻文一卷厉鹗宋诗纪事录九言诗四首其前二首即采之此集然所载金陵外野废寺一首云池塘淡日蒹葭冷篱落西风橘柚黄此本淡日作淡月橘柚黄作橘柚香聴郑三弹双韵子歌一首云眼前犹聴旧歌词此本作眼中犹有汉威仪均字句小异盖传写者不一本也其余美人倚楼图一首溪上一首则均为集中所不载鹗从诗家鼎脔录入而此本之末鲍氏又从刘大彬茅山志补录词三首从曹学佺宋诗选及檇李诗系诸书补录诗六首疑此本亦由掇拾而成故搜采有所未及欤其诗格不甚高而时有晚唐遗韵不涉于生硬桠其义灵庙迎享送神曲序记台州司戸滕膺拒方腊之乱甚详亦足以补史之阙也乾隆四十三年四月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆费墀







　　钦定四库全书
　　黙斋遗稿卷上
　　宋　游九言　撰
　　诗
　　园鹤
　　掷米不盈掬羣雀下阶除昂昂圃中鹤饭糗不可呼嬉翔白云外饮啄青山隅日淡烟水乡风晒翎羽舒羣鸡汝自况乘轩我何拘秋原忽清唳杳杳闻碧虚志士甘水菽三四羞猿狙寄语飞鸣侣悠悠差自如
　　乌鹊
　　鸦乌鸣屋山平生不为恶干鹊噪庭树一世常牢落安有无妄福凶灾或无作身贫乏名誉屋漏无愧怍春风拂茅檐听汝相嘲谑祸福心悠悠曲肱常自乐
　　闻蝉
　　悄悄山郭暗故园应掩扉蝉声深树起林外夕阳稀
　　秋雨叹
　　戊午七月隂气寒重云低湿天漫漫髙檐流防下檐溢旅人愁絶居人寃市井滂沱岂足计老农涕泣犹辛酸両年巨川舟楫乱田莱风过生微澜防稽涌溢鉴湖水黄岩移徙陶家山积骸荒沟如敝屣余生骨立皮肤干秋来黄云蔽满野瘦妻弱稚期朝餐谁知造化不可料防加鱼鳖嬉禾田日光弗覩动逾月瓦呜昼夜愁珊珊安得长梯扫氛翳云汉万里清光还腐儒抚事泥灾变频掻白首空
　　遇雨
　　一雨摧时节微凉暑气通天青云澹薄山逈日空蒙聴讼多余暇韦编足细穷却慙为宦拙闲处得秋风
　　暮春
　　已过清眀谷雨天燕忙莺嬾蝶蜂翾风和日暖才三月花落春归又一年得意自应谈事业有懐谁肯卧林泉荷鉏带月行歌处付与孤踪百世传
　　夜色
　　夜色正幽悄梦回常自悲悠悠节物改冉冉心事非儿嬉意不足掻首忽成丝炎寒扇洪罏槖籥日煎治冥鸿戏云路蜗蝇蚀昏卑功名难力致志勉与心期旦昼多营营至此盍停思谁能澄夜气一息存端倪五更百虑起嘹嘹听啼鸡
　　新作盆池戱书
　　瓦盆片石垒青苍兴入湖山寄小细看纎鳞无限乐不妨斗水学西江
　　引镜
　　引镜忽自照山野良足嗤定无貂蝉冠罩此麋鹿姿寒饥走世路须发罥蚕丝归来频自叹久别舍前溪输与傍邻子钓舸防涟漪空懐万卷冨共叹三纲欹秋原山杳杳脱叶风披披早路已相失好取桑榆西
　　听郑三弹双韵子歌
　　寒积雪生虚明玉壶风折层檐氷朱霞秀色妙公子理弦灯下声亭亭游丝两两挂孤月双声应手无留停月寒照戸砌虫泣云冻出浦边鸿征苍蝇扑纸欲透蜾蠃穴桑儿未成琵琶寛详双韵切含凄尽向弦中説酒酣踈绮杂娱嬉谁道壮夫心更折一从敌骑下河南学得声容难辨别鹧鸪金屋沸歌吹鼠头宝陌行靴韈帕腰慢舞作弯弧捉耳釂觞真折馘眼前犹听旧歌辞鳯韶岂独锵虞时罢弹三喟寝不熟风定寒江静夜悲
　　读道书作
　　岩居秉贞操所慕在虚清夜眼斋宇终身观道书形防气自充性达理不余于道虽未庻已超名迹拘至乐在襟懐山水非所娱寄语狂驰子营营竟焉如
　　金陵野外废寺
　　寒花窈嫋蔓頺墙古寺苍苔昼掩房犬吠屋头山杳杳虫鸣阶隙草荒荒池塘淡日蒹葭冷篱落西风橘柚黄六代江山金碧地断碑留得管兴亡
　　题上蓝西堂秀老壁
　　槎牙此老是枯松衲破寒百病攻嬴得雪霜皮骨在几看桃李谢春风
　　读法华经示防上人
　　上上不须説我法妙难思汝师释迦文深欲警羣痴有如优昙花可玩不可持瑶车驾大武火宅鸣狐狸中道息化城宝坊须竟跻将令脱尘网诱设华多辞吾事不须尔父子相恬嬉常行存日用妙处参天倪一性本昭彻春防自熈熈汝亦有父母弃去他人依免懐报何日敬养终无时先灵为馁鬼由汝身披缁如云识此心有生皆秉彛谓升兠率天无路谁能知试于清夜阑回首诵吾诗
　　义灵庙迎享送神曲【并序】
　　宣和二年冬清溪民方腊啸聚首破睦州二浙震动知台州赵资道通判李景渊闻乱忧頋官吏骚然独司户曹事睢阳滕侯膺力陈备御守与丞廹大义不敢违然咸无固志侯乃为书别父母兄弟遂议大脩城守且议曰州岁发漕司籴本为缗钱十七万半犹未行姑留弗遣诸邑秋税应折钱者输米守勿任漕责侯请身之军储遂充乃择胥吏役营壁子弟聚而教习号忠义兵复虑细民无頼或饵于寇尽择市防游手名役而实给之报益急郡寮詾动欲行侯谒守请止之通判遽言户曹忠矣如众论何侯责曰大夫世列显贵荷国深恩身按察而首乱阶可斩也丞色沮竟先出其孥守闻已遣由是倾城士庻讙嚣四出侯不能禁独召所给细民谕以利害贷两狱罪囚令共立功皆感励愿从三年春仙居民吕师嚢应贼导之破县报至守丞遂奔侯虑惑众斩死囚十三声言某官以下弃城皆伏诛矣师囊水陆并下蔽塞川野城上望之危惧欲变侯誓于众曰城之存亾即某之死生也上天监之乃昼夜乘堞用宁众心凡攻城日尽破其机械贼失利退一舍据招延寺侯虑戕及原野命开门取逋亾官吏及士民数万归曳柴负粟益脩守备师囊果悉衢婺之旅号十九万复廹城侯亲执弧矢连殪二酋阖城奋呼出战师嚢宼温州更遣舟师梁忠陈橲追袭温人喜开门迎之朝廷命将始至然侯所上功皆听守丞归为状已弗自言而温州之防复饬二校逊功王师于以见侯忠厚不伐非竞名者时奸臣阉尹用事守既逃罪丞以熈丰故家贵宦连结反得进职就绾州符侯仅比捕盗七人之赏改京秩去为衢州司録事守贰同时而赏亦异章况侯之功乎是时郡士潘君大年陈君师恭与侍郎陈君公辅序记始末皆有因人成事之嗟羣情可见矣台人遂自为辞题曰滕戸曹焉后金人南下所至纷扰侯贰政淮宁剪巨寇保陈州及居忧南京士民遮使者愿起侯少尹卒捍重围应天之人祠之名堂清忠漕淮西复破敌于蔡州人祠之名堂忠惠盖仗义不一独台州守贰弃城身为曹掾可去而不去卒以死守使敌围京师而见用于朝不肯以堂堂社禝与人必矣夷考宣政之末缙绅最盛侯仅以一官之微保全四郡所活生齿不知筭计彼平时荷宠光践中外艰难之际竟何如乎而侯自立功后劝进大元帅于济州反以迁都廷争五事见嫉时相废居兴化既还无室庐可栖台之父老迎至天台卒老死葬焉世事又可胜叹乎庙祠戸曹逾七十年绍熈己酉适进职者之孙踵来贰郡乃増绘其祖更名双庙邦人诉于朝随即撤去得正旧像赐庙号义灵继室赵夫人犹存邦人复走千里并其孙仲宜迎居庙旁侯之烈久矣亦知台之士大夫之不忘德也尝慨天下之事邪正是非皆可易位惟人心不可厚诬是谓天髙地厚立人极而不昧倘弗恃此则古来憸佞得志变乱白黑多矣守城之绩可卑戸曹之庙可隳台人之心谁得而移之増庙于孙亦欲光其祖君子勿罪独深慨当时奸臣盗弄国柄不过营私安知积欺不已驯致靖康之祸九庙震摇万方流毒岂特一州而已宁不痛哉某客丹丘覩邦人岁祭乃作迎享送神三辞俾祝巫歌以侑觞辞曰
　　北固山兮朝晖鼛鼓奏兮吹箎盼夫君兮来止纷老稚兮扶携敛芳馨兮荐豆君弗语笑兮我懐凄聊相羊兮引釂慰我愿兮无违
　　青溪煽兮氛妖汹二浙兮波涛花石粲兮江南驿骚匪氓好乱兮生不聊歘蛮方兮同啸纷丑类兮江臯愬精诚兮上天哀万命兮孤墉属櫜鞬兮奋厉忽并殪兮两凶嗟我父子兮耕农何以报德兮维孝与忠千龄万代兮子孙之从
　　巫觋醉兮君马嘶风云驱兮吹灵旗凌浩荡兮将何之山靡迤兮白鹤飞岁歳今兮望君归君游勿逺兮我民之依山阿寂寞兮頺阳西【白鹤山有侯别庙】
　　访薛道士不值
　　三茅俯千山杖藜山气佳来寻薛道士空房鎻烟霞微霜染红叶晞露浥黄花舞逐西风去湖水夕阳斜
　　冬雨不止
　　忽忽时节改白曰藏光辉重隂润九野小雨纷微微苍山寒气深髙林霜叶晞田家秋成意落落乖所期旷望独兴懐戚戚愁寒饥事至当复遣且掩荒园扉















　　黙斋遗稿巻上
　　钦定四库全书
　　黙斋遗稿巻下
　　宋　游九言　撰
　　文
　　黄遵甫字序
　　余尝侍坐于外伯父尚书黄公公游氏出也其母夫人于余是为祖姑先大父晚就医昭武因小愈焉实与尚书为邻尚书状貌岿然视瞻端静其坐如山其行如引绳语音铿戛如奏金石凡燕私对妻子与盛服揖大宾无小异其接后生晚出虽沉静寡言而衎衎和乐之意德容蔼然可亲而不可狎后生望其威仪皆不自知敛袵而心畏之尚书初非有壮声厉色加之使然也余频年客游四方所阅钜人伟士多矣其天资髙亮襟懐洞然学问宏博固多有之而正襟肃容终日不慢独未见如尚书者今世学士大夫试使危坐食顷之间往往筋骸倦曳辞气昏惰忽焉不自知其收敛之不至夫然后知尚书之为难也戴氏礼曰君子有絜矩之道为其言行足以仪表一世而为之轨则也夫矩方也凡物方则必正尚书之德盖有进于是者外兄仲本防子曰榘今年始行冠礼求字于余余曰正者榘之字然尚书之懿后生不可不闻也榘乎榘乎能遵乃祖之懿而效法焉其为学盖庶几矣请字曰遵甫虽然人之为德蓄诸内必见诸外若形影然未有貌恣肆而心整饬者尚书生平孝友纯厚故德之形见者如此非饬外而罔内者所可及也遵甫勉之
　　张子扬字序
　　人位天地之间隂阳所赋其一性之善初盖均也惟其气禀有刚柔利钝昏明缓急之异参差不齐而贤不肖始分人固有刚鋭明决髙出万夫之表而不免强戾恣睢意气失中者刚决之过则然也亦有温柔愿慤拱手循循或至委靡不竞世之姿质其得中正者既难若是及夫诱习所移流而为恶则又有甚焉圣贤之设教察其偏而矫揉其气禀捄其流至曰惩忿窒欲者求返吾性德而已矣夫善恶之在人常对为消长若持衡然首抑则尾扬不爽毫分方其微也弗能自克及其流也岂可胜救而君子小人之判决矣古之学者察吾资质之偏病而于善恶之抑扬也深致意焉余友张野夫有子始垂髫神气隽利眸子莹彻乃翁爱之每指示坐客曰是子也不忧其愚所虑者锋谔过鋭耳名之曰抑俾其壮也思焉余祝曰美哉爱子之意乎抑其情欲性德必扬有严其身令名必昌天下无恣肆而为成人之理野夫爱子若是异日立身扬名光显父母则今日抑之乃所以扬之与宜字曰子扬野夫曰允哉释名之义乎其遂书之俾无防吾子之言余曰诺哉
　　童氏子去疾字序
　　故人童氏子曰去疾请于余曰始名祈之后入庠序偶更是名愿有以字之余曰凡人四肢有风寒燥湿之攻者皆疾也而心志之间偏私邪妄之起亦疾也然风寒燥湿感之于外去之为易偏私邪妄作于内去之为难外之疾去则身康宁内之疾去则心康宁请字曰伯康伯康勉之此八物者世人皆有是疾也愿先去其内焉斯为学者矣
　　李氏子骧字説
　　马之行地曰腾骧取其骎骎载骤日进无疆也夫人之为善倘亦如是腾骧焉其进岂易量哉马之进可至千里人之进可达圣贤中道而止不如无进李氏外兄之子曰扬孙谓其名不自励也求易之余为名之骧而字曰进夫盖尝观之视鞭影而奔者骅骝之子也防而进者次也倘恋逗迟回屡鞭不前虽良乐末如之何矣骧其勉之
　　黄氏三女甥名説
　　黄氏三女甥将及筓矣求字于老舅游某因思曰古之女子罕用名著若姒任姜姬皆氏也大畧不名再思如曰姜嫄曰简狄曰戴已説者固已为名号则是古尝有之矣汉以后若班氏女昭蔡氏女琰蘓氏女蕙以其通习文墨又皆有字焉去古既逺古礼渐废况今世乎名而字之或存训戒亦可也虽然而母固已名若軰曰华明柔矣今其既殁汝安敢防而余安可易哉其为汝次之长曰伯华华必务实命之曰全真次曰仲明明不欲曜命之曰贵韬是二者君子制行犹然矧居阃内乎次曰季柔柔者坤之德而妇之本也其曰德本呜乎观而母名若之意盖有在矣余着其义无它即而母之训申之也三甥志之
　　上官氏女甥名説
　　上官氏女甥适黄氏子炜而炜亦余家出也既嫁矣见其舅而求名与字于余余尝命名于黄氏三甥女固曰古之女子不以名著矣然后世命之实多亦可言之而廼翁好谈易汝于兄弟之次在三尝以兊之三索命汝矣而犹阙其义夫兑説也初九曰和兑吉释经者谓以和为説而无所偏私説之正也女之适人能和説其家刚中柔外既不失正又不过严则用之辑闺门睦姻族孚内外其为吉也孰大焉为名以贵和而字曰吉卿汝岁时归宁也见廼翁而问之
　　过杨忠防墓哀辞
　　建炎己酉金人渡江车驾幸越杜充以宰相縂诸道兵镇江左前执政李棁供饟事显谟待制陈邦光守建康充懦不能战闭壁莫敢出充与麾下数千人降金北去金入建康棁先降邦光亦降通判杨公邦又独不从大书其衣裾曰宁作赵氏鬼不为他邦臣授其仆曰持此以见志吾死矣棁邦光拥公上马于野次俱见金帅四太子者命之拜公叱曰我不降何拜众莫敢迫纵归明日遣其将张太师谕公授以旧官公以首触阶戺求死张大惊止之徐曰公所志固髙然势已去矣苐归审思之明日复来公亟移书其帅曰世岂有不畏死而可利动者幸速杀我又明日四太子觞二降人于堂上乐作召公立庭下公注视棁邦光曰天子以若捍城贼至不能抗又不守节更与共宴乐尚有面见我乎帅取幅纸书死活二字谓曰无多言即欲死书死字下则頋旁吏有簮笔者跃起夺而书曰死于是众皆动色又使引去明日再以见公遥望四太子遂大骂若恃强而吞与国天宁久假汝行且覆师尚安得汚我帅怒使人疾击挺交下公骂不絶口见杀剖腹取其心明年敌去州以事上闻诏赠直秘阁官其子二人即死旁为墓立庙谥忠防公吉州人政和乙未进士后六十九年建州游某为吏金陵再拜墓道嗟叹而为辞曰山云起兮隂隂木啸风兮萧森罥荒榛兮頺隧野鸟怨兮清音噫丙午兮宴安蔼缙绅兮多盘系苞桑兮弗戒谕旧好兮开边衅生兮召祸澒大地兮尘蒙粲承平兮百载莽夷门兮庙宫我逾邠兮梁山敌踵至兮江干拥貔貅兮首鼠纷雅拜兮后先独立兮慨陈人自靖兮此身宁为鬼兮赵氏肯湼缁兮北廷有贪食兮茍哺弗自知兮貌頳握玊麟兮拜敌帅曽莫懐夫忠贞岂曰余兮独死汝尸坐兮偷生振英声兮堦下气振动兮清宁凛名义兮身世九鼎重兮一羽轻翳翳兮幽藏頺阳照兮山荒髪毛齿爪兮一世同腐庙貌圭衮兮千古之光春秋兮代谢勿替兮烝尝
　　送窦君入闽序
　　余方少时读太史司马迁之书天下攘攘皆为利往心窃隘其疾世之深以为天下岂皆为利者哉及壮而出游四方凡耳目所接与身之所歴纷纭胶扰卒归一辙回诵司马迁之言未尝不慨然以悲夫农耕于野工奏其技商迁有无与夫释老之流所以资人而衣食者姑曰为利犹可也至于古之士者防而学之壮而欲行之得其志行乎其位以膏泽四海不得其志行乎一身以着于家庭所谓壮而行者岂必皆得时得位哉得时得位利禄固在其中而非防学壮行之本意此六民者大畧如是独为士者决非可以利言也后世师友讲説不明诵其诗读其书自毁齿垂髪盖已为利而学矣读书者所以决科目也脩身者所以取声誉也卑陋者狥于利而防返髙明者堕于利而不知纷纭胶扰而义理或几乎熄矣虽豪杰之士亦无以自防于世其有不为利而专狥义理者则共笑以为迂濶呜呼利之移人至此极哉余去年来官京辇筦库之卑门外车马憧憧往来无过頋者以非利之所在也镇江窦君文卿素不相闻忽以谒入心固疑之坐顷问其所需则曰吾安居里门未尝逺游且岁时腊享有以自给闻子闽人也子之乡有晦庵朱先生者愿往见之因一游武夷九曲而归足矣经过于是一见吾子又何以需为余喟然曰君生平游不出里门今乃无故走千五百里进不希名退不规利君其迂哉求师问道虽古之学者所常行而居今之世真迂者也客去良久不觉愀然自失余今官于是不过利防禄耳奔走于马尘车辙之间毎旦随羣入局瘖瘖聚食有懐不得舒有口不得言晡漏未尽即分散四出摇曳破舆闭不敢启以为例应如此暮归局促坐僦舍中嚣尘湫底无数寸隙地可以容足吐气城外跬歩西湖粗有山水不得屡至至亦不得久留回思向来客走江汉登万山临襄河过荆门潄玉泉蒙井之幽渉渚宫纵观龙山蜀江之壮伟日游防市寻北方归朝武夫猛士与之杯酒言笑开口吐见肝胆无所忌讳頋视今日折还缙绅之后规规如畏真使人慨然以悲平生狂踈自信本亦无求于人然竟为饥疾所驱贪防禄以至于此其视君不逺千里求见先生名儒探寻山水之幽丽此行何啻登仙虽曰今人以为迂而古人亦岂可多得哉然余闻之人之一心明彻精粹纎翳不留其好善恶恶无所为而然者良心也及长而交于外物则诱而昏之利心一萌虽为善亦人欲耳其去道益逺今君既无名利之惑其乐善之意不由外诱此正良心之本然又见先生名儒指其用力之要以自求其良心复其所以明彻精粹者固易为力异时天理廓然清风满襟有以自乐于此世则人以为迂者又遑惜哉予麋鹿之姿失其本性不能决去林野以遂其所欲缁尘满衣日惧其昏也于文卿之行赋白驹两章以送之首章以属君卒章以属先生而皆以寄余之悲焉建安武溪游某述
　　送林成已序
　　某縂角时诵习论语君子不重则不威学则不固句读之师教之曰容色必庄视瞻必正语言简静而行歩舒徐某应之曰舍是则心志不定读书遗防是谓不固师喜曰孺子之言是矣防学所对虽未尽也然今髪已种种终有愧于此言盖心者一身之主也四肢五官心之役也心畏拘检则容不荘心悦纷华则视不正习戏玩则言自喧喜便防则步自乱当其不荘不正或喧与乱也试廻思之此心何在哉学者学正吾心而已矣学焉而犹不能正是谓不固静其中可以齐其外制其外亦以养其中此内外交养之道然先自内始矣予友林成已年甫冠文笔犀利老成固不患其钝且迟矣今当随其兄将母之官也求言为别且曰必箴其病异时将騐之某不能知成已之病也姑自讼其身之病以告之
　　送朱景渊序
　　庆元乙卯某官金陵得友三人金沙之林金坛之刘景渊朱兄其一也维国天资明敏且勇于为善某气昏惰得所学焉平国刚方遇事不挠某多頋虑得所学焉自知其质如此其柔弱矣又有时而急躁或妄发不能制则审详寛裕之德于景渊乎取之是三友者亦不余鄙过从独亲人皆知三友之惠我也而不知某亲之实自谋也景渊尉上元丙辰秩满先去邑中父老惜之未若余之切切也自此躁妄复作何所取则乎临岐景渊求数语以志交友之思余尝观于人之气质大略二端刚柔而已寛和温雅审详逸豫柔之属也人之有是禀者固贤矣然多失之弱弱则于事多弗立遇所当为常乏决防焉以之为仁则不强以之为义则不果加之以利害之怵因之以世习之移乆而不察则废放委靡随之此某亲歴而后知者书曰寛而栗柔而立圣人中道也景渊有是美也倘从余言遇应人接物时时试騐之后日相逢能断某之説为是与非则景渊用力进矣
　　送赵簿紫芝序
　　唐人裴行俭有言士之致逺先器识后文艺某爱其説简而明足以尽观人之法盖士之所能多端惟无是物焉则卑陋简浅虽有才华术畧亦罕足观矣有客闻之曰倘如所言则赵君紫芝其殆优乎紫芝主簿上元尝因所軄建某事合乎义理之化而不合乎世俗之好紫芝不摇于利害其器则逺而识亦明矣余曰倘如所言或亲故笑其拙迂上官恶其违戾则紫芝何以处之客曰不知也吾见其无頋虑无勉强是其胸次必可探而识矣余曰贤哉紫芝固有短檠寒儒饱辛苦习淡泊其居官欲吐一言立一事利害所怵因防所守甚多紫芝以诸王孙蚤登科目骎骎乎冨贵利达而所为乃过于陋巷之士贤于人逺矣然人之抗志也自视齿髪方强意气有余其初未有不鋭者及乎利达不逢冨贵不来凡吾有欲皆沮而莫得然后稍衰所以士君子变节多出晚岁可叹也已客曰吾以子言试问其所处若何余曰某与紫芝同官二年相好也大丈夫冨贵利达盖无非天命耳安得而増损紫芝文章气识固已近道必自知此无俟乎言客退适防紫芝秩满将归因书其语以为别
　　答滁州范楷秀才书
　　某承惠书深见不耻下问之意凡圣贤之要语近出儒先示人之大方来书备矣然今世学者与时不同大畧皆知圣贤语言名数等级而知道不如昔人何也未尝以心騐之以身体之空言无益故也敢因盛意试为一言以与此间同志审其是非而试评之夫人之一心清明完具无纎毫翳蚀此天命之本人人皆然及生数歳稍知物欲则为所淆而清明之体遂为思虑所蔽思虑日多一日清明日蔽一日自此而往物欲既多思虑亦扰见诸行事而君子小人遂分小人勿论也为君子者亦不过诵习诗书孝弟忠信之训抑其情欲不敢过失而已其于本心依然未明心既未明则虽所为时能暗合于道不保其皆不背道所以后世君子德行事业不大光明者以此今也吾人行已倘直行其孝弟忠信终身寡过犹可也然不可恃也人之为善既不明其原则是冥行求合而已随时所尚姑取利禄亦可也若曰大丈夫生乎此世明古今治乱之原识圣贤千载之心得志而行则不止位貌崇隆自以勲德为世所尊不得其志则无俟冨贵自以俯仰光明合德天地此则非口耳之学所可能也是以先儒教人寡其物欲澄其思虑号为主敬主敬者此心常存不驰骛于外是也虽不驰骛而防闲抑遏复不可过过则心中多事不得其正久亦失之来书言勿防勿助长之说是也既不驰骛而至于防又不遏抑而至于助长则此心常在一日私妄消散则清明之体自见矣不必于勿忘勿助长之外别求实见也虽然自有志于学者言之始也助长之病为多盖骤然制御速欲成功久无所得则烦倦自怠遂至弃之故其终也防之病为多此学者通患亦大戒也勿廹勿弃优游以养其存行之既乆则所谓心者吾身中之灵也安有不见其本体者乎识心之体是谓知道试思之
　　再答范秀才书
　　比承惠书观味语言却知曽用体騐工夫甚以为喜书言骤然整顿逼廹太过不见所谓优游气象只此逼廹隣于助长矣优游气象无所别寻既不逼廹又不惰防久则自然优游优游则存矣存之既久一日脱然私意消散本体昭融斯知道矣然勿萌一心待其昭融工夫既到自然有见又云屏思虑絶事物身心将置之何地此释氏所以为异端此语却有些病试更体騐吾人亦有无思虑无事物时身心在何地乎后便见报又云即事即物动一思虑不为事物所惑则处万物皆有主宰此不可轻言学者惟其一心未能主宰是以逐物而去正用功之时也
　　答游儆秀才书
　　幽忧杜门早间俨然辱临且惠书不防宗盟之好而加以诱借奨饰之词此意良厚何敢当也頋谱系残缺未知昭穆之序彼此不敢遽辨尊卑耳吾宗自郑太叔以来视他姓最不繁衍入司马晋以至南北朝见诸史籍者不过三四人皆无大勲业兴起宗绪绵延至今寂寥若是可不惧哉虽然功业固无待求也使吾宗人散居四方其从学也皆慕为士君子之行其农耕艺贾也皆为善人传之不絶使游氏号于天下毎为善姓如是足矣闻敬仲颇亦好游凡四方与吾同姓者其致余言而告之使转相劝勉此区区之心计吾宗有贤者亦当以余言为然也少顷求见以谢先施
　　原谱
　　周衰五宗九两之礼废久矣五宗废则世绪益亡九两废则宗族不系斯民去其邦邑散无所统者岂特一姓而已哉五宗九两废而族不聚居比庐井田壊而民不生聚学士大夫不防其先者有氏族之谱存焉耳唐初髙祖太宗驱羣雄以得天下起圭窦者或厰髙门奋钳徒者或建大斾时君恶夫故家之自崇而轻我之爵禄也取氏族之説一槩而非斥之当时一言不合怒而求胜孰知有流乎陵夷至于唐衰谱学弃亾尽矣呜呼矜其门阅不足尚也而其流至于遗失宗绪可哉士之出于千载之下区区欲本其所生以支缀其宗族者无他姑自飬其孝弟雍睦忠厚恻怛之心而已矣此学者述谱之意也游出于郑而今之望以广平冯翊者或以为司马拓防之世尝盛于其地耳或者又因其望之同乎宋也则曰得姓于宋公子游凡此皆以氏族废而迁徙不常无足多辩而某之为谱也独深有意焉自宗族之恩缺而民不知亲其亲自贫冨贵贱之势相轧而亲亲之恩愈薄异姓之人卒然遇诸涂利害气势莫能相及而愉忧戚或相与共而为同宗则反不然贱而卑者或陵之冨而贵者或嫉之因其陵与嫉之心生也而宗族以睽至其极则兄弟不相能者多矣昔髙齐及宇文战齐之宗有言曰我宁使宇文得之不欲使安陆王得之凡今之为族党未免类此就其二端言之嫉者可怜而陵者可责也呜呼鸟俯而啄兽走而嬉犹徘徊頋羣而惧外物之害也可以人而不如飞走乎盖以吾身而视吾宗其支虽遐而其初则父兄伯叔为本实同观其同则死防缓急可以相保而不可以相弃此圣人治天下自家至国笃近举逺之原也曽谓匹夫而居一乡独不念乎如前所谓贫冨贵贱之际固可勿论矣岂至反不若涂之人利害莫相及者哉又岂肯漠然相视如途之人而已此某述谱有望于吾宗之意也吾之祖自唐末居此至某之身十一世而某下复三世矣合十有四世几三百年枝叶扶踈盛衰相防而途逢莫辨某从亲逺游幽忧而归因霜露之疚懐而念吾宗也深有惧焉则询之遗老稽之残牒自十世而上凡官称名字配耦卒葬幸有得则皆録之而不忍遗以着吾同宗之始终固未暇详其所生而溯其所旁出以为立谱之法也然得某之谱而续之各本其所生而自详其所出固无病于今谱之繁不害其传之无穷使吾宗人观此图而明其父兄伯叔之本同良心油然而生则夫孝弟睦雍忠厚恻怛庶几可作是某区区之心也而法之繁简岂暇言哉呜呼人心之散久矣亲其亲犹或防之谁谓观其图而可以作其孝弟忠厚之风然吾固曰良心人之所同因其空言而动其良心溯其圗沿其本支或有兴言未可忽也某尝侍坐于族兄仲华卿先生为言大父大中公久宦而归途逢一叟问姓曰亦族人也问尊卑曰若以序言叟忝兄也惟其贱加贵不可耳大中喟然引咎延于家庭掖两吏而拜之呜呼以大中之德而拜其宗兄不足多言而世衰道微目之所击多寒心焉前軰长者之风未可防也故陈其续谱之説而附以大中之遗事此又某有望于吾宗学者之意也
　　游氏世谱
　　游以氏见春秋之世者三晋周郑是也按左氏传鲁荘公二十四年晋桓荘之族逼献公患之与其臣士蒍谋尽去游氏之族僖二十四年郑人伐滑周防王使大夫游孙伯如郑此见于晋周者郑文公之庶子曰兰其母燕姞梦天与已兰因名之是为穆公穆公支子十一人而为卿者七号七穆公子偃七穆之一也偃字子游其子虿字子蟜楚字子南昭公元年楚以罪奔于吴不知所终独子蟜之子曰吉曰昄论语世叔讨论之左氏子太叔美秀而文者皆谓吉也古者天子建国因生以赐姓胙之土而命之氏诸侯卑不得赐姓世子传嫡相绍而支庶称公子公孙公孙之子用王父字为氏故子太叔始用王父之字氏游而晋周二族莫知其得姓之自且其后久已无闻惟吉子遫昄子良见于经传且偃虿吉遫仍世相郑至战国郑仆于韩世绪始不续今之言游氏不敢本晋周而本郑公子偃者盖犹有传故也以郑言之实姬姓矣周之季樗里子有客曰游腾西汉艺文志有游棣子著书一篇自秦汉曹魏更数百年无见焉至西晋时始有豪于金城者与麴氏敌西州谚曰麴与游牛羊不数头南青门北望朱楼其仕于时有楷为金城太守迁梁州刺史有显为司校尉而刺史与司谱世不详西晋衰居广平之任城者有子逺刚方忠智仕刘曜位大司徒有邃仕慕容廆号称股肱有纶保苑乡授幽州王浚爵命其兄统为浚司马有钦冯翊人苻坚败据頴阳自统而上皆言广平人亦不能知其昭穆也逮拓防世任城之游益盛曰雅字伯度仕太武累官秘书监梁郡公卒赠相州刺史谥宣侯子僧奴孙双鳯皆袭爵而宣侯之弟恒其子昙防为中散迁典侍令赠肆州刺史同邑又有乐浪太守鱓仕慕容熈乐浪生防仕冯防假广平太守广平生明根字志逺宣侯从子弟也性清约综习坟典仕魏屡进谠言位议曹尚书大鸿胪卿封新防伯歴官内外五十年年逾七十致仕又起为五更赐安车给上卿禄国有大事玺书访之卒字靖侯子兆字伯始袭封终尚书右仆射谥文贞公子祥字宗良袭新泰伯位国子博士文贞清贫儒雅方正之操时人服之方明帝之初近侍羣官预在奉迎者自侍中崔光以下并加封而文贞亦加文安县侯独辞曰子绍父爵礼也卒不受及博士之世明帝以文贞昔辞县侯复欲封博士博士守父志又固辞论者髙之文贞为廷尉时宣武尝有所勅文贞执不从曰臣安可曲笔也及元乂将害太傅清河王怿公卿畏乂皆失色顺令文贞独抗不可至是明帝又追论文贞清河之议封博士高邑县侯髙邑卒谥曰文子皓字賔多袭爵终侍御史盖自乐浪太守六传至此世系又亾隋史有靖侯孙曰元字楚客亦居广平之任城父宝藏止云位至太守炀帝使元督运黎阳引大义责杨感感反谋已固害之赠银青光禄大夫拜其子仁宗为弋阳通守然史称光禄于靖侯为髙祖则太守与侍御为昆弟矣不知果为髙邑之子否乎又不知所谓孙者果为曽之或姑以逺言之乎游自得姓以来独此八世为可考而中断勿眀复不敢支缀呜呼谱绪散亡真可叹也侍御有弟曰安居仕髙齐亦袭新泰伯靖侯叔父矫歴濮阳钜鹿二郡守赠冠军将军相州刺史冠军之孙馥为国子博士博士之弟思进尚书郎中史牒所载又止此魏志复有郡功曹毅字防齐生子楚字子元为陇西太守以功封侯髙齐有相州长史京之生女为神武妃见谓有德又有中书舍人诠之见于南史此皆散在简编不可考辑者也李唐之世与隋齐魏相接而广平任城之族又微有曰仙芝曰奉寰仅为禆将无勲名可见寰之子曰骞开元中桂州都督平庐节度使见龚厯运图耳又不知此三君果为广平任城之裔否也唐至五代三百五十余年登科记仅得九人曰山甫曰干晦曰芳曰温曰申伯曰蔚曰恭曰震而五代一人曰邵名又不显唯九国志列传载恭字梦得建安人以文才见推为杨行蜜知制诰卒子简言字敏仲仕南唐李氏累为翰林学士辅后主为门下相子孙位千牛备身自此入本朝矣某居田间无多文字可以稽据盖自左氏而下寻绎史传所得者止此至于稗官虞初杂记与夫古之言氏族者无暇尽阅虽然大畧具之矣自先君朝请逆数而上十世祖匹始为建州建阳之长平里人匹生吴仕为镇使始分二支其季某生二子季曰廓廓三子仲曰惟惠惟惠二子季曰正卿正卿二子季曰宗元当仁宗世州举进士上南省有司首选之是时廷试犹有黜不尽取公见遗而归早世以兄晞古之子轼为后是为某曽大父隐居勿曜赋诗饮酒徜徉武溪之濆姿豪逸而不谈人过为诗清劲而不刺讥当时之事兄弟三人友爱皆笃曽大父名虽出继而省元兄弟未尝析居故三人终身亦不异食乡老至今诵之里有三恶少荷戈醉行里闾惊窜公见之曰何哉曰某氏子抑吾气莫能伸将杀之公曰杀之能免死乎曰不能然则何苦至是少年悔公语某氏子善遇之乡人以是化其德所居号梅轩月榭而自号武溪钓翁当世文人达官多过其庐公与之饮而未尝出也其诗曰一江短艇横青天浩浩白云行蓬醉卧兮非独醒不知夫轩之与冕孰念夫功之与名归去来兮一竿月明其风致如此生二子季曰其藩即先君之考也德如武溪而姿粹和宣和间居太学上舍太学之士尊师之登戊戌进士第归邦邑邦邑之士尊师之在太学时从游者后多至宰相侍从公淡然不往求也终朝奉大夫后赠大中大夫有二子先君岩冢嫡也绍兴辛未进士终朝请即此某本支也然独详何哉谱者某所述而知吾之祖为详故也其始祖而下分者自列着焉闻之故老四世祖讳【阙】者殁于雍熈四年自雍熈丙戌上至太祖受命才二十七年则始祖自唐末居长平无疑然莫知其所以徙虽曰知制诰父子为建安人不敢指之为祖者以时考之盖先之矣呜呼寥寥千载宗绪绵延逆而数之可推者仅十世孝子慈孙之心宁不悲夫故裒集历代之书以为得姓之传其十世之谱有所论次者见诸后述
　　送游子正归蜀序
　　人之生也始于父母之身既为兄弟又为孙子自是以往其传寖分矣寖分则情益踈久之相视为路人矣有能回首思之凡我族姓实均受气皆同厥初惟其久而寖逺也宁不恻然而悲乎庚戌辛亥某居庐茹哀之隙惧其若路人也尝为宗谱矣癸丑出游江淮客金陵而吾子正适以命召出蜀过焉初丁酉戊戌间某为浔阳狱吏而畏斋制机过之问上世之事言靳州暨察院尝拜兄弟于淮之南靳州则制机大父而察院某伯祖也以齿次之某拜六兄于九江而子正笃于礼义又自言畏斋亲则季父而学则师友属其来江南见寻子正复拜某于金陵某虽甚卑以世次不敢辞既思之顷述宗谱方十年耳犹惧其若路人而畏斋之属子正相亲若是畏斋之意固厚矣子正亦贤矣哉今将归蜀因备载三世百年之好寄谢诸宗人使百年以后闽蜀相望卒然遇诸涂推其世次而考焉岂无恻然以悲慨然而兴起者则亲亲之意其庶防矣然吾宗自得姓以来其生不蕃富贵利达偶然外物不足多慕使吾宗人为士者孝于家信于乡服诗书而重名教为农商工贾者崇孝弟不为非僻百世相传而吾游氏毎得称为善族足矣风高江寒伫立舟次言有尽而意何穷子正其徧寄声焉
　　陈氏族谱序
　　余家长平西山之下山之脇曰竹田竹田之陈犹长平之游皆里中着姓而绚叔陈之良也暇日常为余言中之族分自邑西曰【阙】亭来居北乐亲既亾而兄弟五人指众无以容故兄居于东以东兄名之今语讹为东坑弟居于源以叔源名之今讹为水源竹田者叔源之分也世数既逺先兄淳尝欲为谱以系宗绪未竟而殁中今述之稍有伦矣某闻而叹曰呜呼上世风俗其笃厚孝爱于此可见乎人之生也兄弟实同一气乆而支分别其流益遐而情遂至于相防前軰惧其情之疎而至于相防也是以立名以记之使后之子孙自西而望者则不防兄之所居自流而企者则不防叔之所舍因所居之名以识之见上世之意则孝弟之心或有时而可作前軰用心如此后人其可防之乎而世道衰微同室而处犹不和协竞攘讼鬬纷如也况敢求其企望而记之者哉绚叔孝弟恻怛不防先志而为此书使陈之后进诵诗读书者又念绚叔之志勿防则孝弟之风虽传之百世可也吾闻兄弟睦者家必昌亲党睦者宗必盛绚叔之志如此宗族必有闻而兴起者是可重也绚叔曰为中书之将持以示东兄叔源诸族庶几尽区区之心又不防吾子之言余谢曰某固欲行之长平德薄人细病未能也绚叔求言敢不敬诺
　　建阳麻沙刘氏义庄记
　　古者井田未隳大宗小宗之法随之以存斯民族姓亦有所系患难可以相救死生可以相防而圣人设教亦必起于亲其亲长其长推以雍睦九族斯民服习上训其恻怛之念常得自近始此三代教化之原也后世阡陌一开宗无系属多流离四出死徙不闻而亲亲之恩益狭夫岂其良心之不存盖势则然也至乎礼义不闻民之耳目不习风化私心既胜踈外之情先起于骨肉因其近也忌嫉反多至若矜权尚势或卑伯叔之贱贫营身竞利不恤兄弟之穷苦于所厚者毎毎先薄良足叹也始余逺去乡井闻麻沙有刘君渊者遇歳饥粒米涌贵则倒廪济籴以倡乡曲独视丰年之价余心善之既归里中又闻为义庄以给宗人而未得其详也余族孙一鹗从君来访于武溪之上拱而曰渊不幸少孤且贫今自艰难中偶致豆羮柸饭之给而思寒宗之不自食也盖尝分而饷之愿得文字以垂子孙余尝有其志而贫弗暇尤媿赧焉试阅其约有言患苦乡闾害及族党者虽贫勿给男壻越礼女适非正者虽贫勿助又若墓祭以思祖先延儒以诱后进颇亦谨于名教不独使宗人之食其食诚可嘉也嗟乎人之生始于父母推而大之世数虽遐皆同一气也谁无恻隠之心霜露之感宁不兴懐特未思之耳宗法既壊士君子无地以致其亲睦之意独有义庄一事犹能稍合宗族而収其流散是以前軰多留心焉而范文正公家法最备君准则其书当矣然冨者有资而不肯为贫者有志而力不逮使天下之族咸有如刘君用心则习俗当亦近厚又岂至若越人之视秦人之肥瘠哉是亦为政者之所欲也虽然冨者出资以辑其宗族贫者食粟以兴善行正交相勉之道惟彭城氏里中冠族必有取于余言因以及之是刘君求我之意也
　　蓝桥记
　　蓝桥取里中着姓而名之也里中之姓多矣何以独着蓝氏为其挟诗书而为士也诗书之泽大矣孝弟自此兴礼义自此出防学壮行可以表倡乡曲使农工商之民得所视效桥之不以他姓而着蓝氏盖里中所宗故也蓝氏子元频过余不倦以桥成丐诗余老病不能诗出钜编相示其佳作固多矣然多引稗官所载裴航云英及仙人采和欲夸大以为竒事以余观之由前説则滛诞无训尚神仙则虚无不经岂为士业儒所务哉昔郑康成著学行于乡里人号郑公乡蓝氏子以某之説谂诸耆老子弟使挟书为士者世世有人则桥之称谓相与为无穷不致使他姓得而名之则诗书之泽愈逺矣云英采和之滛虚其归而删之防其弟兴祖至合辞曰是寒宗之志也乃书
　　防刘少府与诸将书
　　某为童子时已熟闻乡老谈道故宝文阁学士刘公之为人盖英豪岂弟万夫之特其发为功业光明俊伟如温太真李文饶不足多尚参佐忠献张公抚帅川陜摧方张之虏卒全蜀汉使国家驻跸江南无上流之忧公之防畧固已载在国史至于风仪伟然急人之急忧人之忧捐金指廪筑室分田以居故旧防独四方士夫蒙被不可胜数公薨之日家无余资此虽古人不多见某恨生晩不得执鞭为役盖常欣慕焉回视世间卑陋局促终日营营真使人慨叹其孙学雅出公在川陜时与诸将书稿爱国拳拳处事精密幅纸即可见其翰墨之妙又余事耳学雅其寳之此非止私家之藏百世之下秉文笔者有取焉
　　募建建阳县朝天桥
　　卧虹影于双溪偶随川逝念鸠工于百里庸讵无成况地连闽浙之要冲而路踵轮蹄之来往要当累趾安行于砥道之上庶免蹇裳病渉于剡楫之间役大而费繁功成而利溥解惠州之犀带愿继髙风成郑国之舆梁不劳指日
　　附词
　　沁园春【五十五自述】
　　五十五年满簮华发俨然遂良又何曽戚戚荜门圭窦又何曽汲汲玉带金章困后髙眠饥来口饱老矣狂夫老更狂空回首叹世间名利傀儡开塲　幸临晩节安康又両日三秋催肃霜叹生朝亦是贺賔踵至龙钟矍铄何足称觞喜对诸贤笑谈世事相防亲朋醉玊觞谁如我素乐天知命不事侯王
　　华阳洞词三章
　　河汉澈碧霄晴九华仙子到凡尘凉夜山头吹玉笛纎云巻尽月分眀
　　香露湿草晶荧起看大地尽瑶琼下界千门人寂寂空山夜静海波声
　　仙子去眇云程天香杳杳佩环清回望九州烟雾日千山月落影从横【右词三首见元刘大彬所辑茅山志中】黙斋遗稿补遗
　　题古田寺西堂壁
　　倾岩终日倦跻攀蹔借僧庐半日闲砌下微流走清泚前含箨随斓斑风来有径侵危座云出无心度逺山劝取髙人长寄玩相随猿鹤傲林间
　　题武夷毛竹洞
　　毛竹连云路欲迷洞门深锁落花迟曽孙几度春风老未入仙人一局棋【右二首见曹石仓宋诗选】
　　美人倚楼阁
　　檐头燕子説春寒蝴蜨悠悠午梦残睡起髙楼多少恨天涯小雨怯防干
　　溪上
　　烟开晓日照溪头溪上人家岸下舟啼鸟不知春已老数声啼破碧岩幽【右二首见诗家鼎脔】
　　秀州道中二首
　　一春烟雨歇空蒙髙下川原杳霭中毕竟春光遮不得满村花栁自青红
　　漠漠秋原禾黍空藤萝古木梵王宫孤村野水斜阳外无数归鸦落晩风【右二首见檇李诗系】

　　黙斋遗稿巻下
