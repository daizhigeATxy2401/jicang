　　钦定四库全书　　　　　集部四
　　提要
　　老圃集二巻　　　　　别集类三【宋】
　　【臣】等谨案老圃集二巻宋洪刍撰刍字驹父南昌人绍圣元年进士靖康中官至谏议大夫后谪沙门岛以卒刘克庄后村诗话曰三洪与徐师川皆山谷之甥父警句往往前人所未道然早卒惜未多见驹父诗尤工陆游老学庵笔记亦极称其窜海岛诗烟波不隔还乡梦风月犹随过海身句盖当时文人颇重之然刍之窜也枫小牍谓坐为金人括财太峻颇称其寃今考王明清玉照新志所载则刍实于根括金银之时入诸王邸中以势挟内人唱歌侍酒得罪名教殆不容诛当时仅斥海濵殊为佚罚其人如是其诗本不足重轻特其学有师承深得豫章之格但以文论固不愧酷似其舅之称録六朝人集者存沈约范云録唐人集者存沈佺期宋之间就诗言诗片长节取亦古来著录之通例也宋史艺文志载老圃集一巻乆佚不传宋诗纪事仅从诸地志类书中捃摭数篇不及百分之一惟永乐大典所载尚得一百七十首殆当时全部收入与以篇帙稍多谨厘为上下二巻以便循覧焉乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀





　　钦定四库全书
　　老圃集巻上　　　　　　宋　洪刍　撰
　　五言古
　　莲华洞答友人
　　莲峯耸崔巍在眼昔未到发兴空盘纡舒冩属吟啸五老如有情遥岑动清眺新篇下紫霄语我游歴妙物景防相忘烟霞领其要坐石掬清流缘云睨奔峭悠然俛仰间无心乃同调偕游防有期山灵勿腾笑
　　游泐潭寺
　　吾闻石门山对峙俨天辟林茂山自青草香涧长碧中有古招提柱栱焕青赤惟昔马大士方坟耸遗迹龙象仰慈顔马驹防前识香火有因缘窗户坐幽阒瓶锡想异时云水饱游歴饮波浥曹溪法雨被江国大阐选佛法战无兼敌我非山中人蹔着登山屐东阁嘲书淫净境酬诗癖朝渉潺湲溪暮陟崔嵬石敷牀听犍椎鉢饭分香积山髙日易斜梦短夜分寂禅心颇灵眀俗虑讵充斥归欤得短章投笔疥其壁政如抱布鼓岂能飞霹雳径须倩阿香轰然听霆击忽传汤休篇风骚共推激何当从君游愿飞恨无翼
　　次子字韵呈郑太玉
　　斯文不可见犹欣识之子端如逃虚空而闻跫音喜歴歴海南事细话倾我耳悠悠世上情毁誉私彼已是事姑置之斯文长巳矣风味契渊明流落逾子美从来直如弦多作道邉死寄声柳栁州未用斩曲几
　　孤鹤行赠杨君
　　翩翩云中鹤来自华亭滨裵回乆乃集伫立江之濆髙歩整霜羽只影翔秋旻岂无鸿鹄侣俛仰鸡鹜羣啄腥细流中汝食得无贫况有缯缴虞惊顾何逡廵珠庭响清唳胎仙舞祥云胡不矫翮去来仪瑞吾君饥食玉山禾渴饮瑶池津无言九臯逺鸣隂谁不闻
　　寄题贯时轩诗
　　古人憩息地不种凡草木数竿何必多可以慰幽独忘忧翫芳草怡顔眄庭柯岂无艳阳节摇落将如何彼美轩中人澹然对浮云此君有佳处心期暗相亲萧萧四时色目击道逾妙君看竹得风天然向人笑
　　因读梅圣俞六鹤诗或令余别赋之
　　警露
　　皎皎蟾桂眀耿耿星斗烂清梦时时惊零露滴霄汉伟哉仙人骑从来知夜半
　　顾歩
　　举趾一何髙脩颈宛回顾只影踉蹡行眷然慕俦侣岂忘赤霄上盘桓此池籞
　　理毛
　　飘飘青田质敛翼在亭臯囘此碧玉喙刷我白雪毛顾影矜羽仪孔翠非其曹
　　唳天
　　清唳九臯内抗音薄层云戛然时一鸣流响惊人羣嗟哉陆内史华亭无复闻
　　舞风
　　归来丁令威暂别巳千年抽琴奏清角婆娑舞胎仙何必拊节和御风自泠然
　　啄食
　　昻昻兀兀姿朱冠垂素翎首下尻益髙裵囘我中庭俯仰鸡鹜羣啄腐复吞腥
　　同师川过李三十九湖上宅用师川韵
　　多书唐邺侯蔼蔼盛云来髯公颇好事相过必迟回结构平湖隂清絶无纎埃数到不知逺君家寛酒杯绕水信杖屦披靡蓬蒿开遗基访孺子荒坟吊澹台诛茅卜隣并兹愿何当谐七松未暇种五栁径须栽
　　同陈虚中劝农出郊因游眀水山寺
　　深树鸣鷤防红紫春事休临川贤假守只今陈太邱驾言出逺郊班春临道周亦招素冠士来従朱轓游晨兴惬胜引适此夜雨收原隰乱髙下意行逐前俦荒荒白水满郁郁稻秧抽旧闻眀水寺宛在嵒之幽石门本无关鸣禽自相求不有省耕役俗驾来何由老屋隠乔木野僧事良畴松径深窈窕轩车纷少留迟囘动归兴冲雨戒摧辀危情极氷渊细路遵塍沟深泥艰渉足竹鸡为我愁岂惮来往频清与耳目谋回首谢青山寻盟亦悠悠
　　赠倪涛少府
　　君从淮上来手持阿髯诗尘埃欣拂拭得此带经倪珠壁岂投暗按剑有余悲愿保青云姿勿叹黄绶卑太山驻翠辇行草封禅仪汉皇傥借问润色非君谁我非国侨贤慙负延陵知缟带敢虚辱赠言当纻衣
　　次韵和郑太玉新居
　　荒涂负崇冈君居在其麓下与佛界连一径通刍牧髙情慕天随枵腹茹杞菊数椽负郭居窈窕凿空谷忆昨歩过君窘歩侵两足听君亹亹谈霏屑落锯木相依方在兹凉飚荡烦燠
　　宴李氏园亭得庆字韵
　　我来北斗南两见回东柄万斛开府愁四壁文园病谁知深巷中卉木颇幽夐大梁贤公子携酒賔亦命红蕤巳飘零緑绮方辉映岂惟追寻迟亦苦风雨横主賔混谁何谈笑杂嘲评讵知时雨灵但觉中酒圣年丰乐崇宁诗敌蹑长庆况有雷陈交何必宛洛盛律管承飞灰羲和驻春令日月曾几何佳辰我所竟芍药殿余春想见晨妆靓一醉观有余此集君其更
　　七言古
　　题黄稚川云巢【按豫章续志分宁县樱桃洞黄公凖读书处公凖字稚川双井人结茒于洞之巅号曰云巢永乐大典作雅川误】
　　云巢一上十五里中有今世巢居子鸡鸣犬吠白云里不知天际去此几平生深契鸟巢禅翦茅盖头万事巳宴坐经行飞鸟上人间荣辱不到耳蜗牛两角竟何为鹪鹩一枝端自喜我有一防落城市章服褁狙聊复尔武溪未访桃花源脩江傥问桃花水防取樱桃洞前路藜杖扶衰従此始
　　戏用荆公体呈黄张二君
　　金华牧羊儿穏坐思悠哉谁人得似张公子鞭笞鸾凤终日相追陪长夏无所为垒麴便筑糟邱台古今同一体吾人甘作心似灰南方瘴疠地郁蒸何由开永日不可暮渴心归去生尘埃人生防合安可常如何不饮令心哀张公子时相见我能防尔抑塞磊落之竒才只愿无事常相见有底忙时不肯来
　　松棚
　　南山落落千尺松干云蔽日摇青葱盘根错节嵗月古龙吟虎啸号悲风北山文杏中梁栋我材臃肿非世用脩枝细叶幸有余赪肩大束那辞送承以髙竹青扶踈置君寛闲之玉除倐如乱云驻车盖怳似广庭张拂庐垂头塌翼下孔翠张鳞摆鬛来鲸鱼穿空入隙清飚吹疑有万壑哀声随羲和按辔不驰骋炎官火伞将安施朅来投荒近循海日坐板屋如蒸炊南山苍官怜我热遗我七鬛千孙枝但令脩干青青多温风烈日如予何
　　再次洪上人云巢韵
　　黄子厌喧求避俗直上孤峯结茅屋欲期汗漫游九垓俯视尘寰战蛮触小山招隠唤不囘旧时从事有邉幅不能投笔学文鸳底用决科似张鷟自赋云巢自髙唱手握灵蛇嗤鱼目由来江夏多可人蓝田片片生美玉要须青山顶上行去伴白云檐下宿西湖窟穴对华榱肯把兰亭比金谷
　　板屋
　　西戎板屋诗所录瓯闽万里同风俗风吟日暴雨所沐巧匠引绳如觧玉谿民得之亟乗屋既轻且坚尺度足可怜童我南山木君不见曹瞒邺下铜雀台陶土作瓦何壮哉台倾基平瓦尚在凿为大研竒且瓌君不见黄州使君夸竹楼剖竹俛仰相绸缪琮琤最宜雨中听击考有类鸣琳球铜雀么麽何足摹箨龙燥轻易焚如不如杉屋夀且姝风雨不动何渠渠嗟予抱衅谪蛮夷如人体瓌欣解衣数椽破屋亦不恶仰见星宿相参差防鸮作室庇风雨鹪鹩巢林安一枝凌云大厦鬼所窥衡门之下可栖迟【黄州有竹楼王元之所作】
　　次陈州
　　一水萦囘槖駞项百丈遥牵如簸掌鸬鷀捕鱼没复出鹭鸶行沙俯还仰白云思我白头亲双足未到心先往黄昏系缆危台邉饭糗羮藜莫惆怅
　　五言律
　　次李少微韵
　　春风杨栁岸寒食杏花村对月惊生魄思人暗断魂我闲无吏考君治有司存又作匆匆别相逢席未温
　　次韵和王张赠别之作
　　五言聊赠别二妙送将归立马然萁敏争锋啮镞机日将秋共晩人与雁俱飞去住加餐饭新霜防客衣
　　次师川韵
　　与君城北寺取次对床眠坐即棊中隠时逃醉里禅相招从白社不拟问青天但有加餐饭无田亦愿年卧疴非傲世背俗信畸人无复少年事偶随肥马尘静便门扫轨懒任草如茵迹滞江山胜心将鱼鸟亲
　　次瑛上人懐汪彦章韵
　　君虽四禅侣自是一诗家白足濯蛟井清风振龙沙虚室无长物多文富生涯懐人有新作粲粲菖蒲花
　　次韵师川题余荀龙壁间三首
　　青镜磨秋水红衣退藕花朅来寻五栁端欲问三车浊酒休论限浮生定有涯比封千户竹鼔吹一湖蛙髙文肠是锦妙句笔生花松菊开三径诗书载五车曲湖邻贺监复壁笑王涯海若应怜我贻书问井蛙我来占食指客至卜灯花但祝加餐饭何劳问颊车交情真莫逆秋兴浩无涯姑置人间事纷纷祗鬬蛙
　　喜雨诗
　　日日望南山朝隮解我顔云垂四天外雨洒一林间枯沼微澜动旱苗生意还慇懃祝屏翳莫为逺人悭
　　次师川韵喜雨呈彦章
　　绿塘深涨雨红芰静舒花卧上三竿日晴喧两部蛙老饕犹善饭水厄怯逢茶拟到新池畔来寻谢客家登髙能共赋好雨故催诗阶草卧青软畦苗垂绿滋夏深飞燕静秋近虫知寄语耽吟客可无新句为
　　次韵和彦章池上之作二首
　　官闲发兴清水逺觉空眀玉局思无限青苹风自生鱼荷飜暮色蝉树带秋声云黒斜阳外遥知雨又晴水槛凉秋好风林初日眀屛间青嶂合镜里白云生茶试旗枪色蛙添鼓吹声痩笻聊复倚绕水歩新晴
　　题双林寺
　　幽谷双林寺荒郊得逺寻银钩遗墨在笔谏慕贤深徙倚千山晚坐愁三日霖枯棊围白黒聊复费光隂
　　潘延之挽词
　　肥遁攀巢许幽光烛斗牛长公辞汉世孺子隠南州闭户荒三径防书综九流欲寻髙士传端向古人求
　　次韵和元礼
　　湖海沙鸥性山林雾豹文龙虵争起陆羔鴈看成羣玉石无缁磷芝兰自苾芬韩康不二价女子防知君
　　容滕轩
　　乌隼经行处蜗牛窈窕深防稽虽奉计彭泽自无心禅寄跏趺坐风披徙倚襟莫言容滕地不废掉头吟
　　送张元干
　　自昔张平子愁来赋四愁行看车马客坐觉嵗时流眀月江山夜虫天地秋怪君有底急不肯少迟留
　　嘲偷儿
　　长卿惟有壁囊槖自无钱金尽何劳攫墉疎岂待穿未能抛鼎禄犹复恋青氊梁上休惊坠饥寒亦可怜
　　书懐
　　北阙书休上南窗滕易安道肥知战胜归约己盟寒委吏无麟笔迂儒置虱官所须升斗水肯沃鲋鱼亁
　　又和师川同集章江寺二首
　　鹿苑江南寺龙沙城北游脩椽云自宿返照雨还収禅麈寻支遁碁枰对奕秋还家真复乐何必逺封侯兴发寻荒径途穷见寳坊随宜聊复饱触处得追凉取友真濠上懐人向渭阳不嫌茶七碗殊胜酒千觞
　　口占赠何秀才
　　何郎闽越英畴昔昧平生邂逅同衾宿夷犹共舸行繁台半床梦颍水一篙清俄顷胶投漆难忘此日情
　　次韵李商老赠李少魏
　　诛茅迟竹君拂匣见桐孙囊箧深倾倒钟彛细讨论只今仙李后好事阿髯存不厌敲门客时开炙背轩
　　题泐潭院
　　平生麋鹿性名山恣幽寻歴尽嵓壑奥始闻钟梵音中多不凋木上有自呼禽许税俗士驾兹焉聊洗心
　　再游泐潭院用前韵
　　石门乆寒盟兹游得重寻静契祖师妙清闻山水音长闲羡老衲幽思愧鸣禽可怕移文劾沙鸥知我心
　　次韵陈使君咏霰雪三首
　　天幙垂云合山屏拥雪飞杨公田种玉渊客泪成玑防缀添梅萼飘零乱羽衣清溪横一叶并载月眀归萧洒宣城守挥毫雪共飞山川映重壁咳唾鬬眀玑佳气笼寒谷欢声抵袭衣霜台如不践粉省定须归敷床初屑屑入夜故飞飞拭处浑抛粉揉来乱掷玑银蟾分玉照云絮借天衣地席横陈处晨曦未得归










　　钦定四库全书
　　老圃集巻下　　　　　　宋　洪刍　撰
　　七言律
　　和郭功甫题客馆韵
　　容膝柴门觉易安数椽喜枕寺东山雁飞不到吾来此燕亦知归客未还梦断霜钟年欲晏愁听蛮鼓鬓先班自公退食门长掩未必邻僧似我闲
　　翠嵓道人莳猫头竹生大笋十余调防甚谨为予従者髠盗殆尽戏作长句觧嘲
　　触藩大笋闯猫头窃屦真成従者□山鹿恰看逢角觧箨龙端有剖胎忧因供蒲塞桑门馔殊胜渭川千戸侯飜恐痴儿痴黠半为君净尽破除休
　　归自西山至黄栀港口
　　冲雨穿云愁去路归云阁雨路还通七层涌塔瞻天际三径吾庐在眼中港转黄栀横野艇里空白社漫春风青山送我寜辞逺流水随人亦欲东
　　次山谷韵
　　妙峯宛在水中央上有荘严清浄坊壊衣盘礴蜗牛角法窟窈冥师子床万象森罗一拳石千顷汪洋百谷王不减乗槎到牛女拟取支机问下方
　　寳石峥嵘佛所庐经宿何年下清都海市楼台涌金碧木落牖户眀江湖千波舂撞有崩态万栋凌压无完肤巨鼇冠山勿惊走欲寻髙处垂眀珠
　　陪陈使君宴南山亭
　　晓露无尘夜雨收日光穿漏趂公逰烟花淡荡连三里云树低迷羃一州冈转卧龙春色老气横野马夕阳愁林间新火眀双炬歌舞南山最上头
　　次杜公韵
　　杜郎得饱肥如瓠怪我秋来太瘦生时辈不应推翰墨论文时许过柴荆朋交结绶非能事身世灵丹岂易成幽径新凉约微歩晚风含树有蝉声
　　次韵李商老见懐之什
　　一日思君剧九秋平生问事贾长头邮传颇恠诗来晚技痒遥怜笔不休王孙莫问投书渚芳草空迷谷鹿洲望断西山山尽处云居何处只空愁
　　次韵阅道见贻之句
　　独来深树初啼鸟防处髙枝已嘒蝉坐久毎将碁作隠昼长还觉日如年醉乡彭泽陶元亮句法襄阳孟浩然聚散悲欢皆梦幻南柯同寄曲肱眠
　　次李元亮韵
　　邂逅何曽十日饮乖离细数七年迟鄼侯庙下相逢处扬子桥头握别时犹喜夫君诵新作自怜衰病岂能诗平生流水髙山意緑绮朱弦付子期
　　次李少微韵
　　紫芝眉宇久不见朅来老眼快双眀春光骀荡遽如许诗骨峥嵘太瘦生书蠧研埃无复理鸟啼花落亦关情客儿起我风骚兴敢与羊何并得名
　　次顾子美韵
　　幕府优防兼吏隠华阳真逸讵应惭定知爽气供行路恠有新诗成立谈晚日碧云人未至西风红树我何堪幽懐踈豁慿佳咏饫徳餐和饱且酣
　　次韵谢无逸送谢幼槃
　　康乐风流鸿雁行眼中文物敢雌黄相逢草草来何暮索去匆匆作底忙尚卧东山髙谢傅亦怜白首老冯唐只应饮酒称名士不用离骚咏九章
　　题双桂亭
　　燕贺翚飞称虎符银钩虿尾映金铺讼亭留得棠隂在月窟遥怜桂影孤故郡毎悬髙士榻新居兼爱丈人乌雕磨才思无佳语可许江山借助无
　　将至颍上
　　卖马得钱买舟去抛掷红尘泛緑波梨栗登盘黄菊晚江淮放艇白鸥多霜飞鸿雁有底急月眀乌鹊奈愁何女儿浦口渺何处且向女郎台下过
　　次韵和成道人山中即事二首
　　香城髙絶剰春寒桃李青青一破顔俗子车尘随水逺野僧心事与云闲花従风雨飘零去寺在烟霄缥缈间往日寻源到幽处至今犹复梦潺潺
　　沙白澄江江上山带青百里染层峦欲寻邱壑何当往拟挂尘冠不复弹邂逅三春还径去轩渠一笑有余欢郢人妙质应犹在政尔挥斤斲鼻端
　　同苏伯固逰东山寺
　　五里来寻只树园寒蝉嘒嘒叶纷纷田间壊衲僧收稻天外竒峯山作云半榻华胥聊共寄一盂香积许同分迎人返照不无意送客残钟犹自闻
　　游东禅寺
　　闻说岩隈閟寳坊后车无客自徜徉人如冬日熏肌暖句与宫梅触鼻香随蝶未容寻枕上观鱼且喜得濠梁梦魂飞过水东去落日寒山一带长
　　野迥亭髙眼倍眀悠悠芳草古今情酒兼贤圣醒还醉风有雌雄雨复晴嫩緑连天谁与染残红掷地自无声冈回溪转藏嵓寺归路萧萧听马鸣
　　又陪陈使君游东禅寺
　　晖晖丽日旆悠悠千骑班春古寺幽篆破髙青知野火防残横緑掠沙鸥微行曲折如羊坂乱石峥嵘似虎邱暮霭余霞趣归兴溪鱼林鸟自迟留
　　城里芳菲尽破除更携賔従出东郛桃凭苦雨收红糁李借风光耀雪珠碧水横隄春澹沲石门弭盖歩踟蹰细看名字苍崖畔防检而今半在无
　　雪
　　越犬旧闻冬吠雪闽天今见雪中梅朔风扫荡宿霾尽苦雾驱除霁色开情共酒杯浑欲浅心随炉炭欲成灰我来正落黄茅后茅未黄时傥得回
　　何君挽词
　　万里空悲赤壁秋九原遽有白杨愁凤毛并作人间瑞玉润俱従地下防已跃龙津随化劒难凭夜壑覔藏舟遥知防葬车千两苦雨萧萧迸泪流
　　宴城上亭呈阅道
　　山围水绕思悠哉蹔向登临胜处来宻坐已霑神女雨归轩更借阿香雷笙歌入耳眉还舞郷县牵情首重回敏防随时岂无兴君贤扬子我慙枚
　　晚宴南禅寺呈使君叠前韵
　　隔年蹔到莺将老此日重陪燕始来云傍熊轩飞好雨山移鼍鼓作轻雷踏青女伴春衫湿浮白賔筵舞袖回可是元晖方在郡尊前能赋媿邹枚
　　七夕前二夕同二僧追凉寺门
　　髙楼杰阁对岧嶤滴露流萤夜寂寥剥啄叩门知有兴従容拂榻慰无聊殿藏北斗惟看柄松碍南山不见椒乗月傥能同歩履杖藜逐我莫辞遥
　　同师川商老追凉徐贤亭
　　抖擞三年异域尘还将衰鬂照湖沦田田乱叶如迎客泼泼跳鱼似畏人机事已忘来白鸟雄风蹔起在青苹九原埋玉虽千载追想髙懐迹未陈
　　送师川还龙舒
　　灊岳西山各滞留江头相遇话神州送君归去还为客破涕成欢转复愁眀日东湖人已散朝云南浦水空流郎官好在能乗兴凖拟归騘踏素秋
　　送李仲特
　　賔客愿见韩荆州部曲犹思郭细侯可是孔鸾垂塌翼行看骐骥踏长楸谢公已蜡登山屐范蠡难维泛海舟当复睽离还惜别山中犹得従公逰
　　冬日逰宣岩
　　杀鸡为黍见交情歩屦扶藜向此行剖竹取泉来滴沥防岩剔薮到峥嵘一纶涵碧磻溪钓千穗垂黄谷口耕白水青山应笑我抗尘走俗媿平生
　　次友逰宣岩韵
　　攀跻来借一枝笻幽讨深行极半峯路侧似逢居士屩嵗寒空老大夫松林间突兀森蹲虎门外坡陀偃卧龙引水作帘真酷似防防初不异秋冬
　　谢杨崇送酒并口味
　　剥啄扣门惊昼夣迳知酒客寄新诗官醅浓泼鸭头緑雕俎香蒸牛尾狸黄雀披绵为谁好青州従事与君期真成烂醉頽然卧兎走乌飞了不知
　　再用前韵答李商老
　　江南暮春莺乱飞平章风物忆邱迟苍苔寂歴荒三径緑树扶踈又一时汉隂丈人少机事草堂先生能寄诗交亲咫尺不相见汗漫九垓那可期
　　新楼
　　闻说新楼冠旧名国人縦观一城倾层甍迥出晴空外羙景还将乐事并潭底鱼龙惊倒影梁间燕雀贺前楹他年秋夜堪乗兴小坐匡床待月生
　　次元礼题余诗巻后韵
　　异域三秋百感生愁肠一日九回萦每听足音聊粲笑蹔教觅句觧忧酲従来鲁衞如兄弟颇觉何刘谩舅甥胜防欣然真得计文穷诗痩祗空名
　　次韵徐师川喜余来还之作
　　谪去蹔经牛斗分归来重赋豫章行鸰原凄防手足戚陇水悲伤甥舅情半世问津今老大一邱散髪得生平长卿句法锋难犯隠若防公万里城
　　次曽元礼韵
　　卧龙山下阿兰若漠漠烟城楚水西肯共扶笻同散歩来寻负郭慰卑栖曲肱睡稳门常掩促膝谈深日已低他日相过如卜昼南窓就我共羮藜
　　席上次张法曺韵
　　山城臈月盛江梅底用花奴羯鼓催宻炬暗随残漏尽氷肌巧鬪一枝开已闻珠贯停檀板未许葱根近玉杯多谢主人能卜昼幽花未落更重来
　　寄杨崇索酒
　　重九遥思杨执防菊花满地漫龙沙欲作山中醉千日不送蒲州酒一车秋至苦吟如促织书成满纸似昏鸦蜀江傥有南来鲤莫寄卢仝七椀茶
　　宿翠岩寺呈马彦若徐师川
　　不到翠岩如许久朅来聊复破春愁已闻髙士徐孺子更约平生马少游夣里钟声惊客枕静中玉子落纹楸非关风雨留连我要作山间十日留
　　万松亭用苏黄旧韵
　　夹道苍官似异时峩峩冠劒想秦仪云垂车盖寻前路风作涛声入旧枝故作虬龙惊俗眼不妨霜雪弄妍姿难追急景辽天鹤无复当年校尉诗
　　闻东湖上荷花盛开畏触热未得往
　　五贤祠下古城隅一昔来逰俨畵图传道荷花映荷叶只今东湖连北湖想见波间浮属玉谁撑艇子入菰蒲欲将鼻观偷香去火伞炎官不贷吾
　　示子
　　太学何蕃久不归十年甘防误庭闱休辞客路三千逺须念人生七十稀腰下虽无苏子印箧中幸有老莱衣归期定约春前后免使髙堂赋式微
　　还张阅道文编
　　只今天下张公子邂逅论文得琢磨顾我笔端无绮丽爱君胷次粲星罗嗫嚅元白何劳压卓荦曹刘不啻过鱼目碔砆空自愧敢将光价敌隋和
　　题云居寺诗
　　双涧逺输功徳水四山深閟法王家曲肱聊寄吉祥卧缓带来尝安乐茶亦有同行木上座初无引路鹿啣花孤峰顶上却归去回首冥冥云雾遮
　　寄赠王允叹
　　楚俗禨祥古所尤迎神箫鼓沸香湫真成娶妇谀河伯亦有韩生笑沐猴毁校可无东里子斩巫谁是左黄州讵知恤纬非嫠事白屋何妨肉食谋
　　潘子真用悭字韵劝香城人葺陈陶书堂因和之
　　一宿层城饭香积六年清镜改朱顔陈陶仙去书堂壊罗幙尘生春昼闲毎向山头望城里直疑天上非人间可能分我寻常地抺月批风想不悭
　　泠泠野水翛翛寺矗矗髙峰叠叠峦闲伴禽鱼宜石友静闻山水奏清弹难招灵观追陈迹好在汤休接古欢开士未应文士后病夫端欲避三端
　　呈潘延之丈
　　黒头异日挂冠归亲植杉松见百围闲过一生従古少兼全五福似公稀手抄万巻笔犹健身倚孤笻行若飞寄语轻鸥莫惊顾南州髙士已忘机
　　呈彦章
　　塞翁失马吾何有濠上观鱼每自慙探袖空漫祢衡刺叩门径就阿戎谈但思浊酒同元亮底用清谈学仲堪回首世间皆苦累蚁封蜗角战方酣
　　次韵和南山即事呈使君
　　鸟啼花落奈春何谩道春光特地多不见饧箫寒食后暂陪觞咏惠风和竹衫争醉丰年日瓦鼓仍闻载路歌五马来嘶莫愁雨满堂冠弁共峩峩
　　再用前韵呈阅道
　　抱关击柝何为哉田园将芜归去来雄辩接公如豁雾清狂诮我作颠雷【颠如雷见南史】朋欢巳许胶投漆光价无容赐望回欲整羸师聊一战知君岂复事邹枚
　　次韵和人咏双叶莲
　　花尽红销子结房并垂荷叶是何祥风吹嫋嫋能浮盖雨打田田更发香荡桨可无双舴艋照波不羡两鸳鸯恠来下客诗涛涌知有骚人为滥觞
　　饮汪彦章池阁见龙挂
　　避暑追凉许近寻君家池阁爽烦襟宻云不雨龙挂尾落叶辞风蝉噪林许逺清湾净如拭没多红芰意能深围棋争道未得去遮莫城头西日沉
　　次韵阅道见贻
　　地偏袖舞长沙窄心逺胷通梦泽寛遽失比隣秋屋静稍亲灯火夜窓寒乗云妙在思黄鹤写韵遥知有彩鸾四海弟兄倾意气鸿妻莱妇有余欢
　　赠张道圣
　　曲江忠荩蔼前修晚嵗差池恨未休鼻祖声名髙岭海耳孙诗礼尚风流眼中韶石还家梦客里西山脱叶秋示我开元余翰墨懐贤抚事却成愁
　　同师川至李氏涵虚阁
　　阑暑追凉得佳处笋舆乗兴入蒿蓬乍停西岭三秋雨得借东湖一曲风江上帆樯来雉堞波间荷芰没鳬翁后车孺子贤孙在吊古徘徊返照红
　　人日
　　偶逢人日强裁诗身在异乡多所思天气暖如寒食后桃花酷似暮春时溪毛入馔光浮筯云子新炊滑溜匙防酒百钱能得醉傥寻佳处一伸眉
　　五言絶句
　　悠然斋
　　可到羲皇上不离方丈间初无盈把菊尽日对南山
　　六言絶句
　　临川即事
　　岘台着色山水南湖罨畵池塘欲买浮家泛宅个中端坐迷藏
　　覔句翻经灵运临池学书右军谁知麻源三谷顿有一双玉人
　　庙有鲁公遗像堂余玉茗髙华零落银钩欲折摩挲螭首兴嗟
　　七言絶句
　　次陈使君韵三首
　　酿雨浓云郁不开绛英素蘂半苍苔不因皂盖班春去谁唤青衫老吏来
　　循吏三年借冦君賔筵春事一畨新中山自可销千日河朔寜湏泥十旬
　　暖日和风似酒醺提壶鸟语苦淹人传闻已有时代谁与东山管辖春
　　道中即事八首
　　五日尘沙十日泥杜防苦劝不如归蹔来还去云相似我亦无心出岫飞
　　十年不踏闗山道千里来寻长短亭烟水照人头欲白云峯见我眼犹青
　　兠罗输桞防多緜独茧抽丝飏逺天买防残春是榆荚乱抛无数沈郎钱
　　笋舆沙路裌衣轻小雨斑斑落又晴三月尽头穿岭去万松隂里踏莎行
　　春风岭上春风颠杜防花下啼杜防花开花落春事晚归欤当及秋风前
　　万里将雏西北飞江淮倒景弄差池云天空濶稻粱少却羡鹪鹩巢一枝
　　穿云髙入双峰寺投壁难追四祖禅香积喜逢蒲塞馔拂床聊寄吉祥眼
　　三月东风池上头鱼龙漫没戏仙舟我来税驾亦未晚后乗傥追公子逰
　　偶成
　　翻经灵运推不去爱酒渊眀挽不来无复种莲人作社空余写影佛成台
　　戏酒官
　　吏部瓮间应烂醉渊眀篱下祗空杯径湏道士常持满拉取青州従事来
　　次韵和张掾新泉三絶句
　　北山石窦冽寒泉森木清隂拱外堧试酌只园八功徳醍醐灌顶想欣然
　　水之美者三危露邂逅清甘一勺同两客携茶煑汤鼎归来应御玉川风
　　山色何如水色幽碁声不乱叶声愁斧柯未烂君归去白日桑榆不我谋
　　従琏长老借书
　　折轴南来书五车韦编具叶映窓纱老禅不用鑚故纸借与书生遮眼花
　　防橘帖二首
　　苏州句法追彭泽九日题诗兴有余可是门生藏橘帖不劳博物见新书
　　右军一字价连城断简残章尚典型坐获骊珠三十九絶胜辛苦赚兰亭
　　戏余天申
　　十年不见君如许一日相逢我便倾结绶合为金马客裁诗巳至玉谿生
　　贾谊洛阳推最少相如蜀郡更多才异书且覔金楼子俊采空归玉镜台
　　席上口占和使君韵二首
　　皂盖朱轓驻水濵芳菲虽晚景犹新何妨绮席三千履不负阳春十二旬
　　莺歌蝶舞更红裙端与东山作主人竹马儿童扶杖老争随千骑去行春
　　松棚
　　先人手种一川松为栋为梁似未中只合茅斋聴驱使为公六月唤清风
　　或遗扬州芍药者用元韵二首
　　似与风光殿后尘亭亭红艳逺看人既能障下嫣然笑移取雷塘十里春
　　可堪春恨似悲秋把酒驱愁转益愁飞尽桞花怜逐客始知春色到汀洲
　　次韵絶句
　　子猷爱竹真成癖爱菊渊眀懒是真篱下想通三径入林间谁许七贤亲
　　戏答王雍
　　临池端欲写黄庭笼赠鵞羣重有情我亦年来无复杀不应恠我太憎生
　　中秋戏赵公子
　　南国佳人翠自颦西山爽气我相亲只应此夜团团月偏照寒窓独宿人
　　茶花
　　万卉千葩畵不如芬芳合比白云腴应慿巧絶传神笔幻出江南没骨图
　　局中即事用壁间韵
　　老屋踈牕窈窕深铺松防竹作清隂数竿风篠天然笑惟有此君知我心
　　无人尽日鸟关关只许清风伴我闲縦复思归归未得婆娑诗酒破愁顔
　　始年四十二首
　　门换桃符官落拓酒传婪尾嵗侵寻朱顔已逐年华改祗有胷中不动心
　　学诗未后髙常侍献赋犹先杜拾遗摘句捜章终底用求田问舎悔全迟
　　曽内相以絶句诗还予诗巻和其韵五首
　　梅生养性来关市贾傅隳官吊汨罗敢过雷门夸布鼓輙将鱼目换隋和
　　月旦平生精藻鉴短章七字粲星罗银钩虿尾争辉媚岂减兰亭叙永和
　　紫微光焰垂星斗内相词华丽蜀罗愿乞金丹换凡骨坐令文物压元和
　　李膺此世龙门坂得士初非一目罗牛铎黄钟或同调岂无宫徴配鸾和
　　世味着人浓似酒交情向我薄于罗古今混混东流水听取踏歌蓝采和
　　小桃晚发
　　深深浅浅小桃枝苦被蛮风瘴雨欺莫恨春工开防晚却应孤艳落还迟
　　东风不识桃花面惆怅多愁足病身青帝也应怜逐客小窓故剰一枝春
　　戏赠僧庵二首
　　海棠红映梨花白拄杖芒鞋绕屋檐深树提壶空好语无人沽酒送陶潜
　　风枝雨叶春无赖石径芳茨昼不开緑竹笋髙人未觉紫荆花谢我重来














