　　钦定四库全书　　　　　集部四
　　野谷诗稿　　　　　　　别集类三【宋】
　　提要
　　【臣】等谨案野谷诗稿六巻宋宗室赵汝鐩撰汝鐩字明翁居于袁州登宁宗嘉泰二年进士授馆职嘉定中分司镇江筦王士祯池北偶谈载黄虞稷尝钞得宋人小集二十八家士祯手钞姜防周弼邓林三家余摘录佳句者十九家以汝鐩为首所録凡五言二十聨七言一聨称其五言律时有佳句七言俚俗歌行漫无音节顿挫而谓刘克庄序推其跌宕顿挫真剸蛟搏虎手又许以建安黄初皆失之妄【案此本不载刘克庄序葢传冩佚之】又评斯植采芝集曰此君及赵汝鐩五言皆多佳句而无逺神其论良允然自唐以来兼擅诸体者不过数家余皆互有短长孟浩然韦应物以五言笼罩千古而七言则皆不工无论姚合以下至于晚唐五季以迨九僧四灵刻意苦吟不过求工于五字盖江湖一门径如斯不能兼责以他体一花一石时饶佳致如汝鐩之流固亦谈艺者所不废也乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀








　　钦定四库全书
　　野谷诗稿卷一　　　　　宋　赵汝鐩　撰广寒游
　　九秋半矩月团团琼瑶世界夜气寒羽士跃身导阿瞒麾斥八极青云端老柯掷桂香不死银桥跨空一万里飞步抽簮叩玉扃中有素娥三千人緑瞳剪水堆雾风卷缟袖条脱露琅璈云笛广庭舞笑乘白鸾弄蟾兎归裁仙曲作霓裳天音尽洗凡丝簧霞裾星佩罗两行玉环垂手春风场樽前尽日防未足绛膏泣凤夜继烛宫商忽变不可听马嵬斜谷雨霖铃
　　古别离
　　妾离父母来从君相期百年终此身初合鸾凰席未暖熟视眉目识未真兵符促人夜调遣丁寜尅日到邉面红旗在手弓在腰花骢一跃迅于箭囘头语我勿惨伤归来印斗金带黄我闻军功未易就膏血紫塞十八九嫁狗逐狗鸡逐鸡耿耿不寐展转思吠月啼晓喧孤帏泪雨千行心胆摧与其眼穿万里见无日何如同赴沙场战死俱白骨
　　迎仙引
　　羽人窟宅压沧溟昆仑阆风天墉城紫兰绛节跨彩鳯殷勤传命邀同盟七月七日凉秋霁千官森佩森幢衞王母云车九色龙上元霜袍三角髻刘彻屛息迎两仙兠香金门高馥天星裳黼衮自酬酢方朔窥窓不敢前金浆玉醴濯凡腹红颗绚饤蟠桃熟宴酣乐奏瑶池音琅璈子登笛双成乞怜请药承华殿教戒叮咛先自反三尸欲脱毋淫乱五性尽舍更勤俭各出数语鍼膏肓此是长生度世方彻心未悟益猖狂万八千里周遐荒少翁栾大诛相继海上何日无方士五柞宫中梦断时铜盘玉露胡为不起死
　　纒头曲
　　阿蛮妙舞翠袖长臂韝珠络带宝装春风按试清元殿粉白黛緑立两傍三郎老手打羯皷太真纎指弹龙香箜篌野狐拍怀智觱篥年笛寜王中有八姨坐绮席淡扫娥眉压宫妆醉防阿蛮小垂手飞燕轻盈惊鸿翔八姨指挥三郎听颁赉岂惜倾筐箱纒头一局三百万莫遣傍人笑大唐尾声方断地衣卷忽闻鼙皷喧渔阳播迁才出望贤路玉食未进日卓午粝饭胡饼能几许不饱皇孙及妃主阿蛮知是何处去但见猪龙胡旋舞
　　饮马长城窟
　　乌骓马紫游缰戍夫一鞭天一方揆程想过长城下思古筑役摧人肠白骨如雪浸水窟骨上犹带秦时血雨打风吹宇宙腥君渴莫饮救马渇衣适寒暄饭加餐省酒戒勿离军门雁来不惜数行字雁囘我亦寄平安自从君出与君别怕听砧声怕见月细思人生能几何未卜彼此俱白髪官有好爵与尔靡万死一生方得之不如更戍闻蚤归百年邻里夸齐眉
　　妾薄命
　　冶容丽质世鲜比择对年少风流子并栏观鱼双戏水妾心郎心誓如此一朝结束万里行东欲到海西到秦醉中慷慨跃马去出门十年无信音或传淫荡归不得或传已作泉下客郎兮郎兮奈若何恨泪彻夜孤枕滴君不闻莺莺锦字寄西游玉环防丝意绸缪郎心忍向他人笑下床徒自为郎羞又不闻盼盼樽前小垂手燕子楼深情独厚岂期红粉遽成灰怨句空吟三百首
　　瑶娥曲
　　一二三四月如眉积累如梳截半规玉斧昼夜修不彻修成团镜当空垂十眉有様列象几梳裁春氷镜涵水瑶娥睡起拂菱花埽黛插云绕指敛袂亭亭天上妆环佩隠体璆琳锵骖鸾跨鹤舞仙谱子登弹璈飞琼簧天风飕飂冷到骨银河澎浪溅罗袜一轮千古广寒深折尽桂花应白髪
　　昭君曲
　　御戎岂别无经纶娄敬作俑言和亲或结或絶患不已至呼韩邪朝竟寜稽首愿得婿汉氏秭归有女王昭君临时失捐画工赂蛾眉逺嫁单于庭玉容惨淡落紫塞粉泪阑干挥黄云下马穹庐移步澁弹丝谁要胡儿听年年两军苦争战杀人如麻盈邉城若借此行赎万骨甘忍吾耻縻一身闻笳常使梦魂惊倚楼惟恐烽火明狼子野心何可凭呜呼狼子野心何可凭
　　断肠曲
　　凭栏日日望归驺书来又报潇湘游巻书黙坐泪自雨弹向花上花替愁想郎快意扬州鹤风光何地非行乐妾肠寸断郎岂知独步苔堦空听鹊风摅碧纱夜牕深弄针灯下无心情蜀罗一段茸五色防定鸳鸯绣不成妾貌畱春春要去妆镜孤鸾无力舞辘轳吚哑残梦惊晓嘶似是郎马声卷帘无人帘再下遣童水东占打瓦
　　铜雀台辞
　　屋一百间台十丈岧嶤突兀九霄上明月空照八尺牀几防酸风摇繐帐离宫金锁掣不开美人红粉今成灰兰麝分恩销余馥铜雀飞去无时囘太官朝暮荐酒脯迷魂尚爱残歌舞恋恋西陵一抔土上马横槊平日诧英武
　　三阁曲
　　叔宝沉迷建邺宫厌厌夜饮清昼同金碧三阁挿晴汉沉檀十里闻香风叠石为山水为沼后庭万花坼春丛狎客倡酬女学士汚词媚句争新工被之弦歌恣酣乐千娥行列纷青红将军忽遇韩擒虎江神今识清河公凭栏碧月词未终谁知携手两妃游井中
　　出处辞
　　太公严子陵皤然两渔人文王尚西伯光皇已中兴太公所以竟卷饵子陵所以归垂纶趋向固异辙出处同一心当日遭逢傥易地两翁亦必随时而屈伸钓台髙兮渭水清或隠或显俱彰千古名
　　汉离宫四时词
　　东风飘花谁共惜暑雨馥莲不忺摘雕栏倚露月千里铜铺锁寒雪一尺终年汉漏滴四时屈指三百六十日逺山蹙断懒涂抹怕开妆镜鸾舞只怨泪阑干落离宫纎玉弹珠香风湿梦囘想像巫山云檐鹊似传天上音便敎粉黛近君侧未卜胶漆投君心岂不闻东宫婕妤作歌悲团扇又不闻长门阿娇买赋捐黄金
　　义兽行
　　君不见明皇有象能拜舞防定禄山瞪目怒又不见昭宗有猴能起居望见全忠奋臂呼两朝玩物固丧志异类报国乃仗义天宝大驾蜀道巡开平初元唐祚倾百僚奉贼身尽窜宰相畏族神不寜尔象尔猴忿且嗔其面虽兽心则人当时节士知有几壮哉义兽不怕死
　　征妇叹
　　莲浴双鸳鸯梧栖双凤凰双舞蝶度墙双飞燕归梁倚栏人颦翠忍泪心暗伤闭户罗帏悄孤灯耿空房欲睡睡未得独坐理丝簧调吹不成调征夫天一方
　　响卜辞
　　三六乘鸾初嫁君琴瑟朝暮誓不分酒酣使气浪自许片舌仪秦弄风云东吴西蜀几千里雁来数年无幅纸有便我必寄锦笺岂应皆沉石头水酸风一防泪两行凭栏瞥过双鸳鸯霜花迫帘冷蜡焰雨梧傍枕敲银床乞灵每日扣巫祝更向静处听响卜人言除夜验不差又言元宵应尤速二説果如神俱占敢厌频斋心通我意侧步潜我身或坼翠幌视或靠緑牕避两夕行人语字字还家意罗韈走褪奔绣帏懽喜无地魂天飞小儿放娇来牵衣抱我门前接爷归
　　君不见
　　君不见卢生枕上客邯郸君不见淳于穴中到槐安出将入相群儿仕赐爵锡邑公主贵黄粱未熟已欠伸清樽尚在遽惊起人生荣华懽乐亦如此双毂昼飞夜旋一弹指胡不防取二人梦中事
　　翁媪叹
　　旱曦赫空岁不熟炊甑飞尘煮薄粥翁媪饥雷常转腹大儿嗷嗷小儿哭愁死未死此何时县道赋不遗毫厘科胥督欠烈星火诟言我已遭榜笞壮丁偷身出走避病妇抱子诉下泪掉头不恤尔有无多寡但照帖中字盘鸡岂容供大嚼杯酒安足直一醉沥血祈哀容贷纳拍案邀需仍痛詈百请幸听去须臾冲夜捶门谁呌呼后胥复持朱书急急符预借明年一年租
　　寄逺曲
　　君马踏邉尘绣帷妾一身仰天无过雁俯水无游鳞酒难独自酌蚁樽空浮春食亦不知味駞峯徒荐珍忆昔送君君已醉醉言更戍一年事兠鍪北去几寒暑两地肝肠摧万里别来容貌似旧无寄去衣裳知到未折栁丝丝紫塞心对花片片春风泪夜闻琴瑟鼔邻家人皆齐眉老年华不忍恨君翻自恨长吁矫首天之涯几度虚传归信息爱听干鹊怕听鸦孤枕有时髣髴梦中见觉来霜角咽梅花
　　上马曲
　　精神如熊气如虹梦寐思勒燕山功龙泉宝鞘横三尺犀甲茸绦擐两重鸣镝飞空挟霜逺认旗贴身飐日红玉辔绣鞯鞲骢马眼有紫熖炯双瞳誓缚单于献天子离觞不挥儿女泪笳皷动地归来时金印斗大肘后系君不见燕颔虎颈班超侯万里又不见风声鹤唳谢元破肥水
　　去妇辞
　　入得良人门自誓终此身扫室拥箕箒进盥躬盘巾采桑趋陇首荐苹洁涧濵十年尽妇道惟恐堂前嗔上和下睦本无事一二小姑恣萋斐浸润既深贝锦成不弃不出谮不已良人缱绻泪涟洏父母之命安敢违举头天邉指缺月暂缺须有团圆时君不见章台长条依旧垂乐昌半镜还复归
　　耕织叹【二首】
　　春催农工动阡陌耕犂纷纭牛背血种已莳徧复耘耔久晴渴雨车声发往来逻视晓夕忙香穗垂头秋登场一年苦辛今幸熟壮儿健妇争扫仓官输私负索交至勺合不畱但糠秕我腹不饱饱他人终日茅檐愁饿死
　　又
　　春气薰陶蚕动纸采桑女儿哄如市昼饲夜餧时分盘扃门谢客谨俗忌雪团落架抽茧丝小姑缲车妇织机全家勤劳各有望翁媪处分将裁衣官输私负索交至尺寸不畱但箱篚我身不暖暖他人终日茅檐愁冻死
　　短歌行
　　赤龙驾轮飞上天倐东倐西昼夜旋流光万古去不返少壮翻手成华颠阆风层城羽衣仙方瞳緑髪耕芝田玉楼贮春春不老蟠桃一实三千年我欲访仙弱水隔住世奈此急景煎茫然无计相畱连打屏万事不放在眼前右杯左蟹拍浮百斛船
　　渔父四时曲
　　春
　　霁江浮春新水肥粼粼鸭緑东风微波心上下舴艋滑钓车香饵巻落晖纎鳞噞喁锦穿栁半畱卖钱半换酒烂醉茅檐红杏家折花簮髪把两手沙岸寻芳青骢嘶弹丝吹竹挟娥眉笑指渔父何寂寞渔父掉头我自乐
　　夏
　　烟溪流碧浸炎空涤濯袢蒸蒹葭风大港小港凉世界隔堤荷荡香到蓬侬家生长舟一叶岂识人间半防热青笠緑蓑山雨来雨过波平欲撑月水亭避暑氷玉肌枕设瑚簟琉璃笑指渔父何辛苦渔父掉头浑不顾
　　秋
　　新雁冲秋访水涯分屯洲渚傍芦花停桡相约结溪社来往无嫌同一家酒酣把笛吹村曲声曳兰风入山腹钓竿到手万事轻孰是孰非孰荣辱江楼邀月粉黛浓簧璈嘈杂彻桂宫笑指渔父何冷落渔父掉头我岂错
　　冬
　　六花坼冻云糢糊钓钩空掷寒无鱼系舟枯栁归茅舍拨火煨薪拥地炉賖邻一榼醅酦玉老稚分霑春囘谷重来解维放夜筒横风打向别港宿溪馆对雪歌妓围釡出驼峰酒羔儿笑指渔父何憔悴渔父掉头但称醉














　　野谷诗稿卷一
　　钦定四库全书
　　野谷诗稿卷二　　　　　宋　赵汝鐩　撰仰山行
　　平生几两谢公屐爱山爱水真成癖集云峰在指顾间年来抗尘乃絶迹西风从防作意登佛境未入心境清九秋颢气接岚气五里松声答泉声招提金碧压深窈钟皷四时逓昏晓梵音独许山鸟听禅梦不惊胡蝶绕土腴露饱蔬笋鲜一粥一饭天上仙伊蒲供罢日卓午浮空半是烹茶烟四藤欲知阁中味万事欲参堂上意请将此事且暂置坐防山雨濯晚翠
　　东湖歌
　　湖光荡緑春拍塞百雉之东才咫尺五步一亭十步榭轩处处临水辟露浓昼淑花澑红烟嫩堤平草连碧俯窥萍罅鱼上下仰听木杪禽格磔拂拭尘埃读祖碑摩挲峰窍怜卢石中年怀抱多感慨东西跳丸驹过隙山林钟鼎同一尽可笑世网甘形役瓮邉吏部真得计右酒左蟹船中拍明朝风雨那可料且对湖山醉今夕沙鸥许我再寻盟从此时携杖头百【人谓卢肇石三峯九窍梅圣俞和卢石诗云髙峯削出嵩华骨虚窍凿破蛟螭额】
　　禹穴行
　　浙江之东千岩出参差半天气葱郁禹昔不返南巡车越人交口説遗迹日往月来三千春宫有龙瑞洞阳明摉深陟危辨旧穴讹以传讹终难寻荒山一片老风雨徘徊问山山无语寒林朝号万壑秋冷烟暮结太古愁谁能为起马迁死指防当时所探何处是
　　防泉行
　　二十年前客中都壁间谁挂防泉图天造地设有如此果若所画疑蓬壶御风来游洞庭北此境突兀眼前出荆门之外天下稀翻思画图才髣髴山根寒源月一细流循沼曲折分天光倒影写晴碧对此洗我潇洒心云木枕崖影湿翠金莲铺镜葩在水流觞自是模兰亭山阴今日那得尔向暮深林啼子规栁花作团贴水飞吟兴未尽征马嘶他时清梦犹见之
　　荆门行【开禧丁夘被檄相视荆门关隘】
　　去年曾问荆门途鸡鸣狗吠民耕锄摇鞭重来意惨澹前日井邑今丘墟云昏雨澁草堆碧四野荒荒人迹疎深山扶携皆露处骨月荡没况室庐老农无力倚林卧少定举首来向余官人且坐待侬说未说涕泗先横裾老夫老岂识兵革忽见逺近皆弯弧悬崖絶壁鱼贯进飞马上下争驰驱吾军非是无身手未鼔弃甲先奔趋时平廪帛官不计战胜爵赏官不辜进怯锋镝退焚掠敌既难堪堪汝乎归来未暇正其罪官有金币还招呼老夫莫晓军旅事但闻败衂深嗟吁我听其言为蹙頞含凄独下西山隅金莲似恨羶风染防泉未洗血水汚九秋半破明月夕照我孤愤行绕壁天子尝胆方仄席微臣敢作楚囚泣秋风一剑楼兰国
　　楚观歌
　　吾闻楚乡江山多胜处今之楚观尤得江山趣万象排拶索应酬丹青阁笔无所措大则湘水小临蒸众流合派银河倾陶冩秋气浸明月夜波爽透百雉城右则雁峰左石鼓双屏竞秀苍龙舞吞吐岚光飞乱云凉风暝送两崖雨江山之趣于此无不宜朝暮变化愈出而愈竒最爱鸥鹭甘冷淡占断汀渚供娱嬉东涂西抹晩烟翠渔父归舟卷钩饵鼓枻而歌倚半醉中有沧浪濯缨意杜若一片迷芳洲凭栏怀古生新愁更上崔嵬千尺湘春楼纵目乾坤尽见衡岳秋【楚观在湖南宪圃湘春楼在楚观之后】
　　湘西行
　　吾尝诵麓山盘纡句又尝诵深林玲珑诗前有工部后吏部拈出千古湘西竒扶藜游目逐萧爽扪萝陟磴忘崄巇杉桧摇空蛟虬舞岭壑翳雾猿猱悲晨昏两钟逓名刹日月一坛老仙祠摩榦徘徊怜晋栢剥苔俯仰认唐碑碧虚心照眼已濶更上万仭层台危楚涛左渺连七泽蛮烟右涌迷九嶷学宫岧嶤压胜概百泉曲折流方池英才涵濡敎育乐风雩慨想暮春时登临殊未徧幽境残阳木末坠红影松阴夹道倒接防不遣前诃杀风景小畱一片潇湘亭双鹭飞来妆秋屏橘垂嫩颗匝洲青蕋纷柔叶飘岸馨防摉枯肠浪着语对人欲举不敢举拍栏但吟工部吏部两大篇水光山色俱欣然【岳麓宫有碧虚阁寺有心照轩道乡台书院有百泉轩风雩亭】
　　八景歌
　　长沙志载度支宋迪工画尤喜为平逺山水其得意者有平沙雁落逺浦帆归山市晴岚江天暮雪洞庭秋月潇湘夜雨烟寺晚钟渔村落照谓之八景余昔尝见图本及来湖湘游目骋怀尽得真趣遂作八景歌
　　嗷嗷哀鸣肃肃羽魂清意爽爱湘楚西风作恶阵脚散斜行千防下烟浦飞力已困日且晡便欲就宿依寒芦大者居中围以奴丁寜缓急相惊呼嗟此何景兮平沙雁落丹青欲尽未易着
　　晩日放晴雨脚收楚山千里江吞秋上水风生荻花渚漠漠幅蒲天际浮轻云骤掩目力断云消似过芳洲半危樯逐乌惟恐缓燕子争飞先到岸嗟此何景兮逺浦帆归丹青欲尽殊堪嗤
　　朝气吞吐影糢糊嫩日隠见光巻舒湘峦滴翠石径滑逺近憧憧人趂虚天风作意扶霁色嘘拂昏翳半明灭槿篱髣髴橘林隔一竿斜插酒旗掲嗟此何景兮山市晴岚丹青欲尽良独难
　　云拥黄昏朔风急长空杳杳水拍拍六花飞白徧三湘失却寒峰翠千尺片琼屑玉响群林芦丛萧瑟声更清冻月开匳俄吐晴银宫一色上下明嗟此何景兮江天暮雪丹青欲尽不可得
　　西颢沆砀露华白河汉浩浩浴素魄平湖万顷摇银光秖畱君山一防碧帝子灵驾飞龙鼓瑟来游水精宫声彻桂娥亦敛容叶下北渚嫋嫋风嗟此何景兮洞庭秋月丹青欲尽那免拙
　　楚天浓云如墨泼通宵滂沱翻江阔寒声徧撼蒹葭林要将秋容洗到骨杜若洲有鸿雁栖震凌喧梦时惊疑钓翁醉睡却不知桩脱防断船偷移嗟此何景兮潇湘夜雨丹青欲尽浪自苦
　　西岭骤暗销残晖芷岸兰汀堆夕霏数声撞空九天半知有招提隠翠微风助余音响岸谷萧萧暝港孤舟宿禅关栖鸟争寒木归僧疾步穿山麓嗟此何景兮烟寺晚钟丹青欲尽焉能穷
　　积雨初过湘水满夕阳荡金接天逺影挂寒罾江步斜红残茅檐沙巷晩小艇泽畔収钓缗鼓枻沧浪歌濯缨醉眼西望送沉轮系缆篱根穿锦鳞嗟此何景兮渔村落照丹青欲尽无由妙
　　仙湖歌
　　湖之緑兮如蓝湖之明兮如镜蓝染晴空晚色鲜镜照天宇秋毫浄乾坤两间自开辟鱼鸟四时自飞泳炎州着脚苦蒸郁对此恍入清凉境其东群木合抱森观政观鱼连秀阴濂泉沸甃珠的皪饮瓢洗我太古心其西冰壶爽到骨晓波澄秋夜印月藏春园种杂花稠分得庾梅搀先发其南粉雉霄汉横旋补杨栁防堤青上下天光同一碧我来拈出营新亭其北十片石洲石或虬或凤或剑防环流轩馆瘴雾收檐影倒漾水底日葛仙昔炼九转丹丹成飞上罗浮山海邉亭外春万里御风忽挹仙翁袂翁乘飚车拥霓旌约我十二楼五城翁言羽化世已久问湖风月依旧否【仙湖在广东漕治乃葛仙翁炼丹之所观政观鱼秀阴濂泉冰壶一碧石洲海邉春皆亭名】
　　蒲涧行
　　君不见少君诧安期海上之枣又不见坡仙咏安期宅邉之蒲枣失其种岂复得蒲生于涧何时无涧流涓涓浅可涉牵披沙九节仙家自欲供仙饵灵根不容凡齿齧循涧探竒岩石幽瀑音迎耳锵琅球阴壑常寒失炎热终日自雨鸣春秋振衣防足崔嵬顶跨歴列缺凌倒景天风海涛撼宇宙神清骨冷肝胆醒声传九霄景泰钟更上上方梯睛空两眼有尽天不尽沧溟浩与银河通指顾神仙似非逺弱水谁云隔三万乘风直到金银台握手安期话蒲涧
　　续蒲涧行
　　戊戌正月二十五摇辔东风蒲涧去年年今日是时节飞葢倾城车塞路野亭山馆坐不徧幙天席地千百处开壶设樏纷酒炙擘蠏锥蚝间醢脯笑言相续乐甚真礼文不侈意则古我亦随众穷胜览先访安期登梵宇入春少雨多是晴穹岩寒澑仅一缕白云千级逼象纬沧海万里渺烟雾倚栏方快心目逺牛羊下山林壑暮小儿队队遂归驺拍手呼舞趂箫鼓游人到晩欢未厌徘徊不忍收樽俎行穿梅岭还江西首为南州诧风土
　　古剑歌
　　洞庭湖渔人得古剑于网中张倅得之以遗余时开禧丁夘春馆于岳阳楼邉事方急
　　洞庭吞天天无风月印一镜星涵空波心千丈光五色渔人啧啧疑垂虹睨而视之寂不见举网下罩追遗踪须臾雷轰怒涛吼鼓荡六合雰溟蒙所得非鱼亦非龙炯然三尺贯当中肉销骨立精气融铿鍧其声韬其锋越砥稍稍加磨礲壮士见之肝胆雄雷焕已死不可起有谁解识斗间气人疑龙泉或太阿万古凡剑空一洗倚楼西北望邉城连月亘天烽火明隠忧枕上思请缨夜半跃鞘床头鸣梦中见告若有神吾价岂但直百金吾勇岂但敌一人知君素有击楫中流心誓当助君报国万里清边尘
　　瀛州行
　　临川林史君【岊】与江西章仓使【良肱】同游三馆今把麾持节皆驻临川遂于郡圃筑亭扁曰瀛州
　　神山鼎峙沧海东瑶池翠水环银宫朝霞夕霏自今古飚车羽轮何憧憧文馆岧嶤霄汉立群贤飞佩翔鹓鸿人间风日总不到逍遥宛在神山中苕溪闽山两仙伯双槎贯月凌溟蒙分光东壁笔摛锦携手西昆气垂虹承明厌直江湖去囘首云雾迷方蓬风萍既散俄复聚赤帷朱轓巧相逢旧游共说横秋下城隅胜概髣髴同寓意瀛州规小筑轩楹突兀浮青红弱水休论三万里玉楼未羡十二重洞门无锁棠阴昼太华吹香藕花风夜藜吐耀来太乙防酒共饮烦壶公临汝自昔号仙窟左有灵谷右峨峰浮邱老翁跨白鹤魏坛元君携青童欣闻琼宙出金柅往往挽袂来相从秖恐济世縁未了一麾一节难久容九天丹凤衔双诏修门并辔摇冬珑不但十八学士同步武风云廊庙两两登防龙共办霖雨舟楫功他年相与骑鲸追乔松
　　三珍行
　　聂西清遗以东坡书工部夏夜叹蜀人赵云子画李杜及素琴一张作三珍行
　　西清平生雅好竒夜则忘寐昼忘饥今抉古竭心力常恐世间一物遗云雾轩烟月户万宝彚列牙籖垂循环逻视日千匝拊摩拂拭心融怡惊冦披猖变仓卒六丁下取畱毫厘收拾售用自不足尚辍三珍赠我为六幅之珍老坡字印可谁氏参寥师怒鹏九万气吞吐骊珠百二光陆离两轴之珍云子画李杜跨蹇将何之华阴县里过门日浣花溪上寻春时一张之珍太古琴孤桐斵削峄阳枝刻名潄玉世少比较昔响泉彼堪嗤银钩铁画贵楷正此则倚醉飞蛟螭寸马豆人贵纎宻此则纵意隳藩篱金薇玉轸贵音韵此则得趣絶弦丝天机皆由胸襟出妙处莫以形迹窥爱兹三珍每自随酒酣呼驴任倒骑抱琴委辔乌角欹琅然髙吟夏夜诗







　　野谷诗稿卷二
　　钦定四库全书
　　野谷诗稿巻三　　　　　宋　赵汝鐩　撰泛洞庭
　　解维武陵岸江肥雨新止兼程趋洞庭势疾建瓴比银光吞上下莫辨天与水我乃航其间滉瀁借一苇吏尘贮两袖到此划湔洗黄昏打头风洪波半空起舟子惶束手喧呼互排诋有篙无处着有缆无地舣铁索二百丈牵猫卧沙底进难退不可簸弄任所以巨浪声洪钟合力撞舟尾一撞心一折通夕不知几刻烛验天明狂势稍披靡卷索急飞橹半昼见涯涘危命脱针孔再生自今始人言岳州程风便五日耳漂滞费半月初意所不拟粉堞俄在眼层楼九霄峙凭栏气方豁东望酸彻髄前日我片帆掀舞怒涛里羊肠百八盘行路难如此今知惊浪上羊肠尚可履在家贫亦好身安门扫轨鼾鼻喧午牕风波尽千里
　　赠闾邱广文
　　奔走异轨辙聚散水上萍谁知风月夕同登藕花亭驹隙昼夜驶尘埃鬓俱星朋旧半埋玉念此慨頽龄天涯幸合席相对谈飘零昔别君韦布照眼袍今青群儿俨成行诵书如建瓴瞳人粉炯炯捧斚倾緑醽溪茹芹莼美秋核查梨馨开口笑岂易主人愁罄缾命仆更沽覔痛饮俱忘形明日又分袂眠食加丁宁
　　荆渚书怀
　　明镜明于月白髪白于雪月照雪转添使我心断絶连年事行役曾不须臾歇陟冈脚双茧凌湖舟一叶五觌君山面洪涛涨天濶重倚南楼栏逺雁逐云灭西风落破帽龙山酬九节摇鞭荆门去防泉弄清洁游观固不恶奔走计则拙眠指几千里意者遂休辙困翮堕渚宫因循入羁绁天涯寒苦早袖穿手裂村沽酒力薄连釂耳方热矫首飞白云杳杳望吴越儒冠信误身铸尽六州铁
　　憩农家
　　似阴还似晴好风弄轻柔土膏春犂滑竹深鸣禽幽农家颇潇洒防防清泉流蹇余入茅檐解带为小畱荆钗三两妇竞将机杼投吹炉问官人肯吃村茶不群儿下读千字文防求余因拊其背劝汝早休休颍才识面白尽年少头耕食而凿饮胡不安箕裘廼翁听我言急把书巻收遣儿出门去一人骑一牛
　　隠者
　　卓庵逺入深林去生怕世人知得处四邉剩却许多云重重塞断山前路
　　虱
　　虱形仅如麻粟微虱毒过于刀锥惨上循发贯绀珠下匿裳衣缀玉糁呼朋引类极猖獗摇头举足恣餐啖晴晓扪屡迁坐雨床夜搔不安毯急唤童子具汤沐奔迸出没似丧胆童子蹙頞代请命姑责戒励后不敢念其昔日到明光曾游相须经御览
　　寻僧不遇
　　扪萝入石径野衲栖其间杖锡知何处畱云守禅关当户走饥防隔林巢白鹇久移晚照困来漱寒湾翛然非人世欲去且复还木杪猿一声六契山山
　　有客
　　青春挽不囘白发摘不尽减围羞敝带照面怯皎镜功名知傥来肯问终南径荣枯黙有数岂待葢棺定人世如梦幻具眼须猛省毋为尘埃役而败山林兴亭前富葵花隔帘烜红影雨余老苞困欲谢若未忍有客适过秋对此惜芳景从事在青州呼儿往三请
　　梦囘
　　春意已深寒未了梦囘斗帐房栊悄五更五防残月销山鸟一声先破晓
　　水琴
　　盎缶停涵水一中存雅意超器形欲滴未滴天地寂须臾宫商若相赓妙趣不劳徽外索泛声不自弦上生小防恩怨作儿语大防九皋闻鹤鸣疎数变化似有节多是洋洋流水音残沥断续楚天晓余响勾引南风薫平生筝笛厌郑衞羌借古韵洗古心又不如防北睡两耳不听无亏成
　　小水寺
　　披雾入野寺寒林响西风谁遣僧出迎山鸟为我通染衣松露香照眼岩花红聊此息尘虑归骑毋怱怱
　　访山中友
　　披荆踏石访山友野鸟惊人閙枯栁牧童为我通姓名一笑相迎鹤发叟结茅倚岩屋数间尘埃辟易不用帚竹厨贮书罗四五土壁黏碑分左右山中新醅未堪压携手邀我沽村酒床前尚有着残棋忘记四围关户牖日斜扶醉同归来但见黑白子纷纠猴猕树上周章走莫是此曹来动否
　　听琴
　　午睡谁叩门隔篱唤童子童子走来报一二琴道士摘茗烹沙铫推拂石几髙山流水音屡弹不肯止我心本虚淡无用宫商洗渊明未尝妙趣岂假此道士颇不乐拂衣抱琴起
　　谈禅
　　禅僧晚相投貌古似落魄说性说虚空雕心苦摸索千百则公案信口无一错有蝉隔鸣与僧恣酬酢僧喝蝉不知僧怒蝉不觉蝉厌忽飞去僧语无处着呼儿掩柴扉请僧自行脚
　　题王才叔南馆
　　南馆着隠士幽爽似僧舍岛红野花繁岸緑垂杨亚人行鸟不惊客至鹤先迓林深自无暑月到更宜夜倾樽对贤圣飞笔追鲍谢兴来即散防无时不得暇
　　踏雪
　　玉壶一色天漫漫乱云飞春减却寒屑琼筛块塞宇宙栁絮如拳辊作团却愁花木不禁冷携笻问讯遍玉栏老柯樛枝幸亡恙红苞半吐怯牡丹更怜修竹压欲折扶持敲撼声似醉忽醉僵忽立森然再植青琅玕群儿幻出两狮子顷刻堆削了不难手持朱橘炯电眼并刀巧剪金铃安老夫童心也自爱巻帘移坐忍冻防一杯暖寒不可再饥肠转雷未朝餐
　　读离骚
　　琅然醉读离骚经一鹤闻之来中庭童子屡麾不肯去直凑樽前侧顶听
　　倚栏
　　倚栏有恨无人说暮角吹梅寒声咽急风巻雨过雁惊吐下芦花一枝雪
　　偶成
　　青云得志士颐指快所欲万事付杯酒粉黛贮金屋嗟我骨相穷不受富贵逐嗜欲人所同有时未免俗青奴颇专房髙卧擎老足黄妳最如意开巻醒困目暖寒命脚婆冻衾转旸谷开樽唤汤妇新醅温酃渌始得此四人明珠不计斛呼之即来前相娱不相触时人皆笑之画饼岂充腹我亦翻自笑竹听戛玉
　　访隠者不遇
　　两腋乘西风送我上髙岑竹根一泉通石径万木森中有隠者居败屋莓苔侵山空人不见云满挂壁琴两鹤出我逢迎啄衣衿应酬久颇厌走避不可寻谁伴山下去明日升髙林
　　雪中徐检法约登城楼不果
　　今年一雪恰一月天上弄巧寒饕餮朔风吹碎洞庭浪细结瑶花遍银阙倚杖测试三尺强平陆皓皓失凹凸梅梢糢糊裹寒香鸟影伶俜栖冻叶有客约上城南楼膏我车兮俄复辍呼儿反关袁安巷小风味寒于铁未须金帐斟羊羔薄酒也能春两颊三杯五杯亦竟醉曲肱一枕香云絶梦里骑驴过灞桥记得新诗醒时説送林伯虎【梦英】除国子监丞赴阙【二首】
　　山房髙千仭上与青云齐日从二仙游两耳湔是非北正防锋车扣岩扉猿鹤竞作色山人忘我为泉林虽云乐出处盖有时平生经纶胸忧国两丝江天炯少微安得不振衣
　　玑衡占东南老人方昭囘明庭聚耆德公难卧蒿莱行行出东门丹心趋玉阶雪棹乘兴尔云岫何心哉了却济世縁应念金石台天堦跃马余就访孤山梅和靖有两鹤他日骑归来
　　送絜斋仓使袁都官归班
　　六辔按部朝出闗邮铃插羽夜趣还诏字天飞紫泥湿一防郎星归拱北乡来翻动大壑鱼致君尧舜真须臾金瓯未启请麾去旋攽汉节登范车先生有道出洙泗派分象山接洛水振铎重席阐圣传此心之外无二理先生有才辈伊周胸襟百万森戈矛新亭肯作楚囚泣誓楫一念清神州此行岂但兰再握讲幄欠公熙帝学火城照空沙堤新堂印押班运筹幄絜斋墙仭世龙门瓣香夙昔钻仰心邑债一了即归耕但当拭目天上新经纶日与渔樵击壤歌太平【廵部出门除命恰到】
　　饮通幽园
　　典却身上鹔鹴裘买酒领客寻清游欲洗胸襟尘万斛快上青云展秋眸晴沙翳天风动地挈壶卷席移通幽一席镜浮清可掬千竿玉立尘不畱拒霜两岸花烂熳红蓼错杂争开秋人生适意未易得痴儿了事何时休陶冩岂必在丝竹山有鸣禽水游鯈酒酣题蕉竞新句景物辟易困雕一梳凉月插空碧楼头暮角催归驺双桂余葩尚堪摘便道肯访勿翦不
　　病中得邬文伯书
　　北风卷地霰穿屋光寒照几珠百斛儿童呼舞健犊奔病夫拥炉殻缩打门寄书勤故人五云湿牖春生谷片辞自可愈头风千金指迷况满幅年来尘埃不堪镜白发一摘动盈掬星出星入难飬疴安得闲邉半分福病中畏酒如畏仇诗囊亦遣髙阁束闻君新工千兔秃君但冩来为君读
　　送临川王丞秩满造朝
　　我年学制君哦松数月握手臭味同君今南浦我送客水萍风云何怱怱别酒未釂白玉斚椎鼓催发斜阳红青霄迫逐不少惜指日便入明光宫祖鞭先着气射斗好吐平生经纶胷临汝诗巻如束笋殿阁正欠赓薰风自怜鱼游沸釡中羡君遇顺如飞鸿愿寄一语随君东问讯西湖南北峰
　　马上口占
　　平林涂烟山擎日晚征漠漠客愁集浮生隙驹忙里过虚名塞马眼前失古来战场莫囘首一成一败骨俱朽栁岸人家摇酒帘不妨小停春风鞭
　　题下阳怀沈叔忱
　　夜雨晓方歇薄雾随征车乔松二十里翠微三五家双燕教群雏一牛防两鸦故人不可见囘首天之涯
　　宿康口渔家【时提兵岳阳弹压盗贼】
　　隂云酿雪风防防黄沙翳瞑征人愁渔家假宿休瘦骨败芦纫壁茅葢头行营鼓角声动地钓翁不惯皆掩耳刺船火急入葭苇问讯鸥鹭莫惊起
　　姜子平郑华父见访畱饮月下
　　敲门者谁子二豪姜与郑扬袖入长揖掀髯略常敬于时月当堦籁声断四听展布交股坐剧谈飞舌竞恃侠争誉已拈巻索分韵呼儿注老瓦酒力快辛硬羶荤屏俗馔棃栗错村饤杯行无不釂恐犯诗坛令
　　适意
　　右倾老瓦盆左持离骚经一杯读一句既醉还复醒好月飞入坐伴饮到天明林下乐如许钟鼎鸿毛轻
　　水阁秋夜
　　云收一防无秋洗四山净野水吞长天凉月分两镜倚湖阁虚窈縁石竹脩劲孤酙领幽寂新醪快村硬露冷欺病骨更阑瞻斗柄欲去未属餍倚栏成短咏
　　十一月四日雪中小饮是月十日冬至
　　书云犹七日阴极刚未长风吹六飞开飞舞隘穹壤一阳方欲来和气已摩荡着地寂不声入林发余响与客同拥炉寒威不到幌洗杓开蚁尊下筯饫熊掌道旧惊物变谈空湔尘想近诗稍阁笔对此又技痒踏雪访梅花更觉吟兴爽
　　游刘园分韵得峡字
　　园林十畆余此邦人推甲匝谷筼筜净循沼芙蓉夹波暖游鱼乐机忘飞鸥狎剧谈互挥麈曲栏凭鬬鸭棊仙俱自负国手未许插酒胆各称雄觥船不畱呷半酣索分吟韵严苦才乏枯膓欲断险字终难压阁笔视诸公词源羡流峡
　　晩晴与何户登水亭简张丞
　　溪流西岸秋日落千山暮一亭压其间登览洗万虑胸襟富邱壑方领此幽趣掷饵来潜鳞围棊惊过鹭酒壶展逸兴渔唱续逺浦安得哦松来撚髭同覔句
　　雪中观客夜博
　　积雪深一尺堆琼迷山扉豪客夜排闼桃灯红炉围成枭呼五白转胜赏四绯举觞无不釂寒深酒力微姑置博与酒剧谈木屑霏坐久更寖阑疎钟到帘帏
　　山吟
　　梯磴扪絶壁题诗纪幽临呵冻象管滑堕崖千尺深群猿皆惊笑防我攀萝寻石罅忽得大书足前吟诵咏猿侧耳颔头似知音吟罢下山去猿亦归他林











　　野谷诗稿卷三
　　钦定四库全书
　　野谷诗稿卷四　　　　　宋　赵汝鐩　撰金山
　　自古称浮玉更名为得金一山藏寺腹双塔立江心淮浙中流断风烟四岸侵梦囘禅榻悄月午听龙吟
　　秋夕
　　秋风动梧井无顷许多凉夜静滩喧枕牕开月到牀道心便冷淡世事莫思量只被浇花累朝朝却用忙
　　刘子愿山居
　　搬向山邉住萧然茅数椽平塘印星斗深谷剩风烟老不离书卷贫谁乞酒钱莫言无管待频取好茶煎
　　泊舟
　　前头无泊处且住荻花林水沸知滩浅烟蜂花在瓶呼童治茶具有客扣柴扃共说山林话休嗟两鬓星
　　送仲久之京口
　　才归又东去且道几时还算路亦差逺縁君不耐闲江城登铁瓮烟寺认金山我昔经行地诗牌挂壁间
　　空师欲游岳往访山寺
　　闻师游岳去打急访高岑蹑屐若来晩挑包不可寻山寒梅意悄林茂鸟声深行住无非道何须枉费心
　　送季逢过湘中
　　虀盐三十载刻苦战文场灯火简编夜江湖髭鬓霜雁声随挂席秋色欠游湘归日无他物惟诗满古囊
　　酬曹户
　　奔走尘埃久还山每叹迟岁华惊雁到心事独鸥知夜对樽前月昼寻花下棋闲中滋味好但欠子论诗
　　泊卢家步
　　泊舟葭苇岸风唤夜凉生天逺星疑坠秋清月倍明倾杯浮蚁匝把剑古蛟鸣甚矣吾衰矣功名念已轻
　　同崔纠访陈道士
　　寻幽过桥去松径入琳宫竹摆风檐緑橊残雨院红黏碑多古籒插架独参同道士掀髯笑诗聨石鼎工
　　秋意
　　今年秋意蚤夜傍井梧生怪得雨声急洗敎山骨清倚栏防叶舞寻砌听蛩鸣举目无非爽吟诗易得精
　　下程
　　下程疑颇早店主劝予休今晩莫贪路明朝便到州疎篱编马眼新笋防猫头六七岁童子一人骑数牛
　　访上官道人庵
　　三十年居此何尝识酒荤柴扉人少到草径鹿同群雨足添新瀑山深有剩云水瓢丹灶外闲事不曾闻
　　访王广文
　　未是闲时节君言百念灰栖身庵竹石适意杖莓苔人老无由少春归却解来呼儿烹苦笋席地共衔杯
　　野望
　　一天秋色逺千里病眸寛野旷牛羊小楼髙风露寒埽愁嫌酒薄少事欲心安溪友门前过畱鱼荐晩餐
　　到农家
　　难得官人到茅檐且驻车自携锄掘笋更取网求鱼一媪来斟酒诸童竞挽裾须臾对吾泣科役苦追胥
　　招贤渡溪阁晩望
　　溪流清到底十顷浸秋光烟重山加色风狂雁失行尘埃双老天地几斜阳何处一声笛征人暗断膓
　　琳宇
　　琳宇栖岩谷翛然一径深风篁竿戛玉霜橘颗垂金是院皆扃户无人但听琴绕廊行数匝聊以洗尘心
　　维舟
　　望见人家了犹须转一坳寺从滩背出船向柳边捎问酒寻溪馆呼儿解腊包三杯亦径醉世事且权抛
　　赠隠居
　　绕屋垂垂栁当轩小小江买鱼寻晩钓浮蚁倒春缸山近云侵坐月来梅印牕隠居谁似子不羡鹿门厐
　　弋阳道中
　　千里叹行役今朝方半途橘肥霜后颗松落雨中须店妪当垆问官人要酒无忻逢埽愁帚沽了又还沽
　　倚楼
　　蒹葭秋色晩百尺倚江楼日暗烟藏寺风髙浪拍舟归云投逺岭饥雁呌沧州心事非年少尘埃白尽头
　　舟中
　　系缆停征棹斜阳古渡头风霜先逺客天地独扁舟水鸟冲开浪汀鸿占断秋在家贫亦好何用出林邱
　　夏日普信寺江阁
　　到此全无暑虚栏千里风防飞云度水听落石鸣空日月忙乌兔春秋逓燕鸿一生尘里过烟艇羡渔翁
　　过宝云寺访密师
　　寺才三二里曳杖且徐行晴塔松稍见风钟岭半鸣樵夫分道过僧子就房迎竹有千竿立尘无一防生
　　送翼之过天台
　　天台山水窟人道是仙家白鹤挂寒澑赤城飞暮霞独携筇杖过莫畏石桥斜牢记经行处归来向我夸
　　晚泊
　　篙师言已晚岂可更贪程风起且须泊滩多未易撑星河明夜色葭苇撼秋声囘首人千里通宵梦不成
　　遣意
　　要静静不得风吹竹打檐栏摧呼匠葺碑脱遣儿黏夜短睡常欠天阴病转添扶衰归密室更下面前帘
　　信步
　　午牕方睡起信步过东畦穴徙蚁知雨巢穿燕补泥路坍连草没菓重压枝低村妇抱儿子笼边敎唤鸡
　　安仁道中
　　半月离乡井家音杳不闻路危多半缺桥朽忽中分秋尽风叶日沉岩宿云荒村店虽陋店主颇殷勤
　　送彦东还湘
　　湖南多爽处羡子片帆还秋影清涵水烟痕淡着山兰风香楚佩竹泪冷湘斑见说诛茅地江头只数间
　　宿方家店
　　昏暮方投宿敢嫌茅屋低池清月易入林密鸟争栖买酒春篘瓮求蔬夜摘畦路长莫贪睡嘱仆早听鸡
　　赠悟上人
　　怪来趋向别乃是拙庵孙秋色添禅寂松声夺俗喧路行须避蚁饭剩或呼猿单钵随縁住寻常懒出门
　　秋居
　　入得秋来爽何须宋玉悲推牕对脩竹开卷课诸儿世事放轻着人生无足时年多自当老不用染吟髭
　　暮行江上
　　江天诗眼濶沙岸暮扶藜风怒来帆卸林昏宿鸟迷问鱼前港有沽酒小童携夜客畱同饮添杯剪韭畦
　　赠慈上人
　　踏遍丛林后归来隠石崖任梅斜到牖听竹长侵街挂壁尘堆笠穿山云惹鞋真机须要悟余事是持斋
　　送竒仲过霅川
　　少年湖海气近又负诗名今忽担簦去谁非倒屣迎雨茶烹顾渚春酒醉乌程有句茅亭着苹风洲上生
　　登法云寺
　　云林拥深寂山寺倚崔嵬童子请先坐师僧恐便囘庭黄霜到橘堦緑雨滋苔挂树猿相玩呼之却不来
　　春郊
　　数防緑杨风春光是处同蜂喧蘂瘠鸟閙聒山聋聨句逢诗友寻僧问牧童家家办农具准拟试新工
　　宿溪馆
　　投宿溪头馆途长主仆饥湿薪难便着恶米更须筛风细帆来穏山高月上迟客怀正凄恻渔笛蓼洲吹
　　歌堂对雨
　　絶交诗酒客扑面簿书尘汩没朝连夜怱忙雨过春民寛残税欠身受上官嗔了却三年债归耕秀水滨
　　畱客
　　濶疎方在念飞葢忽相过酒缺邻堪覔诗成子自哦添羮挑野菜包鲊就池荷莫屡辞归去余樽亦不多
　　送胡判官赴官永嘉
　　君赴莲池戍离愁正值秋持觞送南浦鸣橹下东瓯才俊推乌幕风流访谢楼欲穷竒絶处须上雁山头
　　醵饮刘园
　　随意携盘馔毋烦事礼文燕飞冲幕过莺语隔墙闻兴自樽前发韵从花下分诗成似供课醉墨竞纷纭
　　遣愁
　　愁来无可奈散策小桥东影转松随日香残花怯风烟霞诗兴里天地酒杯中本自江湖客生涯付钓蓬
　　次庄过荆渚以诗寄之
　　泽国遥千里云帆隔两州醉行沙市月吟破渚宫秋鱼叹冯驩铗貂残季子裘人传君入蜀无事早归休
　　暑酌
　　天高殊未雨暑盛絶无风将酒渠心浸有泉林下通擘莲房拍塞雪藕孔玲珑量浅难禁醉扶归两小童
　　刘簿约游廖园
　　名园新整顿樽酒约追随春晚花飞少墙高蝶度迟注汤童暖酒拍案客争棊寂寞秋千索无人尽日垂
　　秋夜怀归
　　乡里千山月尘埃两鬓星秋声虽是爽客耳不堪听多泪风前烛孤明竹外萤吟蛩更亡赖终夜几曾停
　　山庄
　　门掩斜阳岸溪横独木桥山禽弄春舌堤栁舞风条世事雪双鬓生涯水一瓢似闻邻酿熟自往不须招
　　避暑
　　炎赫无逃避如何得雨来云生应有望风卷又还开携簟寻池阁倾醪注晩杯堆盘粲红颗味不减杨梅
　　冬日友人见过
　　荆扉终日闭难得故人来欲暖寒须酒相携手问梅艰危惊鬓雪勳业叹心灰子负江湖气谁怜当世才秋日同王显父赵子野何庄叟泛湖赵紫芝继至分韵得秋字
　　雨余湖更爽载酒共清游天浄倒涵水峰高争献秋风烟入吟笔箫鼓自邻舟隄上诗人过相邀便肯畱
　　寄圎老闻欲移住他院
　　妄动生于念禅床坐不牢旧窠元自好新刹有何高去住身如寄奔驰足谩劳挑包闻已决应笑我忉忉
　　邬文伯归自邵阳
　　宾主西游久赓诗日日传交情谁似此归兴忽翩然楚岸猿吟树湘江月载船我穷君更甚相助愧无钱临川县治古桂两大株与叶潜仲邬文伯饮花下
　　双桂相传久百年殊未衰树聨铺叶宻根老着花迟葩坠黏诗笔香浓透酒巵月中但孤影安得两交枝
　　宿古寺
　　黄昏投寺宿古屋瞰荒江村酒沽春瓮山房耿夜缸滩高声撼枕月落影收牕僧老人皆玩楼钟晓未撞
　　舟中
　　离家俄十日千里独衰翁篷响过云雨帆开逆水风新沙增岸脚小港隠芦丛客思难消遣黄昏月一弓
　　雷潭寺
　　忆昔登临日今经二十年峥嵘新栋宇黼黻旧山川鱼响潭翻浪乌飞风送船穴空龙已去鳞爪迹依然【寺旁有龙窟鳞爪之迹尚存】
　　送宗上人归闽
　　顶笠遍参请平生志甚勤耳方离岳瀑眼已接闽云宿岭星辰近渡溪烟雾分劝师早休歇禅不在多闻







　　野谷诗稿卷四
　　钦定四库全书
　　野谷诗稿卷五　　　　　宋　赵汝鐩　撰送曹深叟之越
　　几时重握手未可便轻离路指千岩去程寛一月期扪萝窥禹穴剥藓读曹碑必自兰亭过方当春暮时
　　访子益
　　拣得溪山住三间草屋低坐贫忧酒债废事悔棊迷壁坏何时补诗成无处题畱余余戒饮白饭荐黄鸡
　　拍栏
　　偶把栏干拍沙鸥水上惊晚红残照在秋碧逺山横尽被浮名役皆从妄念生不如归去好杖屧老柴荆
　　东村
　　晴久全无雨溪亁半是沙风横分雁阵日转趣蜂衙地僻草埋径篱摧菊卧花桥西一林竹潇洒两三家
　　醴陵道中
　　入得湖南界皆嫌堠子长烟岩松叶暗风陌稻花香桥断人迂路车鸣水卷塘宿程虽不逺木杪已斜阳
　　子开移居郊外
　　数闻低矮屋不可以头嫌市尘埃浊寻山泉石幽门松霜榦古牕竹露竿脩办此一防了从今何所求
　　访昙师
　　道人云外住小径入庵幽榦老梅逾瘦林疎竹自脩拣茶相伴煮补线且停抽此事如何説下山归去休
　　黯淡
　　黯淡四山暮凄凉千里秋功名常叹老衰病岂禁愁孤雁影谁伴乱蛩吟不休一身天外客云尽是乡州
　　访皇甫道士
　　道人畱淡话竹院寂无声沽酒童来缓题诗已成海珍纫紫菜仙品渍黄精移席临檐月焦桐膝上横
　　送聪上人归四明
　　办得四方游孜孜讨入头归云起斋钵髙浪送行舟笠戴天童雨鞋穿雪窦秋平常心是道莫更问人休
　　舟夜
　　夜泊枫林岸江平万籁收松崖猿啸月芦渚雁眠秋轩冕傥来尔林泉归去休客愁正无奈孤笛起渔舟
　　日融
　　日融风力软曳杖独逍遥蜂去花心静莺迁栁影摇一年春易老两鬓雪难消客至时畱饮无縁特地招
　　题及之后山新筑茅舍
　　潇洒人间世柴门夹两槐诗僧恰方去俗客不曾来翠合苔初长红娇杏半开南边许多地腊月竹须栽
　　送沈推赴官婺女
　　子抱风云志我同笔砚游众皆尊大手老尚客诸侯清逼双溪水句涵三洞秋俭僚非所处有路在瀛洲
　　范园避暑
　　六月暑如炊追凉此地宜棹舟荷柄飐坐石竹隂移筹贯壶双耳鼎烹茶一旗小童供笔砚醉客竞赓诗
　　新秋旅思
　　两袖尘埃满千山道路勤晓清秋已到叶落客先闻镜里惊衰态眉间添皱纹人生闲第一囘首故山云
　　郑氏庄
　　庄居深僻处敲户小童譍此地清如许前时到未曾栁腰金袅娜苔髪翠鬅鬙山上茅亭子扶衰为一登
　　夏夜与东叔昆仲小酌
　　入夏不为浅亭虚未甚炎云收风巻幕月满夜开匳怕热移灯逺开怀索酒添半酣诗兴动冩韵客分拈
　　访次张广上人继至
　　都不见尘埃园扉傍水开晴茵铺碧草风弹落黄梅访子因寻竹呼童忽办杯诗僧相继至罢酒把茶来
　　刘干东园
　　筑圃非容易经营二十年烟松迷五鬛风栁起三眠叠石连山麓栽桃拟洞天最为潇洒处正在竹林边
　　怀武陵文广文
　　念子经年别书尝寄驿筒每思谈笑隔或假梦魂通师范新芹泮骚情转蕙风拏舟访秦洞桃雨一川红
　　常山道中
　　寒谢春才展怱怱二月中算来晴几日多是雨兼风烟草迷村碧山桃夹竹红浮名能役我策马几囘东
　　夏夜
　　今夕暑差甚芒鞋堦下行除灯檐月上却扇竹风生病骨坐怕久静吟诗易成夜凉思睡去楼鼓已三更
　　寄卢司户
　　寂寞卢司户诛茅楚水东几年与君别一字不余通钓水空烹鲤行汀屡扣鸿梦魂还可托握手几时同
　　宿山观
　　昏暮无处宿樵人指路头仆夫皆已困道士幸相畱明月夜翻昼阴崖暑变秋闻鸡便行路定要到潭州
　　化成岩【二首】
　　命友化成岩同寻顷刻闲半途瞻佛塔数里入禅关松动影移日江清波漾山衞公读书处有鹭宿其间【有李衞公读书堂公集中载白鹭赋】
　　一线防崖路衰残步屧迟攀萝冲雾上倚槛俯空危石佛像须久山僧言不知防来众亭子最是妙高竒
　　乍晴
　　日色今朝稳园林二月中池塘展晴緑桃杏鬬春红犯险升高径扶衰借小童黄鹂怕人见飞过野桥东
　　江阁夜
　　小阁临江迥疎帘带雾钩云鸿遥影灭滩月碎光流诗思偏宜夜衰髯不耐秋渔灯三两防隠隠荻花洲
　　晚兴
　　是处牛羊下喧哗走牧童霁烟拖淡碧夕照殒残红老鬓日添雪衰躯晚怕风愁来无着处分付酒杯中
　　雪中寻僧
　　寻僧同踏雪握手上钟楼初下寒飘屑才浓风辊毬水波糊纸阁春乳泛茶瓯片片防来好厐公有话头
　　庄居
　　三四间茅屋囘环水石清鸡催残漏尽月截半明好句枕边得浮名身外轻起来供日课先绕药畦行
　　泊舟
　　舟泊似差早篙工爱酒坊羊羣归逺陇栁影恋斜阳泽国人千里暮霞天一方茶多不思睡渔唱听沧浪
　　蚕舍
　　每到蚕时村村多闭门徃来断亲党啼呌禁儿孙不惜兼旬力将图终岁温殷勤马明祝灯火谨朝昏
　　送同年李敎秩满归闽
　　雁塔同头久相防两鬓皤功名皆分定安乐值钱多绛帐归来后青山住得麽时流推老笔册府欠编摩
　　同子严初夏饮山阁
　　緑阴千百顷约我共登临山翠含烟重橊红着雨深行藏皆有命计较谩劳心病怕杯中物怜余浅浅斟
　　闻舟中笛
　　横笛秋蓬底衔山夕照残孤音起水面余韵到云端吹怨芦声惨含凄雁影寒有人江阁上敛翠凭栏干
　　寄友人
　　口信传商贾年前未得归湘沅淹异县日月老征衣骚兴遍芳渚旧楼闲钓矶思君不可见独自立斜晖
　　清明小饮
　　草草清明饮惠风天气和身轻梁燕舞舌巧栁莺歌但道三春好其如两鬓何升沉付杯酒由命不由他
　　过曹家渡
　　数篙撑过渡雨后水添肥山橘青迷树野花香袭衣哀鸿凄逺客鬬雀堕斜晖童稚喧林垄牛羊个个归
　　午炊浰阳一馆甚雅
　　谁料三家市能令两眼明花暄丛蝶恋檐午乱鸡鸣忙里青春去愁邉白髪生摇鞭问归路更乞一旬晴
　　送同官叶院造朝【二首】
　　新制重分司谁云筦卑鹏抟终可料鷃笑彼何知秩满岂无待横飞亦未迟催班天上去黄色已添眉满岁尘埃共交情骨肉亲我犹京口客君已日边人波及无亡晋渠成亦利秦西湖约携手两岸栁揺春【镇江分旧差武臣嘉定中更以文臣邑最之人叶乃首选后数月余亦备员】
　　同杨济翁唐季路陈纯叟饮光风亭光风旧名招屈纯叟席上鼓琴
　　江邉旧亭子招屈改光风掲扁名虽异怀人意则同一篇渔父问千古大夫忠酒尽琴犹鼓幽兰曲未终翁灵舒客临川因经从访之不遇闻过村居
　　闻道深村里结茅三四间买田因种秫移树为防山诗好人皆诵身安心自闲有时思雁荡依旧棹舟还
　　西湖访梅
　　久无梅信息访问到湖滨耐尽一冬冷开残千树春临流转风韵与雪鬬精神疎影暗香后能吟有几人
　　渔舟
　　秋巘翠千叠晴溪玉一湾渔舟三两个来往钓其间
　　出郊
　　二月垂杨岸行春诗酒徒苍头前引道拄杖挂萌芦
　　不眠
　　刺齿新句濡毫冩短牋读来疎脱少懽喜不成眠
　　登楼
　　地卑梅雨湿气压篆烟低熟是披襟处高楼百尺梯
　　赠定上人
　　谈禅皆是病参请不须忙且防诸尊宿相传甚药方
　　苦吟
　　几度灯花落苦吟难便成寒牕明月满楼上打三更
　　寻胜
　　老子携筇杖小童挑酒壶徧寻泉石胜引路倩樵夫
　　伤春
　　飞蝶捎风絮鸣禽恋午檐不知春去未但觉栁阴添
　　半夜
　　坐久香销篆更长烛屡花一轮观浴兔两部听鸣蛙
　　踏青
　　四野春工遍柔风动赏心踏青喧栁陌举白醉花阴
　　山矾
　　七里香风逺山矾满路开野生人所贱移动却难栽
　　白髪
　　朱顔畱不住白髪自应生摘了依然有徒劳打镊声
　　雨过
　　一霎荷塘雨明珠翠葢擎柄危难得穏稍侧便须倾
　　夜归
　　为爱清秋月徘徊步水濵夜归惊犬吠错认是生人
　　山寺
　　树暗常疑夜山多易得云撞钟最深处岭外不曾闻
　　题庄舍壁
　　水深荷较晚地僻草偏多伫立风前听樵夫隔陇歌
　　无题
　　人与春俱老花因雨易残天涯云万里膓断倚栏干
　　后圃
　　浇花惟要早芟草不知名新竹生来巧南墙补数茎
　　夏日山中
　　瀑近书皆润林深簟更凉山中无一事夏日觉尤长
　　吟髭
　　壮岁髭如漆年来暮景侵便令如雪白撚断不妨吟
　　秋夜
　　秋到情怀恶美人天一方夜深牕转月梦断角吹霜








　　野谷诗稿巻五
　　钦定四库全书
　　野谷诗稿卷六　　　　　宋　赵汝鐩　撰多景楼
　　北固危登最上层身浮霄汉手扪星江连淮海东南胜山出金焦左右青天水精神清雁骨风烟图画入秋屏萧萧古意凭栏久目尽斜阳没逺汀
　　岳阳楼
　　洞庭雄压岳阳楼万里风烟万里秋左右江湖同浩荡东西日月逓沈浮青蛇鸣袖神仙过古瑟弹湘帝子游朝暮飞鸥千百防送迎城下去来舟
　　再登岳阳楼【开禧丁卯赴江陵径过】
　　岳阳城下系扁舟与客同登百尺楼寻遍诗牌追旧句恍惊岁律叹重游波涵君编两山碧天落巴荆一镜秋北望边烟犹未息敢忘后乐与先忧
　　江楼防饮对月
　　层楼画栋凌霄汉槛外江流百顷清无一片云但秋色放千里月到天明唤舟撒网鲜鳞美击鼓喧汀宿鹭惊坐上有人懽未厌酒阑连釂两三觥
　　访别胡倅畱饮水阁
　　故人知我已膏车折简殷勤祝访渠惜别怱怱畱语笑临时草草治肴蔬宻遮池面荷千葢斜插云头月一梳此夕凭栏又何日雁来莫惜数行书
　　春嬉
　　十分晴色趂春嬉邻有灰驴借我骑舌啭虽然闻翠栁叶浓却不见黄鹂小诗题壁同僧和丫角携琴更鹤随傍水谁家亭子好万竿竹影浸琉璃
　　丰城道中
　　雨后泥深马费鞭防来遵陆岂如船人行滩过无多水雁带云飞不尽天束担侵晨离故县算程明日至临川长安钟鼓何时听东望犹争路一千
　　送端叔游淮
　　堂堂玉立须垂腹谈论逢人见肺肝手弄七琴韵古腰横三尺剑光寒但将计策寻知已肯学闾阎为覔官乌幕逢君定罗致别樽不复话儒酸
　　早征
　　店鸡一唱接疎钟起整行装尚梦中沙路踏残征马月栁堤啼断晓莺风水肥渡险添舟子岸没途穷问牧童千里乡人逢陌上片时握手各西东
　　明皇
　　初年不是不聪明勤政开元致太平一曲羽衣妃子进三朝锦褓禄儿生眼亁蜀道山川泪胆碎渔阳鼙鼔声祸福兴亡皆自取信知女色解倾城
　　郊行同张宰
　　雨晴郊外共寻芳细水交流注野塘花落恋枝风不肯栁才舞影日还藏转添老态难于健防得闲时少似忙拟访一僧共茶话禅房扃锁出游方
　　谢人送端砚水沈
　　屏迹山林絶往还忽传军将扣云关十年忆别湖湘外五朶惊飞几案间砚寄山岩鸜鹆眼沈分上岸鹧鸪斑墨磨烟麝香横雾捜索诗肠愧我悭
　　湖亭夜饮会别友人
　　每闻嗟叹无知已定要携琴过浙东莫讶醵樽但草草只因束担去怱怱竹筛夜影千竿月荷送湖香万朶风早晩我寻京口戍子归或遇半途中
　　醵饮
　　出城二里野人居最爱园亭傍室庐墨拥清池聚科斗雪明碧嶂遇春鉏兴来醵友寻诗酒忙里携盘但醢蔬新剏小轩尤更爽百来竿竹间防榈
　　午炊徐坊岭
　　途长力困时时歇日影将中仆马饥籴米荒年増价售汲泉逺井得炊迟竹稠乱笋穿开路藤茂多花葢尽篱饭了店翁相送出丁寜前面小桥危
　　即事
　　十里东风揺羽葆髙低逺近万株松侧身靠石牛揩痒俛首穿林鹿护茸樵子登山云里过诗僧采药涧边逢近传有虎常来往隔陇犹存旧脚踪
　　纵步
　　久雨厌人妨野步几时便得此畨晴到桥唤仆来相助过寺逢僧约共行篱落一团飞蛱蝶汀洲数防立农家竹里深深住风度茅檐纺织声
　　题合江亭
　　石皷山头一小亭乾坤万里眼双明虽因刺史能寻胜不遇昌黎岂得名衡岳云开秋洗碧蒸江湘合水争清书岩莫辨当时事空积尘泥野草生【昌黎有题合江亭寄刺史邹君诗末有愿书岩上石勿使尘泥涴之句】
　　访友野外
　　雨意方浓改作晴杖藜野外访柴荆争寻桑叶占蚕熟退立田塍避犊行风过沙平收鸟迹烟浓寺没但钟声小童走报余将至一笑松间倒屣迎
　　晩征
　　囘首家山已十程摇鞭自笑苦劳生云先带瞑岩边宿月独伴人溪上行草屋停骖难可意店翁叱犬不容声明朝路逺起须早第一鸡啼是五更
　　茶罢
　　茶罢晴檐唱午鸡偶骑驴去过东溪酒肴分倩樵夫挈笔砚专令童子携放目水亭栏独倚题诗僧舍壁新泥兴阑归问来时路到处蝉鸣日已西
　　送鲁卿之九江
　　归自潇湘方半月挑灯酌酒又分襟挂帆秋晚江湖客握手岁寒松栢心湓浦水流清一派香炉峰湿翠千寻西风逺想登临处日日携琴日日吟
　　泊舟周家步
　　梢子商量乘早泊向前十里不逢村卸帆敛柁依山脚系缆添桩傍树根月魄知风昏有晕秋光入水净无痕五更露下欹孤枕忽听新鸿更断魂
　　过黄园
　　黄家亭馆人称好杖履春风领客行开放园门千嶂入爱他山阁一溪横花迷粉翅双飞蝶柳露金衣百啭莺酒后着碁聊适兴未须屑屑较输赢
　　午炊溪店
　　草店临流傍蓼汀午炊于此片时停健农怗岸般卵石幼妇汲泉携斗瓶荐饭满盂山芋美开匝室野花馨隔篱庵舍极潇洒万竹中间着小亭
　　访友人溪居
　　数间屋子压溪光百十乔松列翠行鹤为听琴朱顶侧鸭皆睡日緑头藏后园遣仆锄冬笋隔岸寻僧度野航天色黄昏归已晚苦留夜话对胡床
　　野步
　　雨收日薄春容嫩步步东风桃李蹊香逓春林疑麝过声传幽谷认莺啼路摧迂步行荒草桥断褰裳涉浅溪归遇田翁醉邀我旋教买酒旋烹鸡
　　同官率游郑园
　　亭围花木阁临池移席行杯处处宜藻里漾春鱼放子竹间寻路鹤将儿登山少俊夸先到扶杖衰残愧独迟所恨隔关归去急不容结果着残棊
　　避暑溪上
　　不堪蜗舍暑如炊何处清幽可杖藜未约客须先覔酒要寻凉必去临溪撑船访洞槐间港坐石吟风栁下隄晚网得鱼似湖白鸾刀鲙玉捣香虀
　　宿横山
　　颇厌东征道路长囘头十日离乡邦扫愁酌酒虽云独照影挑灯却暂双打并余花风动地迁延残夜月留牕店鸡已唱催人起更听疎钟隔水撞
　　张园
　　几年人说张园好筇杖芒鞋欠我游泉脉涓涓三里逺山根匝匝四时流鹤嫌竹宻妨来徃蝶厌花多费应酬台馆高低皆得所松间亭子最清幽
　　崇真观东轩
　　东轩面水枕山阿左右云烟湿翠萝风度鹤声闻逺壑日移松影转前坡愁来独靠清樽遣老去休憎白髪多道士罢琴挥醉笔诗成自唤小童哦
　　溪上
　　一畨雨过骤晴时溪上春光色色竒日暖花繁蝴蝶困水清鱼过鹭鸶随村翁开巻添黏纸瓦钵研朱自教儿织妇倚机方叹息输官尚欠二斤丝
　　怀徐教
　　忆昔相逢气味投兴来无日不追游静寻鸥鹭同溪社醉挈乾坤入钓舟湖海怱怱三岁别尘埃汩汩几时休一邱彼此皆能办何事人间万户侯
　　同赵尉饮江亭
　　草草三间两眼明数峰如画一江横风乌破浪帆樯急野鹘过林鸟雀惊蚁取浮篘尤有味鱼方出网正宜羮流莺怜我无歌者簧舌频翻栁上声
　　游曹园
　　先登东畔高亭子洗却胸襟万斛尘落片玉残梅兴尽旧梢金吐栁芽新倚林困鹤聊休足廵食饥乌不避人尚欲徘徊已灯火归驺屡趣入城闉
　　黄干见约小饮就宿
　　病后何人慰寂寥长须持简忽相招溪山见说为楼爽杖履宁辞去郭遥栁絮一天晴舞雪松声十里夜闻潮谈诗直到疎钟动酒困频将茗椀浇
　　怀亨父
　　两年只影潇湘去料想尘埃白髪侵久雨千山秋得意西风一雁客关心或于梦里陪谈笑每向人前问信音忆昔赓诗岩桂下花开今日叹孤斟
　　题村舍壁
　　柔风十里日曈昽雨后陂塘野水通两防栁烟笼晓緑数枝桃露滴春红明知钟鼎众皆羡到了山林味不同田父殷勤邀我坐一盂白饭一盂菘
　　旅次春眺
　　独倚危栏春意逺本无情绪强登临一眉晚拂晴山黛万风摇岸栁金久负故园泉石约恍惊老雪霜侵两年双脚数千里奔走尘埃损道心
　　宿妙果寺赠洪上人
　　上人留我禅房宿煮笋烹茶语夜阑铁马鸣风山牖寂木鱼敲雪晓廊寒真诠但要此心悟公案休将故纸钻若道吾言没滋味请师且去坐蒲团
　　访黄簿留饮
　　爱静移家住水南门排古木枕寒潭鹤翎渐长呼童翦麈尾频挥对客谈旋切银丝鲙鲜鲫新尝金颗擘香柑惜余戒饮难陪伴举白掀髯子独酣
　　行春
　　緑杨袅袅草萋萋缓步行春独杖藜蘂蜂儿透花骨增巢燕子砌芹泥过溪野水冲桥版覔路田塍穿菜畦松竹林间僧揖我谒茶携手上招提
　　泊舟黄家渡
　　溪流暴涨舟如箭夜向深湾穏处停猛虎啸风威动壑飞鸿过月影移汀青山入梦催归棹白发欺人叹暮龄幸得还家玩光景歠醨终日醉休醒
　　陇首
　　陇首多逢采桑女荆钗蓬短青裙斋钟断寺鸡鸣午吟杖穿山犬吠云避石牛从斜路转作陂水自半溪分农家説县催科急留我茅檐防引文
　　社日
　　四郊社皷响枫林朝雨方晴晩复阴稚子求聪多啖藕佳人怕拙例停针饭争簇巧毋嫌杂酒正逢时莫厌斟为问年年鸿与燕去来相避果何心
　　游目
　　游目林坰信马蹄十来家住小桥西浮沈野水防晴雁唱和茅檐听午鸡菜要遮栏增旧堑田分荫注作新堤年丰米贱人人乐农父相逢醉似泥
　　庄家
　　半掩柴门傍浅池茅茨夹栁閙黄鹂旧仓坼去安新囤新篠添来补旧篱煎茗吹炉呼防妇持箕埽地命童儿庄家无可将勤意数片亲舂糯米餈
　　登楼野望
　　云藏日影防吞吐道是晴来又是阴秋色涵空醒醉眼雁声到耳引归心暴流决岸危桥断古木堆烟逺寺深自料短才无用处任縁不复覔知音
　　题会稽用林帅侍韵
　　东越乾坤到眼邉乱云连壑草迷川五更城落千岩月万顷湖开一镜天鼓角声残秦望晓楼台影湿卧龙烟旧时太史登临处每想风流为慨然
　　孙王渡
　　霁后泥途行尚艰今年大率是晴悭春当浓处寒犹在寒肯消时春渐还木杪红沈半轮日波心碧浸两邉山渡头不住人来徃共羡白鸥云水闲
　　胡敎醵杯观画围棊
　　山肴野蔌且随宜约定同来最怕迟朋友每思相聚乐尘埃难得有闲时春囘画笔丹青轴电落文楸黑白棊醉客坐间夸俊逸掀髯连写数篇诗
　　汪丞招饮问梅
　　把酒问梅开也未廵檐见两三枝秖缘今岁寒差甚故比常年花较迟折向纷华筵畔防输他冷淡水邉时含香嚼蘂清无奈散入肝脾尽是诗
　　防檄宿虎山山家
　　高低田水曲通池小小人家短短篱杜宇敎唆春去早阴云遮葢月明迟年华只解催敎老公事从来了是痴若不随縁强烦恼谩添两鬂几茎丝
　　题莱公泉
　　旧名甘泉在武陵道中马鞍山下张南轩题曰莱公泉泉邉有寺寺有冦莱公畱题石刻云庚申年七月平仲南行至甘泉院僧示以诗版征途不暇吟咏代记歳月
　　马鞍山下倚吟鞭慨想前贤古道邉健笔南轩三大字髙风相国一泉征途着句虽无暇诗版留名自可传寺主相邀观石刻呼童汲水取茶煎
　　题戴洪甫爱竹轩
　　竹癖难凭俗眼防琴书近对翠光寒秋声鸣屋风初度夜影翻牀月半残天乞幽人供嗜好日呼稚子报平安牕前幸有闲田地分我云梢四五竿
　　田家叹
　　破屋三间结草扉柴根煨火阖家围此生能得几年活薄命连遭两岁饥肠久鸣雷惟淡粥体虽起粟尚单衣晚来稚子摠欢喜报道小姑挑菜归
　　途中
　　雨中奔走十来程风巻云开陡顿晴双燕引雏花下敎一鸠唤妇树梢鸣烟江逺认帆樯影山舍防闻机杼声最爱水邉数株栁翠条浓处两三莺
　　和林守玉茗花韵【大畧似白茶临川郡中金柅园有一株防香】
　　园名金柅多竒卉古榦灵根独异常耻与春花争俗艳故将雪质对韶光天葩巧削昆山片露蘂疑含建水香当为君侯好封植角弓三叹誓无忘
　　雪后徐广文招同官小集分韵得明字
　　瞰江亭馆约登临雪后凭栏景倍清波面玉虹千丈霁寒邉冰镜十分明放怀共恨添杯少分韵俄惊击钵成对奕不知谁胜败醉中但听子丁丁
　　杜鹃
　　才听今春第一啼如何便道不如归声穿牕隙惊闺梦血澑花梢溅客衣呌断寸膓谁接续懒随羣翼恋芳菲田园荒尽腰犹折我亦因君觉昨非
　　史镇江丐祠得请仍进职【二首】
　　两载南徐屈从臣笑谈樽俎运精神民无土木丝毫费手挈江山表里新千里舳舻渠水利一团锦绣阆风春夹河栁接甘棠影下有攀辕卧辙人【筑闸疏渠修河葺圃百废具举尽出公费】
　　帝念承流欲报功力祈阊阖请琳宫固知槐鼎身将近却爱莼鲈味不同宝阁风云虽学士沧洲烟雨且渔翁到家宣室思前席又使猿惊蕙帐空【史自号沧洲】
　　郴州鹿鸣宴
　　连科已占十名前行听鸿胪第一传我俟合符留劝驾君能摛藻预兴贤湘山防化名千佛郴岭飞升效九仙此去琼林天下宴今朝先赋鹿鸣篇【郴人事湘山佛及有马岭苏仙上升处号九仙一佛】
　　次韵袁州郑守鹿鸣宴
　　诏增贡籍自端平大比贤书防众英学六经俱里选赋推五色以文鸣虽由黄巻能勤苦皆借朱幡与作成来岁锦标先夺得天街听喝状元声【旧解九人经五赋四新制增取二人经六赋五六经俱备】
　　宿江阁
　　阁前眼界如图画山色侵牕竹打檐云带雁声移别浦月将梅影进疎帘壮怀自笑年年减华髪无情日日添夜半骤风天骤雪贵家鼓舞客心嫌
　　久客写怀
　　一身千里叹飘零鬂影萧疎已半星云雁呌愁栏独倚秋风吹面酒初醒尘埃南北何曾歇日月东西不暂停昏暮谁家数声笛含凄喷怨要人听










　　野谷诗稿卷六
