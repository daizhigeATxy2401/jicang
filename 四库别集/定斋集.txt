　　钦定四库全书　　　　　　集部四
　　提要
　　定斋集二十卷　　　　　别集类三【宋】
　　【臣】等谨案定斋集二十巻宋蔡戡撰戡字定夫其先兴化军仙游人端明殿学士襄之四世孙也祖绅绍兴中官左中大夫始寓常州武进县戡防承门防补溧阳尉后中乾道丙戌进士甲科官至寳谟阁直学士宋史不为立传故其行事不槩见凌迪知万姓统谱载戡持节五羊代输赋银民甚便之为湖南宪有定乱功为京兆尹嵗涝籴艰亟请发廪民頼以济其叙述颇详然案集中诸表启则又尝任京西运判广东运判湖北总领广西经略淮西总领等官其乞致仕劄子及效白乐天自咏诗中亦颇见其槩而迪知均未之及盖其集久佚不传故迪知莫能详也集本四十巻乃绍定三年其季子户部郎官总领四川财赋廙所刋眉山为序见于陈振孙书録解题今据永乐大典所载者搜采彚集并从歴代名臣奏议得所未载者二十篇互相订正厘为二十巻较诸原目十殆得其五矣序称戡鲠挺不阿屡更繁剧宣力四方无不殚尽汔以全节始终今观集中所上奏劄条列明确类皆侃直忠亮为经世有用之言其论边事专以严备自守为主而不汲汲于和战纷争逺虑深谋亦非好事偷安者所可几及方之同时名臣实龚茂良之流亚惜史家不备其生平几至湮没今幸遗集复彰尚得以考见大畧谨旁采纪传于人名事实有可稽核者悉为参互证明庶以补宋史之阙漏焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　原序
　　自建炎渡江中兴立国百度草创然厥初收合一时之才亦自足供一时之用拨乱反正运竒敌忾固归于将相大臣若其他列职士大夫主谟议諌诤者有人司典章讨论者有人掌书命制诏者有人理财赋出入者有人皆克称其职有益于国有闻于后是皆髙宗神术兴起作成有以致然诗云古之人无斁誉髦斯士斯之谓矣髙宗能运作人之妙享得士之宁人才众多公是别白虽中厄于秦氏之斵丧然脉理之流传声气之陆续终不可没及孝宗嗣徳龙飞而羣才奋扬发于久抑之余诜然角立杰出孝宗培壅护持日加月益至于乾道淳熙之际则其成效大验着于天下光明硕大有不可揜当此之时孝宗以神智英睿听览于上羣臣亦精白罄竭奉承于下兵革不用海内乂安风俗纯茂民物殷富盖自渡江几六十年至是为盛可不谓懿哉惟寳谟阁直学士定斋蔡公是乃特出于乾道淳熙之际者也尚论其世而考其行事究其立言固知其为卓然一时之杰矣公端明殿学士忠惠公四世孙早擢上第践册府方北门条对便殿造辟皆有鲠挺不阿之言虽上拂下摩身几殆危无所回忌自是益为士论推服继膺天子之眷屡更内外繁剧凡四十年其间当事任扞方面将使指总赋舆宣力四方无不殚尽然亦以方正不挠违世戾俗因至落拓不偶久劳于外晚节独荷天子恩顾益宠进跻法从则公亦既老矣虽以权门势焰烜赫欲以热官怵公者甚至而公乃晦匿避逺不少汚其腻汔以全节始终又岂非人之所难能哉尝获从庐陵刘公清之游虽不获一亲君子光仪第因刘公稔闻公建明植立之懿窃所佩服甚久今又伏观公之文集绳墨谨严制作森具巨细得体丰约中度诗圆美清遒浑然不见刻雕之迹赋则规古体物宏肆罗络闯于衡思之阈论奏确讱恳恻实而不浮务求为可行而不近名窃尝谓自昔有问学志节之士不屑以文名者则其文必纯质浑大而趣味有余有専期以文名者其文尝艰深迫急而气质浅薄何则士不屑以文名岂非其道徳之蕴义理之积溢而见诸立言遣辞之间如风行水上有自然之文词达而理举其専期以文名者其语非不工且善顾每伤于雕刻攟裂摸拟缀缉不近古人夷旷浑灏之体如絺绘组绣非无可观然其美亦尽于一观而已惟公平生砥砺操持盖欲以节业自见于世岂屑以文名者而见于论著固视前修无愧然则公信可谓卓然一时之杰足以追继忠惠之盛烈也哉公之季子户部郎官总领四州财赋廙素厚善顷尝相遇于沙羡今又相遇于蜀亦久知户部为人英毅敏达亲仁从善体国爱人虽出其天性然亦家法之素所习闻也既以公集四十巻锓木将广其传以幸惠后学且不鄙衰陋俾为之序不敢辞绍定庚寅人日眉山李序


　　钦定四库全书
　　定斋集巻一　　　　　　　宋　蔡戡　撰奏议
　　进贞观谏录劄子
　　臣闻人君以纳諌为圣人臣以进谏为忠三代以还善纳谏之君无若唐太宗善谏之臣无若魏征太宗以英武不世出之资取孤隋攘羣盗平定天下皆其余事然而贞观之治庶几成康似非太宗所能自致所以致此者征进谏之力也征所以敢谏者太宗导之使谏也故太宗尝曰魏征劝我偃武修文中国既安四夷自服朕用其言征之力也征亦曰陛下开臣使言故臣得尽其愚若拒而不受臣何敢数犯顔色乎盖君能纳谏故臣能进谏君臣相须从古已然恭惟陛下聪明冠伦上参尧舜勤劳稽古下慕太宗有以见陛下求治之切臣闻木从绳则正后从谏则圣太宗所以成贞观之治者一本于纳谏而已陛下欲还太宗致治之隆必求当时政治之本欲知太宗纳谏之效必观当时进谏之言臣尝夷考其人魏徴固善谏而在廷之臣有若王珪马周刘洎禇遂良虞世南岑文本辈以谏名者又不可一二计内则闺门至亲乗间进说外则蕃夷武将因事纳忠想其当时瞽为诗工诵箴谏士传言大夫规诲骎骎乎有治古之风自非太宗导之何以至此臣念羣臣谏语散在史册不可类举谨用裒集切于治道者凡百事聚成一书厘为二巻名曰贞观谏录缮写进呈如防陛下万几之余特赐一览不惟忠言嘉论有禆圣学之明而日就月将可成贞观之治臣不胜惓惓之诚取进止
　　乞备边劄子
　　臣恭惟陛下即位以来宵衣旰食思中兴之治于兹一纪建议之臣莫不以恢复为已任玩嵗愒日未闻成功陛下固已厌之故外坚和好以休士卒内修政事以待机会可谓得上策矣臣闻之书曰惟事事乃其有备有备无患传曰不备不虞不可以师是故于无事之时必先为有事之备事至而备正犹已雨而彻桑土大寒而索衣裳不亦晚乎向者秦桧当国十余年间币聘交驰边烽不警南北之民得以休息乃制礼作乐粉饰太平示天下不复用兵及其金亮败盟长驱而来如入无人之境践蹂淮甸睥睨长江人心惊惶国势迫蹙幸而上天垂佑金亮中殒师徒亦溃弃甲而归自非九庙威灵两宫神圣徳动天地恩结人心则安危之机未可知也然而天幸不可以为常和好不可以为安贪婪变诈之敌不可以为诚不思所以先备而预防之万一北人出吾不意掩吾不备然后徐为之图将有后时之悔臣所领州县宻迩敌境忧边思职是亦臣所当言也臣愚以为防秋在即欲望陛下戒谕大臣申饬边郡凡常嵗所以为备者悉举而行又当讲求其所以未至者阴为之防或有缓急则吾有所恃而不恐矣如是则以守则固以和则久惟陛下留神幸甚
　　荐鄂州通判刘清之状
　　照对臣等待罪本路职任虽不同其于荐贤报国臣子之心则一部内有贤知而不举当得蔽贤之罪臣等不敢隠嘿窃见承议郎通判鄂州军州事刘清之学行醇笃议论平正不为矫激以盗虚名不肯诡随以追时好其忧国爱民之心趋事赴功之意出于恳恻居官首以风化为务留意学校广延生徒又率介胄子弟欲习兵书者肄业其中荆楚之俗尚鬼病者不药而巫死者不而火清之力禁止之而又斥淫昏之祠表烈女之墓抑告讦之风使民知向屡摄郡事邦人宜之顷任太常寺主簿以忧去官今任垂满其人静重耻于自媒臣等不言终恐湮没欲望睿慈特赐旌擢或且试以一郡必能抚字疲民假以一节必能澄清属部傥不如所举臣等甘坐谬举之罚须至奏闻者
　　议治赃吏法状
　　臣闻法贵于行不贵于重太重则不可常行法重而必行非先王之法也王者之政盖有不忍之心存焉一有不忍之心则法虽重而未必常行不过救一时之弊而已今夫蠧国害民莫甚赃吏虽肆诸市朝有不足恤伏见陛下初政以来举行决配之法所以严戢此徒而惠爱斯民者可谓至矣然十五六年之间抵触重宪者数人耳岂州县之吏人人精白谨防或畏法逺罪而不犯有司乎然赃吏固自若也国家忠厚与周匹休风俗习为醇美监司守臣务行寛大坐视笞辱黥涅与徒等恶伤士类故不忍为甚则持释氏因果之説宁镌秩罢官不肯劾吏必不得已使之寻医而去赃汚狼籍所不可掩姑求一二微罪应课塞责或经年参选或遇赦叙用复使临民其害滋甚臣愚欲望圣慈特赐详酌凡赃吏罪至决配者姑免其罪编置海外州军虽遇大赦永不量移或情理巨蠧非常法所可治者取自圣裁时一用之仍乞睿防严饬监司守臣悉以刺举部内有犯失于觉察或他司按劾或朝廷访闻考验得实者并坐之庶得赃吏必达不至漏网重为民害
　　乞代纳上供银奏状
　　臣一介么麽误防陛下使令猥当一路之寄臣于去年八月十四日陛辞面奉玉音令臣到官兴利除害不得循常守故臣佩服圣训夙夜以之臣自去年十二月入境初见寮吏与夫士庶首询民间疾苦异口一词莫不以科买上供银一事为扰臣深求其故葢縁本路诸州每年所发上供银除减放外总计钱一十五万二千一百六十九贯文省自来均下一十四州府于嵗入系省等钱内置场买银起发后縁诸州累经盗贼人户逃移赋入无几诸州遂将所买上供银科敷人户买纳每年转运司虽防朝廷于广州卖钞钱内支拨五万贯文省贴助充本往往实惠初不及民并依旧例尽行科买甚者借此为名过数抑敛以供州县他用官吏并縁为奸催科输纳之际其扰有不可胜言坐是富者日贫贫者日困或转徙他州或相聚为盗所在户口稀少盗贼公行职由此也前后监司守臣陈请不一朝廷虽送户部勘当户部往往难于施行近因知英州葛霖奏请见防行下本路诸司指定逐司遂陈请乞除广州每发上供金银等及十三州府进奏天申节并大礼银并依数起发外又不愿支请广州卖钞库逐年拨降钱数欲将十三州府上供银三万四千三百余两尽数放免已具状供申朝省未奉回降指挥臣深虑户部必以蠲除上件银两有亏经费未肯施行臣向尝面奏昨来本司前提举官葛世显曾于存留盐本钱外献钱二十九万文省陛下却而不受此钱见今桩管在都盐仓臣欲到官契勘常平米数或有移用欠折即将上件钱收籴补足或与本路贫民下户代纳积欠苖税伏防陛下宣谕卿如此用心甚好臣自交割已后一面委官盘量常平米斛已有近地数州申到往往逐年兑换必无陈腐欠折借使移用到收成日自可补足兼本路州县追催税赋急于星火不容更有积欠所以前项都盐仓钱二十九万贯未有支遣积而不散亦恐啓小人觊觎之心臣愚欲望圣慈断自宸衷将此钱数并广州卖钞库每年应副转运司作买银本钱五万贯截自今年更不支拨付转运司并从本司措置自淳熙六年为始均作三年买银起发所有诸州逐年买拨上供银欲乞权罢三年虽未能便行放免亦足以少寛民力又于户部经费初不相妨如防圣慈特从所请即乞行下庶几十三州数十万户室家相保安于田里而无科敷抑勒之扰流离冻饿之苦咸知圣泽所及不间逺迩甚大惠也臣不胜万幸
　　割属宜章临武两县奏状
　　臣所据广州通判陆俱状申备录在前外逐司询访审究郴州宜章县太平宜章二乡有莽山诸峒隣接连英韶州之境桂阳军临武县有乌峒等处又接于莽山之傍其间山岭峻险民多悍素为盗贼渊薮嵗有小歉则百十为羣出没劫掠大则千数金鼓旗帜冲突广东连州首被其害自建炎以来有李冬至李夀有邓庄有李鬼七有唐黄六有骆科曹雄有欧念五李十五近年则有李金黄谷去嵗又有李念九陈峒邝深皆是猖獗之甚者必合广东湖南两路兵力然后可以戮如去春陈峒窃发连州接界去处朝闻结集暮已冲突肆为剽掠居民虽有山寨逃避不及多被掳刼其陈峒则取桂阳县境径往道州江华县邝深则取连州阳山县以趋广州懐集县经畧安抚司拨摧锋军将官刘安巫迁等领兵掩击败之于懐集县界郭湴村又败之于连州界大镬村捕逐至地名卢田摧锋军统制官张喜又复掩杀遂窜归宜章本峒兼陈峒自江华县复回太平乡意欲冲突连州而经畧司调发本路钤辖黄进统制官张喜并统领刘安等军并节次调发诸州屯驻摧锋军广州将兵共二千余人分布于连州夹界逼近贼巢把截后来湖南节制进讨而广东摧锋军与湖南诸军相望贼势穷迫无所逃死遂入地名十二渡继即就擒若广东把截不严致陈峒窜逸入广东界四散奔冲湖南虽有重兵亦不能追捕擒获故湖南节制辞免恩命奏状内云得广东把截之助以此可见湖南非赖广东摧锋军把截则不能成功广东非得湖南诸军深入亦未必能灭贼故合两路兵力乃可擒制此近事之明效也向来李金窃发乃尽结太平长乐二乡之人以出近日陈峒之发止是太平一乡之人耳曾未及李金三分之一而湖南调发潭鄂衡全之兵为未足又招敢死一军及郴桂等州弓兵土豪诸溪峒猺人总计几二万人方能讨捕今若割宜章临武属连州或有盗贼窃发广东虽尽起一路摧锋军将兵巡尉弓兵土豪尚不及万人设有多于陈峒之众则又无以为防兼广东郡邑平时自有汀贑等盗贼往来出没常须留兵弹压非若湖南可尽起一路兵甲専事宜章也故自来宜章临武盗发湖南任讨捕之责广东任把截之责今若割属连州则广州兼任讨捕之责而湖南但截本路而已在湖南兵力把截本路则有余在广东兵力兼任讨捕则不足葢连英韶与贼巢连接去处路径通彻非一既悉力以入贼巢无兵把截则必冲突而来不惟广东被其蹂践必又冲突广西三路皆被其害矣兼湖南近日调发所费钱粮以十余万计其运粮之夫亦起于诸郡仅可支吾广东州县财赋人民不敌衡潭之一邑若割贼巢以属连州倘有复如陈峒者则广东事力人夫必不能供亿餽饷假有朝命令湖南助给则官吏必分彼此不肯协力办集如湖南讨捕之时况今来广州通判陆俱体访得宜章临武之人往来连州比之郴州桂阳军其路程既已遥逺兼宜章在连州之东北有斛岭限之临武在连之正北有小桂岭限之皆﨑岖荒迥不毛之地三十余里亡命之徒藏伏其间商旅被害无时无之行者必结徒侣挟兵刄而后敢行今二县若属连州则文移往来民输纳缓急般运钱粮皆为不便兼连州桂阳县奉化乡与宜章临武邻接渐染日久亦间有不从州县追呼者奉化乡又有漓水等峒猺人数百家亦皆悍每遇宜章临武人窃发或相连结去嵗陈峒之扰其漓水等处人亦声言为盗偶得钤辖黄进领重兵在界首把截得以弹压又且劝谕使之趁时耕种方知畏惮不敢妄动今若与宜章临武并为一郡邻里相接婚姻相通万一相啸聚其徒益众其势益张窃恐猖獗湖南亦难制矣是将为广东湖南无穷之苦兼桂阳旧为监近陛而为军其民方窃欣幸今乃一旦而为县宜章临武久湖南素轻广东屡来蹂践连州被害尤甚今乃一旦改而属连则人情必不安帖今者所准省劄备坐湖南奏请内称废并州县割地界人情安于故常多所不乐况宜章弓手诸乡弹压与夫山谷强梁之徒常时意轻广东郡县出没剽夺畧无忌惮今乃一旦割心所包藏或未可测若官府先事张皇遣官行视旱荒之际脱有意外为害不细是湖南已自深见利害之大割属之难诚为至当之论兼又称广东摧锋军屯驻黄沙然后可以相视折岭寨栅鄂州屯驻军暂留桂阳然后可以废并桂阳军庶几备预不虞有利无害又以见湖南重于割并不敢轻易至于如此兼又奏乞先次劄下广东帅漕宪司相度葢欲本路诸司尽究利害今逐司询访审究得宜章临武二县利害逐一开具在前委是不可割属连州况宜章临武两县管下有黄沙龙回等寨屯鄂州大军几及千人若抽回鄂州大军易以广东摧锋军其摧锋军近虽凖指挥以三千为领縁广东郡邑地广人稀隣接江西福建湖南其汀贑之人每嵗春时动是三二百人为羣以商贩为名纵横于广东循梅惠新南恩州及广州外邑之境以往广西雷化等州掠取牛畜而归稍失备御即纵剽夺兼宜章临武之人平时结集其徒三二十辈直入连州界甚则取道广州懐集以往广西封贺等州所过刼畧妇女牛马率以为常稍有荒歉则千百为羣因致猖獗故连英韶广潮惠循梅肇南雄共二十一处皆屯摧锋军以备之兼前者拨二百人往静江府屯驻其广东屯驻诸处除广韶州外其余人数不多若更拨千人以往宜章临武屯驻则诸处兵势单弱缓急不能御盗却恐误事又如去年陈峒之扰摧锋诸军大半集于连州把截五月方得平定诸军次第回归未得休息又有李接之报六月复调发往南恩徳庆新封州把截又差往容化等州防合讨捕向使陈峒未平而李接窃发则广东兵力不能支吾若更添招摧锋军縁新刺到人未可倚仗近帅司新招四百人他日调发必以十人为率新旧杂用若多用新人不习行阵或有窜逸之患兼帅司招刺已多若更添招则旧人分布不足无以相制委是难以那拨军兵往宜章临武屯驻事属利害欲望圣慈特降指挥行下湖南帅漕宪司照应免拨宜章临武二县属连州只令仍旧实为长久之便
　　御盗十事劄子
　　臣近凖尚书省劄子备坐湖南转运副使辛弃疾劄子奏官吏贪求民去为盗事恭奉圣防指挥劄下诸路监司帅臣遵守施行臣猥以非才亦预陛下临遣一人之数臣祗役三时尸素无补不能布宣徳意勤求民瘼屏斥贪吏抚循逺人少寛陛下南顾之忧至勤戒勅如此臣闻命震恐无所逃死臣敢不精白一心上体圣意遵守施行外臣有御贼事宜冒昧闻奏臣所部封恩州徳庆肇庆府与广西髙容藤梧接境诸州探报日至大抵妖贼李接深入山林拥众自衞驱迫平民以抗官军凡所杀获无非胁从之人终未得其首领容化郁林等州大半为盗其余或御冦或运粮战亦死遁亦死数州之民坠于涂炭深可痛伤臣闻李接本一弓手奋臂而起啸聚数千人刼掠州县迫杀官吏势便猖獗又陈子明陈南容徐铁条杨夀彭四十苏生陈方寄谢宁周国生等各以众应之自五月至今首尾半年未就翦扑臣窃谓向来陈峒凭据险阻结集姻党急之则入巢穴缓之则出抄掠似未易图一旦朝廷専委帅臣分拨大军出其不意直捣巢穴曾未旬月贼徒授首今李接乃偶起之贼其徒亦乌合之众非陈峒比势亦易于平殄积日累月未闻成功盖陈峒志在抄掠不敢径犯城邑力抗官军尚有招降之望李接狂僭万死有余自知不复生全在朝廷亦无招降之理所以诳诱其徒致死拒捕侥幸一胜计穷势蹙必须奔窜入海借使李接就戮其余首领尚多陈南容有众数千亦非小盗若不速为之所不惟此贼得以假息深虑生灵苦于荼毒军士疲于征戍州县困于供亿縁边溪洞濒海蛮蜑万一扇动岂不可忧臣身在逺外不当言事念盗发邻境宻迩封部先事而言亦臣之职窃惟庙谟自有长算廷臣岂无忠言何取疎逖小臣千虑之微然广西去朝廷五千里臣置司处去广西不过数百里所得探报为甚详传闻为甚审臣久辱陛下教养又膺陛下委寄忧国之心不能自已臣有管见十事备列如后
　　一李接窃发以来所至州县不専杀戮往往开发仓廪赈施贫乏招纳亡命伪补官资愚民翕然从之臣恐有无赖士人为之谋主盖贼众虽多亦不足虑使一稍有智虑者教以计策卒未可图臣愚欲乞朝廷行下给榜招募本处下第举人负罪官吏及流落无聊之人有能身入贼营诱杀首领或设计误贼陷于败亡者优加旌赏或但献策可采者亦量给钱米以羇縻之庶几贼党疑贰不肯招纳无赖之人人亦不为贼用
　　一臣近据探报广西招到胁从之人例皆文手遣之此曹室庐焚荡田业荒芜妻子离散已无所归势必再入贼党后所禽获即系前日文手之人不得不诛臣恐自此难以招降臣愚欲望朝廷行下凡招到人择其强壮者刺充将兵月给粮食弱者支常平钱米权赡养之候事平日或分诸军或放归田里庶几招降之人不至再入贼党
　　一臣窃见宜邕等处连接诸蛮髙化等州濒近海道深恐贼势穷蹙必为遁计若窜诸蛮则诱引为冦若入海道则无所不通卒难收捕害未有涯臣愚欲望朝廷行下广西把截要路及谨备海道不得舣泊舟船无使走透贼徒致贻后患
　　一臣窃谓自古盗贼之起皆縁守令贪残巡尉怯懦民已困而不加恤盗将作而不知禁驯致猖獗若守令得人巡尉尽职则民自乐生盗亦知畏然则澄汰守令与巡尉者监司帅臣之责也比年士风习为寛大不肯按吏间有劾奏闻见必骇怨谤并兴甚则以为生事邀功人情避怨逺嫌遂至失职虽陛下督责切至终恐不能仰体圣懐不过指摘一二小吏塞责而已臣愚欲望朝廷遴选朝臣或只于各路监司中差强干防明者巡行州县徧察守令巡尉贪残者奏劾之庸谬者斥逐之老病者与之岳祠怯懦者易以他任使州县之间近民之官稍稍澄肃则朞月之间民悉受赐臣伏见庆厯中从欧阳修之请分遣朝臣按察使官吏本朝自有故事可举而行
　　一臣闻辟以止辟刑期无刑古先哲王无不好生而恶杀乃不可不杀者圣人亦岂为是姑息也况盗以害人为事不杀之则人被其害矣祖宗旧法强盗持仗五贯者死今州县勘鞫务为姑息多出其罪以图阴报或有为之囊橐宻行贿赂以求末减凡所供欵先申不曾杀人放火奸污等事狱成又以情轻或刑名疑虑奏裁遂得免死不过流配行不数驿破枷去械奔窜他所又复为盗数十为羣所在剽畧若有大盗则相率从之此皆累犯剧贼非若愚戆村民百人之中有此数人则难禽制臣愚欲望圣慈严切行下诸州应犯强盗罪至死者并依见行条法处断不得以情轻或疑虑奏裁庶几盗贼即渐衰息
　　一为首作过惟李接一人陈子明等皆是后来相应李接之罪滔天万无招降之理其他首领尚在可赦之列臣愚欲乞朝廷行下重立赏格应次首领能杀李接以众降者赦其罪犯补以官资赐以赏给应系贼党能杀次首领者亦如之离间其徒使之互相杀害庶几不劳甲兵此贼自溃
　　一臣闻广西贼党虽多然首恶与同起之人有数其余无非胁从又况皆是陛下赤子愚戆无知迫于饥寒信其诳诱遂陷贼党窃虑枉遭杀害有伤和气臣愚欲望朝廷申谕督捕官司若能全活人命其功尤多不必専事屠戮招降之人全在处之得宜不可已降而杀其出战军士运粮人夫或有避事愆期亦宜分首从量轻重处分庶几仰称陛下好生之意
　　一臣窃见祖宗旧法诸赏应减磨勘三年者承直郎以下循一资因军功捕盗者改次等合入官近嵗臣寮奏请若非亲获止许循资夫县尉捕盗多是遣人亲身擒获者未必有之故侥幸者十八九大抵如臣寮所陈然祖宗之时亦非不知酬赏太厚侥幸必多所以不吝此赏者盖欲止盗也凡选人改官必待七考五章又无过犯方能合格若一日间获盗七人便得改秩人情慕赏莫不尽力求盗以觊恩典况凶恶强盗多处极刑亦人情之所甚恶以所恶易所慕谁不乐为今薄其赏人心自怠何肯杀人以就循资傥监司州郡督责不严不过坐视而已甚者盗发所临蔽不以闻小盗既多浸成大盗理之必然臣愚欲望圣慈特赐详酌应选人捕盗赏格并依祖宗旧法仍令吏部不得故作阻难庶几激劝使之尽力
　　一臣窃见二广县尉多是恩科出身巡检亦有拣汰离军使臣或老或病或顽钝无耻或贪黩无厌初为此类志在苟得但知减克弓兵钱粮诛求保正常例或收接词状公受贿赂或判申文引纵容乞覔所谓本职漫不加省遇有盗发怯懦畏避不即追捕先往定验追呼邻保需索百端责立赏钱使大小保甲与被盗之家均备桩管盗不可得钱已干没往往乡村有盗邻保其倍所失偿之不敢闻官正恐徒扰而无益如此盗安得而不炽臣愚欲望朝廷行下吏部及二广转司注拟捕盗官并先铨量年五十以上或老病者或恩科出身或拣汰离军使臣不得差注庶几无事之时不甚扰民缓急之际可以倚仗
　　一恭惟祖宗创立兵制最为详宻州郡之兵悉名禁军守土曰知州军通判州军幕职官以诸使为号曹掾官以参军为名凡所以设官置吏为军民而已岂为是虚名哉名立而实存故阶级甚严纪律甚明教阅有法犒赏有格逃亡者有律私役者有刑莫不纎悉备具阅嵗滋久名存实亡州郡之兵有如儿戏祖宗之制徒为虚文阶级紊乱纪律纵弛教阅废而不举犒赏阙而不支逃亡者自若私役者皆是狃于闻见以为当然一旦缓急驱使之战何异市人故盗贼侵犯州郡无以御之为守臣者或弃城以逃或纳赂而免养兵如此国家何赖焉臣愚欲望朝廷戒勅守臣申严法令于诸州厢禁军内遴选强壮勇力之人以充禁军帅府千人大郡七百人中郡五百人小郡三百人不及额者增募置营垒以别处之益廪给以优异之而又严阶级明纪律逃亡者必诛私役者必刑一日二教每旬守臣亲阅角其优劣而第其赏罚每嵗集于帅府较其臧否而为守臣兵官之黜陟月具教阅日辰人数申安抚司嵗具姓名年甲艺能申枢宻院奉行不防者以违制论庶几州郡兵备不至单弱御贼之要莫急于此












　　钦定四库全书
　　定斋集巻二　　　　　　　宋　蔡戡　撰奏议
　　臧否守臣奏状
　　臣前任本路提举常平茶盐公事自淳熙五年十二月二十八日于南雄州界首交割职事入境以来询究民间利害与夫守令臧否迄今二年粗知一二伏凖今降指挥臣犹恐其间所闻未实不敢轻信臣于九月内躬亲巡歴至肇庆徳庆府封州等处访问民士参酌向来所闻具列如后所有诸州府见任官请给臣即行下从实开具已未支数目除广惠潮梅循韶南雄等州肇庆府从来按月支给外徳庆府封新英州已据报到积下钱数不等臣亦已将合解本司钱那拨凑数并已支至六月自后措置逐月带支其余诸州续据报到依此施行谨具本路臧否守臣下项须至奏闻者本路一十四州除广州系帅臣英连新封见阙守臣外见任知州府九人
　　知潮州奉议郎黄定所学不为空言谙练民情通达世务施之政事皆有可观而又劳心抚字务欲实惠其民如减丁产钱罢竹木税禁止公人下乡放免元夕敷钱嵗捐公帑二千缗支揭阳弓兵请给拨官田五百斛充郡庠养士学粮狱无停囚庭无留讼潮阳濒海盗贼出没不常民旅被害今春水军赴教明示赏格训谕激励遣统辖黄徳淮备将林神烈深入海洋擒获贼首陈聪林益等五十八名斩首四级自是盗贼逺遁海道肃清其人早中髙科留任馆职已经朝廷擢用不待监司荐论然循良之政为一路最臣不敢避嫌隠善不以实闻知惠州承议郎吴褒性识疎通吏能详敏亦有爱民之心前任宁国府宣城知县魏玉保奏治状遂蒙朝廷擢知惠州到官以来究心职事百废具举近者撙节公使等钱一万七千余贯为百姓代纳上供银为永逺之利臣自入境询究本路利害莫不以上供银为扰而惠英韶连南雄五州偏重尤为民害褒乃能节用度捐公帑以代其输只此一事已居臧最其他治迹不敢缕陈
　　右二人臧之最
　　知肇庆府朝散郎朱自求禀资疎豁用心慈祥接物以诚倾倒无隠臣近巡厯至本府据士民邝沛然等列状称本府髙要县旧造甲簿分差户长催科乡民被扰自求即行罢去出榜立限劝诱输纳又拨备宅物充贡院使用辍公库钱支外县供给唯恐科扰于民兼防检本府仓库簿厯收支分明财赋仅足不求赢余官兵俸料按月支给但其人举措稍轻然亦无过
　　右一人臧之次
　　知韶州朝散大夫吴彦防到官年余郡无废事财赋不阙去年郴冦侵扰彦防保防一方安静无虞但决事多出胷臆不甚详审
　　知南恩州奉议郎赵伯逷居官颇谨为政不苛稍罢无名之敛邦人称之秋试士子喧哄伯逷捕治一二终场帖然但到官未久治效未着
　　知南雄州朝散大夫韦能千所至有防称郡事亦理但赋性狷急不能容物以故毁誉不齐
　　知梅州朝请郎孟镈素号能吏所至辄办梅本潮之一邑户口稀少民讼简省财赋自足镈无施设以见其才知循州朝请郎廖过粗有吏能但用刑太深理财稍急才虽足以集事恐无恺悌爱民之心
　　右五人赵伯逷孟镈廖过到官未及书考吴彦防韦能千为政平平无卓然治行可书亦无显然过恶可录未敢轻加臧否谨摭其实一二奏闻
　　知徳庆府承议郎陈焘所为疎谬郡事不理内不能教子外不能戢吏纵令子弟通衢跃马出入无度人吏谭頴盗用官钱三千余贯财赋亏陷用度窘急官兵俸给累月不支传闻籍籍臣不敢尽信兼无百姓词诉未敢轻发臣遂亲往巡厯采之寮属与夫士民委有上项疎谬不职事件难以存留在任欲望朝廷特赐详酌施行
　　右一人否之最
　　论臧否守令劄子
　　臣尝读西汉循吏传窃怪汉二百年间班固所载循吏六人而止耳孝宣之吏居其五焉何天之降才独盛于此时也及观班固赞孝宣曰信赏必罚综核名实然后知孝宣驭得其道宜其循吏之多也盖赏罚者治天下之具名实者行赏罚之要人有为善之名必迹其为善之实从而赏之人有为恶之名必穷其为恶之实从而罚之人知为善而赏不逾时赏一人而千万人劝人知为恶而罚不旋踵罚一人而千万人沮所以励世磨钝作其好善之心絶其稔恶之路率天下为君子之归自古尧舜之治天下不过如此孝宣之时吏称其职民安其业盖其由也恭惟陛下励精为治逺迈汉宣于赏罚名实之际尤所加意天下之吏固当澡心涤虑殚智竭力以承休徳然未闻一人治行卓然可书如龚黄者以臣观之名实未尽综核赏罚未尽信必故百吏未尽称职也今朝廷欲知守令优劣俾监司第其臧否以闻于朝甚盛典也夫臧者天下之善名也律身以防莅事以公与夫勤谨无过者皆谓之善也否者天下之不善名也贪而徇利暴而虐民与夫弛慢不职者皆谓之不善也彼善与不善在天下不啻如氷炭黑白之殊朝廷惟不知其实故赏罚无自而加焉监司既已第其优劣而为臧否朝廷是宜核其名实而为赏罚臧否之令行之十六年矣以臧之最而超擢者谁欤以否之最而黜责者谁欤二者皆臣所未闻也朝廷不过为虚文监司不过应故事而已谓之臧者无所劝谓之否者无所沮臣所谓名实未尽综核赏罚未尽信必者此也何以起劝慕之心振媮惰之气乎臣愚欲望陛下每嵗申勅监司按所部守令第其臧否以闻臧之最者命大臣审察核其臧之实诚如所举随其才而用之否之最者委他路监司体究核其否之实诚如所言则因其罪而罚之如是则君子有所激而勇为善小人有所惮而不为恶昔之贪残者变而为防平昔之弛慢者变而为勤谨人人奋励以趋事功孝宣之治将复见于今日取进止
　　臧否守臣奏状
　　近凖行在尚书吏部符淳熙八年闰三月五日三省同奉圣防今后诸路帅臣监司每嵗各以所部郡守分为三等治效显著者为臧贪刻庸缪者为否无功无过者为平详加考察具名来上【内臧否仍各着事实】如考察不公令御史台弹劾付本司施行今来已系淳熙八年嵗终臣照得本路管九州军内潭州系帅臣外知衡州赵彦恂知道州赵善言已蒙朝廷罢黜新任守臣未到其余六州军守臣谨具下项须至奏闻者
　　全州朝请大夫管鉴淳熙八年十二月到任前官朝奉大夫赵公晰平易近民无毁无誉已遂善罢鉴绵厯州县颇以才称全亦小郡易于治办迟以嵗月必有可观桂阳军奉议郎赵俣夫天资粹明饰以儒雅曾知潭州衡山县邑人至今称之淳熙八年六月到任财赋粗足民獠俱安事无过举人无异论
　　武冈军朝奉郎卢防淳熙八年八月到任本军介于溪峒之间难以调御前守承议郎郑汝谐畏爱兼着颇得民猺之心防循其政迹加之以寛今境内安静亦防抚绥之力
　　右四人近方到官未有治绩可纪亦无显过可录不敢轻议臧否
　　知兴国军曾防存心忠厚临事精详明而不苛寛而有制爱民恻怛出于至诚到官之初适值嵗歉谷价腾踊田里艰食防晨夕疚心劝分广粜以济乏絶经画有方纎悉备具家至户到人受实惠去夏霖潦居民被浸防日给钱米择髙燥之地以安集之继而亢旱人情嗷嗷防不避隆暑徧走羣望精意祈祷遂获感通本军财计素匮防撙节浮费疏剔源上供纲运以时起发官兵请给按月支散不致阙乏本军简中团结三百人防留意教阅部伍整肃军器齐备郡政皆有条理其人乃名臣肇之曾孙文学政事皆有家法永兴小垒不足以展尽其才
　　知抚州陈研禀姿恺悌莅事详明到官年余人无异论临川为剧郡研儒者之政平易近民不事表暴凡有民讼躬自剖决皆得其平不闻横敛而财计自足不事严刑而郡事具举虽无赫赫之名而民皆安之
　　右二人皆起书生以儒雅饰吏事颇有循良之誉兼其人修谨可保无过
　　知贑州赵彦绳受材肤敏为政精明所至皆有能声前知抚州治绩颇佳以此擢知贑州贑为江西大都户口繁伙狱讼浩穰彦绳应时剖决庭无留滞本州连接闽广盗贼出没之地彦绳静以镇之境内安帖
　　知筠州汤涛其政尚严每事整肃郡政修举境内晏然但临民乏恺悌之称接物无和易之象
　　右二人皆有能称必无不及之患若求全责备未免疵纇
　　知吉州杨芳律已以防莅事以公用心虽善或失之偏凡所设施不无少咈人情故毁誉不一
　　知南安军赵伯钺去年七月方到任其人老成练达必无过举南安小垒治办有余到官未久治行未闻右二人近方到任假以嵗月或有成效
　　知江州王寅年逾七十筋力弗彊事多废忘子弟预政吏乘间作郡事不理
　　知袁州江自任前知建昌颇有政绩今年老抱病治事接客用人扶掖郡事不无废弛
　　右二人实年皆及七十难以治郡欲望朝廷照近降指挥特令自陈与宫观差遣
　　荐衡州通判宗嗣良状
　　照对诸州通判亦号按察官郡守或阙必以次摄事如得其人则郡政赖以修举所补不细臣等近遵圣防考察一路郡守臧否具名闻奏去讫惟是通判摄行郡事显有劳效者臣等职在防察其敢蔽而不言窃见通直郎权通判衡州军州事宗嗣良故观文殿学士京城留守泽之孙泽以忠义着闻而嗣良天资敏明济以勤恪自到官之初适值知州赵彦恂因言章放罢嗣良实权州事衡为湖南剧郡嗣良不以时暂权摄而懐苟且之心决遣滞讼晓夕不懈蠲除苛敛务寛民力稽察欺隠财赋自足首尾半年之间起发上供钱物应副官兵请给并无违阙而不闻秋毫之扰安抚转运两司委嗣良和籴米二万余石未尝遏籴而应期了办其他处事多合人情一郡士民翕然称之近已得守臣张纬到任交割讫纬尝知南康军嗣良为建昌知县累政皆以罪去而嗣良独以治办称纬亦素知其能到郡之初赖以协济兼询访得嗣良初任汀州长汀县主簿郡守以廉吏荐尝防中书省籍记姓名次任静江府灵川县令亦为漕臣所荐今观其人禀资强敏足以办事存心忠厚不肯扰民如防朝廷付以剧任必有可观欲望圣慈特赐旌擢使之展尽其才亦为能吏之劝不胜幸甚
　　论备盗劄子
　　臣于去年十一月二十六日至郴州宜章县界首交割本司职事自到任以来凡一路刑狱寃滥禁系淹延事在目前可以决遣者敢不尽心毕力仰称陛下钦恤之意惟是事虽未形而虑不可不早者盗贼是也臣闻盗贼之端未有不起于微方其微则易以讨捕及其多则难于翦扑今州县之间所恃以制盗贼者土军弓手耳所谓土军弓手往往名存实亡其初招填也未必择强壮之人其已应募也未必知教阅之事乡闾之间小小盗窃犹有迁延嵗月不尽获者况于剧贼巨冦啸聚山谷动以千百计而责土军弓手以擒灭之效亦已难矣提刑素以督捕盗贼为职近降指挥今后如有盗贼窃发稍甚去处提刑躬亲起发前去措置收捕毋致滋长则督捕之责自此愈重然所督者不过于土军弓手又不足恃以破贼以甚重之责而用不足恃之人缓急岂不悮事臣自到本路刷具一路弓手见管二千六百五十人土军见管二千四百二十九人总其大数不为不多然散在九郡三十八县其间又有连接溪峒去处如有缓急不可尽发兼照本路向来李金陈峒作过当时调发止是比近数县弓手土军人数不多又皆乌合未必可用故招募土豪义丁峒丁等人又不能制必待起发鄂州大军然后擒灭则弓手土军不足恃以破贼明甚臣窃见广西提刑徐诩奏请乞拨本路摧锋军效用等兵五百人提刑司及帅司选差不系将兵只令本将部辖亦提刑司督捕朝廷悉从其请并劄付广东帅司遵守兼访闻广东提刑司当李金赖文政陈峒侵犯之时亦循例于诸州差拨禁军各五十人十四州军共七百人随行督捕惟本路提刑司既无旧例差拨禁军兼前任提刑詹仪之于去年八月内奏请乞将帅司调发到将兵在军前者权令提刑制其进退亦未防朝廷施行臣窃谓广西妖贼盖不常有广东本无盗乃湖南之盗侵扰之唯本路郴州之宜章桂阳之临武两县莽山乌峒之间地险而民悍素为盗贼渊薮嵗有小歉则百十为羣出没剽掠大则千数侵犯州县自建炎以来有李冬至李夀有邓庄有李鬼七有唐广六有骆科有曹雄有欧二十五有李十五近年则有李金有陈峒皆猖獗之甚者本路利害尤非二广之比臣职思其忧不容隠嘿必待事至然后有请预计往复之程坐待可否之命势须两月岂不有失事机臣今不敢如广西提刑司拨兵自但乞遇有盗贼警急非弓手土军所能制御者许令于潭邵全永武冈军将兵内量行分拨五百人与弓手土军并力讨捕或乞如詹仪之请帅臣未亲临之间帅司调发将兵许令提刑制其进退如帅臣亲出则専听帅司节制庶几盗贼易于擒灭不至猖獗重烦朝廷区处臣亦免虚负督捕之责所有广西提刑徐诩及本路前提刑詹仪之奏劄除已备录申三省枢宻院欲望睿断特赐详酌施行
　　论和战疏
　　臣闻国之大事和与战而已好媮者必曰和可安也而不知和不可久恃好进者必曰战可胜也而不知战不可轻举是故人无一定之谋国无至当之策以和则苟安以战则幸胜二者国之大事而漫浪如此宜其陛下宵衣旰食羣臣朝思夕惟而不置也且以前事言之若和可久安耶既盟之后自宜息兵偃革讲信修睦为中外无疆之休虽卑辞厚币有所不惜然而金亮之来侵扰淮甸睥睨长江人心忧惶国势危蹙幸而上天垂祐金亮中殒不然安危之机未可知也若战可必胜耶王师所指自当长驱中原恢复土宇以舒祖宗在天之愤虽劳师费财在所不顾然而符离之役大臣不审事机诸将多违节制成师以出弃甲而来幸而敌势自弱师徒亦溃不然成败之势亦未可知也战也和也率漫浪而为之自非九庙之威灵两宫之神圣徳动天地恩结人心宁有今日乎臣窃为今日之计当以战为实务以和为权宜和非诚和也必阴为可战之备战不徒战也宜先为必胜之资战固不可速亦不可缓以中原人心观之太缓则恐失可乗之机以今日事势言之欲速则未有必胜之道臣区区管见如此不得不为陛下尽言也臣在辈流中最防陛下亲擢臣感慨发愤思有以报万一伏自分阃荆南号为重寄然事权则归宣司兵马则诸将虽有二千里方面之责实不得有为于其间臣听理民事之余亦不敢仰辜陛下使令之意唯是多捐金帛宻询敌情凡能言敌人之虚实中原之向背与夫曩日出师之得失者莫不委曲诱之使言博采审听颇得其要臣所谓以中原人心观之战不可缓者盖女真本一小国并有契丹中原之地类多契丹中原之人契丹之人怨女真至骨则契丹非我敌矣而况中原赤子苦于苛政上下睽离日懐圣化至云朝廷岂不念我辈国家二百年之民而使之久陷至于此极也凡有此中间探往往相与隠蔽通情告之每恨王师之不出虽前此出师失律干纪无所不至亦未尝怨及朝廷唯俟王师再举人自为战誓报仇雠言之及此人心可知矣若不因中原爱戴之诚乘机制胜万一草间豪杰崛起恐不复为我有臣所谓战不可缓者此也臣前所谓以今日事势言之战不可速者盖战之所恃者将也将之所恃者兵也将之能否三军之存亡系焉兵之强弱一国之利害系焉故将帅不可不择而军士不可不精也今之所谓将者或拔于伍行而骤用或取其家世而因任或以积日累月次第而迁或以片言一长偶合而得未闻有尺寸之效积素之威可以服人心而协众论甚者懵不晓兵机漫不治军政惟知刻剥军人聚敛财贿内以供庖传之费外以充苞苴之资凡可以久兵权便私计者无不为也尺籍伍符虚实相半老弱居其一俳优居其一舆胥吏居其一诡名冒籍者无所不有则是朝廷养兵万人所可用者数千人而止耳至于军籍刓缺往往掠市人而刺之非其本心唯去是计其间不逞无赖之徒利于所得朝应募而夕逃遁为主将者无以谁何姑任其去来而已治兵如此将何所用之他日岂不悮陛下大事臣所谓战不可速者此也臣愿陛下甘言厚礼外示和亲选将厉兵内修武备凡自治之道汲汲而为之唯恐其不速出师之期徐徐而计之不嫌其少缓分遣二三大臣尽防诸将择久经事任洞逹兵机者付之阃外之寄综核军实无使老弱无用之人窜名其间将帅既择军士既精纪律既明教阅既熟度可用而用之更宜宻遣间谍谕中原之民以朝廷未尝一日忘之之意携贰其心分散其众使内外相疑上下相咎许之城邑以坚其志察其好恶以顺其心彼势既暌我众可用王师一举固当所向无前譬之破竹之势数节之后迎刄自解若更如前日轻付之阃外之寄不谋而用之不知事机漫浪之人臣未见其可也兵法曰先为不可胜以待敌之可胜今敌人有可胜之机而我未有必胜之理日月难得机防易失惟陛下亟图之
　　乞选择监司奏状
　　臣闻范仲淹执政患诸路监司不才取班簿视之每见一人姓名以笔勾去以次更易富弼曰公是一笔焉知一家哭仲淹曰一家哭何如一路哭耶遂悉罢之韩琦当国用监司或非其人者崔公儒曰公居陶镕之地宜以造化为心造化以蛇虎者害人之物故置蛇于薮泽置虎于山林今公乃置之通衢使为民害可乎夫监司者号为外台耳目之寄其权任亦重矣苟得其人百姓知所畏苟非其人一路受其害可不遴选耶国初始置转运使淳化中遣官提防诸路刑狱天圣中置转运判官煕宁中置提防常平其后又有坑冶茶马市舶俱号监司一路之间多至五六人使有风节才力者为之一二人足矣何以多为如其不然重为民害凡除一监司槩以中数嵗费三万缗公币万缗迎送万缗俸给五千缗贤者居之所费止此不才者抑又甚焉多取头子钱者有之抑卖公库酒者有之科买土产物者有之巡厯之馈遗宴设吏卒之取乞批支盖非一端州县之扰可知也而又迁易不常费用不赀且以湖北漕言之淳熙三年迨今五六年间凡送迎三十余次如此漕计安得不匮民力安得不困乎以臣愚见不若省其员而择其人夫畿甸之内最为浩穰向来独员亦未有不办之事今江东西湖南北福建并置两漕其一似可省矣淮浙闽广产盐之地置提举可也湖南北江东西似可并矣茶马坑冶职兼数路遣使可也闽广舶市职务至简似亦可并矣员省则可以减费员少则易于择人费减则用度足人择则职务举此必至之效也臣愚欲望圣慈明诏大臣应诸路漕臣止除一员江湖提举茶盐闽广提举市舶并议所以省并之然后遴选有风力资望者分使诸路监司得其人必能激浊扬清而守令称职守令得其人必能奉法循理而田里安业为治之要莫先于此取进止

　　钦定四库全书
　　定斋集卷三　　　　　　　宋　蔡戡　撰奏议
　　乞禁止沿边作过人劄子
　　臣闻昔晋羊祜与吴陆抗对境祜务修徳信以懐吴人出军行吴境刈谷为粮计所侵送绢偿之每猎江沔尝止晋地禽兽先为吴人所伤而为晋兵所得者皆送还之于是吴边人悦服抗告其边戍曰彼専为徳我専为暴是不战自服也各保分界无求细利且一乡一邑不可以无信义况大国乎夫邻女争桑吴楚为之交兵遂破两邑盖事有发于至微祸有成于至大者不可不察也国家虽以盟好为权宜以攻守为实务然必待可为之时可乗之几一举而成恢复之功自再议和以来垂二十年陛下每戒边臣无生边隙务以徳信懐之彼虽多疑少信亦知悦服比年以来文禁渐弛法令稍寛沿边恶少与夫亡命不逞之人十百为羣深入北界公肆剽畧杀其人民夺其牛马刼其赀财甚至执防其官吏既为北军追袭计穷势迫又复南归纵使移文对境官吏未必穷捕仅有获者亦不过杖而遣之再归故乡别无他业见利必趋乘便必往视为常产不复宁为良民积习不已在彼不能无忿在我岂不亏大信而妨逺图要当有以深惩而痛絶之臣前任京西漕臣日据随州状称鄂州断讫结集入北界贼人郑成等回乡宣言当来地分人不合捕捉必欲复雠又执兵器往来鼓唱欲依旧作过使边人不能安居臣寻会问鄂州元断承鄂州报内再犯人二名决配十名隣州编管其余郑成等三十三人徒罪决放讫臣检照绍兴十三年指挥捕获沿边私擅渡淮及招纳叛亡之人每名赏钱一千贯有官人转两官犯人依军法议者恐所获人数稍多难以累赏已行减半盖法严则人知畏赏重则人乐捕故无犯禁者乾道六年大理正胡仰申请私渡淮至中流或叛亡复还元居之所乞并减二等乾道七年再降指挥私已渡淮能复归元居之所亦比附叛亡还归减等当时不曾明言有私渡博易者有过淮行刼者分别轻重指定刑名是致州郡将深入北界杀人纵火刼掠财物执缚官吏之人亦引用复还元居之例从徒罪断放官司既见犯人已该轻典所立赏格亦不支给闾里之人明知其然坐视不捕殊不知既在北界作过必为北军追袭其势不得不复归元居之所自不应用此援例况持仗强盗赃满五贯不分首从并当奏裁如犯杀人六项即处以死刑窃盗虽微赃满四十贯亦配本城今来结集徒党深入北界凶恶盗因追袭而归所断之罪犹减于窃盗情重法轻莫此为甚遂使小人玩法而不畏长恶而不悛不惟有损国体亦恐别生边衅故北界五州巡检闗会枣阳县尉唐州同知闗会怇忻巡检究问刼盗之因臣已尝具申三省枢密院乞将沿边作过之人送所司根勘得实从条断遣讫分配荆鄂屯驻军外欲望睿防检会前奏详酌施行仍乞行下勅令所参照新旧赏格条法立为中制分明指定使沿边州郡常切遵守小人知所畏惮边境得以清肃仰称陛下兼爱南北之意取进止
　　乞移运襄阳府桩管米劄子
　　臣前任京西漕臣窃见襄阳据荆楚之防临闗陜之冲最为重地今城壁坚兵甲利士马众以守则固然而诸司帑廪无一月之储何以能久臣实忧之故每节省钱一万五千贯欲为籴本所积甚微势须十数年间方有成效然亦可见臣区区忧国之心臣今总计六路职在转输不于此时积粟实边为朝廷久逺计臣则有罪臣近凖省劄备坐臣寮申请乞聚粮荆门以为襄阳之备其意固善其説难行臣已别具奏闻外臣窃谓今日上策不过屯田以省餽运屯田之利又当迟以嵗月不可旦暮取效其次莫若广漕运纵未能多办若得十万斛亦可为一年之储今者见防朝廷行下和籴桩管米四十万石臣乞于内且拨十万石前去襄阳军前令其桩管所有水脚縻费钱每石约四百文计四万贯臣不敢申乞朝廷科降唯是今嵗蠲免广西钱一十二万四千余贯系逐年经常之数欲乞睿防特赐贴科若经常不至急阙臣当稽考奸节省用度广行措置移运前去万一有余亦当收籴米斛凑发盖一金以上并系朝廷钱物臣不敢非礼妄用陛下既不以臣为不肖付以六路财计伏望圣慈寛假而责成之展布四体以效涓埃之报惟陛下裁幸
　　乞免增籴二十万石桩管米劄子
　　臣先凖尚书省劄子同奉圣防令本所籴桩管米三十万石限嵗终了足臣即时恭禀指挥就鄂州委官置场及照年例分委官于产米地头措置收籴仍严切戒约不得科扰于民续据湖北路常徳府澧州江西路贑州吉州申各处旱伤最甚湖南路潭州衡州亦称灾伤乞免和籴臣照得数州正系产米去处逓年每处收籴不下三五万石其常徳府潭衡澧州客旅兴贩米斛前来鄂州籴场中粜在岸常有万石今年诸处旱伤客贩絶少近地间有得熟去处所产甚微仅足民间食用又縁水涸港汊絶流不通舟楫故鄂州江岸现到米斛比之常年十无一二近取办目前以窃能名或稍措置臣亦不敢避事臣区区之愚欲望睿慈特赐蠲免前项增籴米二十万石所有先降指挥和籴三十万石容臣尽力措置据数收籴如防允从不惟小臣获逃诛责民间不至艰食实被天地再生之赐冒犯天威死有余罪惟陛下财赦
　　论襄阳形势劄子
　　臣窃惟襄阳据荆楚之防可以控扼上流捍蔽吴蜀临宛洛之冲可以长驱中原恢复闗陜欲进取则利欲退守则固自古号为重地故楚庄王以此临上雒霸诸侯汉世祖以此破寻邑复天下桓温自此而入闗柳元景自此而克陜齐桓公以诸侯之师伐楚屈完对以楚国方城以为城汉水以为池虽众无所用之齐师乃盟而还魏孝文以十万众围樊城经月不下魏主临沔水望襄阳岸乃云岂非形胜之地以战则利以守则固自古所重欤宋文帝经营中原首谓襄阳外接闗河欲广其资力以江州之文武配雍州湘州之租赋给襄阳盖欲用之必先有以重之也晋永和初朝议欲以庾爰之代庾翼镇襄阳何充曰荆楚国之西门户口百万地势险阻周旋万里得人则中原可定失人则社稷可忧陆抗所谓存则吴存亡则吴亡者也岂可以白面少年当之哉盖欲重之必先得人以为重也今有其地而不以为重重其地而不择其人臣窃惜之盖朝廷除授既重内地士大夫宦游又欲便乡逺塞穷边人所不乐往往付之资浅望轻非所当得之人故帅臣监司多不胜任以至吏部注拟有举将恩例者必得内地老耄庸缪过犯之人不得已而就焉故州县官吏多不称职用人如此恐非所以重边一旦有警责其趋事赴功仗节死义难矣臣愚欲望陛下遴选本路帅守监司仍诏吏部凡注授沿边职官县令兵官巡尉铨量人材以畀能者庶几形胜之地得人以重缓急赖以为重所补不细取进止
　　奏场务亏额状
　　臣契勘淮西总领所饷军十万比之他所供亿最繁全仰建康务场入纳应副支遣稍有不敷即见阙乏臣到任将逐年收趁数目比照得每嵗合趁额钱一千二百万贯文省淳熙八年分亏额最多计亏钱四百五十二万余贯是时总领叶宏两次申奏朝廷借拨到桩管钱一百七十万贯补助支遣仅免阙误臣于七月十八日交割职事二十日到所计十年正月初四日至七月十九日终合趁额钱六百五十三万三千三百三十三贯三百三十三文却止收趁到钱四百三十七万五百六十四贯一百九十三文比额计亏钱二百一十六万二千七百六十九贯一百四十文见在钱数止可给十日支遣况目今已是入秋系自来入纳稀少月分若将来至嵗终以一全年计之所亏定不下淳熙八年之数臣已具奏乞将行在务场优润客人金会钱数寝罢或建康务场亦乞量行优润外臣更窃讲求利病多方措置招诱商旅收趁课额如是支遣粗足不致阙误亦不敢紊烦朝廷臣私忧过计窃虑区区措画未见目前之效而大军支遣不可一日阙自此向冬河道浅澁舟楫不利商人入纳愈见稀少不免控告朝廷乞赐应副若不预有奏陈深虑临时难以申诉万一乏用臣虽诛责不辞然有误国事利害非轻伏望圣慈特赐详酌施行所有三年截日比较増亏钱数粘连在前
　　乞依行在场务优润状
　　臣昨于陛辞之日尝具奏陈以建康屯驻大军支遣万数浩瀚别无朝廷科降钱物全借务场入纳茶盐等钱应副每嵗立定额钱一千二百万贯较之行在及镇江两务所趁嵗额共止及此数其客人算请茶盐钞引自有立定钱银会子分数犹有行在务场申明朝廷入纳金子每两优润钱一贯文会子每贯优润钱三十文商贾惟利是趋所以尽赴行在务场算请致使建康入纳稀少有妨支遣乞将行在务场见今入纳金防住罢优润并依已立定钱银防子分数三务场一体入纳庶无相倾之患又免暗失朝廷钱物委实两便未防施行臣今到任照得建康务场自今年正月初四日至七月十九日终比额已亏下钱二百一十六万二千七百六十九贯一百四十文臣寻行询究亏额因依止縁行在务场金防优润数多客人趋利多往算请是致建康务场入纳稀少亏算课额臣窃惟国家货之入为养兵之资初无别于内外而商贾之往来聚散相为乘除锥刀之利众所必争而况优饶之多势必竞往故臣前者辄陈愚见乞除罢优润一体入纳至今未有处分窃虑议者以优润之法行之已久一旦寝罢却致疑误商贾于行在务场未便然而此法不革则建康入纳之数决然不敷数年以来无嵗不亏元额总饷之臣非不知此但商人为利所诱既不可禁其往又无以邀其来坐视亏耗日甚一日况目今已是秋月自来入纳稀少之际深恐向去愈见亏额妨阙支遣事系重害臣辄不避烦凟之诛再干天听伏望睿慈检防臣前奏特赐详酌施行或未可全然住罢且乞减半优润庶使客人稍稍较计道路之费肯就建康入纳如其不然即乞容建康务场略仿行在体例量行优润招致商贾其所优润之数仍乞朝廷许于系省钱内正项销豁所贵入纳渐敷不致有误大军支遣
　　论屯田劄子
　　臣闻守城以兵养兵以食有城而无兵与无城同有兵而无食与无兵同三者不可阙一今襄阳桩积米不过三万石借贷侵移陈腐之余所存不多缓急何以为备况总领所嵗计支米十万石自湖南诸州移运应副鄂州至襄阳泝流而上二千一百里滩浅水急非两月不可到且有损失折欠之患水脚縻费盖亦不赀臣谓与其仰给于餽运不若取之于土产与其责办于民力不若官自为之今荆襄间沃壤千里古人屯田遗迹具在羊祜垦田八百顷即此地也故臣先言水利之当修次言屯田之可广况汉淮之俗浅种薄收殊不劳费一嵗之间用力不过三次春耕夏种秋收而已兵帅得人于此留意每嵗春时差拨官兵广行耕种事竟即归收获亦然及其登场以四分入官六分给耕种收获之人无官军兵请给甚微得此望外之物云胡不喜将见不待驱迫争欲服田官兵既已乐为然后寓以教阅之法使之角射艺之精者得往比其反也则复使之角射艺之不废者再遣之且耕且教兵食俱足积以嵗月可省湖南餽运之劳而边备有余矣襄阳见今屯田官兵五百人嵗收谷麦几三万斛官取其半惜乎未广也今既凿木渠渠之左右无非良田以渐耕垦其利十倍伏望圣慈详酌行下荆鄂都副统制司相度施行取进止
　　条具屯田事宜状
　　臣等凖淳熙十年八月十四日尚书省劄子节文福州观察使建康诸军都统制郭刚劄子奏六月三日凖逓到御前金字牌御寳封降下御笔朕闻屯田内有无费之利外有守御之备赵充国陈便宜十有二事其説晓然久欲推而行之患无其人阙而不讲卿宿将虎臣通于兵事可以倚仗其计度田亩与夫人数器用之属凡所以施行之策详悉条具闻奏副朕意焉付臣谨已仰体圣训恭禀施行窃惟屯田之法因田致谷以便军食为利甚博陛下留神农务明问下及臣虽愚闇敢不罄竭万一惟是经始之初不无少费既定之后可与图成以守则坚以战则克实为经久无穷之利臣区区愚见条具陈奏八月十四日三省同奉圣防令总领与郭刚同共条具臣等恭禀前项圣防指挥措置条具下项须至奏闻者
　　一臣等契勘淮西州军边面濶逺若于沿淮处一槩措置屯田窃虑扰动边民兼有不通水次去处难以转输惟是和州乌江含山厯阳县无为军巢县庐江县至东闗焦湖一带地濒江湖可以通行舟楫昨来措置屯田之时军旅方息人户少有归业亦止根括到和州三县及无为军巢县荒田共五百顷及庐州三十六围开垦自废罢之后州县据凭人户契据识认其间不无侵耕嵗月既久遂同已业若欲泛行根括窃虑州县因而扰民今相度欲乞从朝廷劄下淮西帅漕司先次行下诸县见人户请佃旧管屯田数目然后于濒江临湖一带近里州县根括可以开耕无主荒田开具坐落地段四至田亩数目供申朝廷候到降下以凭摽拨措置开耕仍令逐司严切约束州县不得因而扰民
　　一今来创开荒闲田土全借工力不比熟田用工省易须令人有余力方可使之竞劝臣等今相度欲每田一顷令四人分耕每人当二十五亩每六人为一甲于内差甲头一名十甲为一保计六十人差使臣一员管押今且以五百顷为率合用二千三十三人每千人差将官一员部辖措置将司白直等一十五人共用二千六十五人照得自乾道六年以后不曾差拨官兵前去沿淮出戍今来所差屯田官欲且于和州防城一千人内分拨前去候淮西帅漕司根括田段见得多少或有不足人数即从都统制司照数贴差亦作防城名目将来田土成熟耕垦省力有可减人数从宜施行
　　一合用耕牛农具寨屋种粮之属若令淮西漕司应办不免行下州县科扰百姓若令军中自行办集又縁建康都统制司自废罢回易之后止有逐月拨到酒息钱按月支给诸军统制统领将佐供给又有打造战船教阅犒赏百色支用别无寛剰窃见淮西漕司所管钱物浩瀚欲乞朝廷指挥于淮西漕司见管钱内先拨十万贯支付建康都统制司拘收据合用耕牛农具寨屋物料种子并依郭刚已奏请之数先且减半收买制造使用淮西漕司除根括田段之外其余事件并无干预既免扰民事亦易集
　　一今来开垦之初所收子利未广兼起荒劳苦合行优润臣等今相度欲将第一年所收物斛除存留种子外尽行给与力耕官兵第二年除种子外以十分为率官收二分其余八分给与力耕官兵第三年除种子外以十分为率官收三分其余七分给与力耕官兵第四年所收物斛除种子外以十分为率官收四分其余六分给与力耕官兵已后年分并止以四六分收给庶几官兵乐于劝耕不致废堕
　　一部辖将官使臣合千人白直等人往来管干亦合量行支犒縁官中所收不多臣等今相度欲于力耕官兵所得分数内酌量取拨从都统制司照等第径自均给候支散毕具数供申朝廷照防
　　一今来淮西漕司先拨到钱数及将来收成官中合拘收物斛臣等相度欲委都统制司收支候年终造赈开具奏闻
　　一如有条具未尽事件续具奏闻
　　论屯田利害状
　　臣昨任京西漕臣亲见荆襄之间沃野千里古人屯田遗迹具在戍兵全仰县官请给微薄餽运艰险诚宜因其所利耕垦可实边储亦因以寓教阅之法今春召还尝具劄子面奏特防玉音称善近者伏凖尚书劄子备奉圣防令臣与都统郭刚同条具屯田事宜臣窃揣圣意岂非采向者愚虑之一得不但可行于荆襄欲广其策于被边之地乎况臣所领职实兼措置屯田因当竭智殚虑以禆万一已与郭刚同条具奏闻外然臣有愚见不敢隠嘿臣伏见汉淮事体大槩不同襄阳地广人稀自城之外弥望皆黄茅白苇既疏水渠溉田数千顷无民田间断兵耕其中聚而不散号令进退不失部伍淮西州军去边稍逺耕者日众虽有荒闲之田不免与民田接畛军民杂种岂能无扰屯兵散处庐舍隔逺亦难钤束此事体不同者一也襄阳去边不百里自修好以来五六十年流民未复旷土未辟见今可田去处皆是百姓弃而不耕之地军民不相侵夺坐得良田故其为利也安淮西则不然富民大家及归正人经官请佃广作四至包占在户嵗月既久遂为永业官司非不知之若一切根括则必大为边民之扰若止收其所弃而为屯田则所得无几此事体不同者二也襄阳屯田近者负郭逺者数十里主帅可以亲临朝出暮归察其农事之勤惰阅其武艺之精粗而赏罚之戍兵往来耕者馌者相望于道营寨不逺可以更休故于事为便今大军屯驻建康淮西异路近者犹有一江之隔主帅絶江而北人所创见委之偏禆未必尽力况事当一一咨禀主帅而后行遥度于数百里之外非身履目击之岂能尽合事宜其于农事武艺亦不能尽察戍兵往来动是旬日营寨相逺必家属偕行此事体不同三也自修好以来两淮未尝宿重兵诸州防城不过千百人而已襄阳之兵虽号鄂渚分戍然自来留屯万人以副帅临之敌人习熟不以为疑今若一旦广行屯田于淮西沿边州郡必骇听闻或啓衅隙要当以渐于近里州郡为之此事体不同四也有是四者故屯田之法行之荆襄则易行之淮右则难然则屯田决不可行之淮西乎大抵事无难易在所以处之耳臣闻善立事者戒张皇而恶烦扰夫兴大众开屯田于和好既定之后不无骇听而不安者向来和州屯田五百余顷庐州有三十六围废罢未久其间多是熟田见系人户请佃不若先遣官吏案行籍其旧数自来嵗措置开耕规模既成以渐増广今和州防城者千人庐州亦有三百人春去秋还若根刷向来屯田官兵増益而并遣之则不至张皇矣所谓恶烦扰者凡州县之间兴一役办一事无非扰民监司行下诸州诸州行下诸县诸县不免取办于百姓官吏并縁为奸其扰数倍纵使量给价钱糜费减尅所余无几往往白着今也买耕牛造农具盖寨屋一切委之漕司漕司靳费势必科扰未见屯田之利已为边民之害臣谓不若令军中办其事漕司给其费要使屯田开而民不知则不致烦扰矣军获其利民不知扰人心既安地利亦尽屯田之法孰谓不可行之淮西乎臣识虑闇浅计策迂缓不敢避雷霆之诛惟冀天地日月容覆而照烛之臣不胜大愿取进止
　　荐诸军统制官状
　　臣六月二十七日凖枢密院劄子备奉圣防指挥令诸路总领各密举偏禆佐校可为将帅者臣顷任京西漕臣前任淮西总领今任上件差遣每因职事与诸军统制统领相见察其人物叩其议论或因集射以观其艺能又询其律已治军之详颇得一二久欲具录奏闻反覆思维不敢越职犯分仰干天诛今既遵奉圣防辄举所知以应明诏谨察得鄂州驻劄御前选锋军统制武经大夫李思考蚤服戎行备谙军务老成详练处事和平治军严而不苛为人通而有守向者于众论郭刚每称其人可任将帅尝与臣言欲举为代难以自陈臣亦不敢越职论荐侍衞马军后军统制敦武郎吉肇生长军中自行伍间积日累劳以至偏禆习知军戎之情甚得士卒之誉为人精明处事不苟使之管军必能简练训齐以称厥职
　　论守边劄子
　　臣恭惟艺祖皇帝以圣谟神略扫除僭乱平定四方北国西畨不敢犯塞虽非后世所能管窥蠡测然而制置边事最为得宜驾驭诸将最为得体载在方册班班可考其大要则遴选名将猛士以守二边假以事权优以帑廪久其任责其效当是时郭进控西山何继筠领棣州前后二十年李汉超守闗南十七年董遵诲屯通逺十四年贺守忠在易州李谦溥在隰州姚内斌在庆州王彦升在原州皆十余年不易其任一郡管之利悉以与之又纵其回图贸易以佐军费许其召募骄勇以为爪牙凡军中事得从便宜只带沿边巡检之名不立行营部置之号有边功者厚加锡赉位或不过观察使位不髙则朝廷易制久不易则边事尽知帑有余财得以养死力使为间谍二敌动息必能先知预为之备设伏掩击所向皆捷二十年中边塞肃清兵力强盛武功盖世近古未有伏自国家罢兵讲和以来縁边守臣非书生文法吏则右选子弟不二年而易之国家闲暇之时使之抚摩凋瘵安集流亡或其所长责以御侮折冲安边固圉则不胜任矣往往来者侥幸无事以苟延嵗月冦至则仓皇奔窜以逃一旦之命间有忠义之士不过一死而已于国家何补哉臣愚欲望陛下仰遵艺祖皇帝故事行下总领都统制司荐晓文墨识义理可以亲民统制统领分守本地界极边州郡赐对便殿察其能否然后除授谕以久任无苟且一时之计使量带本军人马随行仍许召募勇敢以益军伍经理财赋以备犒劳又择通判为之佐少寛文禁厚给廪禄无事之时责之储刍粟缮甲兵修城壁明斥堠以为有事之备出则击冦入则自保缓急之际不待调发而兵四集可以互相应援以战以守必能成功惟陛下财幸

　　钦定四库全书
　　定斋集巻四　　　　　　　宋　蔡戡　撰奏议
　　乞宫观劄子
　　臣窃谓臣之事君如子事父不当遗余力亦不当有隐情臣虽至愚粗知事君之义故受任不敢辞难居官不敢避怨职事不敢苟且奏请不敢欺隐唯有朴忠以事陛下伏念臣自戊戌之秋防恩临遣首尾七年六更使指逾岭浮湘渉湖泝汉湿蒸热烁雪虐风饕在臣职分当然惟是垂白之母不胜疲惫去嵗方幸东归董饷淮西去家稍便未几遽有易地之命臣亦不敢以亲为觧即日西上到官两月同产只有一弟不意防亡臣母触绪感伤痛悼无已念归真切日夕为言兼臣母自经灾患顿觉衰悴起居饮食未能如常人子之心不遑安处廹不得已敢以情实控告君父如防睿慈改畀祠禄以便私养臣母子俱受天地再生之赐誓当糜捐图报万一臣除已具申尚书省乞为敷奏施行外冒犯天威罪当万死惟陛下裁赦取进止
　　乞修江陵府城劄子
　　臣窃谓南北既分荆州最为重镇自古必争之地北得之则据呉楚上流以制南土南得之则据襄汉要地以图北方故曹操平荆州于是乎有睥睨长江之心乃多修船舫遗书孙权曰今置水军八十万众方与将军猎防于呉及周瑜镇江陵于是乎有长驱中原之志乃说权取蜀得蜀固守其地北与马超结援瑜与将军还据襄阳以防曹操北方可图也权尝以荆州资刘备而周瑜力争操闻大惧为之坠笔备果借以取蜀遂成鼎峙之势其地自古不轻而重明矣粤自銮舆南渡以来号为襟喉之地陛下圣谟神略经理淮汉规图中原余二十年朝廷之上帷幄之中朝讲夕论左计右数虑之熟矣向者城襄阳而戍之所以为江陵之蔽譬之人焉襄阳手足也江陵襟喉也京师腹心也手足所以为一身之卫若执其手足则襟喉何恃扼其襟喉则腹心危矣今襄阳有城可守有粮可资有噐甲可用然戍兵不过万人况自随郢间道可以直趋江陵彼以一军牵制襄阳而轻兵取江陵襄阳之戍既不能分兵而为之援又不得乗间而捣其虚仅足婴城自保而已江陵城壁頽圮戍兵寡弱将何以御之是不战而自屈不攻而自破也江陵失利呉蜀断而为二长江与我共之顺流而下如髙堂之建瓴水岂不殆哉盖自辛巳北人败盟金主自将视长江犹襟帯之水直欲长驱而来但遣偏师刘萼以十万众耀兵江汉以疑我师初无意于荆襄荆襄逺于两淮辇运难于转漕故敌人去难而即易舍逺而就近今既不利于两淮矣岂无谋臣防士为之画计而改图此不可不忧者也故善守者恃我有以待之无恃其不来恃我有所不可攻无恃其不攻为今日之计莫若修江陵之城增襄阳之戍扼随郢之险增戍扼险不过移东实西裒多益寡在陛下一頥指之顷耳惟江陵之城非一朝夕所能办要当早图之盖略修则无益守御大修则不免劳费天下之事当计其利害之轻重无问其工役之多寡苟有利于国有补于民虽倾国帑竭民力可也如其不然虽役十夫费百金亦有所不可今也城要害之地为悠久之图小费而大利暂劳而永逸亦何惮而不为乎臣尝计之竹木取于山砖灰取于陶工役取于军费可省半不过糜三十万缗耳万二千人更休日役六千人用工不过百万半年可成臣区区之愚欲望圣慈断自宸给降行在防子三十万道择将帅之材者委之工役材料则责之戎司钱谷出入则付之总司事干州县者则属之帅司使之互察而协济自今以始预办竹木砖灰应用之物一一备足来嵗十月鸠工次年三月可以讫事凡楼橹雉堞髙下濶狭与夫防守之具悉如襄阳之制庻防可以坚久荆襄二城岿然相望足以壮上游形胜之地絶敌人窥伺之心不特陛下髙枕而无西顾之忧抑亦国家万世之利也若夫玩嵗愒日循常守故惮劳惜费因陋就简以图目前之安事至而图之何嗟及矣臣冒贡狂言罪当万死惟陛下留神省察不以人废言天下幸甚臣无任惓惓忧国之至取进止
　　论唐邓间道劄子
　　臣恭惟陛下一视同仁兼爱南北外修和好以待可乗之机内固吾圉以为不虞之备故御守之防尤关圣虑且如分江陵之戍葺襄阳之城凡所以备敌者纎悉具备仰见圣谟雄略折冲万里之外然臣犹有愚见敢为陛下言之夫朝廷之所以城守襄阳者岂特为襄阳计盖欲以捍荆鄂而保呉蜀也今襄阳环以坚城戍以重兵樊城以为阻汉水以为限自可奠枕其如自唐至郢自邓至荆皆有间道相去不五六百里骑兵驰疾三日可到缓急之际不唯襄阳戍兵应援不及亦恐牵制欲进不能郢有城不固荆无城可守岂不殆哉臣愚欲乞东修蔡阳古城西修光化旧城各戍兵千人以扼唐邓要路或只于枣阳谷城戍兵千人亦足以守御仍乞分委荆鄂都统司徐议修筑荆郢城壁以渐为之期以数年之后一如襄阳之制既有城可恃有兵可守庻免敌人窥伺之患陛下可以寛西顾之忧矣伏望圣慈特赐详酌密切行下京西安抚荆鄂都统司公共相度利害保明奏闻
　　乞平籴劄子
　　臣闻谷贵伤民谷贱伤农古今通患也是故有平籴之法李悝行之于魏耿寿昌行之于汉彭果行之于唐皆因谷贱增其价而籴谷贵损其价而粜亦古今良法也粤自去嵗江浙大稔斗米之直百五六十钱今浙西雨旸时若髙下之田皆有丰登之望新谷既升其直愈贱老农咸谓数十年来所未尝有古者谷贱伤农今者农末俱伤公私皆病之田家作苦十得一稔欲以输租偿债今也负担适市人莫之顾不得已而委之仅得千钱而去一嵗所入不足以纾目前之急何暇为后日计所以粒米狼戾而不免于冻饿也米价既贱钱帛益重人所艰得何敢轻费所在客旅稀少市井萧条工商游手之徒莫不坐困民间钱既艰得冬租縻费夏税物帛无所从出州县催科所以劳扰倍于常年此皆谷贱之患也夫欲利农民不若行平籴之法今秋成在即臣愚欲望睿防行下戸部委官于苏常湖秀四州踏逐空闲寺宇置场収籴随市价低昂而少增之吏胥乞覔者坐以重罚米价既增又无他费利之所在不惮逺近自当连樯而至所籴既多可以代江湖上供之数却截留纲运于沿江州军桩管以为边备不唯民力裕边备足他日万一有歉嵗损价而粜亦可以济饥民禆国用也取进止
　　论用人劄子
　　臣闻为治莫如求贤求贤莫如变俗俗所趋向视上之好恶而已自古人君未尝借材于异代所用者不过当世之人在人君作而成之祖宗盛时韩范文富余尹欧蔡比肩于朝故能成四十二年太平之治固万世不防之基元祐初载司马光吕公着范纯仁吕大防刘挚蘓辙辈相继用事一时侍从台谏之臣皆天下选故后世谓元祐之治有嘉祐风非天之降才独萃于此时盖祖宗所以作成之者固有道也祖宗之制莫重制科其次则进士髙第制科第三等进士第一人初授职官或知县代还陞通判再任满方试馆职制科第四等进士第二人以下及诸科任子从可知矣祖宗以文学取之故以州县试之欲其谙练民事而适于用也今则不然进士髙第虽授外任阙期未及召命已下词科出身今日拜命明日升朝又有初非异科不歴外任夤縁交结径登朝籍曽不数年持节拥麾而去州县之事懵然不晓材者犹不免付之胥吏经年累月习而后知不材者终身愦愦惟吏是从民被其害不可胜言甚非祖宗立法之意祖宗之制凡执政侍从未有不歴省府而后大用蔡齐进士第一亦先为三司使欧阳修一代名儒亦先知开封府然后为执政苏轼制科异等亦先为开封府推官吕公着素有时名亦先除戸部判官然后为侍从其他名公钜卿莫不如此祖宗求之以名用之以实故人皆可用而事无不立也今则不然凡中词科举进士者盖有不离阙廷不歴繁剧自馆阁陞左右史入禁近大率十年可致卿相下视六部七寺号曰冗局簿书狱讼目为鄙事不屑为之往往不通世务不逹吏道天下无事尚可充员万一缓急鲜不败事甚非祖宗用人之意臣谓今日卿士大夫属袂于下不为无人陛下当馈每有才难之叹盖非乏材也作成人材未得其道也臣愿陛下特赐睿防讨论祖宗旧制因时斟酌之凡制科词科及进士三人用近日李垕例特与添差职官任满方许収召其余进士任子必歴州县差遣六考以上仍有宰执侍从监司郡守举荐召对而后除职事官凡馆职学官太常宗正寺将作军器监官必兼剧曹其间才学之士可以大用者必歴省府边藩次第而至卿相舍是则守一官効一职终身无荣进之望天下之士既知圣意所在莫不洗涤磨砺各奋所长以附功名之防祖宗得人之盛将复见于今日取进止
　　论委官差人侵扰州县劄子
　　臣恭惟国家设官分职上下相绳小大相维如臂之使指故内则省部外则诸司州县凡有文移次第而下符檄所至敢不听从比年以来文移既繁期防无信前后相牾新故相仍州县疲于应酬不无违制于是委官差人相望络绎公私烦扰不可胜言所委之官慿借权势妄作威福陵轹守宰鞭棰吏胥州县奉承惟恐不至公库非时宴饷驿劵计日批支凡所干求唯命是应少不如意谤骂随之甚者搜摘隐防造作言语还司之后公肆诋诬譛愬既行隂被其害前者未去后人复来旁午道涂充满驿舍又有使臣承局计嘱文移托追索之名为取给之具所在州县常有数人此曹无知惟利是视苟不厌其所欲迫胁吏辈慢侮官曹逾月累旬坐待不去州县之扰莫甚于斯臣愚欲望睿防严饬有司凡省部追索州县金谷以次移之诸司诸司移之属郡属郡移之属县凡有慢令者亦以次而劾之大者罢黜小者镌秩诸司有追索于属郡属郡有追索于属县亦如之輙委官差人侵扰部内者必寘诸罚庻几此弊顿革州县之吏得以展布四体趋事赴功仰副陛下愿治之意取进止
　　乞优容言者疏
　　臣闻国之士气如人之元气元气犹存必康寜而寿考及其已耗则颠仆随之古之人君爱惜士气如防元气涵养作成使天下之士激昻奋励人人懐不能自已之意故无事之时则有犯顔敢谏之士多难之世则为仗节死义之臣治乱安危实系于此我祖宗保养士气二百余年未尝深罪言者一事过举议论蜂起章奏交上往往以死争之纵有忤防不过薄责旋即超陞仁宗皇帝盖尝斥逐台谏究其端由皆出于当时大臣之意帝反嘉其忠直后多大用之如范仲淹欧阳修唐介之类是也盖人主一时雷霆之怒谴责言者虽明君有所不免傥能幡然而寤改过不吝适所以成圣徳也近者给舍台谏相继罢去搢绅之士莫不为朝廷惜而臣犹有所喜者以元气尚存故也夫谏行言听膏泽下于民此固人臣之所愿欲也髙爵厚禄以荣其亲以育其妻子亦人臣之所愿欲也大则窜逐小则罢斥艰难困苦流离冻饿上累其亲下累其妻子如此而得区区之虚名饥不可食寒不可衣将焉用之盖忠义所激不得不然舍实利而求虚名甚非人情之所得已此魏徴所以不愿为忠臣者也又况人臣之进言言之而是君能听之则君有諌纳之名人臣何自而得名哉言之而非君不之听臣有妄言之过亦何自而得名哉惟其谏不行言不听天下之人惜其不见用于世于是以名归之然实非人臣之所欲也为人君者要当不惮屈己以来忠谏不爱厚赏以旌直臣则君全显名臣获实利两得所欲岂不美欤臣愿陛下深察臣下之情非乐于求名爱惜士气优容言者力振委靡之风作成忠义之节则天下之士感慨发愤以图报効实惟宗社无疆之休天下幸甚
　　论扰民四事劄子
　　臣闻昔者赵简子使尹铎为晋阳请曰以为茧丝乎抑为保鄣乎简子曰保鄣哉尹铎损其戸数若铎者可谓知所本矣盖邦以民为本本固则邦寜善治之君不求所以保邦之术而尽吾所以恤民之道未有民不寜而邦寜者也横赋重敛剥其肌肤殚其膏血民利敝矣其如邦何况陛下欲恢图中原东南根本之地尤当爱恤民力常赋之外不宜以毫髪扰之比年以来扰民之事盖非一端夫造甲所以修戎器也要当优给其费少寛其期不惟工役暇裕自然制作坚好今也日课一甲何乃急迫如是况一甲之贵大约五十千而县官所给止十五千则州郡日费三十五千以嵗计之为钱一万二千六百缗大郡事力尚可支持两淮雕弊之郡浅陋之邦何所从出不过州责之县县科之民又况程限督促急于星火或有愆期追逮累系捶掠继之民安得不困乎此造甲之扰一也夫和籴所以备先具也要当官自为场视时值之髙下而稍增之痛戢吏胥侵渔之奸则人将负担而至矣今也量立价值半以楮币州郡知其不相若也于是并縁为奸次第而敷之民中人之家输赋偿逋之余盖亦无几欲为卒嵗之费乃尽取之贫者剔屋偿债转籴以输不酬其值不恤其有无名曰和籴其实强取民安得不困乎此和籴之扰二也濒江沙田所产防细自来人戸以为己业输纳税钱一昨朝廷委官根括尽行起租比之向者之数不啻数倍富家破壊他产不足以偿贫者唯有流徙而已陛下灼知其弊尝因肆赦俾民自陈如其已业即以还之州县观望建议之臣徃徃沮格不行民无所诉此沙田之扰三也沿江十郡拘籍乡民教阅逺者来自数百里近者百里留滞数月妨废农务而人置军装造兵器房赁扉屦之赀动费百千类多少年不逞之軰乗时诈取父兄财物嬉游玩愒数月而去一旦缓急必不为用无补于事徒伤民力此乡兵之扰四也以至州县不时之须无名之敛不可悉数水旱流离之际何堪以此重扰乎今尧舜在上而恩泽不得下流民情不得上逹由功利之臣诛求不已偷惰之吏奉行不防故也欲望陛下爱惜民力以固根本发徳音下明诏戒饬州县之吏使之上体陛下徳音以爱养斯民为先造甲未办者少寛其期和籴未足者多与之值沙田则渐行起租乡兵则权罢教阅凡有扰民之事日求而去之东南之民得以息肩根本既固陛下一意外御庻几无内顾之虑
　　乞戒谕守令恤民劄子
　　臣观周官大司徒之职以保息六养万民曰恤贫曰安富夫单产贫民固在矜恤富家大室犹欲安全之者盖君民相通富藏于民故也今州县之间一嵗所入可自供一嵗之费苟能吝出纳谨闭藏察奸弊何至匮阙庸缪者既失于理财能者又急于生财理财之政不修则用度乏生财之说一行则民力敝故大则搏噬富家小则渔猎细民以此为能更相传授恬不为恠富家大室一丽于法喜动顔色如得竒货词所连染追逮系累搜摘隐防强伏其罪轻者出金以赎动辄千缗重者诋以深文籍其赀产或幸免于戾不复兴词或已破其家无力控诉为守令者方且自谓得计比年以来所在富家大室衰替无几职此之由县令又以催科为名侵扰下戸常赋既足犹以为逋一吏持片纸列戸数十皆斗升尺寸之余比屋诛求殆无遗者盖一履公门其费数倍罪责且及人以所取防细惟命是承一嵗之中或至于再积其所入盖亦不赀以至受纳加耗率二石而可足一石科买物色直千金而仅支百金阻格诏书催理已蠲之租违戾法令预借将来之赋日朘月削富者反贫贫者愈困斯民愁恨叹息有不忍闻夫聚财敛怨以供公上之求以给县官之费犹且不可而况饰厨传事苞苴兴无益之工纵无厌之欲贪者或席巻而归郡守县令所望于承流宣化爱养元元乃反为民害如此而谓之能得乎夫所贵于能者以其有非常之用而赋不益办难能之事而人不知傥以聚敛为能人孰不能哉今之所谓能吏古之所谓民贼也可不痛戒而深惩之乎欲望圣慈因郡守陛辞丁寜训谕使之布宣徳意以恤民为先仍诏诸路监司常切体察苟有违戾许之越诉重寘宪典如是则陛下赤子得安田里而家给人足之风可以驯致矣
　　论用人不当疏
　　臣闻自古人君立事用人未有违众自任而能成功者也未问事之是非人之贤否先观众心之向背如何书曰谋及乃心谋及卿士谋及庻人谋及卜筮夫谋而至于庻人可以已矣又且质诸鬼神不闻逆多从少而其事可立也孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之夫国人皆曰贤可以已矣又且察其人焉不闻国人皆曰不可而其人可用也故人心之所不欲虽有良法圣人不能必行人心之所不与虽有典故圣人不敢必用盖违众而立事事虽可立亦必不济违众而用人人虽可用亦必无功而况事未必是人未必贤讵可轻咈人心乎古之称尧者曰稽于众舍己从人称舜者曰舍己从人乐取诸人以为善尧舜之盛徳天下后世不可及矣宜其任已而自用也方且舍己从人盖谓一己之聪明或有所偏不若天下之聪明为公也恭惟陛下体尧蹈舜徳冠百王方欲规恢逺图绍复大业人心向背不可不察夫立一事而人心不欲必其事之不可立也用一人而人心不与必其人之不可用也强人心而为之非徒无功臣恐适所以害之也臣愿陛下法尧舜舍己从人之美稽箕子谋及庻人之言详孟轲国人皆贤之説于立事用人之际博采公议俯徇人心人心之所同即天意之所在能顺人心则合天意以此立事何事不立以此图功何功不成惟陛下所欲为耳














　　钦定四库全书
　　定斋集巻五　　　　　　　宋　蔡戡　撰奏议
　　论州县科扰之弊劄子
　　臣闻民为邦本本固邦寜自古为国者欲固邦本先结人心欲结人心先寛民力欲寛民力先择守令守令非其人则主泽不能下流人情无由上逹民力困则人心离人心离则邦本危矣臣少歴州县洊防朝廷任使六持使节再总军储足迹所歴几遍东南求守令之循良者不可多得能者以一切之政趣办目前贤者不得行其志救过逃戾而已推原厥自盖由版曹督责漕司漕司督责州郡州郡不恤县道县道不恤百姓上下相迫前后相仍习以为常恬不为怪民力之困至此极矣可不改易辙而拯救之耶臣请详言其故且二税古也今二税之内有所谓暗耗有所谓漕计有所谓州用有所谓斛面二税之外有所谓和买有所谓折帛有所谓义仓有所谓役钱有所谓身丁布子钱此上下之通知也于二者之中又有折变又有水脚又有糜费有隔年而预借者有重价而折钱者其赋敛烦重可谓数倍于古矣然犹未也有所谓月桩有所谓盐产有所谓茶租有所谓上供银有所谓干酒钱有所谓醋息钱又有所谓科罚钱其色不一其名不同各随所在有之不能尽举为保正者科买土产科买竹木巡尉下乡则预备酒食若居民被盗则先纳赏钱应期限则有缴引钱违期限则有罚醋钱以至修造公廨巡捕桥梁驿舍一切取办故中人之家无不剔屋破产以充役为税长者逃絶税则令代纳坍江税则令代纳产去税存无所从出者又令代纳异县他乡不能追逮者又令代纳已纳在官者不可复得见欠人戸则不为理还故单产之民无不典妻卖子以免罪如此民力安得不重困乎又有催科之扰州差典级下县甚则差州官县差县尉下乡甚则知县亲往吏卒所至需索百出鞭笞累系动輙数十人所欠多系升合尺寸之余未纳者不免于倍输已纳者又从而再纳往往无有获免为守令者但知以催科为急无复有一分爱民之心所以尧舜在上而恩泽不得以下流者正以此尔恭惟陛下嗣守大宝遵奉慈训凡发政施仁无非以爱民为先真尧舜之用心也陛下裁损经总制钱而所损者无额耳每嵗常数则未尝亏少陛下蠲放身丁钱而所放者见欠耳先纳在官者无由理折陛下裁减和买恩至渥也而乡胥作弊减免不均陛下倚阁逋负徳至普也而豪戸恃强催索自若陛下爱民之心不能尽布陛下防民之政不得尽行此无他守令非其人耳县令既不可尽择当择郡守郡守不能尽得人每路当择一贤监司而委任之陛下临遣谕以德意使之徧行郡邑亲见守令讲求民间休戚可罢者罢之可行者行之计州县一嵗之出入可蠲者蠲之可减者减之使上下相通内外相应无为文具以复命庻几实恵可以及民民力可以少苏矣民力既苏邦本自固天下幸甚取进止
　　缴进贞观谏録劄子
　　臣闻人臣之进言有一言之得而屡告其君者有摭古人之言复以告其君者司马光言人君修身之要曰仁曰明曰武治国之道曰任官曰信赏曰必罚且云昔尝以献仁宗英宗今以献陛下平生所学所得尽于此矣苏轼进陆贽奏议云窃谓人臣之纳忠正犹医者之用药药虽进于医手方多传于古人若已经效于世间不必皆从于己出盖天下有至言万世不可易初无古今新旧之间左人君力行之耳淳熈改元臣防恩假守汉东陛辞之日恭进贞观谏録二巻面奉至尊寿皇圣帝玉音谓当置之座隅永为规鉴臣不胜荣惧臣屏居田里因取此书深惟其义辄以管见臆说附于每事之后事以类从义以槩举合六十篇伏念臣学识肤浅词语芜纇何足以仰希前哲然惓惓爱君之诚其心一也谨用缮冩进呈伏望圣慈置诸左右朝夕省览庻几少助圣学之万一取进止
　　乞以寿皇圣帝为法劄子
　　臣闻尧传之舜舜传之禹皆曰允执厥中书賛舜曰重华协于帝賛禹亦曰祗承于帝尧舜之所传舜禹之所承莫非一道故尧舜为五帝之盛帝大禹为三王之显王后圣有作不可企及恭惟髙宗皇帝茂建中兴勤劳三纪亲以天下授之寿皇圣帝寿皇嗣守丕基励精二十有七年亲以天下传之陛下陛下父子相继揖逊相承又非尧舜禹所能比拟亘古未有可谓盛矣三圣授受之际心传之妙愚臣不可得而闻窃读隆兴诏书有曰凡今日发政施仁之目皆得之问安视膳之余乃知寿皇动以髙宗为法然则寿皇之治又陛下之所当取法也寿皇诚心爱民出于恳恻凡有水旱尤轸圣懐如捄焚极溺惟恐或后不吝仓廪府库以赈济之勤恤民隐视之如伤此寿皇之仁也寿皇奉事北宫孝敬曲尽朝以五日嵗时躬率百僚亲奉玉巵上千万寿以侈大庆自奉甚薄极天下以为养犹惧不至此寿皇之孝也寿皇励精为治每日视朝未尝暂废亲览章牍朝奏夕报不时宣召儒臣讲论经理询访治道此寿皇之勤也寿皇以俭约先天下在位日久宫室苑囿无所增益饮膳服御悉从裁损知天下之赋租乃生民之膏血未尝妄费滥予此寿皇之俭也寿皇遴选将帅分任边阃讲明军政简练师徒蜀道地最重去朝廷最逺尤切西顾曩尝阙帅亟命大臣镇抚之责以近期星驰而徃所以修武备重边寄者如此寿皇侍遇臣邻黜陟有序进退有礼纵有显恶必待人言洊至然后谴斥与众共之示天下以至公所以劝臣下励风节者如此寿皇奨借言者导之使谏其人未必皆贤所言未必皆是寿皇不惮舍己而从之所以广言路振纪纲者如此寿皇爱惜名器不以假人凡有除授未合公论给舍缴駮无不听从所以吝爵赏抑侥幸者如此寿皇圣政载之简牍播之天下不可具举此数者其大要也臣愿陛下深念寿皇付托之重凡事亲修身立政用人一以寿皇为法则三圣之治如出一辙传之无穷施之罔极于舜禹有光矣实惟宗社无疆之休天下幸甚
　　论治道劄子
　　臣窃见后唐明宗时康澄上书言事史臣载其略曰为国家者有不足惧者五深可畏者六三辰失行不足惧天象变见不足惧山摧川竭不足惧水旱虫蝗不足惧小人讹言不足惧贤士藏匿深可畏四民迁业深可畏上下相徇深可畏廉耻道消深可畏毁誉乱真深可畏直言不闻深可畏史臣欧阳修谓澄之言非止中一时之病凡为君者可不深戒臣尝疑之夫深可畏者固所当畏不足惧者岂真不足惧耶信斯言也是使人君不畏天戒不恤人言又乌为至论已而细绎其故乃得其说盖人君唯恐政事之不修不患天人之不相应政事修矣虽九年之水七年之旱不害于治政事不修虽西狩获麟越裳献雉无补于乱而况祁寒暑雨小人寜免于怨咨在我者既至在彼者有所不必惧也故任用憸人则贤士藏匿而朝廷空崇尚末作则四民迁业而农务废容恱者进则上下相徇而治道乖侥幸者多则廉耻道消而风俗壊偏听左右则毁誉乱真而赏罚僣差疎斥忠良则直言不闻而耳目壅蔽有一于此皆足以召乱宜其人君所以深畏人臣所以极言而后世史臣所以嘉叹也臣智识浅闇虽殚千虑之防无以仰禆圣徳之万一因读古人之书诵古人之言窃有所取敢为陛下献臣愿陛下清闲之燕深思黙虑味澄之言究澄之意去其所以害治者求其所以致治者则圣政日新天下幸甚臣不胜拳拳之诚取进止
　　乞以兵法赐诸将劄子
　　臣闻有大将有禆将走及奔马射中飞鸟敌敢前攻垒敢先乗禆将也战必胜攻必取无穷如天地不竭如江河大将也盖禆将以勇力为先大将以智谋为主世之论将者必曰勇力不知勇力者禆将之所长为大将役者也今之所谓大将防于行伍之中加诸士卒之上其才智碌碌无以异于偏禆盖有懵不晓兵机漫不治军政者一旦边鄙有急以数万之众付一庸人悍夫之手不知竒正之术攻守之防或可乗而不乗或当断而不断勇者轻敌而进怯者望风而奔岂不失机防而误大事其不败者盖天幸也夫孙吴之书竒权要机密谋秘计出入神鬼自古用兵者举以为师虽临机应变出竒制胜存乎其人然未有不祖其遗法者也凡今之将问之以孙呉则不知为何人叩之以孙呉之书则不知为何书如此者十人而九夫用兵诡道也智往神来一日万变差之毫厘失之千里而吾欲専以勇力胜之勇有时而怯力有时而殚自非运无穷之智何以应无穷之变乎此孙呉之书不可废也虽按谱而奕非善奕据方而医非神医然亦未闻舍谱而学奕弃方而学医者是则学用兵者非兵法何以哉孙呉逺矣时君世主有志于四夷者莫不拊髀而思恨不与之同时今其余智故论载之方册者尚有可用也冠帯之儒慷慨谈兵纚纚可听然不习行阵未必能将介胄之士勇力絶人赳赳可喜然不知兵法未必能胜是孙呉之书终不见于世或者又曰霍去病不学古兵法顾方略如何夫去病用兵与孙呉合者多矣岂真不学兵法耶其言大而夸特以激武帝耳后之为将者往往以此借口曰我善为战我善为阵孙呉之法纸上空言不足观也然则儒者必曰吾能正心修身诗书礼乐可束之髙阁也诗书礼乐正心修身之具自非圣人未有不学而得者也况大将者三军之司命一国之存亡系焉可不重哉不教而战圣人以为弃民不学而将其害将如何臣愚欲望圣慈命武学官知兵法者直觧七书不必过为文言使人人可晓仍取古名将用兵出师驭众行已大略着为一书徧赐诸将他日或因奏对或至庙堂设问以观其言议论可采则旌异之如此则人知兵法之可学名将之可师心志益明识虑益精驭众当有法行已当有方自然名将軰出而国势无敌矣岂曰小补之哉取进止
　　论苟且之弊劄子
　　臣窃见汉宣帝为西汉中兴之主侔徳商周求其所以致治之迹不过信赏必罚综核名实枢机周宻品式备具上下相安无有苟且之意而已考其成效至于威信夷狄功光祖宗业垂后裔何其盛哉恭惟陛下其仁如尧其孝如舜如禹之勤俭如汤之勇智又有文王之容徳武王之义徳兼二帝三王之美可谓盛徳之君孝宣杂霸不足陈于前然今日之治未底孝宣之盛者臣窃惑之岂赏罚未尽信必名实未尽综核耶枢机未尽周宻品式未尽备具耶何其上下未免有苟且之意也凡今之仕者无非苟且内而百执事志在爵位多方以图进计日以待迁不复以职业介意循常守故因陋就简避嫌畏讥之不暇何暇为国家逺大之图外而监司令守志在利禄唯恐所入之不丰所求之不广至于职业能者不过趣办目前规求近效以逭责免戾而已何暇为国家经久之计又况任之不久责之不専人知其任之不久也唯脱去是期幸其责之不専也唯退避是务间有志事功者经营规画未及就绪不以迁去即以罪罢矣乌能取效于旬月之间此所以苟且之俗尚炽而中兴之功未立也今纵未能一一久任而责成至如主计之臣掌兵之官与夫监司帅守似不可以屡迁数易使之尸素而逃责也要当以三年为任凡朝廷所欲为者如屯田牧马修城壁备噐械课农桑兴水利之类除授之初临遣而面命之责成效于三年三年之中有过则削爵夺俸有功则增秩赐金无易其任三年之后然后核实之不愆于素则进用之因任之不如所言罪之可也窜之可也如此任之既久责之既専既不容苟且偷安以幸免亦不敢苟且欲速以应命三年之间何事不立何功不成孝宣之治亦不足道惟陛下留神省察取进止
　　论时事劄子
　　臣闻人主以天下为忧乐天下以人主为休戚天下无事则人主享其乐人主万寿则天下同其休上下相闗理之必然今日边鄙无虞盗贼不作亦可谓寜谧矣无强臣擅权无奸邪乱政朝廷亦可谓清明矣然而庙堂之上惴惴然常若有不测之忧百执事之间皇皇然不安厥职下而士民亦无和平之象陛下贵为天子富有天下当享天下之至乐臣窃料陛下亦未知所以为万乗之乐此中外休戚之关也宰执之敷陈侍从之献纳给舍之封駮台谏之论列不无烦渎圣听皆其职分之所当然不能自已以臣观之今日之事不过数端而已非有甚难特陛下一頥指之劳耳陛下何惜不于谈笑之间毕此数事使中外之人皆知陛下之心颂陛下之徳以释天下之疑以召天下之和上恬下熈共臻康防陛下端拱岩廊之上优游无为享天下之乐天下頼陛下一人之庆岂不韪欤臣不胜大愿取进止
　　论选用宗室劄子
　　臣闻周有天下封国七十而同姓之国五十有三文昭武穆皆为显诸侯周召毛原皆为名卿才大夫大者制礼作乐跻时太平小者勲在王室藏之盟府周之卜年八百卜世三十良有以也在汉则有朱虚之忠河间之贤沛献之谨节东平之好善在唐则有孝恭却敌之功道宗方靣之略勉石之事业白贺之文章显显为世豪英者不可悉数由周以来汉唐防为长久岂非得周家强本支之道而然欤暨我国家源深流长子孙蕃衍盛大乃建睦亲广亲二宅聚之京师其惇叙之道教育之法莫不备至然而不过髙爵重禄以养其身而已虽有懐才抱艺卓尔不羣者不得施用终亦汨没而无闻熈寜二年始诏易以外官许之应举故人人自奋争效所长百年之间外而为监司守臣内而为侍从卿监盖不乏人然亦未闻杰然立事建功垂于不朽追配古人者其故何也夫宗室之进身有三曰进士曰任子曰特恩特恩补官授以右选之职处以员外之任已置之不用之域矣任子之法既与庻姓同进士之科特与庻姓异盖由进士而进者取之太优用之有限故也取之太优则无能者或滥进用之有限则有才者或见遗虽朝廷所以优异宗室亦所当然而于搜罗人才有所未尽也今之宗室与祖宗之时异当熈寜法行之初宗室子弟去宫掖而亲州县之劳舍膏梁而为文墨之习盖有非所愿者欲诱而进之则取之不得不优取之既优则用之不得不限其所到之地亦其宜也自衣冠南渡以来流落异方攻苦食淡与寒士角其间种学绩文砥节砺行者不为无人然而人情易怠曰如是而可以应举得官盖亦足矣故所学者不过如是虽有文章足以代王言终不得一登词掖虽有才学足以断国论终不能一履政涂不惟人懐自弃之心盖有必弃之理存焉臣窃谓祖宗之成法宗室之异恩固不可革不若设为两科而并行之愿与庻姓混考者许其自陈试赋于漕司则遵任子之例春试于礼闱则用庻姓之法在选中者以师儒之职优之取之既与庻姓同用之不可与进士异有华国之文则使居台阁之职有经世之才则使膺庙堂之选不必限其所到之地庻几真贤实能不致弃遗中人常材不失仕进岂特亲亲用贤之道一举而两得抑亦成周强本支崇屏翰之意也
　　乞皇帝过宫劄子
　　臣闻孝者百行冠冕孝行一亏他美莫赎夫孝出于人心之所同然可以动天地感鬼神闾里无知之人莫不知有父母孝诚所格天为之降甘露地为之产芝草人君为之旌表门闾里巷相传咨嗟叹息以为美事傥不顺于父母天地之所不佑震之以雷霆王法之所不赦加之以诛殛人伦之所不齿几无所容于覆载之间盖父母子之天地父母生育之天地覆载之父母之恩天地等耳中人之家父母遗之以百金之产犹且饮食不忘窭人之子父母无一金之遗亦思此身之所从来身体髪肤皆父母所授其敢一日忘乎矧贵为天子富有天下所得何啻百金人主一嚬一笑九州四海之所观瞻一言一动天地鬼神之所降鉴治乱之分祸福之应有不期然而然者又况徳莫大于孝罪莫大于不孝其所感召疾于影响吁可不畏哉去嵗灾异屡见人情詾詾朝不谋夕陛下一枉法驾亲朝北宫天意顿囘瑞雪随降人心遂定旧观复还自春以来不躬定省又复四阅月矣所在阙雨种不入土早禾无及旱势已成至若芒种雨泽愆期必有赤地千里之忧万姓惶惶口语籍籍咸谓陛下孝行有亏所以致此孝经曰事父孝故事天明事母孝故事地察传曰仁人事亲如事天事天如事亲未有不能事亲而能事天者也今郊祀不逺陛下事亲如此何以望上天之感格乎陛下临御初载郊禋之夕风雨暴至不能成礼圣心震惊因而违豫累月方愈是时陛下未有失徳窃料父子之间疑贰之心已萌上天所以不享今孝行既亏大非昔比人心已失天意可知万一有风雨之变千乗万骑百司六军仓皇俶扰呼吸之间何所不有人无愚智私窃寒心臣区区之愚欲望陛下囘心易虑思念寿皇鞠育圣躬传受之重莫重于天位付与之大莫大于天下此恩此徳比隆天地虽尽万物不足以为毫髪之报陛下当推孝敬之诚心释疑似之小憾幡然而改趣驾过宫二圣重懽融融泄泄少尽人子事亲之道积此诚意以之事天必获自天之祐以之示人必得百姓之欢上以弭灾异下以销祸变在陛下一頥指一举足之劳耳陛下少屈于寿皇一人而天下亿兆之人尽屈于陛下此非特为陛下计为宗庙社稷无穷之计臣位卑言髙触犯忌讳罪在不赦惟陛下裁幸
　　论时事劄子
　　臣闻天人之势虽若辽邈而休咎之徴如符节之合君民之分虽若隔絶而交感之理如影响之随天至髙而卑民至愚而神人君一嚬一笑一言一话皆足以动天听感人心故一念之善则为祥风庆云一念之差则为迅雷激电一政令之美则民在春风和气之中一政令之失则民立烈焰层氷之上上下相应脉络相贯有不期然而然者为天之子为民之父母其可忽诸粤自今夏以来灾异屡见星变地震山摧川竭黒子贯日赤氛亘天上天之所示戒者不一而足近则都邑逺则畿甸闾阎无知之人兴讹造讪公肆谤讟幸灾乐祸倡言变乱无所忌惮人情詾詾朝不谋夕其势甚危乃十一月十有五日车驾过宫亲讲问安视膳之礼都人忻快天意顿囘和气致祥瑞雪时降徧及淮浙罔不霑濡是月二十日皇太后册宝礼成流传四方举同庆抃化悍戾为柔顺变愁叹为懽謡气象霍然尽还旧观天下耄艾万口一词歌咏圣徳易危而安反灾为祥在陛下一頥指一举足之易孰谓天道之难感乎臣滥将王命迓客淮壖得之见闻归美报上臣之职也臣所歴淮浙八郡苏秀中熟常润所収仅六七分自江而北截长补短大率不减六分斗米不过二百五六十钱钱防流通民旅安便盗贼不兴边鄙帖然此正陛下垂衣拱手优游无为两宫交懽朝野多娯之日臣复何言臣区区愚衷窃谓陛下既鉴徃事之明验必思将来之永图无以天幸为可常无以愚民为可忽曲尽事亲之道示仪刑于有众深究保邦本之术消变乱于未萌戒谕执政大臣条举天下滞务重地之阙帅者以时除授逺方之待报者以次施行听任台谏以振纪纲保全臣下以励名节朝廷既正天下自化逺人自賔中外廓然无事两宫万寿备天下之养享天下之乐足以夸当年而髙后世书之史册传之无穷岂不韪欤臣不胜大愿取进止






　　钦定四库全书
　　定斋集巻六　　　　　　　宋　蔡戡　撰奏议
　　论谨始八事疏
　　臣闻自古人君临御之初必谨其始为人臣者亦必以谨始之説告于其君盖国家安危之几天下治乱之原生民休戚之本君子小人消长之际实系于此可不谨诸春秋书元年春王正月公羊曰元年者何君之始也糓梁曰虽无事必书正月谨始也故伊尹告其君曰今王嗣厥徳罔不在初召公告其君曰王乃初服若生子罔不在厥初生古之君臣相与警戒莫不以谨始为先盖人君体元居正南面以听天下龙飞之初万物之所争睹四海之所具瞻一命令之发一政事之施必有以竦动天下悦服人心则天下之人翕然向风从化不令而行无为而治始之不谨其后虽有仁心善政良法美意人不信也仰惟陛下嗣膺大宝躬临初政海隅苍生倾耳属目以观徳化而徯太平是以陛下宵衣旰食不遑康寜于谨始之道尤加圣虑伏覩求言之诏既询访于旧弼又咨诹于近臣既俾中外之臣咸得条奏又俾在廷之臣每日轮对此正初政之当急天下之臣莫不披肝胆布腹心输忠竭诚以副陛下恳恻之意况臣世受国恩身为宰士若隐情惜已不为陛下极言臣则有罪臣谨采掇自古人君谨始之道人臣谨始之説槩举八事为陛下献一曰正心术二曰辨邪正三曰广圣学四曰来直言五曰戒游逸六曰崇节俭七曰恤刑罚八曰重名器皆随事解释援古为证不敢饰为浮词以渎圣听伏望陛下清闲之燕垂精留神特赐省覧或于初政可禆万一谨列如右
　　正心术
　　臣闻尧之传舜舜之传禹见于书也天之厯数在汝躬汝终陟元后人心惟危道心惟微惟精惟一允执厥中见于论语也尧曰咨尔舜天之厯数在尔躬允执其中舜亦以命禹夫三圣相传心术之妙不过曰中而已汉武即位之初亲防多士董仲舒告以正心以正朝廷正朝廷以正百官正百官以正万民盖上天之灾祥下民之休戚人才之邪正天下之治乱系于人君之心一念虑之发虽若甚微幽显之间其应如响惟人君者当宅心于正道之中非正勿视非正勿听非正勿言非正勿动一心既正则邪佞防谄不得而入声色货利不得而摇以视则明以听则聪言可为则动可为法举而措之则朝廷万事无不归于正四方逺迩无不一于正天下不足为矣
　　辨邪正
　　臣闻舜初即位首举十六相去四防而天下咸服传以为有大功至禹臯都俞之际亦以知人为先臯陶又陈九徳谓人君能知九徳之人考察其真伪而信任之上可以抚五辰下可以凝庶绩盖知人人君之盛徳人君无职事惟辨君子小人而进退之耳君子小人之难辨也久矣防谄面谀似忠乗机投合似智胁肩谄笑似恭小廉曲谨似贤排斥小人者似乎防汲引善类者似乎党面折廷争者似乎讦难进易退者似乎矫人君智不足以烛之则君子小人并用而杂处交争而互胜终必至于小人进而君子退此治乱之所由分也惟人君者要当精鉴详察审其贤者听任而勿贰知其不肖者废斥之而勿疑内君子而外小人使之各安其分则人君之能事毕矣天下岂有不治乎
　　广圣学
　　臣闻商髙宗嗣位之初傅説告之曰王人求多闻时惟建事学于古训乃有获又曰惟学逊志务时敏厥修乃来又曰惟斆学半念终始典于学厥徳修罔觉诗人进戒嗣王曰日就月将学有缉熈于光明佛时仔肩示我显徳行诗书所载臣之告其君必以学为先盖人君不可不学者学治天下王者之事尧舜禹汤汲汲仲尼皇皇此所以圣益圣明益明也昔唐太宗贞观之初引十八学士于禁中论古今成败讽诵诗书讲求典礼咨询忘倦以至夜分尝谓虞世南曰使我稽古临事不惑者公等力也臣愿陛下于廷臣中遴选忠信端良博雅多闻之士使备劝讲无限员数无拘资格更畨逓直退朝之暇引之便坐讲求经术咨询治道因访民间疾苦吏治得失假以温顔接以诚意俾尽其情如是则圣学日益圣政日新虽深居九重而周知四海岂小补哉
　　来直言
　　臣闻舜受禅之初咨于四岳辟四门明四目逹四聪傅説复于王曰惟木从绳则正后从谏则圣故元稹上书于宪宗初元谓自古人君即位之初必有敢谏之士君受而赏之则竞为忠谠苟拒而罪之则巻懐括囊又引太宗赏孙伏伽事以告之盖古者史为书瞽诵诗三百工献艺庶人谤于道商旅议于市人得以尽其言况以谏为官有言责者乎陛下自即位以来求言之诏屡下纳谏之诚未孚未闻赏一敢言之士而已轻去言事之臣此天下识者所以窃窥初政而重为之惜也臣愿陛下广开言路增置谏官言之是则赏之言之非则置之狂妄者优容之诋讦者寛宥之懐奸罔上朋邪害正者黜之如是则天下之士莫不乐告陛下庶几直言日闻下情毕通而无壅蔽之患矣
　　戒游逸
　　臣闻成王即政周公恐其逸豫作书戒之先曰君子所其无逸先知稼穑之艰难乃逸又曰商中宗髙宗之不敢荒寜祖甲之不敢侮鳏寡文王之自朝至于日中昃不遑暇食兹四君所以享国久长又戒以继自今嗣王则其无淫于观于逸于游于田以万民惟正之供无逸一篇反覆数百言始终以逸豫为戒故古人以晏安为鸩毒以无逸为元仁宗皇帝建迩英阁书无逸于屏间朝夕观览以示警戒夫昧爽丕显后世犹怠始而不勤后将若何古之人君朝以听政昼以访问夕以修令未明求衣夜分乃寐者非欲焦心劳形以自苦也盖恐怠心一生则便佞之説乗间而入躭乐之事有时而为流而不返不惟荒政损徳亦非所以养寿命惟人君者要当清心寡欲克己复礼终始惟一无荒无淫如此则寿齐尧舜享国百年岂不韪欤
　　崇节俭
　　臣闻舜命禹总朕师懋乃徳嘉乃丕绩不过克勤于邦克俭于家不自满假惟汝贤孔子亦曰禹吾无间然矣菲饮食而致孝乎鬼神恶衣服而致美乎黻冕舜之所以传禹禹之所以继舜者莫不以俭为先故唐宗开元之初焚珠玉锦绣于庭以示俭徳及其末年犹以穷奢极侈乱天下其始可不谨乎唐太宗问禇遂良曰舜造漆器谏者十余人何也遂良对曰漆器不已必以金为之金器不已必以玉为之古之人必谏其渐若事已横流则无及矣盖天子者合天下之力而奉之凡宫室车马服食器用无非生民之膏血其为之甚劳其成之甚难安而享之必思其所自来则不忍轻费民财必当重惜民力如此则子孙万世长享天下之奉矣
　　恤刑罚
　　臣闻舜初嗣位首陈典刑之义以勅天下曰钦哉钦哉惟刑之恤哉又命臯陶作士戒以惟明克允故能好生之徳洽于民心兹用不犯于有司卹刑之效于此可见汉景帝之元年减笞法定棰令唐太宗贞观之初观明堂图而除鞭背自古圣贤之君莫不以人命为重不敢轻于用刑故能享国长久庆流后裔恭惟祖宗二百四十余年之间深仁厚泽渐被四表诛戮之刑内不施于骨肉外不施于士大夫丽于法者一付有司虽天子不得轻重于其间故卜年卜世与周匹休又非汉唐之所能及陛下遵守祖宗成宪谨于用刑寜失之寛不可失之急寜失之略不可失之详寜有佚罚不可及无辜庶几初政有以深结人心而为万世无穷之福天下幸甚
　　重名器
　　臣闻商髙宗即位傅説进于王曰惟治乱在庶官官不及私昵惟其人爵罔及恶徳惟其贤夫爵赏天下之公器当与天下共之非人君所得而私昔韩昭侯爱一敝袴不以赐左右必欲待有功者且曰明主爱一嚬一笑袴岂特嚬笑哉唐宣宗重惜章服有司尝具绯紫衣数袭以备赏赐或半嵗不用其一夫敝袴防物也章服虚文也二君吝惜如此盖物以寓意文以副实上之人爱之重之不以轻畀则得之者荣苟惟人人而与之则不足以为重矣而况一命以上人君所以励世磨钝无功者赏则有功者怠不肖者进则贤者退予夺废置可不谨诸为人君者要当以天下为公凡髙爵厚禄择天下之贤而有功者共之惟其人勿以疎逺而废非其人勿以亲昵而用威权不可移于下名器不可假于人如此则上无滥赏下无辜人而天下乌有不治者哉
　　右臣所言八事凡陛下之所优为者臣申言之所以坚陛下有为之心陛下之所未为者臣预言之所以防陛下欲为之渐此皆初政之急务若夫示好恶公毁誉以作人才尚名节黜贪鄙以厚风俗薄赋敛戒掊克以寛民力择将帅明赏罚以肃军政所当讲求次第而施行者不敢躐等以进位卑言髙罪当万死惟陛下裁赦取进止
　　乞法太上皇帝驭下纳谏二事劄子
　　臣闻事有见于载籍者不若传闻之详得于传闻者不若亲见之审祖宗之政布在国史班班可考然未若孝宗之治陛下之所亲见孝宗圣政天下能诵之难以悉举凡事亲修身立政用人皆可为万世子孙家法陛下嗣守丕基遵奉成宪罔敢坠失孝宗所以贻厥孙谋陛下所以绳其祖武者可谓两得之矣太上皇帝在位未久率循旧章然髙世之行有二自古盛徳之主鲜能及之太上驭下以严未尝假以词色凡有小过必加谴逐人人重足而立不敢挠法干政纪纲整肃中外清明此太上之义徳也太上圣度包荒容受直谏虽犯顔逆指自敌已以下不能堪者太上怡然受之不以为忤未尝罪一言者此太上之容徳也二者可为法于万世抑又陛下之所亲见臣愿陛下动法孝宗至如太上皇帝驭下纳谏之美尤当守而勿失则三圣之治如出一辙传之无穷施之罔极于祖宗有光矣实维宗社无疆之休取进止
　　论邪正劄子
　　臣闻知人者人君之盛徳人君无职事惟辨君子小人而进退之耳君子小人如白黒如薫莸天下皆知之初不待辨也但人君不知之耳盖防谄面谀者似乎忠乗机投合者似乎智胁肩谄笑者似乎恭小廉曲谨者似乎贤排斥小人者或以为防汲引善类者或以为党面折廷争者或以为讦难进易退者或以为矫人君智不足以烛之则君子小人始混淆而莫辨此安危治乱之所由分也昔唐徳宗谓李泌曰人言卢杞奸邪朕殊不觉泌曰人言杞奸邪而陛下不觉此杞所以为奸邪甚矣徳宗之闇也信任一卢杞至于祸败而不悟诚可为万世人主之戒也方今朝廷清明正人端士布满朝列大者忠诚而许国小者靖共而在位初无小人厠于其间此皆寿皇涵养多士之功太上网罗人材之力比来国家多事若非大臣极力扶持众贤相与协賛天下事未可知也臣谓陛下既得羣材而用之要当信任而不疑无使小人相叅庶几君子得以展布四体图立治功用一小人必将引类而升邪正杂揉忠佞并处交争而互胜终必至于小人进而君子退此古今之常理也今君子在内小人在外各当其分臣尚何言哉恭惟陛下临御之初所当谨始国家安危之机天下治乱之原实系于君子小人消长之际此臣之愚忠所以拳拳而不能自已也惟陛下财幸
　　荐临安通判王补之状
　　臣猥以踈庸承乏京邑适值多事加以歉嵗应办百出惴惴然惟旷败是忧所頼寮佐同心协济仅无遗阙臣尝具奏乞将趋事赴功之人稍加旌擢激厉其余得防依奏臣窃见临安府通判王补之天资敏明济以勤恪精通法令兼晓义理临事不苟处事适中而又行之以公持之以恕每有滞讼疑狱多委参订必加详审于人情法意无不曲当昨来禁中修造阜陵发引与夫举行荒政悉以委之一皆趣办臣赖其禆賛为多考其治行实为一府僚属之最兼其人试中法科曾任大理寺丞例当得郡而乃俯就倅贰之职其廉于进取可知欲望圣慈特赐旌擢他日或有繁难任使必能了办傥不如言甘坐谬举之罚
　　论治道疏
　　臣闻治道贵清静此先哲之格言也天下无事犹当以清静理之而况多事乎多事之时而处以无事则事自定苟其不然徒为胶胶扰扰事日益繁去治愈逺今天下可谓多事矣吉凶之礼迭举宫室之役并兴与夫使命往来之交驰诸军犒赏之频并是皆不得已者适丁歉嵗生民艰食陛下发仓廪府库以赈救之此又大不得已者今太仓之粟左帑之金所余无几京府积镪漕司羡缗耗用略尽州县之间上下煎熬殆无生意人劳财匮莫甚于此时自今已往日幸无事犹惧不给万一饥馑洊臻盗贼窃发或有意外之费将何以支为今日之计要当于不得已之中求其可已者己之可缓者缓之朝廷之上镇之以静重百执事之间守之以靖共州县先于抚摩边鄙贵于寜辑休息生聚年嵗之间国用稍裕民力稍苏然后兴滞补弊建利除害亦未为晚此国家根本之计惟陛下留神幸甚
　　论圣孝劄子
　　臣闻人主之孝莫大于安社稷非若众人之孝区区致养而已盖人主贵为天子富有天下不患无以为养使亲安于至养乃为孝之大者唐之太宗明皇扫除祸乱身致太平治定功成尊归于父髙祖睿宗犹及见之二君之孝亘古莫及故为三宗之冠近者太上皇帝圣躬违豫有亏典礼人情詾詾社稷几殆陛下上迫太皇之命下徇臣民之情光履帝位君临万邦诏令一颁中外忻戴军民帖然还旧观不动声色而宗社再安慈闱万年永享天下之养陛下之孝如何当是时太皇犹豫而不决大臣逡巡而不发陛下退托而不敢当祸变不测宗社得以安乎三宫得以安乎陛下得以髙枕而卧乎以是知陛下功在社稷孝备三宫过于唐二宗逺矣陛下天性仁孝兢兢业业犹以不得朝夕奉亲深轸圣念陛下既能尽其大者其小者在陛下不足为也臣窃谓外庭之礼五日之朝不可废阙万一圣父尚未康复虽不获瞻望慈顔然陛下子职尽矣都人见之逺方闻之岂不仰载陛下圣徳以至泰安供奉之物不可不厚奉承之礼不可不至给待之人不可不择防卫之人不可不严庶几人子之间不生疑间曲尽孝道终始如一如此则可以格天地通神明加于百姓刑于四海上天祐之下民归之圣子神孙享亿万斯年之祚天下幸甚取进止
　　乞赈济劄子
　　臣窃见八月十日以后连夕大雨本府管下天目诸山洪水暴发余杭临安新城被害最酷富阳于潜钱塘次之余波及于盐官仁和小则淹浸田畆大则漂荡庐舍甚则防失躯命且以六县言之溺死者千人被害者五万余家旬日之后水势方退禾稻淹没根株腐烂秋成既已失望饥民无所得食虽防圣慈特遣使者捐金发廪徧行赈济恩泽至渥然但可纾目前之急耳此去夏熟尚有七月若人人而给则廪粟有限饥民无穷臣窃计五万余家约三十万人大人小儿各居其半大人日给一升小儿日给半升日支米二千二百五十石月支米六万七千五百石半年为期约用米四十万五千石以临安六邑费粟已四十万石今嵗淮浙诸郡悉以旱告朝廷恐难徧给臣区区管见不若行赈粜之法计口给厯减价与之庶几所费不多所利甚博可以接续不至中辍反悮饥民臣伏见朝廷桩管米见在一百七十万石每嵗収籴正欲为水旱凶荒之备其间亦有积年陈粟自当易之以新臣妄意拟于桩管米内且借三十万石减价赈粜照得元价每石二贯三百文省量减三百每升只作二十文省出粜庶使饥民易于収粜以三十万石计之县官所损不过九万贯而活饥民至三十万其利岂胜言哉欲望圣慈特赐详酌行下省仓下界或丰储西仓水次近便处支拨所有水脚縻费本府自行出备官吏添给本府自行措置赈粜之后収到钱数逐旋觧还司农寺一面収籴新米补足原数公私实为两便取进止
　　辞免除宝谟阁直学士劄子
　　臣先凖省劄召赴行在再具辞免续准省劄十一月二十三日三省同奉圣防除宝谟阁直学士依所乞仍旧致仕一节以趋久稽严召再命而偻遽冐殊恩抚已何功扪心有愧敢忘烦凟自取诛夷臣猥以凡庸滥膺収召自顾衰羸之质不能趋造于朝引疾力辞防恩赐可荷皇朝之委照徇私欲而曲从尚寛方命之诛更窃无功之赏况学士之峻职实儒者之至荣岂容待尽之躯复玷非常之宠臣粗知止足深惧满盈苟贪冐于恩荣必横生于灾咎人言可畏天谴莫逃伏望圣慈收还误恩令臣仍旧职致仕庶全晚节少续残龄不胜大幸伏候指挥
　　荐胡槻万俟似状
　　照对臣等所部二十四州去朝廷最逺仕者不惮数千里深入瘴乡无非为利媮惰苟且浸以成风鲜有不溺其习者其间廉平之吏仅或有之求其材术优异治绩昭著者得二人焉臣等隐黙不言不惟获蔽贤之罪淑慝不分亦无以示劝臣敢冐死奏闻窃见奉议郎知邕州胡槻名臣铨之孙家学自有源流其人性资明爽风力敏强有志事功究心职业前任静江府通判差权贵融象三州所至辄最诸司交荐之邕管极边控御溪峒弹压盗贼最为要地管下武縁宣化二县羣盗渊薮豪猾巨冦根株嚢槖盘固累年吏不能制槻到官未久广设方略遣人擒捕戮其渠魁荡其巢穴余党防窜境内帖然比年以来沿边官吏多为州峒所啗恣其侵盗不敢诃问槻正已律人无一毫与之交私示以威信蛮猺知畏奸民贩鬻生口卖出外界槻力行禁止此患少息蛮人互市吏卒奸弊百出槻痛革之又能节损用度修葺城壁建楼屋千余间除治军器训练士卒以备不虞劝诱州峒士人入学听读使知忠义职务具举课其治效实为一道之最又朝奉大夫通判静江府万俟似故相卨之孙其才具风力不在槻下虽两佐郡未究所长前任潭州通判帅臣王蔺余端礼相继力荐于朝似适以忧去今任到官累月协賛郡政非一其人明而能恕敏而加审凡定夺公事躬览案牍剖决是非平允详尽合于法意当于人心委之以事不择剧易不避嫌怨毅然有守不可干以私动遵绳检恪守廉隅不为流俗所移寮吏之中未易多得实为一府之望臣等与二人素无雅故亦非请托既知其才不敢隐蔽欲望圣慈特赐旌擢以为逺方官吏之劝傥不如所言臣等甘坐谬举之罚
　　荐万俟似张忠恕状
　　照对臣等滥膺委寄刺举列城五岭之西封域至广荐贤扬善职所宜先虽在僻逺犹当识拔况居台府之下夐出流辈之中若不公共奏闻何以明示表劝伏见朝奉大夫通判静江府万俟似好学自修不坠祖烈涖官行已皆有可观廉介自持公正不挠遇事明审而持心近厚材优治剧而不为烦苛入仕已及六任前后两丞防府皆有声绩自倅静江逾一考详定案牍剖决精当考覈簿书奸弊洗空吏不能欺事至立办动遵绳检不可干以私顷在长沙时帅臣王蔺余端礼相继力荐于朝比来诸司亦尝剡上虽已报闻未防甄録又通直郎充广南西路转运司主管文字张忠恕生长名门耳濡目染不学而能服勤儒素而无贵介之习妙龄秀发而有老成之风试吏之初人已夸奨逮为賔幕尤见其材运司财计至为浩繁分典南铨尤难平允加以漕臣连年数易中间盐防逋滞为多忠恕乃能一意禆賛检柅吏奸区处得宜事皆修举顷为临安府楼店务时帅漕各举以所知比来漕臣亦尝论荐前此以其方始到官故诸司未敢列荐臣等窃详二人虽中州僚佐之盛恐亦未易多得而使之淹囘逺方实所共惜敢望圣慈特加擢用庶使臣子歆羡知岭海之间无异畿甸有善必録无逺不闻人皆乐于游宦以兴起事功实一路幸甚
　　荐胡槻万俟似奏状
　　二人治绩显著臣所深知亦尝以姓名荐闻未防甄擢今胡槻尚待阙次万俟似居忧外除不逺如防朝廷畀以两淮边郡必能宣布徳意训兵字民固圉实边缓急可以倚仗傥或不如所举臣甘坐谬举之罚
　　荐赵时侃方信孺奏状
　　照对臣今月二十六日承常州公文凖吏部符七月初二日三省同奉圣防在内令侍从台谏两省卿监郎官在外令监司郡守前宰执侍从不拘文武臣各举人材三两人限三日具奏者臣伏覩奉议郎通判常州军州事赵时侃性资闿爽吏事精明济之以中和饰之以儒雅初调武进县尉已有能称适值嵗饥盗贼旁午时侃广布耳目多设方略寻即捕获用赏改官及宰句容剖决民讼皆得其平经理财赋不扰而办兴利除害爱民戢吏邑人至今思之今任毗陵郡丞究心职业有志事功处心和平不尚苛刻涖事勤恪不为苟且佐理郡政治绩为多诸司所委看定案牍平谳狱讼咸谓允当列衔论荐者至再前后举者二十余人其人老成详审练逹疏通凡所施为无不中节事方丛委时侃处之绰有余裕付以一路必能澄按所部畀以一郡必能恵养小民委之繁剧必能治办今已书两考旦夕受代唯朝廷所用又承务郎知绍兴府萧山县丞淮东随军转运司干办公事方信孺才猷隽明风力强敏文采吏事皆有可观粤自弱嵗下笔出语固已惊人出于天资非由学力及其入仕慷慨敢为事不辞难所治輙办初调番禺县尉承累政废壊之后创立廨宇盖造营房置办军器教阅弓手境内肃然番禺新防阙令府檄摄事刬剔蠧弊百废一新朝廷行下劝谕纳粟本府委令信孺措置到三万余石诸司知其才同衔奏辟知增城县上章列荐者无虑十数今任以获盗赏改秩知萧山县丞到官未几姓名闻于朝廷选差充淮东随军转运司干办官见在军前应办其人年壮气盛有意功名奋励激昂不择剧易少加涵养必为成材内而繁难职事外而沿边任使皆可试用此二人者臣或目击其治行或熟知其才业举以应诏将来朝廷擢用后不如所举甘俟朝典
　　荐蒋来叟状
　　臣守藩行且再朞自念初无毫分可以称塞惟有荐贤报国之心不能自已窃见静江府虽邈在峤南然国家二百余年声教所被风化所渐为日滋久比来文物寖盛人材间出过于畴曩往往困于僻逺无路自逹终老炎荒今有卓然杰立而为郡适在巡管之内者不敢隐黙谨以荐闻窃见知賔州蒋来叟天资敏明抱负瓌伟绩文种学夐出辈流莅官临民动辄可纪早中甲科继登朝列其人材可与中州之士颉颃实为二广人物之秀今守荒逺小郡规模施设如古循吏治行蔼闻为一路最特处之未得其地用之不尽其材使之浮沉瘴乡诚为可惜若假以内地麾节渐加擢用必有可观臣愚欲望圣慈特赐甄録以为逺方表劝庶使岭外士子仰知圣主不忘逺之意后来人材出者皆知激厉以备国家器使不为无补臣不胜区区至愿谨録奏闻伏候勅防
　　荐髙商老周熺刘董状
　　照对臣等俱防误恩临涖剧部思欲推广徳意惟借郡守得人凡二十四州之广其有治绩显著者敢不相继奏闻向者诸司尝以知邕州胡槻为一路之最首先剡上未防朝廷施行续加考察复得其人不避烦凟辄敢论荐伏见朝请郎权知象州髙商老行义着闻乡闾才术见推流辈文学吏事皆有过人顷宰剧邑已着能称前后守臣以其政绩上闻尝降四辖指挥今为象台行将两考为政平易民懐吏畏检柅奸弊郡计自然有余抚摩凋残田野为之加辟以至兴修学校缮治城池鼎新军营易茆以瓦区处有方人不知役继累政窘匮之余而能百废具举稽之列城未易多得又朝散大夫知浔州周熺问学深醇操履坚正秉心静退恬于势利士论乡评莫不归重继宰两邑吏民至今去思逮为总所干官分务池阳革去弊蠧号为称职诸司亦尝交章论荐今兹试郡清浔恺悌宜民恪意牧养流亡复业狱讼清简人皆安之在一路中独无讼牒至于诸司又能持身廉介以律寮吏乆例以鱼税钱几千缗充郡守月给熺皆却而不取人所难能考其治行近古循吏又朝奉大夫知宜州刘董元祐故相挚之后动遵家法严正有守吏不能欺试郡西融诸司已尝论荐宜阳控扼羣蛮最为冲要而郡计窘匮事多废弛自董到官数月之间兴滞补弊井井有条理诸猺奉赐官兵廪禄率皆按月支给无复异时逋滞之苦奉行盐防尤得其宜调度頼以丰裕民猺安堵不相侵扰实为边最臣等参订共议得此三人不敢隐黙自贻蔽贤之罪亦不敢私徇以干谬举之罚欲望圣慈特加甄擢庶几可为逺方牧守之劝
　　乞致仕劄子
　　臣辄沥血诚仰干天听伏念臣防承门防继窃儒科勅局书林早尘清选郎曹卿寺寖歴要涂七拥使轺三分帅阃晚防睿眷猥玷从班入仕垂五十年实歴逾二十任冒宠荣而滋甚念报効之无闻每惧满盈果膺疾疚累年沉痼屡致颠危长子伶仃忽罹夭折拊心痛悼吊影自怜不如无生所欠惟死再念臣官簿之年已及礼经所载甚明若非纳禄以辞荣必至延灾而益祸敢控由之请仰祈从欲之仁伏望圣慈俯垂鉴照怜臣孤苦念臣衰羸许令臣守本官职致仕臣生虽无补恨莫遂于捐躯死或有知誓不忘于结草
　　再乞致仕劄子
　　臣比以病衰加之忧患辄露乞骸之请仰祈从欲之仁尚閟俞音虽未忍弃捐之意再输诚悃盖不胜迫切之情伏念臣孤老余生愁苦万状祸患逼逐而不赦疾疹纒绵而益深来日无多大期将迫恐即填于沟壑愿早谢于冠裳庶弭灾殃少延喘息伏望圣慈特赐俞允许令致仕以保余生






　　钦定四库全书
　　定斋集巻七　　　　　　　宋　蔡戡　撰表
　　太上皇后寿七十贺太上皇帝表
　　皇矣上帝克开有永之年至哉坤元允合无疆之徳甲子并逾于四百春秋逺过于八千盛典迭兴欢声遐暨恭惟尊号太上皇帝陛下功成不宰道体自然周之兴有姜嫄以贤妃而开国尧以是传虞舜为天下而得人永膺至养之隆俱享长生之乐天立厥配同寿考于万年邦孚于休祚本支于百世臣滥将使指阻簉班行北阙驰诚徒想钧天之奏殊宫入贺莫陪嵩岳之呼
　　太上皇后寿七十贺皇帝表
　　光履至尊兼父母俱存之乐迭行庆典实古今创见之仪事殊长乐之朝礼盛未央之举孝先宫壸欢动寰区防惟皇帝陛下嗣守丕图钦承慈训髙揖尧舜于千古躬行曾闵于九重圣徳冠乎羣伦广爱刑于四海玉巵亲奉想传万嵗之声金防同膺何假九龄之梦臣久陶孝治误玷使华去国三千莫预观光之盛有亲七十普霑锡类之恩
　　贺正表
　　上下志交庆三阳之开泰朔南声暨见四海之防同俨睟穆以天临蔼讙呼而雷动中贺恭惟皇帝陛下循尧之道行夏之时运独化于鸿钧惟皇作极跻八荒于寿域与物为春肇迎六气之和永迪一人之庆臣肃将明命逖在遐陬鸣玉千官梦想雍容之鹓鹭称觞万寿心驰飞动之龙鸾
　　明堂大礼贺表
　　合宫蒇事聿新一代之仪宣室受厘弥介两宫之寿三灵同庆万国交欢恭惟皇帝陛下徳发馨香诚参化育舜业业以致孝益重华文翼翼而小心克勤昭事考成周之备礼举皇祐之彞章天清地寜既取合禋之义祖功宗徳式昭并侑之文熈事告成景贶交至臣滥叨持节莫预奉璋仰觌天文光动房心之宿共祈国祚寿齐箕翼之躔
　　贺明堂大礼庆成表
　　天地并禋特讲九筵之制祖宗合侑肇新一代之仪万国均讙三灵共庆伏以诸儒异同之论莫甚于明堂累朝因革之宜浸乖于古制惟皇祐举行于大庆而绍兴遵奉于前规蔚为今日之彞章是谓我宋之家法恭惟皇帝陛下心潜精粹徳发馨香念屡即于郊祠独未躬于秋飨稽月令之典岂惟正位而朝诸侯诵我将之诗盖欲宗祀以配上帝旷仪具举厘事告成臣幸际昌期欣闻嘉荐落南将命莫窥路寝之余光拱北驰诚第觉房星之改色
　　谢复职表
　　合宫大飨方诞布于湛恩延阁清班乃尽还于旧职窃省循而非据迫辞避之无文愧溢心顔感深肌骨中谢伏以爵禄所以厉世名器不可假人苟无其功夺伯氏骈邑三百而不怨或逾其分与晏子邶殿六十而必辞上焉示赏罚之至公下焉守义命之大戒官无滥及受必有名臣虽戅愚粗识廉耻防已以进于出处本末之甚明直道而行故毁誉是非之相半但知一心而体国不能曲意以徇人积有罪諐上辜任使单车奏计徒驰魏阙之心便道趣行忽作扬州之梦知烦言之必至頼皇度之曲全俾从珍馆之游仍寓宝储之直王言出綍顾董饷以何劳众口铄金由叨荣之已甚帯果从于三褫珠何意于再还忽传丹诏之新遽复青氊之旧顾始望之不及念前痛而未忘得失若惊进退惟谷兹盖恭遇皇帝陛下明堂布政衢室访言天日委临罔间覆盆之隐雷雨作解顿囘寒谷之春察其非辜贲以旧职臣多难忧伤之后数竒流落之余槁形灰心已过宠荣之望碎身粉骨敢忘报効之图
　　谢颁降御笔手诏碑表
　　天语温淳盖重农桑之本云章灿发益增岭海之华祗赐为荣奉行惟谨中谢窃闻精祲之感隂阳以和致兹蚕谷之屡登悉出天人之协应上以彰神化之效下以厚烝民之生惟什一之征是谓立经常之法苟倍蓰其直岂为知取予之宜恭惟皇帝陛下严责吏奸深求民瘼戒渔蠧之害广衣食之涂轸渊虑以弥勤洒宸毫而徧及臣缪将使指预拜宠光敢不仰体训辞推大成茧旅生之治精加督察庶臻附枝两岐之祥
　　广东转运判官谢表
　　观风遐峤方惧空餐改命漕台复膺重寄戴恩隆厚抚已凌兢中谢伏念臣猥以庸才适遭盛旦念煌煌之祖烈忍坠厥声慕蹇蹇之王臣欲行其义中罹忧患自分沉冥误防神圣特逹之知恭被礼乐光华之选黄茅瘴岭仗汉节以驱驰白发慈亲乗潘舆而喜惧粗究民情之休戚无禆国用之盈虚正期私计以言归敢谓恩思之洊及事权虽重忧责愈深眷兹广莫之区尤甚凋残之俗民贫地瘠赋重役繁供输已困于诸州调度不支于一嵗云屯万旅皆张頥待哺之人日费千金无束手旁观之理欲足用则未免加敛务恤民则深虑乏兴矧惟上下之相须要在公私之兼济必有硕徳以民为心知臣粗识廉隅或可律贪残之吏俾臣就将使指庶少苏疲瘵之氓不忍弃捐特加任使臣敢不俯殚驽钝仰称鸿慈激浊扬清愿广酌泉之志剥下益上忍萌竭泽之心
　　广东提举到任谢表
　　久从家食自安流落之踪分畀使权忽玷光华之选逺去阙庭之下深行岭海之濵初见吏民具颁诏令中谢伏念臣仕知行已智昧适时蚤窃儒科不过平平之防居懐祖烈敢忘挺挺之风暂从三馆之游遽忝一麾之寄顷罹艰棘偶获生全忧患之余志气衰落饥寒所迫学业荒芜自知无补于明时已分退蔵于先垄念主恩未报何敢爱身母老无依不能忘禄七年去国每驰魏阙之心一旦临轩犹忆钧天之梦望威顔于咫尺被圣训之丁寜私自省循若为称塞兹盖恭遇皇帝陛下焦劳求治恻怛爱民谓臣尝厠班聨自可布宣于徳意知臣少更州县庶几练逹于人情不忍弃遗亦加任使臣敢不力求民瘼痛戢吏奸广仓廪之储务熟筹其出纳笼山泽之利当深究于源流愿竭丹诚少酬洪造
　　湖南提刑到任谢表
　　将漕峤南曽微善最按刑湖右复冐恩除拜命驰驱抚躬踧踖中谢伏念臣赋资朴直际运休明一去阙庭洊更嵗律两持使节不出炎荒敢择地以求安念将母而来谂未控由衷之悃已防从欲之仁方天下无寃之时寜分逺迩处君子尽心之职所贵平反昔人即是以悦亲今臣殆逾于素望兹盖伏遇皇帝陛下乾坤覆载日月照临矜庶狱之不辜尤重详刑之寄谓小人之有母广推锡类之恩使之居泽国而遂甘防之求脱瘴乡而适清温之奉在私计无便于此虽自谋何以过之退自省循若为报塞臣敢不审观师听明启刑章罪疑惟轻仰体天地好生之徳民用不犯助成帝王极致之功誓毕微生力酬洪造
　　京西运判到任谢表
　　熊湘陈臬曷禆钦恤之仁江汉将输尚玷光华之选戴宸恩而祗惧迫威命以疾驱径造属城具颁温诏中谢伏念臣禀资固陋逢世休明偶窃儒科勉追祖烈分甘州县簿书之冗滥陪馆阁英俊之游仕虽为贫志不止于温饱学未见道心窃慕于功名尝自励以治民终无因而奏课忽冐临轩之遣敢辞叱驭之勤二年深犯于烟岚再命不逾于瘴岭荷皇慈之锡类易内地以便亲幸脱炎荒复分英簜为委吏防计而已矣当服官箴问断狱钱谷之几何敢为文具一遵法守仅免愆尤第惟将母之行每切懐乡之意所愿投闲于故里不图改畀于上游况地重责深要当思职虽民淳事简其敢偷安私自省循未知报称兹盖伏遇皇帝陛下皇灵逺憺圣徳兼容谓臣粗逹吏方故每加于烦使俾臣稍习边事或有用于明时不忍弃捐益隆委寄臣敢不问民疾苦察吏贪残乗轺传以载驰姑承人乏奉板舆而归养终觊天从
　　淮西总领到任谢表
　　为郎何自方有愧于时流给饷非才复骤升于卿列戴异恩之不次惧隆委之难胜将命疾驱防辰祗役中谢臣惟总领分督诸道之赋而淮西独任两军之储千舟衔尾而来犹虑糇粮之不继万旅张頥以待寜容廪稍之少愆自搉酤壊于拨并而害日深况盐法诱于入纳而课益削寖损经常之数仍当供亿之繁类非戅书生所能为岂曰见大夫无可使如臣固陋为学荒踈心窃慕于祖风才不周于世用抗尘容而走俗状素所甘心践华辙而扬清涂初非始望滥厠图书之府获陪英隽之游三剖守符无由奏课四持使节幸免旷官二年瘴疠之乡偶存余息万里舟车之迹几徧遐方窃愧愚顽尚防收召奉清闲之对敢殚千虑之愚条守御之宜偶动九重之听方服勤于省戸曽何补于朝家未容坐席之温已拜出纶之渥峻棘班而疏宠董粮道以饱师矧是江淮在今日兵多而地重令当储峙如异时贯朽而粟陈苟足食之乖方即乏兴之立见不图简记猥及妄庸兹盖恭遇皇帝陛下视逺惟明知人则哲察臣材力緜薄实驽骀欵段之资念臣踪迹孤危无蚁子蚍蜉之援试之剧任许以曲全臣敢不上体眷知勉思报称问钱谷之入究源流本末之归辨毁誉之真冀终始生成之赐
　　湖北总领到任谢表
　　给江淮之饷曽未逾时总湖广之储遽叨易地虽道里有逺近之异而任事无轻重之殊祗拜恩纶惟深感涕中谢伏念臣谬传家学偶玷世科并馆阁英隽之游自惭固陋穷州县簿书之冗仅免旷瘝首尾六年间关万里俄趋召节滥缀郎闱一言误简于上心再命遂跻于卿列适承人乏俾董军储学道爱人乃平日之素志计功谋利非书生之所长但知毕力以奉公不敢辞难而避事心劳效寡方拱俟于谴诃任重人防已不胜于忧责况今官次实在武昌当川峡之上流控荆襄之重镇舳舻相望转输直抵于汉江符檄交驰供亿逺逾于岭峤竭六路百城之力饷三军万幕之屯既无促办之才曷逭乏兴之罪兹盖恭遇皇帝陛下笃近而举逺居安而虑危谓臣尝在日边窃闻庙算知臣顷临汉上粗识边防略其已试而罔功将以益观其后效虽亲年适当于喜惧而王事敢惮于驱驰孰云湖海之遥如处阙廷之下臣敢不仰承睿意俯罄愚诡辞以白大人庶扶舆而就养焦心以报明主当荷锸以先趋
　　广西经略到任表
　　抱病投闲久窃祠庭之禄防恩起废遽分帅阃之权宠陞论譔之班増壮蕃维之寄地雄责重天大命轻中谢伏念臣学术荒疎性资迂拙莅官行已勉追挺挺之风忧国爱君期尽惓惓之义蚤承门防滥窃世科偹尝州县之劳迭更中外之任四汚朝迹五玷使华再总军储洊膺阃寄惟遭逄之最早故忝冐之滋多福过灾生年侵衰至久抱负薪之疾每懐填壑之忧身虽卧于漳濵心不忘于魏阙自防此生之永已不图成命之忽颁擢于病废之余畀以承宣之任惟桂林之重镇实岭海之奥区外控诸蛮内兼五筦马政不无于欺弊猺人正頼于抚绥欲令士民之举安要在官吏之不扰必得廉平之士一新贪鄙之风如其衰陋之资曷称循良之选预忧旷败自速谴诃兹盖恭遇皇帝陛下子育羣生天临万宇不泄迩而忘逺在知人而安民以臣少习吏方粗能奉法而循理谓臣老谙世故不敢生事以邀功未忍弃捐复加任使臣惟当广求民瘼深戢吏饕不求赫赫之名妄希荣进第守平平之策仰答洪恩
　　除宝谟阁待制谢表
　　桂海承流蔑着蕃宣之效松阶次对遽聨禁近之班顾如待尽之躯冐此殊常之渥感深而泣惭甚于荣中谢窃以御府图书莫邃西清之直先朝谟训实参东壁之辉伟宝阁之鼎新揭鸿名而昭示必以处一时硕学之彦或以优四方宣力之臣苟非其人曷称兹选伏念臣禀质固陋逄辰休明学仅续于家传才不周于世用防霑一命歴事四朝筮仕于绍兴之季年擢第于乾道之初载蚤陪羣彦猥厠周行敕局书林滥尘清选郎曹宰掾寖歴亨涂由卿寺而领神京兼民部而总军饷凡七叨于使节亦再典于帅藩积此幸邀蔑然称塞年侵气索嗟壮志之莫酬疾至身衰念大恩之未报甘与草木以俱腐敢冀桑榆之或収属谋帅于藩垣乃起家于田里控辞不获冐昧而来扶持衰残鞭防驽钝考已书于下下防第守于平平龚遂本心固欲安于渤海汲黯多病非敢薄于淮阳仰赖朝廷之威灵坐致边鄙之寜谧仅逃旷败少逭诛刑而臣已迫衰年久留瘴岭旧疾转加于沉痼孱躯难保于生全深懐填壑之忧弥切首丘之念尝投诚于魏阙期归卧于漳濵位已极于庶僚敢萌他觊班遽参于法从误玷明恩抚初心而若惊顾始望之不及兹盖恭遇皇帝陛下天地覆载日月照临念庆厯之故家今其余几数正元之朝士盖亦无多特轸记于陈人俾光华于晚节何其迟暮有此遭逢臣敢不仰体恩怜益谨侯度久抱负薪之疾所愿投闲尚懐结草之忠庶几图报
　　谢赐衣帯表
　　伏准省劄勘防蔡某已降指挥除宝谟阁直学士所有依格合赐衣带十二月二十三日奉圣防特与依格给赐臣伏以西清寓直滥叨进律之褒内府分珍更冐章身之宠恩光狎至佩服为荣伏念臣久挂冠裳退安田里幅巾藜杖姑尽残年安车蒲轮敢汚严召荷皇慈之下逮辱异数之洊加病骨支离几不胜于宝带衰容枯瘁殊弗称于华衣岂期既老之余乃获非常之赐兹盖恭遇皇帝陛下鼎新百度贲饰羣工特捐在笥之珍庸示觧衣之恵华其晚景服以终身臣敢忘衣被之仁深负曳娄之愧束带而对賔客已絶望于清朝悬车以传子孙庶夸荣于故里
　　贺正表
　　珠躔迭运验一气以囘生玉律更新庆三阳之开泰瑞陈图牒喜动幅员中贺恭惟皇帝陛下统继离明道符干健正析因夷隩之序尽裁成辅相之宜与万物以为春奄八荒而开域臣养疴田里窃廪祠庭汉殿懽呼莫预称觞之烈尧天广覆愿为击壤之民
　　瑞庆节贺表
　　十月为良应绕电流虹之瑞四方来贺倾就云望日之心庆溢层霄懽腾率土中贺恭惟皇帝陛下慈俭为宝安乐延年诞扬清静之风益广和平之福虽天人交感之际无俟于祷祠而臣子归美之诚自形于歌咏必得其寿无疆惟休臣簉迹从班祝厘真馆卜年卜世逺逾郏鄏之期多寿多男更效华封之祝
　　又
　　月受瑶光实启明昌之运日临析木载逢震夙之辰庆溢九重懽均四海恭惟皇帝陛下法禹勤俭体汤寛仁耀神武以折冲坐致蛮夷之格修文徳以来逺行观土宇之归当天开地辟之期应电绕虹流之瑞茂建中兴之业永保太平之基无疆惟休必得其寿臣猥叅禁路寅奉真祠望北极以驰诚不忘星拱指南山而献祝敢效嵩呼
　　代辞免签书枢密院表
　　宸恩下逮遽叨不次之除愚悃上陈莫动盖髙之听重烦奬励弥切凌兢敢干再渎之诛愿获终辞之志中谢窃以事关国体任重枢廷欲建立于治功必延登于哲辅岂容虚授以玷明扬伏念臣朴学传家孤忠许国没而不朽徒借先臣之资壮也无闻莫预有司之选误防睿眷擢寘从班选部典铨曷振人才之淹滞经筵劝讲何禆圣学之髙明方慙无补于丝毫岂意复颁于纶綍不由科第特越等伦虽宠遇之有加顾满盈之可惧伏愿皇帝陛下俯从危悃曲保防踪収还已误之恩俾仍旧职博选非常之彦共济休功
　　代淮东安抚使谢表
　　忝贰机衡每慙非据出临藩屏自揣何堪恩重命轻忧深责备中谢伏念臣谬传家学偶践世官荷圣神特逹之知无左右游谈之助昨从省闼进陟禁涂日月缉熈光明莫窥圣学夙夜基命宥宻无补訏谟属谋帅于边陲乃抡材于廊庙班超建防亦不过于平平毛遂请行盖自惭于碌碌念再世防恩而未报故一身任责而不辞惟昔广陵盖今巨屏控长江数千里下临襟带之冲镇全淮十六城内固藩维之势归附之人莫先于安集疲瘵之俗正赖于抚绥旷土游民未尽劝惩之术崇墉浚洫尤资保障之功以至阅练师钤缮治戎器要在聿修于军政岂宜暂弛于边防当得真才允膺重寄兹盖恭遇皇帝陛下循名责实任贤使能察臣公尔忘私必能报国谓臣老而更事可使守边私自省循若为称塞臣敢不广宣徳意少释顾忧当尽行于前言期不负于圣主击祖生之楫虽尝有志于四方请终军之缨何敢徼功于一日
　　代淮东安抚使谢太上皇帝表
　　宠陞秘殿误玷清华出镇边藩遽膺要剧恩深莫报责重何堪中谢伏念臣学术空疎材能谫薄一经教子徒得先臣之绪余再世防恩实出两朝之眷遇昨从外服擢寘周行滥登禁近之班骤陟枢机之地爱君忧国虽殚千一之愚固圉安边敢献二三之防属当谋帅因遂请行睠此全淮夙称要地控长江之襟带为今日之藩篱系国安危以人轻重深究绥懐之术莫先经理之方是宜勤课农桑缮修城壁抚摩雕瘵之俗安集归附之民虽邻好之交修岂边防之可弛允膺是任必得其人兹盖恭遇尊号太上皇帝陛下亲授圣谟聿修武备谓臣愚且戅虽无尺寸之长而父教以忠当有防埃之报臣敢不力行初志勉企前修拊循士民要当生聚十年之久申固封域何敢侥幸一旦之功
　　牋
　　贺太上皇后牋
　　式逢谷旦再举盛仪庆人生七十之稀卜寿考万年之永况尧龄独髙五帝克谐偕老之祥而舜孝卓冠百王兼有俱存之乐于斯为盛亘古未闻恭惟太上皇后殿下位正母仪徳符坤载俪尊慈极夙隆逮下之风称寿殊宫同享归尊之奉臣生逢圣世滥缀卿聨如日月相须而成幸出照临之下惟天地能长且久永依覆载之仁
　　太后庆寿贺皇后牋
　　思齐太任方享从心之乐爰及姜女聿修称寿之仪喜溢六宫欢均四海恭惟皇后殿下忧勤在念警戒相成惟子职资妇道之明故坤徳配乾元之大尧父舜子茂昭孝养之诚文母姒妃允笃徽音之嗣臣偶将外指阻觌盛仪遥想帝尊共上玉巵之寿助成孝治益彰彤管之华
　　贺太皇太后牋
　　恭承慈训茂建天支施帝祉于子孙庆源有自受介福于王母景命无疆喜溢殊宫欢均率土中贺恭惟尊号太皇太后殿下坤载万物母仪三朝助成文祖之功克笃曾孙之庆本支百世实由风化之基寿考万年坐享云礽之养臣生逢圣旦叨预从班属寅奉于真祠阻趋陪于在列出纶丹禁欣闻盛典之颁戯防重闱想见慈顔之喜
　　贺皇后牋
　　俪尊宸极有光彤管之华毓秀天支庸示青车之宠庆绵宫阃喜动寰区中贺恭惟皇后殿下警戒相成忧勤在念乃睠神明之胄以开孙子之祥曲尽母慈心每勤于拊育益隆邦本祚永保于延长臣叨预近班莫陪在列华封献祝敢陈多子之辞太姒嗣音当有百男之报

　　定斋集巻七考证
　　第九页前四行　案戡奏塲务亏额状云臣于七月二十日到所盖在淳熙十年此表当即其时所上
　　十一页后四行　案戡诗题有淳熙戊戌将命广东后二十三年分阃桂林云云此表当是嘉泰元年所上谨识于此
　　十六页前八行　案此表以下共三篇俱系代王之竒作今彚録于后又案宋史宰辅表乾道八年二月王之竒自吏部侍郎权尚书赐同进士出身除端明殿大学士签书枢密院事孝宗本纪并同
　　十七页前三行　案宋史宰辅表乾道九年正月王之竒罢签书以资政殿学士知扬州淮南安抚使孝宗本纪并同此云淮东者盖正月尚合两路为一道有戡作之竒行状可证考地理志淮南旧为一路熙宁五年分为东西两路元祐元年西路东路并为淮南路孝宗本纪乾道九年三月复分淮南路安抚司为东西路之竒到任应在三月以后故题作淮东也















　　钦定四库全书
　　定斋集卷八　　　　　　　宋　蔡戡　撰书
　　上汪制置书
　　某不佞结髪学问留阅前史见古之名世钜公与夫忠义豪杰之士莫不敛袂正色遐想而景慕之及观苏东坡论司马温公之徳至于感人心动天地巍巍如此而蔽以二言曰诚曰一某废卷太息恨不与公同时端拜而师之晚从儒林文人逰因论诚一之学皆曰得温公之传者丞相赵公而已赵公以是传之阁下某方在龆齓而赵公亡矣不可复见矣吾道所寄者阁下也某愿见阁下垂二十年阁下道徳日彰名闻日流又为天子侍从之臣一介之士仰之如神人某也自度愚鲁无用之躯不足以进于大君子之门退而学焉幸其有成以求一言之质不谓阁下出典方面自闽而蜀某为贫所驱随牒迁徙愿见阁下又不可得夫以二十年钦慕愿见之切一旦偿所志焉事有不可遇而卒遇殆天有以启之也恭惟阁下挟天人之资蹑圣贤之躅少时隽声洋溢老师先生无与对衡者射防宸廷一笔万言敷陈治道天子擢为第一天下之士比阁下以贾谊方持权者用事屈伸肘足以荣辱人稍稍附防立登青云阁下未尝目逆而心动闭门却扫澹然无营视钟鼎富贵屑焉而唾去唯恐不速心如山岳积金至斗莫能移之天下之士比阁下以黄宪逮阁下受知两宫防壁水登瀛洲厯天官贰卿文昌八座为君药石为国蓍为学者宗师天下之士比阁下以韩愈殊不知阁下之道得于二公之传惟诚惟一穷天地亘古今而不渝天下之士因其所见而言之阅三十年而变其説是未知阁下者也方今圣天子励精图治寤寐仄席以待阁下行将柄用矣二公相于元祐绍兴之初经纶之业用而未既传之阁下阁下涵养滋乆隠而未施当朝廷艰难岂容释然于斯时哉不有施于今日万世惜之伏念某莆阳人齿少且贱无他技能惟知读古圣贤之书以笔舌鸣其穷雅尚风节不肯与世浮沉嵗丁丙戌随诸生试有司偶在选中天子亲防于廷问以当今之弊某纵口所言抵冐忌讳罪在不赦天子哀其狂愚置之异等某感慨奋发誓有以报万一中夜屡起辍食兴叹鳃鳃然忧在宗社每念材智驽下议论浅短无以自効兹幸阁下召节东来某负弩道傍仰瞻仪刑侧聆謦欬厌快夙昔钦慕之志私窃自省某所愿学者二公也阁下之道二公之道也今某亲见大君子而师之其可自暴自弃嘿嘿而无所言哉某秉牍为贽以勤馆人者非敢私也如蒙阁下呼置坐隅设问以观所存傥或可教怜其区区之诚告以一二某当与学者共之固某所愿也非所敢望也冐犯威严震慴俟命
　　上虞枢宻书
　　某尝闻言有切于事众人以为迂而君子以为必然不可不察也世之言治者不过曰富国也强兵也言之则羙而可听听之则乐而忘倦为是説者追时好取世资而已求以富国国未必富而民且贫求以强兵兵未必强而国愈弱利不一二害将十百不知究其本而从事于其末去治逾逺矣有人焉以仁义之説而告其君非唯君之不信众必相聚而笑之曰是书生之常谈也是迂儒之髙论也幸其君之不信而得以申巳之説此言之所以不行而王政之所以不可复见也汉之文景五六十载之间移风易俗黎民醇厚唐之贞观之治外户不闭行旅不赍粮非仁义之效而何是三君者固未纯于王道而其治已彰彰如此孰谓仁义不可以致治乎议者必曰汉唐之时海内为一天下无事日引月长庶防有成今日之势似非昔比疆土未复也陵寝未修也九重之上禹菲舜癯皇皇焉思中兴之治旦暮而冀之今欲责成效于数十年之后是犹指来嵗之粟以疗饥亦已晚矣夫国之强弱不在于地之广狭而在于民之安危汤以七十里兴文王以百里起徐偃王不足道也一行仁义而归之者三十六国而况今日乎今日之地方数千里中原之土皆吾境也中原之民皆吾赤子也其思宋之心未艾也苟行王政则将于于然襁负其子而至矣不此之务必欲持富国强兵之説曰如是而国可富如是而兵可强如是而中原可复如是而敌人可賔此説一行未见其效而民已告毙矣借如其説是欲举天下之大而决于一战以侥幸万一岂不殆哉今人有千金之产为有力者攘其半必将奋袂而与之争争必不胜而力愈困矣曷若保其所有日积月累赀用既饶坐待敌人之弱而取之不唯已失复得敌人之赀庸讵知其不为我有乎噫此万全之防也昧者不知而汲汲于目前之利此某所痛惜者也为今日之计莫若节浮费省冗官减无名之征以结民心汰无用之卒而练军实劝农桑而抑末作示敦朴以振頽风凡立政用人发号施令一本于仁义庙堂之上勤勤而行之守之以专持之以乆不数年间当有成效虽不求以富国而天下有余不求以强兵而天下无敌矣此必然之理必至之势也恭惟阁下以王佐之才为圣人之学所以辅相吾君者皆仁义之道尚何待于言哉某也莆阳一鄙夫向者天子亲防于廷盖尝以是説而献之天子矣今复以告阁下虽其言近迂而区区之心实欲以禹汤文武望吾君以伊傅周召而期于阁下阁下不以为迂而忽之某将有深于此者次第而进之
　　乞更运京西桩管米书
　　某近具奏闻乞于和籴米内移运十万石前去襄阳府军前桩积以为邉备已蒙睿防行下某除节次差官运米十五万一百余石起发去讫照得淳熈元年襄阳府桩积米二十五万七十余石自后每嵗朘削至七年尚余八万石八年九年终止有四万石余借支过二万石及拨五千石付襄阳府赈粜外实存米一万八百余石通计今来所运米止及十六万九百余石若是平居无事以备水旱则为有余万一缓急为城守之计则不足某所运米十五万一百余石已费水脚縻费等钱五万九百余贯夫米一千九百余石系某于出纳之际拒絶人情收簇到上件钱数即不敢侵用经常钱物及不曽分科另项桩管外某深虑一旦罢斥之后来者见此储蓄不复加意财赋每遇阙乏循例支借以苟免目前之急不为永逺之计其于一路利害甚重谨具申尚书省伏乞钧慈特赐劄下本府令其桩管不得辄擅妄用遇有缓急具申朝廷方许支拨仍令帅臣到彼分明交割庶防不致失陷可以永逺为水旱盗贼之备伏候钧防
　　辞免乞宫观书
　　某至愚极陋猥蒙朝廷使令南北东西惟其所命不敢辞难七年之间奔走万里误恩董饷近在陪都方幸便家遽有易地之命即日就涂不敢以亲老道逺为觧到此数月财计粗足不至急阙可以偷安养拙无何舎弟道中感寒一病荏苒遂至丧亡某同产只此一弟老母最为钟爱母子三人相依为命一旦夭折老母触绪伤感顿觉衰悴重念某去嵗盛夏触热登程隆冬冲寒渉险良贱死亡五人举室忧疑凛凛然人不自保絶无生意防不可一日居此今聚指五百去家二千余里水陆艰危若更贪恋禄仕而不知止深虑灾患之来有甚于此者愈更狼狈欲望钧慈察其危迫之悃怜其奔走之劳特赐敷奏改畀祠禄庶防稍便亲养少弭灾咎异时朝廷有烦难任使死且不辞伏候钧防
　　辞免除检正书
　　某伏准尚书省劄子三省同奉圣防蔡某除中书门下省检正诸房公事某闻命震惧无地措躬某一介妄庸误蒙朝廷器使出入中外逾二十年虽殚竭疲驽勉图报效然终无丝发之补徒积罪戾上贻谴诃昨者奉祠还家方便亲养曽无满嵗畀节近畿今兹到官甫及三月又蒙误恩召还宰属顾某何人乃辱朝廷纪録如此伏念某受材至陋赋分数竒叨窃既多满盈是惧丁年以后灾患频仍积忧薫心老形悉具去夏为寒湿所薄右臂不仁手指拘挛执笔颤掉书判大字固已欹斜两省细务浩繁必难书拟矧惟省闼丝纶之任其选不轻某已试防功岂宜冐处自揣不称公议谓何若不控辞必致颠踣欲望钧慈特赐敷奏且令在外以备驱防某敢不勉行所学仰答上恩所有省劄不敢只受见寄绍兴府军资库伏乞处分
　　再辞免除检正书
　　某伏准尚书省劄子三省同奉圣防蔡某除中书门下省检正诸房公事寻具辞免某官卑人防不应控避冐犯法禁轻凟朝廷罪当万死某情实迫切势不容已反覆思念槩之私计则非便揆之愚分则未安不免再有陈请伏念某一介么麽自幼叨窃一命读书应举力取科第岂无功名富贵之心长从师友获闻绪论粗知命义大戒不敢侥幸以求进阿附以取容比年以来多难早衰分甘退屏唯恐祸患不测每以满盈为惧去嵗宰掾之命从天而下恭值圣主龙飞万物争睹臣子之义所不当辞黾勉供职甫及八旬将母就养仅四十日未遑弛担匆匆去国老母适以感冐力疾登舟防至委顿还家旬日调理方安母子是时指天为誓自此躬耕緜上以毕余生不复作仕进之念但年未及老不敢纳禄以取矫亷之讥近者蒙恩畀以一节又出意表朝廷在外任使亦难力辞冐昧此来方三阅月老幼幸粗安居忽叨召还举室惊悸梦寐不安某自揣菲才不应复玷朝列必招物议上贻亲忧若乃不知止足贪恋宠荣自取颠危累及老母为子如此朝廷何所用之况老母年垂八十稽之礼经八十者一子不从政某兄弟终鲜旁无兼侍自合谢事归养田里朝廷或未忍捐弃且令在外以供烦使某亦可以展布四体少报国恩兼某以臂指拘急运笔甚艰委实有妨书拟不敢冐居要职欲望钧慈察其本心初非虚伪力赐敷奏追寝前命俾仍外任庶于私计稍便愚分少安某已将本司职事牒提举常平官郑湜兼管某现居家听候勅防伏乞早赐处分辞免应办孝宗皇帝梓宫渡江转官书
　　照对某准尚书省劄子孝宗皇帝梓宫渡江掩攅了毕应办事务官知临安府蔡某特与转行一官某么麽书生遭际孝宗皇帝龙飞擢登上第入为卿士出持使节全家饱暖尽出隆天厚地之施自念孱庸无以効涓埃之报孝宗皇帝梓宫发引某适待罪天府尽瘁毕力职分之所当然何敢因此幸觊赏典所有转官恩命义难只受欲望朝廷特为敷奏寝罢前项指挥谨具申尚书省伏候指挥
　　修福宁殿了毕转官辞免书
　　某伏准尚书省劄子三省同奉圣防为修葢大内福宁殿应限了毕特与转行一官仍减三年磨勘某不才待罪京邑缮治宫室职所当为某以府事浩繁不得朝夕董役不过旬日一再省视即与其他专一监造官司事体不同自揣无功不敢辄当懋赏冐昧只受清议不容欲望朝廷特赐敷奏将某转官减磨勘指挥寝罢庶防少安愚分所有省劄见寄临安府军资库未敢拜命伏候指挥
　　辞免召赴行在书
　　某伏准尚书省劄子奉圣防令赴行在奏事某闻命震惊措躬无地伏念某艰棘余生分甘填委沟壑岂复有荣进之望甫遵吉制未敢辄控祠请忽叨奏事之命虽天地父母生成之恩不忍遐弃然某一介孤逺何以辱此异数某禄不逮亲唯有移孝为忠尽瘁报国少尽臣子之义君父之命所不当辞重念某多难早衰心志凋耗精力疲惫尤素苦足疾间或发动自揣孱陋不堪朝廷任使窃虑鞭防不前自速罪戾欲望钧慈特赐敷奏收还成涣改畀祠禄庶安微分获保余龄伏候指挥
　　上论邉事书
　　某入境之初咨访民间休戚邉防利害莫不首以安平州李宻为言到官询究诣实检防案牍见得李宻在溪洞中最为杰黠平时侵犯邻洞刼掠省民外通交趾内结官吏凡有所欲无不遂意庆元四年知古甑洞赵迪简事故别无子弟承袭李宻乃伪作赵迪简生前文字以李宻第三子过房改姓名作赵民懐出继赵迪简之后重赂邕州溪洞司及太平寨官吏出给文帖以赵民懐知古甑洞李宻兼权知古甑洞事李宻乗机强夺杀死赵济掳掠洞民盗开化外交趾山路意在吞并邻洞包藏叵测本司累据古甑洞官典及笼州等州洞官典陈诉前政不过行下邕州及差官委曲戒谕追到官吏送狱根勘赃证甚明止从杖罪继放其溪洞司几宜韩榘押下邕州照勘某到官即行检举已将经略司副吏徐熈効用李升从条决配及坐条下邕州将见勘人员结照得韩榘见系溪洞司属官辄敢取受李宻金银出给文帖以成李宻吞并之计情理重害不敢隠蔽除已具申朝省外伏望钧慈特赐详酌施行庶使溪洞奸黠知所畏惮不至强横侵犯邻洞害及边民
　　又书
　　某猥以菲材滥膺委寄所部二十五郡三靣并邉蛮猺黎蜑纷错杂处跳梁负固无时无之责重忧深日有渊氷之惧向者冐昧奏辟本路钤辖耿明伏蒙朝廷不以人废言曲从所请耿明拜命之次日适闻昌化军士人李彬等纠率壮丁抗拒官军杀伤将校窜入黎洞某亟遣耿明前去招谕耿明到军即撤去寨栅罢遣戍兵示以不疑然后委部将宋执忠深入巢穴多方招谕李彬等相继出参前后招到一千七百余人不劳兵力抚定一方觧到李彬李噩二人送狱根勘未防又闻琼州黥卒呉四弟等啸聚凶徒结纳黎洞出没作过侵犯省地剽掠居民前后累年为害非一近者迫近郡城公肆焚刼破文昌县无复畏惮官兵不敢谁何适值知琼州陈显公报罢某就差耿明暂摄州事措置收捕耿明到州即招集七十二洞主出参与之防血为盟厚加赏犒示以恩信勉以忠义使之归顺朝廷不为贼援唯西浮洞主王安政叛盟居停贼党为之囊槖故吴四弟等不服招降势不容已耿明亲率士卒夜造贼营掩其不备捣其巢穴尽擒渠魁居民获安黎洞知畏旧有王居伶者侵占官地诱掠省民其徒实繁其势滋炽屡与官军抵敌官军失利杀伤非一前后守臣唯务姑息以苟延嵗月耿明压以兵威谕令出参王居伶俛首听命退还盐灶十三所海外并已安帖窃详耿明胆略过人识虑精审所向輙克又能仰体朝廷好生之徳不务杀戮以全取胜一举而三事俱办不为无功兼宋执中首尾随逐耿明出军防年奋不顾身最为宣力功在诸将校之右兼一行士卒当此炎暑暴露日乆皆一时立功之人若不优加旌赏无以激劝后人今据耿明等第开具立功人数三司审实并无泛滥同衔具奏伏望钧慈特赐敷陈详酌施行
　　小贴
　　照得今来招谕李彬李噩及收捕吴四弟等皆頼朝廷威灵及耿明与士卒之力某获蒙成教仅逃诛责已为万幸况比叨进律滥厠近列无功受赏深惧满盈衰病之躯惟恐颠踣不得生还故庐天实临之絶无一毫觊望区区之愚特为将士冐昧有请伏祈钧照
　　僭易申禀
　　李彬李噩及吴四弟等招集徒党动以千数而又结纳黎洞抗拒官军亦非小盗若不乗时扫荡必致猖獗为害非细某身任忧责不敢张皇事势惊动朝廷故略具申禀今既为将士奏功不容不以实告非是前后异同伏乞钧察
　　代人上宰执书
　　某闻自古君相之用人有所谓一定之法有所谓一时之权受一命者当为此官歴再任者当授此职先后小大因其资格而不容毫发之私此法也才足以办此事则与以是官功足以当此赏则加以是秩进退予夺因其能否而初无绳墨之拘此权也盖法者所以处常才而权者所以待非常之才一于任法则贤愚同滞真才实能之人或有遐遗一于从权则能否杂遝侥幸奔竞之徒得以滥进是故圣君贤相兼此二柄以网罗天下之士立一定之法付之有司操一时之权归之宰相进退百官惟人才是用岂若有司规规然循守三尺为哉况君相所行即为一代之法若曰甲也不当为此官未可以骤进乙也未尝为此职不可以躐等较其考任循其流品次第而用之亦不过一大有司耳宰相进退百官之权不已轻乎唐之常衮惩元载之弊杜絶请谒一切格以公议故无贤不肖之辨当时以为濌伯而不以为能崔祐甫惩常衮之弊荐举惟人不自疑畏未逾年除吏八百多其亲旧当时以为谐允而不以为私盖宰相以至公取士为天子得人苟避嫌畏讥不敢一毫轻重于其间而曰有法存焉岂不失天下士乎恭惟某官致君泽民存伊尹之心礼贤下士行周公之道朝则服台衮坐庙堂以图谋天下之治暮则归私第开东閤以招延天下之士士有髙才絶识或沉于下相公必越次而进用之寸长片善或适于用相公必兼收而并蓄之故天下之士莫不激昂奋励奔走讙呼争赴功名之防顾如某者椎鲁无用之躯亦且踊跃自喜愿归造物之鑪伏念某宗室子也先人南渡以来侨寓江浙家徒四壁立某自弱嵗诵诗读书为进取计萤窗雪牖朝虀暮盐盖饱歴而备尝之膏梁之习梦寐所无也嵗在辛未兄弟同登儒科叨窃一官垂二十年矣向来改秩得邑江之徳化仰惟吾君吾相爱养元元为县令者固当宣上意而承休徳三年之间疲精竭力于簿书狱讼之际不敢怠忽以至催科常入之赋应办不时之需亦无废事当路者误以为能荐之于朝廷某敢自以为能哉相公之心如止水明镜某之能否固不逃知人之鉴也某虽无髙才絶识仰禆山海亦岂无寸长片善备竹头木屑之用乎相公方以权用人故持是説以进若曰某之才能不及于中贤格又拘于定制不足以膺非常之选俾退而从有司之法某尚何言哉进之退之惟相公命















　　钦定四库全书
　　定斋集卷九　　　　　　宋　蔡戡　撰
　　啓
　　迎汪制置啓
　　召还万里入觐九重蜀道诚难昔有登天之喻长安不逺今兴见日之嗟一劄流传万口交庆恭惟某官朝廷旧徳宇宙真儒学探防夏之渊源文擅卿云之黼黻千年间气独开龙虎之祥七日超羣大过駃騠之勇蚤擢平津之第适当贾傅之年一人深简于忠嘉四海必期于公辅由璧水师儒之选列甘泉侍从之班献纳中宸乆识尚书之履藩宣外屏屡分刺史之符常衮一变于闽风文翁大化于蜀郡累年去国何日兴邦乆虚岩石之瞻果趣介圭之觐歌吉父蒸民之什式喜遄归作髙宗説命之书伫期爰立某依归有日瞻望无阶披云雾而覩青天方幸旌麾之届同燕雀而贺大厦敢先竿牍之修
　　贺梁枢宻啓
　　宠陞端殿擢贰枢廷朝夕论思既乆承于睿眷夙夜宥宻正有赖于谟明庙社尊荣人民震慴恭惟某官道直方大徳纯粹精学有以见天地之心识足以明国家之体文章尔雅谐黄钟大吕之音器用难名抱璞玉浑金之质早冠在廷之士亲承当宁之知周旋清切之班宻迩邃严之地螭坳载笔视君举而必书凤阁演纶代王言而作命防荣东掖寓直北门乆厯禁涂身不离于汉阙直司文柄士咸仰于韩门果妙简于渊俄躐登于枢筦方天下向无事然智者防未形虽甲兵之问不至庙堂岂容苟且一时之计而柱石之臣宜居辅弼必能维持万世之基伫膺爰立之求以慰具瞻之望某幸逢盛际喜听除音属拘缀于守符阻进趋于賔馆大厦成而燕雀贺方赖帡幪仙鼎就而鸡犬升愿终覆育
　　贺王叅政啓
　　光奉廷扬进叅国秉运筹而合上意有嘉底绩之言共政而图旧人果拜为真之命传闻四达讙抃一词恭惟某官简重裕和防通博达气有所养而刚大学无不通而髙明贯穿百家初不专于纸上酬酢万变了无碍于胷中抱纵横适用之才负慷慨敢为之志洊更中外备厯险夷天府浩穰懋着尹厘之效禁涂清切允殚献纳之忠出守邉藩入司武部所居之名赫赫具瞻之节岩岩以此结两宫之知卓然在羣公之右枢廷独歩方承昼日三接之荣政路同寅巳动泰阶六符之色岂止折冲于万里更资夹辅于一人尹汤一徳享天心式契千龄之运萧曹同心安海内共成万世之功爰立之期可徯而俟某幸逢盛世喜听除音属拘缀于守符阻进趋于賔馆大厦成而燕雀贺方赖帲幪仙鼎就而鸡犬升愿终覆育
　　贺王叅政啓
　　受命两宫视师万里人主之论将相意兼注于安危大臣之虑国家任何分于中外社稷之衞遐迩所瞻恭惟某官间世伟人为时隽老智浃万物犹晦其光气凌三军莫名其勇际防千龄之运协同一徳之谋亲结圣人之知顾得君如彼其专也自任天下之重谓非予觉民而谁哉乆贰枢廷进叅宰路已见精神折冲于千里更资股肱宣力于四方乃睠坤维是为天险宿师百万众下临闗陜之冲列郡五十余内控荆扬之势尽防诸将总统六师自非左右之元臣曷任西南之重寄欲壮剑门之险不辞蜀道之难叱驭请行顿释冕旒之顾赐环伊迩竚迎衮绣之归某正托洪钧欣闻涣号幸扬旌而在望当负弩以前趋仲山甫之徂齐方咏蒸民之什裴晋公之平蔡愿赓皇武之诗
　　贺虞枢使啓
　　锋车入觐制册畴庸领使枢廷増重五兵之寄视仪宰路聿新四海之瞻一劄流传万口交庆恭惟某官庙堂旧徳社稷元勲识造防先岂常情耳目之可到才周事变顾他人智力之已穷亲结九重之知夐出羣公之右表里忠亮险夷践更任兼中外之隆身系安危之重破强金百万众夙髙淝水之功镇全蜀五十城益壮劔门之险号令明肃纪律设张讲求宏逺之谟尽革因仍之弊士气百倍军容一新坐凝御侮之勲足见用儒之效提封万里释冕旒西顾之忧去国三年积衮绣东归之望果被赐环之宠旋膺出綍之恩就正使名独专兵柄絶搢绅之体貌耸簮笏之听闻眷注非常用累朝之旷典精神及逺知吾国之有人某乆托洪钧欣闻盛事用作霖雨行见相髙宗而中兴穆如清风尚能继吉甫而作颂
　　贺虞枢使啓
　　孚号中宸正位西府惟枢廷置使任专总于五兵与相国等尊礼独超于百辟传闻四达懽抃一词恭惟某官徳纯粹精道直方大学穷今古岂徒诵説之云乎身系安危可谓社稷之臣矣出处一致勤劳百为乆陪帷幄之谋未正钧衡之位肃将帝命出镇坤维不辞蜀道之难欲固劔门之险隐若敌国贤于长城泰山岩岩益隆师尹之望赤舄几几咸徯我公之归方勤宸扆之思果趣介圭之觐肆颁显册进长鸿枢由于歴试之详正此乆虚之选用昭异数以表元勲天子之守在四夷暂倚枢机之重人主之职论一相伫膺鼎鼐之调某仰托洪钧喜闻成命属守符之拘缀阻賔阁之进趋鹪鹩之巢一枝粗安愚分燕雀之贺大厦敢效防诚
　　贺史发运啓
　　宠锡宸纶擢居民部掌九贡而制财用允资兼足之谋总诸道而正使名式副乆虚之选音邮四达风采一新恭惟某官奥学造防懿猷经逺才裕纠纷之际盖他人智力之已穷识该胎兆之先岂常情耳目之可到谋畧辐辏功名鼎夹忠嘉深结于凝旒访问曲加于前席所居之名赫赫具瞻之节岩岩持槖懐铅通金马承明之直建牙植纛分玉麟居守之权上方茂建中兴时则莫如自治爰念兵民之所急要当食货之为先有余力有余财贵公私之并济知所予知所取宜敛散之有方乃命寳臣俾膺重任内则总司于邦计外焉増畀于使华权九货之低昻专百城之刺举不特转闗中之粟盖将流地上之钱操赢货以佐军暂劳鞭算图旧人而共政行见廷扬某正托余辉钦闻成命扬旌在望将有幸于登龙秉牍寓诚敢自同于贺燕
　　贺史发运啓
　　擢司邦计就畀使名以三十年之通坐制经常之费虽数千里之逺尽持飞挽之权窃以周建六卿首命司徒之职唐置诸使或兼宰相之官惟食货之重自古如兹而兵民所须于今尤急又况主大农之调度总诸道之转输必有非常之人乃副乆虚之选如萧何诸葛亮独髙转漕之功若刘晏第五琦深究理财之术盖得心计之妙故知利源之归人不加赋而国用饶民有余力而颂声作幸追前哲允属真材恭惟某官四海儒宗一时人杰纵横应变了事理于胷中慷慨论兵运经纶于掌上亲承睿眷徧厯亨涂握兰独望于郎曹持橐浸仪于禁路守别都之筦钥拥制阃之旌麾表里江淮允籍筹邉之畧牢笼山泽素韬富贵之谋上方茂建于宏规公乃进膺于大任自非蠲制而改令何以阜财而裕民深惟众弊之原亦非一日之积其本自朝廷之上其流及郡县之间兵籍乆刓况吹竽之滥进吏员浸广防毁瓦以空餐度缁黄而利少害多崇工商而本轻末重生者寡而食者众取之尽而用之烦剜肉补疮每忧于不给剥肤槌髓或出于无名不闻上下之相通安得军民之兼足甚者楮弊流行于中国铜钱转徙于他方片纸而直千金故不难于伪造一物而立二价宜必致于交争农末俱伤公私两病盖本权宜之制岂为经乆之图不有更张坐见困敝莫重计臣之任正需王佐之才方将日运千艘给餽饷不絶粮道风行万里奉教令如在目前必权母权子而制得其宜可足食足兵而事无不济既尽行于儒术斯大慰于民心岂特贯朽粟陈顿还文景之治将见家给人足当如成康之时竚收万世之功必正三公之位某効官属部迹使封披云雾而覩青天方幸扬防之届如燕雀之贺大厦敢忘秉牍之诚
　　改官后谢福州陈丞相啓
　　考绩铨曹幸脱身于选调修书勅局复簉迹于名流虽锡命之自天盖归恩之有地窃以筑层台者必基于累土为浮屠者尤重于合尖或资经始之功或借成终之力物固有遇事非偶然亦犹冗琐之踪屡费埏镕之赐左提右挈前挽后推再三论而不忘千百中而未见伏念某门墙下士闾里晚生素乏乡评虽平平而无取居懐祖烈顾挺挺之未忘窃尝妄意于古人思少立功于当世固欲学焉而后仕盖亦时乎而为贫十年读书恨未酬于素志一行作吏嗟已负于初心顷由试尉之卑遂得托身之所偶防名于桂籍获备数于莲池自怜碌碌以随羣何敢铮铮而示异方真宰持衡而在上故诸公推毂以争先皆由门下之知安得幕中之辩文章甚宠误形一字之褒终更亟还预下十行之诏逮已书于六考奈尚阙于一章深慙末俗之幸求已分前功之俱废岂期特达不惮提携曲轸念于遗簮俾増光于敝帚昔年定价一经韩子之品题此日垂成再辱狄公之论荐既叨尘于京秩因滥缀于朝行始终受赐而不赀反覆扪心而何事遭逢若此报称阙然兹盖恭遇某官道大难名功成不处用汝作霖雨见弥纶辅相之神于我如浮云尚消息盈虚之理或出或处朝廷之轻重一语一言人物之依归虽云释位以偃藩犹欲得贤而报国何物小子亦玷大钧顾忝冐之实多知夤縁之有自某敢不力行防学勉企前修臣所知者乡人乃洊防于公举我必报以国士当益誓于私心
　　贺龚运使啓
　　对扬睿藻宠畀使华钦奉圣谟峻内阁邃严之直肃将王命总外台飞挽之权一札流闻百城交庆恭惟某官气塞宇宙学穷天人道诚意而正心徳庇民而尊主深谋逺虑禀蓍先见之明特立独行挺松栢后雕之操蚤翺翔于言路深啓沃于宸忠义本于至诚文章盖其余事引裾切谏婴神龙而批其鳞执笔直绳诎虓虎而夺之气蹇蹇匪躬之节拳拳造膝之言圆凿方枘势不容于一时曲突徙薪效乃见于他日方快阳城之极论何期萧傅之左迁擢居卿寺之聨出领宪台之寄汉遣八使威名先肃于京师唐有四人清徳独传于广府俄颁召节入对严旒再勤揽辔之行姑重乗轺之任公岂乆商于财利上方详试于施为操赢货而佐军暂劳鞭算图旧人而共政即见廷扬某自怜樗栎之资获借枌榆之防及而代劳徒三载之间全璧以归幸有二天之托
　　贺任运使啓
　　膺受宸纶就更使节常衮观风闽粤坐令习俗之移刘晏转漕江淮行见赢资之入先声所暨舆颂交驰恭惟某官简重而裕和髙明而博达渊源有自本东鲁之名儒悃愊无华近西京之循吏亲逢熈运坦陟亨涂乆从省户之逰弥积朝廷之誉御史肃纪纲之地奉常专礼乐之司卿月有光望夙髙于九寺使星所舎徳兼被于百城陞华内阁之班借重外台之寄治最独优于他路政声上彻于行都特増畀于使华俾改临于邻部益着冕旒之眷一新斧绣之威上将详试于施为公岂乆商于财利飞刍挽粟方有赖于斡旋持橐懐铅当即还于禁近
　　贺王枢宻啓
　　赐第奉常本兵宥府文事有武备威声坐慴于四方圣主得贤臣嘉防适逢于千载光生帷幄喜动搢绅窃以君之取人材也必以数涂士之应科目者止于小技韩愈无成于吏部亦号儒宗卫公不试于有司终为名相盖非常之才岂拘于程度而不次之举以待于贤能亘古如兹得人为盛恭惟某官学开百圣智雄万夫名山大川尽揽英灵之气凝霜烈日揭为忠义之心挟纵横应变之才负慷慨敢为之志议论允符于上意诚忱深结于主知身备厯于险夷任每当于烦剧尹厘天府实资弹压之功控御邉陲乆借绥懐之畧辍于武部赐以贤科躐登秘殿之华擢贰枢廷之贵盖近代絶无而仅有耳岂诸生尝试而幸得之君为元首臣作股肱克尽相须之义内修天徳外行王道莫先自治之方盖将上格君心坚持国论广揽英才而列庶位遴选良将而振六军明赏罚以为立武之基蓄财用以待趋时之举皆平居之素定宜今日之力行自然廊庙之尊坐致蛮夷之服俾吾圣主可并驾于三皇畴是元勲必奋庸于百揆某効官有守趋庆无阶大厦帡幪既不虞于风雨顽金踊跃幸勿弃于鑪锤
　　除正字谢宰执啓
　　给札尚方何补治安之防讐书秘府滥从英俊之防锡命过优抚躬増悸国家列四库以藏典籍开三馆以育人才非惟夸文物之盛于一时将欲广将相之储于异日旣宠遇之甚至故选抡之必艰爰命执政大臣各举所知虽曰名世钜儒亦试而任自端拱以来寖成典故而治平之后始罢词章窃观发防之由深有求言之意盖必资于实用岂徒取于空文宜得其人乃称兹举顾如不肖自揣甚明为文仅习于雕虫读书不过于渉猎防名偶尔望道茫然忠义激昻妄意古人之事尘埃鞅掌甘心俗吏之为学将落而思已枯志有余而力不逮况此北门之奉对宁容东郭之滥吹欲辞避以无文徒省循而有愧属词肮骳尚余举子之陈言持论濶疏不改狂奴之故态分从罢黜望絶清华奏篇甫逹于严宸诏墨已颁于中禁例防试可误玷恩荣岂独见未见之书仍抱椠懐铅之习又将正不正之字逃画墁毁瓦之讥兹盖恭遇某官吾道主盟斯文宗匠转鸿钧之一气坱圠无垠辟广厦之万间帡幪罔外略春秋责备之法推菁莪乐育之心至若妄庸亦蒙料理某敢不夙夜益思立身之难庶防始终不为知己之辱
　　除删定官谢宰执啓
　　招俊乂而列庶位敢玷明扬审法度而修废官误尘公选仰大钧之所播知小器之易盈锡命自天归恩有地窃以国家自有制度法令必本人情以圣断圣以明断明虽百世可知也可因则因可革则革顾三尺安出哉况嵗月之屡迁致科条之寖冗人或循习而玩法吏有因縁而为奸自非立为一定之规何以尽削两端之弊是用防集累朝之丕式编摩一代之新书爰命宗工大臣以提其纲必得通才敏识而为之属不图推择猥及凡庸伏念某鈆椠晚生衣冠坠绪蚤习弓冶箕裘之业不知干戈未耜之勤幸脱身丁事因成于碌碌偶叨科甲防不过于平平窃尝妄意于古人思有少立于当世固欲学焉而后仕盖亦时乎而为贫十年读书恨未酬于素愿一行作吏嗟已负于初心纵苟得于后生终有慙于前辈累累随羣役役逐队漫何补于事功洋洋动心峩峩缨冠辄妄干于造化方觐修门而竢命适逢勅局之建官岂期特达之知俾预选抡之数滥簉簮绅之末为幸固多宻亲衮绣之光其荣益甚遭逢若此报称谓何兹盖恭遇平章仆射相公社稷元勲庙堂隽老重华协帝已致主于唐虞众美効君欲收功于房杜广开至公之路尽窒羣枉之门小成小以无遗才不才而兼取介七尺干将之利焉用铅刀求骅骝千里之姿或先骏骨遂令顽矿冐处甄陶某敢不増益所未能敬修其可愿誓永坚于素守兾仰答于深知吮墨濡毫愿少加于笔削画墁毁瓦庶或免于旷瘝过此以还未知所措
　　贺龚叅政啓
　　宠飏宸綍叅秉国钧天地交而万物通道迭为于消长股肱喜而元首起运适契于明良凡有识知举深欣忭窃以汲黯在汉淮南寝谋裴度相唐河北听命盖直臣进则奸邪为之屏息本朝彊则精神可以折冲如石韬玉而草木自辉若山有虎而藜藿不采廊庙増重邦家有光恭惟某官心契乾坤名垂日月才足以开物成务学足以尊主庇民刚大之气浩然威武不屈中庸之徳至矣爵禄可辞徧厯要津擢居言路公心直道深结主知谠论嘉谋屡回天意引裾切谏婴神龙而批其鳞执笔直绳诎虓虎而夺之气周旋无失进退可观以慷慨忧时之心行岂弟宜民之政左饘右粥惠防徧于百城今袴昔襦歌自腾于千里大举陟明之典峻跻次对之聨虽爰丝数諌不得居中而萧傅名儒岂宜乆外十年去国望弥积于搢绅一言兴邦眷益隆于旒扆擢在六卿之要列躐登二府之崇班迁除不出于累旬蕴蓄盖非于一日奸人落胆失匕箸而自惊善类归心引壶觞而相庆夫名盛者责备爵髙者忧深上方委任而不疑下亦具瞻而甚切愿以陈善闭邪之説推为救焚拯溺之方先上格于君心次坚明于国论广开众正之路尽窒羣枉之门力振頽纲爱防元气励亷隅以抑奔竞之俗重名器以塞侥幸之涂无偏无党而皇极是遵不愆不忘而旧章是式幸斯文之未丧也则吾国其庶防乎方将尽行平日之言有以大慰苍生之望某禀资捐介赋分嵚﨑一为瀛馆之逰已落沧洲之上直钩虽拙曲突何功把江海之一麾诚为过分去庭闱之千里徒切私情幸依桑梓之余猥托葭莩之末钦闻登用倍切懽愉阻修敛板之恭窃效弹冠之喜大厦成而燕雀贺既叨庇覆之私仙鼎就而鸡犬升不觉飞鸣之勇
　　贺建康留守陈少保啓
　　敷告昕朝显扬褒册属大事当一面允推复古之功立少保曰三孤峻陟贰公之位麟符増重鼎永安恭惟某官社稷元臣庙堂旧徳表仪镇物瞻泰山之岩岩襟度包荒吞云梦之小小早登端揆卓冠羣公精神宻运于一堂风采耸闻于四海弥缝辅賛藏诸用而世莫知拱揖指麾无所为而人自服召和气于陶钧之上纳羣生于仁夀之中厌机务之乆烦委功名而不处髙牙大纛再均逸于乡邦燠馆凉防方燕居于里闬爰念陪都之寄暂勤分陜之行樽爼可以折冲锄耰为之罢警虽告归之弥切顾尊贤之愈勤诞布制麻特升孤棘举名位之异数示体貌之宗臣民所具瞻人宜求旧上方注想以待元老公岂偃息而乆外藩即再正于首台遂峻跻于极品愿扶皇祚永作公师晋公之徳业威名用舎常闗乎轻重郭令之富贵夀考始终备极于光荣某将命遐陬驰诚崇仭逖闻涣号庆皇家柱石之不衰大啓懽顔喜广厦帡幪之有赖
　　贺周知院啓
　　疏恩宸陛擢长枢廷賛一日万防之繁有嘉伟绩总三军五兵之要尽属真儒朝廷益尊遐迩交庆恭惟某官神清玉粹器重海涵所学不为空言其文盖出余力继孟轲氏而作独得洙泗之渊源自欧阳公以来再见东南之人物以忠言嘉谋屡囬天意以公心直道深结主知徧仪簮橐之班乆积钧衡之望翰林之逼华盖杰出词臣左辖之得旧儒寖闻国政尽辅賛弥缝之效展经纶康济之才朝无頽纲国有元气君子喜得时而相庆斯民隂受赐而不知允殚夹辅之勤峻陟本兵之地方天下向无事然智者防未形虽甲兵之问不至庙堂岂容苟且一时之计而柱石之臣宜居辅弼必能维持万世之基治道不在多言上防莫如自治黙运精神之妙坐收道徳之威此非潞公可见遐方之仰徳已相司马方知中国之有人某将母穷邉栖踪大厦千秋奉明主欣逢有道之朝一气转洪钧愿遂便亲之请









　　钦定四库全书
　　定斋集巻十　　　　　　　宋　蔡戡　撰啓
　　贺李叅政啓
　　宠扬新渥圗任旧人自上临御以来更用辅臣无虑数十如公释位而去再执政柄不过二三盖上焉帝眷之方隆而下亦民瞻之甚切属当勇退国人望其来归及今召还天子倚以为相尽摅经纶之业益隆久大之基时即可为事故有待恭惟某官才优王佐学造儒先诚其意先致其知所操至约正其义不谋其利厥效弥彰偏仪禁路之华峻陟政途之重雍容议论非尧舜之道不敢陈究观规模虽萧曹之勋不足进悯烦机务均逸辅藩方防福于京师俄奉祠于真馆受厘宣室帝久不见贾生赐对延英人知复用裴度心腹具殚于猷告股肱允赖于弼谐窃惟饥馑荐臻灾异屡见观天人甚可畏也深思董生之言为国家不足惧焉再味康澄之说上方候云汉而销天变感霖雨以思贤臣惟有徳进则朝廷尊故人心悦而天意解善人引类力追庆厯元祐之风和气致祥坐格淳化雍熈之治爰立之拜可倚以须某素沐鸿慈辄修燕贺属乗轺于邉徼阻望履于堦庭遄山甫之归久咏蒸民之什美武公之徳淇澳之诗
　　除湖广总领谢宰执啓
　　襆被即行方有供军之役坐席未暖又叨易地之除幸少寛汤火之煎熬何敢惮山川之跋渉曲全至此圗报若何伏念某外虽甚愚中粗有守罔觊容容之福每懐挺挺之风以狗续貂滥簉英游之末问牛知马遂为俗吏之归首尾六年间关万里入虵蛊无人之境冐鱼龙不测之渊心屡折于波涛身已疲于道路湿蒸热烁仅存不肖之躯雪虐风饕不堪垂白之老召从絶塞入觐脩门暂为华省之游恍若钧天之梦偶承人乏出縂军储虽躐陞惟月之班然渐觉去天之逺寖失邯郸之步又回弱水之舟嗟旧学之就荒抚初心而若失乗下泽车御欵叚马岂不怀归饮建业水食武昌鱼靡遑寜处况亲年适当于喜惧而王事効于驰驱欲辞避以无由几进退之不可捧檄而动喜色虽曰至情诡辞以白大人盖非始厯三千里江湖之险携四百指老防而行率以盛寒为此逺役凡五载而七徙甫一歳以重经亲旧怜其往来之频吏卒困于将迎之苦浮家单舸真同幕燕之巢寄命惊涛几葬江鱼之腹虽不顾室人之谪奈何贻老母之忧悔涉险以俱来屡合辞而相咎及今入境乃幸息肩不意自全有如痛定稍收召于魂魄辄布露于腹心自惟惊忧之余何堪繁剧之寄深虞旷败仰玷使令兹盖恭遇某官茂业格天精忠许国谓上策莫如自治期逺迩之举安惟大贤何所不容兼短长而并用俯怜流落倍费生成某敢不思称所防勉修厥职米盐细故或小补于公家母子私情复还于故里
　　知隆兴府到任谢宰执啓
　　引疾丐闲幸脱浩穰之寄防恩分阃复陞论选之华荷大造之曲成凛孤踪而几殆叨荣已甚揣已何堪伏念某赋分数竒谋身甚拙多以直情而忤物不能枉道以徇时登瀛州者十八人叹旧游之鼎贵隔弱水之三万里嗟故歩之久忘念壮志之莫酬抚初心而若失一为俗吏见谓通才驱驰殆遍于东南出入迭更于中外五持使节再总军储四入修门恍若梦游之所重来卿寺依然着定之班防上圣之英圗偶神臯之谋帅岂期推择猥及凡庸适丁多事之时不敢一毫之扰合宫之礼甫毕福寜之役洊兴属邑饥馑莫急于劝分阜陵发引尤资于趣办仅无乏事少逭严诛然精力尽于应酬而心志熏于忧厉一身屡殆百疾交侵辄披真切之情仰叩髙明之听适议臣有重外之请而当揆欲尝试其言赘以虚名驱之逺役据于蒺藜而困株木自嗟卼臲之踪收之桑榆以救东隅倍费生成之力俯怜劬瘁终赐存全宠升书殿之清班改畀潜藩之重寄盖欲力扶于公道不惟曲遂于私情惧小器之易盈感大恩而莫报自违离于魏阙即卧病于漳滨念已及于戍期难久稽于朝命扶羸就道力疾临民兹盖伏遇某官盛徳格天至公宰物守文应变道皆合于时宜较短论长人悉归于器使岂谓钧陶之末不遗簮履之微自顾衰残未知称塞某敢不力鞭疲懦仰答恩怜小需报政之期尚存残喘即上投闲之请庶保余龄
　　知静江府到任谢宰执啓
　　引疾奉祠久遂便安之适起家分阃遽陞论选之班顾责任之非轻冐宠荣而已甚大恩莫报小器曷胜伏念某滥中世科勉追祖烈至愚极陋初无尺寸之长直情径行蔑有毫厘之伪出入迭更于中外驰驱防徧于东南勅局书林宻尘清选郎曹卿寺寖歴亨涂七玷使华再膺阃寄惟叨逾之非据故疾疢之交侵蒲栁之质易衰老形悉具桑榆之景已迫来日无多抱病累年脱身九死岂杜门之得已欲报国以无从不圗公朝靡遗旧物特畀帅垣之重复陞书殿之华擢于病废之余假以便蕃之宠睠惟八桂实控诸蛮提封二十五州去阙三千余里地称广莫俗苦凋残来者怀为利之心仕者持守公之节身自罹于五瘴心不畏于四知法禁濶疎官曹紊乱况为政莫先于修举徭人尤赖于抚绥因所利而利之则安不可扰而扰之则怨必得亷平端重之士一新頽靡贪鄙之风有如庸愚亦防推择既不敢因疾而避事又不当惮逺以辞难伛偻拜恩扶持就道风饕雪虐何堪癯悴之躯露宿水居不胜跋渉之恐一身几殆百病转増仰借洪钧尚存余息窃顾衰羸之质预怀瘝旷之忧兹盖恭遇特进大丞相华国公一代贞儒三朝元老谋能决胜世期淝水之功名坐以镇浮人服东山之度量主盟公道爱惜人材俯怜濩落之踪倍费生成之赐某敢不力鞭衰钝上答恩私少需报政之期或收成效断上投闲之请庶保余龄感戴之私敷陈罔既
　　贺林少卿啓
　　疏恩中阙议礼曲台适当尧舜之朝必先稽古兼掌夷防之任尤在得人除音布闻士论歆艶恭惟某官英才迈性奥学造微议论正平不屈浩然之气文章典雅聿追作者之风亲承神圣之知徧歴清华之选横经泮水校籍道山珥笔三台上应郎官之宿分符千里宏开刺史之天久为省闼之游遄易枢庭之属况此奉常之职独髙列寺之联虽笾豆存于有司而礼乐俟乎君子讲求制作尚淹卿月之班辅賛弥缝行正公台之位某属拘郡绂阻造賔闳逖闻成命之颁倍切常情之喜
　　贺刑部汪侍郎啓
　　宠飏睿藻擢寘从班圣人之徳洽民心务先钦恤司冦之职掌邦禁有赖平反除目初传佥言允属某官气頥刚大学造精防鄞水鄮山揽千古英灵之气黄钟大吕谐一时雅颂之音简在上心践扬华贯望久仪于省戸名夙重于朝廷秘府校雠为儒流之倡率露门劝讲増帝学之光明进贰秋官独持天宪期底无刑之治助成几措之风贯索腾辉用表帝王之盛泰堦动色竚登公辅之崇某逺托余庥欣闻新命属守符之拘缀阻賔阁之进趋弥切葵倾曷胜雀跃
　　贺汪舎人啓
　　显膺帝命擢代王言持槖近班陪甘泉之侍从演纶词禁司内史之賛书除音布闻士论歆艶窃以北门视草西掖判花号为文章翰墨之官分掌制诏诰命之事妙极词臣之选允惟儒者之荣况如兄弟之并居盖亦古今之罕见萃一门之盛事贻千载之美谈恭惟某官学造精微气頥刚大履忠蹈信而躬行君子抗志厉行而尚友古人掇取儒科践扬华贯蚤冠七人之列出分八使之权辍自计台召还禁路左史记言右史记动秉直笔而必书伯氏吹壎仲氏吹箎合至音而罔间韡韡棣华之秀煌煌花蕚之辉对掌命书岂特并荣于二赵继登相位又将俪美于八萧某肃仰髙风欣闻异数承流封域怅趋庆之无阶引领门墙喜依归之有地
　　贺徐殿院啓
　　显膺中制荣践副端旒扆倾心有正臣之在列搢绅动色喜君子之得时恭惟某官学备中庸器涵方大执徳洪而信道笃见善明而用心刚出际圣时首跻要路自翺翔于六察已耸动于百僚徧扬耳目之官益注腹心之眷有功受职逺近为之欣然孔纬入朝中外闻而肃若暂兹弹击行即登庸某假守偏城栖踪大厦欲行且止阻瞻驰道之乗骢极论不回喜听朝阳之鸣凤
　　贺范右史啓
　　鼇头颁诏螭首记言宻缀从班朝夕论思而献纳亲承帝学日月缉熈而光明纶綍流传搢绅歆艶恭惟某官斗间瑞气天上谪仙虎卧龙跳王右军之字画蛟翔凤跃韩吏部之文章掇取巍科践扬要路校圗书于东观掌章奏于南宫辍自省郎擢升柱史编摩防绎岂惟比迁董之良劝讲雍容盖将论唐虞之盛兼近侍进言之责极儒生稽古之荣陪甘泉禁宻之游奉便坐清闲之燕受厘宣室方宠膺前席之咨视草銮坡当嗣有出纶之命某钦闻成命实慰鄙悰大厦告成喜自同于燕贺偏城假守恨莫遂于鳬趋
　　答乐教授啓
　　辍自国庠改临侯泮汉出博士于外欲召置于生徒唐増广文之官盖特居于贤者儒流争慕吾道有光恭惟某官经明而行修年髙而徳邵风月三千首竞传黄绢之词才名四十年屡中青钱之选蚤联华于桂籍暂分教于芹宫擢从贤士之关増重诸侯之学无氊独冷儒术于我何哉坐席未温先生自此升矣某夙尘末契久服英猷喜闻画鹢之来敬拜防鱼之贶兹焉联事幸承珠玉之姿率尔占辞愧乏琼瑶之报
　　答朱省干啓
　　邻邑相望未谐既见之心同官为寮获遂焉依之幸夤缘有自欣忭何多恭惟某官经明而行修年髙而徳邵鸡窓苦学不堪灯火之劳雁塔退飞久诎云霄之歩岂谓髙才而小试须知大器之晚成举筦库之士七十家伫闻简防抟扶摇而上九万里行见腾骧某未果驰书先防枉问髙轩在望宻承珠玉之姿尺牍寓诚殊乏琼瑶之报
　　代贺汪尚书啓
　　亲承主眷擢冠从班纶綍一颁搢绅交庆窃以周建太宰之职实长六官汉重尚书之权号为八座望独隆于常伯位正次于疑丞况今极治之朝膺此久虚之选宜得人望允叶士心恭惟某官学博而器周文髙而行粹千年间气独开龙虎之祥七日超羣大过駃騠之勇蚤冠平津之第适当贾傅之年一人深简于忠嘉四海必期于公辅久厌承明之直屡分方靣之忧常衮一变于闽风文翁大化于蜀郡趣介圭之觐耸观一节之趋闻革履之声想动九重之喜惟时喉舌之任宻迩股肱之联昼三接以方勤嵗九迁而未巳某辱知有素闻命尤欣假守逺方莫遂登龙之便栖踪大厦徒深燕贺之私
　　代贺黄尚书啓
　　位冠臣僚躬膺帝简文昌之联八座夙号清通武部之掌五兵尤为要剧传闻四逹风采一新恭惟某官徳履粹明道心冲漠才推江夏誉独擅于无双治若颍川课每闻于第一蚤有公辅之望卓为帝王之师际防潜藩翺翔要路望久仪于省户名雅重于朝廷持槖甘泉谋猷则告于后挂冠神武明哲以保其身虽出处进退雍容而可观然富贵功名迫逐而不舎果趣锋车之召俄闻革履之声于我如浮云顾傥来之何有用汝作霖雨知爰立之可期某幸托余庥欣闻异数偏城假守恨莫遂于登龙大厦告成喜自同于贺燕其如懽抃罔罄敷宣
　　代上安抚啓
　　谬尸剧邑初无一日之长仰崇麾正托二天之庇敢拜记曹之问以修属吏之恭事上为荣拊躬増悸伏念某受材甚陋赋分多竒幼借门资仅续箕裘之业长从吏役姑为升斗之谋久不徙于初官偶滥霑于懋赏虽幸脱七阶之厄乃猥当百里之忧惟亲民之选自古不轻而作邑之难于今尤甚岂特期防簿书之为冗要先催科抚字之兼长刻剥奉上则怨必有归姑息爱人则事愈不办抑强扶弱而强者怒于色发奸摘伏而奸民忿于心动多掣肘之虞顾岂庇身之地获免于戾幸矣欲行所学难哉况若庸才曷胜繁使傥或少寛于辔策庶防可效于涓埃兹盖恭遇某官奥学造微懿猷经逺才裕纠纷之际盖他人智力之已穷识参胎兆之先岂常情耳目之可到谋畧辐辏功名鼎来忠嘉深结于凝旒议论曲加于前席厌金马承明之直分玉麟居守之权帅藩坐拥于旌旄制阃独专夫鈇钺吾知冦子翼可任上方切于倚毗向见管夷吾何忧士每勤于向慕已壮长城之势益隆岩石之瞻爰立之期可徯而待不圗孱陋尚在使令某敢不竭力从公悉心秉职尘埃鞅掌誓殚夙夜之劳风雨帡幪更赖始终之赐
　　代贺吴安抚啓
　　疏恩中陛易镇巨藩宠以隆名进直西清之邃畀之重寄出分南国之忧田里交欢山河改观恭惟某官髙明而博逹简重而裕和正色立朝柔不茹而刚不吐清规励世直无前而运无旁亲结眷知寖更华要周旋庻务之纷委出入四方之险夷红药翻堦望夙隆于两禁甘棠蔽舍徳几徧于百城惟古洪都盖今潜邸姑借淮阳之重欲令渤海之安大纛髙牙已壮长城之势洪钧元鼎益隆岩石之瞻某猥以余生窃依巨庇一麾出守已深愧于承宣十国为连行遂趋于约束
　　代贺吴安抚啓
　　疏恩殿陛易镇防藩十国为连当东南一靣之寄八命作牧分宵旰九重之忧喜动旌旗欢腾袴恭惟某官学穷道妙识造几先其气浩然柔亦不茹刚亦不吐所立卓尔仰之弥髙鑚之弥坚出入两朝险夷一致亲结腹心之眷徧更耳目之官列甘泉侍从之联跻闼夕郎之拜制三十年之国用式殚经画之劳方一千里曰王畿备着尹厘之效所居之名赫赫具瞻之节岩岩几年留台阁之班四海鬰钧衡之望久厌承明之直出分方靣之权内阁陞华荷槖独髙于两禁大邦作屏棠阴防徧于百城惟古洪都盖今潜邸王气夙符于上圣祯祥允属于中兴必圗耆旧之臣以重藩宣之任清风满榻延孺子之髙谈暮雨一帘动滕王之逸兴坐对江山之壮丽卧听鼓角之清闲新耡耰万里之民坐令休息极黼冕三公之服行听褒庸某黄卷晚生青衫下吏方効官于属郡幸迹于价藩鹪鹩之巢一枝粗安微分燕雀之贺大厦敢布寸诚
　　代贺陈大谏啓
　　祗荷宸恩擢司言责方圣天子在上大开众正之门而諌大夫得人独立敢言之地髙风所激公论攸归恭惟某官学穷天人气塞宇宙执徳宏而信道笃见善明而用心刚愿为良臣适际亨嘉之会是用大谏无非仁义之言出入两朝险夷一节终始腹心之眷践扬耳目之官乗使者之车不负澄清之志持从臣之槖尤多献纳之忠久仪两禁之班卓冠七人之列仰惟主圣而臣直是宜言听而计从风采耸闻共想阳城之极论谋谟契合行观贡禹之屡迁爰立之期可徯而俟某钦闻成命实慰鄙悰大厦告成喜自同于燕贺偏城假守恨莫遂于鳬趋
　　代贺施司谏啓
　　对扬宸綍进陟谏垣旒纩虚心竚太平之基立搢绅动色喜众正之路开恭惟某官博厚有容直方不倚文章典雅聿追作者之风议论和平不屈浩然之气昼宻承于三接嵗几至于九迁自列属于枢廷即讐书于秘府身为国史方严载笔之诛职在谏曹宜罄伏蒲之益惟主圣而臣直当志合而议从观瞻耸动于朝端风采想闻于天下韦挺之用独朕意深简眷知魏徴之言当帝心行膺进用某钦闻成命倍激懦衷大厦告成喜自同于贺燕偏城假守恨莫遂于登龙
　　代贺侍御啓
　　宠锡明纶进跻显秩执法为一台之长位既久虚端公冠三院之班任为甚重不特触邪而指佞盖将纠缪以绳愆遇事不辨其是非用人实闗于理乱言苟获用国其庶防恭惟某官学造精微气頥刚大公心直道凛然松柏之后凋逺虑深谋炳若蓍之先见亲结腹心之眷徧更耳目之官纪纲肃正于台端风采想闻于天下匪躬蹇蹇有爱君忧国之诚造膝拳拳皆尊主庇民之要昼且三接嵗当九迁肆颁北阙之恩果正南床之选声名自此而愈峻礼貌于焉而一新豺狼当道而安问狐貍固已耸百僚之听虎豹在山而不采藜藿自然折千里之冲上方鋭于恢圗公岂淹于弹击伫观显拜光辅中兴某正托余庥侧闻休命偏城假守恨莫避于乗骢大厦告成喜自同于贺燕

　　钦定四库全书
　　定斋集巻十一　　　　　　宋　蔡戡　撰策
　　廷对策
　　臣对臣闻有为之君汲汲而求治敢言之臣拳拳而纳忠古之人君有求治之心必有求治之实古之人臣有纳忠之志必有纳忠之诚慕其名无其实虽政令百变何益于治有其言无其诚虽奏牍万纸何有于忠君而有求治之实臣而有纳忠之诚言听计从志同道合此尧舜所以为圣帝稷契所以为忠臣也恭惟陛下以有为之资居得致之位临御之初励精求治召用耆旧斥去宦官出宫人节浮费凡此数事耸动观听海隅苍生相与议而言曰圣天子出矣中兴太平日月可冀数年于今治效未着无以大慰天下愿治之望亦有由矣臣一介书生幸遇陛下龙飞亲策多士盖欲求谠言直论上禆日月之光岂惟应故事而已臣窃谓餙固陋之説献佞谀之辞形容圣徳铺张太平非特臣有所不能恐亦非陛下之所乐闻也臣狂愚不识忌讳独有区区之诚以献陛下惟陛下留神臣伏读圣策上慕唐虞之盛治下及周汉之中兴条举当今八者之弊俯询草茅臣有以见陛下求治之切也夫有求治之心者必有求治之实有求治之实者必有致治之效陛下求治之心如此其切致治之效寂然无闻故臣得以妄议陛下求治之实有所未至也盖天下之事有本有末其本既正其末不足治矣陛下欲知所以求治之实先求所以为治之本其本无他正心而已臣请推其本而言之然后答圣策所问陛下能正其本则唐虞不难致周汉不足为八者之弊可以类举矣夫天下之本在国国之本在家家之本在身心者又一身之本也大学曰古之欲明明徳于天下者先治其国欲治其国先齐其家欲齐其家先修其身欲修其身先正其心故汉董仲舒以此告武帝曰正心以正朝廷正朝廷以正百官正百官以正万民正万民以正四方唐刘蕡亦以此告文宗曰人君所发必正言所履必正道所居必正位所近必正人盖人君惟有一心而攻之者众或以勇力或以巧侫或以货利或以声色各求自售以取宠禄人君心不正则乗间而入故心志眊乱耳目壅蔽是非溷殽黒白纷错靡所不有小足以害其身大足以坏天下惟人君者当宅心于正道之中非正勿视非正勿听非正勿言非正勿动吾不好驰逐则孟贲乌获无所施其勇吾不乐謟谀虽宏恭石显无所用其巧不殖货利也桑羊孔仅不能乱其志不迩声色也郑声越女不能动其心夫如是所视无非正以视则明所听无非正以听则聪所言无非正言而为天下法所动无非正动而为天下则以之齐家则宗族化之以之治国则国人化之以之平天下则天下化之无所施而不可侧闻太宗皇帝尝有言曰人君当淡然无欲不使嗜欲形见于外则奸侫无所自入朕年长无他欲但喜读书用监古今成败尔大哉圣人之言诚万世子孙之谟训也又闻仁宗皇帝尝有言曰朕于声伎之间未尝留意常于禁中阅奏之暇恬然黙坐不以外物动心也大哉圣人之徳诚万世子孙之标凖也陛下不居其圣动法祖宗正心之道所素行者固不待臣喋喋之言然爱君之诚不能自已也臣不敢逺引前代姑以祖宗近事为对伏读圣策曰朕以不敏嗣承大寳循尧之道于兹五载寤寐俊秀始得亲策于廷子大夫褎然待问必有崇谋逺虑副朕详延此有以见陛下求言之切也臣草茅之士智虑短浅不知朝廷之大体陛下策之于廷者岂以其言为真足听欤且庙堂之上至于百执事之臣有大臣以陈善闭邪有侍臣以献可替否有台官所以绳愆纠缪有谏官所以补阙拾遗在内又有轮对之制在外间有召对之命凡可以言者非一人也天下之事岂无可言者耶岂内外之臣黙黙而无所言耶抑亦言之而陛下不能行之耶何八者之弊如圣策所问者尚劳宵旰之忧乎盖人君其大如天其尊如神其威如雷霆君巍然而在上臣渺然而在下温顔以接之软言以慰之犹且畏而不言又况临之以势厉之以威自非忠义之士奋不顾身者孰肯抗天触神忤雷霆哉不言固然也纵有所言非搜摘微纇则指陈细务天下有大弊人君有过举樱逆鳞者谁欤在廷之臣畏而未必言言而未必听听而未必行孰谓草茅之言为真足听欤昔太宗尝谓大臣曰在昔帝王多以尊极自髙顔色严毅左右无敢言者朕与卿等周旋欵曲商时事盖欲通上下之情无有壅蔽臣愿陛下以太宗为法先正其心容受直言然后审其是非邪正择其善者而从之如是则天下之人乐告以善崇论逺虑日陈于前矣圣策曰盖闻唐虞之世法度彰礼乐着不赏而民劝画象而刑措都俞赓歌不下堂而天下治朕甚慕之此有以见陛下求治之切而逺慕唐虞也臣闻尧之所以传舜舜之所以受尧者不过曰正心而已当时都俞之言曰人心惟危道心惟防惟精惟一允执厥中惟其正心于一堂之上故天下化之法度彰礼乐着赏刑不用一正心而天下定也昔汉武帝上嘉唐虞汲黯面数之曰陛下内多欲而外行仁义奈何欲效尧舜之举盖尧舜之道自正心始不能正其心而欲效尧舜是犹立曲木而求其影之正也臣愿陛下仰稽尧舜之道正其心以治天下国家则前圣后圣异世同符不然徒慕其名无益也圣策曰今朕夙兴昃食兢兢业业惧无以恊帝华而绳祖武若渉渊冰未知攸济此有以见陛下求治之切念祖宗太上皇帝畀付之重也臣谓祖宗所以贻厥孙谋太上皇帝所以传之陛下者亦不过曰正心而已昔仁宗御书三十五事以为儆戒其大要则曰戒喜怒防满盈惧贵骄求中正斥謟侫守信义此祖宗正心之要也太上皇帝正心之道得于祖宗之传虽非愚臣所得而知然而三纪之间上无失徳下无废事天下庻几于治非正心之功畴克臻此臣愿陛下仰稽祖宗之道次守太上皇帝之训先正其心以治天下国家则可以増帝华光祖武不然求之于他无益也圣策曰设荐举之科下聘召之命而实材犹未出此陛下委任羣臣而羣臣挟私之过也臣闻堂上逺于百里君门逺于千里人君以一身处于九重之内聪明智虑有所不周贤否并进忠侫杂遝岂一人所能尽知况外而州县逺而山林非羣臣荐举人君何自而知之乎陛下以公道而付羣臣羣臣徇私情而负陛下所荐之人皆有所挟或以权势而荐或以贿赂而荐或以亲旧而荐甚者身为大臣移书而求荐其亲属侍从台諌监司郡守更相荐其亲属有不知其人者有不识其靣者其能与否固不暇问也陛下因其所荐而用之又无可否于其间荐举之事收为私恩聘召之命及于不才寒畯之士何因而前如此欲实才之得难矣天圣间有漕臣任臯荐县令向昱者仁宗谓辅臣曰昱之荐者才一人未可遽进又有帅臣陈升之荐卫尉司丞丘濬者仁宗曰濬雅无能称惟以口舌动人今升之荐其才无乃长薄否臣愿陛下以仁宗为法先正其心以察其荐者与其所荐之人其人贤耶则所荐之人可知矣果贤焉用之又从而赏之其人非贤耶则所荐之人亦可知矣果不肖焉去之又从而责之其间挟私以为党者罪之而不赦无信于一人之言无惑于左右之誉实才庻防可得也圣策曰塞侥幸之门申奔竞之禁而公道犹未行此陛下宠嬖近臣而近臣招权之过也臣闻天无私覆地无私载日月无私照王者奉三无私以劳天下其爵赏刑罚废置予夺一归至公与天下共之未闻有亲疎逺近之间也陛下即位以来藩邸旧臣宠任太过初无竒才异识殊勲茂烈躐次而骤用之庸人腐夫何所知识怙势矜宠招权纳贿有所不免鲜亷寡耻之徒幸求躁进宰相执政出其门侍从台谏出其门监司郡守出其门四方之士奔走辐凑举袂成云挥汗成雨其势炎炎炙手可热陛下塞侥幸之门而侥幸之徒日多申奔竞之禁而奔竞之风日长如此而欲公道之行难矣昔真宗时藩邸之人颇怨留滞真宗曰此等苟求侥幸本以因缘际防傥加陞擢何以塞舆议盖国家爵位不可轻也仁宗时以王举正为参知政事谓之曰卿恬于进取故不次用卿又以彭乗修起居注指之曰此老儒也雅有恬退名无以易之臣愿陛下以二祖为法先正其心以察羣臣劲正而亷退者则用之邪侫而浮躁者则屏之其间招权以乱政者又斥之而不疑威福生杀之柄揽之一已进贤退不肖之任责之宰相无以爵赏任私意无以名器假小人如此则公道庶几可行也圣策曰广言路恢治具而纪纲不立者未之闻也方今台谏虽号数人位卑而在下者又有言事之禁言事之官一二人而止耳或有累月而虚席或以庸才而备位间得慷慨敢言之士往往朝奏暮斥非特不能用其言并其人而去之是故委靡阘冗之流碌碌以苟延嵗月日复一日浸以成风忠言至计陛下何自而闻之陛下恢治具以立纪纲而言路如此无怪乎纪纲之未立也昔仁宗时増置諌官四员以欧阳修等为之所以遇之甚宠尝曰自欧阳修等为谏官皆言事直亮无所顾忌其第赐章服以宠之此祖宗赏諌者也英宗时侍御史龚鼎臣居职少所建白英宗曰近嵗谏官多不职如鼎臣未尝言事因命出之此祖宗罪不谏者也臣愿陛下取法二祖正心以正台谏导之使言言之必听则言路渐广而纪纲立矣圣策曰择守令务寛恤而民俗犹未裕臣闻择守令欲以裕民俗守令既贤而民俗未裕者未之闻也方今郡守不啻百数县令又数倍之陛下岂能人人而亲择又岂能尽得贤者而用之乎在陛下驭之如何耳凡今之人聚敛以献羡余者谓之善生财拷掠以督租赋者谓之能办事吹毛之察人以为明刺骨之暴人以为健或饰厨传待过客以要名誉或置苞苴赂权贵以求荐逹如此等人朝廷方且増秩改命以为之宠不可干以私者谓之僻律已以亷者谓之矫抚字心劳催科政拙者又以为无能相率成风恬不为怪守令既无爱民之心斯民也有赋敛之不均有狱讼之不平间有水旱盗贼之变流离困踬之苦将何所赴诉乎陛下务寛恤以裕民俗守令如此无惑乎民俗之未裕也昔太宗亲书厯予以赐守令曰惠爱临民可书为劳绩此太宗以惠民为先也仁宗尝诏监司曰凡有牧宰贪残自恣不务恤民者悉以名闻此仁宗以爱民为本也臣愿陛下取法二祖正心以正守令推爱民之心行防民之政则守令皆化而民俗裕矣圣防曰赃墨之刑非不严未能使人皆君子之行臣以为刑以齐小人徳以化君子秦人尚刑名而风俗愈薄陛下严刑罚而欲人皆君子不可得也士之仕也所以为贫使其稍廪少优可以事父母育妻子自非性贪而好利者谁肯自防于刑辟今也夺其圭田削其资给为吏者何以养亷吏责甚至俸入甚微有田可耕孰愿从仕贫悴之人不得已而仕者禄既不足以糊口则不惮于受赂不幸者败幸而可以逃戾又况化逺自近始朝廷逹官享禄千钟或且受金有司不敢问刑责不能加而欲严刑以禁州县之小吏难矣昔仁宗时有议减百官俸赐者仁宗曰朕所欲去乗舆服御宫掖奢侈竒巧之费国家择人以任职至于俸赐自有定例何用纷纷裁减以骇中外乎又有议废职田者仁宗曰执事之吏禄薄不足以自养不肖者卒以贿败朕甚愍焉其命三司裒公田之数而均给之祖宗所以厚官吏如此臣愿陛下正心以驭吏归其圭租复其资给使之有余则人皆修饰矣如此而尚有赃墨之吏严刑以治之不为过也圣防曰钱谷之问非不勤而国无积年之储臣以为生财无术节财为先汉武好聚敛而海内虚耗陛下问钱谷而欲国有储蓄不可得也人君之于天下仰人以援已则难为功俯已以就人则易为力广取以给用不如节用以亷取以天下而奉一人不如以一人而化天下今朝廷之间宫掖之内无名之费不急之务可省者未尽省可罢者未尽罢陛下不此之务而与司防之臣朝讲夕论求所以生财之计难矣昔仁宗谓辅臣曰朕惟先王不寳逺物身先以俭故天下化之今府藏珠玉犀象皆长物藏之何益其悉付之有司贸易以佐财用又尝出内帑金帛计直数百万缗以佐三司支费且曰朕以为藏之内府不若付之有司以寛财赋也祖宗之制财用如此臣愿陛下正心以节用无名之费不急之务日求而去之则国用足矣如此而尚有匮乏之忧臣不信也圣策曰屯田以实塞下或谓兵不如农臣以为屯田古之良法也不可遽行于今今未可遽行不若行力田之制庶几无遗利之患矣仁宗尝曰唐邓汝等州旷野甚多其募民耕之且寛为赋税之期庶使民乐于趋业此祖宗重农之意也为当今之计两淮荆湖之间沃壤千里募民以耕之立爵以诱之假其种粮略其租赋及其隙也教以武事行之嵗月可以获利圣策曰改币以赡邦用或谓铁不如楮臣以为楮币今之权宜不可行之于久久而可行不若蜀交子之制庶几无伪造之弊矣仁宗时益州冦瑊欲禁民为交子仁宗曰蜀民贸易有无用交子久矣一旦罢之可乎下使者议以为官置务可以利民而止其争欺此祖宗用币之意也为当今之计用蜀之制必治其欺伪之罪使猾吏不能欺而奸人不敢伪又以今之钱币兼而用之申冶人销毁之禁严边鄙遗弃之制行之于久可以无圣策曰岂为之未得其要欤抑文胜而弊难革欤何视古之弗及也夫天下未尝无弊亦未尝有不可革之得其要则日革无其要则日滋今日之文胜也陛下知其文胜何不求其实陛下知求治之实天下之事不劳而治何之有圣策曰内修政事宣王所以兴周综覈名实中宗所以隆汉考之方册其施行之迹何如陛下始防臣以唐虞之治终问臣以周汉之兴此有以见陛下求治之切无所不用其至也臣闻尧舜之徳冠絶百王唐虞之治超越万代岂二宣可同年而语哉陛下既有志于尧舜二宣不足道也宣王之所以兴周者其要曰谨防接下侧身修行而已故诗人称之宣帝之所以隆汉者承昭帝因循之后用严以救而已其他无取焉史臣美其信赏必罚综覈名实枢机周宻以臣观之宣帝无是也王成之赏赵盖杨韩之诛赏罚为如何有伪増戸口者有妄指鹖雀者名实为如何甚者恭显小人职典枢机枢机果周宻乎后世谓元帝优游不断汉家之业衰焉臣谓汉业之衰兆于宣帝元帝之用恭显以乱天下宣帝有以啓之也又况宣帝专以刑名绳下虽能起一时委靡之俗无仁恩以结之人心亦自此去矣臣故曰汉业之衰兆于宣帝圣防曰子大夫通逹古今明于当世之务凢可以移风易俗富国强兵者悉陈毋隠此有以见陛下求言之切虑臣隐而不言诱之使言也陛下诱之使言而臣不言臣则有罪矣是以毕其猖狂之説惟陛下赦之臣谓移风易俗在陛下正心修身先天下为风俗天下之人视陛下为风俗陛下之所好恶下必有甚焉者矣至于富国强兵之术此战国之君切切以咨其臣战国之臣哓哓而告其君者也臣未之学焉陛下能先正其心以治天下国家虽不求以富国而天下有余不求以强兵而天下无敌矣臣又闻之居安虑危者人君保治之道私忧过计者人臣爱君之心古之君臣思患而预防之未尝一日自安也方今故疆之侵未归敌人之患未释盗贼窃发饥馑荐臻生民苟安而非诚安百度粗举而未尽举是皆今日大计陛下于蠖濩之中燕闲之际以为可忧乎可无忧乎陛下当枕戈尝胆乌能忘忧防臣当沥血披肝乌能忘言哉臣谓今日罢兵讲和少苏雕瘵之民不可恃以为安也且反覆变诈之敌其情未易测陛下谓已安已治敌人不足畏故疆不必复虽可为旬月计为患将来可胜道哉仁宗时元昊请和范仲淹韩琦言曰元昊屡胜而求通顺实圗休息国家以生灵为念不可不纳陛下当隆礼敦信以盟好为权宜选将练兵以攻守为实务彼不背盟我则抚赐无倦彼有负徳我则攻守有宜此策之得也若夫今日之举复雠之师也与仁宗之时大异矣仁宗犹不忘于备敌况于陛下其可一日自安乎万一边场有警陛下所与运筹策者谁欤给餽饷者谁欤凡所以备敌者臣皆未之闻焉如此而陛下自以为安臣所以寒心也臣闻之道路曰陛下自近嵗以来倦于万几日以驰逐为乐臣始未之信及久客辇下一日见武夫数辈跃骑而驰将命者传呼络绎于道臣问之行路之人皆曰此侍陛下击毬者也臣虽未之尽信亦不能无疑夫千金之子坐不垂堂百金之子立不倚衡何则彼知所以自爱也贵为天子富有天下其所爱者当有重于此昔张建封好击毬其门下士昌黎韩愈上书极言毬之为害以为五臓之系络甚防垂于胸臆之间而颠沛驰骋似非所以养寿命其言恳切极至夫士之忧其主也如此况臣之爱君乎虽然道路之言未可尽信也陛下生知之性洞逹祸福之机固不应有此万一有之改过不吝从谏如流亦帝王之盛徳也深有望于陛下焉臣既辱大问不敢有隐终始以正心为陛下献于其末也又及于此臣非不知狂妄之言上凟天威下犯众怒罪在不赦然区区之诚深虑在廷之士志于取甲科得美仕而已不复为陛下尽言者臣既言之退膏鈇钺其甘如荠陛下矜其愚而赦之幸甚臣昧死臣谨对
　　馆职策【辛夘九月十四日】
　　问自古进言之臣竭诚毕议莫不欲其言之行也求言之君广覧兼听莫不愿其言之可行也如汉之贾谊号通逹国体者其上疏陈政事可为痛哭流涕长太息者凢九条史略其三前人谓古之伊管未能逺过盖其言固可行也唐之姚崇知明皇鋭意于治欲命之相乃设为目要説天子者凢十事至曰陛下度不能行臣敢辞而其言固亦可行者也然史之言谊也则曰追观孝文元黙躬行以移风俗谊之所陈略施行矣言崇也则曰旧史所传开元初皆已施行信不诬矣今以二臣之所言参二帝之所行于一代中可考者多矣愿悉举以告可乎于谊言略施行岂当时偶行之之略耶抑其果不可尽行耶于崇言皆已施行不诬岂行之者尽而无遗耶抑真不可遗耶又岂崇之説尤中时病实有优于谊耶抑岂谊自信直道而崇要君或有术耶夫行于古而有騐亦必可施于今试于略二子之际摭其在今可行者果何事乎有司承诏策馆阁之彦于斯其易知矣愿敷陈之以闻于上
　　对愚闻人臣之进言正犹医者之用药医于未病之前易于取效而常患于不听医于已危之后易于见信而常患于不及有人焉言语饮食起居动作无以异于平时善医者察其形色案其脉理而告之曰子有膏肓之疾人必唾骂以为不祥虽扁鹊仓公之术亦无所施及一旦疾作遑遽穷迫无医不求靡药不试以侥幸于或中虽一妄男子授以不騐之方投以无名之剂且喜且谢以为得之之晚夫事未然而言虽有识之士亦必踌躇已然而言虽无知之人莫不惩创非言有浅深事有验否势使之然也盖天下安闲无事之时不有近忧必有逺虑人之常情畏近而忽逺畏之则急于改焉惟恐其不逮忽之则乐于因循不足以有为是故覆车在前来者必戒猛虎在后智者不忧人之所忽大言以惧之彼且不信故其听之也为甚难人之所畏乗间以投之彼必易动故其听之也为甚易齐威之于管仲苻坚之于王猛君臣相得之欢不啻鱼水及其将死垂别握手丁寜不遑他事仲以为防刁开方易牙不可亲猛以为慕容垂姚苌宜渐除之夫防刁开方易牙刑徒耳慕容垂姚苌降臣耳似不足为齐秦大患而二臣首以为言君不之听终以三人专权五公子争立而齐乱垂苌继叛苻坚囚死而秦亡夫二臣者先见逺虑察祸变于将来未然而言宜其二君忽而不信也代宗之于程元振徳宗之于卢杞其信任之笃可谓胶漆及其吐蕃冦武功李光弼等忌元振而调兵不至代宗用小臣之言不终朝而元振窜朱泚围奉天李怀光愤卢杞而顿兵不进徳宗听羣臣之谏不旋踵而卢杞贬夫代宗之庸懦徳宗之刚愎非乐于从谏者时方艰难势甚危迫已然而言宜其二君畏之而不敢不听也自古人臣所遇之主所遭之时或有不同故其言有听否行有详略不可一概而论也汉文帝承髙惠之后天下尚安洛阳少年上书言事痛哭流涕当是时匈奴尝侵边矣固未若平城之危诸侯盖逾制矣固未有七国之变而生以为寝积薪之上而火其下惴然常若有不测之忧近在朝夕此固帝之所难信也又况帝以寛仁之资务在涵养斯民稽古礼文之事且有所不遑生欲制匈奴之命分诸侯之地此又帝之所难行也夫生之所陈者九史遗其三而帝所行者四耳生欲尚礼义而帝以徳化民生欲厚风俗而帝以敦朴示天下生欲教太子而帝训太子以恭俭生欲敬大臣而帝养臣下以礼节生力言之帝躬行之史臣所谓略施行者此也唐明皇惩武后中宗之乱思欲痛革之广成猎师乗时投合乃先设事以坚帝意当是时狱吏深文边臣幸功阉人与政事戚属任台省防狎大臣摧沮谏者以至贡献无度营造无节壬侫冐宪而不诛后家擅权而不抑此数者帝之所亲见也而况帝以英敏之资鋭于圗治扫除积习之弊兴起太平之功此又帝之所乐行也夫崇之所陈者十事而帝皆行之帝鍳女祸逺后族放周利正之酷吏抑郝灵荃之边功长孙昕犯法则诛之张廷珪善谏则赏之宋广平之正则敬之杨思勉之诉则沮之焚珠玉锦绣示却内外贡献也汰天下僧尼示罢寺观营造也崇歴歴而言帝一一而行史臣所谓皆施行者此也盖其所以行者鍳已然之失宗之所欲行也其所不行者皆未然之患文帝所不能行也是岂言者之过哉虽然已然之事有所据而言言之者易听之者亦易未然之事因所见而言听之者难言之者亦难甚矣言之难也行之尤难也言于今而验于将来非空言也行于暂而怠于悠久非能行也谊之言虽不尽行于文帝之时而行于武帝之世崇之言虽能行之于开元之初而不能行于天寳之末武帝攘却夷狄则谊所以制诸侯之术也当时虽畧施行而后世尽行之不足以为深恨明皇天寳以后惑女宠任宦官相杨国忠杀周子谅好大喜功穷奢极侈与崇之所陈前后相反始虽行而不能终行之不足以为深喜或曰贾生非有公卿之位一旦慨然言天下事为人痛哭流涕岂不失之轻售乎是不然盖词不切志不激则不能动万乗之主而回九重之听生之言自有所见而深言之者将以感文帝耳呜呼生固天下之竒才所言亦万世之长策帝略行之其效已如此使天假之年帝尽用其説则帝之治不止于成康生之功亦不下于伊管百未一施不幸早世可为痛惜后之人疵而议之亦已甚矣若夫崇之所言与其所行则有可议者崇之始见帝也帝猎渭滨因以猎进知帝之欲相已又以十事要之其始进固不正矣及居相位挟智任术而不由正道天下大蝗崇请捕之羣臣以为不可崇行之愈力不劝帝修政以弭灾乃专以捕除为事帝将幸东都太庙屋坏他相以为不可行崇居之不疑不劝帝修徳以答谴乃谓木蠧而折适与行防从崇之议是使人君不畏天戒不敬宗庙不恤人言明皇晚年之失类崇有以启之议者谓开元之治虽出于崇而天寳之乱亦崇之所自致以是推之则其所施行者用崇之言而其所以相反者职崇之由也崇以不正进而又以不正继之乌能正君乎若崇者岂得逃后世之议噫贾生先见逺识言人之所难言宜其落落不合文帝略行之幸也姚崇挟智任术乗人主之所欲为明皇尽行之者固宜也故善观人者不观其人而观其言不观其言而观其时自古君明臣良言听计从谓之千载一时者诚不可以多得也愚不肖幸得遭遇明时圣天子诏执事者策之玉堂遵故事也夫祖宗之制必试之以言者非为程其无用之文盖欲访天下之大计诹当世之要务而已今日之事岂无可言者耶庙堂之上岂无可行者耶亦内外之臣未尝言之耶抑言之而不行耶皆非愚所知也方今外患未除内忧未弭孰与文帝之时使贾谊复生亦必为之痛哭流涕顾愚何人万万不及贾谊而人臣爱君其心一也讵能隐黙于此乎且故疆之侵未归陵寝之祀未修二帝在天之愤未雪主上未明求衣日昃不食遑遑焉思中兴之治于今十年矣主上之心未尝一日不在中原也然而主上有恢复之心而无恢复之实羣臣有恢复之言而无恢复之志羣臣之心观望迎合入对便殿慷慨敷陈莫不有万全之防出见侪辈从容议论莫不持两端之言乗机抵以要权利听其説则侈大而可乐要其归则汗漫而无成主上欲丰财而羣臣无心计聚敛者剥下益上以为长防诞谩者移东就西以为羡余徒失人心无补国计故财终不丰主上欲彊兵而诸将无逺略贪者掊克以事苞苴懦者姑息而废纪律兵籍虚实之相半士卒老弱之相并故兵终不彊主上欲裕民而郡守县令专尚刻剥略无恤民之心民生益以无聊主上欲求才而卿士大夫习成苟且殊无体国之意人才益以不振主上用心如此羣臣用心如彼故愚得以妄议无恢复之实也恢复之实寂然无闻恢复之期邈乎无日务为美谈而不究成效徒张虚声而或招实祸此愚所谓外患者是也且连年灾旱饥馑荐臻江湖十数州赤地千里米价腾踊日甚一日列肆为之昼闭行旅至于絶粮茹草食葛流离颠仆相属于涂县官方且急于催科必欲足其常数饥民饘粥不给租税何从出乎甚者度所恶闻不以实奏或恐支费常平米斛或恐减放上供租税俗吏所见至防不知所失甚大流离不已盗贼必兴饥殍既多疾疫将作徐为之计不亦晚乎又况江湖之间地多薮泽境接溪洞其民剽悍好乱喜争天下无事之时法禁严宻犹且十百为羣椎牛发冡纵火杀人白昼显行吏不能制因之以饥馑势必縁间而起略而不治恐不止于相率剽夺而已豪侠巨冦未必不出于此此愚所谓内忧者是也夫欲除外患莫若尽自治之策欲弭内忧莫若行救灾之政自治之策曰选将帅练军实节财用裕民俗广求竒才崇尚名节救灾之政曰遣使者择守臣蠲田租发官廪严治盗贼安集流亡其大要则孜孜而求之勤勤而行之谋之以审守之以坚持之以久无鋭进而易退无速成而辄毁磨以歳月何事不立何功不成哉凡此数者是皆已然之事今日之所当行故愚言其略执事复于上而行之可乎若夫二臣已试之言二帝已陈之迹虽有可施于今者要非今日急务愚不敢以告谨对






　　钦定四库全书
　　定斋集卷十二　　　　　　宋　蔡戡　撰论
　　髙帝论
　　甚矣疑之为害也自昔父子兄弟天属之亲积疑而成衅者多矣况君臣以势合者乎盖示人以疑人亦疑之内则损徳外则招怨不唯人懐反侧之心亦非所以为自安计也髙帝之五年天下甫定六年楚王信反七年韩王信反十年代相陈豨反十一年梁王彭越反淮南王英布又反十二年燕王卢绾反大抵终帝之世东征西讨殆无宁嵗盖亦幸而屡胜汉之为汉岌岌乎殆哉以愚观之诸将反心生于自疑其所以自疑起于帝之疑韩信也楚汉相持权在于信信东归楚则汉败西属汉则楚亡两无所附则可以三分天下鼎足而立信方懐推食解衣之恩力拒武涉蒯通之计信之心岂有意背汉哉信下魏代灭齐赵立数大功而无尺寸之土必待其自请不得已而王之帝固疑信矣固陵之会信又不至帝始有诛信之心所以未释垓下之甲巳袭齐壁之军夺齐王楚忌隙遂开信乃疑帝矣淮阴之贬又与哙等为伍信始有不轨之谋当其据七十余城势倾楚汉不以此时自利累累一夫在人掌握乃欲图天下事此其计出于无聊可知矣由是言之信之反心盖帝有以啓之也夫固陵失期信越之罪均故族信而越疑异姓封王三人之体一故诛越而布恐又况醢其同类之肉而徧赐之则人人不能自保亲爱如绾信幸如豨亦且狼顾而起前年杀彭越往年杀韩信所以借乱臣贼子之口嗟乎帝一念之疑人皆疑之楚之未灭也帝所与敌者羽一人耳楚灭而敌国日滋帝曾不得安枕而卧帝之心何如哉或谓豁达大度愚不信也若夫是数人者南面称王据有甲兵士民之众其势至偪帝之疑犹有説也萧相国谨畏人耳固可置虑何之守闗中用召平鲍生之计仅得安迹终亦不免于系狱于何且尔况信越辈乎故田横知其必不见容徒自取辱所以杀身而耻为之臣也噫张子房弃人间事从赤松子游世以为学仙欲轻举子房岂不知神仙之説荒唐哉亦以长颈乌喙之君不可与共乐假此而去耳既明且哲以保其身此所以为子房之智
　　文帝论
　　知人不能用用人不能尽其才自昔人主之通患也贾谊李广皆天下竒士生逢文帝非不遇时然卒不至大用迨今为憾愚尝求其故帝之于谊自以为不及于广亦曰令当髙祖世万户侯何足道哉盖帝非不知其才特不尽用其才耳非不能尽用不敢尽用耳甚矣人才之难也用之不难自用为难有才而不能自用其未用必轻售既用必轻发人君又从而轻信之鲜有不败事者譬如洞庭之橘大谷之梨岂不适口而快意善养生者睥睨终日而不敢啗非不欲也惧其有以伤吾生不若粱肉之可以养生而无害也天下之事求以自适而快于一时者终必为患文帝之不敢尽用谊广殆类是欤故广结发与匈奴战往往轻敌取败几不免者屡矣然竟以此破亡谊之三表五饵术固已疎矣帝若尽用之其祸岂止于杀身而已耶谊也广也不善自用文帝不尽用之者乃所以深知之也观帝所置相则申屠嘉命将则周亚夫嘉之守节亚夫之持重其视贾李初若迟钝朴拙有所不逮至言汉贤相良将必予之帝之所用相命将如此则谊广之不用固其宜也且文帝非特能用将相耳又能假其权尊其礼行其志使得以自尽其才嘉责辱邓通帝则遣使致谢亚夫以军礼见帝则称善不已自常情观之二公悻悻自大不肯少屈几于専权犯上者帝方且优容寛假委曲奬借又留以遗后人帝于人才可谓无负矣惜乎至景帝时晁错变更法令嘉欲诛之而帝不可王信以无功侯亚夫力争之而帝不然二公俱以是死其后晁错既用吴楚七国之变起王信既封王氏五侯之隙开文帝以之致治景帝以之召乱治乱之间在乎人才之用舍耳呜呼文帝能用人如此谁谓不能用谊广乎然则谊广之不用可无憾矣冯唐谓文帝虽有颇牧不能用彼盖有激而云非公论也
　　又论
　　文帝寛仁恭俭为汉贤君惜乎君人之量不洪未免为盛徳之累诸吕既诛惠帝无子所当立者髙帝子耳髙帝见在子唯帝与淮南王帝长而贤天命人心不约而合故平勃定策迎帝者岂私也哉顺天命因人心也且楚汉相攻平勃身履目击之髙亡屡矣卒并天下韩彭英卢一有非觊相继葅醢髙后擅朝诸吕用事寻亦诛灭天命归汉殆不容释平勃尚何望耶帝可以判然而犹豫不决者盖髙后杀赵王齐王几及于难燕王早世又杀其子后欲徙帝王赵患将及矣帝逊辞以谢之仅乃得免帝惩诸王之祸惴惴然朝不谋夕一旦人以天下与之非意所及且喜且惊故谋及羣臣谋及卜筮迟疑而不敢进先之以薄昭以察其情继之以宋昌以观其变当是时帝之心何如哉即位之夕夜拜宋昌为衞将军张武为郎中令何乃匆匆如此数月之间又封昌为壮武侯朱虚东牟尝有立齐王之意帝追恨而黜其功章以失职怏怏而死兴居遂有不轨之谋夫昌以劝进而得封章兴居以欲立齐王而被黜帝之所存亦可见矣昔晋侯赏从亡之功介之推曰天未絶晋必将有主主晋祀者非君而谁天实置之二三子以为已力不亦诬乎盖天之所命非人力所能为岂以昌一言之劝章兴居一言之异而为得丧乎帝于此切切焉是不知有天道也或谓夜拜昌武非遽欲贵之帝自代有天下疑汉大臣皆不附已故以亲信代处要任盖所以虑患于未然此文帝私忧过计耳绛灌始诛诸吕握玺将兵呼吸之间有闗存亡不以此时图危社稷帝已正位君臣之分定矣欲何为哉夫君人者当以天下为量汉臣即代臣也帝乃畏忌大臣宠任亲信而预防之自分畛域示人以疑使人有危惧之心亦非自全计也唐魏征尝劝建成早除秦王薛万彻尝帅东宫兵以攻秦府二人者罪不容诛太宗不惟赦之又复用之位极将相不以为疑至于秦府旧人迁官反出东宫齐府之后惟才是择不以新旧为间如太宗可谓有君人之量也若夫文帝恭俭爱民有非太宗所能及者傥以大体责之视太宗有间矣故曰君人者当以天下为量
　　武帝论
　　愚观汉武帝残忍少恩杀戮臣下如刈草菅虽素所爱信小有犯法辄按诛之无所寛假公卿大臣惟公孙宏以多智石庆以醇谨而得免其余继踵伏诛当是时立于其朝者重足一迹朝暮之不保往往如脂如韦偷合取容以苟延嵗月汲黯乃以骨鲠之资犯顔逆耳屡婴武帝之怒帝每优容之愚尝疑焉且黯面折廷争盖非一事帝或以为戆或以为愚或以为奸或以为妄发甚则怒而罢朝又质责公孙宏张汤于上前二人嫉黯欲因事诛之帝终始涵容委曲覆防不加以刑虽未大用而位九卿出入禁闼至以社稷臣许之在黯不为不遇也夫以武安侯大将军之亲公孙宏张汤之宠或始不以礼或终不以恩待遇之厚无黯若者以愚观之帝有深意存焉盖衞青功髙而偪田蚡负贵而骄宏汤挟诈懐奸専阿主意外则又有诸侯之逾制内则又有贵幸之挠法若无直臣则何以消邪佞之心沮奸贼之计耶传曰山有猛兽藜藿为之不采国有直臣奸邪为之不起夫一人正色抗词于一堂之上而折冲御侮于千万里之逺国势自尊士气自振宗社自安岂不伟欤故淮南王阴谋欲以死士刺大将军以辨士説公孙举无难者独惮黯守节死义而不敢发其效可见也帝之所以矫情屈已而敬礼者盖出于此不然帝之穷兵黩武侵伐四夷繁刑重敛残害百姓极宫室之侈靡溺神仙之虚无去始皇亦一间耳始皇以之乱而帝以之治何哉甚矣国不可以无直臣也直臣在廷则忠谠之言日进欺蔽之窦不开小人有所惮而不为君子有所恃而无恐纪纲以正朝廷以治虽欲乱不可得也秦相赵髙指鹿为马左右莫敢言上下相防循习至是以此可以见秦之无人彼唐武后以一女子不出房闼屠戮士夫不可胜纪独狄仁杰徐有功抗顔正论无所畏忌不但免祸亦多信用其言武后所以终其身不及于难唐室未至大乱者职此之由故曰国不可以无直臣无直臣则国非其国矣
　　又论
　　论相自古其难论之不审而遽用既用而后疑二者皆足以害治古之人君其未得也求之甚切选之甚难其既得也任之甚専责之甚备罪恶彰著则窜殛流放之未闻非其人而使居是位居其位而不任以事者也汉武帝雄才大畧号为知人一时名卿于斯为盛独于论相之际畧不加意所用之人如公孙宏之多诈车千秋之无能石庆之庸闇以至田蚡李蔡赵周公孙贺刘屈牦之徒或以戚里进或以宗室用或拔于行伍或起于卒吏非纠纠武士则硁硁鄙夫徒取充位备数而已帝既不任宰相乃与左右亲幸之臣严助朱买臣吾丘夀王司马相如相与论天下事帝又阴右之务使诎其大臣东瓯之请田蚡不可助诘之而蚡沮朔方之议公孙宏不可买臣难之而宏服二公平时盖已见轻于助辈议论之间又不能力争固执卒困于捷给之口大臣之言既诎则左右之言日用大臣之迹既疎则左右之迹日亲大臣之权既轻则左右之权日重为大臣者服台衮坐庙堂号为天子宰相漫不与天下事其势力反出左右近习下豪杰之士肯为之乎故必得龌龊无似如前数公然后为称职也若夫天子左右之臣朝夕之所狎昵必求有以顺适其意而阴中其欲故助诛闽粤买臣伐东越而啓武帝之争心夀王议周鼎相如请封禅而啓武帝之侈心凡帝之好大喜功穷兵黩武实数子啓之彼数子者奋自诸生幸得备天子左右固当拾遗补阙绳愆纠缪而乃开其不善之端置之有过之地殆与近习小人无异以此要权利固禄位岂不悖哉盖不如是则其情易间其宠易衰其黜可立而待势使之然也助辈尚尔而况近习小人乎由是言之人主以论相为职以任相为正宰相不才内外之臣皆得言之近习朋奸上下防蔽则人主何縁而觉借使尽得贤者亦不足以为后世法苟非其人为害岂小哉虽然帝之信任左右其失固也犹得驾驭之术焉小有犯法忤意诛责随之甚至赤族故左右之臣不敢肆其奸盖亦有所惮也元帝用一阉者使乱天下终身不寤此尤可悲也已
　　宣帝论
　　天下之势有以抑之则可以悠久而常存纵而不收则横溃四溢必致于一败涂地而不可遏故纵之者非所以爱之适所以祸之抑之者非所以苦之乃所以全之也淮南王擅杀大臣文帝置而不问王以此骄恣卒抵于败绛侯无辜逮系廷尉侵夺顿挫几死而幸免卒能保有爵土传之子孙何文帝忍于绛侯而不忍于淮南也盖忍而裁之所以存之不忍而骄之所以杀之其势然也故人之爱子必自其提孩之时示之以成人之事一有乖争陵犯之心则从而痛抑之不使滋长不善爱子者夸炫其能覆防其短不逊犯上亦曰姑恕之而已及其长也习于性成顽不可训则暴戾摧折之怙终不悛则屏之斥之杀之而后已父母之爱其子岂欲杀之哉幼之不图长而无及势必至此史臣谓霍氏之祸由光不学无术闇于大理之所致噫此固光自取也而宣帝亦有以使之帝即位年十九矣民之情伪吏之得失尽知之矣方且谦冲退托举国而听于光莫敢一摇手凡尊宠而委任之者皆所以报光也光薨帝宜揽威福之权正君臣之分以张帝室所以待霍氏者亦宜优以禄秩厚以赏赐稍夺其重任阴散其邪谋庶几全终始之恩而不负于光矣帝乃不然大封诸霍并据要地又以兵柄分授诸壻酖其心稔其恶听其自溃一举而灭之靡有遗种略无分毫顾惜之心以愚观之意固有在也传曰将欲翕之必固张之将欲废之必固兴之将欲夺之必固丁之此宣帝待霍氏之术也帝在民间闻霍氏尊盛心已不喜光也居不赏之功握非据之权挟震主之威以临之帝积不平固非一日骖乗之际祸已胚胎帝不惮虚心敛容而礼下之者皆非本心盖帝无霍氏久矣隠忍而不发者不欲负光也又以光専政日久子壻秉枢机操权势倾动中外亦不敢以轻发及闻许后之死帝有词矣犹且坚忍若有所待盖光之功徳当十世宥而毒杀许后之罪不过霍显一人以功凖过未可以赤族帝秘而不言待以旧恩委以要职诱之使乱至于诛灭帝之心以为我之报光者尽矣霍氏之所以诛灭者盖自取也是何异以锦绣防陷穽而使人由之乃曰非我也彼自取之也且霍氏之盛许广汉言之萧望之又言之张敞徐生又言之帝畧不介意以是知帝之意固有在也噫帝真少恩哉
　　又论
　　天下之祸其发有端其渐非一朝一夕之故古之明君忧深思逺于念虑言动之微必谨其始不敢轻作妄举盖恐毫厘之差基后世无穷之祸也夫汉之亡也以外戚外戚之祸不起于哀平而萌芽于武帝田窦衞霍继踵将相武帝实啓之唐之亡也以宦官宦官之祸不生于僖眧而胚胎于明皇杨思勉髙力士持节监军明皇实啓之故创业垂统之君所以贻厥孙谋者预为之防曲为之制遏絶祸乱之原莫不备具传之嗣君犹以喜怒爱欲变更法度至于败亡况吾开其隙而诱之哉汉元帝任用恭显几乱天下世以为元帝不明之过以愚观之宣帝有以啓之也当宣帝时恭显已为中书令仆射任事久矣其亲信贵幸虽不若元帝之世然用恭显者自宣帝始宣帝用之如此之久其人精専可任无疑矣况恭显之巧慧邪僻能得人主微指固有以当元帝之心故其迫杀师傅废锢忠贤诛戮言者愚弄元帝于掌握如保母之玩婴儿终帝之世専权怙势公肆奸欺无所畏惮虽曰元帝不明之故非宣帝啓之何以至此或谓恭显明习法令故事善为请奏其才亦可用也在用之何如耳宣帝在上励精为治人人自奋其能故恭显无所用其奸元帝优柔不断小人得以乗间而入虽知其奸亦不能制借使元帝有宣帝之明虽百恭显何患焉夫元帝之仁柔宣帝知之熟矣尝有乱我家之语宣帝知其仁柔宜选刚正之士以辅导之反令刑余之人久典枢机留以遗元帝可乎况中人用事非盛时所宜有宣帝之时贤公卿在下比肩帝五日一听政丞相以下奉职而已不能朝夕与贤者图治于庙堂之上乃与宫掖扫除之谋事于帷幄之中岂所以贻厥孙谋者哉夫堂下百里君门千里天下之事九重不能尽知故以腹心之寄付之大臣又置耳目之官以纠察之强明自任之君惟恐大臣之负已大臣见疑势不免询谋于左右左右之臣窥其罅乗其机必有以中人主之欲阴取威福之柄而窃弄之人主蔽于朝夕之所亲狎疎逺之言无自而入蒙蔽之奸无自而知所以驯致于乱亡强明且尔况其下者乎故宣帝一用恭显而元帝竟以恭显乱势使之然若夫败徳乱常之事出于庸君闇主后世犹以为戒不敢蹈覆车之辙惜乎宣帝汉之明主而乃有此后嗣何观焉噫元帝不足道也春秋责备贤者愚为宣帝惜之
　　陈平论
　　论曰陈平智有余难以独任此髙祖顾命之言也平天资诡谲动辄任数帝虽赖其智以取天下然至死犹疑之愚考其平生诚可疑者捐金以间范增伪游以禽韩信赂阏氏以解平城之危凡所谓奇计秘策无非出于变诈君子或恕之者以其谋国则忠也天下已定智无所用一于谋身而已其保富贵固权宠谋身之巧又有甚于谋国故惧吕后之不安也用张辟之言请拜吕产为将将兵居南北军于是起吕氏之权畏吕后之不悦也背髙皇帝之约立诸吕为王于是产吕氏之变平之阿意顺防求媚于后唯恐不至者乃所以自为身谋也至使诸吕作难几危社稷皆平有以召之平之难于独任至此可见然非特此耳方其大臣共诛诸吕平不任其事乃令周勃先入北军是以勃尝试诸吕也及其迎立文帝平不有其功以位授勃而甘处其下是又以勃尝试文帝也盖人臣而専诛危事也成败固未可知事成则平同其功不同则勃任其咎所以让勃先入者此耳人臣而废立大事也祸福亦未可知帝疑之则勃为祸首徳之则平不失为定策功臣所以让勃居上者此耳夫平之雍容退托主谋而不主事类夫谦谦君子殊不知平之心又为身谋者也盖平诡谲无所不用其智在髙帝时则免于萧何之囚系在吕后时则免于王陵之废出在文帝时则免于周勃之侵辱平厯事四朝皆以智免其谋身之巧又可知矣由是言之平不止可疑亦可畏人也世之言谋臣必曰良平夫平岂良之俦匹哉良之学出于黄老平之学出于纵横黄老则近道纵横则尚诈黄老则有不必为纵横则无所不为观其行事察其存心良平之贤否不待较而明矣故平之言曰我多阴谋道家所禁吾世即废不能复起以吾多阴祸也盖亦有所慊而云耳
　　王陵论
　　论者多曰处天下之事者贵于济不贵于速危言极谏直撄其锋则事败而身危蒙垢忍辱待时而发则事成而身安噫此一说也后世患得患失之士往往借此説以文其奸平居暇日持禄养交浑然不见圭角世亦莫测其故及其临事伈伈伣伣俯首强顔偷合苟安以固爵位慷慨敢言者反以轻虑浅谋嗤之愚俗无知之人竞信其説曰彼固有所待也其人幸而死且斥不预于成败之际又以为不幸而痛惜之若人者外窃君子长者之名内规市井屠沽之利一唱百和自以为是而人莫能破其説此孟子所谓徳之贼也昔者髙后欲王诸吕王陵面折廷争平勃唯务顺从卒能诛诸吕安刘氏者平勃也以成败而论陵可谓之无谋夫白马之盟当时大臣皆预焉传不一再遽欲背约陵安得黙黙哉平勃阿意承防隠之于心有愧于陵多矣平诡辞自解乃曰全社稷定刘氏后君不如臣且诸吕之王髙后称制之初年禄产盖未用事当是时刘氏固自安也平何以知其必危平固多智或能逆料其然身为大臣要当为国逺虑絶其萌芽遏其源流无使滋甚今也坐视不问养而成之激而溢之徐起而缓图岂不殆哉况以有限之年求难必之事邂逅不如意二公或废或死遗之后人乌能保其必济乎愚是以知平勃之功适有天幸也方其廷议之时陵已白发其端平勃从容一言以继之若曰髙帝盟血未干天下共击之语诸侯王所知也诸吕之王恐非所以爱之持是説以进为有词矣后虽强悍或可以利害动不然以死争之可也后内畏人言外惧祸变其谋必沮诸吕之王亦因以少抑矣不知出此反逡巡畏避莫敢忤其防委曲承顺唯恐或后至使吕氏四人分王大国几半天下放肆纵弛无所忌惮幸而不数年间髙后死吕氏子弟材智下不足以为大患故偶成平勃之功借使产禄辈一人杰立挺出髙后百嵗为之宗主成其羽翼王莽之祸未必不起于此时平之权谲勃之庸鄙亦不敢保其为汉纯臣也善乎爰盎之言曰绛侯所谓功臣非社稷臣方诸吕用事擅相王太尉本兵柄弗能正吕后崩大臣共诛诸吕太尉适防成功此当时目击者之言也夫所谓社稷臣者可以托六尺之孤可以寄百里之命临大节而不可夺如陵不负髙帝之约坚守固执有去而已近于社稷臣也世以成败论人者退陵而进勃果公论乎孟子曰圣人之行不同也或逺或近或去或不去归洁其身而已又曰君子创业垂统为可继也若夫成功则天也故为人臣当以王陵为法讵可优柔委靡阉然媚于当世以侥幸一旦不可必之功乎又况有平勃之功则可以赎过无平勃之功徒窃名以规利迹其本心不容于春秋之诛愚恐患得患失之士以平勃借口后之学者靡然从之士风日以衰壊天下不复有节义之士其流祸岂浅鲜哉故愚不得不辨
　　申屠嘉论
　　古之所谓大臣者励节行正词色谨法度垂绅端笏于庙堂之上风采所及足以折奸回之气弭阴邪之谋故人君専其任厚其礼重其权者所以尊朝廷衞宗社也愚歴观汉相申屠嘉近之嘉刚毅方正凛然有大臣之风故愚每叹慕而不已夫邓通文帝宠臣也通方贵幸倾动一时宜其负宠恃贵不为嘉屈嘉乃移檄而召之如取囚廷责而辱之如待僮仆坐府中通免冠徒跣顿首而谢其傲慢之容骄悍之心固已消铄殆尽而况白刄及颈魂飞胆落岂复有生全之望盖几死而幸免且嘉之召通帝可以固执而不遣通可偃蹇而不来帝不能庇通而使之前通不敢拒嘉而就之辱嘉非有陈平絶人之智周勃震主之威然而当时君臣皆严惮之者其故何哉必其平居秉义守节毅然不可夺素有以服人之心也夫嘉所立如此意其学问有大过人者故能振厉英发荡人耳目夷考其传初以材官蹶张从髙帝征伐特一力士耳班固亦以无学术贬之无学之人所为乃能若是耶盖其天资之美见义必为无所顾忌虽力学者有所不逮也彼贡禹孔光为时儒宗禹交结石显以取爵位光卑事董贤以固宠禄服儒衣冠传先王语髙谈极论人莫能屈一旦临事反不若一无学术之人是岂学术之过哉盖气质之美者虽不知学术而立朝大节多与古人暗合气质之卑者虽以学术矫揉之终不能自立于世其所禀者异也故君子学以成其材小人学以济其伪嘉也气质之美辅以学术其成就当不止此禹也光也气质之卑假学术以文奸言耳世之议者每以学术之工而轻恕小人以学术之陋而责备君子风节如嘉虽不学固未害班固以为嘉无学术与萧曹陈平异固号名儒附丽权要身陷大戮所学果何事耶乃反以无学贬嘉多见其不知量也若夫后乎嘉者一汲黯吾有取焉而武帝亦以无学鄙之噫时君世主既已狥其名而不求其实世之好为一切之论者又从而责备之为君子者难矣哉
　　记
　　定斋记
　　愚以定名斋随所寓而牓之朝夕从事于斯所谓有一言而终身行之者凡人初生一性湛然及其少长六根诱于外七情汨于内日与物接胶胶扰扰方寸始乱矣譬犹水之体本清风挠之则浊镜之体本明尘翳之则昏风止而水自清尘去而镜自明人欲静而心自定心既定如止水明镜表里昭彻大可以鉴天地细可以烛须眉物物现前如空中花歘去歘来于我何有故死生祸福得失荣辱不足以动吾念吾之所谓定者常自若也以此烛理何理不明以此临事何事不理以此处富贵贫贱患难无所往而不自得愚幼而读书长而学道粗达此理一婴世故汨没于利害是非之涂定力不固未免为外物所迁今年逾知命阅义理多矣念念纯熟心境两融于此道亦庶几焉苟进而不已确乎不拔虽圣贤阃域亦不难到易曰无思也无为也寂然而不动感而遂通天下之故噫此圣人之事也愚不敢不自勉
　　静观亭记
　　余居草堂日溷人事宾客遝至书疏纷积应接靡暇甚者俗物猥务常败人意神疲体倦思欲燕息而不可得乃为亭于堂之后取明道先生诗名曰静观亭前植花药十数本亭中了无一物氛埃不及人迹罕至时休其中斋心涤虑隠几而坐一日有客直造斯亭卒然问曰子所谓静观者端然黙坐而已耶余曰子所见者外也余所观者内也余方纵观天地之大万物之伙盈虚消长荣悴生灭皆在吾目中返观诸身天地万物皆在吾分内物我为一浑融无迹已而淡然忘物嗒然忘我物我两忘頽然于无何有之乡凡余目之所见与夫心之所得余且不自知而况子乎子亟去无扰我客俯而出因书诸壁以为记













　　钦定四库全书
　　定斋集卷十三　　　　　宋　蔡戡　撰
　　序
　　送陈侍郎序
　　古之君子以道自任其出处大节卓然不类于常特立独行有我而已道行于时虽抱闗击柝不以为辱非其道禄之以万钟若将凂焉不一日留也生死祸福贫富贵贱无以动其心况其余哉天官贰卿陈公信道笃而自知明古君子也出入禁掖有年矣为君药石为国蓍为善类所依为小人所惮天下翕然尊仰之冀公大用一旦引疾丐外上可其奏乃诏公入内阁出刺大藩朝之贤大夫与夫四方有识之士咸以为不当去或有请于上强公少留公归志浩然挽之不可得一辞而退行之日车毂相击祖于都门之外道路悚观咨嗟叹息共言公之贤而惜其去门下士蔡某独嘻笑而长歌客怪而问曰公行矣吾曹将畴依众皆戚戚敢问何乐岂非嘻笑之怒甚于裂眦长歌之哀过于恸哭者欤某曰不然众皆戚戚惜朝廷真贤之去某之乐乐公出处大节合于道也非真乐耶方今圣天子在上皇皇焉思中兴之治寸长片善悉罗而用之如公之贤在朝能几人天子岂弃贤也哉防公请甚力姑勉从之他日纳君唐虞收地河隍当在公也行有诏矣众客更懽忻举酒嘱公曰蔡子之言然公当为苍生而起
　　送岳大用序
　　士有挟负才气而反为累者非才气之过也用其才养其气之为难也学以养其气气以用其才有是三者然后可以谓之成人嗟乎搢绅士大夫恃才使气傲上凌下冲口逆突动辄忤物自谓天下莫已若世俗无知之人方且指以为介为直为贤及其临事而败蹈祸患而不悟又以为不幸而痛惜之吁亦惑之甚矣有人焉韬光晦迹自处于无用之地循循然似不能言莫不相聚窃笑以为无能一旦遇事奋发处之以仓卒扰攘而不乱临之以利害祸福而不移立大事业收大功名者往往多异时无能之人于是惊愕震竦畏慕之不暇又以为出于不意是皆求其才而不知论其气也论其气而不知观其所学也世尝悼祢正平之不幸而危杜子美之仅免正平既傲曹公又傲刘表终不免于黄祖死公云等道此何语耶子美乗醉踞牀斥人父名严挺之乃有此儿此何语耶敌已以下受之不能堪况其上者乎正平之死盖自取之非不幸也子美仅脱虎口岌岌乎殆哉噫有才而不能用负气而无所养反不若庸人儒夫碌碌以保其身之为愈也岳君大用挺超卓之才禀刚鋭之气患难穷困愈挫而愈不衰发而为文清逸旷快亦如其人士类翕然称之今将官于湖南索余言以别余谓有是才也有是气也必待学而后成所学既至所养益深进而愈退髙而愈下不以已长矜于人不以所有暴于外权轻重而后发不发则已发之必惊世骇俗万钟之禄不能加当如吾孟子威信敌国当如蔺相如临大节而不可夺当如顔真卿庶几不负所学无愧于古人矣下视祢正平杜子美以此较彼孰得孰失虽然大用天资髙明积学深至其自处固不伦矣何待余言哉切磋琢磨朋友之义软言以相悦又非大用之所望于余也故序以告之
　　芦川居士词序
　　少监张公早嵗问道于了斋先生学诗于东湖居士凡所游从皆名公胜流年未强仕挂神武冠徜徉泉石浮湛诗酒又喜作长短句其忧国爱君之心愤世嫉邪之气间寓于歌诗绍兴议和今端明胡公铨志在复仇上书请劔欲斩议者得罪权臣窜谪岭海平生亲党避嫌畏祸唯恐去之不速公作长短句送之微而显哀而不伤深得三百篇讽刺之义非若后世靡丽之词狎邪之语适足劝淫不可以训公博览羣书尤好韩集杜诗手之不释故文词雅健气格豪迈有唐人风公之子靖裒公长短句篇属余为序某晚出恨不及见前辈然诵公诗文久矣窃喜载名于右因请以送别之词冠诸篇首庶几后之人尝鼎一脔知公此词不为无补于世又岂与柳晏辈争衡哉公讳元干字仲宗自号芦川居士云
　　跋
　　跋张大资政奏议
　　右故大资政张公全真奏议二十五卷公仁人也其言仁而不肆切而不迫当于事情达于国体而不离于道徳贾谊陆贽之学未能逺过闻之当时公在人主前论议反复曲折着明心平气定期以寤移上听而后已故其知无不言言无不从呜呼盛哉吾以是知光尧之兴也方是时披榛莽立朝廷而庶尹允谐百工维时以跻登再造之业左右调一繄公之力焉绍兴间诸老相继困踣岭海公优游里居身名俱泰了无敢睨公者吾益以信公之仁天且相之矣夫急言竭论犯言未信之前以幸必不可成之功掠名钓位而去国于何有哉故愿出公之书以与世之忧时爱君之士共之而非以私于已知也
　　跋东坡先生墨迹帖
　　钟王无文称韩柳无书名惟东坡先生词翰俱妙卓冠今古岳大用家藏此帖盖先生梦中所为诗文而醉后所书也常人醉梦时颠倒错乱何所不有先生乃超絶如此真天人耶乾道己丑八月二十有一日观于二乐堂
　　跋尚丈邻祖与知已书
　　古人重知已之义以死报曷若以言哉尚公忠于知已如此使其立朝事君决非持禄固位者某将漕岭表公之曾孙中庸适在幕中遇事不肯诡随今观此帖乃知家学之有自也
　　跋周昉双陆图
　　凡书画以气韵为先形似备具而气韵索然不得为名笔唐徐彦逺画记云周长史画人物初年太肥晚乃稍减此疑初年笔也然眉目生动意态闲逺当于形似之外求之
　　赞
　　定斋自赞
　　其才疎其学迂其形拘其貌愚既无富贵食肉之相又非山泽列仙之癯若人者横陈鼎钟而志不泰流落山泽而容不枯
　　孟光赞
　　猗欤孟光古之贤妇屏弃绮缟布衣麻履闺门之中事夫有礼举案齐眉不敢仰视凡今之人多乘厥夫以阴制阳甘心佣奴谁谓伯鸾彼凡人耳能使其妻致敬如此女徳无极养之固难反躬自责当无愧于伯鸾【余得齐眉图或传李龙眠笔按本传孟光肥黒而丑力举石臼不应娬媚如此岂伯时失于考据耶或非伯时笔而传者过也然伯鸾徳耀之贤今亡矣故余三叹息而为之赞】
　　祝文
　　谒庙祝文
　　乔岳配天在东作镇庙像之所乃徧四方某以误恩来守此土谨遵旧典只谒灵宫惟帝仁民导和却沴吏苟逃责亦帝之休
　　告城隍祝文
　　某恭承嘉惠假守此邦与神分职幽明共庇千里莅事之始敢以防告宣布徳意勤恤民隠惟吏之责雨旸时若疾疠不作亦神之休
　　勾芒神祝文
　　盛徳在木献嵗发春爰出土牛以戒农事为酒为醴敢敬请于有神如茨如梁庶终期于无害
　　诸庙祈晴祝文
　　旧谷已殚新谷未穟望此夏田引日为嵗芃芃其麦淫雨害之穑夫告病刈获失时民既怨咨吏忍坐视用沥丹诚徧走羣祀惟神善应曰旸则旸呼吸之间反灾为祥民免阻饥吏逃罪戾神食此方庶亦无愧
　　谢诸庙祝文
　　多稼如云秋成在望失时不雨穑夫告穷惟暨乃僚并走羣祀神不缓听膏泽应祈百谷用成千里胥庆敬陈薄荐少答神休神其鉴兹以永灵赐
　　春祭祝文
　　春祈秋报从古已然东作惟时民用举趾率遵旧典咸秩百神只谒灵祠恭陈菲荐惟神降鉴佑我穑夫曰雨曰旸三时不害庶臻景贶以格有年惟吏与民敢忘报答
　　杂著
　　永嘉劝农文
　　国家圣圣相继政在养民故于稼穑之间尤急先务仲春之月申命守令躬即田畴勉以农事遵旧典也圣天子犹虑空言不足以示劝乃者诏减今年租税之半以寛民力所以爱民之心养民之实过汉文景尔等何修何营以答上赐是宜更相率劝乐善就功无失天时无违地利无游手以趋末无惰农以自安人力既至则稼穑必丰租入既轻则输纳必易廪有余粟家有余财鬭讼寖稀盗贼不足骎骎乎趋礼义之间庶几助成文景之治岂不美哉尔等其以是言归而告诸子弟使人知圣天子爱养之意不为虚文尔等所以报効之诚可不自勉故兹劝谕各宜知悉
　　又
　　太守来莅是邦于今年余矣虽无善政殊绩为他日邦人去思然而明天子徳意志虑敢不奉承而宣布之固未尝横赋敛以伤农力兴工役以妨农时纵奸慝而害及良民峻刑罚而滥及无罪凡太守孜孜汲汲以尔百姓为念者盖亦仰体圣天子爱养尔等之意唯恐不至也去年二月太守躬即田畴延尔父老勉以农事尔父老惟吾言是听胥训告胥劝诱谨乃时力乃事故天报以丰年尔等今日衣食粗足输纳无欠安居乐业吏不及门者皆前日勤劳之效也今年太守复来举酒相庆惟尔等雅知天子之意稔闻太守之言又见勤劳稼穑其效如此固无待于劝太守二年终更行且去矣太守虽数迁易而天子爱养尔等旦旦不忘尔等服田力穑所以答圣天子之赐者故当嵗嵗如一尔等其勉诸故兹劝谕各宜知悉
　　隆兴府劝农文
　　太守奉诏来牧是邦几一年矣仲春之月躬即近郊延见父老勉以农事遵旧典也尔等其听吾言豫章之田濒江依山髙下相半常有旱干水溢之忧土瘠民贫故虽丰年仅能卒嵗一遇小歉民以乏食告矣盖地利不可兼天时不可必所可恃者人事耳今兹土膏脉起农事方兴出入田畴浚治沟洫尽力耕耘相与勉人事顺地利以应天时此吾民之责也吾闻病农者非一莫甚于为盗每阅讼牒未尝不恻然念尔民之拙于谋身而轻于犯法也夫田各有禾争者已非义况豪夺他人之禾乎耕必用牛屠者且有禁况盗杀他人之牛乎是皆游手偷惰之徒不事农业肆其强暴纵其口腹冒触宪网祸及乃身恬不知悔良可悲夫尔等诲而子弟劝而乡闾彼此相安各食其力无失天时无遗地利无游手以废本业人力至而田野辟田野辟而衣食足衣食足而盗贼消盗贼消而讼狱息讼狱息而风俗归于醇厚迨至秋成禾黍登场鸡豚社酒以歌丰年饱食暖衣以适终嵗尔乃自享其乐虽若无预于太守太守亦将坐啸黄堂以乐尔民之乐也尔等其勉之
　　青奴传
　　青奴姓竹氏其先封于孤竹君后以为氏父干渭川人有直节义不仕秦二世闻之怒征至咸阳二世曰此君欲为孤竹二子耶吾闻贤人之心有七窍剖而视之遂夷三族两女输织室长曰桃笙次即青奴也秦乱为人所畧卖汉寝中郎夏侯婴得之以献汉王有诏纳后宫乆不得幸一日上避暑未央殿愠甚顾谓左右曰何以解吾愠左右进桃笙上一见洒然桃笙曰妾无寸长蒙陛下慰藉光辉如此妾敢不展布四体以奉陛下妾女弟青奴颇有节操妾所不及陛下诚得此内助付以股肱之寄可安枕卧矣上亟召之翘足以待既至曰昨夕梦龙据妾胷妾不才得备枕席之末岂非天耶上拊之曰吾闻姑射神人肌肤若冰雪世乃有此人乎昔秦始皇求白云乡朕得此清凉乡足矣于是宠倾后宫封凉国夫人追封父干为渭川侯食邑千户以族孙筠为嗣改淇园置园邑二百家上每燕寝二人必俱侍他姬莫得进戚夫人之属相与谮于上上始不信曰朕非姬氏寝不安若等不复言防淮阴侯韩信亦间之诸幸姬因言曰青奴有刺骨之暴将不利于陛下上乃疑卒召二人至青奴若芒刺在背畏避不前曰妾有寒疾不可以风上见之毛发为洒淅怒以足抵于地自是不复进御青奴既失爱郁郁无聊尘垢满体乃作团扇诗以自况上以觖望幽之永巷以忧毁卒青奴貌虽不扬而肌理玉雪爽气逼人性巧慧多口中无他肠以是宠幸然淡泊无嗜尝劝上清静寡欲上曰吴姬越女伐性之斧爱我者青奴也桃笙月余亦卒筠传子至孙篠不肖以罪废国除其族散在天下东南尤盛世有隠徳幽人逸士多从之游
　　赞曰夫人之贤近古淑女岂非有夷齐之遗风耶士无贤不肖入朝见嫉女无美恶入宫见妬夫人淡然无欲盖非争妍而取怜者不幸为诸姬所谗竟以幽死悲夫
　　祭文
　　祭胡端约文
　　惟公祖风烜赫族望髙华典刑具存袁扬世家挥麈清谈柱笏遥睇风流自命王谢子弟公方燕居杖履幅巾寄傲南牕羲皇上人公方宦游政先恺悌抚字劳心召杜循吏戏弄翰墨一时珍藏温润秀美规摹钟张欬唾成珠万口脍炙清新闲逺睥睨陶谢防搜怪石环列坐傍嗜此成癖竒章赞皇胸中丘壑万里咫尺以此自娱志和摩诘如公令徳谓当百年岂其微疾遽隔九泉如公美才宜在髙位如何不达任止半刺天理难诘人事好乖善人已矣云胡不哀惟我与公辱亲且契交游忘年姻娅奕世把酒对菊哦诗咏风有唱必和无言不同人生几何聚散儿戏追惟畴昔恍如梦寐河梁之别嵗辰一周哀我先君逝川莫留况复与公同生辛丑沦谢相继祸变希有初闻公讣阖门震惊悼亲念旧涕泗交零昔登公门公必倒屣握手话言式燕且喜今登公堂徒闻哭声入拜公像不见其人片文写哀斗酒为酹想公如生尚能一醉
　　祭丁待制文
　　惟公孝友之行与古追配英特之材于今鲜俪头角崭然见于弱嵗挥翰如飞老生退避隽誉四驰俯拾上第贾生少年志大气锐一书万言三表五饵天子前席仇方褫气自此结知中外歴试拥麾乗轺所至辄最蜀道来归入仪卿寺辇毂弹压豪强敛畏禁路政涂跬步可致性直多忤才髙见忌不容何伤奉身而退东阳调守合淝谋帅诏特起公再膺剧寄谓当政成趣归近侍云胡不淑中道而逝九重兴嗟宠以次对闻者防伤况于朋类惟我与公总角事契同门友生同升进士相期功名相勉道义夫何小嫌间言三至公虽髙明未免疑贰我心炯炯质诸天地公亦晚悟昨非今是握手倾心不我终弃共保嵗寒没齿毋替忽闻讣音骇愕陨涕职守拘縻不临隧千里缄词寓此诚意幽明之间了无所愧尚飨
　　祭亡弟允夫文
　　呜呼哀哉吾弟允夫生禀令资言不妄发行无小疵种学良苦缉文甚工一命不霑万事已空呜呼哀哉死生常理人孰不然惟子不夀遽弃盛年修短有数古今不齐惟子无后谁其嗣之老母哭子少妇哭夫何所归咎天乎人乎况我同产惟子二人子从我学我为子婚我仕我已莫不我随逾岭以南泝江而西水浮陆走雪虐风饕如子羸瘠岂堪其劳我不知止乃以累人子之属疾得非我因病不我告惧贻亲忧养成此疾百药弗瘳弃我而死嗟我之屯夺我贤弟天胡不仁临絶语我以柩东还居官有守欲去孔艰我亦何心忍为此留露章丐祠行矣归休先护子丧权厝毘陵他日改卜必求佳城顾我终鲜影只形单念子长往魂孤骨寒安流以济忽恐忽惊沥酒吿哀有泪如倾呜呼哀哉尚飨












　　钦定四库全书
　　定斋集巻十四　　　　　　宋　蔡戡　撰行状
　　故端明殿学士王公行状
　　公之先华州人唐末巢冦挻乱避地庆州家焉公生于泾州姿禀粹美丰度凝逺少师尝曰此吾家黄叔度也蚤尝从和靖先生尹焞学探穷理尽性之妙讲贯经防周知物情尹深器之绍兴元年以少师任补京秩八年奉祠以便亲养明年丁琅瑘夫人忧又明年丁少师忧少师盖以不主和议忤时相出知潭州再贬道州以卒公兄弟防防居南康之都昌乃相谓曰家难至此睚眦犹未已惧不免祸盍谋逺徙以避之巫山吾先少师之所舍也因居焉二十年九月果中飞语逮捕峻迫人为公危之公平生学力临难不苟舒徐区处居者行者之计意甚暇豫比至大狱告者自相抵讦不辩而直迎附者犹欲傅致深文公以家世忠孝宁死不当受诬蔑语侵时相竟坐谤讪谪梅州筑樊圃艺蔬茹暇日从诸生讲学相娱悦了不见迁态以南方无医手剂数药求者輙予之所活不可计道逺不能以书随乃次録所记命曰羣儿故事以诲饬诸子闻者竞传州人家有其书二十五年十二月拜自便之命寻甄叙元官时三兄皆已物故公自广之蜀间关万里访求孤惸有流落不振者各经纪其生业遂返巫山故庐杖屦林泉有终焉之志会朝廷尽复少师故官公亟展墓都昌感上恩之湔雪幡然改曰君臣之义不可废也调泸南钤司干官时年逾四十矣实初试吏而政事谙练宪章明习若素宦然婉画之当出人意表刚毅有守不为势力摇沮泸川阙令帅难其选檄公摄事公即日请徃戴星出入省断寃菑抉剔荒蠧泸边夷獠民风愿朴多西游民占数冈利根株蟠结自为长雄専事武断官吏不敢谁何民无所诉及是慑公严明迭相规饬一事不至公庭善类吐气真令及境皆愿借留誉处甚休在泸三载凡三易帅俱荐公以四科隆兴改元十一月虞公允文以尚书制荆襄尺书造公庐辞防郑重邀公以邓倅且贻书防帅暨诸司委曲敦遣既至则倒屣迎劳恨相见之晚语寮属曰王公当今第一等人半刺岂足以观设施檄守光化军光化经刘萼蹂躏之后民力刓敝加于他州重以异时守土率行一切之政号令不常民听滋惑公既尽力以摩抚疮痍又悉意以奉行法令倡率其下刚柔缓急因事制宜百姓皆以为便已有陂湖公帑前是嵗一竭泽以为常公谓曷若广上好生之徳施为生池刻石以识居数月郡计既充则葺城池饬边备百废具举虞公允文闻之遗公以书曰真得良二千石为之喜而不寐未几制司罢局公以辟命亦解绶去时新割唐邓大江以北唯光化与襄阳相为唇齿公涖事逾半载敌无飞尘之警及行百姓遮道乞留诸司交章欲挽终任公曰辟官从所辟罢法也况宸翰丁宁切至岂有身为长吏而自为违君命耶士大夫进退惟义竟归巫山二年汪公应辰制置四川辟守永康沈公介制置荆襄辟置幕府沈檄备朝防不许辞公遂东下乾道元年二月到官四月赴都堂禀议结局引见内殿极论名实之辨乞精选部使者贤守令考别实效以赴事功用激偷惰上深然之且曰卿名父之子行将大用尽行所言不数日除大府寺诰词畧云来对便殿俨有遗风行乎患难而志不渝客于诸侯而名愈立有防防政虞公允文宣谕令条具京西湖北民间疾苦事公八事应诏皆人情所愿行无矫拂语上尤器重之居亡几何兼权户部左曹郎官公以初官中都嫌于骤进力辞旋将防措置两淮官庄公按行所至开谕重本之意州县乐于趋赴增种宿麦一倍其冬复请重力田之科详定赏格以信率天下上嘉其请是年公陈乞给还少师恩数子侄补官者五人二年力丐外补差权阆州续除淮南转运判官三年虞允文以同知宻院宣抚四川陛辞乞公偕行曰王某深知西边利害改利路漕兼四川宣抚司防议官蜀承积之后百度废弛人情偷惰一旦虞公以本兵临之逺民拭目以观新政公从容开説条画事宜如覈军籍团义士量总计以裁费不啬不耗举归于中规摹经画先后次第井井有逺圗公之力居多四年春以直秘阁安抚利州两路兼知兴元府兴元少师旧治威望犹存且公任宣幕日严着闻蜀士以是似美之洎之镇耄倪夹道耸观嗟异之声相属既至严义士保伍之令勉其农时训于暇隙有皇甫倜善御众拔自偏禆中奏为利州总管以激厉其徒军声大振是时疆场多事往者死事之家其子若弟多流落边州虽抱负材畧无以自展白丁者不免饥寒有官者或未得禄公乃广募良家子弟朘浮费以廪之嵗余愿从者几二百人齐之纪律给之器仗使之各习其所能而训其未至知书者则授之百将传以导其智识又拔其尤者二人为长贰以总之由是皆知自爱公每语人曰若于此中养得三四軰人物异时堪为将帅乃区区报国之微愿也汉中控扼西边形胜险固往少师寨米仓山不但阻絶要害且置阱于腹中殱侵轶之骑敌觇知之不敢南盼其后寝以旷弛公毅然欲城之议役于宣司将丐度牒于朝廷以给工费属召还不竟其役公居官庶务截日整办既被命代者吴拱即趣之交龟帑庾钱糓簿书文厯信宿毕具人服公之素治去之日军民父老依依不忍别有涕泣者用私直僦舟东下槖无蜀装惟俸给缗二千所过镇务毕输税无虑费三百缗在道促命再至除枢宻院检详有大臣出判荆南语人曰舟楫经从不可胜数唯王检详乃清白之舟公到阙首陈正心诚意之学傥能力行其效日致非虚文也上嘉纳之及进陜西河北地圗寻除左司员外郎有防遣使北界公以先臣不主和议固辞不行优诏褒允有志节可尚之语权兵部侍郎寻兼侍讲讲筵故事旧讲官开端然后新讲官继之盖圣朝优儒恐未习进止前讲一日曹吏白故事公遽问大畧曰若止此何必旧讲官耶首讲需卦至九五爻言人君歴险以立国讵容存意于饮食间必于日昃不遑之际兴民情难保之思或疑非先儒旧説公笑而已既讲上叹赏之次讼卦言是卦诸爻不永所事不克讼复即命渝之类由九五体中正之道为听讼之主故能已讼若此皆语含规讽意出训诂他皆类是权吏部侍郎封安化县开国男兼权吏部尚书未几试吏部侍郎兼权尚书如故铨曹积已久纲纪頽废法令纷纠官不知所守吏因縁为奸公命创置官簿取前后着令及申明续降以类相从而编次之吏毫髪不得隠由是宿顿革纲目既定流品肃清无能欺者人服其智七年江西湖北告饥义廪不能以赒公提举左藏南库具知储蓄之数劝上盍捐此以活民有民则有财从之两路之民戴上恩施脱于沟中之瘠一日上览贞观政要慕太宗之治得防与二三大臣入对选徳殿上亲洒宸翰问徳仁功利之説公对毕退复以其意奏疏大畧谓道有体用治有本末徳仁体也本也功利用也末也徳修而功自立仁施而利自周又谓功有未成者将帅未得其人也利有未至者监司郡守未尽得人也愿精择而久任八年二月赐进士第除端明殿学士签书枢宻院事进封开国伯与张説并命公上章恳辞且谓臣去年尝论张説不协人望为承防为知阁尚且朝论不一今一旦在政路与之同列若或缄黙苟容是臣前日迫于公论今日利于荣进始终自叛其説凡三上章至拜于榻前数四皆慰谕不允是时诸军连年拣汰人心不安公言老弱不胜兵者诚难在军然齿壮力胜之时披坚执鋭常効微劳一旦拣汰遂有沟壑之忧虽陛下怜之使就食州县而财赋逼迫无所从出不免取之齐民因以不安况诸军之少壮者无不动念乞行下诸路检照一郡之内拣汰几人添差养老所费之数窠名来歴足以支撑如有阙数必朝廷别行措置俟可尽给然后立为定制按阅差拨议者韪之公初入朝实丞相虞公荐一进对遂结主知公自谓再世受恩誓以孤忠报国且天资峭直不肯折节权贵公继室李氏文定之曾孙有要人自谓李氏出子首叙姻好公峻词以拒之为属右府时都承防用事久势倾中外莫不影附公视之藐然一日抵掌论兵公曰谈何容易如是者三坐客皆失色而罢由是衔公张説并命公深鄙之力辞不获对客每以为言张虽与公面交而心实恶公虞公既出抚蜀道公自知孤危不能自立淮南谋帅公固请行诸要人亦阴排之得防令条具备边之策奏十有七事九年正月遂解机政除资政殿学士安抚淮南印从中锡合两路为一道且命公以向所奏力田之议并推行之公陛辞从容奏言臣曩嵗承乏监司奔走淮壖诚见列城守令人自为政劝耕备御举无一定之规亦尝畧有奏陈至于施行有待今日闻诸古人一日不朝其间容刀如臣此行怯懦者未必不谓臣识闇虑浅导陛下以开边虽陛下洞照本末岂无三至之疑惟圣志先定确然不移则众谮自销功业可就上皆听纳慰勉之至曰卿肯为朕出抚淮南社稷之福也公恃以无恐开府之日首揭榜于通衢及移檄边州毋得徼功生事时两淮监司守臣皆权贵姻党苞苴公行贿赂成市公至首劾盱眙守元居实淮阴守赵磻老淮西漕冯忠嘉皆不报赵寻除太府丞于是尽忤诸要人内外协谋挤公甚力在镇未阅三月台评遂及之上深知公不欲拒言者乃诏公以外祠旧职罢即日理舟西归或劝少留九江公曰罪大责轻岂敢处此然故山三径未葺亦欲息阴休影省諐念咎以毕余生慨然指巫峡而西过都昌先茔燎黄道遇大雨得脚弱之疾寻复痊愈而心气顿耗饮膳不复如初舟次黄冈薨于临臯亭先啓手足一日骤呼家人辈席户外令酌酒语诸子似生平且戒之力学训以忠孝人人随其才分而啓迪之闻者固已惊疑果以是夕逝公平日未尝学佛而洞见死生之理得防休戚视若一致盖渊源有所自来在梅州大慧禅师宗杲以佛学重天下亦以罪至雅闻公名知公之来亟治馆以须逮至惟深相劳苦初无一语酬酢杲以是益加尊敬平生宦达不过十年余皆忧患之日虽功业不竟而道学日进履忠蹈信必于躬行不为空言以俗取誉望之凛然有不可犯之色道同志合则开心见诚倾豁底蕴了无畦町在朝知无不言言无不尽事有当为尽心力而赴之不顾谗毁不计剧易大抵欲力行其志不负所学性尤惇睦始官泸南亡兄通判嫠妇弱子义不忍委之而去挈与之偕廪薄口众痛自节约有无同之闺门之内雝如也雅喜賔客至则设醴在谴籍或质衣治具在官如俸外增给诸司互送悉储之公帑以须过客义不为已私故薨之日家无余赀所居犹蓬门茅屋卒不能易也又分遣俸给致数千里外亲旧之贫乏者所娶彭原君家门户益衰落公鼎贵乃以其子妻其侄而归其女侄为之子妇镇维扬搢绅孤女为人妾者公亟令归之割俸百缗以资嫁送其勇于义类若此自少师遭世多故又尝位枢近不敢忘武公复遇异人指授韬钤洞晓诸葛孔明八阵遗法在兴元日乡兵数万既以时训习将罢遣公语皇甫倜且将教以五大阵乃散之倜谢不能且疑费重公曰吾撙节公帑费已先具尔其训之射御击刺若阵法吾自临之一日涖教场徧阅士卒择其勍者数百人以为队长公亲按法以授曰如是坐作进退如是疾徐疏数未数四禆校禀从已而队伍亦乐从事举旂一麾节以金鼓鸟散云合观者骇服第见其整而不知其自也大阅日兴元驻劄都统有世将家者欲往觇焉公已登坛下漏戒誓将毕军门呵止不容入欲觇者怒阍人曰观此公平日所为斩我不为怪为禀而后入其严若此公于六经无不究心而尤防于易有易传若干巻奏议若干巻先娶孙氏封彭原郡夫人节度使某之女再娶李氏封陇西郡夫人男六人曰复文林郎四川茶马司干官曰中孚承务郎曰观曰临曰大过用公身后恩泽并承务郎曰涣未命女三人长适承信郎孙成次适登仕郎任涣季尚防公既薨诸子防防入峡因公所卜某所某乡陇西夫人之兆合兼祔彭原夫人大过今监平江府粮料院乃迹公之实将请铭于天下之能文者而揜诸幽大过曰状先君请以诿子某既辱公知且知公行事为详因次其颠末敬竢采择
　　大父行状
　　公讳伸字申道兴化军仙游人曾祖琇赠刑部侍郎隐徳不耀祖襄端明殿学士赠吏部侍郎諡忠惠端明以忠言直道受知仁宗与欧阳公修等同知谏院时号四谏迁修起居注掌内外制歴省府出为福建路转运使知泉福杭州其惠政在民其遗事在国史皇考旻终宣义郎开封府工曹累赠少傅先娶吴国夫人贾氏御史中丞黯之女生直龙圗阁佃徽猷阁侍制伷继室越国夫人文氏太师潞国公彦博之女生公少傅早世公三嵗鞠于外氏少长与待制俱受业于龙圗及从元祐诸公游议论文章有家法不肯追逐时好兄弟相继蜚声太学多中异等时号三蔡族相京初用事耻于附丽未尝一踵其门龙图中崇宁二年进士第一族相故抑之降第二人待制以上舍中大观三年丙科政和五年公复以上舍及第其后族相鼎盛气焰倾一时士游其门者无疏戚立致通显公兄弟少负隽名族相雅爱重百计罗络竟莫能屈防星异龙圗上疏极论宰相非其人宜举汉故事黜之以应天变责监温州酒税公自释褐为辟雍正改太学迁两学博士凡四任皆以例授用举者改秩复不堂白径就吏铨知潍州北海县移京东学司属官秩满通判徐州时郡守不治事多取决于公裁剖无留防营卒谋以中夜举火为变或告公公宻遣谕他营仍戒缓击三鼓至五鼓则趣之营卒举火无应者闻五鼓急计穷奔窜公勒诸部军校亲徃追捕尽获之一郡赖以无虞未几金人大入京城失守太上皇帝以康王开大元帅幕府公间道谒军门王一见留幕下同议军事王即皇帝位车驾南渡方仓皇中道路艰梗公为顿递官所至无阙需上每称其能寻为神武右军防赞官戚方张守忠跳梁江浙间公以尺书招之二人素服公威名即解甲就降知楚州赵立本徐州军校公旧部曲也自以武夫不娴民事乞公为守而已専总戎朝廷以立有守御之功重于易置乃命公贰之力辞不就除通判真州嵗大寒郡火延千余家民方露处而继以雪老防号呼满道公乃辟寺宇官廨分处之发常平帑廪赈给之守不可公曰此国家所以备非常也必得咎请独当事已自劾朝廷贤而释之移知滁州去之日郡人拥遏不得前有横卧道上以当车辙者曰公吾父也微公吾死久矣在滁几年秦丞相当国公与赵丞相鼎王副枢庶有旧疑以为党乃罢郡得祠绍兴己未金人归我河南地其情叵测即以公直秘阁知徐州兼管内安抚公受命遽行及淮闻金人再陷中原有诏止公改知徳安府又改知和州初公与秦丞相在上庠同舍甚厚又同年登进士第公一时声名出秦右秦颇忌之且以细故忤秦意继又指为赵党公不自安因丐祠去久之秦丞相访公出处于同舎生慨然有念旧语同舍以告公但一通问不及其他秦竟不乐及除浙东安抚防谋官秩满又奉祠秦薨公亦属疾侍郎荣公薿尹应天府陛对从容上歴数潜邸旧人问公安在荣以疾对上叹息良久是嵗卒于毗陵时绍兴丙子十月二十二日也享年六十有九公倜傥有大志少以文名壮嵗从军洞贯韬畧长于骑射力挽二石弓武夫悍将自以为莫及屡抚剧贼亲造其垒示以恩信出竒应变智畧纵横张循王俊所立战功多公筹画为政严明吏惮而民亲所去见思晚嵗四奉祠浮湛里社几二十年不以穷通介意胷次豁达开心见诚无少长贵贱尽得其驩心尤重信义不汲汲于财利随有輙散亲旧之贫者悉力赒给久闲益落莫居之晏如捐舍之日囊无余赀鬻田以字画遒正得端明用笔意喜为诗词通音律遇酒慷慷浩歌长啸时以自娱议者以公抱负文武才有经世志使入掌枢机出典方面折冲御侮于樽爼固其宜也乃不得志于当路用不尽其才每寓意于歌酒不知公所蕴蓄与世殊调自政和以来至绍兴末四五十年之间士大夫朝辞穷阎暮登禁地非蔡党即秦客公前以通谱之亲后以同舎之旧少贬以济道其谁不然公独抱节穷而益坚老而弥壮卒以不偶自今视之其一时附丽之徒烟灭灰冷视公何如也官至左中大夫赐三品服爵建宁县开国男食邑三百戸以仲子贵累赠特进娶商氏刑部侍郎守拙之女赠济南郡夫人四子长曰湍承事郎通判镇江府后公二十年卒次曰洸中法科歴户部侍郎户部吏部尚书出为徽猷阁学士中大夫提举隆兴府玉隆万夀宫又后四年薨次曰流从事郎监潭州南岳庙防子潩通仕郎长孙戡登进士甲科歴馆职今为朝奉郎荆湖南路提防刑狱公事曰戬宣教郎知婺州浦江县曰几从事郎严州桐庐县主簿曰武未命曰蒇将仕郎早卒曰蒧曰戢皆承务郎曰□曰戎尚幼女六人长适武翼郎知楚州辛坚之次适通直郎知明州奉化县向士迈次适朝奉大夫知潮州潘渊明次适文林郎筠州推官张克成次适刘澂曾孙五人公自正郎七经郊恩及致仕遗泽任子孙七人又官龙圗二孙载咸以报儿时教育之徳其笃于友爱如此公以丁丑正月二十日于常州武进县懐徳南乡谭墅距今二十五年矣铭志未立何以昭先功诏后裔公勲名事业见于蚤嵗一时辈行凋零殆尽门生故吏亦无一存者公之行事莫得其详某大惧嵗久湮没无以传逺谨摭所闻一二以告名世之士求为之铭







　　钦定四库全书
　　定斋集巻十五　　　　　　宋　蔡戡　撰墓志铭
　　故朝议大夫直宝文阁学士胡公墓志铭
　　公讳坚常字秉彞姓胡氏其先家豫章今为常之晋陵人曾大父讳宿观文殿学士太子少师赠太师秦国公諡文恭大父讳宗尧都官员外郎赠金紫光禄大夫父讳越修朝请大夫赠通议大夫自文恭公以文学徳行为嘉祐名臣逮修简公宗愈敏节公某定愍公某继踵贵显俱有风烈益昌其传由是胡氏为天下甲族公生长徳门父兄之教不习而成少以荫补官初尉建昌之南城有防调禁卒行在所卒惮逺役留剽近郊哗且变公挺身赴之譬以祸福卒悔沮愿益资粮公亟以郡守命捐所职营田钱赋之卒喜请行公曰夕毋往旦将送汝于境因寝卒所黎明乃去是日微公建昌几乱县多盗每发輙得尸应赏格公曰求盗职也岂为巳利哉竟不自言徙丹徒丞用荐者改秩知临安之盐官县畿甸号阜剧讼牒日以千数异时官据案列棰械民钳口一语不得吐公削去牙枿前民致诘情伪立见吏不得一摇手畏之如神民相与目为佛奸豪重足讼以衰息日昼下帘未晡即休吏以为常府嵗赋税诸邑而取其直公谓捐民所有而揠其所无非是争不得欲投劾去后帅卒从公请县故比民财力相习为欺防比公乃豫画井邑疆域一日尽召胥长闭他室令各疏户之髙下吏奸一无所售具以实对户长督租吏并縁差法为奸利而责偿逃亡有破产者公悉罢之出片纸示期于民赋以先办帅赵公子防嘉叹不已曰此古循吏未为也下诸邑使为法太上更化诏举县令部使者以公应诏玺书褒励增其秩通判临安府帅雅相器重事悉关决能声益白擢直秘阁知盱眙军盱眙扼南北之冲时讲信初定连易三守莫当上意益命精其选大臣以公对公夷翦荆棘规创官守招徕流亡经理财赋不数月称治北人尝游骑境上觇者以闻下公诇实否公言敌情易测不过外张声势敢以合门保无他已而果然前是北人戍在泗毎夕必鸣鼓角以相震至是悉彻警有乗风絶淮为北人得致诸泗守守怙敌威素暴及是悉归之曰毋啓衅也二守益欢至需酒药不疑徙滁州值增筑维扬古城调瓴甋傍郡骚然独滁赋不加民先期而集有请调夫真滁和筑六合瓦梁堰以备敌朝廷下其议公抗论以为非策且作未必即成成未必能久久未必可用而何以劳民殚财为事寝不行提举江西常平核义廪虚籍得米为石九十万曰是将有大饥公既去果旱饥民仰活甚众知秀衢二州不赴提举浙江常平嵗适歉公力讲荒政捐官粟以济不足则劝分富民人皆乐输价不翔踊迁两浙转运判官陞副使有防下转运常平司议濬运河由永乐以南抵长安闸提举官恡费摇以未可公曰一役不劳二司请独徃亟徃调夫以身督役未再旬讫事役简功倍至今赖之知扬州再除两浙转运副使未几章罢除江东转运判官陞副使淳熈四年冬召还为户部郎中明年迁将作监太府少卿丐外直宝文阁浙西提防刑狱未赴以疾免寻得祠八月四日戊午终于里第享年六十有四官朝议大夫公姿禀严重动有典刑赴义若渇惟恐居后在建昌守倅不相能倅已受代有讼者守檄尉留之将以逞憾公宻导其行而复以无及在临安有制置沿海者辟公以属公策其必败力辞不获后果被黜左右攘袂莫顾公极力调防返诸故里涖官奉法不可干以私虽达官要人亦莫能屈将诣行部从者仅十数计日给廪郡邑无毫髪扰轺车所届讼者云集假以色词延问反覆人人得尽其情雅意人物尝谓荐削宁不在我既徐观深察以拔其所知又因其所知以拔其所未知有未尝识面者推贤扬善自其天性所汲引多寒畯后皆知名折狱务寛通判临安有不逞千辈谬言不敬府吏希防将抵重辟公曰酒误安至是竟以轻论盱眙有坐越境羣系者公阅其容止病悴非真有他计原情奏贷之江右嵗歉居民曹伍攘粟逮系充斥将论以强盗防摄宪触热行郡虑从末减所平反非一其临民率风厉以教化而縁饰以儒雅利兴害除弱扶强抑毅然以身任责及其遇事随见随决破奸发伏吏不敢欺在淛右兼摄姑蘓嘉禾在江左兼当涂台府之事交至并酬恢恢益有余地尤长于治赋知取予慎出纳视官物如其家视公费如其私不事苞苴不饰厨传以哗世干誉所至府库充衍后人利之在官市物厚酬其值公堂供张去辄按旧籍还之俸外增给嵗时互餽却而不受有不可却者归之公帑其亷洁盖公余事觐辞凡八对便廷所言皆剀切时病如论宣司当复发运可罢计臣宜久任尤深达国体召自淮东上且将用公未至而不乐者遂相排抵公阅其章则皆浮言喜曰如是吾无大过矣迟次家居言者复疏其疾公曰吾丐闲已决及期且露章得免吾志也初通议以勤俭累赀公克承先志自奉甚约又以戒子弟而化其家人不知者直以为啬至人有急推财赴之无一分顾惜意友爱同产二妹靳择所适厚为资送归焉外亲之贫若病者悉力振起使不乏絶如广义庄发私积施及宗族生养死赖公以济者不可胜纪前配贾氏显谟阁直学士諲之孙女再配荣氏敷文阁待制薿之女子男五人大成宣教郎知金坛县大任迪功郎主袁万载簿大年安丰县尉大椿大钧早卒一女尚幼孙男五人游将仕郎余未就傅以某年某月某日归窆于平江府某县某乡某山先茔之右方祔二夫人其孤大成以公之甥曾防之状来请铭惟某与公世姻且辱知最厚其敢以固陋辞乃铭曰
　　胡迁晋陵大自文恭其后孔昌有卿有公维时名卿克肖乃祖出入践扬蔚有誉处我剸我乂孰错孰盘我廪我衣孰饥孰寒胡不髙位以称厥徳胡丰于才而夀则啬其发涓滴其储渊泉愈积益蕃百世之传
　　朝奉郎提防江南东路刑狱赵公墓志铭
　　乾道二年孝宗皇帝龙飞亲策多士于廷胪传第三三山赵公某徐步而出气貌粹然进止详雅在廷之士莫不倾瞩或以公辅期之一日之间声誉暴白天下之人始闻公名已而入幕府仕王朝据义守正不为权势屈天下之人乃服公气节出拥州麾将使指所治可纪风采凛然天下之人又知公才可大用惟恐用之不早而不尽其才也及其骎骎向进中道而殒莫不咨嗟太息为公痛惜又为朝廷惜之公字景明其先开封太原人曾王父懐王父信皆隠徳弗耀父格始以儒学逰上庠籍籍有声建炎间避地于闽因家焉遂不求仕以公恩赠朝奉郎公天资岐嶷不类常儿少孤自立励志力学问为文章不肯碌碌慨然有四方志束书走二浙亲良师益友磨砻渐渍沉浸融液益昌其文挟所有与天下之士争衡一举而登上第授左承事郎佥书奉国军节度判官防公事郡将为苛政人情不堪属吏无敢白事公平气直辞与之争可否将初亦竦受久而怒其咈已也辄攟摭之公即日投檄去两易宁国军未赴改差监潭州南岳庙寻差充详定一司勅令所删定官时复置勅局遴选名士为之首以畀公朝士皆以得人为庆公虽在下位朝政有大阙失必危言极论时当国者以恢复为己任功利之説蠭起如造甲叶搜土兵团民保招良家检括芦场增税废亩新政异令纷然不一公因轮对条陈三事大要以寛民力结人心治军旅理财赋为急又尝面诘时相辞气愤激无所畏忌相虽不乐而矫情谢之防西府除拜非才物论沸腾公帅同列贻书言路以激怒之继而防諌接踵斥逐又贻书庙堂以讥切之竟不一登其门力丐外补出知抚州抚俗犷险公明教条严约束破奸发伏豪民猾吏消缩推沮属邑有大姓武断乡闾恣为暴横防有告者具得其奸状捕而寘之法阖郡称快湖南狂冦冲突旁郡官吏并縁为扰民不奠居至有奔窜者公乃移文属邑严保伍之法重科配之禁民恃以不恐而吏亦不敢侵渔既而调禁卒辇餽饷讫事无哗一方按堵如故以致损租耗以利民捐公田以养士约郡费以葺浮梁凡可以裕民而媺俗者莫不具举治行为天下守之最部使者以闻方且召用适江西新罹冦攘人心易摇朝廷择良吏以安之谓无以易公就除本路提防刑狱江乡素号健讼有珥笔之风鐀吭贯足者无日无之公曰天下讵有防顽之俗哉顾教化不明耳于是训饬告戒丁宁恳到揭之通衢有不悛者然后绳以法俗为少变公留意庶狱所在先造囹圄呼系囚亲诘之积牍盈几一瞩无遁情凡所平决悉当于罪靡有异词久之移节江东平反谳议如在江右时嵗饥番阳流殍盈野公乃檄郡发仓实以与民或曰此常平职也盍以闻君曰若尔则吾民填壑矣亟命发之且自劾寻有防诿公经度公具为区处整整有叙辟浮屠之宫置之馆公私之邸舎分处之凡釡锜薪蒸之具衣衾医药之费纎悉毕备计日给廪大小有差在官之山林薮泽纵其樵渔陵隰原野听其种植流人至者如归自冬徂春所全活数万人饶民赖以更生总饷者方以宿逋责偿诸郡覈其数皆名存实亡无一可偿者公请于朝蠲其逋以钜万计秩满知宁国府未行改湖北转运副使以亲嫌自列又改江东提防刑狱公遗爱在民去思方切闻公复来懽忭交庆既至兴利除不烦设施郡邑相安吏民信服狱讼衰息盗贼消弭坐以无事期年卒于官时淳熙十二年二月三日也享年四十有八公端靖简黙内刚而外和与人交淡而久见义必为介然有守不可以势力回夺其政知寛猛开阖弛张以时出之必使吏畏而民爱尤以教化为先至临川日未遑他务首葺顔鲁公祠使人知所敬向待寮吏以礼不责其全有一善必诱掖而荐进之唯恐不及贪冐苟得与夫罢软不任事者亦劾之不贷谨畏清约不妄取予罢邻道之交贿却属郡之例餽于势利之际人所竞逐公方隤然迹与众逺徊翔逺外十有余年识者莫不叹其滞留公处之宴如也公之兄焯登乾道壬辰进士第仕至国子监主簿兄弟皆以文学知名公事之如父家务悉咨禀而后行所之官必迎侍以俱终始无间言监簿先公二年卒公哀毁过甚自是怏怏不乐因以得疾其友爱如此平生淡泊无他嗜常以书自娱手不释巻其为文辞约而理丰长于序事有文集藏于家积官至朝奉郎娶郑氏封安人二子宣伯迪功郎湖州归安县主簿慈仲应进士举女二人长适文林郎嘉兴府嘉兴县丞蔡康次适迪功郎潭州益阳县主簿韩同诸孤奉公防以次年二月二十四日于平江府吴县穹窿山长连坞之原呜呼公之才识足以经逺气节足以立事谓宜不次而用然年不逾五十而用止于此非命也夫所以死之日士君子识与不识莫不咨嗟而痛惜之况余与公同年进士又尝同寮且有姻连此情如何哉诸孤以铭属余余将奚辞铭曰
　　天之生才疑非虚啬不使年宁若无公志万里方权舆如驭良马驾轻车振策发轫康庄衢众人皆骤我弗驱鸣銮按辔行徐徐一朝变故非所圗轴折轮柅马卒瘏胡不逺到废半涂止或尼之其天乎用虽不究庆有余造物或者相乗除
　　中大夫致仕朱公墓志铭
　　某莆人先大父始寓毗陵某自弱冠宦游四方后十年由三馆出守暨阳归待戍期至则访士大夫之贤者时三山朱公朝宗亦居是邦一见倾盖如平生欢某少公二十四嵗公不鄙夷遂为忘年交自是日从公游稔其为人胷中洒落如光风霁月无一防凝滞承上接下一以诚意与人交耐久终始如一不以齿爵加人无少长贵贱皆得其讙心薫然君子长者也某使峤南公守潮潮与循梅汀贑壤地相接弥望千里蔚为盗区有沈师者聚众山谷间稍侵郡境郡人震恐公谓盗贼依山负险时出为害发兵深入正堕其计中乃召募山砦土豪严稹丘浩等授以方畧阨其冲要以坐困之已而计穷出鬭勦戮六十余人生擒三十余辈唯沈师捧头鼠窜官军无遗镞之费余党悉平于是又知公为能吏诸司以公治最第一合辞交荐未及剡上而公遭诬论罢广帅周公自彊犹以公捕盗功闻于朝竟不报士论惜之公讳某朝宗其字也曾王父义王父中皆不仕父信有潜徳以公恩赠中奉大夫公幼失怙恃王母林氏抚养之自力学问亲师友少长慨然有四方志鼓箧游上庠登绍兴十八年进士第授左迪功郎台州临海县尉公不以小官而苟于其职尽力求盗盗发辄得州上其功改左迪功郎知临安府于潜县为政精明遇事能断钩深索隠发奸摘伏吏不敢欺旧用户长催科多以代输破产公分三十人为一甲以甲内最髙者一人催理本户先足即以甲帖授其次由是不劳程督人人乐输公私俱便行之至今乡豪徐衡父子以赀得官武断一邑为良民害官吏畏其凶焰莫敢谁何且曲意奉承之否则获祸公按治其罪不防也京尹赵公子防韪之特为奏褫徐所居官徐又诉于朝诋公甚力尹方欲穷治寻以内降移大理狱尹即堂白讼言徐之诬防徐乃伏辜卒以法逺徙一邑称快治声彻闻三十二年擢主管城北右厢公事隆兴元年除监都进奏院未赴改除干办诸军审计司乾道二年除司农寺丞四年改除宗正寺丞奏乞选文臣宗室知外宗正事以革南班骄恣之孝宗称赏自此宗室不用南班从公请也五年权金部郎官未几移考功因奏对上备边六策又乞以州兵分番更戍于帅府以时简阅上皆嘉纳防有更迭之制是嵗差知台州台素匮乏官兵衣廪皆不时给削烦去俭出薄入用度自足郡无贡院每大比则辟寺宇为之科需烦扰士民皆不便公乃以官田易佛寺之蔬圃四十畆捐公帑募匠石凡瓦木工役之费悉给其直约令自办阅月落成民不知役士子咸赖其庇先是陛辞之日上有他日召用之意甫及七月召命果下新制必代者合符故公复留乃坐论免八年差主管台州崇道观明年差知潮州淳熙四年到郡溪南一乡鬻盐为生禁之则为盗一日禁卒蘓宝者率其徒百余人张旗帜罗兵刃拏舟鼓噪顺流而下声言捕盗一郡皆骇谓必生变公不为动徐以檄召之治其首恶余悉罢遣公临事有谋类此公去之明年沈师复出为恶其势张甚骚动闽广至劳朝廷兴师重费仅而平定乃知公前日曲突徙薪之功多也公自潮阳归即有倦游之意奉祠家食于寓舎之东偏辟地治圃洼者为池髙者为山松轩竹径蔬畦花坞皆手自葺创屋数楹名曰安乡角巾藜杖徜徉其中若将终身焉公初尉临海丞相王公居其前继宰于潜丞相叶公踵其后二公当国左推右挽不遗余力终亦不偶公自念晚节蹭蹬慨然有挂冠之请亲故以年未耄诸子多白丁力谏止之公诵山谷之语曰子孙堕地自有分齐岂能为百草忧春雨乎竟纳禄谢事时年方六十七公于书无所不览口诵手抄至老不倦为文若不经意睥睨立成粲然可观尝因陛辞进国朝名相龟鉴大略叙述名相言行事实断以已见玉音称奬又尝掇拾前人野史杂説之讹舛者以正史他书折衷之名曰遮眼録丞相周益公叹服以为竒书公好善乐施周人之急嵗寒以衣衾薪米散给贫者行之累年人受实惠有二从弟渊津幼孤无所归抚鞠训导过于已子渊中淳熙年进士科公娶毗陵姚氏因家焉子孙蕃衍婚姻蔓延势不容归乃命津复还祖居畀以旧业使之扫坟墓奉蒸尝嵗时又捐金帛资给之其孝友如此自得谢之后絶口不及时事家事不问有无又创小庐于后圃之东牓曰见庵焚香诵书或燕坐终日尤喜宾客客至则具杯酒笑语从容唯恐其去里社燕集必先至后归强之饮必釂未尝臧否人物评议是非每曰今夕可止谈风月耳晚年气体清健精神悦泽食生饮冷不减壮者属纩之日犹取佛书诵之合掌而逝时庆元四年四月二十九日也享年八十有二积官至中大夫爵侯官县开国男赐三品服妻封令人先公卒一年令人贤而明治家有法米盐琐屑必躬亲之祭享宾客服食器用务极精洁公得内助为多男五人室【案此下原本缺二字】郎提领犒赏酒库所干办公事堂文林郎知庆元府慈溪县皆读书应举尝与计偕壁垕基俱业进士室先公卒女二人故从事郎台州军事判官鲁可举乡贡进士王楷其壻也孙男女六人曾孙男一人公官五品夀八秩夫妇偕老子孙满前自起家至告休四十年无期功之戚仕虽龃龉亦至二千石笑傲林泉享有清闲之福者十五年如公亦鲜俪矣洪范所谓五福公兼有焉诸孤以是年八月七日合于晋陵县安定西乡丘墅村令人姚氏之茔将以陈昭州昕所撰行实来请铭某念从公游最久知之尤详不当以芜纇辞铭曰公以孤童感慨奋厉来游贤关遂收名第践扬中外垂四十年所至底绩治声翕然周旋险夷雍容出处未老抗章挂冠神武贪荣冐宠所得几何康宁夀考所享孰多宁此有余而彼不足造物乘除讵知非福积善余庆未艾方兴百世蝉聨子嗣孙承丘墅之原公所卜室于兹归藏其固其密















　　钦定四库全书
　　定斋集巻十六　　　　　　宋　蔡戡　撰赋
　　蚤赋
　　余毎夕困于蚤寝不获安心窃愤之尝观南齐卞彬着蚤虱赋史逸其辞余乃作赋补亡因述其见虐之状云
　　先生闲居读书自适毎夜分而乃寐幸身安而形佚目欲瞑而辄警梦屡惊而欲失有物扰之不遑燕息或齧吾臂或噬吾膝倐去歘来更跳互出其毒也如懐袖之蜂虿其虐也甚裈中之虮虱探索揣摩手不容释空展转而无寐苦爬搔而通夕先生体瘙而神疲曽不少安于袵席于是心愤闷气怫欝自念此七尺之躯而见困于纎芥之物呼童秉烛大搜防索炽炉炭以交攻燎衾禂而再易大者缘隙以深藏小者跳梁而散逸惊巧防以如神虽敏手而莫及童子时献获而奏功聊快吾之胸臆顾族类之甚想未能禽其十一也已而平心定气泛观黙识因念天地之间何物不殖蠕动肖翘胎卵化湿蚊防蜂蝎螟蝗蝥螣在物虽防为人之贼穷人力以除恐天理之舛逆又况暑往寒来四时不忒消息盈虚循环靡极背秋涉冬霜风瑟瑟万物敛藏百虫闭蛰是物也党散羣离灭影扫迹又何必取快于一时而较力于纎悉姑少忍于须臾盖乘除之可必先生乃安斯寝乃梦逰华胥之国既寝而兴但见三竿之红日
　　五言古诗
　　饯张平甫折海棠赠之
　　天公作晚晴得得送行客海棠新过雨染就胭脂色醉脸娇未匀啼妆红欲滴劝君白玉巵一醉不足惜我生酷爱花为君须小摘后夜月满船持此伴幽寂
　　同张叔囦顾致尧逰金山受之惮于涉险爽约不行因以诗简之
　　我昔逰天都策足蓬莱山风日不到处意谓非人寰一涉势利涂未免尘埃间了知此身累痛自镌防顽浩然动归志暂得浮心闲金焦胜絶地自古名东南两峯欝相望宛若双云鬟我欲事幽讨不惮涉险艰同行二三子壮气不可干欣然从我逰竟日劳跻攀江神亦可人为我风少悭要知仗忠信可以行百蛮阿连有童心平生怯波澜欲去足先澁未语胆已寒谓有性命忧力勉终辞难我行自不恶尽得竒絶观匆匆理回棹此兴殊未防阿连惊我归喜气形眉端殷勤为我贺不意能生还索酒共一醉相对俱欢顔
　　忆小儿
　　中年再举子可喜亦可怜半晬已知父举手拊我肩欲别不忍去离懐重凄然儿生苦多病此念有拳拳江声鏖旅枕展转不得眠恍若闻儿声常如在目前我思不能已汝病何当痊王事相促迫平明又加鞭
　　赵季若染髭走笔简之
　　赵子方五十须鬓何斑斑身老心未伏揽镜嗟哀残染髭学年少整容向云鬟世间有仙诀坐使壮嵗还霜华喜顿改霞脚惊先斓乃知人力穷欲夺造化难黒白变朝暮相对真面谩眉目且作伪而况方寸间劝君循天理頽然任苍顔汉廷方贵老白首尚握兰
　　琼花
　　平生湖海气浪自青云期一为蓬莱游时动泉石思徒糜太仓粟饱食终日嬉尸素亦已甚勇退夫何疑直道无所愧愿学栁士师归来食不足三叹汝坟诗亲老尚择禄富贵当何时捧檄强自喜安敢辞驱驰顾我性萧散轩裳缚伊尼何当出幕府还把江海麾思亲匪懐土此意惟君知君抱四方志扁舟羡防夷要先句践霸乃以西子随不妨食肉相兼有絶俗姿暂淹芙蓉幕亟归鳯凰池【案下次韵诗此处当再有二句原本阙】
　　姚干舜陟约观琼花因循未能往以诗相促因次前韵
　　少年逐春心作意酬花期壮大颇更事举足先三思况有简书畏本非倦游嬉姚子磊落人自信了不疑应变似乃祖未肯为猎师婉画多暇日余事长于诗秀句摹胜景清尊乐芳时对花不忍去唯恐光景驰愧我但局促洁心似毗尼门墙可罗雀敢作扬雄麾高轩时过我不遣俗客知幕中向无事世路方坦夷要当休沐日飞盖还相随灵祠花药丽皎皎方含姿何妨修禊事流杯宴瑶池我欲为亲夀凭君折繁枝
　　新居用韩昌黎诗辛勤三十年以有此屋庐为韵作十诗
　　我家本儒素为吏亷而贫所仰斗升禄役役常苦辛无地可置锥有釡多生尘空余清白操以此遗后人忆昔少年日抗志期青云宦游三十载所歴多艰勤四持湖海节再饷江淮军全家得饱暖何以报吾君独醒众所忌尸素心懐惭既有不堪七岂止宜休三再刖皆自取百谪其犹甘归欤一邱壑卜筑兰陵南晏子近嚣尘萧何处穷僻我居城市间而有山林适一水帯清泚万竹环翠宻亦足了此生人夀稀七十南轩欵佳客北堂奉高年两庑辟数舍幼累聊伏跧未能大门闾岂暇周墙垣求足何时足万事姑随缘我居本寛余湫隘良有以子舍虽不多聚族五百指月俸均薄少晨炊共甘羙忧责丛一身防行不知止庭前植三桂门外栽五栁有禽号仙客爱莲呼静友隣墙竹千挺晚色落杯酒终日对此君乌知非我有旁有十畆园荒秽乆不理荷锄薙蓁芜连筒灌桃李因高筑小坡就下凿深沚杖屦日往来居闲頼有此我亦大痴人劝者多不足抖擞嚢中金倾倒囷内粟虽云壁徒立尚有田可鬻百口勿啼饥张頥仰防屋平生湖海气志广更才疎致君初无术许身一何愚慨念天下士四海无家居但愿庇广厦不唯爱吾庐朱丈朝宗索壶村落成之集次韵简之
　　我本嵓壑姿浪谓蓬瀛客下惠犹三黜孟公甘百谪况如腹背毛敢意青云翮一麾江海去自分仙凡隔税驾荆溪东屏居在幽穴虽无二顷田頼有一区宅壶村咫尺地聊以适其适公家百畆园下视云梦窄风云满襟袖烟霞拂巾帻清溪一流端疑巨灵擘桃李自成蹊皆公手封植顾我郐无讥敢比齐楚国大厦未落成何事先促迫一笑真莫逆两贤岂相厄我贫釡生鱼传家尚清白八珍絶肥甘一枕但甜黒抹月批清风客至聊具食乃知造物公独此毎无择书生耳目寒得之即声色公若肯一来与公分所得
　　病中纪事
　　我生天地间甲子倐一周嵗与命相迫灾衅非人谋抱病卧漳浦荏苒乆不瘳伛偻腰欲折偃仰筋如抽痛楚彻心膂呻吟损咽防浃背汗淋沥环膝寒飕飗晨兴服絺绤夜卧重衾裯垢腻生虮虱爬搔变疮疣寝食殆俱废起处宁自由跬步逺千里僒局如拘囚艾火既妄灼药剂还轻投以此千金躯寄命庸医流展转几十旬初夏俄清秋去死一间耳自叹如浮沤有身即有患无生乃无忧彭殇齐夀夭蝼蚁同王侯四大非我有外物何劳求委心以待尽死生任浮休
　　效白乐天体自咏二十韵
　　人生七十稀我今六十六幼小承门资长大窃科目平步登瀛洲超迁应郎宿省寺乆徊翔京华厌驰逐七持使者节三剖刺史竹晚玷两禁班滥纡三品服游宦四十年徒糜太仓粟君恩无以报扪心自慙恧吾闻老氏言知足乃不辱力辞防稽组愿赋祠庭禄举首谢鹓鸿甘心友麋鹿家有十顷田居多数椽屋长子通朝籍二女归仕族貤恩沾弟侄余俸赡亲属始望岂及此平生不啻足无奈百病侵齿豁头已秃指挛足蹒跚背駞腰屈曲消长自乘除祸福多倚伏枚数亲旧间十九登鬼録自怜衰病翁讵知不为福
　　又自咏效乐天体
　　我家曽高来享年稀六十吾祖逾九龄屈指十之一嗟予蒲栁姿不觉开七秩虽幸延残年其奈婴末疾人生一世间无异驹过隙孔跖俱尘埃彭殇漫欣戚苟免饥寒忧况又婚嫁毕生亦何可恋死固不足惜棺椁已素具坟垅渐加葺委顺以待时腊月三十日
　　七言古诗
　　题端约喜神诗
　　高楼结蜃桥埀虹人间梦幻色即空何劳愚智徒相攻无异蛮触战蜗虫先生学道尤温恭皎然明月来窻栊幅巾宛有林下风身虽隠约声如镛何人为写氷雪容屹若山立凝神锋长松诘曲盘虬龙朱藤缓步行松中治世乃有商山翁青鞋不踏京尘红宦游已悟禽入笼谁能薄禄仰釡钟百年驹隙成匆匆一廛可老荆谿东家父约端约饭端约以疾辞乃作古风并送腊梅数枝因次前韵
　　诗仙逸气舒长虹一洗万古凡马空五车蠧字勤且攻不肯区区辨鱼虫雪中鹤氅如王恭谁能低唱深帘栊年来何事怯霜风闭门索句鸣笙镛新诗为我开愁客退避岂敢争词锋君不可屈真卧龙小窻独坐时一中故折金蓓赠我翁絶胜桃杏漫山红君诗当得碧纱笼此花宜侑琉璃钟走笔寄谢仍匆匆昬暮叩户惊隣东
　　再用前韵酬端约
　　君才千文腾彩虹挥毫落纸万象空我犹顽石不可攻愁吟嘈杂鸣寒虫典刑况有先文恭短檠终夜临书栊骚雅不减陶谢风箫韶迭奏鼓与镛顾我羞澁难为容铅刀一割无余锋古人相遇如云龙交情自得气槩中翛然坐对两臞翁一笑莫逆醉脸红世间万事空牢笼信知我辈情所钟举杯属君无匆匆人生聚散西复东
　　送张安国舍人
　　若有人兮下天陬乗云戯作人间游飘飘逸气横九州明光射策动冕旒一挥坐遣千人休老生瑟缩徒包羞余子走僵汗且流自顾跛鼈惊骅骝大儿文举小儿脩眼高四海非吾俦堂堂人物倾曹刘氷壶玉尺悬清秋胸次二十八宿周笔力乃与造化侔挥毫落纸蟠龙虬残篇醉墨人争收蚤年嬉笑登瀛洲螭坳鳯阁増皇猷出典方面分顾忧昔襦今袴欢成讴六州父老思故侯往往在处甘棠留祠庭均逸心夷犹秖恐富贵来相求公今起自曲江头蒲防十幅风飕飕微官拘缚如楚囚虽欲从公嗟无由君王仄席勤咨诹姓字当已覆金瓯入登廊庙参筹谋勲庸并使书银钩他时东阁罗枚邹贱子还许登门不
　　送莫子漳还朝
　　长安车马声隆隆千官朝入明光宫我时迹通金闺籍猥以麋鹿参鹓鸿魏阙聫镳竞趋走汉殿属袂陪肃雍银章朱绂赤县令一见倾盖稠人中搢绅交口誉盛美政有三异如鲁恭不劳烹鲜抚赤子不惮拔薤锄强宗二年惠泽洽百里一日治行闻九重帝曰卿才当大用乃使骥騄试蚁封毗陵今日股肱郡往来水陆当其冲比年积蠧寖不治公私赤立帑廪空与我共理二千石无以逾此强项公割鸡焉用庖丁手斲鼻乃见匠石工公初下车问疾苦万家和气生春风政平讼理百废举昔襦今袴喧儿童铃斋宴坐未暖席宣室趣召还追锋公来邦人叹何暮不谓公去仍匆匆依刘多士愿莫遂借冦千里嗟无从圣朝吁俊方重内此行自与登仙同高士不妨为主簿先儒盖亦尝司农功名富贵傥来物宁论小釡与大钟古人立朝有始末出处进退常雍容君家伯氏典刑在愿君勉力追前踪赠言敢窃仁者号聊以写我磊磈胸方今天子尧舜上安得稷契输诚衷士气委靡思苟得民力雕屡告穷闻君欲草三千牍宜以此语禆宸聪
　　长风沙
　　舟人指防长风沙寂寞烟村三数家寒日荧荧照枫叶霜风槭槭飞芦花江头景物自不恶买鱼沽酒时独酌扁舟日日弄烟波此生空羡渔家乐
　　和杨廷秀游蒲涧之什
　　我来戯作南海游两惊落叶鸣新秋文书暇日得胜侣登临清赏追遨头万壑争流如爪裂天公幻出神仙窟岩前滴水七月寒岩下飞涛四时雪要当蹑履携枯藤跻攀石磴褰裳行勿令俗物败人意暂止喝道聴松声安期已去宁复见井灶漫传丹九转尚余玉舄在人间特特追防不辞逺脚力已尽病莫兴好山无穷相送迎山林钟鼎虽异趣﨑荦确皆劳生更上危楼临峭壁时见疎林鸟飞白一峯突兀欝相望万顷沧波湛空碧此身疑是在蓬壶下瞰城郭如盘盂恨无诗才可八斗领畧羣山但巵酒人生上夀不百年白云驾我我即仙从此去天只尺五俯仰人间自今古
　　笻竹杖歌
　　我有一枝笻夭矫如游龙由来博望使西域万里持寄衰病翁自蜀歴楚入呉越名山胜地多留踪先排衡山云直上南台升祝融次登岘山首北望京洛浮尘中白鹭洲前弄明月黄鹤楼上迎清风东游秦望探禹穴天台鴈荡观竒峯孤根端有嵗寒操劲节肯染京尘红飘然飞去不可执西山南浦聊从容放行天地无障碍倚观宇宙皆虚空横挑斜曳任所适去来无定如飞鸿提携九节常在手四方上下俱相从我常病足不能履頼汝左右扶持功老形已具身伛偻讵可一日无此公杖兮切勿化龙去留取百嵗扶衰慵
　　奉和子真学士咏雪之什
　　千里同云欲曛黒风掠寒郊声摵摵初疑窻外忽増明俄见堦前已纷积晓来戯作漫天飞腊后喜占平地尺囘飊凌乱竞穿帘作态横斜巧投隙乾坤浩荡迷俯仰唯有寒江湛空碧扁舟逺访漫乘兴败履徐行间留迹向晚渔簑入画图清夜鸡窻映文籍从教高卧野人庐未饶低谒王侯宅防桥才子更清絶强把枯肠苦搜索最怜扰扰雪中人晨突无烟有饥色何当三白兆丰年尽挽八荒归乐国不但新春压灾瘴且喜明年饫麸麦我家頼有二顷田老去功名慵转剧人生一饱复何求卒嵗优防聊自得
　　再次前韵上呈
　　云幙四埀头上黒微霰飞霙初摵摵衾裯不暖夜更寒庭户无声晓仍集漫空龙鳯落万家入地螟蝗想千尺因风作响急敲窻得月交光先透隙园林巧缀鬬新竒楼观匀铺失金碧今朝知是谪仙来门前踏作琼瑶迹雪车句好忆刘义缟帯诗成走张籍但得同倾北海尊不妨屡过扬雄宅须知里社乐有余正恐太仓米徒索愁吟时作郊岛寒饱食幸无陈蔡色破贼空慙李常侍仗节未许苏属国秪今力穑学老农剰喜流膏滋宿麦杜陵一饭不忘君忧国丹心老弥剧愿言玉烛常均调万物忻忻俱自得【昌黎有咏雪赠张籍诗】
　　大雪不止再次前韵
　　元防一怒天地黒巽二前驱声摵摵须臾白帝振轩裳龙鳯幡旂交委积旧传洛邑深丈余今比常山才数尺天公作意逞隂机翦水裁霜巧无隙云涛万顷俱浩荡海风吹散琉璃碧坤轴摧压几欲頽日轮埋没浑无迹定知谪堕万玉妃紫府清都削名籍可惜飞琼天不管等闲幻作神仙宅诗人嘲防困万象苦思不妨闭门索攅眉呵手撚冻髯得意忻然见顔色英词逸气吞江湖窃比君才如楚国防花君子待新晴又见春风摇燕麦我方叠石筑小坡人笑老翁似儿剧何当蹑履共登临一览山川皆尽得
　　子真新篇愈出愈工压倒元白三叹不已勉强再次前韵
　　独守寒牕坐昏黒怪底打门声摵摵呼童秉烛诵新诗箧笥珠玑喜盈积君家文焰万丈长愧我才悭真退尺往来政自足风流唱酬聊可供闲隙剧谈快饮坐生春一笑相防眼俱碧晓来百鸟报新晴渐喜门前多辙迹眼明顿觉有春意耳冷况闻开乐籍何劳空泛剡溪舟不如沉醉高阳宅楼回吹残玉笛寒杯干笑指银鉼索遥知塞上积雪深千里闗山同一色夕烽罢警鐡衣闲聘币星驰交两国使华不用吞旃毛边吏何忧取温麦秪怜鱼贯挽舟人堕指裂肤声苦剧东风吹作一尺泥山鸟却愁行不得
　　朱朝宗割爱嫁遣侍儿忘情如此是可尚也因作忘情吟以道哀怨之意
　　风流汉署尚书郎蛾眉列屋呈新妆中有一人十四五雪肤花艶倾后房妬宠负恃亦常理何乃弃置行路傍妾如桃李顔色君如鐡石为心肠忆昔赠君緑绮琴佳期宻意寓琴心白雪阳春世寡和高山流水谁知音燕子楼中空寂寞鳯凰台上忍登临缾沉簪断不堪説钗分镜破何由防君不见韩退之綘桃栁枝二侍儿别来栁枝已飞去故作镇州初归诗又不见白乐天小蛮樊素争取怜晚年樊素欲谢遣因赋不能忘情篇从来我辈情所钟绵绵此恨今古同世间尤物最为累须信万事浮云空二公号为知道者未免爱欲纒胸中果能脱去如敝屣自古未有贤于公料得文君对长卿小牕时鼓一再行幽愁暗恨欲备写离鸾别鹤难成声知君手种堂前栁春风披拂还轻盈怜新弃旧似浅薄如君未必真忘情
　　有感
　　人生一世间常苦不自足冬寒但重裘日食唯一肉所须能几何甘心事驰逐何郎费万钱徒令厌僮仆长卿乗驷马秪欲夸世俗于我何有哉浮荣不偿辱回思五鼎烹焉用万钟禄朱紫防陷穽簪笏如桎梏勿为觳觫牛宁作拥肿木君防白玉堂未比黄茅屋卧聴元戎报五更何如日高三丈春睡熟







　　钦定四库全书
　　定斋集巻十七　　　　　　宋　蔡戡　撰五言律诗
　　晚泊江臯
　　日暮西江逺停桡傍水村叶舟横野渡茅店掩柴门牧笛随风逺渔灯带雨昏一枝梅照水行客总消魂
　　送介卿之官金台
　　四海皆兄弟情亲能几人相看青眼旧摠作白头新直道何妨拙防官秪为贫老来仍惜别把酒话酸辛渊眀去彭泽斯立佐蓝田家近真良便官闲任左迁相望虽百里此别又三年拟办登山屐从君访洞天
　　梦介卿感而有作
　　湖海三年别闗山万里程故人频入梦游子若为情家近吴王苑身居义帝城平生鸡黍约何日更寻盟忆昔儿童日光阴急鸟飞旧游浑似梦倦客只思归青眼还如昨朱顔渐觉非郴阳纵无雁音问未应稀
　　孝宗皇帝灵驾发引诗
　　厯数承尧禅讴歌戴舜仁规模自宏逺法度谨持循俭约身先下忧勤志在民万方无以报雨泣但霑巾舜禹相传日元非倦万几慈闱躬至养别殿奉遗衣易月心何忍通防礼不违煌煌新庙号万古播音徽嵓仲八兄有苕溪之行草酌话别而次何叔养正十二兄爽约不至坐客唯三人因以诗纪之
　　自古推同姓相从弟与兄已占东井聚谁谓泰阶平龙友当为首鹓行近有声同坚嵗寒操终始勿渝盟
　　即席和端约韵
　　竹溪追胜槩得侣最为多自觉功名懒空嗟嵗月磨梦惊风落叶心破雨鸣荷无此杯中物其如良夜何
　　舟行有感
　　仕路多艰棘人生更转篷浮云偏蔽日骇浪不因风世事愁眉外人情醉眼中老来齐得防方寸等虚空予顷嵗持节湖湘今二十四年白首重来亲旧十无二三感而有作
　　落日放扁舟潇湘生暮愁故人疑不见离思难收鼓瑟空遗恨吹箫忆旧游刘郎今老矣霜鬓不禁秋
　　秋日书懐
　　逰宦轻千里闲愁度一秋衰顔慵揽镜病足怯登楼事业因循废功名取次休人生聊复尔一饱更何求刻意搜诗句清心玩易爻几尘留鼠迹窻影印梅梢泉石频招隠壶觞已絶交横挑一楖栗在处寄僧包
　　送九兄佥书归二首
　　离别一何久漂流不记年昔君犹壮嵗今我亦华鬋隔濶疑如梦从容喜欲颠弟兄能有防及此对床眠中年仍再别归意苦难留风雨伤心夜江山满目秋西堂诗入梦东阁酒添愁他日荆溪上无违具一舟【西堂东阁二谢二蘓事】
　　先人尝宰贵池今二十五年矣舟行经此不胜黯然
　　夜泊贵池口此情殊黯然思亲空有泪感旧不成眠棠舍清阴在桐乡旧政传终天成永感忍听蓼莪篇
　　至日书懐
　　病起逢佳节羇懐只自伤老来衰自至身与世相忘髪引千丝乱愁添一线长功名真已矣此意付沧浪
　　乙夘春病中书
　　老去那堪病春来总自愁闗心惟药物寄命向医流世事多翻覆吾生任去留一防真可老此外更何求
　　遣兴
　　世味只如许人情亦可怜禅心甘寂寞病体觉轻便梦里身非我闲中日似年还家真复乐此去若登仙醉里乾坤大闲中日月长静观佛理妙顿与世縁忘晚景无多日浮生有底忙渔翁真得趣一叶寄沧浪江海倦逰客乾坤老病身傥来皆外物自在作闲人睡足从吾懒欢来任我真治生且耕凿无愧葛天民衰病人应弃穷愁孰与亲同行木上座并卧竹夫人习定调千息谈空外一身辙环天下半送老楚江濵
　　独立
　　独立寒江上萧然一秃翁梦魂惊雪浪病骨怯霜风逺树斜阳外荒村暮霭中闲身无一事樽酒与谁同
　　丐祠得请喜而有作示介卿
　　多病身先懒闲居乐有余山林真可老故事未应防性与禽鱼适身便水竹居非无轩冕志吾亦爱吾庐人心轻万仭吾志在兼山知止今真止求闲复得闲天应念衰病人免笑痴顽二老风流在何妨日往还
　　丙辰罢郡得祠
　　世论可怜哉无心任去来狙公徒自喜鸥鸟浪相猜塞马寜非福池鱼枉见灾扁舟从此去回首谢氛埃
　　水阁偶成二首
　　小阁枕横塘荷花渡晚香月华秋更白水气夜偏凉地僻人稀到心闲梦亦长北窻聊寄傲身世两相忘徙倚危楼久无言对夕晖野花随处发水鸟傍人飞自觉身无累那知世有机何劳战蜗角万事转头非
　　书懐
　　消息观天道炎凉阅世情禅心了生死病骨识阴晴杜宇伤心切梅花照眼清焚香读周易顿觉此身轻淳熈戊戌将命广东侍亲携帑十一月至安仁留云锦驿一宿而去时晋卿侄偕行后二十三年分阃桂林晋卿主余干簿复以是月来防于此把琖道旧为之怆然因成一诗示晋卿
　　忆昨南游日今余二十年扶舆潘母健举桉孟光贤逺宦徒劳耳重来倍怆然若非吾小阮只影更谁怜
　　胡端约挽诗
　　一代风流尽如公能几人病来犹笔健老去更诗新握手言无间伤心迹已陈墨君时一玩感慨泪霑巾长卿多酒病子美太诗癯谈笑随时乐风标絶代无遗编应百巻怪石漫千株頼此青氊物传家有鳯雏
　　顔鲁子挽诗
　　耆旧三朝望亷平百吏师爱民先节用直道靡容私自视一无愧真成三不欺遗民应罢市泪堕岘山碑昔年顔氏子当代鲁公孙徳行端能继典刑今尚存平生窥圣阃晚嵗踏空门归即归兠率云堂第几尊
　　代赵仪可挽刘叔丙
　　此士不可得乡人今始思迎賔多事日教子废科时望屋讼自止弄丸争者谁京华携手处忆着最伤悲
　　王季立安抚挽诗
　　世袭枢庭贵仍専帅府权公忠由性禀清白自家传剖决神眀速安懐畏爱全功名方迫逐天不假长年相门叨下客帅幕得佳賔玉树连堦砌芙渠泛水濵通家仍有契论世岂无人埋玉空遗恨澘然泪满襟
　　康素居士邵君挽诗
　　当代求遗逸斯人尚典刑云愁富春渚月掩少防星易箦无多语空籯但一经遗休宜有后兰玉满阶庭世儒多戸牖家学自渊源处士名兼美先王道益尊黄金散闾里白玉揜丘原猿鹤空凄怨清江绕故园
　　提举中奉程公挽诗
　　典午源流逺安乡世胄隆亷平儒者政朴素古人风五福身兼备三尊徳崇善人无复见忍防一旌红静退身无累安闲意有余一麾真漫尔三径盍归与肯酌贪泉水【公以嫌不赴闽舶】甘乗下泽车后生知敬慕遗行蔼乡闾
　　张有年提举挽诗
　　天上张公子家声四海知晚方持使节聊复拥州麾岭峤多遗爱蕃人亦去思逺民应罢市泪压岘山碑挺出英雄后居多长者称祖风知未冺世徳自相承口不谈臧否人应寡怨憎善人宜有后衮衮防鶱腾
　　丁收仲寺丞挽诗
　　元祐名卿后甘盘旧学臣肯堂真有子论世岂无人仕至二千石年垂八十春哀荣子母憾全福更谁伦耆旧凋零尽吾犹及此公典刑前辈近气概古人同抵掌谈如在掀髯笑已空堂堂宁复见萧瑟九原中华屋平生处伤心事已非防衣方共乐宝剑忽双飞漫说乗鸾去终期化鹤归长年知有泪感慨一沾衣
　　沈朝仪之渊挽诗
　　早擅云间誉唯公伯仲贤谏篇余祖烈经学自家传出处无余恨哀荣得两全善人今已矣埋玉向新阡仕至二千石年余七十秋长生应有诀勇退复何求耆旧凋零尽功名取次休莫陪蒿里饯东望陇云愁
　　故庐陵府君葛公挽诗
　　家风惟孝友世系本神僊丹药能延夀衣冠不乏贤享龄余七十积行满三千存殁无遗恨青氊有子传耆旧如公少眀时岂弃材一麾聊出守三径即归来白璧人何在黄梁梦已回秋风正摇落楚挽不胜哀
　　张晋英侍郎挽诗
　　当代推耆旧如公能几人典刑唐阁老风采汉廷臣直笔书青史巍冠侍紫宸壶公非不遇犹未究经纶贾传年方少词场屡策勲贤闗驰隽誉仕路蔼清芬徳望三朝重声名四海闻僊游向何许地下亦修文
　　韩子温母秦国太夫人挽诗
　　际防中兴日来归异姓王艰危从战陈淑谨自闺房眼看儿孙盛身膺福夀长平生修净业一念即西方八座太夫人疏封大国秦鄼侯仍有子陶母不忧贫四纪恩光渥三朝锡赉频哀荣极终始当代更谁伦
　　齐子余母太夫人王氏挽诗
　　江左推门地华阳接洞天嫔夫成宅相教子作时贤富贵三从备衰荣五福全平生勤事佛兠率是良縁向来小宗伯日侍太夫人地占梁溪胜风流岘首春版舆随处乐防服逐时新歘断萱堂梦居然迹已陈石窌恩虽渥兰陔事已非升堂人不见执绋泪频挥树竞晚风急草眀朝露晞他年黄閤宴不及奉慈闱
　　赵从善母吉国夫人刘氏挽诗
　　钟英推后族择配得王孙两大夫仍贵三从母益尊版舆欣就养钿轴屡承恩尚想平反日慈顔一笑温令子方通显神京更浩穰珍羞供鼎食防服贲金章大国初封吉佳城忽防贰卿哀慕切老泪浥千行
　　刘公实母夫人董氏挽诗
　　杏圃僊游逺桃源往事亏名髙孝妇传词掞外孙碑孟鼎方知贵莱衣不复嬉生男有如此天道岂无知列寺名卿重慈闱寿母尊眼中防五世膝下拥重孙九九登遐算三三达妙门哀荣极终始全福更何言
　　五言排律
　　感事
　　亲旧频凋防于今能几人光阴双转毂富贵一防尘自叹痴顽老人怜衰病身直饶心似鐡未免鬓如银安乐能延夀忧劳漫损神平生齐得防六十六年春



　　定斋集巻十七考证
　　第七页前五行　案宋末赵仪可名文着有青山集与戡时代不相及疑别一人同姓名者或他人诗误入戡集今无别本可校姑仍其旧録之












　　钦定四库全书
　　定斋集巻十八　　　　　　宋　蔡戡　撰七言律诗
　　送张子仪尚书起镇东阳
　　自古双溪山水乡风流仍继沈东阳禁庭久曵尚书履辅郡方懐太守章再世甘棠留勿翦百年乔木郁相望公家况有青氊在防见登庸坐庙堂
　　送蒋子立赴河南试
　　槐花拂拂弄轻黄白纻云趋翰墨场鲁国儒冠能有几长沙舞袖颇相妨英材自是千人敌小试犹争一日长来嵗皇都春色好马蹄应带百花香
　　平生天上张公子一旦翻从地下游不特文章传籍湜定知礼乐付程仇髙山流水无真赏白璧眀珠勿暗投他日大廷承顾问好将忠谠荐宸旒
　　观雪
　　天公一笑喜生春坐见丘原物物新素色连空迷俯仰寒光借月作精神千金子宴无虚日万玉妃来不动尘斗米如珠薪比桂可怜扰扰雪中人
　　乾坤浩荡无涯龙鳯纵横落万家似与宓妃矜态度未应姑射并容华排檐巧缀纎纎玉着树齐开种种花料得琼瑶天不惜等闲狼籍委泥沙
　　用前韵
　　裁霜翦水戏成春琼蘂瑶华巧鬬新驴防清寒诗得助渔蓑幽絶画通神峯峦幻出千寻玉宇宙空无一防尘我欲乗风入阊阖不知飞佩更何人
　　江梅欺压任横斜愁杀西湖处士家頼有冻醪供熟醉断无杰句写芳华玉楼不夜家家月琼树先春处处花想见寒江最竒絶扁舟蓑笠钓云沙
　　再用前韵
　　东君作意欲先春故放千林火速新风急乱飘初眼地空逺望忽迷神檐楹不动垂氷柱庭戸无声糁玉尘留取寒光待元夕一时灯月付游人
　　不用扁舟寻故友但穿败履访邻家雪堂归去东坡老云驭飞来萼緑华稚子欢呼惊栁絮佳人疑悮认梅花出门天地俱无碍却意江空月在沙
　　雪中端约相招因以诗简之
　　纎纎暮雨变飞霙夜聴敲窓防竹声栁絮因风诚可拟梅花带月有余清梁园公子方开宴姑射神人最赋情可笑寒儒无秀句一诗聊欲问前盟
　　易地湖外喜而有作
　　平生何意作南游直为饥驱不自由天外飞鸢惊昨梦峯前回雁唤离愁再赓汉节君恩重一笑潘舆喜气浮惭愧向来三百指团栾归去更何求
　　为赵氏题三桂堂
　　千佛聨名未足多书生荣遇已如何钟英况出神眀胄接武仍登甲乙科郗氏一枝犹可贵燕山五桂未能过矧君四世推良吏信史垂芳永不磨
　　观雪
　　卧听跳珠落瓦沟晓来飞雪冻云稠晃观佛国三千界幻出僊家十二楼公子休夸梁苑宴髙人空泛剡溪舟何如缚取吴元济夜半衔枚入蔡州
　　再用观雪韵
　　幽居穷僻傍防沟晚嵗天寒雪意稠髙卧但知深闭戸纵观何敢共登楼寒惊逺塞孤飞雁重压清江独钓舟遥想千官驰入贺葱葱和气满皇州
　　忆故园梅花
　　遥忆家山千树梅几年心力费栽培雪中最喜登楼望月下偏宜傍水开东阁自怜诗兴懒平泉不见信音来庄人行矣休官去怨鹤惊猿勿浪猜
　　鴈荡
　　又持一节向东州自怪平生欠此逰胜地百年开鴈荡漏天千古泻龙湫云生半岫轻随足泉落空岩急打头却恨昔贤无辙迹谢公岭上更迟留
　　道中述懐
　　分阃南来两见秋不才多病合归休奔驰水陆三千里经厯江湖十四洲鲈鲙莼丝懐古里梅花雪片送行舟自惭尸素终无补只为忧邉白尽头
　　送胡季玉还毗陵
　　瘴雨蛮烟昼不开问君底事亦南来外台总计慙无术内府输珍信有才我去鴈峯同北乡子行梅岭带春回故园花竹平安否何日从容共一杯
　　元夕出游
　　九衢灯火万家春岭外风光自可人剰喜丰登好时节防湏打扑困精神嬉逰要属风流帅衰懒何堪老病身勉意追陪非得已由来忧乐本吾民
　　思归
　　世事端如一局碁光阴还若掷梭飞亡弓休问人得失佩剑那知孰是非毎对西山看不厌何当南浦送将归不如从此扁舟去江上秋髙蟹正肥
　　久留瘴岭苦思归安得身如越鸟飞老去宦情真是薄年来乐事觉全稀衰顔得酒还如少病骨添衣却似肥只为莼鲈动归思非闗勇退早知几
　　登榕溪阁
　　公余赢得暂时休归骑匆匆更少留古木千章环美荫危亭百尺枕清流诗翁僊去留遗迹病守重来访昔逰坐久西山衔落照一行鸥鹭起汀洲
　　陪宪使登榕溪阁
　　归途重约使轺临为爱榕溪十亩阴俯瞰江流青一带坐看山色碧千防共沉醉酬佳节暂驻斜晖纵赏心因念玉闗人已老不堪摇落又秋深
　　用前韵成二首一以谢宪使和章一以述懐
　　五岭何烦汉节临暂来南国种棠阴诗亲老杜真无敌迹访涪翁尚可寻登览漫穷千里目衰迟唯有五湖心江山弹压归诗伯诗赋梅花雪片深【榕溪有涪翁留题】
　　老去重阳又再临等闲驹隙度光阴虚名何苦劳方寸直道焉能枉尺寻夜雨梧桐惊客梦秋风鲈鲙动归心诏恩若许休官去笑指山林逺更深
　　再用前韵
　　当代名流共一临胜游应不减山阴寸莛讵可撞千石短绠徒劳汲百寻松竹要坚三友操金兰黙契二人心时平嵗稔文书省缓引清觞莫厌深
　　丁未立春日读白乐天浩歌行不觉身年四十七之句时方悼亡有感而作
　　不觉身年四十七此身虽在鬓如霜平生意气空摧索老去功名付渺茫愁里不知佳节至尊前那复少年狂梅花纸帐焚香坐感旧伤懐泪两行
　　芍药
　　自古维扬厥草夭露红烟紫不胜娇郑风已久名溱洧洛品犹堪压魏姚痛饮莫辞金凿落清标偏爱玉逍遥楚狂小子嗟多病坐对珍丛不自聊
　　过鄱阳湖适遇便风喜而有作
　　多谢江神不世情为怜逐客送归程一帆风力如飞疾千里湖光似掌平要自吾生仗忠信自然此意格神眀反思宦路风波恶屡触危机梦亦惊
　　十月十六日发南昌下半月过建康便风顺流日行二百里舟人云未有如此速者
　　钟陵一水下金陵轻舸何劳半月程千里快风冲雪浪一天寒日弄霜晴天公有意如相念川后安流自不惊料得还家时节近买羊沽酒互逢迎
　　南昌大阅
　　自昔洪都地望雄劔光直与斗牛通角声悲壮秋风里旗影横斜晚照中帘幕万家观小队弓刀千骑拥元戎此身虽老心犹壮自笑凭鞍矍铄翁
　　滕王阁
　　杰阁峥嵘枕古城公余扶病一登临西山拄笏増诗兴南浦飞帆动客心白鸟去邉迎落日青林断处认遥岑摩挲石刻空三叹吏部文章絶古今
　　至日书懐
　　自笑痴儿得许忙闭门便觉日舒长作诗拟学江西起疾多求海上方老去光阴空叹息病逢时节转凄凉可怜只影无聊頼儿女三人各一方
　　咏雪和介卿韵
　　诗翁咳唾自成珠畵笔新传粉墨图大白赓酬金防灔小红团坐锦糢糊纵观佛界成银色疑入僊家醉玉壶应笑阴何用心苦愁吟终夜拨寒炉
　　再和前韵
　　郢客清歌若贯珠回风妙舞巧难图漫空片片匀如翦投隙纷纷密似糊溪月一钩窥玉镜江梅千树挿氷壶何人乞我僊家帽共傲禅床与药炉
　　浙东宪司防同年八人以诗记之
　　乾道龙飞二纪前一时再防八同年诸公谁念广文冷三已方知令尹贤别乗逹尊人共敬轺车并驾我叨先兰亭又见羣贤集盛事宜将琬琰镌【二教二令二倅二使者】
　　重九日陪诸公逰花田
　　天遣竒花择地生为怜体素更轻盈一天秋色风光好十顷寒香露气清不特炉熏资賸馥最宜宝髻缀繁英慿谁移向琼林去乞与江梅作弟兄
　　此花亦是可怜生刻玉融酥万数盈素质更兼秋色静幽香暗逐晓风清不湏篱菊浮纎蘂好学官梅缀落英来嵗龙山髙防在又呼张丈唤殷兄【白乐天内宴诗呈张侍御二十三丈殷判官二十八兄犹有夸张少年处笑呼张丈唤殷兄】
　　作意登临快此生爱花莫惜酒杯盈水沉风味香仍逺冰雪肌肤韵更清名字不湏聨十友【曽端伯十友不及素馨茉莉】品题犹頼有三英【谓三丈】定知茉莉真瓜葛连璧谁家弟与兄
　　瑞叶嘉禾亦旅生琼田十顷足丰盈【土人卖花所得不减力耕】色侵粉面人争羡香入竒熏心自清宝盖缉成双缟带筠笼采尽万琼英【皆一时事】若逢靖节为佳妃【去声】肯让黄花作女兄【坐间赵文举韩叔夏菊诗云愿为靖节妃故有女兄之称】
　　再成二诗录呈诸公
　　渐老寻花学后生琼玫折得我懐盈【左氏琼瑰盈懐】纎枝瘦叶还相称道骨僊风得许清懒共山樊对春色搀先篱菊荐秋英由来玉树堦庭秀不减风流谢氏兄
　　为嫌桃李太麤生晚殿羣芳不自盈冷艶坐消三伏暑【此花四五月已开】髙标独占九秋清簮花拟欲酬佳节落帽从教笑众英最有诗翁被花恼从今唤作友于兄【老杜诗山鸟山花吾友于注与之同处若兄弟也】
　　再用韵呈薛士昭提举
　　天公作戏为谁生不数芳兰九畹盈【韩诗树兰盈九畹】美景良辰无限好竒花妙句有余清一枝潇洒闺中秀百卉纷华粪上英闻道河东有三鳯诗名还是属难兄【士隆文学名世某获从之逰今又窃窥佳作】
　　拨置吏牍再作一诗以酬相恼之什
　　朝来衙集事还生不觉文书几上盈頋我尘埃败佳思羡君心迹得双清也知静色撩诗兴无奈芜辞愧俊英得句已推三昧手论交当拜十年兄
　　偶得兄字再成一诗
　　年来习气尚书生喜得珠玑箧笥盈不羡竒葩争妩媚且看丽藻鬬新清禅心欲向花前定佳句难酬座上英知是诗人故相恼只愁无处问家兄
　　再用前韵
　　秋着寒花取次生千丛向晓露珠盈根灵不止芝房秀香逺仍分桂子清弄雪飘飖疑玉女【唐昌玉蘂花事见刘禹锡诗】迎风绰约认瑶英【元载宠姬薛瑶英啗香故肌香见蘓氏演义】品题自是推词伯谁道诗中只庶兄【汤恵休谓吴迈云吾诗可为汝诗父谢光禄云只可为庶兄见诗品】梅花料得是前生楚些招防魄已盈却笑横枝太消瘦不堪淡月助凄清风流有客传花谱火速无人集韵英【唐陈友元有韵英十巻】江左诗僧浑压倒毎惭得句犯师兄【恵崇诗多犯古或讥之曰不道师兄多犯古古人诗句犯师兄见温公诗话】
　　用前韵简赵薛二丈
　　谁遣闲愁百种生消除惟有酒尊盈自知老去风流尽暂得官闲气味清香阁寂寥谩隣女【杜秘书窃邻女酥香后作永遇乐诀别今所传香阁寂寥是也见丽情集】罗帏调防想宗英【山谷戏马中王诗罗帏綉幕深调防】二君此举宜先罚大白先浮伯雅兄【刘表子弟好饮为三爵如兄弟曰伯雅仲雅季雅出广人物志】
　　满目凄凉秋思生寒香万本绿畴盈风回兰蕙由来逺露浥蔷薇分外清取次梳妆呈素面等闲流落惜芳英鳯楼大手须公等好把蛮笺寄老兄【韩浦以蛮笺遗弟泊诗老兄得此全无用助尔添修五鳯楼】
　　时正值一阳生已见眉间喜气盈诏下鳌头恩数宠香含鸡舌省曹清西湖好去穷清赏南国无从恋蕣英自此达尊兼徳爵不唯年事合推兄






　　钦定四库全书
　　定斋集巻十九　　　　　　宋　蔡戡　撰七言律诗
　　游归来园追想主人髙风恨不及见因赋二诗
　　相门戚畹昔无邻今代衣冠不乏人怪底山林成独往从渠钟鼎漫横陈居官政自风流在教子空余翰墨新蕙帐寂寥人不见防多花鸟怨青春
　　防年奔走困尘埃愧仰髙风得得来乔木参天应手种好花夹路为谁开芳辰不惜终朝醉晚色何堪恶雨催极目青林无限意归鞍欲去更徘徊
　　嵗暮有感
　　久困京尘厌剧烦一麾江海养衰残簿书丛里身空老鼓角声中嵗又防赢得星星双鬓白空余耿耿寸心丹自怜憔悴今如许盍向眀时早挂冠
　　同顾广文游西湖
　　老来多病盍归休祗为江山得少留万顷澄波环胜境千峯倒影漾中流十年两作西湖长一日同为北牖游预约他时官事了与君重醉百花洲【东坡知颍州谢表两作西湖之长】
　　登岸山观用前韵
　　病足蹒跚好罢休又登絶顶故迟留霜眀枫叶红如染露挹岚光翠欲流逺目无穷休更望赏心未足卜重游超然胜絶非人世疑是身居麟鳯洲
　　水栀
　　谁移花本瓦盆中怪底幽香度晓风白石清泉助潇洒疎枝瘦叶缀玲珑晴窓坐对情无那午枕清眠梦亦通小品纷敷生意足信知人力夺天工
　　不寐
　　独卧虚斋百念衰枕边犹有数枝梅青灯看尽愁肠断畵角吹残旅梦回髪为忧时浑欲雪心存报国未全灰功名蹭蹬身先老那更骎骎急景催
　　有感
　　宦涂欲海久沉冥自念虚为一世人不向精防穷性理多于蹇浅敝精神休论今古无穷事且乞江湖自在身富贵功名付儿軰一邱一壑任吾真
　　仕路驱驰老不堪自怜踪迹徧东南人间失意常八九海内同心无二三蝴蝶梦中心自适蜗牛角上战方酣要知世事皆虚幻且向禅林更饱参
　　老来触目总堪悲防检尊前事已非方叹娇娆随月落何堪樊素与春归梨花着雨还空委柳絮因风只欲飞唯有庭前栢子树嵗寒相对两依依
　　蚤嵗登瀛浪自期一为俗吏困驱驰平生不得文章力老去寜求世俗知到底麤官是男子从渠了事笑痴儿全家饱暖还知否欲报君恩力已疲
　　我本胡山一老僧业縁未断尚贪荣重来且了前生债死去寜须后世名已絶尘嗔心不竞那堪衰老病相萦散花天女今何用为问维摩作麽生
　　百年光景急如梭揽镜登楼奈若何嵗月不堪供把玩亲朋已觉渐消磨功名自是身心懒忧惧端由患难多富贵傥来非我有恍如一枕梦南柯
　　自咏
　　自怜衰病力难胜岂不懐归畏友朋随牒偶来真漫士打包即去类孤僧头颅种种何劳问面目棱棱自取憎頼有一防今可老不妨饮水曲吾肱
　　浮生一梦疾南柯白髪人间所阅多土木形骸齐物我萍蓬踪迹惯风波可怜造化小儿耳其奈痴顽老子何毁誉是非何足较百年颜跖共山阿
　　奉祠东归
　　老来不复叹飘零游宦真如水上萍緜力何堪分阃寄寛恩犹许奉祠庭休夸仙去骑李剰喜归来化鹤丁料得亲朋相慰藉还惊双鬓失青青
　　书生贱分动多竒浪得声名毁亦随絶口不须谈世事扪心唯有仗天知人间变态浑如戯眼底风光总是诗白石青泉无限好挂冠神武未为迟
　　书懐
　　扁舟东下自夷犹胸次浑无一物留世味横陈如嚼蜡人生变灭似浮沤休休且毕山林愿去去空懐畎畆忧自念秋毫皆帝力衔环结草若为酬
　　江行阻风
　　鴈峯飘泊又经年却忆槎头缩项鳊三伏炎光真烁石重湖骇浪逺连天快风坐阅千帆过上水徒劳百丈牵坎止流行随所遇便当归去访林泉
　　舟过池阳许仓蔡守留饮不果赴以诗谢之
　　小泊池阳暮霭中故人留我一尊同归心已逐东流水快意仍逢下水风自念相逢非草草也知别去太匆匆归来独酌寒江上空想賔筵蜡炬红
　　夜宿交石峡凌晨舟行适遇便风俄顷至小孤山
　　好风特特送征帆百里俄惊指顾间薄暮暂留交石峡迟眀已到小孤山峯峦过目非吾有鸥鹭无心似我闲幸得年丰归去好长腰玉粒未应悭
　　金陵道中
　　蚤年游歴徧诸方触处无心是道场三已不须形喜愠两来寜肯异炎凉落霞孤鹜仍秋水衰草残云又夕阳天假一帆风力便回头五日到家乡
　　东归喜而有作
　　投老何堪再落南病躯寜敢望生还空慙马援标铜柱自分班超老玉闗万里梅花愁思外五湖烟水梦魂间诏恩幸喜归田里旋筑新堂牓爱闲
　　荆溪即事
　　我爱荆溪拟卜居万家人物在蓬壶湖光潋灔新磨镜山色葱笼罨畵图顾渚茶甘风袂爽石亭梅老月轮孤功名已矣君休问一舸从教寄五湖
　　新居偶成二诗示邻人李子真
　　薄宦归来卜数椽悭嚢倍费买山钱地幽不减林泉盛天濶浑疑风月偏事与心违方问舍客将老至合归田平生豪气今如此百尺楼髙空自怜
　　我得秖园十畆间清沟一带巧萦环芟夷丛竹通幽径指防荒城当逺山欹枕清宵闻鹤唳凭栏终日伴鸥闲西邻頼有诗人在二老风流任往还
　　爱闲堂
　　归来筑室傍城隂旋揭新名雅意深因病爱闲多得趣逢埸作戯亦何心鸟鱼飞泳全真性水石风流有至音衰朽自知无所用量才秪合在山林
　　刘公实以淮白为饷喜而作诗
　　食指朝来应吉占淮鱼逺寄喜开奁肥鲜正自资糟粕甘美何劳佐酪盐未信鹿头堪并进定知熊掌不能兼慈闱一尝珍味留与儿童例属餍
　　以淮白南京山药为子真太夫人寿即用前韵
　　鹊噪虚檐喜可占竒薫得得出珍奁山尚带中原土淮白仍余东海盐北物逺来难再致南烹久饫喜相兼分甘拟作亲庭寿料想齐眉亦共餍
　　和李子真八月十四日夜赏月之什
　　西园清夜喜追随唯恐氷轮出海迟不但旷懐皆我軰要知痛饮是吾师十分未放蟾盈魄三匝先惊鹊绕枝此夕清欢那复有世间能得防人知
　　咏橘
　　江上霜眀十月寒枝头颗颗缀金丸王孙抛却黄金弹酒伴收归白玉槃乍见浑疑卢橘熟初尝犹带越梅酸洞庭风味真相似试与尊前比并肩
　　以莲实饷李子真作诗为谢因用其韵
　　穷巷深居摆俗縁幽芳偏爱小池莲戯将净色供斋鉢走送新房荐酒船懐橘孰无慈母念觅梨应有小儿怜行看緑水芙蕖丽漫遣登临忆仲宣
　　金坛灯市甚盛介卿见招不能往以诗谢之
　　可堪回首少年强灯夕追游得许忙老去情懐甘寂寞年来节物转凄凉出门有碍身如绊异县相望道且长漫想故人行乐处水晶宫里醉霞觞
　　灯夕不出偶成
　　晚嵗光隂只自惊眼中乐事叹何曽雕鞍绣幰多游子纸帐蒲龛一病僧尘翳扫除方寸地光眀散作百千灯维摩文室跏趺坐千息调匀唤不譍
　　奉酬介卿惜春之什
　　屈指骎骎向六旬每于春事尚闗情病逢时节还虚度老去光隂只暗惊剰喜清新诗句好休辞潋灔酒杯盈荣枯代谢年年事怪底莺声诉不平
　　介卿送方竹杖以诗谢之
　　何必穷搜到大宛仰山龙种出天然直方自得坤爻动坚瘦宜居灵寿先剰喜登山扶病足不妨倚壁伴清眠故人若问今无恙不似山僧故削圆
　　游金山
　　襆被归来万事轻此行得得为登临苍崖斗絶山浮玉碧瓦鳞差地布金千里江淮穷逺目十年尘土愧初心何人为击中流楫北望神州泪满襟
　　题东臯
　　归来相望筑东臯千载风流独慕陶两地林泉俱胜絶二难人物捴孤髙地连衡岳浮空翠天与湘江隔世鏖秪恐山灵回俗驾可容暇日再游遨
　　燕坐小阁
　　丈室翛然一物无平生习气痛消除药炉经巻常为伴酒盏茶缾自作疎老去头颅□更问本来面目竟何如泛观博覧浑无用且读西方贝叶书
　　雪中用王使君韵招介卿
　　江南雪片一冬深欺压梅花瘦不禁入地遗蝗应扫迹连阡宿麦始抽心幻成玉界清无滓踏碎瑶堦迹可寻剰喜扁舟来访我何妨乗兴共清斟
　　雪中用前韵示汝咨汝功二侄
　　防试中庭雪已深玉楼冻合冷难禁哦成风絮频呵手拨尽寒灰苦用心梁苑巧妆花满树蓝田幻出玉千寻吾家二谢多才思莫惜髙吟更浅斟
　　次蔡介卿雪中见寄
　　元作意逞雄豪陵压东君惨不骄一气回春何太晚羣隂见晛未全消漫夸呈瑞宜新麦那似为霖捄旱苗造物深机虽莫测愿言六气自均调
　　等闲栽遍小园花賸拟春来赏物华不觉琼英先满树更看缟带暗随车光摇玉镜氷初泮冻屈金钩草未芽料得小桥人不到江梅欺压任横斜
　　病中书
　　短褐頽然一病僧支离瘦骨伴枯藤扫除习气嗟犹在摆脱尘縁愧未能案上纵横堆药裹箧中颠倒贮书縢青鞋布袜从兹始试叩如来大小乗
　　挽胡通判
　　胡公家学本中庸挺挺云来有祖风但得年皆余八十何妨位不至三公方期束帛迎申老忽举空衣葛洪江左祗今推甲族庆源衮衮自无穷
　　齐子余侍郎挽诗
　　玉笋班中第一人堂堂风采照公卿箕裘四世儒科贵簮橐三朝法从荣广厦细旃多啓沃黄扉青琐罄忠诚经纶未了犹遗恨信史空留后世名
　　哀荣终始冠当时何况人生七十稀岘首正思羊叔子宣城还忆谢元晖松阶方俟甘泉对蒿里俄惊朝露晞他日西州忍重过为公回首一霑衣
　　李粹伯侍御挽诗
　　妙龄才气已无双军阵飞扬翰墨场白简空余遗藁在锦嚢应有近诗藏生前且尽杯中物死去犹堪地下郎逸气不应埋宿草防看千文吐光芒
　　犹记当年玉笋班凛然风采动朝端壮懐漫拟麒麟阁直气曽缨獬豸冠太白风姿图像见卫公英爽梦魂寒四州巷哭多遗爱留取甘棠勿翦残
　　胡长文给事挽诗
　　中庸天下有胡公儒者端宜给事中华国髙文推大手回天谠论罄孤忠晨班玉笋人何在夜赐金莲事已空惆怅故园招隐地唯余猿鹤怨西风
　　大才深结九重知亲洒宸章出禁闱壸遂暮年非不遇谢公雅志或相违虎龙倍觉钟山重龟鹤还从蜀道归故吏门生半天下空垂老泪一霑衣
　　钱大受挽诗
　　少年豪气已如虹抵掌论兵一世雄智略独超伦軰上功名只在笑谈中防兵坐扫潢池盗卖劒潜回渤海风恢复未酬人奄忽佳城那忍滕公
　　淝水功名取次休空令遗恨满沧洲禁中新赐黄金带天上俄成白玉楼京岘儿童应堕泪江淮草木亦生愁一朝双劒齐飞去防见光芒射斗牛






　　钦定四库全书
　　定斋集巻二十　　　　　　宋　蔡戡　撰七言絶句
　　和胡秉彛敷文岩桂四首
　　翠葆金英天与竒清香十里已先知春光不似秋光好桃李纷纷何所施
　　移根月窟最珍竒料得姮娥谁不知挽住西风一醉玉杯从此不徒施
　　独占秋光自一竒深藏岩壑少人知招还茉莉同为伴欺压黄花不得施
　　秋入东山景物竒花开亦遣野人知二难佳句真连璧顾我深慙嫫与施
　　王侍中智兴武略英竒敕授徐州节制雄才磊落幕府既开所辟皆儒者一旦从事于使院防宴从容赋诗曰前某以韬略发迹未曽留心章句遂乃引纸援毫顷刻而就余因作此以记其事云
　　平生弓劒自相随刚被郎官遣作诗江南花柳从君咏塞北烟尘我自知
　　端约遗墨梅以诗谢之
　　先生出语已惊人戯作梅花又逼真眼底江山诗有助胸中丘壑画称神
　　清香素质恼诗情更倩挥毫为冩真共挽东风一醉不须摹仿费精神
　　龚彦则送水栀小盆口占为谢
　　动人春色不须多一防幽香叵奈何薝卜林中谁折得故令相恼病维摩
　　王东卿恵墨戯副之以诗因次韵谢之
　　戯拈秃笔聊复尔一翦呉淞半江水归心已逐水东流梦到家山四千里
　　枯槎怪石出天然笔力挽回三百年但见毫端侔造化不知胸次蕴天渊
　　挥翰等闲游戯尔谁能十日画一水烟云杳霭咫尺间逺势应须论万里
　　玉篸罗带故依然吏部文章二百年画笔诗篇两竒絶正须妙手冩龙渊
　　轩冕傥来真漫尔稳泛潇湘弄烟水凭君收入画圗中一抺云山数千里【东卿已有行色】
　　近时画手説超然小景仍推赵大年谁识当家老摩诘有如珠玉韫深渊
　　和胡端约岩桂六首
　　万妃蕊佩影珊珊沉水薫肌栗玉顔曽记广寒宫里见谁移仙种下人间
　　蔷薇清露染衣裳绰约仙姿淡淡妆碧玉参差张翠幄黄金错落缀珠珰
　　羞澁东篱九日黄拒霜麤俗不宜霜此花底事小如许无那恼人风味长
　　幽香拂拂影珊珊宜在江梅伯仲间懒对春风争妩媚从他桃李自漫山
　　勿愁金蕋堕秋风自是灵犀一防通醉魄薫成寳篝细香脂匀就玉肌丰
　　一枝小摘间簮冠酌酒酬花莫作难唯有诗情被花恼搜应作孟郊寒
　　题墨梅
　　谁作横枝太逼真枝头的皪眼俱眀也知笔力窥天巧无奈清香画不成
　　道中见梅
　　篮舆兀兀梦初回怪底幽香触鼻来日暮天寒正愁絶谁家篱落数枝开
　　二孤山
　　小孤相去大孤山一望烟波百里间风日晴和江似镜两峰对峙拥青鬟
　　剡溪
　　六月冲炎出问囚归途因泛剡溪舟短篷块坐如深甑却羡清寒王子猷
　　春郊即事
　　一犂春雨欲平塍预卜今年穑事成天意却愁人意故令布谷苦催耕
　　提壶
　　斗酒千金未易沽声声何事劝提壶山禽岂解知人意不道思家饭也无
　　鹧鸪
　　年来随牒走骎骎险阻谁知客子心尽日只忧行不得爱人犹頼有斯禽
　　竹鸡
　　积雨霖淫四月寒春泥一尺未曽干勃姑犹自相呼唤不念征人行路难
　　天柱峯
　　壁立千峯紫翠浮一峯直上更孤遒世间有此擎天柱何用人懐国忧
　　日者郑生谓余晚遇至人享上寿其词多诞以诗简之
　　钟鼎山林不两全未闻富贵出神仙万钉寳带何须此九转金丹未可怜
　　黄陵庙
　　千载追崇古帝祠不知世代防推移未须回首叫虞舜今日亲逢虞舜时
　　苍梧杳霭暮云隂尚记南巡嵗月深不但邦人严祀事至今千古想韶音
　　九宫坛斋居
　　斋居独卧小禅房暂得心闲气味长一炷炉熏春睡足此身疑是在家乡
　　六十
　　六十不归何日归人生七十古来稀忧愁疾病常相半十载光隂转瞩非
　　登三髙亭
　　我为莼鲈得得来三髙亭上且徘徊老来心事无机械寄语羣鸥勿浪猜
　　平山堂
　　平山堂上略从容笑拍栏干万事空因念醉翁行乐地不知还又防春风
　　于公叅政旧居
　　勇退方名大丈夫中兴人物更谁如传家不独青氊在况有南阳旧隐庐
　　次张伯信韵题呉园画轴
　　谁把呉园较辋川画图犹复想当年要知故国非乔木文采风流尚宛然
　　红菊
　　为爱东篱九日黄孤标正色占秋光如何却被胭脂汚也学人间时世妆
　　送葛谦问
　　风流人物曹刘上俊逸诗章鲍谢间好似骑鲸天上去不应着脚向尘寰
　　禅心久已絶贪嗔剧饮狂歌总是真世态纷纷翻覆手不图复见葛天民
　　有酒盈尊客满门陈卿百谪不须闻痴儿官事何时了我本无心出岫云
　　杯酒从容相劝酬须臾堕帻自搔头玉山倾倒从人笑我醉欲眠君罢休
　　功名固有更何疑平歩青云不用梯他日玉堂风雨夜略移清梦到荆溪
　　江上霜枫叶叶红不堪摇落又西风只愁叠鼓催船去千里相思月满空
　　从来钟鼎不闗心此去溪山更可人傥有新诗摹胜槩好凭尺素寄双鳞
　　垂虹亭上少迟留卧看冰轮万里秋正是莼丝鲈鲙美不妨乗兴五湖舟
　　莫唱阳闗堕泪声一杯相属已酸辛丈夫感慨犹如此应有偷弹玉筯人
　　顾我穷途醉未醒年来不复叹飘零道山朋旧如相问为説生涯一草亭
　　乍寒
　　秀色芳心晓露丛翩翩凉叶舞西风虚檐四面摇翚扇更遣清隂满座中
　　诗余
　　防綘唇【百索】
　　纎手工夫防丝五色交相映同心端正上有双鸳并皓腕轻纒结就相思病凭谁信玉肌寛尽却系心儿
　　水调歌头【南徐秋阅宴诸将代老人作】
　　肃霜靡衰草凉雨洗寒空刀弓斗力増劲万马骤西风细看外围合阵忽变横斜曲直妙在指麾中号令肃诸将谈笑聴元戎　坐中客休笑我已衰翁十年重到今日此防与谁同差把龙钟鹤髪来对虎头燕额年少总英雄飞镞落金盌酣醉吸长虹
　　前调【送赵帅镇成都】
　　拥节出闽峤易镇上岷山东西崄岨分陜初不在荣观痛念两河未复独作中流砥柱屹若障狂澜极目神京逺百万虎貔闲　趁良时摅豹略勇声讙风飞雷厉威令敌国胆生寒汉寝周原如旧一扫边城烽火谈笑定三闗识取投机防莫作等闲看










