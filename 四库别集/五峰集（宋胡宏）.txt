　　钦定四库全书　　　　　集部四
　　五峰集　　　　　　　　别集类三【宋】
　　提要
　　【臣】等谨按五峯集五巻宋胡宏撰宏有皇王大
　　纪已着録陈振孙书録解题其集凡有二本一本五巻一本不分巻此本题其季子大时所编门人张栻为之叙凡诗一百六首为一巻书七十八首为一巻杂文四十四为一巻皇王大纪论八十余条为一巻经义三种为一巻葢即所谓五卷之本也所上髙宗封事剀切详尽宋史已采入本传其易外传皆以史证经论语指南乃取黄祖舜沈大廉二家之説折衷之释疑孟则辨司马光疑孟之误议论俱极醇又有与秦桧一书自乞为岳麓书院山长葢桧与宏父安国交契最深故力汲引之宏能萧然自逺蝉蜕于权利之外其书词婉而意严视其师扬时委曲以就蔡京者可谓青出于蓝而氷寒于水矣乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　五峯集原序
　　五峯胡先生遗书有知言一编栻既序而传之同志矣近嵗先生季子大时复裒辑先生所为诗文之属凡五巻以示栻栻反覆而读之惟先生非有意于为文者也其一时咏歌之所发葢所以纾写其性情而其他述作与夫问荅徃来之书又皆所以明道义而防异同非若世之为文者徒从事于言语之间而已也又惟先生粤自早嵗服膺文定公之教至于没齿惟其进徳之日新故其发见于辞气议论之间亦月异而嵗不同虽然以先生之学而不得大施于时又不幸仅得中夀其见于文字间者复止于如此岂不甚可叹息至其所志之逺所造之深纲领之大义理之精后之人亦可以推而得焉淳熙三年元日门人张栻序



　　钦定四库全书
　　五峯集卷一
　　宋　胡宏　撰
　　古诗
　　题上封寺
　　百年身似客浩荡世间逰入望青山好梦魂偏我留我家巫山十二峰浮江直过巴陵东潇湘水与苍梧通环绕衡岳青防中扁舟白云不可度杖藜蜡屐乘春风山光浮动可揽结云舒霞巻飞烟虹深岩大壑翠巘列足力已到心无穷羣峰迤逦势不竞上尽祝融五千仞祝融峯髙天更髙太空人世如牛毛风云万变一瞬息红尘奔走真徒劳蓬莱羽化慕神仙神仙渺茫何处传雪山清净问因縁未识乾坤造化权独立髙寒明月里此心无着已怡然从今识尽青山好归向人间别看天
　　送友人归荆南
　　瞬息光阴便百年壮时无谓此身坚莫随白日悠悠去要见先民的的传心耻文俳似班马眼看青紫自头旋望云飞鸟长天外临水不知鱼在筌沈吟岩野意不展燮理一身居屡迁愿学只知依孔圣懒从禅客问因縁圣门子贡最明达肯使宫墙但及肩天生我才朴更拙未逢良匠入雕镌清漳见公二十载论仁一句期超然致知两字足功力方信能行穷化先南山文防未振起公今逺去岷江边闻説豺狼卧当路日向黄昏休更前况复江城动鼙鼓四时烽火长相连征轮决去曳不止男儿性命絶可怜晓月子规惊别梦防防空有泪防溅临岐相赠要切语慎勿使我空华巅
　　简彪汉明
　　斯文久寥落我欲问苍天苍天黙无言复欲问古先古先羣圣人去我三千年纷纷儒林士章句以为贤问之性命理醉梦俱茫然皓月隠重云明珠媚深渊近得程夫子一线通天泉荡涤净尘垢逸驾真无前自从防乱来鼙鼓声阗阗日事干戈末那寻孔孟传湘中彪夫子有志穷益坚读书文字表至善时一迁老去不自止直欲求纯全问我曽防意乘风舞雩颠行年付造化笑问青铜钱黙契天地心谁能泥青编
　　西林寺廓然堂有懐
　　超然峰头秋气清廓然堂延秋月明我乘清秋弄秋月中有所感思防防峰势凌苍穹上有烟林封去天不盈尺路断心忡忡堂空人何在澹然思无穷寂寂本心流太空虚名过耳如松风惆怅祸乱波流洪目极征鸿淡淡天万古消沉向此中
　　和江子玉二首
　　无竒试学居盘谷谁信断弦胶可续湘天冷落数家村曩时曽枉旌麾沐潺湲阶下碧溪横栁静风微幽意足知君文武济时才旧时军律寒生粟文书脱畧是人师应有魏昭能换粥我无真乐送芳年怅望顔回屡空腹凄凉指日秋风髙愿更同来写心曲
　　白驹皎皎来空谷希声絶世人难续异端蠭起乱羣风摆脱敝衣聊一沐悠然良夜得酣寝觉来无欠亦无足不蹈红尘陌上花自种青云陇头粟呜呼夫子大圣人七日藜羮食无粥休争得失等鸡虫克己乐善充身腹风云变化防有时微吟袖手清溪曲
　　圃景大吟呈伯氏
　　青鞋黄帽侵晨起杖策徐行聴流水云轻淡月欲明时竹里清风开太始山钟间发催天曙庙鼔连声动羣耳东山青树映霞明西岭朱楼眇烟里樵夫荷斧晨出山渔子携鱼午趋市静看岐路人营营独坐小亭秋靡靡已知物理时常改因见天工神不死胷中浩荡一乾坤世上荣枯均泰否悠然种植得佳趣春意生生自无已
　　寄题向伯元敦止堂
　　君不闻伊挚初耕有莘野禄之弗顾千驷马春作秋成随老农贫贱甘心万人下一朝幡然感三聘五就成汤五就夏悠悠如云行太空竟使三风变为雅东西南北赖来苏天下农夫谁似者又不闻傅説安身操板筑逺离世问名与禄那知商帝梦中形逺近搜求不容伏草茅夕起朝为相俾后从绳正如木四海俊乂咸风从防扈诸侯尽臣仆功成止见顔容改了了壮心无反覆平生懒性愿退蔵退蔵恐遂成荒唐因求古人作鉴戒管宁华歆情所当齐名遯迹俱锄菜掷之不顾为人量诗书俎豆化辽海威武富贵何披猖初年虚名大可耻未路髙风纾思长有志君当学伊傅忘情我不傲羲皇愿如幼安有终始进退一致宜加详
　　云月
　　朝看南山云暮看西山月云物时有无月魄逓盈阙月明云昭章云散月竒絶屈伸至理中莫道吾生拙
　　南山即事
　　南山崇崇几千丈今晨忽被蛮烟蜑雾埋其髙安得万里飘风一吹散见巍峩苍翠解我心欝陶欝陶心匪他为爱南山髙
　　题杨氏猗猗阁
　　望处积云深妙见此君心中虚抱元气不受一尘侵嗟哉人生逐利名鸡犬放去犹知寻我爱坐君阁防猗猗林明月照我懐清风吹我襟消磨胷中沈着病无愧衞武生于今
　　林生何猗猗挺立似豪杰新稍一直上青防本未便与春风彻嗟哉流俗人交义随情决寒霜落千山我爱此君节眷焉题阁心万变不磨灭
　　苍天
　　苍天映清水下见白云飞天水从何来飞云更何依人生亦如此融结中有机此机即天命吾心端不违
　　碧泉兴作即事有感因续魏武之诗
　　对酒当歌人生几何往者如江来者如河往来无尽弗移弗那奉身理物何少何多天长地久我生靡它乐此泉兮于山之阿
　　题谈氏濯缨亭
　　茶陵水似沧浪清我行征骖登小亭孔圣去矣不可见野人有歌谁复聴孟子能推孔圣心寥寥斯意有谁寻中原可惜无人问此日聊为梁父吟
　　观建安七子诗
　　作文发妙理经国厉逺圗防目建安中才子足欢娱王刘与应阮精神可交输西南落汉日扬益奋两隅山河裂地轴星象分天衢八师遇有姚万世埀楷模一元均大化五服拥皇都悠悠彼七子流光失其孚飞觞宴婉娈鼓瑟吹笙竽主人敬爱客徒尔相扬揄魏祚竟不长诒谋止斯须逡巡数十年刘石横八区所以汉髙帝慢骂轻文儒
　　小圃将成
　　我爱青山好衡山镇南极连峰叠翠西池西五峰新亭面相直乔岳峥嵘天地中飘零身寄衡山侧衡山之峰七十二奔走芙蓉尽供职紫盖峰头走日东不朝芙蓉理莫测芙蓉峰巅栖白鹤今人不见双飞翼应是赤霄随鳯逰逺向青田谋雁食逍遥九臯鸣闻天竒踪只许羣仙识平生苦无适俗韵置身大禹巡方域云舒烟卷试懐抱月下风前得消息四时有酒兼有花百年无丧亦无得尽教人作画圗传杖藜见我看山色
　　送琏老
　　湘中应中古道塲复有峩睂道人住昔日三生蔵里来今朝十二峰前去杖锡飘然别故人笑望梅花理征路我曽问公五宗派电扫羣生小见解直指万法无尽身坐觉灵光满沙界辨舌横放倾天河峥嵘整顿禅宗壊吁嗟我生在儒门儒门大业无人论滔滔姑想天之下衣冠满目如云屯焚香再拜愿圣主一统三教清乾坤
　　水心亭
　　水从灵涧来清泚不可汚经过我亭下妙见涓涓处见处事如何欲説岂无路百丈生潮头一勺本性具经纪大地间形势中国着江汉荆襄望河渭闗洛固衡山折底柱触石堆灔滪沄沄三千丈瀁瀁四海布岂有不岩阻盈科演然去岂有不隄防润下涣无住畇畇青山田渺渺均注荡荡白虹舟飘飏任奔翥来者无终穷济者无量数周流造化功妙体不竞愫寄语观水人事不在章句
　　同伯氏还乡
　　江村沙暖蒌蒿长味比枸杞新甘香茁茁荻芽生近渚紫花台莱初未尝白羊乌牸俱在牧茅舍竹篱是故乡人生未必须富贵万里且愿身康强径买官场旧醅酒共醉春风殊未央
　　桃源行
　　北归已过沅湘渡骑马东风武陵路山花无限不闗心惟爱桃花古来树闻説桃花更有源居人共得仙家趣之子渔舟安在哉我欲乘之望源去江头相逢老渔父烟水苍苍云日暮投竿拱手向我言桃源之説非真然当时渔子渔得钱买酒醉卧桃花边桃花风吹入梦里自有人世相周旋酒醒惊怪告俦侣逺近接响俱相传靖节先生絶世人奈何记伪不考真先生髙步窘末代雅志不肯为秦民故作斯文写幽意要似寰海杂风尘不然川原逺近蒸霞开宜有一片随水从东来呜呼神明通八极岂特秘尔桃源哉我闻是言发深省勒马却辞渔父回及晨徧览三春色莫便风雨空莓苔
　　独坐
　　卜居幽胜衡山绕五峯西望青冥杳乍聚乍散看浮云时去时来送飞鸟卷舒自在都无情饮啄天然类不扰我生何似鸟与云掉头心向人间了
　　律诗
　　梅花呈孙竒父诸公
　　万里春回过短墙孤标亦似殿年芳萧疎月下天然瘦澹宕风前自在香寒色重时花正发暖烟才禁实先尝越人不向梁台路画角一声堪断肠
　　题友人养素轩
　　少时情意在沧洲壮嵗还知学孔丘万事只嫌心有病百年不作梦中逰紫泥诏下人须在黄巻人开我自收耻向红尘浪奔走看云消尽意横秋
　　春日郊行
　　东郊野马烂氛氲聊驾柴车问讯春逺草緑沉烟雾里髙花红照绮罗新迎风栁占莺啼处带雨泥融燕觜匀动植自私还自足天边愁杀踏青人
　　和韩叔夏碧泉
　　灵源一派似河倾隠映长天万古情林影淡摇秋月冷涧翻先凝玉壶清旧栽沿岸栁阴合新种数株梅子成谁引人来问消息只縁山外有流声
　　题法轮寺
　　春色初收夏气清路分松桧入峥嵘深盘岣嵝千峯下逺抱潇湘一线明大众总迷身在处三闗除却道方平山林若是有情住何异红尘争利名
　　郭氏嘉山亭
　　衡山何似洛城居不久从来亦不余赤县人希旧勋业清闲身自富诗书搜罗神化观周易略去黄陋太初最是忘机湘水上风轻日淡看防鱼
　　湘中馆
　　馆瞰潇湘画不成波澜入海是通津风吹枕席清无梦烟覆江城晓变春栁色几回轻别首梅花偏见逺征人谁能不逐红尘去到处分明认得身
　　和范公授
　　贫病离居莫厌侵满牀黄巻静披寻情通不碍天机妙行到方知学海深宇宙一身虽小小乾坤万象总森森分明此意人难防长望青衿肯嗣音
　　紫葢峯前作小圃日亲圃事情见乎辞呈伯氏兼简彦达先生
　　有志从来不浪忧只忧心不似前脩敷菑未竟已头白待获忘情在晚秋自觉才疎胜北海又无经学震西州甘为稼圃南山下长谢周公愧孔丘
　　和伯氏
　　为园非是学樊须锄罢归来又读书董子不窥縁底事陶公成趣爱吾庐华枝瘦日应擡举草色回春莫刬除长遣个中消息在此生何处不安居
　　水石
　　水石平生性所便栽花种栁亦天然春风花发逰人见秋月云收照我员玩意陇云情自逸放懐天理道无偏坐消白石千峯下长啸一声箕斗边
　　碧泉九日有感
　　祝融地势东南俯西北星辰拱汉闗冷落山河凭玉几凋残名物损朱顔西风凛凛鹏空搏朔雪飘飘雁亦寒正恐中原消息断问谁曽到五陵间
　　云日韬光山水幽亭亭风送雁来秋当时祓褉千华好今日登临万叶愁刻蜡桂香环逺路缕金莲色乱方舟丹青妙处身知在不作浮鸥信浪流
　　吴承逺讥登山
　　胸中无滞是神仙行止由来各有天洞里道人心快快云间逰子自翩翩尘懐已逐山风扫好意都从梅蘂传回首七香车上客大家归去莫流连
　　和王师中
　　谁惊河冻履秋霜今日金汤古壊墙未见主人来北道但闻羣盗去南塘忧时我不嗟留滞访道公能适莽苍绛帐早移收嵗晚吟风弄月动衡湘
　　衡阳一带飞清霜梅李争春开出墙萱草乱生封逺岸栁梢摇影澹回塘午从三径春光动晚看千峰防色苍一止一行皆自得愤时堪笑屈沉湘
　　嵗寒孤节厉冰霜汲古门开数仞墙朔塞烟云封赤县阳闗杯酒絶青塘无才空自忧当世不宰应难怨彼苍独坐独行求伴侣涧莼山蕨愿同湘
　　和人
　　天柱新诗缺嗣音几回开巻静披寻眇绵今古乾坤大盘亘华夷海岳深每爱踌躇兴事意不将勉强防天心中原未必生涯尽只恐吾人老自侵
　　谒虞帝祠
　　有姚心妙賛乾坤尧禹兴亡赖两存蒲坂旧都西望逺苍梧陈迹事难论九官效职羣英聚二女宜家圣徳尊万代君王模范表吁嗟一庙破荒村
　　别吴衞道
　　学业应须见本根语言无用苦评论醇醪自昔懐公瑾药石谁今识孟孙凭仗嬉逰试功力隄防色厉却淫昏临岐大愧无相赠聊写芜词示法门
　　别全当可
　　一别贤闗二十年人间万事尽悠然堪嗟烽火干戈地元是衣冠礼乐天骑马相逢南纪道离尊同举大江边此时景色如秋色自古丹青妙莫传
　　书院即事
　　为无经济学万里筑幽栖波涨青防濶栁埀春色低烟花薫小院风竹掩丹梯便是神仙宅世人应未迷
　　碧泉独步
　　淅淅秋风动前桥晚步还小鱼冲岸侧白鸟立溪湾明月照秋水淡烟笼逺山此时知造物怜我一身闲双井咏水仙有妃子尘袜盈盈体素倾城之文予作台种此花当天寒风冽草木萎尽而孤根独秀不畏霜雪时有异香来袭襟袖超然意适若与善人君子处而与之俱化乃知双井未尝得水仙真趣也辄成四十字为之刷耻所病词不能达诸君一笑
　　万木凋伤后孤丛嫩碧生花开飞雪底香袭冷风行髙并青松操坚逾翠竹真挺然凝大节谁説貌盈盈
　　示二子
　　此心妙无方比道大无配妙处果在我不用袭前辈得之睂防间直与天地对混然员且成万古不破碎体道识泰否涉世随悲欢滞迹红尘中情寄青云端早年勤学道晚节懒为官心活乾坤似机员身自安
　　泉上
　　晨起步林丘路经泉上头天边日色下水底浪花浮沙净蒲芽绿风牵荇带流澄澜立白鹭细浪逐轻鸥翠鸟来还去脩鱼跃更逰动成春色好愈觉道情幽田舍知何处江湖兴未收徘徊不忍去暝色冷如秋
　　五峯亭
　　凿山置亭榭开沼放波澜松竹希微绿菱莲次第丹风烟富清逺气象薄髙寒媚此千金躯舍彼百虑攅神岳精灵动人寰波浪漫乐生忧亦集徙倚徧阑干
　　挽孙竒父
　　英雄割据裔少年事豪俊名胜翻然交仁义以身徇南州作吏师西洛陪先进情髙尚礼乐代季见戎陈王师频溃遯我愤婴疾疢草庐卧江汉僚幕资才俊昭昭心自知蹇蹇步不迅乘风忽逺去炎岭善持慎先君有愿懐丈人践忠信相从寓衡山时许闚墙仞胷中学海深舌本词源濬老矣犹诗书饥来只嶶菣马革誓裹尸气凛如秦蔺无力献庙堂使得致忠荩据古论孔周及今佐尧舜吁嗟民多瘼惨戚天不憗防防輤车行遥遥渚宫殡治命能不渝有子孝而顺
　　絶句
　　宠辱
　　宠辱无休变万端阿谁能向静中看消磨利欲十分尽免得临机剖判难
　　读王国风
　　是谁行迈闵宗周泪洒西风病不瘳幸对南山无尽景眼看云物手搔头
　　食
　　食人间我厚顔命成竒数故偷闲不知世上山河大终日徘徊百水间
　　春事
　　横翠桥南栁色稀过桥春事那人知君如就我问消息新种海棠开两枝
　　走马寻春西复东夭桃零落委残红可怜日暮天低处但有梨花弄晚风
　　和伯氏
　　风髙吹散日边云绿水初回沙际春逝者如斯长不住汩罗愁絶笑灵均
　　渔子
　　潇湘烟雾隠千重风月矶纶在在同笑傲飞帆名利客扣舷都入暝歌中
　　小舟防漾占江天家在芦花一缕烟最是好风明月夜棹讴相应亦忘筌
　　赠人
　　孝弟须知是本根万般功行且休论圣门事业无多子守此心为第一门
　　次刘子驹韵
　　忙中不识本来心一防灵光自在明只向静中寻底亊恐遭颠沛不员成
　　心由天造方成性逐物云为不是真克得我身人欲去清风吹散满空云
　　念良朋之难得叹俗学之失真因成二絶
　　湘上初见故乡人万亊不论惟论心要识此心真面目不知君意向沈吟
　　章句纷纷似世尘一番空误一畨人读书不贵茍有説离得语言才是真
　　陈平
　　陈平相业定何如应对知君智有余不佐汉兴三代业区区心事六竒书
　　项王
　　快战焉知霸术疎乌江亭上独欷歔万人三尺俱无用可惜当年不读书
　　韩信
　　功成全仗汉家兵真是英雄不借人禽了项王知退步定骑箕尾上天津
　　中秋对月忆伯仲
　　人在西南分楚越天转金风更凄切此时何亊最闗情团圆独对中秋月
　　日照圃中
　　发白逢春兴更长等闲花木亦芬芳有时倚杖迎风立日照川原细草香
　　碧泉书院偶书花木所有七首
　　自到湘南不见花传闻金谷旧人家手培数本珍如玉买得红尖一寸芽
　　妙手挥斤合杳冥交加生气便相停栽培自剔根芽蠧要见山川旧典刑
　　武陵春色片云红红绽功归暖日烘青帝也应长作主莫教随水又随风
　　青松未结茯苓英杞菊春风亦已生药物岂能增大数栽培扶我暮龄行
　　海棠初破红如滴杨栁新回绿似挼把酒只愁春莫去望云时问日如何
　　荼防袅袅弄柔条亦自经冬解不凋更有异香素蘂小槽能使客魂消
　　白沙波底石苔青水草摇揺自在生红日半竿人世闹倚阑亭上晓风轻
　　和僧二首
　　西风吹我对秋光要挽银河万里长洗尽世人烦恼障大家无事得清凉
　　自觉生縁徧大千闭闗终日看炉烟有人防得个中意一语不彰天下传
　　四月八日示澄照大师
　　今朝浴佛事如何清净心田也洗麽尘垢不知何处得古来明月照江波
　　偶书
　　一丘自足更何营万里神州长在眼莫愁风景异山河晴天云荫清峰晚
　　和马大夫辟佛五首
　　真谛休谈欲度人度人先自正其身天伦弃掷如萧梗反认他亲作已亲
　　诸子随流本既分西天更有一般僧髙谈性命称仁者支遁悠悠莫可凭
　　三纲亡有辨夷华一处分明万不差可怪弃君逃父客妄谈心印自雄夸
　　天开学海在明伦中有妙处谁能臻风波浩渺不得度倾向浮屠去问津
　　贪真不去只谈空近代禅林盛此风忧世最怜秦地老指迷端有洽中公
　　和僧碧泉三首
　　清泠空色似秋澄疑集羣仙拥万灵深处有香春不断波间藻荇四时青
　　人似春花自在开本无根蒂孰栽培一番零乱一畨长不是前花去又回
　　山根泉发澜生凝亭上风微浪自平汩汩长年流不住无言千古意分明
　　和伯氏闻雁
　　随阳羣雁逐云低望断孤鸿万里飞不为江湖稻粱乐几时大许送春归
　　朱元晦寄诗刘贡父有风借溪先生之意词甚妙而意未员因作三絶
　　云出青山得自由西郊未解如薰忧欲识青山最青处云物万古生无休
　　幽人徧爱青山好为是青山青不老山中云出雨乾坤洗过一畨山更好
　　天生风月散人间人间不止山中好若也清明满懐抱到处氛埃任除扫
　　和刘子驹存存室
　　动中涵静是天机静有工夫动不非防得存存存底事心明万变一源归
　　靡草
　　阴阳妙合互蔵精万物森然各有神靡草露机坤是复野龙交战指迷津
　　雨急
　　雨急落花零乱风微吹草防茸花亦何心怨雨草都无意酬风
　　披襟
　　小小池台亭榭披襟风月清明不向情边造作知音遍满乾坤
　　书懐四首
　　秋风送尽炎威日色凄凉半掩皇天不断春工红我芙蓉万防
　　含笑花开洲上忘忧草发台边底事当忧莫忘忘时便是无天
　　台上忘忧草发洲前含笑花开世路颠冥堪笑旁观心自休哉
　　来时见花开去时见花落花落花开一任风吾生处处皆真乐
　　忆伯氏三首
　　又见雁南飞逺行人未归西风吹白发肌瘦不胜衣又见雁南飞行人几嵗归朔风吹病体独对雪霏霏又见雁南飞逺人音信稀东风吹梦去一见貌颀颀
　　偶书四首
　　道抱阴阳妙天行日月长花开千种丽叶下一般黄青山万古色几人曽赏心萧萧木叶下我坐复沉吟独坐千峯下偶焉起徘徊有谁相共笑遥见隔溪梅衡岳望嵩少屹然河汉间浮云自来往谁肯拓闗山
　　题齐云阁
　　道人南山来万里青云开去念见本性聚散真悠哉
　　张良
　　六国亿万人谁是报讐者壮哉博浪沙一击震天下实弟以诗来督作防文又因太原侄寄声欲作不速此文人狂客所为非素所望也今以五絶奉寄虽小阻髙兴若能从而绎之则有味也
　　我病死无日经书更穷年少年宜若厉诗酒勿留连苦参道难学放肆事容易入脚不可深骎骎成自弃天道方愈怒在人宜敬身望于经史内严自作工程嵗月叹逾迈入门事业难战兢曾子意岂可遂阑珊我祖生文定杰然继真儒门风早衰飒吾弟意何如









　　五峯集巻一
　　钦定四库全书
　　五峯集巻二
　　宋　胡宏　撰
　　书
　　上光尧皇帝书
　　臣闻二帝三王心周无穷志利天下而已不与焉故能求贤如不及当时公卿大夫体君心孜孜尽下以进贤为先务是时上无乏才而山林无遗逸之士士得展其才君得成其功名君臣交欢而无纤芥形迹存乎其间逮后世衰微心不及逺志不周物据天下利势而有轻疑士大夫之心于是始有遯世不返宁贫贱而轻世肆志者于是始有奔走于名利之途纳交于权势之门以侥幸富贵者二者虽有间矣而均为不仁然则孔子所干者七十二君有近于侥幸富贵矣孟子不见诸侯有近于轻世肆志矣而后世仰慕以为宗师而不以为不仁何哉圣人仁以为体义以为用与时变化无施不可学圣人者以仁存心以义处物相时而动亦岂必于进退哉臣生而愚直力慕髙逺以圣人之道为必可行以圣人之政为必可复以天下之衰为必可振抑又身逢乱离穷处山林阅人世之纷纭知天心之神化口诵古先之文心推今日之事静观兴替动见几微方戎马之凭陵痛王纲之不振陛下宵衣旰食招延多士讲论治道臣于斯时潜光独善有懐不陈岂不负臣素心上辜圣世失仲尼孟轲之防哉辄忘微贱谨用所闻揆天下之事陈王道之本明仁政之方上干天聴臣闻治天下有本脩其本者以聴言则知其道以用人则知其才以立政则知其统以应变则知其宜何谓本仁也何谓仁心也心官茫茫莫知其乡若为知其体乎有所不察则不知矣有所顾虑有所畏惧则虽有能知能察之良心亦沦没于未流浸消浸亡而不自知此臣之所大忧也夫邻敌据形胜之地逆臣僣位于中都牧马骎骎欲争天下臣不是惧而以良心为大忧者葢良心者充于一身通于天地宰制万物统摄亿兆之本也故孔子作春秋必书元立本以致大用孟子告诸侯必本仁术以行王政元即仁也仁人心也心一也而有欲心焉有道心焉不察乎道而习于欲则情放而不制背理伤义秉彛仆灭懿徳不敷于行而仁政亡矣是故察天理莫如屏欲存良心莫如立志陛下亦有朝廷政事不干于虑便嬖智巧不陈于前妃嫔之佳丽不幸于左右时矣陛下试于此时沉思静虑方今之世当陛下之身事孰为大乎孰为急乎必有歉然而馁恻然而痛坐起仿偟不能自安者则良心可察而臣言可信矣坐大廷而朝羣臣守是心而推之于事退便殿而幸便嬖亦守是心而推之于事入燕寝而御妃嫔亦守是心而推之于事凡无益于良心者勿可为也念兹在兹持之以久优柔自进则邪説横议将逆于耳正言笃论将当于心智虑日益髙明功名日益光大邻敌之侵庶几可禁叛逆之臣庶几可灭茍不察心之病而大变焉则身不能自信何足以孚民心动天意哉孟子曰至诚而不动者未之有也不诚未有能动者也昔舜以匹夫为天子瞽瞍以匹夫为天子父受天下之养夫岂不足于穷约哉而瞽瞍犹有不悦焉自常情观之舜可以免矣而舜慼然有忧之举天下之大无足以解忧者惟自强不息以成其仁其忧不得乎亲之切乃如此恭惟太上道君皇帝身享天下之奉几三十年渊圣孝慈皇帝生于深宫享乘舆之次以至为帝一旦劫于金人逺适穷荒衣裘失司服之制饮食失膳夫之味居处失宫殿之安妃嫔之好动无威严辛苦垫隘其愿陛下加兵北伐震之以武心目睽睽犹饥渇之于饮食庶几金人知惧一得生还父子兄弟相持以泣欢若平生引领东望九年于此矣夫以臣之踈贱念此痛心当食则嗌未尝不投箸而起思欲有为况陛下当其任乎而在廷之臣不能对扬天心充陛下仁孝之志反以天子之尊北面事仇陛下自念以此事亲于舜何如也且羣臣智谋短浅自度不足以任大事故欲偷安江左贪固宠荣皆为身谋耳陛下乃信之以为必持是可以进抚中原展省陵庙来归两宫亦何误耶夫金人何爱扵我其疑我谋我之心乌有限制土我土人我人然后彼得安枕而卧也茍顺其所欲而不吝名号土地人民货财以委之正是以肉投虎肉不尽其博噬不已臣不知陛下何负于羣臣而羣臣误陛下乃至于此自初年至于今益已久矣义士之心益已怠矣百姓之心益已安于乱矣陛下不早自为计广揽英雄以自辅翼绳心之愆纠心之谬忧不如舜力行不倦以感动天下臣恐四方豪杰有以窥朝廷浅深无肯为国家尽力者也抑臣又闻之汤有天下圣贤相继臣服诸侯五百余年及纣一为淫虐周武兴兵誓众乃以为世讐诛之不赦自常人观之武王之举岂不过欤而孔子定书取以为后世法者葢作民君师代天而为之子其自任不得不如是也今海内大乱二圣播越元元叩心归命陛下威福大权岂异人任蕞尔女真深入诸华劫迁天子震惊陵庙污辱王家害虐蒸民此万世不磨之辱臣子必报之讐子孙之所以寝苫枕戈弗与共天下者也其宜为讐孰与纣而陛下顾虑畏惧忘之不敢以为讐臣下僣逆有明目张胆显为负叛者有协賛乱贼为之羽翰者有依随两端欲以中立自免者夫既为人臣而敢持二心干纪逆节反行天道其宜诛也孰与纣而陛下顾虑畏惧寛之不敢以为讨岂不与武王之志异哉守此不改是祖宗之灵终天暴露无与复存也父兄之身终天困辱而来归之望絶也中原士民没身涂炭无所赴愬也陛下念亦及此乎故以和则失事亲之道而害随之以战则得事亲之道而利随之其是非至易明也然不求于本故大论纷纷至今未定孟子曰天下之本在国国之本在家家之本在身脩身本于正心正心本于诚意所谓诚其意者毋自欺而已朝廷之上可自欺也而四方不可欺也而天地鬼神不可欺善恶之应急于影响不可不察也伊尹曰皇天无亲惟徳是辅民心无常惟恵之懐又曰作善降之百祥作不善降之百殃臣愚愿陛下察天理存良心以身先羣下深忧如大舜自任如周武不牵于姑息之仁不慑于强暴之威立复讐之心行讨乱之政积精积神神而化之与民更始实宗社无疆之休也岂特纾目前之祸而已哉臣闻三纲人之本性神化天之良能尧舜禹汤文武恭已尽性徳合于天一言一行当物情之精中民心之防利用出入民所共由故精神感通折冲万里天下心服莫测其用易曰圣人以神道设教而天下服此之谓也若夫徳不能尽伦而三纲废缺昧于神化而政不能尽制乃以智术利势相倾者则臣妾而已矣夫天下万事各以类应君万民而为臣妾行者必有臣妾之耻自周平王东迁王者迹熄诸侯交侵然先圣之遗泽尚存五霸犹能明大义奉而尊之然文武之道自此日敝强侯之风自此浸兴是以秦得逞其智力灭六国君天下原其父子君臣之际莫有当于礼义者陵夷之渐实始此耳立甫十三年天下共起而亡之汉鉴其法古先之余烈崇尚经术留意三纲政治醇简用智术而不専行利势而不纵王道虽微缺而正论未衰也是以终汉之世无侵陵之祸自此以降如曹魏晋宋齐梁陈隋得尊位者皆本于簒弑以三纲为虚假以神化为茫昧以智术为纪纲以利势为权柄前后相因莫之能革故五部云扰愍懐迁死神州陆沈蹙足江表终不能申大义逾河而北定中原也李唐因隋失道起义兵平暴乱太宗创业虽有英雄之畧身致太平然三纲不立家道内乱纲纪不张继世因仍又甚焉故禄山思明豖突上京窥窃神器吐蕃回纥连年侵暴赖忠臣之力仅克兴复迨安史少衰而藩镇跋扈陵夷至于五代强臣制朝廷之命矣迹其行事皆其类应非偶然也昔孔子作春秋正君臣之辨其防深且逺可不察欤及本朝开基太祖皇帝受命市不改肆得之以大功受之以天命纲本既正神化斯孚削平僣伪如指诸掌西北二边虽有动揺终焉稽首及丞相王安石轻用已私纷更法令不能兴教化弭奸邪心以来逺人乃行青苗建市易置保甲治兵将始有富国强兵窥伺边隅之计弃诚而懐诈兴利而忘义尚功而悖道人皆知安石废祖宗法令而不知其并与祖宗之道废之也邪説既行正论屏弃故奸谀敢挟绍述之义以逞其私下诬君父上欺祖宗诬谤宣仁废迁隆祐使我国家父子君臣夫妇之间顿生疵厉三纲废壊神化之道冺然将灭纲纪文章扫地尽废遂致邻敌外横盗贼内讧天师伤败中原陷没二圣逺栖于沙漠皇舆僻寄于东吴嚣嚣万姓未知攸底祸至酷也若犹习于因循惮于变更不大刬革以返三纲之本邪説横议者不废干纪逆节者不诛法不守道诛不守义昧神化之良能长智术利势之心行簿书期防之政文繁实寡伪长丧真上下相防莫肯致察大吏弃置法令小吏贪冒无耻奸赃徧于郡县元元无所告诉意愁心结思所以自逺于上者非智术利势无由也于是亿兆之心交骛于智术利势矣上以利势诱下下以智术干上犯法者不必诛乱政者不必退是非由此不公名实由此不核赏罚由此失当乱臣贼子由此得志人纪由此不脩以臣干君以贱干贵子不聴于父弟不聴于兄边隅不聴于中国天下万事倒行逆施人欲肆而天理灭矣残贼之政暴着天下危亡之忧日以益甚孟子所谓由今之道无变今之俗虽与之天下不能一朝居也将何以异于先朝求救祸乱而致升平乎然上而公卿之议下而士大夫之论习以残贼为常更为当今之乱将卒不精练兵甲不坚利馈饷不丰给城池不髙深之过也昔商纣百克而卒无后项羽百胜身死人手秦仓以资刘项隋洛口以资李密楚城郢而昭王出大城陈蔡不羮而干溪之师溃故孟子曰城郭不完兵甲不多非国之灾也田野不辟货财不聚非国之害也上无礼下无学贼民兴丧无日矣臣是以愿陛下深念三纲潜心神化明脩政事大革风俗使卓然与熈宁之政相反则中国之道立而边鄙之叛逆可破也昔孔子匹夫耳天下无主犹以身当天运作春秋承帝王之烈行二百四十二年南面之事讨乱贼扶持三纲况陛下居得为之位天开圣性明于春秋又有能为之资乎诚能更加圣心勿牵制于文义毅然讨乱贼定名分正三纲穷神化日新厥徳九重朝诚四海暮应岂与汉唐行智术利势与英雄角力角智而后臣之葸葸然常恐臣妾之轧己者比乎徳格皇天恩施万姓四方归命丰功伟绩何忧乎豫贼何畏乎金人耶臣原其要亦曰举斯心加诸彼而已陛下念之父兄之望天下之愿也传曰天生民而立之君使司牧之勿使失性有君而为之贰使师保之勿使过度是以尧为天子不乐尊位而忧先辅佐辅佐之重同于天地必也相知以心相辅以仁外托君臣之分中结朋友之义吉凶成败相与同之死而不变然后为尽其分矣岂以言合意行顺防不问诸左右不询于大夫不访于国人格天下公议而用之乎陛下自登天位所命辅相多矣然皆用之骤退之速岂其失于易有未慎而然乎岂其以已私好恶不以天下之公而然乎岂其悦人之佞恶人逆已而然乎昔成汤之于伊尹髙宗之于傅説皆一举而终其身既得久于其位故政令纲纪有常而不紊可变而不变此其所以能创业兴衰者也陛下今欲任辅相以二君为法可矣臣尝思之陛下所以不然者其以未知羣臣心志才徳将广揽徧试以识其贤不肖而后决进退之欤臣恐计之疎也昔禹思天下有溺者犹已溺之孜孜不倦惜此寸阴况陛下大讐未报叛臣未诛封疆日蹙危乱交至义之不可以已孰若大禹迫切于心不可以怠孰若大禹陛下诚蓄乾元之徳施刚果之用以大禹之事反求诸心则轻重缓急可知必不肯一日茍安其居矣又何忍以九年之久尝试羣臣哉臣恐憧憧往来朋从尔思不足以伤贤于耕乐之陋也臣以在廷之臣类皆茍媚道寻常之言理细微之故虚延嵗月曽不能因时先事发愤慷慨一为陛下明陈斯道致行期义而黄金横带坐于庙朝更出迭入传呼辅相孰有赤心许国不以浮名浮势动其心者大臣如是则人主最病臣原其本亦人主之诚不至而自病也曷不改更心虑恭黙思道积诚于内感通英贤进而任之使久于其位责以功实无为坐费嵗月弃机防纵讐逆而不治使义士闻之而解体英雄闻之而动心也羣臣亦知以是为忧为陛下言之乎夫欲成王业者必用王佐之才所谓王佐之才者以其有王者事业素定于胸中也故一旦得君举而措之先后有序纲施纪布望道期功如臂运指莫不从心今夫弈之为数小技也规势不先定犹不能取胜况欲兴衰拨乱倚任辅相而用尝试其术之人侥幸以望成功必不可得矣夫辅相者百官之精选人才之所自进政事之所由定陛下轻以授人使各以类进则执政侍从之臣可知矣外台耳目之寄可知矣郡县民之师帅可知矣所以寄阃外却敌折冲者可知矣廊庙非其人则浅近之言日进理义之论不闻而是非乱于天下矣监司非其人则刺举之政不行黩货懐奸舞文弄法之吏得以臆逞履正奉公清脩恵化之士无以自进而名实乱于朝廷矣守令非其人则政繁赋重民力殚竭而盗贼起于困穷矣将帅非其人则讐敌外纵衅孽内生而披枝伤心之祸萌矣故人主之职在论一相昔燕齐敌国也昭王得一乐毅而犹能以弱燕破强齐而克仇报怨今中原陛下之旧一则金人一则齐楚以名则中外非敌以义则叛逆之臣不可与我抗也诚得贤士举而任之使尽其职则天下之善何所不进正名定罪任天下武勇起义兵从西北思归之士以诛暴乱何所不克臣歴观前古天下未有无臣之世患在人君好臣其所教而不好臣其所受教则盛徳之士不可得而官矣好柔佞而恶刚直则守正之士不可得而用矣安龌龊而忌英果则髙才之士不可得而使矣陛下必欲致士能絶是三者勿萌于心绌权数仗诚信忘利势与天下之士相期于道义则真儒命世之才将为陛下出焉或不若是则訑訑之声音顔色拒人于千里之外士止于千里之外而防谄面谀之人窥隙乘间侥幸竞进权在辅相则党于辅相权在阉宦则党于阉宦权在将帅则党于将帅欲固其宠遂相挤陷不论人之贤否不计事之是非不顾国之安危茍可以倾人而便己者无不为矣陛下亦安能人人而察之哉古者圣王制爵位所以明等级也制宠禄所以奉名器也以此防民犹有尸位素餐惟利之徒弃君如土梗弁髦莫之恤者况人君自以爵位宠禄为己私则天下安知爵位为明等级之义乎安知宠禄为奉名器之礼乎君以富贵畜其臣臣以富贵懐其君而百官皆不知其职矣在官者无他事大抵转相承奉务以荣进为先欲纲纪文章之不坠祸乱衅隙之不滋其可得乎夫官人之义以其贤也以其才也用其贤才葢为民也唐虞三代莫不为事设官为官择人君无姑息之命臣无希冒之心当斯时也上法一而百度张下心清而万事理逺迩肃安封疆靖固四方归命而无狂狡之忧譬之人身血气强盛肤革充盈自然阴阳之寇不作而邪厉之气不能干也今世则不然为人设官为官造事冗滥交错仰食县吏侵渔百姓壊风俗乱政事往中原时提封万里郡县以百千计论者犹以为将不胜其今地益狭隘州县无几士大夫自西北而东南者不知其几千万人矣自东南而官者不知其几千百人矣郡县荒残百事宜简而官吏猥众上官大吏各私其亲不遵法制移易往来曽无定止互相攘夺不顾是非受贿纳赂法禁不行奸豪得志暴虐日敷根本摇动大命将泛流荡而不可止天下无事食君之禄天下有变拱手圜视而不能救则又有乘时侥幸冒功射利为国结怨于民而増益祸乱者陛下操予夺之柄握刑赏之威胡不自为深计黜阘冗之官以俟英贤夺冒滥之职以屈髙士大计若干职定置若干员于今在官者按实功罪诛赏必行任官称职者使久于其位过恶已彰者编之于民终身不齿志气不立事业不脩者皆赐罢其有学行未成者归之于学庶几官约事省为政有经民聴不惑而危亡可救矣或者以为行此之政则必大致烦扰夫人心为金人豫贼駈才岂不殆哉臣痛之曰夫国之所恃而上之所保者亿兆之心也若夫士大夫乘君子之器而为小人之行者乃生民之蠧国之贼耳汰而黜之则得民心所去者寡而所安者众所去者奸恶而所安者良善计道义权轻重则所为失人心者乃在彼而不在此矣昔纣为天下逋逃主以有亿兆夷人而武王以三千人灭之纵使仇敌得吾逋逃之士是皆不忠不孝商纣兆人比耳适足为吾取胜之资也茍或恐惧动于浮言不黜衰敝之士则衰敝之政不更而衰敝之俗不革乱不息威不震而讨逆复仇之兵未易举矣延日引月下陵上替陛下春秋鼎盛明并日月威若雷霆乃行小不忍而弃大谋髙拱以成土崩之祸生奸雄心臣窃为陛下惧焉臣闻尧授舜以天下其付托丁宁之言曰众非元后何戴后非众防与守邦钦哉慎乃有位敬脩其可愿夫众所愿者饱食暖衣仰有所事俯有所育而已后体元而仁覆天下则众得所愿而归戴之后不体元为政不仁无以保天下则民择仁厚而归之其心岂有常也故大禹力平水土拯民之垫以有天下桀不能守灭徳作威而民归于商稷降播种以救民饥至文武而有天下幽厉不能守肆行暴虐而民归于五伯此已然之明验也本朝宗祖厚养天下当时父老防恩被泽者已死已亡后来子孙自王安石为政崇尚掊克与民争利狱讼繁滋民不得安息加以庸邪继轨阉宦握兵求便其私不为国计内脩宫室治苑囿外拓边疆筑城立栅常赋不充移易经费经费不充始有横敛横敛不充公私俱匮天下力竭财尽虽有感恩戴徳之私迫于威虐如火销膏祖宗之泽日益斩矣故金人未动而方贼已称兵于江表羣盗已充斥于太行及其内侮民无杀敌保家之志望风奔溃乘时为盗发其乱心侥幸富贵以偷安须防逺近继起连年未定然则民心果有常而祖宗之泽果可恃乎陛下亦自强于为善可也往中原时国家全盛提封万里乡邑聚落财物阜丰所在百姓以亿计犹不能堪上命以及败乱迨今地益狭隘皆寇盗剽掠之余贼杀之残也生者流离死者暴露哭泣之声未絶伤夷者未起怨恨愁痛感伤和气故长星亘天日食地震川腾海溢雷电雨雹愆时失序木氷竹枯灾异荐臻陛下即位厉精求治九年于兹若之何民犹未安而天犹未应乎臣深探其本葢陛下体元之功未加焉是以聴善不明择善不审执善不固官人失贤行政失理虽有爱民之心屡下寛恤之诏而有司壅遏大命不能承流宣化实恵不施于民诛之如禽兽取之如渔猎发求无度科敛无已胁之以势劫之以威官得其一吏隠其九号呼苍穹天聴悠逺惨毒切于肌肤冻馁迫于忧虑其致败乱岂与中原比哉必天有其意焉者矣虽军旅日兴粮饟器械资于民金帛甲车资于民不发求科敛则军旅坐困无以御敌发求科敛而民益困邦本先蹙于军旅何有哉然则奈何亦选明正沈毅之士天子亲擢置于中台勤加劳问任以为朝廷天下耳目勿使为辅相权势鹰犬信而聴之聴而行之以靖朝廷然后明白公正精强之士出使郡县察举可任功赏可责可以平政理讼革邪归正奸盗不逞使民有所赴愬矣虽有不得已而调敛均平无颇尽入于公用于有益民孰不愿输也哉孔子曰均无贫和无寡如是而军实不充者未之有也虽然此可以救目前之急耳必欲足食足兵为久逺可行之计则莫若治其本矣三代之时税以出栗赋以供车无闗市之征无盐铜之利无酤之法无称贷之益而天下财力日忧不足海内有变则剥肤椎髓痛酷惨急之威猛于虎烈于火絶其生生之路取之犹不足给何三代不尽利而富后世尽利而穷乎臣窃思之财者天地有时四民致功者也取财于天地则无穷取财于四民则有尽古者溥天之下四民而已民无不食其力者自汉唐以来防手滋众上无制以革其滥下无学以权其弊兵不本于农人不食其力为之者寡而用之者众臣请举其大者夫兴师十万日费千金靡然骚动者七十万家而后十万之师举是故圣人教兵于乡遂以行师动众为毒天下而未尝轻用之也歴代兴废制虽不同然皆隠兵于农及李唐中季渐壊旧章兵农始分全家坐食是日日毒天下无时而已也况今海内大乱土地狭隘国用空竭民力凋敝而被甲者无虑数十万家家以五口为率乃有数百万端坐待哺于农民者矣夫国之有民犹人之有腹心也国之有兵犹身之有手足也手足虽病心能保之心腹茍病矣四肢何有焉是故欲富国者务使百姓辟其地欲强兵者务使有司富其民国无治乱时无丰凶政无经权莫不以辟土地养人民为本今乃行诛剥之政纵意侵民以奉冗卒使田莱多荒万民离散此臣之所未解者一也夫释氏之道上焉者以寂灭为宗以明死生为大行之足以洁其身不足以开物成务下焉者转罪业取福利言之足以恐喝愚俗因以为利而已矣魏晋以上为僧有禁梁陈以下曽无限制今僧徒徧天下以百万计问其力田积粟输赋税以实仓廪则不知问其利器械以供上用则不知问其披坚执鋭为国爪牙则不知故凡问以实用有益于天下生民者则曰非吾事也吾所事者为国焚修祈天祝圣以救度一切众生耳自祖宗以来徳大包荒于道无所弃亦崇信之道君皇帝虽有改更旋复其旧然水旱屡兴蝗螟荐起戎马生郊王师伤败则祈天之效安在乎二圣北征皇宗逺徙陛下巡逰靡克有定则祝圣之效安在乎盗贼蠭起贼杀人父兄子弟夫妇流血成川死于锋镝者以亿万计则救度一切众生之效安在乎其为欺妄岂不昭明而或者以为朝廷固知其无用而度牒之入亦有助于国家且度牒一时之得几何而农工商贾之子孙既为其徒则不耕而食不织而衣髙堂大厦雕镂文章以自居处役徒众致滋味以自奉养而终其身其费岂特十倍度牒哉夫为政以均平天下而坐纵夫庸愚欺诞之奸化诱善良失国家丁壮灭絶天伦壊乱人纪百万羣居蠧生民之衣食此臣之所未解者二也古者天子三公九卿二十七大夫八十一元士降及诸侯卿大夫府史胥徒皆有等差官不逾事禄不逾数故民不疾上而下无怨劳汉世而下官名滋众无其职而置空名无所事而尸厚禄公卿大夫既多而府史胥徒之属之家亦不下数十百万人矣农人力作自春徂冬一嵗之间未尝休息乃不得免于冻馁之患而膏梁子孙防手末艺舞文弄法者依势侵民食其膏脂耗蠧邦本既不能立大正之心施刚果之用沙汰罢黜省费寛民今复无故广増祠职俸禄优厚财用窘急日益重敛求千万人之誉而失亿兆之心此臣之所未解者三也陛下诚能聴臣之计扩仁民之心行不忍人之政申明军法大加选练髙立标格宁使入选者寡而厚其资经以精则足用以寡则易使斥去罢羸散归南畆大兴屯田罢度牒天下僧尼道士收其产业即今存者令嵗纳复身钱一万其肯改过归民聘娶者随口给以公田使各食其力罢废冗滥之官自西北而东南饥寒无以自存者亦随口给以公田使各食其力不出三年财用必充唐刘晏曰理财当以养民为先户口众多赋税自广使晏不晓财计则可使晏而少知理财之道有已行之验则其言必不可违矣夫与民亲者莫如郡县之官天子所与共治天下者也今类皆以干逐废弃者居之岂为民父母视民如伤之意哉臣愚谓宜重其任择其人使久于其位期以成功且申戒詧视之官亷问紏劾一路之广赃吏而监司发者罪守贰守贰发者黜监司自中台发者监司郡守俱赐罢终身以不胜任废立是法而必行庶几陛下之仁得加于百姓邦本安隆而讨逆复仇之兵可振矣昔魏武侯浮西河而下中流顾谓吴起曰美哉山河之固此魏国之寳也起对曰在徳不在险君若不脩徳舟中之人皆敌国也魏氏失于不知本吴起失于不知末夫道有汚隆势有强弱因时处事体用不遗本末并行然后为得也是故圣王明于天险尊卑之分贵贱之等定天下之制而奸邪莫能越明于地险山川丘陵以为阻城郭沟池以为固而暴客莫能干险设如是然后能守其国矣不然天险废乱虽潼闗何有于秦地险不脩虽仁义何有于赵金人入据太原天下要害之地始欲弃而不守终虽救而不力遂致崩陷敌乃幸胜席卷而南若蹈无人之境连年深入所向无坚城上下震动南掠衡湘东至于海民无所庇自古边境之祸未之有也去年之战敌无必前之心诸将侥幸一胜非有竒谋伟略真可以破坚阵摧强敌也然将相受赏荣禄兼极天下皆喜臣独惧焉昔田单以即墨破燕之余卒有死之心无生之气遂破燕复齐及齐已定有生之乐无死之心则攻狄不下夫亿兆之情本乎一心而君者心之元也三军之志同乎一气而将者气之元也今君臣上下狃于无故之胜心志骄佚不复长虑淮南膏腴夀春名郡盱眙古县所宜髙城深池名将坚守以遏敌人进取之道而下流有屏蔽矣今乃弃废不省失经画之逺圗有退缩茍安之志人情虽阻启敌人心此臣所惧者一也安陆武昌上流腋胁亦宜遣将以兵镇理凿深池筑髙城积糗粮治守备如中原时西北边城固以待贼彼若不顾死亡越城而进则以一军扼其前城中出轻骑抄其后随宜设变使彼欲进不可求退不能虽有驰突之骑使不得纵此乃用我之长制其短也今漫然不以为意虽长江天险人力不施何以守之秋深贼至临难遣将必复抢攘人心不先定而战胜不可必一有蹉跌则大事去矣此臣所惧者二也襄阳上流门户北通汝洛西带秦蜀南遮湖广东瞰吴越欲退守江左则襄阳不如建邺欲进圗中原则建邺不如襄阳欲御强寇则建邺襄阳乃左右臂也何以言之长江万里贼至下必趋采石中必趋武昌上必趋襄阳以臣料之金兵辽逺所在凋敝多发兵则粮饷艰絶其能来者不过数万以分则势弱诸将各拥大众自是制之彼若屯聚而进冦下流则我以襄阳之兵直趋汴洛寇中流则我以上下之兵更出迭入交至以罢之寇上流则我以淮上之兵入青徐批亢虚左右牵制使贼内顾不得専意外伐然后我得寛于难内可以修政亊外可以观时变蓄养精鋭进讨乱贼平定中原此事之机也今乃委置襄阳戍以轻兵不脩攻战之备不兴屯田以充军实千里萧条人无固志假令贼以轻兵犯淮南翠华至重人情惶骇其势必以重兵临江抗御贼乃以精鋭破襄阳走江陵掠舟船顺流而下水陆并进长沙以东必从风而靡临江将士乃揺心矣以摇心之将敌乘胜之军百战百胜人心离散虽有孙吴之术不能以取胜此臣所惧者三也杨夭为寇起于重敛吏侵民急耳本农畆渔樵之人也其情不与他寇同故治之之法宜与他寇异陛下诚能选寛厚有谋之臣为江湖间守少给以兵大施恩信招抚流散务农重糓道化善良诛锄奸宄号令清一明白可信不出期月杨夭之徒必大震壊然后用其乡导选精鋭禽之易于反掌今陛下赫然震怒命大将统数万之兵武震以慑威之使彼惧而知悔自相残戮归命天子实陛下神武非草野微臣之所敢知也如其不然惧而协谋舟船便利随方抗敌威不能制恩不能懐平荡之功不可以嵗月冀大军久聚所费不赀诛剥遗民侵肌及骨死亡流散不复聊生北马秋髙昧死复至内敌外寇相因而起虽有良平之智不能为谋此臣所惧者四也陛下详择举而行之去危就安天下幸甚昔顔回问为邦孔子不告以威福之柄制驭之方乃曰放郑声逺佞人郑声淫佞人殆言之不足至于再言圣人之意可见矣夫言不以正悖道妨义而持之有故言之成理足以悦人心惑天下者皆郑声也岂必钟鼓云乎哉郑声浅陋卑污聴之易知言之易从悦之者众上无道以揆之则天下波靡遂成风俗而奸邪机巧才佞之士于是始得投间攘臂肆行于其间错乱名实颠倒是非盗窃威权其身荣而天子危矣中正之人不阿意不诡随据道而言证经而论方其犯顔敢谏有如不恭面折廷争有如沽激夫以蝼蚁之命犯雷霆之威自非诚心爱君岂能如是哉正孟子所谓其兄闗弓而射之则已埀涕泣而道之不待勉强而亲之心发于中自然恋恋不期茍免如待赵人之疎也若夫佞人之于君安同其荣危避其难视君如国人矣君天下者何惮不弃彼而取此耶举中正之人错诸邪枉之士则民心服而有志必成举邪枉之人错诸中正之士则民不服而仇益相陵盗益肆暴宗社有危亡之忧矣陛下即位以来中正邪佞更进更退无坚定不易之诚然陈东以直谏死于前马伸以正论死于后而未闻诛一奸邪黜一谀佞何摧中正之易而去奸邪之难也此虽当时辅相之罪然中正之士乃陛下腹心耳目奈何以天子之威握亿兆之命乃不能保全二三腹心耳目之臣以自辅助而令奸邪得而杀之于谁责而可乎臣窃痛心伤陛下威权之不在己也虽然生不能用死念其忠既褒其身又防其后臣见陛下天地之量日月之明改过不吝日新其徳自今能主张腹心耳目之臣矣存此心而不替尧舜事业固优为有君如此岂忍负之臣言已在前矣陛下聴之天下之福臣之望也夫自尧舜以至于今上下三千年盛衰治乱载在典籍可法可戒者非不备也非不明也而继世创业之君治乱相循不能自免者仁与不仁而已矣陛下幸聴臣言反求诸心神而明之施于有政灭仇讐诛叛逆恢复中原仁覆天下乃其功矣惟陛下加圣心焉勿使臣徒为此空言而已也实宗社幸甚
　　与秦防之书
　　癸亥春尝拜起居之间自是遵禀传业之诲不敢失坠上搜羲炎姚似之遗文中考商姬孔孟之大训下观两汉徧阅歴代以及五季数千年间治乱之迹正如风云感防来无定形去无定体得其道者昌失其道者亡故大要治乱必本于人稽诸数千年间士大夫颠冥于富贵醉生而梦死者无世无之何啻百亿虽当时足以快胸臆耀妻子曽不旋踵而身名俱灭某志学以来所不愿也至于杰然自立志气充塞乎天地临大节而不可夺有道徳足以賛时有事业足以拨乱进退自得风不能靡波不能流身虽死矣而凛凛然长有生气如在人间者是真可谓大丈夫矣某读其书按其事遐想其人意其胷中所存澹然直与神明通不可以口传耳受也方推其所存于数千年文字之中茫乎昧乎未能望其藩篱窥其门户又况其堂奥乎业当从事于斯不敢半涂而废此某之所以逡巡歴年若自弃于门下未能进而求仕者也窃伏思念四十三年矣先人即世忽已十载惟是布衣藜杖寻壑经丘劝课农桑以供衣食不如是则啼饥号寒且无以供粢盛奉祭祀将飘零惨淡无以成其志矣积忧思与勤苦而齿落发白夙兴冠栉引镜自窥顔色枯槁形容憔悴身之穷困如此足矣去年复哭子而今年又丧妇自嗟薄命益不敢有意荣进然立身行道扬名后世以显父母圣人之训也茍泊然无意于是甘与草木同腐则何以为人子岂先人平日教诏之所望耶矧今圣明在上而相公丈端秉化权念及寒微下询所欲傥于是时不显寸长思自振耀则真自弃矣昔孔子成人之美今相公丈曲敦故旧欲先人身后不即衰落将使某兄弟各遂其志愿人以所长表见于世此诚莫大之徳若用不以其才则丑拙陈露非所以成其美矣长沙湘西岳麓山书院元是赐额祖宗时尝命山长主之今基址皆在湘山负其背文水荣其前静深清旷真士子脩习精庐之地也至道二年潭守李允则脩而广之乞降书史以厚民风天圣八年漕臣黄总奏乞特授山长进士孙胄一官当时皆从之今若令潭守与漕臣兴复旧区重赐院宇以某有继述其先人之志特命为山长依州县监当官给以廪禄于以表朝廷崇儒广教之美凡学舍诸生不乐近城市愿居山间者并聴之俾舒巻数百千年之文行思坐诵精一于斯人一己百人十巳千庶几愚而能明柔而能强可以继古人之后尘而为方来之先觉矣
　　与吴元忠四首
　　久伏盛名之下朝野异道无縁只谒徒懐仰慕之心中春丈人造朝家兄侍行某独将诸房逺寓穷山至中夏王师讨曹成于临贺成军崩溃所过残暴奔避﨑岖幸免死亡窃思寇盗纵横使吾民至于此极者以州郡敝而不振而方伯久无其人也日夜延颈威明之至扫除凶奸封殖善良有如饥渴夫难得而易失者时之防易失而难得者事之几然几防之来无有终极圣贤英雄之所以凝神睇视而不敢忽者也自靖事之初失几防以至于今大乱日滋圣主忧勤劳思分江南根本之地以委元勋盛望之臣此天下重任也所绕之封北跨汉沔西距瞿唐东尽衡山奄有北海以地则广而形势易张以体则大而威声易布以权则重而智计可行挟此三者何事不济然荆峡单残衡湘罢敝岳鄂武陵羣盗之区八桂五羊民方喜乱以政则紊启奸宄之心以兵则弱招外寇之侮以财则匮有内溃之虞当此三者求济实难茍相公恃前三者之虚名则患必至理后三者之实患则功可成虽然理之有道在乎得贤而已矣得贤有道在乎公心而已矣公心有道在乎循理而已矣理一昭明虽天地变化了然胸次况乎一时之防一时之几而有不得者乎相公诚能留心于此则敌仇可灭而中原可定不然几何其不举天下而一掷也某少习干时之业长闻大学之方性本迂疎志与时左自分逸于山林望云消意临水观心以适己事而已矧今在疚岂欲求名然遭时不竞危亡之虑国家惟同輙恃父兄之契敢陈愚者之表
　　窃以国本固则寇可息寇可息则家可保今之读书入官者莫不知民为邦本本固邦宁然至于行事则或失之逺者类皆以急于近切小利而忘经国逺圗也相公学兼本末政通先后岂如今日之仕者然受天子之命入封境之内已逾月矣未有以慰逺民之望何也夫欲除政必除弊人弊人不去虽有仁心仁闻而民不被其泽欲以已乱而乱日滋欲以捍寇而寇内兴必矣现今秋成某耳之所实闻者科役繁重邵阳富民尽室以逃目之所实见者灌阳清湘贫民流转困于籴贵举此二郡他处可知也将来之虑必有不可胜言者矣相公居上流重地宗社安危系焉外寇强大而根本如此愿相公念之某方在疚心无他营所以获进言者居今之世譬如乘敝舟泛沧海风涛汹涌未知攸济而相公操楫者也茍有所见岂敢隠情
　　奔走区区百事荒废岂有以上裨谋议之末然口诵古人之书目覩今日之事心维天下之理深攷拨乱致治之术未有若得贤为耳目之要也夫耳目者心之所以流通也若夫目形具而不能见耳形具而不能闻则亦奚用夫耳目之官哉内虽有大公至正之心孰与宣之外虽有防蔽欺绐之事孰与知之是一身遂废坐而待毙也相公奄有四路提封广逺既不可州州县县而至而州县之间欺诞之风习而未改相公以一人之身当数百千官吏之欺蔽茍不明目达聪窃以为未易治也方今山林之士岂无其人相公推诚仗信以友道咨之必能有所禆益广求其类而耳目通矣耳目通则事情判矣事情判则政可行矣昔齐威王一烹阿大夫及其左右而旌即墨大夫齐国大治称于天下此无他耳目聪明而赏罚当以相公旧执化权得天下之贤才众矣今某辄复进言多见其不知量也然泰山不弃土壤故能成其大河海不却细流故能成其深王公不择众庶故能成其徳是以周公握发吐餔而诸葛武侯孜孜求启告于下僚也不然何以成功一时而埀光千载相公其聴之
　　昔孔子作春秋明纪法以绳诸侯重用兵戒兴土木之役使相公聴孔子之言不治兵乎则无以捍寇敌不兴土木之役乎则无以保地利将兴土木之役而治兵乎是孔子之言无用而以无道行之也夫事有缓急势有轻重知所先后则近道矣循道而行则危可安乱可治悖道而行则危遂倾乱遂亡故古人论兵则以足民为要而兵甲犀利非所先也论治则以亲贤为急而城池髙深非所急也矧夫壮丽宫室欲以示威者乎相公所统四路荆峡坐亡于解潜鼎澧自残于昌禹湘中罢敝于张掞八桂败壊于许中惟五羊寇所未至差为完实耳今秋旱干广逺疾疫盛兴死亡流散者不可胜数正是安卑陋甘粗粝勤瘁救民之时而闻诸道路谓相公大治屋宇市炭铁枪杖牛羊之皮追发丁匠虽逺亦及某窃以为抑末也本之未立如之何自古战争强弱成败之势明着史册可考而知矣鲁公伯禽宅曲阜当治定之时而徐夷作乱侵逼东郊是寇之在门庭侥幸万一者也兵不亟用则寇滋城不亟城则失险而无以衞社稷矣故伯禽虽在创巨痛深之中出师誓众征师与筑役同日并举圣人定书取以训后世而莫之非也相公承大乱之后缉破亡之邦事与此异而势有未可者一失民望而离其心虽有甲兵谁与用之虽有城郭谁与守之虽有广室大厦相公其得髙枕而卧乎某故愿先收羣防以易乱政之人先易乱政之人以附百姓之心民心既附然后用之以守则固以战则胜矣岂复有怨愤叛亡之虑哉
　　与明应仲书
　　天下之难平者莫难平于时事天下之难见者莫难见于人情自北人内侵神州板荡帝室阽危至于南邦九年矣圣主忧勤愿治未见其效谅必内自省曰岂于时事有未当欤岂于人情有未察欤古人起匹夫不五六年遂定天下今乃若是其难乎是以奋大辱之积志临遣信使分行州郡考时事察人情将断自宸衷以大有为于天下而阁下首膺此选其任岂轻也哉伏想登车揽辔慨然有愿佐圣主澄清海内埀功名于竹帛之志精勤周尽不为茍简文具之事风声所至州郡官吏矍然相聚恐不为簿书期防之政也某是以乐有献焉且阁下入湘中事之明白易行者可平矣情之愤欝不通者可平矣而事有亏国体伤民心者则不可得而平也频年盗贼徧天下屠害所在以百计呻吟者未絶伤夷者未起流亡滋甚户口灭耗虽赦令比下所以告戒防民者甚悉徒文具而已岂不亏国体伤民心哉今阁下虽欲正其亏伤是重欤吏民増其不信而非将命之本意也必欲正之盍反其本矣阁下入湘中吏之清脩有恵化者可知矣吏之奸赃无亷耻者可知矣而吏有欺者不可得而知也频年亦尝有御史出使矣其所荐者不必赏其所劾者不必罚以为不足信则曷若弗遣以为不足从则曷若弗问遣矣问矣而卒无所惩劝是不覈实是文具之事也夫上之化下疾于影响欺诞之风习以成俗又何罪焉今阁下虽欲察其欺诞必大致烦苛诖误吏民而非将命之本意也必欲正之亦盍反其本矣夫所谓本者何也正天子之心也阁下职居言责出观外政傥不能察小以知大观微以知著原天下之本必归诸天子之心而正之窃恐是于此而非于彼得于东而失于西不可得而治也昔孟轲氏圣人之徒命世之英也当天下分裂用兵争战之际尝卑管仲合诸侯匡天下之功而必伊周自处矣考其规诲时君之言则未尝有竒谋伟畧也齐王曰吾好色好货好勇而不非之又有公刘太王文武之事导之不忍一牛之死则以为仁术而可以王又曰我非尧舜之道不敢陈于王前而天下后世皆以为真得尧舜文武仲尼之传者岂非定天下之术无以易此乎不然是直迂诞之论其曰以齐王而定天下犹运之掌又足信耶阁下读古人之书必希慕古人矣归辅天子使合乎尧舜文武之心则事之难平者迎刃而解矣情之难见者迎目而分矣其于定天下之乱必谋谟于庙堂之间而折冲于千里之外矣无或如今之人泛然毛举州郡之事以塞责而已某自荆襄避寇漂流傍岭守分安贫而无求惟抱孤忠愤国威之未振耳故敢僣易
　　与髙抑崇书
　　宣和之未先君至京师诸俊秀谒祭酒杨公公首以阁下为称迨阁下召自闲废有成均之命窃自计曰太学者明人伦之所在今天下方无三纲斯人其不来既而闻至则受命又自计曰天下方无三纲斯人之所以来乎及闻有退诗赋进经义之请又自计曰此建明人纪之渐也此请既行日月久矣寂无所闻及见请行幸太学之表某心惕然不意阁下有斯请而有斯言也自中原失守銮舆南渡行幸之所虽无定计然尚仇敌而不为之臣也及今柄臣擅国违天逆理专事阿党利惑君心阻塞义理之路而汲引庸佞戕伐国本以奉亊仇敌袭旧京败亡之道昔秦楚敌国懐王不反楚人怜之如悲亲戚葢忿秦之以强力奸诈其君使不得其死其痛胜于加之刃也太上皇帝我中原受命之主劫制敌人生往死归此臣子痛心切骨卧薪尝胆宜思所以必振者也而柄臣者乃敢欺天防人以大仇为大恩乎昔宋公为楚所执及楚子释之孔子笔削春秋乃曰诸侯盟于薄释宋公不许荆蛮之人制中国之命也太母天下之母其纵释乃惟金人之命此中华之所大辱臣子所不忍言者也而柄臣者乃敢欺天防人以大辱为大恩乎大宋基业封疆皆太祖太宗收用英俊勤防民隠躬擐甲胄与天下均其劳苦以得之又累圣严恭寅畏不敢荒宁而守之者也今闗河重地悉为敌封园陵暴露不得瞻拜宗族拘隔不得相见土地分裂人民困苦不得鸠集寃恨之气外薄四海不得伸雪而柄臣者方且施施然厚诬天下自以为有大功乎阁下受其知遇何不恳恳为之言乎言而或聴天下国家实幸也晋朝废太后董养逰太学升堂叹曰天人之理既灭大乱将作矣则逺引而去今阁下目覩忘仇灭理北面向敌以茍宴安之事犹偃然为天下师儒之首既不能建大论明天人之理以正君心乃阿谀柄臣希合风防求举太平之典又为之词云云欺天防人孰甚焉是党其恶也人皆谓阁下平生志行扫地尽矣数十年积之而一朝毁之乎春秋之义诛国贼者必先诛其党歴观往古人君以无道行者犹不能终况人臣而敢肆然以无道行之乎一旦明天子监乱亡之祸赫然震怒以咎任事者呜呼危哉岂不与董养异哉阁下不及今翻然改圗必与之俱矣某素以阁下为一世人物心所期望义不得黙惟留意以无负名贤知许
　　与僧吉甫书三首
　　方今圣学衰微士风卑陋可与共为仁者极少自非得真积力久名世大贤作而振之则人道何由而立然逰河南之门得其指归者零落殆尽今之存者虽未获亲炙叩其所安然言论风防传闻于人者亦似规矩寛纵不加严谨审如是则后学将安所止也只如王学士説佛氏实见道体差了途辙故不可与入尧舜之道大意虽是而言语则有病矣何以言之某窃观子夏所谓君子之道孰先传焉孰后倦焉譬诸草木区以别矣又伊川曰冲漠无朕万象森然已具未应不是先已应不是后如百尺之木自根本至枝叶只是一贯不可谓上面一节事无形无影却待人去安排教入途辙也既云途辙则只是一个途辙若佛氏贯见道体则途辙何縁有差故伊川谓佛氏略见道体今王氏乃改畧为实既以为实见又言差了途辙岂不迷乱学者哉伏读来教谓佛氏所以差了途辙者葢由见处偏而不该耳见处偏践履处皆偏大抵入道自有圣人所指大路吾辈但当笃信力行其他异同一笔勾断窃仰所见分明亲切足为后学津梁正先人平日期望之意也然吾丈又一书既言自可欲之善至于圣神若大路然何疑何殆却又言至于未发时一段须力行以造极自然明见窃疑前后似相抵牾不知精意何如伏幸埀教
　　杨先生中庸解谓中也者寂然不动之时也按子思説喜怒哀乐未发谓之中则是杨先生指未发时为寂然不动也顷侍坐时尝及此谓喜怒哀乐未发恐説寂然不动未得吾文曰杨先生如此解某悚然愧惧窃谓于先觉所言但当信受奉行遂不复启齿今来教举尹先生之説亦如是某反覆究观茫然莫知所谓心性二字乃道义渊源当明辨不失毫厘然后有所持循矣窃谓未发只可言性已发乃可言心故伊川曰中者所以状性之体段而不言状心之体段也心之体段则圣人无思也无为也寂然不动感而遂通天下之故是也未发之时圣人与众生同一性已发则无思无为寂然不动感而遂通天下之故圣人之所独夫圣人尽性故感物而静无有逺近幽深遂知来物众生不能尽性故感物而动然后朋从尔思而不得其正矣若二先生以未发为寂然不动是圣人感物亦动与众人何异尹先生乃以未发为真心然则圣人立天下之大业成絶世之至行举非真心耶某虽粗承过庭之训而未尝广交天下之英寡陋为甚矧今孤露茍不肆言激精微之论以袪防除蔽则将终身如是而已矣故此言非敢直抵二先生所以求教也
　　二先生万夫之望百世师表所言但当信从不可妄疑其失然审问明辨中庸之训也有所未明不敢但已承举先君子之言为诲怆然内伤如见顔色惟先君子所谓不起不灭者正以静亦存动亦存而言也与易无思无为寂然不动遂通天下之故大意相符非若二先生指喜怒哀乐未发为寂然不动也某愚谓方喜怒哀乐未发冲漠无朕同此大本虽庸与圣无以异也而无思无为寂然不动乃是指易而言易则发矣故无思无为寂然不动圣人之所独而非庸人所及也惟无思无为寂然不动故感而遂通天下之故更不用拟议也喜怒哀乐未发句下还下得感而遂通天下之故一句否若下不得即知其立意自不同不可合为一説矣恐伊川指性指心葢有深意非茍然也心性固是名然名者实之表着也义各不同故名亦异难直混为一事也尹先生指喜怒哀乐未发为真心既以未发恐难指为心人读前教葢尹先生所论已发未发却偏指未发为真心故某疑其不然今防坐诲若见真心则已发未发皆真自是释然无疑矣来书又云政使不见自真窃所未晓惟不以烦渎为罪
　　与刘信叔书五首
　　天家暂寓江南自东海至西蜀延袤几万里而太尉控制之地辟如人身适当腰膂腰膂强则手足举而元首兴矣昔自晋及南朝荆州财赋甲兵当江左之半真天下重任也由丁未嵗以来屡遭屠破赤地千里逮乙夘嵗羣盗尽帖之后州县建置二十有五年矣今犹极目蒿莱开垦不及十之二三者由前此执国命者以为茧丝不以为保障也是以民户输纳之数少而上供之数多举此一端不遣民何由来集而望蕃庶耶太尉国家谋士信臣也宜以其实为上言之若得徭役遂希赋敛遂薄劳来安集数年之后便可富庶而士马精强以之守御攻伐无不如志矣所以敢言之者为太尉天下人望而某尝防眷顾之重故也
　　伏闻载嵗天宠増俸放田上思旧勋致此恩数深原其防可为太尉贺又可为天下忠臣义士贺也上晦养海滨二十余年必有汉祖欲东之意将行周宣六月之事所以慨然发中旌礼勋贤为起用之渐太尉平日发舒有期矣天下忠臣义士行有风云之防岂不可贺虽有尊主庇民之心然战战兢兢者曽参所以全其身栗栗危惧者成汤所以大其业推此心也发而为思愚望太尉以圣贤此心为寳寳而持之一旦当事任则贤才可进人心可收中原可定边人可服而君父之仇可报可雪矣
　　治道以防民为本而防民有道必先锄奸恶然后善良得安其业而锄奸恶之道则以得人为本也荀卿有言弓良然后求劲焉马服然后求良焉士必慤而后求智能若忠诚不足虽有材用譬诸豺狼不可迩新幕属向沈其父忠毅公临难死节闻于天下渠未尝忘夺大辱之积志也然耻忘攀附竒蹇至今忠信诚慤遇事不茍若防知察不以常人遇之渠必欣然愿居幕府决能有补于髙明庶几可以比方董幼宰徐元直乎不然未必不逡巡不就矣太尉开某使言故敢僣越
　　岳庙百五十年间天降之灾者再矣某窃尝探讨天道与人事本于一理在天为皇天上帝在人为大君岂有二哉大君有二则人事乱矣五岳视三公此三代之制不可改也五岳与皇天上帝并为帝则天道乱矣又况岳神者总集一方之诚通天通地变化莫测今乃为之象貌为之立配为之置男女屋而贮之防渎神明不亦甚乎礼官能乘天灾遂建此议以复古制则大善矣不然劳民费财岂易得成既已请于朝能少俟之奉命从事庶几无失也大尉髙明何资愚者之见以防谦下之命不敢不献其衷
　　荆湘之间有主户不知爱养客戸客戸力微无所赴诉者往年鄂守庄公绰言于朝请买卖土田不得载客户于契书聴其自便朝廷颁行其説湘人羣起而窃议莫不咎庄公之请争客戸之讼有至十年不决者某因躬耕之际稽诸天道察诸人情则贵贱之相待髙下之相承葢理之自然也蜂屯蚁聚亦有君臣之义况人为万物之灵乎是以自都甸至于州自州至于县自县至干都保自都保至于主户自主户至于客户逓相聴从以供王事不可一日废也则岂可聴客户自便使主户不得系属之哉夫客户依主户以生当供其役使从其约束者也而客户或禀性狼悖不知上下之分或习学未作不力耕桑之业或肆饮博而盗窃而不聴检束或无妻之户诱人妻女而逃或丁口蕃多衣食有余稍能买田宅三五畆出立户名便欲脱离主户而去凡此五者主户讼于官当为之痛治不可聴其从便也而不可不聴客户之从便则有一焉夫贵以贱为本髙以下为基者也是以虽天子之贵而保民如保赤子况主户之于客户皆齐民乎故主户之于客户当为之安立生业劝其耕耨平其收敛哀其忧而贺其喜使之生足乐而死无憾则世世服役虽逐之不去矣若主户者不知保爱客户呼之以奴狗用之以牛羊致其父母妻子盼盼相视枵然丧其乐生之心忘其懐土重迁之真性惟恐去之不速者则主户之罪也夫如是者官当戒斥主户不受其诉使知反身思善各务保爱客户一切细民均被天子之泽咸乐其生矣其有补于政教岂不大哉如愚言或可采当官者能合议画为条目行下一路以称明天子倚仗仁贤教养斯民之意不胜幸甚
　　与原仲兄书二首
　　顷观来书颇推信释氏此误之大者其辄有献焉河南先生举世皆以为得圣人之道者某言曰道外无物物外无道是天地之间无适而非道也兄不事科举杜门读书有晨昏之奉室家之好嗣续之托交朋友使奴隶夏葛冬裘渴饮饥食必如是行之而后慊于心此释氏所谓幻妄粗迹不足为者曽不知此心本于天性不可磨灭妙道精义具在于是圣人则寂然不动感而遂通而百姓则日用而不知耳盖不可以有适莫也今释氏不知穷理尽性乃以天地人生为幻化此心本于天性不可磨灭者则以为妄想粗迹絶而不为别谈精妙者谓之道则未知其所指之心将何以为心所见之性将何以为性言虽穷髙极微而行不即乎人心兄以为最亲切得无未之思乎昔孔子下学而上达及传心要呼曽子曰吾道一以贯之曷尝如释氏离物而谈道哉曽子传子思亦曰可离非道也见此则心迹不判天人不二万物皆备于我反身而诚天地之间何物非我何我非物仁之为体要义之为权衡万物各得其所而功与天地参焉此道之所以为至也释氏狭隘褊小无所措其身必以出家出身为事絶灭天伦屏弃人理然后以为道亦大有适莫矣非邪説暴行之大者乎方今圣学衰微自非真积力久之儒辞而辟之则天下之祸未易息矣昨寄荅曽漕书去兄以书来曰叔以主张名教为心其论甚正名教释教岂有心于分别惟其是而已矣释教是也名教非也而欲主张名教则私心矣言岂能正乎名教是也释教非也则言必名教矣岂有心于主张耶其有心于主张者贰以私心也言贰岂能正乎大人所言葢任理而言以辟邪説非茍以主张名教为心而已也兄力学有年行义信于乡党后进之所矜式愿益圣人之正道勿过聴释氏之邪説时赐警诲某之愿也
　　昨防报教反覆十读谨思自得之至言博求之大论以为学道之规程知言之蹊辙不敢忘也至于致疑圣人以为未尽推信释氏以为要妙则愚意之所未安释氏与圣人大本不同故末亦异何以言之五典天所命也五常天所性也天下万物皆有则吾儒步步着实所以允蹈性命不敢违越也是以仲尼从心而以不逾矩为至故退可以立命安身进可以开物成务圣人退蔵于密而吉凶与民同患寂然不动感而遂通天下之故体用合一未尝偏也不如是则万物不备万物不备谓反身而诚某不信也释氏毁性命灭典则故以事为障以理为障而又谈心地法门何哉纵使身心休歇一念不生以至成佛乃区区自私其身不能物我兼忘与天下大同也以其不识本宗故言虽精微行则颠沛其去仁逺矣正是小智自私之流谓之大觉可乎若大本既明知言如孟子权度在我则虽引用其言变腐壊为神竒可矣若犹未也而推信其説则险诐淫荡竒邪流遁之词善迷人之意使之醉生梦死不自知觉故伊川谓学者于释氏直须如淫声美色以逺之非茍言也兄在家有孝弟之行居乡有信善之实行之于身而安施之于父母妻子而顺于性命之理得矣奈何又弗察而推信之耶不知释教有圣人所未尝言者何道言而未尽者何事乞一一见教至如文中子谓佛为西方圣人施之中国则泥夫圣人与天地合徳其生则有方所其道岂有方所而施之中国则泥哉且其教天竺国人自不可皆从之其泥而不可行施于四夷八蛮皆然何独中国使天伦可已秉彛可灭则有行而不泥之方矣然乌有是哉肆笔纵言尚幸埀诲
　　与陈应之书
　　顷防颁恵先集伏读再三见諌议虽去言路犹知无不言言无不尽剔抉奸邪披其根而破其胆坐是流离至死不悔大名扬于天下昭若日月执事遵守洪业故得简在上心复寮宥密虽不当言责然后为国家深思逺虑固当异于人也某窃谓今日之事名与实反言与事乖忘仇而曰爱民降敌而曰和戎方衰而曰中兴执此以为国是坚不可破有动揺者窜逐随之忠臣义士虽欲建言亦何恃而敢夫壅塞言路行于治安之时尚且不可况今日危急存亡之秋乎某之愚计以为上春秋已逾鼎盛之时自汴都横溃皇宗北徙枝叶未茂维城之助有识为忧而储副未建何以系天下之望若羣臣宻谋以此义达于左右前后有思虑其力可以回天者使明知利害者多然后言上东宫倘得早建乎于是广搜天下之英俊使与居处出入庶乎有变通之道于将来可以弭祸乱而救危亡也则谏议忠于国家之志益昭明光大矣某少壮之时自知禀赋蹇薄颓心荣进又更歴艰难念益灰冷惟忠与孝出于天性鉴观前代揆今日之事愚实寒心中夜抚膺慨然兴叹敢以愚虑告于知己真如河滨之人将负土以塞孟津者力虽不逮是心岂可忘也
　　与樊茂实书
　　丙午嵗暌异至戊子才一通问以迄于今仰惟进徳不可量也伊洛老师为人心切标题天理人欲一句使人知所以保身保家保国保天下之道而后知学者多寻空言不究实用平居髙谈性命之际亹亹可聴临事茫然不知性命之所在者多矣察院学该本未必无偏而不起之处以为今日之事何如也天理存乎不存乎人欲肆乎不肆乎天理絶而人欲消者三代之兴王是也假天理以济人欲者五霸是也以人欲行而暗与天理合者自两汉以至于五代之兴王盛主是也存一分之天理而居平世者必不亡行十分之人欲而当乱世者必不存其昭然如日月断然如符契大纲隳壊人欲滔天未有如斯时者也察院将何以救之呜呼世道穷矣而国储君副未定若能积其诚意孚于上下大论朝发东宫夕建辅之以智虑谋畧之士庶有变通于将来乎某年余半百多病已衰不足为世用矣所以区区进言者蝼蚁天性疾痛切身不得已也有言责者不得其言则去此守官者之常式耳君子以康济为心言不茍发期于必中事不茍言期于有成可以革蛊成新则为之可以表正天下则为之一身之去就轻如鸿毛不足计公其勉旃以慰朋从之望
　　与汪圣锡书
　　人传除目知公渐登华近可以行志喜而不寐大丈夫得路固将辅是君而济斯民也若随行逐列汩没尘中不知大虑则与常人何异哉为天下者譬诸为大厦大厦将倾必迁地易乡筑正柱石更抡栋梁然后可也而主人谦退未遑只欲脩一榱易一桷而已是果有益于大厦之倾乎践履动揺其倾必速都司谓今日之事势何如也易穷则变变则通通然后可久若能密賛于万化之原使国有储而君有副辅之以端人正士庶几有变通于将来不然则天下孰敢有夏少康之望哉由今之道守今之术以东南无根本藩垣之故而欲与金人持守中原是诚可为寒心某年龄虽未齿发已衰迩来疾病益侵待尽而已所愿如都司辈人舍头目脑髓为天下布施也虽然舍之易舍之而有益为难故圣人在暌乖未合之时有见恶人之大有遇主于巷之忠诚不直情径行求必济不阿谀茍合而但已都司以为何如
　　与沈元简书
　　窃惟古圣人之言无不入时事者孟子亚圣故其言与圣人相似其言曰圣人之于天道命也有性焉君子不谓命也今日宋室衰亡金人强盛天子卑微邦昌尊显以人事言之倒行逆施不可之甚者也然无平不陂无往不复天道如此一盛一衰运行不已以成命惟圣人防和天地以沦于时命之一偏而失天性之大体必自理于衰微之内以须兴盛之复如夏少康坚忍自立于寒促之时而不委诸命是也是故卉木之凋落所以滋根也龙虵之蟠蛰将以王神也根滋然后发生有望神王然后变化莫测今也花叶虽落而根不滋牙角虽蛰而神不王委于命而不理其性察院将何以救之某窃谓治乱兴废循环无端本无定体顾在忠臣义士变化如何耳今日事之大且急有如国储者乎孰能奋不顾身建此大议乎昔司马文正居官下位犹敢发于平时况今日耶事君有定辅以端正深思逺识之士庶几有变通于将来不然天下之事诚可寒心也已古人立朝扶颠持危发言动聴者其言不狂其事不茍至诚孚于上下奠而后发发而必中察院积学醇深何用愚者进言然千虑一得想贤者亦愿闻也
　　与向伯元书
　　穷居杜门躬理耕植时读经史以求寡过所恨离索无讲论之益耳知代者未来利害可以兴除者计仁者犹不倦也经界真良法也其初依大禹九等之法乃为尽善主议者坚执三等以为简易事既行矣今再有防令去害民者若于今所定三等中分为九等虽有一时之烦劳既定则为久逺之利恵及一路其徳岂小哉又不知令逐县均税乎逐乡均税乎欲逐县均须是深思博访晓然见逐乡民户纳税逺近难易然后一县之税可均也若逐乡均则一县之税诸乡不同等须于砧基簿总田上中下处各书其税数可也上田一畆税若千升合中下亦如之若不如此书则民户不知分合承税数税数出于乡司轻重之手而民受其弊矣
　　与丁提刑书
　　论为学者贵于穷万物之义论为治者贵于识百职之体孔子曰学之不讲是吾忧也夫圣人何忧学者所以学为治也讲之熟则义理明义理明则心志定心志定则当其职而行其事无不中节可以济人利物矣反是则其害岂可胜言圣人心在天下岂得不以为忧明公持节登车来临泽国有澄清之志有爱民之诚惜乎讲之不素未得宪台之体也宪台者法令之所在也纲纪之所凭也行法令振纲纪莫大于举才能刺奸宄使盗贼屏息不敢作刑狱清明得其情而已今明公不然大揽七郡一监三州六县之词讼而毕聴之窃恐失其职也古人有言曰庖人虽不治庖尸祝不越尊俎而代之明公愤郡守县令之不治哀在下细民之寃苦失职慨欲使之各得其所者何不审察守令之行事博采于舆言治有善最者举而扬之则莫敢不劝矣
　　与黄继道书
　　侍郎以明哲之资抱经济之学不知以今之世为何等世也务引责难天下望焉某虽未获承教然寄示语解之徳不可忘故不敢不尽其忠孔子曰成事不説遂事不谏既往不咎虽成事不説遂事不谏然事既未徃而犹在也可但已乎朝中熙洽安居无一兴作而逺方自困敝极矣上下相防不知其终此愚者在闲旷犹寝食不能以自安者况防法从当论思献纳之任者乎愿进忠嘉以慰天下之望
　　与折允升书
　　辱书不意令祖母倾逝礼曰父在为母齐衰服在齐衰中不敢见其父者不敢以丧礼见也父为至尊至尊在则不得伸其私尊于嫡母如此于妾母则又不得如此矣
　　与张敬夫
　　愚无知而贤者过聴以为似有所闻可与论学下问以为仁之方世衰道微及此者鲜过望幸甚第某孤陋不足以发贤者之深思也然防谦下之诚不敢虚辱请试道愚见私意害仁贤者之言是也如令尹子文之忠似不可谓之私意而孔子不以仁许之如陈文子之清亦似不可谓之私意而孔子亦不以仁许之仁之道大须见大体然后可以察已之偏而习于正乍见孺子入井之时孟子举一隅耳若内交若要誉若恶其声此浅陋之私甚易见也若子文之忠文子之清而不得为仁则难识也敬夫试思之此言或有理幸深思之则天地之纯全古人之大体庶几可见乎
　　又寻常士子讲学举疑义欲相滋益其不复嗣音者多矣向以子文文子不得为仁之义闻于左右左右久而不忘复以见教此所以加于人一等也来教曰仁岂易言哉须防于言意之表而的然有见焉可也此言诚是也某反覆来教以左右未能进于此者然则欲进于此奈何左右试以身处子文文子之地按其亊而绳以仲尼之道则二子之未知者庶几可见而仁之义可黙识矣孤陋据所到而言未必是也惟留意裁察幸甚又示谕子文文子之説善矣然犹是縁文生义非有见于言意之表者也子思曰思事亲不可以不知人思知人不可以不知天仁也者人之所以为天也须明得天理尽然后克己以终之以圣门实不与异端空言比也空言易晓实际难到所以顔回仲弓亚圣资质必请事斯语不敢以言下悟便为了也敬夫髙明谦下愚见及此不敢不告然亦未必便是极致也有以见教却望母惜
　　又学圣人之道得其体必得其用有体而无用与异端何辨井田封建学校军制皆圣人竭心思致用之大者也秦汉而下兴者虽是英雄亦岂能胜于圣人哉改制立法出其私意一世不如一世至于近世壊乱极矣欲复古者最是田制难得便合法且井之可也封建择可封者封之错杂于郡县之间民自不骇也古学校之法今扫地矣复古法与今法相増减亦可也军制今保伍之法犹在就其由増脩循使之合古行之二十年长征兵自减而农兵日盛但患人不识圣人因天理合人情均平精确广大悠久之政不肯行耳圗尽是死法无用也心之精微笔舌岂能既哉其法具在方册只是散乱不成条理精攷精思便自可见
　　又时防不弃访以大道殊激颓衷夫理不穷则物情不尽物情不尽则释义不精义不精则用不妙用不妙则不能所居而安居不安则不能乐天则不能成其身矣故学必以穷极物理为先也然非亲之则不能知味惟不知味也故终有疑必待人印证也左右既进乎实弟必敬以持之髙明博厚日进无疆圣门有人幸甚幸甚又不意尊夫人倾背伏惟孺慕号絶何以堪居然先王制礼归于一者也所以消息以道毋过摧伤勉襄大亊古之人进徳脩业正在难处之间要不失至理而已又叠防相公亲翰之赐又防特遣名医为之切脉察病而叔父处又传致钧念之厚下情感戴不可言陈窃伏自念所以得此者岂不以其粗能安贫守道或不玷其先人故乎大君子顾盼浚进成人之美幸甚幸甚愚望相公推此心广收天下真才实能忠信之士使无遗弃以俟明天子赫然震怒欲匡天下圗仕旧勋则拔茅连茹使各尽其器用临时无乏使之嗟而中原可复矣此固相公之素有区区之意自不能已耳不敢専札尘渎告代次致此愚诚
　　又比得款论窃识左右胸中正矣大矣大体既是正好用功近察诸身逺察诸物穷竟万理一以贯之直造寂然不动之地然后吉凶与民同患为天之所为矣此圣门事业也敬夫勉之哉则又有进于左右者尧授舜舜授禹曰人心惟危道心惟微微言微妙也危言无常也故孔圣自十五志于学积十五年工夫然后敢以自许自是而后每积十年工夫而一进未至从心所欲不逾方才纯是道心与天无二故中庸称孔子之徳终以天地之所以为大结之更不称仲尼也今之学者少有所得则欣然以天地之美为尽在己自以为至足矣就世俗而言亦可谓之君子论于圣人之门乃是自暴自弃耳左右方妙年所见大体已是知至矣当至之知终矣当终之则曽顔地位患不到敬夫戒之哉干干不舍工夫深后自然已不得也今且当以速成为戒耳某病渴已十余年又见中外兄弟皆不夀心常不自保道学不明卒至禽兽逼人甚矣未有能振起者敬夫资禀颖异故乐以告不自知其愚也有不中理却幸指摘当益思其所未至
　　又辱示希顔录足见稽考之勤辄忘固陋肆笔写真所闻未必皆当也敬夫所得却以见告至望先贤之言去取大是难事如程子语录去顔子合下完具只是小要渐渐充扩之此乃常人非顔子也既是小则如何谓之完具若论秉彞则人人完具也何独顔子顔子所以资禀过人者正以其大便有一个合徳于天地气象也此段正先生所谓一两字错便转了只知得他意此类是矣又如正防云顔氏之进则欲一朝而至焉可谓好学也巳似如此迫切亦説顔子未着也文中子之言诞漫不亲切扬子云浅陋不精通庄子坐忘费力心齐支离家语如不容然后见君子恐亦未免于陋也敬夫猛勇精进诸人有未到处他日当自见以下喻谦勤故不敢不摘其一二也
　　又庄子之书世人狭隘执泥者取其大畧亦不为无益若笃信君子句句而求字字而论则其中无真实妙义不可依而行也其説夫子奔轶絶尘事类如此矣如闗西夫子説顔子之叹于顔子分上虽未精当然正学者之所当有事也与欲一朝而至迫切之语葢不同矣龟山如字之解左右之论是也某之意希顔子如易论语中庸之説不可瑕疵亦须真实见得不可瑕疵然后可也其他诸説亦须玩味于未精当中求精当此事是终身事天地日月长久断之以勇猛精进持之以渐积薫陶升髙自下陟遐自迩故能有常而日新日新而有常从容规矩可以賛化育参天地而不过也
　　与彪徳美
　　辱示以所见甚慰此事真要端的有着落空言泛泛何益于吾身上蔡先生仁敬二字乃无透漏之法门惟益勉旃以副所望
　　又形而上者谓之道形而下者谓之器不知公如何分须是指摘分明説出难为模胡説也看通鉴有得母惜以一二精义见教吾徒幸不蔽固于俗学圣贤事业幸有一线路可以究竟惟不志于功利死而后已者可与共进此道耳吾友勉之
　　又形而上者谓之道形而下者谓之器更曽细观语録入思虑否阴阳亦形而下者此语如何理趣须是自通贯随人言语是不可也某见俟先生説此句信以为是更不致思前日顿省犹未是也经可易读乎如尹先生语解亦未可轻易使髙明之人有蚍蜉撼大树之笑也如何某年齿往矣虽摧颓而志方欲振耀所望直谅之友左提右挈庶几不丧素志乎勉之勉之交相警戒可也
　　又寂然不动感而遂通天下之故与未发已发不同体用一源不于已发未发而分也宜深思之
　　又所见果分明不必虚为谦让若未分明正要提起熟讲然后可望上达天命至微自非亚圣大贤孰敢便为已贯通惟是念念不忘庶几日日有功不至坠堕也又左右书词有得有失焉志近思得也迫切则苦而不可久悔过而不能释去则局束而不可大欲速如圣贤以未见近切而自谓恐终不能至则大非所望也孔子曰无欲速无见小利不特为政学亦如是也孟子曰心勿忘勿助长此养心之要道今欲进学而不终其去仁也逺矣吾友勉乎哉
　　又学问之道但患自足自止耳若勉进不已则古人事业决可继也史书自威烈王三十三年而下其年纪世次兴亡大致尝略考之矣自是而上及鸿荒之世所可知者则未尝深考之也今博取羣书取其中于理不至诬防圣人者用编年为纪如通鉴然名之曰皇王大纪考据三代虽未精当然亦粗有条理可辨王伯不至纷纷驳杂如前史所记也
　　又黄沈有论语説某因其説亦有数段学问不可不讲讲看便见病败也前辈凋零殆尽续之使不絶正在后辈吾徒其可以此事若存若亡乎直须如粥饭不可少一顿可也又况欲张而大之乎呜呼执书册则言之临事物则弃之如是者终归于流俗而已矣切不可不戒也
　　又社祭礼秩视三公不知有何经可以为证伐鼓于社以助阳也非责社也变置者更新坛位尽敬焉耳非责罚也更试思之有可见告者无吝反复明道所谓不有益于此必有益于彼不可寝黙但已也
　　又闻有相从欲学文者须依东坡之法令熟读左氏两汉韩栁之文则他日所成就必大有可观者因是虎变亦未可知也若茍且近功辟如万户碁子争胜负能提先手超迈等伦乎
　　又天帝精义须自有説但恐思之未至耳不可便以孝经之言为不是须反覆思索可也禘喾郊稷却似无可疑者太王为狄所攻屈己事之岂得巳哉可谓之乐天乎
　　又郊祀之礼建正之义攷之颇详然恨未精也如蜡祭既谓合聚万物而索享之则何可谓以八神为主社主报啬其祭在春首见于何经地固配天谓当立北郊方丘与天分庭抗礼恐于义理不然更思以见教三王建正不易月通鉴纪秦汉已遵用矣大纪中固已纪实更精者通鉴可也
　　又思曰睿睿作圣岂可放下若放下时却是无所事矣无所事则妄人矣若太劳则不可诚如教语也又老人病人衰人有死之道然以目前观之死者亦未必便是老人病人衰人葢脩短有数一定而不可变虽圣人与造化同于脩短亦聴之未尝别致力也此所以为圣人欤在众人则不奈何着死耳凡事皆然不特死生也饮水曲肱安静中乐未是真实乐须是存亡危急之际其乐亦如安静中乃是真乐也此事岂易到古人所以惟日孜孜死而后已也读书一切事须是有见处方可不然汩没终身永无超越之期矣众人汩没不自知觉可怜可怜
　　又下谕衞所以为变风之首者伊川云以衞首壊王制并邶之国故也尝考衞顷公之薨在夷王末年夷王之世方下堂而见诸侯未见诸侯有相吞并者伊川云衞首并邶据诗而言可信也故各系其国以见衞之罪也文中子为小雅为周之盛者言其初也季子以为周之衰者言其末也其从如云如雨如水恐先公之説得其要也何以言之葢民从君者也君从之然后臣民从之圣人之法常在于端本清源岂可舍本源而就末流乎
　　又闗雎序云不淫其色故伊川言淫其色非后妃之事求淑女诗人之意也此虽先生之説然录者亦多误未可全信也先生之説何以未可信为闗雎之诗言后妃之徳故也若是诗人之意即非后妃之徳矣后妃之徳以不妬忌为至故乐得淑女以配君子忧在进贤不淫其色进其贤而已非以貌不使君子淫其色也在后妃分上大有意味使后妃有是徳则人君不修内行等事一切消磨扫除尽虽欲发而不可得此易之所谓女贞者也深攷此説则伯氏之非茍发矣
　　又大纪工夫不敢辍首盘古不可移也事则信以传信疑以传疑理则可存者存可削者削近于三皇之世载些语言甚有意思俟回见求益也来书末后所賛鄙言因事愤发既以自警又以奉告若不于此省悟着工夫真可惜逡巡枉过一生也临死而后悔之则无及矣徳美当有见处不可为事物所驱役不知觉也大抵情所重处便被驱役自以为是而不知区区于一物之中可惜哉人本与天地同徳乃自弃于一物可惜哉某为此言者非谓徳美为亊物驱役也大概相警发耳其为事物所驱役不为事物所驱役惟徳美自知之某不得而与也勉之勉之
　　又井田封建施仁恩之大纲也商鞅王莽事甚明白在所不论董子限田之策欲渐近古而唐时府兵之制亦师古者也更能将歴代田税制度精考幸甚周之宗庙只在镐却于经无可据之文而在洛却有可据之亊当时周公营洛邑郊于此社于此烝于此诸侯朝于此祼太室行封赏于此似宗庙在洛无疑也故康王命毕公之文直以洛邑为王室唐虞五载一巡狩周制六年王乃时巡车徒简易非如后世有千乘万骑辨严之难也四时来朝享何难之有洛在畿疆之内无告行之礼若适诸侯则告行亦非难事也诸侯来朝享礼必行于庙报功行赏亦必于庙则洛邑固已朝诸侯行封赏矣故曰以宗庙在洛无疑也惟告朝一事思天子以祝文遣使命东郊大臣代告疑亦可也但无经文可证耳主命之文为出疆设祭祖祢告命为主事有主名非可泛行他事为文况祭祀必于宗庙而可行于疆外乎或谓设虚庙于洛载主在于是遇时祭则祭如烝于文王武王是也礼曰当七庙五庙无虚主则庙不可虚设矣则所谓四岳之下皆有庙榭又曰明堂见于太山不知据何经而云然乎成周宣榭火是周东迁平王都于此矣其有固宜又何可引以为证也切更思之
　　又郊社之义谨按孔子曰礼者义之实也王者祭天于郊南面阴也阴气者地之体也天尊地卑王者父天母地不敢悖天地之大义也郊特牲而社稷太牢具牛羊豕为太牢太牢固非特牲又安知其非牛羊乎礼有以多为贵者有以少为贵者王者父天母地不必事事同然后为礼天无二日土无二王家无二主尊无二上自有等降也只如人事父母其孝爱之心则一其事则不可同矣礼以节文为主若无节文乃非礼也周礼成于刘歆歆是不知三纲之人其书不可引以为证孟子之言有激而云耳当以活法观若以死法观之则得乎天子而为诸侯得乎诸侯而为大夫诸侯大夫莫非有功于民乃得为诸侯大夫者以得乎天子诸侯而为诸侯大夫成甚説话谓变置社稷如天子变置诸侯若欲变置土糓则土糓不可变置若欲变置勾龙周弃则一世伟人矣灵在天不可以比无道诸侯诛责而变置之也必矣又旱干水溢人君当反躬脩行今反加诛罚于鬼神果何义耶曲礼下篇曰天子祭天地祭四方祭山川祭五祀嵗徧来教谓礼曰天子祭天祭社稷祭五祀出于何篇也曲礼下篇又曰诸侯祭方祀祭山川祭五祀大夫五祀嵗徧士祭其先王制曰天子祭天地诸侯祭社稷大夫祭五祀夫天固诸侯之所不得祭地虽为母道又妻道也臣道也天子大社封五色土诸侯各以其方色是诸侯虽祭地而比之天子则有等矣诸侯方祀殆为是乎夫诸侯之不敢祭天犹支庶人之不敢继祖也诸侯之得祭地犹支庶人之各母其母也又按孔子曰祭帝于郊所以定天位也祀地于国所以列地利也又曰礼行于郊而百神受职焉礼行于社而百货可极焉又曰郊所以明天道也社祭土而主阴气也又曰夫礼必本于天殽地降命命降于社之谓殽地又曰社所以神地之道也地载万物天埀象取财于地取法于天是以尊天而亲地也故教民美报焉礼虽无明文犹当以义起况顺于理义又有明文如此之多乎更加深思博观天下之义理可也
　　又示谕数端皆列圣因革大致也漫具鄙见幸却指其未到建正自黄帝尧舜皆建寅夏后氏受禅因而不革也商之所以建丑周之所以建子者为天道至微所以因时易命改建所以发明三阳之义以诏天下后世其防深逺不可浅近看也二帝而上恐未有是也服色恐是随五徳之运禹平水土北方黑故尚黑汤征伐西方金故尚白周亦征伐火克金故尚赤不只以物生之色为上也忠质文之更尚承忠之以敬太史公之言非是忠与质相近大抵虞夏质殷周文殷人以木辂为先辂是尚质也周之五冕皆冕朱里延纽五采缫十有二就皆五采王十有二玉笄朱纮其文可知也圣人欲乘殷之辂服周之冕是文质参用也周以王辂为先辂今乘殷之辂谓之变周之文从殷之质亦可也礼乐之仪章器数须有本文为之记可也不可谓之经以其是有司之事耳若礼之理乐之义则存乎易诗书春秋之中矣故通谓之六经贡赋王畿之内糓粟自足用若夫礼乐制度所须之物则取之九州四海然后足故任土作贡各以其所出不必云取其美物以当糓税也
　　又鲁恵欲以私爱立桓公隠公承父之志不立乎其位可矣今既居其位又以让桓则与有罪矣传説未可非也首止之盟义系于齐桓之防王世子而不系于王世子防齐桓无亏之杀义系于宋襄而不系于齐人齐昭杀孝公之子三传不载未详其事不可凿也春秋之时天子无号令甚矣衞恵既死王命讨之虽为后时然犹胜终不讨也齐桓承王命而不动大众亦得轻重之宜矣为衞侯者即日因齐桓之京师请归罪于司寇以忠孝葢前人之愆可也齐师以是日至直以是日与之战甚矣故义系于衞而非系于齐也圣人权轻重不失毫厘君子积数十年探讨之心而为之传岂茍然也凡有疑则精思之思精而后讲论乃能大有益耳若见一义即立一説初未尝求大体权轻重是为穿凿穿凿之学终身不见圣人之用
　　又承讨论春秋学某未能得髓何足以辱公问姑道所见大一统之法奉天子正朔是矣恐不更当用首年也商周必改正朔者三阳之发天道至微圣人推而行之其用妙矣但人未之思耳非止于易民观聴也易月之意无可疑者圣人制作万世不易之典其中大有革而不因者曾易月之可惮乎一个春字便是行夏之时正次王王次春则立意又别也以周书考之嗣子即位于初丧者也逾年之制方欲讨论深思只是国史于此年之首方记即位之事也春秋之法大复仇然不为复仇而作也复仇春秋法中一事耳幽王宠褒姒黜申后废嫡子立伯服破灭宗周其罪甚大故其父子间圣人所难言也及其赗仲子蹈履车之辙然后书而深罪之也然则圣人所以不以复仇责平王者其意所见殆与书晋弑其君州蒲之类相近似乎故諡法名之曰幽厉虽孝子慈孙不能改也隠公若不自立使诸大夫具事本末请王命则可免矣传谓隠无正者正谓不请王命耳故仲氏以摄为无正为非义之所存也故纪侯之去与其他出奔者不同故仲尼以去国书之而不书奔故不与其他失国者一例以名书之也可谓权轻重不失毫厘矣伊川先生未成书故不能无毫厘未尽善处也公子郢虽当立孔子正名必须请王命然后为正也田常弑君告于哀公哀公使告三子孔子岂得不告告而从则必请王命王若能从鲁请兴义师便为平定天下之端不为东周矣
　　又首年之义恐不可泥于一説诸侯奉天子正朔便是一统之义有事于天子之国必用天子之年其国史记政必自用其年不可乱也当时诸侯纪元乃是实事与后世改元者不同也圣人于元上见义若诸侯无元则亦不成耑君矣如元亨利贞乾坤四徳在他卦亦有之不可谓乾坤方得有元他卦不得有也易载其理春秋见其用恐义亦当如此也祔礼必行之于庙但皆不见其制度书中有康王受命一事恐或可推但无征不信不敢遽立説耳圣人释栾书归弑于一国之人若圣人事亲在手当诛一国之人乎不然春秋亦空言耳宜更思之窃意春秋当以复仇责平王而圣人不责之意亦别有説乎不然愚説亦有味也隠公不请王命固不是请王命而有得国之意亦不可若革先君之不义请王命而立宗人之贤者疑亦可也道固多端不可执一也若纪侯者非齐侯无道暴横之甚则多守其国者也去太王则逺甚亦贤于其他自取灭亡者也故圣人书法如此舜之为子烝烝乂不格奸不可与常人比并而论也天下有大义亘古亘今不可磨灭要在识之而已以众授齐侯亦圣人与狂狷之意非尽善也无情反复然心之精微言岂能宣涉着言语便有滞处歴圣相传所以不专在言语之间也
　　又先儒之説须傍附义理不可轻破要在自以意观之所谓以田为地统者为是二阳也偶便是坤矣若阴则从阳者也岂可以为统乎明者阳也晦者阴也见者阳也不见者阴也寅正三阳发见明孰加焉故先儒谓夏数得天百王所同圣人南面而聴天下必以此为正也
　　与孙正孺
　　贫家絶禄又供逺费防计嵗入不赡正以为挠辱下喻寻常亦为公忧之然闻公每言才亲生产作业便俗了人果有此意否古之人葢有名髙天下躬自锄菜如管幼安者隠居髙尚灌畦粥蔬如陶靖节者使顔子不治郭内郭外之田则饘粥丝麻将何以给又如生知将圣犹且防计升斗看视牛羊亦可以为俗士乎岂可専守方册口谈仁义然后谓之清髙之人哉正孺当以古人实事自律不可作世俗虚华之见也以先世之契不敢不尽言
　　又大抵行贵精进言贵简约敬夫之言真有益于左右者也便可于此痛加工夫平仲云心者万化之原至理之所在此是笼罩语非端的见者也何以明其然天也命也性也岂不可如此言乎余所立言皆如此也道学须用博学审问慎思明辨然后力行则不差耳
　　又礼者因人情而为节文者也不知此庶母者平日事先人其礼秩何若其功劳何若若重则从重轻则从轻似不必虞不必作主为之服缌既葬而除嵗时若当祭之则为位可也更自随轻重裁处可也茍非其人道不虚行先王制礼只是大槩斟酌得中正在当人耳又左右资禀过人大要学问充扩之须日知其所亡月无忘其所能汲汲焉如不及然后可耳光阴易失故大禹所以惜寸阴也辱许顾我少留幸甚惟恐不肯留耳虽然相守着亦不济事古诗云与君一夕话胜读十年书若左右积思积疑有不决处则一夜话真胜读十年书不然虽某竭其愚而左右未能脱然着悟处则亦空相守也切望深察
　　又和公所以眷存契末者甚厚甚勤而某适以畏阴湿不能副其意深懐不足也敬夫特访陋居一见真如故交言气契合天下之英也见其胷中甚正且大日进不息不可以浅局量也河南之门有人继起幸甚幸甚又仁之一义圣学要道直须分明见得然后所居而安只于文字上见不是了了须于行持坐卧上见方是真见也更须勉旃光阴易得摧颓之人亦有望于警筞也
　　与谈子立
　　向谋之仙墅果否人但恐立志不坚确树立不终久自退步耳若志意坚定树立日丰厚久长则所居即为胜地亦何必依名山大川也见处要有领防不可泛滥要极分明不可模糊直到穷神知化处然后为是耳道学衰微风教大颓吾徒当以死自担力相规戒庶几有立于圣门不沦胥于污世也
　　又礼縁人情而为之节文者也既葬而反虞虞必作主祔者以上祔于庙也夫丧三年则凶事也三年之外则四时祭享为吉矣父在有母之丧不敢见其父者不敢以丧礼见也宗庙祖宗尊者之所安也未除丧而祔而以丧礼入庙可也故伊川先生以为必三年而后祔礼也卒哭谢吊者有轻重逺近或往或不往度吾之情何如耳古人居丧百事皆废虽不徃岂不可乎礼曰送形而徃迎精而返精在我者也心诚则得之矣此则知鬼神之情状子立其勉之
　　与毛舜举
　　伯氏为题斋名曰不息其意葢曰天之所以为天者至诚无息而已君子不息所以法天也人以穷理尽性賛化育天地之事期我我其可不自强耶此事在谢先生论语中説得甚力且分明可反覆熟看直俟看得入神不在语言文字间然后为真得也吾友勉之










　　五峯集巻二
　　钦定四库全书
　　五峯集巻三
　　宋　胡宏　撰
　　杂文
　　邵州学记
　　延平陈公正同天资忠信克世其家作守于邵小心恭畏布诏行令以明伦为先务叹郡产庳下防于嚣尘攷按厥始乃元符中因皇华馆之旧也公曰嘻此岂尊师重道之礼其何以明施天子徳政乎士子合词曰神霄废宫地势髙明栋宇宏丽今为戒坛寺其徒二三人坐视废颓而加之拆毁请更以奉先圣公大悦从之咸以劝以金糓给力役民不知而学宇一新既告成蒇事移书某曰子为我记之某以朴学无文辞不获命敢援春秋不书脩泮宫之义敬为公书夫为是学者非教士子美食逸居从事词藻幸觊名第葢将使之脩身也身脩然后人伦明小民亲而人道立故学在天下不可一日废愚尝逺探鸿荒天地方开辟未有文字而黄帝已学于太真矣至唐虞始设官作命建教人之所三代兴王肇脩人纪乃新其名迨周之季人不説学诸夏衰落天生孔子发愤忘食讲学成经然后人知所立后世人主欲保大其业未有不尊崇师道者也今天子临御万几之余手写诸经不厌不倦至诚无息风动天下内兴太学外诏郡邑咸崇庠序夫子被王者服巍然当坐羣弟子以公侯环列春秋二时受天下盛礼在昔黄帝尧舜禹汤文武真居天位之君也乃有所不如其故何哉成一时之勲业有限而开万世之道学无穷也若直守流行于世数巻纸上语而不得其与天地同体鬼神同功之妙则非善学矣其合于天地通于鬼神者何也曰仁也人而克仁乃能乘天运御六气賛化工生万物与天地参正名为人若徒掇拾章句驰骛为文采借之取富贵縁饰以儒雅汲汲计升沉领光景以快情遂欲夸妻妾而耀乡里者是吾弃我经天纬地建三才备万物至大至妙不赀之身于一物之小也其不仁孰甚焉孟子曰仁也者人也合而言之道也仁之道非便儇矫厉耳剽口诵之所可得必刚毅笃实主忠行恕而后可至君子平居尚论莫不有效古人横身济世之愿而莫能致知用力于仁一旦得仕所行非所志所习非所业势利诱于前风俗驱于后患害生于左咻尼起于右则必伥伥然行而陷于荆棘虽功髙当代智足以谋勇足以决譬犹杞梓连抱而心朽蠧良工抡材必不敢以柱六寝梁五门栋明堂太室矣又况初无志愿而防冶于词艺縻烂于富贵虽侏儒店楔亦孰敢倚而用之故孟子论人而不仁则不能保其业而全其躯此天下之大戒也有能怿斯言而知味悟俗学之失真乎廓然大观解其胶固鶱然髙举拔于卑陋潜心夫子之文章期得夫子之道于文章之表尚志不自弃亲师求性初取友资器利情欲之妨于理义者消忘之气质之戾于中和者矫正之无须防不敬无毫忽自欺则庶几可以言仁矣人仁则道立广大无疆变通莫测作絶世真儒于百代之下续孟氏不传之学以待有司之举发六经精微论百家得失陈当世之要务何施而不可虽然此特导其源开其端耳譬诸卉木培拥发生凌云照日则在乎人焉防于斯食于斯惟为己之学是务然后识公修崇是学期望于士子者逺矣大矣斯道也与天地相并造化相闗亘万世而长存视石上之芜词又何足为不朽
　　复斋记
　　易卦有复孔子曰复反也所以返本复始求全其所由生也人之生也父天母地天命所固有也方孩提未免于父母之懐及少长聚而嬉戯爱亲敬长良知良能在而良心未放也逮成童既冠嗜欲动于内事物感于外内外纷紏流于所偏胜故分于道者日逺也此大学所以不传而人心之所以流漫支离不可防归于一欤扶风马君名其种学积文之所曰复斋不汩于流俗慨然有志于大学之道因予友彪子也来求言予安能知然从事于斯如老农之服田力穑也久矣请试言其耕耨收获之功焉夫人生非生而知之则其知皆縁事物而知縁事物而知故迷于事物流荡失中无有攸止自青阳至于黄发茫茫如旅人不得归家而安处也今欲驱除其外诱不失其赤子之心以复其所由生之妙则事事物物者乃人生之不可无而亦不能扫灭使之无者也儒者之道率性保命与天同功是以节事取物不厌不弃必身亲格之以致其知焉夫事变万端而物之感人无穷格之之道必立志以定其本而居敬以持其志志立于事物之表敬行乎事物之内而知乃可精目流于形色则志自反而以理视耳流于音声则知自反而以理聴口流于唱和则知自反而以理言身流于行止则知自反而以理动有不中理未尝不知知之未尝复行此顔子所以克己复礼不逺复而庶几圣人者也及其久也徳盛而万物一体仁熟而变通不穷岂特不为事物所迷乱而已哉视聴言动皆由至理形色音声唱和行止无非妙用事各付事物各付物人我内外贯而为一应物者化在躬者神至此则天命在我无事于复而天地之心可一言而尽矣复之道于是为至焉马君勉之哉毋惊焉而谓予言之狂也必顾名思义与其友朋牵连而复于道然后为称矣马君名宁祖字奉先
　　有本亭记
　　绍兴庚戌嵗先君子自荆郢趋吴越遇腹心之疾不至而返徜徉逰行遂至湖南横涉清流顾而叹曰此非沧浪之水乎何其清之甚也源可寻而濯我缨乎则命门弟子问津于居人于是傍西山之阴逶迤而入不及百步苍然羣木之下翠緑澄净藻荇交映俗以其色故号为碧泉登山四顾乃洞庭之南潇湘之西望于衡山百里而近葢太古夷荒未辟之墟而泉出于盘屈石山之下凝然清光微澜无波沄沄而生平岸成溪放乎逺郊却步延目溪虽清浅而有长江万里之势焉先君子徘徊不能去拂石倚笻而坐喟然而兴曰水哉水哉惟其有本也故不舍昼夜仲尼所以有取耳吾老矣二三子其相吾志乃求得其地夷榛莽植松竹山有为樵牧所残者养之流有为蒿壤所壅者疏之岩石之为草木所湮没者辟之未及有成而先君子长弃诸孤今也免丧而不死慨念先君子道学徳行渊源溥博不可涯涘其移见于天下皆应时而出者也惟其身有之是以感是水而崇之藐然不肖深自思念仰望先君子智之不及至逺也然守遗体奉遗训期确然自守不敢与流俗同波故伯亭源上名曰有本表着其所愿学以无忘先君子平生之言此于盘盂之铭几杖之戒庶几我先君子之志不陨于地亦若是泉之流衍亘万世而不穷也后之人毋念尔祖尚其嗣之
　　不息斋记
　　绍兴二十有九年春友生毛子请曰以谟斋房衡麓先生名曰不息惟义之奥至今十年若存若亡请先生辞而达之以比盘盂几杖之铭戒庶几可以朝夕从事予闻其言喟然叹曰先兄既为子名我其可不敷畅厥义以励子志然难言也子试察夫天地之间有一物息者乎仰观于天日月星辰不息于行也俯察于地鸟兽草木不息于生也进而观之朝廷之上卿士大夫不息于爵位也退而观乎市井之问农工商贾不息于财货也滔滔天下若动若植是曾无一物息者矣今予兄以不息教子无乃使子泯泯然与万物同波沦胥以亡乎将何以收子之放志丧万物而正之邪惟子知其有道也子其审聴吾之言乎日月星辰虽不息于行而息于象鸟兽草木虽不息于生而息于形卿士大夫之不息于爵位也而同息于名农工商贾之不息于财货也而同息于利夫有所息则滞于物滞于物者不全于天不全于天者虽日月星辰不能以自化而况于六尺之躯乎噫六尺之躯有神妙而人不自知也圣人诏之曰人者天地之心也此心宰制万物象不能滞形不能婴名不能荣辱利不能穷通幽賛于鬼神明行乎礼乐经纶天下充周咸徧日新无息虽先圣作乎无始而后圣作乎无穷本无二性又岂有阴阳寒暑之累死生古今之间哉是故学为圣人者必务识心之体焉识其体矣不息所以为人也此圣人与天地为一之道大哉言乎舜禹知之乎吾徒其可以日月至焉而已乎孔子曰学而时习之此不息之端也言有尽防无穷有志于道者可忽诸
　　程子雅言全序
　　天生蒸民必有圣贤为之耳目自尧而上如黄帝伏羲虽时有见于传记不可得而详其事矣自尧而下有大舜有伯禹商有汤周有文王羣圣相继中覆载而立定海宇之民政教列乎史官事业光乎百代分也独吾夫子穷不得居天位道徳之积与天地同大道徳之发与日星并明凡在斯人莫不争慕有不言而化者有闻一言而悟者作新人才力侔造化裁成六经以配无穷亦庶几尧舜文王之功矣命也及顔氏子死夫子没曽氏子嗣焉曽氏子死孔子之孙继之于其没也孟氏实得其传孟氏既没百家雄张著书立言千章万句与六经并驾争衡其间最名纯雅不駮于正统者莫如茍扬然荀氏以不易之理为伪不精之甚也扬氏以作用得后为心人欲之私也故韩子断之曰轲之死不得其传呜呼甚矣夫子之穷也既无位以摅其急行斯道既没之后传数世而遂絶者且百年矣呜呼甚矣夫子之穷也天于斯文何其难哉或曰然则斯文遂絶矣乎大宋之兴经学倡明卓然致力于士林者王氏也苏氏也欧阳氏也王氏盛行士子所信属之王氏乎曰王氏支离支离者不得其全也曰欧阳氏之文典以重且韩氏之嗣矣属之欧阳氏乎曰欧阳氏浅于经浅于经者不得其精也曰苏氏俊迈超世名髙天下属之苏氏乎曰苏氏纵横纵横者不得其雅也然则属之谁乎曰程氏兄弟明道先生伊川先生也或者笑曰其为言也不文世人莫之好也其制行也仿古世人莫之信也其讲道也惟开其端其言治也不计其效葢迂濶之至也曷足以为斯民耳目纂尧舜文王孔孟之绪乎而子属之以传过矣曰言之不文乃发于口而门人録之传先生之道泽及天下是其乐也传之其人又其次也脩饰辞华以矜愚众非其志也行之仿古不徇流俗必准之于圣人也讲道启端不骋辞辨欲学者自得之也治不计效循天之理与时为工而期之以无穷也若夫中春风日拂拂融融葢其和也风洌而霜凝葢其肃也山之定止万货滋生葢其徳也川奔放而来无尽葢其应也四时更代葢其变化也莫知其所以然葢先生之神明不可得而测也其为人也可谓大而化矣吾将以之为天呜呼其不及尧舜文王之分则又命也虽然唱久絶之学于今日变三川为洙泗之盛使天下之英才有所依归歴古之异端一朝而谬戾见比于孔子作春秋孟子辟杨墨其功大矣属之以传又何过哉予小子恨生之晚不得供洒扫于先生之门姑集其遗言行思而坐诵息养而瞬存因其所言而得其所以言因其所以言而得其言之所不可及者则与侍先生之坐而受先生之教也又何异焉故此书之集非敢传之其人也姑自治而已
　　程子雅言后序
　　风气有醇漓故真元不常防则圣人不世出道时有不明贤智过乎大中之表愚与不肖陷乎卑汚之陋统纪纷错而天下始病矣自尧舜之盛暨乎孔子风气浸漓上无明王下无贤佐至道泯然其将絶茍非载以文而指示焉则后世虽有间气英明之士亦且惑于异端天下几何其不流而入于禽兽也圣人有忧之为之作六经六经指道之大路而语孟又指入六经之闗要也彼舟楫之作虽十步之川人人咸知得舟而后济夫六经济天下之大舟也治身而不循六经者丧身治家而不循六经者亡家天下陵荡纪纲摧圯未有不由弃六经之言者或以为孔子没而朱翟肆孟氏死而黄老盛六经安在其有益易曰神而明之存乎其人昔王莽诵六经以灭身霍光闻一言而建殊绩以孔子之言可因是思而知矣自秦焚书坑儒以后章句紊乱六经之义浸微浸昏重以本朝丞相王安石専用己意训释经典倚威为化以利为罗化以革天下之英才罗以收天下之中流故五十年间经术頽靡日入于暗昧支离而六经置于空虚无用之地方其时也西洛程伯淳其弟正叔二先生者天实生之当五百余嵗之数禀真元之防绍孔孟之统振六经之教然风气未衰而未盛也故明道先生早世先进髙第相继以亡伊川先生以一巳之力横制颓波是以六经之文犹有未賛者而先生已没然大纲张理者亦多矣十余年间后进髙第亦从而逝故先生之文散脱不类流落四方者率皆讹舛天下所传无完本予小子既深知天下之于六经如无舟楫之不可济倘不为之类集则罪人也用是汲汲以成之然其言质素而不华理平淡而无竒无文之言犹璞玉也雕琢者在于玉工吾能存之而已无欲之理天理也非存纯粹精一之心操大毅然之志未易得也我则行之试言读此书之法为同志起予之益乎反覆乎句读神明乎心体知六经为守我之要与其滞泥训诂传注之末不知六经之防漫然放诞不切于身者犹王莽霍光之有间其初一间而已可不慎哉又况不为霍光而睎孔孟者乎必潜心于此书妙如伯乐之相马然后足以振歴古之衰破王安石之奸説嗣先圣之志守先王之道以待后之学者緜緜不絶尚足以助风气之盛而兴太古之淳也
　　周子通书序
　　通书四十一章周子之所述也周子名敦颐字茂叔舂陵人推其道学所自或曰传太极圗于穆脩也脩传先天圗于种放放传于陈抟此殆其学之一师欤非其至者希夷先生有天下之愿而卒与鳯歌荷蓧长往而不来者伍于圣人无可无不可之道亦似有未至者焉程明道先生尝谓门弟子曰昔受学于周子令寻仲尼顔子所乐者何事而明道自再见周子吟风弄月以归道学之士皆谓程颢氏续孟子不传之学则周子岂特为种穆之学而止者哉奥若稽古孔子述三王之道立百王经世之法孟轲氏辟杨墨推明孔子之泽以为万世不斩又谓孟氏功不在禹下今周子启程氏兄弟以不传之学一回万古之光明如日丽天将为百世之利泽如水行地其功葢在孔孟之间矣人见其书之约也而不知其道之大也人见其文之质也而不知其义之精也人见其言之淡也而不知其味之长也顾愚何足以知之然服膺有年矣试举一二语为同志者启予之益乎患人以发策决科荣身肥家希世宠为事也则曰志伊尹之所志患人以知识闻见为得而自尽不待贾而自沽也则曰学顔回之所学人有真能立伊尹之志脩顔回之学然后知通书之言包括至大而圣门事业无穷矣故此一巻书皆发端以示人者宜度越诸子直与易诗书春秋语孟同流行乎天下是以叙而蔵之遇天下善士尚论前脩而欲读其书者则传焉
　　横渠正防序
　　斯文施设乎二帝三王之政笔削于孔子孟轲之书其教亦备矣然轲没未几而遭焚坑之祸歴两汉涉魏晋至唐五代缉之者不足以药疮孔补罅漏大为异端之所薄蚀斯文之气奄奄欲尽易穷则变变则通是以我宋受命贤哲仍生舂陵有周子敦颐洛阳有邵子雍大程子颢小程子颐而秦中有横渠张先生先生名载字子厚自童幼则知防奉父命及长博文集议致深沉之思取友于天下与二程子为至交知礼成性道义之出粹然有光闗中学者尊之信如见夫子而亲炙之也先生间起从仕道大不偶以疾归休著书数万言极天地阴阳之本穷神化一天人所以息邪説而正人心故自号其书曰正防其志大其虑深且逺矣而诸家所编乃有分章析句指意不复闳深者错出乎其间使人读之无亹亹不倦之心望以传久不亦难乎今就其编剔摘为内书五巻外书五巻传之同志庶几先生立大本斥异学之志逺而益彰虽得罪于先生之门人所不辞也
　　皇王大纪序
　　天道保合而太极立氛氲升降而二气分天成位乎上地成位乎下而人生乎其中故人也者父干母坤保立天命生生不易也天生万物日月星辰施其所性地生万物水火金木运其气人生万物仁义礼智行其道君长陪贰由道以纲纪而人生理其性然后庶绩熙万物遂地平天成而人道立三皇五帝三王五伯者人之英杰为君为长率其陪贰应时成物如春之生夏之长秋之利冬之贞也自尧而上六阏逢无纪尧之初载甲辰迄于赧王乙巳二千有三十年天运之盛衰一周人事之治乱备矣万世不能易其道者也后人欲稽养生理性之法则舍皇帝王伯之事何适哉呜呼圣人作书契以记事之情明心之用自皇帝坟典至于孔子春秋法度文章盈天下七雄诸侯弃礼纵欲窃去害巳之籍迨秦吕政穷欲极凶遂公行焚禁孔子八世孙鲋虽以蔵经为己任然亡秦之暴烈于猛火蔵之甚秘禁未解而鲋死汉兴数叶然后出于孔氏屋壁壊烂漫灭经是以仅存而不完若夫史传则莫为之主追纪录于杂识多闻之士或出于好事者之胸臆故有甚悖于理害于事者歴世老宿世儒或循习而不悟或存置而不察或偏倚而不该后生防昧不知取于正道夫道之为百家裂也久矣我先人上稽天运下察人事述孔子承先圣之志作春秋传为大君开为仁之方深切着明配天无极者也愚承先人之业辄不自量研精理典泛观史传致大荒于两离齐万物于一息根源开辟之微茫究竟乱亡之征验事有近似古先而实怪诞鄙悖者则裁之削之事有近似后世而不害于道义者咸防而着之庶几皇帝王伯之事可以本始百世诸史乎诸家载记所谓史也史之有经犹身之支体有脉络也易诗书春秋所谓经也经之有史犹身之脉络有支体也支体具脉络存孰能得其生乎夫生之者人也人仁则生矣生则天地交泰乾坤正礼乐作而万物俱生矣是故万物生于性者也万事贯于理者也万化者一体之所变也万世者一息之所累也若太极不立则三才不备人情横放事不贯物不成变化不兴而天命不几于息乎是愚以将求友于天下与之合堂同席而论焉又与之接袂比肩而立焉不得于今必得于后此皇王大纪之所以书也
　　向侍郎行状
　　向氏出于神明之裔子姓之支别世为开封人至于国朝文简公以儒学登相位钦圣宪肃皇后以名家有徳居椒房及中原衰乱天下污诞襃然成俗芗林公有髙才逺识以忠勤厉行端洁其身特立一时之表故向氏世益光大者不独以相家后族葢以其徳厚流长而本支有才子也芗林公名子諲字伯恭文简公之五世孙钦圣皇后之再从侄曾祖傅范皇任汝州管内观察使赠太尉諡恵庄妣万年郡主赵氏祖绘皇任太子右賛善大夫赠正奉大夫妣硕人曹氏考宗明皇任武徳大夫江东提防刑狱赠开府仪同三司妣永国太夫人李氏公葢生而秀异五嵗诵书日记数百言七嵗通书数十三能干蛊开府严重公率羣弟承训専意诗书宗族以为法钦圣闻而悦之元符庚辰后复辟有司以故事上属籍推恩当百数后曰吾不敢自同先后择长而孤贫幼而有立者官十八人公以幼而有立者补假承奉郎明年后登遐遗恩选雄州防御推官时开府居忧贫甚亟使公从官监滨州盐酒税防新法行人皆幸赏奔凑货客钞既人皆谈食蚕无以缫州民素以煑盐为生抵罪者不可胜纪公言于部使者聴近郭官置牢盆募亭户煮于是所积如丘山民商咸便东南建帅府除镇南军节度推官聴事健决守正不挠府中畏服时行养济政者务多数以幸赏一家有冒三四名者蚕食太仓不给则反诛剥于民公令计属邑所入析处之于是龟山水程至州按圗籍察地势言于伯亨曰运河髙江淮数丈自江至淮数百里非人力可平也唐李吉甫废闸置堰治陂塘泄有余防不足漕运流通本朝发运使曽孝蕴严三日一启之置复作归水澳惜水如金比年行直达之法走盐茶之利且应奉权幸启闭不暇欲归水则力不给矣又顷毁朝宗闸自洪泽至邵伯数百里不为之节故山阳上下不通今欲救其弊宜于真州太子港作一坝以复懐子河故道于州河口作一坝以复龙舟堰于海陵河口作一坝以复茱萸待贤堰使诸塘水不为州真泰三河所分于北神相近作一坝权闭满蒲闸复朝宗闸则上下无壅矣伯亨从之漕运无滞贯辈求识面不能得徽庙闻而器其才迁官一等明年召见顾问甚厚除淮南转运判官公言为政以得人为急及乞复转般籴本上皆然之陛辞对崇政殿时军粮不足诸州兵多欲为变上甚忧之公奏曰淮南嵗租百三十万上供额乃百五十万别贡金帛又百五十万而茶盐之利尽在货此兵食不足之本也伏见手诏应奉司所费皆从中出语未终上曰诚不欲费漕公对曰郡县惟知奉行岂知陛下有社稷之深忧乎如王从永者诚无分毫之费朱腼则不然恐处分有异上愕然曰朕岂欺人者耶公曰腼父兄子弟挟此为奸致一大石用八百余舟一纲费辄千斛数千缗甫官军支请之期则夺之故多有怨言此大也上曰可説与王黼待委卿觉察公谢曰微臣踈逺付以此事死无日矣上曰朕未尝姑息此辈凡事直以闻即降御笔王从永失察应奉纲悉从御前给外路不合支付向系收管有防而其专一觉察应奉骚扰违法者公即诣所部一切按治腼大沮无所施其计嵗有四十万缗守过恶尤甚被罪未几已复职公极论其状招信豪民兄弟无赖杀仇家二十口诬以为盗且冒赏泗守与宪司保任欲官之复乞穷治宰黼弟以书来请公勿聴杨守交结大阉梁师成诏免输赋夺泰州属邑焉公劾论再三竟得复故时宿亳通海四郡大早方以应奉司钱移真扬米赈救民饥而发运司上言江淮米贱乞均籴仍折以香药钞淮南分抛四十万斛公力论其欺君害民取所在实直以阗淮甸二十郡百县吏职猥众不可程督公悉籍其乡里产业家口与保任者罢额外名利为籍额阙则补冒役教讼为奸者重置于法吏皆胆落于是文移不失期防同事请留州县财赋一分以备移用公善而从之才有数万缗则密遣其属指为差余三十万以献应奉司公曰今秋苗当理来嵗之额方用四十万有竒以补今嵗不足岂更有余乃具以实闻王黼遂不敢受初公到官籍州县户口家业置防事防抛燕山绢公自差等贫民得不及灾伤之郡得免焉白时中壻守海陵妄作侄壻蔡嶷有田不输税公督责不少假既连忤权贵数有挤之者及时中相首被罢东夷遂袭言师诏公乘驿赴阙渊圣即位除京畿转运判官寇退公即走延津阳武诸邑又乞合隣路巩郑泛水滑濬视凶丰计水陆利害遣官置籴随宜支移先是内帑出百万钱未有所用公亦请以籴防什籴于南京惠州恵民河籴于陈颍广济河籴于曹济得糓荍数十万石公上言谓国初南粮运于京畿下缷初无限量内外之间而兵食足元丰中嵗用百三十万以知纳稽滞如以百五十万为额崇宁初以六十万入中都始以九十万为额至宣和末乃得十万而已二十余年中两浙漕臣皆权幸姻旧止以入中都六十万较殿最为畿漕不知究其本末故六食常忧不足而必请于朝廷给于内府自今迄两浙殿最从京畿者覆实是嵗十一月终已得七十万及金再入围京师诸道兵还屯城外得免科率餽运重困民力者以公之职事素修也除右司员外郎议详戸房检讨官时宰执不协公自度不能从容其间引嫌不就以直秘阁陞副使时运法大壊朝廷令公相度公言祖宗置发运一司经制六路财赋盈虚调度无不闗焉置籴于诸路如年额纲运不到即以所籴代发到依旧截留灾伤州县还以元价复于丰熟路分收籴补填漕米至真场载盐以归充经费故漕计不乏而民力亦寛自盐课归货漕计已不足继行直达废仓廪以为无用献籴以为羡余押纲使臣及兵梢无往来私贩之利遂侵盗官物负欠者十九又使臣兵梢不复以官舟为家一有损漏不脩治遂使破壊而负欠者常自排岸司追逮入司农寺由司农寺下大理推治既无以偿率数月则以无罪出近年虽欲复行转般而无旧转般之积故折运盐则废而直达之弊不除今转般旧法未易卒复欲救目前之急者发运使副判官三员宜以一员在真州本司主江湖一员在泗州行司主淮浙一员在京置司主下防理欠治泗州者依例奏计三人周而复始移治应折欠排岸司径下发运司推治仍下吏部差使臣数十员以备管押事故纲庶几惜身计可保官物仍请以梁师成竹木塲充修船料以窑务营充造船营以王黼陆家店园宅充发运行司废外排岸司充发运公事官廨渊圣大喜可其奏一日急召对上曰朕昔在东宫闻卿淮南之政今除卿开封府尹以亲札付三省密院公皇恐称谢固辞遂改直龙圗阁兼淮南荆湖制置发运副使治京城外行司公方具辞而京师已戒严议遣公使金军公曰李邺屈膝于斡离勃既失国体今先定相见之礼则可行或谓公不能屈恐败事乃止殿帅范琼遣人清野肆行焚掠公命城外巡检捕得数十人杀之以闻得防用便宜明日欲诣都堂白事而敌骑已至城闭不得入矣继被防促东南两道总管胡直儒张叔夜进兵公自至黎阳驿勉直儒公先之雍丘道遇守河溃将劝使立功赎过扬言东道先锋已败敌于雍丘矣明日直儒屯邑门外敌骑大至直儒战溃为敌所获公将诣南道而道不通行及太康遇颍昌五县弓手公率之击敌于太康众多不支乃自鹿邑趋汴上而发运司迓吏方至先是都水使者聂崇决汴水欲断贼路汴水既涸纲运阻浅半为贼掠公于虹县上下权筑数堰收约水势措画纲运时敌骑已至亳社公至宿州选宋良嗣权钤辖帅众捍战于是敌不侵掠江淮凡兵溃在江淮者公悉收之得数万遣诣南京朱胜非及范讷军令入援时以外路平安得措置事募壮士奏京师复以京师及大元帅府动息行下江南八路以安人心后朝廷以蜡丸许监司郡守勤王公率幕兵遣其属卖轻货十万饷元帅军仍请元帅移军曹济约诸道同进既而被诏不得轻举勤王之师害国大计于是众军疑惑不前公独遣部将金汝玉由鹿邑至太康遇敌力战为粘罕所获遣使取李纲分道吴敏蔡靖宗泽徐处仁及蔡京王黼王安中等家属凡百余公执其使按问然后知京城失守二圣播迁张邦昌僣位放伪赦之变也邦昌遣吕勤齐知礼以洪汴催纲为名勾当密切公事又遣行亲从官持勅书至庐州问其家公谍郡守冯询及提学盐香范冲拘縻之邦昌又手书南京尹尹邦昌之连也或劝公执尹自为公曰时方艰难尤宜谨守法度乃移书胜非曰公所守乃巡逺忠义之地不可污也胜非不得已系邦昌使于狱邦昌用王时雍谋分遣御史黎确陈戬等以书诣公及赵野范讷翁彦国赵子崧等军征兵问劳有褒用之词仍斥名用国寳公缴于大元帅府请大元帅移屯南都而胜非言财赋不足公即办三十万以报破其奸谋于是张邦昌之使还者具言在外人心形势知逆圗之不可遂矣乃召其党入议请元祐太后聴政公遣其属及子澹请于大元帅曰今天下无君人心皇惑大王宜处分军国亊乘勤王忿怒之兵亲率诸将北渡大河撃金人惰归之兵救二圣之急若失机防恐谋逆之徒内连外结未易诛锄也内侍班直溃在四逺者宜即招收禁衞六尚局等人在京师者宜早喻使来茶引盐钞乞从行府彤造委发运司置局许南贾诸处旧钞自四月后尽填者不行东南纲运汪真扬等州约二百余万转般仓数与此相等乞先计度军屯所在分拨恐积聚过多去秋不逺适以资寇元帅多从之元帅至南都得运国寳五月一日即位欲除公版曹公以伪是党盛辞以不能赴国城之难敢冒宠乎二亲在东南愿得公补外授公直龙圗阁发运副司既而邦昌以三公参预大政公乞致仕或久任宫观朝议乃谓公在宿州差宋良嗣权钤辖不当落职与郡未几行宿州捍御之赏良嗣与焉亦迁公一官公曰前日以为非则今日不当以为是乃立辞宰潜善大怒御史遂言公有不法亊攷验无一实犹降三官知袭庆府丁开府忧明年夺丧知潭州力辞不获时累政姑息军士有杀人而不问者宣抚司调数百人戍襄阳众方惮行公到官七日而作乱夜半纵火杀掠公亟命传呼列炬登城饬持更者一若无事时贼所未至人皆按堵乃下令诸营曰作乱者戍兵耳悉力擒捕者有厚赏牙兵闻之相率攻乱兵斩首百余级黎明皆遁追袭遂降之诛其魁首尽以所掠赏有功三日复遣戍无一敢喘者是冬金兵大入一道自邾城南度略武昌由咸宁蒲圻将袭豫章州县皆望风投拜有司拥隆祐太后去之敌遂入豫章所过杀掠不可胜计抵长沙境上公分布将卒火甲得万余人为守计或曰众乌合而城大敌锋不可当盍避诸公曰朝廷使我守此藩也委而去之非义矣于是敌骑傅城檄公使降公以檄报之大畧言朝廷无负于金国中外之限如天地之有阴阳也不可乱敌知不可屈大治攻具悉众薄城公登门誓众激以忠义将士协力昼夜捍御虽杀伤相当而骁将皆死凡八日而外城破公率军民入子城巷战两日敌纵火烧延府舍公犹在谯楼督战敌兵已四合兵民惧公之陷于敌也拥公下楼死战焚敌栅夺门以出遂渡水军于江西长沙之人咸从公以忠义自奋无一降贼者敌以故不敢离城纵掠留四日而遁公即入城锄治彊蠧抚安良善上章以失守自劾朝中不乐公者以抗贼为罪坐落职放罢而以转运使贾收权州事于是王以宁以京西路节制入横长沙中羣盗孔彦舟以鼎澧镇抚使趍长沙击逐以宁居数月大纵杀掠上趋衡永而羣盗马友自江北入据长沙赋税不复入王府上始思公乃降诏奬谕复还职任公乞持余服至于四五不许公方于所部视事防诏改湖南北为东西路置湖东安抚司于鄂除髙衞为帅俄知其误复令公待之孔彦舟西阻岭峤兵不得纵鼓种而下分喻马友共击之彦舟大败北走时本路土寇季冬至起于宜章侵扰三路之境有吴锡提精兵数千亦自北来屯于益阳乞粮于郡守魏舜臣舜臣拒之锡即以兵趋郡走舜臣公闻而招之欣然归附激以忠义锡愿尽死击灭冬至平其巢穴公方欲之鄂而羣盗曹成拥众十余万太尉张浚招之不降自江北纵掠入湖而屯于攸县时马友阴有马氏之谋乃诱成以广西之利成张声势欲南公曰若使羣盗遂其谋则三湘五岭皆寇而江南之形势壊矣乃屯于衡之安仁有卒才数千命韩京军回雁吴锡军桂阳遣人喻成以祸福分给粮饷羇縻之成逡巡不敢进公以诸路形势利害请兵于朝求援于隣路者相继也皆不报相持百余日贼众忿公之扼已鼓噪直抵屯下公知不可遏乃肩舆入其军开谕国家威灵贼罗拜公与之约毋焚掠成等从命拥公至道州公时有聴训厉贼惮公之正使巳不得大纵乃送公出营公上章以讨贼不効自劾固请追服有防召赴行在力伸前请得补服终长起知贵州时南海贼号大棹与福建多桨船商贩者劫掠海道所在窃发咸不奠居兵时疲于奔命讨捕不能得公一日召胥魁诘之曰吾闻大棹阴与汝曹通故兵将动息贼皆先知今逐实言不然置尔于死地矣胥魁大恐具言城中富家某人大棹之囊橐也遂命捕至盛陈刑具诘责之即首服令悉具徒众名姓往来宿食之所穷诘尽得其实令州县籍其产业五家为甲羇縻其家族已乃释之令指纵多无不获其多桨船命依市泊过蕃法召保给据然后得行于是贼党消散河道清静州为蕃商所聚人多入其货而隠其置讦讼则书不可识语不可晓官必凭译者而译者受交隠其情实蕃商终不能自白公命求蕃书千文及他书数种先识之矣乃命吏以蕃书告喻羣商争来愬尽得其情应负之者悉征还咸呼舞归其国清明之政播于海外未几言者希时宰意论公罢之公遂乞致仕继丁永国忧服阕善类交章论荐诏许致仕归江州阴江东转运使公皆固辞被防赴都堂禀议明年至阙下奏曰太宗时许转运使乘驿入奏以絶壅塞之患真宗亦令更互赴阙自蔡京擅权凡召用人材止令赴都堂审察在外职事官亦止都堂禀议于是人材贤否政事得失上无由知臣多病早衰实不堪事愿得一望清光乞身归田有防不隔班引对问劳甚渥公上奏曰陛下方圗中兴之业而规模未定故号令不一昔汉髙祖之取天下其谋先定于汉中先主之谋巴蜀其计预陈于新野今无一定之论是以九年而无成且君子小人之进退实安危之所系今庙廊之上乃有附逆之人而欲弭边衅宁区下不亦难乎愿陛下无忽天语称奬加秘阁脩撰公固求退不许时东南漕臣当饟刘光世张俊军诛求无限量公曰吝于出纳有司职也痛加裁损遂少横敛葺芜湖废仓寄缷诸路纲运以省般运之劳又乞置造船场于建康府南康军以絶掠夺舟船之扰两军军衣例以夏税绢充绢恶至一疋添结钱千五百谓之估剥钱公行下诸郡令纳绢者当亲纳揽纳子钞及姓名于绢端以絶滥恶免估剥之费伪齐入寇刘光世军于合肥贼军渡淮公方在上江光世欲走乃声言乏粮时车驾在姑苏中外震动诏书促公济光世军公昼夜并行至太平州光世辎重已蔽江而下公至庐州而光世已引兵出东门矣公直入城具以仓库金糓岸次纲运上闻按抚居民以大义责光世光世乃改圗进袭刘麟破走之非公则光世几败大事然公为漕臣而与主帅不协乃力求去诏与浙漕张汇两易镇江府吕城夹岗势髙久不雨则漕甚艰公取唐韦损刘晏攷覈状鸠工聚材増浚治遂无浅阻之忧于徳胜桥置仓和籴乃以平价且免脚乘欠折每上江淮粮运至镇江则潮闸占舟船妨折运而纲兵侵耗乃乞置仓以转般为名缷纳诸路朝廷从之公连年入觐未尝不求归上嘉叹髙志亲书芗林二大字以赐公除徽猷阁待制陞转都运使公辞上曰此旧物可无辞也居三月除戸部侍郎再辞皆批荅不允公奏曰安民固国必资储蓄江西宜于洪州置籴于江州置转般仓以给淮西湖南于潭州置籴于鄂州置转般仓以给襄汉湖北于鼎州淮西于庐州淮东于真州与造舟船则遣戍出兵无往不利当今天下急务有三焉一曰士风不竞二曰兵籍不脩三曰戸版不实显忠良黜侥幸才则举循名责实所以正浇薄也去老弱升勇健创簿正名使诸州上帐于兵衔诸将上帐于枢府着乡贯书事势季申嵗攷所以除诈冒也凡诡名挟户典买推收进丁退老分烟析生田畆升降货殖盈虚必以时覈实所以革欺蔽也此特大略耳推而行之则在乎人焉公因入对言敌情不可测宜饬边臣严为之备论奏甚详上顾问辱三奏对移时中书舍人潘良贵摄左史忽出位言曰天时暑甚向某不可以无益之言久动圣聴公退即上章待罪且乞致仕曰身叨侍从职在论思入觐严宸叠防清问但欲丹衷之罄不知寸晷之移遂致紏弹是为过咎上批向某无罪可待所乞致仕降诏不允良贵亦待罪上曰榻前之语良贵何由得闻可谓面谩矣特放罪与宫祠公求去不已乃除徽猷阁直学士知平江府公复力辞不允上赐舟亲题曰泛宅公之官两月复乞致仕闻王伦使回欲行非义之礼归意益坚复伸前恳仍具奏曰比王伦由平江闻河南故地可得维知使人以诏谕为名臣窃惟御戎之道自古人主不惮屈己与之和亲有之未闻首足易位者也宜谕韩世忠却之又臣闻本朝使金国者多于城外经过自有此例已闗国信计议所讫防诏许公致仕仍特降诏奬谕以宠异之公归田隠创堂别圃摘话语名曰改疎追和陶渊明归去来词以见遂初知止之意逍遥徜徉髙视宇内遐观物表自适其适者凡十有三年虽懐忿不然不议而亦不遭死徙之祸可谓能见几而作者也开府公葬清江之芙城公于其剑待地曰金泽植松栢营兆域棺椁衣衾无一不具壬申三月十有六日以疾卒于正寝享年六十八病中自占遗奏其末曰勿为小康而忘大计讣闻正奉大夫诸孤奉公之丧以七月庚申葬焉娶宗子博士范瓛女封硕人子七人洛右奉议郎澹右奉议郎浯右宣教郎余早卒女七人长适右宣教郎刘长福次适右从事郎吴敦谦次适右迪功郎黄掞余在室孙男四人孙女六人公天姿超迈读书务观古人大节不専守章句志大气刚见义必为置死生于度外识虑深逺洞见物情剸剧治烦迎刃而解兴利除害不计目前为政虽严而宅心忠恕性至孝承顔养志必探其微友爱诸弟恩泽徧诸侄然后及孙和睦宗族置敦义庄以赡贫者敦故旧亲名贤与朋友交尽言无隠赒人之急不计其私自奉甚约素重常某死之日经营其大事陈公瓘黄公庭坚以贬死皆往防其葬竭力资助焉少见刘公安世问为学之要安世曰诚而已此司马公之教也公敬受以归其后复见极论天下事器之深加叹赏曰异时必有立于世方腊作乱朝廷下发运司捕之公时为属献言曰若急请于朝以刘公安世尹南都陈公瓘镇金陵人望归之可不劳兵而破矣识者曰此真良策也司长不能用致仕之后积俸钱三百万谓子弟曰无功而受禄可乎悉捐入郡庠为养士蔵书之费则公之仕也不念于利禄可知矣建炎己酉之冬与先君遇于熊湘之西神姿爽迈超出羣众议论英发忠诚动人涖官临政声震一方望之隠然先君尝言于庙堂曰向某气质忠鲠心向国家尊戴君父徇公忘私正今日扶持三纲可备使令之人也惟宏于公既当子弟之列而终身不获贽见状公平日不已僣乎方圣学衰微异议繁殖或能使君子大人心之精微不明白于天下后世是以征诸先君之言敢书公行事以俟作者而不辞也
　　刘开州墓表
　　绍兴二十有六年闰十月乙夘元祐丞相刘忠肃公曽孙芮葬其皇考开州太守皇妣孺人蔡氏于潭州湘西谷山之原故谏院颍昌韩璜先既为之铭故判监江陵孙伟继尝表其在峤南之墓而芮又有甲寅碣阴释疑之记矣他人尚何言哉推苪三世専以脩其天爵负荷世业芮毅然之气激切动人念念以不能从先志返葬岭北为深忧自癸酉嵗至于丙子居阨穷中卒克成其志者实赖彭城刘公锜矜芮诚孝大推锡类之仁芮始卜地屛去阴阳家祸福之説曰克襄大事死则暝目既葬人皆以为江山形胜土厚水深真公侯家佳兆也夫事无大小运无兴废要之在有成而已志立不贰神明来应如芮孤洁之身积其意诚天星再周越岭浮湘水陆千余里一举而葬者千丧在芮之分亦可谓能办大事矣此志也可为天下人子法君子尚之常人忽焉而某精知之所以直自恕其不足以及先进而敢踵二公记开州之葬以诏天下后世之为人子者当励志存诚不可以力不足而遂死其亲也
　　赵监庙墓表
　　君讳睦之我宋太祖皇帝弟魏王之五世裔孙也以祖在检较少保镇潼军节度使荫补入右选积阶至秉义郎绍兴二十九年八月乙夘宴坐而终享年五十有九娶张氏子五人公逺公通公达公适公巡二女早卒一女未笄孙男二人彦回彦弓以十月壬申葬于天柱峯南官塘之原靖康二年春京师沦陷君奉母夫人携幼弟孤侄南奔寓于衡山女兄孀居自岭表迎致以禄养从仕累为筦官公勤亷洁尝监岳祠前政不良能行值寇暴至左右皆弃去独一兵负免之君至即拔为部辖曰士大夫遭乱失节者多矣小人而能义事不可不旌也君事偏亲抚弟甥于隠约中至于成立而人无间言与人交开心见诚待下寛慈民间号为佛子遭亲丧哀毁无违服阕如在所见权臣欺天擅命慨然而归不复出仕食指日众忝养微薄而安心意恬了无忧愠乃礼脩儒教子以诗书不耽于释不养于老时时独酌浇灌胸中以舒写忠愤好论秦汉以来兴亡大事品量拨乱济世人物自东夷深入及朝家不得已行孟轲氏畏天之论义气填膺嚬蹙切齿言曰人能磨琢性情至于无血气争竞之心然后可以从仕吾侪狭隘小人岂能广大如此惟君平易简直不脩饰以取誉不奔走以干进虽圣主仄席有诏求亲贤而当路无由知之未及举用遂尔沦亡夫干将镆鎁不斩不伐则莫知其足以摧击坚强也镜涵其明不照不鉴则莫知其足以区别妍丑也士蔵其器不登不洁则莫知其足以处大事济大难也国步方未平有如此宗子犹不得一伸其所蓄况幽逺之大哉安得抡材之士肯尽搜求举用之道乎噫国家兴隆在天下贤士彚征而已欲以觉今阐后此赵君墓表之所以书也
　　彪君墓志铭
　　君讳虎臣字汉明生七十五年绍兴二十有二年卒卒之日湘中贤士大夫失声叹息曰善人亡矣子有一人将葬于湘潭防湖之源其子泣而请叙其行治求铭作者谨按彪氏出于楚鬭谷于菟实令尹子文傒世着姓于衞君七世祖避李唐中叶之患自山东徙于潭州湘潭县曾大父翼大父淑皆好善乐施有长者称父约天性孝友沉厚君生六龄家贫甚有道流诱之奋然曰我家世读书可从尔乎父甚壮之力遣就学頴出诸童穉年十有一逰郡庠俊伟不羣既而连遭大父母丧竭力营养不汲汲求进获荐之日年逾四十益念亲老不复求仕以经术教授学者争迎致因是徙居湘潭县之冠田天性和易而教尚方严以不欺为本以孝弟为先以文蓺为后故从之者不徒务进取率有不畏而不为青人张所早逰京洛闻二三先生余论所至知访求人物宣和中典教长沙遣其壻就学逺近士子益依归焉号为乡先生居亲则油油翼翼不忍暂出无毫发忤丁父忧虑无以葬友人谭烈父奉议公极见其哀毁恻然心动则与以己所卜地又使用其最吉者及至葬逺近来观无可恨恨皆叹息曰此诚信所致也因母有上气疾遂究心于医每疾作与其配王氏衣不解带及母丧年始衰矣哀慕如童少夫妇终始相敬君必整冠衣危坐生二子曰居厚居正女一人适乡人许君许君早卒女从父母守志节不贰收教亲族孤遗者三人教之不入自恨自责为之婚娶死又抚其孤终身与人交惟恐其有不善父子兄弟朋友之间有争忿欲离絶者以为之洗磨瑕垢复相和好隣有幼孤以门内閴夺潜寄槖中巨万君哀而受之长而归之无毫发取奉上不过恭接下不轻狎爱重故旧犯而不校胸中了然不妄臧否遇人饥寒解衣推食君之学本诸六经泛观百氏无所不通甚不喜浮屠学我仲氏被召造朝访以治道君慨然曰今日之急民心涣散收之在于理财理财在寛其力省官吏而严限冗杂并州县而尊重守令禁侈而节制衣服励任予举孝亷严保仕増泉货行法之初遣使观风者较真伪信赏必罚时不小康者未之有也其言明辨亹亹有条理真懐才抱道不试之人也有湘山野老十一论传于知己方君壮年靖康守王公某倜傥好士闻名立挽致一见竒之欲以边功奏君曰此浇冒事某不为也晚年欲劝就恩君笑曰早乖志愿晚而窃禄非本志矣少时与同郡王以宁负豪气不相下后二十年王因乱自达以诗问君曰浩歌排两脚豪思横天涯今如何也君谢曰初年习气扫除尽矣穷达异道何相问为足迹不入城府者二十年伏饥腊寒泊如也交逰裒金为求田问舍君不肯受我伯氏及向公子复交以书喻之君虽不得辞而终自愧自舂陵周先生死湘中学者无所师承吾先君南渡熊湘君一见则有得于心及其子长遂命受业于门矣将启手足命居正曰尔其卒业于文定之门援笔书曰痛哉永诀累吾良友又命居正达意许氏俾尔姊得终其节则吾死亦瞑目矣语毕而卒呜呼生不为名利累死不为儿女悲临大变质诸义无愧辞全天归之可谓仁矣惟君深知宏义不得辞其子请谨状后九年居正再拜而前曰楚衡先生既终矣铭先人之墓者舍先生谁可为之铭曰
　　维时子文孔圣以为有未知兮后二千年其曽孙能之不王不伯纾国难以成其忠兮而天命婴之克振厥祖有曽孙兮启佑后人而敬承之我作诗诏尔三楚之士兮庶或赓之
　　谭知礼哀词
　　楩楠豫章材之良者也不可以其夭于斧斤而等之樗栎也五糓种之美者也不可以其伤于蟊贼而谓之不若荑稗也吾友谭知礼是不失节于逆臣痛愤主辱而死追赠延康殿学士谭公世勣之族侄也知礼生长市防间本碌碌读书从众为举子事一日闻武夷胡先生来寓衡山慨然束书登堂拜伏请受业焉退居近便地扫除前日气习抱春秋经三传阅资治通鉴未几文定先生殁知礼乃去既而委妻以事亲遗二稚子来居萧寺读书不舍昼夜以懐盛器粗饭菜羮而食知礼益僝然若不胜衣宏尝闻之曰何苦如是我为必得计也宏曰世俗纷华葢有命焉其可必乎礼笑曰世路纷华不足以立身事亲我之意惟有读圣人书求圣人之道庶几其可然而知礼愚欲若形清虑磨以年嵗必欲见圣人之道然后归耳不如是约恐资斧尽则不足以成吾志宏因賛之曰是在我者真可以得子其勉之知礼益自信时朋侪亦有为是念者不能如知礼之坚决必求也则有以浮言揶揄之者知礼不为动其志益励不幸其亲病知礼归不及见其亲之终也先时揶揄之者悻然以不孝为知礼罪且播之乡曲呜呼匡章通国谓之不孝而孟轲氏独礼貌之者以其志之无罪也今观知礼之志加于章子一等矣遭是名也可谓不幸非惟是之不幸也未及终丧旋又身死焉呜呼使知礼而不死则充其志崇大业庸讵知其不可以为济生民之津筏乎庸讵知其不可以为荐之神明徳盛而充天下乎夫人欲以如是一身而事其亲天下孰能加焉噫受命之穷其重不幸也虽不得见其成而原其志即其根种乃五行之秀天地之英也彼纷纷之诽谤岂能揜铄其精神而诬蔑之哉后二十年二稚子长者夭少者颇能忆其父事固穷事母孝以读书立身来拜且泣曰自先人重遭不幸其孤不肖至今未有铭文知先人者惟先生在敢以请宏曰是诚在我我其可辞铭曰
　　周公而上大道行孔圣孟氏而下大道不明仁义充塞千百五年有二程天下诸方见者教育各有成惟我先君子挺然后生知之以闻晚嵗卜居衡山之下慕而后者有如君不幸短命死苗而不秀知者悲辛
　　题吕与叔中庸解
　　靖康元年河南门人河东侯仲良师圣自三山避乱来荆州某兄弟得从之逰议论圣学必以中庸为至有张焘者携所蔵明道先生中庸解以示之师圣笑曰何传之误此吕与叔晚年所为也焘亦笑曰焘得之江涛家其子弟云然按河南夫子侯氏之甥而师圣又夫子犹子夫也师圣少孤养于夫子家至于成立两夫子之属纩皆在其左右其从夫子最久而悉知夫子文章为最详其为人守道义重然诺言不妄可信后十年某兄弟奉亲南止衡山大梁向沈又出所传明道先生解有莹中陈公所记亦云此书得之涛某反覆究观词气大类横渠正防书而与叔乃横渠门人之肖者征往日师圣之言信以今日己之所见此书与叔所着无可疑明甚惜乎莹中不知其详而有疑于行状所载觉斯人明之书皆未及之语耳虽然道一而已言之是虽阳虎之言孟轲氏犹有取焉况与叔亦逰河南之门大本不异者乎尊信诵习不敢须防忘勇哉莹中之志某虽愚请从其后
　　题司马传公帖
　　愚晚生于西南僻陋之邦幼闻过庭之训至于弱冠有逰学四方访求歴世名公遗迹之志不幸戎马生于中原此懐不得伸久矣今获观文正司马公献简传公书诗十有二纸反复诵玩亦足以见君子之交虽相称誉必以情实无朋党比周之意也哲庙之初拔茅连茹以其彚征故元祐之政斯民鼓舞乃有立党论以排君子者遂使神州陆沉者衣冠蹙于江左孰能反斯道任如文正献简者之人以佐天子内脩政事外攘夷狄复祖宗之境土乎堂堂大宋必有人焉易曰否终则倾言否之不可长也予傥不以穷困疾病即死尚庶几及见焉
　　题刘忠肃公帖
　　刘忠肃公曽孙芮访某兄弟于南山论心讲道因得观其先世遭防诬之本末则顾有以自附者于礼有之贱不诔贵者为其近于谄也幼不诔长者为其近于僣也推是礼而伸之则晚生下士而欲称扬羣公先正之徳业多见其不知量矣故某于丞相徳业不敢复措一词惟是歴观前世名公巨卿辛勤立门戸不旋踵而败壊蔑有闻焉多矣其所以败壊无闻者何也后无人也若今肃公之子执义明白而不摄于威武不渝于患难不移于贫贱若忠肃之言尚守其先志其曽孙虽贫且贱然明于事君之义强学力行益能保世以滋大夫富贵功名一时事耳惟久处穷约之中而能滋其大徳业传之无穷真可谓人之子孙矣某以绵力负荷先业战战兢兢常惧勿克且忠肃公曽孙之能若是也既欣且慕其识此也以自固也亦以诏我后之人
　　题孙判监奏稿
　　余友孙防正防文南山示余以其先人奏稿呜呼此上蔡先生所谓不为一身之谋而有天下之虑者也存是心而不失识可优于天下是特寳是故纸陈墨欤固将推是心负荷先业光而大之也孟子曰古之人所以大过人者无他焉善推其所为而已矣正孺勉之哉
　　题张敬夫希顔录
　　颜子资禀天然完具者以其天地心大则髙明髙明则物莫能蔽故闻一知十观聴夫子言行终日不违更无疑义亦可谓贤达之士自足一生矣然夫子必博之以文使顔子求知所生而至之约之以礼使顔子既知所终力进而终之致顔子进徳脩业与天同大不止了其一生此圣人所以成就英才欲与共代天工者也论语之所谓礼即中庸之所为善顔子有不善未尝不知至明也非物格者不能也知之未尝复行至勇也若非仁者不能也起居言语无非妙道精义自不可须防离故欲罢不能也既竭吾才可用力处顔子无不尽也如有所立卓尔颜子见夫子妙处卓然分明也虽欲从之末由也已非不能从也妙处不可以才力进也要当加之以嵗月自然而化耳此顔子之学所以为有准的也当时夫子循循善诱之方今虽不可得而闻然博之之文约之之礼具载于易诗书春秋粲然盈于天下日月之间患在人由之而不知或少知之而遂自画不下顔子进退不已之功耳此圣学之所以鲜传异端之所以横流为可惧者也敬夫着希顔录有志于道大哉志乎顔子欲为大舜其所为者有始有终如是焉终亦不已矣故夫子既许顔子以损益四代而犹戒以放郑声逺佞人不以人心为可恃也使敬夫而得是意则玩是录可也忘是録可也庶几传之者广而圣人可作邪説可息岂小补哉某从事于斯既専且久故乐为敬夫道不自知其愚也
　　题大学
　　傃甥尔曽叔祖祭尔攷之词曰勿忧傃不俊当忧其不学勿忧傃无官当忧其不立呜呼至哉斯言也夫不学则不能有立不能有立虽俊而贵将焉用之自恃俊才挟贵势以覆宗亡家者多矣余故曰尔曽叔祖好学有立之言为至也虽然世学多岐鲜知正务大学一书孔氏之门指学道之正路也余今授尔以伊川所正之文往熟读之朝夕勿忘必至于能有所疑亲师而问之取友以磨之必至于昭然若发防一见天地之全古人之大体庶几学成有立不负尔曽叔祖敦厚本宗之志以不坠尔祖延康公之业矣傃勉之哉
　　题祖妣志铭
　　建炎乙酉之秋江淮河汉之间羣盗纵横先文正被召趋行在仲任行事某当家贫以强暴逼人沮漳之间非遗种处也则奉母令人及诸亲属弃生生之资渡岷江而南不几月大盗蜂集故庐文书数千巻悉为灰烬而祖考祖妣志铭亦在焚中庚戌嵗得祖妣志铭于吴郛衞道衞道先君门人也绍兴戊辰仲得祖考志铭于防掞徳华徳华广平先生幼子也此吾祖考祖妣之徳义行业防二子者传焉殆将泯矣为人子孙乃震于一时离散死亡之虑忘其祖考祖妣之所以明扬于千万世者而不知负之以生死死不瞑目矣今也幸而得之谨手录而蔵之又将与知敬其祖者传而广之庶几哉可以息黔补劓圗全而归之于父母也
　　被召申省劄子
　　闻命震惊防知所措伏念某昨受先父荫补旋丁外艰服除之后庙堂亦尝怜其贫因俾之窃禄而某一向灾蹇疾病频仍曽无好嵗血气衰损重以长兄亡于瘴毒痛心伤血鬓发成丝目视昏花步趋缓纵顾兹凋朽乃防严召虽有陈力就列之心已觉筋骸之难强矣起坐徬徨无以为计退而深念使某奔走承命能有涓涘裨益于国事则虽颠踣道途亦无所恨若只贪冀荣宠忘其临深履薄之志徒然冒昧而不可谓之孝尚何望其忠哉輙布悃忱上干洪造伏望都俞之间一为敷奏寝罢成命俾某得保其支离以终天年非特小生之幸亦足以昭圣朝不使一物失所之仁于天下矣
　　求仁説
　　闗西刘子礼访愚于南山之下相与论圣人之道焉如愚者真所为道师之言仅能不识者也乌能呈人容色知病浅深而药人之病起人之废乎虽然论道者解博学之难如子礼之谦不耻下问而不一言是失人矣夫圣人之道本诸身以成万物广大不可穷也通不可测而有一言可以蔽之者曰仁而已仁也者人也人而能仁道是以生生则安安则久久则天天以生为道者也人之于道下学于己而上达于天然后仁可言矣论语一书大抵皆求仁之方也审取其可以药己病病去则仁仁则日新日新则乐矣此岂言语之所能及乎故为求仁之説以赠所以相勉也亦因以自警云
　　祭杨子川文
　　呜呼子川元年乙酉之冬我兄弟奉板舆渡岷江而南迈始识君于熊湘屈指六十六年终始保而无亏常离忧于聚散今云亡而莫追呜呼子川信先民之有道友仁以自辅事贤以自将我兄弟情与相款狎美景良辰往来上下览衡山之雄秀观碧泉之清洌鲙神鲤以食我酌清泉以饮我酒酣意得谈今玩古目视霄汉气吐虹霓或好词以我誉或正色而相规生迟莫而不休心晞慕而不退呜呼人谁不生而子川之生为有知也人谁不死而子川之死尚有词也有知不昧有词可埀君蹈常理又奚以悲敬陈薄奠惟君歆之
　　祭赵仲礼文
　　呜呼仲礼出自秦王呜呼秦王宗室之英如何后嗣亦弗能振维时仲礼禀气之纯菽水致欢孝于事亲死而不忘恭于事兄善与人交开心见诚大友于弟逊而不争遭时艰难有懐欲征人意我异弗厉弗兴浩浩义气填胸塞膺发论慷慨引史为征为时惜贤为国忧民退安陋巷如鲁诸生好古乐善河间东平在涧在陆如何大君不怨于天不尤于人日饮尊酒以乱我心呜呼仲礼大舟陆沉与我愚者利同断金笑语未终遽闻讣音宜康而夀天乎难谌斐词致奠魂方来歆
　　祭表兄范伯达文
　　呜呼表兄鞠于我家孩幼聪慧兰茁其芽固永夀君之所钟爱而文定公之所称夸与我兄弟情均靡他同队嬉戏言语呕哑发防就傅唱和歌诵诗读书共李分居我姑丧哀毁莫加从亲宿师待禄京华数载奉丧南归西坡寝苫泣血哀深蓼莪斩然头角志尚可嘉奉养偏继弟妺拊摩天性孝友能容以和勤力耕耘姑之桑麻兄弟朋友相从相过带经问学如切如磋上论羲轩下述丘轲妙在胸次神化森罗作为文章未壮登科遭时离乱邅回婆娑官于长沙寓领之阿流落虽深事业烝烝大臣知之荐于蓬瀛转对丹陛纳忠大君国论未定奏记辅臣好不可恃仇宜治兵时宰疾之退职祠庭阐髙东南籍籍厥声不戚困踬自乐其正久乃监郡复二大州廊庙思贤明诏征求万化本心献于前旒天子嘉之秘阁宠收有忌我者持节分忧剖符南海散地归休呜呼少壮未尝不合并既老至而长分离况外家之多难而孤露之已衰思往日之不可得已冀今来犹可致书而相绥呜呼天乎何斯人之不淑而讣音之奄来也敬致薄奠式陈菲辞以写予痛哭无穷之悲
　　祭范元作文
　　呜呼身之穷达在于命耶抑在智耶命之济否由于天耶抑由人耶粤观于公竟何如耶少处患难芝兰萌芽长富经史浸有声华承考之志克己无邪左丞爱之在于朝家起佐二州时多虺蛇从容笑语解其纷拏仍使六车驰驱骃骅一裕国计不弭民嗟啧有烦言载鬼一车婆娑散地种栁栽花有台有观无竞无哗毋怨毋恶莫怨莫嗟子子孙孙绵绵如昔之进也鹗荐有嘉后之弃也玉本无瑕达在命只济由材加优哉防哉人生有涯寝于巨室天髙至遐一觞致奠魂其歆哉
　　文定书堂上梁文
　　我祖武夷传世漳水成家自戎马之东侵奉板舆而南迈乃眷祝融之絶顶实繄诸夏之具瞻岩谷萦回奄有荆衡之胜江湖衿带旁连汉沔之雄既居天地之中宜占山川之秀回首十年之奔走空懐千里之乡邦燕申未适于庭闱温清不安于枕席纵亲心之无着顾子职以何居气象巍峩欣瞻曰宫之近川原膏壤爰列舜洞之旁背枕五峯面开三径就培松竹将置琴书良为今日之规永作将来之式生徒大防筑削告成所用脩梁聊申善颂
　　抛梁东爰有仁人住岳峯万里春光来席上四时和气在胸中
　　抛梁西诸峯秀色与天齐人间日望兴云雨雪月吾皆自品题
　　抛梁南靖深端北俯澄潭池面跃鳞看似锦竹间流水胜于蓝
　　抛梁北大家尚尔淹南国春秋拨乱仲尼书年来献扫妖氛则
　　抛梁上道与天通自奋扬当仁不愧孟轲身禅心事业遥相望
　　抛梁下明窗净几宜凭籍道义相传本一经儿孙防见扶宗社
　　伏愿上梁以后庭帏乐豫夀考康宁中外雍和子孙蕃衍流光后世受福无疆
　　碧泉书院上梁文
　　上圣生知犹资学以成其道至诚不二宜求仁以觉诸愚振古于斯于今是式开大业属在吾人永惟三代之尊学制遍乎家巷爰从两汉而下友道散若烟云尼父之志不明孟氏之传几絶顔回克己世鲜求方孔伋论中人希探本弃漆雕之自信昧端木之真闻干禄仕以盈庭鬻词章而塞路斯文扫地邪説滔天愚弄士夫如偶人驱役世俗如家隶政时儒之甚辱实先圣之忧今将寻绎五典之精微决絶三乘之流遁穷理既资于讲习辅仁式借于友朋载卜防文之方乃堂碧玉之上南连恒岳北望洞庭居当湘楚之中独占溪山之胜震风凌雨人知扬子之帡幪寒士欢顔心壮杜陵之突兀帷下不窥于董圃车喧宁接于陶庐期圣奥以繙经立壮圗而观史由源逢委自叶穷根明治乱之所由岂荣华之或慕贫者肯甘于藜藿来共箪瓢至而未断其贤愚惟应诚笃无行小慧以乱大猷各敬尔仪相观而善庶几伊洛之业可振于无穷洙泗之风一回于万古清朝大匠告举脩梁欲见鄙心聊申善颂
　　抛梁东波光碧玉日射红春到栁条金色嫩莺迁乔木万方同
　　抛梁西秋空新月淡娥睂侍讲不从歌舞乱秦闗伯起定天知
　　抛梁南衡峯云碧净潭潭一篑进功谁是伴坐看青色胜于蓝
　　抛梁北妖气未除闗塞黑羲经求辅敢遑宁作颂永埀千禩则
　　抛梁上青天白日云无障清明奴亦知之妙处直须朋友尚
　　抛梁下道徧乾坤无缝罅胸中变化事无常可与吾皇辅宗社
　　伏愿上梁以后逺邦朋至近地风从袭稷下以纷芳继杏坛而跄济云台断栋来求槩日之楩楠天路渐逵看引风生之骐骥驱除异习纲纪圣传斯不忝于儒流因永埀于士式
　　论史
　　太公
　　项羽谓汉王曰不急下吾烹太公汉王宜曰如吾与若俱北面受懐王命约为兄弟吾翁即若翁必欲烹吾翁是欲自烹而翁也羽昔年弑君而今欲弑父既无君父何有于兄弟吾将以死讨君父之贼岂忍为汝下乎
　　刘项
　　秦以酷急失人心项羽又所过残灭所谓以火救火沛公素寛大长者一时便有首出庶物气象譬如奕棋此第一着胜羽也沛公若不能还军灞上则必与羽鬭于闗中是以桀攻桀兵强者胜一还灞上不为利欲所昏清明在躬便志气如神应对皆当此第二着胜羽也至于第三着以羽弑共主举军缟素告诸侯而伐之此着正是既入彭城则取货寳美人置酒防无意讨贼龙头蛇尾着而不杀遂使羽一向猖獗几不能定然羽拙甚故终能取胜夫战之胜负不足以决成败故羽七十余战未尝败北终归灭亡汉祖得伸与屈夺之机韩信在其机中而不悟而为之禽陈余龙且在韩信机中而不悟而为信禽信可谓知其小而不知其大者张良于一时人物独许之以可当一面亦大竒矣以比汉髙便自霄壤汉髙可谓天授诸人不知天命即与之争枉作乱臣贼子耳
　　韩彭
　　韩彭之所以亡身及其族者以梁楚为之累也使信越不爱梁楚汉安得而族之
　　黥布
　　薛公一言而封千户薛公楚之望也此汉之所以破黥布也或问布之反出不得已君子恕之乎曰臣而反其君乌可恕也或曰为布计者宜如何曰靳西之过汉祖遥问何苦而反布宜应曰臣不敢反也方陛下危困之时爱韩信彭越及臣如手足今天下定矣则视之如寇仇徃年以诈缚信今年以疑掩越残其身夷其族陛下平日寛大长者今变而为狭隘之人臣与信越同功一体乃忍死于狱吏是以至此若陛下察臣无罪反躬知愧退师释甲则臣束身自归岂忍多杀士众为背叛之人哉汉祖服义不比常人一言而官季布以一言而置蒯彻以一言而释栾布夫若布为此言帝必有以处之矣
　　景帝
　　汉景方其宠晁错虽穿太上皇庙堧垣亦无罪及恶临江王则侵太宗庙堧垣倒而死亦不恤任私意而不循义理使君臣父子一至于是又以郅都为中尉贵戚宗室号曰苍鹰后坐不与临川王刀笔竟被诛既宗室多犯法则又用甯成夫欲亲亲必选有节行贤徳之人为之师傅为之交逰下民犹不可以酷法治也况宗室乎
　　晁错
　　晁错小有才未闻君子之大道遂致灭宗岂特景帝寡恩哉错若自请讨吴以周亚夫为己副军事一以委之岂至若此
　　周亚夫
　　人不可不知道知道然后知进退亚夫勃之子细栁军容威震人主吴楚之反计谋独出诸将之上有葢天下之功及因争废太子不能得可以逡巡引去矣后更为相不知景帝特以人望用之也先不肯救梁后不肯侯王信取诸贵戚怒及不肯侯匈奴降者乃谢病免赐食无切肉不置箸见之使皇恐请罪可也犹顾尚席取箸其不知几如此其见杀也岂特景帝之咎哉
　　唐太宗
　　太宗起义兵首数髙徳儒佞谀之罪而斩之此义声振其令天下以救苍生此仁声振也此其所以有天下也论其行事则一大将才耳非有大君之度也如髙丽不服遣将经营足矣乃逞雄心忽忠言而自行迄无成功劳敝天下他日髙宗遣将平之如反覆手耳
　　中兴业
　　易俗
　　国家之败必有壊乱不起之处深知其处大变革之者其功大小变革之者其功小不变革者必沦胥以亡夫风俗者人主之所自出士大夫之枢而政事之影也近世以来行义凋损政事殆废风俗薄恶人民嚣顽子弟变父兄者有之为王臣而从盗贼者有之为诸生而献敌庭者有之卒弑其守者有之民杀其令者有之执亲之丧而谋从王事者有之以卑贱而徼讦动摇尊长者有之上下习以为常恬不知怪而三纲絶息人道大壊乱之所由作兵之所由起也昔秦政王莽以酷急烦苛而亡汉髙光武深达权变知救弊之理革之以寛简故能以匹夫而有天下及西晋尚清谈弃礼义中原涂炭琅琊南度因循不能大变虽名贤辈出仅能扶持不絶宗庙之祀其间凭恃强众自以为能不知救之之道随流波靡功几成而亡者不可以概举夫已往之事当今之覆辙也人君鉴乎此三者知当今之务在乎革易风俗则当立至公之心彰礼义之门谨人伦之政严上下之分以消悖逆用贤能杜私谒絶货赂务实去华信赏必罚以消背畔不开越诉之端以消徼讦干进者黜之恬退者拔之以崇亷耻鼔天下之人翕然并兴于义而不可以利婴其心臣之于君下之于上实有子弟衞父兄之志何兵不彊何贼不殄何强暴不治而中兴之业成矣
　　官贤
　　设官分职所以为治也近世以来善事上官渔夺下民者守令也畏嬖宠之势挠乱州郡使上下之威不震者有司也阿党权贵而不击刺官邪淆乱是非为荧惑者台谏也逢君之恶壊法乱纪流毒天下者今执政也士卒愤惋等威不立冒功滥赏而长寇仇者将帅也夫设官分职所以为治而败乱无不由之何也推考其由本乎君心多欲上下交征利不慎名器科品冗滥改易频烦存空名而不责实效之所致也今欲圗中原必反之而后可夫相者君之辅一日非其人天下受其害矣况今海内大乱危亡已见而君之命相也方且尝试其人相之受任也方且尝试其术而偷安目前施施然自以为至安是执政未能胜于徃时也君不欲闻其过誎诤之臣杀之黜之后来者不敢直言是台誎未能胜于徃时也监司畏避盗贼引身先遁与郡县相委逺赃汚狼籍者不治干纪纵横者不禁是监司未能胜于往时也守令不能抗贼反乘势刻剥以殖其私是守令未能胜于往时也诸将拥众填集行朝坐视干戈之抢攘盗贼之云聚而不能击刺是将帅未能胜于往时也徃在中都全盛之时以是而败今欲偏方败亡之顷以是而兴不亦难乎人君能内正其心笃求贤之志优臣下之礼选用贤才举籍几出于阉官之门应奏有劳献颂可采奉使无功曽立伪朝而不次超升者皆降黜之罢借补禁权摄其已借补而功效不着明者夺之其见权摄有治状者授之凡内外之官皆使久任责宰相以公卿大夫皆当其才责谏臣以日进逆耳之论责监司以守郡清肃责守令以戸口嵗増责将帅以寇盗弭亡不胜任者必罚无赦于是有用未当其才者则易之用未尽其量者则外之有称职者颁告天下用西汉法増其禄秩而勿徙郡县守令政治卓然者如东汉法守入为三公令升为刺史罢经蓺诗赋之选立孝亷经术政事之科使郡守嵗举举非其人者当坐诚如是则仕途肃清可以革目前之弊而望中兴矣
　　屯田
　　师旅之兴常患粮食乏絶故楚汉争敖仓王世充李密争洛口三国之时江湖海岱王公十数多以乏食而自破曹操知时务之要募民屯田置典农之官于是所在仓廪丰实征伐无运粮之劳兼并羣雄强于天下方今江北汉南郡县土地膏腴率多荒废遗民艰食死亡几尽宜如曹操列置田官専典农事募民屯田下巴蜀之粟出巴蜀之牛以给贫民使安生事民闻之必竞来归有三利焉富国彊兵一也消弭羣盗二也行师省转输之劳三也不然江北郡县应使无几不堪调发财尽而怨怨极而叛怨叛之民不可复使可不虑哉此诚与典之所当务也
　　练兵
　　建国必设险阻本朝都汴无山河之固以甲兵为强天下治安数千万众环而坐食衣纨帛而忘甲冑习工艺而疎弓马安慵脩而惮劳役死者补以空名亡者不销其籍出戍者赂而不行出征者将不加防进不得快战以立功退不得温饱以保意负罪亡命遇赦自陈即与洗涤或竭力战鬭则将党受赏而已不与怨愤而叛则招以官此军政之所以壊也革之之道在人君深自刻励优防将士与同甘苦拔忠义武勇之士以为元帅料简诸将之兵汰其庸懦申以阶级之法考校诸将之众明以分画之制而増损脩整之见众不必更募罢招刺禁扳换勤训习其间必将有部分严饬士卒精练者特加奬擢出从征伐惟才是用无必官资捕斩首级者赏之以金帛灭贼复地者赏之以官爵封之以国土有犯令者亲贵必诛赏罚严明此孙武子所以制胜于天下诸葛公所以抗衡于中原者也何桀贼之不灭黠冦之不膺中兴之无望乎
　　定计
　　王者必定都以系逺近之心汉祖据闗中光武据河内先固形势之地以立根本然后亲帅三军东征西战身犯矢石未尝一日安坐而守也今外有必报之仇内有僣叛之寇诚能扩天地之量立致逺之志与士卒均劳苦收俊杰而用之激励诸将自将而行擒李成于淮南缚张用于武昌扫孔彦舟之徒定湘中诏张浚出师与柴斌讨桑仲复襄阳如此则军声大振檄召江北诸镇谁敢不至待之以诚信约之以法度示之以赏罚谁敢不从是坐定大河之南而得猛将精兵为吾前驱也天子所至劳来抚绥礼用贤彦蠲除暴政河外之民困于兵戈必兴发愤之心相扇以归命天子亲统六师因而乘之一战而天下定矣此上计也复襄阳之后遴选重臣一守建康一守武昌一守江陵天子将虎旅西入闗一以顺将士之情一以资巴蜀之饶内脩政事外观时变此中讣也使诸将力取江州移军击灭彦舟之徒自江之北务崇寛贷茍相维持以待天命此下计也
　　知人
　　治天下之乱者必以知人为本汉髙帝从天下之士入汉中诸臣亡者以十数及闻萧何亡则大怒诚知其英贤不肯失之以资敌国也魏武帝从中原之士起山东叩门求进者众矣及得荀彧则大悦诚知其英贤任之可以谋敌国也汉髙将击魏豹先问其将言栢直则知其不能当韩信言项它则知其不能当曹参言冯敬则知其不能当灌婴其知彼巳如是之审且明故灭羣雄而定天下如指诸掌魏武将御袁绍有言田丰智者则彧已知其犯上有言审配忠者则彧已知其无谋有言顔良勇者则彧已知其可一战擒也其知彼巳之如是审且明故破敌国而据中原如指诸掌主上即位虽当艰难之时然涖天下今五年矣任用羣臣不为不众矣任黄潜善汪伯彦但为巡幸偷安之计而无立国坚守之谋以维扬屯兵数十万之众当数千逺来罢之金兵势如泰山之压卵耳而不战自溃狼狈渡江循致钱塘之变用范宗尹颓堕不振且天下盗贼皆庸人倔起志希财币朝夕自快而已岂有分裂山河之志哉稍出禁旅自足平殄而建议割地使为镇抚是赏盗以教天下也是以女真日横盘据西北盗贼益张蹂践东南百姓肝脑涂地号呼上天而不能救国势日蹙民心日散用人不当乃至此极实存亡危急之秋也主上茍以至诚待物以谦虚持己收天下之耳目为己之耳目收天下之谋策为己之谋策徧用天下之英贤则不患无汉髙帝之明萧何荀彧之臣矣庶几谋谟有定政令有经纪纲可正而冦贼可灭中兴可望矣
　　罢监司
　　有土则有民有民则有财置守令所以养民生财也置漕司所以平贵贱通有无使财货流丰也有民则有事有事则有争置守令所以治民息争也置宪使所以紏察奸欺使刑狱明允也平时监司州郡已不肯同心国亊互相忌恶自丧乱以来州郡専以抗拒监司为能监司専以陵挠州郡为亊为漕使者不能平贵贱通有无或厚敛茍免以资敌或重载遁逃以实已是使守令不得养民以生财也为宪使者不能察奸欺允刑狱赃汚狼籍者不按奸宄通贼者不治是使守令不得治民以息争也徒能变乱是非荧惑朝聴専利谋己移易官吏轻侮朝廷威令使守宰无所取则弃掷守宰教条使吏民无所取信下被其殃上爽其忧此则监司之为也昔唐贞观时専任刺史县令数年一遣大臣以六条巡行而天下大治开元之末増置按察诸司而官吏失职百姓怨嗟夫张官置吏本以为民方今民遭寇乱死亡无几自应减损官吏轻徭薄赋以存抚之况无益于亊而有害于民者或宜尽罢监司之职属之连帅选择守令使各清心省事専以垦田练兵兴利除害为务嵗终则连帅遣上佐列郡遣掾属起其贡赋条其利害述其职守三年一遣御史以六条亷之察吏之贤否问民之疾苦礼耆老赈穷乏褒善良起淹滞状髙天下者擢为公卿否者痛加惩督劝沮既明人思自励则财货自足刑狱自平奸宄自息而百姓安矣然后駈而义用之以敌王所忾也虽曰未必中兴人孰信之
　　整师旅
　　君者兵之司命也相者兵之心也将帅者兵之手足也君不能为兵之司命则孟徳専汉仲达専魏之祸生矣相不能为兵之心则王允见杀于防汜国忠见讨于禄山之祸生矣将不能为兵之手足则赵括陷其卒于长平章邯陷其军于新安之祸生矣顷年维扬渡江危急之际诸将握重兵者擅行不顾与众俱遁昔耿弇为将不肯以贼虏遗君父今乃弃君父而不顾可乎夫东南之兵非闗中之劲也东南之财非蜀中之饶也汉髙以闗中委萧何光武以河南委寇恂咸能遣兵调食逺资征讨今主上以闗蜀付之大将四年矣未尝出一人一骑以増禁旅未尝输尺帛斗粟以益军资监司帅守莫非其人朝廷徒得空文往来而已夫一胫之大几如腰一指之大几如股是以逺则四方之兵知有大将而已不知有主上也近则诸将之兵知有大将而已不知有主上也上之威令不行矣若是者可谓能为兵之司命乎苗刘之变不可不虑而思所以拔其根也今刘豫僣山东桑仲擅襄汉马友驻长沙孔彦舟在淮南其余羣盗所在剽劫不以十数相臣不能建议立谋遣义士发文诰以懐来之又不能指踪诸将武震以慑威之危而不持颠而不扶则将焉用彼相若是者可谓能为兵之心乎一旦有如防泛禄山称兵向阙号清君侧倒持太阿授人以柄不知以何术遏之也曹翰曹彬为将南征北讨兵不留行扫灭羣雄旁震海外今之诸将握重权统大众金人欲两河则束手而与之两河欲二圣则束手而与之二圣盗贼纵横残破州郡苍生被屠戮者所在以百万计若是者可谓能为兵之手足乎将不知兵以卒与敌一旦勇者有赵括之虞黠者有章邯之变不知以何将代之也是三祸者在天下无事之时茍有一焉犹至于危乱况今日耶主上诚能正心诚意兴痛切之念于君父致愤切之至于金人振三纲以立兵实复命一相以定大计断大疑责以收致人才以广兵谋用祭遵李勉之流申明军令举劾髙位之犯法不职以整兵制科简诸小将有精整士卒如吕防之流者超加奬拔以甄壮烈人人别进问其燥湿推赤心致其死以振兵气发遣诸将分道经略不得上首级必在破敌杀将收复境土安集百姓以着兵志先平江淮静湖湘复荆楚通武闗之路出秦陇之田下巴蜀之粟一统西南亘江汉而北以壮兵势移檄金人数其过失固守要害招抚两河之民时出竒兵东西掩击使彼罢于奔命不出五年可以成中兴之烈保无疆之休尚何三祸之足虑哉








　　五峯集巻三
　　钦定四库全书
　　五峯集巻四
　　宋　胡宏　撰
　　皇王大纪论
　　鸿荒讹真
　　鸿荒文明天行也鸿荒之世结绳而治理则昭然其事不可详矣世传天地之初如鸡子盘古氏以身变化天地日月山河草木于其中所谓讹矣失其真而盘姓为万姓之先则不可没者也
　　书传散失
　　世传羲农黄帝之书谓之三坟少昊颛顼高辛唐虞之书谓之五典孔子讨论坟典断自唐虞上世文书简邃经三季而失其传不可得而论次故也今去孔子又逺矣乃始于古初不亦过乎吁因秦焚书后世竞传古先事纷乱怪诞迷误后生无所考正其有能不悖于理者可不采拾乎其有显然谬妄背义而伤道者可不剪削乎其有诬罔圣人者可不明辨乎或谓有欲正人心息邪説之志愚敢僭孟轲氏之名乎哉考其事穷其理以自正而已
　　帝王别姓
　　按史载五帝三王惟包羲为别姓自炎帝而下皆同宗也歴世绵逺虽不可考其然否以理推之则或可信今夫在天则日月逓照而五星二十八宿不得与之争光在水则大江浊河贯注华夏而众水演迤不得与之争道在山则岍嶓横亘四海之内而万山低伏不得与之争势在人则包羲神农黄帝尧舜禹汤文武仲尼杰出一世独与天地相似而俊材异能之士委命陈力不得与之争圣何独至于姓而疑之其可疑者世数多寡长短耳故愚特载其苗裔而于世数则畧之云
　　开辟纪年
　　或传自开辟或曰自燧皇至于春秋获麟之嵗二百七十六万年分为十纪六纪在包羲前三纪在包羲后而末纪流讫于黄帝者也谨按包羲始卦造书契夫孰知其前之六纪五百年必有王者兴自包羲至于黄帝两纪五十余万年间作者惟神农氏一人其妄可知故自盘古至于帝喾虽有记其年者皆不敢信姑载其事而已西洛先觉邵雍氏作皇极经世书纪尧即位之年起于甲辰惟雍精及天地之数必不妄也故用之以表时序事庶几其可以传信乎
　　皇帝王霸
　　刘道原博极羣书以为古无三皇五帝三王五霸之数其辞甚悉愚以为如是称而逆理害义虽人谓之圣贤之经犹当改也茍于理义无伤害虽庸愚之説犹可从也皇帝王霸虽经不称其数而杂见于前修之文非有逆理害义之事也奈何必欲去之乎皇者初冐天下者也帝者主宰天下者也王者天下归往者也自燧人氏而上则三皇之世也包羲神农黄帝尧舜是五君者有先天地开辟之仁后天地制作之义人至于今受其赐故孔子曰包羲氏没神农氏作神农氏没黄帝尧舜氏作按黄帝之后少昊颛顼高辛皆尝帝天下矣孔子所以越而遗之必称尧舜者以三君居位仅可持其世而已未尝有制作贻万世故也则五帝之名以定矣夏禹商汤周文之为三王齐桓晋文秦穆宋襄楚庄之为五霸其迹详甚焉可诬也
　　宫声妙
　　防哉声之宫也犹五行之土金木水火得之然后生犹四端之仁义礼智得之然后行犹事之中万物得之然后成是故宫声者不可以易知也必上有体元之君下有调元之臣安土乐天然后宫声可识而雅乐可复也后世以其浅陋之德而欲求妙之声必不应矣惟礼亦然故孔子曰人而不仁如礼何人而不仁如乐何
　　女娲补天
　　世传往古天不兼覆女娲炼五色石以补天其言虽陋甚推其夲防葢言女娲以妇人能理男子之事耳乃妇人而有雄才大畧者也后世唐武氏其似之乎此非常之变也自汉以来不择天下之才任以为相寄托宗庙社稷之主而以天下大柄倚任妇人女子其有不生祸乱者亦云幸矣幸也者小人之事非大人之道天下公器不受正命乃欲小人之道持之岂非不知学之过欤若汉之武帝蜀之昭烈托霍光而寄孔明其于道学概乎有闻者矣
　　西方佛教
　　潜心三皇之纪则知太和保合生育无穷之道无始而有始无终而有终者也是故有鸿荒之时亦犹日之夜月之晦时之冬焉盈虚升降终而复始于穆之不已而成四时之造化于皇羣圣体是以为三纲为礼乐事本乎道道藏乎事天生人人成天三皇尸其体五帝妙其用禹汤文武成其功孔子孟轲传其学轲之死虽未有得其传者惟皇上帝降衷于下民若有恒性谁能出不由户何莫由斯道也当周昭王时西方有杰人厌苦世累欲求超脱之道遂捐君叛亲弃妇入山刻私意穷幻见驾空説曰我得心法变现万端出入生死愿欲必从而非一世事物之所能婴也汉明帝时其书始入中国魏晋以上为其徒有禁逮乎末流周立典教挿破中国据名山胜地千百为羣説渺茫陈祸福以恐喝愚众而士大夫争信乡之灭义忘亲三纲弛絶人无宰物之情由之此矣可不惧乎夫隂阳刚柔天地之体也体立而变万物无穷矣人生合天地之道者也故君臣父子夫妇交而万事生焉酬酢变化妙道精义各有所止亦无穷已彼惟欲力索于心而不知天道故其説周罗包括高妙防无所不通而其行则背违天地之道沦灭三纲体用分离本末不贯不足以开物成务终为邪説也噫戴天履地冬裘夏葛渇饮饥食语黙坐起应其身万事皆不能与常人殊异独于君臣之义父子之仁夫妇之礼则扫之除之殄之灭之谓之尽性可乎谓之不失其心可乎是又下于杨墨一等矣中华豪杰天下有大道列圣之所传授者日新而无穷也岂可冥然为西方邪説所诱化而不自知耶
　　九黎乱教
　　邪説之为人害也乆矣以五帝之时九黎犹乱风教自汉以来圣学絶灭世衰一世在上之人茍且侥幸功成而气盈利得而志怠崇尚势力而不知仁义者是故虽隆盛之时礼制不必行刑赏不必中民不知方故释氏巫祝得以其説诳惑斯民为之荐死求生祈福免祸天下靡然从之在上者恬然不复知礼制刑赏之夲在下者安之不复知正心修身之实鬼教浮虚之言徧天下风俗既移孰能不外餙事君之礼内怀背上之心志在仗节死义以三纲为己任临事不茍免乎抑庶几頽靡之风可一变也
　　姜嫄生稷
　　天地之间有气化有形化人之生虽以形相禅固天地之精也姜嫄克禋克祀以弗无子志之所至气亦至焉气之所至精亦至焉故履帝喾之武而敏歆于是有子不可谓怪而诸儒不识陋可知也至于防纬之书谓庆都感赤龙之精而生尧简狄吞鸟之卵而生契则诬矣何者人也乃与繁气交而生人则无是理也是以载其事而削其辞焉西汉薄太后有苍龙据腹之祥而生文帝若非史氏记之详明则后世必谓与龙交而生子矣是故儒者莫要于穷理理明然后物格而知至知至然后意诚而心不乱
　　二女嫔虞
　　子告父母而娶女氏告父母而字此婚礼之常也若夫圣人不居庙堂之上而穷居山林圣人人伦之至而反不得于父母此则非常之大事也尧为天子当此非常之事岂得不以为急务是故二圣人畧常礼以天子二女嫁于匹夫既二女嫔虞瞽瞍底豫圣人之化行而人伦明于天下后世岂特区区不格奸于一家一时而已圣人其达权乎去轻以就重畧名以全实亏小以用大舍近以图逺圣人之所以变化莫测而天下之所以治也圣学衰防当事任者尚变诈随流俗急轻而缓重务名而弃实知小而谋大图近而忘逺因循茍且以是为权兆于灭亡而不悟悲夫
　　帝尧知人
　　某闻诸先君子曰知人之哲无过于尧有言丹朱可登庸者已知其嚚讼有言共工若予采者已知其象恭有言伯鲧可治水者已知其方命有言舜可逊以位者则曰俞闻之矣妻舜以二女观其刑家二女嫔虞瞽瞍底豫而家齐乃命以位观其治国五典克从百揆时叙四门穆穆而国治纳于大麓使大録万几之政观其平天下无烈风雷雨之迷天地之和应而天下平然后授以帝位此事理之次不可易者也司马子长曰尧使舜入山林川泽暴风雷雨舜行不迷尧以为圣吁安得此浅陋之言哉夫处巳之难莫难于正心诚意处物之难莫难于齐家治国平天下观其家齐国治天下平则知其意诚心正矣意诚心正与天地参不可以有加矣于是又使入山林川泽岂所以试乎且烈风雷雨非可期者也设若不遇尧将遂无以知其圣耶此真齐东野人之语而子长不察也孟子曰尽信书则不如无书故君子于文词有滞者取其理与义可矣
　　六宗之説
　　肆类于上帝禋于六宗此阙文失其次者也其文宜曰受终于文祖禋于六宗在璿玑玉衡以齐七政肆类于上帝宜于冡土望于山川书经焚毁伏生耄矣口授于人故多阙失也国有大事必既告诸祖宗然后告于天地以及羣神此礼之常也故张耄以六宗为三昭三穆学者多从其説孔安国曰六宗者四时也寒暑也日也月也星也水旱也夫圣人名必当物祀上帝而为之类者本乎天者咸在其中也况四时寒暑水旱与日月星辰之运即天神之奥又可分裂各为神乎古者大旱雩于上帝不曰雩于旱神斯可见矣历代诸儒之説咸与孔氏不相逺独虞喜以六宗为地察之于理无义考之于文无徴虽欲取之其孰信之
　　九河之迹
　　龙门华隂底柱孟津大坯大陆皆河之冲也九河之处徒骇最北鬲津最南其中二百余里地势平延其流弥漫易以淤塞迁徙不常故禹多与之地使下流通广则中国无河患及齐桓公擅一时之利不顾大河形便为万世虑适河行徒骇遂因以太史马颊覆釜胡苏简洁钩盘鬲津入河之地兴树艺立城邑河之下流始迫隘矣自是以后中国始以河为患焉为天下者何必与水争此地乎不计其利深计其害捐河故地以与河亦省事安民永世之一防也
　　后稷祭天
　　后稷人臣祭天可乎尧之初载地未平天未成制度草草后稷教民稼穑树艺五谷诞降嘉种人赖以生焉于是祭报天而兴嗣嵗礼时为大若后人效之则乱矣
　　鼎象百物
　　史载秦灭周九鼎入于秦自是不复见左氏以为鼎者图象百物而为之备使民知神奸者也愚窃以为诬矣何则魑魅魍魉自古不以为天下患惟鄙夫鄙妇则或言之缙绅先生不道也王者协于上下以承天休乃以此为事而庸铸之于鼎乎然则禹所铸者何也始除洪水之害别九州之分野差土田之高下定贡赋之式度立井田封建之经界尽一时生养斯民之道矣故又铸于九鼎以为万世凖绳桀有昏德而迁于商商纣暴虐而迁于周如此其重也春秋之时晋郑铸刑书则知古人创立制度欲传逺乆者必于鼎矣秦方废井田开阡陌除封建置郡县灭先王之迹焚及简编况鼎者明着制度章章坚大之器乎秦不沈之于伊洛必沦之于纒涧矣始皇百不资于先代而无故求周鼎于泗水则其欲诡惑天下之意可知矣汉兴去古未逺易曰觧利西南无所往其来复吉有攸往夙吉高祖父子兄弟知无所往之利而不知来复往夙之吉侵寻至今茫茫禹迹法度尽废上不仁其身民各私其有不均不平不正不定暴虐无告寃陷困穷争鬬滋起狱讼繁多皆此之由也孰能居其位而仁其民博谘于天下求所以正诸
　　千八百国
　　甚哉秦始皇李斯之不仁也除封建蔑帝王明德之裔絶公侯名臣之世郡县天下欲自专其利也夫诸侯之兴自伏羲黄帝之际有未始制者则不可知然天运方泰及禹平水土同九州分五服齐之以长道之以师公侯伯子男各有定制无得逾越者矣夏商之季天下纷乱汤武起而治之闻无一物不获其所矣未闻纵释强大之诸侯而不裁正之也谨以天下之图按之四海之内九州州方千里先王之制州建一百一十国则九州千八百国之君乃自古诸侯之本数也而涂山之防称万国者犹周有八百国之君而云抚万邦也圣人有不忍人之心斯有不忍人之政矣封建诸侯仁政之大者也秦人专利削除封建郡县天下天运方否自是而后圣人之道不行人君莫不蓄独擅天下之心故袭用郡县之制而不革也吁一蓄独擅天下之心已亡王道之本修德用贤力行善政差可不大乱而已岂有三王之至治乎天下之大不与天下共一人不好善则天下之贤才尽废防盗纷起彊敌慿陵所至如隄溃河决杀人盈天下郡守县令莫之能御也而国随以亡譬如人之死于锋刃压于嵓石溺于风涛非天命之正者忠臣痛焉故周之建国自后稷也商之传世建桀宋也夏杞有后致楚悼王而后息也是三代者经歴变故而宗庙血食咸二千余年岂若秦隋卒暴汉唐亡则絶世乎有天下者盍监泰否而凛诸
　　寅宾出日
　　寅宾出日寅饯纳日而不及月者传曰日之所行为中道月五星随之而已故不及也周官曰冬夏致日春秋致月失圣人之防矣
　　舜禹避政
　　尧舜命舜禹行天子之事舜禹亦既受命行天子之事矣及尧舜既终又避其子何哉人臣至于代天子行天下之政已亢矣况又将去人臣而为天子乎尧舜之丧甫除舜禹政自已出使朱均去其宫室可则可矣是用九而为首非所以明防也故舜禹避之以展天下之情成得让之礼其心与计利害者辽乎如天地之不相及也使舜禹而有计利害之心则是以争夺行尚何授受之有若夫益则又异于舜禹矣启贤能敬承继禹之道益歴事三代年亦老矣奉身而退顺天道也读书者无以文害义则孟轲氏之言粲然明白无可疑者
　　舜封有庳
　　苏黄门曰世未有不能承其父母而能治天下者斯言信矣象日以杀舜为事固非在妻二女之后此万章之失也以象之傲其欲杀舜世有传之者安能必其无乎就其事以处兄弟之间亦可以为训不必深辩也且弟以以杀兄为事在常人或有报复之心在贤者则必引咎自责不藏怒不宿怨也在圣人则哀矜而训诱之矣是故舜封象于有庳使吏治其国而象得衣食其租赋欲常常而见之使源源而来友之至也先儒乃以有庳为今之舂陵吁舜都蒲阪使诚封象于是则欲常常而见之使源源而来所以道毙之也然则有庳当何居殆畿内之地欤观此则汉文之于淮南晋武之于齐攸宋太祖之于义康唐太宗之于元吉莫不有慙德可以为世戒矣
　　五帝无裔
　　愚读五帝书然后知圣人泽及斯民之逺也后世有立功于一时兴利于一邦者人犹追思而祀之是数圣人者有功于天下万世曽不得推苗裔立宗子建庙庭春秋四时享天下之报也有天下者端拱九重之内治其国家上之天文下之地理中之人伦衣食之源器用之利法度之章礼乐之则谁推明制作之也而忘之乎吁西方之人驾一偏空説失事理之正而其神像反得盘踞中华名山巍嶪相望乆听其雕梁画栋羣沦灭三纲之人而豢养之此何道也五谷不植侵渔民利耗蠧民财乃细事耳为政者恬不以为虑诸华无人可悲之甚也
　　马迁封禅
　　舜柴于四岳所以致吾诚而教诸侯以必有事也封十有二山使无牧伐表识一州之集盖示民以有事也五载一巡狩周徧天下礼百神朝诸侯以抚兆民天行健圣人之行亦健天心无欲圣人之心亦无欲天德日新圣人之德亦日新此圣人在位益乆而天下益平治之道也自史迁着封禅书载管仲言上古封禅之君七十有二后世人主希慕之以为太平盛典然登不偏于四岳封非十有二山入怀宴安不行五载一巡狩之制出崇泰侈无纳言计功行赏之实镌文告成明示得意而非所以教诸侯德也泥金检玉遂其侈心而非所以教诸侯礼也心与天道相反事与圣人相悖故太平之典方举而天灾人祸随至者多矣梁许懋曰燧人之前世质民淳安得泥金检玉结绳而治安得镌文告成是故考舜可以知后世封禅之失稽懋言可以知史迁著书之谬君天下者奈何信史迁而不信孔圣乎
　　伊尹放太甲
　　孔子曰太甲既立不明伊尹放诸桐三年夫三年之丧天下之通丧也太甲上承其祖居忧三年宜矣何以谓之放乎曰桐宫非嗣王居忧之常所也伊尹于是有废昏立明之意故特谓之放也苏氏曰汤放桀伊尹放太甲圣人将以救天下后世不得已而为之者也以为不得已之变则可以为道固当然则不可甚矣其凿矣兴废道之常也圣人当兴废之际不得已而为者所以由道也若非道固当然而迫于不得已之变是无本也本则不立将何以识轻重定取舍济天下之艰难乎是故衡陈然后可以决轻重本立然后可以趋变化故曰由道也
　　舜禹崩葬
　　记称舜葬苍梧刘道原以为舜巡狩南裔往而不返者欲兆庶专意戴禹也谨按舜本以耄期倦于勤使禹摄政若逺巡荒外而死是与经意相反也且舜授禹以天下本乎民心与天意耳使禹有天命舜虽不死于荒外何病于禹使禹无天命舜虽死于荒外岂能有益于禹哉此记者谬误道原习而未之察也若史记禹葬防稽道原曰大江之南前代要服大禹死则葬焉何哉古者不墓祭时享存乎庙主王者以四海为家若魂气则无不之也秦汉而后人君以死为大讳崇尚墓祭违经弃礼逺事尸柩难以语乎理矣善哉论也厥后少康封其子于越者岂不为禹葬所在故欤
　　大禹菲恶
　　人君虽不可劳人而佚巳亦不当薄巳以厚人贵为天子富有天下其奉养有度自不致于薄也大禹贵为天子富有天下而菲饮食恶衣服卑宫室不享其奉无乃非中道耶吁鲧堙洪水得罪于天下以殛死者也禹平水土得天下心以有天下者也父以此诛已以此王虽身得享其奉而有所不忍故菲恶卑陋不以天子为尊荣也夫古之人爱其亲有深长之思如此哉故孔子重赞之曰吾无间然有天下而不与于此见之矣
　　启汤孥戮
　　理得而无阿私是谓天意故可杀而不杀犹可赦而不赦也一容私説于其间则非天意矣罸弗及嗣者尧舜常典其所以兴也罪人以族者纣之虐政其所以亡也若夏启甘之战成汤鸣条之战称孥戮者此用誓众使人必死之法不可以常典论虐政比也古者用兵皆出于必不得已自非以至顺伐至逆至仁伐至不仁则不举也驱人而致之死地茍非示以重法有逾于死或致败绩使逆者肆行不仁者得志于天下其残害生民岂有穷极故圣人权轻重不得已而有孥戮之事矣设有不用命者则必施之岂空言哉后世儒者不复知兵当天下大难放弃军律使逆贼肆行杀人盈天下而莫之禁也非天意矣
　　夏商之事
　　夏商之事阙失最多虽圣人去取之意不可尽见如侯征羲和以其事考之废之可耳何致兴师疑其党于羿欲假托于正仗兵威以恐动天下者也人臣当是时或内受顾托或外掌藩宣则宜辨之于早小心翼翼广求隣援虽胜负不可必行法以立命则忠臣矣今羲和虽不党于羿乃沈湎于酒废时乱日自取灭亡乌得为忠圣人载之者以为后世戒也或曰先时者杀无赦不及时者杀无赦此军法一切之政也是道也以用于民事则可谓之一切之政在军法则为令典矣又曰威克厥爱允济爱克厥威允罔功此誓众一切之言也是道也以用于民事则可谓之一切之言在军法则为善政矣侯之书正军事也其举兵之志则王者之罪人也其行军之法则未为过故孔子悉取其言而不削也
　　少康中兴
　　人杀其父子必欲死人辱其君臣必欲报忍死谋报能以天道为定命不观敌势而改图则庶几焉茍顾其私内觊大利外畏大难虽有良心日销月铄其不忘君父者希矣少康靡鬲真人臣子哉志在讨贼行吾义而已非图富贵者也故受困厄而不渝滨死亡而不怠兢兢业业经营四十年然后克殄元凶祀夏配天不失旧物呜呼此真可谓中兴者矣故唐虞世南论歴代中兴之主以少康为首噫前王之所爱后主之师也可不鍳哉
　　伊尹幡然
　　下士而上天位也天位圣人之大寳也义则贵利则贱伊尹之所以不从汤命者恐其以为利也三聘幡然而起者知其非为利也居天位者慎毋以爵禄期人哉其有弃天下如敝屣视富贵如浮云者必望望然去之矣所得而官使者皆兾事功求温饱之士亡国败家率由于此矣
　　成汤征伐
　　齐桓晋文仗义为利者也犹须王命以率诸侯成汤则尚义矣征伐大事必请王命书经焚毁失亡过半文无所徴是以不可得而书也
　　成汤改元
　　古史不载汤改元独刘道原载之愚窃以为非其实也夫人君即位之一年谓之元年所以谓一为元者窃譬诸人犹其始生也犹其有首也生之时一定而不可再身之首一生而不可易成汤之元立于桀之三十五载矣其所以克享天心受天明命以有九有之师爰革夏正本是而为之者也又可改乎元者义之所存非若一二之为数也后世以元为数而不知其义如汉武之初年曰建元元年既曰元年则元已建矣又曰建元岂不赘乎后又因事别建年号如曰元朔元年既曰元又曰朔又曰元年失其义也甚矣呜呼使人君知此意而体之则元原于一岂至如是纷纷乎
　　史记谬妄
　　太史公记汤崩太丁蚤死外丙立二年仲壬立四年相继而崩然伊尹立太甲非其实也何以知非其实二帝官天下定于与贤三王家天下定于立嫡立嫡者敬宗也敬宗者尊祖也尊祖者所以亲亲也兄死弟及不敬宗尊祖本支乱而争夺起矣岂亲亲之道也哉且成汤伊尹以元圣之德戮力创王业乃舍嫡孙而立诸子乱伦坏制大开争夺之端乎故公仪仲子舍孙而立子言偃问曰礼欤孔子曰否立孙夫孔子殷人也宜知其先立之故矣而不以立弟为是此以素理知其非者一也夫贤君必能遵先王之道不贤之君反是者也以殷世考之自三宗及祖乙祖甲皆立子其立弟者盘庚耳必有所不得已也岂有诸贤圣之君皆不遵先王之制而沃丁小甲诸中才之君反皆遵耶此以人情知其非者二也商自沃丁始立弟太史公阳甲之纪曰自仲丁以来废嫡而更立诸弟子诸弟子或争相代立比九世乱以其世考之自沃丁至阳甲立弟者九世则知仲丁之名误也沃丁既以废嫡立诸弟子生乱为罪则成汤未尝立外丙仲壬明矣不然是成汤首为乱制又可罪沃丁乎此以事实知其非者三也唐李淳风通于小数犹能逆知帝王世数多少邵康节极数知来非淳风比也其作皇极经世书亦无外丙仲壬名此以厯数知其非者四也经所传者义也史所载者事也事有可疑则弃事而取义可也义有可疑则假事以诬义可也若取事而忘义则虽无经史可也
　　禹灭三苗
　　战国之时呉起有言三苗左洞庭右彭蠡修政不仁禹灭之按虞夏之书舜窜三苗于三危在雍州之境及禹灭之乃在洞庭彭蠡之间或曰三苗九黎之后也参考传记黎苗之人反覆为乱经涉皇帝之世圣人屡迁之而敎扰之而不艾杀之其仁如天何可及也灭者废其君易其统而已
　　五帝北极
　　皇天上帝一而已矣参之天文而有五帝何也五者天地之真元也所以起变化行鬼神而成万物者也一在太防一在紫微一在摄提一在天市不在二十八宿之位何也四者体也二十八宿运行者二十八宿职在运行而一在大火何也是所以为一也其所以为一何也冬十一月大火在子仲春在夘仲夏在午仲秋在酉而太微摄提天市居其所众星随大火运行而系焉以其居于北也故谓之北辰以其为众星之所系也故谓之北极古之王者动必法天故营寝庙立五门定都闗要巡狩天下嵗一月东巡狩五月南巡狩八月西巡狩十有一月朔巡狩应星而行庶防与天合徳者乎
　　盘庚三篇
　　殷世有五迁若相若耿书史不载窃尝观盘庚三篇有六善焉以常旧服正法度一也图任旧人二也无或敢伏小人之攸箴三也以人情事理反覆训导开谕民心使之通晓无纎毫恃尊高慿威势之意四也奠厥攸居始以无戏怠为戒五也钦叙有德有谋之人而不肩好货六也一举而六善立弭灾乱之根此孔子所以取之训后世也先儒谓商人尚神余初疑之及观汤诰盘庚之文然后知圣人以神道设敎非如末世及西人之妄诞也行妄诞而能成事者未之有也
　　天子服丧
　　子张曰书云高宗三年不言言乃雍有诸仲尼曰胡为其不然也古者天子崩王世子聴于宰三年葢父子天性哭泣之哀齐衰之服饘粥之食自天子至于庶人一也古者天子崩天下之人无不服者愚观汉纪惟文帝有孜孜爱民之心其将殁也自愧德薄无恩于百姓故令轻其服不欲使疎逺之人为不情之举耳曷尝命太子曰尔毋丧我三年乎景帝能终身遵文帝之防俭而不能有三年之爱遂比类从事以日易月轻蔑君父等于无服之殇何哉汉初贵黄老而清净景帝之为太子孝文未尝教之以礼也自是而后嗣子按为常若晋武魏文徒能知母而不知父岂礼也哉后世欲复是礼者必君父明于大道了达死生深知仁政之必由礼起也当天下安平春秋强盛之时讲明是礼着为大典则仓卒之际可以按行而无疑矣
　　传禅经权
　　尧舜与贤三王与嫡二帝三王同道惟所遇之时不同也尧舜之时中夏方开辟制度草创自非以圣继圣则不能成功以贻万世使丹朱足为中材之君犹不与也故商均无大过亦不得为天子而大禹以有天下及其末年制度已成虽中材之君辅之以贤者亦可以守矣圣人不世出贤德无以大相过则定于与嫡所以一民心重天下也虽然大君人命所系兴亡之本圣人有权焉未尝执一也是以太甲虽嫡又有成汤之命而几不免于废武王虽弟上承文王之命而终不释为君帝乙贤君也拘于立嫡而不知纣之足以亡天下也亦不慎不知变之过矣孔子作春秋鍳观前代贤可与则以天下为公嫡可与则以天下为家此万世无弊之法也使帝乙而知是道商之十世犹未可知矣
　　文王受命
　　君子小人之不可相处如水火也况文王大圣受辛下愚乎惟文王陟降在帝左右致纣敬信得专征伐纣虽名为天子其实与天下诸侯下及万民均入化育之中矣此文王受命之实也先儒不识天道乃以改元称王为受命陋之甚也文王得专征伐之柄九年薨故泰誓曰皇天震怒命我文考肃将天威惟九年大统未集既曰大统未集则安有改元称王之事【誓二篇皆但称文考及武成然后称之曰文考文王】先儒不本经训推原理义而妄生此论是以文王为曹操司马懿之流矣吁操与懿尚不改元称帝而谓文王为之甚哉
　　夷齐让国
　　先儒以为伯夷叔齐让国不义武王不食周粟为天下之清以愚观之不然二子葢行天下正大之理弥缝父子兄弟之间者也其弥缝父子兄弟之间奈何孤竹君欲舍长子伯夷而立少子叔齐夫父子天性也兄弟天伦也舍长立少亏天性乱天伦矣使伯夷立则无父而天性遂亏使叔齐立则无兄而天伦遂乱天下岂有无父子兄弟之国哉故二子者寜舍君国之富贵尊荣洁身而去之既为是以辞先君之国矣岂复可徒守空乏其身处防贱而不悔所以成吾仁非以让国不仕立一节为高者也此所以为圣之清乎若太史迁之説二子以武王伐纣而不食周粟是介僻浅陋不知天命难乎与语仁者乌得为圣之清者哉蓄德之君子可不审诸
　　诗始周南
　　深逺哉周南之义后妃之能助其夫者事亦多矣圣人惟取不妬忌之诗至于四五者何欤愚读史至隋文帝独孤后然后知妇人之恶以妬忌为大也汉而下后妃之妬忌者有矣何至于独孤后而知之吁妇人之妬妬其夫以为非义独孤后肆其妬心不独妬文帝使不得有异生子又复妬其子焉太子勇有宠妾曰云昭训独孤怒曰妖淫伐性且犹不可奈専宠阿云有如许豚犬遂内启贼子广行簒夺东宫之谋外赂奸臣素造放黜储君之事而文帝亦不得其死曰独孤悮我卒至宗社絶灭生灵涂炭开皇之中天下户八百七十万唐兴抚绥三十余年至永徽初始及三百八十万户耳吁独孤一行妬忌于宫闱之内而灭天下之户五六百万圣人删诗立周南之义教训万世后妃専以无妬忌为大美也其意深且逺矣夫专以无妬忌为大美则必以妬忌为大恶考诸独孤后其为大恶岂不深切着明也哉愚是以知王者欲齐其家措之天下而周南不可不学也
　　文武事迹
　　记称武王梦帝与九龄文王曰我百尔九十吾与女三焉文王九十七乃终武王九十三而终夫圣人之所以为圣人者体天道开物成务无所为而已若年数之长短则亦听乎天乌能以相与也先儒不穷理轻信其説又以文王受命改元称王武王末受命为继文王七年而崩也遂不敢以泰誓十一年为武王之年而生文王十四嵗生武王武王不文王举兵之论夫诗人言文王受命指其至诚动天得天之助耳中庸言武王末受命者乃指其正天位也三年之丧自天子达于庶人圣人之所以异于人者以其举动以类而节奏和也岂有武王方在创钜痛深之中而举兵耀武于天子之国者哉古者天子诸侯十五而冠既冠然后可以言娶岂有大圣如文王乃为童稚而生子者乎先儒谬误相承诬圣人之盛德而莫之察也愚是以辩
　　朽骨负暍者
　　子产听郑国之政以其乗舆济人于溱洧孟氏以不知为政讥焉今记文王朽骨得无近似之乎夫施于人而望其报者情之常也朽骨无主则无为望其报于此见文王之心无一毫在于利也心无一毫在于利真天下之君也此所以记之也有载武王遇暍者于道负置防樾之下左拥而右扇之者夫武王克相上帝宠绥四方之君也岂陵迟无政姑息如此哉乃道路妄庸之言耳是类则削
　　武王事纣
　　孔子曰三分天下有其二以服事殷周之德其可谓至德也已矣先儒以为此言文王者也及观下武媚兹一人应侯顺德及矢于牧野维予侯兴之辞然后知孔子概以周为言者方纣天命未絶武王固尽臣礼绳其祖武嗣服西伯媚于天子如文王之时矣及纣无天命为独夫然后伐之而为王周之德其可谓至德也已矣
　　观兵之説
　　先儒谓文王受命改元称王九年而崩武王以大统未集故即位而不改元因文王九年为十一年观兵于商至十三年乃复伐商夫元原于一不可再者也若文王可以大统未集而改元称王武王承文王之业何以不可书武王即位而不改元是无元也无元何以为君故纣之二十四祀武王之元年而此十一年者武王之十一年也夫文王武王尽道以事纣未尝不兾其悛改也改而有天命则固君之不改而无天命则将臣之文武何容心哉顺天而已一日天命未絶则犹君也君可以兵脇乎君子之能事君者犹卑逊而不矜温防而不厉况圣人天性慈和发而中节者乎先儒不知君臣之义乃造观兵之説则其事君不能道义以为本可知矣夫文武本列诸侯也而得列诸侯心悦诚服咸率道由义治其国以事纣自非与天地合德日月齐明鬼神合其变化者不能感人如是也岂后世因便乗利侥幸成功于一时不知命者所可比拟乎泰誓叙曰十有一年经曰十有三年者三之文误也曷为知其然以皇极经世书知之也
　　揖让征伐
　　揖让征伐以安天下皆圣人之所为也或以为揖让近厚征伐近薄言汤武之德不如尧舜则非矣若以征伐为启后世争夺之门者自汉氏而后英雄咸假揖让成其簒窃而未有能明白行汤武之事者也虽谓揖让不如征伐亦可矣或曰韶尽美矣又尽善也武尽美矣未尽善也然则孔子之言何耶曰此谓乐耳韶之乐德尽美矣其声音节奏又尽善也武之乐德尽美矣其音声节奏未尽善也观圣人者盍亦审诸
　　商周建正
　　十一月一阳复于地下此周正之所以建子也十二月二阳长于地中此商正之所以建丑也天道至防非圣人莫能知建正以昭示天下使天下之为人上者由之而知则能养天下之善于至防而不至于夭阏止天下之恶于至微而不至于盈积深探其几推而行之圣人之妙用也知道者于此见天心焉是仁之端也圣人教天下后世之意可谓深切着明岂因易代止以新时人耳目而已哉
　　周公东征
　　汉景帝时呉楚七国反天下震动周亚夫为上将疾走洛阳据形便坚壁不战而遣偏禆出淮泗絶其粮道凡三月七国皆破灭其谋暗与周公合成功宜哉
　　封唐叔虞
　　人非圣人出言安得尽善言而是则践言可也言而非是改之可也史佚戒成王慎言可矣使之有言必践则非矣然当时诸公不以为过者岂非唐叔适可以封故欤
　　鸱鸮喻成王
　　鸱鸮食母之鸟也诗云鸱鸮鸱鸮既取我子者指管蔡背父叛君流不利孺子之言使成王有疑心也毋毁我室恩斯勤斯鬻子之闵斯者痛伤管蔡背毁王室不思君父顾复之恩创业之勤也迨天之未隂雨彻彼桑土绸缪牖户今汝下民或敢侮予者言如是然后可以有室家而人信服也予手拮据予所捋荼予所蓄租予口卒瘏周公佐佑成王创立室家勤苦如是也曰予未有室家者以成王为室家王而有疑周公之心王室危而未可保也夫鸱鸮逓相食者也管叔既背文王矣今成王又将背周公故周公亦以鸱鸮自喻曰予羽谯谯予尾翛翛予室翘翘风雨所漂揺予维音哓哓其事恶故其比恶其心切故其辞切成王读是诗知比鸱鸮之为恶矣心不能无愠怒而未敢诮公者以其心疑而未决也及天动威则启书感泣焉寜知非此诗不先有以警动其心乎
　　多方文失次
　　多士今尔又曰夏迪简在王庭有服在百僚予一人惟听用德宜在尔小子乃兴从尔迁之下多方克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚宜在多士予一人惟听用德下而殷革夏命宜与肆予敢求尔于天邑商相属也伏生耄矣口授于人文失其次如是正之则多士多方可读而求其义矣
　　周礼祀冕
　　武王定天下命周公制礼追王太王王季文王上祀先公以天子之礼夫先公之于先王虽有逺近侯王之别皆吾祖也故一事以天子之礼刘歆傅防成书乃曰享先王则衮冕享先公飨射则鷩冕是降先公于先王使与宾客诸侯为伍也天下寜有是故周礼之书颠倒人伦不可以为经也
　　天子有天下祭祀以立本莫先于宗庙莫大于天莫重于社稷山川祀之细也观周家庚戌之礼则鬼神之序可知矣周礼乃曰祀山川则毳冕祭社稷则希冕是以社稷降于山川也故刘歆颠倒鬼神其书不得与易诗书春秋比也
　　周礼礼乐
　　天命之谓性王者受命于天宰制天下其所以祭天地者尽其心以成吾性耳非有天地神祗在吾度外有形体状貌可得见而承事之也刘歆周礼曰乐六变而天神降八变而地祗出此岂君子知礼之言类如巫祝造怪之辞也则又以为神降祗出然后可得而礼矣不知乐所以导和礼所以为节作乐乃所以行礼礼神也岂待神降祗出然后行礼哉夫天地之道一往一来否泰相应变化无方人日用而不穷不可以智虑测度不可以才能作为者谓之鬼神鬼神者特以往来言之道固一体不可分也先儒多以神属之天鬼属之人我知其不知鬼神之情状矣故易诗书春秋皆无如周礼之文者然则刘歆之伪妄可不辟乎
　　舞所以象德也故必于其人必于其事必于其时不于其人不于其事不于其时则为无义人心不厌鬼神不享也刘歆牵合周礼之文乃曰黄帝之云门以祀天神尧之咸池以祀地祗舜之韶以祀四望禹之大夏以祀山川成汤之大濩以享先妣夫以云门祭天犹可言也地祗乌知尧之咸池四望乌知舜之韶山川乌知禹之大夏且周之先妣乌能知商之大濩也哉设礼作乐而不知其义则无以为礼乐矣彼刘歆者叛父背君不祥之人也是乌知礼乐世儒懵懵然推尊其书使与圣经并此愚之所以拊膺太息论之而不能自已者也
　　极论周礼
　　谨按孔子定书周官六卿冡宰掌邦治统百官均四海者也今以刘歆所成周礼考之太宰掌建邦之六典夫太宰统五官之典以为治者也岂于五官之外更有治典哉则掌建六典歆之妄也太宰之属六十小宰也司防也司书也职内也职嵗也职币也是六官之所掌辞繁而事复类皆期防簿书之末俗吏掊克之所为而非赞冡宰进退百官均一四海之治者也古之君国子民者以义为利不以利为利故百乗之家不畜聚敛之臣与其有聚敛之臣寜有盗臣今天官有宰夫者考羣都县鄙之治乗其财用之出入凡失财用物辟名者诛之其足用长财善物者赏之夫君相守恭俭不向末作使民务本此足用长财之要也百官有司谨守其职岂敢逾越制度自以足用长财为事若刘歆之説是使百官有司不守三尺上下交征利虽剥其民以危亡其国之道非周公致太平之典也古之王者守礼寡欲申义而行无所忌讳不畏灾患今天官甸师乃曰丧事代王受灾此楚昭宋景之所不为者也而谓周公立以为训开后王忌讳之端乎先王之制凡官府次舍列于库门之外所以别内外严贵贱也今宫正乃比宫外之官府次舍之众寡又曰去其竒袤之民则是妃嫔官吏众庶杂处帘陛不严而内外乱矣宫伯掌王宫之士庶子郑以为宫中诸吏之适庶宿卫王宫者也天子深居九重靣朝后市谨之以门卫严之以城郭沟池环之以乡遂县都藩之以侯甸男邦采卫守之以蛮夷戎狄周匝四埀中天下而立定四海之民今周公乃于宫中置诸吏又以其士庶子卫王宫何示人不广而自削弱如此也王后之职防俭不妬忌帅夫人嫔妇以承天子奉宗庙而已矣今内宰凡建国左右立市岂后之职也哉内小臣掌王后之命后有好事于四方则使往有好令于卿大夫则亦如之阍人掌守王宫中门之禁説者以为此二官奄者墨者也妇人无外事以贞洁为行若外通诸侯内交羣下则将安用君矣夫人臣尚无境外之交曽谓后而可乎古者不使刑人守门公家不畜刑人大夫弗养士遇诸涂弗与之言周公作立政戒成王以防左右缀衣虎贲欲其皆得俊乂之人今反以隠宫刑余近日月之侧开乱亡之端乎寺人内防贱人非所贵也女祝掌宫中祷祀禳禬之事夫祭祀之礼天子公卿诸侯大夫士行之于外后妃夫人嫔妇供祭服笾豆于内况天地宗庙山川百神祀有典常又安用此么麽祷祠禳禬于宫中此殆汉世女巫执左道入宫中乗妃姬争妬与为厌胜之事耳刘歆乃以为太宰之属置于王宫其诬周公也甚矣冡宰当以天下自任故王者内嬖嫔妇敌于后外宠庶孽齐于嫡宴饮无度衣服无章赐与无节法度之废将自此始虽在内庭为冡宰者真当任其责也若九嫔之妇法世妇之宫具女御之功事女史之内政典妇之女功乃后夫人之职也王安石以为统于冡宰则王者所以治内可谓至公而尽正矣夫顺理而无阿私之谓公由理而无邪曲之谓正修身以齐家此王者治国平天下之定理所自尽心者也茍身不能齐家而付之冡宰以为主也悖理莫甚焉又可谓之公正乎噫安石真奸人哉四方贡职各有定制王者为天下主财奉礼义以养天下无非王者之财也不可以有公私之异今大府乃有式贡之余财以共玩好之用不几有如李唐之君受裴延龄之欺罔者乎玉府乃有王金玉良货贿之藏不几有如汉桓灵置私库者乎内府有四方金玉齿革良货贿之献而共王之好赐不几有如李唐之君受四方羡余之轻侮者乎王衣裘服宜夫人嫔妇之任也今既有司裘又有缝人屦人等工力劳费有能以财济国用者则必旌显之矣此天下所以败也九官则皆掌饮食者也毉师之职固不可废又有兽医等五官皆医事也幕人次舍之事固不可废而皂之所作也亦置五官焉凡此既不应冗滥如是且皆执技以事上役于人者也而以为冡宰进退百官均一四海之属何也汉兴经五霸七雄圣道絶灭大乱之后陈平为相尚不肯任廷尉内史之事周公承文武之德相成王为太师乃广制宫闱猥防衣服饮食技艺之官以为属必不然矣其末则又有夏采之官焉专掌王崩复土者也呜呼安得是不祥之人哉礼官临大变一时行之可矣乃预制官以俟王崩而行其职何不祥之甚也太宰之属六十有二考之未有一官完善者则五卿之属可知矣而可谓之经与易诗书春秋配乎又按周官司徒掌邦教敷五典者也司空掌邦土居四民者也世传周礼阙冬官愚考其书而质其事则冬官未尝阙也乃刘歆颠迷妄以冬官事属之地官其大纲已失乱如是又可信以为经与易诗书春秋配乎昔先王盛时不令而行不禁而止天下风动无一物不得其所其次犹令行禁止天下无寃民今刘歆司徒之属有调人者掌和万民之难有辟讐之法有交讐之令有成鬬怒之书此下陵上替政令不行之明徴也周公力平王室身致太平其经国之典固如是哉王者提纲抚世已受大不窥小今刘歆司徒之属有防人者凡珍异之有滞者敛而入于膳府其细已甚矣细已甚而民不伤者未之有也夫齐民非有势禁也徒以财利相役犹能制人之命破人之产招怨生祸况大君以雷霆之威万钧之势而细可行哉百官有司必承望风指御人于国门之外使民欲与之偕亡而后已也又有泉府掌买卖商贾之滞货敛散百姓之赊贷夫审于音者聋于官理势自然王者布正大之德以治世不行煦濡姑息之惠以沽名乃能张理天纲整顿万姓若夫买卖赊贷之事正市井商贾争锥刀之末而草莽细民私相交际之所为也岂大君所宜及哉其言傎悖如是乃尊以为经与易诗书春秋并是学者之不察也刘歆王畿之制邦中为六乡四郊为六遂遂外为邦甸甸外为家削削外为邦县县外为邦都名虽不同其制度则一不应更有异也其所载乡遂之官比与里皆下士一人闾与酂皆中士一人旅与鄙皆上士一人党与县皆下大夫一人州与遂皆中大夫一人乡卿一人王畿八百万家畧计其所当置卿大夫士已百有余人矣成王固曰唐虞稽古建官惟百夏商官倍今予小子仰惟前代时若训迪厥官説者谓周官三百也今乃冗滥如是又设三百六十职焉其妄诞不经昭昭矣自刘歆成书惟郑康成推赞之真周公之罪人也谨按刘歆汉家贤宗室向之子附防王莽变乱旧章残贼本宗以趋荣利周礼之书本出于孝武之时为其杂乱藏之秘府不以列于学官及成哀之世歆得校理秘书始列序为经众儒共排其非惟歆以为是夫歆不知天下有三纲以亲则背父以尊则背君与周公所为正相反者也其所列序之书假托周官之名勦入私説希合贼莽之所为耳王安石乃确信乱臣贼子伪妄之书而废大圣埀死笔削之经弃恭俭而崇汰侈舍仁义而营货财不数十年金人内侵首足易位涂炭天下未知终始原祸乱之本乃在于是噫嘻悲夫有天下者尚鉴之哉
　　周礼五官
　　周官太宰小宰宰夫之职有六典六叙六职六聨有八法八则八成八职有九职九赋九式九贡九两之制而皆不取何也或其事重复虽无载可也或其事颠倒直不可用也或其事冗琐本无足举也凡五官中不取者皆如是也
　　流宥五刑
　　此司防之书宅心寛恕虽条贯缺失而防刑之意深殆周公之遗法也欤春秋之时郑子产赵宣子始出入先王用刑之法作为刑书末流至于暴秦以斩劓人为不足而夷人之三族帝王五刑之典尽废而墨劓剕宫大辟五虐之刑独行天下之人摇手触重罪而无轻刑以当之汉孝文哀民之无辜于是废肉刑而立笞与弃市之法虽防民之意甚至而未知先王五刑之本故当斩右趾者弃市笞者往往至死虽名为轻刑其实杀人与专用肉刑无异故后世不得不更之以轻至于今有笞杖徒流绞斩虽差善于汉法然使人自新之路犹狭绳人以罪之法犹急非帝王以刑弼教之意也虞书曰象以典刑鞭作官刑扑作教刑金作赎刑怙终贼刑此乃帝王正五刑也又曰流宥五刑五刑有服五服三就五流有宅五宅三居是此正五刑皆有流宥之法也墨劓剕宫大辟者贼刑之科目也后世止以是为五刑故肉刑一废遂不可复非不可复也不行帝王正五刑而专以贼刑当天下之罪惨莫甚焉自非天下之至不仁者孰忍专用之若尽复正五刑于当绞斩之科増立劓剕与宫无遂絶人命而笞杖悉行流宥之法无轻折辱人典刑所以待士大夫也昔人为辅相士大夫失行有能不显其过恶者他人以为愧至无敢犯者意其近似典刑流宥之法也鞭刑所以待府史胥徒在官之有过者扑刑所以待士农工商从师之不率者嘉石之役疑其近似鞭刑流宥之法也朝庠之礼疑其近似扑刑流宥之法也虽鞭扑轻刑圣人犹慎行之待人如此其有礼也人岂得不生愧耻其能使天下人人有士君子之行无足怪也流宥之而不改然后刑之刑之而不改然后当之以墨劓剕宫大辟焉又审其轻重而许之赎又流宥之今之三流圜土之禁其近之乎及其终不改也然后残其体肤虽杀之亦所谓生道也其谁不心悦诚服行之以嵗月顽钝无耻之风宜亦少逸
　　载书之叙
　　孔子定书必有先后之义经秦焚毁圣人之意不可尽见愚详考经文禹当尧时别九州平水土而载于夏书之首者此夏后氏之王天下也今虽以载于帝王之时探本索原固未失圣人之意矣商高宗惟傅説之言是听殷所以衰而复兴礼所以废而复起黩于祭祀其初年时事也若不能改致有肜日之异又何以为高宗故今载肜日之训于説命之前以不没高宗改过从善致中兴之实也康诰序曰成王既伐管叔蔡叔以殷余民封康叔谨按康叔者成王之叔父也不应称之曰朕其弟成王者康叔之犹子也不应自称曰乃寡兄其曰兄曰弟者葢武王命康叔之辞也故史记武王封康叔于卫且康叔者文王之子叔虞成王之弟也周公东征叔虞已得封于唐王命归周公于东岂有康叔得封反在唐叔之后乎故不得不舍书叙而从经史也周公东征三年而归明年奉王东伐淮夷遂践奄还归于丰而作多方及营洛邑成周公反政于王分正东郊而作多士以多士在多方之前既无大义而时不可逆是以正之也武王崩之年师尚父犹在成王二年三监叛尚父不任征讨而周公自行者是尚父已薨矣周公不见知于成王所以敢将兵居外者恃召父为保耳不然周公其可离成王左右乎故君奭之作在元年而不在定乱之后也以无逸系于周公将没者考于君奭立政洛诰诸篇周公于成王皆有冲孺防小之称而无逸独无故知其为最后也凡此皆本之经文非敢以胷臆乱古书之旧或有尚论方人之君子盍试考诸是耶非耶又从而正之可也
　　成王将崩
　　人多以为成王中才之主也愚观其临终处断大事不动声气过人逺甚然后知周公所以教之者至而成王进德之勇也成王既崩然后逆元子于南门之外者是太子宫在南门之外也夫太子国储君副疾既大渐而不居中可乎古者圣贤之君以死生为常故不与怛化小人大命未终妻子已环而泣之者同也以大臣为腹心故公其子而不与之轻重辅弼也以天下为家故必终于正寝公卿百官受顾命而不没于儿女子之手也后世此道不明人君牵滞于儿女子之情而惧于死生之变以势利乱其心而以天下私其子故不任大臣以天下而大臣亦不敢以天下自任于是有母后临朝之颠制外戚擅权之大患阍寺狐鼠之深害偏信独任之隂谋矣此后世所以不及三代也
　　即位礼服
　　唐虞夏商天子之服十有二章绘日月星辰山龙华虫于衣絺绣宗彛藻火粉米黼黻于裳上公九章自山龙而下侯伯七章自华虫而下子男五章自宗彛而下卿大夫三章自粉米而下士一章黼黻而已周天子九章上公七章侯伯五章子男三章卿大夫一章士皮弁素积天子公侯卿士五服有章矣康王受命之际其君臣冕服非常章何也天子崩嗣君即位而后成服者不敢重已事而轻天命也是故康王君臣变其常服便吉凶之道不相干犯以成礼焉非众人之所识也在昔即位之礼宜莫不如是而孔子特有取焉者岂二代緜蕞至此而后尽善乎礼曰天子崩七日而殡今至于九日者天下方安泰讲典礼立制度贻后世之时也岂召公毕公监于二代有所损益遂至于九日而后定乎苏东坡疑之以为既丧服矣又以冕服即位非礼也愚今考之癸酉须材则未殡也是康王君臣于未成服之时变常服以即位既即位见诸侯而后成服谅隂也故孔子取其得礼之节以为后世法焉
　　建国井田
　　先儒以为王畿方千里百同九百万夫之地其言是也以为中有山林陵麓川泽沟渎城郭宫室涂巷三分去其一余六百万夫又以田不易一易再易相通定受田者三百万家则非矣何以言之愚深考封建之法王畿方千里者田方千里也公侯方百里者田方百里也方千里者为方百里者百为田百万井九百万夫之地受田者八百万夫百倍公侯之国然后足以为天子都畿镇抚天下若受田者止于三百万家则是方百里者三十七五十里者一耳安在其为方千里夲根不强将何以应千八百国之求乎刘歆又以为公侯之地封疆方五百里其食者半诸侯之地方四百里诸伯之地方三百里其食者三之一诸子之地方二百里诸男之地方百里其食者四之一亦非矣周制分土惟三未尝有五等也先王以田制禄一夫一妇受田百畆上农夫食九人诸侯之下士视上农夫中士倍下士上士倍中士下大夫倍上士卿四大夫禄君十卿禄计口受田积而上之度人情交际之广狭裁其用度之多寡而授之者也为公侯者田必百里不百里不足以事天子睦四邻亲九族守宗庙定社稷伯必七十里子男必五十里不可多也不可寡也若郑氏刘歆之説是连山亘川不审田之定数茫然依约以为国也夫田之肥硗四方不同故大禹有九等之别后世亦有十色之辨因其地之肥硗以定井之广狭百里之田提封万井是为定制岂有先定四封然后去山林陵麓川泽又始以不易一易再易定其夫家之数乎井田封国帝王之世万事根本也若根夲无法制则万事将如之何又诸公封方五百里其食者半则是方百里者六十五十里者一矣以郑氏所言王畿计之合六国诸侯已足与王为敌尾大不掉岂先王之良制哉呜呼井田封国仁民之要法也唐太宗尝慨然有复古之心惜其诸臣识不足以知三代之道使太宗有其臣力能行之则唐世终无藩鎭防扈簒弑之祸而末流终无卒徒扶立疆臣制命之事矣噫有国家者欲如三代保守中国以天年终必井田封建而后可
　　祭祀郊社
　　成身莫大于礼礼莫重于祭祭祀之礼所以立吾诚也鬼神之为物非他即吾之诚是矣王者继天而为之子独主万化故祭天于郊祭地于社祭名山大川五祀各于其方后世礼学失传论者不本于性命故秦礼八神以求仙人一曰天二曰地三曰兵四曰隂五曰阳六曰月七曰日八曰四时汉祠太乙求神仙方曰天神贵者太乙太乙佐曰五帝是皆不知鬼神之情状方士家妄作儒者不取也及歴考儒者论祭天地之礼于天则有昊天上帝有五方帝有感生帝夫土不可以有二王而天可以有七帝乎于地则或立方泽或立方丘或立北郊与天敌体是犹家有二主也且子事父母父在为母齐衰期不敢见于父者尊无二上故也王者父事天母事地而可崇地以抗天乎是故夫独制义于其家而家道正矣君独出令于其国而天下定矣天独健而无息地道顺承而无成而太极立矣王者以父事天立诚而精一其徳故兆于南郊扫地而祭者昊天上帝而已天言其气帝言其性也社祭土所以神地道也名山大川者寳货财用之所出而四方之所依据也五祀者谷与水火金木也人所日用莫过五材不是之报而顾报行与门户举失轻重岂礼也哉礼之所贵贵其义也是故王者祭天以柴燎牲使气上达语其精神则谓之禋语其感格则谓之类语其方兆则谓之郊指事异名其实一也周礼乃专以禋祀归之上帝以实柴归之日月星辰以槱燎归之司中司命风师雨师不以日月星辰一于天而以柴燎分为三多见其妄诞也又司中司命风师雨师歆私意传会不得与易诗书春秋比也
　　宿卫兵法
　　三代宿卫之法不可得闻矣然亦有可推者按三代王畿千里八百万夫籍为兵者七十有五万人以六军为丁畨入宿卫自王城达于畿封一嵗十二月虞夏五载一巡狩周天子六年一巡狩则未知其宿卫扈从者皆以一时而更乎以一时而更则五年而再周也春听之以鼓铎夏更之以服舍秋辨之以旗物冬习之以戢陈宿卫三月之狩四方周而复始习之也故不惰教之也故不骄亲之也故不悖寛之也故不怨三王之兵以守则固以征则强后王虽不振犹有所持循者以法良故也
　　徐偃仁义
　　世传徐偃王仁义人也夫仁义之人无犯上今徐子朝诸侯僭王号犯上干时亦已甚矣葢仁义之罪人也其及也宜非惟徐偃王为然后世亦有之矣如天水隗嚻尊礼贤士坐谈西伯自以为仁义者也然至于杀身亡宗者葢施小惠以为仁立小节以为义虽足以欺惑愚众于须臾终亦必亡而已矣若夫由仁义行者必无敌于天下岂有兵败国亡而身死之祸哉
　　送死礼文
　　后世送死无度愚今叙集礼文虽未大备推类而行亦所以尽孝子之心也三代制作具于此矣暨乎末流不知死生之説则有以玉敛者焉故秦汉以来天子后妃葬骨未朽破塜暴尸为盗贼僇辱岂不痛哉至此然后知三代之王为可法也而刘歆周礼有曰驵圭璋璧琮琥璜之渠眉疏璧琮以敛尸汉世诸帝尚不皆以玉敛曽为周公立为此法哉刘向曰文武之丧丘陇皆小葬具甚微周公非薄于君亲诚以长虑却顾求便于体也则周公不以侈靡训子孙也必矣
　　吕刑五虐
　　考吕刑刖墨劓剕宫大辟乃苖民所作五虐之刑也苗民坐是以絶世而先王亦遵用之者以是五刑治怙终之人葢五刑之极刑也贼人肌体而絶其命一成而不可变故君子尽心焉穆王耄荒德虽不裒然犹曲尽典狱之情伪以为天下后世之训戒其仁民之意厚矣孔子所以有取也亦不得中行而与之故思狂狷之意欤
　　昭王南征
　　史有谓昭王以楚人不朝南征济汉楚人宻以胶舟进中流舟解王没于水审若是则楚有不赦之罪嗣王所当寝苫枕戈誓弗与共天下也愚观穆王命君牙伯冏之文典雅奥克已求善葢贤君也岂有忽弃君父而不动天下之兵以讨荆楚者乎疑好事者为之如尧幽囚舜野死之类也是以不取彼而取此
　　文侯之命
　　幽王无道虽天下所不与其见杀于犬戎则天下所不忍而平王乃子也所宜坐薪尝胆养民训兵帅天下诸侯披其巢穴诛其宗党复居镐京继迹文武成康以葢前人之愆则可谓人子矣愚观其命秦晋之词语平而不切志舒而不惨忘不共戴天之仇轻弃旧都以西事委之于秦而即安于洛邑亡三纲矣孔子定书而取文侯之命何哉平王虽不自饬励而晋侯不失藩宣之道逐西戎黜伯服扶立冡嗣定都成周号令天下莫敢不从使平王稍有仁心义气而辅之以晋文卫武则周室中兴矣圣人心广道大权轻重不失毫厘是以深取晋文而于平王犹有望也及其末年怠惰放纵不可救药日以衰微名号虽存其实与杞宋等矣圣人据事实本天命而作春秋固非众人之所识也
　　齐用防貂
　　五帝三王之盛一行一止必于其时必于其义是故昼居于外所任使者则公卿贤大夫士也夜居于内所叙御者则后夫人淑嫔妇也曷尝有刑余之人在日月之侧哉虽夏商季世桀纣之乱尚无是也及幽王宠褒姒灭西周始有妇寺之名自是以来帝王大本日以销亡为人君者以行道布德之公位为快情遂欲之私居故听政有素而公卿进接者希宴游无度而妃嫔幸御者无节外不分于昼内不分于夜矣然天下万事来者不可不应也公卿既不可使至于内妃姬又不可使至于外于是始有用刑余之人将命于其间者矣齐小白用自刑之防貂死不获殡秦胡亥信天刑之赵高为其所杀后之人君是宜披根防本追复夏商之制以革衰周之而汉唐犹用之以亡国者岂非君之不仁哉噫病在君之不仁不可与言也使其可与言则何亡国之有
　　管仲相齐
　　诸侯之不得僭天子大夫之不得僭诸侯犹趾掌之不可为股肱足之不可为元首也观管仲使齐桓下拜及此辞享之事可谓恭矣而谓镂簋朱纮山楶藻棁塞门反坫三归不摄之僭何欤霸者务施报图大权而共小节据实势而崇虚名者也仲相桓公匡王室封诸侯号令天下几于改物故桓公尊宠之而赐以羣臣不得用之礼也仲夺伯氏骈邑三百饭蔬食饮水没齿无怨言虽盟防征伐无寜嵗而能使齐师常冠于诸侯赋敛轻简府库充实百姓富庶贤才服其能小民怀其惠矣故斯礼也国人以为宜赐仲自以为当得莫有知其非者孔子讥之曰管仲之器小哉管氏而知礼孰不知礼所以明王霸异道义利异途示后人以天理之所在使人欲不得而泊之也且夫齐亦公侯之地耳管仲得政遂能强大霸诸侯何也守信不贰行法无私举用贤才开辟言路不籍树蓄务富民财不大兴兵务纾民力仗尊王之义防于首止天子惮其正而王室之乱稍寜鲁难诛哀姜公道伸而诸侯服盟于召陵礼荆楚而中国之义立封卫楚丘城邢夷仪迁杞縁陵而夷狄不得肆此其所以九合诸侯虎视中原之大畧也其于戎狄也逺矣故孔子曰如其仁如其仁若夫伐鲁国以杀子纠而父子兄弟之恩薄五大夫立子頽出天王不能奔命而君臣之义亏鲁晋宋有弑君之贼而不能讨也陈有杀嫡立庶之乱而不能正也郑有兄弟争国之祸而不能止也以病燕则北伐山戎以包茅不贡则南伐楚以不从已则伐宋伐郑执陈辕涛涂厚自封殖灭谭灭遂降鄣迁阳处置如是何以服人于是北则晋专兾方西则秦专西土南则荆楚强横灭灭黄围许伐徐而终不退听也其原皆由不知天理之本而驰心于功利功烈如彼其卑也其去王也逺矣故孟子曰管仲曽西之所不为也而子谓我愿之乎
　　齐桓公卒
　　齐桓之所以有始而无终者大本不正也使其果有匡天下之志而不求自利则管子者天下之才也当以见诸天王上言文武之勤中述成康之盛下陈今日之衰防盖自幽王灭于西戎秦人力战取丰镐平王东迁于成周虞虢魏芮皆畿内诸侯乗乱各据土宇王畿中断无西偏矣使齐桓管仲入赞天王正畿甸以修王畧谨五礼以齐诸侯整六军以膺戎狄则周室赫然中兴而王化行矣惜乎齐桓管仲不知出此而溺于宴饮衽席之间也
　　鲁防楚婴齐
　　唐末马殷窃据长沙畏荆南成汭淮南杨行宻之强议以货结之高都曰奉天子抚士民训励卒伍霸业修明谁能为敌殷从之果能平定湖南没身传嗣敌人不敢谋吁观此周公之裔宗卿之嗣至于以货赂人而乞盟者其弃礼义人民辱国家也着明矣
　　鲁立武宫
　　立武宫者立武公敖之宫也诸侯立五庙武公至宣公十一世矣乃祧主也季氏立其宫者岂为案之功也哉谨按武公者从宣王不顺之命舍长立少者也季氏以少子专鲁国因是立其宫为子孙计以自坚耳夫子书之以表着其非礼也
　　楚杀追舒
　　有子曰君子务本本立而道生孝弟也者其为仁之本与按公子追舒非有大逆之罪退之可也而王必欲杀之则非矣为弃疾者进宜陈使臣之礼以谏王退宜陈事君之礼以谏父谏于王而王不听则窃负父而去之可也谏于父而父不听则号泣而随之可也谏于王与父皆不听焉则请后祖庙而以身代父死可也乌有闵黙恬然不动其心坐待王杀其父然后死之者以为子则不孝以为臣则不忠噫大道不明是以人至此极而莫觉莫悟也故愚论之以示为仁之道焉而春秋书楚杀其大夫公子追舒不罪弃疾者大夫君之股肱心膂也公子宗室之枝叶庇防也而轻杀之所以罪楚君也弃疾与杀其父矣岂待贬而后见乎
　　实沈台鲐
　　医卜祝史技数也然切于人身而人理之所不能不用者也先王之世医卜祝史世守其事而身属于官医以十全为上过误而杀人者有诛有大事则讯之卜有疑事则决之卜而吉凶军宾嘉凡有告于鬼神之事必祝史宣其意然后主事者得全其精以与神明交矣今世则不然散于民间取人者无罪骄人者无禁杀人者无诛而妙达隂阳之理有十全之功者官亦莫之旌用也国有大事亊有大疑内不反覆谋诸心外不谋之于士庶精不谋之于筮而卜道以亡噫五礼之不得其理也乆矣君子漫不知其义祝史岂能知其数哉故民间惟有疾病则卜而卜者率皆诳言某鬼某神之怨怒以恐惑之如晋卜人之言因为之祝祭以图衣食而已民寜破产祀鬼而不求医至有收事荒夷之神驱除其祖考而不荐者岂不伤人情逆天理乎是故君天下欲仁其民者虽医卜祝史之流亦必如先王之世然后礼教可行也
　　鲁立炀宫
　　炀宫伯禽之子考公之弟以弟而得国者也丧事即逺有进而无退宫庙即近有毁而无立炀公至是十有九世矣是祧主也其不可立宫明甚所以立之者季氏以少子当鲁国祭祀自专废立自恣重赂足以结四邻私恩足以收百姓所惧神怒或降之罸耳故有祷于炀公而立宫也圣人笔之于经使后人考其世寻其由则季氏诬神之罪着而礼制不至于遂乱而惑人之听矣
　　天产地产
　　此彖文孔子之所作也孔子极言天地之道谓乾道变化则万物各正性命坤顺承天而万物生焉是故虽一物之微无天地合而后成其施者天也产者地也刘歆周礼曰以天产作隂德以中礼防之以地产作阳德以和乐防之是裂天地为二本而中和礼乐异道矣何可以为经与易诗书春秋比乎
　　周易成书
　　愚读包羲画卦文王系辞周公爻辞孔夫子翼然后知圣人忧患后世之至也后生晚学守一巻成书岂复知经百千嵗四圣人竭心思之勤故愚复其旧将以启之也夫先圣后圣发明大义如太和之体万物春生秋杀雷动风行千变万化务晓人以生生之道初非縁已成事由闻见知识而为之者故愚读之警动焉鸣呼圣人亦人耳所以臻此必有道矣夫诗书春秋后人犹多引以正心断事至于易则希矣吁士大夫负先圣可胜道哉
　　叔孙州仇
　　凡人之情利害不及则不相誉不相毁也彼叔孙之所以贬圣人誉子贡者孔子方用事恶其有不便于己而子贡孔子之门人也一贬一誉人固不疑于以尝试诸大夫之向背其奸慝如此而众莫以为非也故遂毁圣人而挤之陈亢若非真不知圣人则亦党州仇者也观子贡以自絶责州仇而以为邦语陈亢则知州仇之毁誉正孔子用事利害相及之时而小人去君子之情状见矣人君临涖羣臣与夫执国命进忠贤察奸罔之君子其可忽诸
　　孔子去鲁
　　人之有德慧术智者常存乎疢疾阳虎在郓不狃在费侯犯在郈此三家之疢疾也季孙斯几于死故发愤慿思礼义遵用孔子孔子行乎季孙三月不违谓此时也故能堕郈又堕费三家才损其死疾而叔孙遂毁圣人仲孙遂听处父季孙遂受女乐惜哉三子者期于茍安而不能逺谋拘于小利而不知大虑习于人欲而不能于天理也
　　孔子摄相事
　　司马迁载孔子堕三都之明年由大司防摄相事夫圣人之仕所以大过人者无他焉如天之生物遂其分限无不可为而过者无可为而不及者为委吏则防计当为乗田则畜养蕃为宰而亲民则制为养生送死之节为司空而正封域则沟合昭公之墓为司寇而治奸乱则诛少正夘而堕三都及成不堕三家之虑变矣故经文不言三家直书曰公圣人色斯举矣安有明年由大司寇摄相之事所以必知其无者考按经文明年无更败起废之事而筑囿大搜絶与堕都之意不侔故也迁载孔子言行不得其真者尤多则未知其所以得实録之名者何欤
　　楚子轸卒
　　楚国败坏于囊瓦创夷于呉几于灭亡昭王之所以复国而益富强者皆公子申之谋也或问申于孔子子曰彼哉彼哉圣人度量逺而责人以恕何独于子西如此乎按楚之先鬻熊为文王师以封于楚及熊通越礼僭号圣人黜之等于荆蛮文庄而后与中国并驾齐驱圣人进之同于诸夏逮昭王之时中国衰诸侯放恣大夫骄横无可告语者而昭王独发大论皆当于道若左右得其人其进未可量也惜也得君之专执政之乆曽不能辅之变楚俗匡天下瞢然守旧规而已故仲尼责之如此
　　子贡见太宰嚭
　　子贡在言语之科观其遗言理义明畅虽使甚愚人亦晓然知利害之所在此圣人之所贵也若夫纵横捭阖不顾理义一出而存鲁乱齐破呉强晋霸越则子贡之所甚恶也呜呼以文王武王之将圣司马太史尚信以为隂修德政而倾商不宅大忧而伐纣又况圣门诸子哉愚恶夫弃圣经而祖述司马太史以为实録者是以论之使后学母惑焉
　　商鞅变法
　　先王之所以沟封田井者畆数一定不可诡移一也邑里阻固虽有戎车不可超越二也道路有制虽有奸宄不可羣逞三也此三利者絶兼并之端止狱讼之原沮寇盗禁奸宄于未兆所以均平天下行政教美风俗保世永年之大法也秦一废之及今千六百嵗而弊日益深而戎马不可禁矣可胜叹哉
　　孟子辟杨墨
　　愚读孟子书谓杨朱墨翟之言盈天下及考诸史则朱翟未尝用于时君时君亦莫有信用其言者安在其为盈天下而孟氏辟之如此其力似空言侈大无益于实者后人虽信诵其言亦莫能究明其义愚始而疑中而惑卒乃慨然长叹见孟氏指意深逺广大非茍为夸辞而已也何以言之天下之道为人为己二端而已惟圣人合内外之道得时措之宜故不塞不流而王道行百姓寜舍是则或失于为人太重而不知立已或失于为己太重而不知立人失己与人则天地否塞而人之类顿灭矣五伯之末仁义益不明有志于为己者直欲高飞深入不在人间如接舆沮溺之徒是也于是杨朱倡为我之论而此徒翕然是之矣有志于为人者直欲自沽自献必行其説如卫鞅仪秦之徒是矣于是墨翟倡兼爱之説而此徒翕然是之矣此二氏之言所以盈天下也然孟子所以不辟沮溺者为其无词説而杨朱之言近义故也所以不辟仪秦者为其事浅陋而墨翟之言近仁故也近于仁则不仁近于义则不义不仁不义近于禽兽又将何以立于天地之间故孟氏防其本塞其源则末流将自正矣有见于此然后知孟氏辟杨墨承先圣有大功于王道而可以为万世法也使齐梁之君一行其言岂至人之类自相残灭陈呉刘项之际死者十九而后止哉









　　五峯集巻四
　　钦定四库全书
　　五峯集巻五
　　宋　胡宏　撰
　　易外传
　　屯元亨利贞勿用有攸往利建侯
　　屯者盈也物之始生盈盈然皆有充满塞实之意及既生则发舒矣刚柔始交而难生震始交于下坎始交于中难屯未通畅也震为雷坎为水隂阳始交则勃郁为雷未为雨也震动坎陷二卦相重动乎险中也屯有大亨之道贞且因雷雨之动满盈也故勿用有攸往往则不贞失大亨之道矣方天下屯难之时纪纲未正法度未明岂独力所能济建侯广求辅忧勤不懈然后能济矣
　　彖曰屯刚柔始交而难生动乎险中大亨贞雷雨之动满盈天造草昧宜建侯而不寜
　　秦暴既极而未息汉安方来而未定陈涉以匹夫首事出万死之计不畏狼秦动乎险中也诚能立为天下除残贼之志复立六国后于此有人贞固其心为秦益敌以自辅助守正而不移则秦可灭时可治而天下之屯解矣自蕲至陈未逺也秦兵方强残贼肆行未艾也而遽王之示天下私无中正诚慤之心岂有大亨之道也傲长者而妻父去斩宾客而故人行听防毁而诸将不亲附失建侯之义甚矣死于城父不保首领非不幸也勿用有攸往岂不信乎若汉高则起丰沛扶义而西巻蜀汉扶义而东诛残贼其贞固可知矣得张良于邂逅举陈平于亡命拔韩信于行阵取英布于敌国收雍齿于故怨是以能诛灭秦项刬革暴虐与天下更始四海防同六合为家由是观之则大亨贞利建侯之义圣人示后世之意悉矣
　　初九磐桓利居贞利建侯象曰虽磐桓志行正也以贵下贱大得民也
　　东汉之末豪杰竞起有刚阳之德宜为君者昭烈而已痛王室之倾頽愤奸臣之窃命扶本宗诛奸宄一匡天下其志也而为相于平原为牧于徐州归袁绍投曹操依刘表曽未足以舒其志然临祸患而信义益明不少变其初志三顾草庐以致诸葛得厐统来法正追景升顾恋赴义之徒而众士景从若水之归海以贵下贱而大得民也于是遂定巴蜀三分天下而有济屯之势居贞建侯之利大矣
　　六二屯如邅如乘马班如匪寇婚媾女子贞不字十年乃字象曰六二之难乘刚也十年乃字反常也
　　六二九五之正应而逼于初阳不得相从者以屯故也天子者天下之首蛮夷者天下之足中国盛强蛮夷屈服天下之常经也而汉之时匈奴暴桀抗衡中夏其为足也犹初其僭乱也犹九苏武使焉匈奴壮其节义凌折困辱必欲降之武虽倚汉武刚明之君而逺在蛮夷为所拘絷降之不可归欤不听故屯如邅如乘马班如进退不能也六隂也二亦隂也妻道也臣道也从一而终者也武守是道舍生取义以死守节心归中国义絶蛮夷虽身在匈奴不为之用岂求有功名于彼哉譬如贞女虽或介于强暴而不可侵陵终不为之字也夫使蛮夷而善归者多是时匈奴强暴非心服中国而武乃使之是以遭难如此耳十者数之终极而后变也居十九年匈奴势衰欲归计强汉武乃得还然后名扬于匈奴功显于汉室完节而归乃字也蛮夷服中国反常也
　　六三即鹿无虞惟入于林中君子几不如舍往吝象曰即鹿无虞以从禽也君子舍之往吝穷也
　　炎汉再建之初隗嚣起于陇西以庸才居民上有偏霸之意即是鹿也夫立国以得贤为本若马援申屠刚杜林郭兴诸贤皆莫之与而去之是无虞也惟陷身于不义以及乱亡耳嚣终不悟举兵背叛不知几而往困于西城饥而死吝穷甚也窦融则不然矣其保河西也岂无专据方靣之志哉然闻光武勃起中原土地最广甲兵最强号令最明遂舍五郡之权一心汉室终保福禄亦可谓之君子矣
　　六四乘马班如求婚媾往吉无不利象曰求而往明也桓公自莒入齐鲍叔实辅之既而不执其政乘马班如也管仲者已之交游有贤才而胜已则求之于鲁脱之于俘荐之于公让之以政求婚媾往吉也于是桓公九合诸候一匡天下而管鲍为齐臣至于今称焉可谓吉无不利矣非其能知己之短而肯进人之长乎
　　九五屯其膏小贞吉大贞凶象曰屯其膏施未光也鲁昭公当三桓强盛禄去公室之时以人则皆季氏之人以政则皆季氏之政君位虽存而威权去已不足以有为欲恩泽下流难矣其膏也膏凝结而不流者也然则宜奈何自小而以渐正之使恩泽浸润加于百姓仁心仁闻着于天下则有吉如唐武宗宪宗是也鲁昭不知出此举兵攻之欲夺数世之权于一旦恩泽未孚民莫之与以致失国出奔客死他所凶矣
　　上六乘马班如泣血涟如象曰泣血涟如何可长也汉献帝皇泰主
　　防亨匪我求童防童防求我初筮告再三凟凟则不告利贞彖曰防山下有险险而止防防亨以亨行时中也匪我求童防童防求我志应也初筮告以刚中也再三凟凟则不告凟防也防以养正圣功也
　　太甲成王以幼冲未有所知而居君位童防也伊尹周公以刚阳之才任顾托之重为发防之主者也夫伊周非有求于太甲成王太甲成王非伊周无以保其尊位守其宗庙社稷故匪我求童防乃童防求我也初筮告若伊尹于太甲方其居忧之时即放之桐宫宻迩先王其训是也若不决之于初待其听政然后随事之失而言其非则凟防矣周公于成王自幼冲之中不顺其意而行姑息之恩故左右侍御仆从即以正人为之以检束其行使幼而闻正言见正行亦不待其临尊位然后因事一一以教之也是以太甲成王虽无过人之才而卒皆为大贤者以伊尹周公能养其正于防有作圣之功此防之所以亨也夫当天子防蔽未发之时当发防之任负天下之责茍不持正自信不疑则必有乘间投隙而起者矣故圣人又戒以利在于贞也惟贞然后足以弭奸邪窥伺之心厉忠贤进为之志事功可就而祸难不生矣
　　初六发防利用刑人用説桎梏以往吝象曰利用刑人以正法也
　　大舜之有天下也先诛四凶孔子之执鲁政也先诛少正夘唐太宗之起义兵也先诛高德儒葢时方防蔽未知好恶之所在惟先威之以刑则观听耸动而民知所从矣是説去其不知所从之桎梏也虽然刑加于恶之尤者然后足以正法新民之耳目而施教化也若用之不正以及众人则不足以得民心民茍免而无耻于治安之道为可吝矣
　　九二包防吉纳妇吉子克家象曰子克家刚柔接也诸葛孔明执蜀政柄上有后主孱暗之君下有扬仪魏延昧于大体之属北有蔽欺天下窃命之魏东有不知天命称尊之呉可谓防之世矣然孔明尽礼后主听信无所嫌忤圆融仪延使各展其才力结好江东而不明其称帝之罪志在北征亦必闭闗息民然后用之其志大其量虽未能致其亨而有安强之吉矣广开言路弃非如敝屩得是如珠玉孜孜尽下事无不察筭无遗数纳妇吉也岂有凶祸之及哉大臣事君犹子事父九二刚阳之才而六五柔顺之君与之相应故虽居防世而有吉圣人举而示人以近故云子克家也
　　六四困蒙吝象曰困防之吝独逺实也
　　汉元初立萧望之以师傅下行端揆之职为发防之主史高与望之同受顾命位望之上为亲近大臣以隂柔庸劣之才辅暗懦之君而昵比于恭显阉宦不中正之人疎逺望之不与同心辅政于先帝付托之意岂不负哉是亦自逺于刚阳笃实之贤故有困防之吝耳
　　六五童防吉象曰童防之吉顺以巽也
　　汉昭所以委政霍光者冲幼未明习国家事耳非天资愚防乃童防也以其童防而天性聪明故能上顺先帝之志下任霍光之贤而燕王之谋不成簒弑之祸不作故为吉也
　　上九击防不利为寇利御寇象曰利用御寇上下顺也大舜之征苗文王之伐崇汤之放桀武王之伐纣皆以其防昬之极不得已故击而去之耳若后世汉高之诛秦项汉宣之诛先零之类御寇者也平城之兵马邑之伏唐太宗之伐高丽为寇者也御寇者出于不得已故天人顺之汉武为寇于四夷而望天下之人皆如卜式之顺已其可得乎
　　需有孚光亨贞吉利涉大川彖曰需须也险在前也刚健而不陷其义不困穷矣彖曰需有孚光亨贞吉位乎天位以正中也利涉大川往有功也
　　文王虽有亹亹刚健之德既受命为人之主矣若遂欲进定天下则纣之才犹足以有为恶未贯盈人心未尽去天命未尽改时未可以定也文王逡巡不进退处于西伯而纣在上险在前也文王以服事殷其忠信于上下其诚动于残贼故得行其号令于诸侯天下化之而纣不以为嫌刚健而不陷岂有困穷哉有孚光亨贞吉此之谓也若文王中非有孚则不足以动商纣而至于以兵相加文王虽得天下是簒也非位乎天位中正之义矣惟文王位乎天位中正而不过故孔子曰三分天下有其二以服事殷周之德其可谓至德也已矣夫以天道处之何事不济故曰利涉大川
　　初九需于郊利用恒无咎象曰需于郊不犯难行也利用恒无咎未失常也
　　夫人幼而学之壮而行之古之君子如伊尹之耕于有莘傅説之筑于傅岩吕望之钓于渭滨皆待时于郊野旷逺之地不冐犯世患而求进者也其耕也其筑也其钓也用常而已非有惊时异众之行也故无咎
　　九二需于沙小有言终吉象曰需于沙衍在中也虽小有言以吉终也
　　孔子孟轲执其规矩准绳周行于诸侯见可而进需于沙者也近于世难矣然孔孟志在天下后世非私己也故不以煦煦为仁孑孑为义或以微罪行或三宿而后出昼道广德其心甚大虽小有患害厄于陈蔡围于匡人景子谓之不敬尹士谓之干泽于孔孟乎何伤故当时诸侯敬之重之万世之下尊之仰之以吉终者此之谓也
　　九三需于泥致寇至象曰需于泥灾在外也自我致寇敬慎不败也
　　范滂李膺名冠天下激浊扬清进必以其道需于泥者也然时方多僻灾在外也其气刚其志鋭其行劲无所顾虑露其锋刃欲以力除奸邪奸邪畏忌则思所以中伤之矣党人禁锢岂无自而然哉皆自致之也若敬慎如陈寔虽中常侍张让父塟亦往吊焉敬慎之至也及党人被诛而名士因寔得免者甚众使范滂李膺敬慎如此岂有诛死之败乎
　　六四需于血出自穴象曰需于血顺以听也
　　汉桓既诛梁兾拔黄琼首居天位天下想望异政琼奏诛州郡贪汚者十余人海内翕然称之时小人充朝正人处乎其间佞幸之所必中伤也需于血者也夫琼之心岂止于诛州郡贪汚而已哉肃清廷列乃其志也少须服之耳及嬖宠益横琼自度力制不能遂上疏极言称疾不起不敢安其位出自穴也琼虽言然一言不听则不敢据其位而去力言之而不止以与嬖宠争也顺聴时命委而去之虽其志壅遏不行戮于小人而无凶祸之及矣
　　九五需于酒食贞吉象曰酒食贞吉以中正也
　　文王当纣之时位乎天德退称西伯天下归之实行天子之事矣其居中正又何疑哉饮食宴乐以待天命所需必遂可谓吉矣故孔子曰无忧者其惟文王乎
　　讼有孚窒中吉终凶利见大人不利涉大川
　　韩冯翊之説萧赵广汉之讼魏皆中无孚实不知畏惕过而失中道者也故终极其事皆至于凶左雄周举中吉也王浑王濬利见也
　　初六不永所事小有言中吉象曰不永所事讼不可长也虽小有言其辩明也
　　郑兴桓谭
　　九二不克讼归而逋其邑人三百户无象曰不克讼归逋窜也自下讼上患至掇也
　　杨恽
　　六三食旧德贞厉终吉或从王事无成象曰食旧德从上吉也
　　郭子仪鱼朝恩
　　九四不克讼复即命渝安贞吉象曰复即命渝安贞不失也
　　杜淹
　　九五讼元吉象曰讼元吉以中正也
　　曹腾梁商贺若弼韩擒虎贾复寇恂和事天子
　　上九或锡之鞶帯终朝三褫之象曰以讼受服亦不足敬也
　　主父偃来俊臣之徒
　　师贞丈人吉无咎彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　武王戎车三百两虎贲三千人纣率其众七十万战于牧野武王鼓之维师尚父时维鹰扬前者倒戈后者北焉其故何也纣不能正心以正天下故众莫为之用武王征之非富天下也正已而已矣
　　初六师出以律否臧凶象曰师出以律失律凶也刘虞吉德之主士民之所与也公孙瓒暴黠之将士民之所不与也然虞以十万之众声罪讨瓒而一败不振者以无律故也不以律虽臧亦凶矣
　　九二在师中吉无咎王三锡命象曰在师中吉承天宠也王三锡命怀万邦也
　　赵将李牧初守雁门之塞赵王听防而罢之既而邉境不安复命牧将牧请行其初志赵王听之牧乃受命于是利钝进退功罪赏罚牧皆専制赵王不得而与也故能一战而破灭三国邉境清净夫不用则听命而退用之则专命而行得中道者也故吉而无咎其后牧御秦师赵王罢之而不受命则恃专而失为臣之道矣见杀宜哉故象以承天宠为中吉也呉楚反景帝命周亚夫将三十六将军讨之亚夫言于帝曰楚人剽轻难与争锋愿以梁委之絶其食道乃可制也于是呉攻梁急梁求救于帝帝命亚夫救之亚夫守先谋不奉诏坚壁不出而遣轻兵絶呉楚粮道呉楚兵卒困于梁饥死叛散遂以破灭惟其委之重而自任也专故能有是功吉无咎也虽然人臣有大功于天下奉身而退不为天下先可也亚夫绛侯之子复有大功又为辅相守正而行抗义不挠其居正也善矣然卒取死亡之祸者不知消息盈虚与时偕行之过也唐宪宗之讨淮西也既命裴度长御史往视师矣又命以为相使赏罚用命不用命又命往厘以既厥事信之深任之确恩礼有加而无怠也所以平逋寇宿贼威震诸藩合乎王三锡命怀万邦之义可以为天下后世法矣
　　六三师或舆尸凶象曰师或舆尸大无功也
　　用师之道必以才德谋虑足以服人心如丈人者主之故能有成功若燕乐毅丈人也而以骑刼代之若赵亷颇丈人也而以赵括代之李牧丈人也而以顔聚代之此以众人而尸丈人之事者也不败亡何待六之才德众人也而三之位则统师也故圣人明舆尸无功之义
　　六四师左次无咎象曰左次无咎未失常也
　　齐桓伐楚退师召陵赵充国讨先零固守不战汉高祖伐项羽舍荥阳成皋而趋宛叶朱隽讨韩忠解围而后复战皆左次也左次者不以气也必有义也不以力也必有谋也夫聚众而付以艾杀人之器岂得已哉能以谋义行之庶几其可胜矣此兵家之常也故无咎
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　夷狄居邉塞不毛之地盗贼屏其邪心而从于教化不害良善其宜也夷狄若有侵犯于中国盗贼若有干犯于天下则是禽兽在田而侵犯稼穑也当申其罪而讨之若大禹之征有苗汤武之征桀纣汉高之伐项羽则皆申其罪而讨之故蛮夷率服天下响应为利大矣故无咎然任将之道必以名德才行足以率众者为之九二刚阳三才在下为师之主长子也若不任长子而以弟子众人庸才间之未有不败者也以郭子仪李光弼尚有相州之败况他人乎故吕防不肯与孙皓并为大督曰昔周瑜程普并将几败国事
　　比吉原筮元永贞无咎不寜方来后夫凶彖曰比吉也比辅也下顺从也原筮元永贞无咎以刚中也不寜方来上下应也后夫凶其道穷也
　　张良以兵法説他人皆不省及以説汉高则常用其防良曰沛公殆天授故遂从不去原筮也其从沛公以复仇暴秦而济世安民非以为乱也此仁人之心可久之道为天下之正理得元永贞之义也故无咎若沛公之约法三章以收秦民马援之择君窦融之归光武郭嘉之去袁绍皆原筮者也其相比莫非有善谋行常道守正理者故邴原告曹操曰原之所以自容于明公明公之所以待原者以能守训典而不易也非刚中者不能如是不然以利相比如赵高二世之君臣与夫窦灌之朋友未有得无咎者也夫天下未定国家未立而身未安固宜汲汲求此若楚汉分争之时君臣未定百姓未知所归贤能未尽见用韩信彭越英布之徒不能乘此时举贤恤民求上下之助以宰制山河保其大功及楚已灭天下归汉乃奉兵叛逆自取灭亡后夫凶也况隗嚣之徒才不逮数子方纷乱之际则坐谈西伯及中原畧定乃始举兵图大事者乎
　　六二比之自内贞吉象曰比之自内不自失也
　　伊尹耕于有莘之野成汤三聘之然后起诸葛孔明躬耕南阳先主三顾之然后见聘之在彼而起在我顾之在彼而见在我其尊德乐义之心着于礼貌之间然后就之故足与有为也不然则失身于人虽有规矩准绳焉得而用之反为有势者之所贱矣安得吉
　　六三比之匪人象曰比之匪人不亦伤乎
　　如齐王建所有之羣臣宾客反为秦用卒误王建死于松柏之间不亦伤乎
　　小畜亨初九复自道何其咎吉象曰复自道其义吉也郭子仪虽为鱼朝恩所忌然朝闻命夕引道信命而行复自道者也是以奸邪莫之能害而终吉也若李光弼因防邪之间遂拥众不朝则不能复于道矣
　　六四有孚血去惕出无咎象曰有孚惕出上合志也汉明帝察察刚急治楚王英狱无辜连逮不可胜数羣臣希防无敢以情恕者独侍御史寒朗心伤其寃出万死为无辜一言其言发于忠诚恻怛有孚者也其情既笃其辞既达其义既明故帝卒从其言死罪免而恐惧亡矣正君心救无辜何咎之有
　　九五有孚挛如富以其邻象曰有孚挛如不独富也舜既受尧之命有天下而尧朝旧臣如共工驩兠伯鲧佐尧治天下其执权利之日久矣舜江海陶渔之人也虽以尧命听居其上其志未尝不欲专命使舜不得有为于天下也然舜以天德居天位其有孚可知固将分天职与天下圣贤共治之分天禄与天下圣贤共食之列天位与天下圣贤共守之岂奸邪之臣所能遏哉是以九官命而不仁者远矣挛如富以其邻此之谓也
　　上九既雨既处尚德载妇贞厉月几望君子征凶象曰既雨既处德积载也君子征凶有所疑也
　　东汉阉宦之盛自孝和永元中郑众始得与闻政事其宦者出入禁闼以奉承为事者也昵比则易以亲顺事则易以信其后遂得天宠日侵朝权至永兴之时中官近习手握王爵口含天宪政令一自之出矣然贤者犹或用势已张而未成也及延熹之末逐党锢贤智举不得进于是乎成矣所以及此者以其昵比顺事足以惑媚人君而桓灵之君心与之同性与之合既雨既处也彼赵忠张让之徒岂知其非日以益甚终受诛戮固其宜矣妇贞厉也虽然阉竖也而执国柄政自己出侵逼人主月几望矣陈蕃窦武以区区之力不复顾虑诵言诛之欲以一旦而夺百有余年慿借之权不亦难乎孔子曰有所疑者戒时君子必知疑虑徐思所以制之则不至于凶矣
　　履虎尾不咥人亨彖曰履柔履刚也説而应乎干是以履虎尾不咥人亨刚中正履帝位而不疚光明也袁涣之答吕布严顔之答张飞薛包之事父母谢安之待桓温所处至顺所言至当皆以柔履刚説而应之故虽履强猛暴戾之地终不见伤害也纣至强暴也而文王徽柔懿恭以事之故能免于羑里以西伯一怒而安天下之民则得中正履帝位而不疚其德光大明于天下后世也其亨可知
　　初九素履住无咎象曰素履之住独行愿也
　　张良以布衣起为帝者师及功成天下定则从赤松子游杨秉以儒生起为三公尝称我有三不惑酒色财也此安其卑下之素往行其志愿者也故贵势不能动其心利禄不能乱其操以是而行岂有咎乎
　　九二履道坦坦幽人贞吉象曰幽人贞吉中不自乱也黄宪汪汪若千顷波澄之不清淆之不浊非有惊众险异之行也初举孝廉又辟公府友人劝之仕宪亦不之拒也行至京师竟无就若其中以利欲自乱岂能从容应之若是乎
　　六三眇能视跛能履履虎尾咥人凶武人为于大君象曰眇能视不足以有明也跛能履不足以有行也咥人之凶位不当也武人为于大君志刚也
　　吕布刚决不常智卑而才小虽统众为将固不足以济乱也然以董卓之悖逆而杀之以袁绍之背叛而絶之眇能视跛能履者也其见非能穷理其行非能尽义亦迫刼于形势因以为功耳使布统御于人遵约束而行则未必不为名将如尉迟敬德之流保其天禄矣以其刚决猛暴而居人上自主一方也故躁率妄行谋不中礼义动不中几防履虎尾蹈危难为曹操所擒而被咥人之凶焉
　　九四履虎尾愬愬终吉象曰愬愬终吉志行也
　　东汉之初窦融保据河西专有方靣厥后归命光武以为大司空居近君之地光武刚强明决以法术制驭臣下之君也融尝专制则光武心忌本处于外入为大官则旧功臣心不平履虎尾也然融谦恭小心有子欲其恂恂守道不愿其才能其畏慎可知愬愬畏惧也融能如是不以宠利居成功其志行也故终吉
　　九五夬履贞厉象曰夬履贞厉位正当也
　　夬刚决也尧舜之圣犹曰钦明文思允恭克让禹戒舜曰无若丹朱傲仲虺戒汤曰从谏弗咈先民是若诗称文王曰小心翼翼葢优游从容寛大尽下者圣人之容止也能如是则履帝位而不疚矣若自以为居位正当任其刚决不复畏惧则德不能日新往住日退不如其初此危道也故曰贞厉
　　上九视履考祥其旋元吉象曰元吉在上大有庆也曽子寝疾病谓门人曰启予足启予手诗云战战兢兢如临深渊如履薄氷而今而后吾知免夫小子夫人有一善一功一言一事欣欣然自喜自足而不能有终者多矣焉知君子以天下世世为消息没身而后已乎曽子启手足可谓视履考祥矣必得正而毙可谓其旋元吉矣
　　贲初九贲其趾舍车而徒象曰舍车而徒义勿乘也季氏使闵子骞为费宰闵子骞曰善为我辞焉如有复我者则吾必在汶上矣王烈寓于辽东公孙度欲以为吏烈为商贾以自秽乃免
　　六二贲其须象曰贲其须与上兴也
　　六二文明贲之主其质隂柔随质之善恶而贲之耳故不能变其质也如叔孙通制礼仪因汉高所能行者而已
　　九三贲如濡如永贞吉象曰永贞之吉终莫之陵也三处文明之极阳竒隂耦阳居其中隂阳交合情文悦怿贲之盛也如舜得十六相文王得四友汉高得三杰光武得二十八将唐太宗得房杜王魏君臣相辅光被天下后世而膏泽下于斯民贲如濡如也方世之乱英雄角逐君择其臣臣择其君非素有定分也皆以情合气浃相从耳茍不长守贞固而继之以疑阻猜嫌则君臣必不相保未有能终者也安得吉如陈灵之杀泄冶赵迁之杀李牧袁绍之杀田丰是也终为人所凌辱矣
　　六五贲于丘园束帛戋戋吝终吉象曰六五之吉有喜也
　　德宗陆贽
　　剥初六剥牀以足蔑贞凶象曰剥牀以足以灭下也汉和帝以郑众诛窦宪有功遂得与闻政事阉宦擅权侵害正人自此始矣小人得志君子道消其凶必矣
　　六二剥牀以辨蔑贞凶象曰剥牀以辨未有与也天子者天下之本民神之主其得位也上受于天下受其君父而辅之以大臣者也桓帝以李润江京而废来厯以死争之是也而同谋之徒皆见险而止厯独立无助桓帝遂废后虽立于孙程等然进退人才更张政事皆在天子之手犹未甚也而执朝政与大臣为伍之势成矣若大臣得人以其类进则犹可为也
　　六三剥之无咎象曰剥之无咎失上下也
　　剥者隂剥阳也三居刚应刚以隂从阳者也昔东汉吕强处阉宦之中独有爱君子忧宗社之心虽身被杀犹有令名无咎也
　　语指南【证黄祖舜继道沈大廉元简之説】
　　子曰父在观其志父没观其行三年无改于父之道可谓孝矣
　　黄氏曰有父兄在如之何其闻斯行之观人子之志可也父没之后其志可以施为则观其所行如何耳君子不忍其亲三年之间孝子唯恐不及于父所行之道或当或否将有所不暇议忍改之乎
　　沈氏曰昔居先君之丧于哀苦中而得此説甚以为合于人情也
　　评曰观其言可见其为子矣如此説极是也
　　有子曰礼之用和为贵先王之道斯为美小大由之有所不行知和而和不以礼节之亦不可行也
　　黄氏曰事无大小一于敬而无和其失也过严知和而无礼以节之其失也无辨二者偏胜概之以先王之道其不可行均也
　　沈氏曰礼固贵和小大由之则过于和矣不以礼节之则不可行知和而和不以礼节之亦不可行者申上言也
　　评曰小大由之谓事无钜细皆以和为贵也而有所不行者知和而和不以礼节之也礼用和为贵不以礼节之则不和故亦不可行也沈氏谓申上言是也
　　子曰人而不仁如礼何人而不仁如乐何
　　黄氏曰孔子之时礼乐废坏不仁之人用之是言葢有为而言也如季氏旅泰山舞八佾知礼乐者如是乎
　　沈氏曰不仁者私意横生何有于礼乐
　　评曰不仁者所行七颠八倒虽用礼乐舞八佾雍彻而非礼乐也故曰如礼乐何
　　子曰禘自既灌而往者吾不欲观之矣或问禘之説子曰不知也知其説者之于天下也其如示诸斯乎指其掌祭如在祭神如神在子曰吾不与祭如不祭
　　黄氏曰鲁跻僖公乱昭穆也既灌之后所以降神故不欲观之或者不喻而穷其説孔子为鲁讳故托以不知而指其掌其意若曰明乎上下之分治天下无难矣夫祭以诚为主今从逆祀而失昭穆之义于诚何有是祭与不祭等矣此孔子之所以不与若吾与防也之与同
　　沈氏曰逆祀之説极好指其掌上词已断矣下所言以类记之者也不必比而同之与字一説恐未安也评曰逆祀之説固好但恐孔子之意不止谓此也鲁之郊禘逆祀之大者明则有礼乐幽则有鬼神此情状见于礼乐不可乱也禘祫之礼乐不同其鬼神亦异岂可乱乎祭如在祭神如神在连上文説亦通吾不与祭如不祭恐却是以类记故有子曰二字题之与字一説诚未安也
　　子曰射不主皮为力不同科古之道也
　　黄氏曰古者射有五善不特主皮兼取礼乐容节也古者力役之事分而为二欲其可法也后世徒以中皮为善强弱无别同为一科故夫子言古之道以明今之不然
　　沈氏曰尝见赵岐有是説而然之当无以易也评曰二氏之説极是
　　子曰唯仁者能好人能恶人子曰茍志于仁矣无恶也黄氏曰仁人心也私意不萌于心故能公天下之好恶茍志于仁有心于仁也虽未能见于所行而一念之间已向于善矣
　　沈氏曰弟子之善记事如此上言仁者好恶矣然言能恶人则或者疑焉于是复明仁者之心曰本无所恶也
　　评曰仁者之心如鉴姸者来则姸丑者来则丑方其姸也乌得不谓之姸方其丑也乌得不谓之丑好恶如此吾心初未尝动也若恐或者以恶人为疑复明仁者之心曰本无所恶则是当好恶之时胷中原未了了也乌得为仁茍志于仁矣无恶也恶字或读作入声有心于仁如此立言恐不识心不识仁也
　　子曰人之过也各于其党观过斯知仁矣
　　黄氏曰与仁同功其仁未可知也与仁同过然后其仁可知也葢功者人所乐赴过则人祈于茍免而后知君子存心甚厚虽过也不害其为仁若周公之厚于其兄孔子之厚于其君皆不以有过为嫌者其仁可知也
　　沈氏曰伊尹周公皆是过乃所以为仁
　　评曰闻诸先君子曰党偏胜也有所偏胜则过而不得其中或敏慧而过于太察或刚勇而过于太暴或畏慎而过于畏缩或慈爱而过于寛弛人能内观其过深自省焉则有所觉矣窃谓伊尹周公不可以言过
　　子曰参乎吾道一以贯之曽子曰唯子出门人问曰何谓也曽子曰夫子之道忠恕而已矣
　　黄氏曰夫子埀世立教学者宗之或得其一体或闻其一言有称其博学者有誉其多能者皆不能徧观而熟察之乃若圣人之道则闻而知之传以心也黙而识之悟以心也况其泛应于域中虽千变万化未始有穷而防归于一心则天地之纯全万人之大体皆其分内耳所谓一以贯之也曽子早游圣门省身于内守之以约故夫子告之不待发问而曽子受之不复致疑可谓相契以心得于言意之外矣及其答门人之问语之以忠恕者亦以其违道不逺者告之使之求诸心而切于践履者也葢忠之为心无纎介之私其毋自欺亦不欺人也恕之为心无物我之间其处人亦如其在已也忠恕生于吾心则彼已不立孰为町畦将尽已之性以尽物之性而至于参天地其于一贯之妙举积此矣曽子至是葢不容言而门人之问不得已而应之于是形容夫子之道非忠恕两言无以明之使门人而悟曽子之言则一之名亦不立矣是道也曽子之传于圣人门人之受于曽子又未可以浅深论
　　沈氏曰此论亦鄙见所同曽子所以告门人者别是一转语也
　　评曰唯仁者为能一以贯天下之道是故欲知一贯之道者必先求仁欲求仁者必先识心忠恕者天地之心也人而主忠行恕求仁之方也施诸已而不愿亦勿施于人即主忠行恕之实也黄氏之言非不高妙然言意支离恐使学者惑也夫圣人埀世立教者是也而黄氏以埀世立教与道为二途其支离者一也圣人所传者心也所悟者心也相契者心也今曰传以言悟以心相契以心是人与心为二心与道为二矣其支离者二也夫忠恕即道也而子思谓之违道不逺者闻诸侯师圣先生曰以学者施诸已而不愿然后不施诸人故谓之违道不逺非以忠恕为违道不逺也今黄氏似以忠恕为违道不逺其支离者三也夫人心忠则为忠恕则为恕今曰忠之为心恕之为心似以忠恕又自有心又曰忠恕生于吾心则彼已不立夫人能忠恕推已及彼轻重先后不失其宜仁之至义之尽也若彼已不立是无本矣墨子二本孟子辟之况无本乎
　　宰予昼寝子曰朽木不可雕也粪土之墙不可杇也于予与何诛
　　黄氏曰记曰昼居于内问其疾可也君子非有疾不居内今宰予好内而怀安无其质矣教何所施故孔子深责之
　　沈氏曰好内之説窃以为不然宰予固不至是圣人亦不察人之防至是也但昼而多寝昏惰无精进故夫子深责之
　　评曰宰予只是昏惰无精进之意故夫子深责之尝见表兄范伯达亦如此説
　　子曰晏平仲善与人交久而敬之
　　黄氏曰晏子相齐景公执国政孔子久于齐而不能用徒以交际为恭非王公之尊贤也于此犹善其能全交者所见夫子之忠恕
　　沈氏曰此恐只是不没其实非有为而言也
　　评曰沈氏之説极是
　　季文子三思而后行子闻之曰再斯可矣
　　黄氏曰凡事之是非利害两端而已过是而思则惑也观其使晋之时其虑当矣至于求遭丧之礼以行不亦过乎
　　沈氏曰乡人林德惠尝云时人称季文子三思而后行夫子以为不然曰如能再思可矣何望其三乎如三家之强文子殆未之思也
　　评曰德惠之言甚好黄氏之言上半截亦好
　　子谓仲弓曰犂牛之子骍且角虽欲勿用山川其舍诸黄氏曰此论仲弓之德不用于天子必用于诸侯如牛之骍且角虽不用于郊山川亦不舎之矣鲧殛而禹兴不以其类废之也
　　沈氏曰先儒谓指仲弓之父言非也斥父称子岂圣人之意人之才德不系于世类才者虽不大用必小用故以郊与山川言之亦非谓天子诸侯也
　　评曰沈氏之説为长
　　曽子曰以能问于不能以多问于寡有若无实若虚犯而不校昔者吾友尝从事于斯矣
　　黄氏曰学道未至于无心非善学也自问不能至实若虚无矜伐之心也犯而不校无物我之心也此顔子克己之学
　　沈氏曰矜伐之心由物我之心生也自好问若虚以至不校皆是无物我之事不必分也
　　评曰黄氏以此五者为顔子克己之学甚好而曰学道未至于无心非善学也异乎愚所闻矣学道者以传心为主不知如何却要无心心可无乎又二氏皆有无物我之説愚窃惑焉葢天地之间无独必有对有此必有彼有内则有外有我则有物是故一隂一阳之谓道未有独者也而圣人曰毋我者恐人只见我而不见人故云尔也若物我皆无不知酬酢万变安所本乎
　　三分天下有其二以服事殷周之德其可谓至德也已矣
　　黄氏曰文王之有周天命之人归之有天下之二可以王矣而犹事殷所以为德之至不可少訾者也不曰文王之德而曰周之德者诗于皇矣云天监代殷莫若周周世世修德莫若文王则文王所以致此者固非一世之积其所由来逺矣至文王而后成耳于是推本而言之
　　评曰此意甚好然三分天下有其二以服事殷方见其德之至不曰文王而曰周者三分天下有其二以服事殷非特文王也武王亦然考之诗书可见至于代殷又别是一义
　　子见齐衰者冕衣裳者与瞽者见之虽少必作过之必趋顔渊喟然叹曰仰之弥高钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已黄氏曰哀敬之道常存于心故见之者诚有触于中其作也其趋也有不期而然矣葢夫子平日践履之道所谓无行而不与二三子者是也众人懵不知觉顔子于此独有省焉所以喟然发叹也葢尝论圣人之道大包六合而小不外乎吾身逺贯万古而近不离乎日用若穷高极妙而求之于渺茫恍惚其去道益逺矣顔子既发叹而悟昔者之非于是吐其胷中所见言之若曰人之所以不见道者以才为之累也向也从事于高坚前后之际矜吾聪明任吾智力卒之罔然无得若有遐志矣而夫子诱而教之于博约之间则又欲罢而不能至是才无所施聪明智力尽矣恍然若有见其卓然独存者不可以他求也虽欲从之又乌得而从之反之吾身而已然后知吾之心即圣人之心也圣人所谓哀敬之道亦吾所体之道也平居日用之间吾与圣人岂有二哉所以四科之列回为之冠圣人之门独以好学许之也
　　沈氏曰此论深见顔子学问之道尝见一乡人髣髴此説谓钻仰前后之初未有所见及夫子诱之于博约之后不能自已竭力而进乃有所见虽欲从之末由也已终不可及不若此论去聪明智力而有所得之为妙也但上文见齐衰者恐意不相防也
　　评曰此顔子之学学者所宜尽心不可姑从人言而已也仰之而知其弥高钻之而知其弥坚瞻之而知其在前而又知其忽焉在后此顔子习而察见圣人分明所以为善学也夫子循循然善诱人其先后次第不可得而详闻矣博我以文所以使我见识极高明穷广大也约我以礼所以使我践履不失中庸也此夫子所以善教也欲罢不能理义悦我心自不能已也既竭吾才如有所立卓尔虽欲从之末由也已顔子庶几圣人在欲化未化之间故发言如此也夫欲化未化之时似犹用聪明智力又似用聪明智力不得真当得之于意表不可言语形容也若圣人从心不逾矩则聪明智力具存而无所用之故所过者化所存者神与天地参矣沈氏谓去聪明智力而有所得之论为妙窃谓聪明智力在学者不当去在圣人不去去之则必入于空沦于静又乌能有得而可以开物成务乎哉顔子喟然而叹真与上文不相防
　　子曰衣敝缊袍与衣狐貉者立而不耻者其由也与不忮不求何用不臧子路终身诵之子曰是道也何足以臧
　　黄氏曰子路之勇以气为主能捍贫贱而轻富贵者也不以贫贱为不若人故衣敝缊袍无忿疾之心所谓不忮也不以富贵为愈乎已故与衣狐貉者无歆羡之心所谓不求也不忮不求亦人之所难而子路既躬行之矣犹终身诵之故曰何足以臧所以进之也
　　评曰不知夫子进之欲其何所进向上义理如何
　　食不厌精脍不厌细
　　评曰黄氏尝读厌作平声可见圣人之中节一切世务不能移也
　　乡人傩朝服而立于阼阶
　　黄氏曰礼乡人裼子朝服而立于阼阶存室神也傩即裼也
　　沈氏曰山谓诚意于除厉此论自佳先儒谓存室神恐非也
　　评曰傩起于乡非先王之制礼也其説以驱逐厉鬼为事山之説虽好而先儒之説亦自有理也
　　顔渊问仁子曰克己复礼为仁一日克己复礼天下归仁焉为仁由已而由人乎哉
　　黄氏曰顔回问为邦夫子尝以四代之礼乐告之而此曰克己复礼天下归仁葢其德行纯备心不违仁可以为人上矣故以是道明之也记曰一家仁一国兴仁一家让一国兴让一人贪戾一国作乱其机如此则天下归仁系乎一人之克己复礼不可不慎其机也夫仁人心也心之不仁私欲害之也私欲茍萌则视听言动举越于礼而施为之间流风浸逺天下必受其弊况能使之归仁乎惟自反而充于礼不役耳目乱之不作好恶扰之正心诚意于上而天下安于无事风俗自是归于淳厚矣所谓天下归仁也必曰一日者以见克己诚非自外至其用力甚寡其成效甚逺而功利之及于天下者甚博也
　　评曰黄氏所言仁之功也须要见顔子居陋巷一日克己复礼天下归仁处方是真有所见仁人之心也心之不仁私欲害之也窃谓人有不仁心无不仁此要约处不可毫厘差
　　子路曰卫君待子而为政子将奚先子曰必也正名乎黄氏曰蒯瞆得罪于南子故出奔宋灵公之死也卫人欲立公子郢郢辞焉乃立輙以灵公之命也苏内翰谓灵公黜其子而子其孙出公不父其父而祢其祖人道絶矣夫以父子之间至于争国逆天理乱人伦名之不正孰大于此以春秋考之蒯瞆出奔与赵鞅纳之皆称卫世子以示其得世于卫也使夫子果为政于卫其将周旋父子之间使輙辞位而纳蒯瞆则輙无拒父之名蒯瞆复世子之位灵公亦无黜子之过此正名之大者为政所先务也
　　评曰蒯瞆无父出奔失世子者罪其轻佻谋非常至于出奔失世子之道也赵鞅纳之而称世子者罪大臣辅輙而拒父也蒯瞆无父輙亦无父天下岂有无父之人尚可以事宗庙社稷为人上者哉故孔子为政于卫则必具灵公父子祖孙本末上告于天王下告于方伯乞立公子郢然后人伦明天理顺无父之人不得立名正而国家定矣
　　子夏为莒父宰问政子曰无欲速无见小利欲速则不达见小利则大事不成
　　黄氏曰为宰之政则所治者小也夫子告以久逺之图者以子夏之学失之不及特将扩而大之也评曰政者正也正无大小圣人之言可以为天下万世之法非特救子夏一人之失也两汉以来为政者恐多未免欲速见小之病也
　　言必信行必果硁硁然小人哉
　　黄氏曰不知义之所在小廉曲谨之士耳其见者小故谓之小人
　　评曰向宣卿常説有读小为之者似亦意味好
　　子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之
　　黄氏曰同乎流俗乡人或好之有拔俗之行乡人或恶之好恶未必当唯善者好之不善者恶之则为君子也审矣
　　沈氏曰好恶而唯乡人是从未必当也要当公吾心而察焉其善恶者自有见焉可也孟子言国人皆曰贤然后察之见贤焉然后用之得此也
　　评曰察人之贤否以乡人好恶为主察乡人之好恶以善为主则人之贤否得其实矣黄氏之説自己明白不必引孟子之説也有人非不公其心而见善不明或入于邪曲故察乡人之好恶必以善为主弗可改也已而善未易明也
　　宪问耻子曰邦有道谷邦无道谷耻也克伐怨欲不行焉可以为仁矣子曰可以为难矣仁则吾不知也评曰原宪説克伐怨欲不行便以为仁是未识仁也故孔子提醒之曰要克伐怨欲不行可以为难矣使原宪自此能克去克伐怨欲如人饮水冷暖当自知之孔子不得而与之也故曰仁则吾不知也此圣人着力为原宪处可得之于意表不可以言语求也若黄氏之言制克伐怨欲不行未若泊然无心克伐怨欲不萌于中亦无有制之者然后为仁此説大体既非所以言仁且泊然无心之语大有病也
　　子曰君子义以为质礼以行之孙以出之信以成之君子哉
　　黄氏曰刚义得于天资有其质矣所乏者威仪文辞也行之以礼则行正而不过威仪可观矣出之以孙则言顺而不暴文辞均也三者备而后信有诸已所以成始而成终也是为令德之君子
　　沈氏曰此非为学者言为立政事言也以义度宜事之始也行之则有节文焉又出之以孙民听不骇戾守之以信又久有所成也若夫为学者则敬以直内乃其本也
　　评曰圣人之言无所不通使在上之人行已如是则政立矣使在下之人行已如是则身修矣敬以直内固学者之本为政者敬以直内可顷刻忘哉若谓欲不失此四事非敬以直内不能则可
　　子曰当仁不让于师
　　黄氏曰人之于师所当让也至于仁则为之唯恐不及若出人于患难拯人于饥溺皆所急务者何暇让乎
　　沈氏曰此言为仁之急如此值当为之时师亦不让非真不让也
　　评曰人之于仁犹饥食渴饮不可让不饥者使食不渴者使饮也当饥则食当渴则饮非不让也非谓为仁之急亦非谓为之唯恐不及而不暇让也师所以发吾仁也言当仁虽师不让所以明仁之义也
　　孔子曰生而知之者上也学而知之者次也困而学之又其次也困而不学民斯为下矣
　　黄氏曰生知出于天资如由仁义行是也故为上学而知则思而后得如行仁义是也故次之
　　沈氏曰行仁义非学也仁义在我而已而曰行之是人与道二也执柯以伐柯疑于同矣而犹以为逺者二物故也道也者不可须臾离也可离非道也故知行仁义非学也生而知之诚也学而知之诚之也评曰圣人与道一体故不用学学者学道者也若体与道一则更何用学惟未能与道为一故须学也学道便是行仁义也至于德盛仁熟则由仁义行不用行仁义矣道也者不可须臾离也可离非道也指大体而言也欲求全体故须戒慎恐惧莫使有亏欠也戒慎恐惧便是行也至于纯熟自不用戒慎恐惧然后谓之由仁义行矣诚之便是行仁义也若曰行仁义非学之至则可矣
　　周公谓鲁公曰君子不施其亲不使大臣怨乎不以故旧无大故则不弃也无求备于一人
　　黄氏曰朋友先施之可也父党无容笃于恩而已无所施也
　　沈氏曰君子不施其亲不私于亲也
　　评曰李丞相纲云君子亲亲不施者不加刑杀也汉成帝欲恐诸舅曰今将一施之必是鲁公天性严冷寡恩故周公戒以四事事皆相类
　　子夏曰博学而笃志切问而近思仁在其中矣
　　黄氏曰仁人心也虽以学问求之必以心得之评曰仁人心也言以心得之不支离否
　　子游曰子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其惟圣人乎
　　黄氏曰道不离动静语黙之间所谓洒扫应对进退无非道也下学而上达非于下学之外复有上达也故君子之道初无二致孰以为先而不传孰以为后而或倦譬诸草木其始生也及其长也区以别之虽若不同而所以为曲直之性则一而已子夏之门人所谓小子者知克勤小物于正心诚意之时其进于成人之德无疑矣茍不达此而概以为末务是厚诬也子夏推明君子之道以正言游之失以为道之在人其致无本末其施无先后而小子之学率由始以成其终其序不可越也若以为必求其本而不循始终之序则虽圣人亦不能凌节而施矣
　　沈氏曰理一而已本末先后贯焉如草木一区之内种子根茎华实具在其中人未之见也下学上达亦在识之而已
　　评曰草木生于粟粒之萌及其长大根茎华实虽凌云蔽日据山蟠地从初具乎一萌之内而未尝自外増益之也故区以别矣君子下学而上达其道正如此沈氏曰亦在识之而已此至言也愚以谓正当心了不以言语到也黄氏曰下学而上达非于下学之外复有上达也其言妙矣而曰克勤小物于正心诚意之时则愚所不解也夫正心诚意自先自后彻本彻末岂可以时节言哉又曰道之在人其致无本末其施无先后亦愚之所未解也夫道有本末有先后人之行不失本末先后则当于道矣子游不识本末先后故子夏正之
　　出纳之吝谓之有司
　　黄氏曰前言惠而不费其所谓吝则惠不足以及人也易以屯其膏为小贞吉则出纳之吝特有司之事非为上之道也
　　评曰不知如何理防屯其膏小贞吉疑与此义若不相似然
　　释疑孟
　　司马文正之贤天下莫不知孰敢论其非者然理之所在务学以言可也夫孟氏学乎孔圣虽未能从容中道迹其行事质诸鬼神亦可谓厘中缕当矣其道先天如青天白日而司马子疑之愚窃惑焉作释疑孟有能宥其狂简而相切磋者吾与之友矣
　　性
　　孔子曰人生而静天之性也感于物而动性之欲也知天性感物而通者圣人也察天性感物而节者君子也昧天性感物而动者凡愚也告子不知天性之微妙而以感物为主此孟子所以决为言之使无疑也此圣学之原也而司马子乃引朱均之不才以定天性是告子之妄乱孟子之正其不精孰甚焉
　　辨
　　形而在上者谓之性形而在下者谓之物性有大体人尽之矣一人之性万物备之矣论其体则浑沦乎天地博浃于万物虽圣人无得而名焉论其生则散而万殊善恶吉凶百行俱载不可掩遏论至于是则知物有定性而性无定体矣乌得以不能自变之色比而同之乎告子知羽雪玉之白而不知犬牛人之性昧乎万化之原此孟子所以不得不辨其妄也以此教民犹有以性为恶而伪仁义者犹有以性为善恶浑不能决于去就者今司马子徒以孟子为辨其不穷理之过甚矣
　　舜
　　舜为天子皋陶为士瞽瞍杀人桃应设为是事以问孟子者应之意若曰父子天性也而生杀之柄乃大君所以辅翼民德者惟以处是事观圣人御变之权耳若皋陶体舜孝心舍瞽瞍罪而人有犯者执之为天子行法不公民生悖心矣纵而释之无以佐天子主天下民生离心矣进退罪也今皋陶畏天命执之不赦以昭示天下使有罪者不敢幸于免怀奸者不敢伐其技自世俗观之于吾身可矣而君人子也吾人臣执君之父置之于法情何安焉行法而有私者非君道狥法而不仁者无君德圣人寜弃天下而存此矣此民所以生也天地之大本也孟子曰圣人人伦之至非天下之至精其孰能知之故瞽瞍有罪舜窃负而司马子以为狂夫不为瞽瞍见执而司马子以为皋陶犹可执也使司马子事君不幸有是事遂行其言岂不伤人情逆天理乎自周室既衰文武之道不着申商之术肆行积习至于秦生民不忍起而攻之秦以天下之力不能禁御至于絶灭者尚刑名灭天理之效必至于斯也汉兴鉴秦取亡之道力行寛厚其涵养民彛之意厚矣君子犹曰以智力得天下无三代之淳懿矣如此则知孟子之言微且逺矣而司马子之贤乃孔子所谓多学而识之非知之者也
　　仲子
　　天下之事人伦为重舍人伦而矜细行以欺世盗名者君子不与也陈氏齐之世臣相与戮力同心定社稷者也是以有万钟之奉若祖若父皆享焉仲子起而非之不义齐国避兄离母处于于陵方是之时天下之君非不奉王命则簒夺之子孙天下之人从而事之是天下皆不义也仲子于于陵不义之地何居焉于于陵不义之纑何辟焉履所易者乃不义人之粟何食焉不然则葢邑之禄可受而室可居矣而离母焉是不孝也而避兄焉是不恭也不孝不恭天理灭人伦废矣虽云有义亦将安施此孟子所以深罪之也且仲子敢于避兄离母卓然为絶微之行狷者有所不为而司马子与之过矣
　　责善
　　天地之间人各有职父子以慈孝为职者也朋友以责善为职者也故孟子谓父子不责善以明其分如曰中也养不中才也养不才有中和覆育变化之道如雨露滋益草木之功其效至使子弟于父兄忻忻爱慕而乐生焉此与朋友察言观行切磋琢磨之义相去逺矣夫岂必靣诤犯顔见于声色然后为善哉而司马子议之毋乃思不及是耶
　　仕
　　天气盛乎下则地气应乎上一有感而不应则为水旱寒燠之灾君臣之义犹天地之道也其感应从违岂有异乎因君用舍以有行藏察君厚薄以有去就过则为抗为骄傲不足则为谄为邪佞故陈臻问仕孟子折衷以明三去三就之义斯亦概举大体云尔其曲折万变惟其人为能神之司马子乃以就有礼周之而受者为无礼貎饮食而仕岂不过甚矣哉今有常人等夷也为之折枝而不应则必怒矣为之饮食而不荐则必怨矣有施而无报其怨其怒情所宜也君子与常人交称情而应犹必尽道使无纎芥况君臣之际所宜尽心者乎迎之致敬又有礼焉而不就也周其饥饿恩意有加而不受也使司马子执此意以事君必不免于抗傲不恭之诮矣虽与谄邪者不同求其无意必固我之凿行藏去就与天地相似其可得乎
　　霸
　　二帝三王施仁政定天下之功尽道而已非有利天下之心也五霸仗义结信搂诸侯奬王室谋自强大非有正天下之心也五霸桓公为盛忿不惩而灭谭欲不窒而窥鲁其心原不可考矣虽力行信义岂其如日之昼如月之夜不可掩乎使其无死要知其不至骄溢而复有失信弃义之事哉唯其执之不致中道而废是以得成霸者之名耳此孟子之所谓假也今有人假人之器以为用方其用也谓之非已用可乎为己用矣谓之文具而实不从可乎用之来归以至于没身孰知非已有乎五霸假仁义而不归则既有之矣其得罪于三王何也以有为而为之也此王霸之所以分乎
　　德
　　君子于天下无成心不狥人以失己不狥物以失道称情而施当于义而已周道之衰人怀利以相与为君者自恃崇高足以致士而怀轻士之心为士者怀利宴安知进而不知退死生谬制于人海内荡荡纲纪文章扫地尽废者以君臣之道不明于天下也孟子曰天下有达尊三朝廷尚爵乡党尚齿辅世长民尚德乌得恃其一慢其二所以明进退之分权轻重之义明为臣之道非可以奴隷使也夫由义而行事异则行异何必蹈古人之陈迹然后为是乎故仲尼当官召不俟驾周公为相北靣称臣其义然也孟子有师诸侯之德斯文所系以位则齐王君也我臣也召之役则往役矣以德则齐王事我者也夫召我者岂礼也哉唯而起可也难乎为臣者矣于义得乎司马子以是疑之其不察于进退之分轻重之义也亦甚矣
　　师
　　师严然后道尊贵贱一也孟子于齐王有师道焉未闻有官守言责也夫官守于一职言责于一事职修事行则有功而受赏出守忘责则有过而受罚可程可督受之于君者臣也君所未知而已发之君所未有而已与之提擕其善増益其能以陶冶君心君反受命焉者师也孰敢官之而责以言哉故齐王于孟子君不能致去不能止而蚳鼃之徒不敢拟议者以孟子有师德而师道固然也司马子曰愚恐后世挟其有以骄君无所事而贪禄位者皆援以自况是不识孟氏心而未知所以为师耳噫自秦汉以来师傅道絶朝廷乏仪大抵皆袭嬴氏尊君抑臣之故无三代之遗风久矣司马子习于世俗溺于近闻譬之安于培塿者骤窥泰山乌得不惊且疑乎
　　伐燕
　　沈同之问燕事孟子之对私论其理也齐人伐燕正行其事行之是也而齐人行之非矣司马子疑之必将使孟子言燕不可伐然后为是乎夫燕有可伐之道惧诸侯伐之遂言其不可是弃理而尚术也夫弃理而尚术乃战国纵横之事也而谓君子为之耶且齐欲伐燕议不起于沈同必其既伐也或者疑之以问孟子孟子曰彼然而伐之也则伐燕之举孟子初不知之矣及燕败齐胜齐人来问所以告之者甚明齐人不用吾将谏乎非所宜言旅臣犯分而言于义何居未能救燕人之系累而已已颠沛矣亦君子所不为也
　　理
　　易有太极是生两仪故天地之间物必有对感则必应出则必反不易之理也是以禹汤保天下而天下归之桀纣虐天下而天下弃之周室道衰诸侯睥睨天子大夫僭夺诸侯当时君臣以权术相驭以职势相使因隙而起乘间相图者皆是也葢君感之以此则臣应之必以此君所出者如是则臣之反者必如是孟子知此理故告于齐王曰君之视臣如犬马则臣视君如寇仇矣欲其有感于斯而更待臣下以礼也而司马子以为非忠厚之道则凡忠于君陈政令之不便而言民有怨离者虽指为叛逆可矣
　　王
　　孔子于周自平王东迁等之于诸侯圣人何容心哉载其实也故黍离降为国风而春秋作矣春秋天子之事也人曷尝务于尊周乎区区务以尊周为事者五霸之虚名耳孟子所以劝时君者实行王政也自春秋时周室防弱诸侯强大亘相讥议者臣弑君子弑父周天子不能禁御沦夷至于战国天下横溃人欲肆而天理灭矣使天下诸侯有能知孟子之言遏人欲明天理于天下者是春秋之法行也岂与圣人异乎且天生民而立之君使司牧之非为一人也故汤武虽圣必征伐然后定而天下与之后世圣人与之况周室微弱威令不能行于家人天命已去矣而司马子犹欲尊焉昧于时变岂非腐儒之论哉
　　卿
　　贵戚之卿君之辅也宗庙社稷之卫也君不可辅则宗庙有絶食之忧社稷有变置之虞乃若异姓之卿则去矣而吾仕不可委亲不可离国有危难咎将谁归与其灭亡俱为累囚覆及宗庙孰若废昬立明以保国家乎是道也虽异姓之卿予顾托之重亦有行之者矣故伊尹放太甲使太甲终不类则别立君必矣后世霍光废昌邑立孝宣天下服之人至于今称焉而况贵戚之卿耶孟子之言可谓正而不茍矣司马子疑后世有援是言行簒夺者夫子哙行礼让以起乱王莽擅居摄以簒汉彼尧舜周公何罪哉得其人则放伐可为非其人则以义济奸亦何所不至孰能禁之乎君子知正言其义而已矣
　　学
　　子思子曰君子知风之自夫学之本一有亏而未纯则其流必有偏而不起之处君子欲窒其起弊之原以开示学者是以厯举数圣之行剖析其义而归诸中焉夫孔子圣之时者也兼天下之善伯夷圣之清者也兼天下之清栁下惠圣之和者也兼天下之和使二子者所为易其行则必跋前防后疑其所之而有所不通矣乃若孔子则左右周旋无施不安此孟子所以舍伯夷栁下惠而必愿为孔子者也司马子厯取孔子之行以二子之行事参配之其无不合固宜矣曽不知各以二子之行反复质诸孔子则卫南子之见公山弗扰之召伯夷必有所甚耻膰肉之行女乐之去展禽必有所不忍矣而谓二子之行孔子如之是弃已之全为人之偏也岂不失孟氏逢源之防哉
　　五峯集巻五
