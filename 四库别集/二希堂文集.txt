　　御制序
　　夫自上古结绳而治后世圣人易之以书契斯文之来尚矣故日月星辰之文于天山川草木之文于地登龙于章升玉于藻莫不因其质之美而文之以益其盛焉二典三谟商书周诰之为文尧舜禹汤文武周公传心之要道也是故蕴之为徳行行之为事业发之为文章者圣贤之所以为圣也摛华靡于篇章鬭一字之竒巧者雕虫之技虚车之饰之所以为讥也徒脩其内而文不能见于外者亦大雅君子之所弗尚也故孔子于斯道之隆替未尝不寓之于斯文之盛衰文所以载道岂虚语哉三代以降左氏传屈氏离骚太史公书贾氏治安董氏贤良三筞绍上古之淳风继大雅之元音虽其徳未臻于盛要皆其积有源其流有光堪以垂世而行逺魏晋之后变淳朴为绮靡化元声为冗薄而文之衰极矣至唐韩昌黎乃起衰式靡天下复归于正同时若柳宗元其后若欧阳三苏曽子固诸人代继其踪又有周程张朱诸大儒继起逺接歴圣之传明道以觉世而斯文之盛遂如日月之经天山川之纬地岂非以言之无文行之不逺而斯道之存端赖斯文之盛以流播于天地间乎吾师梁邨蔡先生守道君子也常为吾言天地性命之奥道心人心危防之判尧舜禹汤文武周公孔孟周程张朱之心传而曰人受天地之中以生必克已复礼以全其天命之本然民胞物与以尽其功用之极致斯不愧于天之所赋而成其为人矣若风云月露以为文者艺也然道徳盛于中而英华见于外斯亦君子之所不废也因出平生所为文示余余披读之余而叹先生之实为有用之儒也先生讲学鼇峯教人以忠信孝悌仁义发明濂洛闗闽渊源有自也及立朝而丰采议论嘉言谠议足以为千百世治世之良防则又国家栋梁之任也今观其文则溯源于六经阐发周程张朱之理而运以韩柳欧苏之法度如金声玉振于有虞之廷也如卿云丽日昭映霄汉而为中天之瑞也如江淮河济支流众派之终归于大海也所谓蕴之为徳行行之为事业发之为文章者吾于先生见之抑又有説焉先生之文固足以继昌黎之踪而抗欧苏矣然先儒以为昌黎因文以见道今先生教人必先之以格致诚正之功天人危防之判而后继之以文焉先生自脩固可知矣吾以为先生体道以为文并非因文以见道请以质之先生与天下后世以为何如也
　　【谨案是序不载于】
　　【乐善堂文集定本而此集实以冠首后题雍正八年八月今据以恭录云】







　　钦定四库全书　　　　　集部七
　　二希堂文集　　　　　　别集类六【国朝】
　　提要
　　【臣】等谨案二希堂文集十二巻
　　国朝蔡世逺撰世逺字闻之漳浦人康熙己丑进士官至礼部侍郎諡文勤是编乃其所作杂文冠以耕籍赋
　　圣主亲诣太学颂青海平定诗序日月合璧五星连
　　珠颂河清颂
　　乐善堂文抄序共六篇不入巻数志荣遇也其余序四巻记一卷传一巻论说书共二巻墓表志铭行状共一巻祝文祭文共一卷杂著一巻目録之后有其门人宁化雷鋐附跋称其堂所以名二希者世逺尝自作记言学问未敢望朱文公庶几其真希元乎事业未敢望诸葛武侯庶几其范希文乎其务以古贤自期见于是矣前有雍正庚戌
　　皇上在藩邸时
　　亲制序一篇称其讲学鼇峯教人以忠信孝弟仁义发明濂洛闗闽渊源有自也及立朝而风采议论嘉言谠议足以为千百世治世之良规则又国家栋梁之任也今观其文溯源于六经阐发周程张朱之理而运以韩栁欧苏之法度所谓蕴之为徳行行之为事业发之为文章者吾于先生见之煌煌
　　天语载在简端
　　睿鉴品题昭示中外非惟一时之
　　恩遇实亦千古之定论矣迨我
　　皇上龙飞御极于甘盘旧学
　　笃念弥深乾隆己夘
　　论正文体举世逺之文为标准癸巳
　　诏编纂四库全书世逺著作又防
　　褒録
　　丝纶宣示均字而不名宠礼儒臣于斯为极今读其集大抵理醇词正具有本原仰见遭际
　　圣时契合非偶其上邀
　　知遇固不仅在文字间矣乾隆四十六年闰五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀








　　钦定四库全书
　　二希堂文集巻首
　　礼部侍郎蔡世远撰
　　耕耤赋【有序】
　　皇帝御宇之二年始耕于千亩之耤礼也臣世远谨按耤田之礼其义有三已所自亲以供粢盛至孝也躬习于农以知稼穑至恪也对时育物为天下率以劝田功至勤也行一事而三善备者耤田之谓也我
　　皇上挺睿圣之姿追皇王之化辟四门以通言路顿八纮以招茂才饬官常以修百职卹民隐以抚万方吏则扬清黜墨移风则尚俭崇淳祗祗庸庸日旰而不遑暇食期月之间典则具举风教滂流臣窃憬然知隆古以来唐虞三代其无以侔盛也廼修耤田之礼
　　躬率三王九卿秉耒而耕之三推加一礼成
　　念农为天下本
　　诏自京畿以暨河之南山之左右民有积逋赐以缓征所在大吏访其地老农之俭勤敦朴身无过举者宠优之秩以八品臣尝推周颂思文桓二章之指以为粒民者稷之所以配天也丰年者武之所以绥邦也周家宗祖世以农事为绪遂同疆界以陈常天命匪解克定厥家盛徳大业播为乐章其声铿闛盈于天地我
　　皇上仁育恩覆无逺弗届而宪古修文重农敦本于前圣有光宜有撰述以摹万国之欢心导两间之和气臣世逺以遭逢之幸抜自海表簪笔螭头侍学
　　鸾署际兹盛典媿无文章以华
　　国敢忘固陋谨拜手稽首而献赋曰
　　伟元圣之制礼兮重耤田之亲耕洪卓烁以炜煜兮维聿将其恪诚讵乡甸而无良农兮匪大糦之所馨謇独俶此春及兮用以供乎粢盛驷玉虬以戾止兮轸深防之民情所无逸以知艰兮固王心之所宁兆九域以丰穰兮欻风声之倰儯万乗其犹辛勤兮矧细甚之农度三时以着制兮媐王政之有成惟以敐敐兮举徳輶而若轻斯宪古以修文兮燀防县而光亨于穆我
　　皇徳崇业广有典有则以教以养侧席而求有言惟谠占善必録擅长斯奨施庆春温旁烛日朗观民则如风之行涖官则如天之象听政不遑于曛夕视朝早辨于昧爽声明旁溢于瀛寰神化同流于穹壤捷若骅骐之骉应若龙鼍之鼔响憙憙訔訔巍巍荡荡洵六五以四三与天参而地两于时嵗在阏逢律中夹钟农祥既见韶景方融天庙躔次土泷涷史占初吉瞽奏协风天子乃顺月令抚时雍念民力敬天工修王制勅秩宗前期祗肃将有事于先农于焉封人设其埓堳稷官申其警谕奉礼序其班阶大胥展其乐具常伯献播殖之仪宗人省牲帛之数其在羣后百执莫不摄威仪竭诚素恪恭待事防敢遑寤逮夫元辰既届暁色澄鲜初晞漙露渐敛游烟葩瑵拥簇云防连飜象舆蜿蟺豹尾飞轩
　　天子则被龙衮佩苍瑌出青阳之左个协鸾和于钧天介御间以剡耜用税于千亩之田尔乃降金根之车陟青坛之位考钟敔兮嚝锽举焚燎兮煝扬祝嘏兮正辞搢珪璋兮大瑞荐明徳兮馨香享孝诚兮斯醉胪骏奔兮就列笃邦祜兮以对祀事孔明芗鬯犹乃下壝坛乃就耕次乃命廪牺解韬出耒乃命太仆牵牛执辔乃涣
　　丝纶金洪玉晬自古在昔农为重事矧是千亩以享以类曷敢不勤加三为四爰推
　　御耦洪縻手试騬繱犗而服绀辕轛缥轭而驭黛耜轶河鼔以比驯象坤仪以为利维时尔公尔卿为五为九凡厥庶民薄终其亩穜稑孔嘉神仓孔厚用以昭居歆兆时鸠三农康九有湛湛露兮乐胥侑壎箎兮我牖垂髻兮髫童掎杖兮台耉其心兮克忠厥角兮稽首感大礼之既成庆遭逢之非偶
　　皇上乃念畿以内河以南并太行之左右绣壤错而相衔泙沛施膏逋徴弛严易潞活活岚宪日观之佳气益酿崧岳之肤寸长瞻既近辅以优渥复薄海而均覃考力田之赐爵自汉世为美谭昏劳农以终老揆锄云而触炎茍淳厐其可风锡愚贱之华簪俾皓颠以沾荣庶粝藿其益甘耿
　　圣人之作则皎朝曦之方昼濊霮防之波施廓天造之广覆彼连山之播谷甫肇业而未究粤唐虞之命稷错鲜食以在宥至夏启以牛耕始少憩乎人勠洎耤典之既行画乡郊而井授相隂阳以渉涧豳可籥而口授编周礼以勤民爰吉蠲乎登豆维斯礼之矞皇值运防而重觏炳千古而有光召休祥之辐辏书归禾以为嘉礼余三以为富易大有以占亨诗多稌以擢秀经有年之必书斯丰登以屡遘惟设诚以致行故天锡之孔厚赓衢壤以春熙颂我
　　皇之万寿
　　圣主亲诣大学颂【有序】
　　粤若我
　　昭代诞膺天命抚临万方垂光锡祚右文典学昭灼涵煦东西朔南罔不暨讫
　　皇帝缵承鸿庥明哲作则帝王师儒之道萃于一身天下懐徳秉义博闻有道术者莫不近文章砥厉亷隅争自奋于
　　圣人之世皇哉中天之景象也
　　皇帝重念尊师讲道谒圣崇儒风示天下莫急于此雍正二年春三月乙亥朔
　　天子乃盛法服建龙斿跸清路哕和鸾
　　躬诣大学大昕鼔徴渊渊皇皇释奠于
　　先师礼成
　　御彝伦堂讲明徳新民之经精一执中之防厥彰厥微既绎既阐王公卿尹侍从之臣圣孙贤裔暨厥肄业成均之士合二千有余人咸侍日月之旁饫闻至徳天子乃颁纶綍广崇圣之配隆褒徳之典传经之彦卫道之儒孰已退而宜祀孰未入而宜増升平日久向学蔚蒸扩博士弟子员之额加五经孝秀之升徳化洋溥教泽大洽近光之士八表之遥厐眉童稚莫不延颈企踵鼔舞懽愉曰
　　圣人首出天下文明此其时也粤稽唐虞典乐有教米廪有庠五典有惇直温寛栗刚简廸于厥中时则四方风动万世永赖亦越周文亹亹翼翼雝雝肃肃灵台辟雍其典则隆其意备美故其诗曰肆成人有徳小子有造古之人无斁誉髦斯士惟无斁然后能使斯士奋兴故其诗曰文王有声遹骏有声又曰济济多士文王以宁言文王作人之效而贤才之为国家寳也爰及武王陈书敬胜访范叙伦师氏以徳教国子保氏养国子以道大司乐以成均之法治建国之学政曰中和祗庸孝友故其诗曰镐京辟雍自西自东自南自北无思不服无思不服者服之至也长肓有法王心有加故服之者亦报以心也我
　　皇上孝以事
　　亲诚以驭物仁以恤下推心以用贤多方以训士所以豫养奨劝渐摩成就之者靡不曲尽故能使近说逺懐奔走忭跃驾成周而轶有虞汉帝圜桥之听唐宗建学之盛宋代三舍之规史氏所夸又乌足云哉臣世逺备员讲读躬逢盛事扬扢有懐忘其鄙谫谨再拜稽首而献颂曰
　　帝徳广运表正万邦文同有截化溥无疆金枢丹穴若木扶桑光华所烛锡极陈常声灵炳彪于斯尤盛五纬集祥九州无竞廼稽古制廼溯道宗斆学之本伊维辟雍邹孟有言后先一揆夫子之道我
　　皇齐轨如月印川圆晖不滓如日中天万世同晷体厥大成诞敷防县息息相符羮墙若见二载季春朔日既练遂
　　诣寝楹舍菜初奠笙颂西磬其钟在南乐具奏止事以在三尊师访道磬折是甘
　　皇之冲徳海负渊涵廼
　　御彝伦横经讲义菽粟为膏布帛为贲曰维大学曰明曰新克止至善天下均平曰维圣心传十六字危防之几诚则无事
　　皇建厥中一而不二锡厥庶民惟中是视臣工生徒百千其偶亦有圣嗣率彼贤后圜桥听观有孚盈缶涣若释氷肃若拱斗缅从洙泗粤放勲圣圣则同治教攸分肆我
　　皇上为师为君丕宏厥绪咸秩其文既祠崇圣锡厥王封两庑羣儒亦折其衷如衡之平得礼之义升进广崇毋失其类焕我宫墙教道扶树朝阳升梧南山腾雾经生复额弟子增数翕其从风九阊湛露皇矣
　　帝徳于穆昭融跨虞轶周巍巍崇崇天降时雨滂沛浺瀜化泽所协以兆年丰威加鹿塞玉门韬弓止戈为武在泮之功小臣多幸际兹
　　昌辰而目斯击而身斯亲懿我
　　皇上受福无垠于万斯年保佑天申
　　青海平定诗序
　　维我
　　皇朝受天眷命道徳侔于虞夏土宇扩于汉唐九服宁一万姓惠康絶岛穷徼防不置吏争为臣仆其有不率折之以威懐柔震叠赫临乎方外
　　皇帝膺图立极缵
　　列祖之绪仁孝广被圣武布昭虚已推心知人善任一民一物咸厪
　　圣诚哉天下归仁四方以无拂也蠢尔罗卜藏丹津青海部落偪近甘凉曩以平定朔漠
　　天威所加震慴纳欵
　　圣祖仁皇帝嘉其归诚宠以王号兄弟数人皆膺显爵乃隂懐僄狡内愤外巽怙恶日滋悖徳灭义潜通逆冦防妄阿剌布坦阻兵安忍同气自戕枭张豕突
　　皇帝哀矜庶顽不忍加诛遣使暁谕敦诚顺而抚之用绥靖我邉疆小丑执迷不思悔祸敢肆陆梁
　　帝赫斯怒
　　指授方畧雍正元年十月命将出师摧其部落散其党与二年二月我师乗机进克胜气兆于风云先声震于沙漠扬威叠胜得降勿杀讯得虚实批空捣坚鸮丧其林兎迷其穴乗其踣借取彼鲸鲵生擒罗卜藏丹津之母并取助逆渠魁八人俘男女数万马牛羊数千昼夜兼追斩馘三千余人贼衣妇人衣仅以身窜三月乙亥朔振旅凯旋防
　　闻羣臣咸上
　　功徳请
　　御殿受贺
　　帝谦让不居曰是惟
　　皇考简用之将豢养之兵用宣乃力克奏肤功朕何有焉但朕躬即
　　皇考之躬俟祭告
　　诸陵勉从所请臣等谨按前代抚外服逺纪有功勲然或利其土宇或贪其寳物横挑威掣非以讨罪为心即汉世之平东南越服先零定西域史氏虽夸其事然不免于好大喜功唐平淮蔡韩碑栁雅铺张扬厉炳耀铿鍧然用天下全力久而后克孰若我
　　皇上大仁大勇不得已而用兵不逾时而奏绩兵不过数千人役不过十有五日劳费少而成功多较之高宗鬼方之伐不需三载方之虞舜有苗之格未及七旬此皆由我
　　皇上神机睿算动合天心
　　圣祖仁皇帝在天之灵呼吸防间
　　丰功骏烈于是益光由此櫜不战之弓造可封之俗申有截之威受无疆之福恭让哲惠中孚化邦薄海承休永永无极臣等叨侍
　　禁廷受
　　恩深重愧无江汉常武之作扬厉
　　神功各赋近体诗六章谨再拜稽首以
　　献
　　日月合璧五星聫珠颂【有序】
　　臣闻天开景歴表仪象以垂庥徳协干行彚祥符而昭应惟神明之黙契自经纬之潜孚凡当极盛之朝必显非常之瑞然而司天入奏惟是星辉云烂之文太史登书无非日丽风和之兆乃若三光聚舍七曜同躔合星辰日月以聫晖歴元防运世而罕见溯休征于上古传盛美于伊耆欣承隆遇于中天快覩嘉祥于此日钦惟我
　　皇上
　　尧天复旦
　　舜日重华
　　行健励精赞两仪而成位
　　体元广运协五事以均调时当
　　御极之三年令值春明之二月仁风普洽阳徳方亨庆两曜之重光瞻五星之聚彩恍天衢之辑瑞琮璧炜煌俨玉殿之齐衡璿玑璀璨海天涛涌防丸如夹镜齐飞斗极云开五纬似编珠并缀祥光缭绕遍八表以腾辉瑞霭缤纷近三垣而拱极而况日维吉午恰符
　　景命之辰时正清晨实际升恒之始舍在娵訾之度位属干宫次当营室之躔星名清庙将行吉礼示
　　至仁大孝之徴特显苞符昭
　　峻徳鸿功之应而廼
　　干衷益懋
　　巽命谦承辞大美而不居表防庥于
　　圣祖却贺牋而弗受谨告瑞于
　　景陵是
　　天意凝禧洵独超于万古而
　　圣心跻敬更逺迈于百王臣世逺猥以庸愚备员禁近瞻云就日慙握管之难窥纪月编年喜簪毫之多庆谨拜手稽首而作颂曰
　　太极浑沦两仪肇分五行顺布逓嬗絪緼其气在天斯成七曜其理在圣斯成王道王道之成防其有极惟纯乃备无非
　　天徳维
　　天之徳
　　圣祖肖之
　　圣祖之徳
　　皇帝绍之
　　皇帝膺箓放勲嗣喾
　　天心黙祐锡兹祉福锡之维何猗欤孔多山川清晏风雨休和诗咏降康史书大有穟穟嘉禾盈于千亩祈谷圜丘同云沛泽先
　　天弗违应念斯获惟兹庶征
　　至治之辉乃瞻上瑞
　　纯徳之归纪年当三嵗次在已
　　朝野升平赓歌喜起时维夘月万彚勾芒和风翔洽澹荡春阳吉日庚午
　　天齐七政灿灿璇枢何徴非应其应维何浅莫测之管窥一二若或得之晓筹初报曙色曈昽咸池腾旭焜燿璿宫曰若
　　圣祖合体干刚
　　皇帝敬承健行有常缉熙于烁周于八埏是用防合为章于天粤有太隂同度齐行俨如防璧异彩晶莹曰若圣祖中和参赞
　　皇帝敬承刚柔合撰以位以肓继照重光是用防合如珪如璋木徳之精厥名维嵗其位东方丰登之瑞曰若圣祖仁育黎首
　　皇帝敬承恩敷九有年谷顺成恱豫且康是用来聚降福穰穰南方有烂伊维火徳居丙位离文明是宅曰若圣祖丕崇礼教
　　皇帝敬承于昭大孝声律身度经曲灿列是用来聚有文有节位中央者厥名曰镇土徳所钟光明黄润曰若圣祖秉信立极
　　皇帝敬承至诚无息格于上下神人以愉是用来聚万邦作孚西有长庚徳旺于金齐其躔度光彩森森曰若圣祖精义入神
　　皇帝敬承裁制洪钧惟精惟一执中以运是用来聚宣昭义问辰星在北清影潭潭是惟水徳澄澈渊涵曰若圣祖睿智首出
　　皇帝敬承亶聪如一普天坐照如日方中是用来聚昭明有融惟兹日月协于隂阳惟兹五星应于五常龙之图爻象显设若之书九畴灿列是昭
　　至徳广大精防爰标竒瑞集福承祺伊惟上古陶唐之世璧合珠聫遥遥盛事道统治统尧始明之四千余载皇帝成之丕显丕承其道大光钦明恭让光被平章昊天垂象符兆显然二五叶度亿万斯年
　　河清颂【有序】
　　【臣】闻圣人在上天不爱道地不爱寳是故河出图包羲则之以画卦洛出书大禹则之以叙畴盖天地一元之气分而为隂阳播而为五行五行之生以水为先而四渎之水又以河为大天降嘉祥兆自河洛理固然也钦惟我
　　皇上四徳根心五气顺布孝以事
　　亲本爱敬之心以推暨乎百姓诚以事
　　天体元善之长以涵濡乎羣生澄叙官方扬清激浊而百官以治心周蔀屋恺泽旁敷而万民以察乃雍正四年十二月自陜州至徐邳淮扬黄河清二千余里歴有数旬【臣】闻阳气生于冬至而盛于春清于十二月者阳气寖盛嵗功方成贞元防合之时也清于豫徐扬兖间者宅土中央万同流四方之所和防也经数旬如一日者
　　皇上中天之治日新月盛光被靡极也仰惟
　　圣祖仁皇帝深仁厚泽涵肓天下六十余年
　　皇上丕承而光大之以言乎心则清明在躬以言乎治则清和咸理观乎人文以化成故日月五星征其应人情以为田故嘉禾瑞麦发其祥兹又见黄河之聿清昭圣人之大瑞天气感动而地气应之地气宁谧而河伯効灵此三才合撰之至理一徳感孚之明验也乃天眷弥隆
　　圣敬日跻羣臣请陞
　　殿受贺
　　皇上谦让弗居谓事
　　天如事
　　亲受宠若惊敬畏弗懈善则归
　　亲防告
　　景陵恩推臣下交儆懋修诗曰昭事上帝聿懐多福孔子系大有之卦曰履信思顺是以自天祐之我
　　皇上干惕益深位育益宏翼翼谦谦巍巍煌煌所谓多福而天祐者莫大乎此臣叨侍
　　禁廷珥笔
　　起居领
　　训周详受
　　恩深重欣逢道寳之昭彰窃慕赓歌之盛事谨拜手稽首而献颂曰
　　巍巍
　　帝徳上通穹昊髙明博厚诞膺大寳惟徳之徴五行顺布川泳岳辉昭回呈露百神受职四灵来游五纬垂象万安流惟河之清千年罕觏上瑞聿彰光啓宇宙皇心缉熙雍雍肃肃江汉秋阳以濯以曝至化所孚洪澜渟清且涟漪正在嘉平河从西来星宿濯波既逾葱岭积石攸过北绕河湟亘于地轴龙门磊砢澔涆洄洑元气和防诞降嘉祺白鱼赤鲤朗映鳞鬐一碧长空素练成绮阳亨嵗成荣光在此贝阙何明珠宫有烂晶洁莹辉爽彻霄汉豫徐兖扬歴二千里越有数旬其清未已凡兹臣工懽忭盈廷曰惟我
　　皇荡荡难名自
　　建极来嘉徴懿铄是宜致庆聿懐多福惟
　　帝曰俞
　　天实贶予予加抑畏永念前谟
　　皇考陟降在
　　帝左右乃眷既渥申以保佑防告
　　皇考以彰瑞应笃叙明昭丕承有庆惟时臣工肃然敬听谦尊而光
　　圣不自圣孝思维则归善于
　　亲推恩锡类交儆臣邻昔在包羲寳图聿献亦越轩辕鱼人来见黄龙螾蜿当舜之时徳水现灵禹则觌之我皇首出迈帝轶王有开必先以有斯祥谁则澄之河伯呈之河伯则辞匪克为之曷为不滓洪钧是使洪钧不居伊谁之司究厥渊防惟
　　圣成能太极在心即物即诚廓然太虚静正灵莹孰先感召天一所生四渎之长爰効其灵功峻昆冈泽浃环瀛稼穑惟寳明徳惟馨三事允治万象光亨于千万年永奠清宁
　　乐善堂文钞序
　　雍正元年世逺防
　　恩特召入直
　　内廷随侍
　　皇四子皇五子读书相晨夕者九载于兹矣仰惟圣祖仁皇帝尊经典学久道化成我
　　皇上圣以继圣学贯天人万邦作则凡所为诒谋燕翼建极以锡天下臣民之福者莫不是训是行
　　训诲
　　皇子尤为精详恺挚
　　皇子仁孝聪明逊志时敏自四子书五经性理纲目大学衍义诸书以及古文渊鉴名臣奏议之有闗于学术治道者莫不讲贯习复蕴之为徳行发之为文章不为雕饰藻绘之辞而皆有以合乎仁义中正之防八年秋九月
　　皇四子自订其前后所作论序杂文诗赋分为十四巻名曰乐善堂文钞命世逺序之夫所谓善者在天则为元在人则为仁元者天地之心举天下含生负气灵蠢动植喙息之伦莫不有以若其性而资之以始仁者万善之长爱恭宜别俯仰酬酢莫不由恻隐之心以发故在天曰元善由天而之人曰继善赋之于人曰性善吾性髙明广大与天同体乐之者必至于浃洽畅遂乌可已而不自知然其要有三曰穷理曰克已曰虚心人伦物则之原未彻则好善之心不笃书曰惟精中庸曰明善言善恶之介当精以决择也然累于有我曷以克乐大学曰慎独濓溪曰果而确言念之初生当谨持而充扩也已克则私去私去则心虚易大象曰君子以虚受人虚则诚诚则公公则人我之界胥忘咸之感以无心贵故曰天地万物之情可见矣
　　皇子以此内治其性情敦善行而不怠因之着为心声情深而文明醇茂而雅则
　　皇子勉之哉古之人无斁示我显徳行乐已性之善即乐天之善也乐人之善犹已之善也以裕诸心以措诸行若谷种之生生生而不息亲之若芝兰之臭闻之沛然若江河之决善孰大焉乐莫至焉徒文云乎哉











　　二希堂文集巻首
　　钦定四库全书
　　二希堂文集卷一
　　礼部侍郎蔡世逺撰
　　稽古斋文钞序
　　世逺官翰林时防
　　圣祖仁皇帝命分修性理精义亲承
　　诲防者将一年迨我
　　皇上嗣登大统累膺不次之擢得侍
　　日讲注
　　起居忝与
　　经筵沐
　　恩光而亲
　　训诲至深且渥又喜得侍书
　　皇子相与讲贯讨论无间寒暑人生遭逢之幸报称之难无以逾兹雍正八年冬皇五子彚订其古文诗赋名曰稽古斋文钞夫所谓稽古者岂徒博览泛涉专为记诵组织之学与文人学士争雄长竞才名而已哉稽古忠孝之大节根于天性而不容已发挥流露于云为动静而罔不充浃则敦本明伦之实昭矣稽古圣狂之分义利之判是非得失之所由然因革损益升降汚隆之所由着则谨几慎动之功懋矣皇子至性过人孝恭肫挚与
　　皇四子朝夕相聚饮食居处同所读之书同所作之文同怡怡愉愉欢悦无间日体
　　皇上之训以朂其徳业以慎其起居故其发之文者光明洞达微彰毕露若网之在纲若玉之在璞若珍蔵宝物之生于溟渤广渊任人搜取而不竭此岂文人学士习为靡丽雕镂者所得举似其万一哉书曰其稽我古人之徳程子曰稽古正学明善恶之归言力行之必由于稽古也皇子其日以古人之所善者为法古人之所非者为戒即以己所自作之文之所善所非者以自律其躬而考其言行所善者必躬自行之所非者毋躬自蹈之夫集中所载经书性理歴代帝王名臣之论皆究研精微慷慨论列使见者鼔舞奋兴悠然神往而不自禁他若杂文诗歌皆心得所发也皇子诚因文以考行敬徳而不遑则动巽之益日进无疆矣
　　歴代名儒名臣循吏传总序
　　学术之与事功孤卿之与庶尹殊途而同归百虑而一致者也民受天地之中以生五性粹然至善用直内之功敬修而不怠方外之功集义而无歉则元善之长充周而不可穷先圣传心之学于是乎在上之为论道经邦之儒次亦为一民一物之所恃赖故曰同归而一致也譬之原泉广津发自昆仑放而为河海流而为百川润桑田而滙沼沚皆是物也顾人生而静而后质与学之所近或偏得其一体汉唐以来通经履道之贤匡君定国之彦亲民济物之选代不乏人就其合同而论之三者本一无事于分其本充者其末茂使董广川大用于汉文中子及遇兴唐功不过于萧曹房杜哉程朱大儒也明道劝神宗防未萌之欲以十事进君能尧舜其君者也及出令晋阳扶沟化理昭彰非守令所当法乎朱子在朝四十六日进讲奏疏名臣风烈万代瞻仰及观其浙东南康潭州诸治绩岂两汉循吏所易及乎且如司马公许鲁斋复何分于名儒名臣哉故曰无事于分也然使语魏丙姚宋以精一之学则粗矣抗召杜卓鲁于魏陆韩范之列则逊未逮矣三者之中又各有等级次第则亦不必于合也方今
　　天子神圣道统治统萃于一身以至道醇修朂士类以臯夔稷契望臣邻以亷谨仁明饬吏治一道同风之盛于斯乎遇之高安可亭朱先生服儒体道负开济大畧入为卿士出为牧伯由冢宰陟台辅以襄圣天子之盛治与世逺同事
　　禁廷一日语世逺欲纂汉唐以来至于宋元名儒名臣循吏等传各为一集合为一书世逺在鼇峰书院时故尝校刋先儒诸书又私纂歴代名臣言行録实有素心顾以均服职事未遑手録属诸同志四五人分纂传论高安公定其领要重申讨论世逺亦旁览广搜细加叅订再阅嵗而书告成事迹繁多年代久逺或恐有纰漏舛错之讥要可为高山景行之借士幸生
　　尧舜之世怀三代之英三者之中服膺砥厉备其全体固足以求志达道成旷代之人豪即得其一节亦足以寡一身之过淑躬而济物蔼蔼吉士维
　　天子使人材之盛比于成周风俗之美跻于陶唐是则编辑是书者之惓惓也
　　歴代名儒传序
　　圣人之道具于经故必知道而后能明经然传经亦所以存道自孟子后汉儒有传经之功宋儒有体道之实汉初董江都学贯天人定一尊于孔氏罢申韩苏张之学儒之醇者矣然伏毛孔郑诸儒各有传经之功不可防也有宋周程张朱五先生继起直接孟氏之传圣道如日月中天道统之所由集矣而其时师友之相与讲习而衍者何其盛也轻汉儒者以为徒事训诂而少躬行心得之功不知代经秦火汉儒收拾于灰烬之余赓续衍绎圣人遗经頼以不坠汉朝得收尊经之效定四百年之基六朝反之而替唐贞观因之而昌汉儒之功其可掩乎议宋儒者以为研精性命恐少致用之实不知修已尽性功施靡极使程朱得大用于世隆古之治可复也宋季指为伪学国随以微鲁斋之在元略见施用有经邦定国之功明初正学昌明成之际风俗淳茂近古嘉隆以后人不遵朱学术漓而政纪亦壊非其明效大騐欤譬之谈周家王业者汉儒其后稷公刘古公也宋儒其文武成康之盛治也今尚论文武成康而忘后稷公刘古公之肇基累仁可乎然使但称后稷公刘古公之能兴周而不及见文武成康之盛治其遗憾也不又多乎我
　　皇上尊经重道作君作师超越百王汉宋以来诸儒特増从祀两庑天下靡然向风矣高安朱先生体究正学服膺儒行论道经邦之暇与世逺议修歴代名儒传因属其及门安溪李君立侯纂为传论李君通经考道得家学之正传自汉至元编摩阅嵗高安公与世逺又讨论而考订之毋取其滥饰节而坠行者虽有儒名必黜毋取其隘服古而清修者确守先绪必录学者茍能志道以明经复因经以求道不岐于异説不汨于功利明善克私惟恐不及以兼收汉宋诸儒之益将蕴之为徳行行之为事业
　　国家有用之儒彬彬然辈出矣
　　歴代名臣传序
　　名臣传之始于汉何也秦以前左氏史记简而备矣秦无名臣也削陈平赵普何也罗豫章谓立朝以正直忠厚为本陈赵于四者有歉焉非所以示训也故削之也茍其心有可原虽濶疎如陈窦张浚必录之茍其心有可议虽事功如陈赵必削之犹名儒之不列扬雄循吏之不列赵广汉也广汉犹纯用钩距之术扬雄为莽大夫故均削之也汉唐以来人材辈出后先相望略综其概雍容翊赞有始有终者魏丙第五伦姚宋王旦李沆韩富也才本王佐学为帝师诸葛武侯陆宣公范文正司马文正也身为开国功臣而遂相之纪纲百度者萧曹房杜耶律楚材也抱负经纶郁不得施向用方殷遽夺之年者贾谊杨绾也颇见施用功在天壤竟以龃龉不究其材者裴晋公李忠定也屹如山岳不可动摇所遭不偶蹇蹇匪躬王嘉李杜杨震褚遂良岳武穆也苦心调防输忠报国者狄梁公李邺侯也劭徳高年蔚为国瑞者高允文彦博也尽行所学鱼水相欢贞观致治防于三代魏郑公伟矣苏绰王朴虽偏安之臣未可小也安邦戡乱徳盛礼恭郭令公尚矣周勃父子温峤李晟祖逖宗泽孟拱察罕帖木儿或功已成或志未就亦足钦也谋略盖世宠利不居张子房髙矣东京邓禹亦可嘉也抗节不屈则张许段顔文信国余阙最烈直言不讳则汲黯鲍宣刘蕡陈瓘胡铨最显合千数百年之巨公硕彦崇勲峻节彚次成书若聚之于一堂而亲闻其謦欬绪论也若设身处地而亲见其设施张弛温恭之度刚明英卓之概也观其人论其世名臣之行事备而古来用舍得失君子小人消长之故亦略可考矣编次者谁自汉至隋南城张君百川也唐至后五代漳浦蓝君玉霖也宋至元安溪李君世豳也高安公既定其规模三君纂讨之世逺僭加修饰之高安公又从而润色之葢高安公赞襄宻勿于
　　帝廷时聆
　　畴咨之训赓明良之歌世逺又簪笔
　　起居忝在讲筵侍从之末四载以来每亲闻
　　圣天子之所以诲饬臣工示以忠诚体国忘私忘家者谆恳详尽非语言记注之所能绘可以垂之千百代而为典谟爰推本此意与诸君合订此书以备朝夕之省览起臣子之兴观有志之士奋乎百世之下以斯书为阶梯而上溯焉臯益甘傅周召可比隆也汉唐以下云乎哉
　　歴代循吏传序
　　昔在帝尧克明峻徳平章百姓协和万邦帝治之隆万古为昭及考二典终篇而知时雍之化虽本于峻徳之明实因内有九官外有十二牧师济盈朝循良布列也内无九官不能以成都俞吁咈之盛外无十二牧则承流宣化者阙焉又何能官得其职吏当其材蒸为风俗哉十二牧之职即汉之刺史牧守宋之节度观察廉访转运等使也帝之咨十二牧曰食哉惟时柔逺能迩惇徳允元而难任人盖亦不外养之抚之厚徳以风之饬属以安之而已此后代循吏之极则也钦惟我
　　皇上留心民瘼选饬吏治凡廉声丕着实绩昭彰者必加以不次之擢反是者则降且黜天下亲民之官争自濯磨以成时雍之化矣窃谓亲民之官以廉为基以仁为本引而近之欲其亲格而禁之欲其严理之欲其明措之欲其简虑民之不给也为之课农桑训节俭轻徭役广积蓄遇有故则赈贷之又加详焉虑民之不戢也为之敎孝弟敦睦婣惩诬黠息讼争以事至者诲谕之又加详焉根于中而不徇乎外者贤守令也结欢上官而不体下情者民之蠧也自恃无他而张弛不协者诚不足识不充也视犹传舍因为利薮者本心既失殃及其身者也审此数者其于帝廷咨牧之意
　　圣天子懐保之心庶有合乎南靖张君季长学古通务有守有为之士也适髙安公与世逺欲修歴代循吏传属其手纂既成加以厘订与名儒传名臣传并梓以行世逺不揣固陋敬论之于简端以质天下之有志于化民成俗者
　　四书朱子全义序
　　圣贤敎人之法莫切于四子之书解四书者莫备于朱子朱子之觧四书也有集注有或问有中庸辑略有论孟精义议论徃复则散见于文集语类诸篇读四书者即朱子之书三复之而义具矣四子之书平近无竒长国家者恐人之不肯诵读而玩索也于是以经义取士定为程式使自证其心得而发挥其蕴奥非由此者虽奇材异敏魁闳博通之士不得以自进又恐人之背驰其説附防舛错而莫知所折衷也于是以朱子之注颁之学宫使天下读是书者有所依据而返之于身以措之天下国家者可不留余憾矣沿习既久学者视为具文甚者惑溺于异説汨没于讲章厌弃传注支离剽窃无有力究圣人之微言大义者呜呼朱子之学不明而四书之义亦因以晦矣朱子竭一生之精神以作集注精微洞彻铢两悉称然必叅之或问以畅其説叅之辑略精义以致其详叅之文集语类以博稽其义类而辨别其防归其览之也全故其研之也悉其知之也至故其行之也力以之为文章则是非不谬于圣人以之建功业则巍然为命世之豪杰然则今之读四子之书者专求之朱子之书而已足而朱子之书简帙浩繁无力者若不能徧致又不能合聚于章句之末以得其要约之方也栢乡相国魏贞庵先生有忧之采朱子诸书彚于集注之后名曰四书朱子全义先生辅弼
　　两朝声绩论著炳烺天壤顾此书尚藏于家未锓以行世嵗庚寅季子念庭来守吾漳始出以授詹兼山先生校而刋之兼山为吾漳隐君子考订既核剞劂成书念庭属世逺序之世逺海濵末学何能窥见万一顾尝读此书而叹其义蕴之毕该编次之尽善也前乎朱子之解四书者朱子或则存之或则为説以辨之矣后乎朱子之解四书者其佳者多不出朱子之范围其自诩为奇异可喜者皆朱子或问中之所刋驳而不遗者也其驾空躐等恃超悟而夸新得者皆朱子所弥近理而大乱真者也其句释字解使本文语意反以沉晦则近世之讲章而朱子所诋为俗儒者也方今
　　天子神圣久道化成特跻朱子于十哲之次凡朱子之书靡不通贯而表扬之是书之出适当其防吾知天下之读是书者由朱子以上求之四子沉潜反复不囿于科举而有以自奋其身于圣贤之归治隆于上俗美于下则贞庵先生之嘉惠后学诚宏且逺也念庭克承父志而梓之以行世亦可谓继述之大者矣
　　薛敬轩先生文集序
　　文以载道也古之人文与道合而为一今之人文与道离而为二合而为一者本之躬以立言发乎迩见乎逺离而为二者驰骋以为工靡富以为博骩骳险僻使人割防难句以为此真古文也不知其离乎道也逺矣圣贤之文如日月经天江河行地由其根柢深厚故其发于言者不求工而自工自孔孟以至程朱无异道也有明薛敬轩先生由程朱而上学孔孟者也当其时称之者或曰今夫子或曰真铁汉或曰本朝理学一人或曰学已至于乐地亦可以得先生之为人矣今读其文和厚易直止求于理之至当达其意之所欲言若不顾执器滞言之讥要其言之不合于道者鲜矣抑吾于先生赠送之文更有取焉人生有友明之赠答有仕宦之徃来道益广则言论益多名益沸则慕其文者益伙岂能逃之以自高先生之赠守令则勉以守令之职赠监司则告以监司之道赠同朝则朂以直已行道务以达其欵欵之忱而后已呜呼此皆恻隐之心所发也向使先生欲见才于文而驰骋以为工靡富以为博骩骳险僻割断难句以为古岂不堪与文士度长絜短哉然终不肯以彼易此者欲使文与道合而为一也朱子曰古之圣贤其文可谓盛矣然其初岂有意学为如是之文哉有是实于中则必有是文于外先生得之矣
　　杨龟山先生集序
　　道学经济文章气节四者合而为一者也俗儒不讲以道学之人论多迂疎而不适于用词尚质朴而不合于时其为人大抵简易平淡未必有一徃不可回之气呜呼为此言者犹夏虫不可语于氷井蛙不可语于海其无与于道也审矣夫学贵有本无本之学纵修饰补苴无用于世有本之学其根沃者其叶茂本圣贤所以出治者发而见之事业是则莫大之经济也与师友讲明而论著防非载道之书是则莫大之文章也可死可辱而浩然之气刚大常伸是则莫大之气节也吾于杨山先生见之程门高第称杨游尹谢独先生之学最着上接濂洛而下开考亭之统其传又最广而余独叹先生经济之宏气节文章之高士子懐奇抱异散处下僚未有不以才大用小自伤沦落者先生浮沉州县四十年自为徐州司法歴知浏阳余杭萧山诸县絶无出位求进之心非所谓进不隐贤必以其道者乎及其晩节立朝人方持禄养交以窃荣贵先生严气正性章数十上排和议收人心肃军政论三镇必不可弃方田水利花石纲之害必不可行李邦彦李邺之徒必不可用使从其言岂有靖康之祸哉当蔡京贵盛之时先生以一县令抗之卒之浚湖潴水之事格不行是其气固已盖天下也当王安石邪説盛行之日先生抗疏排之是能放滛辞以闲先圣也读其文发挥义类抒冩性情然则先生之气节文章何不备哉或又以为先生于数者实所兼长岂知皆本其平日明善复性之功所流而贯之者乎夫宋儒之中夷犹恬旷莫先生若也然其树立议论卓卓表见如此亦可以知其余矣因序先生之集为发其大凡以见士贵本实胜也
　　居业录序
　　居业录向未有刻本世逺始见仪封张先生于三山署中授以是书曰玩此则见理自明心自静且曰人可不自奋哉敬斋先生一布衣耳岿然独立蔚为一代儒宗遂至从祀庙庭享食百世人可不自奋哉世逺读而识之不敢忘至是将以受梓因不辞固陋而序之曰当正道显晦异学争鸣之日徒得一二拘谨之人不足以追踪徃哲而振拔流俗谢上蔡称孟子强勇以身任道所至王侯分庭抗礼壁立万仞由其气足以胜之也朱子曰曾子大抵刚毅故能独得斯道之传子思行事他无所考如孟子所云何等刚毅由是观之血气之气不可有义理之气不可无岂故为矫异哉不如是则无以仔肩斯道而畏缩嗫嚅之态必不足以挽頽风而起末俗也然茍非其心之细见理之明则虽扬跞踔厉不过湖海豪气矜已傲物与圣贤道义之气何渉哉详考敬斋生平以求放心为要以居敬穷理为宗其研极天人剖析理欲真不遗余力矣而其刚大之气发见于语言行事之间观其主白鹿之敎毅然以斯道自任与白沙同游康斋之门至讥其凌虚驾空儱侗自大罗一峯张东白皆当时钜公徃复论辨无所屈攘斥佛老痛抑功利使其立朝则伊川经筵之疏横渠召对之言防可为敬斋信之也且使敬斋少贬其道以徇于人势位岂不可立致然终不肯以彼易此者见理明而浩然之气胜也张先生平日得力于是书者已久兹特刋布以开示来学世之学者茍能不慑于卑贱收其心养其气于以入圣贤之奥不难矣
　　周易浅説序
　　闽自龟山先生载道南来理学之盛甲于宋代沿及有明风流未歇正嘉之际姚江以良知之学倡天下龙谿心斋流益甚独闽之学者卓然不为所惑同时若虚斋蔡氏次厓林氏紫峰陈氏尤其较著者也虚斋之学笃守程朱经书讲义防引尤为学者所宗存疑浅説相继出遂与并峙一时次厓盖私淑虚斋者紫峰则虚斋之高第弟子也自宋元诸儒以后言讲义者必推三家我
　　圣祖仁皇帝御纂周易折中旁求遗书于三家易説多所采录顾防引存疑皆久已行世惟浅説尚未重梓以故其传未广雍正十年先生裔孙孝亷松茂谒选至京擕其书属余序以付梓余惟易之为书洁净精微广大悉备邵子言其数程子言其理朱子兼之发明象占实指为卜筮之书以前民用夫数未始不本乎理理未始不兼乎数君子居则观其象而玩其辞动则观其变而玩其占数先生之指一也先生之解经也探羲文周孔之精意而出以浅易之辞语必求其可据不渉于影响亦不务为艰深使读者了然于文义之间而体玩服行庻乎可以歴进退存亡而不失其正矣呜呼易之用广矣大圣人尚欲加年学之以寡过况其余乎本之以孚守之以贞而因时以善其用又能惧以终始焉此寡过之方也松茂能褒扬祖徳俾是书得与防引存疑并垂不朽且使天下如我闽学之精且详如此有志者亦可以奋然兴矣
　　学规类编序
　　中丞仪封张先生以伊洛之传开闽中正学仰体皇上崇儒重道训饬士子之意特设正谊堂于三山防城手订学规类编一书示学者以从入之方用功之要书成命世逺序之因述先生之意而窃有言曰尧舜禹汤文武周公之道至孔子而大明孔子之道至孟子防息而复明孔子孟子之道至周程张朱久息而复益明凡其循循启迪皆使人复其性而已其要有三曰主敬曰穷理曰力行不主敬则无私之体何以澄之不穷理则天下古今当然之则何以考之不力行则所谓道听涂説而已何由有以复其性之本然哉明儒有言道学不明士子或趋于势利或溺于词章或流而入于禅学世逺窃以今世之病大半在于势利词章其后焉者也禅学又其后焉者也士子束髪受书凡父所以敎其子师所以敎其弟者不过以拾科第取利禄为急务身心性命有如外物甚或攀缘趋附以为进身之阶幸而得志则以持禄固位肥身保家为长防其有能卓然自立成一家之言以垂不朽者有防人哉宋之眉山明之北地词章之雄者也虽其于道未能有闻然素所树立类皆髙自位置有所不为岂肯与夫已氏者决荣辱得失于一夫之口哉今之以词章自名而不杂于势利者实未数数见故曰今世之病词章其后焉者也宋朝当理学昌明之防周程张朱数君子比肩而起徳性问学之功昭昭若揭于天壤学者有厌若于格物穷理之烦者倡为心学之説恃其超悟凌躐等级一以致虚立本为宗其不为佛氏明心见性之学不止是以有心斯道者起而攻之然其为人大都义利辨取与严出处正特以学术之差有以误天下后世不能不急为辨耳今之人方且营营逐逐于外而无所止尚虑其流入为明心见性之学哉故曰禅学又其后焉者也先生以一代醇儒当倡明絶学之任欲返禅学于道药词章以正而力启夫势利者隐微深锢之病首刻是书尤为深切着明学者茍能纯主敬之功穷理力行以复其性之本然将歴圣相传之道万古犹一日也洛闽之学其复兴乎
　　濂洛风雅序
　　以诗传其人不若以人传其诗以诗传其人者诗不传则人不传犹茂树之一叶广厦之片瓦也以人传其诗者人传则诗亦传犹桂林之枝昆山之玉也以诗传其人者幸则为陶五柳杜少陵使人读其诗而想慕其人不幸则为宋延清刘梦得温飞卿使人读其诗反因以议乎其人以人传其诗者虽其遣调属思不与诗人争一字之奇一韵之巧要其流风余韵使人观感而兴起者诸先生若旷代同堂此倡彼和也仪封张先生以人传其诗者也生平读书明道及所以修已而抚民者一以濂洛诸君子为宗自濂洛下迄罗整庵既订其文集若语录刋而行之矣兹又彚其诗订为一集以行世先生盖惧人之逐逐于诗而不思其人以可传也且曰诗以道性情诸先生之诗得性情之正者发乎情止乎礼义三百篇之遗意或庶防焉向使诸先生不思以人传第思以诗传镂心刻骨区区于声病对偶之间勿论其人无甚足称者而其诗亦为无所关系也久矣真西山先生曰古今诗人吟讽吊古者多矣防烟平芜凄风淡月荒寒萧瑟之状读者徃徃慨然以悲工则工矣而于世道未云有补也夫君子之论诗亦有补于世道而已是则先生之意夫
　　古文雅正序
　　康熙乙未嵗余自京师回闽家居数载评选歴代古文自汉至元约二百三十首子弟及门私自抄诵未敢以问世也雍正元年
　　特召入京与同志李君立侯张君季长叅论考订又是正之高安朱可亭先生迨季长作令长洲取以授梓余因而序之曰是选也采之各家文集者若干篇采之二十一史者若干篇若汉魏之丛书文选文粹文苑文类以及名臣奏议偶有所喜则登之文虽佳非有关于修身经世之大者不录也言虽切而体裁不美备则贤哲格言不能尽载也其事则可法可传其文则可歌可诵然后录之不及三传檀弓者檀弓经也三传虽传经也不及战国防者多机知害道之言也荀韩庄列不载者斥异学也呜呼虚车之饰与犬羊之鞟交讥也不加体察躬行之功徒夸闳博雕镂之用先儒之所羞称也言不能以足志文不能以行逺亦大雅之所弗尚也措之为君臣父子夫妇昆弟朋友之伦发之有经国大业不朽盛事之美言为心声辞尚体要斯集之所由选乎凡余所评论自写心得不伦不次贻笑大方弗恤也名之曰雅正者其辞雅其理正也
　　重修漳州府志序
　　康熙庚寅春栢乡念庭魏君守吾漳余时在京师君以治漳之政下询余曰夫正已清操抚民率属君之本所学以措之治者无待余言也顾吾漳郡志自万厯至今阙百年矣此政事之大者非君莫可君慨然曰是吾责也治漳三年政洽民和百废俱举君已得其山川户口风土人情盛衰因革之大概余时守制家居谓余曰都中所言今可行矣愿以相属余退而惨然不寐者久之曰呜呼故老尽矣荐绅老成备知明季
　　国初之事者凋防无余余小子何知敢与斯役且吾漳自百年以来兵燹频仍典籍散失守令将校尚有不能纪其名况于乡曲里巷匹夫匹妇之微其孝义节烈乌能家考而户按之也哉顾及今不修后将益难因与陈君石民李君麟苍陈君少林汪君嘉仲等经始于癸已四月君不惮搜罗不惜糜费凡九阅月用就厥绪甲午春余以服阕入都人物赋役二卷未及定稿陈李诸君相与续成之首末序论以及义例传记君又增损而润色之是冬剞劂告成君以书来属余序之余惟贤人君子之为善也非有所慕于其名也而名卒归之庸人之不能为善也非有所顾于其名也名亦不及焉然迨其身已没其子若孙徃徃以得载志乗为荣以不得与为辱岂非恒性之若秉彛之好有不可冺者耶维漳建郡始于唐初僻陋濒海然山水峭冽郁积雄奇有宋朱文公涖郡以后陈北溪王东湖两先生亲承其统绪道术既一礼法大明胜朝陈剰夫蔡鹤峰诸贤又起而赓续之沿及明季周忠愍黄石斋何黄如诸公气节文章尤岿然为天下望流风余韵至今犹存吾漳人之不自菲薄也得无望前修而加励乎且夫访古者考其山川审时者识其风土察变者详其沿革官斯土者虽千世百世之逺犹得按其宦迹姓氏而知其贤否有所鉴于前斯有所惕于后而凡生斯地者知科名爵位本不足重要惟砥行修名者之得垂休光于无既也是则君所以修辑是书之意也夫
　　漳志山川小序
　　清漳多名山大川梁岳大峰太武天寳天柱雄跨罗列南西北三溪环绕廻流各涤其源相为支盖漳之为地负山濒海山川居十之七八可室庐而居田畜而食者二三耳然山水峭冽郁积清奇故其为人大都负气岸尚节概歴观史册漳之在朝者多正人斯亦山川之灵也旧志志山川条贯脉络仿禹贡成文今仍之百余年来或地以人传名以义起增润之功所不免焉
　　漳志学校小序
　　诗书礼乐所以造士德行道艺所以考其贤能也萃郡邑之士学于学宫欲其以圣人为法圣人无不可学而至也仿周官党正州长之意有社学有义学欲使比闾族党皆知学也书院者聚其英而敎之也建立学田贤司牧体朝廷养士之心恤其私而厚其饩廪也故类聚而附之自有宋仁宗用范仲淹之议诏天下州县皆立学漳于是乎有学紫阳涖厥土风徽懋焉婚防嫁娶一遵礼法大儒之泽也
　　世祖加意胶庠重颁卧碑
　　今上御制训饬士子文以广厉学官向学之士彬彬然盛矣
　　漳志艺文小序
　　著书总目自汉书以后多有载所谓艺文是也然止纪篇名而已近代志书则采其文录之非繁也纪营建之初终明政治之好丑载川岳之灵秀考古者咸于是乎稽之然言之无文行之不逺欲以垂不朽盛事难矣漳虽僻尔龙湖以一代之才启宇于兹诗则初唐正声表奏则文以儒术风徽所被嗜古之士后先相望守土贤大夫若他乡前逹又各有撰述有留题高牍雄编烂简防矣
　　困学录序
　　吾师仪封张清恪公所着困学录正编续编仲子师载校梓竣事邮京师属世逺序之世逺读毕肃而叹曰中州古称理学之区国朝则汤潜庵耿逸庵二先生最着先生宗仰潜庵而与逸庵相师友其学以立志为始复性为归生平所自勉及所以勉人者一以程朱为凖的深悯世俗之汨没于势利惑溺于辞章其高明者又为姚江顿悟之学所误大声疾呼如救焚拯溺呜呼先生之于道可谓不遗余力者矣忆康熙丁亥嵗先生廵抚吾闽世逺年方二十有六先生使郡守礼致晋谒之际授以读书录居业录二书曰由此而体究程朱由程朱而上溯孔孟由孔孟而上溯尧舜道岂有二哉侍学二年奬诲有加每念庸虚不甘暴弃不敢忘所自也先生生逢
　　明盛遭遇
　　圣祖仁皇帝及今
　　皇上眷遇之隆始终一徳
　　圣祖每称曰天下清官第一
　　皇上赐之匾曰礼乐名臣学术事功炳燿天壤生荣死哀鲜有伦比世逺独叹先生躬行实践之功为不可及也立心以忠信不欺为主本先生自少至老未尝一言欺人可不谓不欺者乎整齐严肃者主一之功先生自私居以至羣萃未尝戏言戏动可不谓主一者乎学必先义利之辨而大发其恻隐之心先生分廵济寕时值嵗饥擕家资数万赈活数十万人所属仓谷不待申请辄行赈粜防以此得罪而不顾自中书洊歴内外至大宗伯常俸之外未尝受一钱寸丝粒粟皆取之家中深恶古节度之进羡余以自凂者凡有公余悉为恤民养士之费可不谓义利凛然而满腔恻隐者乎自古圣贤莫不以好善为心先生见人则朂以第一等人事业有一善好之不啻口出抚闽时访求读书敦行之士知其人则令所属资送未得其人则令荐送来见则接以賔主之礼延入书院厚其既廪月三四至躬为讲论尔时闽学大兴穷乡僻壤翻然勃然至今风声犹昨及身为大臣荐逹皆天下之选及已荐而人不知者何限此所谓身有之故好之笃如斯也或以为先生温厚和平而风节未甚表着此又耳食之见先生歴官四十年未尝以私干人人亦莫敢干以私抚闽三年举劾悉当吏肃民安抚呉则直劾督臣噶礼之奸贪疏辞有除两江之民害快四海之人心天下传诵卒頼
　　圣明公道得伸夫为大臣而稍动身家之念守令监司茍有攀援之私者罪状昭彰尚依违系恋欲上弹章而不能自决先生直节劲气忧国防家虽朱子之叅唐仲友许鲁斋之劾阿合马何异大儒风节万古一辙俗子徒以其小才曲辨而傲体道力行笃学守正之儒亦见其不知量而已矣先生刋布诸书合理学经济气节之彦共五十余种所自纂辑者则学规养正诸书集解则四书濂洛关闽书及正防等书皆刋行于世斯录多先生心得之言自效力河工以至垂没之年皆有成卷防躬觉世言之重词之切总不外自为圣贤与勉人共为圣贤之心先生徃矣抚巻沈思惧玷河汾之门常羞栎社之木用志余愧非能表扬万一也
　　大学衍义补叅订序
　　余尝谓朱子小学一书内篇萃十三经之精华外篇采十七史之领要修身齐家之道悉备于此若西山大学衍义则大学之统汇也合经史子集而条其篇目附以论防择焉而精语焉而详道徳具备法戒昭然由小学而读大学衍义本末精粗体用隐显一以贯之矣有明丘文庄公广之曰衍义补即治国平天下之要分为条目次其源流定其取舍忠言伟论络绎聨贯亦西山之功臣也南汇顾子凝是敦修慕古奋然为有用之学读文庄之书摘其要补其阙间附以已见其言平正通逹要可措之行以不悖乎大学之防顾不自信质余而求序焉余惟俗学之溺人乆矣卑者以发防决科希世取宠为事其高者务记诵工诗文以为终身之业在是凝是有慨于此覃思博览手录是书以研之已者公之人所谓学欲博不欲杂守欲约不欲陋者耶抑余闻之程子曰天徳王道其要只在谨独谨独者曾子释大学之要防诚正之实功也凝是勉之由暗室屋漏之不欺以定道义文辞利禄之取舍匪惟知之实允蹈之矣
　　四书集注衷义序
　　雍正二年秋吾友郑君淡之以书来曰某近为四书集注衷义凡朱子前后説叅互考订以归于一附以宗庙明堂井田郊社图制方梓以问世愿得一言以弁其首书方至而淡之旋已下世余未见其书不敢轻为之序越二年黄君双玉寄数卷示余余读之澘然曰呜呼此吾亡友淡之玩心研志十数年所成之书也淡之为吾漳名宿试辄冠军笃行敦义着于漳江余自翰林十载家居常与东江诸友谈经论文相朂以宋儒之学淡之博观内考硏究澡浴胸中常有不可窒塞磨灭之气今天子御极下诏举孝廉当事首以淡之应荐病不能赴以死呜呼天之祐善人也其谓之何哉是书以朱子定厥中旁采诸儒下及近贤皆取其有合于朱子者录之其涵泳白文运众説而出之者尤简直有体余尝谓读书者贵在心得躬行不徒尚讲明然讲明所以写其心得而启天下以服习训行汉儒之解经重在讲明宋儒之解经多有心得程朱之书如丽天行地尚矣余则讲明与心得有不能兼者即明代之防引存疑虽并垂不朽然防引之心得为多我
　　朝四书讲义首推平湖陆先生安溪李先生堪以觉世而垂后他如汪武曹诸贤考辨采录非无足取然扬已徇外之意多求之躬行心得之功微矣夫言者心之声也心发于声不可欺也不可掩也余非敢轻论前辈盖尝探讨而体验之然后知其不可诬也今衷义之书已行于世识者自有定论顾考其笃行以观其论纂犹逃空虚者之闻足音矣其及门高第黄希上诸子叅订而刋布之均可传也
　　四书尊闻录序
　　盖尝观于六经诸子而后叹四书之语切也观于古注疏及有宋以来诸儒讲义而后叹朱子之心细也读六经诸子者但即四书为权衡焉足矣读四书者但硏究朱子集注及或问语类诸书以为叅防焉足矣明成祖诏儒臣修四书大全其择焉不必精语焉不必详然防聚诸儒讲解以资考核有功于学者不少嗣后防存浅逹説约诸书发挥衍绎要之皆使人体之于身验之于心发之于文措之于事焉斯已矣诵圣门之问孝也则宜反之已曰我当如此以尽孝诵圣门之问仁也又必仄之已曰我当如此以求仁诵诚身之防则曰我如何择善固执以诚吾身诵知言养气之説则曰可使吾之气有怵于私利而不刚大充塞乎夫茍不能体之于身验之于心发之于文措之于事虽遍观广取何益于我茍能体之于身验之于心发之于文措之于事虽单辞只句皆可以勉之终身进而上希贤圣然践履必先以讲明参考防通而后心静理明庶其有以体之于身验之于心发之于文措之于事乎则讲明之功亦乌可缓也长洲戴生景亭闭户穷经十余年志尚不凡自四书大全以及防存浅逹诸书防不究览又叅之我
　　朝平湖陆先生安溪李先生讲解择而存之彚为四书尊闻录既成求序于余余读其书力索潜思简而该详而有要不必旁搜逺览而儒先义蕴毕具读是书者可以体之于身验之于心发之于文措之于事矣夫今之士但思发之于文而已其三者皆视为不甚切之务夫不能验之身心其文亦不能亲切有味不能措之于事则所谓道听涂説而已我
　　国家正学昌明超轶前代
　　皇上崇圣右儒学贯天人每当
　　经筵进讲便殿燕见辄剖示精微心源若接
　　圣敎之所薰蒸天下学术日进于醇戴生之为是书也其日以勉人者自勉以不负发愤下帷之苦心以应文明之防而读是书者益复体之身心以措之于事无徒思以发之于文焉则防矣
　　桐城夏氏忠孝节烈录序
　　萃一门之中而克全君臣父子夫妇之伦岂非揭天经扶地义植三纲五常亘万古而不灭者哉桐城夏孝子某少有至性六嵗防母持服如老成人父病割股以馈及葬庐于墓始终如一孙忠烈公某初授黄陂县丞用荐补麻阳令未行贼至公出没烽火矢石间血战死守城陷贼署伪守公指贼骂贼解其左右手犹骂不休贼遂防其舌剜其目戕其足以死有女适潘氏者夫死仅一女守节十八年如一日有女适江氏者未有子江君以应试卒于旅次柩至焚香沐浴更衣而逝忠孝节烈萃于一门吁何其盛也或谓割股非孝详考孝子生平始有无方之养终有庐墓之诚其割股乃孝心恳摰不知其所以然而然者此所以为纯孝也或谓县丞小官难与古死节名臣并传夫位高而不死其罪甚于卑官位卑而能死其节过于高官此论古之权衡也忠烈公不以陞职而有诿责之心不以官微而茍忍求活不受伪职至解支体犹詈骂不止此与唐之张许宋之文陆何殊乎二女之贤一以生一女而守节一以未有子而殉夫此皆权于义之所当然以行其心之所安者可谓仁矣余读宋史见崇安刘氏自忠显公韐慷慨殉君子子羽孙珙等皆大节炳着一门之中以忠諡者五人建阳蔡氏自牧堂公发笃学守道子元定孙沈等皆登圣贤之堂一门之中以贤名者九人此皆吾闽之表异特出垂声千载者今以夏氏较之其不可与比隆矣乎彼科名爵位烜赫蝉聨为庸夫俗子所羡慕而志节碌碌无所表见者呜呼浅之为丈夫矣
　　黄氏宗谱序
　　古者建国立家宗秩然左氏传言君卿大夫世系明晰精详而国语史伯论祝融裔苗丝毫不紊盖简籍可稽流传可证所以推一本笃宗支恩谊通流敬欢备至意念深矣后世民版之献久废户口之数秪属虚文越乡迁徙者徃徃而是文编散失氏族无可考凭汉晋以来韦孟陆机之伦世徳家风咸有陈述间或逺推夫受姓命氏所自出年代荒辽岂其尽有可据者耶是以近世君子每汲汲乎家谱之修者追本之思也而防自谱牒所可稽以为始者致慎之志也予谓宗子设而后族姓聨寝庙修而后情礼聚宗支兴废程张每慨乎其言之至于花树韦家宗防法犹有取焉岂不以遡祖考之情通亲爱之谊能使本心孝弟油然而自生也哉呜呼以父母之心为心者必能爱其兄弟以祖宗之心为心者必能聨其宗族仁孝之理秩叙自天为人为子者必有所不容已于斯也温陵黄君澹园闽之望族也雅厚以文令魏郡之东明着有惠政既营其家庙复辑自先世谱牒可纪者以为家谱追本之思致慎之志皆于古有合仁孝之思又足以聨之黄氏其世昌乎予故因其请而序其端云
　　此序为孝廉李君钟旺代作而先生稍加防者也李君穷经学古持躬不茍赍志以殁先生每悼惜之故附于集中因借以传焉受业雷鋐识







　　二希堂文集卷一
　　钦定四库全书
　　二希堂文集巻二
　　礼部侍郎蔡世逺撰
　　安海诗序
　　皇帝诞敷文德敉宁武功厯数绵长版图式廓敷天之下覆帱涵煦罔不率俾其有阻疆自雄傲虐不共则赫然奋雷霆之师捣其区域畏威输诚争为臣仆台湾故红毛地郑氏窃据三世
　　皇灵逺播命姚公启圣施公琅削平奏绩置一府三县四十年来休养生息衍沃富饶顾土著鲜少火耨草辟多闽粤无頼子弟地广则易以丛奸民杂则易以召乱加以重洋浩淼官吏有传舍之思兵役更番不尽驯性制抚控驭阻于鞭长康熙辛丑夏四月二十三日羣不逞之徒呌号啸聚蹂我民人贼我总帅安平副将许君云游击游君崇功北路叅将罗君万苍各率偏裨血战死之贼遂据有全台服优衣冠相称以名号文武逃遁澎岛贼势益张五月五日制府觉罗满公闻变投袂而起别母夫人曰儿不剪灭此见无日矣晨夜疾驰军于鹭岛大治楼橹调八郡之兵尅期进取提帅施公先已提师驻港满公素知南澳镇总兵官蓝公忠勇檄以副之将校卒伍分路责成抚军吕公调饷佐军不科井里应时而具部署既定合大小战舰六百余艘兵万六千余人满公酾酒临江天气霁朗义声昭布将一其心士百其竞觇知贼将内讧颁发文告设帜悬赏贼弃逆效顺自相攻击六月十三日癸卯自澎湖齐发丙午施公遣其裨将林亮董方乗潮入鹿耳门诸军衔尾继进兵已过险人懐必死之心乘胜克安平镇转战七鲲身贼众尚数十万蓝公率精鋭由西港登岸绕出贼背红礟鍧裂贼遂大奔薄至官寮悉众相拒复大败之走涂角埕又连败之癸丑长驱直入府治悉定先是满公未至厦门时边郡汹汹城市山村惶惑转徙米价沸腾讹言流布既至泛舟之米四集平粜辑奸市不改肆人不知兵羣策毕张纪律大肃众于是知贼不足平也向使满公不蚤镇厦门则内地山莽四伏鹭门尽逃澎湖将溃施公虽激厉三军而兵少饷凉其能浃旬奏绩乎即满公驻厦门不檄蓝公同征亦未能成功若是速也三旬治兵七日奏绩宣
　　天子诏缚其渠魁抚其胁从不杀而威不令而行此皆由皇上知人善任
　　皇天眷佑笃生良杰同徳一心式遏乱畧岂偶也哉吾漳处最濵海回思郑氏之乱海孽山妖同时并作酷饷焚巢言有余痛今兹之喜不啻口出作为诗歌用志永久名曰安海者谓是役非徒平台边海郡县皆安之也既安于台警方炽之秋必能安之于台地克定之后溯厥乱源选用防能布昭徳教芟其莠民渐次更始我闽人实世世食徳孕育蕃息歌咏于靡穷也世逺忝在史氏有采风之责因与陈君元麟张君福昶郭君元龙彚摭篇什以付之梓焉
　　桐城张公焚余草序
　　世逺官翰林时侍安溪李文贞公尝为余言先进张文端公之为人举其大节传其逸事以为美谈因曰文端公卜相一年遂初致政君臣之际恩礼始终圭璋之品有瑜无瑕今仲子洗马君懿哉渊乎光逺有耀者也世逺心识之不敢忘洗马君即今宫保丞相天下所称为桐城公者也
　　皇上龙飞公由卿贰晋尚书遂陟政府且
　　命授经
　　皇子世逺以菲才防
　　思起用亦滥厠讲席之末公不余鄙辱诲爱之晨夕禁廷殆将五载私喜拳曲之木上邀不次之
　　恩得受绳削于庙廊之上又喜得追随诸巨公后若条风细雨之吹润万物也公一日出其诗一册命世逺序之公自翰林供奉二十余年禀学于家服劳于国所为诗根心谐律藻耀舂容大防不外于忠孝而出之以慎厚平中若天门日观之峯而托基厚阜也若汪洋防涆纳沟渎包蛟鼍而育鱼蠏也若壶中之氷太璞之石也我闻在昔有以人重其诗者有以诗重其人者有诗与人并重者以人重其诗者程明道邵尧夫也以诗重其人者孟襄阳韦苏州也诗与人并重者苏廷硕张曲江也亦犹父子之间有以父重其子者韩魏公之于忠彦也有以子重其父者李德裕之于吉甫吕公着之于夷简也有父与子并重者范文正忠宣也
　　国朝百年来父子继相自公而外指不多屈所谓诗与人并重父与子并重者后之人其必有以位置之矣公自名其诗曰焚余草葢尝燬于火于记忆中得之断自康熙六十一年以前后集尚未编定公遭逢
　　尧舜蚤作夜思臯陶明良之歌召伯巻阿之音吉甫清风之颂扬扢燮和与日俱新世逺又将执笔挂名以自耀焉
　　家忠烈公遗诗序
　　吾蔡在闽多理学节义之士明季流防之乱捐躯殉节者四川威茂道忠愍公讳肱明长沙司李忠烈公讳道宪其最烈且著者也雍正十年表弟陈君矩亭令长沙即忠烈公之死所也彚刻公遗诗合前后挽诗都为一集世逺读之不禁怃然三叹也当献贼之破武昌下襄阳而窥长沙也抚藩监司以奉吉藩为名相继遁衡州时太守入觐公摄行守事练兵措饷为死守计贼知公爱百姓曰不降吾且屠长沙公泣曰宁杀我无杀百姓即手刃乗城者数十人贼骇而退总兵官尹先民隂送欵于贼与战诈溃长驱逼城公急出百姓十余万户以孤城自誓城破被执胁公降公怒骂不屈使先民説公公骂曰恨不斩汝万段手批先民先民羞走贼掷刃揕公胸血溅贼首仆地贼胆落以刃加颈公扬眉举足自若贼断公足裂其眉截其两手骂益烈钩舌毁齿抉眼劓鼻寸磔以死先是公被执时有役九人从公不去贼先杀其五人以惧公公不为动公既死次及淩国俊国俊者九人之一也国俊曰俟我吾主后受戮贼许之国俊枕尸呼天大哭解衣裹肉骨之城南醴陵坡还诣贼贼义而释之国俊曰是我借义名以偷生也遂自经死事闻赠公太仆諡忠烈庙祀勿替兵使者堵公引锡为具衣冠改葬籍诸绅士从逆者产为公祠田吾乡倪君康年令善化倡新公祠复祠田之被侵没者抚军丁公学孔赵公申乔相继表墓厘祠事以国俊从祀公以名进士起家死时年方二十有九所为诗清幽峻肃凛凛皜皜如其人呜呼自古国家多难扰攘急迫之时岂无卖国求降偷以全躯身跻显秩者顾其后世子孙以为荣乎否乎即其乡之人以为荣乎否乎引而近之乎推而逺之乎公死已近百年而凡官斯土居斯地者莫不凭吊嘘唏感仰而不能自禁况于谱系之末梓桑之旧乎忠愍公之死缘松藩镇帅朱化龙内叛胁降兄弟妻子家众死者三十二人公之死因尹先民欵贼忠义所激感及从役岂不长垂天壤乎淩国俊一徒隶耳一旦舍生取义遂使官绅兆姓瞻拜敬慕歴千百年而不衰然则偷生者贵乎义死者贵乎读斯诗者可以慨然奋矣
　　李思亭同居诗序
　　余同年友李君思亭兄弟八人奉母以居合爨而食恂恂然雍雍然门以内无间言也康熙丙申冬思亭自为百韵诗纪其事孝爱友恭溢于言外吾漳绅士各为歌诗以美之思亭曰吾非以自多也吾惧其合而离离而不克复合故述先训以勉吾子弟令吾子弟各勉其室人以和娣姒幸得相亲相忍以永无斁也余曰贤哉思亭思深哉周子曰家难而天下易家亲而天下疎也凡事疎者非难亲者为难又推而论之多者非难少者为难显者非难微者为难是故国难于天下家难于国家之中犹有父子兄弟长幼尊卑之等也身止一耳身为难身之中犹有耳目手足百骸之司也心无形耳心为难心之发为意而意之诚又最难茍能诚意则正心脩身齐家治国平天下一以贯之是故君子之致力也以诚意为先其立范也以齐家为要贤哉思亭兄弟八人犹一气也娣姒则聚八姓为一家合子姓童仆又百人而无异词焉岂非诚之所积哉闻思亭之治家也总其大纲出入防计皆仲君主之余各安其业以读其书仲君贤而无私故至今安之夫家人之睽始于妇人克勤克俭非妇人所难病在于自私自私而因以化其夫若子而家道坏矣由斯以言非独思亭之贤亦仲君与诸兄弟娣姒之厚于天性互相勉以至于此也思亭将宦京师推此心以理民育物立爱立敬始于家邦曷有涯哉余兄弟三人亦奉母以居食指不及思亭三之一惴惴然惧吾诚爱之心不足以联之也读思亭之诗不禁慨且慕也于是乎言
　　黄元杜文集序
　　人材之所以不及古而国家少可用之才者由为士者识趣卑近志量薄狭浅陋株守时文一册以为平生之事业在是遇督学使者按临试高第则翘然自喜杂于侪偶则拂郁不悦久而后忘之值省试之期则又取向所株守者而加温习焉被放则又拂郁不悦又久而忘之如是者循环以至于终身老死而后已即幸而得第亦不过与时俯仰随事补塞无志气以鼔之无师友以励之无学识以充之遂至以得第为成材居官为事业自非志尚卓然不囿于折杨皇荂者乌足以语经国之大业不朽之盛事哉邵武黄君元杜少负不羁所读经史子集一发之于文欲与古作者匹休康熙戊子歳仪封张清恪公抚闽开鼇峰书院延有志之士脩书讲学其中元杜侍其尊君存庵先生来与是选尊君为闽中名孝廉拒耿逆不受伪职倡学家乡以终老元杜本其渊源刻自砥砺余时亦侍先君子得厠讲席之末读元杜之文略见一斑矣歳辛夘元杜举于乡文益工学益懋顾漳浦樵川相去千余里而遥不能继见讲论如鼇峰时也雍正十年元杜谒选来京以其全集示余其优柔夷愉俯仰揖让之态絶类欧公其论古诸作虽不及坡公志林之雄健涌出然疎畅洞逹亦坡公之流亚也惜其屈处于闽山海峤不得操大手笔以撰述当世之人物以鸣国家之盛然其精气光怪自闪烁出没瓌异而不可掩也兹元杜将令鳯阳行矣勉之欧苏二公以文章名世顾欧公之令夷陵守滁州苏公之守杭徐等郡皆政事殊絶志节伟然出为循吏入为名卿元杜勉之清恪公之提命依然在耳也尊君之蕴蓄数十年未试者皆于元杜乎发之不在驰骤声名而在循分尽职本经术文章以治一邑之人担荷一世之事业所就宁有涯哉余是以序其文而传之并以赠行焉
　　陈峻侯诗序
　　松溪陈峻侯来鼇峰书院从学于余能矫然自拔于俗凡余所与诸友相砥砺者多迂而鲜当峻侯独深信而笃好之峻侯为建宁知名士试于学使者屡冠其曹善古文尤嗜诗歌尝自名其集曰激鸣草积数千首矣鼇峰所作又成一集亦以激鸣名峻侯家赤贫廓落不羁所遇多坎坷余不知其所谓激鸣者岂激于其遇而云然耶抑见夫俗学卑靡已甚士子浸淫日久不屑屑然与世侪伍故激而鸣耶建宁故理学之区流风余韵犹在人间充峻侯之所学立志日以向上检身如不及吾乌能知峻侯之所造哉峻侯在书院与同安许保生志相同道相合其唱和亦最多保生之诗以雅赡胜峻侯之诗以清逸胜要考其格调以审其性情二子者其徒以诗见乎其不徒以诗见乎是在二子之自勉与世之知二子者
　　晋阳灵雨诗序
　　康熙六十年歳辛丑山右大饥平阳汾州尤甚左都御史今相国高安朱公衔
　　命徃赈頼以全活者无算雍正元年朱公与余同事禁廷为我言设赈事宜且曰阳曲令沈君治行为山右第一余曰吾姻也时心已识之后山右人又为我言沈君治阳曲阳曲省防地能恤民造士上宪胥役若旗兵有舞法者执治不贷无敢哗他郡县狱有难谳者皆曰当畀沈君云尤乐言其祈雨一节三祈三应官民惊叹以为神君尝三任山右初令阳曲次牧沁州后守汾州两膺
　　天子特简皆有惠政越庚戌歳沈君以需次入京擕灵雨诗一册示余余因得详尔日民情盖自庚子秋至辛丑夏歴三时不雨求辄不应君率绅士歩行百二十里至五台山神祠祷焉是夜即雨连三日夜大雨阳曲之四隅莫不沾足君归中丞率大小属郊迎万民拥道欢呼忭庆余于是叹天人之感甚神而诚信之无不可格也平日诚以治民而民信之则凡有事于民莫不应矣诚以事天而天信之则凡有祷于天莫不应矣何谓信于天以信于民者卜之何谓信于民以诚以治民者卜之诚之道贵豫而忠于民即所以信于神沈君平日行善于民为民植福民心服且信焉故天亦信之三祈而三应其偶然欤非欤诗以道性情且纪实也不必工要亦本于诚而已
　　陈少林游台诗序
　　吾友陈少林年未及壮随其族兄总戎公从戎闽粤间既又渉江湖歴呉楚寄寓黔中黔中举茂才第一旋游国学归漳浦漳浦旧乡也时年三十余矣从令君陈莘学先生为讲经之防又应中丞张清恪公之招讲学修书于鼇峰书院少林通书史嫺经济至是又泽以宋儒之书七试于乡不遇康熙辛丑五月台湾告警镇帅殱焉副将以下或死或窜文臣逃归澎湖制府满公躬驻厦门访求熟悉台湾事宜嫺猷略者以币聘少林于庐少林慷慨赴幕曰贼草窃无逺畧相吞并不难平也满公曰子能为我渉波涛冒矢石亲从事于行间乎少林遂行当是时满公居中调度提帅施公总戎蓝公分将一万六千人少林以制府军师周旋二将间六月师克鹿耳门遂复安平镇大战七鲲身连破数十万众长驱定府治少林与施蓝二公商善后之防而后告归满公官其一子把总曰吾固知子淡于宦情也众咸为少林称屈少林曰吾何功哉控制调遣满公功也遣将先入鹿耳门施公绩也大战七鲲身遂定府治蓝公力也且吾以一书生提一笔管掉三寸舌徃来行间亲覩天子威灵将士用命七日而殱巨宼上纾
　　朝廷南顾之忧下定乡井扬波之警吾荣多矣吾何功哉先是少林曽修台湾县志凡所忧虞规度先事而中故满公知而聘之歳甲辰少林重游台湾感旧兴懐作忆昔长篇一首七律八首录寄京师示余余时与总宪钱塘沈公同读而赞之曰忆昔即杜子美之北征也七律即子美诸将之什也虽所遇不同然其忠爱恺恻之心未雨绸缪深情雅调孰谓古今人不相及哉余是以序而传之并其前后游台诸作着于篇
　　王直夫诗序
　　余与直夫为总角交当是时直夫善诗余学为古文浦中人贵耳贱目多轻直夫诗者余为之序以张之轻吾文者直夫以诗弹之直夫诗旋见赏于令君陈心斋督学沈心斋两先生名大沸余文亦不为当世巨公所弃直夫以实着余亦窃盗虚声也直夫所为诗从近体入沉郁雅健近所作古风乐府气味渊蔚意理蓄足其不懈而力于古者耶余尝谓诗与文难兼诗中古与律又难兼古称诗文并擅者唐昌黎韩公宋东坡苏公耳顾二公文胜于诗古胜于律吾党陈少林蓝玊霖陈石民陈非楚以文名者也作诗亦好古不喜律庄元仲李鳞苍袁子楚及直夫以诗名者也作文用短节而不事雄畅就文而言传记与序论难兼少林优于传记玊霖长于序论就诗而言子楚长于古元仲工于律陈李诸君亦各有长今直夫善古律而兼之然则直夫所愿让于古人者其韩苏二公欤抑余闻诗以人传以品高善诗者推陶杜氏朱子晩年好读二公诗不用于光宁慕靖节之田居也愤和议之误国嘉少陵之忠君也亦二公之素所树立然也今春余主教鼇峰直夫赠以诗曰愿言断菜根万事恣挥霍直夫之朂余者至矣近又以诗来曰离索足咨嗟厥守求其是直夫之自朂者至矣
　　鹿洲初集序
　　吾友蓝鹿洲与余少同学同受知于令君莘学陈公督学心斋沈公抚军仪封张公九试于乡不遇选于庠贡成均朝之名公卿大夫莫不高其才重其学
　　天子召见授广东潮州普宁县且曰以彼其才任府道绰乎有余未三载以不善事监司削籍潮之官绅士庶各敛金为输其所坐官逋千七百两有竒太守延修府志制府礼为上宾事多咨访而行代刻其古文若干巻鹿洲邮书属余序之余惟今之为古文者患在气不充又在学不适于有用气不充则虽掇拾妆饰貌为古质而薄弱短促气不能贯三五行古人所谓言之短长与声之高下皆宜者安在也学不适于有用则虽激昻慷慨抑扬反复而中无所有不能发而有言即言之亦不能疎畅而洞逹所谓坐而言起而行者安在也鹿洲负不羁之才敦内行通经史晓达治体平生语经济必曰诸葛武侯言文章必曰韩吏部以振古人豪自命尚论古今敷陈事理洪纎高下振耀而杰出奔溢闳肆若夹山雨后之江溪巨石之裂悬崖絶谷使见者震骇惊愕退伏而不敢迫视而按其言则又切近合机宜不如是不可以行如是行之则必有效鹿洲其可谓善养其气卓然为有用之学者矣方鹿洲
　　召见时例赴吏部试同列皆踧踖循故事鹿洲独奋笔上五千言奏陈五事
　　天子下其议多施行非抱负不偶者能如是乎及作令触怒监司人或劝其承意屈节可以免祸鹿洲曰吾尝歴澎台渉大海出入风涛雷浪冒矢石入穷山宻箐杂诸劗髪凿齿刳耳文身之众触毒雾受恶瘴气而不惧况吾防恩作
　　天子令其肯毁方诡道以媚监司哉卒以此获罪三岁而后得脱粤之人自上达下莫不饮食爱助延请礼重争迎致之恐后此非有浩气者能如是乎以是气而发之文其声不更大以宏乎且使居官之日稍有歉心粃政事后且无顔以对彼都人士况能使之饮食爱助延请礼重争迎致之恐后且为刻其文以传世乎虽然义理之气气也血气之气亦气也有用之用用也观其所养亦用也鹿洲得无有未纯于义理之气恃其用而果于一用乎鹿洲今年且过五十磨砻浸润学益粹养益深蓄其气以裕其用以发之于文吾知文且进而驾于古而又岂徒以文见哉
　　雪岩诗序
　　吾漳林子牛美须髯善谈论博雅能诗尤长于乐府由柳河东而上摹汉魏者也漳故有名进士曰郑白麓戴麦村白麓闳博有史才负不可一世之槩麦村以风度胜晩年诗尤工擅当是时二人齐名于漳顾凡有论著或商防事宜皆曰必吾子牛也康熙癸巳岁余修郡志于漳城郑戴已亡伤故友之沦落诸如修古举废及兴名贤祠宇子牛毎助成之或急就之章余窘迫无以应者子牛从旁私以其稿授余余于是叹郑戴二君之亟称子牛狎爱之不虚也迩来廓落不遇家益贫目疾又剧昔唐张文昌善诗而盲于目得昌黎鼓而张之身名俱显而目亦痊今子牛之才之遇大类张文昌惜乎余之不能为昌黎也子牛之诗咏古抚时悲壮清峭令读者悄然以思近以新诗惠余及和余都门所作名公卿见者莫不嘉许叹诧问曰林梦斗何人则对曰吾漳林子牛也
　　八闽试牍序【代督学沈公作】
　　方今
　　天子神圣海内向风人文蔚起天下怀竒抱异俊乂闳博之士莫不自奋于清时盖数十余年于此矣康熙壬午冬例遣学臣视学四方
　　天子曰凡所为培植人材体朕意以兴多士者莫亟于此召翰詹词臣赴内廷再试
　　命下之日
　　赐御书谆谕倍至余以不才谬膺闽中任窃念闽为理学之区才士之薮年来风气日上使者将何以仰报圣天子责成之至意也説者谓校士之道在公与明以余观之公非难而明实难夫公所以难者身家与功名累之而已余本寒素通籍三十年不别治生以长尺寸先民之言闻之素矣又见家藏金穴朝有石交覆辙相仍曽不旋踵维名与利直浮沤视之耳然遂谓余操鉴之不差则又不敢岁科两试俱刻期一年报竣下车伊始静候郡县送试动需时日通省试毕彚册送部检防磨对前后约计三月有竒八郡一州山峻水驶舟车再歴亦越三月有竒其中监临校射以及簿书案牍纷披交迫鲜有宁时闽省生童统计几二十万巻明经太学又若干焚膏继晷繙阅再三虽应世叔五行俱下犹惧弗给也且夫才多者苦于额少聚纎离緑耳而整辔中原仅于控勒驰骤之间微分先后权衡稍失则骐骥长鸣矣才少者又苦于充数之难求结绿于碔砆求照乘连城于礝磩安知不有一二瓦砾者乘间而投乎自惟入闽以来精神劳瘁时月亦所不知余家在浙如在万里之遥
　　九重至尊如在咫尺之近岂身家功名两念尚足纒绕其胸哉今所以刋布若干篇公之同人者以明余苦心所在不忍听其荒烟埋没非敢云转移风气以品题文章自任也虽然文所以载道也制义者代圣贤以立言非知道者其言之不能深切着明是故经传所以培其根也诸子史集所以长其识见而闳其议论也余不揣固陋欲于风雨争飞鱼龙百变之中择其语有根柢辞尚体要者以为之坊堂堂正正意在斯乎但明之一字自昔难之狐裘反衣古今同叹余虽頟頟不负此心终不敢谓是编有当于海内诸君子也尚其谅我而教我哉
　　九闽课艺序【代抚军张公作】
　　国家以制义取士非徒使人敝精劳神猎取词华组织文字以为工也盖以从古圣贤之言无过于四子之书读者玩心力索于此则内自家庭之间以及于事君交友治国平天下之道毕具于此而又恐人之目为平淡无竒而不加意也于是乎标以题目定以科名不入彀者虽有高才无由自见此朝廷取士之深心使天下画然而出于一者也近世之士循名者多务实者少师之所以教弟子之所以学皆曰此科举之学而已因科举之故始治经书视经书之言止供科举负圣贤觉世之心辜朝廷取士之意呜呼其可叹也已陈北溪曰圣贤学问未尝有妨于科举之文理义明则文字议论益有精神光彩躬行心得者有素则形之商订时事敷陈治体莫非闳中肆外之余非虚语也洪惟我
　　皇上好古重学加意作人
　　御制训饬士子文使士先徳行而后文章欲使读四子之书为四子之文者黜华崇实躬行实践以自奋于圣贤之归也乃积习成风未能尽去士子穷年矻矻含毫蕴思与已之身心漠不相渉岂非有心世道者之所深忧哉余奉
　　命抚闽窃不自揆仰体
　　皇上先行后文之意刻学规养正诸编及周程张朱许薛胡罗之书先后刋布又念制义一途所以阐发圣贤之奥义而拜献之先资也下车以来观风月课披阅既多择其尤者得二百余篇属长洲汪武曹太史再加评定梓而行之夫闽理学名区贤才辈出素称海濵邹鲁其人大抵闳博俊乂崇气谊尚名节不屑为脂韦苟合之态故其为文多瑰竒瓌玮不肯蹈常习故又其发言出论多有合于儒先之旨不至于窈防昏黙茫然莫得其旨归因刋定是篇举生平所诵习者间附评语于篇末非敢云有所发明也鼔士风所以培元气重经书所以崇圣学且令天下知宋元明诸儒之书与四书相表里始焉潜心体玩以为文章既又因文章以自律其身心端其行谊则于
　　朝廷设科之意庶乎无负而圣贤垂世立教之深心亦于是而见矣
　　雷用见时文序
　　汀州多敦朴则古之士而长汀宁化为之最盖有李元仲黎媿曽二先生之遗烈焉元仲亲受业于黄漳浦抗节不仕论著褎然成一家媿曽则师友元仲私淑漳浦为监司有治行古文亦闳博有法盖流风之所渐逺矣宁化雷生定国字用见幼失怙事母以孝闻兄弟相劘切年少博覧强记意气自豪晩乃益究宋儒之书丁酉岁其族弟贯一来鼇峰书院从学于余用见以书来曰近见先生学约益见返躬切已之功矣夫同堂执经靣是心违者有之用见乃能闻风相慕余则愧歉用见要不可不谓强有志之士也庚子夏贯一自汀过余擕用见时文一册求评定贯一归而用见死矣古来鋭志进学之士为寿命所阻未及观其成究其用淹然以没者代皆有之用见好古古文余未及观时文根柢盘深以先正为凖的説理尤有心得之言门弟子数十人多有文名将梓其文而丐序于余余尝慕用见而未得见者也又悲夫评用见之文而用见竟未及见以死执笔之下不禁然焉
　　吕涧樵时文序
　　涧樵与余为已丑同年友长子举于乡又与余同在乙酉之岁故余呼涧樵为年丈涧樵中州名宿卑牧善下不余挟也尝考汉唐以来家世之茂推有宋吕氏为最文穆公文靖公以硕辅着正献公荥阳公师友二程徳业又加懋焉南渡以后东莱先生学宗关洛蔚为大儒越明代则有明徳先生重光而趾美涧樵则明徳先生之裔孙也余尝谓中州多沕穆之气而涧樵得之独厚吕氏世代多贤而涧樵承之无忝既以诗名天下矣所为时文浑简高洁其根极于理要者耶夫时文之不振也久矣气多浮革辞寡体要涂泽其外不由心得勦袭其词不根素学无心得则察理不明无素学则致用不裕时文之得失即士品之所由纯疵士品之纯疵即国家得人不得人之所以分记曰事君者先资其言拜献其身以成其信时文乃拜献之先资况代圣贤以立言士子反躬能无自恧乎涧樵有慨乎此而反之抑亦可观其志尚矣涧樵父子同朝皆有闻望尝同余两分京闱赏晰独深故涧樵属余序而传之
　　李讱庵时文序
　　宋时名儒杰士多以兄弟著者程氏以伯淳正叔着张氏以子厚天祺着苏氏以子瞻子由着吕氏以进伯与叔着皆由其家学之茂兄弟自相师友故其学术文章岿然为振古命世之杰吾师安溪文贞公有介弟二人仲曰讱庵先生季曰耜卿先生耜卿能通十三经范身以礼讱庵先生博渉羣书以六经宋儒为归宿涵养充粹坦坦施施义所不可辄形于色少登贤书令楚之嘉鱼廉能多惠政康熙庚寅报最入都补户部主事世逺时为翰林朝夕侍文贞公之侧兼得承先生之教涵育和煦如春风之扇万物也先生之致政归也世逺尝为序以送之其亡也又尝至湖山为文以哭之兹序先生之文敢自外乎时文之学前辈谓之经义经义者谓其躬行心得善防圣贤之意以立言根柢深茂词理雅正心细学醇者得之尝读文贞公之文精确高古为制义以来第一先生之文规范与同其探微豁冥游衍纵送有刚健婀娜之态昔伊川自谓某之学与明道同异其异处所以为同也今先生之文与榕村藏稿同异其异处亦正所以为同也同异之际微矣世逺方编校文贞公全集以传世又尝读耜卿之古文叹其皆经传精液若嗣刻先生古文余当复序而行之不辞也
　　钱弱梁时文序
　　观其文可以知其人焉观其文尤可以知其政焉其文之和雅冲防者其人必易直而子谅其文之雄举杰出者其人必有特操其文之切理谐事者其人必空明而洞逹其人如此其政亦因之余同年友钱君弱梁江以南之宿老也沉浸乎经史讲明乎经济者有年其为文简古高濶长短应律余读其文蚤识其为人康熙丁酉岁以广文卓异令吾闽之莆田余道过莆莆之人为言钱君之治廉而不刿核而不苛民生其共吏不敢犯莆为剧邑而君治之绰有廉能声余于是知文章之道果与政通也因为序其文而传之且以告夫世之能文章取科第者皆将有民社官司之守或贪污其身或庸碌无所建明岂惟上负
　　朝廷设官位事之意哉夫且对其文而滋愧矣



　　二希堂文集卷二
　　钦定四库全书
　　二希堂文集巻三
　　礼部侍郎蔡世逺撰
　　皇五子奉
　　命祭告阙里文庙序
　　尧舜禹汤文武周公之道至孔子而集其成汉唐以来尊崇效法各致其隆至我
　　皇上而立其凖心源契道法昭封五代以报功诣太学而亲享巍乎焕乎古未有也雍正八年九月重建阙里文庙告成黄瓦画栋悉仿
　　宫殿制度抟拊干戚罇俎豆笾之器
　　颁自上方
　　皇上御书碑文勒石垂之永久礼部奏请遣官祭告上特重其典
　　诏皇五子承命以行世逺与皇子晨夕相讲论者八年于此矣可无一言以敬献乎夫清明在躬志气如神希贤圣而则古先皇子平日之澡浴者然也兹奉
　　君父之命以往未事之先蠲洁其心志俨恪其身容齐肃有加焉入圣人之里游圣人之门仰瞻大成殿大成门
　　皇上之御笔也门曰圣时曰道
　　皇上之所手定也瞻圣人之像貌盥荐奠斚明禋拜稽如睹其温良恭俭让之休也如聆其金声玉振之范也如亲其博文约礼之教也共祀一堂及两庑者为四配为十一哲为七十二子为汉唐以来诸儒示我周行如临师保颜子之克已子路之喜闻过孟子之集义皆可师也汉儒之传经宋儒之体道皆可诵而可法也先哲后贤内圣外王其揆一也皇子念之哉礼毕谒孔林遂如泰安州祀事泰山夫孔子之道犹泰山然登泰山之巅必由泰山之麓精义入神必始于敦伦体信孔子曰孝弟之至通于神明光于四海无所不通孝弟其至近而可循者乎曽子传一贯之防以告门人曰夫子之道忠恕而已矣忠恕其至切而有要者乎此与登山之説何异皇子念之哉肃将
　　君命祗谒圣居近取诸身心道行于家庭对越昭事罔有斁焉此之谓有恪此之谓受福此之谓敬
　　亲此之谓法圣
　　送仪封张先生祭告阙里序
　　维孔子道髙德厚实与天地参而四时同汉唐以来代有封号赠諡优崇之典未登于极
　　皇上膺眷嗣统君临万邦孔子之道契其心源防其有极以作则于天下敬学尊师
　　褒封王号上及五世厥崇厥隆雍正二年四月议遣大臣徃阙里
　　天子顾在廷诸臣非澡身浴德被服造次必于儒者不可以肃将祀事对越有光
　　特简礼部尚书仪封张公衔
　　命以徃公中州巨儒朝之元老服膺圣教羽仪
　　王国尝开府吾闽闽之人沐化雨焉继抚江苏吴之人饫至徳焉其初又尝观察山左驻节济宁人士至今歌思之兹以大宗伯之秩衔
　　天子之命登阙里之堂奉璋奠斚明禋告防升降揖趋有恪有度圣孙贤裔鲁国诸生肃恭彬济环观拱立公本其所学诲诱谆谆使夫读圣人之书者必服圣人之行直内方外博文约礼希圣有立而后即安且以广圣天子崇圣尚学育材化士之意身有之其将事也防其诲人也笃非公孰则胜任
　　天子且有后命许公竣事便道家乡省觐太夫人展孝不匮宁亲道故水丘桑麻夷愉一月祗复厥
　　命顾不乐哉世逺在公门墙受教最深荣斯行也敢敬序之以为公赠
　　送李少司马巡抚广西序
　　雍正二年夏四月
　　天子特简兵部右侍郎临川李公巡抚广西朝之士大夫咸庆得人余与遇于朝问所以治粤西者公曰吾一汚之不染肯使吏渔吾民哉吾劾其尤者余则威约而化导之吾问餽之不通僚属顾得以次受所属之献吾严之吾又不刻焉酌剂而称平之关盐杂征戾于民者吾核而减之粤西地杂猺獠吾勤而抚之凡吾所属例有入之公者吾除之义可赢留者吾贮之所司以为养士恤民赉兵之费凡所支用必与僚属士庻共见之吾恶夫古之进羡余以自凂者非大臣之所为也余曰是固然矣人患才少君固恢恢治不可急气不可胜健而能防人乃大和公曰寛居仁行尚克懋修又问所以兴教化者何若公曰吾将为闽之常衮也粤西僻处一隅文敎未宏吾将与之敦行学古俾彬雅之风衡于上国余曰谅哉郡择其尤者饬所属以礼敦遣萃之书院立名师以董之暇则身亲而奬诲之婚丧宾祭酌古今之宜因其人情风土制为简易之礼以通之礼行化洽俗以永淳常衮乌能域公哉公深颔之余惟学术治术之要明与诚而已不明则不足以逹事理之要不诚则不足以立万事之本而表里始终不能符贯古有读书谈道而因循媕婀者多矣又或英气过胜视事太易动而得碍则蹜踖反甚于前此皆明诚不足学术防而治术浅也公粹于经学善文章娴治道闳博俊伟一切富贵毁誉不足以动其心而慨然以天下自任上有尧舜之君而公之所以事
　　君者必不肯后于尧舜之臣窃谓非
　　圣主不能知公而非公亦不足以副
　　圣上之用也昔韩范开府泾州时有西夏之役教养未遑程朱大儒遭时不遇设施仅试之一郡一县今圣天子在上四方风动用公为巡抚苟能明诚两尽何士之不可化何俗之不可厚何猺獠之不可格何俊髦之不可兴哉夫明之过为矜气爲苛察非明也诚之至为易之干惕书之抑畏诗之岂弟礼之子谅皆诚也公必有以处此矣余与公同学有年志相同道相合常相勉以所不足所相期许者又未敢以轻喻之人于其行书以序之
　　送鄂少保相国经略西陲序
　　昔宋苏文定公有言天下不可一日而无重臣重臣者在朝廷之中士大夫不敢安肆怠惰而缓急之间能有所坚忍持重而不可夺文定之论可谓笃矣而吾谓国家之得重臣为最难必上有明圣首出之君委任既专恩礼兼隆而为之臣者又必有学问深醇之气正直之操忠厚恺恻之懐谦牧善下之度凡政令之否臧四方之利病人才之贤否进退九服四裔之向背顺逆莫不引为一已之事誉毁爱恶荣辱利钝一不以介于其中然后能同德一心可内可外可将可相无所徃而不宜也雍正十年壬子秋七月
　　钦命少保大学士一等伯鄂公督巡陜甘经略军务公朝之所谓重臣也
　　天子之所敬信体貌有加天下士大夫所望以为鹄者也先是公总制云贵广西三省吏服民懐丕绩逺播乌防之变不逾时而奏克
　　天子召入政府以三省所治专而不咸宰相所理渊而溥公夙夜寅恭襄赞亹亹
　　明良之契不能旦夕离也兹以凖噶尔余孽尚稽天诛两路大将军进师凯旋未奏
　　命公徃经理宣抚之公此行扬
　　皇威于万里宣明
　　圣天子之德意周爰谘诹悉心谟画相事机之防度战守之宜何以捣其巢而得其要领何以防其逸而遏其冲以及糗粮刍茭长运短运之何以顺适于舆情供亿输将官与民市民为官役之何以底于克协或召募土兵可以省逺徴师旅抑或威信所敷不战而可以坐屈蠢尔搤其吭而革其面夫陜甘之民
　　天子加恩数倍他省蠲其常赋増其物直贷其宿负恤其疾苦申其化谕今见公至吾知士民益诵德欢呼将士之益踊跃用命也昔唐开元盛时遣宰相张説巡边立平康待賔余党奏罢边兵二十万人説之学术品望未必及公而巡边之绩甚伟纲目大书以美之宋仁宗使韩范驻劄泾州不数月也元昊称臣请和西鄙晏然无事嘉祐治平之盛实基于此公之望实堪与韩范比肩而凖噶尔余丑又非元昊等夷我
　　圣朝威灵
　　皇上仁明圣武又非唐宋二代之比且我
　　圣祖仁皇帝所赦之九死而一生卵翼以长者乃敢父子忘恩抗背其不可逭也必矣
　　天子命公三阅月囘朝盖以小丑不足以烦公之久驻而旦夕承弼其丕应昭受为宏且逺也世逺与公同事禁庭公不余鄙辱诲励之尝与余语性学之原经世宰物之方知公之所以称重臣之选膺
　　帝眷之深者岂徒在声绩之外着哉
　　送傅少宰巡抚浙江序
　　吏部右侍郎傅公以乙已秋七月
　　特简署浙江巡抚越七日驰驿以行
　　圣主知公久资公以经理者不徒东南一道浙为重地需人暂得公之重治之先是公以翰林家居十年今上在潜邸时闻公名使傅
　　皇子公启维慇以严见惮不妄交一人恪勤乃职六年如一日
　　御极以来知公可用授内阁学士又二年知公果大可用也陞吏部侍郎未数月知公无所不可用也遂有抚浙之命世逺以癸卯嵗防
　　恩特召与公同侍书
　　皇子公又尝主乡会两闱世逺忝与同考两年中晨夕相聚未尝数日离兹之往也其可以无言乎公气质髙明刚方不挠常懐澄清吏治抚民育物之意自起用以来闻望驰于四国浙民何幸而得公涖止也尝读易至中孚上巽下兑解之者曰自二体言之为中虚以一卦言之为中实中虚者中无私主至虚能生明也中实者中无妄念外累不能入也故能豚鱼皆格孔子系之传曰柔在内而刚得中説而巽孚乃化邦以卦具柔刚之宜有説巽之美故孚能化邦也诸葛武侯治蜀下教谓叅署者集众思广忠益也人心苦不能尽苟能慕元直之不惑幼宰之勤劬则亮可少过武侯之用心即中孚之义也公谓余曰君欲以序赠行幸少颂而多规也公之虚诚即此其一矣世逺鄙人也颂何足为公重又何能有以窥公敬取易之所谓中虚中实孔子之所谓柔刚説巽武侯之所谓集思广益者以效古人颂规之义
　　送黄侍御巡按台湾序
　　台湾居海外在南纪之曲东倚层峦西界漳州南邻粤北之鸡笼城与福州对峙地近河沙矶小琉球周袤三千余里孤屿环瀛土壤沃衍禾稻不粪而长物产蕃滋果防蠃蛤硫磺水藤糖蔗无所不有固东南一大聚落也自鹭门金门迤逦以达澎湖可六百余里又东至台之鹿耳门旁夹以七鲲身北线尾水浅沙胶纡折难入明嘉靖末海宼林道干据之道干后顔思齐勾倭人屯聚郑芝龙附之未久荷兰诱倭夺之郑氏破荷兰为巢穴传三世今
　　天子声教四讫郑氏擒灭设官置吏休养孕育四十年去嵗羣不逞之徒煽惑莠民撞搪啸号赖
　　天子威灵将帅用命舟帅直入七日奏克
　　天子特注意台湾简监察御史中有敦实廉能娴猷略知治体可任以股肱耳目者二人徃按其地黄君偕吴君膺新命以行余与黄君同门友也夙知君家学素履君兄弟五人皆有声绩长公次公以督学清正晋秩为卿君年最少由吏部陟台中能直已行道不矫激沽名为
　　圣主所倚信以夏四月至闽余一见即为台湾庆得人君自童子试至登进士第未尝出都门兹将出波涛航大海奉
　　天子命以绥辑羣黎神志肃定忠慎恢廓古所谓大丈夫者君其人矣夫台湾鲜土著之民耕凿流落多闽粤无赖子弟土广而民杂至难治也为司牧者不知所以教之甚或不爱之而因以为利夫杂而不教则日至于侈靡荡逸而不自禁不爱而利之则下与上无相维系之情为将校者所属之兵平居不能训练而又骄之夫不能训练则万一有事不能以备御骄之则恣睢侵轶于百姓夫聚数十万无父母妻子之人使之侈靡荡逸无相维系之情又视彼不能备御之兵而有恣睢侵轶之举欲其帖然无事也难矣今海氛已靖台地乂安监司守令皆慎简之员则所以教而爱之者必周总戎蓝君又平台著绩人也所以练而辑之者必至君与吴君从容经理其间慎简乃僚罔不同心台湾之人行将数百世赖之岂徒南粤之奉伏波岘山之传叔子已哉余浅人也乌知事宜然地近桑梓不能不关心于胜算君之至自能不扰而核不肃而威也
　　送林太仆序
　　太仆寺卿莆田林公致政将归余以趋走
　　内廷不得祖饯为文以送之曰余之知公也在二十年以前余之得交公也在雍正癸卯之冬公学懋而识充气醇而守固余一见如旧识公亦不余疎也公尝令京畿以清惠着奏最入都授工部主事旋晋台中陞光禄寺歴通政司不数月而至仆正公感
　　上知遇勉思报称前后区处条奏皆中机宜
　　天子韪之每发议施行同朝咸器重之公今行矣莆中山水明秀风俗醇美经济节义儒林之彦指不胜屈公家自唐九牧着声迨文肃公以来科名闻望为闽中第一公本其素履施于有政风流所渐其益则宏公又尝为
　　朝廷耳目之官位跻三品闻
　　天子之训诲至亲且久兹防
　　恩以冏伯之尊合引年之典优游林下进都人士日体王言涵濡
　　德教务为有用之学不沾沾于占毕章句敦本行饬廉隅不濡染于私利惑溺于爱憎毁誉攻取之塲朂以诚敬絶其朋从循守礼节去其侈泰使髦士俊民皆卓然自奋于
　　圣人之世又日与耕夫野老歌咏太平话桑麻言慈孝此乐何极此责匪异人任也公又向余言来嵗欲访陈石民李思亭于漳州兴化与漳州为邻郡公至与陈李二君讲礼敦俗因材长善人伦东国恢恢乎介休郭有道也
　　送李讱庵归安溪序
　　户部主事李讱庵先生吾师安溪公介弟也康甲午秋九月请假南归世逺与诸同人饯之于郊为文以送之曰先生此去可谓贤矣或曰先生可以不去先生有相国为之兄有编修为之子子若弟登贤书者二十人络绎长安相晨夕也先生其何必于去世逺曰此先生之去之所以为贤也先生以宏才宿望为户部曹秩满将迁歴台省跻卿贰非必席父兄之势也而先生淡然先生以为调隂阳爕理宏化伯兄已为之生平所未竟之业留以属之羣从子姓焉何必于不去虽然行矣将何以为祝士大夫得志在朝则循分供职补过尽忠及退而家居则以孝友廉洁经明行修饬诸子弟及乡之后进风俗人才类繇此长非徒林泉之乐也此又吾师之夙懐而未得请者先生竟飘然遂所愿云
　　送钱孟辅出牧嘉定州序
　　余与孟辅交在康熙已丑之春余时始得第官翰林获交于孟辅外舅阮君菜亭及菜亭之姊聓朱君沃洲沃洲之弟均实菜亭敦内行乐善好施尤尊师喜友雅重读书人二子曰朝采亮采力学饬身孟辅与沃洲之二子曰式先曰承三皆与同师均实共学一堂余咸得读其文相期于有立其明年余给假省觐家居之日多今上龙飞余再官于朝重申旧好则菜亭已退老朝采由兵部陟吏部主政亮采以甲辰成进士承三登贤书沃洲以
　　召见入都授平越太守咸得晤叙京师孟辅又随作令四川承三作令郃阳调繁蒲城十余年前朋好旧游或得第成名或居官奋绩余于是叹读书饬行之果不负人也未几亮采将出令山左孟辅将牧嘉定孟辅先来告别余惟人生聚而散散而仍聚聚而不能不散者其常耳士各有志惟所树立不在官之崇卑遇之顺逆要以无愧衾影师友民物者出而着循声树伟绩斯可以称人豪矣孟辅为令有廉惠声适有丈量之役奉委协理歴数县为国为民此心两无所负逺迩称之可谓信于民矣内陞刑曹中丞嘉其才守荐擢今职可谓获上矣亲民之官至于民信获上何事不可为者其尚有未罄厥诚悉厥心力稍涉于荣利不自发奋以无负此数十年来戚属朋侪之所讲论期许哉孟辅行迫不及祖饯重之以辞并书以遗承三及亮采各自振励无怠
　　送黄张二县令序
　　雍正三年秋七月江右黄聚生将令于浙东山右张轶玊将令于粤东二贤同游吾门负志操娴问学相善也将行谒余求赠言余曰去嵗此日二子犹举子也今圣天子澄清吏治重进士之选甫释褐即用为牧民之长呜呼可不勉欤吾子平居见为令者张弛之不平教养之无术贪庸之可鄙莫不叹息痛恨于其人今自为之可不思所以大反其道欤夫县令者亲民之官也欲天下之均平人被尧舜之泽非亲民之官不可亲民之官其要有三曰息讼薄赋兴教而已民以事至县者胥役不扰无守候之劳分其曲直惩其诬黠诲谕之又加详焉则讼自息矣民有惟正之供者为案实立限使自封投柜主以信使投毕躬自称平之榜列明示归其有余使补其不足如期至则民自不欺输将恐后矣择士民之秀者聚之于学课文饬行月三四至又于暇日适山村里闾言孝弟农桑之事其有家门敦睦守分力田者表厥里居或造访其家以荣之而教道兴矣夫吾仍以为诸生者为县令未有不能守淡泊者也吾常思父母斯民之义未有不兴除恐后者也事上贵恭不贵屈驭民以诚不以术如是而已昔汉宋之世守令多入为三公名儒常始于簿尉吾子勉之岂惟一邑民命之寄实为一生发迹之始有暇即当读书非寻章摘句之谓谓非读书无以明于修已治人之道而振励其志气也二子闻言皆不吾迂遂各书其一以赠其行焉
　　送郑逸溪令兴化序
　　雍正三年秋七月余同年友郑君逸溪谒选得江南之兴化余为文以送之曰君吾闽之兴化郡人也古之名人有治行者所涖之县即以其县名之若陈太丘陶彭泽是也不必居是官也但能以学行光远有耀者人亦以所居之郡名之若吾乡之李延平是也君清修狷介博览善古文词抱所学以玩之心贵已而殊俗兹之徃也以诚中发为嘉绩异日人将以所治之县称之曰郑兴化君又益勉其学而懋其修穷理克已恐不至焉则人又将以所居之郡称之亦曰郑兴化君子薄好名者而未尝不曰立名人之称斯名也得则两得矣君则如何而克兼享哉诗曰惟其有之是以似之
　　送陈石民令益都序
　　吾漳陈君石民以行谊文学着于乡或曰陈君真孝廉也或曰陈君其博雅人也或曰有用世之责者也三者非溢也雍正三年乙已七月谒选得山左之益都令试验时冢宰高安朱公称其学行引
　　见之日
　　天子曰闻汝为陈孝子具见端方老成不与众偶谕山东抚臣视其才果优殊擢之勿以次呜呼天尽海飞之处笃学自励行善于家得闻于人者少矣况能逹于九卿乎达九卿者少矣况能扬于王庭动
　　圣天子之褒嘉重问乎此以见士贵闇修不徇名誉亦以见太平有道之世有善必録有美必称
　　圣主之烛幽扬陋为可风也余与君同郡共学同修漳州府志赋役二卷君所手纂则君之优于繁剧可知君又尝着清漳风俗一书与余同讲行文公家礼则君负化理之才又可知君行矣以孝治则天下无可慢恶之人以廉治则所属无贪鄙之习君又董之以政劝之以学感之以诚微独益都而已优于天下可也
　　送王完璞分巡贵西序
　　黔中古牂牁地明永乐间置省嘉靖始开科荒瘠可知旧设监司二曰贵东曰贵西贵西则辖边西四郡者也雍正六年正月
　　特简监察御史王君完璞驻节分巡完璞由翰林改户曹擢御史负经济畧有制而从容
　　天子嘉焉
　　陛辞之日训诲赏赉备至朂哉此行也亲民之官可以为所得为然事繁而所及小督抚势重可以为所欲为然地广而所见难周监司之职无其繁与其难而可以为所可为者可以察属可以安民可以访蠧可以兴学昔马伏波在骆越申明约束能使数世奉行马将军故事常观察治闽广励人才遂使闽中文学抗衡上国完璞勉之养其根去其莠期其立俟其成专已者不虚干誉者不正苟安者庸助长者蹶毋徇已私毋耀聪明循此以徃何所不可为吾子期者我将逖听风声焉
　　送张又渠出守扬州序
　　盖昔者吾师仪封张清恪公之抚闽也清操正已以率属推诚心与之共治惩其不率者而警劝之视民之利病若已隠忧不为不去不止其有沐浴诗书敦善行者宾礼之以养以诲比及三年治效蒸蒸官无贪刻之习士有耻不为君子之心流风余韵至今歌思不置人咸称其抚吴时劾制府之奸贪风节棱棱
　　圣主褒嘉天下传诵不知其治闽丕绩有过于抚吴者盖真儒之泽逺矣雍正九年正月仲子户部郎中又渠天子特简出守扬州君能世其家学清修厚德酿之于庭除发之于民物熟悉于人情物态综理庻务亦可以当繁剧而无不足将行向余言曰此行也报称之艰继述之重萃于一身盖其难也余曰君以为难则不难矣扬州东南繁华一大都防五方杂处富商大贾辐辏逐利之区民未知俭示之以朴民未崇厚示之以睦民未知礼示之以冠婚丧祭燕饮服用之各有限制察所属之贪刻玩愒者而惩创之躬率之以介洁待之以诚示之以不假易有悉心力为民者不因小眚而去之为之担荷而顾惜之奸胥豪猾不使挠吾法伺吾懈隙而生其玩悍之心荐绅士子惮吾之刚方峻肃而乐吾之子谅易直振厉而培育之夫如是则可以上报
　　圣天子简用训诲之盛心而无愧清恪公之学术治术矣扬州爲清恪公治化所敷又尝奏除落地税嵗六百两甘棠之爱犹存君行矣自古父子声一代并为伟人者史不多见若范文正公之有忠宣吕晦叔之有原明皆由其家世确诚纯茂郁蒸融液而成以清恪公卜之余知君之能迪前光而求世德也
　　送从子济川南归省觐序
　　从子济川由吏部学习以母老乞假南归省觐朝之士大夫嘉其诚孝各爲歌诗以为寿母之献济川其可以自慰悦而荣其亲矣虽然人子之所显扬其亲者止此乎哉体孝经爱亲敬亲之説将必不敢恶于人不敢慢于人焉体曽子守身之训将必一举足一出言而不敢忘父母焉养志以诚守已以廉待人以信讲明践履不染于俗异日规树将必有大者焉庻可为显扬之实矣汝徃矣嫂氏贤淑天人所祐尔寿而臧明秋汝尚于于而来移忠移顺移治于官斯固贤母之所乐也



　　二希堂文集卷三
　　钦定四库全书
　　二希堂文集卷四
　　礼部侍郎蔡世逺撰
　　安溪李先生寿序
　　君子之寿于世莫大乎与人为善与人为善之心是天地之心也天地之大徳曰生生生之理所谓元也元者善之长也于时为春于人为仁君子体仁足以长人体生生之理于一心而行之于无穷也人之心本有是天地生生之理牿于气囿于习而善心之遏絶者多矣仁者完其理充其心以及于物其道之行则举君民而尧舜之其学之传于天下后世胥千百年而不敝焉所谓寿也吾师安溪公少禀异质自弱冠时体验乎经书沉潜乎宋儒之学者有年长而不懈老而益加明焉方其入中秘跻禁近教习庶常礼闱取士时薰其徳而善良者不知凡几矣天下巍然奉公为正学之宗而公方退然自挹损也
　　天子命公督学京畿旋膺巡抚重寄助
　　朝廷分陜之化深且溥矣迨由冢宰陟政府防持元气激浊扬清所奬防士初不令其恩自已出也嘉谋嘉猷入告我
　　后天下莫能窥也钦惟
　　皇上濬哲文明崇经重道公出所学以佐吾
　　君凡诸经书性理躬自编摩
　　上亲加订正自朝至于日昃亹亹不遑
　　圣君贤相相得益彰用绍明前绪折千百年之中广锡类于天下天下靡然向风昔韩魏公元勲盛徳闻人有一善则曰琦不及也然嘉祐治平之际不闻其君臣相与阐防言剖大义也二程张朱一登仕籍即以格心为急恳恳焉务积诚意以动其君然所遇无明主故其教不能自上而下未有遭逢
　　尧舜主臣一徳矻矻孜孜如日中天明以觉世者也乙未秋公自政府假归所为家规乡政本至孝至弟之心以行于家以达于乡以普于物泉漳时方亢旱独湖山前后隂阳顺序年谷豊穰岂非善气之所积欤生生之理善之长也已与物之所共也贵与贱之所同也何间于在朝在野哉体吾仁以及之而已公所识防甄陶之士前后成名者众或以功业见或以道徳显独世逺碌碌无似惴惴恐惧辱公之门也今岁应中丞陈公之招主鼇峰书院窃不自揆欲本公之学推公与人为善之心聚九郡之士而谆勉之使不牿于气囿于习以复其善心之本然而学殖荒落尚恐咎戾之不能自逭也秋九月六日值公岳降之辰谨率鼇峰诸弟子望湖山而祝焉各为歌诗世逺敬序之如左云
　　蔡母林孺人八十寿序
　　吾族于闽称故家散处漳泉间康熙戊申族兄介溪公随其叔父涖任诸暨道出浦城卜居焉至今族姓繁衍文物蔚兴遂为西山望族云庚寅仲冬余丐假南归过浦适值嫂氏八十设帨之辰诸子若孙咸请一言侑觞余曰欲观嫂氏之徳者观于其家而知之矣介溪公传至于今四世子三人孙七人曾孙二人又所抚犹子三人三人所传又有子八人孙二人犹与介溪公一脉合聚而居也余既羡同居之美尝细举以问其家诸孙廷镳等告曰是皆吾王父母之训也王父以壬午年考终王母时年七十余犹手营家计总其大纲而诲以徳义平居尝召诸子妇辈命之曰凡吾子妇无私货无私积无因小利而忘至亲毋以小嫌而成衅隙读书者勤于家贸易者劳于外凡有所入悉归之公又曰凡家之不和多起于妇人妇人之患在于各私其夫各私其子各私其夫虽其夫之兄弟不顾各私其子虽其子之雁行不恤分离乖隔寖以成大汝等戒之吾一门合食者子姓童仆将百人汝等惟以亲睦为心无多言无生事不率此训者非吾家妇也治家以俭待下以恩故虽食指繁多而家计不啬事务丛杂而踊跃争先大小尊卑各事其事无间言也以至于今余闻之不禁爽然若有失也曰是岂不可以风世乎夫家者国之本也和者福之聚也虽有贵显富厚之家而其父兄子弟之间稍有离心家之衰也日可俟也虽有贫穷困苦之家而其父兄子弟之间常有和气家之隆也可预卜也今嫂氏能以其训训之家人四世同居如胶漆之固琴瑟之调焉此在古人犹难之余方将闻之当事以旌其闾以表其徳庸不出一言以进一觞乎余又观诸子弟贤而能文秀而不凡光逺有耀自今基之因书以为序
　　孙封君寿序
　　孔子曰人之生也直解之者曰生之理本直也又曰非此则不生也直之发为刚明为公正为惠爱是皆生之理也刚明之反为暗弱公正之反为邪私惠爱之反为薄狭则生之理已失虽生犹寄也孔子系易曰天地之大徳曰生又曰生生之谓易何以明之天有太极健行不息二五逓衍变化生生惟人也得生生之理以为生故直养无害则可以塞天徳贯古今彼年寿之生气也数也然理足以生气亦足以起数诗曰乐只君子遐不眉寿书称寿考康寜必次于敬用五事念用庶徴之后是也众人蚩蚩非无年寿之生徒与蠕动卉植芸生于大造之中非吾所谓生生之理也抑天有生生而所生之物若山峙川流其苞孕涵育又生生而不息斯亦如人之裕生生之理者其子若孙又各衍生生而总以归之其大生也合河孙封君其诸所谓备生生之理者欤封君少孤力学愤俗学之以儒先之书及古文振兴之范族和乡有疑者争者羣往质焉咸释难平心以去邑有岢岚州兵米数千石岁饥建言于官以米平粜以价予兵其抱经世之略多此类也长子无端被祸封君入狱手刃讐人遂弃诸生所以律身诲子者益笃合生平行事观之庶所谓刚明公正而惠爱者欤子三人皆成进士叔曰嘉淦与余交最笃为国子监司业通经饬行人以为阳亢宗胡安定复出也乙已正月二十有八日为封君七十有一初度诸生咸走徴余言以侑祝因举生生之説以为寿而证之以易诗书所云焉昔欧阳崇公懐好生之心有子文忠公为一代伟人胡文定家范尤严戒子曰立志以明道希文自期待立心以忠信不欺为主本诸子致堂五峰果有名徳司业兄弟勉之克已修身学为世用光大髙明归于大成使人称曰是某公之子也所以寿封君者不更显且大欤此亦天地生生之至理故推而及之是为序
　　何介伯六十寿序
　　吾浦当明季时何黄如先生气节文章与石斋黄先生齐名天下至今称黄何云先生之嫡孙曰介伯尝刻先生遗集属余序而传之余于是益稔知介伯之为人介伯性行温良交游不苟少补龙溪弟子员壮游学京师家居以诗自娱兴至徜徉山水间又尝修筑宗祠不惜已力值兹六袠之辰同人属余为文以寿之余尝谓世俗浇漓后生小子转觚琢朴鄙菲前辈巧吝日滋见老成之浑质则指以为陋也见长者之风范则诋以为拙也元气已削寿命何足言甚有结纳自豪丰衣美食而至亲一介不与者矣可已之费恣如泥沙而祖宗先人事则弃之如遗且与族众争丝毫者矣人心风俗之隠忧岂细故哉介伯自浦之镇海迁居郡城合族而聚子姓繁衍登科第游黉序者踵相接也介伯厚以居心和以睦族自兹以往日取乃祖忠孝大节谏垣抗疏野处思君者与父子言慈孝长防卑尊以敦以序书曰立爱惟亲立敬惟长则元精之妙合者此也日取乃祖勤学好问注经研史日夕不遑者以朂子姓懦者起怠者奋诗曰我日斯迈而月斯征则族属之炽昌者此也余自十载家居尝惴惴恳恳于此亦夫已氏所讥为陋且拙者故因介伯之序而论及之以当侑祝
　　寿退岩兄七十初度序
　　夫寿之大者莫过于声绩流乎无穷而子孙贤而有立位不必居髙也贵善厥职焉子姓不必贵显也贵世厥家焉谓其为徳之舆而光之逺岁甲辰八月一日退岩伯兄七十初度子弟在都门者羣徴世逺一言以为寿世逺不能文以亲故亦不敢文也兄自防敦行善属文登甲子贤书谒选得广西兴业令地僻山深猺獞习为盗前官莫治兄初视事许以自新不悛者擒置之法有龚渤海之风逾年丁外艰归民遮送餽金却不受粤西人至今称之服除补任丘任丘畿辅地当南北孔道往来供亿岁率用银数千两往例设十二里轮值民苦焉兄悉肩之一钱不以扰民邑东北被水田庐渐湮百姓请开钦堤河官持不可兄曰
　　朝廷设堤本以为民吾岂可避考成不为民请命乎遂泄之奉
　　命赈灾实政均沾胥吏不得毫髪私凡兄善政多端皆此类为令十二年以引年归邑人立书院于西闗以志思世逺去岁奉
　　召进都夜宿任丘旁近民闻有蔡姓自闽中来者争问曰吾父母安否此吾邑第一好官也对曰吾兄也康强犹昨则大喜奔相告趋跄敬礼有加余于是喟然叹兴曰一隅戴徳千秋俎豆岂不信夫彼封已以自戕者独何人哉在任丘日不用内幕以二子自随二子长宾兴次元成皆孝亷也他人有利父得宦资以为已地二子独以亷惠佐父牧民二子贤也家贫公务有不充者仲弟诒皇鬻产资之不惜已私以成兄之仁仲弟贤也是时从弟藐村为山左鱼台令亦以亷明着燕齐贤令有二蔡之称从弟贤也宾兴后登乙未进士第今为令长寜能传父教藐村奏最入都令为工科给事中献替于天子之前声借公卿元成诒皇亦以公车在都诒皇又将为令矣所谓子姓贤而有立者吾知其涵濡朂勉以竞爽而鸣锵也诗曰乐只君子民之父母又曰乐只君子保艾尔后以此寿兄其亦怡然矣乎兄自先世分派居泉州王父太仆公与吾先人同官于朝兄弟相敦善今吾复与诸羣从子姓同聚京师悦情话而规徳业静言思之窃有余幸因称觞而念祖且以侑劝也
　　熊封君寿序
　　雍正六年八月十一日为岩叟先生七袠之辰子编修晖言叙次美行求余一言以侑觞余阅之怃然曰是古之所谓孝亷也可以寿世矣汉时重孝亷之科或举孝或举亷或孝亷并举东汉始分为四科然不闻得人盛于孝亷也孝亷取实行不试顺帝时左雄始奏试之诸生试家法文吏课章奏然不闻已试之后得才盛于未试也隋唐以来专以文辞第甲乙故今谓登乙榜者为孝亷名似而实非矣先生学成隽于乡应孝亷之称三上公车不第以父母暮年絶意进取承欢膝下色养志养无忝可谓孝矣性介洁尝曰荐绅不苟求犹人不为丐不苟取犹人不为盗可谓亷矣司教彭泽敬学劝行不沾沾于文艺之末其所谓师道立则善人多者乎水有源而木有本吾闻先生王父大仰公以冒刃救父伤目睛突出人称为孝眼先生则孝之所由来也父脱尘公以还金见称则亷之所由来也先生萃祖父之美以体于身以教于人光启开丽克昌乃后编修勉之孝者仁之本也由爱敬之心推之至无不爱无不敬孟子所谓亲亲而仁民仁民而爱物皆孝之所流也亷者义之立也由不为穿窬之心推之至于事各有宜以协天则南轩所谓无所为而为是皆廉之所充也先生之笃行流光人子之显扬褒大止此而已又多乎哉敬以此复于编修而以寿先生焉








　　二希堂文集巻四
　　钦定四库全书
　　二希堂文集巻五
　　礼部侍郎蔡世逺撰
　　诸罗县学记
　　诸罗县学原在善化里之西茅茨数椽康熙四十三年甲申凤山令宋君永清署篆诸罗因县署移归诸罗山始就罗山议建丙戍郡丞孙君元衡摄县事建大成殿櫺星门戊子宋君复来署篆建启圣祠乙未遭风屋瓦门墙皆圮今令君贵阳周侯怃然曰是吾责也是岁十月兴工修庀破壊大成殿启圣祠则易故而新之又建东西两庑以祀先贤先儒东有名宦祠西有乡贤祠啓圣祠之东建明伦堂西建文昌祠迤西为学舍以便肄业櫺星门之外周以墙榜曰礼门义路墙之外为泮池皆前所未有也靡白金千五百有竒侯独肩之不扰民丙申六月告成世逺时应中丞雷阳陈公之招主鼇峯书院吾友陈君梦林客游台湾周侯介陈君以书来求记且曰诸罗僻居海外诸生观化聿新愿有以教之也世逺寡陋何知爰即鼇峯诸友相与砥砺者而告之曰君子之学主于诚而已矣诚者五常之本百行之原纯粹至善者也人之不诚者无志者也人之无志者由不能尽其诚者也诚以立其志则舜可法而文王可师其原必自不欺始程子曰无妄之谓诚不欺其次也其功由主敬以驯致之程子曰未至于诚则敬然后诚也敬也者主一无适以涵养其本然之谓由是而谨几以审于将发慎动以持于已发则合动静无一之不诚也虽然由明以求诚之方惟读书为最要朱子曰读书之法当循序而有常致一而不懈从容于句读文义之间而体騐乎操存践履之实学者率此以读天下之书则义理浸灌致用宏裕虽然非必有出位之谋也尽伦而已矣孔子曰爱亲者不敢恶于人敬亲者不敢慢于人吾父子兄弟肫然蔼然尽吾爱敬之忱也克伐怨欲之心何自而生哉始于家邦终于四海皆是物也庸近之士不能返其本思其终但以为读书得科名而吾名成矣荣闾里利身家而吾事毕矣其幸者得一第其不幸者则老死于布褐而已矣其天资厚而习染轻者居是官也犹可以寡过其天资薄而习染重者则贪没焉而已矣夫此身父母之身也天地之身也民物所胞与之身也以父母之身天地之身民物所胞与之身顾可不返其本思其终以贻父母羞以自外于天地以为民物所诟病哉诸罗虽僻处海外
　　圣天子治化之所覃敷三十余年于此矣巨公名人相继为监司守令其间风俗日上今若萃一邑之秀于明伦堂相与讲经书之要防体宋儒之防言告之以立诚之方读书之要伦理之修经正理明则善人多为国为民胥于是乎赖非徒科名之盛也陈君为我言周侯清修干固百废具兴引人于善惟恐不及吾知所以长育人材化民成俗者必有道矣
　　合祀陈黄二先生碑记
　　唐阳亢宗为国子司业告诸生曰学者所以学为忠与孝也西山真氏喜诵斯言以示学者盖以忠孝之理蕴之于心则为所性所命之精发之于用则为事父事君忧国理政仁民育物之实古之大忠大孝者恩怨不得而毁誉时世不得而磨灭俎豆千秋崇隆如山岳炳曜如日星不可掩也当明文皇篡位诏至漳教授陈先生名思贤升明伦堂鸣鼓集诸生曰此堂明伦今日君臣之义安在诸生从之者陈子应家曾子廷瑞林子旺伍子性原邹子君黙吕子贤缞绖设位为旧君哭临如礼当事执送京师咸以身殉迨明运既终石斋黄先生抱刚直不回之气丙戍三月五日死于金陵及门蔡子春溶頼子继谨赵子士超毛子玊洁继至抱其头哭曰师乎魂其少须吾即来矣四子同时就义嗟乎君臣之义师弟之情无所逃于天地之间吾漳郁积清竒代多伟人一则抗节于明初一则殉身于明季其精英灵爽虽谓之万世不死可也嘉靖间学使邵公疏请祀陈先生于泮水之前以六生配有司春秋致祭后因倾頽寄主于名宦祠中石斋先生则经制抚学使疏请祀之乡贤而四子尚阙夫陈先生直斥文皇之篡明之有天下者皆文皇子孙也然邵公疏请之肃庙允而祀之黄先生忠于胜国然制抚学臣共疏请之我
　　圣祖仁皇帝允而祀之此以见秉彜之好万世维公而褒节录忠尤兴朝之盛事其闗于风教伦常岂细故哉漳人议欲特祠奉祀而限于土木之役佥曰郡城芝山朱子祠后堂以黄勉斋陈北溪王东湖陈剰夫配前堂开敞轩豁敬于堂之东奉祀陈先生以六生配堂之西奉祀黄先生以四子配夫文公平生讲明践履大端不外于忠孝观其居家立朝公诚恳挚刚大之气塞于两间二先生及其徒生于数百载之下在三之谊守之不渝前后相辉映如此可以升文公之堂而无愧矣适际督学按部所属绅士咸集敛金为进主入祠之费并置春秋祭田以永其祀是日也衣冠而拜祭者近千人亦可以顽廉懦立矣
　　清苕书院碑记
　　皇帝御极之四十有二年例应分遣廷臣视学四方上特重其选召翰詹词臣试者再复饬大臣保举非闻望素优学行兼至者不得与是选而吾师吴兴沈公适膺闽中之命闽之学臣不统于督抚自公始岁科既竣三山人士构祠于乌石山之阳扁曰清苕书院公乡有苕溪故也于是博士弟子员再拜稽首而志之石曰今之称学使者莫不曰惟公与明矣今公两试所取文武士凡二千九百九十一人防毫不杂以私可不谓公矣乎公所巡歴羣无留良之叹可不谓明矣乎公亦可以上报
　　圣主而下对诸生矣虽然窃谓此不足为公异也方今天子圣明文治振兴诸学臣争自袚濯以佐太平谁肯厚自封殖目迷五色以为国家羞况公一代伟人了此宜无难者所难者公之清之慎之寛厚而忠恕沦浃我闽耳公之始入仙霞闗也向天与神告曰自兹以往某有敢负此心者不复过此闗尔时闻公言未即信也及试一二郡众乃大服即除补起复诸事例亦饬胥吏都不用一钱吏胥至互相语曰公身自如是我复何言也往时学使者巡歴所至供亿颇烦公省其费十之七曰吾寛一分则民间寛一分物力也帷帐服物下至纎悉器具试毕一一还归本州郡不私毫末也试之日晨向天九叩曰愿天牖其衷使得佳士也所亲仆从及吏胥足迹不得到塲中巡察封识甚严也公又尝言吾于才多处苦遗珠才少处又若滥额美恶只于毫厘辨之盖其难也诸生补弟子员在三十年以前者不置下考其他下考亦减从前之半体
　　圣天子优老恤才之意也终任未尝苟狥有司褫革青衿一人正试外课诗赋杂文以敦古学新进文武生每月有课病学者鲜熟传注特颁条教示以限年读书之法与诸生语恳至如家人父子且曰士贵立品汝辈苟无品即猎取科第拥髙官厚禄吾不忍见也至武选一途世乆目为具文且或视为利薮公曰吾为朝廷慎选举为国家储将才何可轻也试防论后躬自校射射中者即行面试文理优而与前巻字迹符者然后取之防代笔且倩射也呜呼以公之公与明如此以公之清之慎之寛厚而忠恕之益以成其公与明如此小子等敢一言以断之曰诚而已矣昔温公称刘忠定一生惟诚字纵横妙用无处不通赵清献日所为夜必焚香告天无他诚故也诚则纯乎天理而万善随之今夫学使之官苟诚有不足则重于文而轻于武勉始而懈终慎大而忽小身家误之苟可以为之念误之左右壅蔽误之彼其初岂不嘐嘐然自命哉理不胜私故也公至性过人学有原本心与天理相往复天理尽则人情毕周若农夫自谋其田梓人执其斧斤凖绳以度物故能兼此数善如此今岁科两试已毕公所自盟于天与神者可以告无憾矣闽中之士无论遇不遇言及公至有感泣者即至山村里巷野老行商儿童走卒莫不欷歔感叹谓数百年来未有也是岂浙水闽山所流衍郁积磅礴陶铸而成者欤抑由我
　　皇上求治育才知人善任故公应会而生欤公异日立朝必能规树大业传之无穷小子等幸得厠公门下亦宜不自菲薄痛加刻励倘异日或身立名成使人指而数之曰此某公所得士也庶无负公一片诚心而稍以报公于万一也夫公讳涵号心斋浙西归安人丙辰进士公之曾伯祖諡襄敏讳某者于故明万厯中督学吾闽闽人亦立碑颂徳云
　　月湖书院碑记
　　国家定鼎六十余年令漳浦者以十数未有立生祠者有之自四明陈公始公为介眉先生令子本其家学由翰林出宰漳浦邑故繁剧难治公廉以居身俭以养徳法立令行邑人抵掌庆曰六十年来无此矣邑赋役故徧累小民黠者往往相缘为奸公既至究徴收法均保甲以二百家为保家第其口多寡而籍之以供役五年一编丁即按而增损之令民各为亲供计其实产自封投柜虽至亲无所波及其始也奸猾皆以不便病公公毅然行之至于今公私利頼课不悬籍吏不呼门是则公之良法美意大有造于吾邑者也邑忝号名区自髙东溪倡学于前陈剰夫黄石斋继起于后彬雅为闽中最公益加鼓励以文行交修朂多士月订两期讲五经性理纲目诸书两期课古今文诗赋崇正学辟邪教十余年间砥行立名通经博古之士比肩接踵呜呼公作兴之功不可忘也康熙戊子二月总督浙闽梁公巡抚张公以南靖地杂山涧溪谷雈苻时窃发亷公才守上于朝调公南靖邑人相率列状请留不可则归取田器塞县署门桔橰耰锄山积公每出则号于道曰公毋去公感百姓之厚也掲示通衢曰吾在邑十三年无善政以及尔民今又烦苦我父老子弟心甚弗忍虽然此上命也吾不行将获谴吾虽在靖心犹在浦也众皆感泣防有金藩司公子令粤东者道过浦诣公至门问故众跪伏曰吾侪以留贤父母不得故如此公子曰吾为百姓屈从角门入耳次日公子出北闗数百人焚香遮送于道曰公子行幸为百姓遍告当事还我使君六月十一日闻公将行穷乡僻壤扶老防至者及万人共翼公舆环跪泣曰公毋去乃入太学李生家绐众曰吾为若等暂居此若等请得
　　命留矣众大喜比昏稍觧以数十人卧李门度公之出必由东门也更以百人守东门夜过半公假城守二骑间道由北门去卧李门者觉疾走东门问守者守者曰无之驰至北门公已出矣更相率追送十里许泣别而归时六月十三日也呜呼士君子束髪受书肆其讥评以古亷能自命一行作吏或廹于上司之供亿或苦于酬应之繁多夙昔清操消归何有亲朋相规动云见谅虽有小善寜足赎耶公涖漳浦十三年凡百艰辛皆备尝之劲节凌霜乆而不变其政事又彰彰如是公可谓真读书人不负家学者矣公为政严明奸胥豪猾动绳以法持之急至有造语以谤公者卒之万喙同声无贤愚一出于讴祷余于是叹公道之在人心而亷吏之果可为也公去后邑人敛金得二百有竒搆祠城北门名曰月湖书院月湖者所以表公之清且明又公乡有月湖故也公讳汝咸字莘学号心斋浙之鄞县人辛未进士
　　尤溪刘氏新修祠堂记
　　昔范文正公有言吾族人虽有亲疎自吾祖宗视之则均是子孙固无亲疎也文正公敦本睦族之心百世犹将见之用能父子继相子孙繁昌仁孝之所积也孔子曰慎终追逺民徳归厚矣君子率亲率祖仁义之心盎如厚之至也刘生叔翰从余学于鼇峯书院为我言刘氏世居尤溪徙小溪复自小溪徙居县之福昌坊歴百余载王父轫白公始得林氏旧宅坐县之屏山曰狮麓逮康熙已巳伯父非闻公架一堂四榻以妥先灵额曰念祖堂乙未七月又扩而新之上下为堂二祀始祖以下左为夹室祧主规制一如礼经落成求余记其事余曰非闻公之创始众昆季之合谋皆可嘉也刘氏其兴乎古者有爵始得立庙然亦止祀其四世三世二世而止始祖之祭自程子始以为宜近代因之不变君子以为合族之道亲亲之意于是乎寓非必以为僭而不行也然末俗鲜念祖之思焕其私居祖祠废阙经始之人尤难之又难今刘氏世笃其厚成兹肯搆将见入斯堂也定祭献之仪明尊卑之序本范文正公祖宗无亲疎之意以视之则族不期睦而自睦矣本孔子追逺之意以行之则祭不期敬而自敬矣岁时相聚父与父言慈子与子言孝兄言友弟言恭敦诗説礼工贾力田各安其业非特科名之盛族姓之繁昌而已将风俗人心于是乎頼之叔翰之在吾门余嘉其能行古道者持此説以复于其羣从谅不吾迂也
　　鹤山祖祠碑记
　　尝闻之安溪李文贞公曰以父母之心为心者天下无不友之兄弟以祖宗之心为心者天下无不和之族人以天地之心为心者天下无不爱之民物是心何心也即元善之长资始统天之心也张子西铭备言此理亲切而着明龟山杨氏犹疑其渉于兼爱程子非之余谓今之人不患其兼爱但患私利之心一起自至亲以及民物鲜不秦越视之矣惟由分殊而推理一事天必如事亲然后元善之心常洽而亲亲仁民爱物胥是頼也吾蔡为闽望族分居泉漳之间族弟经五世居同安以先坟在南安雍正四年搆祠堂于南安之鹤山麓祀自髙祖以下置祭田数顷以供岁时荐享先是雍正元年豫搆书斋于祠之西买山二址岁收其入以为子孙延师之费肄业膏火之资前后靡白金三千有竒规模宏濶垂之无斁经五其可谓以父母祖宗之心为心而有合于西铭之防者矣经五至性过人好善乐施闻于逺迩尤敦一本而重九族蔼然克充其元善之心其可不谓贤乎世之素封有华衣美食自奉甚侈及义所应行则鄙琐是甘为子孙守财其子孙骄盈庸昏不能保而有之平日之焦心悉力销归何有经五节食饮朴衣服毅然为逺大之规廸前光而裕后泽天休之迓舍是将何以焉昔范文正公置义庄聚族百口嫁娶丧葬各有定式惟文正公精诚贯百代故阅世而不衰子忠宣公纯仁五世孙司谏知柔治平政和间各能申定规则嗣守成绪经五勉之诚孝之心日以益笃惇叙式谷寖以光大诸子若孙亦宜循理守分励业敦修率祖率亲吾蔡之兴也有日矣经五名廷魁以大夫职荣封其父母云
　　浦城蔡氏义田记
　　雍正五年十二月余族孙廷镇谒选来京师既邀恩命赠父为奉直大夫因述赠君临终之言曰吾少遭乱离贫窭播迁頼先人之庇相聚以有今日所有薄田吾敢以私吾子孙哉吾授汝千金搆祠堂祀吾王父伯瑜公以下旁建书室为子弟肄业汝其无忘父志吾又闻古之人有范文正公者置义田以赡族人其言曰吾族人虽有亲疎自吾祖宗视之则均是子孙固无亲疎也文正公聚族百口吾今自伯瑜公以下聚浦城者亦百口吾心慕焉吾以岁入百石为烝田供春秋祭以百石为书田书田者分六十石为延师之费四十石以供应试凡童子试于郡人钱五百弟子员应岁科试者人一千省试者四千入成均者不与焉试于礼部者八千又以三百石为丧葬婚娶及赈孤恤寡之需凡有父母之丧者人与之钱八千葬者五千娶妇者六千其力能自赡者不与焉凡族之孤者寡者计口授谷口岁二石其力能自赡者不与焉又以二十石给守祠者俾司其启闭及洒扫书室岁以为常凡义田岁所入五百二十石其百石直祭者主之其四百二十石择族之贤而家不贫者主之凡九岁则合族之长者而定其所给之数之多寡盖阅岁久生齿繁诸有不齐者势也凡岁所给有赢余者则于次年视族之贫者施之族之长者议之必公必诚无余则止吾子孙虽贫不得取以自利凡自伯瑜公以下各体祖宗之心以为心尚克勤乃业事乃事毋逾乃分薄乃爱敬吾可以暝目矣其自伯瑜公以下实宠嘉之盖廷镇所述以告余者如此因属余文以记之余闻而肃然曰伟哉可以风矣周官三物一曰六徳二曰六行三曰六艺然六行不敦则六徳何由而见虽诵习六艺何益焉夫孝者沃其根也友者培其干也睦者葆其枝也婣与任恤咸本此焉厚之至也今赠君既沃其根又培其干又葆其枝有子能贤善继善述自今以往愿诸子孙共敦一本各励前修主斯田者如用已财无滥心焉受所入者如获意外无争心焉是谓大同子孙其逢吉将必有达者出焉显扬而光大之岂徒无壊前规哉余有志焉而力未能喜斯举也于是乎踊跃而为之记赠君名维坤字星六自泉州徙居浦城云
　　黙庐记
　　吾友陈石民以黙名其庐属余记者有年矣余未有以应也康熙甲午春余以服阕将还朝石民复请曰黙庐记愿卒为我成之余惟黙之时义大矣哉孔子曰黙而识之学而不厌诲人不倦圣人之教学固必以黙识为先也易曰黙而成之不言而信存乎徳行徳修于身而行见于世其功必要于黙成黙之时义顾不大哉抑孔子系易之辞有曰敬以直内宋儒申明其説曰主静以主一夫无欲故静所由黙也而其功在定之以仁义中正无适故一所由黙也而其要在于整齐严肃石民其亦有见于此欤石民吾漳之真孝廉也事其尊人饮食寝处视无形听无声尊人失明二十载矣年五十余两目复覩君子以为孝感所致可不谓真孝乎居一室小阁疎窗左图右史食贫饮淡无竞于里闾不干于官长可不谓真廉乎真孝真廉斯亦黙之效也呜呼学问无穷收敛则愈广大谨密则愈精明石民进徳修业厥基培矣由直内主一之功以驯致乎其极昔贤不难至也或曰石民非黙者也与之谈经论文则滔滔不倦与之语古今成败论安民出治之方则亹亹而不穷郡邑有司询及时政侃侃言之无所避石民非黙者也余曰此正所以成其黙也君子之学期于用世黙非槁木死灰之谓也大儒程朱皆有得于圣门黙识之学者伊川经筵五疏言之不厌其详文公在朝四十六日进讲者七奏疏无虑数万言通乎此者可以得黙之义矣
　　他斋记
　　他斋者吾友陈君少林之书室也属记于余余问之曰吾子之以他名斋何也曰此他人之室也余赁而葺之而居之故他之云尔余曰然哉少林之意念深矣君子食无求饱居无求安君子之所志者大食与居皆倘来之物也少林岂仅为居室谋者哉其他之也固宜抑又闻之陈仲举云大丈夫当扫除天下安用一室为少林学识宏裕达于治体正而不迂通而不随使其得立朝班必能献可替否垂勲竹帛使其居一官处一邑亦能补救一方泽及生民余交天下士多矣得此于人葢寡今之以他名斋也少林其犹有四方之志乎惜乎吾力防而少林已将老也虽然君子之用舍不闗于一人而闗于天下闗于一人者荣身保家之士也闗于天下者用之则为世欣不用则为世戚是有用之学也安必斯世之果我用哉安必斯世之终我舍哉
　　葵心斋记
　　皇上御极之元年世逺防
　　恩特召入京侍读
　　皇子越雍正七年冬
　　皇上命平郡王随
　　皇子读书世逺因得与朝夕讲论王仁孝忠勤好学不倦有藏修之所名葵心斋属世逺记之再三云而不懈世逺其何敢辞尝闻君子之象物也义各有取沼沚苹蘩取其洁也宗彛作绣取其仁也粉米取其养也黼黻取其断也记称若松栢之有心取其贞也惟贞故能歴四时而不改柯易叶也王之以葵心名斋者取向日之诚也诚之时义大矣哉我
　　皇上尝面训臣工曰诚为万善之本凡人念念事事皆循天理即为诚诚则无私出一言而欲迎合上意私也即非诚也行一事而欲邀民誉私也即非诚也即欲垂名千万载亦私也非诚也惟循乎天理无所为而为方为无私方为诚其功又在敬敬而后能诚大哉
　　王言真万世之极则矣王之名斋也其有顷刻不忘君之意乎顷刻不忘君者忠君也爱君也敬君之至也何以为忠君爱君敬君即所以忠君爱君也何以为敬君一动一静一言一行皆循天理自敬其身即所以敬君也传曰进思尽忠言忠之贵于思也诗曰心乎爱矣遐不谓矣言爱之根于心也又曰夙夜匪懈以事一人则敬心无间于夙夜也无不敬则无不诚矣王其勉哉昔两汉之称贤王推河间东平为最史称河间修身好古造次必于儒者造次必衷于儒诚也东平之对明帝也曰处家为善最乐为善而至于乐之不厌亦诚也王其益笃于敬以造于诚
　　皇上之明训以律其身以忠于国以无忘名斋惓惓不已之意汉之二王又乌得专美于前哉
　　别有天记
　　别有天在梁山下邑治南十里许湮没者久矣甲寅之乱先王父避居梁麓乙夘始得之初入有潭潭上葢以大石旁二石夹而起附于潭分其半覆之澜漪潆洄黛蓄膏渟水声动则羣鱼毕集可垂短竿钓天隂似有物凭其中疑为龙故名蛰龙潭从潭上行五六十歩峭壁崭岩右方有石突起广且平旁夹两流宜于亭因预名之曰夹流亭复南行二十余歩为戴石阁阁中可坐三四人从阁折而东有泉流斜石似瀑布其下有石井深不可测从石井西屈曲上有水从空中喷薄而下是为喷珠池坐其上穿流北眺城郭烟村豁然指顾间阶而下若堂若铺几席若由阃奥登楼所谓大洞天者也由洞中央上奥幽蟉虬日影参差下漏行少尽天气朗丽光耀全石矗列阙其一下有石坐可数十人其左方即琉璃洞从蛰龙潭至琉璃洞约八九百歩其中阁二洞二小池一池连洞者二石似门者三泉滴于石不絶若线者一石壁碪戴草者二游必半日方竟康熙辛巳五月十七日梁村蔡世逺记
　　石丈峯别业记
　　环一山于城中削成峻防莫如吾漳芝山最竒由芝山而下地最髙处有石突起髙可丈余瘦秀特甚吾友林蔚岩搆筑于此成别业焉康熙丁亥春招余同陈石民马求仲来游始入见所为石丈峯者叹曰此洪谷子董北苑得意笔也旁列假山怪石有小池池之旁作数斗室室容一人坐池之中有小山如小亭阙盖如石洞无底髙不及石丈峯之半由小山转而登楼爽朗髙骞仰眺则诸山屹刺其有情也若拱之低眺则烟火万家其参错也若绕之左为奉仙宫今废右则俯视开元寺开元寺者吾漳第一巃嵸壮丽地也斯居直以蕞尔俯视之穿堂中而下有小亭阶而上有庭树荔枝诸果石又竒多碪磊砢庭之后为三楹折而左有小室石横当其门背小室三间一阳而二隂多幽胜余因谓石民求仲曰山林絶景蔚岩得之城市中岂不竒哉二君曰此何黄如先生旧址也经蔚岩布置尤竒絶余曰得之矣黄如先生文章气节为一代伟人竒杰之气得之斯居为多君子之居有陋屋而荣身者况英特而挺异乎芝山之灵将在子矣
　　癖亭记
　　余自少时即知余有一生之癖非物所能攻非药所能救虽扁鹊仓公不能治也恐其久而坚欲力除而去之而是物之附于吾身若有胶漆维系而益固因伏而思久而自悔曰是余之癖也夫癖之于人若身之有手足面之有耳目所谓与生俱来者世决无抉耳目而断手足也审矣抱朴子曰操尚不同犹金沈而羽浮也志好之乖次犹火升而水降也余见人世间所为之事或欲耻之笑之非之但不知已之所以耻人笑人非人者即人之所以耻我笑我非我者也已耻人笑人非人而不屑为人之所为亦犹人之耻我笑我非我而不屑为我之所为而已杨子云所谓君子之所弃而愚者拾以为已宝其余之谓欤然蔽痼已久针砭难施此亦讳疾忌医之意也遂以癖名吾亭而为之记康熙辛巳二月五日也
　　建溪水石记
　　由三山往上游泝溪而上舟行日不能四五十里逆流也夹溪万山森翠多怪石磈礧磊砢罗列岸上似枯树横倚似猛兽腾跃参错水中似矢激弦似神龟负甲似巨鱼露齿大抵多黑色少白多骨少肉多转蓄缩多巉岩少坦夷呜呼使此石生于通都大邑之中得其百之一皆足以为名胜好事者将勒之诗歌编之图记以垂不朽今生于荒山穷谷之中数者俱无一焉适足以苦舟人物固有生非其地用非其时者也惜哉余有感焉因于舟中笔之为记













　　二希堂文集巻五
　　钦定四库全书
　　二希堂文集巻六
　　礼部侍郎蔡世逺撰
　　周起元传【修漳州府志作故依史例称名】
　　周起元字仲先号绵贞海澄人万厯庚子解元明年成进士初令浮梁有大姓欲侵范文正双溪书院起元持法不阿士论重之调繁南昌凡盗宼发他境匿在宇下者悉捕得壬子授湖广道御史奉勅廵漕振滞疏壅公私便焉时台臣有上疏攻东林者起元抗疏言东林之学起于杨时今议者欲借道学以攻杨时借杨时以攻罗汝芳顾宪成皆非是劾去朝贵数人而方从哲以中防起少宰不由廷推又疏驳之左迁出叅粤西值栁庆大饥盗贼蠭起起元立递运法多方处置民以无殍而盗悉平擢四川副使未任备兵通州纪律大肃客兵过慑不敢哗晋太仆卿时邹南臯立首善书院兵科朱童防诋为伪学起元抗疏辨之明年授佥都御史出抚江南初为御史时税珰髙宷在闽横征海舶洋货胁官吏烧杀市民莫敢言起元特疏紏叅之中珰久已侧目至是吴中织造太监李实以郡丞杨姜不行属礼诬以罪起元三疏救之实假上供为名逆取旧额外多至十余万又宻侦富殷户揑为匠籍呉中大扰起元屡疏叅劾前后所上转加切至而内监魏忠贤以天下官吏方承顺意防称功徳趋赴恐后起元独每与其党类龃龉阻其威思有以杀之防朱童防由科臣外转为兵备多内援骄横毙漕卒非法呉民閧聚生变起元勃然曰天子命我抚民察吏可坐视此等虐吾民邪疏上中防擢童蒙太常削起元职放归里周顺昌赠以序曰公去名益髙矣吴人无老少皆随送涕哭声塞市童防既身珰党起元归羣凶意犹未厌嗾科臣李鲁生劾起元借讲学为名与髙攀龙周顺昌等朋比刺讥浊乱朝政取李实空印本至京令李永贞具草诬起元阻抑上供冒破鼓铸逆珰遂矫防与髙周等七人同逮缇使至漳漳士民大惊呼设木柜于郡四门投钱不数日钱满复拥诸缇使相率泣言周中丞寃且贫缇使亦心服加慰防至都下狱拷掠备至致赃十万遂与髙攀龙周顺昌周宗建李应升黄尊素缪昌期先后俱死所谓后七君子者是也崇祯元年赠兵部侍郎諡忠愍特祠于郡学之西春秋致祭又允御史袁鲸请与杨左六君子同建祠京师而呉之闾门及清凉山江之右粤之西浙之西湖亦各有祠
　　论曰吾乡明季周起元黄道周皆以死着道周批逆弹奸尽瘁捐躯固其所也起元之死可哀哉劾珰纠朱为民请命乃与杨左髙魏十三君子后先死于狱有明二百余年元气至是尽矣起元之学不欺为本以穉圭君实自命歴官所至皆有政声抚吴时江南大水上六疏赈灾免漕吴人至今思之呜呼又何其经济名臣也
　　黄道周传【修漳志作】
　　黄道周字幼平号石斋漳浦之铜山人少负竒节以孝闻当神庙时天下乂安道周见儒术日下皇纲不振忧天下将乱年十四慨然有四方之志不肯治举子业抵博罗谒韩大夫日缵韩家多异书得尽览所未见尝即席酒酣援笔立就数千言名大噪天启二年第进士选庶吉士歴编修监修国史实録故事经筵展书官奉书膝行道周谓膝行非礼也平歩进魏珰目慑之不为动未几乞归葬父北山结庐其下所谓石养山者也旋丁内艰服阕还朝崇祯三年典试浙江以神宗实録成晋右中允明年冬故相钱龙锡坐袁崇焕事逮治媒蘖者且兴大狱天子怒不测道周草疏救之贬秩镌三级而龙锡卒得减死科臣有衔道周者摭浙江典试事蜚语上闻疏乞休许之濒行上小人勿用疏葢指辅臣温体仁周延儒也上怒削籍还浙江学者闻道周至则大喜为筑大涤书院而禀学焉留数月乃去归石养山日展拜墓左如新丧时逾年以有司请讲学于郡治紫阳祠门人自逺至者可千人乙亥起补原官丁丑分较礼闱随具疏乞休不允时方久旱五月内系两尚书道周疏请慎喜怒以囘天意六月又上疏曰陛下下诏求言省刑狱然方求言而建言者辄斥方清狱而下狱者旋闻当此南北交讧奈何与市井细民申勃磎之谈修睚眦之隙乎时温体仁方招奸人兴东林复社之狱故道周言及之晋左谕徳掌司经局疏陈有三罪四耻七不如语时郑鄤方以杖母被大诟道周言文章意气臣不如郑鄤上得疏愕异令自陈严防切责道周孝谨风节髙天下而严冷刚方不谐流俗大臣多畏而忌之时方择宫僚杨廷麟冯元飏并推道周阁臣张志发当国摘其疏中不如郑鄤语为口实摈道周不与同僚遂称病乞休不许迁少詹事侍经筵防郑三俊下吏讲官黄景昉救之道周上疏推奬防下切责再疏以支饰谴道周前有疏纂述洪范月令等书未就乞寛假数月去有防得卒业时杨嗣昌夺情入阁陈新甲夺情起宣大总督方一藻以辽抚议和道周草疏分劾同日上之上持三疏不下召对平台上疑其有所为而为道周方奏辨嗣昌从旁摭郑鄤事诋道周道周奏大臣闻弹义当退避未有御前争辩不容小臣尽言嗣昌则佯谢请去上因曰尔言不如郑鄤何也对曰臣言文章不如郑鄤耳又曰尔言陈新甲走邪径托防足果遣人行赂耶道周言人心邪则行径皆邪上又曰丧固凶礼岂遭丧者尽不祥之人乎道周曰古三年之丧君不呼其门自谓凶人不祥故兵礼凿凶门而出夺情在边彊则可在中枢则不可中枢犹可在政府益不可驳问久之上因曰少正夘言伪而辨行僻而坚不免圣人之诛向以尔为偏激不图今日恣肆如此一生学问止成佞口耳道周叩首伏地请辨忠佞二字上曰非轻加汝佞但所问在此所对在彼非佞而何叱之退御笔榜朝堂示戒贬江西布政司都事未任巡抚解学龙以道周才堪辅导荐上怒疑为党削籍逮治词连黄文焕陈天定董养河俱下诏狱户部主事叶廷秀太学生涂仲吉先后疏救右纳言马思礼左右仲吉并杖戍道周系狱时吏目奉纸笔乞书道周为书孝经百二十本在狱两年感明夷事着易象正方草十二图锦衣校徴急道周恬然谓曰俟吾画一图成就逮耳拥之去至北寺与仲吉廷秀对簿受械鞫廷秀与道周实未相识囚服从容交揖通姓名次及学龙相对噫嘻时奸党必欲杀道周尚书刘泽深等谓道周不宜以建言诛得遣戍广西既而嗣昌败周延儒蒋徳璟乘间为上言得免戍复故官疏乞致仕归讲学于邑之明诚堂及江东邺山郡邑有司逺近卿大夫士毕至凡一再防而燕都变作福王南渡以少宰召晋秩尚书陈进取九策时马阮乱政正人如刘宗周姜曰广辈多摈不录自请祭禹陵夜泊龙江梦太祖髙皇帝至厉声曰卿竟舍我去耶对曰朝廷舍臣非臣舍朝廷既报命乞归而南都陷舟次桐庐遇唐王相得甚懽陈四通四塞三师八友之议至福州遂首政府时政归郑氏将帅观望无肯出死力道周愤自请督师携数诸生出信州防七建及江浙诸门人子弟之兵可四千人饷絶多亡走出师救徽见卒千二百人马十匹持三十日粮行至婺源徽已破师遂溃被执七日不食不死复进水浆至留都分絷诸从者独幽禁城改繋尚膳监夜闻钟感旧事得絶句百余首益悲愤不食十四日犹不死时统兵大帅日夜遣客劝降故独寛其桎梏加殊礼使得从容赋诗作字奕棋如是者三阅月三月五日骑拥过西华门坐不起曰此与髙皇帝陵寝近可死矣方刑时从者跪曰公方万年契濶请以数语遗家乃裂衿齧指血大书曰纲常万古节义千秋天地知我家人无忧及门蔡春溶赖继谨【俱漳人】赵士超【侯官人】毛玊洁【六合人】继至过曹街抱其头哭曰师乎魂其少须吾即来矣四子同时就义传首至徽及门陆自岩以千金购得之合身首殡金陵越数载长子霓与门客赵子璧往扶榇归葬先人墓侧初道周未第时渡钓龙江舟覆溺焉恍惚见一人前导至一殿额曰倪黄馆选时元璐名第一道周第二一死北都一死南都出处始终若前定然著述甚富奏疏经解诗文旁及天文厯数共四十余种【洪范明义月令明义儒行集传缁衣集传四部懐宗时已进御览其易象正三易洞玑孝经大传诗记表记集传五部及榕坛问业大涤问业已刋行于世惟易本传诗表春秋揆畴象在梁山孝经外传解齐环在大涤孝经传三礼定本懿畜在榕坛或存或亡多不传又有易命诗晷正春秋表正坠于婺源门人洪思作收文序求遗书而叅正焉奏疏诗文数十巻尚未刋行】
　　论曰道周学贯天人行本忠孝入则言朝出则守墓讲学著书清修自饬金陵一节堪为殿后矣古今名人志士传者何限要如文章道学经济气节大都微有专属道周负其聪明气岸直欲兼之古文不循史汉八家诗歌不歩汉魏唐宋而博奥黝深雕镂古健风骨成一家矣论学宗防于程朱精微未能洞彻要非可以博杂讥之天文厯数推验无差几与康节季通相伯仲他若论列人才敷陈军国大政其吕献可李伯纪之流欤晩乃自收成局以文信国终焉呜呼可不谓竒人完人者乎六合贺进士鸣谐至京师访鋐于海淀直庐相与读二希堂文集至石斋黄公传起而言曰传中毛君鸣谐同里人也明季以岁贡生任福建某县丞同黄公殉节于江寜载在邑志不知其为石斋门下士意宦闽后慕石斋之学术人品而执贽欤邑志名至洁今传名玊洁防画之讹当时或承冩偶误夫忠臣义士岂计后世之传名而后之人惟恐其传之不真此秉彜之公心也未敢率易附识于此受业雷鋐谨识张若化若仲合传【修漳志作】
　　张若化字雨玊号苍峦世居漳浦之丹山弱冠师事黄道周得闻明诚之学旁及律厯经纶诸务靡不淹贯崇祯丙子举于乡两上公车不第而弟若仲以庚辰防南宫因留京师时道周以言事下北寺狱若化青衣小帽杂厮役中时时进狱问起居左右之燕都陷唐王入闽徴拜御史数月乞归事父母以志养食贫茹苦尝捣柏叶以代园蔬诸孙尝之喀喀不下咽若化茹而廿焉山居四十年足不及城市未尝以姓名通有司励志独行不标讲学之名疾守义凛不可犯虽骨肉至亲不少假而恻隠所周悉力于人者不少靳时值兵荒盗贼蜂起羣相戒曰慎勿犯张公庐乡人依以避难终其身盗不入境丹山在羣山中巉岩阻絶日夕云雾往来茅茨数椽上漏下湿豺虎交横时曳杖孤往登陟羣峭徜徉泉石啸歌自得人咸异之年六十六正襟危坐无疾而终子士楷能继父志隠居不仕潜心性命之学称儒宗焉
　　张若仲字声玊号次峦生而韶秀读书明理以不欺方寸为本嚬笑不苟作止语黙持之以敬若性成焉崇祯丙子与兄若化同举于乡庚辰成进士例选州牧性廉静不愿任烦剧改授益府长史居官清俭简贵以礼匡宗藩请崇寛大戒严切不纳以去就争之益藩为之改容以母病乞休归母殁既葬为土室处其傍闻狐兔嘷啸辄泣下呜呜鼎革后山居五十年清修独善艺圃一区菓蔬薯蓣度给宾祭余悉种梅竹栽莳灌溉身自为之时蓑箬牵犊饭陇亩与野夫杂处晩岁益务为敦笃饮人以和遇乡里有争讼劝之以诚久而化焉邑滨海有蝗起羣飞蔽天触禾稼草木叶噉尽民多聚泣或泥首禳之独若仲所居数里内外无蝗患里頼以安时康熙二十九年也岁丁夘秋夜风雨大作所居屋尽拔若仲独寝地上无恙黎明人视之毛髪为悚年八十四以寿终乡人称若仲兄弟为丹山二先生而不名与兄若化同祀乡贤
　　论曰二张当明社既屋年未强仕草蔬敝庐以终其身志亦苦矣家门穆穆兄弟相师疾恶守义纎微不苟至于盗不入乡蝗不犯境纯孝孤忠天人鉴之黄漳浦以忠烈显天下二张苦节清操歩其后尘论者方之古夷齐夫岂过哉
　　李季豹传
　　李君梦箕字季豹闽之连城人年十五而孤方是时师役繁兴箕敛无艺君防防于兵燹艰困之中独精进学业雅知崇尚朱子一破明季披猖诞怪之习故其为文卓有绳凖既补弟子员食饩值耿逆叛即脱儒冠着犊鼻自屏深处慨然曰长鲸激浪防当暴腮士君子岂宜使波泥涴耶比大师定闽君乃出岁庚午省试同考得君文以为寸珠片玊而竟不售乙酉始领岁荐性介洁不通干谒自号稳卧先生其敎人辄言为善最乐人忽之曰素闻矣曰为之难汝为之否乎继善成性善之原仁义忠信善之实利善之间几也善不择则不明不固执则不能得而弗失问曰其乐何如曰不愧不怍曰孰与孔顔之乐曰熟之而已矣家苦俭然至于施舍则称力未尝有所吝或事倡于人亦必竭力襄之曰苟利于物惠无小也能成其惠不必出于已也岁丁丑邑大饥民相聚劫掠有司不能禁过君门则相戒曰毋犯李先生家事兄如严父抚侄如子每语诸子以气质之偏使知变化易箦时谓所亲曰吾生平竭力检身将无有不及省者第言之得闻过而终亦云幸也年八十一神魄清整端坐而逝所着四书训防稳卧轩诗文集若干巻
　　论曰余见君仲子孝廉图南京师嘉其志尚与之语穷理修身之学图南因备述君之学行而请为之传余嘉君以诸生独能明大义戢景藏采于豨奔豕突之时惜乎其不究于用也
　　夏宛来小传
　　夏君名骃字宛来浙之桐乡人也少负竒气岸然不可一世长为诸生试辄冠军以明经选补教职未就非其好也其学自六经左史下及诸子百家方言地志无所不览诗若文雄拔如其人好论史古今事了如指掌尤喜谈兵尝曰上马击贼下马作露布傅修期真英雄也游京师公卿侍从若一时名流莫不愿交于君然可君意者仅四三人所不可者不肯投一刺虽请辄不往岁已未朝廷开博学宏词科大臣以君名应荐适有竒祸钩连事颇急比部遣吏督索君怡然就道神色自若及庭讯首事者系髙官大爵一时俯首丧气叩头伏地求哀君束带朝衣冠岿然立呵之跪不肯曰某无罪也法司素闻君名优容之卒得白先是君被逮时顷刻草数千言献当事词意激昻不肯一字低眉权贵适值其人外出门者诘之君曰第存之尔公来示之可也其风节矫矫类如此然博学宏词之试卒以是不得与晩年客游秦晋名益重诗文价益髙以金帛酬者甚众性豪荡旷达美丰仪立身行事以古人自期名利生死一切不以动其心尝曰求名而先丧名吾不为也朋友有过必面折憸鄙者痛絶之所着有诗文集行世然君竟以才大不得遇年六十余卒于家
　　蔡子曰余在邵武浙西人为我言宛来生平逸事甚悉宛来可谓英伟不羁之士也寜拙无巧寜疎无谄寜穷困无聊勿毁方丧已以得时誉可不谓拔俗矣乎惜其自命止为旷达文人耳古来抱负雄竒不知沐浴儒先以道徳为依归往往类此士固不可不辨志哉
　　阮道泰小传
　　阮道泰字志同漳浦人父讳文即吾友阮君子章也中庚午乡荐至性过人倜傥有大略天下莫不知有阮子章者奉
　　防赈济漳泉招抚海防陈尚义于尽山花鸟得之擢授陆凉州知州宰相安溪李公荐其有文武才改水师叅将以亷能着声台厦又用荐授福州副将未任而卒道泰其次子也道泰少而頴异孝友异常儿阮君负四方之志家居不暖席道泰独与兄奉母刘夫人夫人性严谨出入必告时有谴怒必长跪竟日兄道宏前母张夫人出也道泰无大小事悉聴命于兄有问以私殖者不应尝曰兄弟合食而私异财物畛域如行路遮蔽似穿窬吾耻之交游多父执处师友间情谊尤挚为人端雅渊静嗜学过夜分不寐母夫人禁之不能止师友有佳作缮写讽诵若不及尝手抄四书大全及先儒讲解唐宋诸大家文朗然成诵或笑其自苦不厌也阮君以陛见卒于宿迁讣闻号痛几絶每念父负天下才赍志以殁益自刻苦树立承先志肆力于经史为文章绰有声誉岁戊戌从学我季父于梁山之麓尝随诸子姓听余讲论体察津津然余方期以大就曰子章有子矣是秋大风雨壊室庐且半阮君与原配夫人俱未葬道泰冒雨抚柩哀号竟日见者怜之竟以得病时时诫其兄谓父以科目起家歴阶文武兄能读父书弟死不恨堂上有母善事之病革命两奴夹掖欲以拜母夫人夫人急持之道泰亦竟不能起泣且言曰儿不孝不能长侍膝下负吾母儿死之后乞以青布衫一袭为敛勿用缯帛重儿罪也浦人闻者皆流涕其兄至今语此犹呜咽不能言也卒时年二十二
　　蔡子曰余见年少有至性轻利嗜书若必进以宋儒之学穷理修身之要鄙薄中人黠者难驭录录粥粥者又无以自振顾安得尽如道泰者与之兴古砥俗哉使其未死尹和靖徐仲车之流亚也陈少林余之畏友而道泰之妇翁也亦以吾言为然
　　刘先庚传
　　先生姓刘讳丁字先庚始祖云逸公自宋南渡后由玊山徙居南昌十数传子伟公分居黄堂又数传讳一琮天启间岁贡例得补职闻魏阉祔文庙议以疾辞崇祯时乃就山阳训导生昺昺生先生少失怙恃年十三即知向学五经史汉诸书皆手抄录深思黙识期于有得曰学非徒论説也为诸生五十年未尝一日去书凡天文地理典制音律医卜皆洞晰原流尤防于易每曰三才万物一理应感眼前日用便是图象此不得以传注拘也言动造次皆有礼法正襟端坐虽夜分未尝欹侧立教在气质上提撕讲读竣则以整齐严肃收敛精神为第一义就学成材者甚众家居早起必奉先展拜拜毕以次同堂肃揖得时物必以荐曰吾不及事吾亲忍先尝乎祭先防肃致斋礼器亲自省视家啬于财而好施族中有贫不能赡及婚葬无资者以馆谷分给计无所出则累日不怿子弟燕见读者必问诵习若何耕者收获若何勤则慰劳之或不副所望则曰奈何荒本业而嬉性浑厚不言人过有讥议前辈者应之曰彼好处甚多何不齿及其人悚惕无所容尝曰吾生平无他长惟不肯为巧防行不敢骄人所不知如是而已当鼎革初乡为盗薮所遇无脱者盗询知姓名惊曰君子也遂不犯金声桓王得臣下江西人方倚之先生适郡城还宻语所亲曰忠信众之师也恭敬位之表也诞则失民骄则无上斯人久此南昌其涂炭乎后果以叛伏诛有邻人子被父谴出诉于外涂中望见公趋而避曰我不敢见刘先生由此改行故人子有充县役者色张甚见而诘曰何至于是其人疾走强挽之不得自是退役有患读书成疾者答曰予年十八得血疾痛自惩治三年而平复三十而壮五十精神倍少时人七十如故此节欲效也以康熙三十一年卒享年七十有二先生制艺本经传出入史汉古文以马迁昌黎为宗诗仿工部无明季厐杂之气同时名宿若袁崇熹徐世溥龚仲洙刘飞池皆以文章相切劘者也乡试凡十八皆以用古被黜自订制艺二百余篇所着有诗古文八巻家居便览歴代典略正学粹言藏于家
　　论曰南昌之先有徐孺子者峻节髙风当汉末宼盗充斥时相戒不犯徐先生境先生得无是乎江右风俗淳朴有明一代尤多真儒先生醇行隠徳著作如林岂得仅以文人目之哉晩年得一孙名之曰绍闻曰吾不及教仅耳吾训而已即今给谏吴龙也夫前辈风流得其一二皆可以淑身而善世况绍闻乃祖者诗曰昭兹来许绳其祖武是文孙之责也夫
　　齐汴子传
　　齐君汴子名以礼进贤县人汴子其字也先世某以给諌显祖汝猷父之千皆名诸生以古文词擅长汴子少而頴异年十二应巡抚马公试第一江右有能文童子之称年十四补博士弟子员治举子业十八读性理知学古贵于穷经读书将以致用所学惟先儒是程再读四书内外注曰向者几为举业误返之于身作文在是矣徒以供作文用两无得也读六经究观大义旁通百家俱有条理江右为正学名区汴子慨慕前修心追而身体之有所知即见之行薄夫记诵讲解而不切于用者性孝友年四十依依父母旁不忍一日离离则每夜惊魂不寜亲在未易三四宿于外也同母姊三人庻出弟四人亲爱无间长姊次姊没凡二十余年甥来必对之泣下三姊家贫周之三十年不少懈诲甥如已子父没后诲弟授以程朱读书法不急近功务令通贯融洽心理开明然后为制艺居丧袭敛奠祭一遵家礼不用僧道三年寝食丧次朝夕奠必哭乡人化之者过半近宅有鱼池山地公之于众畜鱼种树春夏禁之秋冬利用山田苦水涸出已赀筑隄数十丈变硗确为肥美乡族利頼焉汴子家不贫以不善治生好施舍渐零落然行之益力五服之亲无能家室者力为成之助以生计孀居旁亲授室以养并其子女字之门户整齐嫡庶雍穆喜交正人相依如性命雍正甲辰举于乡两上公车不第以相国髙安朱公荐授瑞昌县教谕同人为之怏怏汴子怡然曰即此职便难称风化之本人才之基岂易易事涖任仅五月士习一变学制一新诸生事之如安定之在苏湖也病革潘生李生左右侍沐浴端坐而逝年四十八岁
　　蔡子曰江右刘君呉龙舒君香尝为我言汴子生平行事甚悉求为作传吾闽雷鋐与交语余曰齐汴子至性过人力行可畏呜呼如若人者岂徒乡国之士尔哉仅试之教职未竟其施用以死可哀也夫甲辰防试汴子巻在余房余未曾荐之主司评语深期以逺大之器汴子顾不余愠反述于人且欲来见以余在海淀不果呜呼其虚懐可挹也其方进而未止者与
　　朱贞女传
　　节孝朱贞女江西髙安人今冢宰公轼之长女少司空李公凤翥之家妇也李公子家驹实聘贞女未娶而殀云贞女幼恶华防服加身辄惊啼稍长或以绛总其髪扪得辄掷之地酷嗜书夜偕妹挑灯绎诵不辍通四书小学周易毛氏诗礼记旁及史汉八家动止言笑必以礼不失尺寸王父母父母絶爱怜之时顾而太息曰惜女子也男也将亢吾宗矣性至孝以曲礼内则为的膳饮必躬进父母食必侍立比彻乃去膳少减即惶怖忧形于色暮必手整父母衾席出立户外俟卧乃休晨立户外问安否起乃入事诸母咸得其懽然当女党宴笑时闻贞女至则寂肃敛容诸弟或嬉戏相訾謷戒勿使知或绐之曰至矣则皆走然贞女和愉婉娩实不知何以见惮也冢宰视学秦中陈夫人归卒于途贞女痛絶复苏泣血三年黾勉理家政抚教弟妹勤且周如陈夫人在日岁辛夘李公子登贤书未几以疾卒讣至家人秘之贞女涕涔涔下曰何等讣也不使吾知者吾知之矣饮泣不食者三日王母冷夫人喻其意谓曰吾知若志顾尔知礼者独不俟尔父命乎贞女戄然起谢复治食冢宰归自秦贞女恐伤父心承欢若平日越半载乃申前説曰儿不能常侍膝下矣冢宰以常理譬晓贞女哽咽泣曰大人良爱我儿志决矣三日不食不得已许之旋进请曰行矣将何服而可冢宰曰于礼无之尔裁之以义遂以常服行登舟乃持服李氏闻贞女至举家白衣冠号恸出迎声震地邻里皆雪涕贞女从容谒祖姑暨舅姑如仪适丧次一恸几絶众皆雨泣莫能仰视庙见后执妇礼甚备事两世姑嫜犹在家事王父母父母也家人间往视之则曰归语大人儿无苦也百年瞬息未亡人待尽而已祖姑熊太夫人疾衣不解带者三月比卒李公致书冢宰曰我羇京师不能终侍吾母赖冢妇尽孝君女也刻骨难忘矣时缙绅士大夫争传贞女事当道欲旌其室贞女闻之请于姑达之李公移书峻拒乃止且书告冢宰曰儿事非中道自行所志而已脱以名加之儿滋恧矣已而不茹荤血冢宰曰何自苦乃尔对曰偶不喜耳然以是终其身冢宰自抚浙后入掌西台李公亦官京师贞女往来两家每见内外臧获庀饬勤肃即不问知贞女至也亡何冢宰丁外艰时以西陲用兵
　　先帝方眷倚奉
　　诏夺情再疏请终制辞指恳激宾友劝阻万端贞女流涕曰大人不得归虽官柱国年上寿犹无与耳彼姑息之爱非所以全我父也
　　圣主必鉴吾父之诚矣累疏卒得归甲辰元日邻人不戒于火延烧数百家势甚烈家众仓皇迁避贞女端坐室中曰死吾分也吾岂嘈杂蹙避火求生者众惶骇莫措迨熊夫人破户入持出之火遽息是夏之季冢宰闻仲弟讣恸甚呕血不止贞女归省私泣达旦以是得寒疾不令父及翁姑知又不肯医药曰吾女子也吾手何可令医人胗视冢宰谕之辄云无疾以解弟户部员外郎必堦孝廉璂泣请之贞女笑曰我岂畏死者寜死必不于医人指下生也死之前三日谓两弟曰吾何求哉吾事毕矣但恨不得终事吾父及翁姑吾父及翁姑反以我死为痛耳又曰我一生未尝有寸金尺帛加吾身者死无负我既卒弟璂以丧归合厝于李公子之殡宫时雍正二年甲辰十月六日也年三十有四岁论曰闺门王化之基也余观朱贞女事可风焉昔孔子作春秋于妇人女子中有秉义守节始终不囘者未尝不大书特书屡书而不一书也隠公七年书叔姬归于纪何休曰叔姬伯姬之媵也媵贱书者终有贤行能处约全妇道故重录之迨纪季以酅入于齐纪侯大去其国纪侯卒书曰纪叔姬归于酅啖助曰称纪言纪之妇也书归善叔姬之全妇道也又书纪叔姬卒葬纪叔姬贤叔姬皆以夫人之义书之也成公九年书宋公使公孙寿来纳币公羊曰纳币不书何以书录伯姬也季孙行父如宋致女公羊曰致女何以书录伯姬也又书曰伯姬归于宋晋人来媵卫人来媵齐人来媵公羊曰来媵不书何以书录伯姬也至襄三十年书曰宋灾宋伯姬卒叔弓如宋葬宋伯姬葢是时伯姬之舍火左右曰夫人少避火乎伯姬曰妇人之义保傅不在宵不下堂傅至矣保未至也遂逮乎火而死胡安定曰伯姬乃妇人中之伯夷也王樵曰所欲有甚于生所恶有甚于死一下堂而此足之失不可悔也故寜守义而死也今朱贞女之事可谓兼二姬而有之矣叔姬以媵而秉节不囘丧灭之后归酅以奉庙祀春秋贵之贞女未婚而守节勤家尽孝以全妇道独不为春秋之所贵乎伯姬以成九年归宋成十五年宋共公卒又越三十四年而死于火是时子平公立三十三年矣六十老嫠妇犹守保傅之义逮火以死此其事正于贞女合特火息不死异耳其疾笃不使医者胗视则事异而迹同也左氏以共姬女而不妇刘原父非之以为恒其徳贞妇道之至者余谓贞女虽归夫家犹女子也即以左氏之义揆之伯姬之死过而正者也贞女之死正而非过者也余故曰兼二姬而有之也君子之道过于厚小人之道失于薄不以已之可以偷生而失天下之常义忧戚死亡造次颠沛不以动其心非安于性命者能之乎在天则与日月争光在人则为女中夷齐此皆
　　圣化之所涵濡河岳之所郁积朱李二家又岂得私而有之乎夫道造端于夫妇家人睽必始于妇人易曰正家而天下定言正家之必始妇人也礼曰礼始于谨夫妇所以附远厚别也言别之厚者礼之至也思齐之诗曰思齐大任文王之母思媚周姜京师之妇思齐敬也思媚和也能敬且和起化之本也贞女不徒以竒节见其和愉诚孝雝肃宜家有古人所难者以此坊民犹有妇姑娣姒之间挟私财争小忿以丧其良决其闲者乎余闻贞女读书能知大义设诚致行故其节孝章章如此今世之士乃有终日咿唔徒以课文艺取世资虽读圣贤书漫不知所学何事至有背而驰之弗恤者异日得志又乌能守道爱君敬身勤民为国家有用之学哉此又余平日所苦口疾呼不禁因贞女发其蒙也呜呼人固不可以不学哉
　　洪烈妇传
　　烈妇洪氏者漳浦薛燕配性警敏寡言善女工归薛十余年夫妇相劳以礼相佐以孝不及事姑事翁以孝闻执丧哀毁如礼遇娣姒和而有节故薛氏一门四世同居共爨虽其世有令徳亦洪氏之贤也燕门祚中衰家贫无子嗣罹疾洪氏侍养不离侧母知壻病剧来与居先是母来洪氏爱敬甚笃至是辞母令去母微叩其意答曰吾上无舅姑莫责我以孝者下无嗣续无望我以慈者吾死义也母毋复言夫疾既笃粥饮汤药多不入口辄尽啜或止之曰夫所食也不可弃于地母一日携蔬相饷尽委之地曰我与壻尽不食矣安置此时长姒呉氏在旁私曰若素孝何遽如此垂泪言曰母爱我我死必念我成疾病今故违礼或减母异日哀也与母谋继嗣吴氏有男三愿以手抱者为继则佯恳曰幸次者与我稍长易见其成立母以为然忧稍释暂归夫病革夜深独小姑在侧绐之去少顷夫没洪氏为揭寝帐盖衾自着新履服嫁时衣以帛交颈悬牀櫺而死天将曙小姑叩门无声挤户入端坐牀中顔色不变呼之不语惊曰嫂氏与兄同死久矣家人相聚而痛曰若生平纯孝重节义今果死若得矣其如我家门何哉浦人以其事闻之汪令君将以请于
　　朝而旌表之时康熙壬辰三月初三日也死时与燕年俱三十燕明孝子薛大义之裔孙实行纪之邑志云蔡子曰洪氏上无舅姑下无嗣续死而从夫义也人孰无死洪氏生能相夫以尽妇道夫死则殉之其不亦鲜矣乎方今
　　天子崇忠孝褒録节义有志之士争自濯磨而我漳浦风教尤胜甚乃及于妇人吾乡巨儒遗教其来有自亦梁山之正气所钟也与孝子薛大义先后并垂不朽伟哉
　　吴烈女传
　　吴烈女名淑凤闽县盐仓人三岁失父有至性稍长知读书贞静孝淑寡母与兄许配于故守备郑朝子国桐康熙丙寅女年十九未婚也闻国桐病笃积女工直制新衣若嫁状七月二十四日国桐卒女欲奔丧母止之女曰是母所许嫁之夫也果不得行今死矣母不得已偕往郑家夫未及敛目不瞑女闲衾视曰呜呼我来矣乃瞑敛毕欲从死母及姑止之遂不食十余日饿则甚矣而容色无伤也劝之食曰许我死则食绐而诺之女遂食食已复求死众知不可夺乃许之女正容向夫柩拜继拜母及姑家人设馔生祭之女怡然受祭答拜讫以白缯悬门一系而絶时八月五日也夫兄天植天树皆庠廪邀画者作同死像悬之灵几闽邑令赵君增为像记制抚各致奠金以其事
　　闻而旌之
　　蔡子曰烈与节不同烈妇难而易节妇易而难烈女则更竒矣国桐从子鸣岐为我言呉氏死时父天树以次男名焕者为嗣后焕年二十五而亡妻卓氏今寡十二年未有后方议立之呜呼天将使节烈萃于一门也哉报之之泽正长矣
　　烈女贺氏义婢安氏传
　　烈女贺氏名千金山西崞县人贡生贺昆女也世居阳武村自幼贞静不苟言笑许适国学生郝维藩之子琪维藩年老止一子不幸卒烈女闻讣饮泣不食欲死又念舅姑之靡依也先是同里有狄氏名悟姑未嫁而夫死适夫门立嗣奉养舅姑终身烈女欲效之父母止之曰守节事难终身路逺尔年幼无轻言烈女流涕曰我岂不知但念儿往使二老人终其天年郝氏有后儿愿毕矣父亦何所靳焉且我未适人而夫死命可知矣何不使我为未亡人强我使二天也婢安氏者母所养女也闻斯言绳悟姑以赞之且曰悟姑子长名成焉苦哉果行之我当朝夕侍奉生死不负姑梁氏至贺家烈女一见执妇道情辞慨慷姑大喜谓我家无妇而有妇将无子而有子也父母知其志不囘许之康熙四十二年四月二日孤车素服望门奔丧至夫家抚棺痛哭易衰绖使归谓父母曰儿今有家矣复劝舅姑曰死者不可复生母悲伤抚嗣勤家吾责也居两月孝敬备至乃议立后郝族无同行幼子族人利其产也阻其事不行烈女仰天大恸曰天必欲絶郝氏耶日与安氏出入必偕私相宻语舅姑前则好言以慰八月十七夜二人沐浴栉縰烈女着郝门新衣更常服以衣安氏舅姑衣履及遗父母嫂妹纫箴服物各封识鸡初鸣犹闻语声比旦门不启排户视之烈女左安氏右同梁而絶貎如生烈女年十五安氏年十七邑宰马侯亲为祭奠申报格于例雍正四年奉
　　特防采访忠孝节义巡抚石公以其事闻各给帑金建坊以旌之
　　论曰贺烈女义行卓絶抑安氏者尤足竒也烈女许适郝门安氏未尝许媵也既媵而守节春秋贵之纪叔姬是也安氏并未许媵为其主故也烈女性行孚贞于安氏何所卬须然二人同心同死均足竒也或谓安氏言及悟姑之事有类于好名非也所恶于好名者谓无其实而事不终者也孔子疾没世而名不称屈子恐脩名之不立安氏见悟姑而慕效之此与志士则古希贤之心何异初欲孝养尊章昌后成立事激中变贺不负郝安不负贺名垂千载不虚矣







　　二希堂文集卷六
　　钦定四库全书
　　二希堂文集巻七
　　礼部侍郎蔡世逺撰
　　有髙才能文章三不幸论
　　有才贵乎无才贵乎无才而龌龊卑琐碌碌焉守鬼园以终其身遇物而不能知登髙而不能赋斯亦士君子之耻也然吾以为有才而自恃又不如无才之善伊川先生以有髙才能文章为三不幸正谓此也昔者三代之取士也以乡三物教万民乡老及乡大夫考其徳行道艺献贤能之书于王取实行而不在文章西汉以孝廉取士东京四科魏晋九品皆重行至隋建进士科唐又分为明经进士二科自是而后则非文学词章罕得进矣节比由夷行同曾史者多屈处于下而不能知而一字之竒一韵之巧驰骋于词坛取髙官显名于天下呜呼三代以下所以多轻薄浮华之士也夫树木者以植根为上立品者以务实为贵才名过盛而矜已傲物非大成之器也恃其所有而攀縁趋附轻于一试尤丧检辱身之士也昔者祢正平孔北海恃才而死王粲陈琳以才故卒为曹操用识者两有讥焉唐初四杰果如裴行俭之言江东二陆终于非命才之累人一至此哉其余若孟坚之附于窦氏中郎之屈于董氏也歆之用于莽也刘栁之与八司马之列也之数子者皆才髙天下学冠一世卒以负才欲试与非其人使千载以下论古者犹有遗憾所谓雄鸡不能断其尾而参天蔽日之材且纒绊于野藤刺蔓以自累也然吾谓伊川先生其有激而言欤当时王介甫以盛名致宰相位新法行为有宋乱首而民不聊生其子王雩警敏絶人文章达于帝阙竟夭其身且苏氏兄弟亦以文章显者卒与吕陶等分为蜀党与朱公庭贾易等互相掊击此皆伊川先生所身歴者故其时日与邵尧夫张横渠诸人剖抉性命之精以复性明善为要以近里着已为功上以接孔孟之传下以开考亭之绪使士知所重者在此不在彼也至于文章与实学并足称者此又不可以概论
　　漳志丘墓后论
　　君子疾没世而名不称人没矣称其名犹志其墓者何墓以人传也死如周忠愍黄忠烈传矣贱如陈布衣蔡鹤峰传矣微如阮氏妇蔡歩卒传矣当明祚之终从黄忠烈死者四人后人表其墓而出之而死于靖难之六生竟不详其葬所斯亦憾事也呜呼石兽石人所以显墓非所以传墓也富贵而名磨灭况于墓乎
　　漳志宫庙后论
　　庙祀之大者有司春秋致祭百世不祧余既载之祀典矣兹之纪也何居汉寿亭侯正气凛然千秋为烈郡邑各有庙有司朔望谒焉东岳行宫虽非郡县所宜祀然相沿已久天妃之神海舰蛟宫奉以休咎故属县亦多有其余名义不必尽正存其名所以留其迹也夫神降于莘左氏记之渭阳汾阴纲目虽讥而必录况有不尽然者乎
　　李立侯字説【立侯后改名清植】
　　安溪先生之孙曰清名者年二十有一矣以庚寅四月二日既冠冠之日先生命世逺为宾世逺以师之命固辞不获也古礼有宾字冠者之文先生又命字之并作字説世逺又以师之命固辞不获也谨按其名字之曰立侯而为説以贻之孔子曰立身行道扬名于后世以显父母孝之终也古之所谓显亲扬名者舍立身行道奚以焉叔孙穆叔曰太上有立徳其次有立功其次有立言此之谓三不朽夫所谓不朽者名也而欲名之不朽则必自立徳立功立言致之今吾子既以名名其名则所以自立者宜何如耶抑又闻之君子之学立志居敬致知践行尽之数者之功并用则可以至于圣贤无难而要必以立志为之基人苟名节尽丧加以习染既深年力衰迈斯一旦卓然自立为难耳不然者昨日为乡人今日欲为圣人惟狂克念即可以作圣矣况吾子年方弱冠气质清明朝夕亲承吾师之教家学之茂超出羣伦循而不息岂可量哉孟子曰舜人也我亦人也舜为法于天下可传于后世我犹未免为乡人也此立志之説也张子曰学者当以立志为先不为异端惑不为文采炫不为功利汨此立志之谓也吾子勉之此志一立则凡所读之书皆近里着已也所行之事皆若有规矩凖绳在前不知其所以然而自化也世逺不敏窃谓孔子之所谓立身行道穆叔之所谓立徳立功立言者要皆自立志始于以驯致其功扬其名而垂之不朽夫孰能御之世逺年几三十囘思既冠之日殆将十年学殖就荒此志终恐頽堕委靡而不能自克何足为吾子告者然所言者固亦素所闻于师之説而非依稀影响之论愿吾子之无以人而废言也
　　上沈心斋先生书
　　六月启行闻在建寜停骖甚久想入朝报
　　命当在八九月之交也世逺以驽劣之才署斋一年亲承提命恳恳然裁其过而勉其不及自谓所得者多非徒文章一事昔宋景濂四持文衡好接引后学士之近之者谓如大寒加重裘盛暑濯清风四方得见者夸于人以为幸世逺僻处穷陬才不逮志然振衣濯足固不自安于培塿沟渎也礼闱被放归宿于三山署中临行告世逺曰汝今归矣凡人之役役于利者我知汝无是也而近于义者不可激也偶得一第便自偃蹇废弃我又知无是也恐溺于古荒举子之业不可为也窃念斯言切中膏肓但今则更有愧者世逺自少不以治生为急稍有长物则蓄参苓以为养亲之资其余购古书供朝夕玩习非敢效原宪之金石歌声张嘉贞之不治产业良以贫富有命非可力争且君子志其逺者大者无暇琐及也今自北上归来恐负王曾之志即卧槀推车自信不至役役于利然欲如曩时之廓落自豪不可得也此其对先生之言而自愧者也苏子瞻兄弟年未二十长于应试制防古文尤雄伟俊防欧阳公未第时不敢读昌黎之文惟取当时所号为时文如杨刘者读之世逺凡才末学鹿鹿鱼鱼亦尝剽窃经史之绪余以形之笔墨居恒每羡苏氏之才而尤以欧公之言自戒若曰以彼其才当未第时犹不敢分心于古如此况我辈哉然亦时激昻慷慨谓士子读圣贤书不蚤抗首扬眉穷古极今以自附于作者之林倘终身不得一第其将黙黙守此以终耶吾侪聪明才力逺不逮古人待其将老而图之复何望哉今抵家已五阅月碌碌无就令君陈莘学先生尝授以有韵之文而众绪难祛作辍互乘中夜自思恐流为浮休怐愗刻鹄屠龙而后止所荒者岂但制举之业已哉此又其对先生之言而自愧者也伏惟先生去欲以诚求仁以恕自视学以来闽中人士至今犹寝食歌思不置天下之人思欲出其门而不可得世逺顾独防知遇拙工游匠石之门驽蹇邀孙阳之顾敢不痛自刻责以庶几无玷门墙哉戊子公车拟欲先期亟来受教但进止必待尔时方能自决家君托如天之庇司铎罗源蓝玊霖近在省城精进有加世逺再拜
　　与李世蕡书
　　曩在都门聚首谈心几于一载受益良多每思足下学富才博凡有所着操笔立就求之近今盖其难之非独闽中翘楚也阔别以来未有进境所幸者日亲吾师之教以为仪型而已方今徳位俱隆学问精深广大为天下师者断推吾师一人而子孙弟侄辈穷经力学作止言动之间循循然莫不有规矩亦无有过者昔有宋诸儒更倡迭兴道学之盛千古未有然其生平相与服习讲论者大半皆其及门至于家学累世相承推文定胡氏文节蔡氏为最今吾师之学与文定文节浅深非后学所敢轻议然愿足下兄弟之以明仲九峯诸贤自处也方今天下学者以记诵词章为止境以科名爵位为可毕一生能事夫记诵词章君子岂非是而不贵要其读书时精神心力专在于此则其所就亦止此矣吾闻二程之学以圣人为必可学而至而已必欲学而至于圣人又胡敬斋云明道得志使万物各得其所学者亦不可无此志学者有志气岂为狂妄自喜哉要其加功用力之始专在读书若读一书而近里着已以身体之以心契之虽未知果能力行与否然方其开巻绎诵时谁无激励与愧耻之心激励愧耻之心日进不已则力行而至于古人之涂径也抑又闻之所贵于科名爵位者谓其可以见一生之品节经济不至泯没以终耳是故方其始得之也有以得父母一日之欢心及其既也可以尽展生平之所学世问有薄科名爵位而不屑者君子以为矫然使其志趋意向专在于此则其鄙陋龌龊亦已甚矣古来官至宰相尚书为人所鄙弃不道及姓字不留者何限方其生时便已闇汶无光况其已死与草木同朽久矣世逺自年十二三时渉猎经史诸书便讲气节喜作古文谈经济与二三朋友相砥砺者大都致辨于义利之闗而敦笃于伦理之际丁亥戊子从仪封张先生游校修先儒之书觉所见又复开阔然才质浅陋学问粗疎自顾生平愧心之事尚多拘牵于气禀惑溺于习俗而不能自免甚矣克已之难也兹在京邸兀守一官名为出仕实则书生名为散僚实则圣天子所以培养人才之地其敢重自废弃以贻吾党之羞窃不自量其力之所至欲与诸兄修明吾师之学以垂之无穷更望逺赐手书互相劝勉不至如吾前所云云者而躬自蹈之也士大夫耻言风化恶谈道学即有心知其如此而惧人之非笑之若暧昧之事不堪以对人者然呜呼使人人惧人之非笑而不敢以见之躬发之口天下风气亦安知其所终哉邸寓无聊提笔书之不觉遂肆其狂论如此不宣
　　与浙江黄抚军请开米禁书
　　窃闻王政无遏籴之文救荒有移粟之例泉漳二府旱饥歴八月于兹矣入夏以来米石二两余至三两不止人食草木之叶饥民夺食道路壅塞此固本处饥荒使然亦縁今岁江浙海禁森严米船莫至故坐困至此也福建之米原不足以供福建之食虽丰年多取资于江浙亦犹江浙之米原不足以供江浙之食虽丰年必仰给于湖广数十年来大都湖广之米辏集于苏郡之枫桥而枫桥之米间由上海乍浦以往福建故嵗虽频侵而米价不腾自海禁一严而民始无望矣今本省将军祖公有泉漳被灾百姓惊慌之奏制府梁公有借帑各省买米之请恭逢
　　皇上圣徳覃敷大沛恩膏以总督请买米数甚少特将明年漕米截留三十万石立遣大臣会同督抚提镇运至狼山乍浦航海以至泉漳赈济泉漳之人如庆更生但赈济之米尚湏时日而饿殍难缓须臾世逺漳人也奉
　　防假归羇旅中途一应诸事不敢与闻独于家乡之困急难以坐视因广为借贷并招募漳人买米数千石计船八九只顺风七八日可至泉漳平其价而粜之本钱工费之外不溢一毫在江浙今岁丰稔多此数千石之米无加丝毫在泉漳即可活数十万之民命且泉漳之人或有仓积居奇者知米船有至必争先发粜民心自定矣夫禁口以平地方之米价以防奸人之出没此莫大之政事也而弛禁以救邻封之急难以解万姓之倒悬亦不言之美利也况今煌煌
　　明诏炳如日星既截留漕米三十万出海以赈济泉漳岂反禁泉漳之人自买不许其出口邪且制府借帑各省买米之请
　　皇上犹以为少使知泉漳之人自带出口以苏家乡应亦稍寛
　　宵旰必无阻而抑之之理但明公已开明禁而闗津守吏犹循旧格伏乞据呈批照饬乍浦闗津放行毋得拦阻民自移粟明公因而利之上体
　　皇仁下沽民命无损于江浙而大有造于福建知明公仁心为质固无俟世逺之激切呼吁然区区末议更望电察而留神焉闽邦幸甚
　　复仪封张先生书
　　世逺稽颡再拜言先君受知最深易箦之时犹惓懐先生不置今不逺数千里辱赐诔辞重以手书所以褒扬先君期望世逺者甚至世逺虽不肖敢不渊氷自凛以庶几不坠先训无负大贤之期许哉迩阅邸报知复任江苏
　　天子明圣无微不彰益信吾道之可为海内正人君子谁不伸眉吐气思自奋于清时也此事在先生止求其理之当心之安置得失利害于不顾而在世逺则有操劵而得者前书所谓公论足慿
　　圣明足恃及今观之百不爽一葢天下事以为难则无所不难即世逺家居亦有难者迂守成性不合时宜或指为异物而忌之未可知也即有从而思败之未可知也拙则或疑其矫贫则或哂其陋不轻受人之惠则或疑其亢不能广交结趋威势则或讶其碌碌无足取人敬畏呜呼此世逺所谓难也初旋里时窃不自揆欲以正学正论生平所闻于父师者与漳人互相劘切既亦自知其有难也敢相规劝者不过同志数人而已又退而修之一族为家规十六条悬之祖庙皆敬宗收族简便易行者而一二贤智者流犹不能无异议行之至今而后帖然呜呼难矣当吾道益孤之日而欲以沧海一粟之夫愚不识时妄自位置招尤取忌固其所也然君子行已立身自有本末质之圣贤盟之屋漏逺则播之天下久则传之千秋岂拘拘以眼前毁誉荣辱得失介意哉古人有言曰立志以明道希文自期待世逺非敢然也然自从学先生以来自揣稍有归宿官翰林二年得与名师益友游愧惧方深其敢以难自诿哉去岁在书院进游广平胡五峯陈北溪黄勉斋蔡虚斋陈剩夫六先生主于东防葢六先生皆闽儒最纯未从祀庙廷既补祀典之阙且杜寓公之渐书籍器用各经纪使无防佚之患鼇峰书院志编次尚未成书第二巻乃新刋书目并各集序文共有二册世逺已先订付梓嘱洪广文刻成寄上书目中添魏蔚州先生集葢
　　本朝人物之有定论者魏蔚州汤潜庵陆平湖三先生也三先生集世逺皆尝读而精思之笃学力行三先生所同而规模气量要当以蔚州先生为最先生奏疏无虑数十皆有闗系端教化一疏所以厚风俗也申明宪纲一疏所以肃官常也科塲学政诸疏所以严始进絶弊窦也举十贤一疏得以人事君之义至其辞新命之尚书处总宪之原职慨然以肃风纪自任此皆古大臣之风近今有不敢行者呜呼蔚州先生而在虽执鞭所欣慕焉先生于汤陆二先生书悉已付梓望取魏集重刋之成人材而裨后学不少也方今先生之道不为不行名不为不着
　　皇上之知遇不为不深百姓之爱戴颂扬本之中心而达之当宁者不为不多且众而天下之责望益将复刻且备世逺近复台湾陈观察眉川书云士子登籍入官特患不能自克其私自克其私又患不能本所学以措之事业台湾僻处海外得大贤居监司之任正已率物使属员洁已以承罔有奸贪之蔽百姓实被吾泽罔有不率之隠明聪四达综理必周耿耿鄙衷实有厚望此言非敢有以规眉川然非眉川世逺固不以陈斯言也今之述之者非敢有求进于先生也此皆先生平日蕴之中而裕之外者然此乃尧舜犹病之心也七郡之官箴南国之待泽先生此心亦何尝须臾自寛假哉则谓世逺之以此言进于先生亦无不可也宋名臣言行录已刻成否世逺尝欲与伊洛渊源录合为一集而刋布之葢先儒语录见之言论此则施之实事尤足令人兴起今渊源录已刻成此书似不可后先君葬事春季已毕贫不能备礼勉竭心力抱恨良多墓志得先生一言以光泉壤感且不朽世逺再拜
　　与满大中丞论书院事宜书
　　古之所谓大臣者居殿陛之上进思尽忠退思补过以天下为忧乐及其拥旌旄节钺开府于外清操励世正已率物凡地方之利弊官司之贤否奸胥蠧役豪猾之病民考察既周劝惩并用张弛悉宜又汲汲焉以学校之兴废人材之盛衰大道之显晦为已忧择学问优长才品良逸者萃之于学使夫造道之方修已治人之要悉裕于胸中为国家收得人之效夫如是故功着一时名垂千载史册所传岂不伟哉昔朱子知南康军史称其恳恻爱民如子兴利除害惟恐不及尤以厚人伦美教化为首务数诣郡学引进士子与之讲论访白鹿书院遗址奏复其旧每休沐辄一至诲诱不倦风教大行夫朱子南康之政何利不兴何害不除而尤必谆谆以兴学为事者葢以学术之明伦理之修下闗风俗上裨朝廷近者效行于一方一时逺者功及于天下后世自朱子兴白鹿洞后宋季以及有明气节儒林推江右独盛呜呼其所留贻者逺矣执事品望素着于朝端自掌成均歴阁部时天下想望丰采久矣下车以来实心任事大憝之去如木斯防世逺逺隔漳江心焉慕之迩者躬造三山晋谒左右爱国忧民蔼然恻然且欲振兴书院加意人才有正谊明道之思抑浮名近利之士此真古大臣之所为而有慕于朱子白鹿洞之风规也退而喜也为之不寐伏念鼇峰书院建于仪封张先生名材萃聚先君尝主其事世逺亦与讲席之末其经营措置以及刋布诸书窃有微劳恐遂就荒常懐耿耿幸得名贤经理其间大道将兴斯文起色遂留滞月余与广文洪奕懿诸生林正青等经纪其书籍器用俾有条理计书院所刻之书有五十五种今存者每种尚有数十部藏书有四百六十余部为分其经史子集以便检阅而防其散乱椅桌各八九十牀榻四十余他物备具足以待来学者为补其破壊而贮之定所整顿颇定而后告归留以待大贤之经画也夫人才实难要在养成而激励之择之不可不严防之不可过慎择之不严则毁方躁进者缘饰以入而洁清自好敦古饬行之士反耻共事其中防之过慎则有志之士岂其不能闭戸家修何苦以其身为隄防之具哉执事振励盛心规模自有素定然大要或得之观风之试或得之询问之余知其人者行令郡县资送未得其人者行令郡县荐送敦本行励正学明体适用者上也博洽能文者次也工于时文者又其次也九府一州先后而集执事定为规条颁其程式或策之以诗古文或课之时艺或所修何书所讲何业总其大纲而品定之又于政事之暇躬至书院集诸生告以读书之要义利之防耳提而面命之其有不激劝而恐后者寡矣夫君子之徳风也以诚感者必以诚应曩者秋深不雨执事己饥在念遣官往视民田未祈祷而甘霖已沛矣诚所感也况兴教劝学之事风声足以树之诚意足以孚之条约足以正之居髙而呼其效自速吾闻之明珠之光固不在椟而美椟可为珠重良工之勤不必在肆而居肆实为工用今萃九府一州之士多其书籍聚其友朋使之博古而通今相与长善而救失虽其后未必悉底于成要必有一二人二三人者出焉此一二人二三人者乌可少也哉汉之仲舒贾谊此二人者已足为汉重矣唐之昌黎陆贽此二人者己足为唐重矣宋之韩范欧阳此三人者已足为宋重矣今世之士所谓仲舒贾谊昌黎陆贽韩范欧阳者岂无其人无亦郁而不宣隠而不见抑亦陶而未成欤钦惟我
　　皇上天纵圣神崇儒重道
　　御制训饬士子文颁之学宫使士先品行而后文章又尊崇朱子刋其书隆其祀以昭示天下天下靡然向风此间定有应运而兴者非贤当事振作而翼成之而谁耶抑更有陈者会城有两书院一为共学一为鼇峰共学者课文之书院也鼇峰者讲学修书之书院也各有租税之入以给诸生此二年共学无人经纪而按籍可稽但搨两书院碑文核令徴收以充公用不须别有措置或观风所得之士有未深悉其素者且进之共学中然后超而选之鼇峰略有上下庠之别微示鼓励是两者虽分而实合也夫移风易俗修举教化非俗吏之所能为俗吏以此为迂而大贤以此为先务仪封先生创而兴之于前执事扩而大之于后海滨邹鲁其复兴乎世逺荒陋鄙儒于道未有所闻不敢谓知学者然自揣生平立身行已之方文章经济之大亦尝有志于斯矣非执事不敢发此言也昔有人携指南车以适路者逺近险阻动与意会而樵夫牧竖见之犹曰左左右右而携指南车者不厌其聒耳谓其意之无他也今执事宏才伟望携指南车者也而世逺犹以此进者则樵夫牧竖之哓哓也伏惟恕其狂妄而不厌其聒耳也则幸甚外附举所知者数人有慎无滥以备采择不宣
　　与陈沧洲总河书
　　都门握别示我诗歌饯我别酒意绪惓惓囘思离索不觉七年伏念明公以百折不囘之气特膺
　　圣眷为天下开府之首天之将降大任于是人也岂偶然哉韩昌黎诗云中朝大官老于事岂肯感激徒媕婀此为全无气骨者言之也谚曰适百里者半九十里此言始易而终难也班孟坚载匡张孔马取以合传赞语谓其服儒衣冠传先生语然皆持禄保位而已唐萧至忠元微之其始非不卓然直节绰有名誉后不免依附以就功名卒之功名不可就徒贻末路之讥由斯以言难乎不难明公蕴蓄宏深道力素定两为郡守为民请命屡迕大吏实政入于闾阎名誉驰于四表兹又防特达之知出总河政下车伊始规模宏逺其综核名实调遣得宜者固不待言即如解捐输之任不欲以利权自凂也效力人员赴辕自择不避嫌疑以图实效也荐贤一疏上为国下为民明公自负与古大臣何若也世逺窃观大臣之有名绩者汉有酂留魏丙诸葛公唐有魏郑公宋广平陆宣公宋有韩范司马李忠定明公自负与数十人者何若也治术闗于学术经济通于性命大臣以身任事必有公清之操有恺恻之懐有明通之识有强毅之概有儆惧之心无公清之操则不免有宠利之疚矣无恺恻之懐则不能有纳沟之耻矣无明通之识则胶执而鲜通矣无强毅之槩则虽知其然发之不勇守之不固矣无儆惧之心则自信太过祸且随之矣世之号为明通者往往不能自胜其私而委蛇展转流于不肖之归其公清自矢者又不能明通强毅以臻于明体达用之学彼夫已氏者见其一二事之不甚晓练断决则嗤之曰使我为之当不如此也偶办一事断一疑则又以骄之曰使其为之必不能此也呜呼其本已失尚得以骄于此乎此不失为君子彼终成为小人君子之所全者大小人之所壊者多何得以语于此也然亦此之不能明通强毅以臻于极也今明公于数者实能兼之可以闗夫夫之口然明公意中必不自以为能兼也不自以为能兼者正吾所谓儆惧之心也儆惧之心非畏葸也其气弥刚其心弥小易之所谓干干诗之所谓翼翼书之所谓孜孜也由是而竭情尽慎使五者各臻于极则明公信可以当古大臣之称而无疑矣契阔七载适余田生学丈赴任之便附讯兴居不觉其词之长如此伏惟谅我而教我焉不宣
　　与李瀛洲布政书
　　曩在京师时闻在朝诸臣论天下人才交口执事不置安溪先生尝告世逺曰此人清而不至于矫且刻正而不近于迂所至之地必以兴教劝学为务葢其性之所乐也世逺闻而心识之谓此真一代之伟人矣夫古今以来不过数十人此数十人者分生于数十百年而不为少天下之大无过数人此数人者分布于四海九州而不为不多呜呼人才实难君子亦为其难者而已庚寅秋世逺给假囘闽过平江见仪封张先生言执事于仪封仪封亦言执事于世逺今春闻执事晋藩于闽下车初政如禁里派行纸皂等事皆实有利于民间文告所颁恺恻之言足以动人金石之坚信不可易薛文清有言曰立法贵在必行法立而不行则法为虚文适足以启下人之玩而已今执事之法使州县能守此而奉行之更择其不率者而重创之闽人之福可胜既乎且夫方伯者监司之首也凡计典之重轻平时之黜陟皆方伯首列其名而司其责故于属员之贤否民生之利弊访问必周考察必详然后可以称监司之首而无愧窃见今之居官者但以为吾主钱谷而已其他若不闻知夫平日既不闻知而重轻黜陟之法乃首列其名而司其责谓之非旷官不可得也今执事独谆谆以察吏安民为心以此称监司之首而无愧矣世逺近以忧居二三年来戸外之事原不与知然于闽中之利弊曩尝窃闻其槩矣大都蠧役与健讼之徒最为民害蠧役朘民之膏中人以法至其骄横已极陵绅士如草芥窃谓此辈择其甚者置之法风声已动于九闽矣健讼者指无为有饬毫末之事以为滔天上官不知辄为听理小民身家荡散无余是二者一省之内碁置星罗摘其尤者寜确无滥寜重无轻惩奸慝以安善良固仁政之先务也近又闻执事数至书院与诸生论学碑隂所载租税各按籍详给夫今天下之以此为迂也久矣曰此何闗于政事不知学术明教化兴则人才盛下以成其风俗上以资于庙朝政事之大孰过于此曩岁与满大中丞论书院事宜一书录在别纸海滨刍荛未必无可采者初冬服阕赴京道经省会承教当不逺也不宣
　　上仪封张先生书
　　世逺再拜吴门得侍左右为程限所迫不得久亲教益蒙先生专使送至宿迁又承赠书六种入舟繙阅继以熟思气敛志肃恍如提命世逺两世受知及门无与为比每念先生之所以待先君及先君之所以系心先生者常至感泣悲不自胜猥以庸虚无所肖似先生终不以不材而弃之镂心刻骨将何以自励而自逭耶数载以来凡所以居家处世者往往不敢自同于俗非矫饰也中心实有不如是不得者至于修已治人之道古之贤人有终身学之未敢自信况世逺者乌足语此然自受教以来比之曩时颇有依据但未知措之于用其能免于胶柱鼓瑟否耶伏念先生学术辨之毫厘清操劲节照耀古今江南之人皆曰先生以一人坐镇于上万姓安享于下此非虚语也世逺过扬州闻今春革落地税懽声载道由此推之居大位得专制于一方诸如此类寻究行之下江之福可胜既乎江苏事务繁多所望徧察官箴洞悉民情明以周之断以出之火耗则廉其重者究之奸猾则择其尤者处之禁妇女之游观黜浮侈以从俭如是而吏民不悦服风俗不淳厚者未之有也更有陈者自古仁人治狱皆以不株连及速结为上是故田叔之烧狱辞至今称之龚遂治渤海但令持田器者即赦之唐太宗使崔仁师按狱青州孙伏伽议其多所平反仁师曰凡治狱当以仁恕为本岂可知其寃而不为伸耶自此矜全甚众今扬州一狱海中一案伏望不株连而速结仁心之所及者宏矣江苏为五方商人聚处之地稽查亦不必过于严迩来间有烦言非不谅先生之竭诚尽慎体国爱民无纤毫之私也然君子作事不令人谅而令人服不肯姑息苟且以狥一时之毁誉而尤必使下情毕达无纤悉几微之不周故世逺谓米禁及船只之事更当持之以寛徳莫大焉世逺自受知以来未尝有一字之欺试举闽中吴门所言者而覆按之或谅其无私而偶有当也夫其无私而偶有当者则皆平日受教于先生者也受教于先生者先生固已躬自行之而世逺犹不以为赘而言之则以此心之惓惓而不能自已也伏惟慈谅而垂察焉
　　复王泗水先生书
　　洛阳漳浦相去数千里暌违函丈又将十年承吾师问以出处之略著述之详恳至如家人父子世逺窃以庶常散秩循例退伏不敢云出处家居无事笔墨自娯借以収其放心不敢云著述然承吾师有问不敢黙黙也世逺庚寅冬乞假归养时先君衰羸日甚及期散馆置之度外辛夘秋丁外艰苫块余生不出户庭此三年中定合族家规订通行礼书后又修漳州府志俱各成书癸巳冬服阕起复至京甲午二月有给假休致之例部胥索赂曰与我即为服阕不与我即为给假世逺虽不肖肯行赂于部胥以补官者哉不惟同馆之羞抑亦素心所不肯也或又以为赴部呈明即补世逺思古人尚有得官而辞者必欲致呈求官何如安于义命治装欲归安溪李先生劄荐分修
　　御纂性理精义越乙未秋告成待安溪师囘闽时先母已得末疾遂无四方之志抚军陈清端公聘主鼇峰书院所着学约通行各府州县九郡之英一堂诚为盛事世逺终以侍母为心丁酉五月囘家是冬又遭先母之变痛定思痛此痛终无定也忧居数载辑歴代名臣言行录性理精要评选歴代古文雅正六朝四唐诗各一册未敢问世聊以自证耳自惟迂陋无似不能置身通显以慰吾师之望罪积宏多然古人云出处之际当内断于已世逺年未四十非无用世之心但中有所不可者虽吾师亦不能劝驾也兹因莆田使者之便肃候兴居并怖鄙懐世逺再拜
　　与杨賔实先生书
　　索居七载每思都门时受
　　诏编纂性理之书数十日内辨晰毫芒切已体验或商防经济或旁及人物开我聋瞆受益良多世逺尝谓方今天下才贤辈出要其践履笃实正心诚意之功如先生者未数数见也世逺自乙未冬侍安溪先生囘闽明年春抚军海康陈公聘主鼇峰书院规训略在鼇峰学约中谨以奉呈丁酉春安溪先生囘
　　朝以母老不能随行且于出处进退之义不敢或苟送吾师至会城随以侍母囘家其冬遽遭母变益不复与人间事课训子弟之余邑人士月订两期延至泮宫讲学学术庸疎不过自尽吾心借以自淑非敢云有补于世也数载以来恭闻先生
　　特简直监司旋开府云南正人髙位邦家之光范华阳云小人之得用将以济其欲也君子之得用将以行其志也先生蕴蓄宏深正已率物官箴自肃吏畏则民安然后大兴政教以厚风俗以正人心云南何幸而得大儒开府也朱子称王仲淹云使其得用比荀杨韩子更恳恻而有条理窃谓恳恻者仁也即易所谓元者善之长程子所谓满腔皆恻隠之心张子所谓干父坤母民胞物与者是也有条理者本平日读书穷理之功措则正而施则行也无恳恻则立体不宏无条理则致用不裕霸者所少者恳恻也虽有条理亦非王者之治窃谓王霸之分止此而已管敬仲之治齐也非不民衣民食教孝教弟示义示信然孔子小之孟子卑之者以其心但以为不如是则吾国不富强而已王者则从本原之地流出以不容已之心行不容已之事尽吾性分所固有行吾职分所当为故伊尹纳沟之心与敬仲治齐之心非知道者不能识也俗儒无识以性命之学为无与于事功陋矣先生恳恻条理有如仲淹而谦牧抑畏之气抑又过之但所谓恳恻者无尽而条理者无穷事变繁多土俗各别所谓条理者尤难之又难先生其亦不敢不以为难者乎古人有言曰大法小廉大臣能廉仅得其半非廉无以行法非法无以佐廉使一已廉静而属员奸贪或限于耳目之所不周或因循牵制而不能决去犹是独善其身岂称开府之治哉云南越在僻小政教之行比中州内地较易吾知先生之用法以济廉者仍本所谓恳恻条理者以施之世逺行乐观其成焉世逺近评选古文一部就各家文集及二十一史中择其论最有闗系而文能佳者约二百余篇又私纂性理精要一册俱经定槀恨途逺未得就正安溪师遗集文孙立侯已经彚次约二十册广大精微悉备无力付刻要刻亦须校订此责仍在先生耳滇闽万里临风懐企不宣
　　与赵仁圃抚军书
　　整齐风俗振起人材端在教化俗吏以此为迂大贤以为先务明公自抚闽以来察吏安民奬善惩奸之余大振鼇峰书院定其规条躬为诲谕朂以武侯之澹泊寜静示以文公之近里切已身有之故言之亲切而有味闻风者莫不企仰况于七闽人士乎况于身被提命者乎鼇峰创自仪封张清恪公弟时受知最深凡诸房室书籍器具租税靡不悉心参理又与先君子相继友教于斯一番心血所在凡有一人之向上一书之存散一器之坚壊皆梦寐所闗迩闻此举不觉忭跃不能自禁也夫道术闗于运化经济通于性命明公诚明所孚仁心为质养之以正大和平之福而又不姑息以滋奸大憝之去如距斯脱闻者皆比之朱子之劾台州
　　圣明在上吾道有光何快如之今风土益谙僚属敬信推此心以宏逺谟培士脉而厚民风易直子谅之所沦浃正从精明强固中得来天下第一等事业非天下第一流人物其谁担之而谁裕之弟学植粗浅蒙
　　恩禁近夘入酉出十载于斯毫无报称悚惕日增朔风有便幸加训勉庶寡愆尤临风懐企不宣















　　二希堂文集卷七
　　钦定四库全书
　　二希堂文集巻八
　　礼部侍郎蔡世逺撰
　　与郑鱼门侍讲书
　　在京师时朝夕过从俛有孜孜志相同道相合分袂时先生独有所不忍于中者迥岀于交情聚处之外不可不谓之知我也前嵗附张次修信有江南阅巻之命心怦怦欲往以两弟公车外出又继以台湾之变不如所愿嗣闻先生清望日隆公明之誉溢于近逺然世逺窃谓此不足为先生誉也我辈诵法古人安肯以文衡而作商贾之行辱名丧心自好者不为况先生道力素定哉明则比公为难然以理眞辞雅二者律之空疎者不録浮杂者不録验其心得审其学力昭昭然若揭其衷也此亦不足为先生难者窃谓学使之官在有以振士风而变士习下车伊始行一令于令长学官曰有能敦孝弟重廉隅者以名闻并上所实行有能通经学古奇才异能者以名闻并上所论著行之各属揭之通衢虽所荐者未必皆贤而贤者未必荐然本之以诚心加之以询访择其眞者而奬励之或誉之于发落诸生之时或荐之督抚或表宅以优之试竣或延而面叩之从容讲论以验其所长有行检不饬者摘其尤而重黜责之如是而士习不变者未之有也且夫士子荒经久矣勦袭撮摘以涂有司之目侮圣人之言莫此为甚今于嵗科未试之先通行于各学曰书艺二篇之外不出经题但依所限抄录本经多不过五行少不过三行不者文虽佳嵗试降等科试不録科举至期牌示曰某经自某处起至某处止各书于巻后夫勒写数行本经非刻也先期示之使知成诵非慢令也有能兼通者塲中又牌示曰能成诵四经五经者庠生给饩禀童子青其衿如是而不自励于经学者未之有也昔两汉之选博士弟子员也以好文学敬长上顺乡里出入不悖所闻者为称选送之太常太常籍秀才异等者以为郎又有孝廉一科得人最盛今纵不能荐之于朝私自褒扬亦学政之大者唐时有帖经墨义之科今亦仿此意施之使士子无荒经之患于学者大有裨益先生嵗试若未暇及科试行之未晩也且小学一书为敦伦饬行之要修身齐家之本士子少小先入以养正之言虚防鄙陋之习悉去内圣外王之学毕基于此昔尝以此作次艺论题取士矣后又移之覆试士子多视为具文学使亦有以具文视者遂使父兄师长不以此朂其子弟小学之废风俗人心之忧也今莫若确遵
　　功令先期饬示曰童子试书文二艺次依所限起止书小学数行不记者定行黜落如是则人争自诵习恐后矣夫内篇者十三经之精义也外篇者十七史之精华也许鲁斋云吾于小学敬之如神明今士子尚欲通经学古岂以简便精要如小学反使束之髙阁乎世逺此数载在家乡凡课授子弟以及从游之士皆令读小学讲期必与经书性理叅讲闽士化者颇多然与其处卑之苦口大声孰若学使之行一文不劳而嘉惠靡穷乎今之持论者皆曰外官惟县令与学使最难供职世逺窃谓此二者为最易夫县令者朝行一政则夕及于民兴政立教无耳目不周之处无中隔之患古人所谓得百里之地而君之也学使无刑名钱谷之繁惟以衡文劝学广励学官振饬士子为职业草偃风行比地方职守者尤易或又以为是二者皆有掣肘之患不知所谓掣肘者多由于自掣非尽人掣之也夫布衣则古称先自强不懈人犹称其严毅清苦力行可畏况居官哉但气不可胜事不可激当谨确完养以合乎中耳谓见掣于人吾未之闻也世逺迩来无四方志今嵗抚军吕公又礼至鼇峰日取先生所示羞恶之説与诸生深切而讲明之防城气习甚重然就中亦必有超俗成材者心诚求之而已江南学使前有余林二同乡前辈继为同门谢君皆未尝有一字之通独于先生惓惓者恃惠子之知我也不宣
　　与总督满公论台湾事宜书
　　日者台湾告警草窃小寇乌合鸟散山卵之形不足为喻顾承平日久沿海愚民转相惊惶延及内地五月十五日阁下驻节厦门爵秩威望足以鎭压全闽惊寒贼胆趣提帅施公部分速发知南澳总戎蓝公忠勇檄同出征内地凶倔虚防之辈招以从戎使逞志于海外执戈荷矢之夫束之舟中市上岸旁无一迹山无伏莽野无流言此皆由阁下惧思不懈加以度量之宏恺恻之周恩信之着咨访之密故能动皆中于机防古人所以贵有重臣者此也昔者羊祜杜预部署平呉方略而王濬收其功裴丞相度宣抚淮蔡而李愬奏其烈即以台湾前事言之制府姚公启圣多方诱谕施侯琅一举而定之阁下望实逺追羊杜裴姚诸公而今之草寇奄奄就尽者既与呉蔡不同又非如昔日之台湾逋诛积寇者等世逺于是知贼不足平也但私心所虑者恐土崩枕藉乗势追逐不免过于杀掠耳昔曹武惠将破江南忽一日称疾不视事诸将咸来问疾告之曰吾之疾非药石可愈但愿诸君诚心自誓克城之后不杀一人则疾自愈矣后果守其言虞诩戒诸子曰吾事君直道行已无亏所悔为朝歌长时杀贼百余人其中何能不有寃者自此二十余年不增一口知获罪于天也台湾吾故土故民但为一时胁驱所迫伏望严饬将士并移檄施蓝二公约以入台之日不妄杀一人则武惠之仁风复见于今永无虞诩朝歌之悔矣陈生梦林闻已招致幕下此君性行经济蚤有国士之称又尝修诸罗县志熟悉台中情形咨以商确必能有所裨补海峙炎蒸眠食珍重不宣
　　再与总督满公书
　　迩闻大兵由澎湖齐发载
　　圣天子之威灵禀制阃之节度长驱入鹿耳门遂据安平镇乗胜由七鲲身转战皆捷北路兵由西港登岸进克台湾府贼穷蹙溃散台地悉定闽人抵掌相庆世逺前书所谓贼不足平者今果然矣又闻阁下先期谕饬将士凡村庄城郭有挂
　　大清旗号者即为顺民诸色人等但有写
　　大清二字帖缝衣帽者即免诛戮此自离其党之要计也且所全活无虑数万人世逺前书所谓曹武惠复见者又不爽矣是役也不患台寇之未平而患山寇之窃发自阁下鎭厦门以来威灵所播事事咸服人心故能内安外宁迅速至此何也承平日久大兵所至动多需扰民未苦贼而先苦兵阁下调发三省防讨台湾在道人不知兵既至市不改肆此其大服人心者也兵众既多米柴菜蔬之用动以万计若科及民间好乱之民借以为名阁下调发有方州县奉行惟谨此又其大服民心者也又闻诸路兵之下船也天气炎蒸人人抚摩而噢咻之纤物必周既至澎湖又令贸易者多载菜蔬鱼肉供其买用兵机神密七日而果大捷今沿海郡县不论黄童白叟皆曰此番非总督不能成此功总督非急至厦门不能成此功未事而券之有由然矣世逺更有陈者夫平台匪易而安台实难台湾五方杂处骄兵悍民靡室靡家日相哄聚风俗侈靡官斯土者不免有传舎之意隔膜之视所以致乱之由阁下其亦闻之熟矣今兹一大更革文武之官必须愼选洁介严能者保之如赤子理之如家事兴敎化以美风俗和兵民以固地方内地遗亲之民不许有司擅给过台执照恐长其助乱之心新垦散耕之地不必按籍编粮恐扰其乐生之计三县县治不萃一处则敎养更周南北寛阔酌添将领则控驭愈密为
　　圣天子固海外之苞桑为我闽造无疆之厚福惟此时可行亦惟阁下能行之安集之后常怀念乱之心是区区之嫠恤也不宣
　　复张汉瞻书
　　辱书称许过当劝诲交深世逺乌足以当此哉此乃先生抱负郁积阅人阅世借世逺以发之于文耳世逺学既不充行能无足取见人有一言一行之善每识之于心而不敢忘此鄙性之所乐也居官者行一良法施一美政则亦识之于心而不敢忘此又鄙性之所乐也贫人见富者而羡之丰衣美食以为已艳固其所耳若云满腔皆恻隠之心又云以天下为已任则万万不敢也世逺曩时亦尝用力于古文矣少年气盛不肯自局于制举之业妄有论著嗣后稍有知识不喜作无益之文所作者又皆粗疎平浅先生乃以光洁淳粹雄刚俊伟当之不增人愧恧乎吾党学问经济必讲求笃实坚确可见之施行博杂之学不足贵即略见影响空言自大究竟何益世逺初知学时视天下无不可为之事迩来窃不自揆以所见者修之家而行之一族尚有所难况天下之事乎见当事有可与言者忘其固陋间有敷陈退而自悔者亦多矣知我者尝以静黙谨退为朂犹惧其不吾变也今先生乃以范文正韩魏公相举似虽先生与人为善之心无所不至恐拟人不于其伦适足以增其咎戾也至世逺此行先生谓不必以格于成例为患区区之私进退绰绰向使在京闻讣而此日恬然补官为人子者之心其肯以此易彼乎且夫欲有所希冀以图其私世逺亦不为也舟中无事率此奉复且以自白于知我者之前不宣
　　与林于九
　　前拟有粤东之行过云霄观西河之风规既而不果云霄山明水秀科第人物抗衡上国迩来五十年不得一登贤书岂山川之秀郁而未舒抑师友之砥砺有未得其道欤足下行修名立有经师人师之望今嵗授徒于兹所示以入徳之方作文之要必能敦恳详尽启发宏多斯诚云霄之安定也窃谓文章之要以气脉清眞词义精采为主顾清眞非体认儒先讲解不可精采非穷经读史不能根柢盘深而出之以雅醇此文章之秘钥也非为科名然科名不难得也抑吾闻凡为师者非徒敎人以文也必使之笃伦理严义利驯致为有用之儒孟子所谓其子弟从之则孝弟忠信是也今之为师者多不务此讲章句课八股而已风俗之所以不古若者以此然必欲人人执而敎之甚难莫若讲小学数条敦切开示又令午后书古人嘉言善行各一条粘之壁端不书者有罚重出者有罚不拘何书但据所见或取心得大能裨益性情次亦可资记诵先入之言闻之既熟则行谊敦而风俗可转习俗移人初犹目以为迂行之既久则非笑者翻自非笑矣凡作一事必须劈头斩截不然直是泛泛悠悠无一下手处也石民大兄止有一孙今又丧矣数穷如此奈何
　　与李巨来同年
　　拙稾承改正评示倒廪倾囷非知爱之深负大见识大手笔者不肯亦不能也尊稾髙阔雄博饱读十日强分为三间附末见以正髙明诸儒语録奉缴细阅尊评极有卓识然尊陆子可也尊陆子而词气之间不免过激因而不足于朱子似可不必吾兄以人之议陆子为非则人不以吾兄之不足于朱子为非乎凡讲学不在辨别异同贵能自得师知得一事便行一事弟生平不敢言学然总以力行为贵徒讲解剖判皆肤词也适馆想已多时规模气概安能降格但抑畏之心不可不时存言论尤贵三缄于不知不觉中防之又防耳
　　与黄贞吉
　　三载相违厪我寤思近于亲友谈论时常称侄倩至孝至友上成父母之慈名中善事其兄下抚庶弟笃挚愉婉虽古王览莫能逺过侄女亦被刑于之化善体夫志又闻昔嵗执太翁之丧小祥以内俱卧棺侧去年丁太夫人艰亦然哀毁至性内则心摧外则合礼此眞近今所难可以风示天下不佞私自叹佩念礼部有表扬风化之责谨拟扁额孝友端化四字前后用衔款服阕时挂之愿勿让也更取小学近思録大学衍义及我闽公订家礼辑要一书切已体验务使一言一行不染于俗有立于世不宣
　　答李立侯
　　性理精义附至甚喜随令书院同人抄写以为讲解之资来敎云论人物当先学问而后经济论读书当先六经而后子史世逺年二十以前心粗气浮嗣后读宋儒之书知学问本原非此不可务须从此体察本深末茂非徒借一时意气之激发也至于有一二全不看史书者每规之亦谓其既知研极宋儒蕴奥因而遍览古今考镜得失必能大有补于推行处自余指相规切者皆反此至平日所规箴足下者大都以英气过胜必以从容涵养为主此遭所论则又以不要畏避为言天下除是作一庸人则悠悠过日若有所抱负设施自不能如意顺适况处家乡尤难之又难正不必以来敎所云谤议为患但借此以收敛畏惧更见长益耳尝读昌黎诗云磨砻去圭角浸润着光精六七年来尝奉以为座右之铭愿以移赠亦同病相规之意也歴代名臣言行録未知编就否学约乞速改正庄元仲囘家束装不日当来湖山不宣
　　与黄唐堂学使
　　燕台领益未畅所云每念孤鸿天外独鹤云中未尝不矫首徳辉系念山亭也迩来学政振饬壶冰之操不足为贤者重独难得此风雅之宗一段苦心眞气纒绵沦浃于七建人士之心腹贤肠今虽陵阿旧泽海峤黄童人人有学古之思身有之故言之亲切心志之故歴久弗衰此固非刻鹄好龙者所能袭取也贵好友顾君小厓同侍
　　禁庭朝夕説项謦欬益亲兹因其阿咸南归肃此奉询道履弟固非妄叹者不宣
　　寄朱髙安相国
　　数载相聚谊兼师友情如骨肉曩闻太夫人之讣感怆伤悼实非一端既又念孝经之所谓显亲扬名者阁下已无余憾加以八十余嵗之寿母六十余嵗之孝子更可无憾矣伏惟节哀顺变养身以全孝即以全忠道非有二也太夫人墓表承命为之愧歉殊甚中有参错及鄙谫处即为改正父母前称名自唐宋表志以来未之有改故不敢从俗称名之后或称字称官韩欧已有为之故不敢拘古知礼者定之
　　答鼇峰书院诸生
　　顷接诸同人手书意绪悬悬即欲奋飞以造三山奈家母所患尚未平复若欲遽离左右寸心憧憧不能自遣伏念同堂聚处将及一年不佞既无道徳又无文章顾所日相谆切者大抵以立志为始以孝弟为基以读书体察躬行克己为要至于讲论经书性理及所改窜时文鄙诚硁硁谆复不厌吾党有相信从者即不必朝夕相亲亦可以自励矣不佞所望者非徒得巍科膺显秩而已也凡我同人亦望其希贤圣饬廉隅循循不息以振道南之绪而已此言非迂也以此言为迂者皆无志庸碌之尤谅吾同学无或出此至于时文乃拜献先资秋闱在即尤宜体玩不但无负当道养育之深心亦已之出身得以不负所学处大抵以清眞雅醇为主起讲不欲其多而犯实也起比不欲其长而寛懈也防次欲其简老而明白也实疏欲写其心得而言有物也收结用整欲其精严也用散则欲其古宕也至于后塲主司所以觇人学识平曰读古所得异日施行正见于此务须竭一日夜之力不可以苟简速出为主不佞虽在漳浦此心无一刻不在鼇峰同堂所深信谅者倘邀天之眷家母忽尔平复七月杪尚欲倍道而来以覩观光之乐且再敦勉畅叙何快如之已具贱函达之中丞公附此奉复不宣
　　寄宁化五峰诸生
　　贵业师贯一相聚都门屡称诸贤志道之心甚鋭深为喜慰是日重阳正当休沐持诸贤请业之书相示不佞见之喜而不寐也年富力强何事不可为只直捷要学圣人夫求为博雅则限于资荣显富厚则限于命惟直捷要学圣人可以操之自我眼前立大志向定大规模随所读之书身体心验随所行之事迁善改过开其学识使益宏裕养其徳器使益坚定焉斯已矣荩之来书谓澄本清源惟在义利一闗此最得之义即天理利即人欲当认得透彻断得斩截如写书来京所言学业有一毫不本中心发出或拾前人成语要使见者称为有志此便是浮外为人之心即利心也思大来书称近日体认吾未见刚者一章与整齐严肃四字觉更切甚是朱子谓徒得一二谨厚之人未必能自振拔而有为故圣人止思得一刚者葢气质刚勇始足任道但戒浮气矜气耳眼前非必便能事事合中尚须细加涵养然软靡无气骨人必不能有为也程子论学之功莫要于主敬曰主一之谓敬无适之谓一又曰只整齐严肃则心便一一则自无非僻之干然此际加功最难过于矜持则苦而难久稍寛缓又便怠弛惟立志既坚躬行又力用谢氏心常惺惺之法常自提撕敛束自然坐立不至放佚心体不至昏怠以此穷理心极清明以此克己气极勇决更日加涵养自然徳成而学就所谓彻始彻终工夫也又谓时文恐荒正业欲暂去之夫时文亦代圣贤以立言者只要心得而写以时文之体势耳心有实得则文字自有精采科名在其中矣程子谓科举不患妨功惟患夺志此言尽之至文公家礼最切日用未有学道之人而不行礼者此时得行即行不可有待也且化民成俗莫大于此思源向道自比北溪却谁当得朱子惟取朱子北溪之书体究实践不遗余力则亦朱子北溪矣况家有贤父兄庭训之下益加刻励使父子继美与宋代胡文定蔡西山二家比隆是所深望也与之来书谓取诚意章黙防愈觉警切此欺慊之介体察入细则毛髪竦然愿更防励居业録体勘极有益敬齐只一布衣唯能立志居敬苦学程朱故能庙祀百世观其辨别何等精严用功何等坚苦身有与浮慕者不但鬼神不可欺天下后世更不可欺也学山谓朱子全书阅毕欲读近思録全书中有无限道理体用俱备近思録则领要存焉总在读时句句切已行事时刻刻对照耳昔在宋代吾闽名儒甲天下多在延建今日临汀风土人情最近古贵业师倡之于前诸贤互相讲励如上滩之船不上不止则道南之盛复见于今矣不得面畅属望之深忘其鄙谫然皆肝膈之要不宣
　　与雷贯一
　　两载都门相晨夕也以令祖母年高急于趋省不敢欵畱归后忽忽如有所失不佞有疑莫析儿辈不得聆诲言能无系念不佞自数年来曾友天下士要如贤友之纯心笃志以第一等人为可学而至讲明践履不少懈者有几人哉学者患于无志有志矣又苦不能笃实笃实矣又苦不能晓事以陈北溪之贤受业漳州与闻至道越十年往见朱子于竹林精舍犹谓其尚少下学之功勉之曰当学曾子之所谓贯勿遽求曾子之所谓一当学顔子之博约勿遽求顔子之卓尔北溪自此精进有加葢笃实之难也以司马温公之学识一代宁有几人明道犹谓君实不晓事使明道得大用于世其明通公溥比之温公自是不侔然温公尚未足当晓事之称由是言之学之进境岂有涯哉贤友年方三十有三朝之巨公见者无不崇奬庶所谓笃实而晓事者然以北溪司马二公律之有不爽然若失乎又何加焉仍在精义集义二者交朂而不息焉耳五峰诸生得承指授英特不羣皆任道之器也然今之士子囿于科举牿于习尚久矣乡人知所不屑矣必勉之使为天下所不可少之人匪徒为天下所不可少之人又当为一代所不可少之人匪徒为一代所不可少之人又当为千百代所不可少之人志鋭守坚捐其所甚利而追其所必至自然日进于高明臻于光大夫鼓其趋而指其程途师友之事也余则在学者之自勉而已有己未克谁则知之半途而废谁能禁之不佞望之深幸为我朂励之不佞粗疎寡陋然此心实未尝一刻少懈贤友尝朂我以静时加功靡日不体斯言庶后日相见时稍进故吾也不宣
　　答王槐青太守
　　辱书知贤友刻苦励志上下咸有声称虽曰苦节不可贞然歴观古今名人志士未有舎澹泊宁静而可以致逺者况贤友甫成进士即膺太守
　　新命倍加惕勉亦所以去咎戾严始志之一端也太守之职虽不若州县亲民朝行而夕及然所治者广大都以察属安民为最要属令有贪惏苛刻者则劾之有庸昏怠玩者则劾之所属有蠧胥悍役讼棍及大奸慝则锄而去之至于事故错误则原之有心实无他而才能可用者则爱惜保防之非徒为爱才起见实为百姓植福也为政一年民信之益加蚤作夜思以一精意与万物相终始嘉绩所孚宁有既乎古之化民成俗者必以教化为急务毎观自昔名贤所涖流风犹堪数世贤友学有本原者也兴徳敎明礼法择秀者于学数亲至与之讲论自绅士以至里民有敦门内行者或礼请以明敬或表宅以示优人材辈出风俗醇厚恒必由之此皆俗吏所指为迂逺阔疎者然所望于贤友正在此而不在彼也家礼辑要一书乃不佞与敝乡绅士合订通行者质之有道而后付梓秉礼者试阅之或亦可推以为楚俗之一助乎
　　壬子九月寄示长儿
　　汝扶汝母柩至家必丙辰公车始得侍吾左右当时时哀痛刻励勿使吾忧汝无成且忧咎戾日滋所示粘壁间朝夕警省
　　汝当时思汝母病笃两月余常呼汝不得一见汝至京汝母汝弟汝妹不知何往时念及此嗜欲懒怠之念自消刻励显扬之志益笃矣
　　汝见人不可言笑自若高子臯之执亲之丧也泣血三年未尝见齿朂之
　　居丧不但酒食之宴不可与即家居酒肉亦须戒汝仲弟在京至今尚不近酒肉而外寝也有生客至酒只三巡已执杯而不近唇切不可如平时畱客也
　　居丧遇亲朋嫁娶吉事汝但冩吾名帖往贺不可亲往丧葬事则酌行之
　　平日无事不出门即往来族友间亦白衣冠家礼辑要所载吾闽已通行汝毫髪不可越我以文公家礼倡吾闽三十年而敎不行于子不大可羞乎
　　在家事叔父当如父事两叔母如母凡事如已事不可推诿凡借端避嫌者皆孝友之心不挚也我在家时由亲及疎应为谋者必悉心力人亦相谅汝所见也从父弟视之如胞不时诲训或饭后或晩聚皆当有严惮敦切之意勿使坠于闲谈不义浮薄成性好美衣食为念第一是使之知重伦轻利使一生之根基牢固又须刻刻告以读书当切已身体以所言为法戒不是只敎汝为文章也家中内外之防最宜严即大石湾潭二处尤当时时照察如捧饭菜男女授受限以阈男仆不可适便自入防房捧置宜守此
　　我之从兄嫂寡居二人从弟妇寡居一人各有一女皆及笄我此间无力可分助汝在家治丧欠负未清亦甚艰然不可不勉力助之将适人时或先期字来或自行措助成我志也平居则米盐相分以澹泊有月给米石者无失
　　家中须节用为先每日食用须有限制轻用不节其害百端又切不可鄙啬为心凡义所应用不可有一毫吝心也自家用度即纸笔油盐以至微物皆宜爱惜宜用处则不然若只以求田问舍为心人品最下耻恶衣恶食志趋卑陋之甚者推之凡事皆要虚体面以夸流俗此最坏品立心行事读书作文不如人实可耻也待仆从不可刻薄然不可不严有玩法者立刻处置钱财不清亦即酌其轻重而处之
　　读书最要限程读经史性理随力自限总是毎看必返已自考古文亦随力读时文以应试晩间以余力及之
　　我与汝两叔父俱不在家汝年少毫不晓事只是闭户读书诲朂子弟不可一毫与外事但族中事有宜与知者亦勿推诿我原立有家规随家长赞成之凡事须至诚至公至谦和处之自无咎戾亦无过分处我在家时乡邻三百余家西湖本族皆劝禁赌博二十余年已成风俗汝力不能本族当与家长申明之乡邻则日与乡耆里正同劝戒自然依我前约也
　　凡行事揆之情理裁之以义切不可为人所愚宵小之辈动以利不听则胁以名欺诳于初后则云不可中止须自主张不拘何人守义要切父命当遵
　　待人须要从厚人待我不循理我以薄施之是我无以异于彼也只循我分尽我心
　　今日接汝桐乡季父来字云汝凡事好自以为通晓其实一毫不识盖家中被人欺诳顺奉故也当牢记痛改与人言语切不可有争气我见汝在京与人言説常有争气此损福损徳之一端须戒
　　晩间方防灯时先生为小子説小学数条汝与从叔父诸羣从同在坐要义各为提撕小子传集不可缺一将来子弟重伦轻利不染习尚庶可不坠家风且或可成人物
　　凡事只可罪已不可尤人薛文清云不忮不求何用不臧是守身常法不可不三思
　　吾家子弟最宜常朂以立大规模具大识见不可沾沾焉贪目前安卑近朱子云天下事坏于懒与私最切今之弊懒则不肯勤励学殖荒而志气亦坠私则自至亲间尚分畛域有私心尚望其有器识有所建立哉村俗秀才株守时文一册止望得第梦梦一生与时循环全不计及异日设施若何结局若何者此鄙陋之尤最所当戒即学古而止以为作文章用讲学而不能躬行亦甚可耻也我老矣诸子弟有能副吾望者此心何日忘之
　　二希堂文集巻八
　　钦定四库全书
　　二希堂文集巻九
　　礼部侍郎蔡世远撰
　　刑部右侍郎泾阳王公神道碑
　　雍正七年十二月甲申刑部右侍郎王公卒于位天子加恩赐恤葬祭
　　谕礼部具典礼以闻越明年二月其孤穆将归葬以状请于余曰愿有以铭其隧道之碑余与公为同年友知公生平讲道服义立朝涖官爱国抚众诸大节有古大臣风其何敢辞按公姓王氏讳承烈字逊功陜西泾阳人曾祖讳徴由进士授广平府推官魏阉搆黄山狱抗争之全活数百人擢山东按察使司佥事落职家居闯贼陷闗中檄召缙绅称疾笃不赴甲申之变七日不食死祖讳永春邑诸生闯贼之变代佥事公系贼所佥事公得脱父讳瑱邑诸生以任防重州郡祖考以公贵赠某官三代并崇祀乡贤祠曾祖妣某氏封恭人祖妣某氏妣某氏皆赠恭人公天性髙迈幼嗜学庄诵如成人年十九补博士弟子员旋食饩防诗赋古文敦内行孝养无方家极贫授徒供甘旨嵗饥未尝缺居鎭城与乡人按保甲法稽察巡守编善俗歌谣令守城行夜者讲诵乡人化之肆力五经陈箧伏读由心得发为文章乙酉以五经领解己丑成进士改翰林院庶吉士丁内外艰丧葬悉依家礼五年孺慕如一日服阕散馆授翰林院检讨今
　　上御极改河南道监察御史巡视东北城公性坦易而涖众方严峻廉隅守法度有巨宦仆戚羇贾人米价索欠则假威怒骂贾人鸣于官仆匿其戚于巨宦第中公执而寘之法辇下肃然署掌山东道时有旗人命案凶首非其人九门提督定案将抵命防审诸公莫敢异同公抗言其寃往复辨争得免凡公所为不畏强御类如此旋补吏科掌印给事中二年八月
　　召入养心殿讲大学明明德辨儒释之分甚详
　　上大喜赐性理精义古文渊鉴及珍玩数种即奉有督粮湖北之
　　命湖北漕运头舵水手皆本军雇觅沿途苦之时有请即用本军子弟者公以本军子弟不习操舟且纵水手数万人失业于江湖中为害滋大乃依保甲法编次恩威并用运丁敛戢江陵荆门蕲水等州县向有以南兑漕之例水脚运费约千金旧归粮道公准其兑而却其金黄州府属被灾公捐资设饭厰赈之旧例荆南盘查各仓陋规供应船只毎项约费三千余金公皆捐俸自备饬胥吏不得受一钱给发南折兵饷及修船行月等银悉照部平而以其余修造救生船兴复江汉书院天子闻而嘉之擢江西布政使司布政使署旧设东西通吏作奸犯科公涖任即革除勒石各州县凡遇造册事件吏胥苛驳以索厚费公令粘签册首示以攒造之法需索之弊自絶南昌新建吉安九江等郡被水公捐三千余金赈恤防城多圮捐千金倡修之又清厘白鹿洞学田俾诸生膏火之资不絶时布中丞性苛急待吏民如束湿薪公委曲调防劲正不苟大拂中丞意公曰吾一日为藩司一日行吾心所安肯阿上官以上负圣明下负百姓耶人咸为公危之
　　上察其忠以都察院左副都御史召公进见即具劄直陈
　　上召中丞置对中丞语塞遂落职授公工部右侍郎江右数十万生灵咸顶祝曰
　　天子圣明公有仁者之勇伟哉公自工部调刑部右侍郎时方苦疟感
　　上知遇力疾办事至秋遂卧牀褥冬十二月卒春秋六十有四公自少勤学博涉羣书年四十兄事丰川王先生讲明心性修已治人之学以第一等人为可学而至丰川先生讳心敬陜西名儒也既成进士出安溪李文贞公门益研究宋儒书身体心验不在空言所着日省録切已内考力行可畏毛诗解尚书解皆有心得病卧时犹手自改正公尝语余曰吾自年四十庶几无一事不可对人言者歴官二十余年清节惠心防恭不懈偶有赢余即用以惠民济众脩废兴学不为生计没之日身几无以为敛尝谓其子曰我以清白二字遗汝足矣初登九列士大夫想望其丰采施为公益奋励思上报圣明竟以纒绵疟病未得展其志毎与亲知子弟言及未尝不涙涔涔下也呜呼观公之忠诚终始勿替可谓不负所学者矣原配左氏继娶李氏俱赠恭人皆先公卒又娶裴氏封宜人子男一穆癸卯举人内阁中书舍人孝谨能世其家学女三长适太学生李思孝次适选经歴萧侯次幼孙女一公之歴官行事相国高安朱公既为之志以纳之幽余所以铭公者亦将以传公于后也铭曰王氏髙节世有贤哲隂徳之光其祥长发我公继之孝徳作基董帷发愤择友亲师年既四十渊修益密约已以正居官以律
　　天子达聪进秩登庸其艰其瘁一其初终台垣数载寝奸宥罪吏以从风民以乐恺两湖之间水运盘环公施大徳堕涙岘山江藩嗣
　　命以煦以泳棘棘不阿强权莫竞载道歌赓惟
　　天子明既毗邦宪若工司刑公曰呜呼身非我有我疾不瘳
　　帝恩有负竟不少畱遂终于位迹公生平忠诚不二有耀其学有昭其继刻石垂休以质来裔
　　丽水令王君思庵墓表
　　雍正五年
　　天子下荐举之诏内官自郎中以上外官自知府以上各举所知一人余时备员内阁学士将以王君应诏其同县雷贯一为我言君年已七十衰老不能任事以是中止盖余素知君令丽水有循声居乡为贤荐绅亦得之贯一所述也越四年而君卒贯一为状其生平求余表其墓余固知王君者其何可辞君闽之宁化人讳汝楫字若济号思庵六嵗丧母八嵗丧父依兄嫂抚育少聪颖孤苦励学十嵗应童子试有神童之目癸亥列诸生登甲子榜第二人嵗庚辰谒选得浙之丽水邑经藩变凋弊特甚君煦育如慈母邑之人无不谅其爱之诚而无有利心也凡所兴除悉如所欲嵗旱报荒太守止之曰子不顾考成耶曰宁累考成愿全民命藩差有借催粮名频数索夫而吞其价者一不如意即倚势咆哮君谕曰邑遭亢旱令忧心如焚今两月间索夫至九十余名民何以堪公务稍暇令当自来肩舆耳差乃骇而宵遁金华兵米不敷上官檄以丽水溢米四百五十石运接永康君计程二百余里须夫二千二百五十人囊四千五百民不能供致书币永令佟君具道丽水贫瘠状求以银折米许之是役也君捐已俸以足额民莫知也邑土旷人稀十三都十四都荒残尤甚时报新垦者嵗入计七十余两君请以抵两都额赋民得苏息嵗免奏销帖费四百两编审杂费亦如之徴粮减旧耗三之一焉邑当孔道夫船常规悉屏却防得尅减者杖惩之立石永禁往来利之凡可以便民惩奸者勇为之壬午春同太守入杭州太守引入内榻出四人相见私谓曰闱中幸加赏识君峻拒之归至署中言其事咸曰何不阳顺阴违君曰我作朝廷官非作太守官也奈何诡道面欺然竟以此得罪用不察盗报罢邑人作攀辕图以赠送数十里挥泪而返君居官寛和平恕而律已方严事上官极恭遇公事则棘棘不阿故上官面誉而隂汨之既罢归老屋数间不增一椽敦脩学古为乡人式未尝以私干人至事闗民生休戚侃侃直陈或阴为条具当事重其品恒见采纳雍正九年卒春秋七十有四子男三长道光为诸生博学能文先君卒余皆向学余尝谓士生斯世小得志则为亲民之官以自行其政敎力所能及者无不悉焉不得为时用则饬伦纪正学术以倡家乡力所能及者无不悉焉君得兼有之其可谓有立于世矣
　　赠奉直大夫玉林徐君墓表
　　雍正五年嵗丁未福建总督高公巡抚常公合辞奏曰维僊游太学生徐万宝敦脩累善嵗饥赈米八千余石殁于积劳尚义可风请建坊立祠
　　上下其议礼部
　　特给帑金建坊有司防造牌位入祠致祭
　　钦定善劳可嘉扁额防一子入监读书越庚戌十有一月将葬徐君于月山之阳漳浦蔡世逺表其墓曰呜呼讲学而不行善犹弗讲也行善而力有不逮则行之不广力大矣而心有未尽则行之犹不力行之广且力矣又或闻其风而不亲见其行事知其行事而不识其人则亦不能熟悉其生平之大节细行若徐君者所谓行之广且力亲见其所行之善迹且曾游吾门熟悉其生平之纯孝至弟乐善好施舍上为
　　圣天子之褒嘉下为邑里之颂祷固宜咨嗟爱慕扬阐撰述而不能置也君字祖宁别号玉林赠奉直大夫派出唐状元寅迨裔孙博士日将徙居僊游遂为僊游人代有传人父南赠奉政大夫祀乡贤母李氏赠宜人奉政公有子四人曰万安封奉政大夫曰望斗太学生需次县丞曰万巻由训导署理鹾务皆有贤徳君其季子也自幼有至性年十四母夫人病笃隂割胸肉和粥以进后家稍丰痛母不及养思及即泣下事奉政公孺慕备至毎奉金钱听施予以乐父志病剧吁天减寿得瘳没后出告反面如生时値祭期虽出必反思其所嗜备物致敬父执贫者或养以终身或周其子孙曰父毋所爱敬也事兄如事父爱从子如已子伯兄长子谟官户部郎中移书与之曰汝但清脩励志京邸日用吾为汝谋无阙也诸子弟咸防以读书修已就外傅者日夕必询其所学千指共爨和乐雍雍别嫌明防内外秩秩子妇无私货积焉交友以正终身不渝遭横逆则恬然曰吾不能化之何忍怒之其爱敬所积暨于家门戚友者类如此君又尝自言吾为天地之身父毋之子胞与吾分也脩圣庙建尊经阁紫阳祠糜白金二千三百有竒脩七桥在僊游者曰东渡曰石马曰广曰南门糜千三百有竒在莆田者曰秋卢曰濑溪糜二千五百有竒施棺者二十余年嵗糜二百有竒施衣者二年施药者十余年其于读书人尤礼爱惓惓雍正三年嵗饥君偕里正稽贫户以丁口为差分粟二千余石饿者多四月煑粥六月乃止捐米三千余石莆之南日山寄絶岛饥尤甚亲往捐米数百石丙午嵗又饥五月煑粥六月乃止捐米四千余石两嵗捐米八千余石其法日定竒偶别男女籖分先后区老幼又虑日久贫人弛业计日尽给戚友则遣送其家贫者倍餽之竟以积劳成疾逾三月而终时雍正四年九月二十一日也春秋五十卒之前一月遗嘱千余言戒诸子弟以力学敦行尊师取友勿信奉佛氏作无益费抽家资三之一为义田曰范文正公以惠一族吾以惠家乡继我未了之志也郡人无老少闻讣哭失声走拜奠者踵相属忆自康熈丙申君曾执贽吾门顾以勤家施善不得久从学业余谓君之积行累劳胜于朝夕占毕多矣君立爱立敬不敢恶慢于人每行一善曰父志也立一功曰兄命也昆弟一心若敷菑之又疆畎之若垣墉之又塈茨之家无宿财天亦随其愿欲俾不啬于用余又以是叹天人之感应甚神而善道之果可行也世有封已而薄亲故劳瘁鄙啬厚积以贻子孙使其子若孙谚诞荡佚坠若燎毛即幸而守财不失多赀损志录录没没孰与君之躬仁蹈义以庆贻子孙身动
　　九重之知庙食百世哉此皆由
　　圣天子仁育义正风动四表故我闽以邹鲁余风首先兴起虽不及得位居官宏敷濊泽而其厚德深仁发于心腹肾肠浃于闽山海峤者眞可以千百世矣娶林氏仁淑能内助封宜人子三锦庠生从吾游好学笃行能恢前业
　　恩赐入监读书需次知州湖勤学早世临太学生需次州同观君之昆仲子姓惠恺肃雍徐氏之兴葢未艾也
　　卢孝子墓表
　　浙之东有卢孝子焉讳必陞字寀臣号玊茗世居姚江后迁山阴祖讳极生子五人长讳芳字南江孝子之本生父也次讳茂字怀江无子以孝子嗣焉孝子始生时祖母张太君病甚本生母朱孺人祷天自代是夕梦神益算并赐尔孙及觉而生孝子少时知孝敬有异敏尝从学舍归怀江公以新学生属对即应声曰古君子怀江公大竒之九嵗南江公病思得蟛蜞炙孝子潜携一筐采沙口为风潮所没得渔者救以竹筏筐终不释手而蟛蜞满贮甲申之难流贼未殄怀江公负侠气常仗劔独行不知所往孝子闻即奔觅诸暨山中昼循林箐隠夜则﨑岖匍伏而行失道投僻路伏尸枕藉惊跣疾奔两足为沙石所囓血缕缕渍地行迹皆赤遇一山僧怜之挟与俱遇虎匿高树大呼山神救我虎竟去阅数月得奉父以归壬子土冦窃发怀江公陷贼营孝子匍匐探其穴赎以金不应绕岸哭三昼夜不絶声贼感动为引至父前时贼首毛袁二人欲得怀江公降胁以刃不从斩所俘者以示又不从贼怒拔刀环向刃欲下数次孝子冐刃叩头流血大呼丐命忽狂风四起大雨如注舟几覆凶党震骇乃得释时贼中有倪姓者闻而叹曰眞孝子也乗间逸之孝子既奉父生还逆知贼之必追己也即遣人驰报张太君尽室以行明旦贼果追之不及遂至九墩大索纵火而去怀江公既被重伤病日臻孝子亦改面失音恐贻父忧虽呕血弗以告日夜侍卧侧以两手摹患处怀江公叹曰人摹我痛痛在我身汝摹我痛痛如在汝身其诚孝所感类如此先是孝子为继时怀江公有女忌分其赀百计倾之孝子处之泰然至是奉徐孺人命往云间舟过石门盗击之垂死盗曰尔死母我讐我奉某命来也孝子佯死盗缚而投之水中遇富阳支姓者救之得免人或劝之讼于官孝子泣曰吾自出继以来防吾母恩育十有余年且母止此一女故不忍以女故伤母心上书徐孺人前自谢不谨被盗不及其他徐孺人亟召之归母子相孝爱如初以康熈丙戌七月卒年七十有四配李氏以孝贤闻子四贤需次州同发国学生坚浙江开化训导叡山西平阳府经歴孙男几人雍正二年浙江巡抚李公请旌于朝礼部上其议
　　诏发帑金建坊入忠孝祠葬之日侍讲呉门习君既志而铭之漳浦蔡世逺表于其墓曰古之论仁孝者必歴之造次顚沛患难死生之交而纯挚乃见西铭言仁孝之书也因舜而及申生伯竒推之至于无所逃而后仁体孝心胶结呈露孝子覔父于﨑岖险阻丛山密箐之中入贼巢脱父于锋刄鼎镬之下出万死一生不顾可谓难矣迨嗣父已没女忌其分赀使贼之中道得不死嗣母徐氏未必深责女也乃能致孝始终纤微无介其至性有大过人者哉
　　詹兼山先生墓表
　　詹先生讳明章字莪士号兼山漳州海澄人康熈五十九年四月享年九十有三以卒越明年卜葬于某山之阳漳浦蔡世逺表于其墓曰呜呼先生儒而隠者也先生以胜国遗民隠居不出力学著书至老不倦世逺未识先生时先君子尝语世逺曰吾漳有詹兼山先生者在都门时尝为我言河洛之学甚粹其人葢隠君子也世逺心识之嵗丁亥仪封张公抚闽建鼇峰书院世逺幸随先君子后与讲席之末张公廉知先生名问及世逺对曰是家君子之所敬畏也先生应聘修书周张朱子之编多所手定因得朝夕聚处世逺少先生五十三嵗先生以通家子畜余未尝不谆谆训诲也世逺后官京师适栢乡魏君守漳郡因往告之曰詹兼山先生者隠君子也年八十余笃行著书手不释巻批着易义及河洛解等书皆已刋行君其加礼焉以为都人士率先魏君至遂式其庐属以参订其先相国所辑四书朱子全义用进
　　乙览大称
　　上意政府安溪李公太仓王公各上折嘉叹先生虽不出而学大行名益重魏君为筑景云楼月出粟肉以优之乙未嵗相国安溪公假归将礼聘之以老病辞然公尝言之制府满公曰吾闽有詹兼山先生者隠君子也魏君观察江南又取先生所着先天图卦説缮写以书属满公进呈满公未及行而先生捐馆舍矣呜呼故老湮没典型不作有心同悲况世逺于先生得附世交之末亲承其言论风防者哉忆前嵗戊戌漳遭大风雨坏室庐且半先生景云楼亦倾世逺自漳浦往见先生僦居斗室中日不再食诸孙多有饥色先生萧然自得也世逺赠以酒肉先生笑纳之且使告龙溪令君曰大风雨坏室庐且半君与郡侯出金赈贫顾安可使詹先生困饥饿哉令君躬自往见赠以金当事及亲知敛金为兴景云楼呜呼先生眞隠君子也方其初年或隠于江右或隠于都门或隠于幕下轻先生者不过以为无用老儒生耳孰知其坚节苦学至死不厌不可磨灭呜呼世学不讲长大杰出者耳擩目染安其故业后生小子又多厌闻宋儒之书以为迂而不切于用世逺自友敎鼇峰以来方率七闽人士大声疾呼而同志无多数人方借先生以为标的孰知其竟不憗遗也呜呼以先生之养之学年九十余勤勤恳恳惜及寸阴况如世逺又可轻自怠废哉用表其阡昭隠德也
　　翰林院检讨举孝廉方正文山董公墓志铭
　　雍正七年二月四日吾师翰林院检讨举孝防方正特子终养文山董公卒于籍其孤兆瀛以状来曰今年将卜窀穸敢请志诸幽按公讳玘字玊崖号文山先本王姓为江南凤阳府定逺县人明洪武初有讳者从沐黔宁开滇以功封武畧将军世职正千户遂为云南某县人数传至讳琪者赘于董因继董氏嗣又四传至公大父讳志补博士弟子员生赠翰林院庶吉士讳廷试实生公公生而颖异赠公及从父石公钟爱之甫四嵗尝携之游指邻家门额春字使识之更他门额辄辨从父异之授以四书再遍成诵比长益嗜学年十六补博士弟子员越两载赠公捐馆家贫两叔父幼弱昼则稍逐什一夜则就膏火于太夫人之侧机杼书声中宵不絶逾年仲父珣能治家事遂矢志下帷陈箧伏读丙子登乡荐庚辰成进士授翰林院庶吉士恭遇
　　覃恩赠父如其官母为太孺人癸未散馆
　　御试録四人公与焉授检讨入直
　　内廷屡试诗赋有
　　防褒嘉赐
　　御制诗集及渊鉴斋古文
　　简命典福建乙酉乡试号称得人是嵗以
　　国书精熟为阁臣首荐
　　命纂修
　　三朝国史
　　大清玉牒丙戌夏乞假省觐先是庚辰春公仲父珣卒戊子季父璘又卒公遂决意家居曰吾不复仕进矣甲午以例休致公恬然曰养亲吾志也性坦夷待人不设城府无矜容亦无惰气婣党间婚丧不能举者量力助之以文公家礼倡于乡力革浮靡俗为一变生平喜读书每持一巻必尽卷始休诲人曰读书须字字体贴自身不尔即成诵何益诲诱后学不倦乡邦有碍礼法者侃侃争之不随俛仰荐绅依为柱石当事咸敬礼之公之养太夫人也盘飱不过一蔬一肉而左右省视志余口体二十三年如一日今
　　上御极之初以恩例复原官总督髙公其倬巡抚杨公名时举公孝廉方正公以太夫人春秋高固请终养戊申夏太夫人寝疾公在病躬亲药物及告终一痛几絶以今春正月卜葬附身附棺公皆力疾区理二月疾遂剧竟以哀毁而卒享年五十有八着诗古文若干巻呜呼公之文章重于馆阁而受知于
　　圣祖仁皇帝公之孝行推自里党荐自开府而上达于至尊雍正三年世逺以起居注侍直
　　乾清门部议谓公以孝廉举愿终养应俟母终之后来京
　　上曰董某纯孝岂有当孝子之前而曰俟尔父母既没而来京者哉此岂人子所忍闻哉但允其请足矣以见公之至孝上孚于庙廊而
　　圣天子之以孝风示天下为无穷也世逺自巳丑官庶常明年请假省觐又明年而先君弃我服阕赴京修书竣事即归省母甫三年而母氏弃我视公二十三年之养有如天上非公诚孝所感能如是乎孔子曰舜其至孝矣五十而慕公以五十七嵗丧母犹孺慕哀毁丧葬甫毕即陨其躯呜呼非所谓至孝者乎礼曰左右就养无方服勤至死公之谓矣元配戴氏先公卒九年覃恩封孺人生子男二长兆濂早卒次兆瀛甲午科举人女二一适庠生梁圣揆一适卢山知县赵君河子峚继配张孺人生子二兆沇兆洢俱幼孙二佶倓铭曰孰使我二十三载不得登堂以请益也自滇徂闽山川阻以逖也公奉母家居胥华膴显荣而不以易也公在翰林贤声籍籍公举孝防纯孝可则
　　天子知公嘉以为式昊天不吊毌氏永隔丧葬既毕从母晨夕母曰嗟予子来亟公投诸怀有涕沾臆曾不反顾既夷既怿公有令子搆堂式克既窆于幽有耀孝德地只岳灵防兹窀穸子孙贤昌永世无斁
　　安溪县训导季父君晦府君墓志铭
　　府君讳祚熹字在朱号君晦漳浦人高祖讳大壮嘉靖举人令宁乡县曾祖讳宗禹万厯进士官刑部主事以理学范宗支倡海滨祖讳一橙举人父讳而煜庠生皆赠通奉大夫内阁学士兼礼部侍郎祖妣黄氏妣林氏皆赠夫人学士公有四子先大夫行三府君其季也幼质鲁读书逊志善入敦重不浮年三十受知学使杨大山先生拔冠一邑旋食饩由庠生至嵗贡歴十一试皆高第从游甚广性介洁和易佥曰人师也令君汪侯聘主义学雍正三年授安溪训导挟一子一孙偕往与诸生论文讲学课文必躬自作朂以敦门内行立节槩诚心所感人士化之祭圣牲馔必丰洁手自检视诸生丁艰起复者饬胥吏不得索一钱束脯随其所上诸生请业请益亲函丈惟恐不及奉委防家甲却陋例至村乡则聚父老子弟与言慈孝进髦士与言读书作文之方争迎致书馆曰我家先生至也次年得病诸生轮侍日夜旋告归绅士数百人徒步送数十里涕泣而别以雍正四年十月卒于家享年七十有七安溪绅士翰林李君光墺等列状当事欲祀之名宦累请而不己云府君天性孝友甲寅遭耿郑之变先大夫以选贡入京师阻于兵不得归府君奉双亲避乱梁山枵其腹让粥以养父母问及则佯曰儿巳食矣每从假馆归省衣袴躬自洗涤且喜且泣曰此境岂人子所多得耶事先大夫如父年六十余侍侧供使令如少时捐馆时世逺官京师越嵗始闻讣死不得趋丧及今葬又不得执绋抚穴痛无极也娶李氏庠生讳延女先卒子三长鐏亦先卒次孚逺次垂逺并庠生女二人孙男七人溎新云从皆庠生余尚幼曾孙二人铭曰邑铎有司先子曾尸弟踵兄席式守兄规士争浴德人忭得师和家处世坦坦施施诲我如子三纪不弛不在秩爵复初完美培润尔根勿耀尔枝我官四载诲言犹在遥睇丧车长吁懓忾望孙子贤疆此稽田有笃斯祜有贲壤泉万里缄铭勒之永年
　　处士雷愼庵墓志铭
　　宁化有处士雷君愼庵敦孝睦重礼法用训厥族式谷厥子若孙者也康熈丁酉嵗余主鼇峰书院其孙鋐来就学年少有志尚跬步一范于礼体察宋儒之书省克若不及余固疑其或得于祖父渊源所渐因询知君之为人君讳世守字卫天愼庵其别号也少励志读书不屑一切甲寅闽变匿迹自韬奉厥父母播越险阻志养色养无违父为仇家诬君以身代质自宁抵府治昼夜行二百里咯血数升事竟白而家以大匮亲既殁嵗时祭祀常作孺子泣曰儿在此式食庶几叔父殁于江右殡浅土诸孤藐尔惟一舅氏知其处亟逆以归与父合葬焉家居新祠宇脩谱系备祭器规范肃以和族之无后者列于牌定期以祭其荒坟不可识者甃石志之雷为宁望族戸数百科第衣冠林立君以一布衣肩族务叙族法不见龃龉相与宜之且慕向之此必非无所挟而然矣鋐之来学也君以书朂之曰濂洛闗闽正学也有倡之者汝其勉乎鋐举于乡君曰吾固甚喜然此未足以云也吾闻师友之所望于若者与乃祖券矣故鋐志道专且笃曾祖讳显福祖讳祥卿父讳德义皆不仕娶呉氏未育早卒继娶张氏子男一鸣高邑廪生醇质而善文孙男三长即鋐孙女二曾孙男一将葬鋐来京师求铭铭曰古宁之疆雷姓所宅笃叙孚恭累世为泽有构其堂孙先奋翼説心古昔承厥儒脉君有魂魄潜灵以怿身敎维则视此窀穸
　　大理寺少卿心斋陈公墓志铭
　　有学术而后有治功学术陋则治功卑出宰州县则为俗吏入为卿士则如赘疣居位愈高刺讥愈大儒者之学小用大用宰一邑与治天下无二道也吾师四明陈公以康熈丙子嵗由翰林出宰漳浦调南靖入为刑部曹晋台中洊歴大理寺少卿奉使秦中以卒其孤本醇以书来请铭世逺受知最深亦知公最深者故不敢辞公讳汝咸字莘学号心斋先世自青州徙家鄞世有闻人传十二世至怡庭公讳锡嘏字介睂有学行天下无不知有介睂先生是时浙东多学者万季野以史学名李杲堂以古文名介睂先生则以经学名由康熈乙夘解元中丙辰进士歴官编脩生四子公其次也公自少颖异通经史长侍怡庭公从黄棃州先生讲经己知其要领娴文采气岸高一世登戊午贤书辛未成进士选翰林院庶吉士改知福建漳浦县公愤俗吏一切补苴茍且之治邑多词讼胥役撄民钱如囊取公于小事令乡族调处大者用纸皂如期至剖晰如流闽俗轻生因谇语争竞食恶草悬梁服卤以破人家官役因之株及乡族公令死者亲属收敛余无所问赋役为一县大政公慨然曰吾当为漳浦立百世之利旧时族有户长地丁借以征纳强弱有先后之弊黠者缘为奸公定三百亩为一户令民各具亲供计实产自立征户粮多者为户长以次轮催丁亦如之催科不扰而国赋蚤完又念乡邑民居保分有大小则奸匪易匿公务有不均之叹定二百家为一保画一平均至今赖之延文醇行洁者为义学师月朔望课古今文诗赋榜其髙下初三十八日萃一邑之秀于明伦堂讲五经性理择诸生轮讲亲为剖要难嵗丁亥仪封张孝先先生抚闽开鼇峰书院延九郡名宿修书讲学邑士被选者九人仪封公毎嘉叹曰漳浦多士令君之功也公又嫉邪敎之害正拒天主敎不使入境俗有所谓无为敎者籍敎堂四所改为育婴堂肄业舍亲毁城东淫祀像鞭之以解众惑嵗戊子制抚以南靖难治调公南靖浦人扶老携幼数千人泣送数十里公挥涕遣之治靖一年内擢刑部福建清吏司主事逐舞文吏晋广西道监察御史巡视西城惩左道捕奸匪威明大着上书陈台湾事宜谓台湾土广滋奸往台人民宜加盘核各县不得轻给一照凤山诸罗两县宜归本治不得聚郡城换台兵丁宜严顶冒杜日久骄横之渐又疏陈沿海歹船非挂号稽察所能断絶商船利走外洋无礁屿便昼夜兼行风利帆驶难拦劫若从沿边迂回挂号贼遂得截劫于必经之地至巡哨之船当以南北风信为准不得泛行分汛又陈弭盗之防
　　上览疏嘉纳至今环海商民毎食必念曰省我挂号一节陈公力也五十一年冬海贼陈尚义遣周锦赴兵部投就抚状公在浦时知此贼系海中之魁因折荐孝防阮君蔡文等同往抚至尽山花岛得之并招余党百余人而海波靖以总宪赵公申乔荐晋通政司叅议奉命赏赉湖广緑旗兵丁事竣由鸿胪寺卿迁大理寺少卿防陜甘荒歉
　　上命同工部侍郎常公查勘行至干州见途有殍抱疾日驰百里至平凉出所贮仓谷及鎭原仓米如饥民口数给之六月二十五日晨兴呼衣被体瞑目而逝是时上方注意公公感知遇凡所经歴留心察访其使于楚则以楚扰于苗深入三箐坌口等处穷苗窟形势相施州卫天楼山要地溯当日陆梁情状及至秦下车亲询疾苦于耕种畜牧地留心劄记将以图久安长治之策归报吾
　　君而无负所学也未竟厥用享年五十七以死勤事天下闻而悲之公之学从刘念台人谱入未尝榜以道学之名而修己行政有本末戊子冬世逺侍先君子主敎鼇峰书院公贻以书曰为学要在力行求实用若论派别则漳浦如髙东溪陈剰夫周翠渠黄石斋亦各有宗防也世逺心识之孝友纯笃毎念母杨太夫人中年早逝兄弟多夭伤言及辄呜咽流涕待从兄弟如手足培植俾各成立歴世祭产俭薄廓而增之好贤奬善勤恳如不及遇缓急悉心力谋之人见其乐善好施不知其宦橐萧然至今尚未能营一椽也公令漳浦时世逺年方十五试童子队未几补诸生公课时艺古文皆第一以国士遇我序我诗文而刋之己丑余官翰林公以次年入补刑曹相聚都门重请旧业世逺随以省觐假归公竟使秦以卒与邑人哭于月湖书院月湖者公去任时所搆也今置有祭田邑人士奉公如生云公初任漳浦
　　勅授文林郎五十二年
　　诰授中宪大夫娶张氏有贤行先公亡累赠恭人子一曰本醇邑庠生
　　恩荫入监读书博雅敦脩能世父学孙男三人长雍熙次雍纶雍缙孙女一人将以某月某日卜葬于某山之阳铭曰刀笔筐箧吏之骀养交持禄非卿材我公家学播九垓烹鲜持斧有余恢未竟厥用心之摧魂归魄藏天所培
　　族子载园墓志铭
　　余族子赠奉直大夫讳维坤字星六别号载园生则五世同居没则遗命建立义田余所亟欲表之以风世者也将以某月某日葬于某山孤廷鎭来京师求铭铭非余而谁吾族自先世忠惠公住居莆阳分派于泉之晋江累传至赠文林郎起鹭公生四子长讳琳字伯瑜次讳柟为顺德令次讳彬文次讳防皆食饩于庠伯瑜公早逝卒于粤子讳世焕实生星六时海氛未靖家零落星六方垂髫奋然曰奈何使吾父困于贫遂弃举子业为居竒计后将有北行道经建宁之浦城民醇朴地肥美居上流势心悦之遂徙焉故今为浦城人当甲寅之变人皆窜析星六外思戢祸内作生计迎其父母及二弟以居次第谋婚娶不私财贿躬俭约以先之家政听于二人兄弟且湛嵗壬戌仲弟之妇生男六月而终星六告宜人余氏曰侄犹子也若母见背呱呱之孤何托舎我女哺之可也宜人唯诺即今之登贤书廷镳是也方伯瑜公柩之停于粤也诸昆弟谋即粤地葬之星六洒涕曰我闽人也身在此忍使祖父寄他乡费我独肩之亲至粤载柩归将至前一夕林太宜人梦曰吾汝祖伯瑜公也今至矣已而果然识者以为诚孝所感云伯瑜公之子五人仲叔早世遗孤俱幼星六为之置产谋婚延师诲爱如己子嵗糜金数百无难色族之居于泉者嵗加存问养孤赡贫无怠子于星六为族父相去数百里庚寅自翰林乞假南归停车二旬见五世同居心重其为人値嫂氏太宜人八袠之辰随子弟行拜堂上为文以侑觞癸卯奉
　　召入京而星六以是年没矣享年七十遗命建祠堂以妥先人祠之东设家塾课子弟建义田嵗入五百二十石规条明备可贻久逺子廷鎭等承父志行之噫是可传矣以子贵赠奉直大夫娶余氏敕赠太宜人子二人长廷鎭以知州需次次廷锦太学生兄弟俱敦谨以孝友闻孙三人孙女二人铭曰孰使之迁孝养两竭孰驱其贫自天佑吉建祠立田名嫓前贤卜兆于兹以归其眞以昌其后人
　　舒母刘太君墓志铭
　　太君姓刘氏江西进贤名门女性庄静年十四归同邑舒封君封君气魄豪迈不治家人产太君黾勉有无终身如一日事舅姑尽孝舅耄年无齿力太君割左右袵作屦换酒肉为肉粉以进化坚靱为柔脆曲随所欲舅每感念之曰孝哉刘氏妇封君嫡出也庶出弟二人嫡庶间防有不合太君调防委曲欢好无间抚二幼叔有恩礼后皆婚娶成人成封君为孝弟者太君力也仲氏夫妇早亡季氏亦丧偶太君抚其孤如己子并化熊氏妇能字爱前子熊氏妇季氏继室也平生备歴艰厄尝叠遇荒嵗家不举火追呼猝至封君就系株及家属诸子出野间采蕨掇草根树皮为充腹计吏呌号急太君在危楼惊坠几陨督诸子先后代拘长子以艰危防目仲叔亦因以不永年太君每念家门不造艰瘁忧虞朂诸子以绩学立品择交亲正人纺绩以供脩脯薪水需尝谓之曰为人当学孔孟为官当学乃祖文节公文节公者先朝正徳时及第第一人讳芬者也文章气节为一代名臣云一日谓其季子香曰诞汝前夕梦宅后大水浪涌数层一鲤鱼投怀惊寤明日产汝汝勉之吾望汝为伟人不在尊官香今以诸生拔萃游京师出令江南之靖江县有廉能声繄太君敎也太君卒于某年月日春秋六十有七子男六人女几人孙几人以某年月日将葬于某山香自其治所以状请铭香在京师与余交余叹其志节不凡又嘉贤母之可风世也因志而铭之曰妇妻与母道分为三总之则一孝义是耽婉娩太君志养劬辛嬉其志意解其纠纷何以诲子玉汝忧戚匪驰禄利曰惟文节公是式子砥厥脩惟母之绩惟母之绩孙子其绳如贮斯冰如椟斯珵有宏其声有伟其成勒此幽墟以兆允升
　　先考武湖府君行状
　　呜呼不孝【世逺】等今为无怙之人矣欲状先君之生平以传于世荒迷不能执笔又大惧湮先人之德以重不孝爰是洒泪以书先君讳璧字君宏别号武湖漳浦人学者称为武湖先生始祖蒙斋先生讳元鼎以理学为有宋开先自是代有传人高祖讳大壮登嘉靖己酉乡荐任宁乡县有惠政曾祖讳宗禹万厯辛丑进士官刑部郎学为儒宗道南原委有传祖讳一橙万厯丙午举人两赠文林郎子三人长讳而烜次而烷先后登顺治壬辰戊戌进士季讳而煜郡庠生以清德重望着于乡为乡祭酒妣林氏及第尚书林公士章之从孙女先君其第三子也先君生有异质九嵗善属文年二十二补博士弟子员二十五选于庠贡入成均先王父虽为贵介子弟而家素屡空先君苦志读书饘粥几不能充癸丑入京时昆山相国方为司成先君两试第一名重都门人争知之或劝以官先君南望晨昏澹如也因耿逆之变在京师五年不能归丁巳夏返里门先王父时避乱居梁山之麓先君授徒资养承欢无阙先君于经史子集多所博览而四书讲解及制义一途研究尤精大全防存浅达诸书若近代诸先正讲义先君讲贯既熟抄定成书可为后学津梁其敎人也不费辞説而于圣贤之奥义文章之窽綮纎微毕达曰吾既叅诸説涵泳白文以出之自不能多也贫而来学者敎之无所吝倡正学而主文风者垂三十年虽屡困塲屋而淡于得名四壁萧然而廉于取利返里门以来声价日重未尝通谒一官府嵗丙子太史陈莘学先生涖浦廉知先君名欲邀之见不可越乙酉陈公挟诸友游清泉寺始造庐一见家居近清泉故也丙戌例授罗源敎谕呉兴沈心斋先生以书来曰比闻先生秉铎罗源苏湖安定之学再见于今矣盖先生尝督学吾闽夙知先君名而未曾一见者近代视敎职为小官徒应文具先君慨然曰天下之治乱在人才人才之盛衰由学校学校之责任在官司吾其可茍焉己乎敎士以器识为先时年六十矣亲为讲论而评隲其文之髙下诸生服敎畏义至有不平处则义形于色为士气主盟时令君为同姓讳彬者由翰林外改有文学与先君结兄弟之欢而互商其佐理政敎所孚人称二蔡焉迨乞休归浦之后为祠以祀广文之有生祠自先君始先君在罗时萧然寒暑独以一子二仆自随丁祭品物亲自检备分所得为者毅然为之如报丁艰一节先君以为此乃人子伤心泣血之时而胥吏因以为利谁无人心者遂除陋规后署敎职于官连江二邑率此行之丁亥六月仪封张先生以中州巨儒巡抚八闽倡明絶学敎育人材开鼇峰共学两书院延致先君使主其事凡四方绅士闳博俊乂良逸者咸萃于斯共相切劘脩理学经济诸书今所订周程张朱等书六十种行世是也先君素善病年未五十须眉皓白仪封公特令总其大纲至于刋校诸事命世逺与诸同人主之尝注解朱子学的仪封公举以为式曰第依蔡先生样其信服类如此仪封公抚闽三年先后考绩两次未尝荐举一人独于先君欲以行谊闻于朝时藩臬金宋二公同心赞之章欲上先君苦辞曰衰老不能
　　陛见且朔风严寒体弱不胜也世逺亦以为言事乃止己丑世逺成进士改翰林院庶吉士先君乞归仪封公苦留之事多咨而后行先君性简直介洁凡有裨于政事者知无不言未尝一语及私仪封公知其贫欲有所赠先开其端先君辄自言曰家口少无内顾此间月给足用也终仪封公之任不敢有加于先君恐伤其防也无何仪封公移任江苏先君适以先数日归浦以书来曰书院事宜尚烦先生鎭定勿使三载苦心一旦就荒也先君亟就道往三山整顿如初虽未敢希紫阳文敬之主白鹿洞故事然以人才萃处之地品定其文字而不启争端规箴其短长而不生怨怒伪者献其诚慢者致其恭先君尝自言曰吾一生惟无私可以取信于人呜呼不其然乎去年秋【世逺】以省觐乞假南归其冬始同先君回浦禄养无几荣封未及猝有今日呜呼痛哉先君至性孝友授徒三十年未尝营一田产惟勉力以养二人先王父年八十二事之始终如一丧葬以礼兄弟四人终身未尝偶尔拂意伯父当有他事盛怒时见先君辄怡然叔父奉先君如严师亲之如慈父仲父先卒十九年先君抚遗孤如己子为婚娶成人呜呼父子兄弟之间如先君者可以风也先君敎人大都在笃伦理严义利曰本此而行之古人不难至论学以躬行为本不以空谈性命为高读书要归于根柢深厚返求诸身而自得之不以词章自炫卒之学问既充精微洞彻每下笔度越时流初任学博时例赴抚署应试中丞长山李公大奇之曰儒者之文也置第一以异等荐学使介庵杨公呼为宿老不敢以属官礼待身不博一第而及门屡登巍科性少作诗古文而门弟子以诗文著者指不胜屈未尝着语録成书而言行多可法少为严词正色以拒人或时间以清谈而及门子侄有不是者惶愧无地自乡党族戚以及四方之君子当道之贤大夫人人服其徳量而乐道其髙风陈莘学先生拟为黄叔度巡抚张公督学杨公称为胡安定同郡詹峩士先生比以李元礼郭林宗评论不一其必有以定先君矣疾革之时精神不异【世逺】等问欲有言曰嗣后茍有余禄祭田确宜从厚又曰重钱财而轻兄弟我知汝无是也用财有道耳又曰人子所以显扬其亲者孝经志之不徒在爵秩之崇高也时诸妇皆在牀前各呼而告之曰汝等入吾门和好无间言我知之人亦称汝但恐将来生子长大不免自分藩篱以致乖隔娣姒犹兄弟也汝等戒之又勉诸从兄辈以友爱语极谆切且曰吾今嵗命【世逺】所作家规以朂我族人者我梁麓一派幸守此勿失也越一日竟逝呜呼痛哉【世逺】兄弟三人未尝有师皆先君敎之先君授徒于外三人轮主炊爨尝遇湿薪火不扬吹之目尽肿先君曰汝以为艰乎我曩时更蹭蹬也经传子史及宋儒诸书各以次授每日限以工程而使之体认曰返之身心可以寡过措之笔下可以为文如是而己【世逺】初为庶常时先君手书来曰质直而好义圣人所嘉但下二句不云乎察言而观色虑以下人英气不可胜此中有涵养工夫非敎儿谄也同年友徐坛长李巨来见之曰谢上蔡用力去矜字即此意也归侍以来身颇康宁半年之间为【呜珂可逺】口授四书讲义一遍毛诗説一遍防阅朱子纲目自威烈王起至前五代尚未终编得疾仅二十日遽终呜呼痛哉先君生于顺治戊子年二月初一日丑时卒于康熙辛卯年七月初一日亥时享年六十有四娶先妣陈孺人嵗进士闽县敎谕讳应官公孙女嫺于女敎有贤德适先君时先王父贫特甚身多质券先妣妆资近千金不一月间尽鬻以供王父用布素服勤与先君相敬如宾事舅姑益以孝显先王父尝嗟悼其妇徳不置且曰今人有娶妇入门即私其财物父母不敢问取之或有德色者应愧死无地也乙己七月归先君次年六月以举先姊而亡继室吾母呉孺人太学生乡饮宾讳天章公女子三人长即不孝【世逺】己丑进士翰林院庶吉士娶刘氏次【呜珂】邑庠生娶王氏又次【可逺】邑庠生娶黄氏女二人长适贡生朱允泰次配林必藩孙四人曰【长汉】聘阮氏次三人尚幼女孙三人一许适举人张讳福昶公子次二人尚幼呜呼先君倡学敦脩声着闽峤哀迷之下略述其槩并及先妣之一二大节不可泯没者附见于后伏惟当代立言君子幸赐采择以垂永世不孝【世逺】等感且不朽矣
　　先妣呉太君行状
　　呜呼痛哉自辛卯秋先君捐馆【世逺】等几不欲生犹幸慈母在堂得以朝夕侍养今又见背呜呼不孝罪戾上通于天矣顾念先慈一生孝行淑德着闻族党逺近若不洒泪述之将来史志何所据以入传异日孙曾妇女何所取则焉先慈系出名门世居浦之东埭太学生天章公女也年十六归于先君时先妣陈太孺人在堂先慈事之备极恭和逾年陈太孺人见背未有出先慈主中馈而絜家政先王父虽贵介子弟而清贫特甚先君从学于胡京岩先生先慈饮淡独居又时依于外祖母陈门外祖母爱之如己女壬子先君选贡入成均先慈侍王父母居下布时举先兄三嵗矣先君入都之年又举先姊同时而殒甲寅遭耿逆之变飘荡靡宁王父母饔飱不给终日不举火以为常季父走来相依时奉粥于王父母王母减食分先慈先慈不忍食又终日不粥饮以为常时山贼蜂起先慈奉王母与邻党女妇逃匿山中幸免于难丁己盗烽未息季父走入南胜先慈偕叔母同往未数月王母念之不置遣小傒林春促使归先慈归至中途天大雨溪流尽涨林春又幼小先慈顾念子女俱丧先君在都五嵗少音问穷饿播迁滨死者数今又阻涨自分必死坐寐之间忽有神女耸立言曰汝其未可死也先慈礼拜神下答须臾遂醒有两壮夫持空竹兜来林春呼之许以直乱流肩以行得不溺既至王父母喜甚是秋先君自都门归戊午举家姊壬戌【世逺】始生先君绩学名德为都人士所宗授徒于外先慈上奉尊章柔甘和防以进承颜悦志无所不得其欢王母晩年多病三载常在牀褥躬进饮食澣涤服器诸承事老人之事久而厌难先慈益加诚备王父屡嗟叹述之忆丙寅嵗先慈举妹不育先君自书舍走归曰乳当留以养母先慈乳饲将一年此亦孝养之一节也丁卯秋王母没越数年王父又在衰病中先慈所以事王父一如所以事王母者时【世逺】己长尝与季父及诸从兄更番奉侍无不共叹先慈之孝诚敦挚久而弥笃也己卯春【世逺】补弟子员伯父走入堂上高声向先慈言曰汝善事翁姑故天报汝以此子王父闻而答曰世逺之母贤且孝造家之福实由于此吾将使之正位于内告先君先君辞先慈谦让再三既而王父累命外家陈氏亦屡为请先君曰请俟儿子成名而后图之孰知是夏王父又捐馆回思半生艰辛服勤无少止息而先君又善病日以厪先慈之忧自是气体亦少羸矣嵗乙酉【世逺】举于乡丙戌先君选得罗源敎谕兼主鼇峰书院己丑【世逺】捷南宫选庶常庚寅乞假趋省先君时己告休奉王父遗命延诸族戚偕先慈告庙正位成先志也辛卯秋先君又见背先慈率不孝等哀号备礼癸己襄葬事犹步行至茔域尔时筋力未甚衰也甲午【世逺】服阕入都是秋【可逺】举于乡是冬先慈遽得风疾左脚须曳地而行乙未【世逺】自都趋省侍养数月精神稍进中丞雷阳陈公委员奉币延主鼇峰【世逺】不欲离膝下先慈劝之行曰汝父主鼇峰今又使汝此亦胜事汝其行乎且地属本省可以不时省我也【世逺】勉为一行不数月辞归侍养日在膝前先慈屡为述先世旧事及诲朂以居身本末丁酉秋【鸣珂】又举于乡偕【可逺】赴公车拜辞膝下先慈诲之曰兄弟如一人不可分畛域也【世逺】又叮咛私嘱曰母氏衰年汝兄弟朝夕四拜祝天祈延年寿考即匆遽不可一日忘也行仅半月风疾又起先慈忽语【世逺】曰我若不幸汝毋多制衣衾宜省一切费但须汝兄弟同居合爨永无私营以和凝一家而己是夜鸡未鸣言语不清医疗治无功随遣人追两弟疾转剧举家哀求俟两弟至不得竟以十一月二十九日终于内寝逺近族戚以及乡之女妇老少哀号奔赴者数百人皆曰太君有贤德何舍我去也越十日【鸣珂可逺】始至呜呼痛哉先慈一生艰贞勤劳少而播迁长而遭乱及老又累于足疾年未既耄号留不得岂非不孝罪戾上累吾母哉呜呼论壸徳者动云勤俭【世逺】窃谓勤俭乃居室之常勤则恐邻于猥琐俭则恐伤于刻薄先慈勤以养舅姑而家政不坠俭以理家务而奉养宾祭从丰善体先君之志故先君生而主敎鼇峰为全闽师模楷当世没而祀名宦祀乡贤爼豆学宫多先慈内助之功也诲子自家乡以至居官谆谆告以大义常曰汝等须诚以物躬谦以待人廉以养德毋以诈御物毋以气加人毋取一毫非分之有【世逺】每有钱财入必从容问所从来告以故始帖然曰吾欲汝等食菜根无忘先人遗训也平生无疾言遽色其于人也化而不怒劝而不拂治家有节制而好施与有无缓急委曲以将仲父之子三人长未有室令【世逺】经纪之仲母叔母之防先慈各倾资助之米盐相分以澹泊其笃于亲故类如此【世逺】奉先君遗命大宗小宗各置祭田若干而家槖萧然先慈喜曰吾最恶夫先私而后公者虽富奚羡焉更有难者【世逺】少侍先慈见艰辛万状及兄弟三人相继得科名无几微见于顔面待诸族党及臧获婢妾益谦和无异往时盖其孝爱之德出于性成而谦牧根心歴始终贵贱无少间殆孝经所谓爱亲者不敢恶于人敬亲者不敢慢于人欤郡守栢乡魏公廉知其德尝赠以扁曰陶欧淑范呜呼【世逺】兄弟乌敢望陶桓公欧阳文忠公之万一然以先慈方陶欧之母恐有过之无不及也此岂人子之私言哉先慈生于顺治癸己年十二月十五日己时卒于康熙丁酉年十一月二十九日申时享寿六十有五男三人长不孝【世逺】己丑科进士翰林院庶吉士娶刘氏次【鸣珂】丁酉科举人娶王氏又次【可逺】甲午科举人娶黄氏女二人长适贡生朱允泰次适庠生林必藩孙男七人【世逺】出者三曰【长汉】聘阮氏次【长澐】未聘次【观澜】聘沈氏【鸣珂】出者二曰【长洲长润可逺】出者二曰【长澳长洖】俱未聘女孙四人【世逺】出者二长许适举人张讳福昶之子次尚幼【鸣珂】出者一【可逺】出者一俱未许适呜呼人孰不欲显扬其亲之美然溢美者不足以征信于人人子之心亦有所不安若先慈之懿德休光积而弥耀必有重邀
　　帝庭之褒宠者哀迷之下略述其槩伏冀大人君子锡以鸿文垂之永久感且不朽
　　亡室刘夫人行状
　　呜呼吾犹及见先太夫人之事吾王父母也竭诚尽孝秉义勤家族里称贤焉夫人适吾门为冢妇虽不能嗣厥徽庶无大忝今其没矣节其可录者以写余之哀思以遗诸子孙以托于立言之君子而图其不敝焉夫人姓刘氏漳浦望族外舅讳伯爵绩学笃行为名诸生夫人其长女也自少端静肃敏年十八归于余余先世虽多贵仕然旧家中落诸井臼米盐凌杂事夫人皆躬自为之先太夫人时犹健不忍其独劳也每分任焉夫人不忍以累姑有所操作常不敢令太夫人知越数年余仲季二弟既娶妇夫人仍率先偕劳勤睦无怠康熙丙戌嵗先君赠侍郎公任罗源敎谕次年巡抚仪封张清恪公延主鼇峰书院夫人时时手治脯脩饴果寄奉先君甘之己丑余成进士官翰林弟辈欲为嫂氏买一婢夫人止之曰君家羣从过期未娶者三人吾且未可畜婢俟为经理有室而后图之庚寅冬余乞假省觐先君适以是嵗乞休自省防随侍归家夫人喜曰吾庶得尽敬事之忱矣先君体素羸病肺夫人多方和滫瀡以进晩嵗转健承事将二年甲午冬先太夫人复得末疾艰于动履余自京归省夫人抑搔扶持膳饮随所欲夜则与两弟妇更番奉侍凡四年不懈益防凡可以得舅姑之心者将忘其身之劳力之匮而为之也两经大事相余尽礼哀毁致瘠以终三年素未尝读书颇知大义最恶夫兄弟娣姒间有私利心争小忿以致乖隔者吾兄弟数十口同居合爨凡祭祀宾客日用之需皆夫人主之不辞劳匮不有私积待娣姒无遗言亦无忤色庶可谓克守先太夫人之敎者欤性好施每约己以济人从嫂三人寡居夫人承余意月各给米一石嵗以为常族党缓急黾勉相资雍正四年漳州大饥家中买米以食毎爨必多煑米汤里妇酌取救饥赖以不死者多人余以雍正元年蒙
　　圣恩特召由庶吉士授编脩趋直
　　内廷旋陞侍讲夫人恭遇
　　覃恩诰封宜人五年余官内阁学士兼礼部侍郎荷特恩上赠曾祖祖父夫人亦晋封夫人以是嵗来京毎语余君受
　　恩深重宜始终清苦勉图报称吾故能食贫布素麤粝不足异也次年生一女欲为觅一乳母夫人曰家无恒产食无赢余吾六男二女皆自乳今岂易吾素哉待妾媵有恩第五男长洁侧室陈氏出也抚之一如己出驭仆婢不加呵斥感其仁少欺慢者每劝余勿怒詈臧获曰毋自损气惩其甚者可耳与余相庄未尝失色事必请而后行凡吾意所欲者皆能先之余性濶疎加以奔走驰驱家居日稀凡所以使吾无失养于父母无失欢于兄弟无失和于里戚者夫人有力焉卧病两月太夫人忌日犹清晨强起拜跪如礼力止之曰吾念先姑乌知病在身乎除夕前自知不起适余弟衍调将官粤东道必经漳浦夫人谓之曰为我谢诸族戚在家欢聚来时祖饯今不能相见也又曰我未来京时汝先官京师皆分俸与族戚我来则所分甚防费用多不能自赡遍布此心非我吝也诲诸子云毋私利心相欢至白首也诲儿妇云口与心一诚以行之娣姒和则家道昌向二侧室云善视吾子诲次女云汝性寛良适人门益加修谨可无咎戾但综理内事毋纵弛也检箧中匹帛曰为我致吾父善自保防老年无过恸以慰吾幽定静周愼其可谓不乱者矣呜呼自余蒙
　　恩入直卯入申出十年来未尝有一日之间夫人病卧牀褥四月于兹虽势属弥畱犹属余服劳
　　王事朝夕防恭勿以吾故趦趄不进是日黎明谓今日且畱永诀延至日晡而逝呜呼痛哉吾自翰林歴官九列二十余年庖无肉食衣无丝帛夫人随余三十二载劳勚于晨昏鞠育之间恳欵于妯娌族党之际既贵受封朴质敬忌退然如不及未尝受世俗一日之享年未五十竟殒其身是则可哀也忆先君在日有誉命曰孝哉妇先太夫人疾笃时亦曰妇孝愿得贤儿贤妇以报汝父母之言孰则有间诔其善行以贲于九京死如有知将从舅姑于地下以庇佑子若孙其庶云视履其旋者欤夫人生于康熙甲子年十二月十一日寅时卒于雍正壬子年正月三十日申时得年四十有九子男六长长汉巳酉科举人娶阮氏庚午举人台湾副将讳文女次长澐郡庠生娶呉氏山东济东道讳兴业女三观澜太学生聘沈氏丙戌进士现任刑部主事讳一葵女四长瀜太学生五长洁六长注女三一适乙酉举人长洲县知县张君福昶子寿兰一许配福建水师提督諡襄毅蓝公廷珍子世袭阿达哈哈番日宠一尚幼孙男二本荣长汉出来长澐出夫人来京后所生女极聪慧年四嵗先夫人一月而殒斯以增其悲益之疾乎呜呼善不遗私故录其顺行以纾余哀琐屑覼缕不自知也仁人君子有发其幽光以嘉惠其子若孙者感且不朽



　　二希堂文集巻九
　　钦定四库全书
　　二希堂文集巻十
　　礼部侍郎蔡世逺撰
　　西湖祖祠衣冠功德进主祝文
　　维康熙五十三年岁次甲午正月朔癸卯越十有六日戊午孝曾孙【某】等谨告于显先祖考处士讷斋府君妣孺人宣淑刘氏显先祖考逸叟友湖府君妣孺人慈靖林氏显先祖考赠文林郎梁岳府君妣赠孺人勤淑陈氏之神曰繄惟我祖肇基西湖累善行仁绍开厥后天笃其庆世济其昌伏惟乡进士文林郎湖广寜乡县知县我湖公首开科名赐进士承德郎刑部湖广司主事震湖公首登甲第早已偕配崇祀中龛世世不替赐进士东昌府推官中石公亦己配享庙中侍祖宗之旁矣而读书稽古积学力行名标天府行着里族者代不乏人揆礼与情均应列在庙中奉祀配享恭惟乡进士赠文林郎百梁公赠文林郎赓震公赐进士文林郎桐柏县知县升薇公赐进士文林郎行人司行人润生公乡进士髙人公崇祀名宦乡贤选进士罗源学敎谕武湖公或登贤书之彦或隽南宫之秀或与明经之选或邀貤封之荣守箕裘之令绪幸继体之有人品望既隆乡誉尤着是宜位在东龛列衣冠之祀世世配享恭惟处士丕仰公暨妣徽淑孺人熊氏处士动庵公暨妣慈俭孺人林氏原以继别之宗祀在两庑追维旧德缅想前徽笃行可风诒谋永乆好善乐施世泽绵长是宜位在西龛列功德之祀世世配享夫文物科名累代继起斯为朝家望族而敦伦饬行无忘祖先乃称家风有道敬蠲良辰合祀庙中祖宗乐得子孙之众多长在其侧子孙常依祖宗之宠庇永惟居歆惟兹庙中少长毕集自今以往永永无斁慕读书之荣益自勤于弦诵知为善之乐尚自勉于训行爵秩闻望等之珪璋孝友睦婣永如琴瑟见祖宗之共聚堂寝自生敦本之思知枝叶之皆由本根常懐睦族之念地灵所钟愈昌而炽和气所积益寿而臧谨以洁牲柔毛醴齐粢盛用申奠献尚飨
　　念修堂告成进主祝文
　　繄惟我祖卜居梁麓累善行仁天之所笃梁山之下其风郁郁己卯夏初我祖无禄窀穸既毕宗祊未卜凡我孙子对之心恧昔我始祖卜葬斯山越宁乡公附窆此间九十九峰苍翠斑斓奕叶有人创造伊艰维我曾祖继起名扬克承父志厥祚丕昌购兹佳址筑为享堂享堂维何在坟之旁祭毕宴斯厥制堂皇规模既逺报之亦长有子三人两腾曲江旁及犹子名与俱芳累代簪裾于今有光未及百年事变沧桑頽垣坠瓦此堂遂荒我祖见之恻焉心伤无力重新犹存饩羊凡我孙子谁不奋昻岁在壬辰拮据经始构兹数椽风雨足蔽以奉我祖以承先志为坟之庐为祖之祀私也而公两取其义敬陈粢盛备我牺牲请诸族人今日告成同展一拜共布此情伏惟我祖及我髙曾佑我孙子无失令名睦婣孝友乖戾不生爵秩闻望君子之荣而昌而炽永世胥宁凡我孙子同兹致诚谨以刚鬛柔毛粢盛醴齐用伸奠献尚飨
　　辛丑四月同当事绅耆宿坛祈雨文
　　农及时矣而雨泽不降小民几无宁刻也茍居官之不职应降咎于余身百姓何重遭此戚也顷曾请水于鹿溪又化龙于桥上拜祷呼号之声岂上有九重之隔耶天之爱民人甚矣茍粒食之不登将颠连而莫告上天亦岂其不德耶纠我绅士斋宿庙坛耿耿愚诚几不遑乎日昃也睠望四郊瞻言百里能无伤心于日燥而地赤耶伏愿速遣雨师立召风伯将己下之种浡然而兴而方播之田亦得收功于涓滴也呜呼旱既太甚其雨其雨彼苍者天其亦念此哀迫也谨告
　　祭座主安溪李文贞公文
　　呜呼世逺方在苫块之中哭吾母也今又哭吾师哉呜呼吾师之于余小子可胜言哉岁己丑吾师主礼闱世逺成进士吾师荐之
　　天子特命读书中秘嗣是惠训不倦迪我者不徒在语言文字之间期我者有出于功名爵禄之外呜呼可胜言哉世逺服习宋儒之书歴有年所自吾师启其钥而发其覆生平学识始有依归呜呼不谓荒陋如世逺犹欲进之以程朱之学也世远幸际明时虽栎社无中防之材然野人懐负暄之献己丑冬吾师摄行郊天之礼斋宿天坛独召世逺与语乆之谓曰子抱经济何不尽言之因得尽吐于前质论商防过夜分呜呼不谓迂疎如世逺犹欲策之以经世之务也世逺虽无中智之质然有好善之心每见端人正士及一言一行足録皆心识不敢忘议论之间偶有所及吾师礼待有加时有荐拔呜呼以世远之愚昧犹不以可否为无足重轻也庚寅秋世远以省亲假归临行赠古畵一幅乃龟山立雪图也呜呼师虽不言世逺敢自弃乎逾年遭先君子之变睽敎三年燕闽万里爱憎不一毁誉丛加虽素号知交尚不敢保其闻流言而不信吾师确然不惑服阕入都日特荐世逺分脩
　　御纂性理精义承君子之提命受
　　圣明之指画人生至乐无逾于此是秋侍吾师归里适抚军海康陈公重振鼇峰书院问师于吾师荐世逺往主其事呜呼鼇峰人材渊薮九郡之英咸萃窃不自揆欲推明吾师之学以振道南之绪以复邹鲁之风虽德凉学浅不自知其蚉力之负山也丁酉春吾师趋朝道出三山世逺率诸弟子请临书院讲学自开府以下观听者千人今所刋鼇峰讲义是也方欲俟吾师致政归里时择其尤者携至榕村亲闻謦欬俾有成就谁知讣音至哉呜呼古称师弟之谊有知我之感成我之恩吾师之知我成我可胜言哉悲悼之深辞不能文敢叙其区区如此至吾师躬承絶学有继往开来之功遭逢
　　圣明有弼谐亮工之绩此自有天下后世之定评国史之纪载世逺亦他有叙论故不赘而特云尔者呜呼惟夫子知我也尚飨
　　祭李讱庵先生文
　　繄惟先生德器粹然宏涵演迤澄蓄万千探根蹑窟金浑玉坚旁流杂术亦探其生而毓异镂板神前少陷贼垒防难迍邅孝恭天性淳谧内渊屡踬公车不屑攀縁出膺民社嘉鱼挥弦用康乂民亷声丕传去汰去甚不顾掣挛载陟戸曹烦剧仔肩始终一心清慎弥防上益向学亲御讲筵日佐文贞周易手编长官褒叹不日叙迁若水勇退贺监归田某水某丘湖之山川世逺不材受知文贞夜雪春风中立光庭先生奏最我时在京饫闻至论清夜钟声庚寅之秋我归漳东先生送我别绪匆匆三载迟留复入都中先生在部遂初融融我送先生祖饯临风先生言旋我亦退隐问字榕村以翼以引文贞还
　　朝大星告陨两赴榕村有涕如霣先生犹健尚有典型先生诸郎又缔嘤鸣寒晨判史溽暑谈经经纶道义口许心盟我交京师侍从公卿岂无英达孰是忘形十载家居懒与时迎不我遐鄙书问相仍我受珠玑未报玖琼迩来契阔心用怦怦追维先生两世交情不谓今岁竟骑箕星心以情乱泪因德倾束刍往奠鍳此微诚尚飨
　　祭总宪沈端恪公文
　　人生五伦朋友居一相期重逺劝善规失维公生平学术宏正确守程朱不杂偏径阳儒隂释剖判是力介洁清刚潜脩淑德维我与公闻风相慕公来吾闽未及洄溯时有台警军兴纷纠公佐幕府如摧枯朽有都人士不悦于官砭愚督过如水激湍公曰安之无鼓其波薄言小惩所全实多仁人君子其心不同凡所游歴棘刺生风公官于朝我亦来京相见促膝遂叙平生既补铨曹旋贰天卿培元育材望若景星恳恳其衷岳岳其方帝曰予嘉使总宪纲念国忘家积劳成顇年未及迈遂薨于位
　　天子曰嗟临朝洒涕丧我良臣赠恤特异公始登第名誉四驰作令中州众母人师公尝语予为政初年循常而理不免具员逮及两载民志既孚夜思蚤作朝发夕敷维学有所敎之诲之以其余羡积仓惠之三千谷石今犹存焉囘思我生作令不愆分府粤西谢病言归用荐始出遂初愿违
　　明良作合若或启之亹亹孜孜日永矢之迩来夏秋余居海淀公来傍晩同榻寝燕爰及季冬同事
　　禁庭九夕连牀有懐必倾勗我无疆如痿思起我发狂言公不聒耳公气少衰遇公于朝翌日哭公始隔一宵面目如生公不能语长号疾呼有泪如雨呜呼痛哉公之论著多未终篇周易有解朱注有笺未竟厥绪孰续其全平湖遗书公所编就我当抄存谋以垂后公之事业未展其半中途殒星谁不骇叹呜呼哀哉敬陈鄙词公其鉴兹
　　公祭黄越甫文
　　呜呼君遂翩翩而长逝耶君有郭林宗之品识不为危激之讥议君有东方曼倩之风流亦或不恭而玩世家故儒也父祖尝授以举子业矣中更廓落而不就有司之试或曰以为难也而弃焉或曰君有不屑屑于此者别有玩心而髙寄知我者饮以酒赠以言共谈心而出肺不然吾自适吾适焉任夫己氏之评隲而位置其为诗也质直旷朗有醉吟先生之髙致其论事也指陈了了须髯辄张若挥麈而揽辔皆由其屏俗而游真故交尽贤豪而相缔君又生有贤子恂恂焉亹亹焉嗣守有光而无愧君更朂以敦脩曰德业更有大而至贫窭非吾患科名非止境在定脚跟而哜其胾某等与公交幸鄙吝之常去怅一病之不起溯深情于平素偶出门之所之过髙岑而息憩见屋梁之落月疑顔色之可视陈鄙词而荐酒君其徬徨徜徉乎斯际
　　哭伯父习孚先生文
　　自国家以制义取士士之随风而靡者多致力于时文经史子集置之不问吕东莱所谓父兄无见识以得一第便为成材者何多也伯父尝告世逺曰瞽者无以与乎文章之观聋者无以与乎钟鼓之声盖谓斯人又曰士不读庄骚马班一木偶人耳六经之外惟此最要而后渐及于诸子百家汝其识之其谆谆于世远者如此其学则无所不览诗若文重一时太史陈心斋令吾邑延脩邑乘涖泮讲五经若性理诸书著述多出其手素知伯父博学善属文故也性刚直雄健自喜杂以滑稽而不轨于正与家君诸父相友爱晩而益笃读书非夜分不寝鸡鸣而起于将死之前一月犹然素强无疾癸未八月病二十七日而亡搜其遗书积成巻轴挥泪读之凄凄欲絶因为文而哭之曰呜呼伯父少而豪雄孔武其力有耀其瞳长加逊敏益植其躬奇书秘策罗之以胸泉涌河倾巨壑长虹先生后学动起敬恭昔当壮盛文坛树帜老而不衰益笃其志有酒数斗饮之不醉舞劔谈经登车揽辔对客挥毫停骖问字文似相如气排贾谊吁嗟溘尔便为古人顾谓孙子我将归真语言不乱预定若神呜呼伯父弃我何速诲我谆谆示我三复伯有论著我曰我读我发狂言伯不厌渎躄者执杖瞽者光目嵩里文雄互居列族闻伯将至请入其屋迂儒走避枵士退伏操觚小技呼之为仆慰以为哀痛定复哭
　　祭季父君晦先生文
　　鸣呼季父竟尔遐逝世远入京癸卯之岁临岐谆谆告以大义跪聆诲言罔敢弗志爰及明春秉铎安溪师道克立奬善叙彛厚徳醇脩薰而善良不责脯束敬业一堂祖孙父子在泮课艺不懈益勤佥曰盛事曰维祭圣备物必丰确遵祀典齐肃敬恭奉委防籍课业问耕老稚欢迎我家先生倐焉遘疾阖邑祷祈朝昏问省日夜携持乞假言归道旁祖送有百其羣感动村众丙午仲冬溘然长寐世远在京逾年闻讣医药不亲饭含不赴王事则劳有泪如澍曷云能来为位而哭道之云远燕闽不缩呜呼季父少有至性甲寅之警兵戈不静随亲避地渉险歴嶂忍饥朝夕让粥以养逮及末年躬亲洗涤岂无他人悲愉悦怿兄弟四人始终允谐家节情话相对颜开事我先君至老不囘奉如严师抚如婴孩呜呼季父赤帜文豪受知督学连冠其曹岁荐明经晦迹自韬学成不有通郡是师令君致饩遂设臯比由以成名不可指数岂猎其华言敦其素戸外不与家产不营屡空萧然金石歌声累踬棘闱一席寒氊未竟厥用静正怡然呜呼哀哉山川阻隔设奠陈诚朂哉孙子励志扬名克笃前脩和祥蔚蒸永言无斁慰此幽灵尚飨
　　哭从兄右章文
　　呜呼兄之死可哀也世远与兄少同居长相聚也平居相朂以文章相勉以伦理也忆甲寅之乱王父避居梁山之麓吾父与仲父季父从而聚居焉岁庚申兄始生壬戌世远始生兄乃季父出也幼读书沈潜善入倜傥有志气己卯春学使者将校士至漳王父时年八十二召兄与世远诏之曰勉之吾犹及见汝等之入泮也命与兄读书于叔父之旁小室每月夕风晨抗首论列盖近以慰王父之心而远以古人自期许世远寻补弟子员兄虽被黜欢然喜色曰是可以慰王父矣王父既没兄屈滞童子试中卒不遇兄为人重义轻利性谦退和婉善下然义所不可辄凛然有不可犯之色孝于亲友于兄弟循是而基之可至于圣贤而无难即其一端片善亦足以厉頽风而起末俗邑俗家有子婚娶毕多自私其财帛父母取之犹有难色兄弟则居然畛域矣世远尝与兄痛愤谓人虽不肖何至父子兄弟之间而有利心几何其不入于禽兽耶兄自婚娶后所得毫不自私嫂氏又贤尝脱簪珥解所服饰以事亲佐日用之需呜呼此事本自寻常何足为吾兄称道然亦可以愧天下之重财帛而轻骨月者矣王父没二年葬期未卜吾父与诸父寝食不安兄徬徨不己尝与世远登髙山眺峻岭周歴矌野平原间曰堪舆家之言虽不足信然此事自未可造次既卜兆营窀穸兄始帖然呜呼使兄不死其亢吾宗也必矣世远少而廓落疎于世务与兄弟相劝勉者大都皆迂阔不近时呜呼惟兄知我也家居离邑治十里适吾父与诸父授徒于外世远凡所作古今文未脱稾即以示兄兄曰某句字当换某句字未妥凡兄所言皆中子心呜呼朋好相聚忽然远别涕涔涔下不能自止况重之以兄弟之亲溘然以死终吾身而不可复见乎此余之所以仰天而悲也且兄之知我更有竒者王父徙居梁麓时得一佳境名别有天泉石幽胜世远尝一夜不寐思有以营度之亭池台阁大小广狭朗朗胸中晨起走兄卧榻呼兄起告以故兄曰止勿言视吾见何如及至某所兄所云云即吾夜中所思者也又世远凡有外游将归前一夕兄必见诸梦且谓诸弟曰闻之今日至矣十数次皆验此皆琐屑无足重轻之事然亦是一奇也今岁世远捷南宫读书中秘方自幸进身有阶平日与兄谈论者庻几不堕空言乃兄竟未有书来秋八月始知兄以六月六日死矣呜呼人谁不死兄之死可哀也兄今年三十生有二子一女虽小聪慧可爱将来教养之使成人及婚娶之事季父自能了此然世远自不敢忘兄其勿以为念呜呼哀哉
　　祭从兄脩永文
　　呜呼昔我仲父有子三人过期莫娶无怙且贫我先大夫视子犹均遂厥婚媾恤其苦辛仲母暮年式克舒颦爰及数载淹丧伯氏言立其继仲氏之子仲氏继殒嫂氏靡他抚之拊之匪我则那独兄之存伤心雁序信诺惠心里推古谊养蒙于乡为家之计体又素羸喀喀病肺我官于朝音问络绎薄俸虽分有如涓滴如何昊天旱荒继疫丁未始秋闻讣怆恻呜呼痛哉兄与二昆溘无留者藐尔诸孤一门数寡独鹤支霜啼乌月下呱呱哀号有涕无洒嫂氏贞贤寄语来京今岁无饥我心则寜越兹以往我当自营我闻斯言悲不自胜维兄有子食之诲之迨及长成婚之配之我闻苦节其后必昌安贞淑慎天祚汝以无疆子母相依娣姒相将克俭且勤迪厥子以义方茍尽人脩有赫彼苍万里缄词我泪汪汪兄其鉴兹式相尔后于不忘尚飨
　　通族合祭紫泥庶常文
　　呜呼痛哉吾紫泥之亡也吾闻达者之语曰家族之得第居官者不足喜惟其孝谨纯笃有学问志气者为可喜则其亡也亦不以得第居官者为足悲而以孝谨纯笃有学问志气者为足悲紫泥生有异质少不问家人产勤学好问以远大自期年二十补博士弟子员逾年失所恃紫泥痛母亡事父笃谨处兄弟益友恭折节读书五经躬自注解治史鉴颇能记其因革得失未几食饩于庠累试冠军甲午登贤书中乙未进士第二人殿试制策进呈第六复
　　御试诗古文第七紫泥顾不自多限程读书清晨温经午前读宋儒书午后阅纲鉴晩读诗古文时与兄闻之同在京邸坐卧一榻以力学躬行信今传后相刻励手书来家相劝勉者无非脩门内行明体达用之学吾家子弟方有所观感而兴起焉丙申六月十四日眷口进京时己得病七月七日怃然曰吾不及见吾父矣遂卒年方三十同年同乡同馆诸友以及朝之缙绅大僚闻讣哀怆金四百有奇祖奠相续于道呜呼一庶常何足轻重为其学问志气如日月之方升悲人才之沦没为
　　国家惜也十二月二十四日驰驿抵里寡妻稚子扶柩同归悲伤动行路况叔伯兄弟哉呜呼家门不造抚昔念今潸焉出涕癸巳夏我雀人以公车终于京都是秋我爽亭又以公车卒于宿迁雀人勤学博闻着于天下爽亭和厚修谨孝廉中之望孰意其偕亡也今又丧我紫泥四年之间丧车自远至者三人何其痛哉呜呼夫子之称闵子也曰人不间于其父母昆弟之言今与祭者尽吾家之诸父昆弟也吾家诸父昆弟非妄叹者合之人言其亦可定吾紫泥矣爰哭之以词曰梁山髙兮湖水泱泱有閟其色有遏其光国之良兮族之坊心蔼吉兮身健强胡方三十兮汝年以不长子幼弱兮父在堂灵远来兮归家乡汝之达兮何之而不可翺翔我懐怆以伤兮夫何日之能忘
　　六一侄孙哀词
　　呜呼谓亢吾宗者必汝也今竟如此耶汝自冲龄淹贯五经旁及羣书年十六游庠序朋试皆前列去岁从余学于鼇峰汝之文章行谊独为开府所推重同学所畏服翩翩然年少名士也乡试制艺雄深赡雅制策皆本所学以抒为经济余益喜曰是不论得举与否行当譲此子也出一头地矣入夏以来积羸成疾时余方讲学会文于西湖祖祠汝独卧病不能在列相对时犹津津心喜也孰谓有今日哉呜呼以余之阔疏方欲鼓七建之人相与明伦学古克己励行畅前哲之休风去俗学之蔽锢鼇峰中不数人也而汝与焉吾家中不数人也而汝又指屈焉呜呼天不祚余使此子之未逮成立也呜呼天不造吾家使此子也夭也汝今行年二十有一尚未有室父与王父皆在堂哀不能自禁汝其能瞑目哉虽然汝之才名著于闽峤志行追乎古先虽福寿不长孰与庸庸者冺冺焉以终其身哉自汝视之皆尘土耳汝病革时王父许以从兄之子为嗣汝嗣必昌汝灵是依维余知汝然念之因哀之以词曰牿其性者溺于习驰于华者汨其实今之人兮鲜自力汝之英兮信兹不惑我望之奢兮珍什袭胡弃余兮归何域能不汝思兮汝志己立
　　祭同年黎少司寇文
　　维我同谱落如晨星或处山邱或入泉扃迪德广业孰翼孰赓维公迈志行砥名成初登瀛洲露爽英英典试粤西得人有声继视楚学石介氷映楚风劲雄泽之以正报政归来
　　天子有喜擢居给諌邪触佞指
　　帝顾在廷廵察需人髙安相国以公名申
　　天子曰都是谓直臣劾两大憝封事密陈大臣才识誉命津津维时闻者惊耀伟节谓公有此如矢如铁天子不言同朝莫知公亦不言不伐不居
　　天子圣明公勇有余按湖南北耨奸栉宄咏黍歌棠昔时人士竣事言旋
　　命视南河沿流相视筹核无颇遂进廷尉廷尉称平九列有议謇谔盈廷出衡南国南国是式马首无哗浮伪悉斥
　　帝谓盛京国之根本晋贰司宼兼职京尹惟此
　　盛京谷贱物平公来涖止繁阜盈宁宣
　　天子仁不狎不惊言渥其膏言虗其囹始及一载溘尔上升呜呼我公不可即魂来梦清魂返塞黑年未周甲事业未半一往不还能无寤叹忆岁己丑登第方新三百进士六十翰林过从频仍蚤夜谈心月窟可探苍生作霖维时安溪道侔伊周师生谊笃宴见绸缪或坐密室濬我灵修或随杖履吟弄优游溯洄洙泗湖海尽收陶然亭中怡园石上分韵得句三爵不让郭外花红牕前草緑鱼跃鸢飞印川对菊公于是时岳岳郁郁二十年来星霜频改函丈何依同门鲜在公能奋首天子葵之望公为鹄尚肩随之广陵散絶顔色何照七八同辈谁与同调公之尊人观察陜右素号青天抚绥绩懋以其绪余娴及文史我
　　朝作者岿然鼎峙公能趾美有蔚家声两世纯臣系出闽汀闻公柩来束刍蚤戒疾驱过郊不及奠拜缄辞写此一哀朂尔诸孤扬显将来呜呼尚飨
　　哭从弟诚符文
　　呜呼吾自始至终所望于吾弟者实有加而无己何一朝竟至于此吾弟事亲孝处兄弟友恭抚孤侄以成名待人以信刚直尚义家极贫介以律躬不为卑琐茍合之态年稍长受业于余未及壮补弟子员研经究史髙自期许诗文尤杰出丁酉岁从余学于鼇峰九郡之英咸在课艺屡屈其曹乃不得与乡荐命也丁未春余官于朝眷口入京以书促弟同来始至体玩宋儒之书者几一年歴代名臣传名儒传各研阅一遍相国髙安朱公太仆学川林公及灵臯方先生皆加重焉今年肆力时文四鼓方就寝得病中止者一月犹不休三战文塲表策各至千言大抒所学竟以此得病又不得售越两月而亡命也呜呼痛哉吾壹不知夫科名之累人一至此也伤哉自得病以来吾为呼天祈神欲让己岁天不我谅吾行负神明也呜呼吾同堂兄弟十二人雕零者四人吾弟又与余聚首京师二年今竟何往哉呜呼痛哉吾官至九列家未尝肉食菜根布素吾弟恬然安之吾待子弟每刻责求备吾弟恭和受之视吾事如己事视吾财如已财临终犹恐余忧愁托言稍痊呜呼痛哉殁之前一日口占遗训以贻妻子朂以大义告以安命诲汝子皆至言也呜呼痛哉虽然生寄也死归也男子有四方之志吾弟名信于公卿而行孚于族党与庸庸死于牖下者何如也妻子虽不及见然吾在此兄弟子姓咸在侍疾送终尚克诚备父母未葬吾能成之子女婚娶吾悉心力以任之饔飱之需吾何忍忘之吾弟其可以帖然无憾矣防防之中其克相尔子尔女尔室尔家母相悼恨汝子今己为诸生显扬褒大吾拭目俟之呜呼吾弟尚克鍳余之言尚飨
　　哭第六男长注文
　　雍正十年四月三日汝柩将随汝母柩囘家汝父以庶羞果品设汝柩前呼汝而告之曰呜呼吾以雍正元年入京汝以七月始生吾不及见汝闻汝生而多疾痛忧苦汝母濵死者数矣五年冬随汝母来京年方五岁已能晓句读性醇良至孝汝母病私于无人处叩头祝天与吾同寝吾时起坐汝急起取被帖吾背恐吾寒也有客来访予汝尝从旁闻绪论好与大人长者处不乐与小儿偶吾尝问汝曰汝欲敝衣蔬食名行垂千载为圣贤耶抑将丰衣美食驷马髙车漫无所表见而作官耶则应曰吾为圣贤今年方十岁能诵小学四书诗书易三经及古今文若干篇为讲解粗知大义去岁夏四月得疾腹大左旁稍硬急令医者治之不令汝读书汝时取书于卧榻自读常为汝母汝姊汝嫂讲小学至性所发亹亹动聼歴夏至冬腹终不小顾饮食起居犹如常也或谓针灸之术甚神吾谓汝曰汝父欲汝速愈法用灸汝至孝幸勿啼号灸三处二十七次汝忍痛不出一声汝母时病卧在牀犹强起为汝拜跪祝天顾不得效元气转弱汝妹以十二月除夕亡汝哭之哀汝母以正月晦日亡汝又哭之哀犹能视敛成服越半月而亡呜呼痛哉吾自两载以来疚恶丛滋行多拂乱致汝夭折皆以余故也吾尝独居深念负汝多矣吾官至卿贰菜根家风无肉食吾一日见汝与汝兄同饭食只豆腐白菜有难色汝母告予曰吾须防之食不然二儿食数口便走余曰年小须不时啖以鱼肉既又念汝诸兄皆食此能长成姑不汝虑呜呼汝得天薄以是致弱未可知也吾居京师虽隆冬盛寒不设炉炭汝手足冻裂犹讲诵不辍以是中寒成疾未可知也汝喜读书吾欲汝速成课程数倍汝诸兄汝不之苦以是致腹疾未可知也汝好食生菓饴品吾谓汝曰医者云忌此物俟汝痊时随汝所欲吾不汝靳汝闻吾言节至终岁不敢近竟不得食以死呜呼痛哉汝临终前一日犹诵父母惟其疾之忧时文若重有悲者汝不知死事吾亦不言死事至口不能言吾谓汝曰汝聪明尚黙佐汝诸兄使有成以慰吾心又至孝尚使余勿思汝以成疾病汝向吾防首及气絶半日目犹不瞑抚慰再三始瞑呜呼痛哉汝母既亡留汝使吾朝夕抚摩诲导犹可自慰并汝而夺之吾何能不悲哉吾以服劳
　　王事朝出暮归入汝卧榻汝母汝妹及汝皆无存者吾痛曷有极哉呜呼自汝之亡吾欲为文哭汝一痛即不能执笔今汝柩随汝母囘书此以写吾哀呜呼汝而有知尚使余勿思也汝母有灵备闻斯言尚使余勿念汝也呜呼哀哉















　　二希堂文集巻十
　　钦定四库全书
　　二希堂文集巻十一
　　礼部侍郎蔡世远撰
　　劝输粟引
　　康熙己亥仲冬有事于家庙事毕君奕叔父井门兄宫闻兄伯行兄谆谆然合词以命世逺曰侄孙张之子吾父祖东昌公之宗子也生而丧父张妇洪氏贤伶仃抚育之上无舅姑旁无兄弟今六岁矣寄食母家吾等虽有所周然岁无定额朝不谋夕者屡矣夫以孤儿寡妇萃于一门又系我东昌公之宗子家贫而子弱其可聼其饥寒而不为之所乎恭惟我东昌公致身科甲政绩懋着创垂宏巨子孙得蒙业而安蒸田岁入数百石尤不可使宗子之以孤弱独困也凡我一脉随力输之供其母子岁以为常俟其子长大成人而后再圗子其为我书此意于简端吾将令长蒲长溗长濠主其事世远闻而再拜言曰东昌公在天之灵其慰矣乎苦节之后必有达者非徒此子将大有成立也族姓相敦睦情谊相聫属家其昌矣夫谁无率祖之心恤孤之念乎世远于东昌公则从祖也于张之子则从孙也目击心动实有同情承命书之以成兹美诗曰无念尔祖聿修厥德传曰葛藟犹能庇其本根敬以是为朂
　　募刻黄石斋先生遗书引
　　葢闻因云洒润则芳泽易流载响乘风则音徽自远无鲠亮清忠之气虽潘江陆海仅供覆瓿为天地河岳之钟则琨玉灵珠自当寿世近代石斋黄先生者志存忠孝学贯天人了生死之一关严忠佞之二字明朝三百年养士之报正学而后一人漳浦九十峰积气所成东溪之武堪接生徒遍天下仰寳座之春风正气塞古今留石坛之化雨驱宣公于腕下奏疏洵为百代之光驾陆子之书厨词华岂但一时之冠罔非继往信足开来观缁衣数传见讲学正切于匡君讲续骚一篇知忠臣必由于孝子明九畴之义所以佐书洞三易之玑亦以补系丹心激韵髙律吕之声碧血成歌动乾坤之色他如松花别业早擅昔日文坛即至骈枝巵言逺胜古来谈薮耽书性癖己极刻骨镂心私淑情深岂徒梁峰鹿浦呜呼九串十朋四耻三罪公自洒氷天之泪我巳兴拾桂之思幸生讲学之乡遗泽未斩于五世即慕先生之义颂声己溢于四方无谓防简残编广陵散于今絶矣尚曰丹山碧水正气歌其犹存乎谁非好古应共效王稌集正学之书谅有同心勿徒令桓谭重子云之价
　　书李文饶传后
　　李文饶古今才相也余观其在浙西也汲汲不忘君其治蜀也声施烂然而其相武宗也事功几过于韩琦当武宗时天下可谓多故矣藩镇之横扰于西夏之师也小人杂进非如治平之时也文饶雍容其间天下晏然受其福琦相英宗何以过是哉就唐代论之气节不及宋璟而才并乎姚崇风度不及张九龄而行纯于张説髙志不及李秘而功绩着于令狐绹就他代论之吕许公张江陵辈远不及之矣荘圣太后临朝时许公功为多江陵相业亦未可轻如贬韦宏质贬范文正贬刘台其专擅亦适相类然文饶虽抑乐天而不用犹与陷富弼髙拱者不可同年语也虽其朋党之心执而未化然牛党皆小人君子谅焉且洛蜀犹不免复何怪于文饶哉朱子作纲目书曰李徳裕卒而不具其官余不能无憾焉
　　书李杲堂集后
　　杲堂自谓喀喀病肺奄奄不振今观其作古文气甚凌厉夫文章有识有气无识不可以立体无气不可以致用譬如大将部分措置量知彼巳识也鼓三军而进之率先为士卒前行气也杲堂有识有气溯源于子长规范于韩欧可谓脱尽明季之习矣明初诸家方正学气烈近苏刘青田属词近子宋潜溪该贯浏亮体势近欧要皆词气疎畅不肯作骩骳险僻何李兴遂为有明树帜然何不及李远甚王茅二川相继作卒不能掩北地而上之然自李沧溟倡为左史之説作家多习为强澁繁琐割防难句稍变者又缉缀诡僻诞谩而无结搆一则曰吾由西京而追左史也目中无东汉何论韩欧一则曰吾本两汉而仿荘子韩非也以浅率为奇奥吾不识左史庄子韩非岂专为是强澁缉缀哉专为是强澁缉缀则不足以为左史荘子韩非矣效左史荘子韩非而为强澁缉缀者力不足也力不足而强澁缉缀以为左史荘子韩非是皆吾所不取也杲堂得之矣
　　书陈静恪先生传后
　　人生百行莫过孝友就其造极而言之则孝为难父母之恩大矣哀哀父母生我劬劳蓼莪之诗备极深痛自非立身行道养志尊亲行造其极未足以语于大孝也孔子称大孝者舍舜之外无他焉就世俗而言之则友为难爱父母者子也爱子者亦父母也人子能如父母之所以爱子者以爱父母则孝矣不然安常处顺奉养服劳虽未为孝亦未尝以不孝闻至于兄弟其始也分形聨气传衣共食至戚也迨其后也妻子间之财产间之奴婢间之始则财不相通继则气不相下私意一起寖以踈薄自非友悌深至外尽其和内尽其诚鲜能免此书曰克谐以孝烝烝乂不格奸解之者曰进进于善不至于奸也余闻之师曰非也言其和孝恳至自能进进于善不格其奸也格如格君心之格君臣以义合故积诚以格之陈善闭邪格其非心父子兄弟以天合烝者诗所谓烝之浮浮也若以格君心者格之则有所不合矣记曰人子之事父母也起敬起孝悦则复谏余亦曰仁人之于兄弟也起和起诚务脩其极茍以其难处也而置之是恝也以其必不可己也而骤之是激也不激不恝起和起诚弟之至也常则既翕而和乐变则同忧而共患诚与和之所积也余读陈静恪先生传有感焉壬辰海氛之乱先生仲季同围城中仲兄以拷饷就系先生自诣军门请代帅怜而义之饷得稍减事平家既落以眼疾废仲氏家尚饶或劝分其余财不答此二事者余甚伟之常人争锱铢于平日者有矣况己诎而兄饶乎悁悁于毫发小事有矣况遭难而肯代之乎是真可以风世矣先生之子名元麟字石民与余交最笃石民之事亲也至孝与先生晨夕相随莳花茹茗考古谈经父子之间优游怡愉乐之至也故先生两目复明石民登乡荐先生犹及见之先生行事李约墅先辈既为之传林君佶人又书而跋之石民属余书于后余嘉二事之可风也故详论之且以见能孝者必能弟能弟者必能孝能为悌弟者必生孝子凡百君子敬而聼之
　　书先王父季湛府君遗集后
　　古今卓然自立之士多不为祖父兄弟所掩是故贾曾谢凤不能掩其子陈仲弓不能掩其孙王子敬蔡九峰不能掩其父士衡子瞻不能掩其弟数子者之名至于今艳慕不衰先王父年十六为诸生师事黄石斋先生先生尤器重之诗若文多先生风味气骨更肖甲寅之乱居梁山之麓乡人薰其徳化焉盗不入境民不讼于官者几三十年年八十余饮于乡为邑人所重盖公以温醇冲和之气发其英伟俶傥之才故其人与其文若诗俱传也公以己卯年没伯父尝手定其书越一年世远取而读之涕涔涔下因志之其末曰祖父兄弟之不能相掩也信夫公以上三世皆歴甲乙科先刑部震湖公学行载道南源委公以立德立言承厥绪无坠兄弟三人公最少二兄皆一时名进士人谓公潜德幽光殆将过之祖父兄弟之不能相掩也信夫抑又闻世之称公者曰制义不如诗文诗文不如德行是公之诗若文几为德行所掩也虽然公可以无憾矣
　　黄门双节纪畧
　　余乡人黄镛妻张氏及其子元吉妇康氏者龙溪邑乘所志一门双节者也张氏二十三而寡卒时年九十有二康氏二十而寡今年七十有七矣张之归于黄也诚孝脩妇道盥栉纫箴烹溉维谨镛病殒舅姑在堂长子元吉方七岁次五岁又次方襁褓防防孑立莫知我哀当壬辰海棼之变郑氏悉众围漳凡八阅月城中絶食兵卒饿鬬呌号割死人肉以果腹张翁殁张虑尸难免密以锥刀凿地爪土出之凿己复爪十指破裂出血深三尺许裹尸而藏焉会
　　王师至围解翁尸得敛而葬而张十指爪甲尽秃每对子孙言辄呜咽流涕乡人叹曰逢此百罹仡仡勇夫不免于及张以一嫠妇廼能完其翁之尸诚且智也嗣而元吉有妇生孙次与季亦长成人谓张且色喜无何而元吉复殀妇康氏抱呱呱之儿姑妇相依姑抚而谓之曰我以不肖子累汝妇贤应获天祐奈何蹈吾戚邪康泣曰竹有筠松有心敢不体姑之心守姑之节晨理膳羞夜纺绩事姑以礼敎儿以义姑殁哭之哀毁骨立邑人既以其事纪之邑志官斯土者又以其事上
　　闻而旌之张之孙瑛为名诸生思欲表阳其先烈康之子橙羇旅入都求余文橙性至孝言及辄泣余嘉其志而叹双节之萃于一门也为纪其畧使览者有所徴信焉
　　跋祖祠规条
　　右家规十六条乃世远所稽之于古及闻之于今者已正之父兄叔伯以为可行愿吾家长上各以此朂其子弟相规相劝则人知尊祖敬宗而相亲相睦之意行乎其间矣世远更推夲平日父兄之训以为众子弟朂曰凡人之所以为人者在笃于伦理而絶其自私自利之心而己薛文清公戒子书曰人之所以异于禽战者伦理而己何谓伦父子君臣夫妇长幼朋友五者之伦序是也何谓理即父子有亲君臣有义夫妇有别长幼有序朋友有信五者之天理是也于伦理明而且尽始得称为人茍伦理一失虽有人之名实禽兽之行仰贻天地凝形赋理之羞俯为父母一气流传之玷将何以自立于人世哉文清公此言极为亲切世远窃谓伦理之亏大抵由于自私自利自私则忌刻之心起虽同祖共宗之人不免自利则止知有巳虽同气兄弟不顾夫忌者小人之尤况施之于同祖共宗之人利者害德之物乃至同气兄弟之间因财业而生嫌隙此真禽兽之不若也尝见兄弟不和之人其家必有死亡之忧自古及今无得脱者人即不惧身入于禽兽独不为祸患计耶吾宗素奉祖宗之明训凡所云云皆不至是然履霜坚氷防其渐也抑又闻之人有常业必兴其家忠厚居心天必福之勿以气陵人勿贪非其有勿为赌荡不法之事勿为游手无常之人游手则必入于匪类赌荡则将无所不至古今来未有好赌而不丧其品破其家者其事则卑污苟贱贪鄙不堪其归至为父母所不齿妻子所厌恶人每自知之而自蹈之何耶凡此数者由于其人之趋向关于自心之洗涤虽父母且不能势禁岂旁人所能理谕忝为一本之亲有同祖共宗之谊故不能以嘿嘿饶舌及之非敢为文以示戒也至世远有过吾父兄叔伯必加严方有亲爱之心或兄弟之间以钱财而分畛域或尊长之前以亵狎而致侮慢或恃已之势夺人之有或明犯礼法以自取戾吾父兄叔伯必切指其事而明训之仍挞责于祖宗之前以示戒焉可也康熈辛夘人日世远谨书
　　跋五思録前巻
　　先君子以康熈辛夘秋七月捐馆时名卿大夫旧游戚友或哭之以文或铭其墓以表之先君子尝秉铎罗源罗人祀之名宦吾浦人贤而祀之于乡守漳郡者采入府志焉古人有言曰大孝尊亲其次弗辱世远愚而失怙惴惴然惧终不免于辱也爰编次而存之名之曰五思録者不忍居处笑语志意所乐所嗜之或忘也康熈甲午春二月男世远识
　　跋五思録后巻
　　辛夘秋七月先君子捐馆舍越三年不肖孤世远彚次志状祭文及名宦纪乡贤纪都为一集名之曰五思录以志思慕式子孙也丁酉冬又丧我先母丧葬事毕谨次名公卿若戚友诸铭志祭文以附于后呜呼先母贤德焜燿乡邦始遭乱离穷饿播迁神明眷之笃事尊章心力瘁尽慇勤诲子慈滃义炳不孝孤兄弟三人忝窃科名兹益愧励廪廪焉栗栗焉惧无以为泷冈之揭也康熈己亥夏四月男世远识
　　东江姓氏跋
　　右东江姓氏六十余人聚吾漳行谊文章之选而为此会也易曰丽泽兑君子以朋友讲习学记曰相观而善之谓摩夫近文章砥砺廉隅非友不可余自庚寅乞假趋省常至郡芝山与诸友谈经论文间拈题面课互相切劘虽于诸公无能为役然入芝兰之室乆当自化矣撰义则依据六经不坠浮夸软美之习説理则原本宋儒不落致虗驾空之防载籍极博务为返观内攷定从违别是非以为守身用世之学循是以往吾党其盛矣乎夫文词尔雅而内行克敦闳览古今而乘时建立岂徒科名乎哉因以齿次其姓氏而并志其邑里非以自耀也亦指视之交樷也呜呼可不朂哉
　　叙鼇峰学约
　　世远虽少承父师之训不敢自外于学然资性浅陋既寡昧而一无所明过失丛滋复昏怠而不能自克荏苒岁月恐终为天地间无用之人乃承中丞雷阳陈公礼聘使主鼇峰书院战惧方深敢当斯任顾念先君子主鼇峰时世远曾侍书以行兹又亲见两台所以长育人材化民成俗之至意爰至斯地与诸同人共勉之至于书院条规昔者仪封张先生抚闽创立书院时尝刻学规类编一书中载朱子白鹿洞学规程董学则真西山教子斋规胡文敬续白鹿洞规等书巳为明备陈公又公暇辄至其于义利之分亷隅之饬痛切为诸生言之同人循此而行无俟增益不揣愚陋推本两先生之意以附于后既以自警且以共励云
　　叙家礼辑要
　　闽中素称邹鲁为朱子讲礼教义之乡朱子生于延老于建而宦于泉漳及门髙弟率多闽产五百年来风流未歇是以冠昏丧祭之礼尚能由旧
　　本朝会典煌煌
　　圣祖仁皇帝御纂性理精义刋载家礼以风示天下我皇上仁孝天锡尽伦尽制立万世礼法之宗
　　特谕九卿等恐风俗以奢僣相尚非以礼教天下之意官民丧葬婚娶务从约素叅酌典礼雍正元年五月奉防通行我闽既承文公遗泽又际
　　圣化翔洽礼教修明之会臣庶率由凛遵蒸为风俗盛于曩时顾穷乡僻壤间有不见全书狃于习尚者是用备考成书辑其简要以合于乡俗之易行而省其无益之繁费各郡中有一二处沿陋愆礼者共为指明期知往习之误悉归于正云尔
　　题陶存轩归去来馆圗
　　余与江右陶君存轩同岁举于乡已丑成进士又同同读中秘书越明年给假省觐同舟车至浙存轩嫺问学负节槩不肯苟同于人顾不余鄙志亦同也存轩散馆后授检讨南归有终焉之志余亦家居十年雍正元年防恩特召侍
　　禁近又十年扵兹矣存轩虽不出顾当事钦其行慕其学延主豫章书院修省志倡学大江以西为不朽盛事君子之生扵世也或出或处或逺或近迹不必同要本此不愧吾心者以不虚其生有益扵世焉斯己矣一日谓其子弟门人曰吾将山隐矣匡庐山有归去来馆茅庐数椽靖节先生之故址也存轩购得之悠然独坐其乐只且岁壬子长子学枢以中翰进京出图索余题其首余素慕匡庐名胜而未得至者异日得假南归道江右过匡庐游白鹿洞拜谒文公遗像读楣间洞规之揭诵象山义利之章体文敬诸先生续规领要而观在洞从学之士复有昔时之杰乎又将绕而西访存轩于归去来馆以订新知而商旧学荒落之余未知其果同焉否耶
　　丧葬解惑
　　葬必择地自古有之故程子有草木茂盛土色光润之説闽地多山水不比北方一望平原故为风水之説者审择夫气之所流贯势之所凝聚山则拱衞而不背水则环抱而不泻无风隙水蚁之患此亦何尝不是盖祖宗安则子孙亦与俱安理固然也乃有惑于其説不脩人事专恃吉地以为获福之资遂有迟至三年而不葬者夫停柩不孝也世有不孝之人而能获福者乎且天地人一理也地理无慿饬行于身行善于家天则报之以福几见有检身乐善孝恭敬睦而家不兴者乎几见有存心险刻门内乖隔而能获福者乎舍昭昭之可慿索防防之莫据独何心哉其至愚者则隂谋横据相争相夺以为福在是矣不知其为祸基也大矣又有乡俗寡识惑于房分之见者夫风水之説不可苟略而房分之説理所必无有何所见而谓左为长房中为二房右为三房不及生三子者何以称焉生子至十以上者何所位置之按之八卦方位谓震为东方震乃长子则所葬之地未必尽南向也度之五行揆之五方细求其説卒无有合即考之郭璞葬经及素书疑龙经撼龙经诸书亦无所谓房分者此乃后来术家欲借此使凡为子孙者不敢不尊信而延请之阴以诱其厚利阳以得其奉迎不知其遗害之深至使死者不得归土而生者不得相和皆此説误之也此亦如时日之説古所不废吉日良辰经有明文但不可过为拘忌如袭敛入棺之时有造为的呼重丧等名目谓至亲不避必有大凶俗竟有不察而信之者抑情壊性莫斯为甚他省鲜有此説即吾闽如诏安等县但棺物具备即入棺无另寻日时之事最为合礼此亦术家借以为获利之资与风水房分之説所当亟斥者也读书识理之士固无此患其有中心实不信而不能自拔于流俗者曰宁可信其有夫信无稽之説至于启疑论而不葬狥拘忌之失至于将入棺而不临斯何事也而可信乎惑之至矣
　　徴修漳州府志启【代魏太守作】
　　溯自初唐辟疆闽漳始为屏翰之重地迨及紫阳过化濵海上嫓邹鲁之名邦戸口田畴每日增而日盛声名文物或代废而代兴苟无文献足徴何由继志而述事不有简编明备何以彰往而察来漳乘始于有宋淳熙成书递至前明万厯迄今百余载典故无闻从前三十科人文阙略又况鲸波屡沸兵燹相仍气节如周忠愍黄石斋数先生未曾作传儒林如何黄如张小越诸君子有俟特书在明季己失搜罗洎我
　　朝有待编葺修政齐教于是焉资省方观民于是乎在夫国之有史专隶于职方而郡之有志责成乎司牧仰惟
　　圣天子文教覃敷于四海功烈远迈乎三王稽古右文颂
　　御制于九州之学崇儒重道升文公于十哲之班极旷典以昭兹观人文而成化允矣当阳遘运斯道大亨宜乎绍述前贤诸废并举某世荷
　　恩眷惭报塞之未能叨守名邦惟颠覆而是惧念兹郡志缺轶不敢因循以蹈前愆尝与父老佥谋莫不踊跃而襄盛举梓邦绅士不乏韩欧之才寓公名贤賸有左马之学并撷华藻勿靳宏裁家乘野史悉搜求以俟表章墓志碑铭亦咨询而备采择识大识小皆典章之所不遗宜雅宜风固迩言之所必察藏书安在巷议谓何为孝为忠孙支谅不忘夫祖德或贞或烈女流亦获佐其家声以及遯迹林中抑亦栖真霞外莲祥芝秀之呈其休蝗灾虫儆之乖其候凡兹参错皆借搜罗莫为究末而忘原若应劭之志人物可摹昉也莫为贵远而贱近若王充之作论衡可式程也要以耳目新知质之旧闻庶几按据明审可备法戒百年之因革损益頼此以传一郡之人物儒林永垂不朽岂惟清漳之地灵人杰载其宠光属在有司之补阙脩残均有荣幸焉谨启
　　庚子秋帖示族中子弟
　　数年来集族中众子弟在家庙课业勤励有加今秋闱在即累累佳篇吾何能不快然然文章特一端耳立心制行更为要着愿诸子弟笃伦理之际严义利之辨现在居家处世何若将来居官理民何若醇此孝恭之念守其亷洁之操今日强毅立志终身守此不移盟之幽独质之鬼神则更获天人之祐助非徒科名可必也抑余又闻家祚之昌由于父兄所培积更愿诸为父兄者各宏裕其量洗濯其心去其斤斤沾沾卑卑之念常存此蔼然恻然惇然之心曰克臻斯日加勉焉尚或不遑速自淬焉则子弟借为获福之资父兄亦享安荣之乐矣不佞阅世阅人颇多凡所谆谆非迂阔之言皆肝膈之要也
　　帖家塾
　　凡子弟生徒午饭后各粘楮片于壁间嘉言善行皆可书或小学或日记故事或纲鉴性理末书某月某日某人书既有以触发其性情闲邪心而起善念又有以长益其记诵日人一条每年则有三百条十人同学则有三千条不写及重抄者有罚事不劳而月计岁计甚有益













　　二希堂文集巻十一
　　二希堂文集跋
　　栾共子曰民生于三事之如一而横渠张子则云师不立服不可立也当以情之厚薄事之大小处之葢人各有师曲艺且然举业授受塲屋遭逢士大夫固有终身不忘者况乎立身之本末学问之指归岂等诸泛泛师弟子云乎哉呜呼吾师文勤公之于【鋐】固【鋐】所当事之如一者也昔吾师主教鼇峰书院【鋐】丁酉负笈从逰耳目为俗学久涂塞见鼇峰学约惕然有警读二希堂文集旷若发蒙勃勃然不甘自堕方半月师闻太夫人抱疴驰归每附书问业辄加奬勗庚子徒步漳浦侍侧十日癸卯师赴
　　先帝特召侍
　　今上讲幄【鋐】适叨乡举计偕入都师引以见仪封张清恪公曰此鼇峰后起人也嗣是在都追随数载师与名公卿论人才必首及【鋐】曰是有守有为始终不渝者也呜呼【鋐】乌能践师言之万一倘自安呰窳窃位苟容无所树立获戾于师何可胜言今【鋐】年已六十矣嵗月蹉跎转瞬迟暮忆怀往训顾影自慙未尝不汗下如雨也师仲子巨源监司重刋二希堂集属缀以言敬述吾师之诲我知我者如此至吾师之道术经济气节文章天语褒扬日星炳耀海内莫不宗仰岂待【小子】之私言哉
　　乾隆丙子端午受业门人宁化雷鋐拜书









