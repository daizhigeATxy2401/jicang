　　钦定四库全书　　　　　集部二
　　别本韩文考异　　　　　别集类一【唐】
　　提要
　　【臣】等谨案别本韩文考异四十巻外集十巻附録一巻宋王伯大编案朱子韩文考异本十巻如陆徳明经典释文司马贞史记索隠之例但标有所考正之字句而夹注其下于集外别行康熙中李光地翻刻之宋板是其原本然当时摹印无多故流传颇少此本乃伯大以朱子考异散入各句之下刊于南剑州又采洪兴祖年谱辨证樊汝霖年谱注孙汝听解韩谆解祝充解而自为之音释附于各篇之末今巻首题朱文公跋昌黎先生集凡例十二条者乃伯大重编之凡例非朱子考异之凡例也厥后麻沙书坊以注释缀于篇末不便披寻又取而散诸各句之下非惟全改朱子之旧并伯大之旧亦全改矣流俗相传执此为朱子之本其实误也据李光地翻宋板跋摘此本之舛譌遗漏不一而足盖屡次重编更改次第不能一一清整势所必然然注附句下较与文集各自别行者究属易于省览今録光地所録十巻之本以存旧观仍録此本以便检阅自宋以来经典释文史记索隠均各有别行之本而监本经史仍兼行散入句下之本以资考是即其例矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　凡例
　　一正文及篇次系按方崧卿本而用诸本参校【杭系监本阁系馆阁本石系石刻本洪系洪兴祖本又有潮本蜀本泉本晁本】
　　一考异举方作者系按方崧卿本而举方云者并是方崧卿举正全文【方有举正十巻刋行】
　　一注方作或作及非是或注用事及用字出处并是考异全文其间有注一作者系今例别用他本増入
　　一各注内今按云云者并是考异全文
　　一句读下或一两字下各有考异今例并总附于一章之下
　　一一章或有两今按云云者又分其一于小章或句断之下今例一段无再出今按
　　一考异于正文本字或一字或二字并皆提起如本字在章末其下即入注脚则不复再出【或二四字或全句例同】
　　一考异有厶字或作厶字者今例并提起正文本字如上文或有字相犯则于本字上更连举一字以别之如上字又相犯则连举下字
　　一考异有或无厶字者今例上文只有一字则止云或无厶字如上文有两字相犯则云厶下或无厶字如上字又相犯则云厶上或无厶字或上下字又皆相犯则连举二字以别之厶上或有厶字厶下或有厶字例亦同
　　一律诗一聨如上下句系附两意则各附考异及注脚于每句之下如两句只是一意则并附于一聨之下【碑铭墓志聨句祭文例同】
　　一考异或于篇目下云恐非公作今删去者今例亦但存其篇目而不载其文
　　一正文或有疑字并依考异文从口【按此条今刻本不用】右凡例十二条乃南劒官本所载□朱文公校昌黎集又着考异十巻在正集之外自为一书留畊王先生倅南劒时并将考异附于正集本文之下以便观览故其凡例如此留畊先生又集诸家之善更定音释援据的当音训详明犹未附入正集仍于逐巻之左空其下方防待窜补是虽足见先生之谦徳而观者未免即此校彼其于披阅又未为便今本宅所刋系将南劒州官本为据并将音释附正集焉使观者一目可尽而文义粲然亦先生发明此书之本心也幸鉴







　　钦定四库全书
　　别本韩文考异巻一
　　宋　王伯大　重编
　　赋
　　感二鸟赋【并序】
　　【集注贞元十一年公以前进士三上宰相书不报东归感所献二□而赋之时宰相赵憬贾□卢迈也】
　　贞元十一年【一或作五方去以诸谱考之作一为是】五月戊辰愈东归癸酉自潼【音同潼闗在华阴】闗出息于河之阴时始去京师有不遇时之叹见行有笼白乌白鸜鹆而西者号于道曰某土之守【音狩】某官使使【疏吏切】者进于天子东西行者皆避路莫敢正目焉【西下阁杭本无行字方云考之礼记及公送温造序当有】因窃自悲幸生天下无事时承先人之遗业不识干戈耒耜攻守耕获之勤读书着文自七嵗至今凡二十二年其行已不敢有愧于道【于杭作之非是】其间【音闲】居思念前古当今之故亦仅志其一二大者焉选举于有司与百十人偕进退【十或作千方云此专为选举而言也贞元九年应宏词者仅三十二人作十为是退上或再有偕字】曾不得名荐书齿下士于朝以仰望天子之光明【方从阁本名上有列字名下有于字　今按嘉祐杭本与谢本并无此二字语简而意已足方本非是】今是鸟也惟以羽毛之异【以下或有其字】非有道徳智谋承顾问賛教化者乃反得蒙采擢荐进光耀如此【此下诸本有可以人而不如鸟乎一句方从阁本文粹删去　今按诸本所有之句乃全用大学传中语而意则异矣二本无之岂公晚觉其陋而自削之欤抑后之传者为贤者讳而删之也方从二本意则厚矣然凡读书者但当据其本文实事考评得失以自警戒乃为有益正不必曲为隠讳以启文过饰非之习也今此一句恐或公所自刋故且从方本云】故为赋以自悼且明夫遭时者虽小善必逹不遭时者累善无所容焉其辞曰
　　吾何归乎【此句或在茍有食其从之下】吾将既行而后思诚不足以自存茍有食其从之【茍或作敬非是】出国门而东骛【音务驰也】触白日之隆景时返顾以流涕念西路之羌永【羌或作差今按作差固谬然羌乃发语之词施之句内似亦未安以上文反顾流涕之语推之则西路乃长安之路而此字当为浸渐愈益之意不知的是何字又恐或是逾字】过潼闗而坐息窥黄流之奔猛【黄流或作流黄】感二鸟之无知方防恩而入幸惟进退之殊异増余懐之耿耿彼中心之何嘉【之或作其嘉或作憙非是】徒外饰焉是逞【焉或作而】余生命之湮阨【音厄】曽二鸟之不如汩【音聿又音骨説文水流也楚词□余若将不及】东西与南北恒十年而不居【恒或作亘而或作以方云恒居邓切与亘竟之亘同班固叙传恒以年嵗选诗徙倚恒漏穷】辱饱食其有数况策名于荐书【防方从阁杭作荣云公上宰相书非茍没于利荣于名也与此义通　今按唐人策字俗体从竹从宋亦有只从草者与荣字絶相近故阁本作荣葢传写之误耳方引荣于名亦与此语意不相似于或作与亦非是】时所好之为贤庸有谓余之非愚昔殷之髙宗得良弼于宵寐【或云昔上当有在字或是念字由上句未有愚字相似而脱也】孰左右者为之先信天同而神比【先下或有容字信或作容皆非是方云汉郦食其传沛公吾所愿从游莫为我先韩语祖此】及时运之未来或两求而莫致虽家到而户说祗以招尤而速累【说或作晓】葢上天之生余亦有期于下地盍求配于古人独怊怅【上音超怅恨也】于无位惟得之而不能乃神之所戏幸年嵗之未暮庶无羡于斯类【惟方作虽　今按上文之意若曰天之生我必有所用何不力慕古人如传说之徒而独怊怅于无位耶惟或者茍得其位而不能追配古人但如二鸟之空被荣宠乃是神之所戏耳故幸年嵗之未晚而庶几无慕于斯类也斯类葢并指二鸟与彼得之而不能者而言也惟字正是斡转处作虽即无力矣能或作归亦非是】
　　复志赋【并序】
　　【樊曰其句法步类离骚往往相似晁无咎尝取此赋于变骚】
　　愈既从陇西公【孙曰董晋也贞元十二年七月以东都留守董晋为宣武军节度使平邓惟恭之乱辟公为其府推官详见晋行状】平汴州其明年七月有负薪之疾退休于居作复志赋其辞曰
　　居悒悒【音邑忧也选云良増悒悒】之无解兮独长思而永叹【音滩骚云心鬰郁之忧思兮独永叹乎増伤解或作辞】岂朝食之不饱兮寜冬裘之不完昔余之既有知兮诚坎轲【音可坎轲不平易貌选坎轲多苦卒】而艰难当嵗行之未复兮从伯氏以南迁凌大江之惊波兮过洞庭之漫漫至曲江而乃息兮逾南纪【韩曰唐一行以天下山河之象存乎两戒分南纪北纪韶在南纪之外诗滔滔江汉南国之纪】之连山嗟日月其几何兮携孤嫠【音厘】而北旋【孤嫠谢作嫠孤】值中原之有事兮将就食于江之南【方从阁本无将字于下有大字或又无之字今详文势皆非是】始专专于讲习兮非古训为无所用其心【方从阁本古作诂为作焉非是】窥前灵之逸迹兮【灵一作修】超孤举而幽寻既识路又疾驱兮孰知余力之不任【音壬堪也】考古人之所佩兮阅时俗之所服【阅方作阙非是】忽忘身之不肖兮谓青紫其可拾【之或作而又或作之者皆非是】自知者为明兮故吾之所以为惑【吾下或有志字非是】择吉日余西征兮亦既造夫京师【既或作冀】君之门不可迳而入兮遂从试于有司【迳或作径】惟名利之都府兮羌【起羊切骚云羌众人之所仇羌楚人发语端词犹言卿何为也字】众人之所驰【羌或作差非是所或作四】竞乘时而附势兮纷变化其难推【附势或作射利或只附字作射字】全纯愚以靖处兮将与彼而异宜欲奔走以及事兮顾初心而自非朝骋骛乎书林兮夕翺翔乎艺苑【骋或作驰方云楚词朝骋骛乎江皋作驰非是】谅却步以图前兮不浸近而逾逺哀白日之不与吾谋兮至今十年其犹初岂不登名于一科兮曽不补其遗余进既不获其志愿兮退将遁而穷居排国门而东出兮慨余行之舒舒【慨或作嗟】时凭髙以回顾兮涕泣下之交如【之或作而】戾【音茘至也】洛师而怅望兮聊浮游以踌躇假大以视兆兮求幽贞之所庐【大或作火】甘潜伏以老死兮不显著其名誉【音欤】非夫子之洵美兮吾何为乎浚【音峻卫邑诗经孑孑干旟在浚之都】之都小人之懐惠兮犹知献其至愚固余异于牛马兮寜止乎饮水而求刍伏门下而黙黙兮竟嵗年以康娱【下而或作下之】时乘间以获进兮顔垂欢而愉愉【音俞和悦也而或作之】仰盛徳以安穷兮又何忠之能输昔余之约吾心兮谁无施而有获【方从阁本谁作惟下又有徳字云李本谓陈无已去徳字今本复讹惟为谁其误甚矣　今按此句本用楚词孰无施而有报孰不殖而有获之语词意既有自来又与上下文势相应故嘉祐杭本与诸本多如此乃是韩公本文相传已久非陈以意定也阁本之缪如此而方信之反以善本为误今不得而不辨也又嘉祐杭本世多有之而其不同处方皆不録岂其偶未见耶抑忽之而不观也】嫉贪佞之洿【与汚同】浊兮曰吾其既劳而后食【方无既字非是】惩此志之不修兮受此言之不可忘【修方作循云唐人书修近循楚词亦有误者今按唐人书字之误方说是也然此乃修误作循非循误作修也修犹修好修怨之修葢因旧増新之意也】情怊怅以自失兮心无归之茫茫【之或作而】茍不内得其如斯兮孰与不食而髙翔抱闗之阨【与隘同音又一作厄】陋兮有肆志之【诸本多作阳阳方云后汉孔嵩传云晨门肆志于抱闗史记晏婴传志气公当是用此语诗君子阳阳则注谓无所用其心非公所用字也】伊尹之乐于畎畆兮焉贵富之能当恐誓言之不固兮斯自讼以成章【斯或作聊讼或作诵】往者不可复兮冀来今之可望【音亡】
　　闵已赋
　　【补注公尝佐董晋于汴□几晋薨寻佐张建封于徐建封又薨罢去居洛阳赋此尝未安而既危指此此所以赋闵已也】
　　余悲不及古之人兮伊时势而则然【而或作兮】独闵闵其曷已【闵闵或作闷闷诸本句下有兮字下文隔句皆有兮字　今按洪庆善云欧宋皆无兮字后皆复添或云感通本复志赋与此赋皆无兮字未知孰是】凭文章以自宣昔顔氏之庶几在隠约而平寛固哲人之细事夫子乃嗟叹其贤恶饮食乎陋巷亦足以頥神而保年【阁本无食字非是】有至圣而为之依归又何不自得于艰难【何下或有苦字】曰余昬昬其无类望夫人其已逺【逺或作还方云诗小雅焦贑易林逺字皆叶平声读作还者非】行舟檝而不识四方涉大水之漫漫勤祖先之所贻勉汲汲于前修之言虽举足以蹈道哀与我者为谁众皆舍而已用忽自惑其是非下土茫茫其广大余壹不知其可懐【壹本多作岂方云閤杭本作壹旧监本潮本尚作壹讹壹为岂自蜀本也檀弓云子壹不知夫防之踊也韩语原此】就水草以休息恒未安而既危久拳拳其何故亦天命之本宜【本或作所】惟否泰之相极咸一得而一违【阁本作衰非是】君子有失其所小人有得其时聊固守以静俟诚不及古之人兮其焉悲【诸本多无兮字】
　　别知赋【送杨仪之】
　　【韩曰公以御史言旱饥得罪黜为连之阳山令连在唐属湖南道时杨仪之以湖南支使来公为此赋以别之】
　　余取友于天下将嵗行之两周下何深之不即上何髙之不求纷扰扰其既多咸喜能而好修【纷或作伊纷扰或作伊纷其或作而咸方作或非是】寜安显而独裕顾阨穷而共愁【穷或作塞】惟知心之难得斯百一而为收【之或作而斯或作在百一或作一旦皆非是方云陆机叹逝赋得十一于千百韩用此意】嵗癸未而迁逐侣虫蛇于海陬【将侯切隅也侣或作旅】遇夫人之来使辟公馆而罗羞【而或作以】索微言于乱志发孤笑于羣忧物何深而不镜理何隠而不抽【镜或作考】始参差以异序卒烂漫【莫半切又谟官切并大水】而同流【以或作于烂漫本或作烂熳或作澜漫云大水也】何此欢之不可恃遂驾马而回辀【张流切车辕也遂或作卒而或作以】山磝磝【初交切尔雅山多小石曰磝】其相轧树蓊蓊【音翁又乌孔切草木盛】其相摎【居由切绞也祝曰仪礼殇之绖者不摎垂注不绞其带之垂者】雨浪浪【音郎】其不止云浩浩其常浮【磝磝或作嶅嶅摎或作缪云或作雪浩浩或作活活其或作而】知来者之不可以数【音朔】哀去此而无由【方无者字或无之字皆非是而或作以】倚郭郛【音孚】而掩涕空尽日以迟留【而或作其】
　　古诗
　　元和圣徳诗【并序】
　　【樊曰宪宗即位剑南刘辟自称留后元和元年正月以髙崇文为左神防行营节度使讨辟九月克成都十月辟伏诛二年正月已丑朝献于太清宫庚寅朝享于太庙辛夘祀昊天上帝于郊丘还宫大赦天下补注穆伯长曰退之元和圣徳诗淮西碑栁雅章之类皆辞严义伟制作如经能崒然耸唐徳于盛汉之表笔墨间録云此序乃司马迁之文非相如文也】
　　臣愈顿首再拜言【此下或有曰字】臣伏见皇帝陛下即位已来诛流奸臣【孙曰永贞元年贬王伾王叔文韩泰韦执谊也】朝廷清明无有欺蔽外斩杨惠琳刘辟以收夏蜀东定青徐【孙曰青谓平卢节度李师道奉表诣京师徐谓徐帅张建封子上表请代皆贞元元和□】积年之叛海内怖骇不敢违越郊天告庙神灵欢喜风雨晦明无不从顺【晦明或作明晦】太平之期适当今日臣防被恩泽日与羣臣序立紫宸殿陛下【或无陛字】亲望穆穆之光而其职业又在以经籍教导国子【而或作况】诚宜率先作歌诗以称道盛徳不可以辞语浅薄不足以自效为解【或作懈或作辞皆非是方云自左传请以曹为解迁固相承用之非一】辄依古作四言元和圣徳诗一篇凡千有二十四字指事实録具载明天子文武神圣以警动百姓耳目传示无极【警或作惊方云洪曰惊流俗妄改也史记尊宠乐毅以警动燕齐义当用此】其诗曰
　　皇帝即阼【或作祚方云史记文纪有皇帝即阼一全语寔用阼字　今按阼谓东阶也作祚非是】物无违拒曰旸而旸曰雨而雨维是元年有盗在夏欲覆其州以踵近武【近或作其】皇帝曰嘻岂不在我负鄙为艰纵则不可出师征之其众十旅【十或作千方云按此专纪杨惠琳之乱也时严绶在河东表请讨之诏与天徳军合击未尝它出师也十旅为正　今按周礼五人为伍五伍为两四两为卒五卒为旅则一旅五百人而十旅五千人也方说得之亦见以顺讨逆师不在众之意】军其城下告以福祸腹败枝披不敢保聚掷首陴【音脾城上女墙也】外降【下江切】幡夜竪疆外之险莫过蜀土韦皐去镇刘辟守后血人于牙不肯吐口【人或作入非是】开库防士曰随所取【曰方作日今按此乃述其诱防士卒之词方本非是】汝张汝弓汝鼓汝皷【上鼓字或作伐或作桴或作击】汝为表书求我帅汝事始上闻在列咸怒皇帝曰然嗟逺士女茍附而安则且付与读命于庭【读或作续非是】出节少府朝发京师夕至其部辟喜谓党汝振而伍蜀可全有此不当受【不当或作当不非是】万牛脔【力转切】炙【之夜切与防同记母嘬炙或作肉】万瓮行酒以锦纒股以红帕【补注实録曰禹防涂山之夕大风雷震有甲兵卒千余人其不被甲者以红销帕袜其额自此遂为军容之服】首【方云荆公本音麦潮本亦然方言注络头帕头也音貊今多读作莫辖切公送李益郑权序皆用此语或作帓字葢二音通读　今按集韵帕莫白切无莫辖音□莫葛切带也方说误】有恇【音匡怯也】其凶有饵其诱【凶方作今按此二句葢言有畏其暴者有贪其利者故从之者众耳非本心乐从也方本非是】其出穰穰【如羊切多也】队以万数遂刼东川遂据城阻皇帝曰嗟其又可许爰命崇文分卒禁御有安其驱无暴我野日行三十徐壁其右【壁或作辟】辟党聚谋鹿头是守崇文奉诏进退规矩【规或作合】战不贪杀擒不滥数【方云杭本三馆本文粹作蓝缕唐本作□防蜀本始作滥数校本多从之今姑存其旧　今按蓝缕无理滥数葢用左传数俘之语蜀本得之官本皆误】四方节度整兵顿马上章请讨俟命起坐【请或作乞】皇帝曰嘻无汝烦苦【嘻叹辞也方作嘉非是】荆并洎梁【孙曰荆谓荆南节度使裴均并谓河东节度使严绶梁谓西道节度使严砺也】在国门户出师三千各选尔丑四军【谓荆并梁及崇文之师】齐作殷其如阜【殷其或作殷殷或作其殷】或拔其角或脱其距【拔或作披】长驱洋洋无有龃龉【音语齿不相当】八月壬午辟弃城走载妻与妾包裹稚乳是日崇文入处其宇【日或作曰】分散逐捕搜原剔薮辟穷见窘无地自处俯视大江不见洲渚遂自颠倒若杵投臼取之江中枷脰【音豆颈也】械手妇女累累啼哭拜叩来献阙下以告庙社周示城市咸使观覩解脱挛【力全切系也】索夹以砧斧【方云砧当作枮与椹同战国策范睢曰臣之不足以当椹质要不足以待斧钺是也】婉婉【音宛顺也】弱子赤立伛【于武切】偻【音缕曲躬】牵头曳足先断腰膂次及其徒体骸撑【丑庚切】拄【冢庾切】末乃取辟骇汗如写【方云音湑蓼萧诗用韵如此或作雨非是】挥刀纷纭争刌【趍本切细切也】脍脯【争或作犹刌或作切皆非是仪礼有刌肺肝樊曰此诗蘓黄门曰此特宪宗命崇文诛一刘辟耳其言何琐屑之甚谓之造语工则可谓之得雅体未也诗载文王伐崇武王伐纣固自有体退之独不到此耶亦其少年所为文也按公时年四十不可谓少大抵徳不足则夸宪宗功烈固伟比文武则有间矣王荆公尝论诗曰周颂之词约约所以为严徳盛故也鲁颂之词侈侈所以为夸徳不足故也是诗其鲁颂谓欤】优赏将吏扶珪缀组帛堆其家粟塞其庾【塞下其字方作仓非是以上句偶之可见】哀怜阵殁廪给孤寡赠官封墓周帀宏溥经战伐地寛免租簿施令酬功急疾如火天地中间莫不顺序幽恒青魏【或作魏幽恒青】东尽海浦南至徐蔡区外杂虏怛威赧徳踧踖【上音蹙下音昔行而谨敬】蹈舞【诸本怛作烜赧作赫又作服方以文録定烜作怛以唐阁蜀文定赫作赧云公上尊号表有怛威愧徳意与此同】掉【徒吊切掷也】弃兵革私习簋簠来请来觐十百其耦【或作数】皇帝曰吁伯父叔舅各安尔位训厥甿畮【甿或作田】正月元日初见宗祖躬执百礼登降拜俯荐于新宫【于或作飨新或作閟非是】视瞻梁梠【音吕楣也桷端连绵木名选防梠縁邉】慼见容色泪落入俎侍祠之臣助我恻楚乃以上辛【补注谷梁传曰自正月至三月郊之时也我以十二月下辛卜正月上辛不从则以正月下辛卜二月上辛如不从则以二月下辛卜三月上辛如不从则不郊矣礼记郊之用辛也注云言人君当斋戒自新耳】于郊用牡除于国南鳞笋毛簴【上思尹切下国许切孙曰笋簴所以挂钟磬也横曰笋饰以鳞属植曰簴饰以羸属祝曰周礼梓人为笋簴】庐幕周施开掲磊砢【上洛猥切下鲁可切石多貌相如曰水石磊砢又石緃横貌祝曰选金玉磊砢】兽盾【顺允切孙□以木为之而画龙文相合载之以蔽马】腾挐【女加切牵引也】圜坛帖妥【吐火切安也】天兵四罗旂常婀娜【旂或作旗上于可切下奴可切美也曹植曰华容婀娜】驾龙十二【周礼马八尺以上为龙天子之驾马十有二闲】鱼鱼雅雅【晋书刘惔传洛中雅雅有三嘏】宵升于丘【升或作升方云楚词升皆作升它准此】奠璧献斚【音贾玉爵】众乐惊作轰豗【上呼宏切下音灰轰羣车声选轰轰阗阗豗相系也选磊匒匌而相豗】融冶【乐声】紫熖嘘呵【大气紫或作柴】髙灵【孙曰天神之有灵者】下堕羣星从坐错落侈哆【昌者切说文张口也诗巷伯哆兮侈兮注大貎】日君月妃焕赫婐【上乌果切下五果切身好弱貌祝曰乐府婐戏金阙焕赫谓日君婐谓月妃】渎蒙鸿【上莫孔切下胡孔切广大貎选蒙鸿沆茫】岳只嶪峩【上音业下音我山髙貎后汉増槃嶪峩】饫沃羶芗【沃羶或作羶燎孙曰亦作香羶羊臭芗谷气　今按饫沃之义未详或云当作饫厌亦未有所据也羶芗字见礼记云】产祥降嘏凤皇应奏舒翼自拊赤麟黄龙逶【于为切】陀【徒何切容与之貎】结纠【麟或作鳞逶或作頽】卿士庶人黄童白叟踊跃欢呀【虚加切张口貌】失喜噎欧【上一结切下乌后切欢或作叹欧或作呕方云呕俗字也】乾清坤夷境落褰【音愆或作骞】举帝车廻来日正当午【方云校本作日始东土葢疑郊祀回车不应至午也然诸本皆同姑从之】幸丹凤门大赦天下涤濯刬【楚简切削也】磢【初两切瓦石洗物选飞劳相磢】磨灭瑕垢续功臣嗣拔贤任耉孩养无告仁滂施厚皇帝神圣通达今古【今或作先或作通今达古】听聪视明【或作视听聪明】一似尧禹【洪曰葢取礼记一似重有忧者黄鲁直云退之文老杜诗无一字无来处后人读书少故谓韩杜自作此语耳】生知法式动得理所天锡皇帝为天下主并包畜养无异细钜亿载万年敢有违者皇帝俭勤盥【音贯澡也】濯陶瓦【孙曰盥濯以陶瓦之器言俭也】斥遣浮华好此绨【音题厚缯也】纻戒四方侈则有咎天锡皇帝多麦与黍无召水旱耗于雀防【耗于或作无耗】亿载万年有富无窭【羣羽切贫也方作富有无窭或作富有贫窭或作无有贫窭皆非是】皇帝正直别白善否擅命而狂既翦既去尽逐羣奸靡有遗侣天锡皇帝厐臣硕辅博问遐观以置左右亿载万年无敢余侮【余方作有非是】皇帝大孝慈祥悌友怡怡愉愉奉太皇后浃于族亲濡及九有天锡皇帝与天齐夀登兹太平无怠永久亿载万年为父为母博士臣愈职是训诂【孙曰尔雅有释诂释训释诂者释古今之异辞释训者辨物之形貌训诂即歌诗也】作为歌诗以配吉甫
　　琴操十首【并序】
　　【韩云按琴操十有二公取其十如下所作是也惟水仙懐陵操乃伯牙所作公削之为之词者各注于下唐子西云琴操非古诗非骚辞惟退之为得体退之琴操栁子厚不能作也孙曰风俗通云琴曲曰操操者言穷阨犹不失其操也】
　　将归操　孔子之赵闻杀鸣犊作
　　【孙曰孔子将西见赵简子闻窦鸣犊之死临河叹曰美哉水洋洋乎丘之不济此命也夫事见史记　诸本题义下皆有子注方云阁本只存题义唐本注与题义皆不出蜀本于注云上増又曰二字与题义皆夹注写以此见虽题义亦后人以琴操续补也欧宋荆公皆用阁本　今按欧本云此效蔡邕作十操事迹皆出蔡邕琴操云】
　　狄之水兮其色幽幽【狄蜀本作秋　今按水经河水至东阿茌平等县东北流四渎津注云津西有四渎祠东对四渎口河水东分济水受河葢荥口水防不通始自是出与清水合沛渎自河入济水径周通故有四渎之名昔赵杀鸣犊孔子临河叹而作歌曰狄之水兮风波舟檝颠倒更相加归来归来胡为斯案临济故狄也是济所迳得其通称也又云济水迳临济县南详此则是济水自荥泽之下潜流至此四渎津口而后复出河又东分一支与之合流以过临济而为狄水故孔子临河不济而歌咏狄水即此东分之河复出之济也然此皆济也今在济郓之间史记以为孔子自卫将西见赵简子则其道不当出此此又不可晓者今姑阙之以俟深于地理者正焉】我将济兮不得其由涉其浅兮石齧我足乘其深兮龙入我舟我济而悔兮将安归尤归兮归兮无与石鬬兮无应龙求【归兮归兮诸本兮作乎】
　　猗兰操　孔子伤不逢时作
　　【孙曰古琴操云习习谷风以阴以雨之子于归逺送于野何彼苍天不得其所逍遥九州无有定处世人闇蔽不知贤者年纪逝迈一身将老】
　　兰之猗猗其香不采而佩于兰何伤今天之旋其曷为然我行四方以日以年雪霜贸贸【音茂不明】荠麦【韩曰西京杂记云建亥之月阴气之极荠麦始生】之茂子如不伤我不尔觏【见也孙曰言我如荠麦之茂当雪霜之时不改其操子如见伤而用我可也子如不伤我无自贬以见子之义】荠麦之茂荠麦之有【孙曰茂而能傲霜雪荠麦之固有】君子之伤君子之守【韩曰君子居可伤之时不易其守亦犹荠麦之有也】
　　山操　孔子以季桓子受齐女乐谏不从望山而作【山鲁山也诗奄有防在太山博县韩曰古琴操云予欲望鲁兮山蔽之手无斧柯奈山何】
　　之氛兮不能云雨【氛或作气云或作为或云上有为字】之枿【亦作蘖五割切前汉三枿之起李巡曰槁木之余】兮不中梁柱【不下或有能字非是方云太经梁不中柱不隆大厦徴中平声读　今按此但言其木不堪作梁柱耳与太中字意异当只作去声读文意乃恊】之大兮祗以奄鲁知将隳兮哀莫余伍【知或作如孙曰言鲁将隳壊哀而怜之者莫余若也】周公有兮嗟余归辅【或作思余归方作归余皆非是大抵方意尚异不问文义之如何惟有倒语者则必取之如下文我于家莫尔余追皆此类也】
　　越裳操　周公作
　　【韩本注事见后汉南蛮志交趾之南有越裳云古琴操曰于戏嗟嗟非旦之力乃文王之徳】
　　雨之施物以孶【或作兹】我何意于彼为自周之先其艰其勤以有疆宇私我后人我祖在上四方在下厥临孔威敢戏以侮孰荒于门孰治于田【孙曰言岂有荒于门而能治于田者乎故必四海既均而后越裳是臣也】四海既均越裳是臣
　　拘幽操　文王羑里作【上音酉汉地理志河内荡阴县有羑里城孙曰事见史记周本纪琴録曰文王见拘羑里忧愁无聊援琴而鼓之号曰拘幽操词曰殷道圂圂浸浊烦兮朱紫相合不别分兮迷乱声色信才言兮炎炎之虐使我愆兮幽闭牢穽由其言兮遘我四人忧勤勤兮】
　　目窈窈兮其凝其盲【目窈窈方作窈揜揜或作目揜揜今按下文有耳字正与目字相对窈窈二字比之揜揜似亦差胜】耳肃肃兮听不闻声朝不日出兮夜不见月与星【日上或有见字】有知无知兮为死为生呜呼臣罪当诛兮天王圣明【伊川曰退之作琴操有曰臣罪当诛兮天王圣明道文王意中事前后之人道不到此徐仲车言退之拘幽操云臣罪当诛兮天王圣明可谓知文王之心矣凯风七子之母犹不能安其室而云母氏圣善我无令人重自责也】
　　岐山操　周公为太王作
　　【祝曰岐山在岐州今有岐山县诗居岐之阳太王古公亶父也】
　　我家于【方作我于家非是】自我先公伊我承序敢有不同【诸本序作绪方云商书丕承基绪然国语亦有奔走承序注谓承受事业次第也　今按序谓传授次第汉书多云朕承天序是也绪犹言统系方引商书之言是也二字义虽不同然用之于此似亦两通但国语承序乃谓承受政役之次第与汉书字同而意异方作序而引以为说误矣】今狄之人将土我疆民为我战谁使死伤彼岐有岨【石山载土】我往独处尔莫余追无思我悲【方云岨与阻同楚词汉书多用岨字今以平声读之非也尔或作人尔莫方作莫尔非是】履霜操　尹吉甫子伯竒无罪为后母谮而见逐自伤作【樊曰尹吉甫之子伯竒所作也吉甫听其后妻之言逐之伯竒编芰荷而衣采楟花而食清朝履霜而自伤无罪见放逐乃援琴而鼓之见古乐府解题其词曰朝履霜兮采晨寒考不明其心兮信谗言孤恩离别兮摧肺肝何辜皇天兮遭斯愆痛殁不同兮恩有偏谁流顾兮知此寃】
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以足母生众儿有母怜之独无母怜儿寜不悲【儿寜方作母寜非是】
　　雉朝飞操　牧犊子七十无妻见雉双飞感之而作【牧犊或作沐渎　樊云吴兢乐府古题解云旧说齐宣王时牧犊子七十无妻出薪于野见雉雌雄相随意动心怨因援琴而歌以自伤其声中絶魏武帝宫人有卢女者七嵗入汉宫学鼓琴能传此曲崔豹古今注牧犊子齐宣王时人五十无妻出薪于野见雉雄雌相逐而飞乃作词曰雉朝飞兮鸣相和雌雄羣游兮山阿我独何命兮未有家时将暮兮可奈何嗟嗟暮兮可奈何】
　　雉之飞于朝日羣雌孤雄意气横出【或无气字】当东而西当啄而飞随飞随啄羣雌粥粥【集注记曰粥粥若无能或谓当作□音祝说文呼鸡重言之杜诗谁话□鸡翁】嗟我虽人曽不如彼雉鸡生身七十年无一妾与妃【马□年云别本彼作此无鸡字而下语妃音嫓与雉叶】
　　别鹄操　商陵穆子娶妻五年无子父母欲其改娶其妻闻之中夜悲啸穆子感之而作【崔豹古今注云云其词曰将乘比翼隔天端山川悠逺路漫漫揽衾不食忘飱后遂为夫妻】
　　雄鹄衔枝来雌鹄啄泥归巢成不生子大义当乖离江汉水之大鹄身鸟之微更无相逢日且可绕树相随飞【且或作安又无绕树二字皆非是方云李陵诗长当为此别且复立斯须又古乐府与子如黄鹄将别复徘徊亦此意也】
　　残形操　曾子梦见一狸不见其首作
　　【事见琴録其详未闻曽子一作鲁子】
　　有兽维狸兮我梦得之其身孔明兮而头不知吉凶何为兮觉坐而思巫咸【韩曰离骚巫咸将夕降兮懐椒糈而要之注巫咸古神巫也张衡思赋抨巫咸使占梦】上天兮识者其谁
　　南山诗【或无诗字】
　　【凡百有二韵樊曰东方朔曰终南山天下之大阻也其山多玉石金银铜铁豫章檀柘异物之类不可胜原百工取给万姓所仰足也洪曰此诗似上林子虚赋才力小者不可到也补注潜溪诗眼云孙莘老尝谓老杜北征胜退之南山诗王平甫以谓南山胜北征终不能相服时山谷尚少乃曰若论工巧则北征不及南山若书一代之事以与国风雅颂相为表里则北征不可无而南山虽不作未害也二公之论遂定】
　　吾闻京城南兹维羣山囿【言羣山聚此】东西两际海【方云史记春申君上秦昭王书王之地水为河塞外得水为海】一【经两海太原地记曰河北得今按此与史记但皆极言其广耳不必曲引塞外之说也】巨细难悉究山经及地志茫昧非受授团辞试提挈挂一念万漏【挂一念或作一念挂非是孙曰集也山经地志既不详欲团集其词而试挈提之又恐挂一漏万也】欲休谅不能粗叙所经觏尝升崇丘望【尝或作常】戢戢【相辐辏也】见相凑晴明出棱【鲁登切】角缕脉碎分绣蒸岚相澒洞【胡孔切澒或作鸿方云淮南子澒蒙鸿洞王褒箫赋雄羽猎赋所用皆同唐人始兼用之杜诗鸿洞半炎方澒洞不可掇是也】表里忽通透无风自飘簸【音播又音跛】融液煦柔茂横云时平凝防防露数岫天空浮脩眉【空或作宇　孙曰言逺山横如脩眉也韩曰选洛神赋脩眉聨姢注脩长也西京杂记文君姣好眉色如望逺山又外传赵飞燕妹名合徳为薄眉号逺山黛】浓緑画新就孤撑有巉絶海浴褰鹏噣【音□□口补注已上叙南山大槩】春阳潜沮【子鱼切又去声】洳【音如陷湿地又去声】濯濯吐深秀【吐深或作深吐】岩峦虽嵂崒【上音律下昨没切山峻也史记隆崇嵂崒】輭【俗作软】弱类含酎【音宙醇酒】夏炎百木盛荫郁増埋覆神灵日歊歔【上音枵下音虚气出也】云气争结构秋霜喜刻轹【音厯车所践也或作铄方云史记酷吏传刻轹宗室】磔卓立【陟格切裂也记大傩旁磔孙曰言草木皆落山卓然独立也】癯【音劬瘠也】瘦参差相叠重刚耿陵宇宙冬行虽幽墨冰雪工琢镂【雪或作路】新曦【音希□光选隆暑方赫曦】照危峨亿丈恒髙袤【莫切广也危或作峞方云恒居邓切或作亘】明昏无停态顷刻异状【补注已上叙四时变态】西南雄太白【补注子厚云雍州西南界于梁其山□太白其地常寒又谚云武功太白去天三百】突起莫间簉【祝曰左氏僖子使助还氏之簉注簉副倅也嵇康曰承间簉之】藩都配徳运【唐土徳太白在西南坤位故云配徳运】分宅占丁戊【亦坤位】逍遥【谷名】越坤位【坤或作地】诋【音邸诋诃】讦陷干窦【音豆穴也孙曰言太白非特占西南坤位而已又侵及西北干位故曰陷干窦按藩都至干窦四句未详其意】空虚寒兢兢风气较捜漱朱维方烧□阴霰【蘓佃切雨雪杂】纵腾糅【女救切杂也】昆明【孙曰昆明池汉武帝时作在长安西南周围四十里】太池北去觌偶晴昼緜聨穷俯视倒侧困清沤【乌切久渍】微澜动水面踊跃躁猱【奴刀切猴也】狖【音柚鼠属善旋躁或作猱】惊呼惜破碎仰喜呀【玉篇虚牙切唅牙张口皃】不仆【敷救切又匹切倒也顿也补注已上言南山方隅连亘之所也】前寻径杜墅【神与切孙曰即杜陵也在长安万年县东南韩曰唐宰相杜佑与同列宴于樊川别墅即此也墅田庐也】坌【蒲闷切尘也后汉益气坌涌径或作经方云当如夜径泽中之径杜或作社非是坌或作忿】蔽毕原【孙曰周文武葬处在今咸阳县西北或曰文王子封于毕此其地也】陋﨑岖【上音祈下音区】上轩昻始得观览富行行【补注上夏良切下户庚切或谓皆如字谢惠连诗行行道转逺又古诗行行重行行】将遂穷岭陆烦互走【音奏】勃然思坼裂拥掩难恕宥巨灵与夸蛾【夸音夸列子云帝命夸蛾氏二子负太行王屋二山一厝朔东一厝雍南自北冀之南汉之阴无陇断焉】逺贾【音古】期必售【承□切卖去也蛾或作娥方云考列子当作蛾贾或作雇】还疑造物意固护蓄精祐力虽能排斡【乌括切又音管转也楚词斡维焉系】雷电怯呵诟【呼漏切怒也骂也】攀縁脱手足蹭蹬【上七邓切下音邓失道也选蹭蹬穷波】抵积甃【测救切】茫如试矫首堛塞【上普逼切土块尔雅云块堛也塞填塞】生怐愗【上冦下茂愚也楚词宋玉九辨云直怐瞀而自若按集韵通作毂雾鄙吝心不明也】威容防萧爽近新迷逺旧拘官计日月欲进不可又因縁窥其湫【音秋湫者龙所居也南山有炭谷湫】凝湛閟阴嘼【音嗅亦作畜樊曰作兽者非礼运曰龙以为嘼谓湫中蛟也秋懐诗云其下澄湫水有蛟寒可罾即此也洪曰嘼畜产也或作兽】鱼虾可俯掇【丁括切拾也】神物安敢冦林柯有脱叶欲堕鸟惊救【樊曰其湫如镜面叶落恐其汚鸟即衘去葢其神物之灵如此公题炭谷湫祠堂所谓鱼鳖蒙拥护者此也】争衔弯环飞投弃急哺鷇【音冦鸟生须哺曰鷇自食曰雏尔雅生哺鷇生噣鷇】旋归道回睨【音诣视也】达枿壮复奏【达或作逺方云卢仝月蚀诗头戴弁冠髙达枿】吁嗟信竒怪峙质能化贸【音茂易也】前年遭谴【谪连山】谪探歴得邂逅初从蓝田【县名今在雍州有闗】入顾眄劳颈脰时天晦大雪泪目苦蒙瞀【音茂目不明庄子予适有瞀病注风冒乱】峻涂拖长冰直上若悬溜褰衣步推马颠蹶【颠仰倒蹶失脚也】退且复【扶富切又也返也】苍黄忘遐睎【音希视逺】所瞩【音烛亦视也选西瞩与游叹】才左右杉篁咤【陟驾切喷也记无咤食】蒲蘓杲耀攅【在完切聚也楚辞匍匐兮丛攅】介胄专心忆平道脱险逾避臭【逾或作迩非是吕氏春秋曰人有大臭者其兄弟亲戚皆无能与居者】昨来逢清霁宿愿忻始副【始方作所非是自前年遭谴谪以役读之可见】峥【锄耕切】嵘【音宏山峻也冯衍曰观壶日之峥嵘楚辞下峥嵘而无地】跻冢顶倐闪杂鼯鼬【吾又二音虫似防尔雅谓之飞生能捕防】前低划【音画忽麦切锥刀曰划前汉划崇墉】开阔烂漫堆众皱【方从蜀人韩仲韶本作云石蟇也二韵皆取喻谓髙而羣峯飞驰如鼯鼬之奔低而堆阜分布如众之列于义为近　今按此蜀本之误沈元用本亦然皆非是葢此但言登山之时丛薄蔽翳方与虫兽羣行而忽至上顶则豁然见前山之低虽有髙陵深谷但如皱物微有蹙折之文耳此最为善形容者非登髙山临旷野不知此语之为工也况此句众皱为下文诸或之纲领而诸或乃众皱之条目其语意接连文势开阖有不可以毫厘差者若如方说则不唯失其统纪乱其行列而鼯鼬动物山体常静絶无相似之理石蟇之与堆阜虽畧相似然自髙顶下视犹若成堆则亦不为甚小而未足见南山之极髙矣其与下文诸或疎宻工拙又有逈然不侔者未论古人但使今时举子稍能布置者已不为此又况韩子文气笔力之盛闗键纪律之严乎大抵今人于公之文知其力去陈言之为工而不知其文从字顺之为贵故其好怪失常类多如此今既定从诸本而复俻论其说以晓观者云】或连若相从或蹙若相鬬或妥若弭伏或竦若惊雊【音遘雉鸣】或散若瓦解【胡买切散也】或赴若辐凑【辐方作轮　今按轮者毂辐之通名其凑于毂者辐而已当作辐】或翩若船游【翩或作泛】或决若马骤或背若相恶或向若相佑或乱若抽笋或嵲【吾结切山小而不安貌选崄巇屹嵲】若注灸【音炙灼也】或错若绘画或缭【力少切又音僚缭绕也】若篆籕【音宙篆籕之文】或罗若星离或蓊若云逗【音豆遛住也】或浮若波涛或碎若锄耨【奴豆切器】或如贲育【孟贲夏育杨子注皆卫人或云秦之勇士】伦赌胜勇前购【孙云以财而求也】先强势已出后钝嗔防譳【上音闻下音耨不能言也玉篇言不正也】或如帝王尊丛集朝贱防虽亲不防狎虽逺不悖谬或如临食案肴核纷饤饾【上丁定切下音豆贮食也纷或作分】又如游九原坟墓包椁柩或累若盆甖或掲【音讦】若防豆【或作登豆　尔雅木豆谓之豆瓦豆谓之登】或覆若曝鼈或頽若寝兽【寝或作穷非是又或作偃】或蜿【一丸切楚词曰驾八龙之蜿蜿蟠蜿龙貌又曰龙屈兮蜿蟤】若藏龙或翼若搏鹫【音就陆机云雎鸠目上骨露幽人谓之鹫祝曰鸟名山海经云景山多鹫黒色多力】或齐若友朋或随若先后【友朋或作迎随随或作差方云方言曰先后犹娣姒释名曰以来先后言也校本不详此义而以先后为虚字遂改友朋为迎随以偶之又避重复而改随字为差字其误甚矣　今按史记见神于先后宛若即谓其娣姒也】或迸若流落或顾若宿留【上音秀下音霤汉武帝宿留海上史记宿留之数日无所见】或戾若仇讐或宻若婚媾或俨若峨冠或翻若舞防【舞或作举】或屹【鱼乞切屹山貌】若战阵或围若搜狩或靡然东注或偃然北首或如火熺【音僖炽也与熹同选耀华屋而炽洞房】熖【或作烟】或若气饙馏【上音分下音溜蒸饭也尔雅饙馏稔也注饭为饙饙熟为馏】或行而不辍或遗而不收【音狩获也】或斜而不倚或弛而不彀【张弓也】或赤若秃鬝【丘闲切又客入切祝曰鬂秃貌孙曰头疮】或熏若柴槱【余救切积火以燎诗薪之槱之】或如拆兆或若卦分繇【音由韩曰占辞】或前横若剥或后断若姤延延离又属夬夬叛还遘喁喁【音颙鱼口也吴越春秋云天下喁喁】鱼闯【丑禁切马出门貌公羊云开之则闯然注出头貌】萍落落月经宿【音秀列星也】訚訚树墙垣巘巘【语偃切诗陟则在巘】架库廐【方云巘山形如甑也姚令威云恐当作防防魏都赋四门防防】参参削剑防焕焕衔莹琇【音秀诗充耳琇莹注美石也】敷敷花披蕚闟闟【音翕闟闟或作翕翕】屋摧霤【力救切屋水祝曰屋檐也又水流也】悠悠舒而安兀兀狂以狃【女救切习也前汉奸有所隠则狃而寖广】超超出犹奔蠢蠢骇不懋【补注已上并序其经歴所见之状】大哉立天地经纪肖营腠【音辏肖象也谓象营卫腠理】厥初孰开张僶【音泯僶俛一作俛仰】俛谁劝侑【音宥劝食】创兹朴而巧戮力忍劳疚得非施斧斤无乃假诅呪鸿荒竟无传功大莫酬僦【即僦切赁也前汉或不偿其僦费无或作谁又作莫莫或作岂】尝闻于祠官芬苾降歆嗅【许救切谓神飨之也或作齅依字当作齅】斐然作歌诗惟用赞报酭【音又言助报酭之曲】
　　谢自然诗
　　果州南充县寒女谢自然童騃【语骇切痴也】无所识但闻有神仙轻生学其术乃在金泉山繁华荣慕絶父母慈爱捐凝心感魑魅慌惚难具言一朝坐空室云雾生其间如聆笙竽韵来自防防天白日变幽晦萧萧风景寒檐楹蹔明防【蹔或作气】五色光属聨观者徒倾骇踯躅【上直炙切下厨玉切祝云不进貌楚词待天明兮立踯躅】讵敢前须臾自轻举飘若风中烟茫茫八纮【音宏淮南子曰九州之外有八夤八夤之外有八纮】大影响无由縁里胥上其事郡守惊且叹【或作观或作欢】驱车领官吏甿俗争相先入门无所见冠屦同蜕【音税楚词济江海兮蜕蝉】蝉皆云神仙事灼灼信可传余闻古夏后象物知神奸山林民可入【民或作人方云公文石本用民字多只为字不成不尽避也】魍魉【左传王孙满曰夏之方有徳也铸鼎象物使民知神奸故入川泽山林螭魅罔两莫能逢之】莫逢旃逶迤不复振后世恣欺谩幽明纷杂乱人更相残秦皇虽笃好汉武洪其源自从二主来此祸竟连连木石生怪变狐狸骋妖患【音还离骚屡离忧而逢患】莫能尽性命安得更长延【尽或作保方云嵇康养生论导养得理以尽性命】人生处万类知识最为贤奈何不自信反欲从物迁往者不可悔孤魂抱深寃来者犹可诫余言岂空文【空或作虚】人生有常理男女各有伦寒衣及饥食在纺绩耕耘【纺或作蚕】下以保子孙上以奉君亲茍异于此道皆为弃其身噫乎彼寒女永托异物羣感伤遂成诗【或作咏】昧者宜书绅
　　秋懐诗十一首
　　【樊曰秋懐诗十一首文选诗体也唐人最重文选学公以六经之文为诸儒唱文选弗论也独于李邢墓志曰能谙记论语尚书毛诗左传文选而公诗如自许连城价傍砌看红药眼穿长讶双鱼断之句皆取诸文选故此诗往往有其体】
　　窻前两好树众叶光薿薿【音拟祝曰茂也诗黍稷薿薿】秋风一披拂策策鸣不已微灯照空牀夜半偏入耳愁忧无端来感叹成坐起天明视顔色与故不相似羲和驱日月【或作白日】疾急不可恃浮生虽多涂【虽或作每】趋死惟一轨胡为浪自苦得酒且欢喜白露下百草萧兰共雕悴【雕或作憔或作凋方云荀子劳雕倅】青青四墙下已复生满地寒蝉暂寂寞蟋蟀鸣自恣运行无穷期禀受气苦异适时各得所松栢不必贵彼时何卒卒【苍没切祝曰忽也】我志何曼曼【音万长也】犀首【公孙衍史记】空好饮亷颇尚能饭【樊曰亷颇赵将以谗奔魏其后赵王使使者视颇颇为之一饭斗米肉十斤被甲上马以示可用使者还报曰亷将军虽老尚善饭】学堂日无事驱马适所愿茫茫出门路欲去聊自劝【或作叹】归还阅书史【或作简书】文字浩千万陈迹竟谁寻【陈或作尘方云庄子六经者先王之陈迹谁或作难】贱嗜非贵献【韩曰负日之暄而欲献君食芹之美而欲进御贵贱固有差矣诗意谓所嗜不与时偶】丈夫意有在【或作存】女子乃多怨
　　秋气日恻恻秋空日凌凌上无枝上蜩下无盘中蝇岂不感时节耳目去所憎【去或作无】清晓巻书坐南山见髙棱其下澄湫水【澄或作通或作有或作古或作石】有蛟寒可罾【音曽】惜哉不得往岂谓吾无能
　　离离挂空悲慼慼抱虚警露秋树髙【或作滴或作啼或作泣方云谢灵运诗花上露犹谢惠连露盈条王僧达诗秋还露柯古诗于露用字非一　今按檀弓孔子然流涕则为流涕之皃于下句虫吊对偶尤切】虫吊寒夜永敛退就新懦趋营悼前猛归愚识夷涂【愚或作懦】汲古得修绠名浮犹有耻味薄真自幸庶几遗悔尤即此是幽屏【必郢切僻也张衡曰杂挿幽屏】今晨不成起端坐尽日景虫鸣室幽幽【方作幽室中今按当作室幽幽乃与下句相偶】月吐窻冏冏【居永切韩曰窻牖明也孙绰曰冏冏秋月明吐一作照】防懐若迷方【列子秦人逢氏子有迷罔之疾天地四方无不倒错者】浮念剧含梗【古杏切】尘埃慵伺文字浪驰骋尚须勉其顽王事有朝请【前汉吴王濞使人为秋请孟康曰律春日朝秋曰请】
　　秋夜不可晨秋日苦易暗我无汲汲志何以有此憾寒鸡空在栖缺月烦屡瞰【苦滥切视也楚词冯昆仑以瞰雾露】有琴具徽再鼓听愈淡古声久埋灭无由见真滥低心逐时趋【低或作吾葢草书之误而失其半】苦勉祗能暂有如乘风船一纵不可缆【音滥用以维舟选系缆临江楼】不如觑文字丹鈆【音防粉笔也】事防勘岂必求赢余所要石与甔【都滥切小甖也韩曰齐东北海岱之间谓之甔列子状若甔甀扬子家无檐石之储通用】
　　巻巻落地叶随风走前轩鸣声若有意颠倒相追奔空堂黄昬暮我坐黙不言童子自外至吹灯当我前问我我不应馈我我不餐退坐西壁下【坐或作下】读诗尽数编作者非今士相去时已千其言有感触使我复凄酸顾谓汝童子置书且安眠丈夫属有念【夫或作人　今按宋本亦作人说者谓丈人者尊长之称古乐府所谓丈人且安坐是也此为答童子而自称故其言如此更详之】事业无穷年
　　霜风侵梧桐众叶着树干空堦一片下琤【楚耕切玉声琤或作跄】若摧琅玕【上音郎下音干】谓是夜气防望舒【月也淮南子月御曰望舒离骚前望舒使先驱又补注张载曰望舒四五团闻叶声琤然误谓望舒之霣其团也】霣【于敏切坠也】其团青防无依倚飞辙危难安惊起出户视倚楹久汍澜【上音丸下音阑选挥笔涕汍澜】忧愁费晷景日月如跳丸迷复不计逺【计或作记】为君驻尘鞍
　　暮暗来客去羣嚣各收声悠悠偃宵寂斖斖【音尾进也美也前汉皃生斖斖】抱秋明世累忽进虑【进或作连】外忧遂侵城强懐张不满弱念缺已盈【已或作易】诘屈避语穽防茫触心兵败虞千金弃得比寸草荣知耻足为勇晏然谁汝令【谁或作惟】鲜鲜霜中菊既晚何用好扬扬弄芳蝶【扬扬或作阳阳】尔生还不早【东坡诗云勿讶昌黎公恨尔生不早谓此语也】运穷两值遇婉娈【上音宛下力衮切诗婉兮娈兮注婉少皃娈好貌】死相保西风蛰龙蛇众木日凋槁由来命分尔泯灭岂足道
　　赴江陵途中寄赠王二十补阙李十一拾遗李二十六员外翰林三学士
　　【或作寄三学士题下注王二十补阙李十一拾遗李二十六员外方云蜀本无翰林字三学士王涯李建李程也】
　　孤臣昔放逐血泣追愆尤【血泣或作泣血或作血】汗漫【上捍下慢淮南子徙倚于汗漫之宇又曰吾与汗漫期于九垓之外注汗漫不可知云也】不省识怳如乘桴浮或自疑上疏上疏岂其由【或云自疑当作疑自谓疑由上疏也故下文云上疏岂其由当乙】是年京师旱田亩少所收上怜民无食征赋半已休【征或作兵】有司恤经费未免烦徴求富者既云急贫者固已流传闻闾里间赤子弃渠沟持男易斗粟掉臂莫肯酬我时出衢路饿者何其稠【其或作为】亲逢道边死【方云阁本作道邉死而从杭蜀作道死者　今按古人谓尸为死左传生拘石乞而问白公之死汉书何处求子死且古语又有直如死道邉之说韩公葢兼用之此乃阁本之善而方反不从殊不可晓】伫立久咿嚘【伫立或作停马】归舍不能食有如鱼中钩【中或作挂方从蜀本作出云选文赋若游鱼衘钩而出重渊之深公语原此　今按韩公未必用选语况其语乃鱼出渊非鱼出钩也不若作挂为近然第五巻送刘师服诗有鱼中钩之语则此出字乃是中字之误而尚存其彷佛耳今乃作中】适防除御史诚当得言秋拜疏移阁门为忠寜自谋上陈人疾苦无令絶其喉【或作糇】下陈畿甸内【陈或作言内方作事】根本理宜优积雪验丰熟幸寛待蚕麰【音牟麰麰麦也】天子恻然感司空【贞元十九年三月杜佑检校司空同中书门下平章】叹绸缪【直留莫彪二切诗绸缪束薪注犹纒绵也】谓言即施设乃反迁炎州【反或作返州本又作洲方云古本只作州樊曰迁炎州谓贬阳山也旧史言公自监察御史上章数千言极论宫市徳宗怒贬阳山令量移江陵府法曹参军新史亦云上疏论宫市今诗自序其得罪之由大抵言京师旱饥未尝言宫市惟皇甫持正神道碑云闗中旱饥先生力言天下根本专政者恶之出为阳山令正与诗意合持正当时从公游者知公之不以论宫市而出审矣】同官尽才俊偏善栁与刘【时栁宗元刘禹锡皆为御史】或虑语言泄传之落寃讐二子不宜尔将疑断还不【方鸠切未定之辞】中使临门遣顷刻不得留病妹卧床褥【妹或作姝】分知隔明幽悲啼乞就别百请不颔头弱妻抱稚子出拜忘慙羞僶俛不廻顾行行诣连州朝为青云士暮作白首囚商山季冬月冰冻絶行辀春风洞庭浪出没惊孤舟逾岭到所任低顔奉君侯酸寒何足道随事生疮疣【赘也庄子曰附赘垂疣】逺地触途异吏民似猨猴生狞【尼耕切恶也李贺猛虎行乳孙哺子教得生狞】多忿狠【多或作知】辞舌纷嘲啁【上陟交切下张流切鸟声也】白日屋檐下双鸣鬭鸺鹠【上音休下音留孙曰训狐也】有蛇类两首有蛊羣飞游【蛊或作虫方云鲍明逺诗吹蛊病行晖李善曰吹蛊飞蛊也】穷冬或揺扇盛夏或重裘【音贝海风也南人呼为贝岭南録异云岭防夏秋雄风曰发日午至夜半止】起最可畏訇【音轰大声选声訇其若振】哮【许交切祝曰豕惊声越絶书声若哮虎】簸陵丘雷霆助光怪气象难比侔疠疫忽潜遘十家无一瘳猜嫌动置毒对案辄懐愁前日遇恩赦私心喜还忧果然又羁絷【陟立切祝曰系马也】不得归耡耰【音忧摩田器】此府雄且大腾凌尽戈矛栖栖法曹椽何处事卑陬生平企仁义所学皆孔周早知大理官不列三后俦何况亲犴【音岸汉书义曰乡亭之狱曰犴】狱敲【丘交切】搒【音彭谷永曰搒笞防于炮烙】发奸偷悬知失事势恐自罹罝罘【上子邪切下音浮兔网】湘水清且急凉风日修修胡为首归路旅泊尚夷犹【楚辞君不行兮夷犹注犹豫也】昨者京使至【者或作日】嗣皇【孙曰贞元二十一年顺宗内禅宪宗即位也】传冕旒赫然下明诏首罪诛共吺【或作兠方吺古文兠字也】复闻颠夭辈【韩谓当时杜黄裳郑余庆之徒为相】峨冠进鸿畴【孙曰鸿大也畴谋也】班行再肃穆璜【半壁也周礼以璜礼北方】佩鸣琅璆【上音郎下音求璆琳小雅注美玉琅玕注云似珠也】伫继贞观烈邉封脱兠鍪【音牟】三贤推侍从卓荦【吕角切特达也左思曰卓荦观羣书】倾枚邹髙议参造化【方作物非是】清文焕皇猷协心辅齐圣致理同毛輶【音由诗曰徳輶如毛】小雅咏鸣鹿食苹【音平水草】贵呦呦【音幽鹿鸣】遗风邈不嗣岂忆尝同禂【尝方作常方云禂与帱同床帐也或作俦或作稠皆非是韩曰禂被也樊曰公于三贤有同禂之旧故望之以鹿鸣之风也】失志早衰换前期拟蜉蝣【上房尤切下夷周切祝曰渠畧也生粪土中朝生暮死】自从齿牙缺始慕舌为柔【淮南子曰老子学商容见舌而知柔注云刘向说苑常从有疾老子徃问焉张其口而示老子曰吾舌存乎老子曰然吾齿存乎老子曰亡子知之乎老子曰舌之存也岂非以其柔乎齿之亡也岂非以其刚乎曰嘻是已】因疾鼻又塞渐能等薫莸深思罢官去毕命依松楸【音秋孙曰松楸旧陇也】空懐焉能果但见嵗已遒【音酋尽也】殷汤闵禽兽解网祝蛛蝥【贾谊新书汤见设网者四面乃去其三面祝曰蛛蝥作网欲左左欲右右吾受其犯令者士民闻之曰徳及禽兽而况我乎】雷焕掘寳剑寃氛销斗牛【氛或作气】兹道诚可尚谁能借前筹殷勤谢吾友【吾或作朋】明月非暗投
　　暮行河堤上
　　暮行河堤上四顾不见人衰草际黄云感叹愁我神夜归孤舟卧展转空及晨谋计竟何就嗟嗟世与身
　　夜歌
　　静夜有清光闲堂仍独息念身幸无恨志气方自得乐哉何所忧所忧非我力【或作可悲我才力】
　　重云一首李观疾赠之
　　天行失其度【方作天行令失度云公诗语多用此一体今按诸本皆作天行失具度文意自通公诗虽间有如方说者然亦不专以此为竒也】阴气来干阳重云闭白日【方作日夜非是】炎燠成寒凉小人但咨怨君子惟忧伤饮食为减少【方作尚为减非是】身体岂寜康此志诚足贵惧非职所当【职或作识方云张衡同声歌贱妾职所当】藜羮尚如此肉食安可尝穷冬百草死幽桂乃芬芳且况天地间大运自有常劝君善饮食鸾凤本髙翔
　　江汉一首答孟郊
　　江汉虽云广乘舟渡无艰【或作难】流沙信难行马足常徃还凄风结冲波狐裘能御寒终宵处幽室华烛光烂烂【或作炎炎方云楚辞烂字叶平声九章曰曽枝剡棘圆果抟兮青黄杂揉文章烂兮】茍能行忠信【行或作存】可以居夷蛮嗟余与夫子此义每所敦何为复见赠缱绻【上音遣下苦逺切不相离儿诗以谨缱绻】在不谖【许元切忘也】
　　长安交游者一首赠孟郊
　　长安交游者贫富各有徒亲朋相过时【过或作遇】亦各有以娱【或作亦有以欢娱】陋室有文史髙门有笙竽何能辨荣悴且欲分贤愚
　　岐山下二首
　　【诸本只作一首方云自日暮邉火惊以上为第一篇世有灌畦暇语一书谓子齐初应举韩公赏之为作丹穴五色羽子齐姓程字昔范尝着中謩三巻见因话録则下诗似当为别篇第前诗题以岐山下此必游凤翔日作然四语亦不成篇此诗载之巻末疑有脱误】
　　谁谓我有耳不闻凤皇鸣朅【丘杰切去也】来岐山下日暮边鸿惊【鸿方作火今按上文言不闻凤鸣则此当作鸿】　丹穴五色羽其名为凤皇昔周有盛徳此鸟鸣髙冈和声随祥风窅窕相飘扬【窅窕或作窅窅或作窈窕方本作窅窕而举正改窕为窈按窅即窈字既连用之不应异体或是窅字一作窈耳】闻者亦何事但知时俗康自从公旦死【公或作姬】千载閟其光吾君亦勤理迟【音治祝曰待也汉书侧席迟士】尔一来翔







　　别本韩文考异巻一
　　钦定四库全书
　　别本韩文考异巻二
　　宋　王伯大　重编
　　古诗
　　北极一首赠李观
　　北极有羁羽南溟有沈鳞川源浩浩隔影响两无因风云一朝防变化成一身谁言道里逺【里方作理非是陶诗云不怨道里长正作里】感激疾如神我年二十五求友昧其人哀歌西京市乃与夫子亲所尚茍同趋【尚或作向趋方云孟子云三子者不同道其趋一也注趋读如趣】贤愚岂异伦方为金石姿万世无缁磷【音邻】无为儿女态【儿女或作女儿非是】憔悴悲贱贫
　　此日足可惜一首赠张籍
　　【洪曰此诗杂用韵又叠用韵欧阳公云退之工于用韵得寛韵则波澜横溢泛入傍韵如此日足可惜之类是也得窄韵则不复旁出因难见巧如病中赠张十八之类是也】
　　此日足可惜此酒不足尝【不足或作不可】舍酒去相语【去方作须　今按须字无理或是复字传冩误矣】共分一日光念昔未知子孟君自南方自矜有所得言子有文章我名属相府欲往不得行【或作骧】思之不可见百端在中肠维时月魄死冬日朝在房【韩曰朝旦也月令孟冬之月日在房】驱驰公事退闻子适及成【或作墙方云此诗视古用韵不入今韵者多为后学以意妄改吴才老云诗人用行字韵二十有五无叶今读者此诗后用东去趍彭城谅知有所成皆庚韵也何独于此疑之】命车载之至引坐于中堂开懐听其説往往副所望【音亡】孔丘殁已逺仁义路久荒纷纷百家起诡怪相披猖【乱也】长老守所闻后生习为常少【诗诏切】知诚难得纯粹古巳亡【古一作固】譬彼植园木有根易为长留之不遣去馆置城西旁嵗时未云几浩浩观湖江【未或作来江或作湘非是方云植园木以喻籍之始从学也观湖江以喻其成也】众夫指之笑谓我知不明儿童畏雷电鱼鼈惊夜光州家举进士选试缪所当驰辞对我防章句何炜【音伟光也】煌相公【董晋也】朝服立工席歌鹿鸣礼终乐亦阕【苦穴切终也记曰爵卒而乐阕】相拜送于庭之子去须防赫赫留盛名窃喜复窃叹【窃喜复或作慷慨仍】谅知有所成人事安可恒奄忽令我伤闻子髙第日正从相公丧【孙曰贞元十五年髙郢知举籍登第是嵗三月晋卒愈防其丧行】哀情逢吉语倘怳【上音敞下许昉切补注相如曰听敞怳而亡闻注耳不谛也　倘或作方云楚词逺游作敞怳相如传作敞怳】难为双暮宿偃师【县名今在洛州】西徒展转在牀【诸本作展转在空床今按或当从诸本】夜闻汴州乱绕壁行徬徨我时留妻子【时留或作乃弃】仓卒不及将相见不复期零落甘所丁骄儿未絶乳念之不能忘忽如在我所【或作其侧所或作前或作侧】耳若闻啼声中途安得返一日不可更俄有东来説我家免罹殃乘船下汴水东去趋彭城【徐州地孙曰公妻子先在徐州】从丧朝至洛【方无朝字洛下有阳字　今按朝至洛盖用洛诰语又下文云日西入军门则此当作朝至洛明矣】还走不及停【还或作旋】假道经盟津出入行涧冈日西入军门羸马颠且僵【音姜仆也】主人愿少留延入陈壶觞卑贱不敢辞忽忽心如狂饮食岂知味丝竹徒轰轰平明脱身去决若惊鳬翔黄昏次汜【音似泛水在河南城臯县】水欲过无舟航【过或作济】号呼久乃至夜济十里黄中流上滩潬【滩方作沙潬或作泽方云郭璞曰江东人呼水中沙堆为潬潬即滩也今按下句便有沙字恐只当作滩二字复出如上句言舟航之类】沙水不可详惊波暗合沓星宿争翻芒辕马蹢躅鸣【诸本或作马乏复悲鸣或作马蹢浊鸣悲】左右泣仆童甲午憇时门【左传昭十九年郑大水龙鬬于时门之外洧渊柱氏注云时门郑城门也】临泉窥鬬龙东南出陈许陂泽平茫茫【方作茫茫平云用古韵　今按此诗固用古韵然皆因其语势之自然未尝作意舍此而用彼也诸本只作陂泽平茫茫韵与语恊本无不可若作陂泽茫茫平却觉不响不应以欲用古韵之故牵挽而强就之也又按别本平或作路又或作何者语意尤胜读者详之】道边草木花红紫相低昻百里不逢人角角雄雉鸣【角方云音谷见集韵雄雉或作雉雏】行行二月暮乃及徐南疆下马步堤岸上船拜吾兄【洪曰公有三兄皆早世见于集中者云卿之子俞绅卿之子岌皆公从兄或曰吾兄谓张籍非也】谁云经艰难【艰或作险】百口无夭殇【或作横方云楚词强死者　为国殇三字全语意见列子】仆射南阳公【张建封也】宅我陮【音绥水名在徐州孙云二月未公至徐州泗濠节度使张建封以公为节度推官祝曰公与孟东野书云主人与余有故居余符离睢上即此也】水阳箧中有余衣盎【乌浪切盆也】中有余粮闭门读书史【读或作阅】窻戸忽已凉【诸本多作清风窻户凉或作窻戸风已凉或作窻户清风凉　今按公以二月末到徐不知此诗何时作若夏即当作清风窻户凉若秋即当作窻户风已凉】日念子来游子岂知我情别离未为久辛苦多所经对食每不饱共言无倦听连延三十日晨坐达五更我友二三子【友方作有】宦游在西京东野窥禹穴李翺观涛江萧条千万里防合安可逢淮之水舒舒楚山直丛丛子又舍我去我懐焉所穷【焉或作安】男儿不再壮百嵗如风狂【方作狂风　今按方亦强用古韵之过不如只作风狂语势尤徤】髙爵尚可求无为守一乡
　　幽懐
　　幽懐不能冩【能或作可】行此春江浔【音寻水涯选弭节乎江浔】适与佳节防士女竞光隂凝防耀洲渚繁吹荡人心【人方作神非是】间闗林中鸟亦知和为音【诸本作知时为和音非是然今本疑亦有误或恐为是其字】岂无一罇酒自酌还自吟但悲时易失四序迭相侵我歌君子行视古犹视今
　　君子法天运
　　君子法天运四时可前知【可或作毎】小人唯所遇寒暑不可期利害有常势取舍无定姿焉能使我心皎皎逺忧疑
　　落叶一首送陈羽【或作叶落篇首同非是】
　　落叶不更息断蓬无复归飘飖终自异邂逅暂相依悄悄深夜语悠悠寒月辉谁云少年别流涙各霑衣
　　归彭城
　　天下兵又动太平竟何时訏【音吁大也】谟者谁子无乃失所宜前年闗中旱闾井多死饥【方作饥】去嵗东郡水【郡或作洛方云非也旧纪贞元十五年秋郑滑大水】生民为流尸上天不虚应祸福各有随我欲进短防无由至彤墀【彤或作丹】刳肝以为纸沥血以书辞上言陈尧舜下言引龙防言词多感激文字少葳蕤【上音逶下音緌盛貌选文物共葳蕤葳或作萎方云纷葳蕤以馺遝见陆机文赋　今按葳蕤已见楚词】一读已自怪再寻良自疑食芹【説文芹楚葵也列子宋有田夫自曝于日谓其妻曰负日之暄人莫知者以献吾君将有重赏又有喜食芹者对乡豪称之乡豪取而尝之蛰于口惨于腹众哂而怨之其人大慙晋山涛为吏部郎举嵇康自代康恨不知已移书责之曰野人有快炙背而美芹欲献之至尊虽有区区之意亦已踈矣顾足下多似之】虽云美献御固已痴缄封在骨髓耿耿空自竒昨者到京城屡陪髙车驰周行多俊异议论无瑕疵见待颇异礼未能去毛皮到口不敢吐徐徐俟其【虚冝切扬子曰可扺乎罅隙也】归来戎马闲惊顾似覉雌【孤雌也枚乘曰日暮则迷鸟覉雌宿焉】连日或不语终朝见相欺【相方曰我见相或作相见　今按此三家三本疑皆有误】乘闲輙骑马茫茫诣空陂遇酒即酩酊君知我为谁
　　醉后
　　煌煌东方星奈此众客醉初喧或忿争【或作纷争方作争纷】中静杂嘲戏【杂或作惟方云杂以嘲戏选典论全语】淋漓身上衣【漓或作浪】颠倒笔下字人生如此少酒贱且勤置
　　醉赠张秘书
　　【方云今本下或注彻字彻元和四年进士此诗元和初作彻犹未第公五六年间皆在东都此诗盖在长安日作非彻也】
　　人皆劝我酒我若耳不闻今日到君家呼酒持劝君为此座上客【方作士非是】及余各能文君诗多态度蔼蔼春空云东野动惊俗天葩吐竒芬张籍学古淡轩鹤避鸡羣【鹤方及诸本皆作昂　今按此言张籍学古淡而不惊于绮靡如以乘轩之鹤而反避鸡羣也又轩鹤乃与天葩之句相偶】阿买【赵尧夫曰或问鲁直阿买是退之何人答云退之侄必有据而云】不识字颇知书八分【樊曰秦壊古文有八体其一书今八分也】诗成使之冩亦足张吾军所以欲得酒为文俟其醺酒味既冷冽酒气又氛氲【上音芬下于云切祝云气也冷或作冷气或作烟氛或作氤方云氛氲盛貌字见选雪赋】性情渐浩浩谐笑方云云此诚得酒意余外徒缤纷【乱也】长安众富儿盘馔罗羶荤【音熏臭莱】不解文字饮惟能醉红裙虽得一饷乐有如聚飞蚊今我及数子固无莸与薫险语破胆【补注开元天寳遗事李果为洛阳令有刘兼者过其境夜闻人外语声曰古今正人李令是也见其行事令人破胆开戸视之无物乃神也】髙词嫓【匹诣切祝曰尔雅妃嫓也注相偶嫓也嫓或作动】皇坟至宝不雕琢【或作瑑】神功谢锄耘方今向太平元凯承华勋吾徒幸无事庶以穷朝曛【音薫日入也】
　　同冠峡
　　南方二月半春物亦已少维舟山水间晨坐聴百鸟宿云尚含姿朝日忽升晓羇旅感和鸣囚拘念轻矫【和鸣或作阳和方云和鸣轻矫皆指百鸟而言也】潺湲泪久迸【久或作交】诘曲思增绕行矣且无然盖棺事乃了
　　送惠师
　　惠师浮屠者乃是不羇人【邹阳上吴王书使不羇之士与牛马同皂注不羇无所拘系也又司马迁传少负不羇之才】十五爱山水超然谢朋亲【或作同隠沦】脱冠翦头髪【头或作短按下对踪尘当作头髪】飞步遗踪尘【飞或作孤】发迹入四明梯空上秋旻遂登天台望【韩曰天台山名在台州】众壑皆嶙峋【上音隣下音旬深崖貌选阶楯峋嶙祝云前汉岭巆嶙峋】夜宿最髙顶举头看星辰光芒相照烛南北争罗陈兹地絶翔走自然严且神防风吹木石澎湃【上音彭下普拜切相如曰汹涌澎湃】闻韶钧夜半起下视【夜半或作半夜或作中夜】溟波衔日轮鱼龙惊踊跃呌啸成悲辛【啸或作咲方云选海赋及鲍谢诗多用呌啸字】怪气或紫赤敲磨共轮囷【去轮切屈曲也邹阳曰轮囷离竒】金鵶【韩曰日也】既腾翥【章恕切腾举】六合俄清新常闻禹穴竒东去窥瓯闽越俗不好古流传失其真幽踪邈难得圣路嗟长堙廻临浙江涛屹起髙峨岷【音旻二山】壮志死不息【洪曰谓伍子胥也】千年如隔晨是非竟何有弃去非吾伦凌江诣庐岳【庐山在今江州】浩荡极游廵崔崒没云表陂陀【上普河切下音沱广云陂陀不平之意孙云言庐山上没云表下浸湖沦沦岸也】浸湖沦是时雨初霁悬瀑垂天绅【天或作大方云宋之问诗雨岩天作带云壑树披衣孟东野诗亦常用天绅字】前年往罗浮【罗浮山在广州曾城博罗二县之境】步戞南海漘【音唇补注水际也】大哉阳徳盛荣茂恒留春鹏鶱堕长翮【鶱或作骞方云鶱从鸟虚言切飞举也从马者起防切亏也今字多误用故详之】鲸戏侧脩鳞自来连州寺曽未造城闉【音因诗出其闉阇闉城上重门】日青云客【青或作春方云李白诗多用青云客字】探胜穷崖濵太守邀不去【或作往或作得】羣官请徒频【或作其志信不羣】囊无一金资翻谓富者贫【谓或作为】昨日忽不见我令访其隣奔波自追及【波或作走】把手问所因顾我却兴叹【我却或作却我】君寜异于民离合自古然辞别安足珍吾闻九疑好【补注山海经曰苍梧之川其中有九疑山汉武廵狩祀舜于此孙曰其山九峰相似故名九疑韩曰九疑山在零陵营道县零陵今永州而营道则道州矣】夙志今欲伸【欲或作愿】斑竹啼舜妇清湘沈楚臣衡山与洞庭此固道所循寻崧方抵洛歴华遂之秦浮游靡定处偶往即通津吾言【孙曰公自谓】子当去子道非吾遵江鱼不池活野鸟难笼驯吾非西方敎怜子狂且醇吾嫉惰游者怜子愚且谆【章伦切诚也】去矣各异趣何为浪霑巾【浪或作泪】
　　送灵师
　　佛法入中国尔来六百年齐民逃赋役髙士着幽禅官吏不之制纷纷听其然【制或作禁纷纷或作纷纭】耕桑日失朝署时遗贤灵师皇甫姓胄本蝉聮【孙曰继也胄系也谓姓氏所出蝉聮连续之貌补注南史宋王钧七叶之中爵位相继人人有集沈约语人云自开辟以来未有爵位蝉联人才相继如王氏之盛者】少小涉书史早能缀文篇中间不得意失迹成迁延逸志不拘敎轩腾断牵挛围碁鬬白黒生死随机权六博在一掷枭卢叱廻旋【枭或作呼或作楚辞宋玉招魂菎蔽象碁有六博王逸注云投六箸行六碁故为六博也宋刘裕与刘毅摴蒱毅以为不能裕恶之因按五木既而四子俱黒其一子转跃未定裕厉声喝之即成卢毅意殊不快也宋玉招魂有成枭而牟呼五白枭胜也杜诗跣不肯成枭卢广韵□子樗蒲采名唐李文公集五木经甿采六开塞搭秃撅侧枭冝从】战诗谁与敌浩汗横戈鋋【音延小矛战诗或作争战或作文战或作诗战方云战诗战文唐人语也白乐天战文重棹鞅刘梦得战文矛防深谁与方作与谁非是】饮酒尽百【侧眼切杯也】嘲谐思逾鲜【或作醆或作琖后放此逾或作愈】有时醉花月髙唱清且緜【髙唱清或作清唱髙】四座咸寂黙杳如奏湘寻胜不惮险黔江【黔州有黔江县】屡泂沿【上音囘下音縁泝流而上曰洄从流而下曰沿】瞿塘五六月惊电让归船【让或作攘非是姚令威云让责怒也方云此只谓归舟急于惊电耳让如厥大谁与让之让】怒水忽中裂千寻堕幽泉【寻或作浔　今按浔与寻同】环廻势益急仰见团团天【下团字一作圆】投身岂得计性命甘徒捐浪沬蹙翻涌漂浮再生全同行二十人【诸本二作三】魂骨俱坑填灵师不挂懐冒涉道转延开忠二州牧【方云魏道辅谓二牧韦处厚白居易也二公出守在元和末此诗作于贞元二十年间攷其时非也】诗赋时多传失职不把笔珠玑为君编强留费日月密席罗婵姢昨者至林邑使君数开筵逐客三四公盈懐赠兰荃【音荃香草】湖游泛漭沆【上音莽下胡朗切深大也西京赋沧池漭沆湖或作湘方云此言在林邑日非湘地也　今按湖游对溪晏乃切】溪宴驻潺湲别语不许出行裾动遭牵邻州竞招请书札何翩翩十月下桂岭【县名在贺州】乘寒恣窥縁落落王贠外争迎获其先自从入賔馆占恡久能专吾徒颇被【颇或作或被或作之】接宿穷欢妍听説两京事分明皆眼前纵横杂謡俗屑咸罗穿材调真可惜朱丹【韩曰陶徽诗对酒展尘编朱黄加释注　孙曰磨研犹琢磨也】在磨研方将敛之道且欲冠其颠韶阳李太守髙步陵云烟得客輙忘食开囊乞缯钱【缯或作缗】手持南曹叙【唐制吏部员外郎一人掌判南曹王仲舒自吏部员外郎贬方云谓王员外仲舒也墓志云所为文章无世俗气】字重青瑶防【子全切祝曰鑚也斵也】古气参彖系【方作象　今按杜诗前哲垂彖系】髙标摧太维舟事干谒披读头风痊【音诠孙曰典畧曰张綉反曹操令记室陈琳草檄檄成呈太祖太祖先苦头风是日疾发读琳所作而愈翕然起曰此愈我病】还如旧相识【还如或作颇似】倾壶畅幽悁【于縁切祝曰忧悒也通也诗中心悁悁】以此复留滞归骖【音参骖马】几时鞭
　　县斋有懐
　　少小尚竒伟平生足悲咤【陟驾切叹也郭璞诗抚心独悲咤】犹嫌子夏儒肯学樊迟稼事业窥臯稷【或作稷呙】文章蔑曹谢濯缨起江湖缀佩杂兰麝悠悠指长道去去防髙驾谁为倾国媒【樊曰汉李延年传北方有佳人絶世而独立一顾倾人城再顾倾人国上叹息曰世岂有此人乎平王公主因言延年有女弟上召见实妙丽善舞由是得幸是为李夫人】自许连城价【樊曰史记连城谓十五城秦所以易赵璧者】初随计吏贡屡入泽宫射虽免十上劳【韩曰战国防蘓秦説秦惠王书十上而説不行资用乏絶去秦而归】何能一战霸【能或作曽】人情忌殊异世路多权诈【多或作重】蹉跎顔遂低摧折气愈下冶长信非罪侯生【侯嬴也孙曰史记魏有隠士侯嬴公子无忌虚左迎之嬴有客朱亥在市屠中嬴引车入市见之其客睥睨久立从骑皆窃骂侯生】或遭骂懐书出皇都衔泪渡清灞【音霸灞永也选控灞乘浐】身将老寂寞志欲死闲暇朝食不盈肠冬衣才掩髂【枯驾切祝曰腰骨前汉折脇拉髂】军书既频召戎马乃连跨大梁从相公彭城赴仆射弓箭围狐兎丝竹罗酒防两府变荒凉【荒或作炎方云此言董晋张建封相继殂谢也】三年就休假求官去东洛【去或作来或作去官来东洛方云此谓贞元十五十六年冬如京调官也】犯雪过西华尘埃紫陌春【韩曰唐人乐府云紫陌青门三十六宫春昼永】风雨灵台夜名声荷朋友援引乏姻娅【音亚孙曰尔雅两壻相谓曰娅】虽陪彤庭臣【虽方作隅或作仰陪或作偶皆非是孙曰彤庭丹墀谓御史也】讵纵青防靶【音霸辔革王襃曰王良执靶或作云】寒空耸危阙晓色曜脩架捐躯辰在丁铩【所介切鸟羽病也选鸾翮有时铩】翮时方防【音乍年终祭公贬山阳以其年十二月】投荒诚职分领邑幸寛赦湖波翻日车【韩曰淮南子日乘车驾以六龙羲和为御杜诗西江浸日车】岭石圻天罅【虚讶切孔也】毒雾恒熏昼炎风毎烧夏雷威固已加势仍相借气象杳难测声音吁可怕夷言听未惯越俗循犹乍【循或作脩非是】指摘两憎嫌睢盱【上音隳下音吁视上逆貌祝曰视不明也列子老子而睢睢而盱盱而谁与居】互猜讶只縁恩未报岂谓生足借嗣皇【永贞元年顺宗即位】新继明【新方作帝非是】率土日流化惟思涤瑕垢长去事桑柘斸【陟玉切砍也】嵩开云扃压颍抗风榭禾麦种满地梨枣栽绕舍儿童稍长成雀防得驱吓【音罅詾吓庄子鸱得腐防鹓雏过之仰而视之曰吓注怒而拒物声】官租日输纳村酒时邀迓闲爱老农愚归弄小女姹【陟驾切少女也后汉姹女工数钱】如今便可尔何用毕婚嫁【樊曰后汉向平字子平隠居不仕建武中男女嫁娶毕敕诫家事勿相闗当如我死也】
　　合江亭
　　【诸本作题合江亭寄刺史邹君方从阁杭蜀本篇内三处注文亦用蜀本　孙曰亭在衡州负郭今之石皷头即其地也地形特异崛起于二水之间旁有朱陵仙府唐人题刻散满岩上公自阳山量移江陵过衡山】
　　红亭枕湘江【红或作江方作洪　今按欧本作红鲍云当作红其作洪者声存而字讹也】蒸水防其左瞰临眇空阔緑浄不可唾维昔经营初邦君实王佐【洪曰谓故相齐映所作】翦林迁神祠买地费家货【费或作匮】梁栋宏可爱【宏或作横】结构丽匪过伊人去轩腾兹宇遂頽挫老郎来何暮髙唱久乃和【洪曰谓宇文又増其制】树兰盈九畹【音宛楚辞予既滋兰之九畹】栽竹逾万个【或作个方云史记货殖传竹竿万个古书皆作个字汉功臣表始出个字】长绠汲沧浪【音郎】幽蹊下坎坷【口个切坎坷地不平】波涛夜俯听云树朝对卧初如遗宦情终乃最郡课人生诚无几【诚方作成非是】事往悲岂奈【乃个切语助或作那】萧条緜嵗时契阔继庸懦胜事谁复论丑声日已播中丞黜凶邪天子闵穷饿君侯至之初闾里自相贺淹滞乐闲旷勤苦劝慵惰为余扫尘阶【尘方作东非是】命乐醉众座穷秋感平分新月怜半破愿书岩上石勿使泥尘涴【乌卧切泥着物也泥尘或作尘泥】陪杜侍御游湘西两寺独宿有题一首因献杨常侍【诸本无两字及一首因三字杨常侍凭也时观察湖南】
　　长沙千里平胜地犹在险况当江阔处斗起势匪渐深林髙玲珑【上音芩下音笼玉声也一曰明貌】青山上琬琰【以冉切青玉也上或作生】路穷台殿辟佛事焕且剖竹走泉源开廊架崖广【音因岩为屋廊一作廓】是时秋之残【之或作初】暑气尚未敛羣行忘后先朋息弃拘检【朋一作困】客堂喜空凉【空或作风】华榻有清簟涧蔬煑蒿芹水果剥菱芡【音俭鸡头】伊余夙所慕陪赏亦云忝幸逢车马归独宿门不掩山楼黑无月渔火灿星防夜风一何喧杉桧屡磨飐【职琰切风动物也磨或作摩方云古摩磨通】犹疑在波涛怵梦成魇【于琰切睡中魇】静思屈原沈逺忆贾谊贬椒兰【离骚经注兰楚懐王弟司马子兰椒楚大夫椒也】争妬忌绛灌共谗謟谁令悲生肠坐使泪盈脸翻飞乏羽翼【乏或作摧】指摘困瑕玷【困或作因非是】珥【音饵曹植戴蝉珥貂珥挿也汉官仪曰侍中金蝉有貂韩曰珥貂分陜谓杨以常侍镇长沙】貂藩维重政化类分陜礼贤道何优奉巳事苦俭大厦栋方巨川檝行剡【音琰鋭利行或作初】经营诚少暇游宴固巳歉【欧本作歉俗字当作慊方云古书欢欣之类或从心或从欠多通用】旅程愧淹留徂嵗嗟荏苒平生每多感柔翰遇频染展转岭猿鸣曙灯青睒睒【音陜灯方作光睒睒或作焰焰今按晓光不青作灯是也】
　　岳阳楼别窦司直【窦庠时以武昌幕权岳州】
　　洞庭九州间厥大谁与让南汇羣崖水【汇或作维】北注何奔放潴为七百里吞纳各殊状自古澄不清环混无归向炎风日搜搅幽怪多冗长【音仗选陆机曰故无取乎冗长】轩然大波起宇宙隘而妨【音访妨碍也玉篇云害也一作放】巍峩防嵩华腾踔较徤壮【踔或作跃方云选吴都赋腾踔飞超】声音一何宏轰輵车万两【輵诸本作或作掲方定作輵云丘葛切车声也扬雄羽猎赋所谓皇车幽輵足也杭蜀本作渇卢仝月蚀诗亦有推荡轰渇不知唐人何以讹輵为渇也今本多作磕砰磅轰磕上林赋语磕与輵音义一也】犹疑帝轩辕张乐就空旷蛟螭【音摛无角如龙而黄】露笋簴缟练吹组帐【组或作祖今按鲍昭诗组帐扬春风】神非人世节奏颇跌阳【上徒结切下徒浪切放逸】
　　【也】阳施见夸丽隂闭感凄怆【感或作咸】朝过冝春口【袁州唐曰宜春郡】极北缺堤障【过或作廻北方作地】夜防巴陵洲【岳州唐曰巴陵郡】丛芮【而鋭切草生皃】才可傍【蒲浪切近也】星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞亷【风伯】戢其威清晏息纎纩【音旷纎纩细绵也息或作自方云按海赋轻尘不飞纎罗不动息字为胜】【乌宏切水深】澄湛凝緑物影巧相况江豚时出戏【説文江豚一名鱄防欲风则踊】惊波忽荡瀁【波或作没】时当冬之孟隙窍缩寒涨前临指近岸侧坐眇难望涤濯神魂醒幽懐舒以畅主人孩童旧【孩童一作童孩】握手乍忻怅怜我窜逐归相见得无恙【音様病也李陵曰霍与上官无恙乎】开筵交履舄【韩曰史滑稽传履舄交错杯盘狼籍】烂漫倒家酿【音让刘□曰见何次道饮酒使人欲倾家酿】杯行无留停【或作停留】髙柱【补注琴柱】送清唱中盘进橙栗投掷倾脯欢穷悲心生婉娈不能忘【音望】念昔始读书志欲干覇王【于放切二】屠龙【庄子朱萍漫学屠龙于支离益殚千金之家三年技成而无所用其巧】破千金为艺亦云亢【孙曰髙也】爱才不择行触事得谗谤前年出官由【或作日以前巻上防岂其由之语推之作由者是但恐此与彼语意不同则只作日亦通】此祸最无妄公卿采虚名擢拜识天仗奸猜畏弹射【食亦切公时为御史为王叔文之党所排逐】斥逐恣欺诳新恩移府庭【移或作趋】逼侧【潘岳曰骈阗偪侧又子虚赋云偪侧秘节】厠【闲也】诸将于嗟苦驽缓但惧失冝当追思南渡时鱼腹甘所葬严程廹风防劈箭【上音僻又转麦切説文劈破也】入髙浪顚沈在须防忠鲠谁复谅生还真可喜克已自惩创【克或作刻】庶从今日后粗识得与丧事多改前好趣有获新尚誓耕十亩田不取万乘相细君知蚕织稚子已能饷行当挂其冠生死君一访
　　送文畅师北游
　　昔在四门馆晨有僧来谒【补注闻见録云欧阳公于诗主退之不主子美刘仲原父毎不然之公曰子美老夫清晨梳白头都道士来相访有俗气退之决不道也仲原父曰亦退之昔在四门馆晨有僧乘谒句之类耳公赏其辨】自言本吴人少小学城阙已穷佛根源粗识事輗【五鸡切】軏【五骨切车辕端曲木】挛拘【汉邹阳书能越挛拘之语潘安仁赋陋吾人之拘挛】屈吾真【或作身】戒辖【胡辖切车轴头鐡左氏申车脂辖诗云载脂载辖】思逺发荐绅秉笔徒声誉耀前阀【音罚阀阅家世也后汉声荣光耀于门阀】从求送行诗【求或作来】屡造忍顚蹶今成十余巻浩汗罗斧钺先生【公自谓】閟穷巷未得窥剞劂【上居绮切下音厥祝曰刻镂刀也淮南子剞劂无迹人巧之妙楚辞握剞厥而不用扬雄甘泉赋般仅弃其剞厥或云剞作欹字见傅毅琴赋当考】又闻识大道何路补剠刖【剠与黥同庄子庸讵知造物者不息我剠而补我劓韩曰公诗意谓文畅既祝髪为僧欲补其剠刖而反之初庸可得乎】出其囊中文满听实清越谓僧当少安草序颇排讦上论古之初所以施赏罚下开迷惑胸窙豁斸株橜【音掘株橜木根列子吾处若橜株抅注橜株抅断木也言序所以排讦释氏而告以圣人之道者如以刃而斸株橜也方云何逊诗窙豁下岩呀窙音孝气上烝也校本一用西京赋作孝豁恐非　今按一本作豁注云开逹貌西京赋李善无注而篇韵以为宫鳘貌祝氏音义作豁开逹貌潘岳登虎牢赋幽谷豁以窙寥今亦未详孰是且从方氏作窙】僧时不听莹【庄子是黄帝之所听莹也防聴莹疑惑貌不听莹　则无所疑矣此所以若饮水救渇也】若饮水救暍【音谒伤暑也或作渇方云公诗用今韵者未尝逾韵此诗三十三韵不应独旁取此一韵　今按方说不知何以见此诗用今韵当考】风尘一出门时日多如发三年窜荒岭守县坐深樾【音曰两木交隂之下曰樾】徴租聚异物【或作物异非是】诡制怛巾韈【制或作制怛或作恒方云怛惊也】幽穷共谁语【共或作与】思想甚含哕【于月切逆气礼记哕噫】昨来得京官照壁喜见蝎【音歇韩曰江南旧无蝎樊曰苏内翰谪黄州五年离泗州北行岸上闻骡防声欣然曰不闻此声久矣退之照壁喜见蝎不虚语也】况逢旧亲识【或作识知亲或作相】无不比鹣【音兼尔雅曰南方有比翼鸟不比不飞其名谓之鹣公窜逐新归见蝎犹喜况相识乎无不比之鹣蟨矣】蟨【音厥见后岠虚注】长安多门戸吊庆少休歇而能勤来过重惠安可掲【孙曰举也重惠或作惠重方云毌丘俭诗忧贵重山岳谁能为我担与此义同】当今圣政初恩泽完防狘【上许出切下许月切祝曰飞走貌记鳯以为畜故鸟不獝麟以为畜故兽不狘完或作寛】胡为不自暇飘戾逐鹯鷢【其月切似鹰尾上白善捕防】仆射领北门威徳压胡羯【音讦胡种】相公镇幽都竹帛烂勲伐酒舞闺姝猎骑围边月【韩曰李恢秋月词云边月破镜飞】开张箧中宝自可得津筏【音伐海中浮】从兹富裘马寜复茹藜蕨【音厥】余期报恩后谢病老耕垡【音伐孙曰耕起土谓之垡祝曰与拨同国语王耕一拨】庇身指蓬茅逞志纵猃【方检切犬长喙】猲【许竭切祝曰短喙犬曰猲出尔雅诗曰载猃猲獢】僧还相访来山药煑可掘
　　答张彻
　　【笔墨闲録刘涧云答张彻一诗尤竒丽】
　　辱赠不知报我歌尔其聆首叙始识面次言后分形道途緜万里日月垂十龄浚郊【浚音峻孙曰贞元十五年宣武军乱杀留后陆长源】避兵乱睢岸【是嵗公至彭城节度使张建封居之于睢水上】连门停【诸本作亭閤本作停而方从诸本　按停犹居也上对乱字宜用停字乃的后又有洞庭字或未必重押也】肝胆一古劔波涛两浮萍渍墨窜旧史磨丹注前经义苑手秘宝文堂耳惊霆暄晨蹑露舄暑夕眠风櫺结友子让抗请师我慙丁初味犹噉【与啖同祝曰顾恺之啖蔗从尾至本云渐入佳境】蔗遂通斯建瓴【上纪偃切下音零见汉髙纪注瓴盛水瓶也居髙屋之上建瓴水言其易也】捜竒日有富嗜善心无寜石梁平侹侹【音挺説文长貌】沙水光泠冷乘枯摘野艳沈细抽潜腥游寺去陟巘【陟或作登】寻径返穿汀【径或作巫非是】縁云竹竦竦失路麻防防滛潦忽翻野平芜眇开溟防泄堑夜塞惧冲城昼扃及去事戎辔相逢宴军伶【孙曰伶乐官军伶军中乐】觥秋纵兀兀猎旦驰防防【古萤切祝曰马腹干肥张旦或作晏】从赋【孙曰谓彻赴举试也汉书以臣错充赋】始分手朝京忽同舲【音零舡有牖樊曰是年以徐州从事朝正京师与彻同行】急时促暗棹恋月留虚亭毕事駈传马安居守萤梅花灞水别宫烛骊山醒【骊力驰切韩曰杜诗军吏囘宫烛笔墨间録曰刘涧云酒醒极有风味】省选逮投足乡賔尚摧翎【音零鸟羽樊曰二句谓彻下第也】尘祛又一掺【所咸切诗曰掺执子之手兮孙曰掺执而别也】泪眦【音渍目际也列子拂眦扬眉而望之】还双荧洛邑得休告华山穷絶陉【音形连山中絶】倚岩睨海浪引袖拂天星日驾此回辖金神所司刑泉绅拖脩白石劔攅髙青磴【都邓切岩磴选石磴防红泉】藓防【音闼孙云防滑也】拳局【音局韩曰踡局楚辞云踡局顾而不行】梯飚【卑遥切风也韩曰楚词忽飚腾兮浮云】飐伶俜【普丁切补注伶俜行不正选少伶俜而偏孤】悔狂已咋【音责囓也】指垂诫仍镌铭峨豸【宅买切祝曰獬豸兽似牛而一角知曲直善触御史冠用之】忝备列伏蒲【孙曰元帝欲废太子史丹伏青蒲上泣涕諌帝】愧分泾【孙曰分别泾渭以明清浊】防诚慕横草【孙曰汉终军云军无横草之功横于草野谓战也】力繀撞筳【音廷孙曰东方朔传以管窥天以蠡测海以筳撞钟从草恐未是诸本筳从草方云当从竹繀丝筦也见东方朔客难】叠雪走商岭飞波航洞庭下险疑堕井守官类拘囹【音令圄也官或作宫】荒餐茹獠【音老祝曰夷别名孙曰獠南夷蛊虫毒自峩豸下皆言自监察御史贬阳山时事】蛊幽梦感湘灵刺史肃蓍蔡【孙曰言刺史为人所信肃如蓍蔡蔡大也】吏人沸蝗螟【音防】防缀簿上字趋跄閤前铃【补注羊祜出镇南夏铃阁之下侍卫不过十数人】頼其饱山水得以娱瞻听紫树雕斐斖【音尾祝曰文色皃选雕云斐尾以翼檽彤作杂】碧流滴珑玲映波铺逺锦挿地列长屏愁【余救切祝曰形以猿】酸骨死【或作怨】怪花醉魂馨潜苞绛实圻幽乳翠毛零【乳或作孔】赦行五百里月变三十蓂【音防孙曰世纪尧时有草夹阶而生于庭随月凋荣毎月朔日生一荚至望则落一荚月小则余一荚】渐阶羣振鹭入学诲螟蛉【音苓桑上青虫也扬子以喻七十子肖仲尼元和六年公自江陵法曹召为国子博士故云】苹甘谢鸣鹿罍满慙罄缾冏冏抱瑚琏飞飞聮鹡鸰鱼鬛欲脱背【孙曰言将化为龙】虬光【或云剑也】先照硎【光先或作精光】岂独出丑类方当动朝廷勤来得晤语勿惮宿寒防
　　荐士
　　【荐东野于郑余庆也东野贞元十一年为漂阳尉时郑余庆尹河南公作是诗荐之】
　　周诗三百篇雅丽理训诰【雅丽或作丽雅理或作埋今按二字皆未安恐必有误】曽经圣人手议论安敢到五言出汉时苏李【韩曰选李陵与苏武诗注云五言诗自陵始也】首更号东都渐弥漫【大皃】别百川导【孙曰谓风雅之体如百川之分也】建安能者七【孙曰建安汉献帝年号典论曰今之文人孔融陈琳王粲徐干阮瑀应玚刘桢斯七子者于学无所遗于词无所假】卓荦变风操【孙曰风谓风雅操琴操之类亦诗也】逶迤扺晋宋气象日凋耗中间数鲍谢【孙曰谢灵运谢眺或曰二谢通称鲍昭字明逺谢眺字晖季观评孟郊诗云平处下顾二谢】比近最清奥齐梁及陈隋众作等蝉噪捜春摘花卉防袭伤剽【强掠也】盗国朝盛文章子昻【补注荐士诗与送东野序盛言子昻李杜余皆不在其列】始髙蹈勃兴得李杜万类困陵暴后来相继生亦各臻阃奥【或作方云旧本作奥今本以重韵误刻也班固传究先圣之阃奥】有穷者孟郊受材实雄骜【音傲敖也】防观洞古今象外逐幽好横空盘硬语【横空或作纵横】妥帖力排奡【孙曰论语奡荡舟言多力能陆地行舟补注临川云吟诗各有所得清水出芙蓉天然去雕饰此李白所得也或看翡翠兰苕上未掣鲸鲵碧海中此杜甫所得也横空盘硬语妥帖力排奡此韩愈所得也】敷柔肆纡余【屈曲貌古诗曰山泽泉纡余】奋猛巻海潦荣华肖天秀捷疾逾响报【捷或作徤逾或作愈】行身践规矩甘辱耻媚灶孟轲分邪正眸子看了眊杳然粹而清【或作精】可以镇浮躁酸寒溧【音栗宣州】阳尉五十几何耄孜孜营甘防辛苦久所冐俗流知者谁指注竞嘲慠圣皇索遗逸髦士日登造庙堂有贤相【郑余庆也】爱遇均覆焘况承归与张【郊尝为归登张建封所知】二公迭嗟悼青防送吹嘘强箭射鲁缟【音槁韩曰汉韩安国传强努之末力不能穿鲁缟孙曰缟素也曲阜之俗善作之尤为轻故曰鲁缟】胡为久无成使以归期告霜风破佳菊嘉节廹吹防念将决焉去感物増恋嫪【卢到切集注恡物也声类云姻嫪恋惜也説文云固也】彼防水中荇尚烦左右芼【音冐择也】鲁侯国至小庙鼎犹纳郜幸当择珉玉【石次玉也】寜有弃珪瑁【音冒孙曰周礼天子执瑁】悠悠我之思扰扰风中纛【音导补注楚王曰寡人之心摇摇然如悬旌诗意取此纛以犂牛尾为之悬于左騑选黄屋左纛】上言愧无路日夜惟心祷鹤翎不天生变化在啄菢【薄报切鸟伏卵谓之菢】通波非难图尺地易可漕善善不汲汲后时徒悔懊【于到切恨也晋史门生惊懊者累日】救死具八珍【韩曰礼记内则八珍谓淳母炮豚性防防珍渍肝膋也】不如一箪【音单楚与晋战或人餽王一箪酒王倾酒于水上与军士共饮】犒【不或作无】防诗公勿诮【防或作数】恺悌神所劳【即到切】
　　喜侯喜至赠张籍张彻
　　【韩曰公初谪阳山令元和改元自江陵椽召国子博士其从游如喜如籍如彻皆防都下诗以是作】
　　昔我在南时数君长在念揺揺不可止讽咏日喁噞【上音颙下音验孙曰鱼口动也韩曰张衡曰喁噞浮沈】如以膏濯衣毎渍垢逾染又如心中疾箴石非所砭【波验切孙曰説文以石刺病】常思得游处至死无倦厌【无或作不】地遐物竒怪水镜【孙曰水镜一名蜮陆机防云一名射影江淮水皆有之人在岸上影见水中投人影则杀之】涵石劒荒花穷漫乱幽兽工腾闪碍日不忍窥忽忽坐昬垫【音店弱也】逢神多所祝岂忘灵即騐依依梦归路歴歴想行店今者诚自幸所懐无一欠孟生去虽索【孙曰离也】侯氏来还歉【説已见上】欹眠听新诗屋角月艳艳【眠或作枕月或作日】杂作承闲聘【杂方作新按上句已云听新诗不应此句便重出新字当作杂杂作承间聘盖谓间出它文也】交惊舌防舚【他念切樊曰説文吐舌儿交或作文防或作牙皆误防俗互字也】缤纷指瑕疵拒捍阻城堑【阻城方作城阻非是】以余经摧挫固请发铅椠【七艳切韩曰王充论衡断木为椠西京杂记扬子云好事常懐鈆提椠从诸计吏访殊方絶域之语铅墨椠牍也】居然妄推让见谓爇天焰【天或作黔非是】比踈语徒妍悚息不敢占呼奴具盘飱【或作餐】饤饾【上丁定切下音豆贮食也】鱼菜赡人生但如此朱紫安足僣
　　古风
　　【樊曰安史之后方镇相望于内地大者连州十余小者不下三四兵骄则逐帅帅强则叛上不廷不贡往往而是故托古风以寓意观诗意当在徳宗之世与火相为表里云】
　　今日曷不乐幸时不用兵无曰既蹙矣乃尚可以生【曰或作曰以或作劳非是】彼州之赋去汝不顾此州之役去我奚适【去我方作我去奚或作爰皆非是】一邑之水可走而违天下汤汤曷其而归好我衣服甘我饮食无念百年聊乐一日
　　驽骥
　　【洪曰唐本有赠欧阳詹字或作驽骥吟示欧阳詹詹集有答韩十八驽骥吟】
　　驽骀诚龌龊【上音渥下音擉或作选小人自龌龊】市者何其稠力小苦易制价防良易酬【苦或作良良或作诚】渇饮一斗水饥食一束刍嘶鸣当大路志气若有余骐骥生絶域自矜无匹俦牵驱入市门行者不为留借问价几何黄金比嵩丘【老杜骢马行朝来夕试华轩下未觉千金满髙价】借问行几何咫尺视九州饥食玉山禾渇饮醴泉流问谁能为御【诸本作借问谁能御方从杭蜀本及欧阳詹集如此】旷世不可求惟昔穆天子乘之极遐游王良执其辔造父挟其辀【挟诸本作夹此从詹集　今按左传颍考叔挟辀以走当作挟】因言天外事【韩曰周穆王西极有化人来王敬事之遂肆意远游驾八骏之乘主车则造父为驭宿于昆仑之阿赤水之阳别日升昆仑之上以观黄帝之宫遂宾于西王母孙云天外事即谓昆仑池事非中国所见者也】茫惚使人愁【茫或作怳或作荒方云詹集作慌古荒与茫通】驽骀谓骐骥饿死余尔羞【饿或作饥】有能必见用有徳必见收孰云时与命通塞皆自由骐骥不敢言低徊但垂头人皆劣骐骥共以驽骀优喟余独兴叹才命不同谋寄诗同心子为我商声讴【商声秋声也记曰爱者冝歌商选咏懐诗素质游商声凄怆伤我心诗或作言商或作髙】
　　马猒谷【此诗及其下出门皆未得志之辞】
　　马猒谷兮士不猒糠籺【音缬又胡骨切麄屑为籺】士被文绣兮士无裋褐【防或作短方云前汉货殖传实用防字董彦逺洪庆善皆尝辨古无防褐字按防褐字两汉如贾谊贡禹货殖传班彪刘平张衡传凡六见无有作短字者班彪王命论短褐之袭汉书作防文选则用丁管切是唐儒方两用之故少陵诗以长缨短褐为对而史记孟尝君传与战国防墨子语盖皆传冩之讹公好古最深当以防为正今按战国策邻有短褐一作防史记士不得短褐司马贞曰短亦音竖班彪王命论短褐之袭韦昭曰短当为防防也字皆正作短注中乃云防字竖音又淮南子亦云巫马期才衣短褐而髙诱无説则亦未必皆传冩之误也又栁子厚亦尝用之则安知韩公之必不然乎今两存之以俟知者】彼其得志兮不我虞一朝失志兮其何如已焉哉嗟嗟乎鄙夫
　　出门
　　长安百万家出门无所之岂敢尚幽独与世实参差古人虽已死书上有其辞【其或作遗】开巻读且想千载若相期出门各有道我道方未夷且于此中息天命不吾欺【命或作诚】
　　嗟哉董生行
　　淮水出桐栢山东驰遥遥千里不能休【遥遥一作悠悠】淝水【音肥水名在庐江】出其侧不能千里百里入淮流【百上或无里字】夀州属县有安丰唐贞元时【元下或有年字】县人董生召南隠居行义于其中【召或作邵】刺史不能荐天子不闻名声爵禄不及门门外惟有吏日来徴租更索钱【方无更字非是】嗟哉董生朝出耕夜归读古人书尽日不得息或山而樵或水而渔【而方并作于非是】入防具甘防上堂问起居父母不慼慼妻子不咨咨【方以阁杭蜀本作羞羞云此诗以三嗟哉易韵以羞叶居视古用韵也　今按咨字自与居叶方于毛颍传资字论之矣何独于此而疑之邪羞羞韵虽可叶然殊无理而可笑方之主此又其酷信三本之误也或恐本是嗟字叶音子余反而误作羞字耳然亦不如且作咨字之见成穏当也】嗟哉董生孝且慈【董召南夀州安丰人公尝有送董生游河北序且曰董生举进士尝不得志于有司而此诗叙其孝且慈如此东坡姚氏三瑞堂诗云君不见董召南隠居行义孝且慈天公亦恐无人知故令鸡狗相哺儿又令韩老为作诗尔来三百年名与淮水肥】人不识惟有天翁知【方无有字非是】生祥下瑞无休期家有狗乳出求食鸡来哺其儿啄啄庭中拾虫蚁哺之不食鸣声悲傍徨踯躅久不去以翼来覆待狗归嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生无与俦【或作谁将与俦或作谁与俦　今按上句谁将与俦疑而问之之词也此云无与俦答而决之之词也】
　　烽火
　　登髙望烽火谁谓塞尘飞王城富且乐曷不事光辉勿言日已暮相见恐行稀愿君熟念此秉烛夜中归我歌寜自感乃独泪霑衣
　　汴州乱
　　汴州城门朝不开【汴州自大歴后多兵董晋卒军司马陆长源总留后事八日而军乱杀长源等监军俱文珍宻召宋州刺史刘逸凖使总后务朝廷从之赐名全谅公时已从晋丧出汴四日实贞元十五年二诗盖讥徳宗姑息之政云】天狗【状如犬流星有声其下止地类狗必有破军杀将之兆】堕地声如雷徤儿争夸杀留后【夸或作诱】连屋累栋烧成灰【累栋或作累累】诸侯咫尺不能救孤士何者自兴衰
　　毋从子走者为谁大夫夫人留后儿昨日乘车骑大马坐者起趋乘者下庙堂不肯用干戈【肯或作敢】呜呼奈汝母子何
　　利劒
　　利劔光耿耿佩之使我无邪心故人念我寡徒侣【寡或作无徒或作俦】持用赠我比知音我心如氷劔如雪不能刺谗夫使我心腐劒锋折决云【庄子説剑上决浮云下絶地纪】中断开青天噫劔与我俱变化【晋雷焕事】归黄泉
　　龊龊
　　龊龊当世士所忧在饥寒但见贱者悲不闻贵者叹【音滩】大贤事业异逺抱非俗观报国心皎防念时涕汍澜妖姫坐左右柔指发哀弹酒肴虽日陈感激寜为欢秋隂欺白日【欺方作蔽　今按作蔽固古语然作欺尤有味也】泥潦不少干河堤次东郡老弱随惊湍天意固有属谁能诘其端【属或作谓或作以诘方作语　今按谓以语不若作属诘为深切】愿辱太守荐得充諌诤官【谏诤方作争臣　今按争臣下更着官字语复非是】排云呌阊阖【天门也楚词排阊阖而望予】披腹呈琅玕致君岂无术自进诚独难

　　别本韩文考异巻二
　　钦定四库全书
　　别本韩文考异巻三
　　宋　王伯大　重编
　　古诗
　　河之水二首寄子侄老成
　　河之水去悠悠我不如水东流我有孤侄在海陬【或作隅方云古音隅五侯切分与流通】三年不见兮使我生忧日复日夜复夜三年不见汝使我鬓发未老而先化
　　河之水悠悠去我不如水东注我有孤侄在海浦三年不见兮使我心苦采蕨于山缗【武中切韩曰钓鱼缴】鱼于渊【方作泉今按以渊为泉避讳也依例当作】我徂京师不逺其还【其或作而】
　　山石
　　山石荦确【上力角切下音觉硗确也】行径防黄昏到寺蝙蝠【上布田切下甫服切伏翼也一名仙防】飞升堂坐阶新雨足【或作定非是】芭蕉叶大支【即栀字】子肥僧言古壁佛畵好以火来照所见稀【所见或作见所非是】铺牀拂席置羮饭踈粝【兰末切粝麄而粺精列子食则粢粝】亦足饱我饥夜深静卧百虫絶清月出岭光入扉天明独去无道路出入髙下穷烟霏山红涧碧纷烂漫时见松皆十围【或作栎方云选南都赋枫槐栌李善曰与栎同】当流赤足蹋涧石水声激激风吹衣【吹或作生】人生如此自可乐【或作可自得自可方作自得或作可自皆非是】岂必局束为人鞿【音饥马络也楚词今虽好修姱以鞿覊兮注缰在口曰覊前汉是犹以鞿而御悍突为人鞿言为人所拘絷也】嗟哉吾党二三子安得至老不更归
　　天星送杨凝郎中贺正
　　天星牢落鸡喔咿【上音渥下音伊鸡声也】仆夫起餐车载脂【脂以滑车】正当穷冬寒未巳借问君子行安之防朝元正无不至受命上宰须及期侍从近臣有虚位公今此去归何时【或作何时归】
　　汴泗交流赠张仆射【建封】
　　【贞元十五年公在徐州张建封幕汴水徐之西泗水徐之南故以名篇】
　　汴泗交流郡城角筑场千步平如削【筑或作斸方云诗九月筑场圃谓筑坚以为场也】短垣三面缭逶迤击鼓腾腾树赤旗新秋朝凉未见日【秋或作雨】公早结束来何为分曹决胜约前定百马攅【在丸切聚也】蹄近相映毬惊杖奋合且离红牛缨绂黄金羁侧身转臂着马腹霹雳应手神珠驰超遥散漫两闲暇挥霍【奋迅也枚乘曰蜿墠挥霍】纷纭争变化发难得巧意气麤讙声四合壮士呼此诚习战非为剧岂若安坐行良图当今忠臣不可得公马莫走须杀贼
　　忽忽
　　忽忽乎余未知生之为乐也【生之为方作为生之非是】愿脱去而无因安得长翮大翼如云生我身乘风振奋出六合絶浮尘死生哀乐两相弃是非得失付闲人
　　鸣鴈
　　【公在徐州与孟东野书有曰去年脱汴州之乱遂来于此主人与余有故居余符离睢水上及秋将辞去云云主人谓张建封公在徐郁郁不得志见于书与诗者如此】
　　嗷嗷鸣鴈鸣且飞【上鸣字或作鸿】穷秋南去春北归去寒就暖识所依【或作处非是】天长地阔栖息稀风霜酸苦稻梁【鸿鴈前辈多使稲梁事盖出战国防广絶交论云分鴈骛之稲梁又杜甫诗自古稻梁多不足】防毛羽摧落身不肥【毛羽或作羽毛】徘徊反顾羣侣违哀鸣欲下洲渚非江南水濶朝云多【朝方作朔　今按既云江南则不应言朔云矣兼作朝云语亦差响】草长沙软无网罗闲飞静集鸣相和违忧懐惠性匪他【惠一作息】凌风一举君谓何
　　龙移
　　【此诗谓南山湫也湫初在平地一日风雷移居山上其山下湫遂化为土公题炭谷诗曰厌处平地上巢居挿天山】
　　天昏地黑蛟龙移雷惊电激雄雌随【激或作撃方云雷奔电激班固西都赋语雄雌或作雌雄】清泉百丈化为土鱼鳖枯死吁可悲
　　雉带箭
　　【此诗公佐张仆射于徐从猎而作也读之其状如在目前盖冩物之妙者】
　　原头火烧静兀兀野雉畏鹰出复没【出复方作伏欲今按雉出复没而射者弯弓不肯轻发正是形容持满命中之巧毫厘不差处改作伏欲神采索然矣】将军欲以巧伏人盘马弯弓惜不发地形渐窄观者多雉惊弓满劲箭加冲人决起百余尺红翎白镞【作木切】相倾斜将军仰笑军吏贺五色【尔雅雉五色皆备曰晕】离披马前堕
　　条山苍
　　【欧本注云中条山在黄河之曲今蒲中也】
　　条山苍河水黄浪波沄沄去【浪波或作波浪】松栢在山冈【山或作高】
　　赠郑兵曹
　　罇酒相逢十载前君为壮夫我少年罇酒相逢十载后我为壮夫君白首我材与世不相当戢鳞委翅无复望当今贤俊皆周行君何为乎亦遑遑【亦或作独】杯行到君莫停手破除万事无过酒
　　桃源图
　　【孙曰武陵郡朗州国朝改为鼎州洪曰渊明叙桃源初无神仙之説梁任安贫为武陵记亦祖述其语耳渊明云先世避秦时乱而安贫云曩以避秦人之乱邑人相率携妻孥隠此厥后絶不外通何人世之多迁贸也后人不深考因谓秦人至晋犹不死遂以为地仙洪驹父云荆公桃源行东坡和桃源诗皆得之王摩诘退之刘梦得诸人以为神仙者非是】
　　神仙有无何眇芒【或作渺茫】桃源之説诚荒唐流水盘廻山百转生绡数幅垂中堂武陵【晋太康中武陵人捕鱼从溪行忘路逺近逢桃林夹岸无杂花果云秦人避世于此】太守好事者题封逺寄南宫下南宫先生忻得之波涛入笔驱文辞文工画妙各臻极异境怳惚移于斯架岩凿谷开宫室接屋连墙千万日嬴颠刘蹶了不闻地坼天分非所恤种挑处处惟开花川原近逺蒸红霞【近逺或作逺近】初来犹自念乡邑嵗久此地还成家渔舟之子来何所物色相猜更问语大蛇中断丧前王羣马南渡开新主听终辞絶共凄然自説经今六百年当时万事皆眼见不知几许犹流传争持酒食来相馈礼数不同樽俎异月明伴宿玉堂空骨冷魂清无梦寐夜半金鸡啁哳【陟鎋切又陟颉切】鸣火轮飞出客心惊人间有累不可住依然离别难为情船开棹进一廻顾万里苍苍烟水暮世俗寜知伪与真至今传者武陵人
　　东方半明
　　【韩曰此诗与煌煌东方星兴寄颇同盖指顺宗即位不能亲政而宪宗在东宫之时也樊曰公亿昨行所谓伾文未剪崖州炽虽得赦宥常愁猜近者三奸悉破碎羽穴无防幽黄能义与此诗同惟此诗曰东方半明所以防其词如此盖风人之托物也】
　　东方半明大星没【半或作未方以閤本云洪庆善曰旧本作半明今蜀本题语亦作半明既云大星没则不应未明也传本多习于诗人成语而不攷其意义故也】独有太白配残月嗟尔残月勿相疑同光共影须防期残月晖晖太白睒睒【音挟太元经明复睒天中独烂也或作睒睒方云字当从日】鸡三号【音毫杜诗曰初鸣度必三】更五防
　　赠唐衢
　　【集注衢从退之游旧史附公传末新史削之旧史云衢应进士久而不第能为歌诗意多感激见人文章有所伤激读讫必哭涕泗不能巳毎与人言论既别发声一号音辞悲切闻者莫不涕下故世称唐衢善哭白乐天亦甞赠以诗略云贾谊哭时事阮籍哭路岐唐生今亦哭异代同其悲】
　　虎有爪兮牛有角虎可搏兮牛可触奈何君独抱竒材手把锄犂饿空谷当今天子急贤良匦函【孙曰唐武后垂拱二年命铜为匦置之庙堂东曰延恩南曰招谏西曰伸寃北曰通】朝出开明光【汉殿名也】胡不上书自荐达坐令四海如虞唐
　　贞女峡【连州桂阳县】
　　江盘峡束春湍豪雷风战闘鱼龙逃悬流轰轰射水府一防百里翻云涛漂船摆【补买切间也】石万瓦裂咫尺性命轻鸿毛【鸿或作于或作如】
　　赠侯喜
　　吾党侯生字叔【或作起方云起之古文也】呼我持竿钓温水【洛水在河南易干凿度曰王者有盛徳之应则洛水先温故号温洛】平明鞭马出都门尽日行行荆棘里温水防茫絶又流深如车辙阔容辀虾蟇跳过雀儿浴此纵有鱼何足求我为侯生不能已盘针擘粒投泥滓晡时坚坐到黄昏【到或作至】手倦目劳方一起暂动还休未可期虾行蛭【音质水蛭也贾谊曰夫岂从虾与蛭螾】渡似皆疑举竿引线忽有得一寸才分鳞与鬐【音颀庄子曰惊扬而奋鬐或作鳍今按鬐马鬛也当作鳍然庄子作鬐则亦可通用也】是日侯生与韩子良久叹息相看悲我今行事尽如此此事正好为吾规半世遑遑就举选一名始得红顔衰【始或作已非是】人间事势岂不见徒自辛苦终何为便当提防妻与子南入箕颍【箕山名颍水名许由巢父隠处】无还时叔君今气方鋭我言至切君勿嗤君欲钓鱼须逺去大鱼岂肯居沮洳【上音疽下音茹渐湿地肯或作有非是】
　　古意
　　【韩曰华山记云山顶有池生千叶莲花服之羽化因曰华山观公诗意与前诗皆有兴寄其曰古意防深逺矣而孙氏引李肇国史补言愈好竒登华山絶峯发狂恸哭沈顔作登华防畧曰仲尼悲麟悲不在麟也墨翟泣丝泣不在丝也又引公答张彻诗云洛邑得休告华山穷絶陉以实国史补之云质之校本乃大不然姑存之】
　　太华【胡化切】峯头玉井莲开花十丈藕如船冷比雪霜甘比蜜一片入口沈疴痊我欲求之不惮逺青壁无路难夤縁【方从唐本作五月壁路难攀縁云鲍溶集有陪公登华山诗盖五月也夤或作攀　今按公此诗本以古意名篇非登山纪事之诗也且太华之险千古屹立所谓削成五千仞者岂独五月然后难攀縁哉若以句法言之则五月壁路之与青壁无路意象工拙又大不侔亦不待识者而知其得失矣方氏泥于古本牵于旁证而不寻其文理乃去此而取彼其亦误矣原其所以盖縁五月本是青字唐本误分为二而读者不晓因复削去无字遂成此谬今以诸本为正】安得长梯上摘实下种七泽【司马相如子虚赋楚有七泽其小者名云梦方九百里】根株连【列子言五山曰根株不相连着】
　　八月十五夜赠张功曹【着】
　　纎云四巻天无河清风吹空月舒波【波月光】沙平水息声影絶【沙平方作平沙非是】一杯相属【之欲切汉灌夫传及饮酒酣夫起舞属蚡师古曰属付也犹今之舞讫相劝】君当歌君歌声酸辞且苦不能听终涙如雨洞庭连天九疑髙蛟龙出没猩鼯【音吾防名一曰飞生】号十生九死到官所幽居黙黙如藏逃下牀畏蛇食畏药海气湿蛰熏腥臊【湿方作温非是】昨者州前槌大鼓嗣皇【顺宗即位贞元二十一年正月】继圣登夔皋赦书一日行万里罪从大辟皆除死【方云荆公与谢本作除徙下文已有迁者追回流者还则除死为当】迁者追囘流者还涤瑕荡垢朝清班【朝清或作清朝方云唐本作朝清盖言追还之人皆得涤瑕垢而朝清班惟巳为使家所抑故只量移江陵也】州家申名使家抑坎轲秖得移荆蛮【秖或作只它诗皆然】判司【功曹】卑官不堪説【卑官一作官卑】未免捶楚【韩曰老杜送髙书记诗脱身簿尉中始与捶楚辞孙曰公时迁为江陵府法曹】尘埃间同时軰流多上道天路幽险难追攀君歌且休听我歌我歌今与君殊科【杭本如此言张之歌词酸苦而巳直归之于命盖反骚之意而其词气抑扬顿挫正一篇转换用力处也方从诸本我下去歌字而君下着岂字全失诗意使一篇首尾不相运掉无复精神又不着花本之异盖考之亦未详耶】一年明月今宵多【明月一作月明】人生由命非由他【托何切非我也】有酒不饮奈明何
　　谒衡岳庙遂宿岳寺题门楼【或无庙字】
　　【公两谪南方初自阳州北还过衡在永贞元年八月过潭适当残秋陪杜侍御游湘西寺诗云是时秋向残是也今云我来正逢秋雨节故知此诗自山阳还时作后自潮州还移刺袁州则元和十五年十月盖未尝过衡据袁州谢表云去年正月贬授潮州刺史其年十月凖例量移云云即自潮径当来袁又未尝遇秋雨节时也苏东坡观海市诗云潮阳太守南迁归喜见石廪堆祝融捔言之耳】
　　五岳祭秩皆三公【皆或作比非是】四方环镇嵩当中火维地荒足妖怪天假神柄【神衡山之神】专其雄喷云泄雾藏半腹虽有絶顶谁能穷我来正逢秋雨节隂气晦昧无清风【清方作晴　今按淸风兴羣隂伏无清风则雨意未已也晴字非是】潜心黙祷若有应岂非正直能感通【非方作即非是能感方作感能　今按若从方读则此句为吃羌语矣】须防静扫众峯出仰见突兀撑青空紫盖连延接天柱【衡山有五峰紫盖天柱石廪祝融芙蓉石廪一名石囷】石廪腾掷堆祝融森然魄动下马拜松栢一迳趍灵宫【栢或作桂】粉墙丹柱动光彩物图画填青红升堦伛偻荐脯酒欲以菲薄明其衷庙令老人识神意【令一作内】睢盱【上许圭切下香于切顾视貌】侦【丑郑切侯也】伺能鞠躬手持杯珓导我掷【珓方从唐本作校云广韵作珓字古者以土为之也朝野佥载作珓角与校音义皆相近魏野有咏竹校子诗只作校字荆楚嵗时记又作敎　今按当从广韵及众本】云此最吉余难同窜逐蛮荒幸不死衣食才足甘长终侯王将相望久絶神纵欲福难为功夜投佛寺上髙阁星月揜映云朣胧【方云选秋兴赋月朣胧而含光从日者非　今按字书二字从日当更考之】猿鸣钟动不知曙杲杲寒日生于东
　　岣嵝山
　　【东坡中隠堂诗岣嵝何须到韩公浪自悲谓此诗也】
　　岣嵝【上音矩下音缕】山尖神禹碑【盛洪之荆州记曰南岳周回数百里昔禹登而祭之又徐灵期南岳记曰夏禹导水通渎刻石书名山之髙南岳文云髙四千一十丈南岳即衡山也】字青石赤形模竒科斗拳身薤【音械古文似科斗薤书如薤叶】倒披【倒或作叶方从蜀本云衡阳旧刻亦然魏都赋云华莲重葩而倒披　今按岣嵝者衡山南麓别峯之名薤倒披者古有倒薤书见欧公集古録目唐度十体书方得之矣然今衡山寔无此碑此诗所记盖当时传闻之误故其卒章自为疑词以见防意刘禹锡寄吕衡州书亦云尝闻祝融峰上有神禹铭古石琅玕姿秘文螭虎形盖亦得于传闻也】鸾飘鳯泊拏【奴加切又女书切皆以象其碑之摹刻】虎螭事严迹秘莫窥道人独上偶见之我来咨嗟涕涟洏【上音连下音而涕流貌】千搜万索何处有森森緑树猿猱悲【猱或作啼】
　　永贞行
　　【韩曰贞元二十一年徳宗崩顺宗即位病防不能视朝王伾王叔文用事四月防皇太子八月立为皇帝是为宪宗顺宗为太上皇改元永贞此诗载太皇谓顺宗小人谓叔文元臣故老谓杜佑髙郢郑玽瑜等嗣皇谓宪宗也】
　　君不见太皇谅隂【指顺宗即位之时】未出令小人乘时偷国柄北军百万虎与貔【音毗】天子自将非他师【或作时】一朝夺印付私党【孙曰是嵗王叔文以金吾大将军范希朝为左右神防诸行营节度以韩泰为其行军司马叔文欲夺取宦官兵权以自固籍希朝老将使主帅而实以泰专其事人情疑惧】懔懔朝士何能为狐鸣枭噪争署置旸睒跳踉【上音迢下音梁得意喜跃之貌】相妩媚【上音武下音眉相媚悦也防睒或作睒闪方云防睒兽狂视貌字见吴都赋】夜作诏书朝拜官超资越序曽无难公然白日受贿赂火齐【下音剂韩曰珠名选班固西都赋翡翠火齐流耀含英注珠也樊曰火齐状如云母色如紫金有光耀别之则如蝉翼积之则如纱縠之重沓详见南史祝曰文选磊落漫衍乎其侧】磊落堆金盘元臣故老不敢语昼卧【王叔文用事一日诸相防食叔文至中书欲与韦执谊计事执谊起迎诸相停箸以待有顷报叔文索饭已与韦相同飡阁中矣杜佑髙郢惧不敢言郑珣瑜独叹曰吾岂可复居此位索马径归卧不起】涕泣何汍澜董贤三公谁复惜【三或作一非是】侯景九锡行可叹国家功髙徳且厚天位未许庸夫干嗣皇卓荦信英主文如太宗武髙祖膺图受禅登明堂共流幽州鲧死羽四门肃穆贤俊登数君【谓栁宗元刘禹锡之】匪亲岂其朋郎官【孙曰时贬礼部员外郎栁宗元邵州司封郎中韩池州屯田员外郎刘禹锡连州刺史皆自郎官迁谪】清要为世称荒郡廹野嗟可矜湖波连天日相腾蛮俗生梗瘴疠烝江氛岭祲【音浸妖气】昏若凝一蛇两头见未曾怪鸟鸣唤令人憎【鸣唤或作争鸣】蛊虫羣飞夜扑灯雄虺毒螫堕股肱食中置药肝心崩左右使令诈难凭慎勿浪信常兢兢吾尝同僚【补注退之与子厚禹锡最厚善江陵途中寄三学士诗云同官尽才俊偏善栁与刘】情可胜【尝或作常非是】具书目见【韩曰公先以言事出为阳山令故书所目见告之】非妄徴嗟尔既往宜为惩
　　洞庭湖阻风赠张十一署
　　【永贞元年自阳山徙掾江陵十月过洞庭湖作或云赴阳山时非也公江陵途中诗序初赴阳山云春风洞庭浪而此诗首云十月隂气盛可知其非矣】
　　十月隂气盛北风无时休苍茫洞庭岸与子维双舟雾雨晦争泄波涛怒相投大鸡断四听【断方从杭蜀本作絶　今按此句既有絶字则下一句不应便复出方为杭蜀所误□比多矣今但刋正不能悉论而论其最著者一二以晓观者】粮絶谁与谋相去不容步险如碍山丘清谈可以饱梦想接无由男女喧左右饥啼但啾啾非懐北归兴何用胜羇愁云外有白日寒光自悠悠能令暂开霁过是吾无求
　　李花赠张十一署【或作李有花】
　　江陵城西二月尾花不见桃惟见李风揉雨练雪羞比【揉或作柔非是】波涛翻空杳无涘【翻空方作相翻非是】君知此处花何似白花倒烛天夜明羣鸡惊鸣官吏起金乌海底初非来朱辉散射青霞开迷魂乱眼看不得【迷魂乱眼或作迷乱入眼入又作人皆非是】照耀万树繁如堆念昔少年着游燕对花岂省曾辞杯【省曾辞或作曾辟酒非是】自从流落忧感集欲去未到先思防祗今四十已如此后日更老谁论哉力一樽独就醉【独或作共非是】不忍虚掷委黄埃【委或作随】
　　杏花
　　居邻北郭古寺【孙曰江陵所居之隣】空杏花两株能白红曲江满园不可到看此寜避雨与风二年流窜出岭外所见草木多异同冬寒不严地恒泄阳气发乱无全功【无全閤本作全无非是】浮花浪蘂镇长有才开还落瘴雾中山榴踯躅【上直炙切下厨玉切韩曰本草注踯躅树生髙三四尺花似山石榴】少意思照耀黄紫徒为业鹧鸪钩辀【下张流切孙曰钩辀鹧鸪声祝曰岭春记鹧鸪自呼曰钩辀李羣玉诗又听钩辀格磔声】猿呌歇杳杳深谷攅青枫【杳杳或作杳霭】岂如此树一来翫若在京国情何穷今旦胡为忽惆怅【惆或作怊后仿此】万片飘泊随西东明年更发应更好【更发一作花发】道人【孙曰谓寺僧樊曰八年六月公召拜国子博士明年花发时公为博士于京矣】莫忘邻家翁
　　感春四首
　　我所思兮在何所情多地遐兮徧处处东西南北皆欲往千山隔兮万山阻【孙曰张衡四愁诗我所思兮在泰山欲往从之梁甫艰我所思兮在桂林欲往从之湘水深我所思兮在汉阳欲往从之陇坂长我所思兮在鴈门欲往从之雪纷纷公云取此】春风吹园杂花开朝日照屋百鸟语三杯取醉不复论一生长恨奈何许【诸本奈作春方从杭蜀本云古乐府奈何许石阙生口中衔碑不得语】皇天平分成四时春气漫诞最可悲杂花妆林草盖地白日座上倾天维【倾谓倾侧风动而然西京赋振天维衍地络一本注云天维谓春光照灼如维防之张举也】蜂喧鸟咽留不得红蕚万片从风吹岂如秋霜虽惨冽【惨或作凛方以西京赋氷霜惨冽定作惨】摧落老物【樊曰晋宣帝尝疾张皇后往省帝曰老物可憎又曰老物不足惜】谁惜之为此径须沽酒饮自外天地弃不疑近怜老杜无检束烂漫长醉多文辞屈原离骚二十五【樊曰屈原赋二十五篇盖离骚经一九歌十一天问一九章九逺游十居渔父各一凢二十五篇】不肯餔啜糟与醨惜哉此子巧言语不到圣处寜非痴【韩曰圣处谓酒清者为圣人先儒云公以原介于庄周司马迁之间其感春云云盖与屈原之惩于讽諌而伤其违圣之达节也】幸逄尧舜明四目条理品彚皆得冝平明出门暮归舍酩酊马上【韩曰晋山简毎出嬉游儿童歌曰日夕倒载归酩酊无所知时时能骑马倒着白接离】知为谁【閤杭蜀本作谁为方从诸本云按公后诗有遇酒即酩酊公知我为谁即此义也　今按方氏此论最公使他处皆如此则无可议矣】
　　朝骑一马出瞑就一牀卧诗书渐欲抛节行久已惰【方作破非是】冠欹感髪秃语误惊齿堕孤负平生心【孤或作辜】已矣知何奈【乃个切元立部伎诗云古人邪正知谁奈诸本皆同无可疑者荆公本奈作那李本知作如亦无大异独方从閤本作巳知无可奈乃不成文理故今定以诸本】
　　我恨不如江头人【我恨方从杭本作奈我閤本无奈字亦无恨字蜀作我奈　今按杭蜀本盖因前篇之未有奈字而误也閤本亦少一字皆非是今从监本】长网横江遮紫鳞独宿荒陂射鳬鴈卖纳租赋官不嗔归来欢笑对妻子衣食自给宁羞贫今者无端读书史智慧只足劳精神【閤本如此为当方乃不从而以足为是又不可晓也】画蛇着足无处用两鬓雪白趋埃尘干愁漫解坐自累与众异趣谁相亲数杯浇肠虽暂醉皎皎万虑醒还新百年未满不得死且可勤买抛青春【买或作置樊曰酒名也唐人名酒多以春杜子美有麯米春裴铏作传亦有松醪春】
　　寒食日出游
　　【张十一院长见示病中忆花九篇寒食日出游夜归因以投赠张十一院长即工曹署樊曰国史补云外郎遗补相呼为院长补注公与张同自御史贬官又同为江陵椽公法曹参军张功曹叅军元和元年】
　　李花初发君始病我往看君花转盛走马城西惆怅归不忍千株雪相映迩来又见桃与棃交开红白如争竞可怜物色阻携手空展霜缣【音兼祝曰丝缯也古乐府云新人工织缣故人工织素】吟九咏纷纷落尽泥与尘不共新妆比端正桐华最晚今已繁君不强起时难更闗山逺别固其理寸步难见始知命忆昔与君同贬官夜渡洞庭看斗柄岂料生还得一处引袖拭泪悲且庆各言生死两追随【生死方作死生】直置心亲无貌敬念君又署南荒吏路指门【樊曰容州北流县南三十里有二石相对阔三十歩俗号门闗谚曰门闗十人九不还】幽且夐【休正切逺也】三公尽是知音人曷不荐贤陛下圣囊空甑倒谁救之我今一食日还并自然忧气损天和安得康强保天性断鹤两翅鸣何哀絷骥四足气空横【戸孟切】今朝寒食行野外縁杨市岸蒲生迸【生或作芽】宋玉庭【孙曰宋玉楚人故居在江陵韩曰杜诗曽闻宋玉宅毎欲到荆州荆州即江陵也】边不见人轻浪参差鱼动镜自嗟孤贱足瑕疵特见放纵荷寛政饮酒寜嫌底深题诗尚倚笔锋劲明宵故欲相就醉【故或作固】有月莫愁当火令【洪曰此诗春末夏初故云火令方云非也此谓寒食禁火耳火令字见周礼魏武帝亦有寒食禁火令但东坡尝为李公择书此诗作灯火令又不知其所据何本也　今按方説是也此言夜行有月故不忧当寒食禁火之令耳坡读亦误】
　　忆昨行和张十一【或作和张十一忆昨行】
　　忆昨夹钟之吕初吹灰上公礼罢元侯回【上洪作杜云杜佑自淮南入朝也方作杜云此为荆帅裴均罢社而享客也　今按方説是也但以上为社则未然左传云五行之官封为上公祀为贵神其土正曰后土在家则祀中霤在野则为社故杜注用币于社云以请于上公则上公即社神也况此句内又自以元矦为对耶】车载牲牢瓮舁【音余对举也】酒并召賔客延邹枚腰金首翠【谓娼姬之服】光照耀丝竹逈发清以哀青天白日花草丽玉斚屡举倾金罍张君名声座所属起舞先醉长松摧宿酲未解旧痁【失亷切疟疾左传曰痁作而伏】作【旧痁方作店字　今按此句内上有宿酲字则此当为旧痁明矣方误】深室静卧闻风雷自期殒命在春序屈指数日怜婴孩危辞苦语感我耳泪落不揜何漼漼【徂回切选指季豹而漼焉注涕泣垂貌】念昔从君渡湘水【湘或作湖】大防夜划穷髙桅【吾回切樯竿】阳山鸟路出临武驿马拒地驱频隤【三舘本作捶方云博雅捶擡也亦有义　今按方义暗僻不可晓此但言当谪官时驰驿发遣而山路险恶故羸马拒地不进被驱而屡至倾隤耳隤或取虺隤字然其义但为不能升髙之病又似未必然也】践蛇茹蛊不择死忽有飞诏从天来伾文未揃崖州【韦执谊也】炽【揃或作剪谢校以剪方云説文揃防也史记西南夷賛有揃剽字】虽得赦宥恒愁猜近者三奸悉破碎【集注元和元年正月顺宗即位二月大赦公自阳山徙椽江陵三奸方用事其年八月宪宗立伾贬开州司马叔文渝州司戸并员外置十一月继贬执谊崖州司马及是三奸始悉破碎焉】羽窟无底幽黄能【集注能有两音奴来切者三足鼈也奴登切者熊属足似鹿者也左传尧殛鲧于羽山其神化为黄熊以入于羽渊国语作黄能音贤能之能东海人祭禹庙不用能肉及鼈为馔疑鲧化为二物则两音亦可通用】眼中了了见乡国知有归日眉方开今君纵署天涯吏【纵或作从　今按张署墓志邕管张署为判官也】投檄北去何难哉无妄之忧勿药喜一善自足禳千灾头轻目朗肌骨徤古劔新斸磨尘埃殃销祸散百福并从此直至耉与鲐【音台樊曰诗黄耉鲐背笺云台之言鲐也大老则背有鲐文耉或作耆】嵩山东头伊洛岸胜事不假须穿栽【或作裁】君当先行我待满沮溺可继穷年推【他回切韩曰取礼记三推九推之意】





　　别本韩文考异巻三
　　钦定四库全书
　　别本韩文考异巻四
　　宋　王伯大　重编
　　古诗
　　刘生诗【或无诗字】
　　生名师命其姓刘自少轩轾【下竹二切韩曰诗云戎车既安如轾如轩又马援传居前不能令人轾居后不能令人轩】非常俦【轾或作轶】弃家如遗来逺游东走梁宋暨扬州【暨或作堕】遂凌大江极东陬【下将侯切东陬谓越也】洪涛舂天禹穴幽越女一笑三年留南逾横岭入炎州【或作洲】青鲸髙磨波山浮【鲸或作鲜　今按青义未详疑是长字之误】怪魅炫耀堆蛟虬【魅或作媚堆或作推非是】山防讙噪猩猩游【防或作獠非是方云防苏遭切神异经西方深山有人长尺余袒身捕蟹以食名曰山防国语注作防公联句亦有中矢类妖防游或作愁方云此诗二州字二游字视古用韵后人误改也】毒气烁体黄膏流问胡不归良有由美酒倾水防【之夜切与炙同又侧吏切】肥牛妖歌慢舞烂不收倒心回肠为青眸千金邀顾不可酬乃独遇之尽绸缪瞥然一饷成千秋【饷或作向非是】昔鬂未生今白头五管【岭南有经畧军谓之五管容广邕桂安南】歴徧无贤侯回望万里还家羞阳山穷邑惟猿猴手持钓竿逺相投我为罗列陈前修芟蒿斩蓬利锄耰天星回环数才周文学穰穰【豊也如两切】囷【去轮切祝曰仓庾也藏也仓圆曰囷礼记修囷仓】仓稠车轻御良马力优咄哉识路行勿休【韩曰终篇盖有且讽且劝之意上云问胡不归良有由即先之以越女一笑三年留继以妖歌慢舞烂不收则知刘生所寓皆不羁也】往取将相酬恩讐
　　郑羣赠簟
　　【羣尝以侍御史佐裴均江陵孙曰羣字洪之时以殿中侍御史佐裴均江陵军公自阳山量移法曹与羣同僚樊云唐孔几私记云退之丰肥善睡毎来吾家必命枕簟而沈存中笔谈世□韩退之小面而美髯着纱防此乃江南韩熈载尔熈载諡文靖江南人谓之韩文公因此遂误以为退之退之肥而少髯此诗有腰腹空大及慢肤多汗之语信然】
　　蕲州笛竹【韩云蕲州在今洧南其地出竹可用为笛今以之为簟耳】天下知【笛或作箪】郑君所宝尤竒携来当昼不得卧一府传看黄琉璃体坚色静又藏节尽眼凝滑无瑕疵【尽或作满】法曹贫贱众所易腰腹空大何能为自从五月困暑湿如坐深甑遭蒸炊手磨袖拂心语口慢肤多汗真相宜日暮归来独惆怅有卖直欲倾家资谁谓故人知我意巻送八尺含风漪【于离切水纹】呼奴扫地铺未了光彩照耀惊童儿青蝇侧翅蚤【音早抱朴子曰蚤虱攻君卧不获安】虱避肃肃疑有清飚吹倒身甘寝百疾愈却愿天日恒炎曦明珠清玉【选张衡四愁诗美人赠我貂襜褕何以报之明月珠美人赠我锦绣叚何以报之青玉案】不足报赠子相好无时衰【閤本无时作时无非是】
　　丰陵行【顺宗时】
　　羽卫煌煌一百里【一或作三方云以长安志考之非是】晓出都门天子羣臣杂沓驰后先宫官穰穰来不已是时新秋七月初金神按节炎气除清风飘飘轻雨洒偃蹇旂斾巻以舒逾梁下坂笳鼓咽【方作沸　今按作咽乃响又见悲切之意也】嵽嵲【绖臬二音山小而不安貌】遂走宫闾【方云选注天子后妃所墓曰宫闾谓宫前之寓闾也闾或作虚非是】哭声訇【呼宏切】天百鸟噪幽坎昼闭空灵舆皇帝孝心深且逺资送礼备无赢余设官置卫鎻嫔妓【孙曰唐制诸陵皆置宫殿列曹设嫔妃侍卫如平生杜甫桥陵诗云宫女晚知曙祠臣朝见星韩曰终篇言三代旧制存诸书当时之礼必有不合于古者故云】供养朝夕象平居【养或作送】臣闻神道尚清浄三代旧制存诸书墓藏庙祭不可乱欲言非职知何如
　　游青龙寺赠崔太补阙【诸本太作羣】
　　秋灰初吹季月管日出卯南晖景短友生招我佛寺行正值万株红叶满【韩曰东坡尝谓此句初不晓其故及观小説郑防寓青龙寺贫无纸取柿叶学书九月柿叶赤而实红退之诗谓此】光华闪壁见神【壁或作璧】赫赫炎官张火伞然云烧树火实骈金乌下啄頳虬卵【頳音柽赤色韩曰上聮咏柿叶之红而光华之粲然下联咏柿实之赤而日光之交映火伞頳虬皆状其红而取喻之工如此】魂翻眼倒忘处所【倒或作晕】赤气冲融无间断有如流传上古时九轮【孙云淮南子曰尧时十日并出草木焦枯尧命羿仰射十日中其九乌皆死九轮谓九日车轮也】照烛乾坤旱二三道士席其间灵液屡进颇黎盌【音椀孙曰颇黎玉名其色赤出西域亦作波黎祝曰盌説文小盂也选逸珠盈盌此谓食柿也】忽惊顔色变韶稚【忽方作勿非是韶或作离方云韶有美义不必易字】却信灵仙非怪诞桃源迷路竟茫茫枣下【古曲名歌曰枣下纂纂朱实离离宛其落矣化为枯枝人生不能行乐死何以虚諡为】悲歌徒纂纂前年岭隅乡思发踯躅成山开不算去嵗羇防湘水明霜枫千里随归伴猿呼鼯啸鹧鸪啼【啸或作笑非是】恻耳酸肠难濯澣【恻或作侧非是】思君手安能得今者相从敢辞懒由来钝騃【语骇切】寡参寻【騃或作骇非是】况是儒官饱闲散惟君与我同懐抱锄去陵谷置平坦年少得途未要忙时清諌防尤宜罕何人有酒身无事谁家多竹门可欵【韩曰后汉孔融尝曰坐上客尝满樽中酒不空吾无事矣晋王子猷好竹吴中士大夫家有好竹欲观之便出舆造竹下讽啸良久蔡寛夫云此一对尤闲逺有味】须知节即风寒幸及亭午犹妍暖南山逼冬转清痩刻画圭角出崖窽【音欵空也庄子道大窽】当忧复被氷雪埋汲汲来窥诫迟缓
　　赠崔立之评事
　　崔侯文章苦捷敏髙浪驾天输不尽曽从闗外来上都【外或作内非是】随身巻轴车连轸【止忍切车后木孙曰连轸言数车相接】朝为百赋犹鬰怒暮作千诗转遒揺毫掷简自不供顷刻青红浮海蜃【音肾能吐气为楼台海中春夏间见祝曰大蛤也前汉海旁蜃气象楼台】才豪气猛易语言往往蛟螭杂蝼蚓【上音楼下音引蚯蚓也】知音自古称难遇世俗乍见那妨哂勿嫌法官未登朝犹胜赤尉长趍尹时命虽乖心转壮技能虚富家逾窘念昔尘埃两相逢争名龃龉持矛楯【音盾兵噐】子时专场夸觜距【専或作擅】余始张军严韅靷【上晓见切下以忍切驾牛具在背曰韅在胷曰靷】尔来但欲保封疆莫学厐涓怯孙膑【音牝】窜逐新归厌闻閙齿髪早衰嗟可闵频防怨句刺弃遗岂有闲官敢推引深藏箧笥一时发戢戢已多如束笋可怜无益费精神有似黄金掷虚牝【洪曰牝谿谷也殷仲文曰哀壑可虚牝】当今圣人求侍从防擢杞梓收楛【音戸木名可以为矢簳】箘【音窘美竹】东马严徐已奋飞枚皐即召穷且忍复闻王师西讨蜀霜风冽冽摧朝菌【音窘地蕈朝生暮死韩曰庄子朝菌不知晦朔】走章驰檄在得贤燕雀纷拏要鹰隼窃料二涂必处一岂比恒人长蠢蠢劝君韬养待徴招不用雕琢愁肝肾墙根菊花好沽酒钱帛纵空衣可凖晖晖檐日暖且鲜摵摵【山责切陨落也卢子谅曰摵摵芳叶零又潘岳秋思赋庭树摵以濯落】井梧踈更殒髙士例须怜麹蘖丈夫终莫生畦畛能来取醉任喧呼死后贤愚俱泯泯
　　送区南归
　　【区或作欧归或作征方云区乌侯切唐韵区冶子之后汉王莽传有中郎区博】
　　穆昔南征军不归虫沙猿鹤伏以飞【抱朴子云周穆王南征三军之众一朝为化君子为猿为鹤小人为虫为沙造化权舆作周昭王南征皆未详本何据也　孙曰伏谓猿虫飞谓沙鹤】汹汹【许拱切水声】洞庭莽【音姥楚词夕擥中州之宿莽王逸注云草经冬不死者楚名曰宿莽】翠防【或作江汹洞庭宿莽防】九疑【湘中记零陵营道县九山相似行者疑惑故名九疑曰荒是非岂以此耶】镵【锄衔切险也】天荒是非【镵或作巉方云九疑言镵天洪涛言舂天皆竒语也】野有象犀水贝玑分散百宝人士稀【言山川之美散为百寳独人物稀少士或作事非是】我迁于南日周围【言曰一周匝公贞元十九年冬谪阳山明年冬来故云日周围】来见者众莫依稀爰有区子荧荧晖【区子方作子区】观以彛训或从违我念前人譬葑菲落以斧引以纆徽【上音墨下音晖孙曰即今梓匠所引以正木者引以或作斧引洪本纆作墨方从唐閤杭本亡张文潜云古人作七言诗其句脉多上四字而下以三字成之退之乃变句脉少上三下四如落以斧引以纆徽虽欲悔舌不可扪是也今按此言纆徽谓木工所用之防墨也然周易作徽纆乃为墨索所以拘罪人者恐公所用别有据也】虽
　　有不逮驱騑騑【诗四牡騑騑注行不止之貌】或采于薄【丛薄也】渔于矶【音几碛也】服役不辱言不讥从我荆州来京畿离其母妻絶因依嗟我道不能自肥【道不或作不道非是】子虽勤苦终何希王都观【音贯】阙双巍巍腾蹋众骏事鞍鞿佩服上色紫与绯独子之节可嗟唏【与欷同哀而不泣】母附书至妻寄衣开书拆衣泪防晞【开书拆衣或作开缄发封涙痕方作痕涙非是】虽不勅还情庶几朝暮盘羞恻庭闱幽房无人感伊威【尔雅委防也诗伊威在室】人生此难余可祈子去矣时若发机【矣或作吴非是句法见上张文潜説】蜃沈海底气升霏彩雉野伏朝扇翚【音挥五彩雉扇或作羽非是盖宫扇以雉尾为之翚文彩貌此言雉伏于野而其羽可用为朝廷之仪与上下二句为一类也】处子窈窕王所妃【蜃沈止所妃此二句君子不患人不我知之意】茍有令徳隠不腓【下音肥孙曰百卉具腓腓病也言茍有令徳虽在隠约不以为病】况今天子铺徳威【铺或作辅非是】蔽能者诛荐受禨【音几祥也】出送抚背我涕挥行行正直慎脂韦【楚词如脂如韦注脂韦柔弱貌】业成志树来颀颀【音祈祝曰诗硕人颀颀言仪表长丽绞好颀颀然】我当为子言天扉
　　三星行
　　【三星斗牛箕洪曰三星行剥啄行皆元和初召为国子博士时作樊曰苏内翰云吾平生遭口语无数盖生时与退之相似吾命在牛斗间其身官亦在箕故其诗曰我生之辰月宿南斗且曰无善名以闻无恶声以穰今谤吾者或云死或云仙退之之言良非虚耳】
　　我生之辰【方从閤本之下有三字云谓斗牛与箕也今按辰时也诗云我辰安在方説非是】月宿南斗牛奋其角箕张其口牛不见服箱【诗记注服驾也箱车箱也两较之内谓之箱是车内容物之处服箱犹言驾车也】斗不挹酒浆箕独有神灵无时停簸扬无善名已闻无恶声已讙【诸本已并作以方从唐閤本云讙如诸将尽讙之讙此诗叶余于除叶讙于闻今本易讙为攘以求叶扬韵非也】名声相乘【音防补注厯象有増减率迟速积故有乘除之法】除得失少有余三星各在天什伍东西陈嗟汝牛与斗汝独不能神
　　剥啄行
　　剥剥啄啄有客至门我不出应客去而嗔从者语我子胡为然我不厌客困于语言【诸本此下有我嗟子诚一语閤本同方从唐杭蜀本删去閤本衍盖下语误入】欲不出纳以堙其源空堂幽幽有秸【音戞秸槀书三百里纳秸服】有莞【音丸又丸还切蒲也秸莞所以为席诗下莞上簟】门以两板丛书于间窅窅【音窈深貌】深堑其墉甚完【墉或作容非是】彼【谓堑与墉】寜可隳此【谓堂也】不可干从者语我嗟子诚难子虽云尔其口益蕃【益或作实口益或作益实】我为子谋有万其全凡今之人急名与官子不引去与为波澜【与方作以云韩文与多作以他文见者非一诗之子归不我以注以犹与也　今按陆宣公奏议亦然如云未审云云以否之类是也然当作与为正】虽不开口虽不开闗变化咀嚼有有神今去不勇其如后艰我谢再拜汝无复云往追不及来不有年【诸本作来可待焉方从閤杭蜀本云公祭十二兄文其不有年以补我愆同此义也】
　　青青水中蒲三首
　　【诸本作一首方从閤木今按乐府亦作三首】
　　青青水中蒲下有一双鱼君今上陇去我在与谁居青青水中蒲长在水中居寄语浮萍草相随我不如青青水中蒲叶短不出水妇人不下堂行子在万里
　　孟东野失子【并序】
　　【黄鲁直尝书此诗遗石君美君美失子云时以观览可用乱思而纾哀究观物理其实如此大槩因果耳退之救世弊故并因果而言然此一叚文意乃是湼盘中佛语退之尝言不能无所不读未有能为大儒者其弗信矣乎鲁直所云如此】
　　东野连产三子不数日輙失之几老念无后以悲其友人昌黎韩愈惧其伤也推天假其命以喻之
　　失子将何尤吾将上尤天女实主下人与夺一何偏【何或作以方云庄子夺彼与此一何偏也】彼于女何有乃令蕃且延【蕃或作繁】此独何罪辜生死旬日间上呼无时闻滴地泪到泉地祗为之悲瑟缩久不安乃呼大灵骑云欵【叩也】天门问天主下人薄厚胡不均天曰天地人由来不相闗吾悬日与月吾系星与辰日月相噬囓星辰踣【音匐唐志日踣颠仆】而颠吾不汝之罪知非汝由因【因或作縁方云此诗如因与鳏今本皆以韵不叶而误刋也今按作縁亦通未必误改也】且物各有分孰能使之然有子与无子祸福未可原鱼子满母腹【或作肚】一一欲谁怜细腰不自乳举族长孤鳏【或作悬】鸱枭啄母脑母死子始翻【或作蕃】蝮蛇【上音覆孙曰细腰满卢也蜂属无雌雄取桑虫或阜螽子抱成已子注曰枭　名防亦名流离食母许慎曰枭不孝鸟也祝曰蝮一名虺毒蛇也螫手则断】生子时坼裂肠与肝好子虽云好未还恩与勤恶子不可説鸱枭蝮蛇然有子且勿喜无子固勿叹上圣不待敎贤闻语而迁下愚闻语惑虽敎无由悛大灵顿头受即日以命还地祗谓大灵女往告其人东野夜得梦有夫衣巾【孙曰夫大灵以其巾衣故曰夫一名衣督邮史记防传宋元王梦一大夫衣绣之衣而乘辎车】闯【丑禁切马出门貌】然入其户三称天之言再拜谢夫收悲以欢忻
　　陆浑山火和皇甫湜用其韵
　　【诸本作次韵和皇甫湜陆浑山火方从閤杭蜀本　皇甫湜字持正睦州新安人为陆浑尉洪曰一作次韵非是刘贡父云唐人赓和诗有次韵依其次用韵用彼之韵不必次之退之和陆浑山火是也】
　　皇甫补官古贲浑【贲或作陆方从杭蜀本云贲音陆字本公羊传】时当冬泽干源【或作大】山狂谷狠相吐吞风怒不休何轩轩摆磨出火以自燔有声夜中惊莫原天跳地踔【救敎切祝曰后汉踔宇宙而遗俗注犹越也孙曰跳踔皆震动之貌】颠乾坤赫赫上照穷崖垠截然髙周烧四垣神焦烂无逃门三光弛隳不复【或作暇】暾【他昆切日出貌祝曰楚辞暾将出兮东方】虎熊麋猪逮猴猿水龙鼍【音驼祝曰类鱼有足皮可冐鼓】鱼与鼋【音元似鼈而形大】鸦防【一名鸢】雕鹰雉【或作鴈鹰】鹄鹍【似鸡三足而大选鴐鹅鸿鹍】燖【徐盐切汤中爚肉也仪礼推燖者有肤】炰【音庖含毛炙物诗毛炰胾羮】煨【乌恢切补注笔墨间録上句正栢梁体后山作七字诗上东坡袭此体】孰飞奔【于刀切埋物灰中令熟也方作爊非是孰一作熟】祝融【颛顼氏有子曰黎为火官火行于冬犹祝融告休而归也】告休酌卑尊错陈齐玫辟华园【玫或作收非是洪曰谓火齐玫瑰也辟或作阐】芙蓉披猖塞鲜繁千钟万鼓咽耳喧攅杂啾嚄【上即由切下胡伯切樊曰杂乱声广韵啾唧小声嚄喷大唤自山狂谷狠下言火之盛如此神焦烂三光不暾鸟兽为炮燖祝融之神所以错陈齐玫张钟鼓埙箎而御之也】沸箎埙【沸或作咈非是】彤幢绛防紫纛旛【旛或作番】炎官热属朱冠禈【音昆祝曰亲身裳前汉相如自着犊鼻禈】髹【音休漆赤多黒少选列髹彤之绣桷】其肉皮通防【音陛】臀【方云祝季賔谓防当作防按防从肉从骨一也刘备髀中肉消亦通用】頺胸垤腹车掀【音轩祝曰手举物也左氏乃掀公以出于淖】辕【或作辕掀】缇【音提祝曰赤色也周礼赤缇用羊】顔韎【莫拜切祝曰赤韦也诗云韎韐有奭】股豹两鞬【居言切孙曰马上盛弓矢噐以豹皮为之董卓有力过人双带两鞬左右驰射】霞车虹蚓【虹或作红非是蚓音引索】日毂轓【音蕃车大箱也】丹蕤縓【七绢切祝曰縓绛色尔雅一染谓之縓】盖绯繙【广韵风吹旗貌】防【音鸳孙曰繙防乱貌】红帷赤幕罗脤膰【上音蜃下符防切韩曰脤膰祭肉也】池波风肉陵屯【音荒韩曰血也左氏士刲羊亦无也陵或作凌洪曰陵屯字见庄子当从陵樊泽之曰若池波若风肉若陵屯方云如池而波风肉如陵之屯聚也　今按列子生于陵屯注谓髙处庄子音义云阜也洪説得之樊説池肉陵屯方説波风皆得之而樊説波如风方説肉如陵之屯聚则误矣合二説而言之曰如池之波风肉之陵屯乃为善耳】谽呀钜壑颇黎盆【谽或作方云大貌字见上林赋少陵诗亦有余光散谽呀呀虚加切孙曰钜壑谽呀状如颇黎防也颇黎西国赤玉名今按汉书注谽呀涧谷形容也】豆登【孙曰木豆谓之豆瓦豆谓之登豆登五山者以五岳为豆登瀛四樽者以四渎为酒樽也樊曰自彤幢以下皆言祝融御火其车御饮食之盛如此】五山瀛四罇熈熈釂醻【釂子肖切饮尽谓之釂礼记长者举未釂少者不敢饮醻与酧同主人进客曰醻】笑语言雷公擘山海水翻齿牙嚼齧舌腭反【腭音咢冝作腭口中龂也出字説反音翻】电光防磹【上先念切下徒念切电光也】赪目防【音暄大目】顼【月令冬其帝颛顼其神水神也】收威避根【或谓水隂根阳火也】斤弃舆马背厥孙【洪曰水生木木生火水之于火犹祖视孙也】缩身潜喘拳肩跟【音根足踵祝曰选突到投而跟絓】君臣【谓顼防也】相怜加爱恩命黒螭侦【音柽又丑郑切伺也问也】焚其元【首也谓为火焚】天闗悠悠不可援【音袁援引】梦通上帝血面论【樊曰诗意谓火既用事则顼黒精之君防水官之臣当缩身潜喘而君臣乃命黒螭问其事于祝融而火焚其首黒螭所以血面而诉于上帝也】侧身欲进叱于阍帝赐九河湔【音煎洗也祝曰手澣之也】涕痕【涕或作涙】又诏巫阳【宋玉招魂云帝告巫阳曰有人在下我欲辅之魂魄离散汝筮与之注巫阳天帝女也】反其魂徐命之前问何寃火行于冬古所存我如禁之絶其飱【一作餐饮食也帝告黒螭云然】女丁妇壬传世婚【杭本女作夫方云董彦逺曰当作女丁夫壬引东山少连曰之子曰壬夫娶祝融氏之女曰丁女俱学水仙是为温泉之神洪曰丁火也壬水也火女也水男也丁女而为妇于壬故曰女丁妇壬一作夫丁妇壬亦通夫丁者壬也言壬为丁夫也妇壬者丁也言丁为壬妇也　今按丁为阳中之隂壬为隂中之阳故言女之丁者为妇于壬以见水火之相配今术家亦言丁与壬合洪氏二説皆是】一朝结雠奈后昆时行当反慎藏蹲【音存踞也左氏蹲甲而射之】视桃着花【韩曰月令仲春始雨水桃始华汉书云来春桃花水盛】可小骞【音愆亏少一作鶱】月及申酉利复怨【音寃祝曰古乐府空负百年怨孙曰申七月酉八月水生于申火死于酉此复怨之时】助汝五龙从九鹍溺厥邑囚之昆仑【之或作出河水所自出】皇甫作诗止睡昏【樊曰从公学文者多矣惟李翺习之得公之正皇甫湜持正得公之竒持正尝语人曰书之文不竒易可谓竒矣岂碍理伤圣乎如龙战于野其血黄见豕负途载一车突如其来如焚如死如弃如何等语也此诗黒螭五龙九鵈等语其与易龙战于野何异韩曰详此诗始则言火之盛次则言祝融之御火其下则水火相克相济之説也】辞夸出真遂上焚要余和增怪又烦虽欲悔舌不可扪【音门抚持】
　　县斋读书
　　出宰山水县读书松桂林【桂或作竹方云旧本多作竹桂】萧条捐末事邂逅得初心哀【音柚兽名如猿】醒俗耳清泉洁尘诗成有共赋【共方作与非是】酒熟无孤斟【樊曰在阳山作也公尝曰阳山天下之穷处又曰县郭无居民官无丞尉小吏十余家审此则有共赋无孤斟其孰与乐此乎及观公集区册区窦存亮刘师命軰皆自逺方来从公则外户之屦满矣】青竹时黙钓白云日幽寻南方本多毒北客恒惧侵谪谴甘自守滞留愧难任投章类缟带【缟素也孙曰左氏传吴季札聘于郑见子产与之缟带子产亦献纻衣焉吴贵缟郑贵纻各一献所贵也】纻答【此诗当是随与交朋望其报章也】逾兼金【答或作益非是孙曰价倍于常谓之兼金韩曰选杂体诗承荣重兼金廵华过盈瑱】
　　新竹
　　笋添南堦竹日日成清閟缥【普召切青黄色】节已储霜【储或作除】黄苞犹揜翠出栏抽五六当戸罗三四髙标陵秋严贞色夺春媚稀生巧补林并出疑争地【疑争或作全遮】纵横乍依行烂熳忽无次风枝未飘吹露粉先涵泪【露或作雾】何人可携翫清景空瞪【宅耕切直视又登应切选偃仰瞪盼】视
　　晚菊
　　少年饮酒时踊跃见菊花今来不复饮每见恒咨嗟伫立摘满手行行把归家此时无与语弃置奈悲何【奈悲方作悲奈】
　　落齿
　　去年落一牙今年落一齿俄然落六七落势殊未巳余存皆动揺【存或作在】尽落应始止忆初落一时但念豁可耻及至落二三始忧衰即死毎一将落时懔懔恒在已叉牙妨食物颠倒怯潄水终焉舍我落意与崩山比【与或作欲】今来落既熟见落空相似余存二十余次第知落矣傥常嵗落一【或作一落】自足支两纪如其落并空与渐亦同指人言齿之落夀命理难恃我言生有涯长短俱死尔人言齿之豁左右惊谛视我言庄周云木鴈各有喜语讹黙固好嚼废软还美因歌遂成诗时用诧妻子
　　哭杨兵部凝陆歙州参【部或作曹】
　　人皆期七十【皆或作生】才半岂蹉跎并出知已泪【并或作数】自然白髪多晨兴为谁恸还坐久滂沱论文与晤语【或作新坟与宿草】已矣可如何【可或作两或作复】
　　苦寒
　　四时各平分一气不可兼隆寒夺春序颛顼固不亷太昊弛维纲【或作施纲杂非是】畏避但守谦遂令黄泉下萌牙天勾尖草木不复抽百味失苦甜凶飚搅宇宙【搅或作扰】铓刃甚割砭【悲亷切】日月虽云尊不能活乌蟾羲和【韩曰广雅日御也孙云山海经云东南海之外甘泉之间有羲和国有女子曰羲和是生十日为帝悦妻常浴日于甘泉】送日出恇【音匡亦怯也】怯频窥觇【痴亷切窥觇频或作烦】炎帝持祝融呵嘘不相炎而我当此时恩光何由沾肌肤生鳞甲衣被如刀防【音亷列子拥防带索】气寒鼻莫齅血冻指不拈浊醪沸入喉口角如衔箝【音黔马口中鐡】将持匕箸食触指如排籖【音佥祝曰鋭也选鸡人伺漏传更籖】侵炉不觉暖炽炭屡已添【已或作以】探汤无所益何况纩与缣虎豹僵穴中蛟螭死幽潜荧惑丧躔次六龙【孙曰六龙日御也】木脱髯芒砀【下音宕又一作踢非是】大包内生类恐尽殱啾啾窻间雀不知已防纎举头仰天鸣所愿晷刻淹不如弹射死却得亲炰燖鸾皇茍不存尔固不在占其余蠢动俦俱死谁恩嫌【恩或作思】伊我称最灵不能女覆苫【女覆诸本皆作安寝方从唐本及蔡谢校本云韩文古本汝皆作女杭本尚作女今讹自閤本也女指上文禽雀而言苫盖也言我最灵而不能汝覆盖也义为是祝曰凶服者以苫为覆】悲哀激愤叹五藏难安恬【难或作谁非是】中宵倚墙立滛涙何渐渐天王哀无辜【王或作子或作公】惠我下顾瞻褰旒去耳纩【音旷塞耳】调和进梅盐贤能日登御黜彼傲与憸生风吹死气豁达如褰悬乳零落堕晨光入前檐雪霜顿销释土脉膏且黏岂徒兰蕙荣施及艾与蒹日蕚【孙曰日照花蕚铄铄鲜明貌】行铄铄风条坐襜防【处占切摇动貌祝曰相如曰举帷幄之防防荀子是防防者何也楚辞张綘帷以防防】天乎茍其能吾死意亦厌
　　和虞部卢四【汀】酬翰林钱七【徽】赤藤杖歌
　　【诸本无四七字方从閤蜀本仍侧注二名】
　　赤藤为杖世未窥台郎【尚书郎也篇末南宫清深禁闱宻孙曰南宫谓虞部禁闱谓翰林】始自滇池【国名樊曰前汉西南夷传夜郎最大其西滇池方三百里】滇王扫宫避使者【避或作迎或作邀方云当如避道之避今按上言扫宫则当为避舍之避】跪进再拜语嗢咿【上乚骨切下音伊夷语也説文嗢咽也咿字林内悲也】绳桥【韩曰以竹索为桥也竹索曰笮西南夷寻之以渡水】拄过免倾堕性命造次防扶持途经百国皆莫识君臣聚观逐旌麾共传滇神出水献赤龙防须血淋漓又云羲和操火鞭到西极睡所遗几重包裹自题署不以珍怪夸荒夷归来捧赠同舍子浮光照手欲把疑【诸本同方独从蜀本作照把欲手疑云檀弓有手弓列子有手剑吏记有手旗义同此诸本多误　今按方説手义固为有据然诸本云照手欲把则是未把之时光已照手故欲把而疑之也今云照把则是已把之矣又欲手之而复疑之何耶况公之诗冲口而出自然竒伟岂必﨑岖偪仄假此一字而后为工乎大抵方意专主竒澁故其所取多类此】空堂昼眠倚牖戸飞电着壁【孙曰以杖倚戸牖飞电误以为蛟螭而捜索之言其色赤也补注东坡鐡拄杖诗山谷笻竹杖讃皆用此诗】捜蛟螭南宫清深禁闱宻【闱或作围方云南宫指卢禁闱指钱也白乐天诗遽列諌垣升禁围洪引缭绕宫墙围禁林以释此误又閤本宻作客亦非是】唱和有类吹埙箎妍辞丽句不可继见寄聊且慰分司【公时分司东都】
　　崔十六少府摄伊阳以诗及书见投因酬三十韵【酬下或无三十韵字而有之字】
　　崔君初来时相识颇未惯但闻赤县尉不比博士慢赁屋得连墙往来忻莫间我时亦新居触事苦难办飱要同吃【诸本飱作餐方从蜀本云此诗用飱朝餐字多相乱他诗亦然説文飱谓晡时食餐吞也飱或作飡餐或作飱故字多相乱汉高后纪赐餐钱王莾传设飱粥顔师古曰古餐飡字也又曰飡古飱字而皆以千安切读之则非诗不素飱兮郑读如鱼飱之飱音孙当以此为正　今按飱或当作餐説见平淮西碑】破袄谁来绽【补缝也祝曰古乐府新衣谁当补故衣谁当绽】谓言安堵后贷借【音迹】更何患不知孤遗多举族仰薄宦有时未朝餐得米日已晏隔墙闻讙呼众口极鹅鴈前计顿乖张居然见真赝【伪物也亦作鴈韩非子説林齐伐鲁索谗鼎鲁以其鴈往齐人曰鴈也鲁人曰真也又温公考异宋太宗□始元年华愿儿言于废帝曰官为鴈天子】娇儿好眉眼袴脚冻两骭【下宴切胫骨】捧书随诸兄累累【力追切】两角丱【古患切总角两角或作角尚或作角两】冬惟茹寒虀秋始识瓣问之不言饥饫若厌刍豢才名三十年久合居给諌白头趋走里闭口絶谤讪府公【河南尹郑余庆也】旧同袍防擢宰山涧寄诗杂诙俳【歩皆切戏也】有类説鹏鷃上言酒味酸冬衣竟未擐【音患祝曰左氏躬擐甲胄衣或作裘】下言人吏稀惟足彪与虥【下士限切孙曰彪虎文虥虎之浅毛者祝曰尔雅虎窃毛谓之猫注窃浅也】又言致猪鹿此语乃善幻【善方作是　今按汉书西域传有善之语顔注云读与幻同相诈惑也即今吞刀吐火植种树屠人截马之术韩公盖用此语方从閤本误矣】三年国子师肠肚习藜苋【侯裥切菜也　习或作集非是】况住洛之涯鲂【音房江东呼为鳊】鳟【才本切似鯶而鳞细韩曰诗九罭之鱼鳟鲂言大鱼也】可罩汕【上都敎切下音讪诗南有嘉鱼注罩罩籗取鱼之噐汕汕摷今之撩罟也尔雅巢谓之汕籗谓之罩】肯效屠门嚼【孙曰亘谭新论曰人闻长安乐则出门西向而笑知肉味美则对屠门而大嚼曹子建书曰过屠门而大嚼虽不得肉贵且快意】久嫌弋者篡【篡或作纂非是方云篡见扬子鸿飞防防弋人何篡焉古本及后汉书皆然盖篡取之义也然今本扬子亦作纂非也】谋拙日焦拳活计似锄刬【方云本或作铲谓削平之也选海赋铲临崖之阜公此诗用今韵刬属上声疑当从铲为正】男寒澁诗书妻庾剰腰襻【普患切衣襻也又衣系也周痩信鉴赋裙斜假襻妻或作女】为官不事职厥罪在欺谩【或作慢方云字见禹贵传汉书靣谩亦皆音慢】行当自劾去渔钓老葭乱【五患切尔雅葭芦菼薍注芦苇也菼薍似苇而小】嵗穷寒气骄氷雪滑磴栈【上拣切木道】音问难屡通何由觌清盼【或作盼太云李太白诗君子枉青盼诗美作盼兮以目美言也左顾右盻以眄视言也盻本作盼眄通作盼今四字多不分当以蜀本为正　今按盼匹苋切目黒白分也眄莫见切从省作眄眄睐顾视也盻五礼切见孟子恨视也此诗当作盻然作盼亦通犹言青眼也】
　　送侯参谋赴河中幕【侯继时从王锷辟】
　　忆昔初及第各以少年称君頥始生须我齿清如水尔时心气壮百事谓巳能【方云用中庸人一能之巳百之之语别本作已者非】一别讵几何【讵或作遽或作距方云字林曰讵未知词也潘岳悼亡诗尔祭讵几时】忽如隔晨兴我齿豁可鄙君顔老可憎相逢风尘中相亲迭嗟矜幸同学省官末路再得朋东司絶敎授游宴以为恒【胡登切常也】秋渔防宻树夜博然明灯雪迳抵樵叟【扺或作诋樵或作讲皆非是此但言偶逢之耳】风廊折谈僧陆浑【在洛州县名也】桃花闲有汤沸如烝三月崧少歩【崧一作嵩孙曰戴延之西征记嵩山东为大室西为少室相去十七里嵩其搃名也谓之室者以其下有石室焉】踯躅【花名一名羊踯躅余见上杏花诗注】红千层洲沙厌晚坐【洲沙或作沙洲】岭壁穷晨升【晨或作朝】沈防不计日为乐不可胜迁满一已异【方作毕非是】乖离坐难凭行行事结束人马何蹻【其略切泮水曰其马蹻蹻马逝也】腾感激生胆勇从军岂尝曽洸洸【音光韩曰武夫洸洸】司徒公【时王锷检校司徒为河南尹】天子爪与肱【爪一作股】提师十万余四海钦风棱【鲁登切】河北兵未进【未或作始方云时讨王承宗而吐突承璀督师逗遛不进作始者非】蔡州帅新薨曷不请扫除活彼黎与烝鄙夫诚怯弱受恩愧徒犹思脱儒冠弃死取先登又欲面言事上书求诏徴侵官固非是妄作谴可惩惟当待责免耕斸【竹足切斫也】归沟塍【音乘稻田畦班固西都赋沟塍刻】今君得所附【或作行得所非是】势若脱韝【音钩韝臂捍以皮为之所以臂鹰】鹰檄笔无与让幕谋耳其膺【职或作识非是】收绩开史牒翰飞【上音寒羽也诗翰飞戻天】逐溟鹏男儿贵立事流景不可乘嵗老隂沴【音戾妖气】作云颓雪翻崩别袖拂落水征车转崤【音爻左氏传崤有二陵焉】陵勤勤酒不进勉勉恨已仍送君出门归愁肠如牵绳黙坐念语笑痴如遇寒蝇防马谁可适晤言谁为应【音膺当也】席尘惜不扫【或作拂】残罇对空凝【对或作醑非是】信知后防时日月屡环絙【下居登切环循环絙大索又急也】生期理行役欢绪絶难承寄书惟在频无恡简与缯【竹帛也】
　　东都遇春
　　少年气真狂【真方作直】有意与春竞行逢二三月九州花相映川原晓服鲜桃李晨妆靓【疾政切或作靘靘青黒色方云靓庄　见子虚赋郭璞曰粉白黛黒也】荒乘不知疲醉死岂辞病饮噉【徒感切或作嘬】惟所便文章倚豪横尔来曾几时白髪忽满镜旧游喜乖张新軰足嘲评【音病评量】心肠一变化【肠或作腹】羞见时节盛得闲无所作贵欲辞视听深居疑避仇黙卧如当暝朝曦入牖来鸟唤昏不省【鸟一作乌】为生鄙计筭盐米告屡罄【告屡或作屡告】坐疲都忘【音望】起冠侧懒复正幸防东都官获离机与穽乖慵遭傲僻渐染生避性既去焉能追有来犹莫骋有船魏王池【池名在长安洪曰河南志云洛水经尚善旌盖二坊之北南溢为池深处至数顷水鸟洋泳荷芰翻覆为都城之胜贞观中以赐魏王泰故号魏王池】往往纵孤泳【纵或作从或作泛】水容与天色此处皆緑净【此或作比】岸树共纷披渚牙相纬经【音径】懐归苦不果即事取幽迸【取或作最】贪求匪名利所得亦已并【已或作以】悠悠度朝昏落落捐季孟【落落或作落魄非是】羣公一何贤上戴天子圣谋谟收禹绩【或作迹】四面出雄劲转输非不勤稽逋有军令在庭百执事奉职各祗敬我独胡为哉【胡一作何】坐与亿兆庆譬如笼中鸟仰给活性命为诗告友生负愧终究竟
　　感春五首【分司东都作】
　　辛夷【洪曰辛夷树髙数丈江南地暖正月开北地寒二月开初发如笔北人呼为木笔其花最早南人呼为迎春苕溪渔隠曰木笔迎春自是两种木笔色紫丛生二月方开迎春白色髙树立春已开然则辛夷乃此花耳】髙花最先开【髙花或作花髙方云从末章辛夷花房忽全开言之则此为髙处之花先开矣何逊诗有岩树落髙花】青天露坐始此廻已呼孺人戞【音秸轹之也礼大夫妻曰孺人韩曰选恨赋左对孺人右顾稚子】鸣瑟更遣稚子传清杯选壮军兴不为用坐狂朝论无由陪如今到死得闲处还有诗赋歌康哉
　　洛阳东风几时来川波岸栁春全廻宫门一鎻不复啓【唐都长安以洛为东都故有宫门一鎻之句宫门不啓故九陌无往来之尘埃也】虽有九陌无尘埃防马上桥朝日出楼阁赤白正崔嵬孤吟屡阕莫与和寸恨至短谁能裁
　　春田可耕时已催王师北讨何当廻放车载草农事济【车或作军非是】战马苦饥谁念哉蔡州纳节旧将死【是年彰义节度吴少诚卒】起居諌议【孙曰裴度以河南府功曹召为起居舍人孟简孔戣皆为諌议大夫】聫翩来朝廷未省有遗防肯不垂意缾与罍【孙曰公以自喻也】
　　前随杜尹【杜兼】拜表回笑言溢口何欢咍【呼来切笑也】孔丞【孔戡】别我适临汝风骨峭峻遗尘埃【峭峻或作峭峭】音容不接只隔夜凶讣讵可相寻来天公高居神恶欲保性命诚难哉
　　辛夷花房忽全开【韩曰末篇言辛夷花之盛如此元防之有问韩贠外求辛夷花诗韩贠外家好辛夷开时乞取两三枝折枝为赠君莫惜逢君不折风亦吹岂此耶】将衰正盛须频来【须频或作频频非是】清晨辉辉烛霞日薄暮耿耿和烟埃朝明夕暗巳足叹况乃满地成摧頽迎繁送谢别有意谁肯留念少环防
　　酬裴十六功曹廵府西驿途中见寄
　　【或无涂字方云裴十六度也旧云裴谂非度时为河南府功曹公时分司东都】
　　相公【郑余庆也时元和元年罢相出为河南尹】罢论道聿至活东人【至方作来活或作治非是】御史【裴度也时度为监察御史宻防论权幸忤旨出为河南府功曹】坐言事作吏府中尘遂令河南治今古无俦伦四海日富庶道途隘蹄轮府西三百里馆【亭驿孙曰周礼五十里有市有舘所以賔客之馆】同鱼鳞相公谓御史劳子去自廵是时山水秋光景何鲜新哀鸿鸣清耳宿雾褰【犹开也】髙旻【褰或作浥非是】遗我行旅诗轩轩有风神譬如黄金盘照耀荆璞真我来亦已幸事贤友其仁【事贤谓余庆友仁谓裴度】持竿洛水侧孤坐屡穷辰多才自劳苦【方作苦劳云苦劳语见吕强传　今按语势当作劳苦大抵公诗多自胷襟流出未必故用古人语也】无用祗因循【多才谓裴度无用公自谓】辞免期匪逺行行及山春
　　燕河南府秀才【得生字】
　　【时元和五年冬房武尹东京公为河南令权徳舆为相】
　　吾皇绍祖烈天下再太平诏下诸郡国嵗贡乡曲英元和五年冬房公尹东京功曹上言公【或作上其言】是月当登名【月或作日非是】乃选二十县试官得鸿生【硕儒也】羣儒负己材相贺简择精怒起簸羽翮引吭【下浪切又音杭咽也选引圆吭之纎婉】吐铿轰此都自周公文章继名声【章一作物】自非絶殊尤难使耳目惊今者遭震薄不能出声鸣鄙夫忝县尹愧栗难为情惟求文章冩不敢妬与争还家勅妻儿具此煎炰烹柿红蒲萄紫肴果相扶檠【或作擎】芳荼【茶也茶之嫩者雀舌鸟嘴菱颗皆出蜀中张孟阳登成都楼诗芳荼冠六州】出蜀门【诸本荼多作茶方从潮馆本云尔雅曰槚苦荼音徒郭璞注木小似栀子早取者为茶晚取者为茗唐韵茶宅加反俗作荼大抵茶与荼古音相近如今言搽与涂亦通用也　今按茶与荼今人语不相近而方云相近者莆田语音然也虽出俚俗亦由音本相近故与古暗合耳今建人谓口为苦走为相亦此类方言多如此云】好酒浓且清何能充欢燕庶以露厥诚昨闻诏书下【方作来】权公作邦祯【音贞祥也】文人得其职【文一作大一作丈】文道当大行隂气搅短日冷雨澁不晴勉哉戒徒驭家国迟【音治待也】子荣
　　送李翺
　　【翺字习之陇西人娶公兄弇之女杨于陵为广州刺史表翺佐其府】
　　广州万里途山重江逶迤行行何时到谁能定归期揖我出门去顔色异恒时虽云有追送【或作迎送方云诗有客薄言追之郑云追送也】足迹絶自兹人生一世间不自张与施譬如浮江木纵横岂自知寜懐别时苦勿作别后思
　　送石处士赴河阳幕【或注得起字】
　　【石洪也元和五年乌重裔辟洪置幕府公尝有序】
　　长把种树书【史记始皇纪秦皇焚书所不去者卜筮医药种树之书】人云避世士忽骑将军马自号报恩子风云入壮懐【云入或作雷开】泉石别幽耳钜鹿师欲老常山险犹恃【钜鹿邢州也常山镇州也元和四年节度使王承宗反诏中人吐突承璀以兵讨之无功五年遂赦王承宗镇州今真定府】岂惟彼相忧固是吾徒耻去去事方急酒行可以起
　　送湖南李正字归
　　【或作送李正字归湖南或作李判官　李础父仁钧时为亲王府长史础自胡南请告来省公尝有序送之此其诗也东都作】
　　长沙【长沙郡】入楚深洞庭值秋晚人随鸿鴈少江共蒹葭逺歴歴余所经悠悠子当返孤游懐耿介旅宿梦婉娩【宛晚二音媚也】风土稍殊音鱼虾日异饭亲交俱在此谁与同息偃













　　别本韩文考异巻四
　　钦定四库全书
　　别本韩文考异巻五
　　宋　王伯大　重编
　　古诗
　　辛卯年雪
　　元和六年春寒气不肯归河南二月末雪花一尺围崩腾相排□【姊抺切逼也孙曰排□宻□也】龙鳯交横飞波涛何飘扬天风吹旛旂白帝盛羽卫鬖髿【或作防上音参又苏含切下音沙发垂貌祝曰选緑苔鬖髿乎砌上】振裳衣白霓先啓途从以万玉妃翕翕陵厚载哗哗弄隂机生平未曾见何暇议是非或云丰年祥饱食可庶几善祷吾所慕谁言寸诚微
　　醉留东野
　　昔年因读李白杜甫诗长恨二子不相从吾与东野生并世如何复蹑二子踪东野不得官白首夸龙钟【方云依字当作躘踵卢仝诗卢子躘踵也贤愚总莫惊】韩子稍奸黠自慙青蒿倚长松低头拜东野愿得终始如駏蛩【上音巨下音卭樊曰孔丛子北方有兽名曰蟨爱蛩蛩駏驉食得甘草必齧以遗蛩蛩駏驉见人将来必负蟨以走蟨非爱駏蛩也为其假足也二兽亦非心爱蟨也为其得甘草而遗之也夫禽兽犹知比假而相报也况士君子之欲名利者乎】东野不头有如寸筳撞钜钟吾愿身为云东野变为龙四方上下逐东野虽有离别无由逢【离别或作别离】
　　李花二首
　　【诸夲作一首方云此二诗也自当春天地争奢华以下分焉意义甚明编者误合之　樊曰此诗自夜领张彻投卢仝而下状极李花之妙矣苏内翰梅诗举此云缟裙练恱玉川家肝胆清新冷不邪秾李争春犹办此更教踏雪防梅花亦一奇也】
　　平旦入西园梨花数株若矜夸旁有一株李顔色惨惨似含嗟问之不肯道所以独绕百帀至日斜忽忆前时经此树正见芳意初萌牙【或作芽方云汉传如朱草萌牙事有萌牙无用芽字】柰何趂酒不省録不见玉枝攅霜葩【枝或作杖】【胡畎切流也】然为汝下雨泪无由反斾羲和车东风来吹不改顔苍茫夜气生相遮氷盘夏荐碧实脆斥去不御慙其花【斥去或作片云或作云去或作斥逐方云张衡思赋斥西施而不御韩语原此或本皆误也】
　　当春天地争奢华洛阳园苑尤纷挐【或作拏方云董彦逺云挐从如今人从奴唐韵以挐为或体非也考相如子虚赋王逸九思皆只作挐　今按説文拏从奴牵引也挐从如持也古书作拏盖通用】谁将平地万堆雪【将方作准】剪刻作此连天花日光色照未明月暂入都交加夜领张彻投卢仝乘云共至玉皇家长姬香御四罗列缟【白色】裙练【始锐切佩巾诗无感我兮】无等差静濯明防有所奉顾我未肯置齿牙清寒莹骨肝胆醒一生思虑无由邪
　　招杨之罘
　　【方云之罘元和十一年进士閤本作之果字讹也】
　　柏生两石间万嵗终不大野马不识人难以驾车葢柏移就平地马羁入廐中马思自由悲柏有伤根容伤根柏不死千丈日以至【千或作百日以或作不难以或作巳】马悲罢还乐振迅矜鞍辔【迅或作□方云振迅字见七月诗传鲍昭鹤赋】之罘【音浮】南山来文字得我惊馆置使读书日有求归声我令之罘归失得柏与马【失得方作失待或作实待或作实失　令按三本皆无理唯嘉祐杭本作失得似颇有理而举正不收葢其意曰失得之计观于柏马可见云尔】之罘别我去计出柏马下我自之罘归入门思而悲之罘别我去能不思我为洒扫县中居引水经竹间嚻哗所不及何异山中闲前陈百家书食有肉与鱼先王遗文章缀缉实在余礼称独学陋易贵不逺复作诗招之罘晨夕抱饥渴
　　寄卢仝
　　玉川先生洛城里破屋数间而巳矣一奴长须不裹头一婢赤脚老无齿辛勤奉养十余人上有慈亲下妻子先生结髪憎俗徒闭门不出动一纪至令邻僧乞米送仆忝县尹能不耻【令或作今非是尹一作令】俸钱供给公私余时致薄少助祭祀劝参留守谒大尹【樊曰唐洛城有东都留守有河南尹公志卢登封墓曰为书告留守与河南尹是时郑余庆留守东都李素以少尹行大尹事】言语才及辄掩耳水北山人得名声去年去作幕下士水南山人又继徃【孙曰谓洛水之南北也在洛阳城中水北石洪水南温造元和五年乌重为河阳三城节度使辟石洪温造为从事】鞍马仆从塞闾里【从或作夫】少室山人【孙曰李渤字濬之刻志于学与仲兄涉皆隠卢山乆之徙终南少室山元和元年以左拾遗召不至四年河南尹遣吏持诏敦促又不赴公为河南令遗渤书譬说渤善公言始出家于东都】索价髙两以谏官徴不起彼皆刺口论世事有力未免遭驱使先生事业不可量惟用法律自绳巳春秋三传束髙阁【三方作五或作左今按邹夹春秋世巳无传而当世见行三传作五左皆非也　孙曰晋杜乂殷洪并才名冠世更翼弗之重语人曰此軰宜束之髙阁俟天下太平然后议其任耳】独抱遗经究终始【抱方作把非是】徃年弄笔嘲同异【孙曰仝与马异结交诗云仝不仝异不异是谓大同而小异仝自仝异自异是谓仝不徃兮异不至】怪辞惊众谤不巳近来自说寻坦途犹上虚空跨緑駬【虚空或作青云方云緑駬今本二字皆从马按穆天子传荀列史汉皆作緑耳郭璞注穆传犹魏时鲜卑献黄耳马是以耳色言也此诗岂以重韵妄刋耶】去嵗生儿名添丁【仝有添丁诗】意令与国充耘耔【音子拥苗本】国家丁口连四海岂无农夫亲耒耜先生抱才终大用宰相未许终不仕假如不在陈力列立言垂范亦足恃苖裔当防十世宥岂谓贻厥无基阯【或作址方云阯字见汉疏广传】故知忠孝生天性防身乱伦安足拟昨晚长须来下状隔墙恶少【韩曰荀子无亷耻而嗜乎饮食可谓恶少者也】恶难似每骑屋上下窥阚【或作瞰】浑舍惊怕走折趾凭依婚媾欺官吏不信令行能禁止先生受屈未曾语忽此来告良有以嗟我身为赤县令操权不用欲何俟立召贼曹呼伍伯【方作五百　今按伍伯见古今注什伍之长也作五百非】尽取防軰尸诸市先生又遣长须来如此处置非所喜况又时当长养节都邑未可猛政理先生固是余所畏度量不敢窥涯涘【牀史切】放纵是谁之过欤效尤戮仆愧前史买羊沽酒谢不敏偶逢明月曜桃李【补注即前李花诗日光赤色至玉皇家四句是也】先生有意许降临更遣长须致双鲤
　　酬司门卢四兄云夫院长望秋作
　　长安雨洗新秋出极目寒镜开尘函终南晓望蹋龙尾【龙尾陂长安地名】倚天更觉青巉巉【祖衘切髙也】自知短浅无所补从事久此穿朝衫归来得便即游览暂似壮马脱重衔曲江【地名唐号芙蓉园】荷花葢十里江湖生自思莫缄【自思或作思自或作思目非是】乐游【孙曰汉宣帝神爵间起乐游苑在杜陵西北今呼为乐游庙】下瞩无逺近緑槐萍合不可芟白首寓居谁借问平地寸步扄云巗【扄或作局一作屈】云夫吾兄有狂气嗜好与俗殊酸咸日来省我不肯去论诗说赋相諵諵【女咸切諵諵语声】望秋一章已惊絶犹言低抑避谤谗【抑或作徊】若使乗酣骋雄怪造化何以当镌劖【鉏衘切断也】嗟我小生值强伴怯胆变勇神明鉴【音监】驰坑跨谷终未悔为利而止真贪馋【馋饕也孙曰言拘于利禄而不游此山是为贪馋之人矣】髙揖羣公谢名誉逺追甫白感至諴楼头完月不共宿【完或作见或作皎　今按月蚀诗有完完上天东之句言月圆也此亦同意以下句就缺推之可见】其柰就缺行攕攕【或作纎纎方云防蜀音所咸切诗掺掺女手説文与石经皆作防防】
　　谁氏子【吕氏子炅见李素墓志】
　　非痴非狂谁氏子去入王屋称道士白头老母遮门啼挽断衫袖留不止翠眉新妇年二十载送还家哭穿市或云欲学吹鳯笙【方作皇非是】所慕灵妃嫓萧史【孙曰列仙传秦穆公时有萧史善吹箫公女弄玊好之公以妻焉遂教弄玉作鳯鸣居数十年吹鳯凰声鳯来止其屋公为作鳯凰台夫妻处其上一旦皆随鳯凰去】又云时俗轻寻常力行险怪取贵仕神仙虽然有传说知者尽知其妄矣圣君贤相安可欺干死穷山竟何俟呜呼余心诚岂弟愿徃教诲究终始【诲方作悔　今按作悔非是大抵方意以奇为主比类可见】罚一劝百政之经不从而诛未晚耳谁其友亲能哀怜写吾此诗持送似【或作以非是】
　　河南令舍池台
　　灌池才盈五六丈筑台不过七八尺【七八或作六七】欲将层级压篱落未许波澜量斗石规摹虽巧何足夸景趣不逺真可惜【景或作指】长令人吏逺趋走巳有蛙黾【武幸切又母耿切蛙属】助狼藉【方云借从草说文曰草不编狼藉今本从竹汉陆贾传名声籍甚孟康曰狼藉甚盛葢古字如借田皆只作借而从草从竹则防义以生此当以借为正】
　　送无本师归范阳【即贾岛也】
　　【即贾岛集注刘公嘉话云岛初赴举京师一日于马上得句云鸟宿池边树僧敲月下门初欲作推字练之未定不觉冲尹时韩吏部权京尹左右拥至前具告所以韩立马良久曰作敲字佳矣遂与为布衣交有诗曰孟郊死葬北邙山日月风云顿觉闲天恐文章浑断絶再生贾岛在人间　又摭言云岛尝骑驴天衢时秋风正厉黄叶可扫岛忽吟曰落叶满长安卒求一联不可得因唐突京尹刘栖楚被系一夕而得释新史云岛字浪仙范阳人初为浮屠名无本来东都愈教其为文遂去浮屠举进士当其苦吟及值公卿大夫不知觉也一日见京兆尹跨驴尹诘责之久乃得释其意与摭言合而嘉话等集所云公与岛诗东坡云世俗无知者所托非退之语洪氏亦云按送无本时公为河南尹不应至是方相知又岛初为浮屠后乃举进士此云后改名无本乃传者之误又樊氏云按此诗元和六年冬作而是年秋东野亦有诗与无本云长安秋声干木叶相号悲时东野尚无恙何以云死葬邙山耶若以为公为京尹始识岛故云则公为尹在长庆三年而是年何以有此作也】
　　无本于为文身大不及胆吾尝示之难勇往无不敢蛟龙弄角牙造次欲手揽众囚大幽下觑袭窞【黒也窞徒感切说文坎中小坎】天阳熙四海注视首不颔【胡感切颐也方云季本颔作顉说文顉低头也列子巧夫顉其颐　今按说文顉五感切引卫献公颔之而巳为证则与顉字自不同也然左传今本只作颔未详其说或疑下有顑颔字此不当重押则作顉为是然顑颔字见楚词云顑虎感古湛二切颔戸感鱼检二切食不饱面黄貌则亦与不颔义不同也】鲸鹏相摩窣【苏骨切亦摩也前汉书媻姗勃窣上金堤】两举快一噉夫岂能必然固巳谢黯黮【上乌感切下徒感切黒也楚辞云尚黯黮而有瑕孙曰庸暗貌】狂词肆滂葩【狂貌】低昻见舒惨奸穷怪变得徃徃造平澹蜂蝉碎锦缬【纹缯　蜂蝉或作风蝉或作蝉翼　今按此与下句不对未详其説】緑池披菡蓞【上音撼下音禫　披用荆公本定或作垤或作低方从閤本作坏皆非是唯披坏声相近耳孙曰诗有蒲菡萏尔雅荷芙蕖其花曰菡萏】芝英擢荒蓁【或作榛】孤翮起连菼【吐敢切孙曰尔雅菼薍郭璞注云似苇而小连菼丛苇也】家住幽都逺未识气先感来寻吾何能无殊嗜昌歜【徂感切孙曰菖蒲葅也文王嗜昌歜孔子闻而食之出吕氏春秋又左氏享有昌歜】始见洛阳春桃枝缀红糁遂来长安里时卦转习坎老懒无鬬心乆不事鈆椠欲以金帛酬举室常顑颔【上呼感切下乎感切离骚曰常顑颔以何伤韩曰顑食不饱貌颔靣黄色孙曰言欲酬以金帛则我家常饥贫也】念当委我去霜雪刻以防【痛也礼记中心怛】狞飚【狂风也】搅空衢【天衢也　搅一作折】天地与顿撼【孙曰摇撼也言狞飚之起天地亦且揺撼也】勉率吐歌诗慰女别后览
　　石鼓歌
　　【樊曰欧阳文忠公集古録云石皷文在岐阳初不见称于世至唐人始盛称之而韦应物以为周文王之皷至宣王时刻尔韩退之直以为宣王之鼓今在鳯翔县孔子庙鼓有十先时散弃于野郑余庆始置于庙而亡其二皇祐四年向传师求于民间得之十皷乃足其文可见者四百六十有五磨灭不识者过半然其可疑者四退之好古不妄者予姑取以为信耳至于字画亦非史籕不能作也文忠所跋如此孙曰石鼔文可见者其畧曰我车既攻我马既同又曰我车既好我马既騊君子员猎员猎员防麋鹿速速君子之求又左骖幡幡右骖騝騝秀弓时射麋豕孔庶又曰其鱼维何维鱮维鲤何以櫜之维杨维栁櫜音髙说文曰囊也　又笔墨闲録此歌全仰止杜子美李潮八分小篆歌才薄将奈石皷何即子美云潮乎潮乎奈尔何快劒斫防生蛟鼍即子美云快剑长防森相向】
　　张生手持石鼓文劝我试作石鼓歌少陵无人谪仙死才薄将奈石鼓何周纲陵遅四海沸宣王愤起挥天戈大开明堂受朝贺诸侯劒佩鸣相磨搜于岐阳骋雄俊【搜疎鸠切今岐山县旧曰岐阳】万里禽兽皆遮罗【万或作百】镌功勒成告万世【成或作盛方云封岱勒成东都赋语】凿石作鼓隳嵯峨【山髙貌】从臣才艺咸第一拣选撰刻留山阿【拣或作简撰或作譔】雨淋日炙野火燎物守防烦防呵【防音麾指防呵或作诃】公从何处得纸本【处方作士】毫髪尽备无差讹辞严义宻读难晓字体不类与科【诸本皆同方从蜀粹作蝌　今按蝌乃科之俗体后人以重韵而误改耳方知韩公不避重韵乃疑于此何耶孙曰书秦始皇时程邈所定施于公府也科谓科斗书鲁防王时壊孔子宅得书论语孝经人不知古文】
　　【谓之科斗文字】年深岂免有缺画【或作划】快劒斫断生蛟鼍【唐何切韩曰快剑斫断以下皆状石鼓文如此】鸾翔鳯翥众仙下瑚碧树交枝柯【碧树或作幽碧　孙曰班固西都赋云瑚碧树周阿而生广雅曰瑚珠也説文云生于海中色赤碧树碧玉树也淮南子曰昆仑山有碧玊树在其北韩曰晋武帝赐王恺瑚树髙二尺余许枝柯扶疎世所罕比】金绳铁索鎻纽壮【纽音狃结也】古鼎跃水龙腾梭【龙腾或作腾龙　韩曰梭织具也樊曰晋陶侃少时渔于泽网得一梭挂于壁少顷雷雨化为龙而去】陋儒编诗不收入二雅褊迫无委蛇【收一作得蛇一作佗　上于为切下音移祝曰毛诗叶韵补音唐何切诗注行可从迹也孙曰平易之貌】孔子西行不到秦掎摭【摭或作拾掎音奇摭之石切来俊臣掎摭诸武】星宿遗羲娥【孙曰羲娥日月也羲和日御嫦娥月御韩曰诗意谓石皷文不编于诗而二雅不载孔子言诗小者具述而此文独遗是犹掎摭星宿而遗日月也】嗟予好古生苦晚对此涕泪双滂沱忆惜初防博士徴其年始改称元和故人从军在右辅为我量度掘臼科【孙曰谓安石皷处】濯冠沐浴告祭酒如此至宝存岂多氊包席裹可立致十鼓只载数骆驼【骆或作防依字当作槖】荐诸太庙比郜鼎光价岂止百倍过圣恩若许留太学诸生讲解得切磋观经鸿都尚填咽【孙曰汉灵帝元和元年始置鸿都门学熹平四年诏诸儒正五经议郎蔡邕为古文篆三体书之刻石于太学门外碑始立观览及謩写者车乘日千两填塞街陌鸿都观经葢二事公倂用之】坐见举国来奔波剜【一九切刻削】苔剔藓露节角安置妥帖平不颇大厦深檐与葢覆经厯久逺期无他中朝大官老于事【官或作夫】讵肯感激徒媕□【上音庵下音阿不决之貌】牧童敲火牛砺角谁复着手为摩挲【音娑后汉蘓子训至长安摩挲铜人】日销月铄就埋没六年西顾空吟哦羲之俗书趂姿媚【樊曰周宣王时史籕始变大篆为籕书石鼓文籕书也秦变古为篆为今又变为楷世俗书耳非古书也补注王得臣尘史云王右军书多不讲偏旁此退之所谓俗书趂姿媚者也】数纸尚可博白鹅继周八代争战罢无人收拾理则那【那何也左传犀兕尚多弃甲则那】方今太平日无事柄任儒术崇丘轲【任或作用】安能以此上论列愿借辩口如悬河石鼓之歌止于此呜呼吾意其蹉跎
　　双鸟诗
　　【集注苏内翰作李太白畵像诗有曰化为二鸟鸣相酬一鸣一止三千秋或者遂谓此诗为李杜作栁仲涂双鸟诗解云韩之为心忧夫道也履行非孔氏者为夷矣故垂言以刺之释老俱夷而教殊故曰双鸟自栁仲涂为二氏说行于世洪庆善祖述其意而笺之而朱文公谓公为巳与孟郊说见考异注】
　　双鸟海外来飞飞到中州【来飞飞方作飞飞来】一鸟落城市一鸟集岩幽【集或作巢】不得相伴鸣尔来三千秋两鸟各闭口万象衔口头春风卷地起百鸟皆飘浮两鸟忽相逢百日鸣不休有耳防皆聋有口反自羞百舌【记曰反舌无声注百舌也】旧饶声从此恒低头【恒或作且非是】得病不呻唤泯黙至死休雷公告天公百物须膏油自从两鸟鸣【或作防】防乱雷声收【诸本同但蜀本声作光閤本作雷声三伏收皆误而方独从唐本作防雷声伏收则不成文理矣】神怕嘲咏造化皆停留【化方作化】草木有微情挑抉【下于说切桃拨也】示九州虫防诚微物不堪苦诛求不停两鸟鸣百物皆生愁不停两鸟鸣自此无春秋不停两鸟鸣日月难旋辀不停两鸟鸣大法尖九畴周公不为公孔丘不为丘天公怪两鸟各捉一处囚百虫与百鸟然后鸣啾啾【百鸟方从阁杭蜀本作七鸟云栁谢荆公皆作七鸟谓月令七十二候之虫鸟也苏耆开谭録亦见　今按百虫即上文之虫防百鸟即上文所言皆飘浮者耳与七十二候初不相闗也且使果为七十二候之鸟而但云七鸟则词既有所不备又鸟既为七而虫独为百于例亦有所不通今细考之岂以草书百字有似于七而致误邪初不必过为之说也】两鸟既别处闭声省愆尤朝食千头龙暮食千头牛朝饮河生尘暮饮海絶流还当三千秋更起鸣相酬【方云栁仲涂有此诗解一篇传于世谓指释老也然以欧公感三子诗及东坡李太白画像赞考之葢专为李杜而作　今按释老李杜之说恐亦未然旧尝窃意此但公为己孟郊作耳落城市者巳也集岩幽者孟也初亦不能无疑而近见葛氏韵语阳秋已有此説矣读者详之】
　　赠刘师服【服或作命】
　　羡君齿牙牢且防大肉硬饼如刀截我今呀豁落者多所存十余皆兀臲【音臬不安貌】匙抄烂饭穏送之合口软嚼如牛呞【音痴食巳久防出嚼也】妻儿恐我生怅望盘中不饤栗与棃祗今年才四十五后日悬知渐莽卤【上莫古切下音鲁　杭本作卤莽方云卤莽本庄子然唐人多倒用之栁子厚沉昏莽卤又食贫甘莽卤自乐天养生仍莽卤始觉琵琶莽卤所用同也】朱顔皓颈讶莫亲此外诸余谁更数忆昔太公仕进初口含两齿无赢余虞翻十三比岂少遂自惋恨形于书【惋乌惯切吁叹也　比或作皆或作此方从蜀夲云太公两齿事见古本荀子虞翻吴志只载其上书谓臣年耳顺髪白齿落岂在当时犹有可考也耶】丈夫命存百无害谁能防检形骸外巨缗东钓傥可期与子共饱鲸鱼脍【鲸音勍庄子任公子为大钓巨縯五十犗以为饵持竿东海已而大鱼食之自淛河以东莫不厌若鱼者】
　　题炭谷湫祠堂
　　【时公在京师　欧本云在京兆之南终南之下祈雨之所也南山秋懐诗皆见之】
　　万物都阳明幽暗所寰嗟龙独何智出入人间不知谁为助若执造化闗厌处平地水巢居挿天山列峯若攒指石盂仰环环巨灵髙其捧保此一掬悭【西京赋注云华山本与首阳同一山河神巨灵以手擘开其　上掬谓以手捧物一掬言小也诗云不盈一掬】森沉固含蓄本以储隂奸【谓龙也犹南山诗所谓疑湛闭隂兽也】鱼鼈防拥防羣嬉傲天顽翾翾【翾许缘切小飞也扬子曰朱鸟翾翾】栖托禽飞飞一何闲祠堂像侔真擢玉纡烟鬟羣怪俨伺候恩威在其顔我来日正中悚惕思先还寄立尺寸地敢言来途艰吁无吹毛刃血此牛蹄殷【殷乌闲切孙曰吹毛良剑也牛蹄蹄涔小水也言我岂无吹毛之剑血此牛蹄水令殷乎言欲杀此龙也殷赤黑色左传左轮朱殷注云血深也】至令乘水旱鼓舞寡与鳏林丛镇防防穷年无由删妍英【花也】杂艳实星琐【音锁玉也】黄朱班【妍或作研琐或作鎻】石级皆险滑颠跻莫牵攀龙区雏众碎付与宿已颁【大也】弃去可柰何吾其死茅菅【菅音奸草名】
　　听颍师弹琴
　　【颍师若是道士则颍字是姓当从水是僧则颍字是名当从禾　西清诗话云六一居士尝问东坡琴诗孰优坡答以退之聴颍师琴公曰此祗是琵琶耳吴僧义海以琴名世或以六一语问海海曰欧阳公一代英伟然斯语误矣昵昵儿女语至失势一落千丈强皆指下丝声妙处惟琴则然琵琶格上声乌能尔耶退之深得其趣未易讥评洪氏亦曰或云浮云栁絮无根蔕天地阔逺随飞扬此泛声也谓轻非丝重非木也啾喧百鸟羣忽见孤鳯凰泛声中寄指声也跻攀分寸不可上吟绎声也失势一落千丈强厯声也善琴者云此数声最难工欧文忠公以为琵琶声东坡尝作聴琴诗□文忠公不及见二公之论似未必然】
　　昵昵儿女语【昵昵或作妮妮或作呢呢】恩怨相尔汝划然变轩昻勇士赴敌场浮云栁絮无根蔕天地阔逺随飞扬喧啾百鸟羣忽见孤鳯凰跻攀分寸不可上失势一落千丈强嗟余有两耳未省听丝篁自闻颍师弹起坐在一旁【或作傍或作牀】推手遽止之湿衣泪滂滂颍乎尔诚能无以氷炭置我肠【乎或作师方云李贺亦有聴颍师琴歌韩曰当是琴操必有感于公者故聴终而悲焉】
　　送陆畅归江南
　　【洪曰畅字达夫娶董溪女溪丞相董晋第二子贬死湘中事见墓志公尝为董晋从事】
　　举举江南子【方云唐人以举止端丽为举举】名以能诗闻【樊曰畅贡举年对雪落句云天人宁底巧剪水作花飞崔谏议林亭云蝉噪入云树风开无主花及登兰省遇云阳公主下降畅为傧相有咏咏行障催妆等作内人以畅吴音才思敏防以诗嘲之畅酬曰粉靣仙郎选圣朝独逢秦女学吹箫须教翡翠闻王毋不奈乌鸢噪鹊桥观此可见其能诗矣】一来取髙第官佐东宫军迎妇丞相府夸映秀士羣鸾鸣桂树间【鸾鸣或作鸣鸾】观者何缤纷【上四賔切下音芬交杂也扬雄曰缤纷徃来】人事喜颠倒旦夕异所云萧萧青云干遂逐荆棘焚嵗晚鸿鴈过乡思见新文践此秦闗雪家彼呉洲云悲啼上车女骨肉不可分感槩都门别丈夫酒方醺我实门下士力薄蚋与蚊受恩不即报永负湘中坟【不即或作即不方云畅董晋子溪之婿也公尝佐董晋幕　今按畅字达夫尝着蜀道易诗】
　　送进士刘师服东归
　　猛虎落槛穽坐食如孤防【防与豚同　落一作知食或作贪荆公本如作茹防或作豚方从閤本云此乃司马迁所谓猛虎在槛穽之中摇尾而求食也　今按方说是也然则坐当作求矣但本皆作坐故未敢改耳】丈夫在富贵岂必守一门公心有勇气公口有直言柰何任理没不自求腾轩仆本亦进士颇尝究根源由来骨鲠材喜被软弱吞低头受侮笑隠忍硉兀寃【侮笑方作笑侮硉兀或作矹硉　硉音律硉兀危石也选江赋碧沙演沲而徃来巨石硉兀以前却】泥雨城东路夏槐作云屯还家虽阙短【或作短阙】指日亲晨飱持令名归自足贻家尊时节不可翫亲交可攀援【音爰】勉来取金紫勿久休中园
　　嘲鲁连子
　　【韩曰鲁连齐人太史公亦有取焉公嘲之之意不悉其安在意必有所讽于当时后世有不得而窥者】
　　鲁连细而黠【而方作儿】有似黄鹞子【弋照切鹞鸷鸟也】田巴兀老苍【兀一作元　孙曰巴齐之辨者辨于祖丘议于稷下一日而服千人有徐刼弟子曰鲁连谓刼曰臣愿当田子使不得复说连徃见田巴云云巴于是杜口易业终身不谈】怜汝矜爪觜开端【鲁连】要惊人雄夸【田巴】吾厌矣髙拱禅鸿声若辍一杯水【辍或作叕】独称唐贤顾未知之耳【孙曰以天下与人于尧舜何足道者而仲连以唐虞为贤葢未知之耳　今按此诗洪説已详然公之意必有为而作也】
　　赠张籍
　　吾老着读书【诸本著作嗜方云着如髙士着幽禅少忤着游宴之着】余事不挂眼有儿虽甚怜教示不免简君来好呼出踉蹡【上音郎下音锵又上音亮下七酱反急行貌潘岳曰已踉蹡而徐来】越门限惧其无所知见则先愧赧昨因有縁事上马挿手版【笏也唐舆服志八座尚书执笏者自笔缀手版头其余王公卿士俱执手版正主于敬】留君住防食使立侍盘【爵也】薄暮归见君迎我笑而莞【与莞尔而笑同】指渠相贺言此是万金产吾爱其风骨粹美无可拣试将诗义授如以肉贯丳【初限切炙肉丳】开袪【袪衣袂犹开懐】露毫末自得髙蹇嵼【蹇或作　上基展切下所简切山曲屈貌选连岗岩以嵼楚词思蹇嵼之不择】我身蹈丘轲爵位不早绾固宜长有人文章绍编刬感荷君子德怳若乘朽栈【朽一作杇　乘朽栈谓惊喜也】召令吐所记解摘了瑟僴【遐板切曽子云诗云瑟兮僴兮恂栗也】顾视窻壁间亲戚竞觇矕【武板切窃视貌説文目矕矕也】喜气排寒冬逼耳鸣睍睆【上胡显切下戸板切诗曰睍睆黄鸟】如今更谁恨便可耕灞浐【音产浐水出蓝田谷霸陵入灞灞浐二水司马相如上林赋曰终始灞浐出入泾渭】
　　调张籍
　　李杜文章在【集注退之有取于李杜如荐士肠句留东野望秋石鼓等诗每致意焉然未若此诗之专美也】光熖万丈长【诸本熖作艳方云西京赋光熖爥天庭】不知羣儿愚那用故谤伤【魏道辅云公作此诗为元微之发葢元祯作李杜优劣论先杜后李故耳黄鲁直云吾友黄介读李杜优劣论曰论文正不当如此予以为知言】蚍蜉【上音毗下音浮大蚁也】撼大树可笑不自量伊我生其后举颈遥相望夜梦多见之昼思反微茫徒观斧凿痕不瞩治水航想当施手时巨刃磨天扬垠崖划崩豁乾坤摆雷硠【垠方作根摆一作罢硠音郎山崩声左思曰拉猎云硠韩曰硠磕石声郭璞江赋巴东之峡夏禹疏凿絶岸万丈壁立霞駮又云如地裂豁若天开触曲崖以萦绕骇崩浪而相礧诗意谓李杜文章如禹疏凿江峡虽有迹可寻而当时运量之巧则今不可得而覩矣】惟此两夫子家居率荒凉帝欲长吟哦故遣起且僵翦翎送笼中使防百鸟翔平生千万篇金薤垂琳琅【韩曰金薤书也古有薤叶书详见嵝山诗注琳琅石也言李杜文章播于金石云尔】仙官勅六丁【道书阳官六甲隂官六丁六丁者六甲中丁神也】雷电下取将【补注异人记云上元中台州道士王逺知善易知人死生祸福作易总十五巻一日雷雨云雾中一老人语逺知曰所泄者书何在上帝命吾摄六丁雷电追取上方秘文自有飞天保卫金科秘藏都汝何者辄藏缃帙逺知曰青丘元老传授也】流落人间者【流或作留方云孔毅父尝曰汉霍去病传诸将留落不偶今世俗皆作流落如江摠诗流落今如此少陵诗流落意无穷皆只作流落字葢留谓迟留流谓飘流自不可拘以一义也】太山一豪芒【豪方作亳云李本作豪按孟子庄子秋毫之末班固答賔戏锐思豪芒之内字皆作豪然楚词秋毫防而见容王逸曰锐毛为毫是豪字通　今按毫俗字当作豪为正】我愿生两翅【方作愿生两翅翎】捕逐出八荒精诚忽交通百怪入我肠刺【七亦切】手防鲸牙举瓢酌天浆【魏道辅云髙至于酌天浆幽至于防鲸牙其思深逺如此讵止于曹刘沈宋之间邪】腾身跨汗漫【犹茫洋也淮南子若上与汗漫期于九垓之上】不着织女襄【襄驾也　或作相非是】顾语地上友经营无太忙乞【音气后汉乞杨生师】君飞霞佩与我髙颉颃【上胡结切下音航韩曰诗颉之颃之飞而上曰颉下曰颃】卢郎中云夫寄示送盘谷子诗两章歌以和之【两或作二　东坡云退之寻常诗自谓不及老杜此诗独不减子美云】
　　昔寻李愿向盘谷正见髙崖巨壁争开张是时新晴天井溢【孙曰天井闗名在太行山上水经曰天井溪出天井闗北流注白水世谓之北流泉】谁把长劒倚太行【孙曰水自天井顺泻而下如长剑之倚山韩曰宋玉曰长剑耿耿倚天外　行音航】冲风吹破落天外【破或作波非是　楚词冲风起兮水扬波吹破谓吹此长剑之水】飞雨【水漂散如雨】白日洒洛阳东蹈燕川【地名】食旷野有馈木蕨芽满筐马头溪【溪名】深不可厉【以衣渡水由膝已上曰厉】借车载过水入箱平沙緑浪榜【音谤进船也与傍同又此孟切楚词齐呉榜以击汰】方口【地名】鴈鸭飞起穿垂杨穷探极览颇恣横物外日月本不忙归来辛苦欲谁为坐令再徃之计堕眇芒【或作渺茫】闭门长安三日雪推【或作堆】书扑【祝曰掷也蜀志云未尝不扑之于地】笔歌慨慷【下音康韩曰魏武帝慨当以慷忧思难忘选中矫厉而慨慷注抑扬意气也】旁无壮士遣属和逺忆卢老诗颠狂开缄忽覩送归作字向纸上皆轩昻又知李侯竟不顾方冬独入崔嵬【髙山貌谓盘谷也】藏我今进退几时决十年蠢蠢随朝行家请官供不报答何异雀防偷太仓行抽手版付丞相不待弹劾还耕桑【还方作归】
　　寄皇甫湜
　　敲门惊昼睡问报睦州吏【睦或作乃】手把一封书上有皇甫字拆书放牀头涕与泪垂四【或作泗方从唐本及范谢校本云董令升编严陵集亦定作四垂四葢以涕与泪分言之犹石皷所谓对此涕泗滂沱也】昏昏还就枕惘惘梦相值悲哉无竒术安得生两翅
　　病中赠张十八
　　中虚得暴下避冷卧北窻不蹋晓鼓朝安眠聴逄逄【皷声也　诸本作逢逢方云蜀本音部江切字当作逄　今按潮本作逢葢逢从夆逢从夅音义各异然古书如逄防逄丑父闗龙逢字皆只作逄而音蒲江切疑逢有蒲红一音而音蒲江者由蒲红而差也当考】籍也处闾里抱能未施邦文章自娱戏金石日击撞龙文百斛鼎【孙曰秦武王与孟说举文龙之鼎扛举也】笔力可独扛谈舌久不掉非君亮谁防【亮或作谅】扶几导之言【几或作机】曲节初摐摐【音窓前汉摐金皷　此字从手或作摐摐从禾方云从手者博雅云撞也子虚赋摐金皷从木者自木名也】半涂喜开凿别失大江吾欲盈其气不令见麾幢牛羊满田野【孙曰汉匈奴将十万骑入武川塞见畜布野而无人牧怪之引去】解斾束空杠【音江旗干】倾樽与斟酌四壁堆甖缸【音江西都赋金缸衔壁注灯也】帷隔雪风照鑪钉【音定】明釭夜阑纵捭阖【上音摆谷子有捭阖篇】哆【昌者切唇下垂】口疎眉厐【多毛貌】势侔髙阳翁坐约齐横降【胡江切郦商髙阳人也齐王田横惧诛入海居岛中髙帝使商持节具告以诏意横谢使者乃自杀】连日挟所有形躯顿胮肛【上匹江切下许江切胀大貌】将归乃徐谓【将归方作归将云逺于将之毛传将行也故古人以送将归为三事焉今按楚词言秋之可悲如在逺行之处而登山临水以送欲归之人愈觉羇旅之牢落故其意象惨戚而无聊耳将字与诗文同字异安得强为一说而谓送将归为三事乎必为三事而可颠倒言之则楚词之与此诗皆不复成文理矣】予言得无哤【音厐语杂乱曰哤管子四民杂处则其言哤】廻军与角逐【军或作君非是】斫树收穷厐【皮江切孙膑减灶伪走涓逐之膑度涓夜至之处伏弩万人见火则发乃斫树书云厐涓死于此树下涓至果举火读之弩发涓死韩曰公始也扶几导籍使之言且匿其麾幢解斾束杠而示之弱籍乃纵其捭阖如郦生之下齐既连日挟其所有其后乃为公所败是犹孙膑之收厐涓也】雌声吐欵要酒壶缀羊腔【苦江切肫羊张鷟云案后一腔陈猪肉】君乃昆仑渠籍乃岭头泷【闾江切奔湍】譬如蚁垤微讵可陵崆防【或作玩方云防字见南都赋蜀本苦江五江二切今本作坑字书未见　南都赋曰其山则崆防嶱嵑】幸愿终赐之【一作愿终赐之教】斩防枿【牙葛切芽也】与桩【株江切桩橛也】从此识归处【韩曰籍既为公所败乃自以为岭头之泷不足以方昆仑之渠蚁垤之微不足以陵崆防之山愿终受教于公而公于是导其所归也】东流水淙淙【土江切水声也】
　　杂诗
　　古史散左右诗书置后前岂殊蠧书虫【蠧书或作书虫】生死文字间古道自愚憃【陟降切愚也　或作戅或作蠢】古言自包纒当今固殊古谁与为欣欢独无言子共升昆仑颠长风飘裾遂起飞髙圆下视禹九州【禹方作防】一尘集豪端遨嬉未云几下巳亿万年向者夸夺子万坟厌其巅【方从唐杭本作坟今按方所从本葢后人以重韵而误改之说见石鼓歌】惜哉抱所见白黑未及分慷慨为悲咤【陟驾切】泪如九河翻指摘相告语虽还今谁亲翩然下大荒被髪骑骐驎【或作麒麟方云古书如战国防多用麒麟字其义一也　孙曰谓复仙去樊曰东坡为公潮州广碑词终篇多取此意】
　　寄崔二十六立之
　　西城员外丞心迹两屈竒【屈或作崛或作倔方云淮南子圣人无屈奇之服髙诱曰屈短奇长也言服之不中汉广川士掦雄传选西征赋皆只用屈奇字　今按汉书注屈奇异也其勿反】徃嵗战词赋不将势力随下驻入省门左右惊纷披【纷或作分】傲兀坐试席深丛见孤罴文如翻水成初不用意为四座各低靣不敢捩眼窥【捩力结切拗也又苕溪诗话云音丽琵琶拨也谓左右窥】升阶揖侍郎【知举者立之中正元四年进士第知举侍郎刘太真】归舍日未歌佳句喧众口考官敢瑕疵【或作方云避重韵而误改也】连年收科第若摘颔底髭廻首卿相位通途无他岐【途或作逵或作达】岂论校书郎【立之登第后除秘书省校书郎】袍笏光参差童稚见称说祝身得如斯侪辈妬且热喘如竹筒吹老妇愿嫁女约不论财赀【约不或作不约赀或作资方云亦避重韵之误此诗用二疵字二斯字不独此也】老翁不量分累月笞其儿搅搅争附托【搅搅或作扰扰】无人角雄雌由来人间事翻覆不可知安有巢中鷇【音冦鸟生子须母哺曰鷇燕雀之属】挿翅飞天陲驹麛【音迷鹿子】着【陟畧切】爪牙猛虎借与皮汝头有缰【音姜马组】系汝脚有索縻防身泥沟间谁复禀指防不脱吏部选可见偶与竒又作朝士贬得非命所施客居京城中十日营一炊逼迫走巴峦恩爱座上离昨来汉水头始得完孤羇桁挂新衣裳【桁音行又下良切韩曰衣椸也周庾信对烛赋灯前桁衣凝不亮】盎弃食残糜茍无饥寒苦那用分髙卑怜我还好古宦途同险巇毎旬遗我书竟嵗无差池【上楚宜切两相差左传何敢差池】新篇奚其思风幡肆逶迤【幡或作旛】又论诸毛功劈水防蛟螭【劈或作擘】雷电生睒防【二字或从日说见永贞行上音闪下音释韩曰疾视貌选忘其所以睒睗孙曰睒暂见也言雷电睒烁见其光如日】角鬛相撑披【或云枝方云亦以重韵而误改也】属我感穷景抱华不能摛【蜀本作把笔不能摛不能或作能不方从杭本云班固答賔戏摛藻如春华葢公得崔诗正当冬月故感穷景而不能摛发其春华耳上丈诸毛乃谓笔也既隠其词则此不应又直言之故作把笔者亦非也今按方本及说皆是但其词有未足者故今畧为补之论诸毛功必是为毛颍传而发但蜀本之误不待以此为辨而自明矣】唱来和相报愧叹俾我疵【疾移切黒病】又寄百尺防绯红相盛衰巧能喻其诚【巧或作功方从唐蜀本云列子矜巧能脩名誉　今按巧能喻其诚言崔遗我书并新篇防帛巧于能达其意犹言工于某事云尔非以巧能为二字相连如列子之意也方说误矣】深浅抽肝脾开展放我侧方餐涕垂匙朋交日凋谢存者逐利移子宁独迷误缀缀意益弥举头庭树豁【头或作颈】狂飚巻寒曦迢逓山水隔何由应埙箎别来就十年君马记騧【音黄马黑啄曰騧】骊【音离马深黑色曰骊】长女当及事谁助出【音税佩巾所以拭物】缡【音离緌也诗亲结其缡】诸男皆秀朗几能守家规文字锐气在辉辉见旌麾摧肠与慼容【或作居或作眉方云居当为容字之讹也眉特以意定耳慼作蹙亦通孟子其容有蹙】能复持酒巵我虽未耋老髪秃骨力羸所余十九齿飘飖尽浮危花着两眼视物隔褷防【上所宜切下吕之切方云防褷毛羽初生貌字本海赋然防字字书无从衣者惟王维诗有独立何日是嵇康琴赋作离纚古乐】
　　【府作王蓰陆羽茶经作丽簁义皆通今此作褷防岂古连绵字或可倒用不然褷字自入韵岂传者误耶姚令威曰唐本作视物剧隔褷不知谢本何以不出　今按所见谢本实校作剧隔褷下注澄字然义亦未通恐当作视剧隔褷防物字乃剧之讹而又重出遂去防　字以就五言耳然亦无据不如且从方説徐更参考】燕席谢不诣游鞍悬莫骑敦敦凭书案【敦敦或作孜孜方从閤杭本作敦音都回切】譬彼鸟黏黐【丑知切用以黏鸟】且吾闻之师不以物自隳孤豚眠粪壤【眠方作服或作伏】不慕太庙牺【孙曰庄子或防于庄子应其使曰子见夫牺牛乎衣以文绮食以蒭菽及其牵而入于太庙虽欲为孤豚其可得乎】君防一时人几辈先腾驰过半黑头死隂虫食枯骴【音疵残骨】欢华不满眼【欢或作权】咎责塞两仪观名计之利【或作实　今按此句难晓切意计犹校也言观其所得之虚名而校之以实利不足相补也】讵足相陪禆【符支切补也增也】仁者耻贪冒受禄量所宜无能食国惠岂异哀癃罢【音皮倦也】久欲辞谢去休令众睢睢【音隋视上逆也又众目所视庄子而睢睢而盱盱而谁与居】况又婴疹疾【又或作自疹音轸说文唇疡也】宁保躯不赀【即移切后汉书云不足以偿不赀之身】不能前死罢内实慙神祗旧籍在东都茅屋枳棘篱还归非无指灞渭扬春凘【音斯觧氷也　方云流氷为澌从水非】生兮耕吾疆死也埋吾陂【也一作兮】文书自传道不仗史笔垂【不或作奚】夫子固吾党新恩释衔羇去来伊洛上相待安□【公胡切鱼罟】箄【音卑取鱼竹器江东呼小笼为箄】我有双饮其银得朱提【上音殊下音时孙曰汉县名属犍为郡有朱提山出银纲祝曰汉朱提银八两为一流直一千五百八十他银一流直一千是为银货二品】黄金涂物象雕防妙工倕【音垂庄子工倕旋而尽规矩倕人名尧时共工】乃令千里鲸么麽防螽斯【麽母果切细小貌班彪么麽不及数子螽之中切蝗类以股鸣者孙曰言工人之巧能使千里鲸鱼小如螽斯也】犹能争明月摆掉出弥野草花叶细不辨薋菉葹【离骚经薋菉葹以盈室王逸注薋音咨蒺藜也菉音緑王蒭也葹音施枲耳也韩曰三者皆恶草以喻谗佞】绵緜相紏结状似环城陴【音陴城上垣】四隅芙蓉树擢艳皆猗猗【长也】鲸以兴【许应切】君身【或作兴居状或作状兴居皆非是荆公本作状君身近之方从唐本作兴君身乃得其正葢兴犹比也君指崔立之而言】失所逢百罹月以喻夫道僶勉励莫亏【莫或作其】草木明覆载妍丑齐荣萎【丑或作臭】愿君恒御之行止杂燧觽【上音遂下许规切　杂方作亲或作新皆非是但洪本云澄作杂燧山见内则言当常御此杂于所佩燧觽之间也此乃得之】异日期对举当如合分支【通鉴元魏熙平元年立法在军有功者行台给劵当中竪裂一支给勲人一支送门下以防伪巧今人亦谓析产符契为分支帐即此义也公以双之一赠崔故末句如此】
　　月蚀诗效玉川子作
　　【方云李本无诗字洪曰或谓馆中本效作删注彦章本同】
　　元和庚寅斗挿子月十四日三更中【四或作五】森森万木夜僵立【森森方作临临殊无义理按卢诗乃作森森葢自森转而为林也今改作森森】寒气负奰顽无风【负虚器切奰平秘切西京赋曰巨灵负奰　负奰诸本作赑负或作负赑方曰卢诗虽作负负然公多不用卢本语赑负用力貌负奰亦大貌诗传不醉而怒谓之负赑义尤长　今按诸本不同未知孰是姑两存之】月形如白盘完完上天东【诸本作貌貌或作皃皃方从杭范荆公本作完今按完字说见酧卢云夫望秋诗洪本亦云古书完多误作皃此又转写为貌耳】忽然有物来
　　噉之不知是何虫如何至神物遭此狼狈凶【狈音贝神异经云狈无前足附狼而行选亦狼狈而可□】星如撒沙出攅集争强雄【撒方作□云侧手击也卢诗作拆今本从之非也　今按侧手击沙于义不通公于卢语固有损益然改此字却无文理当只作撒】油灯不照席是夕吐如长虹【如长或作长如】玉川子涕泗下中庭独行【独下或有自字】念此日月者为天之眼睛此犹不自保吾道何由行尝闻古老言疑是虾蟇精径圆千里纳女腹何处养女百丑形把沙【行貌】脚手钝谁使女解縁青防【把或作音义同】黄帝有四目【诸本黄作皇方从杭本云帝王世纪谓黄帝用力牧常先等分掌四方各如已视故号黄帝四目一曰李贤后汉注汉人书黄多作皇皇字亦通洪以皇帝为尧则非也】帝舜重其明今天祗两目何故许食使偏盲尧呼大水浸十日不惜万国赤子鱼头生女于此时若食日虽食八九无嚵名【嚵徂衔切祝曰说文小也　嚵或作馋】赤龙黒鸟烧口热【黑鸟未详或谓日中三足鸟也鸟一作乌】翎鬛倒侧相搪【音棠搪突也】撑婪【卢含切与惏同楚辞众皆竞进以贪婪注爱财曰贪爱食曰婪】酣大肚遭一饱饥肠彻死无由鸣后时食月罪当死天罗【天网也】磕帀何处逃汝刑【磕音搕磕帀者周帀也　磕帀或作□匝磕或作匌或作□或无汝字】玉川子立于庭而言曰地行贱臣仝【或作今方云汪本云仝字当句防亦与卢诗合】再拜敢告上天公【上天或作天上】臣有一寸刃可刳凶蟇肠无梯可上天天阶无由有臣踪寄牋东南风天门西北祈风通丁宁附耳莫漏泄薄命正直飞亷慵【呉氏春秋云风师曰飞亷汉书音义云飞亷能致风】东方青色龙牙角何呀呀【音牙小儿忿争声】从官百余座【此下或有从应二字荆公删去】嚼啜烦官家月蚀汝不知安用为龙窟天河赤鸟司南方尾秃翅觰沙【觰或作方云觰陟加切角上张也字亦作作讹】月蚀于汝头汝口开呀呀【或作齖齖方云齖齿不正也音牙与开口义不合此当音呼加切唐韵唅呀张口皃也　今详或改此字亦避重韵而误也】虾蟇掠汝两吻过忍学省事不以汝觜啄虾蟇于莵【上音乌下音徒楚人谓虎为于莵】蹲于西旗旄卫毵防【参沙一音长毛貌】既从白帝祠又食于防礼有加【礼记防礼迎虎谓其食田豕】忍令月被恶物食枉于汝口挿齿牙乌怯奸怕寒缩颈以殻自遮终令夸蛾抉汝出【夸苦爪切列子帝命夸蛾氏二子负山注葢有力者　蛾或作娥方从列子校抉方作扶非是】卜师烧锥鑚灼满板如星罗此外内外官【汉天文志经星常宿中外官百十八名七百八十三星】细不足科臣请悉扫除慎勿许语令啾哗并光全耀归我月盲眼镜净无纎瑕【全或作金瑕或作霞皆非是】蛙拘送主府官【弊或作毙　今按弊蛙犹卓茂言敝人也不然则当改从毙字葢此时蛙虽未毙而其罪亦当死矣】帝箸下腹尝其皤【皤音婆腹下白皃　或作蹯皤腹下白处也蹯足蹠也当作皤】依前使兎操杵臼玉阶桂树闲婆娑姮娥还宫室【方作堂】太阳有室家【礼记曰君之与后犹日之与月】天虽髙耳属地感臣赤心使臣知意【臣知方作知臣　今按下文云虽无明言潜喻厥防则此句乃谓天感悟臣心使臣黙知天意耳诸本多作使知臣意非是其下所云有气有形以下即天意也】虽无明言潜喻厥防【明或作口】有气有形皆吾赤子虽忿大伤忍杀孩稚【大或作天】还女月明安行于次尽释众罪以蛙磔死【磔竹客切裂也方云卢诗新史以为讥元和逆党然稽之嵗月不合葢元和初宦官已横恣故讥之非为逆党也　今按卢韩二诗必有所为而作但未有以见其所指为何人何事耳新史固谬方说恐亦未必然也】
　　孟生诗
　　【诸本孟下有先字方云此诗以篇首二字为题今本误也　孟郊答韩愈别因献张徐州诗云富别愁在顔贫别愁销骨懒磨青铜鉴畏见新白髪古树春无花子规啼有血离不堪聴一聴四五絶世途非一险俗虑有千结有客步大方驱车独迷辙故人韩与李逸轮双皎防哀我摧折归赠词从横设徐方国东枢元戎天下杰祢衡投刺游王粲吟诗谒髙情无遗照明抱开晓月在上不理寃有□皆为雪愿为奇草木永向君地列愿为古琴瑟永向君前发欲识丈夫心曾将孤剑说】
　　孟生江海士【生一作郊】古貌又古心尝读古人书谓言古犹今【尝或作常】作诗三百首窅黙咸池音【诸本窅作防方云李习之与张建封书引公此语亦用窅字】骑驴到京国欲和薰风琴岂识天子居九重鬰沉沉一门百夫守无籍不可寻【门籍孙曰为二尺竹牒记其年纪名字物色县之宫门案省相应乃得入也】晶光【前汉太阳之晶晶亦光也】荡相射旗防翩以森迁延乍却走惊怪靡自任【如林切甚也】举头防白日泣涕下霑襟朅来游公卿莫肯低华簪谅非轩冕族应对多差参萍蓬风波急桑榆日月侵柰何从进士此路转岖嵚【上音区下音钦山不平皃范曅曰随山上岖嵚是也】异质忌处羣孤芳难寄林谁怜松桂性竞爱桃李隂朝悲辞树叶夕感归巢禽顾我多慷慨穷檐时见临【檐或作阎方云考荀子史记子贡传阎字为正】清宵静相对髪白聆苦吟【聆或作耻或作怜】采兰【束哲南陔诗言采其兰言念亲思归也】起幽念眇然望东南【起或作赴望或作思】秦吴【秦长安吴东野所居】脩且阻两地无数金我论徐方牧【方一作州】好古天下钦竹实鳯所食德馨神所歆求观众丘小必上泰山岑【力簪切山小而髙】求观众流细必泛沧溟深【溟或作海】子其聴我言可以当所箴既获则思返无为久滞淫卞和试三献【琴操卞和得玉献楚怀王遭刖献平王又刖平王之子立复献之中果有玉封陵阳侯】期子在秋砧
　　射训狐
　　有鸟夜飞名训狐【名或作呼　唐五行志休留一名训狐或曰训狐其声也因以名之】矜凶挟狡夸自呼乘时隂黑止我屋声势慷慨非常麄安然大唤谁畏忌【唤或作唳方云曹子建鹞雀赋不肯首服烈颈大唤】造作百怪非无须聚徴妖自朋扇摆掉栱【音拱大拭选栾拱天矫而交结】桷【方作角】颓塈【音洎】涂慈母抱儿怕入席那暇更防鸡窠雏我念乾坤德泰大卵此恶物常勤劬纵之岂即遽有害斗柄行拄西南隅谁谓停奸计尤剧【尤或作犹】意欲唐突羲和乌侵更厯漏气弥厉何由侥幸休须防咨余徃射岂得已候女两眼张睢盱枭惊堕梁蛇走窦一夫斩颈羣雏枯【夫馆本作矢方云或谓矢何以能斩颈也鲍明逺诗黄间潜彀卢天直遂刎绣颈碎锦翼诗人之语顾随所用耳今按方说虽有理然以诗考之似只是公亲徃射而枭夜堕梁故佐之者得以刀斩其颈耳不必改字强说也】
　　将归赠孟东野房蜀客【蜀客名次卿】
　　君门不可入势利互相推借问读书客胡为在京师举头未能对闭眼聊自思倐忽十六年终朝苦寒饥宦途竟寥落鬓髪坐差池颍水清且寂箕山坦而夷如今便当去咄咄无自疑【疑或作痴亦通方作女无痴则误矣】
　　答孟郊
　　【东郊集有别公诗此篇所以答也汴州别愈诗云不敛浊水澜空滞此汴河坐见此岸水尽为还海波四时不在家弊服断线多逺客独憔悴春英各婆娑汴水绕曲流野桑无直柯但为君子心叹息终匪佗洪云规模背时利文字觑天巧此效东野酬奬樊宗师云梁惟西南屏山厉水刻屈此效宗师黄鲁直云子瞻诗妙一世乃云效庭坚体盖退之戯效东野宗师之比以文滑稽耳】
　　规模背时利【模或作谟或作谋】文字觑天巧人皆余酒肉子独不得饱才春思巳乱始秋悲又搅朝餐动及午夜讽恒至卯名声暂羶腥肠肚镇煎煼【初爪切熬也　抗本煼作熖俗字也】古心虽自鞭世路终难拗弱拒喜张臂猛挐闲缩爪见倒谁肯扶从嗔我当齩【五巧切交齿也选口齩霜刃樊曰此聫即公志子厚墓所谓落穽不一引手救反挤之而下石焉者是也縁上世路而言之】
　　从仕
　　居闲食不足从仕力难任两事皆害性一生恒苦心黄昏归私室惆怅起叹音弃置人间世【或作事】古来非独今短灯檠歌【本或作灯檠方云姚令威曰古诗灯檠昏鱼目读檠为去声集韵檠渠映切有足所以凡物又檠音平声榜也非灯檠字韩诗墙角君防短檠弃亦误也按灯檠昏鱼目乃唐彦谦诗李商隐诗亦有九技灯檠夜珠圆是唐人固以去声读也然白乐天诗有鉄檠移灯背自注曰檠去声读则知唐人本二声通用古檠只用檠字晋宋诸人集尚可考】
　　长檠八尺空自长短檠二尺便且光黄緑幕朱户闭风露气入秋堂凉裁衣寄逺泪眼暗搔头频挑移近床太学儒生东鲁客二十辞家来射策夜书细字缀语言两目眵【尺支切目汁凝】昏头雪白此时提携当案前【携方作挈】看书到晓那能眠一朝富贵还自恣长檠髙张照珠翠【髙张或作熖髙珠或作朱】吁嗟世事无不然墙角君防短檠弃
　　送刘师服
　　夏半隂气始浙然云景秋【浙或作晰亦作晳方作晢云明也之世切髙唐赋晰兮若姣姬扬袂障目而望所思晰与晢同故今本讹为浙也今按浙为淅厯凄凉之义晢为明又此诗上云隂气始下云云景秋则与晢义不相应而宜为淅沥之意矣盖由淅而误为晣又因晣而转为晢也】蝉声入客耳惊起不可留草草具盘馔不待酒献酬【待方作持】士生为名累有似鱼中钩赍财入市卖贵者恒难售【音讐宣帝每买饼所从买家辄大讐讐与售同也】岂不畏顦顇【或作从憔悴】为功忌中休勉哉耘其业以待嵗晚收












　　别本韩文考异巻五
　　钦定四库全书
　　别本韩文考异巻六
　　宋　王伯大　重编
　　古诗
　　符读书城南
　　【樊曰城南公别墅符公之子孟东野诗有喜符郎诗有游城南韩氏庄之作按公墓志及登科记公子曰防登进士第在长庆四年此云符疑为防之小字也】
　　木之就规矩在梓匠轮舆人之能为人由腹有诗书诗书勤乃有不勤腹空虚欲知学之力贤愚同一初【同一或作一同非是】由其不能学所入遂异闾两家各生子提孩巧相如【提或作啼非是巧或作两】少长聚嬉戏不殊同队鱼【方云少读如多少之少汉贾谊匈奴东平王传三见公此诗与刘綂军李虚中志亦三用】年至十二三头角稍相疎二十渐乖张清沟映汗渠三十骨格成乃一龙一猪飞黄【淮南子飞黄神马也又选张景阳七命整顿云辂骖飞黄】腾踏去不能顾蟾蜍一为马前卒鞭背生虫蛆【子鱼切虫也鞭背或作背上非是】一为公与相潭潭府中居【樊曰黄鲁直尝书此诗跋其后曰或谓韩公当开后生以性命之学不当诱之以富贵荣显涪翁曰熙宁元丰间大儒之过也又何学焉孔子曰齐景公有马千驷死之日民无得而称焉伯夷叔齐饿于首阳之下民到于今称之韩公之言其于劝奬之功异趣而熙宁元丰似指荆公而言然曰间云者又不专指荆公也】问之何因尔【或作耳】学与不学欤金璧虽重宝费用难贮储学问藏之身身在则有余【则或作即】君子与小人不系父母且【子鱼切语助】不见公与相起身自犂鉏【閤本作不见公与汝幸免自犂鉏　今按閤本之谬有如此者它可尽信邪】不见三公后寒饥出无驴【荀子云虽王公大夫之子孙也不能属于礼义则归之庶人虽庶人之子孙也积文学正身行能属于礼义则归之卿相士大夫】文章岂不贵经训乃菑畬【菑音淄畬音予耕也孙曰言文章当以经训为本补注吕原明杂记云杜子美诗云文章一小技于道未为尊文者载道之器安得谓之小技顾所用何如韩退之诗曰文章岂不贵经训乃菑畬此说有可取焉】潢【乎光切积水也】潦无根源朝满夕巳除人不通古今马牛而裾行身陷不义况望多名誉时秋积雨霁【方作阕】新凉入郊墟灯火稍可亲简编可巻舒岂不旦夕念为尔惜居诸恩义有相夺作诗劝踌躇
　　示爽
　　【韩曰谱系公子侄无名爽者疑为韩湘子字湘登长庆三年进士第】
　　宣城去京国里数逾三千念汝欲别我解装具盘筵日昏不能散起坐相引牵冬夜岂不长达旦灯烛然座中悉亲故谁肯舍汝眠念汝将一身西来曾几年名科揜众俊【名科或作科名】州考居吏前今从府公召府公又时贤时辈千百人孰不谓汝妍汝来江南近里闾故依然【汝来或作此来故或作固】昔日同戏儿看汝立路边人生但如此【但或作得】其实亦可怜吾老世味薄因循致留连强顔班行内【行胡郎切此诗当是知制诰时作】何实非罪愆才短难自力惧终莫洗湔【音笺】临分不汝诳有路即归田【宣城在江之南公有别业在焉上云闾里故依然谓此】
　　人日城南登髙
　　【荆楚嵗时记正月七日为人日董勋问礼俗正月一日为鸡二日为狗三日为猪四日为羊五日为牛六日为马七日为人】
　　初正候才兆涉七气已弄【七谓七日气谓阳气】霭霭野浮阳晖晖水披冻圣朝身不废佳节古所用亲交既许来子妷亦可从【妷或作侄】盘蔬冬春杂罇酒清浊共令徴前事为【令去声韩曰刘贡父云唐人饮酒喜以令为罚今人以丝管讴歌为令即白传所谓醉翻襴衫抛小令是也其举故事物色为令即公所谓令徴前事为是也徴举也】觞咏新诗送扶杖凌圯址【或作扯之市切基也】刺船犯枯葑【方用切菰根】恋池羣鸭释峤孤云纵人生本坦荡谁使妄倥【上音控下音粽困皃】直指桃李阑幽寻宁止重【重再也幽寻或作寻幽云】
　　病鸱
　　屋东恶水沟有鸱堕鸣悲青泥揜两翅【揜作淹又作渰】拍拍【欲飞皃】不得离羣童呌相召瓦砾争先之计校生平事杀却理亦宜夺攘不愧耻饱满盘天嬉晴日占光景髙风送追随【或作恣追飞】遂凌紫鳯羣肯顾鸿鹄卑【遂或作拟紫或作鸾鸿鹄方作鸿鴈　今按紫鸿是假对】今者命运穷遭逢巧丸儿中汝要害处汝能不得施于吾乃何有不忍乘其危丐汝将命死【丐或作救又作与方云丐兄弟死命冦恂传语】浴以清水池朝餐辍鱼肉暝宿防狐狸自知无以致防德久犹疑饱入深竹丛饥来傍阶基亮无责报心【亮或作谅】固以聴所为昨日有气力飞跳弄藩篱今晨忽径去【径或作劲】曾不报我知侥幸非汝福天衢汝休窥京城事弹射竖子岂易欺勿讳泥坑辱泥坑乃良规【良或作汝非是】
　　华山女
　　街东街西讲佛经撞钟吹螺【落戈切佛家用为乐器云】閙宫庭广张罪福资诱恊聴众狎恰排浮萍【资或作恣狎恰方云唐人语白乐天樱桃诗洽恰举头千万颗或作恰似非是】黄衣道士亦讲说座下寥落如明星华山女儿家奉道欲驱异教归仙灵洗妆拭靣着冠帔白咽红颊长眉青遂来升座演真诀观门不许人开扄不知谁人暗相报訇然振动如雷霆扫除众寺人迹絶骅骝塞路连辎軿【上音菑下音萍衣车也前后有蔽后汉辎軿曜日光】观中人满坐观外后至无地无由聴抽钗脱钏解环佩堆金叠玉光青荧【诸本青作晶方云字本西都赋】天门贵人传诏召六宫愿识师顔形玉皇颔首许归去乘龙驾鹤来青防豪家少年岂知道来绕百市脚不停云牎雾閤事慌惚重重翠幔深金屏仙梯难攀俗縁重浪慿青鸟【樊曰汉光武故事七月七日上于承华殿斋正中忽有青鸟从西方来集上问东方朔朔曰此西王母欲来有顷王母至有三青鸟如鸟夹侍王母傍】通丁宁【青方作三云三鸟王母使见山海经楚词九叹江文通杂诗　今按陶诗云三青鸟则青字亦未为无据也或怪公排斥佛老不遗余力而于华山茨独假借如此非也此正讥其姿色假仙灵以惑众又讥时君不察使失行妇人得入宫禁耳观其卒章豪家少年云牎雾阁翠幔金屏青鸟丁宁等语□慢甚矣岂真以神仙处之哉】
　　读皇甫湜公安园池诗书其后二首
　　晋人目二子其犹吹一吷【轩劣切又音血小声也樊曰庄子惠子吹剑首者吷而巳尧舜人之所誉也道尧舜于戴晋人之前譬犹一吷也注疏戴姓晋人名梁之贤者】区区自其下顾肯挂牙舌春秋书王法不诛其人身尔雅注虫鱼定非磊落人湜也困公安不自闲穷年枉智思掎摭粪壤污秽岂有臧【古本只如此一本不自闲上有其闲字粪壤下有问字方云蜀本间字下有粪壤多字岂字下有必字有字下有否字又一本无必字否字而臧字下有不臧字谢本穷年作至闲而注公近本増足八字不知所校之自语浅俗非韩文胡元任云我有一池已下当为别篇恐或然也　今按此诗多不可晓当阙或云世有石本与今本同知旧本脱误明矣谓有所增八字也然诸公校本皆不言不知果然否也】诚不如两忘但以一槩量我有一池水蒲苇生其间虫鱼沸相嚼日夜不得闲我初徃观之其后益不观观之乱我意不如不观完用将济诸人舍得业孔顔百年讵几时君子不可闲
　　路傍堠
　　堆堆路傍堠【音后封堠也堆堆或作拆拆方从唐本作堠堠皆非是】一双复一只迎我入秦闗送我入楚泽千以髙山遮万以逺水隔【逺方作大】吾君勤聴治照与日月敌臣愚幸可哀臣罪庶可释何当迎送归缘路髙厯厯
　　食曲河驿
　　晨及曲河驿凄然自伤情【凄或作凄】羣乌巢庭树【乌或作鸟】乳雀飞檐楹而我抱重罪孑孑万里程亲戚顿乖角【或作】图史弃纵横下负明义重【明或作朋　按杜诗于公负明义作朋非是】上孤朝命荣杀身谅无补何用答生成【用或作由】
　　过南阳
　　南阳郭门外桑下麦青青行子去未巳春鸠鸣不停秦商邈既逺湖海浩将经孰忍生以慼吾其寄余龄【慼或作蹙】
　　泷吏
　　南行逾六旬始下昌乐泷【音双水名乐昌本韶州县昌乐诸本作乐昌方从杭蜀本云欧公尝以刘仲章言攷归旧本蒋颖叔云李君谓乐昌五里有昌山有乐石泷在县上五里　今按欧云县名乐昌泷名昌乐也】险恶不可状【唐本作乐昌险恶状非是】船石相舂撞徃问泷头吏潮州尚几里行当何时到土风复何似泷吏垂手笑官何问之愚譬官居京邑【或作譬如官居北】何由知东呉东呉游宦乡官知自有由潮州防处所有罪乃窜流侬【音农吴人称我曰侬】幸而负犯何由到而知官今行自到那遽妄问为【妄或作妾非是】不虞卒见困汗出愧且骇吏曰聊戏官侬尝使徃罢岭南大抵同官去道苦辽下此三千里有州始名潮恶溪瘴毒聚雷电常汹汹【音胷水鸣声楚辞聴水声之汹汹】鳄鱼【永州记曰鳄鱼大者凢数丈善食人一生百卯及成形则有为蛇为为蛟者甚灵】大于船牙眼怖杀侬州南数十里【数十诸本作斗数谢本作数十方从阁本作十数云杭斗作鬬义同史记书盛山斗入海斗絶也　今以地里考之谢本为是此迥与斗入海文意絶不同方说误矣】有海无天地【海或作水】【其遇切一音贝风名】风有时作掀【音轩】簸真差【异化切事怪也】事圣人于天下于物无不容比闻此州囚亦有生还侬官无嫌此州固罪人所徙【□本作官嫌此州恶固人之所徙】官当明时来事不待说委【李本作官当来时事不待说而委】官不自谨慎宜即引分徃胡为此水边神色久戃慌【上他朗切下呼晃切失意皃楚辞云心戃慌而不我与】防大缾甖小所任自有宜【防音冈今江东通名大瓮为防见方言或作瓬音仿周礼有瓬人义不相近】官何不自量满溢以取斯工农虽小人事业各有守不知官在朝有益国家不【否字】得无虱其闲【诸本虱作风方从唐杭谢公洪谢本云商君二十六章大抵以仁义礼乐为虱官曰六虱成俗兵必大败洪引阮籍语亦非也】不武亦不文仁义饰其躬【饰方作饬躬或作奸】巧奸败羣伦【杭蜀本如此奸或作躬羣或作羣伦方从閤本作伦羣云谓败其伦败其羣也羣伦为无义今按伦羣不词而冠乎羣伦乃扬子云语又正与其躬为对不可谓之无义】叩头谢吏言始慙今更羞厯官二十余国恩竝未酬凡吏之所诃嗟实颇有之不即金木诛【庄子列御冦篇为外刑者金与木也注金谓刀锯鈇钺木谓棰楚桎梏】敢不识恩私潮州虽云逺虽恶不可过【虽恶方作惟今据洪谢本皆作虽下注澄字其义差长葢再叠上句虽逺人接下文而言也二字或又作惟思虽亦可通然与下文不相应】于身实巳多敢不持自贺【持或作特】
　　赠别元十八恊律六首
　　【或无别字樊泽之谓元十八集并见乐天集桂林伯裴行立也】
　　知识久去眼【去或作絶】吾行其既逺瞢瞢【眉登切目不明貌】莫訾省【閤蜀本作毁方云史记胶西王传遂为无訾省苏非谓为无訾録无所省録也　今按苏注不可晓而顔注又以为不省訾财亦非是礼记不訾重器毋訾金玉成器注皆云思也详此葢以訾为思虑计度之意云】黙黙但寝饭子兮何为者冠佩立宪宪【方云诗显显令德礼作宪宪校本多读宪为显诗又云无然宪宪传曰犹欣欣也】何氏之从学兰蕙巳满畹【已或作以】于何翫其光以至嵗向晚治惟尚和同无侯于謇謇【音蹇谔也楚辞余固知謇謇之为患治惟或作时治】或师絶学贤不以艺自挽【音晚】子兮独如何能自媚婉娩金石出声音宫室发闗楗【其偃切老子善閕者无闗楗而不可开】何人识章甫【儒行丘少居鲁衣缝掖之衣长居宋冠章甫之冠】而知骏蹄踠【下于阮切马足蹉趺选踠足欝怒言无人识章甫并知此骏蹄也】惜乎吾无居不得留息偃临当背靣时裁诗示缱绻
　　英英桂林伯实惟文武特逺劳从事【谓元恊律】贤来吊逐臣色南裔多山海道里屡纡直风波无程期所忧动不测子行诚艰难【行方作徃】我去未穷极临别且何言有泪不可拭【何或作无】
　　吾友栁子厚其人艺且贤吾未识子时已览赠子篇寤寐想风采于今巳三年不意流窜路旬日同食眠【旬日或作兼旬】所闻昔巳多所得今过前如何又须别使我抱悁悁势要情所重排斥则埃尘骨肉未免然又况四海人【又况或作况又】嶷嶷【鱼力切】桂林伯矫矫【居天切诗矫矫武臣注矫矫武貌】义勇身生平所未识待我逾交亲【逾或作如】遗我数幅书继以药物珍药物防瘴疠书劝养形神【形一作精】不知四罪地岂有再起辰穷途致感激肝胆还轮囷【下去轮切邹阳传蟠木根柢轮囷离竒轮困屈曲貌】
　　读书患不多思义患不明患足巳不学【巳或作以方云足已而不学史记周亚夫赞论】既学患不行子今四美具实大华亦荣王官不可阙未宜后诸生嗟我摈南海无由助飞鸣【南海方作海南】寄书龙城守君骥何时秣峡山逢风雷电助撞捽【上宅江切下昨没切相击也】乗潮簸扶胥【地名在广州见公南海神庙碑曰扶胥之口黄木之湾】近岸指一髪两岩虽云牢木石牙飞发屯门【地名】虽云髙亦映波浪没余罪不足惜子生未宜忽胡为不忍别感谢情至骨
　　初南食贻元十八恊律
　　鲎【音后】实如惠文骨眼相负行【惠或作车山海经云鲎形如车文见玉篇骨李本云疑当作背岭表録异鲎眼在背上雌负雄而行】蚝【音豪殻如石亦曰砺房】相黏为山百十各自生【方云字书无蚝字董彦逺云五代潘崇彻败王逵兵于蚝石亦地名不应不见字书葢阙误】蒲鱼【或曰鷠鱼也今广州曰蒲鱼】尾如蛇口眼不相营【方作萦】蛤【本草注云青蛙蛤长股蜲子皆虾蟇类】即是虾蟇同实浪异名章举【有八脚身上有肉如鱼亦曰章鱼】马甲柱【洪云即今之江瑶柱】鬬以怪自呈其余数十种莫不可叹惊我来御魑魅自宜味南烹调以咸与酸芼【音冒释也诗左右芼之】以椒与橙【调以或作调之】腥臊始发越咀吞靣汗骍【思营切赤色】惟蛇旧所识实惮口眼狞开笼聴其去郁屈尚不平卖尔非我罪不验岂非情不祈灵珠报【搜神记隋侯见伤蛇以药活之其后蛇啣明月珠以报淮南子谓隋侯之珠是也】幸无嫌怨并【无方作不】聊歌以记之又以告同行【记或作寄】
　　宿曾江口示侄孙湘二首
　　【孙曰湘字北渚老成之子公兄弇之孙元和十四年公赴潮州作】
　　云昏水奔流天水漭相围三江【谓曽江有三江合流今混为一不见江口】灭无口其谁识涯圻暮宿投民村髙处水半扉犬鸡俱上屋不复走与飞篙舟入其家暝闻屋中唏【音希哀而不泣曰唏】问知嵗常然【知或作之】哀此为生微海风吹寒晴波扬众星辉仰视北斗髙不知路所归
　　舟行亡故道【亡或作止】屈曲髙林间林间无所有奔流但潺潺嗟我亦拙谋致身落南蛮茫然失所诣无路何能还
　　答柳柳州食虾蟇
　　虾蟇虽水居水特变形貌【下水字或作未方作木云言于水族之中特异其形貌也今按此字此说皆不成文理阙之可也】强号为蛙蛤于实无所校【或作交或作效】
　　虽然两股长其柰脊皴疱【匹皃切玉篇云靣皮生气也脊皴方作背脊】跳踯虽云髙意不离泞淖【上音佞下音閙泥也意方作竟今按文义作意为是下文又有竟不字不应复出】鸣声相呼和无理只取閙周公所不堪洒【与洒同蝈氏掌去鼃黾焚牡鞠以灰洒之则死】灰垂典教我弃愁海濵【方作渚】恒愿眠不觉【音教】叵堪朋类多【恒或作颇】沸耳作惊爆【音豹火裂】端能败笙磬仍工乱学校虽防句践礼【韩子越王伐吴欲人之轻死出见怒鼃乃为之式从者曰奚敬此王曰为其有气故也勇士遂有以头献者】竟不闻报效大战元鼎【汉武元鼎五年秋鼃虾蟇鬬】年孰强孰败桡【或作挠方云字从木左传畏君之震师徒桡败杜云桡曲也】居然当鼎味岂不辱钓罩余初不下喉近亦能稍稍常惧染蛮夷失平生好乐【方从唐本如此诸本或作平生性不乐閤本作不好今按此句未详当阙乐五教切祝曰欲也礼记有所好乐补注张牧为猘犬所伤医云宜食虾蟇牧甚难之】
　　而君复何为甘食比豢豹猎较务同俗全身斯为孝哀哉思虑深未见许廻櫂【谓未见其归櫂楫也与棹同】
　　别赵子
　　我迁于揭阳【韦昭曰揭其逝切集注顔师古音竭汉属南海郡广州记云大庾始安临贺桂阳揭阳为五岭】君先揭阳居揭阳去京华其里万有余不谓小郭中有子可与娱心平而行高两通诗与书婆娑【嬉游貎晋陶侃为荆州刺史将归顾谓王衍曰老子婆娑正坐诸君辈】海水南弄明月珠及我迁宜春【袁州元和十四年七月宪宗上尊号大赦天下十二月公自潮州量移袁州】意欲擕以俱摆头笑且言【一作不可】我岂不足欤又奚为于北徃来以纷如【北或作此非是以或作各】海中诸山中幽子【隠士也】颇不无相期风涛观巳久不可渝又尝疑龙虾果谁雄牙须蚌蠃【与螺同】鱼鼈虫瞿瞿【音衢又音屦诗狂夫瞿瞿注旡守貌】以狙狙识一已忘十【巳方作以又云山谷谢本以皆作已今从黄谢】大同细自殊欲一穷究之时嵗屡谢除今子南且北岂非亦有图人心未尝同不可一理区【或作驱】宜各从所务未用相贤愚【务或作好或作胜相一作分】
　　除官赴阙至江州寄鄂岳李大夫【谓李程也】
　　盆城去鄂渚风便一日耳不枉故人书无因帆江水【帆诸本作泛方从蜀本云帆去声少陵诗浦防辰初发】故人辞礼闱旌节镇江圻而我窜逐者龙钟初得归别来已三嵗望望长迢递咫尺不相闻平生那可计我齿落且尽君鬓白几何【鬓或作须】年皆过半百来日苦无多少年乐新知衰暮思故友【衰或作嵗】譬如亲骨肉宁免相可不我昔实愚憃【或作戆方云愚憃见礼记汉书多用愚戆字　今按说文憃丑江切戆陟绛切】不能降色辞子犯亦有言臣犹自知之【晋公子重耳亡外子犯从之反国及河子犯以璧授公子曰臣负覊絏从君行于天下臣之罪多矣臣犹自知之而况君乎】公其务贳【音世又音射贷也】过我亦请改事【左氏传郑伯逆楚之辞曰使改事君夷于九县君之惠也孤之愿也樊曰反复诗语若与李尝有隙至是因谢之故旧无大故则不弃此公所以思之且请改事也】桑榆傥可收愿寄相思字【古诗客从逺方来遗我一书札上言长相思下言久离别】
　　南山有髙树行赠李宗闵
　　【韩曰据诗意鳯凰谓裴度挟丸子谓李德裕李绅元稹也据宗闵传裴度伐蔡引为彰义观察判官蔡平知制诰长庆初钱徽典贡举宗闵托所亲于徽李德裕李绅元槙共白徽取士不以实坐贬剑州刺史俄复为中书舍人由是嫌怨显结缙绅之祸四十余年不解此诗葢长庆初作也新史云宗闵初为裴度引用及度荐李德裕可为宰相宗闵遂与为怨韩愈作南山猛虎行据度荐德裕在公殁后五年史误矣补注苕溪渔隠诗话云退之宗闵俱裴晋公征淮西时幕客也退之作南山猛虎行赠宗闵皆畧尽其终身然退之无恙时宗闵才为中书舍人所为尚未暴白钱徽贬后元李之憾始结至其为相则退之死久矣遂有封川之行所谓前汝下视鸟各议汝瑕疵鸟雀从噪之虎不知所归者何其明騐也校本谓猛虎行不为宗闵非】
　　南山有髙树花叶何衰衰【所追反微也方云考张衡南都赋当作蓑蓑】上有鳯凰巢鳯凰乳且栖四旁多长枝羣鸟所托依黄鹄据其髙众鸟接其卑【接或作栖】不知何山鸟羽毛有光辉飞飞择所处正得众所希上承鳯凰恩自期永不衰中与黄鹄羣不自隠其私下视众鸟羣汝徒竟何为【众鸟方作羣鸟　今按下有羣字不当复出】不知挟丸子心黙有所规【或作窥方云规图也东坡五禽言去年麦不熟挟弹规我肉本公语也】弹汝枝叶间汝翅不觉摧或言由黄鹄黄鹄岂有之慎勿猜众鸟众鸟不足猜【或作疑】无人语鳯凰汝屈安得知黄鹄得汝去婆娑【舞貌】弄毛衣【方云閤本作婆婆　今按閤本之谬乃有如此之甚者方虽不从而亦不敢明言其谬也】前汝下视鸟各议汝瑕疵汝岂无朋匹有口莫肯开汝落蒿艾间几时复能飞哀哀故山友中夜思汝悲路逺翅翎短不得持汝归【得或作能】
　　猛虎行
　　【诸本有赠李宗闵字方从唐閤蔡李本云蜀本总题误以上题赠李宗闵四字缀猛虎行之上后人因之其寔后诗不为宗闵作也猛虎行乐府题非前诗类也新史又谓裴度荐李德裕宗闵怨之为作此诗荐事在太和三年公殁久矣不可据】
　　猛虎虽云恶亦皆有匹侪羣行深谷间百兽望风低身食黄熊父【熊或作能奴来切非是下同】子食赤豹麛择肉于熊豹【方作罴】肯视兎与貍正昼当谷眠眼有百步威自矜无当对气性纵以乖朝怒杀其子暮还食其妃匹侪四散走猛虎还孤栖狐鸣门两旁【两方作四注云山谷本四作两今按门只有两旁作两为是山谷葢以唐本定也】乌鹊从噪之出逐猴入居【诸本皆如此方从旧监本潮本倒此两句又从杭蜀本以猴为猚云居当音姬传本不考古音多以乌鹊从噪之一语易置于其上质之旧本非也猚音垒似防而大　今按诗意葢谓狐鸣鹊噪于外虎出逐之防乃入居其宂而虎不知所归耳狐鸣鹊噪能使虎出而不能使之失其归猴既入宂则又不待鹊噪而后虎失所归也方以旧本古韵之故必欲倒此二句而不顾其文理之不顺不若诸本之为当也又猚字本作虽字虽见于礼经然非长有之物亦不若作猴之为明白而易知也方意务为艰澁大抵如此今皆不取】虎不知所归谁云猛虎恶中路正悲啼豹来衘其尾熊来攫【音矍持也】其颐猛虎死不辞但惭前所为虎坐无助死况如汝细微【坐或作兕如或作知皆非是】故当结以信亲当结以私亲故且不保人谁信汝为









　　别本韩文考异巻六
　　钦定四库全书
　　别本韩文考异巻七
　　宋　王伯大　重编
　　古诗
　　雪后寄崔二十六丞公【斯立】
　　蓝田十月雪塞闗我兴南望愁羣山攅天嵬嵬冻相映【嵬嵬诸本作崔嵬】君乃寄命于其问秩卑俸薄食口众岂有酒食开容顔殿前羣公赐食罢骅骝【周穆王马】蹋路骄且闲称多量少鉴裁宻岂念幽桂遗榛菅【上音臻下音官榛或作蓁】几欲犯严出荐口气象硉兀【上卢骨切硉兀髙亢皃　兀或作矹】未可攀归来殒涕揜闗卧心之纷秩谁能删诗翁憔悴斸荒棘【斸陟王切斫也时元和十年十月孟郊已死洪曰诗翁指孟郊也】清玊刻佩联玦环【玦古宂切韩曰玦如环而玦肉好如一谓之环孙曰三者喻孟郊诗之工也】脑脂遮眼卧壮士【洪曰谓张籍病眼】大弨【蚩招切弓弛也】挂壁无由弯【挂方作擐云擐贯也言擐于壁而不用也或作擐臂】乾坤施惠万物遂独于数子懐偏悭朝欷【诈计香衣二切戏欷也】暮唶【唶子夜切叹也祝曰后汉遥望见春陵郭唶曰气佳哉选咄唶令心悲】不可解我心安得如石顽
　　送僧澄观
　　浮屠西来何施为扰扰四海争奔驰构楼架阁切星汉夸雄鬬丽止者谁僧伽【樊曰李邕泗州普光王寺碑僧伽者龙朔中西来尝纵观临淮发念置寺既成中宗赐名普光王以景龙四年三月二日示灭于京洪曰李太白僧伽歌云此僧本住南天竺为法头陀来此国又云嗟子落泊江淮久罕遇真心说空有葢相遇于江淮也太白于豪杰中识郭子仪隠逸中识司马承浮屠中识僧伽则其人可知】后出淮泗上【淮方作雄云雄言特出也　今按上句巳有夸雄宇下句又云尤恢奇则此作雄非是】势到众佛尤恢奇【恢或作魁方云恢奇字见史记公孙洪传此诗今本以恢为魁又恶上语意同遂易雄为淮非也　今按作恢亦不免与上句相犯况淮之不可为雄自避上句夸雄字初不专为此耶】越商胡贾脱身罪【或作献今从谢校】珪璧满船宁计资清淮无波平如席栏柱倾扶半天赤火烧水转扫地空突兀便髙三百尺影沉潭底龙惊遁当昼无云跨虚碧借问经营本何人道人澄观名籍籍愈昔从军大梁下徃来满屋贤豪者【屋或作日方云满屋字见世说】皆言澄观虽僧徒公才吏用当今无后从徐州辟书至纷纷过客何由记人言澄观乃诗人【人言或作又言】一座竞吟诗句新向风长叹不可见我欲收敛加冠巾洛阳穷秋厌穷独丁丁啄门疑啄木【啄门或作打门疑或作如】有僧来访呼使前伏犀【孙曰伏犀谓骨当额上入髪际韩曰伏犀贵相李固顶骨匿犀后为太尉即此】揷脑髙颊权【或作颧方从杭蜀本云选洛神赋敏俳文髙权长头髙权古字只作权刋本不深考也　颊古叶切靣颊也权辅骨也选□辅承权颊】惜哉已老无所及坐睨神骨空澘【音删】然临淮太守【谓泗州刺史】初到郡逺遣州民送音问好奇赏俊直难逢【直或作实】去去为致思从容
　　山南郑相公樊员外酬答为诗其末咸有见及语樊封以示愈依赋十四韵以献
　　【郑余庆樊宗师也　郑余庆元和九年为山南西道节度使樊宗师为副李肇国史补曰元和以后为文奇诡则学于韩愈苦澁则学于樊宗师公此诗及宗师墓志语奇而澁皆所以效其体也】
　　梁维西南屏【维或作惟】山厉水刻屈禀生肖勦刚【勦音巢轾防也方云荆公山谷本作劲云】难谐在民物荣公鼎轴老【方云余庆封荥阳郡公作荥者非】烹干【烹谓烹击干谓干旋犹言宰制也】力徤倔【渠勿切强也干或作鲜非是】帝咨女予徃牙纛前坲【上蒲闷切下音佛或作拂方云佛哱尘起貌字见楚辞九叹】威风挟惠气葢壤两劘拂【方云劘音摩子虚赋上摩兰蕙下拂羽葢文选作靡贾山传赞自下劘上序传只作摩古摩靡劘字皆通用扬子劘虎牙庄子喜则交颈相靡汉衡山王赞臣下渐靡使然今集韵摩下不出靡字非也拂诸本作刜】茫漫华黒闲指画变怳歘【许忽切暴起也即忽字华黑或作笔墨非是方云华阳黑水惟梁州谓山南所领也】诚既富而美章彚【音胃文采也】霍炳蔚日延讲大训判错衮黻【孙曰定公八年公羊传寳者何璋判白弓绣质青纯何休注判半也半圭曰璋白藏天子青藏诸矦故曰判判谓圭玉也衮龙衮衣黻者绣两已相背于裳也判言其所执衮黻言其所服错杂也言讲大训者之多错杂如此】樊子坐賔署演孔刮老佛【刮或作乱方云字见剧秦文】金舂撼玊应【孙曰舂撞也金玉相应以况樊郑唱酧之作也】厥臭【香气也】剧蕙郁【欝金香草】遗我一言重跽【巨已切长跪】受惕斋栗辞悭义卓濶【孙曰言词约而义富】呀豁疚掊掘【疚或作疾方云疚劳也呀虚加切掊彼垢切掘渠勿切掊击也掘掘地也孙曰呀豁隙窍也因其隙窍疾加掊掘掊掘者讨究也】如新去耵矃雷霆逼防【于聿切孙曰言读此诗如新去耳中垢却闻雷霆防言惊恐不定也新或作初耵矃并上声方云盯矃耳垢也从日非或作颷或作防防字书未见或与防同】缀此岂为训俚言绍庄屈【此或作作孙曰言我缀此答诗岂以为训乎俚下之言聊以绍庄周屈原而巳】
　　奉和武相公镇蜀时咏使宅韦太尉所养孔雀【武元衡韦臯也诸本无奉字】
　　穆穆鸾鳯友何年来止兹飘零失故态隔絶抱长思翠角髙独耸金华焕相差坐防恩顾重毕命守堦墀
　　感春三首
　　【作于元和十一年三月为中书舍人时也】
　　偶坐藤树下暮春下旬间藤隂巳可庇蘂落还漫漫亹亹【音尾翠色貌】新叶大珑珑【花落声】晚花干青天髙寥寥两蝶飞翻翻【或作翩翩或作翩翻】时节适当尔懐悲自无端
　　黄黄芜菁花【孙曰方言云丰荛芜菁也陈楚谓之丰齐鲁谓之荛闗西谓之芜菁赵魏之间谓之大芥芜菁即蔓菁也】桃李事巳退狂风簸枯榆【音俞木名白枌也】狼籍九衢内【彺一作强】春序一如此汝顔安足赖【汝或作去】谁能驾飞车相从观海外【孙曰飞车仙驾韩曰竒肱国人一臂能驾飞车从风逺行出山海经】
　　晨游百花林朱朱兼白白栁枝弱而细悬树垂百尺【树或作对】左右同来人金紫贵显剧【或作极】娇童为我歌哀响跨筝笛【跨或作夸非是】艶姬蹋筵舞清眸刺劒防【孙曰言眸子清朗如剑防之刺】心懐平生友莫一在燕席死者长眇芒生者困乖隔【生者或作生有】少年真可喜老大百无益
　　早赴街西行香赠卢李二中舍人【卢汀李逢吉】
　　天街东西异祗命【孙曰谓承诏也】遂成游月明御沟晓【御沟或作沟水】蝉吟堤树秋老僧情不薄僻寺境还幽寂寥二三子归骑得相收【寥或作寞】
　　晚寄张十八助教周郎博士【张籍周况也或无郎字】
　　日薄风景旷【薄或作落方云薄迫也国语今防日薄矣恐事之不集　今详语势但如白乐天所谓旌旗无光日色薄耳方说非是】出归偃前詹晴云如擘絮新月似磨鎌田野兴偶动衣冠情久厌吾生可擕手叹息嵗将淹【方云淹当作殗残也淹延之义不可通用今人书殁作没殂作徂多互用李白诗东溪卜筑嵗将淹又逺行嵗巳淹字皆讹　今按古字通用者多不知方何以知此独不可通用也】
　　题张十八所居
　　君居泥沟上沟浊萍青青【诸本上句作浊沟下句作泥浊】蛙讙桥未扫【讙或作喧】蝉嘒【呼惠切小声云】门长扄名秩后千品诗文齐六经端来问奇字【汉书刘歆子棻尝从扬雄学作奇字注云竒字古文之异者也】为我讲声形【周礼保章氏掌国子六书注云一曰指事二曰象形三曰谐声四曰防意五曰转注六曰假借形声如江河之类张籍酧韩度子诗云西街幽僻处正与懒相宜寻寺独行逺借书常送遅家贫无易事身病是闲时寂寞谁相问只应君自知樊曰寂寞字扬子云事公诗落句用奇字籍诗落句用寂寞皆扬子云事唐人酧答和意而巳】
　　奉酬卢给事云夫四兄曲江荷花行见寄幷呈上钱七兄閤老张十八助教
　　曲江【在长安城升道坊】千顷秋波净平铺红云葢明镜【秋波方作波秋云或作蕖方云红云明镜皆喻也公三堂诗水上覔红云与此义同】大明【即含元宫】宫中给事归走马来防立不正遗我明珠九十六寒光映骨睡骊目【骊音离方从杭蜀本作离云光映骨而睡离目言读卢诗之快也　今按诸本葢用庄子取骊龙之珠者必遭其睡之语以目言之则又不止其颔下之珠矣方说不成文理况上文初无欲睡之意耶】我今官闲得婆娑【樊曰公时自中书舍人降太子右庶子】问言何处芙蓉多撑舟昆明【昆明池在长安西南周回四十里云】度云锦【孙曰言芙蓉之盛云】脚敲两舷呌吴歌【舷音贤船边也孙曰晋夏统防稽人诣洛市药防上巳王公以下并至浮桥统时在船中贾充令统作其土地间曲统以足扣舷引声喉转清激慷慨大风应至雷电昼防王公以下恐遂止之樊曰东坡诗脚扣两舷歌小海亦是引用此事】太白山髙三百里【百或作十】负雪崔嵬揷花里【孙曰谓太白山影见曲江荷花里也】玉山【亦山名】前却【一作一前二却】不复来曲江汀滢【音莹小水】水平杯【水下方有不字非是】我时相思不觉一防首天门【孙曰谓君门九重也言卢云夫给事宫中如在天上耳】九扇相当开上界真人足官府【孙曰谓上界真人犹有官府之事不如云夫作地上散仙终日嬉游也】岂如散仙鞭笞鸾鳯终日相追陪【方云仙下或有无字分两句读至笞字句絶又本或无鸾鳯二字皆非是】
　　奉和钱七兄曹长盆池所植【钱徽】
　　翻翻江浦荷而今生在此【今生方作生今非是】擢擢菰【音孤说文曰雕胡也】叶长芳根复谁徙露濡两鲜翠【涵一作儒】风荡相磨倚但取主人知谁言盆盎是【谁或作讵】
　　记梦
　　夜梦神官与我言罗缕【孙曰罗缕谓详言之曹丕云罗缕岂阙辞】道妙角与根【方云按国语辰角见而雨毕天根见而水涸注辰角大星苍龙之角天根亢氐之间所谓角与根也】挈携陬维口澜翻【今按上句言角根即辰卯二位二十八宿所起也此句言维通谓寅申巳亥之四隅也挈此四隅则周乎十二辰二十八宿之位矣淮南子天文训云西南为背阳之维东南为尝羊之维西北为通之维东北为报徳之维又地形训云河水出昆仑东北赤水出其东南洋水出其西北亦边隅之名也】百二十刻须臾间【方云董彦逺云世间只百刻百二十刻以星刻言也　今按星纪之说未详其防但汉哀帝尝用夏贺良说漏刻以百二十为度矣】我聴其言未云足舍我先度横山腹【先一作去】我徒三人共追之一人前度安不危我亦平行蹋【上丘召切下牛召切不安也】神完骨蹻【其虐切举足高皃诗云小子蹻蹻】脚不掉【徒吊切惊掉也】侧身上视溪谷盲【黒闇也】杖撞玊版声彭【撞玉钟声】神官见我开顔笑前对一人壮非少石坛坡陀可坐卧【坡陀不平貌方云与送惠师诗坡陀字同语见楚词招魂然唐人多通用坡陀字又郭璞子虚赋注音婆驼故蜀本作婆陀】我手承颏【户来切颐也】肘拄座隆楼杰阁磊嵬髙天风飘飘吹我过壮非少者哦七言六字常语一字难【樊曰鲁直云只前句中哦字便是所难此乃为诗之法也】我以指撮白玊丹行且咀噍行诘盘【噍或作嚼方云字见大人赋与嚼音义通孙曰行且咀嚼谓咀嚼五丹行诘盘谓诘盘诗句诘盘反覆也】口前截断第二句【孙曰谓仙人以巳诘盘之故遂不复吟第二句也】绰虐顾我顔不欢乃知仙人未贤圣防短慿愚邀我敬我能屈曲自世间【诸本能多作宁方从阁杭蜀本　今按此言我若能屈曲从之则自居世间狥流俗矣安能从女居山间而又不免于屈曲乎犹栁下惠所云枉道而事人何必去父母之邦云尔方本为是】安能从女巢神山【山或作仙非是樊曰苏内翰尝曰李太白诗云遗我鸟迹书读之了不闻太白尚气乃自招不识字不如退之倔强云我宁屈曲自世间安能从女巢神山又云退之性气虽出世间人亦不能容也】
　　南内朝贺归呈同官
　　【洪曰唐长安有三内皇城在西北隅谓之西内东内曰大明宫在西内之东南内曰兴庆宫在东内之南此诗朝贺南内也奉酧卢给事诗大明宫中给事归即东内也】
　　薄云蔽秋曦【蔽或作户】清雨不成泥罢贺南内衙归凉晓凄凄【内衙或作衙内非是晓或作晚】緑槐十二街【洪曰中朝事迹云天街两畔槐树俗号为槐街白乐天游园诗云下视十二街緑槐间红尘即此也】涣散驰轮蹄余惟戅【陟降切愚也】书生孤身无所赍三黜竟不去致官九列齐岂惟一身荣佩玉冠簪犀滉荡天门髙着籍朝厥妻文才不如人行又无町【徒顶切田畔也】畦问之朝廷事略不知东西况于经籍深岂究端与倪君恩太山重不见酬稗【蒲卖切】稊【田黎切】所职事无多又不自提撕【自或作相】明庭集孔鸾曷取于鳬鹥树以松与栢不宜间蒿藜【间或作问非是】婉娈自媚好几时不见挤贪食以忘躯尠【音鲜少也】不调盐醯法吏多少年磨淬【七内切】出角圭将举汝愆尤以为已阶梯收身归闗东期不到死迷
　　朝归
　　峨峨进贤冠耿耿水苍佩【孙曰水苍玉名礼记大夫佩水苍玊而纯组绶】服章岂不好不与德相对顾影聴其声頳顔汗渐【平声】背进乏犬鸡效又不勇自退坐食取其肥无堪等聋瞆长风吹天墟秋日万里晒抵暮但昏眠不成歌慷慨【愁叹也魏武帝短歌行曰慨当以慷忧思难忘】
　　杂诗四首
　　【樊本作四本方曰以义考之鹊鸣声楂楂以下当为此篇韩曰公时为右庶子而皇甫鏄程异之徒用事元和十一年也故此诗及东方朔杂事遣疟皆指事托物而作】
　　朝蝇不须驱暮蚊不可拍蝇蚊满八区可尽与相格得时能几时与汝恣啖咋【音责】凉风九月到扫不见踪迹鹊鸣声楂楂【音查声也】乌噪声擭擭【乌虢切】争鬬庭宇间持身博弹射【食亦切间或作闻非是持或作将云】黄鹄能忍饥两翅久不擘【能忍方作忍长非是】苍苍云海路嵗晚将无获【嵗晚或作晚嵗】
　　截橑【音老椽也楚词桂楝兮兰橑】为欂栌【上音博下音卢韩曰长门赋施瑰木之欂栌兮委参差以栋梁注拱斗之属】斵楹以为椽束蒿以代之【或作茨】小大不相权虽无风雨灾得不覆且颠解辔弃骐骥蹇驴鞭使前昆仑髙万里嵗尽道苦邅【张连切迥逺也】停车卧轮下絶意于神仙
　　雀鸣朝营食鸠鸣暮觅羣【觅或作求】独有知时鹤虽鸣不縁身喑【音瘖】蝉终不鸣有抱不列陈【喑或作瘖方云本草陶隠居曰哑蝉不能鸣者雌蝉也】蛙黾鸣无谓閤閤【蛙黾声】祗乱人
　　读东方朔杂事
　　【樊曰汉武帝内传帝好长生七夕西王母降其宫有顷索桃七枚以四枚与帝自食三枚曰此桃三千年一实时东方朔从殿东厢朱乌牖中窥母母谓帝曰此窥牖皃尝三来偷吾此桃昔为太山上仙宫令到方丈擅弄雷电激波扬风风雨失时隂阳错迕致令蛟鲸陆行海水暴竭黄鸟宿渊于是九潦丈人乃言于太上遂谪人间其后朔一旦乘云龙飞去不知所在洪曰退之不喜神仙此诗讥弄权挟恩者耳】
　　严严王母宫下维万仙家【方云古岩严通诗维石岩岩陆云本一作严是也此云下维万仙家似当以岩岩为义】噫欠为飘风【噫乌界切欠或作吹方云聚气为噫张口为欠说文欠张口气悟也宋孟顗以亢声大欠被劾旧本作噫歆噫歆警神声也见郑氏礼注音于其切者非】濯手大雨沱方朔乃竖子骄不加禁诃【加一作自】偷入雷电室輷【轰字众车也】輘【曾登切或作輘方云輘宇见王褒箫赋又晋李颙雷赋皷訇輘之逸韵】掉狂车王母闻以笑卫官助呀呀不知万万人生身埋泥沙簸顿五山踣【音匐】流漂八维蹉【七何切流漂或作飘流维或作纮】曰吾儿可憎柰此狡狯【音防狡狯小皃戯】何方朔闻不喜禠身络蛟蛇瞻桓北斗柄两手自相挼【奴木切两手相切摩】羣仙急乃言百犯庸不科【谓科其罪也】向观睥睨处【庄子虽羿逢防不能睥睨注犹斜视也孙曰即谓瞻桓北斗也】事在不可赦欲不布露言外口实諠哗【或作欲不布露之言外口实哗言或作宫】王母不得已顔嚬口赍嗟【赍音咨或作咨嗟或作咨】颔头可其奏送以紫玊珂【苦何切祝曰石次玉韩曰梁简文帝诗桃花紫玉珂】方朔不惩创挟恩更矜夸诋欺刘天子正昼溺殿衙【溺徒帛切朔本传醉入殿中误遗殿上】一旦不辞诀摄身凌苍霞【凌或作入　今按此诗亦必有为而作】
　　谴疟
　　【樊曰后汉礼仪志季冬之月先臈一日大傩谓之逐疫注云汉旧仪颛顼氏有二子生而亡去为疫一居江水是为此诗首云屑屑水帝魂未云湛湛江水清归居安汝妃此也】
　　屑屑水帝魂谢谢无余辉如何不肖子尚奋威乘秋作寒热翁妪【乌遇切説文姆也】所骂讥求食欧【音呕】泄间不知臭秽非【欧或作呕泄或作泄方云严助传夏时欧泄霍乱之病相属字正作欧泄】医师加百毒熏灌无停机灸【音疚】师施艾炷酷若猎火围诅师毒口牙舌作霹雳飞符师弄刀笔丹墨交横挥咨汝之胄出门戸何巍巍祖轩而父顼未沬于前徽【孙曰谓前人之美沬或作昧或作法方云沬巳也离骚经芬至今犹未沬又选□孝标书音徽未沬】不脩其操行贱薄似汝稀岂不忝厥祖腼然不知归【腼他典切靣惭】湛湛江水清归居安汝妃清波为裳衣白石为门畿呼吸明月光手掉芙蓉旂降集随九歌【孙曰屈原所作以迎送神】饮芳而食菲赠汝以好辞出汝去莫违
　　示儿
　　始我来京师止擕一束书辛勤三十年以有此屋庐此屋岂为华于我自有余【为方作无非是】中堂髙且新四时登牢蔬【登方作祭云中堂以供时祀而前荣以馔賔亲也今按公作袁氏先庙碑有亲登边铏之语与登牢蔬语意正同不必须作祭字乃为时祀也】前荣【补注沈氏笔谈云退之示儿诗云屋翼谓之荣东西则有之未知前荣安在艺苑雌黄以为不然记云洗当东荣又升自东荣降自西北荣上林赋偓佺之徒暴于南荣则所谓荣者东西南北皆有之矣故李华含元殿赋又有风雨交四荣之説荣为屋担即屋四垂也又谓之楣又谓之梠屋捛两头起者为荣孙曰前荣者扬雄甘泉赋云列宿施于上荣是也】馔賔亲冠婚之所于【所或作依于或作依皆非是】庭内无所有髙树八九株有藤娄络之【娄或作缕方娄音缕庄子有巻娄者注巻娄者犹拘挛也】春华夏隂敷东堂坐见山云风相吹嘘松果连南亭外有芋区西偏屋不多槐榆翳空虚山鸟旦夕鸣有类涧谷居【涧或作磵方云当作郭璞江赋幽□阻李善曰与涧同】主妇治北堂膳服适戚疎恩封髙平君子孙从朝裾【或作车】开门问谁来无非卿大夫【无非方作非无非是】不知官髙卑玊带悬金鱼问客之所为峩冠讲唐虞【峩或作巍】酒食罢无为棊槊【音朔与稍同洪曰唐人诗云星宿天围棋冡子地握槊棊奕也槊愽也齐国朱世隆与元世携握槊忽闻笑声一局尽倒】以相娱凡此座中人十九持钧枢又问谁与频莫与张樊如【莫与或作莫若曾本作莫先】来过亦无事考评道精麤蹮蹮【音先跹跹徒行貌选防□跹】媚【好也】学子墙屏日有徒以能问不能其蔽岂可祛【丘鱼切禳却也】嗟我不脩饰事与庸人俱【嗟我或作我如　今按作我如即与下文安能如此及卒章无迷厥初者相应但作嗟我则语势差徤而义亦自通葢我不脩饰者非谦词乃谓向使我不修饰则不能致此爵位居室交游之盛耳然则我如者乃嗟我之注脚故今虽只从方本而我如二字亦读者所当知也】安能坐如此比肩于朝儒诗以示儿曹其无迷厥初【按此篇所夸乃感二鸟符读书之成效极致而上宰相书所谓行道忧世者则已不伏言矣其本心何如哉】
　　庭楸
　　庭楸止五株【楸或作树方云以题语考之当作楸】共生十步间各有藤绕之上各相钩连下叶各垂地树颠各云连朝日出其东我常坐西偏【或作边】夕日在其西我常坐东边【或作偏】当昼日在上我在中央间【或作焉方云此诗二连字三间字诸本刋钩聮作钩纒中央间作中间焉以求避重韵误矣】仰视何青青上不见纎穿朝暮无日时我且八九旋濯濯晨露香明珠何联联夜月来照之蒨蒨【音倩草盛貌】自生烟我已自顽钝【或作滞方作惰】重遭五楸牵客来尚不见肯到权门前权门众所趋有客动百千九牛亡一毛未在多少闲徃既无可顾不徃自可怜【顾方作领或作得皆非是】
　　翫月喜张十八员外以王六秘书至
　　【王六王建也以或作与方云以与义通已见前　今按以字或取能左右之之义】
　　前夕虽十五月长未满规君来晤我时【来一作未】风露渺无涯浮云散白石天宇开青池孤质不自惮中天为君施翫翫夜遂久亭亭曙将披况当今夕圎又以嘉客随【嘉一作佳】惜无酒食乐但用歌嘲为
　　和李相公摄事南郊览物兴懐呈一二知旧
　　灿灿辰角曙【市据切辰房星角东方宿名楚辞云角宿未没曜灵安藏】亭亭寒露朝川原共澄映云日还浮飘上宰严祀事清途振华镳【悲骄切马衔】圆丘峻且坦前对南山标村树黄复緑中田稼何饶顾瞻想巗谷兴叹倦尘嚣【音枵左传曰湫隘嚣尘不可以居倦或作巻】惟彼颠瞑者【方云瞑从目古眠字徐错曰今俗别作眠非也庄子曰颠防于富贵之地司马彪曰防音眠】去公岂不辽【去方作云非是】为仁朝自治用静兵以销勿惮吐捉勤【捉或作握方云字本史记今人用吐握本韩诗外传也】可歌风雨调圣贤相连少功德今宣昭
　　和裴仆射相公假山十一韵
　　【裴谓裴度也假方作为】
　　公乎真爱山防山旦连夕犹嫌山在眼不得着脚厯枉语山中人匄我涧侧石【枉或作徃匄或作与】有来应公须归必载金帛当轩乍骈罗随势忽开坼有洞若神剜【乌官切説文削也】有岩类天划终朝岩洞间歌鼓燕賔戚孰谓衡霍期近在王侯宅【期或作奇方云选谢灵运诗逰当罗浮行息必庐霍期】傅氏筑已卑磻【音盘谿石】溪钓何激逍遥功德下不与事相摭乐我盛明朝【或作时】于焉傲今昔
　　与张十八同效阮步兵一日复一夕
　　【夕或作日方云阮嗣宗咏懐诗近百篇其一六韵一首云一日复一夕一朝复一朝顔色改平常精神自损消其一七韵一首云一日复一朝一昏复一晨容色改平常精防自飘渝公诗效其体而又绎之曰一日复一日一朝复一朝然其题实自效一日复一夕始也后人以作诗语与题不相应并易作一日字实非也】
　　一日复一日一朝复一朝祗见有不如不见有所超食作前日味事作前日调不知久不死悯悯尚谁要【于霄切】富贵自絷拘贫贱亦煎焦俯仰未得所一世巳解镳譬如笼中鹤六翮无所揺譬如兎得蹄【或作迹】何用东西跳还防古人书复举前人瓢【前人或作前日】未知所究竟且作新诗謡
　　送诸葛觉徃随州读书【李繁时为随州刺史】
　　邺侯家多书揷架三万轴一一悬牙籖【音佥韩曰唐经籍志甲乙丙丁四部书各为一库经书红牙籖史书緑牙籖子书碧牙籖集书白牙籖以别之】新若手未触为人强记览过眼不再读伟哉羣圣文磊落载其腹行年余五十出守数已六京邑有旧庐不容久食宿防閤多官贠无地寄一足我虽官在朝气势日局缩屡为丞相言虽恳不见録送行过浐水东望不转目今子从之防学问得所欲入海观龙鱼矫翮遂黄鹄勉为新诗章月寄三四幅
　　南溪始泛三首
　　榜【音谤刺也】舟南山下【或作溪上】上上不得返幽事随去多【或作幽寻事随去】孰能量近逺隂沉过连树藏昻抵横坂石麤肆磨砺波恶厌牵挽或倚偏岸渔竟就平洲饭防防暮雨飘梢梢新月偃【梢梢或作稍稍方云广雅区区稍稍小也】余年懔无几【懔或作谅详下对怆字明是懔字矣】休日怆已晚自是病使然非由取髙蹇【或作謇云】南溪亦清驶【疎吏切马日行千里驶疾也或作駃洪曰作駃误姑两存之云】而无檝与舟山农惊见之随我观不休不惟儿童辈或有杖白头馈我笼中【笼方作篱】劝我此淹留我云以病归此巳颇自由幸有用余俸置居在西畴囷仓米谷满未有旦夕忧上去无得得下来亦悠悠但恐烦里闾时有缓急投愿为同社人鸡豚燕春秋
　　足弱不能步自宜收朝迹【音迹祝曰诗念彼不迹注不循道也】羸形可舆致佳观安可掷【舆或作与可方作事非是】即此南坂下久闻有水石拕舟入其间【柁方作拖　今按汉书拕舟而入水注云曳也音它】溪流正清激随波吾未能峻瀬乍可刺【七迹切峻瀬方作瀬峻云】鹭起若导吾前飞数十尺亭亭栁带沙团团松冠璧【栁带松冠或作带栁冠松方从閤本作带栁松冠云此吉日良辰体也　今按亭亭带栁沙无义且此两句用对偶亦何害方信閤本故曲为之説如此或本亦无义皆非是】归时还尽夜谁谓非事役


　　别本韩文考异巻七
　　钦定四库全书
　　别本韩文考异巻八
　　宋　王伯大　重编
　　联句【方云诸聨句多元和初作】
　　城南联句
　　【聨句古无此法自退之始樊曰刘贡父云退之与孟东野聨句宏壮辨博似若出一手王深父云退之容有润色吕氏童训徐师川问山谷曰人言东野聨句大非平日所作恐是退之有所润色山谷云退之安能润色东野若东野润色退之却有此理方云蜀木作一百五十韵今本因之然此诗实多三韵不可以为据】
　　竹影金琐碎【郊琐或作锁非是沈存中云乃日光非竹影洪曰日光在其中若曰日光金锁碎则不可也】泉音玉淙琤【音一作声淙藏宗士江二切琤楚耕切陆士衡诗曰山溜何泠泠飞泉潄鸣玉樊曰荆公诗云风泉隔屋撞哀玉竹月縁阶贴碎金语本此】瑠璃翦木叶【愈】翡翠开园英流滑随仄歩郊搜寻得深行遥岑出寸碧【愈】逺目増双明干穟【音遂禾秀干滞徳也】纷挂地【郊纷或作丝或作红】化虫枯挶茎【挶居玉切韩曰挶持也孙曰化虫虫之变化者如蝉蚁之类枯挶茎者言化虫巳枯尚挶持于草木之茎也】木腐或垂耳【愈】草珠竞骈【蒲眠切并也】睛浮虚有新斸【郊】摧扤饶孤撑【方云扤动也字不当从木古乐府不见山颠倒摧扤下为薪】囚飞黏网动【愈】盗啅接弹惊【啅音卓鸟食也杜诗啾啾黄雀啅接弹言弹丸相接故惊也方云囚飞盗啅潮本作虫飞雀啅此诗一体六语皆赋物而不言其名旧本并同上】脱实自开坼【郊】牵柔谁绕萦礼防拱而立【愈陆机云河东有大防能人立交前两脚于颈上跳舞善鸣】骇牛躅【直六反踯躅也】且鸣【骇方作騃音俟説文马行仡仡也诗儦儦俟俟韩诗作駓駓騃騃故西京赋云羣兽駓騃此当从俟音则于躅且鸣义为合也　今按方説騃躅二字于牛义无取疑当从蜀本作骇而躅当作触乃于牛有意又与上字相偶然无所据姑附于此】蔬甲喜临社【郊时乃八月】田毛【田所生者谓之毛宅不毛是也】乐寛征露萤不自暖【愈】冻蝶尚思轻【孙曰尚欲飞也】宿羽有先晓【郊孙曰宿鸟有未晓而飞也】食鳞时半横【孙曰鱼之食者半横水中】菱翻紫角利【愈翻作繁】荷折碧圆倾楚腻【食也】鳣【知连切口在颔下江东曰黄鱼】鲔乱【郊】獠羞螺蠏并【獠张绞切又卢作切祝曰西南夷别名孙曰羞亦食也言水有鳣鲔螺蠏若獠羞然】桑蠖【乌郭切桑虫也】见虚指【愈言空有迹耳】穴貍闻鬬狞逗翳【上音豆下于计切逗上也翳阴也孙曰言鸟止于林隂其翅相触也】翅相筑【郊】摆幽尾交榜【薄庚切孙曰击也如蛇之类摆幽出僻其尾相击也】蔓涎【孙曰谓蜗牛涎于蔓上】角出缩【愈】树啄【啄木鸟】头敲铿脩箭【竹也】褭金饵【郊】羣鲜沸池岸殻坼兆【愈孙曰言岸有虫壳拆开如立兆象】野麰渐丰萌窰烟羃防岛【郊窰音由白烟羃覆也周礼羃人窰或作瑶】沙篆印回平【孙曰言回曲之平处洪曰华山有青柯平钟药平因地之平处以为名也】防肌遭蚝【七吏切毛虫有毒】刺【愈刺七亦切防或作瘁方云见鬬鸡篇】啾耳闻鸡生竒虑恣回转【郊】遐睎纵逢迎巅【音颠山顶】林戢【敛也】逺睫【愈】缥【敷沼切祝曰青黄色孙曰夷乐也言望巅林观缥气戢目以夷情】气夷空情归迹归不得【郊】舍心舍还争灵麻撮狗虱【愈孙曰胡麻也状如狗虱】村稚啼禽猩【孙曰言小儿之啼如猩猩尔雅猩猩小而好啼】红皱【孙曰菓实皱而红者脱者曰干枣】晒檐瓦【郊檐或作檐】黄团系门衡【洪曰蒌也一曰天衡门上木】得隽【徂兖切言豪俊左氏得隽曰克】蝇虎【韩曰崔豹古今注蝇豹即蝇虎】徤【愈】相残雀豹【孙曰雀之鸷者以其勇徤故曰雀豹】趟【音枨洪曰跳跃貌玉篇防趟跟党也】束枯樵指秃【郊】刈熟担肩赪澁旋【随恋切】皮巻脔【愈巻求晚切脔力转切不舒放也】苦开腹彭亨【孙伯野谓此二语与上二语意属一曰澁旋乃旋果实之澁者苦开乃破瓠之苦者也方言谓环而镌之为旋巻脔见庄子彭亨方作膨脝又云古字只作彭亨毛诗传炰烋犹彭亨是也】机舂【韩曰果碓也】潺湲力【郊】吹簸飘飖精赛馔【祭食】木盘簇【愈】靸妖藤索絣【靸恐合切絣北萌切孙曰靸小儿履絣以藤索为之樊曰此句与其下防防机婺疑为今之靸千韩曰巳上泛言城南景物之盛靸妖或作妖靸絣或作帡或作耕方作并云今并字不入庚韵故学者疑之　今按靸广韵云苏合切小儿履也今犹以为鞋面防履之名但用之于此句似无意义疑当作扱楚治切收也取也获也妖谓狐狸之属能为妖媚者也絣当从系狱中以绳索急缚罪人之名也言捕取妖狐而以藤索缚之也】荒学五六巻【郊】古藏四三茔【音营墓域四三或作三四】里儒拳足拜【愈】土怪【家语季桓子穿井得土缶问孔子孔子曰土之怪者羵羊缶也】闪眸【瞬目】侦【候也】蹄遁补复破【郊】丝窠扫还成暮堂蝙蝠沸【愈】破灶伊威盈【伊威或作蛜蝛方云诗释又曰或旁加虫后人増也】追此讯前主【郊】荅云皆冢卿【上卿也】败壁剥寒月【愈孙曰月自败壁而入如剥破之状】折篁啸遗笙【孙曰风吹声】袿熏霏霏在【郊】綦迹微微呈【袿或作桂綦或作棊皆非是方云袿音圭妇人上服也古乐府衣上香犹在握里书未灭班偼妤赋俯视兮丹墀思君兮履綦綦履下饰也在或作炷呈或作星皆非是】劒石犹竦槛【愈】兽材尚挐楹寳唾拾未尽【郊】玉啼堕犹鎗【楚耕切唾或作碣啼方作题云蜀都赋玉题相辉题椽上饰也故曰堕犹鎗鎗堕声本或作琤或云柱踬也与玉题意相类洪曰此以咳唾喻珠玑以啼泣喻玉筯也唾又作硾啼又作揥　今按上下文意皆妇女事洪説为是若作题即上句当作碣然非文意乂踬乃柱础亦非可拾之物也】牕绡【孙曰言牕纱中尚疑閟藏佳人也】疑閟艳【愈】防烛巳销檠緑髪【韩曰细草孙曰緑苔也】抽珉甃【郊孙曰珉石之次玉者甃并甃眠甃美言之也言緑苔生于珉甃之上】青肤【孙曰青皮也韩曰苔藓】耸瑶桢【音贞説文木也瑶桢美榦】白蛾飞舞地【愈】幽蠧落书棚【薄萌切博雅云閤也説文栈也蠧书虫棚书架蠧一名蝉韩曰巳上言郊墟宅野之古废】惟惜集嘉咏【郊】吐芳类鸣嘤窥竒摘海异【愈】恣韵激天鲸【天上鲲鲸激腾跃也】肠胃绕万象【郊】精神驱五兵蜀雄李杜拔【愈李杜下对雷电未详其説】岳力雷车轰大句斡造【郊或作元】髙言轧霄峥【孙曰山之切云者谓霄峥轧轹也】芒端转寒燠【愈】神助溢杯觥巨细各乘运【愈】湍涠【湍急流涠浊不流韩曰巳上言昔人吟咏之工涠或作湋】亦腾声凌花咀粉蘂【郊】削缕穿珠樱绮语洗晴雪【愈】娇辞哢雏鸎酣欢杂弁珥【郊珥音饵耳饰欢方作劝杂或作新方从閤本云昔涥于髠所谓前有堕珥后有遗簮　今按方意劝为劝酒之意然此皆形容诗语之工不当作劝而作欢字则对价字为尤切】繁价流金琼蓞写江调【郊江或作红方云选刘体诗悲发江南调谢灵运诗采菱调易急江南歌不缓李善皆引古江南词江南可采莲以舞之东野本集亦喜用江调字】萎蕤缀蓝瑛【音英玉光方云萎蕤青花圆实亦名玉竹蓝瑛蓝田之玉也】庖霜绘鲫【愈】浙玉炊香粳【音更方云浙字从折之舌切魏文帝朝王朗曰不能效君昔在防稽所杭米古浙作折其从折者星厯切孟子所谓接浙而行是也本多作浙】朝馔巳百态【郊】春醪又千名哀匏蹙驶景【愈蹙驶或作缺蹙或作蹙缺】洌【清也】唱凝余晶【日光疑犹遏也】解魄不自主【郊】痹【卑利切】肌坐空瞠【或作膛今按庄子瞠若乎其后膛丑庚切直见也言坐乆而无所见也】扳援【上音攀下音袁挽引也】贱蹊絶【愈孙曰谓贱者不可扳援而至也】曜仙选更藂巧竞采笑【郊藂或作丛方云唐人多书丛作藂楚词及旧本韩栁集皆然今本尚见一二姑存之】骈鲜互探婴桑变【言桑树变化却生芜蔓】忽芜蔓【愈】樟【音章】裁【斵也】浪登丁【登丁斵木之声】霞鬬【谓云霞相合也】讵能极【郊】风期谁复赓【谁复或作复谁】臯【神臯】区扶帝壤【愈】瓌蕴郁天京祥色被文彦【郊】良才插杉柽【河栁】隠伏饶气象【愈】兴潜示堆坑擘华【西京赋注华山首阳本一山河神巨灵以手擘开其上以足蹈离其下中分为两河因通流神物巨灵也】露神物【郊】拥终储地祯【终终南山储蓄也】訏谟壮缔【结也】始【愈】辅弼登阶清【泰阶】坌秀恣填塞【郊】呀灵畜渟【达丁切水止也】澄益大聨汉魏【愈聨或作连】肇初迈周嬴积照防徳镜【郊】传经俪【音丽偶也】金籝【音盈笭也韦贤曰遗子黄金满籝不如教子一经】食【音寺】家行鼎鼐【愈】宠族饫弓旌奕制尽从赐【郊尽或作书此句未详】殊私得逾程【过法度也】飞桥上架汉【愈汉天河】缭岸俯规瀛【海也规或作窥方规度也东方朔传规以为苑】潇碧逺输委【郊】湖嵌【口衔切】费携擎【湖本作胡方云潇碧竹也胡嵌石也】萄苜【上音陶下音目张骞使外国得蒲萄苜蓿】从大漠【愈苜或作首漠或作汉非是】枫槠【音诸选云沙棠栎槠华枫枰栌槠或作储】至南荆嘉植鲜危朽【郊】膏理易滋荣【理或作方云此以嘉植言也周礼其植物宜膏物郑注云谓杨栁之属理致白如膏】悬长巧纽翠【愈纽或作细纽结也】象曲善攅珩【攅聚珩玉也善或作葢】鱼口星浮没【郊】马毛锦斑骍五方乱风土【愈】百种分鉏耕葩蘖相妬出【郊蘖方作孽非是】菲茸共舒情类招臻倜诡【愈倜他歴切类物臻极也相如封禅书云竒物谲诡倜傥穷变】翼萃伏衿缨【翼禽属】危望跨飞动【郊】防升蹑登闳【方云字见杨雄校猎赋蜀本登作□竹育切□宏屋向也】春游轹靃靡【愈靃音随孙曰草木敷华皃轹践也祝曰草木弱皃楚词萍草靃靡】彩伴防嫈嫇【上音萦下音萌祝曰广韵嫈嫇新妇貌】遗灿飘的皪【郊选珠翠的皪白状】淑顔洞精诚娇应如在寤【愈】頽意若含酲鹓毳【孙曰鸳鸯之羽以饰其衣带诗毳衣如菼】翔衣带【郊】鹅肪截佩璜【肪音方脂也孙曰玉书云白如截脂黑如纯漆赤如鸡冠黄如蒸栗璜半壁也】文升相照灼【愈】武胜屠搀【音谗】抢【楚庚切祝曰彗星为搀抢注言谓之孛言其形孛孛似扫彗孙曰搀抢以喻防乱】割锦不酬价【郊】构云【结屋于髙处】有髙营通波牣鳞介【愈牣方作仞云相如赋充仞其中古字作仞作牣非也今按诗及孟子皆作牣方説非是】防畹【防寛也】富萧蘅【音行杜蘅香草大者曰杜若】买养驯孔翠【郊】逺苞树蕉栟【音并栟榈选栟榈枸榔】鸿头排刺芡【愈芡音俭补注方言曰南楚谓之鸡头北燕谓之防青徐淮泗之间谓之芡又云鸡头或谓之鴈头】鹄□【□卵也】攅【聚也韩曰巳上言土地人物富华之盛】瓌橙【香橙也诸本□作□方云□卵也纳凉联句盘有馈禽□今本亦误】鹜广杂良牧【郊】防休赖先盟罢旄奉瓌卫【愈】守封践忠贞战服脱明介【郊】朝冠飘彩纮爵勲逮僮【愈】簮笏自懐【捐也】绷【北萌切小儿绷也以缯帛为之亦谓之襁】乳下秀嶷嶷【郊】椒蕃【言子孙多如椒蕃】泣喤喤【音横小儿啼声诗其泣喤喤】貌鉴【其貌有光可以鉴也】清溢匣【愈】眸光寒发硎馆儒养经史【郊】缀戚觞孙甥考钟馈肴核【愈】戞鼓侑牢牲飞膳自北下【郊】函珍极东烹如煮大卵【愈】比线茹芳菁海岳错口腹【郊】赵燕锡媌娙【媌音茅娙五茎切美妇人也选燕赵多佳人媌或作媖】一笑释仇恨【愈】百金交弟兄货至貊戎市【郊】呼传鸜鹆令【令鹦鹆传呼也鹦或作鹦方云戎貊鹦鹉鹦鹆四物也或本非是】顺居无瞰【愈瞰音阚视也杨雄曰髙明之家瞰其室】抑横免官评【官谤也韩曰已上言门地簮缨之家】杀候肆凌翦【郊】笼原市罝紭【音网纲】羽空【鸟被箭羽毛满空】颠雉鷃【愈】血路迸狐麖【音京兽名一角牛尾其状似麋】折足去踸踔【郊踸勅甚切踔直角切孙曰行不正貌庄子夔谓蚿曰吾以一足踸踔而行注踸踔自跳踯也】蹙鬐怒防【音彭】鬤【乃庚切防鬤言鱼中钩其怒如此鬤张儿】跃犬疾翥【飞举貌】鸟【愈】呀鹰甚饥防【音盲】筭蹄【上林赋射麋角麟顔师古云持引其脚计其所获也所谓筭蹄如此】记功赏【郊】裂脑擒摚掁【上音膛下音枨摚距也掁也诸本脑作擒作相摚作荡又作汤方从蜀本云脑字之误或作掁也荡掁汤之义监本作摚掁摚距也义亦通而擒作相则非　今按别本作脇疑传冩之误荡当作摚】猛毙【孙曰谓猛兽毙】牛马乐【愈】妖残【孙曰谓妖鸟残灭】枭惸【或作鸽方云音格今鸺鹠也　今按音柯额切尔雅鵋今鸺鹠也其音各者鸟□水鸟也】窟穷尚嗔视【郊】箭出方惊抨【普耕切弹也】连箱载已实【愈】碍辙弃仍嬴喘觑锋刃防【郊】困冲株枿盲扫净豁矌矌【愈】骋遥畧苹苹【音平韩曰草聚生也选驰苹苹】馋【鉏咸切饕也】□【楚牙切】饱活脔【郊】恶嚼【音博噍貌】腥鲭【音征广韵煮鱼煎食曰五鲭韩曰已上言射猎之盛】嵗律及郊至【愈】古音命韶韺【音英帝喾乐曰六英】旗斾流日月【郊孙曰画日月于旗上流行也】帐庐【以帷为庐】扶栋甍【莫耕切屋栋】磊落【大皃】奠鸿璧【愈大璧周礼以苍璧礼天是也】参差席香藑【音琼尔雅葍藑茅楚词索藑茅以莛莼注灵草也孙曰香茅也席铺也】只祉兆姓【郊】黑秬饛【音防丰盛食满貌】丰盛庆流蠲瘥疠【愈】威畅捐防輣【上尺容切下音彭韩曰后汉防輣撞城注防撞车也輣楼车也】灵燔【燔柴也】望髙冏【郊□尸鼎切虚空也】龙驾闻敲防【音横车相击声或作防説已见上】是惟礼之盛【愈】永用表其宏徳孕厚生植【郊】恩熙完刖剠【与黥同已上言行郊祀之礼】宅土尽华族【愈】运田闲强甿防庾森岭桧【郊】啄场祥防【音明孙曰防鸟名杨子鹪防遴集食其洁矣祝曰鹪防似凤南方神鸟楚辞鹪防开路兮注智鸟也方云鹪防凤也诸本多讹作鹏非】畦肥翦韭薤【愈】陶固收盆甖利养积余健【郊】孝思事严枋【补彭切祭求神】掘云破嵽嵲【愈云或作灵】采月漉坳寺砌【砌石也】上明镜【郊石明如镜】僧盂敲晓钲【音征铙也似铃而无舌】泥象对骋怪【愈】铁钟孤舂锽【音横钟声舂撞也后汉锽锽鎗鎗注钟鼓声】瘿颈閙鸠鸽【郊】蛇【于丸切】垣乱蛷【音求多足虫垣或作方云求蜿蜒于墙屋之间作非】蝾【音荣蝪】葚【桑葚】黑老蚕蠋【愈蠋音烛桑虫也】麦黄韵鹂鹒【上音离下音庚鹂鹒二鸟名鹂黄鹂庚仓庚韩曰巳上言民居寺宇之美】韶曙【韶妍也曙晓也曙或作署】遟胜赏【郊】贤朋戒先庚【朋方作明】驰门填偪【与逼侧同】仄【愈】竞墅辗【语箭切】砯砰【上披冰切下普耕切选砯岩皷作砰声如雷列子砰然若闻雷霆之声】碎缬红满杏【郊碎缬或作醉结方从閤本云曾本亦作碎唐小説裴晋公午桥有文杏百株立碎锦坊少陵诗内蘂繁于缬杜牧之诗花防团宫缬或云当作醉缬李长吉诗醉缬抛红网】稠凝碧浮【徐盈切饴也】防【子六切蹋也】绳觐娥婺【愈上或作蹴觐或作观娥婺美女也】鬬草撷【胡结切监本拮将取也潮本作撷拮或作祮】玑珵【音呈楚辞岂珵美之能当注美玉也】粉汗泽广额【郊】金星【寳黡也】堕连璎【璎珞妇人顶饰】鼻偷困淑郁【愈郁香气】眼剽强盯【上音掁下音萌玉篇视貌】是节【是时也】饱顔色【郊】兹疆称都城书饶【书富也】罄鱼茧【愈国史补云纸之好者有鱼子纸晋王羲之用蚕茧纸】纪盛播琴筝【孙曰谓播之乐府韩曰巳上言里人游观之乐】奚必事逺觌【郊】无端逐羇伧【助庚切祝曰晋史吴人谓中州人曰伧羇伧谓谪阳山江陵时也】将身亲魍魅【愈】浮迹侣鸥防【音精□防】腥味空奠屈【郊】天年徒羡彭【天或作天】惊魂见蛇蚓【愈】触嗅值虾蟛【上音遐下音彭似蠏而小曰彭蜞】幸得履中气【郊中和之气】沗从拂天枨【孙曰天门也枨门两旁木言自迁谪得归朝廷也礼记上介拂枨】归私暂休暇【愈】驱明出庠【明或作昵方云樊本作驱抳抳止轮木也时景元校作驱朋　今按驱驰遟明而出太学也葢作此时公方为博士】鲜意【鲜新也】竦轻畅【郊】连辉【犹言连璧也】照琼莹陶暄逐风乙【愈乙鸟辖切説文鸟也齐鲁之间谓之乙】跃视舞晴蜻【音精蜻蜓也风乙或作乙乙晴蜻或作蜻蜻皆非是】足胜【竒也言胜游处】自多诣【郊】心贪敌无勍【渠京切强敌也】始知乐名教【愈】何用苦拘儜【尼耕切固也晋史不简蚩儜拘儜拘束也又困弱貌】毕景【尽日也】任诗趣【郊】焉能守防防【愈防防与论语硁硁义同小谨之貌方云字书无防字按塩铁论器多坚防又皇甫谥释劝篇龙潜九渊防然执髙何令升晋书音义防口萌切不知字书何以逸之也】
　　防合聨句
　　【樊曰公召为国子博士与张籍张彻孟郊防京师而有此诗故郊有京游歩方振谪梦意犹恟等语彻有马辞虎豹怒舟出蛟鼍恐之句皆叙公南还意而公则云念难须勤追悔易勿轻踵其义一也韩曰黄鲁直尝云退之防合聨句四君子皆佳士意气相入杂之成文世之文章之士少聨句葢笔力不能相追或成四公子棊耳】
　　离别言无期防合意弥重【籍】病添儿女恋老丧丈夫勇【愈】劒心【猛气也】知未死【或作谢】诗思犹孤耸【郊】愁去剧箭飞讙来若泉涌【彻】析言【析开析也贯事也】多新贯【析或作折】摅抱无昔壅【籍】念难须勤追悔易勿轻踵【愈】吟巴山荦嶨【或作嵤方云嶨音学山多大石也】説楚波堆垄【郊】马辞虎豹怒舟出蛟鼍恐【彻】狂鲸时孤轩【起也】幽狖【音柚兽状如猿】杂百种【愈】瘴衣常腥腻蛮器多踈宂【籍踈宂不堪也】剥苔【洪曰湘中斑竹方生斑每防上有青苔钱封之孙曰博物志云洞庭之山帝之二女居之涕下挥竹竹尽斑苕溪渔隠曰斑竹惟青湘间有未尝有苔蕂梧间别有一种斑竹间有苔藓封之】吊班林角饭饵沉冢【愈】忽尔衔逺命归欤舞新宠【郊尔或作示非是欤或作还】窟脱幽妖天居觌清栱【愈栱或作拱】京游歩方振谪梦意犹恟【籍恟许拱切惧也】诗书夸旧知酒食接新奉【愈】嘉言写清越瘉病失肬【与尤同结病也】肿【郊肿大也】夏隂偶髙庇宵魄接虚拥【愈魄方作魂　今按宵魄谓月方本非是】雪【谓琴有阳春白雪之歌】寂寂听茗盌【与椀同】纎纎捧【郊纎捧谓美妇之手】驰辉烛浮萤幽响泄潜蛬【愈蛬音拱尔雅曰蟋蟀蛬今促织也】诗老独何心江疾有余尰【郊尰音肿足肿】我家本瀍谷【瀍水名出河南谷城山】有地介臯巩【皆河南地名史记韩献成臯巩】休迹忆沈防【杨子蜀庄沈防犹言隠沦也】峨冠慙阘【音榻或作阘或作溻】【愈音冗祝曰不肖也劣也司马迁云在阘茸之中楚辞杂班駮与阘茸皆以茸为诸本此四句下无愈字方从唐蜀本增洪云退之家在洛阳尝谪阳山今为博士则唐本为是一作】升朝髙辔逸振物羣听悚【方云别本悚作竦嵇康琴赋竦众听而骇神】徒言濯幽泌【音秘诗泌之洋洋注泉水也】谁与薙【音替又音雉除草也】荒茸【籍茸音冗草生荒或作芒方云此汉叙传所谓夷险芟荒是也芒字非】朝绅郁青緑马饰曜珪珙【音拱璧也孙曰谓衔辔之属珪珙以为饰也】国讐未销铄我志荡卭陇【郊时刘辟乱蜀王师出征故云荡卭陇也二山名】君才诚倜傥时论方汹【许拱切汹或作汹音凶】溶【音勇汹溶水貌】格言多彪蔚悬解无梏拲【上古沃切下音拱周礼上罪枯拲而桎】张生得渊泉寒色拔山冡坚如撞羣金【羣钟也】眇若抽独蛹【愈蛹音勇祝曰蚕化为之孙曰言微而不絶】伊余何所拟跛鼈讵能踊块然堕岳石飘尔罥巢氄【郊罥音畎氄音冗罥网也氄鸟兽细毛也书鸟兽氄毛孙曰此聨甚言其危】龙斾垂天卫云韶凝禁甬【孙曰甬道天子之居】君胡眠安然朝鼓声汹汹【愈胡或作乎非是】
　　鬬鸡聨句
　　【韩曰公与东野聨句词意雄浑极其情态间以人才为喻两皆杰作真欧阳文忠所谓韩孟于文词两雄力相当者也樊曰至若争观云填道助呌波翻海则公诗之豪而一喷一醒然再接再砺乃则东野工处】
　　大鸡昂然来小鸡竦【敬也】而待【愈】峥嵘颠盛气【颠音田孙曰玉藻曰盛气颠实扬休注云颠读为阗扬读为阳盛身中之气使之阗满如阳气之休物也方云颠读为阗见礼记】洗刷凝鲜彩【郊】髙行若矜豪侧睨如伺殆【愈】精光目相射劒防心独在【郊】既取冠为胄复以距为镦【音队孙曰镦鍪柄下蹲礼记进矛防者前其镦是也或作铩汉书钩防长铩今按铩广韵所拜切于四声不协然镦乃刃下之平底者与距不相似亦未详其説也】天时得清寒地利挟爽垲【愈垲音凯髙地】磔毛各噤【巨禁切口闭也】防【或作防或作瘴或作痒方从杭本云防所锦切寒病也义训寒谓之防皮日休诗枕下闻澎湃肌上生防韩渥诗禁防余寒酒半醒】怒瘿争碨【乌罪切碨磊不平也选磔磈磊而相摩】磊俄膺忽尔低植立瞥【疋蔑切】而改【郊】腷膊【上音愎下音粕古诗腷腷膊膊鸡初鸣】战声喧缤翻落羽皠【七罪切白也】中休事未决小挫势益倍【愈】妬肠务生敌【肠方作腹敌或作欺】贼性专相醢裂血失鸣声啄殷【乌阑切赤黒色】甚饥馁【郊】对起何急惊随旋诚巧绐【音怠欺也】毒手饱李阳【樊曰晋石勒与李阳隣居嵗常争麻池相欧击勒既即伪位召阳酣谑引阳臂笑曰孤昔日厌卿老拳卿亦饱孤毒手杜子美义鹘行所谓巨颡折老拳亦此事也】神槌困朱亥【愈史记魏朱亥为侯嬴荐于魏公子公子矫魏主令代晋鄙鄙合符疑之亥袖四十斤铁椎椎杀晋鄙槌或作椎或作锤方云谢本云贞元本毒手作尊拳尊拳刘伶语也邵公济云善本神槌作袖捶于史记本文为合然晋祖纳曰假有神锥必有神槌神槌尊拳岂皆借用字耶　今按毒手是李阳本事中语而神槌字则朱亥事中无之故邵欲改神作袖以从本事然又属对不亲切故方又欲从谢本借刘伶之尊拳以附李阳借祖纳之神槌以附朱亥则两句皆为兼用两事而不偏枯耳然亦未敢遽改也今以其説未明复为详説如此以俟考焉】恻心我以仁碎首尔何罪独胜事有然旁惊汗流浼【郊】知雄欢动顔怯负愁看贿争观云填道助呌波翻海【愈】事爪深难解【事或作争方从唐本云馆本作事李校同樊本作剚皆侧吏切汉蒯通传事刃公之腹中考功记葘蚤不齵则轮虽敝不匡郑读蚤为谓辐入牙中者葘声如胾泰山平原人谓树立物为葘公葢全用此二字也管子倳战十万又春有以剚耜事剚葘倳古音义同閤杭蜀本皆作争其讹久矣】嗔睛时未怠一喷一醒然【樊曰鸡用水喷神气始醒】再接再砺乃【郊或作再砺乃鍜乃砺又或作励皆非是樊曰接犹接战也争观云填道助呌波翻海则公诗之豪一喷一醒然再接再砺乃则东野工处】头垂碎丹砂翼搨拖锦防【搨或作榻方云字当从手选陈琳檄垂头榻翼莫所凭恃五臣注搨敛也士猎切此当一以摧搨为义音他猎切】轩【轩犹轩昂也】豁尚贾【音古齐髙固之晋师桀石投人以徇众曰欲勇者贾予余勇贾买也】余清厉【鸣声也】比归凯【愈】选俊感收毛受恩惭始隗【下五罪切毛遂郭隗也】英心甘鬬死义肉耻庖宰君看鬬鸡篇短韵有可采【郊有或作亦或作言皆非是】
　　纳凉聨句
　　【韩曰此篇叙久谪新召还为学官本末甚详】
　　递啸取遥风微微近秋朔【郊】金柔气尚低火老候愈浊【愈】熙熙炎光流竦竦髙云擢【愈】闪红【孙曰电光也电光之闪有若蚴虬】惊蚴【于紏切又音忧龙类楚词苍龙蚴虬于左右】虬【或作蚪】凝赤【孙曰凝聚也赤气之聚如山岳也】耸山岳目林恐焚烧耳井忆瀺灂【上上咸切下才弱切瀺灂水声前汉瀺灂霄坠】仰惧失交泰非时结冰雹化邓【韩曰列子夸父逐日影于嵎谷之际渴欲得饮赴饮河渭河渭不足将北走饮大泽未至道渴而死弃其杖尸膏肉所浸化为邓林】渴且多奔河诚巳慤暍【音暍祝曰字林暍伤暑也庄子暍者反求乎冷风】道者谁子叩商【叩击也韩曰列子师商弹瑟当春而叩商以召南吕凉风忽至草木成实】者何乐洗矣得滂沱【洗或作洒方云古洗与洒通史记观范雎之见者羣臣莫不洒然变色易容徐广洗先典切洗矣犹洗然也】感然鸣鸑鷟【下土角切孙曰鸑鷟凤属感言得滂沱则瑞应至】嘉愿茍未从【嘉或作佳或作喜方云公后诗有嘉愿还中州佳喜皆字讹也】前心空缅邈清砌千回坐冷瓌再三握烦懐却星星【或作醒醒方云刘梦得诗自羞不是髙阳仙一夜星星骑马回唐人星醒通用】髙意还卓卓【郊】龙沈剧煮鳞【剧方作极】牛喘甚焚角蝉烦鸣转喝【于迈切祝曰声嘶前汉正见秋蝉喝栁诗长杨流喝尽】乌噪饥不啄昼蝇食案繁宵蚋肌血渥单絺厌巳褫长防【音霎扇也孙曰方言扇自闗而东谓之防祝曰选屏轻箑字一作防或作箑】倦还捉幸兹得佳朋于此防华桷青荧文簟施【青或作清】淡澉【音敢韩曰选淡澉手足注淡澉犹洗涤也】甘濯大壁【孙曰华屋中壁也】旷凝净古画【壁上古画】竒駮荦【上北角切下吕角切牛色杂又竒怪貌璧或作璧画或作菁】凄如羾寒门【羾方云杭本作淜蜀本作珝淜今冯字徒渉也史记武纪所谓寒门者谷口也顔曰今治谷去甘泉八十里盛夏凛然此纳凉诗也淜字自当又甘泉赋登桑栾而羾天门羾音贡至也诸校本多用此定栁文扣亦作珝又淮南子北方北极之山曰寒门故离骚连絶垠乎寒门若以珝言则寒门当用此义然前义为优　今按方后説是葢谷口既非絶境未为极寒之地又不言有水则徒渉字亦无理当改作羾】皓若攅玉璞扫寛延鲜飚汲冷渍香穱【音捉稻田种麦又麦饭】篚实摘林珍盘肴馈禽防【防或作殻説巳见上】空堂喜淹留贫馔羞龌龊【愈龌龊菲薄也】殷勤相劝勉左右加砻斵【上音笼孙曰壁也即下言贾勇事加或作皆】贾勇发霜硎争前跃冰槊【孙曰庄子庖丁解牛十九年而刀若新发于硎风俗通云矛长丈八者谓之槊皆以御热】微然草根响先被诗情觉感衰悲旧改工异逞新貌谁言摈朋老【孙曰谓摈弃于朋友而又加之以老也】犹自将心学危檐不敢凭朽机惧倾扑【音雹倒也机一作瓦】青云路难近黄鹤足仍鋜【土角切玉篇云锁足】未能饮渊泉立滞呌芳药【郊药音渥楚辞辛夷楣兮药房木草楚人谓白芷曰药】与子昔睽离嗟余苦屯剥直道败邪径拙谋伤巧诼【音卓韩曰楚词謡诼谓余以善淫注诼犹讃也】炎胡度氛氲热石行荦硞【音确荦硞石声又多石貌】痟饥夏尤甚疟渴秋更数君顔不可觌君手无由搦【女角切持也】今来沐新恩庻见返鸿朴儒庠恣游息圣籍饱商防【音确商畧也左思曰商防万俗】危行无低徊正言免咿喔【上音伊下音渥楚词屈原卜居曰将咿喔嚅唲以事妇人乎注强笑噱也】车马获同驱酒醪欣共欶【音朔説文吮也】惟忧弃菅蒯【上音奸下苦怪切左传曰虽有丝麻无弃菅蒯】敢望侍帷幄此志且何如希君为追【都回切治玉】琢【愈】
　　秋雨联句
　　【樊曰按诗云儒宫烟火湿此公为学官在京师时又云因思征蜀士葢宪宗元和初也】
　　万木声号呼百川气交防【郊】庭翻树离合【离或作杂】牖变景明蔼【愈】潨【聀戒切説文小水入大水】防殊未终飞浮亦云泰【郊】牵懐到空山属【近也】聴迩惊濑【愈】檐垂白练直【练或作龙】渠涨清湘大【郊】甘津泽祥禾伏润肥荒艾【愈禾方作木非是伏或作服】主人吟有欢客子歌无奈【郊】侵阳日沈剥节风搜兑【愈】坱圠【上鸟朗切下音轧贾谊曰大均播物坱圠无垠应劭曰其气坱圠非有限齐也张衡曰地势坱圠注坱圠犹髙下也】游峡喧飕飗【上音搜下音留祝曰髙风也隋卢思道纳凉赋动飕飗于翠帐】卧江汰【郊汰音太涛也】微飘来枕前髙洒自天外【愈】蛬【音拱蟋蟀也】宂何迫迮【或作窄方云义训迫迮急也字见鸨羽诗笺】蝉枝扫鸣哕【郊】援菊茂新芳【援或作园】迳兰销晚馤【愈馤音蔼香也】地镜时昏晓池星竞漂沛【郊】讙呶【尼交切】寻一声灌注咽羣籁【愈】儒宫烟火湿市舍煎熬忲【郊忲音太奢也】卧冷空避门衣寒屡循带【愈循或作脩方云李陵传数数自循其力瓌又自循其髪顔注谓摩顶也梁范静妻诗循带易缓愁难却心之忧矣巨销铄】水怒巳倒流隂繁恐凝害【郊】忧鱼思舟檝【鱼或作虞非是】感禹勤畎浍【愈】懐襄信可畏防决须有赖【郊可畏方作不思非是防决谓禹决江防方作踈葢俗体也】筮命或冯蓍卜晴将问蔡【愈蔡大龟也晴或作情】庭商【家语曰齐有一足鸟名商羊童謡曰天将大雨商羊鼓舞今齐有之】忽惊舞墉禜【音荣孙曰墉城墉也禜祭名左氏曰日月星辰之神则雪霜风雨之不时于是乎禜之】亦亲酹【郊】氛醨【孙曰氛醨谓云气稍薄也】稍踈映【氛或作气】雺乱【上音谋下音茂尔雅天气下地不应曰雺注言防昧也】还拥荟【诗荟兮蔚兮注云兴貌谓云雾拥塞也】隂旌【孙曰亦谓云气如旌旗之状】时摎【音刘顔师古云摎流犹周流也】流帝鼓【孙曰天帝之鼓谓雷霆也】镇訇磕【上呼宏切下苦葢切大声也选訇磕防嘈】枣圃落青玑【孙曰枣未熟而落如青玑也玑珠之不圆者】畦烂文贝贫薪不烛灶富粟空填廥【愈廥音浍刍藁藏】秦俗动言利鲁儒欲同丐深路倒羸骖弱途拥行【音犬车辖】毛羽皆遭冻离蓰不能翽【羽飞声方云离今本从竹非古乐府竹竿何嫋嫋鱼尾何离蓰】翻浪洗虚空倾涛败藏葢【郊】吾人犹在陈僮仆诚自郐【音浍国名也孙曰左传自郐以下无讥焉注以其微也洪曰言吾人犹絶粮僮仆母足言者】因思征蜀士未免湿戎斾安得发商飚廓然吹宿霭白日悬大野幽泥化轻【音蔼后汉轶埃之混浊】战场暂一干贼肉行可脍【愈】捜心思有效抽策期称最岂惟虑收获亦以救颠沛【郊】禽情初啸俦础【音楚负楹石】色微收霈庶几谐我愿遂止无巳太【愈】
　　征蜀聨句【事见圣徳诗题注】
　　日王忿违慠【与傲同日或作曰方云唐本閤本皆作日此语左传汉史屡见入诗则自庾信始日余监推毂民愿始天从是也】有命事诛防蜀险豁闗防秦师纵横猾【愈】风旗帀地扬雷鼓轰天杀【言鼓声如雷轰天震动也】竹兵彼皴【音逡説文细皮起蜀以竹为弓矢】脆铁刃我鎗防【郊防初八切齿利也刃或作刀方作力】刑神咤防【音厘防牛尾可为旄】旄隂焰飐【职琰切风吹也札甲也洪曰説者谓此联尽雕刻之工而语仍壮刑神隂焰主我师而言】犀札【卑也夫差水犀之甲三千】翻霓【孙曰言旌旗动如虹霓也】纷偃蹇塞野【孙曰言兵众塞野势欲倾侧也】澒坱圠【愈澒或作倾】生狞竞掣跌【孙曰言生而恶者竞相牵掣跌堕也】痴突【孙曰谓痴弱而突出者争相填轧也】争填轧渴鬬信豗【音灰相击】呶【音譊】噉奸何噢嗗【郊噢音郁嗗乌八切奸贼党噢嗗噉声又饮声】更呼相簸荡交斫双缺【五辖切器缺也亦曰齿缺】火发激铓【音亡刃端】腥血漂腾足滑【愈漂或作飘】飞猱【奴刀切孙曰猱以喻军士之壮无整阵言贼不得自整其阵】无整阵翩鹘【户骨切孙曰鹘鸷鸟邪戞邪击也鹘亦以喻军士】有邪戞江倒沸鲸鲲山揺溃【敕俱切兽似貍】猰【郊猰音轧孙曰猰防类江倒山揺喻蜀兵之败】中离分二三外变迷七八【孙曰言蜀师败或分为二三或防为七八】逆颈尽徽索仇头恣髠鬝【格八切秃也】怒须犹鬇鬡【上士耕切下女耕切髪乱也】断臂仍【愈方作敤云若果切击也又云字书无敤字　今按诸公所校本皆音蒲八切格八切与鬇鬡皆叠韵】石潜设竒伏宂觑【孙曰谓蜀兵虽败尚有潜于石觑于宂者】騪精察【精或作幽】中矢类妖防【音杉妖防狂犬也】跳锋状惊豽【似狸苍黑无前足能捕防与□同方云豽蜀本音女滑切字当从豸防属今本多从犭从简也】蹋翻聚林岭斗起成埃圿【郊圿音戞垢圿也】斾亡多空杠【音江旗竿旗斾亡失尚有空杠也】轴折鲜联辖剟【音掇削击也】肤浃疮痍败面碎剠防【茶八切剥防也】浑奔肆狂勷【方云狂当作音匡本亦或作劻劻勷遽也故躟为行遽□鬤为髪乱皆以匡音为正　今按本或作狂獽楚词作攘】窜脱趫【起嚣切善走也选防趫夫之敏手防或作徤甪】黠岩钩踔【直角切巽也又知教切】狙猿水漉杂鳣螖【音滑蟚螖似蟹而小漉或作防方云亦纰也　今按上句钩字当读如钩致之钩】投奅【匹貌切音炮石声】閙防【音穹】防【音隆炮石声】填隍□【愈□莫八切呼八切徤貌又无惮也隍或作湟鸟归切又作傶方云蜀本作乌皆切当作崴威字不见字书埤苍崴防不平也吴都赋隠巅崴防五臣曰排积也于填隍之义亦合　今按隍湟通用易城复于隍一作徨】□睛死不闭犷【钩猛切狞犬貌】眼困逾防【莫八切恶视也】爇【烧城也】堞【音牒城上豆】熇【呼本切又音壑热也】歊【许娇切】熺【音僖炽也】抉门【上音夬排也左传县门发人纥抉之以出门者是也】　呀拗防【上于绞切下乙辖切门扇也】天刀封未坼酋胆慑前揠跧梁【上酋所切跧伏于梁上】排郁缩【恐惧敛缩貌排或作非】闯窦揳【音屑不可正也】窋【竹律切説文物在宂中】窡【丁刮切又丁滑切穴中见也】迫脇闻杂驱咿呦【音幽】呌寃【郊与刖同方蜀本五刮切与跀同樊本只作跀今字不入刮音非】穷区指清夷凶部坐雕铩【音杀汉书鉏耰不敌长铩雕铩剪除也】卭文【卭蜀地名文织之有文者】裁斐斖【音尾文章貌】巴艳【蜀之美女】收婠妠【上乌八切下女刮切小儿肥貌】椎肥牛呼牟【音牟説文曰牛鸣子厚牛赋曰牟然而鸣黄钟满脰】载实驼鸣【乙割切实重也驼声荆公诗云槖垂铃栈驼鸣节拥棠郊虎视眈】圣灵闵顽嚚焘养□草防【玉篇音察草有毒用杀鱼】下书遏雄虓【乎交切虎声遏雄虓令将帅无多杀也】解罪吊挛瞎【愈瞎许辖切挛手挛病瞎目病】战血时销洗劒霜夜清刮汉栈罢嚣阗獠江【上张绞切獠江蜀江也】息澎汃【上音朋下音八切湍声选砏汃輣轧】戍寒絶朝乘【方云乘犹乘塞乘障之乘守也或作来非是】刀暗歇宵詧【与察同方云刀刀斗也昼炊夜击诸本多误又此二语诸本多缀于厚麸枯之下古本乃缀于息澎汃之下今从古本葢此诗自斾亡多空杠以下每人皆五韵亦可考也今按刀斗之刀与刀剑之刀古书葢一字但以音别之耳】始去杏飞蜂及归栁嘶【音札尔雅蜻似蝉而小】庙献繁馘【音帼截耳】级乐声洞椌楬【郊椌苦江切楬栝辖切祝曰珠达也礼记圣人作木以为椌楬注椌楬祝敔也】台图焕丹郊告俨匏稭【音戞藁本也祭天以为席汉志其席藁□□鞂字同】念齿慰霉黧【上音眉下音黎祝曰垢腐貌楚辞顔霉黧以沮败孙曰齿嵗也霉黧面黑也念其嵗老有霉黧者则慰安之】视伤悼瘢痆【女黠切疮痕】休输任讹寝【诗或寝或讹讹动也】报力厚麸秳【或作又或作秣方云秸户秳切説文曰春粟不溃也今本多作与稭一物不当两出】公欢钟晨撞室宴丝晓扴【音戞丝琴瑟扴系也宴或作晏】杯盂酬酒醪箱箧馈巾帓【莫辖切帓带也】小臣昧戎经维用賛勲劼【愈劼格八切勤也书汝劼毖殷献臣】
　　同宿联句
　　【韩曰此诗召为国子博士后与东野同宿而作】
　　自从别君来逺出遭巧谮【愈】斑斑落春泪浩浩浮秋浸【郊】毛竒覩象犀羽怪见鵩【音服不祥鸟贾谊为长沙传鵩入其舍】鸩【愈鸩直禁切毒鸟】朝行多危栈【方作桅或作轭　今按上言朝行即桅字无理当作栈】夜卧饶惊枕【郊】生荣今分逾死弃昔情任【愈】鹓【音寃鹓雏似凤】行参绮陌鸡唱闻清禁【郊】山晴指髙标槐蜜骛长防【愈】直辞一以荐巧舌千皆【郊巨禁切牛舌下病】匡鼎惟説诗桓谭不读防【愈】逸韵何嘈嗷【上音曹下音敖众口声也】髙名俟沽赁【郊】纷葩欢屡填旷朗忧早渗【愈渗所禁切孙曰言忘其忧如物渗漏也朗或作亮方云张恊士命野旷朗而无尘潘岳寡媍赋愬空宇兮旷朗】为君开酒膓颠倒舞相饮【郊饮音防】曦光霁曙物景曜铄宵祲【愈祲音浸曜光铄宵祲祥气】儒门虽大啓奸首不敢闯义泉虽至近盗索不敢沁【七鸩切沁水出上党不敢沁言不敢及也】清琴试一挥白鹤呌相喑【音防鸣相应也又儿泣不止曰喑或作相呌吟吟去声读赵徳麟本同音閤本作音】欲知心同乐双茧抽作絍【郊絍汝鸩切祝曰后汉安得织絍孙曰言二人同心相乐如双茧作絍丝也】
　　莎栅联句【河南谷名】
　　冰溪时咽絶【断续声也】风枥【孙曰枥木名亦作操风枥为风所吹轩举飘扬也】方轩举【愈】此处不断肠定知无断处【郊】
　　雨中寄孟刑部几道聨句【孟简】
　　【集注孟简字几道徳州平昌人以新旧传考之未尝为刑部史岂逸之耶新传言其为仓部员外以不附王叔文徙他曹或者他曹即刑部也】
　　秋潦淹辙迹【淹或作无】髙居限参拜【愈】耿耿蓄良思遥遥仰嘉话【郊】一晨长隔嵗百歩逺殊界【愈逺或作还】商听【谓听秋声也】饶清耸闷懐空抑噫【郊噫乌界切噫气也商或作髙闷或作閟非是】美君知道腴逸歩谢天械【愈爵位冠冕之属】吟馨铄纷杂抱照莹疑怪【郊】撞宏声不掉【不振也】输邈澜逾杀【愈】檐泻碎江喧街流浅溪迈【郊】念初相遭逢幸免因媒介祛烦类决痈惬兴剧爬疥【爬或作瓟方云今字书瓟匏也无瓟音然文选把搔无巳把蒲巴切则知唐字今不出者多】研文较幽呼博骋雄快今君轺【音遥説文小车轺或作春】方驰伊我羽巳铩【所拜切鸟羽病顔延之咏嵇康曰鸾翮有时铩】温存感深惠琢切奉明诫【愈诫或作戒方云説文诫敕也戒警也汉谷永传犹严父之明诫后汉西域传蹙国减士经有明诫此语当用诫字至下文伸诫则当用戒字　今按谢本下文实作申戒】迨兹更凝情暂阻若婴瘵【侧界切劳疾】欲知相从尽灵珀【韩曰琥珀也虞翻曰琥珀拾芥樊曰谓无所遗】拾纎芥【拾或作据非是】欲知相益多【或作从益】神药销宿惫徳符仙山岸永立难欹壊气涵秋天河有朗无惊湃【郊湃普拜切滂湃】祥凤遗蒿鷃云韶掩夷靺【草拜切东夷乐周礼鞮鞻氏掌四夷之乐法东方曰靺南方曰任西方曰株离北方曰禁】争名求鹄【如射之志鹄】徒腾口甚蝉喝【于迈切蝉嘶声】未来声巳赫始鼔敌前败鬬场再鸣先【孙曰左氏传州绰曰君以为雄谁敢不雄然臣不敏平隂之役先二子鸣杜预注云比于鸡鬬胜而先鸣今言再鸣先者葢取此事】遐路一飞届【遐或作霞】东野继竒躅脩纶悬众犗【音戒樊曰庄子任公子为大钩巨缁十五犗为饵投竿东海犗騬牛也】穿空细丘垤照日陋菅蒯【愈垤蚁塜也孙曰左氏虽有丝麻无弃菅蒯菅蒯茅属可以为布丘垤菅蒯公以日喻也】小生何足道积慎如触虿【丒迈切】愔愔【揖淫切安静貌左氏曰祈招之愔愔左思曰靡靡愔愔安静也】抱所诺翼翼自申戒【申方作伸戒説见上】圣书空勘读【勘方作甚】盗食敢求嘬【楚夬切礼记无嘬炙谓一举尽脔】惟当骑欵叚【缓马也马援曰乘下泽车御欵叚马足矣】岂望觌珪玠弱操愧筠杉微芳比萧薤何以验髙明柔中有刚夬
　　逺游聨句
　　【樊曰逺游送东野之江南也聨句凡四十韵东野二十公十九李习之一习之之诗见于世者此而巳大率诗非其所长也习之李翺也】
　　别肠车轮转一日一万周【郊】离思春冰泮澜浸不可收【愈】驰光忽以迫飞辔谁能留【愈】取之讵灼灼此去信悠悠【翺取或作前】楚客宿江上夜魂栖浪头【栖或作防】晓日生逺岸水芳缀孤舟村饮泊好木【饮或作馆方云东野幽居诗有嘉木偶良酌芳隂庇清弹馆字非也】野拾新柔独含凄凄别中结郁郁愁人忆旧行乐鸟吟新得俦【郊忆旧方作意忆新方作忻皆非是】灵瑟时窅窅霠猿【上于金切霠云覆日也霠猿谓猿在云间也】夜啾啾愤涛气尚盛恨竹泪空幽长懐絶无巳多感良自尤即路渉献嵗归期凉秋两欢日牢落孤悲坐绸缪【愈】观怪忽荡漾叩竒独防搜海鲸吞明月【裴氏广州记鲸鲵目即明月珠】浪岛没大沤【音瓯浮沤或作浮】我有一寸钩欲钓千丈流良知忽然逺壮志郁无抽【郊】魍魅暂出没【魅或作魉】蛟螭互蟠蟉【力幽切蟠蟉龙貌】昌言拜舜禹举颿【音凡船上幔或作帆】凌斗牛【吴楚分野在江南】懐糈【丁音切离骚巫咸将夕降兮懐椒糈而要之糈精米所以飨神屈原五月五日自投泪罗而死楚人哀之毎至此日以竹筒贮米投水祭之方云语见离骚祭神米也蜀本作精非是】餽贤屈乘桴追圣丘飘然天外歩岂肯区中囚【愈肯或作有】楚些【蘓介切楚语助辞】待谁吊贾辞缄恨投翳明【孙曰谓掩翳其明也】弗可晓【弗或作不】秘魂安可求气毒放逐域蓼【茶蓼芳菲花开貌畴田畴】杂芳菲畴当春忽凄凉不枯亦飕飗貉謡众猥欵【貉或作豹欵或作谇方从杭蜀本云欵音鸟来切楚词九章欵秋冬之绪风又杨子始皇方猎六国而剪牙欵王逸曰欵叹也方言曰欵然也南楚凡言然曰欵元次山有欵乃曲亦音霭今按方説是也欵説文亚改切又乌来切譍也史记项羽纪作唉亦音鸟来反説文同黄鲁直读欵乃为袄霭误矣今或冩作欵字亦误乃却当音袄也】巴语相咿防【与嚘同方云字书无防字公寄三学士用咿嚘字征蜀聨句用咿吻字考之字书咿嚘为正】黙誓去外俗嘉愿还中州江生【孙曰水微涨也】行既乐躬辇自相勠【音留孙曰并力也躬辇自推车樊曰言水行可乐则躬辇为劳矣】饮醇趣明代味腥【孙曰醇谓醇徳以酒为喻故云饮醇明代盛世也腥楚越之食也】谢荒陬【郊陬隅也】驰深鼓利檝趋险惊蜚輶【蜚或作飞】系石沉靳尚【按楚词上官大夫靳尚楚之谗臣譛屈原于懐王者】开弓射鴅吺【孙曰史记鴅吺即驩兠字古文尚书亦以驩兠为鴅吺尧放之于崇山靳尚鴅吺皆在南方恐其为为祟故欲沉射之也】路暗执屏翳【上歩丁切樊曰司马长卿大人赋时若暧将混浊兮召屏翳诛风伯刑雨师将雨路暗故欲执屏翳戮之应劭曰天神使也】波惊戮阳侯【樊曰杨雄反离骚日陵阳侯之素波兮岂吾累之独见许应劭曰阳侯古之诸有罪自投江其神为大波】广泛信缥眇髙行恣浮游外患萧萧去中悒稍稍瘳振衣造云阙跪坐陈清猷徳风变谗巧仁气销戈矛【仁或作和方云仁气见礼记】名声照四海淑闻无旹休【旹或作肯方云旹古时字作肯误也】归哉孟夫子归去无夷犹【愈晋左思吴都赋轻禽狡兽周章夷犹夷犹犹豫也楚辞君不见兮夷犹归去方作君归或作归兴】晚秋郾城夜防聨句【集注元和十二年十月裴度受命平淮右以郾城为行蔡州治所公为行军司马李正封为判官其诗与正封作于郾城葢九月间蔡未平时也诗凡百韵东野死后公所与聨句者惟此可见耳方云杭蜀本题只此洪曰今本有上王中丞卢院长者非】
　　从军古云乐【樊曰王仲宣诗从军有苦乐但问所从谁】谈笑青油幕【孙曰广雅幕帐也宋刘瑀与顔峻书曰朱脩之三代判兵一朝居青油幕下作谢宣明面向人青油幕谓将幕也以青油缣为之】灯明夜观【音贯】棊月暗秋城柝【正封上中丞方从古本如此诸本无上中丞三字】羁客方寂歴惊乌时落泊语阑壮气衰酒醒寒砧作【愈奉院长方以古本如此诸本无奉院长三字】遇主贵陈力夷防匪兼弱百牢犒舆师千户【千户也】购首恶【正封】平生耻论兵末暮【晚年末或作未方云顔延年诗幼壮困孤介末暮谢幽贞】不轻诺徒然感恩义谁复论勲爵【愈】多士【贼中将士】被沾汚小夷施毒蠚【丑畧切虫行貌】何当铸劒防【或作钜鉟】相与归台阁【正封】室妇叹鸣鹳【古玩切诗东山曰鹳鸣于垤妇叹于室】家人祝喜鹊终朝考蓍龟何日亲烝礿【愈灼音药】间使断津梁【间或作问方云间使汉书蒯通张骞传屡见】潜军索林薄红尘羽书靖【孙曰羽檄也檄者以木简为书有急事则插鸡羽其上谓之羽檄红尘羽书靖者谓羽书稀少红尘不起也】大水沙囊涸【正封】铭山子所工插羽余何怍未足烦刀俎【沛公军防上来见项王至鸿门樊哙曰人方为刀俎我为鱼肉言贼不足以烦刀俎诛夷】只应输管钥【愈樊曰国语越王勾践使大夫种行成于吴曰请委管钥属国家以身随之孙曰言贼不足以烦刀俎但当输送其管钥而已】雨矢逐天狼【韩曰楚词举长矢兮射天狼天狼星名以喻贪残】电矛驱海若【电矛谓矛防如电海若海神矛或作刀】灵诛【天诛】固无纵力战谁敢却【正封】峨峩云梯【天黎切诸葛亮攻郝昭于陈仓以云梯冲车临城中昭以火箭射之乃烧之】翔赫赫火箭着连空隳雉堞【音牒域垣也公羊曰五板而堵五堵而雉】照夜焚城郭【愈】军门宣一令庙筭建三畧【兵法黄石公三畧谓上中下三畧也】雷鼓掲千枪【或作鎗方云苍颉篇曰刈木两头鋭者是也枪字为正】浮桥交万筰【正封筰或作莋方云莋当从竹音昨説文曰筊也西南夷以竹索为桥寻以渡水是也少陵诗有连笮动嫋娜字亦作笮】蹂野马云腾映原旗火铄【方云校本一云铄当作烁】疲氓坠将拯残虏狂可缚【愈】摧锋若防兕超乘【秦师过周北门超车者三百乘】如猱玃【音攫大猿】逢掖服翻慙漫【莫干切或作曼庄子垂漫胡之缨曼胡缨武士缨名也】胡缨可愕【正封】星殒闻雊雉【雊古豆切唐景龙初有大星殒于西南声如雷野雉皆惊雊星殒者贼败亡之兆】师兴随唳鹤【唳音戾苻坚以百万入防谢谢石以八干拒之坚大败众奔闻风声鹤唳皆以为王师巳至】虎豹贪犬羊鹰鹯憎鸟雀【愈憎或作詟】烧陂除积聚灌垒失依托【失或作去】凭轼谕昏迷执殳征暴虐【正封】仓空战卒饥月黑探兵错【黒或作暗】凶徒更蹈借逆族相防嚼【愈】轴轳亘淮泗斾旌连夏鄂大野纵氐羌长河浴骝骆【正封】东西竞角逐逺近施矰缴【音勺孙曰谓结丝于矢缴生丝缕也顔师古日缴弋射其矢为矰】人怨童聚謡天殃行疟【愈】汉刑支郡黜周制闲田削【闲作间汉支郡如楚王削东海赵王削常山是也周制诸侯有功者间田以禄之有削地者归之间田】侯社退无功薪【文帝三嵗刑曰薪言取薪给宗庙也】惩不恪【正封】余虽司斧锧【音质斧也孙曰公为行军司马主罚】情本尚丘壑且待献俘囚终当返耕获【愈】藁街陈鈇钺【孙曰汉长安街也长安邸在其中诛罚人于此鈇斫刀也】桃塞【西京赋曰北有重险桃林之塞】兴钱镈【上子践切铫也镈鎒也农器】地理画封疆天文扫寥廓【正封】天子悯疮痍将军禁卤掠策勲封龙归兽获麟脚【愈获方作猎云龙平原县名刘氏音额崔浩音洛此诗用魏阙秦闗龙頟麟脚皆借对也兽或作骑麟脚见子虚赋射麋脚麟韦昭曰持引其脚也家语谓鲁西狩子鉏商获麟折其前足载以归岂用此耶　今按归兽用书序语对防勲为切但当兽作狩义耳】诘诛敬王怒给复【音福前汉民产子复注云不役使也】哀人瘼泽髪解兠牟【或作鍪方云古通用】酡顔倾凿落【正封酡音陀酡面赭楚词美人既醉朱顔酡凿落饮器乐天诗银含凿落钱金屑琵琶槽】安存惟恐晚【安存或作存安】洗雪不论昨暮鸟巳安巢春蚕看满箔【愈箔音泊以竹为箔所以盛蚕】声明动朝阙光宠耀京洛旁午降丝纶中坚拥鼓铎【正封孙曰汉光武与王寻战冲其中坚中坚谓大将居中以坚鋭自辅故云中坚此言裴度凯旋拥鼓铎而归也】宻坐列珠翠髙门涂粉雘防朝【犹言举朝也】贺书飞塞路归鞍跃【愈】魏阙横云汉秦闗束岩防【音咢崖也】拜迎罗櫜鞬【居言切以藏矢晋重耳曰右属櫜鞬以与君周旋左传】问遗结囊橐【正封】江淮永清晏宇宙重开拓是日号升平此年名作噩【愈元和二年嵗在丁酉】洪赦方下究【或作救鸡冠子上情不下究淮南子号令不能下究汉燕王旦传主恩不得下究作究为是】武颷亦旁魄【歩角切封禅书曰旁魄四塞广被也】南据定蛮陬北攫空朔漠【正封】儒生惬教化【惬方作怯】武士猛刺斫【上七亦切孙登呼杨骏曰刺刺斫斫】吾相两优游他人双落莫【愈】印从负鼎佩门为登坛凿再入更显严【显或作深方云显严见吕氏春秋】九迁弥謇谔【正封】賔筵尽狐赵导骑多卫霍国史擅芬芳官娃分绰约【愈娃于洼切集注宫女也风俗通曰楚人谓美色为娃分赐也绰约柔弱貌庄子肌肤若冰雪绰约若处子宫或作官非是】丹掖列鹓鹭洪鑪衣狐狢摛文挥月毫讲劒淬霜锷【正封】命衣备藻火赐乐兼拊搏两厢铺毺【上音衢下山刍切风俗通曰织毛褥谓之毺】五鼎调勺药【愈方云勺药五味之和也子虚赋及文选凡四见皆音酌畧姚令威曰后语有仍祈却老药此当异读】带垂仓玉佩辔蹙黄金络诱接谓登龙【谓或作谕】趋驰状倾藿【正封藿音霍葵类能向日】青娥【眉也】翳长袖红颊吹鸣籥傥不忍辛勤何由恣欢谑【愈】惟当早富贵岂得蹔寂寞但掷顾笑金仍祈却老药【正封】殁庙配罇斚生堂合毊【音乔尔雅大磬谓之毊】鑮【音博尔雅大钟谓之鑮】安行庇松篁髙卧枕莞蒻【愈莞音菅蒻音弱所以为席菅草蒻蒲也莞或作菅】洗沐恣兰芷【楚词浴兰汤兮沐芳华】割烹厌脾臄【其虐切诗曰嘉肴脾臄】喜顔非忸怩达志无陨获【正封陨或作殒方云见儒行篇】诙谐酒席展慷慨戎装着斩马祭旄纛【孙曰以旄牛尾大如斗系马轭上谓之旄纛师行则用之】炰羔礼芒屩【愈草屦也史记虞卿蹑屩担簦礼谓礼士】山多离隠豹野有求伸蠖【音获屈伸虫也】推选阅羣材荐延搜一鹗【正封】左右供謟誉亲交献谀噱【其畧切説文大笑也选嗢噱终日】名声载揄扬权势实熏灼【愈熏或作薫方云诗忧心如熏毛传熏灼也汉谷永传潘岳西征赋皆用无作薫者】道旧生感激当歌发酬酢羣孙轻绮纨下客丰醴酪【正封】穷天贡賝【与琛同】异市海赐酺【音蒲又音歩】醵【其虐切合钱饮酒】作乐鼓还槌从禽弓始彍【愈彍音廓説文曰弩满也】取欢移日饮求胜通宵博五白【孙曰博齿也韩曰屈原曰成枭而中呼五白注五白五木也刘豫与毅樗蒲裕厉声叱五木即成卢】气争呼六竒心运度【正封】恩泽诚布濩【音防祝曰布露也前汉布濩闳泽樊曰封禅颂非惟如之我布濩之】嚚顽已箫勺【音酌诸本箫作萧方汉房中歌萧勺羣慝晋灼曰箫舜乐勺周乐言以乐征伐也顔师古曰教化行则逆乱之徒交散也】告成上云亭【封禅书伏羲至汤封泰山禅云云黄帝封泰山禅亭亭云亭二山名也】考古垂矩彠【忧缚切度也马融曰规摹矩彠古封禅之君或禅云云或禅亭亭】前堂清夜吹东第良晨酌池莲折秋房院竹翻夏箨【正封】五狩朝恒岱三畋宿杨柞【音昨长杨五柞汉宫名杨雄曰振师五柞习马长杨】农书乍讨论马法长悬格【愈格音各孙曰武帝时有善相马者东京门献作铜马法此説思非格亦废也马法司马法字见杨雄美新悬或作废】雪下收新息【蔡州县名】阳生【十月也】过京索【应劭曰京县名今有大索小索亭收或作牧方云汉书索皆音山客切惟文选功臣賛有桑各一音】尔牛时寝讹我仆或歌咢【正封五各切孙曰诗或歌或咢比于琴瑟曰歌徒击鼔曰咢】帝载【载功也书熙帝之载】弥天地臣辞劣萤爝【音爵炬火也劣或作勿】为诗安能详庶用存糟粕【愈存方作等】







　　别本韩文考异巻八
　　钦定四库全书
　　别本韩文考异巻九
　　宋　王伯大　重编
　　律诗凡八十五首
　　题楚昭王庙
　　丘坟满目衣冠尽【坟或作园】城阙连云草树荒犹有国人懐旧德一间茅屋祭昭王
　　宿龙宫滩
　　浩浩复汤汤【音商西清诗话鲁直云退之裁听水句尤见工所谓浩浩汤汤抑更扬者非谙客里夜卧饱闻此声安能周旋妙处如此】滩声抑更扬奔流疑激电惊浪似浮霜梦觉灯生晕宵残雨送凉如何连晓语一半是思乡【或作抵是説家乡】
　　义鱼招张功曹【或无下四字】
　　义【集注周官以时籍鱼郑云以义刺泥中取之】鱼春岸阔此兴在中宵大炬然如昼长船缚似桥深窥沙可数静搒【音谤进舡也】水无揺刃下何能脱【刃或作手】波间或自跳中鳞怜锦碎【怜或作疑】当目讶珠销迷火逃翻近惊人去暂遥竞多心转细得隽【音俊左传得隽曰克】语时嚣潭罄知存寡舷【音舡舷边或作船】平觉获饶交头疑凑饵骈首类同条濡沫情虽宻登门事已辽【事或作志】盈车【孙曰孔丛子卫人钓鱼于河得鱼焉其大盈车】欺故事饲犬【饲音伺食也孙曰盐铁论曰彭蠡之濵以鱼饲犬樊曰杜子美黄鱼诗脂膏兼饲犬】验今朝血浪凝犹沸腥风逺更飘盖江烟羃羃【莫狄切深貌】拂棹影寥寥【疑或作回】獭去愁无食龙移惧见烧如棠名既误钓渭日徒消文客惊先赋篙工喜尽謡脍成思我友观乐忆吾僚自可捐忧累何须强问鸮【孙曰贾谊鵩赋曰请问于鵩余去何之楚人命鸮曰鵩不祥鸟也】
　　李员外寄纸笔
　　【方云李伯康也伯康以贞元十九年为郴州刺史权徳舆集有墓志　今按后巻祭文获纸笔之双贸即谓此事投义鱼之短韵亦指前篇也】
　　题是临池后【樊曰张芝伯英善草书凡家之衣帛必先书而后染练之临池学书池水尽黒寸纸不遗韦仲将称其草圣】分从起草【孙曰汉制尚书郎掌天子制诏起草禁中】余兎尖针莫并茧净【韩曰净洋茧纸也羲之制兰亭乘兴而书用蚕茧纸补注建中初日本使者兴能献方物兴能善书其纸似茧而泽人莫能识】雪难如莫怪殷勤谢虞卿正著书【樊曰虞卿着虞氏春秋太史公曰虞卿非穷愁亦不能著书以自见于世】
　　次同冠峡【冠或作弄或作巫】
　　今日是何朝天晴物色饶【晴或作清】落英千尺堕游丝百丈飘泄乳交岩脉悬流揭浪标无心思岭北猿鸟莫相撩
　　荅张十一功曹【唐本有张署寄公诗】
　　山净江空水见沙哀猿啼处两三家筼筜【云当二音竹名也祝曰选其竹则筼筜箖箊韩曰郭璞江赋桃枝筼筜实繁有丛】竞长纎纎笋踯躅闲开艳艳花【闲或作初】未报恩波知死所莫令炎瘴送生涯吟君诗罢看双鬓斗觉霜毛一半加
　　郴州祈雨
　　乞雨女郎魂炰羞洁且繁庙开鼯防呌神降越巫言旱气期销荡隂官想骏奔行看五马入萧防巳随轩
　　湘中酬张十一功曹
　　休垂絶徼千行泪共泛清湘一叶舟今日岭猿兼越鸟可怜同听不知愁
　　郴口又赠二首
　　山作劒攅江写镜扁舟斗转疾于飞回头笑向张公子终日思归此日归
　　雪飐【职琰切】霜翻看不分【雪或作云】雷惊电激语难闻沿涯宛转到深处何限青天无片云【涯或作崖】
　　题木居士二首
　　火透波穿不计春根如头面干如身偶然题作木居士便有无穷求福人
　　为神讵比沟中断【孙曰庄子百年之木破为牺尊青黄而文之其断在沟中比牺尊于沟中之断则美恶有间其失性一也】遇赏还同防下余【后汉蔡邕吴人有烧桐以防者邕闻火烈之声知其良木因请而裁为琴果有美音其尾犹焦故人名为焦尾琴云】朽蠧不胜刀锯力匠人虽巧欲何如
　　晚泊江口
　　郡城朝解缆江岸暮依村二女竹上泪孤臣水底魂双双归蛰燕一一呌羣猿回首那闻语空看别袖翻【闻或作能】
　　湘中
　　猿愁鱼踊水翻波【踊或作跃】自古流传是汨罗【汨音覔在长沙罗县故曰汨罗】苹藻满盘无处奠空闻渔父叩舷歌【盘或作舡舷或作舡】
　　别盈上人
　　【方云栁子厚集有诫盈住衡山中院】
　　山僧爱山出无期俗士牵俗来何时祝融峯下一回首即是此生长别离
　　喜雪献裴尚书【或无下四字】
　　宿云寒不巻春雪堕如簁【所宜切孙曰簁下物竹器或作筛】骋巧先投隙潜光半入池【半或作乱】喜深将策试惊宻仰檐窥自下何曾污增髙未觉危【觉或作见】比心明可烛拂面爱还吹妬舞时飘袖欺梅并压枝地空迷界限砌满接髙卑浩荡乾坤合霏微物象移为祥矜大熟布泽荷平施【为或作验布或作市方云以上句为祥言之布泽为当】巳分年华晚犹怜曙色随气严当酒换【或作暖】洒急听牕知照曜临初日玲珑滴晚澌【晚或作晓】聚庭看岳耸扫路见云披阵势鱼丽【音丽孙曰左传郑人为鱼丽之阵先偏后伍】逺书文鸟篆【韩曰尚书防苍颉造书观于鸟迹因而遂滋则谓之字】竒纵欢罗艳黠列贺拥熊螭履敝行偏冷门扄卧更羸悲嘶闻病马【或作鸟】浪走信娇儿灶静愁烟絶丝繁念鬓衰拟盐吟旧句授简【樊曰谢惠连雪赋曰梁孝王游于兔园宻雪下授简于司马大夫曰抽子秘思骋子妍词为我赋之】慕前规捧赠同燕石【孙曰韩非曰宋之愚人得燕石于梧台之东归而藏之以为寳周客闻而观之掩口而笑曰此燕石也与瓦砾不殊公言此者以自喻其诗】多慙失所宜
　　春雪
　　看雪乘清旦【看或作观】无人坐独謡【坐独或作独坐】拂花轻尚起落地暖初销巳讶凌歌扇【晋王珉侍人为白团扇歌】还来伴舞腰洒篁留宻节【宻或作半】着栁送长条入镜鸾窥沼行天马【沈存中云杜子美诗红稻啄余鹦鹉粒碧梧栖老凤凰枝语相反而音新退之雪诗入镜鸾窥沼行天马度桥葢仿此体】度桥徧堦怜可掬满树戯成揺江浪迎涛日风毛纵猎朝弄闲时细转争急忽惊飘城险疑悬布砧寒未绡莫愁隂景促夜色自相饶【色或作月】
　　闻梨花发赠刘师命
　　桃蹊惆怅不能过【蹊或作溪】红艳纷纷落地多闻道郭西千树雪欲将君去醉如何
　　春雪间早梅【间或作映】
　　梅将雪共春彩艳不相因逐吹能争宻排枝巧妬新谁令香满座独使净无尘芳意饶呈瑞寒光助照人玲珑开巳徧防缀坐来频那是俱疑似须知两逼真荧煌初乱眼浩荡忽迷神未许琼华比从将玉树亲【从将或作将从　孙曰扬雄甘泉赋翠玉树之青葱兮璧马犀之瞵防】先期迎献嵗【韩曰楚词献嵗发春】更伴占兹辰【或作晨】愿得长辉映轻微敢自珍【微或作严】
　　早春雪中闻鸎【诸本或在入闗咏马之后】
　　朝鸎雪里新雪树眼前春带澁先迎气侵寒巳报人共矜初听早谁贵后闻频暂啭那成曲孤鸣岂及辰风霜徒自保桃李讵相亲寄谢幽栖友辛勤不为身
　　梨花下赠刘师命【方云苏魏公云当録于古诗中】
　　洛阳城外清明节百花寥落梨花发今日相逢瘴海头共惊烂熳开正月
　　和归工部送僧【工部归登也方云约荆州人详见刘梦得集】
　　早知皆是自拘囚不学因循到白头汝既出家还扰扰何人更得死前休【得或作向】
　　入闗咏马
　　嵗老岂能充上驷力微当自慎前程不知何故翻骧首牵过闗门妄一鸣【妄或作忘】
　　木芙蓉
　　新开寒露丛逺比水间红【露方作路间或作边皆非是】艳色宁相妬嘉名偶自同采江官渡晚搴木古祠空【方从杭蜀馆本官渡作秋节祠作辞又云閤本作秋江官渡晚寒木古祠空洪本校从采江官渡晚搴木古祠空按古诗有渉江采芙蓉正谓荷花又九歌搴芙蓉兮木末则谓搴之非其地也此以一花对喻谓将采之江则秋色巳晚将搴之木则古辞所喻为无益葢诗人强彼弱此意也　今按方説非是葢此诗言荷花与木芙蓉生不同处而色皆美名又同故以采江搴木二事相对言其生处而九歌者祭神之辞故曰古祠也如此则此诗从头至此六句意皆聨属然嘉祐杭本巳如此非洪意定也】愿得勤来看无令便逐风【愿得或作须劝】
　　题张十一旅舍三咏
　　榴花
　　五月榴花照眼明枝间时见子初成可怜此地无车马颠倒青苔落绛英【綘或作细】
　　井
　　贾谊宅中今始见【孙曰湘水记云贾谊宅中有一井谊所穿也杜诗长懐贾谊井依然】葛洪山【孙曰葛洪字稚川其井今在栁州】下昔曾窥寒泉百尺空看影正是行人渇死时【渴或作暍】
　　蒲萄
　　新茎未徧半犹枯髙架支离倒复扶【复或作后】若欲满盘堆马乳【韩曰蜀本草云蒲萄有紫白二色又有似马乳者】莫辞添竹引龙须【若或作君】
　　峡石西泉【西一作寒】
　　居然鳞介不能容石眼环环水一钟闻説旱时求得雨只疑科斗是蛟龙
　　梁国惠康公主挽歌【梁或作凉方云考之史当作梁　今按本或有词字羊士谔集有梁国惠康公主挽歌词二首注云特诏令百官进诗】
　　定谥芳声逺移封大国新巽宫尊长女台室属良人河汉重泉夜梧桐半树春【孙曰梧桐半生半死半树春以言公主死独其夫王季友存尔】龙轜【音而祝曰轜防车名前汉此似轜车孙曰周礼王后五辂重翟面朱总厌翟勒面缋总厌翟平时所乘车也】非厌翟【上于渉切下丁歴切雉羽饰车其羽相迫】还辗禁城尘秦地吹箫女湘波鼓瑟妃佩兰初应梦奔月【孙曰淮南子羿请不死之药于西王母羿妻嫦娥窃而奔月是为蟾蜍】竟沦辉【竟或作竞非是】夫族迎魂去宫官防葬归从今沁园【上七鸩切孙曰沁水公主汉光武皇帝女窦宪恃女弟为皇后以贱直夺公主园沁者沁水公主园也】草无复更芳菲
　　和崔舍人咏月【崔羣也閤本无此篇】
　　三秋端正月今夜出东溟对日犹分势腾天渐吐灵末髙烝逺气半上霁孤形赫奕当躔次虚徐度杳防长河晴散雾列宿【音秀】曙分萤浩荡英华溢潇踈物象泠【或作零】池边临倒照檐际送横经花树参差见臯禽断续聆牖光窥寂寞砧影伴娉婷【上普丁切下徒宁切祝曰和色也杜诗赤节引娉婷】幽坐看侵户闲吟爱满庭辉斜通壁练彩碎射沙星清洁云间路空凉水上亭净堪分顾兎【孙曰楚词厥利维何而顾兎在腹顾兎月中兎也】细得数飘萍山翠相凝緑林烟共青过隅惊桂侧当午觉轮停属思摛霞锦追欢罄缥缾郡楼何处望陇笛此时听右掖连台坐重门限禁扄风台观滉【音晃滉一作洗】瀁冰砌歩青荧【音萤选耀青荧】独有虞庠客无由拾落蓂【孙曰白虎通曰日度得其分则蓂荚生于阶间蓂荚者树名月一日一荚生十五日毕十六日一荚去三十日毕亦见帝王世纪】
　　咏雪赠张籍
　　【樊曰此诗自松篁遭挫抑以下语专以讥时相终以意示张籍曰惟子能谙尔诸人得语哉又曰传示及提孩其有所讥也审矣】
　　只见纵横落【只或作只】宁知逺近来飘飖还自弄歴乱竟谁催座暖销那怪池清失可猜坳中初葢底垤处遂成堆【刘贡父云欧阳永叔与江邻几论此诗以随车翻缟带跃马散银杯为不工而以坳中初葢底垤处遂成堆为胜且曰未知得韩意否】慢有先居后【慢或作漫】轻多去却回度前铺瓦陇发本积墙隈【发本或作奔发】穿细时双透乘危忽半摧舞深逢坎井集早值层台砧练终宜阶纨未暇裁城寒装睥睨【城上女墙】树冻里莓苔【装或作妆裹或作覆】片片匀如翦纷纷碎若挼【奴回切】定非燖鹄鹭其是屑琼瑰纬繣【上音徽下呼麦切纬繣垂戾也屈原曰忽纬繣其难迁】观朝蕚防茫瞩晚埃当牕恒凛凛出户即皑皑【五来切】压野荣芝菌【压或作润】倾都委货财娥嬉【防恒娥防游也】华荡瀁【瀁或作漾】胥【伍子胥】怒浪崔嵬碛【七迹切】迥疑浮地云平想辗雷随车翻缟带逐马散银杯万屋漫汗【上音暪下音寒大水也】合千珠照曜开松篁遭挫抑【或作折方云公时以栁间事下迁疑寄意于时宰也　今按此诗无嵗月方説恐未必然】粪壤获饶培隔絶门庭遽挤排陛级才岂堪禆岳镇强欲效盐梅隠匿瑕疵尽包罗委琐该误鸡宵呃喔【呃喔二音鸡声也误或作悮】惊雀暗徘徊浩浩过三暮悠悠帀九垓【风俗通十苑曰经十经曰垓国语天子之田九垓以食兆民孙曰垓极也九州之极处曰垓】鲸鲵陆死骨玉石火炎灰厚虑填溟壑髙愁防【音致刺也指也至也】斗魁日轮埋欲侧坤轴压将頽岸类长蛇搅【岸类或作堰似搅或作扰】陵犹巨象豗【音灰鬬也】水官夸杰黠木气怯肧【铺胚切懐胎一月也】胎着地无由巻连天不易推【他回切】龙鱼冷蛰苦虎豹饿号哀巧借奢华便专绳困约灾威贪陵布被光肯离金罍【离或作杂】赏玩捐他事歌謡放我才狂敎诗硉矹【上勒没切下音兀豪放貌】兴与酒陪鳃【苏来切兀或作杌陪鳃方云怒张貌字见潘岳射雉赋樊李校作毰毸】惟子能谙耳诸人得语哉助留风作党劝坐火为媒雕刻文刀利搜求智网恢莫烦相属和传示及提孩
　　酬王二十舍人雪中见寄
　　【方云王涯为舍人见王适墓志本传畧之今作仲舒非　今按王二十涯亦见讳行録】
　　三日柴门拥不开阶平庭满白皑皑【平庭或作庭平】今朝蹋作琼瑶迹为有诗从凤沼来【从或作仙】
　　送侯喜
　　巳作龙钟后时者懒于街里蹋尘埃如今便别长官去直到新年衙日来【长官或作官长非是】
　　学诸进士作精卫衔石填海
　　【山海经云赤帝之女溺于东海化为寃禽名曰精卫衔西车山木石以填东海】
　　鸟有偿寃者终年抱寸诚口衔山石细心望海波平渺渺功难见区区命巳轻人皆讥造次我独赏专精岂计休无日惟应尽此生何慙刺客传不着报讐名
　　奉酬振武胡十二丈大夫
　　【诸本无奉字胡证也传云河东人元和九年党项屡扰边证以儒而勇由谏议大夫选拜振武军节度使】
　　倾朝共羡宠光频半嵗迁腾作虎臣戎斾暂停辞社树【诸本作弩矢前驱烦县令方从阁本云赵璘因话録曰胡证建节赴振武过河中时赵中儒为帅证持刺称百姓入谒献诗曰诗书入京国旌节过乡闗若用今语亦非胡公敬桑梓之意阁本多出于公晚嵗所定　今按方意甚善但其言阁本为晚年所定者为无据耳】里门先下敬乡人横飞玉盏家山晓逺蹀【音牒躞蹀行貌谓行春也楚词众踕蹀而日进】金珂塞草春自笑平生夸胆气不离文字鬓毛新
　　奉和库部卢四兄曹长元日朝回
　　【卢汀也　洪曰国史补云两省相呼为阁老尚书丞郎相呼为曹长郎中员外御史补遗相呼为院长上兼下下不可兼上唯御史相呼为端公然退之呼卢库部为曹长张功曹为院长则上下亦通称也】
　　天仗宵严建羽旄【建或作树】春云送色晓鸡号金炉香动螭头暗【韩曰唐制起居郎舍人分侍左右夹香案立直　第一螭首和墨濡笔即坳处时号螭头见百官志】玉佩声来雉尾髙【孙曰雉尾扇名天子出则御者持之引于庭上樊曰唐制人君举动必以雉尾扇障面小团雉尾扇四方雉尾扇十二见仪卫志】戎服上趋承北极儒冠列侍映东曹太平时节难身遇【难身或作身难】郎署何须叹二毛
　　寒食直归遇雨
　　寒食时看度春游事已违风光连日直隂雨半朝归【朝或作晴】不见红毬上【孙曰刘向别録曰鞠黄帝所造本兵势也或云起于战国鞠与毬同红毬以红帛为之】那论防索飞【孙曰古今艺术图曰北方山戎寒食日用秋千为戱以习轻趫者防索即谓秋千】惟将新赐火【孙曰周礼季春出火即赐火也】向曙着朝衣
　　送李六协律归荆南
　　早日羇游所春风送客归栁花还漠漠江燕正飞飞歌舞知谁在賔僚逐使非宋亭池水緑莫忘蹋芳菲
　　题百叶桃花【知制诰时作】
　　百叶双桃晚更红窥牕映竹见玲珑【窥方作归或作临今从嘉祐杭本】应知侍史归天上【应劭汉官仪曰尚书入直台廨中给侍史一人女侍史二人皆选端正者侍史从至止车门还女侍史洁被服执香炉烧薫以从入台中给使护衣服也天上谓内庭公以考功郎中知制诰寓直禁掖故云】故伴仙郎宿禁中
　　春雪
　　新年都未有芳华二月初惊见草芽白雪却嫌春色晚故穿庭树作飞花
　　戯题牡丹
　　幸自同开俱隠约何须相倚鬭轻盈陵晨并作新妆面对客偏含不语情双燕无机还拂掠游蜂多思正经营【正方作近】长年是事皆抛尽今日栏边暂眼明
　　盆池
　　老翁真个似童儿汲水埋盆作小池一夜青蛙鸣到晓恰如方口钓鱼时【方或作枋方云唐属卫州桓温败枋头乃其地也公此诗与送李愿诗只作方口　今按公盘谷诗因及方口燕州则二处皆盘谷旁近之小地名耳盘谷在孟州济原县孟州东过懐州乃至卫州而济原又在孟州西北四十里则游盘谷者安得在卫州之枋头乎方説非是】
　　莫道盆池作不成【洪曰刘贡父云退之古诗髙卓至律诗虽可称善要有不工者老翁真个似童儿此真谐语为戯耳或云盆池诗有天工如拍岸才添水数瓶一夜青蛙鸣到晓非意到不能作也】藕梢初种巳齐生从今有雨君须记来听萧萧打叶声【有雨或作雨洒】
　　瓦沼晨朝水自清小虫无数不知名忽然分散无踪影惟有鱼儿作队行【惟方作为】
　　泥盆浅小讵成池夜半青蛙圣得知【圣或作听】一听暗来将伴侣不烦鸣唤鬭雄雌
　　池光天影共青青拍岸才添水数缾且待夜深明月去试看涵泳几多星【明或作乘】
　　芍药
　　浩态狂香昔未逢红灯烁烁緑盘笼【红灯喻花盘笼喻叶】觉来独对情惊恐身在天宫第几重【情或作忽】
　　奉和虢州刘给事使君三堂新题二十一咏【并序或无奉新题三字方云刘伯刍以元和八年出刺乳州白乐天有制词】
　　虢州刺史宅连水池竹林往往为亭台岛渚目其处为三堂刘兄自给事中出刺此州在任逾嵗职修人治州中称无事颇复增饰从子弟而游其间又作二十一诗以咏其事流行京师文士争和之余与刘善故亦同作
　　新亭
　　湖上新亭好公来日出初水纹浮枕簟【纹一作文】瓦影防龟鱼
　　流水
　　汩汩【越笔切又音骨】几时休从春复到秋只言池未满池满强交流【只或作只】
　　竹洞
　　竹洞何年有公初斫竹开洞门无鎻钥俗客不曾来
　　月台
　　南馆城隂阔东湖水气多直须台上看始奈月明何
　　渚亭
　　自有人知处那无歩往踪莫教安四壁面面看芙蓉
　　竹溪
　　蔼蔼溪流慢【慢或作漫】梢梢岸篠长【篠或作竹】穿沙碧簳【古旱切】净落水紫苞香
　　北湖
　　闻説游湖棹寻常到此回应留醒心处凖拟醉时来【凖或作准俗字】
　　花岛
　　蜂蝶去纷纷香风隔岸闻欲知花岛处水上覔红云
　　栁溪
　　栁树谁人种行行夹岸髙莫将条系缆着处有蝉号
　　西山
　　新月迎宵挂晴云到晩留为遮西望眼终是懒回头
　　竹迳
　　无尘从不扫有鸟莫令弹若要添风月应除数百竿
　　荷池
　　风雨秋池上髙荷葢水繁未谙鸣摵摵那似巻翻翻
　　稻畦
　　罫布畦堪数【罫或作卦布或作圃方云罫博局上方目也字见选博奕论　今按博局当云棊局桓谭新论守边隅趋作罫以自生于小地】枝分水莫寻鱼肥知巳秀鹤没觉初深
　　栁巷
　　栁巷还飞絮春余几许时吏人休报事公作送春诗
　　花源【或作原】
　　源上花初发公应日日来丁宁红与紫慎莫一时开【莫或作勿】
　　北楼
　　郡楼乘晓上尽日不能回晩色将秋至长风送月来
　　镜潭
　　非铸复非镕澄忽此逢鱼虾不用避只是照蛟龙
　　孤屿
　　朝游孤屿南暮戏孤屿北所以孤屿鸟与公尽相识
　　方桥
　　非阁复非船可居兼可过君欲问方桥方桥如此作【方云白乐天皮日休诗皆自注四音佐　今按广韵作造也将祚切而荀子肉腐出虫鱼枯生蠧贪利忘身祸烖乃作及防范五袴之謡皆巳为此音矣然读如佐者又将祚切之讹而世俗所用以人以故而切为将祚者又字之俗作也】
　　梯桥
　　乍似上青防初疑蹑菡蓞自无飞仙骨欲度何由敢
　　月池
　　寒池月下明新月池边曲若不妬清妍却成相映烛
　　游城南十六首【方云十六诗非一日所作编者类次】
　　赛神
　　白布长衫紫领巾差科未动是闲人麦苗含穟桑生葚共向田头乐社神
　　题于賔客庄
　　榆荚【古偏切榆荚亦谓之榆钱】车前【上尺遮切陆机云马舄一名车前一名当道在牛迹中生】葢地皮蔷薇蘸水笋穿篱马蹄无入朱门迹纵使春归可得知
　　晚春
　　草树知春不久归【草树一作草木】百般红紫鬬芳菲杨花榆荚无才思惟解漫天作雪飞
　　落花
　　巳分将身着地飞那羞践蹋损光晖无端又被春风误吹落西家不得归
　　楸树
　　几嵗生成为大树一朝纒绕困长藤谁人与脱青罗帔看吐髙花万万层
　　幸自枝条能树立可烦萝蔓作交加【可或作何】傍人不解寻根本却道新花胜旧花【傍或作游】
　　风折花枝
　　浮艳侵天难就看清香扑地只遥闻【只或作可】春风也是多情思故拣繁枝折赠君【防或作折折或作将】
　　赠同游
　　【诸本无此篇方云杭蜀本皆阙惟唐本有之且属在此】
　　唤起牕全曙催归日未西【洪曰鲁直云吾儿时每哦此诗而不了解其意自出峡来吾年五十八矣时春晓偶忆此诗方悟之唤起催归二禽名也古人于小诗用意精深如此况其大者乎葢其学问渊源有五石六鹢之防催归子规也唤起声如人络丝圆转清亮偏于春晓鸣江南谓之春唤补注复斋谩録云予尝读唐顾渚记曰顾渚山中有鸟如鸜鹆而色苍每至正二月作声云春起也三四月云春去也采茶人呼为唤春鸟然则唤起之名唐人説矣豫章不举为证何耶】无心花里鸟更与尽情啼
　　赠张十八助教
　　喜君眸子重清朗携手城南歴旧游忽见孟生题竹处相看涙落不能收
　　题韦氏庄
　　昔者谁能比今来事不同寂寞青草曲散漫白榆风架倒藤全落篱崩竹半空宁须惆怅立翻覆本无穷【须一作知】
　　晚雨
　　防纎晚雨不能晴【方从蜀本作晚雨亷纎于律不谐当从诸本】池岸草间蚯蚓鸣投竿跨马蹋归路才到城门打鼓声
　　出城
　　暂出城门蹋青草逺于林下见春山应须韦杜家家到只有今朝一日闲
　　把酒
　　扰扰驰名者谁能一日闲我来无伴侣把酒对南山【对或作谢】
　　嘲少年
　　直把春偿酒都将命乞【音气】花只知闲信马不觉误随车
　　楸树
　　青幢紫葢立童童细雨浮烟作防笼不得画师来貌取定知难见一生中【貌或作邈方云此犹少陵貌得山僧及童子之貌　今按貌音邈】
　　遣兴【遣或作逺】
　　断送一生惟有酒寻思百计不如闲莫忧世事兼身事须着人间比梦间













　　别本韩文考异巻九
　　钦定四库全书
　　别本韩文考异巻十
　　宋　王伯大　重编
　　律诗凡八十首【诸本作七十九首方从蜀本】
　　送李尚书赴襄阳八韵【得长字李逊也】
　　帝忧南国切改命付忠良壤画星揺动旗分兽簸扬五营兵转肃【孙曰谓禁掖后汉张奂率五营士围窦武】千里地还方控带荆门逺飘浮汉水长赐书寛属郡【或作部】战马隔隣疆纵猎雷霆迅观棊玉石忙风流岘【胡典切樊曰羊祜每风景必造岘山置酒谓从事邹湛曰自有宇宙便有此山】首客花艳大堤倡【韩曰宋随王诞为襄阳郡闻诸女歌因为词曰朝发襄阳城暮至大堤曲大堤诸女貌花艳惊郎目】富贵由身致谁教不自强
　　和席八十二韵【席夔】
　　绛阙银河曙东风右掖春【韩曰应劭汉官仪中书为右曹称西掖孙曰正门之两旁曰掖】官随名共美花与思俱新绮陌朝游间绫衾夜直频【孙曰汉官典职仪曰尚书郎入直供青绫白绫被直宿直也】横门开日月髙閤切星辰庭变寒前草天销霁后尘沟深通苑急栁色压城匀纶綍谋猷盛【方云李本校谋作谟然閤本只作谋考之周书作谋为是但谟古字作李涪刋误曰旧作嘉谟今作嘉谋犹沈浮二音通也】丹青步武亲芳菲含斧藻【孙曰文余也杨子吾未见斧藻其徳若斧藻其楶者】光景畅形神傍砌看红药【樊曰谢眺中书省诗红药当堦翻红药芍药也席八为舍人故公有此句】巡池咏白苹【孙曰栁浑为吴兴太守有江南曲云汀洲采白苹日落江南春诗意以席比栁浑也】多情懐酒伴【懐或作怯】余事作诗人倚玉难藏拙【玉或作市】吹竽久混真坐慙空自老江海未还身
　　和武相公早春闻鸎
　　早晚飞来入锦城谁人教解百般鸣春风红树惊眠处似妬歌童作艳声
　　太安池【阙】
　　游太平公主山庄
　　【诸本无此题方从唐本太安池下增阙字而别出此题云晁本李谢本所校并同】
　　公主当年欲占春故将台榭押城闉【押或作压】欲知前面花多少直到南山不属人【少或作处】
　　晚春
　　谁收春色将归去【将归方作归将非是】慢緑妖红半不存【慢或作漫】榆荚只能随栁絮等闲撩乱走空园
　　大行皇太后挽歌词三首
　　【方云此宪宗母庄宪皇后也樊本云诸本脱太字非是】
　　一纪尊名正三时孝养荣髙居朝圣主厚徳载羣生武帐虚中禁【虚或作空】堂掩太平秋天笳鼓歇松柏徧山鸣威仪备吉防文物杂军容配地行新祭因山托故封凤飞终不反劒化防相从【张华延平津事补注王介甫曰此非君臣所宜言近于黩也樊曰庄宪后显宗崩公故云谓近乎黩非也】无复临长乐空闻报晓钟【报晓或作晓暮】追攀万国来警卫百神陪画翣【所甲切韩曰王后辇车有翣羽葢所以御风尘】登秋殿容衣入夜台【孙曰容衣防服防大记饰棺君龙帷三池振容注云青质五色画之于绞缯而垂之以为振容容衣葢谓此韩曰选陆士衡挽歌送子长夜台夜台谓闲墓】云随仙驭逺风助圣情哀【助方作动非是】只有朝陵日防奁【音产与匳同镜奁也孙曰汉明帝谒原陵见太后镜奁中物感动悲涕左右皆泣莫能仰视】一暂开
　　广宣上人频见过
　　三百六旬长扰扰【百或作十】不冲风雨即尘埃久惭朝士无禆补【惭方作为】空愧髙僧数往来学道穷年何所得吟诗竟日未能回天寒古寺游人少红叶牕前有几堆
　　闲游二首
　　雨后来更好绕池徧青青栁花闲度竹菱叶故穿萍【故或作乱方云少陵诗潜龙故起云沙上燕子故来频皆用此字】独坐殊末厌孤斟讵能醒持竿至日暮幽咏欲谁聴
　　兹游苦不数再到遂经旬【到或作至经或作兼】萍盖污池净藤笼老树新林乌鸣讶客【乌或作鸎】岸竹长遮邻子云只自守奚事九衢尘
　　酬马侍郎寄酒【马总】
　　一壶情所寄四句意能多秋到无诗酒其如月色何
　　和协律咏笋【喜】
　　竹亭人不到新笋满前轩乍出真堪赏初多未觉烦【或作繁方云公律诗不重用韵】成行齐婢仆环立比儿孙验长常携尺愁干屡侧盆对吟忘膳饮偶坐变朝昏带雨膏腴湿骄阳气候温得时方张王【方云庄子所谓王长其间是也并去声读公与刘梦得葡萄诗皆用张王字】挟势欲腾鶱见角牛羊没看皮虎豹存攅生犹有隙散布忽无垠讵可持筹筭谁能以理言纵横公占地罗列暗连根狂剧时穿壁羣强几触藩深潜如避逐【方作世】逺去若追奔始讶妨人路还惊入药园萌芽防寖大覆载莫偏恩巳复侵危砌非徒出短垣身宁虞瓦砾计拟揜兰荪【音孙香草】且叹髙无数庸知上几畨短长终不较先后竟谁论外恨苞藏宻中仍节目繁暂须回步履要取助盘飱【或作餐方云盘飱寘璧左氏语】穰穰疑翻地森森竞塞门戈矛头戢戢蛇虺首掀掀妇懦咨料防【料或作聊方云料音聊量也张湛列子序且将料简世所希有者】儿痴谒尽髠侯生来慰我诗句读惊魂【我或作意】属和才将竭呻吟至日暾【他昆切日或作欲方云楚词九叹日暾暾其西舍亦可以日入言也】
　　过鸿沟
　　龙疲虎困割川原亿万苍生性命存谁劝君王回马首真成一掷赌乾坤
　　送张侍郎
　　【方云张贾时自兵侍为华州阁本作侍御非】
　　司徒东镇驰书谒丞相西来走马迎【宣武节度韩为司徒驰书谓已持书往谒也丞相谓宰相裴度为淮西宣慰处置等使走马迎谓巳走马迎度也】两府元臣今转宻一方逋防不难平
　　赠刑部马侍郎【马总时副晋公东征】
　　红旗照海压南荒徴入中台作侍郎【中台或作台中非是】暂从相公平小冦便归天阙致时康
　　奉和裴相公东征途经女几山下作【或无奉字】
　　旗穿晓日云霞杂【方云作红杂作集○今按对偶及文势当从诸本】山倚秋空劒防明敢请相公平贼后暂防诸吏上峥嵘
　　郾城晚饮奉赠副使马侍郎及冯李二员外【郾音偃郾城县在许州或无奉字冯李谓冯宿李宗闵也阁本冯宿时以都官李宗闵时以礼部并从征】
　　城上赤云呈胜气【蔡末平数月前吴武陵自峡石望东南气如旗鼓矛盾皆颠倒少顷黄白气从西北出盘蜿相交告公曰今西北王师所在黄白喜气也败气为贼贼必亡矣】眉间黄色见归期幕中无事惟须饮即是连镳向阙时
　　酬别留后侍郎【或无酬字蔡平命马总为留后】
　　为文无出相如右谋帅难居郤縠先归去雪销溱洧动西来旌斾拂晴天
　　同李二十八夜次襄城【李正封也】
　　周楚仍连接川原乍屈盘云垂天不暖尘涨雪犹干印绶归台室旌旗别将坛欲知迎候盛骑火万星攅同李二十八员外从裴相公野宿西界
　　四面星辰着地明散烧烟火宿天兵不闗破贼须归奏自趂新年贺太平
　　过襄城
　　郾城辞罢过襄城颖水嵩山刮眼明巳去蔡州三百里家人不用逺来迎
　　宿神龟招李二十八冯十七【龟下或有驿字】
　　荒山野水照斜晖啄雪寒鸦趂始飞夜宿驿亭愁不睡幸来相就葢征衣
　　次硖石
　　【诸本硖作峡方云今陜县也地理志可考】
　　数日方离雪今朝又出山试凭髙处望隠约见潼闗
　　和李司勲过连昌宫
　　【或作李二十八司勲无过字○樊曰连昌宫按志髙宗显庆三年置然诗落句云云疑为明皇所作而元微之连昌宫辞大防亦咏明皇帝】
　　夹道疎槐出老根髙甍巨桷压山原宫前遗老来相问今是开元几叶孙
　　次潼闗先寄张十二閤老使君【张贾】
　　荆山巳去华山来日出潼闗四扇开【出或作照扇或作面】刺史莫辞迎候逺相公亲破蔡州回【亲或作新】
　　次潼闗上都统相公【韩】
　　【峯本无此篇闗下或有头字一本在雨中寄张籍喜诗后】
　　暂辞堂印执兵权尽管诸军破贼年冠葢相望催入相待将功徳格皇天
　　桃林夜贺晋公
　　西来骑火照山红夜宿桃林腊月中手把命珪兼相印一持重叠赏元功
　　送李员外院长分司东都
　　去年秋露下羇旅逐东征今嵗春光动驱驰别上京饮中相顾色送后独归情两地无千里因风数寄声晋公破贼回重拜台司以诗示幕中賔客愈奉和
　　【或作晋公自蔡州入赐途中重拜云云愈因和之】
　　南伐旋师太华东天书夜到册元功将军旧压三司贵相国新兼五等崇鹓鹭欲归仙仗里熊罴还入禁营中长惭典午非材职【或作识】得就闲官即至公
　　独钓四首【钓或作酌】
　　家林馆胜偶得入垂竿曲树行藤角平池散芡盘羽沈知食驶【或作怏或作】緍细觉牵难聊取夸儿女榆条系从鞍
　　一迳向池斜池塘野草花雨多添栁耳水长减蒲芽坐厌亲刑柄【时为刑部侍郎】偷来傍钓车【坐厌方作厌坐云厌与偷为一义坐亲刑柄来弄钓车为一説公诗多此体○今按坐厌与偷来为对亦自亲切乂况坐厌乃常用之语韦苏州云坐厌淮南守此类极多方从误本更为曲説不知语意之拙澁也】太平公事少吏隠讵相赊独往南塘上秋晨景气醒露排四岸草风约半池萍鸟下见人寂鱼来闻饵馨所嗟无可召不得倒吾缾秋半百物变溪鱼去不来风能坼芡觜露亦染棃顋【方云广信晁氏旧藏印本能作棱亦作液一云山谷所定】逺岫重叠出寒花散乱开所期终莫至日暮与谁回
　　枯树
　　老树无枝叶风霜不复侵腹穿人可过皮剥蚁还寻寄托惟朝依投絶暮禽犹堪持改火【樊曰论语鑚燧改火马融曰周书月令有改火之文春取榆栁之火夏取枣杏之火季夏取桑柘之火秋取柞槱之火冬取檀槐之火一年之中鑚火各异木故曰改火也】未肯但空心
　　元日酬蔡州马十二尚书去年蔡州元日见寄之什
　　元日新诗已去年蔡州遥寄荷相怜今朝纵有谁人领自是三峰不敢眠【峰或作冬方从唐本云华岳有三峰唐人守华者皆谓之三峰守葢公西归经从之路马诗必有所序述今不可得而详也○今按此诗并题皆不言经由华州所作方説既无所据又三峰不敢眠亦无文理今当阙之以俟知者】
　　咏灯花同侯十一
　　【或作同侯十一咏灯花侯十一喜也】
　　今夕知何夕花然锦帐中自能当雪暖那肯待春红黄里排金粟【诸本黄作囊方云何逊诗金粟里搔头蜀人史彦升曰黄里排金谓额间花钿也又沈约宋书汉制乘舆翠葢黄里所谓黄屋也诸本多引汉纪注实此义○今按汉制黄屋与此诗文意不同疑史説误】钗头缀玉虫更烦将喜事来报主人公
　　祖席　前字
　　【此诗公自题其后云两诗何处好就中何处佳何处恶○旧注云以王涯徙袁州刺史而作方云按旧纪涯刺袁州元和三年四月也公时在东都故曰祖席落桥边出诗前后注文旧本无之蜀本亦然又或二题前字秋字上皆有得字】
　　祖席落桥边亲交共黯然野晴山簇簇霜晓菊鲜鲜书寄相思处杯衔欲别前淮阳知不薄终愿早回船【方云阳本作南洪本作阳云用汲黯事以后诗有淮南字随笔以误也】
　　秋字
　　淮南悲木落而我亦伤秋【而或作今】况与故人别那堪羇宦愁荣华今异路风雨苦同忧莫以宜春逺江山多胜游
　　送郑尚书赴南海
　　番禺【上音潘下音愚广州有番禺县】军府盛欲説暂停杯葢海旂幢出连天观阁开衙时龙户集【韩曰南部新书长安有龙户见水色则知有龙或引出但鰕鱼而巳】上日马人来【韩曰后汉马援讨寻邑蛮以不能还者数十人留于象林南援所铸铜柱下南蛮呼为马留人见新史南蛮传】风静鶢鶋【祝曰海鸟见左传及国语】去官亷蛤回【樊曰后汉孟尝合浦还珠事】货通师子国【师子国在西海中斜□二千余里国史补云师子国船最大梯而上下数丈皆积寳货云云】乐奏武王台【武或作越方云汉传尉佗自称南越武王】事事皆殊异无嫌屈大才
　　荅道士寄树鸡【树鸡木耳大者】
　　软湿青黄状可猜欲烹还唤木盘回烦君自入华阳洞【韩曰茅居传史之洞六十三所第八句曲山之洞曰金坛华阳之天】直割乖龙左耳来【取譬也】
　　左迁至蓝闗示侄孙湘
　　【蓝闗即秦之峣闗在今蓝田县湘字北渚笔墨问録云公此诗仁且有礼非志仁义者不能也】
　　一封朝奏九重天夕贬潮州路八千欲为圣明除弊事肯将衰朽惜残年【欲或作本肯将或作岂将方作岂于朽方作暮惜方作计】云横秦岭家何在雪拥蓝闗马不前【拥方作揜○今按方本此诗于暮计揜四字皆不如诸本之胜】知汝逺来应有意好收吾骨瘴江边
　　武闗西逢配流吐蕃
　　嗟尔戎人莫惨然【戎或作胡】湖南地近保生全【地近或作近地】我今罪重无归望直去长安路八千
　　次邓州界
　　潮阳南去倍长沙恋阙那堪又忆家心讶愁来惟贮火眼知别后自添花商顔【樊曰汉沟洫志引洛水至商顔下江商山之顔譬人之额也】暮雪逢人少邓鄙春泥见驿赊早晚王师收海岳普将雷雨发萌芽
　　题临泷寺
　　不觉离家已五千仍将衰病入泷船潮阳未到吾能説海气昏昏水拍天【吾能或作人先或作先闻水或作浪】
　　晚次宣溪辱韶州张端公使君惠书叙别酬以絶句二章【或无辱端公絶句字】
　　韶州南去接宣溪【韶或作朝非是】云水苍茫日向西客泪数行元自落【元或作先】鹧鸪休傍耳边啼
　　兼金那足比清文百首相随愧使君【那或作安百或作白】俱是岭南巡管内莫欺荒僻断知闻
　　题秀禅师房
　　桥夹水松行百步竹牀莞席到僧家【松或作船牀或作林】暂拳一手支头卧还把渔竿下钓沙【头或作頥约或作晚】
　　将至韶州先寄张端公使君借图经【或无端公字】
　　曲江山水闻来久恐不知名访倍难愿借图经将入界每逢佳处便开看【每或作亦】
　　过始兴江口感懐
　　忆作儿童随伯氏南来今只一身存目前百口还相逐旧事无人可共论
　　韶州留别张端公使君
　　来往再逢梅栁新【孙曰元和十四年正月公以论佛骨贬潮州三月至潮州十月量移袁州十五年正月至袁州其往来上下于韶皆梅栁新时也】别离一醉绮罗春久钦江总文才妙【韩曰陈后主欲以江总为太子詹事孔奂曰总文华之人太子何借于此】自叹虞翻骨相屯【樊曰虞翻仕吴为骑都尉数犯顔谏争孙权不説坐徙丹阳泾县后又徙交州尝云自恨疎节骨体不媚犯上获罪当长没海隅翻字仲翔以喻巳也】鸣笛急吹争落日清歌缓送欵行人【诸本争作催欵作感方从唐本云蜀本亦作争李云二宋评此诗小宋疑感字误大宋初不以为然后得善本始信】巳知奏课当徴拜那复淹留咏白苹量移袁州张韶州端公以诗相贺因酬之【或无端公因三字或作量移袁州酧张韶州先寄诗贺或作量移袁州张韶州先诗见贺因酧之方云题语凡四易各有义也】
　　明时逺逐事何如遇赦移官罪未除北望讵令随塞鴈南迁才免葬江鱼将经贵郡烦留客先惠髙文谢起予暂欲系船韶石下上賔虞舜整冠裾
　　次石头驿寄江西王十中丞阁老【仲舒】
　　凭髙试回首【试回方作回马○今按下句有马字方本非是】一望豫章城人由恋徳泣【由或作犹】马亦别羣鸣寒日夕始照风江逺渐平【风江或作江风】黙然都不语应识此时情
　　游西林寺题萧二兄郎中旧堂
　　【萧兄有女出家诸本游作题题作故无兄字及注方云萧萧存也存少与韩防梁肃友善恶裴延龄之为人弃官归庐山庐山令犹有萧存魏李渤同游大林题名】
　　中郎【韩曰蔡中郎邕女名琰字文姬兴平中天下防乱为胡骑所获曹操痛邕无嗣以金赎之因问曰闻夫人家先多书籍犹能记忆否曰昔亡父赐书四千巻流离涂炭罔有存者今所诵忆裁四百余篇于是缮冩送之文无遗误】有女能传业伯道【樊曰邓收字伯道为河南太守永嘉末以石勒之乱负妻而逃担其儿及其弟子绥恐不能两全乃谓其妻曰吾弟早亡惟有一息理不可絶乃弃其儿而逃曰幸而得存后当有子过江仕终尚书右仆射卒以无嗣时人义而哀之曰天道无知使邓伯道无儿】无儿可保家【今按因话録作无人可主家】偶到匡山【即庐山萧郎中名存字伯诚颖士之子与公兄防厚善公自少为存所知及自袁州还过存庐山故居而存诸子前死有一女为尼公为纪其家西林即江州庐山寺也】曾住处几行衰泪落烟霞【方云因话録作今日匡山过旧隠空将衰泪对烟霞】
　　自袁州还京行次安陆先寄随州周员外【诸本如此但以随为循方从唐本云自贬所防恩袁州除官还京凡多六字方云如淳汉纪注曰凡言除者除故官就新官也公志郑澹墓曰诏授司马节度除其官为工部尚书与此同周员外周君巢也时为随州刺史以经由道里考之作循非是○今按诸本得之唐本既颠倒重复而方云又不可晓疑袁州字当在贬字上或注在所字下循州之辨则方得之或本袁州下有除官二字亦通随又作复当考】
　　行行指汉东暂喜笑言同雨雪离江上蒹葭出梦中面犹含瘴色眼巳见华风嵗暮难相值酣歌未可终
　　题广昌馆
　　白水龙飞巳几春偶逢遗迹问耕人【逢或作寻】丘坟发掘当官路何处南阳有近亲【路或作道】
　　寄随州周员外【随或作循或作复説巳见上】
　　陆孟丘杨久作尘【蜀本杨作阳方云公与陆长源孟叔度○颖杨疑及周君巢同为董晋幕客故也】同时存者更谁人金丹【孙曰周好金丹服饵之术栁子厚集中有答周君巢论饵药久夀书是也】别后知传得乞取刀圭救病身
　　酒中留上襄阳李相公
　　【谓逢吉也诸本作醉中留别襄州李相公】
　　浊水污泥清路尘【孙曰曹子建诗君若清路尘妾若浊水泥浮沉各异势防合念何时浊水污泥公以自喻清路尘以喻逢吉也】还曾同制掌丝纶眼穿长讶双鱼断耳热【樊曰杨恽书云酒后耳热仰天附缶而呼乌乌】何辞数爵频银烛未销牕送曙【销或作终或作残牕或作鸡】金钗半醉座添春【醉或作坠许彦周云退之诗酩酊马上知为谁又云金钗半醉座添春乃知赋梅花不独宋广平】知公不久归钧轴应许闲官寄病身
　　去嵗自刑部侍郎以罪贬潮州刺史乘驿赴任其后家亦谴逐小女道死殡之层峰驿旁山下防恩还朝过其墓留题驿梁【诸本只作题驿梁下有注字与此题少异方从唐本】
　　数条藤束木皮棺草殡荒山白骨寒惊恐入心身巳病扶舁沿路众知难绕坟不暇号三帀设祭惟闻饭一盘致汝无辜由我罪百年惭痛泪防干
　　贺张十八秘书得裴司空马
　　【或作酬张秘书因骑马赠诗】
　　司空逺寄养初成毛色桃花眼镜明落日巳曾交辔语春风还拟并鞍行长令奴仆知饥渇须着贤良待性情旦夕公归伸拜谢免劳骑去逐双旌【骑去或作去骑方云裴诗有他日着鞭能顾我之语故公云耳】
　　杏园送张彻侍御归使
　　【或作侍郎无归使字方从唐本云彻时以幽州判官趍朝半道有诏还之迁侍御史从张靖之请也杏园在长安城南其实彻已抵京但未朝见耳旧传云续有张彻自逺使归是也】
　　东风花树下送尔出京城久抱伤春意新添惜别情归来身巳病相见眼还明更遣将诗酒谁家逐后生
　　雨中寄张博士籍侯主簿喜
　　放朝还不报半路蹋泥归【半路方作夜半○今按朝还无因至夜半作半路亦不可晓疑以雨放朝而有司失于闗报行至半路乃得报而归也方本非是】雨惯曾无节雷频自失威见墙生菌徧忧麦作蛾飞嵗晚偏萧索谁当救晋饥
　　奉和兵部张侍郎酬郓州马尚书只召途中见寄开缄之日马帅巳再领郓州之作【张谓张贾诸本无奉和及郓州作字别有奉和二字只或作被】
　　来朝当路日承诏改辕时再领须句国【句音劬樊曰须句韩之东平也左传僖公二十一年邾人灭须句杜预注须句在东平】仍迁少昊司【韩曰秋帝少昊葢主刑而总加检校刑部尚书故云】暖风抽宿麦清雨巻归旗【补注石林诗话张文潜常与蔡天啓论韩栁五字警句文潜举退之暖风抽宿麦清雨巻归旗子厚壁空残月曙门掩候虫秋皆集中第一】赖寄新珠玉长吟慰我思
　　早春与张十八博士籍游杨尚书林亭寄第三阁老兼呈白冯二阁老
　　【诸本无十八字方从唐本云白居易冯宿也第三阁老杨于陵之子嗣复也白和诗只作杨舍人林池○今按注本第三作三第云澄本如此然王沂公言行录记杨大年呼沂公为第四防舍人疑前世遗俗自有此等称呼洪本或未必然而此所游乃嗣复家林亭故特以诗寄之而并呈白冯也但未知三人者其次第又如何耳】
　　墙下春渠入禁沟【或作流云】渠冰初破满渠浮凤池近日长先暖流到池时更不流【更或作见】
　　奉使常山早次太原呈副使吴郎中
　　【或无早字方云公使镇州吴刑以驾部郎中副行】
　　防防闻街鼓晨起似朝时翻翻走驿马春尽是归期地失喜禾处风存蟋蟀辞暮齿良多感无事涕垂颐
　　夕次夀阳驿题吴郎中诗后
　　【或作夀阳驿题絶句方云蜀本亦注夕次字】
　　风光欲动别长安春半边城特地寒不见园花兼巷栁马头惟有月团团
　　镇州初归
　　别来杨栁街头树摆弄春风只欲飞【摆或作揺弄或作撼只或作只】还有小园桃李在留花不发待郎归
　　同水部张员外曲江春游寄白二十二舍人【或作同张水部籍游曲江寄云云】
　　漠漠轻隂晚自开青天白日映楼台【天或作春】曲江水满花千树有底忙时不肯来
　　和水部张员外宣政衙赐百官樱桃诗
　　【或作和张水部勅赐樱桃诗】
　　汉家旧种明光殿炎帝还书本草经岂似满朝承雨露共看传赐出青防香随翠笼【力董切竹器也】擎初到【或作重或作出】色映银盘冩未停【映或作照】食罢自知无所报空然慙汗仰皇扄
　　早春呈水部张十八员外二首【閤本无此二首】
　　天街小雨润如酥草色遥看近却无最是一年春好处絶胜烟栁满皇都
　　莫道官忙身老大即无年少逐春心凭君先到江头看栁色如今深又深
　　送桂州严大夫
　　【同用南字严谟也题下或有赴任二字】
　　苍苍森八桂【森八阁本作八月桂或作树方云山海经桂林八树在贲禺东天台山赋八桂森挺以凌霜】兹地在湘南【地阁本作树在或作近】江作青罗带【补注东坡云退之诗江作青罗带子厚诗海上羣山似剑铓子瞻为之对云系懑岂无罗带水割愁还有剑铓山】山如碧玉篸【祖含切与簮同钗簮也祝曰梁刘孝威诗金篸临鬓斜】户多输翠羽家自种黄甘逺胜登仙去飞鸾不假骖【假或作暇】
　　奉酬天平马十二仆射暇日言懐见寄之作【或无暇日言懐之作六字马总时为郓曹濮等州观察使】
　　天平【马总军曰天平】篇什外政事亦无双威令加徐土儒风被鲁邦【刘梦得天平军壁记惟郓在春秋须句之国涉汉为济东葢禹贡兖州之域而曰威令加徐土者禹贡海岱及淮惟徐州而前汉以徐临淮则徐亦鲁也徐土鲁邦字葢出诗常武閟宫之作云】清为公论重寛得士心降嵗晏偏相忆长謡坐北牕
　　奉使镇州行次承天行营奉酬裴司空
　　【或有相公字】
　　窜逐三年海上归逢公复此着征衣旋吟佳句还鞭马恨不身先去鸟飞
　　镇州路上谨酬裴司空相公重见寄【谨一作奉】
　　衔命山东抚乱师日驰三百自嫌迟风霜满面无人识何处如今更有诗
　　奉和仆射裴相公感恩言志【或无奉】
　　文武成功后居为百辟师林园穷胜事钟鼓乐清时摆落遗髙论雕防出小诗自然无不可范蠡尔其谁【其或作为】
　　和仆射相公朝廻见寄【或作回朝或有裴字】
　　尽瘁年将久公今始暂闲事随忧共减诗与酒俱还放意机衡外收身矢石间秋台风日逈正好看前山
　　奉和李相公题萧家林亭【逢吉】
　　【樊曰李相公逢吉也萧氏在唐最盛瑀嵩华复俛寘仿遇凡八叶宰相嵩第在城南布政坊寘第在城南永乐坊见长安志余无所见】
　　山公【孙曰襄阳记晋山简为守岘山南习郁有佳园池简每临此池輙大醉而归名之曰髙阳池时有童儿歌曰山公何所往来至髙阳池日夕倒载归酩酊无所知】自是林园主叹惜前贤造作时岩洞幽深门尽锁不因丞相几人知
　　奉和杜相公太清宫纪事陈诚上李相公十六韵【或作杜相公太清宫十六韵纪事陈诚上李相因和杜谓元防也天寳三年置】
　　耒耜兴姬国輴欙【上丑伦切下鲁追切书予乘四载孔安国曰水乘舟陆乘车泥乘輴山乘欙輴樊曰史记汉书并作橇音蕝累史记作桥汉书作挶音九足切】建夏家在功诚可尚于道讵为华象帝威容大仙宗寳厯赊卫门罗防槊图壁杂龙蛇礼乐追尊盛乾坤降福遐四真【樊曰天寳元年亲享元皇帝于新庙以庄子为南华真人文子为通真人列子为冲虚真人庚桑子为洞虚真人是为四真也】皆齿列二圣【樊曰初太清宫成命工于太白山采白石为元真像兖冕之服当扆南面元宗肃宗真容侍立左右皆朱衣朝服】亦肩差阳月时之首隂泉气末牙殿阶铺水碧【阶或作筵】庭炬坼金葩紫极观忘倦青词奏不哗噌吰【上音铮下音宏钟声相如赋曰声噌吰而似钟音】宫夜辟嘈囐【上才刀切下才曷切祝曰鼓声东都赋奏严鼓之嘈囐】鼓晨檛【陟切击也祝曰祢衡为渔阳掺檛蹀而前】防味陈奚取【味或作服非是○本朝景灵宫天兴殿祝以青词荐以酒果用唐制也】名香荐孔嘉垂祥纷可録俾夀浩无涯贵相山瞻峻清文玉絶瑕代工声问逺摄事敬恭加皎洁当天月葳蕤捧日霞【葳或作娄方从蜀本○孙曰天日以喻君月霞以喻臣杜摄事在人君之侧】唱妍酬亦丽俛仰但称嗟【亦或作匪方云唱酧谓李杜称嗟公自谓也】








　　别本韩文考异巻十
　　钦定四库全书
　　别本韩文考异巻十一
　　宋　王伯大　重编
　　杂著
　　原道
　　【补注山谷尝曰文章必谨布置每见学者多告以原道命意曲折石介守道曰孔子之易春秋自圣人以来未有也吏部原道原仁原毁行难禹问佛骨表诤臣论自诸子以来未有也】
　　博爱之谓仁行而宜之之谓义由是而之焉之谓道足乎已无待于外之谓德仁与义为定名道与德为虚位故道有君子小人而德有凶有吉【子下或有有字】老子之小仁义非毁之也其见者小也坐井而观天曰天小者非天小也【非天下或有之字下小字方作罪云尸子曰井中视星所视不过数星○今按韩公未必用尸子语正使用之作罪亦非文意】彼以煦煦【香句切小惠儿】为仁孑孑为义其小之也则宜其所谓道道其所道非吾所谓道也其所谓徳德其所徳非吾所谓徳也【或无其所谓德四字非是】凡吾所谓道徳云者合仁与义言之也天下之公言也老子之所谓道徳云者去仁与义言之也一人之私言也【公言私言下或者有者字或惟下句有之】周道衰孔子没火于秦黄老于汉佛于晋魏梁隋之间【或无黄字晋魏梁隋诸本作晋宋齐梁魏隋文苑作晋梁魏隋蜀本作魏晋宋梁齐方从各杭本云南齐隋梁北齐魏隋也】其言道徳仁义者不入于杨则入于墨不入于老则入于佛入于彼必出于此入者主之出者奴之入者附之出者污之【必上方有则字主方作王○今按作主乃与下文三韵皆叶作王非是】噫后之人其欲闻仁义道徳之説孰从而聴之老者曰孔子吾师之弟子也佛者曰孔子吾师之弟子也为孔子者习闻其説乐其诞而自小也亦曰吾师亦尝云尔【诸本尝下有师之字】不惟举之于其口而又笔之于其书噫后之人虽欲闻仁羲道徳之説其孰从而求之甚矣人之好怪也不求其端不讯其末惟怪之欲闻古之为民者四今之为民者六古之教者处其一今之敎者处其三农之家一而食粟之家六工之家一而用器之家六贾之家一而资焉之家六奈之何民不穷且盗也古之时人之害多矣有圣人者立然后敎之以相生养之道【或无以字】为之君为之师驱其虫蛇禽兽而处之中土寒然后为之衣饥然后为之食木处而颠土处而病也然后为之宫室为之工以赡其器用为之贾以通其有无【通方作同】为之医药以济其夭死为之埋祭祀以长其恩爱为之礼以次其先后为之乐以宣其壹郁为之政以率其怠勌为之刑以锄其强梗【壹或作湮或作堙方云按史记贾谊传独堙郁其谁语汉书作壹欝壹当作□集韵音咽壸欝不得泄也平入声通用湮与□亦音义同也作壹字则非○今按字书壹壷吉凶在壷中不得泄也即今之氤氲字壹湮古葢通用故汉书但作壹耳】相欺也为之符玺斗斛权衡以信之相夺也为之城郭甲兵以守之【方无权衡字非是】害至而为之备患生而为之防今其言曰圣人不死大盗不止剖斗折衡而民不争【剖或作掊】呜呼其亦不思而已矣如古之无圣人人之类防乆矣何也无羽毛鳞介以居寒热也无爪牙以争食也是故君者出令者也臣者行君之令而致之民者也民者出粟米麻丝作器皿通货财以事其上者也【致之或作致其非是麻丝或作丝麻篇内并同】君不出令则失其所以为君臣不行君之令而致之民则失其所以为臣民不出粟米麻丝作器皿通货财以事其上则诛【臣不下诸本有能字无而致之民四字而句下有则失其所以为臣一语】今其法曰必弃而君臣去而父子禁而相生相养之道以求其所谓清浄寂灭者呜呼其亦幸而出于三代之后不见黜于禹汤文武周公孔子也其亦不幸而不出于三代之前不见正于禹汤文武周公孔子也帝之与王其号虽殊其所以为圣一也夏葛而冬裘渴饮而饥食其事虽殊其所以为智一也今其言曰曷不为太古之无事是亦责冬之裘者曰曷不为葛之之易也责饥之食者曰曷不为饮之之易也【其言或作之言饥之或作肌而】传曰古之欲明明德于天下者先治其国欲治其国者先齐其家欲齐其家者先修其身欲修其身者先正其心欲正其心者先诚其意然则古之所谓正心而诚意者将以有为也今也欲治其心而外天下国家【方作国家天下句下诚皆有者字皆非是】灭其天常子焉而不父其父臣焉而不君其君民焉而不事其事孔子之作春秋也诸侯用夷礼则夷之进于中国则中国之经曰夷狄之有君不如诸夏之亡诗曰戎狄是膺荆舒是惩【进上或有夷而字】今也举夷狄之法而加之先王之敎之上几何其不胥而为夷也夫所谓先王之敎者何也博爱之谓仁行而宜之之谓义由是而之焉之谓道足乎已无待于外之谓徳其文诗书易春秋其法礼乐刑政其民士农工贾其位君臣父子师友賔主昆弟夫妇其服麻丝其居宫室其食粟米果蔬鱼肉【文或作书或作敎果蔬或作蔬果】其为道易明而其为敎易行也【或无而字而下方无其字】是故以之为已则顺而祥以之为人则爱而公以之为心则和而平以之为天下国家无所处而不当是故生则得其情死则尽其常郊焉而天神假庙焉而人飨曰斯道也何道也曰斯吾所谓道也非向所谓老与佛之道也【何上方无也字○今按曰斯道也何道也是问词而曰斯吾所谓道也以下乃答语也斯道也何道也或作斯何道也斯吾所谓道也或作斯道也吾所谓之道也又或无所谓字皆非是】尧以是传之舜舜以是传之禹禹以是传之汤汤以是传之文武周公文武周公传之孔子孔子传之孟轲轲之死不得其传焉荀与杨也择焉而不精语焉而不详由周公而上上而为君故其事行由周公而下下而为臣故其説长然则如之何而可也【何而方作何其○今按此句复是问词其下乃答语】曰不塞不流不止不行人其人火其书庐其居明先王之道以道之鳏寡孤独废疾者有养也其亦庶乎其可也
　　原性
　　【方作性原○今按原道原人原之例作原性为是又此五原篇目既同当是一时之作与兵部李侍郎书所谓旧文二巻扶树敎道有所明白者疑即此诸篇也然则皆是江陵以前所作程子独以原性为少作恐其考之或未详也】
　　性也者与生俱生也情也者接于物而生也性之品有三而其所以为性者五情之品有三而其所以为情者七【而其或皆无而字性者情者方并无者字皆非是】曰何也【或无曰字】曰性之品有上中下三上焉者善焉而巳矣中焉者可导而上下也下焉者恶焉而巳矣其所以为性者五曰仁曰礼曰信曰义曰智【方从阁杭蜀本云礼信去仁为近诸本多作曰仁曰义曰礼曰智曰信○今按方本以五行相生之序而言诸本以四方相对一位居中而言理皆可通但切意诸本语陈而韩公亦颇尚异恐方本或得之】上焉者之于五也主于一而行于四【行于方作行之】中焉者之于五也一不少有焉则少反焉其于四也混【不上诸本无一字方从阁杭潮本作一也而并属下句云一谓仁也言不少存乎仁则少畔乎仁蜀本倒一也二字杭蜀反皆作及非也○今按也一二字当从蜀本而以也字属上句一字属下句方及诸本皆非也方以一为仁亦非是此但言中人之性于五者之中其一者或偏多或偏少其四者亦襍而不纯耳反字则方得之】下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其中【其中或作于中非是】中焉者之于七也有所甚有所亡然而求合其中者也下焉者之于七也亡与甚直情而行者也【亡与上方有无字非是】情之于性视其品孟子之言性曰人之性善荀子之言性曰人之性恶杨子之言性曰人之性善恶混夫始善而进恶与始恶而进善与始也混而今也善恶皆举其中而遗其上下者也得其一而失其二者也【与诸本多作欤善恶下又有欤字○今按二与字皆当读如字而为句首犹言及也作欤而为句絶者皆非左传夫弗及而忧与可忧而乐与忧而弗害皆取忧之道也语势亦相似】叔鱼之生也其母视之知其必以贿死扬食我【食音嗣叔向生子伯石母视之及堂闻其声而还曰是豺狼之声也非是莫丧羊舌氏矣伯石食我字也食邑扬地】之生也叔向之母闻其号也知必灭其宗越椒之生也子文以为大戚知若敖【姓也楚子良生子越椒子文曰是子弗杀必灭若敖之族】氏之不食也人之性果善乎【或无大字】后稷之生也其母无灾其始匍匐也则岐岐然嶷嶷然文王之在母也母不忧既生也傅不勤既学也师不烦人之性果恶乎【不忧上或无母字】尧之朱舜之均文王之管蔡习非不善也而卒为奸瞽叟之舜鲧之禹习非不恶也而卒为圣人之性善恶果混乎【圣下或有人字属上句】故曰三子之言性也举其中而遗其上下者也得其一而失其二者也曰然则性之上下者其终不可移乎【终上或无其字】曰上之性就学而愈明下之性畏威而寡罪是故上者可敎而下者可制也其品则孔子谓不移也【敎方作学】曰今之言性者异于此何也【性下或有情字】曰今之言者杂佛老而言也杂佛老而言也者奚言而不异【言也者或无也字○今按此篇之言过荀杨逺甚其言五性尤善但三品之説太拘又不知性之本善而其所以或善或恶者由其禀气之不同为未尽耳】
　　原毁【方作毁原説已见上】
　　古之君子其责已也重以周其待人也轻以约重以周故不怠轻以约故人乐为善闻古之人有舜者其为人也仁义人也求其所以为舜者责于巳曰彼人也予人也彼能是而我乃不能是早夜以思去其不如舜者就其如舜者【古之人或无人字下同早或作蚤】闻古之人有周公者其为人也多才与艺人也求其所以为周公者责于巳曰彼人也予人也彼能是而我乃不能是【方从阁本无求其所以字只作责于巳为周公者○今按阁本不成文理而方从之误矣】早夜以思去其不如周公者就其如周公者【去其下十三字方从阁本作求其所以为周公者而为之】舜大圣人也后世无及焉周公大圣人也后世无及焉是人也乃曰不如舜不如周公吾之病也是不亦责于身者重以周乎【身或作巳】其于人也曰彼人也能有是是足为良人矣能善是是足为艺人矣【善方作有非是】取其一不责其二即其新不究其旧【责或作取】恐恐然惟惧其人之不得为善之利一善易修也一艺易能也其于人也乃曰能有是是亦足矣曰能善是是亦足矣【或无此人字非是】不亦待于人者轻以约乎【不上或有是字】今之君子则不然【方无则不然字】其责人也详其待已也亷详故人难于为善亷故自取也少已未有善曰我善是是亦足矣已未有能曰我能是是亦足矣外以欺于人内以欺于心未少有得而止矣不亦待其身者巳亷乎【其身或作于已】其于人也曰彼虽能是其人不足称也彼虽善是其用不足称也举其一不计其十究其旧不图其新恐恐然惟惧其人之有闻也是不亦责于人者已详乎夫是之谓不以众人待其身而以圣人望于人吾未见其尊已也【是之或作如是方无之字】虽然为是者有本有原怠与忌之谓也【原上或无有字】怠者不能修而忌者畏人修吾尝试之矣尝试语于众曰某良士某良士其应者必其人之与也不然则其所疎逺不与同其利者也不然则其畏也不若是强者必怒于言懦者必怒于色矣又尝语于众曰某非良士某非良士其不应者必其人之与也不然则其所疎逺不与同其利者也不然则其畏也不若是强者必説于言懦者必説于色矣【不应下或无者字非是】是故事修而谤兴徳髙而毁来呜呼士之处此世而望名誉之光道徳之行难巳将有作于上者得吾説而存之其国家可几而理欤【此下或无世字非是已或作矣作或作仕或作化欤或作也】
　　原人【或作仁】
　　形于上者谓之天形于下者谓之地命于其两间者谓之人形于上日月星辰皆天也形于下草木山川皆地也命于其两间夷狄禽兽皆人也曰然则吾谓禽兽人可乎曰非也【人可上或有曰字】指山而问焉曰山乎曰山可也山有草木禽兽皆举之矣【指下或有南字非是】指山之一草而问焉曰山乎曰山则不可【或无曰山乎三字】故天道乱而日月星辰不得其行地道乱而草木山川不得其平人道乱而夷狄禽兽不得其情【方无故字】天者日月星辰之主也地者草木山川之主也人者夷狄禽兽之主也主而暴之不得其为主之道矣是故圣人一视而同仁笃近而举逺【仁或作人非】
　　原
　　有啸于梁从而烛之无见也斯乎曰非也无声有立于堂从而视之无见也斯乎曰非也无形有触吾躬从而执之无得也斯乎曰非也无声与形安有气【无声与形上或有无气三字非是】曰无声也无形也无气也果无乎曰有形而无声者物有之矣土石是也有声而无形者物有之矣风霆是也有声与形者物有之矣人兽是也无声与形者物有之矣神是也曰然则有怪而与民物接者何也曰是有二有有物【有怪或作见怪二下或有説字或有説字而无冇有物四字】漠然无形与声者之常也民有忤于天有违于民有爽于物逆于伦而感于气【上民字或作人下民字或作时】于是乎有形于形有慿于声以应之而下殃祸焉皆民之为之也其既也又反乎其常【有不或作有之为下或无之字】曰何谓物曰成于形与声者土石风霆人兽是也反乎无声与形者神是也不能有形与声不能无形与声者物怪是也【反乎或作反其非是或无不能有形与声六字或无不能无形与声六字】故其作而接于民也无恒故有动于民而为祸亦有动于民而为福【本或先言为福】亦有动于民而莫之为祸福适丁民之有是时也作原【方从阁蜀杭无作字○今按古书篇题多喜后者如荀子诸赋正此类也但此篇前已有题不应复出故且从诸本有作字】
　　行难
　　或问行孰难曰舍我之矜从尔之称孰能之曰陆先生参何如曰先生之贤闻天下是是而非非【闻下或有于字】贞元中自越州徴拜祠部员外郎京师之人日造焉闭门而拒之满街愈尝往间客席【尝或作常间或作问客或作贤席下或有坐定二字】先生矜语其客曰某胥也某商也其生某任之其死某诔【音藟孙曰某任之谓所举所任之人也任保任也诔累也人生有徳行死而后累引其行其为诔今之行状是也】之某与某可人也【可或作何方从阁本死作可云可人见礼记郑注曰世人可也○今按方据礼记是也然诔下文韩公之语似以陆公虽套任诔此人复自任于有罪则颇有择其门地之意而以詹引之力自多者恐后作何字语势乃可更详之】任与诔也非罪欤皆曰然【也或有之罪一作过曰上或有应字】愈曰某之胥某之商其得任与诔也有由乎抑有罪不足任而诔之邪【任而诔方作计而任而或作与】先生曰否吾恶其初不然任与诔也何尤愈曰茍如是先生之言过矣昔者管敬子取盗二人为大夫于公赵文子举管库之士七十有余家夫恶求其初先生曰不然彼之取者贤也愈曰先生之所谓贤者大贤欤抑贤于人之贤欤齐也晋也且有二与七十而可谓今之天下无其人邪【而可上或有焉字邪上或有也字】先生之选人也已详先生曰然愈曰圣人不世出贤人不时出千百嵗之间倘有焉不幸而有出于胥商之族者先生之説传吾不忍赤子之不得乳于其母也先生曰然【圣人贤人人方皆作之或并有人之二字世出或作世生百嵗或作百年乳于或作于字】他日又往坐焉【或无坐字】先生曰今之用人也不详位乎朝者吾取某与某而已在下者多于朝凡吾与者若干人愈曰先生之与者尽于此乎其皆贤乎抑犹有举其多而缺其少乎【方无其皆贤乎四字缺或作没少或作细或作一少下方有者字○今按此言人之才或不全备维举其可取之多而畧其可弃之少也】先生曰固然吾敢求其全【其方作于○今按作其语意为近但陆公此句正不敢必求全才之意而下文韩公又以太详而不早图之殊不可晓当考之】愈曰由宰相至百执事凡几位由一方至一州凡几位先生之得者无乃不足充其位邪【其位下或有也字】不早图之一朝而举焉今虽详其后用也也必粗【举焉或作索之详下或有且防字非是】先生曰然子之言孟轲不如【文録作退语其人曰乃今吾见孟轲】
　　对禹问
　　或问曰尧舜传诸贤禹传诸子信乎曰然然则禹之贤不及于尧与舜也欤曰不然尧舜之传贤也欲天下之得其所也禹之传子也忧后世争之之乱也尧舜之利民也大禹之虑民也深【利一作虑】曰然则尧舜何以不忧后世曰舜如尧尧传之禹如舜舜传之得其人而传之尧舜也无其人虑其患而不传者禹也【无其人下方有而不传三字不传者或作不得如巳者非是】舜不能以传禹尧为不知人禹不能以传子舜为不知人尧以传舜为忧后世禹以传子为虑后世曰禹之虑也则深矣传之子而当不淑则奈何【之虑下或有民字】曰时益以难理传之人则争未前定也传之子则不争前定也前定虽不当贤犹可以守法不前定而不遇贤则争且乱天之生大圣也不数其生大恶也亦不数传诸人得大圣然后人莫敢争传诸子得大恶然后人受其乱【莫上或无人字乱或作祸】禹之后四百年然后得桀亦四百年然后得汤与伊尹汤与伊尹不可待而传也【待或作得】与其传不得圣人而争且乱孰若传诸子虽不得贤犹可守法【诸或作之守法方从阁作法守非是】曰孟子之所谓天与贤则与贤天与子则与子者何也曰孟子之心以为圣人不茍私于其子以害天下求其説而不得从而为之辞
　　杂説四首【或作三首其一作题崔山君传】
　　龙嘘气成云云固弗灵于龙也【嘘上或有之字】然龙乘是气茫洋穷乎闲薄日月伏光景感震电神变化水下土汩谷云亦灵怪矣哉【气下或有而字】云龙之所能使为灵也【灵方从阁本作云非是】若龙之灵则非云之所能使为灵也然龙弗得云无以神其灵矣失其所凭依信不可欤【弗或作不方无信字非是】异哉其所慿依乃其所自为也易曰云从龙既曰龙云从之矣
　　善医者不视人之肥察其脉之病否而已矣【医下或有人字】善计天下者不视天下之安危察其纪纲之理乱而巳矣【纲下方无之字理乱或作乱否】天下者人也安危者肥也纪纲者脉也脉不病虽不害脉病而肥者死矣通于此説者其知所以为天下乎【纪纲或作纲纪所以方无以字】夏殷周之衰也诸侯作而战伐日行矣传数十王而天下不倾者纪纲存焉耳【作或作替】秦之王天下也无分势于诸侯聚兵而焚之传二世而天下倾者纪纲亡焉耳【世方作帝】是故四支虽无故不足恃也脉而已矣四海虽无事不足矜也纪纲而已矣【四海或作天下】忧其所可恃惧其所可矜善医善计者谓之天扶与之【诸本或无天字扶或作持○今按此句未详疑有误字】易曰视履考祥善医善计者为之【善计方无善字】
　　谈生之为崔山君传称鹤言者岂不怪哉【之或作云而无为字非是】然吾观于人其能尽吾性而不类于禽兽异物者希矣将愤世嫉邪长往而不来者之所为乎昔之圣者其首有若牛者其形有若蛇者其喙有若鸟者其貌有若防倛【音期祝云荀子曰仲尼之状面如防倛注云方相也其首蒙茸然故曰蒙倛韩侍郎云四目为方相两目为蒙倛韩侍郎正谓公也按杨倞注荀子时为大理评事公为刑部侍郎此语岂亲授于公耶】者彼皆貌似而心不同焉可谓之非人邪【圣者或作圣人或并有人者二字鸟阁作马方云尸子禹长颈鸟喙阁本讹也】即有平脇曼肤【祝曰楚词平脇曼肤何以肥之注谓纣也】顔如渥丹美而狼者【樊曰左氏传宋公子佐恶而婉太子座美而狼】貌则人其心则禽兽又恶可谓之人邪【貌或作面貌上或有其字禽下方无兽字邪或作也方云列子包羲女娲神农夏后氏蛇身人面牛尾虎鼻皆有非人之状而有大圣人之徳夏桀殷纣鲁如楚穆状貌七窍皆同而有禽兽之心公意亦如此耳】然则观貌之是非不若论其心与其行事之可否为不失也【方从阁杭无可否字非是】怪神之事孔子之徒不言余将特取其愤世嫉邪而作之故题之云尔
　　世有伯乐然后有千里马千里马常有而伯乐不常有【或无下千里字】故虽有名马祗辱于奴人之手骈死于槽枥之闲不以千里称也【或无人字】马之千里者一食或尽粟一石食马者不知其能千里而食也是马也虽有千里之能食不饱力不足才美不外见且欲与常马等不可得安求其能千里也【食马上或有今之字而食下疑脱一右字马也方无也字且欲或无且字且或作而○今按且字恐当在等字下】防之不以其道食之不能尽其材鸣之而不能通其意执防而临之曰天下无马呜呼其真无马耶其真不知马也【二无字下诸本皆有良字阁杭本皆脱其真无马耶五字知或作识而无也字】
　　读荀【下或有子字】
　　始吾读孟轲书然后知孔子之道尊圣人之道易行王易王霸易霸也以为孔子之徒没尊圣人者孟氏而巳晚得杨雄书益尊信孟氏因雄书而孟氏益尊则雄者亦圣人之徒欤【雄下或有也字】圣人之道不传于世周之衰好事者各以其説干时君纷纷籍籍相乱六经与百家之説错杂【其下或有所能字】然老师大儒犹在火于秦黄老于汉【或无黄字】其存而醇者孟轲氏而止耳杨雄氏而止耳【或作矣一无杨雄氏而止耳一句】及得荀氏书于是又知有荀氏者也考其辞时若不粹要其归与孔子异者鲜矣抑犹在轲雄之闲乎【时下或有有字不下或有醇字抑下或有其字】孔子删诗书笔削春秋合于道者着之离于道者黜去之故诗书春秋无疵【或无黜字去下或无之字】余欲削荀氏之不合者附于圣人之籍亦孔子之志欤孟氏醇乎醇者也荀与杨大醇而小疵【方从阁无乎醇字或无乎醇者三字而有如字皆非是杨方作雄非是】
　　读鹖冠子
　　鹖【音曷楚人居深山以鹖鸟羽为冠曰鹖冠子班固曰道家者流】冠子十有九篇其词杂黄老刑名【九方作六云今鹖冠子自博选至武灵王问凡十九篇此只云十六篇未详○今按方葢不见或本已作九也或无杂字非是】其博选篇四稽五至之説当矣使其人遇时援其道而施于国家功德岂少哉【至或作至遇下或有其字功上或有其字】学问篇称贱生于无所用中流失船一壶【尔雅壶瓠也国语云苦瓠不才共济而巳注云佩瓠可以渡水】千金者余三读其辞而悲之文字脱谬为之正三十有五字乙者三灭者二十有二注十有二字云【壶或作瓠音义同灭方作成注下或有者字】
　　读仪礼
　　余尝苦仪礼难读又其行于今者葢寡沿袭不同复之无由考于今诚无所用之【其方作且用之或作用云】然文王周公之法制粗在于是孔子曰吾从周谓其文章之盛也古书之存者希矣百氏杂家尚有可取况圣人之制度耶【存上方无之字家或作説尚下方无有字】于是掇其大要奇辞奥防着于篇学者可观焉【方无学字】惜乎吾不及其时进退揖让于其间呜呼盛哉
　　读墨子
　　【孙曰墨子名翟宋大夫汉艺文志云著书七十二篇云云樊曰世之学者因临川王氏书孔墨必相用自古宁有此之语意谓孟子排杨墨公排释者既自比孟子不当有相用之説然必知孟子归斯受之意然后识读墨之防补注或问伊川先生曰退之读墨篇如何曰此篇意亦甚好但言不谨严便有不是处至若言孔子尚同兼爱与墨子同则甚不可也】
　　儒讥墨以上同兼爱上贤明【上或皆作尚方从阁本云考墨子本书及汉艺文志当作上】而孔子畏大人居是邦不非其大夫春秋讥专臣不上同哉孔子泛爱亲仁以博施济众为圣不兼爱哉孔子贤贤以四科进襃弟子疾没世而名不称不上贤哉孔子祭如在讥祭如不祭者曰我祭则受福不明哉儒墨同是尧舜同非桀纣同修身正心以治天下国家奚不相悦如是哉余以为辨生于末学各务售其师之説非二师之道本然也孔子必用墨子墨子必用孔子不相用不足为孔墨








　　别本韩文考异巻十一
　　钦定四库全书
　　别本韩文考异巻十二
　　宋　王伯大　重编
　　杂著
　　获麟解
　　【方云李本云元和七年麟见东川疑公因此而作然李翺甞书此文以赠陆傪傪死于贞元十八年则此文非元和间作也○今按此文有激而托意之词非必为元和获麟而作】
　　麟之为灵昭昭也咏于诗书于春秋杂出于传记百家之书虽妇人小子皆知其为祥也【书于或作载于】然麟之为物不畜于家不恒有于天下其为形也不类非若马牛犬豕豺狼麋鹿然【马牛或作牛马鹿然或作鹿之状或无之字皆非是】然则虽有麟不可知其为麟也角者吾知其为牛鬛者吾知其为马犬豕豺狼麋鹿吾知其为犬豕豺狼麋鹿【下或有也字】惟麟也不可知不可知则其谓之不祥也亦宜虽然麟之出必有圣人在乎位麟为圣人出也圣人者必知麟麟之果不为不祥也又曰麟之所以为麟者以徳不以形【下或有也字】若麟之出不待圣人则谓之不祥也亦宜【下或有也字或有哉字】
　　师説
　　古之学者必有师师者所以传道授业解惑也人非生而知之者孰能无惑惑而不从师其为惑也终不解矣生乎吾前其闻道也固先乎吾吾从而师之【阁本无此五字非是】生乎吾后其闻道也亦先乎吾吾从而师之吾师道也夫庸知其年之先后生于吾乎【庸方从阁杭作岂或并有二字而无夫字皆非是】是故无贵无贱无长无少道之所存师之所存也【方无也字】嗟乎师道之不传也乆矣欲人之无惑也难矣【嗟上或有咨字非是】古之圣人其出人也逺矣犹且从师而问焉今之众人其下圣人也亦逺矣而耻学于师【且或作巳下或作去下非是】是故圣益圣愚益愚圣人之所以为圣愚人之所以为愚其皆出于此乎爱其子择师而敎之于其身也则耻师焉惑矣彼童子之师授之书而习其句读者非吾所谓传其道解其惑者也【非上或有也字方云读音豆周礼天官注徐邈读马融笛赋作句投徒闘切何休公羊序失其句读不音山谷和黄冕仲诗只从如字】句读之不知惑之不解或师焉或不焉小学而大遗吾未见其明也巫医乐师百工之人不耻相师士大夫之族曰师曰弟子云者则羣聚而笑之问之则曰彼与彼年相若也道相似也位卑则足羞官盛则近防【盛或作大语官盛语见中庸】呜呼师道之不复可知矣巫医乐师百工之人君子不齿今其智乃反不能及其可怪也欤【不齿或作鄙之其可或无其字】圣人无常师孔子师郯子苌师襄老【句絶】郯子之徒其贤不及孔子【方无孔子师郯子五字而以苌师襄老六字连下句郯子之徒为句曰校本一云郯子下当有数子二字其上当存孔子师三字为是○今按孔子见郯子在适周见苌老之前而圣人无常师本杜氏注问官名语故此上句既叙孔子所师四人而再举郯子之徒则三子在其中矣方氏知当存孔子师字而不知当并存上郯子二字乃以下郯子二字属上句读之而疑郯子之下更有数子二字误矣】孔子三人行则必有我师【子下或有曰字方从杭本云按论本无则字曰字似不当有】是故弟子不必不如师师不必贤于弟子【故上或无是字】闻道有先后术业有专攻如是而巳李氏子蟠年十七好古文六艺经传皆通习之不拘于时学于余余嘉其能行古道作师説以贻之【学上或有请字方无下余字】
　　进学解
　　国子先生晨入太学招诸生立馆下【招或作召】诲之曰业精于勤荒于嬉行成于思毁于随方今圣贤相逢治具毕张拔去凶邪登崇畯良【毕或作必畯或作俊方云古文尚书俊皆作畯公陀文石本多用畯字新旧史同上】占小善者率以录名一艺者无不庸爬【满巴切爬或作把方云音义同】罗剔抉【于庚切】刮垢磨光葢有幸而获选孰云多而不扬诸生业患不能精无患有司之不明【之不或作不能非是】行患不能成无患有司之不公言未既有笑于列者曰先生欺余哉弟子事先生于兹有年矣【年方作时云考旧史公时以职方下迁葢非乆于博士○今按此文恐非职方左迁时作説见下三年博士注】先生口不絶吟于六艺之文手不停披于百家之编【吟或作唫】记事者必提其要纂言者必钩其【记或作纪】贪多务得细大不捐焚膏油以继晷恒兀兀以穷年先生之业可谓勤矣【焚或作烧兀兀或作矻矻之下或有于字】觝【音底角触】排异端攘斥佛老补苴【子余切苴所以借履方云衣敝不补履决不苴】罅【呼呀切孔鏬】漏张皇幽眇【吕氏春秋语抗辞幽说闳意眇防见扬子云解难】寻坠绪之茫茫独旁搜而逺绍障百川而东之回狂澜于既倒先生之于儒可谓有劳矣【茫茫或作芒芒障或作停方云礼记鲧鄣洪水音章或无有字】沈浸醲郁含英咀华【醲或作酿】作为文章其书满家上规姚姒【徐里切夏姓也姚舜姓也】浑浑无涯【无或作亡或作之非是】周诰殷盘佶屈聱【五交切韩曰广雅谓不入人语也孙曰佶屈聱牙皆艰澁也】牙春秋谨严左氏浮夸易奇而法诗正而葩下逮庄骚太史所録子云相如同工异曲先生之于文可谓闳其中而肆其外矣【文方作徳或作儒或作得非是】少始知学勇于敢为长通于方左右具宜先生之于为人可谓成矣【具或作其或作且人上或无为字】然而公不见信于人私不见助于友跋前踬【言致】后动輙得咎【踬多或防方云载防其尾説文与踬同】暂为御史遂窜南夷三年博士冗不见治【平声遂或作逐年方作为谓贞元末为四门博士元和初为国子博士今复下迁诸本多作三年樊谓公元和元年六月为博士四年六月迁都官史谓三嵗为真葢三年也○今按洪谱则樊説为是当作三年唐本诗注行状皆有三年字何烦曲説乎然洪亦附三为之説则又误矣】命与仇谋取败几时冬暖而儿号寒年丰而妻啼饥【取方作其丰或作登】头童齿豁竟死何裨不知虑此而反敎人为先生曰吁子来前夫大木为杗【音肓尔雅杗瘤谓之梁説文云杗屋大梁也】细木为桷【左氏传子尾抽桷撃扉注桷椽也诗松桷有梴】欂栌侏儒【欂音薄栌音卢三者皆屋上短柱欂一名枅栌一名楶株儒一名棁字或作株檽】椳【音隈户枢】闑【鱼列切门限】扂【亭防切门闗壮】楔【音屑门两傍木】各得其宜施以成室者匠氏之工也【或无宜字室下有屋字工作功方云淮南子曰贤王之用人也犹巧工之制木也大者以为舟航梁栋小者以为楫楔脩者以为榈欀短者以为株儒枅栌无小大脩短皆得其所宜规短方圆各有所施天下之物莫凶于鸡毒乌头也然而良医蠧而藏之有所用也是故林莽之材犹不弃者而况于人乎公言葢祖此而宜施二字当为一餙】玉札丹砂赤箭青芝牛溲【音瘦】马勃败鼓之皮【七者皆药名也玉泉一名玉札生蓝田山谷赤箭生陈仓山谷及泰山少室青芝出泰山牛溲牛溺马勃马屁菌也生湿地及腐木上败鼓皮主虫毒出本草】俱収并蓄待用无遗者医师之良也登明选公杂进巧拙纡【音迂纡回屈曲貌】余为妍卓荦为杰校短量长惟器是适者宰相之方也【卓荦或作荦荦】昔者孟轲好辩孔道以明辙环天下卒老于行荀卿守正大论是逃谗于楚废死兰陵【荀卿至是八字方从旧史如此又云文苑上文皆同惟是作以兴葢国初以讳避也閤本亦只作大论以正为王以论为伦自杭本也而新史又易守为宗其讹益甚矣】是二儒者吐辞为经举足为法絶类离伦优入圣域其遇于世何如也【遇或作进】今先生学虽勤而不繇其统言虽多而不要【平声】其中文虽竒而不济于用行虽修而不显于众【显或作洎旧史四句皆无而字】犹且月费俸钱嵗靡【与縻同】廪粟【俸或作奉】子不知耕妇不知织乘马从徒安坐而食【从或作而非是】踵常途之促促窥陈编以盗窃【促促诸本多作役役方云促音龊公张署墓志抑首促促就食与此同史记申屠嘉娖娖亷谨娖与促音义通集韵龊下二字皆出编或作篇】然而圣主不加诛宰臣不见斥兹非其幸欤【或作其字或作此非其利哉】动而得谤名亦随之投闲置散乃分之宜若夫商财贿之有亡计班资之崇庳【音卑】忘已量之所称【去声】指前人之瑕疵是所谓诘匠氏之不以杙【音弋庄子求狙猴之杙者斩之杙橜也楹柱也杙小而楹大故以杙自喻】为楹而訾医师以昌阳引年欲进其狶苓也【狶音喜又音希昌阳本草昌蒲注生石碛上概节者良生下湿地大根乃是昌阳不可服东坡云不知退之即以昌阳为昌蒲耶抑谓其似是而非不可以引年也孙曰昌蒲味辛温无毒乆服轻身不老延年益心智一名昌阳生上洛池泽及蜀郡严道祝曰楚人呼猪为狶狶苓乃猪苓也已量或作量巳非是师下或有不字○今按本草昌蒲一名昌阳作不以者非是】
　　本政
　　周之政文既其弊也【其方作有或无其字○今按犹言既而弊矣既字又似及字】后世不知其承大敷古先遂一时之术以明示民【遂或作逐】民始惑敎百氏之説以兴其言曰天下可为也彼之政仁矣反于谊此之政敬矣戾于忠何居我其周从乎曰周不及殷其殷从乎曰夏曰虞曰陶唐曰三皇氏曰遂古之初【何居方无何字或无居字我或作吾○今按何居凖檀弓音姬大率此篇僻澁必其少作今或有所未通阙之可也】暴孽情饰滛志【孽或作泰】枝辞琢正纷紊紏射以僻民和以导民乱呜呼道之去世其终不复矣乎长民者发一号施一令民莫不悱【芳尾切口悱悱也】然非矣【或无然非二字】谓不可守遽变而从之譬将适千里及门而复后虽矻矻【苦骨切矻矻坚也用心貌】决不可暨【方无后字暨或作洎】原其始固有启之者也闻于师曰古之君天下者化之不示其所以化之之道及其弊也易之不示其所以易之之道政以是得民以是淳其有作者知敎化之所繇废抑诡怪而畅皇极伏文貌而尚忠质【怪或作类】茫乎天运窅【音窈】尔神化道之行也其庶矣乎
　　守戒
　　诗曰大邦维翰书曰以蕃王室诸侯之于天子不惟守土地奉职贡而已固将有以翰蕃之也今人有宅于山者知猛兽之为害则必髙其柴楥而外施窞穽以待之【楥方云篱也栏也字当从木】宅于都者知穿窬之为盗则必峻其垣墙而内固扃鐍【古冗切孙云庄子曰固扃鐍扃闗也鐍劒也】以防之此野人鄙夫之所及非有过人之智而后能也今之通都大邑介于屈强【衢物巨两二切或作倔强】之间而不知为之备意亦惑矣野人鄙夫能之而王公大人反不能焉岂材力为有不足欤【野下或无人鄙二字为下或有之而二字或只有之字○今详文势疑为字衍】葢以谓不足为而不为耳天下之祸莫大于不足为【句下或有而不为三字○今详文势疑下足字衍下文不足为者放此】材力不足者次之【足下或有为字非是】不足为者敌至而不知材力不足者先事而思则其于祸也有间矣彼之屈强者带甲荷戈不知其多少其緜地则千里而与我壤地相错【与上方无而字】无有丘陵江河洞庭孟门之闗其间又自知其不得与天下齿朝夕举踵引颈冀天下之有事以乘吾之便【颈或作领】此其暴于猛兽穿窬也甚矣呜呼胡知而不为之备乎哉贲育之不戒童子之不抗鲁鸡之不期蜀鸡之不支今夫鹿之于豹非不巍然大矣【于或作与非是】然而卒为之禽者爪牙之材不同猛怯之资殊也曰然则如之何而备之曰在得人
　　圬者王承福传
　　【圬或作杇方云圬音乌左传圬人以时塓馆宫室杜注圬人涂者题语正本此説不当用杇字○今按论语作杇】
　　圬之为技贱且劳者也有业之其色若自得者聴其言约而尽问之王其姓承福其名世为京兆长安农夫【方无夫字】天寳之乱发人为兵持弓矢十三年有官勲弃之来归丧其土田手镘【母官切祝曰镘杇具尔雅镘谓之杇】衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以养生之具皆待人力而后完也吾皆頼之然人不可徧为宜乎各致其能以相生也故君者理我所以生者也【方从閤杭本如此诸本以生或作以出令○今按所以出令与原道意同似当从之然详上文有三生字故此言君者理我之所以生者正承上文而言也若作出令则与上下文意皆不叶矣今当以方本为正】而百官者承君之化者也【方从閤杭无也字非是】任有小大惟其所能若器皿焉食焉而怠其事必有天殃故吾不敢一日舍镘以嬉【一日舍镘或作舍镘一日】夫镘易能可力焉又诚有功取其直虽劳无愧吾心安焉夫力易强而有功也心难强而有智也【智上方无有字】用力者使于人用心者使人亦其宜也吾特择其易为而无愧者取焉【特或作故】嘻吾操镘以入贵富之家有年矣【入下或有于字】有一至者焉又往过之则为墟矣有再至三至者焉而往过之则为墟矣问之其邻或曰噫刑戮也或曰身既死而其子孙不能有也或曰死而归之官也【问下或无之字死上或无曰字】吾以是观之非所谓食焉怠其事而得天殃者耶【焉下或有而字】非强心以智而不足不择其才之称否而冒之者耶非多行可愧知其不可而强为之者耶【知其不可下杭本有能字蜀本能上又有强字方从閤本作知已之不可能又无强字○今按此数夲语意皆与上文不择其才之称否者相复又与本句多行可愧者不相承惟杭蜀本近是但能字亦未安而强字当在而字下耳今参取二本定为知其不可而强为之则其上下文之义皆畅矣】将富贵难守薄功而厚飨之者耶【方无之字】抑丰悴有时一去一来而不可常者耶吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆养于我者也吾能薄而功小不有之可也【我者閤本作我类有之閤作有小皆非是】又吾所谓劳力者若立吾家而力不足则心又劳也【者下或有也字】一身而二任焉虽圣者不可能也愈始闻而惑之又从而思之葢贤者也葢所谓独善其身者也然吾有讥焉谓其自为也过多其为人也过少其学杨朱之道者耶杨之道不肯拔我一毛而利天下而夫人以有家为劳心不肯一动其心以畜其妻子其肯劳其心以为人乎哉【杨之上或有然字非是畜或作蕃】虽然其贤于世之患不得之而患失之者以济其生之欲贪邪而亡道以丧其身者其亦逺矣【亡或作忘】又其言有可以警余者故余为之传而自鉴焉【鉴方作览或作觉○今疑自鉴或当作日览】
　　五箴【并序】
　　人患不知其过既知之不能改是无勇也【方无是字】余生三十有八年【三或作四方从閤杭蜀本云洪樊辨证详矣】发之短者日益白齿之揺者日益脱聪明不及于前时道徳日负于初心【二于字或并作于】其不至于君子而卒为小人也昭昭矣作五箴以讼其恶云
　　游箴
　　余少之时将求多能蚤夜以孜孜余今之时既饱而嬉蚤夜以无为【余方从閤杭蜀本并作于云左传于民生之不易于胜之不可保杜注于曰余○今按方云不为无据然与所证之文初不相似况下文有呜呼余乎则此于字皆是余字明矣】呜呼余乎其无知乎君子之弃而小人之归乎【知下或无乎字】
　　言箴
　　不知言之人乌可与言知言之人黙焉而其意已传【乌或作焉焉或作然】幕中之辩人反以汝为叛台中之评人反以汝为倾【以汝方并作汝以○今按近世校本务为新竒多作倒语文乖字逆几类欧阳公所讥石公操作字之怪殊失韩公立言本意今悉正之不敢从也】汝不惩邪而呶呶【女交切】以害其生耶
　　行箴【行或作悔】
　　行与义乖言与法违后虽无害汝可以悔行也无邪言也无颇【普禾切】死而不死汝悔而何宜悔而休汝恶曷瘳宜休而悔汝善安在悔不可追悔不可为思而斯得汝则弗思【追诸本皆同而方从閤抗作止○今按草书追字近似止字二本偶以传写致误而方乃以好怪取之不复计其文义之通塞可一笑也】
　　好恶箴
　　无善而好不观其道无悖而恶不详其故【善方从杭蜀作悖○今按二本葢由下句而误方亦不顾文义而取之也】前之所好今见其尤从也为比舍也为讐前之所恶今见其臧从也为愧舍也为狂维讐维比维狂维愧于身不祥于徳不义不义不祥维恶之大几如是为而不颠沛齿之尚少庸有不思今其老矣不慎胡为
　　知名箴
　　内不足者急于人知霈焉有余厥闻四驰【焉或作然】今日告汝知名之法勿病无闻病其昔者子路惟恐有闻赫然千载徳誉愈尊矜汝文章负汝言语乘人不能揜以自取汝非其父汝非其师不请而敎谁云不欺欺以贾【音古】憎揜以媒怨汝曽不寤以及于难小人在辱亦克知悔及其既宁终莫能戒【及其或作其及】既出汝心又铭汝前汝如不顾祸亦宜然【祸亦方作辱则】
　　后汉三贤賛三首
　　【樊曰后汉王充王符仲长统三人者同传公为之賛各不满百言而叙事畧无遗者】
　　王充者何防稽上虞本自元城爰来徙居师事班彪家贫无书阅书于肆市肆是游一见诵忆遂通众流闭门潜思论衡【韩曰王充所为论衡初中土未有传者蔡邕入呉始得之常秘以为谈助其后王良为防稽太守亦得其书及满许下时人称其才进或曰不见异人当得异书】以修为州治中自免归欤同郡友人谢姓夷吾上书荐之待诏公车以病不行年七十余乃作养性一十六篇肃宗之时终于永元
　　王符节信安定临泾好学有志为乡人所轻【或无为字人或作里】愤世著论潜夫是名述赦之篇以赦为贼良民之甚其防甚明【甚或作急方云王符述赦篇曰今日贼良民之甚者莫大于数赦公全具此语】皇甫度辽闻至乃惊衣不及带屣履出迎岂若雁门问雁呼卿【樊曰度辽将军皇甫规解官归安定乡人有以贯得雁门大守者亦还家书刺谒规规卧不起既入而问卿前在郡食雁美乎有顷王符在门规素间符名衣不及带屣履出迎时人为之语曰徒见二千石不如一逢掖】不仕终家吁嗟先生
　　仲长统公理山阳髙平【或无仲字】谓髙干有雄志而无雄才【诸上或冇自字】其后果败以此有声俶傥敢言语黙无常人以为狂生【俶或作拦方云俶与传合】州郡防召称疾不就著论见情初举尚书郎后参丞相军事卒不至于荣【举下或有髙弟字○今按本传无髙弟字】论説古今发愤著书昌言是名友人缪袭称其文章足继西京【文章方云考本传当作才韩公三賛未甚致立一语】四十一终何其短耶呜呼先生【一下方有而字】
　　讳辩
　　愈与李贺书【李上方有进士二字非是】劝贺举进士贺举进士有名与贺争名者毁之【此公自言甞劝李贺举进士而贺从巳説举进士有名称故与之争名者毁之也今方氏乃从诸本删去名字而以有字属下句遂使复出四字为剩语而争名二字无所承故诸本亦有觉其误者而并删四字以从有虽若小胜方本然要为失韩公本指而不究毁者之情也方本又无之字亦非是方又云康骈剧谈录谓公此文因元稹而发董彦逺谓贺死元和中使稹为礼部亦不相及争名葢当时同计者】曰贺父名晋肃贺不举进士为是劝之举者为非聴者不察也和而唱之同然一辞【或无也字】皇甫湜曰若不明白子与贺且得罪【方无若字】愈曰然律曰二名不徧讳释之者曰谓若言徴不称在言在不称徴是也律曰不讳嫌名释之者曰谓若禹与雨丘与蓲之类是也【蓲与丘同音乌蓲草名或无此注字】今贺父名晋肃贺举进士为犯二名律乎为犯嫌名律乎父名晋肃子不得举进士若父名仁子不得为人乎【嫌名律乎下诸本皆有此二十字方从杭本去之非是】夫讳始于何时作法制以敎天下者非周公孔子欤周公作诗不讳【若曰克昌厥后又曰骏发尔私○若字方作周公】孔子不偏讳二名【若曰宋不足徴又曰某在斯○若字方作孔子】春秋不讥不讳嫌名【若卫公名完○本或无若字】康王钊【音招】之孙实为昭王曽参之父名晳曽子不讳昔【若曰昔者吾友乂曰裼裘而吊若字方作曽子】　周之时有骐期汉之时有杜度此其子宜如何讳将讳其嫌遂讳其姓乎将不讳其嫌者乎【期字度字下或并有者字方云董彦逺曰骐期以姓苑考之为朞又李涪谓杜澡字伯度魏人以武帝讳谓杜度公误用也然张仲景方自有杜度公所用或出此】汉讳武帝名彻为通不闻又讳车辙之辙为某字也讳吕后名雉为野鸡不闻又讳治天下之治为某字也【或无下又讳二字方云顔氏家训曰公名白传有五皓之称万王名长琴有脩短之目不闻谓布帛为布皓呼防肠为肾脩公言葢有自也○今按公言或与顔氏偶同未必用其语也】今上章及诏不闻讳浒势秉饥【太祖名虎太宗名世民代宗名昞宗名隆基】也惟宦官宫妾乃不敢言谕及机以为触犯【以谕为近代宗庙讳以机为近宗庙讳】士君子言语行事宜何所法守也【言语或作立言】今考之于经质之于律稽之以国家之典贺举进士为可耶为不可耶【或无举字为可下或无邪字方无邪为二字】凡事父母得如曾参可以无讥矣作人得如周公孔子亦可以止矣【矣或并作也方并作耶】今世之士不务行曽参周公孔子之行而讳亲之名则务胜于曽参周公孔子亦见其惑也夫周公孔子曾参卒不可胜胜周公孔子曽参乃比于宦官宫妾则是宦官宫妾之孝于其亲贤于周公孔子曽参者耶【宦者或并作宦官】
　　讼风伯【讼或作防非是】
　　维兹之旱兮其谁之由我知其端兮风伯是尤【旱上或无之字】山升云兮泽上气雷鞭车兮电摇帜雨兮将坠风伯怒兮云不得止【或作侵侵将下或有欲字】旸乌之仁兮念此下民閟其光兮不鬪其神嗟风伯兮其独谓何我于尔兮岂有其他【独或作将】求其时兮脩祀事羊甚肥兮酒甚防食足饱兮饮足醉风伯之怒兮谁使云屏屏兮吹使醨之气将交兮吹使离之铄之使气不得化寒之使云不得施【气不或作云不云不或作气不】嗟尔风伯兮欲逃其罪又何辞【方无兮字又上或有其字】上天孔明兮有纪有纲我今上讼兮其罪谁当【我今或作今我】天诛加兮不可悔风伯虽死兮人谁汝伤【虽方作之非是汝或作尔】
　　伯夷颂
　　士之特立独行适于义而巳不顾人之是非皆豪杰之士信道笃而自知明者也一家非之力行而不惑者寡矣至于一国一州非之力行而不惑者葢天下一人而巳矣若至于举世非之力行而不惑者则千百年乃一人而已耳若伯夷者穷天地亘万世而不顾者也【举世非之下方从杭粹及范文正公冩本无力行二字千下有五字云自周初至唐贞元未几二千年公言千五百年举其成也○今按此篇自一家一国以至举世非之而不惑者泛説有此三等人而伯夷之穷天地亘万世而不顾又别是上一等人不可以此三者论也前三等人皆非有所指名故举世非之而不顾者亦难以年数之实论其有无而且以千百年言之葢其大约如此耳今方氏以伯夷当之巳失全篇之大指至于计其年数则又舍其几二千年全数之多而反促就千五百年竒数之少其误益甚矣方説不通文理大率类此不可不辨】昭乎日月不足为明崒【慈防切山髙儿】乎泰山不足为髙巍乎天地不足为容也当殷之亡周之兴防子贤也抱祭器而去之【去下方无之字】武王周公圣也从天下之贤士与天下之诸侯而往攻之未尝闻有非之者也【从或作率与或作从】彼伯夷叔齐者乃独以为不可殷既灭矣天下宗周彼二子乃独耻食其粟饿死而不顾由是而言夫岂有求而为哉信道笃而自知明也【明下或有者字】今世之所谓士者【或无所字】一凡人誉之则自以为有余一凡人沮之则自以为不足【一凡人诸本两句皆作凡一人唯范本并作一凡人乃与下文非圣人者相发明诸本非是】彼独非圣人而自是如此夫圣人乃万世之标凖也余故曰若伯夷者特立独行穷天地亘万世而不顾者也【凖方作唯○今按凖字从水凖声俗作准方本误也又按此篇之意所谓圣人正指武王周公而言也既曰圣人则是固为万世之标凖矣而伯夷者乃独非之而自是如此是乃所以为穷天地亘万世而不顾者也与世之以一凡人之毁誉而遽为喜愠者有间矣近世读者多误以伯夷为万世标凖故因附见其説云】








　　别本韩文考异巻十二
　　钦定四库全书
　　别本韩文考异巻十三
　　宋　王伯大　重编
　　杂著
　　子产不毁乡校颂
　　我思古人伊郑之侨以礼相国人未安其敎游于乡之校众口嚣嚣【安或作知方云此以敎叶侨与嚣车牵诗用韵如此】或谓子产毁乡校则止曰何患焉可以成美夫岂多言亦各其志善也吾行不善吾避维善维否我于此视川不可防言不可弭下塞上聋邦其倾矣既乡校不毁而郑国以理在周之兴养老乞言及其巳衰谤者使监成败之迹昭哉可观【哉或作然】维是子产执政之式维其不遇化止一国诚率是道相天下君交畅旁达施及无垠【君或作者交畅旁达方从三本作旁畅交达非是达或作通】于虖四海所以不理有君无臣谁其嗣之我思古人【理下或有者字】
　　释言
　　【此元和二年春作宰相郑絪翰林学士李吉甫中书舍人裴垍也洪曰国语云骊姬使奄楚以环释言注云以言自解释也退之作释言取此】
　　元和元年六月十日【方无十日字】愈自江陵法曹诏拜国子博士始进见今相国郑公公赐之坐【方无下公字】且曰吾见子某诗吾时在翰林职亲而地禁不敢相闻今为我写子诗书为一通以来【我下或有尽字而无为一通以字或无为我字而有尽字一方作二】愈再拜谢退録诗书若干篇择日时以献【若干方作着于献下或有之字○今按着于篇虽古语然施之于此似不相入且公亦未必特用此语以为奇也】于后之数月有来谓愈者曰子献相国诗书乎曰然曰有为谗于相国之座者曰韩愈曰相国徴余文余不敢匿相国岂知我哉子其慎之【或无为字慎下方无之字】愈应之曰愈为御史得罪徳宗朝同迁于南者凡三人独愈为先収用相国之赐大矣百官之进见相国者或立语以退而愈辱赐坐语相国之礼过矣【以或作巳】四海九州之人自百官巳下欲以其业彻相国左右者多矣皆惮而莫之敢独愈辱先索相国之知至矣赐之大礼之过知之至是三者于敌以下受之宜以何报况在天子之宰乎【敌以或作敌巳方云国语自敌以下则有讐注敌体也今人多用敌已字者非宰下或有相字】人莫不自知凡适于用之谓才堪其事之谓力愈于二者虽日勉焉而不迨束带执笏立士大夫之行不见斥以不肖幸矣其何敢敖于言乎【或无乎字】夫敖虽凶徳必有恃而敢行愈之族亲鲜少无扳【音攀引也】聨之势于今不善交人无相先相死之友于朝无宿资蓄货以钓声势【宿资蓄货或作宿货蓄资】弱于才而腐于力不能奔走乘机抵【虚宜切】以要权利夫何恃而敖若夫狂惑丧心之人蹈河而入火妄言而骂詈者则有之矣而愈人知其无是疾也虽有谗者百人相国将不信之矣愈何惧而慎欤【相国或作宰相或无欤字】既累月又有来谓愈曰有谗子于翰林舍人李公与裴公者子其慎欤愈曰二公者吾君朝夕访焉以为政于天下而阶太平之治【或作理】居则与天子为心膂出则与天子为股肱四海九州之人自百官巳下其孰不愿忠而望赐【不下或有能字非是】愈也不狂不愚不蹈河而入火病风而妄骂不当有如谗者之説也虽有谗者百人二公将不信之矣愈何惧而慎既以语应客夜归私自尤曰咄【当没切】市有虎而曽参杀人谗者之效也诗曰取彼谗人投畀豺虎豺虎不食投畀有北有北不受投畀有昊伤于谗疾而甚之之辞也又曰乱之初生譛始既防乱之又生君子信谗始疑而终信之之谓也孔子曰逺佞人夫佞人不能逺则有时而信之矣今我恃直而不戒祸其至哉徐又自解之曰市有虎聴者庸也曽参杀人以爱惑聪也巷伯之伤乱世是逢也【聪或作聴非是乱世方作世乱】今三贤方与天子谋所以施政于天下而阶太平之治聴聪而视明公正而敦大夫聪明则聴视不惑公正则不迩谗邪敦大则有以容而思彼谗人者孰敢进而为谗哉【聴视或作视聴进而或作而进】虽进而为之亦莫之聴矣我何惧而慎【方无而慎字】既累月上命李公相客谓愈曰子前被言于一相今李公又相子其危哉【方无哉字】愈曰前之谤我于宰相者翰林不知也后之谤我于翰林者宰相不知也今二公合处而防言若及愈必曰韩愈亦人耳彼敖宰相又敖翰林其将何求必不然吾乃今知免矣既而谗言果不行【宰相或皆作相国乃今或作今乃又无矣字既下方无而字】
　　爱直赠李君房别
　　左右前后皆正人也欲其身之不正乌可得耶【乌或作焉】吾观李生在南阳公之侧有所不知知之未尝不为之思有所不疑疑之未尝不为之言勇不动于气义不陈乎色【乎或作于】南阳公举措施为不失其宜天下之所窥观称道洋洋者抑亦左右前后有其人乎【公下或有之字有其方作其有】凡在此趋公之庭议公之事者吾既从而游矣【或无此字○今按此下疑当有而字】言而公信之者谋而公从之者四方之人则既闻而知之矣李生南阳公之甥也人不知者将曰李生之托婚于富贵之家将以充其所求而止耳故吾乐为天下道其为人焉今之从事于彼也吾为南阳公爱之【为南上或有能字】又未知人之举李生于彼者何辞彼之所以待李生者何道【又或作且】举不失辞待不失道虽失之此足爱惜而得之彼为欢忻于李生道犹若也举之不以吾所称待之不以吾所期李生之言不可出诸其口矣吾重为天下惜之【惜或作爱】
　　张中丞传后叙
　　元和二年四月十三日夜愈与呉郡张籍阅家中旧书得李翰所为张巡传【巡上方无张字】翰以文章自名为此颇详宻然尚恨有阙者不为许逺立传又不载雷万春事首尾逺虽才若不及巡者开门纳巡位本在巡上授之柄而处其下无所疑忌竟与巡俱守死成功名城防而虏与巡死先后异耳【开上或疑当有然字】两家子弟材智下不能通知二公志以为巡死而逺就虏疑畏死而辞服于贼逺诚畏死何苦守尺寸之地食其所爱之肉以与贼抗而不降乎当其围守时外无蜉蚍【音孚音毗防浮】蚁子之援所欲忠者国与主耳而贼语以国亡主灭【语方校作悟灭下或有悟之字○今按悟字无理且从诸本作语若果合有悟字即是误字之讹但以字上若有语字或悟字或语之字或误之字即灭字下皆不当复有误之字若以字上无此四种字即灭字下皆当有误之字】逺见救援不至而贼来益众必以其言为信外无待而犹死守人相食且尽虽愚人亦能数日而知死处矣逺之不畏死亦明矣乌有城壊其徒俱死独蒙愧耻求活虽至愚者不忍为呜呼而谓逺之贤而为之耶【其徒上方有而字或又疑而字当在死字之下邪上方无之字】説者又谓逺与巡分城而守城之防自逺所分始以此诟逺此又与儿童之见无异【诟或作语非是】人之将死其藏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡逺之所成就如此卓卓犹不得免其他则又何説当二公之初守也宁能知人之卒不救弃城而逆遁茍此不能守虽避之他处何益【之卒或无之字】及其无救而且穷也将其创【楚良切伤也】残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也【之不或无之字非是】当是时弃城而图存者不可一二数【所矩切】擅彊兵坐而观者相环也不追议此而责二公以死守亦见其自比于逆乱设滛辞而助之攻也【攻或作功非是】愈尝从事于汴徐二府屡道于两府间【府或作】亲祭于其所谓双庙者其老人往往説巡逺时事云南霁云之乞救于贺兰也【方无之字】贺兰嫉巡逺之声威功绩出巳上不肯出师救爱霁云之勇且壮不聴其语彊畱之具食与乐延霁云坐霁云慷慨语曰云来时睢【音绥宋州也】阳之人不食月余日矣云虽欲独食义不忍虽食且不下咽【坐下或无霁云字非是】因拔所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮图矢着【直畧切】其上甎半箭曰吾归破贼必灭贺兰此矢所以志也【箭或作笴归或作师非是】愈贞元中过泗州船上人犹指以相语城防贼以刃脇降巡巡不屈即牵去将斩之又降霁云云未应【或无霁字】巡呼云曰南八男儿死耳不可为不义屈云笑曰欲将以有为也公有言云敢不死即不屈【欲将或疑衍一字】张籍曰有于嵩者少依于巡及巡起事嵩常在围中【及巡或作及其常方作尝】籍大厯中于和州乌江县见嵩嵩时年六十余矣【或无下嵩字】以巡初尝得临涣县尉好学无所不读【或无尝字】籍时尚小粗问巡逺事不能细也云巡长七尺余须髯若神尝见嵩读汉书谓嵩曰何为乆读此【乆或作又】嵩曰未熟也巡曰吾于书读不过三徧终身不忘也因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡乆亦不见巡常读书也为文章操纸笔立书未尝起草【起方作有○樊曰巡开元二十四年进士刘梦得嘉话载其谢加金吾表有云主辱臣死当臣致命之时恶稔罪盈是贼灭亡之日激励将士赋诗有云裹疮犹出阵饮血更登陴又夜闻笛声诗有云营开星月近战苦阵云深观此则巡之文章可见矣一本作未尝有草新添巡守睢阳诗全章云接战春来苦孤城日渐危合围侔月晕分守效鱼丽屡厌黄尘起时将白羽麾里疮犹出阵饮血更登陴忠信应难敌坚贞自不移无人报天子心计欲何施】初守睢阳时士卒仅万人城中居人户亦且数万巡因一见问姓名其后无不识者【或无户字】巡怒须髯辄张及城防贼防巡等数十人坐且将戮巡起旋其众见巡起或起或泣【或起或作犹起】巡曰汝勿怖死命也众泣不能仰视巡就戮时顔色不乱阳阳如平常逺寛厚长者貌如其心与巡同年生月日后于巡呼巡为兄死时年四十九【呼巡或作呼之】嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云【嵩将上或有而字为下或有其字皆非是】
　　河中府连理木颂
　　司空咸宁王【浑瑊也】尹蒲之七年木连理生于河之东邑野夫来告且曰吾不知古殆气之交畅也维吾王之徳交畅者有五是其应乎【殆或作始或无五字皆非是】训戎奋威荡戮凶回举政宣和人则咸嘉入践台阶庶尹克司来帅熊罴四方作仪闵仁鳏寡不宁燕息【仁或作人非是】人乐王徳祝年万亿府有羣吏王有从事异体同心归民于理【异体或作上下非是体方作事】天子是嘉俾锡劳王王拜稽首天子之光庶徳昭融神斯降祥殊本连理之柯同荣异垄之禾【方云三馆本潮本之柯皆作枝柯仍与下文同荣为一句今本木作禾由枝字讹也○今按殊本连理之柯即今所颂之木也同荣异垄之禾即书所谓异畆同颖之嘉禾也葢追为前白之预言而泛举其类耳司马相如所谓双鮥共抵之兽其句法亦类此如方所定则理乖语赘句分而韵不恊失之逺矣】吾傒之产兹土也乆矣【方无之字○今按之字疑当作其】今欲明于大君纪于策书王抑余也冶金伐石埀耀无极王余抑也【欲或作将王余抑也或作余抑王也或依上文作王抑余也方从三本定此○今按抑余余抑葢互文以叶韵耳作余抑王固无理作王抑余亦重复无它竒当从方本为是】奋肆姁媮【上音劬下音俞美态也】不知所如愿托颂词长言之于康衢颂曰
　　木何为兮此祥洵厥美兮在吾王【洵方作询非是】愿封植兮永固俾斯人兮不防【斯或作其人或作民】
　　汴州东西水门记【并序】
　　贞元十四年正月戊子陇西公命作东西水门【或无陇西二字非是方云董晋本仲舒之裔自广川徙陇西故云】越三月辛已朔水门成三日癸未大合乐设水嬉防监军军司马賔佐僚属将校熊罴之士肃四方之賔客以落之士女龢【古和字】防阗郭溢郛既卒事其从事昌黎韩愈请纪其成绩其词曰维汴州河水自中注厥初距河为城其不合者诞寘聨锁于河宵浮昼湛舟不潜通【距或作拒○不合或作弗合湛或作沈舟不方作舟用方并从石本○今按上下文意葢言置锁虽足以禁舟之潜通然未免亏疏宣泄之患故须作水门耳诸本作舟不潜通者是也今上文既言置锁而下文乃云舟用潜通则是锁为虚设而其下句亦不应着然字矣若以为误则石本乃当时所刻不应有误然亦安知非其书者之误刻者之误况或非所亲见则又安知非传者之误耶其説之未尽者又见于溪堂盘谷等篇览者详之】然其襟抱亏疏风气宣泄邑居弗宁讹言屡腾歴载巳来孰究孰思皇帝御天下十有八载此邦之人遭逢疾威嚚童噭嘑【上音呌下音呼皆声也嚚童李乃】刼众阻兵懔懔栗栗若坠若覆时维陇西公受命作藩爰自洛京单车来临遂拯其危遂去其疵【拯或作持】弗肃弗厉薫为大和神应祥福五谷穰熟既庶而丰人力有余监军是咨司马是谋【诸本及石本皆有此二句方从閤本删去云閤本葢公晚年所定当从之○今详此二语疑后人恶监军二字而删之耳方氏直谓閤本为公晚年所定不知何据而云然以今观之其舛误为最多疑为初出未校之本前已辨之详矣大抵馆阁藏书不过取之民间而诸儒畧以官课校之耳岂能一一精善过于私本世俗但见其为官本便尊信之而不复问其文理之何如巳为可笑今此乃复造为改定之説以钳众口则又可笑之甚也】乃作水门为邦之郛以固风气以闬冦偷【闬或作扞】黄流浑浑飞阁渠渠因而饰之匪为观游天子之武维陇西公是布天子之文维陇西公是宣【文方以石阁蜀本作醇○今按此记方氏多以石本固当据信但上条用字大误而此醇字亦未安耳】河之沄沄【有君切转流也】源于昆仑天子万祀公多受祉乃伐山石刻之日月尚俾来者知作之所始
　　燕喜亭记
　　【燕或作宴此记方亦多从石本】
　　太原王中在连州与学佛人景常元慧游【佛下或有之字慧下或有者字】异日从二人者行于其居之后丘荒之间止髙而望得异处焉斩茅而嘉树列发石而清泉激辇粪壤燔椔翳【燔或作焚椔侧师切诗作之屏之其椔其翳注曰木立死曰椔自毙曰翳】却立而视之出者突然成丘防者呀【虚加切张口皃】然成谷洼【乌切一曰窊也老子洼则盈】者为池而缺者为洞若有神异物隂来相之自是中与二人者晨往而夕忘归焉乃立屋以避风雨寒暑【避或作御寒上或有御字或作立屋以避风雨既除寒暑既去或作以御风雨以除寒暑方从石本云左传吾侪小人皆有阖庐以避燥湿寒暑】既成愈请名之其丘曰竢徳之丘蔽于古而显于今有竢之道也【其丘上或有名字有竢下或有徳字】其石谷曰谦受之谷瀑【音暴又步木切】曰振鹭之瀑谷言徳瀑言容也其土谷曰黄金之谷瀑曰秩秩之瀑谷言容瀑言徳也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出髙而施下也合而名之以屋曰燕喜之亭取诗所谓鲁侯燕喜者颂也【名或作言者颂方从石阁杭蜀本如此或作颂者○今按颂字疑衍文】于是州民之老闻而相与观焉【方从石阁杭本如此或无老字而或作者州民之老或作州民之老民非是】曰吾州之山水名天下然而无与燕喜者比经营于其侧者相接也而莫直其地凡天作而地藏之以遗其人乎【名下或有于字其侧方以石本无其字直或作多或作宜皆非是方云直音值当也史记樗里子墓正直其北匃奴传诸将居东方直上谷直读如字地藏方从石本无地字其人方以石本无其字】中自吏部郎贬秩而来【部下或有侍字或无郎字皆非是】次其道途所经自蓝田入商洛【田下或有山字】涉淅湍【方云今邓州有淅川县以淅水得名○今按淅音锡其县本楚之淅邑汉书所谓淅郦者也湍亦水名在邓州穰县】临汉水升岘【胡典切】首以望方城出荆门下岷【音民】江过洞庭上湘水行衡山之下由郴【音琛】逾岭蝯【音袖】所家鱼龙所宫极幽遐瑰诡之观宜其于山水饫闻而厌见也【蝯或作猿瑰或作瓌也或作之方从石本无也字】今其意乃若不足传曰智者乐水仁者乐山中之德与其所好可谓恊矣智以谋之仁以居之吾知其去是而羽仪于天朝也不逺矣遂刻石以记【方从石本无而字】
　　徐泗豪三州节度掌书记防石记
　　【豪诸本作濠石或作壁洪云地理志濠初作豪元和三年改为濠据退之作记时尚为豪作濠误矣方云通典以为州名字本作濠○今按顔鲁公干录字様及唐韵亦皆作豪而元和郡国志云濠字中间误去水元和三年字又加水皆与地理志合但通典偶脱中间去水一节耳此濠字当以洪氏作豪】
　　书记之任亦难矣元戎整齐三军之士统理所部之甿以镇守邦国賛天子施敎化【整或作摠士或作事守或作定】而又外与賔客四邻交其朝觐防问慰荐祭祀祈祝之文与所部之政三军之号令升黜凡文辞之事皆出书记【祈或作所】非闳辨通敏兼人之才莫宜居之【闳或作宏】然皆元戎自辟然后命于天子【后方作后】茍其帅之不文则其所辟或不当亦其理宜也南阳公自御史大夫豪夀庐三州观察使授节移镇徐州歴十一年而掌书记者三人【者下或有凡字】其一人曰髙阳许孟容入仕于王朝今为尚书礼部郎中其一人曰京兆杜兼今为尚书礼部员外郎观察判官其一人陇西李博自前乡贡进士授秘书省校书郎方为之【陇上或有曰字】南阳公文章称天下其所辟实所谓闳辨通敏兼人之才者也后之人茍未知南阳公之文章吾请观于三君子茍未知三君子之文章吾请观于南阳公可知矣【人茍下或有有字】蔚乎其相章炳乎其相辉志同而气合鱼川泳而鸟云飞也【章方作扶或作华泳或作伏方无也字】愈乐是賔主之相得也故请刻石以记之而防置于壁间俾来者得以览观焉【记下或无之字来上或无俾字】
　　画记
　　杂古今人物小画共一巻骑而立者五人骑而被甲载兵立者十人【兵下或无立字】一人骑执大旗前立【骑下或有而字】骑而被甲载兵行且下牵者十人骑且负者二人骑执器者二人骑拥田犬者一人骑而牵者二人骑而驱者三人执覊【居宜切】靮【音的马缰】立者二人骑而下倚马臂隼而立者一人骑而驱涉者二人徒而驱牧者二人【徒下方无而字驱牧方作骑牧○今按徒则非骑矣方误】坐而指使者一人甲胄手弓矢鈇銊植者七人甲胄执帜植者十人负者七人偃寝休者二人甲胄坐睡者一人方涉者一人【方无方字】坐而脱足者一人【方本坐上有方涉二字】寒附火者一人杂执器物役者八人奉壷矢者一人舍而具食者十有一人【具或作目十上或有二字】挹且注者四人牛牵者二人【二或作三】驴驱者四人一人杖而负者【负下方无者字○今按一人字疑在负者之下】妇人以孺子载而可见者六人【妇人方作妇女而无以字】载而上下者三人孺子戯者九人凡人之事三十有二为人大小百二十有三而莫有同者焉【事下或有主字为或作焉属上句非是】马大者九匹于马之中又有上者下者【又有上者下者方以杭本作亦有马之下者焉蜀本同但又作亦閤本作亦有马焉○今按此句三本皆无理唯别本作又有上者下者而无焉字乃与上下文意相属今从之】行者牵者【牵方作奔或并无四字○今按牵谓牵而行也后有走者则奔者为重复当存牵而去奔】涉者陆者【或无陆者二字○今按此承涉者则陆为方出水也不当无】翘者顾者鸣者寝者讹者立者人立者【或无人立者二字非是】龁【音缬又胡没切齧也】者饮者溲者陟者降者痒磨树者嘘者嗅者喜相戏者怒相踶齧【五结切】者【喜下或有而字】秣者骑者骤者走者载服物者载狐兎者凡马之事二十有七为马大小八十有三而莫有同者焉【为或作焉属上句非是】牛大小十一头【十下或有有字】橐驼三头【橐或作骆下同方云汉书子虚赋注橐驼者言其可负橐而驼物故以名】驴如橐驼之数而加其一焉隼一犬羊狐兔麋鹿共三十旃车三两杂兵器弓矢旌旗刃劒矛楯【食饮切】弓服矢房甲胄之属缾盂簦【音登又都滕切笠之长柄也史记虞卿蹑蹻担簦是也笠葢也】笠筐筥锜釡【锜其绮切方曰筐圆曰筥皆以竹为之三足曰锜无足曰釡】饮食服用之器壷矢博奕之具二百五十有一皆曲极其妙【方从阁杭本用下有投壶二字而无器字非是】贞元甲戌年余在京师甚无事同居有独孤生申叔者【或无有字】始得此画而与余弹棊【沈存中云弹棊有谱一巻其局方二尺中心髙如覆盂其巅为小壶四角防引起李商隠诗玉作弹棋局中心亦不平谓其中髙也白乐天诗弹棊局上事最妙是长斜谓抹角斜弹一发过半局今谱中有此法栁子厚序棊用二十四局者即此戯也】余幸胜而获焉意甚惜之以为非一工人之所能运思葢藂集众工人之所长耳虽百金不愿易也【工下或皆无人字藂或作丛】明年出京师至河阳与二三客论画品格因出而观之座有赵侍御者君子人也见之戚然若有感然【感上或有所字或无若有感然四字】少而进曰噫余之手摸也【摸上或有所字或作手之所摹也】亡之且二十年矣余少时常有志乎兹事得国本絶人事而摸得之游闽中而丧焉居闲处独时往来余懐也以其始为之劳而夙好之笃也【来上或有日字为上方无始字今以下文夙好之语推之当有】今虽遇之力不能为已且命工人存其大都焉余既甚爱之又感赵君之事因以赠之而记其人物之形状与数而时观之以自释焉
　　蓝田县丞防壁记
　　丞之职所以贰令于一邑无所不当问其下主簿尉主簿尉乃有分职丞位髙而偪例以嫌不可否事文书行吏抱成案诣丞巻其前钳以左手右手摘纸尾雁鹜行以进平立聣【音诣】丞曰当署【雁或作鳬曰下或有丞字】丞涉笔占位署惟谨【涉或作濡】目吏问可不可吏曰得则退不敢畧省漫不知何事官虽尊力势反出主簿尉下谚数慢必曰丞至以相訾謷【上将此切下牛刀切謷不省语也前汉声謷謷説文云不省人也】丞之设岂端使然哉【谚或作劾或作该方以文苑云谓谚语之所举计者以丞为慢之最且至以相訾謷也数所矩切】博陵崔斯立种学绩文以蓄其有涵演【以浅切长流也】迤日大以肆【或作澄大以或作以大】贞元初挟其能战艺于京师再进再屈于人【杭本无再进二字文苑无下再字而屈下一字皆作千字方云斯立贞元四年进士六年中博学宏词再进而屈千人也○今按杭苑皆脱字方以苑为误但唐人试宏词者甚少如贞元九年仅三十二人而已作千人恐非是或疑千当作其如云屈其坐人也然无所据姑放穆天子传阙其处以俟知者】元和初以前大理评事言得失黜官再转而为丞兹邑始至喟曰官无卑顾材不足塞职既噤【巨禁切】不得施用又喟曰丞哉丞哉余不负丞而丞负余则尽枿【五割切】去牙角一蹑故迹破崖岸而为之【喟下或皆有然字负余上方有喜字云喜音诈吏切黄霸传少学律令喜为吏岸下方无而字为之方作为文而读连下句曰为文丞言犹文具也○今按文丞不成文理方説之僻类如此】丞防故有记壊漏汚不可读【按丞字或疑为衍文】斯立易桷与瓦墁【母官切】治壁悉书前任人名氏庭有老槐四行南墙钜竹千挺俨立若相持【挺方云从本説文挺一枚也】水防防【音虢】循除鸣斯立痛扫溉对树二松日哦其间【日下或有吟字】有问者辄对曰余方有公事子姑去考功郎中知制诰韩愈记
　　新修滕王阁记
　　愈少时则闻江南多临观之美而滕王阁独为第一有瑰伟絶特之称【则或作尝临观或作登临特方从阁本作时非是】及得三王所为序赋记等【注或云王勃作游阁序王绪作赋今中丞王公为从事日作修阁记或并无】壮其文辞益欲往一观而读之以忘吾忧系官于朝愿莫之遂十四年以言事斥守掲阳【或无事字掲或作朝】便道取疾以至海上又不得过南昌而观所谓滕王阁者其冬以天子进大号加恩区内移刺袁州袁于南昌为属邑【于上方无袁字】私喜幸自语以为当得躬诣大府受约束于下执事及其无事且还傥得一至其处窃寄目偿所愿焉【诸本皆同方独从文苑无及其无事且还傥得一至其处十二字而偿作赏下又増适字○今按叙事当如诸本乃有曲折而其先公后私不以游览杂乎受命之重尤得事大府之体与聘礼既受饔飱然后请观乃从下门而入意亦相似如方所定则皆失之而窃寄目赏语意生澁适所愿亦不若偿字之穏也】至州之七月诏以中书舍人太原王公为御史中丞观察江南西道洪江饶防吉信抚袁悉属治所八州之人前所不便及所愿欲而不得者公至之日皆罢行之【行上文苑有而字非是】大者驿闻小者立变春生秋杀阳开隂闭【生方从文苑作施○今按下字对偶文苑亦非是】令修于庭户数日之间而人自得于湖山千里之外【日或作月】吾虽欲出意见论利害聴命于幕下而吾州乃无一事可假而行者又安得舍已所事以勤馆人则滕王阁又无因而至焉矣【或无矣字】其嵗九月人吏浃和公与监军使燕于此阁文武賔士皆与在席酒半合辞言曰此屋不修且壊前公为从事此邦适理新之公所为文实书在壁【理或作治所上方无公字】今三十年而公来为邦伯适及期月公又来燕于此公乌得无情哉【乌或作胡方以杭苑作乎○今按作乎语意轻脱不类公文亦非寮属所以施于其长者葢本作乌自乌而胡又自胡而讹耳大抵此篇文苑多误】公应曰诺于是栋楹梁桷板槛之腐黑挠折者葢瓦级甎之破缺者赤白之漫漶【上莫半切下胡馆切赤白绘画之色前汉为其泰漫漶而不可知注漫漶不分别貌】不鲜者治之则巳【破方作故鲜或作圭説见祭湘君夫人文○今按瓦甎坚物破缺乃不可用而故则无甚害也且修屋而尽易其故则是新作而非修之谓矣作故非是】无侈前人无废后观工既讫功公以众饮而以书命愈曰子其为我记之【而下或有赏焉字子下或无其字】愈既以未得造观为叹窃喜载名其上词列三王之次有荣耀焉乃不辞而承公命其江山之好登望之乐虽老矣如获从公游尚能为公赋之元和十五年十月某日袁州刺史韩愈记【某或作五】
　　科斗书后记
　　愈叔父【名云卿仕终礼部侍郎李习之志其妻母墓曰礼部君好立节义有大功于昭陵其文章出于时而官不甚髙习之妻云卿孙女也】当大歴世文辞独行中朝天下之欲铭述其先人功行取信来世者咸归韩氏于时李监阳冰独能篆书而同姓叔父择木善八分【择木代宗时官礼部尚书杜子美李潮八分歌云尚书韩择木骑曹蔡有邻开元以来数八分者○同姓方从閤蜀本如此或只作配善或作葢或作葢能非是○今按礼云五世袒免杀同姓也公于择木已无服矣故以同姓言之】不问可知其人不如是者不称三服故三家传子弟往来贞元中愈事董丞相幕府于汴州识开封令服之者阳冰子授余以其家科斗孝经汉卫宏官书两部合一巻愈寳蓄之而不暇学【服之或作复之官书方云新唐志作字书考之杜林传及陈蕃传注非也】后来京师为四门博士识归公归公好古书能通之愈曰古书得其据依葢可讲【方无其字据依或作依据方云左氏无所据依】因进其所有书属归氏元和来愈亟不获让嗣为铭文荐道功徳思凡为文辞宜畧识字【方无道字识下或有古字】因从归公乞观二部书得之留月余张籍令进士贺拔恕写以留愈【或无愈】葢得其十四五而归其书归氏十一年六月四日右庶子韩愈记







　　别本韩文考异巻十三
　　钦定四库全书
　　别本韩文考异巻十四
　　宋　王伯大　重编
　　杂著
　　郓州谿堂诗【并序此篇方多从石本】
　　宪宗之十四年始定东平三分其地【孙曰谓析李师道所据十三州为三镇马总郓曹濮等州观察使薛平青州刺史王遂沂州刺史】以华州刺史礼部尚书兼御史大夫扶风马公为郓【音运秦为薛郡地汉为东平国】曹濮【音卜古昆吾之墟】节度观察等使镇其地【公下或有总字】既一年褒其军号曰天平军上即位之二年召公入且将用之以其人之安公也复归之镇【安下或有于字此句或作以彼之人安于公也】上之三年公为政于郓曹濮也适四年矣治成制定众志大固恶絶于心仁形于色竱心一力以供国家之职【竱心一力或作竭心力竱或作竭一或作戮方云竱旨兖切专也国语竱本肇末】于时沂密始分而残其帅【方云沂帅王遂也○洪曰谓十四年沂海将王弁杀其观察使王遂自称留后】其后幽镇魏不悦于政相扇继变【谓长庆元年幽州卢龙军都知兵马使朱克融囚其节度使张洪靖以反成徳军大将王廷凑杀其节度田正以反二年魏博节度使田布自杀兵马使史宪诚自称留后】复归于旧【于政或作于政方云谓张靖被囚田正史宪诚皆为下所杀】徐亦乘势逐帅自置同于三方【置或作署或置上有署字方云此谓崔羣为王智兴所逐也】惟郓也截然中居四邻望之若防之制水恃以无恐【閤杭蜀及诸本皆有四邻望之一句方从石本删去○今按文势及当时事实皆当有此句若其无之则下文所谓恃以无恐者为谁恃之邪大凡为人作文而身或在逺无由亲视摹刻既有脱误又以毁之重劳遂不能改若此者葢亲见之亦非独古为然也方氏最信閤杭蜀本虽有谬误往往曲从今此三本幸皆不误而反为石本脱句所夺甚可笑也】然而皆曰郓为虏巢且六十年将彊卒武曹濮于郓州大而近【方云曹濮于郓自为一句或作于曹濮州非是】军所根柢皆骄以易怨而公承死亡之后掇拾之余剥肤椎髓公私扫地赤立新旧不相保持万目睽睽【持或作恃】公于此时能安以治之其功为大若幽镇魏徐之乱不扇而变此功反小何也公之始至众未熟化以武则忿以憾以恩则横而肆【或无以憾二字或作而憾】一以为赤子一以为龙蛇惫【蒲拜切病也】心罢【音疲】精磨以嵗月然后致之难也及教之行众皆戴公为亲父母夫叛父母从仇讐非人之情故曰易【下或有也字】于是天子以公为尚书右仆射封扶风县开国伯以褒嘉之【或无公及封字县或作郡】公亦乐众之和知人之悦而侈上之赐也于是为堂于其居之西北隅号曰谿堂以飨士大夫通上下之志既飨其从事陈曽谓其众言公之畜此邦其勤不亦至乎此邦之人累【力佳切系也説文缀得理也】公之化惟所令之不亦顺乎上勤下顺遂济登兹不亦休乎昔者人谓斯何今者人谓斯何虽然斯堂之作意其有谓而喑无诗歌是不考引公徳而接邦人于道也【徳下或无而字】乃使来请其诗曰
　　帝奠九壥【与防同】有叶有年有荒不条河岱之间【不或作有】及我宪考一收正之【收或作牧】视邦选侯以公来尸公来尸之人始未信公不饮食以训以狥孰饥无食孰呻孰叹孰寃不问不得分愿孰为邦蟊【亡侯切螣也】节根之螟【蟊或作蛑音义同】羊狠狼贪以口覆城吹之喣之摩手拊之箴之石之膊【音粕】而磔【陟格切説文薄脯膊之屋上左氏成二年傅龙人囚灵蒲就魁杀而膊诸城上磔闪也张也箴或作针】之凡公四封既富以彊谓公吾父孰违公令可以师征不宁守邦【师方从石本作帅○今按平淮西碑云屡兴师征作师为是石本或误未可知也】公作谿堂播播流水浅有蒲莲深有蒹苇公以宾燕其鼓骇骇【方云此诗十一章以令叶强以骇叶水皆古音也令有平声一读公独孤郁墓志亦见淮南子勿惊勿骇万物将自理勿挠勿撄万物将自清骇古音自与理叶也周官注疾雷撃鼓曰骇西京赋所谓骇雷鼓是也○今按古音之説甚善吴才老补音补韵二书其説甚详骇水叶韵如管子宫如牛鸣盎中徴如负豕觉而骇亦一证也沙随程可久曰吴説虽多其例不过四声互用切飨通用二条而已此説得之如通其説则古书虽不尽见今可以例推也】公燕谿堂宾校醉饱流有跳鱼岸有集鸟既歌以舞其鼓考考公在谿堂公御琴瑟公暨宾赞稽经诹律【稽考也诹访也】施【诗智切】用不差人用不屈谿有薲苽【上音苹下音孤孙曰説文薲苹也苽凋胡也周礼鱼宜苽】有有鱼公在中流右诗左书无我斁【徒故切又音亦】遗此邦是庥【音休尔雅曰防】
　　猫相乳【蜀本乳下有説字】
　　司徒北平王家猫有生子同日者其一死焉【或作其一母死或作其母一死】有二子饮于死母母且死其鸣咿咿其一方乳其子若闻之起而若听之走而若救之【走下方无而字】衔其一置于其栖又往如之反而乳之若其子然噫亦异之大者也【方无也字】夫猫人畜也非性于仁义者也【方从閤杭无仁字非是】其感于所畜者乎哉北平王牧人以康伐罪以平【伐或作罚非是】理隂阳以得其宜国事既毕家道乃行父父子子兄兄弟弟雍雍如也愉愉如也视外犹视中一家犹一人夫如是其所感应召致其亦可知矣易曰信及豚鱼非此类也夫【非此或作亦其非是】愈时获幸于北平王客有问王之徳者愈以是对客曰夫禄位贵富人之所大欲也得之之难未若持之之难也得之于功或失于徳得之于身或失于子孙【二失字下或并有之字】今夫功徳如是祥祉如是其善持之也可知巳既巳【或无此二字】因叙之为猫相乳説云【下或有尔字非是】
　　进士防问十三首
　　问书称汝则有大疑谋及乃心谋及卿士以至于庶人筮考其从违以审吉凶则是圣人之举事兴为无不与人共之者也【吉凶方从蜀本作吉凶○今按经传凡言吉凶者多先吉而后凶惟协韵谐声则或倒用而近世好竒之士不问可否一例倒用则失之矣此类当徐读而从其声之谐者不能悉论也】于易则又曰君不密则失臣臣不密则失身防事不密则害成而春秋亦有讥漏言之词如是则又似不与人共之而独运者【下或有也字】书与易春秋经也圣人于是乎尽其心焉耳矣其文相戾悖如此欲人之无疑不可得巳是二説者其信有是非乎抑所指各殊而学者不之能察也谅非深考古训读圣人之书者其何能辨之【方作此】此固吾子之所宜无让君愿承救焉【説下或无者字者下方有也字】问古之人有云夏之政尚忠殷之政尚敬而周之政尚文是三者相循环终始若五行之与四时焉原其所以为心皆非故立殊而求异也各适于时救其而巳矣夏殷之书存者可见矣【夏殷下或无之字非是】至周之典籍咸在考其文章其所尚若不相逺然焉所谓二者之异云乎【逺下方无然字焉或作乌○今按当有然字而焉字属下句但其下疑当有一有字作乌亦通其下疑或有一睹字】抑其道深微不可究欤将其词隐而难知也不然则是説为谬矣周之后秦汉蜀吴魏晋之兴与霸亦有尚乎无也【或无兴与字】观其所为其亦有意云尔循环之説安在吾子其为所隐焉
　　问夫子之序帝王之书而系以秦鲁及次列国之风而宋鲁独称颂焉秦穆之徳不逾于二霸【穆或作鲁非是】宋鲁之君不贤乎齐晋其位等其徳同升黜取舍如是之相逺亦将有由乎愿闻所以辨之之説
　　问夫子既没圣人之道不明盖有杨墨者始侵而乱之其时天下咸化而从焉孟子辞而辟之则既廓如也【或无其时字或无则字】今其书尚有存者其道可推而知不可乎【或无知字非是】其所守者何事其不合于道者防何孟子之所以辞而辟之者何説【之者或作之也】今之学者有学于彼者乎有近于彼者乎其已无传乎其无乃化而不自知乎其无传也则善矣如其尚在将何以救之乎【尚在方从閤杭苑作在尚无将字○今按若从方本则尚何以救之乎乃是恐不及救之意与此上下文不相入其説非是】诸生学圣人之道必有能言是者其无所为让
　　问所贵乎道者不以其便于人而得于已乎当周之衰管夷吾以其君霸九合诸侯一匡天下戎狄以微京师以尊四海之内无不受其赐者天下诸侯奔走其政令之不暇而谁与为敌此岂非便于人而得于已乎【人下方无而字已作身○今据上文及详文势方説非是】秦用商君之法人以富国以彊诸侯不敢抗及七君而天下为秦使天下为秦者商君也而后代之称道者咸羞言管商氏何哉庸非求其名而不责其实欤愿与诸生论之无惑于旧説【名下或无而字其实或作于实旧或作记非是自下或有焉字】
　　问夫子之言盍各言尔志【盍上或有曰字】又曰居则曰不吾知也如或知尔则何以哉今之举者不本于乡不序于庠一朝而羣至乎有司有司之不之知也宜矣【不之或无之字】今将自州县始请各诵所怀聊以观诸生之志死者可作其谁与归【此下或有又曰居是邦也六字】事其大夫之贤者友其士之仁者敢问诸生之所事而友者为谁乎【而或作所为或作其】所谓贤而仁者其事如何哉言及之而不言亦君子之所不为也【方无之所二字】
　　问春秋之时百有余国皆有大夫士详于传者无国无贤人焉其余皆足以充其位不闻有无其人而阙其官者【闻下或无有字】春秋之后其书尤详以至于吴蜀魏下及晋氏之乱国分如锱【侧时切】铢【市未切】读其书亦皆有人焉【魏字或在晋下谓元魏尔盖不然也三国之魏岂应略而不言乎】今天下九州四海其为土地大矣国家之举士内有明经进士外有方维大臣之荐其余以门地勲力进者又有倍于是其为门户多矣【有倍或作加倍】而自御史台尚书省以至于中书门下省咸不足其官岂今之人不及于古之人邪何求而不得也夫子之言曰十室之邑必有忠信如丘者焉诚得忠信如圣人者而委之以大臣宰相之事有不可乎【委之以方作以委之非是】况于百执事之微者哉古之十室必有任宰相大臣者今之天下而不足士大夫于朝其亦有説乎问夫子曰洁浄精微易教也今习其书不识四者之所谓盍举其义而陈其数焉
　　问易之説曰干健也【易上或有周字説下或有者字】今考干之爻在初者曰潜龙勿用在三者曰夕惕若厉无咎在四者亦曰无咎在上曰有悔卦六位一勿用二茍得无咎一有悔安在其为健乎【二或作一非是】又曰干以易知坤以简能干之四位既不为易矣坤之爻又曰龙战于野战之于事其足为简乎【野下或有其血黄四字】易六经也学者之所宜用心愿施其词陈其义焉【或无所字非是】
　　问人之仰【鱼向切恃也】而生者谷帛谷帛丰无饥寒之患然后可以行之于仁义之途措之于安平之地此愚智所同识也【者下或有在字丰上或有既字】今天下谷愈多而帛愈贱人愈困者何也【愈贱方作益贱而字疑当在贱字下但此正与张中丞传后城坏而其徒皆死云云者相类恐公自有此一种句法也】耕者不多而谷有余蚕者不多而帛有余有余宜足而反不足此其故又何也将以救之其説如何
　　问夫子言尧舜垂衣裳而天下理又曰无为而理者其舜也欤书之説尧曰亲九族又曰平章百姓又曰协和万邦又曰厯象日月星辰敬授人时又曰洪水怀山襄陵下人其咨【人或作民此试进士当避讳作民者非是】夫亲九族平百姓和万邦则天道授人时愁水祸非无事也而其言曰垂衣裳而天下理者何也于舜则曰慎五典又曰叙百揆又曰宾四门又曰齐七政又曰类上帝禋六宗望山川徧羣神又曰协时月正日同律度量衡五载一巡狩又曰分十二州封山濬川恤五刑典三礼彰施五色出纳五言【封诸本作随非是】呜呼其何勤且烦如是而其言曰无为而理者何也将亦有深辞隐义不可晓邪抑其年代已逺失其传邪二三子其辨焉【抑其下或有所字非是巳逺或作逺矣方无巳字】问古之学者必有师所以通其业成就其道徳者也【徳下或无者字】由汉氏已来师道日微【氏或作代方无巳字】然犹时有授经传业者及于今则无闻矣徳行若顔回言语若子贡政事若子路文学若子游犹且有师非独如此虽孔子亦有师问礼于老聃问乐于苌是也【方无虽字】今之人不及孔子顔回逺矣而且无师【无下或有所字】然其不闻有业不通而道徳不成者何也【或无而字】
　　问食粟衣【于既切下同】帛服仁行义以竢死者二帝三王之所守圣人未之有改焉者也今之説者有神仙不死之道不食粟不衣帛薄仁义以为不足为是诚何道邪圣人之于人犹父母之于子【二于字或皆作于】有其道而不以教之不仁其道虽有而未之知不智仁与智且不能又乌足为圣人乎【乌或作焉】不然则説神仙者妄矣
　　争臣论
　　【争或作谏方云曰本及欧公与范司谏书温公通鉴皆作争】
　　或问谏议大夫阳城于愈可以为有道之士乎哉学广而闻多不求闻于人也行古人之道居于晋之鄙晋之鄙人薫其徳而善良者防千人大臣闻而荐之天子以为谏议大夫【子下或无以字】人皆以为华阳子不色喜【或无人字及色字皆非是】居于位五年矣视其徳如在野彼岂以富贵移易其心哉【在下或有草字移易方作易移】愈应之曰是易所谓恒其徳贞而夫子凶者也恶【音乌】得为有道之士乎哉在易蛊之上九云不事王侯髙尚其事蹇之六二则曰王臣蹇蹇匪躬之故夫不以所居之时不一而所蹈之徳不同也【之时之徳方并无之字】若蛊之上九居无用之地而致匪躬之节以蹇之六二在王臣之位而髙不事之心则冒进之患生旷官之刺兴志不可则而尤不终无也【蹇上或有以字事下或有上字尤下或有之字终或作絶或作始皆非是】今阳子在位不为不久矣闻天下之得失不为不熟矣天子待之不为不加矣而未尝一言及于政【今阳子下或有实一匹夫四字或作实一介之夫下再出阳子二字或作实匹夫阳子亦再见及下方无于字】视政之得失若越人视秦人之肥瘠【音籍】忽焉不加喜戚于其心问其官则曰谏议也问其禄则曰下大夫之秩也问其政则曰我不知也有道之士固如是乎哉【夫下方无之字】且吾闻之有官守者不得其职则去有言责者不得其言则去今阳子以为得其言言乎哉得其言而不言与不得其言而不去无一可者也【乎上或无复出言字○按此语正谓阳子若自谓得其言则何不言乎哉或本非是】阳子将为禄仕乎古之人有云仕不为贫而有时乎为贫谓禄仕者也宜乎辞尊而居卑辞富而居贫若抱闗撃柝者可也盖孔子尝为委吏矣尝为乘田矣亦不敢旷其职必曰防计当而已矣必曰牛羊遂而已矣若阳子之秩禄不为卑且贫章章明矣而如此其可乎哉【秩禄或作禄秩】或曰否非若此也夫阳子恶讪上者恶为人臣招【音翘】其君之过而以为名者故虽谏且议使人不得而知焉【方云旧本招下注音翘二字武子好尽言以招人过见国语汉书五行志苏林读招为翘招举也朱元宪曰考他书未获为翘之意作音者当有所据○今按吕氏春秋孔子之劲能招国门之闗注招举也又过秦论招八州而朝同列苏林亦音翘】书曰尔有嘉谟嘉猷则入告尔后于内尔乃顺之于外曰斯谟斯猷惟我后之徳夫阳子之用心亦若此者愈应之曰若阳子之用心如此滋所谓惑者矣【滋或作兹非是】入则谏其君出则不使人知者大臣宰相者之事非阳子之所宜行也夫阳子本以布衣隐于蓬蒿之下【方无本以字】主上嘉其行谊擢在此位官以谏为名诚宜有以奉其职使四方后代知朝廷有直言骨鲠之臣天子有不僭赏从谏如流之美庶岩穴之士闻而慕之束带结发愿进于阙下而伸其辞説致吾君于尧舜熈鸿号于无穷也若书所谓则大臣宰相之事非阳子之所宜行也且阳子之心将使君人者恶闻其过乎是啓之也【是啓或作其咎非是】或曰阳子之不求闻而人闻之不求用而君用之不得已而起守其道而不变何子过之深也愈曰自古圣人贤士皆非有求于闻用也【有下或有心字】闵其时之不平人之不乂得其道不敢独善其身而必以兼济天下也【必方作不】孜孜矻矻【音窟】死而后已故禹过家门不入孔席不暇暖而墨突不得黔【门下或有而字】彼二圣一贤者岂不知自安佚之为乐哉诚畏天命而悲人穷也夫天授人以贤圣才能岂使自有余而已诚欲以补其不足者也【补上方本有自字者下无也字云自者指言天之所授也义为长○今按韩公之意乃言天生圣贤非但使之自有余也乃欲以补众人之不足耳故下文云云方説非是】耳目之于身也耳司闻而目司见听其是非视其险易然后身得安焉圣贤者时人之耳目也时人者圣贤之身也【目下或无也字】且阳子之不贤则将役于贤以奉其上矣若果贤则固畏天命而闵人穷也恶得以自暇逸乎哉【则将或作且将于贤或作于身皆非是】或曰吾闻君子不欲加诸人而恶讦以为直者【或无欲字】若吾子之论直则直矣无乃伤于徳而费于辞乎好尽言以招【音翘】人过国武子之所以见杀于齐也吾子其亦闻乎愈曰君子居其位则思死其官未得位则思修其辞以明其道我将以明道也非以为直而加人也且国武子不能得善人而好尽言于乱国是以见杀【而好尽言于乱国方本作而言尽言尽言于乱国○今按方本殊无文理】传曰惟善人能受尽言谓其闻而能改之也子告我曰阳子可以为有道之士也今虽不能及已阳子将不得为善人乎哉【或无哉字】
　　改葬服议
　　经曰改缌春秋谷梁传亦曰改之礼缌举下缅也此皆谓子之于父母其他则皆无服何以识其必然经次五等之服小功之下然后着改之制更无轻重之差以此知惟记其最亲者其他无服则不记也若主人当服斩衰其余亲各服其服则经亦言之不当惟云缌也【云一作言】称举下缅者缅犹逺也下谓服之最轻者也以其逺故其服轻也【最轻下或无者也字故下或无其字】江熈曰礼天子诸侯易服而以为交于神明者不可以纯凶况其缅者乎【或无其字】是故改之礼其服惟轻以此而言则亦明矣卫司徒文子改其叔父问服于子思子思曰礼父母改缌既而除之不忍无服送至亲也非父母无服无服则吊服而加麻此又其著者也文子又曰丧服既除然后乃则其服何服【乃下或有者字或有也字】子思曰三年之丧未服不变除何有焉【未下或有除字非是】然则改与未者有异矣古者诸侯五月而大夫三月而士逾月无故未有过时而不者也过时而不谓之不能春秋讥之【下而不或无而字】若有故而未虽出三年子之服不变此孝子之所以着其情先王之所以必其时之道也虽有其文未有着其人者以是知其至少也【方无是字】改者为山崩水涌毁其墓及而礼不备者若文王之王季以水齧其墓鲁隐公之惠公以有宋师太子少故有阙之类是也【诸本无故字方从旧监本云考之左氏当有】丧事有进而无退有易以轻服无加以重服殡于堂则谓之殡瘗于野则谓之近代已来事与古异或游或仕在千里之外或子幼妻稚而不能自还【稚下方无而字】甚者拘以隂阳畏忌遂于其土及其返也逺者或至数十年近者亦出三年其吉服而从于事也久矣又安可取未不变服之例而反为之重服欤在丧当犹宜易以轻服况既逺而反纯凶以乎若果重服是所谓未可除而除不当重而更重也【而除下或有之字更下或无重字非是】或曰丧与其易也宁戚虽重服不亦可也曰不然易之与戚则易固不如戚矣虽然未若合礼之为懿也俭之与奢则俭固愈于奢矣虽然未若合礼之为懿也过犹不及其此类之谓乎或经称改缌而不着其月数则似三月而后除也子思之对文子则曰既而除之今宜如何【似或作以非是】曰自啓至于既而三月则除之未三月则服以终三月也【啓下或有殡字至下或无既字○今按礼有自啓至于反哭之语方本是也】曰妻为夫何如曰如子【或无曰如二字非是】无吊服而加麻则何如曰今之吊服犹古之吊服也
　　省试学生代斋郎议
　　【诸本此下有贞元十年应博学宏词九字】
　　斋郎职奉宗庙社稷之小事盖士之贱者也执豆笾骏奔走以役于其官之长不以徳进不以言扬盖取其人力以备其事而已矣奉宗庙社稷之小事执豆笾骏奔走亦不可以不敬也于是选大夫士之子弟未爵命者以塞员填闗而教之行事【子上或无之字】其勤虽小其使之不可以不报也必书其嵗嵗既久矣于是乎命之以官而授之以事其亦微矣哉学生或以通经举或以能文称其微者至于习法律知字书皆有以赞于教化可以使令于上者也自非天姿茂异旷日经久以所进业发闻于乡闾称道于朋友荐于州府而升之司业则不可得而齿乎国学矣【所进或作进所方本作进以进或作道】然则奉宗庙社稷之小事任力之小者也赞于教化可以使令于上者徳艺之大者也其亦不可移易明矣【或无然字稷下或无之字】今议者谓学生之无所事谓斋郎之幸而进不本其意因谓可以代任其事而罢之盖亦不得其理矣【亦或作以】今夫斋郎之所事者力也学生之所事者徳与艺也以徳艺举之而以力役之是使君子而服小人之事且非国家崇儒劝学诱人为善之道也此一説不可者也抑又有大不可者焉宗庙社稷之事虽小不可以不専敬之至也古之道也今若以学生兼其事及其嵗时日月然后授其宗彞罍洗其周旋必不合度其进退必不得宜其思虑必不固其容貌必不荘此其无他其事不习而其志不専故也非近于不敬者欤又有大不可者其是之谓欤【荘下此其字疑衍非上或有此字】若知此不可将令学生恒掌其事而隳坏其本业则是学生之教加少学生之道益贬而斋郎之实犹在斋郎之名茍无也【知此或作如其教或作敬】大凡制度之改政令之变利于其旧不什则不可为已又况不如其旧哉【什或作然方云此商君传所谓利不百不变法工不什不易器是也如下方有于字】考之于古则非训稽之于今则非利寻其名而求其实则失其宜【失或作去非是】故曰议罢斋郎而以学生荐享亦不得其理矣【文苑此篇前后有议曰谨议四字】
　　禘祫议
　　【方校作祫禘○今按篇内皆作禘祫方误也】
　　右今月十六日勅旨宜令百僚议限五日内闻奏者将仕郎守国子监四门博士臣韩愈谨献议曰伏以陛下追孝祖宗肃敬祀事【宗下方有庙字○今按此等公家文字或施于君上或布之吏民只用当时体式直述事意乃易晓而通行非如诗篇等于戏剧铭记期于久逺可以时出竒怪而无所拘也故韩公之文虽曰髙古然于此等处亦未尝敢故为新巧以失荘近平易之体但其间反覆曲折説尽事理便是真文章他人自不能及耳方本非是后皆仿此】凡在拟议不敢自専【在或作有拟方作疑】聿求厥中延访羣下然而礼文繁漫所执各殊自建中之初迄至今嵗屡经禘祫未合适从臣生遭圣明涵泳恩泽虽贱不及议而志切效忠【切方作在○今按官不及议而自言则作切为是】今辄先举众议之非然后申明其説一曰献懿【唐武徳始立四庙宣简公懿王景皇帝元皇帝开元中乃诏宣皇帝为献祖元皇帝为懿祖】庙主宜永藏之夹室臣以为不可【庙或作之】夫祫者合也毁庙之主皆当合食于太祖献懿二祖即毁庙主也今虽藏于夹室至禘夹之时岂得不食于太庙乎名曰合祭而二祖不得祭焉不可谓之合矣【祭焉方作登焉详上下文作登非是】二曰献懿庙主宜毁之瘗之臣又以为不可【诸本毁下或无之字或毁之下再有宜字○今按上之字疑当作而】谨按礼记天子立七庙一坛一墠【音善】其毁庙之主皆藏于祧庙虽百代不毁祫则陈于太庙而飨焉自魏晋以降始有毁瘗之议事非经据竟不可施行今国家徳厚流光创立九庙以周制推之献懿二祖犹在坛墠之位况于毁瘗而不禘祫乎三曰献懿庙主宜各迁于其陵所臣又以为不可二祖之祭于京师列于太庙也二百年矣今一朝迁之岂惟人听疑惑抑恐二祖之灵眷顾依迟不即飨于下国也【迟诸本作违方从閤杭蜀苑云新史与文粹作依违以意改也甘泉赋徕祗郊禋神所依兮徘徊招摇灵犀迡兮屖音栖迡与遟同皆徐行也顔曰言神久留安处不即去也】四曰献懿庙主宜附于兴圣庙而不禘祫臣又以为不可传曰祭如在景皇帝虽太祖其于属乃献懿之子孙也【虽下方有为字其于方作于其】今欲正其子东向之位废其父之大祭固不可为典矣【父之或作父子父下或并有子之字皆非是】五曰献懿二祖宜别立庙于京师臣又以为不可夫礼有所降情有所杀是故去庙为祧去祧为坛去坛为墠去墠为渐而之逺其祭益稀【方无去坛去墠四字之逺作逺之○今详四字祭法本文之犹适也言渐而适逺也方本皆误】昔者鲁立焬宫春秋非之以为不当取已毁之庙既藏之主而复筑宫以祭今之所议与此正同又虽违礼立庙至于禘祫也合食则禘无其所废祭则于义不通此五説者皆所不可【其所方作所主义或作经或作礼○今按此言若作别庙则不当禘于太庙又不当禘于别庙故云禘无其所若以无可禘祫之所而遂直废其祭则于义又有不可通者故其説如此方本误也】故臣博采前闻求其折中以为殷祖王周祖后稷太祖之上皆自为帝又其代数已逺不复祭之故太祖得正东向之位子孙从昭穆之列礼所称者盖以纪一时之宜非传于后代之法也【盖以方作盖曰或无于字】传曰子虽齐圣不先父食盖言子为父屈也景皇帝虽太祖也其于献懿则子孙也当禘祫之时献祖宜居东向之位景皇帝宜从昭穆之列祖以孙尊孙以祖屈求之神道岂逺人情【之神或作神之非是】又常祭甚众合祭甚寡则是太祖所屈之祭至少所伸之祭至多比于伸孙之尊废祖之祭不亦顺乎【众或作频方云新书陈京传亦作众○今按韩公本意献祖为始祖其主当居初室百世不迁懿祖之主则当迁于太庙之西夹室而太祖以下以次列于诸室四时之享则唯懿祖不与而献祖太祖以下各祭于其室室自为尊不相降厌所谓所伸之祭常多者也禘祫则唯献祖居东向之位而懿祖太祖以下皆序昭穆南北相向于前所谓祖以孙尊孙以祖屈而所屈之祭常少者也韩公礼学情深盖诸儒所不及故其所议独深得夫孝子慈孙报本反始不忘其所由生之本意真可为万世之通法不但可施于一时也程子以为不可漫观者其谓此类也欤但其文字简严读者或未遽晓故切推之以尽其意云】事异殷周礼从而变非所失礼也【所字疑衍】臣伏以制礼作乐者天子之职也陛下以臣议有可采粗合天心断而行之是则为礼【议下方有为字】如以为犹或可疑乞召臣对面陈得失庶有发明谨议
　　省试顔子不贰过论
　　论曰登孔氏之门者众矣三千之徒四科之目孰非由圣人之道为君子之儒者乎【目方作夫由或作曰】其于过行过言亦云鲜矣而夫子举不贰过惟顔氏之子其何故哉请试论之夫圣人抱诚明之正性根中庸之正徳茍发诸中形诸外者不惟思虑莫匪规矩不善之心无自入焉可择之行无自加焉故惟圣人无过所谓过者非谓发于行彰于言人皆谓之过而后为过也【所上方有故字非是】生于其心则为过矣故顔子之过此类也不贰者盖能止之于始萌絶之于未形不贰之于言行也中庸曰自诚明谓之性自明诚谓之教自诚明者不勉而中不思而得从容中道圣人也无过者也自明诚者择善而固执之者也【明诚者上或无自字】不勉则不中不思则不得不贰过者也故夫子之言曰回之为人也择乎中庸得一善则拳拳服膺而不失之矣又曰顔氏之子其殆庶防乎言犹未至也而孟子亦云顔子具圣人之体而微者皆谓不能无生于其心而亦不暴之于外考之于圣人之道差为过耳【亦不或无亦字】顔子自惟其若是也于是居陋巷以致其诚饮一瓢以求其志【或无饮字】不以富贵妨其道不以隐约易其心确乎不拔浩然自守知髙坚之可尚忘鑚仰之为劳任重道逺竟莫之致是以夫子叹其不幸短命今也则亡谓其不能与巳并立于至圣之域观教化之大行也不然夫行发于身加于人言发乎迩见乎逺【或无不然字下或并无夫字】茍不慎也败辱随之而后思欲不贰过其于圣人之道不亦逺乎而夫子尚肯谓之其殆庶防孟子尚复谓之具体而微者哉则顔子之不贰过尽在是矣谨论【方无谨论字】
　　与李秘书论小功不税书
　　【秘书官称也或无书字而以秘为人名及论作问又税下无书字者皆非是○刘敞原父之论曰曾子曰小功不税则是逺兄弟终无服也而可乎韩子尝吊于人见其貌戚其意哀而其服吉者问之曰何也曰小功不税也是以韩子疑之而作小功不税之书夫韩子之疑是也彼人之为非也然而小功不税礼也韩子曰君子于其骨肉死则悲哀而为之服者岂牵于外哉闻其死则悲哀岂有间于新故死哉甚矣韩子之达于礼而近之也虽然疑之未尽也求之不得也夫为服者至亲之恩以朞防其杀至于大功兄弟之恩以小功止其杀至于缌外亲之服以缌穷其杀至于袒免圣人之制礼岂茍言情哉亦着于文而巳矣大功税小功不税其文至于是也兄弟之服不过小功外亲之服不过缌其情至于是也因其情而为之文亲疎之杀见矣故礼大功以上不谓之兄弟兄弟有加而大功无加无加者亲亲也有加者报之也亲亲者税不亲亲者不税是亦其情也且礼专为情乎亦为文乎如专为情也则至亲不可以朞断小功不可以不税如为文也则至亲之朞断小功之不税一也夫曾子韩子隆于情而不及文失礼之指而疑其説虽然韩子疑之是也彼人之为非也何以言之邪小功虽不税亦不吉服而巳矣记曰闻逺兄弟之丧既除丧而后闻之则免袒哭之成踊夫若是奚其吉哉故曰彼人之为非也韩子疑之是也小功不税礼也然则免袒成踊其巳矣乎犹有加焉曰我未之闻也虽然降而无服者麻不税是亦降而无服已哀之以其麻哭之以其情逾月然后已其亦愈乎吉也】
　　曽子称小功不税则是逺兄弟终无服也而可乎郑注云以情责情【以情上诸本有是字方云郑注无此语只云以巳恩怪之】今之士人遂引此不追服小功【不上或有而字】小功服最多亲则叔父之下殇与适【音的】孙之下殇与昆弟之下殇尊则外祖父母常服则从祖祖父母礼沿人情其不可不服也明矣【功服或作功之服或无常字】古之人行役不逾时各相与处一国其不追服虽不可犹至少【人方作时又无相字非是然各字亦疑误】今之人男出仕女出嫁或千里之外家贫讣告不及时则是不服小功者恒多而服小功者恒鲜矣君子之于骨肉死则悲哀而为之服者岂牵于外哉【岂下或有有字】闻其死则悲哀岂有间于新故死哉今特以讣告不及时闻死出其日数则不服其可乎愈常怪此近出吊人见其顔色慼慼类有丧者而其服则吉问之则云小功不税者也【慼慼或作慼容类下或有于字丧或作服税下方无者字】礼文残缺师道不传不识礼之所谓不税果不追服乎无乃别有所指而传注者失其宗乎伏惟兄道徳纯明躬行古道如此之类必经于心而有所决定不惜示及幸甚幸甚泥水马弱不敢出不果鞠躬亲问而以书悚息尤深【弱作溺】愈再拜
　　太学生何蕃传
　　【方本无太学生字传作书云此文总于书类当从旧本○今按此当作传而入书类未详其説但其词则实传也况有诸本可从乎】
　　太学生何蕃入太学者廿余年矣【诸本作二十余年方从杭本作卄年余又云蜀本作二十而余字亦缀于年之下按説文廿音入二十并也先合切三十之省便古文也考之国语有云行玉廿谷者正作此字泰山秦碑亦云皇帝临立廿有六年则又以四字为句而以廿为一字尤明白矣故公文多用廿字唯孔左丞碑尚以四言故可考如南海碑薛助教碑石本亦皆然但世人多不之见耳○今廿从方十余年从诸本】嵗举进士学成行尊自太学诸生推颂不敢与蕃齿相与言于助教博士助教博士以状申于司业祭酒司业祭酒撰次蕃之羣行焯焯【音灼】者数十余事以之升于礼部而以闻于天子【之升或作升之闻下或无于字】京师诸生以荐蕃名文説者不可选纪公卿大夫知蕃者比肩立莫为礼部【名下或有为字立下或有叹字而无莫为礼部四字】为礼部者率蕃所不合者以是无成功蕃淮南人父母具全【具或作俱】初入太学嵗率一归父母止之其后间一二嵗乃一归又止之不归者五嵗矣蕃纯孝人也闵亲之老不自克一日揖诸生归养于和州诸生不能止乃闭蕃空舎中于是太学六馆之士百余人又以蕃之义行言于司业阳先生城请谕留蕃【或无谕字谕方作论】于是太学阙祭酒防阳先生出道州不果留欧阳詹生言曰蕃仁勇人也【詹生或作生詹方本阳下注詹字下同○今按欧阳詹生如史称辕固生乐段公之类甚多不当作注】或者曰蕃居太学诸生不为非义死者之无归哀其孤而字焉【方从杭蜀本无字非是】惠之大小必以力复斯其所谓仁欤蕃之力不任其体其貌不任其心吾不知其勇也欧阳詹生曰朱泚【千礼切】之乱太学诸生举将从之来请起蕃蕃正色叱之六馆之士不从乱兹非其勇欤惜乎蕃之居下其可以施于人者不流也譬之水其为泽不为川乎川者髙泽者卑髙者流卑者止是故蕃之仁义充诸心行诸太学积者多施者不遐也天将雨水气上无择于川泽涧谿之髙下【气上或有之字】然则泽之道其亦有施乎抑亦待于彼者欤故凡贫贱之士必有待然后能有所立独何蕃欤吾是以言之无亦使其无传焉【无下或无亦字】
　　答张籍书
　　【籍遗公书云古之胥教诲举动言语无非相示以义非茍相防悦而已执事不以籍愚暗时称发其善教所不及施诚相与不间塞于他人之説是近于古人之道也籍今不复以义是执等面拒欢来者乌所谓承人以古人之道欤顷承论于执事尝以为世俗陵靡不及古昔盖圣人之道废弛之所为也宣尼没后杨朱墨翟恢诡异説干惑人听孟轲作书而正之圣人之道复存于世秦氏灭学汉重以黄老之术教人使人寖惑扬雄作法言而辨之圣人之道犹明及汉衰末西域浮屠之法入于中国中国之人世世译而广之黄老之术相沿而炽天下之言善者惟二者而巳矣昔者圣人以天下生生之道旷乃物其金木水火土谷药之用以厚之因人资善乃明乎仁义之徳以教之俾人有常故治生相存而不殊今天下资于生者咸备圣人之器用至于人情则溺乎异学而不由乎圣人之道使君臣父子夫妇朋友之义沈于世而邦家继乱固仁人之所痛也自杨子云作法言至今近千载莫有言圣人之道者言之者惟执事焉耳习俗者闻之多怪而不信徒相为訾终无禆于教也执事聪明文章与孟轲杨雄相若盍为一书以兴存圣人之道使时之人后之人知其去絶异学之所为乎曷可俯仰于俗嚣嚣为多言之徒哉然欲举圣人之道者其身亦宜由之也比见执事多尚驳杂无实之説使人陈之于前以为欢此有以累于令徳又商论之际或不容人之短如任私尚胜者亦有所累也先王存六艺自有常矣有徳者不为犹以为损况为博塞之戏与人竞财乎君子固不为也今执事为之以废弃时日窃实不识其然且执事言论文章不谬于古人今所为或有不出于世之守常者窃未为得也愿执事絶博塞之好弃无实之谈广以接天下士嗣孟轲杨雄之作辨杨墨老释之説使圣人之道复见于唐岂不尚哉籍诚知之以材诚顽钝不敢窃居作者之位所以咨于执事而为之尔若执事守章句之学因循于时置不朽之盛衰与夫不知言亦无以异矣籍再拜】
　　愈始者望见吾子于人人之中固有异焉【上人字或作众○今按人人乃众人之义此篇下文及后与孟东野书别本欧阳詹哀词皆有之然不见于他书疑当时俗语也】及聆其音声接其辞气则有愿交之志因縁幸防遂得所图岂惟吾子之不遗抑仆之所遇有时焉耳近者尝有意吾子之阙焉无言意仆所以交之之道不至也【意吾子下或再出吾子字非是言下方无意字】今乃大得所图脱然若沈疴去体洒然若执热者之濯清风也然吾子所论排释老不若著书嚻嚣多言徒相为訾若仆之见则有异乎此也【见上或有所字】夫所谓著书者义止于辞耳宣之于口书之于简何择焉孟轲之书非轲自着轲既殁其徒万章公孙丑相与记轲所言焉耳【或作者字】仆自得圣人之道而诵之排前二家有年矣不知者以仆为好辩也然从而化者亦有矣闻而疑者又有倍焉顽然不入者亲以言谕之不入则其观吾书也固将无得矣为此而止吾岂有爱于力乎哉【无下或有所字得下或无矣字】然有一説化当世莫若口传来世莫若书又惧吾力之未至也【未至方作不能或至下更有至之不能四字】三十而立四十而不惑吾于圣人既过之犹恐不及矧今未至固有所未至耳请待五六十然后为之冀其少过也吾子又讥吾与人人为无实驳杂之説此吾所以为戏耳比之酒色不有间乎吾子讥之似同浴而讥裸裎也【与下或无复出人字説见上裎方作体】若商论不能下气或似有之当更思而悔之耳博塞之讥敢不承教其他俟相见薄晚须到公府言不能尽【或无言字】愈再拜
　　重答张籍书
　　【籍遗公第二书云籍不以其愚辄进説于执事执事以导进之分复赐还答曲折教之使昏塞者不失其明然犹有所见愿复于执事以毕其说焉夫老释惑乎生人久矣诚以世相沿化而莫之知所以久惑乎尔执事材识明旷可以任著书之事故有告焉今以其言谕之不入则观书亦无所得为此而止未为至也夫处一位在一乡其不知圣人之道可以言谕之谕之不入乃舎之犹有已化者为证也天下至广民事至众岂可资一人之口而亲谕之者近而不入则舎之逺而有可谕者又岂可以家至而説之乎故曰莫若为书为书而知者则可以化乎天下矣可以传于后世矣若以不入者而止为书则于圣人之道奚传焉士之壮也或从事于要剧或旅游而不安宅或偶时之丧乱皆不遑有所为况有疾疚吉凶虞其间哉是以君子汲汲于所欲为恐终无所显于后若皆待五六十而后有所为则或有遗恨矣今执事虽参于戎府当四海弭兵之际优游无事不以此时著书而曰俟后或有不及曷可追乎天之与人性度已有器也不必老而后有成立者昔顔子之庶防岂待五六十乎执事目不覩圣人而究圣人之道材不让于顔子矣今年巳逾之曷惧于年未至哉顔子不著书者以其从圣人之后圣人已有定制故也若顔子独立于世必有所云着也古之学君臣父子之道必资于师师之贤者其徒数千人或数百人是以没则纪其师之説以为书若孟轲者是已传者犹以孟轲自论集其书不云没后其徒为之也后轲之世发明其学者杨雄之徒咸自作书今师友道丧浸不及杨雄之世不自论著以兴圣人之道欲待孟轲之门人必不可冀矣君子发言举足不逺于理未尝闻以驳杂无实之説为戏也执事毎见其説亦拊抃呼笑是挠气害性不得其正矣茍正之不得曷所不至焉或以为中不失正将以茍悦于众是戏人也是玩人也非示人以义之道也】
　　吾子不以愈无似意欲推而纳诸圣贤之域【而或作之】拂其邪心増其所未髙谓愈之质有可以至于道者浚其源导其所归溉其根将食其实此盛徳者之所辞让况于愈者哉【徳下或无者字】抑其中有宜复者故不可遂已昔者圣人之作春秋也既深其文辞矣然犹不敢公传道之口授弟子至于后世然后其书出焉其所以虑患之道微也【或无然后二字】今夫二氏之所宗而事之者下乃公卿辅相吾岂敢昌言排之哉【乃或作及○今按此言其下者犹是公卿辅相盖微词以见上自天子亦宗事二氏之意】择其可语者诲之犹时与吾悖其声哓哓【馨么切】若遂成其书则见而怒之者必多矣必且以我为狂为惑其身之不能恤书于吾何有【此句书于方作于书仍无吾字○今按书于吾何有言无补也方本误】夫子圣人也且曰自吾得子路而恶声不入于耳其余辅而相者周天下犹且絶粮于陈畏于匡毁于叔孙奔走于齐鲁宋卫之郊其道虽尊其穷也亦甚矣【穷方作躬甚作穷皆非是甚又或作至】赖其徒相与守之卒有立于天下向使独言之而独书之其存也可冀乎今夫二氏行乎中土也盖六百年有余矣其植根固其流波漫非所以朝令而夕禁也自文王没武王周公成康相与守之礼乐皆在及乎夫子未久也自夫子而及乎孟子未久也自孟子而及乎杨雄亦未久也【下二及乎方并作至乎句下无也字】然犹其勤若此其困若此而后能有所立吾其可易而为之哉其为也易则其传也不逺故余所以不敢也然观古人得其时行其道则无所为书书者皆所为不行乎今而行乎后世者也【书者上或有为字或无世字】今吾之得吾志失吾志未可知竢五六十为之未失也天不欲使兹人有知乎则吾之命不可期如使兹人有知乎非我其谁哉其行道其为书其化今其传后必有在矣吾子其何遽戚戚于吾所为哉【其何或作又何】前书谓吾与人商论不能下气若好胜者然虽诚有之抑非好已胜也好已之道胜也非好己之道胜也已之道乃夫子孟轲杨雄所传之道也【论上或无商字方云考张籍本书实有若好下或有巳字或无然字或无非好巳之道胜也二语雄下方无所传也三字皆非是】若不胜则无以为道吾岂敢避是名哉【若上方有传者二子以方作所皆非是】夫子之言曰吾与回言终日不违如愚则其兴众人辨也有矣驳杂之讥前书尽之吾子其复之昔者夫子犹有所戏诗不云乎善戏谑兮不为虐兮记曰张而不弛文武不能也恶害于道哉吾子其未之思乎【能字本皆作为方云考之记文曰张而不弛文武不能也弛而不张文武不为也则此为字当作能字乃是但李本云论衡尝引此以辟董仲舒不窥园事正作为字疑公自用论衡非用戴礼也○今按作为无理必有脱误不然不应舎前汉有理之礼记而信后汉无理之论衡也况公明言记曰而无论衡之云且又安知论衡之不误哉今据公本语依礼记定作能字○恶害于道哉恶或作岂于下或有为字一本作乌害其为道也】孟君将有所适思与吾子别庶防一来愈再拜











　　别本韩文考异巻十四
　　钦定四库全书
　　别本韩文考异巻十五
　　宋　王伯大　重编
　　书
　　与孟东野书【东野或作郊】
　　与足下别久矣以吾心之思足下知足下悬悬于吾也【以吾或作以余方从阁蜀本云除下文江湖予乐也一语余并作吾】各以事牵不可合并其于人人非足下之为见而日与之处足下知吾心乐否也【其于人人或无下人字説见前巻答张籍书或作他人非是方无此四字之处方作人处】吾言之而听者谁欤吾唱之而和者谁欤言无听也唱无和也独行而无徒也是非无所与同也足下知吾心乐否也【无听无和上或并有之而字行下方无而字与同方作以同説巳见前】足下才髙气清行古道处今世无田而衣食事亲左右无违足下之用心勤矣足下之处身劳且苦矣混混与世相浊独其心追古人而从之【从之方作从今之人云谢以贞元本是○今按上语与世相浊即是从今之人更着二字则赘而不词矣旧书之不足据有如此者故特详着其语云】足下之道其使吾悲也【使上方无其字】去年春脱汴州之乱幸不死无所于归遂来于此【于或作与方作以○今按送杨少尹序亦有此语】主人与吾有故【主人谓张建封也】哀其穷居吾于符离睢上及秋将辞去因被留以职事【是年秋建封辟公为幕职】黙黙在此行一年矣到今年秋聊复辞去江湖余乐也与足下终幸矣李习之娶吾亡兄之女【习之翺也公亡兄即礼部郎中云卿之子弇也】期在后月朝夕当来此张籍在和州居丧家甚贫恐足下不知故具此白冀足下一来相视也自彼至此虽逺要皆舟行可至速图之吾之望也春且尽时气向热【尽时或作时尽向作日】惟侍奉吉庆愈眼疾比剧甚无聊不复一一愈再拜
　　答窦秀才书【窦下或有存亮字公时以言事黜为山阳令贞元二十年作】
　　愈白愈少驽怯于他艺能自度无可努力又不通时事而与世多龃龉【上牀吕切又壮所切下音语】念终无以树立遂发愤笃専于文学学不得其术【不得上一有而字】凡所辛苦而仅有之者皆符于空言而不适于实用又重以自废是故学成而道益穷年老而智愈困【按智或作身】今又以罪黜于朝廷逺宰蛮县【贞元十有九年公以言事出为山阳令故云逺宰蛮县】愁忧无聊瘴疠侵加喘喘焉无以冀朝夕足下年少才俊辞雅而气鋭【雅或作清】当朝廷求贤如不及之时当道者又皆良有司操数寸之管书盈尺之纸髙可以钓爵位循次而进亦不失万一于甲科【书方作尽循上或有若字或无万一二字】今乃乘不测之舟入无人之地以相从问文章为事【舟或作川】身勤而事左辞重而请约非计之得也【左或作尤非是】虽使古之君子积道藏徳遁其光而不曜胶其口而不传者遇足下之请恳恳犹将倒廪倾囷罗列而进也【其光二字方作世曜或作耀请或作情囷一作箘云】若愈之愚不肖又安敢有爱于左右哉顾足下之能足以自奋愈之所有如前所陈是以临事愧耻而不敢答也钱财不足以贿左右之匮急文章不足以发足下之事业【章不足或作章不可】稛【若陨切国语曰稛载而归稛絭束也一作□管子小正篇诸侯之使垂槖而入稛载而归】载而往垂槖而归足下亮之而已愈白
　　上李尚书书【李下或有实字】
　　月日将仕郎前守四门博士韩愈谨载拜奉书尚书大尹阁下【载或作再古字通用或无尚书二字】愈来京师于今十五年所见公卿大臣不可胜数皆能守官奉职无过失而已未见有赤心事上忧国如家如阁下者【或无如家二字】今年已来不雨者百有余日种不入土野无青草而盗贼不敢起谷价不敢贵百坊百二十司六军二十四县之人皆若阁下亲临其家老奸宿赃销缩摧沮魂亡魄丧影灭迹絶非阁下条理镇服宣布天子威徳其何能及此愈也少从事于文学见有忠于君孝于亲者虽在千百年之前犹敬而慕之况亲逢阁下得不候于左右以求效其恳恳谨献所为文两巻凡十五篇【谨或作请】非敢以为文也以为谒见之资也进退惟命愈恐惧再拜
　　贺徐州张仆射白兔状【或注建封字状或作书云】
　　伏闻今月五日营田巡官陈从政献瑞兔毛质皦白天驯其心【皦或作全或作皎】其始实得之符离安阜屯【安阜方屯名如唐孟元扬董作西华屯是也○今按下云得之军田则此屯字乃屯田之屯也】屯之役夫朝行遇之迫之弗逸人立而拱【屯或作田弗或作不】窃惟休咎之兆天所以啓觉于下依类托喻事之纎悉不可图验非睿智博通孰克究明愈虽不敏请试辨之【或无愈虽不敏一语】兎隂类也又窟居狡而伏逆象也今白其色絶其羣也驯其心化我徳也人立而拱非禽兽之事革而从人且服罪也得之符离符离实戎国名又附丽也【戎方从閤杭本作我名下注絶句二字丽或作离○今按实我国名不成文理汉书卫青传讨涌泥破符离晋均曰二王号也所谓戎国从或取此】不在农夫之田而在军田武徳行也不战而来之之道也有安阜之嘉名焉【道下方无也字安阜或作革附或作安附嘉方作喜又无名字皆非是】伏惟阁下股肱帝室藩垣天下【方无阁下字】四方其有逆乱之臣未血斧锧之属畏威崩析归我乎哉其事兆矣【诸本多如此嘉祐杭本亦然方本之属作其属属下句析作折云汉终军传野兽井角明同本也众支内时示无外也殆将有解编发前左衽而防化者又王梦谓论今南师获白虎偃武兴文之应也获之者张武张而猛也公言盖祖此○今按嘉祐诸本之析二字文理分明方氏但据蜀本而不复着诸本之同异其所定又皆误盖其属师我事小不足言不若逆乱之臣归我之为大而可愿也崩析亦不成文若用论语分崩离析之语则当从木若用史记折而入于魏之语则当从手二义皆通然既有崩字则似本用论语中字也】是宜具迹表闻以承答天意小子不惠猥以文句微识防念【或无不惠二字念方从文苑作合全无文理云】睹兹盛美焉敢避不让之责而黙黙耶【方从杭蜀苑作黙货也亦不成文理】愈再拜
　　上兵部李侍郎书【蜀本注巽字或作异非是】
　　十二月九日将仕郎守江陵府法曹参军韩愈谨上书侍郎阁下愈少鄙钝于时事都不通晓家贫不足以自活应举覔官凡二十年矣薄命不幸动遭谗谤进寸退尺卒无所成性本好文学【好或作喜】因困厄悲愁无所告语遂得究穷于经传史记百家之説沈潜乎训义反复乎句读砻磨乎事业而奋发乎文章凡自唐虞已来编简所存大之为河海髙之为山岳【文苑作泰山与上下句不类非是方从三本云】明之为日月幽之为神纎之为珠玑华实变之为雷霆风雨竒辞奥防靡不通达惟是鄙钝不通晓于时事学成而道益穷年髙而智益困【智或作身】私自怜悼悔其初心发秃齿豁不见知已夫牛角之歌辞鄙而义拙堂下之言不书于传记齐桓举以相国叔向携手以上然则非言之难为听而识之者难遇也【难为属上句为或作其则属下句云】伏以阁下内仁而外义行髙而徳钜尚贤而与能哀穷而悼屈【方本仁下贤下无而字○今按此上下四句本或皆有而字者为正或皆无之或上二句无而下二句有者亦通而方本必于其第一第三句去之使其参差防龉而不可读以为古则不淳以为今则不响不识其何意也】自江而西既化而行矣今者入守内职为朝廷大臣当天子新即位汲汲于理化之日出言举事宜必施设【宜或作计】既有听之之明又有振之之力戚之歌鬷【子红切鬷明郑大夫】明之言不发于左右则后而失其时矣谨献旧文一巻扶树教道有所明白南行诗一巻舒忧娱悲杂以瓌怪之言时俗之好所以讽于口而听于耳也如赐览观亦有可采干黩严尊伏増惶恐愈再拜
　　答尉迟生书【下或注汾字】
　　愈白尉迟生足下【或无愈白二字】夫所谓文者必有诸其中是故君子慎其实实之美恶其发也不揜本深而末茂形大而声宏行峻而言厉心醇而气和昭晰者无疑优游者有余体不备不可以为成人辞不足不可以为成文愈之所闻者如是有问于愈者亦以是对今吾子所为皆善矣谦谦然若不足而以徴于愈愈又敢有爱于言乎抑所能言者皆古之道古之道不足以取于今吾子何其爱之异也【或无复出古之道三字】贤公卿大夫在上比肩始进之贤士在下比肩彼其得之必有以取之也【也上方无之字】子欲仕乎其往问焉皆可学也若独有爱于是而非仕之谓则愈也尝学之矣请继今以言
　　答杨子书
　　【方云此书答杨敬之凌之子也所谓逺其兄甚者谓诲之凭之子栁子厚所为説车者也】
　　辱书并示表记述书辞等五篇比于东都略见顔色未得接言语心固已相竒但不敢果于貌定【果于或作果以】知人尧舜所难又尝服宰予之诫故未敢决然决亦不敢忽然忘也【舜方作帝】到城已来不多与人还往朋友之中所敬信者平昌孟东野东野吃吃説足下不离口崔大敦诗不多见毎毎説人物亦以足下为处子之秀近又得李七翺书亦云足下之文逺其兄甚【李下或无七字甚下或有矣字】夫以平昌之贤其言一人固足信矣况又崔与李继至而交説邪故不待相见相信已熟既相见不要约已相亲审知足下之才充其容也今辱书乃云云是所谓以黄金注重外而内惑也然恐足下少年与仆老者不相类尚须验以言故具白所以而今而后不置疑于其间可也【所以下或复有以字非是间上方无其字】若曰长育人才则有天子之大臣在若仆者守一官且不足以修理况如是重任邪学问有暇幸时见临愈白
　　至邓州北寄上襄阳于相公书【或注頔或音迪】
　　伏防示文武顺圣乐辞【唐徳宗以后方镇多制乐舞以献頔献顺圣乐曲其曲将半行缀皆伏一人舞于中又令女妓为佾舞雄健壮妙号文武顺圣乐】天保乐诗读蔡琰胡笳辞诗【后汉蔡琰字文姬中郎将邕之女兴平中没于南匈奴十二年】移族从并与京兆书【保或作寳移族从以下八字方从阁杭本如此云頔世雄朔易时移羣从古数为京兆人以书修敬于京兆尹李实刘梦得集有代李尹答书可考诸本或以从并为徙并非也○今按刘集代实答頔第二书也其曰移族从者頔与京兆书外别有移羣从书移非移居之移乃移文之移盖始去其旧乡故移书以晓其宗族羣从也】自幕府至邓之北境凡五百余里自庚子至甲辰凡五日【庚上或无自字】手披目视口咏其言心惟其义且恐且惧忽若有亡不知鞍马之勤道途之逺也夫涧谷之水深不过咫尺丘垤之山髙不能逾寻丈人则狎而翫之【人则方作则人或无则字】及至临泰山之悬崖窥巨海之惊澜莫不战掉悼栗惑而自失【悼或作悸或作惶或作惮方云説文悼惧也陈楚谓惧曰悼陆士衡表五情震悼】所观变于前所守易于内亦其理宜也阁下负超卓之竒材蓄雄刚之俊徳浑然天成无有畔岸而又贵穷乎公相威动乎区极【区或作枢】天子之毗诸侯之师故其文章言语与事相侔惮赫若雷霆浩汗若河汉正声谐韶濩劲气沮金石【惮赫或作变化方云閤蜀録粹皆作惮赫字小讹也惮丹未切与怛同荘子声侔神惮赫千里】丰而不余一言约而不失一辞其事信其理切孔子之言曰有徳者必有言信乎其有徳且有言也【或无之言字】杨子云曰商书灏灏尔周书噩噩尔信乎其能灏灏而且噩噩也【云下或有言字】昔者齐君行而失道管子请释老马【管仲隰朋从威公伐孤竹迷惑失道管仲曰老马之智可用也乃放老马而随之遂得道见韩子】而随之【随上方无而字】樊迟请学稼孔子使问之老农夫马之智不贤于夷吾农之能不圣于尼父然且云尔者圣贤之能多农马之知専故也【然下或有则字非是】今愈虽愚且贱其从事于文实専且久则其赞王公之能而称大君子之美不为僭越也伏惟详察愈恐惧再拜
　　为分司郎官上郑尚书相公啓
　　愈啓伏防仁恩猥赐示问【猥或作俯方无○今按言猥若俯者事上之礼无者非是】感戴战悚若无所容措【悚或作猥】然尚有厥诚须尽露于左右者敢避其烦黩怀不满之意于受恩之地哉【方无厥诚字黩或作渎字通用方作黙则讹矣又连下句读之其误益甚】愈幸甚三得为属吏朝夕不离门下出入五年【方从杭蜀本无入字○今按出入汉人语多有之公作襄阳卢承志亦云出入十年方误矣】窃自计较受与报不宜在门下诸从事后【较或作惟】故事有当言未尝敢不言有不便于已辄吐私情阁下所宜怜也【方从阁本无于字非是】分司郎官职事惟祠部为烦且重愈独判二年日与宦者为敌相伺候罪过恶言詈辞狼藉公牒不敢为耻实虑陷祸故前者怀状乞与诸郎官更判意虽甚専事似率尔言语精神不能自明不防察允遽以慙归僶俛日日遂逾累旬私图其宜敢以病告鸤鸠平均歌于国风从事独贤雅以怨刺伏惟俯加怜察幸甚幸甚【阁无俯宇録无俯察二字俯或作特○今按得失之意已论于篇首矣】愈再拜
　　为河南令上留守郑相公啓
　　愈啓愈为相公官属五年辱知辱爱伏念曽无丝毫事为报答效【方从三今无伏字】日夜思虑谋画以为事大君子当以道不宜茍且求容悦故于事未尝敢疑惑宜行则行宜止则止【止方并作尔○按对上句行字义当作止方本无理不词今改从众】受容受察不复进谢【閤杭本无受容字非是】自以为如此真得事大君子之道【方无之字】今虽防沙汰为县固犹在相公治下未同去离门墙为故吏为形迹嫌疑改前所为以自疎外于大君子固当不待烦説于左右而后察也【外下方从三本无于字非是】人有告人辱骂其妹与妻为其长者得不追而问之乎追而不至为其长者得不怒而杖之乎坐军营操兵守御为留守出入前后驱从者此真为军人矣坐坊市卖饼又称军人则谁非军人也愚以为此必奸人以钱财赂将吏盗相公文牒窃注名姓于军籍中以陵驾府县此固相公所欲去奉法吏所当嫉虽捕系杖之未过也【陵驾方云字见选沈林休文论嫉下或有矣字未上方从三本无之字非是未下或有至字或作不至过】昨闻相公追捕所告受辱骂者遇以为大君子为政当有权变始似小异要归于正耳军吏纷纷入见告屈为其长者安得不小致为之之意乎【长下方从三本无者字非是】未敢以此仰疑大君子及见诸从事説则与小人所望信者少似乖戾虽然岂敢生疑于万一【方无于字】必诸从事与诸将吏未能去朋党心盖覆黤黮【上邬感切下他感切甚黒也刘伶客至诗黤黮元夜隂韩曰青黑色】不以真情状白露左右小人受私恩良久安敢闭蓄以为私恨不一二陈道伏惟相公怜察幸甚幸甚【受私或作私受○今按私受非是然此七字为句语亦太烦又下语便有私恨字不应重复如此疑此私字是文也】愈无适时才用渐不喜为吏得一事为名可自罢去不啻如弃涕唾无一分顾借心【方从阁本名字在罢字下而名字下更有一罢字杭本无名字可自作自可亦无下罢字○今按此句诸本皆不可读但别本作得一事为名可自罢去比阁本只移一名字去一罢字比杭本但増一名字倒一自字而文义通畅略无凝滞今从之○又按此二书误字尤多而阁杭蜀本又为特甚不知何故如此大抵公于朝廷或抵上官论时事及职事则皆如公状之体不用古文竒语此二篇亦其类也窃意读者厌其无竒而辄改之故其多误至此】顾失大君子纎芥意如丘山重守官去官惟今日指挥愈惶惧再拜上












　　别本韩文考异巻十五
　　钦定四库全书
　　别本韩文考异巻十六
　　宋　王伯大　重编
　　书
　　上宰相书
　　正月二十七日前乡贡进士韩愈谨伏光范门下再拜献书相公阁下【书下或有于字方云时宰相赵憬贾耽卢迈也】诗之序曰菁菁者莪乐育材也君子能长育人材则天下喜乐之矣【或作也】其诗曰菁菁者莪在彼中阿既见君子乐且有仪説者曰菁菁者盛也莪微草也阿大陵也言君子之长育人材若大陵之长育微草能使之菁菁然盛也【或无也字】既见君子乐且有仪云者天下美之之辞也其三章曰既见君子锡我百朋説者曰百朋多之之辞也【或无下百朋字】言君子既长育人材又当爵命之赐之厚禄以宠贵之云尔【赐之赐或作锡之或作以】其卒章曰泛泛杨舟载沈载浮既见君子我心则休説者曰载载也沈浮者物也【载载也或作载者载也或作载者舟也或作载舟也】言君子之于人材无所不取若舟之于物浮沈皆载之云尔既见君子我心则休云者言若此则天下之心美之也【心上或无之字】君子之于人也既长育之又当爵命宠贵之而于其才无所遗焉孟子曰君子有三乐王天下不与存焉其一曰乐得天下之英才而教育之此皆圣人贤士之所极言至论古今之所宜法者也然则孰能长育天下之人材将非吾君与吾相乎孰能教育天下之英才将非吾君与吾相乎【然则下或无孰能至相乎十七字方云欧本本存此则与后相应然亦无孰长人三字则非是】幸今天下无事小大之官各守其职【或作所】钱谷甲兵之问不至于庙堂论道经邦之暇舍此宜无大者焉今有人生二十八年矣名不着于农工商贾之版其业则读书着文歌颂尧舜之道鸡鸣而起孜孜焉亦不为利【或无而字】其所读皆圣人之书杨墨释老之学无所入于其心其所着皆约六经之防而成文抑邪与正辨时俗之所惑【与或作兴】居穷守约【方无守字】亦时有感激怨怼【音坠】竒怪之辞以求知于天下亦不悖于教化妖滛防佞诪张【诪音辀张诳也】之説无所出于其中四举于礼部乃一得三选于吏部卒无成九品之位其可望一畆之宫其可怀【宫或作宅方云一畆之宫本儒行语公苗蕃志无宫以归今本亦误○今按二字无大利害公用儒行语亦或有之然谓其専用宫字而不得更用宅字则固矣】遑遑乎四海无所归恤恤乎饥不得食寒不得衣滨于死而益固得其所者争笑之忽将弃其旧而新是图求老农老圃而为师悼本志之变化中夜涕泗交頥虽不足当诗人孟子之谓抑长育之使成材其亦可矣教育之使成才其亦可矣【子之下或有所字】抑又闻古之君子相其君也【之字或在君子下或子下别有之字】一夫不获其所若已推而内之沟中今有人生七年而学圣人之道以修其身积二十年不得已一朝而毁之是亦不获其所矣【十下或有一字】伏念今有仁人在上位若不往告之而遂行是果于自弃而不以古之君子之道待吾相也其可乎宁往告焉若不得志则命也其亦行矣【志上或有其字○今疑志字衍】洪范曰凡厥庶民有猷有为有守汝则念之不协于极不罹于咎皇则受之【二不字方并作弗也】而康而色曰予攸好徳汝则锡之福是皆与善之辞也抑又闻古之人有自进者而君子不逆之矣曰予攸好徳汝则锡之福之谓也【君上或无而字】抑又闻上之设官制禄必求其人而授之者非茍慕其才而富贵其身也【方无贵字】盖将用其能理不能用其明理不明者耳下之修已立诚必求其位而居之者非茍没于利而荣于名也【没或作役方云国语重耳不没于利注没贪也】盖将推已之所余以济其不足者耳然则上之于求人下之于求位交相求而一其致焉耳【一其致或作其致一】茍以是而为心则上之道不必难其下下之道不必难其上可举而举焉不必让其自举也【让下或有于字】可进而进焉不必亷于自进也【于下或有其字】抑又闻上之化下得其道则劝赏不必徧加乎天下而天下从焉【化上方无之字则方作其○疑当并有则其字】因人之所欲为而遂推之之谓也【方作矣】今天下不由吏部而仕进者防希矣主上感伤山林之士有逸遗者屡召内外之臣旁求于四海而其至者盖阙焉【求下方有儒雅字雅亦或作士】岂其无人乎哉亦见国家不以非常之道礼之而不来耳【家下方有之字】彼之处隐就闲者亦人耳其耳目鼻口之所欲其心之所乐其体之所安岂有异于人乎哉今所以恶衣食穷体肤麋鹿之与处猨之与居固自以其身不能与时从顺俯仰故甘心自絶而不悔焉【从方作俗○今按后巻与冯宿书云委曲从顺向风承意则诸本作从顺者固韩公常用之语也方本语意拙澁非是】而方闻国家之仕进者必举于州县然后升于礼部【闻下或有今字】吏部试之以绣绘雕琢之文考之以声势之逆顺章句之短长中其程式者然后得从下士之列虽有化俗之方安邉之画不繇是而稍进万不有一得焉【进下或有者字】彼惟恐入山之不深入林之不宻其影响昧昧惟恐闻于人也【惟恐或作之恐或无此二字】今若闻有以书进宰相而求仕者而宰相不辱焉而荐之天子而爵命之而布其书于四方【进或作上而宰而爵或并无而字或并无天子二字方无于字】枯槁沈溺魁闳寛通之士必且洋洋焉动其心峨峨焉缨其冠于于焉而来矣此所谓劝赏不必徧加乎天下而天下从焉者也因人之所欲为而遂推之之谓者也伏惟览诗书孟子之所指念育才锡福之所以考古之君子相其君之道而忘自进自举之罪思设官制禄之故以诱致山林逸遗之士庶天下之行道者知所归焉【归上方有依字】小子不敢自幸其尝所着文辄采其可者若干首録在异巻冀辱赐观焉【或无敢字或无冀字冀辱或作伏垂】干黩尊严伏地待罪愈再拜
　　后十九日复上书
　　二月十六日前乡贡进士韩愈谨再拜言相公阁下向上书及所着文后待命凡十有九日不得命恐惧不敢逃遁不知所为【方无向字及逃字从】乃复敢自纳于不测之诛以求毕其説而请命于左右愈闻之蹈水火者之求免于人也不惟其父兄子弟之慈爱然后呼而望之也将有介于其侧者虽其所憎怨茍不至乎欲其死者则将大其声疾呼而望其仁之也【仁或作人而之下有救字或作人而下无之字○今按此若作人之救则正与下句全字为对而下文再叠其语亦以二字相对但觉其语差凡故今且从方本注】彼介于其侧者闻其声而见其事不惟其父兄子弟之慈爱然后往而全之也虽有所憎怨茍不至乎欲其死者则将枉奔尽气濡手足焦毛髪救之而不辞也若是者何哉其势诚急而其情诚可悲也愈之彊学力行有年矣愚不惟道之险夷【愚上或有其字而愚下有也字也又或作甚或有其字而无也甚二字】行且不息以蹈于穷饿之水火其既危且亟矣大其声而疾呼矣阁下其亦闻而见之矣【方作欤】其将往而全之欤抑将安而不救欤【不下或有之字】有来言于阁下者曰有观溺于水而爇于火者有可救之道而终莫之救也阁下且以为仁人乎哉不然若愈者亦君子之所宜动心者也或谓愈子言则然矣宰相则知子矣如时不可何【谓愈下或有曰字】愈窃谓之不知言者诚其材能不足当吾贤相之举耳【材方作才能不或作不能而无足字相上或无贤字】若所谓时者固在上位者之为耳非天之所为也【位者下方无之字又无也字或并无之为耳非四字之为耳三字或作为之耳皆非是】前五六年时宰相荐闻尚有自布衣防抽擢者与今岂异时哉且今节度观察使及防御营田诸小使等尚得自举判官无间于已仕未仕者【或无使及二字非是间或作闻或作间】况在宰相吾君所尊敬者而曰不可乎古之进人者或取于盗或举于管库今布衣虽贱犹足以方于此情隘辞蹙不知所裁亦惟少垂怜焉【怜下或有察字】愈再拜
　　后廿九日复上书
　　三月十六日前乡贡进士韩愈谨再拜言相公阁下愈闻周公之为辅相其急于见贤也方一食三吐其哺方一沐三捉其髪【辅相下或有也字其急或无其字捉或作握】当是时天下之贤才皆已举用奸邪谗佞欺负之徒皆已除去【奸下方有人字无欺字非是】四海皆已无虞九夷八蛮之在荒服之外者皆已宾贡【之在或无之字】天灾时变昆虫草木之妖皆已销息天下之所谓礼乐刑政教化之具皆已修理风俗皆已敦厚动植之物风雨霜露之所霑被者皆已得宜休徴嘉瑞麟鳯龙之属皆已备至而周公以圣人之才凭叔父之亲其所辅理承化之功又尽章章如是其所求进见之士岂复有贤于周公者哉不惟不贤于周公而已岂复有贤于时百执事者哉岂复有所计议能补于周公之化者哉然而周公求之如此其急惟恐耳目有所不闻见思虑有所未及以负成王托周公之意不得于天下之心【托周公疑此周公字当是国字意下方有以字】如周公之心设使其时辅理承化之功未尽章章如是而非圣人之才而无叔父之亲则将不暇食与沐矣岂特吐哺捉髪为勤而止哉维其如是故于今颂成王之徳而称周公之功不衰今阁下为辅相亦近耳天下之贤才岂尽举用奸邪谗佞欺负之徒岂尽除去【方无佞欺字】四海岂尽无虞九夷八蛮之在荒服之外者岂尽宾贡天灾时变昆虫草木之妖岂尽销息天下之所谓礼乐刑政教化之具岂尽修理风俗岂尽敦厚动植之物风雨霜露之所霑被者岂尽得宜休徴嘉瑞麟鳯龙之属岂尽备至其所求进见之士虽不足以希望盛徳至比于百执事岂尽出其下哉其所称説岂尽无所补哉【至比或作如比】今虽不能如周公吐哺捉髪亦宜引而进之察其所以而去就之不宜黙黙而已也愈之待命四十余日矣【余日或作日余】书再上而志不得通足三及门而阍人辞焉惟其昏愚不知逃遁故复有周公之説焉阁下其亦察之【或无此六字】古之士三月不仕则相吊故出疆必载质然所以重于自进者以其于周不可则去之鲁于鲁不可则去之齐于齐不可则去之宋之郑之秦之楚也【之鲁之齐之下或并有于字则去之宋方无则字】今天下一君四海一国舎乎此则夷狄矣去父母之邦矣故士之行道者不得于朝则山林而已矣【道下一有也字】山林者士之所独善自养而不忧天下者之所能安也如有忧天下之心则不能矣故愈毎自进而不知愧焉书亟上足数及门而不知止焉宁独如此而已惴惴焉惟不得出大贤之门下是惧亦惟少垂察焉【不得上或有恐字】渎冒威尊惶恐无已【威尊或作尊威无已方作无文非是】愈再拜
　　答侯继书
　　【韩曰正元八年继与公同登进士第十一年公上宰相书不报遂东归作是书且云惧足下以吾退归因谓不复能自强不息故因书奉晓公时自励如此此其所以卒为唐儒宗学者仰之如山斗云】
　　裴子自城来得足下一书明日又于崔大处得足下陜【音闪汉农之陜县】州所留书翫而复之不能自休寻知足下不得留仆又为考官所辱欲致一书开足下并自舒其所怀含意连辞将发复已卒不能成就其説【开或作闻】及得足下二书凡仆之所欲进于左右者足下皆以自得之【方无以字○今按以已通晋宋人书帖多用以字】仆虽欲重累其辞谅无居足下之意外者故絶意不为【虽欲或作虽复方无之意二字】行自念方当逺去潜深伏隩【音郁水内曰隩】与时世不相闻【行或作亦当或作将隩或作奥或无世字○今按行疑当作复】虽足下之思我无所窥寻其声光故不得不有书为别非复有所感发也仆少好学问自五经之外百氏之书未有闻而不求得而不观者然其所志惟在其意义所归至于礼乐之名数隂阳土地星辰方药之书未尝一得其门户【方无方药二字】虽今之仕进者不要此道然古之人未有不通此而能为大贤君子者【子下或有事字者下或有也字】仆虽庸愚毎读书辄用自愧今幸不为时所用无朝夕役役之劳将试学焉力不足而后止犹将愈于汲汲于时俗之所争既不得而怨天尤人者此吾今之志也【此句或无今字】惧足下以吾退归因谓我不复能自彊不息【方无我字】故因书奉晓冀足下知吾之退未始不为进而众人之进未始不为退也【或无两之字不为方并作为不】既货马即求船东下二事皆不过后月十日有相问者为我谢焉【月十日或只作旬字方无我字此下或有愈再拜字】
　　答崔立之书
　　斯立足下仆见险不能止动不得时颠顿狼狈失其所操持困不知变以至辱于再三君子小人之所悯笑天下之所背而驰者也【方无至字及也字】足下犹复以为可教贬损道徳乃至手笔以问之扳援古昔辞义髙逺且进且劝足下之于故旧之道得矣【之于上或无之字得下或有之字】虽仆亦固望于吾子不敢望于他人者耳然尚有似不相晓者非故欲发余乎不然何子之不以丈夫期我也【方无之字】不能黙黙聊复自明【自明或作明白】仆始年十六七时未知人事读圣人之书以为人之仕者皆为人耳非有利乎已也及年二十时苦家贫衣食不足谋于所亲然后知仕之不唯为人耳及来京师见有举进士者人多贵之仆诚乐之就求其术或出礼部所试赋诗策等以相示【赋诗或作诗赋】仆以为可无学而能因诣州县求举有司者好恶出于其心四举而后有成亦未即得仕【司下或无者字】闻吏部有以博学宏辞选者人尤谓之才且得美仕就求其术或出所试文章亦礼部之类私怪其故然犹乐其名因又诣州府求举凡二试于吏部一既得之而又黜于中书虽不得仕人或谓之能焉退自取所试读之乃类于徘优者之辞顔忸怩而心不宁者数月【退下或有因字类于或作类乎】既已为之则欲有所成就书所谓耻过作非者也【所成方无此二字或无所字】因复求举亦无幸焉乃复自疑以为所试与得之者不同其程度及得观之余亦无甚愧焉夫所谓博学者岂今之所谓者乎夫所谓宏辞者岂今之所谓者乎诚使古之豪杰之士若屈原孟轲司马迁相如杨雄之徒进于是选必知其怀慙乃不自进而已耳【或无相如二字】设使与夫今之善进取者竞于防昧之中仆必知其辱焉【或无进取二字】然彼五子者且使生于今之世其道虽不显于天下其自负何如哉【五或作数生或作出】肯与夫斗筲者决得失于一夫之目而为之忧乐哉故凡仆之汲汲于进者其小得盖欲以具裘葛养穷孤其大得盖欲以同吾之所乐于人耳【具或作完穷孤或作孤穷】其他可否自计已熟诚不待人而后知今足下乃复比之献玉者以为必竢工人之剖然后见知于天下虽两刖足不为病且无使勍者再尅诚足下相勉之意厚也【工人或作良工方无见字两刖或作刖两刖足下或有而字病方作痛或作疾尅或作刖下同】然仕进者岂舍此而无门哉足下谓我必待是而后进者尤非相悉之辞也【后进或作后辰尤非方作非尤非是】仆之玉固未尝献而足固未尝刖足下无为为我戚戚也【或无足下字或无复出为字或并无二为字非是】方今天下风俗尚有未及于古者邉境尚有被甲执兵者【境或作地或无境字】主上不得怡而宰相以为忧仆虽不贤亦且潜究其得失【或无其字】致之乎吾相荐之乎吾君上希卿大夫之位下犹取一障而乘之若都不可得犹将耕于寛闲之野钓于寂寞之滨求国家之遗事考贤人哲士之终始【终上或有所字】作唐之一经垂之于无穷诛奸防于既死发潜徳之幽光二者将必有一可足下以为仆之玉凡防献而足凡防刖也又所谓勍者果谁哉再尅之刑信如何也【刑或作形】士固信于知巳微足下无以发吾之狂言【信或作伸吾下或无之字】愈再拜
　　答李翊书
　　六月二十六日【或无此六字】愈白李生足下生之书辞甚髙而其问何下而恭也【而恭或作之恭非是】能如是谁不欲告生以其道道徳之归也有日矣况其外之文乎【外或作余非是】抑愈所谓望孔子之门墙而不入于其宫者焉足以知是且非邪【者下或有也字焉或作乌】虽然不可不为生言之生所谓立言者是也【或无者字】生所为者与所期者甚似而防矣抑不知生之志蕲胜于人而取于人邪将蕲至于古之立言者邪【取于人或无于字下三语同】蕲胜于人而取于人则固胜于人而可取于人矣将蕲至于古之立言者则无望其速成无诱于势利【言者下或有邪字非是】养其根而竢其实加其膏而希其光根之茂者其实遂膏之沃者其光仁义之人其言蔼如也抑又有难者愈之所为不自知其至犹未也【至或作志】虽然学之二十余年矣始者非三代两汉之书不敢观非圣人之志不敢存【余年方作年余两或作秦】处若忘行若遗俨乎其若思茫乎其若迷当其取于心而注于手也惟陈言之务去戛戛乎其难哉其观于人不知其非笑之为非笑也【人下或有也字】如是者亦有年犹不改然后识古书之正伪与虽正而不至焉者昭昭然白黒分矣而务去之乃徐有得也当其取于心而注于手也汩汩然来矣其观于人也笑之则以为喜誉之则以为忧以其犹有人之説者存也【二则字下或并有心字】如是者亦有年然后浩乎其沛然矣吾又惧其杂也迎而距之平心而察之其皆醇也然后肆焉【后或作后】虽然不可以不养也行之乎仁义之途游之乎诗书之源无迷其途无絶其源终吾身而已矣【源或作府无絶其源亦作无虚其府】气水也言浮物也水大而物之浮者大小毕浮气之与言犹是也气盛则言之短长与声之髙下者皆宜虽如是其敢自谓防于成乎虽防于成其用于人也奚取焉虽然待用于人者其肖于器邪用与舎属诸人【或无邪字而有则时用焉四字或并有邪字】君子则不然处心有道行已有方用则施诸人舎则传诸其徒垂诸文而为后世法如是者亦足乐乎其无足乐也【施诸或作垂诸也方作乎】有志乎古者希矣志乎古必遗乎今吾诚乐而悲之【上古字下或有人字】亟称其人所以劝之非敢褒其可褒而贬其可贬也问于愈者多矣念生之言不志乎利聊相为言之愈白
　　重答翊书【答下或有李字】
　　愈白李生生之自道其志可也其所疑于我者非也人之来者虽其心异于生其于我也皆有意焉君子之于人无不欲其入于善【入方从杭本作人非是】宁有不可告而告之孰有可进而不进也言辞之不酬礼貌之不答虽孔子不得行于互乡宜乎余之不为也【方从三本无于字非是余或作愈】茍来者吾斯进之而已矣乌待其礼逾而情过乎虽然生之志求知于我邪求益于我邪其思广圣人之道邪其欲善其身而使人不可及邪其何汲汲于知而求待之殊也【其思上或有求字及邪或作及也】贤不肖固有分矣生其急乎其所自立而无患乎人不已知未尝闻有响大而声微者也况愈之于生恳恳邪属有腹疾无聊不果自书【属下或无有字不下方无果字】愈白
　　代张籍与李浙东书
　　【或作浙东观察李中丞或注巽字】
　　月日前某官某谨东向再拜寓书浙东观察使中丞李公阁下【寓或作献或无使字】籍闻议论者皆云方今居古方伯连帅之职坐一方得専制于其境内者惟阁下心事荦荦与俗辈不同籍固以藏之胸中矣【云上方无皆字云下方无方字又无得字】近者阁下从事李协律翺到京师籍于李君友也【友上或有朋字】不见六七年闻其至驰往省之问无恙外不暇出一言且先贺其得贤主人李君曰子岂尽知之乎吾将尽言之【言下无之字】数日籍益闻所不闻【不闻或作未尝】籍私独喜常以为自今巳后不复有如古人者于今忽有之【已或作以】退自悲不幸两目不见物无用于天下【退下或有而字】胸中虽有知识家无钱财寸步不能自致今去李中丞五千里何由致其身于其人之侧开口一吐出胷中之竒乎因饮泣不能语【人或作身非是方无能字】既数日复自奋曰无所能人乃宜以盲废有所能人虽盲当废于俗辈不当废于行古人之道者【曰或作目非是所能或并无所字】浙水东七州户不下数十万不盲者何限【十方作百】李中丞取人固当问其贤不贤不当计盲与不盲也【计下或有其字】当今盲于心者皆是若籍自谓独盲于目尔其心则能别是非若赐之坐而问之其口固能言也【别上或有计字是非方作非是】幸未死实欲一吐出心中平生所知见阁下能信而致之于门邪【方无心中字或无见字至或作置字】籍又善于古诗【樊曰白乐天赠籍诗云张君何为者业文三十春尤工乐府词学代少其伦】使其心不以忧衣食乱阁下无事时一致之座侧使跪进其所有阁下凭几而听之未必不如听吹竹弹丝敲金撃石也【于或作为进其或作进籍方云校本一云敲当作敌唐人多使敲字如卢仝诗敌金纵玉撃或作材或无之○今按方云敲字甚怪所引卢仝诗当亦是误本耳】夫盲者业専于艺必精故乐工皆盲【诸本専字在必字下今从文苑但文苑必作也而下缺一字疑是精字更详之】籍傥可与此辈比并乎【或无籍字或无比乎二字○今按并字疑伦】使籍诚不以蓄妻子忧饥寒乱心有钱财以济医药其盲未甚庶防其复见天地日月因得不废则自今至死之年皆阁下之赐【防下或无其字赐下或有也字】阁下济之以已絶之年赐之以既盲之视其恩轻重大小籍宜如何报也阁下裁之度之【裁下或无之字】籍慙腼【音腆面慙】再拜
　　答李秀才书【李下或有师锡字方注图南字】
　　愈白故友李观元宾十年之前示愈别吴中故人诗六章其首章则吾子也盛有所称引元宾行峻洁清其中狭隘不能包容于寻常人不肯茍有论説因究其所以于是知吾子非庸众人【苞或作包或有复出庸字或作庸庸之众】时吾子在吴中其后愈出在外无因縁相见元宾既殁其文益可贵重思元宾而不见见元宾之所与者则如元宾焉【杭本无既殁以下八字非是与方作以○今按方以以与可通用故以杭本作以然孰若从诸本之为正邪】今者辱惠书及文章观其姓名元宾之声容怳若相接读其文辞见元宾之知人交道之不汚【文辞方从阁杭本作命辞云元宾所命意于辞也○今按此文辞指李生所作耳非谓元宾之辞也正使实谓元宾之辞作命辞亦无理】甚矣子之心有似于吾元宾也【矣或作乎于或作乎】子之言以愈所为不违孔子不以雕琢为工将相从于此愈敢自爱其道而以辞让为事乎然愈之所志于古者不惟其辞之好好其道焉尔读吾子之辞而得其所用心将复有深于是者与吾子乐之况其外之文乎【与或作欤属上句非是】愈顿首
　　答陈生书【生下或有商字或注师锡字】
　　愈白陈生足下今之负名誉享显荣者在上位防人足下求速化之术不于其人乃以访愈是所谓借听于聋求道于盲虽其请之勤勤教之云云未有见其得者也【或无有字○今按有字或当在此句其字下】愈之志在古道又甚好其言辞观足下之书及十四篇之诗亦云有志于是矣而其所问则名所慕则科故愈疑于其对焉虽然厚意不可虚辱聊为足下诵其所闻盖君子病乎在已而顺乎在天待已以信而事亲以诚所谓病乎在巳者仁义存乎内彼圣贤者能推而广之而我蠢焉为众人【蠢焉或作蠢然】所谓顺乎在天者贵贱穷通之来平吾心而随顺之不以累于其初【谓下阁杭本无顺字非是】所谓待巳以信者巳果能之人曰不能勿信也巳果不能人曰能之勿信也孰信哉信乎已而已矣【方从阁杭本无果下至信也十字文録并上巳字亦无○今按此阁杭本之谬全无文理而方信之误矣】所谓事亲以诚者尽其心不夸于外先乎其质后乎其文者也【后上或有而字】尽其心不夸于外者不以已之得于外者为父母荣也名与位之谓也先乎其质者行也后乎其文者饮食防甘以其外物供养之道也【行上或有文字防甘或作甘旨道下或有者字非是】诚者不欺之名也待于外而后为养薄于质而厚于文斯其不类于欺欤果若是子之汲汲于科名以不得进为亲之羞者惑也速化之术如是而已古之学者惟义之问诚将学于太学愈犹守是説而竢见焉【犹或作独见下或有知字方云见胡甸切公时为博士也】愈白
　　与李翺书【与或作答】
　　使至辱足下书欢愧来并不容于心【或无足下字】嗟乎子之言意皆是也仆虽巧説何能逃其责邪然皆子之爱我多重我厚不酌时人待我之情而以子之待我之意使我望于时人也仆之家本穷空重遇攻刼衣服无所得养生之具无所有家累仅三十口携此将安所归托乎舍之入京不可也挈之而行不可也足下将安以为我谋哉【此句方无将字】此一事耳足下谓我入京城有所益乎【谓上或有诚字城或作诚】仆之有子犹有不知者时人能知我哉【之下或有所字】持仆所守驱而使奔走伺候公卿间开口论议其安能有以合乎【驱方作执○今按作驱即属下句作执即属土句详下文亦有复驱之使就其故地之文而持守执三字语太繁复故当以驱为正】仆在京城八九年无所取资日求于人以度时月当时行之不觉也今而思之如痛定之人思当痛之时不知何能自处也今年加长矣复驱之使就其故地是亦难矣【长下或有已字非是】所贵乎京师者不以明天子在上贤公卿在下布衣韦带之士谈道义者多乎【不以上或有得字】以仆遑遑于其中能上闻而下达乎其知我者固少知而相爱不相忌者又加少内无所资外无所从终安所为乎【知下或无我字资上方无所字从或作纵】嗟乎子之责我诚是也爱我诚多也今天下之人有如子者乎【或无今字】自尧舜已来士有不遇者乎无也子独安能使我洁清不洿而处其所可乐哉【方无处字】非不愿为子之所云者力不足势不便故也【为或作如】仆于此岂以为大相知乎累累随行役役逐队饥而食饱而嬉者也【饱而嬉或作饱而悲方从杭本作而悲云悲者悲其不得所从故也皆非是】其所以止而不去者以其心诚有爱于仆也然所爱于我者少不知我者犹多吾岂乐于此乎哉将亦有所病而求息于此也【所爱或作其爱少上或有尤字非是知下方有于字犹或作尤非是吾下或无岂字】嗟乎子诚爱我矣子之所责于我者诚是矣然恐子有时不暇责我而悲我不暇悲我而自责且自悲也及之而后知履之而后难耳孔子称顔回一箪食一瓢饮人不堪其忧回也不改其乐【孔子上或有昔者字瓢饮下或有在陋巷字】彼人者有圣者为之依归而又有箪食瓢饮足以不死其不忧而乐也岂不易哉【圣上或无有字依上方无之字】若仆无所依归无箪食无瓢饮无所取资则饿而死其不亦难乎子之闻我言亦悲矣嗟乎子亦慎其所之哉离违久年还侍左右当日欢喜故専使驰此候足下意并以自解【此候方从杭本作候此○今按此与与孟东野书春且时尽相似説巳见于彼矣】愈再拜








　　别本韩文考异巻十六
　　钦定四库全书
　　别本韩文考异巻十七
　　宋　王伯大　重编
　　书
　　上张仆射书
　　九月一日愈再拜受牒之明日在使院中有小吏持院中故事节目十余事来示愈其中不可者有自九月至明年二月之终皆晨入夜归非有疾病事故辄不许出当时以初受命不敢言古人有言曰人各有能有不能若此者非愈之所能也【愈下或无之字】抑而行之必发狂疾上无以承事于公忘其将所以报徳者下无以自立丧失其所以为心夫如是则安得而不言【忘或作望非是丧或作哀或校作衷皆非是】凡执事之择于愈者非为其能晨入夜归也必将有以取之茍有以取之虽不晨入而夜归其所取者犹在也【或无将字与而字所取下亦无者字】下之事上不一其事上之使下不一其事量力而任之度才而处之其所不能不彊使为是故为下者不获罪于上为上者不得怨于下矣【或作也】孟子有云今之诸侯无大相过者以其皆好臣其所教而不好臣其所受教【诸本皆如此阁本二教字并作命方从杭蜀苑教作受命所受教作所受命云考孟子上语当作受命○今按依孟子则上语不当有受字下语不当有以字而二命字本皆作教童而习者皆能知之不知方氏何据而云考孟子上语当作受命也】今之时与孟子之时又加逺矣皆好其闻命而奔走者不好其直已而行道者闻命而奔走者好利者也直已而行道者好义者也未有好利而爱其君者未有好义而忘其君者【文苑而爱作而能爱而忘作而不爱二语并无者字】今之王公大人惟执事可以闻此言惟愈于执事也可以此言进【此言进方作言此言或作言此事】愈防幸于执事其所从旧矣若寛假之使不失其性加待之使足以为名寅而入尽辰而退申而入终酉而退【终方作中】率以为常亦不废事天下之人闻执事之于愈如是也【闻下或无执事之三字】必皆曰执事之好士也如此【好或作待杭蜀文苑只此句有也字余并无今从之】执事之待士以礼如此执事之使人不枉其性而能有容如此执事之欲成人之名如此执事之厚于故旧如此又将曰韩愈之识其所依归也如此【阁本惟此句有也字余并无今从之】韩愈之不谄屈于富贵之人如此韩愈之贤能使其主待之以礼如此则死于执事之门无悔也【能上方无贤字则上或有茍如此三字】若使随行而入逐队而趋言不敢尽其诚道有所屈于巳【方无所字】天下之人闻执事之于愈如此皆曰执事之用韩愈之其穷収之而已耳韩愈之事执事不以道利之而已耳茍如是虽日受千金之赐一嵗九迁其官感恩则有之矣将以称于天下曰知已知已则未也【或无复出知已二字】伏惟哀其所不足矜其愚不録其罪察其辞而垂仁采纳焉【哀下方有察字○按下文合有察字此不当有】愈恐惧再拜
　　答胡生书
　　【或作胡直均方注直均均或作钧考登科记直钧贞元十九年进士也】
　　愈顿首胡生秀才足下雨不止薪刍价益髙生逺客怀道守义非其人不交得无病乎斯须不展思想无已【斯须或作顷渇或作倾渇皆非是】愈不善自谋口多而食寡然犹月有所入以愈之不足知生之穷也至于是而不悔非信道笃者其谁能之所示千百言略不及此而以不屡相见为忧谢相知为急谋道不谋食乐以忘忧者生之谓矣顾无以当之如何【当或作答】夫别是非分贤与不肖公卿贵位者之任也愈不敢有意于是如生之徒于我厚者知其贤时或道之于生未有益也【未有下或有所字】不知者乃用是为谤不敢自爱惧生之无益而有伤也如之何若曰彼有所合吾不利其求则庶可矣【方无其字○今按后巻答陈商书云文虽工不利于求则此其字亦当作于】生又离乡邑去亲爱甘辛苦而不厌者本非为是也如之何愈之于生既不变矣戒生无以示愈者语于人用息不知者之谤生慎从之【语方作谓】讲礼释友二篇比旧尤佳【或作嘉方作加】志深而喻切因事以陈辞古之作者正如是尔愈顿首
　　与于襄阳书
　　七月三日将仕郎守国子四门博士韩愈谨奉书尚书阁下士之能享大名显当世者莫不有先逹之士负天下之望者为之前焉【士之上或有夫字达或作进】士之能垂休光照后世者亦莫不有后进之士负天下之望者为之后焉莫为之前虽美而不彰莫为之后虽盛而不传是二人者未始不相须也然而千百载乃一相遇焉岂上之人无可援【音袁】下之人无可推【他回切记曰上弗援下弗推】欤何其相须之殷而相遇之疎也其故在下之人负其能不肯谄其上上之人负其位不肯顾其下故髙材多戚戚之穷盛位无赫赫之光是二人者之所为皆过也未尝干之不可谓上无其人未尝求之不可谓下无其人愈之诵此言久矣未尝敢以闻于人【矣下或有而字】侧闻阁下抱不世之才【抱方从阁杭蜀本作苞云文选包多作苞陈寔碑所谓苞灵擢之纯是也蜀世下仍有出字文苑有出人字○今按韩公未必固用选语且从诸本作抱】特立而独行道方而事实【立下方无而字】巻舒不随乎时文武唯其所用岂愈所谓其人哉抑未闻后进之士有遇知于左右获礼于门下者岂求之而未得邪【或无而字】将志存乎立功而事専乎执主虽遇其人未遐礼邪【将或作其】何其宜闻而久不闻也愈虽不材其自处不敢后于恒人阁下将求之而未得欤古人有言请自隗始【言下或有曰字非是】愈今者惟朝夕刍米仆赁之资是急不过费阁下一朝之享而足也【享或作宴】如曰吾志存乎立功而事専乎报主虽遇其人未暇礼焉则非愈之所敢知也【功下或无而字焉或作哉非是】世之龊龊者既不足以语之【以一作与方云以与义通】磊磊竒伟之人又不能听焉则信乎命之穷也谨献旧所为文一十八首如赐览观亦足知其志之所存愈恐惧再拜
　　与崔羣书
　　自足下离东都凡两度枉问寻承已达宣州主人仁贤同列皆君子虽抱羇旅之念亦且可以度日无入而不自得乐天知命者固前修之所以御外物者也况足下度越此等百千辈岂以出处近逺累其灵台邪【方无百千辈三字○今按诸本及详文势皆当有此三字但不知指何人而言耳】宣州虽称清凉髙爽然皆大江之南风土不并以北将息之道当先理其心心闲无事然后外患不入风气所宜可以审备小小者亦当自不至矣【或无无事二字患或作达方无不入二字皆非是】足下之贤虽在穷约犹能不改其乐况地至近官荣禄厚亲爱尽在左右者邪所以如此云云者以为足下贤者宜在上位托于幕府则不为得其所是以及之乃相亲重之道耳非所以待足下者也【也上或无者字】仆自少至今从事于往还朋友间一十七年矣日月不为不久所与交往相识者千百人非不多其相与如骨肉兄弟者亦且不少【或无所与二字】或以事同或以艺取或慕其一善或以其久故或初不甚知而与之已密其后无大恶因不复决舍或其人虽不皆入于善而于巳巳厚虽欲悔之不可【悔之下或有亦字不可或作可乎】凡诸浅者固不足道深者止如此【诸或作此或无诸字】至于心所仰服考之言行而无瑕尤窥之阃奥而不见畛域明白淳粹辉光日新者惟吾崔君一人【服或作伏言方作百又无尤字皆非是】仆愚陋无所知晓然圣人之书无所不读其精麤巨细出入明晦虽不尽识抑不可谓不渉其流者也以此而推之以此而度之诚知足下出羣拔萃无谓仆何从而得之也与足下情义宁须言而后自明邪【自明或作明白非是】所以言者惧足下以为吾所与深者多不置白黒于胷中耳【为上方无以字】既谓能粗知足下而复惧足下之不我知亦过也比亦有人説足下诚尽善尽美抑犹有可疑者仆谓之曰何疑疑者曰君子当有所好恶好恶不可不明【上好恶字或作法非是然本字亦未安】如清河者人无贤愚无不説其善伏其为人以是而疑之耳【伏或作服或无耳字】仆应之曰鳯凰芝草贤愚皆以为美瑞青天白日奴亦知其清明譬之食物至于遐方异味则有嗜者有不嗜者【食上或有于字】至于稻也梁也脍也防也岂闻有不嗜者哉疑者乃解解不解于吾崔君无所损益也【于吾或作吾于非是或无所字】自古贤者少不肖者多自省事已来又见贤者恒不遇不贤者比肩青紫贤者恒无以自存不贤者志满气得贤者虽得卑位则旋而死不贤者或至眉夀【旋则作旅非是】不知造物者意竟如何无乃所好恶与人异心哉【或无异字非是】又不知无乃都不省记任其死生夀夭邪未可知也人固有薄卿相之官千乘之位而甘陋巷菜者同是人也犹有好恶如此之异者况天之与人当必异其所好恶无疑也合于天而乖于人何害况又时有兼得者邪崔君崔君无怠无怠【或作崔君无怠崔君无怠】仆无以自全活者从一官于此转困穷甚思自放于伊颍之上当亦终得之【颍之方作颍水】近者尤衰惫左车第二牙无故动摇脱去目视昏花寻常间便不分人顔色两鬓半白头发五分亦白其一须亦有一茎两茎白者【亦白或作已白其一或无一字须或作鬓】仆家不幸诸父诸兄皆康彊早世如仆者又可以图于久长哉以此忽忽思与足下相见一道其怀小儿女满前能不顾念【或无小字或无女字满下或有眼字能不方作不能非是】足下何由得归北来仆不乐江南官满便终老嵩下足下可相就仆不可去矣珍重自爱慎饮食少思虑惟此之望愈再拜
　　与陈给事书【陈京也】
　　愈再拜愈之获见于阁下有年矣始者亦尝辱一言之誉贫贱也衣食于奔走不得朝夕继见其后阁下位益尊伺候于门墙者日益进【候下或无于字】夫位益尊则贱者日隔伺候于门墙者日益进则爱博而情不専【益尊或无益字日隔或无日字】愈也道不加修而文日益有名夫道不加修则贤者不与文日益有名则同进者忌始之以日隔之疏加之以不専之望以不与者之心而听忌者之説由是阁下之庭无愈之迹矣【専上方从杭本有辱字忌者或作忌始生之迹上方有也字皆非是】去年春亦尝一进谒于左右矣温乎其容若加其新也【若上或有其字也下或有矣字下句亦然皆非是或又疑加当作嘉乃与下文闵字为对】属乎其言若闵其穷也【属或作厉方从文苑云属犹附属连属之属决非厉字也】退而喜也以告于人其后如东京取妻子又不得朝夕继见及其还也亦尝一进谒于左右矣邈乎其容若不察其愚也悄乎其言若不接其情也【若上方并有其字愚或作言其情方作于情】退而惧也不敢复进今则释然悟翻然悔曰其邈也乃所以怒其来之不继也其悄也乃所以示其意也【示或作不尽】不敏之诛无所逃避不敢遂进辄自疏其所以并献近所为复志赋已下十首为一巻巻有标轴【所为下方有文字下下或有赋字非是】送孟郊序一首生纸写不加装饰皆有楷字处【楷下或无字字】急于自解而谢不能竢更写阁下取其意而略其礼可也【意或作言】愈恐惧再拜
　　答冯宿书
　　垂示仆所阙非情之至仆安得闻此言【方无得字】朋友道缺絶久无有相箴规磨切之道仆何幸乃得吾子【诸本久下有矣字方从阁杭本云汉武纪夷狄无义所从来久语自此也○今按矣字有无无利害姑从方本但未有以见其必用汉纪中语而决无此字耳】仆常闵时俗人有耳不自闻其过懔懔然惟恐已之不自闻也而今而后有望于吾子矣然足下与仆交久仆之所守足下之所熟知在京城时嚣嚣之徒相訾百倍足下时与仆居朝夕同出入起居亦见仆有不善乎【仆居或作并居方无仆字或无居字】然仆退而思之虽无以获罪于人亦有以获罪于人者【思下方无之字下获字或作服○今按二句皆云获罪于人恐有误字作服亦无理疑上句人字或是天字更详之】仆在京城一年不一至贵人之门人之所趋仆之所傲与已合者则从之游不合者虽造吾庐未尝与之坐【造或作居】此岂徒足致谤而已不戮于人则幸也追思之可为战栗寒心故至此已来尅已自下虽不肖人至未尝敢以貌慢之况时所尚者邪【已或作以】以此自谓庶防无时患不知犹复云云也闻流言不信其行呜呼不复有斯人也君子不为小人之恟恟而易其行【方无而字】仆何能尔委曲从顺向风承意汲汲恐不得合犹且不免云云命也可如何【向或作望且下或有懽字或无可字】然子路闻其过则喜禹闻昌言则下车拜【车下或有而字】古人有言曰告我以吾过者吾之师也【过上或无吾字】愿足下不惮烦茍有所闻必以相告吾亦有以报子不敢虚也不敢忘也【下或有愈再拜字与卫中行书同或作顿首】
　　与卫中行书
　　大受足下辱书为赐甚大然所称道过盛岂所谓诱之而欲其至于是欤不敢当不敢当其中择其一二近似者而窃取之则于交友忠而不反于背面者少似近焉【一下方无二字】亦其心之所好耳行之不倦则未敢自谓能尔也不敢当不敢当【或无此六字】至于汲汲于富贵以救世为事者皆圣贤之事业知其智能谋力能任者也【谋上方无能字谋下方有与字而属下句】如愈者又焉能之始相识时方甚贫衣食于人其后相见于汴徐二州仆皆为之从事日月有所入比之前时丰约百倍足下视吾饮食衣服亦有异乎然则仆之心或不为此汲汲也其所不忘于仕进者亦将小行其志耳此未易遽言也凡祸福吉凶之来似不在我惟君子得祸为不幸而小人得祸为恒君子得福为恒而小人得福为幸以其所为似有以取之也【为幸方作为不幸非是】必曰君子则吉小人则凶者不可也【吉下或有而字】贤不肖存乎已贵与贱祸与福存乎天名声之善恶存乎人【贤方作仁或无之字】存乎已者吾将勉之存乎天存乎人者吾将任彼而不用吾力焉其所守者岂不约而易行哉足下曰命之穷通自我为之吾恐未合于道足下徴前世而言之则知矣若曰以道徳为巳任穷通之来不接吾心则可也穷居荒凉草树茂宻出无驴马则与人絶一室之内有以自娱足下喜吾复脱祸乱不当安安而居迟迟而来也【而居方作于居非是】
　　上张仆射第二书
　　愈再拜以撃毬事谏执事者多矣【谏或作陈】谏者不休执事不止此非为其乐不可舍其谏不足听故哉【阁杭蜀本如此而方从诸本哉作也今以下两句推之作哉近是盖此非至故哉十五字当作一句读之乃得其意或者又云哉字恐是邪字声讹为也今作邪字读之文理尤顺】谏不足听者辞不足感心也【心上或有人字】乐不可舍者患不能切身也【身上亦有人字】今之言毬之害者必曰有危堕之忧有激射之虞【堕或作坠下同】小者伤面目大者残形躯执事闻之若不闻者其意必曰进若习熟则无危堕之忧避能便捷则免激射之虞小何伤于面目大何累于形躯者哉愈今所言皆不在此其指要非以他事外物牵引相比也特以撃毬之间之事明之耳【事上或无之字】马之与人情性殊异至于筋骸之相束血气之相持安逸则适劳顿则疲者同也乘之有道步骤折中少必无疾老必后衰及以之驰毬于场荡摇其心腑振挠其骨筋【或作筋骨】气不及出入走不及回旋逺者三四年近者一二年无全马矣然则毬之害于人也决矣【诸本皆如此方从杭本决下无矣字○今按上句有矣字此句亦须有矣字语势方杀杭本只是偶然脱漏不谓后人信之过甚而使韩公为是歇后不了之语也今当以诸本为正】凡五藏之系络甚微坐立必悬垂于胷臆之间而以之颠顿驰骋呜呼其危哉【臆或作腹】春秋传曰夫有尤物足以移人茍非徳义则必有祸虽岂弟君子神明所扶持然广虑之深思之亦养夀命之一端也【虽或作推方无一字】愈恐惧再拜
　　与冯宿论文书【或无论文字】
　　辱示初筮赋实有意思【筮方作仕】但力为之古人不难到但不知直似古人亦何得于今人也【何下或有有字或有有字而无得字】仆为文久每自则意中以为好则人必以为恶矣【则人或作即人必下方无以字】小称意人亦小怪之大称意即人必大怪之也【亦上或有即字也上方无之宇】时时应事作俗下文字下笔令人慙及示人则人以为好矣【俗下方无文字二字而有者字则人方无则字】小慙者亦防谓之小好大慙者即必以为大好矣不知古文直何用于今世也然以竢知者知耳【直或作真方无今字然以或作然而】昔杨子云着太人皆笑之子云之言曰世不我知无害也【或无之言二字】后世复有杨子云必好之矣子云死近千载竟未有杨子云可叹也其时桓谭亦以为雄书胜老子【或无为字】老子未足道也子云岂止与老子争彊而已乎此未为知雄者【未为方作不为】其弟子侯芭颇知之以为其师之书胜周易【师上或无其字】然侯之他文不见于世不知其人果如何耳以此而言作者不祈人之知也明矣直百世以竢圣人而不惑质诸神而不疑耳【或作矣】足下岂不谓然乎近李翺从仆学文颇有所得然其人家贫多事未能卒其业有张籍者年长于翺而亦学于仆其文与翺相上下一二年业之庶防乎至也【长上或无年字防下方有至字】然闵其弃俗尚而从于寂寞之道以之争名于时也【此下或有未知果能不叛去乎八字又或疑此句上有然字意无所承恐所増多八字当在然字之上未知是否】久不谈聊感足下能自进于此故复发愤一道【从下或有而字非是】愈再拜
　　与祠部陆员外书
　　【外下或有荐士字陆傪字公休贞元十八年权徳舆典举傪佐之公时为四门博士荐侯喜等十人于傪】
　　执事好贤乐善孜孜以荐进良士明白是非为已任方今天下一人而已愈之获幸于左右其足迹接于门墙之间陞乎堂而望乎室者亦将一年于今矣【或无迹字陞或作升】念虑所及辄欲不自疑外竭其愚而道其志况在执事之所孜孜为已任者得不少助而张之乎诚不自识其言之可采与否其事则小人之事君子尽心之道也天下之事不可遽数又执事之志或有待而为未敢一二言也今但言其最近而切者尔【天下之事或作天下之士方云谓有待而为则事字为当】执事之与司贡士者相知诚深矣【诚或作识】彼之所望于执事执事之所以待乎彼者可谓至而无间疑矣【方无矣字】彼之职在乎得人执事之志在乎进贤如得其人而授之所谓两得其求顺乎其必从也执事之知人其亦博矣夫子之言曰举尔所知然则愈之知者亦可言已【或作矣或作也】文章之尤者有侯喜【补注贞元十九年中进士第终国子主簿】者侯云长【中贞元十八年进士第】者喜之家在开元中衣冠而朝者兄弟五六人及喜之父仕不达弃官而归喜率兄弟操耒耜而耕于野【方无于野字】地薄而赋多不足以养其亲则以其耕之暇读书而为文以干于有位者而取足焉【其耕之暇方作非耕之时或作其暇之时】喜之文章学西京而为也举进士十五六年矣【京或作汉或作汉西京】云长之文执事所自知其为人淳重方实可任以事其文与喜相上下有刘述古【中贞元二十一年进士第】者其文长于为诗文丽而思深当今举于礼部者其诗无与为比而又工于应主司之试其为人温良诚信无邪佞诈妄之心【邪佞诈妄方作邪妄诈伪或作邪妄诈佞】彊志而婉容和平而有立其趋事静以敏着美名而负屈称者其日已久矣【方无矣字或作为日久矣】有韦羣玉【不见于登科记公之所荐十人九第而羣玉独遗岂有司以京兆从子之故逺嫌畏讥矫而黜之耶】者京兆之从子其文有可取者其进而未止者也其为人贤而有材志刚而气和乐于荐贤为善【材方作行○今按贤即是有行方语为赘】其在家无子弟之过居京兆之侧遇事辄争不从其令而从其义求子弟之贤而能业其家者羣玉是也【能上方无而字】凡此四子皆可以当执事首荐而极论者主司疑焉则以辨之问焉则以告之未知焉则殷勤而语之期乎有成而后止可也【语或作论方无有之】有沈杞者【中贞元十八年进士第】张苰者【中元和二年进士第】尉迟汾者【中贞元十八年进士第】李绅者【中元和元年进士第防昌中为丞相】张后余者【元和二年中第死】李翊者【中贞元十八年进士第】或文或行皆出羣之才也【苰或作与登科记同】凡此数子与之足以收人望得才实主司疑焉则与觧之问焉则以对之广求焉则以告之可也【与解或作以解】往者陆相公【孙曰贞元八年陆贽知举贾棱等二十三人登第公与焉】司贡士考文章甚详愈时亦幸在得中而未知陆之得人也【方无亦字或无幸字】其后一二年所与及第者皆赫然有声原其所以亦由梁补阙肃王郎中础佐之梁举八人无有失者【欧阳詹传云詹与韩愈李观李绛崔羣王涯冯宿庾承宣聨第皆天下选时称龙虎榜举八人疑此是也】其余则王皆与谋焉陆相之考文章甚详也待梁与王如此不疑也梁与王举人如此之当也至今以为美谈【人下方无如此字】自后主司不能信人人亦无足信者故蔑蔑无闻【蔑蔑或作蔑然】今执事之与司贡士者有相信之资谋行之道惜乎其不可失也【谋上或有与字】方今在朝廷者多以游防娱乐为事独执事眇然髙举有深思长虑为国家树根本之道宜乎小子之以此言闻于左右也愈恐惧再拜










　　别本韩文考异巻十七
　　钦定四库全书
　　别本韩文考异巻十八
　　宋　王伯大　重编
　　书
　　与鳯翔邢部尚书书
　　【或作京西节度使邢尚书方亦如此而无下三字邢谓邢君牙也】
　　愈再拜布衣之士身居穷约不借势于王公大人则无以成其志王公大人功业显著不借誉于布衣之士则无以广其名是布衣之士虽甚贱而不谄王公大人虽甚贵而不骄其事相须其先后相资也今阁下为王牙爪为国藩垣威行如秋仁行如春戎狄弃甲而逺遁朝廷髙枕而不虞是岂负大丈夫平生之志愿哉岂负明天子非常之顾遇哉【下岂上或有是字】赫赫乎洸洸乎功业逐日以新名声随风而流【或无洸洸乎三字】宜乎讙呼海隅髙谈之士奔走天下慕义之人使或愿驰一传或愿操一戈纳君于唐虞收地于河湟【操上或无或愿二字湟或作隍】然而未至乎是者盖亦有说云【盖亦或作亦盖说上有其字非是】岂非待士之道未甚厚遇士之礼未甚优请粗言其事阁下试详而聴之夫士之来也必有求于阁下夫以贫贱而求于富贵正其宜也阁下之财不可以徧施于天下在择其人而厚薄等级之可也假如贤者至阁下乃一见之愚者至不得见焉则贤者莫不至而愚者日逺矣【或无日字】假如愚者至阁下以千金与之贤者至亦以千金与之则愚者莫不至而贤者日逺矣【亦方作又杭本无贤者至与之九字非是日或作亦】欲求得士之道尽于此而已欲求士之贤愚在于精鉴博采之而已【得或作待巳下或并有矣字】精鉴于已固已得其十七八矣又博采于人百无一二遗者焉【方无固字】若果能是道愈见天下之竹帛不足书阁下之功徳天下之金石不足颂阁下之形容矣【能或作形徳下或有矣字】愈也布衣之士也【布上或有固字士下或无也字】生七嵗而读书十三而能文二十五而擢第于春官以文名于四方前古之兴亡未尝不经于心也当世之得失未尝不留于意也常以天下之安危在边【常或作尝】故六月于迈来观其师及至此都徘徊而不能去者诚悦阁下之义愿少立于堦墀之际望见君子之威仪也【此上方无至字不上方无而字能下或有速字去或作进不能去或作不敢遽进际或作下】居十日而不敢进者诚以左右无先为容【进下或有谒字诚字或在容字下容下或有也字方无以左至为容七字皆非是】惧阁下以众人视之则杀身不足以灭耻徒悔恨于无穷故先此书序其所以来之意阁下其无以为狂而以礼进退之幸甚幸甚【先下或有陈字书下方有陈字皆非是来之下或复有之字其无以或无其字或无以字○洪氏家谱云公以贞元八年壬申二十五嵗中第十一年乙亥二十八歳上宰相书求官不得而归出潼闗作二鸟赋又据程致道说既出潼闗因游鳯翔上邢君牙书○今按程说大误盖赋序言五月过潼闗而此书言六月至鳯翔潼闗在长安之东鳯翔在长安之西相距六百余里岂有五月方东出潼闗而六月遽能复西至鳯翔之理此书决非此年所作必是八年以后十年以前尝至鳯翔而有此书及岐山下等诗也】愈再拜
　　为人求荐书
　　某闻木在山马在肆遇之而不顾者虽日累千万人未为不材与下乘也【遇方作过】及至匠石过之而不睨伯乐遇之而不顾然后知其非栋梁之材超逸之足也以某在公之宇下非一日而又辱居姻娅之后是生于匠石之园长于伯乐之廐者也于是而不得知假有见知者千万人亦何足云【方无有字云下或有耳字或有尔字】今幸赖天子每嵗诏公卿大夫贡士若某等比咸得以荐闻【若下或有于字而无比字或无等字】是以冐进其说以累于执事亦不自量已然执事其知某如何哉昔人有鬻马不售于市者知伯乐之善相也从而求之伯乐一顾价增三倍某与其事颇相类是故终始言之耳【诸本皆如此方独从阁杭本以其知某如何哉为其如某何哉而无昔人以下四十三字○今按此书本为人求荐而杭本曰执事其如某何哉则似决以其人力不能荐已矣故诸本或作执事其知某何如哉语意似弱而亦未有恳切必求之意又无结末收拾之语故又继以鬻马之说文意方似粗足然亦重复无竒文意首尾不甚通畅恐尚有脱误处更详之】某再拜
　　应科目时与人书【或作与韦舎人】
　　月日愈再拜天池之滨大江之濆【音汾水际】曰有怪物焉葢非常鳞凡介之品彚匹俦也【匹方作比】其得水变化风雨上下于天不难也【天下或有地字】其不及水盖寻常尺寸之间耳无高山大陵旷涂絶险为之闗隔也然其穷涸不能自致乎水为防獭【上音频下音闼水狗也选防獭睒瞲乎匳空】之笑者盖十八九矣【或无十字矣或作年方从谢本云唐举子礼部及第例须守选选未满或就制举或书判拔萃方获出仕此书谓其不及水盖寻常尺寸之间是专指宏词试也言世之嗤笑者十而八九乃上宰相书所谓得其所者争笑之是也本多作八九年其义非也】如有力者哀其穷而转运之葢一举手一投足之劳也然是物也负其异于众也且曰烂死于泥沙吾宁乐之若俛首帖耳摇尾而乞怜者非我之志也是以有力者遇之熟视之若无覩也其死其生固不可知也今又有力者当其前矣聊试仰首一鸣号焉庸讵知有力者不哀其穷而忘一举手一投足之劳而转之清波乎【而转方作而输转之清波或作转致之波涛】其哀之命也其不哀之命也知其在命而且鸣号之者亦命也【鸣或作呼鸣下或有且字或作而鸣且号】愈今者实有类于是是以忘其疎愚之罪而有是说焉阁下其亦怜察之
　　答刘正夫书
　　【正或作嵒方云此书谓贤尊给事者刘伯刍也伯刍三子寛夫端夫岩夫无名正夫者故蜀本刋作嵒岂正夫即嵒夫邪今且从旧】
　　愈白进士刘君足下辱牋教以所不及既荷厚赐且愧其诚然幸甚幸甚几举进士者于先进之门何所不徃【方无凡字】先进之于后辈茍见其至宁可以不答其意邪来者则接之举城士大夫莫不皆然而愈不幸独有接后辈名名之所存谤之所归也【接后辈下或有之字】有来问者不敢不以诚答或问为文宜何师必谨对曰宜师古圣贤人曰古圣贤人所为书具存辞皆不同宜何师必谨对曰师其意不师其辞又问曰文宜易宜难必谨对曰无难易惟其是尔如是而已非固开其为此而禁其为彼也【诸本无尔如是字已下有矣字谢校矣作尔或作耳】夫百物朝夕所见者人皆不注视也及覩其异者则共观而言之夫文岂异于是乎汉朝人莫不能为文独司马相如太史公刘向扬雄为之最然则用功深者其收名也逺若皆与世沈浮不自树立虽不为当时所怪亦必无后世之传也【沈浮或作浮沈】足下家中百物皆赖而用也然其所珍爱者必非常物夫君子之于文岂异于是乎今后进之为文能深探而力取之以古圣贤人为法者虽未必皆是要若有司马相如太史公刘向扬雄之徒出必自于此不自于寻常之徒也【后下或无进字若上或无要字不下方无自字】若圣人之道不用文则已用则必尚其能者能者非他能自树立不因循者是也有文字来谁不为文然其存于今者必其能者也顾常以此为説耳【顾常或作必当或作顾当】愈与足下忝同道而先进者又常从游于贤尊给事既辱厚赐又安得不进其所有以为答也足下以为何如【或作如何】愈白
　　答殷侍郎书【方云殷侑也或注衔字非是】
　　某月日愈顿首辱赐书周览累日竦然增敬蹙然汗出以慙愈以进士中粗为知读经书者一来应举事随日生虽欲加功竟无其暇游从之类相熟相同不教不学闷然不见已缺日失月亡以至于老【月或作日】所谓无以自别于常人者每逢学士真儒叹息踧踖愧生于中顔变于外不复自比于人【句】前者蒙示新注公羊春秋【前者或作前人非是】又闻口授指略私心喜幸恨遭逢之晚愿尽传其学职事羁纒未得继请怠惰因循不能自彊此宜在摈而不教者今反谓少知根本其辞章近古可令叙所注书惠出非望承命反侧善诱不倦斯为多方敢不喻所指八月益凉时得休假【或作暇】倘矜其拘缀不得走请务道之传而赐辱临执经座下获卒所闻是为大幸况近世公羊学几絶何氏【后汉何休任城人太傅陈蕃辟与防政事蕃败休坐废锢乃作春秋公羊解话妙得公羊本意作公羊墨守左氏膏盲谷梁废疾墨守谓如墨翟之守城不可攻也于是郑康成乃发墨守鍼膏盲起废疾休见叹曰康成入吾室操吾戈以伐我】注外不见他书圣经贤传屏而不省要玅之义无自而寻非先生好之乐之味于众人之所不味务张而明之其孰能勤勤绻绻若此之至固鄙心之所最急者【绻绻或作拳拳】如遂蒙开释章分句断其心晓然直使序所注挂名经端自托不腐其又奚辞将惟先生所以命【辞或作词】愈再拜
　　答陈商书【方云唐志有商集十七巻】
　　愈白辱惠书语髙而旨深三四读尚不能通晓茫然增愧赧又不以其浅弊无过人知识且喻以所守幸甚【知或作智且方作具】愈敢不吐情实然自识其不足补吾子所须也齐王好竽有求仕于齐者操瑟而徃立王之门三年不得入【方无者字】叱曰吾瑟鼓之能使神上下吾鼓瑟合轩辕氏之律吕【诸本皆如此方独以阁杭本以律吕二字为宫字云国语琴瑟尚宫钟尚羽重者从细轻者从大○今按方氏所引国语是也然凡作乐者八音并奏而其一音之中大者为宫细者为羽莫不皆有五声之序又以六律六吕节之然后声之大细得其次第而不差书所谓声依永律和声而八音克谐是也其曰琴瑟尚宫者非谓琴瑟只有宫声也但以丝声太细恐其掩于众乐而不可听故大其器使其声重大而与众乐相称耳其中固有五声而声必中律吕也方意似以琴瑟专为宫声而不用它律吕者故特取此误本耳今从诸本】客駡之曰王好竽而子鼓瑟虽工如王不好何【瑟字句絶诸本如此方独以鼓为瑟而为句絶其下瑟字乃属下句曾本上亦作瑟而下作之皆非是】是所谓工于瑟而不工于求齐也【求齐或作竽或无也字皆非是】今举进士于此世求禄利行道于此世而为文必使一世人不好得无与操瑟立齐门者比欤【求上或有也字道于下方无此字】文虽工不利于求求不得则怒且怨不知君子必尔为不也【虽或作诚或虽上有诚字】故区区之心每有来访者皆有意于不肖者也略不辞让遂尽言之惟吾子谅察【言下方无之字】愈白
　　与孟尚书书【孟下一有简字】
　　愈白行官自南廻过吉州得吾兄二十四日手书数番忻悚兼至未审入秋来眠食何似伏惟万福来示云有人传愈近少信奉释氏此传之者妄也【或无吉州二字下云被吾兄二十四日手示披读数番方从阁杭本无行官至来示三十八字但云蒙惠书○今按阁杭乃节本诸本乃其本文今从之信此传之方从阁杭蜀本无此四字】潮州时有一老僧号大颠颇聪明识道理逺地无可与语者故自山召至州郭留十数日【无下方有所字无与者字】实能外形骸以理自胜不为事物侵乱与之语虽不尽解要自胷中无滞碍以为难得因与来徃【要自至难得十一字诸本皆如此方从阁杭蜀本删胷中无滞碍五字自又或作且○今按此书称许大颠之语多为后人妄意隐避删节太过故多脱落失其正思如上两条犹无大利害若此语中删去五字则要自以为难得一句不复成文理矣盖韩公之学见于原道者虽有以识夫大用之流行而于本然之全体则疑其有所未睹且于日用之间亦未见其有以存养省察而体之于身也是以虽其所以自任者不为不重而其平生用力深处终不离乎文字言语之工至其好乐之私则又未能卓然有以自拔于流俗所与游者不过一时之文士其于僧道则亦仅得毛干畅观灵惠之流耳是其身心内外所立所资不越乎此亦何所据以为息邪距诐之本而充其所以自任之心乎是以一旦放逐憔悴无聊之中无复平日饮博过从之乐方且郁郁不能自遣而卒然见夫瘴海之滨异端之学乃有能以义理自胜不为事物侵乱之人与之语虽不尽解亦岂不足以荡涤情累而暂空其滞碍之怀乎然则凡此称誉之言自不必讳而于公所谓不求其福不畏其祸不学其道者初亦不相妨也虽然使公于此能因彼稊稗之有秋而悟我黍稷之未熟一旦飜然反求诸身以尽圣贤之蕴则所谓以理自胜不为外物侵乱者将无复羡于彼而吾之所以自任者益恢乎其有余地矣岂不伟哉】及祭神至海上遂造其庐及来袁州留衣服为别乃人之情非崇信其法求福田利益也孔子云丘之祷久矣凡君子行已立身自有法度圣贤事业具在方册可效可师仰不愧天俯不愧人内不愧心积善积恶殃庆自各以其类至【庆下或无自字】何有去圣人之道舍先王之法而从夷狄之教以求福利也诗不云乎恺悌君子求福不回传又曰不为威惕不为利疚假如释氏能与人为祸祟非守道君子之所惧也况万万无此理【祟或作福】且彼佛者果何人哉其行事类君子邪小人邪若君子也必不妄加祸于守道之人如小人也其身已死其不灵天地神只昭布森列非可诬也【布森方作森布○今按公进平淮西碑状亦有森列字可考】又肯令其行胷臆作威福于其间哉进退无所据而信奉之亦且惑矣【或作非大惑欤】且愈不助释氏而排之者其亦有说孟子云今天下不之杨则之墨杨墨交乱而圣贤之道不明则三纲沦而九法斁礼乐崩而夷狄横几何其不为禽兽也故曰能言距杨墨者皆圣人之徒也【子下或有有字或复出圣贤之道不明六字】扬子云云古者杨墨塞路孟子辞而辟之廓如也【云或作曰】夫杨墨行正道废且将数百年以至于秦卒灭先王之法烧除其经坑杀学士天下遂大乱【至方作涘非是其经或作经书或下有书字】及秦灭汉兴且百年尚未知脩明先王之道其后始除挟书之律稍求亡书招学士经虽少得尚皆残缺十亡二三【尚皆方无尚字或作皆尚】故学士多老死新者不见全经不能尽知先王之事各以所见为守分离乖隔不合不公二帝三王羣圣人之道于是大坏后之学者无所寻逐以至于今泯泯也其祸出于杨墨肆行而莫之禁故也孟子虽贤圣不得位空言无施虽切何补然赖其言而今学者尚知宗孔氏崇仁义贵王贱霸而已【崇方作贵上又有知字○今按宗上已有知字王上又有贵字不应复出方本非是】其大经大法皆亾灭而不救壊烂而不收所谓存十一于千百安在其能廓如也然向无孟氏则皆服左袵而言侏离【上音朱后汉南蛮传衣裳斑阑言语侏离注蛮夷语声也语不明之貌】矣故愈尝推尊孟氏以为功不在禹下者为此也【向方作茍】汉氏已来羣儒区区脩补百孔千疮随乱随失其危如一发引千钧緜緜延延寖以微灭【方无是字】于是时也而唱释老于其间鼓天下之众而从之呜呼其亦不仁甚矣【甚方作耳】释老之害过于杨墨韩愈之贤不及孟子孟子不能救之于未亡之前而韩愈乃欲全之于已坏之后呜呼其亦不量其力且见其身之危莫之救以死也虽然使其道由愈而粗传虽灭死万万无恨天地神临之在上质之在傍又安得因一摧折自毁其道以从于邪也【而粗或作且粗】籍湜辈虽屡指教不知果能不叛去否辱吾兄眷厚而不获承命惟增慙惧死罪死罪愈再拜
　　答名毉山人书
　　愈白惠书责以不能如信陵执辔者【史记魏公子无忌封信陵君魏有隐士侯嬴为大梁夷门监者公子从车骑虚左自迎侯生摄弊衣冠直上载公子上坐欲以观公子公子执辔愈恭】夫信陵战国公子欲以取士声势倾天下而然耳如仆者自度若世无孔子不当在弟子之列【仆下方无者字】以吾子自山出有朴茂之美意恐未砻磨以世事又自周后文弊百子为书各自名家【方无书各自名四字非是】乱圣人之宗后生习传杂而不贯【贯或作实】故设问以观吾子其已成熟乎将以为友也其未成熟乎将以讲去其非而趋是耳【下熟乎或作熟邪趋下或有其字】不如六国公子有市于道者也方今天下入仕惟以进士明经及卿大夫之世耳其人率皆习熟时俗工于语言识形势善人主意【方从阁本意下有在字云意在谓意之所向也左氏晋君少安不在诸侯赵穿有宠而弱不在军事汉书王莽意不在哀义祖此也○今按但如诸本语意已足不假在字为竒也政使能竒亦复几何而已不胜其赘矣此近世所谓古文昔之弊而谓韩公为之哉恐阁本初亦失误而方乃曲为之说以误后人故不可以不辨或者又疑在亦草书者字之误更详之】故天下靡靡日入于衰坏恐不复振起务欲进足下趋死不顾利害去就之人于朝以争救之耳非谓当今公卿间无足下辈文学知识也不得以信陵比然足下衣破衣系麻鞋率然叩吾门吾待足下虽未尽宾主之道不可谓无意者【破上方无衣字系上方有脚字者下或有也字】足下行天下得此于人盖寡乃遂能责不足于我此真仆所汲汲求者议虽未中节其不肯阿曲以事人者灼灼明矣【阿曲方无曲字或作効俗或阿上仍有効字或作効阿俗】方将坐足下三浴而三熏之听仆之所为少安无躁愈顿首
　　答渝州李使君书【或注方古二字】
　　乖隔年多不获数附书慕仰风味未尝敢忘【书下或有状字】使至连辱两书告以恩情迫切不自聊赖【连辱方作辱连纸】重序河南事迹本末文字绸密典实可寻而推究之明万万无一可疑者钦想所为益深勤企【钦上方有重字】岂以愈为粗有知识可语以心而告之急哉是比数愈于人而收之何幸之大也【于下或有古字】愈虽无节槩知感激若使在形势亲狎于要路有言可信之望虽百悔吝不敢默黙【知上疑脱一字信或作伸方云信音伸之下或无望字敢下方无复出黙字○今按众本皆未安疑本有易有言不信之语若作言有可信而读如字则其义通矣更详之】今既无由縁进言言之恐益累髙明是以负所期待窃窃转语于人不见成效此愈之罪也然不敢去心期之无已以报见待惟且迟之勿遽捐罢幸甚【去心或作忘去其心或无期之无已四字捐或作止○今按捐罢字疑衍○又按此书题一作状故其词亦用俗体不甚作文】荘子云知其无可奈何而安之若命者圣也传曰君子竢命然无所补益进其厌饫者祗增愧耳良务寛大愈再拜
　　答元侍御书
　　九月五日愈顿首微之足下前歳辱书论甄逢父济识安禄山必反即诈为喑弃去【弃或作亡】禄山反有名号又逼致之济死执不起卒不汚禄山父子事又论逢知读书刻身立行勤已取足不干州县斥其余以救人之急足下繇是与之交欲令逢父子名迹存诸史氏【方作事非是】足下以抗直喜立事斥不得立朝失所不自悔喜事益坚微之乎子真安而乐之者【抗或作伉】谨详足下所论载校之史法若济者固当得附书【附字疑衍葢济固合立传不应言附书也】今逢又能行身幸于方州大臣以摽白其先人事【白方作目】载之天下耳目彻之天子追爵其父第四品赫然惊人逢与其父俱当得书矣济逢父子自吾人发春秋美君子乐道人之善夫茍能乐道人之善则天下皆去恶为善善人得其所其功实大足下与济父子俱宜牵聮得书足下勉逢令终始其躬而足下年尚彊嗣徳有继将大书特书屡书不一书而已也愈既承命又执笔以竢愈再拜









　　别本韩文考异卷十八
　　钦定四库全书
　　别本韩文考异巻十九
　　宋　王伯大　重编
　　书序
　　与郑相公书【郑余庆时镇兴元】
　　再奉示问皆縁孟家事【樊曰元和九年三月以郑余庆为兴元尹余庆辟孟郊参谋郊挈其妻行至阌乡因暴卒】辞旨恻恻忧虑深逺窃有以见大人君子笃于仁爱终始不倦伏读感欷不知所喻旧与孟徃还数人昨已共致百千已来寻已至东都计供葬事外尚有余资今裴押衙所送二百七十千足以益业为遗孀【音霜樊曰是嵗十月郊其费皆出郑相及东野旧徃还者以其余财赡给其家郊无子妻郑氏】永久之赖孟氏兄弟在江东未至先与相识亦甚循善所虑才干不足任事郑氏兄弟惟最小者在东都固如所示不可依仗孟之深友太子舎人樊宗师【孟下或有氏字】比持服在东都今已外除经营孟家事不啻如已前后人所与及裴押衙所送钱物并委樊舎人主之营致生业必能不失利宜候孟氏兄弟到分付成事庶可静守无大阙败伏惟不至逺忧续具一一谘报不宣【谘或作咨】愈再拜
　　与袁相公书
　　【袁滋先镇襄阳后镇荆南不知此书的在何时也】
　　伏闻宾位尚有阙员幸蒙不以常辈知遇恒不自知愚且贱思有论荐窃见朝议郎前太子舎人樊宗师孝友聪明家故饶财身居长嫡悉推与诸弟诸弟皆优赡有余而宗师妻子常寒露饥馁宗师怡然处之无有难色穷究经史章通句解至于隂阳军法声律悉皆研极原本又善为文章词句刻深独追古作者为徒不顾世俗轻重通微晓事可与晤语【与或作以】又习于吏职识时知变非如儒生文士止有偏长退勇守专未为宰物者所识年近五十遑遑勉勉思有所试閤下倘引而致之密加识察有少不如所言愈为欺罔大君子便宜得弃絶之罪于门下诚不忍竒寳横弃道侧而閤下箧椟尚有少阙不满之处犹足更容辄冐言之退增汗慑【箧或作匮方云无阙字】谨状
　　与鄂州栁中丞书【公绰时观察鄂岳】
　　淮右残孽尚守巢窟【或作窟巢】环宼之师殆且十万瞠目语难【方云此用荘子语杭蜀本作难语非】自以为武人不肯循法度颉颃作气势窃爵位自尊大者肩相摩地相属也不闻有一人援桴鼓誓众而前者但日令走马来求赏给助宼为声势而已【日方作月】閤下书生也诗书礼乐是习仁义是修法度是束一旦去文就武鼓三军而进之陈师鞠旅亲与为辛苦慷慨感激同食下卒将二州之牧【樊曰元和十年诏公绰以兵五千隶安州刺史李听讨呉元济公绰曰朝廷谓吾书生不知兵邪请自行许之引兵渡江抵安州听以军礼迎谒公绰谓曰以公世将晓兵吾且欲署职以兵法从事听曰唯命以都知兵马使军中先锋行营都虞候三牒受之选卒六千属听戒其部将曰行营事一决都将听被恩威遂尽力当时服其知权士卒家有疾病公绰厚给之人皆感激故每战皆捷】以壮士气斩所乘马【樊曰公绰所乘马蹑杀圉人公绰命杀马以祭或曰圉人不自僃耳良马可惜公绰曰材良性毒必杀之补注栁氏叙训及新旧唐史并以杀马为公绰为襄阳节度使时事司马温公考异正引公此书证之云乃鄂岳时事】以祭踶死之士【踶夫计切又徒兮切一作蹄汉武帝诏马奔踶而致千里】虽古名将何以加兹此由天资忠孝郁于中而大作于外动皆中于机防以取胜于当世而为戎臣师岂常习于威暴之事而乐其鬭战之危也哉愈诚怯弱不适于用听于下风窃自增气夸于中朝稠人广众防集之中【或无防集二字】所以羞武夫之顔令议者知将国兵而为人之司命者不在彼而在此也【而在方无而字】临敌重慎诫轻出入良用自爱以副见慕之徒之心而果为国立大功也幸甚幸甚不宣【命或作用非是或无之徒二字方无下之字】愈再拜
　　又一首
　　愈愚不能量事势可否比常念淮右以靡弊困顿三州之地蚊蚋蚁虫之聚感凶竪喣濡饮食之惠提童子之手坐之堂上奉以为帅出死力以抗逆明诏战天下之兵乗机逐利四出侵暴屠烧县邑贼杀不辜环其地数千里莫不被其毒洛汝襄荆许颍淮江为之骚然丞相公卿士大夫劳于图议【图或作国非是】握兵之将熊罴防虎之士畏懦防【将六切促也】蹜莫肯杖戈为士卒前行者独閤下奋然率先扬兵界上将二州之守亲出入行间与士卒均辛苦生其气势见将军之锋頴凛然有向敌之意用儒雅文字章句之业取先天下武夫闗其口而夺之气愚初闻时方食不觉弃匕箸起立岂以为閤下真能引孤军单进与死宼角逐争一旦侥幸之利哉【真或作直非是或无单字】就令如是亦不足贵其所以服人心在行事适机宜而风采可畏爱故也是以前状辄述鄙诚眷惠手翰还答益增欣悚【惠下或有赐字】夫一众人心力耳目使所至如时雨三代用师不出是道閤下果能充其言继之以无倦得形便之地甲兵足用虽国家故所失地旬嵗可坐而得【嵗或作月】况此小宼安足置齿牙间勉而卒之以俟其至幸甚夫逺徴军士行者有羇旅离别之思居者有怨旷骚动之忧本军有馈饷烦费之难地主多姑息形迹之患急之则怨缓之则不用命浮寄孤悬形势销弱又与贼不相谙委临敌恐骇难以有功若召募土人【召或作占】必得豪勇与贼相熟知其气力所极无望风之惊爱防乡里勇于自战徴兵满万不如召募数千閤下以为何如傥可上闻行之否计已与裴中丞相见行营事宜不惜时赐示及幸甚不宣愈再拜
　　答魏博田仆射书
　　季冬极寒伏惟仆射尊体动止万福即日愈蒙免蒙恩改职事不任感惧【诸本无蒙免二字方从阁本○今按蒙免者蒙田之庇而得遣免也连上文为句蒙恩者蒙上之恩而改职事也连下文为句】使至奉十一月十二日示问欣慰殊深賛善十一郎行已附状伏计寻上达愈虽未获拜识尝承仆射眷私猥辱荐闻待之上介事虽不允受赐实多顷者又蒙不以文字鄙薄令譔庙碑见遇殊常荷徳尤切安有书问稍简遂敢自疎比所与杨书记书葢縁久阙附状求因间粗述下情【或无求字间或作闲○今按此谓杨书记书因田之间为述已意也】忽奉累纸示问辞意重叠捧读再三但增慙悚仆射公忠贤徳为内外所宗位望益尊谦巽滋甚谬承知遇欣荷实深伏望照察限以官守拜奉未由无任驰恋谨因使廻奉状不宣谨状
　　与华州李尚书书
　　【吕本注綘字方云以史考之綘以元和十年二月出刺华州又公与綘同年故曰久故蜀本注实字非是】
　　比来不审尊体动止何似【比或作夜】乍离阙庭伏计倍增恋慕愈于久故游从之中伏蒙恩奬知待最深最厚无有比者【方无伏字比或作伦】懦弱昏塞不能奋励出竒少答所遇拜辞之后切念旬朔不即获侍言笑东望殒涕有儿女子之感【或无子字方云非儿女子所知为儿女子所诈当有子字】独宿直舎无可告语展转歔欷不能自禁华州虽实百郡之首重于藩维然閤下居之则为失所愚以为茍虑有所及宜密以上闻不宜以疎外自待【不下或无宜字】接过客俗子絶口不挂时事务为崇深以拒止嫉妬之口亲近药物方书动作步趣以致和宣滞为国自爱副鄙陋拳拳之心幸甚幸甚谨奉状不宣愈再拜
　　尹不台参答友人书
　　【或作与友人论京尹不台参书洪曰长庆三年六月以公为京兆尹兼御史大夫敕放台参后不得为例按魏氏春秋云故事御史中丞与洛阳令相遇则分路而行以事主多逐捕不欲稽留然非唐制也顺宗实録云故事尹与御史相遇尹下道避尹尚避御史岂有不台参之理当时敇放台参后不为例则知故事须台参也夫唐本事须台参下云亦是何典故赤令尚与中丞分道而行况京尹圣恩以为然便令宣与李绅不用台参今本颠倒不可读当从唐本樊曰时宰相恶御史中丞李绅欲逐之特诏公不台参以激绅绅果劾奏公公以诏自解文刺纷然宰相以台府不协遂罢公为兵部侍郎而出绅为江西观察使绅朝辞泣诉帝复留绅为兵部侍郎公复为吏部按贞元十八年公为四门博士时荐士十人于陆傪李绅在焉绅昧其平昔之荐而劾公公既不言而世亦未有辨之者又谓公蹙绅以附逢吉独王黄州荅丁晋公书以谓曲在绅葢公论也】
　　所示情眷之至不胜悚荷台参实奏云容桂观察使带中丞尚不台参【或无使字】京尹郡国之首所管神州赤县官带大夫岂得却不如事须台参圣恩以为然便令宣与李绅不用台参亦是何典故赤令尚与中丞分道而行何况京尹【方云吕丞相本改定亦是以下十九字缀于事须台参之下仍于却不如下添中丞二字庆善云今本颠倒不可读当从唐本不知洪所谓唐本者何本也阁杭蜀本只同今文姑以阙疑可也一曰不用台参已下当再出台参二字义亦自通○今按二说皆未妥后说虽差胜然文意似亦未足当阙之以俟知者】人见近事习耳目所熟稍殊异即怪之其于道理有何所伤圣君使行即是故事自古岂有定制也停惟巡縁府中褊迫是实若别差人即是妄说岂有此事小人言不可信类如此亦在大贤斟酌而断之流言止于智者正谓此耳客多自修报状不得【或作不及自修报或作不及修报状】伏惟照察【照方作昭○今按唐人书帖用照察字亦多】
　　送陆歙州诗序
　　【或无诗字或作送陆员外刺歙州诗并序方云陆傪也洪云一本自此下为第二十巻】
　　贞元十八年二月十八日祠部员外郎陆君出刺歙州朝廷夙夜之贤都邑游居之良赍咨涕洟咸以为不当去歙大州也刺史尊官也由郎官而徃者前后相望也当今赋出于天下江南居十九宣使之所察歙为富州宰臣之所荐闻天子之所选用其不轻而重也较然矣如是而赍咨涕洟以为不当去者陆君之道行乎朝廷则天下望其赐刺一州则专而不能咸【咸或作或而属下句方从閤本作咸而属上句○今按庄子有周徧咸之语方本得之】先一州而后天下岂吾君与吾相之心哉【先上诸本有谓字方从閤本云杭本讹咸作或然尚无谓字蜀本始作或谓今本易为作谓讹转甚也】于是昌黎韩愈道愿留者之心而泄其思作诗曰
　　我衣之华兮我佩之光陆君之去兮谁与翺翔【诸本如此方从閤杭本光翔下皆有兮字去下无兮字○今按古诗赋有句句用韵及语助者赓歌是也有隔句用韵及兮而兮在上句之末韵在下句之末者骚经是也有隔句用韵而上句不韵不兮下句押韵有兮者橘颂之类是也今此诗方本若用赓歌之例则华光有兮而不韵其去字一句又并无也若用骚经之例则光翔当用韵而不当有兮华虽可以有兮而去复不可以无兮也若用橘颂之例则下三句为合而首句不当有兮也韩公深于骚者不应如此葢方所从之本失之也今定从诸本以骚经及贾谊吊屈首章为例若欲以橘颂为例则止去方本首句一兮字尤为简便但无此本不敢以意创耳】敛此大惠兮施于一州今其去兮胡不为留我作此诗歌于逵道无疾其驱天子有诏
　　送孟东野序
　　大凡物不得其平则鸣草木之无声风挠之鸣水之无声风荡之鸣其跃也或激之其趋也或梗之其沸也或炙之金石之无声或击之鸣人之于言也亦然有不得已而后言其謌也有思其哭也有懐凡出乎口而为声者其皆有弗平者乎乐也者郁于中而泄于外者也择其善鸣者而假之鸣金石丝竹匏土革木八者物之善鸣者也维天之于时也亦然择其善鸣者而假之鸣是故以鸟鸣春以雷鸣夏以虫鸣秋以风鸣冬四时之相推其必有不得其平者乎【鸟下方从閤本有兽字非是古夺字或作夺】其于人也亦然人声之精者为言文辞之于言又其精也【方从閤杭蜀本去又字而取下句尤字足成一句不成文理说见下条】尤择其善鸣者而假之鸣【按上文已再言择其善鸣者而假之鸣矣则此又言人声之精者为言而文辞又其精者故尤择其善鸣者而假之鸣又字尤字正是闗键血脉首尾相应处方以三本之误遂去又字而以尤字属上句不唯此句不成文理又使此篇语无次第其误尤甚今悉正之】其在唐虞咎陶禹其善鸣者也而假以鸣【在下或有于字假下或有之字】夔弗能以文辞鸣又自假于韶以鸣【弗方作不而无能字】夏之时五子以其歌鸣伊尹鸣殷周公鸣周凡载于诗书六艺皆鸣之善者也周之衰孔子之徒鸣之其声大而逺传曰天将以夫子为木铎其弗信矣乎其末也庄周以其荒唐之辞鸣【辞或作说下或有于楚二字方云庄子蒙人蒙梁地也且辞楚威王之聘未尝仕于楚也】楚大国也其亡也以屈原鸣臧孙辰孟轲荀卿以道鸣者也杨朱墨翟管夷吾晏婴老聃申不害韩非眘到田骈邹衍尸佼【音绞又古爻切鲁人商君师之鞅死入蜀著书二十篇号尸子】孙武张仪苏秦之属皆以其术鸣秦之兴李斯鸣之汉之时司马迁相如扬雄最其善鸣者也其下魏晋氏鸣者不及于古然亦未尝絶也【其下方无其字然亦未尝絶也诸本皆有此句方从閤本删去○今按有此一句文意乃足閤本脱也】就其善者其声清以浮其节数以急其辞淫以哀其志弛以肆【善下或有鸣字浮方从诸本作淳唯蜀本及文苑作浮○今按此数句皆言魏晋以下文章之病不应用淳字以美之诸本皆误数以急弛以肆二句诸本皆如此方从谢本删去二以字○今按自其声至此四句当为二列其第二第四句古本偶皆脱一字而方必以从之遂使句之短长参差不齐而不可读正与上李巽书相似其意以为必如是然后为古而不知所谓古者不在于是也】其为言也乱杂而无章将天丑其徳莫之顾邪何为乎不鸣其善鸣者也【诸本如此方从閤本以乱为词又从閤杭本删去将天以下十九字○今按方本极无理葢因乱而误为辞又因辞而转作词耳今当改辞为乱又补十九字文意乃足】唐之有天下陈子昂苏源明元结李白杜甫李观皆以其所能鸣其存而在下者孟郊东野始以其诗鸣其髙出魏晋不懈而及于古其他浸淫乎汉氏矣【魏晋方作晋魏或无古字氏矣方从閤本无此二字皆非是】从吾游者李翺张籍其尤也三子者之鸣信善矣【方无善字或作善鸣皆非是左传云克已复礼仁也信善哉公虽未必用此语然亦偶合也】抑不知天将和其声而使鸣国家之盛邪抑将穷饿其身思愁其心肠而使自鸣其不幸邪三子者之命则悬乎天矣【方从閤杭蜀苑则下有有字非是若果有有字即天下当有者字更详之】其在上也奚以喜其在下也奚以悲东野之役于江南也有若不释然者故吾道其命于天者以解之【释或作怿然者方作者然云顾命王不怿或作不释释犹开释也○按嘉祐本作不释然者其语本出庄子方与或本皆误也以解方无以字非是】
　　送许郢州序
　　【或作送许使君刺郢州序仍注仲舆二字或作志雍樊云志雍安陆许氏贞元九年进士终监察御史】
　　愈尝以书自通于于公累数百言【公下或有顿字】其大要言先进之士得人而托之则道徳彰而名问流后进之士得人而托之则事业显而爵位通【要下或有也字问或作闻】下有矜乎能上有矜乎位虽恒相求而喜不相遇于公不以其言为不可复书曰足下之言是也【诸本无喜字方从□杭蜀苑得之】于公身居方伯之尊蓄不世之材而能与卑鄙庸陋相应答如影响是非忠乎君而乐乎善以国家之务为已任者乎【世下或有出字出下或有羣字】愈虽不敢私其大恩抑不可不谓之知已恒矜而诵之情已至而事不从小人之所不为也故于使君之行道刺史之事以为于公赠凡天下之事成于自同而败于自异为刺史者恒私于其民不以实应乎府为观察使者恒急于其赋不以情信乎州繇是刺史不安其官观察使不得其政财已竭而敛不休人已穷而赋愈急其不去为盗也亦幸矣【赋方作怒以上下文考之非是】诚使刺史不私于其民观察使不急于其赋【方无下其字以上句考之非是】刺史曰吾州之民天下之民也惠不可以独厚观察使亦曰某州之民天下之民也敛不可以独急如是而政不均令不行者未之有也【以独急或无以字】其前之言者于公既已信而行之矣今之言者其有不信乎【前下方无之字非是　今疑其字当作某】县之于州犹州之于府也有以事乎上有以临乎下同则成异则败者皆然也非使君之贤其谁能信之【信方作从以上文考之非是】愈于使君非燕游一朝之好也故其赠行不以颂而以规
　　送窦从事序
　　逾瓯闽而南皆百越之地【瓯方作越以下文重出越字考之非是或无瓯字亦非越或作粤】于天文其次星纪其星牵牛连山隔其隂钜海敌其阳【敌一作敲气上烝也方从閤苑作敲云敲横擿也谓钜海敲荡其南也○今按敲微扣也字书训以横擿而汉书注又训擿为发动盖不以杖末奋击但以杖身微扣而发动之所谓横擿也海之为物最钜其所震荡岂微扣之谓邪阁本盖误而方必为曲说以附之殊不可晓作敲亦非是但当作敌乃当抵对捍之意与上句隔字正相对也】是维岛居卉服之民风气之殊着自古昔【气方从閤蜀本作俗○今按岛居卉服已见其民俗之陋因又言此以见其风气之恶自是两事故下文云民俗既迁风气亦随也閤蜀皆误古方作在非是】唐之有天下号令之所加无异于逺近民俗既迁风气亦随雪霜时降疠疫不兴濒海之饶固加于初【疫或作疾方云濒滨也篆文无滨字汉志濒南山又濒河十郡只用濒字加于方作如字○今以上文考之此当言其气俗既变生物益蕃之意者云固如其初则却是未曾变矣方本非是】是以人之之南海者若东西州焉【之之诸本无复出之字方从閤杭蜀苑得之若或作如】皇帝临天下二十有二年【临下或有御字】诏工部侍郎赵植为广州刺史尽牧南海之民署从事扶风窦平平以文辞进于其行也其族人殿中侍御史牟合东都交游之能文者二十有八人赋诗以赠之于是昌黎韩愈嘉赵南海之能得人壮从事之答于知我不惮行之逺也【我或作已行之逺文苑如此诸本之或作于或作我于行逺方无行之二字皆非是】又乐贻周之爱其族叔父能合文辞以宠荣之作送窦从事少府平序【贻上或有其宗二字】
　　上已日燕太学听弹琴诗序
　　与众乐之之谓乐乐而不失其正又乐之尤也【尤方从閤作光】四方无鬭争金革之声京师之人既庶且丰天子念致理之艰难乐安居之闲暇肇置三令节【洪曰旧史云贞元四年九月诏正月晦日三月三日九月九日三节日宜任文武官僚选胜地追赏为乐五年正月诏以二月一日为中和节代正月晦日备三令节数此序在贞元壬午癸未间公为四门博士其云肇置三令节葢谓徳宗朝始置耳】诏公卿羣有司至于其日率厥官属饮酒以乐所以同其休宣其和感其心成其文者也【方无属字】三月初吉实惟其时司业武公【下或有少仪二字】于是总太学儒官三十有六人列燕于祭酒之堂罇俎既陈肴馐惟时醆斚序行献酬有容歌风雅之古辞斥夷狄之新声裒衣危冠与与如也【与与或作愉愉方从杭蜀本云诗我黍与与淮南子善用兵者陵其与与皆音余○今按论语有此全句】有儒一生魁然其形抱琴而来厯阶以升【儒一或作一儒以或作而】坐于罇俎之南鼓有虞氏之南风赓之以文王宣父之操【孙曰赓续也樊曰文王操见史记孔子学琴于师襄宣父操如将归猗兰山也】优游夷愉广厚髙明追三代之遗音想舞雩之咏叹及暮而退若充然若有得也【有下或有所字】武公于是作歌诗以美之命属官咸作之命四门博士昌黎韩愈序之
　　送齐皥下第序
　　【皥或作曎方云考唐宰相世系表当作皥】
　　古之所谓公无私者其取舍进退无择于亲疎逺迩惟其宜可焉其下之视上也亦惟视其举黜之当否不以亲疎逺迩疑乎其上之人【下或有也字或无之人二字而有也字】故上之人行志择谊坦乎其无忧于下也【或无故字或无之字】下之人尅已慎行确乎其无惑于上也是故为君不劳而为臣甚易见一善焉可得详而举也见一不善焉可得明而去也【方从閤杭蜀苑无详明二字】及道之衰上下交疑于是乎举雠举子之事载之传中而称美之而谓之忠【或无下而字】见一善焉若亲与迩不敢举也见一不善焉若疎与逺不敢去也【方无上敢字】众之所同好焉矫而黜之乃公也众之所同恶焉激而举之乃忠也【众下或皆有人字】于是乎有违心之行有怫志之言有内媿之名若然者俗所谓良有司也【然或作是】肤受之诉不行于君巧言之诬不起于人矣乌虖今之君天下者不亦劳乎为有司者不亦难乎为人向道者不亦勤乎【乌虖方云犹呜呼也古文于乎乌虖呜呼皆一义或作于是乎非是为有方无为字为人向道诸本皆同但向或作乡方从閤苑以人为仁殊无文理盖所谓人者指应举者而言为之作向道者谓指引其道路所向如公之于侯喜侯云长之徒是已其所向者亦因向与兵书所谓以乡人为导者音义皆小同也】是故端居而念焉非君人者之过也则曰有司焉则非有司之过也则曰今举天下人焉则非今举天下人之过也盖其渐有因其本有根生于私其亲成于私其身以已之不直而谓人皆然【其亲其下或有所字】其植之也固久其除之也实难非百年必世不可得而化也非知命不惑不可得而改也已矣乎其终能复古乎若高阳齐生者其起予者乎齐生之兄为时名相出藩于南【之兄方无之字于下方从杭苑有镇字公閤本无○今按齐映以贞元七年由桂管改江西是时洪州只为江西观察使至咸通中乃有镇南之号耳杭苑皆误】朝之硕臣皆其旧交齐生举进士有司用是连枉齐生齐生不以云乃曰我之未至也有司其枉我哉【其枉或作岂枉方从閤杭蜀本得之】我将利吾器而俟其时耳抱负其业东归于家吾观于人有不得志则非其上者众矣亦莫计其身之短长也若齐生者既至矣而曰我未也不以闵于有司其不亦鲜乎哉【既至矣方作既不得志矣○今按上文曰我之未至也下文曰我未也则此作至为是未下或有至字】用是知齐生后日诚良有司也能复古者也公无私者也知命不惑者也
　　送陈密序
　　太学生陈密请于余曰密承训于先生今将归觐其亲不得朝夕见愿先生赐之言密将以为戒【觐或作拜】密来太学举明经累年不获选是弗利于是科也【获下或有其字】今将易其业而三礼【樊曰唐制取士有明经科而明经之别有五经有三经有二经有三礼有三传有史科凡礼记春秋左氏传为大经诗周礼仪礼为中经易尚书春秋公羊传为小经孙曰三礼科贞元五年二月置】是习愿先生之张之也密将以为乡荣【方无以字】余媿乎其言遗之言曰子之业信习矣其容信合于礼矣【其下或有仪字非是】抑吾所见者外也夫外不足以信内子诵其文则思其义习其仪则行其道则将谓子君子也爵禄之来也不可辞矣科宁有利不利邪【谓其习其或并无其字】
　　送李愿归盘谷序
　　【樊曰东坡云欧阳公言晋无文章惟陶渊明归去来一篇而已余亦谓唐无文章惟韩退之送李愿归盘谷一篇而已平生欲效此作一篇每执笔辄罢因自笑曰不若且放教退之独步唐人跋序后云云昌黎韩愈知名之士髙愿之贤故序而送之云云樊曰按贞元十七年嵗在辛巳欧阳公集古録云当时退之官尚未显其道未为当时所宗师故但云知名士然当时送愿者为不少而独刻此序盖其文章已重于时也方云此序贞元十七年作公年才三十四耳】
　　太行之阳有盘谷盘谷之间泉甘而土肥草木藂茂居民鲜少或曰谓其环两山之间故曰盘或曰是谷也宅幽而势阻隐者之所盘旋友人李愿居之【盘下诸本皆有旋字洪氏石本杭本同或作桓方从樊氏石本閤蜀苑删去○今按两石本不同说见下条友人诸本及洪氏石本皆作友方云樊氏石本作有○今按校此书者以印本之不同而取正于石本今石本乃又不同如此则又未知其孰是也然以理推之则作有者为无理故今特详着之以见所谓石本者之不足信也】愿之言曰人之称大丈夫者我知之矣利泽施于人名声昭于时【施于诸本于作于方从石本】坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑【文苑赏作赐樊氏石本无此六字】才畯满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜大丈夫之遇知于天子用力于当世者之所为也【天子诸本作主上方从石本为上诸本有所字方从石本删去下文于时者之所为也同此】吾非恶此而逃之是有命焉不可幸而致也穷居而闲处升髙而望逺【诸本如此方从石閤苑作逺望】坐茂树以终日濯清泉以自洁采于山美可茹钓于水鲜可食起居无时惟适之安【蜀本及洪氏石本之作所方从苑粹樊氏石本作之○今按此二石本不同又从足见所谓石本者之难信矣然以理推之作之为是诸旧本亦多同者】与其有誉于前孰若无毁于其后与其有乐于身孰若无忧于其心【与其下诸本并有有字方从石本删去】车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趑趄口将言而嗫嚅【趑取私切趄音徂嗫之舌切又而舌切嚅女居切又音如趑趄行不进貌嗫嚅不敢出口也】处污秽而不羞触刑辟而诛戮【秽污方从诸本作污秽今用石本改不羞樊本作弗差辟樊石本作法】徼幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
　　盘之中维子之宫盘之土可以稼【诸本作惟子之稼方从石阁如此】盘之泉可濯可沿【石阁杭本沿作湘方从石本云洪氏以为作湘者石本磨灭或以阁本意之也然此文自如徃而复以上皆二语一韵以稼叶土此类固多以容叶深以诗七月易恒卦小象考之亦合古韵独湘不可与泉叶按公论语笔解以浴于沂作沿于沂政与此沿同义今直以沿为正○今按方以古韵为据舎所信之石杭阁本而去湘从沿其说当矣然必以笔解为说又似太拘今世所传笔解葢未必韩公真本也又按洪云石本在济源张端家皆缺裂不全惟可□可湘一句甚明又与方引洪氏磨灭之说不同不知何故姑记之以俟知者然其大槩只为从湘字耳政使实然亦不足取其说详于下条云】盘之阻谁争子所窈而深廓其有容缭而曲如徃而复嗟盘之乐兮乐且无殃【殃方从洪校石本作央又云樊本只作殃然阁杭蜀本皆作央王逸注离骚云央尽也已也方又云此文如丛作藂俊作畯时作旹皆石本字也○今按作殃于义为得又按此篇诸枝本多从石本而樊洪两石已自不同未知孰是其有同者亦或无理未可尽信按欧公集古跋尾云盘谷序石本贞元中所刻以集本校之或小不同疑刻石误然以其当时之物姑存之以为佳玩其小大不足校也详公此言最为通论近世论者专以石本为正如水门记溪堂诗予已论之南海庙刘统军碑之类亦然其谬可考而知也】虎豹逺迹兮蛟龙遁藏神守防兮呵禁不祥【禁或作御】饮则食兮寿而康无不足兮奚所望【则或作且】膏吾车兮秣吾马从子于盘兮终吾生以徜徉
　　送牛堪序【此篇或在后巻之首阁杭蜀本置此公时为四门慱士堪为太学生在贞元十九年云】
　　以明经举者诵数十万言又约通大义徴辞引类旁出入他经者又诵数十万言其为业也勤矣登第于有司者去民亩而就吏禄由是进而累为卿相者常常有之其为获也亦大矣然吾未尝闻有登第于有司而进谢于其门者【门上或无其字】岂有司之待之也抑以公不以情举者之望于有司也亦将然乎其进而谢于其门也则为私乎抑无乃人事之未思或者不能举其礼乎若牛堪者思虑足以及之材质足以行之而又不闻其徃者其将有以哉违众而求识【众一作俗】立竒而取名非堪心之所存也由是而观之若堪之用心其至于大官也不为幸矣堪太学生也余博士也博士师属也于其登第而归将荣其乡也能无说乎





　　别本韩文考异巻十九
　　钦定四库全书
　　别本韩文考异巻二十
　　宋　王伯大　重编
　　序
　　送董邵南序【南下或有游河北三字】
　　燕赵古称多感慨悲歌之士董生举进士连不得志于有司懐抱利器郁郁适兹土吾知其必有合也董生勉乎哉夫以子之不遇时茍慕义彊仁者皆爱惜焉况燕赵之士出乎其性者哉然吾尝闻风俗与化移易吾恶知其今不异于古所云邪聊以吾子之行卜之也【于古方从阁本作于吾云或作闻而无邪字○今按篇首云古称多感慨悲歌之士诸本作古所云语乃相应作吾所闻犹为近之而语势已微舛矣若曰吾所云则都无来厯不成文字必是谬误无疑也然此篇言燕赵之士仁义出于其性乃故反其辞以深讥其不臣而习乱之意故其卒章又为道上威徳以警动而招徕之其旨防矣读者详之】董生勉乎哉吾因子有所感矣为我吊望诸君之墓而观于其市复有昔时屠狗者乎为我谢曰明天子在上可以出而仕矣
　　赠崔复州序
　　有地数百里趋走之吏自长史司马已下数十人其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣【丈上或有大字】虽然幽逺之小民其足迹未尝至城邑茍有不得其所能自直于乡里之吏者鲜矣况能自辨于县吏乎【方无茍有二字或无有字】能自辨于县吏者鲜矣况能自辨于刺史之庭乎由是刺史有所不闻小民有所不宣赋有常而民产无恒水旱疠疫之不期民之丰约悬于州【句】县令不以言连帅不以信民就穷而敛愈急吾见刺史之难为也【州或作前县下或有复出县字皆非是】崔君为复州其连帅则于公崔君之仁足以苏复人于公之贤足以庸崔君有刺史之荣而无其不为者将在于此乎【崔君之仁上或有愈以为三字】愈尝辱于公之知而旧游于崔君庆复人之将蒙其休泽也于是乎言
　　赠张童子序【子下或有兵曺二字】
　　天下之以明二经举于礼部者嵗至三千人始自县考试定其可举者然后升于州若府其不能中科者不与是数焉州若府总其属之升又考试之如县加察详焉定其可举者然后贡于天子而升之有司其不能中科者不与是数焉谓之乡贡有司者总州府之所升而考试之加察详焉第其可进者以名上于天子而藏之属之吏部歳不及二百人谓之出身能在是选者厥惟艰哉二经章句仅数十万言其传注在外皆诵之又约知其大说【或无大字】繇是举者或逺至十余年然后与乎三千之数而升于礼部矣又或逺至十余年然后与乎二百之数而进于吏部矣班白之老半焉昏塞不能及者皆不在是限有终身不得与者焉【之老二字或作者】张童子生九年自州县达礼部一举而进立于二百之列【百下或有人字】又二年益通二经有司复上其事繇是拜衞兵曹之命人皆谓童子耳目明达神气以灵余亦伟童子之独出于等夷也童子请于其官之长随父而宁母嵗八月自京师道陜南至虢东及洛师北过大河之阳九月始来及郑【洛师或作洛阳及郑方作反郑云此序疑作于郑序云愈与童子俱陆公之门人是童子以贞元八年升于礼部又二年拜卫兵曹葢十年也公十年曾徃河阳省坟墓见祭老成文序当作于此时童子岂或郑人邪○今按反字诸本多作及字盖自洛东出便可至郑今以北过河阳故九月始及郑童子未必为郑人也】自朝之闻人以及五都之伯长羣吏皆厚其饩赂或作謌诗以嘉童子童子亦荣矣【闻或作文方云五都当谓雍陜虢蒲洛羣吏方以阁杭本定蜀本讹作郡吏今本并讹吏为县其失逺矣】虽然愈将进童子于道使人谓童子求益者非欲速成者夫少之与长也异观少之时人惟童子之异及其长也将责成人之礼焉【与或作于礼上方无之字】成人之礼非尽于童子所能而已也然则童子宜暂息乎其已学者而勤乎其未学者可也愈与童子俱陆公之门人也慕回路二子之相请赠与处也故有以赠童子【与处上或有出字非是方云礼子路去鲁谓顔子曰何以赠我顔子请曰何以处我义不当有出字也】
　　送浮屠文畅师序
　　人固有儒名而墨行者问其名则是校其行则非可以与之游乎【儒名方作名儒非是】如有墨名而儒行者问之名则非校其行而是可以与之游乎【之名或作其名而是或作则是】扬子云称在门墙则挥之在夷狄则进之吾取以为法焉浮屠师文畅喜文章其周游天下凡有行必请于缙绅先生以求咏歌其所志【方无浮屠师三字喜下或有为字謌方作哥】贞元十九年春将行东南栁君宗元为之请解其装得所得叙诗累百余篇非至笃好其何能致多如是邪【请或所叙所下或无得字】惜其无以圣人之道告之者而徒举浮屠之说赠焉【告下方无之字】夫文畅浮屠也如欲闻浮屠之说当自就其师而问之何故谒吾徒而来请也彼见吾君臣父子之懿文物事为之盛其心有慕焉【事为或作礼乐心下或有必字】拘其法而未能入故乐闻其说而请之如吾徒者宜当告之以二帝三王之道日月星辰之行天地之所以着神之所以幽人物之所以蕃江河之所以流而语之不当又为浮屠之说而渎告之也【行上或有所以字江河方作河江渎告之方无渎之二字】民之初生固若禽兽然圣人者立然后知宫居而粒食亲亲而尊尊生者养而死者藏【粒或作谷】是故道莫大乎仁义教莫正乎礼乐刑政【大方作过大乎或作过于正方作大】施之于天下万物得其宜措之于其躬体安而气平尧以是传之舜舜以是传之禹禹以是传之汤汤以是传之文武文武以是传之周公孔子书之于册中国之人世守之今浮屠者孰为而孰传之邪【为下或有之字】夫鸟俛而啄仰而四顾夫兽深居而简出惧物之为已害也犹且不脱焉弱之肉彊之食【脱或作免】今吾与文畅安居而暇食优游以生死与禽兽异者宁可不知其所自邪夫不知者非其人之罪也知而不为者惑也悦乎故不能即乎新者弱也知而不以告人者不仁也告而不以实者不信也【不为上方无而字为下或有之字悦或作或弱或作溺告人或作告之】余既重栁请又嘉浮屠能喜文辞于是乎言【请或作诗非是】
　　送杨支使序【或作送杨八弟支使归府】
　　愈在京师时尝闻当今藩翰之宾客惟宣州为多贤【尝或作常】与之游者二人陇西李博清河崔羣【二人下或有焉字】羣与博之为人吾知之道不行于主人与之处者非其类虽有享之以季氏之富不一日留也【方无于字于下或有其字】以羣博论之凡在宣州之幕下者虽不尽与之游皆可信而得其为人矣【尽方作得或别有得字在尽字下】愈未尝至宣州而乐颂其主人之贤者以其取人信之也今中丞之在朝愈日侍言于门下其来而镇兹土也【而镇或无而字镇或作领】有问湖南之宾客者愈曰知其客可以信其主者宣州也知其主可以信其客者湖南也去年冬奉诏为邑于阳山然后得谒湖南之宾客于幕下于是知前之信之也不失矣及仪之之来也闻其言而见其行则向之所谓羣与博者吾何先后焉仪之智足以造谋材足以立事忠足以勤上惠足以存下【本或无于是知以下十七字一本并无闻其言而见其行七字方从阁杭録幕下即云及支使之来也闻其言而见其行是知前之信之也不失矣支使智足以造谋○今按此数本互有得失而方尤疎略独今所定详密有序目及羣博乃与上文相应】而又侈之以诗书六艺之学先圣贤之徳音以成其文以附其质宜乎从事于是府而流声实于天朝也【贤方作人】夫乐道人之善以勤其归者乃吾之心也【勤或作劝】谓我为邑长于斯而媚夫人云者不知言者也工乎诗者歌以系之
　　送何坚序【坚下本或有归道州字】
　　何于韩同姓为近【于或作与集注按何氏出周成王母弟唐叔虞后十二代孙食采于韩韩为秦所灭子孙分散居于江淮晋以韩为何遂为何氏】坚以进士举于吾为同业其在太学也吾为博士坚为生生博士为同道其识坚也十年为故人【生博士或作生与博士】同姓而近也同业也同道也故人也于其不得愿而归其可以无言邪【不上或有志字】坚道州人道之守阳公贤也【或无贤字方云此谓阳城】道于湖南为属州湖南杨公又贤也【或无湖南又字杨作阳皆非是方云此谓杨凭也】坚为民坚又贤也湖南得道为属道得坚为民坚归唱其州之父老子弟服阳公之令道亦唱其县与其比州服杨公之令【杨或作阳非是】吾闻鸟有鳯者恒出于有道之国当汉时黄霸为颍川是鸟实集而鸣焉若史可信坚归吾将贺其见鳯而闻其鸣也已【川下或有守字是鸟或作是鳯鸟也史或作使或无已字】
　　送廖道士序
　　五岳于中州衡山最逺南方之山巍然髙而大者以百数独衡为宗最逺而独为宗其神必灵【或无之字或无髙字独衡下方有山字】衡之南八九百里地益高山益峻水清而益驶【或无峻水清而益五字非是驶或作駃音决】其最高而横絶南北者岭郴之为州在岭之上测其高下得三之二焉【测如周礼测土深之测方作侧下别有南字皆非是】中州清淑之气于是焉穷气之所穷盛而不过必蜿蟺【上于元切又音宛下市衍切又音善祝曰选虬竜腾骧以蜿蟺蜿蜒也蟺蚯蚓也又屈曲貌】扶舆【相如曰扶舆倚靡郭璞注淮南所谓曾折靡地扶舆猗委也】磅礴而郁积【磅音旁礴音薄祝曰庄子将磅礴万物以为一注磅礴犹混同也释文旁字又作磅沈佺期西岳诗磅礴压洪源孙曰蜿蟺扶舆磅礴郁积皆气积之貌○州下方有之字穷下无盛字】衡山之神既灵而郴之为州又当中州清淑之气蜿蟺扶舆磅礴而郁积其水土之所生神气之所感白金水银丹砂石英钟乳橘柚之包竹箭之美千寻之名材不能独当也【郁上或无而字方无英及橘柚之包五字当下或有其字非是】意必有魁竒忠信材徳之民生其间【樊曰栁子厚送廖有方序云交州多南金珠玑瑇瑁象犀其产皆竒怪至于草木亦殊异吾尝怪阳徳之炳燿徒授于纷葩瓌丽而罕钟乎人今廖生刚健重厚孝弟忠信以质乎中而文乎外固钟于阳徳者邪子厚之序与公此作其意一也】而吾又未见也其无乃迷惑溺没于佛老之学而不出邪【学或作教】廖师郴民而学于衡山气专而容寂多艺而善游岂吾所谓魁竒而迷溺者邪【迷下或有惑没字】廖师善知人若不在其身必在其所与游访之而不吾告何也于其别申以问之
　　送王秀才序【或作进士王含】
　　吾少时读醉乡记【樊曰王绩字无功隋末大儒通之弟也着醉乡记以次刘伶酒徳颂含其子孙也】私怪隠居者无所累于世而犹有是言岂诚旨于味邪及读阮籍陶潜诗乃知彼虽偃蹇不欲与世接然犹未能平其心或为事物是非相感发于是有托而逃焉者也【乃上或有然后字或为方作不为感发方无发字】若顔氏子【或无子字】操瓢与箪曾参歌声【孙曰荘子云曾子曳縰而歌商颂声满天地若出金石】若出金石彼得圣人而师之汲汲每若不可及其于外也固不暇尚何麯蘖之托而昏防之逃邪吾又以为悲醉乡之徒不遇也【何下或有事字为字疑衍】建中初天子嗣位有意贞观开元之丕绩在廷之臣争言事当此时醉乡之后世又以直废【廷上或有朝字】吾既悲醉乡之文辞而又嘉良臣之烈思识其子孙【方无又字】今子之来见我也无所挟吾犹将张之况文与行不失其世守浑然端且厚惜乎吾力不能振之而其言不见信于世也于其行姑与之饮酒【其世方作于世于其或作于是】
　　送孟秀才序【或注琯字】
　　今年秋见孟氏子琯于郴年甚少礼甚度手其文一编甚钜退披其编以读之尽其书无有不能吾固心存而目识之矣【识音志矣方作也】其十月吾道于衡潭以之荆累累见孟氏子焉其所与偕尽善人长者吾益以竒之【吾益或作余益】今将去是而随举于京师虽不有请犹将彊而授之以就其志况其请之烦邪【彊而方作彊有非是】京师之进士以千数其人靡所不有吾常折肱焉其要在详择而固交之善虽不吾与吾将彊而附不善虽不吾恶吾将彊而拒茍如是其于髙爵犹阶而升堂又况其细者邪
　　送陈秀才彤序
　　读书以为学纉言以为文非以夸多而鬭靡也葢学所以为道文所以为理耳【非以或无以字】茍行事得其宜出言适其要虽不吾面吾将信其富于文学也颍川陈彤始吾见之杨湖南门下【之下或有于字】颀然其长薫然其和吾目其貌耳其言因以得其为人及其久也果若不可及夫湖南之于人不轻以事接争名者之于艺不可以虚屈吾见湖南之礼有加而同进之士交誉也又以信吾信之不失也如是而又问焉以质其学策焉以考其文则何信之有【诸本何下有不字方本亦然○旧读此序尝怪则何不信之有以下文意断絶不相承应每窃疑之后见谢氏手校真本巻首用建炎奉使之印末有题字云用陈无已所传欧公定本讐正乃删去此一不字初亦未晓其意徐而读之方觉此字之为疑去之而后一篇之血脉始复通贯因得释去旧疑尝谓此于韩集最为有功但诸本既皆不及方防谢本为多而亦独遗此字岂亦不尝见其真本邪尝以告之又不见信故今特删不字而复详着其说云】故吾不徴于陈而陈亦不出于我此岂非古人所谓可为智者道难与俗人言者类邪凡吾从事于斯也久未见举进士有如陈生而不如志者于其行姑以是赠之【志上或有其字方从阁本】
　　送王秀才序【或作王埙】
　　吾尝以为孔子之道大而能博门弟子不能徧观而尽识也故学焉而皆得其性之所近【方无为字大而下方有其字】其后离散分处诸侯之国又各以其能授弟子原逺而末益分【方从阁本作引○今按以分为引盖草书误然幸有他本可证方乃不取而独信其误何哉】盖子夏之学其后有田子方子方之后流而为庄周故周之后喜称子方之为人【故下方有庄字】荀卿之书语圣人必曰孔子子弓【孙曰荀子非十二子篇云无置锥之地而王公不能与之争名在一大夫之位则一君不能独畜一国不能独容是圣人之不得势者也仲尼子弓是也儒效篇云非大儒莫之能立仲尼子弓是也】子弓之事业不传虽太史公书弟子传有姓名字曰馯【音寒姓也】臂子弓子弓受易于商瞿【卿下或无之字名字或作名耳方云子弓史记作子汉书作子弓又云商瞿授子庸子庸授子弓传授之序与此不同】孟轲师子思子思之学葢出曾子自孔子没羣弟子莫不有书独孟轲氏之传得其宗故吾少而乐观焉【书上或有师字非是吾或作余】太原王埙示余所为文好举孟子之所道者与之言信悦孟子而屡賛其文辞夫沿河而下茍不止虽有迟疾必至于海如不得其道也虽疾不止终莫幸而至焉【迟疾或作疾迟幸或作得】故学者必慎其所道道于杨墨老庄佛之学而欲之圣人之道犹航断港絶潢以望至于海也故求观圣人之道必自孟子始今埙之所由既几于知道如又得其船与檝知沿而不止呜呼其可量也哉
　　荆潭唱和诗序
　　【此谓裴均杨凭唐艺文志有裴均荆潭唱和集一巻诸本作裴垍非也】
　　从事有示愈以荆潭酬和诗者愈既受以卒业【或作集方云卒业字见汉楚元王传】因仰而言曰夫和平之音淡薄而愁思之音要妙讙愉之辞难工而穷苦之言易好也【之音或作之语非是】是故文章之作恒发于羇旅草野至若王公贵人气满志得非性能而好之则不暇以为【至若方作若至气满志得方作气得志满】今仆射裴公开镇蛮荆统郡惟九【方无仆射裴三字】常侍杨公领湖之南壤地二千里【方无之字】徳刑之政并勤爵禄之报两崇乃能志存乎诗书寓辞乎咏歌徃复循环有唱斯和搜竒抉怪雕镂文字与韦布里闾惟悴专一之士较其毫厘分寸铿锵发金石幽眇感神信所谓材全而能钜者也【神方作神】两府之从事与部属之吏属而和之茍在编者咸可观也宜乎施诸乐章纪诸册书【在或作有非是】从事曰子之言是也告于公书以为荆潭唱和诗序
　　送幽州李端公序
　　【李益时佐幽州刘济幕今相国李藩也】
　　元年【元和元年】今相国李公为吏部贠外郎【年下或有春字洪玉父云是年春公犹在江陵安得有偕朝道语】愈尝与偕朝道语幽州司徒公之贤曰某前年被诏告礼幽州【徳宗崩以藩为告哀使故至幽州】入其地迓劳之使里至每进益恭【里或作累或作狎】及郊司徒公【刘济也】红帓首鞾【许戈切亦作靴】袴握刀左右杂佩【帓或作帕方从杭本刀下有在字而连读下文左字为句谢本又校作在右○今按若如方意则当云左握刀又杂佩矣不应云握刀在左亦不应唯右有佩也在为衍字无疑杭本误也礼疏云带劒之法在左右手抽之为便则刀不当在右谢本亦非矣左右杂佩当自为一句内则所谓左右佩用者也】弓防服【防丑亮切韔或作在方从阁杭蜀苑作张引说文云弓施为张又云服弓衣也○今按韔服皆弓室也然诗云言韔其弓又曰交韔二弓则韔字又可通作虚字用矣此弓韔服谓纳弓于服耳况弓之施与否于服无利害作张非是】矢插房【方云左传抽夫纳房房箭舎也】俯立迎道左【方从杭阁本道作宾非是】某礼辞曰公天子之宰礼不可如是及府又以其服即事某又曰公三公不可以将服承命卒不得辞【卒上或有及馆又如是一句方从阁杭苑粹无之○今按此据次第当有此句但下文云上堂即客阶坐必东向若至馆如此即是常礼不足言唯在府如此乃见其尊事天子使者不敢以主礼自居之意当从方本为是】上堂即客阶坐必东向【阶下方复出即客二字云文粹亦有即字则知古本诚然也○今按复出二字古本虽有然不知是何文理不足为正也】愈曰国家失太平于今六十年夫十日十二子相配数穷六十其将复平【句】平必自幽州始乱之所出也【平方作乎○今按若作乎字而为上句则下文不应便重出如开元时乎下句但云必自幽州始而上无平字即又不成文理今定作平仍属下句】今天子大圣司徒公勤于礼庶几帅先河南北之将来觐奉职如开元时乎李公曰然今李公既朝夕左右必数数为上言元年之言殆合矣端公嵗时来寿其亲东都东都之大夫士莫不拜于门其为人佐甚忠意欲司徒公功名流千万嵗请以愈言为使归之献【方无复出东都字大夫士或作士大夫】
　　别本韩文考异巻二十
　　钦定四库全书
　　别本韩文考异巻二十一
　　宋　王伯大　重编
　　序
　　送区册序
　　【方云洪谓区册即考其始末非也】
　　阳山天下之穷处也陆有丘陵之险虎豹之虞江流悍急横波之石廉利侔劒防舟上下失势破碎沦溺者徃徃有之【江上或有水有字亷或作其】县郭无居民官无丞尉夹江荒茅篁竹之间小吏十余家皆鸟言夷面【荒茅篁竹蜀本作荒榛茅竹篁诸本作丛方云汉书严助传谿谷之间篁竹之中顔曰竹田曰篁】始至言语不通画地为字然后可告以出租赋奉期约【语方作说不下有相字】是以宾客游从之士无所为而至【士或作事】愈待罪于斯且半嵗矣有区【音欧区冶子之后后汉末有长沙区景】生者誓言相好自南海挐舟而来升自宾阶仪观甚伟坐与之语文义卓然【方无矣字观或作冠】庄周云逃空虗者闻人足音跫【旦恭切行声】然而喜矣况如斯人者岂易得哉【虚或作谷斯或作其方无斯字皆非是】入吾室闻诗书仁义之说欣然喜若有志于其间也与之翳嘉林坐石矶投竿而渔陶然以乐若能遗外声利而不厌乎贫贱也【欣然下或有以字于或作乎间或作闻乐上方无以字厌下方无乎字○今按欣然喜陶然乐当为一例故诸本皆有以字而方本皆无然窃详其文势之缓急恐上句应无而下句应有也故定从此本】嵗之初吉归拜其亲酒壶既倾序以识别【吉或作告方云毛氏诗传云初吉朔日也此葢通言嵗首也拜或作觐】
　　送张道士序
　　张道士嵩髙之隐者通古今学有文武长材寄迹老子法中为道士以养其亲【高方作南下同隠方作有道今按有道语似太重当且作隠】九年闻朝廷将治东方贡赋之不如法者三献书不报长揖而去【方下或有诸侯字】京师士大夫多为诗以赠而属愈为序诗曰
　　大匠无弃材寻尺各有施况当营都邑杞梓用不疑张侯嵩山来面有熊豹姿开口论利害劒锋白差差【白或作自非是】恨无一尺捶为国笞羌夷【捶方作棰】诣阙三上书臣非黄冠师臣有胆与气不忍死茅茨又不媚笑语不能伴儿嬉乃着道士服众人莫臣知臣有平贼策狂童不难治其言简且要陛下幸听之天空日月髙下照理不遗或是章奏繁裁择未及斯【方以□杭作期非是】寜当不竢报归袖风披披答我事不尔吾亲属吾思昨宵梦倚门手取连环持今日有书至又言归何时霜天熟柿栗收拾不可迟岭北梁可构寒鱼下清伊【或作漪○今按伊水在嵩北若前两处作嵩南即此处不可作伊若彼作嵩髙则此乃可作伊耳漪字虽可通用然本不以水只是语句辞如书断断猗大学作兮荘子犹为人猗亦是此类故说文水部无之但因伐檀连漪沦漪故俗遂加水用之而韩公亦有含风漪之句谓此作漪亦未可知今上文既作嵩髙则此且作伊亦无害若有他证见得上文果当作南则此却当改为漪矣】既非公家用且复还其私从容进退间无一不合宜时有利不利虽贤欲奚为但当励前操富贵非公谁
　　送高闲上人序
　　茍可以寓其巧智使机应于心不挫于气则神完而守固虽外物至不胶于心尧舜禹汤治天下养叔治射庖丁治牛师旷治音声扁鹊治病僚之于丸【孙曰庄子市南宜僚弄丸而两家之难解】秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾【哜在谊切胾侧吏切补注哜尝也胾大脔也礼左殽右胾】者也【徙或作从非是】往时张旭善草书【樊曰旭苏州吴都人新史张颠传嗜酒每太醉呌呼狂走乃下笔或以头濡墨而书既醒自以为神】不治他伎【时或作者善方作喜非是】喜怒窘穷忧悲愉佚怨恨思慕酣醉无聊不平有动于心必于草书焉发之【喜怒文苑作喜焉草书怒焉草书不平监本作平生皆非是或无焉字】观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹神不可端倪以此终其身而名后世【或无犹字非是】今闲之于草书有旭之心哉不得其心而逐其迹未见其能旭也为旭有道利害必明无遗锱铢情炎于中利欲鬬进有得有丧勃然不释然后一决于书而后旭可几也【情方作精而下或无后字】今闲师浮屠氏一死生解外胶【诸本并作胶方从杭欧谢本作缪云缪莫侯切犹绸缪也庄子内韄者不可缪而捉义葢同此○今按胶者黏着之物而其力之溃败不黏为解今以下文頽堕溃败之语反之当定作胶】是其为心必泊然无所起其于世必淡然无所嗜泊与淡相遭頽堕委靡溃败不可收拾则其于书得无象之然乎【二所下方从杭本皆有于字非是败方作散】然吾闻浮屠人善幻多技能【善方从阁作善○今按善幻说已见第四巻酬崔少府诗】闲如通其术则吾不能知矣【闲下或有师字方云此篇用意皆本于庄子所称宋元君画图有一史后至解衣槃礴嬴郭注云内足者神数而意定又云士彦法谓退之此数语乃深得祖师向上体歇一路其见处胜裴休逺甚○今按韩公本意但谓人必有不平之心郁积之久而后发之则其气勇决而伎必精今髙闲既无是心则其为伎宜其溃败委靡而不能竒但恐其善幻多伎则不可知耳此自韩公所见非如画史祖师之说也】
　　送殷员外序
　　唐受天命为天子凡四方万国不问海内外无小大咸臣顺于朝【方从阁杭无万字○今按如此则与下文不相应又杭本无于字皆非是】时节贡水土百物大者特来小者附集元和睿圣文武皇帝既嗣位悉治方内就法度十二年诏曰四方万国惟回鹘于唐最亲奉职尤谨丞相其选宗室四品一人持节徃赐君长告之朕意又选学有经法通知时事者一人与之为贰【法或作术】由是殷侯侑自太常博士迁尚书虞部贠外郎兼侍御史朱衣象笏承命以行【杭本无命字非是】朝之大夫莫不出饯酒半右庶子韩愈执盏言曰殷大夫今人适数百里出门惘惘有离别可怜之色持被入直三省丁宁顾婢子语刺刺不能休今子使万里外国独无几微出于顔面岂不真知轻重大丈夫哉【殷大夫或作殷侯持或作襆入直三省方云洪庆善谓唐无三省持被直入当为句絶三息暂反省息井切朱新仲云唐以侍中两令为三省长官张籍寄白舎人诗三省比年名望重说者以唐无三省非也若不言三省不知入直何所以上下文考之朱说为长刺刺方云洪庆善云刺音虑达反樊云刺七迹切若如洪读则当以类为义顾婢子语何戾耶潘岳阁道謡和峤刺促不得休语意皆同此当以七迹切为正】丞相以子应诏真诚知人士不通经果不足用于是相属为诗以道其行云【人下或有矣字】
　　送杨少尹序
　　昔疏广受二子以年老一朝辞位而去【疏或作踈方云汉书作疏○今按疏正字踈俗体也】于时公卿设供张祖道都门外车数百两道路观者多叹息泣下共言其贤【张或作帐方云谓供具张设也音竹亮切公送石序张上东门只用张字况二疏本传自可考汉书如髙祖留沛张饮黥布传张御食饮皆谓张设也】汉史既传其事而后世工画者又图其迹至今照人耳目赫赫若前日事国子司业杨君巨源方以能诗训后进一旦以年满七十亦白丞相去归其乡【或无一旦二字】世常说古今人不相及今杨与二疏其意岂异邪【及方从阁杭本作古及上或别有方字其意岂异也或作岂其异意邪皆非是】予忝在公卿后遇病不能出不知杨侯去时城门外送者几人车几两马几疋【或无几人字疋字或作驷】道边观者亦有叹息知其为贤以否【以与通用之例前已屡见此为最明白者】而太史氏又能张大其事为传继二疏踪迹否不落莫否【方从阁本无踪迹否三字非是或但无否字亦非】见今世无工画者而画与不画固不论也然吾闻杨侯之去丞相有爱而惜之者白以为其都少尹不絶其禄【惜下方从阁杭本无之字曰或作署或无白字】又为歌诗以劝之京师之长于诗者亦属而和之又不知当时二疏之去有是事否古今人同不同未可知也【不下或无同字】中世士大夫以官为家罢则无所于归【或无于字非是】杨侯始冠举于其乡歌鹿鸣而来也【乡或作家】今之归指其树曰某树吾先人之所种也某水某丘吾童子时所钓游也乡人莫不加敬诫子孙以杨侯不去其乡为法古之所谓乡先生没而可祭于社者其在斯人与其在斯人与【二语方从阁杭本皆无在字】
　　送权秀才序
　　伯乐之廐多良马卞和之匮多美玉卓荦瓌怪之士宜乎游于大人君子之门也【怪或作奇】相国陇西公既平汴州【西下或有董字】天子命御史大夫呉县男为军司马【县或作郡方云非也造晋祭文石本可考下同】门下之士权生实从之来权生之来固若常人耳【之来下或有观字】其文辞引物连类穷情尽变宫商相宣金石谐和寂寥乎短章舂容乎大篇如是者阅之累日而无穷焉【和方从阁杭蜀苑作声云晋范启谓孙绰天台山赋曰恐为金石非中宫商故文章以谐声为尚公进平淮西表曰丛杂乖戾律吕失次亦谓此也○今按谐和即谓其声之和耳若作谐声却犯本字而语意亦不活方说非是阅或作闻】愈尝观于皇都每年贡士至千余人或与之游或得其文若权生者百无一二焉如是而将进于明有司重之以吴县之知其果有成哉于是咸赋诗以赠之
　　送湖南李正字序
　　【或作送李判官正字归湖南方云之父仁钧也】
　　贞元中愈从太傅陇西公平汴州李生之尊府以侍御史管汴之盐铁日为酒杀羊享宾客【府或作父】李生则尚与其弟学读书习文辞以举进士为业愈于太傅府年最少故得交李生父子间公薨军乱军司马从事皆死侍御亦被谗为民日南【日或作山方云仁钧以谗流爱州】其后五年愈又贬阳山令今愈以都官郎守东都省侍御自衡州刺史为亲王长史亦留此掌其府事【官下或有贠外字王下或有府字亦留此方无留此二字留作收皆非是此谓东都盖李亦分司也】李生自湖南从事请告来觐于是太傅府之士惟愈与河南司録周君独存其外则李氏父子相与为四人【君下或有巢字外下方无则字子下方无相字】离十三年幸而集处得燕而举一觞相属此天也非人力也侍御与周君于今为先辈成徳李生温然为君子有诗八百篇传咏于时【成或作盛李上或有若字】惟愈也业不益进行不加修顾惟未死耳徃拜侍御谒周君李生退未尝不发媿也【方无退字】徃时侍御有无尽费于朋友及今则又不忍其三族之寒饥而馆之疏逺毕至【寒饥或作饥寒至方从文苑作在○今按在乃至字之误书史之误用者如此方本则当作至而治道不至多言不至学古兵法之类以它书所引考之却当作在也】禄不足以养李生虽欲不从事于外其势不可得已也【养下或有为自已或作止】重李生之还者皆为诗愈最故故又为序云【或作序之或作之序】
　　送石处士序
　　【孙曰洪字濬州洛阳人罢黄州録事参军退居于洛阳十年不仕及是为河阳参谋或有赴洛阳参谋字谋或作谟或有诗字】
　　河阳军节度御史大夫乌公为节度之三月求士于从事之贤者有荐石先生者公曰先生何如曰先生居嵩邙瀍谷之间冬一裘夏一葛食朝夕饭一盂蔬一盘【或无食字】人与之钱则辞请与出游未尝以事辞劝之仕不应【事辞或作事免不上或有则字】坐一室左右图书与之语道理辨古今事当否论人髙下事后当成败若河决下流而东注若驷马驾轻车就熟路而王良造父为之先后也若烛照数计而卜也【东上方无而字或并无下流而东注五字熟或作夷卜或作兆】大夫曰先生有以自老无求于人其肯为某来邪从事曰大夫文武忠孝求士为国不私于家【方作为家】方今寇聚于恒师环其疆农不耕收财粟殚亡吾所处地归输之涂治法征谋宜有所出【收蜀本作牧归方从阁杭本作师○今按当从诸本作归而读作匮谓漕运也所出方从阁杭本作生出】先生仁且勇若以义请而彊委重焉其何说之辞于是譔书词具马币卜日以授使者求先生之庐而请焉先生不告于妻子不谋于朋友冠带出见客拜受书礼于门内【朋友方从阁杭本作其朋】宵则沐浴戒行事载书册问道所由【或无则字事或作李】告行于常所来徃晨则毕至张上东门外【张下或有筵于二字或只有别字】酒三行且起有执爵而言者曰大夫真能以义取人先生真能以道自任决去就为先生别又酌而祝曰凡去就出处何常惟义之归遂以为先生寿【真阁作其非是方从阁杭本无为先生别以下十二字○今按此阁杭本由有二去就字而脱其中字遂使下句全无文理方从之误矣】又酌而祝曰使大夫无恒变其初无务富其家而饥其师无甘受佞人而外敬正士无味于谄言惟先生是听以能有成功保天子之宠命【或无敬字谄或作诤皆非是方无是字】又祝曰使先生无图利于大夫而私便其身图【方从阁本作固】先生起拜祝辞曰敢不敬蚤夜以求从祝规【不下或作祗字】于是东都之人士咸知大夫与先生果能相与以有成也遂各为歌诗六韵退愈为之序云【退或作遣蜀本云送诗元本具于此今附第四巻末】
　　送温处士赴河阳军序
　　伯乐一过冀北之野而马羣遂空夫冀北马多天下伯乐虽善知马安能空其羣邪【多下或有于字能下或有遂字】解之者曰吾所谓空非无马也无良马也伯乐知马遇其良辄取之羣无留良焉茍无良虽谓无马不为虚语矣【茍无下或有留其二字虽下方从閤杭本无谓字】东都固士大夫之冀北也恃才能深藏而不市者洛之北涯曰石生其南涯曰温生【恃或作懐市或作贾】大夫乌公以鈇钺镇河阳之三月以石生为才以礼为罗罗而致之幕下未数月也以温生为才于是以石生为媒以礼为罗又罗而致之幕下东都虽信多才士朝取一人焉拔其尤暮取一人焉拔其尤自居守河南尹以及百司之执事与吾辈二县之大夫政有所不通事有所可疑奚所谘而处焉【谘或作咨处或作取】士大夫之去位而巷处者谁与嬉游小子后生于何考徳而问业焉缙绅之东西行过是都者无所礼于其庐若是而称曰大夫乌公一镇河阳而东都处士之庐无人焉岂不可也夫南面而听天下其所托重而恃力者惟相与将耳相为天子得人于朝廷将为天子得文武士于幕下【方无朝字】求内外无治不可得也【方从阁杭蜀本无内外二字或作内外求无理皆非是】愈縻于兹不能自引去资二生以待老今皆为有力者夺之其何能无介然于懐邪【或无自字方从阁杭本无之字】生既至拜公于军门其为吾以前所称为天下贺以后所称为吾致私愿于尽取也【方从杭蜀本无至字其或作具】留守相公首为四韵诗歌其事愈因推其意而序之【或作焉】
　　送郑尚书序【郑权字复常】
　　岭之南其州七十其二十二隶岭南节度府其四十余分四府府各置帅然独岭南节度为大府大府始至【方从阁杭本无下大府字】四府必使其佐啓问起居谢守地不得即贺以为礼嵗时必遣贺问致水土物大府帅或道过其府府帅必戎服左握刀又属弓矢帕【莫白切详见元和圣徳诗考异注】首袴鞾【许茄切】迎郊【郊上或有于字】及既至大府帅先入据馆【或无先字】帅守屏若将趋入拜庭之为者大府与之为让至一再乃敢改服以宾主见适位执爵皆兴拜不许乃止【一下或更有至字】防若小侯之事大国有大事谘而后行【谘或作咨】隶府之州离府逺者至三千里悬隔山海使必数月而后能至蛮夷悍轻易怨以变其南州皆岸大海多洲岛颿【音凡】风一日踔【勑角切又勑教切踸踔疾行皃也】数千里漫澜不见踪迹【颿或作飘】控御失所依险阻结党仇机毒矢以待将吏撞搪【上徒上切下音唐搪揬也】呼号以相和应蜂屯蚁杂不可爬梳好则人怒则兽【党仇或作仇党或无将字爬梳或作把疎】故常薄其征入简节而疏目时有所遗漏不究切之长养以儿子至纷不可治乃草薙【音替又音雉】而禽狝之【息浅切杀也秋田曰狝】之尽根株痛断乃止其海外杂国若躭浮罗流求毛人夷亶之州林邑扶南真腊于陀利之属【躭音耽孙曰山海经海外有毛民之国郭璞云吴孙权黄龙二年使人浮海来夷州亶州在海中所在絶逺卒不可至但得夷州数千人还孙曰林邑一曰环玉在交州南海行三千里真腊一曰吉蔑在林邑西此去京师二万七百里】东南际天地以万数【州或作洲】或时候风潮朝贡蛮胡贾人舶【音白】交海中【胡或作夷】若岭南帅得其人则一边尽治不相寇盗贼杀无风鱼之灾水旱疠毒之患外国之货日至珠香象犀玳瑁竒物溢于中国不可胜用故选帅常重于他镇非有文武威风知大体可畏信者则不幸徃徃有事长庆三年四月以工部尚书郑公为刑部尚书兼御史大夫徃践其任郑公尝以节镇襄阳入帅沧景徳棣厯河南尹华州刺史皆有功徳可称道【尝或作常】入朝为金吾将军散骑常侍工部侍郎尚书家属百人无数畆之宅僦屋以居可谓贵而能贫为仁者不富之效也【贵而能贫方云此左氏语权本传云用度豪侈复与此异何耶○今按通鉴权家多姬妾禄薄不能赡因李训干王守澄求节镇得广州此语葢讥之也】及是命朝廷莫不悦将行公卿大夫士茍能诗者咸相率为诗以美朝政以慰公南行之思韵必以来字者所以祝公成政而来归疾也【祝上或无以字或祝下有使字】
　　送水陆运使韩侍御归所治序
　　【方云考食货志宪宗用李绛议以韩重华为振武京西营田和籴水陆运使振武乃单于大都防府故地后改名振武重华后名约预甘露之祸洪谓唐志无所考非也○今按汉书王遵传有治所字此所治字当乙】
　　六年冬振武军吏走驿马诣阙告饥公卿廷议以转运使不得其人宜选才干之士徃换之【方无转字】吾族子重华适当其任至则出赃罪吏九百余人脱其桎梏给耒耜与牛使耕其便近地以偿所负释其粟之在吏者四十万斛不徴吏得去罪死假种粮齿平人有以自效莫不涕泣感奋相率尽力以奉其令而又为之奔走经营相原隰之宜指授方法【为下方无之字】故连二嵗大熟吏得尽偿其所亡失四十万斛者而私其羸余得以苏息军不复饥【私其下方有有字其或作有○今按此皆非是或果有有字则当在其字上】君曰此未足为天子言请益募人为十五屯屯置百三十人而种百顷令各就髙为堡东起振武转而西过云州界极于中受降城出入河山之际【或作险】六百余里屯堡相望寇来不能为暴人得肆耕其中少可以罢漕挽之费朝廷从其议秋果倍收嵗省度支钱千三百万八年诏拜殿中侍御史锡服朱银【或作朱今方云银绯唐五品服】其冬来朝奏曰得益开田四千顷则尽可以给塞下五城矣田五千顷法当用人七千臣令吏于无事时督习弓矢为战守备因可以制虏庶几所谓兵农兼事务一而两得者也【或无几字务一或作一务两得或作得两】大臣方持其议吾以为边军皆不知耕作开口望哺有司常僦人以车船自他郡徃输乗沙逆河逺者数千里人畜死蹄踵交道费不可胜计中国坐耗而边吏恒苦食不继【坐耗或作坐见耗虚或作坐耗虚方从阁杭本定】今君所请田皆故秦汉时郡县地其课绩又已验白若从其言其利未可遽以一二数也今天子方举羣策以收太平之功宁使士有不尽用之叹懐竒见而不得施设也君又何忧而中台士大夫亦同言侍御韩君前领三县纪纲三州奏课常为天下第一行其计于边其功烈又赫赫如此使尽用其策西北边故所没地可指期而有也闻其归皆相勉为诗以推大之而属余为序
　　送郑十校理序【涵宰相余庆之子】
　　秘书御府也天子犹以为外且逺不得朝夕视始更聚书集贤殿别置校讐官曰学士曰校理【上下方无曰字】常以宠丞相为大学士其他学士皆达官也校理则用天下之名能文学者茍在选不计其秩次惟所用之【名下或有上字又或有而字】由是集贤之书盛积尽秘书所有不能处其半书日益多官日益重四年郑生涵始以长安尉选为校理人皆曰是宰相子能恭俭守教训好古义施于文辞者如是而在选公卿大夫家之子弟其劝耳矣【家下方有选字非是】愈为博士也始事相公于祭酒分教东都生也事相公于东太学今为郎于都官也又事相公于居守【居上或无于字】三为属吏经时五年观道徳于前后听教诲于左右可谓亲薰而炙之矣【方无后字】其髙大逺密者不敢隠度论也其勤已而务博施以已之有欲人之能不知古君子何如耳【方无耳字或作尔】今生始进仕获重语于天下而慊慊若不足真能守其家法矣其在门者可进贺也【门下或有下字】求告来寜朝夕侍侧东都士大夫不得见其面于其行日分司吏与留守之从事窃载酒肴席定鼎门外盛宾客以饯之【司下或有下字】既醉各为诗五韵且属愈为序
　　诗【洛字】
　　【诗下或有曰字注洛上或有得字】
　　相公倦台鼎分正新邑洛【正或作政】才子富文华校讐天禄阁【孙曰天禄兽名汉时有贡此兽者因以名阁以藏秘书】寿觞嘉节过归骑春衫薄【衫方作何】鸟哢【音弄郭璞云鸟吟】正交加杨花共纷泊亲交谁不羡去去翔寥廓
　　韦侍讲盛山十二诗序
　　【孙曰韦侍讲处厚字徳载自考功郎中贬开州刺史盛山郡名　讲或作御或作盛山唱和诗序】
　　韦侯昔以考功副郎守盛山人谓韦侯美士考功显曹盛山僻郡夺所宜处纳之恶地以枉其材韦侯将怨且不释矣或曰不然夫得利则跃跃以喜不利则戚戚以泣若不可生者岂韦侯谓哉【跃跃方从阁杭本无下跃字以下句偶之非是不利不下或有得字谓哉上或有之字】韦侯读六艺之文以探周公孔子之意又妙能为辞章可谓儒者【艺下方无之字探杭作深子下方无之字皆非是】夫儒者之于患难茍非其自取之其拒而不受于懐也若筑河隄以障屋霤其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉未几果有以韦侯所为十二诗遗余者其意方且以入谿谷上岩石追逐云月不足日为事读而歌咏之令人欲弃百事徃而与之游不知其出于巴东以属朐防也【或无方字歌咏或作咏歌朐防方云说文虫名汉中有朐防县地下多此虫因以为名朐从肉句声考其义当作润蠢唐韵音蠢防刘禹锡音屈忍汉书朐音劬通典曰开州汉之朐防故址也樊曰前汉志作朐防巴东郡县名也方云地理志开州盛山郡义寜二年置天寳元年更名朐防故城在今夔州云安县西】于时应而和者凡十人【方云樊谓考下文只六人一曰和者十人而时集阙下者六人耳】及此年韦侯为中书舎人侍讲六经禁中【诸本作及此年阁本作明年方从杭本作时年云谓此时之年也韦以元和十一年刺盛山韩以长庆一年作序阁本作明年由时字讹也○今按作明年则非实作时年则不词当从诸本作及此年则无可疑矣诸本禁中下有名处厚字】和者通州元司马为宰相洋州许使君为京兆通州白使君为中书舎人李使君为谏议大夫黔府严中丞为秘书监温司马为起居舎人皆集阙下【和者下六人诸本亦各书其名云元司马名稹许使君名康佐白使君居易李使君景俭严中丞武温司马造方从阁杭本并上文名处厚共删十四字云蜀本侧书稹康佐居易景俭造五名独严不书其名今考严谓严谟时为秘书监乐天集有制词可考诸本改作严武蜀本又作少监皆非也李景俭自楚州召还温造自朗州召还今皆不着其郡亦阙文也】于是盛山十二诗与其和者大行于时联为大巻家有之焉【山下方有之字】慕而为者将日益多则分为别巻韦侯俾余题其首
　　石鼎联句诗序
　　【阁本无此篇方云洪庆善曰张文潜本校与诸本特异葢原于蔡文忠也然増损太多不知得于何本今姑以杭蜀本为正○今按张本多可取当附见以备防考】
　　元和七年十二月四日衡山道士轩辕弥明自衡下来【下或作山】旧与刘师服进士衡湘中相识将过太白知师服在京夜抵其居宿【知下师服张本作刘或无夜字】有校书郎侯喜新有能诗声夜与刘说诗弥明在其侧貌极丑白须黑面长颈而髙结喉中又作楚语【方云蔡张本皆作长颈而结喉无髙与中字唐子西曰结古髻字也髙结当句断汉陆贾传尉陀魁结顔曰读为椎髻云一撮之髻其形如椎髙结语原此○今按古语自有城中好髙结不必引椎结也但道士之首加冠不作椎结读结为髻而以喉属下句者虽有据而非是盖长颈故见其结喉之髙而此髙结喉中又作楚语也不然则当从蔡张本删髙中二字】喜视之若无人弥明忽轩衣张眉指鑪中石鼎谓喜曰子云能诗能与我赋此乎【云方作之又无能诗二字非是】刘往见衡湘间人说云年九十余矣【方本年上有其字无矣字】解捕逐物拘囚蛟螭虎豹不知其实能否也【方无解字解张作能拘囚张作罔两不上方有然字而无其字或无否字】见其老颇貌敬之不知其有文也闻此说大喜即援笔题其首两句次传于喜喜踊跃即缀其下云云【张无说字即方作既于下两喜字张本并作侯方无下字】道士哑然【鸟格切笑声】笑曰子诗如是而已乎即袖手耸肩倚北墙坐谓刘曰吾不解世俗书子为我书【袖方从杭蜀本作抽倚或作旁或无坐字解或作能后同子能上方有弟字我书下有吾句字】因髙吟曰龙头缩菌蠢【上求苑切退缩皃张衡曰芝房菌蠢生其隈】豕腹涨彭亨初不似经意诗旨有似讥喜【不似张本作似非又疑当一作似不】二子相顾慙骇欲以多穷之即又为而传之喜喜思益苦务欲压道士每营度欲出口吻声鸣益悲操笔欲书将下复止竟亦不能竒也【二子张作一人喜下方无思字度下或无欲字欲书张作而书】毕即传道士道士髙踞大唱曰刘把笔吾诗云云【或无诗字张本作刘进士把笔则又髙吟云云】其不用意而功益竒【此从张本下四字方作益切竒出非是或疑其当作句】不可附说语皆侵刘侯喜益忌之刘与侯皆已赋十余韵弥明应之如响皆頴脱含讥讽夜尽三更二子思竭不能续因起谢曰尊师非世人也某伏矣愿为弟子不敢更论诗【侵刘下方无侯字夜尽三更诸本在不能续之下下更有一子二字此从张本方从杭蜀本文粹无益忌至讥讽二十四字及思竭不能续五字但有喜字属上句又尽作益二子二字不便连因起谢张本又以尽为盖而一本并无尽益盖三字○今按方本简严诸本重复然简严者似于事理有所未尽而重复者乃得见其曲折之详但今恐有漏落故且从诸本及张本而方本固在其中但方本语侵刘喜刘既书姓喜不当独书名恐刘下本有侯字而下文别有喜字之误也诸本喜益忌之之下复云刘与侯皆已赋十余韵语亦太冗张本夜尽三更四字属于含讥讽之下固善然似不若移于喜益忌之下此皆未敢自以为然读者详之非世人也或无世字或作非世人能出也张本某下有等字伏字或作服】道士奋曰不然章不可以不成也【奋下或有髯字或有目字或有然字○今按恐或有髥字】又谓刘曰把笔来吾与汝就之【或无来字方无吾与汝就之五字】即又唱出四十字为八句书讫使读读毕谓二子曰章不已就乎二子齐应曰就矣【张无即字出或作书非是讫使方作止即下读字张本作之属上句方无下字】道士曰此皆不足与语此宁为文邪吾就子所能而作耳非吾之所学于师而能者也吾所能者子皆不足以闻也独文乎哉吾语亦不当闻也吾闭口矣【此皆或作子皆就下方无子字作下或有之字耳方作以吾所能或作吾所闻语下张本有子字】二子大惧皆起立牀下拜曰不敢他有问也愿闻一言而已【张无皆字】先生称吾不解人间书敢问解何书请闻此而已道士寂然若无闻也【方无敢问解何书五字请问下十三字张本但存寂然二字无十一字】累问不应二子不自得即退就座道士倚墙睡鼻息如雷鸣二子怛【当割切悲惨也】然失色不敢喘斯须曙鼓咚咚【音彤鼓声】二子亦困遂坐睡【喘上张本有少字方无遂坐睡三字】及觉日已上惊顾覔道士不见【上张本作出方无惊字】即问童奴奴曰天且明道士起出门若将便旋然奴怪久不返即出到门覔无有也【童张本作僮奴曰上张有童字张无到门字覔下有之字】二子惊惋【乌贯切惊叹也】自责若有失者间遂诣余言余不能识其何道士也尝闻有隠君子弥明岂其人耶韩愈序
　　石鼎联句诗【或无此题】
　　巧匠斵山骨刳中事煎烹【师服】直柄未当权塞口且吞声【喜】龙头缩菌蠢豕腹涨彭亨【弥明】外苞干藓文中有暗浪惊【师服】在冷足自安【方从杭蜀文粹作安自足既无文理对偶又差方本误改多类此】遭焚意弥贞【喜】谬当鼎鼐间妄使水火争【弥明】大似烈士胆圆如战马缨【师服】上比香炉尖下与镜面平【喜】秋瓜未落蔕冻芋强抽萌【弥明】一块元气闭细泉幽窦倾【师服】不值输写处焉知懐抱清【喜】方当洪鑪然益见小器盈【弥明】睆睆【华绾切潮本作皖庄子睆睆然有纒□之中亦作宛宛】无刃迹团团类天成【师服】遥疑负图出曝晓正晴【喜】旁有双耳穿【双或作只】上为孤髻撑【诸本此下无弥明字○今按此似二子讥道士之词恐实非弥明语】或讶短尾铫【徒吊切】又似无足铛【初耕切烧器师服】可惜寒食毬掷此傍路坑【喜】何当出灰灺【徐也切烛烬也】无计离瓶罂【弥明】陋质荷斟酌狭中愧提擎【师服】岂能煮仙药但未污羊羮【喜】形模妇女笑度量儿童轻【弥明】徒示坚重性【示方作尔】不过升合盛【师服○过方作合合或作斗盛或作成】傍似废毂仰【傍方作仍】侧见折轴横【喜】时于蚯蚓窍微作苍蝇鸣【弥明】以兹翻溢愆【以兹或作忽罹】实负任使诚【师服】常居顾眄地敢有漏泄情【喜】宁依暖热弊不与寒凉并【弥明】区区徒自效不足呈【喜○诸本此下无喜字】回旋但兀兀开阖惟铿铿【师服】全胜瑚琏贵空有口传名岂比俎豆古不为手所撜【方云撜徒庚切博雅曰探也淮南子子路撜溺而受牛谢注撜举也平上声通洪本一作掁】磨砻去圭角浸润着光精愿君莫嘲诮此物方施行【四韵并弥明所作○又年谱云或谓轩辕寓公姓弥明寓公名葢以文滑稽耳是不然刘侯虽皆公门人然不应讥诮如是之甚且言弥明形皃声音之陋亦岂公自词耶而列仙传又有弥明传要必有是人矣○今按此诗句法全类韩公而或者所谓寓公姓名者盖轩辕反切近韩弥字之义又与愈字相类即张籍所讥与人为无实驳杂之说者也故窃意或者之言近是洪氏所疑容皃声音之陋乃故为幻语以资笑谑又以乱其事实使读者不知觉耳若列仙传则又好事者因此序而附着之尤不足以为据也】

　　别本韩文考异巻二十一
　　钦定四库全书
　　别本韩文考异巻二十二
　　宋　王伯大　重编
　　祭文
　　祭田横墓文
　　贞元十一年九月愈如东京道出田横墓下【十一年诸本或作十九年月下有十一日字如东京或作东如京洪氏曰东京洛阳也公以贞元十一年出长安至河阳而后如东都也十九年秋则公为御史是冬即贬阳山安得以九月出横墓下唐都长安亦不得云东如京也方从阁杭蜀本作东如京云田横墓在师户乡洛阳东三十里今公自河阳道横墓下以入洛故云东如京也○今按洪氏作如东京及考嵗月皆是方氏亦以京为洛阳但据三本必欲作东如京为误耳今且未须别考它书只以其所引田横墓在洛阳东者论之则自墓下而走洛阳乃是西向安得言东如京乎况唐都长安谓洛阳为东京则可直谓之京则不可其理又甚明若据元和郡国志则河阳西南至河南府八十里其大势亦不得云东如京也此又三本谬误之一证故复表而出之】感横义髙能得士因取酒以祭为文而吊之【士下或有心字】其辞曰事有旷百世而相感者余不自知其何心非今世之所稀孰为使余歔欷而不可禁今既博观乎天下曷有庻防乎夫子之所为死者不复生嗟余去此其从谁【死者或作死而生方作来皆非是】当秦氏之败乱得一士而可王何五百人之扰扰而不能脱夫子于剑铓抑所宝之非贤亦天命之有常【宝之或作宝者天或作大】昔阙里之多士孔圣亦云其遑遑【方从阁杭无其字非是】茍余行之不迷虽颠沛其何伤自古死者非一夫子至今有耿光【非方从阁杭作皆非是】跽陈辞而荐酒防髣髴而来享
　　欧阳生哀辞
　　欧阳詹世居闽越自詹已上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地【治上或有往字非是】衮以文辞进有名于时又作大官临莅其民乡县小民有能诵书作文辞者衮亲与之为客主之礼【吕及公本如此方从阁杭苑粹辞进下即属乡县至者衮下又有故宰相字下乃属有名至其民又属亲与云云颠倒错乱全无文理方云三本如此不当轻改而其蔽如此今定从吕本方主下有人字乡县作县乡则尚有可取云】观游宴飨必召与之【宴或作防与读为预或作预或疑与如字而之下当有俱字】时未防皆化翕然【化方据新传作仕非是】詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事往往闻詹名闾巷间詹之称于江南也乆【久下或有矣字】贞元三年余始至京师举进士闻詹名尤甚【余下或有年十九字闻方作则或云当并出则闻二字亦有理】八年春遂与詹文辞同考试登第始相识自后詹归闽中余或在京师他处不见詹乆者惟詹归闽中时为然其他时与詹离率不歴嵗移时则必合合必两忘其所趋久然后去故余与詹相知为深詹事父母尽孝道仁于妻子于朋友义以诚气醇以方容貎嶷嶷【鱼力切岐嶷】然其燕私善谑以和其文章切深喜往复善自道读其书知其于慈孝最隆也十五年冬余以徐州从事朝正于京师詹为国子监四门助教将率其徒伏阙下举余为博士防监有狱不果上【或无监字监或作詹】观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师其心将以有得于是而归为父母荣也【以来或作而来有得或作在得或无于是字而冇复出将以冇得乎】虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤詹虽未得位其名声流于人人其德行信于朋友【方作友朋】虽詹与其父母皆可无憾也詹之事业文章李翺既为之传故作哀辞以舒余哀以传于后以遗其父母而解其悲哀以卒詹志云【之传或作之说或作之志故上或有余字非是悲哀方作哀悲○今按上文已连有两哀字不应如此重复或当删去此哀字○詹志或作其志】求仕与友兮逺违其乡父母之命兮子奉以行友则既获兮禄实不丰以志为养兮何有牛羊事实既修兮名誉又光父母忻忻兮常若在旁命虽云短兮其存者长终要必死兮愿不永伤朋友亲视兮药物甚良【亲视或作视疾】饮食孔时兮所欲无妨【孔或作既】夀命不齐兮人道之常在侧与逺兮非有不同山川阻深兮魂魄流行祭祀则及兮勿谓不通哭泣无益兮抑哀自疆【益或作救】推生知死兮以慰孝诚呜呼哀哉兮是亦难忘【哉下或无兮字】
　　题哀辞后
　　【方本删此四字或作题欧阳生哀辞后】
　　愈性不喜书自为此文惟自书两通其一通遗清河崔羣羣与余皆欧阳生友也哀生之不得位而死哭之过时而悲【友上或有之字】其一通今书以遗彭城刘君伉君喜古文【或无书字方无伉字下君字一作伉】以吾所为合于古诣吾庐而来请者八九至而其色不怨志益坚【方无至字】凡愈之为此文盖哀欧阳生之不显荣于前又惧其泯灭于后也今刘君之请未必知欧阳生其志在古文耳【其志上或有之志字】虽然愈之为古文岂独取其句读不类于今者邪【虽然下或有茍爱吾文必求其义八字入字下又或有则进知于欧阳生矣必时观十一字】思古人而不得见学古道则欲兼通其辞通其辞者本志乎古道者也【乎或作于方从三本无道字以上下文考之无道字即不成文理矣】古之道不茍誉毁于人【此下或有然则吾之所为文皆有实也十一字】刘君好其辞则其知欧阳生也无惑焉
　　独孤申叔哀辞
　　万物之生谁非天邪明昭昏防谁使然邪行何为而怒居何故而怜邪【怒或作怨或作思怒下或冇邪字居或作为】胡喜厚其所可薄而恒不足于贤邪将下民之好恶与彼苍悬邪【或无苍字】抑苍茫无端而蹔寓其问邪【寓下或有于字】死者无知吾为子恸而已矣如有知也子其自知之矣【或无自字方无之字或无自字而有之字】濯濯其英其光如闻其声如见其容【此句或作如处其旁非是方云以容叶光用古韵也】乌虖逺矣何日而忘【乌虖或作呜呼】
　　祭穆员外文
　　【为崔侍御作晁本篇首题云维年月日故人博陵崔愬谨以清酌之奠祭于亡友穆六端公之灵方云岂穆员邪旧传员卒检校员外郎杜亚留守东郡辟为从事皆与此文合新传员终侍御史故本称端公也】
　　于乎建中之初予居于嵩携扶北奔避盗来攻【奔或作归】晨及洛师相遇一时顾我如故眷然顾之【如方作无眷或作睠】子有令闻我来自山子之俊明我钝而顽【俊或作畯】道既云异谁从知我我思其厚不知其可【知其或作知而或作可而】于后八年君从杜侯我时在洛亦应其招留守无事多君子僚罔有疑忌惟其嬉游草生之春鸟鸣之朝我辔在手君扬其镳君居于室我既来即或以啸歌或以偃侧【啸或作咏】诲余以义复我以诚【复我方作我复○今按下文云无非德声则此二句专指穆也当作复我】终日以语无非德声【以或作与】主人信谗有惑其下杀人无罪诬以成过入救不从反以为祸赫赫有闻王命三司察我于狱相从系缧曲生何乐直死何悲【曲或作直直或作曲二何或皆作可非是】上怀主人【主方作王非是】内闵其私【闵或作悯方作关皆非是】进退之难君处之宜【君或作居非是】既释于囚我来徐州道之悠悠思君为忧我如京师君居父防哭泣而拜言词不通我归自西君反吉服晤言无他往复其昔【其疑当作如】不日而违重我心恻自后闻君母防是丁痛毒之怀六年以并孰云孝子而殒厥灵今我之至入门失声【失方作哭】酒肉在前君胡不餐升君之堂不与我言于乎死矣何日来还
　　祭郴州李使君文
　　【补注笔墨间録云祭李郴州文尤雄竒】
　　维年月日将仕郎守江陵府法曹参军韩愈谨以清酌庶羞之奠敬祭于故郴州李使君之灵【文苑此篇首又云维元和元年嵗次丙戌二月乙未朔二十四日戊午将仕郎云云使君员外二兄之灵方云考之唐厯皆合】古语有之白头如新倾盖若旧顾意气之何如何日时之足究【何或作曷】当贞元之癸未惕皇威而左授【未或作酉○今按癸未者贞元十九年贬山阳令时也】伏荒炎之下邑嗟名頽而位仆歴贵部而西迈迩清光于暂觏【于或作而】言莫交而情无由既不贾而奚售【莫或作若或作若而下无情字】哀穷遐之无徒挐百忧以自副【遐或作荒穷遐或作遐荒徒方作图】辱问讯之缪绸恒饱饥而愈疚接雄词于章句窥逸迹于篆籀【直右切孙曰周宣王太史造大篆因以为名】苞黄甘而致贻获纸笔之双贸投义鱼之短韵媿韬瑕而举秀竢新命于衡阳费薪刍于馆空大庭以见处【空音控】憇水木之幽茂逞英心于纵博沃烦肠以清酹航北湖之空明觑鳞介之惊透宴州楼之豁逹众管啾而并奏【啾或作湫是方云选闲居赋啾啾而并奏】得恩惠于新知脱穷愁于往陋【穷方作寃】辍行谋于俄顷见秋月之三彀逮天书之下降犹低廻以宿留【上音秀下音溜】念暌离之在期谓此防之难又授缟纻以托心【左氏襄二十九年吴季札过郑见子产如旧相识与之缟带子产献纻衣焉】示兹诚之不谬【授方作援】傥后日之北迁约穷欢于一昼虽掾俸之酸寒要拔贫而为富何人生之难信捐斯言而莫就始讶信于暂踈遂承凶于不救【承或作成】见明旌之低昻尚迟疑于别袖【明方从诸本作铭此从阁本字见檀弓郑注云神明之旌】忆交酬而迭舞奠单杯而哭柩美夫君之为政不桡志于谗构【桡或作侥或作挠从手皆非是】遭唇舌之纷罗独陵晨而孤雊彼憸人之浮言虽百车其何诟【车方作年○今按后汉书冯衍出妻书云词语百车韩盖用此作年非是】洞古往而髙观固邪正之相寇幸窃睹其始终敢不明白而蔽覆神乎来哉辞以为侑尚飨
　　祭薛助教文
　　维元和四年嵗次已丑后三月二十一日景寅朝散郎守国子博士韩愈太学助教侯继谨以清酌之奠祭于亡友国子助教薛君之灵【散墓志石本作议继下或有等字薛君之灵晁本作河东薛君七官之灵】呜呼吾徒学而不见施设禄又不足以活身天于此时夺其友人同官太学日得相因奈何永违只隔数晨笑语为别恸哭来门【来或作东】藏棺蔽帷欲见无縁皎皎眉目在人目前酌以告诚庶防有神呜呼哀哉尚飨
　　祭虞部张员外文
　　维年月日愈等谨以清酌庶羞之奠敬祭于亡友张十三员外之灵【文苑作元和十年晁本作维元和十年月日中书舍人王涯考功郎中知制诰韩愈礼部侍郎崔羣京兆尹许季同考功员外郎庾承宣河中节度判官殿中侍御史邢册等方云六人皆张季友之同年也】呜呼往在贞元俱从賔荐司我明试时维邦彦各以文售幸皆少年羣游旅宿其欢甚焉出言无尤有获同喜他年诸人莫有能比倐忽逮今二十余嵗存皆衰白半亦辞世外纒公事内迫家私中宵兴叹无复昔时如何今者又失夫子【今者或作于今】懿德柔声永絶心耳庐亲之墓终丧乃归阳瘖避职妻子不知分司宪台风纪由振遂迁司虞以播华问不能老夀孰究其因托嗣于宗天维不仁【托嗣或作嗣托】酒食备设灵其降止论德叙情以视诸诔尚飨
　　祭河南张员外文【樊曰张署】
　　维年月日彰义军行军司马守太子右庶子兼御史中丞韩愈谨遣某乙以庶羞清酌之奠祭于亡友故河南县令张十二贠外之灵【或无守太子右庶子字】贞元十九君为御史余以无能同诏并跱【跱或作峙方云选潘岳关中诗列营綦跱注跱立也亦作峙】君德浑刚标髙掲已有不吾如唾犹泥滓余戆而狂年未三纪乗气加人无挟自恃彼婉娈者实惮吾曹侧肩帖耳有舌如刀我落阳山以尹鼯猱君飘临武【临武县在郴州】山林之牢嵗弊寒凶雪虐风饕颠于马下我泗君咷【音桃号咷雪虐方从杭本作啸虎云以颠于马下言之由虎声懽也风饕谓虎贪风而啸不已虎近于虐讹自此也饕或作号○今按杭本全然不成文理以上语嵗弊寒凶言之八字相偶当为雪虐明甚】夜息南山同卧一席守防夫觝顶交跖【音只足下顶或作项非是】洞庭漫汗粘天无壁风涛相豗【呼回切】中作霹雳追程盲进颿船箭激【颿或作防或作飘】南上湘水屈氏所沈【上或作之】二妃行迷泪踪染林山哀浦思鸟兽呌音余唱君和百篇在吟君止于县我又南逾把相饮后期有无期宿界上一又相语自别防时遽变寒暑【遽或作复方作徧】枕臂欹眠加余以股仆来告言虎入廐处无敢惊逐以我去【音防樊曰公贞元十九年与张俱令南方明年冬防宿临武界上虎入公廐取去驴子也虎寅属也公载张语云云巳而顺宗即位皆改江陵府掾公法曹张工曹】君云是物不骏于乗虎取而往来寅其徴【寅方作夤○今按寅为辰名夤乃夤縁之义当改作寅说见下条】我预在此与君俱膺猛兽果信恶祷而凭【兽蜀本作首方云李本校作孟首不知得之何本也葛鲁卿云不骏虎取之则亨也不待祷而有凭也○今按洪谢本皆作孟首谓正月孟春之首也张言来寅其徴以虎为寅神故言来嵗寅月当有征验孟首果得归也然且作猛兽亦通】余出岭中君竢州下偕掾江陵非余望者郴山竒变其水清写泊砂倚石有遌【下吴故切又音咢一作□楚词重华不可遌注逢也或曰心不欲见而见曰遌】无舍衡阳放酒熊咆【音庖熊声】虎嘷【音豪虎声】不存令章罚筹猬毛【不存或作存不罚或作罪方云唐人防饮以筹记罚刘梦得诗罚筹长树纛是也○今按令章谓酒令违令则以筹记其罚也】委舟湘流往观南岳云壁潭潭穹林攸擢【云方作天】避风太湖七日鹿角【太或作大鹿角洞庭湖中地名元防之有鹿角诗湖旁至今有鹿角巡检司也】钩登大鮎【奴兼切楚词鳣鮎兮延延注鮎鰋也】怒颊豕豞【许角切豞或作豹非是方云豞豕声】脔盘炙酒羣奴余啄走官皆下首下凥髙【上苦刀切祝曰髋也汉东方朔凥益髙】下马伏涂从事是遭予徴博士君以使巳相见京师过愿之始分教东生君掾雍【于用切】首两都相望【音忘】于别何有解手背面遂十一年君出我入如相避然生濶死休吞不复宣【生濶死休或作生死休咎非是】刑官属郎引章许夺【或作奋讦方作许夺○今按夺谓争执不与犹今言定夺公事也墓志云守法争议棘棘不阿即此事也方本无义或本亦非】权臣不爱南昌是斡【今按墓志张自刑部出刺防州然则昌当作康】明条谨狱氓獠【张绞切又力道切】户歌用迁澧【音礼澧州水名】浦为人受瘥【瘥昨何切病也孙曰署自防州改澧州刺史民税出杂产物与钱尚书有经数观察使牒州徴钱陪数经署曰刺史可为法不可贪官害民留牒不肯从竟以代罢】还家东都起令河南屈拜后生愤所不堪屡以正免身伸事蹇竟死不升孰劝为善丞相南讨余辱司马议兵大梁走出洛下哭不凭棺奠不亲斝不抚其子不送野望君伤懐有陨如泻【望君或作定居非是】铭君之绩纳石壤中爰及祖考纪德事功【中方作下纪方作已事或作着○今按上文已有下韵则此不当则有下字巳字亦无文理下当作中已当作纪无疑也事功作着功于理亦顺但下文便有外着后世则重出着字又似可疑姑从旧本作事盖纪其德纪其事纪其功也又恐或是序字以似而误然无所据不敢輙改也】外着后世神与通君其奚憾不余鉴衷呜呼哀哉尚飨
　　祭左司李员外太夫人文
　　维年月日某官某等谨以清酌庶羞之奠敬祭于某县太君郑氏尊夫人之灵【某等或作某乙等】胄于茂族配此德门克成厥家享有全福为妇为母再朝中宫搢绅推荣宗党是则某等幸随令子同服官僚庶展哀诚式陈牢醴尚飨
　　祭薛中丞文
　　【方云此祭薛存诚也唐史有传】
　　维年月日【文苑作元和九年】某官某乙等谨以清酌庻羞之奠祭于亡友故御史中丞赠刑部侍郎薛公之灵公之懿德茂行可以励俗清文敏识足以发身宗族称其孝慈友朋归其信义累升科第亟践班行左掖南台【孙曰北齐号御史台为南台樊曰左掖则给事中南台则御史中丞】共传故事诗人墨客争讽新篇羽仪朝廷辉映中外长途方骋大限俄穷圣上轸不憗之悲具僚兴云亡之叹况某等忘言斯乆知我俱深青春之游白首相失来陈薄奠讵尽哀诚呜呼哀哉尚飨
　　祭裴太常文
　　维年月日愈等谨以庶羞清酌之奠敬祭于故太常裴二十一兄之灵【文苑作元和九年晁本月日下具给事中李逢吉给事中孟简吏部侍郎张惟素吏部侍郎张贾礼部郎中史馆修撰韩愈等五人】朝廷之重莫过乎礼虽经防具存而精通盖寡自郊丘故事宗庙时宜大君之所旁求丞相之所卒问羣儒拱手宗祝醉心兄皆指陈根源斟酌通变莫不允符天防克协神休至乎公卿昏士庶防祭疑皆响答问必实归从我者足为轨仪异我者无逃指笑动为时法言比古经独立一朝髙视千古而又驱驰朋执僶俛宗亲檐石之储常空于私室方丈之食每盛于賔筵【檐诸本多作甔方云旧本多作檐公秋懐诗用甔字按后汉明帝纪生无檐石之储檐字本此郭璞方言注甔石之储实用甔字前汉蒯通扬雄传皆只作詹货殖传酱千儋顔曰儋人儋之见一儋两甖丁滥切】赠必固辞求无不应孰云具美而不永年某等早接游从实钦道义致诚薄奠以诀终天鸣呼哀哉尚飨
　　潮州祭神文五首
　　【本第一首题作祭潮神文第二首题作又祭止文第三题祭城隍文第四题祭界石神文第五不立题】
　　维年月日潮州刺史韩愈谨差摄潮阳县尉史虚已以特羊庶羞之奠告于大湖神之灵愈承朝命为此州长今月二十五日至治下凡大神降依庇贶斯人者皆愈所当率徒属奔走致诚亲执祀事于庙庭下今以始至方上奏天子思虑不能专一冠衣不净洁与人吏未相识知牲糈【下先旅切又音所孙曰糈祀神米也离骚巫成将夕降兮懐椒糈而要之】酒食噐皿觕【与粗同潮本云一作损】弊不能严清又未卜日时不敢自荐见使摄潮阳县尉史虚已以告神其降监尚飨
　　维年月日潮州刺史韩愈谨以清酌腵脩之奠祈于大湖神之灵【腵或作时丁唤切记曰大飨尚腵修○今按若作时则脩当作羞】曰稻既穟矣而雨不得熟以获也【或无以获字非】蚕起且眠矣而雨不得老以簇也【千木切广云蚕簇也】嵗且尽矣稻不可以复种而蚕不可以复育也农夫桑妇将无以应赋税继衣食也非神之不爱人刺史失所职也【方无之字】百姓何罪使至极也神聪明而端一听不可滥以惑也刺史不仁可坐以罪惟彼无辜惠以福也划劙【上忽麦切又音画下力支切又音丽祝曰划劙解也分剖也孙曰刮去也】云隂巻月日也【月日或作日月非是】幸身有衣口得食给神役也【口上或有而字得或作有】充上之须脱刑辟也选牲为酒以报灵德也吹撃管鼓侑香洁也拜庭跪坐如法式也【庭方作廷】不信当治疾殃殛也神其尚飨
　　维年月日潮州刺史韩愈谨以柔毛刚鬛【孙曰记曰羊曰柔毛豕曰刚鬛】清酌庻羞之奠祭于城隍之神间者以淫雨将为人灾无以应贡赋供给神明上下获罪罚之故乃以六月壬子奔走分告乞晴于尔明神【下或再出尔字属下句】明神闵人之不辜若飨若答【飨或作响】粪除天地山川清风时兴白日显行蚕谷以豋人不咨嗟【咨方作疵】惟神之恩夙夜不敢忘怠谨卜良日躬率将吏荐兹血毛清酌嘉羞侑以音声以谢神贶神其飨之【方作兹】
　　维年月日潮州刺史韩愈谨遣耆夀成防以清酌少牢之奠告于界石神之灵【此五字或作界石之神】曰惟封部之内山川之神庥于人【庥或作庇】官则置立室宇备具服器奠飨以时滛雨既霁蚕谷以成织妇耕男忻忻衎衎是神之庥庇于人也敢不明受其赐谨选良月吉日斋洁以祀神其鉴之尚飨【鉴之方作鉴兹】
　　维年月日潮州刺史韩愈谨以清酌庶羞之奠祭于大湖之神惟神降依兹土以庇其人今兹无有水旱雷雨风火疾疫为灾各宁厥宇以供上役长吏免被其谴赖神之德夙夜不敢忘谨具食饮躬斋洗奏音声以献以乐以谢厥赐不敢有所祈尚飨






　　别本韩文考异巻二十二
　　钦定四库全书
　　别本韩文考异巻二十三
　　宋　王伯大　重编
　　祭文
　　袁州祭神文三首
　　【晁本首篇题曰祭城隍文次题祭仰山神祈雨文次题又祭仰山神文】
　　维年月日袁州刺史韩愈谨告于城隍神之灵【或无袁字下同】刺史无治行无以媚于神祗【以上或无无字】天降之罚以久不雨苖且尽死刺史虽得罪百姓何辜【罪下方有死字今按死字不当用又上句巳有不应重出盖因上句而误也】宜降疾咎于某躬身无令鳏寡蒙兹滥罚谨告【或无躬字方云国语靡王躬身公用此也】
　　维年月日袁州刺史韩愈谨以少牢之奠祭于仰山之神曰神之所依者惟人人之所事者惟神今既大旱嘉谷将尽人将无以为命神亦将无所降依不敢不以告若守土有罪宜被疾殃于其身百姓可哀宜蒙恩悯以时赐雨使获承祭不怠神亦永有饮食谨告
　　维年月日袁州刺史韩愈谨以少牢之奠祭于仰山之神曰田谷将死而神膏泽之百姓无所告而神恤之刺史有罪而神释之敢不有荐也尚飨
　　祭柳子厚文
　　维年月日韩愈谨以清酌庶羞之奠祭于亡友柳子厚之灵【维年月日文苑作维某年嵗次庚子五月壬寅朔五日景午柳下或有君字】嗟嗟子厚而至然邪自古莫不然我又何嗟人之生世如梦一觉其间利害竟亦何挍当其梦时有乐有悲及其既觉岂足追惟凡物之生不愿为材【为方作谓非是】牺罇青黄【韩曰庄子百年之木破为牺罇青黄而文之其断在沟中比牺罇于沟中之断则美恶有间矣其为失性均也】乃木之灾子之中弃天脱馽【知立切祝曰馽羁马绊也庄子连之以羁馽韩曰羁马络头也】羁玉佩琼琚大放厥辞富贵无能磨灭谁纪子之自着表表愈伟【表表或作表奏非是】不善为斵血指汗顔巧匠旁观缩手袖闲【旁观方作观旁非是】子之文章而不用世乃令吾徒掌帝之制子之视人自以无前一斥不复羣飞刺天【飞或作非】嗟嗟子厚今也则亡【也则方作有今】临絶之音一何琅琅徧告诸友以寄厥子不鄙谓余亦托以死凡今之交观势厚薄余岂可保能承子托非我知子子实命我犹有神宁敢遗堕【宁或作予】念子永归无复来期设祭棺前矢心以辞呜呼哀哉【或无此四字】尚飨
　　祭湘君夫人文
　　维元和十五年嵗次庚子十月某日朝散大夫守国子祭酒防军赐紫金鱼袋韩愈谨使前袁州军事判官张得一【此上四十四字或只作维年月日国子祭酒韩愈谨令张得一方从石本】以清酌之奠敢昭告于湘君湘夫人二妃之神前嵗之春愈以罪犯黜守潮州【或作阳方从石本】惧以谴死且虞海山之波雾瘴毒为灾以殒其命舟次祠下是用有祷于神神享其衷赐以吉卜曰如汝志防神之福啓帝之心去潮即袁今又获位于朝复其章绶退思往昔实发梦寐凡卅年于今乃合【卅或作三方从石本云此盖言卅年前常有梦寐非以贬日言之也　今按上文但云前嵗之祷则实发梦寐者但谓不敢忘前嵗之吉卜耳此卅字未详其义恐亦石本之误也方说非是】夙夜怵惕敢忘神之大庇【怵或作悚】伏以祠宇毁顿凭附之质丹青之饰暗昧不圭不称灵明【暗昧不圭或作暗昧不佳或作昧暗不蠲方从石本云圭与蠲同音集韵蠲洁也明也通作圭诗吉蠲为饎韩诗作吉圭周礼蜡氏令州里除不蠲注读如吉圭为饎之圭陆音曰旧读为圭吕氏春秋饮食必蠲洁髙诱亦读作圭此类非一今作佳由圭字讹也灵明或作明灵方从石本】外无四垣堂陛頽落牛羊入室居民行商不来祭享辄敢以私钱十万修而作之【万下诸本有祈于邦伯四字方从石本】旧碑断折其半仆地文字缺灭几不可读谨修而树之【或无谨字】庙成之后将求玉石仍刻旧文因铭其隂以大振显君夫人之威神以报灵德俾民承事万世不怠惟神其鉴之尚飨
　　始将既修树旧碑仍刻其文于新石因铭其隂旧碑石既多破落文不可尽识移之于新或失其真遂不复刻【此四十二字石本附祭文后诸本皆有之方云此盖后人以碑本附入阁杭皆无之　今按此必公自记故石本有之当附于此方但以阁杭本阙遂直刋去亦可惜也今从诸本而下一字书之】
　　祭窦司业文【窦名牟公尝志其墓事见志中】
　　维年月日兵部侍郎韩愈谨以清酌庻羞之奠祭于故国子司业窦君二兄之灵惟君文行夙成有声江东魁然厚重长者之风一举于乡遂收厥功屡佐大侯以调兵戎诏曰予虞汝为郎中乃令洛阳嵗且四终惟刑之慎掌正僮命守髙平【泽州髙平郡】命副儒宫【副或作制】朱衣银鱼象服以崇锡荣考妣孝道上穷官不满能亦云逹通逾七望八年孰非翁【或作逾七八年孰非望公方从阁杭苑云窦卒年七十四】在君无憾我意不充君之昆弟三以辞雄【窦兄弟五人常牟羣庠巩有聨珠集传于世云文所谓三以辞雄盖窦常牟巩俱第进士】刺史郎中四继三同【谓牟庠相继为泽州刺史四继三同则常牟羣庠皆为之也】于士大夫可谓显融我之获见实自童防既爱既劝在麻之蓬【爱既或作爱诱非是】自视雏鷇望君飞鸿四十年余事如梦中【诸本皆如此方从阁杭苑及南唐本作事半如梦云古梦音平去声通石崇诗周公不足梦与可以守至冲叶　今按事半如梦语意碎澁不如诸本之浑全而快健前人误改当以重押中字之故不知公诗多不避也】分宰河洛媿立竝躬俱官于学以纎临洪惠许不酬报德以空【许方作诗　今按惠许谓上文爱劝而又称许也】死生莫接孰明我衷于祭告情文以自攻呜呼哀哉尚飨
　　祭侯主簿文
　　【方云此谓侯喜也蜀本注继字非】
　　维年月日吏部侍郎韩愈谨遣男殿中省进马佶致祭于亡友故国子主簿侯君之灵呜呼惟子文学今谁过之子于道义困不舍遗【困或作闵舍或作拾皆非是】我狎我爱人莫与夷自始及今二纪于兹我或为文笔俾子持唱我和我问我以疑我钓我游莫不我随我寝我休莫尔之私朋友昆弟情敬异施惟我于子无适不宜弃我而死嗟我之衰相好满目少年之时日月云亡今其有谁谁不富贵而子为羇我无利权虽怨曷为子之方我方斋祠【方或作云】哭送不可谁知我悲呜呼哀哉尚飨
　　祭竹林神文
　　维年月日京兆尹兼御史大夫韩愈谨以酒脯之奠再拜稽首告于竹林之神曰天子不以愈为愚不能使尹兹大众二十三县之人今农既勤于稼有苗盈野而天不雨将尽槁以死农将无所食神将无以为飨国家之礼天地百祀神祗不失其常惠天之人不失其和【方无祀字惠天下或有下字方从阁杭本　今按此人字当为民字以避讳而用人字也下句同】人又无罪何为造兹旱虐以罚也【虐方从阁杭蜀本在罚字下非是】将俾尹者不仁不明不能承帝之勅以化正其下闻无香惟腥神于惠罚无差施罪瘠于尹愈身是甘是宜【神于或作神之】雨则时降神无爽其聪明永飨于人无媿尚飨
　　曲江祭龙文
　　维年月日京兆尹兼御史大夫韩愈谨以香果之奠敢昭告于东方青龙之神天作旱灾嘉谷将槁乃于甲乙之日依准古法【孙曰董仲舒求雨法甲乙日为青龙一长八尺居中为小龙七长各四丈于东方丙丁日为赤龙一长七丈小龙七长各三丈五尺戊巳日为黄龙一长五丈小龙七各长二丈五尺庚辛日为白龙一壬癸日为黒龙一皆仿此】作神之象斋戒祀祷神其享祐之时降甘雨以恵兹人急急如律令【时方作将非是】
　　祭马仆射文
　　维年月日吏部侍郎韩愈谨以清酌庻羞之奠敬祭于故仆射马公十二兄之灵惟公大温恭全然德备天故生之其必有意将明将昌实艰初试佐戎滑台【滑州】斥由尹寺适彼瓯闽【上鱼列切下鱼厥切又上音业下音屹】跋踬【上音拔下音致顿也】颠而不踒【于卧切足跌也】乃得其地于泉于防始执郡符遂殿【都殿切】交州抗节番【音潘】禺去其螟蠧蛮越大苏【蠧或作螣】擢亚秋官朝得硕士人谓其崇我势始起东征淮蔡相臣是使公兼邦宪以副经纪殱彼大魁厥勲孰似丞相归治留长蔡师茫茫黍稷昔实棘茨鸠鸣雀乳不见枭鸱惟蔡及许旧为血仇命公并侯耕借之牛束其弓矢礼让优优始诛郓戎厥墟麽么公往涤之兹惟乐郊惟东有猘惟西有虺颠覆朋隣我余有防【余有或作有余今按此用左氏身其余防之语或本非是】嵂崒中居斩其脊尾岱定河安惟公之韪【猘音制虺许韪切嵂音律崒慈防切韪羽切祝曰猘狂犬也虺也淮南子猘犬不自投于河孙曰十月沂州军乱杀节度使王遂长庆元年七月卢龙军乱囚节度使张靖成德军杀节度使田正二年正月魏博节度使田希自杀三月宁武军节度使崔羣为军中所逐河岱兖郓之境韪是也】帝念厥功还公于朝陟于地官且长百僚度彼四方孰乐可据顾瞻衡钧将举以付【衡钧或作之余】惟公积勤以疾以忧及其归时当谢之秋贺门未归吊庐已萃【门或作问　今按此用庆者在门之语或本非是】未燕于堂已哭于次昔我及公实同危事且死且生誓莫捐弃归来握手曾不三四曾不濡翰酬酢文字曾不醉饱以劝酒胾【侧吏切】奠以叙哀其何能致呜呼哀哉尚飨
　　吊武侍御所画佛文【方无吊字】
　　御史武君当年防其配敛其遗服栉珥鞶脱【栉侧瑟切珥乃吏切鞶音盘帨始锐切祝曰栉梳也礼记咸盥潄栉縰笄总珥耳珰也】于箧月旦十五日则一出而陈之抱婴儿以泣【御史或作侍御鞶或作縏方云縏小囊鞶大带也　今按仪礼士昏礼庻母及门内施鞶注鞶囊也所以盛帨巾然则縏鞶字通】有为浮屠之法者造武氏而谕之曰是岂有益邪【方从阁杭作也非是】吾师云人死则为鬼且复为人随所积善恶受报环复不穷也极西之方有佛焉其土大乐【西下或无之字】亲戚姑能相为图是佛而礼之愿其往生莫不如意【樊曰柳子厚永州龙兴寺脩净土院记中州之西有国曰身毒释迦示现之地彼佛言曰西方有世界曰极乐佛号无是受如来其国无三恶八难众宝以为饰其人无七纒九恼羣圣以为友有能诚心大归愿生是土者茍能念力具足则往生彼国然后出三界之外】武君怃【文甫切追怜也】然辞曰吾儒者其可以为是既又逢月旦十五日复出其箧实而陈之【其箧方无其字】抱婴儿以泣且殆而悔曰是真何益也吾不能了释氏之信不又安知其不果然乎【方无且字乎字或本且字在悔字下】于是悉出其遗服栉佩合若干种就浮屠师请图前所谓佛者浮屠师受而图之韩愈闻而吊之曰晢晢兮目存【晢晢或作晳晳】丁宁兮耳言忽不见兮不闻【见下或有不有字或无兮字】莽谁穷兮本源图西佛兮道予懃以妄塞悲兮慰新魂【新上或有斯字】呜呼奈何兮吊以兹文
　　祭故陜府李司马文【李汉之父郱】
　　维年月日守国子祭酒赐紫金鱼袋韩愈谨以清酌之奠祭于故陜府左司马李公之灵曰公学以为耕文以为获发愤孤身复续厥家【孤或作善续或作绩】选于吏部亟以科进歴临大邑惟政有声【惟或作为】遂丞宗正日朝帝庭出辅陜都吏畏僚慕子妇诸孙盈于室堂公姑恱喜五福具有【姑或作始非是】大夫士家孰不荣羡如何不常以至大故呜呼哀哉愈以守官不获吊送昏姻之好以哀以悲敬致微礼公其歆之【歆方作昭】尚飨
　　祭十二兄文【公从兄岌也】
　　月日从父弟某官某乙谨以清酌庻羞之奠敢昭告于十二兄故虢州司户府君之灵【或无故字】呜呼维我皇祖有孙八人【孙曰皇祖叡素桂州长史樊曰其孙曰防曰介曰愈曰俞曰岌见于世系及公集才五人又有弇侍御史死平凉之盟其二人逸矣】惟兄与我后死孤存奈何于今又弃而先生不偕居疾药不亲敛不摩棺瘗不绕坟趋奔束制生死亏恩【奔或作生非是】归女教男反骨本原其不有年以补我愆长号送哀以荐此文尚飨【尚上或有呜呼字】
　　祭郑夫人文
　　维年月日愈谨于逆旅备时羞之奠再拜顿首敢昭祭于六嫂荣阳郑氏夫人之灵【维年月日本作贞元九年嵗次癸酉九月朔日方无谨于二字】呜呼天祸我家降集百殃我生不辰三嵗而孤蒙防未知鞠我者兄在死而生实维嫂恩未齓【初靳切祝曰毁齿也周礼凡未齓者皆不为奴韩曰男八嵗而齓】一年兄宦王官提擕负任去洛居秦念寒而衣念饥而飱疾疹【音辰】水火无灾及身【疹或作沴】劬劳闵闵保此愚庸年方及纪荐及凶屯兄罹谗口承命逺迁【逺或作南】穷荒海隅夭阏百年万里故乡幼孤在前相顾不归泣血号天微嫂之力化为夷蛮水浮陆走丹旐翩然至诚感神返中原既克返塟遭时艰难百口偕行避地江濆【口方作日云从阁杭蜀本　今按百日偕行无理当从口为是然或以祭老成文有就食江南零丁孤苦之语疑不得有百口不知此亦通良贱而言阖门之众耳未必实计百人也】春秋霜露荐敬苹蘩以享韩氏之祖考曰此韩氏之门视余犹子诲化谆谆爰来京师年在成人屡贡于王名乃有闻念兹顿顽非训曷因【顿或作钝方云汉书陈平传士之顽顿嗜利无耻者顔读顿曰钝】感伤怀归陨涕熏心茍容躁进不顾其躬禄仕而还以为家荣奔走乞假东西北南孰云此来乃睹灵车有志弗及长负殷勤呜呼哀哉昔在韶州之行受命于元兄【于或作于】曰尔幼养于嫂防服必以朞今其敢忘天实临之呜呼哀哉日月有时归合茔封终天永辞絶而复苏伏惟尚飨
　　祭十二郎文
　　年月日【方无日字文苑作贞元十九年五月二十六日】季父愈闻汝防之七日乃能防哀致诚使建中逺具时羞之奠告汝十二郎之灵【文苑郎下有子字　今按郎子是当时语虽不必存亦不可不知也今谩补之】呜呼吾少孤及长不省所怙惟兄嫂是依中年兄殁南方吾与汝俱防从嫂归葬河阳既又与汝就食江南零丁孤苦未尝一日相离也吾上有三兄皆不幸早世承先人后者在孙惟汝在子惟吾两世一身形单影只嫂常抚汝指吾而言曰韩氏两世惟此而已汝时尤小当不复记忆吾时虽能记忆亦未知其言之悲也吾年十九始来京城其后四年而归视汝又四年吾往河阳省坟墓遇汝从嫂防来【往上或无吾字】又二年吾佐董丞相于汴州汝来省吾止一嵗请归取其孥【相下或有幕字】明年丞相薨吾去汴州汝不果来是年吾佐戎徐州使取汝者始行吾又罢去汝又不果来【佐上或有又字者上或有使字】吾念汝从于东东亦客也不可以乆图乆逺者莫如西归将成家而致汝【或有两图字一属上句非是】呜呼孰谓汝遽去吾而殁乎【谓或作为而下或有先字】吾与汝俱少年以为虽暂相别终当乆与相处故舍汝而旅食京师以求斗斛之禄诚知其如此虽万乗之公相吾不以一日辍汝而就也去年孟东野往吾书与汝曰吾年未四十而视茫茫而髪苍苍而齿牙动揺【方云蜀人史彦升云退之祭文视荒荒今俗本作茫茫非是陈后山诗平陈郑毛视荒荒本此也　今按古书如荒忽茫忽之类皆二字也意义多相近当存之】念诸父与诸兄皆康彊而早世如吾之衰者其能乆存乎【存方作在】吾不可去汝不肯来恐旦暮死而汝抱无涯之戚也【去或作知】孰谓少者殁而长者存彊者夭而病者全乎呜呼其信然邪其梦邪其传之非其真邪【或无其梦邪三字】信也吾兄之盛德而夭其嗣乎汝之纯明而不克蒙其泽乎少者彊者而夭殁长者衰者而存全乎未可以为信也梦也传之非其真也【非上或有者字】东野之书耿兰之报何为而在吾侧也呜呼其信然矣吾兄之盛德而夭其嗣矣汝之纯明宜业其家者不克蒙其泽矣【业或作荣】所谓天者诚难测而神者诚难明矣【明方作得非是】所谓理者不可推而寿者不可知矣【寿方作年】虽然吾自今年来苍苍者或化而为白矣动揺者或脱而落矣【苍下或无者字】毛血日益衰志气日益微防何不从汝而死也【志气方作气志】死而有知其防何离其无知悲不防时而不悲者无穷期矣汝之子始十嵗吾之子始五嵗少而彊者不可保如此孩提者【樊曰汝之子始十嵗谓湘也吾之子始五嵗谓昶也其后湘登长庆三年第昶登四年第昶生绾衮绾咸通四年衮七年进士天之所以昌韩之后如此孰谓不可冀其成立耶】又可冀其成立耶【十或作一方云老成二子曰湘曰滂滂以季子出继则湘固宜十嵗也】呜呼哀哉呜呼哀哉汝去年书云比得软脚病往往而剧【比或作此非是】吾曰是疾也江南之人常常有之未始以为忧也【南下或无之字忧下或无也字】呜呼其竟以此而殒其生乎抑别有疾而至斯乎【斯下或有极字】汝之书六月十七日也东野云汝殁以六月二日耿兰之报无月日【或作日月】盖东野之使者不知问家人以月日如耿兰之报不知当言月日【或无如字言或作时今按陆德明经典释文序论当时语音之讹有曰而如靡异则此如字即而字之转耳不知当言月日者盖】
　　【言耿兰之报所以无月日者由其不知赴告之体当具月日以报也】东野与吾书乃问使者使者妄称以应之耳其然乎其不然乎【东上或有盖字方无其不然乎一语】今吾使建中祭汝吊汝之孤与汝之乳母彼有食可守以待终防则待终防而取以来如不能守以终防则遂取以来其余奴婢并令守汝防【或作葬】吾力能改终汝于先人之兆然后惟其所愿【方无终二字愿下或有焉字】呜呼汝病吾不知时汝殁吾不知日生不能相养以共居殁不能抚汝以尽哀敛不凭其棺窆【波验切下棺也】不临其穴【凭上临上或并有得字】吾行负神明而使汝夭不孝不慈而不得与汝相养以生相守以死【行或作何】一在天之涯一在地之角生而影不与吾形相依死而防不与吾梦相接吾实为之其又何尤彼苍者天曷其有极自今巳往吾其无意于人世矣当求数顷之田于伊颍之上以待余年【方作尽　今按或当作待尽余年】教吾子与汝子幸其成长吾女与汝女待其嫁如此而巳呜呼言有穷而情不可终汝其知也邪其不知也邪呜呼哀哉【或无此句】尚飨
　　祭周氏侄女文【周况之妻】
　　维年月日十八叔叔母具时羞清酌之奠祭于周氏二十娘子之灵【方无子字】嫁而有子女子之庆纒疾中年又命不永今当长归与一世违凡汝亲戚孰能不哀撰此酒食以与汝诀汝曾知乎我念曷阕尚飨
　　祭滂文
　　【樊曰老成二子湘滂于公为侄孙元和十四年春公自刑部侍郎出守潮州湘滂实从行冬公移袁滂至袁卒详见公所墓志】
　　维年月日十八翁及十八婆卢氏以清酌庻羞之奠祭于二十三郎滂之灵曰汝聪明和顺出于辈流彊记好文又少与比将谓成长以兴吾家如何不祥未冠而夭吾与卢氏痛伤可言【可或作何】思母之恩连呼以絶执兄之手勉以无悲情一何长命一何短权逺地孤魂无依沥酒告情哀何有极尚飨
　　祭李氏二十九娘子文
　　维年月日十八叔翁及十八叔婆卢氏遣昶以庶羞之奠祭于李氏二十九娘之灵曰汝之警敏和静人莫及之【静或作舒】姿相丰端不见阙亏幼而孤露其然何为出从于人既相谐熈又暴以夭神何所疵生杀减益竟谁主尸我哀汝母孰慰穷嫠我怜汝儿谁与抱持念此伤心不能去离奠以送汝知乎不知尚飨
　　祭张给事文【彻】
　　维年月日兵部侍郎韩愈谨以清酌之奠祭于故殿中侍御史赠给事中张君之灵【御上或无侍字】惟君之先以儒名家逮君皇考再振厥华乡贡进秀有司第之【贡或作举】从事元戎谨职以治遂拜郎官以职王宪不长其年飞不尽翰乃生给事松贞玉刚干父之业纂文有光屡辟侯府亦佐梁师前人是似耋吏嗟咨御史阙人夺之于朝大厦之构斧斤未操府迁幽都顽悖未孚繄君之赖乃奏乞留乃迁殿中朱衣象版惟义之趋岂利之践虺豺发衅阖府屠割【或作剥】偿其恨犯君独髙脱露刀成林弓矢穰穰【刀或作刄】千万为徒噪讙为狂君独叱之上不负汝为此不祥将死无所虽愚何知慙屈变色君义不辱杀身就德天子嘉之赠官近侍归于一死万古是记我之从女为君之配君于其家行实髙世无所于舆防东归【于或作掩舆或作与】诔以赠之莫知我哀呜呼哀哉尚飨
　　祭女挐女文
　　【挐或从奴方云古本祭文与圹铭皆作女挐重彦逺曰挐字传写之误盖古文如纷挐等字无从奴者公最好古名其女不应用俗字也　今按挐拏通说已见第五巻李花诗】
　　维年月日阿爹阿八使汝妳以清酒时果庶羞之奠祭于第四小娘子挐子之灵呜呼昔汝疾极值吾南逐【极或作亟】苍黄分散使汝惊忧我视汝顔心知死隔汝视我靣悲不能啼我既南行家亦随谴扶汝上舆走朝至暮天雪冰寒伤汝羸肌【天或作大汝或作女方云古本汝多作女通用】撼顿险阻不得少息不能食饮又使渇饥死于穷山实非其命不免水火父母之罪使汝至此岂不縁我草路隅棺非其棺既瘗遂行谁守谁瞻防单骨寒无所托依人谁不死于汝即寃我归自南乃临哭汝汝目汝靣在吾眼傍汝心汝意宛宛可忘【宛宛或作寃寃方云诗宛在水中央郑注宛坐见貎】逢嵗之吉致汝先墓无惊无恐安以即路饮食芳甘棺舆华好【芳或作柔】归于其丘万古是保尚飨














　　别本韩文考异巻二十三
　　钦定四库全书
　　别本韩文考异巻二十四
　　宋　王伯大　重编
　　碑志
　　李元賔墓铭
　　李观字元賔【方云谢从古本删字字今文粹亦然然石本有之　此文方从石本今竝从之】其先陇西人也【或无也字】始来自江之东年二十四举进士三年登上第【东下或有食太学之禄五字】又举博学宏辞得太子校书一年【书下或有又字】年二十九客死于京师【于或作于】既敛之三日友人博陵崔礼之于国东门之外七里【敛下或无之字友上或有其字葬上或有卖马字下或无之字】乡曰庆义原曰嵩原【庆义或作某乡嵩原或作某原】友人韩愈书石以志之辞曰【人下或有昌黎字辞上或有其字】已虖元賔寿也者吾不知其所慕夭也者吾不知其所恶生而不淑孰谓其寿【谓其或作为之】死而不朽孰谓之夭【谓之或作为其】巳虖元賔才髙乎当世而行出乎古人【才或作文出或作过】巳虖元賔竟何为哉竟何为哉【已虖元賔诸本无此再出四字方从石本今亦从之但方又云上竟字石本作意而邵公济尝叹其句法之妙谓欧公而下好韩氏学者皆未之见遂从其说定上字作志意之意下句作究竟之竟则予不识其何说也窃意若非当时误刻即是后来字半磨灭而读者不审遂传此谬好事者又从而夸大之使世之愚而好怪者遂为所惑甚可笑也】
　　崔评事墓铭
　　君讳翰字叔清博陵安平人【安平或作平安方云今深州有安平县】曾大父知道仕至大理司直大父同为刑部侍郎出刺徐相州【同方作童非是或无相字】父倚举进士天宝之乱隐居而终君既丧厥父携扶孤老托于大江之南卒丧通儒书作五字句诗敦行孝悌诙谐纵谑卓诡不覊又善饮酒江南人士多从之游【卓诡方无此二字或作处世皆非是】贞元八年君生四十七年矣【方云以卒日攷之七当作六】自江南应节度使王栖曜命于鄜州既至表授右卫胄曹防军实防幕府事直道正言补益多【或作尤】既去职遂家于汝州汝州刺史吴郡陆长源引为防御判官表授试大理评事十二年相国陇西公作藩汴州而吴郡为军司马陇西公以为吴郡之从则贤也【之从或作从事或并出之字皆非是】署为观察巡官实掌军田凿浍沟斩茭茅【或作茆方云茆鳬葵也此兼水陆言之作茅自当】为陆田千二百顷水田五百顷【或无为字五百或作二千】连嵗大穰军食以饶幕府以其功状闻【或无其字】使者未复命以十五年正月五日寝疾终于家年五十有六矣陇西公赙赠有加自始有疾吴郡率幕府寮属日一至其庐问焉其既甚也日再往问焉其终也往哭焉比小敛大敛三哭焉【方无大敛字　今按上文并大敛计之乃得三哭方本非是】于敛之二十日其妻与其子以君之丧旋于汝州【与方作以或无于字】其二月某日遂葬于某县某乡某原君内仁九族外尽賔客于其所止其来如归茍亲矣虽不肖收之如贤茍贤矣虽贫贱待之如贵人是故其殁也其吊者与其哭者其声也必哀尽焉妻郑氏也有子二人女一人吾闻位不称德者有后呜呼君其终有后乎【德者下或有其终字】铭曰
　　朝之言嘻嘻夕之言怡怡偕入而岀乗马驰【马下或有而字】一日不见而死吁其悲【其下或有可字】
　　施先生墓铭
　　贞元十八年十月十一日太学博士施先生士丐卒其寮太原郭伉买石志其墓【方无太原字】昌黎韩愈为之辞曰先生明毛郑诗通春秋左氏传善讲说朝之贤士大夫从而执经考疑者继于门【继下或有往字】太学生习毛郑诗春秋左氏传者皆其弟子贵游之子弟时先生之说二经来太学帖帖坐诸生下恐不得卒闻【帖帖或作怡怡下又有然字非是】先生死二经生防其师仕于学者亡其朋故自贤士大夫老师宿儒新进小生闻先生之死哭泣相吊归衣服货财先生年六十九在太学者十九年由四门助教为太学助教由助教为博士太学【由四下十八字此从诸本方从杭本无为太学助教由助教八字云盖言由四门助教至为博士于太学故也若从今文则下太学字赘矣　今按此既言其在太学者十九年则所歴官不应但一再迁而已当从诸本为是但下太学二字疑衍不然则或在博士上或在下文当去下然无所据不敢辄改姑存之以俟知者】秩满当去诸生辄拜防乞留【下或有或乞迁二字】或留或迁凡十九年不离太学【方云杭本无凡下八字　今按上文已云在太学者十九年则此八字诚为重复然欲去之则或留或迁语势未尽又不知公意果如何今亦论而阙之不敢定其去留也】祖曰旭袁州宜春尉父曰婼【丑畧切】豪州定逺丞【豪方作濠说巳见前按此志在元和之前去水为是】妻曰太原王氏先先生卒子曰友直明州鄮县主簿【鄮或作鄞】曰友谅太庙斋郎系曰
　　先生之祖氏自施父其后施常事孔子以彰雠为博士延为太尉太尉之孙始为吴人曰然曰续亦载其迹【续或作绩】先生之兴公车是召纂序前闻于光有耀古圣人言其防宻微笺注纷罗颠倒是非【纷方作分】闻先生讲论如客得归【得或作有】卑让肫肫出言孔扬【方云中庸曰肫肫其仁郑注肫读如诲尔谆谆之谆恳诚貎】今其死矣谁嗣为宗【为或作其】县曰万年原曰神禾髙四尺者先生墓邪
　　考功员外卢君墓铭【铭或作表】
　　愈之宗兄故起居舍人君【樊曰柳子厚先友记云韩防昌黎人善清言有文章名最髙然以故多谤至起居郎贬官卒则起居舍人君防也】以道德文学伏一世【伏或作服】其友四人其一范阳卢君东美少未出仕皆在江淮间天下大夫士谓之四夔【方无少字　韩曰永泰中防与卢东美张正则崔造为友好谈经济之畧常以王佐自许时人号为四夔旧史载于崔造传新史亦具载之而摭言乃以何长师李华卢东美韩衢为四夔非是】其义以为道可与古之夔臯者侔故云尔【夔臯或作臯夔后同】或曰夔尝为相世谓相夔四人者虽处而未仕天下许以为相故云大厯初御史大夫李栖筠由工部侍郎为浙西观察使当是时中国新去乱仕多避处江淮间【仕或作士】尝为显官得名声以老故自任者以千百数大夫莫之取独晨衣朝服从骑吏入下里舍请卢君【方无晨字】君时始任戴冠通诗书与其羣日讲说周公孔子以相磨砻浸灌婆娑嬉游未有舍所为为人意既起从大夫天下未知君者惟竒大夫之取人也不常必得人其知君者谓君之从人也非其常守必得其从【知上方无其字】其后为太常博士监察御史河南府司录考功贠外郎年若干而终在官举其职【若干或作五十四】夫人李姓陇西人君在配君子无违德【配上或有作字】君殁训子女得母道甚【或作甚得母道】后君二十年年六十六而终【二十或作若干或十六或作十四】将合葬其子畅命其孙立曰乃祖德烈靡不闻然其详而信者宜莫若吾先人之友先人之友无在者起居丈有季曰愈能为古文业其家【丈或作又】是必能道吾父事业汝其往请铭焉【父下或有之字】立于是奉其父命奔走来告愈谓立曰子来宜也行不可一二举且吾之生也后不与而祖接不得详也【得下或有其字】其大者莫若众所与观所与众寡兹可以审其德矣乃祖未出而处也天下大夫士以为与古之夔臯者侔且可以为相其德不既大矣乎【大夫或作之】讲说周公孔子乐其道不乐从事于俗得所从不择外内奋而起其进退不既合于义乎【择或作释】铭如是可以示于今与后也欤立拜手曰唯唯君祖子舆濮州濮阳令父同舒州望江令夫人之祖延宗郓州司马父进成鄜州洛交令【君祖下三十四字或但言君祖某某官父某某官夫人之祖某某官父某某官夫人下或无之字】男三人畅申易女三人皆嫁为士人妻【士下或无人字】墓在河南缑氏县梁国之原【缑氏下七字或作某县某原】其年月日【或无此四字非是】元和二年二月十日云【十下或有四字】
　　施州房使君郑夫人殡表
　　夫人之先出于周【方无之字　今按此篇之文平易明白宜有之字】以郑为氏因初侯曾祖讳随祖讳玠厥考讳绛咸垂休归于房宗生九子左右黍稷祠春秋道顺德严显且裕宜寿而富今何谬【富或作贵】永贞冬至前四日寓殡坟此非其丘
　　清边郡王杨燕竒碑文
　　【本作清边郡王杨公神道碑】
　　公讳燕竒字燕竒【字上或无竒字】农华隂人也大父知古祁州司仓烈考文诲天宝中实为平卢衙前兵马使【卢下或有军字】位至特进检校太子賔客封农郡开国伯世掌诸蕃互市恩信着明夷人慕之禄山之乱公年防二十进言于其父曰大人守官宜不得去王室在难某其行矣【宜或作义】其父为之请于戎帅遂率诸将校之子弟各一人间道趋阙变服诡行日倍百里天子嘉之特拜左金吾卫大将军贠外置赐勲上柱国宝应二年春诏从仆射田公平刘展又从下河北大厯八年帅师纳戎帅勉于滑州九年从朝于京师建中二年城汴州功劳居多【二年或作二嵗】三年从攻李希烈先登贞元二年从司徒刘公复汴州十二年与诸将执以城叛者归之于京师事平授御史大夫食实封百户赐缯防有加【封下或有五字】十四年年六十一五月某日终于家自始命左金吾大将军凡十五迁为御史大夫职为节度押衙右厢兵马使兼马军先锋兵马使【右或作左】阶为特进勲为上柱国爵为清边郡王食虚邑自三百户至三千户真食五百户终焉【或无自字或无五字】公结髪从军四十余年【或作嵗】敌攻无坚城守必完临危蹈难歔欷感发乗机应防防出神怪不畏义死不荣幸生故其事君无疑行其事上无间言初仆射田公其母隔于冀州公独请往迎之经营贼城出入死地卒致其母田公德之约为父子故公始姓田氏田公终而后复其族焉嗣子通王属良祯以其年十月庚寅公于开封县鲁陵冈陇西郡夫人李氏祔焉【通王德宗之子谌以贞元中领宣武及河东节月或作二月或作三月或作八月或作十月方云燕竒卒于五月作二三月者误矣但八月十月皆有庚寅不知孰是大抵此碑多误不晓所以仆射田公田神功也神功以上元二年平刘展此作宝应二年旧传神功大厯八年冬觐阙廷信宿而终此作九年皆差也】夫人清夷郡太守祐之孙渔阳郡长史献之女柔嘉淑明先公而殂有男四人女三人后夫人河南郡夫人雍氏某官之孙某官之女有男一人女二人咸有至性纯行夫人同仁均养亲族不知异焉【男一人女二人或作男二人女一人女上或有有字一亦无有字】君子于是知杨公之德又行于家也铭曰
　　烈烈大夫逢时之虞【大夫或作丈夫】感泣辞亲从难于秦维兹爰始遂勤其事四十余年或禆或专攻牢保危爵位巳隮既明且慎终老无隳鲁陵之冈蔡河在侧【在或作之】烝烝孝子思显勲绩斵石于此式垂后嗣
　　河南少尹裴君墓志铭
　　公讳复字茂绍【伏或作稷方云唐世系表集古録皆作伏】河东人曾大父元简大理正大父旷御史中丞京畿采访使父虬以有气畧敢諌诤为諌议大夫【方无有字谏诤二字或作言或无诤字】引正大疑有宠代宗朝屡辞官不肯拜卒赠工部尚书公举贤良拜同官尉仆射南阳公开府徐州召公主书记三迁至侍御史入朝歴殿中侍御史累迁至刑部郎中【迁或作选非是】疾病改河南少尹舆至官若干日卒实元和三年四月二十三日享年五十夫人博陵崔氏少府监颋之女男三人璟质皆既冠其季始六嵗曰充郎【充或作彦方云世系表作望郎】卜得公卒之四月壬寅遂以其日东都芒山之隂杜翟村公防有文年十四上时雨诗代宗以为能将召入为翰林学士尚书公请免曰愿使卒学【方无使字】丁后母防上使临吊又诏尚书公曰父忠而子果孝吾加赐以厉天下终防必且以为翰林【诏或作谓林下或有学士字】其在徐州府能勤而有劳在朝以恭俭守其职居防必有闻待诸弟友以善教馆嫠妹畜孤甥能别而有恩【而有或作而以】歴十一官而无宅于都无田于野无遗资以为斯其可铭也巳铭曰
　　裴为显姓入唐尤盛支分族离各为大家【方云此铭以家叶离方言罹谓之罗罗谓之罹盖古音通也今按诗兎爰及楚词多此类】惟公之系德隆位细曰子曰孙厥声世继【子或作祖】晋阳之色愉愉翼翼【色或作邑】无外无私防壮若一何夀之不遐而禄之不多谓必有后其又信然耶
　　国子助教河东薛君墓志铭
　　【石本有河东字方本无然此后方多从石本今亦从之】
　　君讳公逹字大顺薛姓【字大顺或作字某】曾祖曰希庄抚州刺史赠大理卿祖曰元晖果州流溪县丞赠左散骑常侍【祖下十六字方云阁杭蜀本皆阙惟监本与石本同今按方氏所校专据三本而谓今本皆不足取今此类字乃三本所无而今有者若非偶有石本则必以为后人校增而不之信矣故知今本与阁杭蜀苑粹不同者未必皆无所自也观者详之】父曰播尚书礼部侍郎侍郎命君后兄据据为尚书水部郎中赠给事中【据或作授】君少气髙为文有气力务出于竒以不同俗为主始举进士不与先辈揖作胡马及圆丘诗京师人未见其书皆口相传以熟及擢第补家令主簿佐凤翔军【或无及擢第三字】军帅武人君为作书奏读不识句传一幕以为笑不为变【笑下或有军字】后九月九日大会射设标的髙出百数十尺【防下或有命字】令曰中酬锦与金若干一军尽射莫能中【或无尽字能中下或有者字】君执弓二矢指一矢以兴【指或作挟阁本无指一矢三字　今按下文三发三中考之阁本之谬明矣】揖其帅曰请以为公欢遂适射所一座皆起随之【或无皆字】射三发连三中【或无射字】的壊不可复射中辄一军大呼以笑连三大呼笑帅益不喜即自免去后佐河阳军任事去害兴利功为多拜协律郎益弃竒与人为同今天子脩太学官有公卿言诏拜国子助教分教东都生元和四年年七二月十四日疾暴卒【七石本如此下二十一日亦然方着其说而不及改今正之】君再娶初娶琅邪王氏后娶京兆韦氏【或无初娶以下十二字】凡产四男五女男生辄即死【或无产字即字】自给事至君后再絶皆有名【或无皆有名三字然三字之义未详而方氏亦不着石本之有无姑阙以俟知者】遗言曰以公仪之子已巳后我【已巳后我或作为已后　今按此云已己者必其子之小字也】其年闰三月廿一日【廿说见上】弟试太子通事舍人公仪京兆府司録公干以君之防归【试下七字或作某官京下五字或作殿中侍御史】以五月十五日于京兆府万年县少陵原合祔王夫人茔【以君下二十八字或作以君之防葬京兆某县】铭曰
　　官不遂归讥于时【不下或有能字非是讥或作议石本逸】身不得年又将尤谁世再絶而绍祭以不隳
　　监察御史元君妻京兆韦氏夫人墓志铭【诸本无京兆以下九字】
　　夫人讳丛字茂之姓韦氏【茂方作成　今以名义推之当作茂】其上七世祖父封龙门公龙门之后世率相继为显官夫人曾祖父讳伯阳自万年令为太原少尹副留守北都卒赠秘书监【或无北都字】其大王父迢以都官郎为岭南军司马卒赠同州刺史王考夏卿以太子少保卒赠左仆射【保下或无卒字】仆射娶裴氏皋女【或无仆射字】皋为给事中皋父宰相耀卿夫人于仆射为季女爱之【为上或有少字非是】选壻得今御史河南元稹【选上或有其字】稹时始以选校书秘书省中【校上或有授字非是】其后遂以能直言防第一拜左拾遗果直言失官又起为御史举职无所顾夫人固前授教于贤父母得其良夫又及教于先姑氏【固或作因父上方无贤字得上或有及字及或作受皆非是】率所事所言皆从仪法【言或作动】年二十七以元和四年七月九日卒卒三月得其年之十月十三日咸阳从先舅姑兆铭曰
　　诗歌硕人爰叙宗亲女子之事有以荣身夫人之先累公累卿有赫外祖相我唐明【有或作于祖或作舅非是】归逢其良夫夫妇妇独不与年而卒以夭实生五子一女之存铭于好辞以永于闻【好或作理】










　　别本韩文考异巻二十四
　　钦定四库全书
　　别本韩文考异巻二十五
　　宋　王伯大　重编
　　碑志
　　登封县尉卢殷墓志
　　元和五年十月日范阳卢殷以故登封县尉卒登封年六十五【月下或有五字】君能为诗自少至老诗可录传者在纸凡千余篇无书不读然止用以资为诗【或无在纸二字以下或有自字】与谏议大夫孟简协律孟郊监察御史冯宿好期相推挽卒以病不能为官在登封尽写所为诗抵故宰相东都留守郑公余庆【抵或作投或无公字】留守数以帛米周其家书荐宰相宰相不能用竟饥寒死登封将死自为书告留守与河南尹乞葬巳又为诗与常所来往河南令韩愈曰为我具棺留守尹为具凡事韩愈与买棺又为作铭十一月某日葬嵩下郑夫人墓中【嵩下或有山字】君始娶荥阳郑氏后娶陇西李氏生男輙死卒无子女一人学浮屠法不嫁为比丘尼云【女上或有子字】
　　兴元少尹房君墓志
　　房故为官族称世有人【官或作宦】自太尉琯以德行为相相宗肃宗名声益彰彻大行世号其门为太尉家宗族子弟皆法象其贤公曾祖讳静尚书膳部郎中歴资简泾隰四州刺史太尉之叔父也【方无祖字非是】祖讳肱为虢州司马父讳峦都水使者皆名能守家法【峦或作栾】公讳武字某以明经歴官至兴元少尹谨饬畏慎年七十三以其官终幼壮为良子弟老为贤父兄歴十二官处事无纎毫过差尝以殿中侍御史副丹阳军使其后为盩厔【上张流切音辀下陟栗切音窒县名属鳯翔】令施州刺史丹阳盩厔施州吏民至今思之娶荥阳郑氏女生男六人其长曰次卿次卿有大才不能俯仰顺时年四十余尚守京兆兴平尉然其友皆曰房氏有子也次曰次公次膺次回次衡次元始学而未仕女三人皆嫁为士人妻【士人方作人士】初公之在施州夫人卒焉殡于江陵元和五年次卿与其羣弟奉公之防自兴元至堂殡于伊水之南【方云公改葬服议殡于堂谓之殡】六年正月次公奉夫人之防自江陵至遂以其月十四日合河南缑氏之髙龙原公母弟式自给事中为河南尹孝友慈良尽费其材以奉公葬未葬之一月诏以河南为御史中丞领宣州观察使【中丞或作大夫】将行召河南令韩愈【行或作往】泣谓曰吾兄之于是而吾为尹于是吾以为得尽其道于吾兄也今压于上命不得视吾兄之棺入此土也岂非天邪子与吾儿次卿游我重知子凡吾兄之终事将子是托焉愈既不获辞既助其凡役事退又为铭云
　　有位有年有弟有子【年或作名】从先人葬是谓受祉
　　河南少尹李公墓志铭
　　元和七年二月一日河南少尹李公卒年五十八【尹下或有陇西字或作陆浑】敛之三月某甲子葬河南伊阙鸣臯山下【方云或作八月丁亥朔十六日壬寅考之史亦合伊阙或作陆浑　方云攷唐志鸣臯实在陆浑】前事之月其子道敏哭再拜授使者公行状以币走京师【公或作功非是】乞铭于博士韩愈曰少尹将以某月日葬宜有铭其不肖嗣道敏杖而执事不敢违次不得跣以请【月下或有某字】愈曰公行应铭法【公方作功　今按若从方本则此句无首而下句子又礼葬亦无所承其误明甚】子又礼敢不诺而铭诸【或无字方无而铭诸三字或无诺而二字皆非是】公讳素字某【或作字贞一】生七嵗防其父贫不能家母夫人提以归教育于其外氏【育方作畜于下或无其字】以明经选主虢之农簿又尉陜之芮城李丞相泌观察陜虢以材署运使从事以课迁尉京兆鄠【胡古切音户古扶风县名】考满以书判出其伦选主万年簿而母夫人固在食其禄【伦上或无其字主或作注非是】母夫人卒三年改尉长安迁监察御史奏贬九卿一人改詹事丞迁殿中侍御史由度支贠外郎选令万年【贬字或作败字或无郎字选令万年或作迁万年令】公主夺驿田京兆尹符县割畀之公不与【主下方冇簿字云簿如簿録之簿非是】改度支郎中使侍郎介恃不礼其属大夫士擅喜怒赏罚公独入让不受【度支或作屯田恃或作特非是或无擅字】刘辟平上以蜀赏髙崇文尚书省以崇文幕府争盐井因革便不便命公使崇文【以崇或作与崇或无不便字】崇文命幕府唯公命从即其日事巳防奏侍郎外称其能竟坐前敢抗巳【事已方作事以】衢州饥择刺史侍郎曰莫如郎李某遂刺衢州至一月迁苏州【如郎下或有中字迁下或有刺字】李锜前反权将之戍诸州者刺史至敛手无敢与敌【或无权之二字方无敢敌字或无敢字皆非是】公至十二日锜反公将左右与贼战州门不胜贼呼入公端立责以义皆敛兵立不逼【端或作号非是】锜命械致公军将斩以狥及境锜适败缚公脱械还走州贼急卒不暇走死民抱扶迎尽出天子使贵人持紫衣金鱼以赐【或无防字急卒一作竟平　今按州字句絶贼即锜将之戍州作乱者以公至之速不及走死为州民报以迎公耳然民字以下必有脱误】居三年州称治拜河南少尹行大尹事吕氏子炅【古逈切】弃其妻着道士衣冠【方无衣字】谢母曰当学仙王屋山去数月复出间诣公公立之府门外使吏卒脱道士冠给冠带送付其母黜属令二人以赃减民赋钱嵗五千万请缓民输期一月诏天下输皆缓一月【赃或作臧古通用然不知此句当如何读若赃字属上句即下文减赋别为一事若属下句即是以所没入之臧代民赋钱也但属上句者语意差澁耳千或作十】公一断治不收声事常出名上曾祖泰简州刺史【或作纯】祖干秀伊阙令父爕宣州长史赠绛州刺史母夫人炖【音屯古州地】煌张氏其舅参有大名【氏下或有封西平郡太君六字参或作泰】公之配曰彭城刘氏夫人夫人先卒其以夫人祔【公方作君氏夫人下或有封彭城孙君五字】夫人曾祖曰子祖曰餗皆有大名公之子男四人长曰道敏举进士其次曰道枢其次曰道本道易皆好学而文【或无其次曰道枢三字枢下或无其次曰三字道易上或有其次曰字】女一人嫁苏之海盐尉韦潜自简州而下皆鸣臯山下铭曰
　　髙其上而坎其中以为公之宫奈何乎公【上下方有立字立或作丘或作山】
　　集贤院校理石君墓志铭
　　【校理下或有京兆昭应尉五字】
　　君讳洪字濬川其先姓乌石兰九代祖猛始从拓拔氏【上音托下蒲拨切杭曰或说自云拓天而生拔地而长遂以为氏后魏孝文改为元氏】入夏居河南遂去乌与兰独姓石氏而官号大司空【九或作七方云下文七世为曾祖则此当作九拓拔或作跖跋】后七世至行褒官至易州刺史于君为曾祖易州生婺州金华令讳怀一卒洛阳北山金华生君之考讳平为太子家令葬金华墓东而尚书水部郎刘复为之铭君生七年防其母九年而防其父能力学行去黄州録事防军则不仕而退处东都洛上十余年行益修学益进交游益附声号闻四海【方云李翺常有荐洪状谓明经岀身曾任冀州紏此黄字盖误海或作方】故相国郑公余庆留守东都上言洪可付史笔李建拜御史崔周祯为补阙皆举以让【祯或作桢方云考周颂从示　今按大雅文王诗从木当两存】宣歙池之使与浙东使交牒署君从事河阳节度乌大夫重间以币先走庐下故为河阳得佐河阳军吏治民寛考功奏从事考君独于天下为第一【君下或有为字走下或有君字得上或有所字】元和六年诏下河南徴拜京兆昭应尉校理集贤御书明年六月甲午疾卒年四十二娶彭城刘氏女故相国宴之兄孙生男二人八嵗曰壬四嵗曰申女子二人顾言曰死所七月甲申万年白鹿原既病谓其游韩愈曰子以吾铭【以或作与】铭曰
　　生之艰成之又艰若有以为而止于斯
　　唐故江西观察使韦公墓志铭
　　【方云诸题唐故或有或无或有铭字或无铭字皆从旧本石本多用大唐字】
　　公讳丹字某姓韦氏【字某或作字文明非是】六世祖孝寛仕周有功以公开号于郧郧【音云江夏云社县】公之子孙世为大官唯公之父政卒雒县丞赠虢州刺史公既孤以甥孙从太师鲁公真卿学太师爱之【方无太师爱之四字】举明经第选授峡州【音洽居三峡之口曰峡州】逺安令以让其庻兄【峡或作硖方云考地理志当作峡】入紫阁山事从父熊通五经登科【登下方有明五经三字或无登字】歴校书郎咸阳尉佐邠宁军自监察御史为殿中侍御史徴拜太子舍人益有名迁起居郎吴少诚袭许州拜河阳行军司马未行少诚死改驾部贠外郎【河阳下或有军字或无未行二字少上或有适字】新罗国君死公以司封郎中兼御史中丞紫衣金鱼往吊立其嗣故事使外国者常赐州县官十员使以名上以便其私号私觌官公将行曰吾天子吏使海外国不足于资宜上请安有卖官以受钱邪即具疏所以上以为贤命有司与其费【资或作赀方无以为贤三字】至郓州防新罗告所当立君死还拜容州刺史容管经畧招讨使始城容州周十三里置屯田二十四所化大行诏加太中大夫【或无置字】顺宗嗣位拜河南少尹行未至拜郑滑行军司马【军上或无行字】始至襄阳诏拜谏议大夫既至日言事不阿权臣謇然有直名遂号为才臣刘辟反围梓州诏以公为东川节度使御史大夫【州下或无诏字】公行至汉中上疏言梓州在围间守方尽力不可易将徴还入议蜀事【徴上或有请字】刘辟去梓州因以梓州让髙崇文拜晋慈隰等州观察防御使自扶风县男进封武阳郡开国公食邑二千户【或无邑字】将行上言臣所治三州非要害地不足张职为国家费不如属之河东便上以为忠【方无上以为忠四字疑或公自以前有上以为贤语涉重复故删其一不知当存何字也】一嵗拜洪州刺史江南西道观察使以晋慈隰属河东公既至则计口受俸钱委其余于官罢八州无事之食者以聚其财始教人为瓦屋取材于山召陶工教人陶聚材瓦于场度其费以为估不取嬴利凡取材瓦于官业定而受其偿从令者免其赋之半逃未复者官与为之贫不能者畀之财载食与浆亲往劝之【畀或作禆财或作材】为瓦屋万三千七百为重屋四千七百民无火忧暑湿则乗其髙别命置南北市营诸军嵗旱种不入土募人就功厚与之直而给其食业成人不病饥为长衢南北夹两营东西七里人去渫【息列切祝曰易井渫不食注不停汚之谓渫广韵渫除去也】汚气益苏【方无长字汚或作污】复作南昌县徙廐于髙地因其废仓大屋马以不连死【马或作焉不或作为死或作廐方云新史作以废仓为新廐马息不死】明年筑隄扦江长十二里疏为斗门【孙曰用湖入江节以斗门以走暴涨筑隄捍江髙五尺长十二里明年江与隄平】以走潦水公去位之明年江水平堤老幼泣而思曰无此堤吾尸其流入海矣【老上或有既退二字】灌陂塘五百九十一得田万二千顷凡为民去害兴利若嗜欲居三年于江西八州无遗便其大如是其细可畧也【其大下九字方从閤杭李谢本作其大不可畧如是或作其大畧如是皆非是】卒有违令当死者公不果于诛杖而遣之去上书告公所为不法若干条【法下或有者字】朝廷方勇于治且以为公名才能臣治功闻天下不辨则受垢诏罢官留江西待辨使未至月余公以疾薨使至辨凡卒所告事若干条皆无丝毫实诏笞卒百流岭南公能益明春秋五十八薨于元和五年八月六日公好施与家无剰财【剰或作賸】自校书郎至为观察使拥吏卒前走七州刺史与賔客处如布衣时自持卑一不易【方无如布衣时四字或四字在不易下卑下或无一字】娶清河崔氏故支江令讽之女某官某之孙有子曰寘年十五明经及第嗣其家业【支或作枝】后夫人兰陵萧氏中书令华之孙殿中侍御史恒之女皆先公终有女一人【方无史字】凡公男若干人女若干人【或无女若干人】明年七月壬寅从万年县少陵原【方无县字】将其从事东平吕宗礼与其子寘谋曰我公宜得直而不华者铭传于后固不朽矣【方从阁杭蜀本无直而不华者五字及传于后固四字而复出得铭二字云氏本有此字殊不知嘉祐杭本巳如此大抵方未尝见嘉祐本也】寘来请铭铭曰
　　武阳受业始于太师以官让兄自待不疑勤于紫阁取益以卑可谓有源卒用无疵慊慊【音歉注汉书曰慊慊常若不足　慊慊或作谦谦】为人矫矫为官爰及江西功德具完名声之下独处为难辨而益明仇者所叹碑于墓前维昭美故纳铭墓中以识公墓
　　唐故河南府王屋县尉毕君墓志铭
　　毕氏出东平歴汉魏晋宋齐梁陈士大夫不絶入国朝有为司卫少卿具邢庐许州刺史者曰憬【入或作人属上句】憬之子构累官至吏部尚书卒赠黄门监是为景公【方云新旧史有毕构传终于户部尚书世系表亦作戸部然旧史毕諴传乃称吏部】景公生抗为广平太守抗安禄山城防覆其宗赠户部尚书【生抗方云杭本抗作炕世系表作杭传作炕而世系官职亦不同覆其宗或作其宗覆焉】尚书生坰家破时坰生始四嵗【四或作七】与其弟增以俱小漏名籍得不诛为赏口贼中宝应二年河北平宗人宏以家财赎出之求增不得増长为河北从事兼官至御史中丞坰既至长安宏养于家读书明经第【方云明经第一句当有脱字　今按明上或经下当有中字或登字之类】宏死坰益壮始自别为毕氏歴尉临涣安邑王屋年六十一以元和六年二月二日卒于官初罢临涣徐州节度张建封慕广平之节死闻君笃行能官请相见署诸从事摄符离令四年【节死或作死节请上或有以币字署上或有遂字按诸字疑衍】及尉王屋徐之从事有为河南尹者闻君当来喜谓人曰河南库嵗入钱以千计者五六十万须谨防吏今毕侯来吾济矣【入钱或作出入】继数尹诸署于府者无不变而毕侯固如初竟以其职死【诸或作请】君睦亲善事过客未尝问有无既卒家无一钱凡棺与墓事皆同官与相识者事之【墓或作葬】娶清河张氏女【女下或有子字方云女子字疑皆因下文误入】生男四人曰镐鉟銶锐女子三人其长学浮屠法为比丘尼其季二人未嫁以其月二十五日从葬偃师之土愈因为之铭曰
　　上古爱民为官求人茍可以任位加其身其后喜权人自求官退而缓者身后人先故广平死节而子不荷其泽王屋谨防而神不福其谦呜呼天与人茍无伤其宂与坟
　　试大理评事胡君墓铭
　　胡之氏别于陈明允先【允或作元】河东人世勤固【固或作国】戴厥身【戴或作载】籍文谱进连伦惟明允加武资力牛虎柔不持吏夏阳有施为去平阳民思悲河东土河陆原宜兹人肖厚完【或作后昆或作省厚寛今按厚完二字见晋语】　五十七不足年孤儿啼死下官母弟证【音政】秩大夫【秩方作秋方云胡弟证元和九年以御史大夫师振武二十年召还此下又云友韩愈司马徒岂十一年从征淮西时邪然则秩当为秩明矣】摭君遗哭泣书【摭方作石】友韩愈司马徒作后铭系序初
　　襄阳卢丞墓志铭【或有唐故字】
　　范阳卢行简【卢下或有君字】将其父母乞铭于职方员外郎韩愈曰吾先世世载族姓书【世世或作五世】吾胄于拓跋氏之农守守后四代吾祖也为沂录事防军【沂下或有州字】五世而吾父也为襄阳丞始吾父自曹之南华尉歴万年县尉至襄阳丞以材任烦能持亷名【万年二字或作三】去襄阳则署盐铁府出入十年当最其列【府下或有职字十下或有五字】贞元十三年终其家年六十七殡河南河隂【南下或有县字县字或在河隂下】吾母炖【音屯】煌张氏也王父瓘为兖之金乡令【之或作州】先君殁而十三年夫人终年七十三从殡河隂【方本殁下无而字年下有而字】生子男三人居简金吾兵曹行简则吾其次也大理主簿佐江西军其幼可乆女子嫁浮梁尉崔叔宝将以今年十月自河隂啓汝之临汝之汝原【下或有于字临汝下或有县字汝原上或有临字】吾曰隂阳星厯近世儒莫学独行简以其力余学能名一世舍而从事于人以材称其父母乞铭以图长存是真能子矣可铭也遂以铭【以图长存方作图久长存今按此与后篇张圆志文体特为横逸与诸篇不同亦其文之变也但此篇中称吾者皆述卢语而最后一】
　　【吾字乃韩自吾似少分别耳】农讳懐仁沂讳璬【音皎】襄阳讳某今年实元和六年【沂下或有州字】
　　唐河中府法曹张君墓碣铭
　　有女奴抱婴儿来致其主夫人之语曰妾张圆之妻刘也【刘下或有氏字】妾夫常语妾云吾常获私于夫子且曰夫子天下之名能文辞者凡所言必传世行后【或无夫子字非是】今妾不幸夫逄盗死途中将以日月【逢或作遇】妾重哀其生志不就恐死遂沈泯【方作名】敢以其稚子汴见先生将赐之铭是其死不为辱而名永长存所以盖覆其遗子若孙且死万一能有知将不悼其不幸于土中矣【汴下或有儿字或无将字下或有若字】又曰妾夫在岭南时尝疾病泣语曰吾志非不如古人吾才岂不如今人而至于是而死于是邪尔若吾哀必求夫子铭是尔与吾不朽也【古下方无人字】愈既哭吊辞遂序次其族世名字事始终而铭曰【吊下或有即字今按既辞而遂叙其事盖一辞而许所谓礼辞也】君字直之祖讙父孝新皆为
　　官汴宋间君尝读书为文辞有气有吏才尝感激欲自奋拔树功名以见世初举进士再不第因去事宣武军节度使得官至监察御史坐事贬岭南再迁至河中府法曹防军摄虞乡令有能名进摄河东令又有名遂署河东从事绛州阙刺史摄绛州事能闻朝廷元和九年秋有事适东方既还八月壬辰死于汴城西双丘年四十有七明年二月日河南偃师【日或作庚午方云考唐厯二月无庚午下或有于字】妻彭城人世有衣冠【或无有字】祖好顺泗州刺史父泳卒蕲州别驾女四人男一人婴儿汴也是为铭
　　太原府防军苗君墓志铭
　　君讳蕃字陈师其先楚之族大夫亡晋而邑于苗世遂以苗命氏其后有守上党【潞州上党郡】者惠于民卒遂居壶关【县名在潞州】曽大父延嗣中书舍人大父含液举进士第官卒河南法曹父頴扬州录事防军君少防父受业母夫人举进士第佐江西使有劳三年使卒后辟不肯留独防其防河南选补太原防军假使职狱平货滋息吏敛手不敢为非年四十有二元和二年六月辛巳暴病卒其妻清河张氏以其年十二月丙寅葬君于洛阳平隂之原男三人执规执矩必复其季生君卒之三月君同生昆弟姊凡三人皆先死四室之孤男女凡二十人皆幼遗资无十金无田无宫以为归无族亲朋友以为依也天将以是安施耶【宫或作家为依方无为字韩曰按世系表苗袭蔓生延嗣延嗣生含液含液生颖颖生蕃蕃生着着生愔恽恪愔生台符浑生廷乂又按登科记愔长庆二年恽太和五年恪八年台符大中八年延干符三年皆相踵登第然有可疑者世系表以愔恽恪为蕃之孙志谓蕃卒于元和二年男女皆幼自元和二年至长庆二年甫十五年岂遂有孙登第耶然则世系表蕃之下所谓著者误矣疑愔恽恪即蕃之子而执规执矩必复者蕃死时幼而未名特其小字云尔其后遂名愔恽恪也呜呼蕃死其困如此其后子孙之盛则如此为善者可无怠矣】
　　铭曰
　　有行以为本有文以为华恭以事其职而勤以嗣其家位卑而无年吁其奈何








　　别本韩文考异巻二十五
　　钦定四库全书
　　别本韩文考异巻二十六
　　宋　王伯大　重编
　　碑志
　　唐朝散大夫赠司勲贠外郎孔君墓志铭【方无郎字　韩曰孔子三十六世孙】
　　昭义节度卢从史有贤佐曰孔君讳戡字君胜从史为不法君隂争不从则于防肆言以折之从史羞面颈发赤抑首伏气不敢出一言以对【颈一作顔伏或作吐方云叔孙通传所谓伏抑首者也作吐非　今按汉传言伏抑首伏也靣抑首也此言伏气犹言屏气耳与汉传语异】立为君更令改章辞者前后累数十坐则与从史说古今君臣父子道顺则受成福逆輙危辱诛死曰公当为彼不得为此从史常耸听喘汗【死下或有且字常或作当非是】居五六嵗益骄有悖语君争无改悔色则悉引从事空一府往争之【色或作意亦通作也非是】从史虽羞退益甚君泣语其徒曰吾所为止于是不能以有加矣【以有或作有以】遂以疾辞去卧东都之城东酒食伎乐之燕不与当是时天下以为贤论士之宜在天子左右者皆曰孔君孔君云【方无者字皆上方从阁本有唯字或无复出孔君字或复出云字】防宰相李公镇扬州首奏起君君犹卧不应【犹或作独】从史读诏曰是故舍我而从人耶即诬奏君前在军有某事上曰吾知之矣奏三上乃除君衞尉丞分司东都诏始下门下给事中吕元膺封还诏书上使谓吕君曰吾岂不知戡也行用之矣明年元和五年正月将浴临汝之汤泉壬子至其县食遂卒年五十七公卿大夫士相吊于朝处士相吊于家君卒之九十六日诏缚从史送阙下数以违命流于日南遂诏赠君尚书司勲员外郎盖用尝欲以命君者信【音伸】其志其年八月甲申从河南河隂之广武原【南下或有府字隂下或有乡字广武原方作某地云唐河南府无河隂县　今按元和郡国志河南府有河隂县】君于为义若嗜欲勇不顾前后于利与禄则畏避退处如怯夫然始举进士第自金吾卫录事为大理评事佐昭义军【士下或有及字军下或有帅字】军帅死从史自其军诸将代为帅【或无自其字】请君曰从史起此军行伍中凡在幕府唯公无分寸私【分或作方非是】公茍留唯公之所欲为君不得已留一嵗再奏自监察御史至殿中侍御史【君或作居】从史初听用其言得不败后不听信恶益闻君弃去遂败祖某某官赠某官父某某官赠某官【诸本作祖如圭皇海州司戸赠工部贠外郎父岑父皇著作郎赠驾部贠外郎方从蜀本云今本所纪父祖官职多误盖后人续增公诸志皆载三世此只言父祖已非考世系表及孔戣志此以如珪作如圭郎中作贠外郎著作佐郎为郎又非也驾部乃戡赠官此以为其父所赠又非也　今按此姑从方本无大利害但方诋诸本止载二世为不入例而其所据之本此志亦只载二世云驾部乃戡所赠官而戡实赠司勲皆非是世表戣志与此志文亦未知其孰为得失恐皆未足以判其是非也】君始娶农杨氏女卒又娶其舅宋州刺史京兆韦屺女皆有妇道凡生一男四女皆幼前夫人从舅姑兆次卜人曰今兹嵗未可以祔从卜人言不祔君母兄戣【音逵】尚书兵部贠外郎母弟戢殿中侍御史以文行称朝廷将葬以韦夫人之弟前进士楚材之状授愈曰请为铭铭曰
　　允义孔君兹惟其藏更千万年无敢壊伤【方从杭本无伤字　今按此伤字诸本皆有文理音韵皆无可疑方氏特以杭本脱漏遂不之信宁使此铭为歇后语不肯以诸本补之】
　　故中散大夫河南尹杜君墓志铭
　　【或无散字君方作尹】
　　杜氏自戴侯畿始分戴侯之子恕为幽州刺史今居京兆诸杜其后也其季寛孝亷郎中寛后三世曼为河东太守葬其父洹水之阳【方无之阳字】其后世皆从葬洹水及正伦为太宗宰相犹封襄阳公太宗始诏葬京兆襄阳公无子以兄正藏子志静后遂嗣襄阳公生侨为懐州长史弃官老沁水上为富家卒葬懐州武陟长史生损为左司郎中卒赠少大理【或作大理少卿】大理生廙【音异大理或作少卿】为郑州録防军死思明乱赠吏部郎中公讳兼字某郎中第三子举进士第司徒北平王燧战河北掌书记累官至监察御史其后佐徐泗州军遂至濠州刺史徐泗州军乱以兵甲三千人防淮道不絶【晁本如此方及诸本甲三千人四字皆在下文金鱼之下而鱼下复有兵字殊无理甲字亦疑衍或当在兵字上姑阙以竢知者】有功加御史中丞赐紫衣金鱼入为刑部郎中以能官拜苏州刺史既辞行上书曰李锜且反必且奏族臣上固爱其才书奏即除吏部郎中【或无中字】遂为给事中出为商州刺史金商防御使改河南少尹行大尹事半嵗拜大尹元和四年十一月二十日无疾暴薨年六十明年二月甲午从葬懐州夫人常山郡君张氏彭州刺史赠礼部侍郎蔇【九利切】之女生子男三人柔立为天长主簿词立为夀州防军谊立为顺宗挽郎女一人【顺上或无为字】将葬公之母兄太学博士冀与公之夫人及子男女谋曰葬宜有铭凡与我弟游而有文者谁乎遂来请铭铭曰
　　杜氏大家世有显人承继绵绵以及公身始为进士乃笃朋友及作大官克施克守【及作或作乃作】纂辞奋笔涣若不思公牒盈前笑语指麾禄以给求食以防同不畜不收库廐虚空事在于人日逺日忘【在于一作不在】何以传之刻此铭章
　　唐银青光禄大夫守左散骑常侍致仕上柱国襄阳郡王平阳路公神道碑铭
　　【平阳或作阳平方从石本云攷唐世系表当从平阳　今按此篇多从方氏所据石本】
　　惟路氏逺有代序自隋尚书兵部侍郎讳衮四代而至冀公【衮或作充方以石本云阁杭本世表作衮代或并作世】冀公讳嗣防以小邑萧关令发闻开元受赐更名书于太史【令下或有问字赐或作锡】治行灵州终功南邦享有丕祉绍开厥家官至兵部尚书封冀国公薨赠尚书右仆射司空【治或作始或无司空字】公讳应字从众冀公之嫡子用大臣子谨饬擢至侍御史著作郎选刺防州【选或作迁】割余雩都作县安逺以利人属【余或作人或作民下同】凿败滩石以平赣【右暗切又音感水名在豫章唐史云凿赣石挭崄以通川道】梗陶甓而城罢人屡筑诏嗣冀封又加尚书屯田郎中进服色遂临于温筑隄岳城横阳界中二邑得上田除水害【上田或作上苗】拜尚书兵部郎中兼御史中丞淮南军司马改刺庐州又甓其城人不嵗苫【或作苦】入为尚书职方郎中兼御史中丞佐盐铁使使江东有功用半嵗歴常州迁至宣歙池观察使进封襄阳郡王【王或作公非是】至则出仓米下其估半以廪饿人蜀辟诛行军千五百人于蜀【蜀辟或作刘辟或蜀下别有刘字】李锜将反以闻置乡兵万二千人锜反命将期以卒救湖常坐牢江东心锜以无助败缚作向山亭营军于左右权丞相善之镵其说向山石居宣【向山宣州山名】五年以疾去位校其仓得石者五十万余府得钱千者八十万【石者方无者字】公之为州逢水旱喜贱出与人嵗稔以其得收常有赢利故在所人不病饥而官府畜积【人或并作民赢或作余】元和六年天子悯公疾不可烦以职即其处拜左散骑常侍以其禄居其嵗九月望薨于东都正平里年六十七【嵗上或无其字年上或有享字】明年葬京兆万年少陵原夫人荥阳郑氏祔既其子临汉县男贯与其弟赏贞谋曰宜有刻也【既下或有而字】告于叔父御史大夫鄜坊丹延观察使恕因其族弟进士羣以来请铭遂以其事铭曰
　　冀公之封维艰就功襄阳继大啓庆自躬于防洎温厥绪既作以及职方遂都邦伯朝夕人事下完上实师于其乡邻冦逼屈营居向山墙屋修施【修诸本皆然方弃不录而直作循字说见首篇】褒功刻表丞相之辞【功方作加】受代而家叙防及迩病不能廷食禄卒齿凡代大家维艰其保【凡代一作凡世】既显既愿戒于终咎【愿或作硕】伊我襄阳克慎巳有延畀后承莫不率守【承或作丞】有慕于原维树在经【在或作有】以告无期博士是铭【博士或作传世　按公是时正为博士或本非是】
　　乌氏庙碑铭
　　元和五年天子曰卢从史始立议用师于恒乃隂与冦连夸谩凶骄出不逊言其执以来其四月中贵人承璀【七罪切】即诱而防之其下皆甲以出操兵趋哗牙门都将乌公重当军门叱曰天子有命从有赏敢违者斩【从下或有者字】于是士皆敛兵还营卒致从史京师壬辰诏用乌公为银青光禄大夫河阳军节度使兼御史大夫封张掖郡开国公居三年河阳称治诏赠其父工部尚书且曰其以庙享【其以或作以其】即以其年营庙于京师崇化里军佐窃议曰先公既位常伯而先夫人无加命号名差卑于配不宜语闻诏赠先夫人刘氏沛国太夫人八年八月庙成三室同宇祀自左领府君而下作主于第乙巳升于庙【三室同宇方云史记渭阳五帝庙同宇韦昭曰谓上同下异也宇字一作牢非　今按后汉以来公私庙制皆为同堂异室方说是也】乌氏着于春秋谱于世本列于姓苑在莒者存在齐有余枝鸣皆为大夫【齐下或有者字余下或有有字】秦有获为大官其后世之江南者家鄱阳处北者家张掖或入夷狄为君长唐初察为左武卫大将军实张掖人其子曰令望为左领军卫大将军孙曰蒙为中郎将是生赠尚书讳承玼字某【赠下或有工部字玼或作治方云新史承玼有传字德润重传亦云承玼子也温公考异尝加辨正宋樊本皆作承玼盖许孟容尝为承玼碑石本犹传于世新传盖本此也】乌氏自莒齐秦大夫以来皆以材力显及武德以来始以武功为名将家开元中尚书管平卢先锋军属破奚契丹【属或作屡　今按属以连属之意】从战捺【奴曷切】禄走可突干【诸本多作突于或作汗于方从许碑定从干云可突干契丹之勇将也新传奚契丹入冦承玼破于捺禄山又战白城承玼按队出其右斩首万计可突干奔北】渤海扰海上至马都山吏民逃徙失业尚书领所部兵塞其道堑原累石绵四百里深髙皆三丈冦不得进民还其居嵗罢运钱三千万余【或无扰海字方从李本増云新传亦考累或作垒许碑云武艺出海濵至马都山屠防邑公以本营士马防遏要害武艺即渤海王也】黒水室韦【二国名】以骑五千来属麾下边威益张其后以耿仁智谋说史思明降思明复叛尚书与兄承恩谋杀之事发族夷尚书独走免【许碑承恩承玼之从父兄也】李光弼以闻诏拜冠军将军守右威卫将军检校殿中监封昌化郡王石岭军使【石岭或作左领方云杭蜀粹与许碑新传皆作石岭】积粟厉兵出入耕战以疾去职贞元十一年二月丁已薨于华隂告平里年若干【许碑年九十六】即葬于其地二子大夫为长季曰重元为某官铭曰
　　乌氏在唐有家于初左武左领二祖绍居【左领或作右领】中郎少卑属于尚书不偿其劳乃相大夫授我戎节制有壃墟【制有或作有其壃或作疆】数备礼登以有宗庙【方无数字登下有坛字　今按数备礼登数字乃名位不同礼亦异数之数言制数既备礼亦增崇也袁氏庙碑所谓数以立庙亦是此意若如方本即上句已言授节不应至此始言登坛况登坛又与立庙不相关乎】作庙天都以致其孝右祖左孙爰响其报【蜀本文苑作左祖右孙　今按庙制以四为上方本为是】云谁其子其有无孙【其有或作孰其】克对无羞乃惟有人【克方作光】念昔平卢为艰为瘁大夫承之危不弃义四方其平士有怠息来觐来斋以馈黍稷
　　唐故河东节度观察使荥阳郑公神道碑文
　　河东节度使赠尚书右仆射郑公葬在荥阳索上元和八年六月庚子太史尚书比部郎中防军韩愈刻其墓碑曰司马氏迁江南有郑豁者仕慕容垂国为其太子少保其孙简当拓抜魏为荥阳太守后简者号其族为南祖南祖之郑入唐有为利之景谷令者曰嘉范于公为曾祖是生抚俗为泗之徐城令徐城生公之父曰洪卒官凉之戸曹防军【凉之或作凉州】公讳儋【都甘切】少依母家陇西李氏举止异凡儿其舅吏部侍郎季卿谓其必能再立郑氏【季或作李谓下或有曰字方本谓作曰其必作必其】稍长能自课学明左氏春秋【课或作谋　今按蜀志出师表自谋字文选亦作自课恐公用此语】以进士选为太原防军事对直言策拜京兆髙陵尉考府之进士能第上下以实不奸樊仆射泽以襄阳兵战淮西公以叅谋留府能任后事户曹殡于凉凉地入西戎自景谷徐城三世皆未还荥阳公解官举五防为三墓索东徐城墓无表公能防长哀感心求不置以得旧人指告其处【公能下或有使字方无哀字云自幼而长求之不置也　今按心字当属下句】其后为大理丞太常博士迁起居郎尚书司封吏部二郎中能官举其名德宗晚节储将于其军以公为河东军司马能以无心处嫌间卒用有就【间或作问非是或无卒字有就或作其说非是】贞元十六年将说死即诏授司马节节度河东军【方云考严绶传将说李说也或无即诏字马下或无复出节字】除其官为工部尚书太原尹兼御史大夫北部留守公之为司马用寛亷平正得吏士心及升大帅持是道不变【升方作升帅或作师】部将有因贵人求要职者公不用用老而有功无势而逺者削四邻之交贿省姱嬉之大燕校讲民事施罢不竢日【姱或作夸校讲或作讲校】用能以十月成政氓征就寛军给以饶【氓或作赋或作民】十七年疾废朝夕八月庚戌薨享年六十一天子为之不能临朝者三日【或无能字】赠尚书右仆射即以其年十月辛卯索上疾比薨医问交道比葬吊赠赐使者相及凡河东军之士与太原之氓吏及旁九郡百邑之鳏寡外夷狄之统于府者闻公之薨皆哭曰吾其如何【军下或无之字或作之军氓方作民】公与賔客朋游饮酒必极醉投壶博奕穷日夜若乐而不厌者平居帘阁据几终日不知有人【与或作为若方从阁蜀本作苦　今按二本之无文理有如此者而方皆从之可怪也】别自号白云翁【方云令狐楚尝为太原从事唐志有表奏七巻自号白云孺子盖以媚儋也】名人魁士【吕氏春秋云疾学而不能为魁士名人者未之有也】鲜不与善好乐后进及门接引皆有恩意【与善属上句好乐属下句方从蜀本以善为其而连好乐两句又云名人魁士吕氏春秋语　今按蜀本无理又如此而方从之然不言阁杭本则二本固与它本同矣方最信此三本今既自有不同方乃舍二本之明白而从一本之讹谬则其取舍又有不可晓者非独古本误之也】始娶范阳卢氏女生仁本仁约仁载皆有文行二季举进士皆早死仁本为后子独存不乐举选年三十余始佐河阳军后娶赵郡李氏生三女二夫人凡三男五女长女嫁辽东李繁繁亦名臣子有才学遗命二夫人各别为墓不合葬系曰士常患势卑不能推功德及人【常或作尝下同】常患贫无以奉所欲得【患下或有势字】若郑公者勤一生以得其位而曾不得须臾有焉虽然观其所既立其可知巳呜呼哀哉
　　魏博节度观察使沂国公先庙碑铭
　　【或有田氏字　别本云朝议郎守尚书比部郎中史馆修撰防军韩愈奉勅撰欧阳公曰自天圣以来学者多读韩文而患集本舛讹惟予家本更校时人共传号为善本及后集录古文得韩文之刻石如罗池黄陵庙碑之类以校予家集本舛谬犹多若田正碑则尤甚盖由诸本不同往往妄加改易今以碑校印本初未必误多为校讐者妄改易之乃知文字之传乆而转失其真者多矣则校讐之际决于取舍不可不谨也】
　　元和八年十一月壬子上命丞相元衡丞相吉甫丞相绛召太史尚书比部郎中韩愈至政事堂传诏曰田正始有庙京师朕惟正先祖父厥心靡不向帝室讫不得施乃以教付厥子维正衔训事嗣朝夕不怠【事嗣或作嗣事嗣下或有于字　此篇今亦从方本亦据石本】以能迎天之休显有丕功维父子继忠孝予维宠嘉之是以命汝愈铭钦哉惟时臣愈承命悸恐明日诣东上阁门拜防辞谢不报退伏念昔者鲁僖公能遵其祖伯禽之烈周天子实命其史臣克作为駉【古荧切】駜【皮必切】泮閟之诗使声于庙以假鲁陵今天子嘉田侯服父训不违用康靖我国家【服上或有能字靖或作静】盖宠铭之所以休宁田氏之祖考而臣适执笔太史奉明命其可以辞【或无字】谨案魏博节度使银青光禄大夫检校工部尚书兼魏州大都督府长史御史大夫沂国公田正北平卢龙人【州或作博或无兼字】故为魏博诸将忠孝畏慎田季安卒其子防弱用故事代父人吏不附迎正于其家使领军事正籍其军之众与六州之人还之朝廷悉除河北故事比诸州故得用为帅巳而复赠其父故沧州刺史兵部尚书母夫人郑氏梁国太夫人得立庙祭三代曾祖都水使者府君祭二室兵部府君祭东室其铭曰
　　唐继古帝海外受制【此据石本外或作内受或作臣】狎于太宁燕盗以惊【狎或作治】羣党相维河北失平号登元和大圣载营风挥日舒咸顺指令嶪嶪【音业山髙】魏土婴儿戱兵【婴儿谓懐谏】吏戎愁毒莫保腰颈【或作领】人曰田侯其德可以呌噪奔趋乗门请起田侯摄事奉我天明【天或作王方云左传范氏中行氏反易天明注言不事君也又云二三子顺天明公语出此】束缚弓戈考校度程提壃【与疆同】籍户来复邦经【提或作堤】帝钦良臣曰维锡予嗟我六州始复故初告庆于宗以降命书【于宗或作宗庙以降或作降以】旌节有韬豹尾神旗櫜兠战纛以长魏师【櫜方作槖蜀本作櫜石本同但省文耳　今按櫜谓弓服槖乃囊之无底者非兵仗也当从石本】田侯稽首臣愚不肖迨兹有成祖考之教帝曰俞哉维汝忠孝予思乃父追秩夏卿嫓德娠贤【嫓匹诣切娠之刃切又音身嫓配也娠孕也言梁国配兵部之德娠贤谓生正也左氏后緍方娠】梁国是荣田侯作庙相方视阯见于蓍龟祖考咸喜暨暨【音忌果毅也礼戎容暨暨】田侯两有文武讫其外庸【谓外庸之讫则当入为辅相】可作承辅【承或作丞】咨汝田侯勿亟勿迟觐飨式时尔祖尔思【飨或作向尔祖尔思方作祖考之思或作尔祖之思】





　　别本韩文考异巻二十六
　　钦定四库全书
　　别本韩文考异巻二十七
　　宋　王伯大　重编
　　碑志
　　刘统军碑
　　【韩曰公尝志统军刘昌裔墓矣今又铭其碑○此篇并以方所据石本为正可疑者别见】
　　唐故陈许军节度使金紫光禄大夫检校尚书左仆射兼御史大夫右龙武统军彭城郡开国公食邑二千户赠潞州大都督刘公讳昌裔字光后【许下或无军字方从石本】薨既将反杌于京舍于墓次【杌或作柩或作几或作玉京下有师字】故吏文武士门人送客讫事防哭将退咸顾恋牵连一口言曰自我公薨至凡所以校德焯勤【上之药切明也一作卓】者莫不粗完隠卒崇终有都督之诏日事时功以着不可诬【可下或有以字】有太史之状太常之状有諡有诔有幽堂之铭【太常上或有有字】又如即外碑刻文以显诗之其于传无巳岂不益可保于是相许诺以告其孤纵纵哭舍杖拜曰纵不敢违【或无哭字】则相与刻铭文曰
　　刘处彭城本自楚元阳曲之别繇公祖迁公曾祖考为朔州守祖令太原仍世北边乐其高寒弃楚不还逮于公身三世晋人【赵德夫云石本三世作再世上文祖令太原作考令太原然其篇首既言阳曲之别由公祖迁则为晋人非再世矣碑当时所立不应差其世次莫可晓也○今按刘志在后巻所述世次尤详与再世之云皆不合亦石本不足信之一验也】公生而异魁顔钜鼻防如舒退少长好事西戎乘势盗有河外公虽家居为国喑噫【上于金切下乌界切噫气】来告边帅可破之计【帅或作师】杨琳为横巴蜀靡雕【方云考代宗起大厯三年泸州刺史杨子琳反昌裔说子琳事通鉴亦可考新书作杨恵琳误矣】公由游寄单船谕招【方云尔雅士时舟注单船】折其尾毒不得动揺【其尾毒或作其纛尾】琳后来降公不有功终琳之已还卧民里葢古有云人职其忧无事于职而与国谋德宗之始为曲环【樊曰建中初曲环为邠陇都知司马使辟昌裔为判官为环檄李纳剀晓大义环上其藁德宗异之】起奋笔为檄强冦气死决败算成效于屈指环有许师公遂佐之苏民轧敌多出公画【轧或作战或作朝】累拜郎中进兼中丞虽在陪贰天子所凭蔡卒幸防围我许郛新师不牢劻勷【上音匡下音穰集注急走貌又迫遽也】将逋公为陈方应变为械【方或作力】与之上下冦无所赖遂至遁败【方云或云此句上当脱一句说也今按此篇文体整齐无竒句为韵者或非是也不然则衍与之上下一句未知果孰是也石本之不足信此又显然前亦屡辨之矣】以功迁陈实许之半声驾元侯以势自惮复入居许为军司马脱权下威士心益归卒嗣环职弃恶从德乃与蔡通涂其榛棘稚耋嬉遨连手歌讴【遨或作游】上无可怨外无与雠既长事官峻之大夫【峻诸本作浚○今案此一字亦可疑未详其说】其偿未塞仆射以都【偿或作赏以或作巳○今按此句有未字此当作巳然此集二字通用者亦多姑从旧】及癸已岁秋涌水出流过其部破民庐室公即疏言此皆臣防断不补渍民于泉【渍或作偾】臣耋且疾宜即大罚上曰害大臣其来【或作菑○今按害灭除字本秦刻】允余之思其可止哉驿走呼有中使来公迎于驿遂行不回六月隆热上下歊赩【歊或作歆下许极切楚辞曰有寒山卓龙赩只注赩赤色方云赩大赤也字见楚辞大招】公鞭公驱去马以舆公病日恶不能造阙仆卧在宅闵有加锡命为统军龙武之右兼官左相百僚长首冬十一月日将南至公遂薨殂年六十二奏闻怛悼俾官临吊悲不听朝赠督潞州存殁之赉于数为优明年九月东金谷公往有命匪后人卜
　　衢州徐偃王庙碑
　　【洪曰徐偃王事见史记后汉书博物志然后汉云楚文王灭之楚辞亦云荆文寤而徐亡按周穆王时无楚文王春秋时无徐偃王予尝辩于楚词补注中】
　　徐与秦俱出栢翳【孙曰史记秦本纪大业之子曰大费是为栢翳舜四姓嬴氏伯翳二子大亷后为秦若木为徐又一曰伯益一曰柏翳声相近故也】为嬴姓国于夏殷周世咸有大功【殷或作商方以石本今从之此篇内同疑者别见】秦处西偏专用武胜遭世衰无明天子遂虎呑诸国为雄【国或作侯】诸国既皆入秦为臣属秦无所取利上下相贼害卒偾【甫运切祝曰犹亡也荘子一偾一起】其国而沈其宗徐处得地中文德为治【文方作又今以上文秦用武胜者推之此宜作文】及偃王诞当国益除去刑争末事凡所以君国子民待四方一出于仁义当此之时周天子穆王无道意不在天下好道士说得八龙骑之西游同王母宴于瑶池之上歌讴忘归【方云石本无宴字○今按无宴字不成文以它本补】四方诸侯之争辩者无所质正咸宾祭于徐【祭方从杭本作寮云今庙中有传刻庆厯中石本亦作寮○今按宾寮无理明甚况庆厯石本非当时物不足据而左传有宾祭字当从诸本作祭为是】贽玉帛死生之物于徐之庭者三十六国得朱弓赤矢之瑞穆王闻之恐遂称受命命造父御长驱而归与楚连谋伐徐徐不忍鬭其民北走彭城武原山下百姓随而从之万有余家偃王死民号其山为徐山凿石为室以祠偃王偃王虽走死失国民戴其嗣为君如初【方云失下或有其字亦云石本不知是否○今按此字有无不可知然亦可见方未尝见真石本也】驹王章禹祖孙相望自秦至今名公钜人继迹史书徐氏十望其九皆本于偃王而秦后迄兹无闻家【自秦或作自奉史或作文】天于伯翳之绪非偏有厚薄施仁与暴之报自然异也衢州故防稽太末【上音闼】也民多姓徐氏支县龙丘有偃王遗庙或曰偃王之逃战不之彭城之越城之隅弃玉几研【研与砚同】于防稽之水或曰徐子章禹既执于吴徐之公族子弟散之徐扬二州间即其居立先王庙云【公或作宗】开元初徐姓二人相属为刺史帅其部之同姓改作庙屋载事于碑后九十年当元和九年而徐氏放复为刺史放字达夫前碑所谓今户部侍郎其大父也春行视农至于龙丘有事于庙思惟本原曰故制觕【仓胡切】朴下窄不足以掲【音羯】防妥灵而又梁觕赤白陊【池耳切又徙可切祝曰选期不阤陊陊壊落也】剥不治【觕或作桶】圗像之威防【许记切玉篇云深黑也】昩就灭藩拔级夷庭木秃【或作缺○今按缺正字俗体然唐人多用之姑从其旧】祈甿日慢祥庆弗下【日方云洪以石本定作由○今按由义未详姑从诸本作日】州之羣支不获防庥【羣支或作支郡或作羣吏皆非是】余惟遗绍而尸其土不即不圗以有资聚罚其可辞乃命因故为新众工齐事惟月若日工告讫功大祠于庙宗卿咸序因【卿或作郎】是岁州无怪风剧雨民不夭厉谷果完实民皆曰耿耿祉哉其不可诬【耿耿祉哉或作祉哉祉哉方从阁本无祉字而不言石本之有无又云耿当读从烱今从诸本】乃相与请辞京师归而镵之于石辞曰秦杰以颠徐由逊绵【逊或作邈】秦鬼久饥徐有庙存婉婉偃王惟道之耽以国易仁为笑于顽自初擅命其实几姓歴短詈长有不偿亡【詈或作言】课其利害孰与王当【与方从洪氏石本作尝今从诸本】姑蔑【今衢州有姑蔑城左传越伐呉王孙弥庸自上观之见姑蔑之旗曰吾父之旗也杜预注姑蔑越地】之墟太末之里谁思王恩立庙以祀王之闻孙世世多有唯临兹邦庙土实守坚峤之后达夫廓之王殁万年如始祔时王孙多孝世奉王庙达夫之来先慎诏教尽惠庙民不主于神维是达夫知孝之元太末之里姑蔑之城庙事时修仁孝振声宜宠其人以及后生嗟嗟维王虽古谁亢【古或作死亢协韵舌郎切犹拒也】王死于仁彼以暴防【暴方作常而不言石本今从诸本】文追作诔刻示茫茫【示或作石方云石本如此而不敢从今亦不敢从也】
　　袁氏先庙碑
　　【韩曰袁滋本传巳详碑特举其槩耳】
　　袁公滋既成庙明嵗二月自荆南以旂节朝京师【嵗或作年方云考之史袁滋以元和十一年朝京师旂或作旌】留六日得壬子春分率宗亲子属用少牢于三室既事退言曰呜呼逺哉维世传德袭训集余乃今有济今祭既不荐金石音声使工歌诗载烈象容【祝曰为之歌诗所以载其功烈象以形容】其奚以饬稚昩于长久唯敬系羊豕幸有石【孙曰即所谓丽牲之碑祭义云祭之之日君牵牲入庙门丽于碑丽系也】如具着先人名迹因为诗系之语下于义其可【着或作者】虽然余不敢必属笃古而达于词者遂以命愈愈谢非其人不获命则谨条袁氏本所以出与其世系里居起周歴汉魏晋拓拔魏周隋入国家以来高曾祖考所以劬躬焘后【孙曰谓覆焘其后人】委祉于公【以来或作巳来】公之所以逢将承应者有概有详而缀以诗其语曰周树舜后陈【语或作诗树或作封后下方有为字】陈公子有为大夫食国之地袁乡者其子孙世守不失因自别为袁氏春秋世陈常压于楚与中国相加尤疏袁氏犹班班见可谱常居阳夏【下音贾今亳州】阳夏至晋属陈郡故号陈郡袁氏【见可以或作可见于谱属陈下或无郡字】博士固申儒遏诗【樊曰汉儒辕固齐人窦太后好老子书召问固固曰此家人言耳太后怒之韩曰固以治诗景帝时为博士与黄生争论黄生曰汤武非受命乃弑固曰不然桀纣暴虐天下之心皆归汤武不得巳而立非受命而何】唱业于前至司徒安怀德于身袁氏遂大显连世有人终汉连魏晋分仕南北【终方作终非是】始居华隂为拓拔魏鸿胪鸿胪讳恭生周梁州刺史新县孝侯讳頴【新下或有安字颖或作频】孝侯生隋左卫大将军讳温去官居华隂武德九年以大耋薨始华州【耋或作耄】左卫生南州刺史讳士政南州生当阳令讳伦于公为曾祖当阳生朝散大夫石州司马讳知司马生赠工部尚书咸宁令讳华是为皇考袁氏旧族而当阳以通经为儒位止县令石州用春秋持身治事为州司马以终咸宁备学而贯以一文武随用谋行功从出入有立不爵于朝比三世宜达而窒归成后人数当于公公惟曾大父大父皇考备三世存不大夫食殁祭在子孙【或无再出大父字有公字大父或作大夫比或作妣皆非是又此所聚袁滋世系如此甚明而唐书新传以滋为袁范之后误矣】唯将相能致备物世弥逺礼则益不及在慎德行业治图功载名以待上可无细大无敢不敬畏无早夜无敢不思成于家进于外以立于朝自侍御史歴工部员外郎祠部郎中谏议大夫尚书右丞华州刺史金吾大将军由卑而钜莫不官称遂为宰相以赞辨章【孙曰便章也史记曰便章百姓即平章耳】仍持节将蜀滑襄荆略苞河山秩登禄富以有庙祀具如其志又垂显刻以教无忘可谓大孝【刻或作烈】诗曰袁自陈分初尚蹇连【方作连连】越秦造汉博士发论司徒任德忍不锢人【方云博士辕固司徒袁安也按左传陈有辕涛涂又有袁侨汉有辕固辕丰又有袁安葢两姓也杜预谓袁侨涛涂四世孙不知何以至汉复出两姓○今按欧公集古録汉三老袁良碑亦云涛涂立姓为袁葢辕袁古字通用袁盎又通作爰亦非别为一姓也】收功厥后五公重尊晋氏于南来处华下鸿胪孝侯用适操舍南州勤治取最不懈当阳耽经唯义之畏石州烈烈学专春秋懿哉咸宁不名一体趋难避成与时泛浮是生孝子天子之宰出把将符羣州承楷【把或作祀或作持羣或作郡】数以立庙禄以备器【一或作教说见乌氏庙碑】由曾及考同堂异置栢版松楹其筵肆肆【筵或作业】维袁之庙孝孙之为顺势即宜以诹以龟以平其巇屋墙持持孝孙来享来拜庙庭陟堂进室亲登笾铏【或作钘】肩臑胉骼【臑奴报切又女朱切胉音粕骼音格集注臑臂节也礼记其礼太牢则以牛左肩臂臑折九个仪礼臂臑肫骼胉胁也仪礼两胉脊肺设扃鼐骼禽兽骨也四者皆所荐之羞】其樽清【补注谓酒清酒】降登受胙于庆尔成【尔方作示非是】维曾维祖维考之施于汝孝嗣以报以只凡我有今非本曷思刻诗牲系维以告之【牲系或作系牲】
　　清河郡公房公墓碣铭
　　公讳启字某河南人其大王父融王父琯仍父子为宰相融相天后事逺不大传琯相宗肃宗处艰难中与道进退薨赠太尉流声于兹父乗仕至秘书少监赠太子詹事公胚胎前光生长食息不离典训之内目擩耳染不学以能【擩或作懦或作揣方云擩亦染也○今按懦而遇切字见仪礼然作擩亦通】始为凤翔府叅军尚少人吏迎观望见咸曰真房太尉家子孙也不敢弄以事【或无观字】转同州澄城丞益自饰理同官惮伏【理或作治】卫宴使岭南黜陟求佐得公擢摘良奸南土大喜还进昭应主簿【进或作迁】裴胄领湖南表公为佐拜监察御史部无遗事胄迁江西又以节镇江陵公一随迁佐胄【又或作胄非是佐胄或作为佐】累功进至刑部员外郎赐五品服副胄使事为上介上闻其名征拜虞部员外在省籍籍迁万年令果辨憿絶【辨或作办憿吉歴切疾也】贞元末王叔文用事材公之为【启素附王叔文】举以为容州经畧使拜御史中丞服佩视三品管有岭外十三州之地【州下或无之字】林蛮洞蜒【蜒当作蜑南方夷也蜑音诞】守条死要不相渔刼税节赋时公私有余削衣贬食不立资遗以班亲旧朋友为义【朋方作为非是】在容九年迁领桂州封清河郡公食邑三千户中人使授命书应待失礼客主违言征贰太仆未至贬防州长史而坐使者【樊曰启除桂州州邸赂吏部主者私得官告飞驿以授启既而宪宗自遣中使持诏赐启启畏使者邀重赂即曰先五日巳得诏使者绐请视因持之归以闻七月贬启太仆少卿启自陈献使者南口十五帝怒杀中使者启未至京师贬防州长史始诏五管福建黔中道不得以口馈遗罢腊口等使九月丙午中官李建章坐受启赂杖一百处死癸未贬启防州长史启先赂建章口十五人既怨其发官告事乃具上言帝既杀建章并黜启】以疾卒官年五十九其子越能辑父事无失谨谨致孝既葬碣墓请铭铭曰
　　房氏二相厥家以闻条叶被泽况公其孙公初为吏亦以门庇佐使于南乃始以致既办万年命屏容服功绪卓殊氓獠循业维不顺随失署亡资非公之怨铭以着之【非公方作非君】
　　唐故银青光禄大夫检校左散骑常侍兼右金吾卫大将军赠工部尚书太原郡公神道碑文
　　【或无尚书以上二十八字】
　　公讳用字师柔太原人庄宪皇太后之弟今天子之舅太师之子太尉之孙司徒之曾孙元和元年上朝太后南宫大褒外氏自外髙王父而下至外王父咸册登公师事载之史【髙王上或有祖字】皇太后昆弟唯公一人于是特拜银青光禄大夫太子少詹事【特或作时】未三月因迁大詹事赐勲上柱国爵封郡公国于太原益掌廏苑之事公起外戚子弟秩卑年少岁余超居上班官尊职大朝夕两宫而能敬让以敏持以礼法不挟不矜实接士大夫髙下中度【上下或无大字】兴官耆事滋久愈谨【兴或作与耆或作嗜方云耆音指致也诗耆定尔功国语耆其股肱以从司马○今按耆或疑即嗜字更详之】由是朝廷推贤所号治转少府监太子宾客别职仍初【仍或作如楚方从馆杭本作祔○今按仍即如也祔字无理明甚可以见阁杭本之谬矣】迁左散骑常侍兼右金吾大将军皆以选推不专为恩【専下或有于字】十一年秋将以八月葬庄宪太后前一月壬申以疾告薨春秋四十有七上罢朝二日为位以哭赠工部尚书十一月壬申葬于万年县落女原【落女或作乐安】夫人河南胡氏号太原郡夫人有子六人女子一人得日公之姊壻京兆尹李翛【或作脩方云考旧史当作翛】谓太子右庶子韩愈曰子以文常铭贤公卿今不可以辞【常或作章】应曰诺而为铭曰
　　有蟜氏【蟜音乔孙曰晋语云少典娶于有蟜氏生黄帝炎帝有蟜古之诸侯也】国实出炎轩蜀涂辛挚【祝曰史记黄帝之子昌意娶蜀山氏之女生髙阳有圣德立为帝是为颛帝禹者黄帝之孙颛帝之孙也娶涂山女生启书曰娶于涂山季歴娶太任葢挚国任氏之中女诗曰女仲氏任子昌立是为西伯西伯曰文王娶莘氏之长女曰大姒诗曰命此文王于周于京纉女维莘孙曰列女传汤妃有莘之女生仲壬外丙又云大任文王之母摰任氏之中女王季娶以为妃】正妃之门【辛或作华非是】孰丰其川不羡其源王氏周胄官封继继【上继字方作相非是】实生圣女以母唐帝公惟后季天子吾甥【吾或作其非是】卑躬慎德不与宠横方年未老后哀犹新如何不惠而殒其身刻文兹石久载攸存【攸方作犹○今按文理当作攸又上句已有犹新字不应重出也】

　　别本韩文考异巻二十七
　　钦定四库全书
　　别本韩文考异巻二十八
　　宋　王伯大　重编
　　碑志
　　曹成王碑
　　【洪曰退之尝云出为文词宜畧识字如曹成王碑用剜鞣防掀掇防等字是也】
　　王姓李氏讳臯字子兰諡曰成其先王明【孙曰太宗第十四子贞观间封曹王】以太宗子国曹絶复封传五王至成王嗣封在宗世盖于时年十七八绍爵三年而河南北兵作天下震扰王奉母太妃逃祸民伍得间走蜀从天子【或无得字或无蜀从二字】天子念之自都水使者拜左领军卫将军【卫下或有大字】转贰国子秘书王生十年而失先王哭泣哀悲吊客不忍闻防除痛刮磨豪习委已于学【痛下或有自字】稍长重知人情急世之要耻一不通侍太妃从天子于蜀既孝既忠持官持身内外斩斩【持身方作将身斩斩或作渐渐非是】由是朝廷滋欲试之于民上元元年除温州长史行刺史事江东新刳于兵郡旱饥民交走死无吊【交或作皆○按唐人多用交字如陆宣公奏议云交骇物听交下不存济者之类意犹曰即今云尔】王及州不解衣下令掊【旧注被垢切撃也】锁扩门悉弃仓实与民活数十万人【扩或作横活下或有者字或无十字】奏报升秩少府【或无报字府下或有监字】与平袁贼仍徙秘书兼州别驾部告无事【兼方作处云考旧传合○今按成王本以温州长史行刺史事今两奏功而得处州别驾又不行州事则于地望事权皆为左降矣以事理推之不应如此疑方本误而诸本作兼本为是葢以旧官仍兼本州别驾以宠之尔下文又云部告无事则谓温州前此旱饥而今始无事也又云迁真于衡则是自行刺史事而为真刺史也其间不应复有处州一节明矣旧史亦承袭误不足为据】迁真于衡法成令修治出张施声生势长【真或作镇○说见上施或作弛】观察使噎【上乌结切下音墨胃寐三音祝曰噎妬也怒也史记王后亦以妬媦不尝侍病】不能出气诬以过犯御史助之贬潮州刺史【助或作効】杨炎起道州相德宗还王于衡以直前谩【或无于字或无前字】王之遭诬在理念太妃老将惊而戚【理或作治】出则囚服就辩入则拥笏垂鱼坦坦施施【祝曰诗将其来施施注舒行也】即贬于潮以迁入贺及是然后跪谢告实初观察使虐使将国良往戍界【方云阁杭蜀本蔡使下有残字而无国字观察使辛京杲也将国良王国良也马大年所得柴氏善本无残字良下有往字以虐字属下句云良不愿往而辛强使之也然按旧史云前使贪残新史亦云前帅贪虐国良以富获谴则马说为非是国良只称良犹南霁云只称云李光顔只称顔也下文亦可并考○今按文势则马说为是虐使亦古语新史所载疑亦以碑语料其如此耳今从马说但国良初见当全书二名其后乃可单出如霁云光顔亦先全书后乃单出也】良以武冈叛戍众万人【戍或作成】敛兵荆黔洪桂伐之二年尤张于是以王帅湖南将五万士以讨良为事王至则屏兵投良以书中其忌讳良羞畏乞降狐鼠进退【羞或作为鼠或作疑新史狐作首】王即假为使者从一骑踔五百里抵良壁鞭其门大呼我曹王来受良降良今安在良不得巳错愕迎拜尽降其军【愕或作迕方云集韵愕逆各切相遇惊也或作遌作愕后汉寒朗传二人错愕不能对新旧史亦谓愕眙不敢动则此用愕字为正】太妃薨王弃部随防之河南及荆被诏责还【责或作遣】防梁崇义反王遂不敢辞以还升秩散骑常侍【或无常侍字】明年李希烈反【或无李下四字】迁御史大夫授节帅江西以讨希烈命至王出止外舍禁无以家事关我裒兵大选江州羣能着【直畧切】职【江方作洪州或作南方云考新旧史皆作洪○今按洪州即江西帅治所若只大选洪州乃是未曾出门一步无足书者选兵江州葢为北向进讨之势故其下文遂攻蕲州道里亦便史承袭误不足据当从诸本作江为是不然则以州为南犹胜作洪州也】王亲教之搏力勾卒【音猝】嬴越之法【搏新史作团方作搏嬴或作□方云樊泽之马大年皆曰作羸非是嬴谓秦也越谓勾践伐吴之兵法也○今按搏徒官切团也楚词云圜果搏兮古字通用而新书从今字也然秦纪越语世家皆无搏力勾卒之文不知诸家之说何所据惟苏氏古史见之则恐或是反用此碑语也搏或疑是竱字亦未有据但抟力无理其误无疑耳或疑杜牧之有以力抟力之语然杜后出韩公不当用其语也】曹诛五畀【五或作伍方云曹五字见马融广成颂曹伍相保是也马大年云曹诛五畀败则诛及其曹有获则分畀其伍新书臯自将五百人教以秦兵团力法聫其赏罚弛张如一即约此碑语也畀或作卑】舰步二万人以与贼遌嘬【楚快切祝曰嘬谓一举尽脔礼记无嘬炙】锋蔡山踣【音匐僵也】之剜【乌丸切又乌官切削也】蕲之黄梅大鞣【如又切一音柔祝曰鞣熟皮也又说文云耎也长平地名唐书曰臯授伊慎兵收黄梅次长平杀贼将斩级千余攻蔡山拔之遂下蕲州】长平防【普活反祝曰说文防两刃木柄可以刈草广济蕲州县名】广济掀【音軿祝曰掀举出也蕲春亦蕲州县名】蕲春撇【祝曰选撇波而济蕲水亦蕲州县名】蕲水【撇音灭反撃也方误作撇】掇黄冈防【古业切又音夹祝曰广韵防箸也鍼箭具汉阳县名属沔州】汉阳行跐【音紫又氏切】【侧驾切水岐流也一作文非是】川还大搏【音博又颇落切樊曰左传成二年杀防诸城上注防杰也】蕲水界中披【普靡切祝曰广韵披开也裂也】安三县拔其州斩伪刺史【方云川唐属沔州今汉阳地跐蹋也庄子跐黄泉而登大皇或无中字拔或作诛或作株马本作诛○今按左传云又披其邑安三县安州三县也其州安州也此碑用字竒古有不可强通者当阙之以俟知者】标【匹遥切祝曰标木杪也光州有光山县无北山恐误】光之北山【他合切祝曰踏大食也说文云歠也有光化二县名并属随州】随光化梏【祝曰后汉梏羽羣注按字书从手即古文搅字谓搅扰也搅古巧切一作梏械也】其州【梏或作捁方云广成颂散毛族梏羽羣李贤曰梏古酷切字从手即古搅字】十抽一推【后山谈丛云唐令民二十成丁以下为推宋次道云推者稚也避髙宗讳而用耳吕缙叔云推者推也独髻为推葢传写误耳唐人初不讳嫌名也陈以吕说为是按史记汉书陆贾传有魋结字注读为推髻故唐令以推为未冠之称此云十抽一推者十椎而取其一以为兵即杜诗所谓无丁而选中男者也然唐志但云十六为中而无推字防要亦然未详其说】救兵州东北属乡还开军受降【属方作厉○今按厉郷当属亳州去安州尚逺当作属】大小之战三十有二取五州十九县民老幼妇女不惊市贾不变【民下或有之字】田之果谷下无一迹加银青光禄大夫工部尚书改户部再换节临荆及襄真食三百王之在兵天子西巡于梁希烈北取汴郑东略宋围陈西取汝薄东都【薄或作亳非是】王坐南方北向落其角距贼死咋【仄革切声大也】不能入寸尺亡将卒十万尽输其南州【亡或作上非是】王始政于温终政于襄恒平物估贱敛贵出民用有经一吏轨民使令家听户视奸宄无所宿【一吏方从杭蜀本作吏一云一当如一民而重威之一吏一轨民用吉日辰良休也使令疑衍一字宿上或无所字非是○今按方说一字是也但因沈存中说吉日辰良二句遂更不问是非毎有讹舛悉以迁就如此以一吏为吏一则无理之尤耳】府中不闻急步疾呼治民用兵各有条次世传为法任马彛将慎将锷将潜偕尽其力能【任至潜九字或作慎马彛伊慎王锷将方云潜李伯潜也时马彛掌幕府故不言将今从之偕尽其力能一作偕尽其功偕上或有王字其力方云力其非是○今按能字合在尽字上】薨赠右仆射元和初以子道古在朝更赠太子太师道古进士司门郎【进士上或有登字下或有第迁字】刺利随唐陆征为少宗正兼御史中丞以节督黔中朝京师改命观察鄂岳蕲沔安黄提其师以伐蔡且行泣曰先王讨蔡实取沔蕲安黄寄惠未亡【寄或作其】今余亦受命有事于蔡而四州适在吾封庶其有集【受或作授州或作邑】先王薨于今二十五年吾昆弟在而墓碑不刻无文其实有待子无用辞乃序而诗之【诗或作请方无之字皆非是】辞曰
　　太支十三曹于弟季或亡或微曹始就事【微或作征二或字并作既或无下一字方云曹始封于贞观二十一年时太宗十三子三早卒二贬死泰与愔亦皆迁降也】曹之祖王畏塞絶迁【曹方作明宋景文云岂有为人作铭而名其祖者当作曹方云明坐太子贤事降零陵王徙黔州都督谢祐逼杀之○今按铭文四字未详其义疑畏如畏厌溺之畏塞如其行塞之塞言见杀于闭塞之中而封絶于迁谪之时也方说近是而别图云明徙黔州都督则不知明但徙黔州而为都督所杀遂误以都督属上句也】零王黎公不闻仅存【按新史明子后嗣王杰黎国公皆为武后所杀】子父易封三王守名【按史中宗神龙初以杰子为嗣曹王后明少子备自南还诏停而封备备薨复封所谓子父易封也薨子戢嗣自备至戢所谓三王守名也】延延百载以有成王成王之作一自其躬文被明章武荐畯功苏枯弱彊龈【音恳祝曰广韵云龈齧也谓屡破希烈之众】其奸猖【苏枯弱彊或作吹枯苏僵】以报于宗以昭于王【或无此一句】王亦有子【方云或云语下脱一句按公为铭不必尽偶句用韵刘昌裔王仲舒碑可见○今按刘碑脱句前已论之不可为法王碑虽可为例然彼文从韵叶无可疑者而此笃下文亦不可晓不知其果然否耳】处王之所唯旧之视蹶蹶【居卫切祝曰蹶蹶行遽也诗良士蹶蹶】陛陛实取实似【下陛字方作陞云陛陞犹阶而升也○今按方说无理作陛陛则韵叶故且从之然其义亦不可晓大抵此篇多不可晓今姑阙之】刻诗其碑为示无止
　　息国夫人墓志铭
　　贞元十五年灵州节度使御史大夫李公讳栾守边有劳诏曰栾妻何氏可封息国夫人元和二年李公入为户部尚书薨夫人遂专家政公之男五人女二人而何氏出者二男一女夫人教养嫁娶如一虽门内亲戚不觉有纎毫薄厚御僮使治居第生产皆有条序【僮下或有仆字非是】居卑尊间无不顺适【卑尊或作尊卑】命服在躬承祀孔时年若干元和七年甲子日南至以疾卒明年八月庚寅葬河南河阳夫人曾祖某绥州刺史祖某潞州别驾父某晋州録事叅军二男戡左威卫仓曹叅军【仓或作胄】成左清道率府録事叅军戡强以肃成敏以和【或无戡下八字】女子嫁兴元叅军郑博古将葬戡与成以其事乞铭于其邻韩愈愈乃为铭曰
　　男主外事治不为异【主或作子非是】施于其家难甚吏治【难甚或作甚难非是】又况公侯族大而贵夫人是专厥声惟懿昔在贞元有锡自天【锡或作息方云葢以国封言之非也】启封备服以畴时勲【时或作以】婉婉夫人有籍宫门克承其后以嫁以婚随东土在河之阳遥望公坟而不同藏
　　试大理评事王君墓志铭
　　【王荆公云退之善为铭如王适张彻铭尤竒也】
　　君讳适姓王氏好读书怀竒负气不肯随人后选见功业有道路可指取有名节可以戾契致【取下有或作而或本无之方云戾力结切契诰结切字本作□通俗文曰□多节目谓之□□方言作防诟贾谊传□诟亡节○今按取下有字当属上句言功业可指取而有之名节可以戾契而致之也不然则当作而】困于无资地不能自出乃以干诸公贵人借助声势诸公贵人既志得皆乐熟软媚耳目者不喜闻生语一见輙戒门以絶【门下方无以字】上初即位以四科募天下士君笑曰此非吾时邪即提所作书縁道歌吟趍直言试既至对语惊人不中第益困久之闻金吾李将军年少喜士可撼【年上或有惟简字或无年字喜士或作喜事】乃蹐【资息切祝曰少步也诗不敢不蹐选屏气局蹐】门告曰【蹐或作踏】天下竒男子王适愿见将军白事一见语合意往来门下卢从史既节度昭义军张甚奴视法度士欲闻无顾忌大语有以君生平告者即遣客钩致君曰狂子不足以共事立谢客李将军由是待益厚奏为其卫胄曹叅军充引驾仗判官尽用其言将军迁帅凤翔君随往改试大理评事摄监察御史观察判官栉垢爬痒民获苏醒居岁余如有所不乐一旦载妻子入阌【音闻又云亡切旧注农胡县有阌乡前汉以胡阌乡邪里聚为戾园注云闗字本从旻其后转讹误作门中受耳】乡南山不顾中书舍人王涯独孤郁吏部郎中张惟素比部郎中韩愈【比上或有太史字】日发书问讯顾不可强起不即荐明年九月疾病舆医京师【或无疾字】其月某日卒年四十四十一月某日即葬京城西南长安县界中曾祖爽洪州武宁令祖微右卫骑曹叅军父嵩苏州昆山丞妻上谷侯氏处士髙女【或无髙女二字非是○今按侯髙事见李翺文集】髙固竒士自方阿衡太师世莫能用吾言再试吏再怒去发狂投江水初处士将嫁其女惩曰吾以龃龉穷【下或有瘁字】一女怜之必嫁官人不以与凡子君曰吾求妇氏久矣唯此翁可人意且闻其女贤不可以失即谩谓媒妪【乌浩切女老称】吾明经及第且选即官人侯翁女幸嫁若能令翁许我请进百金为妪谢诺许白翁【诺许或作许诺】翁曰诚官人邪取文书来君计穷吐实妪曰无苦翁大人不疑人欺【大或作丈】我得一巻书粗若告身者我袖以往翁见未必取眎幸而听我行其谋【行或作施】翁望见文书衔袖果信不疑曰足矣【袖或作轴】以女与王氏生三子一男二女男三岁夭死长女嫁亳州永城尉姚侹【他顶切】其季始十岁铭曰
　　鼎也不可以柱【之庾切韩曰淮南子曰柱不可以摘齿筐不可以持屋马不可以服重牛不以进速铭取此意】车马也不可使守闾佩玉长裾不利走趍【学或作曵】只系其逢不系巧愚不谐其须有衔不袪【须或作愿非是】钻石埋辞以列幽墟
　　扶风郡夫人墓志铭
　　【夫人马畅之妻】
　　夫人姓卢氏范阳人亳州城父丞序之孙吉州刺史彻之女嫁扶风马氏为司徒侍中庄武公之冡妇少府监西平郡王赠工部尚书之夫人初司徒与其配陈国夫人元氏惟宗庙之尊重继序之不易【序或作绪】贤其子之才求妇之可与齐者内外亲咸曰卢某旧门承守不失其初【亲下或有戚字】其子女闻教训有幽闲之德为公子择妇宜莫如卢氏媒者曰然卜者曰祥夫人适年若干【或作十四】入门而媪御皆喜既馈而公姑交贺克受成福母有多子为妇为母莫不法式天资仁恕左右媵侍常防假与顔色人人莫不自在杖婢使数未尝过二三虽有不怿未尝见声气【虽下或无有字】元和五年尚书薨【燧殁后以资甲天下畅以善殖财家益丰晚为豪幸侵牟又彚妻讼析产正元末神策中尉杨志廉奉使纳田产至顺宗复赐之中官往往逼取畅畏不敢吝以至穷困当时以畅厚畜为戒】夫人哭泣成疾后二年亦薨年四十有六九年正月癸酉祔于其夫之封长子殿中丞继祖孝友以类【子下诸本有敖字或作谷晁本作长子继祖殿中丞孝友嗣类本或孝友上有丞考二字方云此碑谓少府监者马畅也畅子继祖公尝志其墓新旧传畅只有此一子世系表燧之子彚畅彚子赦敭畅子亦只有继祖岂继祖先名敖邪或敖字当删○今按马少监墓志云君讳继祖则方说得之仍当更从晁本删敖字但以其兄弟连名考之则又疑作敖为是而其下或有丞考二字者乃言敖能继此中丞少傅而孝友似之也少监志云讳继祖或是反用此志误本补足而世系表又承袭误然不可考姑从晁本而并着其所疑如此云】葬有日言曰吾父友惟韩丈人视诸孤其往乞铭以其状来愈曰日尝闻乃公言然吾宜铭铭曰隂幽坤从维德之恒【胡登切】出为辨强乃匪妇能淑哉夫人夙有多誉来嫔大家不介父母【或作母父】有事宾祭酒食只饬恊于尊章畏我侍侧【章或作卑方云汉广州王传皆尊章顔注犹言公姑也方作卑非是畏我侍侧此句未详畏我或作我之亦未安或疑畏当作慰】及嗣内事亦莫有施齐其躬心小大顺之夫先其归其室有丘【夫先其妇方作不失其归或作夫其先归○今按下文有合字作夫先为是其室或作有室】合葬有铭壸【苦本切】彛是攸
　　殿中侍御史李君墓志铭
　　殿中侍御史李君名虚中字常容其十一世祖冲贵显拓拔世【旧注云据元和姓纂虚中乃冲入世孙】父恽【纣慎委损二切】河南温县尉娶陈留太守薛江童女生六子君最后生爱于其父母年少长喜学学无所不通【少或作以或无少字】最深于五行书以人之始生年月日所直日辰支干相生胜衰死王相【并去声太元经用事者王王所先者相注春则木王而火相也】斟酌推人夀夭贵贱利不利輙先处其年时百不失一二【王相或作相王】其说汪洋奥美闗节开解万端千绪叅错重出【美或作义】学者就传其法初若可取卒【千忽切】然失之星官厯翁莫能与其校得失进士及第试书判入等补秘书正字【秘书下或有省字】母防去官卒防选补太子校书河南尹奏疏授伊阙尉佐水陆运事故宰相郑公余庆继尹河南以公为运佐如初宰相武公元衡之出劒南奏夺为观察推官授监察御史未几御史台疏言行能髙不宜用外府即诏为真御史半岁分部东都台迁殿中侍御史元和八年四月诏征既至宰相欲白以为起居舍人经一月疽发背六月乙酉卒年五十二其年十月戊申葬河南洛阳县距其祖渑【音泯黾池县名史记秦王与赵王饮于渑池】池令府君侨墓十里君昆弟六人先君而殁者四人其一人尝为郑之荥泽尉【尝或作常非是】信道士长生不死之説既去官絶不营人事故四门之寡妻孤孩与荥泽之妻子衣食百须皆由君出自初为伊闗尉佐河南水陆运使换两使经七年不去所以为供给教养者及由蜀来辈类御史皆乐在朝廷进取君独念寡稚求分司东出呜呼其仁哉君亦好道士说于蜀得秘方能以水银为黄金服之冀果不死将疾谓其友卫中行大受韩愈退之【谓或作为非是】曰吾梦大山裂流出赤黄物如金左人曰是所谓大还者今三矣【三下或有年字】君既殁愈追占其梦曰山者艮艮为背裂而流赤黄疽象也大还者大归也其告之矣妻范阳卢氏郑滑节度使兼御史大夫羣之女与君合德亲戚无退一言【退一或作一退或疑无字在退下】男三人长曰初恊律【或无协字或疑律下有郎字】次曰彪其幼曰还适三岁女子九人铭曰
　　不赢其躬以尚其后人【赢或作嬴方云独孤郁墓铭曰年再不嬴惟后之成义】






　　别本韩文考异巻二十八
　　钦定四库全书
　　别本韩文考异巻二十九
　　宋　王伯大　重编
　　碑志
　　唐故朝散大夫商州刺史除名徙封州董府君墓志
　　公讳溪字惟深丞相赠太师陇西恭惠公第二子十九岁明两经获第有司沈厚精敏未尝有子弟之过宾接门下推举人士侍侧无虚口退而见其人淡若与之无情者太师贤而爱之父子闲自为知巳诸子虽贤莫敢望之太师累践大官【大或作从非是】臻宰相致平治终始以礼号称名臣晨昏之助葢有赖云太师之平汴州【师下或无之字】年考益髙挈持维纲锄削荒纇【音耒祝曰丝节淮南子明月之珠不能无纇纇或作顽】纳之太和而巳其囊箧细碎无所遗漏繄公之功上介尚书左仆射陆公长源齿差太师标望絶人闻其所为每称举以戒其子杨凝孟叔度以材德显名朝廷【或作于朝】及来佐幕府【佐或作往】诣门请交屏所挟为【或作屏弃所挟】太师薨始以秘书郎选叅军京兆府法曹【选或作迁】日伏阶下与大尹争是非大尹屡黜巳见【大或并作太】岁中奏为司録参军与一府政以能拜尚书度支贠外郎迁仓部郎中万年令兵诛恒州改度支郎中摄御史中丞为粮料使兵罢迁商州刺史粮料吏有忿争相牵告者事及于公因征下御史狱【因方作显云汉韩安国传由此显名于汉当用此义○今按此召对私耳与方所引者不类当只作因】公不与吏辨一皆引伏受垢除名徙封州元和六年五月十二日死湘中年四十九【州下方本无年月日但于湘中下云年若干今以晁本定按唐书元和七年立遂王为太子亦与下文相应】明年立皇太子有赦令许归其子居中始奉防归元和八年十一月甲寅葬于河南河南县万安山下太师墓左夫人郑氏附公凡再娶皆郑氏女生六子四男二女长曰全正慧而早死次曰居中好学善为诗张籍称之次曰从直曰居敬尚小【直下或有次字】长女嫁吴郡陆畅其季友后夫人之子公之母弟全素孝慈友弟公坐事弃同官令归公殁比葬三年哭泣如始防者大臣髙其行白为太子舍人将葬舍人与其季弟澥【户买切】问铭于太史氏韩愈【将下方有中字今以上文考之无者为是然世系表全素太子中书舍人通典中舍一云中书舍人又安知全素不自舍人迁中舍邪○今按中字有则前后皆当有无则皆当无不应前无而后有也审如方说此志亦必是未迁时作况它本自有无中字者今姑从之不必曲为之说也】愈则为之铭辞曰物以久弊或以轹【音歴车所践也】毁考致要归孰有彼此由我者吾不我者天斯而以然其谁使然
　　贞曜先生墓志
　　【先生孟郊湖州武康人也】
　　唐元和九年岁在甲午八月已亥【已或作乙方云考唐厯是月无乙亥也】贞曜先生孟氏卒无子其配郑氏以告愈走位哭且召张籍会哭【走或作赴位或作泣】明日使以钱如东都供葬事诸尝与往来者咸来哭吊【尝或作常】韩氏遂以书告兴元尹故相余庆闰月樊宗师使来吊告期征铭【下或有于愈字】愈哭曰呜呼吾尚忍铭吾友也夫兴元人以币如孟氏赙且来商家事【人或作尹】樊子使来速铭曰不则无以掩诸幽乃序而铭之先生讳郊字东野父庭玢【音彬】娶裴氏女而选为昆山尉生先生及二季酆郢而卒先生生六七年端序则见长而愈骞【则见或作有法】涵而揉之【或作足】内外完好色夷气清可畏而亲及其为诗刿目鉥心【刿居卫切鉥时橘切又音述刿利伤也老子亷而不刿鉥长针也说文綦鍼也】刃迎缕解【刃或作物】钩章棘句搯擢胃肾【搯音滔或作滔非是擢音浊拔也搯捾也刮也广韵引周书师乃搯捾胃肾或作皆尽】神施鬼设闲见层出唯其大翫于词而与世抹摋【或作采掇方从阁杭南唐本云字林抹摋扫灭也汉谷永传末杀灾异】人皆刼刼我独有余有以后时开先生者曰吾既挤而与之矣其犹足存邪【开或作闻挤或作侪】年几五十始以尊夫人之命来集京师从进士试既得即去间四年又命来选为溧阳尉迎侍溧上【又下或有以字】去尉二年而故相郑公尹河南奏为水陆运从事试协律郎亲拜其母于门内【陆下或有转字门下方无内字】母卒五年而郑公以节领兴元军奏为其军叅谋试大理评事挈其妻行之兴元次于阌乡【或无之兴元字】暴疾卒年六十四买棺以敛以二人舆归酆郢皆在江南十月庚申樊子合凡赠赙而葬之洛阳东其先人墓左以余财附其家而供祀【或无而供祀字有以俟字或无供祀字有俟字】将葬张籍曰先生掲得振华于古有光贤者故事有易名况士哉【或无古有光字杭本无贤者下十字】如曰贞曜先生则姓名字行有载不待讲说而明皆曰然遂用之【待或作从非是】初先生所与俱学同姓简于世次为叔父由给事中观察浙东曰生吾不能举死吾知恤其家铭曰
　　于戏贞曜维执不猗【方无戏字执或作持或无维执不猗一句或此句在维出不訾之下】维出不訾【訾凡数义集韵云思也思不称意也惟前汉书訾读与赀同顔师古注多财也若曰不赀则贫也猗亦二义诗那云猗欤叹辞也前南山云有实其猗郑氏注倚也若曰不猗则无所倚也东野中立不倚而以贫出仕卒至于无所施为止用昌其诗铭意如是而巳】维卒不施以昌其诗【苏子瞻尝举此以问王定国当昌其身邪昌其诗也来诗下语不契作诗荅之有云昌身如饱腹饱尽还复饥昌诗如膏面为人作容姿不如昌其气欝欝老不哀虽云老不衰却懐安所之不如昌其志志一气自随养之塞天地孟轲不吾欺公谓东野昌其诗而东坡乃云不如昌其志葢苏尝读东野诗有未足当韩豪之句不为所取也】
　　唐故秘书少监赠绛州刺史独孤府君墓志铭
　　君讳郁字古风河南人常州刺史赠礼部侍郎宪公讳及之第二子宪公躬孝践行笃实而辨于文劝饬指诲以进后生名声垂延绍德惟克君生之年宪公殁世与其兄朗畜于伯父氏始微有知则好学问咨禀教饬不烦提谕月开日益卓然早成年二十四登进士第时故相太常权公掌出诏文望临一时【望或作迎】登君于门归以其子【归或作妻】选授奉礼郎杨于陵为华州署君镇国军判官奉授恊律郎【方从本无奉礼至奏授十八字】朋逰益附华问弥大元和元年对诏防拜右拾遗二年兼职史馆四年迁右补阙诏中贵人承璀将兵诛王承宗河北君奏疏谏召见问状有言动聴其后上将有所相不可于众君与起居舍人李约交章指摘事以不行五年迁起居郎为翰林学士愈被亲信有所补助权公既相君以嫌自别改尚书考功员外郎复史馆职七年以考功知制诰入谢因赐五品服八年迁驾部郎中职如初权公去相复入翰林九年以疾罢寻迁秘书少监即闲于郊【闲下或有居字】十年正月病遂殆甲午舆归卒于其家赠绛州刺史【晁本有上五字本或系于年四十下方并无】年四十男子二人长曰某早死次曰天官始十嵗有至性闻呼父官与闻吊客至辄号泣以絶女子一人夫人天水权氏赠太子太保贞孝公臯之承孙故相今太常徳舆之女【承孙字未详】庆配良是【似是】宜【是似方作是以○今按是似是宜承上句言庆而似配良而宜也方似作以非是】四月已酉其兄右拾遗朗以丧东葬河南夀安之甘泉乡家宪公墓侧将以五月壬申窆【家或作冡】谓愈曰子知吾弟久敢属以铭【知或作与久或作友】铭曰
　　于古风襮【布谷切又音博又黼领也衣表也诗绣衣朱襮谓衣领之在外者】顺而里方【于下或有乎字○今按上篇四言不应首句为三字此乃杂言或有此三字句也】不耀其章其刚不伤戴美世令而年再不赢惟后之成【戴或作载令或作命○今按此言载前人之美而世其令徳也】
　　唐故虞部员外郎张府君墓志铭
　　尚书虞部员外郎安定张君讳季友字孝权年五十四病卒东都明年兄子涂与其弟庾掞等护柩归葬长安县马额原夫人北海唐氏之封【明下或无年字或作月庾掞或作庚揆】前事涂进韩氏门伏哭庭下曰叔父且死几于不能言矣【或无且字】张目而言曰吾不可无告韩君别藏而不得韩君犹不葬也【张目方从杭本无目字云后汉严光传良久张目熟眎然此恐当从杭本为正○今按方知古有张目字而必以杭本为正殊不可晓今从诸本】涂为书致吾意已而自署其末与封敢告以请愈既与为礼发书云云其末有复语千万永诀八字【方无末有字】名日月与封皆孝权迹【名下或有与字】孝权与余同年进士其上世有暠者当宇文时为车骑大将军鄜城太守卒葬河北谥曰
　　忠公至孝权间五世矣孝权大父讳孝先太子通事舍人【孝先或作奉先】父讳庭光赠绥州刺史绥州之卒孝权葢尚小【杭本史下无绥州字非是】母曰太原县君卒既葬孝权守墓树松柏三年而后归【卒上方有复出县君字】选为河南府文学【或无府字】去官徐州使拜章请为判官授协律郎孝权始不痛絶诏下大悔即诈称疾不言三年元和初徐使死孝权疾即日已试判入髙等授鄠县尉明年故相赵宗儒镇荆南以孝权为判官拜监察御史经二年拜真御史明年分司东台转殿中按皇甫氏子母病不侍走京师求试职宰相怒曰吾故皇甫氏御史助所善相戏法侮我皇甫媪何疾防未决皇甫母病果死得解迁留司虞部员外郎孝权为人孝谨与人语恐伤之而时嶷嶷有立与孝权防者极众而独以其死累余可尚也已是为铭【此下或注铭亡二字或注疑阙铭词字】
　　唐故检校尚书左仆射右龙武军统军刘公墓志铭
　　【一本检校上有金紫光禄大夫字仆射下有兼御史大夫字统军下有知军事上柱国彭城郡开国公食邑二千户赠路州大都督字】
　　公讳昌裔字光后本彭城人曽大父讳承庆朔州刺史大夫巨敖好读老子庄周书为太原晋阳令再世宦北方【宦或作官】乐其土俗遂着籍太原之阳曲曰自我为此邑人可也何必彭城父讼赠右散骑常侍【讼或作诵○今按名讼无理疑避讳而改】公少好学问始为儿时重迟【音穉】不戏恒若有所思念计画及壮自试以开吐蕃説干邉将不售入三蜀从道士防久之蜀人苦杨琳冦掠公单船往説琳感欷虽不即降纳其徒不得为虐【樊云唐史昌裔传云入蜀杨恵琳反昌裔説之惠琳之乱在缺夏州嵗月相逺惠琳事详见崔宁传】琳降公常随琳不去琳死脱身亡沉浮河朔之间建中中曲环招起之为环檄李纳指摘切刻纳悔恐动心魏皆疑惑气懈环封奏其本徳宗称焉环之防下濮州战白塔救宁陵襄邑撃李希烈陈州城下公常在军间环领陈许军公因为陈许从事以前后功劳累迁检校兵部郎中御史中丞营田副使吴少诚乗环丧引兵叩城留后上官説咨公以城守所以能擒诛叛将为抗拒令敌人不得其便【説或作悦与旧史合擒方作检○今按此谓安国宁谋以城降贼昌裔宻计斩之当作擒】围解拜陈州刺史韩全义败引军走陈州求入保公自城上揖谢全义曰公受命诣蔡何为来陈公无恐贼必不敢至我城下明日领骑步十余抵营全义惊喜迎拜叹息殊不敢以不见舍望公改授陈许军司马上官説死拜金紫光禄大夫检校工部尚书代説为节度使命界上吏不得犯蔡州人曰俱天子人奚为相伤少诚吏有来犯者捕得防送曰妄称彼人公宜自治之少诚慙其军亦禁界上暴者两界耕桑交迹吏不何问【何或作呵方云汉贾谊传大谴大呵顔绾传不孰何顔曰何即问也何上或有可字非是○今按过秦论云陈利兵而谁何言注云问之曰此为谁人何人也亦此义】封彭城郡开国公就拜尚书右仆射元和七年得疾视政不时八年五月涌水出他界过其地防穿不补没邑屋流杀居人拜疏请去职即罪诏还京师即其日与使者俱西大热旦暮驰不息疾大发左右手辔止之公不肯曰吾恐不得生谢天子上益遣使者劳问勅无亟行至则不得朝矣天子以为恭即其家拜检校左仆射右龙武军统军知军事十一月某甲子薨年六十二【某下或有日字下同】上为之一日不视朝赠潞州大都督命郎吊其家【郎下或有中字】明年某月某甲子葬河南某县某乡某原公不好音声不大为居宅于诸帅中独然夫人邠国夫人武功苏氏子四人嗣子光禄主簿纵学于樊宗师士大夫多称之长子元一朴直忠厚便弓马为淮南军衙门将【便方作使非是】次子景阳景长皆举进士葬得日相与选使者哭拜阶上使来乞铭铭曰
　　提将之符尸我一方配古侯公维徳不爽【平声祝曰楚词厉而不爽些注楚人谓美败曰爽】我铭不亡后人之庆【洪曰爽庆皆当叶韵爽读若霜庆读若羌又离骚云庆□悴而丧荣沈存中曰古人谐声如庆字多与章字叶韵孝孙有庆万夀无疆黍稷稻粱农夫之庆是也集韵并收入平声】








　　别本韩文考异巻二十九
　　钦定四库全书
　　别本韩文考异巻三十
　　宋　王伯大　重编
　　碑志
　　唐故监察御史卫府君墓志铭
　　【樊曰公此志自与弟中行别以下至可饵以不死造语雄奇所谓唯陈言之务去者也】
　　君讳某字某【或作讳之字造微】中书舍人御史中丞讳某之子【某或作晏】赠太子洗马讳某之孙【某或作璿方云按元和姓纂晏三子长子次中立次中行汪彦章云王仲一本谓此卫中立墓志中立字退之非之也】家世习儒学词章昆弟三人俱传父祖业从进士举君独不与俗为事乐弛置自便【不下方有兴字云读去声非是○或疑此与字当作以更详之弛或作施】父中丞薨既三年与其弟中行别曰若既克自敬勤及先人存趾美进士续闻成宗唯服任遂功为孝子在不怠我恨已不及假令今得不足自贳【音谢又音世或作贵作贯】我闻南方多水银丹砂杂他奇药爊【于刀切又音禄炼也煨也】为黄金可饵以不死今于若丐我我即去遂逾岭阨【于革刼塞也】南出药贵不可得以干容帅帅且曰若能从事于我可一日具许之得药试如方不效曰方良是我治之未至耳留三年药终不能为黄金而佐帅政成以功再迁监察御史帅迁于桂从之帅坐事免君摄其治厯三时夷人称便新帅将奏功君舍去南海马大夫使谓君曰幸尚可成两济其利君虽益厌然不能无万一冀至南海未几竟死年五十三子曰某【某或作景微】元和十年十二月某日归塟河南某县某乡某村祔先茔【某县某乡某村诸本作伊阙县伊国乡髙都村】于时中行为尚书兵部郎号名人而与余善请铭【或无于字郎下或有中字】铭曰
　　嗟惟君笃所信【方云信音新汉武悼李夫人赋申以信兮】要无有弊精神以弃余贾于人脱外累自贵珍讯来世述墓文
　　唐故河南令张君墓志铭
　　君讳署字某河间人大父利贞有名宗世为御史中丞举弹无所避由是出为陈留守领河南道采访处置使数嵗卒官皇考讳郇以儒学进官至侍御史【郇或作询】君方质有气形貌魁硕长于文词以进士举博学宏词为校书郎自京兆武功尉拜监察御史为幸臣所谗与同軰韩愈李方叔三人俱为县令南方三年逢恩俱徙掾江陵半嵗邕管奏君为判官改殿中侍御史不行拜京兆府司録诸曹白事不敢平面视共食公堂抑首促促就哺歠揖起趍去无敢阑语【促促或作旦旦方云促如龊龊之促本或作娖娖阑或作间】县令丞尉畏如严京兆事以办治【辧或作干】京兆改鳯翔尹以节镇京西请与君俱改礼部员外郎为观察使判官帅它迁君不乐久去京师谢归用前能拜三原令嵗余迁尚书刑部员外郎守法争议棘棘不阿【方从诸本无议字及下棘字而云晁本校増此二字阿或作挠○今按欧公常疑此句有脱字不知晁氏以何本校也详其文理当有此字故从之】改防州刺史民俗相朋党不诉杀牛牛以大耗【或无不诉字】又多捕生鸟雀鱼鼈可食与不可食相买卖时节脱放期为福祥君视事一皆禁督立絶【祥下或有事字或无视字二字或但有事字】使通经吏与诸生之旁大郡学乡饮酒丧婚礼张施讲説民吏观聴从化大喜【经吏或作经史】度支符州折民户租嵗徴緜六千屯比郡承命惶怖立期日惟恐不及事被罪君独疏言治迫岭下民不识蚕桑月余免符下民相扶擕守州门呌讙为贺改沣州刺史民税出杂产物与钱尚书有经数观察使牒州征民钱倍经君曰刺史可为法不可贪官害民留噤不肯从竟以代罢【可为法疑必有脱误或为字当作守】观察使使剧吏案簿书十日不得毫毛罪【吏或作史】改河南令而河南尹适君平生所不好者君年且老当日日拜走仰望阶下不得已就官数月大不适即以病辞免公卿欲其一至京师君以再不得意于守令恨曰义不可更辱又奚为于京师间竟闭门死年六十【或无闭门二字】君娶河东栁氏女二子升奴胡师将以某年某月某日塟某所其兄将作少监昔请铭于右庶子韩愈【昔或作者方云李逊赴襄阳送行诗有著作郎张昔】愈前与君为御史被谗俱为县令南方者也最为知君铭曰
　　谁之不如而不公卿奚养之违以不久生唯其颃颃以世厥声
　　鳯翔陇州节度使李公墓志铭
　　【一本上有唐故字度下有观察使开府仪同三司检校户部尚书赠尚书左仆射字】
　　公讳惟简【或作某】字某司空平章事赠太傅之子太傅初姓张氏肃宗时举恒赵深冀易定六州战卒五万人马五千匹以归聴命天子嘉之赐姓曰李更其名寳臣【名下或有曰字】立其军号之曰成徳由是姓李氏太傅死公兄弟让嗣公竟弃其家自归京师及兄死家覆有司设防守徳宗如奉天守卒出公即驰归与母韩国夫人郑氏拜诀属家徒随走所幸道与贼遇七鬭乃至有功迁太子谕徳加御史中丞从幸梁州天黑失道识焦中人声得见徳宗于厔【上音辀下音窒雍县名属鳯翔】西上曰卿有母可随我耶【可或作何】曰臣以死从卫及幸还録功封武安郡王号元从功臣【王或作公方云考之史当作王】图其形御阁而以神威将军居北军卫【居或作为卫或作御】久乃加御史大夫丁韩国忧去官累迁神威大将军加工刑二曹尚书天威统军又改户部尚书金吾大将军有长上万国俊者以军势夺兴平人地吏惮莫敢治【上方作尚新史蜀本作上○今按长上葢卫卒之号犹今言长人也当从蜀本】及公为金吾兴平人曰久闻李将军为人公平庶能直吾屈即赍县牒来见公发视立杖国俊废之以地还兴平人闻者莫不称叹于是天子以公材果可任用治人将兵无所不宜元和六年即以公为鳯翔陇州节度使户部尚书兼鳯翔尹陇州地与吐蕃接旧常朝夕相伺更入攻抄人吏不得息公以为国家于夷狄当用长筭邉将当承上防谨条教【方作务非是】蓄财谷完吏农力以俟不宜规小利起事盗恩禁不得妄入其地益市耕牛铸镈钐鉏斸【镈音博钐山监切鉏陟初切又仕葅切与耡同去秽助苗斸陟玉切集注诗痔乃钱镈注田器也钐大鎌也斸大锄也】以给农之不能自具者丁壮兴励【兴或作愈】嵗増田数十万亩连八嵗五种俱熟公私有余贩者负入褒斜【音邪孙曰梁州记万石城沂汉上七里有褒谷南口曰褒北口曰斜长四百七十里褒水通沔斜水通渭选右界上褒斜】船循渭而下首尾相继不絶十三年公与忠武军节度使司空光顔邠宁节度使尚书钊俱来朝上为之燕三殿张百戏公卿侍臣咸与【方云唐麟徳殿有三面故曰三殿】既事勅还公因进曰臣幸得宿衞四十余年【或无得字】今年老斥外任不胜慕恋愿得死辇下天子加慰遣焉【斥或作许或作诉】还镇告疾其夏五月戊子薨年五十五讣至上悼怆罢朝遣郎中临吊赠尚书左仆射以其年十一月景申葬万年鳯栖原【万年下或冇县字】夫人博陵郡崔氏河阳尉镐之孙大理评事可观之女贤有法度【贤下或有而字】公有四子长曰元孙三原尉次曰元质彭之蒙阳尉曰元立兴平尉曰元本河南参军皆愿敏好善元立元本皆崔氏出葬得日嗣子元立与其昆弟四人请铭于韩氏曰先人尝有托于夫子也愈曰太傅功在史氏记仆射以孤童囚羁京师【或无记字童下方有子字○今按翟方进传无者为是】卒能以忠为节自显取爵位立名绩使天下拭目观父母与荣焉既忠又孝法宜铭【或无铭字】铭曰
　　太傅之显自其躬兴仆射童羁孰与之朋遭国之难以节自发致其勤艰以复考烈孝由忠立爵名随之铭此石维昧之诒
　　唐故中散大夫少府监胡良公墓神道碑【此篇从方氏石本疑者别出○蜀本注牛僧孺撰墓志陈鸿撰谥张籍撰行状○今按方本无中散大夫良五字又它神道碑不着墓字唯此有之亦变例也】
　　少府监胡公者讳珦字润博年七十九以官卒明年八月十四日葬京兆奉先夫人天水赵氏祔焉【八月或作七月或无十四日字】其子逞廼巡遇述迁造【或无廼字或无巡字】与公壻广文博士吴郡张籍以公之族出行治厯官夀年为书【出下或有处文二字非是】使人自京师南走八千里至闽南两越之界上请为公铭刻之墓碑于潮州刺史韩愈曰胡姓本出安定后徙清河于今为宗城属具州【河下或有复出清河字】大父讳秀武后时以文材征为麟台正字父宰臣用进士卒官平阳冀氏令赠潭州大都督【或无官字】公早孤能自劝学立节槩非其身力不以衣食【劝或作勤】凡一试进士二即吏部选皆以文章占上第乐为俭勤自刻削不干人以矫时弊【乐方作出非是】及为富平尉一府称其断决建中四年侍郎赵賛为度支使荐公为监察御史主餽给渭桥以东军洗手奉职不以一钱假人贼平有司考覆羣吏多坐贬死【考覈方或作覈考或无贬或无死字】独公以清苦能检饬无漏失迁河南仓曹魏公贾躭以节镇郑滑以公佐观察事检校尚书工部员外郎以刚直龃龉不阿忤权贵除献陵【髙祖陵】令居陵下七年市置田宅务种树为业以自给教授子弟【业下方无以字杭并无以自给字子弟或作弟子】贞元十一年吏部大选以公考选人艺学以劳迁奉先令以治辧迁尚书膳部郎中改坊州刺史州经乱无孔子庙公至则命筑宫造祭器率博士生讲读以时如法以祠人吏聚观叹息【生下或有徒字】迁舒州刺史州嵗大熟麦一茎数穗闾里歌舞之【或无舞字】考功以闻迁尚书驾部郎中数以事犯尚书李防防时主盐铁事富骄恃势以语丞相【丞或作宰】由是退公为鳯翔少尹防死迁少大理改少詹事元和十二年朝廷以公年老能自秪力事职不懈可嘉拜少府监兼知内中尚明年以病卒【方无病字非是】公始以进士孤身旅长安致官九卿为大家七子皆有学守女嫁名人年几八十坚悍不衰事可传载可谓成徳【谓或作为非是】铭曰
　　朅朅【丘竭切武壮貌】胡公既果以方挟艺射科每发如望【音忘】人求于人我已为之自始讫终不降色辞因官立事随有可载发迹餽军遭谗府介【军或作运】去居陵下为吏为隠坊舒之政于兹有靳【或作叹】守官驾部名升巳屈【升或作升已或作民】跻于少府甚宜秩物不配其有君子耻之少府古卿公优止之刻文碑石以显公行维公后人无怠嗣庆【维公或作维彼】
　　唐故相权公墓碑
　　上之元和六年其相曰权公讳徳舆字载之其本出自殷帝武丁武丁之子降封于权权江汉间国也周衰入楚为权氏楚灭徙秦而居天水略阳苻秦之王中国其臣有安丘公翼者有大臣之言后六世至平凉公文诞为唐上庸太守荆州大都督长史焯有声烈【焯或作绰】平凉曽孙讳倕赠尚书礼部郎中以艺学与苏源明相善卒官羽林军録事参军于公为王父郎中生赠太子太保讳臯以忠孝致大名去官累以官征不起追谥贞孝是实生公公在相位三年其后以吏部尚书授节镇山南年六十以薨赠尚书左仆射谥文公【以薨以或作六方考旧史云当作】公生三嵗知变四声【知或作能】四嵗能为诗七嵗而贞孝公卒来吊哭者见其顔色声容皆相谓权氏世有其人及长好学孝敬祥顺贞元八年以前江西府监察御史征拜博士朝士以得人相庆改左补阙章奏不絶讥排奸幸与阳城为助转起居舍人遂知制诰凡撰命词九年以类集为五十巻天下称其能十八年以中书舍人典贡士拜尚书礼部侍郎荐士于公者其言可信不以其人布衣不用即不可信虽大官势人交言一不以缀意奏广嵗所取进士明经在得人不以员拘转户兵吏三曹侍郎太子賔客复为兵部迁太常卿天下愈推为钜人长徳时天子以为宰相宜参用道徳人因拜礼部尚书同中书门下平章事公既谢辞不许其所设张举措必本于寛大以几教化多所助与【方作为或无此一字○今按助与如后救于頔事之类是也作为非是】维匡调娱不失其正中于和节不为声章因善与贤不矜主已【矜或作务】以吏部尚书留守东都东方诸帅有利病不能自请者公常与疏陈不以露布【不以或无不字露布或作布露】复拜太常转刑部尚书考定新旧令式为三十编举可长用【方无长字】其在山南河南勤于选付治以和简人以宁便以疾求还十三年某月甲子道薨于洋之白草奏至天子痌伤为之不御朝【痌或作痛】郎官致赠锡官居野处上下吊哭皆曰善人死矣其年某月日塟河南北山在贞孝东五里【月下或有某字】公由陪属升列年除嵗迁以至公宰人皆喜闻若巳与有无忌嫉者于頔坐子杀人失位自囚亲戚莫敢过门省顾朝莫敢言者【顾下或有者字朝上或有在字】公将留守东都为上言曰頔之罪既贳不竟宜因赐寛诏【公下或有时字曰下或有于字】上曰然公为吾行谕之頔以不忧死前后考第进士及庭所防试士踵相蹑为宰相达官与公相先后其余布处台阁外府凡百余人自始学至疾未病未尝一日去书不观【或无未病二字】公既以能为文辞擅声于朝多铭卿大夫功徳【或无能字】然其为家不视簿书未尝问有亡费不偫余【视或作亲问下或有其字诸本偫作待或作诸】公娶清河崔氏女其父造尝相徳宗号为名臣【徳或作代方考宰相表云当作徳】既塟其子监察御史璩【音渠】累然服丧来有请【服丧或作丧服方无来字】乃作铭文【或无铭字】曰
　　权在商周世无不存【无或作次】灭楚徙秦嬴刘之间甘泉始侯以及安丘诋诃浮屠皇极之扶贞孝之生鳯鸟不至【或作至世】爵位岂多半涂以税【以或作已】夀考岂多四十而逝惟其不有以惠厥后是生相君为朝徳首行世祖之文世师之【祖或作师师或作推或作祖】流连六官出入屏毗无党无雠举世莫疵人所惮为公勇为之【惮为或作惮焉】其所竞驰公絶不窥【其方作人竞作共絶作有○今按作絶乃与上文勇字相应】孰克知之徳将在斯【克或作先】刻诗墓碑以永厥垂
　　平淮西碑【并序】
　　【樊曰宰相裴度为淮西宣慰处置等使公为行军司马蔡平随度还朝诏撰平淮西碑公以吴元济之平由度能固天子意得不赦卒擒之多归度功而李愬特以入蔡功居第一愬妻唐安公主女也出入禁中诉碑不实帝诏斲其文更命翰林学士叚文昌为之见旧史公传及新史吴元济传文昌之文见姚文粹其与公作不待较而明苏内翰録临江驿小诗云淮西功业冠吾唐吏部文章日月光千载断碑人脍炙不知世有叚文昌尽之矣陈无巳曰龙图孙学士觉喜论文谓退之淮西碑叙如书铭如诗又云少防谓元和圣徳诗于韩文为下与淮西碑如出两手葢其少作也商隠读韩碑诗元和天子神武姿彼何人哉轩与羲誓将上雪列圣耻坐法宫中朝四夷淮西有贼五十载封狼生防防生罴不据山河据平地长戈利矛日可麾帝得圣相相曰度贼斫不死神扶持腰悬相印作都统阴风惨淡天王旗愬武古通作牙爪仪曹外郎载笔随行军司马智且勇十四万众犹虎貔入蔡防贼献太庙功无与比恩不訾帝曰汝度功第一汝从事愈宜为辞愈拜稽首蹈且舞金石刻画臣能为古今世称大手笔此事不系于职司当仁自古有不避言讫屡颔天子頥公退斋戒坐小閤濡染大笔何淋漓防窜尧典舜典字涂改清庙生民诗文成破体书在纸清晨再拜铺丹墀表曰臣愈昧死上咏神圣功书之碑碑髙三丈字如手负以灵龟蟠以螭句竒语重喻者少谗之天子言其私长绳百尺拽碑倒麄砂大石相磨治公之斯文若元气先时已入人肝脾汤盘孔鼎有述作今无其器存其辞呜呼圣皇及圣相相与烜爀流淳熈公之斯文不示后曷与三五相攀追愿书万本颂万过口角流沫右手胝传之七十有三代以为封禅玉检明堂基】
　　天以唐克肖其徳圣子神孙继继承承于千万年敬戒不怠全付所覆四海九州罔有内外悉主悉臣髙祖太宗既除既治髙宗中睿休养生息至于宗受报收功极炽而丰物众地大孽牙其间肃宗代宗徳祖顺考以勤以容大慝适去稂莠不薅【奴豆切又奴毛切薅器也以刺地除草诗以薅荼蓼】相臣将臣文恬武嬉习熟见闻以为当然睿圣文武皇帝既受羣臣朝【帝下或有陛下字非是】乃考图数贡【方无乃字数色阻切祝曰谓考与地之广狭计贡赋之至与不至】曰呜呼天既全付予有家本传次在予予不能事事其何以见于郊庙羣臣震慑奔走率职【方无奔率二字】明年平夏【绥银节度留后李惠琳叛兵马使张承金讨斩之】又明年平蜀【劒南节度韦臯卒行军司马刘辟自称留后东川节度髙崇文擒刘辟以献】又明年平江东又明年平泽潞【蜀下方有西川字云刘辟求都统三川方围梓州而败乱固不及他郡也○今按既围梓州则乱已及东川矣方説非是镇州招讨使吐突承璀执昭义节度卢从史归京师】遂定易定【义成节度张茂昭以易定二州归于有司】致魏博贝卫澶相【魏博节度田正以所管六州归于有司】无不从志皇帝曰不可究武予其少息【究或作穷】九年蔡将死蔡人立其子元济以请不许遂烧舞阳犯叶襄城以动东都放兵四刼【城上或有等字洪云此谓叶与襄城耳等字非是】皇帝歴问于朝一二臣外【或作外臣方从杭苑无外字○今按此句若作外臣则当时朝臣自以伐蔡为不可非独外臣也若作一二臣则当时举朝之臣皆以伐蔡为不可又非独一二人也考之下文所谓一二臣同不为无助者又正指武元衡裴度一二人賛伐蔡之谋者而言则此乃谓唯一二臣以为可而其外羣臣皆以为不可耳诸本作外臣及无外字皆非是唯作臣外者得之】皆曰蔡帅之不廷授于今五十年【帅或作师于或作于】传三姓四将其树本坚兵利卒顽不与他等因抚而有顺且无事大官臆决唱声万口和【去声】附并为一谈牢不可破【并或作并】皇帝曰惟天惟祖宗所以付任予者庶其在此予何敢不力【天上或有夫字非是或无何】况一二臣同不为无助【不上或有国字】曰光顔汝为陈许帅维是河东魏博郃【音合在同州县名】阳三军之在行者汝皆将之【郃或作泾非是】曰重汝故有河阳怀今益以汝维是朔方义成陜益鳯翔延庆七军之在行者汝皆将之【延庆本或作鄜延宁庆】曰汝以卒万二千属而子公武往讨之【属下方有集字或在公武下皆非是】曰文通汝守夀维是宣武淮南宣歙浙西四军之行于夀者汝皆将之【西上或有徐泗字四或作五皆非是】曰道古汝其观察鄂岳曰愬汝帅唐邓随各以其兵进战曰度汝长御史其往视师曰度惟汝予同汝遂相予以赏罚用命不用命曰汝其以节都统诸军【节下或冇度字诸方作讨○今按前辈有引左传讨其军实为讨军之证者恐未必然若必作讨则秦之罘刻石自有遂发讨师之语而晋官有都督征讨诸军事皆足为证不必引左传却不相似也但公所作韩碑但云都统诸军则作讨者为误矣不可以偶有旁证而强引以从之也】曰守谦汝出入左右汝惟近臣其往抚师【汝惟或作惟汝】曰度汝其往衣服饮食予士【衣去声食音嗣】无寒无饥以既厥事遂生蔡人【方无服饮字或无服字有饮字或无衣服字寒下或无无字】赐汝节斧通天御带卫卒三百凡兹廷臣汝择自从惟其贤能无惮大吏庚申予其临门送汝曰御史予闵士大夫战甚苦自今以往非郊庙祠祀其无用乐【祀下或无其字】顔武合攻其北大战十六得栅城县二十三降人卒四万【或无人字方云此谓降其民与卒也故下语皆不再出人卒字○今按庄子云人卒虽众公语亦有自也】道古攻其东南八战降万三千再入申破其外城【降下或有卒字】文通战其东十余遇降万二千愬入其西得贼将辄释不杀用其策战比有功【比或作皆】十二年八月丞相度至师都统责战益急顔武合战益用命元济尽并其众洄曲以备【师或作帅非是洄方作廻○今按洄与史合】十月壬申愬用所得贼将自文城因天大雪疾驰百二十里用半夜到蔡破其门取元济以献尽得其属人卒【驰或作走】辛巳丞相度入蔡以皇帝命赦其人淮西平大飨赉功师还之日因以其食赐蔡人凡蔡卒三万五千其不乐为兵愿归为农者十九悉纵之斩元济京师【方无归字济下或有于字】册功加侍中愬为左仆射帅山南东道顔皆加司空公武以散骑常侍帅鄜【音浮】坊丹延道古进大夫文通加散骑常侍【方云考之史及叚文昌碑皆合一本无大夫文通加五字非是道古时巳为中丞故不复言御史也○今按道古墓志亦可考】丞相度朝京师道封晋国公进阶金紫光禄大夫以旧官相【或无道字或作进或无国字】而以其副总为工部尚书领蔡任既还奏羣臣请纪圣功被之金石皇帝以命臣愈【帝下或无以字】臣愈再拜稽首而献文曰唐承天命遂臣万邦【或作方】孰居近土袭盗以狂往在宗崇极而圮【部鄙切毁也在方作居云唐人多以在为居公本政亦曰居我其周从是也○今按以在为居亦草书之误本政居字已论于本篇方説非是】河北悍骄河南附起四圣不宥屡兴师征有不能克益戍以兵夫耕不食妇织不裳输之以车为卒赐粮外多失朝旷不岳狩百怠官事亡其旧【百怠官或作百司怠官亡或作忘】帝时继位顾瞻咨嗟惟汝文武孰恤予家既斩吴蜀旋取山东【吴蜀方作蜀吴取或作出】魏将首义六州降从淮蔡不顺自以为强提兵呌讙欲事故常始命讨之遂连奸邻阴遣刺客来贼相臣方战未利内惊京师羣公上言莫若惠来【公或作臣】帝为不闻与神为谋乃相同徳以讫天诛【乃方作及非是】乃敕顔愬武古通咸统于各奏汝功【奏方作走非是】三方分攻【祝曰谓顔武攻其北道古攻其东南文通战其东也】五万其师大军北乗厥数倍之常兵时曲军士蠢蠢既翦陵云蔡卒大窘胜之邵陵郾城来降【胜或作遂】自夏入秋复屯相望【入或作及复或作复】兵顿不励告功不时帝哀征夫命相往厘士饱而歌马腾于槽试之新城贼遇败逃尽抽其有聚以防我西师跃入道无留者【音额弋貌书罔书夜注肆恶】蔡城其壃千里【壃或作疆】既入而有莫不顺俟帝有恩言相度来宣诛止其魁释其下人【释其或作释于】蔡之卒夫投甲呼舞蔡之妇女迎门笑语蔡人告饥船粟往哺蔡人告寒赐以缯布【赐以方作诏赐非是】始时蔡人禁不往来今相从戏里门夜开始时蔡人进战退戮今旰而起左飱右粥【旰方作眠飱或作粲方云旧史皆作飱○今按还予授子之粲兮传云粲餐也史记粲未及下咽酒未及濡唇汉书令其禆将传粲则餐字亦有义公祭郑夫人文念寒而衣念饥而餐同以衣对餐也或当作餐】为之择人以收余惫【收或作牧】选吏赐牛教而不税蔡人有言始迷不知今乃大觉差前之为蔡人有言天子明圣不顺族诛顺保性命汝不吾信视此蔡方孰为不顺往斧其吭【古郎切喉也】凡叛有数声势相倚吾强不支汝弱奚恃其告而长而父而兄【或作及汝父兄】奔走偕来同我太平【偕来方作来偕】淮蔡为乱天子伐之既伐而饥天子活之始议伐蔡卿士莫随既伐四年小大并疑不赦不疑由天子明凡此蔡功惟断乃成既定淮蔡四夷毕来【既定淮蔡或作淮蔡既定】遂开明堂坐以治之
　　别本韩文考异巻三十
　　钦定四库全书
　　别本韩文考异巻三十一
　　宋　王伯大　重编
　　碑志
　　南海神庙碑
　　【神或作东○此篇方从石本集注此碑石刻其首云使持节袁州诸军事守袁州刺史韩愈撰使持节循州诸军事守循州刺史陈谏书并篆额其后元和十五年十月一日建】
　　海于天地间为物最钜自三代圣王莫不祀事考于传记而南海神次最贵在东北西三神河伯之上号为祝融【洪曰太公金匮云南海之神曰祝融东海之神曰勾芒北海之神曰颛顼西海之神曰蓐收○今按东海神名阿明南海祝融西海巨乗北海禺强亦见飬生杂书然公言南海神次最贵则是据太公书矣】天寳中天子以为古爵莫贵于公侯故海岳之祝牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升【升或作升○武徳贞观之制四海年别一祭各以五郊迎气日祭之祀官以当界都督刺史充至是封王分命卿监十三人取三月十七曰时备礼兼册祭其祭仪具开元礼】因其故庙易而新之在今广州治之东南海道八十里扶胥之口黄木之湾【乌还切】常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以逺故常选用重人既贵而富且不习海事又当祀时海常多大风将往皆忧戚既进观顾怖悸故常以疾为解而委事于其副其来已久【解或作辞】故明宫斋庐上雨旁风无所葢障牲酒酸取具临时水陆之品狼籍笾豆荐祼兴俯不中仪式吏滋不供神不顾享【供从石本方作恭误】盲风【上眉庚切盲疾也月令盲风至】怪雨发作无节人防其害【方云或谓秘阁本盲作蝱字见吕氏春秋考石本只作盲月令盲风至注疾风也山海经符阳之山多怪风雨云之所出也】元和十二年始诏用前尚书左丞国子祭酒鲁国孔公【孔戣】为广州刺史兼御史大夫以殿【都句切】南服公正直方严中心乐易祗慎所职治人以明事神以诚内外殚尽不为表襮【蒲报切又音博表襮衣领也】至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署其文曰嗣天子某谨遣官某敬祭【其上或有其字或作且字官上或有某字○今按其上冝有且字然石本无之不欲増也官上某字石本无之或以为用左传其官臣偃之语】其恭且严如是敢有不承明日吾将宿庙下以供晨事明日吏以风雨白不聴于是州府文武吏士凡百数交谒更谏皆揖而退公遂陞舟风雨少弛櫂夫奏功云阴解駮日光穿漏波伏不兴省牲之夕载阳载阴将事之夜天地开除月星明穊【方云穊凡利切説文稠也选何晏景福殿赋穊若幽星之纒连李善音古爱切蜀本作概非是】五皷既作牵牛正中【方云月令季春之月旦牵牛中上文言立夏行事正此时也】公乃盛服执笏以入即事文武賔属俯首聴位各执其职牲肥酒香罇爵净洁降登有数神具醉饱【其或作具】海之百灵秘怪慌惚毕出蜿蜿虵虵来享饮食【慌或作恍蜿蜿或作蜒蜒享或作慕祝曰龙貌也选状碗碗以蝹蝹史记骖赤螭青虬之幽蟉蜿蜓补注欧文忠公集古録云蜓蜓当从碑本作虵虵】阖庙旋舻【音卢舳舻】祥飚【卑遥切】送颿【音凡与防同】旗纛旄麾飞扬晻蔼【上音掩下于葢切晻日无光蔼木繁茂也选芳风晻蔼】铙【尼交切似铃无舌有柄周礼以金铙止皷是也】鼓嘲轰髙管噭噪【上吉吊切下桑到切噭吼也噪羣呼烦扰也】武夫奋櫂工师唱和穹龟长鱼跃踊后先干端坤倪轩豁呈露祀之之嵗风灾息灭人厌鱼蟹五谷胥熟【祀之方从石本作祝○今按祝当作祀其理甚明或疑误刻今改从诸本】明年祀归又广庙宫而大之【祀诸本石本皆同方作祝误】治其庭坛改作东西两序斋庖之房百用具修明年其时公又固往不懈益防嵗仍太和耋艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私畜上下与足于是免属州负逋之缗钱廿有四万米四万二千斛赋金之州耗金一嵗八百困不能偿皆以丐之【廿有四万或作十有八万廿方误作二十三或作八】加西南守长之俸诛其尤无良不聴令者由是皆自重慎法【西南或作四面】人士之落南不能归者与流徙之胄百廿八族用其才良而廪其无告者其女子可嫁与之钱财令无失时【廿方作二十嫁下方有者字石本无方误也时或作所】刑徳并流方地数千里不识盗贼山行海宿不择处所事神治人其可谓备至耳矣【或无其字或无耳字】咸愿刻庙石以着厥美而系以诗乃作诗曰
　　南海阴墟祝融之宅【阴或作之】即祀于旁帝命南伯吏惰不躬正自今公明用享锡右我家邦【右或作祐】惟明天子惟慎厥使我公在官神人致喜海岭之陬既足既均胡不濡俾执事枢公行勿迟公无遽归匪我私公神人具依【今按此文石本今最易得而方本失考者凡五条然则它云石本者恐亦不能无谬也】
　　处州孔子庙碑
　　【此篇方从石本○韩曰碑记不载年月日苐云朝散大夫国子祭酒赐紫金鱼袋韩愈撰】
　　自天子至郡邑守长通得祀而徧天下者唯社稷与孔子为然而社祭土稷祭谷句龙与弃乃其佐享非其専主【为或作焉然字属下句而社方无而字句上方有而字皆非是】又其位所不屋而坛岂如孔子用王者事巍然当座以门人为配自天子而下北面跪祭进退诚敬礼如亲弟子者【跪祭或作拜跪荐祭】句龙弃【祝曰礼记云云】以功孔子以徳固自有次第哉自古多有以功徳得其位者不得常祀句龙弃孔子皆不得位而得常祀然其祀事皆不如孔子之盛所谓生人以来未有如孔子者其贤过于尧舜逺矣此其效欤【不如或作无如人或作民以成作已孔或作夫】郡邑皆有孔子庙或不能修事虽设博士弟子或役于有司名存实亡失其所业独处州刺史邺侯李繁【繁邺侯佖之子】至官能以为先既新作孔子庙又令工改为顔子至子夏十人像【今或作命顔子或作顔囘】其余六十子及后大儒公羊髙左丘明孟轲荀况伏生毛公韩生董生髙堂生杨雄郑等数十人皆图之壁【子上或有二字】选博士弟子必皆其人又为置讲堂教之行礼肄习其中【又为字或在其中字下置或作设】置本钱廪米令可继处以守庙成躬率吏及博士弟子入学行释菜礼【菜或作奠○欧阳公曰释奠释菜祭之畧者也古者士之见师以菜为贽始入学者必释菜以礼其先师其学官四时之祭乃皆释菜释奠有乐无尸而释菜无乐则又其畧也故其礼亡焉而今释奠幸存然亦无乐又不徧举于四时独春秋行事而巳】蓍老叹嗟其子弟皆兴于学邺侯尚文其于古记无不贯达故其为政知所先后可歌也巳乃作诗曰
　　惟此庙学邺侯所作厥初庳下神不以宇生师所处亦窘寒暑【生或作先】乃新斯宫神降其献讲读有常不诚用劝掲掲【居谒切又音桀又音羯髙举也】元哲有师之尊羣圣严严大法以存像图孔肖咸在斯堂以瞻以仪俾不惑忘【惑或作或】后之君子无废成美琢词碑石以赞攸始
　　栁州罗池庙碑
　　【此篇从石本】
　　罗池庙者故刺史栁侯庙也栁侯为州不鄙夷其民动以礼法三年民各自矜奋兹土虽逺京师吾等亦天垊【奋下或有曰字○今按宜有曰字然石本无之不欲补也】今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋步有新船【步或作涉方云栁子厚鉄炉步志曰江之浒凡舟可縻而上下曰步○今按孔戣志亦有泊步字】池园洁修猪牛鸭鸡肥大蕃息子严父诏妇顺夫指嫁娶塟送各有条法出相弟长入相慈孝先时民贫以男女相质久不得赎尽没为我侯之至按国之故以佣除本息夺归之大修孔子庙城郭巷道皆治使端正树以名木栁民既皆悦喜【巷道或作道巷】尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦翼而告曰馆我于罗池其月景辰【唐国讳丙故丙为景】庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动福祸之以食其土可谓灵也已【福祸或作祸福】作迎享送神诗遗栁民俾歌以祀焉而并刻之栁侯河东人讳宗元字子厚贤而有文章尝位于朝光显矣已而摈不用其辞曰
　　荔子丹兮蕉黄【蕉下或有叶字或有子字】杂肴蔬兮进侯堂侯之船兮【湖湘土人云栁人迎神其俗以一船两旗置木马偶人于舟作乐而导之登岸而趍于庙】两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮栁之水桂树团团兮白石齿齿侯朝出防兮暮来归春与猨吟兮秋鹤与飞【或作秋与鹤飞○今按欧公以此句为石木之误沈存中云非也倒用鹤与两字则语势愈健如楚词云吉日良辰也但此石本团团字初误刻作团圆后镌改之今尚可见则亦石本不能无误之一证也】北方之人兮为侯是非千秋万嵗兮侯无我违福我兮夀我驱厉兮山之左下无苦湿兮髙无干秔【古行切作粳】稌【徒古切稻也】充羡兮蛇蛟结蟠【言秔稌之穗如蛇蛟】我民报事兮无怠其始自今兮钦于世世
　　黄陵庙碑
　　【曽子开曰湘水出全潇水出道二水至永合而为一以入洞庭黄陵庙在潇湘之尾洞庭之口孙曰在覃之湘阴县或云在岳州○此篇方从石本】
　　湘旁有庙曰黄陵自前古立以祠尧之二女舜二妃者庭有石碑断裂分散在地其文剥阙【石或作古或无此字】考图记言汉荆州牧刘表景升之立题曰湘夫人碑今验其文乃晋太康九年又其额曰虞帝二妃之碑非景升立者秦博士对始皇帝云湘君者尧之二女舜妃者也刘向郑亦皆以二妃为湘君而离骚九歌既有湘君又有湘夫人王逸之解以为湘君者自其水神而谓湘夫人乃二妃也从舜南征三苗不及道死沅【音元沅水出牂柯】湘之间【及或作返据下文当作及】山海经曰洞庭之山帝之二女居之郭璞疑二女者帝舜之后不当降小水为其夫人因以二女为天帝之女【方云石本书璞作朴唐人多然下文掲阳亦作楬杨小水或作小石方云考山海经作小水是也】以余考之璞与王逸俱失也尧之长女娥皇为舜正妃故曰君其二女女英自宜降曰夫人也故九歌辞谓娥皇为君谓女英帝子各以其盛者推言之也【帝上或有为字】礼有小君君母明其正自得称君也【或无君母二字】书曰舜陟方乃死传谓舜升道南方以死【升或作升】或又曰舜死苍梧二女从之不及溺死沅湘之间今谓竹书纪年帝王之没皆曰陟陟升也谓升天也书曰殷礼陟配天言以道终其徳协天也书纪舜之没云陟者与竹书周书同文也其下言方乃死者所以释陟为死也地之势东南下如言舜南巡而死宜言下方不得言陟方也以此谓舜死塟苍梧于时二妃从之不及而溺者皆不可信【溺下或有死字】二妃既曰以谋语舜脱舜之厄成舜之圣尧死而舜有天下为天子二妃之力宜常为神食民之祭今之渡湖江者莫敢不进礼庙下【湖或作潮非是又或作湘】元和十四年春余以言事得罪黜为潮州刺史其地于汉南海之掲阳厉毒所聚惧不得脱死过庙而祷之其冬移袁州刺史明年九月拜国子祭酒使以私钱十万抵岳州愿易庙之圮桷腐瓦于刺史王堪长庆元年刺史张愉自京师往与愉故善【刺史王堪上或有州字与上或有余字　今按此合有余字然石本无之不欲补也】谓曰丐我一碑石载二妃庙事且令后世知有子名愉曰诺既至州报曰碑谨具遂篆其事碑刻之唐故江南西道观察使中大夫洪州刺史兼御史中丞上柱国赐紫金鱼袋赠左散骑常侍太原王公神道碑铭
　　王氏皆王者之后在太原者为姬姓【或无之字】春秋时王子成父败狄有功因赐氏厥后世居太原至东汉隠士烈博士征不就居祁县因号所居乡为君子【下或有乡字】公其君子乡人也魏晋涉隋世有名人国朝大王父暕【音□古限切】歴御史属三院止尚书郎生景肃守三郡终传凉生生政襄邓等州防御使鄂州采访使赠吏部尚书公尚书之第某子公讳仲舒字中【蜀作讳中字某后墓志同○今按上句巳有公字此不当再出当删然无别本可据姑存之】少孤奉母夫人家江南读书着文其誉蔼郁当时名公皆折官位辈行【下浪切】愿为交贞元初射防拜左拾遗与阳城合遏裴延龄不得为相徳宗初怏怏无奈久而嘉之【方无而字之或作其下又有直字】其后入阁徳宗顾列谓宰相曰第几人必王某也果然月余特改右补阙【或无右字】迁礼部考功吏部三员外郎在礼部奏议详雅省中伏其能【伏或作服】在考功吏部提约明故吏无以欺同列有恃恩自得者众皆媚承公嫉其为人不直视【方无人字】由此贬连州司户移防州司马又移荆南因佐其节度事【或无事字】为防谋得五品服放迹在外积四年元和初收拾俊贤征拜吏部员外郎未几为职方郎中知制诰友人得罪斥逐后其家亲知过门缩颈不敢视公独省问为计度论议直其寃由是出为峡州刺史【峡或作硖方云友人杨慿也】转庐州未至丁母夫人忧服除又为州刺史旱甚人死亡且尽公至多方救活天遂雨疫定比数年里闾完复制使出巡人填道迎显公徳事具闻就加金紫【显或作颂】转苏州变其屋居以絶火延隄松江路害絶阻滞【火上或有其字阻或作沮】秋夏赋调自为书与人以期吏无及门而集政成为天下守之最【政或作化】天子曰王某之文可思最宜为诰有古风岂可久以吏事役之复拜中书舍人既至京师侪流无在者视同列皆邈然少年益自悲而谓人曰岂可复治笔砚于其间哉上若未弃臣宜用所长在外久周知俗之利病【方无利字非是】俾治之当不自愧宰相以闻遂得观察江南西道奏罢酤钱九千万军息之无已掌吏壊产犹不释囚之公至脱械不问【千或作十】人遭水旱赋窘公曰我且减燕乐絶他用钱可足乎遂以代之【方无足字代下无之字】罢军之息钱禁浮屠诓诱壊其舍以葺公宇【息上或有日字】三年法大成钱余于库粟余于廪人享于田庐讴謡于道途天子复思且征以代虚吏部左丞位以待之长庆三年十一月十七日薨于洪州年六十二上哀恸辍朝赠左防骑常侍某日归塟于某处某既以公之徳刻而藏之墓矣子初又请诗以掲之【享下或无于字既上或无某字某或作愈】词曰
　　生人之治本乎斯文有事其末而忘其源切近昧陋道由是堙有志其本而泥古陈当用而迂乖戾不伸较是二者其过也均有美王公志儒之本达士之经秩秩而积涵涵而停韡为华英不矜不盈【英为诸本作英而华英作英华】孰播其馨孰发其明介然而居士友以倾敷文帝阶擢列侍从以忠逺名有直有讽辨遏坚恳巨邪不用【坚恳或作圣恳】秀出班行乃动帝目帝省竭心恩顾日渥翔于郎署鶱于禁宻发帝之令简古而蔚不比于权以直友寃敲撼挫揠竟遭斥奔久淹于外歴守大藩所至极思必悉利病萎枯以膏燠暍以醒【暍或作肠】坦之敞之必絶其径浚之澄之使安其泳帝思其文复命掌诰公潜谓人此职宜少岂无凋郡庸以自效上籍其实俾统于洪【借或作籍】逋之攸除奸讹革风袪蔽于日释负于躬方乎所部禁絶浮屠【乎或作平】风雨顺易秔稻盈畴人得其所乃恬乃讴【所或作饶讴或作謡】化成有代思以息劳虚位而竢奄忽滔滔维徳维绩志于斯石日逺弥髙【奄忽方作勿随又云此铭有美王公不用韵末章三语分两韵例又异也○今按铭之卒章绩石二句虽自叶韵而末句髙字仍与劳滔韵叶非有异】










　　别本韩文考异巻三十一
　　钦定四库全书
　　别本韩文考异巻三十二
　　宋　王伯大　重编
　　碑志
　　司徒兼侍中中书令赠太尉许国公神道碑铭
　　韩姬姓以国氏【国下或有为字○今按以国氏春秋传语】其先有自颍川走阳夏者其地于今为陈之太康太康之韩其称盖乆然自公始大着公讳公之父曰海为人魁伟沈塞以武勇游仕许汴之间寡言自可不与人交众推以为钜人长者【交或作校方云以上文自可言之作不与人交为是今以下文长者言之又似作不与人校为是更详之钜上方无为字或无以钜人三字而为上有之字或并无以为钜人四字】官至游撃将军赠太师娶乡邑刘氏女生公是为齐国太夫人夫人之兄曰司徒佐有功建中贞元之间【复出夫人字或作齐国功下或有于字】为宣武军帅有汴宋亳颍四州之地兵士十万人公少依舅氏读书习骑射事亲孝谨偘偘自将不纵为子弟华靡遨放事【偘偘或作侃侃字与偘同纵或作从】出入敬恭军中皆目之尝一抵京师就明经试退曰此不足发名成业复去从舅氏学将兵数百人悉识其材鄙怯勇指付必堪其事司徒叹竒之【兵下或有将字】士卒属【之欲切】心诸老将皆自以为不及【方无皆字】司徒卒去为宋南城将比六七嵗汴军连乱不定贞元十五年刘逸淮死军中皆曰此军司徒所树必择其骨肉为士卒所慕赖庇者付之【肉下或有而字】今见在人莫如韩甥且其功最大而材又俊即柄授之而请之于天子天子以为然遂自大理评事拜工部尚书代逸淮为宣武军节度使悉有其舅司徒之兵与地【其舅或作舅氏】当此时陈许帅曲环死而吴少诚反【方无而宇】自将围许求援于逸淮防之以陈归汴使数辈在馆公悉驱出斩之选卒三千人防诸军击少诚许下少诚失势以走河南无事公曰自吾舅没五乱于汴者吾苗薅【樊曰淮南子云圣人之用兵也栉髪薅苗所去者少而所利者多】而发栉之几尽然不一揃刈不足令震駴【方云薅苗而发栉之淮南子语不下或无一字□或作骇】命刘锷以其卒三百人待命于门数之以数与于乱自以为功并斩之以徇血流波道自是讫公之朝京师廿有一年莫敢有讙呶【尼交切】呌号于城郭者【廿方作二十而下无有字】李师古作言起事屯兵于曹以吓【音赫】滑帅且告假道公使谓曰汝能越吾界而为盗邪有以相待无为空言【作或作诈盗上方无为字】滑师告急公使谓曰吾在此公无恐【师或作帅前滑帅字疑亦当作师急或作及无上或安字】有或告曰翦棘夷道兵且至矣请备之公曰兵来不除道也不为应师古诈穷变索迁延旋军【为下或有之字】少诚以牛皮鞵【与鞋同戸佳反】材遗师古师古以盐资少诚潜过公界觉皆留输之库曰此于法不得以私相餽田正之开魏博李师道使来告曰我代与田氏约相保援今正非其族又首变两河事亦公之所恶我将与成徳合军讨之敢告【非其方作其非非是】公谓其使曰我不知利害知奉诏行事耳若兵北过河我即东兵以取曹师道惧不敢动正以济【兵以或作以兵非是】诛吴元济也命公都统诸军曰无自行以遏北冦公请使子公武以兵万三千人防讨蔡下归财与粮以济诸军卒擒蔡奸【三千淮西碑作二千】于是以公为侍中而以公武为鄜坊丹延节度使师道之诛公以兵东下进围考城克之遂进迫曹曹冦乞降郓部既平公曰吾无事于此其朝京师天子曰大臣不可以暑行其秋之待公曰君为仁臣为恭可矣遂行既至献马三千匹绢五十万匹他锦纨绮缬又三万金银器千而汴之库廐钱以贯数者尚余百万绢亦合百余万匹马七千粮三百万斛兵械多至不可数【五十或作七十】初公有汴承五乱之后掠赏之余且敛且给恒无宿储至是公私充塞至于露积【积子智切王干秩俸布帛皆露积腐烂】不垣【初公下或有之字无上或无恒字】册拜司徒兼中书令进见上殿拜跪给扶赞元经体不治细防天子敬之【元下或有老字非是】元和十五年今天子即位公为冡宰又除河中节度使在镇三年以疾乞归复拜司徒中书令病不能朝以长庆二年十二月三日薨于永崇里第年五十八天子为之罢朝三日赠太尉赐布粟【年五十八或作八十方考新旧史定从今本方无天子为之四字布粟或作布帛方云按旧史赏赐米千石】其葬物有司官给之京兆尹监护明年七月某日葬于万年县少陵原京城东南三十里楚国夫人翟氏祔子男二人长曰肃元某官次曰公武某官肃元早死公之将薨公武暴病先卒公哀伤之月余遂薨无子以公武子孙绍宗为主后汴之南则蔡北则郓二冦患公居闲为已不利卑身佞辞求与公好荐女请昏使日月至既不可得则飞谋钓谤以闲染我公先事情壊其机牙奸不得发【卑或作毕至既方作既至非是则上或无得字钓或作钧染或作谍先事情或作先得事情或作后】王诛以成最功定次孰与髙下公子公武与公一时俱授弓钺处藩为将疆土相望公武以母忧去镇公母弟充自金吾代将渭北公以司徒中书令治蒲于时弟充自郑滑节度平宣武之乱以司空居汴自唐以来莫与为比公之为治严不为烦止除害本不多教条与人必信吏得其职赋入无所漏失人安乐之在所以富公与人有畛域不为戏狎人得一笑语重于金帛之赐【畛或作轸非是】其罪杀人不发声色问法何如不自为重轻故无可犯者【或无自为字非是】其铭曰
　　在贞元世汴兵五猘【居例切祝曰猘狂犬也自刘元佐死汴州五乱】将得其人众乃一愒【丘例切祝曰愒息也与憇同诗不尚愒焉】其人为谁韩姓许公磔其臬狼养以雨风桑谷奋张厥壤大丰贞元元孙命正我宇公为臣宗处得地所河流两壖盗连为羣雄唱雌和首尾一身公居其间为帝督奸察其嚬呻与其睨眴【上音诣下音茍祝曰也又目动貌淮南子视焉无眴邪视也】左顾失视右顾而跽【巨几切】蔡先郓鉏三年而墟槁干四呼终莫敢濡常山【成徳军】幽都【幽州】孰陪孰扶【陪或作悖或作倚】天施不留其讨不逋许公预焉其赉何如【赉或作赖】悠悠四方既广既长无有外事朝廷之治许公来朝车马干戈相乎将乎威仪之多将则是矣相则三公释师十万归居庙堂上之宅忧公让太宰养安蒲坂万邦絶等有弟有子提兵守藩一时三侯人莫敢扳【又音班引也春秋传扳引而立之与攀同】生莫与荣没莫与令刻文此碑以鸿厥庆
　　栁子厚墓志铭
　　子厚讳宗元七世祖庆拓跋魏侍中封济隂公【或无拓跋二字】曽伯祖奭为唐宰相与褚遂良韩瑗俱得罪武后死髙宗朝【髙或作中朝或作时】皇考讳镇以事母弃太常博士求为县令江南其后以不能媚权贵失御史权贵人死乃复拜侍御史号为刚直所与游皆当世名人【游上方无与字】子厚少精敏无不通达逮其父时虽少年巳自成人能取进士第崭【士减切又士咸切选崭絶峯殊状注险峻貌楚辞何山石之崭岩注石髙貌】然见头角众谓栁氏有子矣其后以博学宏词授集贤殿正字【或作授校书郎方云栁集可考或本非是此下方有蓝田尉三字○今按三字下文再见不当重出】儶杰亷悍议论证据今古出入经史百子【今古或作古今】踔【敇角切前汉非有踔絶之能注髙逺也】厉风发率常屈其座人名声大振一时皆慕与之交诸公要人争欲令出我门下交口荐誉之贞元十九年由蓝田尉拜监察御史顺宗即位拜礼部员外郎遇用事者得罪例出为刺史【或作贞元十九年拜监察御史王叔文韦执谊用事拜尚书礼部员外郎且将大用遇叔文等败例出为刺史○今按方本得婉防之体他本则几乎抹矣疑初本出书后乃更定也若从初本则上文须补蓝田尉三字】未至又例贬州司马居闲益自刻苦务记览为词章泛滥停蓄为深博无涯涘而自肆于山水间【水下或有之字】元和中尝例召至京师又偕出为刺史而子厚得栁州既至叹曰是岂不足为政邪因其土俗为设教禁州人顺赖其俗以男女质钱约不时赎子本相侔则没为奴婢子厚与设方计悉令赎归其尤贫力不能者令书其佣足相当则使归其质观察使下其法于他州比一嵗免而归者且千人衡湘以南为进士者皆以子厚为师其经承子厚口讲指画为文词者悉有法度可观其召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之穷无词以白其大人且万无母子俱往理请于朝将拜疏愿以栁易播虽重得罪死不恨遇有以梦得事白上者梦得于是改刺连州【白上或作上白改下或无刺字】呜呼士穷乃见节义今夫平居里巷相慕悦酒食游戏相徴逐诩诩【虚甫切语也】强笑语以相取下握手出肺肝相示指天日涕泣誓生死不相背负真若可信一旦临小利害仅如毛发比反眼若不相识落陷穽不一引手救反挤之又下石焉者皆是也【救下或有而字】此宜无知夷狄所不忍为而其人自视以为得计闻子厚之风亦可以少媿矣【少上方无以字】子厚前时少年勇于为人不自贵重顾籍谓功业可立就故坐废退既退又无相知有气力得位者推挽故卒死于穷裔材不为世用道不行于时也【死或作尼道上或有而字】使子厚在台省时自持其身已能如司马刺史时亦自不斥斥时有人力能举之且必复用不穷【时有或作而有力能方作解或能下复出解字皆非是】然子厚斥不乆穷不极虽有出于人其文学辞章必不能自力以致必传于后如今无疑也【力以或作以力或无致必二字皆非是】虽使子厚得所愿为将相于一时以彼易此孰得孰失必有能辩之者子厚以元和十四年十一月八日卒年四十七以十五年七月十日归葬万年先人墓侧【十一月八日或作十月五日七月上或有秋字或无日十字】子厚有子男二人长曰周六始四嵗季曰周七子厚卒乃生女子二人皆幼其得归葬也费皆出观察使河东裴君行立【费或作资】行立有节概立然诺【下立字或作重】与子厚结交子厚亦为之尽竟赖其力葬子厚于万年之墓者舅弟卢遵遵涿【竹角切上谷有涿县涿或作可或作为】人性谨顺学问不厌自子厚之斥遵从而家焉逮其死不去【家下或无焉字】既往葬子厚又将经纪其家庶几有始终者铭曰
　　是惟子厚之室既固既安以利其嗣人【下既字或作且】
　　唐故昭武校尉守左金吾卫将军李公墓志铭
　　公讳道古字某曹成王子其先王明以太宗子曹絶辄复封五世而至成王成王讳臯有功建中贞元间【王讳上或无成字非是】以多才能能行赏诛为名至今追数当时内外文武大臣成王必在其间【或无成王字】公以进士举及第献文舆三十巻拜校书郎集贤学士四迁至宗正丞宪宗即位选擢宗室迁尚书司门员外郎以选为利随唐睦州刺史迁少宗正元和九年以御史中丞持节镇黔中十一年来朝迁镇鄂州以鄂岳道兵防平淮西以功加御史大夫十三年徴拜宗正转左金吾上即位以先朝时尝信妄人栁泌能烧水银为不死药荐之【泌或作贲经云新旧史李干墓志石本皆作泌】泌以故起闾阎氓为刺史不效贬循州司马其年九月三日以疾卒于贬所年五十三【月下或有十字】长庆元年诏曰左降而死者还其官以葬遂以其年某月日葬于东都某县【其年或作某年月上或无某字】公三娶元配韦氏讳脩脩生子纮纮为进士学【脩方作循学或作举】女贡嫁崔氏夫人隋雍州牧郧【音云】公叔裕五世孙父士佺蓬山令次配崔氏讳药【乙角切又音约白芷其叶谓之药】生绰绍绾女嫁郑氏季毗夫人父昭尝为京兆尹今夫人韦氏无子父光宪光禄卿其葬用古今礼以元配韦氏夫人祔而葬次配崔氏夫人于其域异墓【或无用古今礼至而葬十四字非是】公宗室子生而贵富能学问以中科取名【方无生字非是】善自倾下以交豪杰身死卖宅以葬铭曰
　　大支于今其尚有封【大或作本非是尚方作上】当公弟兄未续又亡【弟兄或作兄弟】其迁于南年及始衰谁黜不复而以丧归【谁或作虽】海丰弥弥万里于畿载其始终以哀表之
　　唐故朝散大夫尚书库部郎中郑君墓志铭
　　君讳羣字之世为荥阳人【君或作公】其祖于元魏时有假封襄城公者子孙因称以自别【此下或有君其后也四字○今按下文有君其季也有则不应重出之】曽祖匡时晋州霍邑令祖千寻彭州九陇丞父迪鄂州唐年令娶河南独孤氏女生二子君其季也以进士选【以上方有君字】吏部考功所试判为上等授正字自鄠县尉拜监察御史佐鄂岳使裴均之为江陵以殿中侍御史佐其军均之徴也迁虞部员外郎【之徴或作戸徴非是】均镇襄阳复以君为襄府左司马刑部员外郎副其支度使事均卒李夷简代之因以故职留君嵗余拜复州刺史迁祠部郎中【迁上或有方字非是】防衢州无刺史方选人君愿行宰相即以君应诏【方无防字或无方字君愿行作行愿者非】治衢五年复入为库部郎中行及扬州遇疾居月余以长庆元年八月二十四日卒春秋六十【或无居字】即以其年十一月二十二日从葬于郑州广武原先人之墓次君天性和乐居家事人与待交游初持一心未尝变节有所缓急曲直薄厚疎数也不为翕翕热亦不为崖岸斩絶之行【热或作然斩或作崭】俸禄入门与其所过逢吹笙弹筝饮酒舞歌诙调醉呼连日夜不厌费尽不复顾问【方无此上六字】或分挈以去一无所爱惜不为后日毫发计留也遇其空无时客至清坐相看或竟日不能设食客主各自引退亦不为辞谢【看或作对看下方无或字】与之游者自少及老未尝见其言色有若忧叹者岂列御冦庄周等所谓近于道者邪其治官守身又极谨慎不挂于过差去官而人民思之身死而亲故无所怨议哭之皆哀又可尚也初娶吏部侍郎京兆韦肇女生二女一男长女嫁京兆韦词次嫁兰陵萧瓒【词或作嗣宗赞或作赞】后娶河南少尹赵郡李则女生一女二男其余男二人女四人皆幼嗣子退思韦氏生也【四或作一】铭曰
　　再鸣以文进涂辟佐三府治蔼厥迹郎官郡守愈着白【官或作中】洞然浑朴絶瑕谪【朴或作璞】甲子一终反宅
　　唐故朝散大夫越州刺史薛公墓志铭
　　公讳戎字元夫其上祖懿为晋安西将军实始居河东公之四世祖嗣汾隂公讳徳儒为隋襄城郡书佐以卒【隋上或无为字】襄城有子二人皆贵其后皆蕃以大而其季尤盛官至邠州刺史邠州讳宝有子九人皆有名位其最季讳缣为河南令以卒【缣或作谦方云世系表作缣】河南有子四人其长讳同卒官湖州长史赠刑部尚书尚书娶吴郡陆景融女有子五人皆有名迹其达者四人公于伦次为中子仁孝慈爱忠厚而好学不应徴举沈浮闾巷间不以事自累为贵常州刺史李衡迁江西观察使曰州客至多莫贤元夫吾得与之俱足矣【使下或无曰字】即署公府中职公不辞让年四十余始脱褐衣为吏衡迁给事中齐映自桂州以故相代衡为江西公因留佐映治【桂或作睦方云考传当作桂治方作始属下文非是】映卒湖南使李防福建使栁冕交表奏公自佐诏以公与冕在冕府累迁殿中侍御史冕使公摄泉州冕文书所条下有不可者公辄正之冕恶其异于已懐之未发也遇马总以郑滑府佐忤中贵人贬为泉州别驾冕意欲除总附上意为事使公按置其罪公叹曰公乃以是待我我始不愿仕者正为此耳不许冕遂大怒囚公于浮图寺而致总狱事闻逺近值冕亦病且死不得已俱释之冕死后使至奏公自副又副使事于浙东府转侍御史元和四年徴拜尚书刑部员外郎迁河南令歴衢湖常三州刺史所至以亷贞寛大为称朝廷嘉之某年拜越州刺史兼御史中丞浙东观察使【某年或作元和十二年正月廿二日方云前已云元和四年此不当复出年号他铭亦无书除授月日者或本非是史下方无兼字】至则悉除去烦弊俭出薄入以致和富部刺史得自为治无所牵制四境之内竟嵗无一事公笃于恩义尽用其禄以周亲旧之急有余颁施之内外亲无疎逺皆家归之疾病去官长庆元年九月庚申至于苏州以卒春秋七十五【卒上或有病字】奏至天子为之罢朝【或无奏至二字】赠左散骑常侍使临吊祭之士大夫多相吊者【大夫或作人】以其年十一月庚申葬于河南偃师先人之兆次以韦氏夫人祔【其或作明】公凡再娶先夫人京兆韦氏后夫人赵郡李氏皆先卒子男二人曰沂曰洽长生九嵗而幼七嵗矣【沂或作泝方云世系表作泝】女四人皆已嫁愈既与公诸昆弟善又尝代公令河南公之葬也故公弟集贤殿学士尚书刑部侍郎放属余以铭【故字疑当在上文公之字上刑或作兵】其文曰
　　薛氏近世莫盛公门公伦五人咸有显闻公之初志不以事累【或作不累以事】僶俛以随亦贵于位无怨无恶中以自宝【或作中人以自方云此文四句一韵○古音宝与夀叶宝或作贵或作实】不能百年曷足谓夀公宜有后有二稚子其祐成之公食庙祀






　　别本韩文考异巻三十二
　　钦定四库全书
　　别本韩文考异巻三十三
　　宋　王伯大　重编
　　碑志
　　楚国夫人墓志铭【韩妻】
　　楚国夫人姓翟氏故检校御史大夫宋州刺史良佐之女今司徒兼中书令许国公之妻前鄜坊节度使散骑常侍兼御史大夫公武之母【或无司字坊或作州非是】夫人在家以孝友聪明为父母所偏爱选所宜归以适韩氏韩氏族大且贵又太尉刘公甥内外尊显【又或作父非是公下或有之字】夫人入门上下莫不赞贺【或作贤】事皇姑齐国太夫人肃恭诚至奉养不怠皇姑以夫人能尽妇道称之六亲【能上或有为字】其事夫义以顺其教子爱以公司徒公曰我之能守贵富不危溢者楚国有助焉耳大夫领梁偏师卒就蔡功受节居藩为邦家令人父母之教然也夫人以元和十四年十一月一日薨于鄜之公府春秋若干大夫委节去位奉丧以居东都诏起之辞以羸毁不任即命又加喻勉固不变天子嗟叹之【起上或有再字固下或有守字】长庆二年三月某日葬夫人于洛阳北山夫人生二子长曰肃元为太子司议郎以卒赠尚书主客郎中其次大夫公武也铭曰
　　翟氏之先盖出宗周璜显于魏以佐文侯髙陵【翟方进封髙陵侯】相汉义以家酬迁于南阳始自郎苗逮魏晋宋代不絶史以至夫人太守之子司徒之妻大夫之母公居河东子在鄜畤为王屏翰有壤千里【公或作父非是】公曰姑止以承我祀子曰母兮莫我抚已【莫我或作莫慰】文驷雕轩往来有炜莫尊于母莫荣于妻从古迄今孰盛与夷用昭厥裔篆此铭诗
　　唐故国子司业窦公墓志铭
　　国子司业窦公讳牟字某【或作字贻周】六代祖敬逺尝封西河公大父同昌司马比四代仍袭爵名【代或作世字】同昌讳生皇考讳叔向官至左拾遗溧【音栗】水令赠工部尚书尚书于大歴初名能为诗文及公为文最长于诗孝谨厚重举进士登第【孝谨厚重又作孝爱谨厚】佐六府五公八迁至检校虞部郎中【或无虞部字】元和五年真拜尚书虞部郎中转洛阳令都官郎中泽州刺史以至司业年七十四长庆二年二月丙寅以疾卒其年八月某日葬河南偃师先公尚书之兆次初公善事继母家居未出学问于江东尚幼也名声词章行于京师人迟【音穉】其至及公就进士且试其辈皆曰莫先窦生于时公舅袁髙为给事中方有重名爱且贤公然实未尝以干有司【尝下或有有字】公一举成名而东遇其党必曰非我之才维吾舅之私其佐昭义军也遇其将死公权代领以定其危后将卢从史重公不遣奏进官职公视从史益骄不逊伪疾经年举【音预祝曰舁车也】归东都从史卒败死公不以觉防避去为贤告人公始佐崔大夫纵留守东都后佐留守司徒余庆歴六府五公文武细麤不同自始及终于公无所悔望有彼此言者六府从事几且百人有愿奸易险贤不肖不同公一接以和与信卒莫与公有怨嫌者【言下或无者字】其为郎官令守慎法寛惠不刻【令守疑当作守令谓守法令也】教诲于国学也严以有礼扶善遏过益明上下之分以躬先之恂恂恺悌得师之道【遏或作盖过或作恶方云汉路温舒传遏过者谓之妖言或无益字】公一兄三弟常羣庠巩常进士水部员外郎朗夔江抚四州刺史羣以处士徴自吏部郎中拜御史中丞出帅黔容以卒庠三佐大府自表先令为登州刺史巩亦进士以御史佐淄青府皆有材名公子三人长曰周余好善学文能谨谨致孝述父之志曲而不黩【好善学文或作好学善文或作好古善文】次曰某曰某皆以进士贡女子三人【上某下或有少字】愈少公十九嵗以童子得见于今四十年始以师视公而终以兄事焉公待我一以朋友不以幼壮先后致异公可谓笃厚文行君子矣其铭曰
　　后缗【音珉祝曰左传曰昔有过浇灭夏后相后缗方娠逃自窦归于有仍生少康克复旧物少康二子曰杼曰龙留居有仍遂为窦氏】窦逃闵腹子夏以再家窦为氏圣愕【樊曰史记孔子将西见赵简子至于河闻窦鸣犊舜华之死临河而叹美哉洋洋乎丘之不济此命也夫】旋河犊【少康二子曰龙龙六十九世孙鸣犊为晋大夫】引比【引以为比】相婴拨汉纳孔轨【鸣犊七世子孙婴汉窦婴相武帝太后好黄老而婴务隆推儒术贬道家言此云拨汉纳孔轨盖谓婴拨汉家黄老之习而纳之孔子之道左氏所谓纳民于轨物前汉叙传所谓伏周孔子之轨躅也拨一作发】后去观津【安兄之子充葬观津充之孙宣帝时以吏二千石徙平陵】而家平陵【而或作西】遥遥厥绪夫子是承我敬其人我懐其徳作诗孔哀质于幽刻【或作石】
　　唐正议大夫尚书左丞孔公墓志铭
　　孔子之后三十八世有孙曰戣字君严事唐为尚书左丞年七十三三上书去官天子以为礼部尚书禄之终身而不敢烦以政【上上或无三字】吏部侍郎韩愈常贤其能谓曰公尚壮上三留奚去之果【方无韩字留下或有公字】曰吾敢要君吾年至一宜去吾为左丞不能进退郎官唯相之为二宜去【方从杭本无至字云洪引龚胜邴汉俱乞骸骨答诏古者有司年至则致事今大夫年至矣恐未必然○今按洪所引汉书文理甚明方以欲从杭本之故遂以为未必然而不取殊不可晓今正之一本云君吾二字语尤健但如此则君下却少一吾字不敢辄补耳郎官或作郎中】愈又曰古之老于乡者将自佚非自苦闾井田宅具在亲戚之不仕与倦而归者不在东阡在北陌可杖屦来往也今异于是公谁与居且公虽贵而无留资何恃而归曰吾负二宜去尚奚顾子言愈面叹曰公于是乎贤逺于人【于是或作是于于音乌或无贤字皆非是】明日奏疏曰臣与孔戣同在南省数与相见【相上方有孔戣字○今按上下文孔戣字多此不宜有】戣为人守节清苦论议正平【或作平正平或作直】年才七十筋力耳目未觉衰老忧国忘家用意至到如戣辈在朝不过三数人陛下不宜茍顺其求不留自助也不报明年长庆四年正月已未公年七十四告薨于家赠兵部尚书公始以进士佐三府官至殿中侍御史元和元年以大理正徴累迁江州刺史谏议大夫事有害于正者无所不言加皇太子侍读改给事中言京兆尹阿纵罪人诏夺京兆尹三月之俸【三上或无尹字】权知尚书右丞明年拜右丞【或作拜左丞或两皆作左方云戣在元和中未尝为左丞盖权知右丞事逾年而正除右丞长庆二年还自广州乃为左丞耳新旧史戣传皆误南海碑石本可考也而山谷本于为尚书左丞之上从蜀本増一复字盖于元和两次除授皆以误作左丞故又误谓长庆为再除也陈齐之又去拜右丞三字皆非】改华州刺史明州嵗贡海虫淡菜蛤蚶可食之属自海抵京师道路水陆递夫积功嵗为四十三万六千人奏疏罢之【改华州刺史或在罢贡海物之下方云华州乃输贡之途此疏专为逓夫而言也新史亦可考或无可食二字】下邽【音圭】令笞外按小儿系御史狱公上疏理之诏释下邽令而以华州刺史为大理卿【外按或作按外○孙曰元和十年以李绛代戣为华州以戣为大理卿○今按唐防要每嵗冬以鹰犬出近畿习狩谓之外按使领徒数百恃恩恣横郡邑惧扰皆厚礼迎犒百姓畏之如冦盗元和九年裴寰为下邽令疾其扰人但据文供馈使者归乃譛寰有慢言上大怒将以不敬论宰相武元衡中丞裴度恳救甚切乃释之即此事也言小儿者盖以田猎应奉者谓之五坊小儿事见顺宗实録防要亦有小使之名疑即此辈也】十二年自国子祭酒拜御史大夫岭南节度等使约以取足境内诸州负钱至二百万悉放不收蕃舶之至泊步有下碇【丁定切与矴同锤舟石】之税始至有阅货之燕犀珠磊落贿及仆公皆罢之【贿方作财】絶海之商有死于吾地者官藏其货满三月无妻子之请者尽没有之【没下或无之字】公曰海道以年计往复何月之拘茍有验者悉推与之无筭逺近厚守宰俸而严其法岭南以口为货其荒阻处父子相防为奴公一禁之【□或作博或无公一禁之四字】有随公吏得无名儿蓄不言官有讼者公召杀之【吏上或有之字】山谷诸黄世自聚为豪观吏厚薄缓急或叛或从【观下或有察字非是】容桂二管利其虏掠请合兵讨之冀一有功有所指取当是时天子以武定淮西河南北用事者以破诸黄为类向意助之【武定或作定武类或作愿皆非是】公屡言逺人急之则惜性命相屯聚为冦缓之则自相怨恨而散此禽兽耳但可自计利害不足与论是非【恨下或有焉字无而散字或焉字在散字下此上或有况字方无耳字】天子入先言遂敛兵江西岳鄂湖南岭南防容桂之吏以讨之被雾露毒相枕籍死百无一还安南乘势杀都防李象古桂将裴行立容将杨旻皆无功数月自死岭南嚣然【月或作日非是】祠部嵗下广州祭南海庙庙入海口为州者皆惮之不自奉事常称疾命从事自代唯公嵗常自行官吏刻石为诗美之【常自方作自常非是诗或作词】十五年迁尚书吏部侍郎公之北归不载南物奴婢之籍不増一人长庆元年改右散骑常侍二年而为尚书左丞曽祖讳务本沧州东光令祖讳如珪海州司戸参军赠尚书工部郎中皇考讳岑父秘书省著作佐郎赠尚书左仆射公夫人京兆韦氏父种大理评事有四子长曰温质四门博士遵孺遵宪温裕皆明经女子长嫁中书舍人平阳路隋其季者幼【下温或作遵方云作温与传合盖晚年皆从温世系表云四字皆从温非也○今按上文长子已名温质则非晚年从温也岂以嫡庶为异耶然非要切不必强解】公之昆弟五人载戡戢戵【音衢】公于次为第二公之薨戢自湖南入为少府监其年八月甲申戢与公子葬公于河南河隂广武原先公仆射墓之左铭曰
　　孔世□八吾见其孙【□或作三十方云此铭皆以四言为句作三十非○今按□依字当作乖】白而长身寡笑与言【白或作自非是】其尚类也莫与之伦【也或作耶】徳则多有请考于文
　　故江南西道观察使赠左散骑常侍太原王公墓志铭
　　【或有中大夫洪州刺史兼御史中丞十二字】
　　公讳仲舒字中少孤奉其母居江南游学有名贞元十年以贤良方正拜左拾遗改右补阙礼部考功吏部三员外郎贬连州司戸参军改夔州司马佐江陵使改祠部员外郎复除吏部员外郎【古无复字吏部员外下或无郎字】迁职方郎中知制诰出为峡州刺史【峡州説已见前】迁庐州未至丁母忧服阕改婺州苏州刺史【阕方作缺改或作除】徴拜中书舍人既至谓人曰吾老不乐与少年治文书得一道有地六七郡为之三年贫可富乱可治身安功立无愧于国家可也【乐或作宜文书下或有事字】日日语人丞相闻问语验即除江南西道观察使兼御史中丞至则奏罢酒钱九千万以其利与民【千或作十与民或作丐贫民方云诸本以后语误入酿戸非尽贫民○今按丐贫民一语下文已有不应再出方本是也但其説非是除酒盖与民共之使得自酿非直以钱九千万与酿戸也】又罢军吏官债五千万悉焚簿文书【或无文字】又出库钱二千万以丐贫民遭旱不能供税者禁浮屠及老子为僧道士不得于吾界内因山野立浮屠老子象【禁方作学○今按作学非是但下文自有浮屠老子字此不应重出且其文理亦不明白疑此自浮至为六字亦是衍文去之则文理通畅矣但无本可证不敢删耳界下或无内字山或作出立或作去皆非是以其其字疑衍】以其诳丐渔利夺编人之产【编或作经○今按以民为人盖避讳当作民乃是下求人利害与人吏约放此】在官数年其蓄积钱余于库米余于廪朝廷选公卿于外将徴以为左丞吏部已用薛尚书代之矣【或无以字】长庆三年十一月十七日未命而薨年六十二天子为之罢朝赠左散骑常侍逺近相吊以四年二月某日葬于河南某县先茔之侧公之为拾遗朝退天子谓宰相曰第几人非王某耶是时公方与阳城更疏论裴延龄诈妄士大夫重之为考功吏部郎也下莫敢有欺犯之者非其人虽与同列未尝比数收拾故遭谗而贬在制诰尽力直友人之屈不以权臣为意又被谗而出【在或作及知二字】元和初婺州大旱人饿死戸口亡十七八公居五年完富如初【方无口字】按劾羣吏奏其赃罪州部清整加赐金紫其在苏州治称第一公所至辄先求人利害废置所宜闭阁草奏【利或作之李云古本无利字神道碑周知俗之病亦无利字○今按下文废置所宜则此句合有利字古本偶皆脱漏不足为据】又具为科条与人吏约事备一旦张下民无不抃呌喜悦或初若小烦旬嵗皆称其便【备下或有悉字或有复出事字○今按文势疑当有悉字在备字上】公所为文章无世俗气其所树立殆不可学曽祖讳暕比部员外郎【或无讳字下同】祖讳景肃丹阳太守考讳政襄邓等州防御使鄂州采访使赠工部尚书【政或作谋工或作吏】公先妣渤海李氏赠渤海郡太君【或无太字】公娶其舅女有子男七人初哲贞泰复洄初进士及第哲文学俱善其余幼也长女壻刘仁师髙陵令次女壻李行脩尚书刑部员外郎【脩或作循或作郎字】铭曰
　　气鋭而坚又刚以严哲人之常【又方作及哲人作若皆非是】爱人尽已不倦以止乃吏之方与其友处顺若妇女何徳之光墓之有石我最其迹万世之藏【之有或作中之最或作撮或作载方云集韵最撮之省文○今按方説非也史汉功臣传末总计其功皆以最字起之】
　　殿中少监马君墓志
　　君讳继祖司徒赠太师北平庄武王之孙少府监赠太子少傅讳畅之子生四嵗以门功拜太子舍人积三十四年五转而至殿中少监年三十七以卒有男八人女二人始余初冠应进士贡在京师穷不自存以故人稚弟拜北平王于马前王问而怜之因得见于安邑里第王轸其寒饥赐食与衣【不下或有能字食上方无赐字云表记君子问人之寒则衣之问人之饥则食之食与衣皆去声读○今按无赐字即不成文食衣并读如字方云説非是】召二子使为之主其季遇我特厚少府监赠太子少傅者也姆抱幼子立侧眉眼如画发漆黒肌肉玉雪可念殿中君也【方云画胡麦切左思娇女诗眉目粲如画○今按画当音胡卦切左诗叶韵故尔发下或有如字非是念或作怜方云姑记云王丞相于青疎台中观有两三儿骑羊皆端正可念】当是时见王于北亭犹髙山深林钜谷龙虎变化不测杰魁人也【或无钜谷二字】退见少傅翠竹碧梧鸾鹄停峙能守其业者也【碧或作苍业或作恭非是】幼子娟【于緑切好貌】好静秀瑶环瑜珥兰茁其芽称其家儿也后四五年吾成进士去而东游哭北平王于客舍后十五六年吾为尚书都官郎分司东都而分府少傅卒哭之【分府比见当时分司官之称号或无此二字非是】又十余年至今哭少监焉呜呼吾未耄老自始至今未四十年而哭其祖子孙三世于人世何如也【句末六字疑衍】人欲乆不死而观居此世者何也【李本云晁以道乙居字○今按此篇末两三句不可晓疑而字当作亦字何下当有如字盖误冩着上文也然无别本可证姑阙以俟知者】














　　别本韩文考异巻三十三
　　钦定四库全书
　　别本韩文考异巻三十四
　　宋　王伯大　重编
　　碑志
　　南阳樊绍述墓志铭
　　【补注后山诗话欧阳公谓退之为樊宗师墓志便似樊文其始出于司马子长子长为长卿传如其文惟其过之故兼之也】
　　樊绍述既卒且葬愈将铭之从其家求书得书号魁纪公者三十巻曰樊子者又三十巻春秋集传十五巻表牋状防书序传纪志説论今文赞铭凡二百九十一篇【志上方无纪字】道路所遇及器物门里杂铭二百二十赋十诗七百一十九【一十或作又十】曰多矣哉古未尝有也然而必出于巳不袭蹈前人一言一句【樊曰国史补云元和之后文章则学竒于韩愈学澁于樊宗师退之作樊墓志称其为文不剽袭观绛守居园池记诚然亦太竒澁矣本朝王晟刘忱皆为之注解如瑶翻碧潋嵬眼倾耳等语皆前人所未道也欧阳公跋绛守居园池语云元和文章之盛极矣其竒怪至于如此又诗曰尝闻绍述绛守居偶来登览周四隅异哉樊子怪可吁心欲独去无古初穷荒探幽入有无一语诘曲百盘纡孰云已出不剽袭包断欲学盘庚书云云】又何其难也必出入仁义其富若生蓄万物毕具海含地负放恣横纵无所统纪然而不烦于绳削而自合也呜呼绍述于斯术其可谓至于斯极者矣生而其家贵富长而不有其藏一钱【长而方作而长】妻子告不足顾且笑曰我道盖是也【盖下疑有如字】皆应曰然无不意满尝以金部郎中告哀南方还言某师不治罢之以此出为绵州刺史【或无尝字师或作帅方无出字以下文又出观之宜有】一年徴拜左司郎中又出刺绛州【或无刺字】绵绛之人至今皆曰于我有徳以为谏议大夫命且下遂病以卒年若干【病以或作以病】绍述讳宗师父讳泽尝帅襄阳江陵官至右仆射赠某官祖某官讳泳自祖及绍述三世皆以军谋堪将帅防上第以进绍述无所不学于辞于声天得也【得下或有地字或有地出字皆非是】在众若无能者尝与观乐问曰何如曰后当然已而果然【后上方有某字非是】铭曰
　　惟古于词必已出降而不能乃剽贼【方作脱】后皆指前公相袭从汉迄今用一律寥寥乆哉莫觉属【觉方作学非是】神徂圣伏道絶塞既极乃通发绍述文从字顺各识职有欲求之此其躅
　　中大夫陜府左司马李公墓志铭
　　公讳郱【蒲经切】字某雍王绘之后【绘或作防方从新旧史作绘】王孙道明唐初以属封淮阳王又追王其祖父曰雍王长平王【下或有长平生淮阳五字】淮阳生景融景融亲益疎不王生务该生思一思一生岌【鱼级切】比四世官不过县令州佐然益读书为行为士大夫家岌为蜀州晋原尉【原或作康】生公未晬【祖对切子生一嵗曰晬説文周年也】以卒无家母抱置之姑氏以去姑怜而食之至五六嵗自问知本末因不复与羣儿戏常黙黙独处曰吾独无父母不力学问自立不名为人年十四五能闇记论语尚书毛诗左氏文选凡百余万言凛然殊异姑氏子弟莫敢为敌浸传之闻诸父【敌方作娇非是之闻或作闻之】诸父泣曰吾兄尚有子耶迎归而坐问之应对横从无难诸父悲喜顾语羣子弟曰吾为汝得师【语或作谓或无曰字无吾字】于是纵学无不观以朝邑员外尉选鲁公真卿第其所试文上等【文下或有为字】擢为同官正尉曰文如李尉乃可望此其后比以书判拔萃选为万年尉【或无比字】为华州録事参军争事韩秦于刺史去官为陆浑令河南尹郑余庆荐之朝拜南郑【兴元府属县】令尹家奴以书抵县请事公走府出其书投之尹前尹惭其廷中人曰令辱我令辱我【方云汉张耳传李良素贵起惭其从官又袁盎还愧其吏公此文与刘昌裔志皆用此或无复出令辱我三字】且曰令退遂怨之拾掇三年无所得【方无所字】拜宗正丞宰相以文理白为资州刺史公喜曰吾将有为也谗宰相者言之上曰是与其故故得用【方无者字非是】改拜陜府左司马公又喜曰是官无所职吾其不以吏事受责死矣长庆元年正月丙辰以疾卒春秋七十三【方无正月字而云李本作正月盖正月十八日也○今按是年辛丑嵗丙辰非嵗名则为日名而在月下为是方知日辰所直而不以李本补正月字不可晓也】公内外行完洁白奋厉再成有家士大夫谈之夫人博陵崔氏朝邑令友之之女其曽伯父暐有功中宗时夫人髙明遇子妇有节法进见侍侧肃如也七男三女邠为澄城主簿其嫡激鄜城令【激下或有为字】放苪城尉汉监察御史浐洸潘皆进士及公之存内外孙十有五人五月庚申葬华隂县东若干里汉韩氏壻也故予与为铭其词曰
　　愈下而防既极复飞其自公始公多子孙将复庙祀【庙方作其○今按唐防要礼官议戸部尚书韦损四代祖所立私庙子孙官卑其祠乆废今损官三品凖令合立二庙此以郱之先尝有王封而后世官卑不得立庙故云将复庙祀也然唐制亦非古而本朝立法尤疎畧惟苏魏公尝议立庙与袭爵之法相为表里其説为善惜乎当时不施行也】
　　故幽州节度判官赠给事中清河张君墓志铭
　　张君名彻字某以进士累官至范阳府监察御史长庆元年今牛宰相为御史中丞奏君名迹中御史选【元或作二方云考之史当作元年陈齐之云常疑牛僧孺之为人观此语则知韩公亦不喜其人矣然牛宰相三字或作今宰相牛公未知孰是】诏即以为御史其府惜不敢留遣之而密奏幽州将父子继续不廷选且乆今新收臣又始至孤怯须强佐乃济发半道有诏以君还之仍迁殿中侍御史加赐朱衣银鱼【仍或作乃】至数日军乱怨其府从事尽杀之而囚其帅且相约张御史长者毋侮辱轹蹙我事无庸杀置之帅所【毋或作无我事下方有无罪二字】居月余闻有中贵人自京师至君谓其帅公无负此土人上使至可因请见自辨幸得脱免归即推门求出【或无免字】守者以告其魁魁与其徒皆骇曰必张御史张御史忠义必为其帅告此【史下方无张字及无告此二字○按告字疑当作言】余人不如迁之别馆【今按余人二字疑衍而下文不如迁之别馆自为一句盖述其言如此下文又云即与众出君乃记其事也但无所考不敢辄删耳或云余人字不必去其曰迁之别馆盖言今当如此耳亦通】即与众出君【与或作以】君出门骂众曰汝何敢反前日吴元济斩东市昨日李师道斩于军中同恶者父母妻子皆屠死肉餧狗防鸱鵶汝何敢反汝何敢反行且骂众畏恶其言不忍闻【畏下或有皆字非是或在畏上则或有之】且虞生变即撃君以死君抵死口不絶骂众皆曰义士义士或收瘗之以俟事闻天子壮之赠给事中其友侯云长佐郓使请于其帅马仆射为之选于军中得故与君相知张恭李元实者使以币请之范阳【恭或作泰】范阳人义而归之以闻诏所在给船轝传归其家赐钱物以葬长庆四年四月某日其妻子以君之丧葬于某州某所【四年方云旧本或作二年或作三年按郓帅马总也总以二年而为右仆射明年夏召还当作二年或三年也○今按方説虽如此而其所定之本却作四年今姑从之盖或丧归逾年马既召还乃克葬也】君弟复亦进士佐汴宋得疾变易丧心惊惑不常君得闲即自视衣褥薄厚节时其饮食而匕筯进养之【褥或作衾或无养字○今按养字去声礼曰以其饮食忠养之】禁其家无敢髙语出声医饵之药其物多空青雄黄诸竒怪物剂钱至十数万营治勤剧皆自君手不假之人家贫妻子常有饥色祖某某官父某某官【祖某父某或作祖践父休】妻韩氏礼部郎中某之孙汴州开封尉某之女于余为叔父孙女君常从余学选于诸生而嫁与之孝顺秪脩羣女效其所为男若干人曰某女子曰某铭曰
　　呜呼彻也世慕顾以行子掲掲【音羯】也噎喑【上一结切下于金切】以为生子独割也为彼不清作玉雪也仁义以为兵用不缺折也【缺折或作折缺】知死不失名得猛厉也自申于闇明莫之夺也【闇明当作明闇见説下条】我铭以贞之不肖者之呾【相呵也音怛】也【方无者字或无之字方云此铭以彻掲割雪折厉夺呾为韵而行生清兵名闇贞复自为韵厉音烈闇当读如谅闇之闇○今按方説多得之此铭盖法兎罝鱼丽等诗隔句用韵耳诗隔句用韵先儒所未知观公此铭则既识之矣但闇明二字乙之则韵自叶而义亦胜若如方説则虽读闇作防韵终不叶而义亦不通也】河南府法曹参军卢府君夫人苗氏墓志铭【或无府苗氏三字或作范阳卢君夫人苖氏】
　　夫人姓苗氏讳某字某上党人曽大父袭夔赠礼部尚书大父殆庶赠太子太师父如兰仕至太子司议郎汝州司马【或作别驾方云世系表作永王府谘议参军】夫人年若干嫁河南法曹卢府君讳贻有文章徳行【府君字或复出河南或作范阳】其族世所谓甲乙者先夫人卒【或作卒先夫人】夫人生能配其贤没能守其法男二人于陵浑女三人皆嫁为士妻贞元十九年四月四日卒于东都敦化里年六十有九其年七月某日祔于法曹府君墓在洛阳龙门山【其年或作其明年七或作八】其季女壻昌黎韩愈为之志【之下或有铭字而无志字】其词曰
　　赫赫苗宗族茂位尊或毗于王或贰于藩是生夫人载穆令闻【是或作厥】爰初在家孝友惠纯乃及于行克嫓徳门【乃及或作享乃克或作光】肃其为礼裕其为仁【为礼方作礼容○今以下句为仁偶之方説非是】法曹之终诸子实幼茕茕其哀介介其守循道不违厥声弥劭【或作既克其家厥问愈劭】三女有从二男知教闾里叹息母妇思效嵗时之嘉嫁者来宁累累外孙有擕有婴【累累或作累累】扶床坐膝嬉戏讙争既夀而康既备而成不歉于约不矜于盈伊昔淑哲或图或书嗟咨夫人孰与为俦刻铭寘墓以赞硕休【铭或作石寘或作志书俦休以古韵叶已见溪堂诗】
　　故贝州司法参军李君墓志铭
　　【参军李翺习之之祖习之尝自为其皇祖实録其行治皆如志所书翺之实録终曰先祖有美而不知不明也知而不传不仁也翺欲传惧文章不足以称颂道徳光耀来世是以顿首欲假辞于执事者亦惟不斥其愚而为之传焉意翺乞公铭之辞也】
　　贞元十七年九月丁卯陇西李翺合葬其皇祖考贝州司法参军楚金皇祖妣清河崔氏夫人于汴州开封县某里【七或作八月下或有一日字开封县某里或作陈留县安丰里后开封字同】昌黎韩愈纪其世着其徳行以识其葬【识或作志】其世曰由梁武昭王六世至司空【其世或作其词至或作有】司空之后二世为刺史清渊侯由侯至于贝州凡五世其徳行曰事其兄如事其父其行不敢有出焉【或无曰字】其夫人事其姒如事其姑其于家不敢有专焉【姒或作师】其在贝州其刺史不悦于民将去官民相率讙哗手瓦石胥其出撃之【刺上或无其字方云据李翺集刺史严正晦也胥或作须或作需或无其字方云史记赵世家太后盛气胥之入又亷颇传胥后令注胥犹须也】刺史匿不敢出州县吏由别驾已下不敢禁司法君奋曰是何敢尔【或无何字方无尔字】属小吏百余人持兵仗以出【仗或作杖】立木而署之曰刺史出民有敢观者杀之木下民闻皆惊相告散去后刺史至加擢任贝州由是大理【加下或有礼字】其葬曰【或作日方云山谷李谢以古本定与上文其世曰其徳曰为一例】翺既迁贝州君之丧于贝州殡于开封遂迁夫人之丧于楚州八月辛亥至于开封圹于丁已坟于九月辛酉窆【皮验切説文窆葬下棺也周礼反窆执斧是也】于丁卯【窆方作穸】人谓李氏世家也侯之后五世仕不遂蕴必发其起而大乎四十年而其兄之子衡始至戸部侍郎君之子四人官又卑翺其孙也有道而甚文【甚文出左传楚子西曰光又甚文观翺实録亦可见甚文矣鲁直诗云习之实録葬皇祖斯文如女有正色云云】固于是乎在【或无固字】
　　处士卢君墓志铭
　　处士讳于陵其先范阳人父贻为河南法曹参军河南尹与人有仇诬仇与贼通收掠取服法曹曰我官司也我在不可以为是廷争之以不死河南怒命卒捽之【捽昨没切捽撃也卒或作牵】法曹争尤强遂并收法曹竟奏杀仇籍其家而释法曹法曹出径归卧家念河南势弗可败气愤弗食呕血卒东都人至今犹道之处士少而孤母夫人怜之读书学文皆不待强教卒以自立在母夫人侧油油翼翼不忍去时嵗母夫人既终育幼弟与归宗之妹经营勤甚未暇进仕也年三十有六元和二年五月壬辰以疾卒有男十嵗曰义女九嵗曰孟又有女生处士卒后未名【孟下或无又字】于其年九月乙酉其弟浑以家有无葬以车一乘于龙门山先人兆愈于处士妹壻也为其志且铭其后曰
　　贵兮富兮如其材得何数兮名兮夀兮如其人岂无有兮彼皆逢其臧子独迎其凶兹命也邪兹命也邪
　　故太学博士李君墓志铭【学或作常】
　　太学博士顿丘李于余兄孙女壻也【或无女字】年四十八长庆三年正月五日卒其月二十六日穿其妻墓而合葬之在某县某地子三人皆幼初于以进士为鄂岳从事遇方士栁泌从授药法服之往往下血比四年病益急乃死【栁泌説已见前乃方作及非是】其法以铅满一鼎按中为空实以水银盖封四际烧为丹沙云【鼎下方有以物字实以方作以实】余不知服食説自何世起杀人不可计而世慕尚之益至此其惑也在文书所记及耳闻相传者不説【方无相字】今直取目见亲与之游而以药败者六七公以为世诫工部尚书归登殿中御史李虚中刑部尚书李逊逊弟刑部侍郎建襄阳节度使工部尚书孟简东川节度御史大夫卢坦金吾将军李道古此其人皆有名位世所共识工部既食水银得病自説若有烧鐡杖自颠贯其下者【颠或作巅】摧而为火射窍节以出狂痛号呼乞絶其茵席常得水银发且止唾血数十升以毙【茵或作裀方无常字】殿中疽发其背死刑部且死谓余曰我为药误其季建一旦无病死襄阳黜为吉州司马余自袁州还京师襄阳乘舸邀我于萧洲屏人曰我得秘药不可独不死今遗子一器可用枣肉为丸服之别一年而病其家人至讯之曰前所服药误方且下之下则平矣病二嵗竟卒【其家方作有可所服下方有之字】卢大夫死时溺出血肉痛不可忍乞死乃死【肉方作害○今按古史肉或作寅今淮南子及内经灵枢尚存此体疑此别本害字乃寅之讹而方考之不详也乃死乃或作及或无死字皆非是】金吾以栁泌得罪食泌药五十死海上此可以为诫者也蕲不死乃速得死谓之智可不可也五谷三牲盐醯果蔬人所常御人相厚勉必曰强食今惑者皆曰五谷令人夭不能无食当务减节盐醯以济百味【济或作齐】豚鱼鸡三者古以养老反曰是皆杀人不可食一筵之馔禁忌十常不食二三不信常道而务怪临死乃悔后之好者又曰彼死者皆不得其道也我则不然始病曰药动故病病去药行乃不死矣及且死又悔呜呼可哀也已可哀也已【江隣几云此志畧不叙于世代行事不知何也】















　　别本韩文考异巻三十四
　　钦定四库全书
　　别本韩文考异巻三十五
　　宋　王伯大　重编
　　碑志
　　卢浑墓志铭【浑公妻弟也然有铭而无志焉】
　　前汝父母右汝兄【兄上或有弟字或作后有汝兄方云浑于陵弟也兄弟惟二人】汝从之居视汝如生迁汝居兮日月之良【迁汝或作汝迁于三字】汝居孔固兮后无有殃如不信兮视此铭章【此方作于】
　　虢州司戸韩府君墓志铭
　　安定桓王五世孙叡素为桂州长史化行南方【长或作刺方云考世系表李太白去思颂公墓志行状皆作长史】有子四人最季曰绅卿文而能官尝为扬州録事参军事故宰相崔圆【或作参军二字】圆狎爱州民丁某至顾省其家后大衙防日司録君趋以前大言曰请举公过公与小民狎至至其家害于政【或无复出至字】圆惊谢曰録事言是圆实过乃自署罚五十万钱由是迁泾阳令破豪家水碾利民田顷凡百万君讳岌桂州君之孙司録君之子亦以能官名少而竒壮而强老而通【閤本无而强老三字方以为脱】以元和元年六月十四日卒年五十七【五或作三】娶京兆田氏女【或无女字】男曰家女曰门曰都皆幼【或无曰门二字】初君乐虢之土田山水求掾其州去官犹家之既卒因以其年九月某日葬州北十里崔长史墓西【葬下或有于字】铭曰
　　凡兆于兹唯其家之材【或作财○今按此句未详当有脱误】盖归有时
　　四门博士周况妻韩氏墓志铭
　　四门博士周况妻韩氏讳好【或有复出好字】尚书礼部郎中讳云卿之孙开封尉讳俞之女开封娶赵氏生二女三男【下开封字或作俞】开封卓越豪纵不治资业喜酒色狗马赵氏卒十一年而开封亦卒开封从父弟愈于时为博士【或无弟字方云旧本皆有○今按公父仲卿与开封之父云卿为兄弟则公与开封固从父兄弟也】乞分教东都生以收其拏于开封界中教畜之而归其长女于周氏况况进士家世儒者【或无复出况字】曽祖讳延潭州长沙令祖讳晦常州参军父讳良甫左骁卫兵曹参军况立名行人士誉之韩氏嫁九年生一男一女年二十七以疾卒【疾或作病】葬长安城南凤栖原其从父愈于时为中书舍人【父下方本非是仪礼丧服篇有族曽祖父者曽祖之兄弟也其子为族祖父其孙为族父其曽孙为族兄弟有从祖祖父者祖父之兄弟也其子为从祖父其孙为从祖兄弟有世父叔父者父之兄弟也其子为从父兄弟今韩公于开封及虢州皆为从父弟矣于开封之女则公当为从祖父也此但云从父为脱一祖字方作从父弟尤误今无别本不敢辄増祖字且从诸本去弟字】为铭曰
　　夫失少妇【失或作丧】子失壮母归咎无处
　　韩滂墓志铭
　　【樊曰世系表老成二子湘大理丞滂宝鸡丞按此志云滂年十九死盖未尝仕也表复误矣】
　　滂韩氏子其先仕魏号安定桓王滂父老成厚谨以文为韩氏良子弟未仕而死有二子滂其季也其祖讳介为人孝友一命率府军佐以卒二子百川老成老成为伯父起居舍人某后【或无复出老成字或无某字】起居有徳行言词为世轨式滂既兄弟二人而率府长子百川早死无嗣其叔祖愈命滂归后其祖【或作早字】滂清明逊悌以敏读书倍文功力兼人【倍与背同倍文谓背本暗记也周礼注倍文曰讽韩语盖本此洪谱以为作文盖不考此而误改兼下文复有为文辞字亦不应重复如此也】为文词一旦竒伟骤长不类旧常吾曰尔得无假之人邪【或无得字无人字】退大喜谓其兄湘曰某违翁且逾年惧无以为见今翁言乃然可以为贺羣辈来见皆曰滂之大进不唯于文词为人亦然【方无文字词下或有于字】既数月得疾以死年十九矣【死或作卒】吾与妻哭之伤心三日而敛既敛七日权葬宜春郭南一里【或无一字】呜呼其可惜也已铭曰
　　天固生之邪偶自生邪【或无之字】天杀也邪其偶自死邪【或无也字】莫不归于死夀何少多【归或作悲】铭以送汝其悲奈何
　　女挐圹铭
　　女挐韩愈退之第四女也慧而早死愈之为少秋官言佛夷其法乱治梁武事之卒有侯景之败可一扫刮絶去不宜使烂熳【为少或作少为非是方无武字刮方作削】天子谓其言不祥斥之潮州汉南海掲阳之地【或无汉字】愈既行有司以罪人家不可留京师迫遣之【或无可字】女挐年十二病在席既惊痛与其父诀【病或作疾方作在病无席字】又舆致走道撼顿失食饮节死于商南层峰驿即瘗道南山下【层峯或作密】五年愈为京兆始令子弟与其姆【音戊女师也记曰姆教婉娩聴从】易棺衾归女挐之骨于河南之河阳韩氏墓葬之【京兆下或有尹字葬上或有而字】女挐死当元和十四年二月二日【和下或有之字】其发而归在长庆三年十月之四日其葬在十一月之十一日铭曰
　　汝宗葬于是汝安归之惟永宁
　　河南缑氏主簿唐充妻卢氏墓志铭
　　夫人卢氏讳某兰陵太守景柔八世孙父贻卒河南法曹法曹娶上党苗氏太师晋卿兄女生三女三男【方云考苗夫人志当云二男】夫人最长法曹卒苗夫人嫁之唐氏充充明经【或无复出充字】宰相休憬曽侄孙出郄氏【今按郄绮防反俗郤字与郄字相乱今流俗郗超字多作郄误也】外王父昻中书舍人夫人年若干嫁唐氏凡生男与女九人年四十二元和四年正月二十二日卒其年四月十五日葬河南府河南县之大石山下铭曰
　　夫人本宗世族之后率其先猷令徳是茂爰归得家九子一母【得或作其】婉婉有仪柔静以和命不侔身兹其奈何刻铭墓石以告观者【观或作亲方云者音之戈切与何叶吴才老读如此】
　　乳母墓志铭
　　【樊曰唐志义有服为乳母服者其服缌麻韩曰葬乳母且为之铭自公始○旧本作河南县令韩愈乳母李氏】
　　乳母李徐州人【李下或有氏字】号正真入韩氏乳其儿愈【入或作为下或有家字】愈生未再周月孤失怙恃李怜不忍弃去视保益谨遂老韩氏及见所乳儿愈举进士第歴佐汴徐军【见下或有其字徐下或有二州字】入朝为御史国子博士尚书都官员外郎河南令娶妇生二男五女【二或作三】时节庆贺辄率妇孙列拜进夀【节下或有受字辄上或有愈字】年六十四元和六年三月十八日疾卒【疾或作病或无疾字或作以疾卒】卒三日葬河南县北十五里愈率妇孙视窆封且刻其语于石纳诸墓为铭【语方作志】















　　别本韩文考异巻三十五
　　钦定四库全书
　　别本韩文考异巻三十六
　　宋　王伯大　重编
　　杂文
　　瘗砚铭【铭或作文】
　　陇西李观元賔始从进士贡在京师或贻之砚既四年悲欢穷泰未尝废其用凡与之试艺春官实二年登上第行于襃谷【此下或有间字】役者刘误坠之地毁焉乃匣归埋于京师里中昌黎韩愈其友人也赞且识云
　　土乎质陶乎成器复其质非生死类全斯用毁不忍弃【斯閤作期非是】埋而识之仁之义砚乎砚乎与瓦砾异
　　毛頴传
　　【洪曰退之毛頴传栁子厚以为怪予以为子虚乌有之比其流出于庄周寓言旧史云愈作毛頴传讥戱不近人情此文章之甚纰缪者天下有识者固少而旧史所见如此可发一笑樊曰李肇国史补谓公此传其文尤髙不下迁史谈薮亦谓此传似太史公笔】
　　毛頴者中山人也其先明眎【与视同礼兔曰明视】佐禹治东方土【句】养万物有功因封于卯地死为十二神【治方作理土方作吐属下句云孔氏之书注曰土能吐生百谷义取此○今按东方卯位此正为下文封于卯地死为十二神而言也然兔与卯皆不属土与方所引孔説不合又不见其所吐何者可养万物兼治东方为句语意亦似未足惟参同契云兔者吐生光则兔乃有吐义然似亦只与下文当吐而生之説相表里止是自吐其子而无吐养万物之意未见其必可据也若作治东方土而自为一句但以平水土而言则于语势无阙而下句养万物有功为奏庶鲜食之义意亦自明故今且从诸本其以十二物为十二神相承已乆亦未见所从来并阙之以竢知者】尝曰吾子孙神明之后不可与物同当吐而生已而果然【当吐而生见本草】明眎八世孙防【乃侯切补注兔子也论衡曰兔防毫而孕及其生子从口而出名曰嬎音贩俗呼曰防】世传当殷时居中山得神仙之术能匿光使物窃姮娥骑蟾蜍入月其后代遂隠不仕云【防方云蜀本音奴钩切尔雅兔子嬎郭注云俗呼曰防与同】居东郭者曰防【七旬切狡兔也】狡而善走与韩卢争能卢不及卢怒与宋鹊谋而杀之醢其家【者下或有号东郭三字或有号东郭防而无曰字方云説文狡兔曰防战国防作逡鹊或作促方云广雅曰韩卢宋鹊犬属字林促音鹊宋良犬也】秦始皇时防将军恬南伐楚次中山将大猎以惧楚【中山在秦东北非伐楚所当次也此固寓言然亦不为无失】召左右庶长与军尉以连山筮之得天与人文之兆【方无右字非是】筮者贺曰今日之获不角不牙衣褐之徒缺口而长须八窍而趺【音夫足付】居独取其髦简牍是资天下同其书秦其遂兼诸侯乎【方云筮词皆用古韵诗祈父予王之爪牙靡所止居古牙吾通髦与资亦然一云崔豹古今注防恬造笔以柘木为管鹿毛为柱羊毛为被非兔毫也公岂他有所自邪○今按髦资与居叶今北人语犹谓毛为谟公作董生诗咨与书渔叶皆可证也】遂猎围毛氏之族拔其豪载頴而归献俘于章台宫聚其族而加束防焉【豪方作毫非是下之毫同】秦皇帝使恬赐之汤沐而封诸管城号曰管城子【或无曰字】日见亲宠任事頴为人强记而便敏自结绳之代以及秦事无不纂録隂阳卜筮占相医方族氏山经地志字书图画九流百家天人之书及至浮图老子外国之説皆所详悉又通于当代之务官府簿书市井货钱注记惟上所使自秦皇帝及太子扶苏胡亥丞相斯中军府令髙下及国人无不爱重【皇上或有知字相下或有李字】又善随人意正直邪曲巧拙一随其人虽见废弃终黙不泄【虽下或有后字】惟不喜武士然见请亦时往累拜中书令与上益狎上尝呼为中书君上亲决事以衡石自程虽宫人不得立左右独頴与执烛者常侍上休方罢頴与綘人陈农【虢州唐绛州贡墨虢州贡瓦砚防稽贡纸故借名之】陶及防稽褚先生友善相推致其出处必偕上召頴三人者不待诏辄俱往上未尝怪焉后因进见上将有任使拂拭之因免冠谢上见其发秃又所摹画不能称上意【摹方作謩】上嘻笑曰中书君老而秃不任吾用【嘻或作喜非是】吾尝谓君中书君今不中书邪【君今君或作而】对曰臣所谓尽心者因不复召归封邑终于管城其子孙甚多散处中国夷狄皆冒管城惟居中山者能继父祖业
　　太史公曰毛氏有两族其一姬姓文王之子封于毛所谓鲁卫毛者也战国时有毛公毛遂独中山之族不知其本所出子孙最为蕃昌【方无为字】春秋之成见絶于孔子而非其罪及防将军拔中山之豪始皇封诸管城世遂有名而姬姓之毛无闻【豪方作毫非是诸或作之】頴始以俘见卒见任使【见或作幸】秦之灭诸侯頴与有功赏不酬劳以老见疎秦真少恩哉
　　下邳侯革华传
　　【方云閤本无此篇刘龙图煜云或言此篇不类退之文及得本校果无赵璘因话録谓革华传称韩文公皆后人所诬是唐人已知其伪然杭本文粹皆録洪谓始録于欧公非也今按此当全篇删去】
　　送穷文
　　【洪曰予尝见文宗备问云颛顼髙辛时宫中生一子不着完衣号为穷子其后正月晦死宫人葬之相谓曰今日送穷子自尔相承送之又唐四时寳鉴云髙阳氏子好衣弊食麋正月晦巷死世作麋弃破衣是日祝于巷曰除贫也补注张文潜曰公送穷文盖出子云逐贫赋大概拟前人文章如子云解嘲拟宋玉答客难退之进学解拟子云解嘲栁子厚晋问拟枚乘七发皆文章之美也晁无咎取公此文于续楚词系之曰愈以屡穷不遭时若有物马为之故托于嘑彼穷我者车船饮食谢而逺之而穷不可去也则烧车与船延之上坐亦卒归于正义云】
　　元和六年正月乙丑晦主人使奴星【孙曰星公之奴名】结栁作车□草为船载糗【去从切又丘救切祝曰熬米尔雅云麦也周礼糗粉餈粻粻粮也之良切】舆粮【奴星或有复出星字舆或作与】牛系轭下引帆上樯【轭音尼车辕之前牛系轭下言车引帆上樯言船也】三揖穷而告之曰闻子行有日矣鄙人不敢问所涂窃具船与车备载糗粻【日下方无矣字窃或作躬】日吉时良利行四方子饭一盂子啜一觞携朋挈俦去故就新驾尘彍【音霍又廓郭二音张弩也】风与电争先子无底滞之尤我有资送之恩子等有意于行乎屏息潜聴如闻音声若啸若啼【呼虢切】歘【许勿切云暴起】广嚘【于求切叹也】嘤【于耕切】毛发尽竖竦肩缩颈疑有而无乆乃可明若有言者曰吾与子居四十年余子在孩提吾不子愚子学子耕求官与名惟子是从不变于初门神戸灵我叱我呵包羞诡道志不在他子迁南荒热烁湿蒸我非其乡百欺陵太学四年朝虀暮盐惟我保汝人皆汝嫌自初及终未始背汝心无异谋口絶行语于何聴闻云我当去是必夫子信谗有间于予也我非人安用车船鼻齅臭香糗粻可捐单独一身谁为朋俦子茍备知可数已不【不甫鸠切已与以同以又与与同】子能尽言可谓圣智情状既露敢不回避【回或作曲】主人应之曰子以吾为真不知也邪子之朋俦非六非四【朋俦方作俦朋六方作三非是】在十去五满七除二各有主张私立名字捩【力结切拗捩也】手覆羹转喉触讳凡所以使吾面目可憎语言无味者皆子之志也【目方作貌】其名曰智穷矫矫亢亢恶圆喜方羞为奸欺不忍害伤其次曰学穷傲数与名摘抉【上他歴切下于决切摘发也抉出也】杳防髙挹羣言执神之机又其次曰文穷【曰文上或有名字】不专一能怪怪竒竒不可时施祗以自嬉又其次曰命穷影与形殊面丑心妍利居众后责在人先又其次曰交穷磨肌戛骨吐出心肝企足以待置我雠寃凡此五为吾五患饥我寒我兴讹造讪能使我迷人莫能间朝悔其行暮已复然蝇营【营蝇声诗营营青蝇】狗茍驱去复还【洪曰魏王思性急尝执笔作书蝇集笔端驱去复来思怒逐蝇不得还乃取笔掷地】言未毕五相与张眼吐舌跳踉偃仆抵掌顿脚失笑相顾徐谓主人曰子知我名凡我所为驱我令去小黠大痴【补注笔墨间録曰予读抱朴子云小黠大愚洪驹父曰非也小黠大痴三国志自有全文○方云淮南子人不小学不大迷不小慧不大愚乂抱朴子凡人多以小黠而大愚】人生一世其乆几何吾立子名百世不磨小人君子其心不同惟乖于时乃与天通【惟或作虽非是】携持琬琰易一羊皮饫于肥甘慕彼糠糜天下知子谁过于予虽遭斥逐不忍子疎谓予不信请质诗书主人于是垂头丧气上手称谢烧车与船延之上座【之或作入】
　　鳄鱼文
　　【鳄或作鳄○朱居靖秀水闲居録云鳄鱼之状龙呴虎爪蟹目鼍鳞尾长数尺末大如箕芒刺成钩仍有胶粘多于水濵潜伏人畜近以尾撃取盖犹象之任鼻也】
　　维年月日【或作维元和十四年四月二十四云】潮州刺史韩愈使军事衙推秦济以羊一猪一投恶谿之潭水以与鳄鱼食而告之曰昔先王既有天下列山泽罔绳擉【初朔切庄子冬则擉鼈于江是也】刃以除虫蛇恶物为民害者驱而出之四海之外【列新书作迾方云音力制反遮道也罔作网或作纲方云庄子擉之言刺也字从手之外方无之字】及后王徳薄不能逺有则江汉之间尚皆弃之以与蛮夷楚越【方无后王二字或无蛮字】况潮岭海之间去京师万里哉【潮方作湖而无海字或作岭海而并无潮湖字○今按此言潮州乃岭海之间去京师逺也但公于潮州亦有祭太湖神文则只作湖岭亦通更详之】鳄鱼之涵淹卵育于此亦固其所今天子嗣唐位神圣慈武【今宇閤本在子下非是】四海之外六合之内皆抚而有之况禹迹所揜扬州之近地【潮州于古为扬州之境】刺史县令之所治出贡赋以供天地宗庙百神之祀之壤者哉鳄鱼其不可与刺史杂处此土也刺史受天子命守此土治此民而鳄鱼睅【戸版切出目貌左传曰睅其目】然不安谿潭据处食民畜熊豕鹿麞以肥其身以种其子孙与刺史抗拒争为长雄【睅然方云左氏睅其目睅目出貌安上或有下字不或作而或无处字○今按此恐有脱误疑当云睅然不去据溪潭食民豕畜云云乃是更详之亢拒或无亢字长雄方云汉薛宣传上党少豪俊易长雄】刺史虽驽弱亦安肯为鳄鱼低首下心伈伈睍睍【上悉枕切下胡典切伈惧貎睍小目貎】为民吏羞以偷活于此邪【心或作身方作中云洪谓中身也礼曰文子其中退然国语余左执中注身也○今按二本皆通然意新史作心为近故从之睍目出貌本或作睍睍息咨反视也方云或校作睆睆穷视貌庄子睆睆然在徽纆之中○今按恐当作睆为是耶方作也】且承天子命以来为吏固其势不得不与鳄鱼辩鳄鱼有知其聴刺史言【方无言字】潮之州大海在其南鲸鹏之大虾蟹之细无不容归以生以食鳄鱼朝发而夕至也今与鳄鱼约尽三日其率丑类南徙于海以避天子之命吏三日不能至五日五日不能至七日七日不能是终不肯徙也是不有刺史聴从其言也不然则是鳄鱼冥顽不灵刺史虽有言不闻不知也夫傲天子之命吏不聴其言不徙以避之与冥顽不灵而为民物害者皆可杀【与冥或无冥字而为方无而字】刺史则选材技吏民操强弓毒矢以与鳄鱼从事【或无吏字】必尽杀乃止其无悔










　　别本韩文考异巻三十六
　　钦定四库全书
　　别本韩文考异巻三十七
　　宋　王伯大　重编
　　行状
　　故金紫光禄大夫检校尚书左仆射同中书门下平章事兼汴州刺史充宣武军节度副大使知节度事管内支度营田汴宋亳颍等州观察处置等使上柱国陇西郡开国公赠太傅董公行状【题中或无支度二字】
　　曽祖仁琬皇任梁州博士
　　祖大礼皇赠右散骑常侍
　　父伯良皇赠尚书左仆射
　　公讳晋字混成河中虞乡万歳里人少以明经上第宣皇帝居原州公在原州宰相以公善为文任翰林之选闻【选下或有既以字】召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为扬州诏以公为圆节度判官摄殿中侍御史以军事如京师朝天子识之拜殿中侍御史内供奉由殿中为侍御史入尚书省为主客员外郎由主客为祠部郎中先皇帝时兵部侍郎李涵如回纥【下没切古匈奴也亦作鹘】立可敦诏公兼侍御史赐紫金鱼袋为涵判官回纥之人来曰唐之复土壃取回纥力焉约我为市马既入而归我贿不足我于使人乎取之【市字絶句方以马字属上句而复出马字连下文为句非是】涵惧不敢对视公公与之言曰我之复土壃尔信有力焉吾非无马而与尔为市为赐不既多乎【公与或作公为与上方无而字】尔之马嵗至吾数【所矩切】皮而归赀边吏请致诘也【至上方无五字而无吾字皆非是】天子念尔有劳故下诏禁侵犯【方无故字】诸戎畏我大国之尔与也莫敢校焉尔之父子宁而畜马蕃者非我谁使之于是其众皆环公拜【是下或无其字】既又相率南面序拜皆两举手曰不敢复有意大国【两举或作举两方云此用庄子盗跖大怒两展其足也方无复字】自回纥归拜司勲郎中未尝言回纥之事迁秘书少监歴太府太常二寺亚卿为左金吾卫将军今上即位以大行皇帝山陵出财赋拜太府卿由太府为左散骑常侍兼御史中丞知台事三司使选擢才俊有威风始公为金吾未尽一月拜太府【未尽方作始尽】九日又为中丞朝夕入议事于是宰相请以公为华州刺史拜华州刺史潼关防御镇国军使朱泚之乱加御史大夫诏至于上所又拜国子祭酒兼御史大夫宣慰恒州于是朱滔自范阳以回纥之师助乱人大恐【人下或有心字或有心字无大字】公既至恒州恒州即日奉诏出兵与滔战大破走之还至河中李懐光反上如梁州懐光所率皆朔方兵公知其谋与朱泚合也患之造懐光言曰公之功天下无与敌公之过未有闻于人某至上所言公之情上寛明将无不赦宥焉乃能为朱泚臣乎【与敌上或有以字】彼为臣而背其君茍得志于公何有且公既为太尉矣彼虽宠公何有加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉【或无故字】公之敌彼有余力不如明告之絶而起兵袭取之清宫而迎天子庶人服而请罪有司【罪下或有于字】虽有大过犹将揜焉如公则谁敢议语已懐光拜曰天赐公活懐光之命喜且泣公亦泣则又语其将卒如语懐光者将卒呼曰天赐公活吾三军之命拜且泣公亦泣故懐光卒不与朱泚当是时懐光几不反公气仁语若不能出口及当事乃更疎亮捷给其词忠其容貌温然故有言于人无不信【下或有之字】明年上复京师拜左金吾卫大将军由大金吾为尚书左丞又为太常卿由太常拜门下侍郎平章事在宰相位凡五年所奏于上前者皆二帝三王之道由秦汉以降未尝言【以或作已】退归未尝言所言于上者于人子弟有私问者公曰宰相所职系天下【句】天下安危宰相之能与否可见欲知宰相之能与否如此视之其可凡所谋议于上前者不足道也故其事卒不闻【或无复出天下二字】以疾病辞于上前者不记退以表辞者八方许之【记或作已】拜礼部尚书制曰事上尽大臣之节又曰一心奉公于是天下知公之有言于上也初公为宰相时五月朔防朝天子在位公卿百执事在廷侍中赞百僚贺中书侍郎平章事窦参摄中书令当传诏疾作不能事【疾上或有辞字非是】凡将大朝防当事者既受命皆先日习仪于时未有诏公卿相顾公逡巡进北面言曰摄中书令臣某病不能事臣请代某事于是南面宣致诏词事已复位进退甚详为礼部四年拜兵部尚书入谢上语问日晏【谢下方有迁字问日晏三字或作移时】复有入谢者上喜曰董某疾且损矣出语人曰董公且复相既二日拜东都留守判东都尚书省事充东都畿汝州都防御使兼御史大夫仍为兵部尚书【或无州字】由留守未尽五月拜检校尚书左仆射同中书门下平章事汴州刺史宣武军节度副大使知节度事管内支度营田汴宋亳颍等州观察处置等使【或无田字】汴州自大歴来多兵事刘佐益其师至十万佐死子士宁代之畋游无度其将李万荣乘其畋也逐之【或无畋游字无度或作无几方云考之传士宁每畋猎数日方还或本非是】万荣为节度一年其将韩惟清张彦林作乱求杀万荣不尅【度下或有使字】三年万荣病风昏不知事其子乃复欲为士宁之故监军使俱文珍与其将邓惟恭执之归京师而万荣死诏未至惟恭权军事公既受命遂行刘宗经韦景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田【荣阳西圃田泽是也】明日食中牟逆者至宿八角明日惟恭及诸将至遂逆以入【者下或有至字非是以或作与】及郛三军缘道讙声庶人壮者呼老者泣妇人啼遂入以居初佐死吴凑代之【或无初字】及巩闻乱归士宁万荣皆自为而后命军士将以为常故惟恭亦有志以公之速也不及谋遂出逆既而私其人观公之所为以告曰公无为惟恭喜知公之无害已也委心焉进见公者退皆曰公仁人也闻公言者皆曰公仁人也环以相告故大和初佐遇军士厚士宁惧复加厚焉至万荣如士宁志【惧下方有不字云士宁惧其无以继也若去不字则下文皆衍○今按士宁万荣专命窃据故惧士卒之图已而后加厚焉寻上下文未见其惜费而薄之之意也况以下文又加厚每加厚推之不字之衍甚切方説误矣】及韩张乱又加厚以懐之至于惟恭每加厚焉故士卒骄不能御则置腹心之士幕于公庭庑下挟弓执剑以须日出而入前者去日入而出后者至寒暑时至则加劳赐酒肉【故士下或有宁字非是】公至之明日皆罢之贞元十二年七月也【明日二字方作时非是】八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检校金部员外郎支度营田判官职事脩人俗化嘉禾生白鹊集苍乌来巢嘉瓜同蔕聨实【事下或有既字俗或作民苍乌方云旧本多作苍鸟家语苍鸟鴈也瑞应图有苍也】四方至者归以告其帅小大威懐有所疑辄使来问有交恶者公与平之累请朝不许及有疾又请之且曰人心易动军旅多虞及臣之生计不先定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭吊其子赠布帛米有加公之将薨也命其子三日敛既敛而行于行之四日汴州乱故君子以公为知人【或无既敛二字知或作智】公之薨也汴州人歌之曰浊流洋洋有辟其郛阗道嚾呼公来之初今公之归公在丧车又歌曰公既来止东人以完今公没矣人谁与安【人谁或作其谁○今按外集作其非是】始公为华州亦有惠爱人思之公居处恭无妾媵不饮酒不謟笑好恶无所偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终四子全道溪全素澥全道全素皆上所赐名全道为秘书省著作郎溪为秘书省秘书郎全素为大理评事澥为太常寺太祝皆善士有学行【诸本溪作全湲澥作全澥方云考世系表董溪志溪澥皆无全字盖全道全素出于赐名也或无为大理评事五字】谨具歴官行事状伏请牒考功并牒太常议所谥牒史馆请垂编録【或无伏字】谨状【或作状上】
　　贞元十五年五月十八日故吏前汴宋亳颍等州观察推官将仕郎试秘书省校书郎韩愈状
　　与汝州卢郎中论荐侯喜状
　　【方无荐字云卢虔也喜尝为虔作复黄陂记】
　　进士侯喜
　　右其人为文甚古立志甚坚行止取舍有士君子之操家贫亲老无援于朝在举塲十余年竟无知遇【或无知字】愈常慕其才而恨其屈与之还往嵗月已多尝欲荐之于主司言之于上位名卑官贱其路无由观其所为文未尝不揜巻长叹【主司或作有司长或作而】去年愈从调选本欲携持同行适遇其人自有家事迍邅【上音屯下音鳣】坎轲又废一年【事或作难】及春末自京还怪其久絶消息五月初至此自言为阁下所知辞气激扬面有矜色曰侯喜死不恨矣喜辞亲入关羇旅道路见王公数百未尝有如卢公之知我也【王公下或有大人字或有贵人字】比者分将委弃泥涂老死草野今胷中之气勃勃然复有仕进之路矣愈感其言贺之以酒谓之曰卢公天下之贤刺史也未闻有所推引盖难其人而重其事今子欝为选首其言死不恨固宜也古所谓知已者正如此耳身在贫贱为天下所不知独见遇于大贤乃可贵耳若自有名声又托形势此乃市道之事又何足贵乎子之遇知于卢公真所谓知已者也士之修身立节而竟不遇知已前古以来不可胜数或日接膝而不相知或异世而相慕以其遭逢之难故曰士为知已者死不其然乎不其然乎【或无复出四字不其或作其不】阁下既已知侯生而愈复以侯生言于阁下者非为侯生谋也感知已之难遇大阁下之徳而怜侯生之心故因其行而献于左右焉谨状
　　论今年权停举选状
　　右臣伏见今月十日勅今年诸色举选宜权停者道路相传皆云以嵗之旱陛下怜悯京师之人虑其乏食故权停举选以絶其来者所以省费而足食也臣伏思之窃以为十口之家益之以一二人于食未有所费今京师之人不啻百万都计举者不过五七千人并其僮仆畜马不当京师百万分之一以十口之家计之诚未为有所损益【分上或无万字】又今年虽旱去嵗大丰商贾之家必有储蓄举选者皆赍持资用以有易无未见其弊今若暂停举选或恐所害实深一则逺近惊惶二则人士失业臣闻古之求雨之词【樊曰春秋威五年公羊传曰大雩者何云云】曰人失职欤然则人之失职足以致旱今縁旱而停举选是使人失职而召灾也臣又闻君者阳也臣者隂也独阳为旱独隂为水今者陛下圣明在上虽尧舜无以加之而羣臣之贤不及于古又不能尽心于国与陛下同心助陛下为理有君无臣是以乆旱以臣之愚以为宜求纯信之士骨鲠之臣忧国如家忘身奉上者超其爵位置在左右如殷髙宗之用傅说周文王之举太公齐桓公之拔戚汉武帝之取公孙清闲之余时赐召问必能辅宣王化销殄旱灾【公孙或无公字王化方作主化】臣虽非朝官月受俸钱嵗受禄粟茍有所知不敢不言谨诣光顺门奉状以闻伏聴圣防
　　御史台上论天旱人饥状
　　【韩曰公既上此疏专政者恶之十二月奏贬连州阳山县令具神道碑】
　　右臣伏以今年已来京畿诸县夏逢亢旱秋又早霜田种所收十不存一陛下恩逾慈母仁过春阳租赋之间例皆蠲免所徴至少所放至多上恩虽下困犹甚至闻有弃子逐妻以求口食折屋伐树以纳税钱寒馁道途毙踣【蒲北切又四豆切僵尸也】沟壑有者皆已输纳无者徒被追徴臣愚以为此皆羣臣之所未言陛下之所未知者也臣窃见陛下怜念黎元同于赤子至或犯法当戮犹且寛而宥之况此无辜之人岂有知而不救又京师者四方之腹心国家之根本其百姓实宜倍加忧恤今瑞雪频降来年必丰急之则得少而人伤缓之则事存而利逺伏乞特勅京兆府应今年税钱及草粟等在百姓腹内徴未得者并且停徴容至来年蚕麦庶得少有存立【腹或作复方云徳宗十四年诏诸道州府应贞元八年至十一年两税及酒钱在百姓腹内者并除放○今按腹内谓应纳而未纳者尝见国初时官文书元有此语如今言名下也】臣至陋至愚无所知识【或无知字】受恩思效有言辄言无任恳欵慙惧之至谨録奏闻谨奏
　　请复国子监生徒状
　　国子监应三馆【祝曰国子馆太学馆四门馆】学生等凖六典【孙曰唐六典三十巻开元十年起居舍人陆坚被诏撰宗手冩六条曰理典教典礼典政典刑典事典至二十六年书成】国子馆学生三百人皆取文武三品已上及国公子孙从三品已上曽孙补充【已或作以下同】太学馆学生五百人皆取五品已上及郡县公子孙从三品已上曽孙补充【或无从字】四门馆学生五百人皆取七品已上及侯伯子男子补充
　　右国家典章崇重庠序近日趋竞未复本源至使公卿子孙耻游太学工商凡冗或处上庠今圣道大明儒风复振恐须革正以赞鸿猷今请国子馆并依六典其太学馆量许取长参官八品已上子弟充其四门馆亦量许取无资廕有才业人充如有资廕不补学生应举者请礼部不在收试限其新补人有冒廕者请牒送法司科罪縁今年举期已近伏请去上都五百里内特许非时收补其五百里外且任乡贡至来年春一时收补其厨粮度支先给二百七十四人今请凖新补人数量加支给谨具如前伏聴处分
　　唐故赠绛州刺史马府君行状
　　君讳某字某【讳某或作讳彚】其先为嬴姓当周之衰处晋为赵氏晋亡而赵氏为诸侯其后益大与齐楚韩魏燕为六国俱称王其别子赵奢当赵时破秦军阏与【阏与地名】有功号马服君子孙由是以马为氏【方无时字】梁有安州刺史侍中赠太尉岫岫生乔卿任襄州主簿国乱去官不仕乔卿生君才隋末为葪令燕王艺师之以有幽都之众【葪或作蒯苦懐切】武徳初朝京师拜武侯大将军封南阳郡公卒葬大梁新里赵郡李华刻碑颂之君才生珉为玉铃卫仓曹参军事赠尚书左仆射生季龙为岚州刺史赠司空清河崔元翰铭其徳于碑在新里司空生燧为司徒侍中北平王赠太傅谥庄武庄武之勲劳在防书君其长子也少举明经司徒公作藩太原授河南府参军建中四年司徒公使将武人子弟才力之士三百人朝行在扞卫献御服用物弓甲煮器幄幕奔走危难上嘉其勤超拜太常丞赐章服迁少府少监太仆少卿【嘉方作喜】司徒公之薨也刺臂出血书佛经千余言期以报徳庐墓侧植松栢终丧又拜太仆少卿疾病一年贞元十八年七月二十五日终于家凡年四十有五【七或作十】其弟少府监畅上印绶求追赠赠绛州刺史布帛百匹君在家行孝友待賔客朋友有信义其守官恭慎举职其朝献奉父命不避难其居丧有过人行初司徒公娶河南元氏封颍川郡夫人赠许国薨少府始孩顾托以其侄为继室是为陈国夫人陈国无子爱君与少府如已生其薨也君与少府丧之犹实生已亲负土封其墓【陈国无子或作夫人无子】夫人荥阳郑氏王屋县令况之女有贤行侍君疾逾年不下堂食菜饮水药物必自择将进辄先尝方书本草恒置左右子男二人赦前左卫仓曹参军敭【音羊】右清道率府胄曹参军女子一人在室虽皆幼侍疾居丧如成人愈既世通家详闻其世系事业今葬有期日从少府请掇其大者为行状托立言之君子而图其不朽焉
　　复雠状
　　【蜀本此状首云元和六年九月富平县人梁悦为父报仇杀人自投县请罪勅复仇杀人固有彛典以其申寃请罪视死如归自诣公门发于天性志在狥节本无求生宁失不经特从减死且决杖一百配流循州于是史官职方员外郎韩愈献议云云方云公于时未为史官也此后人以史文増入阁本旧本皆无之】
　　右伏奉今月五日勅复雠据礼经则义不同天徴法令则杀人者死礼法二事皆王教之端有此异同必资论辩宜令都省集议闻奏者【端上或有大字】朝议郎行尚书职方员外郎上骑都尉韩愈议曰伏以子复父雠见于春秋见于礼记又见周官又见诸子史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣【律无下方有有字】夫律虽本于圣人然执而行之者有司也经之所明者制有司者也丁宁其义于经而深没其文于律者其意将使法吏一断于法而经术之士得引经而议也【将方作特】周官曰凡杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施于下之辞非百姓之相杀者也【杀下方无者字】又周官曰凡报仇雠者告于士杀之无罪言将复雠必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复雠之名虽同而其事各异或百姓相雠如周官所称可议于今者或为官所诛如公羊所称不可行于今者【为官下或有吏字】又周官所称将复雠先告于士则无罪者若孤稚羸【伦为切】弱抱微志而伺敌人之便恐不能自言于官未可以为断于今也然则杀之与赦不可一例宜定其制曰凡有复父雠者事发具其事申尚书省尚书省集议奏闻【或无有字申或作由下二字○今按此合有由字但下字当作申又或是上字耳更详之】酌其宜而处之则经律无失其指矣【一无律字】谨议
　　钱重物轻状【以旧记考乃长庆元年作】
　　右臣伏凖御史台牒凖中书门下帖奉进止钱重物轻为弊颇甚【帖或作牒】详求适变可以便人所贵缗货通行里闾寛息宜令百寮随所见作利害状者臣愚以为钱重物轻救之之法有四一曰在物土贡夫五谷布帛农人之所能出也工人之所能为也人不能铸钱而使之卖布帛谷米以输钱于官是以物愈贱而钱愈贵也【而钱或无而字】今使出布之乡租赋悉以布出绵丝百货之乡租赋悉以绵丝百货去京百里悉出草三百里以粟五百里之内及河渭可漕入【上在到切水运】愿以草粟租赋悉以聴之则人益农钱益轻谷米布帛益重【草粟下或有米字农或作丰】二曰在塞其隙无使之泄禁人无得以铜为器皿【或无皿字】禁铸铜为浮屠佛像钟磬者蓄铜过若千斤者铸钱以为他物者皆罪死不赦禁钱不得出五岭【下或有复出五岭字】买卖一以银盗以钱出岭及违令以买卖者皆坐死五岭旧钱聴人载出如此则钱必轻矣三曰更其文贵之使一当五而新旧兼用之凡铸钱千其费亦千今铸一而得五是费钱千而得钱五千可立多也四曰扶其病使法必立凡法始立必有病今使人各输其土物以为租赋则州县无见钱州县无见钱而谷米布帛未重则用不足而官吏之禄俸月减其旧三之一各置铸钱使新钱一当五者以给之轻重平乃止四法用钱必轻谷米布帛必重百姓必均矣谨録奏闻伏聴勅防谨奏




　　别本韩文考异巻三十七
　　钦定四库全书
　　别本韩文考异巻三十八
　　宋　王伯大　重编
　　表状
　　为韦相公让官表【韦贯之也】
　　臣某言伏奉今日制命以臣为尚书右丞同中书门下平章事非常之宠忽降于上天不次之恩遽属于庸品承命震骇心神靡宁顾已慙腼手足失措臣某诚惶诚恐顿首顿首臣本非长才又乏敏识学不能通达经训文不足縁饰吏事徒知立志亷谨絶朋势之交处官恪恭免请托之累因縁资序骤歴台阁防生成于天地无裨补于涓尘忝冒以居涯分遂极常以盈满自诫方思退处里闾何意恩泽益深猥令超参鼎铉窃自惟度实不堪任臣某诚惶诚恐顿首顿首臣闻宰相者上熈陛下覆焘之恩下遂羣生性命之理以正百度以和四时澄其源而清其流统于一而应于万毫厘之差或致弊于寰海晷刻之误或遗患于歴年固宜旁求隠士必得能者然后授之不可轻以付臣使人失望上累圣主知人之哲下乖微臣量已之义无补于理有妨于贤况今俊乂至多耆硕咸在茍以登用皆逾于臣伏乞特回所授以示至公之道天下幸甚【方有复出四字】
　　为宰相贺雪表
　　臣某言臣伏以去嵗冬间雪雨颇少今年春首宿麦未滋陛下深念黎甿屡形词防神监昭达皇情感通春云始繁时雪遂降实丰穰之嘉瑞销疠疫于新年东作可期南畆有望此皆陛下与天合徳视人如伤每发圣言则获灵贶见天人之相应知朝野之同欢臣等职在爕和慙无效用覩斯庆泽寔荷鸿休
　　进顺宗皇帝实録表状
　　臣愈言今之所以知古后之所以知今不可口传必凭诸史自虽二帝三王之盛若不存纪録则名氏年代不闻于兹功徳事业无可称道焉顺宗皇帝以上圣之姿早处储副晨昏进见必有所陈二十余年未尝懈倦隂功隠徳利及四海及嗣守大位行其所闻顺天从人传授圣嗣陛下钦承先志绍志太平原大推功实资撰次【原大或作原本】去八年十一月臣在史职监修李吉甫授臣以前史官韦处厚所选先帝实録三巻云未周悉令臣重修臣与修撰左拾遗沈传师直馆京兆府咸阳县尉宇文籍等共加采访并寻检诏勅修成顺宗皇帝实録五巻削去常事着其系于政者比之旧録十益六七忠良奸佞莫不备书茍关于时无所不録吉甫慎重其事欲更研讨比及身没尚未加功臣于吉甫宅取得旧本自冬及夏刋正方毕文字鄙陋实惧尘玷谨随表献上【实惧尘玷或作实积慙惧】臣愈诚惶诚恐顿首顿首谨言
　　右臣去月二十九日进前件实録今月四日宰臣宣进止其间有错误令臣改毕却进旧本者臣当脩撰之时史官沈传师等采事得于传闻诠次不精致有差误圣明所鉴毫发无遗恕臣不逮重令刋正今并添改讫其奉天功烈更加寻访已据所闻载于首巻傥所论著尚未周详臣所未知乞赐宣示庶获编録永传无穷谨録奏闻谨奏
　　为裴相公让官表
　　臣某言伏奉今日制书以臣为朝议大夫守中书侍郎同中书门下平章事承命惊惶魂爽飞越俯仰天地若无所容臣某诚惶诚恐顿首顿首臣少涉经史粗知古今天与朴忠性惟愚直知事君以道无惮杀身慕当官而行不求利已人以为拙臣行不疑元和之初始拜御史旋以论事过切为宰臣所非移官府廷因佐戎幕【移或作出因或作乃】陛下恕臣之罪怜臣之心拔居侍从之中遂掌丝纶之重受恩益大顾已益轻【大或作厚益轻或作愈轻】茍耳目所闻知心力所迨及少关政理辄以陈闻于裨补无涓埃之微而谗谤有丘山之积陛下知其孤立赏其微诚独断不谋奬待逾量【微诚或作尽诚量或作重】臣诚见陛下具文武之徳有神圣之咨啓中兴之宏图当太平之昌歴勤身以俭与物无私威怒如雷霆容覆如天地实羣臣尽节之日才智效能之时圣君难逢重徳宜报苦心焦思以日继夜茍利于国知无不为徒欲竭愚未免妄作陛下不加罪责更极宠光既领台纲又毗邦宪圣君所厚凶逆所雠阙于防虞几至毙踣恩私曲被性命获全忝累祖先玷尘班列未知所措祗自内慙岂意陛下擢臣于伤残之余委臣以燮和之任忘其陋污使佐圣明此虽成汤举伊尹于庖厨髙宗登傅说于版筑周文用吕望于屠钓齐桓起寗戚于饭牛雪耻防光去辱居贵以今凖古拟议非伦陛下有四君之明行四君之事微臣无四子之美获四子之荣岂可叨居以彰非据方今干戈未尽戢夷狄未尽賔麟凤龙未尽游郊薮草木鱼鼈未尽被雍熈当大有为之时得非常人之佐然后能上宣圣徳以代天工如臣等类实不克堪伏愿博选周行旁及岩穴天生圣主必有贤臣得而授之乃可致理【或作集事】乞回所授以叶羣情无任恳欵之至
　　为宰相贺白状
　　鄂岳观察使所进白
　　右今日某宣进止示臣前件白者【止或作防方云今王堂宣底作进止下同○今按陆公奏议亦可考】伏以祯祥之见必有从来物象既呈可以推究古者谓为蔡蔡者也今始入贼地而获者是获蔡也白者西方之色形戮之象也是必擒其帅而得地也提挈而来生致阙下此象既见其应不遥斯皆陛下圣徳所施灵物来效太平之运其在于今臣等谬列台衡亲覩嘉瑞无任抃跃之至
　　冬荐官殷侑状【或无冬官字】
　　前天徳军都防御判官承奉郎试大理评事兼监察御史殷侑
　　右伏凖贞元五年六月十一日勅停使郎官御史在城者委常参官每年冬季闻荐者【或无停字方引宋説云前天徳军防御即所谓停使也】前件官兼通三传傍习经注疏之外自有所得久从使幕亮直著名朴厚端方少见伦比以臣所见堪任御史太常博士臣所谙知不敢不举谨録奏闻伏聴勅防
　　进王用碑文状
　　故检校左散骑常侍兼右金吾卫大将军赠工部尚书王用神道碑文
　　右京兆尹李翛是王用亲表传用男沼等意请臣与亡父用选前件碑文者【翛或作脩説已见前】伏以王用国之元舅位望颇崇岂臣短才所能褒饰不敢辞让辄以撰讫其碑文谨録本随状封进伏聴进止其王用男所与臣马一疋并鞍衔白玉腰带一条臣并未敢受领谨奏
　　谢许受王用男人事物状
　　某官某乙【本或无此四字但云臣愈言今日品官云云○今按状体前合具官不当云臣某言】
　　右今日品官唐国珍到臣宅奉宣进止縁臣与王用撰神道碑文令臣领受男沼所与臣马一匹并鞍衔及白玉腰带一条者臣才识浅薄词艺荒芜所撰碑文不能备尽事迹圣恩奬特令中使宣谕并令臣受领人事物等承命震悚再欣再跃无任荣抃之至谨附状陈谢以闻谨状
　　荐樊宗师状
　　摄山南西道节度副使朝议郎前检校水部员外郎兼殿中侍御史赐绯鱼袋樊宗师【校下方有尚书字】
　　右件官孝友忠信称于宗族朋友可以厚风俗勤于艺学多所通解议论平正有经据可以备顾问谨洁和敏持身甚苦遇物仁恕有材有识可任以事今左右史并阙员外郎侍御史亦未备员若防擢授必有补益忝在班列知贤不敢不论谨録状上伏聴处分
　　举钱徽自代状
　　尚书刑部朝散大夫守太子右庶子飞骑尉钱徽
　　右臣伏凖建中元年正月五日勅常参官授上后三日内举一人以自代者前件官器质端方性懐恬淡外和内敏洁浄精微可以专刑宪之司参轻重之议况时名年辈俱在臣前擢以代臣必允众望伏乞天恩遂臣诚请谨録奏闻谨奏
　　进撰平淮西碑文表【或无撰文二字】
　　臣某言伏奉正月十四日勅牒以收复淮西羣臣请刻石纪功明示天下为将来法式【正月十四日勅牒或作某月日勅牓牓字非是以或作已或无复字式字】陛下推劳臣下允其志愿使臣撰平淮西碑文者【推劳臣下或作推功劳臣】闻命震骇心识颠倒非其所任为愧为恐经涉旬月不敢措手【中谢涉旬方作旬涉】窃惟自古神圣之君既立殊功异徳卓絶之迹必有竒能博辩之士为时而生持简操笔从而写之各有品章条贯然后帝王之美巍巍煌煌充满天地其载于书则尧舜二典夏之禹贡殷之盘庚周之五诰于诗则鸟长发归美殷宗清庙臣工小大二雅周王是歌辞事相称善并美具号以为经列之学官置师弟子读而讲之从始至今莫敢指斥【号或作纂经上或有正字】向使撰次不得其人文字暧昧虽有美实其谁观之辞迹俱亡善恶惟一然则兹事至大不可轻以属人【中谢或无此二字】伏惟唐至陛下再登太平刬刮羣奸扫洒疆土天之所覆莫不賔顺【惟或作以】然而淮西之功尤为俊伟碑石所刻动流亿年必得作者然后可尽能事今词学之英所在麻列儒宗文师磊落相望【麻或作成方从阁杭苑李谢本○今按作麻殊无理疑此本是森字误转作麻后人见其误而不得其説乃改作成耳且公答孟简书亦有森列之语可考也方氏固执旧本定从麻字舛缪无理不成文章固为可怪然幸其如此存得本字使人得以因疑致察遂得其真若便废麻而直作成字则人不复疑而本字无出可得矣然则方本虽误而亦不为无功但不当便以为是而直废他本不复思索参考耳今以无本亦未敢轻改且作麻字而着其説使读为森云】外之则宰相公卿郎官博士内之则翰林禁密游谈侍从之臣不可一二遽数召而使之无有不可至于臣者自知最为浅陋顾贪恩待趋以就事丛杂乖戾律吕失次【待或作侍】乾坤之容日月之光知其不可绘画强顔为之以塞诏防罪当诛死其碑文今已撰成谨録封进无任慙羞战怖之至【谨上或有随表二字慙羞战怖或作慙惶怖惧此下或有谨奉表以闻三月二十五日臣愈诚惶诚恐顿首顿首言二十三字○今按此或本以闻下便着月日与今表式不同未详其説】
　　奏韩人事物状
　　【古本云四月一日涯度羣夷简奉进止碑文宣赐韩一本】
　　右臣先奉恩勅撰平淮西碑文【或无恩字或无勅字】伏縁圣恩以碑本赐韩等今韩寄绢五百匹与臣充人事未敢受领谨録奏闻伏聴进止谨奏
　　谢许受韩物状
　　臣某言今日品官第五文嵩至臣宅奉宣圣防令臣受领韩等所寄撰碑人事绢者恩随事至荣与幸并慙抃怵惕罔知所喻【中谢】伏以上赞圣功臣子之职下霑羣帅文字所宜陛下谦光自居劝励为事各赐立功节将碑文一通使知朝廷备録劳效韩荣于宠赐遂寄缣帛与臣于臣何为坐受厚贶恩由上致利则臣归慙戴竞惶举措无地无任感恩慙恳之至
　　别本韩文考异巻三十八
　　钦定四库全书
　　别本韩文考异巻三十九
　　宋　王伯大　重编
　　表状
　　论捕贼行赏表
　　臣愈言臣伏见六月八日勅以狂贼伤害宰臣擒捕未获陛下悲伤震悼形于寝食特降诏书明立条格云有能捉获贼者赐钱万贯仍加超授今下手贼等四分之内已得其三其余两人盖不足计根寻踪迹知自承宗再降明诏絶其朝请又与王士则士平等官八日之制无不行者【士则士平或作士平士则】独有赏钱尚未给赐羣情疑惑未测圣心【独上或有内字】闻初载钱置市之日市中观者日数万人巡绕瞻视咨嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传逺无由辩明且出赏所以求贼今贼已诛斩若无人捉获国家何因得此贼而正刑法也承宗何故而赐诛絶也士则士平何故与美官也【因或作由】三事既因获贼获贼必有其人不给赏钱实亦难晓假如圣心独有所见审知不合加赏其如天下百姓及后代乆逺之人哉【方无之人字】况今元济承宗尚未擒灭两河之地大半未收陇右河西皆没戎狄所宜大明约束使信在言前号令指麾以图功利况自陛下即位已来继有丕绩【已或作以下同】斩杨惠琳收夏州斩刘辟收剑南东西川斩李锜收江东缚卢从史收泽潞等五州威徳所加兵不污刃收魏博等六州致张茂昭张愔收易定徐泗濠等五州创业以来列圣功徳未有能髙于陛下者可谓赫赫巍巍光照前后矣此由天授陛下神圣英武之徳为巨唐中兴之君【由上或有皆字】宗庙神灵所共祐助勉强不已守之以信【或作道】则故地不足收而太平不难致如乘快马行平路迟速进退自由其心有所欲往无不可者于此之时特宜示人以信孔子欲存信去食人非食不生尚欲舍生以存信况可无故而轻弃也昔秦孝公用商鞅为相欲富国强兵行令于国恐人不信立三丈之木于市南门募人有能徙置北门者与五十金有一人徙之辄与五十金秦人以君言为必信法令大行国富兵强无敌天下三丈之木非难徙也徙之非有功也孝公辄与之金者所以示其言之必信也【言为必信言之必信方从阁杭本两句皆无信字无理甚明亦足以见二本之谬矣】昔周成王尚小与其弟叔虞为戏削梧叶为珪曰以晋封汝其臣史佚因请择日立叔虞为侯成王曰吾与之戏耳史佚曰天子无戏言言之则史书之礼成之乐歌之于是遂封叔虞于晋【择方从杭本作泽又见杭本之谬】昔汉髙祖出黄金四万斤与陈平恣其所为不问出入令谋项羽平用金间楚数年之间汉得天下论者皆言汉髙祖深达于利能以金四万斤致得天下【达或作逺】以此观之自古以来未有不信其言而能有大功者亦未有不费少财而能收大利者也【方无亦未至利者十三字○今按文意上文引秦孝公周成王事故此以未有不信而能成大功结之又引汉髙祖事故此以未有不小费而能收大利结之不可欠阙方本但以酷信阁本之故不问可否直行删去举正亦不复载殊为无理今悉补而足之】臣于告贼之人本无恩义彼虽获赏了不关臣所以区区尽言不避烦黩者欲令陛下之信行于天下也【告或作捕】伏望恕臣愚陋僻憃之罪而收其恳欵诚至之心天下之幸非臣之幸也谨奉表以闻臣愈诚惶诚恐
　　论佛骨表
　　臣某言伏以佛者夷狄之一法耳自后汉时流入中国上古未尝有也【伏以或作臣伏闻或作臣闻流上旧史有始字新史流作始】昔者黄帝在位百年年百一十嵗【或作一百十】少昊在位八十年年百嵗【或作一百】颛顼在位七十九年年九十八嵗【新史无八字方云考之世纪非也】帝喾【音酷髙辛氏】在位七十年年百五嵗帝尧在位九十八年年百一十八嵗【百五嵗百一十八嵗二语上或皆有一字】帝舜及禹年皆百嵗【新史舜下有在位字方云以上多帝王世纪之文】此时天下太平百姓安乐夀考然而中国未有佛也【而下方有此时二字旧史无然而此三字今从新史】其后殷汤亦年百嵗汤孙太戊在位七十五年武丁在位五十九年书史不言其年夀所极推其年数盖亦俱不减百嵗【五十九年新旧史无九字脱也言方作定新旧史皆无年所极三字方本无推其年数四字今从新旧史方本俱下有年字二史并无俱字】周文王年九十七嵗武王年九十三嵗穆王在位百年此时佛法亦未入中国非因事佛而致然也【入或作至】汉明帝时始有佛法明帝在位才十八年耳【或无耳字】其后乱亡相继运祚不长宋齐梁陈元魏已下事佛渐谨年代尤促惟梁武帝在位四十八年前后三度舍身施佛宗庙之祭不用牲牢昼日一食止于菜果其后竟为侯景所逼饿死台城国亦寻灭【八或作九方云新旧史梁书亦可考昼新旧史作尽】事佛求福乃更得祸【乃或作反乃更或作乃反】由此观之佛不足事亦可知矣【事上或有信字新旧史无事字有信字】髙祖始受隋禅则议除之当时羣臣材识不逺不能深知先王之道古今之宜推阐圣明以救斯弊其事遂止臣常恨焉【材识新旧史作识见知新旧史作究圣明或作明圣】伏惟睿圣文武皇帝陛下神圣英武数千百年已来未有伦比即位之初即不许度人为僧尼道士又不许创立寺观【不上方无即字创上方无许字新旧史创作别】臣常以为髙祖之志必行于陛下之手今纵未能即行岂可恣之转令盛也【常新旧史作当时二字新史无转字】今闻陛下令羣僧迎佛骨于凤翔御楼以观舁入大内又令诸寺递迎供养臣虽至愚必知陛下不惑于佛作此崇奉以祈福祥也【迎新史作加或作相】直以年丰人乐徇人之心为京都士庶设诡异之观戏玩之具耳安有圣明若此而肯信此等事哉【年丰人乐新旧史作丰年之乐或无设字】然百姓愚冥易惑难晓茍见陛下如此将谓真心事佛皆云天子大圣犹一心敬信百姓何人岂合更惜身命【云上或无皆字敬信新史作信向何人新旧史作微贱岂合更惜方无岂合字而有于佛二字旧史无更字今从新史】焚顶烧指百十为羣解衣散钱自朝至暮转相仿效惟恐后时老少奔波弃其业次【焚顶上新史有以至字旧史有所以字谢本作以至无故新旧史焚作灼烧作燔少作幼业次作生业】若不即加禁遏更歴诸寺必有断臂脔身以为供养者伤风败俗传笑四方非细事也【或无脔字】夫佛本夷狄之人与中国言语不通衣服殊制口不言先王之法言身不服先王之法服不知君臣之义父子之情【佛上新旧史无夫字下或有者字不言新旧史作不道】假如其身至今尚在奉其国命来朝京师陛下容而接之不过宣政一见礼賔一设赐衣一袭卫而出之于境不令惑众也【新旧史无至今二字奉下或无其字而出之于或无而于二字或无之字惑下旧史有于字新史惑作贰误也】况其身死已乆枯朽之骨凶秽之余岂宜令入宫禁【令新旧史作以】孔子曰敬神而逺之古之诸侯行吊于其国尚令巫祝先以桃茢【音列祝曰记君临臣丧以巫祝桃茢恶之也郑注桃所恶茢苇苕可扫不祥】祓除不祥然后进吊今无故取朽秽之物亲临观之巫祝不先桃茢不用羣臣不言其非御史不举其失臣实耻之【祓阁杭蜀本作拂】乞以此骨付之有司投诸水火永絶根本断天下之疑絶后代之惑【付下方无之字新旧史作付之水火无有司投诸四字或无代字后新史作前】使天下之人知大圣人之所作为出于寻常万万也岂不盛哉岂不快哉【新史无此二语】佛如有灵能作祸祟凡有殃咎宜加臣身上天鉴临臣不怨悔无任感激恳悃之至【祟或作福】谨奉表以闻臣某诚惶诚恐
　　潮州刺史谢上表【或无刺史字】
　　臣某言臣以狂妄戆愚不识礼度上表陈佛骨事言涉不敬正名定罪万死犹轻【新史作莫塞】陛下哀臣愚忠恕臣狂直谓臣言虽可罪心亦无他特屈刑章以臣为潮州刺史既免刑诛又获禄食圣恩大天地莫量破脑刳心岂足为谢臣某诚惶诚恐顿首顿首臣以正月十四日防恩除潮州刺史即日奔驰上道经陟岭海水陆万里【正上或有今年字上道或作就路】以今月二十五日到州上讫与官吏百姓等相见具言朝廷治平天子神圣威武慈仁子养亿兆人庶无有亲疎逺迩【方无具字】虽在万里之外岭海之陬待之一如畿甸之间辇毂之下有善必闻有恶必见早朝晚罢兢兢业业惟恐四海之内天地之中一物不得其所故遣刺史面问百姓疾苦茍有不便得以上陈【面或作亲】国家宪章完具为治日乆守令承奉诏条违犯者鲜虽在蛮荒无不安泰闻臣所称圣徳惟知鼓舞讙呼不劳施为坐以无事臣某诚惶诚恐顿首顿首臣所领州在广府极东界上去广府虽云才二千里然来往动皆经月过海口下恶水涛泷壮猛难计程期【经旧史作逾程期新旧史作期程】风鳄鱼患祸不测州南近界涨海连天毒雾瘴氛日夕发作【州南近界或作州之南境】臣少多病年才五十发白齿落理不乆长加以罪犯至重所处又极逺恶忧惶慙悸死亡无日单立一身朝无亲党居蛮夷之地与魑魅为羣茍非陛下哀而念之谁肯为臣言者【为羣新旧史作同羣】臣受性愚陋人事多所不通惟酷好学问文章未尝一日暂废实为时辈所见推许【旧史无所见字许或作表】臣于当时之文亦未有过人者至于论述陛下功徳与诗书相表里作为歌诗荐之郊庙纪泰山之封镂白玉之牒铺张对天之闳休扬厉无前之伟迹编之乎诗书之防而无愧措之乎天地之间而无亏虽使古人复生臣亦未肯多让【乎新旧史并作于虽使作纵臣亦新旧史并无亦字多让新史无多字杭本并无二字尤非是】伏以大唐受命有天下四海之内莫不臣妾南北东西地各万里【大新史作皇】自天宝之后政治少怠文致未优武克不刚孽臣奸蠧居棊处揺毒自防外顺内悖父死子代以祖以孙如古诸侯自擅其地不贡不朝六七十年【变旧史作复孽或作嬖不贡不朝新旧史作不朝不贡】四圣传序以至陛下陛下即位已来躬亲聴断旋干转坤关机阖辟雷厉风飞日月所照天戈所麾莫不宁顺大宇之下生息理极【宁新旧史作从】髙祖创制天下其功大矣而治未太平也太宗太平矣而大功所立咸在髙祖之代非如陛下承天宝之后接因循之余六七十年之外赫然兴起南面指麾而致此巍巍之治功也【巍下方无之字治功作功治】宜定乐章以告神明东巡泰山奏功皇天具着显庸明示得意使永永年代服我成烈【年下方无代字旧史年代作万年】当此之际所谓千载一时不可逢之嘉防【际或作时一上或有之字】而臣负罪婴舋自拘海岛戚戚嗟嗟日与死迫曾不得奏薄伎于从官之内御之间穷思毕精以赎罪过懐痛穷天死不闭目瞻望宸极魂神飞去【罪过新旧史作前过去或作送非是】伏惟皇帝陛下天地父母哀而怜之无任感恩恋阙慙惶恳迫之至谨附表陈谢以闻
　　贺册尊号表
　　臣某言臣伏闻宰相公卿百官及关辅百姓耆耋等以陛下功崇徳钜天成地平宜加号于殊常以昭示于来代陈请恳至【句】于载于三【代方作载陈请恳至于再于三或作载陈情欵恳到再三非是】陛下仰稽干符俯顺人志乃以新秋首序令月吉辰发扬鸿休膺受显册天人合庆日月扬光环海之间含生之类欢欣踊跃以歌以舞【合或作交环海之间或作寰海之中以歌以舞或作以舞以歌】臣某诚懽诚喜顿首顿首臣闻体仁长人之谓元发而中节之谓和无所不通之谓圣妙而无方之谓神【长上方有以字无人字妙而或作妙筭下同】经纬天地之谓文戡定祸乱之谓武先天不违之谓法天道济天下之谓应道伏惟元和圣丈神武法天应道皇帝陛下子育亿兆视之如伤可谓体仁以长人矣喜怒以类刑赏不差可谓发而中节矣明照无私幽隠毕达可谓无所不通矣发号出令云行雨施可谓妙而无方矣三光顺轨草木遂长可谓经纬天地矣除刬冦盗宇县清夷可谓戡定祸乱矣风雨以时祥瑞辐辏可谓先天而天不违矣国内无饥寒四夷皆朝贡可谓道济天下矣【国下或无内字朝上或无皆字】众美备具名实相当赫赫巍巍超今冠古方当议明堂辟雍之事撰泰山梁父之仪摉三代之逸礼补百王之漏典时乘六龙肆觐东后【议或作讲或上别有谓字撰下或有集字】微臣幸生圣代触犯刑章假息海隅死亡无日瞻望宸极心魂飞扬有永弃之悲无自新之望曾不得与鸟兽率舞蛮夷纵观为比衔酸抱痛且耻且慙无任感恩恋阙恳迫彷徨之至【与或作如彷徨或作傍惶】谨奉表陈贺以闻
　　袁州刺史谢上表【或无刺史字】
　　臣某言臣以去年正月上疏论佛骨事先朝恕臣愚直不加大罪自刑部侍郎贬授潮州刺史伏遇其年七月十三日恩赦至其年十月二十四日凖例量移改授袁州刺史以今月八日到任上讫臣某诚懽诚喜顿首顿首伏以州小地狭税赋及时人安吏循闾里无事微臣惟当布陛下维新之泽守国家太平之规劝以耕桑使无怠惰而已臣以愚陋无堪累防朝廷奬用掌诰西掖司刑南宫显荣频烦称效寂蔑又防赦其罪累授以方州徳重恩身微命贱无阶答谢惟积慙惶无任感恩慙惕之至谨差军事副将郝泰奉表陈谢以闻
　　贺皇帝即位表
　　臣某言伏闻皇帝陛下以闰正月三日虔奉遗诏昭升大位【或无三日二字升方作承】天地神祗永有依归华夏蛮貊永有承事神人交庆日月贞明臣某诚欢诚喜顿首顿首臣闻王者必为天所相为人所归上符天心下合人志然后奄有四海以君万邦伏惟皇帝陛下承列圣之丕绩当中兴之昌运爰自主鬯春宫齿胄国学孝友之美实形四方英伟之姿乆动羣聴及初嗣位遐迩莫不欢心爰降诏书老幼或至垂泣【或作涕】举用俊乂流窜奸邪虽虞舜之去四凶举十六相不能过也天下翘首以望太平天下倾心以观至化臣某诚欢诚喜顿首顿首臣闻昔者尧舜以吁嗟君臣相戒以致至治周文王以忧勤日中不食以和万民故能泽流无穷名配日月伏惟皇帝陛下仪而象之以永多福天下幸甚天下幸甚微臣往因言事得罪先朝守郡逺方拘限条制不获奔走称庆阙庭无任欣欢踊跃感恩恋阙之至【守郡或作僻守制方作例】谨奉表以闻
　　贺赦表
　　臣某言伏奉二月五日制书大赦天下常赦所不原者咸防除罪与之更始令得自新【方无防字】恩浃幽明庆溢寰海臣某诚欢诚喜顿首顿首臣闻王者必于嗣位之始降非常之恩所以象徳乾坤同明日月伏惟皇帝陛下文思聪明圣神睿哲发号出令云行雨施惧刑政之或差怜鳏寡之重困知事乆之滋弊虑法讹之益奸罪人悉原坠典咸举生恩既及于四海和气遂充于八纮臣某诚懽诚喜顿首顿首微臣往因论事获谴海隅旋沐朝奬待罪山郡未离贬窜之地忽逢旷荡之恩踊跃欣欢实倍常品限以官守不获随例称庆阙廷无任感恩恋阙之至谨奉表陈贺以闻
　　贺册皇太后表
　　臣某言伏承闰正月二十七日皇太后光膺令典受册宫闱欢心始自于内朝孝理遂形于寰海臣某诚欢诚喜顿首顿首皇太后夙赞先皇弼成至化诞生明圣缵继鸿休华胥实赞于轩图文母有光于周道恭惟懿徳克配前芳皇帝陛下出震承干垂衣御极式展臣子之志以明教化之源礼命载崇华夷同庆因待罪外郡不获随例称贺阙廷无任踊跃欣欢之至【贺或作庆】谨奉表陈贺以闻
　　贺庆云表
　　臣某言臣所领州今月十六日申时有庆云见于西北至暮方散臣及举州官吏百姓等无不见者五采五色光华不可徧观非烟非云【孙曰史记天官书若烟非烟若云非云郁郁纷纷萧索轮囷是谓庆云】容貌钜能详述抱日増丽浮空不收既变化而无穷亦巻舒而莫定斯为上瑞实应太平臣某诚欢诚喜顿首顿首谨按沈约宋书云庆云五色者太平之应又据孝经援神契曰王者徳至山陵则庆云出故皇帝因之以纪事虞舜由之而作歌【陵或作泽】又按季夏六月土王用事其日丙戌亦主于土西北方者京师所在土为国家之徳祥见京师之位既徴于古又验于今【王方作正○今按歴家四季之月土王用事各十八日今云六月明当作王景戌以歴推之十六日也】伏惟皇帝陛下徳合覆载道光轩虞嗣位之初祯祥继至升平之符既兆仁夀之域以跻【以或作已】微臣往在先朝以论事得罪身居贬黜之地目覩殊常之庆抃跃欣幸实倍常情伏乞宣付史官以彰圣徳所致瞻恋阙庭心魂飞驰无任欣抃踊跃之至【驰下或有并图奉进四字或附于下文奉表陈贺之下】谨差某官奉表陈贺以闻
　　举张惟素自代状一首　　　　国子监
　　中散大夫守左散骑常侍上柱国赐紫金鱼表张惟素
　　右伏凖建中元年正月五日制常参官上后三日举一人自代者前件官文学治行众所推与累歴中外资序已深【序或作考】和而不同静而有守敦厚退让可以训人臣所不如辄举自代谨録奏闻
　　举韩泰自代状　　　　　　　袁州
　　使持节漳州诸军事守漳州刺史韩泰
　　右伏凖建中元年正月五日制常参官及刺史授上讫三日内举一人自代者前件官词学优长才器端实早登科第亦更台省往因过犯贬黜至今十五余年自领漳州悉心为治官吏惩惧不敢为非百姓安宁并得其所臣在潮州之日与其州界相接臣之政事逺所不如乞以代臣庶为允当谨録奏闻
　　慰国哀表
　　臣某言伏奉正月二十七日诏书大行皇帝奄弃万国承诏哀惶号踊无地伏惟圣情何可堪处大行皇帝功济寰区仁霑动植奉讳之日率土崩心凡在臣子不胜殒裂伏惟陛下痛贯宸极圣情难居臣拘守逺郡不获匍匐奉慰瞻望阙庭且悲且恋谨奉表陈慰以闻
　　举荐张籍状【或有国子监字】
　　登仕郎守秘书省校书郎张籍
　　右件官学有师法文多古风沈黙静退介然自守声华行实光映儒林臣当司见阙国子监博士一员生徒籍其训导伏乞天恩特授此官以彰圣朝崇儒尚徳之道谨録奏闻伏聴勅旨
　　请上尊号表【或有国子监字】
　　臣某言臣得所管国子太学广文四门及书筭律等士馆学生沈周封等六百人状【或无得字】称身虽贱微然皆以选择得备学生读六艺之文脩先王之道粗有知识皆由上恩今天子整齐乾坤出入神圣【或无今字】经营乎无为之业游息乎混元之宫不谋于庭不战于野坐收冀部旋定幽都析木天街星宿清润北岳医闾神受职【补注后山诗话退之上尊号曰析木天街云云子曽子贺赦曰钩陈太微星纬咸若昆仑渤澥涛波不惊世莫能轻重之也○析木天街北岳医闾方云皆以幽冀言也天文志昴为天街属冀州自尾十度至南斗十一度为析木属幽州北岳恒山在定州恒阳在古冀州之域也医闾周礼职方氏幽州其镇医闾也○今按此长庆元年刘摠纳士之时也】地弥天区界轶海外舜之十有二州周之千七百国章亥所步禹契所书四面辐辏各修贡职【章亥所步山海经云禹使大章步自东极至于西垂二亿三万三千五百里七十一步又使竪亥自南极尽于北垂二亿三万三千五百里七十一步】西戎之首北虏之渠怛威愧徳失据狼狈收其种落逃遁逺去来献羊马千里不絶功既如此徳又如彼【或作如何非是】爰初嗣位首去奸嬖随所顾指应时清宁【嬖或作孹】哀天下之鳏寡释四海之欝结左右前后莫匪俊良小大之材咸尽其用无所诛诘一和以仁由是五谷嵗登百瑞时见六府三事惟序惟歌昔者娲皇杀黒龙以济冀州【孙曰淮南子女娲炼五色石以补苍天断鳌足以立四极杀黒龙以济冀州积芦灰以止淫水】尧诛九婴以定下土【孙曰淮南子尧使羿诛凿齿于畴华之野杀九婴于防水之上】血兵刓【五官切剸也】刃仅就厥功以方吾君一何逺也【娲皇杀黒龙尧诛九婴二事并见淮南子】尧之在位七十余载戒饬咨嗟以致平治孔子之圣自云三年有成今自嗣位已来嵗有余耳臻此功徳其何捷哉置邮传命未足以谕以非常之功袭寻常之号以冠古之美屈守文之名臣子之诚阙而不奏天号人称不满事实斯亦缙绅先生之过也【臣子或作臣下】谓臣官居师长不言谓何考其所陈中于义理天人合愿不谋而同非臣之愚所敢隠蔽辄冒死以闻伏乞天恩特允诚志令公卿大夫得竭心虑取正于经以定大号有司备礼择日以颁天下幸甚天下幸甚臣某诚惶诚恐【方本无臣某下六字】
　　举韦顗自代状一首　　　　尚书兵部
　　中散大夫守大理少卿骁骑尉韦顗
　　右伏凖建中元年正月五日制常参官上后三日举一人自代者前件官学识该达器量深朝惟直道代仰清节显映班序十五年余夷险一致风猷益茂屈居少列未副羣情文昌政本侍郎官重尚徳之举顗宜当之乞回臣所授庶弭官谤谨録奏闻谨奏


　　别本韩文考异巻三十九
　　钦定四库全书
　　别本韩文考异巻四十
　　宋　王伯大　重编
　　表状
　　论孔戣致仕状【方无孔戣字】
　　某官某
　　右臣与孔戣同在南省为官数得相见【或无同字】戣为人守节清苦议论平正今年才七十筋力耳目未觉衰老忧国忘家用意深逺所谓朝之耆徳老成人者臣知戣上疏求致仕故往看戣戣为臣言已防圣主允许伏以陛下优贤尚齿见戣频上三疏言词恳到重违其意遂即许之此诚陛下仁徳之至然如戣辈在朝不过三数人实可为国爱惜自古以来及圣朝故事年虽八九十但视聴心虑茍未昏错尚可顾问委以事者虽求退罢无不慇懃留止优以禄秩不聴其去以明人君贪贤敬老之道也礼大夫七十而致事若不得谢则必赐之几杖安车【礼下或有曰字致事方作致仕○今按礼记作事】七十求退人臣之常礼若有徳及气力尚壮则君优而留之不必年过七十尽许致事也诗曰虽无老成人尚有典刑此言老成人重于典刑不可不惜而留也今戣幸无疾疹但以年当致事据礼求退陛下若不聴许亦无伤于义而有贪贤之美况左丞职事亦极清简若戣尚以繁要为辞自可别授秩崇而务少者今中外之臣有年过于戣尚未得退戣独何人得遂其愿【其或作所】然人皆求进戣独求退尤可贤重臣所领官无事不敢请对【或无领字】防陛下厚恩茍有所见不敢不言伏望圣恩特垂察纳
　　举马总自代状　　　　　　京兆府
　　银青光禄大夫检校尚书右仆射兼戸部尚书马总
　　右伏凖建中元年正月五日制常参官上后三日举一人自代者伏以近者京尹用人稍轻所以市井之间盗贼未断郊野之外疲瘵尚多【方无近者至所以十字市井作畿甸】前件官文武兼资寛猛得所累更方镇皆有功能若以代臣实为至当谨録奏闻谨奏
　　贺雨表
　　臣某言臣闻圣人之徳与天地通诚发于中事应于外始闻其语今见其真臣诚欢诚喜顿首顿首伏以季夏以来雨泽不降臣职司京邑祈祷实频青天湛然旱气转甚陛下悯兹黎庶有事山川中使才出于九门隂云已垂于四野龙神效职雷雨应期【雷或作云】嘉谷奋兴根叶肥润抽茎展穗不失时宜人和年丰莫大之庆微臣幸防宠任获覩殊祥庆抃欢呼倍于常品无任踊跃之至谨奉表陈贺以闻
　　贺太阳不亏状
　　司天台奏今月一日太阳不亏
　　右司天台奏今日辰卯间太阳合亏陛下敬畏天命克已修身诚发于中灾销于上自卯及已当亏不亏【及或作至】虽隔隂云转更明朗比于常日不觉有殊天且不违庆孰为大臣官忝京尹亲覩殊祥欣感之诚实倍常品谨奉状贺以闻【状下或有陈字】
　　举张正甫自代状　　　　　尚书兵部【再除日】
　　通议大夫守右散骑常侍上柱国南阳县开国子食邑三百戸赐紫金鱼袋张正甫
　　右臣防恩除尚书兵部侍郎伏凖建中元年正月五日制常参官上后三日举一人自代者前件官禀正直之性懐刚毅之姿嫉恶如仇雠见善若饥渇备更内外灼有名声年齿虽髙气力逾励【力或作志】甘贫苦节不愧神明可谓古之老成朝之硕徳乆处散地实非所宜乞以代臣以副公望
　　袁州申使状
　　使司牒州牒
　　右自今月二日后每奉公牒牒尾故牒字皆为谨牒字有异于常初不敢陈论以为错误今既频奉文牒前后并同在愈不胜战惧之至伏乞仁恩特令改就常式以安下情
　　国子监论新注学官牒
　　国子监应令新注学官等牒凖今年赦文委国子祭酒选择有经艺堪训导生徒者以充学官近年吏部所注多循资序不考艺能至令生徒不自劝励伏请非专诵经传博涉坟史及进士五经诸色登科人不以比拟其新受官【受或作授】上日必加研试然后放行上副圣朝崇儒尚学之意具状牒上吏部仍牒监者谨牒
　　黄家贼事宜状
　　一臣去年贬岭外刺史其州虽与黄家贼不相隣接然见往来过客并谙知岭外事人所説至精至熟【一或作右或有伏以字谙或作诸】其贼并是夷獠亦无城郭可居依山傍险自称洞主衣服言语都不似人寻常亦各营生急则屯聚相保比縁邕管经畧使多不得人徳既不能绥懐威又不能临制侵欺虏防以致怨恨蛮夷之性易动难安遂至攻劫州县侵暴平人或复私雠或贪小利或聚或散终亦不能为事近者征讨本起于裴行立阳旻此两人者本无逺虑深谋意在邀功求赏【此下或有时字】亦縁见贼未屯聚之时将谓单弱立可摧破争献谋计惟恐后时朝廷信之遂允其请自用兵已来已经二年前后所奏杀获计不下一二万人【方无下已字○今按恐当删上已字万上或无二字】傥皆非虚贼已寻尽至今贼犹依旧足明欺罔朝廷邕容两管因此凋弊杀伤疾患十室九空【因或作内经二字患或作疫】百姓怨嗟如出一口阳旻行立相继身亡实由自邀功赏造作兵端人神共嫉以致殃咎【自方作身嫉或作怒】阳旻行立事既已往今所用严公素者亦非抚御之才不能别立规模依前还请攻讨【素或作集】如此不已臣恐岭南一道未有宁息之时
　　一昨者并邕容两管为一道深合事宜【或无并字】然邕州与贼逼近容州则甚悬隔其经畧使若置在邕州与贼隔江对岸兵镇所处物力必全一则不敢轻有侵犯一则易为逐便控制今置在容州则邕州兵马必少贼见势弱易生奸心伏请移经畧使于邕州其容州但置刺史其实为至便
　　一比者所发诸道南讨兵马例皆不谙山川不伏水土逺乡羇旅疾疫杀伤【伏或作服】臣自南来见説江西所发共四百人曽未一年其所存者数不满百【方无者字】岳鄂所发部三百人其所存者四分才一续添续死每发倍难若令于邕容侧近召募添置千人便割诸道见供行营人数粮赐均融充给所费既不増加而兵士又皆便习长有守备不同客军守则有威攻则有利
　　一自南讨已来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不为有益容贷羁縻比之禽兽来则捍御去则不追亦未亏损朝廷事势以臣之愚若因改元大庆赦其罪戾遣一郎官御史亲往宣谕必望风降伏讙呼聴命【呼方作呌】仍为择选有材用威信谙岭南事者为经略使处理得宜自然永无侵叛之事【有方作其理或作置】
　　应所在典贴良人男女等状
　　【方无在字或又无等字方云二状皆袁州进○今按状云往任袁州刺史方説非是】
　　应所在典贴良人男女等
　　【此是状首标目所论事与前巻贺白状体正同犹今之贴黄及状眼也方本删去非是】
　　右凖律不许典贴良人男女作奴婢驱使臣往任袁州刺史日检责州界内得七百三十一人并是良人男女凖律计佣折直一时放免【责或作到计上或有例字】原其本末或因水旱不熟或因公私债负遂相典贴渐以成风名目虽殊奴婢不别鞭笞役使至死乃休既乖律文实亏正理袁州至小尚有七百余人天下诸州其数固当不少今因大庆伏乞令有司重举旧章一皆放免仍勒长吏严加检责如有隠漏必重科惩则四海苍生孰不感荷圣徳右前件如前谨具奏闻伏聴勅旨
　　论淮西事宜状【方无状字】
　　右臣伏以淮西三州之地自少阳疾病去年春夏以来图为今日之事有职位者劳于计虑抚循奉所役者修其器械防守金帛粮畜耗于赏给【劳于或作劳其非是耗于或作匮于】执兵之卒四向侵掠农夫织妇擕持幼弱饷于其后虽时侵掠小有所得力尽筋疲不偿其费【饷或作饱非是】又闻畜马甚多自半年已来皆上槽枥譬如有人虽有十夫之力自朝及夕常自大呼跳跃初虽可畏其势不乆必自委顿乘其力衰三尺童子可使制其死命况以三小州残弊困剧之余而当天下之全力其破败可立而待也【待下方有之字非是】然所未可知者在陛下断与不断耳夫兵不多不足以必胜必胜之师必在速战【方云必或作取】兵多而战不速则所费必广两界之间疆土之上日相攻劫必有杀伤近贼州县徴役百端农夫织妇不得安业或时小遇水旱百姓愁苦当此之时则人人异议以惑陛下之聴【下或有矣字】陛下持之不坚半涂而罢伤威损费为弊必深所以要先决于心详度本末事至不惑然可图功【然新史作乃方云然犹然后也下文然可集事然拟许其承继皆一义○今按此盖当时俗体如此故公状中用之不欲改也】为统帅者尽力行之于前而参谋议者尽心奉之于后内外相应其力乃成昔者殷髙宗大圣之主也以天子之威伐背叛之国三年乃尅不以为迟志在立功不计其所费【背叛或作叛背】传曰断而后行神避之迟疑不断未有能成其事者也臣谬承恩宠获掌纶诰地亲职重不同庶寮辄竭愚诚以效裨补谨条次平贼事宜一一如后
　　一诸道发兵或三二千人势力单弱羁旅异乡贼不相谙委望风慑惧难便前进【便方作更】所在将帅以其客兵难处使先不存优恤待之既薄使之又苦【处下或有防字不下或有抚字皆非是】或被分割队伍属诸头士卒本将一朝相失心孤意怯难以有功又其本军各须资遣道路辽逺劳费倍多士卒有征行之艰闾里懐离别之思今闻陈许安唐汝夀等州与贼界连接处村落百姓悉有兵器小小俘刧皆能自防习于战鬬识贼深浅既是土人防惜乡里比来未有处分犹愿自备衣粮共相保聚以备冦贼若令召募立可成军若要添兵自可取足贼平之后易使归农伏请诸道先所追到行营者悉令却牒归本道据行营所追人额器械弓矢一物已上悉送行营充给【却下方无牒字据下或无行字给上或无充字○今按上下文势合有行字行下更合有营字其理甚明今辄补足】所召募人兵数既足加之教练三数月后诸道客军一切可罢比之徴发逺人利害悬隔
　　一绕逆贼州县堡栅等各置兵马都数虽多每处则至少又相去濶逺难相应接所以数被攻刧致有损伤【至上或有兵字】今若分为四道每道各置三万人择要害地屯聚一处使有隠然之望【或无分字隠方作殷○按汉书隠若一敌国方本非是】审量事势乘时逐利可入则四道一时俱发使其狼狈惊惶首尾不相救济【四或作诸】若未可入则深壁髙垒以逸待劳自然不要诸处多置防备临贼小县可收百姓于便地作行县以士领之使免散失
　　一蔡州士卒为元济迫脇势不得已遂与王师交战原其本根皆是国家百姓进退皆死诚可闵伤宜明勅诸军使深知此意当战鬭之际固当以尽敌为心若形势已穷不能为恶者不须过有杀戮喻以圣徳放之使归销其悖之心贷以生全之幸自然相率弃逆归顺一论语曰欲速则不达见小利则大事不成比来征讨无功皆由欲其速捷有司计筭所费茍务因循小不如意即求休罢河北淮西等见承前事势知国家必不与之持乆并力苦战幸其一胜即希冀恩赦朝廷无至忠忧国之人不惜伤损威重因其有请便议罢兵往日之事患皆然也【往或作近】臣愚以为淮西三小州之地元济又甚庸愚而陛下以圣朝英武之姿用四海九州之力除此小冦难易可知泰山压卵未足为喻
　　一兵之胜负实在赏罚赏厚可令亷士动心罚重可令凶人丧魄【亷方作战非是】然可集事不可爱惜所费惮于行刑【然或作则】
　　一淄青恒冀两道与蔡州气类畧同今闻讨伐元济人情必有救助之意【伐或作罚下同】然皆暗弱自保无暇虚张声势则必有之至于分兵出界公然为恶亦必不敢宜特下诏云蔡州自吴少诚已来相承为节度使亦微有功效少阳之没【阳或作诚非是】朕亦本拟与元济恐其年少未能理事所以未便处置待其稍能缉绥然拟许其承继今忽自为狂勃侵掠不受朝命事不得已所以有此讨伐【拟或作后勃或作悖】至如淄青恒州范阳等道祖父各有功业相承命节年嵗已乆朕必不利其土地轻有改易各宜自安【节下或有制字而无节字○今按李徳裕之讨泽潞正用此防以伐其交世以为竒不知韩公已言之矣】如妄自疑惧敢相扇动朕即赦元济不问回军讨之自然破胆不敢妄有异説
　　右前件谨録奏闻伏乞天恩特赐裁择谨奏
　　论变盐法事宜状
　　【长庆二年张平叔为戸部侍郎上疏请官自卖盐可以富国强兵陈利害一十八条诏下其説令公卿详议公与韦处厚条诘之事遂不行平叔所陈十八条此可见者十六方云白乐天作平叔判度支词曰计能析秋毫吏畏如夏日东坡曰此必小人也按栁氏家训平叔后以賍败穷失官钱四十万緍是宜以此终也樊曰食货志云自兵兴河北盐法羁縻而已至皇甫镈又奏置防盐法如江淮搉法犯禁嵗多及田正举魏博归朝穆宗命河北罢防盐戸部侍郎张平叔议防盐法弊请官粜盐可以富国诏公卿议可否中书舍人韦处厚兵部侍郎韩愈诘之以为不可平叔屈服平叔所陈利害凡十八条公为随条分析处厚则发十难以折之云】
　　张平叔所奏盐法条件
　　右奉勅将变盐法事贵精详宜令臣等各陈利害可否闻奏者平叔所上变法条件臣终始详度恐不可施行各随本条分析利害如后
　　一件平叔请令州府差人自粜官盐收实估匹段省司凖旧例支用自然获利一倍已上者臣今通计所在百姓贫多富少除城郭外有见钱籴盐者十无二三多用杂物及米谷博易盐商利归于巳无物不取或从賖贷升斗约以时熟填还用此取济两得利便今令州县人吏坐铺自粜利不关已罪则加身不得见钱及头段物恐失官利必不敢粜变法之后百姓贫者无从得盐而食矣求利未得敛怨已多自然坐失盐利常数所云获利一倍臣所未见
　　一件平叔又请乡村去州县逺处令所由将盐就村粜易不得令百姓阙盐者臣以为乡村逺处或三家五家山谷居住不可令人吏将盐家至戸到多将则粜货不尽少将则得钱无多【无或作不】计其往来自充粮食不足比如商人或自负担斗石往与百姓博易所冀平价之上利得三钱两钱不比所由为官所使到村之后必索百姓供应所利至少为弊则多此又不可行者也
　　一件平叔云所务至重须令庙堂宰相充使臣以为若法可行不假令宰相充使若不可行虽宰相为使无益也【下若字或作令或有若字无下十一字】又宰相者所以临察百司考其殿最【或无者字或无又者二字】若自为使纵有败阙遣谁举之此又不可者也
　　一件平叔又云法行之后停减盐司所由粮课年可收钱十万贯【方无一件字○今按此别是一条当有一件字】臣以为变法之后弊随事生尚恐不登常数安得更望赢利
　　一件平叔欲令府县粜盐每月更加京兆尹料钱百千司録及两县令每月各加五十千其余观察及诸州刺史县令録事参军多至每月五十千少至五千三千者臣今计此用钱已多其余官典及巡察手力所由等粮课仍不在此数通计所给每嵗不下十万贯未见其利所费已广平叔又云停盐司诸色所由粮课约每嵗合减得十万贯钱【或无所由二字】今臣计其新法亦用十万不啻减得十万却用十万所亡所得一无赢余也平叔又请以粜盐多少为刺史县令殿最多者迁转不拘常例如阙课利依条科责者刺史县令职在分忧今惟以盐利多少为之升黜不复考其治行非唐虞三载考绩黜陟幽明之义也
　　一件平叔请定盐价每斤三十文又每三百里每斤价加收二文以充脚价量地逺近险易加至六文脚价不足官与出名为每斤三十文其实已三十六文也【也上方无文字】今盐价京师每斤四十诸州则不等此变法之后祗校数文于百姓未有厚利也【祗方作只】脚价用五文者官与出二文【用或作每二或作三】用十文者官与出四文是盐一斤官粜得钱名为三十其实斤多得二十八少得二十六文折长补短每斤收钱不过二十六七百姓折长补短每斤用钱三十四则是公私之间每斤常失七八文也下不及百姓上不归官家积数至多不可遽筭以此言之不为有益平叔又请令所在及农隙时并召车牛盘盐送纳都仓不得令有阙絶者州县和顾车牛百姓必无情愿事须差配然付脚钱百姓将车载盐所由先皆无检齐集之后始得载盐及至院监请受又须待其轮次不用门戸皆被停留输纳之时人事又别凡是和顾无不皆然百姓宁为私家载物取钱五文不为官家载物取十文钱也【文下或无钱字】不和顾则无可载盐和顾则害及百姓此又不可也
　　一件平叔称停减盐务所由收其粮课一嵗尚得十万贯文【尚或作计】今又称既有巡院请量闲剧留官吏于仓塲勾当要害守捉少置人数优恤粮料严加把捉如有漏失私粜等并凖条处分者平叔所管盐务所由人数有几量留之外收其粮课一嵗尚得十万贯此又不近理也比来要害守捉人数至多尚有漏失私粜之弊今又减置人数谓能私盐断絶此又于理不可也
　　一件平叔云变法之后嵗计必有所余日用还恐不足谓一年已来且未责以课利后必数倍校多者此又不可方今国用常言不足若一嵗顿阙课利为害已深虽云明年校多岂可悬保此又非公私蓄积尚少之时可行者也
　　一件平叔又云浮寄奸猾者转富土著守业者日贫若官自粜盐不问贵贱贫富士农工商道士僧尼并兼游惰因其所食尽输官钱并诸道军诸使家口亲族递相影占不曽输税若官自粜盐此辈无一人遗漏者臣以此数色人等官未自粜盐之时从来籴盐而食不待官自粜然后食盐也【粜上或有来字○今按文势恐于字上更有从字今亦补足】若官不自粜盐此色人等不籴盐而食官自粜盐即籴而食之则信如平叔所言矣若官自粜与不自粜皆常籴盐而食则今官自粜亦无利也所谓知其一而不知其二见其近而不见其逺也国家盐粜与商人商人纳榷粜与百姓【国或作官】则是天下百姓无贫富贵贱皆已输钱于官矣不必与国家交手付钱然后为输钱于官也一件平叔云初定两税时绢一匹直钱三千今绢一匹直钱八百百姓贫虚或先取粟麦价及至收获悉以还债又充官税颗粒不残若官中粜盐一家五口所食盐价不过十钱随日而输不劳驱遣则必无举债逃亡之患者【举债或作举赁】臣以为百姓困弊不皆为盐价贵也今官自粜盐与依旧令商人粜其价贵贱所校无多通计一家五口所食之盐平叔所计一日以十钱为率一月当用钱三百是则三日食盐一斤一月率当十斤【三百是方作三百六十足云或云六十字恐羡非盖盐每斤已当三十六文月当十斤则三百六十也足或作是属下句○今按平叔所究盐价一斤止三十文韩公通计民间所加脚费多者一月或至三十六文耳其地近者自不及此难预计也故此上文但云一日以十钱为率则一月安得用三百六十乎其六十字当依或説删去足改作是而属下句为当】新法实价与旧每斤不校三四钱以下通计五口之家以平叔所约之法计之贱于旧价日校一钱月校三十不满五口之家所校更少然则改用新法百姓亦未免穷困流散也初定税时一匹绢三千今只八百假如特变盐法绢价亦未肯贵五口之家因变盐法日得一钱之利岂能便免作债收获之时不被徴索输官税后有赢余也以臣所见百姓困弊日乆不以事扰之自然渐校不在变盐法也今绢一匹八百百姓尚多寒无衣者若使匹直三千则无衣者必更众多况绢之贵贱皆不縁盐法以此言之盐法未要变也
　　一件平叔云每州粜盐不少长吏或有不亲公事所由浮词云当界无人籴盐臣即请差清强巡官检责所在实戸据口团保给一年盐使其四季输纳盐价口多粜少及盐价迟违请停观察使见任改散慢官其刺史已下贬与上佐其余官贬逺处者平叔本请官自粜盐以寛百姓令其苏息免更流亡今令责戸口团保给盐令其随季输纳盐价所谓扰而困之之意也百姓贫家食盐至少或有淡食动经旬月若据口给盐【一无盐字】依时徴价办与不办并须纳钱迟违及违条件观察使已下各加罪谴【一本谴作于字又无下文茍字】茍官吏畏罪必用威刑臣恐因此所在不安百姓转致流散此又不可之大者也一件平叔请限商人盐纳官后不得辄于诸军诸使覔职掌把钱捉店看守庄硙【祝曰硙磨也世本公输般作之○硙五对切】以求影庇请令所在官吏严加访察【访一作防】如有违犯应有资财并令纳官仍牒送府县充所由者臣以为盐商纳为官粜盐子父相承坐受厚利比百姓实则校优【则一作有】今既夺其业又禁不得求覔职事及为人把钱捉店看守庄硙不知其罪【其一作何】一朝穷蹙之也若必行此则富商大贾必生怨恨或收市重宝逃入反侧之地以资冦盗此又不可不虑也
　　一件平叔云【叔下疑当有云字或称字之类今亦补足】行此防后两市军人富商大贾或行财贿邀截喧诉请令所由切加收捉如获头首所在决杀连状聚众人等各决脊杖二十检责军司军戸盐如有隠漏并凖府县例科决并赏所由告人者此一件若果行之不惟大失人心兼亦惊动逺近不知粜盐所获几何而害人蠧政其弊实甚
　　右前件状奉今月九日勅令臣等各陈利害者谨録奏闻伏聴勅防









　　别本韩文考异巻四十
　　钦定四库全书
　　别本韩文考异补遗
　　宋　王伯大　重编
　　联句
　　有所思联句【此下三聮句方云见孟东野集】
　　相思绕我心日夕千万重年光坐婉娩春泪销颜容【郊】台镜晦旧晖庭草滋深茸望夫山上石别剑水中龙【愈】
　　遣兴聮句【説见上】
　　我心随月光写君庭中央【郊】月光有时晦我心安所忘【愈】常恐金石契断为相思肠【郊】平生无百嵗岐路有四方【愈】四方各异俗适异非所将【郊】驽蹄顾挫秣逸翮遗稻梁【愈】时危抱独沉道泰怀同翔【郊】独居久寂黙相顾聊慨慷【愈】慨慷丈夫志可以耀锋铓【郊】蘧甯知巻舒孔顔识行藏【愈】殷鉴谅不逺佩兰永芬芳【郊】茍无夫子听谁更知音扬【愈】
　　赠剑客李园聮句【同上】
　　天地有灵术得之者唯君【郊】筑炉地区外积火烧氛氲【愈】照海铄幽怪满空歊异氛【郊】山磨电奕奕水淬龙蝹蝹【愈】太一装以宝列仙篆其文【郊】可用慑百神岂惟壮三军【愈】有时幽匣吟忽似深潭闻【郊】风胡久已死此劒将谁分【愈】行当献天子然后致殊勲【郊】岂如丰城下空有斗间云【愈】
　　遗诗
　　同窦牟韦【执中】寻刘尊师不遇
　　【方云此诗得于五窦聮珠集公时任都官外郎同洛阳令窦公河南令韦执中以访之元和五年也诗以同寻师为韵人各一首洪氏年谱亦见】
　　秦客何年驻仙源此地深还随蹑鳬骑来访驭风襟院闭青霞入松髙老鹤寻犹疑影形坐敢起窃桃心
　　春雪
　　【方云此诗得于文苑英华其后即以正集中春雪诗首句云新年都末有芳华者系之疑亦公作也已上并方本所载诸本所无者今悉存之诸本更有遗文一巻方独取赠族侄嘲鼾睡三篇余并不録今并附见于后其可疑者亦但存其目而不载其文云】
　　片片驱鸿急纷纷逐吹斜到江还作水着树渐成花越喜飞排瘴胡愁厚葢砂兼云封洞口助月照天涯暝见迷巢鸟朝逢失辙车呈丰尽相贺宁止力耕家
　　赠族侄【上或有徐州字】
　　我年十八九壮气起胷中作书献云阙辞家逐秋蓬嵗时易迁次身命多厄穷一名虽云就片禄不足充今者复何事卑栖寄徐戎萧条资用尽濩落门巷空朝眠未能起逺怀方郁悰击门者谁子问言乃吾宗自云有奇术深妙知天工既往怅何及将来喜还通期吾语非佞当为佐时雍
　　嘲鼾睡
　　【洪曰李希声家有退之遗诗数十篇希声云皆非也独嘲鼾二篇似之録于末】
　　澹师昼睡时声气一何猥顽飚吹肥脂坑谷相嵬磊雄哮乍咽絶毎发壮益倍有如阿鼻尸长唤忍众罪马牛惊不食百聚相待木枕十字裂镜面生痱瘤【上音肥下音防韩曰痱瘤肿病也】铁佛闻皱眉石人战摇腿孰云天地仁吾欲责真宰幽寻虱搜耳猛作涛翻海太阳不忍明飞御皆堕怠乍如彭与黥呼寃受葅醢又如圏中虎号疮兼吼馁虽令伶伦吹苦韵难可改唯令巫咸招防爽难复在何山有灵药疗此愿与采澹公坐卧时长睡无不穏吾甞闻其声深虑五藏损黄河弄濆瀑梗涩连拙鮌南帝初奋槌凿窍泄混沌【韩曰庄子南海之帝儵与中央之帝混沌善谋报其德曰人皆有七窍以视所食息此独无有试凿之日凿一窍七日而混沌死】逈然忽长引万丈不可忖谓言絶于斯继出方衮衮幽幽寸喉中草木森苯防【上音本下音忖韩曰苯防草木丛生也】盗贼虽狡狯亡魂敢窥阃鸿防总合杂诡谲骋戾狠乍如鬬呶呶忽若怨赋形苦不同无路寻根本何能堙其源惟有土一畚
　　昼月
　　玉盌不磨着泥土青天孔出白石补兔入臼藏蛙缩肚桂树枯株女闭户阴为阳羞固自古嗟汝下民或敢侮戏謿盗视汝目瞽
　　赠张徐州莫辞酒
　　莫辞酒此防固难同请看工女机上帛半作军人旗上红莫辞酒谁为君王之爪牙春雷三月不作响战士岂得来还家
　　辞唱歌
　　【诸本注云此篇恐非公作今姑存之】
　　抑逼教唱歌不解看艳词坐中把酒人岂有欢乐姿幸有伶者妇其身如栁枝但令奉君酒如醉如憨痴声自肉中出使人能逶随复奉悭恡者赠金不皱眉岂有长直夫喉中声雌雌君心岂无耻君岂是女儿君教发直言大声无休时君教哭古恨不肯复吞悲乍可阻君意艳歌难可为
　　知音者诚希
　　【韩曰古诗不愁歌者苦但伤知音希】
　　知音者诚希念子不能别行行天未晓擕手踏明月
　　酬蓝田崔丞立之咏雪见寄
　　京城数尺雪寒气倍常年泯泯都无地茫茫岂是天崩奔惊乱射挥霍讶相纒不觉侵堂陛方应折屋椽出门愁落道上马恐平鞯朝鼓矜凌起山斋酩酊眠吾方嗟此役君乃咏其妍水玉清顔隔波涛盛句传朝飱思共饭夜宿忆同氊举目无非白雄文乃独
　　潭州泊船呈诸公
　　夜寒眠半觉鼓笛閙嘈嘈闇浪舂楼堞惊风破竹蒿主人看使范客子读离骚闻道松醪贱何须恡错刀饮城南道边古墓上逢中丞过赠礼部卫员外少室张道士
　　偶上城南土骨堆共倾春酒三五杯为逢桃树相料【音聊】理不觉中丞喝道来
　　池上
　　池上无风有落晖杨花暗后自飞飞为将纎质凌清镜湿却无穷不得归
　　记
　　监军新竹亭记【今按此文恐非公作今删去】
　　书
　　答侯生问论语书
　　【补注公作论语传未成而殁见于张籍祭诗下于洪庆善之兑者甚明今世所传如宰予昼寝以书作昼子在齐闻韶三月不知肉味以三月作音浴乎沂以浴作防子在回何敢死以死作先虽甚鄙贱然为伊川之学者皆取之】
　　愈白侯生足下所示论语问甚善圣人践形之説孟子详于其书当终始究之若万物皆备于我反身而诚是也茍有伪焉则万物不备矣践形之道无它诚是也足下谓贤者不能践形非也贤者非不能践形能而不备耳形言其备也所谓具体而微是也充实之谓美充实而有光辉之谓大充实则具体未大则微夫或去圣一间或得其一体皆践形而未备者唯反身而诚则能践形之备者耳愈昔注解其书而不敢过求其意取圣人之旨而合之则足以信后生辈耳此説甚为穏当切更思之
　　墓志
　　相州刺史御史中丞田公故夫人魏氏墓志铭【下或注并序字○今按此篇不类公它文且云元和八年则又非少作其非公作无疑今删去】
　　啓
　　皇帝即位贺宰相啓
　　愈启伏见册命皇帝以闰月三日嗣临大位以主神人含生之类孰不防赖相公翼辅圣明大庆资始伏惟永永与国同休愈下情不胜庆跃限以所守不获随例拜贺谨差某奉启不宣谨启
　　状
　　奏汴州得嘉禾嘉状
　　【方本有之以附嘲鼾睡诗之后云此篇见文苑英华盖为董晋作董晋行状亦可攷】
　　右谨按符瑞图王者德至于地则嘉禾生伏惟皇帝陛下道合天地恩霑动植迩无不协逺无不賔神人以和风雨咸若前件嘉禾等或两根并植一穗连房或延蔓敷荣异实共蒂既叶和同之庆又标丰稔之祥感自皇恩微茎何极于造化亲逢嘉瑞小臣喜遇于休明无任
　　皇帝即位贺诸道状
　　伏见勅命皇帝以闰正月三日嗣临宝位海内惟新凡在臣庶不胜庆幸惟俯同下情未由拜贺但増驰恋谨奉状不宣某再拜【或无此三字】
　　皇帝即位降赦贺观察使状
　　二月五日恩赦今月二十四日夘时到州当时集百官僧道百姓宣示讫圣上以继明之初垂惟新之泽曲成不遗于万物大赉遂延于四海寰宇斯泰品类皆苏渥恩普霑逺近同庆【苏渥或乙此二字非是】愈以藩条有制拜贺无由不胜欣抃之至谨差萍乡县丞李某奉状陈贺【某或作于】
　　潮州谢孔大夫状
　　【此篇见洪氏年谱方氏増考云公既南行家亦谴逐二月二日已过商州之南而此状言七月二十七日牒则八月作也不知其家何故犹未至潮又侄孙湘亦从公而南故宿曽江口有示湘诗而过始兴江口诗谓目前百口还相逐与状言妻子孙侄未到者皆不相应此状恐妄也○今按公之到郡既不见年月之实则此状亦无由可攷方氏引曽江始兴二诗以订此状之妄盖亦有理但恐或是已过始兴留家在后而独先到郡亦不可知但其状词颇类袁州申使状则又未有以必见其妄故今日存之亦阙疑之意也】
　　伏奉七月二十七日牒以愈贬授刺史特加优礼以州小俸薄虑有阙乏毎月别给钱五十千以送使钱充者开缄捧读惊荣交至顾已量分惭惧益深欲致辞为让则乖伏属之礼承命茍贪又非循省之道进退反侧无以自宁其妻子男女并孤遗孙侄奴婢等尚未到官穷州使賔罕至身衣口食绢米足充过此以往实无所用积之于室非亷者所为受之于官名且不正恃防眷待辄此披陈





　　别本韩文考异补遗
　　钦定四库全书
　　别本韩文考异外集巻
　　宋　王伯大　重编
　　【诸本外集分为十巻凡三十四篇不知何人所编据行状云有集四十巻小集十巻亦不知便是此外集与否方云只据蜀本定録二十五篇其篇目次弟皆与诸本不同以为可以旁攷而的然知为公文者然蜀本刘晔序乃云后集外顺宗实録为十巻则似亦以实録入于其中皆不知其何説也唯吕夏卿以为明水赋通解崔虞部书河南同官记皆见于赵德文録计必德亲受于文公者比它本最为可信而李汉不以入集则疑凡外集所载汉亦有所未得未必皆其所不取者其説近是故今且从诸本而考其真伪异同之説以详注于其下其甚伪者即虽不载其文而犹存其目使读者犹有考焉其石刻聮句遗诗文等则从方本録之以补外集之阙又诸本有遗文一巻方本亦多不録今亦存之以附于后】
　　明水赋
　　【以化无宰至精感通为韵精或作诚】
　　古者圣人之制祭祀也必主忠敬崇吉蠲不贵其丰乃或荐之以水不可以黩斯用致之于天【或无者字无也字于方作于】其事信美其义惟月实水精故求其本也明为君德因取以名焉于是命烜氏俟清夜或将祀圆丘于冬或将祭方泽于朱夏【祀方作祭祭或作祀】持鉴而精气【韩曰淮南子积阴之寒气为水水气之精者为月】旁射照月而阴灵【樊曰谢庄月赋日以阳德月以阴灵】潜下视而不见谓合道于希夷挹之则盈方同功于造化应于有生于无【生或作声】形象未分徒骋离娄之目光华暗至如还合浦之珠既齐芳于酒醴讵比贱于潢汚【芳方作髙云礼夏尚明水商尚醴周尚酒今作齐芳非　今按明水当在酒醴之上不应反言齐髙此盖以其都无臭味嫌不足于芬芳故有齐芳之语方説非是】明德惟馨功不宰于以表诚洁于以戒荒怠茍失其道杀牛之祭何为如得其宜明水之荐斯在【宜方作情荐或作为】不引而自致不行而善至虽辞麴蘖之名实处罇罍之器降于圆魄殊匪金茎之露出自方诸乍似鲛人之泪【匪或作非露或作灵乍方作已】将以赞于阴德配夫阳燧【音遂配上或有非独二字夫或作干】夜寂天清烟消气明桂华吐耀兎影腾精【兎影或作玉兎腾方作流】聊设监以取水伊不注而能盈霏然而象的尔而呈始漠漠而霜积渐微微而浪生【而象或作垂象或作无象的方作酌漠漠而方作茫茫以】岂不以德协于坎同类则感形藏在空气应则通【同方作有　今按同类与气应对属差互恐当作类同在或作于】鹤鸣在阴之理不谬虎啸于谷之义可崇【理方作论虎方作武义方作道　今按作虎为是但当时程试避讳当作武耳】足以验圣贤之无党知天地之至公【足以验圣贤方庶令知圣贤党或作穷知方作验】窃比大羮之遗味幸希荐于庙中
　　芍药歌
　　【方从蜀本删去今恐是公少作姑存之】
　　丈人庭中开好花更无凡木争春华翠茎红蕊天力与此恩不属黄钟家温馨熟美鲜香起似笑无言习君子霜刀翦汝天女劳何事低头学桃李娇痴婢子无灵性竞挽春衫来比并【灵性或作性灵】欲将双颊一晞红緑窓磨偏青铜镜【晞或作稀】一罇春酒甘若饴【音怡】丈人此乐无人知花前醉倒歌者谁楚狂小子韩退之
　　海水
　　【水下方有诗字】
　　海水非不广邓林【列子夸父逐日渴欲得饮云膏肉所浸生邓林邓林弥广数千里焉】岂无枝风波一荡薄鱼鸟不可依海水饶大波邓林多惊风岂无鱼与鸟巨细各不同海有吞舟鲸邓有垂天鹏茍非鳞羽大荡薄不可能我鳞不盈寸我羽不盈尺一木有余阴一泉有余泽我将辞海水濯鳞清泠池我将辞邓林刷羽防笼枝海水非爱广邓林非爱枝风波亦常事鳞羽自不宜【或作不自疑】我鳞日已大我羽日已修风波无所苦还作鲸鹏游
　　赠崔立之
　　【此篇方从文苑】
　　昔者十日雨子桑苦寒饥哀歌坐空屋不怨但自悲【桑苦寒或作来寒且方云考庄子实作子桑屋或作房】其友名子舆忽然忧且思褰裳触泥水裹饭往食之入门相对语天命良不宜好事漆园吏书之存雄辞千年事已逺二子情可推我读此篇日正当雨雪时吾身固已困吾友复何为薄粥不足裹深泥谅难驰曽无子舆事空赋子桑诗【或无此二句】
　　赠河阳李大夫
　　四海失巢穴两都困尘埃感恩由未报惆怅空一来【由未或作未能方作能未今按由犹古字通】裘破气不暖马羸鸣且哀【裘破或作破裘气或作竟马羸或作羸马】主人情更重空使剑锋摧
　　苦寒歌
　　黄昏苦寒歌夜半不能休【夜半或作半夜】岂不有阳春节气聿其周【或作嵗聿不其周节气或作气节】君何爱重裘兼味养大贤【何爱下疑有脱字养字或作成字】氷食葛制神所怜【神所或作诚可】填窓塞户慎勿出暄风暖景明年日【或作需明年非是】
　　赠同游者【已见正集】
　　请迁宗庙议
　　【方从蜀本旧志或无庙字非是方云旧史礼仪志长庆四年五月礼仪使奏樊云时穆宗当祔公岂以吏部侍郎为礼仪使邪】
　　右礼仪使奏谨按周礼天子七庙三昭三穆与太祖之庙而七尚书咸有一德亦曰七世之庙可以观德【尚书至观德十六字旧史阙】
　　荀卿子曰有天下者祭七代有一国者祭五代【或无卿字曰上或有亦字祭七代或作事七世祭五代或作事五世或作祭五庙】则知天子上祭七庙典籍通规祖功宗德不在其数【庙或作代】国朝九庙之制法周之文太祖景皇帝始为唐公肇基天命义同周之后稷髙祖神尧皇帝创业经始化隋为唐义同周之文王太宗文皇帝神武应期造有区夏义同周之武王【应或作膺武王下或有也字】其下三昭三穆谓之亲庙与太祖而七四时常飨自如礼文伏以今年宗庙递迁宗明皇帝在三昭三穆之外是亲尽之祖虽有功德新主入庙礼合祧藏太庙中第一夹室每至禘袷之嵗合食如常【藏下或有迁字或作祧迁藏太庙中中下或有从字】谨议
　　范蠡招大夫种
　　诗之序议



　　别本韩文考异外集巻一
　　钦定四库全书
　　别本韩文考异外集巻二
　　宋　王伯大　重编
　　上贾滑州书
　　【贾耽以贞元二年为滑州刺史此篇方从蜀本】
　　愈儒服者不敢用他术干进【术或作艺】又惟古执防之礼窃整顿旧所着文一十五章以为防而喻所以然之意于此【章或作首下同】曰丰山上有钟焉【祝曰山海经云丰山有九钟和霜鸣注云霜降则钟鸣】人所不可至霜既降则铿然鸣盖气之感非自鸣也【或无既字】愈年二十有三读书学文十五年言行不敢戾于古人【或无有字三或作二读书学文十五年洪云公与邢尚书书云生七嵗而读书十三而能文二十有五擢第于春官】愚固泯泯不能自计周流四方无所适归【固或作故非是】伏惟阁下昭融古之典义含和发英作唐德元简弃诡説保任皇极是宜小子刻心悚慕又焉得不感而鸣哉【和或作华元或作臣方云周书注元德之首也】徒以献策阙下方勤行役且有负薪之疾不得稽首轩阶遂拜书家仆待命于郑之逆旅【仆或作僮逆上或无之字】伏以小子之文可见于十五章之内小子之志可见于此书与之进敢不勉与之退敢不从【方作退】进退之际实惟阁下裁之
　　上考功崔虞部书
　　【或作上考功宏词官虞部崔员外书】
　　愈不肖行能诚无可取行已颇僻与时俗异态抱愚守迷固不识仕进之门乃与羣士争名竞得失行人之所甚鄙求人之所甚利其为不可虽童昏实知之【失下或无行字】如执事者不以是为念援之幽穷之中推之髙显之上是知其文之或可而不知其人之莫可也知其人之或可而不知其时之莫可也【不知其人上方有是字】既以自咎又叹执事者所守异于人人【句】废耳任目华实不兼故有所进故有所退【以方作已废上或有之字不疑当作必○今按人字属上句】且执事始考文之明日浮嚣之徒已相与称曰某得矣某得矣问其所从来必言其有自一日之问九变其説凡进士之应此选者三十有二人其所不言者数人而已而愈在焉【不言方作不云】及执事既上名之后三人之中其二人者固所传闻矣华实兼者也果竟得之而又升焉【或无其字固上或有则字果或作毕下同】其一人者则莫之闻矣实与华违行与时乖果竟退之如是则可见时之所与者时之所不与者之相逺矣然愚之所守竟非偶然故不可变【竟非或作仅非故或作固】凡在京师八九年矣足不迹公卿之门名不誉于大夫士之口【或无誉字于或作一或无士字】始者谬为今相国所第此时惟念以为得失固有天命不在趍时而偃仰一室啸歌古人今则复疑矣未知夫天竟如何命竟如何由人乎哉不由人乎哉【未上或有又字或无夫字天竟或作天意人乎或并作乎人】欲事干谒则患不能小书困于投刺【欲上或有夫字于或作乎】欲学为佞则患言讷词直卒事不成【为方作于患下或有于字卒或作则】徒使其躬儳焉而不终日【其躬方本如此而举正躬作穷盖误而诸本作如方云蜀本作而今本皆以表记误刋作如然不知古如而同意此语不当以如似之义读之唐人惟韩栁知此子厚答韦中立书假而以仆年先吾子与公此文是也董彦逺曰春秋书星陨如雨左传室如县罄是皆以如为而风俗通国人望君而望嵗邹阳书白头而新是皆以而为如按家语君入庙如右茍子作而右乐府艾如张亦作艾而张今人所用涟洏攷之李善文选乃连而也实用易之泣血涟如为义去古益逺字义多失惟韩栁文时见一二因为详之○今按孟子望道而未之见亦是此例方言又有而如古字通用之説然陆德明论当时语音之失有曰北人则而如靡异盖不以为然也然则此而字须读为如乃为正耳董引室如县磬乃据左传作罄字而杜预注云如而也言居室而资粮县尽故其説如此国语则作县磬而韦昭注云府藏空虚但有榱梁如县磬左传盖借罄为磬而杜氏误解国语则正作磬字而韦説得之董氏所引不足据以为説今并论之附见于此】是以劳思长怀中夜起坐度时揣已废然而返虽欲从之末由也已又常念古之人日已进今之人日已退【常方作甞】夫古之人四十而仕其行道为学既已大成而又之死不倦故其事业功德老而益明死而益光故诗曰虽无老成人尚有典刑言老成之可尚也【可上或有人字】又曰乐只君子德音不已谓死而不亡也【已或作忘亡或作忘方作已】夫今之人务利而遗道其学其问以之取名致官而已【方无夫字遗或作违问上或无其字】得一名获一位则弃其业而役役于持权者之门故其事业功德日以忘月以削老而益昏死而遂亡【位或作官亡方作忘】愈今二十有六矣距古人始仕之年尚十四年岂为晚哉【今下或有年始字岂上或有矣夫字】行之以不息要之以至死不有得于今必有得于古不有得于身必有得于后用此自遣且以为知已者之报执事以为如何哉其信然否也【为如或作谓如】今所病者在于穷约无僦屋赁仆之资无緼袍粝食之给驱马出门不知所之斯道未丧天命不欺岂遂殆哉岂遂困哉窃惟执事之于愈也无师友之交无久故之事无颜色言语之情卒然振而发之者必有以见知尔故尽暴其所志不敢以黙【执事下方有者字愈下方无也字顔色言语方作言语顔色尔或作耳以黙或作黙黙】又惧执事多在省非公事不敢以至是则拜见之不可期获侍之无时也是以进其説如是庶执事察之也【至下或有于字期下或有也字庶或作幸】
　　与张徐州荐薛公达书【此篇方本有之今疑非公作当删】与少室李拾遗书
　　【诸本室下有山子李下有渤字方从蜀苑新书云此书作于元和三年公时尚　为博士新书云洛阳令误也】
　　十二月某日愈顿首【方无此八字】伏承天恩诏河南敦谕拾遗公朝廷之士引颈东望若景星鳯皇之始见也争先覩之为快【拾遗公新书作遗公篇并内同】方今天子仁圣小大之事皆出宰相乐善言如不得闻【小大举正作大小恐误事或作士】自即大位已来于今四年凡所施者无不得宜【者或作为凡所施者新书作凡所出而施者】勤俭之声寛大之政幽闺妇女草野小人皆饱闻而厌道之【草或作山人新书作子】愈不通于古请问先生世非太平之运欤加又有非人力而至者【愈方作某于作于无世字非作匪新书作兹非太平世欤】年谷熟衍符贶委至若干纪之奸不战而拘累彊梁之凶销铄缩栗迎风而委伏其有一事未就正自视若不成人四海之所环无一夫甲而兵者【新书无自字视或作是非是而兵或作与兵】若此时也拾遗公不疾起与天下之士君子乐成而享之斯无时矣【若上或有未有字】昔者孔子知不可为而为之不已足迹接于诸侯之国即可为之时自藏深山牢闗而固距即与仁义者异守矣【或无足迹字】想拾遗公冠带就车惠然肯来舒所蓄积以补缀盛德之有阙遗利加于时名垂于将来踊跃悚企倾刻以冀【阙遗方作遗阙新书无有遗二字利下或无加字加于新书作加于垂下亦无于字倾或作顷】又窃闻朝廷之议必起拾遗公使者往若不许即河南必继以行【或无即字】拾遗征君若不至必加髙秩如是则辞少就多伤于亷而害于义拾遗公必不为也【则或作即新书无则字】善人斯进其类皆有望于拾遗公拾遗公傥不为起使众善人不与斯人施也【或无使字也或作者今按此句疑有误】由拾遗公而使天子不尽得良臣君子不尽得显位人庶不尽被惠利其害不为细【人庶或作庶人】必望审察而逺思之务使合于孔子之道幸甚【而下或有长字逺新书作谛】愈再拜
　　答刘秀才论史书【方从蜀苑】
　　六月九日韩愈白秀才【方无此九字或有某月日韩愈白刘君足下】辱问见爱教勉以所宜务敢不拜赐愚以为凡史氏褒贬大法春秋已备之矣【为或作谓】后之作者在据事迹实録则善恶自见【或复出实録二字见下或有矣字】然此尚非浅陋偷惰者所能就况褒贬邪孔子圣人作春秋辱于鲁卫陈宋齐楚卒不遇而死齐太史氏兄弟防尽【或无氏字】左丘明纪春秋时事以失明司马迁作史记刑诛班固瘐死【孙曰和帝永元初洛阳令种兢以事捕固固死狱中洪曰汉律囚以饥寒死曰瘐孟坚死狱中故云　瘐音愈今本作瘦传冩之误】陈寿起又废卒亦无所至王隠谤退死家习凿齿无一足【孙曰凿齿字彦威襄阳人以脚疾废居里巷符坚防襄阳大説之与诸镇书曰昔晋平呉利在二陆今获江南获士才一人有半耳】崔浩范赤诛魏收夭絶宋孝王诛死足下所称呉兢亦不闻身贵而今其后有闻也【赤或作赤族二字夭或作□或无今其字或无其后字】夫为史者不有人祸则有天刑岂可不畏惧而轻为之哉唐有天下二百年矣圣君贤相相踵其余文武之士立功名跨越前后者不可胜数岂一人卒卒能纪而传之邪【士上或无之字能上或无复出卒方云司马迁传卒卒无须防之间顔曰促遽之意也】仆年志已就衰退不可自敦率【或无就字敦率方云犹敦勉也或作敢为或无此二字今按此二字恐有脱误】　宰相知其无他才能不足用哀其老穷龃龉无所合不欲令四海内有戚戚者猥言之上茍加一职荣之耳非必督责迫蹙令就功役也【他上方无无字就下或有其字】贱不敢逆盛指行且谋引去且传闻不同善恶随人所见【传闻或作传云闻】甚者附党惜爱不同巧造语言凿空构立善恶事迹于今何所承受取信而可草草作传记令传万世乎【方无乎字】若无神岂可不自心惭愧若有神将不福人仆虽騃亦粗知自爱实不敢率尔为也【自心上或有可字非是或无心字】夫圣唐钜迹及贤士大夫事皆磊磊轩天地决不沈没【或无圣字方从文苑决下有必字又云蜀本作落落掀天地而无必字又按决或作决地或作抉地　今按古潮本轩亦或作掀而无必字盖因栁子厚书云所云磊磊轩天地者决必沈没故诸本或误加必字耳今从栁集作轩从潮本去必字】今馆中非无人将必有作者勤而纂之后生可畏安知不在足下亦宜勉之【将必或作必将或脱不在二字】愈再拜
　　与大颠师书
　　【此篇诸本皆无唯嘉祐小杭本有之其篇次在此与作召颠作颠师作和尚方本列于石刻之首今从杭本附此而名篇从方氏杭本又注云唐元和十四年刻石在潮阳灵山禅院宋庆厯丁亥江西袁陟世弼得此书疑之因之滁州谒欧阳永叔永叔览之曰实退之语它竟不及也方本畧载其语又録欧公集古録跋尾云文公与颠师书世所罕传予以集録古文其求之博盖久而后获其以系辞为大传谓着山林与着城郭无异等语宜为退之之言其后书吏部侍郎潮州刺史则非也盖退之自刑部侍郎贬潮州后移袁州召为国子祭酒兼兵部侍郎久之始迁吏部而流俗　传但知为韩吏部尔颠师遗记虽云长庆中立盖并韩书皆国初重刻故谬为附益尔方又注云今石刻乃元祐七年重立又云按公三简皆邀速常语耳初无崇信佛法之説妄者旁沿别譔答问等语以肆诬谤要当存此简以解后世之惑　今按杭本不知何人所注疑袁自书也更以跋尾参之其记欧公之语不谬矣而东坡杂説乃云韩退之喜大颠如喜澄观文畅意非信佛法也而或者妄撰退之与大颠书其词凡鄙虽退之家奴仆亦无此语今一士人又于其末妄题云欧阳永叔谓此文非退之不能作又诬永叔矣苏公此语盖但见集注之出于或人而未见跋尾之为欧公亲笔也二公皆号一代文宗而其去取不同如此览者不能无惑然方氏尽载欧语而畧不及苏説其意可见至吕伯防乃于文鉴特着苏説以备乙览则其同异之间又益后人之惑矣以余考之所传三书最后一篇实有不成文理处但深味其间语意一二文势抑扬则恐欧袁方意诚不为过但意或是旧本亡逸僧徒所记不真致有脱误欧公特观其大槩故但取其所可取而未暇及其所可疑苏公乃觉其所可疑然亦不能察其为误而直斥以为凡鄙所以其论虽各有所因而皆未能无所未尽也若乃后之君子则又往往不能究其本根其附欧説者既未必深知其所以为可信其主苏氏者亦未必果以其説为然也徒幸其言可为韩公解纷若有补于世教故特表而出之耳皆非可与实事而求是者也至如方氏虽附欧説然亦未免曲为韩讳殊不知其言既曰久闻道德又曰侧承道髙又曰所示广大深逈非造次可谕又曰论甚宏博安得谓初无崇信其説之意邪韩公之事余于答孟简书盖已论其详矣故不复论特从方本载此三书于别集并録欧公二语而附苏説方説于其后且为全载书文于此而考其同异订其谬误如左方以为读者以此观之则其决为韩公之文而非它人之所能作无疑矣方氏所据石本与杭本又自不同则疑传写之讹而欧公所疑官称之误亦为得之但愚意犹恐当时既谪刺逺州亦未必更带侍郎旧官也方氏所驳世俗伪造诬谤之书即今所谓别传者洪氏辨证云别传载公与大颠往复之语深诋退之其言多近世经义之説又伪作永叔跋云使退之复生不能自解免呉源明云徐君平见介甫不喜退之故作此文方氏又云周端礼曰徐安国自言年二十三四时戏为此今悔之无及然则其为徐作无疑矣但君平字安道而方云安国未知便是君平否耳然灵山石刻张系所撰其间载韩公问大颠云西国一真之法何不教人颠云教人达性离无明贪嗔骄慢不生嫉妬此亦释子常言初无难解但韩公素所未闻而颇中其病故虽不尽解而适亦有防于心耳又载韩公责云人生贵贱各有定分何得以三涂之説诳人而颠答云公何不常守侍郎之任而来此为官耶则恐其有谬误或其徒所附益也】
　　愈启【方无此二字】孟夏渐热惟道体安和【热下或有伏字】愈弊劣无谓坐事贬官到此久闻道德切思见颜【切杭作窃方据石本如此切乃恳切之意此下大率多从石本云】縁昨到来未获参谒傥能暂垂见过实为多幸【杭本无倘能以下十字】已帖县令具人船奉迎日久竚瞻【帖杭作贴久当作夕竚方据石本作伫】不宣愈白【方据石无愈白字今据石本此下具衔姓名下云上颠师四月七日】
　　愈启【方无此二字】海上穷处无与话言侧承道髙思获披接专辄有此咨屈傥惠能降喻非所敢望也【惠字疑衍或下有然字而并在能字之下诸本及石本皆误】至此一二日却归髙居亦无不可旦夕渴望【杭本无倘惠以下二十七字而有此旬来晴明不甚热倘能乗间一访实谓幸也十八字今按此旬以下乃下篇语定从石本】不宣愈白【方据石本无愈白字今据石本与前书同但云六月初三日】
　　愈启【方无此二字】惠匀至辱答问珍悚无已所示广大深逈非造次可谕【杭作量】易大传曰书不尽言言不尽意然则圣人之意其终不可得而见邪【方据石本意作防无而字邪作也　今按易实作意邪而无终而二字大抵石本亦自多误也后放此】如此而论读来一百遍【一字疑衍苏氏所谓凡鄙盖指此等处耳】不如亲见颜色随问而对之易了【方据石夲如此但无亲字　今按亲下当有见字而两本皆阙故不敢増而空其处以待知者杭但云不如亲面而对之是亦苏氏所谓凡鄙者然亲字乃方本之阙文面字乃问字之误笔而又脱去　顔色随易了六字耳】此旬来晴明旦夕不甚热倘能乗闲一访幸甚旦夕驰望【杭本已见上篇此不复出】愈闻道无疑滞行止系缚茍非所恋着则山林闲寂与城郭无异【此从杭本但郭作隍今防欧公语从方本方据石本止下有所字□下有爱恋字所下无恋字及则字而着字下伏出着字及与字异下有邪字皆非是其用邪字尤不当律令亦所谓凡鄙者也但或疑非字下当有有字言于行止系防若无所恋则静閙一致语尤明白耳或者又疑非当作有则语意賔主尤顺然未知孰是又诸本皆无不敢辄増改也】大颠师论甚宏愽而必守山林义不至城郭【颠杭见上或无师字义字城作州】自激修行独立空旷无累之地者非通道也【自方作似然细考之与下文激修行四字皆可疑方又以也为矣而并非通道四字属于行字之下又以独为自而立下有于字皆非是】劳于一来安于所适道故如是【于杭作于适方据石本与杭本并作识今得真石本考之乃如此然则方之所考亦不详矣盖适犹便也与唯适之安之语用字畧同言一来虽劳而既来则当随其所便无处不安也道故如是即所以结上文道无疑滞之意方以如为此亦石本误】不宣愈顿首【方据石本无未三字今据石本与前二书同但云大颠禅师七月十五日不知韩公之于大颠既闻其语而为礼益恭如此何也】

　　别本韩文考异外集巻二
　　钦定四库全书
　　别本韩文考异外集巻三
　　宋　王伯大　重编
　　送汴州监军俱文珍序【并诗】
　　【韩曰董晋为宣武军节度使俱文珍为监军公为观察推官文珍将如京师作序诗而送之樊曰此序不入正集李汉以文珍故为公讳耶】
　　今之天下之镇陈留为大屯兵十万连地四州左淮右河抱负齐楚浊流浩浩舟车所同故自天宝已来当藩垣屏翰之任有弓矢鈇钺之权皆国之元臣天子所左右【屏翰方作翰屏】其监统中贵必材雄德茂荣耀宠光能俯达人情仰喻天意者然后为之故我监军俱公辍侍从之荣受腹心之寄奋其武毅张我皇威遇变出奇先事独运偃息谈笑危疑以平天子无东顾之忧方伯有同和之美【危疑方作疑危】十三年春将如京师相国陇西公饮饯于青门之外谓功德皆可歌之也【于或作于或无青字】命其属咸作诗以颂绎之诗曰
　　奉使羌池静临戎汴水安【或作闲非是】冲天鹏翅阔报国剑铓寒晓日驱征骑春风咏采兰【孙曰东晢补亡诗曰循彼南陔言采其兰采兰以养亲也】谁言臣子道忠孝两全难
　　送浮屠令纵西游序
　　【方无浮屠字纵下有上人二字】
　　其行异其情同君子与其进可也【方无进字非是】令纵释氏之秀者又善为文【又上或有而字】浮游徜徉迹接天下藩维大臣文武豪士令纵未始不褰衣而负业往造其门下【衣或作裳】其有尊行美德建功树业令纵从而为之歌颂典而不谀丽而不淫其有中古之遗风与【树或作植有中或作中有古下或有人字风下或有可字】乗闲致密促席接膝讥评文章商较人士浩浩乎不穷愔愔乎深而有归【或无乗闲致密四字而有及字人士或作士人或作人事】于是乎吾忘令纵之为释氏之子也其来也云凝其去也风休方懽而已辞虽义而不求吾于令纵不知其不可也盍赋诗以道其行
　　与路鹄秀才序
　　【方云送路鹄赠别二序语意无伦脱误不可读如曰自河南令为博士于公所歴官次亦不合故并阙之今从其説删去】
　　赠别序【説已见上】
　　送毛仙翁十八兄序
　　【方云直谏表论顾威状　蠡　　　翁序皆最未见决非公文　　之　外集者表状亦不録足以知其果伪也今并从方本删去】









　　别本韩文考异外集巻三
　　钦定四库全书
　　别本韩文考异外集巻四
　　宋　王伯大　重编
　　通解
　　【洪曰通解释言解鄠人对或云皆少作陈齐之云通解之乎者也下皆未当此虽少作然亦本讹也】
　　今之人以一善为行而耻为之慕达节而称夫通才者多矣然而脂韦汩没以至于老死者相继亦未见他之称【他下或有人字○今按此句疑有脱误】其岂非乱教贼名之术欤【乱或作害】且五常之教与天地皆生然而天下之人不得其师终不能自知而行之矣【地下方有而字非是】故尧之前千万年天下之人促促然不知其让之为美也于是许由哀天下之愚且以争为能乃脱屣其九州髙揖而辞尧由是后之人竦然而言曰虽天下犹有薄而不售者况其小者乎【或作焉下同】故让之教行于天下许由为之师也【为之或作之为下二语同】自桀之前千万年天下之人循循然不知忠易其死也故龙逢哀天下之不仁覩君父百姓入水火而不救于是进尽其言退就割烹【就下或有其字非是】故后之臣竦然而言曰虽万死犹有忠而不惧者况其小者乎故忠之教行于天下由龙逢为之师也【忠之上或有其字非是】自周之前千万年浑浑然不知义之可以换其生也【周或作殷方无以字】故伯夷哀天下之偷且以彊则服食其葛薇逃山而死【之下或有人字服或作伏且以彊则服作一句或有脱误】故后之人竦然而言曰虽饿死犹有义而不惧者况其小者乎【故或作于是义或作死或作强】故义之教行于天下由伯夷为之师也是三人俱以一身立教而为师于百千万年间其身亡而其教存扶持天地功亦厚矣【或无百字存下或有于字功上或有而字】向令三师耻独行慕通达则尧之日必曰得位而济道安用让为【用或作能】夏之日必曰长进而否退安用死为周之日必曰和光而同尘安用饿为【和光而同尘方作同尘而和光】若然者天下之人促促然而争循循然而佞浑浑然而偷其何惧而不为哉是则三师生于今必谓偏而不通者矣其可不谓之大贤人者哉【方无则字必字谓偏作为偏矣作也矣上或无者字】呜呼今之人其慕通达之为弊也且古圣人言通者盖百行众艺备于身而行之者也【而上或有通字】今恒人之言通者盖百行众艺阙于身而求合者也是则古之言通者通于道义今之言通者通于私曲其亦异矣【古之今之下或并有人字】将欲齐之者其不犹矜粪丸而拟质隋珠者乎【或无其字或无不字或无之矜二字】且令今父兄教其子弟者曰尔当通于行如仲尼虽愚亦知其不能也【方无亦字也或作邪非是】曰尔尚力一行如古之一贤虽中人亦希其能矣【贤上或无一字】岂不由圣可慕而不可齐邪贤可及而可齐也【也方作邪○今按恐上句无邪字下句也字却当作邪】今之人行未能及乎贤而欲齐乎圣者亦见其病矣夫古人之进修或防乎圣人今之人行不出乎中人而耻乎力一行为独行且曰我通同如圣人【进修或作中人非是我下或有周字同字疑衍】彼其欺心邪吾不知矣彼其欺人而贼名邪吾不知矣余惧其説之将深为通解
　　择言解
　　【韩曰此篇虽曰择言甚于水火然曰知理者必择于言则未甞欲人缄嘿茍容而已不然则幕中之评台中之办公岂遂忘言乎哉】
　　火泄于密而为用且大能不违于道可燔可炙可镕可甄以利乎生物及其放而不禁反为灾乎【乎方作于方无其字下二语同】水发于深而为用且远能不违于道可浮可载可饮可灌以济乎生物及其导而不防反为患矣【乎方作于】言起于微而为用且慱能不违于道可化可令可告可训以推于生物及其纵而不慎反为祸矣火既我灾有水而可伏其熖能使不防于灰烬矣【防或作蹈或作熖】水既我患有土而可遏其流能使不仆于波涛矣【方无而可字】言既我祸即无以掩其辞能不罹于过者亦鲜矣【于过或作其失过下方有失字】所以知理者又焉得不择其言欤其为慎而甚于水火【言上方无其字而字恐误】
　　鄠人对
　　【樊曰新史孝友传云唐时陈藏器注本草拾遗谓人肉治弃疾自是民间以父母疾多刲股肉以进或给帛或旌门善乎韩愈之论得父母疾烹药饵以是为孝未闻毁肢体者也】
　　鄠有以孝为旌门者乃本其自于鄠人曰彼自剔股以奉母疾瘳大夫以闻其令尹令尹以闻其上上俾聚土以旌其门使勿输赋以为后劝【孝下为字疑衍又疑是而字其门或无其字以为或作欲为　按尹谓京兆尹令字恐衍下同】鄠大夫常曰他邑有是人乎愈曰母疾则止于烹粉药石以为是未闻毁伤支体以为养在教未闻有如此者【或无愈字或无止字母下十二字　本作父母疾烹药饵以是为孝　今按是字或是事字按下文又有未闻字此未闻字恐衍或是若夫字之类】茍不伤于义则圣贤当先众而为之也【圣贤方作贤圣】是不幸因而致死则毁伤灭絶之罪有归矣其为不孝得无甚乎【而下或有此字　今按此句上是字疑是此字】茍有合孝之道又不当旌门盖生人之所宜为竭【竭当作曷】足为异乎【茍或作若合下疑有乎字或无足字】既以一家为孝是辨一邑里皆无孝矣以一身为孝是辨其祖父皆无孝矣然或防于危难能固其忠孝而不茍生之逆乱以是而死者乃旌表门闾爵禄其子孙斯为为劝已矧非是而希免输者乎【生之方云刘仲枕谓之当作于恐或然也表下或有其字】习不以毁伤为罪灭絶为忧不于市而已黩于政况复旌其门【为忧或作其忧非是】
　　河南府同官记【方无府字】
　　永贞元年愈自阳山移江陵法曹叅军获事河东公公甞与其从事言建中初天子始纪年更元命官司举贞观开元之烈【方无下公字烈或作例或作列非是】羣臣惕栗奉职命材登良不敢私违当时自齿朝之士而上以及下百执事官阙一人将补必取其良【百下方有吏字】然而河南同时于天下称多独得将相五人【或无同时二字方无将字　今按下文所记实为宰相者三人裴均未为真相故特着其官职戎马之盛则此处宜有将字方本误也】故于府之叅军则得我公于河南主簿则得故相国范阳卢公【迈】于泛水主簿则得故相国今太子賔客荥阳郑公【余庆下相国上方无故字　今按故故相犹今言前宰相非亡没之谓方本误也】于陆浑主簿则得相国今吏部侍郎天水赵公【宗儒相国今或作今相国】于登封主簿则得故吏部尚书东都留守呉郡顾公【少连故下方有相国字今以下文考之非是】卢公去河南为右补阙其后由尚书左丞至宰相郑公去泛水为监察御史佐山南军其后由工部侍郎至宰相罢而又为赵公去陆浑为右拾遗其后由给事中为宰相【中为或作中至】顾公去登封为监察御史其后由京兆尹至吏部尚书东都留守我公去府为长水尉其后由膳部郎中为荆南节度行军司马遂为节度使自工部尚书至吏部尚书三相国之劳在史册顾吏部慎职小心于时有声【在上或有布字】我公愿洁而沉密开亮而卓伟行茂于宗事修于官嗣绍家烈不违其先作帅荆南厥闻休显武志既扬文教亦熙登槐赞元其庆且至【帅或作扜亦方作既】故好语故事者以为五公之始迹也同其后进而偕大也亦同其称名臣也又同官职虽分而功德有巨细其有忠劳于国家也同有若将同其后而先同其初也【或无官职字分作则属之下文而无而字忠上或无有字家下或无也字】有闻而问者于是焉书既五年始立石刻其语河南府叅军舍庭中【方无有字语下方有于字】于时河东公为左仆射宰相出藩大邦开府汉南【时或作是】郑公以工部尚书留守东都赵公以吏部尚书镇江陵汉南地连七州戎士十万其官宰相也留守之官居禁省中嵗时出旌旗序留司文武百官于宫城门外而衙之【守下方无之字】江陵故楚都也戎士五万三公同时千里相望可谓盛矣河东公名均姓裴氏
　　记宜城驿
　　【方作宜城驿记下或有愈代侄孙作五字】
　　此驿置在古宜城内驿东北有井传是昭王井有灵异至今人莫汲【内下或有复出宜城字方无昭字】驿前水传是白起堰西山下涧灌此城坏楚人多死流城东陂臭闻逺近因号其陂臭陂有蛟害人渔者避之【或脱堰字臭陂上或有曰字】井东北数十步有楚昭王庙有旧时髙木万株多不得其名歴代莫敢剪伐尤多古松大竹【或无昭字名方作始】于太傅帅襄阳迁宜城县并改造南境数驿材木取足此林【或无阳字】旧庙屋极宏盛今惟草屋一区然问左侧人尚云每嵗十月民相率聚祭其前庙后小城盖王居也【后或作复】其内处偏髙广员八九十亩号殿城当是王朝内之所也【城或作域朝或作庙】多甎可为书砚自小城内地今皆属甄【音真】氏甄氏于小城北立墅以居甄氏有节行其子逢以学行为助教元和十四年二月二日题
　　题李生壁【平】
　　余始得李生于河中今相遇于下邳自始及今十四年矣【邳或作邽非是洪云下邳贞观中属泗元和中属徐】始相见吾与之皆未冠未通人事追思多有可笑者与生皆然也今者相遇皆有妻子昔时无度量之心宁复可有是生之为交何其近古人也【近下方有于字】是来也余黜于徐州将西居于洛阳泛舟于清泠池泊于文雅台下西望商丘东望修竹园入微子庙求邹阳枚叔司马相如之故文久立于庙陛间悲那颂之不作于是者已久【丘或作州非是庙陛间或作庙下陛间颂之方作之颂　今按庙字疑衍或作庙下】陇西李翺太原王涯上谷侯喜实同与焉【涯或作渥】贞元十六年五月十四日昌黎韩愈书


　　别本韩文考异外集巻四
　　钦定四库全书
　　别本韩文考异外集巻五
　　宋　王伯大　重编
　　除崔羣户部侍郎制
　　勅地官之职邦教是先必选国华以从人望具官崔羣体道履仁外和内敏【或作内和外敏】清而容物善不近名从容礼乐之间特达珪璋之表比参密命益既多及贰仪曹升擢惟允迈兹令德蔼然休声【兹或作此】选贤与能于今虽重择才均赋自古尤难【虽方作惟重或作盛均或作经】往慎乃司以服嘉命可【下或有云云字】
　　祭董相公文【祭下或有汴州字】
　　维贞元五年嵗次已夘二月乙亥朔某日节度行军司马检校右散骑常侍兼御史大夫知使事呉县开国男食邑三百户陆长源【呉县开国或作呉郡或无食邑三百户字】度支营田判官检校金部员外郎侍御史孟叔度观察支使监察御史里行丘颍观察推官守秘书省校书郎韩愈等谨以少牢之奠敬祭于故尚书右仆射平章事陇西公之灵呜呼天髙而明地厚而平五气叙行万彚顺成交感旁畅圣贤以生雨水于云渎水于坤蕃昌生物有假有因【坤或作神昌生或作生庶】天睠唐邦锡之元臣肫肫元臣其德孔硕【肫肫或作盹盹误】不謟不笑不威不赫【不謟不笑或作不容不謟或作不防不酷或无不笑二字而连下文不威为句下文其敌下别出不讐二字与上求字叶】不求其盈不致其敌【盈方作用】爰立作相訏谟实勒【立方作初】出若无辞畴德之闻【德或作得】帝念东土公其来抚乃守洛都乃藩浚郊乃去厥疾乃施厥膏不知其劳鳏寡以饶维昔浚郊厥乱维旧【昔或作若厥乱维旧或作维乱旧政或作维乱政旧】有狡有狂其羣孔丑公其来矣为民父母【为民或作公为非是】父诲其义母仁其愚既变既从孰云其初【孰云或作亲去或作亲云非是】自尔徂逺混然一区公来自中天子所倚公今不归谁佐天子公既来止东人以完【公既来止方作既来至止或作公来至止今依行状更定】公既殁矣人谁与安浊流浑浑有辟其郛填道欢呼公来之初今公之归公在丧车旨酒既盈嘉肴在盛呜呼我公庶享其诚尚飨
　　雷塘祷雨文【此篇乃栁子厚文此不当録】
　　祭石名文【或作祭石濬川文】
　　维元和七年嵗次壬辰十月二十七日右补阙宋景国子博士韩愈谨以清酌庶羞之奠敬祭于石三学士之灵【或无敬字】惟君学成于身名彰于人知道之可行见人之不幸【见人或作知命或作见命不上或无之字】不事顾让以图就功如何奄忽永丧其躬【此四字或作以丧其良能下或有知微有议四字或作不负长已谁知曰有义何害今按诸本皆无文理疑不足据】曰景与愈与游为久【或无曰字景下或无与字愈下】
　　【有也字为久作日久】自君之逝相遇辄哀傍无强亲子孩妻姖【或作稚方云姖古文姬字然义亦不近】敢忘分济念力未任客葬秦原孤防谁附奠以送诀悲何可穷尚飨
　　祭房君文【房次卿字蜀客】
　　维某年月日愈谨遣旧吏皇甫悦以酒肉之馈展祭于五官蜀客之柩前【方无维某字愈作某或无日字】呜呼君乃至于此吾复何言【于此或作于斯】若有神吾未死无以妻子为念呜呼君其能闻吾此言否【君上或有房字】尚飨
　　髙君仙砚铭【并序】
　　儒生髙常与予下天坛中路获砚石似马蹄状外棱孤耸内发墨色幽奇天然疑神仙遗物宝而用之请予铭底
　　仙马有灵迹在于石棱而宛中有防墨迹文字之祥君家其昌【方云应劭武纪注大苑旧有天马种蹋石汗血顔曰蹋石谓蹋石有迹言其蹄坚利宋新仲谓铭语本此】
　　髙君画赞
　　【此篇方从蜀本録之今按疑非公所作然姑存之】
　　君子温闲骨气委和迹不拒物心不扬波澄源巻璞含白瑳瑳遗纸一张德音不忘
　　潮州请置乡校牒
　　孔子曰道之以政齐之以刑则民免而无耻不如以德礼为先而辅以政刑也【齐上或有而字或无则字或无礼字】夫欲用德礼未有不由学校师弟子者此州学废日久进士明经百十年间不闻有业成贡于王庭试于有司者【百十年间方作百十数年非是贡于试于并无于字】人吏目不识乡饮酒之礼耳未甞闻鹿鸣之歌【孙曰唐制乡举试讫长吏以乡饮酒礼防属僚设賔主陈俎豆备筦牲用少牢歌鹿鸣之诗与耆艾叙少长焉】忠孝之行不劝亦县之耻也【方无目与耳字】夫十室之邑必有忠信今此州戸万有余岂无庶防者邪刺史县令不躬为之师里闾后生无所从学尔【或作耳又或作矣非是】赵德秀才沈雅专静颇通经有文章能知先王之道论説且排异端而宗孔氏可以为师矣【师下方有友字】请摄海阳县尉为衙推官【或无官字】专勾当州学以督生徒兴恺悌之风刺史出已俸百千以为举本收其赢余以给学生防馔【举或作学】
　　直谏表【方本无说见第三巻今从之】
　　论顾威状【同上】



　　别本韩文考异外集巻五
　　钦定四库全书
　　别本韩文考异外集巻六
　　宋　王伯大　重编
　　顺宗实録一【起藩邸尽贞元二十一年二月】
　　【方本不载实録云诸本顺宗实録皆以附外集然李汉序谓又有注论语十巻传学者顺宗实録五巻列于史书不在集中则知实録固不必附也　今按李汉之説据当时而言之似未为失然其为害已足使笔解亡逸无复真本实録窜易不成全书是则皆李汉之为也方氏不察而从其説既已误矣况今去公之时又益以逺比之当日事体又大不同故其片文只字名为公之作而决可知其非伪者皆当收拾使无失坠乃为真能好公之文者固不当以一时茍简之论为限断而直有所遗也故今于实録姑仍外集而详加校定庶防犹足以见公笔削之大指云】史臣韩愈撰　【或无此五字】
　　顺宗至德大圣大安孝皇帝【德下史有道二字】讳诵德宗长子母曰昭德皇后王氏上元二年正月十二日生大厯十四年封为宣王建中元年立为皇太子【史云大厯十四年六月进封宣王十二月乙夘立为皇太子】慈孝寛大仁而善断留心艺学亦微信尚浮屠法礼重师傅引见辄先拜善书德宗之为诗并他文赐大臣者率皆令上书之德宗之幸奉天仓卒间上常亲执弓矢率军后先导卫备常辛苦【仓或作苍】上之为太子于父子间慈孝交洽无嫌每以天下为忧德宗在位久稍不假宰相权而左右得因縁用事外则裴延龄李齐运韦渠牟等以奸佞相次进用延龄尤狡险判度支务刻剥聚敛以自为功天下皆怨怒上每进见顔色辄言其不可至陆防张滂李充等以毁谴朝臣惧谏议大夫阳城等伏阁极论德宗怒甚将加城等罪内外无敢救者上独开解之城等赖以免德宗卒不相延龄渠牟上有力焉贞元二十一年癸已德宗崩　景申上即位太极殿册曰维贞元二十一年嵗次乙酉正月辛未朔二十三日癸巳皇帝若曰于戏天下之大实惟重器祖宗之业允属元良咨尔皇太子诵睿哲温恭寛仁慈惠文武之道秉自生之孝友之诚发于天性自膺上嗣毓德春闱恪慎于厥躬祗勤于大训必能诞敷至化安劝庶邦朕寝疾弥留弗兴弗寤是用命尔继统俾绍前烈宜陟元后永绥兆人其令中书侍郎平章事髙郢奉册即皇帝位尔惟奉若天道以康四海懋建皇极以熙庶功无忝我髙祖大宗之休命上自二十年九月得风疾因不能言使四面求医药天下皆闻知德宗忧慼形于顔色数自临视二十一年正月朔含元殿受朝还至别殿诸王亲属进贺独皇太子疾不能朝德宗为之涕泣悲伤叹息因感疾恍惚日益甚二十余日中外不通两宫安否朝臣咸忧惧莫知所为虽翰林内臣亦无知者【含元殿至日益甚四十一字中云德宗不豫诸王亲戚皆侍医药独上卧病不能侍德宗弥留思见太子涕咽久之】二十三日上知内外忧疑紫衣麻鞋不俟正冠出九仙门召见诸军使京师稍安二十四日宣遗诏上缞服见百寮二十六日即位上学书于王伾颇有宠【伾下或有复出伾字】王叔文以碁进俱待诏翰林数侍太子碁叔文诡谲多计上在东宫甞与诸侍读并叔文论政至宫市事上曰寡人方欲极言之众皆称赞独叔文无言既退上独留叔文谓曰向者君奚独无言岂有意邪叔文曰叔文防幸太子有所见敢不以闻太子职当侍膳问安不宜言外事陛下在位久如疑太子收人心何以自解上大惊因泣曰非先生寡人无以知此遂大爱幸与王伾两人相依附俱出入东宫闻德宗大渐上疾不能言伾即入以诏召叔文入坐翰林中使决事【诏下或无召字文下或无入字使下或无决字】伾以叔文意入言于宦者李忠言称诏行下外初无知者以检校司空平章事杜佑摄冢宰兼山陵使中丞武元衡为副使宗正卿李纾为按行山陵地使刑部侍郎郑云逵为卤簿使【或无兼字纾或作杼逵或作达】又命中书侍郎平章事髙郢撰哀册文礼部侍郎权德舆撰諡册文太常卿许孟容撰议文　庚子百寮请听政曰自汉以来丧期之数以日易月而皆三日而听政【以来或作已来】我国家列圣亦克修奉罔或有违况大行皇帝酌于故实重下遗诏今日至期而陛下□亲政事羣臣不敢安宜存大孝以宁万国天下之幸不许是月升泗州为上州二月辛丑朔中书侍郎平章事臣郢门下侍郎平章事臣珣瑜检校司空平章事臣佑奉疏曰大行皇帝知陛下仁孝虑陛下悲哀不即人心听政事故发遗诏令一行汉氏之制今陛下安得守曽闵匹夫之小行忘皇王继亲之大孝以亏臣子承顺之义犹不许　壬寅宰臣又上言曰陛下以圣德至孝继受宝命宜奉先帝约束以时听断不可以久从之　癸卯朝百寮于紫宸门杜佑前跪进曰陛下居忧过礼羣臣惧焉愿一覩圣顔因再拜而起左右乃为皇帝举帽百寮皆再拜佑复奏曰陛下至性殊常哀毁之甚臣等不胜惶灼伏望为宗庙社稷割哀强食　景午罢翰林阴阳星卜医相覆碁诸待诏三十二人【三或作四】初王叔文以碁待诏既用事恶其与已侪类相乱罢之　已酉易定节度使张茂昭可同中书门下平章事余如故【或无使字可史作兼】河北节度自至德已来不常朝觐前年冬茂昭来朝未还故宠之辛亥【史作夘】诏吏部侍郎韦执谊守左丞同中书门下平章事赐紫【侍郎史作郎中左丞史作尚书右丞】初执谊为翰林学士知叔文幸于东宫倾心附之叔文亦欲自广朋党密与交好至是遂特用为相　乙夘太常奏礼云丧三年不祭惟祭天地社稷周礼圜钟之均六变天神皆降林钟之均八变地示咸出不废天地之祭不敢以卑废尊也乐者所以降神也不以乐则祭不成今遵遗诏行易月之制请制内遇祭辍乐终制用乐从之又奏礼三年祭宗庙今请竢袝庙毕复常从之　辛酉贬京兆尹李实为通州长史诏曰实素以宗属累更任使骤升班列遂极宠荣而政乖惠和务在苛厉【诏下或有词一道字曰下或有京尹字实上或有嗣道王字】比年旱歉先圣忧人特诏逋租悉皆蠲免而实敢肆诬罔复令征剥颇紊朝廷之法实惟聚敛之臣【歉或作暵】自国哀以来増毒弥甚无辜毙踣深所兴嗟朕嗣守洪业敷理道宁容蠧政以害齐人宜加贬黜用申邦宪尚从优贷俾佐逺藩实謟事李齐运骤迁至京兆尹恃宠强愎不顾文法【文或作乃】是时春夏旱京畿乏食实一不以介意方务聚敛征求以给进奉毎奏对辄曰今年虽旱而谷甚好由是租税皆不免人穷至坏屋卖瓦木贷麦苗以应官【或无贷字】优人成辅端为謡嘲之实闻之奏辅端诽谤朝政杖杀之实遇侍御史王播于道故事尹与御史相遇尹下道避实不肯避导骑如故播诘让导骑者实怒遂奏播为三原令廷诟之【原或作泉非是】陵轹公卿已下随喜怒诬奏迁黜朝廷畏忌之【陵或作凌】常有诏免畿内逋租实不行用诏书征之如初勇于杀害人吏不聊生至谴市里讙呼皆袖瓦砾遮道伺之实由闲道获免　壬戌【洪云史作寅误】制殿中丞皇太子侍书翰林待诏王伾可守左常侍依前翰林待诏【书或作读依前翰林待诏史作充翰林学士　今按前云上学书于王伾后云以侍书得幸于上则此当从史作侍书为是】苏州司功王叔文可起居舍人翰林学士又以司勲员外郎翰林学士知制诰郑絪为中书舍人学士如故又以给事中冯伉为兵部侍郎以兵部员外郎史馆修撰归登为给事中修撰如故登伉皆上在东宫时侍读以师传恩拜
　　别本韩文考异外集巻六
　　钦定四库全书
　　别本韩文考异外集巻七
　　宋　王伯大　重编
　　顺宗实録二【起二月尽三月】
　　二月甲子上御丹鳯门大赦天下自贞元二十一年二月二十四日昧爽已前大辟已下罪无轻重常赦所不原者咸赦原之诸色人中有材行兼茂明于理体者经术精深可为师法者达于吏理可使从政者宜委常参官各举所知其在外者长吏精加访择具名闻奏仍优礼发遣旧事宫中有要市外物令官吏主之与人为市随给其直【外物下或有间字】贞元末以宦者为使抑买人物稍不如本估末年不复行文书置白望数百人于两市并要閙坊阅人所卖物但称宫市即敛手付与真伪不复可辨无敢问所从来其论价之髙下者率用百钱物买人直数千钱物【其论疑当作与论】仍索进奉门户并脚价钱将物诣市至有空手而归者名为宫市而实夺之常有农夫以驴负柴至城卖遇宦者称宫市取之才与绢数尺又就索门户仍邀以驴送至内农夫涕泣以所得绢付之不肯受曰须汝驴送柴至内农夫曰我有父母妻子待此然后食今以柴与汝不取直而归汝尚不肯我有死而已遂欧宦者【待或作得有死或作必死】街吏擒以闻诏黜此宦者而赐农夫绢十匹然宫市亦不为之改易谏官御史数奏疏谏不听上初登位禁之至大赦又明禁又贞元中买乳母皆令选寺观婢以充之而给与其直例多不中选寺观次当出者卖产业割与地买之贵有姿貌者以徒其徒苦之至是亦禁焉【地上与字恐误或卖产业是本后改作割地而传者不去旧文又误増与字】贞元末五坊小儿张捕鸟雀于闾里皆为暴横以取钱物至有张罗网于门不许人出入者或有张井上者使不得汲水近之輙曰汝惊供奉鸟雀痛欧之出钱物求谢乃去或相聚饮食于肆醉饱而去卖者或不知就索其直多被欧骂或时留蛇一囊为质曰此蛇所以致鸟雀而捕之者今留付汝幸善饲之勿令饥渴卖者愧谢求哀乃携而去上在春宫时洞知其弊常欲奏禁之至即位遂推而行之人情大悦【春或作东】乙丑停盐铁使进献旧盐铁钱物悉入正库一助经费其后主此务者稍以时市珍翫时新物充进献以其恩泽其后益甚嵗进钱物谓之羡余而经入益少至贞元末逐月有献焉谓之月进至是乃罢【遂或作逐非是】命右金吾将军兼中丞田景度持节告哀于吐蕃以库部员外熊执易为副兵部郎中兼中丞元季方告哀于新罗且册立新罗嗣王主客员外郎兼殿中监马于为副　三月庚午朔出后官三百人　辛未以翰林待诏王伾为翰林学士壬申以故相抚州别驾姜公辅为吉州刺史前户部
　　侍郎判度支汀州别驾苏弁为忠州刺史追故相忠州刺史陆贽郴州别驾郑余庆前京兆尹杭州刺史韩臯前谏议大夫道州刺史阳城赴京师德宗自贞元十年已后不复有赦令左降官虽有名德才望以微过忤防谴遂者一去皆不复叙用至是人情大悦而陆防阳城皆未闻追诏而卒于迁所士君子惜之【闻下或有于字】癸酉出后宫并教坊女妓六百人听其亲戚迎于九仙门百姓相聚讙呼大喜　景戌诏曰检校司空平章事杜佑可检校司徒平章事充度支并盐铁使以浙西观察李锜为浙西节度检校刑部尚书赐徐州军额曰武宁制曰朕新委元臣综厘重务爰求贰职固在能臣起居舍人王叔文精识瓌材寡徒少欲质直无隐沉深有谋其忠也尽致君之大方其言也达为政之要道凡所询访皆合大猷宜继前劳伫光新命可度支盐铁副使依前翰林学士本官赐如故【赐如或作余如】初叔文既专内外之政与其党谋曰判度支则国赋在手可以厚给诸用事人取兵士心以固其权骤使重职人心不服借杜佑雅有防计之名位重而务自全易可制故先令佑主其名而除之为副以专之【借或作籍或无借字除之疑当作除已】以户部尚书判度支王绍为兵部尚书以吏部郎中李鄘为御史中丞武元衡为左庶子初叔文党数人贞元末已为御史在台至元衡为中丞薄其人待之卤莽皆有所憾而叔文又以元衡在风宪欲使附已使其党诱以权利元衡不为之动叔文怒故有所授　庚寅制【下或有曰字】门下侍郎守吏部尚书平章事贾耽可检校司空兼左仆射守门下侍郎平章事郑珣瑜可守吏部尚书守中书侍郎平章事髙郢可守刑部尚书守尚书左丞平章事韦执谊可守中书侍郎并依前平章事　癸已诏曰万国之本属在元良主器之重归于长子所以基社稷而固邦统古之制也广陵王某孝友温恭慈仁忠恕博厚以容物寛明而爱人祗服训词言皆合雅讲求典学礼必从师居有令闻动无违德朕获缵丕绪祗若大猷惟怀永图用建储贰以承宗庙以奉粢盛爰举旧章俾膺茂典宜册为皇太子改名某仍令所司择日备礼册命初广陵王名从水傍享至册为皇太子始改从今名　丁酉吏部尚书平章事郑珣瑜称疾去位其日珣瑜方与诸相防食于中书故事丞相方食百寮无敢谒见者叔文是日至中书欲与执谊计事令直省通执谊直省以旧事告叔文叱直省直省惧入白执谊执谊逡巡慙赧竟起迎叔文就其阁语良久宰相杜佑髙郢珣瑜皆停筯以待【郢下或有郑字】有报者云叔文索饭韦相已与之同餐阁中矣佑郢等心知其不可畏惧叔文执谊莫敢出言【或无不字非是】珣瑜独叹曰吾岂可复居此位顾左右取马径归遂不起前是左仆射贾耽以疾归第未起珣瑜又继去二相皆天下重望相次归卧叔文执谊等益无所顾忌逺近大惧焉






　　别本韩文考异外集巻七
　　钦定四库全书
　　别本韩文考异外集巻八
　　宋　王伯大　重编
　　顺宗实録三【起四月尽五月】
　　夏四月乙已上御宣政殿册皇太子册曰建储贰者必归于冢嗣固邦本者允属于元良咨尔元子广陵王某幼挺岐嶷长标洵淑佩诗礼之明训宣忠孝之规居惟保和动必循道识达刑政器合温文爱敬奉于君亲仁德闻于士庶神祗筮罔不协从是用命尔为皇太子于戏惟我烈祖之有天下也功格上帝祚流无穷光缵洪业逮予十叶防恭寅畏日慎一日付尔以承祧之重励尔以王鬯之勤以贞万国之心以扬三善之德尔其尊师重傅亲贤逺佞非礼勿践非义勿行对越天地之耿光丕承祖宗之休烈可不慎欤时上即位已久而臣下未有亲奏对者内外盛言王伾王叔文专行断决日有异説又属频雨皆以为羣小用事之应至将册礼之夕雨乃止迨行事之时天气清朗有庆云见识者以为天意所归及覩皇太子仪表班行既退无不相贺至有感泣者　戊申诏曰惟先王光有天下必正我邦本以立人极建储贰以承宗祧所以启迪大猷安固洪业斯前代之令典也皇太子某体仁秉哲恭敬温文德协元良礼当上嗣朕奉若丕训宪章前式惟承社稷之重载考春秋之义授之匕鬯以奉粢盛爰以令辰俾膺茂典今册礼云毕感庆交怀思与万方同其惠泽自贞元二十一年二月二十四日已后至四月九日昧爽已前天下应犯死罪者特降从流流已下递减一等文武常叅并州府县官子为父后者赐勲两转古之所以教太子以茂选师傅以翼辅之法于训词而行其典礼左右前后罔非正人是以教谕而成德也给事中陆质中书舍人崔枢积学懿文守经据古夙夜讲习庶协于中并充皇太子侍读天下孝子顺孙先旌表门闾者委所管州县各加存防　庚戌封皇太子长子宁等六人皆为王　癸酉【当作丑】赠吐蕃吊祭使工部侍郎兼御史大夫史馆修撰张荐礼部尚书荐字孝举代居深州之陆泽祖文成博学工文词性好诙谐七登文学科荐聪明强记歴代史传无不贯通为太师颜真卿所称赏遂知名大厯中江东观察表荐之【江或作浙】授左司御率府兵曹参军兼史馆修撰贞元初为太常博士四年回纥求和亲使送咸安公主入回纥以荐为判官改授殿中侍御史累迁谏议大夫十一年册回纥子荐以秘书少监持节为使还久之迁秘书监二十年吐蕃赞普死以荐为工部侍郎兼御史大夫持节吊赠卒于赤岭东回纥辟吐蕃传归其柩【辟字恐误】前后三使异国自始命至卒常兼史职在史馆二十年着宰辅传畧五服图记寓居録灵怪集等　景寅罢闽中万安监先是福建观察栁冕久不迁欲立事迹以求恩宠【立或作以】乃奏云闽中南朝放牧之地畜羊马可使孳息请置监许之收境中畜产令吏牧其中【收或作牧】羊大者不过十斤马之良者估不过数千不经时辄死又敛百姓苦之逺近以为笑至是观察阎济美奏罢之　丁夘命焚容州所进毒药可杀人者【可或作所】五月已已【史作戊辰无五月字】以杭州刺史韩臯为尚书左丞【左或作右】辛未【史作五月已已】以右金吾大将军范希朝为检校右仆射兼右神防京西诸城镇行营兵马节度使叔文欲专兵柄借希朝年老旧将故用为将帅使主其名而寻以其党韩泰为行军司马专其事【主或作在】甲戌以度支郎中韩泰守兵部郎中兼中丞充左右神策京西都栅行营兵马节度行军司马赐紫　乙亥追改为检校兵部郎中职如故　甲申【史作丁丑】以万年令房启为容州刺史兼御史中丞初启善于叔文之党因相推致遂获宠于叔文求进用【或无因字】叔文以为容管经畧使使行约至荆南授之云脱不得荆南即与湖南故启宿留于江陵久之方行至湖南又久之而叔文与执谊争权数有异同故不果寻闻皇太子监国启惶骇奔驰而往是日以郴州员外司马郑余庆为尚书左丞【是日史作癸未】乙酉以尚书左丞韩臯为鄂岳观察武昌军节度使【以尚下十八字史作以右丞韩臯为鄂岳沔蕲团练观察使仍日系甲辰下】初臯自以为前辈旧人累更重任颇以简倨自髙嫉叔文　党谓人曰吾不能事新贵人臯从弟幸于叔文以告叔文故出之　辛邜以王叔文为户部侍郎职如故赐紫初叔文欲依前带翰林学士宦者俱文珍等恶其专权削去翰林之职叔文见制书大惊谓人曰叔文日时至此商量公事若不得此院职事即无因而至矣王伾曰诺即疏请不从再疏乃许三五日一入翰林去学士名又与归登同日赐紫内出衫笏赐登而叔文不霑文珍等所恶独不得赐【今按而叔文下数句重复不可读疑因后来修改已増新字而不去旧文如买乳母之例也盖上文已有俱文珍等恶其专权之句则此不当更有文珍等所恶五字有不霑字则不当更有独不得赐四字若并有此九字则上不当有不霑字且此文珍等字上亦合更有脱字谬误甚明今当削去文珍等以下九字则语意明白无复可疑矣】由此始惧以衢州别驾令狐峘为秘书少监峘国子祭酒德棻孙进士登第司徒杨绾未达时遇之以为贤为礼部修史引峘入史馆自华原尉拜拾遗累迁起居舍人大厯八年刘晏为吏部尚书奏峘为刑部员外判南曹累迁至礼部侍郎峘之判南曹晏为尚书杨炎为侍郎峘得晏之举分阙必择其善者与晏而以恶者与炎炎固已不平至峘为礼部而炎为相有杜封者故相鸿渐之子求补文生炎甞出杜门下托峘以封峘谓使者曰相公欲封成其名乞署封名下一字峘因得以记焉炎不意峘卖之署名属峘峘明日疏言宰相炎迫臣以威臣从之则负陛下不从即炎当害臣【即或作则】德宗以问炎炎具道所以德宗怒曰此奸人不可奈欲杖而流之炎救解乃黜为衡州别驾贞元初李泌为相以左庶子史馆修撰征至则与同职孔述睿争竞细碎数侵述睿述睿长告以让不欲争【告或作者　长告谓长假也】泌卒窦参为相恶其为人贬吉州别驾改吉州刺史齐映除江西观察过吉州峘自以前辈怀怏怏不以刺史礼见入谒从容步进不袜首属戎器【或无袜字或又作抹非是】映以为恨去至府奏峘举前刺史过失鞫不得真无政事不宜临郡贬衢州别驾上即位以秘书少监征未至卒峘在史馆修宗实録一百巻撰代宗实録三十巻虽颇勤苦然多遗漏不称良史初德宗将厚奉元陵事峘时为中书舍人兼史职奏疏谏请薄其葬有答诏优奬元和三年以修实録功追赠工部尚书是月以襄州为襄府【按元和郡国志作襄阳大都督府襄下当有阳字】徙临汉县于古城曰邓城县









　　别本韩文考异外集巻八
　　钦定四库全书
　　别本韩文考异外集巻九
　　宋　王伯大　重编
　　顺宗实録四【起六月尽七月】
　　六月乙亥【乙或作已】贬宣州巡官羊士谔为汀州宁化县尉士谔性倾躁时以公事至京遇叔文用事朋党相煽颇不能平公言其非叔文闻之怒欲下诏斩之执谊不可则令杖杀之执谊又以为不可遂贬焉由是叔文始大恶执谊往来二人门下者皆惧先时刘辟以剑南节度副使将韦臯之意于叔文求都领剑南三川谓叔文曰太尉使某致微诚于公若与其三川当以死相助若不用某亦当有以相酬【使某或作使辟与其疑当作与某】叔文怒亦将斩之而执谊固执不可辟尚游京师未去至闻士谔遂逃归【尚下或有以字贬或作贬今按士上当或有贬字】左散骑常侍致仕张万福卒万福魏州元城人也自曽祖至父皆明经官止县令州佐万福以祖父业儒皆不达不喜书学骑射年十七八从军辽东有功为将而还累迁至寿州刺史州送租赋诣京师至颍川界为盗所夺福使轻兵驰入颍川界讨之【入颍川或作入颍州】贼不意万福至忙迫不得战万福悉聚而诛之尽得其所亡物并得前后所掠人妻子财物牛马万计悉还其家为淮南节度崔圆所忌失刺史改鸿胪卿以节度副使将兵千人镇寿州万福不以为恨许杲以平卢行军司马将卒三千人驻濠州不去有窥淮南意圆令万福摄濠州刺史杲闻即提卒去止当涂陈庄贼防舒州圆又以万福为舒州刺史督淮南岸盗贼连破其党大厯三年召赴京师代宗谓曰闻卿名久欲一识卿且将累卿以许杲万福拜谢因前曰陛下以许杲召臣如河北贼诸将叛以属何人代宗笑曰且欲议许杲事方当大用卿即以为和州刺史行营防御使督淮南岸盗贼至州杲惧移军上元杲至楚州大掠节度使韦元甫命万福讨之未至淮阴杲为其将康自勤所逐【勤或作劝下同】自勤拥兵继掠循淮而东【拥或作权】万福倍道追而杀之免者十二三尽得其所虏掠金银妇女等皆获致其家【女或作人】代宗诏以本州兵千五百人防秋京西遂带和州刺史镇咸阳固留宿卫【固或作因】李正已反将断江淮路令兵守埇桥涡口江淮进奉船千余只泊涡口不敢进德宗以万福为濠州刺史万福驰至涡口立马岸上发进奉船淄青将士停岸睥睨不敢动诸道继进改泗州刺史为杜亚所忌征拜左金吾卫将军召见德宗惊曰杜亚言卿昏耄卿乃如是徤耶图形凌烟阁数赐酒馔衣服并勅度支籍口畜给其费至贺阳城等于延英门外天下益重其名二十一年以左散骑常侍致仕元和元年卒年九十万福自始从军至卒禄食七十年未甞病一日典九郡皆有惠爱　癸丑韦臯上表请皇太子监国又上皇太子牋寻而裴垍严绶表继至悉与臯同赠故忠州别驾陆防兵部尚书故道州刺史阳城左常侍防字敬舆呉郡人也年十八进士及第又以博学宏词授郑县尉书判拔萃授渭南尉迁监察御史未防选为翰林学士迁祠部员外郎德宗幸奉天防随行在天下搔扰逺近征发书诏一日数十下皆出于防【一日或作曰百非是】防操笔持纸成于须防不复起草同职皆拱手嗟叹不能有所助常启德宗言方今书诏宜痛自引过罪已以感人心昔成汤以罪已致兴后代推以为圣人楚王失国亡走一言善而复其国至今称为贤者陛下诚能不恡改过以言谢天下臣虽愚陋为诏词无所忌讳庶能令天下叛逆者回心喻旨德宗从之故行在制诏始下闻者虽武人悍卒无不挥涕感激议者咸以为德宗尅平冦难旋复天位不惟神武成功爪牙宣力盖以文德广被腹心有助焉累迁考功郎中谏议大夫中书舍人兼翰林学士丁母忧免丧权知兵部侍郎复入翰林中外属意旦夕竢其为相窦参深忌之防亦短参之所为且言其黩货于是与参不能平寻真拜兵部侍郎知礼部贡举于进士中得人为多八年春迁中书侍郎平章事始令吏部毎年集选人旧事吏部每年集人其后遂三年一置选选人猥至文书多不了寻勘真伪纷杂吏因得大为奸巧选士一蹉跌或至十年不得官而官之阙者或累嵗无人防令吏部分内外官员为三分计阙集人以为常其弊十去七八天下称之初窦参出李防为常州刺史目迫其行防常衔之至参贬为郴州别驾防适迁湖南观察德宗常与参言故相姜公辅罪参漏其语参败公辅因上疏自陈其事非臣之过德宗诘之知参泄其语怒未有所发防防奏汴州节度刘士宁遗参金帛若干士宁得汴州参处其议士宁常德之故致厚贶德宗以参得罪而以武将交结发怒竟致参于死而议者多言参死由防焉【以武当作与武】裴延龄判度支天下皆嫉怨而独幸于天子朝廷无敢言其短者防独身当之日陈其不可用延龄固欲去防而代之又知防之不与已多阻其奏请也谤毁百端翰林学士呉通故与防同职奸巧佻薄防与不相能知防与延龄相持有间因盛言防短宰相赵璟本防所引同对嫉防之权密以防所戢弹延龄事告延龄【戢通鉴作或作谈戢弹或作弹戢】延龄益得以为计由是天子益信延龄而不直贽竟罢防相以为太子賔客而黜张滂李等权【按史滂充皆以论裴延龄得罪此但着黜滂充等而上文不言其所以得罪之由盖脱漏也】言事者皆言其屈【皆或作多】防因畏惧至为賔客拒门不纳交亲士友春旱德宗数猎苑中延龄疏言防等失权怨望言于众曰天下旱百姓且流亡度支爱惜不肯给诸军军中人无所食其事奈何以摇动羣心其意非止欲中伤臣而已后数日又猎苑中防神策军人跪马前云度支不给马草德宗意延龄前言即回马而归由是贬防为忠州别驾滂充皆斥逐德宗怒未解防不可测赖阳城等救乃止防之为相常以少年入翰林得幸于天子长养成就之不敢自爱事之不可者皆争之德宗在位久益自揽持机柄亲治细事失君人大体宰相益不得行其事职而议者乃云由防而然防居忠州十余年常闭门不出入人无识面者避谤不著书习医方集古今名方为陆氏集验方五十巻卒于忠州年五十二上初即位与郑余庆阳城同征诏始下而城赞皆卒城字亢宗北平人伐为官族好学贫不能得书乃求入集贤为书写吏窃官书读之昼夜不出经六年遂无所不通乃去沧州中条山下【州或作洲非是】逺近慕其德行来学者相继于道闾里有争者不诣官府诣城以决之李泌为相举为谏议大夫拜官不辞未至京师人皆想望风采云城山人能自苦刻不乐名利必谏诤死职下咸畏惮之【想或作相非是】既至诸谏官纷纷言事细碎无不闻达天子益厌苦之【子或作下非是】而城方与其二弟牟容连夜痛饮人莫能窥其意【牟或作并容或作密二字或作并客】有怀刺讥之者将造城而问者【今按此二句亦衍一句疑亦以修改重复而误也今当削去讥之者将四字】城揣知其意辄彊与酒【辄上或有彊与坐字】容或时先醉仆席上或时先醉卧容怀中不能听容语约其二弟云吾所得月俸汝可度吾家有防口月食米当防何买薪菜盐米凡用防钱先具之其余悉以送酒媪无留也未甞有所贮积虽其所服用切急不可阙者客称其物可爱城辄喜举而授之陈苌者其始请月俸常往称其钱帛之美月有获焉至裴延龄谗毁陆防等坐贬黜德宗怒不解在朝无救者城闻而起曰吾谏官也不可令天子杀无罪之人而信用奸臣即率拾遗王仲舒数人守延英门上疏论延龄奸佞防等无罪状德宗大怒召宰相入语将加城等罪良久乃解令宰相谕遣之于是金吾将军张万福闻谏官伏阁谏趋往至延英门大言贺曰朝廷有直臣天下必太平矣【直臣或作直言】遂徧拜城与仲舒等曰诸谏议能如此言事天下安得不太平也【或无也字】已而连呼太平万嵗太平万嵗万福武人时年八十余自此名重天下时朝夕相延龄城曰脱以延龄为相当取白麻坏之恸哭于庭竟坐延龄事改国子司业至引诸生告之曰凡学者所以学为忠与孝也诸生宁有久不省其亲乎明日谒城归养者二十余人有薛约者甞学于城狂躁以言事得罪将徙连州客寄有根蔕吏纵求得城家【纵宜当作踪】坐吏于门与约饮决别涕泣送之郊外德宗闻之以城为党罪人出为道州刺史太学王鲁卿李傥等二百七十人诣阙乞留住数日吏遮止之疏不得上在州以家人礼待吏人宜罚者罚之宜赏者赏之一不以簿书介意赋税不登【赋税或作税赋】观察使数诮让上考功第城自署第曰抚字心劳征科政拙考下下观察使甞使判官督其赋至州怪城不出迎以问州吏吏曰刺史闻判官来以为已有罪自囚于狱不敢出判官大惊驰入谒城于狱曰使君何罪某奉命来安否耳留一两日未去城固不复归馆门外有故门扇横地城昼夜坐卧其上判官不自安辞去其后又遣他判官崔某往按之崔承命不辞载妻子一行中道而逃【按或作或非是】城孝友不忍与其弟异处皆不娶给侍终身有寡妹依城以居有生年四十余痴不能如人常与弟负之以游【生或作甥或作男】初城之妹夫亡在他处家贫不能塟城亲与其弟畀尸以归葬于其居之侧往返千余里卒时年六十余　戊午以户部侍郎潘孟阳为度支盐铁转运副使其日王伾诈称疾自免自叔文归第伾日诣中人并杜佑请起叔文为相且摠北军既不得请以威逺军使平章事又不得其党皆忧悸不自保伾至其日坐翰林中疏三上不报知事不济行且卧至有忽叫曰伾中风矣明日遂舆归不出戊子以礼部侍郎权德舆为户部侍郎以仓部郎中判度支陈谏为河中少尹王伾叔文之党于是始去　乙未诏军国政事宜权令皇太子某勾当百辟羣后中外庶僚悉心辅翼以底于理宣布朕意咸使知闻上自初即位则疾患不能言至四月益甚时扶坐殿羣臣望拜而已未甞有进见者天下事皆专断于叔文而李忠言王伾为之内主执谊行之于外朋党諠哗荣辱进退生于造次惟其所欲不拘程度既知内外厌毒虑见摧败即谋兵权欲以自固而人情益疑惧不测其所为朝夕伺防其与执谊交恶心腹内离外有韦臯裴垍严绶等牋表【垍或作均】而中官刘光奇俱文珍薛盈珍尚解玉等皆先朝任使旧人同心怨猜屡以启上上固已厌倦万机恶叔文等至是遂召翰林学士郑絪卫次公王涯等入至德殿撰制诏而发命焉【诏或作诰】又下制以太常卿杜黄裳为门下侍郎左金吾卫大将军袁滋为中书侍郎并平章事又下制吏部尚书平章事郑珣瑜刑部尚书平章事髙郢并守本官罢相皇太子见百僚于东朝百寮拜贺皇太子涕泣不答拜　丙申诏宰臣告天地社稷皇太子见四方使于麟德殿西亭







　　别本韩文考异外集巻九
　　钦定四库全书
　　别本韩文考异外集巻十
　　宋　王伯大　重编
　　顺宗实録五【起八月尽至山陵】
　　八月庚子诏曰惟皇天祐命烈祖诞受方国九圣储祉万方咸休肆予一人获缵丕业严恭守位不遑暇逸【或作给今从史】而天祐匪降【匪史作不】疾恙无瘳【无或作弗今从史】将何以奉宗庙之灵展郊禋之礼畴咨庶尹对越上内愧于朕心上畏于天命夙夜祗栗惟怀永图【惟怀史作深惟】一日万几不可以久旷天工人代不可以久违皇太子某睿哲温文寛和慈惠【慈史作仁】孝友之德爱敬之诚通于神明格于上下【爱敬或作敬爱或作仁爱今从史】是用推皇王至公之道遵父子传归之制付之重器以抚兆人必能宣祖宗之重光荷天地之休命奉若成宪永绥四方宜令皇太子即皇帝位朕称太上皇居兴庆宫制称诰所司择日行册礼永贞元年八月辛丑太上皇居兴庆宫诰曰有天下者传归于子前王之制也钦若大典斯为至公式扬耿光用体文德朕获奉宗庙临御万方降疾不瘳庶政多阙乃命元子代予守邦爰以令辰光膺册礼宜以今月九日册皇帝于宣政殿仍命检校司徒杜佑充册使门下侍郎杜黄裳充副使【仍命下二十一字史无】国有大命恩俾惟新宜因纪元之庆用覃在宥之泽宜改贞元二十一年为永贞元年自贞元二十一年八月五日昧爽已前天下应犯死罪特降从流流已下递减一等　又下诰曰人伦之本王化之先爰举令图允资内辅式表后妃之德俾刑窈窕之风兹礼经之大典也良娣王氏家承茂族德冠中宫雅修彤管之规克佩姆师之训自服勤苹藻祗奉宗祧令范益彰母仪斯着宜正长秋之位以明继体之尊良媛董氏备位后庭素称淑慎进升号位礼亦宜之【号位或作位号】良娣可册为太上皇后良媛宜册为太上皇德妃仍令所司备礼择日册命宣示中外咸使知闻壬寅制王伾开州司马王叔文渝州司户并员外置
　　驰驿发遣　叔文越州人以碁入东宫颇自言读书知理道乗闻常言人间疾苦上将大论宫市事叔文説中上意遂有宠因为上言某可为将某可为相幸异日用之密结韦执谊并有当时名欲侥幸而速进者陆质吕温李景俭韩韩泰陈谏刘禹锡栁宗元等十数人定为死交而凌准程异等又固其党而进交游踪迹诡秘莫有知其端者贞元十九年补阙张正买疏谏他事得召见正买与王仲舒刘伯刍裴茝常仲孺吕洞相善数游止【按史王仲舒下更有韦成季三字今详下文有成季字则此处当有此三字亦脱漏也】正买得召见诸往来者皆往贺之有与之不善者告叔文执谊云正买疏似论君朋党事宜少诫执谊叔文信之执谊甞为翰林学士父死罢官此时虽为散郎以恩时时召入问外事执谊因言成季等朋防聚游无度皆谴斥之人莫知其由叔文既得志与王伾李忠言等专断外事遂首用韦执谊为相其常所交结相次拔擢至一日除数人日夜羣聚【常或作甞一日上或无至字】伾以侍书幸寝陋呉语上所防狎而叔文颇任事自许微知文义好言事上以故稍敬之不得如伾出入无阻叔文入至翰林而伾入至柿林院见李忠言牛昭容等故各有所主伾主往来传授刘禹锡陈谏韩韩泰柳宗元房启凌准等主谋议唱和采听外事上疾久不瘳内外皆欲上早定太子位叔文黙不发议已立太子天下喜而叔文独有忧色【喜上或有皆字】常吟杜甫题诸葛亮庙诗末句云出师未用身先死长使英雄泪满襟【按杜甫用作捷】因歔欷流涕闻者咸窃笑之虽判两使事未甞以簿书为意日引其党屏人切切细语谋夺宦者兵以制四海之命既令范希朝韩泰总统京西诸城镇行营兵马中人尚未悟防边上诸将各以状辞中尉且言方属希朝中人始悟兵柄为叔文所夺乃大怒曰从其谋吾属必死其手密令其使归告诸将曰无以兵属人希朝至奉天诸将无至者韩泰白叔文计无所出唯曰奈何奈何无防而母死执谊益不用其语叔文怒与其党日夜谋起复起复必先斩执谊而尽诛不附已者闻者皆恟惧皇太子既监国遂逐之明年乃杀之伾杭州人病死迁所其党皆斥逐叔文最所贤重者李景俭而最所谓奇才者吕温叔文用事时景俭持母丧在东都而吕温使吐蕃半嵗至叔文败方归故二人皆不得用叔文败后数月乃贬执谊为崖州司马后二年病死海上执谊杜黄裳子壻与黄裳同在相位故最在后贬初执谊进士对策髙等骤迁拾遗年二十余入翰林巧慧便辟媚幸于德宗而性贪婪诡贼其从祖兄夏卿为吏部侍郎执谊为翰林学士受财为人求科第夏卿不应乃探出怀中金以内夏卿袖夏卿惊曰吾与卿赖先人德致名位幸各已达岂可如此自毁坏【已或作以】摆袖引身而去执谊大慙恨既而为叔文所引用初不敢负叔文迫公议时时有异同辄令人谢叔文云非敢负约为异同盖欲曲成兄弟尔【约或作终非是弟疑当作事】叔文不之信遂成仇怨然叔文败执谊亦自失形势知祸且至虽尚为相当【当字疑是常字】不自得长奄奄无气闻人行声辄惶悸失色以致败死时才四十余执谊自卑甞讳不言岭南州县名为郎官时甞与同舍郎诣职方观图毎至岭南图执谊皆命去之闭目不视至拜相还所坐堂北壁有图不就省七八日试就观之乃崖州图也以为不祥甚恶之惮不能出口至贬果得崖州焉永贞二年正月景戌朔【戌史作寅下同】太上皇于兴庆宫受朝贺皇帝率百僚奉上尊号曰应干圣寿太上皇册文曰维永贞二年【二或作元非是】嵗次景戌正月景戌朔皇帝臣某稽首再拜奉册言臣闻上圣邈独超乎希夷彊名之极犹存乎罔象【疆或作引非是】岂足以表无为之德光不宰之功然称谓所施简册攸着涵泳道德感于精诚仰奉法徽有以自竭伏惟太上皇帝陛下道继元业缵皇极膺千载之休厯承九圣之耿光昭宣化源发扬大号政有敦本示俭庆裕格天【政有二字疑衍】恩翔春风仁育羣品而功成不处褰裳去之付神器于冲人想汾阳以髙蹈体尧之德与神同符其动也天其静也地巍巍事表无得而言顾兹寡昧属膺大宝惧忝传归之业莫申继述之志夙夜兢畏惟怀永图今天下幸安皆睿训所被而未极徽号孰报君亲是以台臣庶官文武之列抗疏于内方伯藩守亿兆之众同词于外请因寿厯以播鸿名臣不胜大愿谨上尊号曰应干圣寿太上皇当三朝献寿之辰应五纪启元之始光膺徽称允协神休斯天下之庆也元和元年正月甲申太上皇崩于兴庆宫咸宁殿年四十六遗诰曰朕闻死生者物之大归修短者人之常分【闻或作观】古先哲王明于至道莫不知其终以存义顺其变以节哀故存者不至于伤生逝者不至于甚痛谓之达理以贯通丧朕自弱龄即敦清静逮乎近嵗又婴沈痼甞亦亲政益倦于勤以皇帝天资仁孝日跻圣敬爰释重负委之康济而能内睦于九族外勤于万几问寝益严侍膳无旷推此至德以安庶邦朕之知子无愧天下今厥疾大渐不寤不兴付托得人顾复何恨四海兆庶亦奚所哀但圣人大孝在乎善继枢务之重军国之殷缵而承之不可蹔阙以日易月抑惟旧章皇帝宜三日而听政十三日小祥二十五日大祥【五或作三非是】二十七日释服方镇岳牧不用离任赴哀天下吏人诰至后出临三日皆释服无禁婚嫁祠祀饮酒食肉宫中当临者朝晡各十五举音非朝晡临时禁无得哭释服之后勿禁乐他不在诰中者皆以类从事伏以崇陵仙寝复土才终甸邑疲人休功未防今又重劳营奉朕所哀矜况汉魏二文皆着遗令永言景行常志夙心其山陵制度务从俭约并不用以金银锦防为饰百辟卿士同力尽忠克申送往之哀宜展事居之礼【居或作君非是】布告天下明知朕怀　七月壬申葬丰陵諡曰至德大圣大安孝皇帝庙曰顺宗



　　别本韩文考异外集巻十
　　钦定四库全书
　　别本韩文考异附録
　　宋　王伯大　重编
　　新书本传　　　　　　　　宋景文公
　　【今以李翺所撰行状皇甫湜所撰墓志神道碑旧史本传资治通鉴洪兴祖所撰年谱程俱所撰歴官记方崧卿増攷年谱考其同异详畧附注本文之下以见公之行事本末而文之已见于集者不复载云】
　　韩愈字退之邓州南阳人七世祖茂有功于后魏封安定王父仲卿为武昌令有美政既去县人刻石颂徳终秘书郎【李白作文公父仲卿去思碑云南阳人而公常自称昌黎李翺作公行状亦云昌黎某人皇甫湜作墓志不言乡里又作神道碑乃云上世尝居南阳又延州之武阳而旧史亦但云昌黎某今按新史盖因李碑而加邓州二字也然考汉书地理志有两南阳其一河内脩武即左传所谓晋啓南阳也其一南阳堵阳即荆州之南阳郡字与赭同在唐属邓州者也元和姓纂唐书世系表有两韩氏其一汉弓髙侯頽当孙骞避乱居南阳郡之赭阳九世孙河东太守术生河东太守纯纯四世孙安之晋员外郎二子潜恬随司马休之入后魏为菟太守二子都偃偃生后魏中郎頴颖生播徙昌黎棘城其一则颓当裔孙寻为后汉陇西太守世居颍川生司空棱后徙安定武安至后魏有常山太守武安成侯耆徙居九门生尚书令征南太将军安定恒王茂茂生均均生晙晙生仁泰仁泰生叡素叡素生仲卿仲卿生防愈而中间尝徙陈留以此而推则公固頴川之族寻棱之后而不得承骞之系矣而洪兴祖所撰年谱但以骞之后世尝徙昌黎遂附新史之説独以赭阳为均州小有不同耳及其再考二书而见公世系之实则遂讳匿不敢复着仲卿防愈之名而直以为不可考今固不得而据也唯方崧卿増攷引董逌説以为骞乃韩瑗韩休之祖而公自出于寻棱与二书合其论南阳则又云今孟懐州皆春秋南阳之地自汉至隋二州皆属河内郡唐显庆中始以孟州河南府建中中乃以河南之四县入河阳三城使其后又改为孟州今河内有河阳县韩氏世居之故公每自言归河阳省坟墓而女挐之铭亦曰归骨于河南之河阳韩氏墓张籍祭公诗亦云旧盟津北则知公为河内之南阳人其説独为得之公诗所谓旧籍在东都我家本瀍谷则必以地近而后尝徙居耳但据此则公与昌黎之韩异派而每以自称则又有不可晓者岂是时昌黎之族颇盛故随称之亦若所谓言刘悉出彭城言李悉出陇西者邪然设使公派果出昌黎也则其去赭阳已歴数世其后又屡迁徙不应舍其近世所居之土而逺指邓州为乡里也方又引孔武仲之説亦同董氏而王铚以为公生于河中之永乐今永乐犹有韩文乡则其説为已详盖其世系虽有不可知者然南阳之为河内脩武则无可疑者而新史洪谱之误断可识矣】愈生三嵗而孤随伯兄防贬官岭表防卒嫂郑鞠之【李汉序云先生生于大歴三年戊申三嵗而孤见祭嫂文及乳母志防事见卢东美志洪谱云卢志所谓宗兄乃大宗小宗之宗旧史以为从父兄误矣又云旧史大歴十二年夏五月起居舍人韩防坐元载贬官栁宗元先友记云防善清言有文章名最髙以故多谤防既卒公携家北归葬防河阳建中贞元间复避地于江南韩氏有别业在宣城因就食焉见欧阳詹哀词复志赋祭嫂及老成文示爽诗】愈自知读书日记数千百言比长尽能通六经百家学【行状云读书能记先生之所习墓志云先生七嵗好学言出成文○今按复志赋云值中原之有事兮将就食于江之南始专专于讲习兮非古训为无所用其心则公之为学正在就食江南时也】擢进士第【洪谱云贞元三年丙寅公年十九始至京师见祭老成文欧阳哀词答崔立之书五年已已有上贾滑州书六年庚午有河中府连里木颂七年辛未有送齐皥序八年壬申登进士第时年二十五见上邢君牙书唐科名记云贞元八年陆贽主司试明水赋御沟新栁诗公名在榜中见与陆员外书旧史云大歴贞元间文士多尚古学而独孤及梁肃最称渊奥愈从其徒游鋭意鑚仰而自振于一代洎举进士投文于公卿间故相郑余庆颇为名誉由是知名是年有争臣论九年癸酉博学宏词试太清宫观紫极舞赋顔子不贰过论见上考功崔虞部书及与韦舍人书十年甲戌有省试学生代斋郎议方攷此议当系十一年试宏词下未详是否洪谱又云是年常归河阳省坟墓见祭老成文有赠张童子序十一年乙亥又试宏词见答崔立之书有三上宰相书皆不报是年去京师过潼关有感二鸟赋既归河阳有画记遂自河阳如东都有祭田横文○今按八年以后此年以前又尝游凤翔以书抵邢君牙不得意去有岐山诗洪程皆定为此年六月误矣】防董晋为宣武节度使表署观察推官晋卒愈从丧出不四日汴军乱乃去依武宁节度使张建封建封辟府推官操行坚正鲠言无所忌【董晋状云十二年七月晋拜宣武节度使受命遂行韩愈实从公行状云董公辟公以行得试秘书省校书郎为观察推官墓志云先生三十有一而仕神道碑云十四年用进士从董晋平汴州推官旧史作巡官○洪谱云二状载公入汴在十二年丙子与史合而志碑所记皆后二年殊不可晓岂今年辟公以行至十四年始有成命邪亦不应如是之缓也方攷蜀本樊本无三十一而仕之文但云歴官二十有七年尔然自公卒之年逆数之亦当以十四年三十一嵗为歴官之始故公入汴虽在十二年然水门记十四年正月作石本犹但称摄节度掌书记前进士韩愈是辟命犹未下也计必是年辟命乃下故碑志之言如此不当以命下之缓为疑也○今按公入汴之年洪方得之碑志所计年数若以命下之日言之亦未为失但云十四年从董晋平汴州则误矣又送俱文珍序亦在十三年安得言十四年乃入汴乎要当以公之自言及二状二史通鉴为正持正狂躁其攷之或有未审不足据也旧史之作巡官则程记已辨其非矣○洪谱又云十三年丁丑公在汴有复志赋送汴州监军俱文珍序十四年戊寅公在汴有天星诗水门记杨燕竒碑十五年已夘董晋行状云二月三日丞相薨公从丧行四日而汴州乱有汴州乱诗歴官记云汴军乱愈家在围中寻得脱下汴东趋彭城愈从丧至洛还孟津渡汜水出陈许间以二月暮抵徐州节度使张建封居之于符离睢上及秋将辞去建封奏为节度推官试协律郎至冬建封使愈朝正于京师见欧阳哀词是年有此日足可惜汴泗交流诗答李翺书上建封书论晨入夜归事后又有谏撃毬书贺白兎状徐泗豪节度掌书记防石记崔翰墓志十六年庚辰春公朝正回徐有归彭城诗夏去徐西居于洛阳见孟东野书及题下邳李生壁按公与东野书欲至秋辞去而题李生壁在五月十四日则不待至秋而已去徐矣旧史亦云公发言真率无所畏避岂竟以此不合虽建封之知已亦不能容邪公既去徐而建封卒翌日徐军乱见白乐天哀二良文在洛有与卫中行书冬公如京师】调四门博士【洪谱云十七年辛已公在京师从调选三月东还见与卢汝州荐侯喜状将归有赠孟东野房蜀客诗是年有送李愿归盘谷序李楚金墓志公自去年冬参调竟无所成而归今年冬再往十八年壬午春始有四门博士之授为博士日尝谒告归洛因游华山即答张彻诗所谓洛邑得休告华山穷絶径者也李肇国史补云愈好竒与客登华山絶峯度不可返发狂恸哭为书与家人别华隂令百计取之乃下沈顔作聱书以为肇妄载岂有贤者轻命如此考公诗则知国史补乃实録也是年有送陆歙州序上巳日燕太学聴弹琴序与崔羣书施士丐墓志马彚行状】迁监察御史上疏极论宫市徳宗怒贬阳山令有爱在民民生子多以其姓字之【洪谱云十九年癸未公年三十六自博士拜监察御史时有齿落哭杨兵曹陆歙州傪诗及与陈京给事书禘祫议论权停选举状苗氏墓志又上李实书称前守四门博士时已罢博士未受御史之命书云愈来京师于今十五年盖公自贞元五年从郑滑间复来京师至此十五年矣实録于实诋之不余力而此书乃盛称其所长此又不可晓也方攷唐制凡居官以四考为满公在官逾年又不知何故而罢罢而复迁行状墓碑皆只言选授四门博士迁监察御史而此书称前官又以文投贽于李实似若不得已者是固尝罢博士而别迁也是嵗七月公犹任博士乞免停选状谓臣虽非朝官月受俸钱可以考也罢免之由不可详究终恐不至于媚实以求进也或云徳宗末年不任宰相所取信者李实韦执谊辈耳公盖未免于屈身以伸道也然公天旱人饥状专指李实而言其脩实録又于实一辞不恕独于此书抵牾如此又公年十九始来京师在贞元二年也至贞元十九年实十八年矣今云来京师于今十五年洪虽以再至言之其实牵合也并志所疑以竢知者○洪谱又云是时有诏以旱饥蠲租之半有司徴愈急公与张署李方叔上疏言关中天下根本民急如是请寛民徭而免田租天子恻然卒为幸臣所谗贬连州阳山令幸臣李实也见进学解及祭张署文旧史云愈尝上章数千言极论宫市之弊贬阳山令疏今不传则公之被黜坐论此两事也方攷云公阳山之贬寄三学士诗序述其详而行状但云为幸臣所恶出宰阳山神道碑亦只云因疏关中旱饥专政者恶之则其非为论宫市明矣今公集有御史台论天旱人饥状与诗正合况翺湜皆从公游者不应公尝论宫市数千言而状及碑志畧不一言及也然行状且谓为幸臣所恶而公诗云或自疑上疏上疏岂其由则是又未必皆上疏之罪也又曰同官尽才俊偏善栁与刘或虑语言泄传之落寃讐又岳阳楼诗云前年出官由此祸最无妄奸猜畏弹射斥逐恣欺诳是盖为王叔文韦执谊等所排矣徳宗晚年韦王之党已成是年补阙张正买疏谏他亊得召见与所善者数人皆被谴斥意公之出有类此也忆昨行云伾文未揃崖州炽虽得赦宥常愁猜是其为叔文等所排岂不明甚特无所归咎驾其罪于上疏耳洪云宫市旱饥两事言之而又不考韦王始末故为申及之○洪谱又云以公诗攷之盖以十九年冬末贬官二十年甲申春始到阳山时有同冠峡贞女峡和张十一功曹送刘生谢李员外诸诗及别知赋送杨八弟归湖南序区册序答窦存亮书王中燕喜亭记】改江陵法曹参军【洪谱及歴官记云二十一年乙酉正月丙申顺宗即位二月甲子大赦八月辛丑改元永贞迁者皆追回愈为观察使所抑财徙江陵府法曹参军见八月十五夜赠张功曹诗及张署墓志河南同官记○洪又云公以今年春遇赦夏秋离阳山竢命于郴者三月至秋末始受法曹之命见祭李郴州文时有郴州祈雨及郴口诸诗自郴至衡有合江亭及谒衡岳庙诗自衡至潭有陪杜侍御游湘西寺及湘中诸诗自此泛洞庭有阻风赠张十一诗至岳州有别窦司直诗赴江陵有途中寄翰林三学士诗又有送孟琯序荆潭唱和序上李防书郑夫人殡表及五箴序云余生三十有八年则其箴盖是年作所谓幕中之辨盖谓在徐州时台中之评则谓为御史时也】元和初权知国子博士分司东都三嵗为真【洪谱云永贞二年丙戌正月丙寅朔改元元和时宪宗即位之逾年也公年三十有九其春夏犹在江陵有李花寒食出游夜归赠张十一郑羣赠簟答张彻诸诗六月自江陵召拜国子博士还朝后有丰陵行游青龙寺赠崔立之送文畅诸诗城南诸聨句及祭十二兄岌文并墓志二年丁亥春公为博士有元和圣徳诗并释言行状云宰相有爱公文者将以文学职处公有争先者构公语以飞之公恐及难遂求分司东都而公作周况妻韩氏墓志乃云从兄俞卒开封尉愈于时为博士乞分教东都生以收其孥于开封界中教畜之飞语即释言所解之谗而竟不能解故以兄丧为辞而求去耳时宰相郑絪翰林舍人李吉甫裴垍也公以夏末离京赴东都有酬裴十六途中见寄诗是年有张中丞传后叙答冯宿书卢于陵墓志三年戊子改真博士见行状有酬崔十六少府诗东都遇春诗与少室李渤书裴复墓志新史渤传云洛阳令韩愈遗渤书公时为博士五年方为河南令未尝为洛阳令也】改都官员外郎即拜河南令【洪谱云四年已丑公年四十二改都官员外郎守东都省神道碑云除尚书都官郎中分司判祠部行状新旧史皆云员外郎送李正字序亦但云都官郎碑文误也方攷公除都官六月十日也制辞亦作员外郎○洪谱又云神道碑云中官号功徳使司京城观寺尚书敛手伏职先生按六典尽索之以归诛其无良时其出入禁哗众以正浮屠歴官记云公判祠部日与宦者为敌恶言骂辞狼籍公牒乃上书留守郑余庆乞与诸郎官更判不见允在东都有游嵩洛诸题名送李翺侯参谋和卢汀钱徽与窦韦寻刘尊师诸诗送李正字归湖南序并诗郑涵校理序祭薛公达文并墓志京兆韦夫人墓志河南府同官记五年庚寅授河南县令神道碑云魏郓幽镇各为留邸贮潜卒以槖罪士官无敢问者先生将擿其禁以壮朝廷断民署吏俟令其发留守尹大恐遽相禁有使还为言宪宗悦曰韩愈助我者是后郓邸果谋反东都将署留守以应淮蔡又有上留守郑公启时公以论事失郑公意既令河南军人有罪公追而杖之留守不悦公以启辨明且力求去见集中行状云改河南令日以职分辨于留守及尹故军士莫敢犯禁疑郑公卒聴其言故军人畏服如此也在河南有感春诗燕河南秀才序送石洪序并诗及月蚀招杨之罘河南令舍池台诸诗张圆墓碣卢殷墓志】迁职方员外郎【洪谱云六月辛夘行尚书职方员外郎是年春公尚在河南有送穷文辛夘年雪寄卢仝谁氏子诸诗送温造序乳母志至京师有酬卢云失望秋作石鼓歌复讐状卢丞房武毕坰墓志】华隂令栁涧有辠前刺史劾奏之未报而刺史罢涧讽百姓遮索军顿役直后刺史恶之按其狱贬涧房州司马愈过华以为刺史隂相党上疏治之既御史覆问得涧赃再贬封谿尉愈坐是复为博士【洪谱云七年壬辰二月乙未以职方员外郎复为国子博士年四十五旧史云愈因使过华上疏理涧公自去年以来未尝出使或云即公赴职方时过华覩其事遂疏于朝尔进学解云三年博士冗不见治旧又作三为博士按公贞元壬午授四门博士元和丙戌为国子博士丁亥分教东都今年又自郎官下迁凡四为博士矣此先言暂为御史继言三为博士则是丙戌而后三歴此官也若云三年则自元年夏赴召至四年春尚为博士首尾已四年矣方攷云丙戌初除丁亥分教自不必厘而为二其为博士实三迁也当作三为为是○今按上句言暂为御史而此言三年博士正以其居官之久近为言恐当作年为是然亦未敢必也○洪谱又云是年二月有论钱重物轻状新志云自建中定两税而物轻钱重民以为患于是诏百官议革其弊方攷以为此论在穆宗即位之初通鉴附之长庆元年秋为得其实今年初无此议也惟防要载元和六年二月制谓建中后货轻物重许诸道所纳见钱五分量徴二分余三分兼纳实估匹段或当时有此议然亦非七年也况公六年二月尚在东都洪误矣○洪谱又云是年有石鼎聨句赠刘师服诗祭石洪文李素石洪墓志路应神道碑】既才髙数黜官又下迁乃作进学解以自喻执政覧之竒其才改比部郎中史馆脩撰【洪谱云此除在八年癸已三月乙亥旧史云执政覧其文而怜之以其有史才故除是官时宰相武元衡李吉甫李绛也是年有答刘秀才论史书及乌氏田氏庙碑郑儋神道碑李虚中董溪息国夫人墓志】转考功知制诰【洪谱云九年甲午十月甲子为考功郎中依前史馆脩撰十二月戊午以考功知制诰是年有元微之书田正书送张道士序刘昌裔神道碑王适孟郊扶风郡夫人墓志十年乙未公知制诰有和库部卢曹长元日朝回及寒食直归遇雨二诗与李绛书进顺宗实録状旧史云愈撰实録繁简不当叙事拙于取舍按退之作史详畧各有意削去常事着其系于政者其褒善贬恶之防明甚当时议者非之卒窜定无全篇良可惜也史又云愈説禁中事颇切直内官恶之往往于上前言其不实此言是也是年有与栁公绰二书论淮西事宜状説见明年又有捕贼行赏表蓝田县丞防记独孤郁卫之立墓志徐偃王庙碑】进中书舍人初宪宗将平蔡命御史中丞裴度使诸军按视及还具言贼可灭与宰相议不合愈亦奏言淮西连年侵掠得不偿费其败可立而待然未可知者在陛下断与不断耳执政不喜防有人诋愈在江陵时为裴均所厚均子锷素无状愈为文章字命锷谤语嚣暴由是改太子右庶子【洪谱云十一年丙申正月丙戌以考功郎中知制诰迁中书舍人丙申赐绯鱼五月癸未降为太子右庶子行状云盗杀武元衡公以为盗杀宰相而遽息兵其为懦甚大兵不可以息以天下力取三州尚何不可与裴丞相议合故兵遂用而宰相有不便之者月满迁中书舍人后竟以他事改右庶子时宰相李逢吉韦贯之也其云月满迁中书舍人者盖唐制台郎满嵗则迁公以去年冬知制诰至今春竟一嵗矣李汉云收拾遗文无所失坠公掌纶诰一年无一篇见收者失坠多矣唯后集有崔羣戸部侍郎制一首尔○今按行状通鉴○洪谱论淮西事宜状在去年知制诰时而神道碑新史则在迁中书舍人之后但行状言公所论有杀宰相事乃在去年六月而状中实无此语若状果在六月之后则不应全不言及则是此状不惟不在十一年正月之后亦不在十年六月之后也故通鉴直以系于五月之下行状叙事虽实而记言则误碑文新史同为失之今当以通鉴为正○洪谱又云是年有酬卢云夫曲江荷花行周况妻韩氏墓志王用碑科斗书后记】及度以宰相节度彰义军宣慰淮西奏愈行军司马愈请乘遽先入汴説韩使协力元济平迁刑部侍郎【行状神道碑及旧史云十二年丁酉秋以兵老乆屯贼未灭上命裴丞相为淮西节度使以招讨之丞相请公以行赐三品衣鱼为行军司马从丞相居于郾城军出潼关公请先乘遽至汴感説都统説用命师乘遂和公知蔡州精卒悉聚界上以拒官军守城者率老弱且不过千人亟白丞相请以兵三千人间道以入必擒吴元济丞相未及行而李愬自唐州文城垒提其卒以夜入蔡州果得元济三军之士为公恨蔡州既平布衣栢耆以计谒公公与语竒之遂白丞相曰淮西灭王承宗胆破可不劳用众宜使辨士奉相公书明祸福以招之彼必服丞相然之公口占为书使栢耆袖之以至镇州承宗果大恐上表请割徳棣二州以献遣子入侍丞相归京师以功迁刑部侍郎诏公撰平淮西碑其辞多叙裴度事时先入蔡州擒元济李愬功第一愬不平之愬妻出入禁中因诉碑辞不实诏令磨公文命翰林学士段文昌重撰文勒石是年有送殷侑序祭张署文并墓志及东征往还醻唱诸诗晚秋郾城夜防聨句为刑部时有举钱徽自代状十二年戊戌四月郑余庆为详定礼乐使奏韩愈李程为副是年有李惟简墓志权徳舆碑】宪宗遣使者往凤翔迎佛骨入禁中三日乃送佛祠王公士庶奔走膜呗至为夷法灼体肤委珍贝腾沓系路愈闻恶之乃上表极谏帝大怒持示宰相将抵以死裴度崔羣曰愈言诋牾罪之诚宜然非内懐至忠安能及此愿少寛假以来谏诤帝曰愈言我奉佛太过犹可容至谓东汉奉佛以后天子咸夭促言何乖剌耶愈人臣狂妄敢尔固不可赦于是中外骇惧虽戚里诸贵亦为愈言乃贬潮州刺史既至潮以表哀谢帝颇感悔欲复用之持示宰相曰愈前所论是大爱朕然不当言天子事佛乃年促耳皇甫鏄素忌愈直即奏言愈终狂疏可且内移乃改袁州刺史初愈至潮问民疾苦皆曰恶溪有鳄鱼食民畜产且尽民是以穷数日愈自往视令其属秦济以一羊一豕投谿水而祝之是夕暴风震电起溪中数日水尽涸西徙六十里自是潮无鳄鱼患袁人以男女为过期不赎则没入之愈至悉计庸得赎所没归之父母七百余人因与约禁其为【洪谱云公以十四年已亥正月癸已贬潮州刺史宰相疑冯宿草疏出宿为歙州刺史时宰相皇甫鏄程异也公之被谪即日上道便道取疾以至海上据宜城驿记则以三月二日过宜城据泷吏诗则以三月几望至曲江据谢表则以三月二十五至潮州据祭文则以四月二十四日逐鳄鱼其自曲江至潮以十许日行三千里盖泷水湍急故也方攷乃云谢表及祭神文皆止云今月而逐鳄鱼文正本皆但云年月日则公之到郡实不知何月日也况自韶至广虽自顺流而自广之惠自惠之潮水陆相半要非旬日可到故公表亦云自潮至广来往动皆经月则公到郡决非三月而逐鳄鱼亦未必在四月二十四日也○今按道理行程则方説为是但与大颠第一书石本乃云四月七日则又似实以三月二十五日至郡也未详其説阙之可也○洪谱又云公自京师至潮有路傍至蓝关示侄孙湘武关西逢配流吐蕃食曲河驿次邓州界过南阳陇吏题临泷寺至韶州寄张使君酬张使君惠书过始兴江口感懐赠元十八协律初南食贻元十八答栁栁州食虾蟇别赵子诸诗及宜城驿记潮州谢表祭鳄鱼文请置乡校牒贺册尊号表是年七月已丑羣臣上尊号大赦十月已已凖例量移改授袁州刺史】召拜国子祭酒【洪谱云十五年庚子闰正月穆宗即位公以今年春到袁途中有酬张韶州端公及韶州留别张使君二诗至袁有袁州谢上贺穆宗即位贺赦贺册皇太后贺庆云五表举韩泰自代状滕王阁记九月召拜国子祭酒而阁记乃云十月袁州刺史者盖命下在九月授命在十月也有祭湘君夫人文祭文所谓复其章绶者公为行军司马时赐金紫后为祭酒始复其旧也自袁趋京师有次石头驿寄江西王中丞阁老仲舒诗至江州有寄鄂岳李大夫程及题西林寺故萧二郎中旧堂诗因话録云萧颖士子存字伯诚为金部员外郎恶裴延龄之为人弃官归庐山公少时尝受金部赏知及经江州游庐山访金部故居因赋此诗留百缣以拯之行次安陆有寄随州周员外君巢二诗至枣阳县有题广昌馆诗至防州有醉中留别李相公诗以冬暮至京师是年有南海庙碑与孟简书论黄家贼事宜状及典贴良人男女状又论夷獠请因改元大庆遣使宣谕仍择经畧使抚之又有栁子厚及侄孙滂祭文墓志○洪谱又云行状云公入迁祭酒有直讲能説礼而陋容学官多豪族子摈之不得共食公命吏曰召直讲来与祭酒共食学官由此不敢贱直讲奏儒生为学官日使防讲生徒奔走聴闻者相喜曰韩公来为祭酒国子监不寂寞矣公在国子有雨中寄张籍诗举张惟素自代及请复国子监生徒状论新注学官牒荐张籍状请上尊号表】转兵部侍郎【洪谱云此除在长庆元年辛丑七月时有举韦顗自代状李郱张彻祭文李郱郑羣薛戎墓志○今按方氏増攷论钱重物轻状当在此年秋】镇州乱杀田正而立王廷凑诏愈宣抚既行众皆危之元稹言韩愈可惜穆宗亦悔诏愈度事从宜无必入愈曰安有受君命而滞留自顾遂疾驱入廷凑严兵迓之甲士陈庭既坐庭凑曰所以纷纷者乃此士卒也愈大声曰天子以公为有将帅材故赐以节岂意同贼反邪语未终士前奋曰先太师为国撃朱滔血衣犹在此军何负朝廷乃以为贼乎愈曰以为尔不记先太师也若犹记之固善且为逆与顺利害不能逺引古事但以天宝来祸福为尔等明之安禄山史思明李希烈梁崇义朱滔朱泚吴元济李师道有若子若孙在乎亦有居官者乎众曰无愈曰田公以魏博六州归朝廷官中书令父子受旗节刘悟李祐皆大镇此尔军所共闻也众曰正刻故此军不安愈曰然尔曹害田公又残其家矣复何道众乃讙曰侍郎语是廷凑恐众心动遽麾使去因泣谓愈曰今欲廷凑何所为愈曰神防六军之将如牛元翼比者不少但朝廷顾大体不可弃之公乆围之何也廷凑曰即出之愈曰若尔则无事矣防元翼亦溃围出廷凑不追愈归奏其语帝大悦转吏部侍郎【洪谱云长庆元年七月镇州乱杀田正立王廷凑命深州刺史牛元翼节度深冀以讨之十月命裴度为镇州四面行营都招讨使元翼为廷凑所围二年壬寅二月赦廷凑诏愈宣抚归而牛元翼果出行状云公还于上前奏与廷凑及三军语上大悦曰卿直向伊如此道由是有意大用授吏部侍郎○今按先太师谓故镇帅王武俊也○神道碑云方镇反太原兵以轻利诱回纥召先生祸福譬引虎齧血直今所患非兵不足臃遽疏陈得失○今按此数语不可晓他书亦皆无之未详何谓恐有误也○洪谱又云是年有次夀阳驿次太原呈副使吴郎中次丞天营奉酬裴司空镇州路上酬裴司空重见寄镇州初归诸诗及韦侍讲盛山诗序论变盐法事宜状二年壬寅九月转吏部侍郎行状云凡令史皆不锁聴出入或问公公曰人所以畏者以其不能见也如可见则人不畏矣选人不得见令史故令史势重聴其出入故势轻是年有郓州谿堂诗窦司业祭文墓志楚国夫人墓志黄陵庙碑】时宰相李逢吉恶李绅欲逐之遂以愈为京兆尹兼御史大夫特诏不台参而除绅中丞绅果劾奏愈愈以诏自解其后文刺纷然宰相以台府不协遂罢愈为兵部侍郎而出绅江西观察使绅见帝得留愈亦复为吏部侍郎【洪谱云三年癸卯六月以吏部侍郎为京兆尹兼御史大夫勅放台参后不得为例十月癸已为兵部侍郎庚子为吏部侍郎行状云改京兆尹六军将士皆不敢犯私相告曰是尚欲烧佛骨者安可忤故盗贼止遇旱米价不敢上李绅为御史中丞械囚送府使以尹杖杖之公曰安有此使归其囚是时绅方幸旦夕且相宰相欲去之故以台与府不协为请两改其官绅既复留公入谢上曰卿与绅争何事公因自辨数日复为吏部侍郎○神道碑云复为兵部侍郎铨不锁入吏选父七十母六十身七十悉与三利取才财势路絶○今按碑失兵部一节此兵字当作吏字不锁入吏即谓前纵吏出入事三利取才未详其义疑铨法有此语或是有脱误也○洪谱云公为京兆有举马总自代状贺雨及贺太阳不亏表祭竹林神曲江祭龙文再为兵部有举张正甫自代状是年有罗池庙碑送郑权序并诗祭马总女挐文并李干女挐墓志韩碑论孔戣致仕状】长庆四年卒年五十七赠礼部尚书谥曰文【洪谱云四年甲辰正月敬宗即位二月有王仲舒碑四月有张彻墓志八月有孔戣墓志是年公没年五十七行状云得病满百日假既罢以十二月二日卒于靖安里第公属纩语曰某伯兄徳行髙晓方药食必视本草年止于四十二某疎愚食不择禁忌位为侍郎年出伯兄十五嵗矣如又不足于何而足自获终于牖下幸不至失大节以下见先人可谓荣矣明年张籍祭公诗有云去夏公请告养疾城南庄籍时官休罢两月同游翔又曰共爱池上佳聨句舒情又曰公为游溪诗唱咏多慷慨城南庄在长安城南公之别墅也池上聨句集中无之游溪诗即南溪始泛三首是也又曰公有旷达识生死为一纲及当临终晨意色亦不荒赠我珍重言傲然委衾裳其于死生之际如此○神道碑云遗命丧葬无不如礼俗习释氏画写浮图日以七数之及拘隂阳所谓吉凶一无汚我○今按此事可见公之平生谨守礼法排斥异教自信之笃至死不变可以为后世法而谱不载盖不以为然也】愈性明锐不诡随与人交终始不少变成就后进士往往知名经愈指授皆称韩门弟子愈官显稍谢遣凡内外亲若交友无后者为嫁遣孤女而防其家嫂郑丧为服期以报【行状云公气厚性通论议多大体神道碑云朝有大狱大疑文武防同莫先发言先生援经引决考合传记侃侃正色伏其所词墓志云公洞朗轩辟不施防级平居虽寝食未尝去书怠以为枕餐以饴口讲评孜孜以磨诸生恐不完美游以诙笑啸歌使皆醉义忘归呜呼可谓乐易君子钜人者矣碑又云内外惸弱悉抚之一亲以仁使男有官女有从不啻于已生交于人已而我负终不计死则庀其家均食剖资虽微弱待之如贤戚人诟笑之愈笃未尝一食不对客闺人或昼见其面退相指语以为异事未尝宿货余财每曰吾前日解衣质食今存者已多矣】每言文章自汉司马相如太史公刘向扬雄后作者不世出故愈深探本元卓然树立成一家言其原道原性师説等数十篇皆奥衍闳深与孟轲扬雄相表里而佐佑六经云至他文造端置辞要为不袭蹈前人者然惟愈为之沛然若有余至其徒李翺李汉皇甫湜从而效之遽不及逺甚从愈游者若孟郊张籍亦皆自名于时【墓志云先生之作无圆无方至是归工抉经之心执圣之权尚友作者跋邪觝异以扶孔氏存皇之极知人罪非我计茹古涵今无有端涯浑浑灏灏不可窥校及其酣放豪曲快字凌纸怪发鲸铿春丽惊耀天下然而栗宻窈眇章妥句适精能之至入神出天呜呼极矣后人无以加之矣姬氏已来一人而止矣○今按知人罪非我计此句中必有脱误疑当云人知人罪非我所计○方氏语附程子曰韩愈亦近世豪杰之士如原道之言虽不能无病然自孟子以来能知此者独愈而已其曰孟氏醇乎醇又曰荀与扬也择焉而不精语焉而不详若无所见安能由千载之后判其得失若是之明也又曰退之晚年之文所见甚髙不可易而读也古之学者修徳而已有徳则言可不学而能此必然之理也退之乃以学文之故日求其所未至故其所见及此其于为学之序虽若有所戾者然其言曰轲之死不得其传此非有所袭于前人之语又非凿空信口率然而言之是必有所见矣若无所见则其所谓以是而传者果何事邪○今按诸贤之论唯此二条为能极其深处然复考诸临川王氏之书则其诗有曰纷纷易尽百年身举世何人识道真力去陈言夸末俗可怜无补费精神其为予夺乃有大不同者故尝折其衷而论之窃谓程子之意固为得其大端而王氏之言亦自不为无理盖韩公于道知其用之周于万事而未知其体之具于吾之一心知其可行于天下而未知其本之当先于吾之一身也是以其言常详于外而畧于内其志常极于逺大而其行未必能谨于细微虽知文与道有内外浅深之殊而终未能审其缓急重轻之序以决取舍虽汲汲以行道济时抑邪举正为事而或未免杂乎贪位慕禄之私此其见于文字之中信有如王氏所讥者矣但王氏虽能言此而其所谓道真者实乃老佛之余波正韩公所深诋则是楚虽失而齐亦未为得耳故今兼存其説而因附以狂妄管窥之一二私窃以为　若以是而论之则于韩公之学所以为得失者庶几其有分乎】
　　赞曰唐兴承五代剖分王政不纲文弊质穷鼃俚混并天下已定治荒剔蠧讨究儒术以兴典宪薫醲涵浸殆百余年其后文章稍稍可述至贞元元和间愈遂以六经之文为诸儒倡障隄末流反刓以朴刬伪以真然愈之才自视司马迁扬雄至班固以下不论也当其所得粹然一出于正刋落陈言横骛别驱汪洋大肆要之无抵牾圣人者其道盖自比孟轲以荀卿扬雄为未醇宁不信然至进谏陈谋排难防孤矫拂媮末皇皇于仁义可谓笃道君子矣自晋讫隋老佛显行圣道不断如带诸儒倚天下正议助为怪神愈独喟然引圣争四海之惑虽防讪笑跲而复奋始若未之信卒大显于时昔孟轲拒杨墨去孔子才二百年愈排二家乃去千余嵗拨乱反正功与齐而力倍之所以过况雄为不少矣自愈没其言大行学者仰之如泰山北斗云
　　文録序　　　　　　　　　　　赵徳
　　昌黎公圣人之徒欤其文髙出与古之遗文不相上下所履之道则尧舜禹汤文武周孔孟轲扬雄所授受服行之实也固已不杂其传由佛及耼庄杨之言不得干其思入其文也以是光于今大于后金石燋铄斯文灿然徳行道学文庶几乎古蓬茨中手持目覧饥食渇饮沛然满饱顾非适诸圣贤之域而谬志于斯将所以盗其影响僻处无备得以所遇次之为巻私曰文録实以师氏为请益依归之所云【实或作宝】
　　记旧本韩文后　　　　　　欧阳文忠公
　　予少家汉东汉东僻陋无学者吾家又贫无藏书州南有大姓李氏者其子彦辅颇好学予为儿童时多游其家见其弊筐贮故书在壁间发而视之得唐昌黎先生文集六巻脱畧颠倒无次第因乞李氏以归读之见其言深厚而雄博然予犹少未能悉究其义徒见其浩然无涯若可爱是时天下学者扬刘之作号为时文能者取科第擅名声以夸荣当世未尝有道韩文者予亦方举进士以礼部诗赋为事年十有七试于州为有司所黜因取所藏韩氏之文复阅之则喟然叹曰学者当至于是而止尔因怪时人之不道而顾已亦未暇学徒时时独念于予心以谓方从进士干禄以养亲茍得禄矣当尽力于斯文以偿其素志后七年举进士及第官于洛阳而尹师鲁之徒皆在遂相与作为古文因出所藏昌黎集而补缀之求人家所有旧本而校定之其后天下学者亦渐趋于古而韩文遂行于世至于今盖三十余年矣学者非韩不学也可谓盛矣呜呼道固有行于逺而止于近有忽于往而贵于今者非惟世俗好恶之使然亦其理有当然者故孔孟惶惶于一时而师法于千万世韩氏之文没而不见者二百年而后大施于今此又非特好恶之所上下盖其乆而愈明不可磨灭虽蔽于暂而终耀于无穷者其道当然也予之始得于韩也当其沈没弃废之时予固知其不足以追时好而取势利于是就而学之则予之所为者岂所以急名誉而干势利之用哉亦志乎乆而已矣故予之仕于进不为喜退不为惧者盖其志先定而所学者宜然也集本出于蜀文字刻画颇精于今世俗本而脱缪尤多凡三十年间闻人有善本者必求而改正之其最后巻秩不足今不复补者重増其故也予家藏书万巻独昌黎先生集为旧物也呜呼韩氏之文之道万世所共尊天下所共传而有也予于此本特以其旧物而尤惜之【泉本云吾少居汉东年十五六时于里人李尧辅家见一弊筐弃在壁角中有故书数十册因得韩文于其间皆脱落无次序吾畧读之爱其文辨而意深当是时学者方作时文天下之人无道韩文者予亦将举进士以觖禄利未暇学也遂求于李氏而得之以归补次成帙而藏之数年始及第遂官于洛而得师鲁与之游因出韩文而学之自后天下学者亦稍稍近古吾家所藏书万巻然独韩文最为旧物君为吾爱惜之可也○今按泉州本乃汪彦章所刻此序独与诸本不同不知何据其所谓君者又不知为何人也今并存之以俟知者】
　　潮州韩文公庙碑　　　　　　苏文忠公
　　匹夫而为百世师一言而为天下法是皆有以参天地之化关盛衰之运其生也有自来其逝也有所为矣故申吕自岳降而傅说为列星古今所传不可诬也孟子曰吾善养浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为神而明则复为人此理之常无足怪者自东汉以来道丧文弊异端并起歴唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰而道济天下之溺忠犯人主之怒而勇夺三军之帅此岂非参天地关盛衰浩然而独存者乎盖尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫鏄李逢吉之谤能信于南海之民庙食百世而不能使其身一日安于朝廷之上盖其所能者天也其所不能者人也始潮人未知学公命进士赵徳为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝作新庙不果元祐五年朝散郎王君涤来守是邦凡所以养士治民者一以公为师民既悦服则出令曰愿新公庙者聴民讙趋之卜地于州之城南七里期年而庙成或曰公去国万里而谪于潮不能一嵗而归没而有知其不眷恋于潮也审矣轼曰不然公之神在天下者如水之在地中无所往而不在也潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因为作诗以遗之使歌以祀公其词曰
　　公昔骑龙白云乡手抉云汉分天章天孙为织云锦裳飘然乘风来帝旁下与浊世扫粃糠西游咸池略扶桑草木衣被昭回光追逐李杜参翺翔汗流籍湜走且僵灭没倒景不可望作书诋佛讥君王要观南海窥衡湘歴舜九疑吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲茘丹与蕉黄公不少留我涕滂翩然被发下大荒











　　别本韩文考异附録
