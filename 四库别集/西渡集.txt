　　钦定四库全书　　　　　集部四
　　西渡集　　　　　　　　别集类三【宋】
　　提要
　　【臣】等谨案西渡集宋洪炎撰炎字玉父南昌人元祐末登进士官至著作郎秘书少监炎与兄朋刍弟羽号四洪皆黄庭坚之甥受诗法于庭坚羽入党籍早卒其集在南宋时陈振孙已云不传故书録解题惟载朋龟父集一巻刍老圃集一巻炎西渡集一巻自明以来龟父老圃二集并佚今乃从永乐大典复裒辑成帙惟炎此集仅存而亦无刋本此本为浙江鲍氏知不足斋所藏仅分上下二巻与陈氏所载少异然老圃集陈氏亦称一巻而今掇拾残防尚非一巻所能容则或书録解题传写之讹宋史因之均未可知也炎诗酷似其舅今全集岿然独完殊足寳贵巻末所附朋诗九首刍诗二十四首记二篇不知何人所辑观其所引之书如宋元诗防辟彊园宋文选皆康熙中人所集则亦近时人矣二人集已别着録此为复赘然刍文则老圃集中所不收未可全从删薙故仍旧本附録焉乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　西渡集巻上
　　宋　洪炎　撰
　　巳酉嵗十一月二十六日避冦至龙潭院十二月十五日作
　　径转桥横水林深寺据山钟鱼告閴寂松竹媚孱顔避地欣有托依僧成暂闲东归路不隔片片陇云还突兀山椒寺披榛二百年刹从吾祖卜席是里僧传溪送无尽水林供不断烟嚢中有余粒假息且安眠潭黒蛟龙宅山青虎豹林隠忧何日了淹泊见冬深薄雪恨还积疎梅冷不禁平生一樽酒衰疾废孤斟杀气纒中土妖徴出泰阶架桥凌禹穴投策暗秦淮匪兕歌何苦非熊愿亦乖申胥虽有泪无地寄予懐宵旰忧虽切咨谋策靡长筑坛推骑刼假节得糜芳巳矣重江险哀哉古豫章蓬茅今在否矫首恨难忘
　　次韵郑公实见赠二诗
　　郑侯风槩似虞薰醉饱初疑对苾芬一日君尝南浦水六年我踏寳峰云诗情赋物巳闻命山色溪光倘见分羣盗何曽念王粲相逢聊喜见斯文
　　百濯生香真寳薰中泠取水挹清芬素娥影落秋宵月白鹤翎翻春昼云俗客来依禅客住林花自与雨花分扶倾不假迂儒力敢倚笔端能缀文
　　寳峰读驹父壁间诗次其韵
　　兎迒通一线笋舆度千防隔林见潭影迎客有铃音梵呗出广殿飞舞来珍禽履此胜絶境一清尘虑心仲氏趣逺造诣非尺寻谁云干戈际获睹金玉音七日南山雾一鸣幽谷禽依然拂尘壁愁絶见余心
　　次韵公实感寓
　　求田问舎转头空十口无家寄栗篷失得自怜婴世网是非都欲问天公绵绵不解溪边雨淅淅无情松下风赖有诗人排闷作且吟佳句任穷通
　　次韵公实雷雨
　　惊雷势欲防三山急雨声如倒百川但作奇寒侵客梦若为一震静烽烟田园荆楚谩流水河洛沦胥今防年拟叩九关牋帝所人非大手笔非椽
　　次韵公实喜晴二首
　　冻雨连三日春膏过一犁寺桥杯渡水村径橇行泥燠若生旸谷寒收岂石犀欲穷洪范理夕室有青藜持璧还投鹊镕金恨作犁行吟乗晓日扶杖入春泥愿学懐文豹终慙秃角犀徒歌无好语野饭只羮藜
　　冯太冲置酒即事用公实韵
　　故人同客寓萧寺近清明春事一樽酒夜防三尺檠风流孔北海文字汉西京苦劝加餐饭年来太瘦生
　　山中闻杜鹃
　　山中二月闻杜鹃百草争芳巳消歇緑隂初不待薰风啼鸟区区自流血北窗移灯欲三更南山髙林时一声言归汝亦无归处何用多言伤我情
　　寳峰笋用公实韵
　　绕寺千株笋髙低逐涧丘参差舒鳯尾突兀长猫头入鼎资甘脆残林且罢休防须堪小艇裁作海乗浮公实示间字韵诗怅然有感次韵奉和三首
　　晴晖生燠雨生寒朱夏阳春季孟间断雁哀猿金马客落花流水石门山早知蚁穴成何事欲棹渔舟去不还昭氏有琴无作止亏成都任一机关
　　辄笑人歌行路难畏人无地出人间欣逢北海孙賔石犹是江南庾子山野草离离随意緑羣鳬泛泛倦飞还一川烟草松萝外何处梯云叩九关
　　此处非燕南赵北我琴无濮上桑间劳生聊作梦中梦苦语莫酬山复山触石白云数峯起照人明月一钩还徳星巳为荀陈聚紫气休浮函谷关
　　汉末童謡燕南垂赵北际中央不合大如砺惟有此间可避世
　　载酒邀公实同过西园食枇杷次公实韵
　　有美枇杷子三珍共一时朱樱梁苑早卢橘蜀都迟载酒寜辞病窥园似好奇酬君要佳句从古未题诗
　　公实再赋枇杷之什次韵二首
　　连云葱蒨外佳树枇杷林味极东南美恩知雨露深山夫琢栗玉谷鸟避丸金永日羁栖意兹焉一慰心醁尊中酒枇杷云外林甘餐千颗尽软语一杯深老境宜扶杖交情得断金遗民伐荻去真处即吾心
　　公实作暴雨诗次其韵
　　民生惟播殖天意在农深一夜倾盆雨千家粒食心知时占聚蚁催种有鸣禽喜是田间语青青刺水鍼
　　次韵即事二首
　　自愧山林士来炊萧寺烟怨惊寄猿鹤飞跃任鱼鸢咄咄空中字昏昏醉后眠摛文非孟子何以差狂颠寄榻逢僧夏登喜麦秋一风将浃日四月尚重裘去矣吁何及归欤幸少休雨晴寒自戢桂魄更添愁
　　次韵野步
　　意行无逺近山径自横斜烟月生晴【一作秦】岭风幡接莫霞影归巢幕燕声散宿林鸦屣履相随处僧垣即是家
　　逰都梁山
　　风吹古汳口云满都梁山执厌偪仄幽防上孱顔清泉似石乳滴沥嵓窦间乞此一瓢饮为祛千载烦山灵知我意殷然下层峦散空作急雨抉石出甘寒一酌荡齿頬三咽萦肺肝轻躯变滞骨尘鞅思灵关来当踏云至去当御风还再拜谢神休幸汝不我悭
　　四月二十三日晚同太冲表之公实野步
　　四山矗矗野田田近是人烟逺是村鸟外疎钟灵隠寺花边流水武陵源有逢即画原非笔所见皆诗本不言看插秧针欲忘返杖藜徙倚到黄昏
　　野步
　　散策寻溪偶缓行羁栖愁眼忽双明非烟幕幕平芜合倒影层层逺翠横鸥鹭低飞映山去江湖一诺百金轻直知已造洞天内身在人间却自惊
　　石门中夏雨寒
　　五年戎马鬭中原四月江南尚薄寒入月谁能移太白来朝我亦见呼韩灌坛风雨行将戢陋巷箪瓢且自寛红日再中天地正泥涂不辱旧衣冠
　　次韵即事一首
　　端居入夏愁更新不数多愁过一春蹑虚难同若士去取醉但与索郎亲朝天防日车同轨击杖共叹朝无人自许世才非管乐聊将心事比雷陈
　　尝白酒用糜韵
　　竹叶榴花久擅塲一尊云液胜椒浆人惟任达常中圣药自消忧不作狂满泛冰甆无别色错斟瓶水有真香秖应剰醖逡巡酒始耐仙山日月长
　　庚戌嵗六月四日至洪城旧庐无复尺椽怅然感懐用丙午嵗迁居诗韵
　　南州一炬火我归无所归六月下惊湍一叶正复欹空城何所有城阙双阖扉遗甿四五辈贻虫鸟栖潭潭大都府灰灭余空基委重者谁子汝实凡且卑蝼蚁轻民命泥沙损国赀犬狼肆噬啮敺逐乃其宜胡为使羣吠如恶草蔓滋哀哉三万室钟此百六期故居不可识将是复疑非阶前手种花自怜托根微露草相对泣吟风作悲诗人言城门火鱼祸自靡遗我亦无泪哭且复一解颐
　　病闲和公实饮酒诗
　　忧每伤人人自忧花蒙两眼雪防头干戈满地不可触蓑笠为家何处浮秋入鸣蝉催暑去酒如凝露与清谋写成庾信江南赋更续相如老倦防
　　戏和公实感秋对酒
　　青山爱客长青眼白酒知时泛白云少日悲欢才一瞬中星寒暑又平分稻粱狼藉余栖亩雀鼠穿窬自立勲一叶巳惊秋意早映阶黄落更纷纷
　　次韵公实七月一日雨感懐二首
　　平生离俗得闲多素髪惊秋奈老何賔从盘飱惟白石意行供帐有青萝御风独往松三径踏月空归雪一簑短布单衣穷至骨醉吟不作饭牛歌
　　日日愁随万绪多遣愁不去若愁何文书引睡繙黄巻福地求生访緑萝酒厌银瓶聊注瓦衣辞锦袄却披簑五更风雨作金石助我贯珠商颂歌
　　韦荘蜀程记入嘉陵道上如行青萝帐中福地记武陵有緑萝福地与桃源相接
　　将去寳峰诵老杜更欲投何处赋五言三首
　　更欲投何处乾坤老病身穷愁但有骨栖泊渺无津岩穴探幽薮人烟隔防春驱车上九折回首黯伤神更欲投何处穷猿不择林低回竹榴语惨戚钟鱼心邑邑出门泪行行度岭吟西江如此吸在处海潮音更欲投何处仙山不可窥欲寻吴许迹黙与绮园期褁饭随妻子清秋问路岐神真有汲引逸驾或容追
　　奕棋絶句二首
　　新秋遣闷只围棋病不衔杯亦废诗对局萧然两无语个中君子有争时
　　鹭落寒江鵶防汀晴窗飞瀑击槃声方圆动静随机见清簟疎帘眼倍眀
　　又
　　向日惟销一局棋揽碁还诵李侯诗傍观不作千年计防有局成柯烂时
　　棊局醒心过传局棊声娱耳胜琴声少年此戏殊不恶坐隠时闻夜达明
　　再赋奕棋五言八句五首
　　荆璞玉为子井文楸作枰有求惟别墅不喜得宣城跕跕飞鸢堕丁丁伐木声破愁逢一笑无地着亏成只园三日雨碧涧一枰秋试问酒中趣何如林下幽从他着虎口寻我镇神头惟悟争先法当机与手谋不作丹朱戏难禁清昼长敢言白玉局聊取紫罗嚢角道空传记乗除自有方儿童争画纸谩学老夫狂眉山非快手奕胜亦欣然变态一飜覆防微系后先陶公虑太过雪女慧堪怜张弛诚吾道斯文许尔贤凝神迷逺躅致一有全功皎皎妇姑月防防鸿鹄风置君愚子议乐哂温公谁谓商山老飘然到橘中
　　越王山二首
　　朝登万仭冈夕宿云霞间越王昔何时税驾宅此山山颠有石室险絶未可攀烟树相映带尚想飚轮还文吴二仙子腾趠跨两斑俯仰五百秋下视悲人寰王室久荡析世路方孔艰我寻真人居荷鉏支蓬菅林泉依福地樵汲闯灵关庶以逺兵革返兹后死顔
　　越王名兹山无复车马迹絶顶有佳处轩然大盘石灵洞閟其中神池荡其侧云气朝夕生合散一瞬息吾闻王子捜隠遯辞越国玉龙去不返丹灶鏁荆棘二仙去季世故老犹记识遗踪落人间不稽传寳墨我希伯夷清愿作老聃役脱身埃外捄暍怀三益
　　岭云
　　吾居半山上绕屋犹峻岭举头即见之坐卧作墙屛忽复不可求澒洞云万顷初疑岸谷变身不践人境俄顷如故常突兀在屋顶隠见须防间变态莫记省烟霞成痼疾终日常炯炯早阅金丹诀未办卜灶井世乱一丘壑斯志或可逞鸣猿落空岩翥鹤飏晴影石泉潄芳润草木皆秀整洞天有归路未往心已领
　　从寳峰长老惟足求猫头笋
　　不识猫头笋还思马祖山庭兰生旧茁绷锦换新斑蕴玉争懐寳登盘想饫餐分甘颁剰劚逺助一瓢箪
　　食榧子
　　若【一作石】榴资彭粮榧实伐彭兵三彭穴身中各以尸自名伺隙戕所托睢盱为巳荣仙山无凡木榧林髙且清八月实累累斗量亦嚢盛盈盘得恣食不与汝粮并嗟汝小黠尔安所逃汝生蚤读黄老书五牙潄琅英虽微玉山果知汝久已行丧乱食不足长饥病所婴蟠桃未能致橡栗庶可营作诗颂子榧期子以主盟
　　十月十五日山中下视云气自山间出已而弥漫咫尺不辨岩谷戏成五言一首
　　一嵗下元日千山小雪天云层生逺壑雨渰割平川放牧虚横吹樵苏乐静眠遥知载酒客无路到齐前
　　十月十六日
　　云气依然合山蹊旧不通虀盐犹可问牢酪顿能空细笕泉声外疎篱犬吠中无人披宿雾采药过厐公
　　南城邓氏亭
　　小麦青青山一曲江南千里伤春目盱母江头唤渡人遥麻源第三谷裹盐包饭各怱怱回首烟霞楼观中诗成更覔羊何和犹是前身内史公






　　西渡集卷上
　　钦定四库全书
　　西渡集卷下
　　宋　洪炎　撰
　　逰麻姑山仙都观
　　浥露出南郭遵涂盻西岭幽寻不惮逺陟巘造殊境悬瀑防天路髙斋跨参井麻姑固神人上下凌倒景逸驾不容追遗踪抟尘影仙坛独岿然藓蚀此山顶古屋鸣鸺鹠污池浴蛙黾葛顔有异闻源委渺难省空余丰碑字歘若猊骥骋永言赏心遇所乐尘务屏濯缨欲自孔斲鼻还思郢安得斯人徒置论挈裘领圣真岂逺而炯炯金在鑛九渊孕明月七返閟神鼎至道如可求汲深愿修绠
　　静思院上元日二首
　　麻姑山接越王山忆昨下元今上元老去休惊长客寓春来不拟问田园畏途豺虎中原近挟日风云四海昏梦绕潇湘无落处凭谁楚些与招魂
　　欲趋严跸万重山且酌清尊庆改元穑事何时销剑防贤书不用到丘园伤心华屋灯如昼触眼荒涂犬吠昏今日江东须管仲可怜穷冦尚逰魂
　　云溪院
　　水竹依山住烟霞并舍分愁添中夜雨冷浸一溪云满目干戈地关心鸟兽羣归涂如可问猛犬莫狺狺
　　二月十二日偶成
　　金谿东行二十里髙即登山下临水乱山中断水横流水际招提对山起丹青像设半泥涂野僧一饭无钟鱼散荥闲防笋蕨芽密林时逢桃李花
　　信州逢寒食
　　客行寒食路春晚上饶城野寺鸟乌乐山蹊荆棘生人随乗雁集地隔一牛鸣俛首征途内官曺何日清
　　题盛彦光丘壑轩
　　盛子卜居南涧濵开轩自比葛天民一丘一壑有能事三浴三薰无俗尘闲逐逸人同执射偶逢渔父亦垂纶此轩成毁吾何预画着岩间恐未真
　　代简呈信州李使君
　　万斛谁能破客愁一尊风味与谁谋中丞自许怜渔父鬲上无端住督邮不使索郎频有顾也知欢伯解消忧苏州刺史诗盈卷还忆山僧冷病否
　　晓发鵞湖
　　万松参岭路千亩劝春耕不复红鵞下空余碧涧横佛扄穿缥缈仙驭鏁峥嵘道释分殊境篮舆许我行
　　古田县
　　句吴于越通舟车南走瓯越城百余凿山架桥穷奥区班春不行犹一墟此邦自与桃源并不能深蔵即人境五百年间阅战争淳朴散尽狙诈生
　　次韵和古田县丞方景南见恵诗
　　疎慵我似海鸥闲文彩君如雾豹斑不省流离思乐土深知向往愧髙山低飞乳燕声相接小叩华鲸梦亦还共看围棊欲终日忘年初在立谈间
　　逰石鼔山涌泉院
　　昔闻石鼔鸣今作石鼔逰击拊久巳息甲兵殊未休精庐荘严海百室云雾浮维时当长夏萧飒如凉秋髙崖不见日老木枝相樛灵泉发嵌窦下注千仭沟向来经行人颇以名字留俯仰百年内磨镌遍岩幽石桥可坐卧清絶无等俦众山合沓来响答相献酬虽逢防心欣未弭当世忧不知稽山上复有胜处不六飞尚东巡狐兎穴中州戈鋋塞河洛冠盖集闽瓯堕此吠雪国烈火烂不收炎飚方焚轮赫曦欲停辀微生类焦谷兹焉得依投一乗凌风翰濯缨天汉流
　　初食生荔枝
　　六月寓闽山初逢茘枝丹皱红分颗颗凝白作团团品目诚无限珍甘拟亦艰不劳走马使安坐得加餐独擅东南美谁如十八娘笑颦俱有味朱粉不迷香璀璨珠生掌清泠露入囊风流须第一饤座每难忘
　　秋日登万嵗山平逺台次糜韵
　　山川信美自愁多岭海途穷可若何倦客难防越絶记畸人但唱郢中歌天香不入伊蒲塞佛水犹开优鉢罗还是浮云韬白日凤皇台上一经过
　　戏次韵和了信上座
　　天公下观戏鱼龙分披敦物隳岱宗尘沙欲枯罔象眼酒醴难浇磊块胸防稽之南曰闽海东行万里因雄风二儿得邑古长乐意拟分治三山中门张罗雀即我室吊影不识求羊踪担簦挟巻者谁氏捉笔言诗有此公纷纷道旁皆杏李辛酸交攻无复理入林初闻薝卜香知味自觉醍醐美今时杜陵见老人它日汤休望吾子我观蓬莱才一水桐柏罗浮相对起赤乌衔符得寳书青鸟拂檐来报喜君能无事如懒残吾儿倘不慙张底
　　次韵许子大李丞相宅牡丹芍药诗
　　山丹丽质冠年华复有余容殿百花看取三春如转影折来一笑是生涯绮罗不妬倾城色蜂蝶难窥上相家京国十年昏病眼可怜风雨落朝霞
　　闻师川諌议至漳州作建除字诗十二韵迓之
　　建武下诏书海峤识明主除吏得阳城所喜逸民举满腹懐经纶笔间含露雨平生相期心中兴尔乎取定交自畴昔契濶及再暑执热子南来五月憩漳浦破啼谋一笑预置风月俎危言倘可陈正学当尽吐成亏在须防得失宜熟数收功谢王魏取道迹傅吕开兹众正路慰彼苍生苦闭关拒他盗拂席招巢许
　　题团圞圗
　　一老灭尘虑七儿同静縁境超法界观身作地行仙男女非殊相丹青亦浪传襄阳聚首话犹是在家禅
　　社日宇文徳和送酒次糜韵
　　羁防苦少泽蔵山老境难希药驻顔日日防春穿窈窕行行止渴潄潺湲忽逢欢伯来倾盖无数愁城尽斩关多谢天公爱狂客九衢忙里独偷闲
　　次韵许子大王丰父圆明送春之什
　　鶗鴂能愁物外人芳菲聊借梦中身要知琼刄非凡骨信有金庭不尽春伯雅相将浮鸭緑素娥应共踏蟾银休惊丽句同仙授王许従来侍帝宸
　　福州程使君止戈堂二首
　　瓯山闽海两髙深幕府同开阅古今堂号止戈贤守意郡名长乐圣君心行看卖剑为农器即有飞鸮集泮林比日东南是洙泗喜闻颂发清音
　　跳梁山谷有顽民电扫风除一聚尘排闼江山千里眼满庭桃李四时春定知当宁思龚遂正恐攀舆借冦恂谁是诸侯老宾客酣歌应许杜陵人
　　座上呈师川有懐驹父
　　上坡谏议立清班入奉威顔咫尺天仲氏三山久憔悴徴君五岭亦迍邅欣逢白鹤归华表更想黄能出羽渊客舎一尊双泪落相陪里社复何年
　　师川见和再用元韵
　　河洛中秋巳澟然瓯闽八月尚炎天方懐许国忠言切不计归途道里邅子产未能忘季札太阿应必待龙渊树人树木有明算谁谓百年同十年
　　铅山县石井院
　　两年再踏铅山路今日初尝石井泉碧玉岩边瀹汤饼全胜五鼎击肥鲜
　　初入浙中
　　松竹笼官道牛羊食野田岊山低送客荡水逺含天乍听吴儿语初逢伧父船平生足未歴聊以慰华颠我生豫章汭防宦在京华百粤非吾土三吴亦尔家客星严濑钓西子越溪纱一洗眵昏眼如乗上汉槎山村柿栗熟客舎稻粱秋池足能言鸭蹊多喘月牛如闻息战鬭剰欲起歌讴鼔楫临江誓谁为祖豫州
　　立秋日上饶郡偶成二首
　　承眀非厌直衰疾自投闲江汉蒸炊内盘盂嗒哈间层冰万里梦谒帝九重关愿借抟风翼追防物外山平生逃暑饮病着不濡唇熨齿甘冷流匙香粒匀加餐虽意决对案已眉颦却叹廉颇老犹为善饭人盛彦光次韵见和复用前韵因以自叹
　　星织乌同织鹤闲鸥亦闲问君离俗久何事落人间末伏秋无雨残歊昼掩关寒泉聊洗耳清冷似吾山凉飚将透齿烈火谢焦唇壁织梭梭应檐珠颗颗匀隠忧成独乐浅笑换深颦更上藐姑射问涂冰雪人
　　梦中作四言用前韵
　　事有怕爱语分忙闲左右前后外内中间青云千里紫气浮关五星东井微臣北山
　　鶂鶂珍腿猩猩美唇醴齐调适勺药和匀老商嘻笑西施解颦倦若士翳桑饿人
　　再次四言韵
　　执虎入圏絷骥在闲志六合外身十亩间组系单于泥封函关乐我丛桂淮南小山
　　鲁兄卫弟虞齿虢唇倚伏相因否泰惟匀履兹难虞慎厥笑颦水清见石天定胜人
　　再次四言韵
　　入圣有域存诚以闲徳不徳上材不材间堂上不粪门设常关鄙哉丘垤覆篑为山
　　编贝皓齿含朱绛唇甄陶圆熟琢削细匀不笑不言倚席以颦商略有此为若而人
　　秋分日偶成
　　洪崖山下一臞儒碧玉岩边抱病夫永日翛然无复事仆欺憔悴鬼揶揄
　　曾仲共和予春日登滕阁诗盖旧诗也复次韵
　　西江东畔见江楼江月江风万斛愁试问海潮应念我为将双泪到南州
　　蜡梅
　　见江楼下蜡梅花香扑金樽醉落霞独倚东风如梦觉一枝春色别人家
　　人日
　　开嵗逢人日吾衰不梦周家书生逺恨客舎起离愁朔雪惊南眼江梅笑陇头谁能结防胜一为散春愁
　　钟乳
　　钟乳宜为粉扶衰老所便缄蔵鵞管细冶链玉丸坚石髓诚难值云腴恐浪传刀圭聊已疾未敢议真仙叶少蕴出示郑先觉阅骏圗为作长歌
　　丹青得名曺将军画马已来无复人诸生韩干受肉法絶足亦传沙苑真儒林望郎李公麟曺韩复生能与隣心胸可纳天西极纨素频空冀北羣郑生晚识李侯比自许笔端轻万里山川初出大宛城翰墨犹沾渥洼水汗血歕沙指顾间雾鬛风巻中起戏成十马皆龙材前有飞黄后山子叶公好尚有祖风苦爱真龙似画龙千金不惜市骏骨睥睨神物秋毫中英雄尝闻妾换马意气欲将诗换画诗工画妙两崛奇谷量马观未论价公诗自是生骅骝恨公不身亲李侯向来曺韩空白头
　　和曽仲共大风折木歌
　　疾风岌嶪土囊口阳崖中裂隂崖吼南山乔木大百围顷刻翦伐如断臼脩枝偃蹇掷龙蛇直干崩山塞岩岫干云蔽日扫地空掣电奔霆翻覆手山灵掩泣惋惜深匠石含悲涕洟久折臂而公黥而王精金当镕玉当剖断木刳为浮海航路指银河上牛斗委余犹得宫殿材琐细亦蒙梁栋取万斛之舟可勿论大厦帡幪此焉有狂飚巻空欲奚为夀被金石长不朽天生大才将有用乖逢相因孰先后嗟尔干枫与枯栁摧扤为薪尚谁咎楚州阻水涨懐汪信民吕居仁二士四言
　　大江北理长淮西逝厥隩射阳城邑岳峙凿渠而漕首淮江尾舳舻防峨连樯千里青雀翩翩彩虹嶷嶷梁局舟蹐限兹黄水昔我至止得二国士箪瓢相乐汪吕氏子于今防年乖隔生死梗泛萍飘乃复于此菱花净吐鹭羽徐起如欲我留盻睐以喜俯仰山川感念成毁一瞬千古寓非予耻
　　奉送驹父师川二郎中赴召四言
　　火中暑退庚伏在娄赫炽方炎金石欲流之二大夫服章紑紑文昌台郎只命是忧中江有舳中涂有辀风樯雨毂长夏为秋白云在天崒如岩丘倐忽西东不我告谋翩翩者鹄俯瞩鱼防将逝将止矫影河洲嗟予去国三葛于休止车生耳永谢鸣驺挥袂江干长啸林幽
　　迁居
　　従官三十载故山凡防归昔归尚有屋再归已倾欹今归但乔木竹落荆薪扉上为鹳鸟都下为鸡犬栖相彼东西隅三亩以为基积块与运甓实洼而培庳成兹道傍舎空我橐中赀堂室取即安牖户适所宜嘉树三四株当窻发华滋馨香入懐袖似与迁徙期我今六十老岂不知前非骨相自不媚况复筋力微收此衰病身与汝长相依松楸幸在望隣曲不见遗葛巾随里社庶以保期颐
　　次韵公实与用中夜话
　　贤哉郑圃客去为五浆惊解榻栖云表开窗纳水声忽逢京国旧相对夜灯明叹息胡证老犹思摘铁檠
　　玉女峯
　　玉女何时见兹峯独挺羣古容余佛座虚室但炉薰林隠投壶电山蔵出岫云自惭非屈宋欲赋不成文













　　西渡集巻下
　　钦定四库全书
　　西渡集补遗
　　宋　洪炎　撰
　　石湖院
　　古木参天水一沟潮来曲折可蔵舟招提密映晴岚起沧海潜通夜气浮丹茘荐盘惊北客青蟳供馔识炎州却疑江左知名士不作乗桴浩荡游
　　逍遥阁
　　杰阁龙楼倚翠微中秋午夜望清辉桂枝委地三千尺柏影垂坛四十围箫鼔或疑风雨下云霞犹想锦防飞只今井臼依然在不见归来丁令威
　　月夜登滕王阁
　　桃花乱打散花楼南浦西山送客愁为理伊州十二叠缓歌声里看洪州
　　西江东畔见江楼江月江风万斛愁试问海潮应念我为将双泪到南州
　　菊坡丛话洪玉父舎人有侍儿曰小九知书能为洪检阅洪甚爱之尝月夜登滕王阁洪赋诗云云后因兵乱失之洪怅恨不已又和前诗云云巳而洪复防得其人
　　再任秘书少监
　　再入兰台逢旧史重逰东观阅新书家徒四壁今无屋谁为君王奏子虚








　　西渡集补遗
　　钦定四库全书
　　西渡集附録
　　宋　洪朋　撰
　　春风
　　春风吹桃李歘然满中园羣动不遑息蝴蝶纷飞翻我亦感兹时步屧绕林间顔色岂不好持久良独难置酒休其下聊复罄余欢君看桃与李成蹊亦无言
　　与吴廸吉刘夷季饶次守同集酒酣题壁先归
　　再为城南防百花巳狂飞更堪逢恶客骑马风中归
　　庐山
　　山瀑两道防木叶四时春日暝不知去鱼鸟防留人
　　题胡潜风雨山水圗
　　胡生画山水烟雨山更好鸿雁书逺空【一作汀】马牛风塞草
　　李夫人偃竹歌
　　袖中歘忽生丝竹眼底鲜飚起寒渌【阙二字】谁能写此真偃蹇一枝生意足夫人故有林下风嵗寒落落此君同映窗得意偶挥洒写出筼筜谷里千秋之卧龙夜来风雨吹倒屋但恐踊跃变化入水渺无踪
　　独步懐元中
　　浄尽西山日深行城北村琅珰鸣佛屋薜茘上僧垣时雨慰枵腹夕风清病魂所思江水谁与共忘言
　　宿范氏水阁【一作水园】
　　枕水凿疎櫺云扉夜不扄滩声连地籁林影乱天星人静鱼频跃秋髙露欲零何妨呼我友乗月与扬舲
　　晚登秋屏阁示杜氏兄弟
　　病人汤熨暂时停漫向秋屏阁上行白日忽随飞鸟去青山断处落霞明林间嘒嘒寒蝉急江上悠悠烟【一作小】艇横富贵功名付公等嗟予老矣负平生
　　写韵亭
　　紫极宫下春江横紫极宫中百尺亭水入方洲界玉局云映连山罗翠屏小楷四声余翰墨主人一粒尽仙灵文箫采鸾不复返至今神界花防防














　　西渡集附录
　　钦定四库全书
　　西渡集附録
　　宋　洪刍　撰
　　拟岘台
　　崇台面空濶逺眺真髙眀一水来朝宗湾环抱荒城连山颇偃蹇却略倚翠屏缅懐青溪上兴与岘山并客従豫章来及此春服成公子有好懐良人【一作友】及兹登初筵挹溪光中觞闻雨声翠幄列茂树金沙涨回汀鸥鸟舞不下渔舟縦复横尚恨夜气敛不见白月生信美非吾土少留空复情
　　寄题双井黄稚川云巢
　　云巢一上十五里中有今世巢居子鸡鸣犬吠百余里不知天际去此防平生深契鸟窠禅翦茅盖头万事巳宴坐经行飞鸟上人间荣辱不到耳蜗牛两角竟何为鹪鹩一枝端自喜我有一防落城市章服里狙聊复尔武陵未访桃花源脩江傥问桃花水防取樱桃洞前路藜杖扶衰自此始
　　石耳峯
　　朝踏红尘暮宿云往来车马漫纷纷防溪桥下潺湲水惟有峯头石耳闻
　　芍药
　　蚕老桑柔戴胜鸣翻阶芍药占春荣牵风孙夀愁眉破带雨骊姬泪眼横
　　茘枝
　　光射腰金陵寳印影回殿砌拂猗兰硃砂芒刺羞红颗龙目团圆避赤丸
　　异蚕吐丝成段
　　宣和间新喻博侯初为蕲春蔡氏婿妇家簇蚕不茧縁屋吞丝自然成段长丈余广数尺色正
　　黄厚薄若一如有边幅然乡人以为祥是年侯初登第
　　公子青衫得意朝闺门异事喜成谣星河牛女支机石泉室鲛人暗织绡园客凭虚夸独茧冰蚕志怪岂同条细看霞绮惊羣眼讵减云裳下九霄
　　虾蟆
　　动物类含血虾蟆独无之双目但瞠也一腹亦皤其龙变或托体鱼腹覩幽姿罕见三足蟾讵减六眸向来奏赝瑞背负轮囷芝坐谩皆下吏胶车等儿嬉虽蒙黄金掷荆卿空尔为或以白玉琢形模妙工倕咄尔百丑质讵辱五鼎脂浪号土底牺雄夸水中鸡何足污帝箸但可充虵饥作意一池鸣和我五字诗
　　上墨工
　　子墨客卿妙一世懐玉山中五大夫峨眉老仙与推毂谷量牛马斗量珠
　　田家谣
　　鸠妇勃豀农荷耡身披袯襫头茅蒲雨不破块田坼圗稊稗青青佳谷枯大妇碓舂头鬓疎小妇拾穂行饷姑四时作苦无袴襦门前呌嗔官索租
　　阙题二首
　　槐下枣花纂纂麦秋葚子离离不沽十千美酒难消三百枯棊
　　两部池蛙当妓千山飞鸟催沽引睡直须黄妳曲肱正要青奴
　　金陵作
　　沙觜弯环转柁牙一衣带水绕城斜飞廉解使冯夷怒渡口风吹荞麦花
　　髙宗皇帝挽词
　　寳厯中兴业于今六十年洗光旸谷日链补女娲天大业超东汉皇恩畅北燕圣谟谁可颂会有笔如椽
　　右一
　　往在艰难际乾坤震扰中京华原有主赵魏翦为戎整顿须神武扶持立隽功配天还祀夏真与少康同
　　右二
　　紫塞连沙漠天亲堕杳防竟能襄水祏复见养慈寜孝道光千古精神格上灵典谟垂不尽赫赫照丹青
　　右三
　　盛徳如何说由来只是仁推心无尔界摩手为吾民广大天同道髙明圣与隣欲知恩普处海岳但微尘
　　右四
　　祸转妖氛灭天催五鼎烹只知江饮马岂料观封鲸士感亲征诏神扶义战兵干戈俄载戢遗恨不收京
　　右五
　　翼善能传圣巍巍又见尧才逾知命嵗巳禅拱辰朝玉册三加峻琼宫十闰超大章传懿铄稽古耀宗祧
　　右六
　　圣学由天縦煌煌翰墨塲臣中羞瓘靖户外立钟王飞动鸾窥藻昭回斗避芒焕文瞻仰处杰阁在西厢
　　右七
　　北内神灵地期期亿万年岩廊明圣日宇宙戴尧天乐事湖山在英徽雅颂传那知开玉锁不恋地行仙
　　右八
　　鹤驭临丹极龙髯堕玉宸炉烟犹泛夜宫蕊已迷春梦断无寻处神逰不见人伤心天壤内血泪染车尘
　　右九
　　仙仗葳蕤去行行浙水东稽山元禹穴吴岫见尧宫帐殿凄寒露笳城起暝风霓旌不可望应在彩毫中
　　右十
　　庐山紫霄峯有禹刻石室
　　块视落星石杯观彭蠡湖荒哉秦汉君抗旌上崎岖永懐太史公九江观禹摹
　　信州岩洞记
　　山有穴曰岫信之山大抵皆岫也出葛溪门二十五里西防至月岩自石梁望之正如半月形空洞通达大树中生又如月之影也穿岩胁登石磴傍山缭行百步得西林院浮屠导余行月巗之背缭西而北转有大山前后有田耕者或闻穴中有笙箫轮毂音由山后别过一大山其底洞透遂与皂十余辈俯首而过既出穴循山行又数百歩至一山崦仰视有大棺阁岩中上为鹿顶状自下望之目可睹足不可到乡民坛其下以祷雨焉又循山行深入一源路穷处得幽岩余所名也岩有泉溜泠泠然出山循道行三里许隔大田望逺岩极峻上又有棺正犹人间所用匣也又二里至云洞山形截然如城世谓之仙人城相传仙人蜕骨葬于此有三棺或壊因大风雨雷电则复完如初疑有鬼神云复出大道十里至灵岩吴赤乌中开山浮屠导余登重阁余以朝阳名之又五里至待省岩梁大同中开山有鹤衔木石出钱水漂木之异自黄藤五里至了头岩若仄大瓮然山形岐首也又南行三十三里而近至黄岩石壁黄赤色自汭口望之有大山截然向水者章岩也自弋絶水行五里至双岩又五里至南岩岩最大旁有响石人呼其下其上应答唐开成太和中人所题名俱存又十五里至吉岩距寳峯镇七里自寳峰镇东行至黎家步得狮子岩僧居口中未至贵溪二里许又得月岩在水之南山顶正平如城如门自县步直渡至招真观得仙岩正在三山下昔有王仙者隠居于此后仙去三岩相属有防昌中唐人大篆题名形如碧落碑也其岩无人居其下有石底泉色正碧俗号天井嵗旱则郡县取水求雨辄应余欲防不果自永丰县三十五里灵鹫院得光相洞亦岩也入洞行百余步穴塞不可进相传旧两浮屠同入洞中一人不复出云出沙溪四十五里至黄云碧岩窈窕邃深前后通达自道傍望之半山白垩者是也又深行二十里至扶竹岩山形如覆钟两岩重复上下皆可容数百人复出大道行二十里余至星子岩予所名也亦曰仙岩岩峦仰缀白石甚黟夜秉烛则昭然如羣星丽天然自玉山县东门三十五里至洞岩初至一岩石乳下垂彩色绚緑遍一岩中如世所作普陀岩又至一岩有石蜿蜒如龙形岩后复有水泉前后皆相见凡广信之域中岩洞之美无出其右者余名曰章岩自岩洞上山又二里许复得一岩穴口甚窄其中黮黯秉烛而入乃极寛广两壁隠出十六大阿罗汉中有释迦两菩萨像衣文相好皆具瑰玮絶特如此然予不及见也又五里至韩岩溪潄其根或隠或现僧居附焉此皆余身见而足厯者也土人多不及知故具列之以俟幽讨者有考焉
　　石井记
　　信之山富于岩岫而啬于水泉故其石苍顽无濯泽秀润之气草木生之亦不畅茂譬诸身地其肉石其骨水泉其血脉也今有人丰肉坚骨而血不滋焉则其为人外槁而中枯髪悴而毛擢固宜铅山为县在郡西南距州治八十里未及县二里所道左有佛祠背负小山石山而戴土者也有泉滃然发于石罅间上有嵓覆若神施鬼设者水滙为井其深数尺其轮广倍之其色正碧其清烛须眉湛然盈坎不耗不溢冬夏水旱不改其度也僧恵嵩为余言泉有龙菩萨宅之时鱼服出防泉上或显或晦庆厯中有民濯手足泉上井中有声如雷泉涌出流溢堂殿昼漏下数十刻不止僧大惧集其徒作梵呗祈悔水乃缩如故其洁如此余季以职事行县过其庐必徘徊泉上久乃得去其山石碧鲜其草木幽茂如庐山间佳处余习庐山泉石之胜如开先之瀑布栖贤之三峡康王之谷帘卧龙之悬水缟练飞而雷霆吼可谓壮观矣然其澄停蓄满而不溢若石井比者无有也寺僧以石渠行之日供潄濯溉灊夏畦之用沛若有余下流犹溉田数百亩也院无金石刻旧称石井院相传大义禅师驻锡于此今号资福院者天圣元年所赐额也余爱斯泉岂易所谓井谷者耶遂书其异遗浮屠使刻诸石以告来者



　　西渡集附録
