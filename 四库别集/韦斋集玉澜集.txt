　　钦定四库全书　　　　　集部四
　　韦斋集　　　　　　　　别集类三【宋】
　　提要
　　臣等谨按韦斋集十二巻宋朱松撰松字乔年别字韦斋朱子之父也政和八年同上舍出身官终吏部员外郎以言事忤秦桧出知饶州未上请闲得主管台州崇道观满秩再请命下而卒朱子作行状称韦斋集十二巻行于世即此本也初刻于淳熙再刻于至元又刻于治皆不久而佚康熙庚寅其裔孙昌辰又得旧本重刋之傅自得序称其诗髙逺而幽洁其文温婉而典裁至表奏书疏又皆中理而切事情虽友朋推许之词然松早友李侗晚折秦桧其学识本殊于俗故其发为文章气格髙逺自得所称亦未为溢美矣考昌辰跋此集盖与松弟橰玉澜集合刋行者今仍各自为集以存其旧朱子行状又称有外集十巻今不传矣乾隆四十二年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　韦斋集原序
　　文章之工拙系乎人时命之通塞存乎天天人之适相合也为甚难是以古今负文章之名者未必得贵仕而都公卿之位者又未必以文章显也故吏部员外郎韦斋先生朱公建炎绍兴间诗声满天下一时名公钜卿交口称荐词人墨客传写讽诵如不及予少时学诗尝以作诗之要叩公公不以辈晚遇我而许从游间宿于闽部宪台从事官舍之东轩夜对榻语蝉联不休比晨起则积雨初霁西风凄然公因为子举简斋开门知有雨老树半身湿及韦苏州诸生时列坐共爱风满林之句且言古之诗人贵冲口直致盖与彭泽把菊东篱下悠然见南山同一闗棙三人者出处穷达虽不同诵此诗则可见其人之萧散清逺此殆太史公所谓难与俗人言者予时心开神防自是始知为诗之趣别去未防而公下世予既为诗以哭公因求其遗编伏而读之爱其诗髙逺而幽洁其文温婉而典裁至表疏书奏又皆中于理而切事情廼喟然叹曰公之于诗文可谓至矣今世能言之士非不多也然浅则及俚华则少寔是无他徒从事于末而不知其本之过也公防小喜读书缀文冠而擢第未尝一日舍笔砚年二十七八闻河南二程先生之遗论皆先贤未发之奥始捐旧习朝夕从事于其间既乆而所得益深故发于诗文自然臻此非有意于求其工也使其得通显于朝廷施诸润色而见于事业必有大过絶人者不幸位不嫓德虽两入东观三为尚书郎卒不得以其所长发纾又不得年而殁天人之难合也如此可不太息也哉虽然人定亦能胜天故公之嗣子今南康太守熹能绍公之训早践世科而益笃志于伊洛之学安贫守道深山穷谷之中者三十余年明天子用宠嘉之即其家拜二千石君恳辞不获命强起视郡事逾年而政成讼简一旦走介二千里书抵予曰熹先人遗文江西遂将刋行而未有序引冠篇首先友尽矣不孤之惠诚有望于门下敢以为请予览书悚然追思东轩之集恍如隔世而绪言厯厯犹在公墓之木既拱而予苍顔白髪摧然其亦老矣怆歳月之不留懔余年其无防为之感慨不寐者通夕而病惫废书笔力衰退文不逮意独念自少至老游南康父子间为最乆相知为最深得其父子之贤为悉故不敢以不能为辞若夫公之诗文自足以行后而传逺岂待区区之鄙言頋予蚤嵗承诲迨老无所成廼得挂名集端以托不朽其愧且幸为何如哉公名松字乔年韦斋盖自号云淳熙七年夏四月既望河阳傅自得序
　　韦斋集十二巻宋吏部员外郎新安朱公乔年之诗文也河内傅安道为之序云公嗣子南康太守刻诸江西性江西人也而未始见之盖其板本亡矣旌德新学告成之明年性遣校官袁祥求书新安时吴郡干文傅守婺源庐陵曹汝舟为之宾佐性因寓书婺源曰朱文公之书在天下所谓家传而人诵之矣独韦斋集四方罕见婺源文公故里也必有藏此书者其为我购求之汝舟以书来报曰干侯之治婺源也文公故宅与其先墓之为豪右所夺者侯皆取而归诸朱氏矣仍俾逺孙之居建安曰勲者来掌祠事勲以韦斋集为侯献侯闻子之求书也亟以相授子其有以广侯之意乎性受书叹曰侯以州政最江东至于修复朱子祠宇坟墓则非俗吏之所能为者而为之者惟侯能也而又不鄙我旌德之人士幸惠兹文性不佞敢不承命乃为缮冩刻之学宫窃惟孔孟之道至程子而复明至朱子而大明夫人有一行之善一艺之美未有不本于父兄师友者而况于道有以参天地之运学有以绍前圣之统者乎程太中能知周子故二程之学继孟氏韦斋能友延平故朱子之学继程氏则韦斋之书学者可不学乎窃窥韦斋笃志于伊洛之学其视游杨罗李孰敢议其先后若文词字画又于荆公苏黄皆取法焉岂不以学之大有既推源探本而极其端矣至于曲艺小伎亦莫不各有理而尽其心焉不专一门而惟是之从也文公集群儒之大成绍周程之正统而于熙宁元祐诸公之是非得失则未尝有所偏主焉岂亦本于家学而然欤记曰三王之祭川也先河而后海或源也或委也此之谓矣故书于篇目之末以就正于源云侯字夀道延祐初进士髙第累厯州县所至有风绩汝舟字德川以诸生推择为吏与性同郡相好也至元三年丁丑五月五日后学庐陵刘性谨书









　　钦定四库全书
　　韦斋集巻首
　　行状　本贯徽州婺源县万年乡松岩里　曽祖振故不仕妣汪氏　祖绚故不仕妣汪氏　父森故赠承事郎妣程氏赠孺人
　　父讳松字乔年以绍圣四年闰二月戊申生于邑里之居第未冠由郡学贡京师以政和八年同上舎出身授迪功郎建州政和县尉丁外艰服除更调南剑州尤溪县尉监泉州石井镇绍兴四年召试馆职除秘书省正字循左从政郎丁内艰除服召对改左宣教郎除秘书省校书郎迁著作佐郎尚书度支员外兼史馆校勘厯司勲吏部两曹兼领史职如故与修哲宗实录书成转奉议郎以年劳转承议郎出知饶州未上请闲得主管台州崇道观满秩再请命下而卒绍兴十三年三月二十四日辛亥也公生有俊才自为儿童时出语已惊人少长游学校为举子文即清新洒落无当时陈腐卑弱之风及去塲屋始放意为诗文其诗初亦不事雕饰而天然秀发格力闲暇超然有出尘之趣逺近传诵至闻京师一时前辈以诗鸣者往往未识其面而已交口誉之其文汪洋放肆不见涯涘如川之方至而奔腾蹙沓浑浩流转顷刻万变不可名状人亦少能及之然公未尝以是而自喜一日喟然頋而叹曰是则昌矣如去道愈逺何则又发愤折节益取六经诸史百氏之书伏而读之以求天下国家兴亡理乱之变与夫一时君子所以应时合变先后本末之序期于有以发为议论措之事业如贾长沙陆宣公之为者既又得浦城萧公觊子庄剑浦罗公从彦仲素而与之逰则闻山杨氏所传河洛之学独得古先圣贤不传之遗意于是益自刻厉痛刮浮华以趋本实日诵大学中庸之书以用力于致知诚意之地自谓卞急害道因取古人佩韦之义以名其斋蚤夜其间以自警饬由是向之所得于观考者益有以自信而守之愈坚故尝称曰士之所志其分在于义利之间两端而巳然其发甚微而其流甚逺譬之射焉失毫厘于机括之间则差寻文于百歩之外矣又常以谓父子主恩君臣主义是为天下之大戒无所迯于天地之间如人食息呼吸于元气之中一息之不属理必至于毙是以自昔圣贤立法垂训所以维持防范于其间者未尝一日而少忘其意岂特为目前之虑而已哉是时宣和之季士之于世至是巳无可言者矣旋属靖康之变中朝荡覆公在尤溪方与同寮燕集忽有以北狩之问来騐者公闻震骇投袂而起大恸防絶既而建炎再造王室漂揺未有所定寇贼纵横道路梗塞固不假于传求幽达以是困于尘埃卑辱锋镝扰攘之中迯寄假摄以飬其亲十有余年以至不从算商之役于岭海鱼鰕无人之境则已无复有当世意矣防诏出御史胡公世将抚谕东南召公因谒见而説之曰古之为天下国家者必有一定之计以为子孙万世之业未有俯仰依违茍度朝夕曽不为终歳之备而可以为国者也今日庙堂之议固必有一定之计矣然未知其但欲襟凭江汉控引荆呉以保东南而已乎抑当克复神州汛扫陵阙防中原而抚三河也盖尝闻之不取闗中中原不可复不取荆淮东南不可保唐惟不失闗中故更三亡不失旧物而呉孙氏东攻新城西攻襄汉乃所以保建业其后桓温刘裕虽能以江汉舟舻而入河渭然既得之而不能守则亦仅足以保东南而已然则天下之大势可知巳今进既不能以六师之重通道荆防循汉沔以赴兴元结连拓防控引五路东向以图中原退又不能移跸建康治兵训武北争荆淮以为固守之训而但蹙处一方费日月于道途前不能有尺寸之利后又无所保以为安未知漂漂者竟何如耶胡公竒其言壮其防归即以闻于朝而泉守资政殿学士谢公克家辈亦露章荐公学行之懿不宜滞筦库于是乃得召试而发防者以中兴事业之难易后先为问公即对言自古谋国有得失而成功无难易盖天下国家有至计而国势之强弱兵力之盛衰土地之开蹙不与焉唯能顺人心任贤才正纲纪则天下之事将无难之不易惟上之人惜时爱日而亟图之反覆驱骋辨説纵横出入古今证騐精博日未昳奏篇已上累数千言而文不加防髙宗览而异焉赵忠简公方以元枢受诏西督川陜荆襄军事欲奏取公为属防太夫人属疾不果既遂遭丧以归而赵公卒亦不果行也再召入对时上已用张忠献公之防进次建康指授诸将计将大举以复中原国势亦小振矣公始进见欲坚上意以遂中兴之业即奏言曰陛下以圣哲之资抚艰难之运侧身焦思累年于兹而民困兵弱敌伪侵陵戡定之勲乆而未集意者陛下殆当抗圣志于髙明而辅之以睿智日跻之学垂情延访蚤夜汲汲以求宗庙社稷经逺持乆之计申明纪律崇奬节义而又以民心为基本忠良为腹心则臣有以知敌伪之不足忧而恢复大功指日可兾矣因论自古中兴之君唯汉之光武勤劳不怠自济大业可以为法晋之元帝唐之肃宗志趣卑近功烈不终可以为戒反覆切至而犹虑夫计画之间或未精审无以服众心而成大功也则又言曰人主操大权以御一世必其所以处此者有以切中于理然后足以深服天下之心是以无为而不成今万防之务决于蚤朝侍立逡廵之顷未有以博尽谋谟之益使其必当事理以服人心谓宜畧仿唐朝延英坐论之制仰稽仁祖天章给礼之规延访群臣博求至计然后总揽叅订以次施行则政令之出上下厌服天下之事无所为而不成矣頋又尝病士溺于俗学而不明君臣之大义是以处于成败之间者常有茍生自恕之心而缺于舍生取义之节将使三纲沦坠而有国家者无所恃以为安则又奏言宜鍳既徃之失深以明人伦励名节为先务而又博求魁磊骨鲠沈正不囬之士实之朝廷使之平居无事正色立朝则奸萌逆节销伏于防防之中一朝有缓急则奋不顾身以抗大难亦足以御危辱凌暴之侮则庶防乎神器尊严而基祚强固矣上恱其言而于光武晋唐之论尤所喜欢明日以喻辅臣且论元帝肃宗之失而尤以元帝区区仅保江左畧无规取中原之志为诮乃诏改公京秩仍典校中秘书则当是之时圣志所存亦可见矣不幸适有淮西杀将叛兵之变中外恫疑异议蠭起张公至为解相印去而国论遂变至欲尽撤两淮之戍还建康以自卫公深以为不可因率同列拜防言曰淮淝东南之屏蔽昔人之所百战而必争者今皆幸为我有而无故捐之以资敌非计之得也若彼乗吾之郤长驱以来不信宿而来至江津人心一揺则建康虽有甲卒十万亦将无所施矣且其新民累歳安集亦既有绪今乃一朝而弃之使其老稚狼狈而南来丁壮忿憾而北去其失人心以贻后患抑又甚焉即以宿卫单寡必行今防则愿毋庸尽撤而使合肥旴两戍所留各不下三万人则亦足以固吾圉而折敌冲矣防奏不省而刘豫果数求援扵金以乗吾隙议者方以为忧而金忌豫强将不可制一旦执而废之遂不暇以我为事不然则亦殆矣自是之后庙算低佪上下解弛北伐之谋日以益衰顾望中原坐失机防而明年车驾遂还临安矣御史中丞常公同荐公恬尚有守可任大事因复召对公即抗言当今国论不过两端喜进取之谋者既以行险妄动而及于败为待时之説者又以玩日愒歳而至于媮二者不能相通而常堕于一偏是以成功不可见而均受其弊故臣尝谓能自治以观衅则是二者通为一説而无所偏废盖能夙夜忧劳率励众志则未尝不待时而不至于媮审知彼已必顺天道则未尝不进取而不及于败谋人之国者诚能如是以求逞于讐敌而犹不得志者臣不信也然臣窃迹近事则夫往年江上之防日者伪刘之废中原之衅可谓大矣而吾终未肯求所逞岂非以行险妄动为不可以不戒而于吾所以自治其国家者将益求其至欤今日之势虽未至于危机交急亦可谓廹矣谓宜断自圣武深思昔人爱日之义忧劳庶政无少怠忽凡事之故常非天下所以安危存亡者归之有司而日与辅相大臣一心戮力明礼义正纲纪除政振媮俗抚循凋瘵之民淬励士大夫而责之职业凡以求壮吾根本以成其内治者无不至斯以固结人心而徐图恢复之计虽有志者亦不知为敌谋矣初刘光世守淮西御军无法而寇至輙谋引避既正其罪而夺之兵矣寻有叛兵之变庙议反谓由罢光世使然更慰藉而宠秩之张俊守旴方撤戍时犹命分兵留屯而俊不受命悉众以归朝廷亦不能诘公于是又言陛下有为之志未尝少衰而天下之事每每病于不立使中兴之烈未有卓然可见之效臣窃不胜忧愤而深惟其故以为陛下诚能并进忠贤修明纪律惩陵夷委靡之祸革姑息茍且之政深诏大臣号令所出必务合于天下之正义而毋防匹夫狥私之怨则威令必振国势安强虽桀骜之敌亦将敛袵而退听尚何病于事之不立哉上亦不以为忤特命除郎兼畀史笔而公常犹以为此非所以为荐论之本意再论上前言甚恳至然事已行不及改也公至史院防方刋修蔡卞所撰哲宗实录而宣仁附传实公所分所以辩明诬谤分别邪正者于体为尤重而公考订精密直笔无隐论者美之其后顾亦不免颇为他官所窜易是以读者犹有憾焉既而金人亟遣使来请和赵公以议小不合亦罢去而秦丞相桧始颛政事遂决屈已和戎之议矣金使名称既不逊而所责奉承之礼又有大可骇者于是众心共怒军士至汹汹欲为变夜或掲通衢指桧为金谍都人汹惧一时忠智之士竞起而争之公亦亟与史院同舍胡公珵凌公景夏常公明范公如圭五六人者合辞抗防言曰金人方据中原吞噬未厌何忧何惧而一旦幡然与我和哉盖其纽于荐食之威动輙得志而我甚易恐故常喜为和之説以侮我又虑我训兵积粟畜鋭俟时而事有不可知者故不得巳为和之説以挠我耳盖金人和使即秦之衡人兵家用之百胜之术也六国不悟衡人割地之无厌以亡其国今国家不悟北使请和之得防其祸亦岂可胜言哉而执事者顾方以为吾为梓宫母后渊圣天属之故遂不复顾祖宗社稷二百年付托之重而轻从之使彼得济其不逊无稽之谋而借以逞将焉避之哉昔楚汉相持之际项羽常置太公爼上而约髙祖以降矣使为髙祖者信其诈谋而遽为之屈则自其一身且无处所尚何太公之可还哉唯其不信不屈而日夜思所以图楚者以故卒能蹙羽鸿沟之上使其兵疲食尽势穷力屈而太公自归此其计之得失亦足以观矣其言之切如此盖出公与诸公之意而成于胡公之手桧虽持其议不少变然金人狂谋因是亦有不得尽逞者论者莫不壮之然自是之后边备遂弛士气益衰而兴复之谋上下皆以为讳正堕公等所忧挠我之计桧顾谓自以为得上心始谋以次尽逐诸异议者公因是以数自求引去而叅知政事李庄简公又尝欲引以寘近班以是桧尤忌之固留不许及北使再至独许归我河南地公因轮对又言陛下践艰难之运十年于兹虽有大有为之志而于天下国家所以经逺持乆之计多有所未暇者今者天启戎心画地数千里以归于我此虽异时之变未可以豫知意者天其以礼悔祸使陛下间于忧虞而大有为之志将有所伸此万世一时也然天下之事每病于难立者正以向一夫独见之言而畧众口异同之论是以谋始太锐而用计有未详也愿考汉廷杂议之法自今发政造事陛下既与大臣谋谟于上又令卿士大夫有忠虑者亦得以自竭于下然后总覧群防而裁处其中将举天下之事惟陛下之所欲为而无不成矣此于前日讲和之议犹欲三致意焉又念国歩日艰人心未服而天子无自将之兵诸道无典戎干方之实二三大将人拥重兵强不可令事盖有不可知者则又数数建言宜复武举责实用必其洞晓韬钤长于绥御者以储将帅之才下州郡选骁勇悉送行在以补周卫之缺精择帅守使搜卒乗以壮藩维之势亦皆当世之急务乆长之至计反复惓惓不能自已其于请建大学明人伦以倡节义之风而励茍媮之习则又平日之所深虑而每言之所谓如人食息呼吸于元气之中一息之不属理必至于毙焉者非若后来诸人承望风防但以课试文墨为粉饰太平之具而已也然而国是以定言无所入由是公之求去愈力而桧之怒公愈甚十年春遂使言者论公独以怀异自贤阳为辞逊为罪而出之外郡然公去未防而果败盟复夺我河南地悉其鋭师数道入如公所谓未可豫知者于是中外大震桧亦不知所为周章回惑至于视师之奏援引乖错而不自知闻者莫不窃笑而深忧之幸而一时将卒犹有前日柬防搜练之余以故闗陜顺昌槖臯之师连战大捷敌乃引退复议讲觧而梓宫母后始得南归又如公等所论楚汉强弱之势然桧遂掩己失而冒以为功公夺主权肆然无复有所忌惮矣公固不能复为之屈遂自请为祠官屏居建溪之上日以讨寻旧学为事手抄口诵不懈益防盖玩心于义理之防而放意于尘埃之外有以自乐澹如也旧喜赋诗属文至是非有故不徒作乃其文气则更为平缓而诗律亦益闲肆视诸少作如出两手矣然公自是不复起年未五十而奄至大故善人之类莫不伤之其后十余年间桧遂颛国柄大作威福诸与公同时被逐之人大者削籍投荒小亦弃置闲散迄桧死败其幸存者乃复起用或至大官而公皆己不及见矣呜呼熹尚忍言之哉公性至孝事太夫人左右无违友爱诸弟委曲将就有人所难能者与人交重然诺不以生死穷达二其心抚孤甥教之善学而经理其家事曲有条理人无间言接引后进教诱不怠闻人之善推借如不及至于邪佞嵬简贤附势之流与己异趣则鄙而逺之或不忍正视其面至其所以施于吏治者亦皆果决明辨抑邪与正无所顾避顾熹生晚不及于闻见之详故不得而记也晚既属疾自知必不乆而处之泰然略无忧惧之色手书告诀所善胡公宪原仲刘公勉之致中刘公子翚彦冲属以其子而顾谓熹往受学焉其志道服膺死而后已垂裕后人不使迷于所乡者又如此云所为文有韦斋集十二巻行于世外集十巻藏于家始时吏部侍郎徐公度欲为之序略言少日多见前辈而自得从公及正平张定夫游始得为文之法防病革不及脱藁而今序则直秘阁傅公自得之文也其论以为公诗髙洁而幽逺其文温婉而典裁至于表防奏又皆中于理而切事情亦为得其趣者公娶同郡祝氏封孺人赠硕人其父处士确有髙行硕人性慈顺孝谨佐公事太夫人于穷约中未尝一日不得其懽心承授内外姻亲下逮妾媵僮使曲有恩意后公二十七年卒一男子熹今以朝奉大夫致仕一女子嫁故浏阳县丞刘子翔蚤卒孙男三长塾亦早卒次埜将仕郎次在承务郎女三其婿修职郎刘学古廸功郎黄干进士范元裕曽孙男五钜钧鉴铎铚女九长适文林郎赵师夏余或许嫁而未行也公卒之明年熹奉其柩葬于建宁府崇安县五夫里之西塔山而硕人别葬建阳县崇泰里后山铺东寒泉坞然公所藏地势卑湿惧非乆计乃卜以庆元某年某月某日奉而迁于武夷乡上梅里寂厯山中峯僧舍之北盖公之诗尝有乡関落日苍茫外尊酒寒花寂厯中之句呜呼此其防邪不肖子熹追慕攀号无所逮及窃惟纳铭幽堂具着声烈以告万世盖自近古以来未之有改而公赠官通议大夫正第四品凖格又当立碑螭首趺其崇九尺刻辞颂羙以表于神道用敢追述其平生论议行述之大者如右以请于当世立言之君子伏惟幸垂听而择焉谨状庆元五年十二月日孤朝奉大夫致仕婺源县开国男食邑三百户赐紫金鱼袋熹状




　　钦定四库全书
　　韦斋集巻一　　　　　　　宋　朱松　撰古诗
　　睢阳谒双庙
　　幽陵铁骑残中原列城束手天子奔天留巨孽毒梁宋贼垒环堞如云屯凶波滔天不可遏塞以束薪何足论力慿孤墉阻其怒不尔荐食无黎元堂堂许张勇且仁指挥羸卒气愈振上书行在论贼势想见愤色吞妖氛人间贫贱容力避只有一死由来均二公就此得处所至今日月名争新遗祠突兀岸清洛英气凛冽横穹旻尚闻余防福兹土天假威柄酬忠勤布衣尚悬千古泪肉食宜鍳当年因焚香再拜三叹息九原可作从斯人
　　谒普照塔
　　孤塔鹜霄汉晴影金碧重来得寓目归枕尾残汴缅怀何姓人哀祷倾淮甸是身如皎月有水着处现弹指遍大川何止数乡县惟应应縁地聊尔共流转颠危悔靳马善渉悟觅扇君防悔与悟只在一转盻至人独何心示此祸福变当知夙縁定莫作邪道见哀哉众生愚积恶稔天谴云何一朝急赖此香火荐我来适灯夕寳蜡明邃殿还揩客尘眼重睹浮坛面朝来塔上铃告我风色便平淮一回首岸草失防蒨
　　晓过呉县
　　舟行有严程越国常晓发双橹兀残梦起坐窥落月人家岸野水雾雨笼邃闼遥怜琐窓人欹枕听呕轧
　　陪余杭张无隅先生饮
　　先生结屋在人境门巷萧萧作氷冷纷纷入眼不入意坐客千言不相领叩闗闻我倒屣迎重解旧榻尘埃生向来妙处乆不吐一挽天汉昆仑倾共説别来经世事我言所向皆儿戱胸中磈磊不用洗便有清愁説无地士林师范六十翁先生合在伯仲中愿言终赐指归处为公敬作曽南丰
　　于潜道中
　　山行厌荦确理防扶欹危绿野三两家一息知可期冉冉晴林端炊烟袅晴晖其民丰且乐恐是太古遗那知都邑间百索困鞭笞繁华今何有半作道旁羸
　　度芙蓉岭
　　幽泉端为谁放溜杂琴筑山深春未老泛泛浪蕊馥娟娟菖蒲花可玩不可触灵根盘翠崖老作蛇蚓蹙褰裳踏下流濯此尘土足何当饵香节浄洗心眼肉余功到方书万巻不再读晚嵗穷名山灵苗纵穿【菖蒲服之通神令人聪明健记】
　　信州禅月台上
　　玉防寥廓霄汉疑可梯玉水环城隂灔灔方拍隄层台擅二羙吾防一时携何当蜡吾屐更欲照以尘劳不相赦竟类穷途迷我生麋鹿尔不羡驾辂骊向来丘壑怀语发人所诋长安黒头公玉勒朝金闺山林出戯言广已无端倪谁收遮日手归把耕雨犁纷纷尘土中等是舞瓮鸡颇闻山水间幽子饭藿藜行当践此语絶境同攀跻
　　送深师住妙香寺元住云溪
　　道人舍幽居谁管溪上云此身自云耳遑暇南北分颇闻妙香山天花雨缤纷宴坐丈室间厯乱旧衲纹山前路悠悠山后水汶汶应观川途客念我奔走勤岂无香火縁他年往相羣饱食跛铛饭稀摘幽涧芹当令桃花台白社掩前薫
　　坐睡
　　坐乆睡屡兀手失未了书清风脱然至心醒得我娱起防枯隙光了不移锱铢云何短梦中万境生须臾嗟彼市朝子百巧营其躯安知非梦役过眼防无余至人欲达观那与世贤愚不须无言子同上昆仑墟
　　游山光寺
　　寺藏两山腹路转百歩隂登髙试病脚掬冷清烦襟破壁龛石刻歳月不可寻唯应查公石俛仰阅古今屋古困枝柱摧頺力难任何当咄嗟办嗣彼钟梵音兴衰岂闗吾得酒且满斟归路有溪月览之醒吾心
　　送建州徐生
　　人覊天地间谁非一浮萍泛然偶相值便有离合情君家武夷下归路尘眼明我生爱山者梦寐秀色横秋风送客去把手更心倾亦逄山中人为我寄此声
　　赠觉师
　　觉师儒门秀脱屣世故早那知轩冕味夙悟心巳槁惟余章句习心境时相恼如人生于齐而即楚乡老虽遭楚人咻微音或清好固无益生死亦未妨至道家山亦何有肮脏衣间宝丛林选佛塲一掷想盆倒云何恋故居俛仰待华皓他年空乎归子语吾为老幸分曹溪水万刼付一澡
　　休宁村落间有竒石如弹子涡所出者宜养石菖蒲程德藻许以餽我以诗督之
　　君家緑溪上岸曲溪成涡涡间石无数水蹙相荡磨谁尝掬而戱一一印指螺我欲往取之拥此菖蒲窠石注新汲幽姿发清哦夫子许饷我往督书已多愿言速寄与起此泉石疴
　　效渊明
　　人生本无事况我麋鹿姿一堕世网中永与林壑辞此行独何事岂不为寒饥弱歳慕古人颇觉世好卑那知齿髪迈终然此心违春风到山泽鱼鸟亦知时吾行何日休流目瞻长岐且用陶翁言一觞聊可挥
　　酬冯退翁见示之什
　　我家大江左江水日夜东遥瞻发源处廼在西南穷相望邈异境正北一水通故令我与子迹逺心自同我生寡所谐强顔红尘中倦飞矫归翮饥吟咽寒蛩独欣得吾子万虑一笑空时时出秀句醒我如风松当知山泽臞不鄙犀角丰弹冠寔伊始此生各飞蓬卜隣固未必即事聊从容
　　戯答胡汝能
　　我生苦中狭与世枘凿乖平生素心人耿耿不满怀汝能伯始后游世如婴孩相逄握手语便作埙箎谐时时笑谓我如子患未涯执古以规今求合诚难哉渉世幸未逺子车尚可回我介足怨忌君通絶嫌猜不见山巨源雍容居鼎台不见嵇中散絶交自可哀贤愚心自了短韵共一咍
　　谒吴公路许借论衡复留一日戱作
　　幽独不自得驾言欵斋庐殷勤主人情投辖恐回车辖亦不须投此去将焉如唯忧酒钱尽使我诗肠枯防合曽防何可复自作防更当留一夕帐中摉异书
　　新秋
　　幽人无与娱耳冷百不闻新米熟未知但觉市酒醇沧洲散秋色山水逾清新一醉不忍独念我存故人
　　道中得雨
　　我行野田间吁嗟连数村千山收宿雨谿作黄梅浑渐防风叶底一洗坼痕余功被行客稍压旱尘昏
　　道中
　　骄阳乆自杀一雨荡坼田夫梦亦好飜陇巳幽咽朝来喜相语一饱心已决翻翻风叶乱嫋嫋露芒白去年禾欲秀积潦满秋泽今年岂堪旱束首就沟壑我生拙谋口藜藿甘如蜜向来真过计忧民岂吾职赤子天可怜嗟人独何力何须事儿戯合防来贺客稍欣新稻熟社酒行可覔当同扶路翁醉归舞南陌
　　陈伯辨为张氏求醉宾轩诗
　　前年谿上秋风时主人酒熟烹黄鸡归来醉倒睡便着父老唤起牛羊蹊此生一醉宁易得未辨身为贵人客征西将军尔何人那用尊前惊堕帻朅来闽越再经秋闻道轩名涎巳流悬知得酒推不去此客有辖何须投今我正为奔走役空想题诗满髙壁若逄落魄姓囬人为问何时定相覔
　　书窓对月
　　天公自厌雨一夕开寒晴霜风净旷野洪落有余声饥鸦得林静霁月萦窓生慰开睡眼色一洗空花横故人千里余壶浊谁与倾遥知劝影杯共此通夕情今冬有竒事三见非玉英明年谿上路谁饷雨中耕
　　宿野人家
　　梦里沧波揺一叶觉来正受肩舆兀人家一宿晚可投新席槁梧香更滑霜前防防收百畆稚子新能牧鹅鸭我生本是个中人挟防乆矣犹能説
　　度石栋岭
　　我行欲安适束马逾山樊谷深不可瞬危磴争猱猿坡坨两山间寂厯三家村茅檐青裙妇蓬髪薪烟昏敲冷那可饮分我一掬温郎樵晚未归客至不与言不奉沙头巵肯投栁下门作诗配国风行者式其藩
　　用退之韵赋新霁
　　春泥窘幽歩苔上屐痕少新晴一褰衣緑叶藏啼鸟方塘滟宿涨古镜窥清晓华颠忽自笑防羽堕惊矫瞻言云中耕缥缈穹脊绕归把东臯犁此念何日了
　　送金确然归弋阳
　　昔我云溪居送子云溪濆重来问何时笑指谿上云一别四周星坐此世故纷衰顔两非昔华髪粲可耘我纒风树悲终日无一欣子乃水菽忧尚此奔走勤对牀语未终悬知便离分霜风吹客袂别意如丝棼子归葛陂上去路接乡枌归梦尚随子何当叹离羣
　　至节日建州防詹士元
　　嗟予身百忧佳节过倥偬客愁随线増归思与灰动当年从子日未觉百虑重髙堂绕牀呼一掷有余勇那知客天涯相对寒骨耸歳月曽防何鬂丝今种种忍饥山药煮附暖地炉拥深藏断往还衰病脱拜拱兴言望乡闗云物方鬰滃空余相属意杯酒乆不捧
　　用前韵答翁子静
　　客心既岑寂节物亦倥偬幽篱菊初暗深壑梅已动古人傲尺璧顾谓寸隂重欲从夫子游掣肘愧不勇松髙节磊砢鹤老格清耸当知山泽臞谁羡将相种一官戱人间丛书以自拥微言闻绪余三叹手輙拱青天本寥廓不受云雾滃愿言瞻清明茗盌不辞捧
　　微雨
　　端居深百忧况乃贫病俱天公颇相哀雨我蔬药区晓晴新青匀日薄生意苏卫生固未必一饱行可图故园天一涯茅荆谁为锄峥嵘嵗云晚此念当何如
　　寄题叔父池亭
　　一壑乆藏胜数椽忽开亭方塘防瓦影浄见鲂鲤行主人有嘉招转柁失髙城不知防揺兀杙舟上峥嵘尊酒酌芳渌园蔬煮柔青翩翩射鸭弓一笑飜防翎那知海陬侄斗粟忘归耕余生信萍梗归梦识林坰涨水有囘波故乡岂无情一醉防有日因之濯尘缨
　　赠谢彦翔建安人九歳异人与药至今不食建安有梅子真升仙处
　　我本世味薄寸田足自营年来荆棘尽稍有梨枣萌但恐骨相凡未敢稀长生陈留达人后未齓犀角盈旧游记三山幽梦彻九清尔来三十年但觉膏腥幽寻饭緑髓黙卧颂黄庭顾我尘土中深慰夙心倾仙人呉门卒解后烦寄声相期朝金阙鹤驭何时征
　　考亭陈国器以家酿饷吾友人卓民表民表以饮予香味色皆清絶不可名状因为制名曰武夷仙露仍赋一首
　　二年饮水闽中村忽见玉醴倾蛮尊涓涓醍醐灌热恼耿耿沆瀣明朝暾旱尘乆涨城市暗渇梦欲挽江湖吞何人逺致双鲤信知我来扣罗雀门不须邀月巳清絶尚恐慰齿当防温要从华池汲真液岂独鬂薅愁根微芒已识投辖客娬媚似返当垆魂竒功谁续伯伦颂妙意要与渊明论胸中我自有泾渭笔下君巳倾昆仑诗成寄与约他日饮君与我空瓶盆
　　乆旱新歳乃雨
　　髙田土可籭下田不受犁遗蝗忧挿啄况乃麦未齐赤子天自怜沟壑忍见挤雨逐新歳来停云忽凄凄莫辞三日霖为作一尺泥汪汪既没膝滟滟仍拍隄渐防簔笠出笑语喧畛畦我欲与寓目父老同攀跻此身羣万生扰扰舞瓮鸡曽亦无防求脱粟配羮藜永言故陇耕老眼路凄迷好收敛板手锄耰归自携
　　春日与卓民表陈国器歩出北郊
　　灼灼桃吐花濯濯栁垂缕芳菲挽人出春力乃如许嗟予闭门客佳节过不数不因可人呼那得幽歩举客如山隂胜诗作斜川语谁言一尊酒妙处合千古归来读残书耿耿霜月苦空余流落心三叹非吾土
　　蔬饭
　　蕨拳婴儿手笋解箨龙蜕荐羞杞菊开采烟雨外嗟予饭藜藿咽塞舟泝瀬朝来二羙兼一饱良已泰充肠我诚足染指客应嘅平生食肉相萧瑟何足頼王郎催牛炙韩老忆鲸鲙侠气信雄夸戯语亦狡狯我思鲁顔子陋巷翳蓬艾执瓢不可从一取清泉酹
　　戱赠吴知伯
　　条侯得剧益吴楚坐可馘我知无能为失此一敌国伟哉竒男子侠气横八极书生复何者肮脏老笔墨刺口论安危事往竟何益匹夫啸空野惊尘一方塞区区空有意浩荡洗锋镝何如呉王孙语輙靣浮赤交游得朱亥负贩鄙胶鬲腰间鉄丝箭上镞紫塞翮笑指蛇豕区防此而后食诸公未备知欲荐恨无力明日我过君烹牛呼社客当书游侠传令子姓名白
　　送僧
　　空中世界纷河沙不知底处为天涯乾坤百亿在指掌触处与子同一家云何犹作去来想千里一跌毫厘差坐令契阔费星纪岭云欲寄山川遐拨眉相对此何日丈室浄扫余天花诗豪辨舌乆投阁万窍寂厯风无哗为君游戱出三昧妙处那复相声牙往将妙响应空谷一任飞锡凌苍霞
　　招民表
　　清眠有味日方永褦襶妨人推不省疾草尺书招故人一水未济岂非命此身何啻千金直天下未可两臂等垂堂之戒其敢忘晚识风波失前猛天怜我辈少如意晓起屋梁飞倒景侧身鸟行溪上路遥知倚笻唤烟艇信眉相对真梦寐岂不惜此一笑顷莫谈世事令舌强快读新诗频首肯与君好恶真磁鐡失足尘途若为骋北窓风月夜吞吐持此邀君共幽屏浄洗多生内热尘更有僧庐千尺井
　　秋怀十首
　　秋风来防日我髪白巳多千林了未觉奈此一叶何宴坐阅流光一眄寄庭柯寒防独何者唧唧夜自歌尘埃地上臣天阙无力补夜义呵九闗尝胆真自苦寄牋东南风傥得蜚亷许尚当求妙斵君氏无乃鲁莳兰西窓下萧艾病其根白露堕秋夕羙恶两不存寂寂芳畹空离离幽佩昏物各信所遭此意谁与论月林踈愈明露草浄可拭飞飞萤递照轧轧防自织移灯检书读千载如经夕微言契夙心妙觧失陈迹文章事雕琢回视真儿剧世无扬子云此理谁见直
　　宴坐自观我中深抱天机从知月胜火胥失兎与蹄大虚同一如浮云何依悠然渊明心千载与我期林臯一叶脱静士最先知自我抱兹独悠然星气驰乾坤一逆旅鼎防竟何为枯荣俯仰中儿辈浪自悲青云渺难必白髪不可辞得饱良巳泰雨畦芋肥
　　了翁卧淮楚德望临一世忧时九廻肠医国三折臂四海一滔滔扬汤不止沸斯人倘可起姚宋何足继反身圣可作自恕恶易盈昨非往莫谏今是来足程幽人歳晚粟树者夷跖并慨然释七叹谅知负平生甘菊卧风雨枯荷暗池塘达人听荣悴志士费感伤亭亭岩桂花已作宫槐黄谅无青霞客谁与媚孤芳江海有一士补衮抱经纬帝衣日月明袖手乆不试九闗隔云雨谁肯借一臂弦急而调卑此叹同万世
　　和谢绰中观澜亭
　　方塘滟宿涨曲涧来飞湍光涵鬰蓝天澒洞碧玉寛小亭尘土外瓦影浮朱栏霜渚写秋色烟林养渔竿佳人秋霞衣皎皎明月冠欲濯且无尘隐几得妙观海若昡河伯等在蜗角端那知坳堂上杯水生涛澜云间谢公子五字氷雪寒展读胜图画经行记林峦九垓未遐游据壳谅匪安一到定何日眷焉抱长叹
　　寄题陈国器容膝斋
　　渊明乃畸人游戱于尘寰南窓归徙倚宇宙容膝间岂不念斗米折腰谅匪安是非无今昨飞倦防湏还国器青云姿逸志追孔鸾曲肱数椽底尚友千载前规模琴书室料理松菊縁心游万物表了觉函丈寛念君方适越昔至谁云然要知丘壑志本出轩裳先闼防宸居追飞不云艰回车莫待逺泉石闻此言
　　约金确然不至
　　门前北风裂我知君未能出僧庐忍防烟雨冻梅肤南枝北枝香欲无可无一杯相暖热道人酒熟不用沽区区濡沫浪辛苦安得共似江湖鱼
　　确然雪中见过
　　雨防雪将堕天低云可攀谁穿东郭履来欵山隂闗故人金公子身窭心甚闲道机乆纯熟世味饱险艰一杯不可缓輭此双脚顽未忘膜外境忽涌胸中山白眼槩六合谁云书生孱万类宅天壤细观真市阛攫金掩醉眼倚门朱顔哀哉儿女态今古可笑讪坐令一世豪偃蹇栖茅菅先生谈天舌乆挂屋壁间置之且黙坐观我无所还纷纷造物机颠倒转愚奸于我无所歉莫叹箪瓢悭







　　韦斋集巻一
　　钦定四库全书
　　韦斋集巻二　　　　　　　宋　朱松　撰古诗
　　书僧房
　　陆续流泉自成句来拥红炉听山雨道人更有深深处诘曲如珠蚁丝度几研无尘寒欲雾雕盘篆破孤萤吐味如嚼蜡那禁咀茶甘未囘君莫去
　　题芦鴈屏
　　征鸿坐何事天遣南北飞萧然如旅人无情自相依孤苇吹欲折秋风不胜威防防一孤骞空费弋者机寒声落烟渚相应不我违嗟我识此情手纳空叹欷安知丹青师落笔乃庶防画形孰不工画意识者稀他时因吾句购此千金挥
　　题临赋轩
　　苍山围岑寂下有一水奔闭戸卧风雨束蒿翳篱藩寥哉只树人心逺忘世喧此身自蘧庐长物余此轩鸟语幽梦断香横经帙翻未成借路行自要窥潺湲逺师渊明意不愧灵彻魂月度了无迹风行偶成防心境两清妙尺喙何由吞赋诗安所取碧云未足论何当拂朱丝窈眇弦吾言
　　荅保安江师送米
　　不见道人久江涯嵗云除朝来食指动忽接送米书念师折脚铛五合未省余虽无覆餗祸尚有乞食逋云何怜孤客日受饥火驱未曽贷监河矧肯索苍奴谁言斗升意矫矫超万夫嗟予事笔耕轻弃南亩锄慁烦方外客此计良已防何时事粗了归葺五亩居生涯寄纬竹岂即非良图不为泉壤蚓愿学江湖鱼
　　陈徳瑞馈新茶
　　空山防防云雾窻春风好梦欹残釭朝来果得故人信微凸而么犀銙双贵人争买百璎珞此心儿女久已降坐观市井起攘袂念之使我心纷厐领君此意九鼎重虽有笔力安能扛何时来施三昧手慰我渇梦思长江
　　防韵希旦喜雨
　　骄阳挟酷暑何啻虎而翼髙田土可籭况乃耕与殖风伯真可讼云合吹复拆那知下土民糟粕配橡实古佛栖岩隈旱沴岂吾责应縁贤令尹闵雨丐法力积隂暝山谷流润凄几格朝来贺客散置酒浣愁疾古诗成云外险句动潜蛰旋看蓑笠出竞喜沟浍溢讙言令与佛念我一何悉嗟我困蒿藜最觉民可恤何当问牛喘免使诉鱼失九闗虎豹守怀此欲安适谁哉此心同吾饱将何日
　　古风二首寄汪明道
　　紫兰初茁芽深壑终自秀肮脏萧艾中不采则谁咎儿曹遂纷华壮士保穷陋应知此调同万世无先后俗士白人眼从谁明此心不欲古人见诃我车辙深萧然江上庐客卧诗书林得句不相寄谁赏气骎骎
　　建安道中
　　吾生意行初不谋泛泛何啻波中鸥擕家来作闽海梦三年客食天南陬我先人庐在何许大江之左道阻修奉新家有手足爱只身归扫先梧楸旋当来此营斗粟南北颠倒无时休此心转与世事左自作磨螘将谁尤安知不满逹者笑穷逹一戏如观优咄哉吾语亦已堕且与造物同浮游
　　书事呈元声如愚起华三兄
　　隠吏朱墨暇饱眠北风时呼方外客逃暑尊酒中寂寥杜拾遗四壁口不供坐取盘飱疑哀哉岂天穷何如平生友磁鐡间不容毎懐千里驾今作五斗逄吏行防鳬鹜楸局收鸾龙共话十年旧事往如飞蓬浮荣真一戯何者为穷通应须河汉语浄洗芥蔕胸仆夫适在门客醉尊亦空更为后日约及此芙蕖红
　　寄题起莘家义轩
　　贞观盛徳后余庆未渠央旧闻闽海家欲纵燕山芳教子嗣先训开轩翼中堂地偏市朝逺几浄书简香先生陈太丘飰麋百忧忘弟子真羯胡不闻触屏僵一变豪侠窟遂成邹鲁乡下车里门外他年看诸郎坐上纡素发诜诜立冠裳我诗自可弦请以侑壶觞
　　梅花
　　山深春未动沙浅水欲氷玉梅于此时靓妆畧无朋露蘂欲的皪月枝挂鬅鬙俨如江汉女可爱不可陵他年江南路晓妆犯严凝寻香烟雨中横斜挿茒簦却数今防日痴如秋后蝇北岭枝欲空谁与扶一登聊分窥水影依我照字灯坐使惜花梦临风脚腾腾昔如梦中蝶今学桑下僧了知菩提长念起吾何曽
　　十一月十九日与仲猷大年绰中美中饮于南台
　　空山欲雪云防防玉梅半开吾眼青此身垂欲走尘土聊复举酒看峥嵘折腰向人不知耻故园寄锄在千里金昆石友一开眉珍重道人相料理楚江东岸先人庐竹君安否久无书归欤何时应白首我食吾言如此酒
　　春社斋禁连雨不止赋呈梦得
　　嵗丰农犹饥嵗恶何可説哀哉半菽氓罪嵗同一舌年时旱尘涨腊尽不见雪青皇忽雨我万顷麦苗活令尹民父母沟壑思手挈祈年祓斋居有酒不忍设那知桃李径狼藉香泥滑芳意一如此坐恐及鶗鴂郊原伫开晴出劳南畆馌秋成已在眼一醉宇宙豁更呼湔裙人劝此侧防客和公斜川诗磨石镵嵗月
　　防韵梦得见示长篇
　　雉驯不因媒鸠暖自呼妇诗成桃李隂知是霹雳手簿书我亦厌丘壑渠自有却怜支离防饱食得薪槱俗夫尝世味甘苦半哕呕知公超然处心迹两无垢愁隂老芳物虫鸟故相诱浪蕋费収拾柔条可结揉岂无我辈人一醉开笑口那知市门防客倦枕两肘眼髙可人稀命蹇亨运偶平生愿执鞭见谓予小友细观恺悌心宜在帝左右却来尘埃中寂寞对五栁鷇音藏鹄羽正待荆鸡剖学政容窥谱问字当载酒虚名翻误梦恐坐箕与斗言诗终不称永愧赋文玖
　　久雨短句呈梦得
　　身闲书有味吏傲俗不亲小窓据物表扫尽心眼尘令尹垂珠玉敲门唤行春作意向芳物吾车曽未巾愁隂入病骨鸠妇声亦嗔防防三日雨桃李迹已陈空余深枝间一一青子新秾芳殿春晚犹堪慰佳辰酴醿晓妆靓芍药醉脸匀日蕚簪嫋嫋风巵倒粼粼言当呼短舞抵掌囘双颦年来得相从稍觉安沈沦岂不挂俗事察公极清真眼中醉乡路风味良独醇流光不容玩尺璧何足珍漓俗益可厌愿言勤问津
　　牡丹醿各一首呈周宰
　　珍藂压朝露无人羞欲欹春风醉香骨绰约不自持谁怜曲肱人一笑遣秾姿不言意可了君醉当勿疑妆淡洗逾靓肌香薫不成皎然月露姿一笑午景晴聊移梦蝶牀相对戸不扄谁令风雨暴睡起春纵横
　　防韵梦得浅红芍药长句
　　十日愁隂病不出卧看春归无计惜诗翁遣送淮海春衰眼熨开云雾拆烟脂注脸匀未遍肉红借酒生真色了知造物着意深倾倒春工不余力年来不顾溱洧女载酒非公复安适且将妙句写余妍欲立佳名付精识一春颇困歌酒污回首纷华三太息愿言乞与洗心方归对炉香诵周易
　　宿禅寂院
　　梦中一叶揺江湖困睡不觉身蓝舆眼明佛屋丽丹碧瓦鸱鴺凤凌空虚疲民日者困苛索半作赭尾相濡鱼鹈鹕数罟两不置肯念竭泽明年无道人谁与办此事斤琢千指开渠渠颇疑如幻三昧力上方手揽归吾庐了知舌本法轮转咄嗟檀施争奔输不辞割爱一念善谁谓嵗恶穷民愚书生袖手对沟壑力不能援心烦纡事无大小成者少谈説治乱何区区调卑弦急诚龃龉凿圆枘方尤阔踈古今罪嵗同一口抚掌一笑皆愚儒
　　诗约范直夫游万叶寺观瀑布
　　万侯隐下吏夙尚本丘园身投攫金市藂书以自藩炯然如孤月不受黄流浑要知句律工竞病何足论我生羣末俗泾渭非一源同心无楚越倾葢如弟昆人生各有役不暇捧一尊风蒲挂南浦念欲东南奔对牀定何夕青灯照晤言悬知知诗处千尺银河翻
　　防韵梦得见示之什
　　居楚求齐音美恶不同土喧豗俗物华羣复有佳处时从玉璧人商畧穷万古诗如粟牛戱误得摩顶许望道渺逾逺久生真暂寓忍持尺璧隂空作秋虫语微言傥倾倒河汉濯肺腑向来説诗口自此行可杜
　　送瓯宁魏生赴武举【生后与金人战有功战没于邯】
　　建安少年请缨客横槊赋诗两无敌辞家去作入彀英气拂天狼夜无迹庙堂尺棰鞭羌胡智名勇功付壮夫引弓没羽世自有敢闻上策当何如
　　陈仲仁止止堂
　　以我有限景逐彼无涯知失足践畏途投身试危机舟车日奔覆定无丘与夷万古践此辙嗟我与谁归仲仁古静者怀璧照褐衣名途尝一戏回首羞前非心如得坎水不受狂风吹功名忧不免当复定所之请观本无作今复止者谁筑堂市门侧著书园不窥蓬藋深一丈图书周四围时有好事人载酒问所疑攫金奋敏手倚市夸妍姿回光时自照何者非吾师
　　送志宏西上
　　九州眼一槩余子真岳立培塿中喜此高岋峨如公我辈人取友亦到我挥毫赋垂天风雨巻蓬颗相期八表游未觉夙心左解醉江阁酒面山月堕起瞻帝乡云感叹不成坐何须飞霞佩自办凌风舸瀛洲渺溟渤万里一掀簸缄诗寄天涯秉烛对新火那知市门仙斗禄亊么麽空余肠九回上防何日果
　　有怀舍弟逢年时归婺源以诗督之
　　木落天未霜君归定何时相思如惊鹊中宵未安枝梦中见阿连锵然咏新诗寤惊衰叶翻谓是步屧移揽衣下中庭风露浩淼弥遥知客衣薄归来一何迟平生短檠灯相对忽解頥万古一舒巻佳处良在兹是中及物心上与稷契期援古以自例自笑无乃痴夜义叱九阙侧足不敢窥坐令一寸心日抱二柄疑迟君商畧此恐得儿辈嗤况乃绿发亲倚门鬓欲丝狶膏非凤喙车辖无可脂再拜夀百分斑衣舞参差秋芳未云歇采采黄金蕤万钟不足乐古人岂吾欺
　　九月十七日夜度蔡道岭宿弥勒院
　　月出度松岭露香菲羽衣肃肃夜气清苍苍烟径微川光浴秋容萝影挂夕辉氷轮碾空阔飞辙无因依拟掬星渚波恐触天孙机偓佺何时见沆瀣聊独挥未应青霞志即与素愿违稍休尘外轸憇此岩下扉清吟写万籁妙想絶百非不须河汉言尽解纷华围飞仙亦戏剧学乃庶防鳌山切丹极嵗晚行将归
　　游郑圃
　　城郭不去眼而得林壑娱低回抚壮心欲吐无与俱铿然一枝笻细磴争樵鱼挽衣径与饮不省谁为吾
　　女贫苦难妍
　　女贫苦难妍士贫苦难高了知论此者不识一世豪此身百斛鼎流俗欲手操宁当拾其中局促计所遭颇疑有若人肮脏栖蓬蒿考槃一丘壑光景不可韬斯人不我忘空复逾垣逃轩裳亦云华唾去如腥臊哀哉夸毗子扰扰冠猿猱恬无济世心闵黙死滔滔朅来事斗禄俛仰身桔橰一官戏人间防何非餮饕谁言眷此帻掷去轻秋毫区区欲骄士一哭嗟儿曹
　　谿南梅花
　　巉巉石迳鸣枯笻意行诘曲无西东心知幽壑梅已动一枝寄我曽未防暗香横路忽惊顾采蕊的皪蛮烟中有如佳人久去眼邂逅相得情何穷蔬畦压霜翠羽乱已觉雪片栖芳茸嗟吾辜此来已晩攀条嚼蕊聊从容玉仙游戏下尘世絶艳一洗朱铅空不知阆苑在何许叱回风驭无怱怱溪寒沙浄迷俯仰坐待山月来朦胧岂无尊酒相暖热锦裘起舞如惊鸿仇池老仙羽化久妙曲三叠余仙风归时醉倒不知【一作成】和明日来此谁能同
　　再和求首座
　　道人昔曵羗庐笻五老负雪湓江东犯寒贪覔玉梅句虽有衲被何曽防归来苦雨熟梅子巻械深卧蛮烟中诗传絶境忽入手置我乡国情何穷十年不踏江上路漠漠海气昏貂茸异乡歳晚慰流落一笑頼此氷雪容峤南絶倡谁敢和骑鲸人去尘寰空昆墟下视堪笑闵雕琢肝肾愁怱怱那知幽子云雨上风斤玉斧修朣胧读诗令我一回首杳若目送孤飞鸿何时晤语折铛侧坐听万籁号天风拈花特地两顔解他时与子真参同
　　奉酬令德寄示长句
　　闲官屋舍如幽栖寒苦余业偿盐虀忽闻鹊声作破竹尺书入手谁所赍交游胜絶似公少矫矫鸾孔依蒿藜青防侧足在咫尺谁使狡狯捐其梯秋风溪上共樽酒摆落羁束忘畛畦红裳起舞意未足缺月衔岭星河低只今跌宕走尘土清梦往复无山谿新诗惊怪烂盈幅笔力抝怒蟠虹霓遥知槃礴小窓底得丧己着一理齐此生同困造物戯未觉与世谁云泥虽无絶唱追白雪赖有妙契如灵犀一笑从公岂无日挽袖相属空玻璃不须俗物败真赏但覔佳处同攀跻
　　答林康民见和梅花诗
　　寒崦人家碧谿尾一树江梅卧清泚仙姿不受凡眼污风敛天香瘴烟里向来休沭偶无事谁从我游二三子弯碕曲迳一携手冻雀惊飞乱英委班荆劝客小延伫酌酒赋诗相料理多情入骨怜风味依倚横斜嚼氷蕊至今清梦挂残月强作短歌传素齿韵髙常恨句难称赖有君诗清且羙天涯歳晚感乡物归欤何时路千里柁楼一笛雪漫空回首江臯泪如洗
　　上丁余膰置酒招绰中德粲德茂逄年
　　我生无防求毕愿老葭菼谁令事斗禄饭粝羮不糁书生亦可怜微物有先感朝来食指动膰肉丰咀啖恭惟鲁司冦道大长坎空余祠千载不救陈蔡惨永言百世师愿学吾岂敢当饥不忘歌既饱复何憾安能如王孙长物贮頥颔急呼讲肆人一醉舍铅椠相携桃李径厯乱蹴红毯言强三尺喙气溢一身瞻平生超然处独嗜逾昌歜诗成持似君莫遣儿辈览
　　用绰中韵送正臣正臣欲归隐而无资故广其意以告识者云尔
　　华裙锦领乌纱帻气盖当年五陵侠胸中磈磊不可平拂衣归来抱长铗轩然寄傲楸枰间长恨坐隐非云山相逄笑我眷防粟我归未可君何难世人钱作牛吼音谁能立谈寿千金空令拥鼻诵招隐知君心在仙峰隂故山自欲无归期作诗但拟渊明词却愁他日林下信千里寄我唯当归
　　秋怀六首
　　庭柯一叶失风挟凉气归湛湛陂水清芙蕖脱红衣非无岑寂士句法妙晖独懐履霜戒德人贵知微真儒六经学文字聊解纷长孺弃诸侯汉庭相公孙儿口乳未干妄作黑白分谁能领斯防事往风中云导江自氓山源浅觞可滥下集大小川千丈水府暗防防井桐凉冋冋窓月淡后生抱竒志黄墨勤防勘市朝富危机匹夫死凭河何如狎鸥子烟雨同一波行藏各有趣不在相诋诃我师陋巷人千古冠四科穿堵超玉绳影倒夜窓寂火云一洗空月露清欲滴幽人负疴卧起坐三叹息归同对牀第晤语永佳夕揜窓耿不寐道人亦无悰故山新稻香粥鱼响枯桐梦中信了了推枕闻西风少迟稺金壮归辔与子同逄年与德粲同之温陵谒大智禅师医四小诗送之
　　丈室揜槐夏与君同卧疴平生莫逆人裹饭谁见过跰起鉴井万古寂不波观心要知是造物如吾何六年别故山松竹故无恙此身巳天涯飘走复何向清源老医师砭偻出投杖勿辞一往勤挹彼上池涨石梁跨蚝山永与方壶乆凭君持一杯往酹济川手遥知相携处溟渤浸箕斗作诗问大钧犹有斯人否山河我四大物我同一体谁为苦疾痒搔按不容拟多生抱此念耿耿未云巳那知知鱼乐更有濠梁子
　　与陈彦时防华严道人偶书
　　屋头烟云屯屋下波涛喧团栾坐巳乆起扣丹霞门客至苦舌强目击翻无言元龙湖海士怀哉夙契敦清坐鼎足峙妙语流潺湲君游华严海贝叶手自翻此心于身世鸟度空无痕笑我流浪中乆披业识吞读书谈古今绮语生祸根望道渺未见况乃躐其藩职卑困掣肘见溺不得援未知造物心颇复哀黎元近窥顔稷意未敢遽揜闗躬耕亦细事防要五畆园释覊牛在牧驾鼔马伏辕居然见优劣不比鱼熊蹯持问跏趺人一笑霜眉掀相携妙顶暝色窥逺村觧衣畧辈行班坐搴芳荪欲归意未巳幽径相与扪苍崖出玉醴不受瘴毒温愿言同酌此我语庶不谖
　　书栟榈院壁
　　侧身西来度千山列仙仙去空孱顔斗升自役应笑我何苦语曲嬉尘寰归耕无田仕难合疑此二柄首防间摩挲崖石三叹息我心安得如汝顽
　　次志宏韵督成夀置酒
　　归耕食吾言回首愧江水方争杨子席谁置穆生醴邓侯倾盖旧小寝萟桃李走书纳防我涎迸齧唇齿朝来独何事怒色剧染指虽微射鸿游顾有捩手鬼平生谈天口得酒便锋起年来病不觞但要讴贴耳真成畵蛇足足就酒空矣樊川吐怨句想见紫云羙何时咄嗟办一醉吾亦拟噂沓听群儿口实争笑鄙
　　内弟程十四复亨归省用绰中韵作二章送之
　　舅家今三世笔耕未逄秋后生抱竒志肯为虀盐留先庐江绕城归路栁暗洲勉哉倘有立离阔何足忧读书学经纶及壮吾巳晚譬如抱宿舂求适万里逺留君商畧此归袖不可挽流光莫控搏力学副深















　　韦斋集巻二
　　钦定四库全书
　　韦斋集巻三　　　　　　　　宋　朱松　撰古诗
　　三月十日游报国院小轩颇幽胜为名曰双清仍书此诗
　　千收宿雨坐见空翠滴携笻出城隅试此腰脚力竹隂穿窈窕僧戸扣岑寂小轩清樾底磐礴聊自适闯然见幽禽百啭深防隙即此与晤歌絶胜眼前客幽怀层氷结屭赑不可释忽如散春风回首无处覔天游失六凿真观了千息乾坤鼎鼎中指马坐可一不知双清老何者为心迹持问跏趺人首肯复靣壁山烟明欲合归舸兀深碧此心除溪月冏冏谁复识
　　次韵谢绰中游报国寺诗
　　掩闗味诗书青简亦巳槁相携出东城及此风日好僧檐覆谿渌共取一樽倒眷此松桂隂不接车马道慇懃玩流光齿髪行且老诸公奠九鼎帝室欣再造优游容我辈放浪事幽讨念君东山姿文字富天藻风期在经纶弹冠苦不早宁知如子云白首太草
　　丁未春怀舍弟时在京师
　　狂贼送死河南北王事遥怜弟行役胡命须臾鱼在鼎官军低回鸷将击渇闻天语十行札尤觉家书万金直何时同秉江上犁万里农桑吾愿毕
　　五言杂兴七首
　　侧席忧宗周负疴头岑岑又传衢梁盗弄兵保山林渇闻平虏诏蛰户防雷音欲舞恨袖短诸君独何心黄香卧讲肆日芜五畆园儿诵声九雏未厌咽耳喧古来避世士或隐车马门云何北窓底黙黙对幽谖圣门出嵩岱领畧千兵岑乆矣暖姝子蠧鱼槁书林曽参一唯后旷古沈此音愿君同钻仰满我初地心丹白春事了灌木忽暗园巻书防岑寂幽鸟时一喧起携无事酒往扣常闗门岂无素心人之子不可谖读书评世故自许了无猜忽然抚机防往往凿枘乖时难既可叹道大未易涯归来卧防屋吾意亦悠哉湛湛天宇清宛宛穹脊白投深得僧窓千障倚苍壁开巻与晤言炷香伴岑寂独将万里心収敛入寻尺身轻客巳去睡羙体新浴南风吹好句厯厯韵松竹虽云天耳听拟以幽梦续不辞举似人恨汝心眼肉
　　游西院留别友人
　　兀兀掩闗坐后土冒泥涂繁隂忽披猖怀哉叹离居眷我二三子共此一日娱欣然忘华陋意行非始图围竹粉黏带弄泉云绕裾共睹羊山棋不钓温水鱼野色一以暝归舟相与拏岂无软脚酒新熟不用沽急景弃尺壁中原睠丘防丈夫患不免低回竟何如安能逐儿辈飞翔争腐余但忧着鞭子滞留嘲贾胡
　　饮梅花下赠客
　　忆挽梅花与君别终年梦挂南台月天涯谿上一尊酒依旧风巵舞香雪髙情絶艳两无言玉笛氷滩自幽咽却怜造物太多事更要和鼎调人舌浮生踪迹风花里防壤珠宫熟优劣且当醉倒此花前犹胜相思寄愁絶
　　次韵和吴骏卿
　　学道日巳媮干时心同嬾同怀能防人俛仰风雨防晚得吴王孙抱衅职髙翰由来清庙质不赋白石烂笑我尘土中坐受微粟绊新诗中音防天律度弦管未能载酒问但作焚砚叹况闻翻贝叶一悟了真幻文章廼儿剧安用黒白判何时商畧此得酒不待劝
　　求道人自尤溪来三山出示同徐侯游龙门洞长篇因次其韵送之时以檄走诸隘
　　阿游陆沈乆亦复太痴絶未成安一枝况乃办三穴唯余爱山意如水必东折首防今防年顾影愧琼玦那知龙门客尘底抱闗闑虚檐日偃仰苍壁对横防拄藤危蹬响濯足细泉洁束薪取竒观滴乳当嘉设摩挲石蜿蜒信矣耆旧説歘疑巻风雨凛若践氷雪逺追神清游复作武陵别能诗有老休联句嫓前哲相逄快吟哦亹亹霏锯屑三山今入手瀛海仅可啜﨑岖走林谷王事烦此杰拟结汗漫期更待欃枪灭
　　吴骏卿寄示和黄元广诗多及古人为已之学輙复次韵资一大笑兼简元广
　　四物覔安心驾言无停驱忽然休歇去本自一物无那于前后际而有新故吾知津恨未达敢以偷自愚君居泥自蔽隣客旅两足诗成各超然不复念瓶粟应怜市门客俯仰对流俗出言不妩媚人瞠大于屋我生非瓠于世岂无情望道渺未见谅知负平生将求挃挃获奈何卤莾耕饥壤听造物吾愿乃秋成
　　次韵邓天啓游南国
　　秋犬吠夷门谁能拊其背怀安壮士羞窃食替操耒无由一当敌鬰鬰嚼齿碎故人何自来适与芳时对笑我尘土中勃窣守阛阓城南出携手逺取韩孟配心期汗漫游目极泬寥内舞雩追防也岘首畧湛辈豫愁君兴阑复遣我心愦归来疑梦断清境皎不昧哦君斜川诗汲井沃枯肺愿言荐清庙勿赋风雨晦
　　徐侯以诗送山药次韵
　　山中白玉延贵压梁宋价筠蓝出轮囷了不烦造化因传竞病句中的若神射颇念坐稳人鞍马乆不跨谿桥梅欲动玉雪短枝亚何当同嚼蕊一醉山月下
　　次韵酬求道人
　　听君话匡庐风月妙无价炉忽在前俛仰疑幻化新诗未出袖光怪炯如射悬知得力处岛何不足跨家山为谁留铛粥香防亚我亦怀秋江波清鸿鴈下
　　求道人示诗粲然有江湖间道人风味盖尝得句法于东溪可今以其韵作诗送之时将如瑞峰期朝夕还吉祥云
　　癞可湓江滨覔句负光价君为东溪客伏鹄资妙化想见箭锋机相拄不停射伽陀入三昧汤史欲凌跨韦斋语清夜挂月松偃亚他年约相逄禅榻慎勿下
　　赠永和西堂道人宣和癸卯十有二月中休日
　　苍山抱岑寂丈室掩虚白道人尘机断宇宙一西壁是心如焦谷浩刧永枯寂一句从谁闻投老承此力相逄不相问未省谁主客咄去真俗人胡为来役役
　　彦时过永和见和拙句輙复次韵以发一笑
　　老谂不下牀胸次纷黒白弥明亦强项得句鼾负壁相逄复何事一笑万虑寂新诗追旧韵俯仰见笔力何时折铛傍鼎坐无主客区区竟何补斗粟真自役
　　甲辰七月二日宿永和寺用旧诗韵
　　湛湛天宇清宛宛穹脊白投深得僧窓千障倚苍壁开巻与晤言炷香伴岑寂了无魔娆梦皎皎知道力鸣珂绿槐影想见下朝客笑我守呉门心形等相役
　　寄陈蹈元
　　我生少所可靡靡世一律如君素心人指不三四屈乆与宵人游归卧常自失效尤起媮心阿意増羙疾低回强酬酢髙论形敢出缅怀叅同子蚤入伊洛室闻道既先我论诗又竒崛縦横谈天口卓荦扛鼎笔胜我何足云论交敢自必桓公肯见规寡过行有日书来约过从一笑破萧瑟新凉宜灯火永夜勘书帙岂无一尊酒少促欵语膝更呼小丛歌未怕官长诘跂予占骑气千岭秋回鬰着鞭及清境滟滟月华溢
　　次韵张漕茶山喜雨
　　天公积愤何曽雪遑恤茶工贪揽撷无聊桃李困迟暗白蔫红飞乱【原本漏二字】谁防天汉下穹窿苦厌风霾昬嵽嵲行台使者扫云手酾酒丛祠拜灵蕝归来一雨动三日沟壑遗民起垂絶岂惟枪旌各呈露更喜笋蕨争芽茁明朝击鼓万指集云蹬携籝穿曲折红尘一骑天容开顾渚防山坐销歇帝觞尝罢思苦口公如子牟心魏阙金銮谏舌夜生尘回首山中记同啜
　　沙谿口望梨山
　　众山如连环平野忽呀口孤挿深云气压万培塿区区何足杰落落终自负我行清谿曲立倚笻乆拂衣竟何时尘土坐自垢长梯弄玉井竒字窥岣嵝心知不能去照水顔甲厚永怀山中人独立谁与友神交解此意长啸震林阜
　　寄仁王求首座
　　片帆西借东风力回首三山春一色何人孤啸月中闻知是无尘岩上客风山武夷之宗支千岩万壑帝所规天怜傲吏赐我履恨不与子相谐嬉问法年来定成市藤蔓遥知罥衣袂手攀荔子约同尝絶胜林间啄残柿
　　汪彦允见和约游东山作荔枝次韵
　　天工倾倒不余力唯有荔枝香味色君家桃李要争妍肠断鬂丝禅榻客书生瓮葅天所支煮茗夸妓非良规腹饥眼寒君不忍着诗唤作东山嬉氷盘绛寔光照市归来香满巫阳袂明日人传玉蕊仙絶胜空赋青龙柿
　　止戈堂
　　髙堂岩岩面势尊洞见万井开重门元戎务简玉帐静缓带酌客娱朝昏忆初饿起篁竹一笑千里来黥髠将军揽镜媚巾帼何异搏虎驱狐豚只今休父八州牧身佩重寄忧元元惊尘错莫羽书密虽有羙酒谁同樽沈机且复长辔御沥恳何啻血靣论楼船一夕飞渡海汉家上将来天阍狂童束手赴烈火雕戈不汚妖血痕坐谯饮至凯歌入船粟往哺遗民存五兵包裹髙阁束止戈新榜真成言便当频与方外吏徙倚风月星河翻防年北钥飞不守河济逆气腥乾坤知公快挽天河手坐视黠虏方游魂权舆闽越聊小试寕复乆此淹遐藩农桑万里望公等愿见四海无营屯
　　侏儒
　　侏儒饱官粟适市行勃窣但知随众笑了不见优拙暮归遭客问闵黙羞齰舌心知续鳬悲慎莫尤造物
　　中秋赏月
　　去年中秋雨野芦凄薄寒惊尘暗一方客枕那得安起呼对牀第揽衣歩蹒跚握手仰太息宇宙何时寛今年中秋月并海窥涛澜坐防鬰蓝天忽涌白玉盘眷言双客倚闾念衣单亦复取樽酒承顔有余欢天涯等牢落世路方艰难且遵秉烛语母为泣河叹停杯玩飞辙河汉静不湍痴儿亦不眠苦覔蛙兎防洲出暗潮落鬓衰香雾溥佳句付惠连何时解归鞍
　　记草木杂诗七首
　　月桂花
　　窓前小桂丛着花无旷月月行晦朔周一再开复歇初如醉肌红忽作绛裙色谁人相料理耿耿自开落有如贫家女信羙乏风格春风木芍药秾艳倾一国芳根虽无恙歳晚但枯枿
　　萱草
　　水菽怡慈顔万钟亦土苴时从斑衣儿蓺萱北堂下秾华夫岂少爱此入风雅纷敷翠羽丛绛英烂如赭诸孙绕银鹿采摘动盈把谁言壶中春在此眉夀斚
　　紫竹
　　新移紫玉榦罗列才十余枝叶一何病意色惨不舒旱乆土膏燥抱瓮愁仆夫虽无樵苏厄苦欠雨露濡我来侣鱼虾沧溟在阶除月窓防水墨天风韵虚徐谁言居无友此君良不踈三年为主人箨孙定纷如他时报安否谁寄青泥书
　　茱菊
　　海上作重九菊揉青蕊香近墟买茱萸枯颗出药嚢儿曹记土风歉歉事祈禳老夫未免俗聊尔答风光灾祥理不僣此柄孰主张譌言末俗吾欲案长房
　　吉贝
　　炎海霜雪少畏寒直过忧驼褐阻闗河吉贝亦可裘投种望着花期以三春秋茸茸鹅毳净一一野茧抽南北走百价白防光欲流似闻边烽急縁江列貔貅裁襦衬铁衣爱此温且柔天乎未厌乱利厚人益媮谁知海滨客独叹无人詶
　　芭蕉
　　地卤不敏树珍植何由畅根移芭蕉羙防跂可望芳心日巻舒翠叶忽张王偏工鸣秋雨踈密渺难状霜风一以厉狼籍坐惆怅谁言防缕中秋子得佳饷缃嚢贮瑞露厚味天所贶怀哉腊毒言节口畏生瘴
　　菖蒲
　　东山在眉宇未到心鬰纡流泉撞哀玉清洌生菖蒲闻有婵娟子弃家来结庐窈窕云雾窓参差氷玉肤絶粒香节仙姿清且腴迩来隐身去冷落愁臞儒灵方无尤乞石斗移根须相防意巳消何必见子都
　　海上
　　落日弄云海阆风欲手攀秀色不可解西山如连环缅怀避世人结屋栖孱顔眎世一蜗角笑悯触与蛮我生笑痴仙遂恬升斗悭尚余诗书债幸此朱墨闲缨冠出救闘安得长闭闗仙人形识此妄自凭愚顽
　　送祝仲容归新安
　　厯乱百忧心漂零一涯天读礼不盈尺眼萎坐自怜君来访安否春风栁吹绵篝灯语平生恍夜不眠那知歳月度但怪氷雪坚感君懐亲意使我泪贯泉髙堂急荣养躬耕恨无田笔端日五色气压诸生前圣门要钻仰至味研简编经纶出绪余文字忘蹄筌他年闲击竹妙契琴无弦此时一瓣香竟为何人然江湖多北风怀哉归防翩刮目防奋飞此道更着鞭
　　次韵彦继用前辈韵三首
　　餽歳
　　歳晚追土风独瓮谁与佐人心感流光台餽屏竒货鸡豚取牢栅门户随小大去乡二十年忆此但愁卧儿痴元未识但索梨饤坐何时鵶识村莫作驴转磨不须志四方教子求寡过归哉及强健老去烦剂和
　　别歳
　　旧歳巳趣驾为我不少迟凡心畏増年而歳岂容追丈夫有蠖屈牢落天南涯収功英妙年豪杰彼一时宁当如秦越坐视瘠与肥隣翁意诚厚酌酒寛愁悲慇懃何时忘祝我致好辞抚世非吾事诸公正扶衰
　　守歳
　　庭燎夜未央旌旗焕龙蛇九门一放鎻万马谁能遮乱离忆旧事安眠梦无何目灯烛光坐厌儿女哗念此亦土风虽痴不容挝更为卢白戯纷争起横斜故歳不足计新歳莫蹉跎努力诵书史从人笑翁夸
　　奉同胡德辉八月十四日夜玩月次韵
　　我梦故山月萝影垂秋光谁言九衢晓莾莾吹尘黄羣公直道山晤语清夜央飞辙转空阔积暑苏苍凉哦诗中天律流光惜堂堂鸡肥社酒熟吾亦怀吾乡
　　亭亭月初髙河汉坐可搴病余乆制酒灏气两争先振衣万里风归防何时翩怀哉故山友共此今夕圆离离云飞鸿何意影沈川观心要知是出处直悠然
　　岩桂花
　　开门惊积叶秋气日以厉独芳揺落中粲粲岩下桂幽芳不自怜怊怅纷满地未忍蹋残英何以娱晚歳
　　中秋夜雨
　　秋云定何心忍翳今夕月尚嫌微防缀况乃都漫灭他日任氛霾数日望清澈倦投衲子窓竹雨听骚屑对牀不成梦有酒那能设萤飞矜意气防语转幽咽心知层隂表皎皎玉轮洁何当凌倒景徙倚玩飞辙
　　夜坐
　　栖迟客异县名氏藏丹丘希世非夙尚素餐愧前修日耗大仓陈一饱寛百忧眷焉抚半生信亦无防求防笼小窓底图史漫不収篝灯揩病眼昏花乱蚍蜉愚儒未忘世抚事非所谋不如遂捐书卒歳以优游怀胶睨昆墟浊浪排髙秋知难有明训吾其老锄耰
　　秋怀二首
　　铿然一叶脱中夜叹以惊及兹遂揺落风露漭难平晼晚愁自滋淹留謇何营腾腾任天运庶防得吾生中郎章句儒失身狥邦仇一叹不自知邂逅死孤囚凛凛南昌仙斗食身百忧渺然元始后防迹不可求
　　围棊
　　投老一寸心独立无攀縁兀兀不自聊愔愔谁与宣时有素心人一枰奉周旋得隽非至数三防亦偶然危思寄方罫积威下虚骄矜不须臾奔北巳可怜志士珍短景顾谓璧可捐圣门未及藩逺道要着鞭缅想运甓翁操具投长川自强圣所臧怀哉抚韦编
　　谈命
　　岑寂契心赏栖迟幸身闲却扫味道腴未厌藜藿悭乆絶子公书羞访季主闗肯为空际尘起此胸中山厯翁推始生邂逅杯酒间自今半运中且作尺蠖跧萧萧两鬓髪已白不复斑功名日已踈落落难强顔譬如坐稳人正苦歩作艰夸毗付余子彼哉谢追攀
　　吴江曲
　　呉江女儿白如玉花底纱窓傍谿渌玉箫春暖贴朱唇故作阳春断肠曲扁舟掠水去如飞不见嫣然一笑时回首江城只孤塔向来一念复因谁
　　梨
　　一霜木叶纷纷妥园夫献梨红颊椭亦知胸次本清凉且欲与君充饤坐















　　韦斋集巻三
　　钦定四库全书
　　韦斋集巻四　　　　　　宋　朱松　撰
　　律诗
　　解汲舟
　　上国经年客春流一棹波已醒离帐酒犹记客亭歌水枕残归梦霜衾拥独哦篷窓横落月作意傍人多
　　淮南道中微雪
　　密密云隂合斜斜雪态妍似欺春力浅故傍客愁边宿鸟投村暝寒梅抱蕊鲜无人命尊酒清絶袅茶烟
　　送沈昌时赴宁海令兼叙别二首
　　俯仰尘埃二十年天涯初此试鸣弦正縁五斗羞陶令莫叹三江阻郑防馋吏诛求何日餍羸民凋瘵岂容鞭故人便使来当路终恐劳公自挽船
　　午潮平处落归帆已觉离情两不堪转手便成千日别悲歌聊倚一杯酣波翻别壑闻车水青遍柔桑趂浴蚕归路春深风日美伴谁操笔赋幽探
　　西湖泛舟
　　望湖楼下照衰顔羞见尘埃两鬓斑风艇从防山转侧烟堤尽逐水回还唤人归去城钟急触处相亲岭月弯不用新诗摹絶境定知长到梦魂间
　　和舜明晚雨
　　一雨平坼层台转小凉吟羞东野窘醉想谪仙狂湿翠生苔径余清袭芰裳王郎不相顾扫地静焚香
　　赠言命张生
　　俯仰尘埃的自羞稍防寒饿复谁忧小儿造物巧相戯穷鬼遂人殊未休我所不知烦子筭世如无取更何求服箱把酒真么麽那用区区问斗牛
　　东阳社日泛舟观竞渡
　　谁唤思家客来为荡桨嬉鬓华羞照水雨意解催诗叠鼓飞文鹢香鬟出短篱醉归真梦觉犹忆湔裙时
　　熊积道桂轩
　　覔种老蟾窟培根芹水傍书灯移素影诗笔带余香家计传韦业孙枝继郗芳山川供秀润兰玉竞辉光那把攀云手空持种树方嗟无月脇句恶语汚君梁
　　宿延庆寺
　　浮云过眼旋消忘惟有谿山意味长身健不嫌穿荦确尘空那复戱沧浪林钟唤客烟藏寺风叶鸣秋竹防廊一似云谿醉眠处只应软语欠支郎
　　赠僧
　　知有丛林特地过幅巾迎笑出岩阿杖藜同覔牛羊路濯足来分鸥鹭波岂不倦游贪斗粟坐令归思动渔蓑他年防有相逄日稍食吾言听子呵
　　三峰长老送纸被
　　笑我布衾故分君楮幅温尚嫌肱当枕端称蓆为门败箧薪钱尽幽窓雪意昏寤惊双脚暖犹恐锦鲸存
　　盆中梅花
　　兀兀天涯客依依雪谷花莫辞遮病眼相伴送年华劝我三杯釂熏心一念邪幽香恋吟笔半堕墨池洼
　　月下
　　幽独不自得出门谁识从滔滔我不即踽踽世宁容吾道固应尔何人此意同唯余穿戸月照我一尊空
　　留别卓民表
　　末俗纷纷事不情天涯怀抱向谁倾漂流空度三秋日邂逅来逄四海兄剪烛西窓惊睡梦对牀夜语话平生滔滔世路方同骛何日相期问耦耕
　　寒食
　　粥冷春饧冻泥开腊酒斟故乡空泪满华髪正愁侵山暝雨还住烟孤村更深谁知江海客浩荡济时心
　　延福寺观酴醿
　　幽栖一壑无来辙睡起忽惊春已深踏青不愁溱洧女曳杖来寻薝卜林长条挽处云笼袖幽佩归时月满襟武谿回首醉眠地香力一熏愁到今【武谿昔寓学之地有酴醿极盛】
　　寄吴及之
　　世事令人舌本强滔滔何处是吾乡未成微服隠吴市且可擕笻访草堂欲买鸡豚投近社少陪风月坐胡床共将絶唱追韩孟一饮还须釂百觞
　　答卓民表送茶
　　搅云飞雪一畨新谁念幽人尚食陈髣髴三生玉川子破除千饼建谿春唤回窈窈清都梦洗尽篷蓬渴肺尘便欲乗风度芹水却悲狡狯得君嗔
　　和人游仙峰庵三首
　　千岩万壑翠萦洄一洗衰翁病眼开落日多情留别岭秋空无地着浮埃云闲出岫初无意松老参天岂愿材我是散仙君记取更鞭鸾鳯少徘徊
　　谁麾俗驾挽今回珍重山翁小径开去覔云攀碧落下防沙刼坏飞埃掬寒露井消尘想撷翠筠篮富药材彷佛三生曽到此楼钟重听一徘徊
　　脚底千峰翠浪奔云端挂此一豪身山河了了穷千界物我纷纷共一尘浪趂下方追日步恨非本色住庵人他年八极浮游遍来读新诗迹未陈
　　寄金确然
　　金子卧空谷何人赋白驹僧斟三味酒客荐一囊书归梦寒应短诗肠饥自呼强穿东郭履来煑雪畦蔬
　　次韵菊坡
　　露挹秋英湿晓隂小坡新伫幽寻似欺兰畹方披羽聊对风巵旋屑金采采绕篱吟欲就垂垂压防醉难任使君致主唐虞了三径无忘此日心
　　芦槛
　　手修芦着槛栽使君公退防徘徊想当风雨翻丛急疑巻江湖入座来未办松窓眠绿浦且将屐齿印苍苔种成桃李人间满应念孤根首屡回
　　春晩五言寄梦得
　　美景足可惜残春尤不堪晩英余燕蹴熟颗坠鸎含嵗月蓬双鬓生涯粟一甔唯思对公瑾把酒话江南
　　再答诸公
　　芳节坐晼晩客怀无一堪栁眠犹自困花笑为谁含风掲拾遗屋尘生执防甔聨诗頼诸友妙句压城南
　　董邦则求茶轩诗次韵
　　一轩新筑敞柴荆北苑尘飞客思清更买樵青娱晩景便应卢老是前生千门北阙梦不到一巻玉杯心自明冷防田侯堂上客醉中谈笑起相烹
　　送仲猷北归二首
　　一丘胷次有余师空此淹留嵗月迟黄墨工夫怜我倦箪瓢风味要君知新诗落笔惊翻水俗学回头笑畵脂伊洛参同得力句还家欲举定从谁
　　欲寻当日故山盟身世今如海一萍归路上心真了了愁根入鬂已星星挽衣共嚼东西酒折栁送行长短亭念我知君回首处萱丛菖叶一时青
　　寄吴致一
　　相逄一笑两忘怀梦绕亲庭首重回世事难磨三尺喙离愁都付一分杯秋生林薄嵗时晩水落江湖鸿雁来賸作新诗频寄我天涯时对两眉开
　　四月十五日上元道中
　　乱山身逐简书来梅子黄时雨未开一苇横斜风叶度千滩赑屭雪成催危机种种那容避俗驾骎骎底未回聊复浮游随造物故园回首思悠哉
　　送黄彦武西上
　　门揜蓬蒿气浩然西风笔势更翩翩未忘大学虀盐味时説定林文字禅芦棰风光倾上国槐花心绪记当年里门归日车应下置酒迟君沈水边
　　林丈挽诗
　　沈谿耆旧半丘墟犹有期頥隐市区未展武侯牀下拜已传顔子梦中呼门人防筑三年室吊客谁留一束刍归卧九原应不恨何蕃声誉满京都
　　有怀黄元声时闻在建上诗中所记建上旧游也
　　积雨山城久卧疴起防横港涨晴坡空余九尺须眉好柰此一樽风月何怀抱故人长在念经行佳境想重过东谿回首醉眠处为问红蕖何许多
　　书室述怀奉寄民表兄是日得民表书
　　丈室无尘棐几横吏休鳬鹜散无声舞风竹影僛僛转萦梦鑪香嫋嫋清已笑荣枯卢白戯不须物我触蛮争故人剪烛西窓约知复何时话此生
　　答人留别之什
　　家在大江东复东去君一舍碧流通那知临水登山处同寄飞蓬防梗中愁絶杯中千里月梦萦江上一帆风只今且作须防意更典云裘醉小藂
　　七月四日宿丹谿道中
　　日出雾芒重凉生风叶翻秋秔已照眼社酒欲香村牛下草莱湿人归园屋昏个中我不浅扰扰与谁论求道人自尤溪来还冷斋有诗次其韵
　　五年沈水照衰顔谿上今谁独往还身挿乱峰随一锡梦回萧寺绕千间西风潮落拏音急斜日尊空醉防斑更觉难追诗力健大弨久废若为弯
　　送刘道醇归乌石
　　一防避地本依刘闻得更书始欲愁旧徳镌碑在人口归装载石压溪舟寄书莫忘青泥信把酒谁同黄菊秋新阁诗増风月价自应神物防银钩
　　胸中一壑故超然耿耿羞争倚市妍万事一尊陶令酒羣儿满世祖生鞭欲投乌石农桑社尚有灵山香火縁持节重来慰父老溪头相送各携钱
　　题白鹿庵壁
　　鹿门厐老携客隠耳冷十年难与俱蝼蚁梦中求曩事芭蕉林里见今吾游丝弄影分隂转乔木摩空万壑趋香妙心清无一事不知何处是华胥
　　滔滔一世强留连头上从渠嵗月迁老子养生宁解事小儿有口惯谈天醉来莫负持螯手老矣终寻种玉田若怪微吟漏消息九江谁识市门仙
　　与求道人同之福唐
　　缚屋双峰云一坞抛来伴我事幽寻风花踪迹趋虽各香火因縁情自深浮峡未兴圆泽叹乗桴还有仲由心三山他日记耆旧凿齿弥天无古今
　　次韵李尧端见嘲食蕨
　　真人官府未夤縁且向龙山作散仙春入晓痕催采蕨雨翻泥陇忆归田蔬肠我若枵蝉腹诗格君如击鹘拳筯下万钱谋更鄙诸公饱食大官羶
　　次韵尧端试茶
　　龙文新夸荐缃罗园吏分尝苦未多自目云腴露井坐知雪粒采阳坡撑肠君要浇黄巻爱酒渠方卷白波我亦个中殊不浅防无踪迹到无何
　　送友生
　　剥喙门前久未嗔定知我辈不羁人午窓唤起梦魂好一语便知风味真身婴世网坐营口心识醉乡慵问津忽先秋燕背人去四角何由生客轮
　　赠范直夫
　　将军竞病诗成处南浦春归兰玉丛渐减心情身老大久乖谈笑路西东乡闗落日苍茫外樽酒寒花寂歴中且与寓公同放旷浩歌相属倚秋风
　　招友生
　　雨收天气欲清明犹有余寒在粥饧马队客勤贪昼永鳣堂人病想身轻读书有味虀盐好对镜无情梦寐清欲话此怀须我辈一来蜡屐伴春行
　　辛亥中秋不见月
　　今夕九秋半心期负隔年劳生灰刼里微雨客游边旅泊正无酒隂云遑怨天何时草堂月相对籍糟眠
　　次韵罗源谢成章作不烹鸣鸡诗
　　彼美司晨族胶胶职効鸣为怜君子操宁乏小人羮恩重栖时稳心危失旦惊未甘乌转夜聊学雁全生结客观酣鬭要君事割烹那知竞辰子力学务时成
　　次徐谢韵还江公诗巻
　　大条祠官闲日月絶知圣处着功深荣枯举世争卢白枉直何人较尺寻身比香山差得计诗防正始有遗音应容下客游东阁要话朱游夙昔心
　　次韵汪彦允见寄
　　北苑乖期恨昔年异乡牢落梦江天约游汗漫传新句许出婵娟有旧縁种种鬂丝何计换摇摇心斾不胜悬归耕要伴君难老相与笞鸾作散仙
　　与呉昌国同游灵水院二首
　　算舟吏散了无事与客意行初不谋饱防云涛无空濶欣逄泉石媚深幽西津未试补天手上界那知鞭鳯游剪烛他年忆真赏莫嗟身世尚沈浮
　　来往风流记两翁天涯今作九秋蓬坐惊秀色悬眉宇便觉仙入手中傲世真成漆园吏输君不负北窓风书生浪发新亭叹自笑尊前气吐虹
　　赠呉昌国二首
　　居越与谁语得君寛我愁颇惊三日别更为一樽留食藿有余味泣河非所谋相防抚身世容与愧苍鸥忆我少年日游君大父间诸孙嗟契阔双鬂各斓斑未觉归愚晩俱尝适俗艰絶知归思急更覔玉梅攀
　　孔生示二诗答一篇
　　嵗晩尊前一笑哗怜君孤愤老天涯诸豪虽识临卭客陋族难当阙里家防有孟光求共隠不应牧犊但长嗟青衫华髪春风里择壻犹堪驻寳车
　　寄江少明
　　龙巻风云一髪蟠不妨聊作侍祠官高情未许羣儿觉万事何须正眼防问道从公春信近谈天容我酒桮寛乗桴亦有平生意回首纷纷行路难
　　次韵刘仲高怀外舅家梅花
　　柯山月下婵娟影前度刘郎余故情诗成回首恋三宿我亦惜花痴半生雁沈寒水菩提长防蚀真诠章句清西湖悬絶得鸾啄可但能专五字城
　　送景思奉祠之温州
　　司祀名郎下紫宸王师载主尚时巡丕承配极威灵在对越垂休命秩新幽梦想多春草句清江为洗湼衣尘行观前席来宣室可但从容问鬼神
　　次韵郑徳与归舟中感怀
　　两牛鸣地隔寒流病起相望客鬂秋闻道唤船归别浦坐怀聨防倚沧洲骚人空复惊摇落胡贾何须叹滞留防拥防冲入河渭防君黄色上眉头
　　李似表取告归晋陵
　　酌酒掺归袂繁隂殊未收心知非逺别自不奈离愁蓬渚勌怀椠云台归借筹遄来阊阖路万马避前驺
　　致政宣教魏公挽诗二首
　　已自应无憾人犹叹不遭簪缨门已大湖海气方豪旧国牛矶外新阡马鬛高流芳传教子步武接防皋交盖嵗云晩向人怀自倾争棋消永昼酌茗话平生转手便陈迹抚书増故情无由从执绋空想箫声
　　刘氏挽诗
　　余庆钟兰秀初占合鳯飞那知风不止遽作露先晞鬻髢筵方撒齐眉事已非魂车春陌上空背夕阳归
　　次刘彦仲傅荗先韵
　　强蹋府尘从傅子立谈江阁识刘郎一樽此地见眉宇十载相思成鬂霜秋灯煜煜照清话夜浪翻翻吹客床投名径入农圃社老矣不梦天门翔
　　建安道中
　　荦确复荦确秋山殊未晴流年半羁旅此地防经行雪岭今慵照茅薝欲谩营大钧浑莫问流坎任余生
　　送蔺廷秀之衡州
　　墙东新径去年开二老扶笻便往来数面何曽三日别离怀都寄十分杯客亭系马梅争落官舍裁书雁欲回秉执枢机有知巳未须卜筑向蒿莱
　　商羊
　　异鸟来齐国仍依殿陛翔从容询鲁相物色是商羊欲雨追童语怀山騐水祥民宁因备豫政美谢祈禳止异爰居久鸣无垤鹳长愿言苏旱虐主上似宣王
　　次张演翁林元惠韵
　　朱门小驻使君车二老风流入畵图但有觥筹供笑语从教嵗月上髯须诗成桦烛留残蜡客醉高歌叩缺壶更起争棋夸得隽不应局蹙守边隅
　　公相起犁锄
　　帝室尊公相潭潭大府居从容调鼎铉奋发自犁锄弼亮恢贤业班联冠广除艰难同耦日慷慨辍耕初厚币来莘野幽人出冀墟渇贤方仄席何计老田庐








　　韦斋集巻四
　　钦定四库全书
　　韦斋集巻五　　　　　　宋　朱松　撰
　　絶句
　　太康道中二首
　　得春榆栁遍平郊犹见藏鵶影未交动地风来一披拂青黄浅浅抺林梢
　　一色春匀万树红坐愁吹作雪漫空谁知榆荚杨花意只碍春残巻地风
　　灯夕时在泗上五首
　　灯花作意照归人短棹扁舟寂寞滨帝力如春苏万物遥知太乙不威神
　　云窻月槛仰乗舆俯防香车出绣襦九陌人人歌帝力不须微服过康衢
　　鸾驾翩翩驭晩风积苏宫阙夜蒙蒙明朝遗覔铁如意应在凉州酒肆中
　　我欲安心未有力至人遣迹已茫茫自非窣渚波中老谁识先生一瓣香
　　我观世界只儿嬉一戱相从更莫辞绮语未忘余习在明朝与和紫姑诗
　　松江三首
　　尘縁挽我去渔矶回首沧洲此愿违偶寄一舟江上去只无箬笠与蓑衣
　　表里江湖眼界新觧夸竒观属诗人要须一釂三江水浄洗多生舌本尘
　　晴江渺跨江干春涨平湖万顷寒欲挽银潢供砚滴坐如震泽在毫端
　　翠碧
　　长桥画柱照清沦俯见游鯈不可缗山影半溪丛篠密谁知翠碧解藏身
　　赋王伯温家酴醿
　　翩翩风驭驾花神更遣酴醿殿晩春压架秾香千尺雪唤回中酒惜花人
　　王彦行送樱桃
　　香英狼籍了无余偿我残春一斛珠犹带微酸饷佳客为嫌啼鸟啄红肤
　　芍药二首
　　红顔素脸出春残袅袅传传态自完闻道扬州冠天下何年跨鹤往吟防
　　舞困春风睡思深东君更与纒腰金頺檐醉慰花应笑那有当年幕客心【事见续笔谈】
　　月岩去上饶十里山有侧穴腹背皆洞如月
　　凿透巉岩不记春山腰千古挂氷轮谁知劈破三手聊出婵娟戱路人
　　蝉
　　隂隂叶底午蝉嘶满腹春风寄一枝下有行人正愁絶不知幽咽自縁饥
　　寄湛师
　　一月分身入万池道人何处不相随卧听絶壑传风籁歴歴新诗世不知
　　答汪明道见示畵雪梅诗
　　诗人未见雪梅畵只识前村横水枝百巧摹香摹不出此时风味畧相宜
　　夹路天宁谒僧不遇
　　支公去不锁禅扉熟境应留梦里归我却寄眠公榻上此心浑似片云飞
　　野步
　　悲歌厌听久无襦倦客翻嫌出有车杖策岸巾山下路百钱聊欲饮樵夫
　　报恩寺
　　道人足迹扫尘寰坐防笻枝上藓斑豢得箨龙千尺就却教行水绕空山
　　铅山僧斋假山
　　擘开华岳三秀叠就层数石寒等是世间儿戱事道人莫作两般防
　　石门寺四首
　　橘刺藤梢罥客衣直縁微禄得奔驰悬知投老归田味只似登山困睡时
　　行穿苍麓瞰平冈踏破青鞋到上方城市纷纷足机穽却从山路得康庄
　　林栖相唤出幽谷我亦欲起天未明枕中决决响山溜一似荒城长短更
　　真功那复叹蒸沙静笑饥肠日夜哗老褐不须供茗粥朝餐吾已办丹霞
　　竹斋
　　谁云山僧贫而有千椽玉幽眠岂无处爱此晴窓绿将宿松溪罗汉舟小不果渡乃宿资夀二首
　　霜余野水尚能深隔见僧檐出短林一苇欲航心未穏故穿危径取墙隂
　　败絮如蓑不可连书灯相对耸吟肩明朝定有茅薝日惜我乌犍曝背眠
　　将还政和
　　归去来兮嵗欲穷此身天地一宾鸿明朝等是天涯客家在大江东复东
　　以研墨送卢师子
　　明窓子石滟松腴万巻卢郎正要渠何似黄梅碓下客夜翻半偈倩人书
　　灯夕在试院用去年韵
　　隔墙歌吹防悲凉信马狂心堕茫报答风光吾老矣小窓读易静焚香
　　春晩二首
　　梅子生仁栁絮催春风尘迹只苍苔繁华一梦年年事长是初莺为唤回
　　客路归来芳节阑杖藜随处小盘桓危红数防藏深绿须作春风烂熳防
　　南谿道中
　　千踏遍一笻随草软沙平步却宜细径忽攀飞鸟外故知腰脚未应衰
　　送周时用自别业还永嘉
　　陌上花残客未归故乡自合去迟迟红香洲渚收归桨却胜池塘草绿时
　　午憇龙山上方
　　税鞅云扉屧响廊困眠拾得小窓凉逄人莫説梦魂好厌见客尘吹上方
　　观张上达家惠崇芦雁图二首
　　先生衰眼失孤鸿久着瓮天尘雾中谁巻秋空开四壁丹青三昧道人崇
　　道人一锡攀飞鸟颇悉南来北去情画出江南遵渚态尚余风味呌羣声
　　示谢彦翔
　　满川秀色野隂疎知有儒仙隔水庐借我玉圅河上语只防尺许定何如
　　后身梅福与谁论正有幽人夙契敦更欲上书陈世事却来微服守吴门
　　示金确然
　　牢落天涯身百忧故人千里肯相投知君强记当年事莫説家山恐泪流
　　游妙庵二首
　　朝暖南冈一杖藜忽投深壑得禅栖共言伐翳通樵径后日重来路恐迷
　　手开茅棘养疎慵不着尘中车马踪只许幽人来别岭卧听石磴响枯笻
　　招谢居安
　　暗中摸索故难忘客舍相逄话最长更有异书分我读只无名酒与君觞
　　梅花
　　霜谿咽絶照氷姿谁见无人弄影时香逐晓风穿暗戸梦随落月挂寒枝
　　社日游南台
　　作社无人唤拾遗不妨步屧趂皃嬉一壶春色千顶回首他年忆此时
　　雨二絶句
　　摵摵初鸣竹涓涓稍滴檐忽然幽梦断更觉晓寒添纎纎花入麦漫漫雨黄梅泥径无人度风帘为燕开
　　招卓民表来白云寺
　　剥啄浑无去客嗔丁宁招唤只怀人南风殿角凉如水来洗眼前朱墨尘
　　宿石龙寺二絶
　　风传万籁有喧寂月入千波无浅深应信此身非我有窓间谁伴夜防吟
　　触处为家底是归浮生南北未忘机道人身入南枝鹊更尽秋宵一再飞
　　惠匀送粟既归其直作两偈
　　山僧分粟配蒿藜百亿须弥一鉢携但得十方罗汉饱不辞身作老金鸡
　　惠休老去谩论诗圆泽西游未有期但解留连元亮酒不须料理玉川饥
　　寄人
　　西山相对卧寒斋耿耿思君不满怀比似持云来寄我何如君自作云来
　　书防国上方
　　久知喧寂两空华分别应縁一念邪为问脱鞋吟芍药何如煮茗对梅花
　　元声许茶絶句督之
　　鳯山一震巻春回想见香芽几焙开未办倩君持券买故应须我着诗催
　　谢人寄茶
　　寄我新诗锦绣端解包更得鳯山团分无心赏陪颠陆只有家风似嬾残
　　与匀道人蔬饭作两絶句
　　道人一计了平生肯笑寒儒不糁羮若识先生晩食肉万钱何处着羶腥
　　牛羊触藩笋成竹鹅鳬成羣饱倒藤一饭罗摩未为孽要知我是在家僧
　　匀道人之玉山戱作两小诗送之
　　小雨敛尘芒屩轻玉一防笠边明向来目尽鸟飞处一锡今随只影行
　　道眼无尘万景随沧江秋色入新诗归时人问江南好只道君行到自知
　　宿鹅湖寺和同行匀道人
　　人间狡兎开三窟天上夜乂守九闗欲伴衲僧林下住防须石似此心顽
　　题廓见亭
　　危栏缥缈跨鸿蒙城郭溪山一览空何处更容君着眼大千浑在六窓中
　　梅花
　　春归幽谷转微和已觉粘枝玉蕊多天女浄香逄月下相逄依约到无何
　　书刘家园壁
　　梅花梦向笛中残子着深枝一一酸肠断来迟双燕子暗香消渇粉泥干
　　心空无地着尘沙对镜何曽一念差戱取十千归丈室未妨衣襋乱天花
　　南浦五小诗迎劳二弟
　　鳞生雨后东西倦雪落竹间南北枝将母方勤弟行役春风应满锦囊诗
　　茍禄劳生不为身强顔来此筭征人莫将朝市轻分别等是低回一閧尘
　　堂前春日媚珠盘稺子相羣舞袖斑斗酒夀亲逄一笑不知身在市门间
　　青山北界大江东了了乡闗在眼中归得一防吾愿足此生初不问穷通
　　健碧倚天无数眼前浑似故人逄问来识靣知何处应在頥斋诗巻中
　　和防叟秋日南浦十絶句简子庄寄防叟
　　心亲千里不辞遥咫尺衡门接市桥万巻舌端真厯歴一丘胸次更嚣嚣
　　平生学道着功深世事萦人负此心赖有闗西门下士洛川流得重寻
　　屹屹山障末流藩墙一望无由胸中万里平生事肯踏寻常只麽休
　　西翁相对语更阑想见风生席石间诗就南枝三转鹊樽前秋月半衔山
　　残书勌展水沈烧那有堂前学子嘲卧读萧陈秋夕句不知烟瞑鸟争巢
　　凛凛衢仙千载人当年许小一枝隣天高鬼恶堂堂去谁识渠侬不坏身
　　不见陈公嵗又除七深处食无鱼终烦指似山路防使人疑得异书
　　一笻楚尾见春风遥想诗成顾盻中心逐孤云天外去恍疑身在大江东
　　沙界豪端久自知笔一戱更何疑江南春色花千里幻入幽人半幅诗
　　风雨交交耿夜灯天涯兄弟对牀听莫嫌诗作江南雨一梦家山眼亦青
　　答子庄见和
　　老去温柔失旧乡北窓一枕午风长梦回未觉羲皇下句好全胜殿阁凉
　　答国镇见迓之什
　　平津栏槛倚高秋一掬寒波醉眼流莫话风流云散事九河翻涙若为收
　　渊明把菊对清秋醉里诗豪万象流画出多情愁絶处七明灭断云收
　　次韵答梦得送荆公墨刻
　　相马评书世未知要从风骨识权竒半山妙墨翻风雨尚有典刑今复谁
　　与许簿同游南山二首
　　步携婉娩上巉岩北望云山紫翠搀了了大江东防路欲攀鳯驭脱羁衔
　　秋空如水莫留尘脚底千翠浪奔未暇与君游八表且当索酒赋鹍鹏
　　游报国院用壁间韵示同游二首
　　招提一叶弄新晴却信朝檐鹊有灵犹有幽花堪系缆为言轻手惜飘零
　　老僧弥勒久同龛应笑幽人世未甘小数何曽工九九深禅聊欲问三三
　　谿桥纳凉晩归小景
　　谁共谿边沆瀣杯惊鱼不睡棹歌来风生苹末无多子更待氷轮作伴回
　　水精念珠颂
　　百八么珠水玉寒客囊无复一钱防只应袖里灵山在无数如来转指端
　　卧病初起示逄年兼简绰中徳粲五首
　　观身已作水溶溶投瓦云何觉病攻造物小儿真一戯未妨居士却谈空
　　病余都作鹤联拳谁识臞儒是列仙如我角犀将底用藜羮相对却超然【三君皆卧疾数日羸甚】
　　清风白雨洒炎荒林下听时却对牀一洗微疴何足道请观何处不清凉
　　蚤嵗功名不自量近从顔禹识行藏万钱本是忧时饵除却簟瓢莫谩尝
　　一溪风月浩无边病起吟觞总未便欲作二豪知未办恐君爱我沐猴禅
　　以月团为十二郎生日之夀戱为数小诗
　　鳯山团饼月朣朦老桂横枝出旧丛小友他年春入手始知蟾窟本来空
　　梦觉牀头无复酒语终甑底但余糜已堪北海呼为友犹恐西真唤作皃
　　骎骎惊子笔生风开巻犹须一尺穷年长那知防防等眼明已见角犀丰
　　生朝乐事记当年汤饼何须半臂钱吾筭自知樽有酒汝翁莫叹坐无氊










　　韦斋集巻五
　　钦定四库全书
　　韦斋集巻六　　　　　　　宋　朱松　撰絶句
　　宿灵感院二首
　　现身犹有宰官縁且作呉门忍辱仙欲以诗书为佛事利生一念防生前
　　浄扫云房借客眠折铛煮粥劝加飡道人更有超然处柿落霜前擘鸟残
　　游南赠长老
　　欲问春归只意行乱红吹尽绿防防道人那管芳菲过沙劫成灰睡未醒
　　小偈呈元声求博山炉
　　炉落日紫烟孤江上扁舟失梦余乞我博山修浄供要知触处是匡庐
　　徐彦猷寄示诗数章皆隠约世外语诗律深妙岂胜叹仰辄次韵和呈彦猷素富学未壮而弃屋故诗中极道江湖放浪之乐以动荡其心志而卒反之以古人出处之义当有隐君子弄舟烟雨之外倚其声而歌之亦可以一笑也
　　幽人世路无辙迹抱此耿耿将安归机心一寸焦谷稿丹颊不为千钟肥
　　颇怜胸次抱经纬半缕不上山龙衣谁知烟雨暗青笠得意云水春霏微
　　诗逼长江世已稀沧洲未觉此心违平生却笑陶彭泽今昔纷纷强是非
　　江湖魏阙已一视孰与蓑笠无危机遥知避世客相对落日一谈能解围
　　谈笑百篇无俗韵荣枯半世掩衡扉古人禄隠或金马那有故山甘蕨薇
　　送求道人永福谒同参二首
　　枯木岩头鸿雁行十年离别话偏长归时袖里日溪橘应作雪薝卜香
　　拄藤顶一长啸赠子西行风半防想见月生潮上处新诗歴歴在千岩
　　絶句
　　一笑相从欠我曹日疲浮礼只徒劳纷纷阅世真难记莫是先生眼太高
　　怀刘园作
　　一与刘园别春风到海隅墙隂争草緑留得屐痕无
　　和求道人
　　海角西风撼客牀熟衣已试九秋凉同根兄弟久南北他日灯前话更长【闻大年归】
　　衲子诗工骨转寒折铛全胜斗升悭恐君爱我长沙舞且复闲中袖手防
　　风波举世正同舟聊戱乗桴从我由闭户有时非得已冯河无补却堪羞
　　徐侯寄示古风为别作三絶句往资一笑
　　胸中戈甲一敌国笔下篇章万戸侯龙门隠吏絶人处百事随縁莫莫休
　　求田莫问湖海士得志付与闾阎儿黄花满把一樽酒欲话此意非君谁
　　久忆琼糜荐一杯玉延犹费着诗催筠蓝不送今年供应待毗耶遣化来
　　某与徐侯有卜居村落之约毎诵杜子美白沙翠竹江村路相送柴门月色新之句必相劝亟归同飨此乐侯今已迁居浮流仆亦寻屋一区冀必得之庶几遂践旧约之言乎因作二诗以广子美之意庚戌六月廿八日
　　午鸠呼梦觉徐徐细读牀头种树书自教儿童事农圃更寻何处欲归愚
　　莫叹天涯流落身只今同是耦耕人江村无物相迎送一味柴门月色新
　　次韵团练君侯新居二首
　　江村结屋老垂垂诗乞桤裁手自移他日南楼防鸱集莫忘烟雨狎鸥时
　　一钱未办买云山突兀何时屋万间嵗晩投簪来卜筑柴门分占碧孱顔
　　题蛟弯小庵二絶
　　浮尘不到客门开乞食幽人晚未回相对西山全体现逄人莫道只空来
　　凿破苍崕俯碧流石碕竹筏舣行舟已邀明月来同宿下数层澜寸寸秋
　　次雪二小诗韵
　　丽日疎烟破小春双秀色一畨新要衔天上金鸡粟莫问人间白眼人
　　同参巻祴卧云根倒屣相迎月下门大耳识君游戱处不应覔酒向前村
　　宣和乙已题野人陈氏之馆
　　长安调鼎黒头公一旦覆餗腰领红飰稻羮蔬三万日争如且作多田翁
　　书永和寺壁
　　胸中一壑本超然投迹尘埃只可怜斗粟累人腰自折不縁身在督邮前
　　来解征衣日未斜小轩泉竹两清华道人法力真无碍解遣龙孙吐浪花
　　示僧
　　清溪浄写碧巑岏雨后相携石路干认取此山絶影他年何处鉢中防
　　九日送僧归龙山
　　九日相携积翠中胜游兼有道林同枯颅一任君披拂寄语龙山落帽风
　　牛尾貍二首
　　压糟玉靣天涯见琢雪庖霜照眼明投筯羞顔如甲厚南山白额正横行
　　物生甚美世所忌吹息雪中成祸胎汤帆夘杯频下筯江南归梦打围来
　　牡丹花二首
　　余芳巻地还春去谁送洛花供眼青沈香亭北真一梦今见宗支亦典刑
　　鹤林阆苑两萧瑟付与大千沙刼灰尺五城南花溅泪诗成防镜觉摧頺
　　种竹报恩院示僧二首
　　两翁来往亦风流还拥红炉説旧游夜半南枝三转鹊相防更觉此生浮
　　绕屋风篁梦寐清住山活计防时成云根试手聊亲斸安否他年数寄声
　　洗儿二首
　　行年已合识头颅旧学屠龙意转疎有子添丁助征戍肯令辛苦更冠儒
　　举子三朝夀一壶百年歌好笑掀须厌兵已识天公意不忍回头更指渠
　　五言小诗三首
　　一雨绿南浦波明栁防门遥知湔裾处为我一攀翻散策桥南路春容最好时梦回花满眼犹恐是辛夷牛归坡草暖船系防花零白堕尊同卧黄昏月照醒
　　梅花三首
　　怕见繁枝不忍攀风巵绿浪雪斓斑多情一醉年年事须及疎英的皪间
　　江梅凌厉千花上一笑春风我有诗白鹤老仙三叠曲何人得法是横枝
　　孤山居士玉梅句醉客强呼桃杏诗刻画无盐凂西子法当试我古藤枝
　　芍药二首
　　露压珍丛粉自匀日欹蔫蕚态殊真未成跨鹤腰金去先醉扬州十里春
　　已分春光冉冉过竒葩好在奈愁何谁令玉颊红成防如意痕深琥珀多
　　春日二首
　　一雷惊起箨龙儿满山人未知急唤苍头斸烟雨明朝吹作碧参差
　　梦和残月两朦胧饶舌幽禽苦唤侬若説五更春睡好絶胜骑马火城中
　　夏夜梦中作
　　万顷银河太极舟卧吹横笛漾中流琼楼玉宇生寒骨不信人间有喘牛
　　杂小诗八首
　　身将双影背闽山伴我江南去又还欲寄道人檐下宿此身都未似云闲
　　俗学回头笑画脂我今羞悔子何疑恐输灵运先成佛莫学汤休苦覔诗
　　松风十里客襟凉路入江南选佛欲问道人三世事楼钟重听未应忘
　　江南风物畧知津便觉诗成笔有神不向九江防五老故应犹未是诗人
　　纷纷褦襶久相忘只意僧斋昼梦长珍重道人留客语君家无此北窓凉
　　门外山光万里浓且将寥落共清风个中自有濠梁意不用磨刀斫眼红
　　道人鈯斧得从谁无复当年只影随笑我不求千戸郡坐知成佛更难期
　　避世山中秪树亭绿隂绕舍忽青青抛书自笑爬沙手要挽天河洗甲兵
　　立春日雷
　　陌上冬干泣老农天留甘雨付春工阿香急试雷霆手莫放人间有卧龙
　　次韵江谢送花倡酬三首
　　幽树团团谢傅家凌寒方泽共惊嗟要知折寄慇懃意鶗鴂那能病物华
　　娟娟花竹浄名家阅世夸毗浪怨嗟愿挈众生辞热恼知君久学妙莲华
　　乗桴何计去浮家学舞空余短袖嗟自笑缤纷兰佩老欲将心迹问重华
　　寄吴大卿二首
　　谢公拥鼻忧不免笑闵乞燔东郭顔问讯袖中医国手不应长与一笻闲
　　江村小筑兴不浅奈有灵山香火縁经世心知焦谷頴归耕犹恐度公前
　　呉山道中三首
　　满拂春风一畨雨閙花如海麦摇波静观物化知如幻奈此撩人风物何
　　春工试手雨初晴遥见莓苔曲埭青间道东坡新涨好来将衰髪照星星
　　仙人不奈笑凭愚来读万籖东老书劝作南窓傍修竹时来借榻卧虚除
　　三峯康道人墨梅三首
　　一枝春晓破霜烟影写青陂最可怜衲被犯寒归吮墨也知无地着朱铅
　　氷盘青子渇争尝怪有横枝着意芳等是毫端幻三昧更烦覔句为摹香
　　缃囊墨本入宣和林下霜晨手自呵不学霜台要全树动人春色一枝多【康畵尝投进又为朱勔畵全树帐极精】
　　溪上
　　攀縁云水试青鞋待得轻隂漠漠开兴在海山孤絶处溪边更复防回来【辛亥嵗避寇寓长溪灵寺壬子春闻建寇未平将携家之福州度鸡屿洋寓桐江因有此句】
　　送晖云际二首
　　三日雨行来欵闗篝灯相语雪霾山低回俗里未能免只有对君非强顔
　　认取芝鉢中影要君归去首重回相思手折寄千里想有南枝迎腊开
　　九日
　　防防呉霜入鬓毛长安落叶又秋髙世间俛仰终难强归与儿曹且潄醪
　　夜坐
　　九秋风露浩难平伍子祠南鹤唳清坐听儿曹谈往事世间更觉总忘情
　　蓼花
　　长年心事只悠悠衰鬓难禁嵗月流红蓼垂垂烟雨里不应摇落始知秋
　　桃花
　　核裹黄泥洒石崖今年繁蕋便争开游人要识春多处但覔红云逐水来
　　渔父用儿甥韵
　　绿蓑青篛一身轻卧防行云舟自横水贱鱼肥美无度不知东海正掀鲸
　　送山老住三峯寺
　　未办同穿荦确行西风挥手最闗情只应勃窣喧卑里认得风头啸月声
　　鉢中忽见三影便觉市防尘涴人寄语阶前石池水老夫衰髪已盈巾
　　戯代作送住郎
　　同攀梅蕋便分携回鴈前试防衣学就浯溪厓上字鴈回莫遣信音稀
　　寄范伯逹
　　名籍丹丘号散人何时香火共嘲真只应经世平生意未合归愚便问津
　　试笔
　　老来诗思如焦谷自愧霜毫来故乡乞与杨家枣心样要将掣管试诸郎
　　篁竹笋
　　梅雨防防稻已齐连云篁竹暗蛮谿短萌解箨登雕俎错落黄金騕袅蹄
　　冬日桃李花
　　北风日日巻尘沙桃李凌寒强自葩莫作春光流转想要知枯枿是狂华
　　题范才元湘江唤舟图用李居仁韵
　　天涯投老鬓惊秋梦想长江碧玉流忽对畵图揩病眼失声便欲唤归舟
　　题赵守中江行初雪图
　　江濶云垂满袖风急须下马一尊同正应无奈催诗雪句在渠侬拥鼻中








　　韦斋集巻六
　　钦定四库全书
　　韦斋集巻七　　　　　　宋　朱松　撰
　　奏议
　　上皇帝防一首
　　臣愚不肖恩备数馆阁退无职事可以効区区思虑之劳进不得预于外廷论议之末退循尸素俯仰局蹐窃闻神宗皇帝尝语直史馆苏轼凡在馆阁皆当爲国家深思天下所以安危治乱之故窃惟熈宁之初朝廷清明海内无事而神祖忧勤戒惧深诏承学之臣垂精延访总揽羣策孜孜如此伏况陛下践艰难之运讐敌僣窃之患日至于边鄙臣于此时待罪中秘书不自薄陋效其防埃亦臣所以事陛下惓惓之义不能自已幸陛下裁赦日者边臣失律偏禆刼其士卒以畔此诚边鄙之大衅讐敌僣窃之人日夜祷祠以求而不可得者弓劲马肥必且帅我蟊贼以来荡揺我边疆理势之必然不待智者而后知也爲国计者方当上下相与罄竭思虑厚集兵力弥缝其阙庻几可以遏其奔冲徼极观衅制敌之命今乃窃闻执事之臣私忧过计惧扈从之单寡尽挕盱眙合肥之戍聚之国都夫宗庙至重今行在空虚谁何之卫有所不备诚执事者所宜深忧而亟图之臣輙论撤戍之不可者三而卒効其愚以献惟陛下裁择其中自古国于东南者必西据襄沔东倚淮泗以爲扞蔽吴魏之际孙权屡悉其国兵身自将之以攻魏之新城后世或以谓权虽国于东南未尝一日防求逞于中原臣有以知其不然者曹操于此时拥百万之众挟天子而令诸侯权岂不知操之未可与争锋而吞噬之意哆然而不少衰者盖我有淮肥之障然后东南可以安居而无事是以陈氏南唐之末世淮壖尽失而后国随之昔人必争之地今皆幸爲我有若缮城隍聚禾粟选将总兵以戍之虽敌人悉其腥羶自送以来亦不能取而无故捐之以资冦他日虽欲复取其可得乎此不可之一也两军相持尺寸之地必争故曰画地而守之先退者败刘项相抗于成臯汉兵时有颠沛然髙祖终不肯左次而少却盖我爲敌所乗将求措足之地而不可得故官之役袁绍之支军既覆狼狈北走是以曹公能不数年而取其国今两城之戍既撤以南虽曰量留士马然兵力轻微不足以捍敌若敌帅长驱以来量分偏师缀之城下马驰卒奔不信宿而至江北众心一揺虽有甲士十万尚安所施建康无城守之备四方勤王之师未至必不坐而受围未知车驾将安所税此不可之二也淮南累年以来设置官吏使之翦除荆棘建立官府以招俫安集流冗之民今流民归业与四方之来自占而受田者在所有之亦唯恃有王师屯营之卫是以肯尽力穑事而获享其土利养生送死之余亦足以供有司之赋役此上下相资公私同利古今不易之道也今闻朝廷敛兵自守将无所恃以爲安若非撤屋屠牛捐弃生业南走以求生则少壮相率渡淮而北陛下之有司他日虽有喻以恩意使复其旧其谁肯信之蜀先主曰济大事必以人爲本今人归吾吾何忍弃去今敛兵自卫捐地不守与弃民何异臣实爲陛下重惜此举此不可之三也此三不可者愿陛下少留圣思明诏大臣早思所以区处之宜天下幸甚臣谓肥泗之疆不可撤备者非谓京师不必宿卫也盱眙合肥各屯以精甲三万亦可以固吾圉矣吴锡见守庐州又益以杨沂中之众合肥兵力亦不轻矣今既召张俊扈跸但料择精壮三万选将使守盱眙其余使俊悉将以来建康外则边鄙无衅闗健牢宻内则宿卫精强声望隆赫今冬正使【阙】僞相挺必可以无事何则我有二戍之重使犬羊之众倾国送死以来其敢轻越吾重兵以深入爲冦乎若其冐昧冲突前有长江之阻二戍之兵更出抄其饟伺便击之可使匹马不得返若不敢轻进顿兵坚城之下野无所掠饷道艰阻久将垫隘不能自防吾有精甲在内而又外据长江之险观敌衅而徼其利谋国之策可以万全诗曰虽有丝麻无弃菅蒯虽有姬姜无弃焦萃惟陛下留神裁幸昧死再拜
　　论时事劄子
　　臣闻人主以一身托于四方之上而百辟卿士爲之奔走率职而无敢后者岂非恃君臣之大义有以防范固结于其间庄子曰天下有大戒二臣之事君义也无所迯于天地之间如人食息呼吸于元气之中一息之不属理必至于毙茍无以防范固结于其间则爲人上者不能一日保其天下国家斯民之生死社稷之安危实于是乎在古先哲王既以建德敦化尊尚名节以励风俗明人伦必先求魁磊骨鯾沈正不回之士寘之朝廷平居无事正色立朝则奸萌逆节销伏于之中一朝有缓急则奋不顾身以抗大难亦足以御危辱陵暴之侮是以神器尊严基祚强固由是道也仰惟陛下忧劳侧席率励众志以图中兴其事未易以悉数若夫士溺于俗学而君臣之大义不明于天下学士大夫缺于忘身狥国之节岂非今日之患甚急而至大者欤东汉自建武永平之治崇奬德义知所后先一时风俗以名节相髙虽以曹操之奸雄窥觎汉室终身有所畏忌而不敢肆然则忘身狥国之士又曷可少哉区区管见窃谓陛下冝深考建武永平所以善俗奬士之方明示好恶于百辟卿士中博求魁磊骨鯾有沈正不回之操者布之内外非独以收尊主庇民之功亦足以风示四方兴起亷隅东汉之盛何以加此取进止
　　臣闻人主操庆赏刑威之柄以御天下之智力如运诸掌盖所以处之者必切中于理然后有以深服其心是以无爲而不成善乎裴度之言曰今淮西荡定河北底宁承宗敛手削地宣武舆疾讨贼岂朝廷之力能制其命哉直以处置得宜能服其心耳傥使人怀耿耿不满之意以非上之所建立则虽事之至易而无难者亦何由而成仰惟陛下总揽羣策图济艰难于兹八年谓宜求所以深服天下者莫若垂精延访尽臣下之谋夫大昕之朝裁决万机侍立逡廵之间虽有嘉谟之计未必皆能罄竭以自効于上唐制天子闲见大臣輙开延英坐论从容数移晷刻仁宗皇帝庆厯中召大臣于天章阁赐坐给札使条具其所欲施行者是以人人得竭其所怀而反复议论之间足以周知情实曲中事机以至识虑之浅深亦足以察知其才智之所极是以天下之事小大毕举而便文自营窽言无实者不得容于其间百弊悉除天下久安由此故也窃谓今日宜修举延英庆厯故事时以闲燕博延羣臣必皆削去细无补濶防难行之言而求所以安危治乱之故卓然可施于实用者总揽参订次第施行政令之出上下厌服莫敢腹非而窃议虽强大鷔桀不可指麾者皆将屏息退听徯志趋事之不暇而无敢旅拒天下之事将无足爲者取进止
　　臣闻天下之治乱非有常也方海内无事上恬下熈而人主无恻怛求治之意则必因循茍简而溺入于乱倾侧扰攘之日君臣相与侧身焦思率励众志勤劳庶慎天下亦未尝不治臣窃观陛下以聪明睿知大有爲之资践艰难之运累年于此汰斥冗而兴其俊良与图恢复戡定之勲以大庇元元于无穷宜其功化宣昭讐敌敛袵顾内则不能无以生民穷困爲忧外则不能无虞于僭窃意者陛下殆当抗圣志于髙明而汲汲讲求宗庙社稷所以经逺持久之计使海内乂安而车攻复古之诗作不足以爲难也臣尝谓自昔中兴之君汉光武可以爲法而晋元帝唐肃宗可以爲戒元帝东渡以覊旅爲国日不暇给而赏刑失中强臣跋扈晋室终以不振肃宗虽复两都急于罢兵不遑逺虑终唐之世不能取河北盖皆志趣卑近茍且徼幸一时之功趋过目前而不及于经逺持久之谋是以功烈止于如此光武既清大憝四方僭乱以次削平方讲艺论道于戎马之间选建德谊之士序之羣臣之右非特纪纲维持足以垂裕来世风俗之美庶几三代之盛臣不胜区区愿効防埃之诚窃谓陛下圣志先定而垂精询访以辅睿圣日跻之学申明纪律以张皇国威敦奬节义以厚美风俗以明心为基本则务安静而勿揺以忠良为腹心则使竭节而勿二臣有以知讐敌僭窃之不足以为忧而保宗庙社稷无疆之休以追配汉建武中兴之盛将必由此臣防其踈贱冒进狂瞽惟陛下裁赦而择其中取进止
　　臣闻善谋天下者必先立天下之大势大势既定虽疆之虞一日百变而不足以为忧茍惟不然虽庶政毛举万目毕张而无补于得失之数汉有南北军及期门羽林诸校之兵悉聚京师而骑士材官散处郡国缓急出羽檄以召之所以处天下轻重之势其审如此窃观今日王师之在天下者东凭淮泗中控襄沔西保陇蜀屯列要害声援相及陛下六飞凭江指授诸将天威所加士气百倍天下形势之所在既略定矣臣闻周庐缺屯卫之师则扈从单寡非所以严宗庙帅府乏士马之饶则声势微弱不足以卫王室窃谓陛下宜少垂圣思明诏大臣仿西汉之微意按显德之故事搜柬四方材力健武之士以补宿卫之缺爪牙设张而宗庙尊严亦足以潜销四方之变遴选智略威望之臣以帅诸路使之搜阅文武汰简将士进可以扞蔽京师敌王所忾退可以生制匹夫号謼之乱然则宗社之安虽太山而四维之不足以爲喻惟陛下留神赦其狂瞽取进止臣窃惟陛下纂御于兹累年侧身修行如周宣王推诚御物如汉光武斯民脱涂炭锋镝之患日夜企竦以望休息四方贤材驰骛而起孰不愿効尺寸之长以助陛下大有爲于今日者虽朝廷规爲之志未始少衰然事无大小每病于不立而不能悉如圣志之所欲陛下欲攘夷狄则逆【阙】鷔桀盗据都邑而未有撒警之安欲销盗贼则江岭之冦抄暴累嵗而未有殄灭之期欲足国用则餽餫日滋入不支出而未有善后之策欲寛民力则耕桑之民终嵗勤动而未有盖藏之积陛下忧勤恭俭无一日之懈而中兴之烈未有卓然可见者臣虽孤贱常不胜忧愤而深惟其故自昔王者承积弊之末流兼受厯世之猥纪纲废坏上下猜阻宜若儳然不可以终日一旦赫然奋发刚断辅以贤智收已失之权纲归之王室威令既振四方万里之逺将奔走承序之不暇尚何病事之不立乎唐宪宗承德顺秕政之余方镇狃于姑息小不得志輙相与合从以逆京师提兵四出侵败王略既用杜黄裳裴度之谋诛齐蔡翦夏蜀四方之诸侯敛手听命无敢旅拒者周世宗以美伟絶人之资灼知累世乱亡之所繇将帅偃蹇士卒骄暴翻覆之变起于谈笑既料简士卒之罢惰者汰斥之选其精勇以补宿卫战于上党斩奔北之将而易以用命者并淮南下三闗王师所向无不如志仰惟陛下欲伸威夷狄大庇元元于无穷则莫若以威令之必振爲先务诚能并进忠贤总揽权纲惩陵夷委靡之祸革姑息茍且之政深诏大臣凡朝廷所以立纲陈纪品制云爲必务爲经逺持久之计期于安国家利社稷合天下之正义而毋防匹夫狥私之怨则虽鷔桀之【阙】将敛袵而退听然后天下之事惟陛下之所欲爲周宣汉光之烈臣待罪史氏执笔以俟取进止【兼受歴世之猥句疑有遗漏】
　　臣闻将以谋人之国而求有所逞于讐敌自古有天下国家处于离合之际其谋议之得失今可覆视者非一人也爲待时之説者病其玩日愒歳而至于媮喜进取之谋者病其行险妄动而及于败二者不能相通而常处其一偏是以成功不可见而偏受其弊臣尝爲之説曰莫若自治以观衅茍吾所以自治者未至也敌虽有可乗之衅而我不可以动我能自治矣敌无衅而妄动幸而胜则疲民以逞而根本揺不幸而败则偾军于外而社稷危可不慎哉诗云迨天之未隂雨彻彼桑土绸缪牖户今此下民或敢侮予孔子曰能治其国家谁敢侮之孟子曰及国家闲暇明其政刑虽大国必畏之矣惟能日夜厉精率励众志是以未尝不待时也而不至于媮范蠡曰强索者不祥夫吴君王之吴也王若蚤图之其事又将未可知也又曰从时者犹救火追亡人也蹶而趋之唯恐弗及惟其审知彼已必顺天道是以未尝必进取也而不及于败诗人范蠡之言通爲一而无所废谋人之国而其逞于讐敌其有不得志者乎臣仰惟国家艰难以来【阙】僞相挻边不得彻警往年江上之防日者伪刘之废中原之衅可谓大矣而吾终未肯求有所逞岂非以行险妄动爲不可以不戒而于吾所以自治其国家者将益求其至欤今日之势虽未至于危机交急亦可谓迫矣谓宜断自圣志思圣人爱日之义忧劳庶政无须防之怠凡事之故常非天下所以安危者悉归之有司辅相大臣相与一心戮力经营思虑明礼义正纲纪除弊政振偷俗抚循凋弊之民淬砺士大夫而责之以职业凡皆以求吾所以自治者然后谨察四方之变投隙而起安受其烬以致天地之殛虽有智者亦不知爲敌谋矣以陛下圣学之髙明固巳灼知古今兴衰得失之数臣不胜惓惓効其防埃惟陛下裁赦取进止
　　臣闻惟陛下践艰难之运自始初政清明以至于今忧勤恭俭日慎一日而兵革未息亭障多警欲信威四夷则戎律未举欲寛防民力则兵食方急欲澄省冗官则军赏猥多是以陛下虽有大有为之志而至于发政造事以为天下经逺持久之计者皆未遑暇间者天啓戎心画地数千里悉归于我虽异时之变未可以预知意者天其以礼悔祸使陛下间于忧虞而大有为之志将有所伸此万世一时也然天下之事每以难立为患若向一夫独见之言而略众口异同之论则政令之发其效未覩而人皆能出其私智以非上所建立是以上下未及飨其利而害先见虽欲持之以坚忍不变之心其势有所不能窃谓谋始太鋭而惮于博尽异同之见事之难立无足怪者方汉盛时有大征伐必下公卿将军中二千石博士议郎杂议人人得效其见闻以研究是非利害之极致然后天子称制以决之是以上无愆令事无遗防众志厌服而功暴当世谓宜自今陛下将欲发政造事既与大臣谋谟于上又使卿士大夫罄竭思虑毕陈于下然后总揽羣策而裁处其中将举天下之事惟陛下之所欲爲庶几立经逺持久之计以幸天下取进止
　　臣窃闻多事以来献言于朝以学校爲请者不一然吴中非定都之所又有调度不足之患天下孰不知陛下未始忘此顾有所未遑尔臣不胜过计私忧闻之孟子曰学则三代共之皆所以明人伦也人伦明于上小民亲于下自顷国家多故士大夫处于成败之间大抵皆有自怨茍生之心而阙于伏节死难之义风节陵夷俗化衰替则国从之是以斯民尊君亲上之意亦有所不至而其爲乱也轻人伦之不明爲祸盖亦博矣然则设爲庠序育天下之才而摩厉之以德义崇奬其志行之有耻者以明示好恶使父子君臣之伦大明于天下亦今日之所不宜后也取进止
　　唐设武举而得郭子仪周世宗诏藩镇择取材武之士悉送京师纵有负犯不问所从来遂以兵强天下窃惟陛下方总揽羣防率励众志以济艰难而【阙】僞相挻师兵在行谓宜开设武举搜拔将材须洞晓韬铃而可责实用长于绥御而士卒乐从出入行陈而志气不慑者随材赋任必有可观又明诏州郡诸军百姓中有武健骁防者悉送行在所汰简练习以补禁卫之缺四方之竒材武力悉聚京师则本强末弱可以消匹夫山林之变侍卫雄盛则爪牙备设国威自振惟陛下留神裁幸
　　参堂劄子
　　某窃闻周显徳中唐人使刘仁赡守夀春以世宗之武英穷兵力于城下仅乃克之夫以周师之强畏夀春之议其后莫敢越淮而南窥者诚地有所必争也世宗既克夀春恶其地险非中原之利徙州于下蔡今国家驻跸东南观衅俟时以图恢复区区管见仁赡所守实爲要地谓宜增濬城隍戍以重兵择将使守之倘夀春卓然有可恃之备则自淮以南务农积粟搜阅武备以爲北伐之根本恢复之功指日可冀岂特限逆【阙】之深入而已哉
　　上宰相论淮西事
　　窃闻合肥之兵拥胁主帅弃城郭而野次以势料之当出三策先遣闻人通耗僞豫挟其妻子席巻北去一也敌人猜阻入北不受徘徊山泽以待招抚二也旷日持久刍粮乏絶横流四出掠夺四鄙或突防城邑以争一旦之命三也窃观自古南北之时飜城提兵叛入于敌国者不可胜数惟能以长计制其后故虽边鄙震动而不能爲根本之患以某观之使其席巻而北僭窃之冦能收其桀黠以来荡揺我边疆当简防将帅厚集兵力以待之而已将卒老防无虑数万虽徒手张拳犹可虑而况执鋭而被坚乎若入北不受当有悔过而自新者宜遣近臣之忠信长厚通达大体者往谕恩指示以寛大虽有长恶不悛不能自反者亦当较计利害以来归命其尤可忧者或四出抄暴突据城邑将外连奸隣以间吾衅则其爲患也持久而未艾然诸将之名位相轧无所禀命士卒之心反仄未安逆顺相半谓宜宻谕诸帅厚其礼命以开其向化多设反间以溃其腹心屯据要害以制其侵轶坚营清野以絶其资饷然则虽复陆梁旬月之间其势终亦安能有所至不胜惓惓献其千虑之一惟庙堂图之
　　上赵丞相劄
　　某绍兴四年备数馆阁仆射相公初预大政闻诸道路相公论当世之士可以与于斯文者问及无闻之名氏仁人君子方以道德佐人主大有爲窃自隠度未有可以补助下风者艰难甫尔亦惧未暇器人于文字之间是以踌躇踯躅终不敢有献于左右兹推择待罪东观効其编摩以奉令承教于史氏之末特借之词色许悉其不腆之文以备观省方今四海之士抱尺寸之长孰不愿爲当世之材以自着见其名氏者顾某何人得此于门下可谓荣幸某自儿童知喜文蓻年及冠去塲屋未尝一日而舍笔研也流落僻左中原贤士大夫之所不至徒景慕古人而无师友之益落笔纚纚自喜心知去道益逺未始以爲是也行年二十七八闻河南二程先生之余论皆圣贤未发之奥始防旧习祓除其心以从事于致知诚意之学虽未能窥其藩篱然自是所爲文视十年之前无十之三四甲寅之秋身罹大难荼毒流离自分必死而又尽室饥寒之忧朝不谋夕事之可以分其思虑者未易以一言尽也于是视十年之前无十之一二盖今箱箧之间偶免于覆瓿者皆少作可愧无用之词去夏朝廷收召寄家建州之浦城乏赁仆之费仅能襆被以来书史不能擕一字而况少作可愧无用之词乎相公稍寛旬月之谴已走仆喻妻孥使掇拾草稿以来当缮写以尘燕几傥矜其陷溺于蹇浅篆刻之日久悔而学道未有闻也而收教之相公乐育人才之意孚于天下豪杰之士将有闻风而兴起者矣
　　代人劄子
　　臣闻自昔阻长江之险而国于东南者皆非得已也东汉之衰曹操既以安辑兖豫日出其兵以征伐四方孙氏舍江介之岩阻将安所据依以争利于中原也故曹操之兵号爲无敌于天下盖尝身悉其武鋭方洋淮泗之上阻濡须而不得进然吴人未始一日而自安蹈瑕履衅以争利于新城合肥之间者殆无宁嵗彼其一时君臣相与谋其国可谓审矣盖淮泗者江左之屏蔽也吾方国于东南而外无屏蔽之足恃顾欲画江以待敌此陈唐之所以不能国也晋建元以来大抵祖吴氏之余谋其间得失之数所以安危存亾者亦可以鉴矣陛下抚中兴之运于兹累年六飞凭江指使将士方且安集江淮以张恢复之势臣于此时误被选择奉使淮右窃惟今日立国之大计必有成算非防贱所能知然两淮累年戎马蹂躏之余城邑单弱而保障未立田莱荒芜而流冗未还公私力屈而储峙空虗冀得仰慿威灵少假嵗月使臣得竭其区区以奉承朝廷之命令庶几于江淮蔽屏之固有补万分之一取进止













　　韦斋集巻七
　　钦定四库全书
　　韦斋集巻八　　　　　　宋　朱松　撰
　　策
　　试馆职策一道
　　对天下有常势非人之所能爲也自古恢复大业之君虽其慿借积累之基有厚有薄祖宗德泽之在民者有浅有深然皆徒手扫地无尺寸可挟之资而卒能有所立惟能因天下之势审择至计而固执之以求合夫当世之变而皆不足以爲难也是以奸人矫诬窃弄神器国命移夺大统中防而不足以爲难干戈之衅起于骨肉裔夷投隙荡揺中夏而不足以爲难五大在边尾大中干强藩阻兵提戈内指而不足以爲难此汉晋有唐中兴之君所以趋时合变而各有所立考其行事而质确其成功虽未易与创业之君同条而语亦各因其一时之势如此而不可诬也昔之君子盖尝有以少康爲贤于汉髙帝而评创业中兴之难者矣世徒见夫草昧之初四方之奸豪圜视而起必有挟智勇絶人之资者与之驱驰角逐于矢石干戈之间﨑岖百战次第削平而后定于一则曰此创业之难也承弈世之弊先王之泽防矣猝然有非常之变发于智虑之所不及乃欲徐起而振其弊防剔荒秽支柱倾揺以求趋于安全顺治之地则曰此中兴之难也盖尝论之谋国有得失而成功无难易方经营纂集之初其势如洪河巨川横流于中原突荡冲击分裂四出自常人观之虽欲拱手终日以求遏其势之万一而不可得智者因其势而利道之积之于其所当止投之于其所欲趋孰不靡然以听吾之所爲者曽何难易之足云哉方新莾之盗汉也汉之遗臣屈首屏息以听命之不暇一时英豪不胜其愤投袂而起举恢复之师者曽未及有爲而奔走折北一败涂地光武与南阳故人因下江之众屠寻邑百万之师于昆阳之下遂夷大憝不失旧物而汉中兴方羣戎之乱华也刘元海起晋阳石勒起上党符姚慕容次第争奋元帝东渡总其隽乂以爲耳目股肱心膂内则王导周顗立经陈纪以安辑邦家外则贺循顾荣喻徳宣誉以镇服同异卒以襟慿江汉垂裕来世而晋中兴天寳幽陵之变河南北沦没二京不守肃宗起灵武以羽檄召勤王之师李光弼郭子仪以朔方之兵徇三河以收赵魏张廵许逺合豪杰之力婴睢阳以备江淮卒以芟夷安史泛扫九庙而唐中兴是三君者虽功烈之崇卑不同其本末始终可考如此是宜明问以谓所遇之时所因之势有所不同不可以一槩论也迹夫生民以来天下之变备矣积功累仁享国长久莫如周而宣王号中兴本末始终见于诗之二雅然核左氏之语则南国有败绩之诗验范晔之论则克戎淹厯嵗之久盖虽未能纯于文武之序而岂后世遭变之君所能及哉诵云汉之诗其辞忧廹勤恳则有以见其侧身修行恻然有应天感民之实百姓所以爱戴归往而不忍忘也诵南征北伐之诗其词切直而奋厉则有以见其将卒协心卒乗辑睦此蛮荆玁狁所以莫敢不震动叠息而华夏乂安也诵侯谁在矣张仲孝友之章则有以见在人主之左右者咸怀忠良以善王心而无阻挠事机妨功害能之行也诵吉甫作颂穆如清风之章则有以见谋谟帷幄之臣莫不相与协和精白以图事功而无权利相轧冒疾儳惎之行也以至民不安其居大夫爲之还定安集劬劳于野而不怨则见于诗之鸿雁君臣相与爱日待旦以乐事劝功而无玩嵗愒日之意则见于诗之庭燎此其所以承厉王之烈而文武之业未坠于地赫然中兴播于咏歌其所以致之之道焯乎其不可诬盖如此也若夫择其善而惩其违察其始以要其终盖有不纯于文武之序者后之君子将酌古以施今不可以不论也是以不知以佚道使民而使爪牙之士不得养其父母而有转予于恤之叹有如祈父之所刺不知建德以保民病其离散料于太原有如仲山甫之所讥以至怠于千畆之籍不知务农以敦本而挠败及之然则淹日持久而功烈不终无怪乎如左氏范晔之所记歴观古者中兴之君臣将以大有爲也必相与忧勤惕厉戮力一心抚事机之防日计其进而嵗计其成将欲图是功也则必有是事事立矣而功随之未有泰然无事而听其事爲者也譬如筑室自始基以至于成譬如稼穑自始耕以至于获理之必至不愆于素筑室而草创则必有震风凌雨之忧耕稼而卤莾则必有凶年饥嵗之患如周宣王其合于先王之道也足以致中兴其不纯于文武之序也亦足以致克戎之不易后之承前绪而当危乱之后者可以不鉴哉恭惟国家祖功宗德涵育区夏仅二百年方将系隆复振于戎狄侵陵之余收遗民于锋镝煨烬之中与之竭力以图恢复明问乃谓欲因今之势而图回之何剧何易孰后孰先捜拔贤能之方设施政事之统必有卓至之论悉之究之以备采择尝谓自古天下国家兴亾有至计而国势之强弱兵力之盛衰土地之开蹙不与焉一曰顺民心二曰任贤才三曰正纲纪非以国势兵力土地之三者爲无与于兴亾之数盖非兴亾之所系故也卫之孱防而季子知其后亾楚之败亾而逢滑知其必复则国势之强弱非所论也吴克齐师而子胥有天禄亟至之忧越栖防稽而范蠡决定倾与人之计则兵力盛衰非所论也天寳之功拓地至广而无救潼闗之败奉天之守无地寄足而终摧长安之冦则土地之开蹙非所论也然则天下国家兴亾之至计盖有在矣孟子曰三代之得天下得其民也得其民者得其心也大哉斯民之心乎自古兴王所借以爲立国之基本而无敢轻犯焉者也是故思祖宗之所以得其心者而纂述其志鉴往事之所以失其心者而母践其辙以至发政揆事制令出法必皆求合于所谓至愚而神者是以可以使之蹈白刃赴汤火而不可与爲乱夫谁与之敌所谓顺民心者此也天下未尝无贤才也失所以任之之道则汉唐之季举天下之贤才而锢废翦弃之王室亦衰得所以任之之道则百里之国而强邻暴国莫敢肆不义于其君是以兼听博采而务其并进委任责实而要其成功然后举天下之事唯吾之所欲爲无不如意所谓任贤才者此也自天子至于庶人等级相承以建邦家盖有纲纪以维持聨属于其间是以长久而不乱若夫风宪之威振而朝廷清明邪妄之门塞而朋党销伏严刺举之责使奸凶者不得以病民申纪律之威使骄惰者不得以冗食夫何患天下之不治冦讐之不灭哉所谓正纲纪者此也歴考前世兴复之君谋国膺变之方虽不可毛举其要不出于此三者是以我有卓然可恃之备然后察其四方之变徐起而应之扶衰而错之盛补坏而复于全其必由此矣传曰君子爱日语有之时难得而易失惟上之人实图之谨对
　　策问八首
　　天下未尝无非常之变也然有国有家者或因变以成功岂非在其君臣相得之际哉小白遭无知之变而管仲相齐以覇诸侯勾践脱防稽之难而范蠡佐越以灭吴昭王承子哙之乱而乐毅佐燕以报齐是皆倾扰困蹙之余自他人观之疑若儳然不可以终日而三君子之爲其君谋也仅若寓物邻家而明日取之无不如志观其谋国应变之方虽不可以毛举然莫不有一定之计君臣相与固守而力行之盖夷吾之覇齐是制国寓军之法而已蠡之图吴是骄敌以待变而已毅之报齐是求诸侯之援而已夫谋其国与谋人之国茍无屹然不变之计而依违俛仰以侥幸于仓卒之间亦见其防也国家承平垂二百年比縁奸人擅朝腐夫弄兵驯致戎夷内侮之祸实有宋臣子万世必报之讐恭惟圣天子忧劳侧席日延外廷之议其深谋至虑不得而知也敢问诸君亦有一定之计当固守力行而不变如古人之爲其君谋者乎夫考古以施今非谓其已陈之迹意其图回内外本末缓急之序当有可言者有司愿与闻焉
　　天下有大戒二无所迯于天地之间父子主恩君臣主义如人呼吸食息于元气之中不可以须防离也自古志士仁人非茍自轻其生以立区区之私义而已盖深畏夫君臣之义废则爲人上者不能一日保其天下国家斯人之祸可胜言邪靖康之变殉利卖国交臂以事贼者非失职不逞之流皆朝坐燕与谋帷幄而柄庙堂者也今君臣方相与经营以图中兴之业其槩未易以一言尽乃若学士大夫阙于仗节死难之义岂非今日之患甚急而至大者欤敢问何施而可以救此唐至德复两京羣臣污僞者三司条罪差爲六等重者诛死识者不以爲过而或谓长贼奸坚逆节以爲用法太深之咎是非之説安在请试言之
　　李晟之军于渭桥也韩滉镇浙西漕米万斛往餽之晟师实赖以成大功当是时天子在兴元两河之间逆藩悍将往往与贼相首尾舟行所经数千里莫敢睥眤仅若从枕席上过而无翕合之失其规画调护之方岂无有可考者邪属者陜西五路之兵数以防告复遣上相之重开幕府以经畧淮肥天其或者祚宋以中兴之业行当抚定三河克复旧都王师百万必仰东南之馈如滉之规爲有可考者亦子大夫所宜素讲也
　　古者兵出而在行则有前茅虑无之警整而就列则有隅落钩连之固止而在垒则有候遮扞卫之严要以使敌人莫能得吾间然后三军不可败而将军安故兵法曰三军以戒爲固以怠爲败今夫自汉以来号知兵后世祖述其説以爲不可及者莫若韩信曹操信方坚壁修武汉王脱成臯之围自称使者晨驰入信壁而夺之军既灭楚陔下则又袭夺其军于定陶操方围邺袁尚使李孚入邺城出入歴重围而操之军中不知也盖尝疑其方连百万之众谓宜候望精明枢机周宻无可乗之隙而乃使人歴其几席之侧而莫之寤此与棘门覇上之军何以异有如肘腋之间奸人伏刃窃发则将何以待之不知后世犹以爲深于兵法者其故何也无乃虽有是事而不害爲知兵欤诸君宜极论其所以然者自古君子必爲执御之学而国马之富足以爲騑服之备是以战未有不用车者固有易之以徒而徼胜一时者矣而非其正也后世遂易之以骑其以骑易车者亦有知其所始者乎左氏虽喜言陈法其载一时卒乗偏两之制备矣而未始及骑然太公告武王十胜九败之详其説在六韬之战骑武王之时有其法而絶不见于春秋之世此又何説哉或曰六韬非周书也战国知兵之士祖其余论而推广之设爲问对以极兵家之变今观其书知畧横出杂以竒诡有諰諰然忧天下之诸侯合而轧已之意圣人之用心其必不然矣然遂断然以爲战国之书则又何以质之故因以推原骑战之始与夫絶不见用于春秋之世及六韬之可疑者而访之二三子
　　古之君子所以大过人者方日不暇给必爲经逺持久之计是以虽目前之功不可见而常享嵗计之効汉光武讲议论道于投戈息马之间晋中宗建武之元披荆棘以立朝廷亟立太学使贵游之胄肄业焉菁菁者莪之序曰君子能长育人材则天下喜乐之矣孟子曰学则三代共之所以明人伦也方时多事四方贤智固巳驰骛而四起然后来之英未有陶冶成就之方以爲异日之储将何以善后君臣之大伦不明于天下士大夫不以茍生爲耻而阙于仗节死难之义则有大物者谁与共保其天下国家然则育人材以广多士之储明人伦以起义烈之风学校其可缓邪国家驻跸东南以图兴复而于崇立庠序独未遑暇今欲建官定员延四海之孝秀而摩厉之以德义其亦可乎或曰方戎夏交捽边不得撤警箕敛以供军犹惧不赡而何暇及此是以愿与诸君评之
　　书曰后非民罔使民非后防事夫君民之相求非相爲赐也斯民释其厌恶而求其所依归审固其心力以听上之政令而不敢辞者以上之人能爲之去其秽而爲之主也王者亦恃斯民归我之心以爲立国之基是以社稷久长而国家安此三代之所同也战国之势弃徳音而不务卫鞅之佐秦顾独美田庐而久复除以倾三晋之民刼之以势狃之以利要以使之非耕战则无以要利于其上生齿日众而国富强故能四世有胜以一天下虽非王者之盛节盖未有不以民爲本者上方志恢中原而天邑有盗防之夷日稔其恶凡今自拔左袵之中擕持而来归者皆祖宗积世涵育之遗黎裔胄也吾所以劳来安集之岂徒镇抚其惓惓之意而已攘夷狄而复境土将必至于此今欲捜其隽良黜其嵬收恤其鳏寡介特之无告者使之安其居乐其业而无羇旅流落之叹此亦学者之所宜素讲也敢问何施而可以臻此
　　战国之世齐愍以技击强魏惠以武卒奋秦昭以鋭士胜荀卿曰此皆干赏蹈利之兵未有安制矜节之理也虽秦之鋭士不足以当桓文之节制嗟夫有国家者虽未能去兵而无古人节制糜烂其民以争社稷一旦之命是岂仁人之用心也哉诸葛亮以区区新造之蜀嵗出其师以窥魏之闗中军出之日天下震动而国人不忧论者以谓虽桓文节制之师无以过夫以魏兵之强未能加秦之鋭士而亮终不能以少骋以得其志此又何説哉唐既一天下异时控之雄慿陵边疆患苦中国者偏师深入亟敛手而就禽兵威之所加鞭笞百蛮莫不如意中世盗起幽陵两河横溃盖有屹然提孤军以当乗势焱疾之锋无敢犯躐其师徒者比敛兵而据险贼虽垂涎以睨京师逡廵而不敢进一时之将盖庶几有得于古人节制之意皆有遗法着在方册诸君其推明荀氏立言之指攷此数公部分教勒之法有合于古人而条析其胜负得失之所以然者爲有司索言之


　　韦斋集巻八
　　钦定四库全书
　　韦斋集巻九　　　　　　宋　朱松　撰
　　书
　　代人上郡守书
　　窃以明天子闵仁逺民思有以镇绥之辍閤下于台端之重付以一州视事未几涂炭之遗民人人自以爲将被惠泽困于贪暴之吏抱抑屈而不得申者人人自以爲有所赴愬州县之吏洁操行抱才谞者皆奋迅澡祓人人自以爲将受知于下执事某于此时实命下吏窃尝自念士之仕于州县者虽其志不足以及逺然上之则欲扶持柔良折伏奸暴狱讼必毋失其平施设必毋失其中称朝廷所以委使之意以求知于上下之犹欲整簿书急期防期于无过以免诃谴诘责之辱又不及是而愈下则刑戮斥逐加之而不以爲过今政和建之下邑也剽盗之后民无盖藏且辟公门讼诉之牒不能十数常赋之输比他邑或不能十五无豪宗大姓陵轹细民以废乱政化地斗入东南与温福爲境又非孔道共亿厨传之费以某之庸防处于此窃自隐庶以爲奉令承教或可以无过听于下风今者廼闻阁下有意督过之深恐进见之际廹于威严区区之意造次不能以自达辙以尺书控愬于下执事某少失先人与老母相倚爲命今行年逾七十矣今夏暑方甚府中遣吏持檄敦廹赴官冒大暑扶侍上道到官未几得寒暑之疾妨于饮食寝兴须人至今未平也方得疾之初山邑无医药回皇怵廹莫知所以爲计适闻大斾入境念当具图籍抱符钥跪起属吏之末庶几咨禀条教听受约束仰称閤下具宣明天子德泽之意欲前不能进退维谷者累日夫亲疾之所以乱其方寸者如此则狱讼施舍簿书期会之间容有精力之所不同照察之所不及虽加之以刑戮斥逐其孰以爲不宜乃若某之情则犹有可言者韩延夀爲东郡太守尝出临上车骑吏有后至敇功曹议其罚门卒建言曰今旦明府命驾未出骑吏父至府门不敢入吏趋出省父而见罚得毋亏大化乎閤下方崇奬名教以整顿人物必将有处于此以閤下望实之重督责之精明如此而某平昔之志亦粗欲求知于世不至自弃于没没无闻之地而蕞尔之邑非有难集而不可为者傥假之以旬月之期以閤下之灵老者饮食起居渐复于旧敢不励精毕力僵仆无所避若犹吏治弛废过恶暴列将投袚自劾以听命于有司閤下虽加以亏除寛免遗惠亦不敢承也
　　答庄德粲秀才书
　　某顿首昨屈车马甚宠顾区区未能欵扣所闻辱惠书礼盛志谦虽不敢当然近世大学之道芜废士无贵贱狥世相师千百一范莫知孰使陶之者不自量其愚不肖窃有怜之之意顷来尤溪甫两月虽获遍拜邑中之士而未详也索居深念惟小人之归是忧乃有识明志髙杰然自拔于流俗如吾友者其爲欣幸未易具道夫仕而忘学如农夫快一朝之饱而释终身之耕殍于沟中可立而俟然则仕而志学犹饱而念耕亦不足道也抑闻之先生长者礼记多鲁诸儒之杂説独中庸出于孔氏家学大学一篇乃入道之门其道以爲欲明明德于天下者在致知格物以正心诚意而已其説与今世士大夫之学大不相近盖此学之废久矣自周衰杨墨虽得罪于圣人然乃学仁义而失之者至申韩仪秦之説胜而士始决裂圣人之藩墙以阿流俗之所好至汉文景之盛未衰也以至于今盖尝有以斯文爲已任者起而倡之然世方婴于俗学以自强屹乎其不可攻也某方急于禄养未能往究其所学是以或闻吾友之言凛然敬叹若居夷而闻雅虽未详其节奏之工然卓然于吴歈楚謡之中而不可乱也书曰知之非艰行之爲艰夫问涂而之盲则知亦岂易哉以吾友之明茍以德爲车而志气御之则朝发轫乎仁义之涂而夕将入大学之门以躏中庸之廷也如某之驽忧且追后乗而莫及其何以相吾子在勉之而已若舍此而问涂则今之学士大夫皆知津矣未即欵晤自爱之望
　　上唐漕书
　　某尝不自揆以所学乎古者妄论天下之势以谓一介之士敛然自修于环堵之中其势力轻重不足较于世也明甚至其风声气俗则有天下盛衰理乱之所系者盖尝窃怪先王之时其士君子皆敦厚朴实温然而自重富贵利禄若不足以介其意而后之君子髣髴其余风者何其少也其一时号爲名卿才大夫者名虽满于天下而道不足以善当世之俗势虽临于一时而德不足以悚来世之风上下相持以入于弊而风声气俗不可复振无足怪者三代而上其详不可尽知然诗书所传犹可想见士之退处于陋巷者时君世主招以弓车聘以币帛有非其物者欲见且不得而况可屈乎故上之求其下也不敢轻非独一日之势有加乎士者不敢轻盖虽天子不敢轻也故士之自待也不敢不重诡遇而贪得者出不容于朝归不齿于乡故下之望乎上者不敢以已之所不至者徼幸于一时而皆至于至足之分盖在上者尊德乐义之诚不如是其至不足与有爲而士之自立于世者不如是不可责以有爲也后世不然上之则有科举诱之于前使之决道义之藩以阿世俗之所好下之则存荐举推之于后使之圆亷耻之隅以徇私意之所欲其间固不能无卓然自信异于孟子所谓凡民者然积习日久百世一范而犹责其有爲于世其亦防哉嗟夫此岂独士之罪也尝读成汤祷桑林之词有曰士失职者知士固有职必求所以充之盖其从事于六艺之文而歴观古今治乱兴亡之变隐之吾心而不逺质之圣人而不戾达之当世而不悖此士所学乎先王之道者也是道也得之心得之身发之言推而被之天下无二焉士惟有得于是也抗顔不让自任以天下之重而君子不以爲夸待之不以其礼则翻然去之而君子不以爲傲与天下周旋以图回四海而君子不以爲泰抱闗击柝寸禄是营而君子不以爲污士之职如是其重而不知学先王之道以充之命曰失职之民故愚以谓士之风声气俗以与天伦之势相闗者在于士之自重与否而其失职而可罪者又将推之而责之在位之君子恭惟执事以絶人之贤方进爲于圣世天子付使者印使来闽中以言乎民则入城生齿之众执事儿子抚而龙蛇驱者以亿计以言乎吏则领挈衡称轻重升黜在于一言者以百计以言乎权则天子所寄以耳目而事无巨细人无贤不肖皆得以言于上则亦在位之君子也以某观之不知其他闽中之吏茍贱爲甚自蹈污蔑少所愧耻上官一不得意则呵叱慢骂辟易不敢仰视虽其间有修洁才谞之吏得免于此者盖寡则亦无怪乎士之不知所以自重也恭惟执事执古之道而行今之世固与夫今之所谓君子者异故以某之愚且贱而敢进其猖狂之説以谓风俗之美恶系于有位之君子而使夫士之自重者得少挺其志不至于失职而可罪则执事其任之某江南草茅一介耳既冠与有名于吏部来闽中今七年矣不肖之名字盖未尝挂当路之齿岂敢妄自比于士之自重者盖自度其踈顽无所用于世虽有好古之志而于先王之道未有闻也挟不足之资以求之于人实惧获罪而不敢比来尉尤溪爲邑僻左虽辱在庇临莫縁奔走于下风望顔色而受约束心以事荒旧业芜废是以滋不敢有意于当路之君子然窃尝讲闻执事之美有嘉祐庆厯间公卿之余风其责僚吏必以公事未尝以其私忘部使者之尊以礼知名之士此其可以情告而理扣也故敢推广其所闻于古者风俗之所闗而以其责归之执事若某者其亦失职而可罪之士也顾何足以与于此盖尝闻其説云尔其或市骨求骏式蛙求勇之意愿自隗始将见风俗之变人人知自好以求附于余光而势足以加士者不得仆视其下其称于天下之势盖不小矣则执事之建立所以善天下而竦后世者爲如何邪谨复料理十数年来古律诗若干篇缮冩以为献此古人以为贤于博奕而已者若夫不自揆而论治道言世事者欲求教而未敢也夫以下邑之尉卑且贱世所不数平日未尝为起居之问一旦以书冒言上下相待之势而不以为嫌葢方以古君子之所建立有望于执事而不以流俗之屑者自疑是亦古之道也礼僭言髙愧栗惟命
　　上赵漕书
　　某少贱贫进不能操十百之金贸易取赀以长雄一乡退不能求百畆之田于长山大谷之中躬耕以为养反顾其家四壁萧然沟壑之忧近在朝夕途穷势廹计无所出乃始挟书操笔学为世俗所谓举子塲屋之文者其言决裂繁碎支离曼衍而不宿于道无用而可笑不待详説可知也既冠试礼部始得脱去当是时年少豪鋭之气方俯一世而眇万物向非有礼义法律羁束于其后先必且追随一时之侠挥金使酒驰驱而啸呼以自快其意而后已惟其不得骋故敛其使气以玩世者而一寓于诗盖尝以爲学诗者必探六经以浚其源歴观古今以益其波玩物化之无极以穷其变窥古今之步趋以律其度虽知其然而病未能也窃尝叹夫自诗人以来莫盛于唐读其诗者皆粲然可喜而考其平生鲜有轨于大道而厌足人意者其甚者曽与闾阎儿童之见无以异此风也至唐之季年而尤剧使人鄙厌其文惟恐持去之不速夫诗自二南以降三百余篇先儒以爲二南周公所述用之乡人邦国以风动一世其余出于一时公卿大夫与夫闾巷匹夫匹妇之所作其辞抑扬反复蹈厉顿挫极道其忧思佚乐之致而卒归之于正圣人以是爲先王之余泽犹可见其髣髴足以耸动天下后世故删而存之至今列于六经焯乎如日月春秋之世列国君臣相与宴享朝聘以修先君之好往往赋古人诗以自见其意观时称情必当其物不然有君赋之而臣不拜其谨且严如此而晋郑垂陇之防郑之诸卿皆赋诗以属赵孟而叔向因以知其存亡兴衰之先后其言之验若合符然盖心者祸福之机也心取是诗而口赋之虽吉凶未见于前而神者先受之矣至汉苏李浑然天成去古未逺魏晋以降迨及江左虽已不复古人制作之本意然清新富丽亦各名家而皆萧然有拔俗之韵至今读之使人有世表意唐李杜出而古今诗人皆废自是而后贱儒小生膏吻皷舌决章裂句青黄相配组绣错出穷年莫齿求以名家惴惴然恐天下之有轧已以取名者至其甚者恃才以犯上骂坐以贻谴摈斥颠沛足迹相及此何爲者邪尝闻之夫子曰诗三百一言以蔽之曰思无邪嗟夫圣人之意其可思而知也夫王者正心诚意于一堂之上而四海之逺以教则化以绥则来以讨则服与夫僖公牧于鲁野而其马皆有可用之姿盖本一道而诗三百之意圣人取一言而尽之乃在于此后之学者不深惟古人述作之防而欲以区区者自名曰诗诚可悯笑某也何足以议此徒以少日嗜好之笃学之而不至也深惟学将求嫓于古人不本是求而唯末之齐亦见其劳而无功矣恭惟执事髙文奥学标凖一世其主盟吾道推毂后进盖有先世之遗风方持使者节控引一路微劳末技日效于前以希奬抜而某以菽水之意窃禄僻邑未尝得拜伏于下风得于传闻不肖名氏似尝挂齿牙之余论得无有称道少日率尔之作以欺执事者乎篆刻可悔方窃自毒虽知唐诗人之区区者爲可笑而求以庶几夫圣人之意此非执事将安所质之窃观执事大笔余波溢爲章句句法峻洁而思致有余此正如韩愈虽以爲余事而瑰竒高妙固巳超轶一时矣非深得大圣人所取于诗之意与夫古今述作之大防其孰能至此某愿闻一二焉故輙料理十数年所学爲古律诗五七言若千篇缮写尘献譬诸博弈或可以奉公退之一笑昔宋广平之沈下僚也苏味道爲綉衣直指使者一日见广平梅花赋骤称于朝始爲闻人且广平宏毅开济之姿虽其未达宜已表世而杰出岂其屑屑于一赋以求知于人而味道于此亦复舍其大而称其细岂非蕴诸中者必逢时而遇变而后见强防而自鬻者君子之所贱而文字之美可一见而决以爲阶乎广平则某岂敢议然执事望临一时四方之士希一言以轩轾于世则其区区自献而有望于门下者亦士之常分而君子之所恕也文凡论僭今之君子或有所不容若夫古人上下相求之义非执事谁望邪贱职自縻未由面请頥诲惴栗俟命
　　上李丞相书
　　某闻今世游谈论説之士未尝不以人材不足爲患某独以谓今世之所患者非乏材也君臣之大义不明于天下而学士大夫阙于徇国死难之节岂非今日之患甚急而至大者欤盖父子主恩君臣主义是谓天下之大戒无所迯于天地之间譬如有生之类食息呼吸于元气之中一息之不属理必至于死先王设爲礼乐政刑所以维持胶固者甚备而夫子孟轲之徒道既不行于天下退而与其徒讲説论著丁宁深切至矣遗泽余风被于末世时有一节之士力爲竒诡絶特之行鼎镬在前刀锯在后挕衣而从之乃不啻若牀第之安乱臣贼子敛手变色莫敢肆不义于其君岂特茍轻其生以立区区之私义而已哉盖深畏夫君臣之义废则爲人上者不能一日保其天下国家生民之祸岂复有烈于此者乎夫惟今日之势将御天下之智力以除冦讐而安国家必务明君臣之义以厉天下使天下响应景从奋不顾死以徇王室则必有大臣焉以唱之建安之初曹公奉天子都许披荆棘而立朝廷海内之士争出所长以叶成谋主岂复有汉室也哉于斯时也诸葛孔明摧蔵畎畆之间视士之辐辏于魏者不啻若臭腐腥羶之在前方掩鼻疾趋而过之惟恐其凂已而见污焉一朝得豫州决策立谈兼取暗弱倡大义于天下祀汉配天而大敌震动广明之乱僖宗入蜀大盗据宫阙生民糜烂四海荡覆藩镇勤王之师愕怡相顾皆意唐室不复振逡廵而左次者相望也王铎爲诸道都统檄书所至霆击风驰壮士争气王处存李克用之徒决死力战惟恐居后遂夷大盗克复京师今夫生民以来尊君戴上之心与生俱生未有知其所以然者不幸沦于久衰之俗刼于积威之余既久而其气索然以惫则虽有可用之材布满于天下而不能有所济有一人焉命世之杰者鼓动而风厉之则天下之中材皆可以立事故孔明王铎皆当王室之衰而各能有所成就世徒见其功烈之盛谋谟之伟而莫知大本之所在在于倡君臣之义以立士大夫狥国死难之节而已有宋之盛万里一姓垂二百年一时人材尺寸短长皆得自効而贤知妄庸杂处于其间皆可以安坐谈笑而取富贵其于士大夫可谓无负矣顷者京师之变敌人轻去巢穴犯吾国都其势至逆也四方按兵相视莫肯攘袂争先以决一旦之命而涂地之余狥死贪生交臂以事寇讐者非失职不逞之徒皆朝坐燕与谋惟幄而柄庙堂者也大义不明而风节沦防自开辟以来亦有甚于此者欤则夫明君臣之义以厉天下必有命世之杰焉以倡之非仆射吾谁望邪恭惟仆射相公始爲史官方朝廷以言爲讳指陈阙失奸防震动遂得罪以去又归而爲侍从当宗庙社稷危疑杌之际不动声气亲决大策既已庶几于再造王室矣至靖康建炎之初羣邪并进争爲误国之计以售其奸独仆射所建白皆天下国家所以安危之大计至今焯然在人耳目非徒其言不用又放窜而濵于死且身虽流落而益尊食祠官之禄优游江海而望益重身去朝廷无杀生赏罚之柄而天下之善类有戮力王室之心者皆以爲归自非深明先王所以维持胶固天下之道与夫子孟轲之所丁宁深切者其孰能至于斯欤某江南之夫尔跌宕尘埃少所合于世今也乐道仆射之徳业风义以风晓当世矻矻而不知止以求齿于賔客之末抑将质旧闻而求策其所未至若夫慨今援古饰説献防以希一日之睠岂独某所不爲亦岂仆射所望于天下之士也哉
　　上胡察院书
　　某江东书生也素无他技能又去爲州县之吏益碌碌不见齿于流俗独尝究观载籍以来天下国家兴亡治乱之变与夫一时君子所以应时合变先后本末之序甚备思得考质是非以上下其议论而山海﨑岖之间王公贵人之所不至太守部刺史去朝廷逺尊严亢絶气息茀然不复可近又家素贫俯仰水菽之养朝不谋夕势不得一日释去以从先生长者游然考之详则其自信也笃自信笃则其合于世也益难此其所以婆娑山林甘忍穷寂虽久而不敢悔也今乃闻天子仁悯涂炭之遗民而使察院抚谕一方色仁气温不间防贱专爲朝廷访求得失搜防人材以称庙堂急治之意虽使事有指而区区过计之忧窃愿有献于执事某闻古之爲天下国家者虽其积累之厚薄有逆有顺有短有长而其意指规模未尝不爲子孙万世之计盖未有俯仰依违茍度旦夕曽不爲终嵗之备而可以爲国者卫文公之封于楚丘勾践之脱于防稽荡覆之余君臣徒手扫地赤立惟其大计已定故上下相与坚忍卑辱痛自抑损而不敢少变焉是以皆能有所成就而垂裕后世茍惟不然譬如千金之家不知坚据田园庐室之便以滋其材力而强讐暴客并起而乗之则又舍而之他是虽有陶朱猗顿之财亦终以穷困而莫知所税今君臣相与经营中兴之业其槩未可以一二数也然独不知今日之意但欲襟慿江汉控引荆吴以保东南而已乎抑当克复神州汛扫陵阙据中原而抚三河也某闻之不取闗中中原不可复也不取荆淮东南不可保也夫三秦之固势擅天下自古得之以兴者不可悉数而唐最近请言唐事天寳之末安禄山举幽陵之师以践河南唐既亡矣肃宗治兵朔方指麾诸将席巻两京遂定三河朱泚之逆唐又亡矣德宗驻兵汉中引荆吴之征赋卒灭泚而复京师广明之乱唐又亾矣僖宗西京成都方镇倡义之师防血争先而大盗竟平夫惟汉中之胜背负巴蜀左控闗陇西连氐羗兵劲用饶形利势便进可以据上流之阻退可以待四方之变故唐更三亡不失旧物窃闻今张宣抚陜西之师数以防告若以六师之重通道荆防循汉沔以赴兴元结连拓跋控引五路因宣抚之师东向以收中原一年而定闗陜二年而复大梁不四五年而天下定矣正使逆酋之余息犹可以陆梁彼忧吾之议其后也其能深入爲东南之患乎若夫出于下策而但欲保以东南此虽圣君贤相之所不爲而亦不可以无説夫长江之阻西距西陵东至京口仅二千里聚兵而守则可挠之地多而其隙易乗縁津而列兵则力有所不足故孙权之保建业东攻新城西攻防汉以抗曹公而永嘉之后下及梁城用武之盛者至以江汉之舟舻西入河渭盖东攻新城西攻襄汉者所以保建业而必争中原者亦仅足以守东南而已今不进次建康治兵训武北争荆淮收遗民于煨烬锋镝之余与之戮力以图兴复而但蹙处一方费日月于道涂退既无所据进又不敢有尺寸之利未知漂漂者竟何如邪虽然以元子刘裕之威北震闗洛而不能有所立唐更覆亾至于再三而宗社不陨天下之形势亦可以观矣执事将以使事归报两相国或访所闻则愿以告焉
　　上李参政书
　　某闻古之君子将售其所长以求合于时者造作言词以要当世其説曰王公大人必借誉于贫贱之士以成其名贫贱之士必借势于王公大人以发其身睂阳苏子立论以矫之曰此韩子之夸词也汉髙不喜儒不害爲明主卫霍未尝荐士不害爲名公卿今吾自以爲王公大人不可以一日而无吾也彼将退而考其实则亦无乃未至于斯欤嗟夫世之君子各建一偏之言后学风靡而不复考评至当之归贵贱之势日以睽固拒而不复合天下国家之治终有愧于古者有由也夫某尝爲之説曰士无所求于王公大人士而有求于王公大人者天下之贱丈夫而非吾所谓士王公大人虽无所待于天下之士而其势乃当汲汲以求天下之士夫士方隐约于乡党身修于家而国人化之上稽先王下论歴世巻之足以善一身舒之足以善天下世虽不吾以而环堵箪瓢之适虽南面王乐何以加之子思孟轲之徒至使君拥笈操币因执事以求见而不可得何至仆邀以借区区之势爲哉下至衰世士不复讲明道义之要而惟势利之徇乃无以异于贾侩之交手爲市隐之以三代之法是谓失职之民而何足谓之士至于先达之君子自外爲一郡等而上之至于爲天子之宰位愈隆则责愈重责愈重则求助益广盖挟一夫之智力以御无穷之变而求善其后虽圣智不能是以物色询访惟恐一士之不吾与网罗披剔置之胸中而天下之士无足办者秦穆公曰如有一介臣断断兮无他技其心休休然其如有容人之有技若已有之人之彦圣其心好之不啻若自其口出实能容之以能保我子孙黎民亦职有利哉孔子删书以爲法于后世而不遗区区之秦良以是哉夫以士之无求而必责先达之君子以有求于士其説疑若相悖而不相爲用然是説之行也使天下有乐道忘势之士然后能助其上以有爲上有好善尊德之诚心然后能御天下之智力以立事天下国家其庶几乎某江南鄙夫也家无伏腊之给而有俯仰之养食初命之禄十有五年而无尺寸之进流俗驰骛之士相与比而姗笑之诚自度其疵贱之资无所用于世未尝敢有意于当世之君子屏居读书于圣贤之事业粗见首尾虽未敢自谓有所乐乎此盖亦庶几于不苟然者窃闻顷者当路之君子厌薄士类以事之纷多进大猾有叔孙先生之遗风其急功利尚拳勇又与王杨苏史无以异听于下风不胜区区畎畆之忧恭惟参政大资当四海文物之富以德业之盛躐天下之俊乂周旋两禁多士风靡艰难之初进陪国论勲在鼎彛文在典册才髙天下而礼益恭望临一世而志益谦负至足之势而无矜伐广大之色海内之士景仰归依奔走诵説惟恐居后岂非以能容彦圣有技之士使子孙黎民有保焉者望于明公乎今方食侍祠之禄逍遥泉山之下虽碌碌一介亦躬与之爲礼而某适有冗贱之役寄食于海上获与诸生抠衣賔客之末傥收而教之使得游道德之塲以増益其所未至亦云幸矣意者明公大忠壮烈当复进爲于世岂能防情于天下之士顾愚不肖何足以与于此抑闻之孟子曰孔子不得中行而与之思得狂狷之士狂者进取狷者有所不爲也夫狂狷圣人之所不废明公亦有意乎干冒皇恐某顿首再拜
　　上谢参政书
　　某少而苦贫束髪入乡校从乡先生游学爲世俗所谓科举之文者藐然儿童尔又方汲汲进取校得失于豪厘间然独喜诵古人文章每窃取其书玩之矻矻而不知厌乡先生呵而楚之不爲改也于是时固巳厌薄其学以爲无所用于世而无足尽心也既冠试礼部始得谢去塲屋中更忧患端居无事复取六经诸史与夫近世宗公大儒之文反覆研覈尽废人事夜以继日者余十年其于古今文章闗键之开閤渊源之渟滀波澜之变态固已得其一二矣间尝自念士之于学要以求爲圣人而后止推所以善其身者以治天下国家此岂口耳笔墨之蹊径所能至哉考之以先王之法观之以大道之序则前日之悦可耳目如金石丝竹黼黻青黄者无乃未足以进于此欤昔者窃闻之学未有无师者也学而无师虽不无一至之得责之以逺道则泥质之以大方则惑用以趣时合变则胶戾而无所合是妄意臆决之説虽复惫精疲心而道日逺矣然生晩地寒无东西南北之资闻先生长者之风而不及瞻望下风者固多孟子曰诵其诗读其书不知其人可乎是以论其世也是尚友也呜呼此非独友説亦师説也窃闻往者三川之间程氏兄弟推本子思孟轲以中庸爲宗而司马文正公考正经史深于治道皆卓然有功于圣人之门盖尝诵读其诗书考质于师友而闻其畧矣夫达天德之精纯而知圣人之所以圣诚意正心于奥突之间而天下国家所由治推明尧舜三代之盛修巳以安百姓笃恭而天下平者始于夫妇而其极也察乎天地此程氏之学也尊徳教贱功利奬名节端委庙堂则忠信恭俭足以刑主德于四方而朝廷尊燕处于家则孝友亷让足以化其国人其酌古以凖今则治乱存亾之効如食粟之必饱食堇之必弊此司马氏之学也程之门人某髙第称谢氏不及见也新郑晁公尝受学于司马之门往以事游郑拜晁公于溱洧之上时方憃不能有所质问而今皆逝矣古语有之曰想望丹青不如式瞻仪型讽诵诗书不若亲承风防恭惟参政大资伊传王佐之学宗本六经网罗百氏陶毓精粹以善其身发挥德业以善天下固以质之圣贤而无愧矣视学于程氏者实爲近属而晁外舅也周旋二公之间其师友渊源妄意臆决之説岂能窥测其万一哉日者自天子之丞弼奉身而退优游江海之上言皆六艺之英而动有六义之节所谓承风防而瞻仪刑者此正后学所当汲汲以爲依归而不可后也而某方廹于禄养有辜摧之役于海上虽不获躬笈篲奉几杖以朝夕承謦欬于左右輙因谒者抠衣賔客之后因道平日区区窃有意于古人之学与夫宗慕依归之意以防于下执事参政或收而教之方且求其放心条理旧学以丐薫沭于函丈者将继此以进不然其将与趋走之贱士跪起降升旅进旅退以希一顾之宠此亦士之贫贱者之常分而无可憾者伊尹曰予天民之先觉者也予将以此道觉此民也非予觉之而谁也古之君子于后学如此其汲汲也岂独诱掖成就一时之材盖其祗畏天命不遑寕居如此明公其得辞乎干冐皇恐某顿首再拜
　　上赵枢宻书【防有言事者论臣僚投献文字干进不果投】
　　某未闻有一日扫洒之劳于门下然听于下风阁下论天下之士可以与于斯文者无闻之名氏必在数中以此久欲麕摭平昔骫骳之文因介绍以防见于下执事复念自胜冠以来妄尝有意于古人爲已之学回视少作之可愧者虽无扬雄篆刻之工而有其悔诚不愿以此自见于当世而况君相忧劳于庙堂之上方总揽羣策率励众志以图恢复尤不当器人于篇什语言之间是以区区所欲効于执事之前者又无因见焉日者天子擢閤下本兵柄又以四路之地东抵河华西巴蜀外连陇阪南尽荆汉延袤数千里使閤下以一节防诸将节度其进退自太守郡刺史有所黜陟遂行不请权任忧责可谓重矣或谓閤下负四海之望当在庙堂调防根本某独以爲不然顷者宥宻之臣袭其家学进误国之计谓秦蜀襄沔之得失不足爲吾轻重是以漠然寘于度外以至今赖宗庙社稷发寤圣心绌其説不用夫敌人保三秦而分兵亟肄以疲我其意未尝一日而不在东南使不幸而秦蜀之郊有蚁漏可乗之隙则东南将无错足之地尚何中原之可议也哉使閤下敉宁反则绥辑畔换附循士大夫东向以扬祖宗之盛德遗烈则中兴之功犹可以嵗月冀此某所以虽有受知门下之幸方以天下之势爲忧而不敢致私怨于逺其所依归也区区管见怀不能已敢不以告于下执事夫身去朝廷而任事于外外有垂涎侧目之敌危机交急间不容息内则率励士大夫各率其职以奔命于边鄙是以其势不可以不专其权不可以不重权重而势专者人主之所甚恶而间言易入人惟无所欲也人皆求得其所欲而势有所不获则失职者众而谗慝宏多积众口之谗以投易入之间此天下之危机仁人志士之所深患也君子于此必求同心一德之助使在人主之侧启廸聪明以善其心而无妨功害能之意是以功成而国家可保诗曰侯谁在矣张仲孝友吉甫征伐四方而在王所者如张仲以调防于其中夫是以能展四体以徇国而无后患裴度以太原之师讨镇人元稹之徒沮梗于其中是以巨猾逋诛终不能有所立方锋镝交于原野而以事机之防有望于朝廷在人主之左右者小有不合于其心则颦笑俯仰顾盻唯阿之间亦足以败吾事固不在于坚持力争然后足以快其私也爲閤下计凡今廷臣有如张仲可爲同心一徳之助者显言于上而厚结其意必求有利于国家而无忌乎吾之成功然后吾无内顾之忧而得以悉意于疆之事今日之虑孰急于此其次莫若宏德义殖忠信以折穷诈极凶之敌世常患儒者之言迂缓而不切于事至观羊祜陆抗处倾侧扰攘之势而雍容拱揖乃有三代王佐之余风然后知先王所以得至于天下者必可行于后世而无难古之君子处敌国相倾之间覆人之军不足以爲武夷人之城不足以爲强唯能秉天下之大义以优柔浸渍乎斯民之心使其欲释我而不可夫谁与吾敌降及后世以茍爲道凡可以谲敌而得志有虽屠百万之众而获须防之安亦泰然爲之秦以区区虎狼之强号爲无敌于天下纩息未定而子孙爲戮由此故也是以后之君子于羊陆之事窃有取焉敌人自覆京师横行中原饮马于江海之澨犹徜徉四方歉然有所不满之意虽拓跋邪律之暴不及于此矣善观天下之势者必因吾之所短以求出于敌人之所不能爲今日计谓宜按羊陆之规务宏绥御之畧毋屑屑于功首俘获之间要使沦陷之民知吾所以从事于兵革者凡以欲抜吾于涂炭而非以爲利使其咆哮吞噬之势不得逞而索然以惫将不折而自亾是爲日计之不足嵗计之有余有不可忽也抑又闻之矫枉者必过于直君子之于道求中焉而已矣茍有意于矫是亦未免乎私也往者西帅之失正坐自诡大功之必成是以自今观之不能无夸大之过今若惩既往之失过自贬损恐精彩销伏而士气不振君子之向慕于是人也唯恐其无成是以不胜过计之忧閤下幸留听或有取一二焉某顿首再拜















　　韦斋集巻九
　　钦定四库全书
　　韦斋集巻十　　　　　　宋　朱松　撰
　　序　记　题跋　文
　　録曽祖父作诗后序
　　唐人陶雅爲歙州初克婺川天祐中吾祖以雅之命主川输赋总卒三千人戍之邑屋赖以安因家焉是爲婺州吴郡朱氏之始祖【邑有朱氏沛国郡】盖初来于歙之黄墩今歙民有朱氏秋祭或用鱼鳖者皆族也家婺源者赀产甚富有三子事南唐补承防常侍之号其后多有散居他郡者家父歙溪府君即其曽孙也【即敛溪府君讳甫字全美者曽祖之父也】继其居第二百年不徙【今普济寺前】府君有从兄【陵贯之】少孤力学有时名咸平中以乡荐试南宫不利还家隐于卜肆不求闻达天圣中老死无嗣府君爲治后事【今未知其墓】敛溪府君少俶傥事继母甚谨尝从兄学诗知其大要大中祥符甲寅嵗宫賛杜公爲婺源使居吏籍二十年明于法律而乡里无怨言景祐甲戍辞吏事归治生业虽烦剧中赋诗自如也尝自集其诗得三百余篇【诸侯中往往有之但不甚全耳】自爲一序効王元之爲潘阆诗序体其诗立意教化而不茍作识者以爲自成一家享年七十有六三男二女【松行曽祖芦村府君其季子也】惜其无以自发于世因序其后以贻子孙有起家者爲光扬之嘉祐五年庚午仲春既望男某敬序【此芦村府君所作序也丁酉政和八月十二日重録】
　　送程复亨序
　　广平程某复亨谓予外兄从予游于闽者二年予语以安逸忧患知之详矣将归省其母及其祖母其可以无言司徒文子问于子思曰亲防三年未则何服子思曰三年而未葬则服不除也故告之一曰葬吾舅而后加吉服夫子失鲁司冦将之荆先之以子夏申之以冉有曰防不欲其速贫古之君子以失位于诸侯曰防防不欲其速贫若是其急也故告之二曰葺尔居以宁尔亲篷生麻中不扶自直植之臻莾则与之靡然故告之三曰非尔父之类者勿亲也江出岷山自荆之楚汪洋千里而至于海者大川三百小川三千以爲之助也故告之四曰广学问以资见闻传曰宴安鸩毒不可怀也君子非独恶怀安之败名恶其败性也故告之五曰勿怀安礼曰男子生则以桑弧蓬矢射天地四方示志也夫不赀之躯岂其浮沈乡里而名不称故告之六曰无忘四方之志夫齐之善味者淄渑之合能辨之淄渑之合均是水也子归矣他日执经而来问予能入于常流而不变其味乎尚能爲君辨之宣和辛丑八月某日韦斋朱某序
　　送日者苏君序
　　小雅之诗天之生我我辰安在説者谓所值嵗时月日星辰六物之吉凶然则推步人生时之所值以占其贵贱夀夭自周以来有之矣后世卜筮訾相地理之学多着于世而六物之语时或见于简册自贾谊王充皆有六命之语详其防殆与説诗者之意合吕才虽著论痛诋其诬可以捄一时湛溺之弊而天人之精防才不及也然以其学焯然名世者葢鲜至唐殿中侍御史李虗中始以造诣精奥之思尽发其秘其説见于韩退之之墓志曰以人之始生年月日所值日辰支干斟酌其人夀夭贵贱百不失一二今之哗世邀利之徒皆祖述其书而未闻有窥其闗节机牙者盖其爲技兼五行星厯家之学既以日时推其分至气节之浅深以步日月五星之所次又以其五行之生死王相清浊爱恶参稽错徴铢称寸较以处其所赋之贤否厚薄是以其言汪洋虚无而不可执持间有不合则曰是时岂植表下漏之所定乎此所以视诸家之技尤难见其工也近世士大夫束书不学而汲汲趣合于世唯恐不及故此技多售而其言亦往往而合吾常悼其然而不能救太息而已福唐苏生以技求见因以所识十余人之嵗时评之盖十得八九吾意挟他术也而穷其説则皆有理与吾所闻于古者不甚相逺也岂偶然邪不然韩退之所称何以过然吾方将营百畆之田躬耕于深山长谷之中共爲子职以求其志视一世富贵何啻浮云之过目而生廼谓我且进爲于世吾既叹其有学而多中念斯言之将不验也故识以遗之生名黻病目视不逾尺以故不能驰骋其技于四方云靖康丁未四月望日新安朱某序
　　富沙驿记
　　绍兴十年今右朝请大夫郭侯璋来守建安不爲苛皦之政郡以无事则曰建爲州南控两越北走江淛士大夫取道于我者日至而无所于馆则问舍于逆旅昔晋平公爲诸侯盟主铜鞮之宫数里而人之垣以羸诸侯君子讥之今吾于居处逰观不敢有増而馆舍无所其若四方之賔何如是营表故行牙废址子城西南而属役于其属叶颙赵伯防以九月甲子经始讫役于十一年三月丁已土木之工以日计者凡六千二百而民莫之知也庭户严显堂室靓深昏明寒燠皆适人意又东南列四舍于门外食息之所颁不问馆人毕有无阙则虽车马奔溱而猥至者皆免与市人役夫肩随踵躐于嚣尘涂潦之间附驿之南列屋三十楹积其僦以备木朽塈剥墉缺而甓毁丹漆黝垩之愤闇圯落者以时缮之余方食崇道之禄来客于建郭侯曰愿有纪也三代之有司治其庐舍委积以待賔客者备矣盖秉礼立制而受之官师细大具举而丰省有度此所以爲先王之法非后世所能及也去古浸逺士之甘嗜进趣者赢诎之不知而困弊所恃以称賔客之爲故又不及是则或视事之荒堙废坠于前者不肯一举首媮得避慊之便以诱后人均之二者其处心之私一然则爲今之吏能举事以便人非役志以干誉而求益也而民不以爲病则既难矣于先王之法又庶几不失其遗意虽欲不书其可乎新安朱某记
　　建安县敇书楼记
　　建炎初诏州县官寺趣无乏事他不急之役悉禁母得以勤民建安县廨自火于戊申之盗仍寓于民居湫溢单露于令所以赋政百里者甚不足以称中又更盗贼废乱至烦王师羣盗始次第伏诛是以凡五六年犹不克以诏书从事而复于其旧绍兴四年今左朝请大夫长乐石君亷来爲令污莱浸辟闾里昭苏始营表县治故址度材致用百役皆兴未几而堂庑库狱与凡令所以听讼宴客者不侈于旧而皆备独门未及作而石君受代以去后三年今令左承事郎括苍叶君莳至曰闬闳卑痹而风气亏防前令所不暇非以吾诿也吾又趣过目前而曰待后之人窳不共事不亦甚乎且异时遵用建隆诏书即门爲重屋取凡制敇庋而藏之其上今无所于藏而寘之他所甚非有司尊严象魏谨守章程之意乃作新门而因建所谓敇书楼者十年正月某甲子始作讫于三月之某甲子以工数之盖三千而嬴严正髙明父老来观莫不豫然动色而相谓县有大役乃无一吏持符嚣讙吾里中者盖令隐吾民脱命九死之余日入于困窭而将无以生也恕思而勤抚之斯役也犹不吾及况于奉巳厌私之爲乎于是相率来请文以爲记夫置吏以爲民也吏遍于天下而柔良介特之民不获其所者尚多则材者少也吏材矣私志未冺而恻怛之诚不至则頥指嚬笑之间有能乗之以齮龁吾赤子者而况于官有大役乎君子之观政也得其素孚于民者而于举事焉验之则庶几矣然则兹楼之役其亦足以观夫
　　尊胜院佛殿记
　　始予客政和往来建安必舍于城东所谓尊胜禅院者厦屋百楹清防缨浊常洒然忘其漂泊之劳去之十年而再至则盗火之余草出垣端庭秽屋库而不可入其徒出没于蓬藋荆棘之间皆惨惨无人色是时主者非其人土物之出入不可知恬瘠其众而自封也已而执事者案见其罪斥去而以今净悟大师祖源易之源数主闻寺輙弃去庐于南山之颠澹然盖将老焉嵗在庚申予罢官行朝寓居建溪之上而源来见曰吾将首爲殿以居佛度费钱三百万当劝吾州之人有志于善者使之乐捐所余以助我是役也成君必爲我记之予曰记易事耳建土瘠而人生理薄又数经盗自朝廷常闵闵焉赤子视之非常赋也不忍有所敛将安所取三百万以佐子乎虽然子必勉之子能劝子之人施钱以爲殿而我不能施文以爲记乎源曰建人自变乱以来行伍田庐之奸媮快一时福不盈眦族夷鬼饥不见踪迹吾侪方在水火锋镝之间不自意全今乃复得甘食美衣娱乐仁圣之泽非宿植善本则何以至此皆将率徳蹈义以道迎善祥鄙争吝啬之俗视昔者则既瘳矣庶几可以广吾师劝道羣生之意而幸有所立此吾所自诡而不刻也明年既成土木之工若干伟丽工巧不损其旧盖州之善士某人爲之倡而佛菩萨像之费则助教吴公与独任之嗟乎人之可与爲善虽荡析困苦万折而不变此天赋之秉彛未有知其所由始者也仁人君子不絶于当世其势可以鼔舞一世而纳之于善宜不足爲难然所爲移风易俗使天下回心而向道者或旷世而未之见此又何説欤予既乐道建人之易与爲善因附之以所疑以风晓在位者又嘉源之不愆其志也爲之记其年月岂独以少壮所游而不忍忘也哉
　　清轩记
　　余少时未更忧患视天下之物謷然不以屑意而尤少所合建阳刘文伯独缱绻从余游唯恐后巳而余以贫随牒四方仆遫众人之后厄穷卑辱无所不尝亦闻文伯以乡举试礼部时时书来相劳苦意不少衰余既稔于世故寓居建水之上盖将老焉见文伯试于乡有司屋条对之文条鬯精宻无中年衰惫之气既又无所合以归书来曰比即居之东辟屋若干楹花药在列萟竹以爲隂榜曰清轩间于疾疢取书史诵于其间客至瀹茗论文悠然不知日之夕也子爲我记之余方汨当世之垢污恨无饘粥之田可以归耕庶几跌荡万物之表文伯之嵗亊虽靳靳仅足顾方汲汲求决得失于匹夫之手而不能无介然于胸次此殆于余所谓厄穷卑辱者未之尝尔文伯有田庐以爲归异时倦游而反方徜徉此轩诵壁间之记曰有是哉可以油然而一笑也新安朱某记
　　跋山谷食时五观
　　右鲁直食时五观语予受而行之犹有愧于藜藿而况于玉食乎今録以示诸弟而赞之以三语曰知耻可以养德知分可以养福知节可以养气孔子曰我欲仁斯仁至矣岂欺我哉宣和壬寅五月二十八日建州龙居院上方书
　　戒杀子文
　　政和七年秋予方寓学云溪之上闻溪上王氏妇死一日夜而复苏亟往问之具言所见云死之日方入室有二吏候于户间趣之行沙莽中不知日之早晩也忽至一城通衢列肆如大都市凡其祖先与其亲戚之死者皆惊怪相问劳吏引至官府西廊吏舍舍中簿书盈屋一吏按簿问妇汝非歙州婺源县俞氏女乎曰然具问其祖父名与乡里皆非也舍中吏愕然相顾曰是郡县姓氏之同者呵二吏复往须防一妇身血淋漓四五婴儿攀縁牵挽而至儿状甚忿切吏审以州县姓名祖讳皆是指语王氏妇曰此妇凡杀五子司以其子诉寃甚不待算尽呼之吏误呼汝归语汝乡里亲戚慎母杀婴儿人间容以幸免此不汝赦也二吏复送妇及河推堕水中乃苏寻问于所见追妇家死以其日矣余闻之曰漠之事不可得而知也吾乡之人多止育两子过是不问男女生輙投水盆中杀之父母容有不忍者兄弟惧其分已赀輙亦从旁取杀之追之悮果然乎则不可知不然其亦托以竦寤斯人也耶嗟夫人伦之爱孰如父母之于子者始生之婴未及咿嘤而忍寘于死父母兄弟几何不相率而相残先王之时未成人而死者以殇礼之未成爲人而无辜以死犹云可伤况夫出腹而杀之无辜而可伤岂不甚哉自予来闽中闻闽人不喜多子以杀爲常未尝不恻然也无故杀子孙官有法甚明顾牵于习俗之昏则虽有法而不能胜夫法有所不能胜则亦何事于吾言然吾闻吴道子画鄷都之变都人不敢屠宰者累月夫人固不可以法胜而可以理动者庖宰且可罢况其天性之爱乎是未可以厚诬斯人也悬断其必不可告也故取王氏妇所见次第之虽然予文之不工岂能使人读之耸然如见道子之画哉其亦区区之意有所不能巳也他日将有语其子孙者曰活汝者新安人朱乔年也或由此也夫






　　韦斋集卷十
　　钦定四库全书
　　韦斋集巻十一　　　　　　宋　朱松　撰表状　疏　啓
　　代谢奬谕表
　　仰申华祝实间謡颂之言方恐尧辞亟拜都俞之诏俯从人欲曲荷天慈中谢切以爲天下君既拥三灵之祐使圣人夀实繄四海之心矧冒寄于承宣久叨承于扈从敢期日月之照不遗臣子之诚伏遇皇帝陛下克享天心永作民主接昌期于千嵗已幸亲逢读细札之十行更勤宠贲臣无任
　　代贺冬表
　　化日初长方谨羲和之日潜阳来复灼知天地之心恭惟皇帝陛下蓄徳粹刚抚时嘉谧灵承天纪孚祐含生茂对时行道迎叶气肆鸿仪之亚嵗敛诸福以锡民臣久荷宠光误叨眷寄佩竹符于江海遥効嵩呼瞻黼坐于云天亦同星拱
　　潜阳独复至日舒长推神防以验时降年有永得天正而纪厯卜世其昌恭惟皇帝陛下道迈古初仁均普率于帝其训方敛福以锡民与时偕行自履长而纳祐明庭星拱诞举鸿仪列辟嵩呼茂膺殊祉臣久膺郡寄阻奉朝绅宣化海隅幸同于率舞传觞玉座但想于登歌
　　代贺道君皇帝表
　　断自宸心进陟元后神器有托成功不居虽天实啓其衷唯圣不失其正华夷庆抃今古罕闻恭惟道君陛下运抚昌期心凝至道躬后天之厯数以丕冒于下民得率土之欢心方永成于景命遽传元圣退适希夷下陋周唐初非盛德之举逺追尧舜不以大物自私一德享天藩厘有继重明在御垂祐无疆臣方守郡符阻陪庭列褰裳高蹈神驰汾水之游向日防诚愿効华封之祝
　　代贺天申节表
　　讴歌归啓本厯数之在躬夀考祝尧信天人之合契祥开载夙庆浃含生中贺恭惟皇帝陛下德绍文谟功承武烈穰穰大福既膺亿万之年翼翼小心自销九六之防行宅中而居正永跻夀以宜民臣方荷朝恩外将使指逖瞻天仗方驰魏阙之心下酌民言愿献周诗之祝
　　代进银状
　　膺图霄极集鸿祐于三灵受计殊庭効多仪于万国前件物祥标瑞牒品列贡书瞻遡尧天防效奉觞之祝阻陪禹防心驰执玉之朝
　　柔祗出寳彰一人有庆之符方物充庭罄万国多仪之享稽贡书之列品亚上币以称珍川委嘉祥申祝乾坤之夀夭临正宁莫陪玉帛之朝
　　代谢赐对衣金帯表
　　齐官出笥躬膺三服之珍汉诏锡金腰适万钉之丽宠光曲逮衰朽増荣伏念臣顷自布韦浸尘绅组凝严列侍曽防华国之称艰棘周旋蔑効捐躯之志骤从外服擢寘二卿分符亟畀于江藩职愈亲于宸极重忝便蕃之锡曷酬衣被之私此盖伏遇皇帝陛下图回中兴总揽黎献不身章之宠式昭阃寄之隆恩实重于觧衣未知报称悸虽深于垂帯曷副忧勤
　　代进哲宗皇帝实録表
　　若稽先王昭示来世追述功德盖赖圣神之继承搜辑见闻具存文武之方册垂光无极弈世所同恭惟哲宗皇帝临朝尊严初政渊黙内承太母已刑孝治之风外倚宗臣遂启升平之运延登众正賔服四夷属邦诬力肆于纷更故国事遂归于绍述追攷一时之异议皆非当日之本心仰惟皇帝陛下抚时多艰躬德甚盛始初践祚已明崇庆拥右之功推本承祧又述先朝孝友之志廼因闲燕时御遗编念疑信之异传典型未冺察诋诬之无据邪正自分博延诸儒探纂前记臣方尸宰事夙被德音初乏整齐旧事之能仰倍褒广前烈之意至于芟夷猥酿补缀阙遗虽叨典领之荣名实借编摩于多士龙兴御厯欣正论之显行麟趾卒篇惧前修之难继
　　天宁节功德防
　　九清垂祐爰开兆圣之辰一德承休永抚出宁之运人神胥赖夷夏交欢矧冒寄于承宣敢防伸于颂祝当渚虹之庆节尊蕋简之真科仰祈不宰之尊必致无疆之夀伏愿皇帝陛下永作民主克享天心睿德日新福禄川至推仁溥率跻夀域以康宁储思穆清配道枢而长久
　　月旅辰移节复临于盈数天旋日转民久跂于清尘輙縁爱戴之诚防致祷祈之恳仰惟大觉洞鉴防衷伏愿宗祐垂休龙天荐趾旄头陨地坐知敌运之穷緑耳籋云即见皇舆之复益崇睿算永燕宸思
　　迹环天下虽夙慕于真游恩浃人心自难忘于善祝骤及言名之日具输徯后之诚仰冀觉慈必从众欲伏愿上天眷顾诸佛防持平国成功归飨九州之养华封效祝永膺万夀之期兴运有开遗民胥赖
　　天申节功德防
　　执衡司序实开申命之祥膺録御图自享后天之厯敢资善祝仰叩觉慈少伸蝼蚁之诚曷报乾坤之施伏愿皇帝陛下无疆介夀有截归仁大辂天旋行执望贤之辔灵旗星焕亟班涿鹿之师丕冒神州同跻夀城
　　谢福州祈雨防
　　常旸爲灾南畆告病民濒沟壑谅轸佛慈政戾隂阳实由吏责僧伽大士法身常住愿力无边降升人天运用悲智伏愿洞昭精悃深悯疲羸并告山川之灵大敷雷雨之师一苏焦稿式副归依
　　代清水白马鳝溪庙疏
　　灵区峙胜大庇一方神物效祥普滋万彚睠兹南畆适造亢阳用竭蠲诚具严法供恭叩九渊之防就分一勺之清仰蕲顾依即告霑足讫成丰嵗永赖神休
　　谢林郎中启
　　学政师门方幸觧顔之进剡章天陛忽披荐墨之光盛徳曷酬溢言难称仰衡知奬但积愧怀伏念某众谓迂愚自知凡陋徒以弱嵗知慕古人才不逮而志强空仰圣门之髙逺亲方强而养阙茍脱名塲之险忍爲小人而折腰盖规斗粟以糊口既素志之不立嫓先民其已竦顾流俗孰能知其心惟圣贤必有处于此顷陪下邑之属获事大夫之贤羽翼未成将仰勤于伏鹄镆鎁自献輙敢效于跃金虽禄薄以不克幸职卑而易称奉承懈缓已逭遣诃送逆差池又叨庇防俯怜衰拙何敢望于君子之门曲恃仁明有以安其不肖之分兹爲幸防更被荐论黼黻华章耸观众目蒯菅陋质假重一言愧溢心涯恩超望表兹盖伏遇某官德业久大材猷伟明望临一时学贯千载久隆春注方此践杨念报恩之孰先急援能之爲务谘趄自弃曽防根柢之先容特达深知盖出权衡之公举惟致身之文学惧不克堪若餙吏之亷勤或能自勉某敢不益进其学求称所蒙茍不辱于门阑愿永烦于陶冶私门修谢愧免俗而未能直道方兴知复古之有渐过此以往未知所裁
　　贺中书胡舍人启
　　伏审光奉制恩典司书命伏惟庆慰伏以元圣御厯中兴抚期方秉武节之严芟夷乱畧允资文德之助叶济艰难惟太防裁成于化元而内史赞襄于基命道王德意咨训诰之丁宁宣国威灵法雷雨之鼓动素推鸿笔果简清衷恭惟某官邦家典刑人物冠冕谋三断国素蕴蓄于经纶腾实蜚声久周旋于敭歴凛霜台之风采靡闻背阙以諠哗竦玉斧之威灵孰敢按兵而顾望亟自三长之选进班六押之崇入侍凝严具输忠谠搴英华于淳古救骫骳于斯文众正既兴并增廊庙之重丕平可冀顿释畎畆之忧岂徒毕恊于师言即见进陪于国论某久于宗慕特荷奬怜试吏驰驱厌鱼盐之碎受知感激觉肝胆之轮囷黙自揣于衰踪期永烦于元造未由趋拜徒切倾瞻
　　贺福州张参政启
　　伏审肃奉制恩出临侯屏奉丹书而造膝方渴于嘉猷拥玉节以偃藩暂烦于旧徳凡依庇帱居切懽忺恭惟某官学富经纶望隆谐弼凝严列侍素髙华国之文艰棘周旋益励匪躬之操方圣神之践运躐俊乂以奋庸席隽望以九迁人无异论奏肤公于两社帝所仰成惟长乐之名藩占全闽之奥壌笑谈樽爼从容虽异于平时襟带山川镇抚允资于重望惟国势之安危系辅相而庙谋之本根在朝廷谅膺枚卜之求即有追封之召某尚贪升斗久辱沉涂识太白于天津敢论畴昔见茂宏于江左幸托防生自怜冗之踪阻拜荧煌之座瞻旌棨方聨少吏之下陈仰累陶镕愿借大钓之余力归依之悃敷述奚周
　　贺程待制知温州启
　　伏审甫趋召节亟拜纶恩延对西清虽渴嘉猷之告偃藩东道重违荣养之求谅惟物望之佥谐岂独私悰之欣属恭惟某官材髙国栋望重耆英践履纯明凛奉身之一节风猷强济歴尽瘁之百爲越从寄注之严出总委输之寄被恩言于三锡素简清衷席畯望以九迁待周华贯丐便亲舆之养就合帅阃之符俘狂寇之防鲵出遗民于涂炭果膺号召益见推明降陟殊庭副仄席辍飡之叹藩宣外服有击鲜戏防之欢度少愒于名邦即进膺于宻务某门阑下列乡防晩生凿枘不谋了无心于经世斗升自役方茍禄以逮亲误防收録之恩因有攀縁之意隂虬自跃傥宻防于风云朽木难雕或蒸成于芝菌永言欣怿莫罄敷宣
　　谢谢参政启
　　温言曲荐逮筦库之下陈窳质何堪被钧陶之余力靖惟浅陋曷称褒扬伏念某早守孤经亟鏖末仕一行作吏久困于抱关三釜逮亲愈劳于负米睕晩坐嗟于急景低徊益愧于初心友党讥诃何异土牛之留恋天涯流落真成木偶之漂浮念方力学于古人深耻自同于流俗蹈立身之矩矱非以干师问行道之权舆付之造物勉从吏役算来啇缗义命所存敢怀不屑之意防计虽当实有易污之忧仰借庇存稍寛督过冀少稽于嵗月求归即于田园絶希俊乂之游自审竒屯之分何期误举骤激濡衷而况抱椠石渠羽仪上国横经文席领袖诸儒永惟盛德之所加终惧溢言之难副此盖伏遇某官斯民先觉吾道主盟综九学之渊源作三朝之心膂入陪国论济川渎而得舟航出布藩条酾江河而灌寻尺捜扬羣彦翊赞中兴俯睠衰迟特垂奬引某敢不追寻旧学勉企前修登李膺之门既尘品目游薛公之阁妄意攀縁傥坯冶之无遗或桑榆之可冀过此以往未知所裁
　　贺谢参政除万夀侍读启
　　伏审介圭入觐前席延登西学贪贤方渴谋猷之告殊庭庀职聿彰礼貌之隆明命诞敷舆情胥庆伏以事师古而有获傅説稽首以复王义胜欲而必昌太公奉书而端冕惟君正而国定盖源澈则流清仰陪资访之勤允属典刑之克缉熈圣学纂前哲之永图眷倚宗臣修本朝之故事恭惟某官学臻圣奥望冠耆英经国髙文逺追大训亮天贤业简在渊衷道德被于布韦既广成均之化精忠贯于金石又髙社稷之功亟协师虞进闻大政谋王断国士多诵于格言尊主庇民世已蒙于髙泽方当阳之备重遽请外以均劳诏甫趋于暑行恩复延于昼接西清入侍耸观列辟之仪刑东阁荐开行正台阶之符采某久于宗慕特荷眷知闻道师门常预觧顔之进飞章天陛误沾荐墨之余窃自附于下风期永依于元造闵卑栖于筦库巳借褒扬跋滞迹于泥涂尚繄简记依归之素敷述奚周
　　上綦翰林启
　　卑栖冗屑絶跂崇髙久扫迹于英纒粗安愚守窃驰心于德宇贪附下风虽稽履舄之瞻尤结藩墙之想恭惟论思宻勿陪侍穆清躬令德以考祥固灵襟而拥福伏惟某官当世师表斯文典型忠精自结于主知风采纵闻于舆诵豫挟衰之大义奋经世之逺猷陞四禁之华典册造于大训陟贰卿之峻德名冠于中台力祈劳逸之均暂佩藩宣之寄萧生补外甫慰逺民陆贽居中久悬睿想亟膺号召入副详延防前席之勤日亲帷幄被觧衣之宠望絶臣邻惟文章闗世道之盛衰而诏令宣朝廷之德意反醇醲于庆厯益知皇运之隆体深切于正元弥识人心之固侧听吉星之献遂符独对之言式厌具瞻岂惟孤愿伏念某陟道殊浅赋材防卑强顔升斗之营怅流光其将晩心尺寸之进信适俗而已踈顾方縻冗役之劳何敢援同年之契寅縁过听简记衰踪仰惟鉴裁明教之宗方以长育人材爲乐曾未遑于拥篲輙妄意于攀鳞拳曲无庸将前求于櫽括悍坚不弃冀仰累于坯镕永惟宗慕之深尤剧归依之素愿言珎啬前对宠光
　　谢馆职启
　　拜嘉明命叨给札于禁林试可中宸骤策名于藏室脱烦之冗役厠清切之英游祗可平收良深震愧窃以上圣御厯中兴抚期方秉武节之严芟夷僭乱允资文德之助叶济艰难纂逸典以宣猷辟英躔而储正庶几封殖以俟选抡惟先王大训之所藏縻厯世弥文之咸在图书襞积黄墨纷纶本原四目之神灵聿稽于诂训储正六书之变革精覈于声形冀因防勘之勤益广见闻之富向非多识天禄之竒字深探酉阳之秘文捜薤叶于名山订金根于往牒则何以刋收四库综产九流如某者名实不扬人门俱下抱孤经而干泽坚脱名塲遵三尺以在公亟縻吏役皇皇从食冉冉趋尘仅成旋劾以不堪虽复佣耕而何憾值潢池之方炽伏錀里以深藏被檄行台算商濑海爲亲而喜防冗之卑栖援上何阶固崇髙之絶跂巳分甘于逺屏误垂简于旁招贝齿长饥空羡公车之力尘踪易隔阻趋宣室之庭姑自信于竒屯方日湏于罢遣将改辕于下泽遂扫轨于修门俄被恩言俾程薄技追暖姝之旧学取笑大方缉骫骳之芜辞深渐少作宁酬发策甫就着篇大手旁观骇羣公之堵立皇明俯烛备清燕之衡程仰惟圣学之髙明内省寡闻而陨越敢期睿奬加锡俞音追飞羣玉之峰获肩于众彦讨译曲奎之画博攷于前言望不素然恩诚有自此盖伏遇某官材髙经济望重弼谐推至公之心整领人物收羣防之助图回事功施及妄庸滥尘拣拔咸池在御不遗曹郐之诗华衮所褒遂畧春秋之责某敢不益坚难进之节尽读先见之书潜心圣门尚友先哲辨鲁鱼之谬何足报于生成泽雾豹之文尚少勤于长育过此以往未知所裁
　　代魏侍御谢提刑启
　　承流千里方窃于误恩托庇二天更尘于华荐辱言巳重引分非宜伏念某受材迂防遭世休显玷华涂之下列昔何补于防埃得支郡之左符今已愆于膂力民有丰登之乐心无抚字之劳茍幸庇存敢蕲褒荐温言曲被实逾黼黻之华陋质何堪但增菅蒯之重此盖伏遇某官立中道以待物慕上臣以事君方营路之峻跻眷衰踪而俯録顾竭其智力虽无以儒饰吏之材然老于诗书粗有学道爱人之志稍寛诃诘加惠初终傥无愧于成言其敢防于厚德过此以往未知所裁
　　代陈参政回李丞相谢转官启
　　伏审上流作屏方頼于折冲当宁念功亟闻于迁秩牢辞屡却成命莫回未遑庆牍之修先拜温言之宠恭惟某官徳业久大谋谟忠嘉方初政之清明首陪兴运既逺民之安集允借壮猷巳纾西顾之忧弥重仰成之体余威所憺式讹奸宄之心序爵更崇益注圣神之意而乃久持谦柄愈厉髙风岂惟务式于一时固已绍隆于前哲某方婴重责窃企下风股肱惟人大惧天工之旷京师蒙福尚沾河润之余感佩之悰敷宣防况
　　谢宫观启
　　食而听事久勤覆露之私啧有烦言重荷陶镕之赐得郡自试蒙恩不赀乃犹沥恳而有言亟获奉词而自屏扪心知幸衔施不防伏念某巻曲之材分甘捐弃亨嘉之防理絶觊觎志气凋零但恬然于义命神明愦耗既萧飒于颠毛偶给札于玉堂遽飞缨于蓬渚叨尘郎选托备史官自抵谴诃卒烦调防矜其趋走之旧假以息偃之安鬻澼絖之多方蒙裂地禳其支离之臂独勉受功然方当宁焦思而忧劳众贤致身于驰骛积縻廪稍茍逭驰驱既永负于食功复何殊于罔利恧缩畏事觉精鋭之坐销怀安败名顾豢养而自叹素飡之刺流汗以慙此盖伏遇某官功髙宗臣德嫓元哲谋合天意方宣厌难之威身爲国基实佩扶衰之寄整领人物计图事功将跻四海于丕平犹轸一夫之不获有如庸器亦托下风将絶企于修门未知报称尚激昻于末路不至惰媮
　　问候张丞相启
　　去违门墙积有嵗月托身埏埴分苦窳之无庸逺迹泥涂固髙明之絶跂欲布瞻依之恳惧干慁渎之诛方窃伏于海濵敢彻声于从史恭惟蹔辞论道均逸抚封翕受玉和具膺多祉伏以某官道契天则身爲国基当轴处中则多士豫附而功日起假钺居外则大敌震动而人不忧方庙算之少劳尚天诛之未决即承昼接无惮暑行下副具瞻仰寛焦思某久深宗慕昔荷甄收误蒙方底之书俾趋交防之陛甫正中都之秩荐陪藏室之游而愦眊寡闻朴愚自信思金跃之戒每佁儗而厚顔亡頴出之竒但摧藏而卒嵗莫知报効自抵谴诃职是负薪之忧犹旷没阶之礼厯日其吉趋风匪遥班作砺之篇行见进扬于休命赋褰裳之什尚无使至于他人
　　谢人书启
　　海市征商偶继西溪之躅士车税鞅幸瞻东鲁之风更辱髙文以爲先贽褒同华衮既假宠于衰踪报乏南金徒深铭于厚意
　　谢人诗启
　　久厌斗升欲乗桴而浮海幸瞻冠履殆防肉以闻韶更尘黼黻之文坐增菅蒯之重念杂佩相酬之未暇徒有报章虽赋诗见属之过宜敢忘拜赐
　　定婚启【爲甥丘肖】
　　窃伏闾阎久心倾于德义幸同土壤敢自附于婚姻伏承某人婉娩多仪柔嘉有则某兄孙某藐是弱质捔知义方惟节春秋莫忺相其馈祀肆求伉俪使抚有其室家兹拜成言赐之内主既袭祥于吉卜用委币于髙闳轩冕照人虽大族非吾偶也苹藻有奉抑先君实宠嘉之







　　韦斋集巻十一
　　钦定四库全书
　　韦斋集巻十二　　　　　宋　朱松　撰
　　行状　墓志铭　祭文
　　先君行状
　　公讳森字良材姓朱氏世家歙州之黄墩七世祖天祐中以陶雅之命总卒三千戍源邑屋赖以安因家焉曾祖甫祖振父恂皆不仕公少务学科举既废不复事进取既冠而孤他日嵗时子姓爲夀母先训戒饬诸子谆谆以忠孝和友爲本且曰吾家业儒积德五世后当有显者当勉厉谨饬以无堕先世之业已而呜咽流涕以奉养日短爲终身之忧胸中冲澹视世之荣利汨然若不足以干其心者家人生产未尝挂齿子松游乡校时时少得失无所欣戚家既素单久而益急或劝亊生业曰外物浮云尔无庸有爲也使子贤虽不荣于我足不然适重爲后日骄纵之资尔独见松从贤师友游则喜见言色其笃于道义而鄙外浮荣盖天资云晩读内典深觧义谛时时爲歌诗恍然有超世之志与人交无贤否皆得其懽心然胸中白黒了然人莫能名其爲通与介也以年月日卒于建州政和之官舍享年若干娶程氏三男松举进士廸功郎初尉政和也次柽次橰二女未适人将以某年月日寓葬于政和防国院之侧谨状
　　杨遵道墓志铭
　　公姓杨氏讳廸字遵道南剑州将乐人今徽猷阁待制提防西京嵩山崇福宫某之长子也曾祖某不仕祖某赠累朝议大夫公爲髫儿已能力学指物即赋凛然如成人既冠益贯穿古今孝友和易中外无间言平居无喜愠色至急人乏困而乐其爲善则矫然敢爲必极其意而后已与人辨论纲振条析发防诣极氷觧的破闻者敛耸退而察其私言若不能出诸口故无贤不肖爱敬之盖度不身践不茍言也里有货讼不决者连年公一言而两家爲之平其诚信于人如此崇宁三年侍徽猷官荆南归展先茔八月甲子次于邵武之传舍以疾卒年若干初熈宁中河南二程先生绍絶学于孟氏不传之余四方学者顾俗学而自悼游其门者惟恐后独徽猷与二三公号入室公方游大学声出等夷一旦弃不顾抱经游于伊川之门以然少年周旋羣公之间同门之士咸敛手以推先伊川少然可雅器许公公于易春秋尤爲精诣尝曰人之不可无学犹饥渴之于饮食茍不知其方则常患乎异端之溺人人孰不知此而卒蹈之者习俗昏之也又尝谓世论庄周怪诞喜訿圣人此正自浅陋何足以议周也大要周于圣人之道畧见圭角遽欲广已造大而不能自持至分游方之内外以爲二岂知夫圣人精义入神者乃所以致用利用安身者乃所以崇德乎凡着其所得及商畧古人爲文数百篇今有十一二藏于家二程先生既没天下师尊其道者推杨氏谓徽猷公龟山先生不敢名而公负超诣絶人之资克世其学虽世之望公也则亦然乃不幸而蚤世岂非命也耶公没孤尚防后若干年始克葬公于某州某县某乡某山之原娶叶氏朝议大夫致仕祖武之女配公无遗徳以防母致疾先公三年卒子男三人云举进士二早夭云与予相好学业志操能世其家者以舅氏抚州司马曹氏儋年之状来请铭予不及识公自来闽中多从龟山门下士游间论近世学者至公皆曰吾不及也谨爲之铭铭曰斯文盛衰天实命之有嗜其径异端乗之道堙不治以与圣违有志于得俗学惛之以见自私乖戾莫施孰爲毅然莫乗莫惛天盖祐之使与斯文屹屹龟山渊源伊洛如星之斗以表后学公爲之子妙质夙成目濡心渟食息训经不躐不陵师训是程轨道以趋不畔墨绳行满乡党世俗知之遗文蔚然不可瑕疵胡不百年以究其业赍志莫陈方壮而折天其或者尚相公子我铭幽竁以告来世
　　承务郎致仕卓公墓志铭
　　去建阳而南十里泉竹深静岸谿而庐者有宋隐君子承务郎致仕卓公之所筑也公既孤置家事不问奉母夫人居焉养尽礼不迹城邑者三十年某视公季子特立爲同年兄幸获升堂拜公退而语世之士大夫以谓古之常德君子俯仰不怍者如公盖望其表而知之宣和五年夏六月过门则公以四月乙未捐馆舍矣入哭公柩而退慰其孤且称遗命将以九月十日襄厝于洞源之茔属予铭之予视诸孤薾然不胜哀不忍以荒拙辞谨按卓氏本福唐今爲建州建阳县者自公七世祖徙也曾祖某祖某考某皆不仕公讳某字元举少力学无不通已而语人曰吾冡子其可以膢腊不共爲亲忧去治俯仰之养友诲二弟经纪其孤无可憾皇考属疾有异僧过门察公忧甚授丹篆符诘朝失僧所在自是尊信内典晩益精诣训释其书发明爲多既丁皇考忧不御荤酒终制燕居寝食有常萧然一室晏如也心平气和未尝面短人然无贤不肖尊畏之乡党至无讼云季子学问浸有闻时时小得失若弗闻者至试不利礼部始手书古人诗开勉之平生折劵不胜计继室魏氏之亡公方主家亊寠不能敛犹有诬其自私者未几诬者呕血疾首踣死于庭识者异之尝有巨商告公有家难将亟归从者偶语有见图意以精金一箧寄公去不索剂约逾年复来出箧示之封识者宛然先是营夀藏一日遣人芟辟其道顷之得疾谢医祝书四句偈示诸子超然非世间语也时季子以廸功郎爲越之山隂丞饬书别之已乃坐逝盖公所建立非易以死生动而况于义利之际然犹不及于疑且谤真爲善之难哉生平忠信勤约务要以身先子孙故诸子暨孙皆兢兢佩先训端饬自立而其季遂以学行卓然爲闻人其奉身信道有无愧古人者非特见公训子之方厚施而必报深蓄而徐发其在兹耶公享年若干重和改元霈然以年及格而子借吏部得今官初娶张氏男五人其四曰某某某女二人长适王亮次适王舜孙皆举进士孙男女合十人公犹子宣教郎知南康县雄实状公行某视公丈人行也顾文字之不能工何以震耀潜徳而燕贤子之心谨志而铭之曰以媮自愚世顾曰智我求有常久不克值有隐卓公抱一陆沉德义爲佩而閟其音居然环堵乡防是効不贵以骄曰公师保夜旦死生泊无戚欣相彼傥来何直浮云匪躬之嬴肆惠于后以学发身公实有子洞源之攀公柩所宅有来承休质此幽刻
　　谒庙文
　　涖官云始蠲日告防祗祓灵祠恭陈薄荐仰蕲聪直昭鉴洁诚冀我宠缓汔无灾害
　　代福州祷雨诸祠文
　　七闽之农凿山隄海以爲田雨旸之节小失其常则有旱沴之忧今兹春夏以来阳亢而雨悭高者源泉涸枯而不可耕下者又爲海卤之所浸蚀沟壑在前民今其懔懔敢布腹心于我明神惟神秩于明庭庙食兹土斯民嵗时奔走馈祀世世而无敢怠者凡以神能佐佑隂阳易凶爲丰以免于饥馑流殍之故也惟神奋张威灵诞布甘泽以答斯民之望吏亦预受其赐
　　春秋书不雨传曰书不雨闵雨也嗟乎爲今之吏虽未能无愧于民以干隂阳之沴而岂敢防闵雨之意哉属者雨濇旸骄种不入土三农告病惧不免于沟壑是用斋祓精防引愆沥恳控告于我明神惟神妥佑一方克享馈祀尚哀斯民搏手之急宻防山川之灵诞敷雷雨之泽庶几今秋传得中熟民既得以余力奉公上之征赋长民之吏受职之神皆无愧于斯公者嵗时洁醴丰牲以承事神世渺其有斁乎
　　代谒先圣祝文
　　某闻先王所以治天下国家之道无不在于学而生民以来未有如夫子者某肃将使指惣计闽部服官之初斋祓进见于学悉延诸生与之瞻望跪起于素王之庭岂独昭示斯民兴其蒙被道德之泽之意抑今干戈甫息公私困竭盖将询事选言求庶几于君民两足之训仰止墙仞其敢不防
　　代谒诸庙文
　　惟神受职明庭实司民命孚祐此土以无灾害兹总委输奉将使指涖司云始敢荐防诚
　　告赠官文
　　某罪逆不天未及伸区区乌鸟之养而奄罹酷罚大息未报永怀身之忧一念及此心肺摧裂恭承余训备官于朝乃绍兴七年嵗在丁已天子有事于明堂祗见天地以祖宗配发号赦天下追荣百执事有列位于外朝之亲而某方备数馆阁于是赠先考承事郎先妣太孺人今既三年矣方系官于兹若朝夕未以旷败即罪而得去朝廷当躬持封冡诏书及命服以告于垄下南望楸梓长号雨泣谨因柽之政和以告
　　焚黄文
　　绍兴七年天子有事于明堂天地报况祉福盈衍遂推恩大夫士之有列位于朝者而及其亲非独广孝治之风亦所以慰人子欲报罔极之意某于是时虽未有朝位而备数馆阁有司案故事以考妣承事郎孺人之命告于第某不肖不足以荷先训蒙被封冡之宠而久官行朝又不即奔告以无失时廼淹留至于今慙惧感咽不知所言恭惟神灵不寐尚膺天子丕显休命
　　祭丘君文
　　猗嗟丘公市隐之纶纷攫金而争先炯怀璧以自珍超独怀于德义外不乱其光尘乐怡怡兮自适坦荡荡兮无垠韪承家之子弟服义方以资身吾来闽嵗八周怅识公其何因惟先君之仲女妇子舍而通姻方言还而在道篚觌币而未陈忽奉讣以来告奄捐俗而返真嗟乎天之不淑胡独折此善人念此往哭其何及爲防匕而废飡倾闻公之晩嵗颇玩志于竺文了一世之泡幻盱生死如夕晨曽其躬之不赢天以燕其后昆方世胄之有弈矧先德之未冺嗟惟公复何憾悼生者之号寃驰斯文以侑奠庶漠之或闻
　　代郑徳与祭龟山先生
　　道防千载圣逺年堙矧曰国家莫善其身三川之郊笃生至人公甫筮仕抠衣其门圣有遗训俗学所霾手摩层云日星昭回六十余年学者有师斯文所寄天亦耆之靖康初元天子侧席擢从史氏来长谏列国势危安廷议中式有怀必献曰此予责帝在淮海始初清明日御诗书渴见老成白髪苍顔归侍迩英如周武王丹书是承得谢言旋田里燕息有言有行四海是式谓当期頥难老永锡执餽乞言福我王国云何一卧遽告易箦邦人涕洟朝野大息嗟哉顽多难是婴避影趋风久愧未能越自世父执经师听德义之契施及晩生惟先君子谋谟宻勿天啬之年勲着王室公畀铭章黼黻金石幽竁是藏以诏无极盛德之赐曷酬万一祖祭有期来从执绋帝怀元者天不慗遗奠觞一哀岂独吾私
　　祭郑龙岩文
　　我尉尤溪少未闻道不安厥官跌宕物表虽贤宰君不我瑕疵美疾潜去砭之药之比稍有闻追悔何及见容则多贤哉师德九仙之别俯仰六年公官龙岩手书见存知我倦游日困羁旅督以赴铨旧家来寓来官公乡日访代期阻濶十舍跂予望之重九之书粲然累纸既再涉旬与讣俱至呜呼哀哉公与人交通介之间外同光尘泾渭了然达于民政心爲衡石清畏人知不求赫赫胜日婆娑万事一尊考详书诗有流有源展矣古人宜夀宜贵岂期防疴一卧遂蜕位髙疾颠基薄崇墉播恶遗臭形渥而凶公赍令名全归墉下位虽不充不充无憾弈弈诸孤甫以防归身有吏责往吊不时德义之隆追怀永慨孰知予悲寄此一酬





　　韦斋集巻十二
　　予承乏吴邑尝手録韦斋先生集若干巻而讹阙无所于考比倅新安谒文公于紫阳书院紫阳韦斋旧游地也因举其故通守睢阳陈侯性之乃出是编与其弟玉澜集一巻爰正所録本并刻之呜呼是书始行于南康再行于旌德今不传久矣新安爲韦斋里居而后学之仕于其地欲徴文献固不可无是书欲遡本源尤不可无是书况有禆于风化愿见而不可得者则是书信不可无也若夫先生父子昆弟家学之相授受序跋郡乗已载颠末复何言治癸亥春二月既望任丘邝璠谨题
　　先儒献靖公韦斋集十二巻暨先逢年公玉澜集一巻一刻于淳熙辛丑再刻于至元丁丑三刻于治癸亥板藏阙里先祠嵗久漫灭于世罕行而世亦罕有购得者康熙庚寅正月昌辰求得旧本急订鲁鱼付之剞劂而记年月于后二十世孙昌辰谨记

　　钦定四库全书
　　玉澜集　　　　　　　　宋　朱橰　撰
　　次韵梅花
　　隂隂雪意云垂地曵策防行徬清泚眼明横路出江梅烟瞑沙寒迷表里当年一梦山月明依约瑶台见仙子俗縁掣肘意未了弄出飞琼乱纷委摩娑铜狄岂湏话沧海扬尘固其理花神纵步来阆苑羞怕唐昌偷玉蕋回风自作妆半靣泣露真成愁龋齿相看一笑岂易得分与天香更清美那知脱屣尘寰去顷刻蓬莱三万里黄昏谁伴醉乡归天色无情淡如洗
　　次韵寄求道人
　　天工愦愦春无力桃李颦心少顔色梦中矫首望三山我是东南未归客岩壑交防人姓攴相思江月半成规遥知草木代说法岂是画饼随儿嬉此身分不朝市何日相从拂衣袂岂容陶令载白莲防作郑防书落柿
　　二诗寄徳粲并简内观诸友
　　春风本自掣肘去那更病留一句满眼山川虽不改连天桃李已成尘银河谁与洗兵马寳唾安能泣鬼神怅望故人分雪此飞云落日在纶巾
　　九渊亭上二三子见说年来事事新隔水不容招手唤曲窓已有画睂人酴醿香好急携酒鶗鴂声防催送春笑我江南未归客飘然天地一闲身
　　寄人
　　一牛鸣地两禅林雾雨初晴翠霭深熟路縁溪穿窈窕踈钟唤客出岖嵚未求黄巻成功处且办青山避世心怅望不来还独返秋风聊作暮云吟
　　十月上休日示求道人
　　老禅独卧千岩表枯木寒云伴此身只倚藜根作诗本肯分秋色与骚人心源落落故难合笔势翩翩想絶伦记取濠梁断金语三山好处要传真
　　同蹈元看竹了轩因用去年方字韵作此
　　淇澳渭川那复梦而今天遣出南方要观大节湏霜雪莫说此君无肺膓照水形容殊不恶临风言语一何长山僧岂识留连意千里故人逢异乡
　　和徳粹三絶
　　平生乐事在三余不管梧隂玉除絶尾忽参纬句风尘今日正愁予
　　心赏南楼一味凉波光山影上藜牀莫言体国非吾事好梦不能千里长
　　未坐他年百尺楼浮云身上且悠悠眼高四海骑鲸客不见长安亦解愁
　　三山次潘静之升书记韵
　　客路那知歳月长掀睂一笑苾蒭房且倾徐邈圣贤酒不问陈登上下牀云影翻空迷海峤秋声随梦到家乡明朝各听船窓雨犹忆枯棊战四郎
　　邈书寄出与李智哲唱和诗次韵
　　邂逅招提顿客辀十年尘土且休休三人月下从渠便二老风流到我不南北只今无好语山川如许更悲秋故应賸作锵金句莫羡群皃万户侯
　　老兵种菊以诗谢之
　　蔬畦雨径策勲时徙种隣墙菊两枝九日无人朱放十分举酒酌王尼花裁防玉秋风健香近龙涎晓梦知负口不应还负眼长镵烦尔镇相随
　　郑徳予同逰桃花山次韵
　　江村卜筑路斜斜摹写癯仙四壁家闻道读书防肉味不縁避世宿桃花青山自作千年调白眼空惊一望賖欲买鸡豚投近社烟蓑雨笠寄生涯
　　春红万树抱山斜落落真源自一家云起坐中疑有雨酒行杯面恐飞花尘縁未断心虽胜他日重来约尚賖略倩渊明记遗事武陵今不在天涯
　　九日与客语慨然有庐山之兴
　　九日黄花笑白头分将牢落付林丘半川暝色聊偿梦别岭秋声旋寄愁江国经年成浪语匡庐入手是真休未能免俗湏登陟睨视元龙百尺楼
　　草堂诸陈同逰崧山精舍晃仲携琴先归用壁间韵
　　来伴秋风十日闲笔端乆已识波澜烦君一醉双峰月乞与儿曹白眼看
　　破尘妙语慰畸人鹤髪深衣雨垫巾独自抱琴山下去石桥月色为谁新
　　三山次郑徳予韵
　　日脚防明雨脚踈谁将云梦赋相如西南山好君知否一见全胜读异书
　　何日归舟片叶轻白鸥相伴舻防鸣只应潮打篷处已作离骚一半清
　　次韵梅花两絶句
　　一月尤溪烟雨浓玉梅浑作玉人逢江南他日摘香处莫防云间双髻峰
　　清浅弯环绕故墙一身将影理残妆西施俗处无人见冷落吴宫溪水香
　　徐彦猷以仇池诗句为韵作诗十四章见示答之
　　徐侯笔下波涛寛新诗示我清且闲谁能辛苦学饭颗格辙已到元和间春寒十日不出户坐向江栁分烟鬟东坡老仙有竒句析韵作句光烂斑疾雷一洗牛蚁閙羯鼔畧惊桃李顽周郎知音亦已乆仲车着语谁当删大祒六钧古称重汝自力弱无由弯胡为坎坎事嗤防今古可笑儿童孱乡闗春物入意匠水光花气相回环莫嫌众口乱如沸当见三耳生其顔嗟吾和诗虽已晩识君妙意存髙山告君诗妙湏饮酒社瓮一醉宁当悭【奇猷戒酒常云人言吾诗好即饮酒】
　　寓居南轩
　　云气披猖月意孤冬青倒影上庭隅灯横老荠蛾方去书掩新芸蠧已无一世尽知闗鲁酒十年不拟叹齐竽支頥坐觉踈星没独扣龙头防酪奴
　　答戏昭文梅花
　　腊到方留此日寒雨多未觉云残共惊台桞怱怱去独抱园花细细看洗面不劳千防雪薫衣剩破一分檀诗人穷苦谁料理只倚东风酒量寛
　　乙丑腊月【十七日立春】
　　自数今年腊天饶半月春酒船欺白首桃靥笑青唇避地踈同队【一作党】逢人试问津伤心穿豺虎未肯尽奔秦
　　延平道中
　　一溪春涨午晴初日透波光緑浸裾却忆孤山山下路石桥清澈看义鱼
　　云间三十六峰髙北望思归梦亦劳来客双峰莫相笑少低吾眼为儿曹
　　舟次鼋湖阻水因由董山
　　山雨踈踈心又惊起瞻天色斗防明他年一枕江闗梦知忆蓬窓此夜深
　　一川黄浊冩昆崘苦恨南溪不尽吞三老亦知行意速时时挿竹记沙防
　　拂拂朝霞到客舟苦疑雨意在鸣鸠好峰天半元相识且作僧挟策逰
　　梦好山晴晓不知船边今日见须睂向来快写昆崘地元有薫风緑尽时
　　向年舟自三山上延平和人韵两絶
　　春江一月困扬舲醉梦无人与唤醒欲识故交金石处相逢诗里眼犹青
　　春风一梦收桃李双燕不知愁絶时卧向蓬窓饱听雨无人识此是新诗
　　元英折恵柚花
　　白玉防花五叶芳春风吹尽洞庭霜河西道眼分明处识破此中知见香
　　乙丑除夜寓永兴寄五二侄一首
　　残腊避新正疾驰不可鞚梅花相行色更以风雨送伤哉緑林豪支出章贡荐食今防年金帛既充栋王旅走山泽魄散失饥冻空闻米粟防不救干戈痛防防纸钱底千室罗盎瓮祀先不暇尝一夜惊入梦书生口击贼自愧脱嘲弄经营华阳马想像丹穴鳯融融声教中焉得余此众由基执弧矢鼷防何足中浮烟起南舍春事行倥偬桃寒强破蕋鸟静独成哢诗情写物色心匠与折衷章草简阿戎溪头试防讽
　　仆自以四月十四日自延平归所寓之南轩积雨隂湿体中不佳二十五日夜梦至一处流水被道色清絶若有栏槛而无屋宇有笔砚皆浸水中予惊问何地旁有应者曰此玉澜堂也梦中欲取水中笔砚作诗诗未成而觉意绪萧爽始不类人世鸡已一再鸣矣因赋此
　　蘧蘧飞梦云乡物色清辉眼界长阊阖未招金马士蓬莱先立玉澜堂千寻濯足衣裘冷六字哦诗笔砚香当与瑶池作同社红巾青鸟两相忘
　　赠周功崇
　　闽岭浮沈二十年归心日夜梦江天谩题甲乙烦君看若说功名只自怜造物小儿知薄相个中老子已忘筌一笻闻作东南去岂欲求人左海邉
　　悼郑彦继书墓亭
　　苍梧翠栢泣西风尺冡巍然宿草中寳劔何心求季子只鸡今日桥公麟经有味人谁识鹤阵论功气自雄欲拂苍厓写竒节陈琳檄手语言工
　　竹醉日懐故山
　　一室真容膝【一作不弥亩】何人客子猷土浮迎竹醉云净对山羞无地青归幌他年翠绕楼且从隣寺去烟雨【一作雨外】看沙鸥
　　防暑
　　繁暑不可度病余少见招投邻借轩卧信手得书绕夀我药双笈惊人诗一瓢醒心慿雪露只空日薫销
　　大食瓶
　　窳质谢天巧风轮出鬼谋入窑奔阏伯随舶震阳侯独鸟藏身稳双虹绕腹流可充王防赋漆简写成周
　　春寒
　　人道春寒早系舟楚丘一夜雨浏浏此生削迹江邉路嫩緑纷纷只自愁
　　夏夜极凉
　　素简乆辞夜清风先戒秋稻深群蛤吠草暗一萤流舌在殊无计心空尚有求按图寻分野楚尾见吾州
　　六月二十日【二十一日立秋】
　　天涯明月见秋风错莫谁惊碧树空岂意楚山招隐处尽归蜀客广骚中钓鱼聊尔针方直乞米茫然帖自工独卧南轩听南涧蛮花犹作杜防红
　　尤溪县之南李花千树无一杂木春时尝饮其中酒家小轩可爱惜未曽作诗追赋二首明年修故事当书之壁间
　　桥外茅茨好相问酒钱李花今若此白髪自茫然落日云千步春风雪一川明朝记来处石涧响溅溅见说小轩乆无人唤我来直如春力快故遣客怀开玉立花千树霞翻酒一杯江陵二月尾襟韵信难陪
　　春间小诗书赵园壁追録之
　　栁态随时秀花容近酒防緑窓京洛语尽抹早莺声小语不知夕幽香无尽时影寒人欲醉明月照酴醿自得春风信开怀待此花余寒固艰棘今夕雪斜斜夜月闽杯浅春风楚制故乡空费梦来此听谿声
　　夜坐池上用简斋韵
　　落日解衣无一事移牀临水已三回斗沉北岭鱼方乐月秋河鴈不来踈翠庭前供答话浅红木末劝持杯明朝独对苍华影莫上睢阳万死台
　　平津
　　西风扶病上江楼老眼凄迷一色秋帆影戞云追断鴈角声吹月舞潜蚪栽培白业初无路防检青山始欲愁左海此中咫尺何年烟雨解扁舟
　　九日与数客登善福院之絶项晚饮茗饮阁予以病先归赋十二韵
　　风日廹佳节一川秋意昏临髙分石磴却立数烟村楚制随云物蛮花照酒防龙山嗟未乆蓝水想空存鸿鴈频收唳茱茰防断魂拍肩寻熟路登阁换余樽钟梵规绳濶亲朋笑语温加笾携海峤闻笛忆乡园梦记南柯守兵看左角奔诗凡羞晋宋髪短任乾坤汝辈禅心起今生道眼浑不知东嶂外灔灔涌金盆
　　秋日
　　鸣雕初歇树犹隂黄菊红榴色转深管领秋风有今日留仙群称辟寒金
　　簸弄天风髪彩凉西河一笑问吴刚借君玉斧烦轻手留取个中秋影香
　　山静溪回树緑晴鹭群防防雪分明影沉寒水初无意只是渔儿独自惊
　　葵道人之三山
　　君家双峰下祝髪事香火岂无逺逰志困此万山褁坐阅腰包中未接话已堕翩然问知津九仙入风柁荔枝浦华屋纷砐硪邂逅傥逢渠周旋宁作我闭门造车语虽陋佛所可他年笑相视此计无乃左
　　次岭上壁间韵
　　云卧双峰祗对亭黄尘萦拂玉梅惊春风一棹归来早谁作窓间拥鼻声
　　春风
　　一举造物手万生和气中酒邉排雪意诗里要春风了了谁孤起滔滔我即空试询三世事犹有读书功
　　折山道中六言寄涌翠道人
　　折山有路可上他日云藏万家用处何曽触石一禅指顶天涯
　　云暖网横危磴日沉舟泊平沙欵乃一声归去炊烟遥起芦花
　　牛卧黄茅冈底鹭归红叶村邉可是太平无象溪桥醉舞华颠
　　玉梅无意相恼嗾人烟雨踈踈拟写个中妙处语烦不到西湖
　　草枯防跃惊响溪静鱼行闪光只麽时时管帯可须细细商量
　　既有女名灵照何妨自作维摩要见诸天办供问他风月山河
　　寄龚十三
　　支頥独揖北窓风怪事从今咄咄空简防不知春色晚山川浑落战尘中花飘茵席三生净草入池塘一句工想见楚龚懐我处扁舟遨荡夕阳红
　　糓雨
　　大防纷林际虚檐写梦中明朝知糓雨无防禁华风石渚收机巧烟蓑建事功越禽牢闭口吾道寄天公
　　磻叟书云牡丹酴醿已尽胡不归
　　客次惊衰白归期先牡丹空枝兼病力啼鸟问愁端平日长相忆东风忍不看氷客亦零落唯是有春寒姚大本以李义山诗韵作诗题息轩继作
　　隐几心疑水携盂影照山六窓开畔岸一榻埽中间栢子方饶舌花枝忽解顔定余牛自牧梦起蝶相闗阊阖初无路蓬莱别有班藏舟知夜失靣壁竟西还老矣从他笑公乎伴我闲体坤诗更好分寸许跻攀
　　书报国壁向年寓学于此尝见虹下饮溪中复闻子规
　　昔与春风来此时携书龊龊伴儿嬉山晴栏楯投雌霓身病林峦号子规断髪萧萧吹易尽长江滚滚去何之欲追旧事无言说更作三生石上期
　　盖竹与陈和仲昆季
　　玉树成群不可攀谩将牢落待苍山五年分手河梁外一夕连牀风雨间梅蕋凌寒春欲动酒杯无力病相闗朱陈自古同乡社更约青云作往还
　　寄梦肇
　　沧海横流无处安只今且作梦中看岂湏逰戏两蜗角收此防茫一弹丸老境怀人山宛转春风着物鬂摧残穷愁似与诗增气嚼雪敲氷字字寒
　　辛酉五月望简陈和仲
　　秀出云峰一千众挽回庐阜三十年赤鸟白马吐杰句黄花翠竹通幽禅竺师不假报文度凿齿本自知弥天可怜乌石岭下路榕叶炯炯凝云烟
　　用东坡武昌寒溪韵三篇【同杨良翰】
　　漫即古邑埋蒿莱五栁合抱何人栽浯溪未作天寳颂爽气已压南昌梅苏公邓公先后到一时玉立髙嵬嵬扁舟载酒渡江水千山欵翠昏楼台洼尊抷饮追太古云荒石老无纷埃归来玉署念赤壁侧身西望银涛堆英辞杰句相震发尚记野鸟窥空罍只今却数未百载防篆想见留岩隈中原膻膻腥杂口忧淮北城垒生莓苔公乎天与济世具曷不手引枭鸾开空遗笔力配元祐顿觉纸上千军摧禁中颇牧知在即号令前日颁风雷丹青元向大羽出貂蝉要自兠鍪来数公文字虽胜絶莫使变作离骚哀
　　东坡谪官未放回桃花不系都栽机牙爱触造物手五见江雨江梅扁舟一笑凌浩渺痩笻结伴登崔嵬洼尊故事逢浪鸟篆真迹追浯台【次山有浯台铭见六一集】漂流长有北梦邂逅果踏东华埃玉堂夜直对同舍金烛照座花成堆帝觞雨露浇舌本忽忆樊口倾山罍聫诗共刻醉眠处至今寳气蟠岩隈闗西夫子独好事掖垣行即吟苍苔斯文突元祐上已觉万丈光芒开临风吊客感赤壁公瑾孟徳俱雕摧英雄割据亦儿戏安用匕筯惊蚊雷东坡羽化不复返浪何日成归来鹦鹉洲前旧时路寒波荒苇令人哀
　　故园山水真竒哉三径兰菊当年栽自嗟流浪不知返江城晓角愁吹梅诗书邀我忽半世车毂前却连崔嵬试寻夷路到圣处马力已竭烦舆台去天尺五吐杰句孔丘盗跖俱尘埃坐疑蓬岛寻丈尔扁舟径入浮云堆肩摩向挽焦贺欲倒海为尊罍梦中失脚在何许千里闽越天南隈只身形影自相吊俯仰马鬛迷青苔兰阶雕谢知叶落荆树惨淡无花开向来愚公不自度一手欲以太华摧那知天目山顶露儿啼下云间雷华亭黄耳竟安在辽东白鹤还飞来终寻三十六峰去要假聂许平余哀
　　感事
　　大弓窃阳氏神鼎沦泗渊何须识防士周鲁必不全武库一朝火斩蛇逐飞烟伤心睨前事氐口定纷然山川非晋土悲泣効楚囚一语强自慰凄迷望神州刺史下荆水司农来石头土园管夷吾计非自忧元规负康济徒手婴群雄兵从厯阳来无地迯奸锋谁乎死社稷千载一卞公英风与义气建立成江东
　　雪梅
　　去年雪欺客平地一尺深谢遣东阁花那頋西琴故人初不知屋侧乃见寻悠然振永起谁复明此心寒梅卧烟雨山泽有竒气六龙扶翼之月袂揽云辔先生九疑仙心识真筌秘裁诗作花骨痩争乃可贵
　　道中
　　疢忧勌征行金火方抵捂宵分饷群仆乘月问前路小儿何自至檝我陈洲渡暗浪击层崖平沙起惊鹭莽苍川花开蓂山气聚物情岂不嘉闷滞非所遇钤语出林表风期呼我住寻幽本素志触热咏佳句午枕得髙深复觉清景驻谁云适所愿永乏济世具以兹一梦顷可况百年遇咄哉郭氏子破甑尚欲頋
　　自作挽歌辞
　　幽忧坐南轩万壑取我囚疾雷且不闻焉知草防愁强顔理编简阅世如东流滔滔竟不返谁复操戈矛天涯念孤侄携母依诸刘书来话悲辛心往形輙留先茔托仙峰山僧扫梧楸二女随母住外翁今白头伯氏尚书郎名字腾九州仲兄中武举气欲无羗酋棣华一朝集荆树三枝稠堂堂相继去遗我归山丘漆园梦方觉白衣云正浮凭陵若蹈空何处停华辀故乡岂不怀【一作恋】屋食良【一作亦】易谋自我识废兴于天无怨尤平生喜闻诗此诗当挽讴不须生刍奠君从二兄防
　　后防
　　英伟豪杰之士生必有所自来故其亾也决不泯泯与草木俱腐观玉澜先生之集頋不异哉夫得则喜失则悲有所不平则怨刺此诗人之情也惟深于道者不然无入而不自得先生近之先生少有轶才自负其长不肯随俗俯仰厄穷踸踔有人所难堪而其节愈厉其气益髙其诗闲暇畧不见悲伤憔悴之态其视富贵利达真粃糠土苴尔春风一篇雍容广大有圣门舞雩气象感事三篇慨然见经世之志自作挽歌词齐得防一死生直欲友渊明于千载至所谓自我识兴废于天无尤怨非深于道者能如是乎呜呼以先生之才使其作于声诗荐之郊庙发其所蕴措诸事业何愧古人百不一售使后世所以知公者独此十诗而已悲夫先生有兄曰韦斋白首郎潜不究大用人以为恨其诗凌厉高古有建安七子之风韦斋之子南康史君今又以道学倡其诗源逺而流长信矣哉淳熈辛丑仲春望日梁谿尤袤敬防














　　玉澜集
　　行状
　　公讳橰字逢年号玉澜承事府君季子也按梁谿尤袤作府君诗序云先生有轶才自负其长不肯随俗俯仰厄穷堪踔有人难堪而其节愈厉其气益髙其诗闲暇略不见悲伤憔悴之态其视富贵利达真粃糠土苴尔春风一篇雍容广大有圣门舞雩气象感事三篇慨然见经世之志自作挽歌词齐得失一死生直欲渊明于千载至所谓自我识兴废于天无怨尤非深于道能如是乎呜呼以先生之才使其作于声诗荐之郊庙发其所蕴措诸事业何愧古人百不一售使后世所以知公者独此十诗而已悲夫【府君自作挽歌辞尤笃于孝友其畧云天涯念孤侄携母依诸刘书来话悲辛心往形輙留先茔托仙峰山僧扫梧楸二女随母往外翁今白头伯氏尚书郎名字腾九州仲兄中武举气欲无羗酋棣华一朝集荆柎三枝稠堂堂相继去遗我归山丘】



