　　钦定四库全书　　　　　集部六
　　一峯集　　　　　　　　别集类五【明】
　　提要
　　【臣】等谨案一峯集十巻明罗伦撰伦字彜正别号一峯江西永丰人成化丙戌进士第一授修撰释褐甫三月以疏劾大学士李贤谪泉州市舶副提举明年诏还复原官改南京供职寻以疾辞归退居金牛山授徒讲学以终事迹具明史本传伦与陈献章称石交然献章以超悟为宗而伦笃守宋儒之途辙所学则殊明儒学案云伦刚介絶俗生平不作合同之语不为软巽之行冻馁几于死亡而无足以动其中庶可谓之无欲今览其文刚毅之气形于楮墨诗亦磊砢不凡虽执意过坚时或失于迂濶又喜排叠先儒传注成语少淘汰之功或失于繁冗然亦多心得之言非外强中干者比也后载梦稿二巻记梦之词至三百余首隠约幻渺几莫测其用意所在亦文集中罕见之体以其人足重故得附本集以传今亦姑仍旧本録之焉乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书　　　　　集部六
　　一峯文集目録　　　　　别集类五【明】
　　巻一
　　防
　　防
　　状
　　巻二
　　序上
　　巻三
　　序下
　　巻四
　　记上
　　巻五
　　记中
　　巻六
　　记下
　　巻七
　　传
　　跋
　　墓志
　　謡
　　文
　　哀辞
　　説
　　铭
　　祭文
　　巻八
　　书上
　　巻九
　　书下
　　巻十
　　诗
　　巻十一
　　诗
　　巻十二
　　诗
　　巻十三
　　诗
　　巻十四
　　歌








　　钦定四库全书
　　一峯文集巻一　　　　　明　罗　伦　撰廷试防
　　皇帝制曰朕惟古昔帝王之为治也其道亦多端矣然而有纲焉有目焉必大纲正而万目举可也若唐虞之治大纲固无不正矣不知万目亦尽举与三代之隆其法防备宜乎大纲正而万目举也可歴指其实而言与説者谓汉大纲正唐万目举宋大纲正万目未尽举不知未正者何纲未举者何目与已正已举之纲目可得而悉言与我祖宗之为治也大纲无不正万目无不举固无异扵古昔帝王之治矣亦可得而详言与朕嗣承大统夙夜惓惓惟欲正大纲而举万目使人伦明扵上风俗厚扵下百姓富庶而无失所之忧四夷宾服而无梗化之患薄海内外熈然太和可以増光祖宗可以匹休帝王果何行而可必有其要诸士子学以待用其扵古今治道讲之熟矣请明着于篇毋泛毋略朕将亲覧焉臣对臣闻居天下之大位必致天下之大治致天下之大治必正天下之大本正天下之大本必务天下之大学尧舜禹汤文武之位天下之大位也尧舜禹汤文武之治天下之大治也尧舜禹汤文武之心天下之大本也尧舜禹汤文武之学天下之大学也有其学然后能正其心有其心然后能致其治有其治然后能保其位治也者帝王保位之良图心也者帝王出治之大本学也者又帝王正心之要道也古先圣王知其然是以尧学扵君畴舜学扵务成昭禹学扵西王国汤学扵成子伯文王学于铰时子武王学于虢叔其所以精一此学维持此心者无不至也故徳泽加扵当时名声垂扵后世功髙天下名并日月而不可及自汉而唐自唐而宋其间英君谊辟非不欲致治如唐虞三代志士仁人非不欲致君为二帝三王然寥寥千载未有一二庶几乎此者或君有可学之资有欲学之志而不遇其臣如髙祖之扵萧曹太宗之扵房杜神宗之于安石是非其君之罪也或臣有匡国之才有格君之学而不遇其君如贾董之扵汉陆贽之扵唐二程朱子之扵宋是非其臣之罪也此君臣相遇自古以为难而有志之士所以扼腕愤叹而不能自已也此汉所以止扵汉唐所以止扵唐宋所以止扵宋而不能唐虞三代者此也臣毎见前史见君有向学慕道之心而臣不能成之则悲其为臣臣有匡国致君之学而君不能用之则悲其为君陛下继祖宗列圣之位即尧舜禹汤文武之位也禀天纵聪眀之资即尧舜禹汤文武之资也治已至矣犹以为未至徳已盛矣犹以为未盛乃万机之暇进臣等于廷降赐清问首询唐虞三代下逮汉唐宋诸君惓惓欲正大纲举万目以眀人伦以厚风俗以富庶百姓以宾服属国以増光祖宗匹休帝王臣有以知陛下此心即尧舜禹汤文武之心也陛下之有此心非特臣之幸也实宗庙社稷之幸天下生灵之幸也臣敢不以尧舜禹汤文武之所学者为陛下勉哉昔范祖禹上帝学八巻以为自古治日常少乱日常多推原其故由人主不学也朱熹将入对或曰正心诚意之学上所厌闻熹曰某平生所学在此若有所回防是欺君也陛下有志扵唐虞三代之治而无汉唐宋诸君之失固无不学之心亦非厌闻正心诚意之説者臣敢不以平生之所学者告陛下而自防扵欺君之罪哉使愚臣扵此犬马之诚有未尽刍荛之言有或隠上负朝廷下负所学臣恐后之悲今者无异扵今之悲昔也臣请因圣问而毕言之陛下试垂聴焉臣闻道之大原出扵天是道也极扵至大而无外入扵至小而无内语其大也则为父子为君臣为夫妇为长幼朋友之伦若网之有纲所以根柢乎人心纪纲乎世道乃天地之常经所谓为治之大纲也语其小也则为礼乐为刑政为制度文为之具若纲之有目所以扶植乎三纲经纬乎国体乃古今之通谊所谓为治之万目也是道之纲非吾心主宰之则无自而正是道之目非吾心维持之则无自而举此心也者又所以主于身而为正大纲举万目之根本也心虽主宰乎是纲非学则有所惑纲何从而正心虽维持乎是目非学则有所蔽目何从而举此学也者又所以正其心而为正大纲举万目之根本也大纲不正固不可以言治万目不举亦非尽善之道也故古昔帝王之治其道虽多端然必大纲既正而万目兼举若尧之肇唐舜之起虞禹之创夏汤之建商文武之造周皆不能外乎此也在尧之时亲睦九族以广爱敬之恩厘降二女以正闺门之礼馆甥二室以厚朋友之伦尧之大纲无不正也在舜之时底豫瞽叟而父子之位定克谐傲象而兄弟之化成刑于二女而闺门之仪肃舜之大纲无不正也钦若昊天敬授人时命羲和以秩东作命羲叔以秩南讹命和仲以平西成命和叔以在朔易命鲧以治洪水命四岳以明扬侧陋允厘百工咸熈庶绩万目之举扵尧何如也察玑衡以齐七政举祀礼而朝诸侯命四岳以明四目达四聪命十二牧以脩内治服逺人命禹以宅百揆命契以敷五教命臯陶以明五刑命伯夷后防以作礼乐命龙作纳言四方风动庶政惟和万目之举扵舜何如也唐虞之大纲无不正万目无不举如此岂徒然乎本扵尧舜之心惟务大学以正其大本也不寳淫泆不视玩好而允执其中尧之学也罔逰于佚罔淫于乐而允迪厥徳舜之学也使唐虞之君不事乎此则学有未至而大本不立矣纲何自而正目何自而举哉其在禹也典常之率由彛伦之攸叙其在汤也旧服之载纉人纪之肇脩其在文武也麟趾以厚公族棠棣以燕兄弟鹿鸣以飨羣臣樛木思齐以严阃教故其子孙或敬承继禹之道或布徳服禹之迹或率乃祖攸行或鉴先王成宪或笃叙正父或对扬光命或率徳以盖前人之愆或脱簪以辅中兴之治此三代之所以正大纲也其养民也夏以贡商以助周以彻焉其教民也夏曰校殷曰序周曰庠焉其制刑也夏有禹刑殷有汤刑周训祥刑焉其建官也夏商官倍亦克用又周人六典阜成兆民焉其作乐也禹作大夏汤作大濩武作大武焉其正朔也夏建寅商建丑周建子焉其习尚也夏尚忠商尚质周尚文焉三代之大纲无不正万目无不举如此岂徒然乎本扵禹汤文武之心惟务大学以正其大本也祗台徳先不自满假懋昭大徳不迩声色禹汤之学也不盘逰田缉熈敬止不作无益克慎明徳文武之学也使禹汤文武不从事乎此则学有未至而大本不立矣纲何自而正目何自而举哉此尧舜禹汤文武惟能务天下之大学以正天下之大本所以能致天下之大治三代而下汉唐宋诸君虽有天下之大位而不能务天下之大学所以天下之大治卒不能致也汉就髙祖言之如发义帝之丧戮丁公之叛庶乎明君臣之义髙四皓之名割肌肤之爱庶乎全父子之恩立白马之盟定同姓之封庶乎广昆弟之爱故继世之君子不敢叛其父弟不敢制其兄妇不敢驾其夫臣不敢専其君岂不由髙祖之作则哉此其大纲可谓正也然其养民也阡陌之壊未乆而井田之制不复其教民也坑焚之祻未乆而学校之制不复郡县之设未乆而封建之制不复五礼六乐之废未乆而礼乐之制不复此其万目未尽举也况兄弟不容兆扵颉之锡封夫人同席兆扵戚姬之见宠大将见杀兆扵韩彭之葅醢先儒谓汉大纲正以臣观之汉之大纲亦未能尽正如唐虞三代也汉非惟万目未尽举而大纲亦未尽正以其或不事扵诗书或溺扵黄老或杂扵刑名或荒扵土木神仙而圣学也杂圣学既杂则大本不立何怪其大纲之未尽正万目之未尽举哉唐就太宗言之胁父臣虏逼夺神器父子之亲何在推刃同气蹀血禁门兄弟之义何在纳巢刺妃媚武才人闺门之礼何在故继世之君子摄兵叛其父臣摄兵叛其君妇驾其夫兄戕其弟岂不由太宗之作俑哉此其大纲可谓不正也然设府衞之法彷佛古人寓兵于农之意设覆奏以审刑彷佛古人钦防之意此其万目可谓能举也然法令之行比之先王未纯也田畴之制比之先王未备也学校之教比之先王未盛也礼乐之具比之先王未脩也先儒谓唐万目举以臣观之唐之万目亦未能尽举如唐虞三代也唐非惟大纲不正而万目亦未尽举如此以其或蔽扵异端或荒扵逰畋或锢扵女色或甘扵小人而圣学也怠圣学既怠则大本不立何怪其大纲之未尽正万目之未尽举哉宋就太祖言之其厚兄弟也金匮之书千古不磨神器之重一朝脱屣其厚勲旧也杯酒解柄终全勲名雪夜再幸不改殊恩其待臣下也鞭扑不行扵殿陛骂辱不及扵公卿其严阃范也内言不出扵外私恩不害扵公故继世之君持盈守成家庭之间虽不能匹休乎麟趾之盛也而撡戈之事则未闻闺门之内虽不能齐美乎闗雎之化也而聚麀之耻则未有此其大纲亦云正也然制度颇因五代之旧不能复先王之制劝课农桑美则美矣视三代养民之制何如脩广学校盛则盛矣视三代学校之制何如礼乐纷诸儒之喙视三代制礼乐之遗意何如兵财由朝廷之制视三代制兵财之遗法何如以至赃吏之戒不严败军之法不立设官之制太冗任子之恩太滥此其万目亦未尽举也先儒谓宋大纲亦正万目未尽举以臣观之黄袍加身未免来人之公议烛影避席未免起人之疑心徳昭之死未免不厌夫众心郭后之事未免有疵扵盛徳则宋之万目固不举矣而其大纲亦岂尽正乎宋之诸君见扵行事如此虽曰夜分读书未免徒侈乎虚名虽曰炎暑谈经未免不闗乎实践圣学既无其实则大本不立矣其大纲之未尽正万目之未尽举又何怪其然哉汉唐宋所以不能致唐虞三代之治皆由大学不讲大本不立故也我太祖髙皇帝龙飞淮甸混一区宇心尧舜禹汤文武之心而大本以立学尧舜禹汤文武之学而大学以明故以其大纲之正言之观其祭毕便殿泣下不止遣祭皇陵哀感不胜则我太祖之圣孝一虞舜之大孝周武王之达孝也观其剖符锡壤建封诸王上衞国家下安生民则我太祖之亲睦一虞舜之敦叙九族周武王之时庸展亲也观其君臣同逰之言则与唐虞之都俞吁咈商周之左右笃棐同一揆也观其申明五常之诰则与唐虞之敦典庸礼商周之建中建极同一揆也大纲之正有不如唐虞三代者乎以万目之举言之则法井给民之言互知丁业之戒与古人重农之意相出入也学校教民之制乡饮励俗之礼与古人立教之意相表里也内设六卿以总治天下外设布政司以分理郡邑内设都察院以肃朝廷之纪纲外设按察司以为四方之耳目则其制官之意庶几乎古人六卿九牧相倡和也兵部帅府相继扵内而将帅无偏重之势布按都司相制扵外而藩镇无専恣之患则其制兵之意庶几乎古人司徒司马相统属也命牛谅以制礼则斟酌先王之典以还中国之旧命陶凯以制乐则务宣和平之意而屏防狎之习万目之举有不如唐虞三代者乎列圣相承心太祖之心学太祖之学圣徳日新而无不正之纲圣化日广而无不举之目然法乆则自生世乆则俗自降故人伦有不明风俗有不厚而我祖宗之纲目渐以伦斁百姓有不富属国有不服而我祖宗之纲目渐以乖张陛下嗣承大统于兹三年夙夜惓惓惟此之虑陛下此心即尧之竞竞舜之业业禹之孜孜汤之栗栗文王之翼翼武王之无贰之心也然自即位以来躬行大孝以先天下已有意扵明人伦而人伦至今犹未明斥去邪佞禁制奢侈已有意于厚风俗而风俗至今犹未厚躬畊籍田蠲免租税已有意扵富庶百姓而百姓至今犹未富庶简练将帅严饬邉备已有意扵賔服属国而夷狄至今犹未宾服陛下有尧舜禹汤文武之心而不能致尧舜禹汤文武之治意者陛下扵尧舜禹汤文武之学有未至乎何其心之惓惓而效之邈邈也臣请为陛下熟言之以陛下望治之切求治之笃必愤发于中忧形于色而惓惓之诚益有所不能已也夫天下之事未有不行扵上而行扵朝廷者也未有不行扵朝廷而行扵天下者也以人伦言之今公卿大臣虽轩墀之内有霄壤之隔是非不及扵面谕则腹心无所托而下情不得以上通可否惟出扵内批则耳目有所蔽而上心不得以下究何有乎君臣相亲之义也陛下诚能体腹心手足之义畧崇髙贵重之势召见不时咨访非一使愿输忠悃者得以献其诚务为蔽欺者无以施其诈则君臣之化行扵天下而无有不厚也闾阎小民忍心害理生则私妻育子别借异财曽礼义之不知死则食稻衣锦火水瘗曽禽兽之不若何有乎父子相爱之恩也陛下诚能望陵兴哀慕之悲慈养勤定省之诚公卿守终制之典士夫严匿服之禁则父子之化行扵下而无有不亲也隔形骸而分秦越弟或戕其兄同门户而设藩篱幼或贼其长何有乎兄弟之爱也陛下诚能厚同气之恩广友于之爱严犯上之律敦敬长之风则兄弟之化行扵下而无有不爱也妾媵无数庶人僭公侯之分婚娶论财嘉礼启贪鄙之风何有乎夫妇之道也陛下诚能则闗雎之化正宫闱之礼申明婚嫁之式定着妾媵之数则夫妇之化行扵下而无有不正也所贪者利禄谁同心而相济所附者权势谁同道而相益落穽下石者纷如贻书争谏者寂若何有乎朋友之交也陛下诚能亲君子之朋逺小人之党烛挤陷之奸奬恊恭之正则朋友之化行扵下而无有不善也人伦之明自扵上非务学不能知臣愿陛下惓惓圣学以正大本急求所以明伦之道则人伦庶乎可明无异扵唐虞三代也以风俗言之朱扉一开燕鹊骈集谀佞诡随者名之曰变通缄黙自便者目之曰忠厚直言正色者非之曰矫激持心操莭者刺之曰干名此士夫之风丧也陛下诚能塞奔竞之门杜謟谀之口奬名节之士张正直之气则士夫之风振矣庶人帝服娼优后饰雕梁画栋惟恐其不华珍馐绮食惟恐其不丰锦綉金玉惟恐其不多姝色丽音惟恐其不足此奢侈之风盛也陛下诚能躬节俭之实抑浮靡之费重僭逾之罪定上下之等则奢侈之风降矣典学校之教者尸虚位而无实行由科贡之途者饰虚誉而乏实才此学校之风衰也陛下诚能重师儒之任使无实行者不得以滥叨严科贡之选使无实才者不得以幸进则学校之风兴矣珠宫梵宇照耀云汉髠首黄冠充斥道路此道佛之风炽也陛下诚能监梁武宋宗之失斥祸福报应之论惟崇乎正道毋惑扵邪説则道佛之风熄矣苞苴一入贱可使贵贿赂一通滞可使达黩货载归里闾称庆琴鹤自随妻子怨讟此贪黩之风盛也陛下诚能综覈名实督行劝惩亷介者必彰而无隠贪墨者必诛而无赦则贪黩之风止矣风俗之厚自扵上非务学不能知臣愿陛下惓惓圣学以正大本急求所以厚风俗之道则风俗庶乎可厚无异扵唐虞三代也以言乎百姓之失所则征求极扵锱铢而漏巵扵宠幸之费苛敛至扵毛髪而尾闾扵异端之奉此吾民之困扵赋敛者可恤也征舸贡舰动连千夫工匠舆台延及数户此吾民之困扵征徭者可恤也田连阡陌利累羊羔家鸡圏豕惟其所啖此吾民之困扵豪家巨室者可恤也嚢帛籯金饫鲜醉醲市虎门妖恣其所欲此吾民之困扵贪官黠胥者可恤也刦掠践蹂鸡犬一空胁持抑逼肝脑涂地此吾民之困扵兵戈盗贼者可恤也父食其子夫鬻其妻壮者散扵四方老稚转乎沟壑此吾民之困扵饥馑流离者可恤也百姓之失所固可恤矣然恤之有其道焉大要在扵重守令急务在扵节财赋守令者民之父母守令不重则好民之所恶恶民之所好豪猾由此而横盗贼由此而起财用者民之命脉财用不节则以一而科百因十而敛千赋敛由此而苛征徭由此而滥欲重守令在扵慎选科贡疏理胄监严励风纪精立铨法欲节财赋在扵简阅军士沙汰冗官杜抑私爱斥絶异端科贡既慎则専图侥幸者不得以幸进胄监既理则茍延嵗月者不得以幸选风纪既严则贪浊有状者不得以幸免铨法既精则文理不达者不得以幸用政绩不闻者不得以幸迁而守令自重矣军士既阅则老弱无能者不得以幸食冗官既汰则备员充位者不得以幸禄私爱既杜则贵戚近习之属不得以幸赐异端既斥则佛老邪怪之徒不得以幸干而财用自节矣何患百姓之不富庶哉百姓之富庶自扵上非务学不能知臣愿陛下惓惓圣学以正大本急求所以富庶之道则百姓庶乎可富而无异扵唐虞三代也以言乎军政之宜修则河套难复羌黠扵西变诈之不测侵掠之不常驱之不足扵兵守之不足扵食此西方之边事可虑也阻山川以为固结流民以为援鬼出神没蜂屯蚁聚此荆襄之诸冦可虑也丹崖千仞青壁万重攻之则据险守之则废时此两广之诸冦可虑也团聚山砦流俘乡邑我进则彼去我退则彼来此川蜀之诸冦可虑也夷狄之梗化固可虑矣然服之有其道焉大要在扵脩内治布恩信急务在扵择将帅足兵食内治不脩则根本不固恩信不立则人心不服将帅非人则敌人不畏士卒不附兵食不足则士气不振众心不守欲脩内治在扵戒逸乐足民用任君子退小人欲布恩信在扵宥胁从绥降欵欲得将帅在扵收人望専委任戒欺罔欲足兵食在扵广屯田増土兵逸乐既絶则主心日正民用既足则邦本日固君子既用则羣防日陈小人既退则奸日销胁从既宥则叛乱日懐降欵既绥则归附日众人望既收则将才日至委任既専则将士日奋欺罔既戒则赏罚日明屯田既广则储蓄日富土兵既増则兵力日振何虑属国之不宾服哉夷狄之賔服自扵上非务学不能知臣愿陛下惓惓圣学以正大本急求所以宾服之道则属国庶乎可服而无异扵唐虞三代也嗟乎陛下惓惓扵唐虞三代之治而臣惓惓勉陛下以唐虞三代之学者诚以大纲之未正臣不忧也人伦之不明风俗之不厚臣不忧也百姓之未富庶夷狄之不宾服臣不忧也臣所忧者陛下之大本虽已正矣或不能如尧舜禹汤文武之光明陛下之大学虽已讲矣或不能如尧舜禹汤文武之精一陛下由臣之言持惓惓图治之心致惓惓为学之力如尧舜如禹汤如文武则天理日明人欲日消妖艳之色淫哇之声不足以荡此心便辟侧媚之言不足以蛊此心神怪佛老异端之説不足以惑此心沉湎荒淫盘逰之事不足以荒此心华丽珍怪竒玩之物不足以侈此心土木刑名征伐之类不足以杂此心而大本立矣大本既立由是大纲可正万目可举人伦由是而可明风俗由是而可厚百姓由是而可富庶夷狄由是而可賔服薄海内外由是而可熈然太和宗庙由是而可以永安神器由是而可以永保圣夀由是而可以永延祖宗列圣由是而可以増光二帝三王由是而可以匹休而汉唐宋诸君不足以望陛下之下风也若大本不立则虽疲精惫神以求正夫大纲举夫万目以遂数者之效而快陛下之心亦将徒为文具而天下之事无一可为者矣此臣所以欲陛下从事扵学也然臣之所谓学者非稽同合异以为博也非钩深致逺以为竒也非缡章绘句以为美也臣之所谓学者即大学之道也是学也即尧舜禹汤文武之所学者也其目有八而各有其要平天下治国齐家之要在扵脩身脩身之要在扵正心诚意正心诚意之要在扵致知格物宋儒衍绎其义以进告其君齐家之要有四曰重妃匹严内治定国本教戚属脩身之要有二曰谨言行正威仪诚意正心之要有二曰崇敬畏戒逸欲格物致知之要有四曰明道术辨人才审治体察人情是书也乃先圣之心法万古之元制治之良图保邦之大道陛下必惓惓扵此昼而诵之夜而思之亲近儒臣质问疑义毋徒事虚文毋徒应故事毋徒闻之扵耳而不识之扵心毋徒聴之扵人而不复之扵已毋徒能之扵始而或忽之扵终毋徒讲之扵百辟云集之时而即弃之扵宫阃深严之地毋以朝夕而有间毋以寒暑而有辍或摘其要语而列之屏帏或参以祖训而铭之座右考之扵经证之扵史如某事也古人以之而治以之而安以之而兴以之而夀即惕然以省曰吾今日之所行有合扵此者乎如某事也古人以之而乱以之而危以之而亡以之而夭即惕然以省曰吾今日之所为有类扵此者乎念念在此此念之外无它念事事在此此事之外无他事如是然后可谓之惓惓也如是然后所存必正念所出必正言所行必正道所亲必正人如是然后身无有不脩家无有不齐国无有不治天下无有不平也嗟乎人主之心未尝不好治而恶乱也好安而恶危也好盛而恶衰也好夀而恶夭也然治常少乱常多安常少危常多盛常少衰常多夀常少夭常多往往违其所好蹈其所恶夫岂其本心哉以不能惓惓扵学而陷扵不知故也如人之疗病未甞不欲其生而卒至扵死者亦岂其本心哉以方书不熟而用药不精故也方今天下之势如人受病非不枵然且大形犹人也内自心腹五臓外达四肢百骸无一毛一髪不受病者识者以为寒心而庸医委之曰安病者不悟其非和之曰吾无病也昔扁鹊见齐桓侯曰君有疾不治将深桓侯曰寡人无疾如是者三扁鹊望见桓侯而走后五日桓侯病作召扁鹊扁鹊已逃去臣愿陛下以本心为元气以贤臣为明医以古圣贤经史祖宗寳训所载之言为古方为药石惧病之将深而预治之信任明医熟阅古方深察脉理精择药石节嗜欲慎防防日调理其元气急求病根之所在而刬除之则元气日固扵内邪气不攻扵外则百病自消天年自固何忧夀不如尧舜不如禹汤不如文武者乎及今犹可为也及今不为臣恐扁鹊望之而走矣虽噬脐无及也唐虞三代与我祖宗列圣之大纲无不正万目无不举元气本固客邪难入病无自而生也汉唐宋之或大纲正而万目不举或万目举而大纲不正元气未固客邪易奸随病而施药者也自唐虞而三代自三代而汉唐宋用是道则治不用是道则乱用是道则安不用是道则危用是道则盛不用是道则衰用是道则夀不用是道则夭用是道则延长不用是道则短促然则是道也乃世道治乱之所系也社稷安危之所闗也风化盛衰之所由也人主夭夀之所本也国祚长短之所在也陛下可不大儆扵心乎易曰正其心万事理差之毫厘缪以千里董仲舒告武帝曰尊其所闻则光明矣行其所知则髙大矣髙大光明不在乎他惟在乎加之意而已臣愿陛下加意扵臣之言毋如武帝不加意扵仲舒之言也苏轼对仁宗曰天下无事则公卿之言轻如鸿毛天下有事则匹夫之言重如丘山今天下不可谓无事矣臣愿陛下不视臣言如鸿毛而视臣言如丘山则天下幸甚生民幸甚臣俯拾蒭荛上尘天聴不胜战栗之至臣谨对
　　奏疏
　　翰林院脩撰臣罗伦谨奏为扶植纲常事臣闻朝廷援杨溥故事起复李贤者臣才识庸下学问粗浅顷承天问赐对大廷猥防圣恩亲置首选毎自感励思酬奬遇凡圣学大要君道急务朝廷阙失纪纲废弛官吏贪酷生灵愁苦风俗壊士气委靡兵戈扰攘饥馑荐臻提其纲领疏其节目状其情实探其根源为万言书献于陛下以舒天下之望以酬陛下之恩頋筮仕未乆谙练未深而又庙堂大臣百僚庶寀必有忧臣之所深忧言臣之所欲言行臣之所欲行臣以疎逺骤进之人恐蹈冒言越职之罪是以心虽懐忧口不敢言口虽欲言时未暇及此臣之罪也亦臣之分也近者李贤遭丧之时朝廷下起复之命臣窃谓李贤大臣起复大事纲常所闗风化所系天下所瞻后世所监左右侍从给舍台官有知义理不頋流俗必陈正论以扶纲常是用缄黙因循至今言虽若迂所闗甚大事虽若缓所系甚切由前数事臣既未暇陈由此一事臣又未敢论是乃偷合茍容之徒非有忠君爱国之心固非陛下求臣之本心亦非愚臣报陛下之夙愿也虽越职忤义君子所嫌未同而言圣人不与然先王立制时政有失庶人工艺犹得匡谏况臣备员近侍防恩深重扶植纲常臣之志也披写悃愤臣之忠也惟陛下亮之伏读圣防有曰朕夙夜惓惓欲正大纲举万目使人伦明扵上风俗厚扵下陛下是言真可为国家扶纲常天地立民极万世开太平者也然欲正大纲莫先扵明人伦厚风俗欲明人伦厚风俗莫先扵孝孝者天之经也地之义也国而非此不可以为国家而非此不可以为家人而非此则禽兽矣中华而非此则夷狄矣故先王制礼子有父母之丧君命三年不过其门所以教人孝也古者求忠臣必扵孝子之门诚以居家孝故忠可移扵君为人臣者未有不孝扵亲而能忠扵君者也为人君者未有不教其臣以孝而能得其臣之忠者也昔子夏问三年之丧金革之事无避礼与孔子曰鲁公伯禽有为而为之也今以三年之丧从其例者吾弗知也陛下扵李贤以金革之事起复之欤则贤所未闻也以国家大臣起复之欤则礼所未有也似与先王制礼之意不同也似与孔子之言不类也似与陛下防臣之初意不合也以故事大臣当起复欤则为君者当以先王之礼教其臣为臣者当据先王之礼事其君臣不暇逺举请以宋言之仁宗尝以故事起复富弼矣弼之辞曰何必遵故事以遂前代之非但当据礼经以行今日之是仁宗卒从其请孝宗尝以故事起复刘珙矣珙之辞曰身在草土之中国无门庭之冦难冒金革之名以私利禄之实孝宗卒允其辞此二君者未甞拘当代之故事以强起其臣此二臣者未尝循当代之故事以茍从其君故功泽加扵当时名声垂扵后世史笔书之以为盛事士夫诵之以为美谈此无它君能教其臣以孝臣有孝可移以忠扵君也自是而后无复礼义史嵩之欲援例起复为丞相王黻起复为执政陈宜中起复为宰相贾似道起复为平章此数君者未尝不以当代之故事起其臣此数臣者未甞不以当代之故事从其君然生灵以之而困天下以之而乱社稷以之而倾贻祸扵当时遗臭扵后世此无它君不教其臣以孝臣无孝可移以忠其君也诗曰殷监不逺在夏后之世臣愿陛下以宋为鉴使贤尽孝扵亲为万世之大臣陛下以礼处贤为万世之大君此臣之愿也亦贤之分也以贤身任天下四方多虞而起复之与则仁宗之时契丹桀骜未为无虞也孝宗之时金人盛强未为无事也陛下必欲贤任天下之事不専门内之私则贤身不可起口则可言宜降温诏俾如刘珙不以一身之戚而忘天下之忧使贤扵天下之事知之则必言言之则必尽陛下扵贤之言闻之则必行行之则必力则贤虽不起复犹起复也使贤扵天下之事知之而不言言之而有隠陛下扵贤之言闻之而不行行之而不力则贤虽起复犹不起复也陛下无谓庙堂无贤臣庶官无贤士君盂也臣水也防圆则水随以圆防方则水随以方君好谏则臣随以直君好谀则臣随以佞臣直则忤防多忤防多则恶心生恶心生则禄不可保身不可安矣谁肯不保其禄不爱其身乎臣佞则顺防多顺防多则爱心生爱心生则宠愈可固位愈可安矣谁肯不固其宠不安其位乎陛下诚能扵退朝之暇清闲之燕畧崇髙贵重之势亲直谅博洽之士开懐放纳防礼尊延讲圣学之大要明君道之急务询政事之得失察生民之利病访人才之贤否考古今之治乱诹风俗之盛衰咨邉防之缓急舍一己之见而以众人之见为见舍一己之知而以众人之知为知顺防之言则察而逐之使贡谀保宠者无以自容忤防之言则容而受之使输忠为国者得以自尽羣防毕陈众贤并用则贤所欲言者人亦能言之又何必违先王之礼经拘先朝之故事损大臣之名节亏圣明之清化而后天下可治哉朝廷举措大臣出处天下观之史笔书之清议虽不行扵朝廷天下以为何如公论虽不行扵今日后世以为何如诚不可不惧也诚不可不慎也夫贤之起复尤诿之曰负天下之重任应先朝之故事比年以来朝廷以夺情为常典缙绅以起复为美名食稻衣锦之徒接踵庙堂据礼守经之士寂寥无闻不知此人扵天下之重任何所闗耶此事扵先朝之故事何所据耶先朝自杨溥之外未闻起复某人为某官也今起复之官何如此之多耶以其髙谋逺虑足以定天下之大议耶何未见其发也以其折冲御侮足以定天下之大难耶何未见其能也以其直节劲气足以励天下之士习耶何未见其有也以其深仁厚泽足以浃天下之民心耶何未见其行也以其忠言谠论足以禆朝政之阙失耶何未见其敢也陛下何取扵斯人而起复之哉意其平昔之计不过阿媚权势豫为己地及遭通丧之时则必曲为谀説上防天聴不曰此人办事理可夺情则曰此其故事例当起复既遂奸计畧为虚辞一不俞允欢然就位未有坚请如富弼恳辞如刘珙者也名曰夺情实则贪位名曰起复实则恋禄且妇扵舅姑丧亦三年孙扵祖父母礼有期服夺情扵夫初无与其妻起复扵父初无干其子今或馆舍如故妻孥不动乃号扵天下曰本欲终丧朝廷不容虽三尺童子臣恐其不信也为人父者所以望其子之报岂拟至扵此哉为人子者所以报其亲之心岂忍至扵此哉枉已者未有能直夫人忘亲者未有能忠扵君望其直人而先枉已望其忠君而先忘亲陛下何取扵斯人而起复之哉何不使之全孝扵家而后移忠扵国哉昔富弼有母丧韩琦言起复非盛世事而富公竟不可夺史嵩之遭父丧太学生羣攻之至数百人而嵩之竟乞终制今大臣起复羣臣不以为议且从而为之辞所以豫为己地也羣臣起复大臣不以为非且从而成其事亦所以豫为己地也大臣既无忌羣臣复何慙羣臣既有例大臣复何辞今之大臣固韩琦富弼之罪人今之羣臣又太学生之罪人也上下成风靡然同流致有公为起复之例私为匿服之计例在溥恩则匿服以受封例在得官则匿服以聴选例在掇科则匿服以应举例在迁官则匿服以迁例在求贿则匿服以之任率天下之人为无父之归臣不忍圣明之世风俗之纲常之壊一至扵此也夫爱亲之心孩提有之短丧之説下愚耻言况在冠裳之列闻圣贤之道肯扵其亲无三年之爱乎特以贪利遂至忘亲孔子曰是可忍也孰不可忍也又曰上有好者下必有甚焉者陛下诚能守先王之遗礼遵祖宗之成宪待之以礼义而不縻之以爵禄激之以亷耻而不诱之以名位使积习之脱然以除则忠孝之心油然而生向虽忘其亲今则为孝子向虽后其君今则为忠臣亦理之所必有势之所必至也特在乎陛下转移之间何如耳天子者以孝治天下者也大臣者佐天子以孝治天下者也欲孝行扵天下必先行扵大臣臣愿陛下不惑羣议防自圣衷取回内臣许令李贤依富弼故事守制依刘珙故事言事其余已起复者悉令追丧未起复者悉许终制脱有金革之事亦从墨衰之制任国事扵外尽心丧扵内朝廷既正则天下自正大臣既行则天下自效人心天理不可泯灭谁肯甘心为不孝子腼顔为不忠臣乎纲常由是而正人伦由是而明风俗由是而厚士心由是而纯纪纲由是而张国势由是而一矣臣言一出犯者皆忤众怒羣猜将无不至不曰狂生妄议未谙国体则曰腐儒迂谈不逹时宜不曰矫激干名希求进用则曰道理虽是窒碍难行近年以来类为此语阻塞言路折挫士气臣虽愚昧岂不自知言忤扵人殃及扵己议出扵今祸贻扵后然夙夜皇皇惟恐上负朝廷下负所学取议扵天下贻笑扵后世是以昧死为陛下言之惟陛下矜赐优容使谠言日进曲加保防使士气日振则天下幸甚宗社幸甚俯竭愚忱仰祈天鉴臣谨奏
　　奏状
　　南京翰林院脩撰臣罗伦谨奏为乞恩养病事臣原籍江西吉安府永丰县人由成化二年进士出身钦除翰林院修撰五月内为建言事钦蒙调除福建泉州府市舶提举司副提举成化四年四月内钦防复南京翰林院前职臣一介微贱超受宠荣旋以狂愚罪当诛戮仰赖皇仁曲赐容宥尚加叙用寻辄収録此天地罔极之恩慈父爱子之情不是过也若非草木罔不知恩臣鞠躬尽瘁死而后已以图报称万不能一独念臣命穷福薄病痰连延元患吐红误为积热屡服寒药由此虚耗积成内冷自去年力疾赴命日服医药暂得茍安及秋之任抵冒热邪輙发痰疟到任以后诸症侵加头目昬晕四肢痹輭形貌虽人精华已竭实难任事叨冒荣禄因扵十月内告南京通政司转送南京吏部行应天府拨医调治未见痊可本部勘覆是实扵成化五年二月内移咨吏部定夺縁前病日増加以左股湿痛若不陈恳恐残躯难保后报无期伏望皇上体上天好生之徳终慈父爱子之情曲为矜悯容臣暂还田里寻医调治少俟痊愈随即赴朝以备任使以图报称臣不胜悚惧待罪之至为此令义男董鉴谨具亲赍奏闻伏候勅防


　　一峯文集巻一
　　钦定四库全书
　　一峯文集巻二　　　　　明　罗　伦　撰序
　　送陈公甫先生序
　　白沙先生处南海者二十余年矣观天人之微究圣贤之蕴充道以富尊徳以贵天下之物可爱可求漠然无动其中者孟子曰饱乎仁义不愿人之膏粱令闻广誉不愿人之文绣周子曰见其大则心泰心泰则无不足无不足则富贵贫贱处之一也其斯之谓与夫天生物也人为贵焉人之为贵也心焉心之为用也仁以居焉礼以位焉义以道焉知以出焉信以成焉以配天地以明日月以行鬼神以流河海以奠山岳以绥万邦以蕃草木育鸟兽大行为伊周穷居为孔孟不其大与孔子曰富与贵是人之所欲也贫与贱是人之所恶也先生不欲富贵而欲贫贱独何心哉志其大而已矣尧舜禹天下大圣也为天子天下大贵也有四海天下大富也孟子曰人皆可以为尧舜荀子曰涂之人可以为禹为尧舜为禹为其富贵已哉为其大而已矣走而为大者麟飞而为大者鳯介而为大者鳞而为大者龙人而为大者圣贤飞走鳞介有为大者以人而不为焉不亦禽兽之耻乎赵孟之所贵彼能大之亦能小之也自我而大者彼恶得而小哉大自人者小人大之一时大之君子不大也小人大之君子大之天下大之后世大之大自我也然后可以为大也先立乎其大者则其小者不能夺也然后亦可以为大也可大者独先生哉先生南归道金陵诸君各为四韵诗以别谓余言余頋曰诸君自立其大者毋徒大先生予何言
　　福州府学重正诸书序
　　学尽其性止矣圣贤之学何为也尽其性止矣圣同天不亦大乎圣人尽人以天易以尽人心之隂阳诗以尽人心之性情书以尽人心之政事礼以尽人心之中乐以尽人心之和春秋以尽人心之名分凡以尽人之性也教之至也伏羲肇之神农黄帝尧舜禹汤文武继之孔子成之凡以尽人之性也虞夏商周之盛也六经之教未备也人无不学学无不尽其性者尚行而已后世备矣圣读而庸行尚言而已尚异同者工竒淫性无与焉尚羽翼者工训诂性无与焉尚辩愽者工记诵性无与焉尚文藻者工词章尚利禄者工科举性无与焉尚言以传逺也乃不属乎性焉其犹道水乎无本也逺乎哉逺乎哉孔子曰予欲无言惧人之离本也尧舜禹汤文武之为君臯陶伊传周召之为臣孔顔思孟周程朱许之为师不以言乎实诸中而华诸外也孔子曰有徳者必有言言之不经废也可乎废其废何为其不可也废莠以乱禾也废紫以乱朱也废郑衞以乱雅也废不经以乱道也何为其不可也古之学者一一故天今之学者二二故离一其二尽人以天也何为其不可也福州府学经史子集在焉御史涂公棐佥宪游公明太守吴公渊图正其讹而传之属伦序之伦惧废者之传而学者之乱也着其説于端使读者知所尚焉
　　南丰文集序
　　南丰先生元丰类藁五十巻续藁四十巻外集十巻类藁宜兴板行矣续藁外集世未有行者南靖杨君参来令南丰刻宜兴板于县学属伦序之夫圣贤之学心乎道非心乎文也道成于己而文自显也文人之学心乎文非心乎道也学文而因窥乎道也道成而文自显者文与道为一也因文而窥乎道者道与文为二也道也者天命之性本诸吾心散诸万事其大者君臣父子夫妇兄弟朋友之伦其小者威仪文辞食息起居之节其达诸家国天下尊卑贵贱相接之体制度文为之着其笔之扵书以诏后世则易诗书春秋礼乐之文皆圣贤之文也圣贤非有心扵文也道成而文自显也孔子曰文王既没文不在兹乎孟轲氏没而斯文不传矣后数百年而得董仲舒焉得扬雄氏焉仲舒惑扵灾异未醇乎道扬雄失扵黄老美新之文君子羞之其能与扵斯文乎杨雄氏没又数百年而后得韩愈氏焉道之大用亦庶乎矣然急扵富贵而检身之道不及其能与扵斯文乎又数百年而后得欧阳氏出焉学者宗之以配韩愈然因其言以求其道亦未免乎韩氏之病也当是时也其徒倡而和之者眉山苏氏临川王氏南丰曽氏其尤也二氏之説淫扵老佛者有矣唯曽氏独得其正而犹未得与扵斯文何也其用心者韩愈欧阳之文非文王孔子之文也当是时也濂溪之周子河南之程子横渠之张子三子者之用心文王孔子之文也使曽氏而得其门焉则其所立其如斯而已乎新安朱子所以与其文之正而惜其未见夫道之大原也扵戏数子者之文率数百年而后得一人焉其心专而力勤终其身也而卒不得与扵斯文者心乎文而非心乎道也昔孔子之门身通六蓺者七十人独如愚之顔子莫有能及者非惟当时羣弟子莫能及而天下后世卒莫有能及者心乎道也孔子告顔渊以非礼勿视聴言动心乎道者之所事也心乎文者有至有不至心乎道者无不至矣故孔子曰未之思也夫何逺之有言心乎道者无不至也虽然曽氏之文不得与扵文王孔子之文矣然亦岂非百世之士乎余三过南丰而问焉其世已无闻其祠已为蔬圃景泰间训导汪伦立祠扵读书岩下主其祀者先生之叔父易持之后也杨君既梓其文复欲请于朝以祠之予故成其志使闻先生之风而兴者知求道扵内也
　　罗濬渊父母挽歌诗序
　　哀死而歌之礼乎古未有也礼也哭日不歌望柩不歌适墓不歌邻有丧舂不歌里有殡不巷歌歌以乐也斥苦以歌虞殡以歌蒿里薤露以歌歌以哀也歌之始也歌以乐哀非礼也歌以哀礼也古未有也哀死者人之情也凡血气属莫不有知有知则知哀其类鸟兽之类丧也回翔鸣号蹢防踟蹰而后去情也情扵人也至矣父子哀之兄弟哀之妻妾哀之邻里乡党哀之无他情之至也楚人死秦人则不哀之越人死燕人则不哀之无它情之不至也故曰知死者伤后世挽歌焉秦楚燕越之相哀也斯礼也亡矣子曰吾求也为吾亲人曰吾应人求也为人之亲天下其孰解之诚为亲乎有道焉舜为亲焉重华禹为亲焉祗承孔子为亲焉学周公孟子为亲焉学孔子三圣一贤其为亲也求诸内而已矣今曰为亲忘其内而役乎外何也噫也乆矣上舍濬渊甫伦同姓家万安其父母卒有歌而哀之者谒余序余不能止也解其言
　　芗城胡氏族谱序
　　与日月争光其忠简公乎胡氏之族可无斯人乎公登第扵建炎二年宋方南渡自是偏安一隅不能复振矣奸桧柄国力主和议公上章乞斩之金闻募本千金君臣夺气不敢南牧者二十余年中国可无斯人乎伦读之未尝不敛袵流涕也旷百世而相感者天理民彛不可泯也天下后世可无斯人乎公之先金陵人五季时公霸者刺史吉州霸子胜家郡南之芗城公其后八世也公仕终端明殿学士公之孙槻榘防公官终户兵二部尚书自元符至咸淳二百年中公族先后解于乡免于国学登于大廷者凡数十人他仕者又数十人胡氏之族其盛矣乎公忠节甲天下名声流后世公其以也胡氏之盛乎公与朱子同时而使同道焉公之盛何如也使公之后人同道于公焉胡氏之盛又何如也伦弱冠时闻大官有附公后者人笑之曰可为忠简而不为乃为忠简后乎伦闻之曰人茍自为忠简巳哉孔孟可也茍不自为孔孟之后亦庸人而已矣狄青不附狄梁公守道不附文忠公梦煜不附忠简公三公者卒自为立扵后也郭崇韬何益哉胡氏旧谱公七世孙赣元抚州路照磨脩之公十世孙珦惧乆而佚坠谋重脩焉请予序者珦子缙戊子贡士也志克绍先烈者诗曰无忝尔祖聿脩厥徳珦其以夫胡氏之后其以夫
　　昌先生挽诗序
　　正统壬戌伦十二龄矣有举补弟子邑庠员者先夫人曰止礼义之地而尚利毋乃不可乎越己巳伦授徒扵里人梁某氏为郡学生来归伦谒之梁绐曰郡学非县比问举主曰贡士王某也问贽仪曰舍菜毕举果栗行酒也伦曰有是乎以告伯兄兄喜曰可往矣先夫人曰止其谩语哉兄不聴果谩语也激之者曰某防郡学某不游为群儿唾死必也兄愤然粥世业往某举伦是夕指一斋长曰汝师之斋长退伦谓某曰此谓谁氏先生以为伦师乎明旦王某闻之吐舌曰子祸自此始矣乃去依曽淮氏以居淮吉水人居乆之闻有谮撼伦者伦曰命也人其如命何或告先生先生曰有是人乎吾安之吾安之伦不知先生何如也异日言于教授曰必此人也其有成乎教授曰是故作喜雨诗者卿言是也命蠲其征是嵗庚午也顷之伦以母丧去学壬申服阕庐陵尹欲周之使其子共学焉先生故也梁徳刚曰以汝而受有司之馈乎伦曰汝言合哉乃舘于梁氏者五年丙子贡扵乡壬午先生贡扵应天府甲午伦丁外艰卧病倚庐梦至官府若郡治然伦登东楼闻先生楼下语雨止伦出先生入矣占梦曰先生其不起乎果不起是嵗八月也又八年先生之子化以挽歌来速文或曰文可乎伦曰方众弃而与之是亦先生之徳也子曰以徳报徳何为其不可也乃序之使志于道者知不可辱身扵学校而志扵治者知学校之政不可废也
　　水西鱼氏复姓序
　　天之生物也使之一本独人乎哉草木鸟兽之类皆然也螟蛉之似我形声之似也其本则非也花木之相接枝叶之似也其本则非也本之一者天也岐而二之者人也以人而二乎天悖理伤化莫大焉今夫父祖子孙一气也所贵于有后者非以遗体所属乎其为子孙者尸而祝之扵庙墦而祭之扵野不忘其本也庐陵之欧阳皆祖六一巽翁独曰吾祖非六一若祖六一是无吾祖矣夫冒同姓之祖君子且以为无其祖况冒它姓之祖乎水西鱼氏望僊世族其彦曰旦初曰循理谒伦请曰吾姓非曽吾祖非元裕吾本姓鱼氏宋司马子鱼之后世吉水之鱼梁初祖名天霁子九人唐末五代时并知州事世所谓九子十知州者也其第五子曰孝绪知袁州罹世多难乃易鱼下加日而姓曽辟地于今里去今五百余载里中三尺童子皆知水西之曽本鱼梁之鱼也旧谱袭乆而不革祖元裕而上泝子舆温陵之公亮南丰之子固皆旁援以为族吾心耻之欲复姓扵鱼何如伦喟然叹曰此春秋之义也昔鲁襄公时莒以子鄫为后春秋书曰莒人灭鄫以其本之二也古之人有王洁氏者辟难而诡姓毛谓其子曰毛非吾姓结非吾名乃复姓扵王有马世荣者辟乱而姓叶死且嘱其子曰吾马氏也不得已而更今姓汝后幸正之吾死目亦瞑矣至其孙晋而复姓扵马晋牛金之子亦因逃患而改为牢又改为尞尞氏名防者乃请于朝而复姓牛此三氏者君子之伦至今与之以其知本之一也然或复扵其身或复扵其子若孙旦初是举独复扵数百年之后视三氏者不尤伟乎是故孔子之所与也伦愿学孔子者故序而着之使冒姓忘本有闻旦初之风而兴者是亦民彛之一助也
　　夀丁氏节妇姑孺人八十序
　　丁节妇孺人姓罗氏宋忠臣武冈公正甫之曽孙明静庵处士永济之季女一峯居士罗伦之从姑也孺人淑质天成畧涉书史静庵公爱之命以洁名朝夕曰頋女名女职遂矣选壻得丁恒信氏丁故大家从父子坚为御史以才称丁氏咸曰配宜如罗氏者及笄归门内咸宜未五年而恒信卒且诀曰女能养吾祖母养吾母乎吾且死目瞑矣孺人泣曰诺恒信卒二姑茕茕在室孺人顺适色愉满容媪御皆喜长老交贺二姑考终两附谨厚承祀孔时賔履塞户罔觉薄厚或以他意几风之者孺人曰制扵天者命制扵我者义吾知有义命而已不知其它贞声懿望鼔闻逺迩有司以闻有诏旌之四方万众一口曰贤哉丁节妇乎为父母者训其女为夫者勑其妻莫不愿其有节妇之行也为女为妻者莫不愿有节妇之行在其身也扵戏仁也者人之心也人所以异扵禽兽者以其有人心也为臣而忠为子而孝为妇而贞皆不失人之心者也天柱立而地维固皇极之大化兹乎借矣女子之行丈夫或未之能也乌可少哉成化甲午冬十月后望四日届孺人之诞生上距洪武乙亥八十年矣孔子曰仁者夀扵此乎征族从各为歌诗四韵伦抃为之序云
　　天寳刘氏族谱序
　　庶矣刘氏清江刘名天下三先生以焉熈宁中公是公非文学丕显其友则司马公南渡后静春子澄继之其友则朱文公天寳刘氏于三先生同出太保式式仕唐附宋聚书墨庄贻休后人文公记之芳润翰苑宋光宗时墨庄后曰宗实仕新昌巡检爰宅天寳士元其后也以族世蔓遥简帙重大别清泉为前谱天寳为后谱志承考也柱史王乐用曰某曰以三先生侥恵教扵先生毋辞夫睦族之道谱其文也盍反其本而已祖父之心在我后人吾之心一也彼私自也视兄之子不犹吾之子矣自吾父视之有异乎从父之兄弟自大父视之从祖之兄弟自曽大父视之至无服之兄弟自初祖视之有异乎服有隆杀世有逺近势也情无亲疎乃祖父之心也势吾无如之何矣情不尽乎奈何孝弟之心油然生矣贫贱收之患难恤之死丧赙之凡以尽吾情也世之位都卿相富连阡陌乐余其身留遗其子孙而族之人不得其门而入挈壶去为沟中瘠者何限何惑之甚欤弗思耳夫所欲莫甚扵生目欲留其明时而昏耳欲留其聪时而聩身欲留其存时而去况外物乎君家之墨庄非有膏腴之沃金玉之玩牙籖锦轴扬为飞尘化为烈烬几聚而几散矣况他物乎聚必有散隆必有替治必有乱盈必有亏天之道也天地鬼神且不能违况扵人乎惟善保其生者可以引年善保其国者可以永命善保其族者可以世家士元欲世其家乎亦善保其族而已矣即墨庄以立义庄所谓耕道而熟仁者于此乎在此保族之道也斯言也吾闻扵三先生三先生闻于二公二公闻扵周孔周孔闻扵尧舜尧舜闻于乾坤
　　三礼考注序
　　先王之道不行于天下夫岂人心异扵古哉上之所以为教下之所以为学非其道尔礼也者先王之所以为教也天之经也地之义也民之行也是故圣人则之以化成天下士有定习民有定志官有定守国有定制天下之治运于掌矣周衰去扵战国燬扵秦穿凿附防扵汉先王之典未坠扵地者存什一扵千百也宋大儒紫阳朱文公甞考定易诗书春秋四经以三礼体大未能序正元临川吴文正公用继其志考周官以正六典以大司徒之半补冬官之阙盖取陈氏俞氏之论也以仪礼为经礼记为传盖取朱子之论也考三王而不谬俟后圣而不惑其公之志乎我朝东里杨文贞公曰吾邑康宗武受学扵公元季兵乱书蔵康氏乱后郡人晏壁彦文从康之孙求得之掩为己作以公支言叙録考之逸礼八篇今存者六篇仪传十篇今増者五篇传外又増曲礼八篇凡増十三篇又闻老长言文正晩年扵此书欲复加考订不及临没授其意扵孙当当甞为之而未就今此书増入礼义率混淆无别决非当所为岂壁所増耶文贞之疑是矣伦尝因其言考之士相见义公食大夫义叙録用刘原甫所补今此书二义所补者皆出戴记叙録成扵蚤年此不载年谱先后不可考而纂言之成明年公易箦矣其可征无疑也凡考注所取经若诸侯衅庙取诸大戴而小戴丧大记亦载之传若冠义等取诸小戴者纂言悉寘不録今此书増入若服义丧大记丧义祭法祭义学记乐记诸篇皆复出先后取舍矛盾特甚凡叙録所载若冠义婚义等篇编注精审文义粲然其余士相见公食大夫二义及所増十三篇者综彚混淆注释粗畧悉取陈氏集説中语割裂而补缀之可考也非公手笔无疑矣独其以曲礼补士相见公食大夫二义以丧义祭义等五篇补丧祭二礼之传传外曲礼八篇盛徳言人君之礼入官言人臣事君之礼立孝言人子事亲之礼内则言女妇事父母舅姑之礼少仪言少事长之礼表记言揖让进退之礼而学记乐记为是书之终又与纂言不异其名篇取义似非后人所能及者疑公定其篇目未及成书临没授其意扵孙当其谓是欤故后人因而窜入之文贞所闻其诚然耶然与纂言不合又未可深考也公著述之功未有大于此者惜其书未及成而为后人所乱者如此成化庚寅大理寺卿仁和夏公时正巡抚江右得是本扵宪副夏正夫正夫得扵编脩张廷祥廷祥得扵祭酒胡若思若思之本其文贞之所録者与长乐谢公仲仁时守建昌时正畀绣梓以传且属伦校讐之乃访善本扵临川文正之子孙已不知有是书矣书蔵康氏文贞所闻其亦然也伦时卧病深山僻无书籍仲仁乃取通解注疏诸书旁正而订之善本未得恐不无讹谬也然圣贤之遗经因是而传焉三公之用心亦可尚矣河南监察使何廷秀谓予曰沅州刘有年永乐初守太平府进仪礼逸经十八篇逸礼唐初已亡宋元大儒皆未之见有年何从而得哉然廷秀之言非妄也好古君子上请逸经继类成编传以戴记其不入传者从纂言所类别为记以附焉则先王之典庶乎无遗矣于戏礼仪三百威仪三千待人而行君子尊徳性以立其体道问学以致其用如有用我执此以往文武之政其庶矣乎
　　夀宗兄纪正五十序
　　罗豫章出也自豫章往湖西者二十有二世矣八世祖八十四宣义圣卿府君有五男子皆字曰徳兄纪正伦彛正皆二十四宣义徳诚府君出也鸣罗氏者五徳羣从子姓举扵漕司扵浙扵湖南扵冑监余三十举大比无虚嵗东轩曽御史遗江淮制干静观公书曰名宗鼎盛花树之韦桐木之韩不能过也科第云哉水心松野余顽沧洲数君子者孤忠亮节宏才硕学抗贾马友夷光而望张许科第云哉伦在髫龄大父朝夕曰汝母忝前闻人伦受教惟谨乃学诗学春秋兄曰汝姑舍所学而从我乃学伏生书时贫甚艰得书取兄防易读之己巳防郡庠昔渊明之出也为饥之所驱为伦之驱者独饥已哉予去而兄业医矣以医儒近也庚午罹内艰癸酉唾红兄视曰内热有余也下药氷之七年而后愈丙子贡扵乡庚辰痁兄视曰内不足也药过矣易上药实之寅入酉回自秋徂春雨雪交集视窓隙微明戸外履湿湿声兄至矣当是时也衣无禓裘食无鲜羞贵无赵孟可矣兄不可无也兄之治伦非有华陀之神扁鹊之巧也病至攻邪气退则防元气二道而已使天下之医皆吾兄天下之病者皆遇吾兄天下之为兄而待其弟者皆吾兄则可以尽年可以保命可以睦族而好同气矣良士之医已良相之医国知是道乎克己御冦攻吾邪也养性保民防吾元也则可以夀吾道可以福吾民矣兄初度五十浮夀有限而真夀无穷伦以兄之医吾者医吾兄吾兄夀矣式克诏我后人穷则夀吾道达则夀吾民以不佚前人光且以诏天下之为医天下之为士天下之为相者
　　番禺李氏族谱序
　　李之先南雄保昌人邵琰父子登宋进士第琰生朝仪大夫縎縎生承奉大夫仙之始迁番禺仙之生安抚助教攑攑二子天棐龙图待制生吏部侍郎昴英文溪忠简公也天亮生徳庆府尉胄英英生国史编教仲实实生以宁宁生徽州经歴昌昌生禧孙孙生祯祯字徳孚己夘乡荐由成均铨天曹陈公甫倡道东南何时举林縎熙辈左右之徳孚闻风脱屣霞外君子韪之间托序其谱伦谓徳孚曰脩谱立族之大本脩身立天下之大本谱不脩也无以绍其先身不脩也不辱其先乎自宗法废而谱学兴矣明其本之自出所以尊尊也别其支之由分所以亲亲也尊尊亲亲之道尽而族之大本立矣谱先人之遗迹无脩且不可而况扵遗体乎脩身之道李氏之先忠简得之崔菊坡文辞隽伟功名趯趠初平得之濂溪愿中得之豫章冰壶秋月莹彻无瑕则又度越扵功业文章之外者此徳孚所宜知也初平闻濓溪语二年而有得徳孚扵公甫八年扵此矣公甫之所告徳孚之所闻岂外濂溪乎静阅图书光霁襟懐洒然在目其言曰志伊尹之所志学顔子之所学又曰至尊者道至贵者徳人之至难得者道徳有扵身而已此徳孚所宜知也此道不闻七叶珥貂三世列防犹不足以大其族焉有扵沬荣乎昔在圣门由路数子皆志诸侯独漆雕开曽防已见大意夫子説而与之其意可见矣此脩身之大本也张子曰子孙才族将大徳孚质扵公甫以吾言为何如
　　送陈佥事梦祥归番禺序
　　后世茍不公至今无圣贤欧阳子之言也何待后世乎人心天命之至公天命不息人心不死斯民也三代之所以直道而行也古之君子或屈扵一时而伸于万世谗扵一夫而信扵天下君子之心初容有待扵天下后世哉而天下后世之人心自不能舍君子而归之天命之公不可解扵心也盖尝观扵易乎君子者阳之刚小人者隂之柔刚常正柔常邪刚常明柔常暗刚常公柔常私刚常大柔常小刚进柔退则成泰而天下防其福柔进刚退则成否而天下受其祸孔子曰吾未见刚者孟子曰至大至刚孔子孟子之所谓刚吾未见其人矣见其似者可矣今之君子若尚书王君公度御史谢君元吉太守杨君继宗佥宪陈君梦祥亦庶乎其似者非欤尚书不得其职数月去御史三上章出百日谪去太守屡抗强武乞钱若水例致其仕去佥宪九载不迁辟谗去或曰子刚佥宪何居吕刑曰非讫于威惟讫于冨佥宪以之虞廷之刚登之配天后世之刚挤之落穽圣人作易扶阳抑隂刚者惟恐其不盛柔者惟恐其不衰何独异扵是哉埋轮都亭请剑尚方幸今世无斯人有之待之复何如其加之君子以是畏天命而悲人穷矣先是侍郎原公巡视江右谤书连幅公曰梦祥为男子吾乃为妇人欲驱一世男子尽为妇人奈何陈公甫门人容彦昭易徳元陈秉常曰乡为身死而不受今为宫室之美为之万世同流梦祥故吾吾以是知人心之公无待扵后世也或曰佥宪大刚则折人方戒之而子乃与之何也苏子曰士患其不刚当患其太刚而惧之以折耶折不折天也非刚之罪也为此论者鄙夫患失者也佥宪归矣以直养而无害吾见塞于天地之间
　　送三峯归南海序
　　南海之涘有三峯焉蟠踞广博意气端重色如頳玉者两峯也风骨巉巗气度轩豁如神人异僧使人望而敬之者南峯也娟好靓秀如素女静姝逺之可爱而近之不可狎者东峯也烟消霞敛风清日眀隂阳和畅万景妩媚眉睫间一接佳气则精爽飞动神情怡悦及夫云雾歘起雷电晦明则神没鬼出骇目惊心倐忽万状此三峯之所同也两峯在东良容君彦昭有之南峯在玉楼之西易君徳元有之东峯在魁江之上陈君秉常有之三峯之外在番禺者何氏有矩峯在东莞者林氏有熈峯三峰髙之白云九曜石鼔大奚诸山皆俛伏其下不敢抗视五峰脉脊皆自昆仑昆仑在白沙南世传颍川白龙所宫天下文明则见海南诸山昆仑最髙防泉润泽可被千里屯云肤寸可雨天下与罗浮相望羣峯列岫层峦叠巘凡出昆仑者皆磊落竒诡特异众观虽跨州超邑横河絶海而端严拱抱尊面昆仑如弟子之服先师无违背者武夷之西云谷之东蔡氏有九峯胡氏有五峯成二山之伟观此五峯者不亦重白沙昆仑之伟观乎客有好竒者曰子知南海之昆仑矣知西海之昆仑乎吾能言之其大蟠天地其髙蔽日月阆风之苑圃之墟宫天帝而馆神人其入中国者北纪则嵩华恒岱南纪则岷峨衡庐小天下块三山杯五湖者皆昆仑之支脉为之也子欲尽天下之大观吾与子其俱往三峯主人同声曰诺吾将由南海之昆仑陟西海之昆仑矣遂仗剑长歌浩然而往
　　碧梧丹鳯图序
　　皇帝临天下有六年制若曰朝廷正而天下治善人多也善人之多师道立也汝左右予辅其简在位学有典则往师俊造以媚朕志扵是姑苏夏公正夫以礼部郎中迁江西宪副敬学事也三载考最扵天官宪台羣公绘碧梧丹鳯图以象之合咏歌以美之命湖西罗伦序之伦曰鳯圣徳也掲义而挟礼负仁而入信履文而系武有道则见无道则隠善人国之鳯也在乱若鳯在治若鳯鳯为圣人出也是故舜时来仪文王时鸣岐山舜文之圣朝阳之梧桐也臯防稷契髙岗之鳯凰也鳯以致鳯鳯之至也宜哉自周之东朝阳之梧桐秋矣孔子鳯而圣顔子孟子鳯而贤或老扵曲肱或困扵陋巷或卒扵防説故曰鳯鸟不至吾已矣夫汉氏而下时君之慕鳯扵其名不扵其实或以鹖鹊为鳯或以野鸟为鸾鳯卒不可见也天下岂无鳯乎致之不以其道鳯之不至也宜哉其在下者雄欲鳯汉而栖于新室通欲鳯隋而仪于隋文君子若鳯谓隠见之得宜也鸡非鳯比犹知晓晦之候鳯徳固若是乎大江之西羣鳯之郊薮也濂溪之周氏草庐之吴氏象山之陆氏道徳而鳯者也庐陵之欧阳氏南丰之曽氏文章而鳯者也若忠宣洪氏信国文氏之流则忠义而鳯者也天理不息则人心不死鳯固圣徳然不离飞鸟也可以人而不如鸟乎同声相应一鳯鸣而众鳯皆鸣梧桐在朝阳矣侯其以徳为首以仁为心以信为负以礼为履以武为系引吭振羽而一鸣焉则羣鳯随之舜文之端至矣吾将洗耳而聴扵巻阿也
　　萧冰厓诗集序
　　诗非为传世作也本乎情性止乎礼义诗不能以不传也若三百五篇是已当周之盛国风之诗多出扵田夫闺妇之口而其辞义之奥音节之正皆可以被扵歌而为法扵天下夫岂学而能哉盖先王仁义礼乐之教自闺门而达扵邦国由朝廷而下扵闾巷所以渐其心志而形诸四体和其声音而发扵文章有不自知其如此之盛也王迹既熄风雅道丧宏材硕士句攻字琢用意非不精用力非不勤卒无异空花目好音过耳夫岂才之相逺哉所以教而化之者无其本也然太极之运不息则人心之天不丧是故豪杰之士间生其中亦无愧扵古者若灵均之忧愤杜陵之忠忾陶彭泽之冲澹皆本乎性情之真庶乎礼义之正闗扵民彛物则之大视风雅不知何如恶可以后世之诗例视之哉宋氏有国三百余年治教之美逺过汉唐道徳之懿上承孔孟南渡以后国土日蹙文气日卑而道徳忠义之士接踵扵东南其间以诗词鸣者格律之工虽未及唐而周规折矩不越乎礼义之大闲又非流连光景者可同日语也若冰厓萧公亦其一人矣公讳立之宁都萧田人登进士科仕至通守遭世抢攘未及上乃自放扵诗当其意到若观岳马矫若凌云鹤媚若春园之桃李苍若冬岭之松筠视三君子者不知何如亦南渡以后之髙品也公诗宗江西泒涧泉赵公章泉韩公雅爱涧谷罗公公为涧谷所知则其诗可知矣同时以道徳鸣者草庐呉公以忠义著者叠山谢公公纳交扵草庐又见知扵叠山则其人可知矣公子士赟注李太白诗今行扵世公集旧板燬扵兵嗣孙仪鳯继显前闻欲重夀诸梓属其序扵予予尝病科举之业词赋之工害天下之学术欲变之而未能乃为公序而传之何也喜其近扵本不为无益之空言也
　　岭南王氏族谱序
　　人之扵身无所不爱也痛则抑之痒则搔之无尺寸之肤不爱焉有尺寸之肤不爱则疾痛疴痒不知为痿痹为癈痼矣所谓不仁也夫子若孙吾身之所出也寒焉衣之饥焉食之疾痛焉忧之无所不用其爱也视子孙之身犹视吾之身仁有甚扵此乎自夫一人之身化为千万人之身则贪心萌焉争心起焉相视如秦越相挺如仇敌防扵墙瘠扵沟而不恤矣昔一人之身今何忍至此也先王扵是制宗法以统之所以广仁也大宗统百世百世宗之小宗统五世五世宗之凡受命扵宗子有无相通患难相恤礼俗相交虽千万人之身犹一人之身而民焉有不仁者乎此先王之治所以不可及也天之生物也由本而榦由榦而枝由枝而叶祖犹本也大宗犹干也小宗犹枝也小宗之羣弟犹众枝叶也有本而无干枝叶何所丽乎三代之后宗法废矣由是天下无世家朝廷无善治乡党无善俗今日之人心夫岂异扵三代之人心哉教之无其道统之无其法耳是岂独小人之罪君子与有责焉岭南王氏吾郡大姓也其先有国英者自临川徙扵恩江国英之后文质文润自恩江徙扵岭南恩江之族有讳镐者以诗鸣扵宋岭南之族国初以来仕至御史者二人起居注一人郡博县教六人州佐县令若干人于戏宗法废而门第之説起矣族之有贵而有贱家之有富而有贫人之有贤而有愚譬诸身焉有生而有死以富贵而大其族者岂可常哉大而可常莫若行先王之法也先王之法行扵家则一家仁矣行扵族则一族仁矣行扵天下则天下之人无有不仁者矣天下者家族之积也张子曰纵不能行之天下犹可验之一乡王氏行之扵其族则它日行之天下者自此而始也门人王斆请叙故书以贻之








　　一峯文集巻二
　　钦定四库全书
　　一峯文集巻三　　　　　明　罗　伦　撰序
　　秋江刘氏族谱序
　　孔子仕不媚君祭不媚鬼然则有所媚乎媚其所当媚不媚其所不当媚也父子兄弟宗族之懿天性也以恩而全其天非所当媚者乎是故圣人之教在父子则相隠在兄弟则怡怡在乡党则恂恂似不能言者媚之至也今夫一族千万人其初兄弟也兄弟其初一人也自一人而视千万人固以千万人之心为心自千万人视之能以一人之心为心乎自千万人者不以一人之心为心而各以其心为心此谱之所以作也秋江刘氏望族也将谱其族一心以媚扵族人素彬曰子可无言乎予未暇也明年谱告成扵祠堂长老呼其少者前来曰自吾先人之有斯圡也以儒世其家者五百年扵此矣儒者之道何谓也汝知吾谱之所以作乎凡为吾族者子以孝媚其父弟以敬媚其兄少者以顺媚其长贫而无归也富者收之愚而无能也才者教之贵且富者不以加其父兄宗族生相庆而死相吊也千万人惟一心以媚扵一人如斯而已矣伦闻之喜曰此固吾之所以为言也昔苏文忠公曰吾乡之俗大家显人以门族相尚推次甲乙皆有定品谓之江乡非此族也虽富且贵不通防姻罗刘世防姻家其长者吾视之犹父兄少者吾视之犹子弟其老长教其子弟固吾之所以为教吾所以为教固孔子之所以为教也
　　洛阳送别图诗序
　　河南胡公之官泉南也二年矣材敏四闻宪臣特简扵羣有司中命拜表诣阙下濒行太守峄阳李公同守松江髙公通守姑苏张公暨賔从之贤者俎殽觞酒饮饯于洛阳桥东畀小子伦与离觞之余滴时暑雨初霁海空一碧伦执盏言于胡公曰君知夫海乎上沃干枢下溷地轴环中国以为池带四夷以为岛其涯也渺乎其渊也窅乎海之大非自大也百川之积也方百川之朝宗于海也澎湃洞踏腾踔驶駃万折而必东川不自知其劳也川之达非自达也畎浍之积也川海之扵畎浍泰山之扵丘垤也孰大而孰小也小也大之朔大也小之望小不小其小大以大其大也故禹之同四海决九州必尽力扵畎浍也不大大而小小也不大大而小小禹所以智扵水也舶司一雨水暴溢予疑其海也皁人曰此沟浍之淤也海无与也命疏之自是雨之水不能患也益然禹之知扵水也君子之导民犹禹之导水也海静而善容君乎川动而善劳臣乎畎浍微而善从民乎知扵导民者不小之斯已不小之不淤之斯已夫水之在地气之在人也水淤则浲气淤则病情之在民也亦然有虞之时询于四岳以辟四门以明四目以达四聪所以疏吾民之淤而不小其小也水之淤也疏之禹民之淤也疏之四岳非小小而大大者也此有虞之治所以溟渤冠古沟浍屡世而大莫之大者也今圣皇尧舜宰辅岳姒善容乎为海善劳乎为川而畎浍之善从者犹未淤免也君甞扵此乎尽力矣不大大而小小矣今之朝宗扵海有小小而大大者乎与君讐者乎此知于导民者也其以吾言告之君曰诺太守诸公为五韵诗成命伦以言扵君者序之命画史图之命书史书之
　　谭节妇诗序
　　宋谭节妇赵氏永新人归谭氏年二十七元师下江南丞相文天祥檄女弟彭震龙复永新降将刘槃诱元兵陷城妇抱婴儿匿礼殿中兵执欲污之屠儿瞰于梁见妇骂曰贼死吾舅死吾姑吾从舅姑死耳犬彘敢吾污哉母子遂遇害血渍礼殿入砖宛为妇抱婴儿状或磨煆之状益显先是元兵入浙东临海王贞妇者主将欲纳之妇齧指血书石投崖而死血渍入石天隂雨坟起若始书时扵戏二妇者何天异之表人极扵万世也后未百年红巾冦禾川省元陈允中辟彭九万行军镇抚其妻李氏躬爨犒军战屡捷明年苖獠入城李氏及其子友谅女秀英俱被执以刃胁之问所求骂曰吾死耳吾何求贼辄连杀之于戏永新未百年得二烈妇与文文山余豳公耿光相上下夫岂偶然哉建文壬午靖难师起永丰峒民变夏克绍妻黎氏奴欲屈之黎不屈瞠曰我死后贼奴不出三日后三日奴果战败死此犹慷慨乱离耳若遭世承平从容就义犹未易乎吾见其人矣丘咨畴妻熊氏年二十三从夫死谭洪季妻张氏从夫死年二十五丁达常妻聂氏未嫁闻夫死从之年二十吴恒鉴妻曽氏夫死从之年二十三黄宣徳女年三十一其夫丘病以身代死之于戏由是观之妇持节义沦草莽者可胜道耶是岂有待而然哉所欲有甚扵生所恶有甚扵死固扵心而不可解也为人臣子不背君父若此妇焉则国家丧亡之祸何自至哉夫何平居穹官厚禄秉钺执衡髙自标誉或目以妇人则艴然怒一旦变故窜伏忍耻弃人家国而不頋视此妇宁不愧死耶陈君粹之佥江西宪事按节永新叹曰节义者天地鬼神之所相也而况人与乃合古今咏歌刻石于祠戒知县事李某属叙于伦乃连书之以媿为人臣子而弃君父者于戏枋世道者盍亦知所先务哉
　　瑶田梁氏族谱序
　　梁之先河阳人周平王以秦仲功爵其少子康伯于梁后以国氏佺仕唐节度河阳为河阳人佺后六世寔从李克用擒黄巢瑕丘子均玉任子得兵马指挥使中原驿骚避地于瑶田土曰滪塘徙水北姜坊姜后灭为梁坊奕叶重英子济领方州举于宋民则秉彛举江西于元国朝益大洪武辛亥起下第士与计偕梁氏起者五人伯兴仕河南布政使先丞应天禄取口外还太仓上以老实称之幕佐县令乡校师一世蝉聫里闬嘻歆夫自宗法废门第盛而谱牒兴谱牒兴礼义修而门第盛盛以富贵外也内则可乆矣礼义之盛内也江州之陈麟溪之郑非五世珥貂七叶列防而风奋天下光峥百世礼义之泽深哉夫一人之身为千万人之身以千万人而视一人若疎逺矣以一人而视千万人疎逺可乎古之人亲吾亲以及人之亲四海之内好焉不忘也况初一人也疎逺可乎盖尝观扵蝼蚍一台共居一糈共食况吾人也胥戕胥虐罔念其初一人也而可哉伦梁氏壻也明道壻彭氏晦翁壻刘氏二氏以着焉伦媿无以着梁氏也梁氏其务扵内者以自着焉毋徒务乎其外也
　　雯峯饶氏族谱序
　　饶氏世家甘竹太守秉鉴甫易甘竹为雯峯雯峯泒自东山东山自宜黄东原东原自南城白干白干则番阳徙也饶本尧后后世避秦南迁番阳益食为饶唐徳宗时番阳之饶有元亮者安抚浙西归寓南城今南城则白干叠石歴山上湖新城则象岸宜黄则东原濯江神冈崇仁彭原智原广昌则东山甘竹迁善南丰则白舍尧方皆其后也元亮二十六世闻孙曰希明克敦义睦合诸侯之谱修之冡嗣秉鉴偕其弟某夀梓以恵诸族属伦叙之叙曰善世其族者先礼义而后富贵礼义人心之固有富贵天命之或然求之不可必得得之不可必守若夫礼义人不求耳求之斯得守之斯乆人不知出乎此何也所以贻其子孙者田园惟恐其不辟宫室惟恐其不壮金玉货贝惟恐其不积科名爵位惟恐其不隆且瞻也不思以淑其心其福之者适所以祸而促之也保一族者无礼义且不可况保天下者乎先王之时乡党闾巷非有宗族之亲骨肉之爱贫穷相收患难相捄死亡相助庆吊相交自夫政衰教弛同宗共出之亲涣散乖离患难则乘之贫贱则凌之死亡则弃之凡见其可欲者皆夺之以为己有而不恤纲常之道大壊而不振矣于戏教之行也异类为胶漆其废也同气为仇讐礼义之闗扵教化岂细故哉先王之法不见扵今大观君子可遂已乎萃之以祠聨之以谱合之以义聚均之以义田教之以义学周之以义庄之以义塜濡乎耳而染乎目者皆足以化其心若苏州之范氏江州之陈氏浦江之郑氏今番昜之虞氏亦庶乎其可矣天下之大虽非一家一族之可化然天下者家族之积也使天下之人各爱其身各睦其族亦庶乎先王之化矣予欲脩是法以行扵吾之族徳未孚而力不迨饶氏有可为之势有欲为之志在为之而已予所望扵饶氏者固以望扵天下也
　　丰城涂氏族谱序
　　盛衰消息天道然也公卿起自犁锄世家降为舆皁无恒尚矣以人回天显微隆替祖考之所以望我后人也在自立而已立之道奈何立徳也立功也立言也立徳本也徳也天之与我者明善以开扵始复初以宅扵终徳有诸已矣是故用则行其道扵当时安社稷泽生民不用则行其言扵后世继往圣开来学古之君子所以保姓受氏也今之君子或异扵是焉崇髙富贵卑抑贫贱齐梁之防士陋巷之匹夫非有赵孟之贵韩魏之富也而终随乎天地焉自立而已尔丰城涂氏豫章着望系出涂山南唐时尉洪都去土姓涂洪抚间涂姓多其后也元世祖时后曰桂芳仕至孔目自金溪徙丰城宪副君伯辅六世祖也伯辅为御史时长老诏脩其家谱伯辅奉命唯谨谱其所可知阙其所不可知以传信也天下谱其族者多矣苏谱以明允闻欧谱以永叔闻二公之言立故也况超此而上乎继今涂后师顔孟以立徳师大召以立功师近代之欧苏以立言涂后其有闻乎朂哉伯辅以昌尔后也若托他人之言以图不朽亦末也伯辅勗哉
　　南溪髙氏族谱序
　　欲大其族者人之同心也有立徳而大者有立功而大者有立言而大者孔氏之族有仲尼焉徳配天地名并日月言满天下功在万世孔氏以之大也簟瓢陋巷不改其乐顔氏以之大也闲先圣之道正人心息邪説孟氏以之大也立徳而大者也蜀之诸葛亮宋之范希文立功而大者也汉之董仲舒唐之韩昌黎立言而大者也欲大其族者人之同心也濓溪之周氏河南之程氏考亭之朱氏继孔孟而立者也其大同焉江南世族尚矣吾邦其最也立言而大者其欧阳氏与立功而大者其文山氏欤若胡忠简氏若周文忠氏若杨文节氏或以功立或以言立皆能大其族者也继孔孟而立者吾未之见也是故古之立也大上立徳其次立功其次立言今之立者或异是焉其上焉者位列公卿名魁科甲曰吾立也其下焉者宫室之美田畴之良子姓之强有力曰吾立也人亦曰彼立也者其族之大不亦宜乎坎井之蛙醯瓮之鸡不自知其立之小也井外之海瓮外之天不知其大何如也庐陵之髙溪有昌氏焉文山之里也其彦曰大伦大雅之弟也大雅冡嗣曰廷相先生以科第立门户予幼师事焉大伦脩谱以系族立祠以祀祖左欲起义仓周凡族之贫者其亦志于立者乎固将以大昌氏之族也大伦之立其斯已乎固将以望昌氏之后也言之立也以文功之立也以位徳之立也斯立矣徳立本也有徳者必有位徳立而功成矣有徳者必有言徳立而言显矣昌氏之后立功由文山氏立言由欧阳氏立徳由程朱氏穷理以致其知立诚以达其本孔孟之立可待也顔子曰有为者亦若是孟子曰乃所愿则学孔子圣人与我同类者亦为之而已矣周子曰士希贤贤希圣圣希天勗哉昌氏之后也吾见其大也
　　建昌杨义官挽歌诗序
　　门人杨玘有父之丧罗子未吊焉玘环绖衰杖血泣踵门曰玘闻之曰先子有善而弗闻不仁也闻而不以其人不知也吾痛夫闻之无从也敢告于君子立言以闻焉三君子以告翰林王先生大韶志其圹张先生廷祥铭其墓庄先生孔昜表其道若夫挽者之歌先生其首之无辞四君子者先君子将赖以闻也罗子曰噫末乎哉吾闻诸孔子人子之闻其亲也其惟孝乎三年之丧孝之达也玘也有三年之哀扵其父母乎礼曰丧则致其哀斩衰服苴容体之哀也号泣无时声音之哀也唯而不对言语之哀也蔬食水饮不茹醯盐饮食之哀也寝苫枕块不御内室居处之哀也此三年之孝也丧终三年孝子之心终其身也是故见雨露则凄怆焉见霜雪则怵惕焉见桑梓则恭敬焉见犬马则爱存焉见手泽则不能读焉此终身之孝也孝子哀痛之至创钜之深是故思终身弗辱也居处则思庄动作则思正长老则思恭兄弟则思友交友则思信事君则思忠莅官则思敬见得则思义思终身弗辱也一力不敢轻用一兽不敢轻断一草一木不敢轻剪思所以广孝也孝之至也塞乎天地溥乎四海昭乎日月括乎鬼神施诸后世而凖人皆曰某幸哉有子如此某幸哉若是以闻可乎玘览涕而谢曰闻矣请服之终身用书之冠于羣言之首
　　送沃御史序
　　饥易为食渇易为饮人之至情也苛政之害非饥渇所能喻也昔泰山妇人三世死扵虎以无苛政而不去孔子以为苛政猛扵虎永州之民业捕蛇者其祖父死之其身几死者数然不毒蛇而毒扵役赋栁子以为赋敛之害毒扵蛇夫生人之害未有毒扵蛇与虎也而苛政过之予故曰苛政之害非饥渇所能喻也丙戌进士沃君文渊以监察御史按治江西歴临瑞袁吉察苛政之毒吾民者尽解而去之贪墨震慴闻气遁逃轺车所至父老举手加额曰不图今日见真御史谁从天子复借一年庶若等少苏须臾哉信乎饥渇之易为饮食也及期代去藩垣羣公速言于行夫天子天也宰相元气也御史雷霆也惊山破石驱魑魅魍魉而走之虽雷霆之能事而非其至方羣隂閟伏震奋出地雷雨满盈草木甲拆元气和畅以收天功至矣子归哉拾遗补阙翊賛王度熈庶绩而康万民使天下之人欲象其徳而不可名百世之下君子无讥焉斯可矣毋自至罗伦序
　　芗城梁氏族谱序
　　抗义而举之不可以有加也取之非取也取其急扵义也急扵义者君子也急扵利者小人也所好乎君子者非好其名也好其急扵义也所恶夫小人者非恶其名也恶其急扵利也吾甞试观之凡免人于难者必君子困人于厄者必小人以是知君子之必可好小人之必可恶也若吾友梁徳刚者其君子之可好者与始吾防郡庠时众方笑之以为迂或欲黜之以贫为辱于学徳刚独有取焉有司有怜其寒饥者徳刚曰非其义也一介不以取诸人扵是推其有以同之予之困而能成者徳刚之赐也昔子路愿车马轻裘与朋友共敝之而无憾夫子许其升堂朋友义废乆矣徳刚独抗而举之不可以有加矣使如子路之遇圣人其取之当何如乎徳刚脩梁氏谱成属予叙之予谓徳刚曰朋友之义君抗而举之庶乎古人矣君子推恩亲而近者易疎而逺者难君能扵其难独不能扵其易乎反是心而克之无所往而不为义矣求之古人若苏州之范氏象山之陆氏江州之陈氏浦江之郑氏皆以义而大其族者也四族之大俟梁氏而五焉叙扵谱以俟
　　丰岭罗氏族谱序
　　仁其所不当仁义其所不当义无适而非仁义也有所不当乎齐堂过牛而不忍仁所不当仁也夏乘贡金而不信义所不当义也仁所当仁义所当义可得闻乎仁莫大扵爱亲爱亲者必尊祖义莫大扵爱兄爱兄者必敬宗斯二道也孝子慈孙不用其心恶乎用其心孝子用其心扵斯也蔬水不知食之淡衣防不知衣之恶井朴不知居之陋日月迈血气衰不知老之至凡祖之所出宗之所别无所不用其爱且敬焉合敬同爱不思以继之敬爱止扵吾身矣为之法焉缌麻无服之亲同爨也谓之义聚分井以给之谓之义田储蓄以备其急也谓之义庄列屋以居之谓之义宅羣族人之子弟廪而教之谓之义学敛棺衾之扵族也谓之义塜合而名之若江州之陈浦江之郑谓之义门无所徃而不为义仁在其中矣是道也岂特吾罗氏之所当知哉天下之保姓受氏者皆所当知也罗有三祝融后国扵罗楚灭罗子孙散居楚蜀汉恵帝时珠为大农令自长沙迁豫章后以豫章为望甘罗仕秦秦亡去甘姓罗罗鬼国外夷也入中国因氏罗罗望豫章者非出扵彼也明矣峯岭罗氏亦出豫章其先自泰和徙也居斯土也其十有七世矣宋季辉卿者官来安路通判世累资富敦厚而向儒术三十年前伦与峻极同学郡庠成化乙未伦来金牛洞峻极及叔父季杰开正密堂以居来学不辞焉以崇义也扩是心而充之义无不可为矣浦江之郑江州之陈亦人也彼以门阀大其族者恶知所谓礼义乎
　　送王宗源归闽序并诗
　　一峯山人主金牛洞天闽人王宗源将往见焉饶雯峯曰宗源达人固山人之所好也宗源至山人方卧翠微房乃揽衣出户则张拱于九曲飞云头矣须眉鹤鹤仪观伟然扵是披清风割丹霞燕扵万花春谷昼则栖云夜则浴月摩挲金牛招呼鐡鹤旬有五日而后返援之而弗能止也山人笑曰子将为云乎将为水乎将云行水流而无穷乎固将穷扵六合也乃命邑史艾方师图之金牛洞主题之云水道人歌之以壮斯逰歌曰青山皂帽谁家子行尽天头与天尾一朝飞上小蓬莱鐡鹤金牛夜能语山中不住云溪上无停水云行水涌杳无邉与君为终又为始
　　清塘姚氏族谱序
　　外物不知其髙深反诸内焉髙深者在我矣此保族之道也顔子扵圣人之道仰之弥髙非髙而何鑚之弥坚非深而何王侯之门髙视天而深视海七十子之徒达如子贡勇如子路艺如冉求非不知圣道之髙深也外驾未能税焉独顔氏子頽然陋巷以终其身簟瓢世家配阙里扵无穷故曰髙深在我者保族之道也昔夏侯何晏之徒妄作名字自相标榜以深与神卒陷扵曹爽之党陆淳栁宗元八司马者扬扬然自以伊吕复生尧舜之理可致卒辱扵叔文君子羞称焉之数子也大者覆宗小者蔑祀故曰髙深在我者保族之道也清塘姚氏先世有讳堪者宋绍圣丁丑自峡江徙里之【阙】芳洲又六世卿大徙清塘又十二世两岐析居战平世系明白以右江乡君子有取焉夫子之扵顔氏博之以文者大学之格物致知也约之以礼者大学之诚意正心脩身也是果髙深而不可及哉天下之保其族者无过扵顔氏姚氏欲保其族如顔氏而已矣天下之保其族者果无过扵顔氏彼徒骛乎其外者是舍大椿而暮朝菌也姚氏之伟者曰衮弁曰节励帅族人脩其谱请予序之予故乐为之言
　　遇原熊氏族谱序
　　应感虚明之地虚明之至君子之极也君子之心无欲则虚虚则明明则诚诚扵此则动扵彼未有至诚而不动者也诚之动物也不疾而速不行而至孚扵豚鱼化于夷狄格于草木而况我族类乎夫一族之中尊扵我者祖父行也为伯为叔同扵我者伯仲行也为兄为弟卑扵我者子孙行也为侄为从侄为无服侄其初一人之气所为也譬诸一身焉为目为耳为口为鼻为手为足为头项背为五脏内而为骨髓外而为皮肤百体具焉一人之气所为也一体有疾手为之擗足为之踊口为之呻吟其自刃自戕蹈水赴火非病心风狂或有所愤激谁不欲保其身乎至扵视其疾则不若视其身非惑之甚与遇原熊氏其先仕唐有至太傅者由洪家于丰衣冠相望科第相继号为名族夫所以为名族者独在于富且贵乎金张许史韦杜崔卢春花秋梦幻灭无遗安在其显扵今也在扵子孙之贤耳子孙之贤在扵以礼义淑其心礼义足以淑心则视一族犹一身百世犹一世贫富相収患难相恤仇忿相忘庆吊相交孝慈相劝友让相尚进而不已至扵明明而不已至扵诚邹鲁顔孟之风伊洛程朱之化萃扵一族矣若舍礼义而以富贵焉吾末如之何也矣某修其谱属其序扵予熊罗通家也故序不以颂而规
　　上固刘氏族谱序
　　本乎天者本乎人也本乎人者本乎天也吾可为盗跖吾可为孔丘在吾而已矣祖父子孙生本乎天成本乎人孝敬慈譲成本乎人生本乎天生乎天而成乎人者器也成乎人而生乎天者道也以器而载道者孔子徒也离道而虚器者跖之徒也孔跖之分夫岂逺哉几而已矣夫见父母而孝心生焉见兄长而敬心生焉见子孙而慈心生焉人之同情也自是而推之亲其亲以及人之亲长其长以及人之长幼其幼以及人之幼天下可运扵掌况扵吾族乎上固刘氏先世有讳满者唐太和中自宁都木湖徙吉水明善里今上固是也宋至和中割属永丰为永丰人刘氏世祀汉神先君余顽先生士从题其祠曰刘公庙前百寻木镗鎝无穷人籁竹乃公自是赤龙种何用留矦黄石谷刘启扵唐盛扵宋唐登武宗朝榜者曰僎曰倩宋登徽宗朝榜者曰澥澥二子长朝宗居东臯次希顔居环西继第世美者曰锋曰泌曰桂曰杞东臯派也曰鍨曰应科曰觡环西派也环西彦曰某焕奎道通属叙其谱夫江乡定品以科第门阀世其家若予之见异扵是矣科第名爵得扵人求之有不得者矣得之而犹夫人是固跖之徒也孝敬慈让得扵天求之无不得者得之而困扵穷以死是固孔之徒也孔跖之相去何啻天渊刘氏其亦知所择夫
　　层山郭氏族谱序
　　事其所当事不事其所不当事人道之常也正伦理笃恩义敬所尊爱所亲事死如生事亡如存事其所当事也惑异端黩淫祀不为善以去恶冀徼福以免祸事其所不当事也修祠以尊祖修谱以叙宗非当事之先务乎事其所当事修之至扵无所壊事其所不当事不修之而至扵壊不修之乆而至扵大壊天下皆是也事其所当事不事其所不当事修之至扵无所壊者若层山郭氏是已郭之先讳伯宜仕南唐监军恩江镇子二安功侍父从后主入汴定功赘吴氏其后徙层山蕃衍硕大超诸姓之上郭得姓自周虢叔林宗振汉子仪鸣唐太原汾阳着望天下上下数千年由二人而郭氏大焉塞天地而明日月何事扵修而后无所壊哉孙叔豹谓保姓受氏不若立徳立功立言之不朽郭氏之后立徳其法曽闵立言其法欧苏立功其法君家之子仪则其大岂有既乎将亦无事扵修而后无所壊也虽然功之立以时言之立以学徳之立也斯立矣立徳有要乎事其所当事不事其所不当事也郭氏之谱惧其壊而修之者某也属予叙其谱者某也嘉其修之至扵无所壊从而叙之者某也于戏郭氏之后人其亦修之至扵无所壊哉
　　敬庵诗集序
　　莫论其髙深莫论其浅近通乎性情止乎礼义而已夫竒髙深而卑浅近论诗之通病也以性情礼义为主而不论其髙深浅近焉达扵论诗者也三百篇之为诗国风浅近雅颂髙深然本之性情止乎礼义风雅无异也圣人皆録而不弃焉后世之为诗若李太白黄山谷非不髙深也陶渊明白乐天非不涉扵浅近也然君子皆録而不弃焉何也夫性情犹水也礼义犹防也水止扵防性情止扵礼义则不流而淫不流而淫则其为诗也固风雅之遗意矣然则髙深者吾取之非取其髙深也取其礼义也浅近者吾取之非取其浅近也取其礼义也故曰论诗以礼义为主者达扵论诗者也髙深而过扵嵬刻浅近而流扵鄙俚君子无取焉若敬庵先生之诗其礼义之发扵性情者乎吾固未暇论其深浅也伦自弱冠则闻先生之名以为卓然长者之风欲一见而不可得也后二十年得与先生之子防故家遗俗犹有在者故为叙先生之诗而传之使知先生之可传者不独其诗也先生讳某字常悦姓丘氏鼇溪人
　　送刘敷烈归安成复姓序
　　敷烈刘氏以医而冒姓罗扵是盖九世矣医遂以罗鸣毛英懋得竒疾致敷烈氏疗辄愈聫佩以君见一峯山人扵金牛洞山人曰君望出豫章何泒君吐实山人曰有是乎哉是二本也禽兽之贱草木之微且一本焉而况扵人乎古之人有墨台氏者辟患而改为墨又改为怡怡氏名寛者不能复姓其初君子讥焉牛金之子因逃患而改为牢又改为尞尞氏名防者乃能请扵朝复氏扵牛君子与焉君子讥寛而与防者以其能复与不能复而已君不畏君子之讥乃畏乡人之口亦独何哉君乡之前辈若李忠文刘忠愍之忠太守刘嘉秀之亷皆予之所敬仰者也君能乐道之盖达扵理者已理茍是天下吾毁万世吾异扵吾乎何损理茍非天下吾同万世吾誉扵吾乎何加而况匹夫之口乎君之乡号多士君归以是解乡人之惑以予言为何如英懋乞言扵君不忘其功予立言欲君不忘其祖持此以报不亦厚乎
　　家礼要録叙
　　守寳庆府黄岩谢氏世修去苛裕民乃録家礼之要者以教其民成礼俗也湖西罗伦叙曰冠婚丧祭礼之大者也冠以成人婚以正始丧以送死祭以追逺人道之大经政事之根本文公先生之定此礼也考诸三王而不谬建诸天地而不悖质诸鬼神而无疑百世以俟圣人而不惑者也礼之不行也其吾民之罪乎养之无道教之无素耳是故耕者无百亩之田蚕者无五亩之桑仰不足事俯不足育奚暇治礼哉仪章升降揖让不习乎体虽欲治礼也其如礼何夷鄙野习佛老异言涂生民之耳目溺天下扵污浊礼之不行也其吾民之罪乎于戏民者邦之本也养而教之善固其本者也今夫两家之子其生也同其养也同而教不同焉异日傲其长上而背其父母必昔之不教者也为国而不以礼可乎违上所命从厥攸好诗曰民之秉彛好是懿徳寳庆之民其从太守之好也如水之就下也天下之守令皆寳庆焉化成而俗美矣治天下也何有















　　一峯文集巻三
　　钦定四库全书
　　一峯文集巻四　　　　　明　罗　伦　撰记
　　隆夀堂记
　　彰徳太守王君良玉其先吾里人也洪武初戍襄阳籍为襄阳人君由进士官至户部郎中出守今官君为户部也考最以闻天子嘉之推恩其所自出诰封母韩氏为安人词若曰国家礼恩臣下必上及其父母广孝道也咨尔韩氏益隆夀祉茂膺休命臣瑶拜手稽首曰臣母受兹休命臣子子孙孙其永保之左庶子黎太仆名其堂曰隆夀昭天宠也王征贤曰太守其能子乎吾子有言太守愿也伦曰子道已扵此乎孔子曰立身行道以显父母扬名扵后世然后为能子也隆亲之夀人子之同心也有尽者在天无穷者在我良玉闻是道乎欧公里之先正也以犯顔敢谏为忠以济时行道为贤功立扵当世言行扵后世郑氏夫人之名由是而夀焉良玉本庐陵而生扵襄欧公本庐陵而生扵緜其生同也良玉官扵朝而出守于彰欧公官于朝而出守扵滁其仕同也良玉幼孤母韩教之欧公幼孤母郑教之其幼孤同也其生同其仕同其幼孤同其夀亲也独可无同乎为人子而欧焉然后为能子也欧公之同时也河南有程氏二夫子焉道承孔孟徳配顔闵惜乎欧与同时而不与同道也为人子而程焉然后为能子也天下后世道欧公者必曰郑氏夫人之教也道程子者必曰侯氏夫人之教也良玉其同矣乎天下后世道良玉者必曰韩氏之教也然后为能子也然后为能隆其亲之夀也然后为能对扬圣天子之休命也
　　桑园许氏祠堂记
　　初祖之祭古未有也自程子焉礼以义起者也朱子废之以疑扵禘也为义而起者重本也厚天下之大经也为疑扵禘而废者明分也正天下之大法也二子之意并行而不悖也记曰礼从宜宜者何从程子也从程子者何縁人情也先王制礼縁人情而设也不忘其所由始者人之情也今夫防井之氓始为宫室者祀之始为稼穑者祀之始为饮食者祀之凡有功生民者皆祀之不忘其始也况吾身之所始乎焉可废也记曰君子行礼不求变俗又曰先王修其教不易其俗縁人情也初祖之祠士族之俗也世士之族逺或汉魏近或唐宋合族之众多倍千寡倍百初祖之祠士族尚焉初祖而下髙祖而上简其有功徳古所谓乡先生者配之羣祖则祭扵墓而已髙祖而下则各祭扵小宗之家其为屋也祠而不庙其为享也荐而不祭其时以冬至也正至朔朢则参冠婚丧则告明谱读约则防善则书过则惩一于是祠焉所以维族人之心使知千万人之身其初一人之身也贵不至忽贱富不至骄贫少不至戾长不至相视如涂之人也先王崇化道民之意其亦庶乎程子之説焉可废也朱子废矣然嵗率族人一祭扵墓焉其徒谓如墓必有祠今墓逺而祠扵家亦祠扵墓之类也焉可废也斯礼也罗氏之族行之二十余世矣不以程而始不以朱而废是亦可见人心之同然而不能自已也河平许氏吾邑望族也徙吉水桑园者十有五世矣世以儒鸣初祖之祀先祖之配如吾族也斯礼也士族之达礼也是亦可见人心之同然而不能自已也于戏自先王至扵今日人心岂相逺哉所以教而养之者非其具耳祀礼宗法皆先王化成天下人心之具也非士之所得为也许氏子能纉先人之绪行之扵其族时而可逺焉是为之兆也许氏子名楫字济川戊子贡士学扵予而志扵古伦是以记之俾以传于后【罗氏祀礼见十一世祖宋广东提刑捡法登崇公记】
　　永丰县学孔子庙记
　　王祀孔子尊已乎未也尊以文也非尊以道也道一也曷为孔子尊乎众人弃之圣人至之孔子者道之至也祖述尧舜宪章文武孔子之道所以至也至者立教弃者由教由其教不遵其道可乎开元礼自天子下执弟子礼尊以文也尊其道则未也中庸曰尊徳性而道问学尊其道也尊之何宜静宜畏焉动宜谨焉学宜博焉问宜切焉思宜密焉卑污者宜易之以髙明狭隘者宜易之以广大傲戾者宜易之以温良獧薄者宜易之以敦厚柔懦者宜易之以刚毅昏愚者宜易之以通敏本之身也视焉宜明聴焉宜聪貌焉宜恭言焉宜慎事焉宜敏移之家也为父宜慈为子宜孝为兄弟宜友为夫妇宜正为婣族宜睦为邻里乡党宜恤时而我用达之天下也宜正君心以正朝廷正朝廷以正天下天下之人贫者宜富宜复井牧之制以养之俊秀者宜教宜复学校之制以育之教之成也贤者宜用宜复乡举里选之制以取之君子既进宜逺小人以成天下之务宜冠昬丧祭以厚天下之俗宜朝觐聘问以通天下之情宜黜佛老巫觋左道之教以正天下之人心宜弃词章浮华记诵涉猎之徒以端天下之士习宜斥权谋术数百家众技之流以一天下之人才弗化也宜明刑辟以威之弗顺也宜诘戎兵以备之天下一家中国一人尊孔子之道宜如此也汉唐宋之君臣尊孔子之道至此乎虽今存可也奈何其未至也于戏孔子之道尊之至也君焉尧舜文武矣臣焉臯防伊周矣士焉顔曽思孟矣奈何其未至也今之尊孔子者闻其所读之书孔子也聴其言观其所缀之文孔子也求其所以为孔子则未也昔有学孔子者姓孔字仲尼升其堂入其室伏其几袭其衣裳曰我仲尼也求其所以为仲尼则未也今之学孔子者其犹此人之学孔子乎优孟之学孙叔敖也楚王以为真叔敖也求其所以为叔敖则未也今之学孔子者其犹优孟之学叔敖乎或曰夫子之不可及也犹天之不可阶而升也嘻惑也孔子之道不可及哉盍观诸身乎吾手之持吾足之行吾圣人也吾口之味吾目之视吾耳之聴吾圣人也吾心之同然独不圣人乎圣人先得我心之同然者故孟子曰乃所愿则学孔子也永丰县学新孔子庙成初佥宪陈公骑倡之通判黄公隆承之大尹欧阳明成之三公者其志扵尊孔子之道者乎伻来曰陈公曰子邑人也宜有以告邑人伦故以尊孔子之道告邑人
　　牧庵先生画像记
　　牧庵先生姓邓氏名淮字表臣以字行漕溪里人父时俊庚辰进士胡靖榜仕考功主事出通判衢州兄凖平臣由贡士仕终闽府伴读世春秋学名家初考功斆学淮南苏人施槃往受学焉先生弟视之槃抡魁未几卒没齿不忘焉先生学成试有司不合拂袖归曰何溷一第为哉城阙山林各适其性而已不复就试正统壬戌聘师扵水心书院伦髫丱先生视之子如也语人曰必此子者其有成乎羣从富骄而好防先生曰汝视我出入焉伦受教视先生出则挟书归视其入复如之先考大山府君自外归问曰儿可教乎先生曰惟此子也吾其成吾其成因授以胡氏春秋学先生教人以礼为先朝夕曰博士先生曰礼乐不可斯须去身此地可容身不可容礼乐乎小子勿坠尔家训也侍燕居论邑先达问彦刚刘公曰毅矣问秉素陈公曰介矣问博士曰寡欲吾未见其人矣问伴读曰怡怡如也又曰髙山仰止景行行止小子识之又曰与其以一善而成名宁学圣人而未至也小子识之先生师罗氏三十年犹一日毋惰气毋矜色毋傲容毋狎言童儿妇女亦薫其化曰邓先生德人也成化庚寅伦自广昌归谒史有貌先生像者伦曰不类也吾貌其中賛曰不汲汲扵名不役役扵利矜而不争同而能异逍遥乎大化不知老之将至
　　玩易轩记
　　易天地隂阳也人得天地隂阳以生无非易也昔者圣人仰观俯察逺求近取以天地隂阳之易发人心之易所以前民用而教万世也夫草木鸟兽之为物人之为人生死出入扵大化之中无异也其所以异扵物者何也随时变易以从道也吉凶消长者易之时也进退存亡者人之事也进退存亡惟其时焉则人道尽而易在是矣君子之扵易也居则观其象而玩其辞动则观其变而玩其占为是故已长乐谢君仲仁治旴之明年作轩曰玩易易岂易言哉孔子晩而好易七十子之徒其与言者多矣易罕及焉易岂易言哉秦汉而下斯道晦矣至宋三子而后大明邵以数程以理朱以占仲仁之居扵斯观象玩占内反诸心精体而实蹈之必有得扵文字之外者而后可也
　　西园清隠记
　　泷冈以欧阳氏空坑以文山氏润芳籍而流天下泷冈之南空坑之西毛氏西园在焉清隠居士英懋筑也毛氏世家龙城后徙空坑若毛孝子仁见知欧阳公副使公亨甫见知文丞相世以有闻丞相起义元师李恒追及空坑大战东固方石岭将军巩信死之先君武冈公被执文山在危厄间大石坠得阻后人名其石曰神石成化己丑伦请告归欲拜六一公扵泷冈访文氏遗迹扵空坑东西就食未暇也又六年甲午伦友陈公甫门人容彦昭易徳元陈秉常三人者来乃相与探奇猎胜偿夙愿焉因过毛氏西园时春熙景明万物妩媚主人肃客酌扵花下幽禽对语防鱼不惊好山低昻出没云外居士頋客曰此吾之所以乐也夫六一公世扵斯而寓扵颍归老故乡卒负初志文山氏又遭世俶扰视死如归以吾观之安土乐胜二公之心夫岂逺扵人哉乃不能兼而有之二公之所不能有者吾乃得焉此固吾之所以乐也昔文王灵台与民同乐国家涵煦百年休养生息吾民衣食乎畎亩乐生送死而无憾者非上之赐耶吾又安可不知所自耶三人扵是酣饮浩歌相与赋五言四韵退伦为之记
　　明江西佥宪徐君明德先茔记
　　龙山之冈徐氏先茔所也天顺元年丁丑三月某日刑部主事今江西佥宪徐君明徳奉其先府君皇赠刑部主事澄潭居士先妣安人童氏祔于其位考之祔也祖王考讳文王甫之墓妣之祔也祖王妣洪氏孺人之墓昭穆位叙壤树殷杀协礼称律孝敬聿昭公讳珤字宗政世望维扬曽大父仁甫元季辟地山隂迁严之建徳大父仲旻父文玉隠居行义允闻扵乡叔父信古由成均为稽勲主事守汉阳更寳庆转福建盐运司使持平守公吏悚民懐其居父母丧也三年不忍去又三年而后归此徐之先有人也运使公无后公命诸考后以季弟宗贤宗贤卒妇沈氏义不贰适郡守以闻旌门刻石贞曜旁流此徐之内有人也奕世储庆沛源流润钟扵佥宪頴秀维实英概拔伦理绩明允克迈先烈此徐之后有人也先是公父文玉府君厌嚣乐静肇别墅扵龙山夫妇考终合圹以公临卒遗命叙祔伯季衘哀恪遵治防立石茔道俾世万子孙以无忘先徳于戏大化无穷浮沤没海贵贱同波骊山茂陵当其势也气慑四海雄视万代曽几何时烟蒿露麦狐兔穴其旁樵儿荛竖踯躅其中北邙坯圡算成堙漫是故可乆者徳也非势也寒泉之野泷冈之阡云木苍然山辉水曜髙厚无疆此故何哉非以其后之贤欤诏尔徐后立徳师朱立言师欧立功师伊周龙山之冈得不终扵天乎
　　八景楼记
　　太极山川竒秀圆明甲天下阳仪东麓曰招携类太极而小焉甲鼇溪招携之东冈回峦拱水洑川渟山人邓君丕隆见而爱之作楼以居其有也甲招携山人与客登斯楼焉頋龙川曰此带水也带吾居鹿角曰此文峯也文吾人阳岭曰此朝阳之所升吾早而賔焉月池曰此夜月之所止吾夕而俯焉波涛汹涌扵岭北吾耳之咸韶也云影裴徊扵水东吾目之天章也渔唱扵环江樵歌扵峡吾朋侪之唱和也凡是八物吾得有而乐之有力者莫吾禁也合而名之曰八景之楼客曰吾之所乐者异扵是孟子曰万物皆备扵我矣反身而诚乐莫大焉邵子曰观物者非观之以目而观之以心非观之以心而观之以理也昔者圣人之作易也仰观天文俯察地理以通神明之徳以类万物之情此谓观之以理而反之扵身也天机流动至诚无息者造化自然之理也观物以穷理穷理以反身君子为学之要也观天以常其健观地以常其顺观山以常其止观泽以常其説观风以常其巽观雷以常其奋观日月以常其明观水之洊习以常其进凡寓扵目而备扵我者无不反之扵身此诚之之事也诚之至则诚矣学至扵诚天地与大日月与明鬼神与顺五行与叙天下与仁万世与名超有无外生死天壤之间复有何乐可以代此也夫然故不可得而名也不可得而名者太极也太极者天下万世之甲也扵斯楼何有
　　继节堂记
　　此君贤扵天下王公大人闾巷啬夫罔有异口尤厚扵山人处士君何得此扵人哉一峯居士曰君秉直不挠似衞之史鱼汉之汲黯临难不改节似殷之比干周之伯夷叔齐遯荒闲之野甘寂寞之濵由然自适似孔门之顔回洞明中虚逍遥物表无入而不自得似防漆园之庄周君徳备矣独以节名先其大也干徳至刚象干以龙龙动物也生乎水君植物也生乎陆其相去逺矣或曰君入水化龙故君之子孙皆以龙名盖同徳也同徳扵龙贤扵天下宜矣予少寡外交独与君友北抵幽冀南窜闽粤闻君所在辄寻造焉欣然终日乐而忘归君亦以予为知己莫予弃也比访君扵金牛洞中将卜邻焉共君老扵山林闻潭溪处士某甫与君通家先考某常开轩以待君凡君之昆弟子孙族属朋友主人皆批清风抹明月礼賔之不色倦考甫既逝处士以执友视君延君扵堂名曰继节意承考也孔子曰夫孝者善继人之志善述人之事易曰逺取诸物处士近承先徳而逺交扵君其人可知矣是必无辱扵君者遂为之记
　　益庵记
　　南海陈公梦祥佥宪江西结庵扵公署之偏名之曰益公退居之思内有以益已外有以益人也属予记之夫益求之而后至求益扵利者之市求益扵名者之朝求益扵道者将何之哉求诸已而己矣孟子曰求则得之舍则失之是求有益扵得也求在我者也求之有道得之有命是求无益扵得也求在外者也珠玑象求利者皆知其为寳圭组轩冕求名者皆知其为荣尽其知力以求之郿坞之金西园之铜何益扵得乎若夫仁义道徳天之与我者求则得之四海之富天下之尊不能敌也象曰风雷益君子以见善则迁有过则改风烈而雷迅迁善犹风改过犹雷则其益扵已者大矣彖曰损上益下民説无疆天施地生其益无方损己之有益人之无如天地之育万物则其益扵人者大矣益有要乎曰有子见夫水乎水出扵山山不得而有所居者髙也水非出扵海天下之水莫大扵海出没日月浸灌天地水出扵山而海得其益以为大所居者下也海之受益扵水大者小者清者浊者黄者黒者海无所择焉君子之受益扵人犹海之扵水也毁者詈者沮者斥者皆反求诸己而已扵人也何尤夫然故则天下之益萃扵我凡富贵贫贱死生祸福若浮沤之起灭扵大海一无所动其中者况匹夫之毁誉乎吾尝与公言君子之学在得扵己而已吾有所得天下吾誉万世吾同不足以为加天下吾毁万世吾异不足以为损公不以为不然公求益扵内非求益扵外者试以吾言观之
　　宋文丞相祠堂记
　　为臣死忠为子死孝死一也可以动天地可以感鬼神可以贯日月可以孚木石可以正万世之人心位万世之天常孟子曰我善养吾浩然之气以塞乎天地之间夫杀身成仁舍生取义非浩然塞扵天地之间者能与扵斯乎若宋丞相信国文公是已公名天祥甫弱冠奉廷对陈君道之大本经世之急务文思神发万言立就可谓天下之大才矣董宋臣主议迁幸公上章乞斩之吕师孟偃蹇傲命公又上章乞斩之贾似道误国要君公当制以义裁之勤王诏下重臣宿将缩颈骇汗公提孤兵独往当之敌次臯亭三宫震动宰相遯荒公挺身独往説之可谓天下之大勇矣夫慷慨就义决死生扵一旦中人犹或能也若歴履万死其执弥坚其志弥厉非仁者其能乎方公之使于元军抗节不降乗间脱京口走真州如扬州趋髙邮抵通州苗再成逐之李庭芝疑之外迫扵强敌内煎扵饥馑无日而不当死然后遵海道涉鲸波归立二王开督南剑败绩扵空坑仰药扵潮阳絶粒扵南安当死歴万死而不死卒之就囚燕狱从容南向而后死震动天地照曜万世可谓天下之大忠矣夫公之忠诚能坠空山之石能通七里之神能作广陵之风雨能起留梦炎辈之敬悚而不能免贾似道之沮黄万石之疾李庭芝之疑陈宜中张世杰之忌何也苏子曰其所能者天也其不能者人也其斯之谓与宋之亡也死国者多矣陆秀夫张世杰死扵海李芾死扵潭赵昴发死扵池姚訔死扵常赵世赏死于洪先君武冈公开礼死扵吉安公制服哭祭之督府行朝死者不可胜数虽然死矣未有如公之出万死而后死也微子之去箕子之囚龙逢比干之谏伯夷叔齐之饿诸葛武侯之鞠躬尽瘁备于公之一身矣自古亡国之臣未有如公之烈也收宋三百年养士之功立千万载为臣之极不在扵公乎非仁者之勇浩然而塞扵天地之间者乎公去今二百年顺天祠公扵学宫乡郡祠公扵城南公之子孙祠公扵富田富田之祠元季兵变为横民所夺龙鳯间佥事李公饮冰复之正统间知府陈公本深继之景泰间都宪韩公雍奏加谥号録用子孙今上成化二年佥宪李公龄来掌学事以公九世孙继宗入学俾公乡人周丕宪割田赡之是皆有功扵名教可书故书之以诏万世之为人臣者
　　寳庆府学记
　　君子所以异宵小人心所以异禽兽学也学之为道何也其性仁义礼智也其情恻隠羞恶辞让是非也其伦父子君臣夫妇长幼朋友也其学之则视聴言貌动静无违也其施之序家乡国天下无不凖也其敎诗书礼乐也皆所以尽其性而无慕乎外也先王治天下上是道已井天下之田以养之羣天下之明秀立学以教之择其道成徳尊已试扵事而退者以师之设乡举里选之法賔兴以取之士生斯世无仰事俯育之頋无科举爵禄之累无百家众説异端之咻目其见焉耳其闻焉心其惟焉口其言焉身其行焉惟以尽其性而无慕乎外焉举而备诸公卿大夫之位百执事之列则功被社稷泽及生民此先王之治所以不可及也周衰井田废而学校之政息矣虽阙里之教亲炙吾夫子之化沂水之咏陋巷之乐汶上之辞二三子而已其余以干禄为学以聚敛为仕以正名为迂以短丧为安皆当时速消之徒也况后世乎继周而治维汉近古夏侯胜以明经拾青紫桓荣以稽古夸车服戴圣之贪鄙马融之奢淫扬雄王肃之仕簒伪皆当时名儒也况后世乎道之不行也千五百年而后濓溪周子出焉周子之道孔子孟子之所传也其言曰志伊尹之所志学顔子之所学皆以尽其性扵内而无慕乎外也由周子之道用为伊尹不用为顔渊铢轩冕而尘金玉矣今之学者去周子未逺也其志伊尹之志其学顔子之学盖有之矣吾未之见也呜呼善学者以其身为圣贤不善学者以其身为禽夷自圣贤而去禽夷也逺矣学者其亦知所择哉寳庆古邵州周子遗化之地也黄岩谢侯世修来守是邦革政斥淫祀疏老佛之徒兴礼俗以正人心朞年而政成视学宫陋圮以隘乃出官钱广地而新之为大成殿殿后为尊经閤旁为两庑外为防门泮池环之石梁其上池外为三门南为棂星门棂星西为学门门斗入外曲为司训之舍四区内为生徒之舍二区区十五楹惟明伦堂两翼为毁文昌祠学西百步为周元公祠若侯之为其徒新学已乎将庶几周子之遗化也庠生李鉴禹谦来曰司训危纯氏曰传侯之美邦人之心也夫子知侯者毋使其无传焉乃原学以告扵邵人有闻周子之风而兴者曰此谢侯之功也
　　竹鹤轩记
　　盘谷居士有竹鹤癖所至种竹与居携鹤以逰客过之曰子何癖乎昔衞懿公好鹤鹤有乘轩者卒亡其国子猷好竹至呼之为君而子猷不成扵晋子何癖乎居士曰凡物好之而不忘则癖仁者乐山忘其山也知者乐水忘其水也若人之见也樵者亦乐山渔者亦乐水乎目癖乎色不忘乎色也耳癖乎声不忘乎声也癖乎富贵不忘乎富贵者也尧舜桀纣皆有天下也尧舜有天下而不与焉忘天下者也桀纣有天下至扵忘其身尧舜忘也桀纣癖也懿公之亡桀纣之癖也鹤能忘其国乎凡物好之而不忘则癖忘则神荧河之图伏羲忘其为马洛中之书神禹忘其为茂叔忘扵莲伊川忘扵梅陶渊明忘扵菊张旭之为书也忘其为书而后神也好事者种菊一篱植莲一池号扵人曰吾爱菊也爱莲也犹童子执笔而为旭之书号扵人曰吾旭也其能旭乎子猷之扵竹也好之亦若是欤是故天之生物也忘其生也物之生也忘其所以为生也今夫鹤俛而饮仰而啄招之而来放之而去忘其鹤也今夫竹贯四时而不改干云霄而不挠虚中而直外毋矜色毋傲态忘其竹也吾以一老頽乎二物之间方其境与神防心与物防天地吾不知其大日月吾不知其明鬼神吾不知其幽千驷万钟吾不知其富布褐蓬茅吾不知其贫心腹肾肠耳目鼻口吾不知其为我也而况扵二物乎吾将烧竹煮鹤而逰扵无何之乡矣吾何癖吾何癖居士闭口隠几而卧客不能难局蹴而退居士姓某名某
　　继拙斋记
　　金鼇东麓胜地曰车溪支垅中峙蟠欝夷衍清溪外抱形若环壁溪回峯随羣秀森拱亘若天城里人丘氏居之四方迪靖则奥区沃壤利用丰大而无求扵外其或有警则阻山带河敓攘防刘之徒辟易退辟罔敢干扵正元季红巾盗起丘君叔侄宣义衞众庀休成聚监邑多罗台辟地居之国朝开化越余百年若拙逸翁孟哲敬庵翁常阅先后树敦以闻厥冡嗣孙魁道思绍前闻别号继拙而属记扵予夫圣贤之道大公而至正无巧亦无拙也自王化陵夷民俗滋伪乃以君子之循理安分者为拙小人之机变幸得者为巧是故正其谊不谋其利明其道不计其功君子安之以为正小人笑之以为拙也君子视圭笏为柴栅而巧扵干进者以为拙视名誉为缰锁而巧扵取名者以为拙视金玉为砂砾而巧扵冒利者以为拙当舍生取义则视死如归而巧扵偷生者以为拙是果真拙者哉吾闻之拙扵人者巧扵天拙扵知者巧扵道拙扵今者巧扵古曽参之鲁顔氏之愚孟子之不遇似若拙矣而巧扵为圣人之徒仪秦之辩鞅斯之知似若巧矣而拙扵谋其身传曰作徳心逸日休作伪心劳日拙拙者作徳者也巧者作伪者也作徳者始虽若拙而终则有福而无祸有安而无危作伪者始虽若巧而人祸天刑未有能善其终者也其拙孰甚焉由是观之拙者未必不为巧巧者未必不为拙也魁道之继乃祖之拙其亦有见扵是乎安得天下之人皆舍巧而趋拙哉予固天下之至拙者以拙者而记拙者之事非予谁宜扵是乎书
　　冷庵记
　　丙戌进士陈君粹之由大理寺副来佥江西宪事名其退省之庐曰冷庵或问于一峯居士曰天地间一元气而已舒而燠为春夏敛而冷为秋冬燠可爱冷可畏曷不为其可爱为其可畏者乎昔广文先生座客无氊沽酒无钱人号曰冷官今居有髙堂出有舆马前旗旄而后旌节异乎昔之冷者矣无冷之实而盗冷之名扵义何居夫子知粹之者其有説乎居士曰是非尔所知也夫冷者天地之义气也人心之灵义肃之则冰欲然之则火目然乎色耳然乎声口然乎味四肢然乎安佚颠防欲海焦烂名涂皆内热之所致也扵是沃以泗源之水清以程门之雪使百念灰冷万境俱寂湛然冰壶皓然秋月此冷之体也暑路炎荒霜飞雪积崖隂壑虎伏蛇蔵海立河凝山摧岳仆见者胆栗闻者毛竪忧者喜病者愈仆者起怨咨者讴吟此冷之用也虽然无冬不成春无贞不生元安知可畏者不为可爱乎劳尊能谦素履无咎又安知热者不为冷乎事固有倒行而逆施者此吾粹之所以为冷也乃歌曰众欲炽如冷斯寂矣万民焚如冷斯濯矣百官冷大化行天下乐矣冷庵闻曰居士知我者解我固当请书扵庵壁用頋諟明命
　　西隠堂记
　　逾太极西南曰文昌泷水劳扵坎位西山巽扵坤隅巨家张绎恒居其胜命曰西隠或曰以其环西水之麓故曰西或曰旧第东而新堂西故曰西成化乙未冬湖西罗伦来主金牛洞绎恒参焉伦曰隠显犹隂阳也时隂而隂时阳而阳时隠而隠时显而显时而已矣在蛊之上九不事王侯髙尚其事时而隠也在观之六四观国之光利用賔扵王时而显也天无心扵隂阳君子无心扵隠显时而已矣隂阳无二体隠显无二道古之人隠居以求其志行义以达其道此言何谓也吾子亦闻之乎绎恒曰夫子之言大矣吾恶敢当吾恶敢当夫显而出隠而处量其时已乎无亦量其才也不家食吉利涉大川所畜者大也求路二子得圣人为之依归或死非其食或附益非人无能改扵其徳其视汶上之辞陋巷之居竟何如竟何如夫天地之化无涯人之生有限以有限浮无涯将蠢而作蛰而止与万物者乐其天吾又安知显之为荣隠之为卑乎吾闻木有樗者以不材而终其天年极其伦乃斯物之徒与遂去不复与言伦頋门人曰隠者也作西隠记
　　严氏祠堂记
　　吉丰南乡江山宏丽天城四周蟠回三百余里一峯中峥三峡外锢万壁环拱表曰太极象以图也水心奠扵坎位泉湖辟扵坤隅妃英疋美道如金牛裴佪不能去睠其胜也湖傍圡名曰积善堆严氏肇基之严之先曰陶唐仕至光禄大夫辟地扵梅川密石载传曰威爰啓斯土宏贻硕后世叶墨英威之裔孙某某恊族谋建祠扵堆尊所出也征文记之伦曰先王之世立宗法制宗庙宗有小大庙有隆杀维持人心匡翼世道其法尚矣粤及后世王制废而教道息不三四传防不知所出人自为家乡自为俗情同秦越衅侔仇敌殆有甚焉兄弟父子假贷不通休戚不闗逸乐不均一觝而触勃然操戈父不能其子兄不能其弟此岂人性太逺扵古乎教之非其道耳斯举也礼以义起君子有取焉盍亦反其本而已自今至扵后日老长诲其子弟昭穆相叙庆吊相交患难相恤贫乏相周冠婚丧祭禴尝祊绎咸礼合诚然后为礼义之族也不观扵木乎叶丽扵枝枝丽扵榦干霄汉而上后嵗寒而凋其本固也若培养不厚荣瘁有偏行道斯恻匠石回盼其得为美木乎嗟夫大其族者人之情也大其族而不以礼义焉是欲茂其末而不厚其本也严氏先其制矣尚图其实乃克有终可徒恃江山之壮而已哉世系官爵祭田飨器别具扵碑隂
　　义渡记
　　乡贡进士何步恩曰金溪之南有清江焉道旴要津也春夏雨暴溢冬寒沍行者病涉邑人王秉材舟之舟屡易秉材卒子廷则嗣秉材之为廪舟人以舟之人号曰义渡如此者其义乎伦曰嘻义哉先王之教民也九月成徒杠十月成舆梁无义渡也渡以义名民乃病涉矣五亩之宅一夫所受无义宅也宅以义名民乃无恒家矣八口之家九一而助无义田也田以义名民乃无恒产矣比相保族相恤党相救乡相周无义仓也仓以义名民乃菜色而父子离矣家有塾党有庠术有序无义学也学以义名民乃悖徳而不肖者族矣步恩曰此非廷则之所得为也若廷则之为其犹愈扵已乎天下之人有廷则之为者其犹愈扵已乎夫子之言非吾廷则之所得为也伦曰子言是也昔范文正之尚义也忠宣嗣之文正之未为或为之而未尽者忠宣尽为之苏人至扵今赖之天下后世至扵今称之廷则之嗣秉材能如忠宣之为乎然后可以为义也忠宣之义子之谓者也此非廷则之所得为乎步恩曰此廷则之所为也步恩以告廷则廷则拜稽曰谨受教步恩廷则金溪人
　　寄傲轩记
　　雯峯山中有逸民焉自号曰寄傲居士念兹曰寄傲行兹曰寄傲名言兹曰寄傲山曰傲山溪曰傲溪居曰寄傲之庐问其姓名曰吾不知也问其何许人曰吾不知也缙绅处士贵介公子闻其风声辟易骇汗无与逰者乃呼菊为朋结松为友与麋鹿为羣庭庑之间几席之下山献其竒水献其涣风月献其恵朗烟霞献其变态天地万物莫不献其所有居士不让而有之充乎若有得也泊乎其无与扵外也大宗师闻之曰隠者也往就见之经宿而后去乃与防焉之无何之乡广莫之野贴云为席飡露为浆挈月为明架虹为梁无始之上六极之下八纮之外揽之而有也莹然笑曰子知傲乎傲凶徳也儒者之道傲不可长庶人得之不保其四体大夫得之不保其宗庙诸侯得之不保其社稷天子得之不保其四海至人得之洪流滔天而不溺烈火涸泽而不焚震雷破山风翻海而不惊骑日月挟宇宙以逰乎无朕之外死生之大且不能变也而况利害之秋毫乎居士曰夫子恶乎得之曰得之陶潜陶潜得之夷光夷光得之维斗维斗得之圆景圆景得之浑沌浑沌得之太极居士闻已芒然而归卧三日而后语人曰吾而今而后知大道之无尽也或曰居士姓饶氏名秉元
　　宁县进士题名记
　　进士名成扵周科定扵隋文盛扵唐宋夫求其实而不以文士修其实以应之实为主文为賔也徇其文而不以实士修其文以应之文为主实为賔也上之求士也文已乎考其文将以求其实也士之自脩也先其实犹防之防锦也先其文犹土木之质衣以文绣饰以金碧流盼晃曜谛而观之可丑矣知仁圣义中和之徳孝友睦姻任恤之行士自脩之实也夫何洛诵副墨铿然其音炳然其文将究其实其土木之质乎周制既废士或举扵管库起扵刀笔出扵鬻缯屠狗岂必其人之文哉然功光日月名流竹帛以士自名者岂管库刀笔鬻缯屠狗者之不若耶何自待之轻也脱刍荛离疏屩纡朱曳紫秉笏垂绅荣加祖考肥及妻孥谁之赐哉瘁躬宣力康世文明脱或不幸杀身成仁舍生取义分也乃夸里闾傲亲戚侮长老尸位素餐贪墨败检窳政本而隳风教独何心哉宁县进士未有题名提督学事宪副夏公正夫命知县事某勒石以诏后世后世将指议曰某名进士某实进士呜呼可惧哉





　　一峯文集巻四
　　钦定四库全书
　　一峯文集巻五　　　　明　罗　伦　撰
　　记
　　恩江桥记
　　云盖滥觞防扵恩江至扵文江入扵章江潴扵彭蠡宋县永丰濒江而治厉深济盈民用胥咨元氏有土邑氓王辉造舟为梁捐亩四百济废也辉卒半鬻丁氏余湮舆板曽达帅舆人建桥而舍之翰林学士曽徳裕应奉曽巽申黎州判官朱文礼袁州巡检丁朝佐革木用石县监大牙失里尹佟复丞孙昭祖议以克咸扵是丁氏归田曽氏朱氏先赀达董其事邑司代去宰何仲温丞徐处仁继集乃庸勤怠迭乘经始延祐越泰定入至元讫至正歴二十祀而后成迨我国朝圯葺相因用脩以卤报壊以速成化更歴宪副闽陈公炜宪佥广陈公骑浙徐公懐傅章湖西乃命县司乃申郡佐鸠工扵良萃缗扵讼剜石扵山贾材扵湖南补毁完墩称舍居梁履险若夷万姓冒忭张太史元祯有辞扵成知县欧阳明请告去位强进士满来摄县章底定前绩曰夫子邑人子而无辞何以惎我后人对曰令有之辰角见而雨毕天根见而水涸雨毕而除道水涸而成梁是先王之制也先王之时司徒视学司空视土司冦诘奸田有经界里有聨比泽有陂障川有舟梁道有列树不令者有诛所以广恵扵天下也自时厥后有学校而无教化有田里而无井牧有人民而无什伍陂障不防扵泽舟梁不修扵川茀塞不治扵道其司民上也长厚者土木贪惏者豺虎民扵是乎不堪命矣是废先王之教也昔子产为政养民以恵使民以义溱洧乘舆孟子讥其恵而不知为政子产小国大夫也天下若谓何哉将通九道旅九山甸九野陂九泽同九川宅九隩以奠九州一梁已乎将奚先也曰在得人
　　耻庵记
　　孟子曰人不可以无耻伦曰人不可以有耻自其初也不可以有耻自其后也不可以无耻自其初也天完扵人玉完扵璞若有耻焉是自丧其寳也故曰不可以有耻自其后也天玷扵人玉玷扵瑕若无耻焉是自丧其寳也初无及矣防其后所以复其初故曰不可以无耻今夫羞恶之心人皆有之其初也有耻之心无耻之事大人者不失其初也自有所不为达之扵其所为则能充其无穿窬之心无所往而不为义矣士未可以言而言与可以言而不言是皆穿窬之类也自有所不为而充之则穿窬可至扵大人自语黙之微而不谨则士或入扵穿窬可不畏乎吾闻之古之学者为己今之学者为人为人可耻也古之仕者为人今之仕者为己为己可耻也学而为人仕而为己是皆穿窬之类也学耻为人仁必如尧孝必如舜学必如孔子无耻矣仕耻为己君必致扵尧舜民必措扵熈皥无耻矣故曰耻之扵人大矣无耻之耻无耻矣宪使陈君文曜以耻名庵学耻为人而志为己仕耻为己而志为人斯二道也君其孳孳焉斯无失其初文曜曰闻子之言乃见孟轲
　　万载县兴造记
　　国家之待士也因其才而养之以养吾民也士之仕也以其才易吾民之养非厉民以自养也是故饮食车服宫室使令易菲恶以甘固敝陋以壮丽野朴以轻便非过也宜也夫公宫之制内以位叙外缭周垣入则同署出则同门扵欲使之防贪相察勤怠相绳以立政体传之无穷非独以自养也夫何仕者不假官营私则安扵敝陋此何道哉万载为邑丽带袁筠俗易治廨宇腐壊漫不可支海阳陈崇文吏斯土也扵是八年矣知其民之可使也乃图新之南向为公堂北为退思之所前为重门旁为吏宇龙亭有库居货有蔵戒石有亭徒役胥史居息有舍凡为屋余百间民见其成而不知其劳殆非才其然乎移之扵理何有今夫四方司牧宠赂章行上之所为民亦归之剥肤椎髓公私罄然扫地赤立民不堪命不革其旧而新之殆甚扵斯宇乎夫司牧而夺其有是盗之也吏之盗吾民也乆矣安其养而盗之国之养士士之养扵人其端固然哉易之道以阳为君子隂为小人君子者养人而养扵人小人者养扵人以自养君子内而小人外则成泰小人内而君子外则成否否者隂柔之极致也象曰否终则倾何可长也倾否为泰易壊为新天之道也风俗之成政化之行夫岂逺扵人哉书曰迩可逺在兹君尚图之县丞陈某伻告纪成乃文其成以诏来世
　　陶桓公祠记
　　大尉陶公讳侃字士行鄱阳人徙浔阳父丹呉扬武将军母新淦湛氏公少孤贫从察辟仕至太尉爵长沙郡公卒年七十六国南二十里防谥曰桓公有大功扵晋谦勤忠恪雄毅明敏在军四十一年戎政齐肃昭徕以礼懐逺以徳屡当大冦所向克捷羣丑破灭自南陵至白帝数千里道不拾遗苏峻之役温峤推为盟主子丧不临竟趋石头斩峻兄弟王室载宁峻将冯鐡杀公子瞻奔扵石勒以为戍将公使告勒勒召而杀之勒髙自标致比肩二刘撡懿辈不頋也乃畏公如此魏晋之际浮虚成俗公深疾之常语人曰太禹圣者乃惜寸隂至扵众人当惜分隂岂可逸逰荒醉生无益扵世死无闻扵后老庄浮华非先王之法言不可行也故其所立耿耿一节始终不渝朝夕运甓竹头木屑悉入掌举束穟茎栁不忘劬劳卓树殊勲济斯世功成身退屡欲逊位卧疾登舟去方镇若脱屣非明智卓行能与扵斯乎梅陶称之曰机神明鉴似魏武忠顺勤劳似孔明魏武用智倾汉夫岂公之比哉公之忠诚凛秋霜而贯白日然观晋史庾亮之传应詹之书则疑其有跋扈之心温峤之举毛寳之谋则见其有頋望之迹登天折翼弹血成文动可疑恠此中知所不屑而谓公有是事乎盖行髙致毁苏峻之诛庾氏愧憾世执朝权秉史笔者从而诬成之耳东坡苏公布衣呉澥咸辩其非紫阳朱子表而出之然后公之大节俟后世而不惑也使公志行扵永嘉则二帝必不至扵北狩中原必不至扵板荡行扵咸和则北可枭石勒西可平李雄不偏安扵江表矣奈何惠懐庸缪之主成帝削弱之资不足辅以为也公曽孙潜方刘裕簒势已成自以晋世宰辅之后耻屈身异代述酒荆轲等作殆欲为汉相孔明之事而无其资于戏分莫大扵君臣行莫大扵忠孝公之祖孙无愧焉曽谓魏晋以降有斯人哉涂邑东有公读书台或少依外氏扵此耳公母墓则好事者为之也公父母浔阳在东昌者意为近之今宪使陈公文曜修台创屋提学宪副夏公正夫名曰惜隂书院宪副洪公万善设祠像公扵中以公曽孙靖节先生配焉将使后之人进而仕退而处景行先哲咸庶乎斯道也其禆世教大矣令尹葛君先后承襄是亦非俗吏所能予故乐道之也葛君名贞字某云
　　泷崖记
　　泷有三源一道沙溪一道上固防头一道金牛东南抵兴国界视二水特大焉下合流为泷欧阳崇公之阡沙溪之泷也泷遂以名天下去金牛十五里苍崖峻壁循泷而环若玉玦然泷崖翁张邦俊居之翁以勤力致赀富酣嗜林壑客至命童觞酒豆殽鼎茗炷香鼓枻泝流縁崖索翠遇竒絶处辄轰饮放歌竟日忘返客谓翁曰欲贵者人之同心也翁贱轩冕而荣簑笠逺城阙而迩山林毋乃非人情乎翁指崖傍花曰其初也枵然枯株耳已而葳蕤已而烂漫离披飘逝波而化微尘可立待也子达此知荣辱之理矣又指崖上云曰其生也肤寸耳已而布防太虚合而为雨散而为旸巻舒无迹子达此知出处之理矣吾少依稼穑欧阳文忠公吾邦人也吾耳熟焉公之立朝以犯顔敢諌为忠以济时行道为贤以古文倡天下变西昆诋诃佛老不遗余力至比之韩愈孟轲吾异时北涉淮泗南跋闽广阅达官贵人多矣穷天下之欲以自厚其身及其子孙庶乎公之所为者盖有之而未见焉吾闻之四郊多垒大夫之辱也地荒而不治士之辱也然则居先正之邦不度才量时而冒进焉不厚吾党之辱乎吾虽兽死木腐穷崖幽谷湮灭无闻殆不辱吾泷冈矣使穷天下之欲以酣豢其身吾不愿以此易彼也客无以应明日以告扵伦先是伦来主金牛洞翁筑防秀堂居防士给田百米以养之翁有此见有此言宜矣遂次第其语书扵泷崖之壁
　　明伦堂记
　　先王作民父母知衣食之艰也设井以给之饱暖无教近扵禽兽设学以教之教养不寄之司牧则乆而或废封建所以守之非明刑弼教虽有粟不得而食也肉刑所以辅之道与世移政由俗革阡陌裂而井田废郡县设而封建革髠笞立而肉刑除惟学校仅存耳学所以明人伦也父子兄弟之亲以恩夫妇之合以情君臣朋友之合以义五者人之大伦天下之达道也人之有是道也犹其有是身也身岂逺扵我哉置扵明则见置扵暗则不见自其见而为有自其不见而为无初非身之有无也明暗之不同也学校之教发其暗而通其明为是故尔先王之学养智仁圣义中和之士修之以孝友睦姻任防之行士生斯世无俗学词章之杂道脩扵身公卿大夫之位自至无爵禄之累左道未兴异端邪説之惑无自入焉此道之所以易明而天下之所以治也后世之学名存而实亡矣上之所以取士师弟子之为教与学讲章句课文字诱之以利禄明之适以暗也其髙才明智之士求扵言语文字之外则堕虚寂而不自知何恠乎道之难明哉虽然教人取士之法今虽异扵古矣而道之本扵人心见扵日用载之圣贤之经者固无古今也学之士頋名以求实离暗以即明孝慈脩而家道隆明良合而朝廷安天下治举而措之耳夫何逺之有新昌刘恭礼为明伦之堂扵其邑庠佥宪陈君粹之曰是全生民之彛禆圣明之化而彰刘氏之美不可无记也扵是乎书
　　宁县学科贡题名记
　　水土底贡象犀珠玉金石珍恠之物丝麻谷粟缯绮纎纩草木之花果禽兽之翎毛筋骨凡玩好赐与邦国大小之用必命有司程其良焉不度者有诛夫是物也君徳臧否社稷安危生民风俗休戚淳漓无与焉犹若是其严也况扵人才乎孟子曰不信仁贤则国空虚非无人之为虚也无其人之为虚也夫仁贤者所以与天位治天职食天禄安社稷而休生民者也其视頥口腹而玩耳目之好轻重较然矣乃严扵彼而疏扵此何哉夫天之生才犹木之生扵山也养之有素取之有节材不可胜用矣茍为不养谓是山之无材岂理也哉古之善治者非借才扵异代也今萃天下之才养之扵学校今日之士固异日公卿大夫百执之所选也不端其本无以直其末不澄其源无以清其流所以养而取之者夫岂无其道乎如之何其可忽也虽然教人之方取士之法今虽逺扵古矣而其所以取我之意固有在也吾之所以得扵天圣贤之所以教我者固未尝不在此焉若惟爵禄之利报不图其称则负其取我之意矣夫禽兽草木其取也不负其取也禽兽草木不负其取负其取者诗书礼乐之士是诗书礼乐之士果不若禽兽草木耶宁县学科贡士无题名提学宪副夏君正夫命立扵学宫夫豪杰之士参天地而賛化育与日月争光可也碑之有无何与焉然则勒石以示劝者有司之职也以豪杰之士自待以不负其所取而无愧扵禽兽草木者二三子之职也吾固以待扵二三子二三子其亦以此自待哉
　　罗浮庵记
　　伦自幼则闻玉笥之胜欲一往而不可得一日梦防焉至山门傍曰法乐洞天流水萦带羣峰玉立童子出迎延入庵中道士睡方起良乆谓曰若所逰者梦耶予矍然曰是若之梦真耶予今之来者直真逰矣若乃指实为妄是若之梦未觉耶何若语之魇也道士笑曰东海之东南海之南西海之西北海之北上自无始下至无极皆梦境也伏羲几籧神农轩皥熈穆无为尧舜禅让汤武放伐刘项争雄君者吾不知其为君牧者吾不知其为牧百世一梦也朝菌不知晦朔旦夕一梦也蟪蛄不知春秋时月一梦也上古大椿以八千嵗为春秋八千嵗一梦也前混沌死后混沌生天地以十二万九千六百年为死生十二万九千六百年一梦也庄子曰方其梦也不知其梦也觉而后知其梦也若梦犹未觉耶若谓予梦梦也谓若梦亦梦也予与若皆梦也若见卢生乎方其适也知其适而已不知其为梦也及其欠伸而寤也适安在哉若起草莱登金门步玉堂名震天下不三月而南窜荒徼然后去袍笏而蓑笠逺城阙而山林视昔之有其梦也耶其非梦也耶乃不悟此逰之非梦非固耶予方谢道士道士辞去蹶然而兴曰其真梦也自是往来扵懐成化丁酉春林缉熈自罗浮来成真逰焉黄时宪王忠肃许济川自吉水至陈苻用自庐陵至自玉峡舍舟而陆暮抵大秀宫宛然梦境矣翌日约道士徙宫扵天王閤约苻用结庵扵閤后最竒处名曰罗浮庵苻梦也予頋诸君曰是逰非梦矣缉熈曰安知其非梦乎谓为非梦恐复为道士笑也明日各下山辞去明年见缉熈扵芗城相与太息曰昨逰成梦矣符用来告庵成书梦语刻扵庵中庶来者知人生之所遇无非梦境也以得丧而欣戚何为
　　常春堂记
　　外父云岩翁与其弟与言与庄为堂扵南园曰常春命子壻罗伦记之伦适与客过其堂焉方严冬也风觱发而气栗烈冰柱挂檐雪花如手坐良乆足麻木齿牙下上指僵袖外不得屈伸客笑曰今日之春何在乎常如何也指酒壶曰春在此乎非也廵檐索梅花笑曰春在此乎非也二物虽可名春非春之常也夫天地之化燠而为春热而为夏凉而为秋寒而为冬方其至也推之而不可拒及其去也执之而不可留雨生扵云水生扵山云与山不得而有也春生扵天天且不得而有之而人欲有之以为常不亦惑与伦曰是非客所知也夫春在天为元在人为仁仁固春之为也邵子曰收天下春归之肝肺是春形扵身则睟面盎背形扵家则父子慈孝兄弟友让夫妇唱随即其人入其室如在春风中矣臯防稷契得之为唐虞之春伊传周召得之为三代之春孔子得之为万世之春当时弟子得之浴泝咏归亦为圣人之所与自是千有余嵗周子春扵濓溪明道春扵河南夫是春也得扵天而有扵我是固所以为常也翁兄弟埀白嬉怡羣从朝夕奉觞和顔是亦所以为常欤翁老矣翁之子孙收是春扵身未用春扵家用则春天下进退乎周程防臯之域而后可以为常也翁字与仁兄弟五人与亷与爵已世云
　　刚峯记
　　予性刚见刚者好之若饥渇之扵饮食不能自喻扵口也求之不可得则友其人扵古相与论其世如侍几杖而聆罄欬已而欷歔企慕至为之泣下予之好刚盖天性然也孔子曰吾未见刚者孟子曰我善养吾浩然之气至大至刚以塞扵天地之间富贵不能淫贫贱不能移威武不能屈此真至刚之大丈夫哉孔孟之所谓刚固予之所好者也思欲与天下之人同进扵刚以是凡防扵予者皆以刚益之唯恐其坠扵柔也梁君徳刚亦其一人已君讳侃初无字予字之曰徳刚别以刚峯易其字欲君頋名思义果扵刚而不堕扵柔焉或曰刚折而柔存此非知刚者也天不刚乎地不柔乎地有陷而天未尝坠不刚者存而柔者堕乎山止也水流也山刚而水柔不刚者存而柔者去乎齿之折者刚之无本者也发附扵头颅头颅存而毛发去者何也或曰子之论则辩矣象君之刚而以山何也夫人之不能刚者动扵欲也易以艮象山彖曰艮其止止其所也止其所则不动扵欲矣大畜以艮畜干彖曰刚健笃实辉光日新其徳无欲而应乎天也孔子曰刚毅木讷近仁仁天徳也予方困扵屡有司欲周之徳刚曰以汝而受有司之餽乎扵是推其有以同之成予之刚者君有力焉以是知君之必能刚也易之象凡阳必刚凡隂必柔刚者必君子柔者必小人刚进柔退则成泰柔进刚退则成否安得如君辈之刚者百数十人置扵中外庶天下防泰之福乎此固予之志而非今日之可言也虽然刚之成泰者系乎天刚之同天者在乎已君姑勉其在已者以俟乎天也是为记
　　世夀堂记
　　万乎天者万乎人万乎人者一乎天一乎天固一乎人也万乎天而万乎人万之所以为万也万乎人而一乎天万之所以为一也万一合而天人同矣夫夀夭富贵贫贱贤愚康宁患难天之所以万乎人也所以为夀为夭为富贵为贫贱为贤为愚为康宁患难太虚之所以万乎天也太虚所以万乎天者天不自知也一乎太虚而已天所以万乎人者人不自知也一乎天而已君子知其一乎天也夀夭富贵贫贱贤愚康宁患难譬之浮云巻舒聚散万变乎前而吾不自知也一顺乎天而已夫夀也富也贵也贤也康宁也顺境也夭也贫也贱也愚也患难也逆境也天之扵人与之以顺而去其逆或出扵一族萃扵一门其非万之一乎若云盖萧氏是已萧氏之先名庭骥者以进士尹崇仁论伊川荆国之学见知扵叶水心名湘者以进士为防昌知事从何了翁起义兵败绩湘及子姓死者三十人见知扵文丞相名养防者以诗见知扵吴文正名仪者中进士为主事永乐中言事死之则萧氏世多贤矣居者有良田广宅仕者明经术后先相望则世富且贵矣夀人之所大欲有甚扵富且贵而不可必得者萧氏之彦曰世达夀八十妻张氏夀九十七子正启夀八十三妻王氏八十七弟正隆夀八十妻黄氏八十四一门两世父子兄弟夫妇耄耋康宁子孙才俊怡愉何得扵天者厚耶虽然夀夭富贵贫贱康宁患难贤愚天之所以万乎人也积善以永天休使夀而无夭贤而无愚富贵而无贫贱康宁而无患难人之所以一乎天也萧氏之子孙懋之是为记
　　大中书院记
　　有所大而非大执之而无有秉之而不乱入之而愈深升之而无尽瞻之在前忽然在后其大无外其小无内无物不有无时不然贤知者过之不肖者不及有所大而无所大也无名也无可名也强名之曰中子思子曰喜怒哀乐之未发谓之中中也者天下之大本也此心之不偏不倚中之体也周子曰中也者和也中节也天下之达道也此事之无过不及中之用也中为大本者其体无不具中为达道者其用无不遍夫是之谓大君子之学持静之本以存其虚防动之流以守其一虚则内有主而不出一则外有防而不入则物不交扵我矣物不交扵我则我之所以为我者非人也天也天人合一则天地自我而定万物自我而遂中自我而大矣夫岂有待扵外哉江侯伯温登丙戌进士由秋官出守南雄以敦化本扵兴学建书院扵学宫之傍名曰大中延叔父某主之教谕单廷亮曰书院左学宫右郡城巾山北峙天马南翔岚光壑态隠暎东西而书院适其中书院后为楼楼后为亭二东曰光风霁月西曰源头活水前为堂外为门四环以池池东为登云桥西为步月台中为天光云影亭造扵天而为扵人无适而非中也此书院之所以名也予笑曰是非吾所谓中也吾所谓中天命之性圣人之教也圣人之教俾人自易其恶自至其中民以官为本官以人为本师弟子之为教与学易其恶而至其中则善人多善人多则朝庭正而天下治此中之所以为大而江侯建学之意也无已则问扵濓溪无已则问扵夫子之孙子思无已则问扵唐虞夏后氏之三圣人
　　雯峯别墅记
　　遡临汝而上旴者千里山水名天下最善者三焉在临汝苏山最善浮屠氏之宫也在旴郡王城最善亲王之所遗也在广昌雯峯最善古今莫能知太守饶公秉鉴始主而居之湖西罗伦过而頋焉乐而不能去其右则吴王芮之军峯也其左则镇县之金嶂也其前则壶公之紫霄也其后则南霁云霁也尊者如帝卑者如臣比者如友横者如屏卓者如笔簇者如台殿瓯者如城屋涌者如波涛骤者如马翼者如鹫踞者如狮象蹲者如虎豹蜿蜒者如龙蛇绘如削如铸如琢如神施鬼设不可名状云霞往来变态翕忽合而名之曰雯峯焉旴水中注迤逦回抱如不欲去易之为雯溪雯溪之东两涧夹流为雯涧支陇傍峙翼涧而出乘雯溪而止为雯冈雯涧中夷平田沃壤可六七百亩窳地成池形若环壁为雯池梁池而入池上为雯门门内通渠泉声琤然嘉木异石杂置左右为雯渠有堂翼然临扵渠上为雯辉之堂合雯峯山水之辉也堂后为寓乐寓形宇宙之内而乐扵此也为安晦祠显而居晦非安不能也祀先之堂为昭孝继述之善裸荐之成昭其孝扵祖考也云消日明重门洞开雯峯众竒杂然前陈于几席之下矣合而名之曰雯峯别墅焉夫云霞成章天之文也山水成竒地之文也仁义成徳人之文也以地之文合天之文雯峯山水之竒也以人之文合天地之文然后可以主雯峯山水之竒也于戏有常者此山也无常者此人也有常主乎无常主乎主乎常斯文而已若尼丘之常主扵孔云谷之常主扵朱是已主人曰善吾而今而后知无常之为有常也扵是乎书
　　荣夀堂记
　　尹广昌叶侯年扵是六十矣邑人士皤者弁者府胥者舆皁者章缝者颂者执歌史者执图酳者执爵酳者执壶炰者执牢骏奔克咸罗拜庭下祝曰吾侯祗承天子命底绥百里民吾侯荣矣又祝曰吾侯诞弥时维下夀底扵黄耇吾侯夀矣祝既以名扵堂志不忘也何乔夀曰子盍记之伦曰嘻异哉荣乎荣夀乎夀人之情也荣乎好辱乎恶夀乎好不夀乎恶人之情也人情之好顺也犹水之好下也遂诸海者其惟水乎由其道也人之好顺也何莫由其道也孟子曰仁则荣孔子曰仁者夀顺之道也由之斯至矣尧舜周孔其至矣乎万世仰止如其荣敝以天地也如其夀无他由其道而已矣吾闻之卓鲁之为吏也未闻周孔之大道也民到扵今称之其功仁乎纡朱懐金黄扉白首者俄空焉鄙夫哉鄙夫哉其荣也外矣侯其闻乎于戏吾见好荣者矣好夀者矣未见好仁者矣好乎彼不好乎此是犹好出而不由其户也可乎侯其闻乎忠信以本之诚敬以居之康贞以干之岂弟以施之礼乐以文之扵其内不扵其外扵乎古不扵乎今斯亦至矣否附以韩魏之家益以彭之夀奚有侯名茂髙字斯培世家莆云
　　建昌府学记
　　古之学者义也今之学者利也学学所以为人也人者天地之心也五行之秀也学以成之人之义也先王之教也古之学者学之为君臣焉学之为父子焉学之为长幼焉学之为视聴语黙焉学之为进退辞受取与焉学之为生死福祸焉所以学为人也以则圣人以配天地以顺四时以叙百物以兴礼乐以崇道艺而措诸天下国家官诸后世所以学为人也其学焉者义也家以教之塾党以教之庠术以教之序国以教之学不帅教者乡左移之右右移之左不变移之郊不变移之遂不变移之逺方终身不齿有左道以乱民者杀其敎焉者义也三年大比考其徳行察其道艺兴其贤者能者以礼賔之论定然后官之任官然后爵之位定然后禄之其用焉者义也士生斯世也不义焉往及道之衰异端之言盈天下天下之言不出扵佛则出扵老老者曰吾利人生也佛者曰吾利人死也天下之民闻其言而乐之乐乎彼不乐乎此矣其能由学乎凡学者问其业幼者曰能诵读已长者曰能科举已学成而名立者曰能词章已考其徳行察其道艺以书未有也学异乎古也父兄之愿如之师保之诲如之朋友之胥渐如之不易其初教异乎古也三年大比考其文而第焉賔扵乡升于成均扬扵王廷乃命以位大夫之贵公卿之尊可坐而待也父母曰显矣妻子曰肥矣僚友防姻曰荣矣考其功能纪扵彛常以匹休前闻人盖未有也用异乎古也士生斯世也非豪杰之士不利焉往由周而上帅天下以义而民从之由汉而下帅天下以利而民从之其治效可考已教道之闗国家也如此我朝列圣建学立师则古昔先王知是道也建昌郡有学旧矣弗称谢公士元来守郡乃为之以风士心视旧壮焉巡抚夏公时正见而是之命师立其道命弟子从其教命太守终其事命伦纪其成





　　一峯文集巻五
　　钦定四库全书
　　一峯文集巻六　　　　　明　罗　伦　撰记
　　闽县治重修记
　　闽治之为也二君勤焉邵君基之陆君定之闽古侯官地也改扵隋国朝因之令路圆玉建治焉至扵今百有余嵗其也甚矣今皇帝即位之三年辽阳邵君奎来令其邑进厥民曰治之也若此其甚也时可已乎众曰诺民乃子来力者见事财者见费乃告治焉毁者易之卑者髙之隘者辟之固者因之中为堂堂后为燕休之次东为防典史居之西为库傍两翼为吏舍中为甬道南为中门南折而东为外门为阳和坊亭左为申眀右为旌善中门东西为榜房为碑亭后土为祠为监室为井亭各以序焉用人之力若干用粮之费若干用金若干用木用石用甓用竹若干用木工石工圬镘之工若干兴事扵丁亥七月落成扵戊子二月未竣也时伦有召命反扵泉道扵闽达观扵邑新营頋邵君曰令之为乎民之为乎君曰民之为也民之愿也伦曰固也民之愿也其斯已乎饥者愿食寒者愿衣劳者愿休父愿慈子愿孝兄弟愿友宗族亲戚愿睦邻里乡党愿恤鳏寡孤独废疾者愿养也民之愿彼也孰愈此也凡吏扵土者皆民之为也其为彼也固将以易此也君子之居扵斯也固将思之为此以易彼乎君曰思矣此则令之为也子其记之庶有勉乎竣事则速伦既北还邵君去矣陆君继之君吾同年也为君诵之昌泽曰此则润之为也又三年报曰事竣矣来速文乃书畀之使是邦之后人知二君之尝勤扵斯也
　　徽州进士题名记
　　圣贤立言以明道也朝廷用人以行道也道太极也太极动而阳焉静而隂焉一隂一阳万物出焉人也者其秀焉五性具焉七情感焉情荡而其性凿也圣人继天立人极焉孔子不得其位明先王之道以诏万世邹孟氏没道之不明也千有余嵗周程张邵继作朱子光而大之子徽人也其为道也所谓建诸天地而不悖质诸鬼神而无疑百世以俟圣人而不惑者矣以修扵家可周可程可顔可闵以立扵朝可伊可周可臯可防以致其君可尧可舜可汤可文为天地立心为生民立极为万世开太平无不可也孟子曰夫人幼而学之壮而欲行之朝廷之待士也方其幼也设学以教之及其成也设科以取之设位以任之设禄以厚之为是道也今夫防食鱼者也祭而后食焉豺食兽者也祭而后食焉所以报本也臣也者食君之禄者也不如豺防可乎好荣者人之同心也人皆知进士之荣也其科起扵隋由是而荣者不知其几也而不以其道譬诸舜焉其荣以朝者也如好之莫若行道举乌获之任是亦乌获也行朱子之道是亦朱子也朱子之道世为天下之法况其父母之邦乎御史陈君士显督南畿诸学其望诸君在是矣诗曰仪刑文王万邦作孚陈君有焉髙山仰止景行行止诸君有焉
　　孝思堂记
　　詹瓘将归言扵伦曰吾闻之仁人之事天也如事亲焉孝子之事亲也如事天焉吾不得为仁人犹愿为孝子居以孝思名其堂思事天之道事吾亲也夫子其有以教我乎伦曰善乎尔之思也天地者吾之父母也父母者吾之天地也仁人之事天孝子之事亲其道一也为父母之子而不孝焉未之思也孟子曰孩提之童无不知爱其亲也大人者不失其赤子之心者也善乎尔之思也思不失其心也人之幼也其扵父母也饮食思焉寤寐思焉疾痛疴痒颦笑啼号造次必思焉未尝免扵父母之懐也夫岂教之能乎其性然也及其长也思私妻子而后不頋父母焉思安佚其四肢而后不頋父母焉思从耳目之欲而后不顾父母焉思鬬狠以胜人而后不頋父母焉思縻爵以自荣而后不頋父母焉夫岂其性然哉移扵物也善乎尔之思也方父母之存也居则思致其敬焉养则思致其乐焉病则思致其忧焉及其没也丧则思致其哀焉祭则思致其严焉思其色不忘乎目也思其声不絶乎耳也思其心志嗜欲不忘乎心也一举目而思父母也非礼不敢视焉一倾耳而思父母也非礼不敢聴焉一出口而思父母也非礼不敢言焉一举足而思父母也非礼不敢蹈焉一动念而思父母也屋漏不敢愧焉兄吾父母之长子也吾思敬之弟吾父母之幼子也吾思友之祖考吾父母之所出也吾思尊之宗族防婣吾父母之所爱也吾思睦之邻里乡党吾父母之所交防也吾思防之尊天下之髙年思吾父母之所老也慈天下之孤幼思吾父母之所幼也仁天下之颠连而无告者思吾父母之所矜也一兽不敢轻剪一草木不敢轻折思吾父母之所与也记曰孝子成身太上不辱思至扵此然后可以成身而不辱其亲也善乎尔之思也仁人孝子其事天也如事亲焉其事亲也如事天也此之谓也善乎尔之思也詹瓘蹙然避席曰瓘闻命矣自是不敢忘乎孝思
　　澹轩先生祠堂记
　　君子之学成已此心成物此心此心也天地此心鬼神此心古今此心华夷此心尧舜禹汤文武周公孔子此心澹轩先生此心睢宁之人此心天下后世皆此心也心之感物也不疾而速不行而至不大六合不逺万世而况亲炙之者乎庐陵之士教天下学者多矣以心感物者吾得二人焉庐陵孙先生鼎吉水彭先生汝弼孙先生教松江其没也人祠之彭先生教睢宁其没也人亦祠之二先生何得此扵人哉尽此心焉耳吾闻之孙氏和靓端凝襟韵夷坦彭氏简重方严不可茍合而一以至诚为主其为教也皆敦本实而抑浮靡基以忠信作以防耻不动声气不施鞭扑弟子爱之如父母父兄懐之如亲戚愚智一口以为盛徳君子此二先生之所同也为教授为御史冠豸峩如衣绣灿如风动百辟化被多士勇退急流髙蹈林壑孝养嬉愉懿然天衷此孙先生之所有也庆钟李才敏夙成大魁天下近侍帝庭立孝扵家而以移忠扵国诸孙竞爽玉雪辉暎鸾鹄停峙此先生之所有也先生立扵已者至故入扵人者深得扵天者厚非人之所及也尝自号澹轩一切世味泊然无好在睢宁时大新学校睢宁乐与成之有司不与焉别构草屋扵堂之西诸子弟先生既没门生父老为位其中朝夕哭临如丧考妣因即祠焉知县何皥至曰学祀先师礼也礼宜称文乃新今祠提学御史戴公丕羽义举用风治属崇贤好徳禆道化二公亦此心也于戏仕被儒服尸师位者所在森立利已忘义悖道弃徳士胥咨怨将一日不堪其位况去思乎况不已而尸祝之乎其肆然民上者虽荣被圭衮而秽流海内嗤贻后世斯二人也独无此心哉亦独何也吾闻之师道立扵上善人多扵下士脩扵家有正学朝廷之用有真儒使师天下之学者皆若而人则天下治矣师道之闗扵王化岂小故哉若先生之所有盛徳厚业令子贤孙光照无极恶计祠之有无哉予与先生之子敷五防同学而仕同官故为记之以慰邦人之心以告来者或有闻先生之风而兴是亦吾道之一助也扵是乎书
　　乐静堂记
　　乐静处士以名其堂客頋而问之曰天乐动地乐静水乐动山乐静人心之灵天吾髙地吾厚山吾峙水吾流周子曰动而无静静而无动物也动而无动静而无静神也子之所乐无乃物而不神乎处士曰子言吾恶敢当哉吾乐非尔所知也天地间凡物皆有乐鸢乐扵天鱼乐扵渊草木乐扵春候虫乐扵秋农乐扵野工乐扵肆商贾乐扵市仕者乐扵朝吾隠者也乐扵山林而已矣山林之乐无车马之喧无圭衮之华无楼台之壮无声色之娱无刀锯之辱无奔走伺候之劳渔樵与侣麋鹿与群花径小车孤舟野水清风时至明月自来境无徃而不静心无往而不乐以吾乐名吾堂也不亦可乎客曰异乎吾所闻动静交而天地之道尽人心之神天地之至妙至妙也动静合一而人之道尽程子曰无欲则静静则虚虚则明动亦乐静亦乐天下之广居吾居天下之正位吾立天下之大道吾由用之则行兼其乐扵人舍之则蔵独其乐扵已蔬食水饮簟瓢陋巷吾乐自如穷无所损也桓圭衮裳髙牙大纛吾乐自如达无所加也大敌压境白刃临前吾乐自如威武无所屈也退蔵扵密与天地同体弥纶六合与天地同用此之谓神此之谓真乐顔子之不改孟子之未尝不豫至是境也庄列之天防御风何与扵此哉处士曰大哉言乎吾老矣不能进扵是也吾将守吾乐以终吾身处士姓王名某既卒五年其子某告吾友刘素彬求记其堂盖欲显其亲扵无穷也欲显其亲者人子之心有人子之心者试以吾言求之
　　新城县治重修记
　　父母万物者天地父母万民者圣人圣人天地之心也君以治之师以教之公卿百执侯牧师帅以承之所以父母斯民使之不失其本心也仁之恻隠义之羞恶礼之辞让知之是非四者人之本心也圣人与我同者口鼻之臭味耳目之声色四肢之安佚众人所以失其本心也此心失则违禽兽不逺矣几何胥匡以生哉天生民有欲天生聪明时乂民之失此心其斯民之罪乎姬周之衰道失民散孟子曰乡为身死而不受今为宫室之美妻妾之奉穷乏得我而为之此之谓失其本心又曰堂髙数仞榱题数尺我得志弗为食前方丈侍妾数百后车千乘驰骋田猎我得志弗为弗为者不失其心也此心不失民之所好好之民之所恶恶之可以为民之父母矣故曰饥者易为食渇者易为饮徳之流行速扵置邮而传命未欲平治天下如欲平治天下当今之世舍我其谁王如用予则岂徒齐民安天下之民举安由是观之此学不明此心不存欲求治之善者未之有也孟氏以还几年扵此矣尸然民上者吏纵弗肃民困弗苏老奸宿猾皆肆而弗治昔人之所为者无一为之其所不为者皆为而弗防天子忧防元元之意壅不下流夫岂其本心然哉此学不明故也建昌属邑四令宜其民者百年得二人焉南豊衡君岳新城陈君员韬民到扵今称之斯二人也所谓不失其本心者非与大湖吕君廷扬来令新城民亦宜之部使者中以法鳏寡有辞御史直之民宜之如初廷扬知民之可与有为也乃新公宇乃葺廨舍乃理厩库继以余力脩公馆扵湖东为置邮扵五福予过而视之奂然大壮頋谓廷扬曰此居广矣不有广扵此乎此位正矣不有正扵此乎此道大矣不有大扵此乎天下之广居吾居天下之正位吾立天下之大道吾行进而由扵民达不离也退而由扵已穷不失也穷达进退无入而不自得此之谓不失其本心夫然后天地自我可以为民之父母矣是道也吾有望扵廷扬不然廷扬固无憾吾将有憾扵廷扬廷扬名讃丙戌同年父老请予记故不以颂而以规
　　孝友堂记
　　士大夫有问孝者则谨对曰思其诚问友曰诚扵孝斯诚扵友矣孔子曰顺乎亲有道反诸身不诚不顺乎亲矣诚曷终乎土可入诚不可得而息也入土斯已矣诚曷不息也所谓生也守之以死死则终诚不可得而息也常易而变难能扵其易而不能扵其难者有矣能扵其难未有不能扵其易也诚之不息也自其初乎息扵其后者弗思其初也方其初也饥斯号哺寒斯号衣痛痒斯号爬搔须臾离其母则号求之必得其母而后已此其初爱父母之诚也其有息乎其扵兄弟也食则同案衣则传服学则连业逰则共方戏豫忧号无不同其情焉此其初爱兄弟之诚也其有息乎及其后也妻子具而是心息矣反而思其初焉是心将油然而生也其孰能御之新喻李仁端养寡母而友诸弟能扵其易矣吾惧其变扵难也勉以思其初诗曰靡不有初鲜克有终
　　安庆府学棂星门记
　　此圣人之门也上帝命之圣人立之天下古今之人由之以太极为栋檼以隂阳为阖辟以五行为往来以六合为垣宇以诚为椳以敬为钥以礼为闑以勇为卫以知为先入此门也然后为大成其行天下之大道其立天下之正位其居天下之广居升其堂其广无外入其室其密无内天下之髙年皆吾家之老也天下之孤弱皆吾家之幼也天下之颠连无告者皆吾家之兄若弟也天下之昆防草木动植百物皆吾家之党与也防羲神农黄帝尧舜禹汤文武周公孔子之治载之六经者皆吾家之所以为教也其教之成也根扵心睟扵面盎扵背施扵四体而达扵吾家父安其慈子安其孝君安其仁臣安其敬长幼安其序朋友安其信男安扵外女安扵内士安扵学农安扵耕商贾安扵贸迁行旅安扵役天地万物无不各安扵其所此吾家之教化也庭草坛杏红翠交映天鸢渊鱼飞跃上下光风霁月洒落无邉此吾家之景象也赵孟之贵韩魏之富视之如浮云然至吾家者必得其门而入顔子入之而叹其髙坚曽子入之而美其富润子思孟子入之而极其髙明广大故曰堂髙数仭榱题数尺我得志弗为也其所见者大也自是以来汉儒以训诂为门魏晋齐梁以老佛之虚无寂灭为门唐儒以文辞为门昌黎韩愈欲入其门而不以其道孟氏而后入其门者宋之诸子可数矣或吟弄其光霁或品题其风花或洞辟其堂奥或涂塈其垣墉呜呼得其门者或寡矣以训诂词章为门者穴窦而入者也以老佛异端为门者则迷扵蓁莽之区而已安庆府学棂星门旧处窳地药局前蔀教授泰和罗君用俊至曰象正大髙明岂斯称哉太守余姚陈侯云鹗贰守济南李侯芳闻而是之以白提学御史戴公巡江御史谭公某二公咸允鸠工伐石撤药局以位棂星前俯通衢未竣而陈侯去李侯终之易学门扵西立泮宫坊扵旧棂星门立泮桥扵池上甃石而髙大之是有功扵学可书介诸生杨庆陈伟来谒文纪其成二生归碑吾言扵门使防圣人之门者知在此而不在彼也
　　寳庆府进士题名记
　　君子之学非为名也名者所以驭下也驭天下而不以名尧禹不能为也是故善治天下者善驭天下之士而已里选既废科举攸兴上之待士俊茂异等育于学校名曰秀士文艺中式宾于有司名曰贡士对扬休命登于天府名曰进士名曰秀士乡人荣之名曰贡士国人荣之矣名曰进士天下之人荣之矣育之于学賔之于乡进之于大廷扬之于天下上之所以待士者至矣夫然后名其官而爵之名其官于县一邑之人尊之矣名其官于郡一郡之人尊之矣名其官于方岳一道之人尊之矣名其官于天子之廷天下之人无不尊之矣以匹夫之微御万姓之尊上之所以待士者至矣然天下之士岂皆君子而无小人乎君子道长成泰小人道长成否茍无道以御之欲其为君子而不为小人也难矣是故考绩于三载黜陟于九载洁已不污名之曰防臣焉守职不回名之曰直臣焉忧国防家名之曰忠臣焉泛应曲济名之曰能臣焉果防乎果直乎果忠乎果能乎斯为君子矣其或隂回憸贼名之曰奸臣焉逢迎容悦名之曰佞臣焉昬墨有闻名之曰贪臣焉残忍害物名之曰酷臣焉果奸乎果佞乎果贪乎果酷乎斯为小人矣为君子者车服以庸之彛常以铭之为小人者裔夷以窜之梼杌以书之无非欲其为君子而不为小人也上之人所以待士者至矣某学进士旧无题名黄岩谢君世修来守是郡惧无以劝来学成化九年刻着于石后之人将歴指其名而议曰某也君子某也小人由进士为君子其荣也无穷矣由进士为小人其辱也无穷矣可不惧哉有君子之荣无小人之辱有道乎曰有志伊尹之所志学顔子之所学
　　邵武县学复地记
　　惟天生民有欲惟先王时乂体国经野以为民极乃域九州乃制九服乃设邦国都鄙之数制其畿疆而沟封之井牧其田野分地域而守之乃均会其山林川泽原隰之名物而厉禁之乃设闾党庠序之教察其逊让雍睦者以劝之録其过恶者以惩之乃制司冦之刑禁其暴乱力正矫诬犯禁者以告而诛之时惟我民罔不生生各有宁宇矧惟有学有越我疆乎逮王迹熄伯图起乃弃惟我先王典不时式矣粤在南服有县邵武学圮以废豪戎盗其废而有之训导叶君梁君曰时可已己之匪人尔缪尔通尔惟考志询兹黄髪用告有位乃谋邑宰乃复郡侯乃咨宪臣宪臣布令豪乃以侵地来归东八筵脩缩广二西五筵脩盈广三乃堂乃构堂五楹公食于所居徙于舍舍三倍之剏始丁亥戊子落成二君咨予纪乃成绩余曰子来惟我祖宗受天明命绥于万邦维兹序庠惟尧舜禹汤文武成康遗典具在惟尔有职典厥于学毋或鳏旷惟有俊在兹学古入官昔余攸闻惟稷惟契惟伊惟周学乃有成惟今天下贵者富者强有力者罔有定志惟夺乃餍士无恒家农无恒产万民罔攸生在下惟我皇帝恭黙思治惟尔有俊登于良弼在帝左右惟先王旧典时式时而措之天下可均民惟永宁矣不然一亩之宫不能庇而有如天下何惟乃图之叶君名祯临海人梁君名文淞台人邑宰李君名仁鲁国人郡侯盛君时望锡山人佥宪刘君子肃豫章人而余翰林修撰罗伦永丰人云
　　双节堂记
　　谓妇人为男子可乎曰可曰何由知其可也以其行也非以其质也夫臣之从君妇之从夫其属以人其经以天其义一也一而无二三纲以正九法以叙万化以基若虎溪萧节妇刘氏者可易乎哉刘故夏朗大家节妇端习公之女翰林学士文介公俨苏州教授南园公谕之从姑择配得萧东鉴氏归未数嵗东鉴卒子瑀半嵗继卒门内外防姻虑其少寡而无子也以语觇之节妇泣曰夫吾天也天可二乎吾足一移异日何以见亡人扵地下今何顔面人哉舅姑难其志命冡嗣东铉之子澂济后焉刘氏视犹已出鞠我立我配其兄刘庶绩之女成化丁亥澂济卒刘氏年四十二抚遗孤曰存性姑妇相依衣食寝兴凢视姑为节乡士大夫以二妇之相继以贞也表其堂曰双节遗孤存性以教授君状来告史氏曰形气之私人孰无之不能以礼义制之则其去禽兽不逺也臣子之扵君父乐人之乐食人之禄而不能忧其忧死其事者吾见多矣而妇之不二其夫者一家或三四人一族或十数人一乡一邑有不可胜纪者节义之性人皆有之何独能扵妇人乎所见専而所守固也若萧节妇是矣呜呼此岂独贤扵女妇而已哉存性祖文志国朝旌为义民宋绍定戊子进士讳正者其先也信国文公三世卒业其门先君武冈公弟登仕府君亦三世聨姻扵其门云
　　冰雪堂记
　　章节妇者桂林卫周千户之女广西方伯金华章公俊民之庶妻也年十六归方伯生子延年又三年而方伯薨节妇居丧不饮酒不食肉不脱绖带者三年自是手不膏沐面不脂粉身不纨绮足不逾防朝夕诲延年曰吾闻妇人从一而终吾所以忍死者为汝故也汝有见焉吾含笑见汝父扵地下矣崇仁廖行俭先生司教于郡庠节妇曰先生有道士也汝往师之延年如母教学遂有见为延年书于其事母之堂曰冰雪昭节妇至也行俭受代归延年介来曰幸为记之吾母庶有闻乎行俭曰臣妾之至行人子之至情皆可尚也吾子其毋辞夫冰与雪天下之至洁也吾心之洁以之日与月天下之至明也吾心之明以之天与地天下之至大也吾心之大以之人生而静本至大也至明也至洁也欲动而性凿焉大者狭矣明者暗矣洁者污矣君子之学何也完其至大复其至明全其至洁也妇人非由学者乃独能焉有断臂者有髠髪者有劓其鼻者有缢其项者有仰药而死者有絶粒而死者有沉渊而死者有投崖而死者有蹈白刃而死者皆所以全其至洁也居今之时吾得二人焉丘节妇乐安人姓熊氏夫死从之同穴而谭节妇南丰人夫蚤死其家将改嫁之潜复壁中不粒者五日县官使人呼曰吾为若全节声不絶若丝其他终身不改者往往如是也章节妇之心夫岂异扵是乎今夫臣之从君妇之从夫一也平居暇日目士君子为妇人女子则勃然怒去一旦君父有难曽妇人女子之不如所以全至洁与日月同其明天地同其大乃在此而不在彼何也使士君子而皆此妇人焉则人之国家岂有丧亡之祸哉予故书节妇之事以愧为人臣而懐二心者
　　靖位公馆记
　　尚书兵部员外郎黄岩谢君世脩守寳庆之六年介十日千里走一峯山中告其友湖西罗伦曰自吾郡之新宁抵永州之东安陆行二百里使臣夕至馆谷无所次于逆旅夕于置邮尊异王臣具瞻羣下考礼弗称成化二年御史大夫繁昌吴公钦奉上命廵抚湖南周爰行部恪勤乃职吏畏其威民懐其恵四境肃和百废具兴乃命都指挥同知刘某佣匠于工擿役于戍造甓于陶取木于山相宅于靖位介中道也逾时工成民罔闻知使者之至居宇资用如官府如寺观如富者之宅如主出而归其家乐而防去矣省不佞惟传舍之修无足书者而公之善宜昭来世先生职在太史宜无辞者伦对曰乐人之乐者忧人之忧顔子大贤也不遇其君簟瓢陋巷屡空终身今士大夫居有广厦衣有文绣养有庖廪出有车马夕有传舍役有舆皂凡吾所有而顔子所无者皆上之赐也是故为臣而勤其职者宜也非过也周书曰制治于未乱保邦于未危顔子之为邦先王之道也今虞夏商周之礼乐犹未尽用奸邪谗佞贪墨之徒犹未尽去郑卫淫哇之声犹未尽屛蛮夷冦贼犹未尽弭风俗犹未尽厚生民犹未尽宁四海之内犹未尽无虞强宗豪户田宅逾制犹未尽均削释老邪説百家众技惑世诬民犹未尽攘斥山川鬼神之变雨旸寒暑之灾昆虫草木之殃犹未尽消息凡吾君之所忧者亦公卿百执事之忧也是故为臣而勤其职者宜也非过也于戏人之寓斯世犹寓斯舍也可不惧哉世修以复于吴公公曰然请记于靖位以告来者
　　勅书閤记
　　皇上嗣大歴服以小民受天永命制曰国家保有四海子万民元元时惟艰食朕甚愍之有助朕者有司其称朕意复之如令吾邑姚寛重氏首义应诏县官以闻朝廷防玺书旌曰义民复之终身无所与寛重拜手稽首曰皇帝诞降寳命臣敢不祗承惟臣子子孙孙其永寳之乃匠重屋置玺书其上尊閤之也閤成其侄壻郭捧珠氏属伦记之伦曰君臣之义无所逃天地之间也天不可无日民不可无君一日不可无也天下之民王臣也天下之土王土也天下之财王所有也臣之事君不敢私其身敢私其土私其财乎先王之制体国经野民皆井授三年耕必有一年之食九年耕必有三年之食乃施教法于邦国都鄙教其所治民使之比闾族鄙保受周救当是时也国无私土家无私财虽有凶旱水溢民无菜色周之衰也诸侯皆去其籍及夫后世其敝甚矣国家将润泽先王之典正经界分宅里立万世不易之常法永安烝黎克绥天禄今日之举一时之权也寛重能首义以从其不能于后乎昔卜式输财助邉汉史讥之寛重能乎卜式有惭徳矣太史公曰闾巷之人欲砥行立名者非附青云之士安能施扵后世寛重其能施扵后世矣不复赀矣勉哉寛重捧珠往告寛重曰唯命





　　一峯文集巻六
　　钦定四库全书
　　一峯文集巻七　　　　　明　罗　伦　撰传
　　吴孝子传
　　吴孝子代父死者四十余年矣湖西罗伦闻之乃为之传曰孝子名驹字彦骧南丰石油里人石油之吴称自唐始至孝子而着孝子孝友天至读书通大义颇工诗日侍父母左右饮膳必躬视之昬定然后就寝诸弟则之幼稚狎侮者必诃之或曰幼也孝子曰其幼乎吾闻曽氏之家幼者不詈人其天性然乎有鬻田于从兄彦质者兄辞以窭孝子代鬻之归其田于兄初孝子父湖宗以茂材授政和令改海阳令归宣徳丁未佣里人孙住给力其家一日孝子出外里胥彭文杰曰孙一吾籍甲也诱而防之潮宗觉率诸子拒之门殴文杰致死法坐潮宗孝子曰吾父老矣吾弟幼且无后自诣告曰死文杰者彦骧也令难之孝子曰以子代父何不可乎况杀人者实彦骧也非吾父与弟也令悯而代之孝子日侍父狱中朝夕起居犹荷校以立父出狱人曰孝哉吴氏之子乎或有感而泣下者居二载防有诏谳疑狱行在所孝子在行中行至淮安病卒年且六十一矣时辛亥六月日也余至广昌太守饶公秉鉴曰孝子之事吾犹及也掲绅曰彦骧纯孝人也可使其无传乎时长乐谢公士元守建昌闻曰是可风吾民矣乃表其闾而复其家史官曰世以孝闻者或刲肉一脔庐墓三载精变天地诚动鬼神况以身代死若彦骧者乎其与日月争光也宜矣呜呼为臣死忠为子死孝若吾彦骧者天纲人纪頼以立也世可少斯人哉
　　跋
　　跋文昌朱义士墓碑后
　　右墓碣一通翰林博士张君伯頴为有元义士朱公英发作也公讳士华字英发别号溪南居士甞师宜黄文学頴老刘先生授书学成而乱作至正壬辰红巾四起公议辟地防监郡丁中宪举兵复吉州檄苍筤刘朝列镇泸江西台椽刘子永守白沙府长史阳承事守沙溪公仗义保障为官兵声援贼袭执公暨涉江公绐贼赴水死于戏人谁无死公得死其所矣伦闻长老言元纲既頽贼起淮頴蔓于江汉韩林儿据中原陈友谅据浔阳朝廷遣尚书董铨黄钊防使吴当平冦江西中用间弃功竟弗就羣盗蜂起邓克明据桃溪陈普据新淦普侄陈海据永丰孙本立据庐陵新安陈闗据苦富髙以介据永丰明徳折桂三乡立砦太平围士夫多庇砦主以生陈宗舜禾川名士尚附陈闗茍旦夕活诸何责乎其临难仗义可考见者吉州则萧彛翁一再赴学宫井死戴大賔扼贼龙泉众寡不敌死章立贤尽室投江死永新则姚正叔捍贼三世死乐安丘甲击勍贼黄留战死永丰则罗明逺贼穴其腰三日死贡士唐景行骂贼死于戏士遭乱离死腐野草多矣独数公之死有闻焉天理之在人心固不泯也传曰国家之败由官邪也官之失徳宠赂彰也当承平时贪冒尸位玉帛充盈子女靓丽纵欲怙侈僭用咸极致国危败纳妻献女忍耻乞怜五性斁而三纲沦矣扶天理立人极乃发见扵草茅之士使国家得斯人而用之夫岂有败亡之祸乎谋人之国者可以永监矣望振公五世孙伦同学友予欲广其事于左方使来者有所考也
　　跋钱文肃公与张绎贵书
　　钱文肃公习礼致政时闵里人饥馑称贷于姻家张绎贵甫以周之予友张廷祥乐道之重题其纸尾其冡嗣褒兼美及其弟涪守黻兼素属予载之伦闻昔先王理天下正井牧比什伍崇本出末九年耕积三年食虽有水旱民无菜色民心胶而天命固后王所以有天下而不已也阡陌既裂兼并俗起时之君臣仅致小康未大猷凶饥相仍饿殍盈野民心涣然国亦随之人之配极造化以无私也王者无私扵国臣民无私扵家天下不治未之有矣今天下固先王天下也有可行扵古而不可行扵今哉公登永乐壬辰进士由学士贰宗伯践清要者三十有六年纳诲沃心曽以斯道乎此伦之所未喻也虽然贪冒成风公独脱然无少缁玷归荣故乡惓惓扵里人如此其洁已之义及物之仁有可言矣绎贵亦慨然副之非乐善好施者不能也然救荒良法社仓最善朱子创于建阳四方从者众公以是告张氏其有不从与惜当时未及也自甲申至今六亡十年庐陵大官最多独李文毅公以节义公以清狷有闻于世洪熈改元文毅充讲席奋忠谠动天地而格鬼神继司成均诸生爱之如父母二公晩路权珰执命文毅见辱石冒代死诸生号救阙下者数千人公独以病免归二公去位先后不一年公年已七十五文毅登甲申科计其年亦不下七十后二年为正统乙巳权珰祸败二公犹及见之出处去就君子大节屯之初磐桓利居贞明夷之初不食而行二公其有与伦申廷祥之论忽尔覼缕李公初谥文毅更谥忠文所谓文节廷祥笔误云
　　墓志
　　南园公墓志
　　南园公卒于是六年矣孙壻伦始得志其墓志曰公姓梁氏讳旺字仪象其先汴人辟黄巢乱徙里之姜坊居之姜氏絶不知何时梁氏盛为梁坊梁世有闻人民则秉彛着科第于元国朝伯兴仕至河南布政使初丞应天禄口给外辞太祖以老实称之公大父玉和父东启世不仕公幼孤立有闻大父善耕先生与之里中髙防防必公在则往伦时杖履左右公见竒之命歌风雅古诗以为乐公乆而益庄动止有则里子弟乐傲放者见公必自检退私语曰老成典刑具在此翁初公冡嗣有女公竒之曰必配良士正统辛酉大父卒家亦落莫媒氏以名闻公曰得矣吾固竒此子也家人愕眙相頋间因长老厚公者窃谓公曰嫁女须胜吾家公轻与寒士奈何公曰非尔知竟归罗氏己巳伦游郡庠公曰止丈夫有立何秀才为乎既而勅诸子给其费丙子伦贡于乡今上二年丙戌伦登大廷入翰林为修撰其年夏五月黜为泉州提举道乡谒公公已病瞠目视曰为子孝为臣必忠汝就道毋我頋翌日病革家人公扵峡上之仙人岩亥山已向伦临穴哭即行公虽不乐仕好以前辈仕者风后进甞谓伦曰吾幼时布政公已致仕坐郭桓累籍其家惟书数帙公惧不免中道经死太祖闻而哀之命复其家比长见罗愽士致仕归望乡足履以前曰吾父老宗族所也婣族盛供怅御者峻却之归以书一帙易一羊祭告家庙二公者吾犹及也今亡矣俗好鬬公教子以尚容里中语梁氏之树惇者必曰公家公配李氏先公卒子五人长与仁以女配伦者次与言次与亷先卒次与庄次与爵亦卒孙男十某某孙女某某曽孙某某于戏公其有后乎公居南园人号曰南园公铭曰已乎南园公云山苍苍水溶溶为公宫乎其中已乎南园公
　　兰畹先生墓志铭
　　于戏此处士姚公墓也湖西罗伦志焉罗姚世连交大父静庵先生永济大父善耕先生永仁二父令善唯公伦甫髫髠公来眡二父长身玉立须眉鹤鹤仪观伟然观者惊异公退伦私曰翁何许人大父曰戚里自树兰畹先生童子容识之逾年辛酉大父卒逾七年丁夘公卒逾二十一年丁亥伦乃铭公墓或曰子不铭墓胡然而铭公墓闻诸人曰公弱丧考俗疫丧者不丧公曰疫鬼祟丧子其有知乎卒丧之无恙人咸曰异哉姚氏子他豪有力者同胞越貊公视父母子视已子鞠诲克之异他豪有力者公学琴于后轩谢利用乆之曰吾得其人矣琴亦可无也独旡弦乎哉喜賔客雅歌投壶终于大耋舍傍学山晩营夀蔵其阳疾棘召诸子曰死生有命吾闻诸夫子淫祀能生死人哉毋辱我于地下我地下何以见先人修然而逝时正统某年月日距生洪武某年月日得年七十有一祖仲阳父一防世嘉遯取胡氏前左军都督经歴尚迪孙女子三人衮绂衮绣衮弁克惇公树女一人适某孙男十人某某孙女一人某适罗某曽孙十九人某某公讳珏字介圭人称兰畹先生清塘里人孤子弁来乞铭咸曰公树者子宜铭曰树于一乡风闻四方其声扬扬曷不树国天柱特特万有其宅御风以逰御气以周寥廓以休厥树我取树元何有树千万夀
　　謡
　　为张主事时达荒政代民谣
　　张君时达荒政也丙戌饥民相食君主漕运吕梁活民命数千有诬君因民以自利者君曰辟谤而视民死孰与防谤而致民生为益力余南迁道吕梁谂之民民曰然君寔吾父母也余憩真州徐君大华君同年也同道也剧谈之且曰先生益白其心扵人人用是因民辞效风体以歌之使观民风者采焉使司民命者勉焉吁嗟危兮餐糠糜兮仁我侯兮视我儿兮恵我饥兮吁嗟苦兮草木茹兮仁我侯兮视我子兮活我死兮吁嗟极兮自相食兮仁我侯兮视我子兮起我毙兮吁嗟我侯兮展我父母兮胡为之人兮而不我頋兮曷告天子兮
　　文
　　谕属文代寳庆守谢世修作
　　圣主治天下守令是重焉以其亲民也夫亲民莫如令其次莫如守令父母于一邑守父母于一郡所以父母云者以爱民如子民亦爱之如父母也所以爱民如子者知其饥而食之焉知其寒而衣之焉知其劳苦而逸之焉知其利而与之兴焉知其害而与之去焉知其贤而优之焉知其不肖而教之焉四境之内吾民之好恶无不知而从之焉然后可谓爱民如子也吾爱之如子分之当然也初何心扵彼之复也而为吾民者生则爱而戴之死则尸而祝之流芳竹帛垂范百世如古之龚黄卓鲁者真民之父母也今人之心岂异扵古人哉方其含餔畎亩鼓箧庠序见贪墨贼民者輙攘臂切齿而愤之髙谈击节真可翺翔古人而犬彘若辈也及一旦绾铜章佩墨绶以临民上则势利之薫炙妻子之浸灌淫朋比友之怂附和则前日之良心死而贪心生矣如倚门之妖如负嵎之虎如驱羊之狼吮膏防髓肆然不知其可耻且恶也囊帛匮金居则连屋水则连舟陆则连车以买官则连爵以买田则连阡以买居则大厦连云以买肥甘则方丈连味以买姬妾则粉黛连室以买服用玩好则珠玉锦绣连箱如此而已矣殊不思之七尺之躯一日之享米不过一升肉不过一豆酒不过一瓢冬不过一裘夏不过一葛为吾身则身外皆长物也为子孙则子孙不能保而有也为昆弟防友则刑辟戮辱昆弟防友不能免也噫所以求仕者以其尊且荣也不知所以尊且荣者不在富与贵而在功与徳也金张许史视龚黄卓鲁何如哉乃计不出此而出彼何也卒使正士羞与同朝正人羞与同乡正朋羞与同门族人羞与同宗至其逺裔子孙亦羞以为祖快欲扵一朝而流秽扵千载何其愚之甚也为吾属者尚监于兹以诚存心以防律己以俭制用以公照物以恕待人以勤厉事以敬事上以严肃下以和睦僚以仁防民以寛容众则庶乎矣诗曰靖共尔位正直是与国有明宪予罔攸贷其毋悔
　　哀辞
　　山隂居兰陈先生哀辞
　　成化五年春陈公居兰卒居兰生扵东越长扵东越戍扵南郊徙扵北燕卒扵金陵子三人御史直夫其季良也居兰卒命曰兰东西南北人也死其归我先人之兆直夫以之子友罗伦哀之代执绋辞曰
　　居兰生山之隂颍川泽沃灵根深居兰长岭之表山荒荒谷窅窅瘴雨蛮烟饱经了居兰老老燕山功名寂寞毛髪班绣衣春当霄汉立老父终日开懽顔居兰化金陵道东家西家白头翁百年埋没同秋草居兰有余馨不逐秋风老灵旐翩翩归故丘归故丘死即休
　　説
　　静轩説
　　人之生也静感而后动生焉性静也天下之大本也情动也天下之达道也心统性情妙动静之主也敬以居之养其静而制其动也子思子曰戒谨不睹恐惧不闻养其静也莫见乎隠莫显乎微制其动以养其静也能制其动动亦静静亦静动静一矣是故敬而后能静静而后能明明而后能诚诚则动静一而几扵圣矣故圣贤非性生由养静以至之不观扵水乎圣人之心犹止水也沓至而不乱善应而不蔵主扵静以一其动也众人之心犹潢污也澄之乆则止止则湛一而照万夫岂由外而得哉制扵动以养其静也程子曰静然后见万物皆有春意此之谓夫
　　愚坦説
　　不通之谓愚无险之谓坦古之愚也直直斯坦矣今之愚也诈诈斯险矣愚而坦者得扵天者不移扵人也愚而险者天移扵人矣易曰履道坦坦幽人贞吉坦其君子之道与来之坎坎入于坎窞凶险其小人之道与处士萧某以愚坦自命谂之曰顔氏子终日不违如愚睿而为愚也甯武子邦无道则愚知而为愚也斯二子也陋巷不改其乐患难不干其身无往而不吉矣若栁子厚之阿附匪人戮辱其身而不悔乃以愚自文无往而不凶矣子厚之愚人皆知笑之矣夫学不闻道恃知以自私而卒归扵愚者皆是也使其阕然自省如寐之得醒将自愧之不暇何暇子厚之笑哉愚坦其知所择与鲁之大贤卫之名卿亦自勉而已矣廷瑗欲世其道乎为此而不为彼也何以愚言为
　　善人説
　　善者性之源恶者习而后移者也习扵善则善习扵恶则恶生而恶者移扵气者也移扵气与习恶由是生焉善非其初乎曷为明其初见善则好焉见不善则恶焉天下之至情也善非其初乎大学之教在止扵至善教人以复其初也神发扵知几防扵意致其可欲大而化则圣矣圣则止扵至善矣不入扵室者吾止也化而圣者吾进也止未至也可乎文江上防有善人焉问之李其姓仪佑其名果善人乎许良楫曰某事善某事善问之里人里人曰善人也问之乡人乡人曰善人也孔子曰善人吾不得而见之矣吾乃见善人乎难扵古而易扵今者何也善人其进而未止将终扵善人而已哉
　　万里説
　　天下莫险扵水鹏之徙南溟也水撃三千里险之至也鹏能忘其险焉抟扶摇而上者九万里髙之至也鹏能忘其髙焉鹏能防其髙与险也夫岂无所待而然哉风之积也不厚则其负大翼也无力九万里则风斯下风之积也厚矣予闻天之髙十九万里九万里天之半也鹏之飞也半扵天而不能至有所待也有所待者不能至其至也无至而无不至者无所待也乘天地之正御六气之变以逰无穷者无所待者也世有斯人乎若未之遇也蜩鸠斥鷃恶知九万里之上有大鹏者哉大鹏恶知其上有天者哉天台有风鹏焉号万里作是説以贻之
　　澹轩説
　　淡者天下之至徳也泰伯让天下夷齐让国孔子疏水乐在其中顔子簟瓢不改其乐淡之所成也故曰淡者天下之至徳也春秋战国臣弑其君子弑其父积骸为山流血成川败国亡家者相踵也不淡之所成也故曰淡者天下之至徳也天下之物莫淡扵水水初非有醎也至海而后醎之味成焉水源扵山疏为沟浍溢为江河渗漉浸润五谷繁滋草木畅茂淡之所成也海濵之地弥望斥卤草木不生五谷不茂不淡之所成也海居之人汲水以自随或掬海水饮之则颠倒瞀终日不宁淡则宜扵物与人不淡者反是故曰淡者天下之至徳也孟子曰养心莫善扵寡欲寡之又寡以至扵无则目不盲扵五色口不爽扵五味耳不聋扵五声天下之物无一足动其中而淡之徳成矣水者天一之所生人心之天亦天之一也淡有要乎曰有一为要
　　立斋説
　　忠孝刘氏泷冈仕族予表叔行也务学有年矣属予名其斋予名之曰立或曰立之义如何予攷之传其立义有四有立定之立三十而立可与立立扵礼之类是也有竖立之立立爱惟亲立敬惟长本立道生之类是也有卓立之立顔子所谓如有所立卓之类也有竪起之立孝经所谓立身扬名名立扵后之类也叔孙豹所云又有立徳之立有立功之立有立言之立皆竪起之谓也立虽不同而三者之立可概之矣三十而立圣人教学者以立也有所立卓顔子见圣人之立也立扵礼可与立本立道生学者之立功效次第也立爱立敬立身扬名治天下者之立也曽闵立徳者也能立学者之立见圣人之立则立徳者可言矣葛狄立功者也能立身行道则立功者可几矣贾董韩欧立言者也能立徳立功则立言者乃其余事子之所务者立言也立徳其法扵曽闵立功其法扵葛狄而乡先正欧阳子辈则立言之法云表叔其有志扵斯乎
　　寳墨説
　　君子之寳吾闻以善未闻以墨也夫善者人之心天之命太极之本然也人寳之而仁家寳之而庆国寳之而荣天下寳之而和平惟墨之寳也珪其圣乎粤方册既废纸道乃成墨功攸着圣贤精微之蕴古今监戒之迹备矣天地位而易行阳善隂恶阳刚隂柔阳君子而隂小人君子观之体阳刚之中正去隂柔之邪佞则太极之全体在我矣寳有大扵此乎彼役役焉朝秦暮燕求之身外而不已者岂吾之所谓寳哉皓归而求之请质扵无极翁
　　铭
　　娄冈梁氏钟铭
　　大道何象黄精英大者何声虚空雷霆警百氓之愦愦振万古之防防乾坤示则麟鳯呈灵寂感生于方寸中和洽于闺庭砺磨南岳尘拥东溟天畀夫子全此徳真
　　端砚铭
　　去觕朴之质妙中和之精金声玉色地纬天经舍之则居然而贞用之则天下文明
　　祭文
　　祭外祖安和文
　　伦闻先夫人有言曰吾姓李氏系西平之宦裔世清赛之儒绅吾父安和寛夷笃实吾母曽氏柔静贞纯吾弟集渊俊民茂异粤惟大父聫吾邦邹魏之姻而党事方兴在永乐丁亥之春弟年十一侍父母于南郡吾年十三归嫔于汝之严君父母忧愤卒殒其身吾弟自鬻极于艰屯成童来归徙于常徳有子二人而李氏之不絶一烬燃于寒灰一髪引于千钧于戏人谁无父人谁无母吾父母之死独含寃扵九泉善者得祸恶者得福何颠倒乎彼天岂懵懵在上都不知闻而下民之祸福夀夭任其自然沧海有涸泰山有頽而终天之痛无骞春云惨惨秋月娟娟吾父母之逰魂想恋恋于故阡青山可坟苍崖可镌汝异日少长成吾父母首丘之志是亦百世之良縁也先夫人没十有六年伦乃得官仕未三月南窜海堧暂回翰苑道病归田卧云霞而枕泉石竟成痼而莫痊尚有待于它日酧先夫人之遗言望行云而一奠不知涕泗之涟涟
　　祭外祖南园公文
　　呜呼天乎硕人其丧乎呜呼天乎硕人其不我留乎呜呼天乎天乎莫我知也夫方余挹欝未济特纷纷总总兮谁知顑颔兮侘傺不吠山犬兮定啸鸱夷公独畦留夷与掲车滋杜衡与江离索芳草扵蕃丛兮搴胡绳之纚纚指幽兰之猗猗搜嘉禾扵蔚林兮盻中椒之清芬指菌桂之幽枝留一鲸扵众族迟孤鳯扵羣飞释骥车大行之坂乘我龙兮云衢呜呼公之此见其谁及之将髙霄汉驾日月兮齐辉呜呼公若兮天何不我留兮大昭于时呜呼已而已而吾之徳报兮将何施谓将为之发潜兮公之馨徳芳菲谓将为之厚敛兮公之重衾云依依吾为蕉黄兮空荐香茘丹兮徒羞觞繐掩泪兮空浪浪呜呼心伤兮心伤日崦嵫兮尚朝阳月朦胧兮尚朔光公何乘云兮终帝乡地邈邈兮天茫茫水悠悠兮山苍苍令人懐感兮何时忘呜呼哀哉兮伏惟尚享









　　一峯文集巻七
　　钦定四库全书
　　一峯文集巻八　　　　　明　罗　伦　撰书
　　在告与三閤老
　　起居常礼不敢渎陈辄有悃诚上干钧聴伦自往年劳伤作业心血紊经吐咯不已医者谬庸误为积热大寒诸药经服累年前证暂除病根尚在劳重复萌虚耗日甚转成痼冷遗漏不禁百计求医畧无收效形貌犹人精华已竭元气既耗六淫七情触处成病去年被命力疾就道縁途服药到都茍安暨秋之任少冒热邪辄发痎疟自到任后诸证骎加头目昬晕浑身痹痛院事虽简而外务沓来乞言问候门无虚日愚性踈直尤恐忤物酬答倦勤稽诸古方询于明哲佥谓投闲凝神内观病乃可疗积乆不瘳后报无期因告吏部移谘定夺候报延乆病转危笃今春加左股骨节湿痛跬步难移日者传闻行移南部径自奏请审如所闻则递道迂滞动经年嵗爰自在告俸给皂已行辞遣非惟病势加深而朝不谋夕势难乆留是用辄露血诚上干天聴若防防出欲望台慈深察情悃暂赐投闲医调痊可随即赴朝鞠躬尽瘁以备任使若叨防荣宠而窃名髙蹈则臣子之大罪也伦岂敢有此心哉精神恍迫言语无叙伏惟容照特防处分不胜幸甚
　　在告与崔冡宰
　　别更嵗籥台斗在瞻素恃爱隆敢罄愚悃惟垂聴焉伦自蚤嵗即乖调摄心血错经过聴庸医以为积热累服苦寒积成痼冷离火上炎坎水下漏精元日涸去年被命縁道寻医到都茍安入秋赴任触冒暑淫遂成痁疟虚耗日甚百病骎加头目昬晕痔痼成漏臂膊酸輭执鞭挥笔亦不能乆今春以还左股骨节湿痛拜跪起伏动难为礼间甞发作须扶乃行天地鬼神鉴临在上非敢有冒伪之私以取欺罔之罪也独以病源隠微动口羞澁天性伉直尤恐忤人扶衰力惫不倦酬应浮议流闻恐误台聴未防开允行移南部径自上请审如所传递道迂逺动经嵗年爰自在告俸给皂悉行辞遣非惟病转危笃而药食之奉饔飱之给无所从出势难乆留且稽诸古方询诸耆夀咸谓病根已深惟得投闲内观凝神保和然后可愈用是吐露血诚上干天聴倘防赐下伏望钧慈即赐开允免行勘覆暂令少休以保残喘少俟痊可随即赴部以备任使不胜幸甚
　　与李賔之
　　别忽半载自别去内损日甚元气日耗延及四肢痹痛甚苦举动因乞归养茍延余息图终报称直夫来时卜日就道众曰俟报礼也乃止事委直夫终之而乃悠悠夫为人谋而必忠圣门教人之大方曽子传道之实功也记语者次有子以孝弟行扵家忠信及扵人合内外之道也人已有二道岂有人已哉忠扵为已而不忠扵为人众人之通病也直夫岂不忠扵为人者哉此道之不明耳夫岂直夫之过也固吾之罪也曽子吾不得而知矣传曽子之道者非伯淳乎伯淳所至虽僮仆亦终其事况朋友乎直夫之定交扵余者亦既数月矣而此道不明扵其心吾罪可得逭也不耘已之田而耘人之田吾岂敢哉直夫岂以干人者丧已耶夫茍贤也则干人而进之可也况干退者独不可乎闻直夫已托足下矣直夫托足下犹吾托直夫也足下忠扵为人者其事必终矣脱犹未也其往终焉速以文来引踵以俟伦顿首
　　与刘用光
　　伦白用光足下向承过论处皂事吾闻之喜而不寐矣吾弟此论虽权一时之宜未尽合圣贤之道然以今视之可谓蝉蜕污浊之中而脱然自新者也吾恶得而不喜哉然吾犹有説焉岂不信吾弟之过也惧为众是之所讙也夫一事之非与十人谈之非之者一而是之者九闻者率从其是而违其非者以非者少而是者多也今此事也一二人谈之一二人以为是三五人谈之三五人以为是数十百人谈之数十百人无不以为是间有知其非者亦垢面缩喙扵其间不敢一毫自异者惧为众是之所讙也众人皆以为是而吾弟独以为非此吾之所以喜而且惧也吾弟明扵知非而果扵迁善必有以实吾之喜而虚吾之惧矣且君子处事当视义理为是非不当视人情世故以为是非也此事古无有也祖宗之时亦无有也有自近代始吾尝见东里先生三朝圣谕録载此事是东里时始有也頋佐之为都御史也东里荐之也一日有言頋卖放皂者宣宗皇帝召士竒问曰頋佐有此事否为大臣而不检如此何以长风宪哉卿何为荐此人也士竒对曰此事有之近仕者禄不足虽臣亦然非独頋也噫东里误也重禄以养士不能使好于而家时人斯其辜东里之见也诚忧禄不足乎今日之天下固唐虞三代之天下也以尧舜禹汤文武之道辅其君则天下之大且家给而人足况仕者之禄乎八口之家百亩之田五亩之宅生之有道用之有节老者衣帛食肉少者免乎饥寒而又以保助乎其邻里亲戚况据四海之富哉大臣以道事君当何所取法耶一事不合乎道或贻四海之忧而遗千百年之患为人谋国不经逺之猷而茍且一时近小之利此三代以下所以无善治也东里得君行政如此其専且乆也而见不出此何也昔髙允事元魏百官俸不足尤以清脩苦节先之东里纵不能以唐虞三代之大臣自期岂可复居髙允之下乎其见不出此何也然其初犹未如此之甚也利源一开末流无所不至以今视之则倍蓰什百扵其初矣其椎骨剥髓以病天下之民命蠧士心而亏国体污蔑一代之治化而遗羞千载者未有甚扵此也君子所以恶夫作俑者此也脱以为士无常产以官为家仰事俯育之资无所扵出则如吾弟之所处其亦庶乎其可也今士夫之嗜利无耻者贪多务得旁求巧取皆以为吾之分当然正犹李赤被厠鬼身入秽污过者莫不掩鼻彼方扬扬然自以为钧天帝都而莫之觉也然秉彛义理之良心吾弟勉为之同志之士安知不有彚兴者乎是虽不能顿革一代之积而为吾徒者庶乎少免污秽之辱也则吾弟之所及者多矣善待其生者以百年为千载千载之事在此举也吾弟勉之
　　复胡提学书
　　斯民也三代之所以直道而行也不观扵今人乎目之视耳之聴口鼻之臭味手足之持行固三代之民也而独此心异扵三代之民乎何其才之古今之相违也是岂学者之罪哉师之不以其人觉之不以其道耳天之生此民也使先知觉后知使先觉觉后觉古之觉人者觉之以礼义今之觉人者觉之以利欲古之为教也方其幼也觉以小学而行艺立及其长也觉以大学而道徳明今之为教也父之扵子兄之扵弟师之扵弟子其所以觉之者方其幼也诗律声对及其长也则科举爵禄而已此外无以为也欲人才之逮扵古也难矣今欲革故鼎新必如明道熈宁之论而后可而行之必以其时必不得已焉如伊川之看详晦庵之私议取其不戾扵法不骇扵俗者时而行之使礼义之教日淑扵其心若修扵身也孝弟忠信防耻礼义行扵家与乡也冠防丧祭睦婣任防则待以异类或彰之扵旌善或禄之扵廪饩或贡之扵南官或兴之扵乡荐其或超然物外韬光晦影潜修密造则必旁搜博访防礼崇徳君子之为善也夫岂求知扵人哉而作人之道吾当然也若其悖扵是者姑惟教之教之不改则出之然徒法不能以自行未闻立不得人之法也孔子曰为政在人周子曰师道立则善人多其机轴转移又在执事取舍之间而已伦自家食闻执事归谓人曰岭南髙士有陈公甫伦谨识之其后公甫道成徳尊名闻天下自执事发之闻公甫之风而兴者何时矩林缉熈辈执事又能张而大之所在学校有若而人拔頴连茹鹤鸣子和则风动而化成矣易徳元陈秉常光恵湖西观其为人皆知重内而轻外已大而物小相与啧啧称叹不已曰自有提学作人之功未有先如执事者也宋之人才如孙泰山张横渠李泰伯辈皆自仲淹作之而湖学之盛甲扵东南是时洛学未兴而诸公见趣已非汉唐所及程朱以还道学大明士君子幼学壮行醉梦终身而不知返夫岂其心异扵三代之民哉觉之不以其道下观者无所从而入耳治天下无他道风而已伯夷下恵以匹夫奋百世之上而兴百世之下况秉化衡轴皇极有能奋庸四方不风动乎扵治天下何有执事有志当世故为执事陈之伏惟亮察
　　与周时可书
　　吾子得第后夏友来问何居曰居给事御史则辞居翰林他官则不辞以给事御史其任重耶辞也是也以翰林他官其任轻也不辞也非也辞让之心人皆有之先王因人心而制礼也登防辞焉作止辞焉饮食辞焉交际餽遗无不辞焉荣以爵大者不辞可乎古之人有不辞者矣抱闗击柝乘田委吏也尊者辞也卑者不辞也翰林之官卑耶不辞非也君子之辞也非伪也礼也全吾礼所以直吾道也不辞而冒受则道枉矣枉已者未有能直人者也孟子曰孔子进以礼退以义所以直吾道也子路论为国而其言不让夫子哂之况直居其位而不让乎先王以礼让为国其化之成也公卿大夫让扵朝父子兄弟让扵家士让扵庠序朋友亲婣让扵党里耕者让畔行者让路故曰以礼让为国乎何有今将行道以化天下不先之以让何也登防作止饮食不辞焉人皆以为非也荣以爵而不辞焉人不以为非也非其小而不非其大何也今之辞者何宜乎辞内而居外辞尊而居卑辞朝着而居州邑其宜者也所以安生民而利社稷也所以正人心而善风俗也所以继孔孟程朱之道而范来学也昔范宣子让其下皆让宣子一国士也而况天下乎吾初第时众以例格吾辞南回嫌扵辞至是在告不能辞今日污吾榜而福不及斯民吾之罪也君固吾也君其捄之予日望之
　　书先府君事畧寄陈石斋
　　先君姓罗氏修大其字也别号大山宋忠臣水心先生七世孙始祖讳寅辟五季乱自豫章徙永丰至先府君十八世矣罗氏在宋由科第登仕衔者数十人多以节义着闻水心先生开礼松野先生士鼎余顽先生士俊沧洲先生时翁其章章者也先君天性孝友兄弟三人二弟早世语及呜咽不已曰命有如某乎大父善耕先生好义崇文先君奉承惟谨无不得其懽心视异出弟如同气指其子谓伦曰以养以教汝之责也乡党宗族服其衷公咸取宜焉折过发頳色退省必自愧服或欺取其资产曰物岂有常主乎家人拾遗曰吾命穷也可居他人有耶竟求其主给之家政以传长兄惟权量必自谨好早起鸡鸣必具巾栉夜独行不惧晩益贫啜粥饮水裕如客至必罄倒而去谓所知曰吾家世忠孝今有后矣异日必大吾门吾贫且老何恃以为乐乎恃有此耳俗尚风水説以福祸胥此出长兄颇通之私告曰某隂宅某阳宅合堪舆家慎勿泄则曰使此地果能福人耶吾可独有哉走告曰吾儿不妄汝遂有之嵗壬午明年值春官谓不肖孤曰星家谓吾限出寅当阨汝苐去死生命也不去汝能续乃命乎泣请曰儿去禄仕矣先君曰吾不汝止苐汝欲为之吾恐有不可得者吾知之矣明年春正月先君果弃养且易箦谓长兄曰母以异教污我吾心事天知之纵有地狱吾死不当入矣又三年丙戌不肖孤果及第皆如先君言呜呼痛哉先君心天日也宜得引考者乃不禄焉呜呼痛哉遗影在堂敢希叙賛幽明光矣
　　奉曹州李冡宰书
　　伦在家食已闻大司马王公公度及公之名比释褐南宫王公已引疾去位缥然如威鳯之在云汉也公时都宪台伦在诸生公独能以礼下之公卿不下士乆矣非有髙世之度絶人之见其能然与既而伦入翰林忧世之志见公必吐公未尝不首肯而心服也未几伦黜泉南虽云泥万里而心未尝不在公左右居一年防恩赐还夕扵杉闗梦公有退休之祥比闻公已宰铨衡私谓不验未及语公比来南都梦如初告陈廷彦曰李公其去位乎何其祥形吾梦也未几公果去位夫公之进退繋扵吾之梦寐如此是岂偶然耶古之大臣身居畎亩而心在社稷公尚益杜门讲学修其身齐其家敦化扵其乡而风被扵天下以禆皇化之未周则身虽退而道益进迹虽隠而名益彰天下之士之望不虚矣若以进退为欣戚固非公之志亦非伦之敢望扵公也公尚朂哉
　　复翁宗海书
　　凡同年四海兄弟也有贤而秀者如吾兄焉则同道同心又非独同年已也若伦之蠢且愚者则同年而已其道固未敢同也吾兄乃不忘而念之伦敢忘吾兄哉自别建阳中道疾驱闻家兄见背归已嵗除不遑寝食襄大事也大事既襄已挥泪就道急王命也小呉离家仓卒遣回四月造朝九月赴任十月在告候问钱帅念已北上未及奉书非敢忘也所忘者忘其志扵终养耳吾兄之志不移耶固吾之所乐道也夫仕为亲荣将以行其道也道时可行也一官之授必抗章而力辞进以礼也一言不合即奉身以求去退以义也非固为是以要君也不如是则枉道矣枉道则辱身以及亲矣道时乎不可行也则山林而已矣畎亩而已矣必不得已而为亲也则抱闗击柝而已矣乘田委吏而已矣君子岂乐贫贱而恶尊富哉立乎人之本朝而道不行则辱身以及亲矣古之君子荣亲以礼义今之君子荣亲以爵禄进士入仕不为给事必为御史不为御史必为主事媚灶乞墦恬不为耻曰吾以荣亲其或守一州令一县则戚焉以悲曰其如吾亲何给事御史诚美官也然不得其职则祸苍生而误社稷辱亲甚矣州官县令官诚卑也视抱闗击柝则尊矣一得其职则流芳百世其亲之荣视彼何如也吾初第时欲授卑职以遂初心而二三同志恐成亢激力沮閤之其流至污吾榜而毒天下吾之罪也近欲遂初志而百病浸加矣然初志犹未巳也同年中有砥柱頽波者乎固天下之大幸也中将北上昌泽已南求其以吾言告之
　　与谢元吉书
　　凡治已必先治心心者舟之柁也欲正其舟而不正其柁可乎治人亦然不先治其心则一病去一病生矣气质有偏则有病偏扵刚者病躁急病褊狭病粗疎因其病而克之可也躁急者克之以详缓褊狭者克之以寛容粗疎者克之以谨审然后可也然非心存焉则已熄而复然已抑而复长病证虽退病根尚在安在其为可也吾非刚者有刚者病尝试騐之粗疎平时居多躁急褊狭则因怒而后见焉情之发也怒为难制方其来也突如焚如震如乘时而应之则有不胜其悔者矣必坚忍而力制之候其防伏静定而后徐而应焉则不中不逺其悔寡矣吾弟有吾之所无不可有吾之所有如有吾之所有则一日子而亥一嵗春而冬一生少而老持守此心如过独木桥如御逸马如俯悬崖如见大賔而对上帝使主心常存客气聴命则病根自除而病证不形矣如是用功方为第一流人也若徒务制其外而不从事扵其中譬操万斛之舟扵长江大河遇狂飓巨浪舍柁而惟篙橹是仗焉吾见其危矣愿相与图之除其病根其病证则具存扵别纸
　　与陈直夫书
　　伦顿首直夫大孝贤弟吾初闻令先君遗命计非五十金不可因为一切之计盖亦古之道焉召徳懋虑之不至初不计足下有疋马椽屋也其求之人亦与众计之岂敢滥取以污足下哉使无所处邪则行求四方以成父志可也使有所处邪则如管宁陆贽一无所受可也今有所处甚善也孔阳早来道吾弟求铭而父犹吾父也吾岂敢辞哉但其禁方严犹自犯之则是犹盟也口血未干而已叛去矣二人言之而未信犹见弃扵圣贤况一人之身而所为犹发疟然焉用此人文哉故禁例未开虽同父之贤晦庵犹不为也孔阳谓求徳懋仲昭此三人者固不得而让也然亦只直叙名姓邑里如司马公论极是不必过文吾当与观焉闻节约家礼此法良是大本在饮食男女此岂待仆之言哉嫌疑之际犹不可不慎也以敷五能行况吾弟素清约坚忍者有不能哉然亦不可太过致伤生以累老母古人所谓身自执事者面垢而已此可以为法苫蓆虽去地稍髙不可伤湿气务必漆坚法亦须讲求不可临时无措伯恭居丧授徒子静极以为非今日使子静在恐亦不敢以为非也勉之显亲之道在此而已少有跛躄则天地虽大吾恐无容身处矣己丑三月十二日信笔
　　又
　　礼须心中了了到下手处方成得不然或贻终身之悔矣向背只依山川自然形势免惑野师浮议居丧杂仪只依家礼参防仪礼礼记自小祥大祥一依之饮食自量强进不可因而致病贻老母忧须避嫌疑不可自信而已古人之受污者多以此人或以是污之亦无路分説也慎之以治心为先心正百行皆正矣非程朱书不必泛防盖无许多精力又恐惑人也柔克以刚伪克以诚怠克以勤慢克以敬须先正容体伦告直夫
　　又
　　所作哀辞甚浅意不佳孔阳知得下了多少工夫方到吾平日全不用心然不必以此误正的工夫诗文不如人无害也鼎升也要向善但恐见得局促可为问金华廖先生动静此公却尽髙自家进善须无足处有足便小了臧否人物此是一件不好勾当称善须是美事然必见得透恐为伪人所罔但不可求备耳且居丧言语不与平日同朝仲相防为致声焉闻周可大来佥事吾友也伦又言
　　与刘素彬书
　　伦白素彬八哥昔书与刘某必从如转丸矣此非独刘某之罪亦吾党之罪也大抵习俗之溺人如醉者之酣扵酒寐者之酣扵梦也所贵乎君子者醉而能醒寐而能觉也吾尝猛省焉生三十九年矣无一日不在醉梦中也此无他醉而寐之者多醒而寤之者少也不知吾弟之醉且梦今醒已寤且否乎吾固赖吾弟醒我而觉之也习俗之醉梦人非独一样富贵也凡诗文之必扵工科名之必扵得皆是也自今以往科名之得失文诗之工拙皆洗净而痛决之不使乱吾之念虑一意从事圣贤之学研精义理检防身心必至扵成人而后已学诗文而至不过为诗人文人而已学科举而至不过为官人而已学吾道而至则可以为圣人可以为贤人诗文科举之学固有工之而不至求之而不得者也若夫道在吾身岂有求之而不得哉而世未有工而求之者醉梦扵彼而不觉寤乎此也今士夫中稍有绳趋尺步者则羣聚而讙之曰此道学也其中无定守者未有不随而化矣噫目之视耳之聴手之持足之行吾圣贤也饥之食渇之饮冬之裘夏之葛宫室之居吾圣贤也喜怒好恶日用种种吾无不圣贤也独吾之心不可以圣贤哉所以为之不必删述定作如孔子之折衷羣圣以垂宪万世也不过求诸吾心致谨扵动静语黙衣服饮食父子君臣夫妇长幼朋友以至辞受取舍仕止乆速无不合乎圣贤已行之成法而已岂有工之而不至求之而不得者哉孔子曰有徳者必有言孟子曰修天爵而人爵从之道徳既修名实既着则言语不求工而自工爵禄不求至而自至若徒以文章诗律足以自立则扬雄李白皆可以为圣人而爵位科名则世之宰相状元何限其一时之富贵气焰虽足以歆动乡闾而奔走天下之鄙夫庸士卒与草木禽兽同一泯灭澌尽而无闻其恃以存者若吾乡之刘丞相董参政者适足以贻不令之名为子孙乡闾之辱也何足道哉公安纯笃有志惜其不能撇地自见耳相见间可以此意道之
　　与门人书
　　足下从吾防乆矣然所志一科第耳此有命也可必得哉便使得之不过乡人称为官人而已一时之贵耳有若求之即得上可以为圣人次可以为贤人又其次不失为君子贵扵百世而不泯者则不知求此无他溺扵闻见习俗之卑陋而已求之道无它反诸吾心自念虑之微达事为之着无一不合圣贤已然之成法是矣入自小学近思録始如广东陈公甫者其人也乔夀资质好只被科举压了头不知近能摆脱得否若不以得失置胷中则应举也未甚害与吾防者善类甚多只在门者少耳相见者其以吾言告之





　　一峯文集巻八
　　钦定四库全书
　　一峯文集巻九　　　　　明　罗　伦　撰书
　　奉谢大韶先生书
　　传太守来已具书达左右凡丈夫立身自有法度以百年为千载之计此岂待他人言之而后知哉求诸已而已矣胡忠简早年名节虽与日月争光可也后其友李弥逊谓曰人生亦不解事事可称只一两节好便好胡后丧名失节此言有以入之也人可无朋友之助哉吾所望扵先生者非但忠简而已先生之自立宜何如也比闻治屋髙允为相居茅舍温公为相居土室当二公之时贵戚大官髙门甲第金碧辉映照耀日月摩切云汉者何限而今安在哉明仲好议论恐贤者之自立不徒在扵议论也时复相见以吾言示之可发一笑呵
　　复张都宪书
　　道中草札尘渎明聪宜弃水火乃赐珍袭益重愧赧伦私窃念执事之扵伦犹春风之扵草也草不谢荣扵春风春风亦不自知其为草之荣也何以为知已报防孔子曰不患无位患所以立执事之自立宜何如也以幼之所学为壮之所行上致安扵社禝下被泽扵生民奋扵百世之上而风乎百世之下然后可也今之学者幸生程朱之后矣舍程朱而不师犹梓匠轮舆舍规矩而为方圆也朱子尝使淛东矣其言曰今日壊了这个寛字故其为政多主之以严而济之以寛今纪纲日弛风俗日漓官吏日贪土豪日横盗贼日蕃民生日益凋天变扵上地变扵下有识寒心皆寛之所致也易大畜曰不家食吉利涉大川谓其能济天下之险也执事以济险之才当济险之任宜临餐辍食抚枕忘寐思以济天下之险可也昔诸葛武侯治蜀开诚心布公道集众思广忠益诸有忠虑扵国但勤攻吾之阙大哉武侯乎执事近师朱子逺师武侯则险可济而功可成矣余友章徳懋议论颇有源委似负经济之畧布衣陈剰夫闽中髙士也以此二人者俯而询之未必无分毫之助也仕者为通隠者为髙皆非中庸之道视道之行否何如尔行藏欲合时请防牀头易敢为执事颂之
　　与明三叔书
　　伦顿首萧校尉来得十二月书反复数四拳拳欲改酒过吾所深喜也然过之当改岂独酒哉吾所望者固不独此也过之在人圣人且不能无况众人哉君子不贵扵无过而贵扵改过圣人亦人也过而改之至扵无过则吾亦圣人而已夫日用之间一动一静一语一黙一饮一食一喜一怒一嚬一笑一辞一受一取一予一行一止一进一退自一念之微至万事之着自一身之近至天下之大有一毫不合乎天理之当然而违乎圣贤之成法皆过也改之而至扵无然后为圣学之全功也相去数千里过与否吾不得而见之然因言以验其心则过之当改者恐非独酒也曰矢改酒过自今以往道可不修徳可不崇防近思録实有益其意是矣然别求好书以切科举又以家贫为忧则所谓脩道崇徳者恐未尝实用其功而近思録实有益者姑以应之扵口而实未尝有益扵心也正犹昔之熟扵酒不自知其过扵醉也夫得深则诱小内重则外轻是以饱乎仁义不愿膏粱令闻广誉不愿衣绣顔回陋巷原宪环堵夷齐饿扵西山闵损辞扵汶上皆有得乎此也近世大儒有下第者其言曰今秋幸不为考官所取得与弟侄研磨义理犹舍荆棘而达康庄犹去野店而居安宅修道崇徳之君子固如是也今乃汲汲科举之得而以家贫为忧则其念虑之差与世之醉梦富贵者何异又非特一语黙喜怒嚬笑之过而已若以家贫亲老未免此途以阶禄仕固圣贤之所不弃但不可豫以得失置胷中耳至欲取各处小録以广见闻此又惑之甚也科举文体本自卑弱正昌黎韩子所谓无待学而能者今日小録又不过一时乡举引援故旧头脑冬烘者以为之耳其披靡文气支离义理蛊惑士心益又甚矣何乃欲视而效之耶不过徇时好而急扵得耳昔刘几辈为文过竒诡未有如今日腐烂软熟之甚也欧阳公且深恶而痛斥之而嘉祐士风为之一变吾今力不能变頋乃使则而效之又欧公之罪人也特地猛省作急回头不然终身酒不濡唇亦醉梦了此一生矣
　　复丘学正书
　　人生行乐耳须富贵何时古之达者也伦夙慕斯人而颠沛一出昔渊明之出为饥所驱为伦之驱者独饥已乎此长者所知也已而速反初服抱疴幽谷及此星周八矣进无益扵国退无益扵已惟思选名山探幽谷枕流潄石卧云飡霞以终此余年他无所愿也昔北走燕南走闽周防万里只眼已具未有若吾邦山水之竒而东南岩壑最胜自古未有发其幽光者其无待扵今日乎良辰美景寻我同好疏食菜芒鞋藜杖披防茸踞虎豹登虬龙遇防意处快饮数觞浩歌一曲大书翠壁之地所复如初以乐吾余日不亦可乎去年一出正欲了此而所知亲故未亮素懐烹豚炮羔醉饱连日爽气才腾尘襟已塞辕已南而复北席未暖而即行敢故违长者之命乎为是故也乃厪厚礼稽颡拜嘉顔汗沛如伏惟亮察
　　复进贤吕大尹书
　　王方之防厚之至也礼也堂食之分厚之至也义也孔子曰君子义以为上伦欲买义田周宗族知义之可为不知力之不可为也执事闻之分堂食以助焉非有尚义之心其能然乎吾闻之君子视人犹已以义处已不以义处人非君子之道也孟子曰非其义也非其道也一介不以与人一介不以取诸人堂食之助在执事不可与在仆不可取也君子之道无他义利之间而已学之不讲未有不以利为义者今时之皂堂食以利为义者也食以堂名退食扵公之需也非一人可得而私也在执事亦不可取也然则何所用与用备义仓周吾民之急者出乎民者反乎民也君子故曰义也执事欲为君子与行吾言而已矣执事亮之
　　复保宁李太守书
　　伦白太守李君辱书恵以懐贤事属伦记之甚盛举也仆敢不祗命独其中有可辩者不得而黙焉夫古者国祀贤扵西学乡先生殁祭于社皆以劝也此为治之大本也舍是而求治犹倒植而求茂矣后世此意不讲上之责扵下下之应乎上者簿书期防之间而已欲求善治得乎乃君独有此举必非从事虚文以邀一时之誉者也其志可尚矣独其所谓贤者则有可疑焉君殆未之考也夫古之贤而列扵祀者必其道徳之尊名节之着事功之隆足以为后世之劝者也徒有名位者不得而与焉此圣人之法也按尧叟尧咨并举进士第一尧佐亦登甲榜尧叟仕宋真宗位至宰辅契丹入冦请幸成都当时若非冦准社稷危矣其后又传经义附防天书致天下争言祥瑞卒壊一代治体而宋以此亡其为人如此而可以为贤乎尧咨虽无可考然入为学士出补名藩功不概见乃精扵弧矢自号小由基致母撃之金鱼坠地则其不贤亦可见矣独尧佐治郡所至有闻虽韩魏公言其非辅弼才相业无大可观然朱子録其言行列宋之名臣则兄弟中之贤者此殆庶几也三公之贤否章章如是今乃概以为贤而懐之又从而祀之可乎若以其爵位科名足为是邦之重也则如尧叟尧咨者皆不忠不孝之人丁谓王钦若之流也其一世之富贵泯灭澌尽适足以贻不令之名而重为是邦之辱也何取以为劝哉若以为脩前人之废典则彼吴昭夫者独以将相名其堂而阎苍舒之记其语词轻重之间亦未尝概以为贤也惜其不能辩而正之耳自今日观之则彼二子者亦见人富贵而动念垂涎者也恶可重踵其失乎三公之子孙传在頴汝间未知是邦有否也若以为废而去之或伤孝子慈孙之心则礼有之先祖无是善而子孙譔之是诬其祖也所以百世不能改也子孙且不可诬其祖况为守土之官而诬其邦之先臣乎且太守举事以大公至正定后世之劝惩子孙固不得而与也余尝过吕恵卿蔡京之邦矣问其子孙无一认以为祖者至其邦人亦羞道之尧叟之邦人与为其子孙者独无是心哉质之礼义无一可者君其从吾计与当撤二公之像沉之扵江専祀文恵更三陈为文恵书院其懐贤者祗以懐文恵之贤也二公虽不能从父母之教而其父母固以忠孝教之矣别扵文恵祠后为正堂像秦公燕国而祀之使是邦之人为子者知必从父母之教而为父母者亦知所以教其子也则善矣昔鼻亭祀象千有余嵗薛伯髙由刑部出刺道州即撤其屋墟其地栁子厚称其得化人之理楚俗尚鬼且乆伯髙一旦去之明者称快至今况此事自君起之自君废之固易易也新一代之耳目定百世之是非在此举也君其无疑仆尚当执笔为君记之
　　与府县言上中户书
　　伦尝闻程子曰一命之士茍存心扵爱物扵人必有所济王荆公行青苗门人故旧遗书邵子欲投劾去邵子曰寛一分则民受一分之赐投劾去何益也仁者用心固如是乎伦素性刚褊好论世事自卧病山中杜门却扫凡有干谒非独公事至扵文字若非其人皆拒之而弗答也乃今而有言焉何也孟子曰恻隠之心人皆有之朱子曰凡民有患难势可言于官则为言之不可言则多方救防之吾邑之民困于苛敛其患甚矣予无力以救之恶得已扵言耶古之征者三君子用其一缓其二今日有秋粮之征有夏税之征有上中户之征用其五用其六矣欲民之不流离而去为盗也难矣为民父母行政何忍至扵此也诸征姑勿论以上中户言之吾幼时犹未有也祖宗之时未有此法也各布政司未有此例也作俑者何人乎始者一里或一二名今一里有十数名者一家有两三名者一都有百十名者闻诸人云合县二千六百名椽则曰一千四百八十名吁何其多也询之旁县无如是之多也征诸往时无如是之多也度诸事势亦无如是之多也吾乡八九两都素号重难永乐以来杂役悉免今不下二百名矣所征人户逃絶者有之无粮者有之军匠者有之秀才者有之鳏寡孤独者有之欲凭元报以尽征之可乎若曰戸有虚絶田无逃亡此可施之扵经界既正之时不可施之扵赋艺之日何也民田亩数升官田亩数斗下甲人户原佃官田寒暑之衣食不给横豪之剥削无已官府之征求无艺乃以官作民鬻于他主田居富屋粮坐下户况里书作飞泒诡寄一区虚粮有至数百石者一里有至数十石者一家有至数石者欲执粮以定征可乎吾见多矣凡有科差吏胥舞文里老受托以上而为下以下而为上田连阡陌者诸科不与室如悬罄者无差不至可痛也可悲也今所征人戸卖屋者有矣卖田者有矣卖牛者有矣卖子女者有矣脱妇人之簮珥者有矣敲扑之下何求不足寃号之声上彻于天人事既乖天道不顺苦雨连月米珠薪桂官吏里胥旁午乡曲鸡犬不宁为民父母行政何忍至扵此也若求贩扵粮里已貱虚粮已貱盐粮又貱中户貱如是其多也民有所不堪矣然则何为而可也吾闻纸价数万四十六县出之一县一千则四万六千矣县加五百则六万矣吾县以一千五百为率除已征若干尚欠若干未征若干其逃亡死絶军户生员贫难下户悉应蠲免外其余人户多则朋合少则独征足一千五百之数则已矣事难悬度其损益又在执事裁之也主扵不伤吾仁民之心而已若据元申之数务求取盈以媚上司之意而失下民之望恐仁者之用心不如是独执事未知其情耳使知之也其有不从乎或曰其如上司何予应之曰公卿大臣其天人耶抑生扵人间也方其困扵闾阎防于学校撃节伊周髙谈孔孟其志何如哉一旦得行其道其不能为吾民之福乎民者邦之本也财者民之命也伤其财则伤其命伤其命则伤其本矣朝廷建官分职所以固其本也诸公其肯伤邦家之本而不能为吾民之福乎郑侠布衣也见民苦扵新法为流民图以进况名在从臣之列者吾当披肝沥胆以与尔百姓请命诸公宜无不从者信笔遽书不觉满纸
　　与族叔谦益先生书
　　伦与叔父幼并艰苦今伦幸叔父不幸者岂尽才力不足哉是盖有命焉贵之由乎命者固不可必得矣有若求之必得非命之可制者人自不求耳是故士有布褐蓬茅而光荣百世者亦有重侯累印而污蔑千载者此脩其贵扵已者而彼徒得扵人者为贵也贵扵已者孟子之所谓良贵吾心本然之善也善之所进有髙下人亦随其有而贵之人心秉彛之至公也不必逺引以吾家观之松崖先生端厚柔慤一家一乡之善士也一家一乡之人贵之雪庵先生清心寡欲脩徳谨行吴司业称其以道尊天下杨少师称其为江西一人刘子钦称其心地无愧程朱名公巨卿防其门者异日颂其徳美莫不赍咨涕洟下至闾里野夫妇人亦莫不喜道其姓字此一国之善士也故一国之人贵之水心沧洲松野余顽以至士迪先生或提孤旅赴难勤王视死如归或慷慨激奋谋复宋社而大志无成或弃官髙蹈自比殷顽或上书相府乞存宋祀而屡聘不屈或妙年英发愽综羣集而终身不仕当时名人如文丞相赵孟濚吴草庐刘须溪周翠庭欧阳道或师之或友之或制服哭之无不推而尊之虽丁末造道不能大行扵天下而孤忠清节昭耀千古至于今为烈此庶几天下之善士也故天下之人贵之是数君子者或肥遯岩谷或沉晦下僚所立耿耿子孙至今赖焉况以圣贤之道自立者乎叔父未可以为不幸也在自勉而已矣伦虽幸至此地使徒以得扵人者可恃而少变其未达之所守则上辱祖宗下累子孙也必矣其幸者又所以为不幸之甚者也诗曰聿修厥徳毋忝尔祖叔父以之
　　戒族人书
　　列位叔父列位兄长别后想得安康伦别无他嘱为人祖宗父兄者惟愿有好子弟所谓好子弟者非好田宅好衣服好官爵一时夸耀闾里者也谓有好名节与日月争光与山岳争重与霄壤争乆足以安国家足以风四夷足以奠苍生足以垂后世如汴宋之欧阳修如南渡之文丞相者是也若只求饱暖习势利如前所云则所谓恶子弟非好子弟也此等子弟在家未仕也足以辱祖宗殃子孙害身家出而仕也足以污朝廷祸天下负后世甚至子孙有不敢认如宋之蔡京秦桧此岂父兄祖宗之所愿哉想其势熖官爵富贵岂止如今日乡里中一二前辈也而今日安在哉然所谓好子弟者亦在父兄子侄成就之耳人才之盛乡党为最然非父兄败之则子孙丧之取讥天下贻笑后世甚可恶也载之史书使后世之明君贤主轻弃南人未必不由此也吾愿叔父聴之子侄戒之共怂成我做天地间一个完人盖未有治国不由齐家家不齐而求治国无此理也何谓齐家不争田地不占山林不尚鬬争不肆强梁不败乡里不凌宗族不扰官府不尚奢侈弟让其兄侄让其叔妇敬其夫奴恭其主只要认得一忍字一让字便齐得家也其要在子弟读书兴礼让若不听吾言譬如争一亩田占一亩住基两邉不让或致人命或告官府或集亲戚所损甚大若以此费置买前物所费几倍若曰住基无卖此又愚也其所以为此计者不过遗自已之子耳父母之心爱子孙一也今夺吾父母之子以与自已之子甚非吾父母之心也父母虽不在逆其心则逆天理矣安知吾子孙不如今日之争哉凡事皆此类也而此事尤切故特言之今后若有田地等物不明只许自家明白不许扰及官府我若不仕尤当守此言也其余取债之属民甚贫穷可悯自已少用一分便积得一分徳奴仆放横不可放起自今以后无片言只字经动府县方好不然外人指议此人要做好人不能齐家世间安有此等好人哉由此得祸不可知也兼我在此国事日在心懐仲淹做秀才时便以天下为己任况今日乎进退得失有义有命吾心视之已如孤云野鹤脱洒无繋自古壊事皆是爱官职底人弄得狼狈了脱使根本不安枝叶自能保乎戒之戒之若使我以区区官势来齐家不以礼义相告便成下等人了但中间有等无知子弟与不才奴仆弄出事来则须治之以官耳叔父须戒之慎勿以吾言为迂也
　　与张廷芳
　　今之进士上者期给事次者期御史又次者期主事得之则哆然不胜其大视同年亦漠然也其视州官县令若鹆鸾之视腐鼠唯恐污其喙矣一或得之则防耗魄丧对妻子涕泗横流薾然不胜其小矣视彼三职者恍九地之视九天也至有垢面婢膝昬夜乞哀以求免者矣噫也极矣君子之仕也将以行其道也道有所隠淟涊媕婀以保禄持宠者虽尊为王公贵为卿相君子视之陆海中一尘也何给事御史为乎哉茍在我也虽晨门封人乘田委吏千古之下仰余光而望下风者若景星鳯凰之不可及也况州官县令哉今之近民而得行其道者莫如令其次莫如守同年近补外者不旬月间佳闻四达视彼之居三职而寂焉无闻者固已一金一泥矣况进此而上乎吾子其无以彼之自大者自大而以已之小者自大云
　　与刘显仁
　　仆闻贤才出国将昌子孙才族将大所谓才者非必科名爵位之谓也今刘氏之子孙盛矣然必期以乆大之业然后可也吾丈非不知之然行或有不逮非真知也今为士者杀之使为穿窬有不可得者知之真也一日不死须做一日是目下便立定跟脚以此律身以此教子便不枉一生矣吾丈达者故及之
　　又
　　显仁先生知已自吉水别回思仆之罪大矣所见多不明所论多不正所行多不当所贵乎友者以其有助已也君之助仆者多矣而余之助君者何如哉何待君之薄也此仆之罪所以大也君圆通廓落练达老成何有仆之助哉然友道固如是也若徒资助扵君而无一言以为君助是故非君望仆之心也朋友之伦岂宜如是之薄哉异日恐无以见圣贤扵地下也凡吾之所欲言者皆君之所已知也皆圣贤之所已行也皆天下士读书者所共知也而天下之人卒未见有行之者何也溺扵流俗而不自知也今天下之俗士不登科登科不给事御史给事御史不方伯连帅方伯连帅不侍从六卿侍从六卿不师保閤下不已也求而得之者非徒自以为荣天下之人狐媚而鼠趋之矣求而不得者非徒自以为辱虽亲戚朋友皆笑其迂濶而鄙其无能也凡其求而得之者皆自以为大智然自君子观之则卒自陷扵大愚而不自知也何也流俗虽不美而天下未尝无正人天下未尝无正论此固人心之所以不死而天道之所以扶持斯世者也斯人也虽自以为大智而卒无以服天下正人之心卒无以得天下正论之归近则贻羞扵一世逺则遗臭扵后世正士羞与同朝乡人耻扵同里逺裔子孙耻以为祖卒与草木禽兽同一泯灭澌尽而后已此其自以为大智非大愚而何哉原其立心之初岂期至扵此哉特溺扵耳目见闻流俗之非而至此也且人之所以求富贵为身与口而已子与孙而已身之所衣者寒不过一裘暑不过一葛口之所食者肉不过一豆米不过一升酒不过一壶子孙终非我所能谋而保其有也而一念之非遂至如此非大愚而何哉君达人诚不至此也昔禹之戒舜曰毋若丹朱傲毋慢逰舜岂丹朱慢逰者哉特禹之戒舜当如此也君岂至此哉特仆之告君当如此也孔子曰进以礼退以义自秦汉以来此义不明扵天下千数百年号为儒者多无完人为此义不明故也至宋程朱数大儒出相与讲明力行其守难进之礼则一官之授必抗章而力辞其秉易退之义则一言不合即奉身以求去当时公卿士夫多已从化故宋之治俗几乎三代者数君之力也惜乎人主惑扵小人之邪説故大儒之效不见扵时而宋之治终不能等三代者此故也今日祖宗养士百年吾等至此岂不自爱其身哉自踵至顶皆朝廷之所有也但扵圣贤之道有亏恐非养士者之初心矣吾榜中号为得人然卓卓者无几其中岂无人哉但恐溺扵流俗而不肯自拔也近闻有求免作县者其秽徳已四闻矣龚黄卓鲁非人哉頋无志也无志则师保閤下亦祗以如吾之前言而已况给事御史哉昔伯玉行年五十知非吾谓明日死今日知非亦可仆非多矣君无忘助我也君勉之入徳自近思録始陈献章先生今第一流人也可近之令弟员外先生叱谢师覧无钱君可助之更病事千万维持使无后頋之忧盖元患吐红服多寒药随成自遗虚怯而今则时头痛手足痿痹曽出回手已不能马鞭盖劳便受风也而今已成狼狈回家调治一二年便来烦公卒调防之
　　与何惟一
　　足下欲为好人乎当以国家为心生灵为念圣贤为师孔孟程朱之道力行之而已欲为好官乎则如此而已足下岂徒欲为好官者哉
　　与郑御史
　　为御史大本当以明道为法而随时措之床头易曽振尘否
　　与夏止庵宪副书
　　凡寛则百敝皆生严则可理虽处一家或教乡校十数人亦须严况司一道长万夫乎吾尝以此告相知者皆未有信而行之何也凡上有好者下必有甚焉今贪官甚扵盗刼皆欲止盗盗愈止而愈有先生买田金牛而好义之家如张邦俊愿施百石罗俊极毛英懋皆欲出三十石此岂有所强哉下观而化也止庵记及宁县文犹未暇成姑俟入山方可了也

　　一峯文集巻九
　　钦定四库全书
　　一峯文集巻十　　　　　明　罗　伦　撰五言古诗
　　湖西八景次陈石斋韵
　　太极丸春
　　乡名太极何山象太极也天城环周三百里象外两仪也中峯忽出平地峯麓回抱广袤百亩象中太极也书院居之
　　一丸三百里两仪位太极谁从羲皇前画此无量易白日焕天章万古永不蚀吾亦欲无言天本幽黙
　　翠幽玩
　　光霁岩东去太极书院十里许东仪之麓也别号翠洞天洞髙明圆广下容千夫深不可测逰者秉烛丹房绣壁竒形异状耳目未有东南岩壑最胜未有先扵此者
　　金鼇开一窦乃透云麓一入洞天逰火龙衔玉烛仙都象卫严永夜不得宿仰视但鸿蒙瀛海驾蟠木
　　金鼇霁雪
　　太极东山髙踞云汉若巨鼇横海隆冬初寒未雪先白已霁旬月浩然犹故
　　东极蟠金鼇寒通雪山白祝融鞭火龙六月销不得曽上金鼇头已在昆仑侧只恐金鼇飞白玉横天勒
　　玉冕晴云
　　太极南山罗络竒诡此峯尊严若端冕垂旒暑夏亢阳云巾其顶霖雨时应土人仰之以为雨候
　　坤厚载神秀雨旸时若之沛然泽下土乃与天公疑朝隮已肤寸熯旱方此时虹霓慎勿见羣黎生苦饥
　　大旒垂玉
　　太极北山水心之主山也山腹灵湫蒙泉注涌飞流千仭如垂玉然
　　大旒自何许太乙元精倾此水下无敌上与银河并一入众生口万刼尘心清万刼尘心清万刼消心兵
　　飞轝横翠
　　太极西山髙望金鼇翠屏万仭一碧横空世传飞仙驻轝其上
　　仙人此息驾太极开鸿防如何紫盖力敢与昆仑争蔽亏三万里昼夜移天行紫气满云汉可望不可名
　　一峯来秀
　　一峯在太极为中峯在书院为西峯在水心为南峯水心太极北山之麓吾庐居之向一峯岿然其南故曰来秀
　　太虚忽突兀孤碧自天拄完完太极乡浩浩阳春坞万象罗两仪俯首环内竚抚掌无极翁昨夜闻天语
　　三峡回清
　　三峡太极水口山也第一龙堂峡第二龙湫峡第三下泷峡盘回百里溪流其中
　　百里蟠天城天河下萦互羣龙沕渊潜众蛟轻使负源通昆仑丘影接扶桑树日暮闻棹歌武夷是何处
　　逰太极丸春次容彦昭二首
　　天心开太极天脚垂碧草草根云峯青万壁拱蓬岛岛中一丸春自此风光好抚掌无极翁苍天未曽老
　　又
　　太极开苍防天心非草草四山突中峯翠环拥琼岛一丸三百里万象各妍好中有长春人独抱春风老
　　逰翠幽玩二首
　　紫薇开洞天拚此黄擘天人好珍竒玉府寳蔵塞君居南山南我居北山北尔汝两忘形相防非物色
　　又
　　玉堂囊青山母乃巨灵擘羣仙燕清都一壶春拍塞紫气来青牛窈然忘南北指防极虚无太本无色
　　赠易徳元陈秉常次陈石斋
　　朝辞白沙雪夜卧西湖月湖天月在水烱然清爽接吾家富薫天大造委此业棹歌扬中流速尔进归檝
　　闻赵允用北行偶寄
　　病夫懒读书只爱华胥境一榻松风清北窓清昼永合眼见周公山童惊不醒君今旅途逰莫恋邯郸枕
　　卧龙岩次容彦昭
　　夙昔慕至寳寻此蜿蜒蟠逶迤到龙门落手骊珠寒掌中见明月眼底无琅玕飞潜各有防与尔隆中防
　　送何乔夀归旴江
　　何生旴江来鲁秀媚寥宇孔门二三子参也吾与汝一片金牛云万倾西湖水去去勿复道天黙无语
　　马龙瑞芝堂咏
　　马家真龙种西极来流沙毓此气精千载成灵华应图光瑞日鸿祉熈无涯浩歌灵芝辞为我懐汉家
　　寄梁徳刚
　　南海李徳孚已从白沙老西江梁徳刚枉爱青山好徳刚发长笑青山莫吾恼猿鹤尔勿惊吾亦归来早
　　四皓图为饶雯峯题
　　天地有此山直到此翁好皓髪惊龙顔险语正穹昊后车来飞熊何如渭濵老俛仰几嬴刘朝夕屡荣槁白云照空山霞外迹如扫至今山上芝翳翳荒秋草
　　和陈白沙二首
　　水云媚一窝去天九万五饥肠冰玉清饱嚼云月苦掉头懒应客多谢巢与许客去掩柴扉随引鸡豚数仰面防行云蔼蔼翳层宇庭柯鸟声和唤醒梦中语
　　又
　　君年四十八我年四十五百年几防面念此长恨苦金台首相见各委霞外许拥懐素心人动辄屈指数贲然三子来欢声撼茅宇泷濵是曹溪他雨对牀语
　　松云为易徳元父世衡题
　　峥嵘白云东松树几千尺曽经秦汉来万古横一碧黒风卷青山白昼飞霹雳须臾洗层霄见此太古色茅檐清露繁研硃防周易
　　读太白诗
　　太白横西天万古色不改至人孕元化风豪惊百代青天骑白龙傲荡弄云海太白邀我来招手六合外太白与我言为我开天在拾得白日还迷途杳无碍
　　题陈佥宪粹之和四皓图二首
　　秦坑气爇天商山色方好一鹿走寰中孤鳯鸣秋昊多谢赤松徒设网罗此老片语回天心一气嘘万槁遂令箕箒妾敢把汉宫扫噫嘻隆凖公作事何潦草
　　又
　　箕颍去已遥山林复谁好亦有采芝翁皓髪照苍昊嗣汉配彼天赤手借此老东隣亥字人独伴霜木槁野雉懐鸩心火龙宜电扫何乃迷先几人彘横秋草
　　思亲堂为建昌王垣赋
　　青青涧畔松不为霜雪衰凿凿涧中石不为流水移胡为白髪人忽若朝露晞长夜去防儿心寕不悲泣血不到地滴着身上衣衣当有时儿悲无已时儿身匪金石不死将何为生当长相思死当长相随
　　思亲堂为建昌阎明赋
　　仰观天苍苍俯视地茫茫天地亦何极人命如朝霜灵椿忽已摧萱草凌北堂慈乌反哺心悲思结中膓夜夜吐哀音涕涙沾我裳圆景淡无色浮云惨不扬墙终乃身参闵同翺翔孤芳振千载黄泉耿幽光
　　题界江李文光八景继陈公甫作
　　石斋天下士落笔浩纵横江山欲改色星斗芒寒明界江忽在手万里随君行龙眠乆黄土此画天无精想当盘礴时半夜雷霆惊依依古槐栁不谢东风荣紫烟生瞑色霁月涵秋清宛宛牧童起翳翳渔灯青摩诃乱吾伊夜静如闻声舍弟广东来念子江湖英唾壶歌欲缺玉笥嵘苍防
　　赠容彦昭次陈石斋
　　传呼走柴门有客迈行只衣冠不骇俗语言多近里可是白沙来乃浑化查滓白沙霞外客兄弟遄与处伯兄遣君来此意良何以肯为庙堂尊而乃山林取何由见汝兄汝弟见可矣诗好儿童传谊髙朋旧喜我非青囊徒聊尔嬉云水凭君具只眼一照三万里
　　用扬山此日不再得韵送马生归南海
　　黄浩无极沧溟忽枯桑况乃么麽生浮云度虚苍聚散倐忽间惜此分隂光方寸渺六合太极丸隂阳气机乘出入寂感无邉方存亡繋掺舍泰山逺毫芒冰渊视临履安此终然臧利剑一入腹欲火肺肝戕云子委尘泥至寳珍粃糠襟裾衣牛马四大空昻蔵包羞含遗臭焉能复流芳咨尔媚学子有欲斯无刚及时醒大梦昼夜驰徬徨仁宅固云广义路亦已长居由圣所与旷舍成荒庄马生南海来玉质披天章脱迹露轩冕防心声教场谦受若虚谷忘悔同牵羊颛师学干禄顔回诚坐忘毫厘谬千里先几宜自强寒雪立未消朔风上归航脊梁尔鐡硬一担挑纲常仰视白日旧万古何当忘负兹彼绵力防然我心伤行迈励无斁罔念圣作狂
　　夀刘菊庄
　　天台老僊伯云是菊庄翁朱顔映华髪碧眼开方瞳淡荡防云海飘飘随西风东篱下白菊暗满黄花丛夕归餐落英为我好顔容世事懒开口薄俗争樊笼黄金生羽翼飞入蓬莱宫苍生亦何罪遭此捶炰凶天命且不畏况乃悲人穷肝肺苦焦裂耳目昭昬聋悠然遂独往长啸岩扉中金丹炼玉质曽与安期逢金牛卜仁里杖屦频春风诸昆总爱客情深非貌恭盘飱称丰俭芋栗呼儿童淹留未忍去引剑摩苍穹清芬散兰雪髙防凌烟虹鲸鲵不敢动蚊虿若为锋把此共君往前山云数重得酒輙复醉但恨糟牀空不学张子房长饥从赤松防防抚六合造化无全功男儿生世间猥琐非英雄
　　四言古诗
　　存徳堂为西溪何纯赋并引
　　见山先生忠于宋吾祖武冈府君之同道也太虚先生隠于元吾祖松野先生沧洲先生之同道也罗与何世同道者余故赋之
　　扵维见山赫赫武功不显其忠武岗攸同
　　允文太虚沧洲维则炳文之徳昭我南国
　　见山之族太虚之孙纉戎列祖积徳弥敦式我后昆诗不有言徳輶如毛民鲜克举之维何氏世举之谁其风之作颂嫓之维彛正甫与之
　　右见山四章一章二章章四句三章章五句四章章七句









　　一峯文集巻十
　　钦定四库全书
　　一峯文集巻十一　　　　明　罗　伦　撰五言絶句
　　题饶雯峯山水四首
　　混沌太古色江山烟雾中草堂无俗客日日来春风
　　二
　　年抛造化外气入烟霞间夕阳林下路白髪照青山
　　三
　　素琴本无弦白云本无心虚舟在野外知他浮与沉
　　四
　　层隂闭六合万径无行踪老翁不僵手一丝繋春风
　　题饶松坡画四首
　　青山不解语流水岂知音仰面发长啸苍苍对此心
　　二
　　云移山不动客去水相随髙卧南窓意羲皇祗自知
　　三
　　一棹归何处柴桑是我家莫言嫌一饱篱下有黄花
　　四
　　笠下眼似海驴背肩如山雪月品题徧翻笑天工悭
　　山水小景
　　老屋青山下孤舟浅水邉黄昬鱼饭饱榻却矮篷眠
　　月梅
　　广寒夜突兀疎影自天横嫦娥不敢睡合眼梦魂惊
　　题陈粹之龙
　　北斗司元柄南湫亦化工若无天在手泉下不相容
　　题毛英懋春夏秋冬小画
　　曙气薫云壑香风恋草堂小舟轻一叶恰好受风光
　　夏
　　髙閤不受暑翛然午梦凉棹歌何处起清吹落沧浪
　　秋
　　秋水清无底幽然净我心片鸿天宇顺落日放船吟
　　冬
　　滕六寒无恙山河信手封老翁无住着随意系江风
　　和缉熈芗城谩兴
　　低头防明月仰面贪归鸟庭前白露下已湿青鞋了
　　寄梁徳刚归自南雍
　　笑杀南园老秦淮醉几秋归来无一语酣剑防吾钩
　　题兰与饶裕
　　翠袖舞春晖光风圣得知夜深浑不寐玉露防罗衣
　　又
　　春动云丘笔幽兰映雪窓一峯才拂手六合散天香
　　题竹与萧球
　　玉英台下路半夜舞青鸾龙孙眠不得疎影上防干
　　题族叔润屋先生鹊图
　　昨夜下天河南飞路几多归来无一语无奈月明何
　　晩翠楼
　　长簿消晨烟返照啼幽鸟飘然过片云寒山青了了
　　兰
　　春意自天来灵均气未回山童呼不醒飞上楚王台
　　又
　　紫心苍玉佩初散玉皇家昨夜瑶台月怜君未欲斜
　　虎
　　白日君当道山前子妇悲秋原烟草里谁复问狐狸
　　緑扇
　　碧云从天来清风落君手老龙睡初醒恍惚无何有
　　题饶雯峯鴈
　　时序炎凉异南来又北归乾坤三百里惟尔识天机
　　陈舜明泰斋
　　秋候天如水风清月正明浮云防一防长望泰阶平
　　题松与溧水袁济
　　人心是浮云一日几变易吾友山下松此心已如石
　　梦
　　日晏歌黄鹄时清茹紫芝君心天下独天意独君知
　　初四日梦
　　东井回天地西奎应古今已无生与死况复説浮沉
　　二十九日梦立诚
　　北斗佳人在东风信此君防他天意思深得月精神
　　二十二日玉笥梦
　　闗山一只鴈霄汉两三峯借问门前水依然万折东
　　丙午十月初三日梦
　　鐡骑锁东风残花野兴浓玉梅犹在此消息自天通
　　五言律诗
　　和林缉熈正密堂
　　寂歴惊猿定幽轩月到时江山空翠在肝肺老天窥甲子消明镜泥涂浑素丝可堪藤簟冷香露满蔷薇易庵李令誉同学郡庠别二十载见予金牛惊喜交集敬酬元倡
　　昨夜茅堂里匡牀共语时君心江月得吾意岫云知欢极杯无算交深道愈夷宦情浑欲割畎亩真吾师
　　和缉熈示弟之作示诸生
　　寒饿添疎懒轻肥误俊英人心争水火造物剧孩婴自在闲中睡仓皇纸上名分明眼前事聊复醉还醒
　　刘氏孟祯迎晖楼
　　天道此中和江楼曙气多浮云消海岱病眼对山河年老流光易春酣放口歌茅檐寒饿乆爱尔数相过
　　读书楼为门生张麟赋
　　溪山深隠处一迳渐通幽六合同吾宇南州独此楼浮云连海动河汉自天流髙枕丹霞上春风笑未休
　　挽掲竹庵
　　竹庵忘此老伏腊走比隣碧草他生梦黄花化后身石田孤鹤瘦烟水五湖贫却忆经行处西风泪满巾
　　南村别墅为饶松坡题
　　吾爱南村好频过处士家白云留客住浊酒隔墙賖隂壑蔵春雪清溪洗暮霞自今来往惯薇蕨早生芽
　　答陈公甫
　　青天回白首霞外送防鸿沙界无穷树霜空见此松君王留一剑老病息孤蓬试问云台趣农谈信野翁公甫感秋有吟因寄章徳懋庄孔昜及伦三人用次其韵
　　大地秋风动万窍无定音山河孤鹤梦风雨一龙吟青眼有此客白云何处心思君令人老华髪一千寻
　　佛岭三首
　　元兵李恒追及文山神石坠隘道阻先君武冈公被执巩信战于东固死之即此地也
　　宋运方当絶人心未死何防王纳欵日义士挥天戈巩信支东固文山节五坡君防草木气犹自壮山河
　　二
　　秦贾先亡国文山可奈何自怜天下诏谁奋鲁阳戈生死勤三后忠诚动五坡髙风不可见名落旧山河
　　三
　　追尘特地起孤愤奈天何翠玉楼前泪黄云塞下戈二龙争北野孤鹤梦东坡却忆樊笼外乘槎欲泛河
　　头次陈秉常
　　万里昆仑小苍茫快此登层云开赤脚隂壑动灵练石嫌天漏寻花爱国馨青山来恋我应识草堂情两晖楼次容彦昭楼旧名迎晖梦改两晖
　　画栋飞云表鸿名落梦间大明开昼夜光霁动天山髙枕元龙卧横江一鹤还老夫幽兴熟为尔一开顔
　　光霁岩次容彦昭
　　太极开天府清虚此一堂几回桑海变不及广寒香万象悬金谷羣仙醉玉牀蓬壶深咫尺生被碧山囊
　　府教岩次容彦昭
　　先君武冈公名开礼字正甫宋进士授武冈军教授徳祐元兵南渡辟知永丰县从文山起义勤王空坑之败大骂不屈囚吉州狱八日不食而死文山北行制服哭祭之事在宋史岩在娄原洞幽岩东回纡明莹公尝幽栖于此土人以其官名之
　　金身不可防鐡心应易酸风吹浮云去吾与南山安頟頟苍天在潇潇白日寒横流当砥柱回却黄河干
　　扇和岩次容彦昭
　　如何深厚底蔵得一壶春朔雪不到地春风长被人天陶吾辈老花好自家新闻道山灵语知予乐是真
　　又
　　阳和在深谷无秋旦旦春山魑憎过客岩燕喜来人风防琼芝脆天清玉宇新桃花逐流水去住任天真
　　水心书院次容彦昭
　　逰子来何之来之水心亭同流混清浊髙思入青病菊东篱醉幽兰陋室馨石齐频入梦经纬两防防书崇仁万玉山僧房廖钦止处登瀛洲达此寺三十里
　　王道荒东汉山名自太康玑衡斟北斗雷雨动西方客梦云随鹤禅心月在牀登瀛三十里前路满风光
　　和林缉熈逰玉笥山并序
　　玉笥山大秀宫道家号法乐洞天竒秀旁流南海布夜林缉熈云水名岳从罗浮春于山中道士许清源頋留乃开青囊约徙宫于天王閤结罗浮庵于閤后最竒处时从行者黄时宪王忠肃许良楫陈苻用符用候秋落手此庵云
　　野仙临玉笥引袖拂天星侍立双童小防山只眼明洞云含雨润鹤梦带烟醒自叹罗浮客春杯溢四溟
　　送饶经歴还金谿
　　问病来金嶂髙谈彻玉闗何人无白髪吾道有青山云水流行处渔樵问答间孤舟今夜别明月共君还
　　泷濵次容彦昭二首
　　南海三君子来问泷冈居山髙日月小树古虬龙纡暮年得一饱衰力尚三余寄言白沙老倦翼且栖梧
　　又
　　别业来何处泷冈水竹居江山容我老朱紫信谁纡南海三君过西窓两月余剧谈中夜起香露滴髙梧
　　毛氏西园次容彦昭
　　毛氏西园好溪南未有之参横虎出夜松暝鹤归迟病骨青藜杖秋香短竹篱小窓孤榻在合眼见巢夷
　　送梅鼎归铅山
　　归路铅山县梅花万树春青天元属我白髪肯饶人道徳防前辈冰渊战此身寄书长不达传与故乡亲
　　定赖丕初宿金牛梦意
　　气运回千载何人朕兆先天花摇鳯舞云锦摆龙眠垂统开来学沿源得不传东风又周道四海正悬悬
　　送王生归家
　　王家兄弟好吾道在南安礼乐开三极隂阳浑一丸春深冰自水人去雪犹寒天末凉风起浮云正好防
　　清风洞次容彦昭
　　问尔来何际来从象帝先后灵噫紫府和气荡光天骨冷龙眠处魂清鹤梦邉古今浑不息君子自干干
　　翠华岩次容彦昭
　　皇天开洞府自我马蹄忙春漏黄金界云和翠玉房寳山隂火动窦紫霞香回首无何上神功接混茫
　　和林缉熈过刘宅韵
　　举举扶胥子云楼日几层野人回碧眼赤子问青灯山尽天无碍春归梦有凭防鸿防杳杳遮莫頋虞罾
　　送刘师览分教沅陵
　　塞外传金口沙头醉玉巵青山宜我病明月忆君思江汉清秋润沅湘白日飞庙堂登稷契云壑隠巢夷
　　江山一览亭
　　一目空南极飞梯上紫烟几鬟孤照外匹练落霞邉江汉心宗海嵩华气拥天鲁城春眼后此地亦悠然
　　一横亭
　　有客在南溟文章气已防何人防北斗稚子指东星下钓纶方定烧茶梦未醒湘云今我是曽上妙髙亭
　　文乡书舍
　　吾道贞元日文乡气又春乾坤三万里江汉一完人山气通云谷泉声是泗濵大虚皆我屋明月可芳隣
　　苍雪亭
　　苍顔未觉老古心谁与同风雪不改色山林惟此翁吾怜造化意乃在山谷中盘桓成浩叹万壑生清风
　　九月梦
　　南师翻孔孟西客镂唐虞秋月梧桐梦春风故旧书阳回天有信云动海成虚试问圭峯老乾坤几乘除
　　天上人间
　　吾庐依北斗人道是东山云卧星槎穏天中帝柱闲路由黄道表人在紫薇间谁捧三竿日凌烟梦未还
　　小蓬莱
　　引袖拂蓬莱飞云九曲台火当三殿去山送七星来洞府春如海秋空夜不埃白衣如邂逅沈醉菊花杯
　　九曲飞云
　　罗浮在天上指防是微九曲云中去三天日下飞紫薇回閤道清露湿仙衣世路羊肠险人间闷不知
　　言志
　　归路玉花骢行人大华东龙头惊昨梦马足信东风天上开三省江南问一峯养雏成大鹤种子得髙松
　　十九日梦
　　秋风为谁急秋草为谁深吾道通天地人心自古今误疑梅是雪不道菊成金昨日东篱下山樽满满斟
　　梦吟浮香坞
　　坞旧名大山可里许陋巷居之丙子乡荐后庚辰辛巳间晩道其中觉一所有香叔父修益曰山中必有香草也先府君然之既而香渐广丙戌登大廷南迁得归异香满坞晩则薫室继生诸子比已寂然乙未春陈公甫门人容彦昭易徳元陈秉常夕于坞中因及其事欲定名而未得其夕梦曰浮香坞
　　异香浮上界春到紫薇家人道谁从定天心未有涯野风依客兴丹露对流霞可是长春境蓬莱万嵗花
　　梦吟异奏亭
　　予家龙池之上浮香在池东异奏亭在池西亭名异奏何也乙酉赴南宫予出三门外张宣辉后至奔告曰适间龙池西北鼓声镗然木板响答以族右其乐别也竟不见人此何祥乎先兄阳和先生曰此山英灵送吾弟往矣何以人为予目止之行至西岗闻金铜声以廵司官在冈外也既而亦无浮香坞既定三君曰盍图此以对其夕梦曰异奏亭
　　君行孚天地君心动鬼神大名中日月吴乐播韶钧阿閤犹仪鳯西郊未出麟如何湖上曲长奏洞庭春
　　梦定春堂吟
　　壬辰橒生先梦人报其母曰五魂无主中和动气动中和万古春继曰一定万古春乙未梦曰似君不老可无怜夫媍同春一万年无限云霞皆落手定春堂上绣香烟既定其坞曰浮香亭曰异奏堂曰定春馆曰同春云皆乙未夏梦也
　　东风无着手却向草堂来大化留钧座光天落夀杯有云皆载两无地不栽梅余庆吾家厚元君未凿坏
　　梦同春馆吟
　　日日是春风吾家大化同一诚孚犬马五教及儿童水暖鱼鱼出泥融燕燕通度江春色满花栁各青红
　　十二日梦文冈阡吟
　　文冈之阡曽大父元六府君大父善耕府君季大父永四府君阡也天顺癸未春试燕台梦归谒阡石门三重瓮巻如城左右阍人髙齐于门伦慨然欧阳之阡既名泷冈此合名龙冈乎傍白衣人曰龙冈不若文冈伦曰何谓文也白衣指一山曰此非文峯乎但见一峯苍翠出门髙秀刺天旧名椒园因易其名曰文冈
　　虚无曽指防三老已蓬莱春意回函丈天光落上台大明万怪伏文秀一峯来无限风光好南山进夀杯
　　入道门
　　尔等由吾道须先自洗心雪消春动草月上夜鸣琴杏脚书坛古云根石室深几人能到此白髪忽千寻
　　五言排律
　　古潭为刘礼作赋
　　秋江有古潭开自无极先飞流挂北斗灵源通上天阳潜含浑浑隂闭入深浅沧桑外浮沈宇宙邉洞明空地底虚大贮天圆日月含黄道星辰泳紫躔脉通青嶂骨文烂玉霄笺河汉清无敌沧溟势欲连镜平飞组练珠抱睡蜿蜒马饮河图出呈洛数全嫁蟾桥度鹊入鸟镜窥鸾河伯羞夸大秦鞭浪欲填夀筹逢海屋仙乐洞庭弦雪艇寒无恙星槎夜欲编一虚空碍滞万象讶森骈孕秀生豪杰髙门得世贤忽逢江上老疑是水中仙湛一心源寂澜翻舌本悬诗懐倾浩荡道体见渊泉浊激尘滓散防窥混沌穿暮春陪防浴清夜共熹沿淡薄交情古光明夜气鲜灵均曽种芷茂叔为栽莲白髪欺明月愁心散紫烟羊裘霞外钓渔笛月中舷严濑名髙斗愚溪唾积渊随波岂吾事浮海竟谁縁机外鸥三防间中鹭一拳榻篷来鹤梦歌棹动龙眠世态随阳鴈尘根脱殻蝉濯缨呼孺子鼓枻鬭婵娟海若低偷眼冯夷醉拍肩谈惊鬼胆话妙破天权夙好罗浮客呼来不上船菜园寛似海醉笔大扵掾运泰肥三极歌传满大千傍花眉展秀见酒口流涎乐水心元癖寻山意亦便正冠来入社润笔不须钱治世三生佛闲官一味禅著书深闭户共尔磨兠坚
　　雯峯山水吟并引
　　旴山水竒也雯峯山水又旴之竒也太守饶公秉鉴卜别墅于此焉伦过而悦之裴佪不去者三日公癖于山水伦之癖有甚扵公者扵戏自风水之説兴人怠扵为善矣山川亘宇宙人事之迭往迭来者何足恃也虽然尼丘孕孔嵩岳降申扶舆清淑之气其钟在人固矣惟善则得之饶氏之子孙其勉之吾见其大矣
　　造化钟神秀雯峯好山水人道昆仑来起止三万里其根盘广莫枝叶布寰宇恒碣维北门皇都天帝主在徳不在险古道吾有取是邦固雄壮竒秀实在此天功巧雕琢无乃役神鬼万马雪中奔羣鹤自天翥蜿蜒翔蛟龙蹲踞降虎兕玉堂端笔锋寳殿开斧扆武侯八阵图李靖六华垒疏凿神禹功积聚伏波米众竒杂前陈眼手惊頋指太守好事者伊此开别墅野师方云云道眼自许许病夫一经过极口叹不已竒寳委道傍盲者宜弗视良骥非伯乐盐车竟垂耳太守闻予言一夜喜不寐予为大守説风水何足恃聊此娱吾生百年能有几贫贱我辈安富贵子孙喜富贵足良图在此不在彼我昔登东山周爰观阙里荒哉曲阜城离离满禾黍巍巍鲁东家天地与终始后来希圣徒亦有朱夫子四海几沧桑两家大华峙先民重积徳徳积福乃趾云何晋唐后邪説爇天起青囊不自课金函与谁启有术勿自福况福它人只何当焚其书一洗青山耻由来积徳门光岳钟英伟君家尚勉旃螽斯蛰麟趾孔朱有遗训曽杨休挂齿















　　一峯文集巻十一
　　钦定四库全书
　　一峯文集巻十二　　　　明　罗　伦　撰七言絶句诗
　　和林缉熈题宣和殿临韩干马
　　梦入黄鹂紫殿隂天津空费杜鹃心宣和玉辇君休问老在西风五国林
　　示学者
　　碧天如水浩无穷万刼消沈昼夜同独步鸿蒙谁不死一丸光动紫薇中
　　题梅窓四好
　　冻合山河骨未摧【老干凌寒】重隂先透一阳回【孤根得暖】东风独与春光首【疎花缀玉】商鼎调俟子来【佳实垂金】
　　题李氏懐恩堂
　　东风何事欲沾巾犹未全归七尺身一片昊天头上立此生长照此心真
　　题朋江朱望震成趣园
　　忽闻屐齿惊苍苔可是渊明归去来平生此老用不尽黄金无数寒香开
　　答广徳太守周梁石以近体见规兼遗古琴欲以养中和之徳者
　　湖西风月吴江旧广徳烟花越锦新不是五弦传太古梦中谁与出天真
　　寄胡梅川
　　金精山下漏春光雪里春回一线阳谢得梅花清到骨东风长夀万年香
　　题汉宫图
　　白蛇中断赤旂开四百年中梦两回惟有终南旧山色雨余犹自送青来
　　题五云萧氏三公五爵图
　　汉苑唐宫世已空莫将兴废语东风人间万事皆尘土一段繁华又梦中
　　中秋日代修笃四叔作送马生归南海
　　青天拾得中秋月照破阎浮万刼尘昨夜长风吹不断清光随着海南人
　　萧宜冲见陈公甫于白沙胡宪副希仁隆礼下之海天空濶风日和畅招霞外布衣林缉熈何时矩李徳孚辈更酬互答律倡吕和绰有雩下风致宜冲袖谒一峯山中因题其首曰海天吟防并续貂焉以俟于诸君
　　太虚云去天无衣洞门两断山开扉山人莫袖东风手指防梅花无是非
　　又
　　海天袖得蓬莱回眼里衡庐安在哉三十六峯吟不尽朱张还向雪中来
　　题新喻袁孝子方泰草亭
　　风花髙下草烟青春满袁家孝子亭阿母瑶池香梦杳防衣犹隔翠云屛
　　赠隠士
　　此翁行坐一壶天甲子流年大挠先却笑君平生计拙自家风月不须钱
　　送施生归新喻
　　南海清风宇宙流林何分得白沙秋西湖一尺先天雪辜负寒光六月浮【林缉熈何时矩皆公甫门人】
　　示万载彭用中陈鑘二首
　　仓黄纸上闲言语寂寞天独此心桐树未秋明月古山童沈睡草堂深
　　又
　　淡烟疎雨野人家独立苍茫眼欲花篱落昼长鸡犬静春光恰好到桑麻
　　挽同年刘显仁
　　丙戌同年三百五泥涂甲子是君先黄鹂莫説瀛洲梦山下春花正可怜
　　赠陈壁蔡玹二首
　　闻道东华老秀才自将双脚涴黄埃知君不是寻常客解取栖云嶂上来
　　又
　　柴门流水稻花初城市心尘肯到无篛笠蓑衣烟雨去老夫依旧是农夫
　　题春夜宴桃李园图赠陈粹之
　　春宵花月为谁明罗绮筵中欲二更东老仓皇眠不着夜深还聴管弦声
　　寄庐陵梁徳刚归自楚
　　天上人间第一家善声今已着中华元龙湖海归来日洞里东风醉紫霞
　　丙戌同年吕廷扬出令新城予寻医旴江视之同逰天峯老僧乞题因书扵壁
　　淡淡闲云野日黄城南春服紫霞香弦歌声里天峯寺緑树重隂午梦长
　　登新城令陈君员韬遗爱亭
　　棠树隂隂手自栽年年春日领春来道傍芳草无人问一度东风一度灰
　　防福山寺二首【并序】
　　福山旧名覆船山唐懿宗易覆为福宋祥符去船名福山紫阳朱文公盖尝防焉寺僧像而祀之同年吕廷扬来令新城约予同防因正其位号祀扵大雄氏之后室名曰崇正时成化十年甲午五月晦日也
　　云和草树拂天香无尽光中见紫阳万籁一空天似水满船风月武夷堂
　　又
　　洗天雷雨过南山佳气无邉紫翠间长笑一声空浩刼白云飞尽老僧闲
　　别廷扬
　　酿得新城万顷春碧桃扶醉不辞频罗浮山下梅花屋梦里逢君恐未真
　　题旴守仲仁玩易轩
　　白髪萧萧思满巾炉香不动闭闗心等闲欲问春消息梅树枝头防浅深
　　题吕豸读书处
　　好山端为此君来竹迳茅堂次第开曽向读书台上望西风吹尽陌中埃
　　题饶雯峯梅二首
　　万古清香横宇宙几枝疎影照寒晖玉堂不识孤山趣长日无言对紫薇
　　又
　　六合空无一防埃暗香多在雪中来柴门长日无人到强半诗懐为汝开
　　送梅宰入觐
　　千树东风满上林九重春意待君深孤舟一片梅花月照见离明万里心
　　送杨庆陈伟归安庆二首
　　罗浮春色自君来万叠云山紫翠开无限风光皆落手袖中归去有蓬莱
　　又
　　浮云残雨总潇然留得羲皇太古天明月满船湖上路棹歌光霁杳无邉
　　送张兴和归贵溪
　　明月春光满钓矶西湖今夜棹歌归南轩莫入东窓梦童冠于今解浴沂
　　和林缉熈题泷崖之作
　　流水何心苦未休白云依旧思悠悠山人莫被闲花恼只恐天翁亦白头
　　与黄时宪
　　忽惊清露湿芙蓉灺尽灯花月正中欲把行蔵话端的请君还拜石斋翁
　　寄闽中马孝子惟一【莆人云姓髙】
　　三年蔬水如君少一片天然孝子心昨夜三山明月满不知甘露洒幽林
　　逰武夷偶成
　　櫂歌声动幔亭春风景依然汉与秦流水三三山六六古今逰尽几多人
　　送萧主事廷珍回南
　　尘逐西风散马蹄江南归思朔云迷耳邉闻得田夫语昨夜前村雨一犁
　　送人还乡
　　江汉西风吹客衣沧波浩浩一舟微柴桑若问陶彭泽不为黄花解印归
　　偶书
　　闻道苍生泪满衣病多偶与素心违羊裘不着寒江雪只裹春风卧钓矶
　　寄容彦昭闻兄弟欲异居
　　寻春何必问谁家春事无端落暮霞海上东风休自老容家庭院有荆花
　　题陈粹之丙吉问牛图
　　遗黎横道劒横天太武犹烦问一元二百年终多事在汉家丞相本无言
　　赠宜黄席瑄
　　何处沧浪此濯缨金牛明月棹歌亭请君试问东流水曽共黄河几度清
　　题守村
　　南亩东风万种肥花邉烟雨上蓑衣灯前细与儿孙约老子生涯汝自知
　　寄邵武盛太守时望
　　乱山髙下昼防防樵水东头数防青闻道山间明月上几回风雨只从星
　　送梅太尹鼎考最行
　　一川杨栁万金丝祗与人间管别离天上别留芳桂在广寒秋长最髙枝
　　送费瑞
　　带得东风万里归东风无地不相随小窓若问春深浅窓外桃花易满枝
　　活人堂吟
　　药裹匡牀白日贫敝裘寒拥洞云春闻君屋外黄金杏颗颗东风颗颗仁
　　风梅
　　调元消息在花魁昨夜东风特地来湖上数枝防结实苍生休道渴心埃
　　挽郁乐山
　　一函夜闭空山前浮云散尽山依然山中猿鹤亦解语明月长恋山人眠
　　夀王劲翁
　　碧云门榻南山秋红尘两脚东门羞世上闲忙防不得先生已入无何逰
　　太极池
　　太极池邉草一亭水光山色上疎棂西堂风月如相问为道南州卧不醒
　　慕椿堂
　　黄髪婴儿百嵗忧八千辜负漆园秋西风梦落无何有香叶浮天玉露流
　　云庵静坐吟
　　独向空山静坐时白云提构若为谁夜深只遣山童数月到梧桐第几枝
　　丹鳯朝阳
　　綘阙云霄散紫霞丹山碧海晓光华唤回一枕周公梦自倚东风送落花
　　送苻瑞还金田
　　一片长天一片秋吴江分入楚江流自来浮海无人健莫作寻常防仲由
　　春融门
　　无端杖屦倚通瑞入丹霞霁景融海月春光收不尽碧筒和露咽东风
　　秋卓门
　　百仭云风一槖吹动万山秋更卓苍溟凉云洗空青鐡鹤夜眠犹未觉
　　洗心亭
　　一片灵台百染污天将明月与君孤源头活水依然在洗得汤铭一字无
　　洞虚池
　　洞天落落洞池虚天自如如水自如浮象只教行不尽祗扵闲处防鸢鱼
　　云山第一窝
　　风光天下已无双万里云山尽树降一咲出门天广大不知尘外有沧桑
　　鐡鹤亭
　　一笛西风梦不惊碧天如水大多情月明依旧南飞去万里云片羽轻
　　万花春谷二首
　　紫干亭亭丽玉华紫阳光景上袈裟凭谁出此擎天手剪破东风散防霞
　　又
　　万花庭院各春风春在金牛绣谷中一味东皇心事好韶光流徧紫霞宫
　　半亩方塘
　　开破云山第一窝秋光无底镜天罗云根一脉阳和动添得灵源水气和
　　防龙亭
　　金鳞玉甲青云衣秋声已破东风围须臾变化雨天下浮光万古惊清辉
　　鸣蚪亭
　　青山一幅鸣天机丹崖万壑飞虹霓青山莫管闲云非闲云犹裹青蓑衣
　　横月亭
　　梧桐枝上横天飞天空云净秋迟迟书台万古生清晖人心万古圆明时
　　玉华峯
　　一柱东风恋紫霞数声鸡犬野仙家东风自此无分破添得碧桃无数花
　　鉴湖书屋
　　湖上秋光碧万寻吾伊声里日千金莫教平地风波起一镜秋毫坐古今
　　题梅
　　南枝漏泄东君信防破江南一片春鐡笛一声山月冷半空飞下缟衣人
　　梦题王许三峯
　　六月霜飞万井寒江南烟雨此峯防剡溪若解先生意日日茅亭住得安
　　二十三日梦
　　归城儿女候秋光采采黄花泛酒觞霜后有霜花更好东篱留得万年香
　　太极丸春
　　万山苍玉一丸春太极先生是此君无限风光防不尽山河全露素王身
　　金鼇霁雪
　　金鼇海上际天来冻合云楼霁不开无限清光皆落手草堂明月棹歌回
　　玉冕晴云
　　变化无端古又今巻舒由我此机深时来慰满三农望个里无心是有心
　　翠幽玩
　　一壶光景浩无邉妙絶中和大有天自古洞门无俗客至今留与济川仙
　　大旒垂玉
　　一泒银河夜不收碧山无碍此天流紫云芳草春无际却界长天一色秋
　　飞轝横翠
　　碧云芳树与天齐回首湖山万皱低莫遣桃花逐流水恐人疑是武陵溪
　　三峡回清
　　三峡盘回百里通洞天深锁水云中无邉光霁谁为主一泒银河万折东
　　一峯来秀
　　倚天髙树遏云流只见长春不见秋晓月瞳瞳光四海无邉佳气拥罗浮
　　初四日梦
　　海棠流月过蘓墙照见茅堂是玉堂堂上真元无别主刘郎依旧与刘郎
　　十一月一日将至泷濵夕毛氏西园
　　太极西皇是我家碧云长树醉流霞玉华仙子归来日咲指东风第一花
　　初二日至泷濵夕车溪张氏
　　劝君莫向青山家劝君莫向东风夸面前自有好田地菊花开后开梅花
　　十二月一日梦送望振北上
　　鐡鹤亭前醉碧隂金牛洞里睡云深明年袖裹东风去唤得天邉杏满林
　　丹霞室
　　瑞入春风醉紫霞东华光景賸西华金墩不似仙墩好玉镜阎浮次第花
　　云崖
　　百仭云片玉清园林风致似虞廷只縁解得髙山意指下无音太古情
　　六合云
　　东华光景俨南华六合风花属我家试上云楼足清赏与君长醉赤城霞
　　浴月亭
　　无奈清都道气何金波万顷浴嫦娥广寒秋色深无底一片虚云照大罗
　　金牛亭
　　不耳牛亭夜载烟好縁长不受春鞭自从脱却金笼后多在青山玉树邉
　　金牛洞天
　　洞天风景碧虚中九曲云根一线通谁向紫阳山下路梅花三弄倚东风
　　二十一日梦
　　野仙才割白云房夜静梅花试玉香一段春风无限力几翻推倒紫霞觞
　　二月初二日梦
　　次第开花次第花隔墙何必问谁家也应无奈春光好长对东风醉紫霞
　　又
　　四海明年宇宙香万花庭院各春光纲常担上挑三统万古纲常上脊梁
　　玉柱峯
　　玉柱峯头紫气回清明时节逼峯来只今闲却擎天手南部烟花总自裁
　　五月初二日梦
　　隂阳管束玑衡外宇宙呼嘘槖籥中嵗事化权今在手人间何树不东风
　　三月初七日梦
　　髙卑一曲动青春日春风拜考亭不是昊天无处着洁魂应送水成清
　　九月
　　海天吹雨未曽收曽上云楼努力休收敛此心归寂寞一方明月烂沙头
　　十一月初三夕于杏林
　　天机才动玉壶春海内初防白日频头上葛巾犹在此与君同是葛天民
　　又
　　庭燎春和万国香小桥虹路倚天长明年去借仙翁手指防云章对玉皇
　　十六日梦
　　彷佛云霄玉万竿依稀王母驾青鸾来时不识归时路共向瑶台月下防
　　二十五日梦
　　月色花香掌上防分明春事满防干凭谁説与林和靖雪树枝头雪未干
　　闰二月二十六日梦
　　紫閤春隂倍草堂玉蓑金笠戴春光从今收拾乾坤后自对青山借一觞
　　十六日梦送安成医士刘敷烈
　　野客归来野兴狂水云楼閤水云香镜湖十里春如画一样荷花一样香
　　十月初三日梦
　　酒畔逢春手莫停耳邉鸎语大分明闲花野草春全赖遇着东风一样生
　　梦
　　圣贤为学在求心为学心求古自今回首罗浮山下屋梅花春意一枝新
　　无题二首
　　留得一瓢収野兴忽然双鹤水之清秋风不敢吹茅屋只恐先生梦里惊
　　又
　　沈醉东风未得醒落花飞絮日防防门前有个长松树莫遣黄鹂来上鸣
　　初三日梦
　　黄花随处隠天流万壑清风一夜秋可是谪仙縁未满不妨还作此山囚
　　七月初九日梦
　　秋风无恙布袍轻十里西湖格样清一片鐡心听不尽天津长短杜鹃声


　　一峯文集巻十二
　　钦定四库全书
　　一峯文集巻十三　　　　明　罗　伦　撰七言八句诗
　　和林缉熈访六一公于西阳宫宫有泷冈阡表
　　秋日微凉草树悲此情堪与故山离苏黄人物从头数周邵风流雅未知野老自能偿伏腊东风无计奈糠粃凭君莫唱沧洲曲一泪斜阳洒卧狮
　　又
　　西倾一极论今雨颍上方归思欲离古树碧圆山欲断小窓虚白月先知沧江已老三秋鬓太古风清万国粃暮雨无言翁仲泣淡烟芳草对残狮
　　和林缉熈书梁徳庄云庵壁
　　面面春光送草庐自堪踪迹混樵渔即防风絮终无定却爱闲云得自如禹甸有縁凭造物楚天无梦在仙裾人间晴雨浑闲事嬴得花前到小车
　　逰霜崖洞天并序
　　文昌西山麓曰霜崖洞天洞有石船古今无知者宋陈横齐张习甫泸濵张养直诸老标异洞乃以名迨我文明少师杨士竒寺丞张宗琏侍讲彭敷五继迹墨于戏山川自宇宙昔晦而今显也不以人乎成化戊戌张君兼素信次予逰用泸濵韵各一首兼美将磨崖刻之后之观者亦将有感扵斯乎
　　野人疎散便成仙自在吾心自在天红叶为谁流水去白云留我碧山前烟传桑海三生石月抱袈裟九月船风物不殊诸老异露华无语对潺湲
　　赠刘善叙往湖南并引
　　刘友善叙将见都宪刘侯孚于湖南也其友罗伦执盏祝曰传不云乎国家之败由官邪也官之失徳宠赂章也致败之由岂有外扵此乎宠赂之章其有甚扵此乎昔和斯哈玛尔平章斯土黜陟惟允盛徳交孚逺迩洽和交广欵服况闻周公孔子之道者乎吾子扵侯为同姓居庐陵为同郡賔西塾为同道非浚恒之初者吾见其相与以有成也赠以诗曰
　　爱汝今日湖南逰长风万里无清秋江山有待亦吾土兄弟相防是故侯直道毎増知已重老夫端为大家忧天台旧有延生药转手疲癃信尔瘳
　　逰萧泷瑞贤亭次侍讲彭敷五
　　东风清昼洗浮隂十二防干帝汝临一代文明元有数二仪清浊到而今好山苦恋闲云住秋水生欺病眼深试问卧龙何日起禹门消息是天心
　　张东白往西山夏正夫访不遇録其作见寄予亦约东白重逰口占元韵
　　金牛病客老摧隤也学山翁芋栗煨东白先生非我辈西山佳候是良媒使君月下敲门去半夜山隂棹雪回闻道安峯无限好春风还许绨袍陪
　　复廖行俭并引
　　行俭任金华时荷佳句见贻及是罢归过一峯山中伦执易集要就正于飞轝道傍一夕梦曰三才既展却奔四稚之家千古有人大画文王之易行俭言还依韵酬之癸巳十月晦
　　登瀛道人罗浮过排风驭气来无何千里万里海天逺五峯十峯春色多本相了无尘刼碍浮生虚被身名魔大明千古曙长夜中天共指回扬戈
　　复新昌王直庵乐志
　　风骚回首尽台舆野老烟花兴未除万壑秋声和鳯律一蓑春色上牛车贞元自古天难老麟鳯中原网易疎茅屋萧然湖上榻青山流水梦何如
　　送何廷秀按察河南
　　西风秋意满陶园采采黄花泛此樽醒醉百年消日月行蔵今日任乾坤中原藩镇诸公在北极朝廷万世尊老病多君恋明主梦回欹枕钓蓑温
　　陈梦祥归南海内翰张廷祥宪使陈文曜宪副夏正夫宪佥徐明徳陈粹之防饯于洞阳观聫句写别伦闻次其韵
　　长江一色楚天南别绪无端梦与参百嵗逢君能有几两仪添我便成三洞阳日暮谁辞醉陋巷风光只自甘极目湖山秋万里锦衣何处覔归防
　　佥宪徐迂斋陈冷庵防于泰和观临别言懐
　　泰和观里秋光满共对寒香进此杯病骨可曽縁客醉好懐今日为君开碧山白髪定谁老黄鹤青霄何处来十二天章还老手明朝归取五云裁
　　题徐迂斋匡庐秋霁图用前韵
　　东南秀色甲天下无限秋光落酒杯紫盖黄旗山色见光风霁月草堂开羣雄已散浮云梦此老犹寻白鹿来欲刬匡庐塞彭蠡中原万里入平裁
　　题徐节妇巻用张方伯韵
　　懒拈鸾镜扫蛾眉羞见杨花别故枝芳草有情还夜合贞松无梦与春移妇人自我如男子造化从他似小儿一片鐡心编不尽直从删后更无诗
　　西隠张氏防英图
　　宇内春光领欲完名园今得万花防几回清夜宴桃李九老东风入肺肝病客且扶藜杖去劝君莫放酒杯干不知墙外春深浅醉把花须仔细防
　　聚英堂用萧宜冲韵
　　呼童连夜报青山海内衣冠此防难别段鸎花休问主自家风月不曽闲苍天惯我长为客野老防君亦解顔莫学山隂便归去短篷残雪五更寒
　　答夏宪副止庵见赠二首
　　乆病寒衾易觉秋老懐珍重为东周天有意縁谁在紫绶何人为国谋月桂夜长迷玉兔银河秋尽隔牵牛云山十二窝头路多谢先生梦寐求
　　又
　　髙堂明镜万茎秋屋上西风撼不周凿沼且留明月住买山初为白云谋谁呼鐡笛先招鹤自着蓑衣早放牛道在莫须同出处此心还向止庵求
　　和缉熈过毛英懋西园隠居
　　肝肺赢余五亩春草堂云暖小山贫尘中物色元无我林下心情见此人鹤伴野翁梳白髪蝶随春色上乌巾褰衣细问西园老怕有人家可并隣
　　和缉熈留别
　　甲子流年又几春东风初散马蹄频自怜白髪添明镜怅望青天入暮云寒日卧龙迟逺梦冷花幽鹤伴芳辰相逢且尽樽前酒无那沧波欲送人
　　唐曲江公张九龄志徐孺子碣陈献章公甫题宪副夏寅正夫邀伦同和宪使陈炜文曜刻石东湖亭上聘君子季登及陈蕃礼宜侑享故及
　　古往来今成代谢青山流水费兴亡流连木榻堪何事惨淡炎精遂不光文献铭章秋月白杜陵烟艇落花香林居细问防子人道天心合有常
　　又
　　垂白西山欲满颠汉家不遇中兴年巢由事业非吾愿陈窦功名到耳邉蓑笠独堪惟饱饭衣冠他自上仙船平生只爱申屠子老去相防落照前
　　又
　　党锢诸君宿草寒西山南浦谢盘桓莫烦使者室悬榻懒逐羣儿学挂冠未有烟花峤我老只余风月倩人防生刍一酹东湖水几许清光入肺肝
　　又
　　闻道东都万古悲可堪人事与天时羣雄睥睨嗟何及一代人才信有禆党籍尽教诸子与天机惟许此翁知解嘲莫笑扬雄论谁画陈蕃入此祠
　　和夏正夫题陈粹之家蔵南阳卧龙图
　　三分天下羽书驰龙卧南阳未起时海内风尘皆羿莽眼中鱼水是汤伊未除汉贼身先死便絶江流恨不移晓雾一绡巾帼在青山千古笑曹丕
　　和夏正夫题陈粹之家蔵蓝闗拥马图
　　金刚未破羚羊角西极流风大夏薫自分疎狂投瘴海敢将衰朽负明君蓝闗马瘦堪寒雪岳顶天低识暮云却笑元和无眼孔鳄鱼犹解畏斯文
　　和答涪守张兼素
　　昨夜清风度碧山蓑衣初振水云间流年信我添华髪世路逢君祗厚顔深树黄鹂闲自语落花飞燕傍谁还柴门已与山童约明月今宵不用闗
　　又
　　春光容易落花轻世路山河算几程芳草可怜诸老去好风偏为故人清也知蝴蝶浑闲梦却笑狝猴亦世情老子婆娑眠不着五更寒极裘横
　　林缉熈归防于芗城梁宅和洪城见寄
　　云水千峯更万峯此心期与故人同苍茫世路浮生在澹泊春杯野兴浓乡梦几回茅店月蓑衣无恙栁花风明年唤取陈公甫皂帽青天信一蓬
　　奉寄大韶谢先生癸未南省火先生出予于厄
　　曽同丙子防乡榜丙戌登科更在门南省再生真父母西湖归老任乾坤十年不见先生面多病难忘圣主恩独立苍茫回白首满蹊桃李竟何言
　　慰敷五失子
　　闻君失子勿深悲犹似从前无子时造物戏人聊尔耳男儿到此不须疑东坡縁业无它累尼父前知后汝期独对紫薇过半夜一灯风雨读昌黎
　　题张氏水村小景
　　逢着闲人只防头海邉今我是沙鸥多情芳草旧知已如意好山都上楼白髪已前浑是梦黄花相与又逢秋年来解得濠梁意却笑逰鱼误中钩
　　和缉熈同春书台
　　万玉峯头自在春暖云晴雨为谁贫谁知别样风花手只属麄衣淡荡人芳草漫同康乐梦野花羞傍紫阳巾即呼猿鹤留君住莫问东家更买隣
　　和缉熈谒文信公富田祠
　　杖屦春光满一峯文山猿鹤若为容乾坤卧榻还他主伏腊讴歌信野翁夷夏有情回白日兴亡无计奈西风檐花落尽灯前雨懒聴南禅半夜钟
　　题芗城梁徳刚书屋用林缉熈韵
　　乳燕鸣鸠甲水濵小轩幽迳足聴闻坐忘芳草翻疑梦寒尽梅花剰得春世事暗随灯烬落年华偏恋老翁新芒鞋竹杖身长健频上金牛醉野人
　　送张兼素北上并寄大韶明仲敷五诸君
　　文昌人物张兼素来谢涪州太守回无数青山容我有几多黔首待君来朝廷今日真无事草野它年愧不才传语诸君怜老病余生留取付春杯
　　答陈石斋二首
　　海上归来卧一丘烟霞万顷胜封侯青山未老我长乐明月不来心独忧云谷耦耕添此老华胥髙枕是吾州苍天鼎鼎凭谁在笑倚东风自防头
　　又
　　帝与华胥作睡侯天厨无分饱珍羞友朋爱我垂髙谊妻子耘春不解忧十载驱驰归故里两年漂泊落它州草亭风雨潇潇处却为苍生白满头
　　寄谢元吉
　　曽见西湖柱史歌长歌三日遏云和雷霆白昼果在地牛女清秋无渡河淮西草木色不改衡阳花栁春何多几时携取陈夫子淡月疎烟醉碧萝
　　头次容彦昭先祖妣地处
　　上三峯髙倚天斜倾北斗飞寒泉野鸟啼吟古蜀帝寒花的皪罗浮仙龙山自落乌纱帽马鬛新封翠玉钿万古清明风木在泪河东注下伊川
　　次陈公甫九日韵
　　三千里外传佳句儿稚争歌九日诗黄菊有知催我病苍天无定使人疑烟霞落梦还多日月露回秋候此时独倚柴门搔白首南山佳气接东篱
　　泷槎吟为彭汝正
　　万里泷源天上来乘槎仙子几时回客星午夜犯牛女烟雨一竿归钓台白髪未消湖海气清风半入云涛堆蓑衣醉卧黄昬后一枕江声鼻息雷
　　一横亭
　　一篷烟雨待君来凭席风涛日几回尼父已虚浮海梦傅巗初用济川材一亭真意留芳草两岸春光付野梅老子羊裘方卧穏棹歌休傍钓鱼台
　　又
　　孤舟端为济川开载满东风傍钓台鱼饭情懐浑落魄云天光影共裴佪浪抛栁絮春无定醉卧芦花梦未回玉漏不知催几许早行人已待君来
　　和彭敷五二首
　　闻道东泷居士来湖山寂歴湖光漼破除尘海梦一觉消得罗浮春几杯今雨城南惊老树东风竹外见全梅青山莫笑空回首紫锦囊中万玉堆
　　又
　　五栁先生归去来芰荷衣上露漼漼不由天地不由我无尽烟花无尽杯别样家风幽涧竹一般春意隔墙梅老来只怕风涛险懒下瞿塘滟滪堆
　　谒草庐先生祠
　　道契山中访有初草庐祠下扫寒芜六经日月浑无夜万古真元自此符黄閤梦回空北极紫云净小东吴补天功课谁能就密链精倚太虚
　　送曽郎中约义归致
　　解印悠然归故林南山佳气忽千寻浮云世事从今古芳草人间自浅深万壑清风鹤梦一天秋水白鸥心凭渠领得东周意莫和山前楚鳯吟
　　复陈公懋
　　年年九日登髙处野老悲歌可奈何篱落秋香簮后少闗河春草望中多浮云万里天悭雨明月千川水漫波闲得百年懐抱在白头林下防蹉跎
　　戏赠明仲弟【明仲天庭中鹤顶红一防尝云须学明道】
　　防君即欲防明道无那苍生福未縁鹤顶渐红朝日表蝇头初黒退花前官闲尽尔还诗债老去堪谁送酒钱莫道府中无职事闭门犹自抱风眠
　　次易徳元
　　青天飞下青山苍山光无尽天茫茫赤脚仙人九节杖一日拄尽青山长物外逍遥混沌老空中语笑云霞香黄鹤髙飞在何处蜻蜓犹逐东风狂
　　成化丙戌夏五月予得罪谪泉南提举道经金鼇门生彭宜鉴梦中有作意若为予者时九月二十一日也
　　墙角寒梅昨夜开谁知春在雪中回松筠到处为贞友桃李漫山总俗材清影不随流水去暗香时逐好风来冰肌玉骨无人识先占千红万紫魁
　　逰紫霄观
　　两袖西风上紫霄古碑磨藓认前朝黄尘满地孤云在紫极中天万国标不为丹砂逃日月且縁薪火问渔樵何人更结华山屋泉石中分正道寮
　　复江浦张都宪二首
　　圣主忧勤稼穑难大臣忠奋亮天官日邉红杏春前种海上黄茅梦里观玉殿薫风清社稷冰壶秋月照心肝东篱无限秋光好留与渊明晩节防
　　又
　　万鼎横天玉铉扛尧波导海息舂撞秋飞野草青千里春递鸎花满万邦云外鳯毛真有侣海邉鸥鸟信无双功成南纪标铜柱自见闻风万壁防
　　复且斋
　　朔风鹤氅来湖濵雪中草树生阳春浩歌一曲泣神鬼浮沤万古同天人云霞拂袖海岳动花月在戸乾坤贫鹿门回首忽千里苍茫独立伤吾神
　　迂斋为徐佥宪题
　　对人长笑野夫狂未到东周气不防闲梦苦疑天未穏缓行犹恐地无纲满园春意无羊到一枕风清为蝶忙露冕若逢当道虎几回车上臂先攘
　　正密堂
　　一片灵台莫自欺此机才动山翁知秋毫不染铭盘日夜半无人秉烛时香烬上薫宇动冰壶清沁玉渊辉紫阳心印传千古笑指南山未许移
　　一峯草亭
　　病来乆谢乾坤劳白板霜飞安所遭千峯不管甲子老万窍一任天风号麋鹿过门防个个野翁餽药来忉忉百年有意堪谁道检书日夜烧松膏
　　来贤堂
　　晓天光霁动千山回首英灵见二难鐡鹤夜留露饮金童朝煮白云飡笔头澜涌文翻水镜里春回酒上顔谁在青霄望牛斗可教长劒倚虚寒
　　张元恵药酒
　　药和云液效方神日日山妻泣四隣食防自知非宰我独醒谁信是灵均谁将鷀杓分余滴欲脱鹴裘换一巡忽报白衣人送至玉壶持送曲江春
　　洪峩閤
　　百雉城架□寥玉华仙宇欝岧嶤丹书北斗光合黄道中天紫气饶泮水载阳秋月皜清风归洞野云消梅花閤上春如海鐡鹤仙人放玉箫
　　二十六日梦寄饶雯峯太守
　　好云乘雨到雯峯一片闲云度大空故国有懐天角白小窓分睡日头红秋抛两鬓蓬髫外春在三生落魄中此老胷懐无画手杏花庭院栁花风
　　梦和人庆先考初度
　　宇宙千年老八荒不知更变几沧桑黄花三径秋风早白髪一簮生意长云母屏前歌皓齿牡丹亭畔试沈香浮云一任闲舒巻嬴得青山望渺茫
　　足隠
　　五栁先生归去来陶然独对菊花杯巢由不识君人面伊吕徒劳王佐才蓑笠毎披烟雨去牛羊几放夕阳回锦袍公子莫来此门对南山日懒开
　　初八日附黄圭梦
　　两仪防得真铅汞勘破隂阳妙物机明月满天秋似水东风一树栁如丝万家赤子庭中泣半夜青云枕畔飞雷电若惊龙便起大施霖雨洗疮痍
　　十八日梦
　　海上归来十五秋西风无计白人头丸中化主先生在物外年华甲子流丹灶一方仙客防玉阶方寸昊天留南山佳气无邉在天夀苍生乐未休
　　又和同春书台
　　翠锦云山信手栽光风消息自天来人间好事传千古海内长春此一杯河汉昭回倾北极寒泉膏润丽东莱丹霞百尺虹光动昨夜奎星落上台



　　一峯文集巻十三
　　钦定四库全书
　　一峯文集巻十四　　　　明　罗　伦　撰歌
　　湖山万里歌并引
　　益庵陈梦祥佥江西宪事考满归南海冷庵陈粹之同寮而厚别送攸镇驿益庵写湖山万里图以寄情予为之题
　　光霁湖天月满舷棹歌声里鐡肠仙棹歌声禋日如年歌声一透鸿蒙坚歌停云散山依然歌韵初传满大千渭城三叠流空烟湖山一曲江天连颍川老子归田园桑麻万顷东风妍蓑衣篛笠犁锄邉芒鞋竹杖风花前麻衣草座南阳阡石头玉板东坡禅人间官不直一钱四时青紫西风蝉至今薄俗违髙贤梦祥骨鲠知谁怜我独击节非谀便粹之潇洒轻肥鲜益庵冷暖寒无氊手持鐡杖来扶颠两公脊硬当皇天金兰气味同心言海天梦落烟霞先西江忽上番禺船乾坤疮痍谁当痊天河莫写中幽悁冷庵回首别袂褰益庵落笔惊龙眠湖山万里离情牵湖山万里一幅笺防鸿天濶鳯孤骞
　　静栖岩歌并序
　　静栖岩旧名圣栖岩盖佛子之居也去广昌十五里在吉祥里北石山壁立如翠玉屏风下有洞穴深广圆莹可容百数十人竒山秀水环绕左右邑人掲黻氏辟荆棘造庐舍延叔父兰窓先生主之叔父曰非静无以成学易其名为静栖命留题刻石遂斐然成章使后之髙人大隠知静栖之名发乎兰窓叔父也叔父名曰修益
　　混沌神工劈天斧凿破鸿蒙开太古青天碧玉一万仭玉宇玲珑紫虚府緑云绕梁丹霞绣柱明月挂檐清风入戸琪树扶疎瑶草緑白鹤回翔紫鸾舞王乔来逰傅説筑堵左手抚蓬壶右手挟天姥贝阙珠宫等是闲洞天福地羞与伍掲阳有佳人好事过谢五邀请罗浮仙来作静修主饥餐紫芝渇饮玉乳春阳融融液肝腑天葩竒芬吐日錬五色石万杵霜苦借问尔何为欲把青天补仙人本是好闲居却忆苍生思下土君不见山前妇人哭啾啾为道淫雨无时休
　　节妇歌并序
　　节妇姓某氏父某年二十配某氏三载其夫卒子一人甫五嵗亦卒或劝其改配者节妇哭曰此言何至吾耳乎吾闻妇之事人从一无二吾生为某氏妇死为某氏鬼矣闻者恻恻毛竪扵戏妇贞其夫子孝其父臣忠其君是皆出扵秉彛之性天柱赖以立地维赖以固者节妇比有之忠臣孝子鲜闻焉岂妇人能之而丈夫反不能哉欲动乎中而所守变乎外丈夫有愧扵妇人多矣若节妇者恶可无闻哉予故传其事而播诸声歌使观风者有所采也
　　泉流不归山雨落不上天妾心死不回金石无全坚白日经中街飘忽沈西海妾心日不如长夜瞳瞳光不改明月悬清辉三五二八圆又亏妾心月不如一圆耿耿无亏时妾心一寸鐡不与洪炉灭妾心万钧石不触洪涛裂妾髪可剪妾头可截妾心之白不可涅忆妾二十春结髪事良人焉知三载皇天倾罗帏绣幕生素尘懐中五嵗儿水上浮沤沦白髪萧萧垂老亲防衣零落空悲辛吾闻陈孝妇夫死养姑心愈固朱幡入奏丹书来黄金北斗髙门户又闻杞梁妻一哭梁山倾精诚变天地黄土非无情君不见章台女倾城华去年嫁东隣今年归西家顔色皎皎如桃花如桃花贪结子红顔不惜污泥沙回首天汉上双鳯缥缥凌紫霞蓬蒿仰面空咨嗟
　　竹溪歌为南雄陈壁先考赋
　　大庾岭头梅花所出气压罗浮名动月窟颍川遗老冰雪风骨呜呼梅花花中之儒先天下之春胡为不友而友此君此君虚直是此老之心术此君标格是此老之精神婆娑鸾鳯影变化蛟龙身睿圣与齐徳俗士不敢亲翠云一万丈白日摇苍旻苍雪洒六合祝融回朱轮姑射仙人冷偷眼广平学士冰生唇晋七贤唐六逸一年三百六十日日日来倾三百杯脱帽露顶此君侧玉山自倒非人推竹溪处士今何在半夜还骑防鳯回和夏宪副止庵赋陈粹之冷庵赤壁图歌
　　赤壁一万丈不为浮云裘峥嵘苏长公豪气盖九州东华尘土涴汗脚摩防云海浮虚舟山髙月小自今古小人防蛆君子龙虎东风赤壁一炬红千载曹刘两丘土我耳不欲闻何客吹洞箫山林杳防鸟兽悲号风尘澒洞欲拔腰间倚天剑陆剸蛇豕水斩鲛鲸手挟南溟鹏足蹑飞云履仰天发长咲自把太虚拟转眼五百年冷庵好画止庵赋江西二妙世间无倒腔翻作苏仙图横江孤鹤梦若醒人间轩冕真泥涂
　　挽张方伯
　　严霜杀碧草白露晞青苔美人一去不复来秋风白帝孤猿哀为君一挂剑枯树生春华斗间紫气芒寒斜隆君万夀天无涯
　　定王乐用冷庵歌
　　君不见淮阳城君不恋曲江景君不味罗珍羞君不皦衣裳锦君居冰一壶君出雪一艇千山寂鹗声万境絶尘影道有冻饿人冷庵无此冷我寒待君衣我饥待君省民瘼不问问牛喘莫学汉家丞相丙冷庵冷冷如鐡万国如在红炉中江南六月寒风雪耻庵好向冷庵逰冷庵好傍耻庵结庵外诸君知不知两庵里事乾坤歇
　　集成兰
　　众当路我空谷无人而自芳无风而自馥上师鲁叟下友灵均随分山林吾亦足萧艾如不知栽倾自培覆
　　静观堂
　　静观堂上本无我九曲中更有天只眼已抛桑海外万象忽落鸿蒙前秋横古月鹤初定春枕白云山欲眠
　　鳯栖丹穴
　　栖栖坐断梧桐枝云衢文翰光陆离朝阳声动羣鸿悲髙岗影落寒山辉八月霜飞秋气凄秋岩雨滴空垂垂鳯兮鳯兮今来仪沧江白髪歌明时
　　龙卧沧濵
　　白云飞尽寒潭清空山草木流芳馨秋日雷霆震复惊春风头角深潜形蛟人夜泣清湘碧骊珠晓吐沧波明泷濵泷濵明发灵八荒净洗天瓢倾
　　冷庵嵗寒幽趣图
　　君心虚君节刚君性直君色苍可深山可岩廊可春阳可秋霜此君所以为三友之一流万世之芳
　　梦送张万祯
　　寒蟾影落光天中巨舰艨冲野水东桂溪隠者祯庵翁草鞋路逺朱门通云天悠悠光景融裴佪杖屦酣东风桃李无言朝露满五云沾路春光浓
　　题邑史艾方师存机轩
　　艾宣昔日丹青学写遍朝家及台閤孤标雅操自天成敢与诸黄较强弱云孙自少心孔开挟艺过我罗浮来一峯山人忽惊讶笔夺造化非常才缅思今代老吟伯诗载牛腰富能得展图示我云锦章尽是功名天上客金牛野老谁与论穷经栖云锁洞门云胡索我写长句安得好手如右军诸公衮衮难趾美空唱巴人污君耳思君此去名愈香何异彩鳯鸣朝阳防当上国写御容天子穆穆侯皇皇
　　赠画史艾方师
　　有客貌古须眉苍灵台倒湛秋天光运笔通神超頋郑泼墨无迹齐黄王为予挥洒一峯亭雅懐一段何可当金牛洞府云间分明移来静观堂观之无厌爱无足此人此画今无双变化无穷杳难测妙无言兮纸一张行防应诏賔上国麒麟閤写鸿鴈行




　　一峯文集巻十四
