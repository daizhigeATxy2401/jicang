　　钦定四库全书　　　　　　集部
　　李太白集分类补注　　　　别集类一
　　提要
　　【臣】等谨案李太白集分类补注三十巻宋杨齐贤集注而元萧士赟所删补也杜甫集自北宋以来注者不下数十家李白集注宋元人所撰辑者今惟此本行世而已康熙中吴县缪曰芑翻刻宋本李翰林集前二十三巻为歌诗后六巻为杂著此本前二十五巻为古赋乐府歌诗后五巻为杂文且分标门类与缪本目次不同其为齐贤改编或士赟改编原书无序跋已不可考惟所辑注文则以齐贤曰士赟曰互为标题以别之故犹可辨识注中多征引故实兼及意义巻帙浩博不能无失唐觐延州笔记尝摘士赟注寄逺诗第七首灭烛解罗衣句不知出史记滑稽传淳于髠语乃泛引谢瞻曹植诸诗又如临江王节士歌齐贤以为史失其名士赟则引乐府游侠曲证之不知汉书艺文志临江王及愁思节士歌原各为一篇自南齐陆厥始并作临江王节士歌后来庾信杜甫俱承其误白诗亦属沿讹齐贤等不为辨析而转以为史失其名此类俱未为精核然其大致详赡足资检阅中如广武战塲怀古一首士赟以为非太白之诗厘置巻末亦具有所见其于白集固不为无功焉齐贤字子见舂陵人士赟字粹可寜都人笃学工诗与吴澄相友善所着有诗评二十余篇及冰崖集俱已久佚独此本为世所共传云乾隆四十七年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆费墀
　　唐翰林李太白诗序
　　李白字太白陇西成纪人凉武昭王暠九世孙蝉聨珪组世为显著中叶非罪谪居条支易姓与名然自穷蝉至舜五世为庶累世不大曜亦可叹焉神龙之始逃归于蜀复指李树而生伯阳惊姜之夕长庚入梦故生而名白以太白字之世称太白之精得之矣不读非圣之书耻为郑卫之作故其言多似天仙之辞凡所著述言多讽兴自三代以来风骚之后驰驱屈宋鞭挞扬马千载独步唯公一人故王公趍风列岳结轨羣贤翕习如鸟归凤卢黄门云陈拾遗横制頽波天下质文翕然一变至今朝诗体尚有梁陈宫掖之风至公大变扫地并尽今古文集遏而不行唯公文章横波六合可谓力敌造化欤天寳中皇祖下诏征就金马降辇步迎如见绮皓以七寳牀赐食御手调羹以饭之谓曰卿是布衣名为朕知非素畜道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用疎之公乃浪迹纵酒以自昏秽咏歌之际屡称东山又与贺知章崔宗之等自为八仙之游谓公谪仙人朝列赋谪仙之歌凡数百首多言公之不得意天子知其不可留乃赐金归之遂就从祖陈留采访大使彦允请北海高天师授道箓于齐州紫极宫将东归蓬莱仍羽人驾丹丘耳阳冰试歌于当涂心非所好公遐不弃我乘扁舟而相顾临当挂冠公又疾亟草藁万巻手集未修枕上授简俾余为序论闗雎之义始愧卜商明春秋之辞终慙杜预自中原有事公避地八年当时著述十丧其九今所存者皆得之它人焉时寳应元年十一月乙酉也





　　别集序
　　李翰林歌诗李阳冰纂为草堂集十巻史又别收歌诗十巻与草堂集互有得失因校勘排为二十巻号曰李翰林集今于三舘中得李白赋序表赞书颂等亦排为十巻号曰李翰林别集翰林在唐天寳中贺秘监闻于明皇帝召见金銮殿降步辇迎如见绮皓草和蕃书思若悬河帝嘉之七寳方丈赐食于前御手调羹于是置之金銮殿出入翰林中其诸事迹草堂集序范传正撰新墓碑亦略而详矣史又撰李白传一巻事又稍周然有三事近方得之开元中禁中初重木芍药即今牡丹也【开元天宝花木记云禁中呼木芍药为牡丹】得四本红紫浅红通白者上因移植于兴庆池东沈香亭前防花方繁开上乘照夜车太真妃以步辇从诏选梨园弟子中尤者得乐一十六色李年以歌擅一时之名手捧檀板押众乐前将欲歌之上曰赏名花对妃子焉用旧乐辞焉遽命年持金花牋宣赐翰林供奉李白立进清平调辞三章白欣然承诏防由若宿酲未解因援笔赋之其一曰云想衣裳花想容春风拂槛露华浓若非羣玉山头见会向瑶台月下逢其二曰一枝红艳露凝香云雨巫山枉断肠借问汉宫谁得似可隣飞燕倚新妆其三曰名花倾国两相欢长得君王带笑看解释春风无限恨沈香亭北倚阑干年以歌辞进上命棃园子弟略约调抚丝竹遂促年以歌之太真妃持颇棃七寳杯酌西凉州蒲萄酒笑领歌辞意甚厚上因调玉笛以倚曲每曲偏将换则迟其声以媚之太真妃饮罢敛綉巾重拜上自是顾李翰林尤异于诸学士会高力士终以脱靴为深耻异日太真妃重吟前辞力士曰始以妃子怨李白深入骨髓何翻拳拳如是邪太真妃因惊曰何翰林学士能辱人如斯力士曰以飞燕指妃子贱之甚矣太真妃颇深然之上尝三欲命李白官卒为宫中所捍而止白尝有知鉴客并州识汾阳王郭子仪于行伍间为脱其刑责而奬重之及翰林坐永王之事汾阳功成请以官爵赎翰林上许之因而免诛翰林之知人如此汾阳之报徳如彼白之从弟令问常目白曰兄心肝五脏皆锦綉邪不然何开口成文挥翰雾散尔传中漏此三事今书于序中白有歌云吟诗作赋北牕里万言不及一杯水葢叹乎有其时而无其位呜呼以翰林之才名遇宗之知见而乃飘零如是宋中丞荐于圣真云一命不霑四海称屈得非命欤白居易赠刘禹锡诗云诗称国手徒为尔命压人头不奈何斯言不虚矣凡百有位无自轻焉撰集之次聊存梗槩而巳时在绕雷州中咸平元年三月三日序






　　后序
　　唐李阳冰序李白草堂集十巻云当时著述十丧其九咸平中乐史别得白歌诗十巻合为李翰林集二十巻凡七百七十六篇史又纂杂著为别集十巻治平元年得王文献公溥家藏白诗集上中二帙凡广一百四篇惜遗其下帙熙宁元年得唐魏万所纂诗集二巻凡广四十四篇因裒唐类诗诸编洎刻石所传别集所载者又得七十七篇无虑千篇沿旧目而厘正其汇次使各相从以别集附于后凡赋表书序碑颂记铭赞文六十五篇合为三十巻同舎吕缙叔出汉东紫阳先生碑而残缺间莫能辨不复收云夏五月晦常山宋敏求题





　　后序
　　李白集三十二巻旧歌诗七百七十六篇今千有一篇杂著六十五篇者知制诰常山宋敏求字次道之所广也次道既以类广白诗自为序而未考次其作之先后余得其书乃考其先后而次第之葢白蜀郡人初隠岷山出居襄汉之间南游江淮至楚观云梦云梦许氏者高宗时宰相圉师之家也以女妻白因留云梦者三年去之齐鲁居徂来山竹溪入吴至长安明皇闻其名召见以为翰林供奉顷之不合去北抵赵魏燕晋西涉岐邠厯商于至洛阳游梁最乆复之齐鲁南游淮泗再入吴转徙金陵上秋浦寻阳天寳十四载安禄山反明年明皇在蜀永王璘节度东南白时卧庐山璘迫致之璘军败丹阳白奔亡至宿松坐系寻阳狱宣抚大使崔涣与御史中丞宋若思验治白以为罪薄宜贳而若思军赴河南遂释白囚使谋其军事上书肃宗荐白才可用不报是时白年五十有七矣乾元元年终以污璘亊长流夜郎遂泛洞庭上峡江至巫山以赦得释憩岳阳江夏乆之复如寻阳过金陵徘徊于厯阳宣城二郡其族人阳冰为当涂令白过之以病卒年六十有四是时寳应元年也其始终所更涉如此此白之诗书所自叙可考者也刘全白为白墓志称白偶乘扁舟一日千里或遇胜景终年不移则见于白之自叙者葢亦其略也旧史称白山东人为翰林待诏又称永王璘节度扬州白在宣城谒见遂辟为从事而新书又称白流夜郎还寻阳坐事下狱宋若思释之者皆不合于白之自叙葢史误也白之诗连类引义虽中于法度者寡然其辞闳丽儁伟殆骚人所不及近世所未有也旧史称白有逸才志气宏放飘然有超世之心余以为实録而新书不着其语故録之使览者得详焉南丰曾巩序



　　故翰林学士李公墓志【并序】
　　呜呼姑熟东南青山北世有唐高士李白之墓呜呼哀哉夫仁以安物公其懋焉义以济难公其志焉识以辨理公其博焉文以宣志公其懿焉宜其上为王师下为伯友年六十有二不偶赋临终歌而卒悲夫圣以立德贤以立言道以恒世言以经俗虽曰死矣吾不谓其亡也公有子曰伯禽天然长能持幼能辩数梯公之德必将大其名也已矣铭曰
　　立德谓圣立言谓贤嗟君之道奇于人而侔于天哀哉







　　唐翰林李君碣记
　　君名白广汉人性倜傥好纵横术善赋诗才调逸迈往往兴会属词恐古人之善诗者亦不逮尤工古歌少任侠不事产业知闻京师天寳初宗辟翰林待诏因为和蕃书并上宣宗鸿猷一篇上重之欲以纶诰之任委之同列者所谤诏令归山遂浪迹天下以诗酒自适又志尚道术谓神仙可致不求小官以当世之务自负流离轗轲竟无所成名有子名伯禽偶游至此遂以疾终因葬于此文集亦无定巻家有之代宗登极广防淹瘁时君亦拜拾遗闻命之后君亦逝矣呜呼与其才不与其命悲夫李白幼则以诗为君所知及此投吊荒坟将毁追想音容悲不能止邑有贤宰顾公游秦志好为诗亦尝慕效李君气调因嗟盛才冥寞遂表墓式坟乃题贞石冀传于往来也贞元六年四月七日记沙门履文书坟去墓记一百二十步

　　钦定四库全书
　　李太白集分类补注巻一
　　宋　杨齐贤　集注
　　元　萧士赟　补注
　　古赋
　　大鹏赋【并序】
　　余昔于江陵见天台司马子微【士赟曰司马承祯字子微洛州人辟谷导引术无不通续仙传以为尸解天台赤城山名上清王平之天上应台宿故名曰天台在台州】谓余有仙风道骨可与神游八极之表【士赟曰淮南子八纮之外乃有八极】因着大鹏遇希有鸟赋以自广此赋已传于世往往人间见之悔其少作未穷宏达之旨中年弃之【士赟曰张华叙东方朔神异经曰昆崘有铜柱焉其高入天所谓天柱围三千里圆如削下有回屋仙人九府治上有大鸟名曰希有】及读晋书覩阮宣子大鹏讃鄙心陋之【士赟曰晋书阮修字宣子咸之从子也尝作大鹏讃】遂更记忆多将旧本不同今复存于集岂敢传诸作者庶可示之子弟而已其辞曰
　　南华老仙发天机于漆园吐峥嵘之高论开浩荡之竒言【士赟曰庄子防人也名周甞为漆园吏唐天寳元年诏封南华真人此言鲲鹏之说始于逍遥游】征至怪于齐谐谈北防之有鱼吾不知其几千里其名曰鲲化成大鹏质凝胚浑脱鬐鬛于海岛张羽毛于天门【士赟曰庄子逍遥游北防有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云齐谐者志怪者也】刷渤海之春流晞扶桑之朝暾燀赫乎宇宙凭陵乎昆仑一鼓一舞烟朦沙昏五岳为之震荡百川为之崩奔【士赟曰五岳泰衡嵩华恒也】尔乃蹶厚地掲太清亘层霄突重溟激三千以崛起向九万而征背嶪【逆法切】太山之崔嵬翼举长云之纵横左回右旋倐隂忽明厯汗漫以夭矫排阊阖之峥嵘【士赟曰夭乔飞腾貌峥嵘高广貌】簸鸿防扇雷霆斗转而天动山摇而海倾【士赟曰鸿防自然元气也一云海上气也】怒无所搏雄无所争固可想像其势髣髴其形若乃足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南图运逸翰以傍击鼓奔飚而长驱烛龙衔光以照物列缺施鞭而啓途【士赟曰山海经钟山之神名曰烛隂又名烛龙衔火精以照天门列缺天隙电照也】块视三山杯看五湖其动也神应其行也道俱任公见之而罢钓有穷不敢以弯弧莫不投竿失镞【作木切】仰之长吁【士赟曰任公子为大钩钓鱼而大鱼食之任公子得若鱼离而腊之自淛河以东苍梧以北莫不厌若鱼者帝羿有穷氏与吴贺北逰贺使羿射雀羿曰生之乎杀之乎贺曰射其左目羿引弓射之误中右目羿仰首而愧终身不忘故羿之善射至今称之】尔其雄姿壮观映背河汉上摩苍苍下覆漫漫盘古开天而直视羲和倚日以傍叹缤纷乎八荒之间掩映乎四海之半【士赟曰八荒八方荒忽极逺之地也九夷八狄七戎六蛮谓之四海】当胷臆之掩昼若混芒之未判忽腾覆以回转则霞廓而雾散然后六月一息至于海湄欻翳景以横榰【章移切】逆髙天而下垂憩乎泱【以两切】漭【母党切】之野入乎汪湟之池【士赟曰泱漭广大也】猛势所射余风所吹溟涨沸渭岩峦纷披天吴为之怵栗海若为之躨【渠切】跜【女夷切士赟曰朝阳之谷有神曰天吴是谓水北海若海神也】巨鼇冠山而却走长鲸腾海而下驰缩殻挫鬛莫之敢窥吾亦不测其神怪而若此葢乃造化之所为【士赟曰巨鼇十五举首尾冠灵山鲸海鱼也大者长千里一生数万子常以五六月就岸生子至七八月导从其子还海中】岂比夫蓬莱之黄鹄夸金衣与菊裳耻苍梧之凤耀防质与锦章既御服于灵仙乆驯扰于池隍精卫殷勤于衔木鶢【于元切】鶋【斥于切】悲愁乎荐觞【士赟曰炎帝女溺死东海中化为精卫每衔西山木石以填东海怨溺死海鸟曰鶢鶋止于鲁东门之外是嵗海多大风冬暖】天鸡警晓于蟠桃踆【七伦切】乌晣【之列切】耀于太阳【士赟曰桃都山有大树曰桃都】【枝相去三千里上有天鸡曰初出照此木天鸡即鸣天下鸡皆随之】不旷荡而纵适何拘挛而守常未若兹鹏之逍遥无厥类乎比方不矜大而暴猛每顺时而行藏参根以比夀饮元气以充肠【士赟曰列子黄帝曰谷神不死是谓牝牝之门是谓天地根】戏晹谷而徘徊冯炎洲而抑扬【士赟曰晹明也日出于谷而天下明故称晹谷炎洲在南海中】俄而希有鸟见谓之曰伟哉鹏乎此之乐也吾右翼掩乎西极左翼蔽乎东荒跨蹑地络周旋天纲以恍惚为巢以虚无为我呼尔游尔呼我翔于是乎大鹏许之欣然相从此二禽已登于寥廓而斥鷃之辈空见笑于藩篱
　　拟恨赋【江淹尝叹古人遭时否塞志不伸而作恨赋太白此作终篇拟之云】
　　晨登太山一望蒿里松楸骨寒宿草坟毁【士赟曰挽歌薤露送王公贵人蒿里送士大夫庶人】浮生可嗟大运同此于是仆本壮夫慷慨不歇仰思前贤饮恨而殁昔如汉祖龙跃羣雄竞奔提劒叱咤指挥中原东驰渤澥西漂昆崘断蛇奋旅扫清国步握揺图而条升登紫坛而雄顾一朝长辞天下缟素若乃项王虎鬭白日争辉防山力尽葢世心违闻楚歌之四合知汉卒之重围帐中劒舞泣挫雄威骓【中葵切】兮不逝喑【于鸩切】恶【乌路切】何归【士赟曰楚项羽纪项王军垓下兵少食尽汉军及诸侯兵围之数重夜闻汉军四面皆楚歌项王乃大惊曰汉已得楚乎是何楚人之多也项王夜起饮帐中有美人虞氏常幸从骏马名骓常骑之于是项王悲歌慷慨自为诗曰力防山兮气葢世时不利兮骓不逝骓不逝兮可奈何虞兮虞兮奈若何歌数阕美人和之项王泣数行下左右皆泣莫能仰视于是项王乃上马骑麾下壮士骑从者八百余人直夜溃围南出驰走平明汉军觉之令骑将灌婴以五千骑追之项王渡淮骑能属者百余人耳项王至阴陵迷失道问一田父田父绐曰左左乃防大泽中以故汉军追及之项王自度不能脱乃自刎而死喑恶懐怒气也】至如荆卿入秦直度易水长虹贯日寒风飒起逺雠始皇拟报太子奇谋不成愤惋而死【士赟曰史刺客传燕太子质于秦亡归见秦且灭六国兵已临易水恐其祸至丹患之因田光以交荆轲于是尊荆轲为上卿令秦武阳为副俱入秦刺秦王临发太子及賔客知其事者皆白衣冠以送之至易水上既祖取道高渐离击筑荆轲和而歌为变征之声士皆垂泪涕泣又前而为歌曰风萧萧兮易水寒壮士一去兮不复还复为羽声忼慷士皆瞑目发尽上冲冠于是荆轲遂就车而去终已不顾既至秦秦王闻之大喜乃朝服设九賔见燕使者咸阳宫荆卿奉樊于期头函而秦武阳奉地图匣以次进至陛轲取图奉之秦王发图图穷而匕首见因左手把秦王之防右手持匕首揕之未至身秦王惊起袖絶环柱而走羣臣以手共抟之是时侍毉夏无且以其所奉药囊提荆轲秦王方环柱走卒惶急不知所为左右乃曰王负劒王负劒遂防以击荆轲断其左股荆轲废乃引其匕首以掷秦王不中中柱秦王复击轲轲被八创轲自知事不就倚柱而笑箕踞以骂曰事所不成者乃欲以生刼之必得约契以报太子也史邹书曰荆轲慕燕丹之义欲刺秦王其精诚上感于天乃白虹贯日太子畏之】若夫陈后失宠长门掩扉日冷金殿霜凄锦衣春草罢緑秋萤乱飞恨桃李之委絶思君王之有违【士赟曰汉书外戚传陈皇后者长公主嫖女也曽孙婴为唐邑侯传子至孙午午尚长公主女初武帝得立为太子长公主有力取女为妃及即位为皇后擅宠骄贵十余年而无子闻卫子夫得幸几死者数焉元光五年坐女子楚服等为皇后巫蛊祠祭呪诅罢退归长门宫】昔者屈原既放迁于湘流心死旧楚魂飞长楸聴江风之嫋嫋闻岭狖【于救切】之啾啾永埋骨于渌水怨怀王之不收【士赟曰史记屈原者名平楚之同姓也为楚懐王左徒上官大夫与之同列而谗之王怒而疏屈平屈平疾王聴之不聪谗謟之蔽明邪曲之害公方正之不容也故忧愁幽思而作离骚离骚者犹离忧也至兰为令尹劝懐王入秦而不反屈平既嫉之虽于流睠顾楚国系心懐王令尹子兰闻之大怒卒使上官大夫短屈原于顷襄王王怒而迁之屈平至江濵行吟泽畔托辞于渔父曰寕赴湘流而葬江鱼腹中于是懐石自投汨罗以死】及夫李斯受戮神气黯然左右垂泣精魂动天执爱子以长别叹黄犬之无縁【士赟曰二世聴赵高之谮具斯五刑论腰斩咸阳市斯出狱谓其中子曰吾欲与若复牵黄犬出上蔡东门逐狡兔岂可得乎遂父子相哭而夷三族】或有从军永诀去国长违天涯迁客海外思归此人忽见愁云蔽日目断心飞莫不攒眉痛骨抆【武扮切】血霑衣若乃　绣毂填金门烟尘晓沓歌钟昼諠亦复星沈电灭闭影濳魂已矣哉桂华满兮明月辉扶桑晓兮白日飞玉顔减兮蝼螘聚碧台空兮歌舞稀与天道兮共尽莫不委骨而同归
　　惜余春赋
　　天之为令北斗而知春兮回指于东方【士赟曰鹖冠子斗柄东而天下知春】水荡兮碧色兰葳蕤兮红芳试登高而望逺极云海之微茫魂一去兮欲断泪流颊兮成行吟清风而咏沧浪懐洞庭兮悲潇湘何余心之缥缈兮与春风而飘扬飘扬兮思无限念佳期兮莫展平原萋兮绮色爱芳草兮如剪惜余春之将阑每为恨兮不浅汉之曲兮江之潭把瑶草兮思何堪想游女于岘北愁帝子于湘南恨无极兮心氲氲目眇兮忧纷纷【士赟曰韩诗内传郑交甫将南适楚遵彼汉臯台下遇二女佩两珠大如荆鸡卵与言曰愿请子之佩二女与交甫交甫受而懐之趋而去十步循探之即亡矣回顾二女亦即亡矣岘山在襄阳十里】披卫情于淇水结楚梦于阳云【士赟曰诗竹竿卫女思归也适异国而不见答思而能以礼者也泉源在左淇水在右女子有行逺兄弟父母宋玉高唐赋序昔者楚襄王与宋玉游于云梦之台望高唐之观其上独有云气王问玉曰此何气也玉曰所谓朝云者也昔者先王尝游高唐怠而昼寝梦见一妇人曰妾巫山之女也为高唐之客闻君游高唐愿荐枕席王因幸之去而辞曰妾在巫山之阳高丘之岨旦为朝云暮为行雨朝朝暮暮阳台之下旦而视之如言故为立庙曰朝云】春每归兮花开花已防兮春改叹长河之流速送驰波于东海春不留兮时已失老衰飒兮逾疾恨不得挂长绳于青天系此西飞之白日若有人兮情相亲去南国兮往西秦【士赟曰秦在西方故曰西秦】见游丝之横路网春晖以留人沈吟兮哀歌踯躅兮伤别送行子之将逺看征鸿之稍灭醉愁心于垂杨随柔条以纠结望夫君兮咨嗟横涕泪兮怨春华寄遥影于明月送夫君于天涯
　　愁阳春赋
　　东风归来见碧草而知春荡漾惚恍何垂杨旖【引绮切】旎【乃倚切】之愁人天光清而妍和海气緑而芳新防翠兮阡眠云飘飘而相鲜演漾兮夤縁窥青苔之生泉缥缈兮翩绵见游丝之萦烟魂与此兮俱断醉风光兮凄然若乃陇水秦声江猿巴吟【士赟曰三秦记其坂九回不知高几许欲上者七日乃越高处可容百余家清水四注下此言陇水之呜咽如秦声江之上猿啼如巴人之吟也】明妃玉塞楚客枫林【士赟曰王昭君齐国王襄女也年十七献汉元帝会匈奴遣使请一女子帝乃赐单于后触晋文帝讳改为明妃汉邉有玉门阳闗故曰玉塞楚客屈原也】试登高而望逺痛切骨而伤心春心荡兮如波春愁乱兮如雪兼万情之悲欢兹一感于芳节若有一人兮湘水滨隔云霓而见无因洒别泪于尺波寄东流于情亲若使春光可揽而不灭兮吾欲赠天涯之佳人
　　愁清秋赋
　　登九疑兮望清川见三湘之潺湲【士赟曰山海经曰苍梧之川其中有九疑山焉舜之所葬在零陵县界巴陵县有洞庭波潇湘阮水皆共会巴陵故号三江口三湘葢谓三江也】水流寒以归海云横秋而蔽天余以鸟道计于故乡兮不知去荆吴之几千【士赟曰交趾郡治龙编县日与古鸟道四百里】于时西阳半规映岛欲没澄湖练明遥海上月念佳期之浩荡懐燕而望越【士赟曰意太白时在荆湘故懐燕而望越也】荷花落兮江色秋风嫋嫋兮夜悠悠临穷溟以有羡思钓鼇于沧洲无修竿以一举抚洪波而増忧归去来兮人间不可以托些吾将采药于蓬丘【士赟曰蓬丘即蓬莱山】
　　劒阁赋
　　咸阳之南直望五千里见云峯之崔搜【士赟曰咸阳而西至雍即长安也】前有劒阁横断倚青天而中开上则松风萧飒瑟防有巴猿兮相哀旁则飞湍走壑洒石喷阁汹涌而惊雷送佳人兮此去复何时兮归来望夫君兮安极我沈吟兮叹息视沧波之东注悲白日之西匿鸿别燕兮秋声云愁秦而暝色若明月出于劒阁兮与君两乡对酒而相忆
　　明堂赋【并序○太白此赋想作于未拆乾元殿之先也】
　　昔在天皇告成岱宗改元干封经始明堂年纪总章时缔构之未集痛威灵之遐迈【士赟曰唐书高祖纪皇帝称天皇皇后称天后干封元年正月戊辰封于泰山禅于社首以皇后为亚献通义泰山一名岱宗王者受命易政报功告成于岱宗岱者代也东方万物交代之处又羣岳之长唐书礼乐志高宗时改元总章分万年置明堂县示欲必立之而议者益纷然或以为五室或以为九室而高宗依两议与公卿临观而议不一乃下诏率意颁其制度至取象黄琮上设防尾其言益不经而明堂亦不能立】天后继作中宗成之因兆人之子来崇万祀之丕业【士赟曰唐礼乐志至则天始毁东都乾元殿以其地立明堂】葢天皇先天中宗奉天累圣纂就鸿勲克宣臣白美颂恭惟述焉其辞曰
　　伊皇唐之革天创元也我高祖乃仗大顺赫然雷发以首之于是横八荒漂九阳扫畔涣开混茫【士赟曰九阳谓九天之涯也畔涣强恣之貌犹言跋扈也】景星耀而太阶平虹蜺灭而日月张【士赟曰瑞星曰景星亦曰德星状如半月生于晦朔助月为明玉者不敢私人则见太阶三台也每台二星凡六星虹蜺阴阳之精雄曰虹雌曰蜺】钦若太宗继明重光【士赟曰儿寛传日宣重光】廓区宇以立极缀苍昊之頽纲【士赟曰顔师古曰颢颢天也元气颢汗故曰颢天其色苍苍故曰苍天】淳风沕【亡弗切】穆鸿恩滂洋【士赟曰沕穆深彻貌滂洋饶广也】武义烜赫于有截仁声馺【先合切】沓乎无疆【士赟曰有截九有也】若乃高宗绍兴祐统锡羡神休傍臻瑞物咸荐元符剖兮地珍见既应天而顺人遂登封而降禅【士赟曰张衡东都赋曰登封降禅齐乎黄轩】将欲考有洛崇明堂惟厥功之未辑兮乘白云于帝乡【士赟曰列子曰乘彼白云至于帝郷】天后勤劳辅政兮中宗以钦明克昌遵先轨以继作兮扬列圣之耿光则使轩辕草图羲和练日经之营之不防不质因子来于四方岂殚税于万室乃准水臬【倪结切】攒云梁【士赟曰郑曰于四角立植而县以水望其高下高下既定乃为位而平地也于所平之地中树八尺之臬以县正之眂之以其景将以正四方也】罄玉石于陇坂空瓌【姑回切】材于潇湘功夺神高穷昊苍聴天语之察察拟帝居之将将【七将切士赟曰将将严正貌】虽暂劳而永固兮始圣谟于我皇观夫明堂之宏壮也则突兀曈昽乍明乍防象太古元气之结空巃【力孔切】嵸【则孔切】頽沓若嵬若嶪【逆怯切】似天阃地门之开阖尔乃划岝【士伯切】【五伯切】以岳立郁穹崇而鸿纷冠百王以垂勲烛万象而腾文窙惚恍以洞啓呼嵌【口御切】岩而傍分又比乎昆山之天柱矗九霄而垂云于是结构乎黄道岧嶤乎紫微【士赟曰日有中道中道者黄道紫微星名】络勾陈以缭垣辟阊阖而啓扉【士赟曰钩陈后宫也紫宫外营钧陈星阊阖天门也】峥嵘【疾陵切】嶷【鱼其切】粲宇宙兮光辉崔嵬赫奕张天地之神威夫其背黄河垠潄清洛大行却立通谷前廓【士赟曰大行山名通谷在洛城南五十里】逺则标熊耳以作揭豁龙门以开闗【士赟曰熊耳山在宜阳之西龙门山名在西京河南县】防翠防于鸿荒洞清阴乎羣山及乎烟云巻舒忽出乍没岌嵩喷伊倚日薄月雷霆之所鼓荡星斗之所伾【扳悲切】仡【鱼乙切】拏金龙之蟠蜿挂天珠之硉【即忽切】兀势防五岳形张四维【士赟曰五岳大华衡恒嵩也四维乾坤艮巽四隅也】轧地轴以盘根摩天倪而创规【士赟曰地下有四柱广十万里有三千六百轴】楼台崛【区勿切】岉【文弗切】以奔附城阙嵚【区金切】崟【宜金切】而蔽亏珍树翠草含华扬蕤目瑶井之之荧荧拖玉绳之离离【士赟曰玉衡北两星为玉绳】防【知利切】华葢以傥漭仰大微之参差【士赟曰天皇大帝上九星曰华葢所以蔽覆大帝之坐也大微为五帝之庭明堂之房】拥以禁扃横以武库【士赟曰西方奎十六星天之武库也】献房心以开凿瞻少阳而举措【士赟曰房心者天帝明堂布政之宫少阳者东方东动也】采殷制酌夏步杂以代室重屋之名括以辰次火木之数【士赟曰堂上为五室象五行也木室于东北火室于东南金室于西南水室于西北重屋者正宫正堂若大寝也】壮不及奢丽不及素层檐屼其霞矫广厦郁以云布掩日道遏风路阳乌转影而翻飞大鹏横霄而侧度近则万木森下千宫对出熠乎光碧之堂炅【古逈切】乎琼华之室【士赟曰三岛记昆崘北戸承渊山有墉城金台玉楼相映如流精之阙光碧之堂琼华之室紫翠丹青景云瑞日朱霞九光西王母之所治也】锦烂霞駮星错波沏【千结切士赟曰沏浪相拂也言大波之飞相摩激也】飒萧寥以飕飗窅阴郁以栉密含佳气之青葱吐祥烟之郁嵂九室窈窕五闱联绵【士赟曰窈窕深也】飞楹磊砢走栱寅縁【士赟曰寅縁山岳之岊】云楣立岌以横绮防桷攒峦而仰天皓壁昼朗朱甍晴鲜頳栏各落偃蹇霄汉翠楹回合蝉联汗漫沓苍穹之絶垠跨皇居之太半【士赟曰尔雅穹苍天也】逺而望之赫煌煌以辉辉忽天旋而云昏迫而察之粲炳焕以照烂倐山讹而晷换夸蓬壶之海楼吞岱宗之日观【士赟曰泰山一名岱宗羣岳之长也泰山东名日观鸡一鸣时见日始欲出长三丈】猛虎失道潜虬登梯经通天而直上俯长河而复低【士赟曰三辅黄图有通天之台明堂者上通于天象】玉女攀星于网戸金娥纳月于璇题【士赟曰题头也榱椽之头皆以玉饰言其英华相爥也】藻井防错以舒蓬天牕赩【迄力切】翼而衔霓【士赟曰薛综曰藻井当栋中交木方为之如井榦也】扶标川而罔足拟跟絓而罢跻【士赟曰説文跟足踵也公羊传曰跻升也】要离歘矐而外丧精视冰背而中迷【士赟曰吕氏春秋曰要离走往见王子庆忌于卫庆忌喜要离曰请与王子往夺之国王子庆忌与要离俱涉于江防劒以刺王子庆忌王子庆忌捽而投之于江浮出又取而投之于江如此者三其卒曰汝天下之国士也捽汝以成名要离不死归吴矣精视事未详】亘以复道而接乎宫掖坌【蒲闷切】入西楼是为昆仑【士赟曰史天官书济南人公玉带上黄帝时明堂图图中有殿四面无壁以茅葢通水圜宫旧为复道上有楼从西南入命曰昆仑】前疑后丞正仪躅以出入【士赟曰天子四邻前曰疑后曰丞左曰辅右曰弼】九夷五狄顺方靣而来奔【士赟曰礼记明堂位昔者周公朝诸侯于明堂之位天子负斧扆南乡而立三公中阶之前北面东上诸侯之位阼阶之东西面北上诸伯之国西阶之西东面北上诸子之国门东北面东上诸男之国门西北面东上九夷之国东门之外西面北上八蛮之国南门之外北面东上六戎之国西门之外东面南上五狄之国北门之外南面东上九采之国应门之外北面东上】其左右也则丹陛防防彤庭煌煌列宝鼎敌金光流辟雍之滔滔像环海之汤汤【尸羊切士赟曰白虎通曰天子立辟雍者何所以宣徳化也壅以水象教化流行也三辅黄图曰辟雍水四周于外象四海也】辟青阳啓总章廓明台而布堂俨以大庙处乎中央【士赟曰青阳緫章堂大庙左右个皆路寝之名蔡邕明堂论曰明堂者天子大庙所以崇祀宗祖以配上帝者也东曰青阳南曰明堂西曰总章北曰堂中曰大室故虽有五名而主以明堂也取其宗祀之貌则曰清庙取其正室之貎则曰大庙取其尊崇则曰大室取其主则曰明堂取其四门之学则曰大学取其四面水流如壁则曰辟雍异名而同事其实一也】发号施令采时顺方其阃域也三十六户七十二牖【士赟曰三辅黄图明堂九室一室有四户八牖凡二十六户七十二牖】度筵列位南七西九【士赟曰礼冬官考工记周人明堂度九尺之筵东西九筵南北七筵堂崇一筵五室凡室二筵】白虎列序而躨【渠切】跜【女夷切】青龙承隅而蚴【于求切】蟉【士赟曰躨跜动貎曲礼云左青龙右白虎】其深沈奥密也则赤熛【必尧切】掌火招拒司金灵威制阳汁【音叶】光摧阴坤斗主土据乎其心【士赟曰配东方青帝灵威仰南方赤帝赤熛怒中央黄帝合枢纽西方白帝白招拒北方黒帝汁光纪】若乃熠燿五色张皇万殊人物禽兽奇形异模势若飞动瞪【直证切】眄【匹苋切】睢【许规切】盱【匈于切】明君暗主忠臣烈夫威政兴灭表示贤愚【士赟曰睢仰目也盱张目也】于是王正孟月朝阳登曦天子乃施苍玉辔苍螭临乎青阳左个方御瑶瑟而弹鸣丝【士赟曰月令孟春之月天子居青阳左个乘鸾辂驾苍龙载青旗服苍玊】展乎国容辉乎皇仪傍瞻神台顺观云之轨俯对清庙崇配天之规钦若肸蠁维清缉熙崇牙树羽荧煌葳蕤纳五服之贡受万邦之籍【士赟曰五服即甸侯绥要荒也】张龙旗与虹旌攒金防与玊戚延五更进百辟举珪瓒【徂赞切】献琛帛【士赟曰三公致仕有用其徳行及年高者一人为三老次一人为五更尚食具牢馔】颙昻俯偻俨容叠迹乃洁菹醢修粢盛【士赟曰菹水草醢陆产之物】奠三牺荐五牲享于神灵太祝正辞庶官精诚鼓大武之隠麟张钧天之铿鍧【士赟曰大武周公作乐所为舞也】孤竹合奏空桑和鸣【士赟曰孤竹竹之特生者空桑之琴瑟夏至日于泽中之方丘奏之】尽六变齐九成羣神来兮降明庭【士赟曰六变而致象物及天神又若乐六变则天神皆降可得而礼矣】葢圣主之所以孝治天下而享祀窅冥也然后临辟雍宴羣后阴阳为庖造化为宰餐元气洒太和千里鼓舞百寮赓歌于斯之时云油雨霈恩鸿溶兮泽汪秽四海归兮八荒防哤聒乎区防骈阗乎阙外羣臣醉徳揖让而退而圣主犹夕愓若厉惧人未安乃目极于天耳下于泉【士赟曰淮南子下揆三泉上寻九天葢上下察之意也】飞聪驰明无逺不察考神之奥摧阴阳之荒下明诏班旧章振穷乏散敖仓毁玉沈珠卑宫頽墙使山泽无间往来相望帝躬乎大田后亲于郊桑弃末反本人和时康【士赟曰唐礼乐志皇帝孟春辛亥享先农遂以耕籍田皇帝耕止三推诸王耕五推尚书卿九推籍田之谷敛而钟之神仓以拟粢盛皇后嵗祀一季春吉已享先蚕遂以亲桑皇后采三条命妇一品采五条二品采九条】建翠华兮萋萋鸣玉銮之鉠鉠【士赟曰上林赋建翠华之旗萋萋盛貌】游乎升平之圃憩乎穆清之堂天欣欣兮瑞穰穰巡陵于鹑首之野讲武于骊山之旁【士赟曰汉书志曰自井至栁谓之鹑首巡陵者巡幸诸陵也骊山地名】封岱宗兮祀后土掩栗陆而包陶唐【士赟曰栗陆陶唐皆古帝王之号】遨游乎崆峒之上汾水之阳吸沆瀣之精英黜滋味之馨香贵理国其若梦几华胥之故乡【士赟曰列子黄帝昼寝而梦游于华胥氏之国华胥氏之国在弇州之西台州之北不知去齐国几千万里葢非舟车足力之所及神游而已】于是元元澹然不知所在若羣云从龙众水奔海此真所谓我大君登明堂之政化也岂比夫秦赵吴楚争高竞奢结阿房与崇台建姑苏及章华非享祀与严配徒掩月而凌霞由此观之不足称也况瑶台之巨丽复安可以语哉【士赟曰史记秦始皇作前殿阿房东西五百步南北五十丈上可以坐万人下可以建五丈旗越絶书吴王起姑胥之台五年乃成姑胥即姑苏也】敢扬国美遂作辞曰
　　穹崇明堂倚天开兮巃【力孔切】嵸【则孔切】鸿蒙搆瓌【公囘切】材兮偃蹇坱【乌朗切】【母党切】邈崔嵬兮周流辟雍岌【鱼及切】灵台兮赫奕日喷风雷宗祀肸蠁王化恢镇八荒通九垓四门啓兮万国来考休徴兮进贤才俨若皇居而作固穷千祀兮悠哉
　　大猎赋【并序】
　　白以为赋者古诗之流辞欲壮丽义归博达【白者太白自称也】不然何以光赞盛美感天动神而相如子云竞夸词赋厯代以为文雄莫敢诋讦臣谓语其略窃或其用心子虚所言楚国不过千里梦泽居其大半而齐徒吞若八九三农及禽兽无息肩之地非诸侯禁淫述职之义也【士赟曰司马相如子虚赋曰臣闻楚有七泽尝见其一名曰云梦云梦者方九百里且齐东渚巨海南有琅琊观乎成山射乎之罘浮渤澥游孟诸左与肃慎为邻右以旸谷为界秋田乎青丘徬徨乎海外吞若云梦者八九于其胷中曽不芥蔕周礼天官大宰九职任万民一曰三农生九谷三农者平地三泽也】上林云左苍梧右西极考其实地周袤才经数百长杨夸胡设网为周阹放麋鹿其中以攫充乐羽猎于灵台之囿围经百里而开殿门当时以为穷壮极丽迨今观之何龌龊之甚也【士赟曰汉书杨雄传孝成时羽猎雄从作羽猎赋明年又作长杨赋序云明年上将大夸胡人以多禽兽秋命右扶风民入南山西自褒邪南欧汉中张罗网罝罘捕熊罴豪猪虎豹玃狐兎麋鹿载以槛车输长杨射熊馆以网为周阹令胡人手抟之自取其获上亲临观焉是时农民不得收敛雄从至射熊馆还上长杨赋借翰林以为主人子墨以为客卿以讽汉书注龌龊小节也】但王者以四海为家万姓为子则天下之山林禽兽岂与众庶异之而臣以为不能以大道匡君示物周博平文论苑之小窃为微臣之不取也今圣朝园池遐荒殚穷六合【士赟曰上下四方为六合】以孟冬十月大猎于秦【士赟曰通典开元三年搜于岐州凤泉场】亦将耀威讲武扫天荡野岂荒淫侈靡非三驱之意邪臣白作颂折中厥美其辞曰
　　粤若皇唐之挈天地而袭气母兮粲五叶之葳防【士赟曰叶世也五叶者唐兴至宗凡五世】惟开元廓海防而运斗极兮总六圣之光熙【士赟曰开元元宗年号雒书曰圣人受命必受斗极六圣者高祖太宗高宗中宗睿宗至元宗也】诞金徳之纯精兮潄玉露之华滋文章森乎七曜兮制作参乎两仪括众妙而为师明无幽而不烛兮泽无逺而不施慕往昔之三驱兮顺生杀于四时【士赟曰周易曰王用三驱失前禽王注云禽越已则舍之】若乃严冬惨切寒气凛冽不周来风防掌雪【士赟曰不周者不交也言阴阳未合化也太史公曰十月不周风居西北主杀月令孟冬之月其神防】木脱叶草解节土囊烟阴火井冰闭【士赟曰霜降之后生气既衰草木枝叶皆理解也土囊大穴也荆州记曰宜都浪山县有山山有穴口大数尺为风井土囊当此之类也地理志蜀郡卭州临卭县西南八里有火井盐井也欲出其火先以其家火投之须臾隠隠如雷声熖出通天光辉十里今无复见矣地理志西河鸿门县有天封苑火井祠火从地出灵帝时井中冰厚尺余史书之以为灾】是月也天子处乎堂之中凔八水兮休百工【士赟曰月令孟冬之月天子居堂左个是月也以立冬盛徳在水明堂八靣皆水故曰凔八水也凔音怆寒也】考王制兮遵国风乐农人之间隙兮因校猎而讲戎【士赟曰记王制天子诸侯无事则嵗三田左传春搜夏苗秋狝冬狩皆于农际以讲事也校猎者人为栏校遮禽而猎取也】乃使神兵出于九阙天仗罗于四野征水衡与林虞辨土物之众寡【士赟曰水衡都尉主都水及上林苑故曰水衡】千骑飚扫万乘雷奔捎扶桑而拂火云兮刮月窟而捜塞门【士赟曰月窟者月所生也】赫壮观于今古嶪揺荡于乾坤此其大略也而内以中华为天心外以穷髪为海口豁咽喉以洞开吞荒裔而尽取【士赟曰庄子穷发之北有溟海者天池也司马曰北极之下无毛之地】大章按步以来往夸父振策而奔走【士赟曰淮南子禹使大章步自东极至于西极二亿三万三千五百里七十步使竪亥步自北极至于南极二亿三万三千五百里七十五步列子夸父不量力欲追日影逐之于隅谷之际渴欲得饮赴饮河渭河渭不足将走北饮大泽未至道渴而死弃其杖】足迹乎日月之所通囊括乎阴阳之未有君王于是撞鸣钟发銮音出凤阙开宸襟驾玉辂之飞龙厯神州之层岑【士赟曰尚书天传曰天子将出则撞黄钟之钟唐书仪卫志人君举动必以扇出入则撞钟庭设乐銮玉佩也又曰铃也唐书车服志天子之车曰玉辂者祭祀纳后所乘也青质玉锦木辂者搜田所乘也黒质漆之唐书百官志飞龙廏日以八马入宫门之外中国名曰赤县神州赤县神州内自有九州禹之序九州是也】游五柞兮瞰三危挟细栁兮过上林【士赟曰汉书盩厔有长杨五柞宫三危山在西裔郭璞曰细栁观名也在昆明池南方】攒高牙以总总兮驻华葢之森森【士赟曰兵书牙旗者将军之精唐书仪卫志唐制天子居曰衙行曰驾皆有卫有严羽葆华葢旌旗罕毕车马之众盛矣】于是擢倚天之劔弯落月之弓昆仑叱兮可倒宇宙噫兮増雄【士赟曰文子曰上下四方之宇古往今来之宙大块噫气其名为风噫一戒切又音荫】河汉为之却流川岳为之生风羽毛扬兮九天綘猎火燃兮千山红【士赟曰淮南子曰天有九野中央曰钧天东方曰苍天东北方曰变天北方曰天西北方曰幽天西方曰昊天西南方曰朱天南方曰炎天东南方曰阳天】乃召蚩尤之徒聚长防罗广泽呵雨师走风伯【士赟曰山海经蚩尤作兵戈雨师毕星诗月离于毕俾滂沱矣风伯箕星月于离箕风扬沙也】棱威耀乎雷霆烜赫震于蛮貊【士赟曰李奇曰神灵之威曰棱】陋梁都之体制鄙灵囿之规格而南以衡霍作襟北以岱恒作阹【士赟曰周礼荆州之镇山曰衡山并州之镇山曰恒山尔雅曰霍山为南岳恒山北临岱南俯赵东接河海之间依山谷牛马圏曰阹】夹东海而为壍兮施西防而流渠麾九州之珍禽兮回千羣以岔【蒲汶切】入联八荒之奇兽兮屯万族而来居【士赟曰淮南子天地之间九州八极何谓九州东南神州曰农土正南次州曰沃土西南戎州曰滔土正西弇州曰并土正中冀州曰中土西北台州曰肥土正北济州曰成土东北薄州曰隠土正东阳州曰申土顔师古曰八荒者八方荒忽极逺之地】云罗高张天网密布罝罘绵原峭格掩路蠛【芒结切】蠓【芒孔切】过而犹碍蟭【子饶切】螟飞而不度【士赟曰蠛蠓小虫似蚋犹醯鸡醯鸡者瓮中之蠛蠓列子江浦之间生麽虫其名曰蟭螟羣飞而集于蚊睫弗相触也栖宿去来蚊弗觉也蠛蠓蟭螟皆虫之至微细者以喻网之宻也】彼层霄与殊榛罕翔鸟与伏兎从营合技弥峦被冈金戈森行洗晴野之寒霜虹旗电掣巻长空之飞雪吴骖走练宛马蹀血萦众山之联绵隔逺水之明灭【士赟曰韩诗外传白马出昊昊门望之如一匹素练礼乐志大宛旧多善马马汗出如血一日千里顔师古曰蹀音大颊反】使五丁摧峯一夫防木下整高頽深平险谷摆桩括开林丛喤喤【乎门切】呷呷【乎甲切】尽奔突于中【士赟曰喤通也呷吸也】而田疆古冶之畴乌获中黄之党【士赟曰田彊古冶齐力士乌获秦力士中黄伯者中黄国之有勇力者也】越峥嵘猎莽苍喑呜哮【乎交切】【乎敢切】风旋电往【士赟曰莽苍草野之色】脱文豹之皮抵熊之掌批【步结切】狻【先九切】手猱挟三挈两【士赟曰庄子丰孤文豹栖于山林伏于岩穴然且不免于网罗机辟之患是何罪之有哉其皮为之灾也狻麑如彪猫食虎豹即狮子也出西域猱善援即蒙贵也状如蜼而小紫黒色可畜徤捕鼠胜于猫九真日南皆出之亦狝猴之类】既徒搏以角力又挥锋而争先行甝【胡甘切】号以鹗睨分气赫火而敌烟【士赟曰尔雅甝白虎鹗雕属此言猎徒气盛如甝之号如鹗之睨也】拳封猯【梯端切】肘巨【丑延切士赟曰猯野猪也字林云兽似豕而肥麆也恕走者为狿谓能戾象】枭羊应叱以毙【一至切】踣【必黙切】防【于黠切】貐【翼汝切】亡精而坠巅【士赟曰尔雅狒狒如人被髪迅走食人郭璞曰枭羊也山海经曰其状如人靣长唇黒身有毛反踵见人则笑交广及南康山中亦有此物大者长丈许淮南子尧时有猰防为民害尧时使羿下杀之尔雅猰防类防虎食人走】或碎脑以折脊或歕【普闷切】髓而飞涎【士赟曰淮南子云台之高堕者折脊碎脑而蟁防适以翺翔选江赋曰喷浪飞涎】穷遐荒荡林薮扼土狛【白驾切】殪天狗【士赟曰狛兽名似浪王逸曰其身九屈有角觺觺触害人也山海经天门山有赤犬名曰天犬其所下处有兵天狗之光飞天流而为星日数十丈其疾如风声如雷光如电吴楚七国叛时吠过梁野阴山有兽状如狸白首名曰天狗食蛇其音如猫佩之可御凶】脱角犀顶探牙象口扫封狐于千里捩【力诗切】雄虺之九首【士赟曰宋玉招魂赋蜴蛇蓁蓁封狐千里些雄虺九首往来倐忽吞人以益其心些】咋【则格切】腾蛇而仰吞拖奔兕以却走【士赟曰文子曰腾蛇无足而腾尔雅兕似牛郭璞曰一角青色重千斤】君王于是峩通天靡星旃奔雷车挥电鞭【士赟曰唐书礼乐志通天冠者冬至受朝贺祭还燕羣臣养老之服也二十四梁附蝉十二首施珠翠金博山黒介帻组缨翠緌玉犀簪】观壮士之效获顾三军而欣然曰夫何神扶摽之骇人也乂命建夔鼓励武卒【士赟曰帝王世纪黄帝杀夔以其皮为鼓声闻五百里】虽轥【良刃切】轹【令的切】之已多犹拗【于六切】怒而未歇集赤羽兮照日张乌号兮满月【士赟曰汉郊祀志黄帝铸鼎成有龙垂胡髯下迎黄帝帝上骑羣臣后宫从者七十余人龙乃去余小臣不得上悉持龙防堕堕黄帝之弓百姓乃抱其弓与龙故后世因名其弓曰乌号】戎车轞轞以陆离彀【古豆切】骑煌煌而奋发【士赟曰彀张弩也】鹰犬之所腾防飞走之所蹉蹶攫麏【几云切】麚【古瑕切】之咆哮蹂豺貉【曷各切】以挂格【士赟曰麏麞也貉貍属豺脚似狗】膏锋染锷填岩掩窟观殊材举逸羣尚挥霍以出没别有白□【音眉】飞骏穷奇防【春俱切】【音瞒士赟曰山海经邽山有兽状如牛骡尾大声名曰穷奇食人尔雅防防似貍】牙如错劒鬛如丛竿口吞殳【时朱切】鋋【市延切】目极枪橹碎琅弧攫玉弩射猛彘透奔虎【士赟曰山海经浮玉山有兽状如猴四耳虎毛牛尾音如犬吠名长彘食人见则大水】金镞一发旁叠四五虽凿齿磨牙而致伉谁谓南山白额之足覩【士赟曰服防曰凿齿齿长五尺似凿亦食人晋周处传南山白额猛兽为害处入山射杀之】总八校搜四隅驰专诸走都卢【士赟曰史记伍子胥求勇士专诸见之公子光光使专诸置匕首炙鱼之中以进食而刺王僚李奇曰都卢体轻善縁者也汉书曰自合浦南有都卢国】趫【丘妖切】乔林撇【匹灭切】絶壁抄獑【自咸切】猢【户吾切】揽貊【音国】囚鼬【亦敦切】【午乎切】于峻崖顿防【营只切】貜【九缚切】于穹石【士赟曰似赤黄色大尾啖鼠防齧豕也貜似狝猴而大色苍黒能攫持人好顾盼】养由发箭奇肱飞车【士赟曰左传养由基蹲甲而射之彻七札焉张华博物志奇肱国之民能为飞车从风逺行汤时西风久下奇肱人车至于豫州界中汤破其车不以示民后十年东风复至乃使乘车遣归其国去玊门之西一万里】巧聒更嬴妙兼蒱【薄乎切】且坠鸀【之欲切】鳿【牛浴切】于青云落鸿鴈于紫虚捎鸧【千唐切】鹄漂鸬弹地庐与神居【士赟曰更嬴蒱且古之善射者也鸀鳿山乌也似鸟而小赤觜宂乳出西方大曰鸿小曰鴈鸬雝水鸟也此亦吴都赋颠覆巢居剖破窟宅之意也】斩飞鹏于日域摧大凤于天墟【音区士赟曰日域日所出之处也尔雅北陆天墟】龙伯钓其灵鼇任公获其巨鱼【士赟曰列子龙伯之国有大人举足不盈数步而暨五山之所一钓而连六鼇】穷造化之谲诡何神怪之有余所以喷血流川飞毛洒雪状若乎高天雨兽上坠于大荒【士赟曰言杀获之多如天雨兽也山海经大荒之中有山名曰大荒之山日月所入是谓大荒之野】又似乎积禽为山下崩于林穴阳乌沮色于朝日阴兎丧精于明月【士赟曰日名阳乌月名阴兎】思腾装上猎于太清所恨穹昊于路絶而忽也【士赟曰颢气颢汗也穹形穹窿也】莫不海晏天空万方来同【士赟曰礼斗威仪曰君乘士而王其政大平则河海夷晏】虽秦皇与汉武兮复何足以争雄【士赟曰此言虽秦皇汉武帝皆穷奢极侈之君不足比拟也】俄而君王茫然改容愀然有失于居安思危防险戒逸斯驰骋以狂发非至理之术且夫人君以端拱为尊妙为寳暴殄天物是谓不道乃命去三面之网示六合之仁已杀者皆其犯命未伤者全其天贞虽剪毛而不献岂割鲜以焠轮【士赟曰史记汤出见野张网四面祝曰自天下四方皆入吾网汤曰嘻尽之矣乃命去其三面祝曰欲左左欲右右不用命乃入吾网诸侯闻之曰汤德至矣及禽兽郭璞曰焠染也孔安国曰鸟兽新杀曰鲜此即题注所谓羣兽相从不尽杀已被射者不重射不射其面不剪其毛凡出表者不逐之之意】解凤凰与鸑【牛角切】鷟【自谷切】兮旋驺虞与麒麟【士赟曰雄曰凤雌曰凰瑞应图曰凤凰者仁鸟也鸑鷟凤属神鸟也驺虞义兽也白虎黑文不食生物有至信之徳则应之麟瑞兽也麕身牛尾马足黄色圆蹄一角角端有肉音中钟吕行中规矩王者至仁则出】获天寳于陈仓载非熊于渭濵【士赟曰天寳鸡头而人身齐世家尚穷困年老以渔钓西伯将出猎卜之曰所获非龙非彲非虎非罴所获霸王之辅于是西伯猎果得大公于渭之阳载归立为师】于是享猎徒封劳苦轩行炰骑酌酤韬兵戈火网罟【士赟曰韬藏也火焚也以示不用】然后登九霄之台宴八纮之圃【士赟曰九霄者喻其高也八纮天之八维也】开日月之扄辟生灵之户圣人作而万物覩览搜岐与狩敖何宣成之足数【士赟曰左传成王有岐阳之搜敖郑地宣王所猎之处】哂穆王之荒诞歌白云之西母【士赟曰仙传拾遗周穆王名满少好神仙之道常欲使车彻马迹遍于天下以访黄帝焉乃乘八骏之马觞西王母于瑶池之上王母謡曰白云在天道里悠逺山川闲之将子母死尚能复来王答曰予归东上和治诸夏万民平均吾顾见汝比及三年将复而野】曷若饱人以淡泊之味醉时以醇和之觞鼓之以雷霆舞之以阴阳虞乎神明狃于道徳【士赟曰杨子学行篇耕道而得道猎徳而得徳是获享也】张无外以为罝琢大朴以为【逸尺切士赟曰兎罟谓之罝罝犹遮也樴谓之磔也】顿天网以掩之猎贤俊以御极若此之狩罔有不克使天人晏安草木蕃殖六宫斥其珠玉百姓乐于耕织【士赟曰唐元宗开元二年焚锦綉珠玉于前殿焚后庭珠玉之玩戒其奢也】寝郑卫之声却靡曼之色【士赟曰礼记郑衞之音乱世之音也周穆王简郑衞之处子娥媌靡曼者以乐化人靡曼柔弱也】天老掌图风后侍侧【士赟曰列子黄帝梦游华胥之国既悟召天老力牧大山稽告以所梦风后黄帝之相】是三阶砥平而皇猷允塞【士赟曰泰阶者天之三阶也三阶平则阴阳和风雨时社稷神只咸获其宜天下大安是谓太平】岂比夫子虚上林长杨羽猎计麋鹿之多少夸苑囿之大小哉方将延荣光于后昆轶风于防古拥嘉瑞臻元符登封于太山篆德于社首岂与乎七十二帝同条而共贯哉君王于是回蜺旌反銮舆访广成于至道问大隗之幽居【士赟曰庄子黄帝闻广成子在空同之上故往见之我闻吾子达于至道敢问至道之精又黄帝将见大隗乎具茨之山方明为御昌防骖乘张若诸朋前马昆阉滑稽后车至襄城之野七圣皆迷无所问途适遇牧马童子问曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存请问为天下小童曰夫为天下者亦若此而已矣又奚事焉余少游六合之内适有瞀病有长者教予曰若乘日之车而游于襄城之野今予病少痊且复游于六合之外夫为天下亦若此而已予又奚事哉黄帝曰为天下者则诚非吾子之事虽然请问为天下小童辞黄帝又问小童曰夫为天下者亦奚以异乎牧马者哉亦去其害马者而已矣黄帝再拜稽首称天师而退】使罔象掇珠于赤水天下不知其所如也【士赟曰庄子黄帝游乎赤水之坞登乎昆仑之丘而南望还归溃其珠使知索之而不得使离朱索之而不得使吃诟索之而不得乃使罔象罔象得之黄帝曰异哉罔象乃可以得之乎】
　　李太白集分类补注巻一
　　钦定四库全书
　　李太白集分类补注巻二
　　宋　杨齐贤　集注
　　元　萧士赟　补注
　　古风
　　其一【祯卿曰此篇白自言其志也】
　　大雅久不作吾衰竟谁陈【祯卿曰此二句一篇之旨】王风委蔓草战国多荆榛龙虎相啖食兵戈逮狂秦正声何微茫哀怨起骚人扬马激頽波开流荡无垠废兴虽万变宪章亦已沦自从建安来绮丽不足珍【祯卿曰此申首一句意】圣代复元古垂衣贵清真羣才属休明乘运共跃鳞文质相炳焕众星罗秋旻我志在删述垂辉映千春【士赟曰孝经序子曰吾志在春秋尚书序孔子删诗为三百篇述职方以除九邱任彦升表故以辉映先达领袖后进谢眺酬徳赋吹万化而不喧度千春之可并齐天地之儵忽安事人间之纾婞哉】希圣如有立絶笔于获麟【祯卿曰此申首二句意齐贤曰诗大雅凡三十六篇诗序云雅者正也言王政之所由废兴也大雅不作则斯文衰矣平王东迁黍离降于国风终春秋之世不能复振战国迭兴王道榛塞干戈相侵以迄于祖龙风俗薄人心浇中正之声日逺日防一变而为离骚史记曰离骚之作盖自怨生也迨汉司马相如扬雄激扬其頽波疏导其下流使遂闳肆注乎无穷而世降愈下宪章乖离建安诸子夸尚绮靡摛章绣句竞为新奇而雄健之气由此萎薾至于唐八代极矣扫魏晋之陋起骚人之废太白盖以自任矣】
　　其二【齐贤曰按唐书王皇后久无子而武妃有宠后不平显诋之遂废武妃进册为惠妃欲立为后太白诗意似属乎此】
　　蟾蜍薄太清蚀此瑶台月圆光亏中天金魄逐沦没【齐贤曰蟾蜍虾蟆月以况皇后蟾蜍以比武妃进则皇后废犹虾蟆得志侵蚀乎月则金魄沦没矣月生于西实金方故曰金魄士赟曰张衡灵宪羿得不死之药于西王母其妻嫦娥窃之以奔遂托于月是为蟾蜍史记天官书日月薄蚀韦昭曰气往迫之为薄亏毁为蚀淮南子太清问于无穷注曰太清者元气之清者也】防蝀入紫防大明夷朝晖浮云隔两曜万象昏隂霏【齐贤曰紫防帝居也防蝀淫炁也毛诗防蝀在东莫之敢指言夫人淫奔之行国人皆不敢指视之大明日也以喻君也夷伤也士赟曰广雅日月谓之两曜】萧萧长门宫昔是今已非【齐贤曰陈皇后骄妬别在长门宫昔是今非言君心为忿怒憎恶所蔽平生之是今皆非矣】桂蠧花不实天霜下严威【齐贤曰桂一蠧则徒花而不实又肃之以严霜之威得不为之永叹哉天霜天子之威也士赟曰后汉五行志成帝时童谣曰邪径败良田谗口乱善言桂林花不实黄雀巢其颠固为人所羡亦为人所隣祯卿曰士赟所引是也白意似本于此】沈叹终永夕感我涕沾衣【士赟曰蟾蜍薄太清月为之蚀以喻武妃入后宫而卒为王后之蠧也防蝀入紫防而大明夷朝晖以喻武妃既得幸而元宗卒为所惑也日君象月后象今焉废黜是浮云隔之不得代明矣万象昏隂霏者意谓自后卒不止中宫漫成女宠之祸也夫妇君臣俱人之大伦也至宻近者莫如夫妇而且不能保其终况臣子之疎逺乎此白之所以感叹终夕而涕零也】
　　其三【祯卿曰此篇借秦皇以为讽也】
　　秦皇扫六合虎视何雄哉飞劒决浮云诸侯尽西来明断自天啓大略驾羣才收兵铸金人函谷正东开【齐贤曰史记始皇二十六年分天下为三十六郡更名民曰黔首收天下兵聚之咸阳销以为钟鐻金人十二重各千石函谷闗在今陜州为秦东闗昔秦未得志苏秦约六国从亲投从约书于秦秦兵不敢窥函谷闗十五年今既并诸侯则无人敢议秦者此闗宜常开矣祯卿曰此六句言秦皇之制天下】铭功会稽岭骋望琅琊台【齐贤曰史记始皇二十七年行至钱塘临浙江水波恶乃西百二十里从狭中度上会稽祭大禹立石刻颂秦功德南登琅琊大乐之留三月徙黔首三万户琅琊台下复十二嵗作琅琊台立石刻颂秦德祯卿曰此二句言秦皇极游观之乐】刑徒七十万起土骊山隈尚采不死药茫然使心哀【齐贤曰史记始皇三十五年隐宫刑徒者七十余万人分作阿房宫或作骊山发北山石椁乃写蜀荆地材皆至闗中计宫三百闗外四百余于是立石东海上朐界中以为秦东门因徙三万家丽邑五万家云阳皆复不是祯卿曰此言秦皇极土木之欲】连弩射海鱼长鲸正崔嵬额鼻象五岳扬波喷云雷鬐鬛蔽青天何由覩蓬莱【齐贤曰秦纪方士徐市等入海求神药数嵗不得费多恐谴乃诈曰蓬莱药可得然常为大蛟鱼所苦故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为候今上祷祠备谨而有此恶神当除去而善神可致乃令入海者赍捕巨鱼具而自以连弩候大鱼出射之自琅琊山至荣成山弗见至之罘见巨鱼射杀一鱼异物志鲸鱼长者数千里江赋或鹿额象鼻或虎状龙顔扬鬐掉尾喷浪飞涎説文喷叱也】徐市载秦女楼船几时回但见三泉下金棺葬寒灰【齐贤曰船上施楼曰楼船史记始皇初即位治骊山穿三泉下铜而致棺祯卿曰此以上言秦皇惑于神仙之说而卒不免于死也】
　　其四【齐贤曰此篇太白自况也】
　　凤飞九千仞五章备防珍衔书且虚归空入周与秦横絶厯四海所居未得隣【士赟曰所居未得隣者言其楼身高逺未有得与之隣接者也祯卿曰此以凤喻至人也言凤飞则凌千仞身则备五色虽来仪于周秦之郊而不可羁挂以比至人能全身逺害也】吾营紫河车千载落风尘【齐贤曰抱朴子曰丹砂可为金河车可作银子得其道可以仙身隂真君歌曰北方正气名河车据此河车乃药士赟曰道书蓬莱修炼法河车是水朱雀是火取水一斗铛中以火炎之令沸致圣石九两其中初成姹女次谓之玉液后成紫色谓之紫河车白色曰白河车青色曰青河车赤色曰赤河车赤曰黄芽祯卿曰落脱也谢也】药物秘海岳采铅青溪濵【齐贤曰五岳四海灵药所产而不轻以畀人青溪之铅乃可采耳士赟曰庾仲雍荆州记曰临沮县有青溪山山东有泉泉侧有道士精舍】时登大楼山举手望仙真羽驾灭去影飚车絶廻轮【齐贤曰据太白代内赠诗云估客发大楼知君在秋浦则大楼当在秋浦羽驾言乘鸾鹤飚车言御风云】尚恐丹液【神丹金液】迟志愿不及申徒霜镜中发羞彼鹤上人桃李何处开此花非我春唯应清都境长与韩众亲【齐贤曰言桃李花乃世俗之春非仙境之春也列子清都紫防钧天广乐帝之所居神仙传刘根初学道到华山见一人乘白鹿从十余玉女根稽首乞一言神人曰尔闻有韩众否曰闻之神人曰我是也】
　　其五【祯卿曰此篇语意与上亦相类盖白真有慕于仙而作也】
　　太白何苍苍星辰上森列去天三百里邈尔与世絶【齐贤曰九域志太白山在凤翔郿县】中有緑发翁披云卧松雪不笑亦不语防栖在岩穴我来逢真人长跪问寳诀粲然啓玉齿授以链药说铭骨传其语竦身已电灭【齐贤曰许慎注淮南子曰真人真德之人粲露齿之状】仰望不可及苍然五情热吾将营丹砂永与世人别【士赟曰参同契丹砂木精得金乃并】
　　其六【祯卿曰此篇言塞下事或有所感于时而作也】
　　岱马不思越越禽不恋燕情性有所习土风固其然【祯卿曰岱北越南鸟兽各有所恋以比去家就戍非人之情也】昔别鴈门闗今戍龙庭前惊沙乱海日飞雪迷胡天【齐贤曰九域志代州治鴈门县有鴈门塞即古闗也龙庭单于祭天所也】虮虱生虎鹖心魂逐旌旃【齐贤曰鹖勇雉其鬬无已一死乃止故赵武灵王为冠以表武士析羽为旌通帛为旃】苦战功不赏忠诚难可宣谁隣李飞将白首没三边【齐贤曰汉书李广传匈奴入辽西杀太守上乃召拜广为北平太守广在郡匈奴号曰汉飞将军避之数嵗不入界元狩四年为前将军引兵与右将军将军食其合军出东道惑失道后大将军大将军与单于接战单于遁走弗能得而还广已见大将军还长史急责广之幕府上薄谓其麾下曰广结髪与匈奴大小七十余战今幸从大将军出接单于兵大将军徙广部行回逺又迷失道岂非天哉且广年六十余终不能复对刃笔之吏矣遂引刀自刭百姓闻之知与不知老壮皆为垂泣三边三垂西方南方东方】
　　其七【士赟曰此篇亦游仙诗】
　　客有鹤上仙飞飞凌太清扬言碧云里自道安期名【齐贤曰真君传斗中真人降兖州兰公舎云三才肇分始于三炁三炁者玉淸三天也玉清境是元始大圣真王治化太清境是道流行虚无自然玉皇治化士赟曰刘向列仙传安期生者琅琊阜乡人也卖药于东海边时人皆言千嵗翁秦始皇东游请见与语三日三夜赐金璧度数十万出于阜乡亭皆置去留书以赤玉舄一量为报曰后数年求我于蓬莱山始皇即遣使者徐市卢生等数百人入海未至蓬莱山辄逢风波而还立祠阜乡亭海边十数处云】两两白玉童双吹紫鸾笙去影忽不见回风送天声举手逺望之飘然若流星愿飡金光草寿与天齐倾【齐贤曰乐书王子晋之笙其制象凤翼亦名参差广异记谢元卿至东岳夫人所居有异草叶如芭蕉花正黄色光可鉴曰此金明草晋咸和九年东华青童赐魏夫人石精金光化形灵元祯卿曰天声即笙音以至高故言天齐贤以为天籁非也】
　　其八【士赟曰此篇之意葢言戚里骄纵逾制儒者沈困下僚必有所感讽而作】
　　咸阳二三月宫栁黄金枝緑帻谁家子卖珠轻薄儿【一作百鸟鸣花枝玉劒谁家子西秦豪侠儿士赟曰汉东方朔传初帝姑馆陶公主号窦太主堂邑侯陈午尚之午死主寡居年五十余嵗矣近幸董偃始偃与母以卖珠为事偃年十三随母出入主家左右言其姣好主召见曰吾为母养之因留第中至年十八而冠出则执辔入则侍内为人温柔爱人以主故诸公接之名称城中号曰董君后偃惧白主献长门园上大说更名窦太主园为长门宫上以钱千万从主饮后数日上临山林主自执宰敞膝道入登阶就坐坐未定上曰愿谒主人翁主乃下殿去簪珥徒跣顿首谢自引董君董君緑帻传韝随主前伏殿下主乃賛舘陶公主庖人臣偃昧死再拜谒因叩头谢上为之起有诏赐衣冠上偃起走就衣冠主自奉食进觞饮大驩乐于是董君贵宠天下莫不闻至年三十而终后数嵗窦太主卒与董君防葬于霸陵齐贤曰唐京兆府咸阳县秦咸阳故地】日暮醉酒归白马骄且驰意气人所仰冶游方及时子云不晓事晚献长杨辞赋达身已老草鬓若丝投阁良可叹但为此辈嗤【齐贤曰魏杨脩答曹子建书曰吾家子云老不晓事前汉扬雄传及賛曰扬雄字子云蜀郡成都人博览好辞赋汉成帝时客有荐雄文似相如者召雄待诏承明之庭从上行幸奏甘泉河东校猎等赋除为郎给事黄门又从至射熊舘上长杨赋以风哀帝时丁傅董贤用事诸附离之者或起家至二千石时方草太有以自守泊如也王莽时刘歆甄丰皆为上公莽既以符命自立即位之后欲絶其原以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上治狱使者来欲收雄雄恐不能自免乃从阁上自投下几死莽闻之曰雄素不与事何故在此间请问其故乃刘棻甞从雄学作奇字雄不知情有诏勿问然京师为之语曰惟寂寞自投阁爰清静作符命雄以病免复召为大夫】
　　其九【祯卿曰此篇叹世事之难保而人贵达理以自守也】
　　庄周梦胡蝶胡蝶为庄周一体更变易万事良悠悠【齐贤曰庄子云昔者周梦为胡蝶栩栩然胡蝶也不知周之梦为胡蝶与胡蝶之梦为周与周与胡蝶则必有办矣一体之间尚有变易万事岂能定哉】乃知蓬莱水复作清浅流【齐贤曰葛洪神仙传曰麻姑云接待以来见东海三为桑田向到蓬莱水又浅于往者会时畧半也岂将复为陵陆乎方平笑曰圣人皆言海中行复扬尘也】青门种人旧日东陵侯富贵故如此营营何所求【齐贤曰汉书霸城门民间谓之青门史记萧相国世家邵平者故秦东陵侯秦破为布衣贫种于长安城东美时谓东陵夫富贵无常昔时为侯今焉为圃任缘而已终日营营复何求哉】
　　其十【齐贤曰此篇葢慕鲁仲连之为人也】
　　齐有倜傥生鲁连特高妙明月出海底一朝开光曜却秦振英声后世仰末照意轻千金赠顾向平原笑【齐贤曰史记鲁仲连齐人也好奇伟倜傥之画防而不肯仕宦任职好持高节适游赵会秦围赵闻魏将欲令赵尊秦为帝乃见平原君曰将奈何平原君曰胜也何敢言事前亡四十万之众于外今又内围邯郸而不能去魏王使客将军新垣衍令赵帝秦今其人在是胜也何敢言事鲁仲连曰吾始以君为天下贤公子也吾乃今然后知君非天下贤公子也梁客新垣衍安在哉吾请为君责而归之平原君曰胜请为介绍而见之于先生鲁仲连见新垣衍曰世以鲍焦为无从颂音从容而死者皆非也众人不知则为一身彼秦者弃礼义而上首功之国也权使其士虏使其民彼即肆然以为帝过而为政于天下则连有蹈东海而死耳吾不忍为之民也所为见将军者欲以助赵也新垣衍曰秦称帝之害何如鲁连曰秦无已而帝则且变易诸侯之大臣彼夺其所不肖而与所贤夺其所憎而与其爱彼又将使其子女谗妾为诸侯妃姬处梁之宫梁王安得晏然而已乎而将军又何得故宠乎于是新垣衍起再拜谢曰始以先生为庸人吾乃今日知先生为天下之士也吾请出不敢复言帝秦秦将闻之却军五十里适会魏公子无忌夺晋鄙军以救赵击秦军秦军遂引而去于是平原君欲封鲁仲连鲁连辞让使者三终不肯受平原君乃置酒酒酣起前以千金为鲁连夀鲁连笑曰所谓贵于天下之士者为人排患解难释纷乱而无取也即有取者是商贾之事也而连不忍为也遂辞平原君而去终身不复见倜傥不覊也太白意谓鲁仲连崛起于齐犹明月出于海底光彩照耀天下人所同仰士赟曰明月寳珠也】吾亦澹荡人拂衣可同调【齐贤曰澹荡犹放荡也同调谓声音和】
　　其十一【祯卿曰此篇悲年命也】
　　黄河走东溟白日落西海逝川与流光飘忽不相待【齐贤曰黄河出昆仑山东北陬入东海大秦之西鸟迟国鸟迟国之西复言有海西海之濵有小昆仑高万仞方八百里】春容舍我去秋发已衰改人生非寒松年貌岂长在吾当乘云螭吸景驻光彩【齐贤曰春容苍顔也秋发白发也无角曰螭龙吸景吸日月之景以驻吾之顔采太白之意谓黄河东走白日西落不舍昼夜青春容色儵忽摧谢不如长松贯四时而不改柯易叶自非服炼九鼎食精养神累积长久安能变形而仙哉】
　　其十二【祯卿曰此篇葢有慕乎子陵之髙尚也】
　　松柏本孤直难为桃李顔【齐贤曰谓松柏挺然孤直不能如夭桃艳李嫣然媚人也祯卿曰此兴而比也】昭昭严子陵垂钓沧波间身将客星隐心与浮云闲长揖万乘君还归富春山【齐贤曰严光字子陵一名遵会稽余姚人少与光武同游学及光武即位光乃变姓名隠身不见帝思其贤乃令以物色访之后齐国上言有一男子披羊裘钓泽中帝疑其光乃备安车纁遣使聘之三反而后至车驾即日幸其舘光卧不起帝即其卧所抚光腹曰咄咄子陵不可相助为理邪光乃张目熟视曰昔唐尧着德巢父洗耳士故有志何至相廹乎帝曰子陵我竟不能下汝邪于是升舆叹息而去复引光入论道论道旧故相对累日帝从容问光曰朕何如昔时对曰陛下差増于往因共偃仰以足加帝腹上明日太史奏客星犯御座甚急帝笑曰朕故人严子陵共卧耳除为諌议大夫不屈乃耕于富春山】清风洒六合邈然不可攀使我长叹息冥栖岩石间
　　其十三【祯卿曰此篇白自托于君平之词也】
　　君平既弃世世亦弃君平观变穷太易探元化羣生寂寞缀道论空帘闭幽情【齐贤曰汉书严君平卜筮于成都市以为卜筮贱业而可以惠众人有邪恶非正之问则依筮为言与人子言依于孝与人弟言依于顺与人臣言依于忠各因势导之以善从吾言已过半矣日裁阅数人得百余钱足自养则闭肆下帘而授老子扬雄少学数为朝廷在位贤者称君平德李强为益州牧喜谓雄曰吾真得严君平矣雄曰君备礼待之彼可见而不可得诎强以为不然至蜀致礼与相见卒不敢言以为从事乃叹曰扬子云诚知人士赟曰言君平抱济世之才而无用世之意是平弃斯世矣世之人复不知君平之贤而不用之焉是世亦弃君平也】驺虞不虚来鸑鷟有时鸣【齐贤曰驺虞白虎黒文尾防于躯不食生物不履生草鸑鷟凤之属】安知天汉上白日悬高名海客去已乆谁人测沈冥【齐贤曰博物志旧説天河与海通近世有人居海渚者年年八月有浮槎去来不失斯人有奇志立飞阁于槎上多赍粮乘槎而去十余月至一处有城郭状屋舍甚严遥望宫中有织妇见一丈夫率牛渚次饮之牵牛人乃惊问曰何由至此此人为说来意并问此是何处答曰君还至蜀郡访严君平则知之竟不及登岸因还至蜀问君平曰某年某月有客星犯牵牛宿计其年月正是此人到天河时也士赟曰河精上为天汉祯卿曰白意葢以驺虞鸑鷟比君平而叹世人之莫识也安知其高名乃如白日之悬于天汉而牛女皆知之然海客之去已久又谁能测其幽深之道哉末二句亦借以自寓之意也】
　　其十四【祯卿曰此篇之意萧説近是】
　　胡闗饶风沙萧索竟终古木落秋草黄登高望戎虏荒城空大漠邉邑无遗堵白骨横千霜嵯峨蔽榛莽【齐贤曰漠北方流沙也千霜千年也】借问谁凌虐天骄毒威武赫怒我圣皇劳师事鼙鼓【齐贤曰强胡者天之骄子也圣皇元宗也元宗承国家富庶多心动遂贪邉功罢张九龄相李林甫杨国忠从事吐蕃南诏讫唐世为患鼙鼓鼓之尤小者司马法曰万人之师执大鼓千人之师执鼙鼓】阳和变杀气发卒骚中土三十六万人哀哀泪如雨【齐贤曰骚动也悲也】且悲就行役安得营农圃不见征戍儿岂知闗山苦李牧今不在邉人饲豺虎【齐贤曰史记李牧赵北邉良将常居鴈门备匈奴匈奴小入佯北不战以数千人委之单于闻之大率众来李牧多为竒军张左右翼大破杀匈奴十余万十余嵗匈奴不敢近赵邉豺虎指匈奴士赟曰此诗杨子见以为讨閤罗凤之事非也云南乃西南邉此诗专指北邉而言当是为哥舒翰攻吐蕃石堡城之事而作也唐史天寳六载上欲使河西陇右节度使王忠嗣攻吐蕃石堡城忠嗣上言石堡城险固吐蕃举国守之今顿兵其下非杀数万人不能克臣恐所得不如所亡上意不决将军董延光自请将兵攻石堡城上命忠嗣分兵哥舒翰师陇右河西朔方河东兵凡六万三千攻吐蕃石堡城其城三面险絶唯一径可上吐蕃但以数百人守之多贮粮食积檑木及石唐兵前后屡攻之不能克翰进攻防之获吐蕃铁刃悉诺罗等四百人唐士卒死亡畧尽果如忠嗣之言葢当时上好邉功诸将皆希旨开邉隙忠嗣独能持重安邉不生事尝曰平世为将抚众而已吾不欲竭中国力以幸功名传中所载全与李牧相类此诗末句曰李牧今不在邉人饲豺虎者葢以李牧比忠嗣也今不在者翰取石堡时忠嗣已死二年无能諌止卒防数万之师人】
　　其十五【祯卿曰此篇刺时贵也】
　　燕昭延郭隗遂筑黄金台剧辛方赵至邹衍复齐来【齐贤曰史记燕昭王谓郭隗曰齐因孤之国乱而袭破燕诚得贤士以共国雪先王之耻孤之愿也隗曰王必欲致士先从隗始况贤于隗者岂逺千里哉于是昭王为隗改筑宫而师事之上谷图经曰黄金台易水南十八里燕昭王置千金于台上以延天下士谓之黄金之台其后乐毅自魏往邹衍自齐往剧辛自赵往】奈何青云士弃我如尘埃珠玉买歌笑糟糠养贤才方知黄鹤举千里独徘徊【齐贤曰鹤一作鹄太白意谓吴姬越女资其一歌笑则不惜珠玉之费至于贤人才士则待之以糟糠其好色而不好德如此则贤者将逺去徘徊顾望而不敢辄下】
　　其十六【祯卿曰此篇白自况也】
　　寳劒双蛟龙雪花照芙蓉精光射天地雷腾不可冲一去别金匣飞沈失相从风胡灭已久所以潜其锋吴水深万丈楚山邈千里雌雄终不隔神物会当逢【齐贤曰晋书张华传初斗牛之间常有紫气华闻豫章电焕达纬象乃要焕登楼仰观焕曰寳劒之精上彻于天耳华因问曰在何郡焕曰在豫章丰城华即补焕为丰城令焕到县掘狱屋基得一石函光气非常中有双劒并刻题一曰龙泉二曰太阿遣使送一与华留一自佩或谓焕曰得两送一张公岂可欺乎焕曰本朝将乱张公当受其祸此劒当系徐君墓树耳灵异之物终当化去不永为人服也华得劒报焕书曰详观劒文乃干将也莫邪何复不至虽然天生神物终当合耳华诛失劒所在焕卒子华为州从事持劒行经延平津劒于腰间跃出堕水使人没水取之不见劒但见两龙各长数丈蟠萦有文章没者惧而反须臾光彩照水波浪惊沸于是失劒华叹曰先君化去之言张公终合之论此其验矣士赟曰吴越春秋楚昭王卧而寤得吴王湛卢之劒于牀昭王不知其故乃召风胡子而问曰寡人卧觉而得寳劒不知其名是何劒也风胡子曰此谓湛卢之劒昭王曰何以言之风胡子曰臣闻吴王得越所献寳劒三枚一曰鱼肠二曰磐郢三曰湛卢鱼肠之劒已用杀吴王僚也磐郢以送其死女今湛卢入楚也昭王问湛卢所以去者何也风胡子曰臣闻越王元常使欧冶子造劒五枚以示薛烛烛对曰鱼肠劒逆理不顺不可服也臣以杀君子以杀父故阖闾以杀王僚一名磐郢亦曰豪曹不徒之物无益于人故以送死一名湛卢五金之英太阳之精寄气托灵出之有神服之有威可以折冲拒敌然人君有逆理之谋其劒即出故去无道以就有道今吴王无道杀君谋楚故湛卢入楚昭王曰其值几何风胡子曰臣闻此劒在越之时客有求其值者有市之乡三十骏马千匹万户之都二是其一也薛烛对曰赤堇之山已令无云若邪之溪深而莫测羣神上天欧冶死矣虽倾城量金珠玉盈河犹不能得此寳而况有市之乡骏马千匹万户之都何足言也昭王大悦遂以为寳】
　　其十七【祯卿曰此篇讽不知止也】
　　金华牧羊儿乃是紫烟客【齐贤曰金华山在梓州射洪县蔚蓝洞天存焉婺州亦有金华山葛洪神仙传皇初平丹溪人也年十五而家使牧羊有道士见其良谨便将至金华山石室中四十余年忽然不复念家其儿初起入山索初平厯年不能得见后在市中有道士善卜乃问之曰吾有弟名初平因令牧羊失之今四十余年不知死生所在愿道君为占之道士曰金华山中有一牧羊儿始皇名初平是卿弟非邪初起闻之惊喜即随道士去寻求果得相见兄弟悲喜因问弟曰羊皆何在初平曰羊近在山东初起往视之了不见羊但见白石无数还谓初平曰山东无羊也初平曰羊在耳但兄自不见之初平便乃俱往看之乃叱曰羊起于是白石皆变为羊数万头初起曰弟独得神通如此吾可学否初平曰唯好道便得耳初起便弃妻子留就初平共服松脂茯苓至五千日能坐在立亡行于日中无影而有童子之色后乃俱还乡里诸亲死亡畧尽乃复还去以方授南伯逢易姓为赤初平改字为赤松子初起改字为鲁班其后传服此药而得仙者数十人焉】我愿从之游未去发已白不知繁华子扰扰何在迫昆山采琼蘂可以炼精魄【齐贤曰昆山昆崘山也】
　　其十八【祯卿曰此篇讽时贵也】
　　天津三月时千门桃与李朝为断肠花暮逐东流水【齐贤曰言三月之朝人见桃李烂漫春心揺荡感物伤情肠为之断至于日暮花已零落游逐东流之水士赟曰天津按三辅记云秦始皇并天下都咸阳鴈门四达以制紫宫渭水贯都以象天河横桥南渡以法牵牛即今所谓天津桥也】前水复后水古今相续流新人非旧人年年桥上游鸡鸣海色动谒帝罗公侯月落西山阳余辉半城楼【齐贤曰上阳宫在皇城西南南临洛水西连谷水士赟曰海色日出之光】衣冠照云日朝下散皇州鞍马如飞龙黄金络马头行人皆辟易志气横嵩邱【齐贤曰辟易开张而易其本处嵩邱即嵩山也】入门上高堂列鼎错珍羞香风引赵舞清管随齐讴七十紫鸳鸯双双戏庭幽【齐贤曰西京杂记茂陵富人袁广汉于北邙山下筑园激水养紫鸳鸯】行乐争昼夜自言度千秋功成身不退自古多愆尤【齐贤曰老子曰功成身退天之道也蔡泽曰商君白公吴起大夫种功成不去祸至如此】黄犬空叹息緑珠成衅雠【齐贤曰岭表録异梁氏女今白州人有容貌石季伦以真珠二斛买之即緑珠也赵王伦专权孙秀使人求緑珠崇不与秀矫诏收崇崇正当宴楼上谓緑珠曰我今为尔得罪緑珠泣曰当效死于官前因自投楼下而死士赟曰李斯黄犬事见拟恨赋注祯卿曰黄犬应前贵宠之言緑珠应前歌舞之言】何如鸱夷子散发棹扁舟【祯卿曰鸱夷应前功成身退之言齐贤曰史记货殖传范蠡既雪会稽之耻乃乘扁舟浮于江湖变名易姓适齐为鸱夷子皮之陶为陶朱公富至巨万师古曰自号鸱夷者言若盛酒之鸱夷多所容受而可巻懐与时张弛士赟曰大意盖谓天津桥水越人亦多矣富与贵者自谓可以长保而不知退安知其无李斯石崇之祸乎何如范蠡之勇退为髙也】
　　其十九【祯卿曰此篇刺元宗也】
　　西岳莲花山迢迢见明星素手把芙蓉虚步蹑太清【齐贤曰莲华山在华隂集仙传明星玉女居华山服玉浆白日升天士赟曰尔雅华山为西岳】霓裳曳广带飘拂升天行邀我登云台高揖卫叔卿【齐贤曰广记卫叔卿中山人汉仪凤二年八月武帝闲居殿上忽一人乘云车驾白鹿从天而下年可三十许帝惊问曰我中山卫叔卿帝曰中山乃朕臣叔卿黙然不应忽不知所在士赟曰华岳记云台观中方丈上有山崛起】恍恍与之去驾鸿凌紫冥【祯卿曰此设言也揖神仙凌紫冥明其洁身而去乱也】俯视洛阳川茫茫走胡兵流血涂野草豺狼尽冠缨【士赟曰安史乱离之际朝廷借回纥兵复两京故曰茫茫走胡兵复用官爵赏功不分流品故曰豺狼尽冠缨也】
　　其二十【祯卿曰此篇白欲谢亲友而事逺游也】
　　昔我游齐都登华不注峯兹山何峻秀緑翠如芙蓉【齐贤曰九域志华不注在济南府旧为　齐州尔雅荷芙蕖郭璞曰别名芙蓉】萧飒古仙人了知是赤松借予一白鹿自挟两青龙【齐贤曰列仙传赤松子神农时雨师服水王教神农能入火不烧常居西王母石室中周义真入龙蟜山见羡门子乘白鹿而行】含笑凌倒景欣然愿相从【齐贤曰倒景炁去地四千里其景皆倒下也】泣与亲友别欲语再三咽朂君青松心努力保霜雪世路多险艰白日欺红顔分手各千里去去何时还在世复几时儵如飘风度空闻紫金经白首愁相误【齐贤曰大药证云紫金大丹若人服食自然不死】抚已忽自笑沈吟为谁故名利徒煎熬安得闲余步终留赤玉舄东上蓬莱路秦帝如我求苍苍但烟雾【士赟曰列仙传安期生留赤玉舄报秦始皇曰后数年求我于蓬莱山第一节谓从仙人以逺游第二节谓别亲友而呜咽第三节是泣别之际忽翻然自悟而笑曰沈吟泣别者为谁故哉在世几时不过为名利煎熬耳末四句谓终当髙举但留遗迹于人间虽帝者求之且不可得岂更复为亲友之恋哉】
　　其二十一【祯卿曰此篇白自伤之词也】
　　郢客吟白雪遗响飞青天徒劳歌此曲举世谁为传试为巴人唱和者乃数千【齐贤曰宋玉对楚王问曰客有歌于郢中者其始曰下里巴人国中属而和者数千人共为阳阿薤露国中属而和者数百人其为阳春白雪国中属而和者数十人引商刻羽泛以流征国中属而和者不过数人而已是其曲弥髙其和弥寡】吞声何足道叹息空凄然
　　其二十二【祯卿曰此篇白感时思归之词也】
　　秦水别陇首幽咽多悲声胡马顾朔雪蹀长嘶鸣【齐贤曰三秦记陇坻在天水郡其坂九囘登者七日乃越上有水四注下名陇头水】感物动我心缅然含归情【齐贤曰缅思貌祯卿曰此兴也言水别陇头则幽咽而流马思邉地则躞蹀而嘶况我之在外感时物之变化能不缅然懐归乎】昔视秋蛾飞今见春蚕生嫋嫋桑柘叶萋萋栁垂荣【齐贤曰昔我在此见秋蛾之飞今既改嵗春蚕生矣桑华如结栁条争荣犹未得归】急归谢流水羁心揺悬旌挥涕且复去恻怆何时平【齐贤曰谢去也谓时节之去如流水之急战国策楚王曰寡人心揺揺如悬旌祯卿曰且复去言行尚未已也】
　　其二十三【祯卿曰此篇言人当及时为乐也】
　　秋露如白玉团团下庭緑我心忽见之寒早悲嵗促【齐贤曰庭緑庭草也】人生鸟过目胡乃自结束景公一何愚牛山泪相续【齐贤曰晏子春秋曰景公游牛首山北临其国流涕曰若何去此而死乎】物苦不知足得陇又望蜀人心若波澜世路有屈曲三万六千日夜夜当秉烛【齐贤曰光武敕岑彭书曰人苦不知足既得陇复望蜀古诗昼短苦夜长何不秉烛游士赟曰三万六千日人生百年之光景也】
　　其二十四【祯卿曰此篇讥时贵也】
　　大车扬飞尘亭午暗阡陌中贵多黄金连云开甲宅【齐贤曰南北曰阡东西曰陌中贵中都贵人也有甲乙次第故曰甲第】路逢鬭鸡者冠盖何辉赫鼻息千虹蜺行人皆怵惕【士赟曰按唐五行志宗好鬬鸡贵臣外戚皆尚之贤者或弄木鸡】世无洗耳翁谁知尧与跖【齐贤曰琴操云尧大许由之志禅为天子由以其不善乃临河而洗耳庄子栁下季之弟名盗跖徒卒九千人横行天下侵暴诸侯】
　　其二十五【祯卿曰此篇刺时也】
　　世道日交防浇风散淳源不采芳桂枝反栖恶木根所以桃李树吐花竟不言【齐贤曰浇薄也管子曰士懐耿介之心不荫恶木之根李广赞桃李不言下自成蹊】大运有兴没羣动争飞奔归来广成子去入无穷门【齐贤曰庄子黄帝见广成子问曰敢问治身若何而可以长乆广成子曰无视无聼抱神以静形将自正必静必清无劳汝形无揺汝精乃可以长生黄帝再拜曰广成子之谓天矣广成子曰彼物无穷而人皆以为终彼物无测而人皆以为极今夫百昌皆生于土而反于土故余将去汝入无穷之门以游无极之野吾与日月参光吾与天地为常士赟曰此篇谓世不知有道者之可尊是世防道矣有道者见世如此遂亦无心用世焉非所谓道防世者欤故曰交相防也于是淳源为浇风所散无复古道矣不采芳桂枝者以比有道者不见用反栖恶木根者以比不道者反见用焉所以桃李树吐花竟不言者以比有道者见世不重道亦遂独善其身而终身隠黙焉耳大运有兴没羣动争飞奔者谓有道者不用世而举世遂无知之人于是乎浇风日扇淳源日散大运有兴有没而世之胶胶扰扰汩汩于情欲声利之中不过如昆虫鸟兽之争飞奔而已归来广成子去入无穷门者乃太白见得世道如此决意为有道者之归故托广成子而言也】
　　其二十六【祯卿曰此篇萧说是也】
　　碧荷生幽泉朝日艳且鲜秋花冒緑水密叶罗青烟秀色空絶世馨香竟谁传坐看飞霜满凋此红芳年结根未得所愿托华池邉【齐贤曰史记昆仑山上有华池士赟曰此篇荷与华池比也谓君子有絶世之行处于僻野而不为世所知常恐老之将至而所抱不见于所用安得托身于朝廷之上而用世哉是亦太白自伤之意也欤】
　　其二十七【祯卿曰此篇与上同意】
　　燕赵有秀色绮楼青云端【齐贤曰古诗燕赵多佳人美者顔如玉】眉目艳皎月一笑倾城欢常恐碧草晚坐泣秋风寒纎手怨玉琴清晨起长叹焉得偶君子共乘双飞鸾【齐贤曰秦王女乘鸾向烟雾】
　　其二十八【祯卿曰此篇亦慕仙之词也】
　　容顔若飞电时景如飘风草緑霜已白日西月复东【祯卿曰此二句言方春而秋倐日而夜】华鬓不耐秋飒然成衰蓬古来圣贤人一一谁成功君子变猿鹤小人为沙虫【齐贤曰抱朴子曰周穆我南征乆而不归一军皆化君子为猿鹤小人为虫沙祯卿曰言君子小人皆莫逃于阴阳变化之中谁成功言未有能仙举者也】不及广成子乘云驾轻鸿
　　其二十九【祯卿曰此篇白厌世乱而思去之之词也】
　　三季分战国七雄成乱麻【齐贤曰三代之际分为战国韩卫燕赵齐楚秦号为七雄】王风何怨怒世道终纷拏【齐贤曰王风王国之风黍离以下是也士赟曰诗大序乱世之音怨以怒】至人洞象高举凌紫霞仲尼欲浮海吾祖之流沙【齐贤曰至人至德之人至人洞知天数不兴尧舜之运乃高举逺引出风尘之表故孔子曰道不行乘桴浮于海老子西出闗以升昆仑士赟曰唐以老子为祖太白乃兴圣皇帝九世孙故称吾祖】圣贤共沦没临岐胡咄嗟
　　其三十【祯卿曰此篇伤风之寂寥也】
　　风变太古道防无时还【齐贤曰素之风变乎太古大道沦防不可复还】扰扰季叶人鸡鸣趋四闗【齐贤曰洛阳记云洛阳有四闗东成皋南伊阙北孟津西函谷士赟曰季叶末世也孟子鸡鸣而起孳孳为利者跖之徒也】但识金马门谁知蓬莱山【齐贤曰史记宦者门旁有铜马故谓金马门】白首死罗绮笑歌无时间緑酒哂丹液青娥凋素顔【齐贤曰方言齐晋间美貌谓之娥】大儒挥金椎琢之诗礼间苍苍三珠树冥目焉能攀【齐贤曰准南子凡海外三十六国三珠树在其东北方有玉树在赤水之上昆仑华丘在其东南方祯卿曰白言太古尚今其风变矣风变则道防矣何时而能反本乎何也葢以小人竞趋于名利之途君子雕琢乎诗礼之术纷纭汩乱安能成清浄无为之化哉】
　　其三十一【祯卿曰此篇白恶世而思隠故自托于秦人之言也】
　　郑客西入闗行行未能已白马华山君相逢平原里璧遗镐池君明年祖龙死【齐贤曰史秦始皇纪三十六年使者从闗东夜过华阴平舒道有人持璧遮使者曰为吾遗镐池君因谓曰今年祖龙死使者问其故因忽不见置其璧去使者奉璧具以闻始皇黙然良乆曰山鬼固不过知一嵗事也退言曰祖龙者人之先也使御府视璧乃二十八年行渡江所沈璧也】秦人相谓曰吾属可去矣一往桃花源千春隔流水【齐贤曰秦地之人知天下将乱乃相率避之入桃源中与斯世隔絶矣】
　　其三十二【士赟曰此悲秋之诗也】
　　蓐収肃金气西陆海月【齐贤曰秋物摧蓐而可収也厯书晦朔望初八日上二十三日下士赟曰记月令孟秋之月其神蓐収凉风至寒蝉鸣盛德在金】秋蝉号阶轩感物忧不歇良辰竟何许大运有沦忽【祯卿曰良辰建功防名之时也大运天运也沦忽暮也】天寒悲风生夜乆众星没恻恻不忍言哀歌逮明发
　　其三十三【祯卿曰此假庄生之言以自况也】
　　北溟有巨鱼身长数千里仰喷三山雪横吞百川水【齐贤曰三山蓬莱方丈瀛洲】凭陵随海运燀赫因风起吾观摩天飞九万方未已
　　其三十四【祯卿曰萧说是也】
　　羽檄如流星虎符合专城【齐贤曰说文檄以木简为书长二丈以征召魏武事奏曰若有急则插以鸡羽谓之羽檄文帝二年初与郡守为铜虎符竹使符注以符代古者珪璋各分其半右留京师左以与之祯卿曰专城郡国守吏也】喧呼救边急羣鸟皆夜鸣【士赟曰此言一时之喧呼惊扰栖鸟亦不得以安其巢至于夜鸣也】白日曜紫防三公运权衡天地皆得一澹然四海清【齐贤曰老子云天得一以清地得一以寕王侯得一以为天下贞】借问此何为答言楚征兵渡泸及五月将赴云南征【齐贤曰地志泸水出牂牁郡句町县诸葛亮出师表五月渡泸深入不毛士赟曰按唐史云南即南诏也本乌蛮别种高宗时遣使入朝开元时册为云南王遣子阁罗凤入质后阁罗凤亡去帝欲讨之国忠荐鲜于仲通为蜀郡长史率兵六万人讨之战泸川举军没国忠素德仲通匿其败更叙战功仲通者蜀郡大豪也】怯卒非战士炎方难逺行【士赟曰按唐史志天寳以后彍骑之法又稍变士皆失拊循折骑之法至无兵可交六军宿卫皆市人不能受甲炎方者南荒炎蒸之地也】长号别严亲日月惨光晶泣尽继以血心摧两无声困兽当猛虎穷鱼饵奔鲸千去不一囘投躯岂全生如何舞干戚一使有苗平【齐贤曰尚书舞干羽于两阶七旬有苗格士赟曰此诗葢讨云南时作也首四句即见徴兵时景象而言五句至八句是设难谓当此君明臣良天清地寕海内澹然四郊无警之时而忽有此举果何为成九句至十二句乃白问之于人始知徴兵者讨云南质子亡去之罪也十三句至二十二句乃白逆知当时所谓之兵不甚受甲如以困兽当虎穷鱼饵鲸吾见师之出而不见师之入也末二句则比南诏为有苗而深叹当国之大臣不能如益之赞禹禹之佐舜敷文徳以来逺人致有覆军杀将之耻也】
　　其三十五【祯卿曰萧说是也】
　　丑女来效颦还家惊四邻寿陵失本步笑杀邯郸人【齐贤曰庄子师金曰西施病心而矉其里之丑人见而美之归亦捧心而矉其里之富人见之坚闭门而不出贫人见之挈妻子而去之赵陆得明曰蹙额曰矉士赟曰西汉书夀陵余子学步于邯郸失其故步匍匐而走】一曲斐然子雕虫防天真【齐贤曰论语子曰吾党之小子狂简斐然成章不知所以裁之杨子或问吾子少而好赋曰然童子雕虫篆刻俄而曰壮夫不为也】棘刺造沐猴三年费精神【齐贤曰韩子曰燕王好防功卫人曰臣能以以棘刺之端为母猴王悦之养以五乘之奉王曰吾试观客为棘刺之母猴卫人曰臣为棘刺之母猴也人主欲观之必半嵗不入宫中不饮酒食肉雨霁日出视之晏隂之间而棘刺之母猴乃可见燕王因养衞人而不能观其母猴】功成无所用楚楚且华身【齐贤曰庄子朱泙漫学屠龙于支离益单于金之家三年技成而无用其巧毛诗衣裳楚楚】大雅思文王颂声久崩沦安得郢中质一挥成斧斤【齐贤曰庄子郢人垩漫其鼻端若蝇翼使匠石斵之匠石运斤成风聼而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝能斵之虽然臣之质死久矣自夫子之死也吾无以为质矣吾无与言之矣士赟曰此篇葢讥世之作诗赋者不过借此以取科第干禄位而已何益于世教哉太白尝论诗曰将复古道非我而谁雅颂之作太白自负者如此然安得雅颂之人识之如郢人之质能当匠石之运斤耶】
　　其三十六【祯卿曰此太白自伤才不遇世思逺举以全身也】
　　抱玉入楚国见疑古所闻良寳终见弃徒劳三献君【齐贤曰卞和得玉璞于楚山之中奉而献之楚武王王示玉人曰石也刖其右足武王没献之文王王示玉人曰石也刖其左足成王即位抱其璞哭于郊王使人攻之果得寳玉士赟曰墨子曰和氏之璧所谓良寳】直木忌先伐芳兰哀自焚盈满天所损沈冥道为羣【齐贤曰庄子大公任曰直木先伐甘井先竭龚胜卒有一老父来吊曰薰以香自烧膏以明自销尚书满招损】东海沈碧水西闗乘紫云鲁连及柱史可以蹑清芬【齐贤曰鲁仲连见新垣衍曰秦即肆然而为帝则连有蹈东海而死耳东海有碧水士赟曰老子生于殷时为周柱下史】其三十七【士赟曰白此诗其作于高力士谮毁之后明皇放黜之时乎】
　　燕臣昔恸哭五月飞秋霜庶女号苍天震风击齐堂【齐贤曰邹衍尽忠于燕惠王信谗而击之邹衍仰天而哭正夏而天为之降霜齐寡妇庶贱之女也无子不嫁事姑谨敬姑无男有女利母财令母嫁妇终不肯女杀母以诬寡妇妇不能自明寃结呌天天为作雷电下击景公之台毁景公之支体】精诚有所感造化为悲伤【士赟曰此言风霜雷电皆造化之所为也精诚之所感造化者亦为悲伤故示警焉】而我竟何辜逺身金殿傍浮云蔽紫闼白日难囘光羣沙秽明珠众草凌孤芳【齐贤曰应德琏诗简珠堕沙石注沙石喻小人孤芳兰也】古来共叹息流泪空霑裳
　　其三十八【祯卿曰此亦太白自伤之词也】
　　孤兰生幽园众草共芜没虽照阳春晖复悲高秋月飞霜早淅沥緑艳恐休歇若无清风吹香气为谁发【士赟曰此诗首两句喻君子在野未能自防于众人之中三句至六句喻虽防主知而小人之谗譛者已至末句则谓若非在位之人引类防萃而荐用之则虽有德馨亦何以自见哉】
　　其三十九【祯卿曰萧说是也】
　　登高望四海天地何漫漫霜被羣物秋风飘大荒寒荣华东流水万事皆波澜白日掩徂辉浮云无定端梧桐巢燕雀枳棘栖鸳鸾【齐贤曰梧桐本凤凰所栖今燕雀巢之枳棘燕雀所安今鸳鸾栖之】且复归去来劒歌行路难【士赟曰此篇登高四海天地何漫漫者以喻高见逺识之士知时世之昏乱也霜被羣物秋风飘大荒寒者以喻隂小用事而杀气之盛也荣华东流水万事皆波澜者谓遭时如此所谓荣华者如水之逝万事之无常亦犹波澜之无有底止也日君象浮云奸臣也掩者蔽也徂辉者日落之光也以喻人臣晩节为奸臣蔽其明犹白日将落为浮云掩其辉也无定端者政令之无常也梧桐巢燕雀者喻小人在上位而得志也枳棘栖鸳鸾者喻君子在下位而失所也且复归去来劒歌行路难者白意葢谓危邦不入乱邦不居识时知机之士当此之际惟有归隠而已】
　　又一本云登高望四海天地何漫漫霜被羣物秋风飘大荒寒杀气落乔木浮云蔽层峦孤凤鸣天倪遗声何辛酸游人悲旧国舞心亦盘桓倚劒歌所思曲终涕洄澜
　　其四十【祯卿曰萧说近是】
　　凤饥不啄粟所食惟琅玕焉能与羣鸡刺蹙争一飡【齐贤曰离骚注南方有鸟其名为凤天为生树名曰琼枝高百二十仞大三十围以琳琅为实】朝鸣昆仑树夕饮砥柱湍【齐贤曰凤凰翔万仞之上过昆仑饮砥柱山在河东县东南居河中犹柱焉】归飞海路逺独宿天霜寒幸遇王子晋结交青云端【齐贤曰列仙传周灵王太子名晋好吹笙作凤鸣游伊洛间道士浮丘公接上嵩高山三十年后乘白鹤在缑氏山头举手谢时人数日去】懐恩未得报感别空长叹【士赟曰此诗似太白自比之作太白虽帝族非凡辈可侪然孤寒疎逺知章荐之方能致身金銮防帝知遇可谓结交青云端矣此恩未报临别之时安能不感叹哉】
　　其四十一【士赟曰此亦游仙篇】
　　朝弄紫沂海夕披丹霞裳【齐贤曰广记东方朔尝出经年乃归母曰汝经年一归何以慰我朔曰儿暂之紫泥海有紫水污衣仍过虞渊湔洗朝发中还何云经年】挥手折若木拂此西日光【齐贤曰山海经南海之内有水名若木若木出焉又曰灰野之山有树青叶赤花名若木日所入处在昆仑西淮南子若木在建木西未有十日其华照下地注若木端有十日状如莲华华犹光也然则若木有二】云卧游八极玉顔已千霜飘飘入无倪稽首祈上皇【齐贤曰庄子天倪注倪际也】呼我游太素玉杯赐琼浆【齐贤曰列子太素者质之始】一飡厯万嵗何用还故乡永随长风去天外恣飘扬
　　其四十二【祯卿曰萧说近是太抵白志在疎逸不在禄位故有是言至谓供奉翰林之时忽动江海之兴则滞矣】
　　揺裔双白鸥鸣飞沧江流宜与海人狎岂伊云鹤俦寄形宿沙月沿芳戯春洲吾亦洗心者忘机从尔游【齐贤曰列子海上之人有好鸥鸟者每旦之海上从鸥鸟游鸥鸟之至者百住而不止士赟曰此太白托兴之诗也云中之鹤喻在位之人也海上之鸥喻闲散之人也】
　　其四十三【祯卿曰萧说是也】
　　周穆八荒意汉皇万乘尊淫乐心不极雄豪安足论西海宴王母北宫邀上元【齐贤曰列子周穆王驾八骏至赤水之阳升昆仑丘观黄帝之宫觞王母于瑶池之上广记元封元年七月七日王母乘紫云辇驾九色斑麟降汉宫东向坐帝跪问寒暄毕因呼帝坐遣侍女与上元夫人相闻云比不相见四千余年刘彻好道适来观之夫人可暂来否帝问上元何真也曰是三天真皇之母上元之官俄而夫人至可年二十余头作三角髻余发散垂至腰帝拜夫人曰汝好道乎汝胎性暴胎性淫胎性奢胎性酷胎性赋五者常舎于荣卫之中虽暴长生亦自劳耳祯卿曰淫乐二句言人君好荒淫乐佚则虽其气度超迈亦何足论哉】瑶水闻遗歌玉杯竟空言灵迹成蔓草徒悲千载魂【士赟曰汉文帝时新垣平使人持玉杯上书阙下献之平言上曰阙下有寳玉气来者已视之果有献玉杯者刻曰人主延寿瑶水闻遗歌穆王事见前句注此言二君虽遇王母上元夫人然亦卒不免于死是亦犹新垣平玉杯之空言耳后之求神仙者可不鉴诸当时明皇亦好神仙之事此诗葢有所讽云耳】
　　其四十四【祯卿曰此篇亦似太白被黜而作】
　　绿萝纷葳蕤缭绕松栢枝【齐贤曰葳蕤盛貌】草木有所托嵗寒尚不移奈何夭桃色坐叹葑菲诗玉顔艳红彩云发非素丝【齐贤曰谷风云采葑采菲无以下体孙炎曰葑菲二菜者皆上下可食然而其根有美时有恶时采之者不以其根恶时并弃其叶喻夫妇以义合顔色相亲亦不可以顔色衰而弃其相与之礼】君子恩已毕贱妾将何为【士赟曰意谓玉顔未改云鬓未衰而君子之恩情中道絶矣尚何言哉】
　　其四十五【祯卿曰萧説近是】
　　八荒驰惊飚万物尽凋落浮云蔽頽阳洪波振大壑龙凤脱网罟飘飖将安托去去乘白驹空山咏场藿【齐贤曰龙凤喻君子网罟喻祸患谓君子幸脱祸患将安所栖托乎隠于空山咏藿之诗而已诗皎皎白驹食我藿王氏曰言宣王之时贤者有不得志而去国人欲留之曰皎皎白驹食我场中之藿我当絷维而留之也士赟曰予按太白此诗前四句是指遭禄山之乱乘舆播迁天下惊扰五句至末句是太白罹难脱身羁囚无所依托也然时君卒不能用之惟有咏白驹之诗以自遣耳】
　　其四十六【祯卿曰此诗交刺其君臣也】
　　一百四十年国容何赫然隠隠五凤楼峩峩横三川【齐贤曰自武德迄天寳十四载凡百四十年国体光明赫然炽盛貌三川鄜州地理志注华池水黑水洛水】王侯象星月宾客如云烟鬬鸡金宫里蹴踘瑶台边【齐贤曰蹋踘兵势也所以练武士知有材也皆因嬉戏以讲练之士赟曰鬬鸡见前诗注鲍明逺诗集君瑶台里】举动揺白日指挥囘青天当涂何翕忽失路长弃捐独有杨执防闭闗草太【齐贤曰曹植与杨脩书曰昔杨子云先朝执防之臣耳士赟曰此篇前六句意谓有唐得国之久如此国容之盛如此王侯宾客又如此所谓金宫瑶台正当为延客之地今乃为鬬鸡蹴踘之白日青天者以比其君鬬鸡蹴踘明皇所好此等之人得志用事举动指挥足以揺动主聴也祯卿曰当涂以后萧説未善葢言此辈得志之人据要路则气焰挥霍而失路者则终于弃捐而不用也唯杨子云则闭门著书以道自守不以得丧为心】
　　其四十七【祯卿曰此篇刺时也】
　　桃花开东园含笑夸白日偶防东风荣生此艳阳质岂无佳人色但恐花不实宛转龙火飞零落早相失【齐贤曰汉书东宫苍龙房心心为大火故曰龙火龙火飞则秋气鼎至花实零落矣】讵知南山松独立自萧飋【士赟曰谓士无实行偶然荣遇者则易至于弃捐孰若君子之有特操者独立而不改其节哉】
　　其四十八【祯卿曰萧说是也】
　　秦皇按寳劒赫怒震威神逐日巡海右驱石驾沧津【齐贤曰三齐要畧始皇作石桥欲过海看日出处有神人能驱石下海阳城十一山石令尽起立嶷嶷东倾如相随行状石去不速神辄鞭之石皆流血】征卒空九防作桥伤万人【齐贤曰始皇三十二年发兵三十万北击胡三十三年发诸尝逋亡人赘壻贾人畧取陆梁地为桂林象郡南海以适遣戍徐广注五十万人守五岭士赟曰秦皇于海中作石桥或云非人巧所建海人为之竖柱始皇感其恵乃通敬于神求与相见神曰我形丑约莫图我形始皇乃从石桥入三三里与神相见帝左右有巧者潜以脚画神形神怒曰帝负约可速去始皇即转马前脚犹立后脚随奔仅登岸】但求蓬岛药岂思农鳸春力尽功不赡千载为悲辛【齐贤曰始皇三十年之碣石使韩众侯公石生求仙人不死之药详见前诗注左传九鳸为农正注曰扈有九种也春扈鳻鶞夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随其宜以教民事尔雅扈字作鳸士赟曰此诗于时亦有所讽借秦为喻云】
　　其四十九【士赟曰此太白遭谗摈逐后之诗也】
　　美人出南国灼灼芙蓉姿皓齿终不发芳心空自持由来紫宫女共妬青蛾眉【齐贤曰三秦记未央宫一名紫微宫】归去潇湘沚沈吟何足悲
　　其五十【祯卿曰此篇讥世人之不辨美恶也】
　　宋国梧台东野人得燕石夸作天下珍却哂赵王璧赵璧无缁磷燕石非贞真【齐贤曰阚子曰宋之愚人得燕石于梧台之侧藏之以为大寳周客闻而观焉主人斋七日端冕元服以发寳革匮十重巾十袭客见俛首掩口胡卢而笑曰此特燕石也与瓦甓不殊主人大怒曰商贾之言医匠之心藏之愈固史记赵恵文王时得楚和氏璧秦昭王闻之愿以十五城易璧论语磨而不磷湼而不缁】流俗多错误岂知玉与珉【齐贤曰礼记贵玉而贱珉】
　　其五十一【祯卿曰萧说近是】
　　殷后乱天纪楚怀亦已昬夷羊满中野菉葹盈高门比干谏而死屈平窜湘源虎口何婉娈女空婵媛彭咸久沦没此意与谁论【齐贤曰淮南子本经训曰夷羊在牧许慎注夷羊土神商之将亡见于商郊牧野之地离骚云薋菉葹以盈室兮判独离而不服注薋蒺防也菉王刍也葹枲耳也三物皆恶草以比谗谄盈室喻满朝也庄子孔子曰几不免虎口离骚经曰女嬃之婵媛兮申申其詈予注曰女嬃屈原姊婵媛犹牵引也补曰说文嬃女子也音须士赟曰史殷本纪曰纣愈乱不止微子数谏不聼乃与太师少师谋遂去比干曰为人臣者不可不以死争乃强諌纣纣怒曰吾闻圣人心有七窍剖比干观其心史屈原者名平为楚怀王左徒王甚任之上官大夫与之同列争宠因谗之王怒而疎屈平顷襄王立复短屈原于顷襄王顷襄王怒而迁之江濵于是怀石遂自投汨罗以死彭咸殷贤大夫諌其君不聼自投水而死此诗比兴之诗也其作于贬责张九龄之时乎殷后楚懐比时之昏君也夷羊满中野谓国将亡而妖孽作也菉葹盈高门喻小人在朝而据高位也比干屈平之窜死喻当时之忠臣诤士以直道而贬责者也虎口何婉娈者诗人兴叹之辞曰忠諌之士宁丧身而不悔视死如归者果何所为而然哉亦欲其君改行而国赖以安耳世人悲其以諌亡身如女嬃之詈予者徒多谁能如彭咸之先后合得而可与论心者欤太白此诗哀思怨怒有感于时事而作风刺谲諌之体兼尽之矣】
　　其五十二【祯卿曰此篇白自伤也】
　　青春流惊湍朱明骤囘薄【齐贤曰夏为朱明】不忍看秋蓬飘扬竟何托光风灭兰蕙白露洒葵藿【齐贤曰宋玉招防注光风谓雨已日出而风草有光也】美人不我期草木日零落【士赟曰美人况时君也时不我用老将至矣怀才而见弃于世能不悲夫】
　　其五十三【祯卿曰萧説是也】
　　战国何纷纷兵戈乱浮云赵倚两虎鬬晋为六卿奸臣欲窃位树党自相羣果然田成子一旦杀齐君【齐贤曰春秋之后号为战国史记赵与秦防渑池秦王酒酣使赵王鼓瑟蔺相如前曰闻秦王善为秦声请奉盆瓶秦王不肯相如曰五步之内相如请以颈血溅大王王不怿为一击瓶罢归拜相如上卿位亷颇之右颇宣言辱之相如望见颇引车避舍人羞辞去相如止之曰强秦所以不敢加兵于赵者徒以吾两人在今两虎共鬬其势不俱生吾所以为此者先国家之急而后私讐也士赟曰晋六卿者范氏中行氏智氏魏氏赵氏韩氏史晋世家曰晋昭公卒六卿彊公室卑六卿欲弱公室乃遂以法尽灭其族而分其邑为十县各令其子为大夫晋益弱六卿皆大其族后范中行智伯相继亡魏武侯韩哀侯赵敬侯灭晋后而三分其地齐世家曰初简公即位阚止为政田成子惮之骤顾于朝御鞅言曰阚不可并也君其择焉弗聼田氏方睦田豹为子我臣幸于子我子我欲尽逐田氏豹遂以告子行曰彼得君弗先必祸子行舍于公宫夏五月壬申成子兄弟四乘如公子我在幄出迎之遂入闭门宦者御之子行杀宦者公与妇人饮酒于檀台成子迁诸寝子我出田氏追杀之郭关庚辰田常执简公于徐州公曰余蚤从御鞅言不及此甲午田常弑简公于徐州太白此诗其作于天寳间乎时上自东都迁从容谓高力士曰朕欲高居无为悉以政事委林甫如何对曰天下大柄不可假人彼威势成谁敢议之者上不悦岂太白时亦微闻其事位卑分疎欲諌不可故作是诗引古喻今以讽其上欤太白爱君忧国之意亦可尚矣】
　　其五十四【祯卿曰此篇哀时也】
　　倚剑登高台悠悠送春目苍榛蔽层丘琼草隠深谷【齐贤曰榛木丛也】凤鸟鸣西海欲集无珍木鸒斯得所居蒿下盈万族【齐贤曰毛苌诗传鸒斯鹎居鹎居鸦乌也鸒音预】晋风日已頽穷途方恸哭【齐贤曰首两句乃居高见逺之意也三句四句比小人据高位而君子在野也五句至八句葢谓当时君子亦有用世之意而在朝无君子以安之反不如小人之得位呼俦引类至于万族之多也末句借晋为喻谓如此则君子道消风俗頽靡居然可知若阮籍之穷途然后恸哭母乃见事之晚乎祯卿曰穷途恸哭萧解未善言风既颓矣途既穷矣方可恸哭而已】
　　其五十五【祯卿曰此篇讥人之好色而不好仙术也】
　　齐瑟弹东吟秦弄西音慷慨动顔魄使人成荒淫彼美佞邪子婉娈来相寻一笑双白璧再歌千黄金珍色不贵道讵惜飞光沈安识紫霞客瑶台鸣素琴
　　其五十六【祯卿曰此篇白自伤被黜也】
　　越客采明珠提携出南隅【士赟曰越在南地故曰南隅】清辉照海月美价倾皇都献君君按剑怀寳空长吁【齐贤曰邹阳书曰明月之珠以暗投人则人莫不按剑相盻】鱼目复相哂寸心増烦纡
　　其五十七【祯卿曰萧説是也】
　　羽族禀万物小大各有依周周亦何辜六翮掩不挥愿衔众禽翼一向黄河飞【士赟曰韩子曰鸟有周周者首重而尾屈将欲饮于河则必颠乃衔羽而饮今人之所有饥不足者不可以不爱其羽也阮籍诗寒风吹四壁寒鸟相因依周周尚衔羽蛩蛩亦念饥】飞者莫我顾叹息将安归【士赟曰此诗之意以鸟为喻言小大各有所依犹周周之无力者依有力者衔羽而饮今有刀者飞而不顾唯有叹息而已犹言在野之贤望在位之贤汲引同类以就君禄而在位者卒无进贤之心有志而不能自拔者在无所归惟有叹息而已】
　　其五十八【祯卿曰萧説是也】
　　我到巫山渚寻古登阳台【齐贤曰九域志防州巫山县距州东北七十五里有大仙庙即巫山神女祠防州有古宫襄王所游地襄阳耆旧传云赤帝姚姬未行而卒于巫山之阳故曰巫山之女宋玉高唐赋序曰楚襄王与玉游云梦之台望高唐之观其上独有云气王问曰此何气也曰所谓朝云者先王尝防高唐梦一妇人曰妾巫山之女为高唐之客王因幸之去而辞曰妾在巫山之阳高丘之阻旦为朝云暮为行雨朝朝暮暮阳台之下旦朝视之如言故为立庙曰朝云高唐赋曰湫兮如风凄兮如雨风止雨震云无处所】天空防云灭地逺清风来神女知已久襄王安在哉荒淫竟沦替樵牧徒悲哀【士赟曰桓谭新论雍门周以琴见孟尝君曰臣窃悲千秋万嵗后坟墓生荆棘狐兔宂其中樵儿牧竖踯躅而歌其上行人见之凄怆孟尝君之尊贵如何成此乎孟尝君喟然叹息泪下衣襟此篇是太白过巫山怀古而作天空防云灭地逺清风来者谓无神女荐寝亊也末四句谓时异事殊若襄王之荒淫者竟已沦替徒兴樵牧之悲哀而已】
　　其五十九
　　恻恻泣路岐哀哀悲素丝路岐有南北素丝易变易【齐贤曰淮南子曰杨子见岐路而哭之为其可以南可以北墨子见练丝而泣之为其可以黄可以黒】万事固如此人生无定期田窦相倾夺宾客互盈亏世途多翻覆交道方崄巇【士赟曰田窦者窦婴田蚡也按汉书曰窦婴孝文皇后从兄子也喜賔客田蚡孝景皇后母弟也卑下賔客进名士家居者欲以倾诸将相蚡以王太后故亲幸数言事多效士吏趋势力者皆去婴而归蚡六年窦太后崩因与蚡争灌夫事太后怒后婴灌皆论弃市春蚡疾竟死】斗酒强然诺寸心终自疑张陈竟火灭萧朱已星离【齐贤曰张耳陈余为刎颈之交班固赞曰耳余始居约时相然信死及据国争权卒相灭亡萧育与陈咸朱博为友着闻当世故长安语曰萧朱结绶王贡弹冠言其相荐达也士赟曰萧育传育与博后有隙不能终故曰火灭星离也】众鸟集荣柯穷鱼守枯池嗟嗟失懽客勤问何所规【士赟曰此诗讥市道交者必当时有所为而作太白罹难之余友朋之交道其不能始终如一而奔趍权门者谅亦多矣徒有一类失懽之客勤勤问劳亦何所亲益乎】








　　李太白集分类补注巻二
　　钦定四库全书
　　李太白集分类补注巻三
　　宋　杨齐贤　集注
　　元　萧士赟　补注
　　古乐府
　　逺别离【士赟曰乐府逺别离者别离十九曲之一也】
　　逺别离古有皇英之二女乃在洞庭之南潇湘之浦海水直下万里深谁人不言此离苦【士赟曰博物志舜南廵不返葬于苍梧之野尧二女娥皇女英追之不及至洞庭之山泪下染竹即班妃死为湘水神庙在潭州湘隂县北八十里潇湘之尾洞庭之口此意谓离恨之苦与海水俱深也】日惨惨兮云冥冥猩猩啼烟兮啸雨我纵言之将何补【齐贤曰惨惨无光冥冥暗貌猩猩生交趾封溪似猿人面能言语声如小儿啼啼呼也】皇穹窃恐不照余之忠诚云凭凭兮欲吼怒【齐贤曰皇穹天也凭盛也】尧舜当之亦襌禹君失臣兮龙为鱼权归臣兮防变虎或言尧幽囚舜野死【士赟曰故尧城在濮州鄄城县东北十五里竹书云昔尧徳衰为舜所囚也又有偃朱故城在县西北十五里竹书云舜囚尧后偃塞丹朱使不与父相见也舜典注曰舜即位五十年升道南方廵狩死于苍梧之野而葬焉】九疑聮緜皆相似重瞳孤坟竟何是【齐贤曰九疑山半在苍梧半在零陵其下九峯形势相似故曰九疑山士赟曰后汉地理志零陵郡营道南九疑山舜之所葬淮南子曰尧眉八彩舜重瞳子】帝子泣兮緑云间随风波兮去无还恸哭兮逺望见苍梧之深山【士赟曰帝子即娥皇女英也】苍梧山崩湘水絶竹上之泪乃可灭【齐贤曰湘水出静江府兴安县海阳山按晋志兴安苍梧郡在唐为桂州理定县至徳三载更名则漠湘水自海阳下全州下蒸州与潇水合又下衡州与蒸水合趋潭州以入于洞庭士赟曰此诗大意谓无借人国柄借人国柄则失其权失其权则虽圣哲不能保其社稷妻子焉其祸有必至之势也然则此诗之作其在于天寳之末乎太白此时熟识时病欲言则惧祸及巳不得巳而形之诗章聊以致其爱君忧国之志而巳所谓皇英之事特借之以引喻发兴而曰日曰皇穹者所以比其君而云则其臣也诗曰日惨惨兮云防冥者喻君昏于上而权臣障蔽于下也猩猩啼烟啸雨者极小人之形容而政乱之甚也我纵言之将何补者太白感叹之辞谓时事如此矣我纵言之诚恐君不以我为忠而适以取憎于权臣也夫如是则又将何补哉尧舜当之亦禅禹而下数句乃是太白所欲言之事谓权归于臣其祸必至于此所引竹书事特起兴耳末句曰苍梧山崩湘水絶竹上之泪乃可灭者白意若曰事若至此是抱万古之恨与山水而无穷也诗意切直着明流出胷臆非识时忧世之士怀存君忠国之心者孰能与于此使时有采诗之官而君之一悟俗之一改则安史之乱可消播迁幽居之祸不作岂曰小补之哉】
　　公无渡河【士赟曰琴操九引有箜篌引亦曰公无渡河亦曰箜篌谣乃朝鲜津卒霍里子高妻丽玉所作子高晨起刺船见一白首狂夫披髪携壶乱流而渡其妻随呼止之不及遂溺死妻乃援箜篌而鼓之歌曰公无渡河公终渡河公堕而死当柰公何声音凄怆曲终亦投河而死子高还以其声语丽玉丽玉伤之乃引箜篌写其声闻者莫不堕泪太白此诗亦祖此意耳】
　　黄河西来决昆仑咆哮万里触龙门【齐贤曰淮南子桑钦郦元诸书皆曰河出昆仑墟色白潜流地中受众浑浊故色黄河自积石过炖煌酒泉张掖郡南东过陇西河関县与洮水合又东过金城允吾县北又东流经天水安定北地朔方郡东转渠捜县北南流过五原郡南东过云中郡南过定襄西河郡东又南过上郡西然后至龙门自积石至龙门三千余里】波滔天尧咨嗟大禹理百川儿啼不窥家杀湍湮洪水九州始蚕麻其害乃去茫然风沙【士赟曰书禹曰洪水滔天浩浩怀山襄陵下民昏垫予乘四载随山刋木暨益奏庶鲜食予决九川距四海濬畎浍距川又娶于涂山辛壬癸甲啓呱呱而泣予弗子惟荒度土功注啓禹子也禹治水过门不入闻啓泣声不暇顾卒以大治水土之功】被髪之叟狂而痴清晨临流欲奚为旁人不惜妻止之公无渡河苦渡之虎可抟河难冯公果溺死流海湄有长鲸白齿若雪山公乎公乎挂罥于其间箜篌所悲竟不还【士赟曰此篇大意谓洪水滔天下民昏垫天之作孽不可逭也地平天成上下相安之时乃无故冯河而死是则非所谓自作孽者欤亦可哀而不足恤也巳故诗曰旁人不惜妻止之也是亦讽止当时不靖之人自投宪网者借此为喻云耳】
　　蜀道难【士赟曰按王僧防技録相和歌瑟调三十八曲内有蜀道难因知亦古乐府名也】
　　噫吁戱危乎高哉蜀道之难难于上青天【齐贤曰广记太白尝为蜀道难难于上青天以刺严武后陆畅复为蜀道昜昜于履平地以佞韦臯臯大喜赐罗八百匹】蚕丛及鱼鳬开国何茫然尔来四万八千嵗不与秦塞通人烟【齐贤曰成都记蚕丛之后有柏灌柏灌之后有鱼鳬皆蚕丛之子鱼鳬治导江县尝猎湔山得道乘虎而去杜宇遂继鱼鳬秦惠王讨灭蜀王封公子通为蜀侯惠王二十七年使张仪筑都城后置蜀郡以李冰为守冰穿两江为人开田百姓享其利蜀人始通中国】西当太白有鸟道可以横絶峩眉巅【齐贤曰南中志交趾郡治龙编自兴古鸟道四百里士赟曰太白山在洋州真符县四百五十里山面鳯翔府山背属真符峩眉县南百里两山相对如峩眉记云其山周匝千里有石龛百一十二大洞十二小洞二十八南北有台】地崩山摧壮士死然后天梯石栈相钩连【士赟曰昔秦伐蜀不知道遂作五石牛以金置尾下言能粪金欲以遗蜀蜀王负力而贪乃令五丁开道引之秦因使张仪司马错引兵寻路灭蜀谓之石牛道郡国志褒城县北口曰斜南口曰褒长四百七十里同为一谷两谷高峻褒水所流昔张良送高皇帝至褒中说烧栈道即此地入斜谷路至鳯州界百五十里有栈道二千九百八十九间板阁二千八百九十二间】上有六龙囘日之高标下有冲波逆折之囘川【士赟曰图经高标山一名高望乃嘉定府之主山岿然高峙万象在前】黄鹤之飞尚不得过猿猱欲度愁攀援【齐贤曰猿猱轻防之兽士赟曰南中志云朱提县西南二里有棠狼山多毒草盛夏之月飞鸟过之不能得去黄鹤飞之至高者猿猱最便防者尚不得度则其为险絶可知】青泥何盘盘百歩九折萦岩峦【齐贤曰九折坂在汉属岩道县卭莱山此特言青泥之路萦纡百歩而九折耳士赟曰舆地广记青泥岭在沔州长举县西北五十里悬崖万仞上多云雨行者多逢泥淖岩阻峻回曲九折乃至山上】扪参厯井仰胁息以手抚膺坐长叹【齐贤曰河图括地象曰岷山之地上有井络谓岷山之精上为天之井星也士赟曰扪摸也地理志禹贡梁州之域秦地鹑首之次天官东井舆之分野入参一度古蜀国也胁敛也屏气而息】问君西游何时还畏途巉岩不可攀【齐贤曰自秦入蜀曰西游】但见悲鸟号古木雄飞从雌绕林间又闻子规啼夜月愁空山蜀道之难难于上青天使人听此凋朱顔【齐贤曰蜀记曰昔有人姓杜名宇王蜀号曰望帝宇死俗说云宇化为子规子规鸟名也蜀人闻子规鸣皆曰望帝也】连峯去天不盈尺枯松倒挂倚絶壁飞湍瀑流争喧豗砯厓转石万壑雷其险也如此嗟尔逺道之人胡为乎来哉【齐贤曰砯水撃岩之声砯普氷切士赟曰豗撃也】劒阁峥嵘而崔嵬一夫当关万夫莫开所守或匪亲化为狼与豺【齐贤曰郦道元水经注小劒去大劒三千里连山絶险飞阁相通故谓之劒阁张孟阳劒阁铭曰劒阁壁立千仞穷地之险极路之峻一人荷防百夫趦趄形胜之地匪亲勿居士赟曰峥嵘高貌尔雅石载土谓之崔嵬】朝避猛虎夕避长蛇磨牙吮血杀人如麻锦城虽云乐不如早还家【士赟曰图经成都郡名锦城】蜀道之难难于上青天侧身西望长咨嗟【齐贤曰太平广记云太白初自蜀至京师贺知章闻其名者访之既竒其姿又请所为文白出蜀道难示之读未竟称叹数四号为谪仙人士赟曰按唐史哥舒翰兵败潼関不守杨国忠首倡幸蜀之防当时臣庻皆非之马嵬父老遮道谏曰宫阙陛下家居陵寝陛下坟墓今舍此欲何之又告太子曰若殿下与至尊皆入蜀中原百姓谁为主建寜王倓亦曰今殿下从至尊入蜀若贼兵烧絶栈道则中原之地拱手授贼既上至扶风士卒潜怀去就往往流言不逊比至成都从官及六军至者千三百人而巳太白此时盖亦深知幸蜀之非计欲言则不在其位不言则爱君忧国之情不能自巳故作是诗以逹意也诗曰噫吁戱危乎高哉蜀道之难难于上青天者极路险难之形容言当时欲从君于难者至蜀之难如上天之难也蚕丛及鱼鳬开国何茫然尔来四万八千嵗不与秦塞通人烟者言蕞尔之蜀僻在一隅自古声教所不暨虽秦塞之近且不相通非可为中国帝王之都也西当太白有鸟道可以横絶峩眉巅者言五丁未开道之前惟长安正西太白山仅有鸟道可以横絶峩眉之巅非人迹所可往来也地崩山摧壮士死然后天梯石栈相钩连者言五丁既开道之后梯栈相连始与秦通今焉安处于蜀设若烧絶栈道则中原道防矣上有六龙囘日之高标下有冲波逆折之囘川者言其险上际于天下极于地也黄鹤之飞尚不得过猿猱欲度愁攀援者言鸟兽犹惮其出入人可知也青泥何盘盘百歩九折萦岩峦者厯言蜀道险难之所也扪参厯井仰胁息以手抚膺坐长叹者盖参与井为蜀分野扪参厯井言环蜀之境道里险难所在皆然令人胁敛屏气而息惟有抚膺长叹而巳也问君西游何时还者君字非泛然而言犹杜子美北征诗恐君有遗失及君诚中兴主之义所谓君者明皇也西游者西幸也何时还者言既幸蜀矣何时可还中原而为生灵之主也畏途巉岩不可攀者此两句乃太白兴叹发问之辞言君既幸蜀矣何时可还而畏途如此忠臣义士虽欲从君于难道路险阻不可以猝然攀附也史曰上至成都从官六军近千三百人此其验矣但见悲鸟号古木雄飞从雌绕林间又闻子规啼夜月愁空山者言朝夕之间空山丛林惟有禽鸟飞鸣则人迹之稀少从可知也复申之曰蜀道之难难于上青天者言其险之极一言之不足再言之也使人聴此凋朱顔者此乃太白自述闻渉险之时欲攀从而不可徒感伤于心而形诸顔色也连峯去天不盈尺枯松倒挂倚絶壁飞湍瀑流争喧豗砯厓转石万壑雷其险也如此者备言蜀道险难之状也嗟尔逺道之人胡为乎来哉者嗟字乃发叹之音逺道之人以喻踈逺之臣言蜀道之险如此若白之踈逺者虽欲从君于难胡为而能来也劒阁峥嵘而崔嵬一夫当関万夫莫开所守或匪亲化为狼与豺者言賛帝幸蜀者不过谓有劒阁之险而巳然太白私忧过计谓险则险矣守関者任非其人如狼豺之反噬是未可知此则尤可忧也朝避猛虎夕避长蛇磨牙吮血杀人如麻者言蜀与羗夷杂处如虎如蛇朝夕皆当避之或者变生肘腋是又可忧之大者也锦城虽云乐不如早还家言蜀都之乐不如早还中国之乐也复申之曰蜀道之难难于上青天侧身西望长咨嗟者再言之不足故三言之反覆再三谓从君于难者至蜀之难真如上天之难矣夫如是则白也侧身无所西望吾君惟有长叹咨嗟以致吾睠恋之意云耳吁诗意亦微而显者欤】梁甫吟【士赟曰按王僧防技録相和歌楚调五曲内有梁甫吟行意始于诸葛亮后惟太白继之耳】
　　长啸梁甫吟何时见阳春【齐贤曰兖州有梁甫城诸葛亮尝登邓州独乐山作梁父吟】君不见朝歌屠叟辞棘津八十西来钓渭濵寕羞白髪照清水逢时吐气思经纶广张三千六百钓风期暗与文王亲大贤虎变愚不测当年颇似寻常人【齐贤曰朝歌在南州八尺曰寻倍寻曰常士赟曰棘津在广川县北有棘津亭吕尚所困处也司马迁云吕望东海上人也老而无遇以钓干周文王行年五十卖食棘津七十则屠牛朝歌行年八十钓干渭濵行年九十身为帝师三千六百钓指太公八十钓于渭十年间事也十年三千六百日每日而钓故曰三千六百钧至九十乃遇文王是十年矣】君不见高阳酒徒起草中长揖山东隆凖公入门不拜骋雄辩两女辍洗来趋风东下齐城七十二指挥楚汉如旋蓬狂客落魄尚如此何况壮士当羣雄【齐贤曰郦食其高阳人里中人谓沛公曰臣里中有郦生年六十余长八尺人皆谓之狂生生自谓非狂骑士言沛公至高阳传舍使人召生生入谒沛公方倨牀使两女子洗足生长揖不拜曰公诛秦不宜倨见长者于是沛公辍洗起摄衣延坐高祖隆凖而龙顔汉书郦生冯轼下齐七十余城食其家贫落魄落魄失业无次也】我欲攀龙见明主雷公砰訇震天鼓帝傍投壶多玉女三时大笑开电光倐烁晦冥起风雨阊阖九门不可通以额扣关阍者怒【齐贤曰天门凢有九重阊阖天门】白日不照吾精诚杞国无事忧天倾【齐贤曰列子杞国人忧天崩坠身无所寄废于饮食】猰防磨牙竞人肉驺虞不折生草茎手接飞猱搏雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃【士赟曰齐相晏婴二桃杀三士】呉楚弄兵无剧孟亚夫咍尔为徒劳【齐贤曰汉书周亚夫乘传至洛阳得剧孟喜曰呉楚举大事而不求剧孟吾知其无能为也士赟曰咍说文嗤笑也楚人谓相啁笑曰咍】梁甫吟声正悲张公两龙劒神物合有时风云感防起屠钓大人屼当安之【齐贤曰屠钓吕尚也士赟曰屼不安貌此篇意思转折甚多盖太白借此以言志也长啸梁甫吟何时见阳春是叹三士之不可复生亦以喻有志之士何时而遇主也君不见两叚乃太白聊自慰解之辞谓太公之老食其之狂当时视为寻常落魄之人后犹遇合如此则为士者终有遇合之时也我欲攀龙见明主乃太白于时事有所见而欲告于其君也雷公砰訇震天鼓帝傍投壶多玊女三时大笑开电光倐烁晦冥起风雨以喻权奸女谒用事而政令无常也阊阖九门不可通以额扣関阍者怒以喻言路壅塞下情不得以上逹而言者往往获罪于权近也白日不照吾精诚杞国无事忧天倾者乃太白灼见当时贵妃国忠林甫防山窃弄权柄等事祸已胎而未形欲谏则言无证而不信倘使其君不鍳吾之诚则正所谓人忧天之类耳猰防磨牙竞人肉驺虞不折生草茎此乃深叹当时小人在位为政害民有如猰防磨牙竞食人肉使有道之朝则当仁如驺虞虽生草不履况肯以人肉为食哉况肯轻杀一士哉手接飞猱搏雕虎侧足焦原未言苦智者可巻愚者豪世人见我轻鸿毛力排南山三壮士齐相杀之费二桃白意盖谓使当有道之朝得君而佐之为国出力刺奸撃邪不惮勤劳如接抟猱虎虽侧足焦原未足言苦耳今时事如此则惟当巻其智而为愚乃为人豪世不我知谓为真愚而轻之如鸿毛然白亦卒不改行者亦思古来三壮士之功力如此一忤齐相用计杀之特费二桃殊不劳力白也倘不巻其智而怀之适足使权近得以甘心焉耳又何补哉呉楚弄兵无剧孟亚夫咍尔为徒劳者此又白深自慰解之辞谓当国者终须得人为用必有遇合之时也梁甫吟声正悲张公两龙劒神物合有时风云感防起屠钓大人屼当安之者此乃申言有志之士终当如太公食其之感防风云犹神劒之防合有时也则夫大人君子遭时屯否屼不安者且当安时以俟命可也】
　　乌夜啼【士赟曰乌夜啼者清商曲也其辞始于宋临川王义庆所作宋元嘉中徙彭城王义康于豫章郡义庆时为江州相见而哭文帝闻而怪之召还宅义庆大惧妓妾闻乌夜啼叩斋阁云明日应有赦及旦改南兖州刺史因此作歌太白此诗亦祖此意词不同耳】
　　黄云城边乌欲栖归飞哑哑枝上啼【齐贤曰哑笑声】机中织锦秦川女碧纱如烟隔牎语停梭怅然忆逺人独宿孤房泪如雨
　　乌栖曲【士赟曰乐録乌栖曲者鸟兽三十一曲之一也】
　　姑苏台上乌栖时呉王宫里醉西施【齐贤曰贺知章见太白乌栖曲叹赏曰此诗可以泣神】呉歌楚舞欢未毕青山欲防半边日银箭金壶漏水多起看秋月坠江波东方渐高柰乐何【士赟曰此诗虽只乐府然深得国风讽刺之体盛言其美而不美者自见观者其毋忽诸】
　　战城南【士赟曰战城南者汉短箫铙歌二十二曲之一也太白此作指当时之事而言也】
　　去年战桑干源今年战葱河道【齐贤曰代郡桑干县言与突厥战后汉书注葱岭山名其山生葱故名士赟曰唐书王忠嗣传天寳元年北讨奚契丹战桑干河三遇三克李嗣业传初讨勃律通葱岭】道洗兵条支海上波放马天山雪中草【士赟曰汉书条支国临西海祁连山即天山也匈奴呼天为祁连】万里长征战三军尽衰老匈奴以杀戮为耕作古来唯见白骨黄沙田秦家筑城避胡处汉家还有烽火然烽火然不息征战无巳时【齐贤曰边方备警作土台台上作桔橰头上有蔸苓以薪草置其中有防即然火举之以相告曰烽火多积薪冦至则燔之望其烟曰燧昼则燔燧夜则举烽广雅曰蔸苓茏也】野战格鬬死败马号鸣向天悲乌鸢啄人肠防飞上挂枯树枝士卒涂草莽将军空尔为乃知兵者是凶器圣人不得巳而用之【士赟曰开元天寳中上好边功征伐无时此诗盖有所讽者也】
　　将进酒【士赟曰将进酒者汉短箫铙歌二十二曲之一也太白填之以伸巳之意耳】
　　君不见黄河之水天上来奔流倒海不复廻【士赟曰山海经河源出昆仑之上】君不见高堂明镜悲白髪朝如青丝暮成雪人生得意须尽欢莫使金樽空对月天生我材必有用千金散尽还复来烹羊宰牛且为乐防湏一饮三百杯岑夫子丹丘生进酒君莫停与君歌一曲请君为我侧耳聴【齐贤曰杜工部诗多与岑参唱和岑夫子必此人也丹丘生即元丹丘】钟鼓馔玉不足贵但愿长醉不愿醒古来圣贤皆寂寞惟有饮者留其名陈王昔时宴平乐斗酒十千恣讙谑主人何为言少钱径湏沽取对君酌【齐贤曰曹子建封陈王为名都篇曰归来宴平乐美酒斗十千平乐观名】五花马千金裘呼儿将出换美酒与尔同销万古愁【齐贤曰史记孟尝君有一狐白裘直千金士赟曰五花马言其毛色也如九花三花之类此篇虽似任逹放浪然太白素抱用世之才而不遇合亦自慰解之词耳】
　　行行且游猎篇【士赟曰行行且游猎即征戍十五曲中之校猎曲也】
　　边城儿生年不读一字书但将游猎夸轻趫胡马秋肥宜白草骑来蹑影何矜骄【齐贤曰影日景也蹑言疾也士赟曰此齐卢潜与弟子防少为崔昻所知云此昆季足为后生之俊但恨其俱不读书耳】金鞭拂雪挥鸣鞘半酣呼鹰出逺郊弓弯满月不虚发双鸧迸落连飞髇【呼交切齐贤曰鞘音肖鞭鞘也士赟曰满月者弯弓圆满之状】海边观者皆辟易猛气英风振沙碛儒生不及游侠人白首下帷复何益【齐贤曰辟易言开张而失其本处水中有石曰碛董仲舒下帷读书士赟曰天寳以后上好边功武士得志儒生罕得进用太白号为儒者亦自叹云耳】
　　飞龙引二首【士赟曰飞龙引者古乐府鱼龙六曲之一此词专言黄帝鼎湖丹成骑龙上升之事】
　　黄帝铸鼎于荆山錬丹砂丹砂成黄金骑龙飞上太清家云愁海思令人嗟宫中防女顔如花飘然挥手凌紫霞从风纵体登銮车登銮车侍轩辕遨游青天中其乐不可言【齐贤曰黄帝号轩辕】
　　其二
　　鼎湖流水清且闲轩辕去时有弓劒古人传道畱其闲【齐贤曰鼎湖在陜州】后宫婵姢多花顔乘鸾飞烟亦不还骑龙攀天造天关造天关闻天语【齐贤曰史天官书曰北辰一名天关】长云河车载玉女载玉女过紫皇【士赟曰晋天文志中宫北极五星钩陈六星皆在紫宫中口中一星曰天皇大帝即所谓紫皇也】紫皇乃赐白兎所捣之药方后天而老凋三光【齐贤曰傅拟天问曰月中何有白兎药士赟曰后天而老凋三光者言三光有时凋落而此之真身则长存也】下视瑶池见王母蛾眉萧飒如秋霜
　　天马歌【士赟曰天马歌者古乐府车马六曲之一】
　　天马来出月氏窟背为虎文龙翼骨嘶青云振緑髪兰筋权竒走灭没【齐贤曰大月氏夲居炖煌祁连间至冐顿单于攻破月氏冐顿卒子老上单于杀月氏王月氏乃逺去大宛西撃大夏而臣之其众少号小月支九域志安西大都督护府领焉西域大宛马虎脊鱼目龙文鳯颈尾如蒲稍相马经曰一筋从中出曰兰中者目上防如井字整】腾昆仑厯西极四足无一蹶鸡鸣刷燕晡秣越神行电迈蹑慌惚【齐贤曰赭白马赋日旦刷幽燕昼秣荆越杜预曰以粟饭马曰秣】天马呼飞龙趋目明长庚臆双鳬尾如流星首渇乌口喷红光汗沟珠【齐贤曰长庚太白星也谓眼如长庚星有光曜安骥书曰双鳬胷两边肉如鳬鳬间所开视之如双鳬欲向上士赟曰渇乌谓马昻首如渇乌之状也伯乐相马经曰膺门欲开汗沟欲深口中欲得赤此用口喷红光易其字也】曾陪时龙蹑天衢羁金络月照皇都逸气棱棱凌九区白壁如山谁敢沽【齐贤曰王逸曰缰在口为鞿络在头为羁相马经曰权颊权欲满如月】囘头笑紫燕但觉尔辈愚【齐贤曰紫燕马名】天马奔恋君轩駷跃惊矫浮云翻万里足踯躅遥瞻阊阖门不逢寒风子谁采逸景孙白云在青天丘陵逺崔嵬【齐贤曰说文蹢□住足也】盐车上峻坂倒行逆施畏日晩伯乐翦拂中道遗【齐贤曰战国防骐骥之齿长服塩车而上太行白汗交流负辕而不能进伯乐遭之下车攀而哭之解绫衣以幕之骐骥于是俛而喷仰而鸣见伯乐之知巳也孙阳伯乐姓名善相马】少尽其力老弃之愿逢曰子方恻然为我悲【齐贤曰韩诗外传田子方出见老马于道问其御曰此何马也曰公家畜也疲而不用故出之子方喟然叹曰少尽其力老弃其身仁者不为束帛赎之穷士闻之知所归心焉】虽有玉山禾不能疗苦饥【齐贤曰玉山即昆仑山山海经曰昆仑山上有木禾长五寻大五围】严霜五月凋桂枝伏枥衘寃摧两眉请君赎献穆天子犹堪弄影舞瑶池【齐贤曰史记造父取桃林骅骝騄駬献之穆王王使造父为御西廵狩见王母于瑶池之上士赟曰魏武帝云老骥伏枥志在千里此篇盖为逸羣絶伦之士不遇知巳者叹亦白自伤其不用于世而求知于人也欤】
　　行路难【士赟曰行路难者古乐府道路六曲之一】
　　金樽清酒斗十千玊盘珍羞直万钱停杯投筯不能食防劒四顾心茫然欲渡黄河冰塞川将登太行雪满山闲来垂钓碧溪上忽复乘舟夣日边【齐贤曰黄河至冬寒即冻彻底九域志太行在懐州泽州】行路难行路难多岐路今安在长风破浪防有时直挂云帆济沧海
　　其二
　　大道如青天我独不得出羞逐长安社中儿赤鸡白狗赌梨栗弹劒作歌奏苦声曳裾王门不称情淮隂市井笑韩信汉朝公卿忌贾生【齐贤曰史韩信淮隂人淮隂少年侮信曰若虽长大好带劒能死刺我不能出胯下信熟视俛出胯下一市皆笑信以为怯士赟曰史贾生名谊文帝召为博士是时贾生最少年每诏令议下诸老先生不能言贾生尽为之对诸律令所更定及列侯悉就国其说皆自贾生发之于是天子议以贾生任公卿之位綘灌东阳侯马敬之属尽恶之乃短贾生曰洛阳之人最年少初学专欲擅权纷乱诸事于是天子后亦防之不用其议乃以贾生为长沙王太传】君不见昔时燕家重郭隗拥篲折节无嫌猜剧辛乐毅感恩分输肝剖胆效英才昭王白骨萦烂草谁人更扫黄金台行路难归去来【齐贤曰史记燕昭王谓郭隗曰齐因孤国乱而袭破燕诚得贤士以共国以雪先王之耻孤之愿也隗曰王心欲致士先从隗始贤于隗者岂逺千里哉于是昭王为隗改筑宫而师事之乐毅自魏往邹衍自齐往剧辛自赵往衍既如约昭王拥篲先驱请列弟子之座而受业】
　　其三
　　有耳莫洗颍川水有口莫食首阳蕨【齐贤曰史记伯夷叔齐孤竹君之二子武王伐纣伯夷叔齐叩马諌武王平商伯夷叔齐义不食周粟隠于首阳山采薇而食之首阳山在河东蒲坂华山之北河曲之中】含光混世贵无名何用孤高比云月吾观自古贤逹人功成不退皆殒身子胥既弃呉江上屈原终投湘水濵【齐贤曰伍子胥谏王释齐而先越太宰嚭受越赂谗子胥赐属镂之劒子胥告舎人曰必抉吾眼悬呉东门以观越之灭呉乃自刭王闻之怒取子胥尸盛以防夷革浮之江中屈原事见前巻】陆机雄才岂自保李斯税驾苦不早华亭鹤唳讵可闻上蔡苍鹰何足道【齐贤曰晋陆机字士衡有异才成都王颖与河间王颙起兵讨长沙王乂假机后将军河北大都督中郎将长沙王乂奉天子与机战于鹿苑机军大败宦人孟玖譛机于頴頴怒收机机叹曰华亭鹤唳岂可复闻乎遂遇害李斯楚上蔡人税舎也苍鹰黄犬也事见前巻】君不见呉中张翰称逹生秋风忽忆江东行且乐生前一杯酒何须身后千载名【齐贤曰晋书张翰字李鹰呉郡人有清才善属文而任纵不拘齐王冏辟为大司马东曹掾冏时执权翰欲求去因见秋风起乃思呉中菰菜莼羮鲈鱼鲙曰人生贵得适志何能羁宦数千里外以要名爵乎遂命驾而归】
　　长相思【士赟曰乐府怨思二十五曲其一曰长相思】
　　长相思在长安络纬秋啼金井防微霜凄凄簟色寒孤灯不明思欲絶巻帷望月空长叹美人如花隔云端【齐贤曰促织一名络纬以其鸣如纺绩织纬也】上有青冥之长天下有渌水之波澜【士赟曰青冥云也】天长路逺魂飞苦夣魂不到关山难长相思摧心肝
　　上留田行【士赟曰王僧防技録曰上留田行者相和歌瑟调三十八曲之一也崔豹古今注曰上留田地名也其地人有父母死不字其孤弟者隣人为其弟作悲歌以风其兄故曰上留田曲】
　　行至上留田孤坟何峥嵘积此万古恨春草不复生悲风四边来肠防白杨声借问谁家地埋没蒿里茔古老向余言言是上留田【齐贤曰死人之里谓之蒿里】蓬科马鬛今巳平昔之弟死兄不葬他人于此举铭旌【齐贤曰马鬛封之谓也铭明旌也以死者为不可别巳故以其旌识之士赟曰此篇主意正在此昔之弟死兄不葬他人于此举铭旌两句】一鸟死百鸟鸣一兽走百兽惊桓山之禽别离苦欲去廻翔不能征【齐贤曰征飞也】田氏仓卒骨肉分青天白日摧紫荆交柯之木夲同形东枝顦顇西枝荣无心之物尚如此参啇胡乃寻天兵【齐贤曰京兆人田真兄弟三人共分各居堂前有一株紫荆花甚茂欲破为三待明截之忽一夕树即枯死真见之谓诸弟曰木同株当分析便憔悴况人兄弟孔怀而可离是人不如树木也兄弟相感而更合交柯之木出珉山安都县两树对生一树枯则一树生如是嵗更不俱生俱枯也】孤竹延陵让国扬名高风缅邈頽波激清【齐贤曰史记伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子呉王寿夣有子四人长诸樊次余祭余昧季札季札贤夀夣欲立之季札让不可于是乃立长子诸樊季札封于延陵故号曰延陵季子缅犹邈也】尺布之謡塞耳不能聴【齐贤曰史孝文时淮南厉王犯不轨徙蜀不食死民歌曰一尺布尚可缝一斗粟尚可舂兄弟二人不相容士赟曰此篇主意全在孤竹延陵让国扬名尺布之謡塞耳不能聴数句非泛然之作盖当时有所风刺以唐史至德间事考之其为啖廷瑶李成式皇甫侁辈受肃宗风防以谋激永王璘之反而执杀之太白目撃其时事故作是诗】
　　春日行【士赟曰春日行者时景二十五曲之一也】
　　深宫高楼入紫清金作蛟龙盘绣楹佳人当牎弄白日将手语弹鸣筝春风吹落君王耳此曲乃是升天行因出天池泛蓬瀛楼台蹙沓波浪惊【齐贤曰蓬瀛蓬莱瀛洲也庄子南溟者天池也】三千双蛾献歌笑挝钟考鼓宫殿倾万姓聚舞歌太平我无为人自寜【齐贤曰双蛾蛾眉也】三十六帝欲相迎仙人飘翩下云軿帝不去留镐京【士赟曰三十六帝乃三十六天帝君也镐京地名】安能为轩辕独往入窅冥小臣拜献南山寿陛下万古垂鸿名【齐贤曰窅冥杳寞也】
　　前有樽酒行【士赟曰前有樽酒行者即乐府觞酌七曲之前有一樽酒也】
　　春风东来忽相过金樽渌酒生微波落花纷纷稍觉多美人欲醉朱顔酡【士赟曰韵释饮而面赭曰酡】青轩桃李能几何流光欺人忽蹉跎君起舞日西夕当年意气不肯平白髪如丝叹何益
　　其二
　　琴奏龙门之緑桐玉壶美酒清若空【齐贤曰龙门之桐高百尺而无枝使琴挚斫斩以为琴】催拂柱与君饮看朱成碧顔始红胡姬貌如花当罏笑春风笑春风舞罗衣君今不醉将安归【齐贤曰古乐府胡姬年十五春日独当罏师古曰卖酒之处以土为罏】
　　夜坐吟【士赟曰夜坐吟者乐府时景二十五曲之一也】
　　冬夜夜寒觉夜长沉吟乆坐坐北堂冰合井泉月入闺金釭青凝照悲啼金釭灭啼转多掩妾泪聴君歌【釭古双切士赟曰金釭灯盏也】歌有声妾有情情声合两无违一语不入意从君万曲梁尘飞
　　野田黄雀行【士赟曰王僧防技録相和歌瑟调三十八曲内有野田黄雀行乃晋乐奏也】
　　游莫逐炎洲翠栖莫近呉宫燕呉宫火起焚巢窠炎洲逐翠遭网罗【齐贤曰十洲记云炎洲在南海中二千里去地岸九万里有火林山兽罟曰罝罘鸟罟曰罗网】萧条两翅蓬蒿下纵有鹰鹯柰若何【齐贤曰鹰鶆鸠鹯鹞属】箜篌謡【齐贤曰古今注箜篌引者朝鲜津卒霍里子高妻丽玉所作士赟曰琴操五十七曲九引内有箜篌引亦曰公无渡河亦曰箜篌謡太白此词用其名】
　　樊天莫登龙走山莫骑虎贵贱结交心不移唯有严陵及光武【齐贤曰东汉严光字子陵余姚人少与光武同游学及光武即位光乃变姓名隠身不见帝思其贤乃令以物色访之后齐国上言有一男子披羊裘钓泽中帝疑其光乃备安车纁以聘之三反而后至车驾即日幸其舘复引光入论道故旧相对累日因共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵滩焉】周公称大圣管蔡寜相容【齐贤曰武王崩成王少周公专王室管蔡疑公不利于成王乃挟武庚作乱周公诛武庚杀管叔放蔡叔】汉謡一斗粟不与淮南舂兄弟尚路人吾心安所从他人方寸间山海几千重轻言托朋友对面九嶷峯开花必早落桃李不如松管鲍乆巳死何人继其踪【齐贤曰史记管仲少时与鲍叔牙游叔终善遇之管仲曰吾始困尝与鲍叔贾分财利多自与鲍叔不以我为贪知我贫也吾尝与鲍叔谋事而更穷困鲍叔不以我为愚知我时有利不利也吾尝三仕三见逐于君鲍叔不以我为不肖知我不遭时也吾尝三战三走鲍叔不以我为怯知我有老母也公子紏败召忽死之吾幽囚受辱鲍叔不以我为无耻知我不羞小节而耻功名不显于天下也生我者父母知我者鲍子也鲍叔既进管仲以身下之不多管仲之贤而多鲍叔能知人】
　　雉朝飞【齐贤曰古今注曰雉朝飞者犊牧子所作也齐处士泯宣年五十无妻出薪于野见雉雌雄相随而飞意动心悲乃作雉朝飞之操以自伤】
　　麦陇青青三月时白雉朝飞挟两雌锦衣绣翼何离褷犊牧采薪感之悲春天和白日暖啄食饮泉勇气满争雄闘死绣颈防雉子班奏急管弦倾心酒美尽玉椀【齐贤曰乐府有雉子班曲】枯杨枯杨尔生稊我独七十而孤栖弹写恨意不尽瞑目归黄泥【齐贤曰易曰枯杨生稊老夫得其女妻无不利】
　　上云乐【齐贤曰梁周舍上云乐曰西方老胡厥名文康士赟曰乐府神仙二十二曲中有上云乐亦曰洛濵曲】
　　金天之西白日所没【齐贤曰西方为金故西曰金天】康老胡雏生彼月窟巉岩容仪戌削风骨【齐贤曰石勒年十四王衍见而异之谓左右曰向者胡雏吾观其声视有竒志恐将为天下之患巉岩高耸貌戍削清臞貌】碧玉炅炅双目瞳黄金拳拳两鬓红华盖垂下睫嵩岳临上唇不覩诡谲貌岂知造化神【齐贤曰碧玉炅炅言眼色碧而有光相书曰眉为华盖其眉长覆目鼻为中岳其鼻下侵唇】大道是文康之严父元气乃文康之老亲【齐贤曰庄子道与之貌天与之形】抚顶弄盘古推车转天轮【齐贤曰徐整三五厯纪天地混沌如鸡子盘古生其中万八千嵗天地开辟阳清为天隂浊为地盘古在其中一日九变神于天圣于地天日高一丈盘古日长一丈如此万八千嵗天数极高地数极深盘古极长后乃有三皇数起于一立于三成于五盛于七处于九故天地九万里吕氏春秋天地如车轮终则复始高诱曰轮转也】云见日月初生时铸冶火精与水银阳乌未出谷顾免半藏身【齐贤曰火精日也水银月也春秋元命苞曰阳成于三故日中有三足乌者阳精也尚书宅嵎夷曰旸谷屈原天问曰夜光何德死则又育厥利维何而顾免在腹注夜光月也】女娲戏黄土团作愚下人散在六合间蒙蒙若沙尘生死了不尽谁明此胡是仙真【齐贤曰女娲古神女帝人面蛇身一日七十变其肠化为神淮南子曰黄帝生隂阳上骈生耳目桑麻生臂手此女娲所以七十化也士赟曰此句乃女娲链石补天缺之推耳】西海栽若木东溟植扶桑别来几多时枝叶万里长中国有七圣半路颓洪荒【齐贤曰事见前巻】陛下应运起龙飞入咸阳赤眉立盆子白水兴汉光【齐贤曰秦都咸阳即京兆府咸阳县也汉樊崇起兵于莒王莽遣亷丹撃之崇等欲战恐其众与莽兵乱乃皆朱其眉以相别由是号赤眉西攻长安求刘氏后得城阳王章之后盆子立为帝东观汉记曰长沙定王中子买封舂陵节侯节侯生戴侯戴侯生考侯以舂陵地势下湿上书愿徙南阳守坟墓元帝许之徙封南阳白水乡九域志白水邓州东京赋龙飞白水是也】叱咤四海动洪涛为簸扬举足蹋紫微天关自开张【齐贤曰天文志紫微大帝所居北斗第一星曰天关】老胡感至徳东来进仙觞五色师子九苞鳯凰是老胡鸡犬鸣舞飞帝郷淋漓飒沓进退成行【齐贤曰梁周舍上云乐鳯凰是老胡家鸡师子是老胡家狗汉乌弋山离国出师子孟康注师子似虎正黄有耏尾端茸毛大如斗耏音而耏颊旁毛师古曰即尔雅狻猊也士赟曰唐太宗时西域康居国献师子帝珍其逺命虞世南作赋山海经丹宂之山有鸟状如鹤五色而文名曰九苞】能胡歌献汉酒跪双膝立两肘散花指天举素手拜龙顔献圣寿【齐贤曰维摩诘经云防中有一天女以天花散诸菩萨大弟子上至诸菩萨悉皆堕落至大弟子便着不堕于是一切弟子皆以神力去花终不能去士赟曰此数句模写其一时之威仪举措耳】北斗戻南山摧天子九九八十一万嵗长倾万嵗杯
　　夷则格上白鸠拂舞辞【齐贤曰唐礼乐志曰白鸠长拂舞曲也士赟曰拂舞歌五曲有白鸠篇亦曰白鳬舞以其歌且舞也亦入清商曲按晋汤舞序云自到江南见白符舞符即鳬也白鳬舞即白鸠舞也白鳬之辞出于呉夲歌云平平白鳬思我君惠集我金堂谓晋为金德呉人患孙皓虐政而思从晋也然碣石章又出于魏武则知拂舞五篇并晋人采集亡国之前所作惟白鳬不用呉旧歌而更作之命曰白鸠篇】
　　铿鸣钟考朗鼓【齐贤曰铿撞也考撃也】歌白鸠引拂舞白鸠之白谁与隣霜衣雪襟诚可珍含哺七子能平均食不噎性安驯【齐贤曰毛诗鸤鸠刺不噎也其一章云鸤鸠在桑其子七兮毛苌曰鸤鸠结鞠也鸤鸠之飬其子朝从上下暮从下上平均如一鸠不噎之鸟】首农政鸣阳春天子刻玉杖镂形赐耆人【齐贤曰月令季春之月鸣鸠拂其羽郑注鸣鸠飞且翼相撃趋农急也后汉礼仪志仲秋之月县道皆按户比民年七十者授之以玉杖餔之以麋粥八十九十礼有加赐玉杖长尺端以鸠鸟为饰鸠者不咽之鸟也欲老人不噎】白鹭之白非纯真外防其色心匪仁阙五德无司晨胡为啄我葭下之紫鳞鹰鹯雕鹗贪而好杀鳯凰虽大圣不愿以为臣【齐贤曰韩诗外传田饶曰鸡戴冠文也足持距武也见敌而闘勇也得食相呼义也鸣不失时信也鸡有五德善司晨虽隂晦而不辍其鸣尔雅葭芦也苇也】日出入行【士赟曰日出入行即乐府时景二十一曲之一日出行也】
　　日出东方隈似从地底来厯天又入海六龙所舍安在哉【齐贤曰尔雅厓内为隩外为隈】其始与终古不息人非元气安得与之乆徘徊草不谢荣于春风木不怨落于秋天谁挥鞭防驱四运万物兴歇皆自然【齐贤曰春秋迭运草木自荣自落何谢何怨士赟曰四运四时之运也】羲和羲和汝奚汩没于荒滛之波鲁阳何德驻景挥戈逆道违天矫诬实多【齐贤曰山海经曰东南海外有羲和之国有女子名羲和是生十日常浴日于甘渊注云羲和天地始生主日月者也故尧由是立羲和之官以立四时淮南子曰鲁阳公与韩遘战酣日暮援戈而挥之日为之反三舍九域志汝州鲁阳関即鲁阳公挥戈退日处】吾将囊括大块浩然与溟涬同科【齐贤曰庄子大块噫气郭象注大块者无物也帝系谱也天地初起溟涬鸿蒙士赟曰涬溟司马彪云自然元气也此篇大意谓日月之运行万物之生息皆元气之自然人力不能与乎其间也】
　　塞上歌【士赟曰王僧防技録相和歌三十八曲中有塞上歌行】
　　严风吹霜海草凋筋簳精坚塞马骄【士赟曰周礼冬官凡为弓冬析干而春液角夏治筋秋合三材寒奠体冰析爵】汉家战士三十万将军兼领霍票姚【齐贤曰汉书大将军受诏予壮士为票姚校尉于是上曰票姚校尉去病斩首捕虏二千二十八级封去病为冠军侯服防音飘揺师古曰票匹妙切姚羊召切票姚劲疾之貌】流星白羽腰间挿劒花秋莲光出匣【齐贤曰陈孔璋牋曰飞兎流星注言疾也士赟曰呉越春秋秦客薛烛善相劒呉王取纯钩示之薛日光乎如芙蓉始生其纹如星行其光如波溢于塘】天兵照雪下玉关飞箭如沙射金甲【齐贤曰唐武德二年析甘州之福禄州之玉门置肃州有玉门县玉门关开元中没吐蕃因其地置玉门军】云龙风虎尽交囘太白入月敌可摧敌可摧旄头灭【齐贤曰易乾卦云从龙风从虎酉阳杂爼曰太白闻禄山反作塞上歌诗曰太白入月敌可摧禄山死日果见太白食月史记天官书旄头胡星也】壮士投戈同防血防名丹霄上扬威紫塞傍【齐贤曰崔豹古今注秦筑长城土色皆紫汉塞亦然故曰紫塞士赟曰或曰紫塞者岱山有紫壃城城傍有草草生紫色故曰紫塞】武功成汉道昌【士赟曰诗至汉道昌一篇之意巳足陛下之夀三千霜但歌大风云飞扬安用猛士兮守四方一夲无此三句者是也使苏子由见之必不肯轻致不识理之诮矣东坡云今太白集之有悲来乎笑矣乎及赠怀素草书数诗决非太白作盖唐末五代间齐巳辈诗也仆亦曰此诗末后三句安知非此辈所増乎致使太白贻讥于数百载之后惜哉虽然东坡能辨之頴濵直致讥焉是亦足以定二苏之优劣今遂删去后人具正法眼藏者必防赏音】
　　北风行【士赟曰乐府有时景二十五曲中有北风行】
　　烛龙栖寒门光曜犹旦开日月照之何不及此唯有北风号怒天上来【齐贤曰见前注淮南子曰八纮之外又有八极北极之山曰寒门注积寒所在故曰寒门】燕山雪花大如席片片吹落轩辕台【齐贤曰唐地志幽州范阳郡幽都县武德元年曰燕州妫州夲北燕州宋天明中元日雪花防殿庭右将军谢庄下殿雪集衣白上以为嘉瑞轩辕台在汉上谷郡涿鹿县】幽州思妇十二月停歌罢笑双蛾摧倚门望行人念君长城苦寒良可哀别时提劒救边去遗此虎纹金鞞靫中有二双白羽箭蜘蛛结网生尘埃【齐贤曰鞞靫箭藏也】箭空在人今战死不复回不忍见此物焚之巳成灰黄河捧土尚可塞北风雨雪恨难裁
　　侠客行【士赟曰乐府侠游二十五曲中有侠客行】
　　赵客缦胡缨呉钩霜雪明【齐贤曰庄子说劒篇赵太子曰吾王所见劒士皆蓬头突鬓垂冠曼胡之缨短后之衣瞠目而语难呉越春秋呉王阖闾既寳莫邪复命于国中作金钩令曰能为善钩者赏之百金呉作钩者甚众而有人贪王之重赏也杀其二子以血衅金遂成二钩献于阖闾诣宫门而求赏王曰为钩者众而不独求赏何以异于众夫子之钩乎作钩者曰吾之作钩也贪而杀二子衅成二钩王乃举众钩示之何者是也王钩甚多形体相类不知其所在于是钩师向钩而呼二子之名呉鸿扈稽我在于此王不知汝之神也声絶于口两钩俱飞着父之胷呉王大惊曰嗟夫寡人诚负于子乃赏百金遂服而不离身沈存中曰呉钩刀名】银鞍照白马飒沓如流星【齐贤曰流星疾也】十歩杀一人千里不留行【齐贤曰庄子说劒篇庄子以劒见王王曰子之劒何能禁制曰臣之劒十歩一人千里不留行王大恱曰天下无敌矣】事了拂衣去深藏身与名闲过信陵饮脱劒膝下横将炙啖朱亥持觞劝侯嬴三杯吐然诺五岳倒为轻眼花耳热后意气素霓生【齐贤曰史记魏公子无忌封信陵君魏有隠士曰侯嬴年七十为大梁夷门监者公子尝置酒防客坐定从车骑自迎侯生曰臣有客在市屠中愿枉车骑过之公子引车入市侯生下见其客朱亥睥睨故乆立公子顔色愈和侯生乃就车至家坐上坐酒酣公子起为夀罢酒侯生谓公子曰朱亥贤者世莫能知故隠屠间耳】救赵挥金槌邯郸先震惊千秋二壮士烜赫大梁城纵使侠骨香不慙世上英【士赟曰史魏公子无忌传魏安厘王二十年秦破赵长平军又进围邯郸公子姊为赵平原君夫人数请救于魏魏王使将军晋鄙将十万众救赵留军壁邺名为救赵实持两端以观望平原君使让魏公子公子患之乃用侯生计请如姬于王卧内窃虎符夺晋鄙军使嬴客朱亥袖四十斤铁槌槌杀晋鄙公子遂将其军进撃秦军秦军解去遂救邯郸存赵初公子过谢侯生侯生曰臣宜从老不能请数公子行日以至晋鄙军之日北向自刭以送公子公子遂行至军侯生果北向自刭陆德明释注曰烜者光明宣着】谁能书閤下白首太经【齐贤曰汉书杨雄传雄校书天防阁上又曰哀帝时丁传董贤用事诸附离之者或起家至二千石时雄方草太有以自守泊如也士赟曰此诗似因鲍照诗闻雄草太兹事采愚狂之意】















　　李太白集分类补注巻三
　　钦定四库全书
　　李太白集分类补注巻四
　　宋　杨齐贤　集注
　　元　萧士赟　补注
　　乐府
　　闗山月【士赟曰闗山月者乐府鼓角横吹十五曲之一也】
　　明月出天山苍茫云海间长风几万里吹度玉门闗【齐贤曰吴氏语录曰太白诗如明月出天山苍茫云海间长风几万里吹度玉门闗皆气葢一世学者皆熟味之自不褊浅矣天山在唐西州交河郡天山县天山至玉门闗不为太远而曰几万里者以月如出于天山耳非以天山为度也】汉下白登道胡窥青海湾由来征战地不见有人还【士赟曰括地志云朔州定襄县本汉平城县东北三十里有白登山山上有台名曰白登台汉书匃奴传云冐顿围髙帝于白登七日即此地服防云白登台名去平城七里唐哥舒翰传筑神威军于青海上吐蕃至攻破之又筑城于青海中】戍客望边邑思归多苦顔髙楼当此夜叹息未应闲【齐贤曰邑一作色闲一作还】
　　独漉篇【士赟曰独漉篇即拂舞歌五曲中之独禄篇也特太白集中禄字作漉字其间命意造辞亦模仿规拟特古词为父报仇太白则为国雪耻耳今录古词于题下曰独独禄禄水深泥浊泥浊尚可水深杀我嗈嗈双鴈游戯田畔我欲射鴈念子孤散翩翩浮萍得风遥轻我心何念与之同并空床低帏谁知无人夜求锦綉谁别伪真刀鸣鞘中倚牀无施父寃不报欲活何为】
　　独漉水中泥水浊不见月不见月尚可水深行人没越鸟从南来胡鹰亦北渡我欲弯弓向天射惜其中道失归路落叶别树飘零随风客无所托悲与此同罗帏舒巻似有人开明月直入无心可猜【齐贤曰苏子由曰李太白诗过人其平生所作如浮花浪药其诗云罗帏巻舒似有人开明月直入无心可猜不可及】雄剑挂壁时时龙鸣不断犀象绣涩苔生国耻未雪何由成名【齐贤曰列士传曰眉间尺者眉间阔一尺楚人干将镆邪之子楚王夫人尝于夏纳凉而抱铁柱心有所感遂懐孕产一铁楚王命镆邪铸为双剑三年乃成剑一雌一雄镆邪留雄而以雌进楚王剑在匣中常悲鸣王问羣臣对曰剑有雌雄鸣者雌忆其雄王怒收镆邪杀之眉间尺因杀楚王】神鹰梦泽不顾鸱鸢为君一撃鹏抟九天【士赟曰幽防録楚文王少时雅好畋猎天下快狗名鹰毕聚焉有人献一鹰曰非王鹰之俦王见其殊常故为猎于云梦之泽毛群羽族争噬共搏此鹰独瞪目逺瞻俄而云际有一物翺翔飘飖鲜白而不辨其形鹰见之便竦翮而升矗若飞电湏羽堕如雪血洒如雨良久有一大鸟堕地而死度其两翅广数十里喙边有黄众莫能知时有博物君子曰此大鹏雏也文王乃厚赏之此诗比兴之意谓士之用世则当为国雪耻立大功以成名犹神鹰之不顾凡鸟而但撃九天之鹏也】
　　登髙丘而望逺海【士赟曰太白此诗不过引秦皇汉武巡海求仙之事以通讽谏耳】
　　登髙丘望逺海六鳌骨已霜三山流安在【齐贤曰列子五山一曰岱舆二员峤三方壶四瀛洲五蓬莱其根无所连着随潮波上下帝命巨鼇十五举首戴之五山始峙而不动龙伯之国有大人举足不盈数步而暨五山之所一钓而连六鼇于是岱舆员峤二山流于北极泛于大海仙圣之播迁者巨亿万计】扶桑半摧折白日沉光彩【齐贤曰十洲记扶桑在碧海中】银台金阙如梦中秦皇汉武空相待【士赟曰东方朔十洲记钟山在北海子地上有金台玉阙亦元气之所天帝之治处也秦皇汉武事见前巻】精卫费木石鼋鼍无所凭【齐贤曰精卫徙木石事见一巻注士赟曰纪年周穆王三十七年征伐大起九师东至九江叱鼋鼍以为梁江淹恨赋秦皇按剑诸侯西驰削平天下同文共规方驾鼋鼍以为梁巡海右以送日太白诗葢祖江淹赋也】君不见骊山茂陵尽灰灭牧羊之子来攀登盗贼劫寳玉精灵竟何能【齐贤曰始皇葬骊山汉武葬茂陵刘向传曰始皇冢见发其后牧儿亡羊羊入其凿牧者行火求羊失火烧其藏椁汉髙纪项羽掘始皇冢收其财典论曰防乱以来汉氏诸陵无不发掘至乃烧取玉匣金镂】穷兵黩武今如此鼎湖飞龙安可乗【士赟曰此言二君穷兵黩武如此若黄帝之上仙安可得也唐明皇亦好神仙喜边功者此诗其有所讽乎】
　　阳春歌【士赟曰歌録阳春歌楚曲也即时景二十五曲之一】
　　长安白日照春空绿杨结烟垂褭风披香殿前花始红流芳发色绣户中【士赟曰班固西都赋曰后宫则有掖庭椒房披香发越注云长安有披香殿】绣户中相经过飞燕皇后轻身舞紫宫夫人絶世歌圣君三万六千日嵗嵗年年奈乐何【齐贤曰汉书李延年故倡也女弟得幸号李夫人初夫人兄延年善歌舞武帝爱之延年侍上起舞歌曰北方有佳人絶世而独立一顾倾人城再顾倾人国不知倾城与倾国佳人难再得上叹曰世岂有此人乎平阳主因言有女弟上召见之实妙丽善舞由是得幸生昌邑王士赟曰西京杂记汉孝成皇后赵飞燕体轻弱行步进退色如红玉擅宠后宫汉书赵飞燕体轻能掌上舞】
　　杨叛儿【士赟曰乐录杨叛儿亦曰西曲杨叛儿本童謡也齐隆昌时女巫之子曰杨旻随母入内及长为太后所宠爱童謡云杨婆儿共戯来语讹转婆为叛也】
　　君歌杨叛儿妾劝新丰酒【齐贤曰九域志新丰故骊戎国在京兆府士赟曰西京杂记太上皇徙长安居深宫凄怆不乐髙祖窃因左右问其故以平生所好皆屠贩少年酤酒饼鬬鸡蹴踘以此为懽今皆无此故以不乐髙祖乃作新丰移诸故人实之太上皇乃悦故新丰多无赖无衣冠子弟故也髙祖少时常祭枌榆之社及移新丰亦还立焉髙祖既作新丰并移旧社衢巷栋宇物色惟旧士女老防相路首各知其室放犬羊鸡鸭于通途亦竞识其家其匠人胡寛所营也移者皆恱其似而徳之故竞加赏赠月余致累百金】何许最闗人乌啼白门柳乌啼隐杨花君醉留妾家博山炉中沉香火双烟一气凌紫霞【齐贤曰魏志张邈传吕布自称徐州刺史太祖征布布与麾下登白门楼兵围急乃下降即此地古杨叛曲暂出白门前杨柳可藏乌懽作沉水香侬作博山炉汉故事诸王出閤则赐博山香炉吕大临考古图曰炉象海中博山下盘贮汤使润气蒸香象海之四环士赟曰西京杂记长安巧工丁缓者作九层博山香炉镂以竒禽怪兽皆自然能动】
　　双燕离【士赟曰琴操三十六杂曲中有双燕离】
　　双燕复双燕双飞令人羡玉楼珠阁不独栖金牕绣户长相见【士赟曰东方朔十洲记昆仑山上有玉楼十二魏伯阳参同契曰雄不独处雌不孤居】栢梁失火去因入吴王宫吴宫又焚荡雏尽巢亦空【齐贤曰汉元鼎二年作栢梁台太初元年栢梁台灾虞氏家记吴白门阖庐作至秦始皇守宫吏烛燕窟失火烧宫而北楼故存】憔悴一身在孀雌忆故雄双飞难再得伤我寸心中【齐贤曰南史王整之姊嫁为卫敬瑜妻年十六而敬瑜亡誓不嫁所住户有燕巢常双飞来去后忽孤飞女感其偏栖乃以缕系脚为认后嵗此燕果来犹带前缕女为诗曰昔年无偶去今春犹独归故人恩既重不忍复双飞士赟曰髙诱曰寡妇曰孀此篇其太白自叹之作乎首四句是喻其待诏金銮得幸时也栢梁失火去喻遭谗放还时也中三句喻从永王璘璘败以累遭责时也末四句是白嗟叹之语谓放逐之余思君而不得再见安得不为之伤心乎吁亦可哀也已】
　　山人劝酒【士赟曰乐府觞酌七曲其一曰山人劝酒】
　　苍苍云松落落绮皓【士赟曰绮皓乃商山四皓之绮里季也髙士传四皓见秦政虐乃逃入蓝田山作歌曰漠漠髙山深谷逶迤晔晔紫芝可以疗饥唐虞世逺吾将安归驷马髙葢其忧甚大富贵之留人不如贫贱而肆志乃共入商洛山以待天下定】春风尔来为阿谁蝴蝶忽然满芳草秀眉霜雪顔桃花骨青髓绿长美好称是秦时避世人劝酒相欢不知老各守麋鹿志耻随龙虎争歘起佐太子汉皇乃复惊顾谓戚夫人彼翁羽翼成【齐贤曰史留侯世家上欲废太子立戚夫人子赵王如意吕后恐留侯为画防曰此难以口舌争也顾上不能致者天下有四人逃匿山中义不为汉臣然上髙此四人今公诚能令太子为书卑辞安车固请来以为客时时从入朝令上见之则一助也于是吕后令吕泽使人奉太子书卑辞厚礼迎此四人四人至客建成侯所十二年上从撃破布军归疾益甚愈欲易太子及燕置酒太子侍四人从太子年皆八十有余须眉皓白衣冠甚伟上怪之问曰彼何为者四人前对各言名姓曰东园公甪里先生绮里季夏黄公上大惊曰吾求公数歳公逃避我今公何自从吾儿游乎四人皆曰陛下轻士善骂臣等义不受辱故恐而亡匿窃闻太子为人仁孝恭敬爱士天下莫不延颈欲为太子死者故臣等来上曰烦公幸卒调防太子四人为寿已毕趋去上目送之召戚夫人指示四人者曰我欲易之彼四人辅之羽翼已成难动摇矣吕后真而主矣戚夫人泣上曰为我楚舞吾为若楚歌歌曰鸿鹄髙飞飞举千里羽翮已就横絶四海横絶四海当可奈何虽有矰缴尚安所施歌数阕戚夫人嘘唏流涕上起去罢酒竞不易太子留侯本招此四人之力也】归来商山下泛若云无情举觞酹巢由洗耳何独清浩歌望嵩岳意气还相倾【齐贤曰九域志曰頴昌府唐之许州许昌郡有许由台巢父台士赟曰逸士传曰巢父尧时隐人年老以树为巢而寝其上故人号为巢父尧之让许由也由以告巢父巢父曰汝何不隐汝形藏汝光非吾友也乃击其而下之许由怅然不自得乃遇清泠之水洗其耳拭其目曰向者闻言负吾友遂去终身不相见樊仲父牵牛饮之见巢父洗耳乃驱牛而还耻令其牛饮其下流也此意谓巢由之矫激不若四皓之时行时止一出而国本定事成则复归乎商山巻舒自在若无心之云也中庸之徳其至矣乎何以独清为哉太白葢为明皇欲废太子琰有所感而作是诗也初瑛母以倡进鄂光二王母以色选及武惠妃宠幸后宫生夀王爱与诸子絶等而太子二王以母失宠颇怏怏惠妃女婿杨汩揣妃防伺太子短哗为丑语惠妃诉于帝且泣帝大怒召宰相议废之张九龄谏得不废俄而九龄罢李林甫専国数称夀王美以探妃意妃果徳之二十五年洄复搆瑛瑶琚与妃之兄薛辅异谋惠妃使人诡召太子二王曰宫中有贼请戒以兵入太子从之妃白帝曰太子二王谋反甲而来帝使中人视之如言遽召宰相林甫议答曰陛下家事非臣所宜豫帝意决乃诏废为庶人寻遇害天下寃之号三庶人嵗中惠妃病数见庶人为因召巫祈之请改葬且射行刑者之讫不解妃死亡明皇之时卢鸿王希夷隐居嵩山李元恺吴筠之徒皆以隐逸称或召至阙庭或遣问政事徒尔髙议濶论然未有能如四皓之一言而太子得不易也末句曰浩歌望嵩岳意气还相倾亦深不满于当时嵩岳之隐者欤其意微而婉矣】
　　于阗采花【士赟曰乐录于阗采花者蕃胡四曲之一太白此篇则借明妃之事以兴世之君子不遭明君贤不肖易置如明皇之思张九龄虽遣祭曲江竞何补哉此诗防意皆自国风中来读者毋忽】
　　于阗采花人自言花相似明妃一朝西入胡胡中美女多羞死乃知汉地多名姝胡中无花可方比【齐贤曰西域传于阗国王治西域去长安九千六百七十里于阗之西水皆西流】丹青能令丑者妍无盐翻在深宫里自古妬蛾眉胡沙埋皓齿【齐贤曰西京杂记曰杜陵畵工毛延夀善为人丑好老少必得真元帝宫人颇多尝令畵工图之有欲呼者披图以召故宫人多行赂于畵工昭君姿容甚丽无所茍求工遂毁其形状后匈奴求美女帝以昭君充行既召见恱之而名字已去遂不复留帝怒杀毛延夀列女传钟离春齐无盐邑之女为人极丑皮肤染漆行年四十嫁不售齐宣燕于渐台无盐诣之召见为陈四殆王立拆渐台拜无盐为后士赟曰此篇是借事引喻以刺时君昏聩借听于人而贤不肖易置者读之令人感叹】
　　鞠歌行【齐贤曰陆机序汉宫阁下有含章鞠室灵芝鞠室士赟曰王僧防宴乐技录相和歌平调七曲有鞠歌行太白此词始则伤士之遭谗废弃中则羡乎四贤之遇合有时终则重叹今人不能如古人之识士也亦借此自况云耳】
　　玉不自言如桃李鱼目笑之卞和耻楚国青蝇何太多连城白璧遭谗毁荆山长号泣血人忠臣死为刖足【齐贤曰汉书桃李不言下自成蹊卞和事见前巻士赟曰笺云兴者谓蝇之为虫污白使黑污黑使白喻佞人变乱善恶也】听曲知寗戚夷吾因小妻【士赟曰管子云齐桓公使管仲求甯戚戚应之曰浩浩乎育育乎管仲未悟其婢子曰诗有之浩浩者水育育者鱼未有室家安召我居注鱼水喻配偶也甯戚有伉俪之思故陈此诗又列女传曰妾倩者齐相管仲之妾也甯戚欲见桓公道无从乃为人仆将车宿齐东门之外桓公因出甯戚撃牛角而商歌甚悲歌曰南山磔白石烂生不逢尧与舜禅短布单衣适至骭从昏饭牛薄夜半长夜漫漫何时且桓公异之使管仲迎之甯戚称曰浩浩乎白水管仲不知所谓不朝五日而有忧色其妾倩进曰今君不朝五日而有忧色敢问国家之事耶君之谋也管仲曰非汝所知也倩曰妾闻之也毋老老毋贱贱毋少少毋弱弱管仲曰何谓也倩曰昔者太公望年七十屠牛于朝歌市八十为天子师九十而封于齐由是观之老可老耶夫伊尹有防氏之婘臣也汤立以为三公天下之治太平由是观之贱可贱耶睾子生五嵗而赞禹由是观之少可少邪駃騠生七日而超其母由是观之弱可弱邪于是管仲乃下席而谢曰吾请语子其故昔日公使我迎戚戚曰浩浩乎白水吾不知其所谓是故忧之其妾笑曰人已语君矣君不知识邪古有白水之诗诗不云乎浩浩白水儵儵之鱼君来召我我将安居国家未定从我焉如此甯戚之欲得仕国家也管仲大恱以报桓公桓公乃修官府斋戒五日见甯子因以为佐齐国以治君子谓妾倩为可与谋诗云先民有言询于蒭荛此之谓也颂曰桓遇甯戚命管迎之甯称白水管仲忧疑妾进问焉为说其诗管喜报公齐得以治云云】秦穆五羊皮买死百里奚洗拂青云上当时贱如泥【士赟曰吕氏春秋百里奚未遇时饭牛于秦鬻以五羊之皮公孙枝得而献诸缪公缪公用之谋无不当举必有功刘向说苑秦穆公使贾人载盐征诸贾人贾人买百里奚以五羖羊之皮使将市之秦秦穆公观盐见百里奚牛肥曰任重道逺以险而牛何以肥也对曰臣饮食以时使之不以暴有险先后之以身是以肥穆公知其君子也令有司具沐浴为衣冠与坐公大恱异日与公孙枝论政公孙枝大不寜曰君耳目聦明思虑审察君其得圣人乎公曰然吾恱夫奚之言彼类圣人也以为上卿】朝歌鼓刀叟虎变磻谿中一举钓六合遂荒营丘东平生渭水曲谁识此老翁【齐贤曰淮南子曰太公之鼔刀磻谿石在凤翔府虢县东南十八里有投竿跪饵两膝所着之处士赟曰太公亊见前巻括地志营丘在青州临淄北百步外吕氏春秋太公钓于兹泉遇文王郦元云磻谿中有泉谓之兹泉积水为阵即太公钓处今谓之凡谷有石壁深髙幽邃人迹罕及东南隅有石室葢太公所居水次盘石钓处即太公垂钓之所其投竿跪饵两膝遗迹犹存是磻谿之称也其水清泠神异北流十二里注于渭说苑吕望年七十钓于渭渚三日三夜鱼无食者望即忿脱其衣冠上有农人者古之异人谓望曰子姑复钓必细其纶芳其饵徐徐而投无令鱼骇望如其言初下得鲋次得鲤刺鱼腹得书书文曰吕望封于齐望知其异】柰何今之人双目送飞鸿【士赟曰管子法言篇桓公在位管仲隰朋见立有问有二鸿飞过桓公叹曰仲父今彼鸿鹄有时而南有时而北四方无逺所欲至而至焉也羽翼之故寡人有仲父犹飞鸿有羽翼也此诗葢深叹今之人无知人之鉴卒之无可奈何唯双目送飞鸿以寄兴耳太白负才而不用于时岂亦有感而作乎】
　　幽涧泉【士赟曰乐府幽涧泉者山水二十四曲之一】
　　拂彼白石弹吾素琴幽涧愀兮流泉深【齐贤曰琴谱有幽涧泉曲】善手明徽髙张清心寂厯似千古松飕飗兮万寻【士赟曰物理论曰琴欲髙张瑟欲下声】中见愁猿吊影而危处兮呌秋木而长吟客有哀时失职而听者泪淋浪以霑襟乃缉商缀羽潺湲成音吾但冩声发情于妙指殊不知此曲之古今幽涧泉鸣深林【士赟曰此谓涧泉松风之声猿鸣客愁之状皆写于琴声之中也】
　　王昭君二首【士赟曰乐录王昭君亦曰王嫱亦曰王明君清商曲七曲之一也按文选石崇乐府王明君辞序曰王明君者本是王昭君以触晋文帝讳改之匈奴盛请婚于汉元帝以后宫良家子昭君配焉昔公主嫁乌孙令琵琶马上作乐以慰其道路之思其送明君亦必尔也其造新曲多哀怨之声故叙之于纸云尔张永元嘉技录相和歌吟叹四句亦有王昭君】
　　汉家秦地月流影照明妃一上玉闗道天涯去不归汉月还从东海出明妃西嫁无来日【士赟曰鲍照诗曰君不见城上日今暝没尽去明朝复更出今我何时当更然一去永灭入黄泉太白是用其意而易其辞谓汉月西没犹有东升之时若明妃之西嫁则无东归之日矣】燕支长寒雪作花蛾眉憔悴没胡沙生乏黄金枉图畵死留青冢使人嗟【齐贤曰汉书呼韩单于既死子逹立昭君谓逹曰将为汉将为胡曰为胡于是昭君服毒而死单于举国葬之胡中多白草而此冢独青】
　　其二
　　昭君拂玉鞍上马啼红颊今日汉宫人明朝胡地妾【士赟曰此二篇葢借汉亊以咏当时公主出嫁异国者】
　　中山孺子妾歌【士赟曰汉书艺文志诏赐中山靖王哙及孺子妾冰未央材人歌诗四篇师古曰孺子王妾之有品号者也妾王之众妾也冰其名材人天子内官如淳曰孺子者乃防少称也太白葢即其题而赋之也】
　　中山孺子妾特以色见珍虽然不如延年妹亦是当时絶世人【齐贤曰孺子宫人也士赟曰李延年妹事见阳春歌注】桃李出深井花艳惊上春一贵复一贱闗天岂由身芙蓉老秋霜团扇羞网尘戚姬髠髪入舂市万古共悲辛【士赟曰汉史吕皇后传髙祖崩吕后为皇太后令永巷囚戚夫人髠钳衣赭衣令舂戚夫人舂且歌曰子为王母为虏终日舂薄暮常与死为伍相离三千里当谁使告汝太后闻之大怒曰乃欲倚汝子邪乃召赵王使人持鸩饮之迟帝还赵王死太后遂断夫人手足去眼熏耳饮瘖药使居厠中名曰人彘】
　　荆州歌【士赟曰乐录都邑三十四曲有荆州乐又有荆州歌】
　　白帝城边足风波瞿塘五月谁敢过荆州麦熟茧成蛾缲丝忆君头绪多拨谷飞鸣柰妾何【齐贤曰瞿塘在夔州东一里冬水浅石屹然露二百余尺夏水涨没水中十丈其状如马舟人不敢进唐志江陵府本荆州南郡有荆门县拨谷布谷也士赟曰按元和志白帝即夔州城所据与赤平山相接初公孙述殿前井有白龙出因自称曰白帝更筑城名曰白帝城】
　　设辟邪伎鼓吹雉子班曲辞【士赟曰雉子班汉短箫饶歌二十二曲之一也亦曰鼓吹曲晋曰于穆我皇言武帝也北齐曰圣道治言文宣之徳无思不服也后周曰平东夏言髙祖擒齐王于青州一举定山东也】
　　辟邪伎作鼓吹惊雉子班之奏曲成喔咿振迅欲飞鸣扇锦翼雄风生双雌同饮啄趫悍谁能争乍向草中耿介死不求黄金笼下生【齐贤曰乐书梁三朝乐有车轮折脰伎辟邪伎青紫丽伎潘岳射雉赋逸群之儁擅场挟两注逸群隽异之雉不但欲擅一场又挟两雌也】天地至广大何惜遂物情善巻让天子务光亦逃名所贵旷士懐朗然合太清【齐贤曰庄子曰舜以天下让善巻善巻曰余立于宇宙之中冬日衣皮毛夏日衣葛絺逍遥于天地之间而心意自得吾何以天下为哉去而入深山莫知其处淮南子曰太清之始也和顺以寂寞注云清静也大清无为之始者谓三皇之时和顺而不逆天暴物寂寞不扰民士赟曰庄子让王篇汤伐桀克之以让务光曰知者谋之武者遂之仁者居之古之道也吾子胡不立乎务光曰废上非义也杀民非仁也人犯其难我享其利非廉也吾闻之曰非其义者不受其禄无道之世不践其土况尊我乎吾不忍久见也乃负石自沉于庐水天宝之末争名者于朝争利者于市太白此诗其有所讽欤】
　　相逢行【士赟曰王僧防技录相和歌清调六曲有相逢狭路行亦曰长安有狭斜行亦曰相逢行】
　　相逢红尘内髙揖黄金鞭万户垂杨里君家阿那边古有所思行【士赟曰王僧防技录相和歌瑟调三十八曲内有有所思又汉短箫铙歌二十二曲其一曰有所思亦曰嗟佳人注云汉大乐食举十三曲第七曰有所思汉朝以此乐侑食】
　　我思仙人乃在碧海之东隅海寒多天风白波连山倒蓬壶【士赟曰十洲记扶桑在东海之东岸一万里复得碧海广狭浩汗与合东岸大碧水既不咸苦正作碧色甘香味扶桑在碧海之中地方百里上有太上帝太真王父所治处地多林木叶皆如桑又有椹子变化万端葢无所形或有分形为百身十丈者】长鲸喷涌不可涉抚心茫茫泪如珠西来有鸟东飞去愿寄一书谢麻姑【士赟曰长鲸青鸟见一巻注仙传麻姑自与王逺防后即于海州东海衮玉山坐化至今有纪异观奉其肉身观有女道士焉】
　　久别离【士赟曰乐录别离十九曲之一】
　　别来几春未还家玉牎五见樱桃花况有锦字书开缄使人嗟【士赟曰锦字是用窦滔妻苏氏织锦作回文诗赠夫事见织锦回文诗序】至此肠断彼心絶云鬟绿鬓罢梳结愁如回颷乱白雪去年寄书报阳台今年寄书重相催东风兮东风为我吹行云使西来待来竟不来落花寂寂委青苔
　　白头吟【士赟曰乐府白头吟始于卓文君事见诗内注】
　　锦水东北流波荡双鸳鸯雄巢汉宫树雌弄秦草芳寜同万死碎绮翼不忍云间两分张【士赟曰锦水即成都锦江桥之水也图经曰汶江一名流江泾县南七里蜀守李氷穿二江城都中皆可行舟溉田万顷蜀中谓流江为笮桥水此水濯锦鲜于他处】此时阿娇正娇妬独坐长门愁日暮但愿君恩顾妾深岂惜黄金买词赋相如作赋得黄金丈夫好新多异心【齐贤曰汉武故事景帝问儿欲得妇否曰欲得长公主指其女曰阿娇好否曰若得阿娇当作金屋贮之士赟曰司马长卿长门赋序孝武皇帝陈皇后时得幸颇妬别在长门宫愁闷悲思闻蜀郡成都司马相如天下工为文奉黄金百斤为相如文君取酒因于解悲愁之辞而相如为文以悟主上皇后复得幸按唐书王废后传始后以爱弛不自安乗间泣曰陛下独不念阿忠脱紫半臂易斗麫为生日汤饼耶帝勃然动容阿忠后呼其父仁皎云繇是久乃废当时王湮作碧羽帐赋讽帝未几卒后宫思慕之帝亦悔王湮之赋与相如事絶类太白可谓善于引喻矣】一朝将聘茂陵女文君因赠白头吟东流不作西归水落花辞条羞故林【士赟曰西京杂记司马相如将聘茂陵女为妾卓文君作白头吟以自絶曰晓如山下云皎若云间月良人有两意故与相诀别又曰今日斗酒间明日沟水头蹀沟水上沟水东西流又曰凄凄重凄凄嫁娶不湏啼愿得一心人白头不相离相如感之乃止不聘妾焉】兎丝固无情随风任倾倒谁使女萝枝而来强萦抱两草犹一心人心不如草【齐贤曰古诗与君为新婚兎丝附女萝女萝松萝也】莫卷龙须席从他生网丝且留琥珀枕或有梦来时【齐贤曰龙须草一名缙云草世人妄传如今有虎须草江东亦织为席号西王母席西京杂记赵飞燕为皇后其女弟在昭阳殿遗后三十五条内有琥珀枕】覆水再收岂满杯弃妾已去难重回古来得意不相负秪今惟见青陵台【齐贤曰战国韩凭为宋康王舍人妻何氏美王欲之使舍人筑青陵台何作诗曰南山有鸟北山张罗鸟自髙飞罗当柰何又鸟鹊双飞不乐凤凰妾是庶人不乐宋王遂自缢韩亦死王怒埋之宿夕木生坟有鸳鸯栖其上音声感人化为蝴蝶台在开封府士赟日王褒颂曰其得意如此此诗其为明皇宠惠妃废皇后而作乎其事详见二巻注唐诗人多引春秋为鲁肆之义以汉武比明皇中间比义引事读者自见葢王皇后乃宗为临淄王时所聘龙须席则晋东宫事意有在矣琥珀枕则皇后事意谓一枕游仙之时梦中或者相遇否则无再合之期矣辞惋意悲国风好色而不淫小雅怨诽而不乱是诗得之矣】
　　其二【士赟曰按此篇出入前篇语意多同或谓初本云】
　　锦水东流碧波荡双鸳鸯雄巢汉宫树雌弄秦草芳相如去蜀谒武帝赤车驷马生辉光一朝再覧大人作万乗忽欲凌云翔闻道阿娇失恩宠千金买赋要君王【齐贤曰史记司马相如蜀郡成都人蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如自言为此赋上惊召问相如相如曰有是然此乃诸侯之事未足观也请为天子游猎赋赋成奏之天子以为郎天子既美子虚之事相如见上好神仙因曰上林之事未足美也因奏大人颂天子乃悦飘飘有凌云气游天地之间意士赟曰司马相如傅相如游猎赋成奏之天子以为郎后通卭筰乃拜相如为中郎将建节往使驰四乗之传因巴蜀币物以赂西南夷至蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩卓王孙喟然而叹自以得使女尚司马长卿晚乃厚分与其女财与男等初相如往京师过蜀郡升仙桥题其柱曰不乘驷马车不复过此桥】相如不忆贫赋日位髙金多聘私室茂陵姝子皆见求文君欢爱从此毕泪如双泉水行堕紫罗襟五起鸡三唱清晨白头吟长吁不整绿云鬓仰诉青天哀怨深城崩杞梁妻谁道土无心东流不作西归水落花辞枝羞故林【士赟曰司马相如传相如客游梁归而家贫无以自乐后于临卭通卓文君夜亡奔相如舆驰归成都家徒四壁立乃与文君之临卭卖酒市中卓王孙耻之不得已分与文君僮百人钱百万及其嫁时衣被财物文君乃与归成都为富人五起者五更而起也汉书曰鸡三号天平明】头上玉燕钗是妾嫁时物赠君表相思罗袖幸时拂莫卷龙须席从他生网丝且留琥珀枕还有梦来时鹔鹴裘在锦屏上自君一挂无由披妾有秦楼镜照心胜照井愿持照新人双对可怜影覆水却收不满杯相如还谢文君回古来得意不相负秪今惟有青陵台【齐贤曰赵后妹名合徳有紫玉九雏钗西京杂记相如居贫愁悲以所着鹔鹴裘就市人杨昌贳酒淮南子注鹔鹴长胫绿色其形似鴈一曰凤凰之别名也秦女弄玉吹箫楼上得仙故曰秦楼士赟曰西京杂记髙祖初入咸阳宫府库珍寳尤异者有方铙广四尺髙五尺九寸表里有明人直来照之影则倒见以手扪心而来则见肠胃九藏厯然无碍人疾病在内则掩心而照之则知病之所在女子有邪心则胆张心动秦始皇尝以照宫人胆张心动者杀之】
　　采莲曲【齐贤曰秦州唱采莲歌齐景公造采莲舟令宫人采女撑之士赟曰乐录草木二十四曲内有采莲曲】
　　若耶谿傍采莲女笑隔荷花共人语日照新妆水底明风飘香袂空中举【齐贤曰乐书采莲之舞衣红绘短袖翚裙云鬟髻乘绿船持花士赟曰若耶溪在防稽县东南北流二十五里与镜湖合】岸上谁家游冶郎三三五五映垂杨紫骝嘶入落花去见此踟蹰空断肠
　　临江王节士歌【士赟曰乐府游侠曲二十一中有临江王节士歌】
　　洞庭白波木叶稀燕鸿始入吴云飞吴云寒燕鸿苦风号沙宿潇湘浦【士赟曰月令仲秋鸿鴈来啚经湘水自阳海发泝至零陵而营水防之二水合流谓之潇湘潇湘者水清深之名也】节士悲秋泪如雨白日当天心照之可以事明主壮士愤雄风生安得倚天剑跨海斩长鲸【齐贤曰临江节士史失其名唯古乐府载之陆厥临江王节士歌曰节士慷慨髪上冲冠弯弓挂若木长剑竦云端士赟曰韩诗外传壮士悲秋感隂气也】
　　司马将军歌【士赟曰乐府遗声征伐五曲内有司马将军歌】
　　狂风吹古月窃弄章华台北落明星动光彩南征猛将如云雷手中电击倚天剑直斩长鲸海水开【齐贤曰九域志章华台在江陵府左传楚子成章华之台甘氏星经曰北落师门一星在羽林单西南星明而角则军安宁小暗则天下起兵士赟曰意此时必有盗弄兵于荆楚者故朝廷遣兵平之也】我见楼船壮心目颇似龙骧下三蜀扬兵习战张虎旗江中白浪如银屋【齐贤曰谷梁曰出曰冶兵习战也入曰振旅习战也周礼司常建九旗以待国事熊虎为旗鸟隼为旟蛇为旐士赟曰尔雅释名熊虎为旗将军所建象其猛如熊虎也】身居玉帐临河魁紫髯若防冠崔嵬细柳开营揖天子始知灞上为婴孩【齐贤曰唐艺文志有玉帐经大将军有此河魁在九星为文曲汉文六年匈奴大入以刘礼军防上徐厉军棘门周亚夫军细柳以备胡上自劳军至防上及棘门直驰入将以下骑出入迎送已而之细柳先驱至不得入军门都尉曰军巾闻将军之令不闻天子诏有顷上至不得入使使持节诏将军曰我欲劳军亚夫乃传言开壁门士谓车骑曰将军约军中不得驰驱天子乃按辔徐行至中营亚夫揖曰介胄之士不拜请以军礼见天子为动改容式车使人称谢曰皇帝来劳将军成礼而去既出军门羣臣大惊帝曰嗟乎此真将军矣郷者灞丄棘门如儿戱耳】羌笛横吹阿亸回向月楼中吹落梅将军自起舞长剑壮士呼声动九垓【士赟曰乐录鼔角横吹十五曲内有梅花落注云胡笳曲也阿亸回亦曲名也】功成献凯见明主丹青畵像麒麟台【齐贤曰周官大司乐王帅大献则令奏凯乐乐师凡军大献教凯歌司马法曰得意则恺乐所以示喜也汉宣帝甘露三年思中兴功臣乃图畵其人于麒麟阁法其象貌题其官爵姓名凡十一人】
　　君道曲【士赟曰太白自注云梁之雅歌有五篇今作一章】
　　大君若天覆广运无不至轩后爪牙常先太山稽如心之使臂小白鸿翼于夷吾刘葛鱼水本无二土校可成墙积徳为厚地【士赟曰轩后黄帝也常先太山稽黄帝之将相小白夷吾刘葛事并见前巻】结袜子【齐贤曰古乐府曰结袜子大抵言感恩重而以命相许也士赟曰乐府遗声游侠二十一曲中有结袜子】
　　燕南壮士吴门豪筑中置铅鱼隐刀感君恩重许君命太山一掷轻鸿毛【齐贤曰史燕世家秦灭燕荆轲之客皆亡髙渐离变姓名为人佣保匿作于宋久之乃出其筑与其善衣击筑而歌客无不流涕闻于秦始皇召见人有识者曰髙渐离也始皇惜其善击筑重赦之乃矅其目使击筑稍益近之髙渐离乃以铅置筑中复进得近举筑扑秦皇帝不中于是遂诛髙渐离应劭曰筑状似琴而大头安以竹击之】
　　结客少年场行【士赟曰乐府遗声游侠二十一曲中有结客少年注云取曹植诗结客少年报怨北邙为题始自鲍照文选李善注云范后汉书曰祭遵为吏部所侵结客报之也李周翰曰言少年时结任侠之客为游乐之终而无成故有斯作也今太白之诗全祖此意】
　　紫燕黄金瞳啾啾揺绿鬃平明相驰逐结客洛门东【士赟曰紫燕古骏马名】少年学剑术凌轹白猿公珠袍曳锦带首插吴鸿由来万夫勇挟此生雄风【齐贤曰越有处女能剑术越王聘之处女将北见王道逢老翁自称袁公曰吾闻子善剑术随一观之处女曰惟公试之袁公即跳于竹杖桥折堕地处女即接末袁公操本刺处女女应节入三入因举枝击之袁公飞上树化为白猿而去士赟曰珠袍凡侠客皆冇之亦服制如此吴鸿钩名事见三巻注】托交从剧孟买醉入新丰笑尽一杯酒杀人都市中【士赟曰剧孟事见三巻注】羞道易水寒从令日贯虹燕丹事不立虚没秦帝宫武阳死灰人安可与成功【士赟曰列士传曰荆轲发后太子自相气见虹贯日不彻曰吾事不成矣后闻荆轲死事不立曰吾知其然也燕丹子曰荆轲与秦武阳入秦秦王陛防而见燕使既鼔钟并发武阳大恐面如死灰色荆轲刺秦王事见前巻注可互观之】
　　长干行【士赟曰乐府遗声都邑三十四曲中有长干行长干地名也图经长干里去上元县五里】
　　妾发初覆额折花门前剧郎骑竹马来绕床弄青梅同居长干里两小无嫌猜【齐贤曰吴都赋注江东谓山冈间为干建邺之南有山其问平地吏民居之号为干中有大长干小长干皆相属】十四为君妇羞顔未尝开低头向暗壁千唤不一回十五始展眉愿同尘与灰常存抱柱信岂上望夫台【齐贤曰望夫台在忠州南十里士赟曰庄子盗跖篇尾生与女子期于梁下女子不来水至不去抱桥柱而死】十六君逺行瞿塘灔滪堆五月不可触猿声天上哀【士赟曰图经瞿塘峡在防州东一里旧名西陵峡瞿塘乃三峡之门两崖对峙中贯一江望之如门灔滪堆在瞿塘峡蜀江之心灔滪堆土人云灔滪大如象瞿塘不可上灔滪太如马瞿塘不可下人以此为水候葢五月水涨时不可行船也】门前迟行迹一一生绿苔苔深不能扫落叶秋风早八月蝴蝶来双飞西园草感此伤妾心坐愁红顔老早晩下三巴预将书报家相迎不道逺直至长风沙【齐贤曰渝州记阆白二水东西流三曲如巴字是为三巴又以永寜为巴郡固陵为巴东徒龙义为巴西谓之三巴长风沙池州葢江行地名也】
　　其二【士赟曰宋山谷先生黄鲁直云太白集中长干行二篇妾髪初覆额真太白作也忆妾深闺里李益尚书作也所谓痴如尚书李十郎者也词意亦清丽可喜乱之太白诗中亦不甚逺大儒曽子固刋定亦不能别也太白豪放人中凤凰麒麟譬如生富贵人虽醉着瞑暗啽呓中作无义语终不作寒乞声耳今太白诗中谬入他人作者畧有十之二三欲删正者当用吾言考之今按啽呓字出列子注云梦寐中语也啽吾南切呓音诣】
　　忆妾深闺里烟尘不曽识嫁与长干人沙头候风色五月南风兴思君下巴陵八月西风起想君发扬子【齐贤曰九域志岳州巴陵郡治巴陵县洞庭与泯江防于岳阳楼前东下鄂渚以趋于扬子扬子县真州所治旧为扬州东贞县】去来悲如何见少离别多湘潭几日到妾梦越风波昨夜狂风度吹折江头树淼淼暗无边行人在何处【齐贤曰湘潭县在潭州南九十里】好乗浮云騘佳期兰渚东鸳鸯绿蒲上翡翠锦屏中自怜十五余顔色桃花红那作商人妇愁水复愁风【齐贤曰说文翡赤雀翠青雀也】
　　古朗月行【士赟曰乐府遗声时景二十五曲中有明月篇】
　　小时不识月呼作白玉盘又疑瑶台镜飞在白云端仙人垂两足桂树作团团白兎药成问言谁与餐【士赟曰太平御览虞喜安论俗传月中仙人桂树今视其初生见仙人之足渐已成形桂树后生焉傅拟天问月中何有白免药】蟾蜍蚀圆影大明夜已残羿昔落九乌天人清且安【齐贤曰淮南子曰尧时十日并出尧命羿仰射十日中其九日日中九乌皆死士赟曰蟾蜍蚀月见一巻注李善曰大明月也言月将夕也】隂精此沦惑去去不足观忧来其如何凄怆摧心肝【士赟曰按此诗借月以引兴日君象月臣象葢为安禄山之叛兆于贵妃而作也宗自天宝后内嬖贵妃妃复私禄山倾动天下禄山叛帝幸蜀至马嵬陈礼等以天下计诛国忠国忠死兵不解帝使力士问故答曰祸本尚在不得已与妃诀引去缢祠下此即所谓蟾蜍蚀圆影大明夜已残也至于羿昔落九乌天人清且安葢天无二日民无二王之义谓时无能诛禄山之人扫清国步也隂精此沦惑去去不足观者谓贵妃以淫乱召祸言之耻也固不足观矣然天下由此而乱乃白之所深忧而心肝为之摧也其忠愤之意溢于辞外亦哀而不伤者欤】
　　上之回【士赟曰汉帝元封初因至雍遂通回中道后数游幸焉其歌称帝游石闗望诸国月支臣匈奴服葢夸时事也魏曰充官渡言曹公破袁绍于官渡也吴曰乌林言周瑜破魏武于乌林也晋曰宣辅政言宣帝之业也梁曰道亡言东昏失道义师起樊邓也北齐曰珍闗陇言神武遣侯莫陈恱诛贺技岳定闗陇也后周曰平窦泰言太祖讨平窦泰也】
　　三十六离宫楼台与天通閤道步行月美人愁烟空【齐贤曰西都赋离宫别馆三十六所】恩踈宠不及桃李伤春风淫乐意何极金舆向回中【士赟曰括地志云秦回中宫在岐州雍县西四十里】万乗出黄道千旗扬彩虹前军细柳北后骑甘泉东【齐贤曰天子曰万乗日行黄道言人君动法于日也士赟曰秦之林光宫汉之甘泉在雍州云阳西北八十里秦始皇作甘泉宫去长安三百里望见长安城黄帝以来祭天屯兵处】岂问渭川老寜邀襄野童但慕瑶池宴归来乐未穷【齐贤曰渭川老吕望也士赟曰此诗言秦皇汉武之幸回中者不过消志于神仙之亊而已岂知求贤哉时明皇亦好神仙其讽谏之作欤】
　　独不见【士赟曰乐府遗声怨思二十五曲中有独不见】
　　白马谁家子黄龙边塞儿【齐贤曰契舟有黄龙府】天山三丈雪岂是逺行时【齐贤曰汉西域传天山冬夏常有雪】春蕙忽秋草莎鸡鸣西池风摧寒防响月入霜闺悲【齐贤曰莎鸡即今纺纬促织也棱木名祖丛切】忆与君别年种桃齐蛾眉桃今百余尺花落成枯枝终然独不见流泪空自知
　　白纻辞【士赟曰白纻歌有白纻舞白鳬歌有白鳬舞并吴人之歌舞也吴地出纻又江乡水国自多鳬鹜故兴其所见以寓意焉始则田野之作后乃大乐氏用焉其音入清商调故清商七曲有子夜者即白纻也在吴歌为白纻在雅歌为子夜梁武令沈约更制其辞焉】
　　扬清歌发皓齿北方佳人东邻子且吟白纻停绿水长袖拂面为君起寒云夜卷霜海空胡风吹天飘塞鸿玉顔满堂乐未终馆娃日落歌吹蒙【士赟曰郡县志灵岩山在平江府城西二十四里吴王之别苑在焉有馆娃宫琴台响□廊西施洞太白此词全篇句意间架并是拟鲍明逺者今录鲍辞于后可参看之朱唇动素袖举洛阳少年邯郸女古称绿水今白纻催急管为君舞穷秋九月荷叶黄北风驱鴈天雨霜夜长酒多乐未央杜少陵所谓俊逸鲍参军者其此之谓欤】
　　其二
　　月寒江清夜沉沉美人一笑千黄金【齐贤曰鲍照白纻曲曰千金顾笑买芳年】垂罗舞縠扬哀音郢中白雪且莫吟【齐贤曰鲍照诗月幌垂雾罗】子夜吴歌动君心动君心冀君赏愿作天池双鸳鸯一朝飞去青云上
　　其三
　　吴刀剪防缝舞衣明妆丽服夺春晖扬眉转袖若雪飞倾城独立世所稀【齐贤曰古今注吴大帝有宝刀三一曰百练二曰青犊三曰漏影长安有狭邪曲丽服鲜芳春短歌曰苹以春晖士赟曰鲍照白纻舞歌辞吴刀楚制为佩祎倾城独立见前注】激楚结风醉忘归髙堂月落烛已微玉钗挂缨君莫违【士赟曰激楚清声也鲍照白纻辞车髙马烦客忘归按此三篇可意字固皆与明逺者相出入岂此曲体制当如是邪抑拟之而作也防有知言者矣】
　　鸣鴈行【士赟曰乐府遗声鸟兽二十一曲中有鸣鴈行】
　　胡鴈鸣辞燕山昨发委羽朝度闗【士赟曰淮南子曰北方曰积水曰委羽髙诱曰委羽山名也在北极之隂不见日也】一一衔芦枝南飞散落天地间连行接翼往复还【士赟曰说文岱山髙峻鸟飞不越惟有一缺门鴈来往向此缺中过人号曰鴈门山出鹰雁过鹰多捉而食之鴈欲过皆相待两两相随口中衔芦一枝然后过缺中鹰见芦惧之不敢捉】客居烟波寄湘吴凌霜触雪毛体枯畏逢矰缴惊相呼闻虚坠良可吁君更弹射何为乎【齐贤曰周礼矰矢也郑康成曰结缴于矢谓之矰说文曰缴生丝缕也士赟曰战国策更嬴与魏王处于帘下有鴈双飞东方更嬴虚发而鴈下魏王曰射可至此乎更嬴曰其飞徐其鸣悲徐其疮痛也鸣悲者久失群也故痛未息惊心未去故闻音而下崔豹古今注鴈自河北渡江南瘦瘠能髙飞不畏矰缴江南沃饶每至还河北体肥不能髙飞恐为虞人所获常衔长芦可数寸以防矰缴矰音曾缴音酌周礼毋得春夏探卵弹射飞鸟按此诗其太白遭难避祸而作观其辞亦可哀矣】
　　妾薄命【上赟曰乐府佳丽四十七曲中有妾薄命亦曰惟日月太白则为汉武废后陈皇后而作末章诗句则有所感寓也】
　　汉帝宠阿娇贮之黄金屋咳唾落九天随风生珠玉【士赟曰阿娇陈皇后小名事见前注】宠极爱还歇妬深情却疎长门一步地不肯暂回车【士赟曰陈皇后擅宠娇贵闻卫子夫得幸几死者数焉后罢退归长门宫】雨落不上天水覆难再收君情与妾意各自东西流昔日芙蓉花今成断根草以色事他人能得几时好【齐贤曰说苑曰安陵纒宠于楚共王江乙谓纒曰以财事人者财尽则交絶以色事人者华落则爱衰子安得长被幸乎士赟曰太白之诗其防出于国风往往寄兴深逺欲言时事则借古喻今此诗虽言汉武之事而意则实在于明皇王后也二后事迹前后一辙虽各以无子巫蛊厌胜废然防其所原实卫子夫武惠妃争宠有以激之也陈后之废相如作长门赋王后之废王諲作翠羽帐赋冀以讽帝而夫妇之天卒莫能回太白此诗其作于翠羽帐赋之后乎不然何以有雨落不上天水覆难再收君情与妾意各自东西流之语哉辞意凄惨读之令人感叹】
　　幽州胡马客歌
　　幽州胡马客绿眼虎皮冠【士赟曰唐书地理志幽州范阳郡本涿郡天宝元年更名】笑拂两只箭万人不可干弯弓若转月白鴈落云端双双掉鞭行游猎向楼兰【齐贤曰楼兰国后改为鄯善治杆泥城去长安六千一百里】出门不顾后报国死何难天骄五单于狼戾好凶残【齐贤曰神爵中呼韩邪单于使人告右贤贵人令杀右贤王都隆竒因与右贤王共立日逐王为屠耆单于发兵击呼韩邪呼韩邪败走屠耆单于信谗杀右贤王父子于是呼揭王恐畔去自立为呼揭单于右奥鞬王闻之自立为车犁单于乌籍都亦自立为乌籍单于凡五单于】牛马散北海割鲜若虎餐【士赟曰汉匈奴传匈奴居于北边随草畜牧而转移其畜之所多则马牛羊北海即上海也】虽居燕支山不道朔雪寒妇女马上笑顔如赪玉盘【士赟曰燕支山契丹之境】翻飞射鸟兽花月醉雕鞍旄头四光芒争战若蜂攅【齐贤曰旄头胡星也蜂攅犹蜂之聚丛也】白刃洒赤血流沙为之丹名将古谁是疲兵良可叹【齐贤曰魏太武分四道出西域一自玉门流沙西行至鄯善一自玉门度流沙北行至车师自鄯善西至且末七百里而遥且末国有大流沙数百里则流沙非一地矣】何如天狼灭父子得闲安【士赟曰史天官书参东有大星曰狼狼角变色多盗贼下有四星曰弧直狼正义曰狼一星参东南为野将主侵掠占非其处则人相食色黄白而明吉赤角兵起金木火守亦如之弧九星在狼东南天之弓也以伐叛懐逺又主备贼之知奸邪者弧矢向狼动移多盗明大变色亦如之矢不直狼又多盗引满则天下尽兵也】
　　李太白集分类补注巻四
　　钦定四库全书
　　李太白集分类补注巻五
　　宋　杨齐贤　集注
　　元　萧士赟　补注
　　乐府
　　门有车马客行【僧防技录相和歌琴调三十八曲有此行】
　　门有车马賔金鞍耀朱轮谓从丹霄落乃是故乡亲呼儿扫中堂坐客论悲辛对酒两不饮停觞泪盈巾叹我万里游飘飘三十春空谈帝王略紫绶不挂身雄劔藏玉匣隂符生素尘【士赟曰雄劔见二巻注隂符经太公所着】廓落无所合流离湘水濵借问宗党间多为泉下人【齐贤曰尔雅宗族有母党妻党】生苦百战役死托万邻【士赟曰山海经云东海中蟠桃其卑枝间曰东北门万出入也】北风扬胡沙埋翳周与秦大运且如此苍穹宁匪仁恻怆竟何道存亡任大钧【士赟曰周秦者东西二都也如淳曰陶者作器于钧上此以造化为大钧陆机门有车马客行云门有车马客驾言发故乡念君久不归濡迹涉江湘投袂赴门涂揽衣不及裳拊膺防客泣掩泪叙温凉借问邦族间恻怆论存亡亲友多零落旧齿皆凋丧市朝互迁易城阙成丘荒坟垅日月多松栢蔚芒芒天道信崇替人生安得长慷慨惟平生俛仰独悲伤太白此诗与陆机诗相出入故全录】
　　君子有所思行【齐贤曰乐府君子有所思言雕室丽色不足为久懽宴安满盈所宜敬忌士赟曰王僧防技录君子有所思相和歌瑟调三十八曲之一也】
　　紫阁连终南青冥天倪色凭崖望咸阳宫阙罗北极【齐贤曰南山终南也咸阳县在京兆府西四十里秦汉隋唐所都士赟曰晋天文志中宫北极五星勾陈六星皆在紫宫中】万井惊画出九衢如弦直渭水银河清横天流不息【齐贤曰汉宫阙疏曰长安立九市六在道西三在道东】朝野盛文物衣冠何翕赩【士赟曰文中子曰大哉中国衣冠之所自出也】廐马散连山军容威絶域【齐贤曰唐天子之御左右六闲为二廐一曰祥麟二曰凤苑以系饲之其后禁中又增置飞龙廐以张万嵗领羣牧自正观至麟德四十年间马七十六万六千置八方四十八监唐兵制天下十道置府六百三十四以处兵外有南衙北衙禁军】伊臯运元化卫霍输筋力歌钟乐未休荣去老还逼圆光过满缺太阳移中昃不散东海金何曾西飞匿【士赟曰伊尹臯陶卫青霍去病也】无作牛山悲恻怆泪沾臆【士赟曰齐景公悲牛山事见二巻注唐至于天寳盛之极矣此诗乃戒满盈之作也可谓忧深思逺者矣】
　　东海有勇妇【士赟曰乐府正声汉鞞舞歌五曲有闗中有贤女魏曰明明魏皇晋曰洪业篇】
　　梁山感杞妻痛哭为之倾金石忽蹔开都由激深情【士赟曰刘向説苑齐庄公且伐莒为车五乘之賔而杞梁华周独不与焉故归而不食其母曰汝生而无义死而无名则虽非五乘孰不汝哭也汝生而有义死而有名则五乘之賔尽汝下也趣食乃行杞梁华周同车侍于庄公而行至莒莒人逆之杞梁华周下鬭获甲首三百庄公止之曰子止与子同齐国杞梁华周曰君为五乘之賔而梁不与焉是少吾勇也临敌涉难止我以利是少吾行也深入多杀者臣之事也齐国之利非吾所知也遂进鬬坏军防阵三军不敢当至莒城下莒人以炭置地二人立有间不能入隰侯重为右曰吾闻古之士犯患涉难者其去遂于物也来吾逾子隰侯重杖防伏哭二子乘而入顾而哭之华周后息杞梁曰汝无勇乎何哭之久也华周曰吾岂无勇哉是其勇与我同也而先吾死是以哀之莒人曰子母死与子同莒国杞梁华周曰去国归敌非忠臣也去长受赐非正行也且鸡鸣而期日中而忘之非信也深入多杀者臣之事也莒国之利非吾所知也遂进鬬杀二十七人而死其妻闻之而哭城为之阤而隅为之崩此非所以起也又崔豹古今注乐府杞梁妻者杞殖妻妹朝日所作也殖战死妻曰上则无父中则无夫下则无子人生之苦至矣乃抗声长哭杞都城感之而颓遂投水而死其妹悲姊之贞操乃作歌名曰杞梁妻焉梁殖字也刘向新序楚熊渠夜行见寝石以为伏虎开弓射之灭矢饮羽下视知石也却复射之矢释无迹熊渠子见其诚心而金石为之开况人心乎】东海有勇妇何慙蘓子卿学劔越处子超然若流星捐躯报夫雠万死不顾生白刃耀素雪苍天感精诚十步两躩跃三呼一交兵斩首掉国门蹴踏五藏行豁此伉俪愤粲然大义明【士赟曰苏子卿全节归汉处子学劔见前巻注左传注伉敌也俪偶也】北海李使君飞章奏天庭舍罪警风俗流芳播沧瀛名在列女籍竹帛已光荣淳于免诏狱汉主为缇萦津妾一棹歌脱父于严刑十子若不肖不如一女英【士赟曰汉刑法志孝文时太仓令淳于公有罪当刑诏狱逮系长安淳于公无男有五女当行防逮乃骂女生子不生男缓急非有益其少女缇萦自伤悲泣乃随其父至长安上书愿没入为官婢以赎父刑罪使得自新天子悲怜其意遂诏除肉刑具为令列女传赵津女涓者赵河津吏之女也初赵简子南击楚津吏醉卧不能渡简子召欲杀之津吏女子持楫而前曰妾父闻君来渡不测之水恐风波之起故祷九江三河之神不胜至祝杯酌余沥醉之于此妾愿以鄙躯易父之死简子将渡少一人涓乃攘袂操楫而请简子许之遂与渡中流为简子发河激之歌其词曰升彼阿兮靣观清水扬波兮杳冥冥祷求福兮醉不醒诛将加兮妾心惊罚既释兮渎乃清妾持楫兮操其维蛟龙盻兮主将归呼来棹兮行勿疑简子大悦以为夫人】豫让斩空衣有心竟无成【齐贤曰史刺客传豫让者晋人事智伯甚尊宠之乃智伯伐赵襄子与韩魏合谋灭智伯而三分其地漆智伯头以为饮器豫让遁逃山中曰必为报仇而死乃变姓名为刑人入宫涂厠挟匕首欲以刺襄子襄子如厠心动执问之豫让持刀谓曰欲为智伯报仇左右欲诛之襄子曰彼义人也释去之居顷让又漆身为癞吞炭为哑行乞于市襄子当出豫让伏于所过桥下襄子至桥马惊襄子使人问之豫让也于是使兵围之让曰今日之事臣固伏诛然愿请君之衣而击之以致报仇之意则虽死不恨于是襄子大义之乃使使持衣与豫让让拔劔三跃而击之曰吾可以报智伯矣遂拔劔自杀死之日赵国志士闻之皆为涕泣】要离杀庆忌壮夫所素轻妻子亦何辜焚之买虚声岂如东海妇事立独扬名【齐贤曰通鉴外纪曰呉王僚子庆忌居卫养士欲报仇阖庐患之子胥荐要离要离曰请君罪以逐臣杀臣妻子焚之往投必得近而图之阖庐从其谋要离奔卫有间与庆忌涉江中流因风势抽戈击庆忌力薄不制庆忌捽而投之江浮则又取而杀之如是者三庆忌曰舍妻子为君忠也得来近吾谋也弱力敢加兵于吾勇也赦之阖庐将厚赏之曰杀妻子以使事不仁为故主杀新主不义捽而三入三出于江臣已辱矣伏劔而死】
　　黄葛篇【士赟曰乐府遗声草木二十一曲中有种葛篇】
　　黄葛生洛溪黄花自绵羃青烟蔓长条缭绕几百尺闺人费素手采缉作絺绤【齐贤曰诗葛之覃兮施于中谷维叶莫莫是刈是获为絺为绤服之无斁即此意精为絺粗为绤士赟曰女在父母之家未知将所适故习以絺绤烦辱之事乃能整治之无厌倦是其性贞专】缝为絶国衣逺寄日南客苍梧大火落暑服莫轻掷此物虽过时是妾手中迹【士赟曰师古曰逺絶之国谓声教之外诗七月流火注曰大火者寒暑之火星中而寒暑退故将言寒先着火所在前汉律歴志大火初氐五度寒露中房五度霜降终于尾九度唐地理志岭南道有驩州日南郡梧州苍梧郡太白此诗忠厚之意发于情性风雅之作也今由蚍蜉辈作诗评乃谓太白诗全无闗于人伦风教吁是亦未之思耳】
　　白马篇【士赟曰歌录曰白马篇齐瑟行也】
　　龙马花雪白金鞍五陵豪【齐贤曰周官马八尺以上为龙师古谓长安安陵阳陵茂陵平陵此为五陵而霸杜皆不与士赟曰汉书曰宣帝葬杜陵文帝葬霸陵髙帝葬长陵惠帝葬安陵景帝葬阳陵武帝葬茂陵昭帝葬平陵良曰杜陵霸陵在南余五陵皆在北故曰五陵汉书曰徙吏二千石髙訾富人及豪杰兼并之家于诸陵葢亦以强干弱枝非独为奉山园也】秋霜切玉劔落日明珠袍【齐贤曰王子年拾遗曰越句践以白牛马祠昆吾山之神以其山赤金成八劒一曰掩日二转魄三断水四悬剪五惊鲵六灭魄七却邪八贞刚以切玉断金如刻削土木九随风士赟曰东方朔十洲记周穆王时西胡献昆吾刀长一尺切玉如泥】鬭鸡事万乗轩葢一何髙弓摧南山虎手接太行猱【士赟曰鬬鸡及万乗事并见二巻注】酒后竞风采三杯弄寳刀杀人如剪草剧孟同游遨发愤去函谷从军向临洮叱咤万战场匈奴尽奔逃【齐贤曰唐志陇右道洮州临洮郡治临洮县今为西河州筑长城起临洮今在州西二十里由空峒山傍洮水东】归来使酒气未肯拜萧曹【齐贤曰季布传人言其勇使酒难近士赟曰萧曹萧何曹参皆汉相国】羞入原宪室荒淫隠蓬蒿【士赟曰原宪字子思孔子卒原宪亡在草泽中子贡相卫而结驷连骑耕藜藿入穷阎过谢原宪宪摄敝衣冠见子贡子贡耻之曰夫子岂病夫原宪曰吾闻之无财者谓之贫学道而不能行者谓之病宪贫也非病也子贡惭不怿而去终身耻其言之过也此诗寓贬于褒寄扬于抑深得国风之防读者宜细味之】
　　凤笙篇【士赟曰乐府遗声歌铎二十一曲中有凤笙篇】
　　仙人十五爱吹笙学得昆丘彩凤鸣始闻链气飡金液复道朝天赴玉京玉京迢迢几千里凤笙去去无穷已欲叹离声发绛唇更嗟别调流纎指【士赟曰内京上界玉京注曰玉京无为天也】此时惜别讵堪闻此地相看未忍分重吟真曲和清吹却奏仙歌响绿云绿云紫气向函闗访道应寻缑氏山莫学吹笙王子晋一遇浮丘断不还【士赟曰列仙传王子乔者周灵王太子晋也好吹笙作凤鸣游伊洛间遇道士浮丘公接以上嵩髙山四十余年后于山中见桓良曰告我家七月七日待我于缑氏山至是果乗白鹤驻山头望之不得到举手谢时人而去时有童謡曰王子乔好神仙七月七日上賔天白虎揺瑟凤吹笙乘云鼓氛吹日精长不归秋山露冷沾君衣此篇游仙诗】怨歌行【齐贤曰一作长安见内人出嫁令代为怨歌行士赟曰歌录曰怨歌行古辞也】
　　【僧防技录相和歌楚调十曲有怨诗亦曰怨歌行亦曰明月照髙楼】
　　十五入汉宫花顔笑春红君王选玉色侍寝金屏中荐枕娇夕月巻衣恋春风宁知赵飞燕夺宠恨无穷沈忧能伤人绿鬓成霜蓬一朝不得意世事徒为空【齐贤曰古辞有怨歌行班婕妤拟之士赟曰汉书班婕妤自鸿嘉后上稍淫内宠稀复进见赵飞燕谮婕妤祝诅后宫及主上遂退处东宫】鹔鹴换美酒舞衣罢雕龙寒苦不忍言为君奏丝桐肠断亦絶悲心夜忡忡【士赟曰列子钟期死伯牙絶又悲心更微此诗虽宫怨之体然寄兴深逺怨而不诽其得国风之遗意欤】
　　塞下曲六首【士赟曰乐府遗声征戍十五曲中有塞下曲】
　　五月天山雪无花秪有寒笛中闻折柳春色未曾看【士赟曰崔豹古今注横吹胡乐也有黄鹤陇头出闗入闗出塞入塞折杨柳覃子赤之阳望行人十曲】晓战随金鼓宵眠抱玉鞍愿将腰下劔直为斩楼兰【士赟曰周礼鼓人掌六鼓四金之音声以节音乐以和军旅辨其声用傅介子斩楼兰王事见前巻】
　　其二
　　天兵下北荒胡马欲南饮横戈从百战直为衔恩甚握雪海上飡拂沙陇头寝何当破月氏然后方髙枕【士赟曰汉书苏武使匈奴单于欲降之乃幽武置大窖中絶不饮食天雨雪乃卧齧雪与旃毛井咽之数月不死匈奴以为神乃徙武北海上无人处武至海上廪食不至掘野鼠求草实而食之破月氏事见前巻注】
　　其三
　　骏马似风飚鸣鞭出渭桥弯弓辞汉月揷羽破天骄车解星芒尽营空海雾消功成画麟阁独有霍嫖姚【齐贤曰古今注曰始皇七马一曰追风九域志渭桥在京兆髙陵县距府东北七十里霍去病为嫖姚校尉服防音飘揺士赟曰弯弓辞汉月者出汉塞而深入敌境也揷羽者箭在腰也】
　　其四
　　白马黄金塞云砂绕梦思那堪愁苦节逺忆边城儿萤飞秋窻满月度霜闺迟摧残梧桐叶萧飒沙棠枝无时独不见流泪空自知【齐贤曰古今诗曰塞者塞也所以拥塞夷狄也上林赋张揖注沙棠状如棠黄华赤实其味如李无核】
　　其五
　　塞虏乗秋下天兵出汉家将军分虎竹战士卧龙沙边月随弓影胡霜拂劔花玉闗殊未入少妇莫长嗟【齐贤曰汉书匈奴至秋马肥弓劲则入塞龙沙谓龙底之沙后汉班超久在絶域年老思土上疏曰臣不敢望到酒泉郡但愿生入玉门闗超妹亦上书上感其言召超还士赟曰汉文帝纪与郡守为铜虎符竹使符应劭曰铜虎符第一至第五国家当发兵遣使者至郡合符符合乃听受之竹使符者以竹箭五枝长五寸鑴刻篆书第一至第五】
　　其六
　　烽火动沙漠连照甘泉云汉皇按劔起还召李将军兵气天上合鼓声陇底闻横行负勇气一战净妖氛【士赟曰李将军传匈奴人杀辽东太守败韩将军于是天子乃召拜广为右北平太守匈奴闻之号曰汉之飞将军避之数嵗后汉地理地汉阳郡陇州有大坂名陇底此六诗从军乐之体也】
　　来日大难【士赟曰来日大难者即古乐府善哉行亦曰日苦短也古辞云来日大难口燥唇干言人命不可保当乐见亲友求长生术与王乔八公游】
　　来日一身擕粮负薪长鸣食尽苦口焦唇今日醉饱乐过千春【齐贤曰言始者贫苦今幸懽乐当思逺图仙人相存以下皆寓言】仙人相存诱我逺学海淩三山陆憩五岳乗龙天飞目瞻两角授以仙药金丹满握蟪蛄防恩深愧短促思填东海强衔一木【齐贤曰司马曰蟪蛄寒蝉一名蝭蟧春生夏死】道重天地轩师广成蝉翼九五以求长生下士大笑如苍蝇声【士赟曰诗意谓黄帝犹知以道为重师问广成视天位犹蝉翼之轻以求长生久视之术而下愚之士乃恋浮荣闻道而笑亦可哀矣】
　　塞上曲【士赟曰乐府塞上曲者古征戍十五曲之一也】
　　大汉无中防匈奴犯渭桥五原秋草绿胡马一何骄【齐贤曰严尤谏王莽曰匈奴为害所从来久矣未闻上世有必征之者后世周秦汉征之然皆未有得上防周得中策汉得下策秦无策焉唐太宗初即位颉利将十万骑袭武功太宗与髙士亷房元龄驰六骑出元武门幸渭上与可汗隔水语责其负约羣酋见帝皆惊下马拜翼日刑白马与颉利盟于便桥上突厥引退九域志盐州五原郡领五原白池二县】命将征西极横行隂山侧燕支落汉家妇女无华色【齐贤曰前汉匈奴传应侯曰北边塞至其东外有隂山东西千余里草木茂盛多禽兽本冒顿依阻其中匈奴名妻阏氏言可爱如胭脂】转战渡黄河休兵乐事多萧条清万里瀚海寂无波【齐贤曰瀚北海名士赟曰唐史突厥颉利自武德便桥既盟之后贞观中太宗思雪此耻乘其国乱乃命李靖为定襄道行军总管节度六总管之师十余万征突厥靖率劲骑三千趋恶阳岭袭定襄破之可汗脱身遁碛口走保铁山靖督兵疾进袭撃之尽获其众颉利独奔沙鉢罗行军副总管张寳相擒之其国遂亡于是斥地自隂山北至大漠矣初破定襄帝喜曰靖以骑三千蹀血穷廷取定襄古未有比足澡吾渭北之耻矣此诗是美颂一时勲德借汉为喻也】
　　玉阶怨【士赟曰王僧防技录相和歌楚调十曲有玉阶怨太白此篇无一字言怨而隠然幽怨之意见于言外晦庵所谓圣于诗者此欤】
　　玉阶坐白露夜久侵罗袜却下水晶帘玲珑望秋月【士赟曰水晶帘以水晶为之如今之琉璃帘也】
　　襄阳曲四首【士赟曰乐府正声清商曲有襄阳乐宋隋王诞始为襄阳郡元嘉末仍为雍州夜闻诸女歌謡因为之辞焉太白此词述史而已】
　　襄阳行乐处歌舞白铜鞮江城回渌水花月使人迷【齐贤曰九域志襄州襄阳郡治襄阳县渌水汉水也士赟曰乐府都邑二十四曲有白铜鞮歌亦曰襄阳蹋同鞮】
　　其二
　　山公醉酒时酩酊髙阳下头上白接防倒着还骑马【齐贤曰晋山简镇襄阳唯酒是躭诸习有佳园池简出游多之池上置酒辄醉名之曰髙阳池时儿童歌曰山公出何许往至髙阳池日久倒载归酩酊无所知时时能骑马倒着白接防举鞭问葛彊何如并州儿士赟曰韵释接防白帽也】
　　其三
　　岘山临汉江水绿沙如雪上有堕泪碑青苔久磨灭【齐贤曰岘山在襄阳南十里晋羊祜乐山水每风景必造岘山言咏终日不倦卒时年五十八南州人征市人闻祜丧莫不号痛罢市其仁德所感如此襄阳百姓于岘山祜平生游憩之地建碑立庙嵗时祭享望其碑者莫不流涙杜预因名为堕涙碑】
　　其四
　　且醉习家池莫看堕泪碑山公欲上马笑杀襄阳儿【齐贤曰晋书习郁家有大池】
　　大堤曲【齐贤曰古今乐録大堤曲隋王诞为襄州时作张柬之大堤曲曰南国多佳人莫若大堤女士赟曰乐府遗声都邑三十四曲有大堤曲】
　　汉水临襄阳花开大堤暖佳期大堤下泪向南云满【齐贤曰禹贡嶓冢导漾东流为汉襄阳在汉水之隂大堤汉水之堤也】春风复无情吹我梦魂散不见眼中人天长音信断【士赟曰乐府常欢林辞曰分手桃林岸遂别岘山头若欲寄音信汉水向西流】
　　宫中行乐词八首【奉诏作士赟曰乐府遗声行乐四十八曲有宫中行乐词】
　　小小生金屋盈盈在紫微山花揷寳髻石竹绣罗衣每出深宫里常随步辇归只愁歌舞散化作防云飞【齐贤曰三秦记曰未央宫一名紫微宫李白外传开元中沉香亭牡丹开上乘照夜车太真妃以步辇从】
　　其二
　　柳色黄金嫩梨花白雪香玉楼巢翡翠金殿鎻鸳鸯选妓随雕辇徴歌出洞房宫中谁第一飞燕在昭阳【齐贤曰十洲记承渊有金台玉楼汉书孝成赵皇后弟絶幸为昭仪居昭阳宫】
　　其三
　　卢橘为秦树蒲萄出汉宫烟花宜落日丝管醉春风笛奏龙吟水箫鸣凤下空君王多乐事还与万方同【齐贤曰应劭曰伊尹书箕山之东有卢橘夏熟大宛以蒲萄为酒富人藏酒至万余石久者至数十嵗不改汉使求蒲萄种归天子种之离宫别馆之傍元寿二年单于来朝舍之上林苑蒲萄宫士赟曰前汉志丝曰弦竹曰管马融笛赋近世羗笛从起龙鸣水中不见已截竹吹之声相似】
　　其四
　　玉树春归日金宫乐事多后庭朝未入轻辇夜相过笑出花间语娇来竹下歌莫教明月去留着醉嫦娥【齐贤曰淮南子曰羿请不死之药于西王母其妻嫦娥窃之奔于月士赟曰乐府玉树后庭花陈后主所作常与宫女学士及朝臣相和为诗大乐令采其尤轻艳者以为此曲】
　　其五
　　绣户香风暖纱牕曙色新宫花争笑日池草暗生春绿树闻歌鸟青楼见舞人昭阳桃李月罗绮自相亲【士赟曰唐礼乐志天受鸟歌武后作也天受年号鸟歌者有鸟能人言万嵗因以制乐昭阳殿名】
　　其六
　　今日明光里还须结伴游春风开紫殿天乐下珠楼艳舞全知巧娇歌半欲羞更怜花月夜宫女藏钩【齐贤曰三辅旧事桂宫内有明光殿成帝纪神光降集紫殿谢朓诗紫殿肃隂隂三秦记曰汉钩弋夫人手拳时人效之自为藏钩风土记藏钩之戏分二曹以较胜负若人偶则敌对若竒则使一人为游附或属上曹或属下曹为飞鸟又曰为此戯必于正月风土记在腊祭后也】
　　其七
　　寒雪梅中尽春风柳上归宫莺娇欲醉檐燕语还飞迟日明歌席新花艳舞衣晩来移防仗行乐泥光辉
　　其八
　　水绿南薰殿花红北阙楼莺歌闻太液凤吹绕瀛洲素女鸣珠佩天人弄防毬今朝风日好宜入未央游【齐贤曰萧何作未央宫立东阙北阙史武帝作建章宫其北治大池渐台髙二十余丈名曰太液池中有蓬莱方丈瀛洲象海中神山士赟曰淮南子曰素女黄帝时方术女】
　　清平调词三首【齐贤曰乐史序太白事曰天寳中白供奉翰林禁中初重木芍药得四本红紫浅红通白者移植于兴庆池东沉香亭防花开上乘照夜车太真妃以步辇从诏选梨园中弟子尤者得乐一十六色李龟年以歌擅一时手捧檀板押众乐前欲歌之上曰赏名花对妃子焉用旧乐词还命龟年持金花笺宣赐李白立进清平调三章白承诏宿酲未解因援笔赋之龟年歌之太真妃持玻璃七寳杯酌西凉州蒲萄酒笑领歌辞意甚厚上因调玉笛以倚曲每曲徧将换则迟其声以媚之太真饮罢敛綉巾重拜上自是顾李翰林尤异于学士士赟曰唐礼乐志平调清调周房中乐遗声】
　　云想衣裳花想容春风拂槛露华浓若非羣玉山头见防向瑶台月下逢
　　其二
　　一枝红艳露凝香云雨巫山枉断肠借问汉宫谁得似可怜飞燕倚新妆【齐贤曰乐史太白遗事曰白既为此词太真尝吟之髙力士终以脱靴为深耻曰始以妃子怨李白深入骨髓何独拳拳如是耶妃惊曰何翰林学士能辱人如斯力士曰以飞燕指妃子贱之甚矣妃颇然之上尝三欲命白官卒为宫中所捍而止士赟曰传者谓髙力士指摘飞燕之事以激怒贵妃予谓使力士而知书则云雨巫山岂不尤甚乎此云枉断肠者亦讥其曽为寿王妃使寿王而未能忘情是枉断肠矣诗人比事以兴深切着明特读者以为常事而忽之耳】
　　其三
　　名花倾国两相欢长得君王帯笑看解释春风无限恨沈香亭北倚阑干【齐贤曰名花指牡丹倾国指妃子沉香亭以沈香为之如栢梁台以栢香为之也士赟曰太白诗用意深逺非洞悟三百篇之防趣者未易窥其籓篱晦庵所谓圣于诗者是也清平乐词宫中行乐词其中数首至得国风讽諌之体如玉楼巢翡翠金殿鎻鸳鸯是讽其金殿玉楼不为延贤之地徒使女子小人居之也选妓随雕辇徴歌出洞房是讽其不好德而好色不听雅乐而听郑声也宫中谁第一飞燕在昭阳是以飞燕比贵妃妃与赵飞燕事迹全相类葢欲使明皇以古为鉴知飞燕之为汉祸水而不惑溺于贵妃也君王多乐事还与万方同是讽其与民同乐也今朝风日好宜向未央游是讽其躭游宴之乐而临政视事于未央也是时明皇有声色之惑多不视朝故因及之也言在于此意在于彼正得谲諌之体太白才得近君当时人所难言者即寓讽諌之意于诗内使明皇因诗而有悟其社稷苍生庶有瘳乎岂曰小补之哉】
　　鼓吹入朝曲【士赟曰鼓吹入朝曲即汉短箫铙歌三十二曲中之鼔吹曲也太白命题添入朝字耳或者谓讽永王入朝而作】
　　金陵控海浦渌水帯吴京铙歌列骑吹飒防引公卿槌钟速严收伐鼓啓重城【齐贤曰唐升州楚共王里故曰金陵古今注短箫铙歌军乐也黄帝使岐伯作以建武阳盛德劝战士也周礼所谓王大捷则令凯乐军大捷则令凯歌者也士赟曰乐府汉晋有短箫铙歌二十二曲骑吹者即唐礼乐志所谓北狄乐皆马上之声自后汉以鼔吹为军中乐马上奏之】天子凭玉几劔履若云行日出照万户簪裾烂明星朝罢沐浴闲遨游阆风亭济济双阙下欢娯乐恩荣【齐贤曰周礼天子左右玉几魏志功臣则赐劔履上殿阆风山名在昆仑上士赟曰此篇全得国风之体其为讽永王璘入朝无疑末句归美朝罢休闲欢娱如此恩荣如此其气槩亦可见矣】
　　秦女休行【古诗魏朝恊律都尉左延年所作今拟之】
　　西门秦氏女秀色如琼花手挥白杨刀清昼杀雠家罗袖洒赤血英声淩紫霞直上西山去闗吏相邀遮婿为燕国王身被诏狱加犯刑若履虎不畏落爪牙素颈未及断摧眉伏泥沙金鸡忽放赦大辟得寛赊何慙聂政姊万古共惊嗟【齐贤曰唐百官志中尚书令掌供赦日树金鸡于仗南竿长七尺有鸡髙四尺黄金饰首衔绛幡长七尺承以防盘维以绛绳将作监供焉击防鼓千声集百官父老囚徒坊小儿得鸡首者官与钱购或取绛幡而已书吕刑大辟之罚其属二百史聂政为严仲子报仇刺杀韩相侠累因自破靣抉眼自屠出肠遂死韩取聂政尸暴于市购问莫知谁聂政姊荣闻如韩市伏尸哭极哀曰是轵深井里所谓聂政者也以妾尚在之故重自刑以絶从妾其奈何畏没身之诛终没贤弟之名大惊韩市人乃大呼天者三卒于邑悲哀而死政之旁晋楚齐卫闻之皆曰非独政能也乃其姊亦烈女也士赟曰此言勇于报仇冒犯刑宪如履虎尾而不畏落虎之爪牙也隋礼仪志齐赦日则武库令设金鸡及鼓于闾门外之右集囚于阙前檛鼓千声释焉】
　　秦女巻衣【齐贤曰乐府解题有秦女巻衣言巻衣以赠所欢莫筠歌曰咸阳春草芳秦女巻衣裳士赟曰乐府遗声佳丽四十七曲有秦女巻衣】
　　天子居未央妾侍巻衣裳顾无紫宫宠敢拂黄金牀水至亦不去熊来尚可当微身奉日月飘若萤之光愿君采葑菲无以下体妨【齐贤曰汉书元帝行幸虎圏鬬兽后宫皆作熊逸出圏攀槛欲上殿左右皆惊走冯婕妤直前当熊而立左右格杀熊上问何故当熊对曰猛兽得人而止妾恐熊至御座故以妾当之诗采葑采菲无以下体葑蔓菁菲土此二菜者皆上下可食然其根有美时有恶时采之者不可以根恶时并弃其叶士赟曰刘向列女传曰楚昭王夫人齐女也昭王出游留夫人渐台上江水大至遣使者迎夫人忘持符夫人曰王与宫人约召必以符今使者不持符妾不敢行于是使返取符未还台已坏沉水而死此亦比兴之作焉观其末章亦微而显矣】
　　东武吟【一作出东门后书怀留别翰林诸公士赟曰东武吟即乐府正声东门行也晋乐奏古辞云出东门不顾归言士有贫不安其居拔劔去妻子牵衣留之愿共餔糜斯足不求富贵也太白诗则自述其志也又王僧防技录相和歌楚调十曲有东武吟亦曰东武琵琶吟行】
　　好古笑流俗素闻贤达风方希佐明主长揖辞成功白日在髙天回光烛微躬【齐贤曰尚书序好古博约君子汉书郦生长揖不拜】恭承凤凰诏歘起云萝中清切紫霄逈优游丹禁通【齐贤曰事始曰石季龙置戏马观上安诏书用五色纸衔于木凤口而颁行禁中门户有禁非侍御不得入】君王赐顔色声价淩烟虹乗舆拥翠葢扈从金城东寳马丽絶景锦衣入新丰【齐贤曰明皇尝赐太白锦袍士赟曰舆服志乗舆大驾公卿奉引太仆御大将军防乗属车八十一乘千乗万骑名曰卤簿】依岩望松雪对酒鸣丝桐因学扬子云献赋甘泉宫天书美片善清芬播无穷【齐贤曰汉成帝时扬雄从上幸甘泉还奏甘泉赋以风】一朝去金马飘落成飞蓬賔客日疎散玉樽亦已空【士赟曰待诏金马门详见一巻史孟尝君废诸客皆去冯驩曰富贵多士贫贱寡友事之固然也今君失位而賔客皆去事之固然也汉书孔融喜后进賔客日盈其门常叹曰座上客常满樽中酒不空吾无忧矣此反其意而用之】才力犹可倚不慙世上雄闲作东武吟曲尽情未终书此谢知已吾寻黄绮翁【齐贤曰东武太山皆齐之土风弦歌讴吟之曲名也士赟曰此诗乃太白放黜之后作此以别知已者抱材于世始遇而卒不合见知而不见用卒章曰闲作东武吟曲尽情未终书此谢知已吾寻黄绮翁惓恋不忘之意悠然见于辞外亦可慨叹也已】
　　邯郸才人嫁为厮养卒妇【士赟曰乐府遗声佳丽四十八曲有邯郸才人嫁为厮养卒妇葢古有是事也】
　　妾本崇台女扬娥入丹阙自倚顔如花宁知有雕歇【齐贤曰杜预注左氏歇尽也士赟曰崇台在邯郸葢本六国时赵武灵王故台也】一辞玉阶下去若朝云没每忆邯郸城深宫梦秋月君王不可见惆怅至明发【齐贤曰邯郸县在磁州东北七十里士赟曰此诗太白既出之作也特借此发兴叙其睽遇之始末耳然其辞意睠顾宗国系心君王亦得骚之遗意欤】
　　出自蓟北门行【士赟曰乐府遗声都邑三十四曲有自出蓟北门行太白此词则必为开元天寳之际命将征伐吐谷浑奚怒吐蕃而作也】
　　虏阵横北荒胡星耀精芒羽书速惊电烽火昼连光虎竹救边急戎车森已行【齐贤曰羽书羽檄也汉髙祖曰吾以羽檄徴天下兵】明主不安席按劔心飞扬推毂出猛将连旗登战场兵威冲絶幕杀气淩穹苍【齐贤曰古遣将出征伐人君亲推其毂曰阃以外将军制之沙土曰幕直渡曰絶】列卒赤山下开营紫塞傍孟冬风沙紧旌旗飒雕伤画角悲海月征衣巻天霜【士赟曰唐地理志开元二年复置松漠都督府领州八以伏部分置赤山州紫塞事并见四巻注】挥刃斩楼兰弯弓射贤王单于一平荡种落自奔亡收功报天子行歌归咸阳【士赟曰匈奴官号置左右贤王匈奴谓贤曰屠耆故常以太子为左屠耆王传介子斩楼兰王事见前种落者谓宗种部落也此诗天寳已前之作也有颂之体焉】
　　洛阳陌【士赟曰乐府遗声都邑三十四曲有洛阳陌】
　　白玉谁家郎回车渡天津看花东陌上惊动洛阳人【士赟曰天津桥名风俗通南北曰阡东西曰陌】
　　北上行【士赟曰乐府征行曲太白此词则言从军征役之苦】
　　北上何所苦北上縁太行磴道盘且峻巉岩淩穹苍马足蹶侧石车轮摧髙冈【齐贤曰九域志太行山在怀州魏武苦寒行曰北上太行山艰哉何巍巍羊肠坂诘屈车轮为之摧士赟曰磴道阁道也】沙尘接幽州烽火连朔方杀气毒劔防严风裂衣裳奔鲸夹黄河凿齿屯洛阳【齐贤曰此诗乃禄山初反时作也凿齿指禄山奔鲸指史思明崔干祐之徒淮南子注曰尧时窫窳刲豕凿齿皆为人害窫窳类防虎爪食人服防曰凿齿长五尺似凿亦食人】前行无归日返顾思旧乡惨慽氷雪里悲号絶中肠尺布不掩体皮肤剧枯桑汲水涧谷阻采薪陇坂长猛虎又掉尾磨牙皓秋霜草木不可飡饥饮零露浆叹此北上苦停骖为之伤何日王道平开顔覩天光【士赟曰按北上行者征行之曲言行役者之苦也太白此诗其作于至德之后乎隠然有国风爱君忧国劳而不怨厌乱思治之意读者其母忽诸】
　　短歌行【士赟曰乐府诗古皆有此词言人寿不可得长思与知友及时为乐并自戒勗之意太白此词虽拟之然其辞意则出于骚肆为诞辞以寄兴而已】
　　白日何短短百年苦易满苍穹浩茫茫万劫太极长麻姑垂两鬓一半已成霜天公见玉女大亿千场吾欲揽六龙回车挂扶桑北斗酌美酒劝龙各一觞富贵非所愿与人驻顔光【齐贤曰刼世也儒谓之世道谓之尘佛谓之刼神异传曰东王公与玉女投壶设有不接天为之笑开口流光今电是也士赟曰康伯曰太极者无朕之称不可得而名也】空城雀【士赟曰乐府内鸟兽二十一曲有空城雀却不言所始太白此词则假雀以兴孤介之士安于命义幸得禄仕以自养茍避谗妬之患足矣不肯依附权势逾分贪求也】
　　嗷嗷空城雀身计何戚促本与鹪鹩羣不随凤凰族【齐贤曰鹪鹩防小黄雀也闗东谓之土雀又云女工又云巧妇又云女匠张茂先鹪鹩赋曰巢林不过一枝每食不过数粒】提擕四黄口饮乳未尝足【士赟曰刘向説苑孔子见罗者其所得者皆黄口也孔子曰黄口尽得大雀独不得何也罗者对曰黄口从大爵者不可得大爵从黄口者可得孔子顾谓弟子曰君子慎所从不得其人则有罗网之患】食君糠粃余常恐乌鸢逐【士赟曰刘向新序邹穆公有令食鳬鴈必以粃无得以粟于是仓无粃而求易于民二石粟而得一石粃吏以为费请以粟食之穆公曰去非汝所知也夫百姓饱牛而耕暴背而耘岂为鸟兽哉粟米人之上食奈何其以养鸟夫取仓之粟而移之于民此非吾之粟乎鸟茍食邹之粃不害食之粟也粟之在仓与民于我何择】耻涉太行险羞营覆车粟【齐贤曰益部耆旧传曰杨宣为河内太守行县有羣雀鸣桑树上宣谓吏曰前有覆车粟】天命有定端守分絶所欲【齐贤曰孟子曰莫之为而为者天也莫之致而至者命也】
　　菩萨蛮【士赟曰按此二词至今其调犹存其所自始乎】
　　平林漠漠烟如织寒山一帯伤心碧暝色入髙楼有人楼上愁玉阶空伫立宿鸟归飞急何处是归程长亭连短亭
　　忆秦娥
　　箫声咽秦娥梦断秦楼月秦楼月年年柳色灞陵伤别乐游原上清秋节咸阳古道音尘絶音尘絶西风残照汉家陵阙【士赟曰西京杂记汉有乐游苑】







　　李太白集分类补注巻五
　　钦定四库全书
　　李太白集分类补注巻六
　　宋　杨齐贤　集注
　　元　萧士赟　补注
　　乐府
　　发白马【士赟曰乐府遗声车马六曲有白马篇亦曰齐瑟行】
　　将军发白马旌节度黄河箫皷聒川岳沧溟涌涛波武安有振瓦易水无寒歌【齐贤曰九域志滑州灵河郡治白马县黎阳津一名白马津史记赵奢传秦伐韩军于阏与王令赵奢救之去邯郸三十里秦军武安西鼓噪勒兵武安屋瓦尽振士赟曰周礼秋官小行人掌达天子之六节山国用虎节土国用人节泽国用龙节皆以金为之道路用旌节门门用符节都鄙用管节皆以竹为之山海经溟海无风而洪波百丈】鐡骑若雪山饮流涸滹沱【齐贤曰滹沱河在今深州士赟曰雪山山名在西鐡骑马之带甲者其多如山其白如雪】扬兵猎月窟转战畧朝那【士赟曰后汉地理志安定郡在洛阳西千七百里有朝那城】倚劒登燕然边烽列嵯峨【齐贤曰汉书燕然山去塞三千余里】萧条万里外耕作五原多一扫清大漠包虎戢金戈【士赟曰郑曰包干戈以虎皮明能以武服兵也师古曰扫者谓尽除之如扫地然】
　　陌上桑【士赟曰乐府相和歌有陌上桑亦曰艶歌罗敷行亦曰日出东南隅行亦曰日出行亦曰采桑曲曹魏改曰望云曲按古词陌上桑有二此则引鲁秋胡之事以为证也崔豹古今注曰罗敷者邯郸秦氏女也嫁千乗王仁仁后为赵王家令罗敷采桑于陌上赵王登台见而恱之置酒欲夺焉罗敷善弹筝作陌上桑以自明不从其辞称罗敷采桑陌上为使君所邀罗敷盛夸其夫为侍中郎以拒之或言与旧说不同然侍中郎汉官也恐仁初为赵王家令后为汉侍中郎也呼赵王为使君者郎君之称本于汉恐言使君者犹今言使头也其辞有日出东南隅照我秦氏楼之句故亦曰日出东南隅行亦曰日出行别有秋胡行其事与此不同此其亦名陌上桑致后人差互其说如王筠陌上桑云秋胡始停马罗敷未蒲匡盖合为一事也】
　　美女渭桥东春还事蚕作五马如飞龙青丝结金络不知谁家子调笑来相谑【齐贤曰汉官仪诸侯五马士赟曰渭桥在长安见四巻罗敷行曰使君从南来五马立踟蹰又曰青丝系马尾黄金络马头】妾本秦罗敷玉顔艳名都绿条映素手采桑向城隅使君且不顾况复论秋胡【齐贤曰罗敷歌曰使君自有妇罗敷自有夫列女传鲁秋胡防妇者鲁秋胡子之妻秋胡子既纳之五日去而官于陈五年乃归未至其家见路傍有美妇人方采桑秋胡子恱之下车谓曰力田不如逢丰年力耕不如遇公卿吾有金愿以与夫人妇人曰嘻妇人当采桑以事舅姑吾不愿人之金秋胡子遂去归家奉金遗其母使人呼其妇妇至乃向采桑者秋胡子见之而慙妇曰束髪脩身辞亲仕五年始得还乃恱路傍妇人以金与之是忘母不孝也妾不忍见不孝之人遂投河死士赟曰古罗敷行秦氏有好女自名为罗敷罗敷善蚕桑采桑城南隅又曰使君谢罗敷还可共载否罗敷亦致辞使君亦何愚使君自有妇罗敷自有夫】寒螀爱碧草鸣凤栖青梧托心自有处但怪傍人愚徒令白日暮髙驾空踟蹰【齐贤曰螀音将蝉属士赟曰毛诗注云鳯凰之性非梧桐不栖此六句乃是緫括一篇之意谓采桑之妇托心各自在矣路人挑之者亦何愚哉犹用世之士各有所从他人纵招之岂能动其心哉碧草青梧亦古罗敷行盛称其夫家好美之意也】
　　枯鱼过河泣【士赟曰乐府遗声龙鱼六曲有枯鱼却无过河泣字】
　　白龙改常服偶被豫且制谁使尔为鱼徒劳诉天帝【士赟曰刘向说苑吴王欲从民饮伍子胥諌曰不可昔白龙下清泠之渊化为鱼渔者豫且射中其目白龙上诉天帝天帝曰当是之时若安置而形白龙对曰我下清泠之渊化为鱼天帝曰鱼固人所射也若是豫且何罪夫白龙天帝贵畜也豫且宋国贱臣也白龙不化豫且不射今弃万乗之位而从布衣之士饮酒臣恐其有豫且之患矣王乃止】作书报鲸鲵勿恃风涛势涛落归泥沙翻遭蝼蚁噬【士赟曰刘向说苑吞舟之鱼荡而失水制于蝼蚁者离其居也】万乗慎出入栢人以为识【齐贤曰史张耳传汉七年髙祖从平城过赵赵王朝夕袒韝蔽目上食礼甚卑有子婿礼髙祖箕踞甚慢易之赵相贯髙等为气怒欲杀髙祖汉八年上从东垣还过赵贯髙等乃壁人栢人要之及上欲过宿心动问曰县名为何曰栢人栢人者迫于人也不宿而去九年贯髙怨家上变告之于是上皆并逮捕治张敖之罪识一作诫士赟曰栢人属赵国师古曰本晋邑】
　　丁都护歌【士赟曰古今乐録丁都护歌者彭城内史徐逵为鲁轨所杀宋髙祖使督护丁眸收殡之逵妻髙祖长女也呼眸至阁下自问敛送之事毎问辄叹息曰丁都护其声哀切后人因其声广其曲焉】
　　云阳上征去两岸饶商贾【齐贤曰寰宇记润州丹阳旧名云阳通物曰商居卖曰贾士赟曰按润州图经丹阳山古云阳县也秦时亦言其地有天子气始皇凿北坑以败其势截直道使阿曲故谓之曲阿后汉书地理志吴郡丹徒曲阿由拳注云干寳捜神记曰秦始皇东廵望气者云五百年后江东有天子气始皇令囚徒十万人污凿其地表以恶名故改之曰由拳县即今丹阳也】吴牛喘月时拖船一何苦水浊不可饮壶浆半成土【齐贤曰世说注云今之水牛唯产江淮间故谓之吴牛南土多暑而此牛畏热见月疑是日所以喘也士赟曰此言水浊而成泥也】一唱都护歌心摧泪如雨万人凿盘石无由逹江浒君看石芒砀掩泪悲千古【齐贤曰唐志作督护此意谓行船于河河水浑浊不可饮虽使万人凿石以通江水终不能得当热而渴饮千古之人视盘石芒砀然岂不悲哉汉书髙祖隐芒砀山泽间应劭曰芒音忙属沛国砀音唐属梁国二县之界士赟曰毛诗注浒水涯此言江浒则江之涯也太白乐府毎篇必櫽括一事而作非泛然而言者此篇之意是咏秦皇凿北坑以厌天子气之事徒尔劳民凿石而不知真主已在芒砀山泽间矣非人力之所能胜也触热拖船就饮浊水征夫之苦徒兴千古之悲耳或曰诗者所以抒下情而通风谕此诗乃是为韦坚开广运潭而作借秦为喻耳按唐史天寳初江淮南租庸等使韦坚引淮水抵苑东望春楼下为潭以聚江淮运船役夫匠通漕渠发人丘陇自江淮至京城民间萧然愁怨二年而成三月上幸望春楼观新潭名其潭曰广运太白之诗其为是欤吴孙权时亦尝遣校尉陈勲将屯田及作士三万人凿句容中道自小坻至云阳西域通防市作邸阁今以首句观之似咏此事然诗意重在末句故以秦事为证附注吴事于末云】
　　相逢行【士赟曰王僧防技録曰相和清调六曲有相逢狭路间行亦曰长安有狭斜行亦曰相逢行】
　　胡骑五花马谒帝出银台秀色谁家子云车珠箔开【士赟曰李肇翰林志学士毎下直出门谓之小三昧出银台门上马谓之大三昧唐翰林故事翰林院在右银台门内麟徳殿西重廊之后盖天下伎能艺术见召者之所处】金鞭遥指防玉勒近迟回夹毂相借问疑从天上来蹙入青绮门当歌共衔杯衔杯映歌扇似月云中见【齐贤曰汉武时身毒国献连环羁皆以白玉作之马瑙石为勒白光琉璃为鞍】相见不得亲不如不相见相见情已深未语可知心胡为守空闺孤眠愁锦衾锦衾与罗帏纒绵防有时春风正澹荡暮雨来何迟愿因三青鸟更报长相思光景不待人须防髪成丝当年失行乐老去徒伤悲持此道密意毋令旷佳期
　　千里思
　　李陵没胡沙苏武还汉家迢迢五原关朔雪乱边花一去隔絶国思归但长嗟鸿鴈向西北因书报天涯【士赟曰汉书李陵字少卿陇西成纪人少时为侍中建章监天汉二年将步骑五千与单于战矢穷力尽遂降匈奴为右校王病死苏武字子卿以父任为郎天汉元年持节使匈奴留十九年竟全节归汉拜典属国匈奴传胡地沙卤多此篇是咏苏武归汉李陵送别悲叹之意末句鸿鴈向西北因书报天涯者是括陵与武书所谓时因北风复惠徳音之语耳】
　　树中草【士赟曰乐府遗声草木二十一曲有树中草】
　　鸟衔野田草误入枯桑里【士赟曰此谓桑寄生也本草图经曰桑寄生出农山谷桑上今处处有之云是乌鸟食物子落枝节间感气而生叶似橘而厚软茎似槐枝而肥脆三四月生花黄白色六月七月结实黄色如小豆大】客土植危根逢春犹不死【士赟曰服防曰取他处土以増髙为客土也】草木虽无情因依尚可生如何同枝叶各自有枯荣【士赟曰明皇之时诸王相继诛戮此诗似有感而作也】
　　君马黄【士赟曰乐録汉短箫铙歌二十二曲有君马黄晋曰金陵运言晋乗金运也北齐曰定汝颖言文襄遣清河王岳防周将王思政于长葛汝颖悉平也后周曰哲皇出言髙祖之圣徳也援古辞云君马黄臣马苍二马同逐臣马良终言美人归以南以北驾车驰马令我心伤但取第一句以命题其主意不在马也李白之作其得古道乎如张正见蔡知君之流只言马而已按谢爕云或聴铙歌曲惟吟君马黄古人知音别曲见于赋韵者如此后世只于言语上计较此道无闻】
　　君马黄我马白马色虽不同人心本无隔【齐贤曰诗我马黄又亦白其马士赟曰兴者谓马之毛色虽不同而其为马则一也人之才艺虽有异而其为人则均也】共作游冶盘双行洛阳陌长劒既照曜髙冠何赩赫【齐贤曰风俗通东西曰陌士赟曰此言俱以才艺而进仕于朝也后两句极贵显之形容也】各有千金裘俱为五侯客【士赟曰此言仕于朝者各有所主也】猛虎落陷穽壮士时屈厄相知在急难独好亦何益【士赟曰此言士而遭厄犹猛虎之落穽虽有牙爪无所复施而同时侪軰不能垂一指之援独善其身何取其为益者三友哉此诗其伤朋友之道缺乎抑白遭诬被谤之时所作也耶婉而不迫可谓得国风之体矣】
　　拟古【士赟曰莆阳夹漈郑先生曰始于太白】
　　融融白玉辉映我青我眉寳镜似空水落花如风吹出门望帝子荡漾不可期安得黄鹤羽一报佳人知【士赟曰兴者谓当盛年之时揽镜自照叹其顔色之美好未有仇也复伤世之阅人如水镜之无心而人者暂少忽老则似乎风中之花时难得而易失亦犹有志之士当强仕之时而不得进用虽有致君之心无自而遂君门万里固不可期矣复曰安得黄鹤羽一报佳人知者复冀夫在位之人或者能汲引而进之于君侧也其亦不忍自絶于君之意欤】
　　折杨栁【士赟曰崔豹古今注横吹胡乐也张骞入西域传其法唯得摩词兠勒一曲李延年因造新声二十八解魏晋以来不存见用黄鹄陇头折杨栁等十曲】
　　垂杨拂绿水揺艶东风年花明玉关雪叶暖金牕烟美人结长想对此心凄然攀条折春色逺寄龙庭前【齐贤曰班固燕然山铭注老上单于五月大防龙庭祭其先天地神】
　　少年子【士赟曰乐府遗声游侠二十一曲有少年子】
　　青云少年子挟弹章台左鞍马四边开突如流星过金丸落飞鸟夜入琼楼卧夷齐是何人独守西山饿【士赟曰章台流星并前巻注】
　　紫骝马【士赟曰乐府鼓角横吹十五曲有紫骝马】
　　紫骝行且嘶双翻碧玉蹄临流不肯渡似惜锦障泥白云关山逺黄云海戍迷挥鞭万里去安得念春闺【齐贤曰晋王济善解马性常乗一马着连锦障泥前有水终不肯渡济云此必是惜障泥使人解去便渡古今乐録紫骝马曲盖从君逺戍懐归之曲】
　　少年行【士赟曰乐府遗声游侠三十二曲有少年行】
　　击筑饮美酒劒歌易水湄经过燕太子结托并州儿【士赟曰并州儿事见五巻注】少年负壮气奋烈自有时因击鲁勾践争博勿相欺【士赟曰史刺客传荆轲游于邯郸鲁勾践与荆轲博争道鲁勾践怒而叱之荆轲嘿而逃去遂不复防后为燕太子丹刺秦王不中败死鲁勾践闻之私曰嗟夫惜哉其不讲于刺剑之术也甚矣吾不知人也者吾叱之彼乃以我为非人也】
　　其二
　　五陵年少金市东银鞍白马度春风落花踏尽游何处笑入胡姬酒肆中
　　白鼻騧
　　银鞍白鼻騧绿地障泥锦细雨春风花落时挥鞭直就胡姬饮【齐贤曰毛诗有马白顚注的颡也尔雅马黒喙曰騧西京杂记汉武帝得贰师天马常以玫瑰石为鞍镂以金银鍮石以緑地五色锦为蔽泥后稍以熊罴皮为之】
　　豫章行【士赟曰王僧防技録相和歌清调六曲有豫章行】
　　胡风吹代马北拥鲁阳关呉兵照海雪西讨何时还半渡上辽津黄云惨无顔【齐贤曰九域志汝州鲁阳关即鲁阳公与韩遘战挥戈退日处】老母与子别呼天野草间白马绕旌旗悲鸣相追攀白杨秋月苦早落豫章山【齐贤曰史记屈原曰人穷则反本故劳苦倦极未尝不呼天也疾痛惨怛未尝不呼父母也古豫章行白杨初生时乃在豫章山】本为休明人斩虏素不闲岂惜战鬬死为君扫凶顽精感石没羽岂云惮险艰【齐贤曰吕氏春秋养由基射兕中石矢饮羽李广居右北平出猎见草中石以为虎而射之中石没羽士赟曰此言生于休明之世有征无战之时素不闲习战鬬之事然公尔防私国尔忘家精诚所至岂复惮险惜死哉】楼船若鲸飞波荡落星湾此曲不可奏三军发成斑【齐贤曰史记注船上为楼曰楼船士赟曰落星湾在今南康军城之右唐时属江州及洪州舆地广记曰昔有星坠水化为石夏秋之交湖水方涨则星石泛于波澜之上至隆冬水涸则可以歩涉寺居其上曰法安院笺云大国三军合三万七千五百人言三万举成数也】
　　沐浴子【士赟曰乐府遗声游侠二十一曲有沐浴子】
　　沐芳莫弹冠浴兰莫振衣处世忌太洁至人贵藏辉【齐贤曰屈原曰新沐者必弹冠新浴者必振衣安能以身之察察受物之汶汶者乎五臣曰察察洁白也汶音问垢尘也】沧浪有钓叟吾与尔同归【士赟曰沧浪钓叟即屈原词所谓渔父者此诗全櫽括渔父词之意前诗含光混世贵无名何用孤髙比云月亦此意也其太白涉难后之辞乎】
　　髙句骊【齐贤曰隋书曰夫余王尝得河伯女生一卵一男子破卵而出名曰朱防夫余之臣请杀之朱防东南走遇一大水不可越曰我是河伯外孙日之子于是鱼鳖积而成桥朱防遂渡追不及朱防既建国自号髙句骊以髙为氏都平壤汉乐浪郡士赟曰乐府遗声蕃胡四曲有髙句骊】
　　金花折风帽白马小迟回翩翩舞广袖似鸟海东来【士赟曰按唐礼乐志东夷乐有髙丽百济中宗时百济乐工人亡散岐王为太常卿复奏置之然音伎多阙舞者二人紫大褎裙襦章甫冠衣履乐有筝笛桃皮觱篥箜篌歌而已金花帽白马广袖者当时乐舞之饰即所见而咏之东海俊鹘名海东青此喻其舞之快防如海东青之快徤也】
　　静夜思
　　牀前看月光疑是地上霜举头望山月低头思故乡【齐贤曰古诗征人相顾白如霜】
　　緑水曲【士赟曰乐府解题緑水者古琴操名】
　　緑水明秋月南湖采白苹荷花娇欲语愁杀荡舟人【齐贤曰马融长笛赋中取度于白雪緑水注二曲名】
　　鳯凰曲
　　嬴女吹玉箫吟弄天上春青鸾不独去更有携手人影灭彩云断遗声落西秦【士赟曰嬴女弄玉也】
　　鳯台曲【士赟曰即古乐府萧史曲也】
　　尝闻秦帝女传得鳯凰声是日逢仙子当时别有情人吹防箫去天借緑云迎曲在身不返空余弄玉名【士赟曰全篇皆櫽括萧史弄玉事仙传萧史得道善吹箫秦穆公以女弄玉妻之遂教弄玉吹箫作鳯鸣有鳯来止其屋公为作鳯台后弄玉乗鳯萧史乗龙升天而去此诗专咏此事】
　　从军行【士赟曰王僧防宴乐相和歌平调七曲有从军行】
　　从军玉门道逐虏金微山【齐贤曰九域志肃州酒泉郡领玉门县玉门关在焉通典羁縻州有金微山振武军】笛奏梅花曲刀开明月环【齐贤曰桓伊善笛撰落梅花曲尤尽巧妙士赟曰古今乐録鼓角横吹十五曲有梅花落乃胡笳曲也】鼓声鸣海上兵气拥云间愿斩单于首长驱静铁关【士赟曰唐地理志自焉耆西五十里过铁门关】
　　秋思【士赟曰秋思古琴操商调之曲】
　　春阳如昨日碧树鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋【齐贤曰诗注仓庚离黄也亦作鹂蕙草即蕙也古今注曰莎鸡一名促织一名络纬一名蟋蟀谓其鸣如纺纬士赟曰此诗亦叹夫光景易流功业不建不知老之将至徒与草木俱腐耳有志者读之当共为之喟然也】
　　春思
　　燕草如碧丝秦桑低绿枝当君懐归日是妾断肠时春风不相识何事入罗帏【士赟曰燕草者燕地之草秦桑者秦地之桑也燕北地寒草生迟当秦桑低緑之时燕草方生如丝之碧也秦桑低枝者兴思妇之断肠也言其夫方萌懐归之心犹燕草之方生妾则思君之久先已肠断矣犹秦桑之已低枝也末句则兴此心贞防非外物所能动也此诗可谓得国风不淫不诽之体矣】
　　秋思
　　燕支黄叶落妾望自登台海上碧云断单于秋色来胡兵沙塞合汉使玉关回征客无归日空悲蕙草摧【齐贤曰单于匈奴号也顔师古曰广大之貌言其象天单于然也唐志曰沙州炖煌郡夀昌县西有阳关西北有玉门关士赟曰燕支山名事见第四巻诗注按春思秋思二诗戍妇词尔征夫不归春而秋矣登台而望木叶黄落矣秋髙马肥戎事兴矣汉使之出关者亦既回矣今而不归是无归之日矣兰蕙乃女人所佩以冝男者亦复就摧是一年之光景又虚度矣思妇之心当如何其悲也东山其新孔嘉其旧如之何之气象安得复见于后世哉】
　　子夜吴歌【齐贤曰唐礼乐志子夜晋曲也士赟曰古今乐録清商曲子夜亦曰子夜吴声四时歌亦曰子夜吴歌晋有女子名子夜作是歌甚哀晋武帝太元中琅琊王轲家有歌之子夜之音同于白纻皆清商调也故梁武本白纻而为子夜吴声四时歌明此子夜亦有晋声者其实不离清商】
　　秦地罗敷女采桑緑水边素手青条上红妆白日鲜蚕饥妾欲去五马莫留连【士赟曰事见陌上桑】
　　其二
　　镜湖三百里蓞发荷花五月西施采人看隘若耶回舟不待月归去越王家【齐贤曰九域志越州若耶溪即欧冶子铸剑之处士赟曰图经镜湖在防稽郡南二十里后汉马臻顺帝永和九年为太守于防稽山隂二县界筑塘周回三百一十里以畜水吴越春秋越王使相者求美女于国中得之苎罗山鬻薪之女西施郑旦家饰以罗縠教以行步三年而献之吴王有西施家有东施家姓施而在西故曰西施图经若耶溪在防稽县东南北流二十五里与镜湖合】
　　其三
　　长安一片月万户衣声秋风吹不尽总是玉关情何日平胡虏良人罢逺征【齐贤曰唐志京兆府有长安县良人夫也】
　　其四
　　明朝驿使发一夜絮征袍素手抽针冷那堪把剪刀裁缝寄逺道几日到临洮【齐贤曰洮州临洮郡治临潭县】
　　对酒行【士赟曰乐府相和歌三十曲有对酒行古词乃曹魏乐奏】
　　松子栖金华安期入蓬海此人古之仙羽化竟何在【齐贤曰松子赤松子也九域志婺州金华县金华山士赟曰神仙传黄初平丹谿人年十五家使牧羊有道士见其良谨将至金华山石室中四十余年忽然不复念家能坐在立亡后易姓为黄初平改字为赤松子安期先生事见二巻注】浮生速流电倐忽变光彩天地无雕换容顔有迁改【士赟曰此天长地逺嵗不留之意】对酒不肯饮含情欲谁待【士赟曰此诗其太白知非之作乎白少时见天台司马承祯谓其有仙风道骨继见贺知章亦目其为谪仙人后从道家者流受图箓自负为三十六天帝外臣有志于仙术亦可知矣今而老之将至前说茫无寸验因思古之所谓仙人如赤松安期者亦不复再见于世以知自古皆有死死者无不化所贵乎仙者特其精神与天地同流耳反老还童留形住世之说诞也古诗浩浩隂阳移年命如朝露人世忽如寄夀无金石固万嵗更相送圣贤莫能度服食求神仙多为药所误不如饮美酒被服纨与素良有以欤太白亦祖此意而作也】
　　估客行【士赟曰乐府清商曲估客乐齐武帝所作也武帝为布衣时常游樊邓践祚已后追忆徃事而作是歌使太乐令刘瑶教习百日无成或啓释寳月善音律帝使寳月奏之便就勑歌者重为感忆之声梁改为商旅行其辞二首一曰昔经樊邓后假楫梅根渚感昔追徃事意满情不叙二曰有信数寄书无信长相忆莫作瓶落井一去无消息】
　　海客乗天风将船逺行役譬如云中鸟一去无踪迹
　　衣篇
　　闺里佳人年十余嚬蛾对影恨离居忽逢江上春归燕衔得云中尺素书【齐贤曰嚬蛾嚬眉也】玉手开缄长叹息狂夫犹戍交河北万里交河水北流愿为双燕泛中洲【齐贤曰唐志贞观十四年平髙昌以其地置西州交河郡中都督府河水分流绕城下因名交河】君边云拥青丝骑妾处苔生红粉楼楼上春风日将歇谁能揽镜看愁髪晓吹员管随落花夜戎衣向明月明月髙髙刻漏长真珠帘箔掩兰堂横垂寳幄同心结半拂琼筵苏合香【齐贤曰杜预左氏注幄帐也梁书中天竺出苏合香是诸香汁煎之又曰大秦人采苏合先笮其汁以为香膏乃卖其滓与人展转逹中国不大香也】琼筵寳幄连枝锦灯烛荧荧照孤寝有便凭将金剪刀为君留下相思枕摘尽庭兰不见君红巾拭泪生氤氲明年若更征边塞愿作阳台一段云【士赟曰礼记妇人或赐之兰茝则受献诸舅姑又左传燕姑梦兰事则知兰者妇人所佩之花今夫从军谁与媚哉幽郁之情亦可见矣末句曰明年若更征边塞愿作阳台一段云意谓滔滔不归则惟有托梦以从其夫于四方上下耳此亦极其懐思之形容也欤】
　　少年行【士赟曰乐府遗声游侠三十一曲有少年行】
　　君不见淮南少年游侠容白日毬猎夜拥掷呼卢百万终不惜报雠千里如咫尺【齐贤曰唐淮南道古扬州之地荀恱曰立气岸作威福结私交以立强于世者谓之游侠士赟曰何无忌传刘毅家无担石之储樗蒲一掷百万】少年游侠好经过浑成装束皆绮罗兰蕙相随喧妓女风光去处满笙歌骄矜自言不可有侠士堂中养来久好鞍好马乞与人十千五千旋沽酒赤心用尽为知已黄金不惜栽桃李桃李栽来几度春一回花落一回新【齐贤曰汉游侠叙曰布衣游侠剧孟郭解之徒驰骛于闾阖权行州域力折公侯众庶觊而慕之虽其陷于刑辟自与杀身成名若季路仇牧死而不悔也】府县尽为门下客王侯皆是平交人男儿百年且乐命何须徇书受贫病男儿百年且荣身何须徇节甘风尘衣冠半是征战士穷儒浪作林泉民遮莫枝根长百丈不如当代多还徃遮莫姻亲连帝城不如当身自簮缨看取富贵眼前者何用悠悠身后名【士赟曰遮莫方言也遮音折此篇末章上二句辞意迫切似非太白之作具眼者必能辨之】
　　长歌行【齐贤曰陆士衡乐府有长歌行古今注长歌言夀命长短定分不妄求也】
　　桃李待日开荣华照当年东风动百物草木尽欲言枯枝无丑叶涸水吐清泉大力运天地羲和无停鞭功名不早着竹帛将何宣桃李务青春谁能贯白日富贵与神仙蹉跎成两失金石犹销铄风霜无久质畏落日月后强饮歌与酒秋霜不惜人倐忽侵蒲栁【士赟曰古诗浩浩隂阳移年命如朝露人生忽如寄夀无金石固万嵗更相送圣贤莫能度服药求神仙多为药所误不如饮美酒被服纨与素又人生非金石岂能长夀考奄忽随物化荣名以为寳此诗意全出于此富贵神仙蹉跎两失亦白自叹之意欤】
　　长相思
　　日色欲尽花含烟月明欲素愁不眠赵瑟初停鳯凰柱蜀琴欲奏鸳鸯【齐贤曰西京杂记赵后有寳琴曰鳯凰皆以金玉隐起为龙螭鸾鳯列女之状蜀都赋巴姬弹鸳鸯以雌雄也或曰成都雷氏善琢琴故曰蜀琴】此曲有意无人传愿随春风寄燕然忆君迢迢隔青天昔时横波目今作流泪泉不信妾肠断归来看取明镜前【齐贤曰晋书嵇康宿华阳亭引琴而弹夜分忽有客诣之称是古人与康共谈音律因索琴弹之而为广陵散声调絶伦遂以受康仍誓不传人亦不言其姓字士赟曰此亦戍妇词也词意悲而不伤怨而不诽可谓得国风体矣】
　　猛虎行【士赟曰王僧防技録相和歌平调七曲有猛虎行】
　　朝作猛虎行暮作猛虎吟肠断非关陇头水泪下不为雍门琴【齐贤曰唐陇州汧阳郡汧阳县有垅山雍门琴见前巻士赟曰陇头水亦古乐府别离之曲正与雍门琴相对郭伸产秦州记曰陇山东西百八十里登山岭东望秦川四五百里极目泯然山东人行役升此而顾瞻者莫不悲思故歌曰陇头流水分离四下念我行役飘然旷野登髙逺望涕零双堕】旌旗缤纷两河道战鼓惊山欲颠倒【齐贤曰两河道河南河北也】秦人半作燕地囚胡马翻衔洛阳草【齐贤曰天寳十四载十一月安禄山反十一月丁酉陷东京十五载六月已亥陷京师以张通儒为西京留守崔光逺为京兆尹安思顺屯苑中镇关中禄山命捜捕百官宦者宫女等每获数百人輙以卫送洛阳陈希烈张均张垍皆降禄山以希烈垍为相肃宗问李泌强敌如此何时可定泌曰臣观贼所获女子金帛皆输之范阳此岂有雄据四海之志士赟曰秦人半作燕地囚者唐都长安秦地也京师既陷则人被驱虏而归于幽燕也胡马翻衔洛阳草者贼兵屯东京时牧马于洛阳也】一输一失关下兵朝降夕叛幽蓟城【齐贤曰一输一失谓正月安庆绪冦潼关哥舒翰击却之六月上遣使趣翰进兵复陜洛翰抚膺恸哭引兵出关遇崔干祐军于灵寳西大败干祐遂克潼关火防归仁执翰以降朝降夕叛谓至徳二载正月安庆绪杀禄山即位以史思明为范阳节度牛廷玠领安阳军事十月广平王俶与回纥叶防入洛阳庆绪走保邺耿仁智说思明归朝廷思明即囚安承庆遣其将窦子昂奉表以所部十三郡及兵八万来降并帅河东节度髙秀岩亦降十二月子昂至京师上以思明为归义王范阳节度乾元元年六月李光弼以思明终叛隂使乌承恩图之承恩多以私财募部曲及数衣妇人服诣诸将营说诱之诸将以白思明思明执承恩集将佐西向大哭曰臣以三十万众降朝廷何负陛下而欲杀臣命表云陛下不为臣诛光弼臣当自引兵就太原诛之乾元三年再反正月僣称大圣周王夏四月更号大燕自称应天皇帝】巨鳌未斩海水动鱼龙奔走安得宁颇似楚汉时翻覆无定止朝过博浪沙暮入淮隂市张良未遇韩信贫刘项存亡在两臣蹔到下邳受兵略来投漂母作主人贤哲栖栖古如此今时亦弃青云士【齐贤曰史张良者其先韩人秦灭韩良求刺客刺秦王为韩报仇东见沧海君得力士为鐡椎重百二十斤徂击秦皇帝博浪沙中误中副车良乃更姓名亡匿下邳良常游下邳圯上有一老父出一编书曰读此为王者师矣旦视之乃太公兵法良因习读之遇沛公略地下邳西遂属焉数以兵法说沛公沛公常用其策良曰沛公殆天授故遂从之不去韩信淮隂人也贫无行钓于城下诸漂母有一母见信饥饭信竟漂数十日信喜谓漂母曰吾必有以重报母母怒曰大丈夫不能自食吾哀王孙而进食岂望报乎项梁渡淮信从之梁败又属羽羽以为郎中数以策干羽羽不用信亡楚归汉汉王以为大将】有策不敢犯龙鳞窜身南国避胡尘寳书玉劒挂髙阁金鞍骏马散故人【士赟曰翰曰寳书真经也】昨日方为宣城客掣铃交通二千石【齐贤曰宣城客者太白自道也尝有赠宣城宇文太守及赠宣城赵太守恱诗】有时六博快壮心绕床三匝呼一掷【齐贤曰招魂菎蔽象棊有六博王逸注菎音昆玉也蔽簙箸以玉饰之方言曰秦晋间谓之簙吴楚间谓之蔽或谓之箭或谓之棊博雅曰簙箸谓之箭投六着行六棊故谓六簙】楚人每道张旭竒心藏风云世莫知【齐贤曰唐张旭善草书而好酒饮后号呼狂走索笔变化无穷若有神助时人号为颠初为常熟尉有老人陈牒求判宿昔又来旭怒其烦责之老人曰观公笔竒妙欲以家藏耳】三吴邦伯皆顾盻四海雄侠两追随【齐贤曰通典曰吴郡吴兴丹阳为三吴士赟曰两字盖白与旭而两也】萧曹曽作沛中吏攀龙附鳯当有时【齐贤曰汉书曹参沛人也秦时为狱掾而萧何为主吏耿纯说光武曰士大夫从大王于矢石之间者其计固望攀龙鳞附鳯翼以成其所志耳士赟曰汉书賛曰萧何曹参起秦为刀笔吏当时碌碌未有竒节汉兴依日月之末光为一代宗臣盛矣哉】溧阳酒楼三月春杨花茫茫愁杀人胡雏緑眼吹玉笛吴歌白纻飞梁尘【齐贤曰唐志升州江宁郡溧阳县唐礼乐志白纻吴舞也七略曰汉鲁人虞公善雅歌发声尽动梁上尘】丈夫相见且为乐槌牛檛鼓防众賔我从此去钓东海得鱼笑寄情相亲【士赟曰任公钓鱼事见一巻按此诗似非太白之作用事既无伦理徒尔肆为狂诞之辞首尾不相照应脉络不相贯串语意斐率悲欢失据必是他人之诗窜入集中歳久难别前辈识者苏东坡黄山谷于懐素草书悲来乎笑矣乎等作尝致辩矣愚于此篇亦有疑焉因笔于此以俟知者】
　　去妇词【士赟曰此篇即顾况弃妇词也后人添増数句而窜入于太白集中语俗意重斧凿之防斑斑可见可谓作伪心劳日拙者矣子见注巳详兹不复注】
　　古来有弃妇弃妇有归处今日妾辞君辞君遣何去本家零落尽恸哭来时路忆昔未嫁君闻君却周旋绮罗锦綉段有赠黄金千十五许嫁君二十移所天自从结髪日未几离君山川家家尽欢喜孤妾长自怜幽闺多怨思盛色无十年相思若循环枕席生流泉流泉咽不扫独梦关山道及此见君归君归妾已老物情恶衰贱新宠方妍好掩泪出故房伤心剧秋草自妾为君妻君东妾在西罗帏到晓恨玉貌一生啼自从离别久不觉尘埃厚常嫌玳瑁孤犹羡鸳鸯偶歳华逐霜霰贱妾何能久寒沼落芙蓉秋风散杨柳以比顦顇顔空持旧物还余生欲何寄谁肯相牵攀君恩既断絶相见何年月悔倾连理杯虚作同心结女萝附青松贵欲相依投浮萍失绿水教作若为流不叹君弃妾自叹妾縁业忆昔初嫁君小姑才倚牀今日妾辞君小姑如妾长回头语小姑莫嫁如兄夫【齐贤曰冯衍娶北地任氏为妻悍忌不得畜媵妾儿女常自操井臼老竟逐之与妇弟任武逹书曰不去此妇则家不宁不去此妇则家不清不去此妇则福不生不去此妇则事不成自恨以华盛时不早自定至于垂白家贫身贱之日养长疽自生祸殃礼女子许嫁笄而字天父母也苏少卿诗结发为夫妻韦昭国语注犹邈也古今注鸳鸯水鸟鳬类雌雄未尝相离人得其一一思而死谓之匹鸟】










　　李太白集分类补注巻六
　　钦定四库全书
　　李太白集分类补注巻七
　　宋　杨齐贤　集注
　　元　萧士赟　补注
　　歌吟【二十八首】
　　襄阳歌【齐贤曰唐礼乐志襄阳歌宋隋王诞作】
　　落日欲没岘山西倒着接防花下迷襄阳小儿齐拍手拦街争唱白铜鞮傍人借问笑何事笑杀山翁醉似泥【士赟曰已上事并见五巻襄阳曲注】鸬鷀杓鹦鹉杯百年三万六千日一日湏倾三百杯【齐贤曰鸬鷀水鸟也其颈长刻杓为之形山海经黄山有鸟其形如鹗青羽赤喙人舌能言名鹦鹉镂杯为之形今人以海螺如鹦鹉形作之亦曰鹦鹉杯并酒器名也】遥看汉水鸭头緑恰似蒲萄初酦醅此江若变作春酒垒麯便筑糟丘台【齐贤曰蒲萄酒见五巻注士赟曰醅释名酒未漉也糟酒滓也王充论衡纣酿酒积糟因为丘此形容嗜酒思想之极云耳】千金骏马换小妾笑坐雕鞍歌落梅车傍侧坐一壶酒鳯笙龙管行相催咸阳市中叹黄犬何如月下倾金罍君不见晋朝羊公一片石头剥落生莓苔泪亦不能为之堕心亦不能为之哀【齐贤曰説文曰笙十三簧象鳯之身列管以象鳯翼士赟曰羊公事见第五巻防阳曲诗注】清风明月不用一钱买玉山自倒非人推舒州杓力士铛李白与尔同死生襄王云雨今安在江水东流猿夜声【士赟曰楚防王事见一巻注宋欧阳永叔曰落日欲没岘山西倒着接防花下迷防阳小儿齐拍手大家争唱白铜鞮此常语也至于清风明月不用一钱买玊山自倒非人推然后见其横放其所以惊动千古者固不在此乎】
　　南都行
　　南都信佳丽武阙横西闗白水真人居万商罗阛髙楼对紫陌甲第连青山【齐贤曰贽虞曰南阳郡治宛在京之南光武旧里以置都焉汉纪长沙定王中子买为舂陵节侯至其孙考侯仁以舂陵地势下湿愿徙南阳守坟墓元帝许之以蔡阳白水郷为舂陵侯国传至南顿侯钦生光武故识称白水真人白水谓南阳白水县也世祖所起之处市中空地一曰居也崔豹古今注阛市垣也】此地多英豪邈然不可攀陶朱与五羖名播天壌间丽华秀玊色汉女娇朱顔【齐贤曰张华曰陶朱公家在南郡华容县西树碑云是越之范蠡隂皇后讳丽华南阳新野人光武适新野闻后羙心悦之更始元年遂纳为后】清歌遏流云舞有余闲遨游盛宛洛冠盖随风还走马红阳城呼鹰白河湾谁识卧龙客长吟愁鬓斑【齐贤曰汉志南阳郡宛县故申伯国光武起于宛都于洛阳遂以宛为南都故曰宛洛红阳县本侯国白河即白水河刘表在防阳筑台名呼鹰蜀志诸葛亮字孔明南阳人先主尝访士于司马徳操徳操曰此间自有伏龙鳯雏伏龙诸葛孔明也鳯雏厐士元也荆州记曰邓城西有独父山诸葛亦甞登此山因山作梁父吟】
　　江上吟
　　木兰之枻沙棠舟玊箫金管坐两头美酒樽中置千斛载妓随波任去留【齐贤曰广记汉成帝与飞燕戯太液池以沙□为舟以紫文桂为柂枻】仙人有待乘黄鹤海客无心随白鸥屈平词赋悬日月楚王台榭空山丘【齐贤曰九域志鄂州有黄鹤山黄鹤楼图经云费文伟仙去驾鹤来此列子海上之人有好鸥鸟者每旦之海上从鸥鸟游】兴酣落笔揺五岳诗成笑傲凌沧洲功名富贵若长在汉水亦应西北流【齐贤曰杜阳杂编隋大业九年元藏防为过海使判官风飘至洲岛间洲人云此沧州去中国已数万里其州方千里花木常如二三月人多不死所居或金阙银台玊楼紫阁洲上有九视山有金池水石泥沙皆如金色有金茎花如蝶人皆帯之曰不帯金茎花不淂到仙家藏几淹留既乆忽念中国洲人制凌风舸以送之激水如箭不旬日即达东莱士赟曰此达者之词也汉水无西北流之理功名富贵不能长在亦犹是乎】
　　侍从宜春苑奉诏赋龙池栁色初青聴新莺百啭歌
　　东风已緑瀛洲草紫殿红楼觉春好池南栁色半青青萦烟袅娜拂绮城垂丝百尺挂雕楹上有好鸟相和鸣间闗早淂春风情春风巻入碧云去千门万户皆春声【士赟曰瀛洲紫殿皆宫苑名】是时君王在镐京五云垂晖耀紫清仗出金宫随日转天回玉辇绕花行始向蓬莱看舞鹤还过茝石聴新莺新莺飞绕上林苑愿入箫韶杂鳯笙【齐贤曰汉志武王治镐师古曰今昆明池北镐陂唐制朝会之仗三卫畨上分为五仗皆帯刀捉仗列于东西廊下每日以四十二人立内廊阁外号曰内仗天子出则有细仗黄麾仗説文曰笙正月之音十三簧象鳯身盖其簧十二以象十二律其一以象闰士赟曰蓬莱茝石当时宫苑名】
　　玉壶吟
　　烈士击玊壶壮心惜暮年三杯拂剑舞秋月忽然髙咏涕泗涟鳯凰初下紫泥诏谒帝称觞登御筵【齐贤曰汉旧仪天子六玺皆以武都紫泥封之】揄扬九重万乘主谑浪赤墀青琐贤【齐贤曰九重言天子有九门一闗门二逺郊门三近郊门四城门五皐门六革门七雉门八应门九路门礼天子赤墀汉给事日暮入对青琐门其门刻为连琐而青涂之天子制也】朝天数换飞龙马敕赐瑚白玉鞭【齐贤曰唐天驷监御左右六闲分二廏一曰祥鳯二鳯苑其后禁中又增至飞龙廏士赟曰杜阳杂编载代宗长幸兴庆宫于复壁间得寳匣匣中获玉鞭鞭末有文曰软玉鞭即天寳中异国所献光可鉴物故老相传虽蓝田之美不能过也屈之则头尾相就舒之则头尾如绳虽以斧锧鍜斫终不伤缺上叹为异物遂以蝉聫綉为碧玉丝为鞘又凉州记咸寕二年发张骏陵淂鞭饰以瑚观此事则知宣太白之时必尝乘御廏之马而挥此鞭矣】世人不识东方朔大隐金门是谪仙【齐贤曰史东方朔行殿中郎谓之曰人皆以先生为狂朔曰如朔等所谓避世于朝廷间者也古之人乃避世扵深山中时坐席中酒酣防地歌曰陆况于俗避世金马门宫殿中可以避世全身何必深山之中蒿庐之下应劭风俗通曰东方朔是太白星精黄帝时为风后尧时为务成周为老越为范蠡齐为鸱夷子】西施宜笑复宜嚬丑女效之徒累身君子虽爱蛾眉好无奈宫中愁杀人【士赟曰西施丑女事见前巻注此诗乃太白自述其始末知遇之辞也观太白傅及前后诗集序其意自见矣】
　　豳歌行上新平长史兄粲
　　谷稍稍振庭柯泾水浩浩扬湍波哀鸿酸嘶暮声急愁云苍惨寒气多【齐贤曰九域志邠州新平县有豳邑泾水出安定泾阳县西岍头山东南至冯掖扬陵县入渭士赟曰尔雅稍稍擢也郭璞曰谓木无枝柯稍擢长而杀也】忆昨去家此为客荷花初红栁条碧中宵出饮三百杯明朝归饮二千石【齐贤曰后汉百官志郡置太守一人二千石】寕知流寓变光辉胡霜萧飒绕客衣寒灰寂寞慿谁暖落叶飘扬何处归吾兄行乐穷曛旭满堂有女顔如玉赵女长歌入防云燕姬醉舞娇红烛【齐贤曰古诗燕赵多佳人美者顔如玊】狐裘兽炭酌流霞壮士悲吟寜见嗟前荣后枯相翻覆何惜余光及棣华【齐贤曰郭氏曰今闗西有棠棣树子如樱桃可食士赟曰礼玊藻锦衣狐裘诸侯之服也语林晋羊琇字稚舒景献皇后从弟性豪侈洛下少林木炭贵如粟琇乃小炭为屑以物和之作兽后一时豪贵共集乃以温酒热猛兽皆开口向人赫赫然诸豪贵皆效之】
　　西岳云台歌送丹丘子
　　西岳峥嵘何壮哉黄河如丝天际来黄河万里触山动盘涡毂转秦地雷【士赟曰尔雅华山为西岳汉书黄河如帯】荣光休气纷五彩千年一清圣人在巨灵咆哮擘两山洪波喷箭射东海【齐贤曰李萧逺运命论黄河清而圣人生两山首阳太华也禹贡同为逆河至于海郭縁生日征记曰华山与首阳山本同一山河神巨灵擘开以通河流今河中府有巨灵庙士赟曰云笈七籖华山髙七千丈洞周回二千里名太极緫仙之天少昊为白帝治西岳巨灵神手擘其上足决其下以通河流以救民洪波之难仙掌之形灿然莹日上应井之精下镇秦地之分野在华州华隂县郦道元水经注国语曰华岳本一山当河河水过而曲行河神巨灵手荡脚踏开而为两今掌足之迹犹在尝有好事之士升华岳而观迹马】三峯却立如欲催翠厓丹谷髙掌开白帝金精运元气石作莲华云作台【齐贤曰淮南子西方金也其帝少昊其神太白华山有莲花峯有云台观】云台阁道连窈防中有不死丹丘生明星玉女备洒扫麻姑搔背指轻【士赟曰丹丘生即元丹丘也明皇玉女见二巻注】我皇手把天地戸丹丘谈天与天语九重出入生光辉东来蓬莱复西归玉浆倘或故人饮骑二茅龙上天飞【齐贤曰开皇神告録曰隋开皇末有老翁诣唐髙祖状貌甚异髙祖钦之从容置酒饮酣语及时事曰公积徳之门负至贵之表应天受命当不劳而定但当在丹丘子之后帝曰丹丘谓谁曰与公近籍但公不知神器已属惟此二人然丹丘先生凝情物外恐不复以世网累心倘或俯就公若不相持于中原当为其佐帝曰先帝安在曰隐居樗杜间帝遂袖剑诣焉将不利于丹丘然先生道徳逺貌若水壶覩其仪貌心骇神耸伏谒于苫宇之下拜未及起先生言曰吾乆厌浊世汝羶于时者显晦既殊幸无见忌帝愕而谢之武徳初宻遣太宗访焉则其室已墟矣天子之门九重仙传拾遗曰嵩山北有大六一叟尝误堕其中行十许日见草屋一区有二仙对棊局下有数杯白饮叟告饮棊者与饮饮毕气力十倍丰年出蜀青城山归洛问张华曰此仙馆所饮者玉浆也士赟曰刘向别録曰驺衍之所言五徳纹始天地广大书言天事故曰谈天此喻元丹丘为仙人东来于蓬莱复西归于华山也呼子元乗茅龙事见二巻事】
　　元丹丘歌
　　元丹丘爱神仙朝饮颍川之清流暮还嵩岑之紫烟【齐贤曰唐许州颍川郡乃颍考叔所封唐颍州汝隂郡嵩山中岳祠隷唐河南府登封县距府一百二十里説文小山而髙曰岑】三十六峯长周旋长周旋蹑星虹身骑飞龙耳生风横河跨海与天通我知尔游心无穷【士赟曰戴延之西征记嵩山其山三十六峯东曰太室西曰少室相去十七里嵩其总名也刘向列仙陶安公传曰安公安公治与天通七月七日迎汝以赤龙至期遣赤龙到大雨而安公骑之东南上】
　　扶风豪士歌
　　洛阳三月飞胡沙洛阳城中人怨嗟天津流水波赤血白骨相撑如乱麻【齐贤曰天寳十四载十一月禄山反范阳十二月陷洛阳十五载六月陷京师明年三月禄山据洛阳广平王入洛阳大陈兵于天津桥士赟曰此禄山陷京师时作也】我亦东奔向吴国浮云四塞道路賖东方日出啼早鸦城门人开扫落花梧桐杨栁拂金井来醉扶风豪士家【齐贤曰呉国孙权故都建业也士赟曰此太白避乱东土时言道路艰阻京国乱离而东土之太平自若也扶风乃三辅郡意豪士亦必同时避乱于东吴而与太白衘杯酒接殷勤之欢者】扶风豪士天下竒意气相倾山可移作人不倚将军势饮酒岂顾尚书期雕盘绮食会众客吴歌赵舞香风吹【齐贤曰陈遵嗜酒每大饮賔客辄闗门投辖车辖投井中虽有急终不淂去尝有部刺史奏事过遵值其方饮刺史大穷遵沾醉时突入见遵母当封尚书有期会状母乃令从后阁入】原尝春陵六国时开心写意君所知堂中各有三千士明日报恩知是谁【齐贤曰史记齐威王少子田异封于薛曰靖郭君子文立曰孟尝君招致賔客賔客数千人赵惠王弟胜曰平原君封于东武城喜賔客賔客至者数千人魏昭王少子无忌封为信陵君仁而下士致食客三千人黄歇事楚顷襄王王卒考烈王以为相封为春申君客三千人上客皆蹑珠履】抚长劔一扬眉清水白石何离离脱吾帽向君笑饮君酒为君吟张良未逐赤松去桥邉黄石知我心【齐贤曰黄石事见前巻注】
　　同族弟金城尉叔卿烛照山水壁画歌
　　髙堂粉壁图蓬瀛烛前一见沧洲清洪波汹涌山峥嵘皎若丹丘隔海望赤城【士赟曰云笈七籖天台赤城山系第六洞天在天台县丹丘海外神山也】光中乍喜岚气灭谓逢山隂晴后雪回溪碧流寂无喧又如秦人月下窥花源了然不觉清心防袛将叠嶂鸣秋猿【士赟曰防稽山北曰山隂此八句是咏其图写之状】与君对此懽未歇放歌行吟逹明发却顾海客扬云帆便欲因之向溟渤【齐贤曰溟渤二海名】
　　白毫子歌
　　淮南小山白毫子乃在淮南小山里夜卧松下云朝飡石中髄小山连緜向江开碧峯巉岩緑水回余配白毫子独酌流霞杯【齐贤曰王逸楚辞序曰招隠士者淮南小山之所作也昔淮南王安好士八公之徒著作篇章分造辞赋或称小山或称大山其义犹诗有大雅小雅神仙传王烈尝独之太行山忽见山破山裂青泥流出如髓烈取食数丸如桃夭因擕少许归与嵇叔夜即与烈往视之断山已复如故烈曰叔夜未合得道故也仙经曰神山五百年一开门中中石髓出得而服之与天相毕】拂花弄琴坐青苔緑萝树下春风来南牎萧飒松声起凭厓一听清心耳可得见未得亲八公携手五云去空余桂树愁杀人【齐贤曰神仙传淮南王安召天下方术之士有八公诣门皆须眉皓白门吏先宻以白王王使难问之曰我王尚欲求延年长生不老之道今先生年老似无驻顔之术八公笑曰闻王尊礼贤士故还致其身何以年貌遽见嫌耶王必若见年少今则少矣言未竟八公皆变为童子年可十四五色如桃花门吏走白王王迎登思仙之台执弟子礼北面叩首愿道君哀怜入童子乃复为老人曰吾一人能坐致风雨画地为江河撮土为山岳一人能束虎豹致蛟龙役神分形易貌一人能入火不灼入水不濡刃射不中一人千变万化恣意所为行宫易室一人能煎泥成金凝水为银水錬八石飞腾流珠乗云驾龙浮于太清之上在王所欲时淮南被人诬告安仄天子使宗正持节治之八公曰可以去矣即白日升天八公与安所踏山上皆陷成迹安临去问八公曰可以将交亲俱至彼便遣还否八公曰但不得过五人即以左吴王春传生等五人至州便遣还刘安招隠士曰桂树丛生兮山之幽】
　　梁园吟
　　我浮黄云去京阙挂席欲进波连山天长水阔厌逺渉访古始及平台间平台为客忧思多对酒遂作梁园歌【齐贤曰汉梁王都睢阳北界太山西至髙阳四十余城孝王筑东苑方三百里广睢阳城七十里大治宫室为复道自宫连属于平台二十余里九域志南京睢阳郡治宋城县有平台宫三十六士赟曰西京杂记梁孝王好营宫室苑囿之乐作曜华之宫筑兎园园中有百灵山山有肤寸石落猿岩栖龙岫又有鴈池池间有鹤洲鳬渚其诸宫观相连延亘数千里竒菓异树瑰禽怪兽毕备王日与宫人賔客弋钓其中此梁园名之所由始也】却忆蓬池阮公咏因吟渌水扬洪波洪波浩荡迷旧国路逺西归安可得【士赟曰此乃太白触景而吟阮籍蓬池咏怀之全句耳今録其略于下徘徊蓬池上还顾望大梁渌水扬洪波旷野莽茫茫汉书地理志河南开封县东北有蓬池或曰即宋蓬泽也唐都长安在西白逺离京国故发西归安可得之叹也所谓身在江海而心存魏阙者欤】人生达命岂暇愁且饮美酒登髙楼平头奴子揺大扇五月不热疑清秋玉盘杨梅为君设呉盐如花皎白雪持盐把酒但饮之莫学夷齐事髙洁【齐贤曰魏明帝与崔浩语至中夜赐浩缥醪酒十斛水精戎盐一两曰朕味卿言若此盐酒故与卿同其味也】昔人豪贵信陵君今人耕种信陵坟荒城虚照碧山月古木尽入苍梧云【齐贤曰魏信陵君墓在东京开封府士赟曰史记魏公子无忌者魏昭王少子封为信陵君仁而下士当时诸侯以公子贤多客不敢加兵于魏髙祖始微少时数闻公子贤及即天子位毎过大梁尝祠公子为置守冢五家世世歳以四时奉祠公子此言耕种者以后事也】梁王宫阙今安在枚马先归不相待舞影歌声散绿池空余汴水东流海【齐贤曰雪赋序嵗将暮时既昏梁王不恱游于兎园乃置防酒命賔友召郡生延枚叟相如末至居客之右西汉志河南荥阳县汴水在西南东汉永平十二年修汴梁王景筑堤自荣阳至于东海口千余里】沉吟此事泪满衣黄金买醉未能归连呼五白行六慱分曹赌酒酣驰辉歌且謡意方逺东山髙卧时起来欲济苍生未应晩【齐贤曰招魂曰象棋有六分曹并进道相迫成枭而牟呼五白晋书桓温请谢安为司马将发新亭朝士咸送中丞髙崧戯之曰卿屡违朝防髙卧东山诸人每相与言安石不肯出将如苍生何苍生今亦将如卿何安甚有愧色】鸣臯歌送岑徴君【时梁园三尺雪在清冷池作士赟曰鸣臯歌者翰林供奉李白之所作也白天才俊丽不可矩矱然要长于诗而文非其所能也盖赋近于丈故白大鹏赋辞非不壮不若其诗盛行于世至鸣臯歌一篇本末楚辞也而世误以为诗因为指出其略曰蝘蜓嘲龙鱼目混珍嫫母衣锦西施负辛此谆谆效屈原卜居及贾谊吊屈原语而白才自逸荡故或离而去之云】
　　若有人兮思鸣臯阻积雪兮心烦劳洪河凌竞不可以径度冰龙鳞兮难容舠【都交切齐贤曰河南时陆浑县有鸣臯山洪河黄河也舠小船也】邈仙山之峻极兮闻天籁之嘈嘈霜厓缟皓以合沓兮若长风扇海涌溟之波涛【齐贤曰荘子顔成子游曰敢问天籁乎子綦曰天吹万不同而使其自已也】猿緑罴舔舕崟岌危柯振石骇胆栗魄羣呼而相号峯峥嵘以路絶挂星辰于岩防送君之归兮动鸣臯之新作交鼓吹兮弹丝觞清冷之池阁君不行兮何待若反顾之黄鹤扫梁园之羣英振大雅于东洛【齐贤曰九域志南京睢阳郡有清泠池】巾征轩兮厯阻折寻幽居兮越巘防盘白石兮坐素月琴松风兮寂万壑望不见兮心氛氲萝防防兮霰纷纷水横洞以下渌波小声而上闻虎啸谷而生风龙藏溪而吐云寡鹤清唳饥鼯嚬呻防独处此幽黙兮愀空山而愁人【齐贤曰唳鹤声也鼯鼯鼠也】鸡聚族以争食凤孤飞而无隣蝘【乌典切】蜓【徒显切】嘲龙鱼目混珍嫫母衣锦西施负薪【齐贤曰说文在壁曰蝘蜓在草曰蜥蝪士赟曰说文鳯飞羣鸟从以万数此言鸡聚族而鳯无隣以喻小人多而君子少也即楚辞众乌皆有行列兮鳯独翔而无所薄之意纂文嫫母丑人也黄帝爱幸之吴越春秋西施越之美女也楚辞谅不聪而蔽壅兮使谗謏之日归自前世之嫉贤兮谓杜若之不可佩炉加冶之芬芳兮嫫母狡而自好虽有西施之美容兮谗妬入以自代白意祖此】若使巢由桎梏于轩冕兮亦奚异乎防龙防【蒲结切】【私列切】于风尘哭何苦而救楚笑何夸而却秦【士赟曰巢由尧时之隠者防龙尧时之臣此言巢由若不以让天下为髙则亦将如防龙之役人之役而劳力于风尘之中也释文足械曰桎手械曰梏荘子古之所谓得志轩冕之谓也防用力貌史鲁仲连却秦事见二巻注】吾诚不能学二子沽名矫节以耀世兮固将弃天地而遗身白鸥兮飞来长与君兮相亲
　　鸣臯歌奉饯从翁清归五厓山居
　　忆昨鸣臯梦里还手弄素月清潭间觉时枕席非碧山侧身西望阻秦闗【齐贤曰秦闗函谷闗及武闗也】麒麟阁上春还早著书却忆伊阳好青松来风吹古道緑萝飞花覆烟草【齐贤曰九域志伊阳县在西京南二百六十里】我家仙翁爱清真才雄革圣凌古人欲卧鸣臯絶世尘【齐贤曰我家仙翁即所谓从翁者后汉张奂长子芝伯英善草书韦仲将谓之草圣】鸣臯微茫在何处五崖峡水横樵路身披翠云裘袖拂紫去去时应过嵩少间相思为折三花树【齐贤曰嵩少乃嵩高山少室山士赟曰三花聚顶乃修炼法或曰相思而掇一日之心思则三花为折故云】
　　劳劳亭歌【在江宁县南十五里古送别之所一名临沧观】
　　金陵劳劳送客堂蔓草离离生道傍古情不尽东流水此地悲风愁白扬我乗素舸同康乐朗咏清川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长【齐贤曰舆地志新亭陇有逺望楼一名劳劳楼后为临沧观在江宁县南牛渚在太平州采石矶晋温峤至牛渚矶水深不可测峤燃犀角照之见水族竒形异状谢尚镇牛渚秋夜乗月率左右微服泛江防袁宏在舫中讽咏声既清妙文辞藻防驻听乆之造问焉荅曰是临海郎宏诵诗即其咏史之作也尚即迎升舟与之谈论宏父朂时为临海令士赟曰南史谢灵运袭封康乐公世共宗之咸称谢康乐也袁家即指袁宏也宏有逸才文章絶美曽为咏史诗是其风情所寄此诗意乃太白自比于灵运而又自叹其才不减彦伯而无谢尚之见知独宿空帘寄情归梦亦可哀矣】
　　横江词六首
　　人道横江好侬道横江恶一风三日吹倒山白浪高于瓦官阁【齐贤曰采石在太平州当涂县距建康八十五里即古牛渚瓦官寺古碑云昔有僧诵法华经以瓦棺葬于此棺上生莲花寺中有阁髙三十五丈士赟曰郡县志横江浦在和州对江南之采石往来济渡处】
　　其二
　　海潮南去过浔阳牛渚由来险马当横江欲渡风波恶一水牵愁万里长【士赟曰图经九江郡晋唐为浔阳州后复为江州牛渚山在当涂县北三十里山下有矶古津渡也与和州横江渡相对马当山在池州东流县】
　　其三
　　横江西望阻西秦汉水东连杨子津白浪如山那可渡狂风愁杀峭帆人【齐贤曰唐志扬州广陵郡永淳元年析江都县置扬子县扬子县有歩镇即渡江处横江建康之西津杨子建康之东津也】
　　其四
　　海神来过恶风回浪打天门石壁开浙江八月何如此涛似连山喷雪来【齐贤曰博物志文王以太公为灌坛令朞年风不鸣条文王梦一妇人甚丽当道而哭问其故妇人曰我东泰山神女嫁为西海妇欲东归灌坛令当吾道有徳吾不敢以暴风疾雨过也文王梦觉明日召太公三日三夕果有暴风疾雨去者皆西来也钱塘潮图云潮至每月三十四五渐减二十六七渐生至初三渐大不差顷刻惟八月十五独大常潮逺观数百里若素练横江稍近见潮头高数丈巻云拥雪混混沌沌声如雷鼓犹不足以形容之始皇东游至钱塘临浙江水波恶乃西北二十里从狭中渡即今余杭也士赟曰图经天门山在太平州当涂县西南三十里又名蛾眉山夹大江东曰博望西曰梁山又浙江在钱塘】
　　其五
　　横江馆前津吏迎向余东指海云生郎今欲渡縁何事如此风波不可行【齐贤曰横江馆乃采石津官舍】
　　其六
　　月晕天风雾不开海鲸东蹙百川回惊波一起三山动公无渡河归去来【齐贤曰古语月晕而风础润而雨岭表録异海鯂鱼即海上最伟者也小者亦千余尺毎嵗广州常发铜船过南海货路经调黎深润处地名海心有山阻东海涛险而急亦黄河之三门也又见十余山或出或没初甚讶之篙工曰非岛防鱼背也果见双目开烁须鬛若簸朱旗危洹之际日中忽雨淋漓舟子曰此防鱼喷气水散于空风势吹来若雨耳丹阳记江宁县北十二里滨江有三山相接即名为三山旧时津济道也】
　　金陵城西楼月下吟
　　金陵夜寂凉风发独上髙楼望吴越【齐贤曰越州会稽郡勾践所都苏州吴郡阖闾所都】白云映水揺空城白露垂珠滴秋月月下沉吟乆不归古来相接眼中稀解道澄江净如练令人长忆谢晖
　　东山吟【晋谢安携妓之所云醉过谢安东山】
　　携妓东土山怅然悲谢安我妓今朝如花月他妓古坟荒草寒白鸡梦后三百嵗洒酒浇君同所懽酣来自作青海舞秋风吹落紫绮冠彼亦一时此亦一时浩浩洪流之咏何必竒【齐贤曰临安图记所载东永安西永安二岩为安石之东山以安石尝于此游憩名之耳自安至太白二百余嵗又本作五百嵗非士赟曰东山在建康府上元县三十里丹阳记晋大傅谢安别墅在焉安放情丘壑毎逰赏必以妓女从晋书防稽王道子専权安出镇广陵筑垒曰新城以辟之安虽受朝寄然东山之志始末不渝毎形于言色及镇新城尽室而行雅志未就遇疾笃怅然谓所亲曰昔桓温在时吾尝懽不全怱梦乗温舆行十六里见一白鸡而止乗温舆者代其位也十六里止今十六年白鸡主酉令太嵗在酉吾疾殆不起乎寻薨谥曰文蜻安石志在东山太白志在青山故有此作但浩浩洪流是稽康诗盖白志在青山则不以邦畿为竒也】
　　僧伽歌
　　真僧法号号僧伽有时与我论三车【齐贤曰纪闻録僧伽大师西域人姓何氏唐龙朔初来名于楚州龙兴寺后于泗洲临淮县信义坊乞地树标将建伽蓝于标下掘得古香积诗铭记并金像一躯上有普照王佛字遂建寺中宗闻名遣使迎师入内道场居荐福寺常独处一室顶上有一宂以絮窒之夜则去絮香从顶穴中出非常芬馥及烧香还顶中又以絮窒之师尝濯足人取其水饮之痼疾皆愈景龙四年端坐而终中宗令于寺起塔俄而大风歘起臭气满长安中宗问近臣近臣奏僧伽大师化縁在临淮恐欲归中宗心许其臭顿息竒香馥烈五月送至临淮起塔供养即今塔也中宗问万回曰僧伽是何人曰观音化身士斌曰三车者羊车鹿车牛车也】问言诵咒防千徧口道恒河沙复沙【齐贤曰西国只洹精舍侧近三河佛尝对此河说法以河沙譬喻故金刚经云如恒河中所有沙数】此僧本住南天竺为法头陀来此国【士斌曰东汉书天竺国一名身毒其人修浮圗道不杀伐世传明帝梦见金人长大顶有光明以问羣臣或曰西方有神名曰佛帝于是遣使天竺国问佛道法遂流于中国图画形像焉楚王英始信其术中国因此颇有奉其道者后桓帝好神数信浮屠老子百姓稍有奉者于是浮屠遂转盛】戒得长天秋月明心如世上青莲色【齐贤曰佛家说戒生定定生慧晋佛图澄咒鉢水中生青莲花花色曜目士斌曰妙法莲花经精进修净戒犹如防明珠维摩诘经寳积偈曰目净修广如青莲心净已度诸神定】意清净貌棱棱亦不减亦不増瓶里千年铁柱骨手中万嵗胡孙藤【齐贤曰胡孙藤乃藤枝手所执者士斌曰维摩诘经云不行诸烦恼而心常清净心经云是谁法空相不生不灭不垢不浄不増不减】嗟予落魄江淮乆罕遇真僧说空有一言懴尽波罗夷再礼浑除犯轻垢【齐贤曰传灯録慧可大师有一居士常来说礼曰弟子身纒风恙请和尚懴罪师曰将罪来与汝懴居士良乆云覔罪予不可得师曰我与汝懴罪竟士斌曰六祖恵能大师曰懴者懴其前愆悔者悔其后过】
　　白云歌送刘十六归山
　　楚山秦山皆白云白云处处长随君长随君君入楚山里云亦随君渡湘水【齐贤曰湘水出唐桂州兴安县海阳山西至于全州又北至于洞庭】湘水上女萝衣白云堪卧君早归【士斌曰意刘十六楚人而游于秦送其归山者归楚山也】
　　金陵歌送别范宣
　　石头巉岩如虎踞凌波欲过沧江去钟山龙盘走势来秀色横分厯阳树【齐贤曰图经云石头在建康府上元县西五里诸葛亮谓吴大帝曰秣陵地形钟山龙蟠石地虎踞真帝王所都也和州厯阳郡治厯阳县士斌曰巉岩石髙峻之貌钟山在上元县东北八十里汉秣陵尉蒋子文讨贼死事于此吴大帝为立庙子文祖讳钟因改曰蒋山】四十余帝三百秋功名事迹随东流【齐贤曰按纪年自孙权定都建邺传四主五十九年而晋并之元帝渡江传十一主一百三年而宋代之髙祖传八主六十年而萧齐代之高帝传七主二十四年而梁代之高帝传四主二十六年而陈代之武帝传五主二十三年而隋并之凢三十九主三百四十五年此言四十余帝者并其间推尊者而总言之也三百秋者乃诗人造辞遣意举成数而言耳】白马小儿谁家子泰清之嵗来闗囚【士斌曰白马小儿指侯景也景所乗白马毎战将胜辄踯躅嘶鸣意气俊逸其有奔衂必低头不前及王僧辨至石头精神沮丧卧不肯动景使左右拜请或加棰防终不进泰清梁武帝年号时遭侯景之难囚于台城以所求不供忧愤寝疾崩于净居殿乃泰清三年五月甲辰也】金陵昔时何壮哉席巻英豪天下来冠盖散为烟雾尽金舆玉座成寒灰【齐贤曰楚威王埋金于此故曰金陵】扣劒悲吟空咄嗟梁陈白骨乱如麻天子龙沉景阳井谁歌玉树后庭花【齐贤曰南史韩擒虎入金陵后主逃于井军人窥井呼之不应欲下石乃闻呌声以绳引之惊其太重及出乃与张丽华孔贵妃同乘而上又后主以宫人有文学者为女学士后主毎引賔客及贵妃等游宴共赋新诗以为曲调习而歌之其曲有玉树后庭花临江乐等其畧云璧月夜夜满琼树朝朝新士斌曰图经景阳井在法宝寺或云白莲阁有小池方文余或云在寳辉寺览辉亭前乐録玉树后庭花与堂堂黄鹂留金钗两臂垂凡四曲皆陈后主所作常与宫女学士及朝臣相唱和为诗大乐令近臣采其尤轻艶者以为此曲】此地伤心不能道目下离离长春草送尔长江万里心他年来访南山老【士斌曰此篇似非太白之作今附巻末】
　　笑歌行【此篇与后悲歌行皆非太白之作乃世俗无知者所托也】
　　笑矣乎笑矣乎君不见曲如钩古人知尔封公侯君不见直如古人知尔死道邉张仪所以只掉三寸舌苏秦所以不垦二顷田笑矣乎笑矣乎君不见沧浪老人歌一曲还道沧浪濯吾足平生不解谋此身虚作离骚遣人读笑矣乎笑矣乎赵有豫让楚屈平卖身买得千年名巢由洗耳有何益夷齐饿死终无成君爱身后名我爱眼前酒饮酒眼前乐虚名何处有男儿穷通当有时曲腰向君君不知猛虎不看几上肉洪鑪不铸囊中锥笑矣乎笑矣乎甯武子朱买臣叩角行歌背负薪今日逢君君不识岂得不如佯狂人【齐贤曰应劭风俗通曰顺帝末京师童謡云直如死道邉曲如钩封公侯张仪魏人尝从楚相饮楚相亡璧意仪盗之执仪掠笞数百不服释之归妻谓曰嘻子毋读书游说安得此辱乎仪谓妻曰视吾舌尚在否妻笑曰舌在也仪曰足矣苏秦洛阳人出游数嵗大困而归兄弟嫂妹妻妾窃皆笑之秦闻而慙后出说六国合从秦为从约长相六国行过洛阳车骑拟于王者妻嫂昆弟不敢仰视秦笑谓嫂曰何前倨而后防嫂曰见季子位髙金多秦叹曰使我有洛阳负郭田二顷吾岂能佩六国相印乎楚辞渔父歌曰沧浪之水浊兮可以濯吾足屈原忧愁幽思而作离骚荘子子贡过淮隂见一丈人为圃畦凿隧而入井抱瓮而出灌子贡曰有械于此一日浸百畦为圃者曰子非夫博学以拟圣于千世盖欲独哀歌以卖名声于天下者乎晋张翰曰使我有身后名不如即时一杯酒朱买臣呉人家贫担束薪行且读书妻羞之求去买臣笑曰我年五十当富贵今四十余矣妻怒曰如公等终饿死沟中买臣不能留听去数嵗买臣随上计吏至长安诣阙上书久不报邑子严助荐买臣召见拜中大夫豫让巢由夷齐甯武子事并已见前巻注】
　　悲歌行
　　悲来乎悲来乎主人有酒且莫斟听我一曲悲来吟悲来不吟还不笑天下无人知我心君有数斗酒我有三尺琴琴鸣酒乐两相得一杯不啻千钧金悲来乎悲来乎天虽长地虽乆金玉满堂应不守富贵百年能防何死生一度人皆有孤猿坐啼坟上月且须一尽杯中酒悲来乎悲来乎凤凰不至河无图微子去之箕子奴汉帝不忆李将军楚王放却屈大夫悲来乎悲来乎秦家李斯早追悔虚名拨向身之外范子何曽爱五湖功成名遂身自退劒是一夫用书能知姓名恵施不肯千万乗卜式未必穷一经还须黒头取方伯莫漫白首为儒生【齐贤曰汉志三十斤为钧四钧为石项羽少时学书不成去学劒人不成季父项梁怒之羽曰书足以记姓名而已劒一人敌不足学学万人敌于是梁教羽兵法卜式河南人以田畜为事时汉方事匈奴式上书愿输家财半助邉上使使问式欲官乎曰自小牧羊不习仕宦不愿也后浑邪降县官费众式复持钱二十万与河南太守以给民河南上卜式姓名上以式终长者召为郎中元鼎中代石庆为御史大夫李广李斯范蠡事并见前巻】














　　李太白集分类补注巻七
　　钦定四库全书
　　李太白集分类补注巻八
　　宋　杨齐贤　集注
　　元　萧士赟　补注
　　歌吟【五十三首】
　　秋浦歌十七首
　　秋浦长似秋萧条使人愁【士赟曰防革志秋浦隋县名唐置池州】客愁不可度行上东大楼正西望长安下见江水流寄言向江水汝意忆侬不遥传一掬泪为我达扬州【士赟曰两手曰掬】
　　其二
　　秋浦猿夜愁黄山堪白头清溪非陇水翻作断肠流【齐贤曰九域志池州贵池县有清溪镇浮丘公与黄帝游黄山驻天都峯今有浮丘仙坛】欲去不得去薄逰成乆逰何年是归日雨泪下孤舟
　　其三
　　秋浦锦驼鸟人间天上稀山鸡羞渌水不敢照毛衣【齐贤曰虞衡志南中有一锦鸡一名金鸡形如小鸡顶鬃毛金色身红黄相间极有文彩目微白湖南北亦有之意锦驼即此类也博物志山鸡有美毛自爱其色终日映水目则溺死士赟曰此形容锦驼乌之美山鸡之所不如也】
　　其四
　　两鬓入秋浦一朝飒【悉合切】巳衰猿声催白髪长短尽成丝
　　其五
　　秋浦多白猿超腾若氷雪牵引条上儿饮弄水中月【齐贤曰蜀都赋猿犺超腾而竞防】
　　其六
　　愁作秋浦客强看秋浦花山川如剡县风日似长沙【齐贤曰越州东南二百八十里有县世说顾长康从防稽还人问山川之美顾云千岩竞秀万壑争流草木蒙笼其上若云兴雾蔚唐潭州长沙郡治长沙县】
　　其七
　　醉上山公马寒歌甯戚牛空吟白石烂泪满黒貂裘【士赟曰山简事见五巻注甯戚歌事见四巻鞠歌行注】
　　其八
　　秋浦千重岭水车岭最竒天倾欲堕石水拂寄生枝【齐贤曰列子天倾西北士赟曰秋浦志李元方尝刻碑于有待岩谓齐山大小泉九十一而半岩为胜秋浦千重岭而水车岭为最竒岩壁之号十五而有待为大壑之号九而上清为最洞之号十四而潜虬为竒又有洞五曰半岩曰竒隐曰子招曰妙奉曰翠微翠微特高尤宜登眺则知太白之诗为纪实宋诗人郭详正尝追和秋浦歌亦称此曰万丈水车岭还如九叠屏北风来不断六月亦生氷寄生枝见六巻注】
　　其九
　　江祖一片石青天扫画屏题诗留万古绿字锦苔生
　　其十
　　千千石楠树万万女贞林山山白鹭满涧涧白猿吟君莫向秋浦猿声碎客心【齐贤曰尸子曰土积则生楩楠陶隐居云石楠叶如枇杷张楫曰女贞木叶冬不落】
　　其十一
　　逻人横鸟道江祖出鱼梁水急客舟疾山花拂面香【士赟曰新安郡志自睦州青溪县界至歙州皆鸟道萦纡】
　　其十二
　　水如一匹练此地即平天耐可乗明月防花上酒船
　　其十三
　　渌水净素月月明白鹭飞郎聴采菱女一道夜歌归【士赟曰楚辞涉江采菱发阳阿】
　　其十四
　　炉火照天地红星乱紫烟郎明月夜歌曲动寒川【齐贤曰此言方士炼丹炉火炽然照曜天地时有红星纷起于紫烟之中亦赧面愧赤乃版反犹言愧汝明月之夜歌曲之声振动寒川也士赟曰炉火恐只渔人之火子见以为炼丹之火恐非是】
　　其十五
　　白髪三千丈縁愁似个长不知明镜里何处得秋霜【士赟曰此诗滞形泥迹之人多致疑三千丈之语葢诗人遣兴之辞极其形容耳观者当不以文害辞不以辞害意可也第二句云縁愁似个长意亦可见后聨云不知明镜里何处得秋霜活活脱脱真作家手段也】
　　其十六
　　秋浦田舍翁采鱼水中宿妻子张白鹇结罝映深竹【士赟曰田舍翁谓农父也释文白鹇形似雉白花纹而尾长兎网曰罝此乃刺时之诗谓夫妻罔利于水陆之间生意尽矣寄兴深逺观者留意毋忽】
　　其十七
　　桃波一步地了了语声闻闇与山僧别低头礼白云【齐贤曰汉食货志六尺为步】
　　当涂赵炎少府粉图山水歌
　　峨眉髙出西极天罗浮直与南溟连【士赟曰峨眉山见前三巻诗注云笈七籖罗浮山髙三千六百丈洞周回五百里名朱明耀真之天是蓬莱之一岛也尧时洪水浮海而来箔于罗山二山相合故曰罗浮山即抱朴子葛洪炼丹得道处】名公绎思挥彩笔驱山走海置眼前满堂空翠如可扫赤城霞气苍梧烟【齐贤曰孔灵符防稽记赤城山色皆赤城似云霞悬溜千仞谓之瀑布九疑山一名苍梧山在道州宁逺南六十里】洞庭潇湘意渺绵三江七泽情洄防惊涛汹涌向何处孤舟一去迷归年征帆不动亦不旋飘如随风落天边心摇目断兴难尽几时可到三山颠【齐贤曰逆流而上曰洄顺流而下曰防洞庭潇湘见前巻】西峯峥嵘喷流泉横石蹙水波潺湲东厓合防蔽轻雾深林杂树空芊绵此中冥昧失昼夜隐几寂聴无鸣蝉长松之下列羽客对坐不语南昌僊南昌僊人赵夫子妙年厯落青云士讼庭无事罗众賔杳然如在丹青里五色粉图安足珍真僊可以全吾身【齐贤曰梅福为南昌尉后弃官归夀春王莽专政一朝弃妻子去九江至今传以为仙其后有见福于防稽者变姓名为吴市门卒云赵炎为少府故比于福】若待功成拂衣去武陵桃花笑杀人【士赟曰武陵桃源事并见二巻注】
　　永王东巡歌十一首【按此诗止当十首第九首乃伪赝之作士赟曰永王璘少失毋肃宗自养视之长聪敏好学貌陋甚不能正视既封领荆州大都督安禄山反帝至扶风诏璘即日赴镇俄又领山南江西岭南黔中四道节度使少府监窦昭为副璘至江陵募士得数万补署郎官御史时江淮租赋钜亿万在所山委璘生宫中于事不通晓见富且强遂有窥江左意肃宗闻之诏璘还觐上皇于蜀璘不从其子襄城王防刚鸷乏谋亦乐乱劝璘取金陵即引舟师东下甲士五千趍广陵以浑惟明季广琛髙仙琦为将然未敢显言取江左也防吴郡采访使季希言平牒璘璘因发怒曰寡人上皇子皇帝弟地尊礼絶今希言乃平牒抗威落笔署字何耶乃使惟明袭希言而令广琛趍广陵政采访使李成式璘至当涂希言已屯丹阳遣将元景擢等拒战不胜降于璘江淮振动明年肃宗遣宦者啖廷瑶等与成式谋招谕之时河南招讨判官李铣在广陵有兵千余廷瑶邀铣屯杨子成式乂遣裴戎以广陵卒三千戍伊娄埭张旗帜大阅士璘与防登陴望之有惧色广琛知事不集谓诸将曰与公等从王岂欲反邪上皇播迁道路不通而诸子无贤于王者如总江淮锐兵长駈雍洛大功可成今乃不然使吾等名挂叛逆如后世何众许诺遂割臂盟于是惟明奔江宁冯季康奔白沙广琛以兵六千奔广陵璘使骑追蹑之广琛曰我德王故不敢决战逃命归国耳若逼我且决死追者止乃免是夜铣阵江北夜然束苇人执二炬影乱水中觇者以倍告璘军亦举火应之璘疑王师已济携儿女及麾下遁去迟明觉其绐复入城具舟楫使防駈众趍晋陵谍者告曰王走矣成式以兵进先锋至新丰璘使防仙琦逆撃之铣合势张左右翼射防中肩军遂败仙琦与璘奔鄱阳司马闭城拒璘怒焚城入之收库兵掠余千将南走岭外皇甫侁兵追及之战大庾岭璘中天被执侁杀之防为乱兵所害仙琦逃去璘未败时上皇下诏降为庶人徙置房陵及死侁送妻子至蜀上皇哀悼久之肃宗以少所自鞠不宣其罪谓左右曰皇甫侁执吾弟不送之蜀而擅杀之何耶由是不复用薛镠等皆伏诛子儧为余姚王侦莒国公儇郕国公伶仪并国子祭酒】
　　永王正月东出师天子遥分龙虎旗楼船一举风波静江汉翻为鴈鹜池【齐贤曰通鉴天宝十五载十月甲子太子即位于灵武改元至德丁卯上皇制以璘为山南东道岭南黔中江南四道节度使十一月璘至江陵十二月甲辰璘擅引舟师东巡太白时卧庐山璘道致之璘败丹阳太白奔亡至宿松石林燕语节度使旌节闲旗二龙虎旌一节一麾抢一豹尾二凡八物士赟曰尔雅释名熊虎为旗将军所建象其猛如龙虎也此咏永王出师首篇表之以天子遥分龙虎旗者夫子作春秋书王之意也太白忠君之心于此可见百世之下未有发明之者故书于此】
　　其二
　　三川北虏乱如麻四海南奔似永嘉【齐贤曰九域志鄜州洛郊县有三川镇时禄山据洛阳陷长安北虏即禄山也士赟曰永嘉晋怀帝年号时五胡乱华刘聪称帝于平阳五年刘曜王弥陷京师怀帝防尘于平阳中原衣冠之族并南奔避乱于江左】但用东山谢安石为君谈笑静胡沙【士赟曰谢安髙卧东山事见七巻注晋书谢安传时符坚率众百万攻于淮淝京师震恐加安征讨大都督安夷然无恐色旋命驾出山墅亲朋毕集方与客围碁赌别墅遂游陟至夜乃还指授将帅各当其任既而兄子等破坚有防书至安方对客围碁防书既竞摄置床上了无喜色围碁如故客问之徐答云小儿辈遂以破贼既罢还内过户限心喜甚不觉屐齿之折其矫情镇物如此】
　　其三
　　雷鼓嘈嘈喧武昌云旗猎猎过寻阳【齐贤曰考工记熊旗六斿以象伐则旗初不以云为章也而云尔亦犹虹旌霓旌取其髙而已猎猎飞动貌江州寻阳郡武昌至寻阳七百里士赟曰嘈嘈众声也】秋毫不犯三吴恱春日遥防五色光【齐贤曰吴王夫差都姑苏呉王都广陵孙权都建邺是谓三吴】
　　其四
　　龙蟠虎踞帝王州帝子金陵访古丘春风试暖昭阳殿明月还过鳷鹊楼【齐贤曰汉书注鳷鹊楼在云阳甘泉宫外士赟曰此四句诗意是讽永王尔金陵亦古帝都今为丘墟王其访此当融景而思昭阳鳷鹊之在长安者风月亦无人管领也黍离之悲蔼然见于言外】
　　其五
　　二帝巡游俱未廻五陵松柏使人哀诸侯不救河南地更喜贤王逺道来【齐贤曰二帝明皇幸蜀肃宗即位灵武俱未回长安也河南洛阳也时禄山据洛阳士赟曰五陵髙祖太宗髙宗中宗睿宗之陵寝也此诗白欲讽永王为勤王赴难之举如本传中所载广琛等语是也诗以抒下情而通讽谕太白有之矣】
　　其六
　　丹阳北固是呉闗画出楼台云水间千岩烽火连沧海两岸旌旗绕碧山【士赟曰括地志丹阳郡故在润州江宁县东南五里即今镇江府图经丹阳山古云阳县也汉丹阳郡治宛陵晋丹阳郡治秣陵山多赤栁故名北固山在镇江府北一里回岭下临长江其势险固即府治所据乃藏中最髙处旁视甘露金山如屏障中画出信江南之絶致也后改曰连沧观是又摘太白诗语而名之太白之诗信纪实之作也】
　　其七
　　王出三山按五湖楼船跨海次杨都【齐贤曰禹贡三江既入震泽底定葢豫章江为南江岷江为中江汉江为北江同入彭蠡入于海震泽一名太湖一名五湖在苏州呉江县东扬州广陵郡汉之江都东至泰州九十里泰州东至海百七里以其近故曰跨海左传过信为次士赟曰旧经谓贡湖游湖胥湖梅梁湖金鼎湖郦善长谓长塘湖上湖滆湖与太湖而五韦昭云胥湖蠡湖桃湖滆湖就太湖而五虞仲云太湖之水通五道谓之五湖】战舰森森罗虎士征帆一一引龙驹【齐贤曰礼记虎贲之士】
　　其八
　　长风挂席势难回海动山倾古月摧君看帝子浮江日何似龙骧出峡来【士赟曰晋书王濬为益州刺史武帝谋伐呉诏濬修船舰濬乃作大船连舫百二十步受二千余人又画鹢首怪兽于船首以惧江神舟楫之盛自古未有拜濬为龙骧将军于是统兵顺流鼔棹径造二山孙皓遂降于濬】
　　其九【士赟曰合千一篇而观此篇用事非伦句调鄙俗别是一格伪赝无疑识者必能辨之】
　　祖龙浮海不成桥汉武寻阳空射蛟我王楼舰轻秦汉却似文皇欲渡辽【齐贤曰汉元封五年冬南巡狩登灊天柱山自寻阳浮江亲射蛟江中获之士赟曰祖始也龙君象祖龙谓始皇也按唐史太宗文皇帝尝亲征辽东帝渡辽水身到城下城溃以其地为辽州】
　　其十
　　帝宠贤王入楚闗扫清江汉始应还初从云梦开朱邸更取金陵作小山【齐贤曰汉南郡今江陵府有华容县云梦泽在南荆州薮江夏郡志西陵县有云梦泽永王屯江陵则云梦言江陵也史记诸侯朝天子于天子之所立宅舍曰邸汉书代王入代邸诸侯王朱户故曰朱邸士赟曰索隐曰按云梦本二泽名盖人以二泽相近或合称云梦耳知者据左传云昭王寝于云中又楚子田于江南之梦则是二泽名各别也】
　　其十一
　　试借君王玊马鞭指挥戎虏坐琼筵南风一扫胡尘静西入长安到日边【士赟曰晋书明帝防而聪哲元帝所宠异数尝置膝前防长安使来因问帝曰汝谓日与长安孰逺对曰长安近不闻人从日边来居然可知也元帝异之明日宴羣僚又问之对曰日近元帝失色曰何乃异向者之言乎对曰举目则见日不见长安由是益竒之后人因之谓帝所为日边宋蔡寛夫诗话云太白之从永王璘世颇疑之唐书载其事甚畧亦不为辩其是否独其诗自序云半夜水军来寻阳满旌旃空名适自误迫胁上楼船从赐五百金弃之若浮烟辞官不受赏翻谪夜郎天然太白岂从人为乱者哉盖其学本出纵横以气侠自任当中原扰攘时欲借之以立竒功耳故其东巡歌有但用东山谢安石为君谈笑静胡沙之句至其卒章乃云南风一扫胡尘静西入长安到日边亦可见其志矣大抵才髙意广如孔北海之徒固未必有成功而知人料事尤其所难议者或责以璘之猖獗而欲仰以立事不能如孔巢父萧颖士察于未萌斯可矣若其志亦可哀矣】
　　上皇西巡南京歌十首【士赟曰按唐书宗纪天宝十五载六月已亥禄山陷京师十一月庚辰次蜀郡八月癸已皇太子即皇帝位于灵武十二月丁未上皇天帝至自蜀郡大赦以蜀郡为南京】
　　胡尘轻拂建章台圣主西巡蜀道来劒壁门髙五千尺石为楼阁九天开【齐贤曰天宝十四载十一月禄山反十二月陷东京明年陷潼闗天子西幸禄山遂陷京师士赟曰建章宫在长安中劒门事见一巻注】
　　其二
　　九天开出一成都万户千门入画图草树云山如锦绣秦川得及此间无【齐贤曰王逸注东方皥天东南阳天南赤天西南朱天西成天西北幽天北天东北变天中央钧天汉武帝起建章宫为千门万戸士赟曰成都即古蜀郡明皇幸蜀驻跸成都及还京改蜀郡为成都府】
　　其三
　　华阳春树号新丰行入新都若旧宫栁色未饶秦地绿花光不减上阳红【齐贤曰汉州唐为德阳郡德阳县去州百五十里鹿头闗在焉唐志至德二载以成都府为南京士赟曰时肃宗即位于灵武尊明皇为太上皇故用此事也秦地指长安上阳宫名在长安中上阳一曰上林】
　　其四
　　谁道君王行路难六龙西幸万人欢地转锦江成渭水天廻玊垒作长安【齐贤曰九域志笮桥江水亦名濯锦江俗云以此水濯锦则鲜明玊垒山名湔水出焉在成都西北士赟曰行路难古乐府名易时乗六龙以御天以喻天子之六辔也】
　　其五
　　万国同风共一时锦江何谢曲江池【齐贤曰西京杂记武帝于曲江头大营亭馆以为燕赏之地李肇国史补进士既防大宴于此亭士赟曰按剧谈录曲江本秦时隑州唐开元中疏凿为胜景南即紫云楼芙蓉苑西即杏园慈恩寺花卉环列烟水明媚都人游赏盛于中和上巳节】石镜更名天上月后宫亲得照娥眉【士赟曰华阳志石镜在武担山山在城北二百步一名武都山蜀记云武都山精化为女子蜀王纳为妃不习水土而死王遣五丁于武都山担土为塜故曰武担今山有石照表其门焉】
　　其六
　　濯锦清江万里流云帆龙舸下扬州北地虽夸上林苑南京还有散花楼【齐贤曰杜甫宅在成都府万里桥西百花潭北昔孔明送吴使至此曰万里之行自此始因得名江自岷山经成都下三峡东至扬州扬子县为扬子江长安有上林苑成都志宣华苑城上有散花楼隋蜀王秀所立】
　　其七
　　锦水东流绕锦城星桥北挂象天星【齐贤曰锦江桥秦相张仪所作以虹桥跨水彩画相鲜恍若天外士赟曰蜀记云七星桥蜀太守李冰造上应七星李膺记一长星桥今名万里二贠星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平七曲星桥今名升仙】四海此中朝圣主峨眉山下列仙庭【齐贤曰按峨眉县大峨山之巅一名胜峰佛书以为普贤大士所居常有光相见中峰有普贤阁背倚白厓峰余十七峰共环之真尊者旧庵在峰下其旁一峰号呼而应孙思邈所徃来传云真与孙常相呼而应故以名大峨絶顶有七宝岩岩下六十里半山间有白水寺寺前双溪入林数十步合为一溪既出岩窦又散为宝现溪叶三藏自西域归过溪见两石子鬬揽得其一今藏黒水寺石上有一目端正透底溪以此得名日炤其石常五色光现士赟曰图经大峨山中峨山小峨山并在嘉州峨眉县南大峨山两山相对如峨眉山记云其山周匝千里有石龛百一十二大洞十二小洞二十八南北有台中峨山有葛仙洞小峨山有季仙洞是为三峨】
　　其八
　　秦开蜀道置金牛汉水元通星汉流天子一行遗圣迹锦城长作帝王州【齐贤曰汉水源出嶓冡山东至汉中为汉水士赟曰一行僧也唐史载宗行独至成都过此问桥名左右对曰万里桥上因叹曰开元末僧一行谓朕曰更二十年国有难陛下当逺游至万里之外此是也由是驻跸成都一行防之明皇实之故曰天子与一行遗此圣迹也】
　　其九
　　水緑天青不起尘风光和暖胜三秦万国烟花随玉辇西来添作锦江春【士赟曰三秦按史记注即秦闗中地其一岐州雍县其二桃林塞在长安东今华州潼闗其三秦所置上郡所谓三秦也】
　　其十
　　劒阁重闗蜀北门上皇归马若云屯少帝长安开紫极双悬日月照乾坤【齐贤曰郦道元水经注曰小劒北去大劒三十里连山絶险飞阁相通少帝肃宗也至德元载七月即位于灵武尊宗曰上皇天帝二载九月广平王俶复京师十月复东京帝至自灵武十二月上皇天帝至自蜀易曰日月丽乎天重明以丽乎正此双悬日月之意士赟曰双悬日月者东汉乐歌重光重轮之意也】
　　峨眉山月歌
　　峨眉山月半轮秋影入平羌江水流夜发清溪向三峡思君不见下渝州【齐贤曰峨眉山在嘉州峨眉县罗目镇平羌江在嘉州龙游县有平羌山资州清溪县干德五年省入内江内江在州东九十八里资州东至昌州二百二十八里昌州南至渝州三百里渝州治巴县水自渝上合曰内江自渝由戎卢上蜀曰外江自渝州明月峡至夔州西陵峡四千里巴峡明月峡巫峡是谓三峡蜀都赋注巴东永安县有髙山相对相去可二千丈左右厓甚髙谓之峡士赟曰图经平羌江在雅州严道县东北城下嘉州亦号平羌江三峡谓西峡巫峡归峡】
　　峨眉山月歌送蜀僧晏入中京
　　我在巴东三月时西防明月忆峨眉月出峨眉照沧海与人万里长相随黄鹤楼前月华白此中忽见峨眉客峨眉山月还送君风吹西到长安陌长安大道横九天峨眉山月照秦川黄金狮子乗髙座白玉麈尾谈重我似浮云殢吴越君逢圣主逰丹阙一振髙名满帝都归时还弄峨眉月【齐贤曰唐归州巴东郡郡西六十四里巴东县峨眉在三峡之西故曰西防自圅谷西至陇底相去千里曰闗中亦曰秦川菩萨所行或见在地或在虚空狮子座上或见在贝多树下晋书王衍妙善言清谈老庄为事毎捉白玊柄麈尾与手同色】
　　赤壁歌送别
　　二龙争战决雌雄赤壁楼船扫地空烈火张天照云海周瑜于此破曹公君去沧江望澄碧鲸鲵唐突留余迹一一书来报故人我欲因之壮心魄【齐贤曰二龙孙权曹操荆州记蒲坂县防江有百里南岸赤壁周瑜黄盖乗大舰破魏武兵于乌林乌林赤壁东西一百六十里也予尝往来江汉间研穷赤壁所在正在今鄂州上流八十里与百人山相对江边石皆紫赤色即为赤壁矶通鉴建安十三年九月曹操入荆州遗孙权书曰今治水军八十万与将军防猎于呉权遣周瑜迎击遇操于赤壁初与交战公军败引次江北瑜在南岸部将黄盖曰操军防运船舰首尾相接可烧而走乃取蒙冲鬬舰数十艘实以油草褁以帷幙先书报操欺以欲降盖预备走舸系大船后时东南风急盖中江举帆白诸校使齐声大呌曰降焉操军吏皆出营观望去北军二里余盖诸船同时发火火烈风猛船徃如箭飞埃絶澜烧尽北船延烧岸上营落烟焰涨天人马烧溺死者甚众瑜等率轻锐继其后雷鼓大进军遂败操引军从华容道归刘备与瑜追操至南郡】
　　江夏行
　　忆昔娇小姿春心亦自持为言嫁夫婿得免长相思谁知嫁商贾令人却愁苦自从为夫妻何曾在乡土去年下扬州相送黄鹤楼眼看帆去逺心逐江水流只言期一载谁谓厯三秋使妾肠欲断恨君情悠悠东家西舍同时发北去南来不逾月未知行李游何方作个音书能断絶适来往南浦欲问西江船正见当垆女红妆二八年【齐贤曰西江船谓扬州回蜀者二八者以其年十六耳士赟曰豫章记南浦亭在广润门外往来舣舟之所唐已有之汉书注曰买酒处累土为垆以居酒瓮形如锻垆】一种为人妻独自多悲恓对镜便垂泪逢人只欲啼不如轻薄儿旦暮长相随悔作商人妇青春长别离如今正好同懽乐君去容华谁得知
　　怀仙歌
　　一鹤东飞过沧海放心散漫知何在仙人浩歌望我来应攀玉树长相待尧舜之事不足惊自余嚣嚣直可轻巨鼇莫载三山去我欲蓬莱顶上行【士赟曰山海经昆仑之墟北有珠树及玉树玕琪树此诗太白睠顾宗国系心君王冀复进用之作也一鹤自喻仙比人君玉树比爵位时肃宗即位于灵武明皇就逊位时物议有非之者太白豪侠旷达之士亦曰法尧禅舜自古有之何足惊怪彼为是嚣嚣者不知古今直可轻也末句其拳拳安史之灭宗社之安或者用我乎身在江海心存魏阙白有之矣】
　　玉真仙人词
　　玉真之仙人时往太华峰清晨鸣天鼓飚歘腾双龙弄电不辍手行云本无踪几时入少室王母应相逢【齐贤曰太华山少华山在华州少室山在河南府士赟曰按唐史玉真公主字持盈始封崇昌县主俄进号上清都大洞三景法师天宝三载上言曰先帝许妾舍家今仍叨主防食租赋愿去公主号罢邑司归之玉府宗不许又言妾髙宗之孙睿宗之女陛下之女弟于天下不为贱何必名系主号资汤沐然后为贵请入数百家之产延千年之命帝知至意乃许之薨宝应时窃意此词必公主出家时时贤皆有诗以咏其事仙人褒称也】
　　清溪行【一作宣州清溪】
　　清溪清我心水色异诸水借问新安江见底何如此【齐贤曰沈休文有新安江水至清浅深见底之句士赟曰图经清溪属冥城盖发源于新安新安即今徽州在唐为歙州在隋为新安郡新安江者凡水发源于徽者皆曰新安江自歙来者出黟山自休宁者出率山自绩溪者出太嶂山自婺源者出浙山自浙江泝休宁者为滩三百六十】人行明镜中鸟度屏风里【齐贤曰王羲之云毎行山隂道上如镜中游庐山有屏风叠】向晚猩猩啼空悲逺游子
　　詶殷明佐见赠五云裘歌
　　我吟谢朓诗上语朔风飒飒吹飞雨谢朓巳没青山空后来继之有殷公粉图珍裘五云色如晴天散彩虹文章彪炳光陆离应是素娥玉女之所为轻如松花落金粉浓似苔锦含碧滋逺山积翠横海岛残霞飞丹映江草凝毫采掇花露容几年功成夺天造【齐贤曰谢朓宅在当涂青山下今太平州五云裘者五色绚烂如云故以五云名之士赟曰朔风吹飞雨谢朓观朝雨诗之全句也太白之所谓我吟者吟此诗特添飒飒字耳朝雨诗曰朔风吹飞雨萧萧愁杀人又紫燕光陆离素娥玉女仙姬之名】故人赠我我不违着令山水含清晖顿惊谢康乐诗兴生我衣襟前林壑敛暝色袖上云霞收夕霏【齐贤曰谢灵运诗山水含清晖晋书灵运祖父焕灵运袭封康乐公题石壁精舍诗林壑敛暝色云霞收夕霏士赟曰此言裘上之画具此康乐诗之景】羣仙长叹惊此物千厓万岭相萦郁身骑白鹿行飘飖手翳紫芝笑披拂相如不足跨鹔鹴王恭鹤氅安可方瑶台雪花数千防片片吹落春风香为君持此凌苍苍上朝三十六玉皇下窥夫子不可及矫首相思空断肠【齐贤曰周义真入龙矫山见羡门乗白鹿而行抱朴子芝赤者如瑚黄者如紫金皆光明洞彻如坚氷西京杂记司马相如初至成都以所着鹔鹴裘就市人杨昌卖酒晋书王恭尝披鹤氅裘涉雪而行孟昶窥见之曰此乃神仙中人士赟曰三十六玊皇者道家所谓三十六天帝王也】
　　临路歌
　　大鹏飞兮振八裔中天摧兮力不济余风激兮万世游扶桑兮挂石袂后人得之传此仲尼亡兮谁为出涕【士赟曰此诗太白自叹之辞也】
　　古意
　　君为女萝草妾作兎丝花轻条不自引为逐春风斜百丈托逺松纒绵成一家谁言防靣易各在青山厓女萝发馨香兎丝断人肠枝枝相纠结叶叶竟飘扬生子不知根因谁共芬芳中巢双翡翠上宿紫鸳鸯若识二草心海潮亦可量【齐贤曰陆机诗疏曰在草曰兎丝在木曰松萝松萝蔓松而生枝上青兎丝蔓联草上黄赤如金与松萝殊异或谓兎丝无根不属地茯苓是也抱朴子兎丝之草下有伏兎之根无此兎则丝不得生于上然实不属也】
　　山鹧鸪词
　　苦竹岭头秋月辉苦竹南枝鹧鸪飞嫁得燕山胡鴈壻欲衘我向鴈门归山鸡翟雉来相劝南禽多被北禽欺紫塞严霜如劒防苍梧欲巢难背违我今誓死不能去哀鸣惊呌泪沾衣【齐贤曰岭表录异鹧鸪臆前有白圆防背间有紫赤毛对啼交州异物志鸟象雌雄名鹧鸪其去怀南不思北徂蜀都赋注山鸡雄色斑雌色黒异苑曰南方献山鸡鉴石镜而舞不止禹贡羽畎夏翟孔安国注雉也士赟曰尔雅山鸡一名锦鸡其色鲜明五色炫曜】
　　厯阳壮士勤将军名思齐歌【并序】
　　厯阳壮士勤将军神力出于百夫则天太后召见竒之授游击将军赐锦袍玊带朝野荣之拜横南将军大臣慕义结十友即燕公张説馆陶公郭元振为首余壮之遂作诗
　　太古厯阳郡化为洪川在江山犹郁盘龙虎秘光彩蓄泄数千载风云何霮【徒感切】防【徒对切】特生勤将军神力百夫倍【齐贤曰厯阳汉九江郡之县唐为和州厯阳有老妪常行仁义两书生过之谓曰此国当没为湖妪视东城门有血便走上山勿反顾自此妪数往视门吏问知之杀鸡有血涂门妪往视门有血即走上山国没为湖】
　　草书歌行
　　少年上人号怀素草书天下称独步墨池飞出北溟鱼笔锋杀尽中山兎八月九月天气凉酒徒词客满髙堂牋麻素绢排数箱宣州石砚墨色光吾师醉后倚绳牀须防扫尽数千张飘风骤雨惊飒飒落花飞雪何茫茫起来向壁不停手一行数字大如斗怳怳如闻神惊时时只见龙蛇走左盘右蹙如惊电状同楚汉相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此义不师古古来万事贵天生何必要公孙大娘浑脱舞【齐贤曰九域志防稽有王右军墨池庄子北溟有鱼其名为鲲晋王羲之字逸少三十七书黄庭经讫空中有语卿书感我而况人乎吾是天台丈人张芝字伯英性好书凡家之衣帛皆书而后练国史补张旭书得笔法传旭言始吾闻公主担夫争路而得笔法后见公孙氏舞劒器而得其神饮醉辄草书挥笔大呌以头揾水墨中天下呼为张颠醒后自视以为神异又鼓吹云旭为常熟尉上任旬日有老父过状判去不数日复至怒曰敢以闲事屡扰公门老父曰某实非论事但睹公笔迹竒妙贵为箧笥之珍耳长史异之因诘其书先父爱书兼有著述长史取视之信天下工书者自是备得笔法之妙又长沙僧懐素好草书自言草圣三昧弃笔堆积埋山下号笔冢士赟曰此篇先儒谓非太白作予谓勤将军歌亦然】
　　和卢侍御通塘曲
　　君夸通塘好通塘胜耶溪通塘在何处逺在寻阳西青萝嫋嫋拂烟树白鹇处处聚沙堤石门中断平湖出百丈金潭照云日何处沧浪垂钓翁鼓棹渔歌趣非一相逢不相识出没绕通塘浦边清水明素足别有浣纱吴女郎行尽緑潭潭转幽疑是武陵春碧流秦人鸡犬桃花里将比通塘渠见羞通塘不忍别十去九迟回偶逢佳境心已醉忽有一鸟从天来月出青山送行子四边苦竹秋声起长吟白雪望星河双垂两足扬素波梁鸿德耀防稽日宁知此中乐事多【齐贤曰九域志耶溪在越州江州寻阳郡临海记白石山有金潭金光焕然防稽记县东六里有西施浣纱石后汉书梁鸿扶风人同县孟氏有女肥丑而黑择对不嫁鸿闻聘之及嫁椎髻布衣操作而前鸿喜曰此真梁鸿妻字之曰德耀孟光以作五噫之歌耀同适吴依大家臯伯通庑下为人赁春每归妻为具食举案齐眉通异之舍于家】












　　李太白集分类补注巻八
　　钦定四库全书
　　李太白集分类补注巻九
　　宋　杨齐贤　集注
　　元　萧士赟　补注
　　赠
　　赠孟浩然【襄阳】
　　吾爱孟夫子风流天下闻红顔弃轩冕白首卧松云醉月频中圣迷花不事君高山安可仰徒此揖清芬【齐贤曰唐书孟浩然襄州人隐鹿门山四十年乃游京师张九龄王维雅称道之维私召入内署俄而元宗至浩然匿舍下维以实对帝曰朕闻其人而未见也诏浩然出帝问其诗浩然再拜自诵其诗至不才明主弃帝曰卿不求见朕未尝弃卿今何诬我因放还】
　　赠从兄襄阳少府皓
　　结发未识事所交尽豪雄却秦不受赏击晋宁为功【齐贤曰汉书李广结髪与匈奴战史秦白起破赵长平军遂围邯郸魏使辛垣衍入邯郸欲尊秦为帝时鲁仲连游赵见垣衍言帝秦之害垣衍乃不敢言秦闻之为却五十里平原君欲封仲连仲连不受击晋是用侯嬴进朱亥于魏公子无忌用鐡椎击杀晋鄙矫夺魏军将以却秦救赵侯嬴自刎复有客说公子不以为功详见三巻注】少节岂足言退耕舂陵东归来无产业生事如转蓬一朝乌裘敝百镒黄金空弹劒徒激昂出门悲路穷【齐贤曰舂陵在今道州汉高祖不事家人生产作业战国策苏秦説秦书十上不从黒貂之裘敝黄金百斤尽乃担槖而归国语注一镒二十四两史记冯驩弹铗而歌晋书阮籍时率意独驾不由径路车迹所穷辄恸哭而反】吾兄青云士然诺闻诸公所以陈片言片言贵情通棣华傥不接甘与秋草同
　　淮海对雪赠傅霭【一作淮南对雪赠孟浩然】
　　朔雪落吴天从风渡溟渤梅树成阳春江沙浩明月兴从剡溪起思绕梁园发寄君郢中歌曲罢心断絶【齐贤曰世説晋王徽之居山隂夜雪初霁月色清明四望皎然忽忆戴逵逵时在剡便夜乗小船诣之经宿方至造门不见而反人问其故曰本乘兴而来兴尽而反何必见安道耶雪赋歳将暮时旣昏寒风积愁云繁梁王不恱游于兔园俄而微霰零宻雪下王乃歌北风于卫诗咏南山于周雅授简于司马大夫曰抽子秘思为寡人赋之又曰君宁见阶上之白雪岂鲜耀于阳春宋玉对楚王问曰客有歌于郢中者其为阳春白雪和者不过数人】
　　赠徐安宜
　　白田见楚老歌咏徐安宜制锦不择地操刀良在兹清风动百里惠化闻京师浮人若云归耕种满郊岐川光净麦垅日色明桑枝【齐贤曰公羊曰京大也师众也天子之居必以众大之辞言之浮人流人也】讼息但长啸賔来或解頥青橙拂戸牖白水流园池游子滞安邑怀恩未忍辞翳君独桃李岁晩托深期【齐贤曰汉志安邑河南郡】
　　赠任城卢主簿
　　海鸟知天风窜身鲁门东临觞不能饮矫翼思凌空钟鼓不为乐烟霜谁与同归飞未忍去流泪谢鸳鸿【齐贤曰鲁语海鸟曰爰居止于鲁东门展禽曰今兹海有灾乎夫广川鸟兽常知避其灾也是岁海多大风庄子云昔者海鸟止于鲁郊鲁侯御而觞之于庙奏九韶以为乐具太牢以为膳鸟乃视忧悲不敢食一脔不敢饮一杯】
　　早秋赠裴十七仲堪
　　逺海动风色吹愁落天涯南星变大火热气余丹霞光景不可回六龙转天车荆人泣美玉鲁叟悲匏功业若梦里抚琴发长嗟【齐贤曰大火心星卞和抱玉璞泣于荆山士赟曰南星即角亢氐房心尾之星史律书南至于亢南至于房南至于心南至于尾晋天文志自氐至尾为大火此言夏而秋也】裴生信英迈屈【其勿切】起多才华歴抵海岱豪结交鲁朱家复携两少妾艳色惊荷葩双歌入青云但惜白日斜【齐贤曰禹贡海岱及淮为徐州汉书朱家鲁人鲁皆以儒教而朱家用侠闻所藏活豪士以百数关以东莫不延颈愿交士赟曰师古曰屈起特起也】穷溟出寳贝大泽饶龙蛇明主傥见收烟霄路非賖时命若不防归应链丹砂
　　赠范金卿二首
　　君子枉青盻不知东走迷离家未几月络纬鸣中闺桃李君不言攀花愿成蹊那能吐芳信惠好相招携【王赟曰目下为青盼动目貌】我有结緑久藏浊水泥时人弃此物乃与燕石齐摭拭欲赠之申眉路无梯辽东慙白豕楚客羞山鸡【齐贤曰战国策应侯谓秦王曰梁有悬黎宋有结緑阚子曰宋之愚人得燕石于梧台之侧藏之以为大寳周客闻而观之主人斋七日端冕服以发实革圆十重巾十袭客见俛而掩口卢胡而笑曰此特燕石也其与瓦甓不殊主人怒曰商贾之言医匠之心藏之愈固守之弥坚士赟曰汉书司马迁传廼欲仰首信睂论列是非朱浮与彭竉书曰徃时辽东有豕生子白头异而献之行至河东群豕皆白慙而还尹文子曰楚人握山雉欺路人曰鳯凰路人曰我闻鳯凰今始见矣请买千金弗与请加倍乃与之方欲献楚王经宿死不遑惜其金惟恨不得献王王闻感之召厚赐之过买鸟之金十倍】徒有献芹心中流泣玉啼祗应自索漠留舌示山妻
　　其二
　　范宰不买名弦歌对前楹为邦黙自化日觉水壶清百里鸡犬静千庐机杼鸣浮人少荡析爱客多逢迎游子覩嘉政因之听颂声
　　赠瑕丘王少府
　　皎皎鸾鳯姿飘飘神仙气梅生亦何事来作南昌尉清风佐鸣琴寂寞道为贵【齐贤曰唐兖州鲁郡治瑕丘县汉梅福为南昌尉弃官去至元始中一朝弃妻子去九江至今传以为仙】一见过所闻操持难与羣毫挥鲁邑讼目送瀛洲云我隐屠钓下尔当玉石分无由接高论空此仰清芬
　　东鲁见狄愽通
　　去年别我向何处有人传道游江东谓言挂席度沧海却来应是无长风
　　见京兆韦参军量移东阳二首【吴中】
　　潮水还归海流人却到吴相逢问愁苦泪尽日南珠【齐贤曰东阳婺州吴地日南郡产珠】
　　其二
　　闻説金华渡东连五百滩全胜若耶好莫道此行难猿啸千谿合松风五月寒他年一携手揺艇入新安【齐贤曰若耶溪新安见前巻注】
　　赠丹阳横山周处士惟长
　　周子横山隐开门临城隅连峰入戸牖胜槩凌方壶时枉白纻词放歌丹阳湖水色傲溟渤川光秀菰蒲当其得意时心与天壤俱闲云随巻舒安识身有无抱石耻献玉深泉笑深珠羽化如可作相携上清都【齐贤曰唐志宣州广德县有横山列子渤海之东五山三曰方壶丹阳湖当涂县士赟曰列子范氏有子曰子华善养私名举国服之未生子伯范氏之上客出行宿于田叟商丘开之舍相与言子华之名势能使存者亡亡者存富者贫贫者富商丘开先窘于饥寒潜听之因假粮荷軬之子华之门子华之门徒皆世俗顾见商丘开年老狎侮欺绐亡所不为因指河曲之隅曰彼中有寳珠泳可得也商丘开从而泳之旣出果得珠焉众疑之俄而范氏之藏大火子华曰若能入火取锦者从所得多少赏若商丘开往无难色入火往还埃不侵身不焦范氏之党以为有道乃共谢之商丘开曰吾亡道虽吾之心亦不知所以曩子二客之宿吾舍也闻一言范氏之势吾诚之无二心故不逺而来及来以子党之言皆实也惟恐诚之之不至行之之不及不知形体之所借利害之所存也心一而已物无迁者如斯而巳今乃知子党之诞我追昔日之不焦溺也怛然而热愓然震悸矣水火岂可复近哉自是之后范氏门徒遇乞儿马医不敢辱也】
　　玉眞公主别舘苦雨赠卫尉张卿二首
　　秋坐金张馆繁隂昼不开空烟迷雨色萧飒望中来翳翳昏垫苦沉沉忧恨催清秋何以慰白酒盈吾杯吟咏思管乐此人巳成灰独酌聊自勉谁贵经纶才弹劒谢公子无鱼良可哀【齐贤曰易云雷屯君子以经纶史冯驩闻孟尝君好客蹑屩而见之置舍十日问传舍长曰客何所为答曰冯先生甚贫犹有一劒弹其铗而歌曰长铗归来乎食无鱼迁之幸舍食有鱼矣】
　　其二
　　苦雨思白日浮云何由巻稷卨和天人隂阳乃骄蹇秋霖剧倒井昏雾横絶巘欲往咫尺涂遂成山川限潨潨【音丛】奔溜闻浩浩惊波转泥沙塞中途牛马不可辨饥从漂母食闲缀羽陵简园家逢秋蔬藜藿不满眼蟏蛸结思幽蟋蟀伤浅厨灶无青烟刀机生緑藓【齐贤曰稷卨舜臣书三公爕理隂阳意以讥当时执政者汉书韩信从漂母食蟏蛸名长踦小如蜘蛛长脚者俗呼为喜子蟋蟀郭璞注促织也亦名蜻士赟曰唐书五行志天寳中雾昏暗十歩外不见人是谓昼昏诗东山二章云蟏蛸在戸小序曰二章言其思也故曰结思幽诗唐国风蟋蟀刺晋僖公也俭不中礼故作是诗以閟忧欲其及时以礼自娱乐也此晋也而谓之唐本其风俗忧深思逺俭而用礼乃有尧之遗风焉緑藓苔也】投筯解鹔鹴换酒醉北堂丹徒布衣者慷慨未可量何时黄金盘一斛荐防榔功成拂衣去摇曳沧洲傍【齐贤曰唐润州丹阳郡治丹阳县南史刘穆之由居京口帝西讨刘毅以诸葛长人监留府留穆之辅之长人果有异谋穆之厚为之备谓所亲曰贫贱常思富贵富贵必践危机今日思为丹徒布衣不可得也穆之少时家贫往妻兄家乞食每食毕求防榔江氏兄弟戏之曰防榔消食君乃常饥何忽须此及为丹阳尹召妻兄弟令厨人以金盘贮防榔一斛以进之】
　　赠韦秘书子春二首
　　谷口郑子眞躬耕在岩石高名动京师天下皆籍籍斯人竟不起云卧从所适茍无济代心独善亦何益【齐贤曰杨子谷口郑子眞耕于岩石之下名震京师】惟君家世者偃息逢休明谈天信浩荡说劒纷纵横谢公不徒然起来为苍生秘书何寂寂无乃覊豪英且复归碧山安能恋金阙旧宅樵渔地蓬蒿巳应没却顾女几峰胡顔见云月【齐贤曰九域志女几山在河南府福昌县本冝阳县有女几山士赟曰史荀卿传驺衍之术迂大而闳辩故齐人颂曰谈天】
　　其二
　　徒为风尘苦一官已白须气同万里合访我来琼都披云覩青天扪虱话良图留侯将绮里出处未云殊终与安社稷功成去五湖【齐贤曰留侯绮里季事见四巻范蠡佐勾践灭吴及至五湖辞曰臣不复至越国矣乃装其轻货珠玉与私徒属乗舟浮于五湖士赟曰晋书载记王猛字景略隐于华山怀佐世之志桓温入关猛被褐而诣而谈当世之事扪虱而言旁若无人】
　　赠章侍御黄裳二首
　　太华生长松亭亭凌霜雪天与百尺高岂为微颷折桃李卖阳艳路人行且迷春光扫地尽碧叶成黄泥愿君学长松愼勿作桃李受屈不改心然后知君子【齐贤曰华州华山一名太华】
　　其二
　　见君乗騘去知上太山道此地果摧轮全身以为寳我如丰年玉弃置秋田草但朂氷壶心无为叹衰老
　　赠薛校书
　　我有吴越曲无人知此音姑苏成蔓草麋鹿空悲吟未夸观涛作空郁钓鼇心举手谢东海虚行归故林【士赟曰吴越春秋伍子胥曰臣必见越之破吴豕鹿游于姑苏之台荆榛蔓于宫阙】
　　赠何七判官昌浩
　　有时忽惆怅匡坐至夜分平明空啸咤思欲解世纷心随长风去吹散万里云羞作济南生九十诵古文【齐贤曰汉书伏生济南人名胜故为秦博士孝文时求能治尚书者天下亡有闻伏生治之欲召时伏生九十余老不能行于是诏太常掌故晁错往受之士赟曰孔安国尚书序济南伏生年过九十失其本经口以传授裁二十余篇以其上古之书谓之尚书至鲁共王好治宫室坏孔子旧宅以广其居于壁中得先人所藏古文虞夏商周之书以所闻伏生之书考论文义定其可知者为古文更以竹简写之】不然拂劒起沙漠收竒勲老死阡陌间何因扬清芬夫子今管乐英才冠三军终与同出处岂将沮溺群【齐贤曰沮溺者长沮桀溺也乃二隐士】读诸葛武侯传怀赠长安崔少府叔封昆季
　　汉道昔云季群雄方战争霸图各未立割据资豪英赤伏起頽运卧龙得孔明当其南阳时陇亩躬自耕鱼水三顾合风云四海生武侯立岷蜀壮志吞咸京何人先见许但有崔州平【齐贤曰羣雄比袁绍吕布袁术曹操公孙瓉诸人东汉光武纪疆华自关中奉赤伏符曰刘秀发兵捕不道四方云集龙鬬野四七之际火为主蜀志徐庶见先主曰诸葛孔明卧龙人也将军岂愿见之乎先主曰君与俱来庶曰此人可就见不可屈致也将军宜枉驾顾之先主遂诣亮凡三往乃见本传曰亮躬耕陇畆好为梁父吟又曰先主于是与亮情好日宻曰孤之有孔明犹鱼之有水也又曰亮之志进欲龙骧虎视包括四海武侯出师五丈原屯田为久驻之基志吞咸阳也亮毎自比于管仲乐毅时人莫之许也惟崔州平徐元直与亮友善谓为信然】余亦草间人颇怀拯物情晩途值子玉华髪同衰荣托意在经济结交为弟兄毋令管与鲍千载独知名【士赟曰管鲍事见三巻】
　　赠郭将军
　　将军少年出武威入掌银台防紫微平明拂劒朝天去薄暮垂鞭醉酒归爱子临风吹玉笛美人向月舞罗衣畴昔雄豪如梦里相逢且欲醉春晖【齐贤曰九域志凉州武威郡唐有银台门辛氏三秦记未央宫一名紫微宫】
　　驾去温泉后赠杨山人
　　少年落魄楚汉间风尘萧瑟多苦顔自言管葛竟谁许长吁莫错还闭关【齐贤曰史记郦食其家贫落魄楚汉间乃兴元以东彭城以西管葛者管仲诸葛亮也阮逸曰闭关喻藏身也】一朝君王垂拂拭剖心输丹雪胷臆忽蒙白日回景光直上青云生羽翼幸陪鸾辇出鸿都身骑飞龙天马驹王公大人惜顔色金璋紫绶来相趋【齐贤曰礼书荀卿曰辇舆就马则辇在车驾在马也鸿都门名也唐禁中有飞龙廐西域传大宛国峤山上有马不可得因取五色牝马置其下与集生驹号天马子】当时结交何纷纷片言道合惟有君待吾尽节报明王然后相携卧白云
　　温泉侍从归逢故人【齐贤曰唐志京兆府昭应县本新丰有宫在骊山下眞观十八年置咸亨二年始名温泉宫天寳元年更温泉曰华清宫治阳井为地环山列宫室筑罗城置百司及十宅七载省新丰更防昌及泉曰昭应】
　　汉帝长杨苑夸胡羽猎归子云叨侍从献赋有光辉激赏摇天笔承恩赐御衣逢君奏明主他日共飜飞【齐贤曰白为宫调明皇赐以宫锦袍前四句事见一巻注】
　　赠裴小四
　　朝见裴叔则朗如行玉山黄河落天走东海万里写入胷怀间身骑白鼋不敢度金高南山买君顾徘徊六合无相知飘若浮云且西去【齐贤曰晋裴楷字叔则风仪高迈时人谓之玉人又称见裴叔则如近玉山照映人也黄河出昆仑山在吐蕃中极西为最高流入中国势犹从天而落也禹贡同为逆河入于海列女传郑子瞀者楚成王夫人初成王登台子瞀不顾王曰顾吾与女千金子瞀行不顾】
　　赠崔侍郎
　　黄河二尺鲤本在孟津居防额不成龙归来伴凡鱼【齐贤曰孟津地名在洛北都道古今以为津三秦记龙门山在河东界禹凿山断如门一里余黄河自中流下两岸不通车马每暮春有黄黑鲤鱼自海及诸川争来赴之上得者便化为龙士赟曰尔雅曰鳣鲔也出巩宂三月则上渡龙门得渡为龙否则防额而还魏土地记曰梁山北有龙门山大禹所凿通孟津河口广八十歩岩际鑴迹遗功尚存】故人东海客一见借吹嘘风涛傥相见更欲凌昆墟【士赟曰山海经曰昆仑墟在西北河水出其东北隅】
　　述徳兼陈情上哥舒大夫
　　人为国家孕英才森森矛防拥灵台浩荡深谋嗔江海纵横逸气走风雷丈夫立身有如此一呼三军皆披靡卫青谩作大将军白起眞成一竪子【齐贤曰庄子曰不可内于灵台郭象注灵台者心也后汉铫期瞠目大呼众皆披靡士赟曰卫青平阳人也以卫皇后亲为大中大夫后击匈奴有功拜大将军白起郿人也善用兵事秦昭王后迁为武安君以伐赵不肯行赐劒自杀】
　　雪谗诗赠友人
　　嗟予沈迷猖獗已久五十知非古人尝有立言补过庶存不朽包荒匿瑕蓄此烦丑月出致讥贻愧皓首【齐贤曰庄子蘧伯玉行年六十而六十化未尝不始于是之而诎之以非也未知今之所谓是非五十九非也】感悟遂晩事往日迁白璧何辜青蝇屡前群轻折轴下沈黄泉众毛飞骨上凌青天萋斐暗成贝锦粲然泥沙聚埃珠玉不怜洪焰烁山发自纎烟苍波荡日起于微涓交乱四国播于八埏拾尘掇蜂疑圣猜贤哀哉悲夫谁察予之贞坚【齐贤曰诗曰萋兮斐兮成是贝锦彼譛人者亦巳大甚张仪传曰积羽沈舟群轻折轴众口铄金积毁销骨丁鸿曰坏崖破岩之水原自涓涓干云蔽日之木起于葱青士赟曰孟康曰埏地戸八际也孔子家语孔子厄于陈蔡从者七日不食子贡以所赍货窃犯围而出告籴于野人得米一石焉顔回仲由炊之于坏屋之下有埃墨堕甑中顔回取而食之子贡自井望见之不恱以为窃食也入问孔子曰仁人亷士穷改节乎孔子曰改节即可称于仁亷哉子贡曰若回也其不改节乎子曰然子贡以所饭告孔子子曰吾信回之为仁久矣虽汝有云弗以疑也其或者必有故乎汝止吾将问之召顔回曰畴昔予梦见先人岂或啓佑我哉子炊而进饭吾将进焉对曰向有埃墨堕饭中欲置之则不絜欲弃之则可惜回即食之不可祭也孔子曰然乎吾亦食之顔回出孔子顾谓二三子曰吾之信回也非特今日也二三子由此乃服之列女传尹吉甫前妻子伯竒后妻子伯封伯竒事后母至孝后母欲其子伯封为太子言于吉甫曰伯竒好妾若不信试上台观之后母取蜂除其毒而置于衣领之中使伯竒视而杀之吉甫使让伯竒使者见其袖有死蜂以白吉甫使追之已投于河矣】彼人之猖狂不如鹊之疆疆彼妇人之滛昏不如鹑之奔奔坦荡君子无恱簧言擢髪续罪罪乃孔多倾海流恶恶无以过人生实难逢此织罗积毁销金沉忧作歌天未丧文其如余何【齐贤曰诗巧言如簧范睢谓须贾曰汝罪有几曰擢贾之髪以续贾之罪尚未足孔子曰天之未丧斯文也匡人其如予何士赟曰诗鹑之奔奔刺卫宣姜也卫人以为宣姜鹑鹊之不若也】妲巳灭纣褒女惑周天维荡覆职此之由汉祖吕氏食其在傍秦皇成后每亦淫荒防蝀作昏遂掩太阳万乗尚尔匹夫何伤【齐贤曰外纪云纣伐有苏有苏氏以妲巳女焉妲已有宠其言是从武王伐纣杀妲巳周纪幽王嬖爱褒姒褒姒生子伯服幽王欲废申侯女为后并去太子宜臼以褒姒为后以伯服为太子申侯怒结西夷犬戎攻幽王幽王举烽火征兵兵莫至遂杀幽王骊山下虏褒姒尽取周县而去汉吕后徙陈平为右丞相审食其为左丞相食其幸于太后史吕不韦传秦王年少太后时时窃私通吕不韦始皇帝益壮太后淫不止】辞殚意穷心切理直如或妄谈昊天是殛子野善听离娄至明神靡遁响无逃形不我遐弃庶昭忠诚【士赟曰子野师旷字晋乐太师也】
　　赠参寥子
　　白鹤飞天书南荆访高士五云在岘山果得参寥子【齐贤曰列仙传桓闿事华阳陶先生十余年一旦有二青童白鹤自空而下陶先生临轩接之青童曰太上命求桓先生耳于是桓服天衣驾白鹤升天而去九域志襄阳有荆山岘山】肮【音抗】脏【音葬】辞故园昂藏入君门天子分玉帛百官接话言【士赟曰南史高昂字敖曹其父以其昂藏敖曹故以字名之】毫墨时洒落探有竒作著论穷天人千春秘麟阁长揖不受官拂衣归林峦余亦去金马藤萝同所攀相思在何处桂树青云端【士赟曰按李白本传曰白恳求还山帝赐金放还作是诗必此时也】
　　赠饶阳张司戸燧【齐贤曰唐深州饶阳郡治饶阳县】
　　朝饮苍梧泉夕栖碧海烟宁知鸾鳯意远托椅桐前慕蔺岂曩古攀嵇是当年愧此黄石老安识子房贤【齐贤曰汉书司马相如字长卿少时名犬子慕蔺相如之为人更名相如顔延年诗攀嵇亦鳯举谓嵇康也汉张良字子房游下邳圯上有一老父至良所堕其履圯下顾良取履良下取履因跪进父以足受之曰孺子可教矣与良期乃出一编书曰读是则为王者师后十年兴十三年见我济北谷城山下黄石即我也遂去不见日视其书乃太公兵法后从高帝过济北果得谷城山下黄石葆祠之】功业嗟落日容华弃徂川一语巳道意三山期着鞭蹉跎人间世寥落壶中天独见游物祖探元穷化先何当共携手相与排冥筌【齐贤曰后汉费长房传汝南市中有老翁卖药悬一壶及市罢跳入壶中长房于楼上见之因往再拜奉酒脯翁乃与俱入壶中见玉堂严丽】
　　赠清漳明府侄聿【齐贤曰唐相州临漳县具州漳南县孔安国注漳水横流入河盖河水浊漳水清故曰清漳】
　　我李百万叶柯条布中州天开青云器日为苍生忧小邑且割鸡大刀伫烹牛雷声动四境惠与清漳流【齐贤曰论语子之武城闻弦歌之声夫子莞尔而笑曰割鸡焉用牛刀地理志清漳水出上党大谷东北至阳海阜城入河阜城唐冀州武邑县北三十里有衡漳石堤衡水县引漳水北流贯城注隍士赟曰史老子传老子者姓李氏名耳字伯阳谥曰耼正义曰妙内篇云李母怀胎八十一载迢遥李树下乃剖左腋而生生而指李树因以为姓唐祖老子白与聿皆帝室之胄故用李树之事叶世也柯条犹枝分派别之义】歌咏唐尧脱落隐簮组心和得天眞风俗犹太古牛羊散阡陌夜寝不扃戸问此何以然贤人宰吾土【齐贤曰冀州有尧坛尧台淮南子所谓天者纯粹朴素质直皓白未始有杂揉者斯其眞也士赟曰弦歌咏唐尧者即康衢童謡曰立我烝民莫匪尔极不识不知顺帝之则及老人击壤于路曰日出而作日入而息凿井而饮耕田而食帝力于我何有哉之意簮组者只是传换簮缨二字释曰绶属小者为冕缨脱落隐簮组者隐于簮缨之间犹东方朔所言避世于朝廷者礼记郊特牲注唐虞以上曰太古】举邑树桃李垂隂亦流芬河堤绕緑水桑柘违青云赵女不冶容提笼昼成群缲丝鸣机杼百里声相闻【齐贤曰刘向说苑赵简子谓阳虎曰树桃李者夏得休息秋得其实焉河堤黄河之堤緑水清漳之水】讼息鸟下阶高卧披道帙蒲鞭挂檐枝示耻无扑抶琴清月当戸人寂风入室长啸无一言陶然上皇逸【齐贤曰高子曰禹治天下朝廷之间可以罗雀后汉刘寛为南阳太守吏人有过但蒲鞭罸之示辱而巳扑抶笞击也】白玉壶冰水壶中见底清清光洞毫髪皎洁照羣情赵北美嘉政燕南播高名过客览行谣因之诵徳声【齐贤曰姚崇冰壶赋曰冰壶者清洁之至也君子对之不忘乎清北齐宋士良为清河太守盗贼屏迹郡无一囚公门虚寂无复讼者人谓之神门及代至老人丁金刚送之泣曰老人年九十记三十五政府君非惟善政清亦彻底】
　　赠临洛县令皓弟【时被讼停官】
　　陶令去彭泽茫然太古心大音自成曲但奏无琴钓水路非远连鼇意何深终期龙伯国与尔相招寻【齐贤曰九域志治州临治县陶潜为彭泽令郡遣督邮至县吏白应束带见之潜叹曰吾不能为五斗米折腰防拳事郷里小人即解印去县赋归去来辞潜性不解音而蓄素琴一张徽不具每抚而和之曰但识琴中趣何劳上声老子大音希声列子龙伯之国有大人举足不盈数歩而暨五山之所一钓而连六鼇】
　　赠郭季鹰
　　河东郭有道于世若浮云盛徳无我位清光独映君耻将鸡并食长与鳯为羣一击九千仞相期凌紫氛【齐贤曰汉书郭林宗司徒黄琼太常赵典举有道并不应或问汝南范滂曰郭林宗何如人滂曰隐不违亲眞不絶俗天子不得臣诸侯不得友吾不知其他及卒同志者乃共刻石立碑蔡邕为其文旣而谓涿郡卢植曰吾为碑铭多矣皆有慙徳惟郭有道无愧色耳论语不义而富且贵于我如浮云】
　　邺中王大劝入高鳯石门山幽居【齐贤曰高鳯南阳叶人后教授于西唐山中在唐州湖阳县西北】
　　一身竟无托逺与孤蓬征千里失所依复将落叶并中途偶良朋问我将何行欲献济时策此心谁见明君王制六合海塞无交兵壮士伏草间沉忧乱纵横飘飘不得意昨发南都城紫鷰枥上嘶青萍匣中鸣投躯寄天下长啸寻豪英耻学琅琊人龙蟠事躬耕【齐贤曰南阳郡治宛在京之南故曰南都文帝自代来有良马九疋一曰紫燕青萍劒名也诸葛亮琅琊人躬耕陇亩司马徳操以为伏龙徐庶以为卧龙】富贵吾自取建功及春荣我愿执尔手尔方逹我情相知同一巳岂惟弟与兄抱子弄白云琴歌发清声临别意难尽各希存令名【士赟曰按此诗其作于禄山将反之际乎当禄山欲反之时朝廷上下皆知其状独明皇不然之太白亦欲言而不敢聊因诗以发舒其忧国之情乎太白平生任侠亦有志斯世者于此诗槩可想见矣】
　　赠华州王司士
　　淮水不絶涛澜高盛徳未泯生英髦知君先负庙堂器今日还须赠寳刀【齐贤曰王泯传王导初渡淮使郭璞筮之卦成曰吉旡不利淮水絶王氏灭桓冲曰谢安乃有庙堂之量不闲将畧晋中兴书曰魏徐州刺史吕防有佩刀工相者曰为三公可服此刀防乃赠别驾王祥曰茍非其人刀或为害卿有公辅之良故相与也】
　　赠卢徴君昆弟【士赟曰按卢征君名鸿字颢然唐书有传云其先范阳人愽学善书籀庐嵩山宗开元初备礼徴再不至五年再诏征至东都谒见拜谏议大夫固辞制许还山赐引居服宫营草堂及卒帝赐万钱鸿所居室自号宁极云】
　　明主访贤逸云泉今巳空二卢竟不起万乘高其风河上喜相得壶中趣每同沧洲即此地观化游无穷水落海上清鼇背覩方蓬与君弄倒景携手凌星虹【齐贤曰壶中事见前列子巨鼇十五以首载五山如峙而不动陵阳子明经曰倒景之气去地四千里其景皆倒在下也士赟曰列仙传河上公莫知其姓名也汉文帝时结草为庵干河之濵常读老子道徳经时文帝好老子之道驾幸诣之河上公即授秦书老子道徳经章句二巻帝拜受毕失公所在时人因号河上公如淳曰在日月之上反从下照故其景倒】
　　赠新平少年
　　韩信在淮隂少年相欺凌屈体若无骨壮心有所慿一遭龙顔君啸咤从此兴千金答漂母万古共嗟称而我竟何为寒苦坐相仍长风入短袂两手如怀氷故友不相恤新交宁见矜摧残槛中虎覊绁韝上鹰何时腾风云搏击中所能【齐贤曰韩信微时事见三巻注汉高祖隆凖龙顔说文韝臂衣也汉书韝形如韝以缚左右手于事便也】
　　赠崔侍郎
　　长劒一杯酒男儿方寸心洛阳因剧孟托宿话胷襟但仰山岳秀不知江海深长安复携手再顾重千金【齐贤曰剧孟事见三巻注列女传楚成王登台夫人郑子瞀不顾顾曰顾吾与女千金】君乃轩辕佐予叨翰墨林高风摧秀木虚弹落惊禽不取回舟兴而来命驾寻扶摇应借力桃李愿成隂笑吐张仪舌愁为庄舄吟谁怜明月夜肠断听秋砧【齐贤曰史陈轸传陈轸适至秦惠王曰子去寡人之楚亦思寡人不陈轸对曰王闻夫越人庄舄乎王曰不闻曰越人庄舄仕楚执珪有顷而病楚王曰舄故越之鄙细人也今仕楚执珪贵富矣亦思越不中谢对曰凡人之思故在其病也彼思越则越声不思越则楚声使人往听犹尚越声也今臣虽弃逐之楚岂能无秦声哉】
　　走笔赠独孤驸马
　　都尉朝天跃马归香风吹人花乱飞银鞍紫鞚照云日左顾右盼生光辉【齐贤曰汉驸马都尉掌驸马说文驸近也】是时仆在金门里待诏公车谒天子长揖蒙垂国士恩壮心剖出酬知巳【士赟曰此太白叙述巳事见本传及诗叙】一别蹉跎朝市间青云之交不可攀傥其公子重回顾何必侯嬴长抱关【士赟曰魏公子无忌闻侯嬴贤往迎之嬴谢曰嬴乃夷门抱关者也】
　　赠嵩山焦链师【并序】
　　嵩山有神人链师者不知何许妇人也又云生于齐梁时其年貌可称五六十常胎息絶谷居少室庐游行若飞倐忽万里世或传其入东海登蓬莱竟莫能测其往也余访道少室尽登三十六峯闻风有寄洒翰遥赠
　　二室凌青天三花含紫烟中有蓬海客宛疑麻姑仙【齐贤曰太室少室二山河南府鹿革事类云汉世有道士自外国将贝多子于嵩山下种之一年三花白色香美】道在喧莫染迹高想巳绵时粲金鹅蕊屡读古苔篇八极恣游憇九垓长周旋下瓢酌頴水舞鹤来伊川还归东山上独拂秋霞眠萝月挂朝镜松风鸣夜弦【齐贤曰登封县东南一百三十里有颖县鎭旧颖阳县鲍明逺有舞鹤赋伊阳县在西京南一百六十里有伊关鎭士传许由隐箕山以手捧水饮之人遗一瓢得以取饮饮讫挂于树上】潜光隐嵩岳链魄栖云幄霓裳何飘飖鳯吹转绵邈【士赟曰紫文灵书修行二十四书有制七魄之法以七魄流落游走秽浊或交通血食往来魅或共死尸相关或言人之罪欲人之败皆魄之疾也其法每晦朔望及庚申日存鼻端有白炁渐大以冠身九重又变作四灵之兽匝绕一身呼呪如法则七制链矣王逸楚词注绵绵细微之意又曰邈逺也】愿同西王母下顾东方朔紫书傥可传铭骨誓相学【士赟曰汉武内传元封元年七月七日武帝闲居东方朔在侧忽西王母至授帝以琼笈紫书之文】
　　口号赠徴君鸿【此公时被召士赟曰见前赠卢徴君题注】
　　陶令辞彭泽梁鸿入防稽我寻高士传君与古人齐云卧留丹壑天书防紫泥不知杨伯起旦晩向关西【齐贤曰汉诏书皆封以武都紫泥东汉杨震字伯起农华隂人少好学受欧阳尚书于桓郁明经博览无不穷防诸儒为之语曰关西孔子杨伯起常客居于湖不答州郡礼命数下而震志愈笃】
　　上李邕
　　大鹏一日同风起扶摇直上九万里假令风歇时下来犹能簸却沧溟水时人见我指殊调闻余大言皆冷笑宣父犹能畏后生丈夫未可轻年少【齐贤曰孔子曰后生可畏士赟曰此篇似非太白之作今厘在巻末】
　　赠张公洲革处士
　　列子居郑圃不将众庶分革侯遁南浦常恐楚人闻抱瓮灌秋蔬心闲游天云每将田叟耕种汉水濆时登张公洲入兽不乱郡井无桔橰事门絶刺绣文长揖二千石远辞百里君斯为眞隐者吾党慕清芬【齐贤曰张公洲在上元县列子名御防居郑圃四十年无识者国君卿大夫视之犹众庶也别赋送君南浦伤如之何南浦楚地庄子子贡过淮隂见一丈人为圃畦凿隧而入井抱瓮而出灌用力甚多而见功寡子贡曰有械于此用力甚寡而见功多一日浸百畦夫子不欲乎仰而视之曰奈何曰凿木为机后重前轻挈水若抽数如决汤其名曰橰为圃者忿然作色而笑曰吾闻之吾师有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也机水器俗名水车又曰孔子逃于大泽入兽不乱舞入鸟不乱行】













　　李太白集分类补注巻九
　　钦定四库全书
　　李太白集分类补注巻十
　　宋　杨齐贤　集注
　　元　萧士赟　补注
　　赠
　　秋日錬药院镊白髪赠元六兄林宗
　　木落识嵗秋瓶冰知天寒桂枝日巳緑拂雪凌云端弱龄接光景矫翼攀鸿鸾【齐贤曰淮南子叶落而知天下之秋见瓶冻而知天下之寒】投分三十载荣枯同所欢长吁望青云镊白坐相看秋顔入晓镜壮髪凋危冠【齐贤曰李善曰分犹志也南史鬱林王五嵗戏髙帝傍帝令左右镊白发问王我谁耶曰太翁帝笑曰岂有为人作曾祖而镊白髪者乎】穷与鲍生贾饥从漂母飡时来极天人道在岂吟叹【士赟曰管仲与鲍叔贾分财漂母饭韩信二事详并见三巻注】乐毅岂适赵苏秦初说韩巻舒固在我何事空摧残【齐贤曰乐毅并护赵楚魏燕之兵以伐齐破之下齐七十余城独莒即墨未服会昭王死子立为燕惠王王自为太子时尝不快于乐毅齐田单闻之纵反间于是惠王使骑刧代将而召乐毅毅畏诛西降赵赵封毅于观津号望诸君苏秦说燕文侯文侯资秦车马金帛以至赵说赵肃侯肃侯乃饰车百乗黄金千镒白璧百双锦绣千纯以约诸侯于是説韩宣惠王曰鄙谚曰宁为鸡口无为牛后今西面交臂而臣事秦何异于牛后韩主攘臂瞠目按劒仰天太息曰寡人虽不肖必不能事秦敬奉社稷以从】
　　书情赠蔡舍人雄
　　尝髙谢太传携妓东山门楚舞醉碧云吴歌断清猨暂因苍生起谈笑安黎元余亦爱此人丹霄冀飞翻【齐贤曰符坚百万入防安石用谢谢石等拒之符坚大败于淝水因以亡国此谈笑安黎元也】遭逢圣明主敢进兴亡言白璧竟何辜青蝇遂成寃一朝去京国十载客梁园猛犬吠九关杀人贲精防【齐贤曰青蝇刺谗也】皇穹雪寃枉白日开昏氛太阶得防龙桃李满中原倒海索明月凌山采芳荪愧无横草功虚负雨露恩迹谢云台阁心随天马鞍【士赟曰楚词注曰荪香草也汉终军日军无横草之功后汉显宗追感前世功臣乃图画二十八将于南宫云台士赟曰张洗曰明月寳珠也】夫子王佐才而今复谁论层飚振六翮不日思腾骞我纵五湖棹烟涛恣崩奔梦钓子陵湍英风犹存彼希客星隐弱植不足援千里一回首万里一长歌黄鹤不复来清风愁柰何舟浮潇湘月山倒洞庭波投汩笑古人临濠得天和闲时田畆中搔背牧鸡鹅别离解相访应在武陵多【士赟曰应劭曰汨水在罗故曰汨罗正义曰罗城县在湘隂县东北六十里县北有汨水汨音覔淮南子曰顔回夭死季由葅于卫皆迫于性命之情而不得天和者也】
　　忆襄阳旧游赠马少府巨
　　昔为大堤客曾上山公楼开牎碧嶂满拂镜沧江流髙冠佩雄劒长揖韩荆州此地别夫子今来思旧游【齐贤曰大堤在襄阳晋永嘉三年山简出鎭襄阳故有山谷楼太白与韩荆州书曰天下谈士相聚而言曰生不用封万戸侯但愿一识韩荆州何令人之景慕一至于此耶又曰愿开张心顔不以长揖见拒】朱顔君未老白发我先秋壮志恐蹉跎功名若云浮归心结逺梦落日悬春愁空思羊叔子堕泪岘山头【士赟曰羊叔子事见前巻】
　　对雪献从兄虞城宰
　　昨夜梁园里弟寒兄不知庭前看玉树膓断忆连枝【士赟曰梁园雪事见前巻注】
　　访道安陵遇盖还为余造眞箓临别留赠【盖音盍】
　　清水见白石仙人识青童安陵盖夫子十嵗与天通【士赟曰安陵属右扶风】悬何与微言谈论安可穷能令二千石抚背惊神聦挥毫赠新诗髙价掩山东至今平原客感激慕清风【齐贤曰山东太行山之东也士赟曰晋郭象好老庄能清言王衍毎云听郭象语如悬河防水注而不竭】学道北海仙传书蘂珠宫丹田了玉阙白日思云空为我草眞箓天人慙妙工七元洞豁落八角辉星虹【齐贤曰黄庭内景经云闲居蘂珠作七言道书二十四炁浮沉关鎻诀曰脐下一寸三分为丹田丹田者鼎器也日晶月华入鼎成丹又曰玉楼台是喉咙结咙阙是胸臆绛宫是心士赟曰西升经老君谓尹喜曰吾将汝上朝玉宸游厯帝乡作是语巳遂徧厯九天上升上清玉阙珠城蘂珠宫白日思云空者飘飘然有凌云气游天地间志也后魏道释志防常二年丁巳老君再降赐道士冠谦之符箓七十巻眞玉箓一巻上元者道家所谓北斗七元星君也豁落者所谓豁落斗也按灵书紫文二十四事内有神虎金虎消魔豁落流金之章三洞眞经曰真文者五方眞炁之精凝结成文八角垂芒或为云篆之形或成走兽之状】三灾荡璿玑蛟龙翼微躬举手谢天地虚无齐始终黄金满髙堂答荷难克充【士赟曰马融云日月星辰皆以璿玑玉衡度知其盈缩进退庄子恬淡寂寞虚无无为此天地之平而道德之笃也又万物一齐孰长孰短道无终始物有死坐】下笑世上士沉防北罗鄷昔日万乗坟今成一科蓬赠言若何重实此轻华嵩【齐贤曰涪州鄷都观乃北都罗鄷所治名平都福地内经曰下离尘境上界玉京注云玉京无为之天三十二帝之都玉京之下乃昆仑北都罗鄷北帝三十六洞所居士赟曰玉格曰罗鄷山在北方癸地周回三万里髙二千六百里是为六天神之宫人死皆至其中】
　　赠崔郎中之金陵
　　胡鴈楼海翼翺翔鸣素秋惊云辞沙朔飘荡迷河洲【齐贤曰时宗之谪官金陵故有此赠】有如飞蓬人去逐万里游登高望浮云彷佛如旧丘【齐贤曰商君书飞蓬遇飘风而行千里乗风之势也】日从海傍没水向天边流长啸倚孤劒目极心悠悠嵗晏归去来富贵安可求仲尼七十説歴聘莫见收鲁连逃千金珪组岂可酬【齐贤曰孔子歴聘七十余国而不遇士赟曰史记平原君欲封鲁仲连爵及以千金为鲁仲连寿仲连辞让不受遂辞去终身不复见】时哉茍不防草木为我俦希君同携手长往南山幽
　　赠崔谘议
　　緑骥本天马素非伏枥驹长嘶向清风倐忽凌九区何言西北至却走东南隅世道有飜覆前期难豫图希君一剪拂犹可骋中衢
　　赠升州王使君忠臣
　　六代帝王国三吴佳丽城贤人当重寄天子借髙名巨海一边静长江万里清应湏救赵防未肯弃侯嬴【齐贤曰唐升州六代吴晋宋齐梁陈所都出谢朓诗江南佳丽地金陵帝王州升州东极于海西帯长江至于岷山士赟曰吴群吴兴丹阳为三吴丹阳即今建康府侯嬴教公子无忌救赵事见三巻注】
　　赠别从甥髙五
　　鱼目髙太山不如一璵璠贤甥即明月声价动天门能成吾宅相不减魏阳元自顾寡筹略功名安所存【齐贤曰晋魏好字阳元少孤为外家寗氏所养寗氏起宅相宅者曰当出贵甥外祖母以盛氏甥少而惠意谓应之妤曰当为外氏成此宅相后为司徒士赟曰杜预曰璠璵美玊也西京赋注阊阖天门也立髙阙以象天门】五木思一掷如绳系穷猨枥中骏马空堂上醉人喧黄金乆巳罄为报故交恩【齐贤曰李充为禇裒参军以贫求外裒问之对曰穷猨投村岂暇择木乃除剡溪令士赟曰刘裕五木事见三巻注】闻君陇西行使我清心魂与尔共飘飖雪天各飞翻江水流或巻此心难具论贫家羞好客语拙觉辞繁三朝空错暮对饭却惭寃【齐贤曰唐渭州陇西郡陇西县三朝谓嵗朝月朝日朝也】自笑我非夫生事多契阔积蓄万古愤向谁得开豁天地一浮云此身乃毫末忽见无端倪太虚可包括【齐贤曰非夫非丈夫也士赟曰顔师古曰豁然开大之貌】去去何足道临岐空复愁肝胆不楚越山河亦衾禂云龙将相从明主会见收成功解相访流水桃花流【齐贤曰庄子仲尼谓季常曰自其异者视之肝胆楚越也易曰云从龙风从虎】
　　赠裴司马
　　翡翠黄金缕綉成歌舞衣若无云间月谁可比光辉秀色一如此多为众女讥君恩移昔爱失宠秋风归愁苦不窥邻泣上流黄机天寒素手冷夜长烛复微十日不满匹鬓蓬乱若丝犹是可怜人容华世中稀向君发皓齿顾我莫相违
　　叙旧赠江阳宰陆调
　　太伯让天下仲雍扬波涛清风荡万古迹与星辰髙开吴食东溟陆氏世英髦【齐贤曰史吴太伯弟仲雍皆周太王之子而季厯之兄厯贤而有圣子昌太王欲立季厯而及昌于是太伯仲雍二人乃奔荆蛮文身断髪示不可用以避季厯季厯果立是为王季而昌为文王太伯之奔荆蛮自号勾吴荆蛮义之从而归之者千余家立为吴太伯太伯卒无子弟仲雍立仲雍卒子季简立季简卒子叔逹立叔逹卒子周章立是时武王克殷求太伯仲雍之后得周章于吴因而封之乃封周章弟虞仲于周之北故夏墟是为虞仲列为诸侯后汉陆閟字子春防稽吴人建武中为尚书令子续字志源防孤仕群戸曹史刺史行部辟为别驾从事子康字季宁以义烈称举茂才转守桂阳安乐二郡子绩仕吴为鬱林太守调其后也至唐世居姑苏其门有巨石逺祖绩罢鬱林守舟轻不可越海驭石爲重号鬱林石世保其居】多君秉古节岳立冠人曹风流少年时京洛事游遨腰间延陵劒玊帯明珠袍我昔闘鸡徒连延五陵豪邀遮相组织呵吓来煎熬【齐贤曰延陵劒闘鸡及五陵豪并见前巻】君开万丛人鞍马皆辟易告急清宪台脱余北门厄间宰江阳邑剪棘树兰芳城门何肃穆五月辉秋霜好鸟集珍木髙才列华堂时从府中归丝管俨成行但苦隔逺道无由共衔觞【齐贤曰御史台曰宪台诗北门刺不得志也言衞之忠臣不得其志耳郑氏笺云君不知己志而遇困苦唐志杨州江阳县】江北荷花开江南杨柳鲜挂席拾海月乗风下长川多沽新丰醁满载剡溪船中途不遇人直到尔门前大笑同一醉取乐平生年【齐贤曰杨梅其实似谷而有核其味酸新丰醁见前巻】
　　赠从孙义兴宰铭
　　天子思茂宰天枝得英才朗然清秋月独出映吴台落笔生绮绣操刀振风雷蠖屈虽百里鹏骞望三台【齐贤曰唐常州义兴县在州西南吴王阖闾起台于姑苏故曰呉台晋志三台六星两两而居起文昌列抵太微三公之位也士赟曰秋月乃喻其清明也风雷喻其政令之严也】退食无外事琴堂向山开緑水寂以闲白云有时来河阳富竒藻彭泽纵名杯所恨不见之犹如仰昭回【齐贤曰宓子贱为单父宰弹琴不下堂而单父治故后世以宰之室爲琴堂潘岳为河阳令潘尼赠诗云流声馥秋兰摛藻丰春华陶潜为彭泽令性嗜酒家贫不能常得亲旧或置酒招之造饮必醉世説戴安道年十余嵗在瓦观寺画王长史见之曰此童非徒能画亦终常致名恨吾老不见其盛时耳】元恶皆滔天疲人散幽草惊川无活鳞举邑罕遗老誓雪会稽耻将奔宛陵道【齐贤曰越王勾践栖于会稽吴王追而围之乃今大夫种行成吴卒赦越勾践反国置胆于坐卧即仰胆饮食亦尝胆曰汝忘会稽之耻耶唐宣州南陵县有宛陵士赟曰滔漫也貌象防敬而心狠傲若漫天然】亚相素所重投刃应桑林独坐伤激扬神融一开襟歌欣再理和乐醉人心蠧政除害马倾巢有归禽壶浆候君来聚舞若讴吟农人弃蓑笠蚕女堕缨簪欢笑相拜贺则知惠爱深【齐贤曰太白自注云亚相李公重之以能政中丞李公免罢以后官则义兴尝以事去县因二公而复职也桑林舞名也组属于弁垂头而下结之谓之缨缨之垂者谓委笄巻发者今之簮也士赟曰庄子黄帝将见大隗乎且英之山适遇牧马童子而问涂焉黄帝曰异哉请问为天下小童辞黄帝又问小童曰夫为天下者何以异夫牧马者哉亦去其害马者而已矣黄帝再拜称天师而退列子至德之世禽兽可系羁而游鸟鹊之巢可攀援而闚此言毁巢者喻室家巳破而民乐蠧政之除】厯职吾所闻称贤尔为最化治一邦上名驰三江外峻节贯云霄通方堪逺大能文变风俗好客留轩盖他日一来游因之严光瀬【齐贤曰汉文翁为蜀都守见蜀地僻陋有蛮夷风乃脩起学宫发成都市招下县子弟以为学宫子弟为除便繇髙者补史次为孝弟力田由是文化洽于京师者皆比齐鲁焉至今巴蜀好文雅文翁之化也严光瀬属永州】
　　草创大还赠柳官廸
　　天地为槖籥周流行太易【齐贤曰管子曰天地万物之槖籥列子天瑞篇有形者生于无形则天地安从生故有太易有太初太易者未见气也太初者气之始也】造化合元符交媾腾精魄自然成妙用孰知其指的【齐贤曰易曰男女媾精万物化生士赟曰参同契曰观夫雌雄交媾之时刚柔相结而不可解得其节符非有功巧以制御之本在交媾定制】罗络四季间绵微无一隙日月更出没双光岂云只【齐贤曰参同契曰坎戊日精离巳月光日月为易刚柔相当上王四季罗络始终天地媾其精日月相撢持】姹女乗河车黄金充辕轭【齐贤曰抱朴子曰丹砂可为黄金河车可作银子得其道可以仙身士赟曰参同契曰河上姹女灵而最神得火则飞不见埃尘后汉濮真君歌曰北方正气名河车朱雀调运生金花】执枢相管辖【齐贤曰古文龙虎经曰神室有所象奚子之形容五岳峙潜洞际会为枢辖】摧伏伤羽翮朱鸟张炎威白虎守本宅相煎成苦老消铄凝津液【齐贤曰朱鸟属火为心白虎属金为肘津液者华池神水也士赟曰此所谓相煎者即参同契所谓升熬于甑山兮炎火张设下谲谲鼎驰沸兮暴满不休止苦老敖敖声甚悲兮如婴儿慕母之意也老者炼飞火候之老嫩悉铅汞相制升之道耳】髣髴明牕尘死灰同至寂捣冶入赤色十二周律厯赫然称大还与道本无隔【士赟曰参同契连土文云嵗月将欲终毁性阳寿年形体为灰土状若明尘捣冶并合之地入赤色门固塞其际会务令致完坚炎火张于下昼夜声正勤始文使可修终竟武乃陈候视如谨慎审察调寒温周旋十二节节尽更亲观气弃命将絶体死士防色转更为紫赫然成还丹粉提以一丸刀圭最为神又曰隂阳相饮食交感道自然名者以定情字者以性言金木归本初乃得称还丹】白日可抚弄清都在咫尺北鄷落死名南斗上生籍【齐贤曰北罗鄷事见前晋天文志南斗六星天廓也丞相太宰之位一曰天机南二星魁天梁也中央二星天相也北二天府庭也亦为台命之期士赟曰道藏经云东北主筭西斗记名北斗落死南斗上生中斗大魁緫监众灵又晋干寳搜神记曰管辂字公明善解诸术至中原见赵顔貌主夭亡而叹顔奔告父父乃求辂延命辂曰子归覔请酒一榼鹿脯二斤吾卯日必至君家且方便求请其父覔酒脯而候之辂果至语顔曰汝那日刈麦地甫大桑树下有二人围棊次汝但一边斟满盏置脯于前饮尽更斟以尽为度若问汝但拜之勿言必合有人救汝顔依言而徃见二人围棊顔置脯斟酒于前其人贪但饮酒食脯不顾饮数廵北边坐者忽见顔在叱曰何故在此顔唯拜之南面坐者人语曰适来饮他酒脯宁无请乎北边坐者曰文书巳定南边坐人曰借文书看之见赵子寿可十九嵗乃取笔挑上语顔曰救汝至九十年活顔拜而回管语顔曰大助子喜且得増寿北邉坐人是北斗南邉坐人是南斗南斗注生北斗注死凡人受胎尝从南斗祈福皆向北斗】抑予是何者身在方士格才术信纵横世途自轻掷【齐贤曰方士方外之士也士赟曰太白自悔其少年任术之轻故云】吾求仙弃俗君晓损胜益不向金阙游思为玉皇客鸾车速风电龙骑无鞭防一举上九天相携同所适【齐贤曰五星经云天上白玉京黄金阙抱朴子曰得道之士或委华驷而鞭蛟龙或弃神州而宅蓬瀛士赟曰金阙犹朝廷之上也玊皇客仙者也】
　　赠崔司戸文昆季
　　双珠出海底俱是连城珍明月两特逹余辉傍照人【士赟曰晋书张载传和璧之在荆山隋珠之潜重川非遇其人焉有连城之价照车之名乎】英声振名都髙价动殊邻岂伊箕山故特以风期亲惟昔不自媒担簦西入秦攀龙九天上忝列嵗星臣【士赟曰史孟尝君传云冯驩曰天下之游士慿轼结靷西入秦者无不欲强秦而弱齐列仙传东方朔乆在吴中为书师数十年武帝时上书拜为郎至昭帝时时人或谓圣或谓凡人作深浅显黙之行或忠言或献语莫知其防至宣帝时初弃郎以避乱世置帻官舍风飘之而去后见于会稽卖药五湖智者疑其嵗星精也簦笠之有柄者】布衣侍丹墀密勿草丝纶才微惠渥重谗巧生缁磷【士赟曰此四句太白自述】一去巳十年今来复盈旬清霜入晓鬂白露生衣巾侧见緑水亭开门列华茵千金散义士四坐无凡賔欲折月中桂特为寒者薪路傍巳窃笑天路将何因【士赟曰异书言月桂髙五百丈下有一人常斫之树创随合人姓吴名刚西河人学仙有过谪令伐树】垂恩傥丘山报德有微身
　　赠溧阳宋少府陟
　　李斯来相秦且逐东门兎宋玉事襄王能为髙唐赋常闻緑水曲忽此相逢遇扫洒青天开豁然披云雾【齐贤曰緑水舞曲也士赟曰李斯事及宋玊事见前巻】葳蕤紫鸾鸟巢在昆山树惊风西北吹飞落南溟去【齐贤曰瑞应图曰鸾者赤神之精昆山即昆仑山有鳯巢其树士赟曰葳蕤羽毛貌】早怀经济防特受龙顔顾白玉栖青蝇君臣忽行路【齐贤曰汉髙祖隆凖而龙顔青蝇防白为黒以喻谗人持正为邪】人生感分义贵欲呈丹素何日清中原相期廓天歩【齐贤曰丹素心也士赟曰荘子以道观分而君臣之义明】
　　戱赠郑溧阳【齐贤曰唐并州江宁郡溧阳县尝宣州】
　　陶令日日醉不知五柳春素琴本无弦漉酒用葛巾清风北牕下自谓义皇人何时到溧里一见平生亲【齐贤曰南史陶潜字渊明寻阳柴桑人宅邉有五柳树尝着五柳先生传性嗜酒或置酒招之造饮輙醉不解音声而蓄素琴一张每有酒适轻抚弄以寄意逢其酒熟取头上葛巾漉酒讫还着之尝言五六月北牎下凉风暂至自谓义皇上人栗里在寻阳渊明所居处】
　　赠僧崖公
　　昔在朗陵东学禅白眉空大地了镜彻廻于寄轮风揽彼造化力持为我神通【齐贤曰蜀志马良字李常兄弟五人并有才名乡里谚曰马氏五常白眉最良良眉中有白毛也四祖与法融禅师曰神通变化悉自具足不离汝心士赟曰防严经云汝观地性麄为天地经为微混以云相待成揺故有风轮执持世界从妄见生山河大地诸有为相】晚谒太山君亲见日没云中夜卧山月拂衣逃人群授余金仙道旷刼未始闻【齐贤曰第一祖迦叶父饮泽母香志昔为煆金帅于畔婆尸佛八涅乐后四众起塔塔中像面上金色有少缺叶时有贫女将金珠饰佛面因共发愿愿我二人为无累夫妻由是因縁四十一刼身皆金色后生楚天寿尽生中天摩竭陁国婆罗门家名曰迦叶波此云饮光胜尊盖以金色为号也故饮称金仙儒谓之世道谓之尘佛谓之刼】冥机发天光独朗谢垢氛虚舟不系物观化游江濆【齐贤曰庄子泰宇定者发乎天光发乎天者人见其人士赟曰尔雅注大水溢出别为小水为濆故诗有汝濆淮濆此云江濆者江水别出之涯也】江濆遇同声道崖乃僧英説法动海岳游方化公卿手秉玉麈尾如登白楼亭微言注百川亹亹信可听【齐贤曰会稽记曰玉楼亭在防稽山隂临流映壑】一风鼓羣有万籁各自鸣啓闭八牎牖托宿掣电霆自言厯天台壁蹑翠屏凌兢石桥去恍惚入青冥【齐贤曰庄子南郭子綦曰大块噫气其名为风是为无作作则万窍怒号子游曰地籁则众窍是巳人籁则比竹是巳会稽记赤城山上有石桥悬度有石桥风横絶其上邉有过径裁容数人顾恺之啓防记天台山石桥路径不盈尺长数十歩至滑下临絶冥之涧清冥太清又云也士赟曰隂阳相感而为雷激而为霆霆电也服防曰凌兢恐惧也师古曰凌兢者寒凉战栗之处】昔在今来归絶景无不经何日更携手乗杯向蓬瀛【齐贤曰杯度者不知姓名尝乗木杯渡水尝宿一家窃一金激去主人追至孟津浮木杯渡河】
　　游溧阳北湖亭望瓦屋山怀古赠同旅【一云赠孟浩然士赟曰怀古者感贞义女坟之事也】
　　朝登北湖亭遥望瓦屋山天清白露下始觉秋风还【齐贤曰唐升州溧阳县上元二年州废还宣州有湖山士赟曰礼记月令孟秋之月凉风至白露降】游子托主人仰观眉睫间目色送飞鸿邈然不可攀长吁相劝勉何事来吴关闻有贞义女振穷溧水湾清光了在眼白日如披顔髙坟五六墩崒兀栖猛虎遗迹翳九泉芳名动千古子胥昔乞食此女倾壶浆运开展宿愤入楚鞭平王凛冽天地间闻名若怀霜【士赟曰吴越春秋子胥奔吴到昭关关吏欲执之伍贠用诈曰上所以索我者美珠也今我已亡矣将去取之关吏因舍之追者在后几不得脱至江有渔父乗船渡之遂行至吴疾于中道乞食溧阳适防女子击绵于瀬水之上筥中有饭子胥遇之谓曰夫人可得一飡乎女曰妾独与母居三十未嫁饭不可得子胥日夫人振穷途少饭亦何嫌哉女子知非常人遂许之发其箪莒饭其盎浆长跪与之子胥再飡而止女子曰君有逺逝之行何不饱而飡之子胥既飡而去又谓女子曰掩夫人之壶浆无令其露女子叹曰嗟乎妾与母居三十年自守贞明不愿从适何宜馈饭而与丈夫越戯礼仪妾不忍也子行矣子胥行反顾女子巳自投于瀬水矣于呼贞明执操其丈夫女哉栖猛虎者谓坟如伏虎之状犹马鬛封之谓也子胥破楚入秦以不得昭王乃掘平王之墓出其尸鞭之三百左足践腹右手抉其目诮之曰谁使汝用谗谀之口杀我父兄岂不寃哉子胥等既破楚还过溧阳瀬水之上乃长大息曰吾尝饥于此乞食于一女子女子饲我遂投水而亡欲报以百金不知其家乃投金水中而去有顷一老妪行哭而来人问曰何哭之悲妪曰吾有女子守居三十不嫁徃年击绵于此遇一穷途君子而辄饭之而恐事泄自投于瀬水今闻伍君来不得其偿自伤虚死是故悲耳人曰子胥欲报百金不知其家投金水中而去矣老妪遂取金而归】壮夫或未逹十歩九太行【形容其所行不遂意也】与君拂衣去万里同翶翔
　　醉后赠从甥髙鎭
　　马上相逢揖马鞭客中相见客中怜欲邀撃筑悲歌饮正值倾家无酒钱江东风光不借人枉杀落花空自春黄金逐手快意尽昨日破产今朝贫丈夫何事空啸傲不如烧却头上巾【齐贤曰太白上安州裴长史书曰昔东游维扬不逾一年散金三十余万有落魄公子悉皆济之渊明诗若复不快饮空负头上巾】君为进士不得进我被秋霜生旅鬂时清不及英豪人三尺童儿重亷蔺匣中盘劒装防鱼闲在腰间未用渠且将换酒与君醉醉归托宿吴专诸【齐贤曰进士科始隋大业中盛于唐贞观永徽之间其推引则曰白衣公卿其艰难则曰三十老明经五十少进士廉蔺廉颇蔺相如防仓合切又音错专诸刺客也棠邑人伍子胥自楚亡吴知专诸之能进于公子光士赟曰此太白少年任侠之作也】
　　赠秋浦柳少府
　　秋浦旧萧索公庭人吏稀因君树桃李此地忽芳菲揺笔望白云开帘当翠微时来引山月纵酒酣清辉而我爱夫子淹留未忍归【齐贤曰唐秋浦池州尔雅山未及上曰翠防】
　　赠崔秋浦三首
　　吾爱崔秋浦宛然陶令风门前五杨柳并上二梧桐山鸟下听事檐花落酒中怀君未忍去惆怅意无穷
　　其二
　　崔令学陶令北牎常昼眠抱琴时弄月取意任无见客但倾酒为官不爱钱【士赟曰此三聨并见本巻前诗注】东臯春事起种黍早归田【士赟曰唐书文中子王通之弟王绩字无功绛州人性简放不喜拜揖隋大业中举孝悌亷防授秘书正字不乐在朝求为六合丞以嗜酒不任事乃还乡里绩有奴婢数人种黍春秋酿酒养鳬鴈莳药草常游北山东臯自号东皐先生】
　　其三
　　河阳花作县秋浦玉为人地逐名贤好风随惠化春水从天汉落山逼画屏新应念金门客投沙吊楚臣【齐贤曰晋书潘岳为河阳令植桃李人号河阳一县花水从天汉落者九华山之瀑布太白尝待诏金銮故曰金门客贾谊渡湘水为赋以吊屈原士赟曰地逐名贤好者兴在上两句谓秋浦得崔令而好犹河阳得岳阳而宿亦犹晋书所呼皐长岩为许度岩之类也师古曰天汉河汉也】
　　望九华赠青阳韦仲堪
　　昔在九江上遥观九华峯天河挂緑水秀出九芙蓉【齐贤曰九华山池州旧名九子山九华山録曰清阳县坤隅一舍有山竒秀其数有九故号九子山李太白更其号曰九华山】我欲一挥手谁人可相从君为东道主于此卧云松












　　李太白集分类补注巻十
　　钦定四库全书
　　李太白集分类补注巻十一
　　宋　杨齐贤　集注
　　元　萧士赟　补注
　　赠
　　赠王判官时余归隠居庐山屏风叠
　　昔别黄鹤楼蹉跎淮海秋俱飘零落叶各散洞庭流中年不相见蹭蹬游吴越何处我思君天台緑萝月【齐贤曰黄鹤楼在鄂州禹贡淮海惟扬州两浙皆吴越之地】会稽风月好却绕剡溪回云山海上出人物镜中来一度浙江北十年醉楚台荆门倒屈宋梁苑倾邹枚苦笑我夸诞知音安在哉【齐贤曰九域志越州会稽郡剡溪在湘东南王羲之曰行山阴道上如镜游江陵有章华台皆楚王所建荆州郡西实岸有山名荆门梁苑邹枚事见前】大盗割鸿沟如风扫秋叶吾非济代人且隠屏风叠中夜天中望忆君思见君明朝拂衣去永与海鸥羣【齐贤曰大盗指禄山庆绪屏风叠在庐山】
　　在水军宴赠幕府诸侍御【永王军中】
　　月化五白龙翻飞凌九天胡沙惊北海电扫洛阳川虏箭雨宫阙皇舆成播迁【齐贤曰天寳十四载十一月甲子禄山以十五万众反范阳十二月丁酉陷洛阳十五载六月己亥陷京师元宗幸蜀】英王受庙畧秉钺清南边云旗巻海雪金防罗江烟聚散百万人弛张在一贤【士赟曰英王指永王璘也事始末见八巻永王东廵歌钺大斧也云旗金防并永王建节之义也郑元曰张弛以弓弩喻人也】霜台降羣彦水国奉戎旃绣服开宴语天人借楼船如登黄金台遥谒紫霞仙【齐贤曰霜台谓侍御也水国江汉间也谢元晖辞隋王子隆笺曰契阔戎旃从容燕语燕昭王筑黄金台在易水东南十八里】巻身编蓬下冥机四十年宁知草间人腰下有龙泉浮云在一决誓欲清幽燕【齐贤曰编蓬戸也幽燕禄山巢穴龙泉劒名楚王所造】愿与四座公静谈金匮篇齐心戴朝恩不惜微躯捐所冀旄头灭功成追鲁连
　　赠武十七谔【并序】
　　门人武谔深于义者也质木沈悍慕要离之风潜钓川海不数数于世间事闻中原作难西来访余余爱子伯禽在鲁许将冒胡兵以致之酒酣感激援笔而赠
　　马如一匹练明日过吴门乃是要离客西来欲报恩笑开燕首拂拭竟无言狄犬吠清洛天津成塞垣爱子隔东鲁空悲断肠猿林回弃白璧千里阻同奔君为我致之轻赍渉淮源精诚合天道不愧远游魂【齐贤曰要离事见前巻太白有子伯禽以贞元八年不禄搜神后记临川东兴有人入山得猿子归猿母自后至其家此人缚猿子于庭树其母搏颊向人欲哀乞此人竟杀之猿母悲唤自掷而死此人破腹视之肠皆断裂士赟曰太白诗意谓遭乱之时不能与伯禽同奔而越在东鲁今托武谔以致之轻赍渉淮者属付之辞也虽未保其必逹亦尽吾父子之情而已万一不幸魂其有知亦可无愧矣此诗由衷之语也】
　　赠闾丘宿松
　　阮籍为太守乗驴上东平剖竹十日间一朝风化清偶来拂衣去谁测主人情【齐贤曰简文辅政阮籍常从容言曰籍平生曾游东平乐其风土帝大悦即拜东平相籍乗驴到郡壊府舎屏郭使内外相望法令清简旬日而还帝引为大将军从事中郎】夫子理宿松浮云知古城扫地物莽然秋来百草生飞鸟还旧巢迁人返躬耕【齐贤曰唐宿松县舒州】何惭宓子贱不减陶渊明吾知千载后却掩二贤名【齐贤曰吕氏春秋宓子贱宰单父弹鸣琴不下堂而治今单父县尚有琴台即子贱鸣琴之所陶潜为彭泽令今江州彭泽县是也】
　　狱中上崔相涣【士赟曰南丰先生叙曰明皇幸蜀永王璘军败丹阳太白奔亡至宿松坐系寻阳狱宣使崔涣与御史中丞宋若思騐治以为罪薄冝贯石若思军赴河南遂释白囚使谋其军事上书肃宗荐白才可用不报】
　　胡马渡洛水血流征战场千门闭秋景万姓危朝霜贤相爕元气再欣海县康台庭有防龙列宿粲成行羽翼三元圣发辉两太阳应念覆盆下雪泣拜天光【齐贤曰三元圣元宗肃宗广平王是代宗两太阳元宗肃宗士赟曰髙诱吕氏春秋注曰羽翼辅佐也晋天文志日为太阳之宗人君之象】
　　中丞宋公以吴兵三千赴河南军次寻阳脱余之囚参谋幕府因赠之
　　独坐清天下专征出海隅九江皆渡虎三郡尽还珠【齐贤曰宋均迁九江太守郡多虎暴尝募设陷穽均曰虎豹在山鼋鼇在水各有所托今为民害咎在吏残而劳勤张捕非优恤之本也其务退奸贪思进忠良可一去槛穽其后传言虎相与东游渡江孟尝迁合浦太守郡不产谷实而海出珠与交趾比境尝通商贩货籴粮先时守宰多贪秽诡人贪求珠遂渐徙交趾郡界于是行旅不至人物无资尝到官革易前弊嵗余去珠复还】组练明秋浦楼船入郢都风髙初选将月满欲平胡杀气横千里军声动九区【齐贤曰左传杜预注漆甲成组文袍练袍士赟曰记月令孟秋之月天子乃命将帅选士励兵简练俊杰専任有功以征不义月满欲平胡因其勤而应之兵应者胜有可平之理也礼记月令仲秋之月杀气浸盛九区九服也】白猿慙劒术黄石借兵符戎虏行当剪鲸鲵立可诛自怜非剧孟何以佐良图【齐贤曰越女子遇白猿试劒术事见前巻注兵书有黄石公三畧即张良所遇下邳老人也崔豹古今注雌曰鲵雄曰鲸】
　　流夜郎赠辛判官
　　昔在长安醉花栁五侯七贵同杯酒气岸遥凌豪士前风流肯落他人后【齐贤曰长安唐京兆府长安县汉河平二年六月成帝封诸舅王谭平阿侯商成都侯立红阳侯根曲阳侯逢髙平侯五人同日封故世谓之五侯七贵谓吕霍上官赵丁傅王也】夫子红顔我少年章台走马着金鞭文章献纳麒麟殿歌舞淹留玳瑁筵与君自谓长如此宁知草动风尘起【士赟曰三辅黄图曰未央宫有麒麟殿】函谷忽惊胡马来秦宫桃李向明开我愁逺谪夜郎去何日金鸡放赦回【齐贤曰贞观十六年置夜郎丽臯乐源三县后为夜郎郡士赟曰太白诗意是指同时侪类如辛判官之辈因兵兴之际不次被用为人桃李我独遭谪也向明者向阳花木之义金鸡放赦事见前】
　　赠刘都使
　　东平刘公榦南国秀余芳一鸣即朱绂五十佩银章饮冰事戎幕衣锦华水乡【齐贤曰魏文帝典论东平刘槙字公榦汉仪银印皆龟纽其文曰章】铜官几万人诤讼清玉堂吐言贵珠玉落笔回风霜而我谢明主衔哀投夜郎【齐贤曰唐志宣州南陵县武徳四年池州州废后析置义安县又废为铜官治华阳国志文翁为蜀郡守造讲堂作石室一名玉堂】归家酒债多门客粲成行髙谈满四座一日倾千觞所求竟无绪裘马欲摧藏主人若不顾明发钓沧浪
　　赠常侍御
　　安石在东山无心济天下一起振横流功成复潇洒大贤有巻舒季叶轻风雅匡复属何人君为知音者【齐贤曰论语蘧伯玉邦有道则仕邦无道则可巻而懐之毛诗至于王道衰礼义废政教失国异政家殊俗而变风变雅作矣士赟曰季叶季世也魏志十五年下今曰今天下未定此特求贤之急时也今天下得无未遇知音者乎】传闻武安将气振长平瓦燕赵期洗清周秦保宗社登朝若有言为访南迁贾【齐贤曰汉书贾谊为博士天子议以任公卿之位绛灌东阳侯冯敬之属尽言之天子不用其议以为长沙王太傅南迁贾者时太白谪于夜郎自比于贾谊也意谓若登朝而有言不妨及之或者天幸如贾生之宣室召回也】
　　赠易秀才
　　少年解长劒投赠即分离何不断犀象精光暗往时【齐贤曰广异记近世有士耕地得劒有胡求买遂酬百万克明日持直取劒会夜佳月士人与妻持劒共视笑云此亦何堪贵贾庭中有帛石因以劒指之石遂中断及明胡载钱至取劒视之嗤曰劒光巳尽不复买苦问之胡曰此是破山劒惟可一用吾欲持之以破寳山今光锋顿尽疑有所触夫妻叹恨説其事】蹉跎君自惜窜逐我因谁地逺虞翻老秋深宋玉悲空摧芳桂色不屈古松姿感激平生意劳歌寄此辞【齐贤曰吴虞翻以罪迁交州时帝遣周贺乘海之辽东从公孙渊求马翻欲谏不敢作表以示刺史吕岱岱不报后贺等还至成山为魏田豫所撃帝闻始思翻言召翻会翻卒宋玉九辨曰悲哉秋之为气也】
　　经乱离后天恩流夜郎忆旧游书懐赠江夏韦太守良宰【江夏岳阳】
　　天上白玉京十二楼五城僊人抚我顶结发受长生误逐世间乐颇穷理乱情【齐贤曰史记方士言黄帝时为五城十二楼以候神人应劭曰昆仑元圃五城十二楼仙人所常居】九十六圣君浮云挂空名天地赌一掷未能忘战争试渉霸王略将期轩冕荣时命乃大谬弃之海上行【齐贤曰自秦始皇至唐元宗中国传绪之君凡九十六管子曰先王制轩冕以别贵贱荘子古之所谓贱士者非伏其身而弗见也非闭其言而不出也非藏其寳而不发也时命大谬也】学劒翻自哂为文竟何成劔非万人敌文窃四海声【齐贤曰史记项籍少时学书不成去学劔又不成项梁怒籍曰书足记名姓而巳劔一人敌不足学学万人敌梁乃教籍兵法】儿戯不足道五噫出西京临当欲去时慷慨泪沾缨【齐贤曰史霸上棘门如儿戯梁鸿过京师作五噫之歌】叹君倜傥才标举冠羣英开筵引祖帐慰此逺徂征鞍马若浮云送余骠骑亭歌钟不尽意白日落昆明【齐贤曰骠骑亭谢安建汉武欲征昆明夷乃凿昆明池】十月到幽州戈鋋若罗星君王弃北海扫地借长鲸呼吸走百川燕然可摧倾心知不得语却欲栖蓬瀛【齐贤曰唐幽州范阳郡戈鋋矛盾也长鲸指禄山也天寳间以禄山为平卢节度使兼栁城太守其后又代裴寛为范阳节度河北采访使乃领平卢军又拜云中太守河东节度使既兼三镇意益骄侈人皆知其必反而明皇不知太白此时徒欲奉身隠于东海以避其祸而志犹不能已】弯弧惧天狼挟矢不敢张揽涕黄金台呼天哭昭王无人贵骏骨緑耳空腾骧乐毅傥再生于今亦奔亡【齐贤曰楚词挟长矢兮射天狼图经黄金台易水东南十八里昭王置千金于台上以延天下之士】蹉跎不得意驱马还贵乡逢君聼歌肃穆坐华堂百里独太古陶然卧羲皇征乐昌乐馆开筵列壶觞贤豪间青娥对烛俨成行醉舞纷绮席清歌绕飞梁【齐贤曰博物志韩娥之齐鬻歌假食既去余音绕梁三日不絶】欢娱未终朝秩满归咸阳祖道拥万人供帐遥相望一别隔千里荣枯异炎凉【齐贤曰防广传公卿大夫故人邑子设祖道供帐东都门外】炎凉几度改九土中横溃汉甲连吴兵沙尘暗云海草木揺杀气星辰无光彩白骨成丘山苍生竟何罪【士赟曰晋书八公山草木皆为晋兵】幽关壮帝居国命悬哥舒长防三十万开门纳凶渠公卿如犬羊忠谠【直言】醢【肉醤】与菹【酢菜】二圣出游豫两京遂邱墟【齐贤曰禄山使崔干祐屯陜以窥京是时哥舒翰病废在家上召见拜兵马副元帅将兵八万并髙仙芝旧卒号二十万军于潼闗安庆绪防潼闗翰击却之有告崔干祐在陜兵不满四千上遣使促翰进兵复陜洛翰奏禄山久习用兵今始为逆岂无备必羸师以诱我杨国忠疑翰谋已言于上更趣之翰抚膺恸哭引兵出闗遇干祐于灵寳西东南薄山北阻河隘道七十里官军会战干祐伏兵于险乘高下木石官军大败干祐进克潼闗执翰以东上幸蜀至马嵬父老遮道留太子上许之太子乃还治兵于朔方】帝子许専征秉旄控强楚节制非桓文军师拥熊虎人心失去就贼势腾风雨惟君固房陵诚节冠终古【齐贤曰帝子指永王璘荀卿曰桓文之节制不足以敌汤武之仁义尚书如虎如貔如熊如罴】仆卧香炉顶飡霞潄瑶泉门开九江转枕下五湖连半夜水军来寻阳满旌旃空名适自误廹胁上楼船徒赐五百金弃之若浮烟辞官不受赏翻谪夜郎天【齐贤曰庐山记山东南有香炉山禹贡九江孔殷在寻阳水军即永王舟师也周礼析羽为旌通帛为旃】夜郎万里道西上令人老扫荡六合清仍为负霜草日月无偏照何由诉苍昊良牧称神明深仁恤交道【齐贤曰良牧韦江夏也】一忝青云客三登黄鹤楼顾慙祢处士虚对鹦鹉洲樊山霸气尽寥落天地秋江带峨眉雪川横三峡流万舸此中来连防过扬州送此万里目旷然散我愁【齐贤曰刘表送祢衡于江夏太守黄祖祖长子射为章陵守尤善衡防賔客有人献鹦鹉射曰今日无以娱賔愿先生为赋衡因赋之笔不停缀由是鄂有鹦鹉洲樊山岳州峨眉县三峡事见前】纱牕倚天开水树緑如发窥日畏衘山促酒喜得月吴娃与越艳窈窕夸铅红呼来上云梯含笑出帘栊对客小垂手罗衣舞春风【齐贤曰古乐府有大垂手小垂手曲解题云大垂手小垂手皆言其舞而垂手也吴均小垂手曲曰舞大出西秦蹑影飞阳春且复小垂手广袖拂红尘】宾跪请休息主人情愈极览君荆山作江鲍堪动色清水出芙蓉天然去雕饰【齐贤曰荆山作韦之诗也鲍照曰初发芙蓉自然可爱士赟曰江淹诗丹彩既已过不敢去雕饰】逸兴横素襟无时不招寻朱门拥虎士列防何森森剪凿竹石开萦流涨清深登楼坐水阁吐论多英音片辞贵白璧一诺轻黄金谓我不愧君青鸟问丹心五色云间鹊飞鸣天上来传闻赦书至却放夜郎回暖气变寒谷炎烟生死灰君登鳯池去忽弃贾生才【齐贤曰朝野签载曰唐贞观末南康黎景逸一于空青山常有鹊巢其侧每饮食以餧之后隣近失布者诬景逸盗之系南康狱月余欲讯之其鹊止于狱楼向景逸欢喜以传语之状其日传语赦官司诘其由来云路逢元衣素衿人所说三日而赦至景逸还山乃知元衣素衿者鹊之所传】桀犬尚吠尧匈奴笑千秋中夜四五叹常为大国忧旌斾夹两山黄河当中流连鸡不得进饮马空夷犹安得羿善射一箭落旄头【齐贤曰邹阳传曰桀之犬可使吠尧汉田千秋为髙寝郎会太子为江充所谮败久之千秋上急变讼太子寃上大感悟召见拜大鸿胪数月代刘屈牦为相后汉使至匈奴单于问闻新拜丞相何用得之使者曰以上书言事故单于曰如是汉置丞相非用贤也士赟曰两山太华首阳也】
　　江夏使君叔席上赠使郎中
　　鳯凰丹禁里衘出紫泥书昔放三湘去今还万死余仙郎久为别客舎问何如涸辙思流水浮云失旧居多慙华省贵不以逐臣疎复如竹林下叨陪芳宴初希君生羽翼一化北溟鱼【齐贤曰事始云石季龙置戏马观观上安诏书用五色纸衘于木鳯之口辘轳回转形若飞翔后汉志天子六玺皆以武都紫泥封青囊白素裹两端无缝三湘见前本传云白与孔巢父韩隼裴政张叔明陶沔居徂徕山号竹溪六逸】
　　博晋郑太守自庐山千里相寻入江夏北市门见访却之武陵立马赠别
　　大梁贵公子气盖苍梧云若无三千客谁道信陵君救赵复存魏英威天下闻邯郸能屈节访博从毛薛夷门得隠沦而与侯生亲仍要鼓刀者乃是袖槌人好士不尽心何能保其身【齐贤曰无忌救赵事见前无忌留赵闻有处士毛公藏于博徒薛公藏于卖浆家乃歩徃从此两人游公子十年不归秦日夜出兵伐魏魏王使使请公子毛公薛公徃见公子曰公子所以重于赵名闻诸侯者徒以有魏也使秦破大梁而夷先王之宗庙公子当何面目立天下乎语未毕公子趣驾归魏魏王见公子相与泣而以上将军印授公子公子遂将诸侯闻之各遣兵救魏公子率五国之兵破秦于河外乘胜逐秦军至函谷闗秦兵不敢出当是时公子威振天下士赟曰好士不尽心何能保其身者言公子存赵救魏之功始终得侯生毛公薛公之力所以以能保其身者是收尽心好士之效也此诗太白葢以公公子无忌属望郑公而以侯生毛薛自期也】多君重然诺意气遥相托五马入市门金鞍照城郭都忘虎竹贵且与荷衣乐【齐贤曰汉仪天子六马诸侯五马士赟曰荷衣隠者草服也以喻郑公忘其势分以贵下贱之义】去去桃花源何时见归轩相思无终极肠断朗江猿【齐贤曰桃花源在朗州桃源县】
　　江上赠窦长史
　　汉求季布鲁朱家楚逐伍胥去章华万里南迁夜郎国三年归及长风沙闻道青云贵公子锦防游戏西江水人疑天上坐楼船水净霞明两重绮【齐贤曰须贾曰隋炀帝幸江都以锦为防】相约相期何太深棹歌揺艇月中寻不同珠履三千客别欲论交一片心
　　赠王汉阳
　　天落白玉棺王乔辞邺县一去未千年汉阳复相见犹乘飞鳬舄尚识仙人面鬓髪何青青童顔皎如练【齐贤曰列仙传王乔河东人显宗世为叶令每月朔尝自县诣台朝帝怪其来数而不见车骑令太史伺望之言其临至辄有双鳬从东南飞来于是伺鳬至举罗张之但得双舄视之即四年中所赐尚书官属履后天下玉棺于堂前吏人推排终不揺动乔曰天帝独召我邪乃沐浴服饰寝其中葢便立覆宿昔葬于城东其夕县中牛皆流汗喘乏而人无知者】吾曽弄海水清浅嗟三变果惬麻姑言时光速流电与君数杯酒可以穷欢宴白云归去来何事坐交战【齐贤曰神仙传汉桓帝时王方平降于蔡经家令人与麻姑相闻麻姑来乃一好女子年可十七八入拜方平为起立麻姑曰接待以来见东海三为桑田向到蓬莱水又浅于往昔流电者谓日月之易迈犹电彻之速也】
　　赠汉阳辅録事二首
　　闻君罢官意我抱汉川湄借问久疎索何如聴讼时天清江月白心静海鸥知应念投沙客空余吊屈悲【齐贤曰罢官解印也湄犹云濵也投沙客屈原也贾谊为长沙王太傅渡湘水为赋以吊屈原】
　　其二
　　鹦鹉洲横汉阳渡水引寒烟没江树南浦登楼不见君君今罢官在何处汉口双鱼白锦鳞令传尺素报情人其中字数何多少只是相思秋复春【齐贤曰鹦鹉洲在汉阳渡之上流汉口在汉阳之东二里】
　　江夏赠韦南陵冰
　　胡骄马惊沙尘起胡雏饮马天津水君为张掖近酒泉我窜三巴九千里【齐贤曰唐甘州张掖郡肃州酒泉郡】天地再新法令寛夜郎迁客带霜寒西忆故人不可见东风吹梦到长安宁期此地忽相遇惊喜茫如堕烟雾玉箫金管喧四筵苦心不得申长句【齐贤曰故人即韦南陵禄山自范阳献白玉箫管数百】昨日绣衣倾緑樽病如桃李竟何言昔骑天子大宛马今乘欵段诸侯门赖遇南平豁方寸复兼夫子持清论有似山开万里云四望青天解人闷人闷还心闷苦辛长苦卒【齐贤曰汉有绣衣御史大宛国出善马南平指太守李之遥也】愁来饮酒二千石寒灰重暖生阳春山公醉后能骑马别是风流贤主人【齐贤曰开元遗事宋璟爱民恤物时人咸谓有脚阳春言所至之处如阳春照物也山简镇襄阳童儿歌曰山公出何许往至髙阳池日夕倒载归酩酊无所知时时能骑马倒着白接防】头陀云月多僧气山水何曾称人意不然鸣笳按鼓戏沧流呼取江南女儿歌棹讴我且为君槌碎黄鹤楼君亦为吾倒却鹦鹉洲赤璧争雄如梦里且须歌舞寛离忧【齐贤曰头陀寺在鄂州宋大明五年建天竺言头陀北斗数斗数烦恼也赤壁矶与百人山对峙在今鄂州上流八十里士赟曰周瑜刘备败曹操于赤壁故曰争雄也】
　　赠卢司户
　　秋色无逺近出门尽寒山白云遥相识待我苍梧间借问卢躭鹤西飞几嵗还【齐贤曰邓德明记卢躭广州人仕州为治中少学仙术身能奋飞每夕輙凌虚归家晓则还州尝赴元会至晓不能随从参预朝列化为白鹤至阁前回翔欲下威仪以帚掷之得一只履躭乃惊还就列】
　　赠从弟南平太守之遥二首
　　少年不得意落魄无安居愿随任公子欲钓吞舟鱼常时饮酒逐风景壮心遂与功名疏兰生谷底人不锄云在髙山空巻舒【齐贤曰任公子钓巨鱼事见一巻注】汉家天子驰驷马赤车蜀道迎相如【齐贤曰朱买臣拜防稽太守长安廐吏乘驷马车来迎张晏曰大夫乘官车驾驷马如今州牧刺史赤车朱轮也士赟曰索隠曰华阳国志云蜀天城北十里有升仙桥送客观相如初入长安题柱云不乘赤车驷马不过此下也】天门九重谒圣人龙顔一解四海春彤庭左右呼万嵗拜贺明主收沈沦【士赟曰天门九重皆使虎豹守其闗钥班固西都赋注曰彤赤色也以彤漆饰庭】翰林秉笔回英盼麟阁峥嵘谁可见承恩初入银台门著书独在金銮殿【齐贤曰唐银台门与左右掖升龙门相望士赟曰太白召见金銮殿及供奉翰林事见本集序并前注】龙钩雕镫白玉鞍象牀绮席黄金盘当时笑我微贱者却来请谒为交欢【齐贤曰战国策孟尝君至楚献象床直千金】一朝谢病游江海畴昔相知几人在前门长揖后门闗今日结交明日改爱君山岳心不移随君云雾迷所为梦得池塘生春草使我长价登楼诗别后遥传临海作可见羊何共和之【齐贤曰谢灵运尝于永嘉西堂思诗竟日不就忽梦见惠连即得池塘生春草大以为工常云此诗有神助谢灵运有登临海峤作与从弟惠连见羊何共和诗一首沈约宋书云灵运既东还与族弟恵连东海何长瑜颍川荀雍太山羊璿以文章尝会共为山泽之游谓之四友】
　　其二
　　东平与南平古今两歩兵素心爱美酒不是顾专城谪官桃源去寻花几处行秦人如旧识出户笑相迎【齐贤曰晋阮籍拜东平相法令清简东平郸州也九域志南平郡为渝州阮籍闻歩兵厨营人善酿有酎酒三百斛乃求为歩兵校尉太白自注南平时因饮酒过度贬武陵专城居桃源县在鼎州秦人避难居此】
　　赠潘侍御论钱少阳
　　绣衣柱史何昻藏铁冠白笔横秋霜三军论事多引纳阶前虎士罗干将虽无二十五老者且有一翁钱少阳眉如松雪齐四皓调笑可以安储皇君能礼此最下士九州拭目瞻清光【齐贤曰李伯阳为周柱下史后汉舆服志法冠一曰柱后髙五寸今之后为展铁柱冠执法者服之或谓之獬豸冠獬豸神羊能辨曲直魏辛毗传魏大会殿中侍御史簪白笔侧阶而坐上问此为何官何主左右不对辛毗曰此谓御史簪笔以奏不法干将剑名説苑介子推行年十五而相荆仲尼闻之使人往视见廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其祸免矣乎士赟曰虎贲勇士之称言其猛也】
　　赠栁圆
　　竹实满秋圃凤来何苦饥还同月下鹊三绕未安枝【齐贤曰郑毛诗笺云凤凰之性非竹实不食】夫子即琼树倾柯拂羽仪懐君恋明徳归去日相思【齐贤曰离骚注南方有鸟其名为凤天为生树名琼枝髙二十仞大三十围以琳琅为实张楫曰琼树生昆仑西流沙濆】
　　流夜郎半道承恩放还兼欣尅复之美书懐示息秀才
　　黄口为人罗白龙乃鱼服得罪岂怨天以愚陷网目鲸鲵未剪灭豺狼屡翻覆悲作楚地囚何日秦庭哭【齐贤曰鲸鲵大鱼名以喻不义之人左传晋侯见钟仪囚使税之语范文子曰楚囚君子也楚昭王在随申包胥如秦乞师依于庭墙而哭日夜不絶声秦师乃出士赟曰黄口及白龙事见前】遭逢二明主前后两迁逐去国愁夜郎投身窜荒谷【齐贤曰二明主明皇肃宗也天宝初明皇召见太白金銮殿使待诏翰林尝三欲命白官为髙力士所沮诏令归山至乾元元年以辅永王璘事流夜郎此为两迁逐也】半道雪屯防旷如鸟出笼遥欣尅复美光武安可同天子巡劒阁储皇守扶风扬袂正北辰开襟揽羣雄胡兵出月窟雷破闗之东左扫因右拂旋收洛阳宫回舆入咸京席巻六合通【齐贤曰唐乾元元年正月戊寅上皇御宣政殿授皇帝传国宝符册二月大赦改元四月甲寅朝享太庙有事于南郊乙卯大赦曽子固序曰乾元元年流夜郎遂泛洞庭上峡江至峡山以赦得释还也初上皇幸蜀至马嵬父老皆遮道请留上命太子于后宣慰父老曰至尊不肯留某等愿率弟子从殿下东破贼上乃谕将士曰太子仁孝可奉宗庙善辅佐之又谕太子曰勉之西北诸胡我礼之素厚汝必得其用上遂入蜀太子自奉天北至陈仓杜鸿渐説太子往灵武七月甲子即位以广平王俶为天下兵马元帅九月将朔方等军及回纥西域之众十五万发凤翔懐仁可汗遣其子叶防将其兵俶见叶防约为兄弟叶防呼俶为兄壬寅至长安城西李嗣业为前军郭子仪为中军王思礼为后军癸卯大军入西京留长安三日引军东出十月广平王至曲沃叶防使将军鼻施吐拨裴罗等引军南山搜伏因驻岭北郭子仪与贼遇于新店贼依山而阵回纥自南山袭其背于黄埃中发十余矢贼惊顾曰回纥至矣遂溃官军与回纥夹击之贼大败庚申庆绪走河北壬戌广平王入东京士赟曰屯防之义即易注始于冥昩及昩莫若防之义葢太白遭暗昧之谤兹焉雪释故取义云】叱咤开帝业手成天地功大驾还长安两日忽再中一朝让宝位劒玺传无穷【齐贤曰通鉴十二月丙午上皇至咸阳上备法驾迎于望贤宫上皇在宫南楼上释黄袍着紫袍望楼下马趋进拜舞楼下上皇降楼抚上而泣上捧上皇足呜咽不自胜上皇索黄袍自为上着之上伏地顿首固辞上皇曰天数人心皆归于汝使朕得保养余齿汝之孝也上不得已受之父老在仗外欢呼且拜上令开仗纵千余人入谒上皇曰臣等今日得亲二圣相见死无恨矣丁未发行宫上皇上马上亲执控行数歩上皇止之上乗马前引不敢当驰道上皇自开逺入御含元殿抚慰百官诣长乐殿谢九庙主即日幸兴庆宫遂居之上上表避位还东宫上皇不许乾元元年正月戊寅上皇御宣政殿授册此让位之本末也髙祖斩蛇劒与传国玺李斯所书者皆歴代传之以为国宝】愧无秋毫力谁念矍铄翁弋者何所慕髙飞仰冥鸿弃劒学丹砂临鑪双玉童寄言息夫子晩嵗陟方蓬【士赟曰方蓬方壶蓬莱也】
　　赠张相镐二首【时逃难在宿松山作】
　　神器难窃弄天狼窥紫宸六龙迁白日四海暗胡尘【齐贤曰神器天位也天狼一星在东井南主盗贼为害紫宸天帝所居】昊穹降元宰君子方经纶澹然养浩气歘起待大钧秀骨象山岳英谋合神佐汉解鸿门生唐为后身拥旄秉金钺伐鼔乗朱轮【齐贤曰传灯録慧可大师将欲受果头痛如刺欲治之空中曰此乃换骨非常痛也见其顶骨即如五峯秀出矣汉书沛公入闗秦王子婴降还军霸上项羽至鸿门欲击沛公项伯遂夜驰见张良欲与俱亡良乃因要项伯见沛公沛公与饮为夀结婚姻令其言沛公不敢背项羽沛公乃从百余骑驱之鸿门见谢项羽得解归张镐字从周传州人好伯王大畧杨国忠执政求天下士为已重闻镐才荐之释褐拜左拾遗歴侍御史元宗入蜀镐徒歩扈从俄遣诣肃宗所论事寻拜平章事诏河南节度使都统淮南诸军事帝还京封南阳郡公以本军镇汴州葢喻镐为子房后身也】虎将如雷霆总戎向东巡诸侯拜马首猛士骑鲸鳞泽被鱼鸟悦令行草木春圣智不失时建功及良辰丑虏安足纪可贻帼【古获切妇人丧冠也】与巾倒防溟海珠尽为入幕珍冯异献赤伏邓生倐来臻庻同昆阳举再覩汉仪新【齐贤曰蜀志诸葛亮屯五丈原司马懿与亮相守百余日亮数挑战懿不出亮乃遗懿巾帼妇人之饰懿怒上表请战魏使辛毗杖节制之冯异传云诸将劝光武即位光武曰我昨夜梦十赤龙上天觉悟心中动悸异再拜贺曰此天命发于精神心中动悸大王谨重之性耳异上尊号】昔为管将鲍中奔吴隔秦一生欲报主百代期荣亲其事竟不就哀哉难重陈卧病宿松山苍茫空四邻风云激壮志枯槁惊常伦【齐贤曰太白时在宿松山宿松一舒州同安县】闻君自天来目张气益振亚夫得剧孟敌国空无人扪虱对桓公愿得论悲辛大块方噫气何辞鼓青苹斯言傥不合归老汉江濵【齐贤曰汉吴楚反时条侯至河南得剧孟喜曰吴楚举大事而不求剧孟吾知其无能为已】
　　其二
　　本家陇西人先为汉边将功略葢天地名飞青云上苦战竟不侯富年颇惆怅【齐贤曰太白兴圣皇帝九世孙隋末其先以罪徙西域神龙初遁还客巴西因家焉是生白白既长隠岷山州举有道不应苏颋为益州长史异之曰是子天才英特少益以学可比相如然喜纵横术击劒为任侠轻财重施更客任城与孔巢父薛准裴政张叔明陶沔居徂徕山日沈饮号竹溪六逸天寳初南入会稽与吴筠善筠被召故白亦至长安往见贺知章知章见其文叹曰子谪仙人也言于元宗召见金銮殿论当世事奏颂一篇赐食亲手调羮有诏供奉翰林】世传崆峒勇气激金风壮英烈遗厥孙百代神犹王【去声齐贤曰寰宇记肃州昔月支之地汉武时为武威酒泉郡崆峒山在郡东】十五观竒书作赋凌相如龙顔恵殊宠麟阁凭天居晚途未云已蹭蹬遭谗毁【齐贤曰太白上裴长史书十嵗观百家轩辕以来颇得闻矣与韩荆州书曰十五好劒术徧干诸侯三十成文章歴抵公卿龙顔恵殊宠言召见之时御手调羹歩辇降迎也麟阁凭天居言供奉翰林也蹭蹬遭谗毁蹭蹬失势貌言髙力士激贵妃沮抑之也】想像晋末时崩腾胡尘起衣冠陷锋镝戎虏盈朝市石勒窥神州刘聪刼天子【齐贤曰晋懐帝永嘉四年六月刘元海死忽杀兄和而自立五年与刘粲率骑三万会刘文王弥冦洛阳陷之帝出华林园门曜等追及遂焚宫庙辱妃后百官士庻死者三万余人勒归功于弥曜遂屯许昌帝防尘于平阳】抚劒夜吟啸雄心日千里誓欲斩鲸鲵澄清洛阳水【齐贤曰鲸鲵大鱼名喻不义之人吞食小国】六合洒霖雨万物无雕枯我挥一杯水自笑何区区【士赟曰区区小貌】因人耻成事贵欲决良图灭虏不言功飘然陟蓬壶惟有安期舄留之沧海隅【齐贤曰安期留舄事见前巻】
　　闻谢杨儿吟猛虎词因此有赠
　　同州隔秋浦闻吟猛虎词晨朝来借问知是谢杨儿
　　宿清溪主人
　　夜到清溪宿主人碧岩里檐楹挂星斗枕席响风水月落西山时啾啾夜猿起【齐贤曰九域志池州治贵池县有清溪镇】
　　系寻阳上崔相涣三首
　　邯郸四十万同日陷长平能回造化笔或冀一人生【齐贤曰赵孝成王七年秦与赵兵相拒长平素为反间赵王使赵括代防颇秦乃阴使白起为上将军射杀赵括四十万人降起起挟诈尽坑杀之遣其小者二百四十人归赵】
　　其二
　　毛遂不堕井曽参宁杀人虚言误公子投杼惑慈亲白璧双明月方知一玉真【齐贤曰甘茂曰曽参处费鲁人有与曽参同姓名者杀人人告其母曰曽参杀人其母织自若顷之一人又告之曰曽参杀人其母尚织自若顷又一人告之曰曽参杀人其母投杼下机逾墙而走士赟曰野人毛遂堕井而死客入告平原君平原君曰嗟乎天丧予矣既而知野人毛遂非平原君客也太白引此事者亦自况其遭诬耳】
　　其三【此一首恐非上崔相亦恐非太白之作】
　　虚传一片雨枉作阳台神纵为梦里相随去不是襄王倾国人【齐贤曰襄阳耆旧传赤帝之女瑶姬未行而卒葬于巫山之阳曰巫山之女及楚襄王神女事见二巻】
　　巴陵赠贾舎人
　　贾生西望忆京华湘浦南迁莫怨嗟圣主恩深汉文帝怜君不遣到长沙【齐贤曰贾谊事见前士赟曰已上八首恐非太白之作吾故置巻末以别之以俟具眼者】

　　李太白集分类补注巻十一
　　钦定四库全书
　　李太白集分类补注巻十二
　　宋　杨齐贤　集注
　　元　萧士赟　补注
　　赠【二十五首】
　　赠别舍人弟台卿之江南
　　去国客行逺还山秋梦长梧桐落金井一叶飞银牀觉罢揽明镜鬓毛飒已霜良图委蔓草古貌成枯桑欲道心下事时人疑夜光因为洞庭叶飘落之潇湘【齐贤曰荆州记益阳有金井数百古老传金人以杖撞地輙成井晋乐志云后园凿井银作牀金瓶素练汲寒浆淮南子一叶落而天下知秋】令弟经济士谪居我何伤潜虬隠尺水著论谈兴亡客遇王子乔口传不死方入洞过天地登真朝玉皇吾将抚尔背挥手遂翺翔【士赟曰王子乔及不死方事见二巻】
　　醉后赠王厯阳【厯阳和州也】
　　书秃千兔毫诗裁两牛腰笔纵起龙虎舞袖拂云霄双歌二胡姬更奏逺清朝举酒挑朔雪从君不相饶【齐贤曰王羲之赞云虽扫千兔之翰聚无一毫之筋】
　　赠厯阳禇司马时此公为稚子舞故作是诗也
　　北堂千万寿侍奉有光辉先同稚子舞更着老莱衣因为小儿啼醉倒月下归人间无此乐此乐世中稀【齐贤曰毛诗注焉得谖草种于北堂以忘忧也列士传老莱子孝养二亲着五色防衣卧地为小儿啼】
　　对雪醉后赠王厯阳
　　有身莫犯飞龙鳞有手莫辫猛虎须君看昔日汝南市白头仙人隠玉壶子猷闻风动窻竹相邀共醉杯中緑厯阳何异山隂时白雪飞花乱人目君家有酒我何愁客多乐酣秉烛游谢尚自能鸜鹆舞相如免脱鹔鹴裘清晨鼓棹过江去千里相思明月楼【齐贤曰隠玉壶事见前晋王子猷尝寄居空宅中便令种竹曰不可一日无此士赟曰明月楼在江陵郡】
　　赠宣城宇文太守兼呈崔侍御
　　白若白鹭鲜清如清唳蝉受气有本性不为外物迁饮水箕山上食雪首阳巅回车避朝歌掩口去盗泉岧嶤广成子倜傥鲁仲连卓絶二公外丹心无间然【齐贤曰尸子曰孔子过于盗泉渴矣而不饮恶其名也邹阳曰邑号朝歌】昔攀六龙飞今作百錬铅懐恩欲报主投佩向北燕弯弓緑开满月不惮坚闲骑骏马猎一射两虎穿囘旋若流光转背落双鸢胡虏三叹息兼知五兵权鎗鎗突云将却掩我之妍多逢勦絶儿先着祖生鞭据鞍空矍铄壮志竟谁宣【齐贤曰晋刘琨曰常恐祖生先我着鞭东汉马援被甲上马据鞍顾盼以示可用光武笑曰矍铄哉是翁也】蹉跎复来归忧恨坐相煎无风难破浪失计长江邉危苦惜頽光金波忽三圆时游敬亭上闲听松风眠或弄宛溪月虚舟信洄沿顔公二十万尽付酒家钱兴发每取之聊向醉中仙过此无一事静谈秋水篇【齐贤曰陶潜传渊明义熈末徴为著作佐郎不就顔延之留二万钱与潜潜悉送酒家稍就取酒太白与贺知章李适之崔宗之等为酒八仙故杜甫有饮中八仙歌庄子有秋水篇】君从九卿来水国有丰年鱼盐满市井布帛如云烟下马不作威氷壶照清川霜睂邑中叟皆美太守贤时时慰风俗往往出东田竹马数小儿拜迎白鹿前含笑问使君日晚可回旋遂归池上酌掩抑清风【齐贤曰郭汲行部到西河有儿童数百各骑竹马于道路次迎拜】曽标横浮云下抚谢眺肩楼髙碧海出树古青萝悬光防紫霞杯伊昔忝相传良图扫沙漠别梦绕旌旃富贵日成疎愿言杳无縁登龙有直道倚玉阻芳筵敢献绕朝防思同郭泰船何言一水浅似隔九重天【齐贤曰谢眺字晖据文选所载尝为宣城守故宣城有谢眺楼其游东田等诗皆宣城作应劭曰沙漠匈奴之南界东汉书李膺以声名自髙士有被其容接者名为登龙门魏志魏明帝使后弟毛曽与夏侯共坐时人谓蒹葭倚玉树左传士防归绕朝赠之以防东汉书郭泰字林宗自洛阳归诸儒送至河上林宗唯与李膺同舟而济众宾望之以为神仙】崔生何傲岸纵酒复谈身为名公子英才苦迍邅鸣鳯托髙梧凌风何翩翩安知慕羣客弹劒拂秋莲【齐贤曰崔生崔侍御也易迍如邅如士赟曰纵酒者放意而饮酒也】
　　赠宣城赵太守恱
　　赵得寳符盛山河功业存三千堂上客出入拥平原六国扬清风英声何喧喧【齐贤曰史赵简子召诸子告之曰吾藏寳符于常山上先得者赏诸子驱之常山上求无所得毋防还曰已得符矣简子曰奏之毋防曰从常山上临代代可取也简子知毋防贤以为太子简子卒毋防立是为襄子襄子姊为代王夫人襄子乃北登夏屋请代王使厨人操铜科击杀之遂兴兵平代地至恵文王弟胜最贤喜宾客至数千人相恵文王及孝成王封于东武城号平原君六国齐楚燕赵韩魏也】大贤茂逺业虎竹光南藩错落千丈松虬龙盘古根枝下无俗草所植唯兰荪忆在南阳时始承国士恩公为柱下史脱绣归田园伊昔簮白笔幽都逐游魂持斧冠三军霜清天北门差池宰两邑鹗立重飞翻焚香入兰台起草多芳言防龙一顾重矫翼凌翔鹓赤县扬雷声彊项闻至尊惊飚頽秀木迹屈道弥敦【齐贤曰簮白笔事见前巻暴胜之为直指使者衣绣衣持斧逐捕盗贼督课郡国邹衍曰中国县曰赤县神州后世以指辇毂下县董宣为洛阳令湖阳公主苍头白日杀人宣叱奴下车杀之主诉帝帝召宣令谢主宣不从强使顿之宣两手据地终不肯俯光武因勅强项令】出牧厯三郡所居猛兽奔迁人同卫鹤谬上懿公轩自笑东郭履侧慙狐白温闲吟歩竹石精义忘朝昬顦顇成丑士风云何足论猕猴骑土牛羸马夹双辕愿借羲皇景为人照覆盆溟海不振荡何由纵鹏鲲所期津白倜傥假腾鶱【齐贤曰猛兽虎也宋均为九江守虎东渡江左传卫懿公好鹤鹤有乗轩者东郭先生乆待诏公车贫困行雪中履有上无下足尽踏地人皆笑之】
　　赠从弟宣州长史昭
　　淮南望江南千里碧山对我行倦过之半落青天外宗英佐雄郡水陆相控带长川豁中流千里防呉防君心亦如此包纳无小大【齐贤曰唐志淮南道古扬州之域士赟曰汉书序賛河间为汉宗英】摇笔起风霜推诚结仁爱讼庭垂桃李宾馆罗轩盖何意苍梧云飘然忽相防才将圣不偶命与时俱背独立山海间空老圣明代知音不易得抚劔増感慨当结九万期中途莫先退
　　于五松山赠南陵常赞府
　　为草当作兰为木当作松兰幽香风逺松寒不改容松兰相因依萧艾徒丰茸鸡与鸡并食鸾与鸾同枝拣珠去沙砾但有珠相随【齐贤曰水经零陵郡都梁县西小山上有停水其中悉生兰草緑叶紫茎泽兰如薄荷防香荆湘岭南人家多种之与兰草大抵相类顔师古以兰为泽兰非也郭璞曰丰容也苍颉篇茸草貌】逺客投名贤真堪冩懐抱若惜方寸心待谁可倾倒虞卿弃赵相便与魏齐行海上五百人同日死田横当时不好贤岂传千古名愿君同心人于我少留情寂寂还寂寂出门迷所适长铗归来乎秋风思归客【齐贤曰史记范雎事魏中大夫须贾使齐齐襄王闻雎辩口赐之金须贾怒以雎持魏隂事告齐故得馈归以告魏相齐使笞击折脇折齿雎佯死即巻以箦宾客饮者醉更溺雎从箦中得出更姓名曰张禄随王稽入秦上书昭王言太后穰侯昭王大惧严太后逐穰侯拜雎为相魏使须贾使秦雎坐贾堂下曰为我告魏王急持魏齐头来不然我且屠大梁魏齐恐走赵匿平原君家昭王闻为书遗平原君愿与君为十日之饮平原君入秦昭王乃遗赵王书曰范君之仇魏齐在平原君家王使人疾持其头来不然我伐赵又不出王弟赵王园平原君家急齐夜奔出见赵相虞卿乃解相印与齐亡走大梁故因信陵君以走楚信陵畏秦犹豫未决齐怒自刭赵王卒取其头予秦虞卿困于梁不得意乃著书世传之曰虞氏春秋汉灭项籍田横惧与其徒属五百人入海居岛中髙祖赦横罪而召之横与客二人乗传诣洛阳自刭令客捧其头从使使奏之髙祖为流涕拜客为都尉横既葬二客穿冢旁皆自刭从之帝以横之客皆贤者闻其余五百人在海中使使召至闻横死皆自杀冯驩见孟尝君君置于舍弹其剑而歌曰长铗归来乎食无鱼晋张翰因秋风起思归】
　　自梁园至敬亭山见会公谈陵阳山水兼期同游因有此赠
　　我随秋风来瑶草恐衰歇中途寡名山安得弄云月渡江如昨日黄叶向人飞敬亭惬素尚弭【解也】棹流清辉【齐贤曰山海经姑瑶之山帝女死焉名曰女尸化为瑶草其花黄其实如兎丝服者媚于人唐志宣州宣城县有敬亭山】冰谷明且秀陵峦抱江城粲粲呉与史衣冠耀天京水国饶英竒潜光卧幽草防公真名僧所在即为宝开堂振白拂髙论横青云雪山扫粉壁墨客多新文为予话幽栖且述陵阳美天开白龙潭月映清秋水黄山望石柱突兀谁开张黄鹤乆不来子安在苍茫东南焉可穷山鸟飞絶处稠叠千万峯相连入云去【齐贤曰九域志陵阳山在宣州列仙传窦子明弃官学道钓得白龙放之于此因名白龙潭后五年龙来迎子明上居陵阳山至百余年乃得仙子安仙人也来就子明二十年一旦忽死葬山下常有黄鹤栖其园上鸣云子安子安士赟曰任彦升撰王俭文集序司徒袁粲有髙世之度脱落尘俗见公弱龄更望风推服叹曰衣冠礼乐在是矣】闻此期振策归来空闭关相思如明月可望不可攀何当移白足早晩凌苍山且寄一书札令予解愁顔
　　赠友人三首
　　兰生不当户别是闲庭草夙被霜露欺红荣已先老谬接瑶华枝结根君王池顾无馨香美叨沐清风吹余芳若可佩卒歳长相随
　　其二
　　防中赵首买自徐夫人玉匣闭霜雪经燕复歴秦其事竟不防沦落归沙尘持此投赠与君同急难荆卿一去后壮士多摧残长号易水上为我扬波澜凿井当及泉张帆当济川防夫惟重义骏马不劳鞭人生贵相知何必金与钱
　　其三
　　慢世薄功业非无胸中画谑浪万古贤以为儿童剧立产如广费匡君懐长防但苦山北寒谁知道南宅歳酒上逐风霜鬓两邉白【齐贤曰毛诗谑浪笑傲周瑜与孙防同年同居舒瑜推道南大宅与策】蜀主思孔明晋家望安石时人列五鼎谈笑期一掷虎伏避胡尘渔歌游海滨敝裘耻妻嫂长剑托交亲夫子秉家义羣公难与邻莫持西江水空许东溟臣他日青云去黄金报主人【齐贤曰先主三顾孔明于草庐之中谓关羽等曰孤之有孔明犹鱼之有水也谢安石盘桓东山王导云安石不起将如苍生何刘毅樗蒲一掷百万太公起海滨即三公苏秦说秦王不听裘敝金尽而归妻嫂笑之后富贵以百金徧报诸常见德者庄子曰昨来中道辙中鲋鱼呼曰我东海之波臣君岂有斗升之水活我哉周曰我且见楚王激西江之水而迎子鲋鱼忿然作色曰我无处所欲得斗升之水求活君乃言此曽不如早索我于枯鱼之肆】
　　陈情赠友人
　　延陵有寳剑价重千黄金观风厯上国暗许故人深归来挂坟松万古知其心懦夫感达节壮士激青衿鲍生荐夷吾一举置齐相斯人无良朋岂有青云望临财不茍取推分固辞让后世称其贤英风邈难尚论交但若此有道孰云丧【齐贤曰史记管鲍事见前巻】多君骋逸藻掩映当时人舒文振頽波秉德冠彛伦卜居乃此地共井为比邻清琴弄云月美酒娯冬春薄德中见捐忽之如遗尘英豪未豹变自古多艰辛他人纵以疎君意宜独亲【齐贤曰周制九夫为井四井为邑则八家共一井】奈何成离居相去复几许飘风吹云霓蔽目不得语投珠冀相报按剑恐相距所思采芳兰欲赠隔荆渚沈忧心若醉积恨涙如雨愿假东壁辉余光照贫女【齐贤曰飘风以兴邪恶之众云霓恶气喻佞人】
　　赠从弟冽
　　楚人不识凤重价求山鸡献主昔云是今来方觉迷自居漆园地久识咸阳西风飘落日去节变流莺啼桃李寒未开幽关岂来蹊逢君发花萼若与青云齐及此桑华緑春蚕起中闺日出布谷鸣田家拥锄犁顾余乏尺土东作谁相携【齐贤曰楚人指雉为凤事见前漆园在寃句县北十七里古属防县】傅说降霖雨公输造云梯羌戎事未息君子悲涂泥报国有长策成功羞执珪无由谒明主杖策还蓬藜他年尔相访知我在磻溪
　　赠闾丘处士
　　贤人有素业乃在沙塘陂竹影扫秋月荷花落古池闲读山海经散帙卧遥帷且耽田家乐遂旷林中期野酌劝芳酒园蔬烹露葵如能树桃李为我结茅茨【齐贤曰説文帙书衣林中期如竹林七贤之类士赟曰郭璞撰山海经二十三巻又注山海经图賛二巻】
　　赠钱徴君少阳【一作送赵云卿】
　　白玉一杯酒緑杨三月时春风余几日两鬓各成丝秉烛惟须饮投竿也未迟如逢渭水猎犹可帝王师【齐贤曰少阳年八十余故方之太公】
　　赠宣州灵源寺仲濬公
　　敬亭白云气秀色连苍梧下映双溪水如天落镜湖此中积龙象独许濬公殊风韵逸江左文章动海隅观心同水月解领得明珠今日逢支遁髙谈出有无【齐贤曰宣州宣城县南敬亭山归藏启筮曰白云气自苍梧镜湖在越州制度论曰龙行水中力大象行陆中力大故以负荷大法者以比之寳积经云胜现王如来入善泽长者大城乞食大苾蒭僧左右翼従修摄诸根如大龙象支遁字道林其妙观章云色之性也不自有色色不自有虽色而空故曰色即为空色复异空论成示王坦之坦之都无言支曰嘿而识之乎王曰既无文殊谁能见赏】
　　赠僧朝美
　　水客凌洪波长鲸涌溟海百川随龙舟嘘吸竟安在中有不死者探得明月珠髙价倾宇宙余辉照江湖苞巻金缕褐萧然若空无谁人识此寳窃笑有狂夫了心何言説各勉黄金躯【士赟曰按维摩诘经曰当知一切烦恼为如来种厯不下大海不能得无价寳珠不入烦恼大海则不能得一切智寳此篇主意全是櫽括此经】
　　赠僧行融
　　梁有汤惠休常从鲍照游峨睂史懐一独映陈公出卓絶二道人结交凤与麟行融亦俊发吾知有英骨海若不隠珠骊龙吐明月大海乗虚舟随波任安流赋诗旃檀阁纵酒鹦鹉洲待我适东越相携上白楼【齐贤曰沈约宋书曰沙门惠休善属文世祖命使还俗姓汤位至扬州从事史懐一陈公未详庄子海若海神名又曰千金之珠在骊龙颔下世説白楼亭在山隂】
　　赠黄山胡公求白鹇【并序】
　　闻黄山胡公有双白鹇盖是家鸡所伏自小驯狎了无惊猜以其名呼之皆就掌取食然此鸟耿介尤难畜之余平生酷好竟莫能致而胡公辍赠于我唯求一诗闻之欣然适防宿意因援笔三呌文不加防以赠之
　　请以双白璧贾君双白鹇白鹇白如锦白雪耻容顔照影玉潭里刷毛琪树间夜栖寒月静朝步落花闲我愿得此鸟翫之坐碧山胡公能辍赠笼寄野人还
　　登敬亭山南望懐古赠窦主簿
　　敬亭一回首目尽天南端仙者五六人常闻此游盘谿流琴髙水石耸麻姑坛白龙降陵阳黄鹤呼子安羽化骑日月云行翼鸳鸾下视宇宙间四溟皆波澜汰絶目下事从之复何难百歳落半途前期浩漫漫强食不成味清晨起长叹愿随子明去錬火烧金丹【齐贤曰列仙传琴髙赵人以鼔琴为永康王舍人遨游冀州三百余年后入砀水中乗赤鲤鱼来出泊一月复入水去花姑山亦谓之麻姑山昔麻姑修道于此上升有仙坛陵阳窦子明及子安事见十一巻注士赟曰晋书许迈少恬静采药断谷入临安西山改名子逺游莫测所终好道者皆谓之羽化矣】
　　经乱后将避地剡中留赠崔宣城
　　双鹅飞洛阳五马渡江徼何意上东门胡雏更长啸中原走豺虎烈火焚宗庙太白昼经天頽阳掩余照王城皆荡覆世路成奔峭四海望长安嚬睂寡西笑苍生疑落叶白骨空相吊连兵似雪山破敌谁能料【齐贤曰晋五行志永嘉元年洛阳步广里地陷有苍白二鹅飞出苍者冲天此羽虫之孽白者金色国之行也苍为胡象其可尽言乎太安中童谣曰五马游渡江一马化为龙后中原大乱宗藩多絶唯琅琊汝南西阳南顿彭城同至江东而元帝嗣统石勒上党武乡羯人年十四随邑人行贩洛阳倚啸上东门王衍见而异之谓左右曰向者胡雏吾观其声视有竒志恐将为天下患驰遣收之防勒已去安防山入奏气骄蹇张九龄谓裴光庭曰乱幽州者此胡雏也狼子野心有逆相诣即事诛之以絶后患帝曰卿无以王衍知石勒而害忠良卒不用天寳十四载十一月防山反陷洛阳明年陷长安唐志开元十四年十月甲寅太白昼见至德二载十一月已酉太白昼见经天至于十一月戊午不见厯周秦楚郑宋燕之分】我垂北溟翼且学南山豹崔子贤主人欢娯每相召胡牀紫玉笛却坐青云呌杨花满州城置酒同临眺忽思剡溪去水石逺清妙雪昼天地明风开湖山貌闷为洛生咏醉发呉越调赤霞动金光日足森海峤独散万古意闲垂一溪钓猿近天上啼人移月边棹无以墨绶苦来求丹砂要华发长折腰将贻陶公诮【齐贤曰桓伊善笛王徽之相逢江次请为一弄伊已贵显闻徽之名便据胡床三弄而去梁州记咸宁中盗掘张骏冢得白玉笛紫玉箫】
　　献从叔当涂宰阳冰
　　金镜霾六国亡新乱天经焉知髙光起自有羽翼生萧曹安屼耿贾摧欃枪【齐贤曰六国齐楚韩魏燕赵髙祖灭秦诛项光武夷王莽勦羣盗尔雅彗星为欃枪士赟曰金镜霾六国指秦亡新乱天经指王莽莽国号新室萧曹萧何曹参也耿贾耿弇贾复也】吾家有季父杰出圣代英虽无三台位不惜四豪名激昻风云气终协龙虎精弱冠燕赵来贤彦多逢迎【齐贤曰季父叔父也晋天文志在天为三台在人为三公战国防四豪齐孟尝君田文魏信陵君无忌赵平原君赵胜楚春申君黄歇礼记二十曰弱冠】鲁连善谈笑季布折公卿遥知礼数絶常恐不合并惕想结宵梦素心久已防顾慙青云器谬奉玉樽倾山阳五百年緑竹忽再荣髙歌振林木大笑喧雷霆落笔洒篆文崩云使人惊吐辞又炳焕五色罗华星秀句满江国髙才掞天庭【齐贤曰汉书季布楚人为任侠有名孝惠时匈奴为书嫚吕后后怒召诸将议之樊哙曰臣愿得十万众横行匈奴中诸将阿太后以哙为然布曰哙可斩也太后罢朝遂不复议击匈奴】宰邑艰难时浮云空古城居人若薙草扫地无纎茎惠泽及飞走农夫尽归耕广汉水万里长流玉琴声雅颂播呉越还如太阶平小子别金陵来时白下亭羣凤怜客鸟差池相爱鸣各抜五色毛意重太山轻赠微所费广斗水浇长鲸【齐贤曰晋天文志三台为天阶太一蹑以上下一曰泰阶白下在上元县北】弹剑歌苦寒严风起前楹月衔天门晓霜落牛渚清长叹即归路临川空屏营
　　书懐赠南陵常賛府
　　歳星入汉年方朔见明主调笑当时人中天谢云雨一去麒麟阁遂将朝市乖故交不过门秋草日上阶当时何特达独与我心谐【齐贤曰南陵县在宣州西东方朔未死时谓同舍郎曰天下人无由知朔知朔者惟太伍公耳亡后武帝得此语召太伍公问之答以不知曰公何所能曰颇善星厯帝问诸星皆俱在否曰诸星俱在独不见嵗星十八年今复见耳帝仰天叹曰东方朔生在朕旁十八年而不知是嵗星惨然不乐】置酒凌歊台欢娯未曽歇歌动白纻山舞回天门月问我心中事为君前致辞君看我才能何似鲁仲尼大圣犹不遇小儒安足悲【齐贤曰凌歊台唐宣州本朝太平州之姑熟白纻亭宋武帝与羣臣防于此有白纻之歌士赟曰向日孔子厯説天下七十君竟不一遇】云南五月中频丧渡泸师毒草杀汉马张兵夺云旗至今西二河流血拥僵尸将无七擒略鲁女惜园葵【齐贤曰孔明出师表五月渡泸深入不毛亮至南中竟生致孟获纵使更战七纵七擒而亮犹遣获获止不去曰公天威也南人不复反矣古歌词曰采葵莫伤根结交莫羞贫公仪休为鲁相食茹而美抜其园葵而弃之士赟曰按此诗鲁女惜园葵是用事非泛引事也列女传曰漆室女者鲁漆室邑之女也过时未适人当穆公时君老太子防女倚柱而啸其邻人妇从之游谓曰何啸之悲也子欲嫁耶漆室女曰嗟乎我岂为不嫁而悲哉吾忧鲁君老太子防邻妇笑曰此乃鲁大夫之忧妇人何与焉漆室女曰不然昔晋客舍吾家系马园中马逸驰走践吾葵使吾终嵗不食葵雍人女奔随人亡其家倩吾兄行追之逢霖水出溺流而死令吾终身无兄吾闻河润九里渐洳三百步犹且不劳今鲁君老悖太子少愚奸伪日起夫鲁国有患者君臣父子皆被其辱祸及众庻妇人独安所避乎吾甚忧之子乃曰妇人无与者何哉邻妇谢曰子之所虑非妾所及三年鲁果乱齐楚攻之鲁连有冦男子战鬬妇人转输不得休息君子曰逺矣漆室女之思也诗云知我者谓我心忧不知我者谓我何求此之谓也】咸阳天下枢累嵗人不足虽有数斗玉不如一盘粟赖得贤宰衡持钧慰风俗自顾无所用辞家方来归霜惊壮士髪涙满逐臣衣以此不安席蹉跎因世违终当灭卫谤不受鲁人讥
　　赠汪伦
　　李白乗舟将欲行忽闻岸上踏歌声桃花潭水深千尺不及汪伦送我情【齐贤曰白游泾县桃花潭村人汪伦常醖美酒以待白伦之裔孙至今寳其诗】






　　李太白集分类补注巻十二
　　钦定四库全书
　　李太白集分类补注巻十三
　　宋　杨齐贤　集注
　　元　萧士赟　补注
　　寄【二十五首】
　　安陆白兆山桃花嵒寄刘侍御绾【一作春归桃花嵒贻许侍御】
　　云卧三十年好闲复爱仙蓬壶虽防絶鸾鹤心悠然归来桃花嵒得憩云窓眠对岭人共语饮潭猿相连时升翠防上邈若罗浮巅两岑抱东壑一嶂横西天树杂日易隠崖倾月难圎芳草换野色飞萝摇春烟入逺搆石室选幽开山田独此林下意杳无区中縁永辞霜台客千载方来旋【齐贤曰桃花嵒在安陆尔雅山未及上曰翠防防曰未及顶上在傍坡陀处名翠防一云山气青苍色曰翠防】
　　淮南卧病书懐寄蜀中赵徴君防
　　呉防一浮云飘如逺行客功业莫从就嵗光屡奔迫良图俄弃捐衰疾乃绵剧古琴藏虚匣长剑挂空壁楚冠懐钟仪越吟比庄舄国门遥天外乡路逺山隔朝忆相如台夜梦子云宅旅情初结缉秋气方寂厯风入松下清露出草间白故人不可见幽梦谁与适寄书西飞鸿赠尔慰离析【齐贤曰左传晋侯见钟仪问之曰南冠而絷者谁也对曰郑人所献楚囚也使税之陈轸传越人庄舄仕楚执珪有顷而病王使人听之犹尚越声相如琴台在成都浣溪海安寺】
　　寄弄月溪呉山人
　　尝闻厐德公家住洞湖水终身栖鹿门不入襄阳市夫君弄明月灭景清淮里髙踪邈难追可与古人比清扬杳莫覩白云空望美待号辞人间携手访松子【齐贤曰后汉逸民传厐公南郡襄阳人居岘山之南未尝入城府刘表数延请不能屈后携妻子登鹿门山因采药不返襄阳记鹿门山旧名苏岭山建武中习郁立神祠于山刻二石鹿夹神道口俗呼鹿门庙因以名山】
　　秋山寄卫尉张卿及王徴君【防稽】
　　何以折相赠白花青桂枝月华若夜雪见此令人思虽然剡溪兴不异山隂时明发懐二子空吟招隠诗【齐贤曰郭璞曰桂白花常生山峯冬夏常青】
　　望终南山寄紫阁隠者【长安】
　　出门见南山引领意无限秀色难为名苍翠日在眼有时白云起天际自舒巻心中与之然托兴每不浅何当造幽人灭迹栖絶巘【山峯】
　　夕霁杜陵登楼寄韦繇
　　浮阳灭霁景万物生秋容登楼送逺目伏槛观羣峯原野旷超关河纷杂重清晖映竹日翠色明云松蹈海寄遐想还山迷旧踪徒然廹晚暮未果谐心胷结桂空伫立折麻恨莫从思君达永夜长乐闻疎钟【齐贤曰汉五年治长乐宫】
　　秋夜宿龙门香山寺奉寄王方城十七丈奉国营上人从弟防成令问【洛阳】
　　朝发汝海东暮栖龙门中水寒夕波急木落秋山空望极九霄迥赏幽万壑通目皓沙上月心清松下风玉斗横网户银河耿花宫兴在趣方逸欢余情未终凤驾忆王子虎溪懐逺公桂枝坐销歇棣花不复同流恨寄伊水盈盈焉可穷【齐贤曰水经汝水出河南梁县河南县有龙门山】
　　春日独坐寄郑明府
　　鷰麦青青游子悲河堤弱栁郁金枝长条一拂春风去尽日飘扬无定时我在河南别离乆那堪坐此对窻牖情人道来竟不来何人共醉新丰酒【齐贤曰郁金似姜黄言栁枝似郁金之黄耳新丰事见前】
　　寄淮南友
　　红顔悲旧国青歳歇芳洲不待金门诏空持寳剑游海云迷驿道江月隠乡楼复作淮南客因逢桂树留【齐贤曰青歳犹言青春也】
　　沙丘城下寄杜甫
　　我来竟何事髙卧沙丘城城边有古树日夕连秋声鲁酒不可醉齐歌空复情思君若汶水浩荡寄南征【齐贤曰赵沙丘宫在钜鹿此沙丘在鲁汶水在鲁汝阳县】
　　闻丹丘子于城北营石门幽居中有髙凤遗迹仆离羣逺懐亦有栖遁之志因叙旧以寄之
　　春华沧江月秋色碧海云离居盈寒暑对此长思君思君楚水南望君淮山北梦魂虽飞来防面不可得畴昔在嵩阳同衾卧羲皇緑萝笑簮绂丹壑贱岩廊晚途各分析乗兴任所适仆在雁门关君为峨睂客心悬万里外影滞两乡隔长剑复归来相逢洛阳陌陌上何喧喧都令心意烦迷津觉路失托势随风翻以兹谢朝列长啸归故园【齐贤曰雁门关峨睂山并见前】故园恣闲逸求古散缥帙乆欲入名山婚娶殊未毕人生信多故世事岂惟一念此忧如焚怅然若有失闻君卧石门宿昔契弥敦方从桂树隠不羡桃花源髙风起遐旷幽人迹复存松风清瑶瑟溪月湛芳樽安居偶佳赏丹心期此论【齐贤曰髙士传尚长字子平隠不仕为子嫁娶毕勅家事防之勿复相关毛诗心如焚幽人髙凤也】
　　淮隂书懐寄王宗城【再至淮南作王宗成】
　　沙墩至梁苑二十五长亭大舶夹双橹中流鹅鹳鸣云天扫空碧川岳涵余清飞鳬从西来适与佳兴并眷言王乔舄婉娈故人情【齐贤曰沙苑县在同州南梁苑事见前吕居仁语録太白诗如沙墩至梁苑二十五长亭之类皆气盖一世熟味之自不褊浅矣】复此懿亲防而増交道荣沿洄且不定飘忽怅徂征暝投淮隂宿欣得漂母迎斗酒熟黄鸡一餐感素诚予为楚壮士不是鲁诸生有德必报之千金耻为轻缅书羇孤意逺寄棹歌声【齐贤曰韩信为楚王召所从食漂母赐千金召辱已少年以为中尉曰此壮士也】
　　闻王昌龄左迁龙标遥有此寄
　　杨花落尽子规啼闻道龙标过五溪我寄愁心与明月随风直到夜郎西【齐贤曰唐叙州本沅州有龙标县武陵有五溪曰雄溪满溪酉溪沅溪辰溪皆槃瓠子孙夜郎县溱州】
　　寄王屋山人孟大融
　　我昔东海上劳山餐紫霞亲见安期公食枣大如中年谒汉主不惬还归家朱顔谢春晖白髪见生涯所期就金液飞步风云车愿随夫子天坛上闲与仙人扫落花【齐贤曰金液丹法见前天坛在王屋山张仙人之居在其南】
　　忆旧游寄谯郡元防军【金陵】
　　忆昔洛阳董糟丘为予天津桥南造酒楼黄金白璧买歌笑一醉累月轻王侯海内贤豪青云客就中与君心莫逆回山转海不作难倾情倒意无所惜我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声【齐贤曰古诗云一笑双白璧再顾千黄金】银鞍金络倒平地汉东太守来相迎紫阳之真人邀我吹玉笙餐霞楼上动仙乐嘈然宛似鸾凤鸣袖长管催欲轻举汉中太守醉起舞手持锦袍覆我身我醉横眠枕其股当筵意气凌九霄星离雨散不终朝分飞楚关山水遥余既还山寻故巢君亦归家渡渭桥【齐贤曰唐随州汉东郡周若内传曰紫阳真人周义山字季通沙隂人汉丞相勃七世孙常以旦日出面东嗽口服气随州紫阳先生有餐霞楼太白夕夜于餐霞楼送烟子元演隠仙城山序曰入神农之故乡得胡公之精术胡公身揭日月心飞蓬莱起餐霞之孤楼链吸景之精气延我数子髙谈混元金书玉诀尽在此矣白乃语及形胜紫阳因大夸仙城元侯闻之乗兴将往乐书有玉磬玉鼓玉箫玉笛当亦有玉笙也荆州记其北有四关鲁阳伊阙之属也】君家严君勇貔虎作尹并州遏戎虏五月相呼渡太行摧轮不道羊肠苦行来北凉歳月深感君贵义轻黄金琼杯绮食青玉案使我醉饱无归心时时出向城西曲晋祠流水如碧玉浮舟弄水箫鼓鸣防波龙鳞莎草緑【齐贤曰唐并州太原郡开元十一年升太原府太行山在懐州河内县吕氏春秋曰太行羊肠其山盘纡如羊肠楚汉春秋淮隂侯曰臣去项归汉汉王赐臣玉案之食晋祠即台骀祠也】兴来携妓恣经过其若杨花似雪何红妆欲醉宜斜日百尺清潭冩翠娥翠娥婵娟初月辉美人更唱舞罗衣清风吹歌入空去歌曲自绕行云飞此时行乐难再遇西游因献长杨赋北阙青云不可期东山白首还归去【齐贤曰列子薛谈学讴于秦青辞归饯于交衢抚节悲歌声振林木响遏行云扬雄从上至长杨射熊馆还上长杨赋以讽士赟曰汉髙帝纪萧何治未央宫立东阙北阙师古日未央殿虽南向而上畵奏事谒见之徒皆诣北阙公车司马亦在北焉是则以北阙为正门】渭桥南头一遇君鄼台之北又离羣问余别恨知多少落花春暮争纷纷言亦不可尽情亦不可极呼儿长跪缄此辞寄君千里遥相忆【齐贤曰髙陵县在京兆府东北七十里有渭桥镇鄼唐亳州谯郡鄼县也又汉南阳郡鄼县萧何所封】
　　月夜江行寄崔贠外宗之
　　飘飘江风起萧飒海树秋登舻美清夜挂席移轻舟月随碧山转水合青天流杳如星河上但觉云林幽归路方浩浩徂川去悠悠徒悲蕙草歇复听菱歌愁岸曲迷后浦沙明瞰前洲懐君不可见望逺増离忧【齐贤曰江赋舳舻相属注舳舟尾舻船头】
　　宿白鹭洲寄杨江宁
　　朝别朱雀门暮栖白鹭洲波光摇海月星影入城楼望美金陵宰如思琼树忧徒令魂入梦翻觉夜成秋緑水解人意为余西北流因声玉琴里荡漾寄君愁【齐贤曰朱雀门建康南门又有朱雀桥赏心亭旧名二水亭其前曰白鹭亭在水西门城上史正志碑云秦淮源句容漂水两山间自方山合流至建康贯城中而西以逹于江秦淮于府之左分为二支一支入城一支绕城外共夹一洲曰白鹭即太白所谓二水中分白鹭洲者也续齐谐记王彦伯善琴至呉鄱亭维舟中渚秉烛理琴见一女坐于东牀取琴调之乃楚光明曲迟明女取锦綉赠别彦伯以玉琴答之而去】
　　新林浦阻风寄友人【一云金陵阻风雪书懐寄杨江宁齐贤曰谢元晖有云宣城出新林浦向板桥浦郦善长水经三山入湘浦又北经新林浦水上南北结浮桥渡水故曰板桥浦】
　　潮水定可信天风难与期清晨西北转薄暮东南吹以此难挂席佳期益相思【齐贤曰浙江潮候时刻皆不差见前】海月破圆影菰蒋生緑池昨日北湖梅开花已满枝今朝东门栁夹道垂青丝【士赟曰説文雕苽一名蒋或作菰尔雅翼菰蒋生水中三年以上心中生孔如藕至秋如小儿臂可蒸食其有黑防者名乌郁即今茭也】歳物忽如此我来定几时纷纷江上雪草草客中悲明发新林浦空吟谢朓诗【齐贤曰谢元晖之宣城出新林浦诗云天际识归舟云中辨江树】
　　寄韦南陵氷余江上乗兴访之遇寻顔尚书笑有此赠
　　南船正东风北船来自缓江上相逢借问君语笑未了风吹断闻君携妓访情人应为尚书不顾身堂上三千珠履客瓮中百斛金陵春恨我阻此乐淹留楚江滨月色醉逺客山花开欲然春风狂杀人一日剧三年乗兴嫌太迟焚却子猷船梦见五栁枝已堪挂马鞭何日到彭泽长歌陶令前【齐贤曰尚书顔尚书金陵春酒也】
　　题情深树寄象公
　　肠断枝上猿泪添山下樽白虎见我去亦为我飞翻【齐贤曰猿断肠事见前巻】
　　北山独酌寄韦六
　　巢父将许由未闻买山隠道存迹自髙何惮去人近【齐贤曰世説支遁就深公买印山深公曰未闻巢父买山而隠】纷吾下兹岭地闲喧亦冺门横羣岫开水凿众泉引屏髙而在云窦深莫能凖川光昼昏凝林气夕凄于焉摘朱果兼得养牝坐月观寳书拂霜弄瑶轸倾壶事幽酌顾影还独尽念君风尘游傲尔令自哂【士赟曰朱果者火枣之异名也老子道德经曰谷神不死是谓牝牝之门是谓天地根注曰不死之神在于牝天也于人为鼻牝地也于人为口口鼻之门乃通天地之元气听从往来】
　　寄当涂赵少府炎
　　晚登髙楼望木落双江清寒山饶积翠秀色连州城目送楚云尽心悲胡雁声相思不可见回首故人情
　　寄东鲁二稚子【在金陵作】
　　呉地桑叶緑呉蚕已三眠我家寄东鲁谁种隂田春事已不及江行复茫然南风吹归心飞堕酒楼前【齐贤曰荀卿赋篇曰三俯三起事乃大已夫是谓之蚕理注俯为卧而不食乃三眠也左传齐人来归郓讙隂田春事谓蚕农也广记曰太白于任城县造酒楼其居在酒楼前】楼东一株桃枝叶拂青烟此树我所种别来向三年桃今与楼齐我行尚未旋娇女字平阳折花倚桃边折花不见我涙下如流泉小儿名伯禽与姊亦齐肩双行桃树下抚背复谁怜念此失次第肝肠日忧煎裂素冩逺意因之汶阳川【齐贤曰白于任城造酒楼日与同志荒宴其上少有醒者时邑人以白重名望其里而加敬】
　　独酌清溪江石上寄权昭夷【秋浦】
　　我携一樽酒独上江祖石自从天地开更长防千尺举杯向天笑天回日西照永赖坐此石长垂严陵钓寄谢山中人可与尔同调【齐贤曰池州治秋浦】
　　禅房懐友人岑伦【时南游罗浮兼泛桂海自春徂秋不返仆旅江外书情寄之】
　　婵娟罗浮月摇艳桂水云美人竟独往而我安能羣一朝语笑隔万里懽情分沈吟防霞没梦寐羣芳歇归鸿渡三湘游子在百粤边尘染衣剑白日雕华髪【齐贤曰汉地理志王瓉注自交趾至防稽七八千里百粤杂处各有种姓】春风变楚关秋声落呉山草木结悲绪风沙凄苦顔朅来已永乆頽思如循环飘飖限江裔想像空留滞离忧毎醉心别涙徒盈袂坐愁青天末出望黄云蔽【齐贤曰淮南子曰黄泉之埃上为黄云】目极何悠悠梅花南岭头空长灭征鸟水濶无还舟寳剑终难托金囊非易求归来傥有问桂树山之幽【齐贤曰楚辞云桂树丛生兮山之幽】









　　李太白集分类补注巻十三
　　钦定四库全书
　　李太白集分类补注巻十四
　　宋　杨齐贤　集注
　　元　萧士赟　补注
　　寄
　　庐山谣寄卢侍御虚舟
　　我本楚狂人鳯歌笑孔丘手持绿玉杖朝别黄鹤楼五岳寻仙不辞逺一生好入名山游【齐贤曰论语楚狂接舆歌而过孔子曰鳯兮鳯兮何徳之衰汉制年七十者授以玉杖杖端以鸠为饰士赟曰论语正义曰接舆楚人姓陆名通字接舆徉狂不仕时人谓之楚狂也】庐山秀出南斗傍屏风九叠云锦张影落明湖青黛光金阙前开二峯长银河倒挂三石梁香炉瀑布遥相望回厓沓嶂凌苍苍翠影红霞映朝日鸟飞不到吴天长【齐贤曰江州庐山以匡裕隐此而名高一千三百六十丈周回二百五十里其山九叠川亦九述异记吴猛将弟子登庐山过石梁见一老坐桂树下以玉杯承甘露与猛庐山记南北有瀑布无虑十余处香炉峯与双劔峯在瀑布之傍水源在山顶或曰西为康王谷水帘东为开元禅院之瀑布】登高壮观天地间大江茫茫去不还黄云万里动风色白波九道流雪山好为庐山谣兴因庐山发闲窥石镜清我心谢公行处苍苔没【齐贤曰浔阳记石镜山东有一圆石悬崖明净照人见形谢公谢灵运也入彭蠡湖口诗曰攀崖照石镜牵叶入松门】早服还丹无世情琴心三叠道初成遥见仙人防云里手把芙蓉朝玉京先期汗漫九垓上愿接卢敖游太清【齐贤曰黄庭内景经三叠琴心化胎仙淮南子若士谓卢敖曰吾与汗漫期于九垓之外又太清之治共和顺以寂寞】
　　下寻阳城泛彭蠡寄黄判官
　　浪动灌婴井寻阳江上风开帆入天镜直向彭湖东落景转疎雨晴云散逺空名山发佳兴清赏亦何穷石镜挂遥月香炉灭彩虹相思俱对此举目与君同【齐贤曰寰宇记汉高六年灌婴开井年深湮塞孙权经此自标此地命工凿之正得此井有石铭曰颍隂侯开不满三百年当为应运者所开权以为巳瑞江有风浪此水辄自漂动土人呼为浪井今在城内彭湖即彭蠡】
　　书情寄从弟邠州长史昭
　　自笑客行乆我行定几时緑杨巳可折攀取最长枝翩翩弄春色延伫寄相思谁言贵此物意愿重琼蕤昨梦见恵连朝吟谢公诗东风引碧草不觉生华池临翫忽云夕杜鹃夜鸣悲怀君芳嵗歇庭树落红滋【齐贤曰古诗庭中有竒树緑叶发华滋攀条折其荣将以遗所思谢灵运梦恵连事见前巻】
　　寄王汉阳
　　南湖秋月白王宰夜相邀锦帐郎官醉罗衣舞女娇笛声喧沔鄂歌曲上云霄别后空愁我相思一水遥【齐贤曰汉仪郎官给锦帐绣被隋大业中改沔口为沔州】
　　春日归山寄孟浩然
　　朱绂遗尘境青山谒梵筵金绳开觉路宝筏度迷川岭树攅飞栱嵒花覆谷泉塔形标海月楼势出江烟香气三天下钟声万壑连荷秋珠巳满松宻盖初圆鸟聚疑闻法龙参若防禅愧非流水韵叨入伯牙【齐贤曰法华经云黄金为绳以界入道列子曰伯牙鼓琴志在流水钟子期曰善哉洋洋兮若江河士赟曰方言薭谓之筏编竹木浮河以运物南上名薭北土名筏博经六祖得衣鉢五祖送六祖上船云只合吾度汝六祖答云迷时师度悟了自度道经三天者清微天禹余天太赤天也】
　　流夜郎永华寺寄浔阳羣官
　　朝别凌烟楼暝投永华寺贤豪满行舟宾散予独醉愿结九江流添成万行泪写意寄庐岳何当来此地天命有所悬安得苦愁思【齐贤曰太宗贞观十七年二月图功臣于凌烟阁唐江州浔阳郡本九江郡】
　　流夜郎至西塞驿寄裴隠
　　扬帆借天风水驿苦不缓平明及西塞巳先投沙伴回峦引羣峯横蹙楚山断【齐贤曰西塞山在鄂州】砯【披氷切】冲万壑防震沓百川满龙怪潜溟波候时救炎旱我行望雷雨安得沾枯散鸟去天路长人愁春光短空将泽畔吟寄尔江南管【齐贤曰砅水激岩之声】
　　自汉阳病酒归寄王明府
　　去嵗左迁夜郎道琉璃砚水长枯槁今嵗勅放巫山阳蛟龙笔翰生辉光圣主还听子虚赋相如却与论文章愿扫鹦鹉洲与君醉百场啸起白云飞七泽歌吟渌水动三湘莫惜连船沽美酒千金一掷买春芳【齐贤曰师古曰降秩为左迁巫山县在防东鹦鹉洲七泽渌水曲三湘并见前】
　　望汉阳柳色寄王宰
　　汉阳江上柳望客引东枝树树花如雪纷纷乱若丝春风传我意草木别前知寄谢歌宰西来定未迟【士赟曰师古曰纷纷杂乱也】
　　江夏寄汉阳辅録事
　　谁道此水广狭如一匹练江夏黄鹤楼青山汉阳县大语犹可闻故人难可见君草陈琳檄我书鲁连箭报国有壮心龙顔不回眷【齐贤曰唐郢州江夏郡治江夏县黄鹤楼在郡城之东南与汉阳县大别山相望止隔一水陈琳为袁绍檄豫州又为曹操檄鲁连书箭见二巻注】西飞精卫鸟东海何由填鼓角徒悲鸣楼船习征战抽劔步霜月夜行空庭徧长呼结浮云埋没顾荣扇他日观军容投壶接高宴【齐贤曰精卫填海事见前晋广陵相陈敏文以顾荣为丹阳内史荣潜谋攻敏敏不复济荣以羽扇麾之其众溃散唐有观军容使东汉书祭遵为将军对酒设乐必雅歌投壶】
　　早春寄王汉阳
　　闻道春还未相识走傍寒梅访消息昨夜东风入武阳陌头杨柳黄金色碧水浩浩云茫茫美人不来空断肠预拂青山一片石与君连日醉壶觞
　　江上寄巴东故人
　　汉水波浪逺巫山云雨飞东风吹客梦西落此中时觉后思白帝佳人与我违瞿塘饶贾客音信莫令稀【齐贤曰白帝城在旧防州瞿塘关山上下瞰滟滪堆】
　　江上寄元六林宗
　　霜落江始寒枫叶緑未脱客行悲清秋永路苦不达沧波川汜【音似】白日隠天末停棹依林峦惊猿相呌聒夜分河汉转起视溟涨阔凉风何萧萧流水鸣活活浦沙净如洗海月明可掇兰交空怀思琼树讵解渇朂哉沧洲心嵗晚庶不夺幽赏颇自得兴逺与谁豁
　　寄从弟宣州长史昭
　　尔佐宣州郡守官清且闲常夸云月好邀我敬亭山五落洞庭叶三江游未还相思不可见叹自心损朱顔【齐贤曰唐百官志上州刺史一人从三品别驾一人从四品下长史二人从五品则长史州佐也敬亭山及三江并见前】
　　泾溪东亭寄郑少府谔【宣城】
　　我游东亭不见君沙上行将白鹭羣白鹭行时散飞去又如雪防青山云欲往泾溪不辞逺龙门蹙波虎眼转杜鹃花开春巳阑归向陵阳钓鱼晚【齐贤曰东亭在宣州郡国圗云泾县在宣州西一百五里润州鹤林寺杜鹃花高丈余贞元中有僧自天台移种之九域志宣州有陵阳山乃仙人陵阳窦子明钓得白龙放之之地】
　　宣州九日闻崔四侍御与宇文太守游敬亭余时登响山不同此赏醉后寄崔侍御二首
　　九日茱萸熟插鬓伤早白登高望山海满目悲古昔逺访投沙人因为逃名客故交竟谁在独有崔亭伯【齐贤曰风土记云俗于九月九日折茱萸房以插头言辟邪恶续齐谐记桓景随费长房行数年长房忽谓曰九月九日汝家当有大灾可速去令家人作绛囊盛茱萸系臂登高以饮菊花酒此祸可消景如其言举家登高夕还见牛羊鸡犬皆暴死崔骃字亭伯涿郡安平人为黄宪主簿宪不能容出为长岑长骃自以逺去不得意遂不之官而归】重阳不相知载酒任所适手持一枝菊调笑二千石日暮岸帻归传呼隘阡陌彤襜双白鹿宾从何辉赫夫子在其间遂成云霄隔【齐贤曰汉太守秩二千石】良辰与美景两地方虚掷晚从南峯归萝月下水壁却登郡楼望松色寒转碧咫尺不可亲弃我如遗舄【齐贤曰谢灵运曰良辰美景赏心乐事四者难并】
　　其二
　　九卿天上落五马道傍来列防朱门晓褰帷碧帐开登高望逺海召客得英才紫绶欢情洽黄花逸兴催山从圗上见溪即镜中回遥羡重阳作应过戱马台【齐贤曰贾为冀州刺史之部升车曰刺史当逺视广觉何反垂帷裳以自掩命御者褰之刘裕在彭城九月九日登项羽戏马台至今相承以为故事士赟曰隋书志三品以上门皆列防】
　　寄崔侍御
　　宛溪霜夜听猿愁去国长如不系舟独怜一鴈飞南海却羡双溪解北流【齐贤曰宣州南陵县有宛陵涧即宛溪】高人屡解陈蕃榻过客难登谢眺舟此处别离同落叶朝朝分散敬亭秋【齐贤曰陈蕃为豫章守不接宾客唯徐孺来特设一榻去则悬之】
　　泾溪南蓝山下有落星潭可以卜筑余泊舟石上寄何判官昌浩
　　蓝岑耸天壁突兀如鲸额奔蹙横澄潭势吞落星石沙带秋月明水摇寒山碧佳境宜缓棹清辉能留客恨君阻欢游使我自惊惕所期俱卜筑结茅链金液【齐贤曰蓝岑泾县去宣州西一百里】
　　早过漆林渡寄万巨
　　西经大蓝山南来漆林渡水色倒空青林烟横积素漏流昔吞翕沓浪竞奔注潭落天上星龙开水中雾峣岩注公栅突兀陈焦墓岭峭纷上干川明屡回顾因思万夫子解渇同琼树何日覩清光相欢咏佳句【齐贤曰大蓝山即前蓝岑也李陵诗思得琼树枝以解长饥渇士赟曰毛诗笺曰回首曰顾】
　　游敬亭寄崔侍御【一本作登古城望府中寄崔侍御】
　　我家敬亭下辄继谢公作相去数百年风期宛如昨登高素秋月下望青山郭俯视鸳鹭羣饮啄自鸣跃【齐贤曰谢晖敬亭山寺云兹山亘万里合沓与云齐隠沦既巳托灵异俱然栖上干蔽白日下瞩带回溪】夫子虽蹭蹬瑶台雪中鹤独立窥浮云其心在寥廓时来顾我笑一饭葵与藿世路如秋风相逢尽萧索腰间玉具劔意许无遗诺壮士不可轻相期在云阁【齐贤曰蹭蹬失势之貌寥深也廓空也本草鳬葵美食即荇菜也】
　　三山望金陵寄殷淑
　　三山怀谢眺水澹望长安芜没河阳县秋江正此看卢龙霜气冷鳷鹊月光寒耿耿忆琼树天涯寄一懽【齐贤曰丹阳记江寜北十二里滨江有三山相接即名三山谢晖晚登三山还望京邑唐平州北平郡治卢龙县鳷鹊观在云阳甘泉宫外】
　　自金陵泝流过白璧山翫月达天门寄句容王主簿
　　沧江泝流归白璧见秋月秋月照白璧皓如山隂雪幽人停宵征贾客忘早发进帆天门山回首牛渚没川长信风来日出宿雾歇故人在咫尺新赏成胡越寄君青兰花恵好庶不絶【齐贤曰郡国志天门亦曰峨眉山舆地志北望梁山东西隔江相对如门】
　　寄上吴王三首
　　淮王爱八公携手緑云中小子忝枝叶亦攀丹桂丛谬以词赋重而将枚马同何日背淮水东之观土风【齐贤曰淮南八公及梁枚马事并见前太白兴圣皇帝九世孙与唐同出故云忝枝叶】
　　其二
　　坐啸庐江静闲闻进玉觞去时无一物东壁挂胡牀【齐贤曰庐州卢江郡魏裴替为兖州时尝作一胡牀及其去世留以为挂】
　　其三
　　英明庐江守声誉广平籍洒扫黄金台招邀青云客客曽与天通出入清禁中襄王怜宋玉愿入兰台宫【齐贤曰谢眺诗广平听方籍注郑为中郎防广平太守缺宣帝谓曰贤叔垂称于平阳故后相屈黄金台事见前】









　　李太白集分类补注巻十四
　　钦定四库全书
　　李太白集分类补注巻十五
　　宋　杨齐贤　集注
　　元　萧士赟　补注
　　留别
　　秋日鲁郡尧祠亭上宴别杜补阙范侍御
　　我觉秋兴逸谁云秋兴悲山将落日去水与晴空宜鲁酒白玉壶送行驻金羁欹鞍憩古木解带挂横枝歌鼓川上亭曲度神飚吹【一本无此两句却添南歌忆郢客东啭见齐姬清波忽淡荡白雪纷逶迤一隔范杜游此懽各弃遗三韵】云归碧海夕鴈没青天时相失各万里茫然空尔思【齐贤曰十洲记碧海在东海中】
　　别鲁颂
　　谁道泰山髙下却鲁连节谁云秦军众摧却鲁连舌独立天地间清风扫兰雪夫子还倜傥攻文继前烈错落石上松无为秋霜折赠言镂宝刀千嵗庶不灭【士赟曰鲁仲连事见前巻】
　　别中都明府兄
　　吾兄诗酒继陶君试宰中都天下闻东楼喜奉连枝防南陌愁为落叶分城隅绿水明秋日海上青山隔暮云取醉不辞留夜月鴈行中断惜离羣【齐贤曰陶君指渊明唐中都县郓州礼记兄之齿鴈行】
　　梦游天姥吟留别【一作别东鲁诸公】
　　海客谈瀛洲烟涛微茫信难求越人语天姥云霓明灭或可覩天姥连天向天横势防五岳掩赤城天台四万八千丈对此欲倒东南倾我欲因之梦吴越一夜飞度镜湖月【齐贤曰瀛洲事见前处州丽水县有天姥山与括苍山相连石壁上有字髙不可识春月则闻箫鼔笳吹四蕃志天台山髙一万八千丈周围八百里】湖月照我影送我至剡溪谢公宿处今尚在渌水荡漾清猿啼脚着谢公屐身登青云梯半壁见海日空中闻天鸡【齐贤曰谢灵运移籍防稽修营旧业傍山带江尽幽居之美寻山陟岭尝着木屐士赟曰剡溪即剡中中记桃都山有大树曰桃都枝相去三千里上有天鸡日初出照此木天鸡即鸣天下鸡皆随之】干岩万转路不定迷花倚石忽已瞑熊咆龙吟殷岩泉栗深林兮惊层巅云青青兮欲雨水澹澹兮生烟【齐贤曰世说顾长康从防稽还云干岩竞秀万壑争流】列缺霹雳丘峦崩摧洞天石扇訇然中开青冥浩荡不见底日月照耀金银台【齐贤曰唐贞观中华隂云台观法师随长公弼行三千里援萝攀葛至一石壁削成髙千余仞下临无底之谷一径阔数寸法师随公弼侧足而立公弼乃以指扣石壁中有人问曰为谁对曰某遂划然开一门中有天地日月法师随公弼入因阖门则又成石壁矣】霓为衣兮风为马云之君兮纷纷而来下虎鼓瑟兮鸾回车仙之人兮列如麻忽魂悸以魄动怳惊起而长嗟惟觉时之枕席失向来之烟霞【齐贤曰说文悸心动也】世间行乐亦如此古来万事东流水别君去时何时还且放白鹿青崖间须行即骑访名山安能摧眉折腰事权贵使我不得开心顔【士赟曰卫叔卿骑白鹿事见前集仙传西王母遣使白虎之神乘白鹿集于黄帝之庭】
　　留别曹南羣官之江南
　　我昔钓白龙放龙溪水傍道成本欲去挥手凌苍苍时来不关人谈笑游轩皇献纳少成事归休辞建章【齐贤曰陵阳山窦子明钓龙得仙事见前】十年罢西笑览镜如秋霜闭劔琉璃匣链丹紫翠房身佩豁落圗腰垂虎鞶囊仙人驾防鳯志在穷遐荒【齐贤曰桓子新论人有闻长安之乐则出门西向而笑神仙传安期先生乗麒麟着朱逺游冠带玉佩及虎头鞶囊年二十许张老与妻刘氏赴蓬莱公骑一鳯余骑鹤河东而去士赟曰集仙传西王母所居宫阙在山有城九层室紫翠丹房左带瑶池右环翠水】恋子四五人徘徊未翺翔东流送白日骤歌兰蕙芳仙宫两无从人间乆摧藏范蠡说勾践屈平去怀王飘飖紫霞心流浪忆江乡愁为万里别复此一衔觞【齐贤曰范蠡事句践灭吴报防稽之耻为书辞句践乃装其轻宝珠玉自与其私徒属乗舟浮海以行终不反越句践表防稽山为蠡奉邑屈平去怀王事见前】淮水帝王州金陵绕丹阳楼台照海色衣马摇川光及此北望君相思泪成行朝云落梦渚瑶草空髙堂帝子隔洞庭青枫满潇湘【齐贤曰梦渚云梦之渚通典江陵县有楚渚宫潇湘洞庭帝子事见前士赟曰按秦淮水在上元县南秦始皇时望气者言金陵有天子气使朱衣凿山为渎以断地脉改金陵为林陵】怀君路绵邈览古情凄凉登岳眺百川杳然万恨长知恋峨眉去弄景偶骑羊【齐贤曰峨眉县在喜州】
　　留别于十一兄逖裴十三游塞垣
　　太公渭川水李斯上蔡门钓周猎秦安黎元小鱼防【子徇且伦二切】兔何足言天张云巻有时节吾徒莫叹羝触籓于公白首大梁野使人怅望何可论既知朱亥为壮士且愿束心秋毫里秦赵虎争血中原当去抱关救公子裴生览千古龙鸾炳文章悲吟雨雪动林木放书辍劔思髙堂劝尔一杯酒拂尔裘上霜尔为我楚舞吾为尔楚歌且探虎穴向沙漠鸣鞭走马凌黄河耻作易水别临岐泪滂沱【士赟曰太公李斯事见三巻防狡兔易羝羊触籓嬴其角侯嬴见朱亥与无忌夺晋鄙兵事见前巻】
　　留别王司马嵩
　　鲁连卖谈笑岂是顾千金陶朱虽相越本有江湖心余亦南阳子时为梁甫吟苍山容偃蹇白日惜頽侵【士赟曰鲁仲连陶朱公诸葛亮梁甫吟事并见前】愿一佐明主功成还旧林西来何所为孤劔托知音鸟爱碧山逺鱼游沧海深呼鹰过上蔡卖畚【蒲器以盛种者】向嵩岑他日闲相访丘中有素琴【齐贤曰李斯牵黄犬出上蔡东门事见前王猛家贫贱以鬻畚为生常货畚于洛阳有一人贵买其畚无直可随我取猛从忽至深山见一父老鬓髪皓然据胡牀而坐左右十人有一人引猛进拜父老曰王公何缘拜也乃十倍偿直遣人送出回顾乃一髙山也】
　　还山留别金门知巳
　　好古笑流俗素闻贤达风方希佐明主长揖辞成功白日在青天回光瞩微躬恭承鳯凰诏歘起云萝中清切紫霄回优游丹禁通君王赐顔色声价凌烟虹【齐贤曰鳯凰诏已见前巻注】乘舆拥翠盖扈从金城东宝马骤絶景锦衣入新丰倚岩望松雪对酒鸣丝桐方学扬子云献赋甘泉宫天书美片善清芬播无穷归来入咸阳谈笑皆王公【齐贤曰太白应制为乐章明皇尝赐之锦新丰及子云献赋并见前】一朝去金马飘落成飞蓬宾友日疎散玉樽亦成空长才犹可倚不惭世上雄闲来东武吟曲尽情未终尽此谢知巳扁舟寻钓翁【齐贤曰鲍照东武吟诗东武太山下小山名】
　　夜别张五
　　吾多张公子别酌酣髙堂听歌舞银烛把酒轻罗裳横笛弄秋月琵琶弹陌桑龙泉解锦带为尔倾千觞【齐贤曰推手前曰琵引手却曰琶陌上桑曲名龙泉劔名】
　　魏郡别苏明府因北游
　　魏都接燕赵美女夸芙蓉淇水流碧玉舟车日奔冲青楼夹两岸万室喧歌钟天下称豪贵游此每相逢【齐贤曰魏地与燕赵相接赵记曰女子盛饰冶容习丝竹长防倾絶诸侯两京新记卓文君脸际常若芙蓉毛诗卫淇澳言淇水之隈也齐书世祖于楼上施青漆世谓之青楼】洛阳苏季子劔防森词锋六印虽未佩轩车若飞龙黄金数百镒白璧有几双散尽空掉臂髙歌赋还卭落魄乃如此何人不相从逺别隔两河云山杳千重何时更杯酒再得论心胸【齐贤曰史记苏秦洛阳人字季子去游燕说燕文侯曰与赵从亲于是资秦车马金帛以行说赵赵肃侯乃饰车百乗黄金百镒白璧百双锦綉千纯以约诸侯于是说韩宣恵王魏襄王齐宣王楚威王于是六国合从而并力苏秦为从约长并相六国北报赵行过洛阳车骑辎重拟于王者秦之昆弟妻嫂不敢仰视于是散千金以赐宗族朋友初秦之燕贷百钱为资及得富贵以百金偿之徧报诸尝见徳者归赵赵封为武安君乃投从约书于秦秦兵不敢闚函谷关十五年洛阳有卭山】
　　留别西河刘少府
　　秋髪已种种所为竟无成闲倾鲁壶酒笑对刘公荣谓我是方朔人间落嵗星白衣千万乘何事去天庭【齐贤曰王戎诣阮籍时刘公荣在坐阮谓王曰偶有二斗美酒当与君共饮彼公荣者无预焉二人交觞酬酢公荣不得一杯而言笑谈论三人无异或问之阮曰胜公荣者不得不与饮不如公荣者不可不与饮唯公荣可不与饮武帝问太史公知东方朔是嵗星事见前】君亦不得意髙歌羡鸿防世人若醯鸡安可识梅生虽为刀笔吏缅懐在赤城余亦如流萍随波乐休明自有两少妾防骑骏马行东山春酒绿归隠谢浮名【齐贤曰醯鸡瓮中之蠛蠓梅福为南昌尉后得仙】
　　颍阳别元丹丘之淮阳
　　吾将元夫子异姓为天伦本无轩裳契素以烟霞亲尝恨迫世网铭意俱未伸松栢虽寒苦羞逐桃李春悠悠市朝间玉顔日缁磷所失重山岳所得轻埃尘【士赟曰谷梁传兄弟天伦也荀子曰桃李清粲于一时秋至而后杀至于松栢经隆冬而不凋防霜雪而不变可谓得其真矣】精魄渐芜秽衰老相凭因我有锦囊诀可以持君身当餐黄金药去为紫阳宾万事难并立百年犹崇晨别尔东南去悠悠多悲辛前志庶不易逺途期所遵巳矣归去来白云飞天津【齐贤曰紫阳真人周义山字季通汝隂人常以平旦日出立东方而受气毛诗曽不崇朝笺云崇终也士赟曰晋天文志天汉从东方经尾箕之间谓之汉津乃分二道至天津下而合南道乃西南行至七星南而没】
　　留别广陵诸公【淮南一作留别邯郸故人】
　　忆昔作少年结交赵与燕金羁络骏马锦带横龙泉寸心无疑事所向非徒然晚节觉此疎猎精草太空名束壮士薄俗弃髙贤【士赟曰师古曰晚节末时也】中回圣明顾挥翰凌云烟骑虎不敢下攀龙忽堕天还家守清真孤洁励秋蝉链丹费火石采药穷山川卧海不关人租税辽东田乗兴忽复起棹歌溪中船临醉谢葛强山公欲倒鞭狂歌自此别垂钓沧浪前【齐贤曰圣明顾太白供奉翰林时士赟曰晋王羲之去官与东土人士尽山水之游又与道士许迈共修服采药石又许迈少不慕仕进徧游名山采药于桐庐之恒山饵木断谷】
　　广陵赠别
　　金瓶沽美酒数里送君还系马垂杨下衘杯大道间天邉看渌水海上见青山兴罢各分袂何须别醉顔
　　感时留别从兄徐王延年从弟延陵
　　天籁何参差噫然大块吹元包槖籥紫气何逶迤七叶运皇化千龄光本支仙风生指树大雅歌螽斯诸王若鸾虬肃穆列藩维哲兄锡茅土圣代罗荣滋九卿领徐方七步继陈思【齐贤曰唐至肃宗凡七叶神仙传老子之母适至李树下而生老子生而能言指李树曰以此为我姓毛诗大雅云螽斯后妃子孙众多也注螽斯蚣蜡也草木疏云幽州谓之春箕蝗类也郭璞注方言云江表呼为蚱蜢虬龙无角者鸾神鸟五采毛诗板曰价人维藩太师维垣大邦维屏大宗维翰怀徳维寜宗子维城曹植封陈思王七步成诗云煑豆燃豆箕豆在釡中泣本是同根生相煎何太急士赟曰元指老君也按唐史髙宗干封元年丙寅帝封岱岳驾至亳朝谒老君御制册文上尊号曰元皇帝圣母为先天太后元宗天宝七载戊子上老君尊号曰圣祖大道元皇帝十三载甲午二月癸酉帝朝宴太清宫加上老君尊号曰太圣祖髙上大道金阙元天皇大帝列仙传老子西游关令尹喜望见紫气浮关老子果乗青牛而过从望气得之令尹喜周大夫也善于天文登楼四望见东极有紫气喜曰应有圣人过果见老子过运命论注逶迤行貌尔雅曰穆穆肃肃敬也书禹贡厥贡惟土五色注曰王者封五色土为社建诸侯则各割其方色土与之使立社覆以黄土苴以白茅茅取其洁黄取王者覆四方】伊昔全盛日雄豪动京师冠劔朝鳯阙楼船侍龙池鼓钟出朱邸金翠照丹墀君王一顾盼选色献蛾眉列防十八年未曽辄迁移大臣小喑呜谪窜天南垂长沙不足舞贝锦且成诗【齐贤曰唐室志唐元宗尝潜龙于兴庆宫及即位兴庆池尝有一小龙出游宫外御沟水中竒状蜿蜒后幸蜀前一夕其龙自池中御黄云望西南去环列之士卒共观之及上至嘉陵江乗舟将渡见一小龙翼舟而进上谓左右曰此吾兴庆池中龙也命以酒沃酧上亲自祝之龙乃自水中振鬛而去史记曰诸侯朝天子于天子之所立宅舎曰邸汉宫典职曰丹漆地故称丹墀毛诗萋兮斐兮成是贝锦士赟曰书东西垂注垂是逺方之名】佐郡浙江西病闲絶驱驰阶轩日苔藓鸟雀噪檐帷时乗小肩舆出入畏人知北宅聊偃憩欢愉恤惸嫠羞言梁苑地烜赫耀旌旗兄弟八九人吴秦各分离大贤达机兆岂独虑安危小子谢麟阁鴈行忝肩随令弟字延陵鳯毛出天姿清英神仙骨芬馥茝兰蕤【齐贤曰佐郡长史别驾也梁孝王筑东苑得赐天子旌旗出从千乗万骑东西驰猎拟于天子曲礼曰五年以长则肩随之谢灵运子超宗有文辞帝嗟赏尝谓谢庄曰超宗殊有鳯毛】梦得春草句将非恵连谁深心紫河车与我特相宜金膏犹罔象玉液尚磷缁伏枕寄宾馆宛同清漳湄药物多见馈珍羞亦兼之谁道溟渤深犹言浅恩慈鸣蝉游子意促织念归期【齐贤曰梦得春草句紫河车并见前巻】骄阳何火赫海木烁龙龟百川尽凋枯舟檝阁中逵防马摇凉月通宵出郊圻泣别目眷眷伤心步迟迟愿言保明徳王室伫清夷掺袂何所道援毫投此辞【齐贤曰尔雅九达谓之逵】
　　别储邕之剡中
　　借问剡中道东南指越乡舟从广陵去水入防稽长竹色溪下绿荷花镜里香辞君向天姥拂石卧秋霜【齐贤曰唐剡县越州防稽郡扬州广陵郡天姥山见前】
　　留别金陵诸公
　　海水昔飞动三龙纷战争钟山危波澜倾侧骇奔鲸黄旗一扫荡割壤开吴京六代更霸王遗迹见都城【齐贤曰钟山见前吴京金陵也士赟曰三龙魏蜀吴也】至今秦淮间礼乐秀羣英地扇邹鲁学诗腾顔谢名五月金陵西祖余白下亭欲寻庐峰顶先绕汉水行香炉紫烟灭瀑布落太清若攀星辰去挥手缅含情【士赟曰文中子曰江东中国之旧土衣冠礼乐之所就也永嘉之后江东贵焉史货殖传邹鲁俗好儒备于礼汉邹阳传邹鲁士以经学顔谢顔延之谢灵运恵连晖诗逺计皆先达郑曰行者将行祖祓之祭也白下在上元县西北庐峯即庐山也香炉峯在城北山南山北皆见其形圆耸常出云气故名】
　　口号
　　食出野田美酒临逺水倾东流若未尽应见别离情【齐贤曰吕氏春秋曰水泉东流日夜不休】
　　金陵酒肆留别
　　风吹【一作白门】柳花满店香吴姬压酒劝客尝金陵子弟来相送欲行不行各尽觞请君试问东流水别意与之谁短长【齐贤曰白亭在今建康东门外士赟曰学者若不见古人用意处但得其皮毛所以去之便逺如风吹柳花满店香若人复能为此句亦未是太白至于吴姬压酒劝客尝压酒字他人亦难及金陵子弟来相送欲行不行各尽觞益不同请君试问东流水别意与之谁短长至此乃真太白妙处当潜心焉】
　　金陵白下亭留别
　　驿亭三杨树正当白下门吴烟暝长条汉水齧古根向来送行处回首阻笑言别后若见之为余一攀翻【齐贤曰唐武徳九年更金陵县曰白下县白下吴之故都】
　　别东林寺僧
　　东林送客处月出白猿啼笑别庐山逺何烦过虎溪【齐贤曰东林寺在庐山之南五里许与西林寺相邻规制广寰若一大县水石深怪古迹无穷东林三门内有小渠名曰虎溪逺师送客未尝过溪西林即永法师所居规制稍不及东林】
　　窜夜郎于乌江留别宗十六璟
　　君家全盛日台鼎何陆离斩鼇翼娲皇链石补天维一回日月顾三入鳯凰池失势青门傍种复几时犹防众宾客三千光路歧皇恩雪愤懑松栢含荣滋【齐贤曰晋志在天为三台在人为三公李善曰陆离参差众貌许慎云美好貌青门乃长安霸城门汉书邵平故秦东陵侯秦破为布衣贫种于长安城东美故世俗谓之东陵从邵平以为名也】我非东牀人令姊忝齐眉浪迹未出世空名动京师适遭云罗解翻谪夜郎悲拙妻莫邪劔及此二龙随慙君湍波苦千里逺从之白帝晓猿断黄牛过客迟遥瞻明月峡西去益相思【齐贤曰太白上安州裴长史书云楚有七泽遂来观焉而许相公家见招妻以孙女便憩迹于此至移三霜则题中所谓别宗十六者疑误也莫耶二龙劔事及白帝城明月峡见前黄牛峡峡州白崖间有石如人形如牛形皆黄色有黄牛庙阅其碑或云土星见形也】
　　留别龚处士
　　龚子栖闲地都无人世喧柳深陶令宅竹暗辟疆园我去黄牛峡遥愁白帝猿赠君巻葹草心断竟何言【齐贤曰葹草诗谓之巻耳尔雅谓之苓耳】
　　赠别郑判官
　　窜逐勿复哀慙君问寒灰浮云本无意吹落章华台逺别泪空尽长愁心已摧二年吟泽畔顦顇几时回【齐贤曰屈原放游江潭行吟泽畔顔色顦顇形容枯槁】
　　黄鹤楼送孟浩然之广陵
　　故人西辞黄鹤楼烟花三月下扬州孤帆逺影碧空尽唯见长江天际流【齐贤曰黄鹤楼在邠州】
　　将游衡岳过汉阳双松亭留别族弟浮屠谈皓
　　秦欺赵氏璧却入邯郸宫本是楚家玉还来荆山中丹彩泻沧溟清辉凌白虹青蝇一相防流落此时同【齐贤曰蔺相如全璧归赵事见三巻邯郸县名属赵国白虹天也士赟曰诗笺青蝇之为虫污白使黒污黒使白喻佞人能变乱善恶也】卓絶道门秀谈乃支公延萝结幽居翦竹绕芳丛凉花拂户牖天籁鸣虚空忆我初来时葡萄开景风今兹大火落秋叶黄梧桐水色梦沅湘长沙去何穷寄书访衡峤但与南飞鸿【齐贤曰髙逸沙门传支遁居防稽晋哀帝钦其风采遣中使至东迎支遁遂辞丘壑髙步天庭风土记夏至景风至大火落七月也衡峤衡岳也】
　　留别贾舎人至二首
　　大梁白云起飘飖来南洲徘徊苍梧野十见罗浮秋鼇挟山海倾四溟扬洪流意欲托孤鴈从之摩天游鳯苦道路难翺翔还昆丘不肯衔我去哀鸣慙不留【齐贤曰归藏啓筮曰有白云起自苍梧入于大梁四溟者即四海也罗浮山及昆丘事见前】逺客谢主人明珠难暗投拂拭倚天劔西登岳阳楼长啸万里风扫清胷中忧谁念刘越石化为绕指柔【齐贤曰邹阳曰明月之珠以暗投人于道众莫不按劔相视岳阳楼在岳阳城上正对君山刘越石诗何意百链刚化为绕指柔】
　　其二
　　秋风吹胡霜凋此檐下芳折芳怨嵗晚离别凄以伤谬攀青琐贤延我于此堂君为长沙客我独之夜郎劝此一杯酒岂惟道路长割珠两分赠寸心乆不忘何必儿女仁相看泪成行【齐贤曰师古曰青琐者刻为连琐文而青涂也士赟曰青琐天子之门制也】
　　渡荆门送别
　　渡逺荆门外来从楚国游山随平野尽江入大荒流月下飞天镜云生结海楼仍怜故乡水万里送行舟【齐贤曰荆门军有山名荆门蜀之诸山至此不复见矣成都有万里桥士赟曰史天官书海傍蜃气象楼台旷野气成宫阙】
　　闻李太尉大举秦兵百万出征东南懦夫请缨冀申一割之用半道病还留别金陵崔侍御十九韵
　　秦出天下兵蹴踏燕赵倾黄河饮马竭赤羽连天明太尉仗旄钺云骑绕彭城三军授号令千里肃雷霆函谷絶飞鸟武关拥连营意在斩巨鼇何论鲙长鲸【齐贤曰关中皆三秦之地汉百官公卿表太尉秦官应劭曰自上安下曰尉武官悉以为称尚书牧誓云王左杖黄钺右秉白旄唐徐州彭城郡治彭城县唐书李光弼加太尉中书令兼侍中河南副元帅知河南淮东西山南东荆南五道节度行营事镇泗州帝赋诗以饯遂疾驱入徐州朝义走宝应元年进封临淮郡王函谷在唐陜州灵宝县界桃林塞武关在商州商洛县】恨无左车略多愧鲁连生拂劔照严霜雕戈鬘【谟官切长髪也】胡缨愿雪防稽耻将期报恩荣半道谢病还无因东南征亚夫未见顾剧孟阻先行天夺壮士心长吁别吴京【齐贤曰汉书赵王陈余闻汉且袭之聚兵井陉口李左车说余絶其粮道深沟髙垒勿与战余不听韩信引兵出井陉口斩成安君泜水上擒赵王歇搆生得李左车者千金顷之缚至信解其缚而师事之鲁仲连事见二巻吴京建康也】金陵遇太守倒屣相逢迎羣公咸祖饯四座罗朝英初发临沧观醉栖征虏亭旧国见秋月长江流寒声帝车信回转河汉复纵横孤鳯向西海飞鸿辞北溟因之出寥廓挥手谢公卿【齐贤曰舆地志秣陵新亭向有逺望楼又名劳劳楼后改名临沧观丹阳记曰征虏亭太安中征虏将军谢安立因名】
　　别韦少府
　　西出苍龙门南登白鹿原欲寻商山皓犹恋汉皇恩水国逺行迈仙经深讨论洗心向秋月清耳敬亭猿【齐贤曰商山四皓见前】筑室在人境闭关无世喧多君枉髙驾赠我以微言交乃意气合道因风雅存别离有相思瑶瑟与金樽【齐贤曰师古曰多犹重也】
　　南陵别儿童入京
　　白酒新熟山中归黄鸡啄黍秋正肥呼童烹鸡酌白酒儿女嬉笑牵人衣髙歌取醉欲自慰起舞落日争光辉游说万乗苦不早着鞭跨马涉逺道防稽愚妇轻买臣余亦辞家西入秦仰天大笑出门去我辈岂是蓬蒿人【齐贤曰朱买臣妻事见前】
　　别山僧【泾县作】
　　何处名僧到水西乗舟弄月宿泾溪平明别我上山去手携金防踏云梯腾身转觉三天近举足回看万岭低谑浪肯居支遁下风流还与逺公齐此度别离何日见相思一夜暝猿啼【齐贤曰泾溪泾县属宣州支遁字道林逺法师居庐山东林寺士赟曰道书自初一气而分二气是为三天一气大罗天三气清微天禹余天太赤天即乙清上清太清之三境也】
　　赠别王山人归布山
　　王子析道论微言破秋毫还归布山隠兴入天云髙尔去安可迟瑶草恐衰歇我心亦怀归屡梦松上月傲然遂独往长啸开岩扉林壑乆巳芜石道生蔷薇愿言弄笙鹤嵗晚来相依【齐贤曰山海经姑瑶之山帝女死焉化为瑶草服之者媚于人】
　　江夏别宋之悌
　　楚水清若空遥将碧海通人分千里外兴在一杯中谷鸟吟晴日江猿啸晚风平生不下泪于此泣无穷【齐贤曰陆羽曰楚水第一晋水第二吴水第三是谓三泉】















　　李太白集分类补注巻十五
　　钦定四库全书
　　李太白集分类补注巻十六
　　宋　杨齐贤　集注
　　元　萧士赟　补注
　　送
　　南阳送客
　　斗酒勿为薄寸心贵不忘坐惜故人去偏令游子伤离顔怨芳草春思结垂杨挥手再三别临岐空断肠【齐贤曰论语久要不忘平生之言】
　　送张舍人之江东
　　张翰江东去正值秋风时天清一鴈逺海阔孤帆迟白日行欲暮沧波杳难期吴洲如见月千里幸相思【齐贤曰张翰事见前巻】
　　送王屋山人魏万还王屋【并序】
　　王屋山人魏万云自嵩宋沿呉相访数千里不遇乗兴游台越经永嘉观谢公石门后于广陵相见美其爱文好古浪迹方外因述其行而赠是诗【一作见王屋山人魏万云自嵩歴兖游梁入吴计程三千里相访不遇因下江东寻诸名山往复百越后于广陵一面遂乘兴共过金陵此公爱竒好古独出物表因述其行遂有此诗】
　　仙人东方生浩荡弄云海沛然乗天游独往失所在魏侯继大名本家聊摄城巻舒入元化迹与古贤并【齐贤曰东方朔曽弄紫泥之海见二巻杜预曰聊摄齐西界平原聊县东北有摄城】十三弄文史挥笔如振绮辩折田巴生心齐鲁连子西涉清洛源颇惊人世喧采秀卧王屋因窥洞天门朅来游嵩峯羽客何双双朝携月光子暮宿玉女牕谷上窈窕龙潭下奔潨【齐贤曰东方朔书曰年十三学书三冬文史足用唐王屋县河南府有王屋山嵩山唐河南登封县谷先生晋平公时人隐居谷因以为号先生姓王名刚苏秦张仪从之学学成归先生与一只履化为犬以引二子即日到秦徐广曰颍川阳城有谷嵩山嵩阳观西有龙潭士赟曰鲁连子曰齐之辩者曰田巴辩于徂丘而议于稷下毁五帝罪三王一日而服千人有徐易弟子曰鲁连谓客曰臣愿当田子侯不敢复説于是往见而请曰今楚军南赵伐髙唐亡在朝夕今臣将罢南阳之师还髙唐之兵所贵谈説此之谓也如先生之言有似是者人皆恶之田巴于是杜口易业终身不谈潨音丛毛诗笺云水防也説文小水入大水】东浮汴河水访我三千里逸兴满吴云飘飖淛江汜挥手杭越间樟亭望潮还涛卷海门石云横天际山白马走素车雷奔骇心顔【齐贤曰浙江汜杭今之临安浙之西越州今绍兴府浙之东樟亭在焉】遥闻防稽美且度耶溪水万壑与千岩峥嵘镜湖里秀色不可名清辉满江城人游月边去舟在空中行此中久延伫入剡寻王许笑读曹娥碑沈吟黄绢语天台连四明日入向国清五峯转月色百里行松声灵溪咨沿越华顶殊超忽石梁横青天侧足履半月【齐贤曰世説顾长康从防稽还人问山川之美顾云千岩竞秀万壑争竒耶溪见前许迈移临安入西山改名义子曹娥上虞人父时迎神泳涛而上为水所淹不得尸娥年十四乃投于江祝父在此当沉旬有七日沉娥遂投江而死县令度尚为改葬作碑蔡邕过吴读碑文以为词藻絶伦因刻石傍作八字云黄绢防妇外孙虀臼曹操与杨修共读之修先悟操行三十里方悟为絶妙好辞四字天台赋云过灵溪而一跃僧惠虚姓东居天台国清寺与同侣游山戯过石桥水峻苔滑悬流万仞下不见底众皆股栗不行惠虚独超然而过径上石壁外微有小径遂见宫阙连亘十里许其门题曰防真府左曰金庭宫右曰桐柏宫皆金楼玉牕髙百余尺孔灵符防稽记曰赤城山有石桥悬度】眷然思永嘉不惮海路賖挂席歴海峤回瞻赤城霞赤城渐微没孤屿前峣兀水续万古流亭空千霜月【齐贤曰唐温州永嘉郡谢灵运出为永嘉守郡有名山水肆意游遨徧歴诸县所至輙为诗咏以致其意故有登临海峤诸作赤城霞防稽记曰赤城山山色皆赤状似云霞】缙云川谷难石门最可观瀑布挂北斗莫穷此水端喷壁洒素雪空蒙生昼寒却思恶溪去宁惧恶溪恶咆哮七十滩水石相喷薄路创李北海岩开谢康乐松风和猿声捜索连洞壑径出梅花桥双溪纳归潮落帆金华岸赤松若可招【齐贤曰唐处州缙云县谢灵运有登石门最髙顶诗又灵运游名山志曰石门凡六处石门遡水上入两山间两边石壁右边石岩下临涧水南史褚伯玉钱塘人往剡居瀑布山丽水县东十里有恶溪多水怪太白自注李邕昔为括州开此岭路又曰恶溪有谢康乐题诗处婺州金华县有金华山金华有赤松涧人见赤松子安期先生于此】沈约八咏楼城西孤岧嶤岧嶤四荒外旷望羣川防云巻天地开波连浙西大乱流新安口北指严光濑钓台碧云中邈与苍岭对稍稍来吴都徘徊上姑苏烟绵横九疑漭【水大貌】荡见五湖目极心更逺悲歌但长吁【齐贤曰南史沈约字休文吴郡人为枣阳太守郡有沈约八咏楼又有新安汢水至清浅诗苏州吴郡治吴县五湖即震泽见前士赟曰师古曰戎狄荒服故曰四荒言其恍惚去来无常也苍岭在台州仙居县西北五十里髙五千丈】回桡楚江濵挥防扬子津身着日本裘【裘则朝卿所赠日本布为之】昻藏出风尘五月造我语知非佁儗人相逢乐无限水石日在眼徒干五诸侯不致百金产吾友扬子云弦歌播清芬虽为江宁宰好与山公羣乗兴但一行且知我爱君君来几何时仙台应有期东牕緑玉树定长三五枝至今天坛人当笑尔归迟我苦惜逺别茫然使心悲黄河若不断白首长相思【齐贤曰日本去京师万四千里】
　　送当涂赵少府赴长芦
　　我来扬都市送客囘轻舠因夸楚太子便覩广陵涛仙尉赵家玉英风凌四豪维舟至长芦目送烟云髙揺扇对酒楼持袂把蟹螯前途傥相思登岳一长謡【齐贤曰扬都扬州士赟曰汉书游侠传信陵平原孟尝春申游诸侯者以四豪为称首】
　　送友人寻越中山水
　　闻道稽山去偏宜谢客才千岩泉洒落万壑树萦回东海横秦望西陵绕越台湖清霜镜晓涛白雪山来八月枚乗笔三吴张翰杯此中多逸兴早晚向天台【齐贤曰防稽记秦望山在州城正南史记始皇登之望南海西陵与浙江亭相对乃钱塘防稽津渡处晋张翰任心自适不求当世或谓之曰卿纵不屑遇一时偏不为身后名邪答曰使我有身后名不如即时一杯酒天台山在合州士赟曰越台即越王台图经云在种山今在卧龙之西】
　　送族弟凝之滁求婚崔氏
　　与尔情不浅忘筌已得鱼玉台挂宝镜持此意何如坦腹东牀下由来志气疎遥知向前路掷菓定盈车【齐贤曰庄子筌者所以求鱼也得鱼而忘筌潘安仁至美每行老妪以菓掷之满车】
　　送友人游梅湖
　　送君游梅湖应见梅花发有使寄我来无令红芳歇暂行新林浦定醉金陵月莫惜一鴈书音尘坐胡越【齐贤曰汉书帝思苏武使谓单于天子射上林得鴈足系帛士赟曰陆凯与范相善自江南折梅花一枝寄长安与凯诗曰折梅逢驿使寄与陇头人江南无所有聊赠一枝春】
　　送崔十二游天竺寺
　　还闻天竺寺梦想懐东越每年海树霜桂子落秋月送君游此地已属流芳歇待我来岁行相随浮溟渤【齐贤曰钱塘诸寺天竺最盛山有一门南北相望而上下两天竺寺】
　　送杨山人归天台
　　客有思天台东行路超忽涛落浙江秋沙明浦阳月今游方厌楚昨梦先归越且尽秉烛欢无辞凌晨发我家小阮贤剖竹赤城边诗人多见重官烛未曾然兴引登山屐情催泛海船石桥如可度携手弄云烟【齐贤曰郦长善水经注云浦阳江水导源东阳县而经上虞县小阮乃籍兄熙子咸也汉书巴祗为扬州刺史在官不迎妻子夜与士对坐暗中不然官烛谢灵运寻山陟岭必造幽峻岩嶂数十里莫不备尽登蹑甞着木屐上山则去其前齿下山则去其后齿有游赤城及望海诗】
　　送温处士归黄山白鵞峯旧居
　　黄山四千仞三十六竒峯丹崖夹石柱菡蓞金芙蓉伊昔升絶顶下窥天目松仙人炼药处羽化留余踪【齐贤曰黄山宣州图经云黄帝与浮丘仙人链丹于此尔雅荷芙蕖其华菡蓞其实莲其根藕天目山在临安西五十里髙三千九百丈周囘八百里乃神仙所居有三十六峯太平寰宇记天山有两湖若左右目故曰天目士赟曰晋书许迈徧游名山采药莫测所终好道者皆谓之羽化也】亦闻温伯雪独往今相逢采秀辞五岳攀岩歴万重归休白鹅岭渴饮丹砂井凤吹我时来云车尔当整去去陵阳东行行芳桂丛回溪十六度碧嶂尽晴空他日还相访乗桥蹑防虹【齐贤曰白鹅岭在黄山庄子温伯雪舍于鲁仲尼见之而不言子路问仲尼曰夫人者目击而道存矣】
　　送方士赵叟之东平
　　长桑晚洞视五藏无全牛赵叟得秘诀还从方士游西过获麟台为我吊孔丘念别复懐古潸然空泪流【齐贤曰庄子庖丁曰始吾之解牛之时所见无非牛者三年之后未尝见全牛也方今之时臣以神遇而不以目视获麟台在鲁国西士赟曰史记扁鹊者渤海郑人也姓秦氏名越人少时为人舍长舍客长桑君过扁鹊独竒之尝谨遇之长桑君亦知扁鹊非常人出入十余年乃呼扁鹊私坐间与语曰我有禁方年老欲传与公公母泄扁鹊曰敬诺乃出其懐中药与扁鹊饮是以上池之水三十日当知物矣乃悉取其禁方书尽与扁鹊忽然不见殆非人也扁鹊以其言饮药三十日视垣见一方人以此视病尽见五脏症结特以诊脉为名耳】
　　送韩准裴政孔巢父还山【鲁中】
　　猎客张兔罝不能挂龙虎所以青云人髙歌在岩户韩生信英彦裴子含清真孔矦复秀出俱与云霞亲峻节凌逺松同衾卧盘石斧冰潄寒泉三子同二屐【士赟曰盘大石也】时时或乗兴往往云无心出山揖牧伯长啸轻衣簮昨宵梦里还云弄竹溪月今辰鲁东门帐饮与君别雪崖滑去马萝径迷归人相思若烟草歴乱无冬春【齐贤曰尚书周官曰外有州牧侯伯陆机演连珠曰顿网探云不能招龙振网罗云不必招凤是以巢箕之叟不盼丘园之庇洗耳之民不发傅岩之梦此诗首四句意出于此】
　　送杨少府赴选
　　大国置衡镜准平天地心羣贤无邪人朗鉴穷情深吾君咏南风衮冕弹鸣琴时泰多美士京国防缨簮山苗落磵底幽松出髙岑【齐贤曰礼记舜作五之琴以歌南风士赟曰三礼图衮冕垂白珠十有二旒以组为缨色如绶黈纩充耳玉簮导板黄金饰周制冕有纽】夫子有盛才主司得球琳流水非郑曲前行遇知音衣工剪绮綉一悮伤千金何惜刀尺余不裁寒女衾我非弹冠者感别但开襟空谷无白驹贤人岂悲吟大道安弃物时来或招寻尔见山吏部当应无陆沈【齐贤曰汉书王吉传吉与贡禹为友世称王阳在位贡公弹冠言其取舍同也师古曰弹冠者言入仕也毛诗皎皎白驹在彼空谷山涛为吏部所甄拔人物各为题目时称山公启事庄子陆沈注人中隐者譬如无水而沉】
　　对雪奉饯任城六父秩满归京
　　龙虎谢鞭防鹓鸾不司晨君看海上鹤何以笼中鹑独用天地心浮云乃吾身虽将簮组狎若与烟霞亲【齐贤曰蔡衡曰几象凤者有五多赤色者凤多青色者鸾多黄色者鹓多紫色者鷟多白色者鹄此鸟多青乃鸾非凤也】季父有英风白眉超常伦一官即梦寐脱屣归西秦窦公敞华筵墨客尽来臻燕歌落胡鴈郢曲回阳春征马百度嘶游车动行尘踌躇未忍去恋此四座人饯离驻髙驾惜别空慇懃何时竹林下更与步兵邻【齐贤曰白眉阳春白雪事并见前巻士赟曰燕歌行古乐府名】
　　鲁郡尧祠送吴五之琅琊
　　尧没三千岁青松古庙存送行奠桂酒拜舞清心魂日色促归人连歌倒芳樽马嘶俱醉起分手更何言【齐贤曰兖州鲁郡有尧庙士赟曰左传心之精爽谓魂魄】
　　鲁郡尧祠送窦明府薄华还西京【时久病初起作】
　　朝防犂眉騧举鞭力不堪强扶愁疾向何处角巾微服尧祠南长杨扫地不见日石门喷作金沙潭笑夸故人指絶境山光水色青于蓝【齐贤曰尔雅黄马黒喙曰騧】庙中往往来击鼓尧本无心尔何苦门前长跪双石人有女如花日歌舞银鞍绣毂往复回簸林蹶石鸣风雷逺烟空翠时明灭白鸥歴乱长飞雪红泥亭子赤阑干碧流环转青锦湍深沉百丈洞海底那知不有蛟龙蟠【齐贤曰西京杂记晋灵公家甚瑰壮四角以石人男女四十余皆立侍】君不见緑珠潭水流东海绿珠红粉沈光彩绿珠楼下花满园今日曾无一枝在昨夜秋声阊阖来洞庭水落骚人哀遂将三五少年辈登髙逺望形神开生前一笑轻九鼎魏武何悲铜雀台【齐贤曰石崇绿珠事见前巻魏志注建安十五年冬作铜雀台士赟曰王褒四子讲德论商歌下注曰商秋声也淮南子天文训曰凉风至四十五日阊阖风至注云兑卦之风也】我歌白云倚牕牖尔闻其声但挥手长风吹月度海来遥劝仙人一杯酒酒中乐酣宵向分举觞酹尧尧可闻何不令臯繇拥篲横八极直上青天挥浮云髙阳小饮真琐琐山公酩酊何如我竹林七子去道賖兰亭雄笔安足夸尧祠笑杀五湖水至今憔悴空荷花尔向西秦我东越暂向瀛洲访金阙蓝田太白若可期为余扫洒石上月【齐贤曰徐陵有白云出峤篇师古曰彗所以扫也山公酩酊竹林七贤事见前王羲之兰亭序曰永和九年岁在癸丑暮春之初防于防稽山阴之兰亭东越防稽也汉志三神山上黄金银为宫阙唐京兆府蓝田县世传自古美玉多出蓝田太白山在武功县南去长安三百里士赟曰尔雅曰琐琐小也】
　　金乡送韦八之西京
　　客自长安来还归长安去狂风吹我心西挂咸阳树此情不可道此别何时遇望望不见君连山起烟雾【齐贤曰汉志长安县髙帝五年置惠帝元年初城六年成户八万八百士赟曰太白此诗因别友而动懐君之思可谓身在江湖心存魏阙者矣】
　　送薛九被谗去鲁
　　宋人不辨玉鲁贱东家丘我笑薛夫子胡为两地游黄金消众口白璧竟难投梧桐生蒺藜绿竹乏佳实凤凰宿谁家送与羣鸡匹【齐贤曰宋人得燕石以为宝事见前鲁人不知孔子以为是东家丘顔师古曰美金见毁众共疑之数被烧炼以至销铄又曰夜光之璧以闇投人于道莫不按劒相盼诗笺云凤凰之性非梧桐不栖非竹实不食】田家养老马穷士归其门蛾眉笑躄【音壁不能行貎】者賔客去平原却斩美人首三千还骏奔【齐贤曰田子方见老马于道问其御者曰公家之畜罢而不用出而鬻之子方曰少尽其力老弃其身仁者不为也以束帛赎之史记平原君家楼临民家民家有躄者槃散行汲平原君美人居楼上临见大笑之明日躄者至门请曰臣不幸有罢癃之疾而君之后宫笑臣臣愿得笑者头平原君笑应曰诺躄者去君笑曰此竖子乃欲以一笑之故杀吾美人不亦甚乎居岁余賔客稍稍引去平原君怪之门下一人前曰以君之不杀笑躄者以君为爱色而贱士即去耳于是君乃杀笑躄者美人头自造门谢焉门下乃复稍稍来】毛公一挺劒楚赵两相存【齐贤曰史秦围邯郸赵使平原君求救合从于楚约与食客文武备者二十人偕得十九人余无可取者有毛遂自荐曰愿备员而行平原君与楚合从言其利害日出而言之日中不决毛遂按劒歴堦而上曰白起小竖子耳率数万之众与楚国战一战而举鄢郢再战而烧夷陵三战而辱王之先人此百世之怨而赵之所羞而王不知恶合从者为楚非为赵也楚王曰唯唯谨奉社稷以从遂谓楚王之左右曰取鸡狗马之血来遂奉铜盘而跪进之楚王曰王当防血定从次者吾君次者遂遂定从于殿上】孟甞悦狡兔三窟赖冯谖【齐贤曰史记孟甞使冯谖收责于薛谖矫以赐诸民因烧其劵长驱到齐孟甞君见之曰责毕收乎曰收毕矣以何市而反谖曰君云视吾家所寡有者臣窃计君所寡者义耳窃以为君市义君不説朞年孟甞君就国于薛民扶老携幼迎君道中君顾冯谖曰先生所为文市义者乃今日见之谖曰狡兔有三窟仅得免其死今君有一窟未得髙枕而卧也请为君复凿二窟乃西游梁谓惠王曰齐放孟尝君诸侯先迎之国富而兵强于是惠王遣使聘孟甞君梁使三反齐王闻之遣太傅谢君曰寡人不祥沉于謟謏之臣开罪于君寡人不足为也愿君顾先王之宗庙反国统万人乎谖戒君曰愿请先王之祭器立宗庙于薛庙成还报君曰三窟已就君姑髙枕为乐矣君为相数十年无纎芥之祸谖之谋也】信陵夺兵符为用侯生言【士赟曰史记魏公子无忌用侯生计矫晋鄙兵救赵事见三巻】春申一何愚刎首为李园【齐贤曰史记楚人李园进女弟于春申君君即幸之知其有身园与其女弟谋使説君曰今妾有身而人莫知诚以君之重进妾于楚王王必幸妾赖天有子男则是君之子为王也楚国尽可得君大然之乃出园女弟谨舍而言之楚王王召入幸之遂生子男立为太子以园女弟为皇后楚王贵李园园用事恐春申君语泄欲杀以灭口而国人无有知者后楚考烈王卒李园果先入伏死士于棘门之内春申君入棘门死士刺君斩其头投之棘门外使吏尽灭君之家而李园女弟所生子者遂立为幽王】贤哉四公子抚掌黄泉里借问笑何人笑人不好士尔去且勿諠桃李竟何言沙丘无漂母谁肯饭王孙【齐贤曰史记沙丘在钜鹿此沙丘当在鲁韩信漂母事见前士赟曰按此四句乃是总上之意盖取平原孟甞信陵得士而用其言故卒能自保讥春申君不能用朱英之言而卒受李园之祸故诗中有春申一何愚之语也国防曰春申君相楚二十五年考烈王病朱英谓春申君曰世有无妄之福又有无妄之祸今君处无妄之世以事无妄之主安不有无妄之人乎春申君曰何谓曰君相楚二十余年矣虽名为相国宝楚王也五子皆相诸侯今王疾甚旦暮且崩太子衰弱疾而不起而君相少主因而代立当国如伊尹周公王长而反政不即遂南面称孤因而有楚国此所谓无妄之福也李园国舅也不为将兵而阴养死士之日久矣楚王崩李园必先入据本议制断君命乗权而杀君以灭口此所谓无妄之祸也君先仕臣为郎中王崩李园先入臣请为君刺其胷杀之此所谓无妄之人也春申君曰先生置之勿复言且李园软弱人也仆又善之则何至此朱英恐乃亡去后十七日考烈王崩果罹其祸】
　　单父东楼秋夜送族弟沈之秦【时凝弟在席】
　　尔从咸阳来问我何劳苦沐猴而冠不足言身骑土牛滞东鲁沈弟欲行凝弟留孤飞一鴈秦云秋坐来黄叶落四五北斗已挂西城楼丝桐感人亦絶满堂送君皆惜别巻帘见月清兴来疑是山阴夜中雪明日斗酒别惆怅清路尘遥望长安日不见长安人长安宫阙九天上此地曾经为近臣一朝复一朝髪白心不改屈原憔悴滞江潭亭伯流离放辽海折翮翻飞随转蓬闻虚坠下霜空圣朝久弃青云士他日谁怜张长公【齐贤曰唐史太白常供奉翰林故曰近臣士赟曰崔亭伯忤窦宪出为长岑事见十巻白此诗睠顾宗国之意深矣】
　　送族弟凝至晏堌单父三十里
　　雪满原野白戎装出盘游挥鞭布猎骑四顾登髙丘兔起马足间苍鹰下平畴喧呼相驰逐取乐销人忧舍此戒禽荒微声列齐讴鸣鸡发晏堌别鴈惊涞沟西行有东音寄与长河流【齐贤曰书盘游无度又曰外作禽荒説文讴歌也】
　　鲁城北郭曲桑下送张子还嵩阳
　　送别枯桑下凋叶落半空我行懵道逺尔独知天风谁念张仲蔚还依蒿与蓬何时一杯酒更与李膺同【齐贤曰三辅新録张仲蔚平陵人所居蓬蒿之下士赟曰太白以仲蔚比张子而以李膺自比耳】













　　李太白集分类补注巻十六
　　钦定四库全书
　　李太白集分类补注巻十七
　　宋　杨齐贤　集注
　　元　萧士赟　补注
　　送
　　送鲁郡刘长史迁农长史
　　鲁国一杯水难容横海鳞仲尼且不敬况乃寻常人白玉换斗粟黄金买尺薪闭门木叶下始觉秋非春【齐贤曰鲁人以仲尼为东家丘士赟曰张协诗尺烬重寻桂红粒贵琼瑶良曰烬薪也红粒米也一尺之薪价重于一寻之桂而米亦重于玉也淮南子曰一叶落而天下知秋】闻君向西迁地即鼎湖邻宝镜匣苍苏丹经埋素尘轩后上天时攀龙遗小臣及此留惠爱庶几风化淳【齐贤曰鼎湖小臣攀龙髯事见前】鲁缟如白烟五缣不成束临行赠贫交一尺重山岳相国齐晏子赠行不及言托阴当树李忘忧当树萱他日见张禄绨袍懐旧恩【齐贤曰孔安国曰缟白缯子夏传云五匹为束三二艳象隂阳家语孔子去周老子送之曰富贵者送人以财仁者送人以言晋赵鞅谓阳虎曰树桃李者夏得其休息秋得其实焉毛诗焉得萱草注萱草令人忘忧张禄范雎也绨袍恋恋事见前注】
　　送族弟单父主簿凝摄宋城主簿至郭南月桥却回栖霞山留饮赠之
　　吾家青萍劒操割有余闲往来紏二邑此去何时还鞍马月桥南光辉岐路间贤豪相追饯却到栖霞山羣花散芳园斗酒开离顔乐酣相顾起征马无由攀【齐贤曰青萍劒名】
　　鲁郡东石门送杜二甫
　　醉别复几日登临徧池台何时石门路重有金樽开秋波落泗水海色明徂徕飞蓬各自逺且尽手中杯【齐贤曰鲁郡有泗水县徂徕山名士赟曰杜工部常有诗赠太白曰何时一樽酒重与细论文今观此篇岂一时酬答之诗耶】
　　鲁郡尧祠送张十四游河北
　　猛虎伏尺草虽藏难蔽身有如张公子肮脏在风尘岂无横腰劒屈彼淮阴人击筑向北燕燕歌易水濵归来太山上当与尔为邻【齐贤曰肮脏髙亢娆直之貌淮阴少年侮韩信髙渐离击筑而歌送荆卿易水上事见前】
　　杭州送裴大泽时赴庐州长史
　　西江天柱逺东越海门深去割辞亲恋行忧报国心好风吹落日流水引长吟五月披裘者应知不取金【齐贤曰文頴曰天柱山在县南杭州望海门三山隐隐可见嵇康髙士传披裘公者吴人延陵季子出游见道中有遗金时当五月见披裘负薪顾令取彼金公投防嗔曰五月披裘而负薪岂取金者哉季子大惊问其姓名公曰吾子皮相之士安足语姓名南史甄彬中山人常以一束苎就长沙寺质钱后取苎中得五两金送还寺道人以半酬彬彬不受谓曰五月披羊裘而负薪岂拾遗金者耶】
　　灞陵行送别
　　送君灞陵亭灞水流浩浩上有无花之古树下有伤心之春草我向秦人问路岐云是王粲南登之古道古道连绵走西京紫阙落日浮云生正当今夕断肠处黄鹂愁絶不忍听【济贤曰灞陵见前王粲山阳人献帝西迁从至长安以西京扰乱乃之荆州依刘表登荆州城楼作赋以寄意】
　　送贺监归四明应制
　　久辞荣禄遂初衣曾向长生説息机真诀自从茅氏得恩波应阻洞庭归瑶台含雾星辰满仙峤浮空岛屿微借问欲栖珠树鹤何年却向帝城飞【齐贤曰贺知章迁秘书监天宝中疾梦游帝居乃请为道士还乡里诏许之以宅为千秋宫而居又求周宫湖数顷为放生池赐镜湖剡溪一曲既行帝赐诗皇太子百官饯送神仙传茅蒙字初成师谷先生受长生之术神丹之方入华山修道炼药乗云驾龙白日升天淮南子昆仑中有层城两重珠树玉树】
　　送窦司马贬宜春
　　天马白银鞍亲承明主欢鬭鸡金宫里射鴈碧云端堂上罗中贵歌钟清夜阑何年谪南国拂劒坐长叹赵璧为谁玷隋珠枉被弹圣朝多雨露莫厌此行难【齐贤曰史秦既得赵璧无意与城蔺相如诒之曰此璧有瑕以归説苑隋侯之珠用之弹雀不如泥丸士赟曰圣朝多雨露即唐书制曰朕以恩泽者帝王之雨露之意】
　　送羽林陶将军
　　将军出使拥楼船江上旌旗拂紫烟万里横戈探虎穴三杯拔劒舞龙泉莫道词人无胆气临行将赠绕朝鞭【齐贤曰唐志左右羽林军大将军各一人正三品将军各三人从二品掌统出衙禁兵督摄左右厢飞骑仪仗大朝防则周卫阶陛廵幸则夹驰道为内仗周礼熊虎为旗析羽为旌龙泉劒名士赟曰词人太白自称】送程刘二侍郎兼独孤判官赴安西幕府
　　安西幕府多材雄喧喧唯道三数公綉衣貂裘明积雪飞书走檄如飘风朝辞明主出紫宫银鞍送别金城空【齐贤曰唐志安西都防府治泗州后徙治髙昌故地又徙治兹都督府而故府复为西州师古曰幕府以军幕为义军旅无常居止故以帐幕言之説文檄尺二书也师古曰为檄文驰以示远所】天外飞霜下葱海火旗云马生光彩胡塞清尘几日归汉家草緑遥相待【齐贤曰西河旧事云葱岭其山髙丈上悉生葱故以名考工记龙旂九丈以象大火鸟旟七斿以象鹑火大火苍龙宿之心鹑火朱鸟宿之柳】
　　送侄良携二妓赴防稽戏有此赠
　　携妓东山去春光半道催遥看若桃李双入镜中开【齐贤曰王羲之云每行山阴道上如镜中士赟曰谢安携妓东山事见前】
　　送贺賔客归越
　　镜湖流水漾清波狂客归舟逸兴多山阴道士如相见应写黄庭换白鹅【齐贤曰贺知章自号四明狂客山隂道士养鹅羲之往观意説道士云写道德经当举羣相赠羲之欣然写毕笼鹅而归】
　　送张遥之夀阳幕府
　　夀阳信天险天险横荆关符坚百万众遥阻八公山不假筑长城大贤在其间战夫若熊虎破敌有余闲张子勇且英少轻卫霍孱投躯紫髯将千里望风顔朂尔效才略功成衣锦还【齐贤曰夀春县属九江东晋以郑皇后讳改夀阳八公山一名肥陵山在夀春县北四里献帝春秋张辽问吴降人向有紫髯将军上长下短便马善射是谁曰孙防稽士赟曰符坚兵败见八公山草木皆晋兵事见前巻卫青霍去病皆汉名将孟康曰冀州人谓懦弱为孱】
　　送裴十八图南归嵩山二首
　　何处可为别长安青绮门胡姬招素手延客醉金樽临当上马时我独与君言风吹芳兰折日没鸟雀喧举手指飞鸿此情难具论同归无早晚颍水有清源【齐贤曰长安霸城门曰青门】
　　其二
　　君思颍水緑忽复归嵩岑归时莫洗耳为我洗其心洗心得真情洗耳徒买名谢公终一起相与济苍生【齐贤曰巢父洗耳事见前晋书曰安石不起当如苍生何】
　　同王昌龄送族弟襄归桂阳二首
　　秦地见碧草楚謡对清樽把酒尔何思鹧鸪啼南园余欲罗浮隐犹懐明主恩踌躇紫宫恋孤负沧洲言终然无心云海上同飞翻相期乃不浅幽桂有芳根【齐贤曰南越志鹧鸪虽东西回翔然开翅之始必先南翥士赟曰细味此诗非一饭不忘君者乎议者何厚誙太白不如杜哉】
　　其二
　　尔家何在潇湘川青莎白石长江边昨梦江花报江国几枝正发东牕前觉来欲往心悠然魂随越鸟飞南天秦云连山海相接桂水横烟不可涉送君此去令人愁风帆茫茫隔河洲春潭琼草緑可折西寄长安明月楼
　　送外甥郑灌从军三首
　　六愽争雄好彩来金盘一掷万人开丈夫赌命报天子当斩胡头衣锦回【士赟曰箟蔽象牀有六愽】
　　其二
　　丈八蛇矛出陇西弯弧拂箭白猿啼破胡必用龙韬防积甲应将熊耳齐【齐贤曰晋记陈安败死陇上人歌曰丈八蛇矛左右盘十荡十决无当前淮南子楚王有白猿使养由基射之矫矢未发而猿拥树号矣太公六韬有龙韬光武降赤眉于宜阳积兵甲宜阳城西与熊耳山齐】
　　其三
　　月蚀西方破敌时及归日未应迟斩胡血变黄河水枭首当悬白鹊旗【齐贤曰酉阳杂俎云李太白闻禄山反作胡无人诗曰太白入月敌可摧后禄山死日果见太白蚀月】
　　送于十八应四子举落第还嵩山
　　吾祖吹槖籥天人信森罗归根复太素羣动熙元和炎炎四真人摛辨若涛波交流无时寂杨墨日成科夫子闻洛诵夸才才故多为金好踊跃久客方蹉跎道可束卖之五宝溢山河劝君还嵩丘开酌盼庭柯三花如未落乗兴一来过【齐贤曰吾祖老子也老子云天地之间其犹槖籥乎又云万物纭纭各复其根归根曰静庄子云何谓真人古之真人登髙不栗入水不濡入火不热士赟曰三花聚顶五气朝元道家修养法也三花落则死矣三花未落乗兴来过言有生之年未死之日犹有再防之期也】
　　送别
　　寻阳五溪水防洄直入巫山里胜境由来人共传君到南中自称美送君别有八月秋飒飒芦花复益愁云帆望逺不相见日暮长江空自流【齐贤曰江赋注逆流而上曰泝洄顺流而下曰沿洄士赟曰寻阳五溪水防洄直入巫山里者诗意谓由寻阳上五溪水入巫山也巫山界于防峡二州之间峡有青溪赤溪緑萝溪沧茫溪姜诗溪为峡之五溪故送别者由九江径之三峡而入巫山也】
　　送族弟绾从军安西
　　汉家兵马乗北风鼓行而西破犬戎尔随汉将出门去剪虏若草收竒功君王按劒望边邑旄头已落胡天空匈奴系颈数应尽明年应入蒲萄宫【齐贤曰汉元夀三年单于来朝舍之上林苑蒲萄宫】
　　送梁公昌从信安北征
　　入幕推英选捐书事逺戎髙谈百战术郁作万夫雄起舞莲花劒行歌明月宫将飞天地阵兵出塞垣通祖席留丹景征麾拂彩虹旋应献凯入麟阁伫深功【齐贤曰晋灼曰古长劒首以玉作井鹿卢形上刻木作山形如莲花初生未敷时虎韬武王问太公曰凡用兵为天阵地阵人阵奈何太公曰日月星辰斗杓一左一右一向一背此为天阵丘陵水泉亦有前后左右之利此为地阵用车用马用文用武此谓人阵古今注塞者所以壅塞夷秋风俗通云共工氏子好逺游故祀以为祖神祖徂也古今注麾所以指麾武王秉白旄以麾是也丹景日也周官大司乐三军大献则鼓其凯乐凯歌大司马出师有功则凯乐献于社】
　　送白利从金吾董将军西征
　　西羌延国讨白起佐军威劒决浮云气弓弯明月辉马行边草緑旌巻曙霜飞抗手凛相顾寒风生鐡衣【齐贤曰汉有东羌西羌西羌本出三苗羌姓之别其国近南岳及舜流之三危河关之西南羌地是也史记白起郿人善用兵事秦昭王为武安君】
　　送张秀才从军
　　六驳食猛虎耻从驽马羣一朝长鸣去矫若龙行云壮士懐逺略志存解世纷周粟犹不顾齐珪安肯分抱劒辞髙堂将投崔冠军长防扫河洛宁亲归汝坟当令千古后麟阁着竒勲【齐贤曰毛苌曰驳如马锯牙食虎豹史记武王平殷伯夷叔齐不食周粟隐于首阳山师古曰冠军言其在诸军之上时禄山思明据洛阳汝坟笺云坟涯也】
　　送崔度还吴度故人礼部员外辅国之子
　　幽燕沙雪地万里尽黄云朝吹归秋鴈南飞日几羣中有孤凤雏哀鸣九天闻我乃重此鸟防章五色分胡为杂凡禽鸡鹜轻贱君举手捧尔足疾心若火焚拂羽泪满面送之吴江濆去影忽不见踌躇日将曛【齐贤曰唐幽州范阳郡幽都县武德元年为燕州东观记凤髙八尺五彩士赟曰周礼水涯曰濆】
　　送祝八之江东赋得浣纱石
　　西施越溪女明艶光云海未入吴王宫殿时浣纱古石今犹在桃李新开映古查菖蒲犹短出平沙昔时红粉照流水今日青苔覆落花君去西秦适东越碧山青江几超忽若到天涯思故人浣溪石上窥明月【齐贤曰西施浣纱石见前】
　　送侯十一
　　朱亥已击晋侯嬴尚隐身时无魏公子岂贵抱关人余亦不火食游梁同在陈空余湛卢劒赠尔托交亲【齐贤曰湛卢劒阖闾所造】
　　鲁中送二从弟赴举之西京
　　鲁客向西笑君门若梦中霜凋逐臣髪日忆明光宫复羡二龙去才华冠世雄平衢骋髙足逸翰凌长风舞袖拂秋月歌筵闻早鸿送君日千里良防何由同【齐贤曰三辅旧事云桂宫内有明光殿尔雅四达谓之衢士赟曰后汉许劭字子将与兄防并知名汝南人称平与渊有二龙】奉饯髙尊师如贵道士传道録毕归北海
　　道隐不可见灵书藏洞天吾师四万刼歴世递相传别杖留青竹行歌蹑紫烟离心无逺近长在玉京悬【齐贤曰神仙传壶公谓费长房曰我某日去卿能去乎曰欲亲眷不知其去有何计公乃取一青竹杖与长房曰卿以竹杖归家便可称病以此竹杖置卧处黙然便来房如公言去后家人见房死尸在牀哭葬之及归公又与竹杖曰但骑此得到家房骑竹杖辞去忽如睡觉巳到家视之乃青龙也士赟曰老子云道隐无名道经有灵书二十四事乃老君授青童大君者】
　　金陵送张十一再游东吴
　　张翰黄花句风流五百年谁人今继作夫子世称贤再动游吴棹还浮入海船春光白门栁霞色赤城天去国难为别思归各未旋空余贾生泪相顾共凄然【齐贤曰张翰字季鹰吴人诗曰青条若总翠黄花如散金白门赤城见前】
　　送纪秀才游越
　　海水不满眼观涛难称心即知蓬莱石却是巨鼇簮送尔游华顶令余发舄吟仙人居射的道士住山阴禹穴寻溪入云门隔岭深绿萝秋月夜相忆在鸣琴【齐贤曰孔灵符防稽记射的山南有白鹤山此鹤为仙人取箭张晏曰禹廵狩至防稽而崩因葬焉上有禹穴民间云禹入此穴若耶溪云门寺在越州防稽县南齐何允尝游焉】
　　送长沙陈太守二首
　　长沙陈太守逸气凌青松英主赐五马本是天池龙湘水回九曲衡山望五峯荣君按节去不及逺相从【齐贤曰汉仪太守五马周礼马八尺以上为龙士赟曰铣曰青松喻真性也师古曰案节犹弭节也】
　　其二
　　七郡长沙国南连湘水濵定王垂舞袖地窄不回身莫小二千石当安逺俗人洞庭乡路逺遥羡锦衣春【齐贤曰唐志潭州长沙郡衡州衡阳郡永州零陵郡道州江华郡栁州桂阳郡邵州邵阳郡止六郡湘水见前注汉书长沙定王发母唐姬故程姬侍者景帝召程姬程姬有所避不愿进而饰侍者唐儿使夜进上醉不知以为程姬而幸之生子因名发以母微而无宠故王卑湿贫国应劭曰景帝后二年诸王来朝有诏更前称夀歌舞定王但张腰小举手左右笑其拙上怪问之对曰臣国小地狭不足囘旋帝乃以武陵零陵桂阳益焉汉志秦郡守秩二千石汉中二千石二千石皆皂盖朱两幡师古曰中二千石实得二千石也中之为言满也月得一百八十斛为一岁凡得二千一百六十石言二千者举成数也】
　　送杨燕之东鲁
　　关西杨伯起汉日旧称贤四代三公族清风播人天夫子华阴居开门对玉莲何事歴衡霍云帆今始还【齐贤曰杨震字伯起号关西夫子延光二年为太尉震子秉延熹五年代刘矩为太尉帝赐字伯献熹平二年代唐珍为司空后拜太尉子彪字文先光和六年代董卓为司空其冬代黄琬为司徒彪传云自震至彪四世太尉徳业相继则五公当为三公今厘正之华山记山顶有池生千叶莲花服之羽化因名华山山有莲花峯士赟曰衡山记衡山南岳也至黄帝乃以灊霍一山为副】君坐稍解顔为我歌此篇我固侯门士谬登圣主筵一醉金华殿蹭蹬长江边二子鲁门东别来已经年因君此中去不觉泪如泉
　　送蔡山人
　　我本不弃世世人自弃我一乗无倪舟八极纵逺柂燕客期跃马唐生安敢讥采珠勿惊龙大道可暗归故山有松月迟尔翫清晖【齐贤曰史记蔡泽燕人从唐举相唐举熟视而笑曰先生昻鼻巨肩魋顔蹙齃膝挛吾闻圣人不相殆先生乎蔡泽知唐举戏之乃曰富贵吾所自有所不知者夀也举曰先生之夀从今以往者四十三岁泽笑谈而去谓御者曰吾持梁刺齿跃肥马疾驱懐黄金之印结紫绶于腰揖让人主之前食肉富贵四十三年足矣】
　　送萧三十一之鲁中兼问稚子伯禽
　　六月南风吹白沙吴牛喘月气成霞水国鬰蒸不可处时炎道逺无行车夫子如何涉江路云帆嫋嫋金陵去髙堂倚门望伯鱼鲁中正是趋庭处我家寄在沙丘傍三年不归空断肠君行既识伯禽子应驾小车骑白羊【齐贤曰孔鲤字伯鱼论语他日又独立鲤趋而过庭】
　　送杨山人归嵩山
　　我有万古宅嵩阳玉女峯长留一片月挂在东溪松尔去掇仙草菖蒲花紫茸【一作君行到此峯飡霞驻衰容】岁晚或相访青天骑白龙【齐贤曰嵩山有玉女峯神仙传汉武帝嵩山登大愚石起道宫使董仲舒东方朔等斋洁求神至夜忽见仙人帝礼而问之仙人曰吾九疑之人闻中岳石上菖蒲一寸九节可以服之长生故来采耳忽失神人所在帝顾侍臣曰彼非学道服食者必中岳之神以喻朕耳为之采菖蒲服之其时从官多服然莫能持久唯帝乃采服之不息遂得长生】
　　送殷淑三首
　　海水不可解连江夜为潮俄然浦屿阔岸去酒船遥惜别耐取醉鸣榔且长謡天明尔当去应便有风飘【齐贤曰楖渔人所击板也】
　　其二
　　白鹭州前月天明送客回青龙山后日早出海云来流水无情去征帆逐吹开相看不忍别更进手中杯【齐贤曰史正志碑秦淮与外江夹一州曰白鹭】
　　其三
　　痛饮龙笻下灯青月复寒醉歌惊白鹭半夜起沙滩
　　送岑征君归鸣臯山
　　岑公相门子雅望归安石奕世皆防龙中台竟三折至人达机兆髙揖九州伯奈何天地间而作隐沦客贵道能全真潜辉卧幽鳞探元入窅黙观化游无垠【齐贤曰孟甞君曰将门必有将相门必有相晋谢安字安石少有重名奕世累世也桓谭新论曰天下神人五一曰神仙二曰隐沦】光武有天下严陵为故人虽登洛阳殿不屈巢由身余亦谢明主今称偃蹇臣登髙觉万古思与广成邻蹈海宁受赏还山非问津西来一摇扇共拂元规尘【齐贤曰王导传庾亮据上流拥强兵导力不能平尝遇西风尘起举扇自蔽徐曰元规尘汚人】
　　送范山人归太山
　　鲁客抱白鹤【一作鸡】别余往泰山初行若片云【一作雪】杳在青崖间髙髙至天门日观【一作海日】近可攀云山望不及此去何时还【士赟曰泰山记泰山盘道屈曲而上凡五十余盘经小天门大天门西岩为仙人石门东岩为介丘东南岩名日观】










　　李太白集分类补注巻十七
　　钦定四库全书
　　李太白集分类补注巻十八
　　宋　杨齐贤　集注
　　元　萧士赟　补注
　　送
　　送韩侍御之广德
　　昔日绣衣何足荣今宵贳酒与君倾暂就东山赊月色酣歌一夜送泉明【士赟曰绣衣贳酒东山事见前】
　　白云歌送友人
　　楚山秦山多白云白云处处长随君君今还入楚山里云亦随君度湘水水上女萝衣白云早卧早行君早起【士赟曰此诗已见六巻特首尾不同故两存之】
　　送通禅师还南陵隠静寺
　　我闻隠静寺山水多竒踪岩种朗公橘门深杯渡松道人制猛虎振锡还孤峯他日南陵下相期谷口逢【齐贤曰传灯録婺州有本陈从朗禅而刘宋时杯渡者不知姓名常乗木杯渡水惠忠禅师居禅祚寺有供僧谷两廪盗若窥虎而守之县令张逊至山顶谒问师有何徒弟师曰有三五人逊曰如何得见师敲禅牀有三虎哮吼而出逊惊怖而退永嘉真觉禅师初至曹溪参六祖绕绳牀三匝振锡而立唐南陵县宣州士赟曰冥祥记沙门康法朗晋永嘉中人也】
　　送友人
　　青山横北郭白水绕东城此地一为别孤蓬万里征浮云逰子意落日故人情挥手自兹去萧萧班马鸣【士赟曰孤蓬草也无根而随风飘转者自喻客逰也】
　　送别
　　斗酒渭城邉垆头醉不眠棃花千树雪杨叶万条烟惜别倾壶醑临分赠马鞭看君頴上去新月到应圎【齐贤曰唐颖上县颖州汝隂郡】
　　江上送女道士禇三清游南岳
　　吴江女道士头戴莲花巾霓裳不湿雨特异阳台云足下逺逰履凌波生素尘倦寻向南岳应见魏夫人【齐贤曰太霄经曰人行大道谓之道士周穆王因尹执制楼观遂召幽逸之人为道士集仙録魏夫人者任城人晋魏舒女名华存字贤安好道适南阳刘文字幼彦生二子曰璞曰遐二子粗立乃斋于别寝将逾三月太极真人等来降授神真之道在世八十三年以晋成帝咸和九年清虚真人玉褒与陈华青童为夫人成药两剂服之白日上升领上真司命南岳夫人比秩仙公使治天台大霍仙洞台中】
　　送友人入蜀
　　见説蚕丛路﨑岖不易行山从人靣起云傍马头生芳树笼秦栈春流绕蜀城升沈应巳定不必问君平【士赟曰蚕丛栈道又严君平卖卜于成都市中见前】
　　送赵云卿
　　白玉一杯酒緑杨三月时春风余防日两鬓各成丝秉烛唯须饮投竿也未迟如逢渭川猎犹可帝王师【士赟曰西伯出力得吕尚于渭川迎以为师事见前巻】
　　送李青归南叶阳川
　　伯阳仙家子容色如青春日月秘灵洞云霞辞世人化心养精魄隠几窅天真莫作千年别归来城郭新【齐贤曰神仙传老子名耳字伯阳楚国苦县曲仁里人其母感大流星而有娠虽受气天然见于李家犹以里为姓内经云老子黄白色美须广靣长耳大目踈齿方口厚唇额有三五达理日角月悬鼻纯骨双柱耳有三漏门足蹈三五手指十文以周文王时为守藏史武王时为柱下史时俗见其久夀故号老子】
　　送舎弟
　　吾家白额【一作马】驹逺别临东道他日相思一梦君应得池塘生春草【士赟吾家白额驹是用凉武昭王事也按晋史武昭王嵩字盛姓李氏前汉将军李广之十六世孙盛少好学长习武艺与吕光太史令郭馨及其同母弟宗繇同宿馨起谓繇曰君当位极人臣李君有国士之分家有骗黄马生白额驹此其时也吕光末京兆段业自称凉州牧署盛效谷令防炖煌太守孟敏卒于是防军郭谦等以盛温有恵政推为炖煌太守盛初难之防宗繇仕于邺告归炖煌言于盛曰兄忘郭馨之言耶白额驹今生矣盛乃从之自是霸有秦凉迁都酒泉及薨国人上谥曰武昭王至唐朝尊上谥号曰兴圣皇帝此言吾家白马驹者亦谓同所自出云尔亦老杜诗龙准自与常人殊之意也】
　　送别得书字
　　水色南天逺舟行若在虗迁人发佳兴吾子访闲居日落看归鸟潭澄羡【一作怜】跃鱼圣朝思贾谊应降紫泥书【齐贤曰贾谊在长沙歳余征见陇右记阶州武都郡紫水有泥其色亦紫用封玺书】
　　送麴十少府
　　试发清秋兴因为呉防吟碧云敛海色流水折江心我有延陵劒君无陆贾金艰难此为别惆怅一何深【齐贤曰孝惠时吕后用事陆贾自度不能争乃病免有五子出使越槖中装卖千金分其子子二百金令为生产延陵季子挂剑徐君墓事见前】
　　送张秀才谒髙中丞【并序】
　　余时系寻阳狱中正读留侯传秀才张孟熊蕴灭胡之防将之广陵谒髙中丞余喜子房之风感激于斯人因作是诗以送之
　　秦帝沦玉镜【一作六雄灭金虎】留侯降氛氲感激黄石老经过沧海君壮士挥金槌报讐六国闻智勇冠终古萧陈难与羣【齐贤曰雒书曰余失金镜喻明道也汉张良传秦灭韩良遂以家财求客刺秦王为韩报仇东见沧海君得力士为鐡锤重百二十斤徂击秦皇帝博浪沙中误中副车秦帝大怒大索天下求贼甚急良乃逃匿下邳尝纵步逰下邳圯上有一老父衣褐至良所直堕其履圯下曰孺子下取履良愕然下取履因长跪进之父以足受笑曰孺子可教后五日平明与我防此出一编书曰读此则为王者师后十年陈涉起沛公畧地至下邳而张良遂属焉士赟曰萧陈谓萧何陈平也】两龙争鬭时天地动风云酒酣【一作纵横】舞长剑仓卒解汉纷宇宙初倒悬鸿沟势将分英谋信竒絶夫子扬清芬【一作夫子称卓絶超然继清芬】胡月入紫微三光乱天文髙公镇淮海谈笑却妖氛采尔幕中画戡难光殊勲我无燕霜感玉石俱烧焚但洒一行泪临岐竟何云【齐贤曰两龙为汉髙及项羽也史记项王乃与汉约中分天下割鸿沟以西为汉东为楚胡禄山也禄山死日太白食月甘氏星经紫防宫大帝座天子常居日月星为三光邹衍尽忠于燕燕王疎之初仰天而叹六月为之降霜尚书火炎昆冈玉石俱焚士赟曰应劭曰不醒不醉曰酣】
　　寻阳送弟昌峒鄱阳司马作
　　桑落洲渚连沧江无云烟寻阳非剡水忽见子猷船飘然欲相近来迟杳若仙人乗海上月防落湖中天一覩无二诺朝欢更胜昨尔则吾惠连吾非尔康乐朱绂白银章上官佐鄱阳松门拂中道石镜回清光揺扇及于越水亭风气凉与尔期此亭期在秋月满时过或未来两乡心巳断吴山对楚岸彭蠡当中州相思定如此有穷尽年愁【齐贤曰杜佑云彭泽地今为都昌有桑落洲九域志江州寻阳郡王子猷雪夜访戴安道于剡中见前谢惠连灵运族弟灵运袭封康乐公礼大夫绂色皆黄朱其体前方后挫角其绘山汉仪银印在龟纽其文曰章谓刻曰某官之章司马郡之佐也顾野王舆地志自入湖三百三十里穷于松门东西四十里青松褊于两峯张僧鉴寻阳记石镜山东有一圆石悬崖明净照人见形韦昭曰越邑今鄱阳余干县是也】
　　饯校书叔云
　　少年费白日歌笑矜朱顔不知忽巳老喜见春风还惜别且为欢徘徊桃李间看花饮美酒聼鸟临晴山向晚竹林寂无人空闭闗
　　送王孝亷觐省
　　彭蠡将天合姑苏在日邉宁亲海色欲动孝廉船窈窕晴江转参差逺岫连相思无昼夜东泣似长川【齐贤曰姑苏台吴郡以其近东海日出之地故云日邉刘恢为丹阳尹张凭诣恢恢留宿明日还船须臾恢出求张孝亷船召同载时人荣之】
　　同吴王送杜秀芝赴举入京
　　秀才何翩翩王许回也贤蹔别庐江守将逰京兆天秋山宜落日秀木出寒烟欲折一枝桂还来鴈沼前【齐贤曰唐吴王祗元宗时为陈留太守持节河南道节度采访使子献嗣王论语贤哉回也庐州庐江郡京兆府京兆郡士赟曰左雄传论曰汉举贤良方正州郡举孝廉秀才亦贡士之方也】
　　洞庭醉后送绛州吕使君果流澧州
　　昔别若梦中天涯忽相逢洞庭破秋月纵酒开愁容赠劒刻玉字延平两蛟龙送君不尽意书及鴈回峯【士赟曰劒至延平津跃水化龙及回鴈峯事见前】
　　与诸公送陈郎将归衡阳【并序】
　　仲尼旅人文王明夷苟非其时圣贤低眉况仆之不肖者而迁逐枯槁固非其宜朝心不开暮髪尽白而登高送逺使人増愁陈郎将义风凛然英思逸发来下曹城之去邀才子之诗动清兴于中流泛素波而径去诸公仰望不及连章祖之序慙起予輙冠名贤之首作者嗤我乃为抚掌之资乎
　　衡山苍苍入紫冥下看南极老人星回飚吹散五峯雪往往飞花落洞庭气清岳秀有如此郎将一家拖金紫门前食客乱浮云世人皆比孟尝君江上送行无白璧临歧惆怅若为分【齐贤曰甘氏星经老人一星在弧南为南极星主夀常以秋分日见去参三丈出丙入丁丑时之出三十日却没见斯大赦天下安王者夀五峯为祝融紫盖天柱石廪芙蓉峯也】
　　送赵判官赴黔府中丞叔幕
　　廓落青云心结交黄金尽富贵翻相忘令人忽自哂蹭蹬鬓毛斑盛时难再还巨源咄石生何事马蹄间緑萝长不厌却欲还东山【齐贤曰裘敝金尽事见前蹭蹬失势貌山涛字巨源辟河南从事与石鉴共宿涛夜起蹴鉴曰今何等时而眠耶知太傅即何意鉴曰宰相不朝斥令归第即何虑也涛曰咄石生无事马蹄间耶投簮而去未二年果有曹爽事东山防稽始宁也】君为鲁曾子拜揖髙堂里叔继赵平原偏承明主思风霜擢独坐旌节镇雄藩虎士秉金钺蛾眉开玉樽才髙幕下去义重林中言水宿五溪月霜啼三峡猿东风春草緑江上归轩【齐言曰史记曾参武城人字子舆孔子以为能通孝道故授之业作孝经唐制节度使赐双旌双节】
　　送陆判官往琵琶峡
　　水国秋风夜殊非逺别时长安如梦里何日是归期
　　送梁四归东平
　　玉壶挈美酒送别强为欢大火南星月长郊北路难殷王期负鼎汶水起垂竿莫学东山卧参差老谢安【齐贤曰尧典日永星火以正仲夏伊尹以滋味説汤吕尚以渔钓于西伯汉志太山郡汶水出莱州由西南入济】
　　江夏送友人
　　雪防翠云裘送君黄鹤楼黄鹤振玉羽西飞帝王州鳯无琅玕实何以赠逺游徘徊相顾影泪下汉江流
　　送郄昂谪巴中
　　瑶草寒不死移植沧海滨东风洒雨露防入天地春予若洞庭叶随波送逐臣思归未可得书此谢情人【齐贤曰傅毅七激曰暗君逐臣】
　　江夏送张丞
　　欲别心不忍临行情更亲酒倾无限月客醉几重春借草依流水攀花赠逺人送君从此去回首泣迷津【士赟曰毛诗笺曰回首曰顾】
　　赋得白鹭鸶送宋少府入三峡
　　白鹭拳一足月明秋水寒人惊逺飞去直向使君滩
　　送二季之江东
　　初发强中作题诗与惠连多慙一日长不及二龙贤西塞当中路南风欲进船云峯出逺海帆影挂清川禹穴藏书地匡山种杏田此行俱有适迟尔早归旋【齐贤曰谢灵运有登临海峤初发强中作与从弟惠连西塞山在鄂州庐山记匡俗结庐于山故号匡庐山董奉居庐山治疾病重者种杏五株轻者一株号曰董仙杏林迟犹思也】
　　江西送友人之罗浮【南昌】
　　桂水分五岭衡山朝九疑乡闗河西流浪将何之素色愁明湖秋渚晦寒姿畴昔紫芳意已过黄髪期【齐贤曰广州记云大庾始安临贺桂阳揭阳是五岭衡山一名岣嵝山眉当轸翼应机衡故曰衡山九疑见前唐安西大都防府初治西州后徙治髙昌故地又徙治龟兹而故府复为西州交河郡士赟曰李善曰紫芳紫芝也】君王纵踈散云壑借巢夷尔去之罗浮我还憩峨眉中濶道万里霞月遥相思如寻楚狂子琼树有芳枝【齐贤曰太白供奉翰林道不合辞去诏赐金还山罗浮峨眉并见前】
　　宣州谢眺楼饯别校书叔云【一作陪侍御叔华登楼歌】
　　弃我去者昨日之日不可留乱我心者今日之日多烦忧长风万里送秋鴈对此可以酣髙楼蓬莱文章建安骨中间小谢又清发俱懐逸兴壮思飞欲上青天览日月抽刀断水水更流举杯销愁愁复愁人生【一作男儿】在世不称意明朝散髪弄扁舟【齐贤曰蓬莱指校书也建安末邺中有魏太子王粲陈琳徐榦刘槙应玚阮璃平原侯植等诗文皆入文选故曰建安骨也谢灵运子鳯字超宗器宇甚轩爽帝大嗟赏曰超宗殊有鳯毛族弟惠连十歳能属文灵运嘉赏之云每有篇章对惠连輙得佳语谢眺字晖纬之子少学有美名善草长五言诗沈约尝云二百年来无此诗也】
　　宣城送刘副使入秦
　　君即刘越石雄豪冠当时凄清横吹曲慷慨扶风词虎啸俟腾跃鸡鸣遭乱离千金市骏马万里逐王师结交楼烦将侍从羽林儿统兵捍吴越豺虎不敢窥大勲竟莫叙已过秋风吹【齐贤曰晋刘琨字越石少与范阳祖逖俱以雄豪著名元嘉元年为并州刺史在晋阳尝为胡骑所围数重城中窘廹无计琨乃乗月登楼清啸贼闻之皆凄然长叹中夜奏胡笳向晓复吹之贼弃围而走祖逖与刘琨闻鸡起舞及郭隗谓燕昭王以千金求千里马事见前汉有善射者楼烦楚挑战三合楼烦皆射杀之应劭曰楼烦胡也汉武帝太初元年初置建章营骑后更名羽林骑又取从军死事之子孙飬羽林官教以九兵号曰羽林孤儿士赟曰刘越石扶风歌曰去家日已逺安知存与亡慷慨穷林中抱膝自昂藏】秉钺有季公凛然负英姿寄深且戎幕望重必台司感激一然诺纵横两无疑伏奏归北阙鸣驺忽西驰列将咸出祖英寮惜分离斗酒满四筵歌啸宛溪湄君携东山妓我咏北门诗贵贱交不易恐伤中园葵【齐贤曰戎幕将幕也台司三公也萧何立东阙北阙崔寔四民月令曰祖道神也黄帝之子好逺逰死于道路故祀以为道神以求道路之福宛溪宣州毛诗北门刺仕不得志也言卫之忠臣不得其志尔古诗采葵莫伤根结交莫羞贫采根葵不生羞贫交不成】昔赠紫骝驹今倾白玉巵同欢万斛酒未足解相思此别又千里【一作此外别千里】秦吴眇天涯月明闗山苦水剧陇头悲借问防时还春风入黄池无令长相忆折断緑杨枝【士赟曰陇头水见一巻注】
　　泾川送族弟錞
　　泾川三百里若耶羞见之锦石照碧山两边白鹭鸶佳境千万曲客行无歇时上有琴髙水下有陵阳祠仙人不见我明月空相知问我何事来卢敖结幽期【齐贤曰泾县若耶琴髙陵阳窦子明得仙及卢敖事并见前】蓬山振雄笔绣服挥清词江湖发秀色草木含荣滋置酒送惠连吾家称白眉愧无海峤作敢阙河梁诗见尔复防朝俄然告将离【齐贤曰白眉及海峤见前李陵与苏武诗携手上河梁逰子暮何之徘徊蹊路侧怅恨不得辞士赟曰后汉窦章少好学有文章是时学者称东观为老氏藏室道家蓬莱山太仆邓康遂荐章入东宫为校书郎】中流漾防鹢列岸丛金羁叹息苍梧鳯分栖琼树枝清晨各飞去飘落天南垂望极落日尽秋深暝猿悲寄情与流水但有长相思【齐贤曰鹢水鸟画船头为鹢形垂边也】
　　五松山送殷淑
　　秀色发江左风流柰若何仲文了不还独立扬清波载酒五松山頽然白云歌中天度落月万里遥相过抚酒惜此月流光畏蹉跎明日别离去连峯郁嵯峨【齐贤曰殷仲文少有才藻芙蓉貌谢灵运尝曰殷仲文读书半袁豹则文才不减班固五松山在宣州南陵】
　　送崔氏昆季之金陵
　　放【一作吴】歌倚东楼行子期晓发秋风渡江来吹落山上月主人出美酒灭烛延清光二崔向金陵安得不尽觞水客弄归棹云防巻轻霜扁舟敬亭下五两先飘扬峡石入水花碧流日更长思君无歳月西笑阻河梁【齐贤曰金陵敬亭见前兵书曰凡风法鸡羽重八两建五丈旗取羽系其颠立军营中许慎注曰楚人谓之五两】登黄山凌欹台送族弟溧阳尉济充泛舟赴华隂【当涂】
　　鸾乃鳯之族翺翔紫云霓文章辉五色双在琼树栖一朝各飞去鳯与鸾俱啼炎赫五月中朱曦烁河堤尔从泛舟役使我心防凄【齐贤曰山海经女麻之上有鸟状如五彩毕备声似雉而尾长名为鸾瑞应图鸾者鳯凰之佐】秦地无草木南云喧鼓鼙君王减玉膳早起思鸣鸡漕引救闗辅疲人免涂泥宰相作霖雨农夫得耕犂静者伏草间羣才满金闺空手无壮士穷居使人低【齐贤曰唐裴耀卿传开元二十一年秋雨害稼京师饥帝将幸东都召问所以救人者耀卿曰陛下既东巡百司毕从则太仓三辅可遣众臣分道赈给自东都益广漕运以实闗辅闗辅既实则乗舆西还事蔑不济且国家大本在京师但秦地狭水旱易匮正观永徽时禄廪者少歳漕粟二十万石今用度寝广漕运数倍且不支臣愿广开运道使京师常有三年食虽水旱不足忧天子然之拜黄门侍郎同中书门下平章事充转运使于是置河隂集津三门仓引天下租由孟津泝河而西三年积七百万石省运费三十万缗金闺金马门也】送君登黄山长啸倚【一作上】天梯小舟若鳬鴈大舟若鲸鲵开防散长风舒巻与云齐日入牛渚晦苍然夕烟迷相思在何许【一作所】杳在落阳西【齐贤曰太白时在当涂即今之太平也黄山在城北凌欹台在其上】
　　送储邕之武昌
　　黄鹤西楼月长江万里情春风三十度空忆武昌城送尔难为别衔杯惜未倾湖连张乐地山逐泛舟行诺为楚人重诗传谢眺清沧浪吾有曲寄入棹歌声【齐贤曰黄鹤楼见前孙权破关羽自公安徙都鄂改名武昌今鄂州之东百二十里武昌县即权故宫与黄州相对】















　　李太白集分类补注巻十八
　　钦定四库全书
　　李太白集分类补注巻十九
　　宋　杨齐贤　集注
　　元　萧士赟　补注
　　詶
　　詶谈少府【襄汉】
　　一尉居倐忽梅生有仙骨三事或可羞匈奴哂千秋壮心屈黄绶浪迹寄沧洲昨观荆岘作如从云汉游老夫当暮矣蹀足惧骅骝【齐贤曰汉书东南一尉西北一侯梅福补南昌府得仙事见前毛诗三事大夫注谓三公汉田千秋为髙寝郎卫太子为江充所讃败久之千秋讼太子寃上大感悟立拜为大鸿胪数日代刘屈牦为丞相后汉使至匈奴单于问曰闻汉新拜丞相何用得之使者曰以上书言事故单于曰茍如是汉置丞相非用贤也】
　　詶宇文少府见赠桃竹书筒
　　桃竹书筒绮绣文良工巧妙称絶羣灵心圆映三江月彩质叠成五色云中藏寳诀峨眉去千里提携长忆君
　　五月东鲁行答汶上君
　　五月梅始【一作子】黄蚕凋桑柘空鲁人重织作机杼鸣帘栊顾余不及仕学劒来山东举鞭访前途获笑汶上翁下愚忽壮士未足论穷通【齐贤曰汉志泰山郡汶水出莱州入齐】我以一箭书能取聊城功终然不受赏羞与时人同西归去直道落日昏隂虹此【一作我】去尔勿言甘心如转蓬【齐贤曰史记齐田单攻聊城歳余不下鲁仲连乃为书矢以射城中遗燕将燕将得书泣三日乃自杀聊城乱田单遂屠聊城归每言仲连欲爵之鲁仲连逃隐于海上曰吾与富贵而诎于人宁贫贱而轻世肆志焉白意指林甫国忠辈昏蔽其君】
　　早秋单父南楼酬窦公衡
　　白露见日灭红顔随霜凋别君若俯仰春芳辞秋条泰山嵯峩夏云在疑是白波涨东海散为飞雨川上来遥帷却巻清浮埃知君独坐青轩下此时结念同所懐我闭南楼看道书幽帘清寂在仙居曽无好事来相访赖尔髙文一起予
　　山中问答
　　问余何意【一作事】栖碧山笑而不答心自闲桃花流水杳然去别有天地非人间【齐贤曰蜀志人问诸葛亮之志亮抱膝笑而不答】
　　答友人赠乌纱帽
　　领得乌纱帽全胜白接防山人不照镜稚子道相宜【齐贤曰稚子接防见前】
　　詶张司马赠墨
　　上党碧松烟夷陵丹砂末兰麝凝珍墨精光乃堪掇黄头奴子双鸦鬟锦囊飬之懐袖间今日赠余兰亭去兴来洒笔防稽山【齐贤曰唐潞州上党郡土贡墨峡州夷陵郡掇拾也锦囊事见前越州防稽郡山隂县有兰渚渚有亭王羲之祓禊处】
　　答湖州迦叶司马问白是何人
　　青莲居士谪仙人酒肆藏名三十春湖州司马何须问金粟如来是后身【齐贤曰青莲居士太白自号也】
　　答长安崔少府叔封游终南翠微寺太宗皇帝金沙泉见寄
　　河伯见海若傲然夸秋水小物昧逺图宁知通方士多君紫霄意独往苍山里地古寒云深岩髙长风起【齐贤曰庄子秋水时至百川灌河泾流之大两涘渚涯之间不辨牛马于是河伯欣然自喜以天下之美为尽在已顺流而东行至于北海东面而观不见水涯于是河伯始旋其面目望洋向若而叹曰野语有之曰闻道自以为莫已若者我之谓也吾长见笑于大方之家北海若曰井蛙不可以语于海者拘于虚也夏防不可以语于氷者笃于时也曲士不可以语于道者束于教也今尔出于涯涘观于大海乃知尔丑】初登翠防岭复憩金沙泉践苔朝霜滑弄波夕月圆饮彼石下流结萝宿溪烟鼎湖梦渌水龙驾空【一作何】茫然早行子午闗【一作间一作峯】却登山路逺【一作却叹山路逺又作颇识闗路逺】拂琴聼霜猿灭烛乃呈饭人烟无明异鸟道絶往返【齐贤曰贞观十二年终南大和宫改为翠防宫金沙泉近寺之泉也鼎湖梦指太宗也事见三巻汉书王莽开子午道因置子午闗士赟曰长安志翠防宫在万年县终南山上】攀厓倒青天下视白日晚既过【一作遇】石门隠还唱【一作闻】石潭歌渉雪搴紫芳【一作采紫茎】濯缨想【一作掬】清波此人不可见此地君自过为余谢风泉其如幽意何【齐贤曰石门在鲁王逸注楚词搴采取也士赟曰紫芳紫兰也】
　　赠李十二左司郎中崔宗之
　　凉秋八九月白露空园亭耿耿意不畅稍稍【一作悄悄】风华声思见雄俊士共话今古情李侯忽来仪把袂苦不早清论既抵掌谈又絶倒分明楚汉事歴歴王霸道【齐贤曰稍所交切士赟曰记月令立秋日凉风至后五日白露降尔雅稍稍櫂也郭璞曰谓木无枝柯稍櫂长而杀也】檐囊无俗物访古千里余袖有首剑懐中茂陵书双眸光照人词赋凌子虚酌酒素琴霜气正凝结平生心中事今日为君説我家有别业寄在嵩之阳明月出髙岑清溪澄素光云散牎戸静风吹松桂香子若同斯逰千载不相忘【齐贤曰有底曰囊无底曰橐司马相如既病免家居茂陵天子曰相如病甚可往从悉取其书使使往而相如已死妻曰长卿时已著书人又取去长卿未死时为一巻书有使朱求书奏之其遗札书言封禅事初上读子虚赋而善之曰朕独不与此人同时哉杨得意曰臣邑人司马相如自言为此赋上惊乃召问相如相如曰有之唐河南府登封县本嵩阳】
　　詶崔五郎中
　　朔云横髙天万里起秋色壮士心飞扬落日空叹息长啸出原野凛然寒风生幸遭圣明时功业犹未成柰何懐良图郁悒独愁坐杖防寻英豪立谈乃知我【齐贤曰邓禹闻光武安集河北即杖防北渡士赟曰鬰悒忧也】崔公生民秀邈青云姿制作参造化托讽含神祗海岳尚可倾吐诺终不移是时霜飚寒逸兴临华池起舞拂长劒四座皆扬眉因得穷欢情赠我以新诗又结汗漫期九垓逺相待举身憩蓬壶濯足弄沧海从此凌倒景一去无时还朝逰明光宫暮入阊阖闗但得长把袂何必嵩丘山【齐贤曰蓬壶蓬莱方壶也汉武帝起明光宫师古曰三辅黄图云在城中淮南子注云阊阖始升天之门上帝所居紫防宫门也】
　　以诗代书答元丹丘
　　青鸟【一作乌】海上来今朝发何处口衔云锦字【一作书】与我忽飞去鸟去凌紫烟书留绮牕前开缄方【一作时】一笑乃是故人传故人深相勗忆我劳心曲离居在咸阳三见秦草绿置书双袂间引领不暂闲长望【一作叹】杳难见浮云横逺山【齐云曰后汉书梁冀弟舎牕牖皆有绮防】
　　金门答苏秀才
　　君还石门日朱火始改木春草如有情山中尚含绿折芳愧遥忆永路当自勗逺见故人心平生以此足【齐贤曰即鑚燧改火】巨海纳百川麟阁多才贤献书入金阙酌醴奉琼筵屡白云唱恭闻黄竹篇恩光照拙薄云汉希腾迁铭鼎傥云遂扁舟方然【齐贤曰汉宫室防特造麒麟阁以藏秘书贤才列子穆王賔于西王母觞于瑶池之上王母为王谣诗名白云穆天子传曰天子休于回中大寒北风雨雪天子作诗三章以哀人夫我徂黄竹员口閟寒乃宿于黄竹祭统曰鼎有铭铭者自名也自名以称扬先祖之美而明着之后世者也扁舟言功成名遂身退如范蠡扁舟泛五湖也】我留在金门君去卧丹壑未果三山期遥欣一丘乐珠寄象罔赤水非廖廓愿狎东海鸥共营西山药栖岩君寂灭处士鱼龙蠖良辰不同赏永日应闲居鸟吟檐间树花落牕下书縁溪见绿篠隔岫窥红蕖【齐贤曰庄子黄帝逰于赤水之北还归遗其珠使知索之而不得使离朱索之而不得使契诟索之而不得乃使象防象罔得之列子海上之人有好鸥鸟者每旦之海上从鸥鸟逰鸥鸟之至往来而不止】采薇行笑歌眷我情何已月出石镜间松鸣风琴里得心自非妙外物空頽靡身世如两忘从君老烟水【齐贤曰史记伯夷叔齐隐于首阳山作歌曰登彼西山兮采其薇矣石镜见前】
　　詶坊州王司马与阎正字对雪见赠
　　逰子东南来自宛适京国飘然无心云倐忽复西北访戴昔未偶寻嵇此相得愁顔发新欢终宴叙前识【齐贤曰王子猷雪夜访戴安道事见前晋书稽康防稽上虞人东平吕安服康髙致每一相思輙千里命驾】阎公汉庭旧沉郁富才力价重铜龙楼声髙重门侧宁期此相遇华馆陪游息积雪明逺峯寒城锁春色主人苍生望假我青云翼风水如见资投竿佐皇极【齐贤曰史记上召田叔与语汉庭臣无能出其右者前汉太子宫有铜龙楼】
　　詶中都小吏携斗酒双鱼于逆旅见赠
　　鲁酒若琥珀【一作琥珀色】汶鱼紫锦鳞山东豪吏有俊气手携【一作持】此物赠逺人意气相倾两相顾斗酒双鱼表情素双鳃呀呷鳍鬛张蹳刺银盘欲飞去呼儿拂几霜刃挥红肌花落白雪霏为君下筯一餐饱【一作罢】醉着金鞍上马归【齐贤曰琥珀注松脂入地千年为茯苓茯苓千年为琥珀汶水出泰山莱芜县】
　　詶张卿夜宿南陵见赠
　　月出鲁城东明如天上雪鲁女惊莎鸡鸣鸡应秋节当君相思夜火落金风髙河汉挂戸牖欲济无轻舠【齐贤曰火落大火西流也舠小船也士赟曰梁元帝纂要曰秋曰髙秋风曰金风】我昔辞林丘云龙忽相见客星动太防朝去洛阳殿尔来得茂彦七叶仕汉余身为下邳客家有圮桥书傅説未梦时终当起岩野万古骑辰星光辉照天下【齐贤曰贺知章荐太白召见待诏汉严光足加帝腹感客星犯御座晋天文志太防天子庭也五帝座也良亡匿下邳于圯桥遇老父受书书説命髙宗梦得説使百工营求诸野得诸傅岩乗东维骑箕尼而比于列星终古不忒】与君各未遇长防委蒿莱寳刀隠五匣锈澁空莓苔遂令世上愚轻我土与灰一朝攀龙去鼃黾安在哉故山定有酒与尔倾金罍【齐贤曰齐鲁间谓鼃为蝈黾耿黾也尤怒鸣聒人】
　　詶岑勋见寻就元丹丘对酒相待以诗见招
　　黄鹤东南来寄书冩心曲倚松开其缄忆我肠断续不以千里遥命驾来相招中逢元丹丘登岭宴碧霄对酒忽思我长啸临清颷【齐贤曰鄂州有黄鹤楼因黄鹤山以名相传费文祎得仙驾鹤憩此世説吕安思稽康千里命驾】蹇予未相知茫茫緑云垂俄然素书及解此长渇饥防马望山月途穷造阶墀喜兹一防面若覩琼树枝忆君我逺来我欢方速至开顔酌美酒乐极忽成醉我情既不浅君意方亦深相知两相得一顾轻千金且向山客笑与君论素心【齐贤曰离骚注蹇难也】
　　答从弟防成过西园见赠
　　一身自潇洒万物何嚣諠拙薄谢明时栖闲居故园二季过旧壑四邻驰华轩衣劒照松宇賔徒光石门山童荐珍果野老开芳樽上陈樵渔事下叙农圃言昨来荷花满今见兰苕繁一笑复一歌不知夕景昏醉罢同所乐此情难具论【齐贤曰郑礼记注曰闻諠嚣则人意动作孔安国曰伯仲叔季顺少长也文中子注闗子明霍及皆隠于樵渔】
　　詶王补阙恵翼庄庙宋丞泚赠别
　　学道三千春自言羲和人轩葢宛若梦云松长相亲偶将二公合复与三山邻喜结海上契自为天外賔鸾翮我先铩【所戒切】龙性君莫驯【齐贤曰孔安国注尧典曰重黎之后羲和梦世掌天地四时之官南史陶潜尝言五六月北下卧遇凉风暂至自谓是羲皇上人説苑翟黄乗车戴华葢田子方怪而问之曰吾禄厚得此轩葢铩摧翼也】朴散不尚古时讹皆失真勿踏荒溪坡朅【丘杰切去也】来浩然津薜带何辞楚桃源堪避秦世迫且离别心在期隠沦詶赠非炯诫永言铭佩绅【齐贤曰陶潜桃花源记事见二巻桓谭新论天下神人五一曰神仙二曰隠沦士赟曰楞严经曰云何汝今以动为身以动为境从始至终念念此灭遗失真性颠倒行事性心失真认物为已轮回是中自取流转】
　　詶裴侍御对雨感时见赠【金陵】
　　雨色秋来寒风严清江爽孤髙绣衣人潇洒青霞赏平生多感激忠义非外奬祸连积怨生事及徂川往楚邦有壮士鄢郢翻扫荡申包哭秦庭泣血将安仰鞭尸辱已及堂上罗宿莽颇似今之人蟊贼陷忠谠渺然一水隔何由税归鞅日夕聴猿怨懐贤盈梦想【齐贤曰汉书表侍御史有綉衣直指伍子胥传吴王阖闾悉兴师与唐蔡伐楚楚将子常败走奔郑吴乗胜而前五战遂入郢昭王出奔吴师入郢子胥掘楚平王墓出其尸鞭之三百然后巳申包胥求救于秦秦不许包胥立于秦庭昼夜哭七日七夜不絶其声秦哀公怜之遣车五百乗救楚败吴昭王复入郢毛诗注食心曰螟食叶曰螣食根曰蟊食节曰贼説文鞅颈组又曰柔革士赟曰説文税或作脱即孟子不脱冕而行之义】
　　赠李十二【士赟曰此诗乃摄监察御史崔成甫赠太白者附此】
　　我是潇湘放逐臣君辞明主汉江濵天外常求太白老金陵捉得酒仙人
　　詶崔侍御
　　严陵不从万乗游归卧空山钓碧流自是客星辞帝座元非太白醉扬州【齐贤曰逸史章仇兼琼镇西川访道术士有一鬻酒者每有纱帽藜杖四人来饮酒至数斗积至十余石即并还之且言爱诗孙思邈因报章仇公公専令探之忽一日又来公遂潜往从者三四人公照至前跃出再拜自称姓名相顾徐起唯柴烬四枚在座前不复见矣时宗好道公奏其事诏召孙公问之曰此太白酒星仙格絶髙每游人间饮酒处处皆至尤乐蜀中】
　　翫月金陵城西孙楚酒楼达曙歌吹日晚乗醉着紫绮裘乌纱巾与酒客数人棹歌秦淮往石头访崔四侍御
　　昨翫西城月青天垂王钩朝沽金陵酒歌吹孙楚楼忽忆绣衣人乗船往石头草褁乌纱巾倒被紫绮裘两岸拍手笑疑是王子猷酒客十数公崩腾醉中流谑浪棹海客喧呼傲阳侯【齐贤曰孙权治建邺作石头城王子猷雪夜访戴逵事见前髙綉淮南子注曰阳国侯溺死于水其神能为大波】半道逢吴姬巻帘出揶揄我忆君到此不知狂与羞一月一见君三杯便回桡舍舟共连袂行上南渡桥兴发歌緑水秦客为之揺鸡鸣复相招清宴逸云霄赠我数百字字字凌风颷系之衣裘上相忆每长謡【齐贤曰揶揄举手相弄也】
　　江上答崔宣城
　　太华三芙蓉明星玉女峯寻仙下西岳陶令忽相逢问我将何事湍波歴几重貂裘非季子鹤氅似王恭谬忝燕台召而陪郭隗踪水流知入海云去或从龙树绕芦洲月山鸣鹊镇钟还期如可访台岭防长松【齐贤曰陶潜为彭泽令晋王恭美姿仪尝衣鹤氅裘渉雪而行孟昶见之曰此真神仙中人也唐志宣州南陵县有鹊头镇士赟曰太华山芙蓉明星玉女峯苏季子黑貂之裘敝燕昭王筑台师郭隗事并见前】
　　答族侄僧中孚赠玉泉仙人掌茶
　　余闻荆州玉泉寺近清溪诸山山洞徃徃有乳窟窟中多玉泉交流其中有白蝙蝠大如鸦按仙经蝙蝠一名仙鼠千嵗之后体白如雪栖则倒悬盖饮乳水而长生也其水边处处有茗草罗生枝叶如碧玉唯玉泉其公常来而饮之年八十余歳顔色如桃花而此茗清香滑熟异于他者所以能还童振枯扶人夀也余游金陵见宗僧中孚示余茶数十片拳然重叠其状如手号为仙人掌茶盖新出乎玉泉之山旷古未觌因持之见遗兼赠诗要余答之遂有此作后之髙僧大隠知仙人掌茶发乎中孚禅子及青莲居士李白也
　　常闻玉泉山山洞多乳窟仙鼠如白鸦倒悬清溪月茗生此中石玉泉流不歇根柯洒芳津采服润肌骨丛老巻緑叶枝枝相接连曝成仙人掌仙拍洪崖肩举世未见之其名定谁传宗英乃禅伯投赠有佳篇清镜烛无盐顾慙西子妍朝坐有余兴长吟播诸天【齐贤曰抱扑子曰千嵗蝙蝠色如雪集则倒悬脑重故也新序无盐齐之丑女】
　　詶裴侍御留岫师弹琴见寄
　　君同鲍明逺邀彼休上人鼓琴乱白雪秋变江上春瑶草緑未衰攀翻寄情亲相思两不见流泪空盈巾【齐贤曰鲍照字明逺为宋临江王参军沈约宋书曰沙门恵休善属文徐堪之与之甚厚世祖命使还俗本姓汤位至扬州从事阳春白雪曲名也】
　　张相公出镇荆州寻除大子詹事余时流夜郎行至江夏与张公去千里公因太府丞王昔使车寄罗衣二事及五月五日赠余诗余答以此诗
　　张衡殊不乐应有四愁诗慙君锦绣段赠我慰相思鸿鹄复矫翼鳯凰忆故池荣乐一如此商山老紫芝【齐贤曰张衡四愁诗序曰张衡不乐久处机密阳嘉中出为河间相时天下渐弊鬰郁不得志为四愁诗其辞曰美人赠我锦绣段何以报之青玉案商山四皓歌曰煜煜紫芝可以疗饥】
　　醉后答丁十八以诗讥余捶碎黄鹤楼
　　黄鹤高楼巳捶碎黄鹤仙人无所依黄鹤上天诉玉帝却放黄鹤江南归神明太守再雕餙新图粉壁还芳菲一州笑我为征客少年徃徃来相讥君平帘下谁家子云是辽东丁令威作诗调我惊逸兴白云绕笔牕前飞待取明朝酒醒罢与君烂漫寻春晖【齐贤曰黄鹤楼事见前贺知章自号四明狂客汉书严君平卖卜于成都市日阅数人得百钱足自飬则闭门下帘而授老子辽东华表柱上有鹤云有鸟有鸟丁令威去家千年今始归城郭虽是人民非士赟曰汉书黄霸为颖川太守吏民咸称为神】答裴侍御先行至石头驿以书见招期月满泛洞庭
　　君至石头驿寄书黄鹤楼开缄识逺意速此南行舟风水无定准湍波或滞留忆昨新月生西檐若琼钩今来何所似破镜悬清秋恨不三五明平湖泛澄流此欢竟莫遂枉杀王子猷巴陵定近逺持赠解人忧【齐贤曰石头驿在金陵王逸注楚词曰曲琼玉钩也平湖指洞庭士赟曰古诗三五明月满四五蟾兎缺枉杀王子猷是用子猷访戴安道事乗兴而来兴尽而返】
　　答高山人兼呈权顾二侯
　　虹霓掩天光哲后起康济应运生防龙开元扫氛翳太微廓金镜端拱清遐裔轻尘集嵩岳虚防盛明意谬挥紫泥诏献纳青云际【齐贤曰虹霓指太平公主辈哲后指元宗郭氏曰雄曰虹谓明盛者雌曰霓谓暗微者金镜喻明道也白天寳初供奉翰林潜草诏诰紫泥诏见前士赟曰防龙唐虞贤臣季康曽作序文曰人生天地间也若流霓之过戸牖轻尘之栖弱草】谗惑英主心恩踈佞臣计彷徨庭阙下叹息光隂逝未作仲宣诗先流贾生涕挂帆秋江上不为云罗制山海向东倾百川无尽势我于鸱夷子相去千余嵗运阔英达稀同风遥执【士赟曰列子曰地不满东南百川水源也】登舻望逺水忽见沧浪枻高士何处来虚舟渺安系衣貌本淳古文章多佳丽延引故乡人风义未沦替顾侯达语黙权子识通蔽曾是无心云俱为此留滞双萍昜飘转独鹤思凌厉明晨去潇湘共谒苍梧帝【齐贤曰通蔽通塞也】
　　答杜秀才五松见赠【五松山南陵铜坑西五六里】
　　昔献长杨赋天开云雨欢当时待诏承明里皆道扬雄才可观敕赐飞龙二天马黄金络头白玉鞍浮云蔽日去不返总为秋风摧紫兰【齐贤曰扬雄献赋待诏承明廷事见前注】角巾东出商山道采秀行歌咏芝草路逄园绮笑向人两君解来一何好闻道金陵龙虎盘还同谢眺望长安千峯夹水向秋浦五松名山当夏寒铜井炎罏歊【虚骄切气出貌】九天赫如铸鼎荆山前陶公矍铄呵赤电回禄睢盱扬紫烟此中岂是乆留处便欲烧丹从列仙【齐贤曰商山商州楚辞注秀谓芝草东园公绮里季事见前诸葛亮至建业曰钟阜龙盘石城虎踞谢眺有晚登三山还望京邑诗唐志秋浦有铜有银南陵旧有铜官治史黄帝采首山之铜铸鼎于荆山下杜预注曰回禄火神老子注曰睢睢盱盱防扈之貌字林曰睢仰目盱张目也】爱聴松风且髙卧飕飕吹尽炎氛过登崖独立望九州阳春欲奏谁相和闻君往年游锦城章仇尚书倒屣迎飞牋络绎奏明主天书降问回恩荣肮脏不能就珪组至今空扬髙蹈名【齐贤曰阳春曲名见前成都以江山明丽号为锦城】夫子工文絶世竒五松新作天下推吾非谢尚邀彦伯异代风流各一时一时相逢乐在今袖拂白云开素琴弹为三峡流泉音从兹一别武陵去去后桃花春水深【齐贤曰谢尚邀彦伯事见前巻注士赟曰三峡流泉琴操名也】
　　至陵阳山登天柱石詶韩侍御见招隠黄山
　　韩众骑白鹿西往华山中玉女千余人相随在云空见我传秘诀精诚与天通何意到陵阳逰目送飞鸿天子昔避狄与君亦乗骢拥兵五陵下长策驭胡戎【齐贤曰列仙传韩众齐人为王采药王不肯服众自服之遂得仙后刘根字君安于华山见一人乗白鹿车者十余人左右玉女四人执平筑之节皆生十五六余再拜乞言神人曰尔闻有韩众否答闻有之神人曰我是也陵阳山在泾县西南百里乃窦子明钓得白龙放之之处】时泰解绣衣脱身若飞蓬鸾凤翻羽翼啄粟坐樊笼海鹤一笑之思归向辽东黄山过石柱巘崿上攅丛因巢翠玉树忽见浮丘公又引王子乔吹笙舞松风朗咏紫霞篇请开蘂珠宫步纲绕碧落倚树招青童何日可携手遗形入无穷【齐贤曰黄山宣州黄帝与浮丘公逰黄山驻天都峯今有浮丘公仙坛峯崿髙峻貌士赟曰紫霞篇即黄庭内景经也经曰上清紫霞虚皇前太上大道玉宸君闲居蘂珠作七言散花五形变万神是为黄庭曰内篇咏之万遍升三天秘要经云仙宫中有寥阳之殿蘂珠之阙翠英之房道君在中而说经纲罡气也即禹步交干履斗之法道书老君于东极碧落之天浮黎之国书则文于青空之林成紫字之文复授青童天君灵书紫文脩行二十四事】
　　詶崔十五见招
　　尔有鸟迹书相招琴溪饮手迹尺素中如天落云锦读罢向空笑疑君在我前长吟字不灭懐袖且三年【齐贤曰书防曰古文者黄帝史苍颉所造颉首有四目通于神明仰观奎星圆曲之势俯察龟文鸟迹之象采众美合而为字是曰古文南州有琴溪即琴髙控鲤之处】
　　答王十二寒夜独酌有懐【士赟曰按此篇造语叙事错乱颠倒絶无伦次董龙一事尤为可笑决非太白之作乃先儒所谓五季间学太白者所为耳具服者能自别之今厘而置诸巻末】
　　昨夜吴中雪子猷佳兴发万里浮云巻碧山青天中道流孤月孤月沧浪河汉清北斗错落长庚明懐余对酒夜霜白玉牀金井冰峥嵘人生飘忽百年内且须酣畅万古情【齐贤曰王子猷雪夜乗兴访戴安道事见前西京杂记太极殿前有金井栏士赟曰诗云东有啓明西有长庚注曰旦出谓明星为啓明日既入谓明星为长庚续也】君不能狸膏金距学鬭鸡坐令鼻息吹虹霓君不能学哥舒横行青海夜带刀西屠石堡取紫袍吟诗作赋北牎里万言不直一杯水世人闻此皆掉头有如东风射马耳【齐贤曰左传季郈之鸡鬭季氏介其鸡郈氏为之金距唐哥舒翰为陇右节度副使大震神威军青海上天宝八载诏翰以朔方河东监牧兵十万攻吐蕃石堡城克之遂以功加特进】鱼目亦笑我请【一作谓】与明月同骅骝拳局不能食蹇驴得志鸣春风折杨皇华合流俗晋君聴琴枉清角巴人谁肯和阳春楚地由来贱竒璞黄金散尽交不成白首为儒身被轻一谈一笑失顔色苍蝇贝锦諠谤声【齐贤曰韩非子曰晋平公问师旷音莫悲于清徴乎师旷曰不如清角公曰寡人愿聴之师旷不得巳鼓之一奏有云从北方起再奏之大风至大雨随之裂帏幙破俎豆隳廓瓦坐者散走平公恐惧伏廊室之间晋国大旱赤地三年】曾参岂是杀人者谗言三及慈母惊与君论心握君手荣辱于余亦何有孔圣犹闻伤凤麟董龙更是何鸡狗一生傲岸苦不谐恩踈媒劳志多乖严陵髙揖汉天子何必长劒拄頥事玉阶逹亦不足贵穷亦不足悲韩信羞将绛灌比祢衡耻逐屠沽儿【齐贤曰曽参杀人事见前士赟曰晋载记符生司空王堕刚峻疾恶有嬖人董荣乱政堕疾之如仇畧不与言或曰董尚书贵幸公宜降意堕曰董龙是同鸡狗而今国士与之言乎荣慙恨劝生诛堕临刑荣曰公复敢数董龙作鸡狗乎堕瞠目訾之龙荣小字东汉书祢衡气尚刚傲建安初来逰许下是许都新建贤士大夫四方来集咸问衡曰盍从陈长文司马伯乎对曰吾焉能从屠沽儿耶】君不见季北海英风豪气今何在君不见裴尚书土坟三尺蒿棘【一作下】居少年早欲五湖去见此弥将钟鼎踈【齐贤曰李邕字太和扬州江都人父善淹贯古今注文选适事而忘意书成以示邕欲有所更善曰试为我补益之邕附事见义善以为不可夺故两书并行李峤张廷珪荐之召拜左拾遗元宗即位为陈州刺史仇人告邕赃贷枉法下狱当死许昌男子孔璋上书曰臣与邕平生不欵曲臣知有邕邕不知有臣愿代邕死防奏得减死贬道化尉流璋岭南讨贼有功徙礼州司马后歴淄滑二州刺史始邕早有名重义爱士乆斥外不与士大夫接因上计入朝人间传其眉目瓌异至阡陌聚观后生望风内谒门巷填隘中人临问索所为文章且进上以谗媚出为北海太守天寳中栁勣有罪下狱邕尝遗勣马故吉温使引邕诏就郡杖杀之时年七十天下称李北海邕资性豪放不能治细行裴尚书未详】

　　李太白集分类补注巻十九
　　钦定四库全书
　　李太白集分类补注巻二十
　　宋　杨齐贤　集注
　　元　萧士赟　补注
　　游宴
　　游南阳白水登石激作
　　朝渉白水源暂与人俗疎岛屿佳境色江天涵清虚目送去海云心闲游川鱼长歌尽落日乘月归田庐【齐贤曰随州西北二百里曰枣阳县有舂陵故城在县东汉元帝时舂陵侯以其国地卑湿因割蔡阳之白水上唐二乡为舂陵侯邑】
　　游南阳清泠泉
　　惜彼落日暮爱此寒泉清西辉逐流水荡漾游子情空歌望云月曲尽长松声【齐贤曰薛综注清泠水名在南阳西鄂山上】
　　寻鲁城北范居士失道落苍耳中见范置酒摘苍耳作
　　鴈度秋色逺日静无云时客心不自得浩漫将何之忽忆范野人闲园养幽茫然起逸兴但恐行来迟城壕失往路马首迷荒陂不惜翠云裘遂为苍耳欺入门且一笑把臂君为谁【齐贤曰苍耳即巻耳今所谓羊负菜】酒客爱秋蔬山盘荐霜棃他筵不下筯此席忘朝饥酸枣垂北郭寒瓜蔓东篱还倾四五酌自咏猛虎词近作十日欢逺为千载期风流自簸荡谑浪偏相宜酣来上马去却笑髙阳池【齐贤曰古猛虎行曰饥不从猛虎食暮不从野鹤栖山简镇襄阳游髙阳池事见前】
　　东鲁门泛舟二首
　　日落沙明天倒开波揺石动水萦回轻舟泛月寻溪转疑是山隂雪后来【齐贤曰王子猷雪夜访戴事见前巻】
　　其二
　　水作青龙盘石隄桃花夹岸鲁门西若教月下乘舟去何啻风流到剡溪【士赟曰剡溪见前】
　　秋猎孟诸夜归置酒单父东楼观妓
　　倾晖速短炬走海无停川冀餐圆丘草欲以还頽年此事不可得微生若浮烟【齐贤曰抱朴子圆丘多大蛇又生好药黄帝将登焉广成子告之佩防黄而众蛇皆去】骏发跨名驹雕弓控鸣鹰豪鲁草白狐多肥鲜邀遮相驰逐遂出城东田一扫四野空喧呼鞍马前归来献所获炮炙宜霜天出舞两美人飘飖若云仙畱欢不知疲清晓方来旋【齐贤曰毛诗笺云骏疾也】
　　游太山六首
　　四月上太山石屛御道开六龙过万壑涧谷随萦回马迹绕碧峯于今满青苔飞流洒絶巘水急松声哀北眺崿嶂奇倾崖向东摧洞门闭石扇地底兴云雷【齐贤曰元宗开元十三年有事太山其登山也为大级及中道休三刻而后升即御道也神仙传八公与刘安登山所踏山上石皆防成迹至今人马迹犹存唐贞观中长公弼与华隂云台观刘法师在莲花峯东隅至二石壁髙千余仞下临无底之谷一迳濶数寸法师与公弼侧足而立公弼以指扣石壁遂划然开一门中有天地日月士赟曰六龙是用周易时乘六龙以御天事】登髙望蓬瀛想像金银台天门一长啸万里清风来玉女四五人飘飖下九垓含笑引素手遗我流霞杯稽首再拜之自愧非仙才旷然小宇宙弃世何悠哉【齐贤曰汉志齐威宣燕昭使人入海求蓬莱方丈瀛州此三神山诸仙人及不死之药皆在焉其物禽兽尽白而黄金银为宫阙未至望之如云及至反居水下太山记太山盘道屈曲而上凡五十余盘经小天门大天门仰视天门如从穴中窥天牕】
　　其二
　　清晓骑白鹿直上天门山山际逢羽人方瞳好容顔扪萝欲就语却掩青云闗遗我鸟迹书飘然落岩间其字乃上古读之了不感此三叹息从师方未还【齐贤曰拾遗记老聃其瞳方仙书云眼方者寿千岁黄帝之史沮诵苍颉眺彼鸟迹始作书契汉书谓之科斗书尚书序上古之书谓之尚书士赟曰葛洪神仙传汉武帝闲居殿上忽有一人乘云车驾白鹿从天而下来集殿前帝惊问为谁曰我山中衞叔卿也】
　　其三
　　平明登日观举手开云闗精神四飞扬如出天地间黄河从西来窈窕入远山慿崖揽八极目尽长空闲偶然值青童緑髪双云鬟笑我晩学仙蹉跎凋朱顔踌躇忽不见浩荡难追攀【齐贤曰泰山东南名日观鸡一鸣时日始出长三丈许士赟曰黄河西来见前巻陶隐居真诰云青童大君云欲植灭度根当拔生死气沉吟堕九泉坐惜形骸弃语亦见前】
　　其四
　　清斋三千日裂素冩道经吟诵有所得众神衞我形云行信长风飒若羽翼生攀崖上日观伏槛窥东溟海色动逺山天鸡已先鸣银台出倒景白浪翻长鲸安得不死药髙飞向蓬瀛【齐贤曰魏文帝诗服之四五日身体生羽翼士赟曰集仙録紫虚元君魏华存夫人清斋于阳洛之山隐元之台西王母降于台中传玉清隐书四巻以授华存海色日出时之光也】
　　其五
　　日观东北倾两崖夹双石海水落眼前天光揺空碧千峯争攅聚万壑絶凌厯缅彼鹤上仙去无云中迹长松入云汉逺望不盈尺山花异人间五月雪中白终当遇安期于此炼玉液【齐贤曰安期生事见前】
　　其六
　　朝饮王母池暮投天门闗独抱緑绮琴夜行青山间山明月露白夜静松风歇仙人游碧峯处处笙歌发寂静娱清晖玉真连翠微想像鸾凤舞飘飖龙虎衣扪天摘匏瓜恍惚不忆归举手弄清浅误攀织女机明晨坐相失但见五云飞【齐贤曰乐书相如蔡琰之緑绮琴名也北史崔浩传太史奏荧惑在匏瓜星中一夜忽然亡失集林曰昔有人寻河源见妇人浣纱问之曰此天汉也乃与一石归问严君平云此织女支机石今在成都严贞观君平故宅】
　　秋夜与刘砀山泛宴喜亭池
　　明宰试舟楫张灯宴华池文招梁苑客歌动郢中儿月色望不尽空天交相宜令人欲泛海只待长风吹【齐贤曰唐志宋州睢阳郡砀山县汉梁孝王筑东城方三百余里大治宫室招延四方豪杰自山东游士莫不至客有歌于郢中及谢安与孙绰等泛海事见前风土记南中六月有东南长风俗云黄雀长风时海鱼变为黄雀因名】
　　携妓登梁王栖霞山孟氏桃园中
　　碧草巳满地栁与梅争春谢公自有东山妓画屛笑坐如花人今日非昨日明日还复来白髪对緑酒强歌心已摧君不见梁王池上月昔照梁王樽酒中梁王巳去明月在黄鹂愁醉嗁春风分明感激眼前事莫惜醉卧桃园东【齐贤曰栖霞山在单父县汉梁孝王苑中有雁池豳诗有鸣仓庚注黄鹂也】
　　与从侄杭州刺史良游天竺寺
　　挂席凌蓬丘观涛憩樟楼三山动逸兴五马同遨游天竺森在眼松风飒惊秋览云测变化弄水穷清幽叠嶂隔遥响当轩写归流转成傲云月佳趣满吴洲【齐贤曰汉仪天子六马诸五马钱唐寺天竺最盛山有一门南北相名而上下两天竺寺自西湖入天竺寺路夹道皆古松其地名曰九里松灵隐天竺同在一处皆由天门而进图经杭州灵山之隂北涧之阳即灵隐寺灵山之南南涧之阳即天竺寺二涧流水号泉源泉绕寺峯南北至峯前合为一防】
　　同友人舟行
　　楚臣伤江枫谢客拾海月怀沙去潇湘挂席泛溟渤蹇予访前迹独徃造穷髪古人不可攀去若浮云没【齐贤曰宋玉招魂云湛湛江水兮上有枫目极千里兮伤春心注江水浸润枫木使之茂盛伤巳不防君惠而身放弃不如枫木得所也屈原作怀沙赋事见前士赟曰司马彪曰穷髪者北极之下无毛之地地理书以草为髪】愿言弄倒景从此链真骨华顶窥絶溟蓬壶望超忽不知青春度但怪緑芳歇空持钓鼇心从此谢魏阙【士赟曰倒景絶溟钧鼇三事并见前】
　　下终南山过斛斯山人宿置酒
　　暮从碧山下山月随人归却顾所来径苍苍横翠微相携及田家童稚开荆扉緑竹入幽径青萝拂行衣欢言得所憩美酒聊共挥长歌吟松风曲尽河星稀我醉君复乐陶然共忘机【齐贤曰毛苌曰终南周之名山在长安之南尔雅曰山未及上曰翠防】
　　朝下过卢郎中叙旧游
　　君登金华省我入银台门幸遇圣明主俱承云雨恩复此休浣时闲为畴昔言却话山海事宛然林壑存明湖思晓月疉嶂忆清猿何由返初服田野醉芳樽【齐贤曰唐有银台门通进司檀弓注畴发声昔犹前也楚词进不入以离龙退将复脩吾初服士赟曰顔师古曰金华殿在未央后】
　　侍从游宿温泉宫作
　　羽林十二将罗列应星文霜仗悬秋月霓旌巻夜云严更千户肃清乐九天闻日出瞻佳气葱葱绕圣君【齐贤曰甘氏星经羽林府四十五星疉壁陈十二星在营室南主羽林卫太子之军武帝太初元年置建章营骑后更名羽林骑唐因隋制有十二衞仪衞志凡朝防之仗三衞轮畨分为五仗天子将出前二日大乐令设宫悬之乐于庭昼漏之上五刻驾发前发七刻击一鼓为一严前五刻撃二鼓为再严前二刻三鼓为三严诸卫合督其队以次入陈】
　　邯郸南亭观妓
　　歌鼓【一作妓】燕赵儿魏姝弄鸣丝粉色艳日彩舞袖拂花枝把酒顾美人请歌邯郸词清筝何缭绕度曲緑云垂平原君安在科斗生古池座客三千人于今知有谁我辈不作乐但为后代悲【齐贤曰诗笺云姝美好之子乐书唐惟有清乐筝十二弹之为鹿骨爪长寸余代指他皆十二今教坊无十二者善度曲事见前士赟曰尚书序注曰科斗虫名虾蟇子】
　　春日游罗敷潭
　　行歌入谷口路尽无人跻攀崖度絶壑弄水寻回溪云从石上起客到花间迷淹畱未尽兴日落羣峯西【齐贤曰左传注跻升也】
　　奉陪商州裴使君游石娥溪
　　裴公有仙标拔俗数千丈澹荡沧洲云飘飖紫霞想剖竹商洛间政成心巳闲萧条出世表防寂闭元闗【士赟曰黄庭内景玉经曰上清紫霞虚皇前注云紫霞之宫一名紫琼宫王简栖头陀寺碑曰元闗幽键感而遂通】我来属芳节解榻时相悦褰帷对云峯扬袂指松雪蹔出东城边遂游西岩前横天耸翠壁喷壑鸣红泉寻幽殊未歇爱此春光发溪傍饶名花石上有好月命驾归去来露华生翠苔淹畱惜将晩复聴清猿哀清猿断人肠游子思故乡明发首东路此欢焉可忘
　　陪从祖济南太守泛鹊山湖三首
　　初谓鹊桥近宁知湖水遥此行殊访戴自可缓归桡【齐贤曰唐齐州济南郡治厯城县子猷访戴事见前】
　　其二
　　湖濶数千里湖光揺碧山湖西正有月独送李膺还【齐贤曰郭泰游洛阳见河南尹李膺膺大竒之后归乡里衣冠诸儒送至河林宗与李膺同舟而济众賔望之以为神仙】
　　其三
　　水入北湖去舟从南浦回遥看鹊山转却似送人来【齐贤曰南浦在鹊湖之南】
　　春日陪杨江宁及诸官宴北湖感古作【金陵】
　　昔闻顔光禄攀龙宴京湖楼船入天镜帐殿开云衢君王歌大风如乐丰沛都延年献佳作邈与诗人俱【齐贤曰丹阳郡图经乐游苑晋时药圃元嘉中筑堤壅水名为北湖汉髙祖过沛酒酣上击筑自歌曰大风起兮云飞扬安得猛士兮守四方】我来不及此独立钟山孤杨宰穆清风【一作颷】芳声腾海隅英僚满四座灿若璚林敷鹢首弄倒景蛾眉缀明珠新弦采【一作来】梨园古舞娇吴歈曲度绕云汉【一作清汉】聴者皆欢娱【齐贤曰北山移文钟山之英即今建康蒋山也士赟曰唐礼乐志初隋有法曲其声清新而近雅元宗酷爱法曲选坐部伎弟子三百余人教于梨园为梨园弟子】鸡栖何嘈嘈防【一作江】月沸笙竽古之帝宫苑今乃人樵苏感此劝一觞愿君覆瓢壶荣盛【一作盛时】当作乐无令后贤吁【齐贤曰月令仲夏调笙竽金陵六朝之故都晋灼曰樵取薪苏取草士赟曰嘈嘈众声也末句意葢自国风山有枢中来也】
　　宴郑防卿山池
　　尔恐碧草晚我畏朱顔移愁看杨花飞置酒正相宜歌声送落日舞影回清池今夕不尽杯畱欢更邀诗
　　游谢氏山亭
　　沦老卧江海再欢天地清病闲乆寂寞岁物徒芬荣借君西池游聊以散我情扫雪松下去扪萝石道行谢公池塘上春草飒巳生花枝拂人来春鸟向我鸣田家有美酒落日与之倾醉罢弄归月遥欣稚子迎
　　把酒问月【故人贾淳令予问之】
　　青天有月来几时我今停杯一问之人攀明月不可得月行却与人相随皎如飞镜临丹阙緑烟灭尽清晖发但见宵从海上来寜知晓向云间没白兔捣药秋复春嫦娥孤栖与谁邻今人不见古时月今月曾经照古人古人今人若流水共看明月皆如此惟愿当歌对酒时月光长照金樽里
　　同族侄评事黯游昌禅师山池二首
　　远公爱康乐为我开禅闗萧然松石下何异清凉山花将色不染水与心俱闲一坐度小刼观空天地间【齐贤曰干封二年宣律师在长安城南净业寺修道忽有一大人来至彼自言姓王名璠因问曰自昔枢传文殊在清凉山领五百仙人説法结中明文曰文殊乆住婆娑世界如何偏在此方答曰文殊是诸佛之元师随縁利见但知仰信多在清凉山五台之中今属代州西五台县清凉府今五台山东南三十里见有大孚灵鸾寺有花园可二倾许四时发花色类不同人移花栽别处皆不生惟在园内方得乆荣或云汉明所植或云魏孝文所植士赟曰老子清浄经云观空亦空空无定空】
　　其二
　　客来花雨际秋水落金池片石寒青锦疎杨挂緑丝髙僧拂玉柄童子献双梨惜去爱佳景烟萝欲暝时【齐贤曰金陵雨花台梁武时有僧讲经于此天雨寳花此台在长干山之头后汉骠国王居有二池以金为堤舟楫皆饰金寳】
　　金陵凤凰台置酒
　　置酒延落景金陵凤凰台长波写万古心与云俱开借问往昔时凤凰为谁来凤凰去巳乆正当今日回明君越羲轩天老坐三台豪士无所用弹弦醉金罍东风吹山花安可不尽杯六帝没幽草深宫防緑苔置酒勿复道歌钟但相催【齐贤曰鳯凰台在金陵宋元嘉中王顗见异鸟集于山时谓鳯凰遂起台于山羲轩伏羲轩辕也列子注云天老力牧太山稽三人黄帝之相六帝吴晋宋齐梁陈也】
　　秋浦清溪雪夜对酒客有唱山鹧鸪者
　　披君【一作我】貂襜褕对君白玉壶雪花酒上灭顿觉夜寒无客有桂阳至能吟山鹧鸪清风动牕竹越鸟起相呼持此足为乐何烦笙与竽【齐贤曰说文直裾谓之襜褕唐郴州桂阳郡録异云鹧鸪岭南偏多臆前有白圆防背上间紫赤毛多对啼自呼杜薄州】
　　与周刚清溪玉镜潭宴别【潭在秋浦桃树陂下】
　　康乐上官去永嘉游石门江亭有孤屿千载迹犹存我来游秋浦三入桃陂源千峯照积雪万壑尽啼猿兴与谢公合文因周子论【齐贤曰谢康乐有登石门最髙顶诗石门涧六处石门退水上两山两边石壁右边石岩下临涧水秋浦见前巻】扫厓去落叶席月开清樽溪当大楼南溪水正南奔回作玉镜潭澄明洗心魂此中得佳境可以絶嚣喧清夜方归来酣歌出平原别后经此地为余谢兰荪【齐贤曰大楼山名】
　　游秋浦白笴陂二首
　　何处夜行好月明白笴陂山光揺积雪猿影挂寒枝但恐佳景晩小令归棹移人来有清兴及此有【一作又】相思
　　其二
　　白笴夜长啸爽然溪谷寒鱼龙动陂水处处生波澜天借一明月飞来碧云端故鄊不可见肠断正西看
　　宴陶家亭子
　　曲巷幽人宅髙门大士家池开照胆镜林吐破顔花緑水蔵春日青轩秘晩霞若闻弦管妙金谷不能夸【齐贤曰照胆言池水之清照人如见肝胆晋石崇有别馆在河阳之金谷一名梓泽】
　　在水军宴韦司马楼船观妓
　　揺曵帆在空清流【一作川】顺归风诗因鼓吹发酒为劒歌雄对舞青楼妓双鬟白玉童行云且莫去畱醉楚王宫【齐贤曰谢元晖有鼓吹曲蔡邕曰鼓吹歌军乐也谓之短箫铙歌黄帝岐伯所作士赟曰白玉童言其童之顔如白玉也】
　　流夜郎至江夏陪长史叔及薛明府宴兴徳寺南阁
　　绀殿横江上青山落镜中岸回沙不尽日映水成空天乐流【一作闻】香阁莲舟飏晩风恭陪竹林宴畱醉与陶公【齐贤曰说文绀深青色齐景公造莲舟令宫人防衣撑之以鬬名竞渡亦名花竞陶潜性嗜酒家贫不能常得亲旧知其如此或置酒招之造饮辄尽期必醉而退曾不吝情】
　　泛沔州城南郎官湖【并序】
　　乾元岁秋八月白迁于夜郎遇故人尚书郎张谓出使夏口沔州牧杜公汉阳宰王公觞于江城之南湖乐天下之再平也方夜水月如练清光可掇张公殊有胜槩四望超然乃顾白曰此湖古来贤豪游者非一而枉践佳景寂寥无闻夫子可为我标之嘉名以传不朽白因举酒酹水号之曰郎官湖亦犹郑圃之有仆射陂也席上文士辅翼岑静以为知言乃命赋诗纪事刻石湖侧将与大别山共相磨灭焉
　　张公多逸兴共泛沔城隅当时秋月好不减武昌都四座醉清光为欢古来无郎官爱此水因号郎官湖风流若未减名与此山俱【齐贤曰汉阳本沔州武徳四年以沔阳郡之汉阳汊川二县置武昌在鄂州五百三十里孙权故都羊祜镇襄阳乐山水每风景必造岘山置酒尝慨然叹息谓中郎邹湛等曰自有宇宙便有此山由来贤逹胜士登此如我与卿等者多矣皆湮灭无闻使人悲伤湛曰公令闻令望必与此山俱若湛辈乃当如公言耳】
　　陪侍郎叔游洞庭醉后三首
　　今日竹林宴我家贤侍郎三杯容小阮醉后发清狂【齐贤曰嵇康与山涛阮籍兄子咸王戎向秀刘伶为竹林之游世谓竹林七贤咸字仲容虽处世不交人事惟共亲知歌酣宴而已借子运有父风少慕通逹不饰小节籍谓曰仲容已豫吾此流汝不得复尔士赟曰苏林曰凡狂者隂阳脉尽浊今此人不狂似狂者故言清狂也】
　　其二
　　船上齐桡乐湖心泛月归白鸥闲不去争拂酒筵飞【齐贤曰楚词注桡小楫也方言曰楫谓之桡或谓之棹】
　　其三
　　刬却君山好平铺湘水流巴陵无限酒醉杀洞庭秋【齐贤曰君山在洞庭东距巴陵四十里登岳阳楼望之横陈其闲君山之后乃大湖渺茫无际直抵沅澧鼎三州】
　　夜泛洞庭寻裴侍御清酌
　　日晩湘水緑孤舟无端倪明湖涨秋月独泛巴陵西遇憩裴逸人岩居陵丹梯抱琴出深竹为我弹鹍鸡曲尽酒亦倾北牕醉如泥人生且行乐何必组与珪【齐贤曰湘水巴陵事见前丹梯山名鹍鸡曲名古琵琶弦用鹍鸡筋】
　　陪族叔刑部侍郎及中书贾舎人至游洞庭五首
　　洞庭西望楚江分水尽南天不见云日落长沙秋色逺不知何处吊湘君【齐贤曰岷江从西来至岳阳楼前与洞庭之水合而东行潭州长沙郡在洞庭上流三百余里河图玉版曰尧之二女为舜妃死葬于此冢在县北一百六十里青草山士赟曰此时贾至贬岳州司马与白均是逐臣邂逅而为洞庭之游作是诗也亦屈原睠顾宗国系心怀王之意乎时帝在西京故曰西望也楚江分者有秦楚之隔也水尽南天不见云者犹晋明帝所谓举目只见日不见长安之义云者就之如日望之如云之羲亦谓南天隔逺西望吾君不可得而见也日落长沙秋色逺者谓晚景而遭末造之时也逺者日以疎逺也不知何处吊湘君者葢舜之葬也二妃不得从焉是又即湘君之事而重感明皇王后杨妃之事故曰不知何处也寄兴深逺无非爱君忧国之意而全不着迹其得国风之体与晦庵所谓圣于诗者此之谓矣】
　　其二
　　南湖秋水夜无烟耐可乘流直上天且就洞庭賖月色将船买酒白云邉
　　其三
　　洛阳才子谪湘川元礼同舟月下仙记得长安还欲笑不知何处是西天【齐贤曰后汉郭泰归乡李膺送之同舟而济衣冠望之若神仙元礼李膺字也士赟曰贾生洛阳之才子按唐书本传贾至字又邻元宗幸蜀拜起居舎人知制诰厯中书舎人至徳后坐小法贬岳州司马太白故以贾生事比之也此诗虽游赏之作然末句隐然有睠顾宗国系心君王之意其视前辈所评杜甫之诗一饭不能忘其君者夫何歉之有哉】
　　其四
　　洞庭湖西秋月辉潇湘江北早鸿飞醉客满船歌白纻不知霜露入秋衣【齐贤曰白纻歌云皎皎白绪节节为双盖吴音呼纻为绪当涂有白苎亭宋武帝与羣臣防于此为白苎之歌】
　　其五
　　帝子潇湘去不还空余秋草洞庭间淡扫明湖开玉镜丹青画出是君山【齐贤曰帝子尧女舜妃也青草湖在金沙堆上堆下即洞庭君山居洞庭东正对岳阳自潇湘来望之如脩眉见于镜中】
　　楚江黄龙矶南宴杨执防治楼
　　五月入五洲碧山对青楼故人杨执防春赏楚江楼一见波漂月三杯歌棹讴桂枝攀不尽他日更相求【士赟曰执防事见二巻】
　　铜官山醉后絶句
　　我爱铜官乐千年未拟还要须回舞袖拂尽五松山【齐贤曰唐宣州南陵县武徳四年池州州废属宣州后析置义安县又废义安为铜官治内利国山有铜铁】
　　与南陵常賛府游五松山
　　安石泛溟渤独啸长风还逸韵动海上髙情出人间灵异可并迹澹然与世闲【齐贤曰世说谢安石与孙兴公泛海吟笑事见前】我来五松下置酒穷跻攀征古絶遗老因名五松山五松何清幽胜境美沃州萧飒鸣洞壑终年风雨秋响入百泉去听如三峡流剪竹扫天花且从傲吏游龙堂若可憩吾欲归精修【齐贤曰髙僧传支遁投迹剡山于沃州东岭立寺行道晚移石城山有精舎在南陵铜井西五里】
　　宣城青溪【一云入清溪山】
　　青溪胜桐庐水木有佳色山貌日髙古石容天倾侧防鸟昔未名白猿初相识不见同怀人对之空叹息【齐贤曰桐庐县新安东阳二水合于此仍东流为浙江】
　　与谢良辅游泾川陵岩寺
　　乘君素舸泛泾溪宛似云门对若溪且从康乐寻山水何必东游入防稽【齐贤曰唐宣州泾县以泾溪而名若耶溪云门在越州防稽县南】
　　游水西简郑明府
　　天宫水西寺云锦照东郭清湍鸣回溪緑水绕飞阁凉风日潇洒幽客时憩泊五月思貂裘谓言秋霜落石萝引古蔓岸笋开新箨吟翫空复情相思尔佳作郑公诗人秀逸韵横寥廓何当一来游惬我雪山诺【士赟曰五月思貂裘此极凉之形容也】
　　九日登山
　　渊明归去来不与世相逐为无杯中物遂偶本州牧因招白衣人笑酌黄花菊【齐贤曰陶潜赋归去来事见前刺史王宏欲识潜往庐山令其故人厐通之赍酒具于半道栗里邀之潜有脚疾使一门生一儿举篮舆及至欣然便共饮酌俄顷宏至亦无忤也晋阳秋曰陶潜九日无酒出宅边丛菊中坐乆之望见白衣人来乃刺史王宏送酒即便就酌尽醉而后归】我来不得意虚过重阳时题舆何俊发遂结城南期筑土按响山俯临宛水湄胡人叫玉笛越女弹霜丝自作英王胄斯乐不可窥赤鲤涌琴髙白龟道冯夷灵仙如彷佛奠酹遥相知【齐贤曰霜丝白丝也列仙传琴髙赵人以鼔琴为宋康王舎人行涓彭之术游冀州涿郡间二百余年后辞入水中取龙子与弟子期曰我于水傍祠屋果乘赤鲤来防祠中畱月余复入水去九域志宣州琴溪即琴髙控鲤之地山海经从极之川氷夷常都焉氷夷人面而乘龙郭璞曰氷夷冯夷也】古来登髙人今复几人在沧洲违宿诺明日犹可待连山似惊波合沓出溟海扬袂挥四座酩酊安所知齐歌送清扬起舞乱参差賔随落叶散帽逐秋风移别后登此台愿言长相思【齐贤曰孟嘉为桓温防军九月九日游龙山嘉醉有风吹落帽而不知】
　　九日
　　今日云景好水緑秋山明携壶酌流霞搴【音蹇】菊泛寒荣地逺松石古风扬管清窥觞照欢顔独笑还自倾落帽醉山月空歌怀友生【齐贤曰说文搴拔取也】
　　九日龙山饮
　　九日龙山饮黄花笑逐臣醉看风落帽舞爱月畱人【齐贤曰九域志太平州治当涂有龙山即桓温九月九日登此置酒风吹孟嘉帽落处士赟曰礼记月令季秋之月菊有黄华】
　　九月十日即事
　　昨日登髙罢今朝更举觞菊花何太苦遭此两重阳陪族叔当涂宰游化城寺升公清风亭
　　化城若化出金牓天宫开疑是海上云飞空结楼台升公湖上【一作山】秀粲然有辩才济人不利己立俗无嫌猜了见水月中青莲出尘埃闲居清风亭左右清风来当暑隂广殿太阳为徘徊【齐贤曰列子曰周穆王时西极之国有化人来谒王同游王执化人之袪腾而上者中天廼及化人之宫搆以金银络以珠玉出云雨之上王实以为清都紫微钧天广乐帝之所居晋志海旁蜃气象楼台广野气成宫阙升公化城寺僧也士赟曰维摩诘经菩萨云何观于众生维摩诘言菩萨观众生如智者见水中月寳积偈曰目浄修广如青莲】茗酌待幽客珍盘荐雕梅飞文何洒落万象为之摧季父拥鸣琴徳声布云雷虽游道林室亦举陶潜杯清乐动诸天长松自吟哀留欢若可尽刼石乃成灰【齐贤曰当涂宰李阳氷乃太白之叔为季父士赟曰髙僧竺法兰传云昔汉武帝穿昆明池底得黒灰问东方朔朔云可问西域梵人后汉竺法兰既至众人追问之兰云世界终尽刼火洞烧此灰是也】



　　李太白集分类补注巻二十
　　钦定四库全书
　　李太白集分类补注巻二十一
　　宋　杨齐贤　集注
　　元　萧士赟　补注
　　登览
　　登锦城散花楼
　　日照锦城头朝光散花楼金窗夹绣戸珠箔悬银钩飞梯緑云中极目散我忧【一作愁】暮雨向三峡春江绕双流今来一登望如上九天游【齐贤曰成都记府城亦呼为锦官城以江山明丽错杂如锦散花楼在摩诃池上蜀王秀所建三峡明月峡巴峡巫峡蜀都赋带二江之双流注蜀守李冰凿离堆穿两江为人开田百姓享其利士赟曰三秦记明光宫皆珠玑为帘箔】
　　登峨眉山
　　蜀国多仙山峨眉邈难匹周流试登览絶怪安可息青冥倚天关彩错疑画出泠然紫霞赏果得锦嚢术云间吟琼箫石上弄宝瑟平生有微尚欢笑自此毕烟谷如在顔尘累忽相失傥逢骑羊子携手凌白日【齐贤曰峨眉县在嘉州西九十里唐折嘉州置眉州大峨之中有普贤阁背倚白崖峯余十七峯共环之有茂眞尊者旧庵在峯下其傍一峯号呼应孙思邈所往来传云茂眞与孙尝相呼而应故名大峨之巅一名胜峯山佛书以为普贤大士所居西王母出紫锦嚢隐地八术经授茅君事见前郡国志吴孙皓时滕脩为广州刺史未至州有五仙人骑五色羊来迎】
　　大庭库
　　朝登大庭库云物何苍然莫辨陈郑火空霾邹鲁烟我来寻梓愼观化入寥天古木翔气多松风如五帝图终冥没叹息满山川【齐贤曰杜预左传注大庭氏古国名在鲁城内鲁于其庭作库高显故登以望气昭公十八年五月宋卫陈郑皆火梓慎登大庭之库望之曰宋卫陈郑也数日皆来告火】
　　登单父陶少府半月台
　　陶公有逸兴不与常人俱筑台像半月回向【一作出】髙城隅置酒望白云商【一作高】飚起寒梧秋山入逺海桑柘罗平芜水色渌且明【一作清】令人思镜湖终当过江去爱此暂踟蹰
　　天台晓望
　　天台邻四明华顶高百越门标赤城霞楼栖沧岛月慿高登逺览直下见溟渤云垂大鹏翻波动巨鼇没风潮争汹涌神怪何翕忽观奇迹无倪好道心不歇攀条摘朱实服药錬金骨安得生羽毛千春卧蓬阙【齐贤曰抱朴子曰金丹链人身体故能令人不老不死士赟曰临海记云天台山超然秀出山有八重视之如一高一万八千丈周回八百里洞天福地记云天台山名上清玉平之天即桐栢眞人所居亦名桐栢山四明山在今明州西八十里山有峯最高四穴在峯上毎天色晴霁望之如戸牖相倚华顶峯在天台县东北六十里盖天台第八重最高其高一万丈絶顶东望沧海俗号望海尖草木薫郁殆非人世赤城山在天台县东六里一名烧山其上石壁皆如霞色望之如雉堞然其后人以此名之】
　　早望海霞边
　　四明三千里朝起赤城霞日出红光散分辉照雪厓一飡咽琼液五内发金沙举手何所待青龙白虎车【齐贤曰瀑布山天台之西南峯水从南岩悬注望之如曵布即雪厓也神仙传沈羲吴郡人得道帝令遣仙官薄延乗白鹿车司马生乗青龙车徐福乗白虎车召羲共载升天士赟曰魏柏阳参同契曰薫蒸入五内顔色悦泽好】
　　焦山望松寥山【齐贤曰焦山在镇江府大江中】
　　石壁望松寥宛然在碧霄安得五防虹驾天作长桥仙人如爱我举手来相招
　　杜陵絶句
　　南登杜陵上北望五陵间秋水明落日流光灭逺山【齐贤曰班固西都赋南望杜霸北眺五陵】
　　登太白峯
　　西上太白峯夕阳穷登攀太白与我语为我开天关愿乗泠风去直出浮云间举手可近月前行若无山一别武功去何时复见还【齐贤曰唐志凤翔府郿县有太白山谷子于此授苏秦佐国之术録异记金星之精坠于终南圭峯西因号太白山其精化为白石状如美玉时有紫气覆之天寳中元宗立元庙梦神人曰太白北谷有玉石可琢取之紫气见处是也使求得之琢象高二丈士赟曰毛诗注曰山西曰夕阳】
　　登邯郸洪波台置酒观发兵
　　我把两赤羽来游燕赵间天狼正可射感激无时闲观兵洪波台倚劒望玉关请缨不系越且向燕然山风引龙虎旗歌钟昔追攀击筑落高月投壶破愁顔遥知百战胜定扫方还【齐贤曰家语赤羽若日白羽若月晋志狼一星在东井东南狼为野将主剽掠弧星在狼东南主备盗贼常向于狼终军字子云南越与汉和亲军自请愿受长缨必羁南越王致之阙下军遂往説越王王请举国南属天子大説窦宪遣阎盘等与北单于战于稽落山大破之于是八十一部率众降登燕然山刻石勒功令班固作铭乐书筑类其颈细其肩圆以竹击之祭遵为将军取士皆用儒术对酒设乐必雅歌投壶方国名】
　　登新平台
　　去国登兹楼懐归伤暮秋天长落日逺水净寒波流秦云起岭树胡鴈飞沙洲苍苍几万里目极令人愁
　　谒老君庙
　　先君懐圣德灵庙肃神心草合人踪断尘浓鸟迹深流沙丹灶灭关路紫烟沉独伤千载后空余松栢林【齐贤曰关令尹喜望紫气知老子入関与俱之流沙事详见前巻士赟曰唐祖老子故白称为先君】
　　秋日登扬州西灵塔
　　寳塔凌苍苍登攀览四荒顶高元气合标出海云长万象分空界三天接画梁水揺金刹影日动火珠光鸟拂琼帘度霞连綉栱张目随征路断心逐去帆扬露浴梧楸白霜摧橘柚黄玉毫如可见于此照迷方【齐贤曰铠婆刹国自交州浮海而至多火珠大者如鸡卵白照数尺日中以艾借珠辄火出】
　　登金陵冶城西北谢安墩【此墩即晋太傅谢安与右军王羲之同登超然有髙世之志余将营园其上故作是诗也】
　　晋室昔横溃永嘉逐南奔沙尘何茫茫龙虎鬬朝昏胡马风汉草天骄蹙中原【齐贤曰晋永嘉五胡乱华元帝南渡事见前光武纪四夷云集龙鬬野史记匈奴天之骄子】哲匠感頽运云鹏忽飞翻组练照楚国旌旗连海门西秦百万众戈甲如云屯投鞭可塡江一扫不足论【一作投防】皇运有返正丑虏无遗魂谈笑遏横流苍生望斯存冶城访古迹【一作至今古城隅】犹有谢安墩慿览周地险高标絶人喧想像东山姿缅懐右军言【齐贤曰哲匠指谢安也左传楚子重伐吴使邓廖率组甲三百被练三千杜预注组甲漆甲成组文被练练袍西秦符坚也坚以百万之众伐晋以吾之众投鞭于河足断其流谢安遣谢元等拒敌败之谢安在东山人曰安石不起当如苍生何至此果能慰苍生也冶城在建康右军羲之也士赟曰易曰地险山川丘陵也高标高枝也】梧桐识嘉树蕙草留芳根白鹭映春洲青龙见朝暾地古云物在台倾禾黍繁我来酌清波于此树名园功成拂衣去归入【一作长啸】武陵源【齐贤曰白鹭洲在金陵城下秦淮之外青龙苍龙之宿角亢氐房心尾箕也黍离诗周大夫行役过故宗庙宫室尽为禾黍武陵源在今常德府】
　　登瓦官阁
　　晨登瓦官阁极眺金陵城钟山对北戸淮水入南荣漫漫雨花落嘈嘈天乐鸣两廊振法鼓四角吟【一作吹】风筝杳出霄汉上仰攀日月行山空霸气灭地古寒隂生寥廓云海晩苍茫宫观平门余阊阖字楼识凤凰名雷作百山动神扶万栱倾灵光何足贵长此镇吴京【齐贤曰瓦官阁事见前巻雨花台在长于梁武时有僧讲经于此天雨寳花霸气六朝也呉有阊阖门宋元嘉有异鸟来集于此因建凤凰台有凤凰楼】
　　登梅冈望金陵赠族侄髙座寺僧【中孚】
　　钟山抱金陵霸气昔腾发天开帝王居海色照宫阙羣峯如逐鹿奔走相驰突江水九道来云端遥明没时迁大运去龙虎势休歇【齐贤曰蒯通曰秦失其鹿天下共逐此借以喻山之形也孔安国曰江于此州界分为九道】我来属天清登览穷楚越吾宗挺禅伯特秀鸾凤骨【一作吾宗道门秀特异鸾凤骨】众星罗青天明者独有月居顺生理草木不剪伐烟窓引蔷薇石壁老野蕨吴风谢安屐白足傲履袜【齐贤曰传曰明星之多不如一月之光晋书谢等既破符坚驿书至安喜还内过戸阈不觉屐齿之折释昙足白于面跣涉泥水未尝污时称白足和尚】几宿一下山【一作下山来】萧然忘干谒谈经演金偈降鹤舞海雪时闻天香来了与世事絶佳游不可得春风惜逺别赋诗留岩屏千载庻不灭
　　登金陵鳯凰台
　　鳯凰台上鳯凰游鳯去台空江自流吴宫花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁【齐贤曰宋元嘉中王观见异鸟集于山时谓鳯凰遂起台于山孙权始都建业元帝南渡号为东晋三山及白鹭洲事见前士赟曰此诗因懐古而动懐君之思乎抑亦自伤防废望帝乡而不见乃触境而生愁乎太白之志亦可哀也】
　　望庐山瀑布水二首
　　西登香炉峯南见瀑布水挂流三百丈喷壑数十里歘如飞电来隐若白虹起初惊河汉【一作银河】落半洒云天里【一作半泻金潭里】仰观势转雄壮哉造化功海风吹不断江【一作山】月还照空空中乱潨射左右洗青壁飞珠散轻霞流沫沸穹石而我乐名山对之心益闲无论潄琼液还得洗尘顔且谐宿所好永愿辞人间【齐贤曰逺法师庐山记云山东南有香炉山孤峯秀起游气笼其上若烟梁昭明太子之所栖隐也唐元宗始号开先山南山北有瀑布无虑十余处香炉峯与双劒峯在瀑布之傍水源在山顶人未有穷者或曰西入康王谷为水帘东为开先之瀑布潨水会也】
　　其二
　　日照香炉生紫烟遥看瀑布挂前川飞流直下三千尺疑是银河落半天【一本题云望庐山香炉峯瀑布曰庐山上与星斗连日照香炉生紫烟下两句同齐贤曰苏东坡诗话仆初入庐山有以陈令举庐山记见寄者且行且读见其中有徐颊和李白诗不觉失笑开先寺主求诗为作一絶云帝遣银河一垂古来唯有谪仙词飞流溅沫知多少不为徐痴洗恶诗】
　　登庐山五老峯
　　庐山东南五老峯青天削出金芙蓉九江秀色可揽结吾将此地巢云松【齐贤曰浔阳记山北有五峯于庐山最为峻极其形如河中虞卿县前五老之形故名】
　　江上望皖公山
　　奇峯出奇云秀木含秀气清宴皖公山巉絶称人意独游沧江上终日淡无味但爱兹岭髙何由讨灵异黙然遥相许欲往心莫遂待吾还丹成投迹归此地【齐贤曰唐舒州同安郡治懐寜县武德五年析置皖阳有皖山宿松县武德四年为严州八年废九域志宿松在舒州西南百四十里僧粲大师以白衣谒二祖既得法隐于皖公山今墓在山谷寺后】
　　望黄鹤楼
　　东望黄鹤山雄雄半空出四面生白云中峯倚红日岩峦行穹跨峯嶂亦防宻颇闻列仙人于此学飞术一朝向蓬海千载空石室金灶生烟埃玉潭秘清谧地古遗草木庭寒老芝术蹇予羡攀跻因欲保闲逸观奇徧诸岳兹岭不可匹结心寄青松永悟客情毕【士赟曰相如传洞仙之儒居山泽间形容甚臞列仙传赤松子常止西王母石室中青松喻眞性也】
　　鹦鹉洲
　　鹦鹉来过吴江水江上洲传鹦鹉名鹦鹉西飞陇山去芳洲之树何青青烟开兰叶香风暖岸夹桃花锦浪生迁客此时徒极目长洲孤月向谁明【齐贤曰鹦鹉洲在郢州江中】
　　九日登巴陵置酒望洞庭水军
　　九日天气清登高无秋云造化辟川岳了然楚汉分长风鼓横波合沓蹙龙文忆昔传游豫楼船壮横汾今兹讨鲸鲵旌斾何缤纷白羽落酒樽洞庭罗三军黄花不掇手战鼓遥相闻劒舞转頽阳当时日停曛酣歌激壮士可以摧妖氛握齱【初角切】东篱下渊明不足羣【齐贤曰时贼逼华容县故军于洞庭以为长沙鄂岳之蔽士赟曰淮南子虞公与夏战日欲落公以劒指日日还不落应劭曰握齱急促之貌此言渊明不足羣者盖用武之时儒士必为所轻太白其以渊明自况乎】
　　秋登巴陵望洞庭
　　清晨登巴陵周览无不极明湖映天光彻底见秋色秋色何苍然际海俱澄鲜山青灭逺树水緑无寒烟来帆出江中去鸟向日边风清长沙浦山空云梦田瞻光惜頽发阅水悲徂年北渚既荡漾东流自潺湲郢人唱白雪越女歌采莲听此更肠断慿厓泪如泉【齐贤曰寰宇记羿屠巴蛇于洞庭其骨若陵故曰巴陵长沙云梦郢人白雪越女采莲事见前】
　　与夏十二登岳阳楼
　　楼观岳阳尽川迥洞庭开鴈引愁心去【一作鴈别秋江去】山衘好月来云间连下榻天上接行杯醉后凉风起吹人舞袖回
　　登巴陵开元寺西阁赠衡岳僧方外
　　衡岳有阐士五峯秀眞骨见君万里心海水照秋月大臣南溟去问道皆请谒洒以甘露言清凉润肌发明朝落天镜香阁凌银阙登眺飡惠风新花期啓发【齐贤曰寳积经云有风轮名清凉能使一云普覆三千大千世界士赟曰真骨事见前巻】
　　与贾至舍人于龙兴寺翦落梧桐枝望防湖
　　剪落青梧枝防湖坐可窥雨洗秋山净林光澹碧滋水闲明镜转云绕画屏移千古风流事名贤共此时【齐贤曰郡国志夏潦奔注则溢为此湖冬则涸为平野】
　　挂席江上待月有懐
　　待月月未出望江江自流倐忽城西郭青天悬玉钩素华虽可揽清景不同游耿耿金波里空瞻鳷鹊楼【齐贤曰汉书注鳷鹊观在云阳甘泉宫士赟曰按此诗亦身在江海心存魏阙之意乎读者忽之使白心不白于后世惜哉】
　　金陵望汉江
　　汉江回万里作九龙盘横溃豁中国崔嵬飞迅湍六帝沦亡后三吴不足观我君混区宇垂拱众流安今日任公子沧浪罢钓竿【齐贤曰江南六帝呉晋宋齐梁陈通典呉郡吴兴丹阳为三吴任公子为大钧钓鱼事见前】
　　秋登宣城谢朓北楼
　　江城如画里山晩望晴空两水夹明镜双桥落彩虹人烟寒橘柚秋色老梧桐谁念北楼上临风懐谢公【齐贤曰谢公谢朓也】
　　望天门山
　　天门中断楚江开碧水东流至北回两岸青山相对出孤帆一片日边来【齐贤曰舆地志博望梁山东西隔江相对如门相去数里谓之天门】
　　望木山
　　早起见日出暮见栖鸟还客心自酸楚况对木山【齐贤曰木河起六合县通天长县】
　　登敬亭北二小山余时客逢崔侍御并登此地
　　送客谢亭北逢君纵酒还屈盘戯白马大笑上青山回鞭指长安西日落秦关帝乡三千里杳在碧云间【齐贤曰谢亭谢眺亭也秦関谓凾谷垅坻二関也士赟曰帝乡指京师也按白此诗其亦身在江海心在魏阙之意乎食息不忘君岂特杜甫为然迄今数百载未有发明之者惜哉】
　　过崔八丈水亭
　　高阁横秀气清幽并在君檐飞宛溪水窓落敬亭云猨啸风中断渔歌月里闻闲随白鸥去沙上自为羣【齐贤曰宛溪敬亭山皆宣城】
　　登广武古战场懐古
　　秦鹿奔野草逐之若飞蓬项王气盖世紫电明双瞳呼吸八千人横行起江东赤精斩白帝叱咤入关中两龙不并跃五纬与天同楚灭无英图汉兴有成功按劒清八极归酣歌大风【齐贤曰史记蒯通对高帝曰秦失其鹿天下共逐高材疾足者先得焉张晏曰以鹿喻帝位也史记项羽重瞳子汉书项梁为会稽守籍为禆将广陵人召平为陈王狥广陵未下闻陈败乃渡江矫陈王命拜梁楚王上柱国曰江东已定急引兵西击秦梁乃以八千人渡江而西高祖被酒夜径泽中行前者还报有大蛇当径高祖乃防劒斩蛇行数里醉因卧后人来至蛇所有一老妪夜哭人问何哭曰吾子白帝子化为蛇当道今为赤帝子斩之故哭忽不见関中言东自凾谷西至垅坻两関相去千里皆秦地故曰関中两龙羽与高祖也汉志元年十月五星聚于东井以厯推之从嵗星也孟康曰嵗星先至为主故客谓张耳曰东井秦地汉王入秦五星从嵗星聚当以义取天下高祖击布还过沛置酒沛宫酒酣自撃筑歌曰大风起兮云飞扬威加海内兮归故乡】伊昔临广武连兵决雌雄分我一杯羮太皇乃汝翁战争有古迹壁垒頽层穹猛虎吟洞壑饥鹰鸣秋空翔云列晓阵杀气赫长虹拨乱属豪圣俗儒安可通沉湎呼竖子狂言非至公抚掌黄河曲嗤嗤阮嗣宗【齐贤曰汉四年破楚大司马曹咎于成臯汜上羽乃引兵还相与临广武之间汉军广武就厫仓食羽亦军广武相守为高祖置太公其上曰今不急下吾烹太公汉王曰吾与若俱北面受懐王约为兄弟吾翁即若翁必欲烹而翁幸分我一杯羮相持未决羽曰天下匈匈数嵗者徒以吾两人耳愿与汉王挑战决雌雄汉王笑谢曰吾寜鬬智不鬬力晋阮嗣宗尝登广武见楚汉战处叹曰时无英雄使竖子成名太白谓籍沉湎于酒狂言妄吁如嗤嗤之氓不足据也】





　　李太白集分类补注巻二十一
　　钦定四库全书
　　李太白集分类补注巻二十二
　　宋　杨齐贤　集注
　　元　萧士赟　补注
　　行役
　　安州应城玉女汤作【荆州记云有玉女乘车投此泉】
　　神女殁幽境汤池流大川隂阳结炎炭造化开灵泉地底烁朱火沙傍歊【气盛貌】素烟沸珠跃明月皎镜涵空天气浮兰芳满色涨桃花然精览万殊入潜行七泽连【齐贤曰唐安州应城县西南八十里有玉女池子虚赋楚有七泽】愈疾功莫尚变盈道乃全濯濯气清泚晞发弄潺湲散下楚王国分浇宋玉田可以奉巡幸奈何隔穷偏独随朝宗水赴海输微防【齐贤曰楚都郢今江陵府骊山有温泉明皇幸焉则玉女汤亦可奉巡幸也惜乎出于穷僻之地徒与江汉朝宗于海耳士赟曰此虽纪咏诗然寄兴则谓士不幸居僻逺之乡虽抱王佐之才而无由自逹身在江海心存魏阙而巳悲夫】
　　之广陵宿常二南郭幽居
　　緑水接柴门有如桃花源忘忧或假草满院罗丛萱瞑色湖上来微雨飞南轩故人宿茅宇夕鸟栖杨园还惜诗酒别深为江海言明朝广陵道独忆此倾樽【齐贤曰萱草忘忧緑水桃花源见二巻】
　　夜下征虏亭
　　船下广陵去月明征虏亭山花如綉颊红火似流萤【齐贤曰丹阳记曰太安中征虏将军谢安立此亭因以为名】
　　下途归石门旧居
　　吴山髙越水清握手无言伤别情将欲辞君挂帆去离魂不散烟郊树此心郁怅谁能论有愧叨承国士恩云物共倾三月酒嵗时同饯五侯门【齐贤曰吴王夫差都姑苏越王句践都会稽五侯汉时王谭商音根逢时也】羡君素书常满案含丹照白霞色烂余尝学道穷防筌梦中往往游仙山何当脱屣谢时去壶中别有日月天俛仰人间易凋朽钟峯五云在轩牖惜别愁窥玉女窓归来笑把洪崖手【齐贤曰壶中日月事见前巻钟峯钟山也】隐居寺隐居山陶公錬液栖其间灵神闭气昔登攀恬然但觉心绪闲数人不知几甲子昨夜犹带冰霜顔我离虽则嵗物改如今了然识所在别君莫道不尽欢悬知乐客遥相待【齐贤曰南史陶景字通明丹阳秣陵人十嵗得葛洪神仙传昼夜研寻便有养生之志齐髙帝作相引为诸生侍读上表辞禄止于茅山中立节自号华阳隐居梁武帝早与逰即位后书问不絶后合飞丹色如霜雪服之体轻及帝服飞丹有验益重之人谓为山中宰相卒年八十五顔色不变屈伸如常香气累日氤氲满山诏谥贞白先生】石门流水徧桃花我亦曾到秦人家不知何处得鸡豕就中仍见繁桑麻翛然逺与世事间装鸾驾鹤又复逺何必长从七贵游劳生徒聚万金产挹君去长相思云游雨散从此辞欲知怅别心易苦向暮春风杨栁丝【齐贤曰石门及桃源事见前七贵谓吕霍上官赵丁傅王也士赟曰史陶朱公治产致千金子孙脩其业而息之遂至巨万】
　　客中行
　　兰陵美酒郁金香玉椀盛来琥珀光但使主人能醉客不知何处是他乡【齐贤曰唐沂州承县本兰陵武德四年以县置鄫州更名承别置兰陵鄫城二县正观元年州废省兰陵鄫城以承属沂州本草郁金苗似姜黄花白质红末秋出茎心无实根黄赤岭南亦有实似小荳蔲后汉哀牢国出琥珀注云松脂入地千年为茯苓茯苓千年为琥珀】
　　太原早秋
　　嵗落众芳歇时当大火流霜威出塞早云色渡河秋梦绕边城月心飞故国楼思归若汾水无日不悠悠【齐贤曰説文鷤鵊関西曰巧妇関东曰鷤鵊春分鸣则众芳生秋分鸣则众芳歇毛诗云七月流火唐晋州有临汾汾西二县太原府治晋阳士赟曰后汉律厯志自亢八度至尾九度曰太火之次】
　　奔亡道中五首
　　苏武天山上田横海岛边万重关塞断何日是归年【齐贤曰苏武使匈奴不降匈奴徙武北海上无人处唐西州交河郡天山县有天山汉书田横与其徒五百人入海居岛中】
　　其二
　　亭伯去安在李陵降未归愁容变海色短服改胡衣【齐贤曰后汉书崔骃字亭伯为窦宪主簿前后奏记数十指切长短宪不能容出为乐浪郡长而崔骃以逺去不之官而归前汉书天汉二年贰师将军李广利将三万骑撃匈奴于天山使李陵将其射士步兵五千出居延比欲以分匈奴兵毋令专走贰师陵既至而单于以兵八万围击陵军陵且引且战八日未到居延百余里匈奴遮狭絶道陵食乏而救兵不到遂降匈奴】
　　其三
　　谈笑三军却交游七贵疎仍留一只箭未射鲁连书【士赟曰谈笑却秦军及鲁仲连为书射聊城中遗燕将事并见前】
　　其四
　　凾谷如玉关几时可生还洛阳为易水嵩岳是燕山俗变羌胡语人多沙塞顔申包惟恸哭七日鬓毛斑【士赟曰班超愿生入玉门关易水燕山及申包胥走秦庭昼夜哭七日七夜求兵救楚事见前】
　　其五
　　淼淼望湖水青青芦叶齐归心落何处日没大江西歇马傍春草欲行逺道迷谁忍子规鸟连声向我啼【齐贤曰子规见前】
　　郢门秋懐
　　郢门一为客巴月三成朔风正揺落行子愁归旋杳杳山外日茫茫江上天人迷洞庭水鴈度潇湘烟清旷谐宿好缁磷及此年百龄何荡漾万化相推迁空谒苍梧帝徒寻溟海仙已闻蓬海浅岂见三桃圆倚剑增浩叹扪襟还自怜终当游五湖濯足沧浪泉【齐贤曰前汉南郡江陵县故楚郢都楚文王自丹阳徙北后九世平王城之后十世秦防楚郢徙东郢月至八日上至二十三日下神仙传麻姑谓王逺曰向到蓬莱水又浅于往日汉武内传王母降汉宫侍女以玉盘乗仙桃七颗大如鸭子形圆青色王母以四颗与帝三颗自食帝将其核欲种之母曰此桃三千年一生实】
　　至鸭栏驿上白马矶赠裴侍郎
　　侧叠万古石横为白马矶乱流若电转举棹扬珠辉临驿巻缇幕升堂接綉衣情亲不避马为我解霜威【齐贤曰玉篇缇黄色】
　　荆门浮舟望蜀江
　　春水月峡来浮舟望安极正是桃花流依然锦江色江色緑且明茫茫与天平逶迤巴山尽揺曳楚云行雪照聚沙鴈花飞出谷莺芳洲却已转碧树森森迎流目浦烟夕扬帆海月生江陵识遥火应到渚宫城【齐贤曰明月峡渝州成都府有锦江织锦濯其中则鲜明唐峡州夷陵县有巴山通典江陵县有楚渚宫士赟曰师古曰月令仲春之月始雨水桃始华盖桃方华时既有雨水洲谷氷泮众流猥集波澜盛长故谓之桃华水而韩诗传云三月桃华水】
　　三峡
　　巫山夹青天巴水流若兹巴水忽可尽青天无到时三朝上黄牛三暮行太迟三朝又三暮不觉鬓成丝【齐贤曰巫山县图经巫山绵亘七百里非午夜不见日月江行彷佛九峯三峯在后不见巴江黄牛峡在峡州高厓间有石如牵牛人黒牛黄】
　　自巴东舟行经瞿塘峡登巫山最髙峯晩还题壁
　　江行几千里海月十五圆始经瞿塘峡遂步巫山巅巫山高不穷巴国尽所厯日边攀垂萝霞外倚穹石飞步凌絶顶极目无纎烟却顾失丹壑仰观临青天【齐贤曰自渝州明月峡至夔州西陵峡四千里门关隔山即瞿塘峡上有瞿塘关下瞰灔滪堆其东小路数百步絶处即白帝祠旁有三峡堂临瞿塘峡口自此半日至夔州士赟曰张揖曰穹石大石也】青天若可扪银汉去安在望云知苍梧记水辨瀛海周游孤光晩厯览幽意多积雪照空谷悲风鸣森柯归途行欲曛佳趣尚未歇江寒早啼猿松瞑已吐月月色何悠悠清猿响啾啾辞山不忍听挥防还孤舟【齐贤曰归藏啓筮有白云出自苍梧】
　　早发白帝城【一作白帝下江陵】
　　朝辞白帝彩云间千里江陵一日还两岸猿声啼不尽轻舟已过万重山【一作湏防过却万重山齐贤曰白帝城公孙述所筑后为刘备屯戍之地改名永安夔州陆路至江陵府九百四十五里】
　　秋下荆门
　　霜落荆门江树空布帆无恙挂秋风此行不为鲈鱼脍自爱名山入剡中【齐贤曰唐荆门县江陵府荆州记郡西沂江六十里南岸有山名荆门北岸有山名虎牙二山相对楚之西塞顾恺之为殷仲堪参军在荆门因假还仲堪特以布帆借之至破家遭风大败与仲堪笺曰地名破家真破家而出行人安稳布帆无恙晋张翰思鲈鱼事见前剡县会稽多名山水】
　　江行寄逺
　　刳木出吴楚危槎百余尺疾风吹片帆日暮千里隔别时酒犹在巳为异乡客思君不可得愁见江水碧【齐贤曰易系辞刳木为舟説文槎邪斫木士赟曰史记张骞乗槎乃刳全木为之至今沅湘中有此名为艚船】
　　宿五松山下荀媪家
　　我宿五松下寂寥无所欢田家秋作苦邻女夜舂寒跪进雕胡饭月光明素盘令人慙漂母三谢不能餐【齐贤曰杨恽书曰田家作苦子虚赋注雕胡菰菜也】
　　下泾县陵阳溪至澁滩
　　澁滩鸣嘈嘈两山足猿猱白波若巻雪侧足不容舠渔子与舟人撑折万张篙【齐贤曰小船曰舠】
　　下陵阳沿髙溪三门六刺滩
　　三门横峻滩六刺走波澜石惊虎伏起水状龙萦盘何慙七里濑使我欲垂竿【齐贤曰甘州记桐庐有七里濑濑下数里至严陵濑】
　　夜泊黄山闻殷十四吴吟
　　昨夜谁为吴会吟风生万壑振空林龙惊不敢水中卧猿笑时闻岩下音我宿黄山碧溪月听之却罢松间琴朝来果是沧洲逸酤酒醍盘饭霜栗半酣更发江海声客愁顿向杯中失
　　宿鰕湖
　　鸡鸣发黄山投鰕湖宿白雨映寒山森森似银竹提携采鈆客结荷水边沐半夜四天开星河烂人目明晨大楼去冈陇多屈伏当与提斧翁前溪伐云木【齐贤曰説文鈆黑锡大楼宣城】
　　懐古
　　西施
　　西施越溪女出自苎萝山秀色掩今古荷花羞玉顔浣纱弄碧水自与清波闲皓齿信难开沉吟碧云间句践征絶艳扬蛾入吴关提携馆娃宫杳讵可攀一破夫差国千秋竟不还【齐贤曰句践以西施献吴王事见前巻士赟曰苎罗山在诸暨县南五里灵岩山在苏州城西二十里又名砚石山吴王之别苑在焉有馆娃宫琴台响屧廊西施洞山顶之属】
　　王右军
　　右军本清眞潇洒出风尘山隂过羽客爱此好鵞宾扫素写道经笔精妙入神书罢笼鵞去何曾别主人【齐贤曰王羲之为右军将军会稽长史庾亮临薨上疏称羲之清真有览裁之雅爱鵞事见前】
　　上元夫人
　　上元谁夫人偏得王母娇嵯峨三角髻余发散垂腰裘披青毛锦身着赤霜袍手提嬴女儿闲与凤吹箫眉语两自笑忽然随风飘【齐贤曰汉武内传曰上元夫人道君弟子也自古以来得道总统贠籍亚于台金母事已详见前巻嬴女秦穆公女弄玉也喜吹箫作凤鸣】
　　苏台览古
　　旧苑荒台杨栁新菱歌清唱不胜春只今唯有江西月曾照吴王宫里人【齐贤曰吴王夫差都苏州有桂苑姑苏台春宵宫海灵馆馆娃阁以宫妓千人为长夜饮造千石酒钟作天池池中作青龙舟舟中盛陈妓乐日与西施为水戱】
　　越中览古
　　越王句践破吴归义士还家尽锦衣宫女如花满春殿只今唯有鹧鸪啼【齐贤曰史记越句践四年伐吴因而留围之三年吴师败复栖吴王于姑苏山吴王请成句践欲许之范蠡曰谋之二十二年一旦弃之可乎乃鼔进兵吴王遂自杀越王乃葬吴王而诛太宰嚭鹧鸪见前】
　　商山四皓
　　白发四老人昻藏南山侧偃蹇松云间防翳不可识云窓拂青霭石壁横翠色龙虎方战争于焉自休息秦人失金镜汉祖升紫极隂虹浊太阳前星遂沦匿一行佐明圣倐起生羽翼功成身不居舒巻在胷臆窅防合元化茫昧信难测飞声塞天衢万古仰遗迹【齐贤曰陈留志韦便字宣明囊邑人常居园中世谓之园公与河内轵人角里先生绮里季夏黄公为友避秦入商山是为四皓后説高祖太子得不易事并见四巻雒书曰秦失金镜喻明道也晋志北极五星在紫宫中北辰最高者又云心三星天王正位中星曰明堂天子位为大辰前星为太子后星为元子説文霓屈尅青赤或白色隂气也郭璞曰雄曰虹谓阳盛者雌曰蜺谓暗微者以喻戚夫人也】
　　过四皓墓
　　我行至商洛幽独访神仙园绮复安在云萝尚宛然荒凉千古迹芜没四坟连伊昔钟金鼎何年闭玉泉陇寒惟有月松古渐无烟木魅风号去山精雨啸旋紫芝高咏罢青史旧名传今日并如此哀哉信可怜【齐贤曰唐商州上洛郡商洛县四皓事见前説文魅老物精也】
　　岘山懐古
　　访古登岘首慿高眺襄中天清逺峯出水落寒沙空弄珠见游女醉酒懐山公感叹发秋兴长松鸣夜风【齐贤曰岘山在襄阳南十里郑交甫弄珠山公简事见前】
　　苏武
　　苏武在匈奴十年持汉节白鴈上林飞空传一书札牧羊边地苦落日归心絶渇饮月窟氷饥餐天上雪东还沙塞逺北怆河梁别泣把李陵衣相看泣成血【齐贤曰天汉元年且鞮侯单于立恐汉袭之尽归汉使路充国等武帝嘉其义乃遣苏武持节送匈奴使留在汉者因厚赂单于单于使衞律召降武坚辞举剑疑之武不动单于乃幽武大窖中絶不饮食天雨雪武卧齧雪与氊毛并咽之数日不死匈奴以为神乃徙武北海上无人处使牧羝武杖汉节牧羊卧起操持节毛尽落明年李陵降乃使陵至海上説之武曰必欲降武请毕今日之驩効死于前陵曰嗟夫义士陵与衞律之罪上通于天与陵决去后昭帝即位数年与匈奴和亲求武等谓单于言天子射上林中得鴈足有系帛书言武等在某泽中单于惊谢有之于是陵置酒贺武曰今足下还归扬名于匈奴功显于汉室虽古竹帛所载何以过陵起舞歌曰径万里兮度沙漠为君将兮奋匈奴路穹絶兮矢刃摧士众灭兮名已隤老母已死虽欲报恩将安归单于召防武官属还者九人武留匈奴凡十九嵗李陵与苏子卿诗携手上河梁逰子暮何之江文通诣建平王上书曰此少卿所以仰天捶心泪尽而继之以血也】
　　经下邳圮桥懐张子房
　　子房未虎啸破产不为家沧海得壮士椎秦慱浪沙报韩虽不成天地皆振动潜匿游下邳岂曰非智勇我来圯桥上懐古钦英风唯见碧流水曾无黄石公叹息此人去萧条徐泗空【齐贤曰张良事见前巻】
　　金陵三首
　　晋家南渡日此地旧【一作即】长安地即帝王宅山为龙虎盘【一作碧雨楼台满青山龙虎盘】金陵空壮观天堑【一作江塞】浄波澜醉客回桡去吴歌且自欢【一作谁云行路难齐贤曰晋元帝南渡即帝位都于建康诸葛亮曰钟阜龙盘石城虎踞】
　　其二
　　地拥金陵势城回江【一作汉】水流当时百万戸夹道起朱楼亡国生春草王宫没古丘空余后湖月波上对江州【一作瀛州】
　　其三
　　六代兴亡国三杯为尔歌苑方秦地少【一作小】山似洛阳多古殿吴花草深宫晋绮罗并随人事灭东逝与沧波【齐贤曰六代吴晋宋齐梁陈也】
　　秋夜板桥浦泛月独酌懐谢朓
　　天上何所有迢迢白玉绳斜低建章阙耿耿对金陵汉水旧如练霜江夜清澄长川泻落月洲渚晓寒凝独酌板桥浦古人谁可征晖难再得洒酒气填膺【齐贤曰春秋元命苞曰玉衡北两星为玉防星】
　　过彭蠡湖
　　谢公入彭蠡因此游松门余方窥石镜兼得穷江源前赏迹可见后来道空存而欲继风雅岂云清心魂云海方助兴波涛何足论青嶂忆遥月緑萝愁鸣猿碧水或可采金膏秘莫言余将振衣去羽化出嚣烦【齐贤曰舆地志曰自入湖三百三十里穷于松门东西十里青松徧于两岸石镜见前继风雅者继灵运也士赟曰晋许迈少恬静不慕仕进徧逰名山采药欲断谷自后莫测所终好道者皆谓之羽化】
　　入彭蠡经松门观石镜缅懐谢康乐题诗书游览之志【二篇或同或异故并録之】
　　谢公之彭蠡因此游松门余方窥石镜兼得穷江源欲将继风雅岂徒清心魂前赏逾所见后来道空存况属临泛美而无洲渚喧漾水向东去漳流直南奔空蒙三川夕回合千里昏青桂隐遥月緑枫鸣愁猿水碧或可采金精秘莫论吾将学仙去冀与琴高言【士赟曰山海经曰荆山漳水出焉而东南流注于汨罗江琴高事见前】
　　庐江主人妇
　　孔雀东飞何处栖庐江小吏仲卿妻为客裁缝君自见城乌独宿夜空啼【齐贤曰虞衡志孔雀生高山乔木之上人取其雏育之喜卧沙中以沙自浴自拍甚适盖巢于山林下浴海岸雄者尾长数尺生三年尾始长金碧晃曜时时自奋张其尾团如锦桥俗谓之朝按朝时自晨至午皆朝人聚观之则奋迅不已若矜衒者古有乌夜啼曲士赟曰古乐府有焦仲卿妻词仲卿为府吏不归妻之父母逼之改嫁妻守节而死此引以比之也】
　　陪宋中丞武昌夜饮懐古
　　清景南楼夜风流在武昌使公爱秋月乗兴坐胡床龙笛吟寒水天河落晓霜我心还不浅懐古醉余觞【懐古一作留客齐贤曰晋书庾亮镇武昌诸佐吏殷浩之徒乗秋夜往共登南楼俄而亮至诸人将起避之亮徐曰诸君少住老子于此兴复不浅庾据胡牀与浩等谈咏竟夕武昌郡治武昌县治故东鄂也楚子熊渠封中子红于此乃唐鄂州江夏郡之武昌县而唐鄂州乃晋武昌郡之沙羡县沙羡即夏口对沔曰如此则晋武昌自有南楼今鄂州南楼特后来名之耳太白岂未之考耶】
　　望鹦鹉洲懐祢衡
　　魏帝营八极蚁观一祢衡黄祖斗筲人杀之受恶名吴江赋鹦鹉落笔超羣英锵锵振金玉句句欲飞鸣鸷鹗啄孤凤千春伤我情五岳起方寸隐然讵可平才髙竟何施寡识冒天刑至今芳洲上兰蕙不忍生【齐贤曰后汉书祢衡平原人有才辨而尚气曹操欲见之不肯往操懐忿欲杀之送刘表表不能容以江夏太守黄祖性急故送衡与之祖长子射为章陵太守大会賔客有献鹦鹉者射举巵于衡前曰愿先生赋之衡笔不停缀文不加防后黄祖竟杀之斗筲言噐小也鸷鹗以喻黄祖孤鳯以喻衡寡识冒天刑太白伤祢衡长傲使气以丧其身也】
　　宿巫山下
　　昨夜巫山下猿声梦里长桃花飞緑水三月下瞿塘雨色风吹去南行拂楚王高丘懐宋玉访古一霑裳【士赟曰巫山及宋玉赋高丘神女事见前】
　　金陵白杨十字巷
　　白杨十字巷北夹湖沟道不见吴时人空生唐年草天地有反覆宫城尽倾倒六帝余古丘樵苏泣遗老【齐贤曰六帝呉晋宋齐梁陈晋灼曰樵取薪苏取草也】
　　谢公亭【盖谢朓范云之所游】
　　谢公离别处风景毎生愁客散青天月山空碧水流池花春映日窓竹夜鸣秋今古一相接长歌懐旧游【齐贤曰世説过江诸人毎至新亭饮宴周顗中坐而叹曰风景不殊举目有江河之异皆相视流涕士赟曰列子古犹今也】
　　纪南陵题五松山
　　圣达有去就潜光愚其德鱼与龙同池龙去鱼不测当时版筑辈岂知傅説情一朝和殷羮光气为列星伊尹生空桑捐庖佐皇极桐宫放太甲摄政无愧色三年帝道明委质终辅翼矌哉至人心万古可为则时命或大缪仲尼将【一作其】奈何鸾鳯忽覆巢麒麟不来过山蔽鲁国有斧且无柯归来归去来【一作归去来归去】宵济越洪波【齐贤曰左传圣达节老子曰盛徳容貌若愚岩在虞虢界通道所经有涧水壊道常使胥靡刑人筑护此道説贤而隐代胥靡筑之以供食説命高宗梦得説使百工营求诸野得诸傅岩爰立作相庄子傅説之相武丁乗东维骑箕尾而比于列星列子伊尹生空桑注伊尹母居伊水上既孕梦神告曰旧水出而东走无顾明日视旧水出东走十里顾视其邑尽为水身因化为空桑有莘氏女子采桑得婴儿于空桑中命曰伊尹庖人养之长而贤为殷相伊训成汤既没伊尹奉嗣王祗见厥祖明言烈祖之成德以训于王王未足变营于桐宫王徂桐宫居忧克终允德伊尹以冕服奉嗣王归于亳诗笺云山防山也柯斧柄士赟曰书注皇太极中也太甲成汤长孙】
　　夜泊牛渚懐古【此地即谢尚闻袁宏咏史处出处已见前】
　　牛渚西江夜青天无片云登舟望秋月空忆谢将军余亦能高咏斯人不可闻明朝挂帆席【一作洞庭去】枫叶落【一作正】纷纷
　　姑孰十咏
　　姑孰溪
　　爱此溪水闲乗流兴无极楫怕鸥惊垂竿待鱼食波翻晓霞影岸叠春山色何处浣纱人红顔未相识【齐贤曰宣州当涂县姑孰溪自芜湖东流至采石入江】
　　丹阳湖
　　湖与元气连风波浩难止天外贾客归云间片帆起游莲叶上鸟宿芦花里少女棹归舟歌声逐流水【齐贤曰史策传曰千嵗乃游莲叶之上士赟曰丹阳湖在当涂县东南七十里春秋元命苞曰水者五行始焉元气之津也】
　　谢公宅
　　青山日将暝寂寞谢公宅竹里无人声池中虚月白荒庭衰草徧废井苍苔积唯有清风闲时时起泉石【齐贤曰太白渡牛渚至姑孰悦青山欲终焉谢公谢眺也】
　　陵歊台
　　旷望登古台台高极人目叠嶂列逺空杂花间平陆闲云入窓牖野翠生松竹欲览碑上文苔侵岂堪读【士赟曰台在当涂黄山上宋武帝南游登此因建离宫焉】
　　桓公井
　　桓公名已古废井曾未竭石甃泠苍苔寒泉湛孤月秋来桐暂落春至桃还发路逺人罕窥谁能见清洁【士赟曰桓公井在当涂东五里白纻山上桓温领妓游山奏乐好为白纻歌因名焉】
　　慈姥竹
　　野竹攅石生含烟映江岛翠色落波深虚声带寒早龙吟曾未听凤曲吹应好不学蒲柳凋贞心尝自保【士赟曰当涂县西北四十五里有慈姥山山上出竹堪为箫管李善文选注慈姥山竹作箫笛有妙声故厯代常给乐府又呼为鼓吹山】
　　望夫山
　　颙望临碧空怨情感离别江草不知愁岩花但争发云山万重隔音信千里絶春去秋复来相思几时歇【齐贤曰望夫化石事见前巻山在当涂县正对和州郡楼】
　　牛渚矶
　　絶壁临巨川连峯势相向乱石流洑间回波自成浪但惊羣木秀莫测精灵状更听猿夜啼忧心醉江上【士赟曰牛渚山在当涂县北三十里山下有矶古津渡也】
　　灵墟山
　　丁令辞世人拂衣向仙路伏錬九丹成方随五云去松萝蔽幽洞桃杏深隐处不知曾化鹤辽海归几度【士赟曰丁令鹤事见前灵墟山在当涂南十里】
　　天门山
　　迥出江山上双峯自相对岸映松色寒石分浪花碎参差逺天际缥缈晴霞外落日舟去遥回首沉青霭【齐贤曰天门山见前巻】
　　李太白集分类补注巻二十二
　　钦定四库全书
　　李太白集分类补注巻二十三
　　宋　杨齐贤　集注
　　元　萧士赟　补注
　　闲适
　　与元丹丘方城寺谈作
　　茫茫大梦中惟我独先觉腾转风火来假合作容貌灭除昏疑尽领畧入精要澄虑观此身因得通寂照朗悟前后际始知金仙妙幸逢禅居人酌玉坐相召彼我俱若丧云山岂殊调清风生虚空明月见谈笑怡然青莲宫永愿恣游眺【士赟曰庄子曰且有大觉而后知此其大梦也而愚者自以为觉窃窃然知之腾转风火来假合作容貌此言人之初身由地水火风四大假合而成也虚皇四十九章经云子知悲人不能悲身地水火风假合四大延土为噐托炬火中而得坚固子身犹器法犹炬火能捍子身成不壊质维摩诘经云是身无我为如火是身无寿为如风是身无作风力所转楞严经佛问圆通文殊祖师法王子説偈对佛曰净极光通逹寂照含虚空却来观世间犹如梦中事又曰尔时世尊问维摩诘汝欲见如来将以何等观如来乎维摩诘言如自观身宝相观佛亦然我观如来前际不来后际不去今则不住不观楞严经云风性无体若生虚空汝衣不动何因无佛空性常住风应常生若无风时虚空当灭若有生灭不名虚空名为虚空云何风出虚空寂然不参流动如来藏中性空真风清净本然周徧法界】
　　寻髙鳯石门山中元丹丘
　　寻幽无前期乗兴不觉远苍崖难渉白日忽欲晩未穷三四山巳歴千万转寂寂闻猿愁行行见云收髙松来好月空谷宜清秋溪深古雪在石防寒泉流峰峦秀中天登眺不可尽丹丘遥相呼顾我忽而哂遂造穷谷间始知静者闲留欢逹永夜清晓方言还【士赟曰翰曰中天言髙及天半】
　　安州般若寺水阁纳凉喜遇薛员外乂
　　翛然金园赏远近含晴光楼台成海气草木皆天香忽逢青云士共解丹霞裳水退池上热风生松下凉吞讨破万象搴窥临众芳而我遗有漏与君用无方心垢都巳灭永言题禅房【齐贤曰晋志海傍蜃气成楼台士赟曰黄庭经云灵睢君衣青锦丹裳藏经起信论问曰诸佛无边方便能于十方利益众生何故众生常不见佛或观神变或问説法答曰如来实有如是方便但要众生其心清净乃为现身如镜有垢色像不见垢除则现众生亦尔心未离垢法身不现垢离则现】
　　鲁中都东楼醉起作
　　昨日东楼醉【一作城饮】还应【一作归来】倒接篱阿谁扶上马不省下楼时【士赟曰倒接篱见前】
　　对酒醉题屈突明府防
　　陶令八十日长歌归去来故人建昌宰借问几时回风落呉江雪纷纷入酒杯山翁今巳醉舞袖为君开【齐贤曰陶潜为彭泽令八十日唐建昌县洪州豫章郡】
　　月下独酌四首
　　花间一壶酒独酌无相亲举杯邀明月对影成三人月既不解饮影徒随我身暂伴月将影行乐须及春我歌月徘徊我舞影凌乱醒时同交欢醉后各分散永结无情游相期邈云汉【士赟曰庄子人有畏影而走者走愈疾而影不离身】
　　其二
　　天若不爱酒酒星不在天地若不爱酒地应无酒泉天地既爱酒爱酒不愧天巳闻清比圣复道浊如贤贤圣既巳饮何必求神仙三杯通大道一斗合自然但得酒中趣勿为醒者传【齐贤曰晋志轩辕右角南五星曰酒星主享宴饮食五星守酒旗天下大脯有酒肉财物赐汉武太初元年开酒泉郡师古曰城下有金泉泉水如酒魏徐邈醉酒太祖怒其已甚曰平时醉客谓酒清者为圣人浊者为贤人耳】
　　其三
　　三月咸阳城【一作时】千花昼如锦谁能春独愁对此径须饮穷通与修短造化夙所禀一樽齐死生万事固难审醉后失天地兀然就孤枕不知有吾身此乐最为甚【齐贤曰唐咸阳郡乃秦之故都】
　　其四
　　穷愁千万端美酒三百杯愁多酒虽少酒倾愁不来所以知酒圣酒酣心自开辞粟卧首阳屡空饥顔囘当代不乐饮虚名安用哉蟹螯即金液糟丘是蓬莱且须饮美酒乗月醉高台【齐贤曰辞粟卧首阳及金液糟丘蓬莱并见前】
　　春归终南山松龛旧隐
　　我来南山阳事事不异昔却寻溪中水还望岩下石蔷薇縁东窓女萝绕北壁别来能几日草木长数尺且复命酒樽独酌陶【喜也】永夕
　　冬夜醉宿龙门觉起言志
　　醉来脱宝剑旅憩髙堂眠中夜忽惊觉起立明灯前开轩聊直望晓雪河氷壮哀哀歌苦寒郁郁独惆怅传説版筑臣李斯鹰犬人歘起匡社稷宁复长艰辛而我胡为者叹息龙门下富贵未可期殷忧向谁写去去泪满襟举声梁甫吟青云当自致何必求知音【齐贤曰傅説版筑李斯鹰犬事见前唐河南府河南县有龙门山抵天津】
　　寻山僧不遇作【金陵】
　　石径入丹壑松门闭青苔闲阶有鸟迹禅室无人开窥牎见白拂挂壁生尘埃使我空叹息欲去仍徘徊香云徧山起花雨从天来巳有空乐好况闻青猿哀了然絶世事此地方悠哉【齐贤曰建康图经梁武时有僧讲经于长干山天雨宝花今有雨花台】
　　过汪氏别业二首
　　游山谁可游子明与浮丘叠岭碍河汉连峯横斗牛汪生面北阜池馆清且幽我来感意气捶炰列珍羞扫石待归月开池涨寒流酒酣益爽气为乐不知秋【齐贤曰陵阳窦子明与浮丘公也士赟曰为乐不知秋者葢言为乐之极不知老之将至而忘其悲秋之思也】
　　其二
　　畴昔未识君知君好贤才随山起馆宇凿石营池台星【一作大】火五月中景风从南来数枝石榴发一丈荷花开恨不当此时相过醉金罍我行植木落月苦清猿哀永夜逹五更呉歈送琼杯酒酣欲起舞四座歌相催日出远海明轩车且徘徊更游龙潭去枕石拂莓苔【齐贤曰尧典日永星火以正仲夏注曰夏言星火独指房心宋玉招魂呉歈蔡讴奏大吕士赟曰史律书曰景风居南方景者言阳气通晓故曰景风】
　　待酒不至
　　玉壶系青丝沽酒来何迟山花向我笑正好衘杯时晩酌东牕下流莺复在兹春风与醉客今日乃相宜【齐贤曰秦王曰玉壶必求其所以盛酒】
　　独酌
　　春草如有意罗生玉堂隂东风吹愁来白髪坐相侵独酌劝孤影闲歌面芳林长松尔何知【一作本无情】萧瑟为谁吟手舞石上月膝横花间琴过此一壶外悠悠非我心【一本云春草遍緑野新莺有佳音落日不尽欢恐为愁所侵独酌劝孤影闲歌面芳林清风寻空来岩松与共吟手舞石上月膝横花下琴过此一壶外悠悠非我心齐贤曰汉文翁为蜀守作石室名玉堂】
　　友人会宿
　　涤荡千古愁留连百壶饮良宵宜清谈皓月谁能寝醉来卧空山天地即衾枕【士赟曰此诗太白葢用刘伶酒德颂幕天席地纵意所如之意】
　　春日独酌二首
　　东风扇淑气水木荣春晖白日照绿草落花散且飞孤云还空山众鸟各已归彼物皆有托吾生独无依对此石上月长醉歌芳菲
　　其二
　　我有紫霞想缅怀沧洲间思对一壶酒澹然万事闲横琴倚髙松把酒望远山长空去鸟没落日孤云还但恐光景晩宿昔成秋顔
　　金陵江上遇蓬池隐者【时于落星石上以紫绮裘换酒为欢】
　　心爱名山游身随名山远罗浮麻姑台此去或未返遇君蓬池隐就我石上饭空言不成欢强笑惜日晩绿水向鴈门黄云蔽龙山叹息两客鸟徘徊呉越间共语一执手留连夜将久解我紫绮裘且换金陵酒酒来笑复歌兴酣乐事多水影弄月色清光柰愁何明晨挂帆席离恨满沧波【齐贤曰罗浮山麻姑坛事见前唐蓬池蓬山郡治蓬池县唐代州鴈门县有关】
　　月夜听卢子顺弹琴
　　闲夜坐明月幽人弹素琴忽闻悲风调宛若寒松吟白雪乱纎手绿水清虚心钟期久巳没世上无知音【齐贤曰列子伯牙鼓琴钟子期善听钟子期死伯牙擗琴絶终身不更复鼓琴以为无足与鼓琴者白雪曲名】
　　清溪半夜闻笛
　　羌笛梅花引呉溪陇水情【一作清】寒山秋浦月肠防玉关声【一作情齐贤曰梅花引曲名士赟曰陇水玉关事见前】
　　日夕山中忽然有怀
　　久卧青【一作名】山云遂为青【一作名】山客山深云更好赏弄终日夕月衘楼间峰泉潄阶下石素心自此得真趣非外惜鼯啼桂方秋风灭籁归寂缅思洪崖术欲往沧海隔云车来何迟抚几空叹息【齐贤曰鼯防如猿肉翼若蝙蝠声如人号神仙传卫叔卿与数人博其子度曰与博者为谁曰是洪厓先生】
　　夏日山中
　　嬾揺白羽扇躶体青林中脱巾挂石壁露顶洒松风
　　山中与幽人对酌
　　两人对酌山花开一杯一杯复一杯我醉欲眠卿且去明朝有意抱琴来【齐贤曰陶潜饮酒若先醉便语客我醉欲眠卿且去】
　　春日醉起言志
　　处世若大梦胡为劳其生所以终日醉頽然卧前楹觉来盼庭前一鸟花间鸣借问此何时春风语流莺感之欲叹息对酒还自倾浩歌待明月曲尽巳忘情【士赟曰太白此诗拟陶之作也】
　　庐山东林寺夜怀
　　我寻青莲宇独往谢城阙霜清东林钟水白虎溪月天香生虚空天乐鸣不歇宴坐寂不动大千入毫髪湛然防真心旷刼防出没【齐贤曰青莲宇梵宫也庐山寺及东林虎溪事见前士赟曰维摩诘经曰舍利佛言忆念我昔曾于林中宴坐树下时维摩诘来谓我言唯舍利佛不必是坐为宴坐也夫宴坐者不于三界现身是为宴坐不起灭定而现诸威仪是为宴坐不舍道法而现见事是为宴坐心不在内亦不在外是为宴坐于诸见不动而修行三十七品是为宴坐不防烦恼而入涅槃是为宴坐楞严经云一切众生従无始来生死相续皆由不知常住真心性净明体用诸妄想此想不真故有轮转释藏经十六祖罗侯罗见僧迦难入定方起尊者曰汝身定耶心定耶曰身心俱定尊者曰何有出入曰虽有出入不失定相如金在井全体常寂】
　　寻雍尊师隐居
　　群峭碧摩天逍遥不记年拨云寻古道倚树听流泉花暖青牛卧松髙白鹤眠语来江色暮独自下寒烟【齐贤曰青牛花叶上小青虫也有两角如蜗牛故云鹤经白鹤阳鸟十六年小变六十大变千六百年形定色白】
　　与史郎中钦听黄鹤楼上吹笛
　　一为迁客去长沙西望长安不见家黄鹤楼中吹玉笛江城五月落梅花【齐贤曰梅花落笛中曲也】
　　对酒
　　劝君莫拒杯春风笑人来桃李如旧识倾花向我开流莺啼碧树明月窥金罍昨日朱顔子今日白髪催棘生石虎殿鹿走姑苏台自古帝王宅城阙闭黄埃君若不饮酒昔人安在哉【齐贤曰晋石虎簒位作大武殿于襄国昔子胥諌呉王王不用乃曰臣今见麋鹿游姑苏之台也】
　　醉题王汉阳防
　　我似鹧鸪鸟南迁嬾北飞时寻汉阳令取醉月中归【齐贤曰异物志鹧鸪鸟其志怀南不思北徂汉阳县在大别山之西】
　　嘲王歴阳不肯饮酒
　　地白风色寒雪花大如手笑杀陶渊明不饮杯中酒浪抚一张琴虚栽五株柳空负头上巾吾于尔何有【士赟曰陶潜传语详见前】
　　独坐敬亭山
　　众鸟髙飞尽孤云独去闲相看两不厌只有敬亭山【齐贤曰敬亭山见前注】
　　自遣
　　对酒不觉暝落花盈我衣醉起歩溪月鸟还人亦稀【齐贤曰日入曰暝】
　　访戴天山道士不遇
　　犬吠水声中桃花带雨浓树深时见鹿溪午不闻钟野竹分青霭飞泉挂碧峰无人知所去愁倚两三松秋日与张少府楚城韦公藏书髙斋作
　　日下空亭暮城荒古迹余地形连海尽天影落江虚旧赏人虽隔新知乐未疎彩云思作赋丹壁间藏书楂拥随流叶萍开出水鱼夕来秋兴满囘首意何如【齐贤曰楂水中浮木】
　　懐思
　　秋夜独坐怀故山
　　小隐慕安石远游学屈平天书访江海云卧起咸京入侍瑶池宴出陪玉辇行夸胡新赋作諌猎短书成但奉紫霄顾非邀青史名【齐贤曰谢安初盘桓东山屡违朝命及登台辅常有东山之志屈原名平作远游云悲时俗之迫阨兮愿轻举而远游咸京即今之咸阳也司马相如长杨赋及諌猎事已见前】庄周空説劒墨翟耻论兵拙薄遂疎絶归闲事耦耕顾无苍生望空爱紫芝荣寥落暝霞色微茫旧壑情秋山绿萝月今夕为谁明【齐贤曰庄子有説劒篇淮南子曰楚欲攻宋墨子闻而悼之至郢见楚王曰闻王将攻宋计必得宋而后攻之乎王曰不必得宋曷为攻之墨子曰臣见王必伤义而不得宋王曰公输天下之巧士作云梯之械以攻宋曷为弗取墨子曰令公输设攻臣请守之于是公输班设攻宋之机墨子设守宋之备九攻而墨子九备之弗能入乃辍不攻宋】
　　忆崔郎中宗之游南阳遗吾孔子琴抚之澘然感旧
　　昔在南阳城唯飡独山蕨忆与崔宗之白水弄素月时过菊潭上纵酒无休歇泛此黄金花頽然清歌发一朝摧玉树生死殊飘忽留我孔子琴琴存人巳殁谁传广陵散但哭邙山骨泉户何时明长扫狐兔窟【齐贤曰唐邓州南阳郡寰宇记金陵溧水县有独山在县东十里不与群山连白水邑名见前盛之荆州记菊水出穰县芳菊被厓水极甘香嵇康将刑东市顾日影索琴弹之曰昔袁孝尼从吾学广陵散吾每靳之广陵散于今絶矣】
　　忆东山二首
　　不向东山久蔷薇几度花白云还自散明月落谁家
　　其二
　　我今携谢妓长啸絶人群欲报东山客开关扫白云【齐贤曰谢安携妓东山事见前】
　　望月有怀
　　清泉映疎松不知几千古寒月揺清波流光入牕户对此空长吟思君意何深无因见安道兴尽愁人心【齐贤曰晋书王子猷访戴安道兴尽而返事见前】
　　对酒忆贺监二首【并序】
　　太子宾客贺公于长安紫极宫一见余呼余为谪仙人因解金换酒为乐怅然有怀而作是诗
　　四明有狂客风流贺季真长安一相见呼我谪仙人昔好杯中物翻为松下尘金换酒处却忆泪沾巾【齐贤曰贺知章字季真与陆象先善象先曰季真清谈风流吾一日不见鄙吝生矣元宗时为太子宾客授秘书监晩节放诞自号四明狂客】
　　其二
　　狂客归四明山隂道士迎敕赐镜湖水为君台沼荣人亡余故宅空有荷花生念此杳如梦凄然伤我情【齐贤曰四明山见前贺知章天宝初病梦游帝居数夕寤乃请为道士还乡里诏许之以宅为千秋观而居又求周官湖数顷为放生池有诏赐镜湖剡川一曲既行帝赐诗皇太子百官饯送擢其子一人为会稽郡司马赐绯鱼使侍养】
　　重忆一首
　　欲向江东去定将谁举杯稽山无贺老却棹酒船回【齐贤曰知章越州会稽郡人】
　　春滞沅湘有怀山中
　　沅湘春色还风暖烟草绿古之伤心人于此肠防续予非怀沙客但美采菱曲所愿归东山寸心于此足
　　落日忆山中
　　雨后烟景緑晴天散余霞东风随春归发我枝上花花落时欲暮见此令人嗟愿游名山去学道飞丹砂【士赟曰丹砂见前】
　　忆秋浦桃花旧游时窜夜郎
　　桃花春水生白石今出没揺荡女萝枝半摇青天月不知旧行径初拳几枝蕨三载夜郎还于兹錬金骨【齐贤曰唐夜郎县溱州桃花水见前】













　　李太白集分类补注巻二十三
　　钦定四库全书
　　李太白集分类补注巻二十四
　　宋　杨齐贤　集注
　　元　萧士赟　补注
　　感遇
　　越中秋怀
　　越水绕碧山周回数千里乃是天镜中分明画相似【一本首四句云蹈海思仲连游山慕康乐攀云穷千峯弄水涉万壑下同】爱此从冥捜永怀临湍游一爲沧波客十见红蕖秋观涛壮天险望海令人愁路遐迫西照岁晩悲东流何必探禹穴逝将归蓬丘不然五湖上亦可乗扁舟
　　效古二首
　　朝入天苑中谒帝蓬莱宫青山映辇道碧树摇烟空谬题金闺籍得与银台通待诏奉明主抽毫颂清风归时落日晩蹀浮云骢人马本无意飞驰自豪雄入门紫鸳鸯金井双梧桐清歌古曲美酒沽新丰快意且爲乐列筵坐羣公光景不可留生世如转蓬早达胜晩遇羞比垂钓翁【齐贤曰新豊事见前士赟曰此诗乐府富贵之体也】
　　其二
　　自古有秀色西施与东邻蛾眉不可妬况乃效其矉所以尹婕妤羞见邢夫人低头不出气塞黙少精神寄语无盐子如君何足珍【齐贤曰西施与东邻矉及尹婕妤羞见邢夫人事并见前士赟曰此诗刺时以色相尚而不好德者故末句反言之曰寄语无盐子如君何足珍也】
　　拟古十二首【士赟曰拟古者拟古诗也古人多有此体至于句意亦不大相远焉】
　　青天何历历明星如白石黄姑与织女相去不盈尺银河无鹊桥非时将安适闺人理纨素游子悲行役瓶冰知冬寒霜露欺远客客似秋叶飞飘飖不言归别后罗带长愁寛去时衣乗月托宵梦因之寄金徽【齐贤曰古乐府东飞伯劳西飞燕黄姑织女时相见淮南子乌鹊填河成桥而渡织女又曰见瓶水之冰而知天下之寒唐羁縻州有金徽州振武军士赟曰古诗众星何歴歴梁宗懔荆楚岁时记黄姑即河鼓也盖托词所致云尔雅河鼓谓之牵牛庾师成远期篇忆别春花飞已见秋叶稀泪眼羞明镜愁带减寛衣得书未言反梦见道应归坐使红顔歇独掩青楼扉此篇伤时穷兵黩武行役无期度男女怨旷不得遂其家室之情感时而悲者焉哀而不伤怨而不诽真有国风之体此晦庵之所谓圣于诗者欤】
　　其二
　　高楼入青天下有白玉堂明月看欲堕当牕悬清光遥夜一美人罗衣沾秋霜含情弄柔瑟弹作陌上桑声何激烈风巻绕飞梁行人皆踯躅栖鸟去回翔但写妾意苦莫辞此曲伤愿逢同心者飞作紫鸳鸯【齐贤曰古诗西北有高楼玉堂陌上桑及韩娥歌响绕梁鸳鸯事并见前士赟曰长门赋悬明月以自照兮徂清夜于洞房此诗喻贤者怀才抱艺有以耸动人之耳目而不屑以身轻许于人思得同心同德者而依附之也】
　　其三
　　长绳难系日自古共悲辛黄金高北斗不惜买阳春石火无留光还如世中人卽事巳如梦后来我谁身提壶莫辞贫取酒防四邻仙人殊恍惚未若醉中真【齐贤曰古乐府凿石见火能几时潘岳诗欻如敲石火提壶云提壶沽美酒士赟曰此篇达生者之诗也古诗中有此体】
　　其四
　　清都绿玉树灼烁瑶台春攀花弄秀色远赠天仙人香风送紫蘂直到扶桑津取掇世上艶所贵心之珍相思传一笑聊欲示情亲【齐贤曰列子云清都紫微钧天广乐帝之所居士赟曰此游仙诗体】
　　其五
　　今日风日好明日恐不如春风笑于人何乃愁自居吹箫舞彩凤酌醴鲙神鱼千金买一醉取乐不求余达士遗天地东门有二疏愚夫同瓦石有才知巻舒无事坐悲苦块然涸辙鲋【齐贤曰萧史吹箫感凤凰来事见前汉书疏广疏受称病乞骸骨上许之公卿故人邑子祖道供帐东都门外士赟曰按鲋字本作鱼若作鱼是重一字今当作鲋庄子守鲵鲋注曰鲋音附又音蒲李云鲲鲋皆小鱼也当作鲋音蒲无疑此篇亦逹生而能与时巻舒者其太白之素志欤】
　　其六
　　运速天地闭胡风结飞霜百草死冬月六龙頽西荒太白出东方彗星扬精光鸳鸯非越鸟何爲眷南翔惟昔鹰将犬今爲侯与王得水成蛟龙争池夺凤凰北斗不酌酒南箕空簸扬【齐贤曰晋志太白西方秋金义也进退以俟兵其出东方失行中国败妖星一曰彗星所谓扫星小者数寸长或竟天见则兵起大水主除旧布新彗体无光传日而爲光故夕见则东指辰见则西指在日南北皆随日光而指鹰将犬言昔鞘鹰牵犬猎于田野今皆爲王侯矣大东诗曰维南有箕不可以簸扬维北有斗不可以挹酒浆士赟曰按此篇当是太白从永王璘时尝作诗讽王勤王而王不从知王不足与有爲故作是诗也运速天地闭喻明皇晩年贤人隐而羣小用事也胡风结飞霜喻禄山兵叛也百草死冬月喻人民遭杀戮也六龙頽西荒喻明皇西幸也太白出东方彗星扬精光喻兵兴除旧布新也鸳鸯非越鸟何爲眷南翔喻王原非南人何爲眷眷于南方也惟昔鹰将犬今爲侯与王得水成蛟龙争池夺凤凰喻起于行伍而能立功者巳致高位也今卒伍之徒能立功者尚致高位王何爲眷眷然拥兵南方翺翔江上而不爲勤王之举以立功名取爵位也哉北斗不酌酒南箕空簸扬喻王终不足与有爲如北斗之空有斗名而不可以挹酒浆南箕之空有箕名而不可以簸扬也言有尽而意无穷岂后人作诗明讥显刺者所可同日语哉】
　　其七
　　世路今太行回车竟何托万族皆凋枯遂无少可乐旷野多白骨幽魂共销铄荣贵当及时春华宜照灼人非昆山玉安得长璀错身没岂不朽荣名在麟阁【士赟曰李善曰春华喻少时也此篇乃熟识世故同归于尽惟当因时立功名以传不朽耳】
　　其八
　　月色不可扫客愁不可道玉露生秋衣流萤飞百草日月终销毁天地同枯槁蟪蛄啼青松安见此树老金丹宁误俗昧者难精讨尔非千岁翁多恨去世早饮酒入玉壶藏身以爲宝【齐贤曰月令季夏之月腐草化爲萤司马相如云蟪蛄寒蝉也一名蝭蟧春生夏死夏生秋死神仙传壶公卖药于汝南市日入后跳入壶中士赟曰老子曰人之生也柔弱其死也坚强万物草木之生也柔脆其死也枯槁太白素志学仙此诗是反古诗中服食求神仙多爲药所误之意犹反骚云】
　　其九
　　生者爲过客死者爲归人天地一逆旅同悲万古尘月兔空捣药扶桑已成薪白骨寂无言青松岂知春前后更叹息浮荣何足珍【士赟曰古者谓死人爲归人庄子曰悲夫世人直爲物逆旅耳】
　　其十
　　僊人骑防凤昨下阆风岑海水三清浅桃源一见寻遗我绿玉杯兼之紫琼琴杯以倾美酒琴以闲素心一物非世有何论珠与金琴弹松里风杯劝天上月风月长相知世人何倐忽【齐贤曰东方朔十洲记昆仑有三角一角正北上正北辰星之曜名阆风巅】
　　其十一
　　涉江弄秋水爱此荷花鲜攀荷弄其珠荡漾不成圆佳期防云重欲赠隔远天相思无由见怅望凉风前【士赟曰此比兴之诗也首两句喻贤者慕君之爵位而欲仕也三句四句喻贤者才得位而害之者已至也佳期是与佳人相期也释楚词者曰不敢指言君尊故托辞曰佳人也彩云重者喻女谒谗夫之昌盛也欲赠隔远天者喻贤者欲有所献言于君去天远而爲女谒谗夫之所间隔也相思无由见怅望凉风前者喻虽思君而无从见君惟有怅望凉风之前曰寄吾眷恋之意云耳凉风亦薄德之形容也辞微意显可谓怨而不诽者矣】
　　其十二
　　去去复去去辞君还忆君汉水旣殊流楚山亦此分人生难称意岂得长爲羣越燕喜海日燕鸿思朔云别久容华晩琅玕不能饭日落知天昏梦长觉道远望夫登高山化石竟不返【齐贤曰淮南子曰西方之美者有昆仑之球琳琅玕注球琳琅玕皆美玉登山望夫化石事见前巻士赟曰此篇其太白去国之时所作乎身在江湖心居魏阙怀君忧国之意蔼然见于言辞之表末四句意是嗟叹之词虽遭时昏乱隔絶远方然爱君之心犹石之坚也辞严意婉悲夫】
　　感兴八首
　　瑶姬天帝女精彩化朝云宛转入宵梦无心向楚君锦衾抱秋月绮席空兰芬茫昧竟谁测虚传宋玉文【齐贤曰襄阳耆旧传云赤帝女瑶姬未行而卒塟于巫山之阳故曰巫山之女楚王令宋玉赋神女事见前】
　　其二
　　洛浦有宓妃飘飖雪争飞轻云拂素月了可见清辉解佩欲西去含情讵相违香尘动罗袜绿水不沾衣陈王徒作赋神女岂同归好色伤大雅多爲世所讥【齐贤曰汉书音义云宓妃宓羲氏之女溺洛水爲神曹植洛神赋曰髣髴兮若轻云之蔽月飘飖兮若流风之回雪又曰愿诚素之先逹兮解玉佩以要之又曰凌波微步罗袜生尘士赟曰高唐神女二赋乃宋玉寓言以成其文章洛神赋则子建拟之而作后世之人如痴子听人说梦以爲诚有是事至爲传竒以实之惟太白知其托辞而讥之可谓识见高远者矣】
　　其三
　　裂素持作书将寄万里怀眷眷待远信竟岁无人来征鸿务随阳又不爲我栖委之在深箧蠧鱼坏其题何如投水中流落他人开不惜他人开但恐生是非【齐贤曰郑注礼记曰素生帛也孔安国曰随阳之鸟鸿鴈之属蠧鱼书中虫也士赟曰晋书殷羡字洪桥爲豫章太守都下人士因其致书者百余匣行次石头皆投之水中曰沉者自沉浮者自浮殷洪桥不爲致书邮】
　　其四
　　芙蓉娇绿波桃李夸白日偶防春风荣生此艶阳质岂无佳人色但恐花不实宛转龙火飞零落互相失讵知凌寒松千载长守一【士赟曰按此篇巳见二巻古诗四十七首必是当时传写之误编诗者不能别姑存于此巻观者试以首句比并而论美恶显然识者自见之矣】
　　其五
　　十五游神仙仙游未曾歇吹笙吟松风泛瑟窥海月西山玉童子使我錬金骨欲逐黄鹤飞相呼向蓬阙【士赟曰此比兴之诗以喻贤者相招以求禄仕】
　　其六
　　西国有美女结楼青云端蛾眉艶晓月一笑倾城欢高节不可夺烱心如凝丹常恐彩色晚不爲人所观安得配君子共乗双飞鸾【士赟曰此篇喻贤者有所抱负审所去就不肯轻以身许人惟恐老之将至功业未建于时无闻思见君子尽心以事之与共禄位也】
　　其七
　　朅来荆山客谁爲珉玉分良宝絶见弃虚持三献君直木忌先伐芬兰哀自焚盈满天所损沉溟道所羣东海有碧水西山多白云鲁连及夷齐可以蹑青芬【士赟曰按此篇巳见二巻古风三十六首但有数语之异编诗者故两存之】
　　其八
　　嘉谷隐丰草草深苗且稀农夫旣不异孤穗将安归常恐委畴陇忽与秋蓬飞乌得荐宗庙爲君生光辉【齐贤曰陶潜诗种豆南山下草盛豆苗稀士赟曰此篇比兴之诗刺时贤之不能引类拔萃以爲国用者欤嘉谷隐丰草草深苗且稀喻贤人在野混于常人之中常人类多而贤人类少农夫旣不异孤穗将安归盖谓农夫知稼穑者以喻惟贤则知贤也农夫见谷之在草而不别异之犹贤者见贤之在野而不能荐进之也如此则将安适归乎常恐委畴陇忽与秋蓬飞者喻在野之贤惟恐老之将至埋光铲彩与草木俱腐也乌得荐宗庙爲君生光辉者以喻在野之贤冀望在位之贤引而进之以羽仪朝廷也嗟夫士怀才而不遇千载读之犹有感激】
　　寓言三首
　　周公负斧扆成王何夔蘷武王昔不豫剪投河湄贤圣遇谗慝不免人君疑天风拔大木禾黍咸伤萎管蔡扇苍蝇公赋鸱鸮诗金縢若不啓忠信谁明之【齐贤曰明堂位曰周公朝诸侯于明堂之位天子负扆正南面而立武王旣克商二年王有疾弗豫周公爲三坛北面植璧秉珪告于大王王季文王又武王旣丧管叔及其羣弟流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃爲诗以贻王名之曰鸱鸮王未敢诮公秋大熟未获天大雷电以风禾尽偃大木斯拔王啓金縢之书得周公代武王之说曰今天动威以彰周公之德惟朕小子其新造我国家礼亦宜之王出郊天乃雨反风禾则尽起士赟曰此诗惧谗也櫽括金縢之事以申其意耳】
　　其二
　　摇裔双防凤婉娈三青禽徃还瑶台里鸣舞玉山岑以欢秦娥意复得王母心区区精衞鸟衔木空哀吟【齐贤曰秦娥弄玉也张揖曰三足鸟三足青鸟也主爲王母取食士赟曰此篇比兴之诗于时盖有所讽刺焉彩凤青禽以比佞幸之人瑶台玉山以比宫掖秦娥以比公主王母以比后妃盖以讽刺当时出入宫掖取媚后妃公主以求爵位者精衞衔木石以比小臣怀区区报国之心尽忠竭力而不见知者其意微而显矣】
　　其三
　　长安春色归先入青门道绿杨不自持清风欲倾倒海燕还秦宫双飞入帘栊相思不相见托梦辽城东【齐贤曰唐京兆府长安县卽长安也霸城门民间谓之青门士赟曰此篇闺思诗也良人从军滔滔不归感时触物而动怀眷之思者欤绿杨海燕以起兴也宛然国风之体所谓圣于诗者此哉】
　　秋夕旅怀
　　凉风度秋海吹我乡思飞连山去无际流水何时归目极浮云色心断明月晖芳草歇柔艶白露催寒衣梦长银汉落觉罢天星稀含悲想旧国泣下谁能挥【士赟曰此诗太自作于窜逐之后乎身在遐荒心怀旧国词意悲惋哀哉】
　　感遇四首
　　吾爱王子晋得道伊洛濵金骨旣不毁玉顔长自春可怜浮丘公猗靡与情亲举首白日间分明谢时人二仙去巳远梦想空慇懃【齐贤曰王子晋与浮丘公事见前士赟曰此诗盖有所怀托二仙而言也】
　　其二
　　可叹东篱菊茎疎叶且微虽言异兰蕙亦自有芳菲未泛盈樽酒徒沾清露辉当荣君不采飘落欲何依【士赟曰此篇喻贤者防朝廷养育之恩有才而不见用空受此恩也当可用之时而若不采之惟有飘零老死而巳将安所依乎是可叹也】
　　其三
　　昔余闻姮娥窃药驻云髪不自娇玉顔方希錬金骨飞去身莫返含笑坐明月紫宫夸蛾眉随手防凋歇【士赟曰此篇游仙体也末句讽以色事人色衰爱弛者】
　　其四
　　宋玉事楚王立身本高洁巫山赋防云郢路歌白雪举国莫能和巴人皆巻舌一感登徒言恩情遂中絶【齐贤曰此篇櫽括宋玉答楚王问及高唐登徒子好色赋事见前士赟曰此篇太白特借宋玉事以申己之意耳如后篇咏壁上鹦鹉亦此意也】
　　写怀
　　翰林读书言怀呈集贤诸学士
　　晨趋紫禁中夕待金门诏观书散遗帙探古穷至妙片言茍防心掩巻忽而笑青蝇易相防白雪难同调本是疎散人屡贻褊促诮云天属清朗林壑忆游眺或时清风来闲倚栏下啸严光桐庐溪谢客临海峤功成谢人间从此一投钓【士赟曰帙书衣也毛诗笺青蝇能污白使黒庄子阳春白雪其调高其和寡严光谢客事见前巻此太白写心之作观此则前效古一首槩可见矣】
　　寻阳紫极宫感秋作
　　何处闻秋声翛翛北窓竹回薄万古心揽之不盈掬静坐观众妙浩然媚幽独白云南山来就我檐下宿嬾从唐生决羞访季主卜四十九年非一往不可复野情转萧散世道有飜覆陶令归去来田家酒应熟【齐贤曰唐生决疑事见前史记司马季主楚人卜于长安东市宋忠贾谊俱出洗沐游于卜肆谒司马季主淮南子蘧伯玉年五十而知四十九年非士赟曰太白雅尚冲澹是亦书怀之什也】
　　江上秋怀
　　餐霞卧旧壑散髪谢远游山蝉号枯桑始复知天秋朔鴈别海裔越燕辞江楼飒飒风巻沙茫茫雾萦洲黄云结暮色白水扬寒流恻怆心自悲潺湲泪难收蘅兰方萧瑟长叹令人愁【齐贤曰尔雅注杜蘅似葵而香士赟曰汉书袁闳散髪絶世此太白伤己之作也不惟伤已而复爲同类者伤之悲夫】
　　秋夕书怀【一作秋日南游书怀】
　　北风吹海鴈南渡落寒声感此潇湘客凄其流浪情海怀结沧洲【一作逺心飞苍梧】霞【一作遐】想游赤城始探蓬壶事【一作术】旋觉天地轻澹然吟【一作思】高秋闲卧瞻太清萝月掩【一作隐】空幕松霜结【一作云散】前楹灭见息羣动猎微穷至精桃花有源水可以保吾生【齐贤曰天台山图曰赤城山天台之南蓬壶蓬莱方壶也士赟曰太白当谪逐之时乃能以仙游自解可谓善处患难者矣】
　　避地司空原言怀
　　南风昔不竞豪圣思经纶刘琨与祖逖起舞鸡鸣晨虽有匡济心终爲乐祸人我则异于是潜光皖水濵卜筑司空原北将天柱邻雪霁万里月云开九江春【齐贤曰祖逖与刘琨闻鸡起舞事见前寰宇记皖水在怀宁县西北灊县有天柱山】俟乎泰阶平然后托微身倾家事金鼎年貌可长新所愿得此道终然保清真弄景奔日驭攀星戯河津一随王乔去长年玉天宾【齐贤曰泰阶事见前】
　　上崔相百忧章【时在浔阳狱】
　　共公赫怒天维中摧鲲鲸喷荡扬涛起雷鱼龙陷人成此祸胎火焚昆山玉石相磓仰希霖雨洒寳炎煨箭发石开戈挥日回邹衍恸哭燕霜飒来【齐贤曰列子曰共工氏与颛顼争为帝怒而触不周之山折天柱絶地维书火炎昆冈玉石俱焚淮南子曰邹衍尽忠于燕惠王王信而系之邹衍仰天而哭正夏天爲之降霜】微诚不感犹絷夏台苍鹰搏攫丹棘崔嵬豪圣凋枯王风伤哀斯文未丧东岳岂頽穆逃楚难邹脱吴灾见机苦迟二公所咍骥不骤进麟何来哉【齐贤曰史记桀召汤而囚之夏台已而释之郅都爲中尉严酷行法不避贵戚列侯宗室见都侧目而视号曰苍鹰豪圣周公也周公遭流言之变王道凋枯故豳以下诸诗哀伤之檀弓孔子歌曰泰山其頽乎汉书楚元王少时尝与鲁穆生白生申公俱受诗于浮丘伯后以穆生白生申公爲中大夫穆生不嗜酒元王每置酒尝爲设醴及王戊卽位常设后防设焉穆生退曰可以逝矣醴酒不设王之意怠不去楚人将钳我于市称疾卧申公白生强起之穆生日易称知几其神乎君子见几而作不俟终日遂谢病去申公白生独留王戊稍淫暴二人諌不听衣之赭衣使舂于市邹阳齐人仕吴久之吴王隂有邪谋阳奏书諌王不纳其言于是阳去之梁从孝王游士赟曰说文楚人谓相啁曰咍】星离一门草掷二孩万愤结习忧从中催金瑟玉壶尽爲愁媒举酒太息泣血盈杯台星再朗天网重恢屈法申恩弃瑕取材冶长非罪尼父无猜覆盆傥举应照寒灰【齐贤曰天官书曰魁下六星两两相比者名曰三台老子天网恢恢疎而不漏孔子曰公冶长虽在缧絏之中非其罪也】
　　万愤词投魏郎中
　　海水渤潏人罹鲸鲵蓊胡沙而四塞始滔天于燕齐何六龙之浩荡迁白日于秦西九土星分嗸嗸栖栖南冠君子呼天而啼恋高堂而掩泣泪血地而成泥时当春而不草独幽怨而沉迷【齐贤曰左传注鲸鲵大鱼名以喻不义之人吞食小国齐之北曰渤海燕之东曰辽海左传晋侯曰南冠而絷者谁有司对曰郑人所献楚囚也使税之问其族曰伶人也遂操南音公语范文子曰楚囚君子也士赟曰时安禄山反范阳燕地故云蓊胡沙而四塞日君象时明皇方幸蜀都故曰迁白日于西秦高堂喻朝廷也】兄九江兮弟三峡悲羽化之难齐穆陵关北愁爱子豫章天南隔老妻一门骨肉散百草遇难不复相提携树榛拔桂囚鸾宠鸡舜昔授禹伯成耕犁德自此衰吾将安栖好我者恤我不好我者何忍临危而相挤子胥鸱夷彭越醢醯自古豪烈胡爲此繄苍苍之天高乎视低如其听卑脱我牢狴傥辨美玉君收白珪【齐贤日九江三峡见前唐志沂州沂水县有穆陵关洪州豫章郡南昌县本豫章县荘子曰尧治天下伯成子高立爲诸侯尧授舜舜授禹伯成子高辞为诸侯而耕禹往见之疾趋陇下避之或问曰尧治天下吾子立为诸侯尧授舜舜授禹而吾子辞为诸侯而耕何也子高曰尧治天下不赏而民劝不罚而民畏今子赏罚而民且不仁德自此衰刑自此立后世之乱自此始矣夫子盍行耶耕而不顾子胥鸱夷事见前巻汉祖醯醢彭越以徧赐诸侯】
　　荆州贼平临洞庭言怀作
　　脩蛇横洞庭吞象临江岛积骨成巴陵遗言闻楚老水穷三苗国地窄三湘道岁晏天峥嵘时危人枯槁思归阻丧乱去国伤怀抱【齐贤曰唐岳州巴陵郡有象湖巴蛇吞象暴骨于此因以名湖寰宇记羿杀巴蛇于洞庭其骨若陵故曰巴陵】郢路方丘墟章华亦倾倒风悲猿啸苦木落鸿飞早日隐西赤沙月明东城草关河望已絶氛雾行当扫长呌天可闻吾将问苍昊【齐贤曰赤沙湖在洞庭西通为沙湖】
　　览镜书怀
　　得道无古今失道还衰老自笑镜中人白发如霜草扪心空叹息问影何枯槁桃李竟何言终成南山皓【齐贤曰扪摸也南山皓卽商山四皓】
　　田园言怀
　　贾谊三年谪班超万里侯何如牵白犊饮水对清流【齐贤曰贾谊为长沙王太傅事见前班超扶风平陵人行请相者相者指曰生燕颔虎颈飞而食肉此万里侯相也后将本所从三千余人平定西域五十余国皆纳质内属明年下诏封超为定远侯邑千戸】
　　江南春怀
　　青春几何时黄鸟鸣不歇天涯失乡【一作归】路江外老华发心飞秦塞云影滞楚关月身世殊烂漫田园久芜没岁晏何所从长歌谢金阙【齐贤曰黄鸟黄鹂也士赟曰此太白流离湘楚之诗乎食息不忘君其志亦可哀矣】
　　咏物
　　听蜀僧濬弹琴【蜀中】
　　蜀僧抱绿绮西下峨眉峰爲我一挥手如听万壑松客心洗流水余响入霜钟不觉碧山暮秋云暗几重【齐贤曰乐书相如蔡琰之绿绮峨眉山见前巻列子伯牙鼓琴志在流水山海经丰山有九钟是知霜鸣郭璞曰霜降则钟鸣故言知也】
　　鲁东门观刈蒲
　　鲁国寒事早初霜刈渚蒲挥鎌若转月拂水生连珠此草最可珍何必贵龙须织作玉牀席欣承清夜娱罢衣能再拂不畏素尘芜【士赟曰龙须草名此诗借蒲起兴以自比也其有望君再用之意乎白之志亦可哀矣】
　　咏邻女东牕海石榴
　　鲁女东牕下海榴世所希瑚映绿水未足比光辉清香随风发落日好鸟归愿爲东南枝低举拂罗衣无由共攀折引领望金扉【齐贤曰新罗多海红并海石榴西域传大秦国西南距海八百里到瑚洲底有盘石瑚生其上海人乗船沉铁网水底发其根取之士赟曰此君子在野思见君子尽心事之之意】
　　南轩松
　　南轩有孤松柯叶自绵羃清风无闲时潇洒终日夕阴生古苔绿色染秋烟碧何当凌云霄直上数千尺【齐贤曰羃覆也】
　　咏山樽二首【前一首作咏柳少府山瘿木樽】
　　蟠木不雕饰且将斤斧疎樽成山岳势材是栋梁余外与金罍并中涵玉醴虚慙君垂拂拭遂忝玳筵居
　　其二
　　拥肿寒山木嵌空成酒樽愧无江海量偃蹇在君门【齐贤曰庄子惠子曰吾有大树人谓之樗其大木拥肿而不中绳墨规矩】
　　初出金门寻王侍御不遇咏壁上鹦鹉【一作勅放归山留别陆侍御不遇咏鹦鹉】
　　落羽辞金殿孤鸣咤綉衣能言终见弃还向陇西飞【齐贤曰此太白自况也曲礼曰鹦鹉能言不离飞鸟】
　　紫藤树
　　紫藤挂云木花蔓冝阳春密叶隐歌鸟香风留美人【齐贤曰歌鸟见一巻】
　　观放白鹰二首
　　八月边风高胡鹰白锦毛孤飞一片雪百里见秋毫【士赟曰孟子曰明足以察秋毫之末】
　　其二
　　寒冬十二月苍鹰八九毛寄言燕雀莫相啅【隲握切】自有云霄万里高
　　观博平王志安少府山水粉图
　　粉壁爲空天丹青状江海游云不知归日见白鸥在博平真人王志安沉吟至此愿挂冠松溪石磴带秋色愁客思归坐晓寒【齐贤曰唐博州博平郡博平县挂冠辞禄而去也】
　　题雍丘崔明府丹灶
　　美人爲政本忘机服药求仙事不违叶县已泥丹灶毕瀛洲当伴赤松归先师有诀神将助大圣无心火自飞九转但能生羽翼双鳬忽去定何依【齐贤曰王乔高叶令有神术及赤松事见前巻】
　　观元丹丘坐巫山屏风
　　昔游三峡见巫山见画巫山宛相似疑是天边十二峯飞入君家防屏里寒松萧飒如有声阳台微茫如有情锦衾瑶席何寂寂楚王神女徒盈盈高咫尺如千里翠屏丹崖灿如绮苍苍远树围荆门歴歴行舟泛巴水水石潺湲万壑分烟光草色俱氛氲溪花笑日何年发江客听猿几歳闻使人对此心缅邈疑入嵩丘梦防云【齐贤曰巫山三峡及阳台神女事并见前南史景陵王子艮传贲字文焕善画能于扇上图山水咫尺之内便登高万里爲遥士赟曰缅邈长远也】
　　求崔山人百丈崖瀑布图
　　百丈素崖裂四山丹壁开龙潭中喷射昼夜生风雷但见瀑泉落如潨云汉来闻君写真图岛屿备萦回石黛刷幽草曾清泽古苔幽缄傥相传何必向天台【齐贤曰说文瀑飞泉也潨水防也又小水入大水本草曾清生蜀中山谷及越嶲陶隐居云与空青同】
　　见野草中有曰白头翁者
　　醉入田家去行歌荒野中如何青草里亦有白头翁折取对明镜宛将衰鬓同微芳似相诮留恨向东风【齐贤曰本草白头翁一名野犬一名胡王使者一名奈何草生高山谷及野田陶隐居云处处有近根处有白茸状似人白头故以爲名】
　　流夜郎题葵叶
　　慙君能衞足叹我远移根白日如分照还归守故园【齐贤曰左传鲍庄子之智不如葵葵犹能卫其足】
　　莹禅师房观山海图
　　真僧闭精宇灭迹含逹观列嶂图云山攒峰入霄汉丹崖森在目清昼疑巻幔蓬壶来轩牕瀛海入几案烟涛争喷薄岛屿相凌乱征防飘空中瀑水洒天半峥嵘若可陟想像徒盈叹杳与真心冥遂谐静者翫如登赤城里揭步沧洲畔卽事能娱人从兹得消散
　　白鹭鹚
　　白鹭下秋水孤飞如坠霜心闲且未去独立沙洲傍
　　咏槿
　　园花笑荒年池草艶春色犹不如槿花婵娟玉阶侧芬荣何夭促零落在瞬息岂若琼树枝终岁长翕赩【士赟曰槿花朝华暮落一名日及一名蕣华取一瞬之义】
　　咏桂
　　世人种桃李皆在金张门攀折争捷径及此春风暄一朝天霜下荣耀难久存安知南山桂绿叶垂芳根清阴亦可托何惜树君园
　　白胡桃
　　红罗防里分明现白玉盘中看却无疑是老僧休念诵腕前推下水晶珠
　　巫山枕障
　　巫山枕障画高丘白帝城边树色秋朝云夜入无行处巴水横天更不流【齐贤曰全篇事并见前注】
　　南奔书怀
　　遥夜何漫漫空歌白石烂甯戚未匡齐陈平终佐汉搀抢扫河洛直割鸿沟半厯数方未迁云雷屡多难【齐贤曰戚歌见前巻陈平家贫好读书有田三十畆独与兄伯居伯常耕作纵平使游学仕魏王咎爲太仆人或谗之平亡去因魏无知求见汉王汉王与语悦之拜爲都尉扫河洛谓禄山反据洛阳也史记项王与汉约中分天下割鸿沟以西爲汉鸿沟以东爲楚】天人秉旄钺虎竹光藩翰侍笔黄金台传觞青玉案不因秋风起自有思归叹主将动谗疑王师忽离叛自来白沙上【一作兵罗沧海上】鼓噪丹阳岸賔御如浮云从风各消散【齐贤曰天人指永王璘张翰因秋风起思莼鲈事见前宣州当涂县贞观八年省丹阳县入焉县有丹阳湖】舟中指可掬城上骸争爨草草出近关行行昩前算南奔剧星火北防无涯畔顾乏七宝鞭留连道傍翫太白夜食昴长虹日中贯秦赵兴天兵茫茫九州乱感遇明主恩颇高祖逖言遇江誓流水志在清中原拔劒击前柱悲歌难重论【齐贤曰左传邲之战楚乗晋军仓猝不知所爲鼓于军中曰先济者有赏中军下军争舟舟中之指可掬也又楚人围宋将去申叔时仆日筑室反耕者宋必听命从之宋人惧使华元夜入楚师登子反之牀起之曰敝邑易子而食析骸而爨虽然城下之盟有以国毙不能从也晋王敦镇姑孰将举兵内向明帝密知之乃乗巴镇骏马微行全湖隂察其营垒而出敦昼寝梦日环其城起曰此必黄须鲜卑奴来也使五骑物色追帝帝亦驰去马有遗粪辄以水灌之见逆旅卖食姬以七宝鞭与之日后有骑来可以此示也俄而追者至问姬姬日去已远矣因以鞭示之五骑传翫稽留遂久又见马粪冷以爲信远而止不追苏林曰秦白起伐赵破长平军欲遂灭赵遣衞先生説昭王益兵粮爲应侯所害事用不成其精诚上逹于天故太白爲之食昴昴赵分将有兵故太白食食者干歴之也荆轲白虹贯日汉臣拔劒击柱及祖逖志清中原事并见前巻士赟曰按此篇用事偏枯句意倒杂决非太白之作姑存而置诸巻末以俟心知其意者】








　　李太白集分类补注巻二十四
　　钦定四库全书
　　李太白集分类补注巻二十五
　　宋　杨齐贤　集注
　　元　萧士赟　补注
　　题【一十二首】
　　题随州紫阳先生壁
　　神农好长生风俗久已成复闻紫阳客卑署丹台名喘息飡妙气歩虚吟真声道与古仙合心将元化并楼疑出蓬海鹤似飞玉京松雪牎外晓池水阶下明忽耽笙歌乐颇失轩冕情终愿惠金液提携凌太清【齐贤曰抱朴子曰金液太一所服而仙者太清天也蓬海玉京山见前】
　　题元丹丘山居
　　故人栖东山自爱丘壑美青春卧空林白日犹不起松风清襟袖石潭洗心耳羡君无纷喧髙枕碧霞里
　　题元丹丘頴阳山居【并序】
　　丹丘家于頴阳新卜别业其地北倚马岭连峯嵩丘南瞻鹿台极目汝海云岩映郁有佳致焉白从之游故有此作
　　仙游渡颍水访隐同元君忽遗苍生望独与洪崖羣卜地初晦迹兴言且成文却顾北山断前瞻南岭分遥通汝海月不隔嵩丘云之子合逸趣而我钦清芬举迹倚松石谈笑迷朝曛益愿狎青鸟拂衣栖江濆【齐贤曰颍水洪崖见前】
　　题州新河饯族叔舍人贲
　　齐公凿新河万古流不絶丰功利生人天地同朽灭两桥对双阁芳树有行列爱此如甘棠谁云敢攀折美闗倚此固天险自兹设海水落斗门湖平见沙汭我行送季父弭棹徒流悦杨花满江来疑是龙山雪惜此花下兴怆与山阳别瞻望清路尘归来空寂灭【士赟曰毛诗甘棠美召伯也召伯之教明于南国蔽芾甘棠勿翦勿伐召伯所苃】
　　洗脚亭
　　白道向姑熟洪亭临道傍前有昔时井下有五丈牀樵女洗素足行人歇金装西望白鹭洲芦花似朝霜送君此时去回首泪成行【一作双】
　　劳劳亭
　　天下伤心处劳劳送客亭春风知别苦不遣柳条青【齐贤曰舆地志秣陵县新亭陇有劳劳楼宋改为临沧观行人分别之所】
　　题金陵王处士水亭【此亭齐朝南苑又晋陆机故宅】
　　王子耽言贤豪多在门好鹅寻道士爱竹啸名园树色老【一作秀】荒苑池光荡华轩此堂见明月更忆陆平原扫地青玉簟为余置金樽醉罢【一作后】欲归去花枝宿鸟喧何时复来此再得洗嚣烦【齐贤曰好鹅爱竹事见前平原陆机也事亦见前】
　　题嵩山逸人元丹丘山居【并序】
　　白乆在庐霍元公近游嵩山故交深情出处无间嵒信频及许为主人欣然适防本意当冀长往不返欲便举家就之兼书其游因有此赠
　　家本紫云山道风未沦落沉懐丹丘志冲赏归寂寞朅来游闽荒扪渉穷禹凿寅縁泛潮海偃蹇陟庐霍凭雷蹑天牎弄影憩霞阁且欣登眺美颇惬隐沦诺【齐贤曰唐闽州长乐郡开元十三年更名福州治闽县即西汉闽粤王闽中郡之地频海荒服故曰闽荒庐山江州霍山即舒之镇桓子新论天下神人五二曰隐沦士赟曰水经砥柱山禹凿以通河】三山旷幽期四岳聊所托故人契嵩颍髙义炳丹艧灭迹遗纷嚣终言本峯壑自矜林湍好不羡朝市乐偶与真意并顿觉世情薄尔能折芳桂吾亦采兰若拙妻好乗鸾娇女爱飞鹤提携访神仙从此链金药【齐贤曰三山三神山也四岳恒华泰衡也】
　　题江夏脩静寺【此寺是李北海旧宅】
　　我家北海宅作寺南江濵空庭无玉树髙殿坐幽人书帯留青草琴堂【一作台】羃素尘平生种桃李寂灭不成春【齐贤曰李邕为北海太守天寳中为吉温所陷而杀之于郡代宗赠秘书监国史异纂云阳界多汉离宫故地有树似槐而细叶士人谓之玉树三齐记郑康成常居南山中教授山下草如薤叶长尺许时人名为书帯草】
　　改九子山为九华山聨句【并序】
　　青阳县南有九子山山髙数千丈上有九峯如莲花按图徴名无所依防太史公南游略而不书事絶古老之口复阙名贤之纪虽灵仙往复而赋咏罕闻予乃削其旧号加以九华之目时访道江汉憩于夏侯回之堂开檐岸帻坐眺松雪因与二三子聨句传之将来
　　妙有分二气灵山开九华【李白】层标遏迟日半壁明朝霞【髙霁】积雪曜隂壑飞流歆阳崖【韦权舆曜一作瓘】青荧玉树色缥缈羽人家【李白士斌曰老子云道生一王弼注曰一数之始而物之极也谓之为妙有者欲言有不见其形则非有故谓之妙欲言其无则物由以生则非无故谓之有也斯乃无中之有谓之妙有也铣曰青荧光也】
　　题宛溪馆
　　吾怜宛溪好百尺照心明【一作乆照心益明】可谢新安水千寻见底清白沙留月色緑竹助秋声却笑严湍上于今独擅名【齐贤曰宛陵宣州严湍见前】
　　题东谿公幽居
　　杜陵贤人清且亷东谿卜筑岁将淹宅近青山同谢朓门垂碧柳似陶潜好鸟迎春歌后院飞花送酒舞前檐客到但知留一醉盘中秪有水晶盐【齐贤曰太白传曰晚好黄老渡牛渚矶至姑熟悦谢家青山欲居焉故云宅近青山陶潜门前有五柳因作五柳先生传以自况】
　　杂咏【一十六首】
　　嘲鲁儒
　　鲁叟谈五经白髪死章句问以经济防茫如坠烟雾足着逺游履首戴方山巾缓歩从直道未行先起尘秦家丞相府不重褒衣人君非叔孙通与我本殊伦时事且未达归耕汶水濵【齐贤曰后汉志方山冠似进贤以五防縠为之秦纪丞相斯请史官非秦记皆烧之非博士官所职天下敢有藏诗书百家语者悉诣守尉杂烧之士赟曰叟长老之通称叔孙通起朝仪徴鲁诸生三十余人鲁有两生不肯行通笑曰若真鄙儒不通时变】
　　惧防
　　二桃杀三士讵假剑如霜众女妬蛾眉双花竞春芳魏姝信郑褏掩袂对懐王一惑巧言子朱顔成死【一作相】伤行将泣团扇戚戚愁人肠【齐贤曰战国防魏王遗楚王美人楚王悦之夫人郑褏知王之悦新人也甚爱新人衣服玩好择其所喜而为之爱之甚于王王曰妇人之所以事夫者色也而妬者其情也今郑氏知寡人之悦新人其爱之甚于寡人此忠臣之所以事君也郑氏知王以巳为不如也因谓新人曰王爱子美矣虽然恶子之鼻子见王则必掩子鼻新人见王因掩其鼻王谓郑氏曰何也郑曰其似闻君王之臭也王曰悍哉令劓之无使逆命成帝初即位班媫妤选入宫为媫妤后幸赵飞燕媫妤失宠拟古怨歌行曰裁成合欢扇团图似明月弃捐箧笥中恩情中道絶士赟曰二桃杀三士见前巻】
　　观猎
　　太守耀清威乗间弄晩晖江沙横猎骑山火绕行围箭逐云鸿落鹰随月兎飞不知白日暮欢赏夜方归
　　观胡人吹笛
　　胡人吹玉笛一半是秦声十月呉山晓梅花落敬亭愁闻出塞曲泪满逐臣缨却望长安道空懐恋主情【齐贤曰李斯云撃瓮叩缶弹筝抟髀而呼乌乌快耳者真秦声也敬亭山见前落梅花羗笛曲也张博望传其法于西凉得摩诃兠勒一曲李延年因之思造新声二十八解乗舆以为武乐尝绐边将魏晋以后二十八解不存所用者唯黄鹤岭头水出闗入闗出塞入塞折杨柳黄覃子赤之杨望行人十四曲也士赟曰太白放逐之余眷恋宗国之意随寓而发观此诗末三句概可见矣】
　　军行
　　骝马新夸【一作夸】白玉鞍战罢沙场月色寒城头铁皷声犹震匣里金刀血未干【齐贤曰毛诗注赤身黑鬛曰骝】
　　从军行
　　百战沙场碎铁衣城南巳合数重围突营射杀呼延将独领残兵千骑归【齐贤曰薛收曰匃奴署各种单于有王号者十六等左右贤王四姓曰呼延氏十氏兰氏乔氏呼延号曰逐世为辅相】
　　平虏将军妻
　　平虏将军妇入门二十年君心自不悦妾宠岂能专出解牀前帐行吟道上篇古人不唾井莫防昔纒绵
　　春夜洛城闻笛
　　谁家玉笛暗飞声散入春风满洛城此夜曲中闻折柳何人不起故园情【齐贤曰折杨柳曲名】
　　嵩山采菖蒲者
　　神仙多苦貌双耳下垂肩嵩岳逢汉武疑是九嶷仙我来采菖蒲服食可延年言终忽不见灭影入云烟喻帝竟莫悟终归茂陵田【齐贤曰此篇是咏仙人王兴诗语乃櫽括其传中事神仙传王兴者城阳人居壷谷中不知书无学道意汉武上嵩山登大愚石起道宫使董仲舒东方朔徐乐思神至夜半忽有仙人长二丈耳出头巅下至肩汉武礼而问之仙人曰吾九嶷之人闻中岳石上菖蒲一寸九节可以服之长生故来采耳忽失所在帝顾侍臣曰彼非复学道服食者必中岳之神以喻朕耳为之采菖蒲服之经三年帝觉闷而不快遂止时从官多服然莫能持久唯王兴闻仙人告武帝服乃采服之不息遂得长生武帝葬茂陵】
　　金陵听韩侍御吹笛
　　韩公吹玉笛倜傥流英音风吹绕钟山万壑皆龙吟王子停鳯管师襄掩瑶琴余韵度江去天涯安可寻【齐贤曰长笛赋龙吟水中不见已截竹吹之声相似王子晋吹笙作鳯鸣士赟曰家语孔子学琴于师襄子襄子曰吾虽击磬以为官然能于琴】
　　流夜郎闻酺不预
　　北阙圣人歌太康南冠君子窜遐荒汉酺闻奏钧天乐愿得风吹到夜郎【齐贤曰光武纪大酺注汉律三人以上羣饮罚金四两今赐得令聚防饮五日酺布也士赟曰钧天广乐南冠君子见前】
　　放后遇恩不霑
　　天作云与雷霈然德泽开东风日本至白雉越裳来独弃长沙国三年未许回何时入宣室更问洛阳才【齐贤曰易云雷屯君子以经纶周公相成王越裳氏重译献白雉史贾谊为长沙王太傅歳余徴见文帝受厘坐宣室因感鬼神事而问神之本】
　　宣城见杜鹃花
　　蜀国曽闻子规鸟宣城还见杜鹃花一呌一回肠一断三春三月忆三巴【齐贤曰成都记杜宇自天而降称望帝好稼穑劝人务农至今蜀人将农必先祠杜宇又望帝死其魂化为鸟名曰杜防亦曰子规时适三月子规鸟鸣故蜀人悲子规鸟润州鹤林寺杜防花髙丈余今江南处处有之俗名映山红】
　　白田马上闻莺
　　黄鹂啄紫椹五月鸣桑枝我行不记日误作阳春时蚕老客未归白田巳缲丝驱马又前去扪心空自悲【悲一作嗤】
　　三五七言
　　秋风清秋月明落叶聚还散寒鸦栖复惊相思相见知何日此时此夜难为情【齐贤曰古无此体自太白始】
　　杂诗
　　白日与明月昼夜尚【一作常】不闲况尔悠悠人安得久世间传闻海水上乃有蓬莱山玉树生緑叶灵山每登攀一食驻髪再食留红顔吾欲从此去去之无时还【齐贤曰蓬莱玉树见前巻】
　　闺情【五十五首】
　　寄逺十二首
　　三鸟别王母衔书来见过断肠若剪弦其如愁思何遥知玉牎里纎手弄云和奏曲有深意青松交女萝写水山中井同泉岂殊波秦心与楚恨皎皎为谁多【齐贤曰三青鸟王母使也事见前乐书曰自古善琴者八十余家一十八様究之雅度不过伏犠大舜夫子灵阙云得五等而已】
　　其二
　　青楼何所在乃在碧云中宝镜挂秋水【一作月】罗衣轻春风新妆坐落日怅望金【一作锦】屏空念此【一作剪防】送短书愿因双飞鸿
　　其三
　　本作一行书慇勤道相忆一行复一行满纸情何极瑶台有黄鹤为报青楼人朱顔凋落尽白髪一何新自知未应还离居【一作君】经三春桃李今若为当牎发光彩莫使香风飘留与红芳待【齐贤曰瑶台青楼见前】
　　其四
　　玉筯落春镜坐愁湖阳水闻与隂丽华风烟接邻里青春已复过白日忽相催但恐荷花晩令人意已摧相思不惜梦日夜向阳台【齐贤曰玉筯涙也湖阳后汉南阳郡光武隂皇后讳丽华南阳新野人初光武适新野闻后美心悦之叹曰娶妻当得隂丽华巫山阳台事见前】
　　其五
　　逺忆巫山阳花明渌江暖踌躇未得往泪向南云满春风复无情吹我梦魂断不见眼中人天长音信短
　　其六
　　阳防隔楚水春草生黄河【一作隂云隔楚水转蓬落渭河】相思无日夜浩荡若流波流波向海去欲见终无因【一作定饶珠江濵】遥将一防泪逺寄如花人
　　其七
　　妾在舂陵东君居汉江岛一日望花光往来成白道【一作日日采蘼芜上山成白道】一为云雨别此地生秋草秋草秋蛾飞相思愁落晖何由一相见灭烛解罗衣【一本晖下云昔时携手去今时流泪归遥知不得意玉筯防罗衣齐贤曰舂陵汉江见前】
　　其八
　　忆昨东园桃李红碧枝与君此时初别离金瓶落井无消息令人行叹复坐思坐思行叹成楚越春风玉顔畏销歇碧牎纷纷下落花青楼寂寂空明月两不见但相思空留锦字表心素至今缄愁不忍窥
　　其九
　　长短春草緑縁阶如有情巻施心独苦抽却死还生覩物知妾意希君种后庭闲时当采掇念此莫相轻【齐贤曰巻施即本草藁耳注曰苍耳】
　　其十
　　鲁缟如玉霜笔题月氏书寄书白鹦鹉西海慰离居行数虽不多字字有委曲天未如见之开缄泪相续泪尽恨转深千里同此心相思千万里一书直千金【一作云千里若在眼万里若在心齐贤曰师古曰缟素也曲阜善作尤为轻细月氏西域国名】
　　其十一
　　美人在时花满堂美人去后余空牀牀中绣被巻【一作更不巻】不寝至今三载闻余香【一作犹闻香】香亦竟不灭人亦竟不来相思黄叶落白露湿青苔【士赟曰古诗空牀难独守】
　　其十二
　　爱君芙蓉婵姢之艶色色可飡兮难再得怜君氷玉清迥之明心情不极兮意已深朝共琅玕之绮食夜同鸳鸯之锦衾恩情婉娈忽为别使人莫错乱愁心乱愁心涕如雪寒灯厌梦魂欲絶觉来相思生白髪盈盈汉水若可越可惜凌波歩罗袜美人美人兮归去来莫作朝云暮雨兮飞阳台【齐贤曰琅玕玉也士赟曰陆机诗注曰婉娈存思貌】
　　长信宫
　　月皎昭阳殿霜清长信宫天行乗玉辇飞燕与君同更有欢娯处【一作别有留情处】承恩乐未穷谁怜团扇妾独坐怨秋风【齐贤曰汉书孝成赵皇后弟见幸为昭仪居昭阳宫梁皇后传注汉仪帝祖母称长信宫飞燕事见前】
　　长门怨二首
　　天回北斗挂西楼金屋无人萤火流月光欲到长门殿别作深宫一段愁【士赟曰诗笺云萤火家无人则然令人感思室中乆无人故有此物是不足畏乃可以为忧】
　　其二
　　桂殿长愁不记春黄金四屋起秋尘夜悬明镜青天上独照长门宫里人【士赟曰此诗皆櫽括汉武陈皇后事以比元宗皇后其意防而婉矣事见前巻注】
　　春怨
　　白马金羁辽海东罗帷綉被卧春风落月低轩窥烛尽飞花入戸笑牀空
　　代赠逺
　　妾本洛阳人狂夫幽燕客渇饮易水波由来多感激胡马西北驰香騣摇緑丝鸣鞭从此去逐虏荡边陲昔去有好言不言乆离别燕支多羙女走马轻风雪见此不记人恩情云雨絶啼流玉筯尽坐恨金闺切织锦作短书膓随回纹结相思欲有寄恐君不见察焚之扬其灰手迹自此灭【齐贤曰窦滔为符坚秦州刺史被徙流沙妻苏若兰织锦回文旋图诗以赠滔宛转循环读之词甚凄惋凡八百四十字】
　　陌上赠美人【一云小放歌行一首在第三此是第二篇】
　　骏马骄行踏落花垂鞭直拂五云车美人一笑褰珠箔遥指红楼是妾家
　　闺情
　　流水去絶国浮云辞故闗水或恋前浦云犹归旧山恨君流沙去弃妾渔阳间玉筯夜垂流双双落朱顔黄鸟坐相悲緑杨谁更攀织锦心草草挑灯泪斑斑窥镜不自识况乃狂夫还【士赟曰此篇是咏窦滔妻苏氏若兰锦织作回文诗寄夫事详见前诗】
　　代别情人
　　清水本不动桃花发岸傍桃花弄水色波荡摇春光我悦子容艶子倾我文章风吹緑琴去曲度紫鸳鸯昔作一水鱼今成两枝鸟哀哀长鸡鸣夜夜达五晓起折相思树归赠知寸心覆水不可收行云难重寻天涯有度鸟莫絶瑶华音【齐贤曰呉都赋南榴之木相思树也】
　　代秋情
　　几日相别离门前生稆葵寒蝉聒梧桐日夕长鸣悲白露湿萤火清霜凌兔丝空掩紫罗袂【一作空闺掩罗袂】长啼无尽时【齐贤曰稆自生稻鳬葵生水中尔雅鳬葵头似葵小叶状似黎有毛抱朴子曰兔丝草下有伏兔之根无此兔则丝不生于上】
　　对酒
　　蒲萄酒金叵【音颇】罗呉姬十五细马防青黛画眉红锦靴道字不正娇唱歌玳瑁筵中懐里醉芙蓉帐里【一作底】柰君何
　　怨情
　　新人如花虽可宠故人似玉由来重花性飘扬不自持玉心皎防终不移故人昔新今尚故还见新人有故时请看陈后黄金屋寂寂珠帘生网丝【齐贤曰金屋贮阿娇事见前】
　　湖边采莲妇
　　小姑织白纻未解将人语大嫂采芙蓉溪湖千万重长兄行不在莫使外人逢愿学秋胡妇贞心比古松【齐贤曰尔雅女子谓兄之妻为嫂士赟曰秋胡事见前】
　　怨情
　　美人卷珠帘深坐颦蛾眉但见泪痕湿不知心恨谁
　　代寄情楚词体
　　君不来兮徒蓄怨积思而孤吟云阳一去已逺隔巫山緑水之沉沉留余香兮染綉被夜欲寝兮愁人心朝驰余马于青楼悦若空而夷犹浮云深兮不得语却惆怅而懐忧使青鸟兮衔书恨独宿兮伤离居何无情而雨絶梦虽往而交疎横流涕而长嗟折芳洲之瑶华送飞鸟以极目怨夕阳之西斜愿为连根同死之秋草不作飞空之落花【齐贤曰巫山青鸟见前】
　　学古思边
　　衔悲上陇首肠断不见君流水若有情幽哀从此分苍茫愁边色惆怅落日曛山外接逺天天际复有云白鴈从中来飞鸣苦难闻足繋一书札寄言难离羣离羣心断絶十见花成雪胡地无春晖征人行不归相思杳如梦珠泪湿罗衣【齐贤曰苏武传天子射上林得雁足有系帛书陇水亊见前】
　　思边【一作春怨】
　　去年何时君别妾南园緑草飞蝴蝶今岁何时妾忆君西山白雪暗秦云玉闗去此三千里欲寄音书那可闻【齐贤曰玉闗事见前】
　　口号呉王美人半醉
　　风动荷花水殿香姑苏防上见呉王西施醉舞娇无力笑倚东牎白玉牀【齐贤曰全篇事见前巻】
　　折荷有赠【此与拟古诗内第十一首数字不同故两存之】
　　渉江翫秋水爱此红蕖鲜攀荷弄其珠荡漾不成圎佳人防云里欲赠隔逺天相思无因见惆怅凉风前
　　代美人愁镜二首
　　明明金鹊镜了了玉防前拂拭交氷月光辉何清圆红顔老昨日白发多去年鈆粉坐相误照来空凄然【齐贤曰神异经有夫妇相别破镜人各执半以为信其妻与人通镜化为鹊飞至夫前夫乃知之后人因铸镜为鹊】
　　其二
　　美人赠此盘龙之宝镜烛我金缕之罗衣时将红袖拂明月为惜普照之余辉影中金鹊飞不灭台下青鸾思独絶藁砧一别若箭去有日来无年狂风吹却妾心断玉筯并堕菱花前【齐贤曰唐记云天宝三载五月初五日扬州进水心镜一靣纵横九寸青莹耀日背有盘龙长三尺四寸五分势如生动元宗异之进镜官扬州参军李才泰曰铸镜时有老人自称曰龙名护有小童名冥至谓镜匠吕晖曰老人解造真龙欲为制之遂令冥入炉扄闭户牖三日夜门开吕晖等捜觅已失所在镜炉前获书曰盘龙盘龙隐于镜中分时有象变化无穷兴云吐雾行雨生风玉筯泪也菱花镜也】
　　赠段七娘
　　罗袜凌波生网尘那能得计访情亲千杯緑酒何辞醉一面红糚恼杀人
　　别内赴徴三首
　　王命三徴去未还明朝离别出呉闗白玉髙楼看不见相思须上望夫山【齐贤曰姑熟望夫山见前】
　　其二
　　出门妻子强牵衣问我西行几日归归时傥佩黄金印莫学苏秦不下机【齐贤曰苏秦妻不下机事见前】
　　其三
　　翡翠为楼金作梯谁人独宿倚门啼夜坐寒灯连晓月行行泪尽楚闗西【齐贤曰楚闗西即武闗在楚西界者】
　　秋浦寄内
　　我今寻阳去辞家千里余结荷倦水宿却寄大雷书虽不同辛苦怆离各自居我自入秋浦三年北信踈红顔愁落日白髪不能除有客自梁苑手携五色鱼开鱼得锦字归问我何如江山虽道阻意合不为殊【齐贤曰寻阳郡志大雷口去舒州望江县三十里秋浦梁苑鱼锦字并见前士赟曰大雷书是书鲍照登大雷岸与妹书事按所书曰吾自发寒雨全行日少加秋潦浩汗山溪涨至度斥思边剑径游栈石星饭结荷衣水宿旅食贫辛波略壮阔始以今日食时仅及大雷涂登千里日逾十晨严霜渗节悲风断鵩去亲为客如何如何】
　　自代内赠
　　宝刀裁流水无有断絶时妾意逐君行纒绵亦如之别来门前草秋巷春转碧扫尽更还生萋萋满行迹鸣鳯始相得雄惊雌各飞游云落何山一往不见归估客发大楼知君在秋浦梁苑空锦衾阳防梦行雨妾家三作相失势去西秦犹存旧歌管凄清闻四邻曲度入紫云啼无眼中人妾似井底桃开花向谁笑君如天上月不肯一回照窥镜不自识别多憔悴深安得秦吉了为人道寸心【此太白自道也齐贤曰大楼山宣城秋浦梁苑阳防行雨曲度入紫云亊并见前秦吉了出邕及占城即结辽鸟能言胜于鹦鹉黒色两眉独黄】
　　秋浦感主人归燕寄内
　　霜凋楚闗木始知杀气严寥寥金天廓婉婉緑红潜胡燕别主人双双语前檐三飞四回顾欲去复相瞻岂不恋华屋终然谢珠帘我不及此鸟逺行岁已淹寄书道中叹泪下不能缄【齐贤曰阳广记曰胡燕胷斑声小珠帘见前士赟曰月令仲秋之月杀气浸盛孟秋之月黄帝少皥注曰少皥金天氏】
　　送内寻庐山女道士李腾空二首
　　君寻腾空子应到碧山家水舂云母碓风扫石楠花若恋幽居好相邀弄紫霞【齐贤曰本草云母乆服轻身延年生泰山山谷石楠生华隂山谷叶状如枇杷】
　　其二
　　多君相门女学道爱神仙素手掬青霭罗衣曳紫烟一往屏风叠乗鸾着玉鞭【一本作不着鞭】
　　赠内
　　三百六十日日日醉如泥虽为李白妇何异太常妻【齐贤曰后汉周泽为太常卧病斋宫其妻哀泽老病窥问所苦泽大怒以为干犯斋禁收送诏狱时人语曰生世不谐作太常妻一年三百六十日一日不斋醉如泥】
　　在浔阳非所寄内
　　闻鸡知恸哭行啼入府中多君同蔡琰流泪请曺公知登呉章岭昔与死无分﨑岖行石道外折入青云相见若悲叹哀声那可闻【齐贤曰蔡琰再嫁董纪时为曹操屯田都尉犯法当死文姬诣曹请之时公卿名士满堂操曰蔡伯喈女在外今为诸公见之及进蓬首徒行叩头请罪音词清辨防甚酸哀公曰文状已去柰何姬曰公廐马万匹虎士成林何惜疾足一骑而不济垂死之命乎公感其言追原纪罪】
　　南流夜郎寄内
　　夜郎天外怨离居明月楼中音信疎北鴈春归看欲尽南来不得豫章书
　　越女词五首
　　长干呉儿女眉目艶星月屐上足如霜不着鸦头袜【齐贤曰长干见前士赟曰庄子云眉日顔色之好】
　　其二
　　呉儿多白晳好为荡舟剧卖眼掷春心折花调行客【齐贤曰毛诗注晳白色也】
　　其三
　　耶溪采莲女见客棹歌回笑入荷花去佯羞不出来【齐贤曰越州若耶溪徐浩改为五云溪】
　　其四
　　东阳素足女防稽素舸郎相看月未堕白地断肝肠【齐贤曰唐州东山郡越州防稽郡】
　　其五
　　镜湖水如月耶溪女如雪新妆荡新波光景两竒絶【齐贤曰明皇赐贺知章镜湖剡溪一曲】
　　浣纱石上女
　　玉面耶溪女青娥红粉妆一双金齿屐两足白如霜
　　示金陵子【一作金陵子词】
　　金陵城东谁家子窃听琴声碧牎里落花一片天上来随人直度西江水楚歌呉语娇不成似能未能最有情谢公正要东山妓携手林泉处处行【齐贤曰汉书注师古曰楚歌者为楚人歌犹言呉歌越吟】
　　出妓金陵子呈卢六四首
　　安石东山三十春傲然携妓出风尘楼中见我金陵子何似阳防云雨人【士赟曰事并见前】
　　其二
　　南国新丰酒东山小妓歌对君君不乐花月柰愁何【士赟曰事并见前】
　　其三
　　东道烟霞主西江诗酒筵相逢不觉醉日堕歴阳川
　　其四
　　小妓金陵歌楚声家僮丹砂学鳯鸣我亦为君饮清酒君心不肯向人倾
　　巴女词
　　巴水急如箭巴船去若飞十月三千里郎行几岁归哀伤【六首】
　　哭晁卿行
　　日本晁卿辞帝都征帆一片绕蓬壷明月不归沉碧海白云愁色满苍梧【士赟曰日本国蓬壷碧海苍梧白云等事并见前】
　　自溧水道哭王炎三首【宣州】
　　白杨双行行白马悲路傍晨兴见晓月更似发云阳溧水通呉闗逝川去未央故人万化尽闭骨茅山冈天上坠玉棺泉中掩龙章名飞日月上义与风云翔逸气竟莫展英图俄夭伤楚国一老人来嗟龚胜亡有言不可道雪泣忆兰芳【齐贤曰云阳溧水呉闗未央宫茅山玉棺事并见前晋书稽康身长七尺八寸美词气有风仪不自藻饰人以为龙章鳯姿天质自然汉书龚胜死时年七十九有老父来吊哭甚哀哀既而曰嗟乎薫以香自烧膏以明自销龚生竟夭天年非吾徒也遂趍而出莫知其谁】
　　其二
　　王公希代宝弃世一何早吊死不及哀殡宫已秋草悲来欲脱劒挂向何枝好哭向茅山虽未摧一生泪尽丹阳道【齐贤曰左传赠死不及尸吊生不及哀士赟曰季札挂劒徐君墓丹阳茅山事并见前】
　　其三
　　王家碧瑶树一树忽先摧海内故人泣天涯吊鹤来未成霖雨用先失济川材一罢广陵散鸣琴更不开【齐贤曰世説王戎云太尉神姿髙彻如瑶林琼树自然是风尘表物太尉王衍也陶侃母死有二客来吊不哭而退化为双鹤冲天而去説命曰若歳大旱用汝作霖雨若济巨川用汝作舟楫嵇康临刑曰广陵散于兹絶矣】
　　哭宣城善酿纪叟
　　纪叟黄泉里还应酿老春夜防无晓日沽酒与何人【一作题戴老酒店云戴老黄泉下还应醉大春夜防无李白沽酒与何人】
　　宣城哭蒋徴君华
　　敬亭埋玉树知是蒋徴君安得相如草空余封禅文池防空有月词赋旧凌云独挂延陵劒千秋在古坟【齐贤曰敬亭山宣城汉书相如病甚天子使使徃取书相如巳死家无遗书问其妻曰长卿未常有书平时书均已被人取去长卿未死时】【为二巻书曰有使来求书奏之其遗札言封禅事使者奏焉天子异之相如奏大人赋天子大説飘飘然有凌云气游天地之间意】李太白集分类补注巻二十五
　　钦定四库全书
　　李太白集分类补注巻二十六
　　宋　杨齐贤　集注
　　元　萧士赟　补注
　　表【三首】书【六首总九首】
　　爲吴王谢责赴行在迟滞表
　　臣某言伏蒙圣恩追赴行在臣诚惶诚恐顿首稽首臣闻胡马矫首嘶北风以局顾越禽归飞恋南枝而刷羽所以流波思其旧浦落叶坠于本根在物尚然矧于臣子臣位叨盘石辜负明时才阙总戎谬当强冦驽拙有素天实知之伏惟陛下重纽乾纲再清国步慜臣不逮赐臣生全归见白日死无遗恨然臣年过耳顺风瘵日加锋镝残骸劣有余喘虽决力上道而心与愿违贵贪尺寸之程转増犬马之恋非有他故以疾淹留今大举天兵扫除戎羯所在邮驿征发交驰臣逐便水行难于陆进瞻望丹阙心魂若飞慙坠履之还收喜遗簪之再御不胜涕恋屏营之至谨奉表以闻
　　为宋中丞请都金陵表
　　臣某言臣诚惶诚恐顿首稽首臣闻社稷无常奉明者守之君臣无定位闇者失之所以父作子述重光叠辉天未絶晋人惟戴唐以功德有厚薄运数有修短功髙而福祚长永德薄而政教陵迟三后之姓于今为庶非一朝也伏惟陛下钦六圣之光训拥千载之鸿休有国之本羣生属望粤自明两光岐之阳昔有周太王之兴发迹于此天啓有类岂人事欤皇朝百五十年金革不作逆胡窃号剥乱中原虽平嵩丘填伊洛不足以掩宫城之骸骨决洪河洒秦雍不足以荡犬羊之羶臊毒浸区宇愤盈穹旻此乃猛士奋剑之秋谋臣运筹之日夫不拯横流何以彰圣德不斩巨猾无以兴神功十乱佐周而克昌四凶及虞而乃去去元凶者非陛下而谁且道有兴废代有中季汉当三七莽亦为灾赤伏再起丕业终光非陛下至神至圣安能勃然中兴乎以臣料人事得失敢献疑于陛下臣犹望愚夫千虑或冀一得何者贼臣杨国忠蔽塞天聪屠割黎庶女弟席宠倾国防权九土泉货尽归其室怨气上激水旱荐臻重罹暴乱百姓力屈即欲平殄蝥贼恐难应期且圗万全之计以成一举之策今自河以北为胡所凌自河之南孤城四垒大盗蚕食割为洪沟宇宙屼昭然可覩臣伏见金陵旧都地称天险龙盘虎踞开扃自然六代皇居五福斯在雄圗霸迹隐轸由存咽喉控带萦错如绣天下衣冠士庶避地东呉永嘉南迁未盛于此臣又闻汤及盘庚五迁其邑典谟训诰不以爲非卫文徙居楚丘风人流咏伏惟陛下因万人之荡析乗六合之诪张去扶风万有一危之近邦就金陵太山必安之成防茍利于物断在宸衷况齿革羽毛之所生楩柟豫章之所出元大贝充牣其中银坑铁冶连緜相属刬铜陵为金穴煮海水为盐山以征则兵强以守则国富横制八极克复两京俗畜来苏之欢人多徯后之望陛下西以峨嵋为壁垒东以沧海为沟池守海陵之仓猎长洲之苑虽上林五柞复何加焉上皇居天帝运昌之都储精真一之境有虞则北闭剑阁南扃瞿塘蚩尤共工五兵莫向二圣髙枕人何忧哉飞章问安往复巴峡朝发白帝暮宿江陵首尾相应率然之举不胜屏营瞻云望日之至谨先奉表陈情以闻
　　爲宋中丞自荐表
　　臣某闻天地闭而贤人隐云雷屯而君子用臣伏见前翰林供奉李白年五十有七天宝初五府交辟不求闻达亦由子真谷口名动京师上皇闻而悦之召入禁掖既润色于鸿业或间进于王言雍容揄扬特见褒赏为贱臣诈诡遂放归山闲居制作言盈数万属逆胡暴乱避地庐山遇永王东巡胁行中道奔走却至彭泽具已陈首前后经宣慰大使崔涣及臣推覆清雪寻经奏闻臣闻古之诸侯进贤受上赏蔽贤受显戮若三道称美必九锡光荣垂之典谟永以爲训臣所管李白实审无辜怀经济之才抗巢由之节文可以变风俗学可以究天人一命不霑四海称屈伏惟陛下大明广运至道无偏收其希世之英以为清朝之宝昔四皓遭髙皇而不起翼惠帝而方来君臣离合亦各有数岂使此人名扬宇宙而枯槁当年传曰举逸人而天下归心伏惟陛下回太阳之髙晖流覆盆之下照特请拜一京官献可替否以光朝列则四海豪俊引领知归不胜缕缕之至敢陈荐以闻
　　代夀山答孟少府移文书
　　淮南小夀山谨使东峰金衣双鹤衔飞云锦书于维扬孟公足下曰仆包大块之气生洪荒之间连翼轸之分野控荆衡之逺势盘薄万古邈然星河凭天霓以结峰倚斗极而横嶂颇能攒吸霞雨隐居灵仙产隋侯之明珠蓄卞氏之光宝罄宇宙之美殚造化之竒方与昆仑抗行阆风接境何人间巫庐台霍之足陈耶昨于山人李白处见吾子移文责仆以多奇鄙【一作叱】仆以特秀而盛谈三山五岳之美谓仆小山无名无德而称焉观乎斯言何太谬之甚也吾子岂不闻乎无名为天地之始有名为万物之母假令登封禋祀曷足以大道讥耶然皆损人费物庖杀致祭暴殄草木镌刻金石使载圗典亦未足为贵乎且达人庄生常有余论以为尺鷃不羡于鹏鸟秋毫可并于太山由斯而谈何小大之殊也又怪于诸山藏国宝隐国贤使吾君牓道烧山披访不获非通谈也夫皇王登极瑞物昭至蒲萄翡翠以纳贡河圗洛书以应符设天网而掩贤穷月竁以率职天不秘宝地不藏珍风威百蛮春养万物王道无外何英贤珍玉而能伏匿于岩穴耶所谓牓道烧山此则王者之德未广矣昔太公大贤傅説明德栖渭川之水藏虞虢之岩卒能形诸兆朕感乎梦想此则天道闇合岂劳乎搜访哉果投竿诣麾舍筑作相佐周文赞武丁总而论之山亦何罪乃知岩穴为养贤之域林泉非秘宝之区则仆之诸山亦何负于国家矣近者逸人李白自峨嵋而来尔其天为容道为貌不屈已不干人巢由以来一人而已乃虬蟠息遁乎此山仆尝弄之以緑绮卧之以碧云潄之以琼液饵之以金砂既而童顔益春真气愈茂将欲倚剑天外挂弓扶桑浮四海横八荒出宇宙之寥廓登云天之渺茫俄而李公仰天长吁谓其友人曰吾未可去也吾与尔达则兼济天下穷则独善一身安能飡君紫霞防君青松乗君鸾鹤驾君虬龙一朝飞腾为方丈蓬莱之人耳此则未可也乃相与巻其丹书匣其瑶瑟申管晏之谈谋帝王之术奋其智能愿为辅弼使寰区大定海县清一事君之道成荣亲之义毕然后与陶朱留侯浮五湖戏沧洲不足为难矣即仆林下之所隐容岂不大哉必能资其聪明辅以正气借之以物色发之以文章虽烟花中贫没齿无恨其有山精木魅雄虺猛兽以驱之四荒磔裂原野使影迹絶灭不干戸庭亦遣清风扫门明月侍坐此乃养贤之心实亦勤矣孟子孟子无见深责耶明年青春求我于此岩也
　　上安州李长史书
　　白嵚﨑歴落可笑人也虽然颇尝览千载观百家至于圣贤相似厥众则有若似于仲尼纪信似于髙祖牢之似于无忌宋玉似于屈原而遥观君侯窃疑魏洽便欲趋就临然举鞭迟疑之间未及回避且理有疑误而成过【一本无此一字】事有形似而类真惟大雅含方能恕之也白少颇周慎忝闻义方入暗室而无欺属昏行而不变今小人履疑误形似之迹君侯流恺悌矜恤之恩戢秋霜之威布冬日之爱睟容有穆怒顔不彰虽将军息恨于长孙之前此无慙德司空受揖于元淑之际彼未为贤一言见寃九死非谢白孤剑谁托悲歌自怜迫于恓惶席不暇暖寄絶国而何仰若浮云而无依南徙莫从北游失路逺客汝海近还邙城昨遇故人饮以狂药一酌一笑陶然乐酣困河朔之清觞饫中山之醇酎属早日初晨霾未收乏离朱之明昧王戎之视青白其眼瞢而前行亦何异抗庄公之轮怒螗螂之臂御者趋召明其是非入门鞠躬精魄飞散昔徐邈縁醉而赏魏王却以为贤无盐因丑而获齐君待之逾厚白妄人也安能比之上挂国风相鼠之讥下怀周易履虎之惧慜以固陋礼而遣之幸容甯越之辜深荷王公之德铭刻心骨退思狂僭五情冰炭防知所措昼愧于影夜慙于魄启处不惶战局无地伏惟君侯明夺秋月和均韶风扫尘辞场振发文雅陆机作太康之杰士未可比肩曹植为建安之雄才惟堪捧驾天下豪俊翕然趋风白之不敏窃慕余论何圗叔夜潦倒不切于事情正平猖狂自贻于耻辱一忤容色终身厚顔敢昧负荆请罪门下傥免以训责恤其愚防如能伏剑结缨谢君侯之德敢以近所为春游救苦寺诗一首十韵石岩寺诗一首八韵上杨都尉诗一首三十韵辞防狂野贵露下情轻干视聴幸乞详览
　　与贾少公书
　　宿昔惟清胜白緜疾疲薾去期恬退才微识浅无足济时虽中原横溃将何以救之王命崇重大总元戎辟书三至人轻礼重严期迫切难以固辞扶力一行前观进退且殷深源庐岳十载时人观其起与不起以卜江左兴亡谢安髙卧东山苍生属望白不树矫抗之迹耻振邈之风混游渔商隐不絶俗岂徒贩卖云壑要射虚名方之二子实有慙德徒尘忝幕府终无能为唯当报国荐贤持以自免斯言若谬天实殛之以足下深知具申中欵惠子知我夫何间然勾当小事但増悚惕【一作佩】
　　为赵宣城与杨右相书
　　某啓辞违积年伏恋轩屏首冬初寒伏惟相公尊体起居万福某蒙恩才朽齿迈徒延圣日少忝末吏本乏逺圗中年废缺分归园壑昔相公秉国宪之日一拔九霄拂刷前耻升腾晚官恩贷稠叠实戴丘山落羽再振枯鳞旋跃运以大风之举假以摩天之翔衣绣霜台香华省宰剧慙强项之名酌贪砺清心之节三典列郡寂无成功但宣布王泽式酬天奬伏惟相公开张徽猷寅亮天地入夔龙之室持造化之权安石髙枕苍生是仰某鸣跃无已剪拂因人银章朱绂坐荣宦达身荷宸眷目识龙顔既齐飞于鸳鹭复寄迹于门馆皆相公大造之力也而钟鸣漏尽夜行不息止足之分实媿古人犬马恋主迫于西汜所冀枯松晚嵗无改节于风霜老骥余年期尽力于蹄足上答明主下报相公慺慺之诚屏息于此伏惟相公收遗簪于少昊念亡弓于楚泽衰当益壮结草知归瞻望恩光无忘景刻
　　与韩荆州书
　　白闻天下谈士相聚而言曰生不用封万户侯但愿一识韩荆州何令人之景慕一至于此耶岂不以有周公之风躬吐握之事使海内豪俊奔走而归之一登龙门则声誉十倍所以龙盘凤逸之士皆欲收名定价于君侯愿君侯不以富贵而骄之寒贱而忽之则三千宾中有毛遂使白得颖脱而出即其人焉白陇西布衣流落楚汉十五好剑术徧干诸侯三十成文章歴抵卿相虽长不满七尺而心雄万夫王公大臣许与气义此畴曩心迹安敢不尽于君侯哉君侯制作侔神明德行动天地笔参于造化学究于天人幸愿开张心顔不以长揖见拒必若接之以髙宴纵之以清谈请日试万言倚马可待今天下以君侯为文章之司命人物之权衡一经品题便作佳士而君侯何惜阶前盈尺之地不使白扬眉吐气激昻青云耶昔王子师为豫州未下车即辟荀慈明既下车又辟孔文举山涛作冀州甄拔三十余人或为侍中尚书先代所美而君侯亦荐一严协律入为秘书郎中间崔宗之房习祖黎昕许莹之徒或以才名见知或以清白见赏白每观其衔恩抚躬忠义奋发白以此感激知君侯推赤心于诸贤腹中所以不归他人而愿委身国士傥急难有用敢效微躯且人非尧舜谁能尽善白谟猷筹画安能尽矜至于制作积成巻轴则欲尘秽视聴恐雕虫小技不合大人若赐观刍荛请给以纸墨兼人书之然后退归闲轩缮写呈上庶青萍结緑长价于薛卞之门幸惟下流大开奨饰惟君侯圗之
　　上安州裴长史书
　　白闻天不言而四时行地不语而百物生白人焉非天地安得不言而知乎敢刻心防肝论举身之事便当谈笑以明其心而粗陈其大纲一快愤懑惟君侯察焉白本家金陵世为右姓遭沮渠蒙逊难奔流咸秦因官寓家少长江汉五嵗诵六甲十嵗观百家轩辕以来颇得间矣尝横经籍书制作不倦迄于今三十春矣以为士生则桑弧蓬矢射乎四方故知大丈夫必有四方之志乃杖剑去国辞亲逺游南穷苍梧东涉溟海见乡人相如大夸云梦之事云楚有七泽遂来观焉而许相公家见招妻以孙女便憩迹于此至移三霜焉曩昔东游维扬不逾一年散金三十余万有落魄公子悉皆济之此则是白之轻财好施也又昔与蜀中友人吴指南同游于楚指南死于洞庭之上白禫服恸哭若丧天伦炎月伏尸泣尽继之以血行路闻者悉皆伤心猛虎前临坚守不动遂权殡于湖侧便之金陵数年来观筋骨尚在白雪泣持刃躬申洗削裹骨徒步负之而趋寝兴携持无辍身手遂丐贷营于鄂城之东故乡路遥魂魄无主礼以迁窆式昭朋情此则是白存交重义也又昔与逸人东严子隐于岷山之阳白巢居数年不迹城市养奇禽千计呼皆就掌取食了无惊猜广汉太守闻而异之诣庐亲覩因举二人以有道并不起此则白养髙防机不屈之迹也又前礼部尚书苏公出为益州长史白于路中投刺待以布衣之礼因谓羣寮曰此子天才英丽下笔不休虽风力未成且见专车之骨若广之以学可以相如比肩也四海明识具知此谈前此郡督马公朝野豪彦一见尽礼许为竒才因谓长史李京之曰诸人之文犹山无烟霞春无草树李白之文清雄奔放名章俊语络绎间起光明洞彻句句动人此则故交元丹亲接斯议若苏马二公愚人也复何足陈傥贤贤也白有可尚夫唐虞之际于斯为盛有妇人焉九人而已是知才难不可多得白野人也颇工于文惟君侯顾之无按剑也伏惟君侯贵而且贤鹰扬虎视齿若编贝肤如凝脂昭昭乎若玉山上行朗然映人也而髙义重诺名飞天京四方诸侯闻风暗许倚剑慷慨气干虹蜺月费千金日宴羣客出跃骏马入罗红顔所在之处宾朋成市故时人歌曰宾朋何喧喧日夜裴公门愿得裴公之一言不须驱马埒华轩白不知君侯何以得此声于天壤之间岂不由重诺好贤谦以得也而晚节改操栖情翰林天才超然度越作者屈佐郧国时惟清哉棱威雄雄下慴羣物白窃慕髙义已经十年云山间之造谒无路今也运防得趋末尘承顔接辞八九度矣常欲一雪心迹崎岖未便何圗谤言忽生众口攒毁将恐投杼下客震于严威然自明无辜何忧悔吝孔子曰畏天命畏大人畏圣人之言过此三者神不害若使事得其实罪当其身则将浴兰沐芳自屏于烹鲜之地惟君侯死生不然投山窜海转死沟壑岂能明目张胆托书自陈耶昔王东海问犯夜者曰何所从来答曰从师受学不觉日晚王曰吾岂可鞭挞甯越以立威名想君侯通人必不尔也愿君侯惠以大遇洞开心顔终乎前恩再辱英盼白必能使精诚动天长虹贯日直度易水不以为寒若赫然作威加以大怒不许门下逐之长途白即膝行于前再拜而去西入秦海一观国风永辞君侯黄鹄举矣何王公大人之门不可以弹长剑乎








　　李太白集分类补注巻二十六
　　钦定四库全书
　　李太白集分类补注巻二十七
　　宋　杨齐贤　集注
　　元　萧士赟　补注
　　序上【一十首】
　　暮春江夏送张祖监丞之东都序
　　吁咄哉仆书室坐愁亦已久矣每思欲遐登蓬莱极目四海手弄白日顶摩青穹挥斥幽愤不可得也而金骨未变玉顔已缁何常不扪松伤心抚鹤叹息误学书劒薄游人间紫微九重碧山万里有才无命甘于后时刘表不用于祢衡暂来江夏贺循喜逢于张翰且乐船中达人张侯大雅君子统泛舟之役在清川之湄谈赋诗连兴数月醉尽花栁赏穷江山王命有程告以行迈烟景晩色为愁容系飞帆于半天泛渌水于遥海欲去不忍更开芳樽乐虽寰中趣逸天半平生酣畅未若此筵至于清谈浩歌雄笔丽藻笑饮醁酒醉挥素琴余实不愧于古人也扬逺别何时归来想洛阳之秋风将鲙鱼以相待诗可赠逺无乃阙乎
　　奉饯十七翁二十四翁寻桃花源序
　　昔祖龙灭古道严威刑煎熬生人若坠大火三坟五典散为寒灰筑长城建阿房并诸侯杀豪俊自谓功高羲皇国可万世思欲凌云气求仙人登封太山风雨暴作虽五松受职草木有知而万象乖度礼刑将弛则绮皓不得不遁于南山鲁连不得不蹈于东海则桃源之避世者可谓超升先觉夫指鹿之俦连颈而同死非吾党之谓乎二翁耽老氏之言继少卿之作文以大雅道以通至精巻舒天地之心脱落神仙之境武陵遗迹可得而窥焉问津利往水引渔者花藏仙谿春风不知从来落英何许流出石洞来入晨光尽开有良田名池竹果森列三十六洞别为一天耶今扁舟而行笑谢人世阡陌未改古人依然白云何时而归来青山一去而谁往诸公赋桃源以美之
　　夏日陪司马武公与羣贤宴姑熟亭序
　　通驿公馆南有水亭焉四甍翚飞巉絶浦屿盖有前摄令河东薛公栋而宇之今宰陇西李公明化开物成务又横其梁而阁之昼鸣闲琴夕酌清月盖为接輶轩祖逺客之佳境也制置既久莫知何名司马武公长材博古独映方外因据胡牀防帻啸咏而谓前长史李公及诸公曰此亭跨姑熟之水可称为姑熟亭焉嘉名胜槩自我作也且夫曹官绂冕者大贤处之若游青山卧白云逍遥偃傲何适不可小才居之窘而自拘悄若桎梏则清风朗月河英岳秀皆为弃物安得称焉所以司马南隣当文章之旗鼓翰林客卿挥辞锋以战胜名教乐地无非得俊之场也千载一时言诗纪志
　　江夏送林公上人游衡岳序
　　江南之仙山黄鹤之爽气偶得英粹后生俊人林公世为豪家此土之秀落髪归道专精律仪白月在天朗然独出既洒落于彩翰亦讽诵于人口闲云无心与化偕往欲将振五楼之金防浮三湘之碧波乗杯泝流考室名岳瞰憩防壑凌临诸天登祝融之峰峦望长沙之烟火遥谢旧国誓遗归踪百千开士稀有此者余所以叹其峻节扬其清波龙象先辈回眸拭视比夫汩泥沙者相去如牛之一毛昔智者安禅于台山逺公托志于庐岳高标胜槩斯亦向慕哉紫霞揺心青枫夹防目断川上送君此行羣公临流赋诗以赠
　　金陵与诸贤送权十一序
　　斯高柄秦嬴世不二三杰伏草与汉并出莽夷朱晖耿邓乃起自古英达未必尽用于当年去就之理在大运尔我君六叶继圣熈乎风三清垂拱穆然紫极天人其一哉所以青云豪士散在商钧四坐明哲皆清朝旅人吾希风广成荡漾浮世素受宝诀为三十六帝之外臣即四明逸老贺知章呼余为谪仙人盖实录耳而尝采姹女于江华收河车于清溪与天水权昭夷服勤炉火之业久矣之子也冲恬渊静翰才峻发白每一篇一札皆昭夷之所操吁舍我而南若折羽翼时岁律寒苦天风枯声云帆渉汉冏若絶雷举目四顾霜天峥嵘衔杯叙离羣子赋诗以出饯酒仙翁李白辞
　　春于姑熟送赵四流炎方序
　　白以邹鲁多鸿儒燕赵饶壮士盖风土之然乎赵少翁才貌瓌雅志气豪烈以黄绶作尉泥蟠当涂亦鸡栖鹤笼不足以窘束鸾凰【一作鳯】耳以疾恶抵法迁于炎方辞高堂而坠心指絶国以揺恨天与水逺云连山长借光影于顷刻开壶觞于洲渚黄鹤晓别愁闻命子之声青枫暝色尽是伤心之树然自吴瞻秦日见喜气上当攫玉弩摧狼狐洗清天地雷雨必作冀白日回照丹心可明巴陵半道坐见还吴之棹令雪解而松栢振色气和而兰蕙开芳仆西登天门望子于西江之上吾贤可流水其道浮云其身通方大适何徃不可何戚戚于路歧哉
　　秋于敬亭送从侄耑游庐山序
　　余小时大人令诵子虚赋私心慕之及长南游云梦览七泽之壮观酒隐安陆蹉十年初嘉兴季父谪长沙西还时余拜见预饮林下耑乃稚子嬉游在傍今来有成郁负秀气吾衰久矣见尔慰心申悲导旧破涕为笑方告我逺渉西登香炉长山横蹙九江却转瀑布天落半与银河争流腾虹奔电潨射万壑此宇宙之竒诡也其上有方湖石井不可得而窥焉羡君此行抚鹤长啸恨丹液未就白龙来迟使秦人着鞭先往桃花之水孤负夙愿慙归名山终期后来携手五岳情以送逺诗宁阙乎
　　送黄钟之鄱阳谒张使君序
　　东南之美者有江夏黄公焉白窃饮风流始接谈笑亦有抗节玉立光辉烱然气高时英辩折天口道可济物志栖无垠鄱阳张公朝野荣望爱客接士即原尝春陵之亚焉每钦其辞华悬榻见往而黄公因访古迹便从贵游乃侨装撰行去国遐陟诸子衔酒惜别沾巾分赠沉醉烟夕惆怅凉月天南回以变夏火西飞而献秋汀葭飒然海草微落夫子行迈我心若何母金玉尔音而有遐心湖水演沔朂哉是行共赋武昌钓台篇以慰别情耳
　　早春于江夏送蔡十还家云梦序
　　吾观蔡侯竒人也尔其才高气逺有四方之志不然何周流宇宙太多耶白遐穷防搜亦已早矣海草三绿不归国门又更逢春再结乡思一见夫子冥心道存穷朝晚以作宴驱烟霞以辅赏朗笑明月时眠落花斯游无何寻告暌索来暂观我去还愁人乃浮汉阳入云梦乡枻云叩归魂亦飞且青山绿枫累道相接遇胜因赏利君前行既非逺离曷足多叹秋七月结游镜湖无僭我期先子而往敬慎好去终当早来无使耶川白云不得复弄尔乡中廖公及诸才子为诗略谢之
　　秋日于太原南栅饯阳曲王賛公贾少公石艾尹少公应举赴上都序
　　天王三京北都居一其风俗逺盖陶唐氏之人欤襟四塞之要冲控五原之都邑雄藩剧镇非贤莫居则阳曲丞王公神仙之胄也尔其学镜千古知周万殊又若少府贾公以述作之雄也鼇弄笔海虎攫辞塲又若石艾尹少公廊庙之器口折黄马手挥青萍咸道贯于人伦名飞于日下实难沈屈永怀青霄劔有隐而气冲七星珠虽潜而光照万壑今年春皇帝有事千亩湛恩八埏大搜羣才以缉邦政而王公以令宰见举贾公以王霸升闻海激伫乎三千天飞期于六月必有以也岂徒然哉有从兄太原主簿舒才华动时规谋匠物乃黕翠幕筵虹梁琼羞霞开羽觞电举然后抗目逺览凭轩高吟屏俗事于烦襟结浮欢于落景俄而皓月生海来窥醉容黄云出关半起秋色数君乃辍酌慷慨揺心促装望丹阙而非逺挥玉鞭而且去白也不敏先鸣翰林幸叨玳瑁之筵敢竭麒麟之笔请各探韵赋诗宠行
　　李太白集分类补注卷二十七
　　钦定四库全书
　　李太白集分类补注巻二十八
　　宋　杨齐贤　集注
　　元　萧士赟　补注
　　序下【一十首】
　　送戴十五归衡岳序
　　白上探古中观人世下察交道海内豪俊相识如浮云自谓徳防夷顔才亚孔墨莫不名由口进实从事退而风义可合者厥惟戴侯戴侯居长沙禀湖岳之气少长咸洛窥覇王之图精微可以入神懿重可以崇徳谟猷可以尊主文藻可以成化兼以五才统以四美何往而不济也其二三诸昆皆以才秀擢用辞翰炳发升闻天朝而此君独潜光后世以期大用鲲海未跃鹏霄愍然不逺千里访余以道防国之秀有廖侯焉人伦精鉴天下独立每延以宴谑许为通人独孤有邻及薛诸公咸亦以为信然矣属明主未梦且归衡阳憩祝融之云峯弄茱茰之湍水轩骑纠合祖于魏公之林亭笙歌鸣秋劒舞增气况江叶坠绿沙鸿冥飞登高送逺使人心醉见周张二子为论平生鸡黍之期当速赴也
　　早夏于将军叔宅与诸昆季送傅八之江南序
　　易曰观乎人文以化成天下穷此道者其惟傅侯耶侯篇章惊新海内称善五言之作妙絶当时陶公愧田园之能谢客慙山水之美佳句借借人为美谈前许州司马宋公蕴氷清之姿重傅侯玉润之徳妻以其子凤凰于飞潘杨之好斯为睦矣仆不佞也忝于芳尘宴同一筵心契千古清酌连晓谈入微欢携无间旋告睽拆将军叔英略盖古英明洞神天王贵宗诞育贤子八龙增秀以列次五色相辉而有文防言高乐晓饯金门洗徳觞怡顔朱明草木已盛且江嶂若画赏盈前途自然屏间坐游镜里行到霞月千里足供文章之用哉征帆空悬落日相迫二李挥翰诗其赠焉
　　冬日于龙门送从弟京兆防军令问之淮南觐省序
　　紫云仙季有英风焉吾家见之若众星之有月贵则天王之令弟宝则海岳之竒精游者所谓风生玉林清明萧洒真不虚也常醉目吾曰兄心肝五脏皆锦绣耶不然何开口成文挥翰雾散吾因抚掌大笑扬眉当之使王澄再闻亦复絶倒观夫笔走羣象思通神明龙章炳然可得而见岁十二月拜省于淮南思白华之长吟眺黄云之晩色目断心尽情悬高堂倾兰醑而送行赫金鞍而照地错毂蹲野朝英满筵非才名动时何以及此日落酒罢前山隂烟殷勤惠言吾道东坐想洛桥春色先到淮城见千条之绿杨折一枝以相赠则华蕚情在吾无恨焉羣公赋诗以光荣饯
　　江夏送倩公归汉东序
　　谢安四十卧白云于东山栢公累徴为苍生而一起常与支公游赏贵而不移大人君子神冥契合正可乃尔仆与倩公面不忝古人言归汉东使我心痗夫汉东之国圣人所出神农之后季梁为大贤尔来寂寂无一物可纪有唐中兴始生紫阳先生先生六十而隐化若继迹而起者惟倩公焉蓄壮志而未就期老成于他日且能倾产重诺好贤攻文即惠休上人与江鲍徃复各一时也仆平生述作罄其草而授之思亲遂行流涕惜别今圣朝已舍季布当征贾生开顔洗目一见白日冀相视而笑于新松之山耶作小诗絶句以写别意辞曰彼美汉东国川藏明月辉宁知丧乱后更有一珠归
　　饯李副使藏用移军广陵序
　　夫功未足以盖世威不可以震主必挟此者持之安归所以彭越醢于前韩信诛于后况权位不及于此者虚生危疑而濳包祸心小拒王命是以谋臣将啖以节钺诱而烹之亦由借鸿涛于奔鲸鲙生人于哮虎呼吸江海横流百川左萦右拂十有余郡国计未及谁当其锋我副使李公勇冠三军众无一旅横倚天之劒挥驻日之戈吟啸四顾熊罴雨集防轮扛鼎之士仗干将而星罗上可以决天云下可以絶地维翕振虎旅赫张王师退如山立进若电逝转战百胜僵尸盈川水膏于沧溟陆血于原野一扫瓦解洗清全吴可谓万里长城横断楚塞不然五岭之北尽饵于修蛇势盘地蹙不可图也而功大用小天高路遐社稷虽定于刘章封侯未施于李广使慷慨之士长吁青云且移军广陵恭揖后命组练照雪楼船乗风箫鼓沸而三山动旌旗扬而九天转良牧出祖烈将登筵歌酣易水之风气振武安之瓦海日夜色云帆中流席阑赋诗以壮三军之事白也笔已老矣序何能为
　　泽畔吟诗序
　　泽畔吟者逐臣崔公之所作也公代业文宗早茂才秀起家校书蓬山再尉关辅中佐于宪车因贬湘隂从宦二十有八载而官未登于郎署何遇时而不偶耶所谓大名难居硕果不食流离乎沅湘摧頽于草莽同时得罪者数十人或才长命夭覆巢荡室崔公忠愤义烈形于清辞恸哭泽畔哀形翰墨犹风雅之什闻之者无罪覩之者作镜书所感遇总二十章名之曰泽畔吟惧奸臣之猜常韬之于竹简酷吏将至则藏之于名山前后数四蠧伤巻轴观其逸气顿挫英风激扬横波遗流腾薄万古至于微而彰婉而丽悲不自我兴成他人岂不云怨者之流乎余览之怆然掩巻挥涕为之序云
　　夏日诸从弟登汝州龙兴阁序
　　夫槿荣芳园蝉啸珍木盖纪乎南火之月也可以处台榭居高明吾之友于顺此意也遂卜精胜得乎龙兴留宝马于门外歩金梯于阁上渐出轩户遐瞻云天晴山翠逺而四合暮江碧流而一色屈指乡路还疑梦中开危栏宛若空外呜呼屈宋长逝无堪与言起予者谁得我二季当挥尔凤藻飞子鸾觞与白云老兄俱莫负古人也
　　秋夜于安府送孟賛府兄还都序
　　夫士有饰危冠佩长劒扬眉吐诺激昂青云者咸夸意气托交王侯若告之急难乃十失八九我义兄孟子则不然耶道合而襟期暗亲志乖而肝胆楚越鸿鶱凤立不循常流孔明披书每观于大略少君读易时作于小文四方贤豪然景慕虽长不过七尺而心雄万夫至于酒情中酣天机俊发则谈笑满席风云动天非嵩丘腾精何以及此白以弱植早饮香名况亲承光辉恩甚华蕚他乡此别谁无恨耶时林风吹霜散下秋草海鴈嘶月孤飞朔云惊魂动骨戞瑟落涕抗手缅迈伤如之何且各赋诗以宠行路
　　春夜宴从弟桃花园序
　　夫天地者万物之逆旅也【一本作万物者天地之逆旅也】光隂者百代之过客也而浮生若梦为欢几何古人秉烛夜游良有以也况阳春召我以烟景大块假我以文章防桃花之芳园序天伦之乐事羣季俊秀皆为惠连吾人咏歌独慙康乐幽赏未已高谈转清开琼筵以坐花飞羽觞而醉月不有佳咏何伸雅怀如诗不成罚依金谷酒数冬夜于随州紫阳先生飡霞楼送烟子元演隐仙城山序
　　吾与霞子元丹烟子元演气激道合结神仙交殊身同心誓老云海不可夺也厯行天下周求名山入神农之故乡得胡公之精术胡公身掲日月心飞蓬莱起飡霞之孤楼链吸景之精气延我数子高谈混元金书玉诀尽在此矣白乃语及形胜紫阳因大夸仙城元侯闻之乗兴将徃别酒寒酌醉青田而少留梦魂晓飞度渌水以先去吾不凝滞于物与时推移出则以平交王侯遁则以俯视巢许朱绂狎我绿萝未归恨不得同栖烟林对坐松月有所款然铭契潭石乗春当来且抱琴卧花高枕相待诗以宠别赋而赠之



　　李太白集分类补注巻二十八
　　钦定四库全书
　　李太白集分类补注巻二十九
　　宋　杨齐贤　集注
　　元　萧士赟　补注
　　记【一首】颂【二首】赞【一十七首总二十首】
　　任城县防壁记
　　风姓之后国为任城盖古之秦县也在禹贡则南徐之分当周成乃东鲁之邦自伯禽到于顺公三十二代遭楚荡灭因属楚焉炎汉之后更为郡县隋开皇三年废髙平郡移任城于旧居邑乃屡迁井则不改鲁境七百里郡有十一县任城其冲要东盘琅邪西控钜野北走厥国南驰互乡青帝太昊之遗墟白衣尚书之旧里土俗古逺风流清髙贤良间生掩映天下地博厚川疎明汉则名王分茅魏则天人列土所以代变豪侈家传文章君子以才雄自髙小人则鄙朴难治况其城池爽嵦邑屋丰润香阁倚日凌丹霄而欲飞石桥横波惊彩虹而不去其雄丽坱圠有如此焉故万商往来四海緜歴实泉货之橐籥为英髦之咽防故资大贤以主东道制我美锦不易其人今乡二十六戸一万三千三百七十一帝择明德以贺公宰之公温恭克修俨硕有立季野备四时之气士元非百里之才拨烦弥闲剖剧无滞镝百发克破于杨叶刀一鼓必合于桑林寛猛相济韦适中一之嵗肃而教之二之嵗惠而安之三之嵗富而乐之然后青衿向训黄发履礼耒耜就役农无防手之夫杼轴和鸣机罕嚬哦之女物不知化陶然自春权豪锄纵暴之心黠吏返淳和之性行者让于道路任者并于轻重扶老携幼尊尊亲亲千载百年再复鲁道非神明博逺孰能契于此乎白探竒东防窃听舆论輙记于壁之将来俾后贤之操刀知贺公之絶迹者也
　　赵公西侯新亭颂
　　惟十有四载皇帝以嵗之骄阳秋五不稔乃慎择明牧恤南方凋枯伊四月孟夏自淮阴迁我天水赵公作藩于宛陵祗明命也惟公代秉天宪作程南台洪柯大本聿生懿右宜乎哉横风霜之秀气郁王霸之竒畧初以鐡冠白笔佐我燕京威雄振肃虏不敢视而后鸣琴二邦天下取则起草三省朝端有声天子识面宰衡动听殷南山之雷剖赤县之剧强项不屈三州所居大化咸列碑颂至于是邦也酌古以训俗宣风以布和平心理人兵镇唯静画一千里时无莠言退公之暇清眺原隰以此郡东堑巨海西襟长江咽三吴扼五岭輶轩错出无旬时而息焉出自西郭苍然古道道寛列树行无清阴至有疾雷破山狂颷震壑炎景烁野秋霖灌途马乏侧于谷口人周章于山顶亭侯靡设逢迎阙如自唐有天下作牧百数因循龌龊罔恢永图及公来思大革前弊实相此土陟降观之壮其迥冈龙盘沓岭波起胜势交至可以有作方农之隙廓如是营遂铲崖堙埤驱石剪棘削汚壤堦髙隅以门以墉乃栋乃宇俭则不陋丽而不奢森沉闬闭燥湿有庇若鳬之勇如鹏斯鶱萦流镜转涵映池底纳逺海之余清泻莲峰之积翠信一方雄胜之郊五马踟蹰之地也长史齐公光又人伦之师表司马武公幼成衣冠之髦彦録事叅军吴镇宣城令崔钦令德之后良材间生纵风教之乐地出人伦之髙格卓絶映古清明在躬佥谋僝功不日而就然是役也伊二公之力欤过客沉吟以称叹邦人聚舞以相贺佥曰我赵公之亭也羣寮献议请因謡颂以名之则必与谢公北亭同不朽矣白以为谢公德不及后世亭不留要冲无勿拜之言鲜登高之赋方之今日我则过矣敢询耆老而作颂曰
　　耽耽髙亭赵公所营如鼇背突兀于太清如鹏翼开张而欲行赵公之宇千载有覩必恭必敬爰逰爰处瞻而思之罔敢大语赵公来翔有礼有章煌煌锵锵如文翁之堂清风洋洋永世不忘
　　崇明寺佛顶尊胜陁罗尼幢颂【并序】
　　共工不触山娲皇不补天其鸿波汩汩流伯禹不治水万人其鱼乎礼乐大坏仲尼不作王道其昏乎而有功包阴阳力掩造化首出众圣卓称大雄彼三者之不足征矣粤有我西方金仙之范觉旷刼之大梦碎羣愚之重昏寂然不动湛而常存使苦海静滔天之波疑山灭炎昆之火囊括天地置之清凉日月或坠神通自在不其伟欤鲁郡崇明寺南门佛顶尊胜陀罗尼石幢者盖此都之壮观昔善住天子及千大天游于园观又与天女游戏受诸快乐即于夜分中闻有声曰善住天子七日灭后当生七反畜生之身于是如来授之吉祥真经遂脱诸苦盖之夭征【一作从】为大法印不可得而闻也我唐髙宗时有宾桑门持入中土犹日藏大寳清园虚空檀金净彩人皆恱见所以山东文士举国而崇之时有万商投珍士女云防众布蓄沓如陵琢文石于他山耸髙标于列肆镵珉错防为鲸为螭天人海怪若叱若语贝叶金言刋其上荷花水物形其隅良工草莱献技而去圣君埀拱南面穆清而居大明广运无幽不烛以天下所立兹幢多临诸旗亭喧嚣湫隘本非经行网绕之所乃颁下明诏令移于寳坊吁百尺中标矗若云断委翳苔藓周流星霜俾龙象兴嗟仰瞻无地良可叹也我太官广武伯陇西李公先名琬奉诏书改为辅其从政也肃而寛仁而惠五镇方牧声闻于天帝乃知剖竹于鲁鲁道粲然可观方将和阴阳于太阶致君于尧舜岂徒闭阁坐啸鸿盘二千哉乃再崇厥功发挥象教于是与长史卢公司马李公等咸明明在公绰绰有裕韬大国之寳钟元精之和荣兼半刺道光列岳才或大而用小识无微而不通政其有经谈岂更仆有律师道宗心总羣妙量苞大千日何莹而常明天不言而自运识岸浪注机清发每口演金偈舌摇电光开关延敌罕有当者由万窍同号于一风众流俱纳于溟海若乃严饰佛事规矩梵天法堂郁以雾开香楼岌乎岛峙皆我公之缔构也以天寳八年五月一日示灭大寺百城号天四众泣血焚香散花扶衬卧辙仙鹤数十飞鸣中絶非至德动天深仁感物者其孰能与于此乎三纲等皆论穷弥天惠湛清月传千灯于智种了万法于真空不谋同心克树圣迹太官李公乃命门于南垣庙通衢曾盘旧规累构余石壮士加勇力侔抜山才击鼓以雷作拖鸿縻而电掣千人壮万夫势转鹿卢于横梁泯环合而无际常六合之振动崛九霄之峥嵘非鬼神功曷以臻此况其清景烛物香风动尘羣形所霑积若都雪粲星辰而增辉挂文字而不灭虽汉家金茎伏波铜柱拟兹陋矣或日月圆满芳檀散华清心讽持诸佛称赞夫如是亦可以从一天至一天开天宫之门见羣圣之顔巍巍功德不可量也其録事叅军六曹英寮及十一县官属有宏才硕德含香绣衣者皆列名碑阴此不具载郡人都水使者宣道先生孙太冲得真人紫蘂玉笈之书能令太一神自成还丹以献于帝帝服享万寿与天同休功成身退谢病而去不谓古之元通微妙之士欤乃谓白曰昔王文考观艺于鲁骋雄辞于灵光陆佐公知名在吴铭双阙于盘石吾子盍可美盛德扬中和恭承话言敢不惟命遂作颂曰
　　掲髙幢兮表天宫嶷独出兮凌星虹神纵纵兮来空仡扶倾乎苍穹西方大圣称大雄横絶苦海舟羣防陀罗尼藏万法宗善住天子获厥功明明李君牧东鲁再新頽规扶众苦如大云王注法甫邦人清凉喜聚舞扬鸿名兮振海浦铭丰碑兮昭万古
　　当涂李宰君画讃
　　天埀元精岳降粹灵应期命世大贤乃生吐竒献防敷闻王庭帝用休之扬光泰清滥觞百里涵量八溟缙云飞声当涂政成雅颂一变江山再荣举邑抃舞式图丹青眉秀华盖目朗明星鹤矫阆风麟腾玉京若掲日月昭然运行穷神阐化永世作程
　　金陵名僧頵公粉图慈亲赞
　　神妙不死惜生此身托礼明淑而称厥亲粉为造化笔写天真貌古松雪心空世尘文伯之母可以为隣
　　李居士讃
　　至人之心如镜中影挥斤万变动不离静彼质我斤挥风是骋了物无二皆为匠郢吾族贤老名喧写真貎图粉绘生为垢尘从白得衰与天为隣黙然不灭长存此身
　　安吉崔少府翰画讃
　　齐表巨海吴嗟大风崔为令族出自太公克生竒才骨秀神聪炳若秋月鶱然云鸿爰图伊人夺妙真宰卓立欲语谓行而在清晨一观爽气十倍张之座隅仰止光彩
　　宣城吴録事画讃
　　大名之家昭彰日月生此髦士风霜秀骨图真象贤传容写髪束带岳立如朝天阙岩岩兮谓四方之削成澹澹兮申五湖之澄明武库肃穆辞峰峥嵘大辩若纳大音希声黙然不语终为国桢
　　壁画苍鹰讃【讥主人】
　　突兀枯树傍无寸枝上有苍鹰独立若秋胡之攒眉凝金天之杀气凛粉壁之雄姿觜铦劒防爪握刀锥羣宾失席以眙未悟丹青之所为吾尝恐出户牖以飞去何意终年而在斯
　　师猛讃
　　张公之堂华壁照雪师猛在图雄姿奋发森竦眉目防洒毛骨锯牙衘双钩爪抱月掣蹲明以震怒谓大厦之屼永观厥容神骇不歇【旧本无永观厥容神骇不歇二句】
　　羽林范将军画讃
　　羽林列衞壁垒南垣四十五里光辉至尊范公拜将遥承主恩位宠虎臣封传鴈门瞻天蹈舞踊跃精魂逐逐鹗视昂昂鸿骞心豪祖逖气爽刘琨名震大国威扬列藩麟阁之阶粉图华轩胡兵百万横行纵吞爪牙帝室功业长存
　　金银泥画西方浄土变相讃【并序】
　　我闻金天之西日没之所去中华十万亿刹有极乐世界焉彼国之佛身长六十万亿恒沙由旬眉间白毫向右宛转如五须弥山目光清白若四海水端坐说法湛然常存沼明金沙岸列珍树栏楯弥覆罗网周张车渠瑠璃为楼殿之饰玻黎码碯耀阶砌之荣皆诸佛所证无虚言者金银泥画西方浄土变相盖冯翊郡秦夫人奉为亡夫湖州刺史韦公之所建也夫人蕴冰玉之清敷圣善之训以伉俪大义希拯拔幽涂父子恩深用重修于景福誓舍珍物购求名工图金创端绘银设像八法功德波动青莲之池七宝香花光映黄金之地清风所拂如生五音百千妙乐咸疑动作若已发愿未及发愿若巳当生未及当生精念七日必生其国功德罔极酌而难名讃曰
　　向西日没处遥瞻大悲顔月浄四海水身光紫金山勤念必往生是故称极乐珠网珍寳树天花散香阁图画了在眼愿托彼道场以此功德海冥祐为舟梁八十一刼罪如风扫轻霜庶观无量寿长愿玉毫光
　　江宁杨利物画讃
　　太华髙岳三峰倚天洪波经海百代生贤为夔为龙廓土济川赵城开国玉树凌烟笔鼓元化形分自然明珠独转秋月孤悬作宰作程摧刚挫坚德合窈防声播兰荃鸿渐麟阁英图可传
　　金乡薛少府防画鹤讃
　　髙堂闲轩兮虽听讼而不扰图蓬山之竒禽想瀛海之缥缈紫顶烟赩丹眸星皎昂昂伫眙【一作欲飞】霍若惊矫形留座隅势出天表谓长鸣【一作唳】于风霄终寂立于露晓凝翫益古俯察逾妍舞疑倾市听似闻傥感至精以神变可弄影而浮烟
　　志公画讃
　　水中之月了不可取虚空其心寥廓无主锦幪鸟爪独行絶侣刀齐尺梁扇迷陈语丹青圣容何往何所【一作去往何所】
　　琴讃
　　峄阳孤桐石耸天骨根老冰泉叶枯霜月斵为緑绮徽声粲发秋风入松万古竒絶
　　朱虚侯讃
　　嬴氏秽德金精摧伤秦鹿克获汉风飞扬赤龙登天白日升光阴虹贼虐诸吕扰攘朱虚来归防酌髙堂雄劒奋击太后震惶爰锄产禄大运乃昌功冠帝室于今不亡
　　观佽飞斩蛟龙图讃
　　佽飞斩长蛟遗图画中见登舟既虎啸激水方龙战惊波动连山拔劒曳雷电鳞摧白刃下血染沧江变感此壮古人千秋若对面
　　地藏菩萨讃【并序】
　　大雄掩照日月崩落惟佛智慧大而光生死雪赖假普慈力能救无边苦独出旷刼导开横流则地藏菩萨为当仁矣弟子扶风寳滔少以英气爽迈结交王侯清风豪侠极乐生疾乃得惠劒于真宰湛本心于虚空愿图圣容以祈景福庶冥力凭助而厥苦有瘳爰命小才式赞其事赞曰
　　本心若虚空清净无一物焚荡淫怒痴圆寂了见佛五防图圣像悟真非妄传扫雪万病尽爽然清凉天赞此功德海永为旷代宣
　　鲁郡叶和尚赞
　　海英岳灵诞彼开士了身皆空观月在水如薪传火朗彻生死如云开天廓然万里寂灭为乐江海而闲逆旅形内虚舟世间邈彼昆阆谁云可攀






　　李太白集分类补注巻二十九
　　钦定四库全书
　　李太白集分类补注巻三十
　　宋　杨齐贤　集注
　　元　萧士赟　补注
　　铭【二首】碑五【首】文【二首总九首】
　　化城寺大钟铭【并序】
　　噫天以震雷鼓羣动佛以鸿钟惊大梦而能发挥沉潜开觉茫蠢则钟之取象其义博哉夫扬音大千所以清真心警俗虑协响广乐所以达元气彰天声铭勲皇宫所以旌丰功昭茂德莫不配美金鼎增辉宝坊仍事作制岂徒然也粤有唐宣城郡当涂县化城寺大钟者量函千盈盖邑宰李公之所剏也公名有则系元之英蕤茂列圣之天枝生于公族贵而秀出少蕴才畧壮而有成西逾流沙立功絶域帝畴乎厥庸始学古从政歴宰洁白声闻于天天书褒荣辉之简牍稽首三复子孙其传天寳之初鸣琴此邦不言而治日计之无近功嵗计之有大利物不知化潜臻小康神明其道越不可尚方入于禅关覩天宫峥嵘闻钟声琐屑乃谓诸龙象曰盍不建夫法鼓树之层台使羣聋六时有所归仰不亦美乎于是发一言以先觉举百里而咸应秋毫不挫人多子来铜崇朝而山积工不日而云防乃采鳬氏撰鸣钟火天地之炉扇阴阳之炭囘禄奋怒飞廉震惊金精转涾以融熠铜液星荧而熣灿光喷日道气敌天维红云防于太清紫烟矗于遥海烜爀宇宙功侔鬼神莹而察之吁骇人也尔其龙质炳发虎形躨跜縻金索以上絙悬宝楼而迭击傍振万壑高闻九天声动山以隐隐响奔雷而阗阗赦汤镬于幽途息劒轮于苦海景福肹蠁被于人天非李公好谋而成济羣有孰能与于此乎丞尉等并衣冠之龙人物之标准大雅君子同僚尽心闻善贾勇赞成厥美寺主升朝闲心古容英骨秀气洒落毫素谦柔笑言海受水而皆纳镜无形而不烛直道妙用乃如是言常虚怀忘情洁已利物是人行空寂不动见如来有若上座灵隐都维则舒名僧曰晖蕴虚常因调防贤哉六开士普闻八万法深入禅惠精修律义将博我以文章求我以述作功德大海酌而难名遂与六曹豪吏姑熟贤老乃缁乃黄鳬趋梵庭请扬宰君之鸿美白昔忝侍从备于辞臣恭承德音敢阙清风之颂其辞曰
　　雄雄鸿钟砰隐天雷鼓霆击惊大千合号烜爀声无边摧慴魑魅招灵仙傍极六道极九泉劒轮辍苦期息肩汤镬猛火停炽燃恺悌贤宰人父母兴功利物信可久德方金钟永不朽
　　天门山铭
　　梁山博望关扄楚滨夹据洪流实为吴津两坐错落如鲸张鳞惟海有若惟川有神牛渚怪物目围车轮光射岛屿气凌星辰巻沙扬涛溺马杀人国泰呈瑞时讹返珍开则九江纳锡闭则五岳飞尘天险之地无德匪亲
　　溧阳濑水贞义女碑铭【并序】
　　皇唐叶有六圣再造八极镜照万方幽明咸熙天秩有礼自太古及今君君臣臣烈士贞女采其名节尢彰可激清頽俗者皆扫地而祠之兰蒸椒浆嵗祀罔缺而兹邑贞义女光灵翳然埋冥古逺琬琰不刻岂前修博达者为邦之意乎贞义女者溧阳黄山里史氏之女也以家溧阳史阙书之嵗三十弗移天于人清英洁白事母纯孝手柔荑而不龟身击漂以自业当楚平王时平王虐忠助谗苛虐厥政芟于尚斩于奢血流于朝赤族伍氏怨毒于人何其深哉子胥始东奔勾吴月涉星遁或七日不火伤弓于飞逼迫于昭关匍匐于濑渚舍车而徒告穷此女目色以臆授之壶浆全人自沉形与口灭卓絶千古声凌浮云激节必报之讐雪诚无疑之地难乎哉借如曹娥潜波理贯于孝道聂姊殒肆槩动于天伦鲁姑弃子以却三军之众漂母进饭没受千金之恩方之于此彼或易尔卒使伍君开张阖闾倾荡鄢郢吴师鞭尸于楚国申胥泣血于秦庭我亡尔存亦各壮志张英风于古今雪大愤于天地微此女之力虽有为之士焉能咆哮烜爀施于后世也望其溺所怆然低徊而不能去每风号吴天月苦荆水响像如在精魂可悲惜其投金有泉而刻石无主哀哉邑宰荣阳郑公名晏家康成之学世子产之才琴清心闲百里大化有若主簿扶风窦嘉宾县尉广平宋陟丹阳李济南朝陈然清河张昭皆有卿才霸略同事相协缅纪英淑勒名道周虽陵頽海竭文或不死其辞曰
　　粲粲贞女孤生寒门上无所天下报母恩春风三十花落无言乃如之人激漂清源碧流素手萦彼潺湲求思不可秉节而存伍胥东奔乞食于此女分壶浆灭口而死声动列国义形壮士入郢鞭尸还吴雪耻投金濑沚报德称美明明千秋如月在水
　　天长节使鄂州刺史韦公德政碑【并序】
　　太虚既张惟天之长所以白帝真人当高秋八月五日降西方之金精采天长为名将传之无穷纪圣诞之节也我高祖创业太宗成之三后继统王猷如一大盗间起开元中兴力倍造化功包天地不然何能遏牺农之頽波返淳朴于太古虽轩后至道犹闻蚩尤之师今网漏吞舟而胡夷起于毂下先天文武孝感皇帝越在明两总戎扶风正帝车于北斗拯横流于鲸口回日辔于西山拂防尘于帝顔呼吸而收两京烜爀而安六合歴列辟而罕匹顾将来而无俦太阳重轮合耀并出宇宙翕变草木增荣一麾而静妖氛成功不处五让而传劒玺德冠乐推于戏昔尧及舜禹皆无圣子审歴数去已终大寳假人饰让以成千载之美未若以文明鸿业受之元良与天同休相统亿祀则我唐至公而无私越三圣而殊轨腾万人之喜气烂八极之祥云上皇思汾阳而髙蹈解负重于吾君能事斯毕与人更始乃展祀郊庙望秩山川方掩骼于河洛吊人于幽燕但诛元不问小罪噫大块之气歌炎汉之风云滂洋雨汪濊澡渥泽除瑕纇削平国步改号乾元至矣哉其雄图景命有如此者我邦伯韦公大彭之洪裔扶杨之贵族雄略迈古髙文变风运当一贤才堪三事歴职剖剧能声旁流振绣而白笔横冠分符而彤襜入境曩者永王以天人授钺东巡无名利劒承防以胁从壮心坚守而不动房陵之俗安于太山休弈列郡去若始至帝召岐下深嘉直诚移镇夏口救时艰也慎厥职康乃人减兵归农除害息暴大水灭郭洪霖注川人见忧于鱼鼈岸不辨于牛马公乃抗辞正色言于城隍曰若三日雨不歇吾当伐乔木焚清祠精心感动其应如响无何中使衔命徧祈名山广征牲牢骤欲致祭公又盱衡而称曰今主上明圣怀于百灵此淫昏之鬼不载祀典若烦国礼是荒巫风其秉心达识皆此类也物不知化如登春台有若江夏县令薛公揖四豪之风当百里之寄干蛊有立含章可贞遵之典礼恤疲于和乐政其成也臻于小康中京重覩于汉仪列郡还闻于舜乐选鄂之胜帐于东门乃登豳歌击土鼓祀蓐收迎田祖招揺回而大火乃落阊阖启而凉风始归笙竽和籥之音象星辰而迭奏吴楚巴渝之曲各土风而备陈礼容有穆簪笏列序罗衣蛾眉立乎玳瑁之上班剑虎士森乎翠幕之前千变百戏分曹贾勇蔺子跳劒迭跃流星之辉都卢寻橦倒挂浮云之影百川绕郡落天镜于江城四山入牖照霜空之海色献觞醉于晩景舞袖纷于广庭鹤髪之叟鴈序而进曰恭闻天子无戏言恐转公以大用老父不畏死愿留公以上闻恱坐棠而飡风庶刻石以宾美白观乐入楚闻韶在齐采诸行謡遂作颂曰
　　爽朗太白雄光下射峥嵘金天华岳旁连降精腾气赫矣昭然诞圣五日垂休万年孽胡挺灾大人有作雷霆发扬欃枪乃落九服交泰五云萦薄扫雪屯防洗清寥廓轩后访道来登蛾眉上皇西去异代同时六龙转驾两曜回规重遭唐主更覩汉仪肃肃韦公大邦之翰秀骨岳立英谋电断宣风树声逺威逆乱不长不极乐奏争观丸劒挥霍鱼龙屈盘东回舞袖西笑长安颂声载路丰碑是刋
　　比干碑【并序】
　　太宗文皇帝既一海内明君臣之义贞观十九年征岛夷师次殷墟乃诏赠少师比干为太师諡曰忠烈公遣大臣持节吊祭申命郡县封墓葺祠置守冢以少牢时享着于甲令刻于金石故比干之忠益彰臣子得述其志昔商王受毒痡于四海悖于三正肆厥淫虐下罔敢诤于是微子去之箕子囚之而公独死之非夫捐生之难处死之难故不可死而死是轻其生非孝也可死而不死是重其死非忠也王曰叔父亲其至焉国之元臣位莫崇焉亲不可以观其危眤不可以忘其祖则我臣之业将坠于泉商王之命将絶于天整扶其颠遂谏而死剖心非痛亡殷为痛公之忠烈其若是焉故能独立危邦横抗兴运周武以三分之业有诸侯之师实其十乱之谋总其一心之众当公之存也乃戢彼西土及公之防也乃观乎孟津公存而殷存公丧而殷丧兴亡相系岂不重欤且圣人立教惩恶劝善而已矣人伦大统父子君臣而已矣少师存则垂其统殁则垂其教奋乎千古之上行乎百王之末俾夫淫者惧佞者慙义者思忠者劝其为戒也不亦大哉而夫子称殷有三仁是岂无微防又尝闻之曰存其身存其宗亦仁矣存其名【一作身】存其祀亦仁矣亡其身图其国亦仁矣若进死者退生者狂狷之士将奔走之褒生者贬死者宴安之人将寘力焉故同归诸仁各顺其志殊涂而一揆异行而齐致俾后人优柔而自得焉盖春秋微婉之义必将建皇极立彞伦辟在三之门垂不二之训以明知于世则夫人臣者既移孝于亲而致之于君焉有闻亲失而不诤亲危而不救从容安地而自得甚哉不然矣夫孝于其亲人之亲皆欲其子忠于其主人之主皆欲其臣故歴代帝王皆欲精显周武下车而封其墓魏武南迁而创其祠我太宗有天下禋百神盛其礼追赠太师諡曰忠烈申命郡县封墓葺祠置守冢五家以少牢时享着于甲令刻于金石于戏哀伤列辟主君封德正与神明秩视郡王身灭而荣益大世絶而祀愈长然后知忠烈之道激天感人深矣天宝十祀余尉于衞拜首祠堂魄感精动而庙在邻邑官非式闾斵石铭表以志丕烈铭曰縻躯非仁蹈难非智死于其死然后为义忠无二躯烈有余气正直聪明至今猛视咨尔来代为臣不易
　　武昌宰韩君去思颂碑【并序】
　　仲尼大圣也宰中都而四方取则子贱大贤也宰单父人到于今而思之乃知德之休明不在位之高下其或继之者得非韩君乎君名仲卿南阳人也昔延陵知晋国之政必分于韩献子虽不能遏屠岸之诛存孤嗣赵太史公称天下阴德也其贤才罗生列侯十世不亦宜哉七代祖茂后魏尚书令安定王五代祖钧金部尚书曾祖晙银青光禄大夫雅州刺史祖泰曹州司马考睿素朝大夫桂州都督府长史分茅纳言剖符佐郡奕叶明德休有烈光君乃长史之元子也妣出自钱氏及长史即世夫人早孀圣善之规成名四子文伯孟轲二母之俦欤少卿当涂县丞感慨重诺死节于义云卿文章冠世拜监察御史朝廷呼为子房绅卿尉高邮才名振耀幼负美誉君自潞州铜鞮尉调补武昌令未下车人惧之既下车人恱之惠如春风三月大化奸吏束手豪宗侧目有爨玉者三江之巨横白额且去清琴髙张兼操刀永兴二邑同化时凿齿磨牙而两京宋城易子而炊骨呉楚转输苍生熬然而此邦晏如襁负云集居未二载戸口三倍其初铜铁等珍未择地而出大冶皷铸如天降神既烹且烁数盈万亿公私共赖之官絶请托之求吏无丝毫之犯本道采访大使皇甫公侁闻而贤之擢佐輶轩多所益尚书右丞崔公禹称之于朝相国崔公涣特奏授鄱阳令兼摄数县所谓投刃而皆虚为其政而则理成去若始至人多怀恩新宰王公名庭璘严然太华浼然洪河含章可贞干蛊有立接武比德歌连声服美前政闻诸耆老与邑中贤者胡思泰一十五人及诸寮吏式歌且舞愿扬韩公之遗美白采謡刻石而作颂曰
　　峨峨楚山浩浩汉水黄金之车大吴天子武昌鼎据实为帝里时囏世讹薄俗如燬韩君作宰抚兹遗人滂汪王泽犹鸿得春和风潜畅惠化如神刻石万古永思清尘
　　虞城县令李公去思颂碑【并序】
　　王者立国君人聚六合咸土以百里雷其威声革其俗而风之渔其人而涵之其犹众鲜洋洋乐化在水波而动之则忧頳尾之刺作焉徐而清之则安颁首之颂兴焉茍非大贤孰可育物而能光昭歌卓立振古则有虞城宰公焉公名锡字元勲陇西成纪人也高祖楷隋上大将军緜益原三州刺史封汝阳公曾祖腾云皇朝广茂二州都督广武伯祖立节起家韩王府记室叅军袭广武伯父浦郢海淄唐陈五州刺史鲁郡都督广平太守袭广武伯皆纳忠王庭名镂钟鼎侯伯继迹故可畧而言焉公即广武伯之元子也年十九拜北海寿光尉心不挂细务口不言人非羣吏罕测望风敬惮秩满转右武衞仓曹叅军次任赵郡昭应县令奉诏修建初启运二陵总徒五郡支用三万贯举筑雷野不鞭一人功成余八千贯其干能之声大振乎齐赵矣时名卿巡按陵有黄赤气上冲太微为庆云数千处盖精勤动天地也如此因粉图奏名编入国史天宝四载拜虞城令而天章宠荣俾金玉王度烱若七耀昭囘堂隅于戏敬之哉按其善政作训以理其俗鲁而木舒而徐急则狼戾缓则鸟公酌以钧道和之琴心于是安四人敷五教处必粝食行惟单车观其约而吏俭仰其敬而俗让激直士之素节扬廉夫之清波三月政成隣封取则因行春见枯骸于路隅恻然疚怀出俸而葬由是百里掩骼四封归仁有居丧行号城市者习以成俗公朂之亲隣厄以凶事而鳏寡惸独众所頼焉可谓变其頽风永锡尔类先时邑中有聚党横猾者实惟二耿之族几百家焉公训为纯人易其里曰大忠正之里北境黎丘之古鬼焉或醉父以刃其子自公到职蔑闻为灾官宅旧井水清而味苦公下车尝之莞尔而笑曰既苦且清足以符吾志也遂汲用不改变为甘泉蠡丘馆东有三柳焉公往来憩之饮水则去行路勿翦比于甘棠乡人田树而书颂四十有六篇惟公志气塞乎天地德音发乎声容缟乎若寒崖之霜湛乎若清川之月弹恶雪善速若箭飞尤能笔工新文口吐雅论天下美士多从之游非汝阳三公二伯之积德则何以生此邑之贤老刘楚瓌等乃相谓曰我李公以神明之化大赖于虞人虞人陶然歌咏其德官则敬去则思山川鬼神犹怀之况于人乎乃咨羣寮兴去思之颂县丞王彦暹员外丞魏陟主簿李诜县尉李向赵济卢荣等同德比义好谋而成相与采其瓌踪茂行俾刻石篆美庶清风令名奋乎百世之上其词曰
　　激扬之水兮白石有凿李公之来兮雪虞人之恶厥德孔昭折狱既清五教大行殷云雷之声既父其父又子其子春之以风化成草靡乃影我岗乃雨我田阳无骄僭四载有年人戴公之贤犹百里之天弃金往矣茫如坠川哀丧惠博掩骼仁深苦井变甘人易心三柳勿翦永思清音
　　为窦氏小师祭璿和尚文
　　年月日某谨以斋蔬之奠敢昭告于和尚之灵伏惟和尚降灵自天依化游世角立独出嶷然生知鳯凰开九苞之翼豫章横万顷之陂始传灯而纳照因落髪以从师迈龙象以蹴为天人之羽仪绍释风于西域回佛日于东维若大块之噫气鼓和风而一吹热恼清洒道芽荣滋走吴楚以宗仰将扫地而归之呜呼来无所从去复何适水还火归萧本宅宝舟辍棹禅月掩魄痛一往而无踪怆霜林之变白某早承训诲偏荷恩慈忝飡风于法侣旋落阴于禅枝号无辍响泣有余悲手撰茗药精诚严思兾神道之昭格庶明灵而飨之
　　为宋中丞祭九江文
　　谨以三牲之奠敬祭于长源公之灵惟神包括乾坤平准天地划三峡以中断疏九道以争奔纲纪南维朝宗东海牲玉有礼祀典无亏今万乗防尘五陵惨黩苍生悉为白骨赤血流于紫宫宇宙倒悬搀枪未灭含识结愤思剪元而况叅列雄藩各当重寄遵奉王命大举天兵照海色于旌旗肃军威于原野而洪涛渤潏狂颷振惊惟神使阳侯巻波羲和奉命楼船先济士马无虞扫妖孽于幽燕斩鲸鲵于河洛惟神祐我降休于民敬陈精诚庶垂歆飨





　　李太白集分类补注巻三十
