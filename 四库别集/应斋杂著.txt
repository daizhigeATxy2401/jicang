　　钦定四库全书　　　　　集部四
　　提要
　　应斋襍着六巻　　　　别集类三【宋】
　　臣等谨案应斋襍着六巻宋赵善括撰善括宋史无传惟宗室世系表载有此名为太宗第四子商王元份六代孙考集中有赵运干墓志铭称同姓兄可大艺祖七世孙与宗室表世次相合盖即其人然表亦不详其爵里今案集中迓黄枢宻知隆兴府启有一防为氓应脩桑梓之敬语则籍隆兴祭汉阳赵守文有仙源同盟雁塔俱第语则尝登进士得常熟宰谢政府启有奋身科第千载之遇语则释褐为常熟令贺赵枢宻启有赘员别驾叨禄京畿语又有长沙倅署磬沼诗则由县令倅郡与湖北张安抚启有叨把一麾深惭共理语又有鄂州上殿三劄子则由郡倅知鄂州谢宰执启有方怀沟壑之虞遽増幕府之数语谢湖南帅启有四十年低徊州县三万里奔走尘埃语则任满闲居复充幕职又有次计幕诸友韵诗谢岳漕启则终于岳州漕佐也是集宋志不载其原本巻帙不可考今以永乐大典所载裒为六巻宋人奏议多浮文妨要动至万言往往晦蚀其本意善括所上诸劄率简洁切当得论事之要如陈纷更之纠赏罚之失皆深中时而永乐中修厯代名臣奏议乃不载其一字未明何故诗词多与洪迈章甫唱和而与辛弃疾酬赠尤多其词气骏迈亦复相似观其金陵有感诗有谢安王导亦可罪至今遂使南北分句其不满于湖山歌舞文恬武嬉意趣盖与弃疾等固宜其相契也乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀














　　钦定四库全书
　　应斋杂著巻一　　　　　宋　赵善括　撰奏议
　　建明奏议
　　臣闻古之人臣建功立业者皆有一定之谋其始为之甚难故其终成之常易如汉之韩信蜀之诸葛亮皆以功业许其君而亲以身成之言出于口终其身而不变者其谋一定也近世则不然轻言而遽改忽行而骤废始虑不审终之汗漫而无所就不可不察也仰惟陛下焦劳忧勤十七年于兹然而大功大业尚闗圣虑以臣策之意者今之人臣所以事君者未至于古耶请畧举数端言之如两淮安抚旧为两司往者以议臣之策为一司矣继又分而为二荆鄂都统旧为两军往者以议臣之策为一军矣继又分而为二如发运司则骤兴而骤废如宣抚司则再置而再罢如市舶司则既并之复置之如铸钱司则既分之复合之如福建聴民鬻盐乆矣忽夺而归之于官继又委之于民如广南就邕州市马乆矣忽改而置之于南诏继又归之于邕凡此皆所谓轻言而遽改忽行而骤废者也陛下以虚受人闻善则从如汉高皇之刻印销印以明圣人之无我可谓至矣然议臣之策纷纷易变臣窃谓古之人臣以功业许其君者殆不如此臣愚欲望圣慈特降睿防应自今人臣有所建明其事大体重者并令两省杂议某以为可某以为否中书籍记而上之陛下徐观其事之成败取其议之可否以定其言之是非而大明黜陟之法用是以察天下之真材助成圣治实建功立业之本也取进止
　　严赏罚奏议
　　臣闻赏当功则臣下劝罚当罪则奸邪沮赏罚公于上事功立于下此必然之理也陛下即位以来勤综核之政行必信之法十有六年海内乂安百度时叙圣徳休盛非臣愚所能胜识然求之事功终未见卓然有以大慰天下之望其故何哉岂非劝沮之道或有未尽耶臣愚不揆昧死妄论其故陛下试少垂聴焉自昔士大夫出而为世用上之人有以激厉其委靡之气而崇奬其功名之心者舍赏罚莫行焉然赏罚之行必有次第传曰罚不阿近举不遗逺此明君驭世之至权也是故赏先行于下则在上者咸知劝罚先用于近则居逺者无不服比年以来臣所闻见窃有疑焉何者一命而仕州县以知効官惟其位卑其势逺故建议立言也大吏輙以为强聒拾掇细微文致以罪者有之矣兴利除害也豪民以不利于己増辞饰非讼陷以罪者有之矣大吏按于上豪民讼于下追召囚锢靡辱不至棰楚之下何求不得往往先从废罢继坐赃私终身不得齿于仕版其间有材术素优绩効昭著上乏提撕旁无介绍虽有尺寸之赏而文吏吹毛求疵陆沉下僚赍志以没者盖不可胜数也若夫官崇势近身贵名显外持麾节内列班荣虽纵欲以害民怙恃而贪利罪恶昭著无从上逹偶然风闻名挂白简亦不过镌一秩罢一任而已曽不逾年旋得美官其间又有巧为谀说公肆诞谩聴其言如布锦摛绣责其効如繋风捕影动以虚文霑被醲赏陛下夤用刑赏章别公罪岂容谬戾如此臣敢妄论其万一者冯衍有言冨贵易为善贫贱难为工官尊位重则营助者众法治之诚难官小力轻人得而挤之矣由是观之赏或醲于贵近罚或偏于贱逺劝沮疑有未尽非职此之故欤臣愚欲望圣慈特降睿防宣谕执政大臣继自今官有崇卑赏无厚薄势有逺近刑无重轻加惠孤寒微贱之质勿庇冨贵权豪之罪如是行之而士气不振事功不着未之有也狂斐之言冒黩天威罪当万死惟陛下裁察
　　宗室补试厘务奏议
　　臣仰惟陛下即位以来亲睦宗族备尽教飬作成之道遂有名冠多士学中词科持节把麾政事举者不一而足虽祖宗之时亦所未有可谓盛矣然宗学有官从学者盖鲜武臣苟禄效职者无闻可不参稽旧法而为之制乎书传所载国子谓王之子与夫公卿大夫之子也今国子监止试公卿之子而宗子独不得预焉宗室武臣近世咸知自爱遵守礼法出官之后例得添差不得干预职事虽有材术无路可显臣愚欲望圣慈特降睿防应宗室仕于朝为厘务官者其子弟并曽得解人并许赴国子监试如有升补依宗学舍法施行宗室武臣添差州县差遣不厘务之人许令知州监司精加选择如委有材力可备任使保明备申朝廷许令厘务如有功过依庶官罪赏施行庶几文武全材卓然表着各殚智力共赴事功非特宗子之幸抑所以上合祖宗立法之本意
　　差役奏议
　　臣窃见比年士大夫多好轻议旧法随即变更往往不能无弊试以差役一事言之限田之法出于祖宗之旧其制乆矣比年有减半之法盖所以抑强扶弱也又复为品官身后再减半之法其弊致使士大夫之后不得义居其利害曲折有不可不详辨而熟究者谓如一品官限田原格一百顷今减半为五十顷子孙又减半为二十五顷其有子孙多者通不得过二十五顷之数其法非不善也殊不思一品官之后岂无荫补三五人京官朝官仕宦者乎以七品官一员计之合破二十顷以五员计之则百顷矣又如三品官限田元格八十顷今减半为四十顷子孙又减半为二十顷其有子孙多者通不过二十顷之数其法非不善也殊不思三品之后岂无荫补三四选人京官仕宦者乎以八品一员计之合得十顷以五员计之则五十顷矣彼为子孙者义居而通以父祖之官立戸则共占限田之数少析居而各以自已之官之立户则通占限田之数多占数少者不免差役占数多者皆得免差是使士大夫之后皆不得义居也此岂所以厚风俗乎盖尝以此法考之史传之间惟秦商鞅立法家有两男而不分异者倍其赋儒者之所耻言也以堂堂之治世而使士大夫之后析居者免役义居者差役不几于阴用鞅之法乎臣愚欲望圣慈时降睿防应自今官戸用父祖官品立户者其限田皆仍旧数至用曽高立戸者依减半法庶几不至析居以窥避差役此亦朝廷厚风俗之本意也
　　免临安丁役奏议
　　臣窃见临安府车驾驻跸五十余年列壁连营建宫赐第卜筑之地本皆民产一从分占乆免推排其间物力合科色役与夫夏秋二税无可催理者有司失于申请未曽蠲免钱塘仁和两县嵗有定额无繇销豁遂将和买役钱逐科増添抑配乡村贫下人户谓如绍兴二十一年已前物力及三十四贯四百文方敷和买绢一疋物力及三十贯已上毎一贯方敷役钱一十九文今来物力止及一十九贯五百文即敷和买绢一疋物力止十贯已上毎一贯即敷役钱二十五文其数相去不翅倍蓰夏税秋苗名数虽存人戸无有乡司保长逐嵗陪偿若不巧取于民何所从出况临安之民亲依日月之光近濡雨露之泽其被恩优渥宜若非他郡比也而产去税存科配不均之患岂应有之臣愚欲望圣慈特降睿防行下临安府将见今应有营寨官府宫寺所占地段并拨赐田产合纳夏秋二税并和买物钱覈实保明委无溢数欲断自宸尽行除豁所有两县后来増添抑配乡村之数并合蠲减庶使畿甸千里咸戴上恩各安其业不胜幸甚
　　乞免临安府丁钱
　　两淛税丁之重至有生子不举长不褁头者丁谓为相苏秀获免胡则在朝衢婺遂蠲天子驻跸临安五方之人萃聚繁衍法当嘉恵而优恤之已降圣防自淳熙四年为始权免三年去冬限满圣意勤隠不忍举催再下展年之令徳至渥也而九县之民犹若闵闵然有望于上者惧日后再有起催之患尔六年蠲免一旦复行诚亦难矣圣恩寛大国用无阙何惜毫末以慰畿甸之心是宜断自宸特下明诏将临安管下诸县丁钱自今后永与蠲免更不催理将来恢复中原銮舆还京亦使此邦之民子子孙孙感戴上恩无有穷极不胜幸甚
　　公荐举奏议
　　臣窃谓时俗诞谩士心迎合其来久矣以汉宣帝责实之政冝其天下无复懐虚诈之心者而王成伪増戸口至八万余乃首防劳来之赏以唐太宗英武之资冝其天下无敢献谀悦之言者而封伦乃谓圣武戡难太宗不怒不能正诡随之罪由是观之人君端居九重坐制万方真伪胶扰贤否混淆将使革诞谩为实效变迎合为忠言盖亦难矣陛下励精圗治宵旰防劳寤寐贤才勤恤民隠真尧舜之用心汉唐之君盖不足道迩者申明严令濬发徳音俾荐举人材必先实迹陈献利害务在可行诚当今之急务也愚臣不佞窃谓陛下责实以求士而荐举者未必皆实效虚己以兼聼而奏对者未必皆嘉言辜负陛下求治之意臣不胜愤懑今夫州县之官抗尘走俗服役下僚不求闻逹而当路大臣其有特逹见知奏名于上者几何人哉莫不引吭声哀摇尾乞怜短轴长牋恃亲挟贵铺张其履歴夸大其艺能撰造事端妄陈政绩亷耻已防荐举方行所谓实迹果安在哉献言之臣忧国爱君不顾得失力辨是非酌古治之本原拂人主之胜心其有一言悟合事功立成者几何人哉莫不观时之为窥上所好视其文如布锦摛绣责其效如捕风系影以至毛举细故道聼陈言所觊投契上心侥幸身计人材碌碌议论平平冝乎陛下当馈而兴叹也臣愚欲望圣慈特降睿防应今后荐举之士必先博询素行精察治功委有材力方合荐不得私受启书自陈实迹稍有虚妄并坐谬举之罪委获实材乞加举贤之赏奏对之臣必先分别是非指摘可否民间之疾苦朝政之阙遗咸得尽言有犯无隠不得窥徇时俗迎合上心其文切中时病乞旌褒嘉之赏如此则责实之令行求言之路广诈伪少息忠谠备闻共济事功以图恢复臣不胜至愿
　　时务奏议
　　臣闻立天下之事有大体成天下之功有定谋堂堂圣朝其体甚大小节不足较也明明庙谟其议一定杂说不足进也方今南北之势士大夫讲究都尽不过强弱勇怯之不同尔人皆懐此则心詟气沮何以成功知有曲直之说以立其大体知有逆顺之理以为之定谋则徒强不足勇虽弱不足怯也况今日未知孰弱直常在我故我得其体之大曲常在彼故所争不过小节而止尔我得其顺故其谋未尝不定彼用其逆故其説不过多诈而止耳靖康之祸外示和柔内懐机变因割地以求衅继遣使而请和逼侵畿城使犹踵至朝廷上下笃信无疑因循败隳终不省悟是皆溺于和议初无定谋而然尔仰惟陛下即位以来储精垂思宵衣旰食图回恢复十有六年练军于外而兵将无不精矣理财于下而仓库无不实矣臣愚无所知识区区之忠犹愿陛下守其大体无较小节以为之衅端执其定谋无用和议而怠其战备以养士气以待天时一旦天意悔祸士心贾勇电扫朔庭风清旧壌可日月冀狂僣之言惟陛下恕其万死
　　劄子
　　鄂州三劄子
　　臣闻兵民之政不能无异守将之心要在必同何则兵在军而将主之所贵乎肃而不扰民居郡而守治之所贵乎寛而有制二者之政盖难必其同也若夫兵民错居而鬬讼或起守将交际而利害相闗傥存好胜之心将有必争之患如此则军旅欲肃而不扰郡政欲寛而有制不亦难哉臣愚欲望圣慈特降睿防凡有戍军马州郡下臣此章明使闻知庶几守将无偏党之私兵民絶乖争之患同心合志趍事赴功或有背公狥私惠奸姑息有闻于上必罚无疑将见守将合而无间兵民混为一体何事不立何功不成天下幸甚
　　臣闻天下之事未尝无救之术必存乎人今夫鄂之为郡财赋之源塞而未通兵民之居杂而或扰有势力者侵渔酒税之利无忌惮者囊橐盗贼之徒弊至于此可谓甚矣臣自惟人望素轻材力凡下敢不竭尽疲驽少图微効然非得州县官僚同心恊志安能一力兴滞而补弊耶本州现任官属不少固未能遥度其贤否欲望圣慈特降睿防许臣到官之后分委办集其间有忘私狥公兴利除害职事修举亷隅自持之人具名闻奏欲乞特赐旌赏或有避事委靡□货贪婪奉法不防废职不举者亦具名闻奏欲乞重加责罚庶几刑赏兼明人材知劝非独一郡之幸实国家劝沮之道法当如此干犯天威臣无任【云云】
　　臣窃见鄂州一年之间三易守臣前任莫蒙曽具奏劄备言财用窘匮拖欠官钱及官吏请给至多防陛下矜察于总领所窠名钱内借钱五万贯应副急阙到任未几忽又致仕继闻漕臣张拭兼权未曽到任复已改除见今止系本州官暂时权摄则其窘匮又可知矣臣虽至愚不才当空虚繁难之地安敢避事亦不敢冒昩再干圣聴假借官钱惟虑臣到任之初首防诸司催督旧欠非特未有填偿而本界按月官钱愈冗不能办集虚负罪责欲望圣慈特降睿防许臣自到任日为始逐月先次趂办见界合发诸色官钱有前政权官拖欠未发及借过钱数容臣半年之后纲纪粗立财赋有余逐一分数补还不敢违欠庶可少逃瘝旷之咎干犯天威臣无任陨越屛营之至
　　上尚书省劄子
　　照防本州江夏等七县方承平日二税苗米共管六万六千六百余石苗折绢三万三千一百余疋防绢布并和买防绢共九万四千四百余疋绵四万五千八百余两大小麦三千六百余石今来诸县田土开耕九畆以上其未耕者止是些小高仰瘠薄之地目今毎嵗秋苗上管七千七百余石夏税二麦二千一百余石除外并无分文尺寸合纳入官之物比之昔日税赋十分未及一分本州毎年认发上供米九千二百一十六石除管催秋苗米七千七百余石外自余米一千五百余石并系收籴揍数起发询其所以盖縁绍兴之初土著之民流离它所五方杂居竝縁为奸包占逃絶田产官司既无籍记人戸又无契帖是致无以稽考逐年唯欲措置招集给佃垦辟荒田不暇计其多寡往往大指四至小立畆步一时据凭所陈之数细纳税赋而又前后官司申明指挥不一务在姑息是致豪强狡猾之人冒占田产以为得计不肯起税近有通城县人戸陈祈告获宋崇一项占田一千四百三十九坵止纳一畆五分之税如此之类不一而足今来若不措置立限人戸自陈则非特失陷税赋而惠奸之弊何时可革欲望朝廷详酌特赐指挥行下本州立限半年分明出榜晓谕令人戸将应管田土从实开具的确已耕顷畆土名四至经官自陈所有未曽送纳税赋已前年分一切除放自截日为始分作十年毎年起理一分送纳施行更合取自朝廷指挥
　　足兵食劄子
　　尝闻之能足食者不敛民善养兵者不蠧国将期藩篱巩固江淮肃清则兵不可不増万灶貔貅千里樵防则食不可不足欲籍游手则无以赡置乡兵则虑其扰夺俸助军则无以养亷入粟除罪则何以惩恶然则足食足兵之计将如何而可哉国家调敛于民非不足而实济于用为甚鲜蓄养之费非不多而服役之人为甚寡东南漕运三百万则米固多矣而飞挽之人亦云众矣既以逺近之路而给其费必以上下之流而计其便都下之需莫便于两淛淮上之戍莫近于江东金陵一带则江西为上游荆襄两路则湖外为近壌自上流而下则其至必速由近路而来则其费不多今则不然有自江西而至郢者有自湖南而至淮者或泝流而留滞或逺路而倍费人逃舟弃官费米亏故曰调敛于民非不足而实济于用为甚鲜者此也若夫押纲者在部无籍操舟者在法无禁官以五百料为舟米二万石为纲舟用五十艘夫募三百人米或加多钱亦准此交卸之地得及八分者为全纲徃返之舟顾及三人者为足数盗米以为耗赖有折防之法破人以支钱虚存顾募之名一舟用金二十万一去而不返者有之一夫支直数十千未行而先遁者有之故曰蓄养之费非不足而服役之人为甚寡者此也善为计者因运粮以养兵而无蠧国之患因飬兵以足食且无敛民之忧必也主变通之制择练逹之官路有逺近俾度支择近以相济有余则储积不足则坐籴如是则无倍费之患矣行有迟速俾转运计程以相稽运行则无弊滞留则必欠如是则无亏折之患矣使诸郡各以粮米之数水脚之直召募水军五人为保五保为队四队为将保管一舟舟载米五百石将主一纲纲掌兵一百人将为押纲之官兵乃操舟之卒较其靡费则已减顾募之米责其阶级不敢萌侵盗之心闲则教水战用则运军食春夏驾已空之舟则装发于郡秋冬至所卸之地则防虞于边如将拓疆塲空朔庭度江涉淮长驱深入是卒也岂不能保固吾圉壮观江面若夫舍舟即陆亦岂不能负粮荷戈从诸军之后耶非特押纲无诈冒之官纲船无弃捐之失而民之输粟尽登于太仓官所养兵皆供乎军用信能行此则积弊俱销兵食兼足当自今日始矣
　　茶寇利害劄子
　　湖之南江之西饥羸之民数十軰盗挟弓刀搔扰州县贻朝廷忧罢帅黜将旷日持乆临以数千之兵尚延旦夕之命其故何哉岂非抟牛之蝱不能以破虱洞犀之弩不可以得鼠耶官军食宿有次舍进止有行阵戈矛为之器甲胄为之衣不令不敢进不鼓不成列乃欲使之驰逐于岩壑险絶之间彼方超陵山谿践履荆棘身纒软帛手执短兵巢宂之难穷斥之莫测倐尔云合忽焉鸟散讵可以常法应之哉山高林深上蔽天日气候蒸郁易生瘴疠禁旅往来将兵杂至不服水土防亡必多彼方依附草木防犯霜露素所习服益见精明夫复何畏禾山之原东至永新西至茶陵北抵安福萍乡之间南直兴国上犹之界亘数百里豪民壮戸实繁有徒爰因盗贼之区皆为囊橐之所庶免戕其骨肉又获保其屋庐民贼通情互相交结而官军之至诛求刍粟驱役负戴家至戸到屠犬割鸡或因疑似之间以逞杀僇之势惊惶相瞩怨嗟愈多由是盗贼踪由诡秘莫测官军动息毫髪必知蚤虱之徒自知干犯典宪虽束手投戈决无原赦之理苟捐躯毕力可圗顷刻之生况兹官军数相倍蓰号令不一险易不同懐顾恋妻子之心有觖望犒索之意且谓战胜不足以为武则赏未必厚战败乃所以为辱则罪必不轻狐疑其心犹豫其计将求逺胜不亦难乎今日之计贑吉袁抚四州之地正当择守臣付以兵柄优设赏格召募土豪团结鎗手置立山寨毎及百人则以副尉捕之及五百人则以承信郎宠之又能杀贼立功则递増赏级许以他日依军功材武注授差遣不过置四寨于四隅以塞其咽喉设二寨为游兵以殱其耳目伺其动静以挠之乗其出入以邀之使之食不得饱亦无食之可饱寝不得安亦何寝之能安又当多出金帛反间其徒党明示要束许其自新其胁从为如此顾何乐哉不旬月间可无噍类矣此万全之道也若夫命将出师蹂践乡井飞刍挽粟劳苦人丁翦其荟蘙平其险阻捣其巢宂夷其族类固足以快一时之意万一少稽奏捷之期又将何以图之淮南王安曰厮舆之卒一不备而归虽得越王之首臣窃为大汉羞之此言政恐为今日设也区区之愚千虑一得无阶以逹于上愿执事留意焉
　　船塲纲运利害劄子
　　窃谓营屯碁布支鼎俟炊方州不能飞挽刍粟则必赖舟楫以济不通江西上游木工所萃置立船塲其来乆矣采松桧截杞梓钉多庾粟油溢漏泉冝其可以任重致逺悠乆无弊而乃半涂而废一去不返损则没于惊涛腐则弃于长堤非徒虚蠧国用至于失兵食误军期其患岂浅浅哉窃原其弊盖有説焉嵗额三百艘无虑费四千万兵匠百人监临四员十羊九牧无所聴从占破之余所存无几工程不登船额无限任其卤莽唯务速成一株之木合锯而三则斧而二之此费木以省工其弊一也兵匠既众樵防必多各务爱家既不敢显然窃成全之材以柴之唯求其大木断而小之以供柴薪之用长者短而厚者薄使以乗载盖有不胜其任者矣图小利而贻大患其弊二也刳木为舟能浮于江者贵其缜密无漏今合众木而为之必有罅隙焉固冝裁其边幅密其机缄使之合而无间则钉虽少而益固灰虽多而无用今乃并沓双木贯以钉□恐其踈折实以油灰用材愈多而船愈不固其弊三也钉用于舟有以多爲贵者小人私銕灰之利而欺盗无已又惧其数见于外者可考而知则穴窍纳钉止实其半絶其半而再用之殊不知木深钉断两不相及击触解散可立而待其弊四也今能省官増匠解锯不乏则木常有余断削之余可为樵苏者官为之禁以示于民则匠失其利深密其缝穷尽其钉则何忧乎妄费何畏乎渉川顾是四者特船场之弊尔船既成纲尤有甚于此者造舟以来不知其几千百艘也科折于民不知其几百万余也兵匠之请受与监官之廪禄又不知其几何而今日官船之在籍者固无几矣盖尝考其数乎此无他盖回运之钱已尽则水夫无以为庸直米粮之数不足则押纲无计而得还水夫逃散官舟弃捐甚可惜也今能逐纲差使臣一员以押船名之起纲大帐兵梢请受则付之部米者以回运钱物付之掌船者至下卸之所米有亏折俾部米者留之而自图船之既空俾主船者押之而径返如此则纲船之弊去矣愚者千虑或有一得敢觊聴覧之余详其可否而力行之岂胜幸甚
　　上提举差役劄子
　　窃谓法本无弊人实弊之人非弊乎法弊乎事也事至于弊则将迁就以近乎法故并与法而弊之矣方今法度备具民业安妥迩臣建议谓差役之法不便于民将欲洗其弊而新之立为一定之制甚大惠也今有防为九则十二戸之説请天下通行之郡上于朝朝下于部使者使者移督所属之令咸俾效其所言列于图册又使得尽其愚以为献此差役泰亨之秋也某恭读祖宗之法及绍兴已未至于今日为役而建言因言以为令者深切着明莫不详尽第原称差役之法俾有物力者输免役之金量其繁简难易以给其顾直之多寡则人乐于任事而不辞矣今则取其直而归于有司从而役之又从而责其输免役之金富者受产匿税有豪右以为之芘贫者产去税存无物力以任其事此所以甘破家析产而必为避之计者良有以也然则有二税焉欲革而新之则仍募役之名无间官民贵贱之异总其田而税之畆若干而止以一都之数予一都之豪者二人俾其乆任正副之事以一保之数予一保之壮者二人俾其分掌催科之事如此则虽有智巧分戸诡名亦不得为奸以避之矣此一説也或有惮于更张未易改作则申严法禁富民得产而不受税者与夫贫者产去而税尚存者士大夫庇有田之民而妄立名籍乡书首挠无产之民而虚桩物力或一家而分父母妻子私房之田或一戸而假亲戚故旧招认自已之产立以程限许以自新与免其辜尽并其业如逾首限则设赏以立告如得其实尽以所首之田给之犯者不悛论罪如律刋示都保使民明知如此则隠寄之弊革隠寄之弊革则差役可以指掌而定矣人知其当役不可免也莫不忻然以就募又在乎所涖之官优恤不失于寛任使不失于劳假之以力而责之以事尚何差役之足虑哉欲望台慈特赐详酌而施行之岂特一路之幸实天下之幸至如行九则十二戸之制者此胶柱调瑟按图索骏尔又安能乆而无弊哉某愚无知识上干崇严下情无任局蹐战栗之至
　　言灾异劄子
　　尝闻善言天者必有以证于人人事尽于下则天时应于上祥瑞之至必协气之所薫时令之乖岂休证之所致此古今之通谊也伏见今嵗以来春雨霖霪夏风飘急阴阳相薄气候不齐或云雷奔腾或风雨凄冽日出无光星文变见灾异之臻顾岂无自而然哉良由庙堂之上出令如反汗用人如转石小大之谋甲可乙否口是心非边鄙之臣挟隙怙威贪利败类之所致也某诚愚不当妄议国家事然抱寸忠岂能自已窃有忧焉古人有言曰众贤和于朝万物和于野今兹稍愆泰和致此乖戾窃恐禾稼未登凶荒忽至兵革未宁盗贼窃发不可不预为之备也仰惟均调元气仪刑百辟自有臧用之妙固非天下之所可规测然区区之心犹愿朝廷重号令而出贵于必行举贤材而用先于责实俾内外之臣合谋共议惟公道是圗同心戮力惟大功是立毋好异以植党母懐忿以嫉功庶几可以上豫天时下安国步然后命方州当米贱之时广储蓄以备凶荒当无事之日严保伍以防奸宄斯所谓应以实而不以文者也将见三光全寒暑平五谷熟羣盗息矣何天变之足惧哉伏惟聼纳而亟图之母使患至而后虑恐趣具之为难也位卑言高莫逃刑宪某不胜战栗俯伏待罪之至
　　上监司劄子
　　某輙有已见上凟台严某尝闻亲民之官莫如县令而县令于民尤为最亲一县之政如财赋则有才者可以斡旋如狱讼则仁而明者可以裁决以至驭吏催科则自有条理戢安禁暴则自有刑法皆可以用力于其间惟是厚风俗一事则难其术某叨令常熟殆及一考到官以来勤劳自効惟是前数者尽心而已止以风俗浇漓未能顿革日思所以变其故习使之归厚则未有以处之故尝博访邑境求一为善者特为之旌赏以激励风俗恨未之有比者境内有李十二者因父病膈气濒死李十二遂刲腹取肝和药饵以进之其病即愈又有朱九七朱四三皆以母病革刲股取肉与之服食而皆获痊安此三人者其在是邑前此未闻某得是事私自慰喜以风俗之厚当自此始于是即牒县尉亲往问劳审验之且得其实遂照应条格给付钱帛以赏之阖邑之民耳闻目见者莫不为感激然某私意则谓钱帛小惠也非述其事以闻之于上则未足以尽激劝之道輙敢具情节以闻伏乞台慈特赐详酌敷奏朝廷略加旌表以彰其善上足以副圣天子孝治之効下足以革四方浇浮之弊教化行习俗美使今日之治骎骎乎唐虞之治抑何幸耶干冒威徳不胜战栗之至




　　钦定四库全书
　　应斋杂著巻二　　　　　宋　赵善括　撰啓
　　贺长沙王帅平贼啓
　　肃将天指防诸将以行师大振国威慑渠魁而授首防音雷厉舆颂风驰恭惟某官间气所钟英名夙振富经文纬武之学兼出将入相之材由清切以御至烦剸裁如一处纷扰以若无事了办益多昨膺书殿之隆名再揽帅垣之重柄偶鼪鼯之啸聚轸旒冕之顾忧亟烦牙纛之亲临遂使貔貅之愈壮龙韬一奋鼠技自穷扫狐豕于窟穴之中曾不阅月脱黔黎于锋镝之下大奏肤公已同裴相之策勲行继召公之锡祉永扶宗社茂载旂常某久借芘私获观盛事谈笑青油之幕虽阻从公弦歌皇武之诗尚能献颂懽悰所激柔椠奚殚
　　贺林侍郎啓
　　恭审擢从方伯进贰夏卿几年寖逺于朝行公不为之少屈一旦径跻于法从天独奬其孤忠惟道之髙故服者众邮音甫置舆颂肆驰恭惟某官焕乎黼黻之文凛然氷雪之操穷羲经之隐奥笑九师未得其传辩麟笔之谨严视三传诚为可束至于扬歴之伟特乃其蓄蕴之绪余学省郎曹此才歴块之始卿班宰掾未快抟风之程自一出于脩门遂五更于外服剖苕川湓城之竹而列腾最课舎防门湘水之棠而正沸去思方易镇于初潜之藩忽召迁于清禁之列然今士论又有公言谓归马盛时夫岂劳征伐之掌而问牛当道政所须调鼎之良伫宣制麻即専宰席某途穷久矣薄宦萧然愧乏竒谋曾玷石洪之入幕欣闻成命妄希贡禹之弹冠敢恃殊知冐陈廹悃幸仁人在上傥不惜投手举足之劳庶孤迹有归其敢忘镂骨铭心之报
　　贺周参政啓
　　诞扬涣号进贰鼎司有徳进而朝廷益尊绰着经纶之业真儒用而天下无敌伫成恢复之勲夷夏耸观宗社防福恭惟参政先生学穷六籍望重四朝发策决科蚤登名于龙虎垂绅正笏旋簉武于鸳鸾典刑独见于老成礼乐孰逾于先进几年于外栋梁久阙于竒材一日居中松栢自坚于劲节果阶华贯徧歴要途方圣主之嗣兴首诸公而晋用跻荣荷槖亟登文石之班进讲枫宸屡可武帐之奏结眷知而益厚见忠谠之备陈适当观衅待敌之时正頼折冲厌难之略入参大政实慰具瞻岂特勤劳于王家盖亦通逹于国体选于众而举伊尹夫岂偶然为之佐而相成王将必在此宠灵正渥昕夕可需某生也早孤长而务学抗尘右列唯谋三釡以飬亲赐第下科敢惮一行而作吏栖迟久矣进退茫然惟懐就日之荣每起顾云之念载惟外舅尝同鴈塔之题岂谓鲰生复玷龙门之列顾夤縁之幸防期成就于始终钦闻明命之传实倍羣情之喜震风凌雨正依厦屋之帡幪枯木朽株有待大钧之坱圠
　　贺留枢宻啓
　　升华秘殿贰政机庭国有真儒士无异论凡处本兵之地实司制外之权疆圉觇问其姓名以为轻重华夏想闻其丰采遂决安危苟用得君子而不疑则势在本朝而可恃虽微玉帛子女亦可定交邻之谋岂必金汤城池然后为保国之计天欲兴于王室上果得于英才恭惟某官器业宏深风猷雄逺敛为日星而放河汉皆自然之文章霈以雨露而震雷霆有不测之运用自曵履星辰之上亟分阃川秦之间逺为上行孰如公可镇临有道独髙清献之遗风施设具宜一事乖崖之故事惠泽徧覃于四道声徽浸彻于九重爰膺一节以趋遂疏三接之宠固可制韩彭于行内岂宜屈颇牧于禁中深契帝心峻升兵府训词一正已知堂上之有竒风烈四传遂觉舟中之无敌想庙谟之整暇致国体之尊安揆席在前人望有属某才微丝粟势异云泥自逺履幕之瞻浸缺鼎茵之问顾等威之有间仰道化之无垠自怜忧患之余重有饥寒之廹荷庙堂曲成之造充幕府添置之员忽闻明命之颁实倍羣情之喜下豫章之榻昔已辱于误知扫光范之门今已收于末至窃起蚊虻附骥之念輙倾燕雀贺厦之诚轻犯威尊重增恐惧
　　贺赵枢宻啓
　　恩攽鳯检位正鸿枢岂惟増重于本兵伫见登庸于上宰华夷胥庆朝廷益尊窃以道佐者不以兵强文事者必有武备明良之防今昔所难平勃得时而徒愧少文房杜遇主而未能及礼故汉功不过如此而唐治终亦无闻追还古初意在今日惟真人之御极頼至徳以赞元公道大明国势一定恭惟某官蜀山挺秀嵩岳炳灵海函地负而融结不遗阴阖阳开而中和咸备天资异禀有仁民爱物之心家学所传皆论道经邦之术才业擅儒林之冠谋猷结黼扆之知飜红药于北门花砖不移于昼歩对紫微于西掖莲烛复闻于夜归宸眷方隆机衡是任岂止折冲于樽爼之上盖尝运筹于帷幄之中所以宰席之久虗诚见上心之有在君臣千载孰窥造膝之谋冠带百蛮共庆止戈之武某赘员别乗苟禄京畿孤踪仰托于洪钧大厦俯叨于广覆厠名淡墨夙叨虎榜之荣窃禄贰车殊愧骥涂之展忻闻明命喜倍舆情玉鼎既调请效盐梅之趋指金丹如就愿随鸡犬以飞空
　　钱枢宻啓
　　亶告宸庭正位枢筦夷夏震喜日星昭明焕君臣嘉防之逢侈社稷无疆之福窃以兵者国之大柄枢乃天之一星方今进英隽以强本朝有常徳以立武事迨兹显陟率以旧章甲兵之问至庙堂正借精神之运柱石之臣居辅弼况夫心徳之同庆中国之有人见真儒之无敌有光洪业其在无勲恭惟某官亮直而髙明清通而宏裕金口木舌集圣贤之大成河目龟文应乾坤之上瑞扫千人于笔阵料万事于知囊众推命世之才身备济时之畧以治家之法而推之于治国以事亲之孝而移之于事君坐镇关中鄙萧何刀笔之贱一匡天下笑管仲功业之卑烈万灶之云屯植千箱而露积朞年奏最一旦赐环书言动于螭防展翺翔于鳯阁掌纶言而视草秉椽笔以判花日观红药之翻夜对青藜之照惟经纶之素蕴故风采之耸闻士望既孚圣知益厚爰峻升于宥宻斯可冀于中兴岂止樽爼之折冲当见藜藿之不采然敌情叵测心求御武之方矧内治未修政頼救偏之术正人心以息邪说复境土以防诸侯于今为宜皆上所望使无仰视共知汉相之尊因以大书何愧鲁经之信某久依云覆滥厠星屏首闻命数之新深为朝廷而庆曵裾燕贺有广厦之驩顔引领鸿钧无矿金之顽质永言欣慰莫既殚敷
　　贺陈大諌啓
　　伏审显膺宸命进长谏垣将资仁义之臣共讲治安之防老成登用国势愈强中外闻之罔不相庆恭以某官材周经济望重典刑简在圣亟登禁路虽頼书思之久更勤论谏之忠伫聆宏逺之谋复致升平之盛即参机务均福寰区师言攸属非敢为佞
　　贺林枢宻致仕啓
　　逺君子之门墙形思于梦贡小夫之竿牍情见乎辞极瞻咏于十五年之间逹悃悰于二千里之外恭惟某官奠邦硕哲表世清英蹇蹇尽王臣之规岩岩耸太山之望偏宜近列有光明隽大之功妙榦洪枢居宥宻几微之地翊扶休运恊赞丕基君臣相得以益驩中外悉臻于无事谓器博者其用固逺而位尊者所忧必深顾实大以声闳要功成而身退久矣琳宫之均佚劳哉玉殿之思贤方虗位以旁求遽引年而有请视贵名而敝屣虽归老于故乡选旧徳为元龟尚谘询于大政某自惭么麽早荷生成由薄宦之奔驰愧柔缄之疎濶比闻盛事深激懦说祖帐于都门不与故人之列候茵凭于记府庻伸下吏之恭金令正新蒲轮方逸愿体冕旒之眷益严鼎饪之调罙极颂瞻奚殚敷叙
　　贺谢大监啓
　　恭审命出词垣位登谏省号真御史已竦一台之端为上大夫遂冠七人之首华夷増重风采愈新恭惟大谏于孔孟宗下传心于韩柳关键上落笔乡誉齐三刘之月旦家声继二谢之风流半生州县徒劳梦惠连之春草一日旌车亟召起安石于东山作诸儒领袖之官任九重耳目之寄不沽激而市直不舎贷以容奸必众口之共憎为十手之所指始动笔端之鹰隼弗置道上之豺狼徒瞻外貌之甚温谁识刚肠之不屈凡此霜台之俊伟皆我艮斋之绪余独深丹扆之知遂正青蒲之拜阳子不谈细碎而有待郑公转觉娬媚而可亲大人格君非少劳补衮宰相先徳望行听宣麻某久踈乐雾之披屡拜郇云之赐逖闻成命倍激欢悰朝有直臣但听将军之好语门多喜色难参贺客之后尘
　　贺王待制知隆兴府啓
　　恭审恩重出纶任隆分阃风行江外一新尽防之仪地近日边尤示遄归之便教条初布欢颂已腾恭惟某官器业宏深风猷雄逺见机不俟于终日论事必至于囘天贯穿百家黙防精微之理剸裁万务独全通敏之称蚤攀月窟之枝歴试云衢之歩自记言于螭陛亟润色于銮坡惟特立独行深结于上知故横翔防出峻膺于世用仲舒最宜为诰久已妙于演纶伯夷佥曰有能遂更资于典礼惟上意详试以事而士论喜得于公姑夙夜以惟寅将旦夕以承弼方庆风云之防遽罹霜露之悲子夏弹琴不成顾哀心之犹在曽防舎瑟而作信已志之可行宠还簮槖之华擢任藩宣之寄近闻舆议仰测渊与其建牙纛而敦诗书曷若坐庙朝而利施泽下悬榻而礼孺子想追待士之风流避正舎而延盖公自得化民之清净忧少寛于南顾诏即趋于东归某智昧一官仕尝三已偶备赘员于下幕尚期干禄于中都夙懐慕用之诚今有依归之幸维桑与梓敢忘恭敬之修既雨以风遂有帡幪之托
　　湖北张安抚啓
　　龙门髙仰曽容下士之登虎节尊荣愿展小邦之敬望旌麾而不逺负弩矢以无从恭惟某官道极诚明徳惟忠恕清姿敏识真邦国之英华茂行懿文为搢绅之仪表亲结知于圣主亟进陟于都公抗谹论于玊庭耸盛名于天下帝俞作牧久奠桂林佥曰论功易临荆渚闻其风者顽廉而懦立施于政者禁止而令行愤乎儒墨之相违力排羣议质诸鬼神而无愧尽毁淫祠挺然将相之材久矣屏藩之寄课最天下第一伫见三公之入为盛名海内无双共徯中原之恢复某学未见道才难长人叨把一麾深惭共理欲穷五技仰奉至公傥非左提右挈之恩未免前瞻后顾之患澡身浴徳何当承道徳之言藏垢匿瑕无俾有简书之畏
　　迓黄枢宻知隆兴府啓
　　恭审光囘枢极祥集斗墟适当圣作明述之时欲均内重外轻之势暂屈鳯池之歩勉为龙节之行耆稚交驩江山改观恭惟某官道醇乎孟业足矣防学穷六经之源识照万微之本自登名于龙虎旋接武于鹓鸾得君既専每谏行而言听辅政云久致国富以兵强将资恢复之功少试抚摩之效念洪都之新府实圣帝之潜藩壮哉上游屹然巨镇十一州听阃制之命千万户望廪食之恩西岭羣峯对滕王之故阁东湖百顷连孺子之旧居丰盈鱼稻之乡广衍桑麻之地载烦元老来殿大邦俯察舆情举见欣欣而有喜潜窥上意讵容郁郁而久居奚需五月之劳径徙三公之贵某顽防甚拙流落可怜昔常附于飞腾今获承于谭笑万间垂庇必无风雨之虞一防为氓庻脩桑梓之敬春旸向燠戎斾首涂愿言列鼎之调用副前旒之眷
　　湖北张运使啓
　　疏恩宸陛按节湖乡辍朝廷侍从之臣备礼乐光华之典二天所庇一路交驩恭惟某官当代名流熙朝雅望钟岷益山川之秀擅卿云黼黻之竒雍容幕府而未究设施周旋郎省而宻膺眷遇入摠五兵之长行登两禁之荣暂厌承明宠司漕计斡旋有道意将苏凋瘵之民澄按无私胆已落奸凶之吏岂止流钱于地上伫闻足食于关中助成恢复之功茂展经纶之术某夙亲燕席滥剖麟符奉绳约以有期忻旌麾之在望星躔炳焕幸当临照之中台堞崇髙愿尽驰驱之末秋阳严燠行部舒徐冀精调鼎之宜即迓赐环之宠
　　郭都统啓
　　窥文石之班识燕颔虎头之相假武昌之守参鱼符龙节之荣虽军国之异宜念兵民之一体既聨官治敢布缄縢恭惟某官智勇兼资廉勤自守秀出山西之种敢忘伊北之勲草木皆知其威名麾帜益精其气色三军可夺帅于我何加一介以与人则吾岂敢眷乃上游之地易兹外阃之权晋既用于孟明赵方资于李牧况荆襄望中原之甚迩由沔鄂复故境以何难伫观撃楫以着鞭孰不投石而贾勇二十四考中令克绍家声万六百戸侯封荣分茅土一心所傒万口皆同某防固读书长尝学剑虽奋身于笔砚盖有意于功名防天子俾以牧民惧邦条之未立幸将军与之共事庻军政之无偏寒律正严威容多暇尚勤寝兴之节仰符眷注之隆
　　上庙堂乞祠啓
　　水无声而或激物盖鸣其不平鸟倦飞而知还心愿安于所止輙伸危悃上犯威严伏念某罔揆疏庸误当繁剧不敢辞难而就易惟知趋事而赴功适承隳败之余深体顾忧之重谓奸蠧未革也法当去其甚如财赋未充也理宜防其源寛十四所之关征偿九万缗之官债亲视江亭之税商贾源源而来鼎新酒务之园课额多多益办簿书复明于縁绝囹圄几至于空虗纪纲粗成军民无扰上不负于天子实有补于公家尝防总所之第功误辱朝廷之増秩岂谓盗贼窃发适居两寨之间兵帅自文直逹九重之上封駮爰陈于公议铺张偶及于权臣揣已何心由斯得罪示漕臣指踪之意久矣含沙撼王人党与之言宜乎洗垢一则剡削于草土之后一则鍜链于瓦石之余合谋而攻用心可见三人成虎虽人言之可疑六月降霜幸天意之有在姑从罢黜尚赐生全一身未辨于佞贤三已敢懐于喜愠惟是退无归而进絶望儿号寒而妻啼饥非投顽鑛于鑪锤必堕微躯于沟虽绝轩裳之念妄希香火之縁傥寸禄之可干誓赤心而图报伏望某官量含污疾明察幽微赦小过而举所知耻匹夫不被其泽谓曽参至孝尝懐投杼之疑使李广不侯空负决石之勇与之抆拭赐以生成某敢不食蘖饮氷枕流潄石穷益坚而老益壮戒不睹而惧不闻失之东隅而收之桑榆敢亏晚节无以下体而采其葑菲全頼洪钧
　　上吉守王舎人啓
　　拜躔次于黄堂居有执鞭之愿接茵凭于玳宴首防下榻之迎眷兹顾遇之恩宜有生成之意载忘冒昧仰渎严明重念某穷有不为孤无肯援一昨陆沉于武弁十年几误于儒冠以遭家忧患之余生为挟策凋零之后进言非俗好固难语于时人文与气衰讵敢追于作者适上圣龙飞之日乃诸生豹变之时误以微才置之末第始拜恩于玉陛遽通籍于金闺方忻折桂之荣复玷哦松之任惟是偏亲之老矣至于常产之萧然温凊服勤不可去旁于一日晨昏待哺岂容需次之连年当其来归已有素望矧趋賔宁骤觌神锋未尝输心力以奔走后先敢谓防宴餽以劳费左右曽是品题之误得诸拜起之初幸既有因理难自弃然而某少学虽陋而粗耻于无用孤官已卑而每期于尽诚使之少间贫病之忧或有可备驱驰之力傥防知已讵敢爱身悼此志之久违对大贤而一发非敢望也或庻几焉兹盖恭遇某官内蕴渊冲外孚峻洁文魁多士而学问如不及志在斯民而富贵非所懐毓盛徳于天成蔼嘉名于人瑞蓬山独歩初无未见之书玉殿一言遂兴何晚之叹兰省腾列星之耀螭坳赞丽日之明睿眷弥深朝纲始振雍容轩陛两极忠良之诚退托江湖了无愠闷之色分顾忧于千里耸仪式于羣寮规矩诚陈材无不用衡鉴既设物莫能欺下虽至匹夫之愚皆愿受一防之地自是多多而益辨安能郁郁而久居仲舒纯儒教国中所居而治次公名相由天下奏最而迁某是以情动于中喜而不寐敢避无厌之诮輙干可畏之威文东武西虽未闻于施设斧左锯右愿先俟于色言心旌所倾笔阵难既
　　谢宰执啓
　　贫为之累方懐沟之虞恩不迩遗遽増幕府之数仰廊庙均宏之泽及江湖疎逺之踪就职之初量才则愧伏念某学知自信愚不适时顾半世之遭谗惟一言而无辨固欲侣渔樵而放浪以寄余龄其如拯孥累于饥寒尚须薄宦輙凭小智敢扣大钧无一毫援引之私有百种矜怜之意方闲中而干禄忽闻君命之及门逮贠外而置官亦俾廪人之继粟知公朝未忍于终弃如死灰果见于复然防起废之恩深揆素餐而愧甚况頼甄陶之力适承晏粲之时刁斗夜停羽书昼静褁干戈于虎革何军可参来琛賮于龙庭奚谋足议徒笑谈于尊爼且游咏于诗书自视缺然何以辱此兹盖伏遇某官诚明尽性文武宪邦岂惟土苴于萧曹盖欲軰流于伊傅自登庸而在左尤经济以无前若防山不见其运动之劳如时雨均受其润泽之赐恶不仁者其为仁矣要令四海之举安思有饥者由已饥之不忍一夫之失所方大开公正之道欲兼收小大之才遂令灾患之余亦预生成之末某敢不敬承嘉勉笃修能收之桑榆后効或成于晚节譬诸草木孤根更待于春风苟未死亡尚图报称
　　得常熟宰谢政府啓
　　扫舎人之门雅有执鞭之愿开丞相之閤屡防下榻之迎方深慕用之诚遽被生成之赐感随恩极荣与幸并仰惟国家俯重民社谓夫一邑之任所寄匪轻况乎数年以来其弊尤甚岂特吏强而官弱良由俗薄而民顽束之以刑则流于惨刻之科行之以恕则隳于委靡之域或剸裁政敏而简于縁饰或抚字心劳而拙于催科致上恩未逹于民故流风有愧于古鲜矣鸣琴而治宜乎制锦之伤是以圣主顾忧大臣建议择四十繁剧之最者设二年酬赏以旌之陞为堂除假以服色俾尽勤劳之效徐观优异之材在火坑之中者无资浅之惭通金闺之籍者绝徒劳之叹可谓宠荣之至必宜遴选之艰矧兹琴川实乃壮县税赋甲乎淛右陇畆极乎海隅生齿浩繁深虞刻木之蠧习俗侈靡居多珥笔之风况将疏五浦以涤源政欲使百里之防福宜得由求之果艺庻几卓鲁之循良傥非若人难预兹选如某者学惟为已才不逮人俛首戎行盖十年于此矣奋身科第斯千载之遇乎因仍祖制之终偪仄亲庭之飬大来小往时谓方亨防学壮行志期有用岂止营斗升之禄盖将伸尺寸之功善信无闻固自守四之下爱威莫立安敢望三不欺虽知学道而爱人未免抗尘而走俗抱寸筳撞钟之志蒙大钧播物之仁顾此选伦委惟侥冒兹盖恭遇某官饥渇忧国吐握待贤举明主于三代之隆立懦夫于百世之下兹谓邦家之基杖允惟社稷之蓍龟当君子得志之时尽下臣事君之道譬鑪冶欲成于顽矿犹斧斤不弃于散材虽匹夫匹妇之愚无不得其所者故一艺一能之士悉皆有以成之遂使庸迁亦在甄采某敢不激昂雅节崇蕴公心学优而仕或能优已正而物斯自正时而往试一割之铅刀槐庑非遥誓再陪于珠履过兹以往未知所裁
　　湖南谢谢帅啓
　　幕府漫游愧桑蚕之不茧衡门归去甘蓬鷃之卑飞误防华衮之褒许复青氊之旧恩归有地命出于天伏念某少也犹不如人老矣复何所望四十年低囘州县三万里奔走风尘持节把麾每类为蛇而添足赴功趋事何殊画饼以疗饥虽得失付之无心盖行藏本乎在我所愿学不素餐之君子庻免为无忌惮之小人兴尽欲还饥驱而出方有依仁之幸安图知已之深偶百谪之未盈忽二年而及代泛红莲而依緑水初无毫发之功激清流而扬微波乃被羽翰之助兹盖伏遇某官好贤不倦临政无私万物不能遁其形莹精神于氷玉千里于今受其赐霈徳泽于江河不以成败而论人每于取予而观士故虽疵贱之迹亦辱生成之恩昔焉失一老兵得一老兵未免荛人之诮今也知以国士报以国士始存公议之明某敢不坚枕流潄石之心守食蘗饮氷之戒尽其在已虽险阻艰难而不渝用以报公誓终始死生而勿替静言铭感难尽敷宣
　　又谢岳漕啓
　　二年无补笑空泛于芙蓉三径就荒幸犹存于松菊方坚丘壑之趣敢萌轩冕之心拜命自天归恩有地某少而慨慷老矣低囘指堕甑而问功名岂堪囘首揽故镜而惊鬓发已负初心行藏独寤于倚楼是非一付之飘瓦兴尽欲返饥驱而来始焉苟窃于斗升果尔何施于尺寸所幸崇台九仞广厦万间曲修世契之私大展懽顔之庇缓简书之可畏知言责之少寛不图抢榆决地之卑更有吹上天之意宫商并应翰墨聨飞觉神明顿复于旧躯使枯朽复囘于生意提撕若此报称谓何兹盖伏遇某官正论囘天精忠贯日盛徳大业已藏于宗庙厚泽隂功自传之子孙宜英簜之屡攽见贵名之日起重湖之北久浃恩波三蜀之西备防膏泽出于特逹而举士不以成败而论人致此迁庸亦叨抆拭某敢不佩韦而効直测欹器以适中庻几君子之归用为国士之报益坚所守常能存胸中素定之规孰敢弭忘幸不为门下清修之辱静言忱感难罄缄縢






　　钦定四库全书
　　应斋杂著巻三　　　　　宋　赵善括　撰书
　　上蘓侍郎书
　　盖有非常之材者必当非常之任当非常之任者必立非常之功世之所谓非常者其人不常有也其事非常人所能为也恭惟先正东坡先生昆季晁董父子孔顔自得之学本于家传大中之道由于心授议论一王之法文章百世之师汉唐以来迄于我宋一人而已道大而世不容才高而用不尽沈浸醲郁付之子孙閤下师友渊源风流醖借如昆山之片玉犹桂林之一枝至治嘉祐之文焕焉可熙宁元祐之绩炳然如丹若百川壅而未决忽施于孟诸如百谷秀而未实乃被于膏雨蕴崇造乎高妙涵养极乎静刚不辞乎贤劳制锦钟陵百里至今见思而不已有志于澄清乘轺浙右一路至今为法而不变所居而治无功不立心计目数方今士夫孰敢伦拟如閤下者岂常有哉可谓有非常之材矣是宜圣天子选于诸大夫之中置之百执事之上赐之科目仪于朝端方接武于銮坡继横榻于栢台气压岱嵩而不为高名振宇宙而不为广道合志同而泽被乎生民疾邪距诐而威耸于天下风猷国检仪度帝钦秉国钧熙帝载指日以冀可谓当非常之任矣有非常之材当非常之任则所谓非常之功者孰不倾耳以听拭目以观翘首以祝之言出于身冝有不言之妙行法乎迩宜有可行之功决非常人所能者某也私忧过计迩者李侍御言未脱口趦趄而归萧殿院疏才出袖仓皇以去谏垣言路官旷职废两月之间侧席以求无有以当上意者一日命自中出俾閤下笑谈而居之前烈有光后人可诏甚幸甚幸閤下材可为也位可当也鉴前人之多言欤如缄黙以保位则上辜圣眷下负家学既不可也效前人之求名欤如躁急以为功则言出而势必争身危而事不济又不可也然则如之何而可哉必有以上契帝心下慰人望然后可以立非常之功矣敢献一言曰公无所私直不至讦而已谏欲其行也言欲其听也过则补之美则顺之如此则何患非常之功不能立哉某不自揆敢布腹心伏惟恕其狂愚矜其有忧国爱君之心试加采择焉某窃谓今日天下可言之事大者一次者二其他纷纭毫髪析数未害治体者当徐而言之今夫出警入防清道而驰非徒肃威仪亦以戒不虞也天下有道守不在四境辽渺荒逺悉被声教然备患之具不敢暂弛也汉宣帝时单于来朝唐太宗时突厥入卫是时中国强盛四裔乡风故虽来朝入卫贪暴不作主上一视同仁兼爱南北推赤心置人腹中凡降服者皆得出入宫庭亲御鞍马与六飞交驰击圜挽强较争胜负顺贪纵暴幸而驯熟万一纷糅冲冒于一胜一负之际攘其贪格其暴乘间窃发何以制之千金之子尚有垂堂之戒况于万乘之君乃日与此辈交挥鞭靮以为乐纵不自爱奈宗庙社稷何日防虽用于汉武未闻其握兵而御众慕容尝容于苻坚终至于乘衅而生事传戒图蔓经言履霜可不念哉此其大者一也抑尝闻之王者号令所以鼓众动化也先庚三日者首戒于丁宁先甲三日者贵新其耳目坚如金石之不可变信如四时之不可移故天下之民仰而听俯而从未闻朝令夕改而可以为治也异时朝廷恶风俗之薄因欲厚之尝有三世同居与色免役之文室家方相庆也继而有三世俱存之説噫人非彭安能久而不没是三世者终无可免者矣朝廷念贫下之民因欲恤之尝有半减夏税之令田里方少苏也继而有分数折纳之说噫民如贫下所输不多讵敢与官司较尺寸之帛哉是贫者竟不得免矣差役之弊圣防指挥乃有保正并罢支还顾钱之文州县仓卒无保正以供役无顾钱以支还竟不可行而止凡有田之民诡名挟戸破家析产至今其患未已也和籴之价都省劄子乃有楮币一千且作六百支遣之文州县一时以钱之未足价之不齐率抑配于民名虽和籴其实均输虽偿其价至今犹未已也号令之施如雷如电恩惠之孚如雨如露葢当先审其可否筹其利害出惟行弗惟反使天下之人敬而信悦而服若可否之未审利害之未究轻听而行不可则止适所以失朝廷之信致天下之疑耳此其次者一也抑又闻之士立人之朝不以居中为荣而勤劳常在于四方不以居逺为耻而乃心罔不在王室初无内外轻重之间也故士大夫登仕版置周行者更出迭入志行意修名建事立昔者黄霸由颍川而入相卓茂自密令而为公守令公相固相殊絶一出一入乃所以均内外重轻之势耳后世中正路塞奔竞涂开身在京都者有若登仙之荣职居州县者常兴徒劳之叹贪者苟得行者躁进朝除暮易莫知其所当为第程簿书玩嵗月而已一旦志满意足厌内补外寺监主簿六院务局亦必割符把麾而后肯行推而上之丞则日冀兼郎郎则无过不出出则典大藩持使节矣古者刺史入为三公今也厯太守者方得为郎曺所以示为重也卿监则不拘于为守然则卿监讵可轻耶古者郎官出宰百里今也宰大县者方得为台官所以示不轻也谏垣则不拘于为县然则谏官独不重耶或非材而冒迁或越资而躐进皆非所以抑侥幸之心砺防隅之节如此则内益重外益轻附势者列高位孤寒者沉下寮外则材望之不闻内则政事之不修毋足恠也为今日计莫若均内外之任无轻重之势宰壮县者郎官固不可也丞簿可间使为之守边垒者禁从固不可也郎曺可间使为之三馆分差于郡学六院迭为于倅属择材而举由资以进要当使奔竞不生恬退自守无恋乎内无怨乎外则士风振起治具毕张矣此其次者二也大可言者一乃不可以显言而可以宻陈于上之前又不可以顿革而可以渐逺于今之后是亦曲突徙薪之意也次可言者二则当建大信于天下立公议于搢绅一令之下犂然当于人心一官之除确然合于士论朝廷无朝令夕改之嫌士夫无内重外轻之弊顾不美哉将见圣天子垂衣岩廊之上亲事法宫之中兼爱之恩弗替震叠之威自孚英豪无抑鬰之心忠义有激昂之气内外无患恢复可图庙堂之上发号施令罔有不臧小大之臣设官分职靡有不当天下无余事矣可不谓非常之功耶若夫其他毫发析数者某言之亦未几閤下聴之亦未暇今日去一官之邪明日疏一事之失此侍御职事也非小官越爼之敢言如闻閤下尽上臣事君之道求天下可用之材欲与之共成非常之功黄金台成愿自隗始狂斐僭冒以黩崇严内省战兢甘俟显僇
　　上史丞相书
　　某防务学尚论古之人三代以来君臣之间其相知之深相遇之厚未有如成汤之于伊尹高宗之于傅説成王之于周公者观其功业掀天地姓名昭日月载于经传于史开卷敬读可攷而知然三臣者防其君知遇之意既深且厚宜其所以报称者必有惊世絶俗之言以震耀后人之耳目以闻动四方之傒望庶几可以大慰其君之心及观经传伊尹之告其君者不过曰敷求哲人俾辅于尔后嗣而已旁求俊彦啓廸后人而已傅説之告其君者亦不过曰旁招俊乂列于庶位而已惟治乱在庶官官不及私昵而已至于周公之事成王则尤切切于此一沐三握发一饭三吐哺虽白屋之士罔不敬执贽还贽其来见者不知其几也嗟夫当成汤之时耕有莘之郊乐尧舜之道天下之士有如伊尹者乎无也当高宗之时筑傅岩之野兆夣想之中天下之士有如傅説者乎无也当成王之时以圣人之才负叔父之亲天下之士有如周公者乎无也以天下之士无可拟伦而三臣者辅相其君于一堂之上从容而自为之固无甚难者而乃戞戞然若有所不暇敷求之旁招之致敬尽礼而来之惟恐一日失天下之士而馁然有所不满于心其故何也抑尝思而得之盖天下之才为无穷而一人之身则有限天下之事变为不可极而一人之智虑则或有所不及泰山高矣未尝以纎埃之轻而不积也沧海深矣未尝以涓流之微而不纳也积纎埃乃所以见山之高纳涓流乃所以见海之深此睿圣武公所以年几九十犹求箴警于国人而戒其勿以我耄而见弃也呜呼此亦三臣者之遗意欤恭惟閤下抱伊傅周公之道而一遇大圣人于百世之下君臣之间其相知之深相遇之厚固无媿于古人而思所以报上之意者如彼三臣之用心向固尝试行之矣而某尚窃有是言意者诚以圣天子虚已屈尊卑辞厚礼注待元老政欲闻兴邦之言求共治之士今衮衣来归朝夕纳诲密庸元化兴起治功天下之士苐鼓舞于春风和气中而不自知其妙耳若曰不自揣度而辄欲自居于哲人俊乂之后则无所迯罪惟钧慈赦之
　　上蒋枢密书
　　窃以方今圣主当阳大儒秉枢小大之臣各修乃职罔敢不敬边陲无警百姓乂宁人皆谓天下可以廓然无事而庙堂之上汲汲以筹度士夫之间切切以私议常若有大不足于心有非常之患切已者是何也岂非以金人虽和而未得其要领不保其往之故耶閤下如以为然仆请吐其说汉之匈奴不能当一郡而贾谊之说乃不见用唐之吐蕃未过西河而陆防之计卒不能行国家失守外敌见侵三纪于兹山之东西河之南北悉陷于敌自古未有也方敌危疑之时可因其乱而急击之不独可以殱其众虽乘胜席巻以空朔庭可也而我之诸将环视拱手莫之敢先坐失机会使得全师以归不亦甚可惜耶虽比来请盟讵得已哉盖横海之舟已烬沿淮之粟一空少壮毙于锋镝老弱疲于转输既不能得吾尺寸之土而坐失嵗币是以不得不和以息其凋瘵之民而利吾之有厚赂也然当卑词以布诚厚礼以遣使庶几伸结好之情而乃骄傲不肯少屈常欲执其予夺胜负之权使在彼而不在我者其意谓邀之而后固也兵法曰词卑者进也词强者退也法当然尔由是观之敌之未必能大举亦明矣虽然彼常谓我终不敢与之抗又虑我有以窥其耗怯之状故当弓劲马肥之时未免宣言于人且曰将出某师攻某所取某路围某郡又或偏师游兵徊徨四境我出则彼归我归则彼出吾傥无以应之则一二年必聚粮造舟剪棘除道多为疑兵诸路俱动以示其威吾又无以应之则将一二年练兵秣马大举深入以求其所大欲然非今日之患亦当在数年之后也閤下帷幄大臣执本兵之柄以生死将士擒纵敌兵定社稷而致太平者固有藏用之妙非腐儒小生之敢容喙于其间然区区之忠切有献焉夫得民之心然后能合天之意知敌之情然后能制敌之命人皆谓天意之莫测敌情之难知此所以天以敌遗我而我无以制其命也欤国家圣圣相继二百有十年厐恩厚泽渗漉天下至于沦肌肤而浃骨髓黄童白叟咸知上意只今中原之民孰有不怀来苏之望者哉其戴仰神祖圣宗之德实未艾也推人心而天意従可知矣景德中北人内侵章圣皇帝一战而却之往年正隆之祸又生于肘腋岂人力所能致耶今彼主始立北面者皆向日操戈犯上之人其心固不能以相安臣挟威以事其上而常有不忠不义之心君怀惧以疑其下而常求可去可诛之术君必不能假兵权于所疑而臣必不能去兵权以自固植其党蓄其谋不出数年必有非常之变溃裂四出彼自救之不赡奚暇扰隣国哉此政国家有为之时也頋吾所以待之之道如何耳抑尝闻之闭门而御盗不若固藩篱以杜其奸操棰而抟虎不若设陷穽而待其至兵法曰以逸待劳以静制动此必胜之道也春夏之时敌方驯服边烽未摇而朝廷之上遂以为治平之时无事于兵革置胜负于度外秋风渐劲彼卒然张声示形以警边鄙则羽檄交驰星夜不絶殆将空国而赴之矣傥使其大举深入又将何以制其命耶今日上流之势蜀为最重而又难守国家委得其人久其任而责其効彼且不敢睥睨自蜀而下荆襄两淮皆形势之地所以控扼其要害者而戍兵甚鲜任将不専营栅又皆在大江之南军有期会必待庙堂之命益兵増垒而后进岂不缓耶诚能择良将二人重假之权多与之兵推毂而委之一置荆襄之间一处两淮之上久在任而责以阃外之政如守蜀者方其无事也则不过令严守备谨宣抚勿急功利无开衅端而已迨夫敌人有用兵之意必先有无厌之求难从之请苟不能从然后张声以警我则当体士卒偃旗皷寂若不闻其声及示形以侵我则当深沟固垒清野以待然后遣使者以责其败盟之过使其一旦忿而出于实驱兵而来逺犯吾境彼劳我逸彼动我静我直而彼曲破之易尔又何必纷纷借借日勤庙堂之忧而时动吾兵民也或者谓二将不足以専任则宜择大臣知兵者使各镇于会府而为之节制然亦当久而不易断不可秋置而春弃任易而考除以自取无宁嵗之患如欲赏劳迁功第増秩赐金时一宠之可也以此待敌敌技穷矣不烦数年彼衅一开而内祸必作我乃兴吊伐之师电扫游氛风清旧壤此万全之道也将见复万里之故疆指日可待恭惟閤下筹之已熟而料之已精固不待一介之言而愚意犹惧国家嵗为防秋之举劳兵动众使荆襄两淮之民不安其居而天下亦易以讻讻尔是彼能以虚声而为吾之实患也可不鉴哉某姓在属籍以章句得出身方将驱驰州县之间责之吏事顾兵事机会岂特朝廷不忍使之任是责盖亦非所宜言者也孤忠拂膺不能结舌是用仰赞庙谋之万一使他日恢复有期愿閤下一録其名字而已不敢逾望繁缛荒芜秖益冒僭
　　上曽参政小简
　　泛观自古圣贤相逢必曰千载一遇君臣相遇必曰聚精防神大抵合上下而交泰会风云于一堂夫岂偶然哉伏自参政先生以名世之资应休期之运出遇明主入柄政机雍容庙堂镇抚夷夏钱谷之问不至而国日以富爼豆之事尝闻而兵日益强一元之气既调万物之宜自遂可谓千载一时之遇也又况元首明而股肱良声气和而天地应一猷为而道无不合一语黙而志无不同其心永肩其德咸有可谓精神之会聚也当千载一遇之时有聚精会神之契无前景铄已兆于兹更乞上体天心益调鼎铉以保我宋无疆之休幸甚幸甚某夷攷汉唐中兴之君一时辅弼之臣不为少矣如宣帝之时则有丙魏之有声如开元之治则有姚宋之皆贤求其有声而皆贤德盛而业大所以振风声而耀史册者了不可见不过魏相之严丙吉之寛宋璟之守文姚崇之应变而已是皆得其一偏未足谓之全美仰惟先生体皋蹈防辅尧翼舜得寛猛相济之道备体常尽变之神合四者而一之辅弼之功斯无余蕴矣况圣天子方虚左席以待全材伫观中兴超轶汉唐回视四子何足道哉
　　上龚参政小简
　　钦惟某官负非常之才遇不世之主雄谋硕画坐以折冲公道正途执而不挠辅赞弥缝而藏诸用寅亮爕理而得其宜上追唐虞之稷契皋防下视汉唐之丙魏姚宋诚以上方鋭志中兴恢复旧物故天心克享赉良弼以佐明良会遇决非人力所能致者今也百揆时叙庶政惟和亟闻秉鸿钧而调元化坐收太平之功頋不伟哉四海之望如此某敢鼓舞以代舆人之颂某一介下士才疎智寡虽欲奋身竭力以效尺寸之功名而命奇数偶不以罪去则以忧阻窃谓人之大义惟君与亲未能致身复不尽养葢尝慕古人斸茅守冢之义挂冠纳履无意于世已奈何贫困廹逐啼号满前无以代耕适遇钜贤硕德持政柄以佐圣明罔有一夫不得其所者于是忘其庸鄙之质疎逺之踪仰首一呼其应如响又乃不抑之下僚而俾之刺郡不处之外服而置之畿甸不迟之逺次而优之近阙不识何以得此于造化敬当摩顶放踵镂骨刻肌以图报称庶不负于知遇如其感悰谢臆尚竢恭拜于堦下而陈之
　　序
　　送史吏部赴召序
　　天子渇太平当馈太息思得髦俊用敉宁王家一日诏下命江西转运判官吏部史公乘轺来朝意者将置诸左右以翊治功甚幸甚幸吾吏部雅赋中和妙斡圆机尝来江右赞画幕府流风于今蔼然棠荫未徙入为名郎道行乎朝廷言合乎上心敛散天下之赋变通无穷国用以足时轻用戎事抗论指大臣非才战果不克忠嘉启沃印若卜灼天子曰都我其试哉乃眷旧游赋甲天下云屯戈斾支鼎待饱飞挽之任重而不轻况夫官污吏蠧俗薄民薾寔赖抉剔渐摩之效公至未阅时污者汰蠧者革薄者厚薾者起废兴船场于二郡植屋三百间鸠良材数万夙一净漕饷之利由是而永又稽吾氓输赋奸曺敢陆沉者纎悉俱在获缗钱六十余万尽输中都怡声色省号令而人从事建奏最天子嘉乃绩只今趣召固宜锋车既膏驷马既调缙绅之士闻其至踊跃而喜耆童之氓惜其去赍咨而慕某江西之人也与氓甚稔乃谓之曰天子不以一方先天下公渠肯以天下忘尔一方耶是行也愿毋使士氓以为不然然敢敬告以别乾道二年四月日谨序
　　春逰序
　　乾道二年春王正月天意若曰前秋溺浙去夏焦江西稼夫告病今嵗适柔兆否甚将泰宜厚复于我民以故膏雨绵仲月不止犂滑耨易丰年已兆无咎良惜春事投闲乘舟界澄练走宝坊暨中流烟雨四垂蒙自西北来似欲阻吾游者乃与同志誓曰昔韩文公开衡岳之云诚彻神奥吾侪傥文公若天当乞我半日晴使登临一笑浩歌而归然后乐西成之晏也言已漏日灿辉遂偕徃还同志赋诗遂笔此言为序
　　记
　　潭州张氏池记
　　长沙之东附山为城因泉为池茂林修竹轻烟浓荫蔽亏城隅芰花萍实清香润气疎密池面故郡人徒见其林泉之美而不知有城池之阻也有唐戴氏作堂于东池栁子厚为之记曰丘林山距其涯坻岛洲渚交其中其岸之突而出水萦之若玦焉池之胜于是为最或者曰此地是己繇戴氏迄于今厯数百年继续湮沦鬰为民居埃氛喧人境俱废我宋淳熙丁未有寓客曲阳张氏子一见而乐之出金五十万尽得其敝屋故址于是毁拆平治芟荟蘙涤萝蔓山负古甓不増而高水浮新岸不辟而广郤立环頋奇显秀露发于天然虽子厚所云亦不足以尽其胜之彷佛端面植堂前轩后亭翼之东西仰高临深屋不十楹而四时俱适落成置酒举觞嘱客曰为此之意岂无説焉去尘市未一间而有幽栖之趣返吾庐才数步而无奔走之劳高轩四车彯缨曵裙释鞅委羁一日之娱我则饬洒扫之奴骚人墨客批风喝月逸饮狂歌漏尽未毕我则奉淋浪之笔益友嘉姻意欵情亲侯鲭斋酿迭为宾主我则纾歌舞之茵若夫戴氏之子以泉池为宅居以云物为朋徒离世乐道我则莫敢与之俱客以为然乎应斋赵子曰治乱殊时荣悴异致乐道者圣人之所与离世者君子之不由子其择而处之张曰诺愿书于屏以为后记











　　钦定四库全书
　　应斋杂著巻四　　　　宋　赵善括　撰
　　疏
　　天申节功徳疏二首
　　千龄启运式符真主之兴万国同心共効封人之祝爰临令节祗欵真祠载扬玉笈之文仰企璇霄之鉴恭惟光尧寿圣太上皇帝陛下功成不宰道妙难名垂精三纪之间冠德百王之上宜形善颂茂对宏休伏愿寿考万年本支百世贻孙谋于有永固皇祚于无穷与天为徒超物之表巍巍荡荡迈尧帝之难名继继承承享周家之过歴
　　冬迎于郊式届就盈之月帝出乎震甫临载夙之辰凡曰戴天敢忘祝圣爰敞清真之馆敬披琳蘂之文祷祈既浃于三旬满散欣逢于令节再伸丹悃冀集鸿休恭惟今上皇帝陛下上纂尧仁躬行舜孝无一物不得其所致万邦惟正之供伏愿业并山河寿同箕翼周家千七百国行归舆地之圗天皇万八千年请效封人之祝
　　防庆节启建防
　　应名世之五百年果生睿主祝皇龄之千万岁愿效封人式纪宏休仰凭大觉恭惟今上皇帝陛下亲承慈训允继重明本一道以相传奄百王而独冠将临令节特启真乗洁蒲塞之珎羞演金仙之秘防伏愿寿如箕翼德合乾坤共归有道之长永嗣无疆之厯华夏蛮貊皆率俾同一视于尧天山川神只莫不寜听三呼于汉岳
　　祈雨雪疏
　　愆阳既久讶逢雪之何迟有众皆惊见同云之诞布谨输愚悃仰扣佛慈伏愿洒一枝水而遍满河沙剪六出花而开成琼玖预卜丰穰之兆潜消疫疠之灾急舞回风应一阳之顺序尺堆平地首三白以呈祥
　　祈雨雪疏
　　冬无愆阳偶罹亢旱佛有恵力普济众生比申悃愊之私尝扣圎通之听未蒙休应益究精诚輙修供于精蓝谨祈哀于觉荫伏望发常圎满愿兴大慈悲心施法雨以润泽焦枯散天花而庄严世界瑠璃瓶内防汹涌之春涛杨栁枝头集纷纭之瑞霰一同蒙恵三白呈祥
　　礼弥陀疏
　　恭惟净土逺在西方释迦过去而弥勒未来观音在左而势至居右设九莲之妙品以度众生发十念之信心定登彼岸伏念某委形五浊结爱十纒身口意既集于罪因上中下难逃于业对知佛慈之可赖生于归依惟慧力之无违死必防解脱梦幻泡影识火归空圎觉声闻念生即应令俯当二七皈礼一乗去十万亿之迷涂径生乐国面三十二之好相速见导师
　　新建县请光孝长老疏
　　临济十方坐断总是道塲径山一句曽提都称法嗣源流既别贞伪奚分要知本分家风自有天然我子诠公和尚密传心印明续恵灯不惟有振地耳根最好在撩天鼻孔无琴弹到妙处没缝塔直要立成既专呵佛骂祖之威宜有说法为人之意一转语廓然微露二大臣翕尔相知执拂拳己见立僧手叚撞钟击鼓便呈出世风流政虗光孝丛林敬俟应縁缾锡一条挂杖挑取虎丘月来百尺竿头吸尽西江水去
　　请慧日长老疏
　　説法为人已防西来之意随縁应物不妨东渡之游正禅席之久虚徯真风而再振真州报恩堂头禅师道凝觉照性彻灵源踏禅闗即解安禅尽世法故能出世已见一拳发露岂惟百里闻风淮上五年化成佛国桑间三日恐堕疑城琴川虽号小邦慧日实为巨刹暂劳一苇来建丛林共忻飞锡之来端若慈航之济下乔木入幽谷方是道塲架大屋养闲人伫观法力
　　请西竺剖老疏
　　寳月不能长圎有盈有缺慈云所以徧覆非去非来世无丈夫天人师谁识如来法眼藏东吴胜地佛意何私西竺上方宗风偶息剖公长老临平首席灵炤后身嗣妙喜拗折竹箆祖杨岐挼破栗棘便是天下竒男子更无人世老婆心只此当仁何劳选佛孰为檀越繄宗子之维城敬请焚修祝圣人之万寿
　　赞
　　喜神赞
　　画笔虽工人言未至妙物难模初非口体子思正心顔渊克己言且不传况兹绘事
　　自题像赞
　　是子赵子竦然其容非子赵子澹然其中俾之轩裳为卿为公放之渔樵为叟为童齐得失于险夷絶喜怒于穷通不能充陈仲子之操庶防闻柳下恵之风
　　戊戌十月初四夜梦作弥勒赞
　　叵耐这个弥勒要向此中作贼当初打草惊蛇而今縁墙穴壁手里这条拄杖便与鞭臀打脊幸然遇我慈悲且与一时放释
　　防
　　御笔防
　　某年月日皇帝御笔赐臣某臣某等窃谓尧浸稽天汤焦烈石当是之时人无饥色下无怨咨者无他术焉考之典谟不过乎忧民深虑患逺备先具而已恭惟陛下尧道日行汤圣日跻御天继统垂二十年三光全而寒暑平五谷熟草木茂骎骎然入于泰和之世矣迩者诸郡雨旸或不时上贻圣虑宵旰焦劳发仓廪蠲租税惟日不足又乃亲洒宸翰俾臣等戒谕民间广布二麦可谓忧深虑逺备先事以为具虽尧汤之心殆不过此顾臣等庸顿何足以蒙之然职在抚摩敢不仰体徳意遍晓民编有地必耕无田不治庶防有以称陛下恵爱元元之意王言大哉上当天心一腊三白已协嘉应两岐之咏同颖之篇愿继此以为献谨拜手稽首刻于金石将使寰海之民知圣帝明王之用心如此
　　防昭陵诸朝相与袁中丞帖
　　汗青所载建储之议始于先正司马公倅青州之日今观魏公帖乃知尽出于袁公父子烱烱勲绩垂亘千古宜与我宋共享无疆之休十利三害惜乎未之见也
　　防袁中丞与韩魏公唱酧芍药诗
　　生予之先穷逹相许以气谊故无言不酧生予之时穷逹相视以势利故惟炎是趋予不知生予之后者风俗又将何如也噫
　　赵清献帖防
　　居今之世慕古之人要当得其用心如何耳噫古人不得而见之得见其笔语斯可矣由其手泽想其用心是亦今之古人也陶彭泽之诗发言古澹诵其言则知其忘机械脱风尘邈乎其逺矣顔鲁公之书立法端庄覩其字则知其抱忠赤秉节义确乎其敬矣清献赵公林泉逺致鹤琴逸乐不知轩冕之足贵故诗有渊明古澹之风霆裂奸胆霜清物心不知仪表之自正故笔有真卿端庄之体合是二者萃于一帖正襟危坐伏而读之肃如也超思逺想缅而慕之澹如也况夫一时从逰之士更唱迭和目受心传固可以类推焉都官张公其人也今耳孙家传此帖三世不失观其安时处顺不以利势汨其心见义思勇不以贵贱易其操岂非探此帖以得清献与其祖考之用心耶敢凭巻末告于其后之人
　　阴徳记防
　　窃观范文正公作燕山窦十郎阴徳记首举其遗金还主而已后乃有一椿五丹桂之诗今敷文陈公作乃祖户曹阴德记独称其忘憾掩过而己后亦有子孙二十大夫之梦得金还主忘憾掩过皆细事也君子长者于其细事不敢忽况其大者乎由是推之一动一言始终其身无非盛德事矣天之报应岂苟然哉
　　题辛参政手泽
　　兰穆舅父壮年抱恢复中原之志未见于用得孙赋诗人徒知其喜而不知其感也惧其老将至而功未成尔故曰子舎有孙添老大乡闗无路任漂浮观者试味其句
　　翟侯行状防
　　伏读少傅翟公行实观其挥弓厉声合氷顿解以陷渡河之敌朝谒陵寝枯河忽涌以止军士之渴视王覇之于滹沱广利之于大宛过之逺矣嗟乎忠孝之名立岂臣子之幸哉公之大节为臣死忠为子死孝载之汗青与古匹休至于诚心格物天地为之变动则繇古迄今未之闻焉予故表而出之
　　墓志
　　赵运干墓志铭
　　同姓兄可大以字行讳伯术艺祖皇帝七世孙也曽太父世颙封康国公諡安恵夫人康氏大父令实赠少师夫人张氏父子照故从义郎夫人武氏兄人物秀伟资性明敏刻意问学淹贯羣书绍兴初戎马甫定入豫章郡庠韲盐勤苦以夜继日文业大成屡冠多士继中取应科调监婺州兰溪税退食之余手不释巻再中戊辰进士第易左从事郎为绍兴府察推禆赞郡政有疑必决领显仁皇后攒事务百物整办民不知扰赏循文林郎再入金陵幕值敌骑侵轶淮甸留台应办钱粮四十余万无阙督府招致预议军事敌师潜遁法当醻庸防罢府而止又为婺州推官自负知兵度敌有可乗之机上书献恢复计指柄用者不急事功鲠讦无顾忌谪宜春淳化改元恩听自便浮家泛宅遇山水佳处登临竟日有客必饮每饮必醉醉后纚纚谭世务掀髯击节忼慨自叹惋闲则赋诗以自适未防起为平江军节推秩满奉祠复为豫章幕官同正员刑清讼简一郡攸赖庆典循儒林郎甫及就除湖南计属淳熈十五年春正月到官三月忽感隐疾招某而告之曰伯术生平蕴抱万未一试有忧国爱君之心而不得见于用有裕民强兵之术而不能行其志履忠信而获罪竭材智而招谤撮髪中二科两试宏词卒老选坑岂非命耶以故不复问家事先妻郭氏客死未塟今妇吴氏弱孤师崇且不恵师崧复多病师隆四歳耳奚能为长女适吴氏子逺不相及防未及笄未能嫁此疾如不起生有养死有塟奈何某曰兄神凝气正必未尔设有不讳敢不尽力四月立夏值某以檄祀南岳十有一日始还长沙接踵以病亟告及阃见其举首张頥似有所待仅发数语已而黙然是夕卒享年六十有八计台师阃闻之悲悼兄髙风谊气笃厚僚寀赒赆丰给充济存殁适某当代因奉其柩以归豫章告于连帅先售其僦居之舎继给以孤遗之俸使存者安其生矣然后卜吉于灌城乡东山之原将以是年十一月十五日毕襄奉事仍以前夫人郭氏祔焉须城冯有翼状其行甚备某谨摭其岁世为铭以哀之曰轩轩野鹤欝欝涧松太刚则折多言数穷虽刘向之谅直何李广之不封巳矣乎才命难逢古今所同秘藏于斗牛之庶防化延平之龙
　　黄公墓志铭
　　阮冈黄氏族望于丰城以才显者魁天下以利逹者甲乡里维赠通直郎讳检者不繇科第不殖财货名尊而家给子兟世令德孙肃守义种仁尤着誉乡族曽孙公逺明仲少年读书落笔角立诸先生上先君才之归以女弟朝廷恩厚同姓授子壻官明仲不説曰我家业儒尚畏一第溷岂顾妇家名耶竟不就后两失骏雏忽忽不乐寄诗酒为迹以篇咏佐壶觞门无蹄辙捉杯笑语畧多自醉相羊林麓间岸巾跕屣志操直欲凌云御风视人世为劳也未防沾疾临终付家事了了乾道丁亥仲冬己丑卒享年三十有六二穉子曰寿孙徳孙三女长未及嫁防始孩二十有七日塟于神塘之原乃铭之曰徳为祖仁为父实踵芳绪无生荣无死惧逺超世故招修谿踞崇阜于呼黄氏子之墓
　　吴隐君夫人万氏墓志铭
　　夷考今昔为人妇者咸知爱已之亲鲜有事人之亲能极其爱情固然尔纵强能之率容敬心悖始确终替能孝者鲜矣求其自少艾讫老死未尝不父母其舅姑者又鲜焉南昌吴隐君之才之夫人万氏少而贤为妇有孝声工于剪制结缕性勤俭温懿事隐君父母惟谨油然恭顺若生己者舅防哀甚笃侍太夫人行日益着久又失所天秉操愈戒雪霜在鬓云采满目曽无惰容虽耄病常若新妇时省饱定寐心惕惕然惟日不足乾道元年十一月二十一日太夫人尽寿防百思怛痛深食如待寝如失后八十日夫人亦终飨年七十有八噫六十年躬妇道为妇之令可谓尠矣子大任两被辟摄不就孙琳珪璋璿琛玑岐嶷善读书孙女长德归宗室之英公鼎亚适罗炳一防未嫁曽孙四人将又六十日启隐君之室合其窆孤哀雪泣来求铭余家与吴氏犹朱陈焉余宜为铭曰寿而考崈其孝俭而勤扬其芬猗嗟夫人匪躬匪亲宜膺乎后人之身
　　祭文
　　祭涪州王守文
　　呜呼天实难谌命固靡常天不必凶寿不必臧公之云亡六有可伤躬蕴盛德夙着休光履仁蹈义胡不寿康游部郡符政誉昭彰忧国爱民胡不福祥于门方髙雁序成行阴功阳报胡不炽昌祖宇之傍始植华堂一日未居而寘公防委身异乡万里归艎巫峡滟滪百态惊惶呱呱之防睘睘之孀传业起家日引月长莫详至理拟问彼苍有一于此恨已难量况兹六者公乃备尝呜呼哀哉某等从防里闬出入门墙寂然声容痛矣肝肠一觞叙哀有涙如滂
　　祭汉阳赵守文
　　一江中分两郡对峙民社则同大小或异公临西州政由简易士仰清髙民称岂弟我来东垒适继积敝百孔千疮神疲力悴方资教言庶或有济人传公疾勿药以冀言未迄辰遽以讣至呜呼哀哉仙源同盟鴈塔俱第江湖一麾又如鲁衞永惟明德深念情契西隣澘然痛不自制山云凝愁江水流泪郡组有拘素帏莫诣遣奠一尊永决千世
　　祭赵运干文
　　呜呼予兄宗室之英才髙气鋭腾实蜚声忧国如家爱君如亲怀忠秉直上书汉廷厯诋宰相嘲哂公卿忼慨论事叱咤谭兵逺恐误国近恶欺君言如蓍物无遁形竟谪宜春久屈莫伸在汉之时有若贾生恸哭之书一鸣惊人长沙见疎吊湘问程宣室召还亦略施行堂堂我朝胡公邦衡下斥权相上逆龙鳞放之海隅与死为隣一旦东归亟登神明富贵寿考五福兼并哀哉我兄言有典刑事皆合符冝膺宠荣仅为计属卒死选坑无命奈何难以力争人患才少姓累宗盟胸中盘屈磊落不平酹此一觞安于佳城
　　杂著
　　祈雨龙王文
　　农之播种耘植非水则不能施其力神所知也今三时在候农事正亟而雨不降沟渠己涸浸灌已乏民告勤而无补吏欲救而无术不祷于神则吏亦何所施其力耶惟侯受君爵命飨兹庙食当鉴诚恳阴赐其恵悠然而云沛然而泽以除民之病以纾吏之责此亦侯之职也俾岁有成则阖境之民感侯之恵永永无斁矣
　　谢龙王文
　　民以病告吏以诚祷神以灵报此上下有相须之理幽显有必通之道粤秋七月旱则苗槁民以病告于令令以诚祷于庙神意昭格响答殊效虽未有报神之功敢为歌诗侑其觞而为之导歌曰雷鼓兮轰轰舞云纛兮掉霓旌电镜兮晔晔耀珠宫兮翻贝阙翳日乌兮金紫销落河鱼兮银海潮南亩盈兮兆润大田秀兮猬毛奋禾黍兮芃芃时和兮岁丰昔侯来兮万民徯今侯归兮千里喜秀麓兮苍峦方池兮翠坛箫鼓声兮奠芳酒香火縁兮期永久听吾民兮奏侯功锡镇玉兮防帝封
　　告诸庙文
　　神受天之令吏受君之命神司万姓之祸福吏主百里之利病既并行而不悖宜有求而皆应神之垂听将以辅吏之政吏之始至敢不修神之敬














　　钦定四库全书
　　应斋杂著巻五　　　　　宋　赵善括　撰五言古诗
　　和邦承所赠中隠古风
　　少年麋鹿姿待价非结緑东湖嗜红芰西山茹黄独虽无负郭田仅有环堵屋稍知亲简编岂意分符竹不作梁甫吟徒歌采薇曲轩冕本无心泉石慕幽躅疎才偶计偕微名玷宦牍扰客书掣肘蹈险车脱轴爲米一折腰献玉三刖足人情冰复炭世路岸爲谷奔走三十年尘埃几千斛归访旧园林要识真面目敝庐他人居故友半鬼録诛茅倾客囊千日笑神速堂成屡留醉夜阑更秉烛冬霜孤松秀春霖万花霂薰风自生凉秋云不待族鱼鸟乐欣欣柴荆纷曳杖时往还拊缶谁拘束敲门闻剥啄开缄佩谦牧初读少陵诗再对渊明菊试听句掷金坐想人如玉搜肠嗣髙吟深愧窘边幅
　　和罗倅竹园唱和之什
　　平生抱迂疎举世无两个每爲饥所驱奔走不可奈尝闻伯夷风粗尔立顽愞初试岩邑宰再作侯藩佐一麾来江湖不容暖席坐流行遇坎止留落寓江左轲毁遭臧仓孔厄类阳货从来宦情薄况己心力惰二儿可应门肯堂复肯播东湖五畆宅喜赋归来些林亭足遐观竹斋宜醉卧自谓景物幽絶唱无人和朅来憩水滨光渌静无涴一见罗夫子道眼俱看破始知蠛蠓飞未识天壤大万竿旌旗林五车牛马防羡君如籍咸媿我非白贺续貂慙斐然君恕毋督过
　　清明后一日泛湖游园联句
　　清明过一日甲子喜新霁理櫂泛平湖【赵】吹风扫微曀巧剪翠縠纹【何】忽展画屏势千里入寸眸【吴】万物犹一赘寄傲天地阔【郭】放意江山丽指防村市井【张】荡漾渔家计小泊杨栁堤【赵】徐行兰蕙砌满月射堵墙【何】乗风亸云髻彩舟箫鼓喧【吴】花亭翠红蔽石龙潄寒玉【郭】竹凤摇清篲閙花如有言【张】闲草逺无际梅豆防微酸【赵】樱珠缀纎脆荇带牵风长【何】鸥雪防波细怪山叠青峦【吴】仙岩排緑桂亲友宴樽俎【郭】泉石爽襟袂曲径浓香浮【张】深院幽人憩日暖蜂蝶喧【赵】沙软鸳鸯俪春秀犹未晚【何】懽游端可继归舠泝洄洑【吴】嘉圃芘林翳景胜诗愈豪【郭】酒阑情未替解帆竚别墅【张】寻芳适佳第画楼月初挂【赵】朱栏春可系烧烛照红妆【何】堕簮空緑鬄笑歌诚有余【吴】金貂尚能贳醉墨写欹斜锦囊收短制【郭】
　　和浙宪同诸公游梅园
　　梓里徳星聚寳马如云屯鞭东城去趁此梅正繁林烟引轻素晻暧连遥村须臾日色髙客情舒宴温露晞润玉瀣雪粲融朝暾千林秀松竹万防铺兰荪开落犯春早尘埃迷昼昏埋没顔色好孤负眉宇轩疎野空自适何人共清尊诸公尽豪隽逸饮如鲸吞对花相慰藉悲欢俱勿论吹嘘赖椽笔欲谢终忘言
　　庭除大槐安人世甚蚁屯俯仰穹壤间乐少忧且繁何如置悲欢访梅东城村羣贤负瑰竒即之和气温峭寒着春衣轻烟翳晨暾簮花愧华发席地依香荪谁许嫁东风留香坐晓昏宻坞横清溪我欲剏幽轩所愿花长开日日同一尊静对影亦好清味蕋可吞此心无厌时何物堪比论哦诗愧续貂勿以人废言
　　七言古诗
　　和伍解元喜祈雨有感
　　痴龙偃蹇玩嵗月深居白云抱幽石有时江海肆贪残坐视天焦地皮拆分疆守职各有方止沸讵可其汤曰而雨而雨何待酹酒焚炉香不谓神心有城府必需精祷方降雨刑鵞割牲厌口腹缁衣黄冠诵章句上天有意生斯人假尔羣祀江之滨弄权推怨吝所施帝怒碎戮犹微尘吁嗟痴龙今已矣异日忧深目前喜勿将风雨希民求嵗嵗丰穰尽天赐我家亦有二顷田膏泽霈然长有年神心傥不悖天意与民共赋噫嘻篇
　　过金陵有感和韵
　　五马渡江思典午祖龙谩凿秦淮浦未登三代盛明时曾是六朝文物祖中兴事业由忧勤风流千载还芬薰谢安王导亦可罪至今遂使南北分
　　纪游
　　几重浓云泼黒墨数防疎雨飞的皪桃花李花红更白不觉东风扫踪迹深山緑暗新树宻悬崖倒挂春空碧泉声泻出万霹雳长虹飞过三百尺蹇驴倒骑回语客目端春事俱可识茅舍敲门倾琥珀古寺击鼓非玉食我今已饱天工力风吹浮云露白日﨑崄不复厌登陟髙处更穷低处逼下瞰羣五顽石回首一笑天地窄兴来策杖绕山侧窦深岩逺不可侧相思涧边酌寒滴一抹烟壮山色寻真不见空回忆使我伤今复伤昔道人山房遍幽歴醉里疑从仙籍谪钧天广乐梦中得更问腾空好消息
　　乐塘铺和周师禹韵
　　迟日醉花春影长村醪引入无何乡碧林啼鸟惊梦断行客红尘吹去忙忧心悄悄谁知道且是不闗春事了雨今嵗定丰年慇懃更问农家老
　　奉和章冠之长芦壁间韵
　　征帆来去方旁午触我扁舟维荻浦疎林隠约响钟鱼一苇可航参佛祖西风留客意如勤永日闲消一炷薫诘朝霜重风力软千里翠縠并刀分
　　追和外舅郭倅定香院题诗
　　我家冰清酒星魄倐忽笔下驱雷风万里去家烟瘴里一行作吏簿书中髙才不许在廊庙仙迹且复归瀛蓬声容杳杳水天阔目断波底斜阳红
　　和张尉食字韵
　　玉杯春酌金盘食曾忆雪香同醉色归来信宿未能忘欲洗羇懐乱愁织青山相对云归堂一觞聊尔非琼浆羡君佳篇效伯良要知使我搜枯肠
　　谢葛守诗轴
　　君不见灵椿一株传义方僖仪接武跻金堂又不见老蘓独步爲文主轼辙联芳入琼府始知盛徳天所亲于门棨防髙拂云又知硕才世所贵鲤庭诗礼超凡羣司成蕴蓄何如厚万顷渊源海波秀刘郎少俊首辱和善推贤宜有后司成问学何如深六经表里金玉音王氏拘挛了无取雄文杰句由诸心庐陵昔嵗曾分教甲子一周梦惊觉贤郎赐得铜虎符今日重游想前效黉堂咳唾遗明珠翠琰刋成惠陋儒请爲野史进青琐要继皇朝窦与苏
　　送外舅杜侍御使陜西
　　建隆以来论人物得士与古相低昂人才厯数仁祖世后生嵬琐无复望老成寂寞典刑在杜公玉立映班行少时学问圣贤说松栢嵗寒观老节得官乌府不须臾正色空闻动帷闼铄金众口未必然天与石城慰萧屑王师顷防山西酋朝廷却懐西顾忧凉州旄钺何足恃岐陇须公勤传邮平生经国有雅意乘流得坎惟所植作官施设要近民金马严徐等儿戏诏书寛大人乐生吏民安业政令行金城那可无粟守尧舜与民宁并耕茶盐资国何必古俗儒狥民不知务精神折冲在本疆要以雍容待仓遽知无不爲公自期岂弟君子神所私秦山渭水照车马属城列县观威仪此行属任良不恶金鱼新佩明光墀谁言直谏居同少淮南盗铸烦抚绥时平王度式金玉嵗晚汲公还见思
　　真妃祠
　　碧潭无底潜蛟龙神居下宅琉璃宫一水镜奠挠不浊两山角抵常争雄鸦啼古庙树色黒鱼跃急湍波影红鬓雾鬟烟森拱竦栋云帘雨飞防蒙蕙肴时展朝暮奠蒲席快分南北风假威老巫腹恣饱乞灵行客心潜通无求小舸疾飞鸟不恨孤踪成断蓬去秋淛右尽淹没今夏江西尤蕴隆尾衔万斛去不返鳞次千仓皆屡空农背赤裂鱼釜满田毛焦枯龟兆同炎官张皇掉旗斾海若羞澁藏冲融一方虽借诃护力四海正思霖雨功片帆短棹利极细酾酒割牲醻易穷好乘云车命箕伯去击雷鼓驱靊霳晶荧烛物掣长电剨勒扫空消霁虹不须犀角照百怪何待牛蹄翻巨防挽起天河尽倾泻坐令人物还熙丰笑谈可活万民命顷刻已回元气工上帝报功赐褒勅真妃锡号荣清躬元圭华衮依约里介族水类驱驰中山髙水深千万祀南面血食无时终
　　五言排律
　　上王右司三十韵
　　丱角从亲后抠衣拱座隅辞章窥雅制翰墨景良模零露哀先徳青云激壮图暌违十五载流落二三孤蹇澁凭乡荐﨑岖达上都芝眉重晤对桂籍偶叨逾劳苦温言重开明鄙性迂一雷初绾绶千里遇分符琴浦催科拙澄江徳政殊美滋灌水良醖寄兵防社雁惊飞楚边鸿不到吴色辞思益逺忧患痛多虞风树亲难待林泉誓与俱啼号真有累缰锁复相拘华节来临镇荒城获走趋二天防芘覆半载幸驰驱郡政惭轓葢民歌愧袴襦深期展四体宁复顾微躯厚意平生在髙风振古无亲依方欵宻聚散忽须臾鹢首浮仙路乌台接禁涂苕溪虽近甸宣室赖嘉谟徳盛应难外民思觊少苏甘泉跻法从膏泽下寰区自叹如巢幕人怜数守株寸心随履舄只影在江湖鸟倦一枝穏龙须大手屠闲情验蕉鹿浩思忆莼鲈己困三眠蠒还穷五技鼯枫宸清问处回首念疎愚
　　五言律诗
　　题古圳铺
　　去郭十五里依山三两家剪茅成栋宇沽酒是生涯雨过鸠休妇日斜蜂趁衙亲门今咫尺停梦看灯花结茅守冡偶擕子弟散策郊游有感借用壁间韵
　　天地一蚁磨人生何日闲此身真土木到处即溪山血防居苫泪衣余戏防斑春游板舆在无复奉慈顔
　　再用前韵
　　蠖屈地容壮鸟还天宇闲渔樵苕水市薇蕨首阳山瓮下金貂友林中玉笋班谁能齐万物爲我辨彭顔
　　题定光壁
　　护雨云初断登山眼便明枫雕丹舞叶松古緑摇声觉宿无穷老禅闗有底清小春天不冷归路尚余情
　　和龚同叔春日即事五首
　　苦雨不肯霁花愁都落红老农欣嵗兆游子恨途穷寒尚衣难褪春侵酒易中城头喧角弄轻度一帘风栁绵飞扑扑荷叶散田田物幻无穷意春归何处天事随鸾镜改人逐燕巢迁一笑千金价吾羞鲁仲连莺簧方报暖鸠唤未容晴新涨长还减痴云暗复明我生随分乐春事有余情闻道东湖好相邀散策行春已堂堂去那闻杜宇啼江山惊异土桃李谩成蹊我自无心了谁能与物齐功名傥相贷深巻碧云溪邂逅相逢好初心各壮图金兰期永好银艾愿同纡恨逐芳樽遣情烦防笔铺风云偶然防擕手上天衢
　　世事二首
　　世事今如此惟堪一笑哗空持冲斗劔安得上天槎逺信凭飞翼流年付落花平戎须大度何必顾纎瑕我贫非道病生计恝然疎数畆田常旱一溪云有余幸无贫外乐嬴得静中虚己断声华念临深肯羡鱼
　　再用前韵
　　枕席方相好儿童且勿哗蕉鸾曳尾檐树鹊鸣槎有客谈飞屑无才笔吐花倦余题短句谁爲指瑜瑕我是忘机士初非学二疏瓮醅常得醉瓶粟任无余天下众生病山中四壁虚昔年刍豢口今日伴钟鱼
　　游香社寺
　　山水兴方逸尘埃防暂寛菜肠甘久素酒颊助微丹江阔烟光薄霜滋叶晕残不妨走幽寺或可叩禅端
　　清明偶题
　　曲沼一碧乱花双径红欹梅惊北客舞栁认东风欲买春无价常令酒不空我生随分乐初不问穷通同王秘校和同年五使君韵饯送严文守江阴
　　江左词章伯朝端俊伟人燕居文会友得志泽加民自是无心镜俱传有脚春成风运斤斧何处不参神欲说澄江好丹青百雉楼山明新雨泽潮涌乱云流贤守声先至疲民疾已瘳中兴待良佐千里未分忧
　　题仪真天宁寺
　　短棹客千里炷香人小留禅房深寂寂世事易悠悠去此两槐夏惊予双鬓秋钟鱼发新响作意为重游
　　挽王漕稚川
　　紫荷余爱在皂葢填名城膏泽流千里嘉谋肃五兵林泉多雅趣桑梓有深情道大虽难用详观月旦评昆玉皆龙凤唯公最白眉乡邦好人物翰墨妙词诗南浦言犹在西山梦可疑我归公已逝霰泪不胜悲
　　挽朱倅周卿
　　戚畹芝兰秀儒宗金玉相解牛无肯綮驰骥阻康庄政术今犹诵家风久益彰蕴藏初未试盛徳付诸郎自洒膏粱习人推道义尊蟾宫看桂子凤穴见兰孙遗戒垂家法新诗断客魂从今渭阳念极目灌城村
　　挽陈提举
　　蔺璧虽期复苏书竟不还庆余钟令绪才大压尘寰劲正三朝老从容半世闲会心真是老一笑别人间志学屡辞爵传家蔚有声小官能抗疏文吏乃知兵守法摧彊御输忠沃圣明平生无所负谗口任蝇营持斧威全振分符盗易殱真祠方赐逸荣养遽难淹许国心如在绳家法正严莫悲才不尽祥览卧寒苫
　　王提举閤政钱夫人挽诗
　　阀阅由忠孝闺门仰静専俭勤天所赋容徳古难全云诰疏华国霓旌返洞天风霜孤鹤恨衔羽唳寒烟山敞神仙宅人辞富贵家靓容深莫识清节莹无瑕蚌脱珠方璨椿灵桂始华他年容万马今日送千车
　　七言律诗
　　中秋下澣次计幕诸公佳什之韵
　　驹隙匆匆不暂留谁能宴坐学裴休君携嘉客江亭醉我泛扁舟楚泽秋水浸斜阳红影湿烟横叠巘翠光浮何时再卜秋屏约共踏西风烂熳游
　　短櫂夷犹任去留尘劳今日暂休休飞觞莫问重城晚揽镜须惊两鬓秋千里归艎何日到一眉晴緑与云浮殷勤更问黄花信凖拟重阳一再游
　　次龚丈同叔髙韵
　　备尝险阻与艰难久别松楸水一湾孤愤未申思北阙双眉初展见西山化工已定休言命巧匠于今亦汗顔它日中兴筹庙畧爲君一露管中斑
　　再用同叔韵
　　风定舟行力不难一钩新月照溪湾断烟横抹岸头树落日斜欹江上山鱼鸟久知思旧侣桑榆归去亦慙顔儿童见我应相怪两鬓如何雪様斑
　　题马氏避暑宫开福寺莲湖
　　金仙楼观郁嵯峨昔日曾开盛绮罗不见园林防锦绣空教钟鼔唤笙歌印花寳甃封苍藓倚槛晴山拥翠螺凉夜尚疑旌盖在三千宫女袜凌波
　　和莫谦父韵
　　扁舟昨夜过黄州凖拟蓝舆作胜游巻地骇风回岸脚扑天惊浪打船头一尊欲访东坡隠两鬓难禁宋玉秋江上乱山云色重却疑眉黛锁闲愁
　　和叶宰
　　暂时行李已堪忧况是经年成漫游三月晓风红扫地一犂春雨緑盈畴从教征袖尘埃满赖有新诗箧笥收桃李主人能好事未归谁复叹淹流
　　过清江懐莫谦父
　　春来乗兴泛孤篷櫂影频移鉴影中昨夜忽添三寸雨今朝尤喜一帆风桃红李白年年好水緑青山处处同屈指归时花未老一樽携手过湖东
　　过前冈见毁松有感
　　夹道松阴若剪齐前人种得几多时曾经行客频相恋试问乡翁总不知暗引风声号緑野宻留云影挂苍枝今人惠物能如否秪有摧残樵牧儿
　　当年种植到于今用力虽劳用意深巨荫已容车马过盘根宁畏雪霜侵两行冠劔大夫职十万旌旗勇士林烈日流金路无尽此时方识古人心
　　送运干陈圣嘉解组还朝
　　月明千里正婵娟且莫匆匆便放船三载泛莲依緑水一朝荐鹗上青天西楼未作经笥梦【六经诗词贮楼上】北阙先分御鼎烟且向蓬山雠校了却持荷橐从甘泉
　　登梅仙坛观中作
　　梅尉栖真昔己仙秪余岩谷正巍然老松作势龙千尺怪石拏空虎一拳楼与云齐曾观日坛因斗建欲扪天如今胜景能长在尘世应无海变田
　　醮成作
　　心格崇霄禁路通纎埃収尽见天容三千绛阙云开锁十万霓旌月印踪香袅郁葱翔鼎凤松摇寥廓状云龙虚皇夜宴长生殿九奏琼璈动晓钟
　　醮毕作
　　醮阑星斗挂脩甍防跸丹舆上玉清百尺坛空云弄影一钩帘卷月输明灵香匝地寒无力寳奏钧天静有声万里好风吹目断松篁犹学佩环呜
　　登坛作
　　一坛横压绀天低好向云端觐紫微林鹤惯闻金磬舞烟鸾疑认玉台飞步虚声彻空犹响寳篆香销露未晞星斗绣天长不夜疑乘风驭扣瑶扉
　　登裴公亭借用杜牧之登齐山诗韵二首
　　春晚风花片片飞登临共惜景熹微人生待足谁如意官况苦无胡不归且向园林穷胜事更凭山水发清晖酒酣起舞君休笑直欲淋漓身上衣
　　风帘斜卷燕于飞天气清和酒力微极目烟波无尽藏闗心春梦有时归香飘十里喧朝市翠积千山断晚晖杖屦不妨频一到尘埃那解防征衣
　　同叶宰饯春浄众寺
　　千尺飞虹跨碧溪緑阴沉水暗连堤马蹄一踏沙头滑云脚半垂山顶齐招隠疎钟曾破梦洗春微雨不成泥晚来放目郊园外万防翻鸦散麦畦
　　游梅仙坛口占
　　篮舆破晓雨初收天气正和麦正秋四合平林空翠滴一川芳草乱青浮梅仙道馆松全古马祖禅闗山更幽扰扰红尘竟何事此身宜老白云秋
　　挽赵龙图大卿
　　胶庠昔日共虀盐穷达分携四十年南北阮门殊少长东西施子异媸妍判花隽嗣跻三品司稼名卿正九迁世事只须聊复尔秋堂明月岂长圆
　　临江玉虚观有牡丹思后圃亦正开恨不与集
　　绛苞翠幄压朱栏秀色生香观里看小圃想须春烂熳大家应是醉团栾名缰久纵心无累利径虽驰兴易阑但愿对花常酩酊莫思身外有悲懽
　　赠赵舍人
　　季父英名上玉津瞿昙抱送石麒麟龙文寳册传青琐凤阁鸾坡近紫宸亲老侍行知有子才髙见忌岂无人洪崖百仭泉飞玉一洗人间万斛尘
　　挽韩漕直阁
　　忠宪勲名冠本朝传芳五叶尽金貂芝兰生子竞秀发松栢如公合后凋淮县剧繁迎刄解蜀边奸慝望风销才髙见忌何须病公道于今久寂寥
　　孳孳善政被民编謇謇嘉谟黼扆前万巻诗书门户壮一生功业子孙贤梦回芳圃犹樽俎泪落虚堂絶管我始卜邻君已逝茂林修竹亦凄然
　　平山堂
　　平山堂对妙髙峯极目郊原万里同杳霭四垂天不尽萦纡一带水无穷城闉遥隔芙蓉浦栏槛几经杨栁风想见风流贤太守一尊时复酹欧翁
　　西湖
　　晓来何事到湖西风急飞红衬马蹄望信只愁秋雁断爱春还恨早莺啼山连楼阁云容重水浸栏干月影低归棹采菱重惜晚一声歌过緑杨堤
　　过清渚
　　横冈栉比路弯环茅店无人昼亦闗桑圃霜枯干叶舞麦畦雨润翠苗斑山风力壮啸空谷溪水流清露瘦滩斜崦乍明天地阔只疑身在碧壶间
　　清明日醉普光阁上
　　东郊緑暗己红稀指凖酴醿待我归细叶急随流水去片心常望白云飞半规残日穿林薄一带遥山抹黛微起舞髙歌共春酌凭栏无语欲忘机
　　发舟至至徳观
　　风细樯髙去路迟晓烟秋色正霏微弯环沙觜村市井突兀江心古钓矶涌月小轩无尽藏参天老桧不胜围山川好处都输与不是缁袍即羽衣
　　题本觉寺
　　春禽嚼征更含宫唤我精蓝路易穷雨雪不垂成暮霭花开都尽怨东风一川芳草低随水满眼青山半揷空跃马归来尤寂寞此懐欲与故人同
　　题长沙倅防磬沼
　　嘉名雅合泗滨浮玉振金声第一流曲尺映桥横锦带湾环沉月并瑶钩清如有韵应仪凤击若无心可狎鸥好向新亭按宫征凌波声动一帘秋
　　用子存韵寄乃兄雪香
　　要识居尘不染尘小容膝近东邻香梢不老偏宜晓瘦节常寒别是春侑坐图书情颇厚对床风雨梦还新拟将梅竹方兄弟若说清髙更逼真
　　七言絶句
　　和帅座劝农三首
　　光风骀荡满春亭岳麓云开九叠屏珍重元戎奉明诏一犂膏雨晓痕青
　　指日追锋数驿亭论恩便合对丹屏行看功业掀天地陈迹俱堪入汗青
　　投老归欤一草亭荜门蕙帐对兰屏自从滥吹红莲幕孤负东风栁眼青
　　隔凡石
　　见说仙凡事不同道旁先问石屏风十洲三岛不须去绛阙瑶台在此中
　　和阳运干见招集句
　　漠漠穷阴断送秋【简斋】杖藜徐步向芳洲【杜子美】但将酩酊酬佳节【杜牧之】一笑相从万事休【简斋】
　　题壁
　　平芜行尽又青山水绕寒堤緑一湾征客红尘自来去碧林鸣鸟独幽闲





　　钦定四库全书
　　应斋杂著巻六　　　　　宋　赵善括　撰词
　　菩萨蛮
　　西亭
　　烟波江上西亭小晓来雨过惊秋早飞栋倚晴空凉生面面风　痴儿管事了独自凭栏笑何处有尘埃扁舟归去来
　　柳稍青
　　用万元亨送冠之韵
　　愁别欣逄人间离合自古难同写就茶经注成花谱何事西东　一樽良夜匆匆怎忍见轻帆短蓬汉水有情楚云有意目断飞鸿
　　鹧鸪天
　　和冠之韵
　　忆昔南楼旧使君与君携手蹑浮云如今重到经行处妙墨新诗得屡闻　淮路逺楚江分离樽相属更论文明朝一棹人千里多少红愁与翠颦
　　又
　　我是行人更送行潇潇风雨倍伤情征航西去何须急飞诏东来分外荣　红袖湿玉樽倾不堪囬首暮云平小舟准拟随君去要聼霜天晓角声
　　又
　　雨沐芙蓉秋意清可人风月满江城怜风爱月方留恋对月临风又送行　人渐逺酒须倾只凭一醉遣多情重来休厌刘郎老明月清风有素盟
　　沁园春
　　和辛帅
　　虎啸风生龙跃云飞时不再来试凭髙望逺长淮清浅伤今懐古故国氛埃壮志求申嫖姚未老早以家为何谓哉多应是待着鞭事了税驾方囬　稼轩聊尔名斋笑学请樊遅心未开似南阳髙卧莘郊自乐磻磎韬畧傅野盐梅植杖亭前集山楼下五桂三槐次第栽功名遂向急流勇退肯恁徘徊
　　又
　　问舍东湖招隠西山惠然肯来有閟香兰桂无穷幽趣隔溪车马何处轻埃微利虚名朝荣暮辱笑尔焉能凂我哉闲欹枕被幽禽唤觉午梦惊囬　无言独坐南斋好唤取芳樽相对开待醒时重醉疎透月醉时还醒画角吹梅无用千金休悬六印荆棘谁能满地栽人间世任游鲲独运斥鷃低徊
　　又
　　千里风湍万叠云峯自相送迎叹扁舟如叶漂流如梗片帆如箭聚散如萍家在东湖身来西浙非为区区利与名堪怜处为雏饥犊暮狥苟蝇营　平生何辱何荣且一任三才和五行有鷃飞鹏奋鹤长鳬短朱顔富贵白发公卿印谩累累绶何若若休羡行歌朱买臣归来好向严滩垂钓谷口躬耕
　　满江红
　　和坡公韵
　　一雨连春东湖涨蒲萄新緑湖上露柳浓花艳緑围红簇尘世难逄开口笑人生待足何时足况南州髙士是西隣人如玉　行路唱谁家曲愁易感欢难续问轩裳于我有何荣辱众醉岂容君独醒出林休恨风摧木叹惊飞鸟尚知还安巢宿
　　满江红
　　舣舟南康作
　　三十年前曾向此舞风歌月今依旧江山如画鬓须如雪故友鸿随净社旧诗秋蚓横尘壁頼庐峯对我眼偏青曾相识　开岫幌携山屐泉泻布星飞石为収帆舣棹小留终日休问重湖吹碧浪且同五老浮琼液待明朝鹢首向东飞清风力
　　满江红
　　坐间用韵赠朱守
　　腾茂飞英分忧顾自然风力千里静江山改观羽旄增色铃下风清公事少笔端雷动奸豪息聼宴香深处笑声长文章客　丹诏自天边得宣室对君心忆趁良辰髙防履珠簮碧和气囬春徴醖酿政声报最惟清白看挥毫万字扫云烟呉牋湿
　　鹧鸪天
　　和朱伯阳
　　画鹢翩翩去似飞季鹰何事忽思归风湍自送征帆稳云巘须将彩笔挥　江作酒海为巵为君满酌不须辞酒酣渴思囬春梦自笑何时是足时
　　念奴娇
　　重阳前数日风雨中携儿曹访菊赋酹江月后再携妻子待月于岚光亭思恭蒋文宠和寄示醉中操笔对月再用前韵
　　扬辉璧月照层台缥缈蓬莱云气玉宇清明仙语近多少怨红愁翠问我殷勤防年尘土依旧髙标致广寒别后与谁曾共幽防　一日失脚人间十常八九底事如人意狗苟蝇营真可笑何乃比予于是风月佳时江山好处无复懐愁悴倚栏舒啸六经时自心醉
　　醉落魄
　　赵监惠酒五斗以应重九之节至晚小饮赋之
　　重阳时节可怜又是天涯客扁舟小泊花溪侧细雨斜风不见秦楼月白　怅望断无消息举觞一笑真难得归学取陶彭泽采菊东篱悠然见山色
　　摸鱼儿
　　和辛防安韵
　　喜连宵四郊春雨纷纷一阵红去东君不爱闲桃李春色尚余分数云影住任綉勒香轮且阻寻芳路农家相语渐南亩浮青西江涨緑芳沼防萍絮　西成事端的今年不误从他蝶恨蜂妬莺啼也怨春多雨不觧与春分诉新燕舞犹记得雕梁旧日空巢土天涯劳苦望故国江山东风吹泪在何处
　　又
　　被杨花帯将春去飘扬一路无定满庭緑防丝千尺枝上旧香吹尽幽夣醒对晓色秋千院落人初静柔条弄影奈剪剪轻风细雨惹起万千恨　云山路休蹑髙楼独凭楚天一抹烟娇莺百转飞鸿去何处可寻芳信心自省念咫尺青楼应恠人薄幸归期将近料喜鹊先知飞来报了日日倚门等
　　虞美人
　　无题
　　长空一夜霜风吼寒色消残酒问伊今夜在谁行遗恨落花流水误刘郎　尤云殢雨多情话分付阿谁也侬家有分受凄惶只怕娇痴不睡也思量
　　好事近
　　懐归
　　月色透牕寒一夜素衾霜湿无寐起来搔首正参横人寂　此心重省己囬膓何况是行役欲弃利名归去奈楚天云隔
　　鹧鸪天
　　翁广文席上
　　枉道黉堂是冷官深深青鎻青鸾新诗自得清歌举和气都消永夜寒　花态净酒杯寛燕娇莺巧有余懽不因客里东阳瘦好把西江一吸干
　　满江红
　　和李頴士
　　传语风光须少驻共君流转谁忍见緑肥红瘦鲜欢多感泽国千丝烟雨暗江城一帯云山逺看新荷泛水学人愁心常卷　羞鬂雪凭花染摧酒阵嫌杯浅叹人生岂为青衫槐板记舞可怜宫栁细写情但觉香牋短上层楼独倚有谁知栏干暖
　　水调歌头
　　渡江
　　山险号北固景胜冠南州洪涛江上乱云山里簇红楼堪笑萍踨无定拟泊叶舟何许无计可依刘金阙自帷幄玉垒老貔貅　问兴亡成底事防春秋六朝人物八公草木不胜愁休学楚囚垂泪须把祖鞭先着一鼓版图収唯有金焦石不逐水漂流
　　好事近
　　春暮
　　风雨做春愁桃杏一时零落是处緑肥红瘦怨东君情薄　行藏独倚望江楼双燕度幕囬首故园应在误秋千人约
　　鹧鸪天
　　庆佥判王状元
　　玉殿分荣两桂华灵根移植在长沙风姨先绽无双蘂月姊重开第一花　金榜烂玉音嘉从今穏歩上天霞休夸水击三千里且聼歌十万家
　　醉落魄
　　江阁
　　梯横画阁碧阑干外江风恶笑声懽意浮杯酌秋水春山相对称行乐　谁家青鸟穿幙暗传空有阳台约天公着意秤停着寒色人情都恁两清薄
　　梯横画阁月明江净烟光薄碧山四绕阑干角一缕行云忽向杯中落　歌樱舞栁俱柔弱罗衣不奈江风恶凭谁唤取双黄鹤骑上瑶台同赴金桃约
　　朝中措
　　惜春
　　东君着意在枝头红紫自风流贪引逰蜂舞蝶防多春事都休　三分好处不随流水即是闲愁惟我惜花心在更看红叶沉浮
　　菩萨蛮
　　上嗣王生日
　　鹊桥巧雾随风逺蟾宫皓影凝空满一防夀星明祥光彻太清　周公天子傅礼乐新封鲁功业焕旗常钧天待玉皇
　　水调歌头
　　赵帅生日
　　形胜视京兆警跸驻钱塘光前诏后弹压谁数汉张王防百万家和气五十余年创见天下一循良有口皆歌颂无地不耕桑　春过半花锦烂栁丝长潭潭门卫森防宴寝正凝香笑揽呉山佳色醉挹西湖晴灔童艾祝霞觞四海瞻华衮千载待吾皇
　　满江红
　　辛帅生日二首
　　海岳储祥符昌运挺生贤哲天赋与飘然才气凛然忠节頴脱难藏冲斗劔誓清行击中流楫二十年麾节遍江湖恩威浃　香穟直云峯列觞羽急鲸川竭共介公眉賛公贤业出处己能齐二老功名岂止超三杰侍吾皇千载帯金重头方黒
　　醉蓬莱
　　前题
　　正防铃坠盖玉燕投懐梦符佳月五百年间诞中兴人杰杖防归来入闗徒歩万里朝金阙贯日精忠凌云壮志妙龄英发　名镇重湖屡凭熊轼恩满西江载分龙节有志澄清誓击中流楫谭笑封侯雍容谋国看掀天功业待与斯民庆公华衮祝公黄髪
　　醉蓬莱
　　夀司马大监生日
　　正百花堂下山雨楼前粲粲然梅柳和气囬春滟一尊芳酒桂子兰孙鳯歌鸾舞介我公眉夀天上遐龄人间独乐古来稀有　壮日题桥儿时击瓮名遂功成自然长久琳馆偷闲约赤城为友紫诏重攽黄扉稳歩好试调羮手九世鸡窠千秋麟阁玉顔依旧
　　醉蓬莱
　　魏相国生日
　　正槐堂日永梅雨消尘麦风摇翠天祐昌辰诞中兴嘉瑞秀伟标姿从容谋断笑吐平戎计汉节归来边尘扫净鼎司荣贵　间世良臣威严辅政妩媚承君道襟冲粹玉劵金丹称功名成遂茂苑烟霞太湖风月聊伴凝香醉补衮工夫调羮手叚如今重试
　　瑞鹤仙
　　母氏生朝二首
　　月华凝露掌正极目鸾霄望风鲸壤深宫注遐想聼防防花漏盈盈仙仗笙箫迎响降琼轮元云歩障洞扉笑别蓬瀛下应太平无象　俱仰姆仪春煦妇节氷清道风夷旷三迁教养金阙里玉音赏况传家清白满堂朱紫相对兰荪竞长待齐秦汤沐疏荣赐灵夀杖
　　鹊桥仙
　　前题
　　星桥未就月钩初挂翠叶暗惊秋早蘂珠宫里厌清闲试囬首尘寰一笑　仙风道骨姆仪家范须信人间最少一枝丹桂四兰荪况千嵗灵椿未老
　　贺新郎
　　瑞香
　　绛雪堆云緑倚朱栏鸾飞鳯舞乱红如簇宫锦海沉肌理秀极目明霞孤鹜对翠防天寒修竹轻露有情添泪眼粲精神娇醉薰华屋燃寳篆散清馥　江南到处多兰菊更海棠贪睡未醒澷山麄俗欲品此花为第一真色生香俱足又只恐惊人凡目把酒对花频管领怕狂风骤雨难拘束拾碎玉泛醽醁
　　霜天晓角
　　送林兴国之任
　　楚江风色一夜波飜雪舣岸锦帆不度天有意且留客鼓声催去急离觞须举白看取芳菲时侯日边聼好
　　消息
　　水调歌头
　　席上作
　　碧云初返岫潦水正鸣滩兰舟容与歌舞偏称笑中看烛影烘寒成暖花色照人如昼一坐有余欢酒灔浮金琖香缕霭雕盘　碧簮横银漏永玉樽干喧春鼓吹翠防起舞佩记得山明水秀何处朝云暮雨常在夣魂间多少难言事都付两眉弯
　　念奴娇
　　吕汉卿席上作
　　晓来膏雨报一犂丰信防枝娇色岸草汀沙明似镜不到尘埃花陌急管繁香车寳勒正阻寻春客东风特起半空防露晴碧　何况主意深勤氷清才藻玉润真珪璧翠麓华堂横枕水波底斜阳红湿莲社风流桃溪标致便觉凡心息玉樽倾尽笑中归歩钩月
　　又
　　江南到处被波光云影留人行色昔我来时春正好舞絮飞南陌今日登临读书斋上重作凭栏客清溪縠细夜来微涨新碧　两岸蘸水浓隂断虹横帏一帯连环璧林外青山千万叠雨歇半空犹湿已倩双鳞更须灵鹊先报归消息归来征防尽携千里风月
　　鹊桥仙
　　留题安福刘氏园
　　花腮百媚栁丝千尺宻影金铺碎日过云防雨报清明半天外烟娇雾湿当歌有恨问春无语笑我如何久客小园归去又残红便席地飞觞尚得　东风唤我西园闲坐大醉髙歌竟日行藏独倚画栏干便忘了征衫泪湿亭髙烟逺天低云近相对逃名隠客掀髯无语看青山断不信尘埃到得
　　清平乐
　　和石次伫
　　断云漏雨依约西山暮风定樯髙须小住不忍帯将春去　此行抑有求欤青衣拟问冯都万里一钩新月相忘常在江湖
　　水调歌头
　　和黄舜举呉门二咏
　　危台枕城墆今昔防人游绕城碧水一帯茂苑与长洲寂寂弹琴峯外苒苒采香径畔横截古溪头极目暮云合宋玉正悲秋　岘山碑帝子阁庾公楼当时风物如今烟水只供愁处处山明水秀嵗嵗春花秋月何必美南州故国未归去萍梗叹漂流
　　雨霁彩虹卧半夜水明楼太湖极目四面水尽是天流防防鲈卿荻浦万叠鲸波雪浪掀舞小渔舟金饼挂蟾魄时景正中秋　钓纶轻兰棹穏笑玉侯一簔一笠得意何必美封留纵使金章鼎贵何似玉尊频到一醉可消愁三士在何许唤起与同游
　　水调歌头
　　奉饯冠之之行
　　佳客志淮海贱子设樽罍楚江昨夜清涨短棹己安排休问南楼风月且念阳台云雨防日却重来银烛正凝泪画鼓且休催　彩云飞黄鹤举两徘徊林泉归去髙卧囬首笑尘埃我唱更凭君和君起虽同我舞莫惜玉山頺它日杨州路散防愿相陪
　　前调
　　饯呉漕
　　浩叹对清史循吏久无闻二年江右頼公华节布阳春才自褰帷问俗无复埋轮当道一路书澄清多少攀辕意不待及人　驻膏车迟祖帐倒离樽满庭桃李緑隂何处不深恩此去玉音应问底事金园微减忧国更忧民造膝一言语四海入洪钧
　　满江红
　　钱京仲逺赴湖北漕
　　雨沐风梳正梅柳弄香逞色谁忍聼送南浦阳闗三叠玉节前驱光昭路金杯争劝愁生席泛锦樯西去若登仙乗槎客　春有意寒无力和风满洪波息笑庐峯湓浦旧逰陈迹昔日飞声台柏劲他年坐对堂槐宻想轺车不待政成时追锋急
　　满庭芳
　　用洪景卢防
　　蝶粉蜂黄桃红李白春风屡展愁眉晓来雨遏应渐觉红稀满径柔茵似染新晴后皱緑盈池休辜负幕天席地逸饮釂金彛　东君真好事绛唇歌雪玉指鸣丝念长卿多病非药能治试假摇琴一弄清音转便许心知从今去园林好在休学岘山碑











