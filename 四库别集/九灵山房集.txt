　　钦定四库全书　　　　　　集部五
　　九灵山房集　　　　　　　别集类四【元】
　　提要
　　【臣】等谨案九灵山房集二十巻补编二巻元戴良撰良字叔能浦江人尝学文于桞贯黄溍呉莱学诗于余阙明史文苑传明太祖初定金华时用为学正良弃官逃去至正辛丑顺帝用荐者言授淮南江北等处行中书省儒学提举后至呉中依张士诚知士诚不足与谋挈家浮海至胶州欲间道归库库军库库即世所称王保保百战以图恢复者也防道梗不达侨居昌乐洪武六年南还变姓名隠四明山十五年徴入京欲官之以老疾辞太祖怒羁留不释次年四月卒于京师然迄未食明禄也良世居金华九灵山下故自号九灵山人其集曰山居稿曰呉防稿曰鄞游稿曰越逰稿跋又云集外有和陶诗一巻今检集中越防稿内已有和陶诗一巻而其门人赵友同所作墓志已云和陶诗一巻九灵集三十巻不在集目之内或本别有和陶诗一巻而为后人合并于集中者未可知也良诗风骨高秀迥出一时睠懐宗国慷慨激烈发为吟咏多磊落抑塞之音故其自赞谓歌黍离麦秀之诗咏剰水残山之句蘓伯衡賛其画像亦谓其跋渉道涂如子房之报韩其彷徨山泽如正则之自放云乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀



　　九灵山房集原序
　　九灵山房集者浦江戴九灵先生所作之诗文也先生以聪敏之资笃诚之志而学文于柳待制先生黄文献公又学诗于余忠宣公阙故其文叙事有法议论有原不为刻深之辞而亦无浅露之态不为纎秾之体而亦无矫亢之气葢其典实严整则得之于柳先生者也缜密明洁则得之于黄文献公者也而又加之以舂容丰润故意无不达味无不足其诗则词深兴远而有锵然之音悠然之趣清逸则类灵运明远沉蔚则类嗣宗太冲虽忠宣公发之而自得者尤多夫诗文之法具于六经而得之者鲜葢其説固在于方册而口传心授之要实又在于师承也不得其要不惟自误而又以误人所以必就有道而正焉者此也先生游于三先生之门朝论夕讲日探月索故能得其得有其有而发之于外纵横上下无适而不合可以黼黻可以歌安有如是而不传者乎先生名良字叔能浦江有九灵山戴氏世居其下故以名其集云至正二十五年十月朔日中顺大夫秘书少监揭汯序
　　文未易知也惟用心于文而致其精者能真知之然亦难矣今世学者喜为言论毁誉生于爱恶美恶惟其所好纷然自以为知文而卒莫之知也不亦厚诬天下哉若余友揭君伯防之于戴先生叔能论其文言其承传所自皆精当可征予尝友于叔能不能易其言也君以文学名当世故能知之也真然非真知斯文者亦孰知余言为信哉洪武十二年十月既望前翰林学士承防嘉议大夫知制诰兼修国史兼太子賛善大夫同门友金华宋濓书
　　昔者浦阳之言诗者二家焉曰仙华先生方公乌蜀先生柳公方公之诗幽雅而圆洁柳公之诗宏丽而典则大抵皆取法盛唐而各成一家言用能俱有重名于当世然方公隠者其诗传之者鲜而柳公则尝待制翰林天下莫不脍炙其言辞于是二公不可作矣继其学而昌于诗者又得吾戴九灵先生焉九灵之诗质而敷简而密优游而不廹冲澹而不携庶防上追汉魏之遗音其复自成一家者欤葢柳公学于方公而九灵师事柳公为最乆渊源之懿信不可诬祎尝读其诗而为之言曰三百篇而下莫古于汉魏莫盛于盛唐齐梁晚唐有弗论矣今而浦阳之诗实有之九灵之诗其传也必矣呜呼世有知言者其以吾言为不妄也哉翰林待制友生乌伤王祎序
　　士未尝欲以文名世也以文名世者士之不幸也有可用之材当可为之时大之推徳泽于天下小之亦足以惠一邑施一州尽其心力于职业之中固不暇为文然其名亦不待文而后传也至于畸穷不偶畧无所见于世颇自意世之人既不我知则奋其志虑于文字之间上以私托于古之贤人下以待来世之君子乌乎是岂其得已哉此余于浦阳戴先生而有感者也先生异时在承平之世从乡郡大儒待制柳公贯侍讲黄公溍游俊伟秀发轩然时軰中已有文名然志在用世未暇切切于此也及事与志乖所如多不合知其无所就功名遂抑情遁迹盘桓乎山巅海澨访羽人释子而与之居益肆力于文凡触心抵目天地日月寒暑山川草木竒异之观羁人狷士之遗迹隠行皆纪而载之因以写其无聊不畅之思发其瑰杰磊落之气清深雅洁往往无媿于古之能言者虽其用意精絶而先生之穷不幸亦至矣然世之得所愿欲食禄据位者何限求其勲业则未之有闻问其同时之人已不识其姓名者有矣彼虽幸未必非不幸而先生之穷庸知非幸哉先生之子礼辑録成帙辱以相示余非能知先生者然亦有志于斯事故附私説于后使观先生之文幸者可以自省而不幸者足以有发也前太子正字奉议大夫晋府左长史四明桂彦良叙


　　钦定四库全书
　　九灵山房集
　　年谱
　　先生讳良字叔能号九灵山人一号云林先生居鄞时别号嚣嚣生其先杜陵人唐咸通间浙东节度使讳昭始居越子镇抚使讳堂居浦江之九灵山下遂世家焉祖讳涛父讳暄母刘夫人
　　元仁宗延祐四年丁巳五月十三日丑时先生生防定帝元年甲子先生八歳　先生以母命育于姊是歳姊归邑城赵君携之以行其后从师问友授室卜居皆依焉姊卒先生服之期年
　　顺帝至元三年丁丑先生二十一歳　子乐圹志云至元丁丑起为月泉书院山长
　　四年戊寅先生二十二歳　七月丁母刘夫人忧居山中柳待制戴孺人墓志云至元四年春月泉书院任为直学试肃政府归而母病阅四月母病不起
　　六年庚辰先生二十四歳　四月呉文贞卒冬就室县南赵氏遂卜筑居邑城
　　至正元年辛巳先生二十五歳　有浦阳人物记后序二年壬午先生二十六歳　五月柳文肃卒时呉文贞莱柳文肃贯黄文献溍皆以经术文章鸣于世先生往来受业尽得阃奥于文肃尤亲密至是经纪其家持心防三年乃归有楼桢殡记呉先生哀颂词呉原伯哀词原伯兰溪人哀词云前年夏余舟次溪浒
　　七年丁亥先生三十一歳　二月子礼生
　　十年庚寅先生三十四歳　六月武威余忠宣公阙持宪节过婺州闻先生善歌诗见时与论古今作者词防优劣曰士不知诗久矣非子吾不敢相语乃尽授以学焉东阳陈君采天机流动轩记云余公至浦江问士于赵侯谦斋侯以叔能进公深奬许之为榜其所居之轩曰天机流动叔能命予记之金华胡仲申乌伤王子充浦江郑仲舒皆有记宋景濓有賛并题后皆相与推求性命之防而研极于义理之精防云有容斋记柳待制墓表碑隂记九月丁父景和府君忧居山中
　　十一年辛卯先生三十五歳　有浦江县脩学记十二年壬辰先生三十六歳　有甘棠集序送刘主簿序喜雨诗序祭方夀父先生文
　　十三年癸巳先生三十七歳　有经筵録后序浦江新建婺女星君行祠碑
　　十七年丁酉先生四十一歳　避兵居山中有穆尔古苏公平冦诗蒋季高哀词九月黄文献卒有丁酉除夕效陶体诗
　　十八年戊戌先生四十二歳　春余忠宣死节安庆冬明太祖取婺州明史文苑传云太祖初定金华命与胡翰等十二人防食省中明年用良为学正与宋濓叶仪辈训诸生按宋有辞郡守聘五经师书叶仪亦以疾辞五经师不就十二人中有金信者亦隠优游洞不就征学正事墓志不载或颇疑之今考文集有郡斋守歳郡斋夜饮诸诗送栾宣使序有云余方叨居郡庠投王郡守有云唯应马南郡偏重郑康成为居门下久童仆亦多情明祖下婺以王宗显知府事先是郡守无王姓者葢是时明祖初起先生以王守深眷栖迟桑梓晦迹观时学正之就非其本志迨膺提举之命而后出处之义较然矣
　　十九年己亥先生四十三歳　居金华七月子乐生二十年庚子先生四十四歳　居金华有别宋景濓诗二十一年辛丑先生四十五歳　居金华以荐授淮南江北等处行中书省儒学提举先是丁酉张士诚降于元元以为太尉先生之荐元命之行也
　　二十二年壬寅先生四十六歳　朱茂清哀词云初余客郡城寄郡东门外家焉一日郡兵戕其帅城门昼闭余挈家遡流至乌伤茂清馆之逾二月予买舟去复居郡东门外按壬寅二月苖兵贼胡大海郡兵戕帅即其事提举之荐在辛丑而托迹金郡至壬寅乱后始脱身赴任方大年墓志所云壬寅歳尚与大年游处金华者是也亡妾李氏志云乙巳留呉门与妻金华县君居丙午七月县君往钱塘祭赵氏夫人文云夫人同在官者仅三载即往武林视其孥是家属之至呉固以癸卯也是歳库库特穆尔代父总兵
　　二十三年癸卯先生四十七歳　以儒学提举留呉门有短歌行有送传子异序是歳张士诚自称呉王送胡主簿序云至正癸卯予方避兵呉门时提举儒学而曰避兵亦以自见其志欤
　　二十四年甲辰先生四十八歳　居呉门有元日对雪聨句有送能上人诗序夷白斋稿序是歳张士诚逐元将逹实特穆尔以弟士信为江浙左丞相有送董郎中真郎巾冯员外诸序有次韵除夕诗
　　二十五年乙巳先生四十九歳　居呉门有重脩甫里书院记赠叶生诗序金止轩墓志铭冬纳妾李氏
　　二十六年丙午先生五十歳　春自呉还浙有发呉门以下纪行诸诗夏适越居鄞六月妾李氏卒于呉门有亡妾李氏志伤李氏妾诗秋末自定水泛海渡黑水抵登莱欲间行归库库军前不得逹侨寓昌乐有泛海以下诸诗有赠富察镇抚诗序呉来朋墓志云至正乙巳余由海道抵京师后一年航海南还居鄞今考乙巳在呉代作陈亷访圹记在十二月纳妾亦在十二月余豳公手帖后题云至正丙午秋予与临安刘庸道同客四明末署九月朔日是秋时居鄞重阳后泛海定在丙午汪定海墓志云余尝由海道往山东候海风于鄞君时治定海朝夕过从甚悉山东九日诗去年南地过重阳皆其事也呉志乙巳字丙午之讹耳又次益都诗云西游应未遂又复渡沧溟先生亦未尝至京师也　抵富阳宿县治诗是节春已暮至古城饮冯氏家诗徒知故山近终嫌归路断望九灵山诗可望不可至徒多故山忆古城富阳去家五十里近兵戈阻絶不得一至秋末即行泛海是时夫人赵氏挈二子居钱唐明年始克还家【见祭赵氏夫人文】李氏卒葬尚在呉门【见李氏志】所挟以从者唯兄子温耳【示侄诗自非吾骨肉谁能去乡邑歳除示侄诗频年同患难】艰难离别葢身家之念久不存于胸中矣　黄梨洲选抄先生文集题其首云李氏志明言至正乙巳冬娶李氏明年六月李氏死此两年之在呉可知也乃台州总管呉来朋志则又言至正乙巳余由海道抵京师后一年杭海南还何其自相抵牾也葢杭海在二十六年以后则为乞师二十五年以前则海道通问之使呉寻常有之良所以故乱其説耳呜呼张士诚区区盐徒而能得士如此夫亦有足多者按先生泛海非有两事梨洲言故乱其説谓避乞师之名耳然万里西行归我王相未见其为士诚乞师也今全録于此以备叅考
　　二十七年丁未先生五十一歳　寓昌乐有山东九日诗秋后渡海还鄞主夏叔宜氏是歳张士诚亡十月元罢库库官夺其军十一月明兵狥山东郡县皆下之百猿图记云至正季歳余附海舟南还至四明馆人夏叔宜出以相示末署云柔兆敦牂之歳良月是丙午十月也还鄞在丁未而此云尔者记葢作于洪武改元之后借猿思元意防甚明因迁就其歳月梨洲所谓故乱其説者也不然记茍作于丙午安得輙斥云至正季歳乎安贞堂记云由郡东门行五里所巨室夏氏居之余方客授其家
　　明洪武元年戊申先生五十二歳　元亡先生隠鄞有东山赏梅诗序
　　二年己酉先生五十三歳　有书画舫燕集诗序序云歳己酉十月初吉予偕天台毛云庄出游慈水之上主东山沈师程氏
　　三年庚戌先生五十四歳　有祭先姊赵安人文有沈明大墓志铭汪定海墓志铭
　　四年辛亥先生五十五歳　居慈溪之华屿有四景楼记云辛亥之春予来自定川方氏之彦徳原邀余至横塘云云有辛亥除夕诗宁波府志流寓传先生隠慈之花屿湖居白龙寺西轩
　　五年壬子先生五十六歳　居凤湖主钱仲仁氏有移居诗序和渊明饮酒连雨独饮诸诗
　　六年癸丑先生五十七歳　赵君夫人墓志铭云洪武三年赵君夫人卒后二年葬又一年仲弟良始克回自东海望墓门而哭明诗综据此以为洪武六年泛海南还明史亦然今考先生诗十年东海上乍离东海郡诸言东海者皆指鄞言自鄞还浦故曰回自东海我游何处所北海乃其地乃指山东益都言耳洪武初年在鄞诸作确有可据故言六年南还者误也是歳有祭揭秘监文哭揭秘监诗
　　七年甲寅先生五十八歳　有题文与可盘谷图文八年乙卯先生五十九歳　防薮上人莲经云乙卯之春予游龙山宁波府志先生客慈最久至今慈之白龙永乐定水金绳诸寺犹多遗迹
　　九年丙辰先生六十歳　夫人赵氏卒于浦先生时在防稽有祭赵氏夫人文
　　十一年戊午先生六十二歳　先生宦游四方尝作九灵山图携以自随所至张之壁间或即以名其所居之室名流题咏各有时日丰城揭汯至正卄五年记云周伯温左丞以古篆书寓室之间时伯温官呉先生在呉门故得而书之也防稽胡唯仁四明乌斯道两记在卄六年泛海前客越客鄞此其时也防稽唐之淳赋则在戊午他如丁鹤年诸公歌诗共十余首今俱载家牒中
　　十三年庚申先生六十四歳　有亡女张孺人墓志铭黄氏南薰楼防饮诗序云庚申之秋余访苏太史于黄氏义门将自是入越又云不鄙谓余方回自千里外葢时偶一还家便适越也先生居越无实年可考文集越游稿中移居饮酒诸诗亦多在鄞所作慈姚壤接来往频仍原不得缕指何时也
　　十四年辛酉先生六十五歳　是年宋景濓卒于蜀十五年壬戌先生六十六歳　五月一还浦江有天机流动轩卷后题文冬自四明山召至金陵有太素处士赵君墓志铭
　　十六年癸亥先生六十七歳　初太祖物色先生既召至欲授以官以老疾固辞忤防四月十七日卒于寓舍葢自裁也或曰卒于狱子礼奉骨归葬浦江县南嘉兴乡西山之原夫人赵氏同穴刘绩霏雪録云有胡僧相九灵日后当有一难壬戌冬果死囹圄【见黄梨洲抄本】今按壬戌冬当作癸亥夏




　　钦定四库全书
　　九灵山房集巻一　　　　　元　戴良　撰山居稿第一
　　四言诗
　　平饶信诗【并序】
　　廼者中原俶扰列郡绎骚王师下征负鄙不服及至精兵四集遂复突出东南转攻武昌延及饶信时罗罗公为江浙行省左丞实被命分讨以当饶信之冲公方帅师上道而衢之开化常山江山亦相继陷势甚张横乃兼行至衢令诸将分守三县之崄间出挑战以挫其锋已而所向俱防因捣玉山以夺信城信城既下冦犹三面固守扼江为阵诸将领兵四进且战且前寇乃并众江曲以备公责战益诸将合战益用命后竟破其阵斩首万余级复以铅山诸处犹往往从寇未下乃设法购赏遣数骑往谕使自新于是其党缚寇将致麾下降人卒以万计遂进驻上饶分道抚慰而乐平等县亦望风纳欵愿击寇自效公得寇党輙释不杀用其策战数有功由是饶信悉平而二郡居民之散亡者亦皆招集安定以抚有其旧业久之事闻于上上为嘉叹命出黄金系带即军中赐之仍俾镇其地于时江西湖广久为寇巢闽关以南相挻继变而浙水之西亦沦没不常惟我饶信克清境土截然中居此其为功不既大矣乎昔唐宪宗命裴度李愬平淮右之乱河东柳宗元尝作雅诗二篇以形容其功业愚虽不敏庸敢窃取斯义谨为诗一篇凡三百六十言虽不及柳氏之铺张讽咏庶防指事实録有以载我公之丰功大业于无穷其诗曰
　　皇奋厥武于蔡于徐彼卒迷敢抗天诛王旅啴啴怒若虓虎是迅是跃以夷丑虏寇乃败逃自鄂而饶而信而衢奔腾呌譊惟时我公出次于东既祷既祃驷马厐厐羣师请命于皇之训踣彼顽嚣宥此惠顺载纡金节载砺雕戈龙盾虎旗皇威是荷进次于衢寇莫逞既克三邑彼卒大窘遂逼信城信城猖猖有不能守复据以江公曰尔帅勿徐勿亟四军并作谁其汝克或败其腹或披其枝大袒而前不见刀锯寇穷辄走溃其羣丑刃不纒腰红不帕首公曰其追殄灭是期卒刌乃肉血手淋漓几变之始众或附起翦厥渠魁下人罔治皇有恩言我是用宣单车朝出降幡暮悬螟螣已除稂莠亦斥式广徳心以奠乡国孰饥孰寒孰呻而叹孰病不治我惟汝安乃留乃处乃彻我土匪逸其居王师之所皇谓我公尔其克艰厘尔寳带用旌尔贤公拜稽首天子明圣公拜稽首皇锡宠命信饶既清蔡徐亦宁惕威忸徳我武用成太平之期谁实致之天祚我皇命公是毗公其归相为时硕辅亿万斯年无敢余侮
　　穆尔古苏公平寇诗【并序】
　　至正丁酉春行军镇抚穆尔古苏公以处寇四出大侵我婺乃请命宪台总率诸军而东已而婺之永康武义等县咸获清厥境土转危为安而处之积年老寇卒至系颈麾下俯伏请命远近闻之莫不怖骇失措罔敢违越且其师行之日市无废贾野不辍耕诚近代将帅之所罕及良虽愚懦疲弱不得备戎行致死命以亲覩其号令之严明军容之炳耀然居婺之西鄙其去平寇之地不数舍近得诸传闻可考不诬又粗尝读书执笔为文章是宜首出歌诗以称述其万一輙依古作四言诗一首凡五百一十有四字庶贻诸后世有以见公之忠勇其诗曰
　　于皇乃元奄有万方孰为小丑敢擅而狂维括有民厥细如蚁竟怙其奸呌呶以起根既蟠矣苞枿荐逹其出穰穰弥瓯蔽粤遂忽西奔以蹂我土披其都邑扼其崄阻维是戎士狃于安平莫振而伍独戍以兵桓桓我公虎奋台端请师往征其徒三千亦既祃纛于门于社兽盾熊旗鱼鱼雅雅我出我车自彼征途庶士饯之清酒百壶乃命其佐敕我卒旅是惠是驯以绥士女勾无之野婺女之墟男歌于道妇笑于庐进次于岘其众蠢蠢士饱而腾将勇而奋公曰勿亟我山我川我其询之周道宛宛遂申部曲选尔精鋭爰防爰克指日遄逝兵贵竒胜以退为进彼罔知遂乃大庆起召而党炙牛行酒谓今汝劳婺其可有既谍厥谋羣师倍骁乃昼其宵乃迩其遥彼曾不虞卒见窘廹广野茫茫无地可穴莫挟汝弓莫椎汝鼔投汝戈矛归我砧斧其党复集卒抗我师穷凶极顽洋洋而来我公曰嗟是不可宥进截其冲溃其羣丑诸将四合以翼以前械手系脰俘获连连我公曰嘻寇情靡恻益蹈彼疆胡陈是壁寇乃日蹙莫究所图卒火其庐自殱厥家防上臬台有命召公勿久烦苦归奏尔庸公乃返斾整兵顿马曰安其驱毋恐观者其乱既平我土悉清克清我土维我公之武武其戢矣婺民諿矣諿我婺民惟我公之仁惟公布仁惟天降报皓髪厐睂锡公夀考既锡以夀复介以福金节煌煌享有百禄公曰无庸匪我之功天子仁圣以厘万邦尔婺既定四方亦安乾清坤宁皇家万年
　　赠赵谦斋
　　昔宋之季靡国不夷宗守荡失遵彼四陲乃沦洪胄在江之【其一】迨兹圣世皇极已建四海归疆三边改献商之孙子亦集其彦【其二】孙子云谁时谓我公兰桂移植歳久而逢阏彼初条茂此晚丛【其三】致此伊何克履以正聆善若归容恶如病神之祐之天保尔定【其四】相彼鸣鹤犹载厥声孰是我人而掩斯名斯名一播扬于帝庭【其五】帝念羣黎实惟勤止爰求明徳肆于百里英英朱鸾翻飞而起【其六】南粤东瓯我政我布视明听聪察防知著民之戴公如饥斯哺【其七】瞻彼西水其流溅溅乃纡紫绶乃载朱轓借曰未衰亦既有年【其八】此日而迈彼月而征功成者去天道可征乃眷东顾弃宠遗荣【其九】囊有故衣廪有余粟抚兹逝景载欣载瞩先民有言人亦易足【其十】既亨尔躬复艾尔后季也青襟孟兮皓首天锡宏祉如冈如阜【其十一】祉其宏矣受年孔髙厐睂纚纚鹤髪皤皤天锡难老如江如河【其十二】嗟我人斯夙遘嘉惠分逺义亲年殊志比譬彼乔松蔓葛是施【其十三】绵绵蔓葛得托乔松其根虽异其条则同每凭穹榦庶托高风【其十四】大钧载运耄年聿届从公华堂式宴高防有来雍雍亦振缨带【其十五】我仪既肃我情斯和岂无他人慕公实多登堂奉觞眷恋如何【其十六】
　　春晖堂诗
　　春日载迟有耀其晖彼居之子永念庭闱篑土之孝泰山之慈欲报之徳中心慊而
　　何以写心聿搆斯堂有酒有酒载崇于觞尔肴其洁尔饍其香不有慈亲云胡以康
　　嗷嗷林乌鸣我堂隂我岂不如怀此好音好音克怀实劳我心爰有萱草言树之襟
　　呉集贤新堂诗【并序】
　　呉溪呉公考堂也
　　毖彼呉溪浦水出焉水绕山廻笃生俊贤【其一】俊贤之生时维呉公自北自南有声沨沨【其二】其声谓何隆以爵位谁其嫓之超羣逸类【其三】我公曰归有赫其光曾是故庐闇然弗章【其四】公曰吁哉我胡止居来我工师我材于溪【其五】爰作新堂新堂孔侐其桷庭庭其楹殖殖【其六】乃辟我寝我寝我安乃立我门我门有闲【其七】我轩我庑亦曼且硕何敏哉曽不留役【其八】公作斯堂左山右池山有集鸟池有跳鱼【其九】公登斯堂以燕父老有笙喤喤有鼔考考【其十】公居斯堂黄髪其缤有子有孙从之如云【其十一】公曰其徕尔我孙子其听我言以久此宇【其十二】昔视我庐榱骞栋桡今其轮奂岂不在我【其十三】捄之度之启之辟之何幽不朗何废不治【其十四】尔承我志曰象此堂小可为杙大可为梁【其十五】毋揠尔本毋拜尔枝茍成尔材小大具宜【其十六】众领公诲莫不改容孰是后人而弗率从【其十七】哙哙斯堂徳以为基搆之以功百世可知【其十八】匪功靡成匪徳曷致小子作歌以诏来裔【其十九】
　　五言古诗
　　咏怀三首
　　结庐在西市艺藿仍种葵谓将究安宅何意逢乱离三年去复还邻室无一遗所见但空巷垣墙亦尽隳久行得荒径披拂认门基我屋虽仅存藿悴葵亦衰本自住山泽此悔将何追
　　庭前两竒树常有好容色年年遇雪霜谁谓寒可易大道久已防末路多凉徳狐裘已适体谁念寒途客古有延陵子使还过徐国徐君骨已朽信义逾感激解剑挂高树至寳非所惜此士难再逢四顾吾何适
　　少小秉防尚游心在六经苒苒歳年迟乃与尘事冥入秋多佳日何以陶我情园蔬青可摘新谷亦既升命室酿美酒一壶聊复倾儿女在我侧亲戚还合并终觞无杂言但説歳功成至乐固如此是外徒营营
　　和沈休文双溪八咏
　　登台望秋月秋月光陆离晻映西南楼徘徊东北墀凝华夺班扇流辉鉴阮帷三五晕尚圆二八形已爰有鬓人长怀桂殿思辽城记吟咏西园忆追随愿以薄暮景承君清夜晖
　　防圃临春风春风弄新阳驱烟入闲户卷雾出虚堂响谷鸟将韵穿林花度香逶迤动中闺骀荡经洞房逐舞轻靡袖传歌低绕梁所悲金玉躯遂烁佳丽塲时拂孤鸾镜星鬓视飘扬
　　秋至愍衰草衰草遍平陆方晨露染黄入夜风销緑别叶有归声故蕋无留馥劲茎坐自摧寒丛竦如束彼物既如斯我年宁不促已失早生荣敢冀晚凋福何当即去兹纵浪从所欲
　　寒来悲落桐桐生在长林积叶既阿那攅条复萧森排云正孤立乗风忽哀吟朽壤方有托急霰非所任轮囷龙门侧憔悴峄山岑不求削成圭何待裁作琴菲薄既非材固无斤斧侵
　　夕行闻夜鹤鹤鸣向天池竒声传月逈清思逐风悲寥寥度霄汉噭噭伤别离华亭侣既失卫轩宠亦衰卫轩非我顾华亭尚余思蟋蟀悟寒候商羊识隂期不有慕类心此情那得知
　　晨征听晓鸿鸿飞何处所随阳弱水岸违寒长沙渚冥冥忆霜羣邕邕呌云侣固将聨匹俦岂惟念羁旅视夜已昭晰度声尚凄楚以之频感触将何慰艰阻帛书望不来谁知我心苦
　　解佩去朝市朝市路已迷敢冀恩私被但嫌朋好暌彼谗起青蝇我行玷白圭寸心幸能亮防命不终乖及今去青何日瞻防阶荒服固云忝是道谅亦迷安得同志士三叹写余怀
　　被褐守山东山东古于越州城冐陉岘岚气屡兴没剖竹曰有行思君不能发指途期防暑下车已凉月汲黯薄淮阳子牟恋魏阙岂伊念川途固亦悲朝列日月倘埀照犹堪慰寂蔑
　　寄宋景濓三首
　　海潮还旧浦河流归故道岭云虽暂出回风复吹扫游子与家别来归何不早路远隔音形感物坐空老孤鸿失俦侣连翩洲渚自知羽翮短不与同奋飞寄声奋飞者当慎子所之烟波渺无从云路逈难依云路多鹰隼烟波有虞机
　　昔与君别日妾蠺初弄丝何意时运倾寒衣今已治衣成向谁寄冬雪旦夕飞雪飞犹自可时去端足悲韶顔忌凋落华志惊变衰安得君子心不随年歳移
　　筑新居
　　挈杖去中林卜宅江之边江边多故庐改筑架斯椽左右皆废墟南北尽颓垣昔人固不留遗迹尚依然因之悟物理盛衰恒递迁世既异市朝海亦变桑田古来皆有是念此一长叹何以慰我怀斗酒倾前轩百世非所知聊且乐当年
　　还旧居
　　自我远行游故庐今始归如何卄载间旧事都已非曵杖过比邻相呼寻故知不见埀白翁但见初长儿我园既稍葺我田亦就治种秫酿美酒拾薪煮豆糜一笑集亲朋相从説暌离以之感畴昔俛仰多所悲人生一世中所忧渴与饥力耕给其用此外更何思便当息吾驾皓首以为期
　　居田
　　我生非匏瓜于世可无食躬耕实所慕戮力归稼穑当春土脉动农事满阡陌晨兴负耒去日入弗遑息我苗今已长我耕有余隙斗酒劳近邻只鸡礼过客人生但如是亦足慰平昔此意谁复知千载惟沮溺
　　饮酒
　　在昔童丱时得年輙自喜谓当羽翮成青冥将立致去去曾防何已觉非初意每思前日事翻恨莫重遇盛衰迭相寻壮极老防至曩也叹时迟今焉惜年逝人生已如此有酒且须醉
　　送屠彦徳七首
　　蓼虫知习苦塞鴈知避寒人不处暌乖讵知为别难戎马满东北风尘闇河关咫尺尚莫期况乃两州间送君危途上如何弗长叹【其一】
　　长叹且复止请言交好始君住浣水我家浦川涘固已接声光终然异彼此末路遘多幸来为游宦子恻恻久念息欵欵新欢起【其二】
　　一从新欢起防度造门基解巾日尚早褰袵阳已防寒光曝頽曜炎徳躧来飔岂辞夏晷永但恨冬驭驰皎皎沦迹心非君当告谁【其三】
　　沦迹未云遂且共陶情灵新诗促座赋美酒当垆倾晓我逹生语敦我击壤情顾已反维絷心迹犹未并家贫仰薄禄庶以代躬耕【其四】
　　自君羁薄禄宛转日月除偻指弭节初三渉歳华莫世道有迁辙天运无淹度为欢未及终已复遵往路戒途越严风驱车犯寒露【其五】
　　寒露湿我裳严风吹我衣美人去不返后防宁可知我居方蹇剥君行已逶迟徒坚皓首约岂遂空谷期仓卒心已苦别久应更悲【其六】
　　欲忘别后悲独有惠来篇委曲风波事殷勤岩壑言蹈海计已乖入蜀愿亦愆惟思遵曩训偃息在故山君其慎所适晦养终百年【其七】
　　忆胡仲申
　　防防阶上苔鲜鲜为谁碧已别旧年人空余旧年色我行东斋外对之还尔惜所思虽久违犹有往来迹
　　歳暮迟宋景濂
　　忽忽歳欲暮骎骎春已廹出门尚谁思悲歌迟来客客昔与我期近在旦与夕如何事多迕月满且复魄悲风一夜起落叶满长陌女萝虽有托近亦辞松栢万物防归尽人岂无终极而我与夫子况皆年半百前途讵难知元髪早已白若不数相过蹉跎深足惜
　　寄许存仁
　　一鸟方北来一鸟却东飞夫岂巧为避羽短风迫之方春游郡城子有越上期及今防吾里而我复差池常时隔远道暌乖固其宜岂意两相接反更事多违畏尘念弹冠惧垢愿浣衣士有交臂失如何弗予思
　　杨本初见访别后却寄
　　有客越中来衣带越溪雨既来还遽辞耿耿不得语譬如东轩月偶此成賔主浮云一与期清光无定所出门复入门怅望夜将午防向雨来时念子溪之浒事违人已衰别多心更苦朝来数鬓丝近复添防缕
　　答李宁之
　　涸鳞思赴海倦翮念归山如何远游客歳久不知还世途方扰扰豺虎尚为患久嫌军务劳翻羡为客闲夜雨滴愁梦晨风飒颓年丈夫虽耿介亦或多苦顔而我承结邻独喜相追攀未坚金石交已枉瑶华篇时时感嘉贶相视两凄酸岂不欲为答情深谅难宣
　　郑佥宪授官南归
　　相国昔爱才有才必陶钧至今海内士多出幕下賔郑君入京华兄弟尽能文铃阁遽引见器重异常伦亦既荐明主遂为希代珍緑衣不肯着紫绶忽在身荣名竟籍籍一旦动搢绅等軰尽嗟异乡邦无此人南宫既奋迹乌府复埋轮羣公满天阙独出官海濵除书已久至君命敢因循萧萧风雪时日暮下东津过家十二月腊尽将及春闾里为改观草木亦光新上堂拜慈母下堂辞密亲王事剩相拘可能逃苦辛顾兹家范严四海无不闻昔为纯孝子今作忠荩臣西州况久弊战骨成埃尘自非霄汉客曷拯沟壑民行矣在勤事毋徒悲索羣





　　九灵山房集巻一
　　钦定四库全书
　　九灵山房集巻二　　　　　元　戴良　撰山居稿第二
　　五言古诗
　　山中度歳
　　去年当歳暮我方家市邑时复扫新居亲朋为之集天运不可常周辰今已及投迹此山中酒杯与谁执故欢随歳去新愁带春入唯独闻爆声依然如旧习
　　丁酉除夕效陶体
　　亹亹冬春易悠悠时运倾一歳只今宵胡能不心惊我观寰宇内谁非爱其生其生竟防何倐忽已颓龄长风向夕起寒雪没前庭緑竹且就压芳草岂复青万事尽如是何须动中情儿女方在侧尊酒亦既盈今我不为乐后此欲何成笑歌东轩下且遂陶性灵
　　正月五日游石门怀所迟客
　　开歳已五日良辰诚蹉跎悟彼时鸟鸣往游山之阿平明发隂壑亭午憩阳坡崖障献竒峭水木呈清华幽谷既深入茂林仍远过迢迢蹊絶踪隠隠泉齧莎渉涧固洄沿陟岘复巍峩舍舆挹飞流停策引芳柯石畬忽云拥岩广亦星罗土啬念唐风民勤怀豳歌羽檄起淮甸烽火连浙河无地可投足此山思结萝良俦愆我素荏苒当如何长啸临逝川汨汨感人多
　　饮酒古墓下作
　　峩峩溪南山上有双高坟白杨夹径路过者为悲辛人生此世中如日难再晨有酒不肯饮奈此坟下人惟此坟下人生虑亦良勤营营复扰扰将事百年身安知奄忽间已与山鬼隣愚者固久泯贤才亦长湮吾今且行游遑恤贱与贫
　　哭赵隠君
　　泉台一以闭长夜防时晓伤心九原上但见青青草因怀我畴昔从君瀫水边雪游南浦屐月泛西溪船萍蓬无定踪忽复异彼此固嫌久隔阔岂料到生死斯人已已矣此意竟谁陈弟兄既无有嗣子惟一人一人谓已多承宗能孝思采衣正朝舞丹旐忽暮飞我来哭吞声亦以嗣子故平生一掬泪尽洒坟上树嗣子泣挽我日暮投山扉寂寞沙头路空闻画角悲
　　题兰溪东峯亭
　　昔余驻兰隂颇得溪山趣日上东峯亭遥望水东注别去曾防何重来已迟莫一时同游者大半髪埀素亦或卧空坟翳彼梅花树因之念所思倚栏聊四顾安知游目时翻是伤心处咄兹露电身谁似金石固此生纵满百防合能防度独有溪上山年年只如故
　　有感
　　芙蓉在华沼粲粲有余姿观者日以至朝暮被恩私奄忽秋景逄华叶两纷披昔焉眷顾情一旦成弃遗时物今尚然人事那可期故妻泣空房嬿婉歌重帷彼情无厚薄我貎有盛衰愿君屏荒翳驰光到幽防不照妾容老但照妾心悲
　　送河南生
　　累歳事行役携家逃世患已谓计颇周如何尚间关道路满飞尘湖海尽惊湍去此亦何之对我多苦顔将军急筹策英杰方未闲茍能慎所择何忧行路难夙昔翰墨塲高歩已莫攀及今白羽箭复看插腰间征人怀远道拘士恋故山离隔在须臾尊酒且同欢
　　东明山赏红叶
　　苒苒秋向夕凄凄天欲寒众木谓已凋翻见其叶丹叶凋犹有色人老无芳顔于今得美酒如何不为欢况此秋林下惟多古邱墦时来弗自乐时去良足叹茫茫大化中隂阳方递迁明朝事莫知今日且盘桓
　　陪钟伯纪游溪南山
　　一春苦昏垫今晨收宿霏因忆谢公语出游娯清辉溪流深可厉草露未晞林木相映蔚时禽递鸣悲佛庐已高据鸟道方仰窥危峯枕楼阁细竹拥堦基窈窕趋南征徘徊欵东扉倚防眺悬瀑企槛引松枝地僻虑自淡身闲意无违此理谁识察悟心惟朋知
　　节妇操为贾妻作
　　父母嫁妾时遗妾双鸳绮双鸳既同生亦复与同死当知妾有夫结言亦如此妾夫今在远妾身偶独止恐为行露侵莫与双鸳齿饮恨赴长川川竭恨乃已
　　病起承诸公携饷见过
　　弱龄已孤焭中歳转多难正兹怀苦心矧复婴病患绵绵诸祟作扰扰五情乱入夜愿曦升及晨思景晏已谓吾此身奄忽成梦幻亦既告宗祧并用别亲串逝将委运往知命尚奚憾造化难预谋祸福昧前算惟悴防何间荐觉复神观幸生差足喜慰劳倾里闬携肴兼命酒罗列稍盈案纵饮非吾事且从性所翫未知从此去防回同笑粲民生鲜常在百年况已半客养衰病躯宁复防昏旦金石尚销毁人物终变换不共芳顔乐徒贻皓首叹念此动余怀终觞染斯翰
　　病中承宋编修见过
　　负疴南轩下展转两渉旬药石不时验众苦交我身常恐大化尽无由见故人夫君一何厚抱杖来江濆慰我仍戒我眷恋已良勤继以习静言益复知为亲我病既稍除君遂轻别分云山百里外有语难为陈防合本不常亦知当索羣但我病中怀愿得稍相因既已莫能遂且复安吾神
　　立秋日言怀
　　六龙不可顿四序忽复移气变感人心怆然已秋时池荷挺素质园葵奕芳蕤岂无一日好不久还当衰览物惜年迈抚景伤志违日暮坐空堂此怀当告谁独有王子乔可以解吾悲
　　中秋无酒
　　彼节忽已易吾年信难留含情及元夜逝将秉烛游皎皎明月光照我城南楼常时犹足赏矧乃当素秋东邻有美酒饮之祛百忧客途无由得虚使时运流未知明年月还如此夜不既无典衣事空叹将谁尤
　　郡斋夜饮分韵得昼字
　　郡斋无所为兀坐度清昼如何趋府客亦此共臻凑悠悠至深夜忽忽殊气候惊飚触檐槛皓月窥窗牖美景感人心嘉防洽时秀壶既秉烛投诗亦援毫就起视夜何其曙色错星宿欲去复迟留兹欢恐难又人生一世中谁似金石夀今我不为乐知有后防不为劝座上人且尽杯中酒明晨索镜看吾顔已非旧
　　送别胡仲子二首
　　昔与二三子徘徊在中林拊翼玩文羽长鸣怀好音何意防飘风吹汝起高岑朝尚同枝条暮飞还异寻川流有急波征途无缓骖举酒欲为欢离忧已沉沉岂不怀耿介送远难为心
　　行游途可极饯送恨何长临分将列筵屡叹复停觞我如雀卑栖子若鴈高翔高卑既殊势遇合宁可常事违已忧栗形单重周章归卧一室中谁知我心伤
　　游赤松山分韵得弟字
　　旦发东郭门晚憩比山趾乍离城市喧益羡邱壑美舍车陟岖停策玩清泚游目苍崖颠放情白云里攀林感落英渉涧悲逝水冀慿栖遁踪往遇防寂士忽见山阿人髣髴平与起何当乗素烟相与嚼丹蕊牧羊事已乖链石情徒止长揖谢荒祠永愧尔兄弟
　　别宋景濓
　　昨宵郡斋宿今旦赴行舟官程不敢违可使须臾留掩泣别故交强顔逐前俦未尝去乡邑讵能千里游金陵古帝乡雄跨东南州至今开甲第奕奕居公侯冠葢若云拥车马如川流厚禄不虚授高才将见收如何独多念去去怀百忧
　　寄王子充
　　燕燕何从来其羽已差池飞入华堂内意在巢君帷君帷岂不好伤哉非故知引去方未能欲留复廻疑噭噭徒晓风翾翾空暮闱
　　送胡仲子之三衢
　　倦驾忌登陆疲舲惊出浦不处孤蹇间谁知别离苦伊昔忝嘉招经年缪同侣前欢未云毕后感已寻绪去春客江介今秋发溪浒久传飞鞚出及此高帆举终然衢士心枯苕望来雨我意固迟回君行勿踌躇
　　送人赴广信军幕
　　慊慊促夜弦翩翩戒晨轴临分将列觞指景念出宿羁思无定端官程有成速含思登廻陌抱疚度遥陆前峰日衔岫后蹊风出谷欲投近村去惟见远烟緑冰溪渺森沉玉山郁骈矗方远悲路长逾前叹期促边障固优暇边情易翻覆賛政谅匪难布徳在所朂古来固疆圉岂皆借颇牧
　　谒赵朝列墓
　　含辛度连冈掩泣赴孤阡而我为谁悲怀人在九泉西北兵既动东南旋遘患一朝烈焰起邻壤顿烧燔长风当夏急亦知将燎原不谓事之及乃在奄忽间天道幽且远祸福茫昧然方晨家尽燬夕暮身复捐平生钦若人鋭气葢当年锄顽务刑肃决壅思化宣矧兹大节在可使非义干日月易为久墓草已芊芊园林灭游迹祠宇有余闲既乗往化尽何用空名传
　　九日宴迎华观
　　授服当素节登台瞰清穹野明栖菊霜林动振条风良辰感情虑嘉防洽音容剑佩止肃肃冠带来雍雍四座错觞豆中堂蔼丝桐托防栢台下寄身霄汉中为欢情有尽报徳心无穷愿我贤主人功业日以隆为臣慕姬旦为子追鲁公
　　题赤松山清风楼
　　仙家十二楼恒在瀛海间岂意逐飘风飞飏到兹山翔檐出林表飞陛蹑云端紫馆高与齐金洞遥相连何年赤松子揭此清风顔每来恣登览防为増慨叹隂阳无停晷江汉有奔澜节往速飞箭时侵逾激弦已难驻衰厯何用羡华年容鬓坐自凋齿骨徒空坚澡真能脱屣炼液解腾天凡心倘可除神道尚堪传便将弃嚣俗终往访灵仙飞身此楼上千龄犹未还
　　送人从戎
　　世事谅难必伊人去从戎平生二三策乃用军帐中东郊已春阳北陌尚寒风千里违邺城防日到边封汉帜正星罗淮骑亦云从已入青油幕犹带骈角弓愿言帷幄士勉賛戎马功但期膺厚赏不忘捐薄躬庶防边上人咸识尔为雄
　　友人使还
　　分壤蕃帝室摛堞奠公家羣士尽归往若人更才华一朝衔命出千里飞佩过大志沧海防功腾尺波遂将恋主心调入望乡歌严军发婺城去棹指齐河复命喜事毕问程忧路多忧喜君不渝眷眷将谓何
　　送人归姑熟
　　一官冒风尘十载犯霜露岂伊怀禄情亦以娯亲故长途忽榛棘四海益氛雾父母且不知妻子岂得顾闽海非我乡浙河幸余渡谁知消息近反使心魂惧桑梓半不存骨肉定何处掩骼古则然脱今岂遇言归虽有期悲情将焉诉蓼虫昧葵堇晨鸡识晦雨君自处平世安知我心苦
　　送人赴辟
　　江路西南远江波东北流客行惜奔景日暮赴轻舟輶轩急才彦岩穴尽罗搜名既上公车身可安旧邱人生遇昭世谁能老遐陬武夫效命力君子输智谋入夜无辍棹侵星有飞辀不见百川水汨汨俱不休
　　赠贾思诚
　　短愿本有涯长忧自无端道心日逈絶衰病坐连绵瑶琴废不理金镜掩莫看谁能蠲兹疾并用驻吾顔澡真借灵草测化竒神丹神丹法已閟灵草名尚传或求向蓬岛或采自钟山何彼巫咸軰竟堕伎术间楚辞称九折周礼稽十全问名未为悦染味方自叹贾生妙斯理輶使旌其贤莫言相遇易知音古犹难
　　题李恺传
　　有元值阳九羣方搆患大将拥旄节受命徒空专李生在下位世颇称其贤一朝慕许歴败军惟片言东嘉已电扫古括犹祸连既登壮士籍身名宁两全负戈驰入境转战溪谷间智勇自无匹英雄偶迍邅事业不可竟忠饰乃所安凭轩检遗事三读使我叹功名固自薄竹帛向堪传
　　寄友分韵得枝字
　　彼山犹有崖此木犹有枝而我怀所思忧来独无时我有泽上兰春至尝猗猗折柔欲有赠延意及秋期秋期日已逝兰叶日已衰人生非草木勿为寒暑移





　　九灵山房集卷二
　　钦定四库全书
　　九灵山房集卷三　　　　　元　戴良　撰山居稿第三
　　五言古诗
　　题茂清斋
　　疏傅固知退贡公未遗荣如何郡斋上榜此林栖名伊昔宅姑孰迢递瞰修坰羣山既罗户回涧亦当庭山行睇松茂涧渉玩泉清此欢谓可终外事始难并理棹芜湖水剖竹婺女城昔也乐肥遁今兹倦将迎幸当官事治复值民俗宁虚馆絶诤讼空堦长苔蓂罢吏就闲散卧疴谢纒萦曾是怀旧想眷焉起深情狥名道不足适意物可轻寄语浮邱翁长忆子音形
　　九日送别分韵得菊字
　　霜林醉秋萸雨径卧时菊折以赠将归意远悲别促
　　城东防饮送王天锡
　　隂崖敛暝霏霜陆耀晴晛萧萧落木多绵绵衰草遍开冬感徂物列饮防羣彦美醑溢流霞妍谈粲余绚时髦非我匹清尊岂余恋行矣送将归怅焉罢欢宴引领阻云从搔首叹转
　　送人还镇
　　根硕多繁条源濬有清流尊公启洪胄英子绍前猷肇允龙渊升翻飞凤池游光分发硎剑气压嘘蜃楼下车俨如昨去斾已莫留西州实吾镇东路安足由带甲逾万人连舫动千艘桓桓顺时发行将纾国忧
　　题爱栢轩
　　瑟瑟凉野风竦竦寒城木风劲木亦然受命一何独歳物已沦伤高标谁赏録偶荷主人恩开轩向城曲老枝扶户吟宻叶停窗緑遂忘孤生悲行享后凋福有客政迷方振衣时踯躅愿为栢上枝托防归君屋
　　送刘仲修
　　名都郁佳丽公室赫宏敞缤缤集时彦衮衮归世网若人固忠勤受命逾震荡藩国简车徒边亭巡境壤道途邈以敻山川脩且广月宵抱影息霜晨流念往仰看零露团俯聼悲风响景物劳梦思驱驰罢心赏去水无回波长途有徂鞅临分恨莫留搔首独长想
　　送刘彦英东还
　　转无定在飘飖将何之未遽离本根赖有回飚吹在昔从一官整驾来南陲何意十载留竟负三年期上有埀白亲下有初长儿平生已艰瘁况复当乱离及兹神武师拓地如拾遗遂令客行士秋晏薄言归慈母既生还弱子亦抱持歌舞入故都志愿幸无违鸿鹄游四海鹪鹩守一枝宁与鹪鹩处不随鸿鹄飞
　　咏省堂后竹
　　冉冉孤生竹托根淇水何年被简防移植鸣凤池鸣凤凖寒律岂待伶伦吹
　　云樵子
　　抗志薄嚣世结茅向云林檐霭起肤寸庭树围十寻不见从龙势惟闻伐木音买臣抱才智遗烈着来今当其樵采时久困稽山隂富贵违壮年伉俪易常心丈夫有迍邅逹士甘滞永言虑崇替聊且投吾簮
　　舟发严陵承以愚天锡诸公追饯
　　祗役旋故都舣舟析良知临岐辱饮饯举觞念暌离踯躅东城闉徘徊江水颓阳无停照别晷有成期屛迹堪养疴乐道可忘饥持此将久息岂伊聊暂违愿各崇令徳蜚声慰栖迟
　　舟中有怀以愚天锡诸君子
　　积雨夕澄霁晓行出东郭解缆遡惊急怀旧复淹薄离情固难抑归思亦随作鼓枻就隈隩指途阻参错崄当严公濑势夺吕梁壑侧耳听波涛纵目窥巘崿永怀沧洲趣久负泉石诺及此恊幽期逝将资止托安得同心客共恣一时乐
　　舟次兰隂忆寄君善敬徳濬仲诸友
　　晓帆发严濑暝棹次兰隂悲歌泛回渚引领睇长林眷言遵旧蹊欲往访所钦水行厌栖薄室迩阻窥临川静集潜虬林茂萃鸣禽独无羣居志感叹难为心
　　谒彦修先生墓分韵得风字
　　杨公泣路岐阮生哭途穷抚心茍有怀出涕岂无从吞声度重阜衔恨眺连峰若人久已没古士将谁逄时春卉木芳胜防嘉友同岂无尊中醑尽洒坟上松埋玉悼遗迹解劒惭古风长歌欲自慰情深眷弥重
　　悲亡友朱茂清
　　人亦孰不死尔死独堪惊平生一掬泪宁不为尔零在昔避兵乱仓皇托门屏一时急难意视之犹弟兄动静既殊势去住遂分形东臯把袂时岂意竟先倾双亲已埀白诸允才弱龄遗事竟谁托素志终难成流幻一世中运往谁得停形神既久化何用哭吞声
　　送别王天锡
　　久怀山泽居胡乃憩长途直为知已故欲行复踌躇恋恋交情结漫漫归思纡决去既不忍淹留欲何如眷言命徒御逝将理舟舆已无轩冕累自多林野娯但恐礼罗宻不似禁网疎且遂一朝愿明日非所图
　　题栖碧山人巻
　　都邑集豪右山林遗隠沦隠沦端可慕豪右何足陈少小悟斯理出处故絶人杖策托幽栖抗志辞垢氛隂谷掇丹荑阳冈望白云对绶不敢绾临符宁肯分晚节婴世务薄言走风尘投耒袭珪组解褐纡缙绅始愿竟难毕俯仰悲此身
　　送胡链师还山
　　有客挟丹简出游齐鲁间行将入苦县亦欲归函关世途属多阻故里聊复还神仙茍难遇毕志巢空山
　　九日偕子充安道诸友游城东
　　四序逝若飞忽忽授寒服晓径菊乳黄暝林叶辞緑居人惊节至行子感时速歩出东城闉寄傲双溪澳挹流当芳醴聼代鸣筑夕隂敛空陂颓阳照平陆愿得重留连从夕至天旭
　　赠别吕用明
　　旅鴈薄霄游轻鸥掠水飞相逄多间阻所向有高卑偶此风雨过解后洲渚湄翩翩形影乱噭噭鸣声悲日落水气寒月高风景移矰缴发中流又复夜惊离回翔空有志栖宿定何时飘飘天衢上往慎子毛衣
　　赠铁冠子倪仲徳
　　武士贯却敌文儒峩进贤獬豸励宪臣鵕防宠郎官郑尝聚氄毛宋亦表华山为容岂非美弗称斯厚顔有客类疲薾秉志实刚坚既用石为肠复使铁作冠逄萌不许挂贡禹那敢弹巍峩堂序上逍遥阶陛间古制世则知古心人不传因歌君子徳用继缁衣篇
　　使客还自建昌
　　埘鸡初戒曙关吏巳开晨饬徒临逈陌振楫发长津四郊盛隂气千里塞惊尘艰难将使命骚屑作行人时值秋冬交道经呉楚分昔出方祃师今还已归军威迟良马劳凄恻仆御勤王事不可淹谁知君苦辛
　　送人还芜湖
　　连汀羃牛渚平原带鸠兹卧瞩浮邱室行寻谢朓诗偶随樵风便来憩淛水湄登楼忆吟守游山怀牧儿昔至雪载途今别露霑衣驱车子流感辍棹我驰思风云有衢路寥廓无罾机矫首羡归翼冥冥已高飞
　　苦斋
　　薄游倦簮履敛性偃林阿羣峰既旁绕众卉亦前罗暄风改故栢微阳变陈萝荼生縁阶上栎长即轩多察性搴柔叶辨味掇芳柯苦节既可贞佳名矢弗讹享歜宠王使集蓼奠皇家尊盛犹若兹庇贱将奈何愿赐卜身诀庶免后贤嗟
　　看松庵
　　结构在中林林木何离离檐隅耸乔干庭际俯樛枝蜿蜿鹿尾扬矫矫龙形埀稠隂暗轩户积髓滑阶基美人游未还素心适在兹岂不念封植无由敦佳期岱畎称夏书徂徕咏周诗屈身古则然违志今岂非雪交横至严飚左右吹所贵贞白质不为寒歳欺
　　同子充濬仲游北山夜宿觉慈院
　　穷年厌喧嚣今晨惬游衍岂伊清旷怀直为朋知展指途阳已升入谷光未显渉流既百折寻山亦千转停策树频倚攀林芳屡搴路夷始出幽山暝复凌缅佛庐既栖薄僧榻聊息偃地僻心自怡俗远虑乃遣明发有佳趣胜处将歴践
　　扺智者
　　已宿隆夀山复践灵源境蜿蜒苔迳长荦确石路整行爱祗树宻坐悦禅枝静幽意澹不惬游足憩复骋睇瀑跂崇基追云躧曾顶行行路已穷望望日将暝泠泠风出谷皎皎月窥岭翳翳羣动息寂寂纷务屏以之观化机缅焉发深省此身如露电百年亦俄顷如何乖赏心驱驰眯风景縁业倘可除庶兹慰延颈
　　从智者游九龙谒刘孝标祠
　　上人敬爱客追从不知疲昔闻蜡屐游今见飞锡随朝暾烜将出晓露未晞扪葛縁侧迳披榛欵幽扉水声激磵滑钟韵出林迟佛庐从中起祠宇亦旁依行歌怀昔贤趋拜想前徽踯躅久不去此情谁得知
　　往三洞
　　既停九龙策醑礼前贤复寻三洞蹊秉玉朝羣仙羣仙去绵邈遗迹费采甄标峰绚霞外裂窦防云间旁听流活活俯瞰深渊渊脊曲骇初入膝阻艰屡迁躧逈方蠖伸縁隅乃猴牵冥行路易失前导火频然倾壁见斜倚危室覩孤圆穴杳石如透潭空海疑连渉深怯龙跃出险怵途悭纡徐度虚隙恍惚脱重泉仆御矜乍往朋徒庆生还夙志爱游役芳时屡徂諐流光忽我迈践胜及兹年栖息固有期迟莫复何言二皇倘可值颓龄庶能延
　　登鹿田
　　山北倦游览山南纵攀援苔滑岂可歩萝弱犹足扪力竭转脩蹊险尽得平原排峰作郛郭列岫代墉垣披拂趋兰社靡迤入松门竒石既罗迳初篁亦当轩鹿耕事固远仙化迹还存野田遗旧场孤冡秘精魂感往情已剧怀来念弥敦学道值时阻摄生逄景奔何能弃縁业即此穷朝昏
　　赠别祝彦明
　　怅望临荒蹊驱驰骋遐歩江纡练月初山标防霞莫天长路易迷水深舟难渡征人去不息倦仆立相顾此时悲送君安能髪不素
　　七言古诗
　　双剑篇
　　君不见干将冶铁铁不流镆耶遇之翦指投赫然链成双宝剑遂匿其阳以隂献雌雄离隔经防年一朝飞堕君侯前乃知神物不虚授必待英豪始聨偶从今永近君侯身玉头珠口相鲜新韬里束来白鹇尾匣中藏却緑鳞遭时未息干戈事且为君侯充武备黑犀中断未为竒白蛇夜斩方称利五山精六金英也曾埋没豫章城时时紫气斗间明占者已知吾国兴君侯佩之可千龄
　　秦镜歌
　　玉之荣石之英光莹岂若秋金精秋金之精铸镜成良工锡以银华名银华顔色如霜雪携向秦宫叹竒絶瑚台上吐菱花玳瑁匣中生明月夜筹已竭晓筹终宫女对之难为容云鬟被首黛渝色我貎如心不堪饰早知鉴心如鉴貌汉兵敢犯咸阳道咸阳汉殿空中立秦镜团团昼飞入至今鬼母夜深泣
　　白纻歌
　　阖庐宫中夜挝鼔宫树乌啼月未午玉缸提来酒如乳白纻衣成向君舞美人醉起行歩难腰间珂佩声肻縁娇爱减君欢宝钗堕地不敢言宫中门户多无数君恩反覆日防度明朝重着舞时衣心中已道不相宜
　　空城雀
　　汝雀汝雀亦何为有身不向他处飞却入空城长苦饥空城四面尽焦土满地青蒿幸无主飞来飞去啄蒿实既无矰兮复无罟岂不见官仓有防食官米所食纵多宁损防一朝仓吏来捕尔尔罪莫逃终磔死
　　当窗织
　　当窗织贫家女儿堪叹息隔墙惟聼伊轧声堕珥欲收应不得两日织成花锦段尽输上官犹诫缓夫壻复来催上机岂念身穿篮缕衣君不见富家娘不识蠺缫着绣裳
　　凉州行
　　凉州城头闻打鼓凉州城北尽貔虎羽书昨夜到西京敌兵已犯凉州城凉州兵气若云黑百万人家皆已没汉军西出笛声哀羌骑闻之去复来年年此地成边土竟与羌人相间处羌人有妇能汉音汉女亦解调羌琴调羌琴按羌谱夫壻从军半生死美人踏筵尚歌舞君不见古来邉头多战伤生男岂如生女强
　　短歌行
　　青天上有无根日驰光暂明还复黑昼夜相催老却人忽忽吾年四十七偶看旧镜镜为羞昔髭未生今白头朱顔丹药已难觅青史功名行且休歳歳年年待富贵富贵不来老还至老既至兮百事非病妻对之怨且詈妻年比我虽稍卑近亦摧颓如我衰一生仳离殆居半此世欢娯能防时纵多子女知何益北邙冡墓无人识古往今来共如此我亦胡为空叹息人生满百世岂多尊中有酒且高歌有酒不歌奈老何
　　五言律诗
　　除夜客中二首
　　歳月遽如许蹉跎老却人一年惟此夜明日又逄春湖海未归客风尘多病身感时浑不寐灯火独相亲扰扰百年内悠悠万事虚青云时不至白首歳将除画燕空随俗占鸡嬾发书未知从此去身世复何如
　　郡斋度歳二首
　　失脚双溪路今经两度春不堪飞雪夜还作望乡人世事方如梦生涯笑此身惟应两蓬鬓不负歳华新条风才应律栢酒又浮杯旧腊随宵尽新年逐晓来浮生苍狗变莫景白驹催自叹忧时客初心寸寸灰
　　寄宁之鹏南兄弟二首
　　携家非得计世乱且求安有季俱行役谁人救急难月从愁里没雪向望中寒昨夜乡书到知君不忍看一自干戈后先庐防处存遽成豺虎峡愁杀鹡鸰原嵗酒空今夕春风非故园忧来无避处只是倚衡门
　　示全真张子愚
　　无从归故国客思满穷秋两地隔千里一身翻百忧梦回高士榻情绕羽人邱我亦栖栖者时同説旧游
　　赠友
　　扰扰干戈际天涯人未归一身为逆旅十月未寒衣江汉风波阻乡关书信稀危途恐相失歳晏重依依
　　投王郡守二首
　　已落时人后谁能説姓名惟应马南郡偏重郑康成賔馆悬牀待公庭罢吏迎为居门下久童仆亦多情卒歳囊无褐为儒坐有氊每因官俸薄时动故人怜慷慨空前志蹉跎已莫年争如归去好家在白云边
　　投同佥公
　　授钺防专征分藩复此行身为汉飞将家若鲁诸生秘畧三边服妖氛一剑横已多门下客持笔待功成
　　郡斋守歳二首
　　守歳寒斋里开盘试奠辛杯行犹是腊酒醒即逄春天地长为客风尘叹此身歳时追往事独有老随人节序清尊外光隂列炬前屠苏初入酒犬马又催年筋力都非旧容顔岂更鲜余生有如此杯至且频传
　　避地二首
　　转粟百里道窜身千仭巅人行危栈外家在畏途边门巷尽营垒仆夫皆铠鋋乱离今若此何日是归年边隅兵又动咫尺路难通妻子艰虞里乡关震荡中半生忧世变此日值途穷闷极惟思醉清尊幸未空九灵山房集巻三
　　钦定四库全书
　　九灵山房集巻四　　　　　元　戴良　撰山居稿第四
　　碑
　　浦江县新建婺女星君行祠碑
　　至正十二年十有一月庚寅浦江县新作婺女星行祠明年十有二月戊午祠成县之父老合辞请于官愿刻石纪其事俾文学椽邵国光来请文且曰惟婺女星之正祠在婺城之西南按图经吾婺自秦汉以来其名号不一至隋开皇中始以其地上直婺女之分而更今名唐武徳四年遂祠婺女于州城宋淳熙十三年爰赐祠额曰寳婺观逮国朝大徳十年县入朱仙母病尝祷之祠下有竒应因又立行祠于县之东南则吾县之有婺女星祠实自仙始也比数年来湮废殆尽逹噜噶齐亷君额能巴哈尹萧君文质将复加完缮而病其遗址卑陋湫狭不足以安神而妥灵乃别卜西南髙爽之地以斥大之然工役繁钜费莫之出则募富民六人者俾率其赋以从盖至是而亷公之代已及萧公悉举以自任始事之日仍辍已俸为之倡不期月而大殿成两庑三门次第毕举翼以栏楯缭以垣墙阶陛以石唐皇以甃肖象绘塑各效乃能狞威惠慈悉当其状殿之为间者三庑之为间者六门如其殿之数基之深十有四丈广八丈有竒屋之髙二丈有竒度用钱六千缗用工八百祠既成矣愿得吾子之文篆诸牲石以示后之人国光敢奉父老之言以请良谨考传记自南斗十二度至婺女七度为星纪于辰在丑为呉越之分野呉越之地至广也其所分郡县不止于一婺而是星之祠乃独见之于此者岂非因星以名郡者耶夫星宿之在天州城之在地明光所烛神气必通其上下之应次舍之限真有不可诬者有司营立祠宇以奉其明灵行其秩祀以祈其嵗事于礼典岂不宜哉至于严像设崇貌位被服而人肖之则固未之前闻矣然犹必为之者盖其民俗之所习尚焉耳嗟乎神者民之所恃以安也今既本于礼而祠祀之因其俗而像设之则所以望其出灵隤祉以大芘吾民者不其至哉吾民于此其尚敬承乃志以延休于无穷可也廉公北庭人岂弟爱民人怀其惠萧公大梁人通敏有才器抚事有方略凡学院庙坛之宜葺者皆以次而举此祠殆其一也良既纳交二公颇知作祠之始末而又重以父老之言国光之请因不辞而纪之且为迎享送神乐歌三章俾歌以祀神其辞曰望天门竢神跸灵之来光景溢云为軿霓为旌僾若有靡象形礼已交诚既感享维徳非可荐
　　右迎神乐歌一章
　　暾将出夜既艾灵之留神哉沛烟燎升羽籥鸣牲币举黍稷馨灵是娱歆精祀鉴民锡繁祉
　　右享神乐歌一章
　　乐度周礼容备灵之归福祚至隂沴息阳徳宣粒我民屡丰年民报事益无怠歌我诗其千载
　　右送神乐歌一章
　　赵氏尊序堂碑
　　赵氏汴人也自武节大夫士翮随宋渡江居睦州已而武节之子保义郎不玷添监浦江税务故又为浦江人保义生三子曰训武郎善连曰武经郎善近曰武经郎善迻浦江诸赵称三之子孙者是其后也赵氏自宋改物而其族已衰顾今七十年间能緜其宗允而弗坠者益鲜保义之六世孙永新守大讷因念夫赵宗之鬼馁焉而不食也乃思辟堂以祭享之先是永新之曽从祖修职郎汝儵亦以无子而死后之人以其所居防事为黄冠者祠祠之后堂则虚而弗居遂即其堂治为祭享之所春秋有事则割田若干亩归之以供其费堂成扁曰尊序嗟乎赵氏自保义徙居以来传圭袭葢尝烜赫百年矣即一旦衰虽弱子单孙之祭有不能享顾瞻庭宇行道咨嗟又岂所以思惟本源慰答宗亲之义哉永新于此乃能防焉感念因其故宇而作斯堂使春秋之祀既废而复举可谓以义起礼者矣虽然作之非难而守之为良难为永新之子孙者其尚敬承乃志以延裕于无穷可也乃作诗曰
　　赵居汴京为宋宗亲世袭官封有社有民越武节君始失故所从宋于南严陵是处保义筮仕于浦之阳遂奠其居持持屋墙亳社既墟宗枝亦悴故鬼久饥闻者兴喟厥有孝孙知孝之元既丰其流乃羡其源仙岩之南江浦之北岿哉斯堂孝孙是辟孝孙来享来拜斯堂肩臑脩洁黍稷馨香登堂受胙孝孙有祐延畀后人永尊厥序匪尊厥序曰报尔先琢辞贞石百世斯传
　　赞
　　浦阳五贤赞【并序】
　　天地之间有至钜而无配者道也人能心会而身履之口诵而书存之则必浩乎其大巍乎其髙渊乎其深非江海而润非雨露而泽非日月霜雪而光华严厉其所着见于后世者固将弊穹壤亘古今而不穷贯金石蹈水火而不灭矣余尝考之于经稽之于史求其如斯人者恒旷数十世而一见越数百里而一得浦江有县歴年至浅而受地至狭非有数十世之久数百里之逺而乃得其五人焉何其盛哉五人者曰孝子陈公助教节愍二梅公忠惠王公待制栁公也孝子不知何时人能服勤孝道当二亲之亡哀哭弗辍以衰麻终其身每即墓奠肴果鸟鸟为之不啄助教当宋宣和初摄处之松阳丞已而盗发青溪东南诸郡县咸望风横溃公独婴城自守以死殉国节愍于靖康之际为户部尚书当金人入防劫质天子竟乃不胜忠愤率众数十万谋夜捣其营迎归二帝事泄而死忠惠克明正学歴疏诸经及登嘉定甲科遂以及人为务立朝居郡绰有可称劲节髙风至今熟在人口待制问道文安金公上遡朱子之学亦既身逢盛世以文华国四方学者称之至与虞揭黄三先生齐名呜呼五公之卓卓如此岂非所谓有道之士哉岂非所谓浩乎其大巍乎其髙渊乎其深者哉使其大施诸用以殚夫润泽光华严厉之功其所着见可胜既哉虽其不克大用亦岂弊穹壤亘古今而有穷贯金石蹈水火而有灭者哉如良者固不足以灼见五公之所蕴然观陈公之事亲则未尝不称其孝观二梅公之事君则未尝不叹其忠观王栁二公之为人则未尝不慕其学以称其孝叹其忠慕其学之心可无一言拟诸形容哉借令旷数十世之久越数百里之逺犹将低徊企想以称述其万一而况近在二百年之内百里之间哉昔梁肃李华之于四皓也时之相后如是其久地之相去如是其逺及作为赞辞以致歆羡之意识者尚或称之良虽不敏既获亲出五公之乡接其风声气泽而颂声不作人其谓何用敢勉竭驽力各为赞一章以朗前人光韵之美以伸后学向慕之私然以孝为百行之先故用陈公为赞首自余四公则从其世次而列见焉
　　孝子陈公【太竭】
　　倬彼孝思天经地义我公履之式昭厥懿无父何怙无母何恃公于斯时病殷痛钜乃号穹旻口无停声月益嵗増有悴其形衰斩三年古训是程曽不为就终身防防人亦有言孝行之至可通神明可感异类粤惟我公天相乃志肴果每陈乌鸟飏去昔秦顔生同出其乡亦以孝感乌吻为伤公虽后起其徳则似令闻令望曷其有已千秋万祀永称孝子配彼顔氏
　　助敎梅公【溶】
　　咨尔梅公温温而恭恂恂而忠有大雅遗风遭世中危遒彼宼锋牧逋令遁以公折冲公谋既决遂往式遏乃以柔和化为猛烈亦既载斾亦既建节如火之热如冰之裂力有不支犹驱义师怒目张胆以死自期曰身可杀义不可亏帝曰尔溶古之烈士肆命之襚并禄其子以愧蚩蚩而惜一死人谁不死死贵合义惟我梅公以死拄世前圣有云杀身成仁夫岂彼人而尽不闻
　　节愍梅公【执礼】
　　于彼出日其光炖炖妖氛一袭天地为昬有飚狞然势豁九门飞廉不将天歩斯屯宋有社稷继五季而国不知不识咸顺帝则彼豕忽突大邦为敌血战未息二帝奄北矫矫梅公从此奋激指心誓天愿出机先手除群秽捧毂南辕既秉我钺既脂我舝致天之罚则莫我敢遏如彼飚风其势发发将埽氛昬阳光有赫事泄羣庸力屈强凶生义死忠呜呼梅公
　　忠惠王公【万】
　　荦荦王公硕学粹行以道律身以徳施政轮对之明见之于立朝宣化之美见之于为郡帝嘉乃烈俾居言责献可替否嶷嶷额额诸史之罪上通于天奏章一抗正气凛然不忍浇季老奸擅世遂舍而去流水莫系帝谓王公有遗直之风锡之土田以旌其忠至今言者犹为震恭在宋嘉定士俗靡振公独屹然进退以正其进也如振鹭之在庭其退也如飞鸿之入逸类超伦举世未闻
　　待制栁公【贯】
　　朱学之传至于文安四叶緜緜公得其师犹水有源际兹休明儒雅勃兴乃以所挟扬于帝廷帝嘉其能俾居搢绅与鸿硕为伦莫之与京于乐辟雍曰公是宗髦士三千于于而从颂台有礼公订古始佐明文治成我皇之志大江以西政阙教弛武子之泽一坠于地公往化之有若时雨归卧穷山埀十五年流水去住浮云往还锋车荐至乃掌帝制惟公出处闗时隆替出与时行处与道俱倐尔岐阳之凤忽焉空谷之驹千载曷窥蜀山巍巍
　　廉斋宋先生像赞
　　以公为优于徳耶则其才学之奕然者固己披豁乎心胸也以公为优于才耶则其徳性之粹然者固己充溢乎顔容也以公为才徳之两优耶则其所以自处之者又若不有于其躬也夫徳者乃才之所资以发而才者乃徳之所赖以充也二者皆公之所有而谓公之自有其有者曽不足以知公者也呜呼若公者其殆有若无实若虚以庶几夫顔氏子之遗风者乎
　　赵敬徳画像赞
　　卓哉赵君曰敬徳氏英英以豪表表而伟视古今如一时谓天地犹一体以孔孟为师友以王谢为兄弟彼区区之斗筲曽不足以浼已凡是胸次之豁逹一皆浩气之所致故其为文也直欲凌韩而驾栁其为诗也亦且超杜而逼李然而著述之富固己见夸于当世之老成至于气岸之髙则或召非于乡闾之小子彼惟恶直而丑正遂尔驾尤而腾毁夷考其中之所存君葢庶几乎无媿此其所以交之久者知之深知之深者信之至观夫丹青是仅得其一二矣
　　赵樗庵像赞
　　泽可以及物而身不必贵徳可以惠后而家不必裕孰谓斯人只局于艺茍施泽之益厚又知徳之逾真诚无媿韩伯休之行已宋清之为人
　　箴
　　谏官箴【并序】
　　谏之道有五而讽谏为之首孔子亦曰吾从于讽谏焉讽谏也者谓君父有过而难言之故或托兴以见乎词或假事以陈其意冀有所悟而日迁于善也是则职谏事者又岂在乎过直以激怒哉亦曰婉以导之巽以告之期于必听而已耳何为其然也当其一是一非错然相间而欲使之更革其所行必且悖于目而拂于耳谬于心而戾于情自非至公至明之君孰能乐听之哉以不乐听之言顾乃冒雷霆犯顔色而弗忌其不投鼎镬而触刀锯者几希矣今夫富贵宠荣人之所不能忘也刑戮流放人之所不能甘也茍或昧之而不计岂不甚可病哉所可病者非止病其身之危也亦以病吾言之不卒听也非止病吾言之不听也亦所以病吾君也既有以病吾身而又有以病吾君君子亦何取于斯焉作谏官箴其词曰
　　于惟我国稽古建官凡是职司莫谏为难谏不欲逆亦不欲骤逆则罔从骤则靡究所贵婉巽不大声色匪攻彼暗惟导彼明以善间恶犹火背水火盛水消善胜恶止盍不燕闲乃陈我言乃遏其萌乃迎其端讽而不廹我言斯听陷而不避我其陨命勿谓逆鳞可得而批折槛之谏或以为过讦勿谓鲠骨可售吾直断鞅之谏或以为过激齐有晏子格君孔多欲罢大台乃饮而歌魏有阎没亦云善谏欲辞梗阳乃馈而叹过既无迹谏亦无形蔼然千载徳誉愈荣嗟尔后人盍视前式茍视前式惟晏阎是则爰考尔官用规尔箴尔如不惩亦独何心
　　喜闻过斋箴【并序】
　　古之人茍有过焉必喜人规故其徳日滋今之人茍有过焉必忌人知故其徳日隳呜呼生今之世而可不思古之时乎诗以箴之其殆庶几也已箴曰
　　言与道违行与道背维背维违斯过之大过岂有小大由小积过小而为终累大徳人谁无过改之乃宜勿病不改病其不知知之为美匪闻曷以我过我闻改之斯易何以喻我闻过之因独形于喜过乃可闻茍挟我行茍持我言悻然自好莫之敢干彼非我兄彼非我父孰肻拂心以贾我怒宜喜而怒宜爱而憎我曽不寤我过易惩惟古仲由喜于闻过赫然千载令名愈播嗟我后人盍视前规惟仲由是师既榜我斋又箴我铭有或不慎亦忝所生
　　铭
　　具庆堂铭【并序】
　　范阳卫立本扁其奉亲之堂曰具庆浦江戴良为之铭
　　我之生矣孰揆厥初惟父与母载育此躯亦既冠履方趾圆颅可忘孝养惭彼孝鸟我观世间是心孰无有怀二亲莫或具俱今而既具其乐何如象服不颇大冠峩巍偕老一堂载欢载娱粲粲门子白华绛趺馨尔晨殽洁尔夕蔬其殽维何有鳖有鱼其蔬维何伊笋及蒲登堂奉觞气和色愉式拜且舞亹亹忘劬礼则罔愆孝岂有余何彼憸人弗此之图岂无富贵硕大且訏或被轻裘或驾文车是或不思胡寜胜余亦有士子左图右书取青嫓白抉摘蒭芜茍亏是道何异贱儒相彼凡行畴其独殊关血通气惟父母且此而克孝罔有加诸显显卫氏世号双珠爰乐具庆用扁室庐小子不敏勒辞座隅尚慎旃哉永世弗渝
　　辞
　　郑梴冠字祝辞【有序】
　　义门郑伯阳将冠其长子梴亦既筮得穆日乃以其从祖贞和先生之命宿賔于同里戴良良因屡辞不敢贞和曰愿吾子之终教之也遂往与兹酌醴且本商颂松桷有梴之义制其字曰叔髙而祝之以辞曰
　　猗欤那欤哙哙其正谁辟斯庐我寝我成寝其成矣羣材彚征惟梴者桷独尔髙乘可陵沆瀣可摘日星俯瞰千仞危而不倾我观是木产彼幽坰一朝效用巨细必登居下而污阃阈是丁卑而甚力曰为旅楹闬闳户牖阑楯槛櫺冗防琐屑仅脱薪蒸彼哉梁栋固莫与京苟任之重亦惧弗胜岂若斯桷出杳众木仰视靡或不承获跻登兹伊谁之令惟材之长乃髙其升靖惟我人同具是形及其用世或重或轻或幽而辱或显而荣何异此木以材自呈尔生郑梴今既弱龄寜复处卑不是之惩以兹吉日具弁于庭曰加尔首俾弃孩婴本诸诗义考诸礼经字尔叔髙式敬尔名尔其自今毋替厥称茍材孔长会处髙明矧尔孝义九世绳绳皇用褒之有奕门旌既当承宗奉此尝烝犹桷梴然众木所凭一不自持载骞载崩兢兢业业孝道乃兴又况是道古语有徴曰先百行惟孝为能人克履之实洪厥声所处之髙舎此曷营幸只训辞勿忝所生我言匪陋惟圣道之程
　　论
　　论长孙无忌
　　长孙无忌以元勲近戚辅相三朝竟乃坐视武氏之奸而莫之或救卒以殉之观其事未尝不为之流涕也方太宗建储之际固以疑晋王之懦弱而有意于呉王恪矣无忌乃为之拥防晋王而疎恪岂不以晋王为己之出而欲借之以长保富贵故耶太宗且死无忌遂以遗命立晋王既又陷恪以罪而诛之无忌于此亦可谓计出万全矣殊不知害己者乃不在于恪而在于晋王之武氏也武氏防无忌以反固不异于无忌之陷恪以逆若武于此时明恪之寃而以搆害元徳蔑弃宗亲戮之无忌其谓何无忌此举又岂止祸及一身而已虽唐室之衰亦未必不自此始也何则恪之在诸王中诚英果人也使恪而不死于无忌之手则武氏之奸心犹有所忌也夫惟武氏之无所忌而后李氏之子孙无遗类矣唐之衰也又岂待于易姓改号之日而见之哉嗟乎以无忌之才犹乃一举而家国俱亡则彼大臣之谋国而欲一出于智力信不可矣
　　论唐太宗六月四日事
　　余读唐史至太宗六月四日事为之喟然太息嗟乎以太宗之英武好名而卒定计于秦府群小惜哉太宗首倡非常之谋以戡定海宇则髙祖之有天下诚太宗之功也虽然立子以长不以功髙祖之欲传位于太宗固义有不可而太宗之屡辞不受者岂亦有见于此乎由是而观则太宗之心固己灼知大义之所在矣其后卒至喋血禁门贻讥万世而不顾者亦由房杜二人陷之而然耳岂独房杜哉当是时太宗既诛巢隠一二近臣惟劝其释甲以就刑可也若髙祖念其事非得已而原之然后辅之以图后功亦可也竟乃释此不为而尉迟敬徳者方乃擐甲持矛直至上前借曰恐其惊动上意亦何事于矛甲哉敬徳此举直恐髙祖之怒心一发且将不利于太宗故特假此以廹胁之使髙祖于此不幸偶如其所料则敬徳之矛寜无所施乎尚赖髙祖隠忍而曲全之故得深潜而不发耳虽然茍非萧瑀陈叔逹辈为之隂移其所向则髙祖寜不逆探其本心耶设有以逆探其本心执付大理以论罪太宗将何説之辞秦府群小之不忠于所事乃至此也噫此辈未足深恨太宗为一代贤君亦从之而不疑何其悲哉
　　论王珪
　　谏君有道乎曰有人心亦各有所蔽有所明故善谏者常不攻其蔽而惟导其明使之自悟而已矣是故自其所蔽而攻之则言难入而听者厌自其所明而导之则不必苦口正言但防中而纷已解此葢谏君之道也王珪谏太宗出王瑗之妻其庶几知此者乎夫好色乃太宗之所蔽而惧亡则太宗之所明故珪必先论王瑗得妻之由而后以郭公善善之事告之则太宗之祛所蔽也有不待其辞之毕矣当是时使珪厉声正色曰此姬必不当取此姬必不可留彼方溺于声色之娱而怒其出言之暴也其肻不旋踵而遽出乎褚遂良在唐室号称王魏之亚然当髙宗立武后之际遂良为之叩头出血而帝心终不之回者无他故焉盖髙宗之蔽在于嬖宠武后而遂良方且逆其所蔽而攻之其能痛抑而悦从哉适足以杀其身而已矣呜呼遂良之忠则盛矣语其才犹在王珪下也在易坎之六四曰纳约自牖终旡咎然则王珪其贤乎
　　説
　　容斋説
　　大梁刘侯官浦江之始年尝即其所居西偏之室治为宴息之所而名曰容斋越明年部使者武威余阙公行县于是嘉刘侯之能大其徳也为特书以题之刘侯图侈公赐亦既镂版揭诸间复俾县人戴良为文以广其説良曰呜呼是尚有待于余言哉侯之自北而南亦尝观夫泰山之与南海矣有石棱棱或裂或崩如鹊之飞如羊之蹲陨而若星凝而若云变怪竒崛不得而具论有土黒赤有木棘栎载尰载瘿不埏不埴梓匠之所弃捐陶冶之所屏斥又有鸱鸮鹰隼之禽防豻虎豹之兽号鸣飞走怒争狠鬬喧腾乎左右凡是数者宜在所不容而泰山实藏之有沟有渠有污有荥瓜蔓而流负羽不胜难任我舟难濯我缨亦有蛇虺蛟鼍喷浪乘涛含沙石射影冲波马电跃水兕雷咆扬鳍而掉尾闪舌而呀齿嘘腥而吐秽凡是数者宜在所不容而南海实纳之故能崒嵂嵳峩嵎嵎磝磝超出万类特立九霄云雨蒸腾风雷荡摩天下莫与争其髙汪洋洄渟渺渺沄沄其下无底其旁无垠颠倒日月浸润乾坤天下莫与争其深由是观之泰山也南海也所以能致其髙与深者以其有容也传曰山薮藏疾川泽纳污殆谓是欤今夫邱陵非不穹然髙也然不得与泰山并髙者由其容之者小也沼沚非不渊然深也然不得与南海并深者由其容之者浅也故论容徳之极而至与泰山之与南海止矣古之君子不褊浅以为量惟含忍以爲容掩垢匿瑕以大其徳故曰有容徳乃大又曰我之大贤欤于人何所不容是葢无异乎泰山南海也侯能登泰山以求其所以髙临南海以求其所以深则容之为义得矣容将以大其徳也徳之大舎泰山与南海孰得而方之侯于此思无愧焉可也而尚有待于余言哉而尚有待于余言哉侯名师稷字之佐大梁名家有文学而尤粹于行治家治人一本于寛人称为长者云
　　説佩【送义门郑仲舒】
　　诗不云乎杂佩以赠之则佩者葢古所以赠人而勉之以取法者也今仲舒之行亦既无佩之可赠独为之説以告之何如仲舒曰是余之志也乃作而言曰仲舒其知是佩之説乎上俯而下承中鋭而旁曲也上而不俯则无以缀下下而不承则无以系上中不鋭则不能以有击旁不曲则不能以有受居乎上者珩居乎下者冲牙之与璜也珩言其俯冲牙与璜言其承也冲牙居中而能鋭璜居旁而能曲也合是三者所以具为佩之制而为君子之所法焉者也若夫资以系上而中贯之者瑀资以缀下而旁贯之者琚错乎琚瑀者珠联乎琚瑀与珠者绶一皆参居乎三者之间而非其要也非其要者谓不为君子之所取法也必君子之所取法而后可则虽有环以召之有玦以絶之有金以寒之有象以文之有觿以示其事有防以表其用有韦以戒其性之急有以警其志之缓亦皆不足以言佩也是葢超居乎三者之外而非其类也非其要而犹待是以成佩者以其能安是佩于君子也非其类而犹冒之以为佩者以其能存是佩于君子也然所以得为佩之正而为君子之所取法者则惟三者为然也三者之所以能然者亦在乎上俯而下承中鋭而旁曲也今仲舒与其兄仲几弟仲潜三人者怀玊而逺游抱器而效用太师大丞相见而竒之因馆置府下十余载其所以贵重之者往往有异于他士后虽荐逹之以有禄位于朝然亦不使逺违乎左右葢凡治已治人之道恒欲资之而有助焉则夫三人之见取于大丞相者岂不犹斯佩之见取于君子矣乎三人者诚能俯乎其民若珩之有缀承乎其君若璜与冲牙之有系鋭以去恶若冲牙之有击曲以纳善若璜之有受吾见其示法于君子也其亦异乎琚瑀珠绶者矣其亦异乎环玦金象觿防韦者矣虽然珩也璜也冲牙也非生而有之也必待君子者而为之制然后俯焉而俯承焉而承鋭焉而鋭曲焉而曲以克成乎其为佩也然则三人之不愧于斯佩者岂非由我大丞相有以玊成之乎而三人者其尚益守乃职以期无负乎大丞相可也三人与良皆友善而仲舒为尤厚今仲舒以三年之丧毕奉大丞相之命还京良葢望其有以见法于君子也故于其行为之説佩以赠
　　书
　　答徐进明书
　　比辱函书为贽欲相与以质其所学仆既愚无似又且齿弱而身贱其素所为未有足称其取信于人人亦未尝有以是事资于仆者今足下乃独冒然及之其亦何所取择耶岂足下之有取于仆者徒以其乡多先生长者遂谓能得其学而有可以及人者耶是殆不然人之为学固由于先生长者而后得然未可以是而必其有学也通都之市有大贾焉所以聚天下之货寳通逺近之有无当市门之昼开也乡之人持资而求寳者至矣逺方之人持资而求寳者亦至矣而大贾者因为之出其寳以权其价价之合也则梱载而去之其不合也则倒槖埀囊攘臂而空出方是时又奚暇问其乡之人与其逺方之人哉今夫先生长者之于学亦犹大贾之于寳也大贾之于寳不能偏私于乡人先生长者之于学又岂能独厚于其乡哉由是观之则君子之论人当取其人之贤而不必惟其乡之信亦已明矣若不问其人之贤而惟以其乡之信则是孔孟之里皆可以为圣贤卢郑之邻皆可以为医卜西子之国皆可以充后宫师旷之邦皆可以备工瞽伊傅之党人皆可以辅相于明王孙吴之邑子皆可以雪耻于强敌矣其在物也则麒麟之薮皆可以称仁兽凤凰之苑皆可以名神鸟翡翠之囿皆可以言珍禽骅骝之皆可以目良马矣夫兰茝之谷萧艾茂焉杞梓之林荆棘出焉蓬生于麻薪错于楚物之不系于其类也久矣又可以其善者而遂信其不善者哉考之于人既如彼求之于物又如此而足下之于仆顾乃不问其可否不论其是非徒见其乡之多贤即谓其人之必贤其亦取择之不审矣取择之不审已不可用之于交好况欲相与以质所学耶夫质之云者为师者之事也师自栁河东已不敢当是名矣而返以施于仆使仆有过于河东者乃可为足下师若犹未也则是佞誉诬谀妄加是名以相欺耳纵仆乐足下之佞誉昧足下之诬谀辄受是名而不辞然于足下亦何所増加哉足下固非佞誉诬谀之人特以过信之故不觉其偶类耳仆之屑屑云尔者亦欲足下之审择所与以益其所学非敢过为讦直以相角鬬也足下茍以前者之所陈比物引类曲喻而旁譬之则有以晓仆之意矣适有小病不能亲书幸察
　　上苏伯脩叅政书【代栁致明】
　　某比承姚掾史传示钧喻需及先子遗稿悲喜感怍交动于中循想累日无所容措伏念先子自受学以来即援笔为文章澂搜静索脇不沾席者五十有余年此其志岂不欲借是以自托不朽哉顾以于蹇剥既壮而羁穷未老而闲退业愈习而家愈贫名愈闻而身愈困迨至暮年方仅仅一起而疾病祟之遂以殒命某等奔号数千里迎榇逺归而家事益落由是送死养生百冗丛聚神伤气悸众念昬忘故其遗稿之在箧笥者未暇整次成帙以显扬先志某窃闻之士子之在当世生虽不偶死而埀声者有矣故扬雄没而法言始行马迁生而史记未振文字之传恒在既死之后也然非得大君子为之发扬以振耸其视听则亦不能因其文以永其声矣先子之亡行且十载遗文之传此惟其时而卒湮没之若是者或者以为未得大君子为之发扬也阁下以厚徳缛文为善类所依归其所以嘉惠士子振起幽滞者往往而是况先子在日又尝曳裾门墙之下脩容屏罳之间故相善也则夫大君子者不求之閤下将安求乎借使閤下方执政于朝越在数千里之逺犹将跋渉山川逾淮泝河而进况当近莅浙省统有方隅而某也幸获以编人齿于治内不于斯时露其所藏以希大君子一顾之重是果于陋劣无志其为不孝甚矣用敢探其所着诗文合四十四卷惶恐献上倘不遗雅故念及朽骨施恩惠于既死发幽隐之耿光则是文之传虽未能如法言史记之盛行而死后埀声亦有以少伸先子之志矣使先子而有知寜不衔感于地下乎某虽区区无似而结草之报此心昭然尚当课其子姓世诵名徳以无忘大造惟閤下埀悯焉干冒威严伏増战越某再拜
　　九灵山房集巻四
　　钦定四库全书
　　九灵山房集巻五　　　　　元　戴良　撰山居稿第五
　　记
　　浦江县修学记
　　浦江之在婺蕞尔县也而制宜有学治门之东南其学在焉然嵗久且坏比数十年虽屡加缮理而仅取茍完无经久意今县大夫始至乃喟然兴叹谓学之所急惟田与庐今监县廉侯阿尼雅巴哈既尝归其侵疆矣顾兹屋庐之圮压吾得辞其责哉遂与主簿刘侯师稷合谋修治而俾敎谕祝君应升宣其劳应升既受命即为礼致治经之士张天锡吴实饬材徴工率先凡役而他有籍于学者因皆相励而趋为之自殿庭门庑以逮泮池论堂斋舎墙垣廪庾庖湢之属悉皆易为良有加于昔始事至正辛卯之秋九月及冬十一月而成于是应升暨学之耆硕方先生樗相与属笔于良以记其役良屡谢非其人不获命乃记之曰春秋之法凡一工役之兴必备书以示讥葢所以重民力也若僖公之修泮宫固亦尝用其民力矣考之于经乃不与南门诸役者并存岂不以学校为有国之先务而僖公修之实为其所当为哉为其所当为而不书虽谓见与于春秋可也呜呼僖公不可作矣今县大夫之能若是不亦僖公之徒欤然僖公之修泮宫也鲁人尝作泮水之诗以颂之先儒孔氏发诗人之意不特谓僖公能修其宫又谓僖公能修其化是则所谓修者岂止乎栋宇之岧嶤丹雘之华鲜而已哉亦曰有政焉耳县大夫又当思所以图之而无媿乎僖公可也泮水之诗其首章有曰思乐泮水薄采其芹县大夫之嘉惠吾邑之士者至矣其二章有曰载色载笑匪怒伊敎吾邑之士尚于县大夫而重有望焉县大夫大梁人名文质字彬祥姓萧氏以儒林郎来为令官未几治三皇庙葺故所有书院月泉上寻兴是役以嘉来学是可谓知为政者矣
　　黄氏归田记
　　诸暨东行六十里是为孝义乡为其乡之望者曰黄君松松故儒家由科第居显宦者若干人而百年之乔木尝盛矣及一旦衰松之孙某遂以愚騃尽废其先业至以百金产仅易一醉饱富豪之家争为巧计图之而族人之无赖者又从而鼓扇其间以故田凡八百余亩屋凡二百余楹无一歩一椽存者维扬栾侯来署州事行视州境遂察知其一日召买产之家及某立庭下歴以古者仁厚之化义礼之俗开陈之而且反躬念过至于泣下众因俯伏首实告曰惟贤侯命是从至夜漏半侯复列香炬对天誓众俾伸者右抑者左众又悦服当右者右当左者左于是冒取者偿其业低直者益其金金入则赎其质田之应期者曽不满一月不笞一人得田如干亩屋如干楹归其家俾其母妻弟侄之散亡他处者咸群居聚食如家之盛时侯犹虑其久而莫继也益选宗亲之富而贤曰义曰镛者以掌出入之数而且经纪其家事于是义与镛及凡黄氏之族莫不徳侯之为愿得余文记之庶几永侯之徳于无穷乃以张君辰所序事介宋君时宪以请呜呼若侯者其贤于世吏逺矣盖自授田之法坏而兼并之俗兴富右豪强乘民之愚以袭取其家业者有矣然民未甚病也迨夫听讼之吏出焉考覈之不明剖决之靡中搆辞累嵗而元奸宿猾因舞手以规民而民始病矣世吏之不贤其重病民多如此由是而言则为侯之民者虽不幸遭家之中变其亦庶乎无憾焉昔韩延夀守左冯翊时民有讼田者延夀为之引咎自责其民深自悔悟愿以田相移终死不敢争史书其事至于今传之侯之此举固史臣之所取而后世之所宜传也其可记以永久者有不在余文矣
　　自得其乐斋记
　　金华朱原良以自得其乐名所居之斋礼部尚书逹布哈公尝为书之间乞余言以记之余则复于君曰君之所乐可得而闻之乎凡世之可以快耳目娱心志者其为物至伙昆仑之玊南海之珠涪水之金蜀之文绣象犀虎豹之齿角皮革岂君之所乐也哉君曰非也此盖世之人之所乐也重珪累组髙牙大纛以至狐貉之裘瑚琏之器万钟千驷之奉列鼎之食岂君之所乐也哉君曰非也此葢世之人之所乐也然则君之所乐者可得而知矣汤之盘禹之鼎岐阳之鼓岱山邹峄会稽之石刻师旷之琴孔子之文章与夫汉魏隋唐之桓碑彛器铭诗记序下及古文篆籕分诸家之字书皆可喜可玩而昔人之所以深乐之者也世人之所乐者非君之所取则昔人之所取者必君之所甚乐也然昔人之乐亦岂易哉君惟视世人之可乐者不一动其心乃能退而获乐于斯彼世之人能致其乐矣而其不得兼焉者独昔人之乐耳惟世之人不得兼然后君得以取之而自得亦岂偶然也哉虽然余尝因君之乐以求夫圣贤之所谓乐者矣圣贤之所乐者葢乐乎其内也非以其在外者言之也乐乎其内者道也则凡在外之物孰得而加之哉斯乐也孔子得之顔渊继之顔渊没得之者鲜矣然则君之所得者其亦有得于此否乎茍得之人且谓之有道之士矣君曰某不敏敢不敬蚤夜求从子之敎遂书其本末以为记
　　乐善堂记
　　秉彛王君和阳人虽累嵗﨑岖戎马间然雅意不忘交友尝于所寓辟堂日乐善以延天下之善士于是一时知名之彦咸喜从之逰每风晨月夕则相与坐堂上或谈性命道徳之奥或论古今人事之得失民生之利害或雅歌投壶弹棋击筑以尽其欢忻其所与游而最宻者如刘君伯温章君三益胡君仲申皆尝获登斯堂为文以颂君之美君犹以为未足而复乞言于余余闻之骇且愧焉鄙人于善无所闻君之所乐者乌得而知之纵知之又岂能出于三君所言之外哉虽然三君之文皆以乐乎在已之善言之也予则以为君之辟斯堂也固将以延天下之士矣则君之所乐者固乐乎天下之善也而岂一已云乎哉请得而卒言之可乎夫世之所以快耳目娱心志者其为类众矣而君子弗好之弗好之则弗乐之君子之所乐者惟在乎天下之善也以天下之善为可乐古之人有行之者矣叔向之在晋乐乎鬷蔑之善而用之也鲍叔之在齐乐乎管仲之善而举之也乐官属丞吏之善而进之者郑当时也乐两龚两唐之善而奬之者何武也以至孔融之闻善必荐陆傪之乐善孜孜是皆以天下之善而乐之也天下之善一也惟得其位则用之举之奬之进之荐之不得其位则乐之而已今君犹未得乎其位者也以是为乐不亦宜乎虽然君之乐乎天下之善者固将以成夫一己之善也成夫一己之善则人之乐于君者亦多矣故君之出入军旅非一日求其同列有陥其父母者矣有踣其妻子者矣有锋镝其身者矣今君之父母既皆以令终而其妻子则固自若也身之无恙则犹前日也此皆乐善之效也彼之不能以若是者盖以其所乐者富与贵耳富贵之毒人也甚于鸩惟其乐之深也故其毒愈深猩猩之乐于酒鱼之乐于饵彼岂知其为亡身之具哉由是而言则君之贤于人亦逺矣传曰人之彦圣其心好之尚亦有利哉予敢以是为君庆君曰子言信矣虽然某也不敢当不敢当则请书之壁间朝夕鉴观焉
　　栁待制墓表碑隂记
　　先生没后之七年其友鸟伤黄公为着石表辞一通凡若干言良得而读之未尝不叹公之深于知先生也先生家浦阳江之上自其先世颇能文而先府君以科第显至先生遂以文擅于天下天下之士识与不识咸能道其姓字虽武夫俗吏不通文义者亦争得先生之文以为荣先生之见知于当世久矣然其所以知先生者徒以其文尔而徳之蕴于躬者人未必尽知之也今想其温如春风肃如秋霜粲如云霞之巻舒凝如崖嶂之森峭恢恢乎而有容也汪汪乎而莫测也澄澄乎而不可挠也以之正家而家齐以之莅官而官治葢将无所施而不可然则先生之学岂直文而已哉呜呼先生已矣其不可传之妙亦既与物而俱化矣自非石表之辞歴叙而铺张之后之人何自而知先生虽然非公之善于形容又曷足以致是哉良故叹公之深于知先生也世之以文求先生者视公为何如哉公少先生七嵗而其出防于耆老成人间乃皆与先生接及先生之歴仕中外也又未始不与之相先后是盖交友中之最亲且久者惟其交也久故知之深知之深故书之审公非有私于先生也良犹记寒夕宿先生斋阁中先生拥衾语良曰余之交友满天下然知我者莫若黄公我死必求表其墓呜呼先生之有望于公至矣而公固有以慰先生之望哉先生之子卣将刻公所着表辞于荆山之阡良因书公之所以知先生者附见于碑隂世欲求先生之为人更当有考于斯
　　脩禊集后记
　　右脩禊诗一巻予友宋先生景濂为之序呜呼景濓之为此序不既至矣乎自晋以来序修禊者多矣其为古今所共取莫若王右军然右军之言亦不过区区生死之间惜时序之迭迁叹斯人之易老于以致其感慨之情耳至于圣贤之大道则固未之有及也惟其莫及于道也遂致晋之士习卒以不振清虚胜而礼法衰旷逹兴而名检废虽谢安之功业可尚孙绰之问学足称然其雅好防谈耽嗜华藻亦不免于君子之所讥原其故右军岂得辞其责哉今景濂则不然惧斯道之不闻而末俗之益媮也既以舞雩之咏朂之复以山隂之集戒之终篇数语凛乎其可畏呜呼使晋诸人而闻此咸以惜时叹老之心而为汲汲求道之举则当时士习寜有不振者乎独恨景濂不生于彼时不得与之言又恨晋诸人不生于今不及取景濂之论也虽然晋之诸人亦既于道无闻矣则凡诸君之有闻于景濂者又可不思所以自勉哉茍不以之而自勉则虽功业如谢安问学如孙绰亦非君子之所予况未必尔乎诸君于此惟究心焉可也良也不敏然尝叨与斯会矣故于景濂之言不能不有慨于其心申绎其意于末简葢所以勉诸君而且以自勉焉尔
　　序
　　经筵録后序
　　经筵检讨郑君仲舒裒其所进劝讲之文若干篇为一巻题之曰经筵録携归浦阳山中属良序之良以古之圣王虽有聪明敏逹之资然至其成徳则未尝不由学而致是以髙宗之在殷也三年弗言恭黙思道其质亦既美矣而傅説告之乃更勤勤讲学之勉载诸説命之篇者不曰学于古训则曰惟斆学半不曰惟学逊志务时敏则曰念终始典于学岂不以美质易得至道难闻必也质美而学修然后所造为益深所积为益厚而圣徳之成有不期然而然矣岂惟髙宗唐虞三代之君莫不尽然故扬子曰学之为王者事久矣尧舜禹汤文武汲汲其已久矣斯言岂欺我哉然自周衰已来道术不明为人君者莫知学先王之道以成其徳为人臣者莫知勉其君以学先王之道上下之间一皆卑近浅陋以各趋所便其能卓然于当时者惟汉之文宣唐之太宗耳然而此三君者亦不过以近美之质发为一代之治至于为学则曽未之及故其所就仅有以贤于后世之庸主若论唐虞三代之盛徳则邈乎其逺矣由是观之帝王之圣否其不系于讲学之兴废哉今天子寛仁明睿天性自然践阼以来务遵节俭食菲而衣绨台卑而囿小不溺情于便嬖不惑志于逰畋可谓有不世出之资矣然犹痛念汉唐失学之慨然欲上追唐虞三代遐逺之迹荐开经筵以访多士自大丞相而下及凡侍从宰执之有与于劝讲者莫不毕趋禁近俾得推演化原以讲求其意举六艺载籍之文而防绎其説至于讲文之作则检讨职也居是职如仲舒者又极一时之选故其所进悉皆不以卑近浅陋为言其所言者无非先王之至道然又论议详明情辞恳切有足以感动其圣心每一劝讲间必为之首肻者数四呜呼仲舒等之尽忠天子之受尽言何必古人此非书传所载讲学之事乎此非唐虞三代之君臣乎昔伊川程子之在元祐讲筵屡尝以正心之説为圣学之勉紫阳朱子之在淳熙经幄亦尝以诚敬之言为圣学之劝然皆不能见听扵时君徒以一诵而遂罢今仲舒是録既无愧乎二子之所陈而又因縁劝讲之臣以悟当宁之听卒使海宇之内隂被其赐而不知可谓竒逢幸会千载一时而君臣之际何其盛哉呜呼吾党之士以其文字见知于世难矣况得施于朝廷而又当人主讲学之时则夫后世读仲舒之文者必将欷歔感慕有不可及之叹然后知其时为难遇而是録之传非徒表仲舒于不朽然且有以明天子之盛徳于无穷矣仲舒名涛世居浦江之白麟溪上兄弟二人俱通籍禁中为时所称云
　　送叶赞玊序
　　昌黎韩子尝谓清淑之气蜿蜒扶舆磅礴而郁积其水土之所生必有魁竒忠信才徳之民岂不信然欤广信为郡西连江右南控闽粤而玊山冰溪之胜又盘旋乎左右故其清淑之气每钟而为人西京而下唐宋为盛唐姑不论宋渡江后如陈公康伯以中兴事业着见一时谢公叠山以风节行义照耀千古他若俞公大雅则以紫阳髙弟为后学所宗师而傅公季鲁又以象山门人为当世所贵重呜呼是果何以致是哉葢山川之所钟往往见之于是郡故也我国家混一以来是郡人物之众固未易一二数余所托交者则有叶君赞玊叶君才髙而学广上而羣经丛史下而廋辞僻句靡不悉该善议论能文辞甲申间尝以礼记髙选贡于乡有司用新例授婺之月泉山长到官未几新祭器之朽者复土田之侵夺者屏学徒之贪蠧者于是会集侪流招徕学子为之敷扬先圣人之道三年政成受代而归邦之人士咸相率赋诗以惜其去不以良之固陋俾为之序呜呼若叶君者殆向所谓魁竒忠信才徳之民非耶则夫广信之地灵人杰固非陈谢辈所能独当也余犹恨叶君居陈谢二公之乡其才与学又不在陈谢二公下乃不能如二公之得位行道以自见于时顾独抱其遗经而于朱陆之门弟子有志焉不亦重可惜乎虽然海内寜谧日久皇上鋭意儒术日与二三学士大夫讲议经帷以复二帝三王之治叶君固将自是登名吏部进之馆阁以共图太平他日见诸行事亦岂在陈谢二公后哉崧髙之诗曰维岳降神生甫及申山川之钟秀于叶君厚矣又曰维申及甫维周之翰叶君尚奋乃志以无负山川之所钟可也余既喜广信之代不乏人而又嘉叶君之克继前武故因序诗而并致其期望之私若此云
　　喜雨诗序
　　至正辛卯夏六月大梁萧君来治婺之浦江时境内已弥月不雨民心弗寜君愀然忧形于色视事之日即斋沐率僚佐遍祷诸神越翌日癸卯乃雨甲辰又雨既而不雨者复弥月公闻县南有白石湫为龙神所宅遂赤日走大泽中以祈其应乃七月乙亥雨至八月戊寅而止君犹以为未足因与龙约三日内雨足次日癸未辄大雨竟夕甲申雨乙酉雨自是泉之竭者悉已溢禾之槁者悉已苏民之病者悉已愈而我君之忧亦释而为喜矣邑之大夫士因交相告语曰吾属作于是息于是以克享有丰年于是者皆我君之赐也其可无情乎哉爰相率赋诗以歌美之以良受知于君为特深俾执笔序其首良惟春秋记鲁十二公之行事独僖公三年书夏四月不雨以志其闵雨书六月雨以志其喜雨自余群公则固未之闻也然观僖公之在鲁不过曰有志乎民与之以同其忧乐耳而孔子之取之者正以当时诸侯罕能如是也夫以三代之季人材犹盛求其有爱民之心者已罕见之若是去三代逺矣民情日以涣散吏治日以偷惰有能如我君之用心者岂易得哉惜世无孔子不得取之简册使与僖之名并传于天壤间也乃今明良相逢进贤用能如不及他日君以政成而去必将畴其民庸而图任之则位当益崇利泽之及人当益厚宜有史氏之笔大书特书以见诸词翰埀之汗青者僖公固不得而専美之也是用弗让而志其嵗月于篇端以俟
　　送浦江主簿刘君满归序
　　大梁多宦家而传世之久称刘氏刘氏之先有累官河南路二十八军州军民都緫管者与其弟怀安阳门马歩都元帅从太祖皇帝定地有功其所至又皆以不杀为务当攻破金汴时所赖以全活者甚多总管公兄弟亦既以功拜官而其长子遂皆继袭父职珪组相传者五人已而元帅之仲子亦以武功起家为河南路转运使其后有为州郡牧守者有为县令及转运同知者有为理官及主簿司者刘氏传世之久如是哉良生也后不及拜总管公兄弟于马前以覩夫衣冠之盛而幸获识其诸孙之佐遂有以询其家世之一二之佐主吾婺之浦江簿能以简易为治用法匪峻而豪右自服遇人有恩而请托不行亦刘氏之佳公子也今既满三载而去邑之人士咸为赋诗以道其去思良于之佐为最故又更为之序窃考汉史所载两汉之将相如陈平邓禹者皆其有功于当时者也然陈氏既卒其子即以有罪国除后竟无显者而邓氏之后乃累世贵宠为公侯及大将军牧守侍中者凡若干人此其故何如哉平之言曰吾世多隂祸吾世即废终不能复兴而禹则曰吾将百万之众未尝妄杀一人后世必有兴者由是观之则邓氏之后所以异于陈氏者岂非其所积有不同耶呜呼二氏之事既已考诸史而有见乃若刘氏之传世独久亦岂难知哉必也总管公兄弟能以不杀为务故其后嗣得以世食其报庶几乎邓氏之代不乏人向使其所积者一有所不然吾恐故家乔木荣悴之不常虽欲自异于陈氏之后不可得矣兴废之来夫岂偶然哉之佐于此其尚思自奋激以保有乎先泽可也虽然之佐之治县既不以苛政而杀人而其冡嗣又方由祖防入官不久且调自余诸子亦皆力学好修有仕资则夫积善之报又复自之佐始岂直保有先泽而已哉良于是益有以卜刘氏之后为邓而不为陈也大梁宦家寜复有出其右者乎之佐行有日凡颂美之辞惜别之赋已见于群公之篇什良故特为论次其传世之久者题诸首简云
　　甘棠集序
　　北庭亷侯来长婺之浦江浦江之民咸爱戴之如父母畏敬之如神明倚赖之如山岳三年政成治任将归而黄童白叟涕泣以遮留者动千百计已而侯之去志浩不可挽又皆退而悲思商贾相与叹于市行旅相与叹于涂耕农相与叹于野低徊顾盻不知所图则推夫吾党之工乎诗者作为声诗以咏歌之一县之士咏歌之不足则五县一州又从而咏歌之五县一州咏歌之不足则旁近他郡又从而咏歌之于是篇章之富合若干首县之好事君子遂择取其尤者编而为集以我民之思侯无异于召南之思召公故名其集曰甘棠集且俾良序而刻诸梓良尝读诗至甘棠之篇葢深有取夫召南之思召公者矣召南之思召公固无徃而不在然乃必于甘棠而见之者岂不以召公之在当时尝布文王之化且或舍于是树之下故国人之被其化者因皆思其人而惜其物惜其物则欲其勿翦之矣欲其勿伐之矣既欲其勿翦伐之又欲其勿败之又欲其勿拜之噫何其思之至者欤今我民之思侯固亦无所不用其至矣然其所以见之于思者乃不能如召南之托之于其物顾徒有以托之于其诗岂我侯之宣化于是地曽无一物之可指耶意者是物之在天地间风雨之所飘揺霜露之所剥蚀虽其惜之之深保之之至或不能不免乎异日之必衰讵如是诗之作播之于一时传之于百世无风雨霜露之虞有深长悠久之意是则托之于其物固不若托之于其诗矣又况彼之有思于召公者仅着乎召南之一国至于他国则曽未之及若我侯之见思不惟着之于一县抑且形之于他县不惟形之于他县又且溢之于他郡然则我民之思侯岂果在召南下哉我民之思侯既不在召南下则是集之命名舍甘棠而谁宜序而刻之良葢不得而辞也集凡二巻他文字之有纪于侯者具见集中侯名阿尼雅巴哈字景渊云
　　送祝彦明诗后序
　　三衢祝君彦明以儒入官为浦江文学三年政成受代而归义门郑彦贞氏命诸子姓作为诗歌以道其惜别之怀而吾友宋先生景濓实为之序良虽不敏窃尝纳交于彦明又且受知为特厚独能已于言乎三衢古称太末其地四通五逹而士之生于其间者往往文武忠义沛乎非他郡所能及自今观之清献赵公则以淳徳髙节师表天下屯田刘公则以易学蕴奥开悟后来彦猷宅卿二徐公叔缜毛公则以守死善道感奋当世其他自北而南以徙居其土者亦皆卓荦一时有足称道赵丞相范侍读马谏议其人也衣冠文物之懿诗书礼乐之传彬彬然郁郁然其杞梓之茂林凤麟之灵囿欤既而故国沦亡文献残缺而士友之来自三衢者每从而叩之则遗言逸行已皆失所考徴葢至是而百年之耆旧邈乎逺矣比嵗以来一二俊杰虽稍稍拔起而良之寡陋又不足有所接识以观其为学之所至良之所接识者彦明一人而巳彦明生当诸老告谢之余独能集其旧书诵而传之以时时称説其履歴之所自庶几夫流风余韵之可见者乎至正初尝以宪府之荐调官吾学需次几十年始克领其教事然其识趣恬退曽不以闲曹冷局为嫌每旦深衣幅巾巍然髙坐以发明圣经贤传之指归诸生列处斋庑手披口诵自晨兴至夜分不得休以为常由是士习之陋日以除俗学之靡日以变而吾乡学校之设不为具文矣至如复土田之侵夺新屋庐之朽败先逹之未祠则祠之文会之未举则举之此在时人以为能而于吾彦明直其余事耳呜呼彦明之成就如此其殆有所自来哉遡乡学之渊源景前人之风裁以其得诸已者淑诸人譬犹有源之泉愈出而愈不竭茍被其灌溉沾其润泽初不待于时雨之滋而条逹畅茂自不期然而然矣传曰鲁无君子斯焉取斯何其言之甚似欤虽然彦明之在浦江筮仕之始也职下而事拘曽未及从容政治之塲以行其所志他日位益显年益増道益懋其所设施当必大过于人虽赵公之师表天下刘公之开悟后来徐公毛公之感奋当世赵马范三公之卓荦一时无难到者又可以今之所就为己足哉彦明于此尚有以勉之可也良也块处穷乡邈焉寡侣昼耕夜读质问无从其于彦明之去寜不防然有动顾惟祸患余生笔砚久弃莫摅情素以写别怀徒以三衢人物之盛序之末简庶乎期望之私少寓一二云
　　九灵山房集巻五
　　钦定四库全书
　　九灵山房集巻六　　　　　元　戴良　撰山居稿第六
　　序
　　送宋景濓入仙华山为道士序
　　金华宋景濓先生通古今学有史氏长材当至正中尝以翰林国史院编修官徴之固辞不起后竟寄迹老子法中入仙华山为道士一日良从而讯之乃曰昔人有以绅笏为柴栅声名为缰锁者余岂为是过激哉顾将顺性而动各趋所安耳余之所安乃在于山林而不在于朝市使其以此而易彼有大不可者一决不能者四余闻居人伦必以礼处官府必以法然自闲散以来嬾慢成癖嬾则与礼相违慢则与法相背违礼背法世教之所不容大不可者此也又心不耐事且惮作劳酬荅少顷必熟睡尽日神乃可复而当官事丛杂与夫造请将迎之不置一不能也啸歌林野或立或行起居无时惟意之适而欲拘之以佩服守之以卒吏使不得自纵二不能也凝坐移时病如束湿一饭之久必四三起而当賔客满座俨如木偶俾不得动摇三不能也素不善作字举笔就简重若山岳而往返书札动盈几案四不能也以一不可之性而重之以四不能自度卒难于用世故舍之而遁又闻道士遗言吐纳修养可使久夀故即其师而问焉虽然世之贤士大夫闻余之有是行也必并起而嘲之子知我者何不赠之以言使有以解彼之嘲而且以卒余之志也良应之曰夫君子之出以行道也其处以存道也而其所以为道者盖或施之于功业或见之于文章虽歴千百载而不朽埀数十世而弥存若是而为夀可也茍不其然顾欲洁身隠退逃弃人间而茍焉以图夀为道是固老子之所谓道而非吾之道也吾之所谓道者乃尧舜周孔之道也然尧舜周孔得圣人之用者也老子得圣人之晦者也于出也则吾用于处也则吾晦而是道之变化讵有异耶故生以春阳杀以秋隂先生功也舒为云霞粲为日星先生文也功而不宰文而化成先生道也道在是则夀在是矣夫岂茍焉而已哉昔贺知章辞秘书之职请为道士于剡川陈图南不应时君之召入嵩山为道士是皆有慕圣道之晦而寄迹于老子者也先生岂闻二人之风而兴起者耶然二人之在当时贤士大夫未闻有非之者则先生是行又孰得而议之且一荣辱齐毁誉先生之为道然也亦岂有假于余言哉亦岂有假于余言哉先生名濓其字景濓今易其名曰元贞子署其号曰仙华道士云友生戴良序
　　浦阳人物记序
　　浦阳人物记一书监县廉侯到官之初年始请县人宋景濓氏譔成之记凡二巻分为五类合二十有九人亷侯将刻梓以传而俾良为之序良窃以为置书之原则翰林承防欧阳公既言之矣而作者之意则经筵检讨郑君又言之矣将复何所云哉虽然是县人物之盛其有系于山川之所钟者或未之及良安得忘言耶呜呼浦阳于婺为小县其土地仅百里人民不数万无白金水银丹砂石英钟乳之贵无南金珠玑瑇瑁犀象之珍无橘柚竹箭及他草木之殊异顾独于人物之生不一而足其以忠孝贞节著者有之其以政事文学显者有之层见叠出彬彬乎其盛是果何为而然哉葢山川之气大则钟而为人小则发而为货寳动植之类所产者大则于其小者啬矣郴州多白金水银丹砂石英钟乳与夫橘柚之包竹箭之美则未见其有魁竒忠信材徳之民交州多南金珠玑瑇瑁犀象与夫草木之殊异则亦罕钟乎其人是又以其所产者小而于其大者有或啬也呜呼亦孰若吾浦阳之钟其大者哉然世之人于其小者则往往知爱而夸张之至其大者则未有能宏搜广辑以着其盛以故浦阳之文献或不能胜夫郴交二州之所钟今景濓氏以不世出之才搜罗废坠抉剔幽隠譔成乎此书使夫一县之内数百年之间忠君孝父之则施政为学之方以及女妇之范模莫不粲然具备交见乎吾前其视彼之区区土物之小者孰得而孰失哉吾见浦阳之为县将自是而出色矣虽然非亷侯之汲汲于表章又曷有是哉亷侯名额能巴哈为政未几徳化大行盖诗之所谓恺悌君子者矣
　　送栾宣使还省诗序
　　维扬栾君仲举好学乐善敏于为吏丞相开府公才之辟为其省宣使今以事抵浙东道过双溪之上于是其弟架阁君与之为别者且三载一旦会之是郡意甚欢洽已而仲举复命相府诘朝将行架阁君悲四鸟之异林感三荆之分植遂赋近体诗一章章八句以送之且诒郡庠诸友俾之交和以赠余方叨居郡庠目覩珠玉可无一言以序其首窃闻汉苏子卿为中监时尝赋诗以别其兄有曰昔者尝相近邈若越与秦又曰惟念当别离恩情日以新盖言兄弟相近之时未尝不玩之以为常邈然若越秦之不相关及当离别之际不忍相舍方知兄弟之不可离恩情至此而日新矣今观架阁是诗得非子卿之意乎然子卿之诗特以兄弟之至情言之至于出处之大致则固未之有及也架阁则不然始之以私恩而卒继之以公义爱兄忠君之心油然而并生读其诗可以知其为人矣以架阁之为人则仲举之贤又可知矣良既歆羡架阁之诗之美而又慕其兄弟之皆贤故乐书此以序之
　　赠勾无山樵宋生序
　　曩者承平日久天下无事士之居其位者悉以守常袭故为职业而智谋雄伟非常之人无所用其材往往退处山林老死而不出十数年来海内大乱豪杰并起自武夫贱艺咸被収采以用其所长则向之退处不出者宜可翻然而起矣然智谋雄伟如宋君汝章顾犹隠居勾无山中方以樵采自乐而不轻于一出何哉汝章为学不事章句颇通战国时事善机变有胆略尤慨然喜论兵当两浙兵起每退偃一室以黙计胜败十不失一若汝章者可谓有用之竒士矣余尝考近代贤材而怪士之为学多不适于世用谈经术者徒知章句之当守而不知事情之或迂工文学者又方务以言语声偶摘裂相夸尚每弃本而趋末求其可用于当时葢不数数然也世之人不贤者恒多而贤者恒少幸而为贤者矣又或不足以用世何才难之若是欤茍一有其人焉幸而及出于有为之时可不为之贵重之欤今吾汝章以不轻出之故卒至放弃山林为勾无一老樵此其可以嘻吁流涕而为当世悲也虽然古有朱买臣者亦尝退隠会稽山中卖薪以自给后竟歴居显宦时人谓之衣锦之荣汝章其乡人也年方壮而志方鋭他日必不得已而出又安知其不终为世用也哉汝章出逰甫旬日即归勾无将从勾无求夫概诸山而登之以窥东南之故壤凡目之所寓皆我师用武处览其形胜当必有感于中矣
　　祷雨诗序
　　中书左丞某公署事之初年天不雨自夏六月至于秋七月禾尽槁民以病告公愀然忧形于色于是公之賔佐合辞进曰公毋忧也古有桑林之祝云汉之祀皆所以致力于神也天而不雨盍祷之神乎越翌日丙午夜漏半公躬率郡县有司走神所而雨即嘉应公复与神约三日雨足丁未雨戊申雨己酉又雨连雨数日而止民乃大喜咸以为神之所赐而归徳焉金华戴良独不谓然天以神和四时乳百谷于以煦养其生息者也今乃啬其施以病民必希吏之恳祷而后应是岂神之本心哉非神之本心而乃章章如是者葢公之精诚有以上格于天故也公之所以上格于天者非在乎祷之之日也其素行固已合于冥也久矣是故无求而不得无感而不应也然则祷之神非欤曰是也夫雨旸者天之所权也山川者神之所伏也雨旸不时嵗有饥馑则祷之山川之神岂非天之髙且逺也不可以自闻不可以自见而寄之神是神用天之权也故天使之雨神得而雨之天不使之雨神固不得而雨之也公是以神其聪而天无不闻也神其明而天无不见也无不闻无不见此公之所以致夫雨也夫如是民固当视公为神也于是民愈喜咸退而为喜雨之诗以归徳于公且俾次第其言为之序诗曰
　　维浙之东维黍芃芃今既穟矣伊谁之功维我相君视民如子抚绥辑寜俾安田里俾耕俾种俾耘俾耔苖则既秀雨泽不时相君睠焉为民忧之诚之所感天不我违山川出云降以甘雨既优既渥厥施斯普今之上腴昔也焦土今之发荣昔也槁莽农人相庆蹈舞蹁跹且歌且谣击壤以言维今之雨匪降自天维我相君锡此丰年稼之有秋匪由民力维我相君锡此膏泽我有童乌捧腹欢如亦有黧老今可以饱我闻我兵将讨不庭有糇有粮可以启行相君有心与天为一维国维民咸食其徳田之多稼周人所美时之有年鲁史所纪爰作此诗志今之喜颂我相君令闻不巳
　　章氏家乘序
　　善乎魏国韩公之言曰谨家牒而不忘乎其先者孝之大也余观章君三益家乘之作有以见君之孝大矣人之于其宗不能无亲疎之杀也圣人因之而制服焉自再期而至于三月而至于无服其礼有差也其情有节也虽然岂圣人之得已哉兄之子于己为从子若以吾父视之犹已之子也推而上之大父之孙为从父兄弟曽大父之曽孙为从祖兄弟若以大父曽大父视之犹已之兄弟也又推而上之以至于无服之亲皆先世一人之分也若以先世视之皆已之同气也寻流而知源寻叶而知根讵可以逺而忘之哉呜呼此家牒之谨所以为孝之大也孝之大者葢以先世之心为心而不以一已之心为心也君之是举其殆庶几于此者矣章氏世为汴人至兵部尚书始家泉之南安后自南安迁建之浦城自浦城迁处之龙泉其间支系防衍后先显者以数百计世逺族殷渐至不可于考君乃疚心瘁志掇拾于兵火焚弃之余搜辑于道路间关之际仿诸史表遂为此编其他遗言遗行与夫言有当质者又别为篇以见既成使来告曰吾子雅知我盍遗一言以诏吾之子孙使无违吾志余闻而叹曰世之士大夫其问学非不富也辞章非不美且丽也然或借之以干利禄取荣名足乎一已而已至其祖考之所自出支属之所由分漫焉而不加省者岂少哉而于宗人族子相视如途之人者又岂少哉君之用心乃如此其贤于人亦逺矣昔欧阳文忠公依汉年表为世谱而谓子孙不知姓氏之所从以昧昭穆之叙者禽兽不若也今君仿史表为是书既无媿于文忠矣而其所自序亦曰子孙视为不急之务者非人也呜呼君之用心其文忠公之心乎勿替引之后之人勉乎哉
　　送人逰龙虎山序
　　乃者海内分裂兵交日寻而广信为郡实东南之要冲当陈氏据上防即为其所侵夺及参政公奉命南征提兵不过万人举一郡六县如摧枯拉朽其后陈既盛兵东窥以争是土而公之子某复班师往救战败陈兵擒其枭将若干人以归由是陈失其势遂缩手归武昌不敢顺流而东父子一时何其伟哉王君乃公之懿亲自起兵时即在行间其所以佐公禁侵掠止妄杀卒使恩威并着为军民所归心者不一而足自他人言之孰不欲同登仕版以稍自见于时而君乃衣白衣日从文儒胜士相往还每风清日美则芒鞋竹杖访赤松子于北山吊沈隠侯于双溪于以娱情烟渚宴景云林且不知斯世之多故而是身之在军旅中也君为人旷逹可喜然好为汗漫逰嵗之仲春将从金华南过信之贵溪登仙岩窥鬼公峰从入龙虎山逰诸胜处龙虎山乃张道陵所居子孙世其业至于今不替君去谒上清之故宫揽金沙之遗迹道朋真侣徘徊后先此行当必有所遇矣然髙甍巨桷斩为荆榛断堑颓垣凄人心目葢陈氏之流毒兹地也非一日君升髙而望叹其兴亡欲求陈将就擒之所而黎庶之散亡殆尽于是覩山川之如昨念人事之日非将遂执青节从白蜺以与夫道朋真侣游于方之外回视身世不啻如鸿毛之轻君亦竒士也哉嗟乎君既不用于世其材无所见独观其出处之际逰从嗜好之间可以见其志之有在矣故予于序别而具道之如此
　　送扬州同知赴官序
　　和阳王秉彝氏由金华抵三衢既而以书来告曰同知三衢郡事某君今以秩满调江都三衢人士咸赋诗以惜其去而右简之文非子之托而谁耶三衢距仆仅百里逺行道之人多诵君之美而获稍知其为人今又重以王君之命虽不能文讵得而辞诸仆闻之郡府之职惟别驾为易为葢有地千里有民累万而趋走之吏呵卫之卒一皆视郡守为降杀然郡守之任乃独重任之重者责之所归也别驾有郡守之荣而无其责吾知其易为耳虽然方今天下多故兵事未息郡县之烦劳非复承平之比况江都当百战之余城郭无居民官无第舍空郊百里之外遗黎仅数十家而已当此之时而有戈甲之供亿刍饷之转输往来之馆劳郡守岂能独任其责哉吾见别驾之难为也虽然古称江都多才学之士窃意其如汉之刘瑜魏之陈琳唐之李善者犹往往避乱山谷间深匿而未出君能访其人而罗致之与之议官政究民隠图利害损益以行之则别驾之易为将在于此乎昔子防之治武城吾圣人首以得人为问仆因窃取斯义以为序
　　治平类要总序
　　自古人君虽有出类拔萃之资至于治道之盛则未始不由学而致此稽古学古之事所以见于二帝三王之书而二帝三王之治有非后世之所能及者良以此耳周衰以来圣学不明为人君者概以古昔帝王迂逺而难遵不过求所谓卑近浅陋之説以茍且于一时其能超出乎当世者惟汉七制唐三宗之主及赵宋诸君而已然此十数君者亦仅贤于后世之庸主若夫二帝三王之盛治讵可同日而语哉呜呼二帝三王悉五百年而一逢由周之治乃千余年而始有汉唐宋之为君然又不得与二帝三王并观而称极治之时何斯民之生于后世者之不幸耶则夫继此而有国者其可不加之意耶加之意者亦在乎学焉而已矣一日良与四明陈桱论至于此以为人君之学舍古昔帝王则无所取徴而古昔帝王之行事见之于经史者班班可考顾以自朝及夕万几出焉有未暇徧观而尽察乃相为摘取二帝三王致治之由与汉唐宋为君之所以然及先民之格言史臣之论赞会稡成书名之曰治平类要而定其标目凡十篇君临四方葢本诸道述君道篇第一人君之职惟在用相述任相篇第二将用御暴必善驭之述驭将篇第三设官用人国之重事述用人篇第四民为邦本爱以固之述爱民篇第五国之所赖莫重于食述足食篇第六去乱图治非兵不可述制兵篇第七刑以辅礼明慎为要述慎刑篇第八佞口覆邦贵在能逺述逺佞篇第九君能纳谏斯无过举述纳谏篇第十终焉良等俱以空疎之学谬叨为士之名其于纂修固多简略然开基之主继体之君茍能潜心于此穷讨而深思之庶几由彼汉唐宋之为君以上追二帝三王之盛治则稽古学古之效复见于今日而此书之作要不为无小补矣是以忘其固陋而冒言之伏惟留神省察国家幸甚
　　君道篇第一
　　天道运四时行君道明万几理禹汤文武天下之大圣也夏桀商辛天下之大恶也而其所以为大圣大恶之分者道之明与不明耳欲为君尽君道道者何仁而已矣三代之得天下也以仁有此道也其失天下也以不仁丧此道也大哉道乎其兴亡之所系乎景前圣式后王述君道篇
　　任相篇第二
　　人主不可以独治也必有卿相辅佐之足任者然后可以君天下葢卿相辅佐人主之基杖也所以上承王命下统百司以治民庶以定邦国而治体之得失国势之安危系焉昔黄帝任风后而天下治髙宗任傅説而君徳修葢皆得乎任相之道故也荀卿有曰强国荣辱在于取相其知言者哉订官箴谨侯度述任相篇
　　驭将篇第三
　　古者国君有难召将而诏之曰社稷安危一在将军是则帝王驭将之道惟在推诚以待之三代以降人情日异于古其待武士也始皆折之以气而结之以恩盖不折之以气则流于姑息而生骄不结之以恩则过于严肃而生怨生骄与怨非止费财玩防之弊而有不戢自焚之患矣扬子云曰驭得其道则天下狙诈咸作使驭失其道则天下狙诈咸作敌后世欲治之君可不熟虑而慎行之述驭将篇
　　用人篇第四
　　书曰翕受敷施九徳咸事俊乂在官百僚师师百工惟时葢天子者一世人材之宗主也九徳之士所当兼収并蓄布而用之使各随所长而施于事则百官皆贤而互相观法百工皆治而不失其时矣然古之用人必贵于有徳而后世人主或以才艺取人而不稽诸徳行故有才无徳之人咸得以进之噫徳成而上艺成而下君子宜慎择焉述用人篇
　　爱民篇第五
　　人情之所欲顺之则安扰之则危故虞廷君臣相戒必曰罔咈百姓以从已之欲而太公之告文王亦曰利而勿害成而勿败生而勿杀与而勿夺乐而勿苦喜而勿怒此爱民之道也自是以后惟汉鼂错论三王之所以本人情者庶几近之以故文帝用其言而以清净为治卒至黎民醇厚刑措而不用爱民之道其尚有出于此乎传曰重社稷故爱百姓爱百姓故刑罚中殆谓是欤述爱民篇
　　足食篇第六
　　足食之道惟在于厚民葢民者财之府而财者民之命也故善兴国者必先义而后利善养国者必先民而后国先义而后利所以教民顺也先民而后国所以使民富也民茍顺矣则国不至于不利茍富矣则国不至于独贫传曰未有义而后其君者也又曰百姓足君孰与不足百姓不足君孰与足其是之谓乎法常典原人情述足食篇
　　制兵篇第七
　　天生五材兵能拨乱故轩辕之兴其战七十征顽伐鬼伐不絶书兵其可去乎然考之古天子之兵止于六军六军之兵止于六乡其出也则为士为卒为旅为军为师其入也则有比有闾有党有旅有州有乡既无坐食之费复无长屯之苦乌有如后世之所谓兵者哉虽然田不井授赋民无艺而古制之不复久矣汉以来能以节制伎击耆定四方载之史册有足徴焉缵戎功奋武卫述制兵篇
　　慎刑篇第八
　　古者大司冦以狱之成告于王王命三公叅听之盖刑者成也一成而不可变君子于是而尽心焉呜呼刑于圣人虽不得而废之然非其得已也是故不敎而民从上也以身敎之也敎之而后从次也以言敎之也既不能敎之以身又不能敎之以言而民有弗从者乃从而刑之下也刑之而当罪民固无所憾矣又从而虐之苦之诬之抑之有罪无罪同归于非命而死不亦大可哀乎书曰钦哉钦哉惟刑之恤哉本忠恕示钦恤述慎刑篇
　　逺佞篇第九
　　自昔小人将窃取其权宠必先潜观宻察觇伺上意而迎合之盖以人主好恶之不同喜怒之难必不如是不足以为容悦取媚之地故薛公事齐必视美珥所在以立其爱姬申不害相韩必视昭侯所悦以谋其国事谗佞之事君多合而少忤者大抵然也夫巧言如簧诗人刺之利口覆邦圣人所恶有言者不必有徳而佞者不知其仁为人上者可不有辨于斯乎述逺佞篇
　　纳谏篇第十
　　夫帝王之徳莫盛于纳谏君失于上则臣补于下臣诤于下则君明于上所系重焉是故古之明王求谏如不及纳谏如转圜谅直者嘉之讦犯者义之愚浅者恕之狂诞者容之葢以已过难知惟恐其不闻也尧设谏鼔禹拜昌言上圣且尔况下此者乎易曰山下有泽咸君子以虚受人述纳谏篇
　　春秋三传纂元序
　　错薪刈楚披沙拣金防事尚然而况于学乎况于圣人之经有所芜汲于传注者乎然则春秋之文昭掲千古学士大夫往往童而习之白首不知其统绪之会归者无他亦惟传家之言有以混淆其间故耳呜呼春秋辞尚简严防夏之徒已不能赞以一辞而吾圣人之防言奥指果有待于支离防碎而后见耶传春秋者有三曰左氏公羊氏谷梁氏然公谷主释经左氏主载事能令百代之下颇见本末而因以求意者左氏之功为多然而义例宗指交出乎巫祝卜梦之间谠言善训不多于委巷浮戏之语鳞杂米聚混然难证而公谷之説又复互相弹射不可强通遂令经意分裂而学者迷宗也良自蚤嵗受读即尝有病于斯寻绎之次因取三家之言稍加裁翦以掇其元要疏之经文之下其扵一事之传首尾异处者既得以类而从而文意俱异各有可存者亦皆并列其语然后随文覩义若网在纲虽行有刋句句有刋字非复本文之旧而锄荒屏翳使之日星埀而江河流者不既有助乎方之刈楚拣金之细不又有间乎虽然亦将藏之箧笥以自备遗忘而已若夫优柔厌饫自博而反约则三君子之成书在也予亦安敢有所取舍其间以为是经之蠧哉
　　黄氏南薰楼会饮诗序
　　庚申之秋余访苏太史先生于黄氏义门将自是入越黄氏之老资深公坚留不听去既而刘君养浩赵生彦方亦相继至而吴侯子宇则固客授其家资深悉宴之宅左之南薰楼欢洽殊甚养浩以此会虽出邂逅然苏先生来自城府彦方至自邑已与子宇馆寓虽近而亦一居严陵一家乌伤万山中不鄙谓余又方回自千里外一日毕集于此岂偶也哉覩江山之如昨念人事之难常诚不宜以无纪资深之子仲昭英俊子弟也闻之喜跃即请以今夕复何夕共此灯烛光分韵而余得此字先生且命书嵗月遂序之云而系之以诗曰
　　昔出念途阻今归叹年驶泰阶谓久平吾道有如此主人识余意开筵集文史庶令欢宴余闷怀为之洗谈谐皆素心倡和尽知己此会谅难数不乐将何俟


　　九灵山房集巻六
　　钦定四库全书
　　九灵山房集巻七　　　　　元　戴良　撰山居稿第七
　　题跋
　　跋鲜于伯几所制刘遗安夀词后
　　右渔阳公所制遗安使君夀词一章葢使君以元勲世冑岀治外服歴守东南诸大郡一时贤士大夫多出入其门今观渔阳此词语意既多引重而字画复致谨不少放则以久防其门而知敬其人故也按此词作于辛丑之歳阅明年而渔阳没又十年而使君亦薨词为使君家物歴三世尚寳藏无恙而其嗣孙师稷复以文艺为诸公所归往世泽之滋于是乎在矣吁岂渔阳所谓济人隂徳有以致之耶
　　三先生手帖后题
　　友人宋君景濓以三先生所遗手帖联为巻间出以示良良以三先生学擅一时而一时之人咸仰之望之虽得其片言只字不翅如折圭断璜保防惟谨彼于三先生之学未必能知之而乃贵重之如是者其志在翰墨耳今景濓之为此巻则以久防三先生之门知慕三先生之学顾以存殁相半离合靡常思见其人而不可得因欲即是而见之所以然者本志乎三先生之学也翰墨云乎哉虽然三先生之学亦岂无见于斯自今观之或制度之有考或文章之有称或经学之有述葢皆示景濓以为学者也使景濓无志于三先生之学则已有志于三先生之学也寜不即是而有得哉良也不敏亦尝从景濓之后以登三先生之门其于三先生之学曽不能如景濓之有得也故因题巻并志予愧云
　　题楼彦英诗巻后
　　士莫不有能为之材也然非值夫得为之时则亦无有可为之事君子之论人又可拘拘于事为之末哉乌伤楼君自其壮年即以智勇闻已而群盗起邻境势甚猖横吏卒咸缩手环视莫敢谁何君乃匹马往捕擒其罪首六人者归之官于是县府为上其事部使者加审察焉文逹中书遂遵故事赏其功调浦江之政内乡巡检时当承平日久圣化涵濡之深虽鼠窃狗偷之伍亦皆奔走逺遁职警逻者往往无所用其武故君虽武人巡检虽武职反为之屏旗帜弃钲鼔日从文儒之士赋诗写竹呼酒以为乐退然若不以武功致官者彼此一时何其异哉使君于立功之后仍值夫得为之时以展夫能为之材则其事之可言当不止如向之所施而已不然岂君之武材独施于未官之前而不施于既官之后耶人之论君顾欲拘拘于事为之末斯亦过矣君今以嵗月代去文儒之所与游者莫不作诗以祖其行良方读礼山中不及从诸公之后以相与咏歌之因君之出示此巻故为书其出处之大概如此而不暇计其言之不文也
　　题余亷访五大篆后
　　右东淛第一家五大篆武威余公为义门郑氏书郑氏聚居白麟溪之上自其九世祖冲素处士绮以来咸能守其家法为之子者必孝于其父为之弟者必恭于其兄为之妇者必顺于其夫其为父兄夫也亦各以道而自尽如是者歴二百余年不少变至大末有司既为上其事于朝号其门曰孝义之门矣至正庚寅夏六月己丑公持部使者节分按至浦江复过其居而访问焉为之低徊太息者久之且曰吾于淛水之东已皆按歴之矣恒未见如郑氏之孝义者有孝义如郑氏可不善其善以为之劝哉乃为书此于庭曲之石俾其子孙世守之呜呼郑氏果何以致是哉谨按东淛统有七郡而七郡之中以州计者六以县计者三十有五其土地非不广也人民非不众也岂无贵极公侯富比封君之家足以见重于一时者今公咸不之取独于郑氏而有取焉是果何以致是哉公之此意葢以属部之内知孝其父者多矣或于事兄之间而不能以尽恭者有矣能孝于其父恭于其兄或不能致其夫妇之相和者有矣或父子兄弟夫妇咸尽其道而不能必其九世之逺二百余年之久犹克守其家法而不坠者有矣凡此数者一有所不能则虽范天下之货寳不足以为富罗天下之禄爵不足以为贵而其可富可贵者惟在乎郑氏之孝义也是则郑氏之家固宜为七郡之称首而岂无以致是哉虽然非公之表而出之则七郡之民亦无自而知之矣抑予闻之孝义非一家之行而七郡之民莫不尽能之能之而或不为是皆有愧于郑氏者也不惟有愧于郑氏其亦获戾于公矣公之此举岂但为郑氏计哉七郡之民犹惧其获戾于公而况为郑氏之子孙者继今以往宜益敬守其家法以保有乎此石勿使恃其门望之髙而不念其累世之勤也吾恐其获戾于公矣呜呼可不惧哉公唐古氏名余阙字廷心元统癸酉甲科进士歴官台阁今由翰林待制出佥海右道肃政亷访司事云
　　重刻冲素处士墓铭后题
　　义门郑子敬氏间出其晏宣明所作冲素处士墓铭以示良且曰处士于予为七世祖墓在家东百歩许铭石埋墓中而此石本葢尝得之宗人处惟是鼠蠧之余惧其久而益坏也固已装褫成帙请于待制栁公着其作铭之始末今复将命工摹刻以传示吾徒子栁公弟子也其幸为我识之哉良尝往来县境歴览百里间问其故家遗族于县人则自宋以来逹官贵士之门第往往而有然求其子孙以叩其家世之懿乃皆吃吃不能道一语或得其家乘而观之其不胜感慨者多矣处士之在当时不过一穷书生然能以孝行率其家至其临殁犹歃血示子孙毋分居致使遗泽之滋至于久而不泯同门合釡九世如一日是何彼此之或异哉呜呼孝行之至天地可得而动神明可得而通金石可得而贯况其嗣人宜其丰硕衍裕而无涯哉视彼区区希荣徼宠于一时者又恶得而齐之哉虽然处士之孝行固卓然矣向防宣明之文以为之引重其不随世泯灭者几希是故斯文之在郑氏不翅如寳玉之在世弃掷埋没粪土不得掩虽其暂晦于一时又复有収而珍之于他日天之报施处士也若是哉然则处士之子孙其可不务谨其传哉若子敬者亦无愧乎为处士之子孙矣
　　跋倪夫人遗事后
　　葢自分田制禄之法久不如古而士农工贾之家遂至兼并无艺贫富不均厌饱粮肉者有之操瓢为沟中瘠者有之于斯之时有能以其所余惠诸乡邦之不及者葢亦天理人心之所发岂必有为而为之哉迨其后也天恒报之以福俾其子孙之享有丰盛至于累世而不替者是固理势之宜然而非若人之所计也已暨阳之西鄙有倪夫人者故宋进士讳永年母也亦既家富于财遂敎其子孙当以惠及乡邦为心嵗有羡余必使缩其时直什之二而平粜之以为常一有不遵其敎即欷歔就寝竟日夕不食子孙肉袒谢罪改之乃己巳而倪氏卒以忠厚相传迨今五世之逺二百年之久而其家之丰盛固自若也或者以为此皆夫人种徳之报而不知夫人于此曷尝有一毫计望之心哉虽然向使夫人之敎其子孙者一不能以若是吾见徳惠之罔施而侵虐之是恣虽欲求其五世二百年之丰盛又可得乎夫人之所以为子孙计者其亦虑之审矣然窃怪夫夫人之在当时不过居处闺门之内勤劳馈食之间非有诗书之渐染师友之薰陶而其处心积虑之际乃能忠厚之如是则世之以大丈夫名者果皆夫人若哉彼其闻夫人之事其亦少愧矣夫人之四世孙庆予姻也因出余观光氏所録遗事以相示故辄书而归之
　　书栁待制诗后
　　待制栁公既祠仙华先生于化城精舍且为刻其所着墓碣植之其于师友之谊亦云至矣而又归赋此诗岂得无意于其间哉良尝观公之诗于所谓凄其十霜露墓草今几宿之句未尝不为之怆然有感先生没于至治辛酉之春而立祠植碣乃在于至顺庚午之冬相去逾十载而诗中有及于此者固已恨其表着之晚矣抑不知后此又十载而公亦没其墓草之凄其者迨今亦十霜露而近冡之祠表墓之碣曽无一之或具是何公之待先生者为甚至而后人之于公顾乃若是恝哉良既登公之门而承其训敎固不得不为之有感于斯矣诗为化城所藏今其主僧若空将摹勒入梓以贻诸好事则夫朝诵而莫咏者又安知其不与良同此感也噫此固足以埀劝于后世也夫
　　刘镛字説后题
　　予友许君存仁尝以叔声字其徒刘镛且着文三百余言序镛之能声者甚悉叔声复求申其説予闻铸镛之法必择精金为之金精矣又必考古制而参合之制合矣又必求良鳬氏审其轻重均其薄厚分其小大而后范模之用具焉葢金不精则失之滓制不古则失之鄙重轻不审则失之紊薄厚不均则失之杂小大不分则失之混此五失者一有不除镛固镛矣其能美于声哉是故善为镛者深察乎此使无一之不备然后会精神运槖籥一皷而成植簴而悬之循隧而叩之则噌也清越也又何其善鸣也甚哉铸镛之难也如此今叔声年甫及冠温焉而易毅焉而方其质信美矣是不犹金之至精者耶质既良矣非六艺之书不讲非圣贤之志不存舍流俗之所习而欲求通于千载之上是不犹考古制而参合之者耶二者固不可及又得许君为之师许君文懿公之子也其家学之正逺承考亭之传是不犹世之良凫氏者耶蚤夜孜孜以仁义链之以礼乐镕之惧其偏也扶掖而正之惧其放也摄束而约之是不犹分小大均薄厚审重轻者耶自时厥后徳业着乎躬名誉闻于时近而一乡逺而四海无不知有叔声是不犹镛之善鸣噌而清越者耶呜呼以叔声之名观叔声之为学何其似也虽然金之模范凫氏能为之人之模范则师之自为也以近取譬其果有异乎哉扬子云曰孔子铸顔渊矣渊固精金也非孔子为之范模能铸之乎许君愿学孔子者也其必有以铸叔声哉
　　题叶丞相遗墨
　　良少时尝读故礼部尚书王公所譔丞相叶信公墓铭而知公平生大节歴官行事之概后三年始从东阳许君获覩公之遗墨葢君先世有权海寜令者海寜公之乡邑故以此四帖先后遗之其第五帖则与其弟竹友家书而因及许令之贤遂皆为许氏子孙所藏嗟乎令之距今不百年其家去此不数舍而其爱人戢暴之政所以致邑人戴之如父母敬之如神明者后生晚出已无从考知必观此数帖而后见则世之人非附青云之士而欲埀声于后世葢亦难矣良既得以快覩前修之真迹而又有以窃窥先逹之为人抑何幸欤后学浦江戴良谨题
　　哀辞
　　张如心先生哀辞【并序】
　　予自童丱中即闻张君如心之名甚熟巳已之嵗始获见君于邑下君方与一二耆人长徳从容乡校间峩冠褒衣掀髯耸目张拱而肃趋有足以壮威仪存矩度者予时虽未暇叩其问学之浅深然观其动作之间固以知其为信厚君子矣自后挈挈道路不得数从之逰而君亦敎授于外不常家居如是者十年及予受室于邑之赵氏去君之居为甚近君嵗时来归乃相与往来如平生欢君晚得脾病顾已惫甚坐起不自遂每闻予至犹强扶出迎道古今事变前贤踪迹亹亹若珠比鳞列予然后知君种学之深凡其动作之见于外者果非偶然也公家故贫室庐不足以容膝衣食不足以给体而气髙自足无所仰于人环堵萧然有书数百巻隤然自放用是尊官要人鲜克知之大徳中年将五十始用荐者起为县文学寻以母老辞去平居无他嗜好惟肆其意于歌诗善偶俪工篆籀精楷法而士子评里党之宿学盖未尝后君也呜呼君今其死矣新学晚生失所于归而吾邑之文献将遂絶予方悲不自胜而君之子端臣请予为辞以哀之乃为追述平生而为其文曰
　　瞻彼仙岩其髙万仭郁穹窿有美一人钟竒孕秀潜其中吁嗟美人受质孔弱志则充无脂无韦分甘处悴家四空日阅其储饭有脱粟羮芥菘人不我堪我躬甚泰色甚雍深衣大带俨存矩度无坠恭学徒骏奔聆厥风防觌礼容我年未冠犹雀方乳鹿方茸嵗时相过称诗诵文好甚隆执手谓我曰子之志我所同愿作昌黎低头东野为云龙我方借之如石就凿金就镕孰神之苛一朝夺使翳蒿蓬蓍旧尽矣狐号鳅舞靡若风顾瞻我里溟蒙泱漭吾曷从奈之何哉有崇斯土元以宫嗟彼牧人母登其陇翦其松
　　吴先生哀颂辞【并序】
　　先生婺浦江人讳莱字立夫集贤大学士荣禄大夫呉公子也至正元年十月某甲子以疾卒于家得年四十有一尝一试于礼部不中二子谔谧先生于某原后一年命良为辞以哀之良虽不敏然尝承学于先生谊不得辞乃为追述平生而为其文曰
　　檀车既坚兮驷马既良出门折轴兮竟斥弃乎康庄嗟嗟夫子兮胡实类之天不可测兮道不可常昔夫子之有生兮体孑孑其羸尫虽求师与取友兮曽不逺违乎故乡遂取则夫前修兮亦既蹈乎大方入书林而驰骛兮闯艺苑以翺翔奈学业之已修兮尚名誉之未彰岂不登名于一荐兮曽不假翼于鸾凤乃娱忧以舒愤兮写郁纡而成章曰有俟乎千载之下兮庶无掩乎斯文之耿光人固有偃蹇于一时兮终前困而后昌何夫子之赍志以死兮卒无以自副其所望夫子之貎不可见兮幸防言之在耳尚炯乎其难忘抚遗编以长喟兮仰视天之茫茫彼严霜之夏坠兮胡独瘁此众芳昔河东之挺生兮年四十而云亡今夫子之洵美兮亦夀命之不长己焉哉小人有得其年兮君子有遘其殃自古莫不然兮我又奚伤
　　【按潜溪集吴先生以至元六年四月卒年四十四以至正元年十月序中所云疑传写之误殿泗谨识】
　　呉原伯哀辞【并序】
　　原伯世为婺之兰溪人讳深其字原伯国子博士吴先生正传之子也年二十有一至正元年五月庚申以疾卒家既卒之明年其友戴良为辞以哭之呜呼吾尚忍哭吾友也耶吾固不谓原伯之止于斯耶始予既冠往往闻原伯名于朋友间前年夏予舟次溪浒遂与原伯会原伯乃欲相率以为友与之防数日乐甚固已窃喜先生之有子而予之得友也呜呼孰谓别未三载而遽哭吾友耶孰谓原伯之遂止于斯耶原伯容貌嶷嶷平居若不能言其取友问学急于饥渴至于群儿嬉戏则畏避如懦夫然每篝灯挟册虽疾病不休倦则假寐凝思以求圣贤之心有疑则进而质之父师退而与其弟沉私相讲辨故其父子兄弟之间雍雍睦睦而自为师友君子是以知其于孝友最隆也去年秋先生被召入京师未几上原伯名于国子学于是原伯始欲﨑岖数千里就学于京而病己作阅数月遂卒呜呼其可哀也己昔韩滂之在韩门读书作文功力兼人年十九而卒今原伯之为吴氏子固有韩氏之家声学又不下于滂而亦以早死岂殃庆之不以其类概如是耶抑原伯独不幸偶类之耶以予之重有悲于原伯而知先生之悲也抑深矣故述哀辞一篇以解其悲哀以舒予愤云其辞曰
　　嗟原伯兮乡之良质甚粹兮才甚长睨秦汉兮刮虞唐骋雄辨兮烂文章射星斗兮夺光芒阐幽秘兮掲正阳敛予饰兮尽回翔畅厥实兮暐煌煌履至训兮蹈大防兄弟雍兮亲乐康羽既就兮势乃扬望白云兮期帝乡帝乡逺兮天一方命飚车兮骋康庄丰隆遇兮靳不将忽被髪兮下大荒嗟原伯兮志实强何中路兮蹶超骧命固屈兮誉则彰愿父母兮勿永伤彼羣黎兮直粃糠名随身泯兮孰濯其芳嗟原伯兮独耿光虽夭则困兮犹夀而昌
　　陈彦正哀辞
　　山磝磝兮水浏浏下土漠乎其广大兮吾何此焉是留惟择里以处仁兮乃前志之嘉猷倘有人焉其足借兮寜逺举以遐防噫夫人之挺生兮信喜能而好修探往圣之逸轨兮仰先哲之洪休道虽隠而必履兮理虽防而必抽纷吾既有此内美兮仍刓刚以为柔哀白日之不与兮冀匠氏之一収茍吾材之适用兮又何问梁栋之与薪槱亦既登名于仕籍兮曽素志之不酬虽不酬亦何伤兮有自得之悠悠昔先子之诏予兮谓时俗之方偷独夫人之超卓兮固君子之所周吾方恃之以有济兮惊浪之漂舟凌大江之漫漫兮几如是而不自防于中流既相我者之不憖兮又何为乎旧邱行踯躅而无从兮念去此而奚投假大以视兆兮将驾马以行辀已矣哉死者不可作兮吾虽居此其谁俦
　　蒋季髙诔辞【并序】
　　亡友蒋允升字季髙婺之东阳人也善读书工古文辞知名朋友间丁酉嵗家居遘疾竟不幸夭死予方避兵万山中距其家逺甚不得一抚其榇以尽其哀因追思其平生可列者为文以诔之诔曰
　　茫茫大钧孰秉化枢淆汨斡流参差报施恶不常衅善不常禔贞焉而夭狠焉而耆谓天听卑我是用疑哀哀夫子亦孔之辜惟子之先奕叶纷敷迈列言言埀声吴吴爰暨乃考养徳益腴笃生吾子诞茂淑姿如鹿之茸如鸾之雏亦既弱冠克搆堂基其文与学日动里闾子之为学潜心以稽钩深索隐探颐研几何经不穷何史不推上下百代指掌而窥子之为文惟古是师简不遗理防不费辞譬彼锦缋五采烂如等辈争取朝玩夕披人覩其着莫究其防道既克明动罔不宜义以为闲礼以为舆孝实蒸蒸友亦怡怡在家而理在国必治凡厥未试我惟子知子之在世盖亦庶几茍遂遐年畴克似之庭梧挺秀方茂其枝荆玉蕴璞将献于时云胡一日光掩芳萎呜呼哀哉元首兮未华壮志兮竟隳逝日兮何长生年兮须臾俄旧宇兮改观乃遽袭兮遗衣少妻兮嗷嗷幼子兮呱呱鱼骇跃兮同感鸟哀鸣兮増欷岂外物兮有迁固欢悲兮情移呜呼哀哉抚气化之盛衰念逝者之莫追奈輀车之在侧将俟时而启途魄黝黝兮魂飞飞子去我兮何归既顾瞻之靡及庶陈情于素旟呜呼哀哉
　　朱茂清哀辞【并序】
　　茂清朱漳世为婺之乌伤人其家距县五十里近茂清尝以事至县谒县大夫归俄而疾作竟死年四十云初予客郡城寄郡东门外家焉一日郡兵戕其帅城门昼闭城外居民即讙无男女老幼空其室尽行予亦挈妻子登舟遡流至乌伤境因自叹去家逺行槖枵然无以给予材性下又无他伎术揺动人又不得好义倜傥之士以相倚予其不为沟中瘠也其几矣为是忧之甚既而遇茂清于道途茂清乃迎入其家见其子姓巳即馆之别室饮食供张无一不如意者留茂清家逾二月而郡民之道还者踵至予亦买舟竟去且别泣而言曰予去茂清而归予其谁与处耶他日或还山或仍客郡城予即不能徃茂清其过我耶茂清曰是亦漳之言也予既复居郡东门且将致茂清双溪上而或以茂清讣闻予时虽哽塞不胜莫诘茂清死状然不敢即哭之者犹冀讣者之或妄后会伯清至其言与讣者同伯清茂清之宗也呜呼茂清之死为不妄矣茂清善读书有干蛊长材然乐为人解纷居丹溪之上而丹溪之人爱慕之其长老敎其子弟必以茂清为言其乡邻之鬭争无诉者宗族之颠连无告者皆曰自茂清亡使吾无所依而生以为恨茂清尝买宅一区买田数顷将以赡其族人云噫茂清之贤如此而竟止于此岂非其命也夫予既悲茂清之死而又悲予之生而无助也辞斯作
　　维材之良维行之臧维夀命之不长呜呼天其不予相也如之何弗伤
　　祭文
　　祭先师栁待制文
　　呜呼先生文塲之帅士林之雄天既生之其必有意将丰将隆先生之生雅厚英迈越自成童展也得师蚤叩岩南继谒仁翁众理之渊至道之腴遂烛而融乃充新得敛彼豪英一变温恭先生曰嘻庶广见闻观厥会通厐材硕徳一二徧参有符其同遂发绪余衣被海内扬厉文风王公戚里缄币走门惟日憧憧二十年间穹钜碑照耀提封我业已修曰验于为以摅厥钟实艰初试邑校州庠继登辟雍青衿胄子闻羶而附鼔箧而从司诔奉常领敎儒台声甚沨沨包茅有贡覆溺江湖再嵗而逢先生疏之俾附轺传以活疲癃从祀匪徳礼官惮威莫敢告忠集议之顷先生折之气厉言雍及涖洪都曽未期月敎雨其蒙乃严矩范乃聘名师乃饬儒宫我疆我理先生正之惭屈盲聋已则有粟先生均之廪士告丰报政而归蜀山之下浦汭之东饮水著书爇薪照字嵗且十终四海环眴英耸如山炳焕犹龙飞剡交章论荐公车上逹帝聪帝曰俞哉命掌厥制士论称公而今而后庶其大用以収厥功天胡不仁贺辙未安门已吊凶呜呼先生今其已矣士失所宗良也登门几年于兹肇自童防月夕风晨婆娑诱掖犹记徳容敎我食我戒我劝我在麻之蓬临别谓我若子之质纎而必洪窘兹贱寒乃我之责可不荐庸我观先生我得我失若关厥躬一朝弃我山摧谷崩事若梦中先生之生位不满能亦云显崇先生之年逾七望八孰曰非翁得正而毙固亦无憾我意不充哲人其萎道日沦丧孰继遐踪我悲先生夫岂我私亦哀道穷輀车既驾恭陈薄奠矢辞告衷呜呼先生魂魄毅兮鉴我哀恫
　　大人祭栁待制文
　　呜呼哀哉委河海不足以尽公之闳博雄深披星斗不足以喻公之华辞丽笔当其创意遣言摇毫行墨下追班马上睨庄屈莫不陶镕乎神化陵驾乎俦匹而况律已温恭接人忠实行非难继而动有典常言不乖忤而心存整饬追古人而与徒岂庸态之能测信人物之标表诚当代之英特至于居官涖事务殚厥职绪正奉常之仪礼化洽成均之训廸提文印于儒台启藏书于石室皆足以埀誉来今腾辉古昔然而官仅阶于五品禄不上于千石曽未得歴禁林之献纳究兰台之譔述何凤翥而鹏飞忽飚散而星没呜呼哀哉国殒其良孰为衡石人殄厥师莫有矜式彼搢绅之在位因匍匐而赒恤纼公之棺者有以骇都门之见闻临公之丧者有以兴闾巷之楚恻况某等近连姻娅早防振防当灵车之逺还情怳怳以何极睠荆山之故墟日徜徉乎履舄曽嵗月之几何遽长掩于元室痛幽明之夐隔莫有酬夫旧徳列觞豆以告哀尚愀焉而来格呜呼哀哉尚飨
　　祭方夀父先生文
　　维至正十二年嵗次壬辰十月辛丑朔越十九日巳未近故北村先生方公归北山里生某等设帏道左薄陈香币之奠为文以告之曰
　　人之有生具刚柔之理禀正通之气虽所遇有穷逹之殊然所就无彼此之异故其见之于行者或不能以少伸而其托之于言者则庶乎其可恃言之精者为诗发乎情而止乎礼义顾时世之迭更遭风变而雅废茍有道以为之本根则出其绪余亦皆不以盛衰而二致先生于斯可谓有志是以虽当巢倾雏覆之余槖倒囊埀之际借鹪鹩之一枝曽风雨之不蔽然犹以贫自娱以闲自肆方防竹以为笻或纫兰而作佩访虞帝于苍梧吊屈子于湘水计足迹之所经匪山巅则水防故凡草木之英华鱼虫之状类莫不穷搜徧揽以为朝吟夕唱之具所以篇章之杂沓壹是翰墨之防戏或托物以写怀或縁情而抒思或登髙以咏古或望逺而讽世但此情之有适曽不恤夫室之空而躬之瘁迨黉宫之借师遂有来夫户屦以其得诸巳者淑诸人亦既有以慰怿其心意信乡社之长城实斯文之徽帜暨晚年之放旷稍沉酣乎酒醴挟麯生以与俱卧匏樽而径醉较刘伶与李白又何异乎伯仲之与翁季惟仙华之故墟诚众芳之所萃当先公隐居行义于是中而括苍有吴延平有谢亦翻然而来涖人之望之要不翅夫吕氏之友朱张方参居而鼎峙当是之时其媚学之徒惟蜀山为可仰他若田居子之清醇深袅君之精邃亦皆可挹而可厉先生之于三公咸弟抚而兄事庶几大雅之风永振岩南之里岂期人事之难常洊若晨星之飘坠幸灵光之独立尚嵳峩于风雨里党以之而壮观山川以之而辉媚竟斯人之不淑亦尘飞而烟委呜呼继今以往典刑日以旷逺乡学日以陵替闾巷何从而考征士子何从而淬砺将见黄钟大吕之音自是而不续而濮上桑间且交陈而并举某等之于先生或以姻亲而托交或以乡枌而叨契或以弟子而防从或以友朋而宻迩咸资晋鄙之薰得免君子之弃夫何邻烛之辉不照泣麟之泪当灵车之既驾痛哲人之云逝托鸡絮以陈诚尚愀焉而鉴视尚飨
　　坟记
　　志楼桢殡记
　　呜呼是惟楼桢之殡桢于予为姻家子予往时侨寄邑下居相迩也每见桢在羣儿中眉目清扬进趋闲整心异之既而桢有祖父之丧予往吊其家复见桢衰绖中呱呱涕洟若尝习于礼者用是益竒之其后桢家防衰横逆蠭起桢累然无依予亦挈挈道路不得日与桢接嵗时间一见桢桢则泣而言曰吾祖父不幸俱殁不令子实遭多难万一不能自支将无以见先人于地下矣予至是则又未尝不壮其为人一日桢果以状闻于县慨然欲再植其家久之其横逆由是也桢复诉之大府大府颇疑其事桢乃悲啼恐栗为儿恒状大府官怜之因得具陈所诉大府方欲为之究治其寃而桢已死其可哀也夫呜呼予于楼氏尝接其祖子孙三世矣始观桢之祖父俱亡固已窃为楼氏忧及见桢之能自树立以御强侮又未始不为楼氏庆今又闻桢之死则楼氏之忧未有艾也俯仰十余年间观其家之盛衰而置喜戚于其间者已变更之若是则凡斯世之人欲借其子孙之久保其家而不坠者皆可悲也寜独楼氏哉楼氏世居婺之浦江有讳某者于桢为四世祖尝受业东莱吕氏之门人祖讳某父讳偲母赵氏生于某年某月某日距卒时得春秋十有四至正二年七月某日卒之日也卒后之某月某日其母殡其柩于某原且使请文于予予年长于桢而分髙于桢视桢犹子也故为文以志其殡
　　陈府敎圹记【代孤子】
　　先君讳士贞字彦正姓陈氏婺之浦江人曽大父讳文焕通春秋谷梁学尝以登仕郎自试入官会宋亡不仕杜门著书有春秋质疑传学者大父讳徳润父讳逺大入国朝以材自效仕至承事郎温州路平阳州判官妣黄氏继林氏先君林出也生于大徳六年壬寅十月辛酉卒于至正六年丙戌六月丁已得年四十有五初娶凌氏先卒再娶王氏俱无子伦以从子为之后王有女一人曰佶适翰林待制栁公之孙颖先君卒后之六年某月某日乃克于兴贤乡之严家坞从治命也先君自幼知读书记诵日数千言及长欲以明经决科从乡先生深袅吴公逰习春秋以袭家学居久之有司使试艺乡闱一不中辄束书而归终身不再践塲屋初巴西邓公在翰林闻先君之学行与同列荐诸朝事下江浙行中书初授衢州路清献书院山长以疾弗果上改授处州路石门书院山长在官未期月丁内艰再长建徳之钓台衢之柯山二书院乃以累考序迁龙兴路富州儒学敎授先君慨然思奋防以自见命下即趣装上道俄而疾作竟卒于婺城之寓舍痛哉天乎先君事亲谨甚太夫人年逾七十沉疴久弗瘳先君昼夜惊疑扶持保抱若婴孺然人皆以为孝在童冠时尝从鸷鸟以搏执自娱大父闻之颇不怿先君深自悔曰作禽荒以贻父忧不可即尽収扑死之其速于迁善人亦以为难先君端重韬黙介洁有常不能脂韦与世俗俯仰而于交际之礼惟谨处家以和待下以寛虽臧获有过絶不以声色加之平居精勤强力酬荅少闲则挟册不置故于书多所玩绎至于隂阳卜筮巫医方伎神仙道家之言靡不毕究为诗文深沉醲郁见推侪辈晚乃不欲溺志俗学尤以存心养性为务扁所居斋曰俨若思葢以自见也不肖孤茹苦衔毒言不成辞姑序次梗概纳之幽宫其详则俟立言者铭焉孤子伦泣血谨记
　　先府君坟记
　　呜呼我先君讳暄字景和姓戴氏婺之浦江人曽祖讳珙祖讳锡父讳涛妣陈氏先君器度凝慤恂恂寡言遇物恒多恩有寛厚长者行尤竭心孝友处天伦中事有极难而先君卒能全其和君子称之谓不让古人夀年六十有七不幸以至正庚寅嵗九月辛酉卒家逾月丁酉兴贤乡嘉树坞之原娶诸暨刘氏先十三年卒墓同穴子男三长壵亦先卒次良次元女一适赵良本孙男六孙女二曽孙男一呜呼以我先君之徳之懿奈何竟止于斯耶良俯伏草土未能求铭以登载盛美谨镵志石纳于坟中呜呼苍天父兮何在孤哀子良泣血记










　　九灵山房集巻七
　　钦定四库全书
　　九灵山房集巻八　　　　　元　戴良　撰呉游稿第一
　　四言诗
　　山有杞【并序】
　　山有杞为董生彦符作也生侍其父正斋公官呉中见呉中山水之胜念父之不能以游息也为作图以娯之
　　山有杞于呉之里君子至止可以宴喜水有鱼于呉之墟君子止居可以宴胥于山于水有轩膴膴何斯违斯莫或遑处于水于山有亭闲闲何斯违斯莫或遑安安其可懐耄将至矣今也不乐嵗月逝矣爰作斯图式歌且謡愿言公退惟以逍遥其乐也哉
　　赵母诗
　　泛彼苕水可漱可濯闺门有闲乐尔贞淑泛彼苕水可泳可游闺门有肃乐尔贞幽于彼苕矣其流弥弥乐尔贞幽今其逝矣翼翼孝乌息我庭柯反哺无从伤如之何翼翼孝乌晨集于林顾俦相鸣实感我心
　　五言古诗
　　别鹤操
　　仙禽胎化初振迅东海间异质清以旷明心逈而闲徘徊骋天步逼仄隘人寰夕饮慕瑶池朝翔想芝田顾逐华亭侣来乗卫国轩丹罗既掩翳青缴亦羁纒俛首时独思对影恒自怜飞羣徒在望惊孤那得还王鸠知晦旅雁识天寒人不处暌离何能喻吾言
　　贱生
　　中经閟真诀内策昧遐讨受命叹蒲姿养生疑桂脑衰厯已从华愁容亦收藻空惭皇览揆敢拟彭年老僚友歘鳞集杯盘娯潦倒酣醉及中觞感悦乱双抱坐当昼景移起瞩时物好帘前花受风阶际露停草无情固难恃有生亦谁保得酒且欢酌万事付元造
　　叹年
　　运行归有穷余生防当几恍忽度华年萧条临暮齿弃繻惭英妙游谈愧名理偶叨末路庆复覩东都礼藩国揖文雅凤池接冠履顾嫌恩私被莫称騑服美忝窃旅孤踪忧欢将二祀浮荣空此时芳辰竟何许齐景悲牛山宣尼叹逝水此身谁不赀长意自无已屑玉昧瑶渊斸药乏松髓吾其翦众念且酌穆生醴
　　孤女别主辞【沈仲悦以百金得美妾既而知其有父忧也即馆诸别室后为具资装嫁之比嫁时犹处女也】
　　贱妾奉君日父死方未期妾心自为鄙安知髙士懐髙士重明义岂昧居室时深闺朝暮入不肯一回窥君徳海之大妾身水之防大徳固不亏防身将何依水萍已无定兎丝赖有施遂伸皎日誓永絶行露疑百金谅非重独行诚所稀在君廼其常于妾良不赀绵绵感嘉惠迟迟出门基愿为双飞燕犹及傍君帏
　　周伯温侍御席上赋
　　淅淅扇晨飚涂涂散暝霏翳翳繁隂结凄凄阳卉腓开冬感徂物髙防洽音徽嘉肴荐文鲤芳醑献兰巵列坐侍星弁骈筵簉绯帷绮席全当牖朱帘半隠扉已酣亭上酌复玩轩中奇美话既愉心丽句更流思清事古难偶欢合情所希及今不为乐后兹将待谁但乏琼玖报虚蒙桃李施惟祝养生年黄发以为期
　　长洲苑送人
　　圣泽竭周京伯功侈呉甸馆娃既有宫长洲复名苑奇葩由化造异羽自神选娯乐纒睿思盘游注英眄托乗色斯升触轮贤已逺治乱良未寻兴亡竟谁辨蹉跎世运移凄恻海田变君子属于役举觞此追饯行矣临长途怅焉罢欢宴何当即旋驾名邦重游衍
　　剑池送人
　　祖龙南狩年拔剑当风立慷慨逞雄心斫石石为入耿耿秋水光棱棱铁花澁杀气纒蛟螭腥痕凛原隰参差世祀移寂寞威风戢要离去不顾湛卢见之泣英图怅若兹余波谁挹茂宰歘鶱腾军容何翕习仗剑戍三边斩首当几级惟国养甲兵有忾须讨袭相期献凯归此地共栖集
　　游湖上诸山
　　澄湖总地徳连山雄防县岚气川上浮林影波中见东临带呉防北拒襟楚甸上峙岫如复下亘水成练参差窥粉堞出没见丹殿宏丽迈前闻游观逾昔践君侯挺奇兴轩盖此追衍云随朱斾扬路绕頳霞转五药芳可采三芝秀堪搴升髙望已骋即卑趣仍展愿言谢羁纒乆兹事攀援结网政未能临渊亦徒羡
　　登尧峰
　　已从泉游复向尧峰去尧峰眇何所甿俗不知处披拂强追寻疲窘凌遽息喘倚茂松济胜犯零露积石拥近蹊飞岚护遥树仰观天宇埀俯睨河流注石湖尚波澜洞庭但烟雾游子多悲懐触景増逺慕防迹既漂泊流年复迟暮半生仅一来百龄能几度回驾怅难淹又复首前路
　　同杨文举提学游虎邱
　　疲荣厌府寺思闲爱林邱今晨偶从告薄言为兹游舆马出城郭冠葢集朋俦寻云共陟岘吟风同倚楼池浸剑光冷石拱讲台幽邱虎余昔势憨泉溢前流逖听已咸践新赏复旁搜树杪呉岫出天末楚云浮睇逈距遥甸临卑抚平畴万象固如昨六龙宁暂留且兹酌芳醴相从涤繁忧岂不念行役天道良悠悠
　　陪陈夷白左司省先陇遂游西山诸寺
　　孝理昭令典哀敬着前经方冬谨封树肃命省邱茔侵晨发西郭平旦越修坰飞葢上坡陀凭轼仰光灵白杨何萧萧悲松复泠泠以兹霜露降益起凄怆情本深末斯茂源濬流愈清叔氏既尊盛伯氏亦光荣禄厚养不逮宠极坐自惊感深去复留心惕乆廼宁寻径稍出陆移舟更穿汀林寒霜雪白寺古莓苔青循廊阻昏黑失路屡颠倾怯风坐深阁恋月开疎櫺含思及明发鼔勇复前行泉裂地涌尧峰矗天横拍栏睨寒井寻山穷絶陉踯躅东林莫徘徊西月升将命晚戒道急时暗催舲船居类坐甑蓬宿讶拘囹防流堑宵闭戒暴城夜扃更阑占漏宻家近验舟停芳晨已罕遇良防亦难并况兹同游侣一皆间世英或为凤薄霄或作鸿入冥或分庭竹润或夺春兰馨独余事漂泊顾影乆伶俜岂期当末路亦此托前旌忝窃虽过任感荷实所盟愿言日追从放浪终百龄
　　次韵蔡经厯病中述懐
　　平旦起趋府日晏未遑食羣言方究万纷务谅非一进岂无云补退犹持夕惕仰窥令图广俯察道言宻得丧事既知治乱情亦识遭时匪过任抚已恒自失玩辞戒负乘观器忌倾侧孜孜竭劳勚役役忘宴息在疚尚懐忧从告讵思佚琴言澁未和史案浩已积迓骑应乆徯来客复如织晨出愧蓬心晚沐感霜色乃薄干禄情欲弛荷担力执防固已疲草谏亦多疾万事莫并欢重负宁遽释不见戾天羽林木已难择
　　寄陈伯将学士
　　搆厦必众材成裘必羣腋自非合才彦何能定家国若人蕴嘉猷生世值明徳凤池因托身龙渊寻矫迹载建家王礼复覩汉朝则清芬播方来惠心迈畴昔夜直躧天阶晨趋媚兰室宻谋已究万妍论信非一吾徒方倚赖防躯荷苏息无言腹背羽永愧排空翼
　　寄陈太守
　　迅足羡奔影羁羽忌离声明暗既异姿判止亦殊形若人东州彦生世昌运并军帐早尝入省幙晚所经一朝剖符竹千里治专城飞葢出南郭肃驾骛修坰侧听江风响俯睨湖光明去意不可淹行斾安得停顾已正维絷临衢逾屏营賔朋徒满眼何以慰吾情
　　呉中追哭胡古愚博士
　　少小媚桑梓薄晚逺枌榆因念平生友长恸千里途伊人富才彦清声播中区翰逸唐晋间文超秦汉初董笔照往典孔铎振今衢上国羽仪盛曲台恩礼殊朋情日夜宻徽音嵗时疎以兹隔幽明况廼违里闾窃禄逐云旅载笔预人徒摛辞空有属搦管若为书
　　对雨金达可送酒至
　　星躔离夜月桂渚发朝雷族云起泉室零雨下阳台飘檐方似雾集地复如埃空蒙迷野鹜霑洒滑阶苔旅人乏愉悦孤馆独徘徊乆缺清酤至忽值白衣来岂不欲为酌因君停玉杯
　　徐叔度遗纨扇
　　团团七华扇名在制乆缺感君裂纨素与蒙却烦暍入手讶如珪暎容疑学月玩之炎气消握之防风发却愿暑长在无使君暂歇
　　蔡郎中使还
　　严车辞楚壤飞榜涉淮河毕使遂还心延瞰起悲歌萧瑟凉海风汹涌大江波登舻迟来雨荡桨及归霞相公征不庭威命被四遐万骑若云集千旌亦星罗士马固溢肥境土犹犬牙帷幙有深谋君子在所荷樽前可折冲堂上有干戈中营方倚注正逺将如何
　　偶书
　　皇元遘迍邅海宇咸震荡兵戈绵嵗月骸骨纒草莽魑魅在野号蒿莱没衢长上宰奉王灵按剑赴楚壤水涉艎万艘陆出车千两一举清大憝载举走奸党芍陂既昭洁合淝亦澄朗肃肃整归途翩翩荡回桨昔迈叹涂艰今来乐河广惟兹盛勋业一由进忠谠鞠躬军帐中指顾将台上制胜获先鸣收功膺上赏吉甫六月征公旦东山往愧无风雅音长歌继絶响
　　病中承达可送小木椅
　　木质本坚劲雕刻乃有施屈体奉时好鞠躬承宴疲恋月载三坐怯风四五移但愿丹心在不使素尘缁
　　秋菊图赠别
　　有美当阶菊秋萼何离离逢君掖垣宴摘以奉金巵玉指遗故香朱唇含昔姿无言劝醑余根株长别离
　　次韵宿西山
　　旦櫂东湖澨暝策西山麓林光漏月清水影漾天緑初风革故和穷律转新肃悲来攒人懐山房不成宿
　　送陈同知
　　楚客事晋君已皆荣厚禄身章袭犀象鼎食饫粱肉荀范作姻娅赵魏与追逐旦分驰道出夜旁天居宿故悲絶宗党新敬起賔仆东洲有儒生官路独迷躅青年结主知穷老佐州牧今为千里行犹未分符竹
　　周侍御家赏梅
　　托根向南苑发萼当北枝逢君后园宴折以慰佳期逺近非一香参差多异姿余荣未渠已晚实方见奇要知调鼎日复此奉金巵
　　祭托克托丞相祠
　　灌苾椒醑充庭洁芗膋礼为明祀用功由报事昭升朝后公叔逮事愧王寮祠使偶陪厠福饮遂招邀憩水既骈筵贪山亦停桡徘徊媚良集放浪爱清朝英英云度林露栖条暄风荡鳞羽淑景丽江臯神祐溢瞻听民思播謌謡冠盖歘聚散园茔转岧嶤登城骋回望遗业相与髙感叹遂成章聊用布同袍
　　题李道士鹤瓢
　　羽人解腾翥托物示灵奇遂使园瓢种亦幻仙禽姿长喙已忘啄轻躯时欲飞投赠有深意世人那得知
　　题陈敬初小丹邱
　　遥途念乡县晚志重仙灵结搆避公馆卧游资赤城澜漫泉涌渠合沓云翼櫺峭崿天末起飞流尸外清山川隔旧赏庭院畅新情静有幽事悦动无尘虑萦何必践台岳兹道可长生
　　题梅花庄
　　离离庄上梅粲粲独言奇横低可折杂霰逺难窥光翻却月观影乱合冰池长违一枝使竟归三实诗芳嵗固云暮髙标宁遽移但恐草木心区区君不知
　　奉陪省院诸公小集
　　渊襟眷儒雅藩国盛名流凤池早尝集虎卫晚仍留礼防及时暇昌防因泽周顾余陪鼎食复此荐民讴世庆共汪溢身愿两绸缪所愧凡浊资谬从仙佩游
　　以纨扇遗人题其上
　　我家白纨扇巧制出孙枝殷勤奉玉手与君却烦熺提携防风起出入明月随所恨秋节至君恩不可追
　　治圃四首
　　三春丰雨泽晨兴观我畦嘉蔬有余滋草盛相与齐戮力治荒秽指景光已西好月因时来归路杳然迷暮鸟寻旧林晚兽遵故蹊我亦息防劳去去安吾栖
　　长夏罕人事斋居有余闲北窗多悴物且遂灌吾园攒根既舒达积叶亦葱芊瓞绕畦长新葵应节鲜抱瓮一回视生意盈化先在我岂不劳即境多所欢悠悠千载间樊生信为贤
　　苒苒素秋节凄凄天宇清挈杖视西园俛仰伤我情藜藿日就凋惟见野草青草青亦几日霜露早已零万物防有终人生无乆荣功勋茍不建未若托林坰所以荷蒉翁长歌悲磬声吾其理吾圃聊以隠自名
　　穷冬霜露下谷风转凄其以今四运周感兹百卉腓披榛归北囿墟里故依依桑竹余朽株台榭有遗基野老相与至嘲谐谈昔时谈罢辄引觞陶然无所思纷纭世中事寒暑相盛衰此理苟不胜役役徒尔为既以适吾愿何能忽去兹
　　次韵夜直
　　公署近霄汉时夏暑不侵金銮殊隠隠玉漏正沉沉官烛明绮座夕香散瑶林揆已知为忝怃然愧华簪
　　泛石湖
　　束发企名都游宦及兹年遂陪登瀛侣来上泛湖船水光曜残日林影溢中天岩穴停桡见楼台鼔枻看苍苍敛暝色羃幕曳寒烟菰蒲有余凄鸥鹭相与闲窕趋回浦荡漾媚遥川水宿怯宵清篷卧爱月穿俯视潜夜鱼仰睇冲晓鸢窘身愧浮霄敛志惭跃渊何当谢冠履嵗晏此盘旋
　　登灵岩
　　兹山信奇峭屹立与云齐髙阁枕危峰古寺俯回溪太
　　湖襟左右洞庭亘东西【阙】　　　　披拂凌丹梯鸣琴忘故台采香惑新蹊眇眇惊麏窜唧唧饥鼯啼昔也宫娃驻今兹山鬼栖吊往固伤恻念来亦悲凄盘游古埀戒此道愿无暌
　　宿龙山
　　旦发石湖曲晚过龙山陲遥峰衔暝日寒谷敛晴霏縁源殊未极即陆淡忘归既投孤馆息遂悮君侯知谈谐获心醉觞咏使情依平生仰髙风此夜挹清徽因之念所思如何独愆期泉石余方玩疾疢君自縻安得同携手眷言此栖迟
　　上天池
　　良游思已惬胜地喜仍践笋舆穿竹行云路盘空转莲峯见崒嵂天池覩清浅石奇斜匝林径古曲藏藓踌躇日已晏沾洒露犹回驾谅难淹逸趣叹莫展理乱良未形得丧竟谁辨寄言同懐客且兹息疲蹇
　　夜泊呉江长桥宿埀虹亭
　　闪闪练月宵棱棱素秋节舍棹上孤亭临江归客佳人殊未来幽意为谁适徘徊当夜半髣髴去天尺仰接银河横俯照星纬逼直疑穹壤连岂有人世隔飘飘形若蜕眇眇思何极居然怯风露聊复就衾席亦既不成寐将何慰兹夕赖有同心人连牀话畴昔
　　宜兴张徳机避兵呉门
　　避乱去乡族十载未旋归亦知事必是何意身见之风雨交横来波涛无已时人各念栖息胡为淹在兹目厌长途阻心懐故里思义兴不可望一望使人悲治乱良未形聚散焉可期请君翦旧念一任合与离不见门衢外嵗嵗转蓬飞
　　送赵推官赴市舶提举
　　离亭漾水寒别幌耀霜白是时息行旅念子赴长陌郡政罢刑书闗讥典商舶逸驾已难追况勉康衢力
　　送让师还中竺
　　世方疲战争师独乐闲静稍临鹤市途复忆虎林境縁源睇云壑憩树悦烟岭身名已俱遣况乃尘事屏
　　题贞寿堂二首
　　青青涧畔松嵗晏发华滋众芳日已悴风霜何独宜祗縁一气贞何处有荣衰人于万物中宁复不如斯惟坚嵗寒节乃异春花飞所以杨令母髙堂寿期颐
　　呉门尽西埀中有杨母堂龙煤铺作牓嘉名伟煌煌亦既荣禄养婆娑寿而康问胡能致之惟贞神所相是行一不然万事易乃常不赓眉寿诗却咏棘心章
　　始发呉门
　　冠裳坐自束窘此文墨职终朝事驰翰日晏不遑食及兹将使命翩然就行役忽见江中水鸥鸟弄羣翼身既闲悠悠意何适便欲寻旧盟同游复同息
　　雨夜泊秀州城下忆僚友作
　　晨风变淑景春霞启隂期云根结翳翳雨足散埀埀鄙人独言迈去棹不得维路无行轮声岸有荒楚滋暮抵秀城下夜泊河水湄游鱼返深渚啼鹃起重基客途玩物理宁不恋所思
　　至杭宿钱塘驿
　　昨夜宿临平今旦入钱塘明岑净朝气回浦漾晨光隠隠呉岫出遥遥越岸长棱棱见摛堞戢戢覩攒墙堪叹游歌地都非佳丽塲楼台已閴寂阛阓亦荒凉平生昧陈力末暮忝为郎徒然感恩义谁复听忠良晚投公馆宿官烛何炜煌自怜无补报饮愧绕中肠
　　登飞来峰
　　人言西山好兹峰更奇絶飞来自西裔悠悠弥年月使行偶经从息徒此沿越结欣渉廻涧澡虑探奇穴嵌崟去崖断诡仄归蹊缺梯苔晞膴原扪萝瞰深樾可怜瑶圃境尽入兵火刼云搆歘已墟忍草亦衰歇吾闻西方教空色俱寂灭庄严适増累幻化匪虚説伊人信往矣对此空骚屑
　　泛西湖舟中作
　　夙负海岳志缅懐西湖名蹉跎去元发邂逅征素情驲鞚依岸息画舫漾波轻前睇苏堤绕旁窥葛岭横恋结处士祠悲纒忠将茔兴繁赏屡失境变魂愈惊雉堞见新筑翚甍失旧营空余歌舞地讵闻箫管声顾余文墨吏遑知治乱情人隠虽未弭客懐聊暂清一动羣生念咄咄何时平
　　游呉山承天观
　　石迳趋巍宫云薨倚层壁昔闻帝子游今见羽人宅鳞居庭际拥层阁窗外辟复岭曲且盘乔林隠复直路萦赏心侣谷馆咀芝客即近已欣觏抚逺亦惊觌离离越树青渺渺海门白乗风迟来潮倚月归汐徘徊忆天险俯仰地徳于时将指使暂此荡尘臆岂无犬马情终负烟霞癖何当解朝组相从隠仙籍
　　抵富阳宿县治作
　　戾戾风荡波鳞鳞云出崿乗轺临安道指景富春郭是节春已暮遥途寒尚薄升阳对人掩倾润洒衣落解鞍憩危岭倚剑望幽壑饥禽声固惨哮虎势尤恶既暝入公署息念坐尘阁俯思还浦鱼仰忆回风鹤以之念乡县临觞不能酌
　　入湖源
　　榜舟渡长浦搔首望遥山西界出呉道东临入越闗到家谅匪逺跋马势不前懐禄吾岂敢行路古所难独有山上云既出复知还
　　次塲口
　　乆宦迷故都故都在何处驱车向邻壤头白不知路长林日夕行旷野东西顾方逺叹途阻逾近覆心惧岂无入林翮莫与归飚遇
　　至古城饮冯氏家
　　跋马向斯里髣髴见乡闬徒知故山近终嫌归路断移疾驻近郊薄言息短翰新知固云集旧交多雨散惟君好兄弟视我实亲串慷慨谈昔游留连兴累叹荒基记歌榭弃础忆吟馆不覩物兴衰讵知时治乱鄙人获良晤是节牵薄宦清巵阻乆陪别袂恨长判作诗写情虑聊用慰忧患
　　望九灵山
　　九灵眇何许连峯髙不极依稀接逺雾仿像起寒色我家是山下别来嵗频易屋庐闲鸟声冡墓遗兽迹可望不可至空多故乡忆








　　九灵山房集巻八
　　钦定四库全书
　　九灵山房集卷九　　　　　元　戴良　撰呉游稿第二
　　五言古诗
　　赠妇
　　单居易为乆仳别难处心而况我佳俪有若比翼禽暮栖必并枝朝啄常共林中道一分散旷世絶形音跂彼双雎鸠翻飞河之浔徘徊逐俦侣每与同浮沉今我反不如迢迢江与岑可能施两翮乗风起相寻
　　妇答
　　妾昔舍闾里从君此西征为君是妾夫终逺父与兄岂知末路来与君亦分形茫茫畏途上惟携一竖婴妾固知恋君君亦有妾情游宦偶无终聊各趣所营愿勿以妾故沉忧损君生君躯泰山重讵比妾身轻
　　伤李氏妾二首【李乃圗噜黙色治书之女有女徳年十九归吾为妾未几即死因赋此伤之】
　　皎皎彼姝子粲粲美容华鲜肌暎朝日惠质鬪晴葩借问何从来生自公侯家一为箕帚妾敛已絶矜居处辞曩贵食饮避前奢奈何九秋霜竟殒三春花时时想尔形抚膺叹以嗟
　　凉风撼房闼朗月照帘栊佳人已冥冥髣髴覩尔容入室抚遗迹茵在牀竟空海濶无回波叶落岂留蓬茫茫百年内私懐谁克从
　　泛海
　　仲夏发防稽乍秋别句章拟杭黑水海首渡青龙洋南条山已断北界水何长逺近浪为国周围天作疆川后偶安恬天呉亦屏藏荡桨乗月疾挂席逐风扬零露拂蟠木旭日耀扶桑我行无休隙此去何渺茫东海蹈仲连西溟遁伯阳轻名冀道胜重已企时康孰谓情可陈旅念坐自伤
　　渡黑水洋
　　舟行五宵旦黑水乃始渡重险讵可言忘生此其处紫氛蒸作云浪蹙为雾柁底即龙跃防前复鲸怒掀然大波起歘与危樯遇入水访冯夷去此特跬步舟子尽号泣老篙亦悲诉呼天天不闻委命命何据川后幸戢威风伯并收驭偶济固云喜既往益増惧居常乐夷旷蹈险忧覆坠出处愧宿心祸福昧前虑皎皎乗桴训持用慰情素
　　望大牢山
　　稍入东胶界即见大牢山峯攒侔剑防嶂叠类云烟棱棱插巨海渺渺漾中川波涛共突兀天日相澄鲜氓居接岛屿观宇连术阡既馆茹芝士亦巢遁世贤客行积昏旦水宿倦舟船兹山思独往结茅征愿言柁师不我从太息归中原
　　抵胶州
　　舟行无休期晨夜渉风水蹈越厯呉乡乘楚造齐鄙逗浦波尚险即陆路才砥依稀见州郭仓皇问官邸土墙讶半頽草屋惊全圮所幸民俗淳稍使客情喜北来既旬月西去尚几里严程谓已近危途方始此沮洳浩茫茫菅茅复靡靡幽燕去魂断伊洛望心死日暮坐空牀浩然念枌梓
　　宿髙宻
　　长途跋且涉征车驰复息晓旦发东胶落景次髙宻城居不几户驿舎仅容膝仆马立空旷徒侣话曛黑客情既牢落世议复纷惑前险虽幸过后艰方未测骨肉在逺道亲朋皆异域纵云当别家胡乃轻去国明朝望乡处呜咽泪沾臆
　　过营邱
　　营邱古齐国绵歴几千春轨路偶经从延瞰一悲辛郛郭尽阡陌濠隍半烟云旦揺禾黍实暮走狐兔羣陵迟世祀忽变换民居新庙寝想余基文物忆前人在昔商政熄于时周徳闻圣贤相济防文武共经纶太公扶大业伯夷守其仁首阳遗节义东海爵功勲功勲谁独乆节义两同湮物理有感触长叹回吾轮
　　至昌乐
　　秣马安邱邑弭节昌乐县道路正搔首郡邑忽驰箭邯河已虎据穆陵复豺战西拒拥戈矛南出张组练仓茫走黎庶错愕动缨弁我行日已逺我力日已倦亨衢冀栖息异事骇闻见如何命不淑所至时辄乱既同丧家狗亦类焚巢燕仆御心尽灰妻孥泪如霰我道茍如此安得发不变
　　次益都
　　我行何处所北海乃其地去家万里余为客九秋际白杨夹轨路黄茅结官第陆嫌泥活活水愁河弥弥逐防骑宵驰防敌城昼闭疲甿已星散惊尘仍雾起长啸指牛山掩泣望淄水进退两难图徘徊尚谁恃易戒触藩羝诗刺离罦雉已矣可奈何愁来但甘寐
　　七言古诗
　　题刘凝之骑牛图
　　日落未落西山前谁家老翁牛背眠短身曲局耸两肩山花插帽帽为偏左手拊牛右捉鞭牛行不动稳若船一童冲冷手握拳迎风鼔势走欲先荒郊羃羃草纎纎云是匡庐古道边匡庐山水好盘旋此日刘公初挂冠刘公作令天圣间民物熙熙徳化宣世上浮荣直几钱白发东归耕石田当时出处亦偶然乃留遗迹后人看长安城中足豪贤车骑骈罗气灼天一朝变灭如云烟姓氏寥寥若个传我观刘公差独贤
　　题平章公所藏天马图
　　君不见余吾水中天马出赤鬛缟身朱两翼割玉为鞍鞲不得锦衣使者防若飞紫缰金勒看君骑却忆拂林初献时凤城五门平旦启驰道行骄辔耳耳路旁见者谁不喜众中牵出朝未央挥雾流沬满道香毛带恩波日光龙眠老子识马意行过天闲重回视白笔描成落人世我公购之滦水滨百金市画冀得真奔霄追电何足云从今吹笛大军起料知一日行千里
　　次韵徐孟岳除夕行
　　阖闾城中宿嵗时千家万家新祭祠炮羔烹豕设厨供击钟列鼎宴賔墀髙风独羡蔡谘议五陵豪士不肯视馂余也复饷比邻席上尽皆瑚琏器主人揖客气如虹手摛天巧天无功即同魏子歌蜡节复与薛生吟嵗穷就中更羡徐季海越州之英有渠在忽然示我除夕行一座惊看毛发改主人爱诗兼爱酒老我对之顔独厚交游栩栩满樽前姓字寥寥落人后一年三百六十朝欲尽未尽只今宵无功可徼青史録何法能救朱顔凋行年五十才欠二纵到百龄能有几何须富贵势薰天何须辛苦慕长年但愿主翁酒常好时来取醉酒中老
　　次韵春雪禁体
　　孙生读书光映檐杨公涤笔色揺盌岂知今日物象新总向三春堆积满着地都将委琐藏拂地尽把瑕疵澣直愁芝菌埋没平讵惜松篁摧挫短杂梅既无北使折穿杨那有东风管千逵晓滑乍羞明万瓦夜寒仍待伴村村掩土蛰迷戸处处压林巢覆卵集迟固为入坎深消早岂縁侵座暖世事已如鸿印爪我生方类鹿行疃卧庐正慕焦寝安扫径却嗟袁路断何人无事杖堪寻谁家有酒门可皓首书生自局束紫髯参军每萧散方晨致命许降临未午催诗戒迟缓徐君可是常胜家白战先陈汉庭袒阳春一曲古难和冻笔阁来敢辞嬾
　　湖州行送人作郡
　　湖州嵗嵗修城堡敌骑时烧城外草城外居民如野鹿目睽睽尾促促去输官税输不足半在军中半在狱独留新妇饷姑前也执呉绡供税钱呉绡已尽归未得复到官家消息我相闻之忧尔湖命选贤侯此剖符贤侯若为湖作主便须罢却征求苦留得湖民障兹土
　　豕图行
　　朔风吹沙黄入天代马奔腾西出闗边头人民格鬪死路旁突出惟孤豕羣骑蹀躞逐豕逃弯弓奋防意气豪一人自足当豕力众骑盘旋追不得当时岂为一豕谋只恐功成恩宠休岂知此豕命既脱荐食郊原竟难遏秋来草黄马正肥将军处处事驱驰何时射豕得豕归呜呼何时射豕得豕归
　　赋亷范五袴送马太守
　　成都妇何太苦官家火禁猛如虎夜长不得秉机杼就中小姊最堪怜箔蚕已老雪团团欲缫新茧为匹帛有烛当窗不敢燃亷生字民识民意来把成都火禁弛千家万家夜灯起机声轧轧满城市成都妇笑开轩还引老姑齐拜天从今姑妇可安作回昼为宵亦不眠亷生廉生来何暮里巷至今传五袴五袴传来休重歌马公为政胜亷多马公为政胜亷多一朝去兮奈若何
　　次韵白头母
　　钱王城中白头母自言身是征人妇征人十五二十时有力才堪折螽股一朝鼙鼔动地闻却忆战塲勲可树弯弓拔剑走山东铁骑奔腾相什伍壮士军前不顾生贱妾城头空独语亦知力尽当解围山海悠悠没归路自从弃背今几时门巷萧条雪满蹊破衣露肘半折忍对故居成马埓妇人老似鸠盘茶此日翻愁夫到家夫到家我顔那得新如花当初本自同苦乐只嫌身贵情亦奢白头母涕如雨我亦凄然倚庭柱几时斫得征马蹄不载居人出门去
　　题萧隠士卷
　　有鸟结巢东海湄正值海风初发时飘飘起向天汉飞引以羣雏挟以雌岂知天汉风亦悲廹逐更有鸱鸮窥祸机未动己心知中夜相失羣廼离既离复合谁实为乡闗迢迢千里归却羡旧林多好枝
　　故人子以早年中选喜而有赋
　　呉门九月秋气满析析西风吹叶断忽传一夜春信来千花万花灯上开花开向君报君喜贤书晓到呉门里羡君身着五采衣竟向文塲战胜归君年今才十有九能使香名满人口祗縁育得毛骨奇长头广额丰两颐双眸奕奕复如电世人见之惊且叹人説骅骝产骏驹叱拨不生凡马躯有士如君事非偶毕竟而翁积来厚而翁当代称才贤身悬紫绶色赭然居官不蹈纨袴习教子惟磨铁砚穿莫怪君今致身早庭裁五桂应亦老须识朱衣暗防时好是而翁济时了家泽如斯世所无生子只作苍头奴
　　五言律诗
　　送归安丞
　　之子官何处湖流一舸通汀洲苹影外城郭水光中夜泛苕溪月春吟箬下风若逢陈太守为报各衰翁
　　送赵司令
　　自入嫖姚幙从军凡几年却縁盐防利去读海王篇蜃气侵官舍鲛人迎渡船看君未年迈暂出莫凄然
　　除夜客中二首
　　忽忽嵗欲暮飘飘叹此生孤舟游子恨两地老妻情数蹇频思卜途穷懒问程遥知小儿女犹自説升平已就长途往堪怜暮景斜一年惟此夜千里更谁家恋国心空赤忧时发已华此身如可乞只合老烟霞
　　嵗暮留别二首
　　五十明朝过何从托此身不堪埀老日翻作负羁臣四海无知已长途惟见君明朝分别处草木为谁春从宦不得意嵗阑聊复归亲朋随地有情谊似君稀舟小容分榻裘单许借衣平生嵗寒意临别重依依
　　自定川入海
　　乍离东海郡又上北溟船红见波中日青窥水际天乡闗千里隔身世一帆悬乡信何从达归鸿落照前
　　渡黑水洋
　　舟行沧海上魂断黑波前好似星沉夜仍逢雨至天鲸迷川后国龙触估胡船强起推篷看惟应发欠
　　次大牢山下
　　草树丛祠古波涛仙掌清钟声千里濶帆影一舟横茅屋边山戍泥墙傍海城中原风景异到此暗伤情
　　至胶州
　　自入东胶路乡邦此地赊人悲西日帆乱北溟霞民俗农为业州城土作家驿楼何处是庭树暮栖鸦
　　宿髙宻
　　客路信悠悠荒城许暂投黄尘齐地晚红叶海邦秋灯影明官驿钟声度县楼去家今几许犹自梦东州
　　过营邱
　　山川无变易人事有消亡堪叹鹰扬地都为鹿卧塲故基穿井邑衰草半濠隍属有归欤叹登临倍感伤
　　寓昌乐
　　淮海来时路东西几日程一年行万里数口托孤城邯水方驰箭崤函未罢兵余年已无几坐此欲何成
　　次益都
　　使传来遥甸估车驰近坰茅庐城外市杨树驿边亭淄水穿原緑牛山入郡青西游应未遂又复渡沧溟
　　送班景道
　　乡邦南北异姓字独先知忽见还成别重逢总未期路分残雨外马度夕阳时莫动林居兴辕门新拜师
　　七言律诗
　　送路理问出使太原
　　使君持节欲何之好是中原酣战时天逺储闱淹嵗月云纒杀气傍旌旗渭川浪急舟行速秦树隂深马去迟复命东藩还几日风霜看取鬓成丝
　　次韵游寳华寺
　　失脚江湖鬓欲华寻僧姑啜赵州茶卓泉不复闻飞锡説法空传见雨花水乐隔林迷梵呗云衣入戸乱袈裟同游赖有兰台客时出新诗鬬彩霞
　　次韵哀逝
　　岂期偕老到如今却掩深情此水浔伤逝已枯潘岳泪齐眉真负孟光心魂迷东海何时返迹閟西湖与恨深老我每多坟墓感一闻楚些浩难禁
　　次韵寄陈大叅
　　仙风乆仰羽人邱功业今归戸牖侯万事糺纷难辟谷一秋衰谢独登楼思闲已蜡游山屐愿治方资济海舟闻説中营频倚注文园肺病几时瘳
　　次韵忆张云门
　　年来已草絶交书岂为青山不负吾自分迂疎非世用愧公才力应时须文多每忆相如病道胜兼疑子夏癯有客维舟同感念诗筒还复寄来无
　　次韵游上方
　　故人邀我破愁顔风磴云岩尚可攀五色蓬莱常近郭一湖波浪欲浮山江臯极目寒枫落涧道伤心细菊斑作客异乡俱老大乗时相赏不知还
　　次韵游灵岩
　　白浪连天日下舂杖藜此地蹑层峰山从水上揺光碧树向云间结影重香径晚风归野衲琴台暮色度疎钟懐人忆事空惆怅登眺何曾得暂从
　　次韵谒范文正公祠
　　长忆当时将相门范公壮气独轩轩百年义胆闻强敌一片忠心奉至尊祠宇何年遗结搆子孙易代自便蕃白头怅望空归去埀裕谁人及后昆
　　次韵游湖山
　　偶向西山傍鹤飞絶愁岚气袭人防道旁野树飘花尽湖上隂云作雨归青琐追趋恩独厚赤松导引事多非求仙何似瀛洲好清切依然近紫薇
　　渡海
　　结屋云林度半生老来翻向海中行惊看水色连天色厌听风声杂浪声舟子夜喧疑岛近占人晓卜验潮平时危归国浑无路敢惮波涛万里程
　　黑水洋
　　涉海才经五日期深洋一望黑淋漓波揺月夜人先见船过雨天龙未知险胜吕梁漂鹢处悲同巫峡泣猿时平生一乗桴意莫为防躯到此疑
　　登大牢山
　　海上名山谁作邻数峯髙起自为羣林明夜见水底日浪动暮疑岩下云渺渺乾坤何处辨迢迢齐楚此中分那堪回首东南地烽火连年警报闻
　　至东胶
　　海上惊闻报晓鸡人家只在水云西小舟横浦潮初落茅屋压檐鸦乱啼县市仅夸南货聚州城独许北军栖平生自是多离恨一到中原便惨凄
　　宿髙宻
　　杳杳山城倚暮天依依墟里见寒烟海邦出息空今日齐地征求异昔年俗鄙谁歌招隠曲道穷虚诵卜居篇故乡回望在天末一片归心对月悬
　　营邱
　　空壕废堞绕营邱一望凄然使我愁赐履封侯千古在委端霸业此时休鸦啼古木西胶暮雁落平芜北海秋回首江南万余里异乡如此为谁留
　　次昌乐
　　世乱何从托此身荒城牢落偶相亲民情固洽初来日兵气终悲乍见人钜鹿郡连来羽檄穆陵闗近起烽尘携家避地头俱白冦至更堪消息真
　　北海郡
　　齐国西行几日程平原望望怯初经雨途车过泥藏辙晴巷马来尘满城野色北连三晋迥河流东注两淮清中原土俗古云乐老我今多万里情
　　五言长律
　　甲辰元日对雪聮句
　　三冬不作雪元日乃飞花殆似呈丰兆【蔡】还如献嵗华晓梅同璀璨【戴】冻蝶鬬交加叠迳如拖缟【徐】旋空若搅车随风疎复宻【蔡】杂霰整还斜葩借云为叶【戴】光凝月在沙迷汀难辨鹭【徐】着柳易分鸦咏絮应输韫【蔡】吟车欲过叉寒将椒酒敌【戴】莹比塞酥嘉刻画天呈巧【徐】铺张地掩瑕早朝光映笏【蔡】暝猎势漫置后腊寕非瑞【戴】先春益自拂林防见蕊【徐】缀草浅窥芽暖促庭倪化【蔡】阳催瓦雀呀土融偏润麦【戴】水活最便茶不雨檐常滴【徐】当隂砌或遮诗成灯屡翦【蔡】坐乆鼓频挝路滑妨回骑【戴】城严畏奏笳嵗寒同在旅【徐】春至倍思家此日堪乗兴【蔡】归舟向若耶【戴】
　　七言絶句
　　由范庄过天平次夷白学士韵
　　范家里巷子孙稠几度经过尽白头自是平生重风义岂縁花栁数来游
　　秋思二首
　　我家逺在浙东西万里悲秋思转迷欲向长途寄安信归鸿飞尽暮鸦啼
　　往事分明似梦中弊衣破帽立西风河流不为愁人计势逐长江日夜东
　　山东九日二首
　　去年南地过重阳种得篱花一丈长及到山东询节物伤心惟见叶飘黄
　　年年此日倍思亲况在天涯作窜臣昌乐城中风雨急几回和泪洒衣巾
　　忆汪遯斋二首
　　四明羁客近如何别去今才一月过记得小斋多野思豆花隂里唱离歌
　　一身独向中原去每到前途忆故知折得栁条无寄者小桥东畔立多时
　　送陈仲宣东还
　　长途漠漠思凄凄人尽东还我独西家在江南消息断烦君问讯重悲啼







　　九灵山房集卷九
　　钦定四库全书
　　九灵山房集卷十　　　　　元　戴良　撰呉游稿第三
　　碑
　　长洲县丞杨君去思碑
　　国家置县令以治其县事丞者令之贰所以述县事而辅令者也是故辅之无缺则一县蒙其福毫发有间则百里为之不宁矣丞之设岂虚也哉长洲为呉大县按其图乃泰伯仲雍过化之地其土疆沃美硕大有江湖川泽原隰之富其植物丰茂繁畅有黍稌秬秠之饶其俗有树艺商贾之利则丞是县宜乎其益重矣然自国初县始置吏于今几百年而为之丞能以智虑措诸事徳泽施于人岂可以一二数哉顾无语言以宣之文字以达之而智虑之见诸事功者不得以乆着徳泽之浃乎人心者或至于遗忘得非记载之缺文而士民之遗恨乎乃者钱塘龙井寺僧子元以为泰州杨君之为丞是县也政治亷明他县吏所不及今以年劳改调留之既不得则退而图所以昭永乆者以余方执笔从诸公后来请纪述其事以慰县人去思之情余以不知让子元则告吾僚友陈子经氏子经来言曰昔崔斯立为蓝田丞仅以破崖岸而为之陈南仲为武功丞仅以简靖辅之昌黎韩子河东栁子犹为之作文美以传示后来今君之政有不在二人下而子元之请之也固宜余于是有不得而终辞者矣今相国之治呉也以便宜擢君于戎行方佐治昆山施于有政决羣疑于片语而细民之服之也深集庶务于移刻而长守之倚之也重其来而处斯职也帖奸戢暴植善翼良上不畏乎强御下不听乎私谒惟知执法以奉公竭劳以尽职时当藩翰事殷用兵未息东南民力乃多在于呉郡呉郡所需乃多出于长洲长洲为县名之曰都者三十嵗出田赋上送于官者为财五十余万君之未至也每以疲弊之贫民配之兼并之大家都鄙之间常纷然不安而民病甚矣及君之来取其都之田而分计之受差之家悉凖其田之多少田多者应重差而不可辞田少者称其所出而无幸免均齐方正较若画一而中下无告之民庶乎其少康矣迩者大发民开白茅河所在县邑骚动而君严立法程俾贫者出其力富者输其财为之茇舍资粮屝屦酒胾医药以劳徕之而居者无艰瘁之虞行者无寒饿之厄是以功成而民不知扰此其为治之大畧也君以某年某月某日上以某年某月某日受代在任嵗月与众人同而其所着见独章章如是亦难矣哉于是呉之士大夫与夫在邑在野之民以及外敎之流咸以君之去为可惜愿得伐石瑑辞述其去后之思而余则以子元之请特为次第其言采其歌诵而载之其词曰于维我国惠绥黎蒸既设之令复佐之丞维呉有县甲是南土维是杨丞民之父母丞之未至孰父母余我民伥伥莫宁其居丞来抚之乃遂食息卒不追呼吏不隳突民有征徭丰俭倍蓰丞来均之大小具宜民有力役我是用瘁丞来舒之如舟斯济丞之视民如鉴之明善长显迹奸宄遁形丞之守已如水之洁出无文车居不华棁匹夫匹妇感慕靡忘豆羮必祝蕲之寿康吾侪小人朝不及夕获保室家皆丞之锡老者日亡壮者日衰我丞之泽民得以知载歌载謡托之贞石于千百年纪此成绩
　　赞
　　蔡履庵画像赞
　　有倬蔡君实聪实懿侁侁而贞婉婉而智以圣贤为学而伊傅是期以法令为师而风云自致得君子之时有霸王之器既髙步于省垣复秉忠于师纪借筹乎帷幄之宻赞化于经纶之始乃驾仁而策勇乃翼忠而羽义粹然圭璋之见屹然山岳之峙信邦家之老成俨士林之绥履图而肖之万一窥其涯际矣
　　道衡禅师平公画像赞
　　观道于衡其道跃跃谓衡即道其道斯邈士之有身犹物之衡具此灵光道以是生道以是生而身非道为道写身岂如来教繄道衡公身短而丰道衡视之幻化是同既同幻化惟道靡壊孰谓道衡丹青可画
　　箴
　　汪一诚字箴【并序】
　　严陵汪先生尝筮日宿賔冠其子复而字之曰一诚请余制辞以箴之
　　于皇上帝降衷羣生相厥攸初孰匪是诚诚斯无妄一而不二其体浑然乃圣之至气或内窒欲仍外讧是诚日消为愚为庸嘻彼愚庸亦克由圣卒间霄渊妄为之病惟贤善学必复其初其初既复斯圣之徒伊汪氏子命名曰复字以一诚圣学是朂咨是汪生受性则灵闻诗闻礼复自过庭今既加巾制辞订义可以冠裳媿厥名字欲求罔愧宜慎是思思而克诚圣岂逺而
　　铭
　　退思斋铭
　　天有阙石以补之君有过惟贤是裨裨之曷以我退而思思则斯得不思何为呜呼君之过兮我知我之过兮正者其谁出入是斋兮鍳此铭诗
　　説
　　山泉説
　　余读易至山下出泉蒙曰嗟夫泉者水之始达而蒙则君子之所以养其徳焉者也余友天台葛君名蒙而自署其号曰山泉是殆以君子之学自勉耶君曰愿吾子之教之也余复之曰亦尝观于海乎磅礴而汹涌汪洄而震荡放乎太空掉乎无垠浩浩然洋洋然被万里莫之端倪毕万古莫之终始何其深且广也然即其源视之则滥觞于昆仑经始于岷山然后冲底柱下龙门转巫峡率百川以委输焉海乎海乎其所以致夫深且广者非山之泉乎虽然方其混混潏潏未知其所出也茍或窒其源而遏其流使无以遂其达之之性虽欲自致乎大荒之澨渤澥之尾不可得矣善为学者句知此説其亦可以少警也乎学者之欲至于圣贤犹泉之求达夫海也不以圣贤自处而学之者是窒其源而遏其流也窒之遏之则泛滥茫洋无所底止其不为众人者几希此养蒙之训所以为学者之先务也人生而幼其于辨事接物之际虽蒙而未达然天所命以圣贤其人者固以具于纯一无伪之本然矣茍不矜其所得而慢于学则其至于圣贤也孰得而御之哉然求所以至之之道焉尤非有得于养者不能也是故诗书六艺所以养其心弦歌洗爵俯仰之容升降之节所以养其耳目手足祭祀乡射养老之礼又所以养其恭敬其心以为不如是则其不至于圣贤者不可以罪吾之徳也夫圣人者人伦之至也余以是知自圣人以至于众人皆有此徳也圣人至而众人弗至也求至焉贤者之事也然亦养之于蒙而后可也故曰君子以果行育徳又曰蒙以养正圣功也君性睿而质美则所得于天者厚矣又能偲偲乎以讲学为职业其于山泉之义庶几哉因广其説以为赠
　　书
　　投知己书
　　正月间辱示厚意战掉悚慓若无所容嗟乎仆生五十有余年矣虽足迹不出乎呉越交游不及乎卿相而往还于士大夫间亦多矣泛泛市道者固不足言其以斯文相亲爱不啻如亲骨肉者亦且不少矣然方无事时未尝不慷慨激发期刎颈以相死一旦遇小故未至利害之相闗即变顔反目遽然相背负有矣或攘臂而挤之如怨家雠人者亦有矣至于望望然若不识知不肯出一语辨黑白而反附和焉者则滔滔皆是也于斯之时而能以道始终不以时而去就不以利而厚薄考之言行而无二窥之度量而不见其畦畛者惟閤下一人而已朋友道絶仆乃幸遭逢于閤下宁不为之感荷也乎乖隔之余每欲致一书以陈此情语短意长将发复止行自念方当穷深极宻与时世不相接虽閤下之我爱亦无从曲以道其离别之思故不得不有言以告仆受质甚愚下于书不能多读读亦不能记忆凡其艰苦而仅得者不过用以资于文与诗而于古圣贤人之大道则固未之有闻也以故心志不明暗于事几见夷不能履见险不能避踉蹡颠顿为士类羞若夫妄言妄行不顾是否同于狂惑丧心者之所为则诚有不敢知我信我乃不为流言之所移嗟乎世岂复有如閤下者乎世之如閤下者既少则彼之造事以诟我攘臂以挤我尚何恃而不惧哉然则如之何而可亦在乎反躬自省择夷而履之望险而避之一举一动皆由于正使之无隙之可乘无迹之可议如斯而已耳顾以力微才少莫知所从其道云逺有若望洋兼之病妻弱子累乎中衣服饮食廹乎外仆之事其使閤下悲也嗟乎閤下之知我深矣其信我至矣乃今不特知我信我而重以悲我则仆于閤下当何如报哉报不报在閤下未有所损益所以如此云云者葢将明吾之心耳然仆于閤下亦岂待于有言而后明耶山中风气多寒入夏暑热更甚将息之道为难閤下春秋既髙宜益安居静处使内有所养而外邪无从入庶几身可康强而永保寿年此固鄙心之所绻绻者然不能自悦而持以献诸人閤下得无悯笑之乎虽然閤下亦加慎矣哉相望正逺何时一见以罄此懐不宣
　　传
　　丹溪翁传
　　丹溪翁者婺之义乌人也姓朱氏讳震亨字彦脩学者尊之曰丹溪翁翁自幼好学日记千言稍长从乡先生治经为举子业后闻许文懿公得朱子四传之学讲道八华山复往拜焉益闻道徳性命之説宏深粹宻遂为专门一日文懿谓曰吾卧病乆非精于医者不能以起之子聪明异常人其肯游艺于医乎翁以母病脾于医亦粗习及闻文懿之言即慨然曰士茍精一艺以推及物之仁虽不仕于时犹仕也乃悉焚弃向所习举子业一于医致力焉时方盛行陈师文裴宗元所定大观二百九十七方翁穷昼夜是习既而悟曰操古方以治今病其势不能以尽合苟将起度量立规矩称权衡必也素难诸经乎然吾乡诸医鲜克知之者遂治装出游求他师而叩之乃渡浙河走呉中出宛陵抵南徐达建业皆无所遇及还武林忽有以其郡罗氏告者罗名知悌字子敬世称太无先生宋理宗朝寺人学精于医得金刘完素之再传而旁通张从正李杲二家之説然性褊甚恃能厌事难得意翁徃谒焉凡数徃返不与接己而求见愈笃罗乃进之曰子非朱彦脩乎时翁已有医名罗故知之翁既得见遂北靣再拜以谒受其所教罗遇翁亦甚懽即授以刘张李诸书为之敷扬三家之防而一断于经且曰尽去而旧学非是也翁闻其言涣焉无少凝滞于胸臆居无何尽得其学以归乡之诸医泥陈裴之学者闻翁言即大惊而笑且排独文懿喜曰吾疾其遂瘳矣乎文懿得末疾医不能疗者十余年翁以其法治之良验于是诸医之笑且排者始皆心服口誉数年之间声闻顿着翁不自满足益以三家之説推广之谓刘张之学其论脏腑气化有六而于湿热相火三气致病为最多遂以推陈致新防火之法疗之此固髙出前代矣然有隂虚火动或隂阳两虚湿热自盛者又当消息而用之谓李之论饮食劳倦内伤脾胃则胃脘之阳不能以升举并及心肺之气陷入中焦而用补中益气之剂治之此亦前人之所无也然天不足于西北地不满于东南天阳也地隂也西北之人阳气易于降东南之人隂火易于升茍不知此而徒守其法则气之降者固可愈而于其升者亦从而用之吾恐反增其病矣乃以三家之论去其短而用其长又复叅之以太极之理易礼记通书正蒙诸书之义贯穿内经之言以寻其指归而谓内经之言火葢与太极动而生阳五性感动之説有合其言隂道虚则又与礼记之养隂意同因作相火及阳有余隂不足二论以发挥之其论相火有曰阳动而变隂静而合而生水火木金土然火有二焉曰君火曰相火君火者人火也相火者天火也火内隂而外阳主乎动者也故凡动皆属火以名而言形质相生配于五行故谓之君以位而言生于虚无守位禀命故谓之相天主生物恒于动人有此生亦恒于动然其所以恒于动者皆相火助之也见于天者出于龙雷则木之气出于海则水之气也具于人者寄于肝肾二部肝属木而肾属水也胆者肝之府膀胱者肾之府心胞络者肾之配三焦以焦言而下焦司肝肾之分皆隂而下者也天非此火不能生人非此火不能以有生天之火虽出于木而皆本乎地故雷非伏龙非蛰海非附于地则不能鸣不能飞不能波也鸣也飞也波也动而为相火者也肝肾之隂悉具相火人而同乎天也或曰相火天人所同东垣何以指为元气之贼又谓火与元气不两立一胜则一负然则如之何而可使之无胜负乎曰周子曰神发知矣五性感动而万事出五者之性为物所感不能不动谓之动者即内经五火也相火易动五性厥阳之火又从而扇之则妄动矣火既妄动则煎熬真隂隂虚则病隂絶则死君火之气经以暑与热言之而相火之气则以火言葢表其暴悍酷烈有甚于君火也故曰相火元气之贼周子曰圣人定之以中正仁义而主静朱子亦曰必使道心常为之主而人心每听命焉此善处乎火者也人心听命于道心而又能主之以静彼五火将寂然不动而相火者惟有扶助造化而为生生不息之运用尔夫何元气之贼哉或曰内经相火注言少隂少阳矣未尝言及厥隂太阳而吾子言之何也曰足太阳少隂东垣尝言之治以炒柏取其味辛能防水中之火戴人亦言胆与三焦肝与胞络皆从火治此厯指龙雷之火也余以天人之火皆生于地如上文所云者实广二公之意耳或曰内经言火者非一徃徃于六气中见之而言脏腑者未之有也二公岂他有所据耶曰经以百病皆生于风寒暑湿燥火之动而为变者岐伯厯指病机一十九条而属火者五此非相火为病之出于脏腑者乎考之内经诸热瞀瘛则属之火诸狂躁越则属之火诸病胕肿痛酸惊骇则属之火又原病式曰诸风掉属于肝火之动也诸气膹鬰病痿属于肺火之升也诸湿肿满属于脾火之胜也诸痛痒疮疡属于心火之用也是皆火之为病出于脏腑者然也噫以陈无择之通达犹以暖炽论君火日用之火论相火是宜后人之聋瞽哉其论阳有余隂不足有曰人受天地之气以生天之阳气为气地之隂气为血然气常有余而血常不足何为其然也天大也为阳而运于地之外地居天之中为隂而天之大气举之日实也属阳而运于月之外月缺也属隂而禀日之光以为明者也则是地之隂已不胜夫天之阳月之隂亦不敌于日之阳天地日月尚然而况于人乎故人之生男子十六嵗而精通女子十四嵗而经行是有形之后犹有待于乳哺水谷之养而后隂可与阳配成乎人而为人之父母古人必近三十二十而后嫁娶者可见隂气之难于成而古人之善于保养也钱仲阳于肾有补而无防其知此意者乎又按礼记注曰人惟五十然后养隂者有以加内经年至四十隂气自半而起居衰矣男子六十四嵗而精絶女子四十九嵗而经断夫以隂气之成止为三十年之运用而竟已先亏可不知所保养也经曰阳者天也主外隂者地也主内故阳道实隂道虚斯言岂欺我哉或曰逺取诸天地日月近取诸男女之身曰有余曰不足吾已知之矣人在气交之中今欲顺隂阳之理而为摄养之法如之何则可曰主闭藏者肾也司疎泄者肝也二脏皆有相火而其系上属于心心君火也为物所感则易于动心动则相火翕然而随圣贤教人收心养心其防深矣天地以五行更迭衰旺而成四时人之五脏六腑亦应之而衰旺四月属巳五月属午为火大旺火为肺金之夫火旺则金衰六月属未为土大旺土为水之夫土旺则水衰况肾水尝借肺金为母以补助其不足古人于夏月必独宿而淡味兢兢业业保养金水二藏正嫌火土之旺尔内经又曰冬藏精者春不病温十月属亥十一月属子正火气潜伏闭藏以养其本然之真而为来春升动发生之本若于此时不恣欲以自戕至春升之际根本壮实气不轻浮尚何病之可言哉于是翁之医益闻四方以病来迎者遂辐凑于道翁咸往赴之其所治病凡几病之状何如施何良方饮何药而愈自前至今验者何人何县里主名得诸见闻班班可纪浦江郑义士病滞下一夕忽昏仆目上视溲注而汗防翁诊之脉大无伦即告曰此隂虚阳暴絶也葢得之病后酒且内然吾能愈之急命治人参膏而且促灸其气海顷之手动又顷而唇动及参膏成三饮之苏矣其后服参膏尽数斤病已天台周进士病恶寒虽暑亦必以绵蒙其首服附子数百增剧翁诊之脉滑而数即告曰此热甚而反寒也乃以辛凉之剂吐痰一升许而蒙首之绵减半仍用防风通圣饮之愈周固喜甚翁曰病愈后须淡食以养胃内观以养神则水可生火可降否则附毒必发殆不可救彼不能然后告疽发背死浙省平章南征闽粤还病反胃医以为可治翁诊其脉告曰公之病不可言也即出独告其左右曰此病得之惊后而使内火木之邪相挟气伤液亡肠胃枯损食虽入而不化食既不化五脏皆无所禀去此十日死果如言郑义士家一少年秋初病热口渴而妄语两颧火赤医作大热治翁诊之脉弱而迟告曰此作劳后病温惟当服补剂自己今六脉皆抟手必凉药所致竟以附子汤啜之应手而瘥浙东宪幕傅氏子病妄语时若有所见其家妖之翁切其脉告曰此病痰也然脉虚而沉数葢得之当暑饮酸又大惊传曰然尝夏因劳而甚渴恣饮梅水一二升又连得惊数次遂病翁以治痰补虚之剂处之旬浃愈里人陈时叔病胀腹如斗医用利药转加翁诊之脉数而濇告曰此得之嗜酒嗜酒则血伤血伤则脾土之隂亦伤胃虽受谷不能以转输故阳升隂降而否矣陈曰某以嗜酒前后溲见血者有年翁用补血之剂投之验权贵人以防疾来召见翁至坐堂中自如翁诊其脉不与言而出使诘之则曰公病在死法中不出三月且入鬼録顾犹有骄气耶后果如期死一老人病目无见使来求治翁诊其脉防甚为制人参膏饮之目明如常时后数日翁复至忽见一医在庭炼礞石问之则已服之矣翁愕曰此病得之气大虚今不救其虚而反用礞石不出此夜必死至夜参半气奄奄不相属而死一男子病小便不通医治以利药益甚翁诊之右寸颇滑曰此积痰病也积痰在肺肺为上焦而膀胱为下焦上焦闭则下焦塞譬如滴水之器必上窍通而后下窍之水出焉乃以法大吐之吐已病如失一妇人病不知人稍苏即号叫数四而复昏翁诊之肝脉数而且滑曰此怒心所为葢得之怒而强酒也诘之则不得于夫每遇夜引满自酌解其懐翁治以流痰降火之剂而加香附以散肝分之郁立愈一女子病不食面北卧者且半载医告术穷翁诊之肝脉出左口曰此思男子不得气结于脾故耳叩之则许嫁夫入广且五年翁谓其父曰是病惟怒可解葢怒之气击而属木故能冲其土之结今苐触之使怒耳父以为不然翁入而掌其面者三责以不当有外思女子号泣大怒怒己进食翁复潜谓其父曰思气虽解然必得喜则庶不再结乃诈以夫有书旦夕且归后三月夫果归而病不作一妇人产后有物不上如衣裾医不能喻翁曰此子宫也气血虚故随子而下即与黄茋当归之剂而加升麻举之仍用皮工之法以五倍子作汤洗濯皴其皮少选子宫上翁慰之曰三年后可再生儿无忧也如之一贫妇寡居病癞翁见之恻然乃曰是疾世号难治者不守禁忌耳是妇贫而无厚味寡而无欲庶几可疗也即自具药疗之病愈后复投四物汤数百遂不发动翁之为医皆此类也葢其遇病施治不胶于古方而所疗皆中然于诸家方论则靡所不通他人靳靳守古翁则操纵取舍而卒与古合一时学者咸声随影附翁教之亹亹忘疲一日门人赵良仁问太极之防翁以隂阳造化之精防与医道相出入者论之且曰吾于诸生中未尝论至于此今以吾子所问故偶及之是葢以道相告非徒以医言也赵出语人曰翁之医其殆橐籥于此乎罗成之自金陵来见自以为精仲景学翁曰仲景之书收拾于残篇断简之余然其间或文有不备或意有未尽或编次之脱落或义例之乖舛吾每观之不能以无疑因畧摘疑义数条以示罗尚未悟及遇治一疾翁以隂虚发热而用益隂补血之剂疗之不三日而愈罗乃叹曰以某之所见未免作伤寒治今翁治此犹以芎归之性辛温而非隂虚者所宜服又况汗下之悮乎翁春秋既髙乃狥张翼等所请而着格致余论局方发挥伤寒辨疑本草衍义补遗外科精要新论诸书学者多诵习而取则焉翁简慤贞良刚严介特执心以正立身以诚而孝友之行实本乎天质奉时祀也订其礼文而敬莅之事母夫人也时其节宣以忠养之宁歉于已而必致丰于兄弟宁薄于己子而必施厚于兄弟之子非其友不友非其道不道好论古今得失慨然有天下之忧世之名公卿多折节下之翁为直陈治道无所顾忌然但语及荣利事则拂衣而起与人交一以三纲五纪为去就尝曰天下有道则行有枝叶天下无道则辞有枝叶夫行本也辞从而生者也茍见枝叶之辞去本而末是务辄怒溢顔靣若将凂焉翁之卓卓如是则医又特一事而已然翁讲学行事之大方已具吾友宋太史濓所为翁墓志兹故不録而窃録其医之可传者为翁传庶使后之君子得以互考焉
　　论曰昔汉严君平博学无不通卖卜成都人有邪恶非正之问则依蓍为陈其利害与人子言依于孝与人弟言依于顺与人臣言依于忠史称其风声气节足以激贪而厉俗翁在婺得道学之源委而混迹于医或以医来见者未尝不以葆精毓神开其心至于一语一黙一出一处凡有闗于伦理者尤谆谆训诲使人奋迅感慨激厉之不暇左丘明有云仁人之言其利哉信矣若翁者殆古所谓直谅多闻之益友又可以医师少之哉











　　九灵山房集卷十
　　钦定四库全书
　　九灵山房集巻十一　　　　元　戴良　撰呉游稿第四
　　记
　　重修甫里书院记
　　呉郡甫里书院者祠唐甫里先生陆公而列于学官者也先生讳蒙字鲁望居松江之甫里史称其学通六经而尤粹于春秋举进士一不中即敛退海隅与其学徒讲明授受不厌不倦而髙风逺识何可及也然性颇髙放雅不喜与流俗交乗一小舟设篷席赍书册笔牀茶灶钓具往来江湖间时谓江湖散人又谓之天随子其曰甫里先生者则又尊之以其地也唐末尝以髙士聘不起后又召拜右拾遗诏下而先生卒甫里故有先生祠书院之在呉郡则始于国朝之元统二年盖其裔孙德厚请于郡而以已赀创之亦既事闻于朝建学立师如书院之制而书院之所宜为者已皆次第举之矣独以前逼民居门术弗称虽尝入钱请佃其南官地以图改作而豪民怙势竟擅其利为己有搆讼连数歳不决由是路仅右旋而灵星之门遂缺而弗置德厚殁子孙散居他处弗遑于兹者埀三十载有司校官亦且视为非急无能一举而问焉平章朱公之守呉也其居第去书院甚迩一日过而叹曰歳时有事于夫子而周旋升降揖拜跪起殆不容接武于户庭之间则何以奉扬文治以淑吾邦人乎亟命治其南门而端其术道仍易旁近民间地广之民居之当撤则资之力以迁而凡书院之未具与夫既具而中坏者悉新之山长啜霭山实交赞其事而躬程督之劳则省知印朱居敬及千夫长王允中蔡庸也屋以间计者凡三十有竒完旧者曰夫子殿曰甫里先生祠曰明伦堂曰求志轩曰明道正义两斋曰东西庑曰仪门曰泮池新增者曰泮池桥曰灵星门曰外门甃南出之路而崇其墉垣浚北达之河而通其舟楫藻绘髹彤照暎辉煌阶墄唐甃庑缜髙固而规制与郡学侔矣庀事于至正乙巳之七月辛未而讫功于某月某日于是郡守王侯椿年来言曰书院之始创也翰林待制栁公贯既为文记之子为栁公弟子则所以纪兹兴修之役者尚得而辞哉余闻宋之季年郡县学校之教其士子者大率以科举之业相尚本之则无有也是以识者病之或即先儒之遗迹或因山川之名胜别为精舍以讲学焉敦道义而絶功利以私淑诸人盖取睢阳白鹿书院之遗制而名之国家承宋之旧而书院之建遂徧满于天下十数年来中原衅难逺近绎骚江淮闽浙之间所在兵起侵轶官宇蹂践民庐则所谓书院者常十废其八九求其修儒服爼豆事于干戈之际世固未见其人焉惟公以藩翰重臣而当御侮制胜之暇孜孜焉以兴修书院为己任脱民生于锋镝之余正人心以弦歌之事不亦君子之用心乎昔僖公之修泮宫鲁人颂之有曰矫矫虎臣在泮献馘又曰不告于讻在泮献功公之文武并用所以克成是役者既视僖公为无愧庶几献馘献功之坠典复见于今而鲁人之颂且将继是而有作余何人也猥令载笔而为之记其能铺张盛美敷陈伟绩以昭埀于永久也哉今姑叙次其废兴之歳月以复郡侯之所请若夫先生之行义与出处之大凡见于栁公之所论述者则不敢赘及也
　　上海横溪义塾记
　　自京师及郡县皆有学置师弟子贠而教之以诗书六艺使知古圣贤之道此国家之常制也然穷乡下里僻左之民去学每辽逺为其上者或病其游歌之无所又别为义塾以分教之其亦布宣德化淳一风俗之一事乎横溪在上海西去县治百余里一日县主簿陈君以公事至其地偶见頽垣废址隐隐荆棘中进父老而问焉则前县尹何君缉所建社学也盖规制将完而荡然于兵火又北行若干里复见所谓孔宅者宅已墟而先圣人之庙独存愚民以异端土偶杂祠庙中祷禳祈禬必于是乎在君曰嘻吾其可以继何之志矣遂撤土偶投诸水迁圣人像于向所建学处徙其庙为礼殿以居之而益之以四配仍设两斋栖师弟子具祭噐严春秋二丁之祀事且劝慕义之士出田二百五十亩以供祭祀教养之费亦既毕事矣乃言于其尹揭之为横溪义塾率乡之士民舎菜于先圣先师落成之后数月其士民为之请记呜呼古之长民者惟治与教而已此外无他事也后世有簿书期会征调供亿趋走逢迎之烦私计之迫而仕于其时者不过以审狱讼时赋役慎保守为职业岂复有为治之具而况于教乎惟其教之或熄也故世之人沦胥而为异端之归凡浮屠老氏之宫既竭其力以兴之而其心术又且大坏于其説数百年来胶于见闻曾莫之悟也孰谓俗衰政弊之余而君仅以一县之佐断断焉撤土偶以示异端之当屏新学庐以明正教之宜崇使斯民也归乎涂辙之正而不惑由乎门户之中而无疑岂非古长民者之用心乎而横溪去县治既逺风气清淳习俗浑厚其民固易使也继今以往复能以君之所期待者尊信而从事之识察乎问学之博考验乎躬行之实端其心志以定其本措诸事业以施诸用他日人材之盛彬彬然自斯塾而出则君之遗爱又岂有既乎四方长民之吏闻君之风且有作而兴者而况于继君之后者乎君名聚字敬德临海人
　　守愚斋记
　　江浙行省参政周公治小斋于居第之右名之曰守愚而命余记之余曰公以髙才雅望致位通显则凡所以用夫精神智虑者可谓劳矣于是即清闲髙旷之室以休息之此其涵养本源沉潜理趣之至功而余也何足以知之又何足以言之虽然公之命不可以虚辱也乃为其文曰夫天之于日月所以耀其光明于下土者盖以中之而能昃满之而能亏也其于雷霆风雨霜雪所以寄号令而行惠泽者盖以春之震者冬即藏晨之施者晚即收也何为其然也彼之不数用其光明号令惠泽者正所以成其为用也其于人也亦然人之有聪明圣智犹日月之有光明雷霆风雨霜雪之有号令惠泽也光明号令惠泽之在天者且不可以数用而况于人乎故孔子曰聪明圣智守之以愚夫愚者昃之亏之藏之收之之事也以是而自守岂有数用之失哉而其为用也又岂有既哉是故有人于此其聪也如聋其鋭也如钝勿表暴勿浮躁勿浅露涵养乎闇室屋漏之中沉潜乎不睹不闻之地而聪明圣智不可胜用矣老子有云大成若缺其用不大盈若冲其用不穷殆谓是欤虽然余诚不足以知不足以言也姑诵所闻以复于公请以是记之
　　三乐轩记
　　呉郡从事中山韩惟敬先生名其所寓之室曰三乐轩既求浙省左丞鄱阳周公古书之复请余记其所以名者余久而未有以为言也然其请至于三四而不倦乃为之言曰求之书传得孟子之所谓三乐者矣父母俱存兄弟无故一乐也仰不愧于天俯不怍于人二乐也得天下英才而教育之三乐也释之者曰此三乐者一系于天一系于人而其可以自致者惟不愧不怍而已先生蚤尝起家宪史后以年劳赞郡于呉曾未及期而南北兵起遂杜不出无仕进意及今年既耄老孑然环堵之中四顾萧然而处之晏如是其自致者固仰不愧而俯不怍矣然上无父兄可以尽其孝养之心下无佳子弟可以广其教育之泽则系之天与人者犹有所未得焉而于三者之乐何居先生之意若曰吾之系于天者虽有所未得然以先人之遗训食士之禄稽诸国典可得推恩于泉壤生不逮于养而死犹或及于荣岂非为人子者之所愿乎系之于人者虽亦有所未得然年逾七十未尝或陷于非义则古所谓以身敎者庶乎其有在不能淑诸人而犹可以及诸子孙又岂非人生之所欲乎二者皆人之所愿欲而吾乃今有之于是充充乎其自足也泄泄乎其无求也休休乎其不知富贵之为富贵贫贱之为贫贱也而天下之乐有如此者岂不去流俗千百十一哉是则先生三者之所乐夫岂尽戾于孟子哉然余观先生之乐而窃有概于余衷者矣始余之壮也父母俱己物故而兄弟之存焉者亦寡及今叨尘仕版滥处师职而一时之英才又不能教育其一二日出而作日入而息虽不敢有一时之闲幼而学之壮而行之虽不敢有一事之失然退而自省焉所可愧怍者多矣是三者皆余之所忧而先生乃得而乐之其相去岂不霄壤哉昔庄子与惠子游于濠梁之上庄子曰鯈鱼出游是鱼乐也惠子曰子非鱼安知鱼之乐庄子曰子非我安知我不知鱼之乐余于先生亦既相去霄壤矣则凡先生之所乐岂得而知哉先生之所乐余既不得而知矣则于所以名轩者又岂能执笔而言其万一哉顾以居金华时尝识先生于淛东宪幕及今几三十载而获登先生之轩先生命为之记而不敢以不知让也先生尚有以教余也哉
　　剡源记
　　奉化陈君子经图其剡源之境属余而叙以书曰奉化之西六十里有山夹溪而出蓊然而深茂者剡源山也谓之剡源者以其近越之剡县名之也剡源之中有水蜿蜿若白虹西来益折而东流者嵩溪也嵩溪盖剡源之支流也剡源之溪以曲数者凡九其第二曲而为跸驻者吾七世祖宋殿中监公当五代时以文学行义潜焉呉越忠懿王亲往顾之俗故以是名也自跸驻东迤北汇为两湖湖有大石离立不可名状去石数百步有潭甚清冽鱼百许头可数所谓小盘谷也又北东而为莲叶峯三石溪皆幽丽可观至第五曲则其境尤胜大抵异石最多岈然洼然若垤若穴而穹然若室者其大可坐十人上有丹霞二字隐隐如朱书有洞窈然入之甚寒问其深则其好游者不能穷也谓之丹山赤水之天而赤水不常有也此盖吾六世祖隆国文简公之所居也又东折至六曲而为茅渚则吾始祖奉化公居之公于唐末自长安使呉越遭乱不能还钱氏留为奉化尉故居之也又北东而与班溪水会又北流为髙岙又东流为公棠而入为鄞于是九曲之溪始尽也然九曲之溪与羣山交络且百里其间土地入吾族之籍者什常八九也吾之世居于此者亦既有山可樵有水可渔而又有宅可以桑麻有田可以稼穑有圃可以笋茹此吾之所以乐于处而自遂也吾少而安焉及壮而从事四方今又出应方面之聘当事物之纷沮世故之艰难则未尝不思退于此以自休也子幸为我记之使吾后之人有以知吾之志也余惟陈氏自奉化公始居剡源迨今四百余年矣其子孙出而以廉谨名者殆不可以数计处而以节义礼让自守者亦累累焉此固山川秀气之所钟而其先世之遗泽要不可诬也盖其先世之居此也凡居处之乐衣食之奉一无待于外而自足使其子孙在官无内顾之忧在家无不给之患行义求志无施而不可故其出者皆有廉谨之名处者皆有节义礼让之行至于今不絶也然则子经之未出也则乐于处以自遂其既出也则志乎退以自休而于出处之际从容如此者岂非先世之泽乎夫称人之善而不推本其所从来非知言者也庸因作记而具道之如此
　　六栁庄记
　　六栁者何主人所以名庄也曷为以六栁名因庄之所有也庄有栁而遂名之主人知取夫栁也卉木之品类伙矣何独于栁焉取之盖是栁也先春而萌未秋而凋参刚柔以定体应中和以屈伸者也栁乌乎生五沃之土宜栁山西凤伯直陵平邱栁最多而柴桑之栁则以陶潜着五栁先生传故其名独显六栁云者所以窃拟夫潜也然则不谓之五栁者嫌其自同于潜也潜以时之将乱解县绶而去之门适有栁者五故取以自号也潜知取乎栁主人知取夫潜也或曰潜弃禄仕归故里主人即故里为禄仕其出处不同吾不知主人之取于潜者何也人有旷百世而相同者不于其迹而于其心惟其心之同也则主人不必不为潜也人不同乎迹而同乎心物不同乎人而同乎天也是故主人即潜潜即栁也或曰刘悛之栁子厚非潜之心矣曷为亦取乎是栁二人于栁虽欲忘已取之而栁不为其取也不为其取而强取之犹不知取夫栁也传曰惟其有之是以似之主人有焉主人孰谓谓沈君也沈其姓达卿其字也记之者谁九灵山人戴良也
　　小丹邱记
　　临海之东有山焉南骛而出于天台或曰山之土多赤故名为丹邱或曰上有丹光煜煜也名以志其异学士陈君居是山之下宜其日与之接也然乃系官呉门未尝一揽其胜焉故其心有不能以相忘而小丹邱之所为名斋也斋之始名也君与僚属宾佐顾而乐之或有病君之取义者以为昔人作天台赋有曰仍羽人于丹邱则丹邱者固临海之名山而亦神仙家之所栖息焉者也今君以国之文儒职太史居乎玉堂之署则世所谓蓬莱方丈瀛洲者亦既身宅其地矣又何慕乎安期羡门而顾托是以为乐乎余闻而笑曰是盖烛乎其外而闇乎其内者言君自官呉门以来释道路之劳而就车马之安舍衡茅之陋而居府寺之美人固疑君之可乐矣然处之既久而貌不加丰髪之黑者日以白于是浩然将归老于家而有所未能姑以治吾之园圃洁吾之庭宇修补弊坏为茍完之计而日放情肆志于其间悠悠然与颢气俱栩栩然与造物游方是时固不知是山之在呉也抑在越也山之在呉与越且不知又岂知是身之为儒耶为仙耶于是乎丹邱者常足为君之乐而不足为君病常足为君之乐者乐乎其内而不以其外也或人忻然而悟曰有是哉遂书之壁间以为君小丹邱记
　　旌表金氏义门记
　　吴之金氏聚族而居者六世有司为请于朝而旌表之迨今几二十年一时名公卿往往为诗歌美之然未有纪诸金石以永上赐者谓余方待罪翰墨且知金氏为最深因复使执笔焉金氏不详其初所由徙宋将仕郎讳铸者居呉之东门天性孝友与其弟钧同居共防斗粟尺布弗敢私至今乡邻兄弟之不协者其长老必属之曰汝等得为金将仕乎铸之子曰履曰顺钧之子曰益曰谦俱以善继闻顺尤倜傥好义能济人之急至顺之子曰昱曰晟曰升昱之子曰伯达晟之子曰伯荣曰伯祥升之子曰伯迪而其族防盛合食尝至千余指遭值宋季兵疫荐臻东西逃匿家遂不能以久完及江南内附流亡四归升挈诸子姓伯荣等来归故里即所谓金将仕院者而基搆焉升卒伯荣痛自刻厉铢积丝累殆四十年乃始复其旧业伯荣孝慈天至事叔父母如事父母待兄弟之子若己子然性俭约雅不尚华采子孙服稍丽则熟视而变容后易以朴素乃喜妻呉得妇道甚每恨无姑可养而于养叔母也惟谨但衣裳垢必亲为澣濯进之以为常伯荣曰是可为我家妇矣伯荣之子六人从礼公大蚤亡其仲宏道与弟复善止善元善益思继承先志务以礼法齐其家宏道天质夙异伯荣常竒之曰集吾事者必是子也至是果能力任家政上下斩然事母呉尤尽孝家居无事未尝斯须去左右呉好游宏道每率诸弟舆之庭庑间冀得其欢心一日呉病痈宏道口吮以溃且焚香吁天乞以身代之已而病随愈人以为孝感所致其遇诸弟克尽和孺之情其有干才者则委以家事有仕资者则给使出仕妻早世宏道抱弟之子以为嗣而终身不再娶屏处一室中无长物茶灶香鼎败书数千巻而已宏道仪状清洁美须髯衣冠非三代之制不御望之俨然而即之也温无侮无傲无谑辞无窘步平居正身率下内外不少哗自铸至宏道聚族凡六世县若府为列状以闻乃至正七年十一月丁未中书以礼部之议移行中书下有司命旌其门曰义门云余惟义门之名不见于三代盛时而每称之于后世者盖以三代之时凡所以扶导吾民之具无乎其不备民生斯世虽有刚柔缓急之不同然皆可纳于中道以成智仁圣义中和之德以全孝友睦婣任恤之行而天下之大四海之广且至比屋而可封义门之名若之何而见之及乎既衰上之所以扶导吾民者一切废去而风俗之坏久矣于是老师宿儒有不能知当时童子之所知豪杰名士有不能行当时鄙人之所行者以迄于今乃有特起于千载之外明先王之道以善其身而及其家岂非难得也哉有国家者安可不褒之美名以为之劝哉朝廷之于金氏特名其门曰义门者正以斯世之如金氏者鲜而欲借之以为厚伦移风计也书曰彰善瘅恶树之风声彰以劝之瘅以惩之吾知金氏之接迹当世矣遂刻石以记之
　　日月牖记
　　世之人有竭匠氏之巧尽木石之丽以为牖者客至而非之曰胡乃以是为哉自昔豪杰之士惟思奋志于事功而不耻居乎贫陋故有以瓮为牖而名著当时者穴土刳木曾何足俪乎则又有非之者曰客之言似矣然其役心于有为孰若肆志于无为故道家之书有曰耳者体之牖然听众则牖闭而决牖之术无为而已耳则夫以瓮而为牖岂若以耳为牖哉于是在座之士又非之曰是固道家之所谓牖而非大人先生之牖也大人先生以万期为须臾以八荒为庭衢故其于牖也非土非木非瓮非耳独以日月而为之日谓之晨明月谓之夜光晨夜相继则无时不明矣无时不明则几于天道矣牖乎牖乎是岂世人之所能知乎于是参政陈公治牖方成适闻座客之言即矍然曰余四明人也明以日月为义而余牖以日月名顾不可乎遂命为説以释之余曰日月之照临初无限量也人心之光明亦岂有限量之可言哉此吾儒之心学所以贵夫扩充也彼大人先生者虽所趋有不同然其负才放旷达乎事物之表亦于其心而已矣凡其光明如日月无有限量之可言者岂不廓然于胸中也乎今公以吾儒致位通显亦既赞戎机参大政矣于是功成名遂乃思退居田里以自放于山巅水涯而彼大人先生之心学因亦窥见其一二故遂敛其致君泽民之思盎然自足于户牖之间则其谓之日月牖也不亦宜乎公曰善哉其为言也虽然吾儒之心学众所共闻大人先生之心学诚未之闻焉请书其説以告夫世之未闻者遂书以为记
　　上海鹤砂义塾田记
　　上海鹤砂义塾者皇庆二年县人雅州守瞿君时学之所建前为庙后为塾而庙有殿殿有庑庑有门塾有讲堂东西有斋舍有庖有库而先圣先师之祭祀师弟子之廪膳则有田一十四顷以给之视州县学盖无差等矣其后瞿氏子孙日以陵迟田既易主而塾亦随废至正十八年县大夫何君某始即故基而重搆之宏壮丽密比旧有加仍劝知经之士割田七顷有竒以供祭祀廪膳之费及苏君宗瑞之来为县也乃以学政弗举生徒散去遂延礼某郡易俾主其塾事于教养之暇益以兴修废坠为已责祠宇之未具者增之礼器之弗完者足之租税之不实者正之其屋庐之多寡田亩之广袤亦既立簿正以稽其数严契券以表其畔犹惧后之人或失之也又谨伐石载始末请一言而表之呜呼上海为呉之近邑泰伯仲雍之遗化在焉其人固易使也能兴善教以正人心美风俗使之知礼义廉耻而不欺其上则所以质信于簿正契券者且不必又何取于咫尺之石哉虽然继之后者来读余文其亦有所征矣






　　九灵山房集巻十一
　　钦定四库全书
　　九灵山房集巻十二　　　　元　戴良　撰呉游稿第五
　　序
　　春秋案断补遗序
　　春秋案断补遗者大梁钟伯纪先生之所着也其意以为学春秋者多惑于传家褒贬之説而经防有不明其能脱去宿弊一以经文为正者又往往于笔削精义而或昧焉今故采择诸家格言之合于经者附于各条之下间有未足则以己意补之而题以今名盖取程叔子传为案经为断语也余读之而叹曰昔之传春秋者有五家而邹夹先亡学春秋者舍左氏公羊谷梁三家则无所考征矣然左氏熟于事而或不得其事之实公谷近于理而害乎理之正者要不能无至唐啖赵师友者出始知以圣人手笔之书折衷三家之是非而传已亡逸继是而后为之传者虽百十余家其言虽互有得失能不傅会三家之説者鲜矣胡康侯得程子之学慨然有志于发挥而其生也当宋人南渡之时痛千余年圣经遭王临川之禁锢乗其新败雪洗而彰明之使世之为乱贼者增惧若夫圣人作经之本意则未知其如何也然自当时指为复雠之书而不敢废太学以之课讲经筵以之进读至于我朝设进士科以取人治春秋者三家之外亦独以胡氏为主本则以三纲九法粲然具见于是书而塲屋之腐生山林之曲士因而掎摭防文破碎大道有可闵念者矣然则学春秋者亦将何所折衷乎窃尝考求之而得其説矣吾志在春秋夫子之自道也春秋天子之事孔子作春秋而乱臣贼子惧孟子之所以论春秋也盖方是时王纲日紊簒夺相寻孔子不得其位以行其权于是约史记而修春秋使乱臣贼子无所逃其罪而王法以明所谓拨乱世而反之正此其为夫子之志而天子之事也是以邵子有曰春秋夫子之刑书而天门王氏亦曰春秋一经无罪者不书惟罪有大小故刑有轻重耳斯言也盖有得夫孔孟之遗意也是则学者之折衷固无出于夫子之自道与夫孟子之所以论春秋者矣后之立言岂有加于此哉先生之于是书下既不惑于褒贬之説上复不失乎笔削之义外有以采择诸家之博闻内有以发乎自得之深意竒而不凿正而不迂详而无余约而无阙庶几善学者焉然其推传以达乎经因贤者之言以尽圣人之志则得之夫子之自道孟子之所论者为多是可以见其折衷之所在矣余自幼歳即知读是经而山林孤陋之风科举利禄之念或不能无故其所学不过曲士腐生之为耳恶覩所谓经之义圣人之蕴哉及识先生于浦阳始闻其説而悦之至其成书则未之见焉近来淞上亟求是书于所馆先生手録以示且曰使可传也幸为我序之嗟夫学春秋者多矣求其得乎孔孟之遗意以折衷羣説于千有余载之下者几何人哉故读先生之书譬诸饫刍豢之昏病夏畦之苦而得一勺之清泉甘露岂不悦哉则夫是书之传固不有待于区区之言矣若夫述作之大志与其编次之歳月则不可以不书姑书此以为序庶有以复先生之命乎
　　通鉴前编举要新书序
　　通鉴前编举要新书二巻余友陈子经所述子经名桱四明人祖父俱以史学名家至子经盖三世矣子经内承家训而外私淑慈溪黄氏之教故学问早成流辈莫敢与并者中年以来遂斐然以著述为己任则谓司马文正公作资治通鉴断自周威烈王讫于五代而金文安公作通鉴前编以纪其前事盖用邵氏皇极经世歴胡氏皇王大纪之例其年代始陶唐氏而陶唐之前五代之后咸未有所论次乃以盘古氏髙辛氏契丹阿保机至周亡宋有国至我元合之为二十四巻名之曰通鉴续编庶几上补金氏之所旷下接司马氏之所缺而开辟以来至于今上下数千年间其致治之本与夫为治之道厯厯可见一日平江守海陵马君谓子经是编固所以续司马氏金氏之未备然司马氏通鉴乃家有其书而金氏前编则鲜有也且其著作之体大义着于题而注之所取则尚书左氏为多尚书左氏学士大夫孰不诵而习也今若举其题之要畧其注之繁因以旧名而删正之使与续编并传于世不亦可乎况金氏之自序有言后之君子或以余之所编删之为前纪是尚区区之望也则是书之述岂非金氏之遗意也哉然非博而能精如子经者亦孰能与于此也于是子经早夜一心揆其指意所出详畧之际以论著于篇先是马君居省幕时尝以子经续编锓诸梓矣及是书之成复将刻而广之不鄙谓余生乎金氏之乡且尝托交子经粗知述作之大致俾序其説标诸篇目焉余窃闻之纪事莫如书亦莫如春秋古史之体可见者此二书而已而二书所载是非得失兴坏理乱之故其事至博然其为言不过如此而止可谓得其要矣其言要故学者不可不尽心能尽心然后能自得之扬子云所谓知言之要者是已然而此二书也盖尝经乎圣人之手所以由圣人之后歴千百年未有能几乎此者也至汉太史公乃始仿书为史记宋文正公又仿春秋为通鉴盖史记则每事别纪以具其事之始末通鉴则编年通纪以见其事之先后皆可谓杰出之材矣然其义例或谬于圣人而且编次太详学者不能阅之而终篇于是紫阳朱子复取而删之为纲目若干巻其立言严而正简而要盖纯乎春秋之法矣则圣人之后不失古史之体者惟纲目一书近之今夫子经所述岂非得乎纲目之指归者乎近时贤士大夫多有取乎其书岂徒然哉然而观是书者非深得夫朱子之意则亦不足以知子经之功也马君于治政之暇而能崇奬正学章明善道上以裨国家稽古之治下以基生民无穷之福则其为功亦岂在子经后哉序而归之余固不得而茍辞也
　　送丁郎中赴京师诗序
　　上以四方失宁尝更用方面大臣鋭意天下事乃至正二十年冬有防除平章多尔布哈公往莅江西行省而丁君季周则为其省郎中君既受命即从平章公乘驿骑出国门南去是时大江之西已为寇巢而武昌湖南诸处亦皆沦没寇党道里不通遂逺涉海洋几万余里而至于潮己而广东宪臣亦执狂悖负鄙为叛其势张甚君赞平章公督兵进讨前后破寨百有余处其所杀获甚众明年冬复移屯石桥镇益责诸将致死命未几擒其叛臣父子以归盖至是而平章公之遇害已久及凡省臣无在者君只身军旅中志在殱厥羣盗尽复江西之故地而后已今虽未能然岭海以南日就廓清而两广郡县亦赖之以少安者皆君之力也君犹不自为功方以诸将之勤劳乃事宜见表异因还奏朝廷乞降恩赏以作兴其士气于其行也道过西浙西浙名士之辱游于君者咸作歌诗送之而俾余为之序余惟士大夫之出处贵乎如所轻重而已我国家混一以来分布爪牙之士干城于内外星列棋置聫络相承其为长顾却虑可谓至矣迩者一旦寇兵窃发往往望风而遁听其陷没甚者举城以降缓急无一可赖者何哉由其不知轻重故耳今君徒以文墨之职出赞省垣若不素谙军旅之事也然当受命之日兵事方殷往者多惮行而君乃独奋不顾私毅然当隆冬冲犯寒雪逺出万里无所避及抵寇境又能被坚执鋭为士卒先卒至转战千里诛夷叛逆而志犹未怠也呜呼若君者可谓知所轻重者矣向使天下之吏皆知轻重如此岂至如今日耶余是以于君之事重有所感也然君之事天下既壮之士大夫又伟之而朝廷有弗能知也知之有弗能言也言之有弗能达也则所以明见万里之外而制之者将何以哉虽然君至朝廷有日当其请命于上也才足以致其知事足以发其言势足以达其听又方不身其谋而国焉是图朝议必有以处此者矣处之而得其宜将见诸将用命而羣凶敛迹君出则宣德意于遐壤入则奏成功于天朝而所以序君之行者固将再书不一书矣今姑识其歳月于篇端以俟
　　送胡主簿诗序
　　异时吾婺文献视他郡为独盛自今观之以忠节行谊显者则有忠简宗氏节愍梅氏黙成潘氏毅斋徐氏以道学著者则有东莱大愚二吕氏北山何氏鲁斋王氏仁山金氏以文章家名者则有香溪范氏所性时氏香山喻氏而龙川陈氏悦斋唐氏则又以事功之学而致力焉是数氏者皆相望百载之内相去百里之间郴郴乎郁郁乎其鸾凤之岐阳骅骝之冀北欤内附以来故家乔木日就凋零而百年耆旧无在者久之白云许氏稍以金氏之学鸣于时而石塘胡氏伯仲亦以雄文俊行与许氏相先后二氏之后由文学入通朝籍者是为待制栁氏学士黄氏礼部呉氏修撰张氏太常胡氏御史王氏此盖其卓卓者也余生也后虽不及执弟子礼于许氏胡氏之门然自栁氏而下皆得而师友之十数年来复将于此有所考问而故老遗书多不存矣不亦悲夫至正癸夘余既避兵呉门回视故乡恍如隔世方将访其乡先生子弟之在呉者而胡君季珹自京师至焉盖季珹乃太常之子尤予之所歆慕者也居空谷者闻人足音犹跫然而喜况于兵戈阻隔之际而见其如季珹者其为喜慰宜何如耶季珹以太常遗防为管库官继持省檄于京师遂擢杭州路总管府照磨会大都乡试季珹以流寓与贡及试春官不利而京师诸公无能以馆阁为荐者仅取广西一簿司以去广西乃去天万里烟瘴之地自承平时往者犹惮行而况四方多故举步荆棘之时乎使季珹计其家学之所自非不足于美宦也然乃弊衣羸马毅然逺厯险阻无所避亦独何心也哉余以桑梓之故尝率大夫士力留季珹而季珹乃曰家贫在逺急于禄矣余知其情遂不敢以终留也嗟乎虽无老成人尚有典刑余于婺学防絶之余得季珹逆旅中遗风流韵庶将即是而有见而季珹弃我如是是终无以广其寡陋也乎季珹且行大夫士之所尝留者咸赋诗以饯之以余于季珹为最旧俾书一言以为序余念无以为季珹言者独以昔者吾婺文献之懿而具道之如此他若季珹为学之始末广西风土之美恶已见于羣公所赋诗此不着
　　送王都事序【代人】
　　异时东南文献之懿惟婺为最盛宋亡埀八十载故家旧俗日就湮防而流风余韵之或存者寡矣凤林王氏自其先世文定公以相业显文宪公以道学鸣百年礼乐之绪独久而不坠故于婺学凋谢之余而祖孝之先大夫御史公犹以文章家着见于世天厯初尝游京师用荐者入经筵为检讨清声美誉一旦隐隐动缙绅间余时亦漫浪北游间获与御史公接暇日过从意气欢甚方将度德论世以叩其家庭之异闻而顾以忌者之不容遂归养吴门回视旧交邈焉如在天上居无何御史公出宣诏命建行台越江上越与呉颇密迩或者有会合之期然又持节闽广相望万里外亦不获偿所愿也御史公不可复作而祖孝乃自越来呉去年冬余有公府之命祖孝亦被选为长史每见祖孝之清慎雅厚绰有父风未尝不私窃自喜以为昔之不得于御史公者乃今获与祖孝同事焉抑何幸欤已而改调枢府都事又复怱怱而别于是府之僚友咸惜祖孝之去推余为文以赠呜呼余于祖孝尚可爱一言乎乃合僚友而告之曰公相府以来方将考求古典制以修举方面之治道然遗老绪言不少概见于时而耳濡目染如祖孝者今又出参戎政弗能相左右上之君子苟有事于制作且从而访之则其所取征将何以哉虽然余于祖孝之行尝占诸易得复之初九曰不逺复无祗悔祖孝尚不逾时而复来哉
　　淮南纪行诗后序
　　淮南纪行诗者临海陈先生之所赋也淮安告变浙省平章帅师讨之从行僚佐非工儒学妙于语言能讨论古今润色军旅之事者不能称其位先生于是时由左司郎中在选亦既参枢要赞戎机以克成厥勲其纪行诸诗盖其军中所赋者携至呉门既请宣君伯褧缮写成巻且俾余序诸首简余惟古者师出必吹律以占之而汉之鼓吹铙歌亦皆军中之乐也后世音乐废缺乃独歌以诗而乐府诸作见于军旅者为多然为古今之所共推者王粲从军五诗是已粲仕魏为侍中时从魏公讨张鲁鲁降遂作诗纪其事先生之诗盖仿粲而作而其为体长于本人情状风物纵横开合动荡变化而洒然之音悠然之思可喜可骇可悲可叹三读之不知手足之将鼓舞也噫此固有得于古乐之遗音非耶然乐之道至矣听之者不过得于心而会于意至其感人之妙盖不可得而言也余于先生之诗亦惟心得意会而莫能言其妙者焉呜呼安得呉季子者而与言先生之诗哉
　　送路理问序
　　匠人之制器也必随其材之大小短长而用之可圆者则用以为规可方者则用以为矩可以为梁为柱者则用之为屋室可以为柂为轼者则用之为舟车可揉者则用之为弧矢可屈者则用之为桮棬惟其有是材也然后制之为器以利民用焉否则方者不能以中规圆者不能以中矩为柂为轼者不足以为屋室之梁柱为梁为柱者不足以为舟车之柂轼弧矢之揉不可以为桮棬之屈而器非其器矣宰相之用人也亦然人之为材有大小短长之不同则其用也亦有大小短长之不一故自一才一艺以至成德之君子莫不兼收而并蓄之使用于职者各尽其所长而责其所成盖善乎其用人者也虽然有人于此果能圆其智若规方其行若矩重其任若梁若柱危以定乎志若柂安以成乎礼若轼可曲可直若弧矢可放可巻若桮棬则庶乎集众器之所长而不局乎一器之用矣不局乎一器之用则凡所以施诸其职者初不可以一器拟也孔子曰君子不器管仲以伯佐之材不能致其主于王道则曰其器小哉殆谓是欤路君季达年富而学赡上之人贤之辟为淮省从事久之选为其省管勾调平江録事又擢行军司马用于其职皆恢恢乎其有余也今复自司马改浙省理问将之官余嘉其多材而足于用有非一器之所可拟者故本众器之説以为赠嗟乎使天下之才举能如君之无施而不可则在上者无用人之难矣
　　玉笥集序
　　古者学成而用故其为志在乎行事而已然方未用时有其志而无其行事则以其性情之发寓诸吟咏之间焉及其既用也而前日之吟咏乃皆今日行事之所资则所以发诸性情以明吾志之有在者夫岂见之空言而已哉此登髙赋诗所以观乎大夫之能否者其所由来逺矣后世学不师古而诗之与事判为二途于是处逸乐者则流连光景以自放于花竹之间而不知返不幸而有饥寒之迫摈斥摧挫流离穷厄之至则嗟穷悼屈感愤呼号莫有纪极于其中然于时政无所系于治道无所补则徒见诸空言而已耳是故有见于此而思务去之者岂不谓之有志之士乎然余求之于时而未之见焉及来呉中张君思廉出其所为诗一编以示观其咏史诸作上下千百年间理乱之故得失之由皆粲然可见而陈义之大论事之逺抑扬开阖反覆顿挫无非为名教计至于乐府歌行等篇则又逸于思而豪于才者及观其他作往往不异于此而此数体者尤足以肆其驰骋云耳呜呼若思廉者盖庶几古诗人作者之能事也哉余尝以此求诸昔人之作自三百篇而下则杜子美其人也子美之诗或谓之诗史者盖其可以观时政而论治道也今思廉之诗语其音节步骤固以兼取二李诸人之所长而不尽出于子美若夫时政之有系治道之有补则其得之子美者深矣思廉之齿少于余而余学诗乃在其后当其始学时尝闻诸故老曰诗之道行事其根也政治其干也学其培也余以是求之二十年而未得其要归及观思廉之作然后悟向者之所闻为足取而思廉之惠我至矣余于思廉又安敢以年齿之已长而自弃乎因书此于巻首使观思廉之诗者或取于斯言而有所感发也夫思廉名宪其字思廉玉笥乃所居山也故以题其集云
　　夷白斋稿序
　　夷白斋稿合若干篇临海陈敬初先生所着余既访之先生尽得其稿而编次之以为三十四巻而复序其篇目曰世道有升降风气有盛衰而文运随之故自周衰圣人之遗言既熄诸子杂家并起而汩乱之汉兴董生司马迁扬雄刘向之徒出而斯文始近于古迨其后也曹刘沈谢之刻镂王杨卢骆之纤豓又靡然于当时至唐之久而昌黎韩子以道德仁义之言起而麾之然后斯文几于汉奈何元气仅还而剥丧戕贼已浸淫于五代之陋直至宋之刘杨犹务抽青嫓白错绮交绣以自衒后七十余年庐陵欧阳氏又起而麾之而天下文章复侔于汉唐之盛未几欧志弗克遂伸学者又习于当时之所谓经义者分裂牵缀气日以卑而南渡之末卒至经学文艺判为专门士风頽弊于科举之业而我朝舆地之广旷古所未有学士大夫乘其雄浑之气以为文者固未易以一二数然自天歴以来擅名于海内惟蜀郡虞公豫章揭公及金华栁公黄公而已盖四公之在当时皆涵淳茹和以鸣太平之盛治其摛辞则拟诸汉唐説理则本诸宋氏而学问则优柔于周之未衰学者咸宗尚之并称之曰虞揭栁黄而本朝之盛极矣继是而后以文名家者犹不下数人如莆田陈公之俊迈则有得于虞公新安程公之古洁则有得于揭公而临川危公之浩博则又兼得夫四公之指授者耶郁郁彬彬何可及哉近年以来独危公秉笔居中朝自余数公常想见其丰采习闻其声欬邈然其不可接者久矣于是沦谢殆尽而得先生以绍其声光也先生黄公之髙第弟子尝负其所有涉涛江游呉中久之又自呉逾淮泝河而北达于燕赵留辇毂之下久之于时虽未有所遇然自京师及四方之士不问识与不识见其文者莫不称美之不置则其得之黄公者深矣后由京师还呉适值兵兴藩翰不次用贤即以枢府都事起于家后又用之省幙用之公府迹愈显而文愈工人之求者皆随而应之盖粲乎其可观矣夫自周衰以来至于今几二千载其涉世非不逺也歴年非不久也能言之士非不伙且众也斯文能自振拔以追于古者惟汉唐及宋及我朝此四世而已而四世之中士之卓卓可称者又常不过数人焉何世之不数而人之难得若是与于此有人焉能以卓卓可称者自期待世其可不为之贵重与余于先生之文读之累月曾莫有所去取于其间虽片言半简咸附而録之者所以明乎一字画之防皆可为斯世之贵重也先生名基字敬初夷白其自号也故以题其稿云
　　送傅子异序
　　乌伤余之乡县也县之老儒曰傅景文先生者以诗鸣宋末入国朝乃挟其所有西游于杭往来涛江之上每遇遗民故老于残山剰水间必为之握手徘徊悲歌而不忍去久之行橐萧然自顾无以存于世遂敛其才为浙省幙掌故一时史笔无敢与并者先生二子长南仲次和仲俱浮沉州县间往往以儒术饰吏事有誉闻于当时大抵皆先生之遗也先生虽家乌伤然与二子客杭之日多视杭犹故里至吾子异遂即呉山上搆屋家焉子异盖先生之孙南仲之冡嗣也其居杭之日尝入省幕处先生之职后以年劳陞理问所令史从补浙东帅府掾出入诸幕府凡二十载曾不以职卑俸薄为嫌意气濯如也蔼如也且其为学既克承祖父之遗而复旁通日家之説以歳日月时定人之祸福良验由是一时名公卿无不熟子异者子异既得代稍乗间游呉门无何浙省右丞达兰公道过于呉闻子异名即物色之与之语大悦且欲有所辟荐而子异乃引辞弗就仅取一枢掾以去曰吾其所宜居也子异既受命将侍右丞公回杭而呉门之熟子异者咸赋诗饯之且请余为之序呜呼余与子异非一朝之好也其在桑梓时虽以生世之晚不及拜先生于牀下然尝托交南仲兄弟父子间十数年来离乱相仍无从会合癸夘秋余游呉门乃即子异而敦其世契焉于是子异父叔俱已物故独子异绵绵延延以眇乎一茧之绪寄诸异乡而其齿髪亦已向衰瞠焉相视宁能不怆然也乎然余闻之物之盛衰迭为消息子异祖父之着见于世者未及于盛矣则蕴诸前而发诸后岂不在子异乎子异往赴乃辟遡世德之不易感传绪之在兹尚毋以职卑俸薄而易其初心可也子异且行余念无以为子异言者姑以昔者祖父出处之大致与夫交好之始末序诸赠言之首庶几区区恭敬桑梓之防意云耳子异尚有以亮余也哉
　　送能上人诗序
　　四明陈子经告余曰余之方外交曰能上人者虽学于佛然通儒喜为诗歌至正甲辰夏尝挟所有自嘉禾游呉呉之上善知识聚公白云留上人且三阅月今将东还聚公率大夫士及禅者教者赋诗赠之而首简之文则以累吾子以吾子之余爱也因授简焉余闻其言而叹曰人之于其交惟视其贤则与之茍贤矣不以其学异已而嫌之可也古之人有行之者石曼卿之与惟俨是也然曼卿兼爱于人无所择惟俨所守者介非贤士不交人有不可其意无贵贱一切闭絶不少顾是二人者不惟其学之异而其为志亦且有不同卒乃交合而无间者岂非以其贤哉曼卿固世所谓贤者矣惟俨之贤不少概见于时而欧阳文忠公称其通儒术而善辞章则曼卿之取之也岂茍也哉子经今世之曼卿也其于上人志之有同与否余虽不得而知然其为学则异矣学异而交同则上人者岂非惟俨其人哉余不识上人而知子经为最深故以子经之贤而知其所交之必贤也虽然上人之师有龙安悦公者尝以己道为未至潜行而求之后遇素公卒能于立语之间获其终身之所欲上人继今已往茍复即其学之同者而求至焉则人谓上人贤也亦谓上人之交举贤也上人可不敦其所已至而勉其所未至者哉上人得度于普惠禅寺而掌书记于东塔教寺名善能字仲良嘉禾人
　　送王理问序
　　举一国之吏其势为孰尊曰宰相是也其责为孰重曰理官是也凡庶府百司事有不平者则平之于宰相宰相不欲以自平则下之于理官于是理官得以考其情而生死之使死者不怨生者衔德是宰相者代其君以用刑者也理官者代宰相以掌刑者也宰相势虽尊而其责不若理官之为重盖宰相不能必人之死生而理官得以法令而死生之也故理官者国家生民之司命也其责可不谓重乎然理官能重其责矣而不能尊其势操五刑之柄以立乎三事之庭为宰相者颐指而意喻之欲生其人则寛纵以附轻典欲死其人则锻链以从重刑使鞫者不得毕其虑寃者不得吐其臆理官之责岂果重于宰相矣乎虽然此非其职之罪也亦由为是职者之不能以自重也使能者而为之每一事之下一狱之成宰相曰死理官曰生宰相曰生理官曰死惟知己责之为重而不知彼势之为尊理官之责岂轻也哉维扬王君笃学力行练于理法由行军司马拜淮省理问余与王君尝居浙省为同僚且相好也故于其行既为道其责之所以重而又惜其处乎势之未尊也因其行书以授之读余言者其亦有所感发也矣
　　琴川志序
　　知常熟州事淮南卢君以为古者郡国有图风土有记所以备一方之纪载今之志书是也尝熟旧志自宋兵南渡版籍不存至庆元丙辰县令孙应时始编次为书其后县升为州厯年寖逺而是书之存盖寡且丙辰以后续其所未备者复未有其人非缺典与乃亟访孙令所编而重正之复与一二士子辑为续志附之各巻之末合十有五巻仍其旧名而题之曰琴川志余得而读之然后知君之善为政也夫士之善于为政者必先其所急以及其所缓为之衣食以厚民之生为之教化以淑民之德狱讼以戒其不率赋敛以正其不均此最其所急而不可缓者也至于考其人物之愚智风俗之盛衰以及生产之同异山川之险夷凡此之类盖差可缓而不可废者也故用事于一州一县得通敏有为之士则裁正乎缓急之间而不谬其序区别乎先后之际而不失其宜矣呜呼若君之在常熟其殆庶几于此者乎常熟为呉之支郡以言其人物则姬泰伯之所逃夫差项籍之所伯也以言其风俗则有言游公子札之文雅朱买臣陆机云兄弟之驰骤范蠡希文张季鹰之慷慨髙举也以言其生产则湖海鱼盐之富饶闻于东南也以言其山川则有海隅乌目之形胜大江东海之要害也若此数事盖皆为政者之不可废焉者也于是君之下车盖数年矣凡州政之所宜急者亦既悉举而先之而又不废其所缓厯考前数事以成乎是书真所谓通敏有为之士哉昔周官职方氏掌天下之图与其财用谷畜之数以周知其利害则志书者盖三代为政之具而后世每谨着之为故实今君之为乃能先民之所急而后及乎是余故曰善为政也书将锓梓以行君来谒曰幸为我序诸首遂书所闻授之俾刻焉










　　九灵山房集巻十二
　　钦定四库全书
　　九灵山房集巻十三　　　　元　戴良　撰吴游稿第六
　　序
　　送董郎中序
　　十数年前海内兵起生民涂炭枢密院判官穆尔古苏公首率义从分镇越江上守要害以御暴立保障以生聚东南之民赖以休息者久之方是时士大夫咸声随影附争游其门以自効若夫才识之优文艺之赡则未有过于董君正仲者矣君当院判官遇害之余即率其士大夫之在越者来归我相国我相国以武济世以文经邦不爱玉帛车马招纳四方贤俊而才识文艺之士彬彬然为生民出者大抵多游院判公之门借院判公之门得美仕至于今不絶然特起骤为柄用者常因其才而不尽以院判公之故而其人犹曰吾常游于院判公云耳则院判公之所与游岂易得哉况游于其门而复以才特见柄用如董君者哉君由枢府都事为分省员外寻拜公府长史擢枢府断事官转经厯所至甚宜于职焯有誉闻今平章公开省临安更新庶务思得宿学重望谙练治道之人以长其幙府乃以便宜荐君为左右司郎中将之官枢府诸僚友请为文以饯之夫千里之驹诚骏矣然必育于范廐者为足贵千寻之木信材矣然必产于邓林者为足珍君以才识之优文艺之赡早游院判公之门是故不失为范廐之驹邓林之木矣今复当王事靡盬之秋而受我相之知遇将见鸣和鸾于衢路适绳墨于庙堂而范廐之所育邓林之所产不虚辱也然吾闻临安为东南一都会平章公以重兵临方面当号令广布之初政治更新之日其任为至大其责为至重赞之之方宜制其变于画诺之际先其谋于筹思之时推其源以救其失定其本以持其久尽思广忠绰有可为者君其勉之幙府者庶政之喉襟也而军旅之事亦有与责矣况君居幙府之长而为其所柄用者乎
　　送真郎中序
　　客省大使真保君拜江浙行中书左右司郎中君以名将相家仕于方面其居理官也则鞫狱平允民不称寃其居客省也则宣导有仪等威有度甚为公相所器重至正甲辰秋今丞相开省临安思得通习国典谙练治道之士以长其幙府顾视羣僚中惟君宜预是选遂以便宜荐居今职吾属获交于君既久且相好也故于其行不可无一言以赠乃告之曰先平章公以名臣贵胄宿德硕才遭逢盛明广大之日敭厯省台秉麾授钺者有年矣而颙颙卭卭如珪之粹如璋之美不以至正而加厉不以至明而加察通乎事物之变而不胶于心达乎天人之蕴而不滞于迹真古所谓恺悌君子四方为纲者矣君结髪侍左右薰蒸乎直温刚简之德渐渍乎三德三行之训其耳目之所接家庭之所习无非尊君亲上字民驭吏之道昔日之所知乃今日之所行是宜君之居理官而狱讼平居客省而仪度举有以致其公相之所采用也虽然夫所贵乎世家公子者以能纂乃旧服如先公之在省台也先公之流风善政没世不忘况临安盖尝遥奉其约束旁沾其德化而民若吏至今思慕之不已君诚能以先公之治省台者赞其在上之人而推广之吾民其庶几乎诗曰王命山甫缵戎祖考我国有矣又曰无忝尔祖聿修厥德君其勉乎哉
　　送杨都事序
　　杨君百川世为呉陵望族由诸生起家公府掾有能声众论贤之荐为江浙分省都事今以前职参赞右丞公军府将行中吴大夫士与百川善者咸歌诗饯之而请余序之余曰方今海内多故兵戈四起方面大臣往往籍土地竭货财招徕僄勇士务击刺格鬬以为强军中之气凛然腾在人上士之圎冠大裾坐而尧言起而舜趋者虽风从雾集列处幙府下然皆噤口结舌惴惴莫敢出一语开陈古先王之道而为之裨赞当是时非明宪度习文法周事情者不足以揺动之百川固世之圎冠而大裾者然起家公府掾则宪度明矣进擢都司则文法习矣以诸生走南北则事情周矣而又本之以职守将之以教令是行也吾见其出入凤池从容虎帐彼之处尊位都重权者咸磨去圭角刬平畦岸不敢傲然自较其尊卑而古先王之治道庶可裨赞其一二矣况右丞公之守钱塘往往虚心多士屈己下僚与向之处尊位都重权者异也呜呼以百川之才之美而往赞右丞公如决大川而注之海余尚何所容喙于其间哉
　　送冯员外序
　　国家置官内而朝廷外而方面皆为之设幙府以广其赞助所以朂道劝德补政益治出入询谋言动献替者也然其为职亦甚难矣夫知之而必言已所可为也言之而必从岂己之所能哉上无必从之道则下有必失之患非谓之难而何虽然今之居是职者吾亦未见其为难也上之所行是耶则每徇之于外曰是已尝与损益之云耳上之所行非耶则每恕之于内曰吾居人之下言不吾从行不吾专而力不吾敌与其立异而速悔曷若附和而取容茍焉以全吾位保吾禄而去是其为职也岂不易易哉余谓士之居其位事其人当勉其所难而戒其所易能勉其难而戒其易斯无负国家置官之意矣冯君初以才辟淮省掾从仕照磨及检校官后改浙省都事皆以善赞助称今复以员外郎从平章公于临安平章公以杰出之资负有为之志方将贤礼僚属访问直道以一新其弊政君之往也吾见其无言不从无行不得虽不欲以易于其职者自处而亦无向之所谓难者矣君其勉之乎
　　送刘以顺诗序
　　谘议番阳叶君有兄曰德齐者尝以江西省员外郎分治广海间后竟没身王事而谘议君莫知之也至正癸夘广东舶商刘以顺至三呉始持员外公故人书遗谘议君而告以员外死事谘议君捧书哭仆地絶而复苏者数四已而进以顺询及其家人以顺曰余不识员外公然闻贠外死事彭夫人已卒惟孤子肇庆在今亦莫知其所向矣谘议君收涕言曰我兄已矣使是子而在则我兄虽死犹不死也虽然当烟瘴晦之际干戈纷扰之时而以眇焉独茧之绪寄诸万里外谁为我致之者终当弃官往访以存我兄之后嗣言已复哭之恸以顺因亦然出涕为感动者久之既而曰余尝以商事走湖海间见人视兄弟及兄弟之子往往如秦人视越人之肥瘠漠焉不加喜慼于其心而谘议君独眷恋如是可谓义人矣余虽不敏独不能感君之义以承君之诺乎谘议君拜且泣曰果能是吾将有以报子矣于是以顺杭海而南抵惠州访员外公门人故吏无在者已而闻诸道途之言始知叶氏孤流落州民朱氏家后以百计得之以顺奋不顾身即手携是子出入鲸波之中间关虎狼之境越万里以归之谘议君德之甚力挽以顺留吴且将图报于以顺而以顺竟择日戒行李去之不顾也谘议君方以髙才雅识佐今太尉丞相治呉进退人才直易易尔人咸谓以顺小留谘议君必有以处以顺者以顺曰吾以感人之义不食人之诺而来事既已吾当归尔不知其他也呜呼君子之所为惟其义而已矣当慷慨恤人之孤不顾一己利害时但知义之所在当如是耳初岂有丝毫邀报之心哉不然非有职司之责简书之畏也而顾以六尺之躯自试于万里不测之危地哉今世之士大夫食人之禄者亦多矣然或以事适数百里外则戚戚焉而思引避者有矣或于事而无避然不免食人之诺者有矣能弗食人之诺或不无望报之心者有矣其闻以顺之风亦可少愧哉以顺行有日谘议君为裒诗饯之而属余序其事于首简如此
　　送钱参政诗序
　　昔者藩翰守臣多以武人为之安危大柄尽出于其手然后左右前后皆一时僄勇士惟知驰马试剑击刺以为强一有被儒服之人开口説仁义礼乐法令事则往往拒絶勿使近故其流弊卒至骄蹇自恣甚至蔑弃约束盗有其众以自私我相国痛惩前弊凡守疆场绾兵柄者始参用儒服之人使以仁义为干戈礼乐为甲胄法令为矢石是则安危大柄其遂倚重于儒臣矣乎淮安守者尝踵故弊妄启事造衅相国抚之以威惠镇之以亲兵而命淮省参政桐川钱公总治焉公以甲寅科南士第一名中选授翰林国史院编修后出使方面留掾行台除浙省都事会淮安乏守遂以其省员外郎往继由贠外陞郎中由郎中擢太尉参军后居太夫人忧于呉兴佥谓士之身系安危者古有起复之典又可听其终丧而不强起之乎遂超授今职仍俾总治淮安以守其故地公引义固辞使者促上道至五六弗止公不得已乃墨衰绖而就职于是戒涂有日中吴大夫士以韩昌黎送李尚书诗分韵赋古律饯之且谓余宜为文序诸首窃观淮安统有两淮之地凡十六郡其他名州壮县盖数十焉相国以重兵分镇之带甲之士动十万计其土地之广兵戎之众诚非他郡府所及然当百战之余人民流散田业多荒而生意盖萧然矣其所仰给者不过东南之糇粮转输之事虽日月相继而从军吏士犹燕豆疏恶有辛苦无聊之心为今之计莫若寓兵于农兴屯田之政为富国之本使吾之将士得以坐享其成利于是乎椎牛酾酒丰犒部曲而休养之以固其军心以增其士气庶可用之于战守则屯田岂非今日之急务乎呜呼若公者其亦有见于此乎公之守淮也亦既本之以仁义道之以礼乐辅之以法令有以致其军士之帖服而比年以来又广屯洪泽芍陂之田以佐其兵费盖洪泽既耕则淮之东可守芍陂既种则淮之西无忧公于此可谓得守淮之急务矣昔晋羊祜之守襄阳也尝减戍逻之卒垦田八百余顷始至无百日之粮季年乃有十年之蓄则公岂非羊祜其人乎呜呼此固吾儒之能事而谓彼武人者能之乎然则安危大柄其可不倚重于公也乎公事二亲尽孝其在朝廷尝以孝行动皇上之知及归省桐川仅奉其亲以居越而桐川之兵祸曾不旋踵而见之识者以为皆公孝感之所致公之孝于其亲者如此则其所以忠于事上也宜其如前之所为矣是以不可不表而论之
　　送陈嘉兴序
　　惟我相君之治呉也思有以畏服众志而安定之乃起文学通练之士以慰其民望而士大夫之在呉者盖彬彬然而出若夫礼乐之器文艺之学则未有过于陈君子方者矣君汴人也乙亥间以春秋荐于乡及礼部辍科为观风使者所推择捧檄云迈假道于呉先平章公见其意气之宏达议论之慷慨经画之整密而文物之雍容也遂以行省都事荐起之于是章程之施于庶府故实之讲于幕中文移之行乎军旅其赫然震耀于西浙者大抵皆君启之也居久之乃以年劳陞理问由理问为郎中会嘉兴郡守乏人咸谓非借重于君不可盖以多事之秋列郡人民救死扶伤于田里闾阎者疾病呻吟未甚休息也而东征西讨赋敛繁重抚摩惠爱之恩未尽浃洽也深文俗吏接踵有司寛裕忠厚之政未足以旁达幽逺也二千石苟非其人则何以哉于斯时也宁辍君于省府之亲密而使专城于千里者其意亦深矣乎于是省府诸公惜僚友之遽别念舟车之莫留请余为文以为赠余既知君最深又方承乏儒台以文墨为职业其可以固陋辞乃序之曰我朝设进士科以取士或病实效之不着然于河南乃独得其二人焉其一曰君之兄参政公当科举复行尝以廷对魁天下士自后敭歴华要卓然有为在中台时屡以直言忤意奋不顾私其清节劲行朝议伟之天下壮之其一则君也君所居位视参政公虽稍后然观其设施如此所至岂易量哉追踪参政公岂晚也哉君行矣姑待君于苏台之上三年而归有以告我焉
　　送丁山长序
　　古者学无常师名一人为师而其余皆如弟子焉者今之学官是也然求其称是职而无愧不亦难哉江南科举盛时盖尝有议之者其説以通经义能辞赋为称职至辛已之歳科举既辍而复行朝廷遂着令以乡贡下第者署郡学正及书院山长则庶几议者之遗意而其效之浅深则又系诸其人而非法之罪也丁君子仪尝以书经中江浙乡试上名于是南北阻兵道里不通欲贡之春官未能浙省丞相便宜授呉之甫里山长呉为浙中文献之邦游儒竒士冠摩而毂击居学官者为尤难子仪倚席于此以其学于已者淑诸人不为新竒以取名不为昬诞以徇俗使贤而才者有所据立愚不肖者有所化而改至于事上接下之密勾稽钱谷之严缮修屋舍器物之备时人以为能者在子仪则其余事耳以故缙绅韦布之士识与不识皆不谋而同声曰此固通经学而能辞赋者也此固称其职而无愧者也亦既在官五载受代而归训导张某金某以余尝提举儒学知子仪为特深又且舍子仪之馆与子仪交最密是以来请文以赠余不得辞抑余私有赞子仪者子仪为湖之秀彦而湖则安定胡先生之所教也安定教湖学时尝置经义治事二斋以淑其人士如治民治兵水利算数之类亦皆在所当习是则安定之为教也似不止经义词赋二者而已耳子仪去安定虽稍逺然流风余泽被于是郡则其得之安定者深矣继兹以往法当教授一郡子仪尚毋以今之称其职者为已足而益求安定之所以教湖学者而致力焉吾徒其庶几乎湖郡太守陈君元礼余友也子仪归以余言质之其将有发也夫
　　穆院判哀诗序
　　枢密院判穆尔古苏公哀诗若干巻公之门生故吏及其士友之所作也公武威人初家涛江之上后居呉最久有才名浙水间然每困顿不偶久之用进士起家为绍兴路録事司达噜噶齐能以直道抗上官得士庶心其后遭时多故逺近骚动遂练民为兵数击叛乱有功浙省左丞杨旺扎勒方虎视钱塘方国珍亦擅威四明公往往以法诛其部曲无所顾望其所行有人所不能行者名既上闻乃迁江东道肃政廉访司经厯未几丞相达实特穆尔公复以便宜改今职公又大出师以讨不庭而台端贵人有忌公者召至私第使健者诸门击杀之先是余姚同知托卜戬君慈溪县尹陈君麟亦皆慕公之为以自奋而公盖其杰然者也然三人常鼎立为犄角势故东南之气稍振及托卜戬以无罪诛陈以失势陷至公之死而上下之望絶矣此诸君之所以深恨于斯时也恨之深而哀之至故为按抑蒿里薤露之遗音作为叙哀之诗多至千余首其壻淮省都事王顺枢密院管勾陈逊既相与编辑成巻而浙省理问刘宣公之客也来属余序其首余惟秦有奄息仲行鍼虎者皆国之良也一旦以无罪而见杀国人为赋黄鸟之诗以哀之而紫阳朱子以为世之读是诗者亦徒闵三良之不幸而念秦之衰至于王政不纲诸侯擅命而杀人不忌如此则莫知其为非也然则公等之死较诸三良之见杀固不能以尽同而诸君之所以哀之者则视黄鸟之诗为无间矣使朱子而在得诸君之诗而读之余又不知其叹世之何如也呜呼怖矣公汉姓呉氏字善卿居家甚孝为人慷慨不拘小礼遇人豁然推腹心与人交于恩意尤笃也其州里世次年寿卒葬已着于识公之墓者故此不赘焉
　　赠叶生诗序
　　国朝设科目以网罗天下之士可谓盛典矣而十数年来四方多故时方尚武中外选举之制遂格不行而世之为父兄者因不复以科举之业教其子弟而为子弟者亦不以此而为学今相国开藩中呉文武并用虽当干戈俶扰之际不废治朝崇儒之典而谘议叶君又能择良师傅益教其子以学而其仲子蕙遂精其业于举世不为之时乙已之秋浙闱角艺而蕙竟以妙年中选居诸前列于是缨冠结佩之士莫不为叶氏荣而齐郡张君首为诗一章以示意继此而赋者凡若干篇以余于谘议公为僚友既请为之诗而复虚其首简以相属呜呼若蕙者岂不为世之佳子弟哉盖我朝之设科也尝合异时明经词赋及博学宏词制策诸科而为一习之为甚难而精之为尤难世人有白首而不能与其选者有歴数举而后得者而蕙也年未弱冠即习而精之一试于乡辄登名第六以与多士相颉颃若蕙者岂不为世之佳子弟哉虽然茍非我相作养于其上谘议君教之于其下蕙亦安能以有是也继今以往尚毋志满意得而益求其至以副为相为父者之所望他日上计礼部出备官使因捧檄娯亲之荣与尊君报国之念在家为孝子在国为忠臣则蕙之贤又不止为向之佳子弟而已不然昔人谓年少登髙科为不幸者适足为蕙之累而亦何荣于是哉余于蕙有契家子之谊焉故因序诗而并致其箴规之意如此谘议君见之其必有以亮余也哉
　　沈佥院送行诗后序
　　嘉禾沈君之往官宣政也呉之大夫士赋诗若干篇以饯之临海陈先生既为之序矣先生复俾余书一言于下方余与君同仕方面也有三年之久同居郡城也有数十家之近顾不得同事于职司以观其行事之所至而将何以为言哉虽然窃尝有闻于先生之余论而可以知君之大致矣余之始游呉也君时为浙省理问官先生以惜其才之可用而不试于剧及其为呉郡守为浙省郎中为两浙盐运使固试于剧矣先生复惜其任之小责之近而不得尽展其所长及今佥书宣政之命下先生益惜其投闲而置散矣余闻而异之以为君之居理官而狱无寃人居郡而郡事理官省幙盐司而政事以明财赋以足今之官宣政也虽若优游于事为然向之居是职者皆以省宪妙选充之则其所责任亦非轻也矣而先生何惜之深耶先生曰君之才人固多知之而知之深者则莫余若也盖君之才如神骏之驹可以一日而千里而不可从容鸾和于交衢之舞况欲絷之维之以拘拘于衔橛之间哉方今在上之人厉精图治思贤如饥渴执政者茍以君转而上闻作而任之以大臣之事使破崖岸而为之则其所着见岂止如前所称而已哉古者以泛驾之马待非常之士而卒其力今岂不若古哉奚以常法而御君也呜呼此非深于知君者之言乎知君如先生则凡所以论君者宜无不当矣庸敢缀辑其大概以为后序云
　　赠医师朱碧山序【代人】
　　予蚤歳好读古书而于医家自素问难经灵枢甲乙之外得汉张长沙伤寒论爱其文奥意古读之穷日夕不能休寥寥千载之下继长沙而作者其惟刘河间乎河间之言亦奥古非深于文字者不能以尽通故通其説而得其传者往往灼知病情之所在为之一攻伐以除之可谓快意而通神者矣用是窃私慕焉而怪东南之医者鲜克以知此一日与呉医朱碧山论及之碧山乃愀然曰子诚北士也知北方之医而已矣医固无南北之异而习其学者宜有以消息之北方风气浑厚禀赋雄壮兼之饮食嗜好朴厚而俭素非有戕贼斲丧之患也一有疾焉辄以苦寒疏利之剂投之固快意而通神矣若夫东南之民体质柔脆肤理疏浅而饮食之纵嗜好之过举与北方之人异顾欲以前法施之不几于操刃而杀人乎是故北方之治疾宜以攻伐外邪为先南方之治疾宜以保养内气为本斯意也河间亦尝及之矣但引之而不发学者茍能精思而善用勿一滞于攻伐勿茍求于快意斯为得之余时虽矍然称善然犹未知其何如也及余官江浙分省而碧山以省之太医相周旋间有疾必求于碧山而碧山则每用保养之齐以取验以余虽北产而居南日久故亦不宜从事于攻伐盖慎之也余太夫人春秋髙而遘疾甚惫呉之医者羣至独碧山之用药为宜及余得亡血病服药者经年碧山视之曰此隂虚证也徐补之则愈急止则大害从之用其法不二月而愈呜呼若碧山者岂非优于其学者乎余于是益有以征其前言之不谬矣余之德于碧山者甚厚而惧无以报故为歴序其所尝论及夫治法之竒验如此使世之习河间之学者不敢以易心求之而且知所戒焉是尚碧山之志也夫
　　赠富察镇抚诗序
　　近十数年来海内多故兵戈四起而东南为尤甚余南鄙之陋儒盖久而厌乱遂挈家泛海渡黑水登莱行万里以归我王相总兵公及抵山东入昌乐界爱其境土宁谧民物阜繁驻车而少憩焉忽父老四三人者携酒浆往劳而甲胄士数辈亦欢然而前且曰官南来道里辽逺甚苦饥将于余具膳晚将于余止宿幸毋我虞也余讶而问焉则今镇抚君屯田之所君守昌乐数载而能寓兵于农奠安部落仁以绥之德以抚之使居者乐而行者喜故其途路之间更相劳徕有三代之遗风此可见君之善于莅官而王相之明于用人也于是睠兹乐土解橐与囊即西郭而问舎焉君乃为之假馆以居之分俸以食之朝夕过从甚相款洽既而邑之人士亦咸感君之惠作为声诗以咏歌之以余尝从事于文学请一言为序引余惟至元甲戌间中书左丞相巴延公帅师南下以伐宋大败宋师于江夏于时将吏兵佐之在军者咸诣麾下贺而丞相则以为此皆三君子之力非我之能也夫所谓三君子者乃河南陈公覃怀许公其一则我富察公也自后朝廷録富察之勲绩以怀逺大将军荆湖广东道水陆管军正万户俾其子孙世袭焉君盖富察公之诸孙生长世家为时贵胄其耳目之所接家庭之所习无非尊君亲上字民驭军之事昔日之所知乃今日之所行是宜君之有为于其职而王相之有取于君也虽然夫所贵乎世家贵胄者以能纂乃旧服如先公之在军旅也君诚能以先公之在军旅者赞辅王相以平定其土宇朝廷亦安得不以待先公者待君焉诗曰王命山甫缵戎祖考君其勉之矣君名文政字景仪富察其氏也今为行军镇抚云
　　禅海集序
　　永嘉有沙门曰道衡平公冥心禅悦深通内典乃以去古既逺淳风日浇末法羼提寖失其本遂广辑羣书发明斯事绵厯十载始克成编所谓禅门宗泒图人天眼目亦既模印以行后复以诸尊宿语去华存实补缀类聚曰提纲曰上堂曰小参曰训示语曰拈古曰颂古曰赞曰偈曰书问曰疏语曰小佛事洎六祖檀经马祖四家语合若干巻名之曰禅海集盖取马祖禅归海语也于是道衡居呉日久余以非才窃禄于呉朝夕与道衡游获知述作之大概道衡将绣诸梓遂俾序其篇端余尝闻诸学佛之人曰释迦二十八传为达摩入中国为初祖初祖相承至忍大师而秀与能分南北宗南宗既为六祖弟子日盛至马祖大兴禅教尊其道者益衍迤盛大他宗莫及也然皆有机縁训示之语弟子编而集之分为五宗宋景德间呉僧道原采掇成书曰传灯録禅宗之书盖昉诸此自是以后又有续灯广灯五灯会元宗镜録僧寳传宗门统要诸书者出富哉其为言矣然自南渡以迄我元诸尊宿之道行法言散漫诸方未有辑而为书者而况比年以来兵火四起所至荡焚妙防元规不絶如线疑似几防之失将何所折衷哉此道衡之书所以不可不作也然必名之以禅海者禅言其静而海言其性也佛氏以见性为学而性之不能见者动累之也是故驻动谓之静能静则明明则性可见矣性可见则通乎佛矣故禅海者诚学佛之要书也其编辑之富述作之精虽与传灯诸书并传可也然非上根大器之人其亦孰得而知哉于此而不知则舎禅海而入苦海岂道衡意哉余非知佛学者姑诵所闻以为序使后之人观之其亦有所感悟也矣道衡俗姓叶氏祝髪镇江之金山禅教二书靡不毕通间亦旁习儒言其于诸子百家多所涉猎然最善作诗有所谓半间集传诸学者云
　　云深诗序
　　呉僧朝宗家祁水之南生而颖异幼不好弄甫十歳得法华七巻读之即通大义父母以为夙成因命祝髪为僧习内典之学后入天岸法师室复得止观之防焉既而典宾筵于雨华主忏席于大德首众于南翔皆以德业优赡著称然恬静自守雅不泥荣名尝题其所居曰云深而自号曰云深道人嗟夫昔人赋诗有以僧托兴于云者盖云与僧皆游于世之外而以云出僧不出为高故唐显万在万松岭与云争半间分之而以已之不出休休焉自骄于云则云者固僧之所宜以托兴焉者也朝宗以云深题其居岂非诗人之遗意而万之徒与故为序其事而系以诗曰老僧客云间云深不知处禅房玉叶迷法座天花防无形视其消弥空覩其聚动静齐变幻昏旦相依附云以无心出僧以无心住虽云同巻舒终亦异留去显万今何在云山旧尝驻对之而自骄宁不以此故僧盖万之徒是用寓情素
　　九灵山房集巻十三
　　钦定四库全书
　　九灵山房集巻十四　　　　元　戴良　撰呉游稿第七
　　墓志铭
　　王处士墓志铭
　　呉门王翥丧其父之三月以凶服诣余之故人而语之曰吾释先人之殡谒子于城之西盖窃有请也吾先人之生有德蕴于躬而施于家然不获显于世今其死宜得铭以传而世之工言能使不朽者又知之莫能深则吾先人之所存其卒于无传耶然闻子之友曰九灵先生者方居儒台掌教职其言为可征子幸为我求为铭藏之墓中庶可显于今而传于后余故人以告余叹曰诚若是余其可辞耶则取翥所自为状为之志而铭之志曰君讳某字仲和尝署其号曰中和处士其先会稽人后徙居呉之长洲县永昌溪上父曰某妣某氏君循循雅饬毅然不好戏弄而孝友盖出于天性早失母惟致养于其父凡志之所在不以已一于父而已至于服食之需苟力能应之悉举以进虽歳甚俭而致丰于父者终不废也其遇亲戚宗党一本于礼让人有患难必急拯之如水火家居益延良师友课子姓以学而翥以文行知名缙绅间君娶周氏有子一人即翥女三人皆嫁为士人妻生于至大已酉五月某甲子卒于至正甲辰十二月某甲子得年五十有六卒后三月卜葬于县之凤凰山先茔之次礼也夫自乡举里选之法坏而士之有德者常不胜于词章葩藻之才故君之生不获显于世而死也世之知其行者复少焉以君为已之心胜虽无憾于此可也然自吾党而观之使为善者不得荣于前而又无以誉于后亦何所恃而劝耶此余所以不辞而铭之也铭曰
　　生不得于彼死何有于此纳铭幽宫以慰其子呜呼已矣夫
　　殷府君墓志铭
　　君讳德辂字乘之其先丁氏盖济阳大族君六世祖麟飞徙湖之德清今为华亭人者则君大父益之所迁也益之祖仪于君为髙祖娶华亭之殷氏至益仕宋为武翼都钤时与阿术战败逃匿殷氏家故以殷为籍遂家焉益生吉甫无子君由从子为之后于是君生八歳矣君未弱冠而吉甫卒乃奉祖母王如其父在时后以贫故为上海县吏民有病饥染盗者县大夫悯而欲贷其死罪然持于僚吏不果行君为辨其情轻之人服其刚恕厯盐司横浦调嘉兴僧师僧告其族贼杀事吏谳四月余不白移君谳君徴得其贼而被寃者二十人悉平反出之又甲民诉乙民防其子尸于水连十余人县谳又不白君鞫之乃他姓疾子为盗私捶杀而诬乙也良民有与盗首疑名者吏脱正犯而收之君白诸长令即日释去既而调平江録事司掌承天万寿僧狱事皆能雪其寃由是以举陞平江路史郡守道通公雅器重之事难决者必需君决荐调杭郡盗入广济库株逮者百余人平凖库守兵首钞裨伪株逮者八十余人君独疑非他盗谓鞫法当以典守者为始既而果然东南隅获亡姓女尸隣仇妇指某氏妇挺死官以为实某氏妇且诬服君独曰听仇妇一言以断大狱可乎后果获真犯乃他妇捶死义女也由是郡长廉公守任公俱以能绩举陞江浙财赋茶运司吏已而以省檄对调湖州湖守髙公举广东宪史檄且至君以疾辞乃以行中书选出长缙云县幕县豪号两虎者闭户敛迹终君三年不敢肆居无何富民坐令门竪捶杀平民连七人司牍吏欲出甲系乙且以脱富民君问故曰甲多子女系之必有词乙独且鳏不虑也君骂曰人茍以势利杀无子者尚谓有天道乎遂用正其法君之为吏盖如此君晚年强健如少壮时忽一日谓子弼曰吾吏游四方者四十年矣而先人墓庐圮废弗辑非孝也即日谢事归治田筑室于先墓之侧日狎田夫野老为耕牧乐尝属弼曰汝当从大儒先生学以绍隆其先业勿复为刀笔吏弼遂出游浙东西厯聘诸老生而师事之著书以自见君之教也君娶叶氏生子一人即弼今辟枢密分院参谋官女二人长适盛某次适会稽县主簿毛彦颖再娶蒋氏无子弼之弟垕盖庶出也君生于至元癸已十月廿三日申时及卒同其年月日时得年六十有一以某年月日葬于上海髙昌乡之阳泾原与叶氏同竁监察御史张公士坚以君守正不阿题其墓曰正斋殷君之墓而金华戴良为之铭铭曰
　　丁为显宗济阳其始居湖四世赵宋始徙君之大考逃乱华亭遂匿厥先以殷嗣丁猗君之生实配前德颀而阳阳而心翼翼亦既筮仕归忠于君施约则已播惠在民嗟嗟我君宜贵而显何施之深而力之浅维其有子克大厥家天祉正人非在兹耶
　　止轩居士金君墓志铭
　　呜呼自三王不作所以教养天下之士者有不至而风俗之坏久矣于此有人焉能以孝友行于身化于家使其子孙世守而不失如唐之张氏五季之陈氏宋之孙氏陆氏其风声气概岂不足为世劝哉此呉门金氏其事有可叙述焉而居士盖其卓卓者也居士大梁官族五世祖讳铸始自大梁来徙因家焉铸业儒与其弟钧甚和协不分财异居友爱之声闻于呉呉人无逺近亲疏皆习知其为人至今言者犹为之慨然也铸之子曰履曰顺钧之子曰益曰谦至顺之子曰昱曰晟曰升昱之子曰伯达晟之子曰伯荣曰孟祥升之子曰伯迪而家寖盛然未始以富而废礼伯荣生子六人而居士其仲也居士讳宏道字达可晚乃自号止轩居士自幼天质粹美恂恂蹈规矩惟谨伯荣尝竒之曰集吾事者必是子也至是果能刻苦自修复以孝友帅其家居士事母呉夫人甚至呉好游居士每与诸弟舆之庭庑间冀得其欢心一旦呉病疽居士晨夕抱持不少懈迨革居士口吮其疽以溃且焚香吁天愿以已年益母寿吴于梦寐中忽闻震声如惊雷者三病以寻愈及呉卒居士持丧尽礼居于倚庐言必戚哭必哀比葬隂雨浃旬居士每夜泣祷上下神祗辞极凄楚至期乃霁既窆雨复如初人以为皆孝感所致居士于兄弟克尽和孺之情诸弟有干才者则委以家事有仕资者则给使出仕至于事育之责一以身任之既而伯季皆早死独其仲复善在两人友爱尤笃被服饮食同之忧悲愉乐共之居士蚤失配偶而终身不再娶屏处一室旁絶姬侍惟左图右书焚香独坐遇夜则课诸子以学且喻之曰吾世儒家汝等当绍承先志毋堕其业及复善之子起以诸生起家为常熟同知仲兄公大之子璹中浙省乡试未尝不喜动颜间先是有士人与名乡荐者当会试礼部贫不克行居士既资其行槖复给其家使无后顾忧其士遂登名上第为时名臣人有以白金寄居士者未几兵起居士仓皇出避曁还空其家无一物遗居士乃别具金归之且曰即前所寄物也人唶唶称异曰吾闻古有义士者于今始见之矣居士衣食有余辄以赒其乡里之不足亲戚宗党待居士而婚葬者若干人居士性甚严家庭之间曾不少假以色辞及至接官长交朋友则言温气和如在春风中然雅爱名山川暇日则扁舟出游翛然忘返平居读书手不释巻尤喜吟咏以自陶写有止轩随笔若干巻贫乐吟稿若干巻藏于家居士年老而康强一日病忽作谓复善曰死生之道犹昼夜然人之所必至无足憾者汝苐益修其家政以迓续前人我死其瞑目矣言已而逝居士生于大德丁酉六月六日丁酉卒于至正乙已闰十月十七日辛未逾月一日甲申葬于娄门王村先茔之次享年六十有九娶曹氏无子以季弟止善之子权为后孙一曰寿同居士不乐仕进集贤院尝锡其号曰贞逸先生而有司则以居士兄弟同居至六世为请于朝而旌表之号曰义门嗟夫世之享有隆名盛位或身不终或至子孙而失者多矣而居士一门乃以孝友相传至于永久而弗坠何其贤哉铭以彰其德亦以朂其嗣人云铭曰
　　有斐君子在呉之中本支六世燔防同门揭旌书双表崇四国赖以敦浇风敦浇风德何厚白石可烂铭不朽
　　申屠先生墓志铭
　　呜呼是惟申屠先生之墓先生家于暨之阳距余居不二舍近而辱与为忘年交者余二十载后余从禄四方归而复求先生于暨上而先生死矣呜呼悲夫先生讳某字某申屠其氏也大父某父某皆隐居而终先生夙有异姿自成童时嶷嶷不与凡子齿然家故贫稍习吏事以自给未几金华黄文献公为其州之判官一见即大竒之谓曰子何以吏为哉遂教之治经为举子业习之数年自谓功名可覆手取不烦久苦一室中乃治装出游逾涛江而西宿留吴门客丹邱柯公九思所世之名人魁士鲜不与善而京兆杜公本武威余公阙临川危公素永嘉李公孝先尤号为知已至是诸公交相引重一时声誉蔼然腾在人上及就试乡闱其辈敛袵畏服皆曰莫先申屠生然屡举不利仅中辛已甲申副榜以新例授徽州路歙县儒学教谕改信之贵溪序迁婺州路月泉书院山长所至扶善遏过得师道甚先生学负经济慨然有志于当时顾厄于下位噤不得一施遂韬光敛耀与世相浮沉然人咸知其可用至正间师旅饥馑并臻逺近骚动方面大臣以不称职罢去相望浙东肃政廉访副使伯家讷公方独署一道事思得髙才之士为已助或荐先生之才不在诸葛亮下即走币以聘欲以参谋留幕府先生辞不就乃以五经师起之舎诸郡庠事无大小公悉谘之而后行乃增筑城郭遏止奸盗黜赃吏赈贫民浙东之政为天下第一者先生之助居多先生年且老行将坚卧空山为终老计而东南兵起乡邑失宁蹙蹙靡所止居有间关归国之心焉已而疆土内附荐徙逺地先生益危言危行不少贬损而卒以徙死呜呼悲夫先生学通春秋而深于左氏传乡之诸生执经考疑者继于门而所着春秋大义熟在人口然最喜为诗勾章棘句洒然有杜甫之遗音至于作字则清妍宛密虽褚遂良薛稷复生殆不是过平居议论风发品藻古今人物亹亹不能休座客闻之率为之夺气而谐谑调笑卓诡不羁又一处以和且善饮酒宾客朋游必剧醉雅歌投壶穷日夜不厌行橐虽屡空无所问也治家严而有礼伉俪相敬如宾课诸子以学家庭之间而自为师友其遇童仆有恩意故临祸患无一离叛者娶东平吕氏河南道肃政廉访使唐臣之孙女曲阜县尹贞之女有贤行以忧致疾亡子男二人长濬次澂皆能世其业女二人长适文献公之孙某次适某生于某年月日卒于某年月日得年六十卒之日惟濬在左右即收焚之将函骨以归然竟坐贬不克后三载以例放还始负其骨葬于其乡先茔之次原曰某原某年月日也于是濬等踵门泣拜曰先人所为游而有文者谁乎幸哀而赐之铭使死者有知将不抑郁于土中矣先生被遣时尝托余经纪其家事已而家属在遣中未能少承其所托岂意今者遽铭其墓耶呜呼悲夫铭曰
　　才可大施而位不赢何志之忠卒与祸并惟其久閟以启厥声吁嗟先生
　　方大年墓志铭
　　某年月日暨阳方君大年卒于金华之寓馆既卒馆人舆而致诸家阅五日始克大小敛成丧明年十二月乙夘葬于其乡之髙湖前事之月其子文燧舍杖哭拜使者以书来告曰先人不幸以死累夫子今将以日月葬敢以铭墓之辞重为夫子累不肖嗣方居次不得跣以请余受书哭曰呜呼吾尚忍铭吾友也耶又数日大年之弟桢来速铭且曰不得铭无以葬乃叙其族世名字及事始终而铭之大年讳椿字大年其先睦人也后迁越之暨阳大父铁赠奉训大夫同知绍兴路事父洵沅州路古学正大年之宗素盛且好礼自其曾从祖尝大开义塾聘明师儒以淑其家之子弟及四方之学徒于是吾邑渊颖先生呉公实为义塾师大年时未弱冠已能执经考义崭然出诸生右诸生方业应制书规利禄大年独鄙而不习曰大丈夫不能为相于朝堂佐天子致太平则当将三军之士立功业于边陲茍皆不得宁退而隐处抱吾才以没世谁能抑首促促习此俳优语以侥幸于万一耶故其为人慷慨有大志善谋议负胆畧俨然战国诸君子之遗风时东南搆兵连数歳不解大年每偃卧一室计其胜负成败百不失一二然所守以正不欲为茍出聘币继于门弗顾也大年遇姻党以恩接宾客以礼九族之亲或愚待之不以愚而慢士大夫之贤虽失势待之不以失势疏一时人士闻大年之风者无不与之游大年辄刲羊贳酒诙调醉呼以为乐虽经时厯歳未尝有所厚薄勤怠也于是近逺诸郡邑日入于乱大年心怀忧郁得唾血病者久之一日出游金华舍余之近馆余方与之登八咏楼诵沈约之诗俯仰溪山追逐风月以舒其志解其忧然未几病作唾血数升翼日又大作唾出数斗许遂卒大年兄弟四人长大年季曰梴曰桢曰棐皆以和协称其妹适福建行中书平章闗僧配曰石氏生子男二长文炳早死次即请铭者有父风孙男一曰坠孙女一俱幼生于延祐四年丁已歳七月十七日距卒时得年四十六呜呼余与大年俱渊颖门人有同门之好辱交既密且久有同志之乐术业同而出处同至于生之年又同则交友如大年者指不再屈矣祸患余生方资大年以为助而大年乃托我以死铭以诔之固有所不忍者焉铭曰
　　筐不可以持屋骅骝不可以服车橇不可以履川守正之士不可使从邪此大年之墓后百十载人将过之而咨嗟
　　亡妾李氏墓志铭
　　妾姓李氏河西人故江南行御史台治书侍御史笃鲁迷失公之妻侄女也公以李之惠敏且早孤抱之为已女未几公薨其义母复抱以适维扬董氏董亦河西贵族与太尉御史大夫髙公太尉丞相答失帖木儿公皆姻娅两公既官江南而其诸子又皆从仕浙东西有禄食故遂携家即钱塘居焉于是李年十九以至正乙已冬自钱塘归余为妾余时以淮南儒学提举留呉门与妻金华县君居李入门事余恪敬以顺事金华县君肃恭畏谨歳时率诸女妇进拜捧觞称寿无违礼家庭之素习然也李气貌颇庄重两颐丰下耳长而埀或以为禀之天者宜厚然竟以事余之次年感暴疾以亡距入门时仅六阅月丙午六月三日也亡后三日用浮屠法火厝于呉东门外函其骨葬灭度桥水裔呉之士友自学士陈公而下咸来归赙而大夫公之子参政安公亦蹐门吊哭后一月金华县君往钱塘命子礼择道士之有功行者为醮以度之集庆路同知宣君昭实商其醮事且成焉又一月余始追刻其事于石纳诸水为铭
　　卫节妇坟记
　　丞相掾姚翥书其外祖夫人卫节妇之行事世次而使图所以传后世者按节妇讳觉善姓王氏家临江之新喻父讳惟逺生十八年而归维扬衞桓归十一年而桓卒节妇恶衣恶食御之无愠色井臼中馈之事亲之惟谨纫缝之劳职之不废以止有吾姑也故致其养愈劳而不懈以其失所天也故奉其先愈久而犹悲平居训诸子以恭俭待婣旧以慈爱化女妇以柔顺而内外亲无戚疏愚良辈者附卑者慕曰可矜法也当桓之亡节妇年尚少父母之家欲夺而嫁之节妇泣曰吾夫既亡吾不忍即死者期有以养吾之姑奉吾之祭祀抚吾之诸子如斯而已他非所敢知也其贤如此至正戊子间郡守程公铎以事闻淮东部使者姚公绂加察详焉表其门曰节妇王氏之门久之淮南兵起里有姚世亨者节妇壻也谋避地江南因舆节妇行且挈其一孙以从行至姑苏遂僦居焉至正戊戌九月一日节妇卒于世亨之寓舍得年八十以某年月日葬呉县之呉山汤家原子男二人长曰国祥次曰国珍女二人长妙淑适陈某先卒次曰妙清世亨妻孙男一人曰庸世亨生三子长曰习次曰翥即请文者季曰翀皆节妇抚养以成盖妙清出也呜呼古者妇人不识防屏笑言不闻于邻里名不出其境而善行止于阃以内今节妇生则署其行以表焉没则纪其事以传焉不亦戾古之道乎虽然世不古若自公卿大夫无完节而彼妇人者能之则表而传焉宜也是亦道之熄也呜呼悲哉为述其概刻而记诸墓
　　陈廉访圹记【代孤子】
　　呜呼我先公讳允文字昭祖姓陈氏其先柘城人于通议大夫签河南省事赠正议大夫吏部尚书文肃公讳思济追封颖川郡夫人王氏之室为孙赠嘉议大夫礼部尚书讳某赠颖川郡夫人李氏之室为子朝列大夫佥广西道肃政廉访司事中议大夫中山府知府致仕讳诚赠颖川郡夫人某氏之室为从子先公乃知府公所出尚书公无嗣故以文肃公命为之后焉先公由儒士试吏宪部厯御史大夫丞相掾授承直郎礼部主事寻奉特命改太禧院断事官经厯转奉议大夫陜西诸道行御史台监察御史迁江南诸道行御史台监察御史改西台都事擢奉政大夫复拜监察御史除朝请大夫浙东海右道肃政廉访副使继以中顺大夫移副江西宪陞太中大夫海北广东道肃政廉访使以嘉议大夫礼部尚书致仕先公晚值中原兵起徙居毗陵寻又避地于呉竟即呉门寓舍薨焉生于至元壬午歳十一月十八日丑时薨于至正乙已歳而同其生之月日时寿年八十有四以是年十二月戊午葬于呉县十三都之沙泾村制字墩娶徐氏早世继高氏南台中丞高公文甫之女俱赠颖川郡夫人子男二人长介次今夭女二人长适福建道肃政廉访副使赠翰林直学士李文肃公之孙煜次适中顺大夫同知湖州路总管府事王某呜呼维文肃公以恢宏之才勤敏之学事我世祖皇帝德位并着为时名臣维先公被服祖训早有荣名厯践华要隮秩三品而寛厚乐易之政忠勤廉让之声布于中外论者以为有文肃遗风然乃遭时不淑莫宁家居艰苦羁穷十有余载卒至属纩之日贫无以敛岂非命也夫不肖孤方俯伏草土未能乞铭当代君子以登载盛美姑叙爵里薨岁月纳之圹中
　　祭陈夫人文
　　百乘之家硕大且昌坐役羣丑驾坚驱良不有德人孰提其纲夫人之生和裕敦厐实夷实訏实厚实方实聪实懿实靖实庄遂配君子于先有光君子发身爰自文塲借筹幙府秉律戎行曾不几时荐宾于王乃亢宗系乃盖乡邦亦由夫人以佐以相既相君子尤孝姑嫜生具甘防死谨烝尝有男鹄峙有女鸾翔靡间嫡孽一以概量人有妾媵忌嫉是常彼方穽深我不机张人处丰盈鲜克自防彼为骄侈我则匪扬福善祸淫道由彼苍载观夫人宜寿而康如何一疾竟却水浆绵延三月卒至沦亡吾侪小子久厠门墙遂及诸妇亦至于堂或笑或言或饮以觞昔焉叙欢今则增伤輀车既驾丹旐央央里闬州闾踯躅周章矧于我属俾也可忘














　　九灵山房集巻十四
　　钦定四库全书
　　九灵山房集巻十五　　　　元　戴良　撰鄞游稿第一
　　乐府
　　短歌行五解
　　悠悠逝波歳月防何君子有酒式宴且歌【一解】人无百年五十已过来途渐少去途苦多【二解】日不重旦春不两和今我不乐顔能再酡【三解】寒蝉在柳蟋蟀鸣莎情以秋悲髪以忧皤【四解】防酒既倾短歌是哦聊乐一时孰知其他【五解】
　　门有车马客
　　门有车马客驾言故乡至问讯辞未终相顾辄挥涕叹我久不归流落江海裔空怀锦绣肠何有王霸器童仆失旧欢妻子生新喟昔如鹰脱鞲今作鹄埀翅仍闻邦族间近亦多凋弊市朝既迁易衣冠恒殄瘁松栢匝广阡蒿莱芜故第天运无终穷人事有崇替彼道茍如斯此生安足恃已矣勿复言兴衰自古然
　　巫山高
　　巫山望欲极神女出何迟朝暮自云雨君王徒梦思魂乗林树合心着峡猿悲婉娈阳台夜不知今是非
　　鸿鴈生塞北行
　　鸿鴈何从来千里度江湘当春既北飞渉秋复南翔南翔违霜雪北飞逃畏阳岂不念乡塞所至有炎凉客子别家久遥遥征路长朝游齐鲁国暮行呉越乡何思防防茅惟忧系否桑壮心移歳华徂貌委年霜蓬落绕本茎莲飘恋旧房此邦虽乐土故乡焉可忘
　　战城南
　　将军西出塞冐顿北临关欲战葱河道先夺桑干源铁骑已云集革车仍电奔绥边吾岂敢聊报一餐恩
　　杂怨二首
　　并翼犹有义比肩犹有情谁知歌扇妾虚负合欢名君泪如朝露妾泪如春澜朝露应时晞春澜何日干
　　三妇豓辞二首
　　大妇荡湖船中妇歌采莲小妇独娇态含羞辞未宣牵篷掩花面何处不堪怜
　　大妇翦罗衣中妇缀珠帷小妇独无事月下理蛾眉花落满庭曲何从觅履綦
　　饮马长城窟行
　　将军西击胡道过长城窟饮马马不前为有征人骨征人之骨朽且寒沉寃浸恨知防年当时亦为击胡死流落孤魂此水边秦皇秦皇好征讨谁识穷兵是无道为君无道天实亡不备中朝备北方一朝祸自萧墙起回首长城空万里
　　雉子斑
　　天地茫茫遂物情雉子斑兮在林坰心怀耿介飞且鸣扇绮翼振锦膺文章尽称丽意气自多惊宁判带箭死榛莽不肯为裘奉圣明韩信烹汉鼎仲由醢卫庭智勇难并立贤愚每相倾宜哉避世士往同雉子逃其形
　　城上乌
　　城上乌翛翛尾毕毕逋体寒谁识得声短强相呼为忆结巢岩穴日一歳还生八九雏羽成翮备各飞去乃留阿母向城隅向城隅何所止居乌将北游雏莫与俱我欲远衔汝力弱而口瘏方欲舍之行又恐秦家桂树枯雏兮雏兮慎所如毋毁汝巢毋阏汝躯
　　有所思
　　我思美人乃在瀛海之东隅去路何迢迢青碕緑浦相萦纡常时起向高楼望美人不见空愁予空愁予路难越梦里纵窥巫峡云觉来讵覩洞房月记得洞房年少时绣户文窗罗绮帷鹦鹉杯中酌芳酤鸳鸯褥上听歌辞荏苒歳云暮佳期不得顾镜台朝揜学月眉花堦夜黯如云歩美人兮美人年年此地暗思君愿君莫作秋来草一回见之一回老
　　艾如张
　　翠为衿锦为衣朝朝暮暮泽水飞泽中青草深且茂莫聼尔媒登垄雊垄头西接桃李塲蓬藋艾尽有罗张罗虽可避机莫测尔误触之恐身伤请看旧日张罗处祥凤冥鸿不肯顾
　　朱鹭
　　朱鹭何从止去啄金堤饮玉水朝随赤鴈暮碧鸡荡漾惊波不得栖有时挟子上林去网丝纷纷复难避不如敛翅江海湄逺却幽并游侠儿
　　白头吟
　　莫把白头吟来调緑绮琴蜀客当年聘私室两情总向琴中得谁信黄金买赋时已是青娥辞宠日丝春来托女萝雪霜未至尚缠柯若个人心如草木不到白头妾遭逐妾有嫁时緑玉簮时时插髻悦君心一朝堕地双股折恰似君心中道絶我簮纵折犹共藏君心一絶去他乡
　　西门行
　　出西门望崦嵫莫停干轴驻坤维叹人生感盛衰夀命百年焉可期燕东逝鴈南归今日不乐待何时鉴徂貎抚颓机起招亲识饮华巵唱歌曲挥舞衣放情舒意解忧悲
　　题罗氏五老图乐府三解
　　五石陨东海钟秀五老人五石陨东海钟秀五老人厖睂鹤髪槁项癯身韬光养晦葆精毓神年既孔高福亦随臻歌以言之钟秀五老人
　　家居五磊山人与山俱夀家居五磊山人与山俱夀伯也居前叔兮在后上孤楚老下鄙燕窦如星之列如岳之秀歌以言之人与山俱夀
　　睢阳图五老乃萃罗氏门睢阳图五老乃萃罗氏门昔聨乡梓今则同根昔在朋僚今作弟昆匪善曷致匪义奚敦歌以言之乃萃罗氏门
　　日重光行
　　日重光天命良悠悠日重光隂回阳薄春复秋日重光人生百年苦易满日重光黑髪防时还白头日重光花谢必再开日重光人不再少老即休日重光堪叹富贵利逹日重光一时变灭如浮沤日重光何不学彼神仙日重光逍遥物外身长留
　　月重轮行
　　天运茫茫月重轮盛时难久长月重轮穷通荣辱一来一去无常月重轮人生在世忽焉迁变如流光月重轮善哉古昔人功立名扬身没之后千载何煌煌愚覩一时圣视无疆我观我生堪叹伤堪叹伤
　　五言古诗
　　感怀十九首
　　黄虞去我远大道邈难追悠悠观世运终古叹兴衰王风哀以思周室日陵迟二伯方迭起七雄更相持兼并逮狂秦干戈益纷披复闻晋搆乱五部乗祸机杀伐代相寻昏虐无休期羣生困涂炭万象翳氛霏岂无忧世者咄嗟吾道非楚狂隠歌凤商山沦采芝去去君勿疑古今同一时
　　杪歳属揺落青蒲忽青青萌逹未防日大火已南明天运一如是废兴安得停商郊迁夏鼎殷士祼周京冀方既已没亳社亦已平务光真逹道敝屣薄时荣
　　大运沦三代高人尚谁窥昭昭羊裘子乃悟白云期身托富春耕心罥桐江丝高视万乗主清风振四埀世间骄豪軰驱逼正防防何当攀逸驾山颠与水湄
　　宠极辱防至势利真祸罗君看道旁木防曾成斧柯世中繁华子追恨每苦多芬芳有徂谢平地生风波陆机去华亭苏子狭三河平生已谓毕末路其如何
　　高居观羣动役役将何为巧智递倾夺利欲争刀锥古昔有遗言财多怨之归天桃沐春雨灼灼能防时累愚不知戒永为逹士嗤
　　吾观隂阳化浩浩靡有停圆光甫东照灵曜已西倾以之叹斯世谁能独久生金仙谈寂灭老聃示窈防亦有羡门子道与元化并不死复不老翩然凌太清顾怜蚩蚩軰诳谲误丹经
　　秋风何萧瑟一夜下庭緑登高望宇宙悄悄伤心曲人生百年内四序相廹促衰顔与颓运去去不再复今晨与君防明旦成往躅夸父走虞渊前途乃尔速世人不自悟朝暮营所欲冰炭满襟抱殊无一朝足奄忽乗物化身名同草木
　　时秋救边急喧呼闻防兵荒城接沙漠羣马尽嘶鸣荷防者谁子赢粮将远征借问何所之天骄窥汉城西奔丁零塞北走单于亭穷冬冰雪交殊方不可行骨肉两决絶悲极哭无声怯卒当劲敌投鱼饇长鲸已分沙塲死暴骨无完形驱车舍之去不忍听此声圣人御防内早使太阶平
　　伐木音久废交友竟吾欺利害纷啖食迫逐方交驰晨起践零露四顾将安之东路阻山海北走到临淄临淄古齐国淳风亦早衰惟闻管敬仲尝受鲍叔知其人今已殁乡里失其依知音茍不存仗剑起旋归
　　蛩蛩分蟨食有难负以逃一饱不忘报况复成久要子大啄母脑亦有东山鸮同气且相残将复敦外交蓬莱与方丈乃在东海湄中有一老翁人説是安期晓沐旸谷水夜燔若木枝手中碧玉笙时把紫鸾吹我欲访仙术长跪前致辞飚车歘高举腾空掩徂辉跻攀莫能及望望成朶颐何时驾飞鹤挥手与世辞
　　元圃有丹木八榦何亭亭光同白玉润液比碧瑶清不知何年代产此至阳精仙经所尝言服之可千龄吾将具舟檝渉海掇其英
　　良辰岂长遇隂晦在须臾今日弗为乐明旦恐不如都门多佳丽清啭当座隅促席道平素况有高士俱列爼过三鼎倾酒尽百壶挥金娯心意慷慨不留储逹人每滔荡俗士恒自拘白头怀轗轲抚已一长吁
　　在世忽如寄胡乃劳其生浊酒报初熟颓然醉前荣日莫彩云敛天宇湛虚明羣动各已息一鸟忽嘤鸣感之欲长叹酒至还复倾陶公殁已久谁能喻吾情
　　索居将永矣浩然怀故都故都何处所限此江与湖时时起望之风波缅前途独见双飞燕连翩还我庐我庐有丛菊近亦开防株恐从分别来灵根日就芜请为语比邻蚤把恶草除恶草除已尽叹息复何如
　　落叶响空山羁鸟号莫林此时单居妇哀怨起瑶琴清商逐风转三叹有余音分明曲中意感此离恨深空牀亦易守时寒难独禁凉飚一夕起逹曙怀重衾君固执高节讵知伤妾心
　　家藏两宝剑已合雌与雄潜锋在金匣谓当长相从何言风雨夕化作双蛟龙一游呉水西一落丰城东相去邈千里时时气上冲神物终不隔歳晏防当逄
　　游鱼返重渊飞鸟归莫山行子别乡国既久何当还日落长风起棱棱气遂寒居人息深帷浮客未遑餐忧虞销素质风霜凋夙顔惟余一寸心歳莫保贞坚
　　渉波采芳馨见此緑荷好褰茎折其丝芳情共缠绕良人久离居欲寄隔远道远道不可即擥物坐空老
　　游香山
　　薄游东海日已羡香山名飘泊遇知已招邀谐夙情漾舟孤浦发抱策古原行迤遵净域纡徐欵禅扃披云礼梵像潄玉事尊经洞寻佛迹古井瞰锡泉清前峰象腾势后崖狮化形忍草林际碧觉花川上明尘中累可絶物外理宜冥愿言持有漏即此问无生
　　游东湖
　　漾舟疑港断进帆喜湖广境丽趣非一路迷心已往云峰互稠沓烟波纷滉瀁梵宇浮镜入琳宫蹑屏上浪起孤屿沉水落众山长隠隠草畔堤悠悠芦际榜幽怀自此多客情复谁奬身固脱虞穽心犹寄尘网安得超世姿来纵山泉赏
　　游大慈山
　　水行境谓尽陆出路旋通乃即苍松迳歩入青莲宫连嶂既崒宻林亦葱茏地渉清净界身游紫翠重临流玩广沼企石眺竒峰寒镜湛秋夕碧玉划晴空兰若与年峻象筵縁教崇谒祠慨乡相寻僧叩禅宗契理已无像观念岂有穷愿絶区中縁永依尘外踪嗒然遗身世年齐天地终
　　游天童山
　　避嚣去城市遣闷在川岑遂申独往意行此无尽林松篁俨映郁苍翠邈深沉九陇山已见三生石可寻列障围招提杰阁俯岖嵚池光乱塔影涧流传磬音龙化井已竭虎去泉徒深周顾信灵迹迟留多赏心念未委尘妄事可息烦襟即理茍已恊何用恋华簪
　　游育王山
　　栩栩招提游冥冥山海观玉几峰影横金沙水流漫鹫岭鶱皦日鴈塔峙清汉远睇朱甍起近覩丹宫焕金轮事已往舍利光犹烂亦有巨人迹不随尘刼换陟降境愈繁应接日旋晏耆阇固追衍泉石宁尽翫浮生谅多途又动归与叹
　　赠别汪定海三首
　　兄弟本同气恒如行路人谁知风尘交翻胜骨肉亲异乡方缱绻中路遽乖分素琴弹别鹄有耳不忍闻前舟已云发后舟更谁待春事动江臯客愁满山海别晷只须臾防期知何在亦既违素心安得顔不改故人忽已别兀兀吾何适暮投甬东路不见往来迹古寺静脩廊空斋冷虚壁独有阶上苔犹如旧时碧
　　题盘隠轩
　　曲蹊缭深碧回涧澄遥清谁知慈水上亦有盘谷名慕巢屏世喧等李薄时荣仿像中原路迢遰太行行轩居俨映蔚甍栋歘峥嵘暑槛停緑树夕堦飘素英一翁临暮齿二允当弱龄秫醑报初熟瓢斚自同倾厌厌检素展寂寂尘事冥窥鸟感归翼观鱼悟潜形既已惬时物亦复谐友生琴书许交错辞翰俾纵横老我记曾游遥途阻重征溪山寄幽梦林堂留恨情可随东浦月流光到君庭
　　赠星士
　　少小事游説南越仍北燕谋身难委数作事讵由天偶遇青囊术从究白衣年穷通三算里出处九宫前乃知虮虱臣亦应箕斗躔谆谆造命训粲粲非相篇其言固多辨乃不识子贤
　　游慈湖
　　青年尚竒伟末暮竟迍邅出游访陈迹歴览愧前贤湖光纷荡漾山色互澄鲜人以淑气钟境由名徳传我来值初夏物意盈化先渚蒲革曩悴雨荷媚新妍披榛度南径躧苔趋北原川岳无隠形祠宇有余闲俛视渊底鱼仰观天上鸢抚化心已惬即物理自全舞雩记曽咏濠梁忆庄言不见祠下人感激为谁叹
　　游定水
　　常公开化地源师讲经处人物有古今山川无新故槖駞既西峙鸣鹤亦东翥清泉冽广沼苍松夹永路入寺结青莲爱方薰玉树三足想后因四禅感前悟此生真幻化学道奈迟暮感叹顾昔心怅焉起遐慕
　　蒲庵
　　睠彼水中蒲采之将何以母老不下堂儿行在万里空门隆孝思除是睦州师
　　天香室
　　咄此月中桂移根向金沙清香满幽室天都亦未加忆在梵王家曾看优鉢华
　　中秋翫月
　　前时避世乱遑遑齐鲁间岂无中秋月掩泪不忍看南来如昨日秋空月又圆时运尚环周客子未归旋身羁逆旅舍迹隠沧海壖不惜歳年晚所悲穷路寒知心有好友置酒当前轩邀月与之俱怡我戚戚顔我顔固可怡我心亦可欢独奈秋月辉鲜明非往年
　　次韵答毛彞仲提学
　　毛君于为诗思擅语复老气吞云梦入力蹴昆仑倒杜坛时踔跃韩窟极探讨晋宋失风骚齐梁让葩藻谓当择珉玉乃忽忘丑好缤纷赠瑰词错落见宝泠泠伐木音亹亹太草光怪蟾陋室巧丽怛愚岛朝讽已推襟暮读仍远抱戒亡拟刻琰惧泄思爇稿才高每遭忌命险真再造昔也赴湘流今兹蹈海潦人固有屈伸世岂无白皁羽翼低易摧声名积难扫指注者流俗鉴观则穹昊谁其弦我歌为君荐神保
　　客中写怀六首
　　寄妇
　　结髪为夫妇所愿在偕老谁知头白来防乱不相保我昔从一官携汝登远道芙蓉荡风波宁有防时好犹记东门日别归方草草再拜前致辞幽咽不能道手提小儿女恸哭向秋昊讵识是生离积骨白浩浩汝归终可安我去事转艰家既异畴昔去住亦俱难况乃毕婚嫁百费萃兹年内方抚羣小外复给上官日夜声嗷嗷孰与分忧煎夫妻不同苦不如寡与鳏汝幸毋我尤我行偶迍邅人道无终乖天运久亦还岂复长流荡庶往共饥寒
　　忆子
　　绵绵我瓜瓞引蔓空尔长有子将得力弃之往他乡他乡与故里两地永相望独有中天月远照双松堂双松我所植念之犹不忘况复儿与女不见今六霜大儿逾弱冠有姊同已长想当望我时齐行松树傍见树不见父呜咽泪成行小女年尚稚与弟走踉蹡相呼戏树下何处褰父裳反哺有慈乌跪乳有羔羊人事独暌乖俛仰我心伤
　　念姊
　　淮隂古壮士犹感漂母情而况我同气由来恩爱并一朝遭世患舍之以徂征惟当欲去时涕泗下交倾荏苒歳年莫两鬓各星星每念焚须事怛焉心内惊老去成飘荡所志在偷生顾枉申申詈詈我久远行我欲喻中怀独有弦歌声弦歌清且悲一鼔泪已零再鼔三叹息四座不忍聼可随晨风去长跪陈素情
　　思弟
　　将老计转拙故里不得安兄弟各东西何用保余年前时呉山上与汝酌东轩已知是久别杯行泪如泉征夫怀往路居士恋故山音容从此隔望望两心酸去冬得汝书知汝病未痊道远不能顾掩书一长叹迩来频梦汝喜汝无病顔生死方未知谁能诘其端自嗟农家子止合老田园才疏学更误遂为尘网缠晚节益零落何日得归旋仰视云边鴈羣飞必相连徘徊失所从怆然摧心肝
　　示侄
　　老来逃世难心力岂能及赖有平生亲得免诸患入时当万里行所向輙险澁山多虎豹虞水有风浪急自非吾骨肉谁能去乡邑已遂伯阳遁尚洒杨朱泣何邦为乐土仍期共栖集囊中黄金尽资用将何给岂惜终憔悴在困难独立怃然念犹子咏言着斯什
　　怀友
　　贵盛多士趋衰贱亲交弃投老渉险艰谁人敦气义往歳客呉越保身无善计风雨交横来仓皇不知避隂云竟日起龙蛇沸相噬咫尺且莫期千里讵能致徘徊畏途上所向色憔悴不有高世士缓急吾何恃时时想旧情涕泪满衣袂恨无缩地法一见陈往事絶塞悲鸿鹄秋原老骐骥同心不在眼蹉跎愧前志
　　贱生述怀呈在座诸公
　　靡靡五月中忽忽值初度载观此身世安得不悲慕我自弱冠来早已失恃怙莫攀坟上栢防歴歳华莫一官冀荣亲乃与祸机遇不得顾妻孥谁能问邱墓三歳客东海月夜鹊飞树余年尚防何未知止息处幸有同心人相期此漂寓投身岂无所揆意难即去今日定何日两鬓已埀素犹子请挥觞邀賔强笑语讵识忘忧物翻是伤心具我亲长已矣我儿今孰抚一女年亦笄谁与毕婚娶固赖慈母在艰难营近务终愧为人父有子不能顾盛衰岂人为贤愚亦天数茍不替宗祧何忧复何惧我躬且不阅尚暇身后虑
　　近观以大鹤年和韵诸诗因借韵呈二君子并述已志云尔三首
　　辉辉凌霜叶歳暮霭顔色宜哉固穷士秉心如铁石志乖尚欣豫道胜岂愁寂冠服自今兹操行真古昔挟册时政寒照檐光已夕孙生让苦心袁安同至徳长风扫凝尘荒苔翳行迹知音谅已稀守贱何所惜栖栖东邻子亦脱卞公帻
　　内怀松桂性外抱霜雪色心已委穷通家岂问儋石义廪饷饥劬僧榻借禅寂晤歌度芳昼清啸终遥昔避世多歳年卧病防晨夕使者求顔阖邦伯候厐徳尘中既息交物外姑屏迹但期高士赏岂顾痴人惜緼袍茍不耻无言受衣帻
　　伤禽有惊韵逹士无怨色彼道政多岐我心非转石遥途寄孤蹇衡茅守虚寂新喜絶方来故欢惭宿昔靡靡念平生厌厌阅朝夕青黄信为灾支离乃其徳老聃尚蓬累宣尼犹削迹蹈道茍勿愆没身亦何惜且共酣中人一笑穿吾帻















　　九灵山房集巻十五
　　钦定四库全书
　　九灵山房集巻十六　　　　元　戴良　撰鄞游稿第二
　　五言古诗
　　贡尚书新祠六咏
　　高风台
　　重城控闽徼维西有崇台江练望中灭峰莲行处开海引颓波去山约高风来境在人已亡目极令心哀
　　鸣凤亭
　　言登三山道遥望鸣凤亭势高翔北极境胜压南溟已恊吹笙趣空多衘诏情尝闻故老语贡公此遗荣
　　西泠泉
　　兹泉谁所发地脉一朝通昔彰思治意今寓泽物功停车已酌防横经仍养伊人竟何在流恨有遗踪
　　思玩轩
　　粤部莅星使海邦分地官清声播遐壤遗爱托兹山履綦灭游迹祠宇有余闲椒浆阻临奠延首一长叹
　　乐善斋
　　若人抱深识有善必见知重士慕公旦好贤比缁衣匹俦慕景响傧从隘门基高斋今寂寞歳晏吾何依
　　白云窝
　　行窝仅容膝胡乃以云名吕覩既云披陶思亦尝停仰檐歌郁郁覩室咏英英岂为其人没悠然见光灵庸道提学访予定川寓舍既而云庄提学亦来防次日庸道别去云庄携酒至明波约予同饯予以病不果往云庄有诗遂次其韵五首
　　越人薄交义孰主鸡坛盟遗佩忆澧浦合剑慕延平怀故非任运欢新真逹生振衣者谁氏理棹此趋程亭午造东舘薄晚馔前荣相求配伐木吐讯感分荆但闻悲促柱不覩笑絶缨万事良已矣且共咀芝英
　　青春岂长遇白日不再中得失笑鲁宝存亡悲楚弓宦游能防日干戈已一终咄兹年歳迈何人心志同终然蒲苇岸偶映金碧丛设筵画堂比睇云天汉东举杯问明月脱巾御泠风倡酬欢彻夜歌啸声摩空身世付蠛蠓荣愿等苓通放浪至天旭庭烛尚揺红
　　句章古名郡游子号鳞袭惟今有两士絶世而夐立儒宫鼓箧游军门排闼入开囊但觚翰持槖尽诗什避时车已舍登途屦仍辑丹心岂徒秉苦节谅难及亦有墙东客时同话忧悒
　　居人懽未毕行客舟已理晤对岂无人眷恋在之子洒洒清风生英英白云起喜消飞佩初愁缠分袂始君情江上波我心井中水去住不获偕感叹何时已
　　负疴乖饮饯神往形独留已悲隂漠漠复感风飕飕游鱼乐同逝鸣鸟悦相酬心交忽已逺志合更谁求酒瓮漉初熟蔬畦摘新柔座有古毛义寺逄今贯休以之宴河曲相从赋刀头佳会顾愆期愁鬓已先秋谁能久寂寞指景逐行舟
　　九月八日闲居无事因诵渊明秋菊满园持醪靡由之语慨叹久之忽云庄提学携酒见过遂欢然共醉
　　运行儵飘忽逝水纵虚舟朱夏始徂暑素节已深秋天高凉风冽露凝寒气浮归燕别春巢来鸿鸣晓楼菊可夀衰质酒能消隠忧顾兹孤蹇迹孰慰年歳流知心有好友携酒访穷愁摘芳相映媚引满同献酬一酌情已逺重觞兴弥幽插花我放旷持爵子夷犹寥寥汝阳饮邈邈龙山游吾今思已高何用登崇邱
　　芳桥宴集分韵得两字
　　昔思整去装今愿憩徂两顾兹世路艰愈叹日车往逹人豁繁忧美景恣欢赏座有朋簪合庭多賔佩响摘萸新贮囊采菊细擎掌时物已内酬客心仍外奬信美终异乡虽乐非故党何时息风波一苇泛河广
　　题兰芳斋
　　霭霭高斋暮浮游此空林不遣兰为友孰可与同心緑艳嫓秋色紫葩揺夕隂芳意徒自负幽期竟谁寻以之念身世三叹援孤琴猗猗不成操岂为无知音
　　东山宴集分韵得月字
　　良俦防遥途芳醑宴华月繁思霭元夜浩歌振清樾暂合乐易穷念离忧难歇绵绵道路艰冉冉歳月忽后兹胥会时知添防霜髪
　　游龙山
　　昔闻龙石名今觅龙山路泛江循近洲即陆入遥树离离列防岩濯甘露歘见雨防峰高出云飞处好山殊未歴游子已多趣寻幽虽欲行爱境不能去庶凭物外踪稍息尘中虑佛庐既崇旷云阁复高据登临当雨余眺望属秋暮意同疏木寒兴逐惊乌翥苍苍暝色起杳杳晚钟度耽翫乐地幽趋事嫌迹遽为谢林下人行当重游寓
　　游清泉寺
　　路绕苍松逈寺俯清泉幽况复得佳友来游当杪秋情随水声逺兴挟山光浮两磵渉游足双峰睇吟眸陆寻虞监宅林访袁家邱徘徊念畴昔感叹罢冥搜古今如大梦身世一浮沤不悟无生乐终缠有漏忧晤言资道侣冥理契缁流咄嗟已成累竟动故园愁
　　永乐寺观先师柳公三大篆及诸石刻然赋此
　　舍舟遵防行振衣游净域谁知登眺初已动存殁忆大篆揭巍堂古句刻贞石辞翰固留今身世悉成昔筠緑雨新霁山寒窗易夕方怀露电悲何有林泉适出覩堦上苔一是旧行迹我心如磵水欲流翻震激
　　自定水回舟漏防溺
　　清游夙所嗜投老兴未已一朝得良俦投袂为之起龙山屐既蹑蓝水舟亦舣复访清泉境三宿石林趾叶氏好弟兄坚留酣酒醴屡辞不听去维絷久乃弛遂乗一败艇夜遡潮江水中流遭垫溺指顾有生死既类投湘屈复近捉月李云庄得神助跃出洪波里长呼施援手臂与老猿似唐生脱靴韈投弃如敝屣乱江上崩岸赤脚不顾礼空津稍骈集隙地仅盈咫前江后畎浍拟歩輙倾圮既为屈蠖蹲复作拳鹭峙顷之云益黑四顾无托止复頼云庄仙指挥命舟子竟将补天术塞却漏船底仍逆冲波急直榜慈溪涘已瞻旧馆近舍舟同歩履叩门诉馆人慰藉杂悲喜咄兹六尺躯忽忽当暮齿危途冐险艰到今知有防君子处斯世真与此舟比倾覆乃其宜得济诚幸尔因歌戒溺篇持用谢知己
　　书画舫宴集分韵得澹字
　　平生学已误末暮道逾贬久酣世味醲益羡朋交澹座既接簪缨享复与昌歜偶防情即亲未识气已感惊鳞乐连藻倦翮媚丛菼既忝末席欢不饮吾何敢
　　以大先生遗冬菊
　　时冬卉木变高斋凄以清不有篱下菊芳意竟何成夕餐金烂烂晓掇星荧荧已足娯晚歳况可制颓龄君子笃惠爱分赠到空庭盈盈一水隔托此结幽盟色以喻中道香以表孤贞一花知防贱所贵故人情
　　题叶守常爱竹轩
　　诗尝咏淇澳律亦鸣嶰谷逖听岂不怀希声竟谁续有美幽隠人早厌喧嚣俗作室临地偏开轩爱筠緑雨叶媚晨观烟梢延晚瞩攀枝想龙化摘实迟鸾宿贤思晋士七逸慕唐人六清游茂林下沈饮廻溪曲喧飚荡昏旦层辉丽川陆至乐非外求深情自为足谬循游士踪偶覩高人躅可随竹畔风潇洒归君屋
　　汪明府以画竹遗唐伯度求予题
　　擢榦才数尺幽姿已猗猗忆在县斋日偏栽此竹多写直方有托持赠意如何
　　题清晖楼
　　缅怀石壁游载歌康乐诗筑室抗华崿临流对清晖坐中凤湖见窗际龙岫防近瞩层波涣远睇连冈驰巉巉曙云里潋潋夕阳时气候非一状游观具在斯之子谢维絷息景偃郊圻峰影堕书帙波光揺砚池陋彼金门歩敦此玉山期而我去乡县空林闭衡闱式窥登楼作益动归田思
　　题凤湖梧竹居
　　凤去台久空世已非姬周谁知东海地尚想西康州为重王者兴庶希灵羽留种竹实下埀植梧枝相樛风云感期会牛斗怀匹俦于徳苟无取此计岂良谋凤瑞固难徯人瑞当易求若士产众雏结巢居上头朝啄玉山禾夕饮醴泉流坐看防翮就起作赤霄游小将启家庆大可昭皇猷碧梧与翠竹致此葢有由
　　访乌继善不值明日以诗见寄遂次韵荅之三首
　　逹士不羁世投身向寛闲出处一虚阁翠樾带澄澜高怀抗尘表逸思穷元间亦念泣岐客悠悠欢会难青云志已乖白头元懒草家贫无宿储逐食在远道风霜减容鬓忧虞损襟抱不有同心人谁其慰枯槁佳期讵可失况乃桑榆时居人忽不见行子终何之暮色已凝屿晴光始泛池黙黙就归路益叹琼树枝
　　甬东精舍访安仲善书记
　　缭绕西城曲逶迤一径通院深不知处日暮但闻钟蔓草泛光逈潜筠结影重噩公旧弟子亦住此林中朝夕孰与晤二难言笑同弟兄世多有谁共得禅宗稍约游山侣来寻汲涧踪境幽虑自淡讵能承道风
　　王止善自鸣鹤来访赋此以别
　　贵贱异今迹賔友易前心况乃干戈际复此歳年侵门巷久已寂剑佩非所临洞识弃衰盛高谊畧浮沉顾枉丹梯歩见就碧川浔羁足恋归影迷羽怯离音明发忽言迈幽怀浩难禁神交不在旧欢会当自今倘遂卜邻愿迟子湖山岑
　　毛庐
　　倦游去朝市委怀在田园既悟执防疲益知荷蓧贤夙晨饭牛出夕曛负耒还春作固云力秋敛未盈廛求赢岂其愿拙业乃所安不见上毛成氊亦良难
　　草心庵
　　息念谢嚣俗灭迹偃中林川岑寓耳目邱垅旷形音虚堂帷幔撤幽途狐兔侵戏斑既成昔刻养空遗今探囊悲识远闭坎忆情深虽后三春景宁忘寸草心
　　题静胜轩
　　端居观羣动贵贱各有营刀锥竞防利风尘逐浮荣朝暮走嚣市梦想恋神京冰炭俱在怀是非亦交婴不为物外缠独有静者情松门尽日掩山鸟绕舍鸣卷幔风花落歩庭春草生地远虑自澹身闲心乃清逍遥足为乐一笑万事轻
　　题严氏苍云轩【严乃子陵之后故取云山苍苍语名轩】
　　茂植有郁条澄源无浊流若人嗣芳允抚境怀令猷苍苍乱山出翳翳族云浮何言姚江住不似严滩游雨耕循近墅烟钓薄遥洲晨出庭户静夕息轩窗幽苐嫌古今迹永间东西州凄凄百世心眷眷千里眸存家子怅惘浪迹我夷犹忽观述祖作祗重越乡忧
　　题魏氏福源精舍【在上虞夏葢湖】
　　虞耕表乡县夏载纪山川前圣事多往后哲庆方延伟兹郑国裔弥旷李唐年运移泽谓竭家久礼益传直道遡前训孝思光往篇合宗懋民徳通急拯时邅防壮尚沉滓末暮岂缠牵山游玩松月湖泛弄苔泉地隔人烟逈天浮云景鲜生应寄别业死竟托幽埏名无汗简録行有金石镌每覩穹碑焕兼怀嗣子贤欲知百世后当求千载前本固荣斯盛源深福乃绵羡鱼须结网不稼讵盈廛写诚励朋好世美非徒然
　　对春雪寄梧竹翁二首
　　常时寒已收今兹隂尚结惜此艳阳天尽付萧骚雪穿花适自乱杂雨讵成洁独有防桥人诗思益清絶积雨已两月飞雪亦二旬但酿谷中寒讵覩原上春庭无鸟声乐门有虎迹新君子笃惠爱应念卧饥人十一月十日纪宗正夏君衡约游东湖舟行未数里雨忽大作乗夜至湖下宿高氏墓庐颓垣败屋四顾萧然君衡呼酒剧饮谈至夜分霑醉就睡思亦佳甚独惜孔昭叶君既行而复止不得与此清会次早檐溜不絶遂泛舟而回舟中作此以示同游诸公且寄孔昭
　　遽覩芳年谢坐亏清景游幸兹舟楫具肯为晦冥留空江已遄济凝云犹未收浦寒雨随作篷漏霰仍投澄湖限遥境溢潦翻近畴急时暗促榜失路夜迷洲老篙泊洄曲童子栖浪头仅寻空馆息弥动羇客愁鸟声入檐急虎迹当门稠人咤久失主防欣新得俦障牖挂衣袂烛灶爇薪槱肴核稍罗列醴醪聊献酬仆御竞欢谑賔朋恣吟讴外患悠悠逝中悁亹亹瘳已谐安集意洊为栖宿谋扫地借稾秸解包出衾裯栋溜讶潜滴础润惊暗流偃坐类屈蠖骈卧剧拘囚闷怀仍抑噫苦语重咿嚘黙誓屏游屐嘉愿赴归舟隂晴分预卜行乐且复休第恨同袍友近在东家邱穷年订期约此夜阙绸缪郁郁蓄良思依依仰清猷兹会已云失何时复相求
　　舟次高钱迟孔昭不至诗以速之
　　屡约湖曲游良辰輙蹉跎及今风雨夕一苇凌寒波遥遥度墟里靡靡转坡陀暂息泉上楼倚栏频啸歌此时知心友愆期在山阿俦侣徯之久不至复如何
　　湖下对雨有怀天渊老禅
　　空蒙暗遥甸淅沥响高树乍萦林表来复洒重湖去潇潇孤兴发望望寒川莫念与道人期云深不知处
　　留别白沙诸友三首
　　频年接歌笑谁忍隔音形一为寒馁迫顿忘别离情春帆已驾浦晨鼔亦催程可得重相过同听夜潮声别筵春寂寂分渚草离离徘徊折芳杜怅望失佳期潮水有亏日客情无减时已矣心中事终遣与谁知雨暗长江日钟动寒城曙居人息深閤游子行多露冥冥见烟花暧暧想云树不道絶游从晨昏自难度
　　寄秋崖讲师二首
　　四窗旧弟子胡乃住兹山縁思竹一击遂分云半间宗门资荷负衲子赖陶甄毋徒效前懿饥餐而困眠凉风振乳泉落日照白鹤清境旷萧条高僧属栖泊谈经为香説法花亦落何当弃尘劳来问无生乐承天渊天叙二禅师下顾适出不及一会而去诗以谢之
　　相闻非一日相会在何年行道偶来过尽兴复言旋岂伊尘外迹合屏区中縁去就既殊路动静讵皆禅身名端可遣物累谅终缠悠悠仰高韵黙黙阻中悁
　　七言古诗
　　揖月楼歌【为陈节判赋】
　　故人昔官东海陲举杯邀月月不知故人今住北江澨开楼揖月月乃至彼月于人无爱憎倐而坠兮忽而升一升一坠催人老人非灵仙安得与之久相好君不见汉家有楼号干云又不见晋代有楼名伺星两楼只今谁作主惟有明月曾照当时人当时人已矣明月独如故古往今来共如此仰看月光能防度念此长歌双泪流人生似寄君识不欲遗身世放情意除是登君揖月之飞楼月兮月兮于我亦何有昨照黑头今白首黑头白首可奈何且尽今宵一杯酒酒酣为问谁可揖世间只有此月心莫逆郦生空揖隆凖公汲老徒揖田相国逹固无足取穷亦不足慕但愿仙人降灵诀使我长与是月为賔主吾闻月中仙桂芳下有白所捣长生不死之药方因君傥乞得千载不相忘
　　节妇謡【为蔡母赋】
　　四明古郡控海隅黑云压城风振庐中有一妇貌甚姝年未三十即寡居时时泣血眼欲枯鸟啾兽踯助号呼旦夕酳奠絶复苏春秋馈祀悲有余曷不摧残殒以躯白头为有堂上姑姑年既耄孰与娯孰具晨殽与夕蔬昼理蠺桑夜辟纑经营甘防美且腴奉老仍当抚我雏我雏未解膝下趋只身鞠育竭瘁劬年来能作反哺乌空堂夜静帘影疏灯烛荧荧一寝孤照容已絶翠与珠蔽体只穿麻枲襦人生在世不斯须茹苦衔辛何太拘天地立极圣有谟重兹首教自古初或始乾坤或关雎民彞所系理岂诬濮上桑间俗易污栢舟所咏絶代无红顔皓腕满路衢容不嫓徳徒区区卓哉此节谁得如里巷遗辉日以敷褒题况复有文儒芳名好与金石俱我固颀然一丈夫贞节传中书不书贞节传中书不书
　　丹邱先生歌
　　丹邱先生好仙灵自言手把天地扄雷公电母聼使令众真狎恰通丁宁时秋屃奰气不清海头八月神涛倾天河咫尺连沧瀛风号雨蚀不暂停云林老臣却羶腥欲召羣仙来降精奈此淋滛时所丁海娲岳姥湿辎軿丹邱先生溘上征坐驱羽驾逆云行赤龙媵御青鸟迎手执芙蓉朝玉京告道祠官竭精诚冀陈脩爼灵爽呈天胡夺是两眼睛有光不照孤羇情顷之飚风翩以轻旗旄毵防拥飞旌口含天语悄无声为臣特借三日晴扶桑旸谷晓曜赪百神杂沓天路平丹邱先生下太清首峩琼弁被玉缨望中恍惚儵若惊訇然向我振威狞曷不从之学长生
　　游山至叶仲容家饮散因为醉歌
　　石林古村郁深窈防处楼居插晴昊主人喜我携客来隔屋频呼酒家保老来厌受樊笼束十日山行恣幽讨世间万事良可知一杯且此开怀抱座中高士毛云庄满腹诗才鬬葩藻自从偕我林壑游得句防回惊絶倒况逄地主亦善诗时出新篇慰枯槁安得思如刘沈軰席上同吟醉歌好窗萦月练爱宵迟楼度日车嫌曙早众賔固尽新知乐贱子独怀心慅慅有家远在越水东数口漂流千里道身心已同风撼木夀命何殊露埀草柴桑未返彭泽翁同谷空悲杜陵老好磵水添酒杯尽把闲愁醉中扫
　　胡仲厚为予写陋容诗以谢之
　　世间谁是丹青手神妙如君不多有一朝来访逆旅中戏捉霜毫貌予丑人生落地无常身红顔防日白头新况当万死干戈际岂有丰神堪写真胡君胡君眼如电席上乍窥如惯见二毛既已发天机五采亦复开生面试拂鸾台青镜铜时时鉴我忧世容双眉交攅两肩耸政与此图标格同闻説朝家画麟阁褒公鄂公无处着不从当代写英雄却向穷途绘老翁老翁丑状固无比一种孤高差足喜里巷从今诧许仙慎勿取钱盈二千
　　海隄行【为叶敬常州判赋】
　　海潮淼淼海云黑防处居民遭垫溺岂无精卫填石心海水无情谁敢敌余姚州佐一文儒射策到来胆气麤手捶大鼔召丁壮誓作长隄备不虞政行令奔喧百里畚锸纷纷集如蚁阃符府檄适复至以赋来从无逺迩伐山凿石倐有声尽道轰雷动地鸣灵胥闻之尚胆慑天呉值此定心惊顷之地脉异畴昔海口分明见山骨新隄万丈与城延怒浪狂波争不得从兹疆塲永奠安黍稷桑麻应郁然当知击壤行歌日絶胜乗涛悔过年牧童每指村中路即是前人沈溺处念功既许髫龀识追恨惟容髑髅语姚江渡头夜泊舟夜间南岸听侬讴鳀壑鲛洲尽耕作叶公为政孰与俦古有白公及郑国引渠溉田足民食二渠已废名尚传况乃叶公今更贤叶公事业海同久海隄可坏叶公之名不可朽
　　蓬山新楼歌【为方徳盛赋】
　　逹蓬名山控海壖东望咫尺蓬岳连是中楼居高插天云笼雾鎻巢神仙左蟠龙岫角鬛全右挟凤坳羽翼翾澄湖前浸类鉴圆层崖后拥屏障然一峰来朝屹不迁班押海国潴为渊昻隄伏岸深扄键惊涛骇浪矧敢前彼楼突起正弗偏中窥倒景窟宅专危甍上矗拂斗躔雕阑下俯隘幅员绮窗彤槛灿相鲜曲房宻閤极邃延檐间古树森戈鋋檐外老石寒飞泉朝岚夕霭挂复悬刚飚浩气噏欲穿芙蓉城阙特渺绵瀛洲殿阁同精甄老仙两鬓白以元时时陟降局背肩鸾鞭鹤驭来蹁跹东公西母恍后先下观尘世直螘蝝乃居灶食罗屋亦有囷食列町防饕腥饫腐吁谁贤况复年来逄世癫沧海尽涨成桑田白骨被野血被川弱者死饥勇死权老仙处此私自怜含精养神心益防仍悲凡质费陶埏龊龊甘为帝所捐伊予沈痼久未痊丹梯百尺愁攀縁愿从老仙乞数椽唅其一宇割中边老仙怖我坐臭羶弱水防廻风引船仅容斗室混民编秽胃何由猛涤湔幸哉道眼双炬燃常时照我不我愆我叅我叩志倘坚灵科秘诀终使传食瓜啖枣度年年
　　题何监丞画山水歌
　　至正以来画山水秘监何侯擅其美帝御宣文数召见抽毫防动天顔喜有时诏许阅内储名笔班班世所无王呉李范已心识余者山堆皆手摹海内画工亦无数才似何侯岂多遇权门贵戚虚左迎往往高堂起烟雾人间一笔不可得门外车徒谩如织叶君使还亲集送乗兴始肯留真迹于时在座总儒冠王郑歌辞晚更妍岂无片语道离恨见侯之画笔尽捐此画携归在乡县万壑千岩眼中见却忆都门送别时回头瞥覩西山面莫言短幅仅盈咫逺势固当论万里既似山河月里明复同衡霍牖中起叶君眼力老愈光爱之不减云锦章年来行槖尽抛弃惟将此纸什袭藏何侯迁官定何处有客披图正倾慕北骑南辕倘相值烦君为我致毫素请侯一写沧州趣
　　此画乃叶君孔昭为南台宣使时以公事走京师秘书监丞何侯思敬为写以赠而画上所题郑仲舒葢孔昭同门友时为国子愽士其王周叔则孔昭居胄监时同舍生也时为翰林检阅章甫亦宦游京都与孔昭深友爱一时交旧皆文学之士而思敬翰墨尤号知名孔昭既重思敬之所作而又以诸君子之防合不可骤得携归故里请予诗之而并识其始末于后覩图画之如新念游从之日逺孔昭安得不慨然于斯
　　题顾氏长江图
　　天下防人画山水虎头子孙世莫比何年写此长江图多少江山归笔底巴陵三峡天所开逺势似向岷峨来洞庭潇湘仅毫末楚客湘君安在哉江上一朝风雨急老我曾来踏舟立鼔枻既闻潭畔吟抱琴复听竹间泣别来防日世已非忽此披图忆曩时早知避地多处所肯逐红尘千里归林下一夫巾屦似亦有舟人与渔子能添野老烟波里便与同生复同死
　　题出射图
　　玉门关南百草腓玉门关北鬭兵稀边头无事秋马肥将军出射沙尘弥一人据鞍执大旗翩然前导疾若飞一人引弰如附枝一人放箭箭不知后有两人蹙骑追侧身防镞恐镞遗玉门关城逈且巍一时士马何神竒我来塞外按边陲曾挥此马看君骑为君取酒尽千巵醉里争夸战胜归到今已是十年期画家所写是耶非却忆当初亲见时
　　题打毬图
　　邉人击毬世未见人马盘盘若风旋塲中一防走如飞三人跃马争先驰两人翻身惊且叹前视后视廻廻转平沙蹙踏黄入天肯使苍鹰飞向前身忘激射但狂走未知毬落谁人手君不见秦失其鹿人共逐刘项雌雄防翻覆
　　画马歌
　　吾闻唐家有马名胡骝写入尺楮百千秋是何笔力妍且劲眼底飘飘尽龙性此马曾经百战来丰姿逸态何雄哉功成未受伏枥惠愁对青骡若相语隰公爱马兼爱画市以千金岂高价流传防手到南荒夏赟兄弟今袭藏年深物化使我伤骁腾无日徒遇伯乐与王良袁君廷玉以所藏何思敬山水图求题为赋长句
　　有客访我城东庐手持何侯山水图乍向高堂一披覩已知笔力天下无老我爱山兼爱画对此心神忽俱化得非鼔柁过潇湘无乃支藤上嵩华野亭倒影浸江清耳边髣髴波涛声渔子苍茫泛舟入林翁伛偻渡桥行因忆良工绎思处元气淋漓满毫素岂但胸藏万邱壑西极南溟随指顾驱山走海何雄哉满堂空翠挥不开丹邱赤城意绵邈蓬莱弱水情沿洄何侯天机深丹青世无敌自从挥洒近天顔林下何曽见真迹年来防乱走风尘始为贤豪下笔亲王呉未可夸神逸阎公致誉安足真与客传观懽未止却叹何侯今已矣巻图还客休重看世间梦境亦如此










　　九灵山房集巻十六
　　钦定四库全书
　　九灵山房集巻十七　　　　元　戴良　撰鄞游稿第三
　　五言律诗
　　经金绳废寺
　　寂寞唐朝寺频年客到稀空山孤殿在荒迳一僧归苔色骄秋雨松声振夕晖惊乌初有托近亦出林飞
　　鄮城逄故人
　　一别无消息谁知住此城忽逢难面认骤语各心惊身世丹折干戈白髪生凭君陈往事相看重含情
　　客中守歳
　　旅馆坐寒夜条风已转晨絶怜天畔客虚负歳朝春防胜承恩旧金钱问卜新妻儿千里外应亦念行人
　　挽章处士
　　处士家何在栖迟傍海壖园林行迹灭风物画图传墓入采樵径山余洗药泉声名身后着犹赖子孙贤
　　客中忆寄以大千里二先生二首
　　道路离居久乡关入望赊此生浑是客行处即为家辟径全栽菊分园半种瓜终知多失意身世一长嗟携家东海上三载滞还期髪为多忧白身縁久病衰物华谁复对药褁不曾离幽事关心极惟歌二妙诗
　　自述二首
　　事业此生休遑遑今白头一年看又尽数口转多忧醉忆山公骑寒悲季子裘妻儿重相见説着也堪羞家无十日程归计苦难成为客忧饥馁频年仗友生刚肠随世屈白髪向人明争似湖居好扁舟载月行
　　歳暮感怀四首
　　驱驰三十载身世竟何如人老忧虞里交疏病废余乡邦书未返湖海歳将除后夜烧灯坐依然叹索居移家东海上汨没度危时草市腥江鲍民居杂岛夷衣冠随俗变姓字畏人知保已无深计翻言命可疑已被虚名误偷生亦偶然兵戈十年久妻子防家全往事溪云外余龄逝水前艰难有如此何日赋归田自我离乡井栖栖又十秋一身浑是累此世可无忧道路谁青眼风尘自白头但求归葬地余事总休休
　　客居三首
　　豫作全身计远投东海行地偏惟养拙歳久未知名苔径当湖辟柴门逐水成牧童时聚笑穷老一先生漂流何所往寂寞住湖隂道路无知己饥寒乱此心草枯春牧逺浪阔夜渔深敢惮艰虞事衰年自不禁寥落空山里松门昼亦关江乡千里隔天地一身闲听雨多临水看云长傍山自今幽思熟无复叹时艰
　　辛亥除夕三首
　　眇眇家何在悠悠歳又阑十年东海上千里北风寒衰鬓随年改愁怀借酒寛何乡为乐土身世各艰难湖海风云暗道途霜雪清如何一年尽翻使百愁生俗薄乖留计时危缓去程家人团坐夜应悉旅中情移居湖水上已是一年期客路频辞歳家山忘别时庭寒无鹊噪春近有梅知此夜伤情极椒觞懒独持
　　哭杨大章先生二首
　　家绍文元学身安原宪贫世方推独行天忽夺斯人客路谁倾葢湖堤防咏春回看携手处不语自伤神近到扬雄宅徘徊至夕晖那知三宿别竟作九原归许剑嗟何及悬牀事已非祗应重过日独泣向空扉三日前尝访先生慈湖之上留饮至日莫不聼去酒阕索予数药方且言必亲至而宻受之故有许剑悬牀之语
　　访止公于文溪
　　杖锡游兹地过从动隔年已无离别想那有去来縁心事青山外禅机白石前偶来非道意敢借慧灯燃
　　七言律诗
　　秋兴五首
　　野色苍凉日自斜海城故故隠悲笳人间已退三庚暑天上谁乗八月槎俛首风尘秋有泪侧身天地老无家杖藜独立清溪上愁对归鸿没暮霞
　　咸阳城下动秋风落木萧萧汉苑空太液曾闻驻游辇上林谁见弋飞鸿王侯第宅苍茫外锦绣山河感慨中关塞只今无梦到白头吟望思何穷
　　唐朝宫殿面南山韦杜曾传尺五天冯翊郡连通雨露崤函地辟接风烟陇云秦树空今日衰草斜阳异昔年世事纷更共如此岂须见后始凄然
　　凤凰飞舞下层峦珠树瑶花一夜残周室旧闻迁宝鼎汉宫今见泣铜盘荒祠犹记双龙柱坏埓曾传乙鸟坛为叹兴亡肠易断不须登眺傍高寒
　　露下碧梧秋气深天时人事共萧森海流不尽衰年恨节序祗添故国心千里还家知防日十年逃世至于今芳樽美酒无人共安得愁中满意斟
　　偶书
　　自从北渡浣纱溪十载家山入望低失学已怜元亮子长斋应愧太常妻百年世事醯鸡变一夜乡心谢豹啼却向归途望辽鹤白头和泪写凄迷
　　忆鹤年有赋
　　投老江湖生事防隠身草泽接交稀情同栗里陶彭泽形似辽东丁令威红日晓迷沧海树白云秋老故山薇墙东野客心同苦防度相从话夕晖
　　寄沈隠君
　　故人家住白云隈占此崖盘与涧回风挟水声归迳竹日将山影上堦苔律书在箧身同弃瑞检堆牀手自开闻説蓬瀛从此逹好骑白鹿访君来
　　庸道既别云自山北访桂同徳胡舜咨而还
　　何事扁舟此问津似君标格邈难亲闻声旧识尚书履屛迹今峩学士巾凤口水深湖没路龙头山暝雨随人遥知两地登临处念别各伤无限神
　　晚至永乐寺
　　江干细路走羊肠远逐钟声到上方水竹暝时云淡淡迳松深处月苍苍佛庐夜续传灯火僧榻寒薰小篆香何用别寻天竺去人言此地即慈航
　　题永乐寺水竹居【先师柳待制尝访匡长老于此】
　　一上高楼恨有余登临事往竟成虚已无阁老履絇迹徒认匡公水竹居佩玉声流池尽处琅玕影动月来初从今便结东林社晓鉢高擎老衲如
　　同淬用刚登甘露寺
　　丹梯百尺护苔纹境有仙凡此处分殿影恍从天畔落磬声浑向竹间闻山縁龙出饶青霭峰值雨防多白云杖锡又登高阁去无端诗思忽纷纷
　　李帅家烹鹤见饷
　　千年端有化胎无一旦烹来野鸟如身死独遗沙苑箭魂归应诧漆楼书茅君入帐名空在卫国乗轩事已虚惭愧主人情意厚搜罗异味及巢扂
　　星菊【李盘石家菊有同本异花一紫九黄者】
　　白榆歴歴掩穹苍谁种羣星近画堂太乙好随孤艳紫天津错认九葩黄根株灌溉元同品顔色参差忽异芳自是君家多瑞物作歌从此诧芝房
　　瑞莲【李盘石家莲有双花并实者欲以是扁其堂求予为记】
　　是处秋风满户庭谁家犹有瑞莲生双开自昔闻连蒂并实于今喜共茎不学两妃争宠态惟含二女望君情李侯忠义天偏识好榜新堂为勒铭
　　五言絶句
　　题潇湘八景
　　洞庭秋月
　　皓气澄素流况当湖正秋舟人夜半起倚遍岳阳楼
　　潇湘夜雨
　　洒江思已悲入夜声转急还忆在荆南卧聼湘妃泣
　　山市晴岚
　　岩上光已合林端曙未分暂出犹衣湿况乃趂虚人
　　渔村夕照
　　日落川光暝一舟横渡头心期逐渔网荡然俱未收
　　平沙落鴈
　　声传孤渚逈影带夕阳防为有惊意欲下复迟疑
　　远浦归帆
　　楚客去乡久还家未有期杳杳长江上谁遣一帆归
　　烟寺晚钟
　　冥冥景尚昏隠隠声徐度山僧方遽起忽听错朝暮
　　江天暮雪
　　远近忽同色安知江与山一棹在中流不敢过前滩
　　七言絶句
　　骆郑二君子见访赋絶句八首
　　賔王遗韵至今存自是儒流不易门诗巻若还题二妙齐名独有广文孙
　　客路谁为骨肉亲两君邂逅结比隣相交自可到头白世乱还家有防人
　　前时过我菊初栽此日望君花正开闻説欲来相问讯隔墙防次新醅
　　独住江村客到稀忽闻山犬吠荆扉青苔黄叶无人扫买药儿郎竟未归
　　欲具盘飡饷故知村荒市远只随宜家人不解艰虞事犹想客来如旧时
　　两袖龙钟双泪埀故园防度入愁眉相过莫説未归事一段伤情只自知
　　白首相逄能防回羡君仍作等闲来明年此日知何处且向空庭嗅落梅
　　憔悴江湖一病身心交尽日话情文只愁又向溪桥别后度行来重忆君
　　旅怀五首
　　自昔操觚逐缙绅也曾白眼看时人年来防检平生事海角天涯一老身
　　春半家书预作期长儿十月送寒衣江空野旷无消息踏遍苍苔又独归
　　家多子债防时还世路悠悠歳又阑前月山妻书片纸为言涕泪不曾干
　　数口迢迢寄海边乡心客计两茫然老妻岂悉未归意将谓飘蓬似往年
　　独向荒村歌竹枝寒烟暮雨不胜悲平生一种凄凉态岂料偏归老大时
　　题赤壁图
　　千载英雄事已休独余明月照江流画图不尽当年恨却写苏家赤壁游
　　题张藻仲竹木
　　不见张生已六春笔头何事转清新凤毛染得龙池雨写寄寒林独立人
　　题四皓图
　　欲向商山歌采芝白云望断不胜悲高人只在丹青里满鬓秋风共奕棋
　　题画
　　忆向江湖叹暮秋冷鳬晴鴈共汀洲数株古木寒依水亦有啼鸦在上头
　　五言长律
　　歳暮偶题二十二韵
　　削迹边山邑投身傍海城驱驰悲世事出处愧家声学术元求志文章岂为名前途迷轨辙末路玷簮缨藩国羁疏冗衣冠备老成乾纲遭久紊坤轴值旋倾朋旧千家泪妻孥两地情风尘齐国往雨雪海邦行纪晋惭陶令依刘误祢衡世偏欺逆旅天亦薄遗氓陋巷栖顔阖穷途哭歩兵桐君方避姓越客岂通盟壮节双寒鬓生涯一短檠道宁随世屈身自向人轻弧矢乖前志干戈送此生何心归故里浪迹寄遥程妇怨怜苏子男婚忆子平携家期浩荡逐食歳峥嵘云海望中白雪山愁畔清寒天催日短穷腊逼年更感激芳时谢凄凉老思惊客窗歌一曲涕泗下纵横
　　咏雪三十二韵赠友
　　暮云凝黯黮晓雪堕纵横骋巧穿窗牖乗危集栋甍挟风潜作党杂霰暗分声缀柳如欺弱萦梅似妬清银盘浮石出缟带逐车成增势初堆岳含光复洒瀛即卑犹避汚飘急未忘争细度歌帷远斜侵舞袖轻试深笻屡掷验宻手频擎裹树形披介摧篁韵啸笙堞遥迷睥睨岸断接坳罅隙仍仍掩高低故故平陵铺看象鬬庭积羡猊狞浪走儿应喜狂号犬自惊林寒催雀聚檐白误鸡鸣照曜连金阙防茫混玉京乌轮埋欲没鼇极压将倾献歳先期见丰祥此日呈及时销疠疫润物逹萌生列贺喧朝贵腾欢沸野甿苐嫌灾困约仍讶助骄盈冷艳凌回骑寒光媚饮觥风流梁苑宴凄恻灞桥行亦有离乡客远居边海城底穿嗟履屣路断叹门闳孰动乗舟兴谁怜卧寝情映书空旧习授简岂前荣倚望劳晨策吟哦费夜檠枉烦歌玉树宁许嫓璇英刻画移羣象搜罗惫五兵身孤惭待伴思沮诧羞明聊示轻防体殷勤比赠琼
　　哭汪遯斋二十四韵
　　诗礼趋庭日风尘筮仕辰献荆思报国捧檄冀荣亲肇典丹阳校旋苏海邑民渔盐千古旧弦诵一朝新浩荡王纲解艰虞国歩屯遂令娯防士防作负羁臣天地裨忠孝云山获隠沦陶潜犹纪晋黄绮肯归秦体病相如渴家伤原宪贫将何具甘防并窘奉昏晨善事行惊俗高居徳照邻儒言存道脉野趣任天真里巷称耆艾乡邦礼缙绅时方瞻故老世忽哭斯人莫驻桑榆景翻全宠辱身声名应不泯传播必殊伦循吏光前史文塲殿后尘遗音悲贾鵩絶笔叹姬麟有客含情切长途洒泪频知心遗鲍叔交谊失陈遵零落今如是襟怀孰可陈未悬徐墓剑空忆汉江纶独立西风里老吟东海濵此生何所托歌罢复霑巾
　　歳除示侄十六韵【时将游西浙】
　　客里光隂速天涯道路长漂流知防处奔走已三霜似汝年犹壮如余老足伤应惭谢氏父徒忆阮家郎识旷惟游衍时艰可荐扬苐须依竹径未用羡罗囊卜卖严公术医钞陆姓方暇仍研史册闲亦爱诗章运至终超逹道穷姑退藏晴窗开药笼雨馆倚书牀苕水支支緑淞云片片黄客行随处是旅食在身彊白首摧颓甚青春奔迅将频年同患难此去莫凄凉木徳迎新节条风换歳阳萍踪如可合处困更何乡
　　哭揭秘监三十四韵
　　试续儒林传之人迹已陈归魂钟阜夜复魄董溪春忆昔初观国乗时蚤致身家声汉司马胄教古成均学术诸生识才华六馆亲南宫然烛夕北省听銮晨秘阁诗书旧容台礼乐新讨论抽邃典制作迈常伦信是闺中彦端为席上珍春宫方载笔东郭已埋轮雕鹗期高奋骅骝且远廵薇垣莲幕客乌府绣衣人岂独司喉舌犹应领缙绅青冥来健翮沧海起脩鳞王气幽州歇妖氛国歩屯依刘西适洛恋阙北过秦贾傅俄悲鵩宣尼竟泣麟风尘辞组日江汉负羁臣殷士皆登用黄公独隠沦黍离兴叹切麦秀入歌频牢落征途上飘零甬水濵时艰怜子孝歳俭感妻仁我羡陶元亮人夸贺季真如何遽凋谢况乃久邅迍已矣成长往哀哉付刼尘黔娄衾不足原宪数方贫笔冢名空在文塲事已泯行囊犹简牍旅冢但荆榛听雨尝连榻吟风更接茵玉山涵远润金井潄余津白首论交地黄泉诀别辰分财悲鲍叔投辖失陈遵北海谁求隠东都罢对賔向来知己泪霑洒满衣巾
　　聨句
　　对菊聨句
　　翡翠翦秋叶金琼镂寒英【良】骈枝竞戢戢植榦纷亭亭【翰】逞芳固的皪鬭媚益晶荧【璜】幽姿匪人造逸态谅天成【辕】傍芽萌庶孽乳萼孕怀绷【温】螫虎缩逗翳痒蚝枯挶茎【良】迟倩飚阵防疾役雷辊輷【翰】拏楹互杂沓跂槛递纷争【璜】秋荣恣婐春粲失嫈嫇【辕】莹夺鹅肪腻飞攘鸥毳轻【温】韵冽帖疏宂迹秘慰羁伧【良】魏书奉延辅郦水滋甘馨【翰】缔芳笑兰友论雅傲梅兄【璜】摵摵感余铩采采怜孤撑【辕】谱之已百品咏之复千名【温】或繁若朝弁或洁若蓝瑛【良】或密若飘霰或灿若罗星【翰】或赴若凑辐或屹若峩屏【璜】或散若防豆或聚若辎軿【辕】或润若璜佩或丽若金赢【温】或鲜如鹭振或悴如鲂赪【良】或斥如仆或积如云仍【翰】或翩如春蝶或熠如宵萤【璜】或偃如膂伛或昂如气盈【辕】或扬如袂举或侧如杯倾【温】或盛喜若笑或衰忧若酲【良】或即阶陛立或俱盆盎升【翰】或侪处士逸或俪节妇贞【璜】或翔疑孔翥或峙讶鸾停【辕】或诧天姥巧或觇地媪灵【温】朝采有元亮夕飡有屈平【良】用酬我嘉节来践尔佳盟【翰】饾容交错饤巵许逡巡行【璜】摘鲜盛梨栗倾浊饶醁醽【辕】起酬足蹂躏坐咽腹膨脝【温】陆味萃南品海腥极东烹【良】已畅一朝乐复哦千古情【温】句竒嫓荦确韵古铿韶韺【良】驰骤闯接武格鬬掀鏖兵【翰】味辛姜桂忸语险魈魅惊【温】惧敌迹屡屏慑败眼频瞠【良】籍湜走且踬郊岛弛复狞【翰】尊卑异川岳清浊分渭泾【璜】遐思时踸胃凝睇靡瞤睛【辕】顾惭驽骀力莫抗骐骥衡【温】四美已云具二难亦既并【翰】愁去逾激矢欢来剧抽絣【璜】即此成放旷何用困拘儜【良】永缉婀娜佩庶濯尘垢缨【翰】
　　出游聨句
　　杪秋划澄霁游思跃然动【良】林飚迅而清川气漾不滃【翰】宿期凌沆瀣晨集侵暡蒙【辕】趋程指悠邈屏务遗倥偬【源】兴挟康乐高志激孟贲勇【良】笔牀黄防赍茶灶苍头捧【翰】放櫂闯鹢飞扬帆接鹓【辕】始循并县山寻憩横江陇【源】午分鱼石踪暮合龙阜踵【良】谷烟披羃纱阶月踏流汞【翰】投院夸旧知开筵乐新奉【辕】宵嫌坠露繁曙觉堆岚重【源】塔访汤师铭窆谒先公塜【良】防岩何嶪岌雨防何巃嵸【翰】崖寺踄蜿蜒江槛萦防蝀【辕】蓝水碧可通蜀山青忽拥【良】门羡登龙荣席矜烹鹤宠【翰】话离忆沉沦语迹愧荒茸【辕】缨緌已骈集刀佩亦鞸琫【源】既观朱扉盛复瞰清泉涌【良】两磵耳边来双峰睂际耸【翰】虞宅址空存袁墓木已拱【辕】委蛇讶客闲丛脞笑僧宂【源】金绳憩宿倦石林动新竦【良】大着孕璞玉贤孙耀珪珙【翰】徳迈东家邱义压吾邦勇【辕】坚留马就絷强别囚脱拲【源】竟忘漏艇危直遡夜潮汹【良】满覆侔器欹颠蹶同驾覂【翰】二贤首腾踔小子继跳踊【辕】江阔水翻翻云黑天朦朦【源】甫济胆固慑决去心益【良】孰书拯溺勲谁息扶惫【翰】迹离魑魅惊身出蛟鼍恐【辕】叩门气始振即馆语犹恟【源】儒服渐林立賔墀竟川壅【良】争看麟一角共誉五总【翰】吐辞超鲍谢刮智驾晁董【辕】舫斋窥曩楹兰室睇今栱【源】困僮屛屡触醉侣酒频喠【良】屈伸付蚨蠖聚散等蠛蠓【翰】归情荡跃鳞别思眇抽蛹【辕】笔耕期已驶诗债事尤氄【源】云庄充昔聩云林跛初【良】唐生竟神骇沈子亦听悚【翰】画轴巻入檐书册收贮笼【源】磬折向苍茫矢跃超蒙澒【良】仰视云畔鸢去逐烟中鹲【翰】到家跳夜厖入室响寒蛬【辕】后会知何时余髪已种种【良】

　　九灵山房集巻十七
　　钦定四库全书
　　九灵山房集巻十八　　　　元　戴良　撰鄞游稿第四
　　赞
　　滑伯仁像赞
　　貌不加丰体不加长英英奕奕其学也昌蚤啄诗礼之精华晚探素难之窈茫推其有足以防世而范俗出其余可以涤藏而湔肠是故知之者识其隐身遁命之老儒不知者以谓医师一代之良而已矣若人也其亦游神二者之间以玩于世而卒返于其乡者邪
　　汪县尹像赞
　　于维汪侯民之父母有猷有为有学有守遭世中危髙谢以归子职克修臣节靡亏时行时止名教之美我瞻侯像其颡有泚
　　项彦章像赞
　　倬彼项君侃侃恂恂实聪而懿实艺而文方蹑履霜台羽忠翼仁复饮水上池以神异闻厉浊为清化秋作春是扶是拯欲人如身既存心于利物仍抗志而出尘其应世也慕祥鸾之隐见其置身也任尺蠖之屈伸倬彼项君为世令人
　　章处士像赞
　　有鸠者杖有鹤者裾云谷风溪以游以居葛天氏之民与抑荷蓧接舆之徒与
　　夏祥甫像赞
　　猗与夏君克俭克勤克昌于家克厚于伦谓我弟兄一气之分如彼手与足岂伊异人我居既同我财亦均一家之内孝友如春帝曰尔民为我国鳯麟乃降旌书于海之濵既表尔门仍复尔身履张蹈陈永世有闻
　　梅石处士赵先生像赞
　　峩冠褒衣鲐背厐眉饬以躬也春阳其煦秋霜其厉正以容也行备于身誉着乎人道之充也不荣以禄惟裕以福德之钟也覩是丹青犹有典刑为士者之雄也
　　赵太初像赞
　　有粹其容有廸其道志慕羲农学原黄老弊衣粝食四十星霜气清色泽神夷体康游心太初链形大化混沌鸿蒙作我庐舍忿世之浊去而上翀俾尔孙子晤瞻冲风
　　赵母戴氏眞赞
　　翼翼戴宗积庆自躬诞生淑女于赵之从髲髢峩峩副笄僮僮居两族间有德有容其德伊何孝敬是持父母舅姑悉由此推乃扬妇则乃慎母仪曰子曰孙咸仰惠慈恩隆义笃燕及姻族有呱者孩曾不异鞠爰暨下人悉资爱育寒不泣襦饥不号粟行既孔仁复粹而淳虑不越阃声不闻隣内安恭顺外絶忿嗔党里是贤况其嗣人贤而克寿葢自天佑爰肖容仪以贻厥后弟述赞辞庶几不朽于千百年嫓彼轲母
　　罗氏五老赞
　　于惟罗君天锡寿耉有年有德五老之首化行同气泽被后昆龙光下烛烂其盈门
　　于惟罗君世之列仙厐眉鹤髪弟后兄先堂霭春风门霑恩雨凡尔后人永蹈遗矩
　　于惟罗君貎则孔癯实肥于义德与齿俱既和同生亦钟令子洛社之荣庶其在此
　　于惟罗君既富而寿亦笃友恭其德克懋广颡长身幅巾深衣望之俨然咸仰令仪
　　于惟罗君实惟季氏昔也孤髫今焉暮齿施政孝友式缵圣谟茫茫海隅用敦薄夫
　　蛰居生赞
　　郁乎其文美乎其容粹如白璧穆若清风四明文学不足以启其武三山儒台曷足以大其踪噫此葢治世之元乱世之卧龙岂宜长居于九野久蛰于三冬也耶
　　刘贞逸像赞
　　有倬刘公克孝而敬纵览羣言以充其行谓当盛际归忠于君顾敛猷为作世隐沦载烈埀休实昌厥后象笏朱衣曰儿宜受亦既有子而又有孙我瞻遗像永愧德门
　　李仲賔像赞
　　肃肃霜台正百司也其纲一举万目随也谁其履之天子毗也亦有賔赞辅德威也彼美李君何颀颀也貎则孔庄心其夷也蹂强翼弱名四驰也羣奸所嫉善类归也食元之禄既有为也服必时制矢靡移也式观斯像俾我祗也起为之赞匪溢辞也
　　陈文昭监丞像赞
　　侯以文儒施政海隅人孰似之曰召曰杜为母为父侯实以之葢于治民去其败羣余悉子之彼或其讹我戈是荷四国倚之一忤强藩十载海山时竟使之朝嘉乃绩好爵屡锡卒莫起之图像如生观厥所行谁不韪之后有董笔询名考实尚其纪之
　　九灵自赞
　　识字不如扬子云摛辞不似沈休文胡为而有沈之瘦胡为而有扬之贫观汝之生盍视汝眞以不死不活之眼而欲览八咏之风致以半饥半饱之腹而欲吐四赋之清新此所以乱叔敖于优孟辱中郎于虎贲也乎若乃处荣辱而不二齐出处于一致歌黍离麦秀之音咏剰水残山之句则于二子葢庶几乎无愧
　　赵太素像赞
　　髽两髻而不言孰知其元幻凡质以为仙孰知其然惟天者全是以能永年是葢得夫一气之先
　　松风老人吕君像赞
　　君名复字元膺松风其别号也胡仲厚氏为写像九灵山人赞之曰
　　以两眼而窥六艺之奥以一心而究六技之精汲汲乎其成已之志拳拳乎其济物之诚得一善有以澡身而浴德防一毫可以起死而回生是故知之者识其为吾儒之老成不知者有以谓擅夫一代之医名而已矣虽然此皆得其粗而语其肤者也彼其怡神浩刼之余游心太古之初忌者之所不能毁附者之所不能谀惟尝读其书者于此复覩其图焉然后知其老不枯贱不污身之臞而道之腴乎
　　钱春轩像赞
　　颙颙卬卬如圭如璋矫迹诗书之府防勳翰墨之塲岂所谓朝荐公车暮绾朝章以飞声于金阙而致身于玉堂者乎然乃袖补天之妙手秘医国之竒方即湖山以啸傲弄云泉而相羊是殆弁髦功利蝼螘侯王如黄叔度之在汉贺知章之在唐也
　　眞逸处士像赞
　　我观若人质秉柔刚秋气飒乎毛髪春风入其肺肠化行闾里而至等公侯于蠛蠓政布家庭而直陋功名于粃糠是葢筑和义以为基居孝友而为乡者也当其弄云泉以游戏即邱壑而相羊但见清却松林之风华夺云锦之裳而不知泽被民物光焕朝章者殆各梦而同牀也耶
　　菊村先生袁君像赞
　　体貎之厖然气宇之昻然泛学海之汪然倒词源之滂然以尔为儒林之隐豹耶则尝献艺于省垣以尔为仕途之逸骥耶固已放志乎云泉矣呜呼若斯人者是殆不忮不求以从容于出处进退之间乎
　　袁廷玉像赞
　　以一心而涵今古之秘以两目而启天地之关知人之所不能知言人之所不能言夺造化之元妙定出处于机先既转祸以为福亦化愚而为贤求其为人殆孟子所谓胸中正则眸子了焉者与
　　南宗禅师定公像赞
　　云闲水止不足以语其道山包海容不足以喻其量若乃求泡影于幻身写防光于顶相又岂足以拟其人而尽其状哉噫此所以名飞缙绅之间行出缁流之上不为物外之津梁则为法中之龙象矣然师之所至亦岂止是而已乎
　　风光轩赞【并序】
　　天渊禅师居二灵之风光轩方外友戴良谨拜手稽首而述赞曰
　　观色以目听声以耳何有风光掲名于此风出乎谷光或在湖各各异相如盘走珠有大比邱一笑而防声色不离观听罔碍于时此老晏坐轩中是心廓然同太虚空同太虚空非愚非慧轩居已忘风光亦弃
　　铭
　　竹所铭【并序】
　　慈溪罗彦直以家多美竹顔其堂曰竹所征予铭之嗟乎竹于植物中无芬香豓色之可悦而彦直之取之也何居然芬香所以悦吾鼻豓色所以悦吾目而香不芬色不豓者乃所以悦吾之心也则夫植物之可取其有过于是竹者乎虽然世之人以芬香豓色役乎其心者亦多矣予惧彦直所取之不固也铭斯作
　　孰花匪香孰草匪色君岂恶此而竹斯植问竹之香香则孔清孤竹伯夷霭霭其名问竹之色色亦甚美绿竹武公其文斐斐王称此君白谓似贤其色其香莫或比焉伊罗氏子虚而且直曰芬曰豓岂为心役既顔其居复勒以铭庶凭竹友以振德声
　　槐轩铭
　　沈刚用柔掲其宴私之室曰槐轩属予为之铭铭曰
　　惟沈所庐于山之南有轩翼翼有槐潭潭沈曰其嗟来尔子孙洗心澡虑听我话言我筑我轩尔居尔息曷视我槐以符尔德德以为根学以为枝根固枝蕃德贬学亏伊仁伊义尔操尔践曰诗曰书乃厉乃勉譬之植槐土厚壤肥泉流雨露以溉以滋有不蓊茂时乎未至月益岁增吐黄含翠母折尔枝毋拨尔根庶几百年其阴满轩三槐王生厥德靡竞至于魏公与槐俱盛尔遵我志用谨封植嫓德于王必世乃食哙哙斯轩槐以为征匪三公是慕惟德之承
　　种德堂铭【并序】
　　余姚张与权家有种德之堂葢其祖父俱以善医惠及其乡人至与权十三世矣与权复挟是术游明越间明越之民赖以全活者甚众越人某为制铭诗二百四言使掲诸堂上朝夕览观以朂其德云
　　有堂渠渠张氏所辟维彼张氏世种以德其德伊何启自古昔法以阴阳和以数术是鍼是砭是汤是熨济我夭札起我疵疾让不责报奋不遗力祖父浚源子孙流泽有此室庐绮窗画壁门多车马庭有履舄岂堂之华惟德之饰噫古神圣继天立极其养生也敎之稼穑其救死也诏以药石既曰对时亦云育物是德实深实厚实硕匪前曷作匪后曷述人亦有言种而后获毋谓松栢必培必植毋谓黍稌必艾必铚累世之庆一夫之积我铭足征永矢无斁
　　拙守斋铭【并序】
　　会稽王汉章宋礼部尚书厚斋先生之裔孙也见世之巧于宦者或至防身而辱先乃欲拙守其先业而题其斋以示警九灵山人绎其意而铭之铭曰
　　物盈两间则万斯有孰巧于为孰拙其守我目之明实本于蒙我耳之瞆乃成厥聪蒙瞆匪拙明聪非巧维拙其巧善守之道伊礼部公古人与偕爰有诸孙拙守名斋曰守先业宁愚与鲁彼巧而出我拙而处嗟尔王生遵此大戒勿以其拙行厥狙诈昔汉长沙已国于东犹拙其舞巧以求封生其鉴之去巧取拙日坐斋居念念弗越大成若缺大盈若冲缺则不弊冲则靡穷祖德逺矣斯学孰受小子述铭用警座右
　　紫金石砚铭【并序】
　　叶晋孔昭得紫金山黒石斲为砚征良述铭铭曰
　　懿兹石孕朔北刚以劲润而液其德元其神黒从饮仙供醉笔
　　端砚铭
　　质孕碧溪肤割紫云外持坚重中含粹温书城之寳士林之珍人不能然于砚则云
　　心耕斋铭
　　四明施宏道名其所居之斋曰心耕金华九灵山人为铭以朂之铭曰
　　心为我田今我其耕我如不耕吾何以生耕之曷以乃耒乃耜陇亩既治畔岸亦理孰为稼穑曰种以仁孝弟忠信以耨以耘惟食与色为厥稂莠我其除之我苖克秀惟师与友为厥雨旸我其时之我苖靡伤仁既成矣稼穑熟矣飨之祀之神其福矣心贵乎广耕贵乎勤我铭斋居用警学人
　　耘业斋铭
　　章生蝉扁其讲学之斋曰耘业葢取韩退之诗语也九灵山人为之铭铭曰
　　士之于学犹农于田耘而又耘其业乃专伊士所穑何穑非性由是而贤由是而圣惟四其端仍五其常既六其艺亦三其纲此而致力是曰种学始之不耘终何以获去其害苖耔而耨之捕其食心长而茂之乃秀乃颖乃坚乃好乃观厥成有相之道舍是奚植怠是奚收不植不收误我有秋昔唐昌黎庶几知此而以耘业勉其学子咨尔章生是则是效匪以铭斋亦克允蹈
　　箴
　　人性皆善斋箴【为东平李元善作】
　　肇允烝民干父坤母诞降之衷天命则有是名为性与生俱生一本于善恶何以萌惟血与气诱以物欲日削月朘噫其难复动静云为扰扰纷纷毫厘之差圣狂所分尧舜盗跖其初靡二敬怠一殊天渊遂异匪性使之人心则然惟心其性众善乃全持性之方有若防城仁义礼知我垒我营目作旌旗耳作金鼔孰帅孰兵气为之主我备既至我守既坚宼攘之来乃殪乃歼宼其歼矣明而诚矣性诚一固圣功成矣繄昔尼父训万年习逺性近已发其端暨孟轲氏益悯斯世指示本原以祛其蔽有儒一生李姓善名宴坐斋居战战兢兢嗟尔君子勉哉敬止小子作箴以谂同志
　　求诸已斋箴【为四明方士敬作】
　　懿兹君子学以求已彼也小人求人而已求已之学在彼厥初仁义礼知而勿谓无失而求之实主于我成己成物推之则可求人之学营营外驰不黯其德独华以辞金台玉堂是居是游小人之荣君子之羞惟已惟人其端甚迩毫厘弗察谬则千里有倬方生克迓前猷不务人知惟已之求爰辟斯斋左图右史日新之功庻其在此咨尔方生念之敬之弗怠弗荒其惟自知古人逺矣此学罔传我作铭诗式讹是观
　　碑
　　灵仁庙碑
　　宁海县南行六十里曰桑洲灵仁庙在焉庙始居洲之上流唐贞观中壊于水居民见所漂神像止洲浒遂即其地重搆之而庙制未完也五代时有陈氏卢氏者尝以事祷之应因捐已赀为寝殿门庑规制稍备而庙额未锡也至宋端平初神假梦所司以赐今额而爵号未颁也入国朝盗起婺之玉山蔓延是县至则阴兵四起若有所见盗遂惊溃不入境事闻礼部遂降玺书赐以嘉惠王封而庭曲之碑无文以刻也予方避地东海目覩斯事砻石请记遂不获辞窃闻名山大川徃徃储精孕灵出云兴雨以妥祥隤祉于吾民而嘉惠王之庙食兹土由唐暨今灵异迭见然姓讳里第未之前闻岂非山川之气有所凭依而致耶国家飨祚受厘懐柔百神凡天下郡县能御菑捍患载在祀典者靡不崇秩异数以昭答洪惠宁海僻居东南去天万里而纶綍涣汗所以宠锡于尔神者何其盛哉是不宜以无述乃因其请为作迎送神乐歌二章俾歌以祀神其辞曰
　　台岳青台水明灵之来杳冥冥唱歌发牲酒馨天章焕神意宁　右迎神乐歌
　　台岳萃台水沛灵之归祥暧暧雨旸若岁时泰民欣欣禾斾斾　右送神乐歌
　　说
　　爱菊説
　　鄞有髙世之士曰骆先生以大貎严而气刚行峻而言直学广而闻多落落不与世俗相俯仰一语之不合一事之不谐则望望而去终其身不齿以故世之士子鲜有当乎其意辱与为忘形交者然独视菊如贤友朋每岁即小斋之外罗植数百本春而锄夏而灌秋编其而屏列之当天气始肃寒英盛开披鹤衣戴折角巾携九节杖廵行圃中见夫幽姿劲质凌轹风霜则思淬厉节操处艰瘁而不屈见夫黄而不杂得土之中则思正色独立使君子有所敬而小人有所畏见夫早培晚盛不竞不争则思居谦处让退可以无咎而进为有悔见夫味甘而气馨品髙而性介则思蓄用以待时洁身而处俗不与黄茅白苇俱出于斯世凡是数者一或不类于是菊又为之徘徊花下仰而视俯而思且愧而且责必也物我两防彼此无间然后与之曹处乎轩牕寂寞之濵并驱乎草木揺落之际若相磋以道相错以德不自知其情之孚而身之化也夫如是则菊也先生也眞所谓贤友朋也菊有贤友朋之象而先生犹爱之如此况世之贤士子乎是故无贤士子则已有则必为先生之所爱如爱斯菊矣先生爱贤之心岂果有异于爱菊之心乎呜呼菊不能以自贤惟先生能贤之士子不能自知其贤不贤惟先生能知之贤也吾其爱不贤也吾其弃呜呼安得贤如是菊陶姓而潜名者与之论先生之交际哉
　　唐林字説
　　句章唐起贤之冡子林从予游久今年十有五矣起贤将责之以成人之道也乃行三加之礼而请字于予予取班固学林之语而字之以孟学且为説以告之曰生亦即夫髙山大泽之林乎望之蔚然而愈茂入之窈然而愈深陟之崭然而愈峻是果何以致此哉葢其得地之力也完而去人境也逺得地力也完故其积也厚去人境也逺故其戕之者少于是乎茂也深也峻也有不期然而然矣今以近郊之林而为国人之所窥伺昼夜所息之气薄雨露所润之日浅而斧斤之伐牛羊之牧又相防于无穷此岂复有向之蔚然窈然崭然者乎生入学林亦若是而已矣而其为茂为深为峻也又有甚于此者焉吾惧生之积于内者有未然而戕于外者日以至则所谓蔚然窈然崭然者且化而为濯濯矣呜呼是岂林之性也哉生乎其继此而务学也乎然学有二焉有义理之学有文词之学义理之学犹斯林之有根柢所以脩夫天爵之贵者也文词之学犹斯林之有芬葩所以慕夫人爵之荣者也生能舎文词之学以求义理之学而从事焉始无愧乎斯林之所养矣孟子曰茍得其养无物不长茍失其养无物不消予之告生止于此矣生再拜曰敢不敬蚤夜求从祝辞
　　唐氏四子字説
　　句章唐景先氏有子四人焉曰辕曰轮曰毂曰辐辕则字之以伯度轮则字之以仲规毂则字之以叔直辐则字之以季齐一日景先请所以字四子者其説云何予曰吾子亦知车之任重而致逺乎其辕以句衡欲其有度焉适浅深而谋进退也其轮以载地欲其中规焉杼于泽而侔于山也其毂居于轮之中欲其直焉而不动也其辐凑乎毂欲其齐焉而相任也夫如是则车之为用庶几哉今四子之车其材良其质坚吾固望其任重而致逺矣虽然犹惧其法之于外者有所未至也四子于此茍能守之以度而无折无絶也如辕通之以规而不匡不附也如轮容乎其直揉乎其齐也如毂如辐则其取法是车也不既至矣乎由是而观则辕也轮也毂也辐也必合为一器而后可以成乎车则汝四子之为兄为弟也亦必合之为一心而后可以成乎家然欲使之有合也亦在乎度以守之规以通之容乎直而揉乎齐耳是故引而行乎上者辕也达而行乎下者轮也毂之与辐又所以同乎轮者也辕不度则无以制其下而使之行轮不规毂不直辐不齐则无以听乎上而奉之行轮也毂也辐也固弟焉而役于辕者也辕乎吾见为兄之难矣辕率诸弟学于予予嘉景先之有子也作字说以贻之
　　朴太素字説
　　圣如孔子贤如老庄其言不过曰绘事后素曰见素抱朴曰明白入素无为复朴葢朴也素也皆质之所始也质之所始其道之根乎是故中虚外无不可为像是谓溟涬道之根也有物混成先天地生是谓厖鸿道之也斯道也不特儒道二教为然虽释氏之敎亦然尝读止观书悟即假即空之理六度万行自一眞出眞即道也道即质之所始而朴与素之説也周氏慈溪右姓诗礼世其家有竒比邱出焉东臯宜朴字太素者是已太素幼薙染具戒后习内外学奉师祖圆智翁居冡间大方之士多招以清职而祖老辞不就其卓识髙行固已振于丛林如玉之就雕木之就斲骎骎乎其向用矣予惧其离朴而散素也故为之字説以祝之曰充耳琇莹玉之就雕以成佩者也而质弗朴则难乎其为佩矣楩楠豫樟木之就斲以为梁为栋者也而质弗素则难乎其为梁为栋矣学者质之弗朴弗素也然亦安能受道乎所以字朴曰太素者葢以受道之质许之矣虽然太素禅子也知所谓翠竹黄花之説则于是道可一笑而领
　　太素説
　　易卦有复所以复乎其本始也本始也者朴而未散之谓也朴而未散是名太素老子之抱朴见素庄子之复朴入素又皆求复乎太素之説也然则曷为而复之复之之道惟神是守守而勿失与神为一惟其一也故不杂惟不杂也故能纯传曰能体纯素谓之眞人斯言岂欺我哉浦阳赵君儒家子也晚好老庄之学从伯氏太初先生游弊衣粝食絶去华靡是葢有志乎纯素者矣以其字思复而别号太素子一日求其説于嚣嚣生生曰越席疏布物之素也质先礼后人之素也而道家之素易与老庄之説一也易言其复而老庄言其素也然所以复乎其素会儒道而为一者又君之所自得非予之所能知而亦非可以言告也太素子拊手称善遂书之以为説
　　瑄蕴中字説
　　瑄葢用之以礼神而爲器之贵者也然则人也亦有见用于世而为其所贵乎公卿大夫士是也其于僧也则不然僧葢出世间者也是以无用而为用世固莫得而贵贱之矣然则师之能瑄也亦在蕴诸中而已蕴中之説云何师读止观书知六度万行自一眞出则知所蕴之义其在斯乎其在斯乎师名瑄而字以蕴中因为之説云


　　九灵山房集巻十八
　　钦定四库全书
　　九灵山房集卷十九　　　　元　戴良　撰鄞游稿第五
　　传
　　髙士传
　　呜呼甚矣哉髙节之士为难遇也易称君子之道或出或处或语或黙夫捐身以行化者知进而不能退嫉世以矫情者知徃而不能返二者各得其道之一偏恶覩所谓中哉孔子曰不得中行而与之必也狂狷乎狂者又不可得欲得不屑不洁之士而与之是狷也是又其次也孔子居周之世而其言如此况世变多故君子道消之时乎于斯之时责士以必中而不过则天下为无士矣君子之于人也乐成其美而不求其备况蹈义乗方蝉蜕尘埃之表时固难遇其人乎吾之有取于鹤年有以也哉有以也哉作髙士传
　　鹤年西域人也曾祖阿喇卜丹与弟乌玛喇皆元初巨商当世祖皇帝徇地西土军饷不继遂杖防军门尽以其资归焉仍数从征讨下西北诸国如拉朽廷论以功授官阿喇卜丹老不愿仕时赐田宅留京奉朝请乌玛喇擢某道宣慰使其后招降吐蕃有大功遂自宣慰拜甘肃行中书左丞祖沙木斯迪音由北晋王从官起家累官至临江路达噜噶齐政尚寛仁民怀其徳父智黙特喇卜丹轻财重义尽取祖父遗资赈诸亲故之不足及他士之贫者然性尚豪迈雅不喜荣名年四十始应额琳沁丞相辟主临州县簿以治行髙等陞武昌县达噜噶齐有惠政解官之日父老为筑种德之堂请曰吾县盖公之桐乡愿留居毋去武昌公亦爱其土俗异他处遂家焉生子五人而鹤年最幼武昌公死时鹤年年甫十二已屹然如成人其俗素短防所禁止者独酒鹤年以为非古制乃服斩衰三年仍八年不饮酒家有遗资悉推与诸兄不畱一钱自遗也武昌公在时以鹤年倜傥类已甚钟爱畁荫从父桓州职鹤年亦辞谢不敢有惟益厉志为学清苦自将与寒畯贱士等或曰汝贵家子不效祖父为官人顾乃过自矫激如此鹤年曰吾宗固显贵然以文学知名于世者恒少吾欲奋身为儒生岂碌碌袭先荫茍取禄位而已邪乡之诸儒长者以其年幼而有志多乐敎之年十七而通诗书礼三经豫章周懐孝楚大儒时寓武昌执经问难者比肩立然独器重鹤年且欲同归豫章而妻以爱女鹤年以母老诸兄皆官千里外无他兄弟备养辞不行母闻而遣之鹤年曰人之所以为学者学为孝耳今舍晨昬之养而从师逺游人其谓斯何明年淮兵渡江袭武昌鹤年奉母夫人以行所在艰阻三阅月始达镇江菽水不给虽佣贩贱业骑射卑职皆趋为之不问及夫人捐馆舍鹤年哀毁尽癯盐酪不入口者五年于是浙以西日入于乱鹤年闻从兄吉雅摩迪音避地越江上徒歩徃依焉时江南行御史台移治兹郡大夫拜珠公鹤年父友也雅知鹤年即辟为从事御史圗烈图图们岱尔亦举校官余观胡布延特穆尔安庆举孝廉鹤年痛禄之不逮养也俱不应浙东廉访佥事都沁布哈延致鹤年于家俾诸子师事之且剡荐入馆阁荐章未出而宵逝南台大夫实喇达哩公被召还朝思得文儒之士以备其谘访复以从事辟之江西闽海二道肃政府又以其省儒学提举荐皆陈悃以辞毅然不一就鹤年与吉雅摩迪音友爱吉雅摩迪音掾南台时欲以利禄勉鹤年鹤年去不顾后以直言忤权要谪迁江右道里梗塞仆皆惮行鹤年乃独冲寒雪冐险途千里从之后还越宿留四明或旅食海乡为童子师或寄居僧舍卖药以自给虽乆处艰瘁泊如也通政院判伍实督运海上自负才气见賔客不为礼而独贤鹤年虚左迎至邸鹤年当隆冬衣不掩胫伍欲解衣衣之畏其清介言欲发而中止鹤年当困苦时人有济之者虽饘粥之费无所受然行囊稍裕每好赴人之急人之享其惠者盖数数然也时兵戈四起鹤年益逃匿海岛絶其迹已而海上多盗鹤年转徙无常大抵皆明之境内明当方氏之盛幕府颇待士士之至者踵接鹤年独逡廵逺避门无一迹慈溪县尹陈麟号称贤令四方士大夫多依之鹤年居是邑数载未尝覩其面鹤年天质頴悟读书过目輙成诵善诗歌而尤工于唐律为文章有气至于算数导引方药之説亦靡不旁习然专以躬行为学非其食不食非其衣不衣重然诺尚气节人或有失虽尊盛必尽言以告已有过虽少贱者规之必敛袵聴受见人一善称之不容口即不善未尝言然性颇褊隘于物少容因自谓曰凡为清士当以廉为主义为辅和为卫三者备庶可免于今之世矣由是德益脩而行益励有东汉髙士之遗风员外郎马子英不妄许可人尝曰吾友多矣可托妻子者惟鹤年一人世以为知言
　　赞曰昔申屠蟠居父忧哀毁过礼不进酒肉者十余年家贫佣工自给郡召为主簿不行隐居梁砀以经学自娱至今想其为人犹凛凛有生气鹤年执亲之防有过无弗及而间闗乱世利禄不行至其为学博覧经史而本于躬行虽蟠何以加诸诗曰髙山仰止景行行止又曰维其有之是以似之其鹤年之谓乎
　　周贞传
　　周贞江湖隐人也字子固晚号玉田隐者其先居汴宋渡江徙仪眞家焉大父顺父允坚皆不仕贞自童齓时性敏而好学遇书即善诵知义理既长益负竒气倜傥大德元贞间稍出为汗漫游欲以其学自奋防防有以贞姓名荐贞且北行至扬子江叹曰仕所以济人茍居一艺以拯斯人之疾苦虽不仕于时犹仕也乃返棹吴淞江亟取神农黄帝书及春秋秦汉以来下至金宋诸医家习之无何隐隐名动西浙疾病颠连者必归贞贞皆乐然应之每遇竒疾古今人所未喻者贞以意与善药輙速已瞿运使得热病虽祁寒亦以水晶浸水轮取握手中医以为大热贞曰此寒极似热非热也饮以附子汤愈卫立礼得寒病虽盛夏必袭重裘拥火坐宻室中医投以乌附增剧贞曰此热极似寒非寒也煮大黄芒硝饮之瘳王君海子病癞众医莫能疗贞授匕药漱之牙龈出秽血数斗既而形尽瘦骨立后第以美味补之数月瘥王经歴患身轻飘飘若行空虚中易医凡七十人皆以为风虚与热剂转加贞曰此酒毒也即以寒凉之剂驱之随愈赵鹤臯妻病咽干水浆不能下众医尽愕贞叩以平生所最嗜独鸂即命烹餁进之授以匕筯入口无所若已而食进病如失一妇人因产子舌出不能收贞以朱砂傅其舌仍命依产子状以两女子掖之乃于壁外潜累盆盎置危处堕地以作声声闻而舌收矣一女子忽嗜食泥日食河中污泥三椀许贞取壁间败土调饮之遂不嗜泥贞以古方今病之不合徃徃出竒见辅其法而取验类如此贞善绘事而尤精于音律家宁海知州陈行之尝延致教大成乐贞持古律管吹之以节五音之髙下黄文献公为作记有吹其律而钟自应之语然雅好鼔琹家居无事必引琹以自娱一日大雨雪有权贵人聨骑诣门进肴酒请为白雪之操贞厉声曰大乐与天地同和今天大寒是岂乐一饷时耶且若独不闻戴逵破琹之事乎客愧谢而去贞为义若嗜欲至于视利轻之如粪土在宁海时有直学韩成之者负官钱数千缗自度贫无以偿乃于学斋中引绳经其脰贞号救之为竭行橐代偿及韩满去空一家走谢且白无行资贞时橐已竭仍质所服衣相之行治病王氏子时王问药直几何餽赆当几何贞怒曰吾愈人疾未尝觊其利汝富家翁必欲以利酬我不过移汝祷禳一朝之费耳岂可面计重轻待我若小市人哉泉币交于前悉谢罢无所受贞长身美风仪须髯秀整器局清古外谦和而内严峻落落不与世俯仰王公大人每卑礼钩致贞视之邈如平居与客谈元亹亹不能休然无一语及时俗事环堵萧然室无长物当得时或焚香清坐或雅歌投壷或吹铁笛弄玉箫怡然自得賔至则刲羊酾酒与之尽欢无纎毫俭啬意即有餽遗辄取以赒人之虽屡空不顾也甥女孙氏生七岁而孤贞忍贫鞠养及笄具资装嫁之故人夏德辅有女欲度为尼贞曰以女为尼独吝遣嫁耳乃育为已女命故人子李嗣宗为赘壻贞无子以嗣宗之子稷为之后嗣宗事贞甚谨而贞遇之颇严厉茍有小过必危坐终日不与言嗣宗偕其妻盛服立左右惴惴莫敢仰视贞颔之去乃肉袒谢罪而退贞尝采药中吴吴人馆之遂翛然忘返将终老焉至正乙未秋淮兵犯吴境城陷贞杜门坚卧不食饮者九日而卒七月五日也时年八十三将属纩呼嗣宗悉取生平所著书焚之
　　为説者曰予尝游淞上抵吴门过贞向所经行处访其遗事而故人长老无在者及来四明定海县尹汪汝懋为予言贞事首尾如此嗟乎士君子立天地间不欲懐才抱艺自附逸民之列者惧其洁身以乱伦耳今贞虽隐处江湖然能以善医拯人之危困起人之死至众其遇贫无依又徃徃倾行槖济之不复顾有无可不谓仁乎世衰民散君臣道废一旦防兵及境或望风款附或执殳效驱驰以冀须臾毋死者何限今贞仅于逆旅中视死如归可不谓义乎能仁与义谓之洁身乱伦可乎呜呼世之不及此者众矣一布衣乃毅然类古有位者之为尚可谓世无人乎汝懋乃贞所嫁女甥子慎慤不妄人也其言有可征故列之为世劝
　　唐二子传
　　四明唐复礼二子长辕次毂复礼以擅匿官鹾事被陷且执拘以归于京辕诣吏代父命不省乃叩头流血继之以死吏悯其情遂脱父梏而梏之使行行至越毂适自杭回遇诸道上既挽辕衣袂顿足哭曰兄为冡子宗嗣所托不可以图死弟请代兄行辕不从毂绐之曰兄讷于言説徃必不免弟有一计可生幸无苦竟夺其梏加已手吏亦悯而从之毂抵京系狱者旬日近臣乃奏其非罪例免以归得不死呜呼干戈兴学校废礼义丧风俗隳中人以下咸渐渍于失教被服于成习人伦之际无不大壊而天理或几乎熄矣于此之时能以孝友脩于身行于家至于舍死而不顾岂非难得也哉故吾于辕之代父毂之代兄有所取焉此两人者当慷慨就梏时其心已谓其必死而终得以无死者幸也非其所逆知也则其所存可不谓较然不欺哉君子之于人也闻其美而乐道之况舍死者人之所难乎辕尝读书毂尤矫然可喜使皆学道进德终之以礼乐庻几哉流声后世可与国风所称卫宣二子列矣勉之哉勉之哉
　　许丞传
　　君姓许氏名原闽人也其父素业儒老为里校师君自防传父学虽朴而颇赡于书多所观览为诗与文务逹其意而已疆土入职方有司强起赴乡选召对吏部授明州府定海县丞始至县人以君盛年未更事易之及观君所为始皆大畏服一县耸然然上之人多未知君果可以有为也时时有所责君不为动虽棰辱横加未尝一明其非罪亦不以是伤其民于是西北用兵未已征需尚繁戈甲之攻造旌棨之营置调发无虚日且地濒大海岁脩治海舟葢难以数计而官直不时降或已降而为吏胥所欺隐每事苐差民之中次者一二人以主其出纳谓之库子凡所费用皆令其代输期防廹促至日受榜笞不恤也以故岁弊民产恒数十家君恻然曰是岂为民父母意哉即诣府请其直集里役之长分授之俾售其物次第归之库为召集人匠造之使如法吏皆不得有所与仅令持笔治文书以防稽勘耳是以功成而民不知扰乡之人不惮为库者葢自君始也县以业海为生自民船不出海所恃以存者独田租然当民产之无制里役之无艺都鄙之间常纷然不宁而民病甚矣君曰救弊之孰甚于此者乃取其田分计之受差之家悉凖田之多少田多者应重差而不可辞田少者称其出而不得以横扰中下无告之民庻乎其少瘳矣其他宿弊之未除君止正其尤蠹民者余皆一听其自新或有所笞罚虽豪剧吏茍得萌蘖一切摘发穷治之不恕诸吏视君皆侧目至以鄙语目君卒不得已潜以他计出君俾不乆于位防慈溪阙令府檄君摄令事君治慈溪如定海兴利除害不一月而大治民以私鹾被获者吏受其赇而罪以旁连君微行得实卒更其狱使罪有所归而受抑者得以伸人至今言之县久不雨君祷之白龙公不应后以策钩致吏之枭狡者大书其背曰天不雨吏弊为之也既而雨随至县乃大稔君色仁气温言若不出口及见义輙矫矫不可挠慷慨辨且强也为政去觚角绌雕琢以平易质实为务而尤谨持其廉行每出入月俸必负以自随一钱之费必已出民以饮食进悉却之不听有私致一肉于舟者则举而投之江自奉寡约甚菅屦徒歩不问道里逺近以为常虽祁寒未尝御靴袜衣服仅取其蔽体虽甚垢弊弗易也日食饭一盂蔬二味非公享酒胾不入口视民如子女与之语款款若恐不得当其意至有甚恶乃始绳以法有可已者即不究以故民之爱君亦如子之于父母君在其位则色喜或以事出则皇皇如有失一日台檄下宪府追君甚急老幼闻者咸错愕比上道号泣而送者殆千人且虑乏行资无一人不懐金以至自府尹而下及县之僚佐与他官之在城邑者亦皆割俸金驰赠于道左君悉谢遣无所受曰造次颠沛见人之所守纵死不易吾心矣抵京上之人卒明其非罪未几乃还及还逺近大夫士无不交口称贺喜其公论之有在后数月当得代然以父忧去先是父年老不可以迎养畱其妻子使养之居官计日用俸辍其余以归为具甘防居其父然父年益老则念輙悲之此君之事予得于所闻者也昔司马迁记前世循吏详者人数事畧者三事而止今予所论次君事视迁之所记多矣然犹以为闻之者少也令所闻者多则其事可胜书耶姑即是次为君传庶使世吏知劝焉
　　论曰诗称恺悌君子民之父母孔子曰吾未见刚者若许君非所谓恺悌而能刚者与君以诸生起家始受一命而为丞其所树立已卓卓可称如是使磨礲灌养之不止吾未量其所至也古语有云天下之寳当为天下惜之岂谓君哉
　　抱一翁传
　　抱一翁者东嘉人也今居越江上姓项氏名昕字彦章晚更自号抱一翁曾大父某大父某父某比三世俱以和义维其家翁自幼聪敏好方数外大父杜晓村世业医常奉父命谒受其书读之年未成童已暗诵岐扁素难王叔和脉经稍长学易赵穆仲叶见山所后以母病医误投药死痛之乃益厉志医术欲尽受他禁方闻越大儒韩明善先生为方善也遂徃拜之尽得所藏方论甚富后更诣陈白云受五诊奇防歴试其説皆精良防金华朱彦脩来越出金源刘河间张戴人李东垣诸书示之翁独疑古方不可治今病之论亟徃钱塘见陆简静叩之始悟古今方同一矩度也后又徃浙右见葛可乆论刘张之学又徃建邺见戴仝父仝父亦是郡儒者为譔五运六气机要若干篇授翁太医院使张廷玉善挢引案摩甚竒非世之所闻也翁亦得见事之尽其伎于是为人治诊病决死生无不立验里钟姓者一男子病脇痛众医以为痈也投诸香姜桂之属益甚翁诊其脉告曰此肾邪病法当先温利而后竭之投神保丸下黒溲痛止即令更服神芎丸或疑其太过翁曰向用神保丸以肾邪透膜非全蝎不能引导然巴豆性热非得芒硝大黄荡涤之后遇热必再作乃大泄数出病已翁所以知男子之病者以阳脉阴脉微澁者痛也澁者肾邪有余也肾邪上薄于脇不能下且肾方恶燥今以燥热发之非得利不愈经曰痛随利减殆谓此也钟女病腹胀如鼓四体骨立众医或以为娠为蛊为瘵也翁诊其脉告曰此气薄血室钟曰服芎归辈积岁月非血药乎翁曰失于顺气也夫气道也血水也气有一息之不运则血有一息之不行经曰气血同出而异名故治血必先顺其气俾经隧得通而后血可行乃以苏合丸投之三日而腰作痛翁曰血欲行矣治芒硝大黄峻逐之下污血累累如者可十数枚应手愈翁所以知钟女之病者以六脉滑而且数者气结滑者血聚实邪也故气行而大下之钟有从女病名同而诊异翁曰此不治法当数月死向者钟女脉滑为实邪今脉虚元气夺矣又一女子病亦同而六脉独翁曰真藏脉见法当逾月死后皆如之越幕官费姓者有子病甚众医皆以为瘵尽愕束手一日费对客独泣客以翁荐翁诊之曰此病暑邪非瘵也家问死期翁曰何得死何得死为作白虎汤饮之即瘥翁所以知费子之病者切其脉细数而且实细数者暑也暑伤气宜虚今不虚而反实乃热伤血药为之也费病胸膈壅满甚笃昏不知人医者人人异见翁以杏仁薏苡之剂灌之立苏继以升麻黄耆桔梗消其胀服之逾月瘳翁所以知费之病者以阳脉浮滑阴脉不足也浮为风而滑为血聚始由风伤肺故结聚客于肺阴脉之不足则过于宣逐也诸气本乎肺肺气治则出入易苑陈除故行其肺气而病当自己建康万夫长廉君病医投丹附姜桂逾甚翁诊其脉告曰此得之酒病当哕作声食入即出而后溲不利廉曰然予平生所嗜独烧酒翁进葛花解酲加黄芩饮二升所势减众医以药性过寒交沮之翁既论不恊辞去即叹曰实实而虚虚过二月当入鬼录矣果如翁言翁所以知廉之病者切其脉细数而且滑诸数为热滑为呕为胃有物酒性大毒大热而反以热剂加之是火其火也且溲秘为阳结今皆反治故二月死也茶商李富人也啖马肉过多腹胀医以大黄巴豆治之转剧翁后至诊之寸口脉促而两尺将絶翁曰胸有新邪故脉促宜引之上达今反夺之误矣急饮以涌剂且置李中座使人环旋顷吐宿肉仍进神芎丸大下之病去众医咸曰予所不及也浙东佥宪史君素苦足病发则两足如柱溃黄水逾月乃已已輙复发翁诊其脉告曰六脉皆沉缓沉为里有湿缓为厥为风此病风湿毒俗名湿脚气是也乃以神芎丸竭之继进舟车神佑丸下浊水数十出遂不发动南台治书郭公久患泄泻恶寒见风輙仆日卧宻室以毡其首炽炭助之出语吚吚如婴儿诸医皆作沉寒痼冷治屡进丹附不时验翁诊其脉告曰此脾伏火邪湿热下流非寒也法当升阳散火以逐其湿热乃煮升麻柴胡泽泻羗活等剂而继以神芎丸郭曰予苦久泄今复利之恐非治也翁曰公之六脉浮濡而弱且微数濡者湿也数者脾有伏火也病由湿热而且加之以热剂非苦寒逐之不可法曰通因通用吾有所试矣顷之利如木屑者三四出即首之毡去次去炽炭病旋已鄞董允谦妻患衂三年许医以血得热则淖溢服泻心凉血之剂益困衂才数防輙昏翁诊之六脉防弱寸为甚曰肝藏血而心主之今寸口脉微知心虚也心虚则不能司其血故逆而妄行法当养心仍补脾实其子子实则心不虚矣服琥珀诸补心之剂愈浙帅胡公病发热恶风而自汗气奄奄弗属诸医作伤寒治发表退热而益增翁诊其脉阴阳俱沉细且防数处以补中益气之剂医止之曰表有邪而以参茋补之邪得补而愈盛必死此药矣翁曰脉沉里病也微数者五性之火内扇也气不属者中气虚也是名内伤经曰损者温之饮以前药而即验南台掾梁彦思使闽而足不能履医以风论或以脚气治经年不瘳翁诊之六脉仅微数而他无所病即探患处乃骨出不入肯綮耳施以按摩即愈南台治书徳哷穆苏公足失履而伤腕骨掌反于后者六阅月矣众医不能治公知翁精按摩曰幸予治也翁令壮士更相摩从辰至申而筋肉尽腐遂引其掌以蹂之啑啑然有声药以两月其足如常时金参政子年方稚尝嬉戏偃卧于阶侧忽惊马践其足胻骨断碎即死久乃苏翁以其法治之卒完其足歩履无所苦闽万夫长陈君临阵为刀斫其面疮已愈而宥与鼻不能循甚恶时时仰泣曰吾面无完肤生何以见妻子死何以见父母乎乃拜翁求治翁命壮士按其面肤肉尽热腐施之以法即面赤如頳盘左右贺曰复故矣左丞王公畏瘴毒晨必命医诊省医郑生切其脉愕曰平日两尺无虞今忽不应指可怪也公即惊曰人无尺脉犹树之无根其能久生乎命他医诊之其论亦同乃命翁诊翁曰此天和脉勿妄治也因陈气运交反之道以晓之公叱众医曰若等误人多矣夺提举俸者二人翁之于医多类此于是门人学子惧其老且衰也力请著书以贻后乃作脾胃后论以补东垣之未备其畧曰或问脾胃之有虚寒信乎曰脾胃乃百病之源然每恶寒而喜热寒者阴气盛阳气微也热者阳气盛阴气微也而所以致夫阴阳之微盛者脾胃之虚故也甚则阴阳孤立而死矣经曰有者为实无者为虚故气并则无血血并则无气气血俱失故为虚又曰阴盛生内寒厥气上逆寒气积于胸不得泻泻则温气散寒气独畱故中寒也又曰邪气盛则实精气夺则虚故阴胜而为实灵枢曰风雨寒热不能独伤人有猝然逢疾风暴寒而不能病者葢无虚不能独伤其人此必因虚邪之风与身形两虚相感乃客其形矣此脾胃虚寒之説也又问河间谓恶寒战栗皆属于热然脾胃虚寒亦有恶寒而战栗者何邪曰风寒之邪始居于表表有寒邪则外恶寒因其入里与邪气相抟故战栗也邪气胜则热发于外故战栗愈不恶寒而反恶热脉必洪滑数盛此葢以实热而致恶寒战栗者也至于脾胃虚弱传化失常荣卫俱虚不任风寒内外之邪易以伤之经曰因身之虚逢天之虚两虚相感其气至骨又曰阳虚生外寒又曰阴盛生内寒又曰阳受气于上焦以温皮肤分肉之间今寒在外则上焦不通上焦不通则寒气独留于外脉必沉迟而弱此虚寒而致战栗者也热淫于内治以甘寒河间所论是也寒淫于内治以辛热上文所论是也二者所因各不同又可执一而言哉又问战栗鼔颔及诸噤鼓栗如丧神守皆属于热河间谓热之极反有水化制之故其治法専主甘寒以发其郁资水以制火也然与治疟之战栗鼔颔可得同其法与曰战栗鼔颔皆属于热此经首章之言言热之一端也比及后章言疟之始发阳气并于阴阳虚阴盛而外无气故先寒栗阴气逆极则阳复出阳与阴复并于外则阴虚阳实故先热又曰温疟者先伤于风而后伤于寒夫寒者阴气也风者阳气也疟之寒热战栗鼔颔者以上下交争虚实交作阴阳相移也逆调论曰人非常热常温而为烦热者何也岐伯曰以阴气少阳气胜也人身非常寒而寒从中生者何也岐伯曰阳气少而阴气多也此皆不可专主于热矣明理论则分战栗于内外之诊战者身为战揺栗者心战又曰阴中于邪必内栗也表气虚微内气不守故使邪中于阴正气虚弱故成栗战者正气胜栗者邪气胜鼓颔者邪入阳明故鼓颔为战之轻者其有森然而寒耸然而振是名曰振而振亦战之轻者由是而观发热而战栗者阴虚而阳盛也法当补阴而抑阳不热而战栗鼓颔者阴盛而阳虚也法当助阳而抑阴至若寒热交争阴阳相移又当从之逆之其始则同其终则异资取化源追之迎之调之而为之治可也岂可专以其寒言之举一而遗十哉又问胸鬲坚满痞痛东垣谓之不足而中气内伤法当补其中而益其气河间戴人则以为诸逆上冲诸湿肿满诸气郁冐瞀皆湿火为病法当泻火在上则涌之在下则竭之张长沙又以为邪气所畱而以辛温之剂开发荡散之何三者治法之不同邪曰治有从本者有从标者有不从标本而从中治者证有虚实脉有逆从其始虽殊其归一理也经曰天之四令无形风寒暑湿也地之四令有形饥饱劳逸也东垣以胸腹坚满等证皆为饮食七情所致而谓之内伤葢以中气不足诸邪得以留之经曰邪之所凑其气必虚是已其脉必澁虚迟故治以补中益气使中气既盛则邪气可不战而屈矣此防本塞源之论盖治其本者也河间戴人以为可涌可竭者是治其有形之邪其脉必洪实沉滑必当去其有形之物而中气可复又必资水以制火而阴阳自和葢治其标者也至若长沙直以邪气畱之于中焦必以辛温之剂散其无形之邪经曰寒则气聚热则气散举痛论曰诸痛为寒是也其脉必虚浮迟濇故以发郁开结之剂主之葢从中治者也知乎此则三者之法断不可以偏废而近世宗三家者徃徃自相诋毁而有南医北医之不同决不肯以寒凉施之于南方辛热施之于北方何其自啬之若是与经曰病当问其起居固言地方之不同矣然治寒以热治热以寒防者逆之甚者从之要在临时变通消息以为治安可限以南北之分而有寒热之夐异哉又问原病式以湿热畱饮否隔而传化失常甚则霍乱吐下又以为诸痛乃热郁于内故为坚痛不可以言寒又以为急痛者因寒之极而乃凝沍而为痛如是则所谓霍乱吐下而心腹绞痛者当作热论乎抑作寒治乎曰吐下之作罕有不由脾胃感之葢胃为水谷之海受天之气地之味精悍薰蒸而成气血以营养四旁徃徃因其爕理失宜风寒燥湿之邪得以乘伏错乱于其间风为百病之始而春为温风夏为阳风秋为凉风冬为寒风风也者天地之气也寒风即天地之寒气经曰岁土不及风乃大行化气不令草木茂荣飘揺而甚民病飱泄霍乱斯固阴阳错乱之所致矣其有食饮过制七情内郁则湿饮否隔遂使阴阳不得升降塞而不通阳并于阴阴并于阳挥霍变乱水谷沸腾而为吐下霍乱此则湿热留饮致之然也若夫坚痛为热本指疮疡皆属心火心主热化故痛属热即不以寒言至于痛因寒乃举痛论诸痛为寒之説经曰寒淫于内以辛热散之佐以苦寒长沙以辛热之剂散其错乱风寒之气良以此耳凡所临证固当察物之阴阳验人之虚实不可专以为有热而无寒不可专以为有寒而无热斯葢折衷之道也翁他所诊病及所论证治众多今颇失之不能以尽录而录其大概如此其于为医或在杭或在鄞或在闽在杭为府史为肃政府书吏在鄞为帅府令史在闽掾行中书掾行台一皆以医见辟诸贵人而非所尚也然廉谨练逹之风虽素业吏事卓卓当时者亦皆自谓不能及翁伟仪观美须髯双目烂烂如电光天性纯孝父母有疾扶持保抱不解帯者旬朔没则一遵仪礼治其防平居乐易寛厚务扬人善而耻言其过臧获有失亦不忍加以色辞与人交尽其义其于恩意尤至也喜辞章善音律工绘画而独以医显所著书有竹斋小稿及脾胃后论别譔医原若干巻议论宏赡未及成子一日恕能世其业云
　　论曰仲尼有言人而无恒不可以作巫医岂不信然与抱一翁为医四十年所其已人病生人之死甚众人以厚利报翁輙却而不受与之药即富徒手亦与药不责其偿而济物一心孜孜然终始弗少衰则所谓有恒者岂近之与传曰医非仁爱不可托非廉洁不可信若翁者殆可托而可信者与至于立言以埀世则取诸先觉之説折衷之而一本于经贯微逹幽不失细小备矣岂非宣畅曲解古之良医也与
　　觉智圆明述禅师传
　　禅师生于孙氏名文述字无作明之慈溪人也自幼不近酒胾读书伊吾入口輙成诵既长从师受五经纵观子史百家及去阅佛书忽心融神防恍然如素习人咸异之曰此儿材地如此岂宜处俗为白父母听其出家度生死乃徃依东臯福昌寺沙门东溪牧公寻事大用諿公受具习毗尼已而游方至径山谒元叟端公端有时名一见大称赏以为有道之器也辞去又谒净慈东屿海公亦见器许异流辈然俱无所解悟遂杖防东还入太白山之天童见怪石竒公竒与语契合欲倚之以大其家即令入室侍香其后平石砥公主是寺又掌藏钥于砥所诸山法侣遂籍籍闻师声誉咸愿礼迎讲出世法防鳯跃山等慈法席虚行宣政院起师主之俄迁主大梅山之护圣二刹皆衰陋处丛林仪范多废缺师至申以约束人人自律至其为众説法则脱畧窠臼拨去枝叶使听者涣然无疑名缁竒衲风靡而至矣师之名益闻帝师有防锡以觉智圆明之号不得辞而勉受之既老退归受业之福昌福昌父子传噐仍强师以居丈室时当回禄之后剏搆恢拓师之愿力居多寺既崇成益遵开山法慧故事接纳诸方道俗之至如归其徒相语曰此法慧再来也尝辟一轩于寺左扁曰舒啸湖海名流若断江恩公月江印公商隐予公梦堂噩公乃皆迎居是轩师事之而缙绅之贤者亦时时过从为方外友翰林待制柳公道传黄文献公晋卿中书左丞危公太朴著作佐郎李公季和尤号知已年近七旬益畏烦閙乐静退休居花屿湖之冡间独与法孙宜朴俱然犹诲朴以精进为佛事天黎明必躬起礼拜诵持虽祁寒暑雨不懈朴规模之以为常平居待诸子孙甚严及至接賔客交朋友则津然喜见睂目抵掌笑语衮衮不能休有问者师曰成就后学不可不肃若乃滑稽善谑我性实然也师匾颅广颡面有孺子色而髪白不翦神观超诣望之令人意消当白莲盛开月色娟好趺坐一小艇浮湖水中如世所谓须菩提可画也三山文海郁公以一鉢行四方人每视其去畱为丛席重轻然独从师游湖上钦重爱恋葢久而防去于是阅世愈多而情之所及者愈淡乃更求深山宻林浩然长徃湖上游歌之士未尝不投笻顿足以想见其风裁师之行也朴请陈君中复为写照即怒骂曰身非我有奈何图此聚沫以贻后人指示哉及请戴子为之赞则又骂曰我法俱空若等犹以文字为禅邪其痛自韬晦类如此癸丑之春龙山仲猷阐公自大梅迎居顷还福昌是岁九月示微疾二十三日集门弟子谕以宗门大事至夜分索汤颒面盥潄更衣端坐谓其徒曰我入灭时至矣或请説偈辞世师曰岂不闻大梅和尚云即此物非他物汝等诸人善自防持言卒而逝世寿七十八僧腊六十停龛五昼夜顔貌如生阇维之日逺近观者如堵烬余轮珠不壊板齿之不壊者四收灵骨瘗于冡间祖塔之侧所度子孙曰一源曰克丕曰师彻皆尝出世説法知名禅敎云
　　赞曰临济十二传而至大慧大慧传佛照光光传淛翁琰琰传偃溪闻闻传云峰髙髙传怪石竒而师嗣竒为嫡子葢临济十八世孙也尝两住禅刹一领受业事防观设施可谓克世其家者矣至于不泥荣名甘于自放而一谈一笑善入游戏三昧卒能蝉蜕生死着厥明验虽当法道中微耆年物故之余临济宗风岂遽寂寥哉







　　九灵山房集巻十九
　　钦定四库全书
　　九灵山房集巻二十　　　　元　戴良　撰鄞游稿第六
　　记
　　一经斋记
　　一经斋者四明唐起贤敎子之室也起贤不以予为无似尝馆致是斋俾与子林相周旋一日喟然语予曰吾僻居东海交际不及于公卿行游不出乎吴越然而目之所及见耳之所及闻亦多矣环海之濵民居职职有资累钜万者焉有田连阡陌者焉有家丰禄食者焉曾不几时其人已死而子若孙不能以久守问其资则库藏墟矣问其田则易主屡矣问其禄则归之官矣噫彼之为子孙计者不亦浅浅哉吾年几五十而止有一息上而宗祀之所寄下而嗣允之所托在是而已岂不欲效世人稍隆产业以为无穷之遗哉顾以覆辙之鉴痛入吾心因取汉韦贤遗子黄金满籝不如一经之言名所居斋以朂之子幸为我记其事而且有以敎林也予乃作而言曰经者出于圣人之手而存乎易书诗礼乐春秋孔孟氏之籍以故世有四经五经以至六经九经十三经之名今起贤以一经名斋其言固有自来然所以敎其子者不既狭矣乎徐而思之学者葢欲明夫天理民彛自然之物则也天理民彛之所在固有不依文字而立者然古之圣人欲明是理于天下而埀之万世非托文字则不能以自传也故自伏羲至于孔子而埀世立教之具粲然矣后之学者必将由是沈潜参伍以明乎在我之本然然后知有所至而力行以终之其为道不既简且易乎然自世变俗衰为师者不知所教为子弟者不知所学则其求之于文字者乃在乎记诵训诂文辞之间是以书愈繁而理愈晦学愈劳而心愈杂此无他葢不知天理民彛之本然在我而不在彼也学者于此茍能弃其俗学之繁劳以求圣学之简易则一经既明而诸经之理皆防之于方寸所谓由书而心由心而身由身而国而天下追踪古昔有不期然而然矣虽然昔人有三年而读一经者有皓首而穷一经者亦有白首而不能通之者其用力也深其收功也逺一经之教讵可以易心求哉林也能以而父之心为心知夫天理民彛无待于外求而静以持之敬以存之使此心之神明清虚纯一有以为受学之地然后谨之以条约严之以矩度大玩经中之所蕴眞积力久日就月将异日彬彬而起为国效用虽匡衡以一经致宰相师丹以一经位三公公孙宏以一经处台鼎可驯至矣韦公之言夫岂欺我也哉敢以是复于起贤起贤改容谢曰善乎其为言也请书之壁间以为吾儿楷范
　　春晖楼记
　　春晖楼者慈溪方君景良与其弟景辅奉母之楼也初景良之父即世夫人抚其遗孤以立其家业于是景良服诗书之训成人矣念无以报母之德惟得禄以为养庻可以娱亲乃以才谞自效为鸣鹤塲司令每公退率昆弟子姓晨昏定省寒暑温凊恭和愉悦之容甘防滫瀡之味适其意不违其礼既又作楼于寝室之左以奉之扁曰春晖葢取唐孟东野诗语也景良将以久岁月而传子孙伻来征文以记之呜呼其情亦切矣凡物之自形自色以总总林林于两间者何莫而非天之所生哉天不能以自生而春代之生则阳和之晖霭乎而在天者其发育万物固不止乎一草矣且是草物之防乎防者也东野乃独取之以报夫三春之晖葢极言人子之不能报其母之德也子不能报其母之德亦犹草之不能报其春之晖此东野亲爱之至诚笃之深口不能言而姑托是以为喻也景良之心其东野之心乎东野不能以自言而托寸草以喻之景良不能以自喻而假东野以明之其情不既切矣乎诗曰母也天只又曰欲报之德昊天罔极景良有焉予于景良无能为役而寸草一心实同有之故因请记既为之文而复系之以歌曰春日兮载阳寸草兮芬芳顾瞻斯草兮使我心伤心伤兮何极念吾母兮曷报之德春阳兮燠燠寸草兮馥馥匪春何生兮匪母何育奉吾母兮辟吾居揭春晖兮遵孟模岂人有心兮曾是草之不如
　　四景楼记
　　慈溪北行可二舍有隙地曰横塘方氏之族居之方氏避睦州之乱蹈海而东适海舟漂荡至兹所遂畱家焉迨今若干世矣其地去海才二三里近荒涂斥卤土不毛食虽有山川邱壑未见其为胜也自方氏以来居者附行者止地辟人稠闾阎枕籍方氏益广第舍治楼居楼成而境大胜前俯平原后临巨浸岛屿拱其左阡陌亘其右而旁近诸浦溆逶迤南折北汇而入于海如虹饮江而马奔廐也主人凭栏望逺见海气腾上与林光山色相荡漾倐兮昻青忽兮浮白眇乎郁乎如抹如画而云霞风雨之晦明花草竹树之荣悴四时景物之变皆输竒献秀于几席之间则斯楼又胜于横塘矣辛亥之春予来自定川方氏之彦德原邀予至横塘徘徊楼上与之望五垒之山睇双涧之水挹杜湖之波澜览鸣鹤诸峰之秀爱其江山如昨景物不殊而方氏先泽邈乎其未泯宁不悠然而思怆然而感慨然而叹乎德原语予曰斯楼也吾先世尝以四景名之而未有记其所以名者吾子幸为我执笔焉乃告之曰二气流行生生不已日徃则月来寒徃则暑来而四时之景物迭变无穷也以无穷之景物御夫有限之光阴吾与德原其能乆乐斯楼之胜乎然天地之造化不常而山川之风气固在方氏自五代居此上下数百年间故家凋谢无复存者而是家子孙独能世其诗书之业久其田宅之利德原又以纯厖之质诚笃之行为邦人所贵重岂非山川风气所钟而致然耶山川风气之钟于方氏既云厚矣则夫德原之乐乎是楼也岂止见之一身而已哉不止于一身虽谓久有乎斯乐可也予东西南北之人其登斯楼固有久近之不同然获与德原极幽遐之目空得防之懐亦且不知楼之髙身之寄矣纪世德于兹楼使来者之有考尚得而茍辞也哉遂书是以为记
　　安节堂记
　　易以明中正之道而中正之在节葢由内兑而外坎以説而行险也人于所说则不知已遇艰险则思止说以行险非节之得于中正乎节之中正而必以安为言者则以四居九五之下以阴而比阳以柔而从刚有安行承上之象无勉强矫为之意中也正也于是乎守之而可常矣世以守节之女妇况之亦以其安而能常也哉然上古盛世三光平寒暑时天下寿昌民不夭札恶覩所谓安节之事后世圣人悯民生之不遂伤风俗之日偷而安节之名立焉则安节者固圣人之所取而非其所愿也慈溪翁氏女自幼恪慎孝祗父母以为贤而选所嫁得同里方君琬生子原三岁而琬卒年少寡居或疑其不能安也翁曰吾闻妇人不事二夫夫天也今死而遂去之是背天也背天不祥死不再适乃益经纪家政夜张灯纺织昼课童奴树艺岁时奉祀一如琬在时有司上之朝既旌其门宠异之原复为安节之堂日夕奉翁坐堂上食鲜茹美以享有其余庆予尝造焉谒原而拜翁于堂下原征予记乃为其文曰节有中正之道而中正于人无乎而不在翁之为人妇也亦不过尽其所当守者耳独不幸安节之名葢因防其所天而后着也故人莫不幸其节之不守而尤莫不幸其节之特着翁之安节固可取也而非其可愿也虽然节有亨之义焉故曰节亨又曰安节亨翁当逾七望八之年康强无恙而原以髙才懿行为乡之善士原之二子亦皆循循雅福禄方来而未艾则其为亨也人又何其厚幸于翁若是哉然则斯堂之作当与翁之余庆同一永久矣作堂者名原字景渊唐诗人元英先生之裔名堂而题其扁者鄱阳周太史伯温引易之辞而记之者九灵山人戴良也
　　蓬莱山房记
　　东海之上逹蓬山之阳黄氏世居之黄氏之彦炳文即所居之西偏辟为一室以领山海之胜右阚波澜左抚林麓前冈后阜如揖如拱每晨曦东升夕月西出窅乎而列缺倒景泠乎而沆瀣降精青鸟翥于云间白鹿走于烟际嚣声逺遯幽意毕来人居其中殆不知有人间世也炳文曰自吾之辟是室日与良朋胜友昆弟子姓游焉息焉或骋懐以舒啸或游目而望逺恍兮惚兮若从赤松子于朱宫黄石君于紫府而羡门安期为之后先也因名之曰蓬莱山房间以语嚣嚣生愿请记之生闻而叹曰炳文亦世之髙士哉世传蓬莱方丈瀛洲在东海中列仙居之然人莫有至之者皇尝令徐福采药其地卒亦莫能以一至焉惟其不可以幸至也故世之慕清闲而乐虚逺者徃徃托之以自髙若瀛洲之拟于吾儒方丈蓬莱之榜于道家异人葢累累也炳文之先多大儒先生而炳文与诸子又皆世守其业如一日自他人言之孰不欲以吾儒登瀛之事为己任然乃弃此不务顾有取于道家异人之説以名其居室有以见炳文之髙风逸韵逈迈等伦比年以来齿益髙而操益厉遂悉敛其致君泽民之思退藏于一室蘧蘧然与颢气俱栩栩然与造化游于以超出乎六合之表遐观乎八荒之外而彼蓬莱之不可以幸至者且在乎室中矣况其所居一皆岸海而屋其去蓬莱为甚近昔人求仙欲由之以善达故字其山曰达蓬炳文冀遇眞仙而不得得夫昔人求仙之处则低徊慕恋之不已不亦人之常情哉抑又闻之古之列仙皆忠孝仁义之人或有所谴则谪降人间混迹以自晦若炳文者岂仙之谪与不然果髙世之士也因援琹爲鼔蓬莱之操而歌之曰蓬山兮峩峩筑室兮山阿山可游兮室可歌宜于此兮婆娑婆娑兮乐只望群仙兮不逺伊迩朝却粒兮莫脱屣誓飘飘兮遐举遐举兮焉极返吾室兮聊逍遥以容与遂并书以为之记嚣嚣生别号九灵山人云
　　爱日堂记
　　爱日堂者余姚王在奉母之堂也在痛事父之不逮乃一其孝于母水菽甘防之养不违乎朝夕每岁时为酒食以召乡隣族亲坐堂上率妇子弟侄列拜堂下捧觞进寿以娯悦其母心母亦乐其有子也未尝不尽其欢适在取孝子爱日之义题其楣曰爱日堂走书东海之上乞予一言以张之予尝游越过其乡而辱与在交在葢世家衣冠诗书之泽未冺而先府君又以文学行谊闻于时至在兄弟既文而且孝而斯堂之命名又足以化迩而慕逺予也乃获与执笔其何敢辞夫爱其亲而望其寿人子之心岂有限量哉然由于天者有不可以必得也得其寿而致其养其心亦岂有穷已哉然系于人者有不可以强能也由于天者不可以必得于是乎喜寿惧衰之心起焉系于人者不可以强能于是乎思爱忘劳之念生焉喜寿惧衰之心起则无跬歩之或忘矣思爱忘劳之念生则无须臾之或暇矣此孝子爱日之诚自有所不能已也日徃则月来寒徃则暑来而礼所谓日究日畜者岂虚言哉在之奉母斯堂也观日之升而忆母年之寖髙视日之没而忧子养之不足虽大禹之惜寸阴陶侃之惜分阴不越是矣若此则爱日之名堂岂不有所示警于在哉是不独在之所当警而凡士君子之爱其亲者皆其所乐道也予故为之记而并侑之辞使在兄弟聨臂踏歌以为其亲寿以助其欢云姚之江越之水俨髙堂翼邃宇谁其作之王氏子前轩后牖形制焕且美升堂奉母母心喜母年老矣时不与堂标爱日陶孝理陶孝理兮弟与兄【叶】须臾罔暇兮跬歩靡忘时之豫兮岁之穰舂黍稌兮酾酒浆賔客上坐兮子孙在旁母欣欣兮乐康披防衣兮进霞觞寿吾母兮爱日之堂从朝至暮兮其乐无央
　　百猿图记
　　右顔辉所画百猿图一巻所以图猿之为状凡百数两臂挂树仰而斜立者一蹲而背视者一戏而羣折树上叶亦或引水欲饮累累如贯珠者五左手攀萝右手反掬飞瀑者一两手钩树上行复相擕俯摘石上草者三髙悬如蹴踘者一扬臂相顾者二坐而为子龁虱者一困卧树者一或啸或坠或蹲或悬或俯或仰者六首戴子者一聨臂下取涧中泉者三羣游岩前独树宛转相顾盼者九衎衎大树上呼号食息者四窜身丛竹上下相追逐者十有二徃来引子者三挂枝欲堕者二匿身树阴者二拥子者一抱树相向者二踯躅枯枿者五蔽亏榛莽者四怒相击喜相戏者十举手吓飞鸢者二寒相附者二凡猿之大者一百有四黒者七十八黄者二十六其子之戴者负者行者立者陟者降者痒搔背者舒臂羣呼者坐母首者惊附母懐者走挟母腋者任母背者倚母扪虱者跳掷岩下树者出没崖壁隐隐如苍防者亦皆曲尽其态可喜而可愕凡猿之小者二十有一黒者十六黄者五而大小之数通百二十有五焉至正季岁予附海舟南还至四明馆人夏叔宜兄弟出此图以示予于是重有所感矣嗟乎猿之与猴其形相近也其举动相若也然猿之性类乎仁遇稼穑不践踏见小草木必环之以行木实未熟则守之猴之为性恒反是反是则几于暴矣猿多产之于西川而猴莫盛于东海予居东海万山中厌猴之暴而慕夫猿之仁也尝杭巨海抵淄水登泰山以望巫峡遡川陜将求猿之所在而寓目焉然道路阻絶不果也及还四明乃得是图而观之能不有感乎遂从叔宜假之畱月余叔宜请予题其上故为记其形状与数而归之且惧观者之不审也或至目猿以为猴因并着其外同而内异者如此柔兆敦牂之岁良月朔日记
　　九曲山房外记
　　四明夏赟尝为予言吾宗之居此也连数世不振至吾父而家益落吾母徐夫人佐吾父理家治生力勤攻苦余三十年而有田有庐家日以裕凡吾兄弟赖以成立而免流离困踣之患者实吾母罔极之恩也然不获享有髙年仅及下寿而倾背吾兄弟忍死营葬地于慈溪之九曲山且于墓左辟屋四楹间将奉其神而祠焉亦既发引有日而赟也实以金陵之役恸哭而上道自迁柩至掩圹不得与幸而获保首领以归而吾母之入土久矣每岁时偕吾兄弟省墓下退即其祠而泣祭焉未尝不徬徨顾慕以抱恨于无穷先生幸赐一言疏于壁既以记其祠而且舒吾之恨也予闻其言而悲之因思先王制礼缘人情而约之中故自命士以上家必有庙庻人无庙惟祭之寝后世定为祠堂之制上下同之而先王礼意行乎其中墓之有祠岂亦缘情以起礼者与虽然是礼之文也若其本则孝而已矣夫孝子之身亲之身也亲有难则死之葢以亲之身重乎已之身也赟以其父防逮于金陵生死未可知即释母殡代之行是代父以死也代父以死者孝之大而礼之本也尽事生之道斯尽事死之道赟葢务本以致兹文乎今世富贵家之其亲也亦莫不有墓祠以寓其哀敬仅一再传莽焉而邱墟者有之无他子孙去礼之本而失之也今赟葢务其本以俟夫后之人吾见九曲之祠传之世世而愈固矣人服孝德天降之福其夏氏之谓乎继赟之志者尚有征于斯言哉赟之兄曰赘弟曰贞曰蕡曰质俱有孝行可称而贞善诗徐夫人之年寿卒及是祠营建之岁月已具见杨君所为祠记兹故不录录赟请文之语以为外记云
　　春风堂记
　　四明罗处士家有春风之堂子孙聚居其中三世矣处士之子康请文以追记之予谓记堂之成可也堂成已久何以记为康曰吾先子之所以埀休委祉者庻其在此不可以无述也乃征名堂之义而为其文曰罗氏唐末望族世家虎林居四明者自处士之七世祖始七世祖以镇东节度推官摄四明之慈溪令遂畱家焉葢当五代之际兵革未息盗贼滋炽罗氏独能脩其孝义于家庭之间歴宋而元世济其美至处士兄弟五人复以髙年耆德薫为太和浙东部使者上其事于朝而旌异之朝野诸钜公咸为诗文题咏传观逺近亦盛矣哉夫处田野扬声誉霭然为当世所推重者非祖宗之积累则其力行之所致也今观罗氏以春风名其堂岂不然哉葢尝论之春为四时之首而风者大块之所噫也以言乎天则阳刚之所以资万物之始者此春风也以言乎地则阴柔之所以资万物之生者此亦春风也以言乎四时则万物之所以长育而凝成之者皆一春风之所为也人能顺天以成化因地以成功体时以成德则太和在身无亏无间虽富贵烜赫如骄阳之在夏而春风之融于吾心者不得而淫也虽威武肃杀如严霜之在秋而春风之畅于吾懐者不得而屈也虽贫贱震凌如寒雪之在冬而春风之煦于吾体者不得而移也风无一日之不春则身无一日之不和罗氏累姓以来即以孝义维其家而处士兄弟又能老而知德协和于骨肉则是祖父子孙同一春风之和矣春风者何仁焉而已尔仁者人心也亲亲为大此处士之名堂所以埀休委祉于后人也与康之兄弟与其子姓日登是堂涵濡乎孝义之中鼔舞乎太和之内有以知昔日之春风在罗氏而不在天地在累世而不在一时而仁之为用大矣噫不有作也孰能述之处士之后人其毋忘尔祖名堂之训哉
　　戴氏祠堂记
　　人之生也自父母而兄弟其属为甚迩其情为甚宻退视其子侄则已有间矣况羣从以降愈逺而愈疏者乎处愈远愈疏之势而能视逺为迩视疏为宻使有以一其尊专其敬于先世非尊祖敬宗之君子莫能也四明戴氏世居鄞县之桃源族稍繁衍至茂兄弟而家益裕乃营祠堂正寝之东推从侄庄为宗子中设四龛以奉宗子之四世而以政为继祖之宗已为继祢之宗各奉其主而位以昭穆其旁附者亦随其宗以分别焉四时祭飨畧如朱文公所着仪式而叅诸世守之旧牲杀器皿粢盛酒醢苹藻之具称家有无必丰必洁且惧赀费之不继也复与弟升议买田若干亩岁入其租而命子弟轮掌之因扁其祠曰永思介同郡陈君防来请记防尝客授其家以相成乎是举故具以颠末语予俾悉书之以训其后人呜呼若茂者殆所谓尊祖敬宗之君子哉昔者先王建国命氏以报功德之臣谓其子孙众多不可无维持之法也故因其嫡庻亲疏之分为之大宗一以重其本为之小宗四以聨其支此功臣世德之家所以主祭祀而统族人者也去古既逺子孙降为黎庻而继别之大宗固不可行矣若继髙曾祖祢之四小宗亦岂不得而行之乎近世士大夫家或未暇以及此而茂能行之新其祠宇备其礼物以主诸羣从之子侄何其有合于先王制礼之深意哉彼之各私其亲视先世而邈如者闻茂之风亦可少愧哉虽然礼非一家之所宜也推而放诸一乡而凖放诸一邑而凖放诸四海而凖茂之后人茍能守之而弗坠将见逺近之人皆来取法则宗法之行必自戴氏始矣诗曰永言孝思孝思维则名祠之义其亦有在于斯乎故予既勉其后人又以告世之好礼者
　　二灵山房记
　　鄞之名山水不可以一二数而东湖为最竒东湖之名山水不可以一二数而二灵为最竒二灵山房则又得夫二灵山水之最竒者也山有二灵寺即寺右庑为山房寺与山房皆因山以为名而寺乃宋和禅师讲道之处山房则今大沙门天渊濬公之所居也天渊自万夀退归已逃隐此山是时山房未成二灵山水未见其为竒也一日命仆人刜篠簜翦薪蒸辟其屋之隘陋而加葺焉且凿东壁为牖以通明于是山房成而境始竒葢东南诸山踊跃奋迅北走而逹于湖若奔马之饮江若游龙之赴壑其旁羣峰羽翼乎兹山者亦皆效竒献巧若翔鳯之展翅而众鸟为之后先环之以锦屏舒之以练带巉然湾然如拱如揖凡境之最竒所以接乎目而交乎心者举入乎山房矣天渊置图书几研供张诸物于其中客至则相与倚栏而立纵目以嬉不知日之将入但见泽气上腾与林光山色相掩苒歘兮攒青倐兮浮白乍合乍敛翕忽荡漾己而皓月微吐横射庭隙流汞下澈影动虚櫺悄骨凄神恍不类人间世此又一竒也山房之境信竒矣然必得人焉而益竒向非天渊之居此也是山庭宇不过一废区耳天渊至而山房之名出然后里邑之人慕天渊之学者皆徃游矣四方之人闻天渊之名者又皆徃游矣后来继今闻风而兴起者又将若是而山房之境传之以不朽斯其为竒也顾不益大矣乎噫此予所以庆二灵之有遭而山房之记所为作也或曰学佛之人不三宿树下葢惧其有累也天渊知人间情缘之为累故弃之而学道知宗门荷负之为累又弃之而闲放今以一竒境之故而眷眷于山房如此庸讵知是事之非累乎嘻为此説者非惟不足以知佛之为道而亦不足以知天渊矣天渊悟心乎空色而超神乎幻有其于山房之竒境犹太虚空之容物明镜之鉴妍蚩而未尝有意于容与鉴也目之所见果足以累其心哉且见者我也境者物也我为能见物为所见茍物我两忘能所俱冺则累恶乎生山房之不爲天渊累也久矣于是或人顾予而笑曰愿因吾子从之游遂并书之以为记











　　九灵山房集巻二十
　　钦定四库全书
　　九灵山房集卷二十一　　　元　戴良　撰鄞游稾第七
　　序
　　鹤年吟稾序
　　昔者成周之兴肇自西北而西北之诗见之于国风者仅自豳秦而止豳秦之外王化之所不及民俗之所不通固不得系之列国以与邶曹桧等矣我元受命亦由西北而兴而西北诸国如克哷鼐满伊啰勒琨回回西蕃天竺之属往往率先臣顺奉职称藩其沐浴休光沾被宠泽与京国内臣无少异积之既久文轨日同而子若孙遂皆舍弓马而事诗书至其以诗名世则马公伯庸萨公天锡余公廷心其人也论者谓马公之诗似商隐萨公之诗似长吉而余公之诗则与隂铿何逊齐驱而并驾此三公者皆居西北之逺国其去豳秦葢不知其几万里而其为诗乃有中国古作者之遗风亦足以见我朝王化之大行民俗之丕变虽成周之盛莫及也鹤年亦西北人其视三公差后起家世以勲业着而鹤年兄弟俱业儒伯氏之登进士第者三人鹤年乃泊然无意于仕进凡幽忧愤闷悲哀愉悦之情一于诗焉发之观其古体歌行诸作要皆雄浑清丽可喜而注意之深用工之苦尤在于七言律但一篇之作一语之出皆所以寓夫忧国爱君之心闵乱思治之意读之使人感愤激烈不知涕泗之横流也葢其音节格调絶类杜子美而措辞命意则又兼得我朝诸阁老之所长故其入人之深感人之妙有非他诗人之所可及呜呼若鹤年者岂向所谓三公之流亚与然三公之在当时皆达而在上者也世之士子孰不脍炙其言辞鹤年遭夫气运之适衰方独退处海隅为此辛苦无聊之语以自慰其能知夫注意之深用工之苦者几何人哉知与不知在鹤年未足轻重苐以祖宗涵煦百年之久致使遐方絶域之诗亦得系之天子之国而所以着明王化民俗之盛者将遂冺冺无闻矣不亦重可悲乎予故取其吟稾若干卷序而传之以俟世之知鹤年者相与讽咏焉耳鹤年之清节峻行已具载之高士传中兹不复论也
　　四明袁氏谱图序
　　异时文献之盛称东州东州文献鄞为盛而袁氏又鄞之最盛者也袁氏之居鄞者三族曰西门袁氏曰南袁氏曰鉴桥袁氏鉴桥袁氏有斋洁斋二先生者以风节行谊为时所敬仰南袁氏有清容先生谥文清者以奥学雄文为世所宗师而西门袁氏则有名镛字天与者其以忠贞节义着闻于时乡人士至今口之不置镛之四世孙珙与予善示予以先世谱图予受而观之为之叹息不已袁葢舜之后也周封其裔孙胡公满于陈满之十一世孙诸字伯爰子孙以字为氏代有显人曰滂曰安俱为汉司徒曰粲仕宋为仆射曰昻仕梁为司空曰恕己相唐中宗曰滋相宪宗其他为执政为侍从为制帅为郡为县者多至数十百人赵宋渡江曰子诚者自南昌扈驾为临安知府遂居鄞子孙四世皆大官至镛以进士死国难而族稍微自是而后独以儒世其家恂恂自检束镛之子衍无子而子其弟泽民泽民之子宁老以为弟继兄后于礼非宜乃白诸有司奉泽民归本宗而已为衍子伦序复正识者韪之宁老博记善文从之学者称之曰菊村先生珙葢其冡嗣也读父之书蚤以才名为诸公所器重今又佩服父训取其所次谱牒图而衍之深得一本合族之道此予所以观其书而叹息也呜呼世之氏族孰非古帝王盛德之后哉然歴世浸逺支泒日分盛衰隐显之迹有不齐矣死生患难庆吊收恤之礼不能以相及矣同气相视如途人矣是故无谱非贤子孙莫能脩也有谱非贤子孙莫能传也珙亦袁氏之贤子孙哉自东汉至赵宋上下数千百年蝉聨奕叶而文献足征矣奈何自镛死节之后子孙仅守儒素虽珙之贤亦且浮沉于时不究于用岂天益逺其世以昌其后人乎传曰公侯之世必复其始未有先世德业深厚而其子孙不繁衍盛大者也今珙率其宗族子姓览谱图之相续志先德而益励西门之族其可量也哉
　　遯斋小稾序
　　遯斋小稾若干卷定海县尹汪君所着君家建德之淳安至正辛巳秋以春秋试浙闱仅中乙榜考官翰林待制柳公有遗才之憾因上言行中书特署丹阳文学旌之君自丹阳入官其后升教乡郡辟浙东帅阃摄令乡县皆有美誉可称及官定海五载而善政益着饥者哺之逃者复之抑者伸之媚学者知所习行义者知所劝己而德溢化流旁及异类龙以灵而应祷虎以暴而惧诛史人纪诸传大夫士咏诸诗至其为文则以理为之体以气为之充以学为之辅其小篇之浏亮若宫商金石之相谐大篇之浩汗若水之输海若云之兴泰山而议论之高洁矩度之森整又若奏韶濩以破桑濮之音用孙呉以击虎豹之阵恢恢乎其有余也井井乎其不乱也于是碑铭序记书檄歌诗等作皆分稡成秩其子明复持以诣予请为之序予既受以伏读叹曰夫自文学政事之殊科而世之学者多偏于一长能文辞者或啬于为政善政治者又或于文章家有未暇焉故汉之文名不在于龚黄而唐之政声不盛于韩柳其所由来逺矣君以诸生起家歴膺民社之寄德刑政治亦既驰誉一时又能存心艺苑扬声士林庶几作者之流亚可谓兼有二者所长矣昔者仁庙设进士科以取士或病进士之无实效也仁皇则曰千百人中岂无一范仲淹者乎使君于此时获掇巍科以大其所用岂不有副神圣之所望乎此予序君之文必有及于为政之大畧者葢将使后之人知君为有用之学而不可徒以文字求也君名汝懋字以敬遯斋其学者所称故以题其稾云
　　礼学幼范序
　　古者小学教人以洒扫应对进退之节事亲敬长隆师亲友之道所以为脩身齐家治国平天下之本也今其全书虽不可见而紫阳朱子尝以其杂出于传记者搜辑为内外篇庶几小学之教复明于后世严陵汪君学朱子者也以为曲礼一篇正其幼穉所宜行之礼但汉儒所记多不以类而从学者颇艰于致力遂取篇中凡为人子及侍先生长者与夫饮食言动冠昏丧祭等礼类聚而编之至于总言礼之本原则又别自为类以标诸篇首仍摘郑氏注语及濂洛诸儒之论附见焉间有未安则足以己意合为七卷谓之礼学幼范书成俾予题其端夫陶人之治土也必揉木以为范冶人之治金也必抟土以为范是故帝有帝范家有家范至其为子弟为女妇也则又有师范女范之教焉有以见天下之事无大无小无贵无贱必资范而后成况夫人之幼也欲以其所宜行之礼讲而习之使其习与智长化与心成而无扞格不胜之患可独无説以为之范哉此礼学幼范之书不可以不述也其传世之逺当与朱子小学相为终始云君名汝懋字以敬官至定海县尹
　　深衣图考序
　　深衣者何古所以名衣也曷为以深名以其为制之深微故取以名也取其圜直以象天方曲以象地崇之为三才而卑之为太极也然则乌乎服有虞氏深衣以养老诸侯大夫士夕深衣自天子至于庶人一也礼所以辨贵贱决嫌疑何独于深衣焉一之葢是衣也可以用之文可以用之武可以用之于摈相可以用之于军旅而又可以常服也后世不达乎天子不用于常服此制之所以久失也制既久失则图考一书虽欲不作乌得而不作或曰记有深衣篇而诸儒论之备矣何有乎图考图考之折衷于诸儒其大节有四谓续袵为连续旁缝钩边为左右交钩则以蔡氏之説为当守而杨氏方氏以襟为袵司马氏以裾为袵吕氏陈氏衣裳各有袵之説皆非也谓方领当循颈而下方折以抱胸则以郑注孔疏为可从而司马氏别施一襟映所交领别为一物折之领上与夫交领直领之议皆非也谓辟二寸为总言带辟之广再缭四寸为总言带之结纽则以陆氏之意为可推而注疏家士用单练广二寸再度绕腰亦四寸之言皆非也呜呼此图考之不可以不作也或曰朱子作家礼亦有图説可征矣然则彼皆非与朱子之家礼多本司马氏之家仪司马氏于前四者之失已不暇详考而精求是宜家礼之难征也图考乌乎祖祖之经也祖之经则诸儒纷纷之议可得而折衷矣古语云诸儒异同稽诸圣众説混淆折诸经图考有焉图考孰作睦汪君也汪其姓汝懋其名也序之者谁越人良也
　　东山赏梅诗序
　　戊申之冬豫章龙君子高偕慈溪桂君彦良王君彦贞访沈师程氏于东山已而钱塘刘君庸道及一二士友亦来防时东山梅花盛开粲粲夹径路师程置酒花下邀诸君子赏焉酒且半龙君请即席赋诗以东阁观梅动诗兴为韵各赋古律一首辑为一编而虚其首简征予序嗟乎花于穷隂盛寒而不与众卉争荣者惟梅为然葢其色能受变香能处清而操能立独有仁人义士之高致诸君以之而赏爱宜也虽然使其出处去就之际一或有戾于是梅纵从而赏之而是梅不为其赏矣今夫诸君子者固世所谓仁人义士而能受乎变处乎清立乎独有凌寒之态无争荣之思其于是梅乃尝友而兄之者矣师程之赏之也非赏是梅也葢所以赏诸君子之高致也然则师程亦是梅之知己与梅若有知当亦为贤主宾一索笑也
　　书画舫防集诗序
　　岁己酉十月初吉予偕天台毛云庄出游慈水之上主东山沈师程氏于时东平李先生元善四明桂先生同德钱塘钱君明逺刘君庸道及诸能赋之士咸在焉明日师程之友罗彦直氏邀予与诸公列饮所居之书画舫罇爼既陈肴羞维旅洗爵奠斚载献载酬而李先生摄衣以起执爵而歌众宾交倡迭和愉愉如也洋洋如也酒既阑先生复请座人各赋古律一章章十二句以程伯子云淡风轻近午天傍花随柳过前川为韵序其年齿而先后之合诗凡十四首亦既缮写成卷彦直征予为序引予读诗至伐木之篇于是知古人之于朋友未尝不假酒食以相乐自今观之不曰宁适不来微我有咎则曰民之失德干糇以愆夫酒食之微固非君子之所尚而诗人之意则以为人之所以失朋友之义者非必皆有大故而或始于酒食之不施以夺其欢心故我于今日惟知具酒食以相乐也酒食之不施亦微过耳于过之微而犹不敢有则其大者可知矣呜呼此处朋友之要道而诗人所为拳拳者也彦直之为是饮其殆伐木诗人之微意乎先生既已歌之于其前复率在座诸公赋之于其后亦可谓得夫是诗之遗音者矣予既嘉彦直处朋友之有道而又羡先生之能两尽其道也于是乎书
　　脾胃后论序
　　昔者黄帝之论四时以养胃气为之本伊尹之制十大方以守中气为之先叔和之评三部脉以得胃气为之主葢脾胃居乎人之中而土配之自余四藏则分居于上下而为木火金水也木火金水资乎土土病则木火金水皆从而病矣是故天之邪伤乎人之上地之邪伤乎人之下而中焉之受伤则以水谷寒热之邪人所自致者焉中而不伤虽有天地之邪且无自而入之则脾胃者岂不为百病之所始哉脾胃为百病之始世医不能辨之久矣至金李明之始大明斯理着为脾胃论一书葢杰然于当时者也然其所言止及内伤之一事其他诸证则未暇以详及永嘉项君彦昌自蚤岁习医得外大父杜晓村之家传后拜明善韩先生于越上仝父戴先生于金陵而又师事陈白云为最久遂以所闻于诸君子与平日之自得用之而有征验者作为脾胃后论若干言凡内外伤之有关于脾胃而为病者莫不条举而缕述之仍以对病之方与夫临时加减之法系于后信有以补东垣之未备而衞生家可一览而见矣彦昌与余交最厚因携至海上乞一言为叙引窃谓医之为学自唐令列之执技之流而吾儒罕言之世之习此者不过靳靳焉知守一定之方书以幸其病之偶中不复深探逺索上求圣贤之意以明夫隂阳造化之防归至于近世先知先觉之士迭起而发明之学者既有以知夫前日之为陋遂或徒诵一家成説以为高而又不能博极羣言采择众议以资论治之权变甚者至于屏弃古方附防臆见辗转以相迷而其为患反有甚于前日之为陋者呜呼是岂圣贤惠慈生民之本意哉彦昌家故业儒而其所与游者又皆世之大儒先生故其为医自素难诸经而下无言之不习无理之不穷上既明夫隂阳造化之精微下复究乎论治之权变庶几一扫二者之而为医家之大成矣其为此论以三坟古书为主本以秦汉唐宋诸贤所论为羽翼以古今名方为格法正而不迂竒而不僻博而无余约而无阙是殆识证之元治病之指南也与序而归之余固不能以茍辞也彦昌名昕博学多能虽音律绘画之事亦皆优入阃奥为世所称云
　　孙氏瑞萱堂诗序
　　慈溪孙氏母寡居有年二子曰经曰纶事之能尽孝于是所植之萱有冬荣之瑞而扁其楣间曰瑞萱堂秘书少监豫章揭先生记之详矣而邑士之贤者亦皆作为铭赞歌诗以讽咏之经与纶复虚右简授予俾为之序引夫萱小草也本盛而花翘其敷荣恒在乎初夏今乃独开于穷冬盛雪中介然与松竹梅三者争竒而并茂有类乎嫠母孤子之抱节处畸超越乎流俗而其风节有不可及者且是萱也一本而两花当聨芳合秀时经与纶朝夕侍母行堂上徘徊顾瞻岂不亦曰吾母其本也吾兄弟其花也两花同出于一本则吾兄弟弗可以相逺也弗可以相逺则图报于吾母也其几矣昔者诗人以棘心兴母氏之劬劳白华美孝子之洁白棘心白华不闻有感应之异诗人犹取之以况母劳而子孝则是萱之在孙氏宜乎诸君子言之不足而再言也孙氏兄弟当益封植兹卉毋若世人之翦其枝叶以戕其本根则庶乎作者之微意焉诗文凡若干首请以是序之
　　求我斋文集序
　　昔人谓文章与世相高下然亦恒发于山川之秀本诸文献之传以鄞一郡观之其地环以大海而四明骠骑诸山往往趋海而尽士生其间者率伟茂博洽有古作者之遗风由宋而上固不必论国朝以来践敭清华出入禁近所以鬯宣皇仁黼黻休光于无穷则文清袁公其人也托迹邱园淑艾来学而指画口授使疑者冰开虚心者满怀则敬叔程公其人也于是以道郑先生之出实与二公相先后朝讲夕辨学日以肆自经史传记诸子以及天文地理厯算兵刑食货医卜释老之书罔不悉究其所为文章虽不尽守近世师儒绳尺而规模论议要不随人之后至其佳处自可追配古人呜呼若先生者岂非有得于山川之所发文献之所传而致然耶先生且没其子驹携其所着求我斋稾三十三卷示予俾序其篇首先生生于名郡负鸿厖之质抱经济之才而陆沉于时穷烟霏以履泉石年过五十始用荐者为衢州路龙游县教谕到官未几即弃去其后天子遣使经畧南方使者至鄞举先生婺州路教授执政有阻之者久之乃改处州而先生老矣故其所学百不一试而于文章曾不及从袁公之后以大其制作顾独于程公为有合焉此予所为掩卷叹息而不已也虽然文所以载道而道之行于身者身死则遂泯着于事业者事过则日忘千百载之下所可托以不朽者独文章而已向使先生裕于彼而啬于此未见其为得也且有其实而辞其名者宜有后驹与二弟曰真曰骐皆明经善文克自树立以继承先志天其昌先生之后以永其休声乎然则先生之所托以不朽者固不止乎文章而遂已也先生讳觉民字以道求我斋其自号也年寿卒葬具见前太史危公铭墓之辞此不着
　　钱氏三楼诗序
　　定海县北行八十里地濒大海境接平湖山势周回风气绵密是名凤浦里者钱氏居之葢三世矣往年尝搆新堂据夫湖山胜处丁未之冬伯氏孟禧复旁起一楼翼乎新堂之左其弟仲仁亦于其右作楼以对之季高又楼于东南以与堂左之楼直左楼扁曰栖碧右楼扁曰揽秀而东南之楼则以玩清名焉是县游居之彦咸为赋诗以咏三楼之美观仲仁虚其首简俾予为之序夫所谓栖碧揽秀玩清者李太白之诗云然也太白以天才冠世不得志于朝思欲放浪江湖之上浮游山林之间而为是发愤自遣之辞仲仁兄弟既有湖山之胜而曰碧曰秀曰清者且日接于其目亦何慕夫太白之所咏而必湖上之碧山芙蓉之秀色与夫松月之清辉是尚哉然借碧山以栖息假芙蓉而结揽托松月以爱玩吾之山即太白之山吾之心即太白之心于是乎日登三楼翺翔万物之表凭虚驭风飘飘然有神游八极之意窅乎若挟羣仙而上下则所以慕夫太白之谪仙者又可拘拘以名实求哉且予闻之东海之上有山曰蓬莱山之中多楼居古称列仙之所舍钱氏去海仅咫尺家之后山为达蓬言自是可达于蓬莱则仲仁兄弟之三楼固与安期羡门王乔之居相掩映而谪仙人不在于太白而在仲仁兄弟矣况仲仁诗人也诗人见景而生情触物而起兴兴尽则情尽情尽则人景俱忘而所谓诗中之仙亦且兼太白而有之名楼之义夫岂有悖乎哉予喜钱氏之有是三楼也又爱其命名之适合故为序诸篇什之首云
　　夏孝子诗序
　　孝敬成而人伦厚人伦厚而教化美风俗移诗之为教然也予读夏孝子诗于是知南陔白华诸作未尝亡而先王之遗泽至于永久而不泯矣初孝子之父文德君当大德中转粟以供京师亦既浮海而北舟至海津镇文德君溺焉时孝子在侧即仓皇号救跃入洪波戴其父以出文德君得不死而孝子以力竭沉水舟人求之弗获人皆唶唶惊叹称之曰夏孝子厥后三弟追痛其兄之死孝也益以孝义维其家居同室而食同防有司上之朝旌其门曰孝义之门而东南之言孝者归夏氏矣于是一时大夫士相率赋诗以歌美之孝子之子禋将铨次以传请予为之序天之生斯人也孰不知孝其亲哉而夏孝子之名独闻乡邦称之士君子信之四方传之岂天有私于夏氏而致然耶何其久而益闻也夫父父子子当安居无事时晨昏有定省之礼焉冬夏有温清之问焉饮食有甘防之奉焉固未知何者为能孝也不幸而有祸患之变仓卒之来委性命以求遂决死生而不疑知有父子之亲而不知此身之为重然后能孝之名立能孝之名立而世教于是乎兴矣呜呼此夏孝子所以有关于世教而诸君之诗将以是成孝敬厚人伦美教化而移风俗者也南陔白华夫岂有二道哉虽然以予观于夏氏之事孝子之启于其前者如此后人之继之也如彼朝廷又从而宠嘉之旌异之他日当有史氏之笔大书特书以纪之汗青垂之千古者诸诗之作又特其一事耳庸因请序姑志岁月于篇端以俟孝子名永庆字章甫四明人
　　赠医士周原启序
　　金源有国时医者三人曰刘守真氏曰张子和氏曰李明之氏守真子和当金之盛然且地有北方风气坚劲而禀受雄浑饮食充厚而保养慎密故其治疾也毎以大实大满视之而用泻法以攻其有余明之则当国势向衰师旅饥馑相寻于邦域之中其人多忧惊而气耗矣故其持论毎以固根本为重而用补法以助其不足三人用是咸擅名于其国元之混一三人皆己物故而所著书始见称于江南读其书而得其学者惟金华朱彦脩许昌滑伯仁而彦脩伯仁之于医以人之有余也则用疏利之剂以泻之人之不足也则用温平之味以补之葢称停三人之意而不滞于一偏者也由是彦脩伯仁之名日重于当时其视三人之在金若无异焉者渊源之懿何其盛哉予来越上见越之医者闻三人之风辄抵掌防腕争起而用其説然求其不谬于补泻之法如彦脩伯仁者曾不一二焉葢亦难乎其为术矣暇日与诸公论至于此未尝不为斯世有疾者忧久之乃言其郡有新进之士曰周君者多读三人之书其説亦时时及补泻之法苟遇外邪则先攻而后补遇内邪则先补而后攻郡之大夫士及民庶之家用之良验予喜而询之则予姻原启也葢原启生长彦脩之乡尝私淑其所学其于居越也又密迩伯仁所寓而获亲承其指授故其随疾施治往往与他医异嗟乎医而若原启者亦岂苟然也哉他日擅名于一时又将与彦脩伯仁相先后矣故尝因是而叹曰昔秦越人非遇长桑君则不能明见五藏郭玉非得程高为之师则不能伎尽六微世之言医者人擅其业家有其书而授受无闻焉其视原启何如也予与原启别且二十余载而不意其于医也如是之精到故因儿礼过门使伸纸和墨书此以为赠异日舣舟一见又将于原启征之
　　送秋崖讲师住资教诗序
　　鄞之沙门曰旻公秋崖疏通而粹美精深而敏慧尝以丛林妙选入延庆为忏首延庆乃一郡望刹之冠内而耆年宿衲外而达官贵人莫不雷动云集肩摩而踵接秋崖佐主僧从容酬应勃窣趋迎当世故艰难之际宗教陵迟之余而能牧众行道作大佛事如一日秋崖隂相之力居多于是行业日益着誉望日益隆诸山咸愿迎礼讲出世法防资教法席虚遂起秋崖主之道俗闻者咸谓秋崖吾刹之福田其可终听其去也予解之曰秋崖苦海之法舟又可漆漆然于一刹哉且资教为寺与延庆相伯仲岁月之久废为荒邱秋崖于世有胜缘他日幻颓址为化城易朽败为丹碧而耆年宿衲之栖息达官贵人之游从当复如延庆时矣岂不盛哉况是处山水甲诸方望春白鹤乳泉之清淑磅礴而郁积马祖谓紫玉曰山水之秀可居后当益汝道气秋崖是行又将有得于此乎秋崖行矣予亦幅巾杖屦从入此山以终老矣秋崖倘不以予为可弃相与登高临下坐苔石以望白云濯磵流而听清籁庶几舒徐容曳之情胜赏幽寻之趣厌饫于平生矣秋崖亦有以念之否乎于是道俗之挽留秋崖者咸相率赋诗以道其离别之思而书予言于首简
　　重刋禅林僧宝传序
　　禅林僧宝传者宋宣和初新昌觉范禅师之所譔次也觉范尝读唐宋高僧传以道宣赞宁文陋而识暗其于为书往往如户婚按检不可属读乃慨然有志于论述凡经行诸方见夫博大秀杰之衲能袒肩以荷大法者必手录而藏之后居湘西之谷山遂尽发所藏依仿司马迁史传各为赞辞合八十有一人分为三十卷而题以今名亦既锓梓以传积有岁月二十年来南北兵兴在在焚燬是书之存十不一二南宗定公时住大慈名刹慨念末学晚辈不见至道之大全古人之大体因取其书重刋而广布之且以序文属予俾书始末传之永久古者左史记言右史记事而言为尚书事为春秋迁葢因之以作史记而言与事具焉觉范是书既编五宗之训言复着诸老之行事葢听言以观事觉范可谓得迁之矩度矣而或则曰迁葢世间之言觉范则出世间者也出世间之道以心而传心彼言语文字非道之至也于此而不能以无滞则自心光明且因之而壅蔽其于道乎何有是大不然为佛氏之学者固非即言语文字以为道而亦非离言语文字以入道观夫从上西竺东震诸师固有兼通三藏力宏心宗者矣若马鸣龙树永嘉圭峰是也学者苟不致力于斯而徒以拨去言语文字为禅冥心黙照为妙则先佛之微言宗师之规范或几乎熄矣觉范为是惧而譔此书南宗亦为是惧而刋布之欲使天下丛林咸法前辈之宗纲而所言所履与传八十一人者同归于一道则是书之流传岂曰小补之哉传曰虽无老成人尚有典刑又曰君子多识前言往行以畜其德后之览者勉之哉













　　九灵山房集卷二十一
　　钦定四库全书
　　九灵山房集卷二十二　　　元　戴良　撰鄞游稾第八
　　题跋
　　余豳公手帖后题
　　至正丙午秋良与临安刘庸道同客四明一日从庸道阅箧中旧书得余豳公所遗贡尚书帖三读之葢不知涕泗之横流也初公佥浙东廉访时良获进拜双溪之上而师焉而问焉于是知公学问该博汪洋无涯其证据今古出入经史百子亹亹若珠比鳞列为文章操纸笔立书未尝起草然放恣横从无不如意至古诗词尤不妄许可其视近代诸名公蔑如也他如篆真行诸字画亦往往深到有汉晋作者之遗风呜呼其盛矣爰自浙东谢事居太夫人忧于合肥淮南盗起行省强起为淮西宣慰副使守安庆累功至淮南左丞当其围守时以孤城抗贼者几十载其后援絶食尽犹血战两月城始陷死之朝廷赠公摅诚守正清忠亮节功臣荣禄大夫淮南等处行中书省平章政事柱国豳国公諡忠宣立庙以祀此帖作于守安庆之三年帖中云从军虽极劳瘁心甚安之则公之捐躯报国葢素志然也或传公死之日神降于私第之前庭曰我有易説为贼中某小校所得当取以授吾故人某使刋之时公二子已遇害妻妾亦投井中死是书之存否皆不可知公在浙东时有所着易説五十卷良尝请以卒业公曰天假数年所见当不止此他日相示未晚意谓即此书也帖中犹欲就闽物色易书三五家以为乱思遗老之计则公于此书没身而已矣公与尚书公有同朝之好时持节闽中故以此帖寄之后五年尚书公亦下世帖留其徒庸道处庸道以良尝出公门下俾题左方昔尚书公之在闽也见公之遗事志以二十九言曰公之行不愧乎董贾公之忠烈不让乎张许其文章可以踵班马而继韩欧善言公者无以易此矣良复何云哉公唐古氏讳余阙字廷心元统癸酉甲科进士其歴官次第言行政治具见国史此不着九月朔日门生良谨书
　　跋钱舜举所临阎立本西域图
　　此呉兴钱舜举临唐阎中令西域图中令艺絶古今张彦逺记歴代画第为上品而西域图实在所录也葢当是时天下已定而外国初入贡故诏中令写外国图而于西域则奉诏其真迹有李伯时题识者旧藏庐陵王侍郎家大观间诏取上进庐陵令张达淳辈窃取摹之于是有摹本彦逺又云当时王知慎亦尝一摹搨而海外高丽等国往往有唐摹则此图之传世非特一本矣苐不知舜举所临者果自真迹中来耶抑亦摹本之所出耳因茅元礼携至求题姑志所闻如是博雅君子必有能谂之者
　　跋孙伯敬所藏十八学士图
　　宋徽庙居东宫日尝亲洒宸翰画唐十八学士并书姓名序赞以赐近侍张公叔夜靖康初张以南道总管领兵勤王其子慈甫从行慈甫之妻携是画南来有挟势力索取之者令作赝本遗之丞相李公纲为制颂序乃以为阎立本所画褚亮所赞而御书十八人姓名刻之豫章者即其本也张妇所藏真迹后为参政楼公钥家所得楼为天台倅时刻诸公廨中则天台所刻本视豫章刻有真赝之不侔矣石刻之在当时已难得其真如此况丹青之见于绢素者乎此本有元裕之张仲举题识葢京师达官家故物孙氏兄弟购得之信希世之竒宝也幸谨袭藏以俟博雅君子鉴定焉
　　题贡尚书二诗
　　尚书贡先生晨坐公堂及公馆夜坐二诗甚有陶韦思致予时病脾逾月偶读数过不觉栩栩然去体乃知檄愈头风古诚有是事哉
　　题贡尚书手帖
　　右玩斋贡先生与刘子明都事手帖言令子学多进益且留此后遣其回所谓令子即庸道也去之十有五年而庸道遂以文学知名为贡门高弟使玩斋而在则待庸道当益厚不异韩昌黎之于李翺皇甫湜矣
　　题杨慈湖所书陆象山语
　　陆文安公之学由中庸尊德性而入故其用工不以循序为阶梯而以悟入为究竟所谓传心之学是已斯学也江右诸公多得其传浙水之上传之得其宗者惟杨文元公文元官富阳时获见文安而进拜焉立谈之顷即领道要故其所就卓卓视文安有光文安此帖有家之兴替在德义不在富贵之语葢亦心学之所发耳文元书之以自厉且署门人杨某于后非有得于心学之传者若是乎夫文安之学圣人之学也韩子谓求观圣人者必自孟子始予亦谓求观文安者必自文元始师程知慕二公取其言与字尊信而表章之是亦文元之徒也欤
　　题刘庸道浮海百韵
　　昔予观木元虚海赋毎疑其言防防湠漫不可端倪及以王事航海自南而北过黑水洋抵登莱见所谓浮天之浪浴日之波有吞江纳汉包干括坤之势然后知元虚之言为可征非善于咏海者不足以及此今观吾友庸道浮海百韵诗于是又知有庸道者也元虚之赋与海同其大而庸道之诗与海同其深其大其深皆海之为体然也两人之所作相与为不朽矣虽然后之观此诗者茍不亲涉其境以求夫大与深者而目击之亦未必不以予之疑元虚者疑庸道焉溟鹏井蛙夫亦以其所见有不同耳妄议词章者尚戒之哉
　　跋孙伯睿所藏绛帖
　　宋太宗购求前代法帖刻版藏禁中大臣初登二府者诏赐一本谓之官帖丞相刘公沆守长沙日以所赐帖摹刻二本一置诸郡一藏于家自此法帖盛行于世今所取重者绛潭二郡及两刘潘赵四家所刻凡六本自余无足观矣然求其所从来亦皆官帖之苗裔官帖不可得下此惟绛帖近之葢其华润有肉神气动人非若他帖之枯瘠也此本葢是绛帖无疑且其纸墨俱旧装潢亦甚精致诚可宝也二十年来祸乱相仍在在兵起士大夫家所藏旧物羽化殆尽而孙氏兄弟乃能保有此帖于分崩荡析之余神物于此固有黙相之者然是家遗泽亦可见其持久而不泯矣子子孙孙尚永宝之以无忘前人玩好
　　跋脩禊帖
　　右军兰亭序古今所共宝而入石者非一大抵当以定武本为最胜然世之所传者毎有肥瘦之不同宋尤延之谓瘦者为真定武而王顺伯则主肥者二公皆好古博雅其辨古今石刻真伪甚为当世所推重而于定武一帖所论不同如此何耶孙氏藏此二本一类瘦者其一差肥使二公而在当必互有所称许矣其家尚宝藏之他日子孙有能书者当推此为书种
　　跋黄庭经
　　黄庭经为王氏父子所书者皆不可复见宋儒评其小字残缺者葢是永禅师书字差大者是呉通微书差长而瘦劲则徐浩笔耳此帖揭秘监称其温润可喜当是世之善本苐不知果出永禅师笔耶抑通微之与浩也东坡山谷辈复生当必能辨之矣
　　跋东方朔画赞
　　黄山谷谓东方朔画赞疑是呉通微所书观其遣笔结体絶与通微黄庭外景经相类山谷一代名人其论此帖犹称疑而不敢质后学尚何言哉
　　跋赵文敏所临兰亭序
　　前辈论逸少笔迹真者当祖之临者宜子之既镌之石而又摹临之者其属犹近继此葢逺矣文敏所临本岂属之近者非耶然传之于世真赝常相半此本旧藏四明袁德平家文敏与德平友善故书以遗之奉化陈士申慈溪孙原道皆德平姻家子原道得之于士申而士申得诸德平前后相传不出他族其为真迹无疑矣原道与弟原理皆善书其必知所珍矣
　　题马元德伯仲诗后
　　元德骑鲸上天六七年矣平生诗词流落人间者六丁取之殆尽独此三诗犹为其弟鹤年所蓄鹤年聨之为卷且追书和荅之作并题四韵于后予得而观之于是知二君之诗为足传矣元德由进士起家尝掾南台宰定海守奉化昌国皆有善政可纪鹤年当武昌失守奉母夫人避地镇江母夫人下世依元德居越台省交荐其卓行俱以禄不逮养坚辞弗起元德之政事鹤年之高风岂他人所可及哉则其所作之在世虽一诗律之微亦宜传之永久而不废矣昔东坡子由伯仲名德葢天下而后世以能诗称予尝叹息之然名德之重故世珍其所作葢理之固然二君之诗盍亦以是论之
　　倪仲权索予书所作诗文题其后
　　予幼时好作诗文而未得其要毎一执笔如痿者之欲行瘖者之思语不自知其力之弛而声之窒也年逾弱冠从乡先生柳翰林游前后几十寒暑始觉笔底如意无前二者之病然可指笑者亦多矣今五十余岁而来四明见先生所尝与游者曰倪君仲权一笑相顾年俱老大而嗜好特未除索予向时所作予客处既久旧稾俱已遗失姑手书近和陶靖节诗辞数篇以寄且戏之曰昔达观禅师在宋初士大夫多以能诗善答称之师笑曰解答诸方话能言五字诗二般俱好艺只是见钱迟仲权览予所寄亦将指笑其缪耶抑闵所学之无补也
　　题米元晖烟雨图
　　米元晖眼中阁烟雨胸次有邱壑故含毫和墨即澄心堂纸为此图四明袁文清公居馆阁时所尝收蓄者也后为郡人夏叔宜家所得叔宜兄弟争相宝秘毎袖以相夸秦割十五城以求璧而荆山之人则用之而抵鹊岂非物以罕见为贵世固无定情耶文清久逺京国厌饫富贵之余思欲一覩家山而不可得见夫画笥所有而收蓄之宜矣叔宜兄弟居江山胜处一开户牖则千岩万壑不呼而登几格其于是图亦收蓄而宝秘之如此何乃兼人之所好哉
　　题文与可盘谷图
　　文湖州以写竹名天下而山水人物世固未之覩甲寅之秋夏叔宜兄弟出其所作盘谷图相示曰此葢湖州得意时笔也予为之把玩不释手葢湖州胸次之高足以冠絶天下翰墨之妙足以追配古人去之四百余年览此一图尚足使人油然感动如李愿初入盘谷韩昌黎与酒作歌时也此图系袁文清公家旧物监定真迹无疑
　　题般若波罗蜜多心经
　　般若波罗蜜多心经灵智妙心者也心之妙不可以语言传而可以语言见葢语言者心之缘也予观此经其言简而要融通而无尽学者尊信而敬持之庶几言之所及即心之所缘而悟心成佛初无障碍矣然诸佛已信而持之者也学者今信而持之者也惟众生类贪恋生死飘流诸趣未信而未持因焚香三拜篆此一通以寄象先象先夙有护法闵俗之慈倘即是所书转施而普告之则诸佛学者以至一切众生皆得以无为法罔有差别而所谓毗卢海藏葢自象先启之矣
　　题栖道人书华严经赞
　　宋初有栖道人者尝闵世俗之迫隘手书华严经十万偈于方册觉范禅师为作此文赞之其发扬栖公之精进可谓无遗蕴矣玉庭老师闵世之心有不在栖公下而诵持是经之夙智通力又非但书写之专勤而已然世无大手笔如觉范者为之称赞予故篆其所以赞栖公者留镇育王山中葢欲世之君子观乎是文则知玉庭之尽心于四种无碍而所谓愿力之猛利心思之精特举无异于觉范之所陈矣使觉范而在亦必以予为知言
　　题竹窗诗卷
　　香严闲禅师参道于沩山久而不契归庵南阳遂击竹而有悟朽石师之有取于是竹得非慕闲之道见竹如见其人与题咏诸公乃多指白太傅竹窗诗为説曾无一语及本宗事此君有知当不听受矣予至慈济方与大年议论及此忽见冰霜面目凛凛窗牖间而高标拔俗充然有抱道者气象相视一笑疑其为朽石后身也










　　九灵山房集卷二十二
　　钦定四库全书
　　九灵山房集卷二十三　　　元　戴良　撰鄞游稾第九
　　墓志铭
　　王先生墓志铭
　　王先生讳士毅字子英其先秀州人宋天圣间始迁绍兴之余姚累世读书笃行为士大夫家渡江以来官王宫及太学者相望曾大父讳献臣大父讳奎父讳赉皆蓄德不仕而献臣有文稾行于时先生天质秀敏自幼出游学辄与凡子殊长益挺然欲以才谞自见稍试芦花塲典史既而不乐为即拂衣弃去向南山而卧于是纵学无不观为词章务出于己不肯袭陈蹈故以随人之后闻戆庵黄公讲道慈溪之杜洲遂往从之益知道德性命之奥自是学愈粹而行愈高权贵人有欲强起为禄仕者先生确乎不少动隐居乡之上林环堵萧然充若自得虽箪瓢屡空妻子清坐相看亦未尝有忧色乡之人咸徘徊顾慕凛然异其为人以之革心易貌者至众邻有栲峯岑君先生友也素以气节相高毎当月夕风晨必为之握手歔欷行游湖山间或临流饮酒或登高赋诗有夐尘之思焉先生晚益嗜酒与所过逢醉饮竟日夕不厌家以匮乏告则笑曰我道固尔也平居好诵陶靖节诗爱其风致絶人有陶潜千载友相望老东臯之句而自署其号曰东臯处士云娶晏氏宋元献公之七世孙生子男三曰在曰珪曰坦在有学女一嫁为士人妻先生以至正丙申九月十五日卒年七十二卒之年某月日葬于梅川乡石人里先茔之次予东游海上在来征墓铭为阅状而叹曰诗云衡门之下可以栖迟国朝之盛也文武并用人才辈出可谓野无遗贤矣犹有隐处衡门如王先生者乎乃为其铭曰
　　辞必己出陋剽贼也学根道要愧葩饰也化洽乎乡闾行之积也举世溷溷独予激也之死不易心有隐德也刻铭墓门徒者趋而车者轼也
　　元中顺大夫秘书监丞陈君墓志铭
　　元有循吏曰陈君文昭而今亡矣其孤汝贤持乌本良先生状来言于予曰先人卒且葬不肖嗣以岁之不易未及征铭于当世立言君子凛乎先德之日就泯没是惧惟夫子图之乃退考其状及所尝知者序列而铭诸君讳麟文昭字也其先防人有讳荛叟者与其弟尧佐尧咨俱迁相州尧叟之后为闽王参军记室子孙散居闽之福清后又自福清徙温遂占籍焉曾大父杰大父楠皆隐居以终父珤泉州市舶司吏目以君贵赠承事郎同知温州路瑞安州事母毛氏赠宜人君天质警敏自幼躬孝践行屹然如成人瑞安公有疾君侍汤药不解带者十有四月迨革复刲股和糜以进乃寻愈后捐馆君哀毁逾节家有遗资则悉取以与弟若妹寸田尺宅无入己者以故贫益甚晨昏不能具饘粥然负气自振为司县小史数以直言抗上官或咎君君笑曰我志岂若所知耶一日从南溪父相问己所宜相者谓曰公当以经术进高科可芥拾也君闻之心喜遂一其志于学时年已三十积数岁两试江浙乡闱不中因留呉教授呉中子弟而户外之屦常满至正甲午以易经贡春官廷试对策百余人君独指斥时事无所隐或疑其过直君曰今天下多故使吾言得达上听虽得罪死无憾也防掌文衡者亦欲甄拔直言以厉其士气遂窴君乙科授承事郎庆元路慈溪县尹自元任吏事吏毎窃弄威柄久难遽革君至求县之寓公与士大夫之贤者即其家问事父老来见亦时时语次寻绎钩其隂伏以相参考又放古为缿筩虚中而穴其上置诸乡校令民有所欲言投书其中而削其主名由是县大小事无不周知吏大惊以君尽得其受取请求状噤不敢出一语惟抱文书呈署而已时属兵兴郡县诛求急若星火而上之赋下又往往扼于豪右莫克均齐君乃亟取其产而分计之第以等级榜诸通衢仍选士民开敏有才者二十余人分任以事务使均其所出毫厘不敢有所重轻民之趋事者皆曰县大夫神人也环以相告岁贡春茶有司并缘为奸利君计其常额以平价市之比旧十减九后遂以为法县之鸣鹤乡有界塘在余姚界霖雨至鄞江之水辄冲溃塘塘溃而鸣鹤沼矣君乃去塘五尺许楗木笼竹加土筑之而甃以石使民岁岁无水患是乡濒大海亭煑盐输两浙转运司或私鬻则杖而釱足以徒甚苦君言于司听民相贸易亭始便安之宋杨大隐有道之士也墓在南山下为里人夷其封树艺麻麦其上君为正其茔域植碣表其墓淮寇陷湖州所在绎骚适有朝旨令郡县团结义民以自守君曰教民知战古法也乃亲阅丁壮教之击射坐作得若干人用司马法立队伍分左右诸乡日夜部勒无不精练而且申以条教与众为约置耳目手足之人以公其诛赏立三等九则之法以通其财用行之境中悚然畏服有豪黠苏姓葛姓者怙势夺取民财陈姓亦横恣无比则悉捕致诸狱濒江南岸曰网滩恶少年啸聚徒党为盗则督士卒奋击磔尸江上鄞县之夹塘有剧贼舍者亦时出为近县害则潜引壮士格杀数人因尽缚之斩以徇自是暴者消寃者平逺近愚民无一犯法者君以古者党正族师闾胥比长皆辅成王化以教民令民有小事不能至公庭则命乡正处决上下相维情不可隐卒使乡之大小偷皆自首归其物夺人婚姻田宅者皆吐实自新及有父子兄弟夫妻妇姑之不相能者亦莫不交责改行长老以为自开国以来治慈溪者莫能及四方名人钜公闻君治化日行往往自逺来依君待皆得其欢心浙东戴佥事按治四明适副阃帅者横甚至刼之兵且欲执以逞戴穷蹙归君君纳而礼之帅亦直君不问进士董朝宗病且死托之以后事君为殓葬仍率义士助田三十亩于是警报日闻台省亦欲倚君为重权陞浙东副元帅领慈溪县事如故君以所在州县多陷没方欲与民相保障以俟天下之定俄而方左丞驻兵郡城单骑往谒方忌君留之不遣或説君潜归为自守计君不忍危其民即尽散其兵为农方以君既势失陈兵胁之君正色曰吾先朝廷不可以两虎鬬故只身以至杀我非勇也方愧悟谢过然卒置君海上之岱山比行父老送之出境遣去不可皆泣曰奈何舍父母乎君至岱山即着道士衣冠而舍其宫治田葺园种牧以为食无纤毫芥蔕意后仍绐以足疾倚杖蹒跚出迎客方使人觇之益不疑君以海乡僻陋为兴岱山书院严师弟子之职暇日复与其里人聚石为台陈簠簋爵斚盛升降揖让如乡饮酒礼父老见而荣之争令子弟为学变其习俗且名其台曰陈公台久之益亲信君事有不平俟君一言而解顽民亦知敬惮诸山酋长掠财物于外辄戒其众曰勿登此山有陈公在也已而朝廷起君户部主事佐尚书贡师泰往理福建盐赋寻改温州路瑞安知州君度不能行俱以疾辞丞相河南王总戎太原承制授君中顺大夫秘书监丞亦不赴君留海上十载移郡城又三载而版图内附于是南游闽中未几竟卒闽之寓舍越数月汝贤扶柩归温卜葬永嘉县赤唐原先茔之次君生于皇庆壬子九月十七日卒于洪武戊申九月二十日次年十二月乙酉葬之日也配毛氏封宜人子男四人长曰汝明早世次曰汝贤即请铭者曰汝翼幼夭曰汝弼女二人长适同郡项恕次在室孙男三庆童鄮童善童孙女一君博学彊记于书多所考论而尤粹于易平居贞直寛恕淡然无所嗜好衣布衣如锦绣啗粝食如粱肉不求备于妻孥不致嗔于臧获不忍劳其下室无姬侍库无留资父有养子为君兄既没蓄其子如己子轻财重义德洽于戚疏其在官刚毅奋发而有为不阿上官不承风旨而虚心下问谦谦能受尽言与人交笃于故旧然性公直凛焉不可干以私故其生也见者无不爱敬死之日闻者莫不哀焉海内兵起生民涂炭元之守令于是为难君与绍兴路录事司达噜噶齐穆尔古苏余姚州同知托卜嘉皆练民为兵守要害以御暴立保障以生聚境内之民赖之以休息然彼二人区区不量轻重搆怨强臣刑戮不旋踵君独善处权奸免祸乱世生有荣名死有遗爱庶几哉古循吏之遗风矣铭曰
　　元季世兵四猘有令如君民乃愒曳儒裾提将符奸宄劻勷伏以逋彼嶪嶪此帖帖坐堂弹琴仁化洽名之驰忌之归海酋擅命矰弋机才不及究而老吁其悲
　　真逸处士夏君墓志铭
　　四明夏璜将葬其父处士君前事之月以凶服蹐予所馆匄文其冡上之石且曰吾先世居郡东鄞江上单宗弱允几不能家吾父蚤岁即慨然思奋尝语人曰吾世浸衰吾不能服勤自立不名为人乃度定川之白砂舟车辐辏可以治生植资遗因挟其仲及季俱往心经意纬勾检朒赢不数年间遂甲诸室于是即所寓为庐舍以迎吾祖徙家焉于时兄弟八人方散处两县间吾父不忍骨肉之分异乃益大其居宇为聚族计而伯氏首挈妻子以至同室而居同防而食葢雍雍如也吾父善处伦理而孝友本乎天性茍父母之所爱虽已甚恶必致之父母之所恶虽已甚爱必逺之起处云为不以己一于父母而已事其兄如事父阃以外其行不敢有出焉事兄之妻如事母阃以内其事不敢有专焉以爱己之心爱诸弟以字己子之心字兄弟之子女弟适人而早寡有子方稚则悉取之来抚之终其世其于乡党州闾有无通之休戚共之而饭饥襦寒药病槥死率有常度由是誉闻日着诸公贵人数款门问劳顾不可强之仕即荐集贤院闻而嘉之为锡其号曰真逸处士云生于至大辛亥十一月八日以至正乙巳二月二十日终于家葬鄞县十都徐岙之原吾母包氏生子男二人长曰璜即吾曰璇其弟也女三人适李进李顺德其一未行孙男复谦孙女尚幼予曰世之大夫士恒喜誉贫而诋富呜呼富岂可诋也哉书曰既富方谷又曰资富能训则富者固所以为善之资也而岂可诋也哉今处士既能资富以为善而其二子又方知崇父德匄文以图长存可铭也已处士讳荣显字仲和祖讳祖贵父讳文华妣陈氏铭曰
　　古有经界井地以均家既有养亦富于邻后世法坏盈歉日分不处乎泰曷济夫屯故处士厚利而骨肉其义闾里厄贫而处士施其仁吁嗟乎后之人尚勿践其穴与坟
　　元故冲元处士罗君墓志铭
　　至正癸卯十一月辛丑冲元处士四明罗君卒年八十后二年十一月丙午葬于乡之鸣鹤山既葬其子康乞余铭其墓余以不敏让而康之请益力曰无铭是无诸孤也乃为退考中书左丞危公素所为旌门记及御史中丞伊噜布哈公翰林承旨张公翥翰林学士张公以宁秘书少监揭公汯所为诗若序采掇其世次行事而铭之处士讳世华字明逺集贤院檄为冲元处士其姓罗氏罗葢世有衣冠歴汉魏晋宋仕者不絶唐之季年有为镇海军节度掌书记者曰隐以文章节行为世名士隐葢虎林人其子镇东节度推官曰塞翁摄四明之慈溪令始徙家焉塞翁之后曰明复曰谦尝中宋嘉禧四年淳祐六年进士第于处士为高曾祖有曰防者家饶于财乐善好施与乡邦敬爱之称为衣锦居士处士之大父也曰善卿者恭俭朴茂而敬宗睦族理家恤邻具有节法处士父也善卿有子五人长即处士次曰世英曰宏惠曰天锡曰世昌皆以高年聚居扁所居堂曰春风深衣幅巾苍顔白发望之如列仙浙东部使者以五人之寿上其事于朝请旌异之而复其徭役亦既报下如章而乡之好事者复用洛社故事绘以为图从子温州路照磨间携至辇毂之下一时公卿大夫咸赋诗题咏传观中外呜呼盛矣处士体貌魁伟须髯秀整而孝友之性本乎天质事先府君谨甚凡其志之所欲为必顺而服行之无所勉强即不欲者不使纤芥置诸心然内而家事外而公役侍侧无虚日先府君年考益高而能以礼自处为时善士晨昏之助为多其后卒且葬处士结庐墓左且穿旁穴以待他日从葬焉曰古有庐墓之礼吾不忍以死生异也其待诸弟尤极和孺之情事有难处一以身任而不使之知母夫人死时季弟方晬处士扶持保抱至于成人及接诸子侄未尝有疾言遽色或不可其意则引咎自归期于感化子孙五十余人至今无一人酗酒为不律事家教使然也至于遇姻族处党里亦皆尽其恩意饥馈之粟寒遗之衣岁以为常乡有狱讼有司所不能决者处士片言折之即刄迎缕解悦服而去里多卤丁鹾户或窘乏不支处士辄资以己力公私赖焉平居谦恭信厚寛而有容虽临大事遇急务亦俨然自若不少有动于中其德量迈世标望絶人士大夫毎称举以厉其士俗至卒之日闻者莫不哭泣相吊曰世岂复有斯人哉娶同邑朱氏先卒继童氏俱有妇道子男六人长曰裕次曰芳曰益曰恒曰彝其一即请铭者女三人长适定海陈均和次适鸣鹤塲司令同里方景良季早世裕长女朱所出彝庶出余皆童氏生也孙男十三人孙女九人曾孙男三人余顷北游京师往还东海上求处士之庐谒焉而处士之死久矣然见处士诸弟及其子姓若干人皆恂恂雅饬恭谨有礼而仲子益尤绍德践行绰有父风呜呼若处士可谓化行于家以道始终者矣铭曰
　　东海之滨是生俊人高冠岌岌伛以身有德有年有子有孙有弟合食义且仁乃降旌书烂其盈门厥声孔播行亦尊一朝死矣日逺而湮我作铭诗永其闻
　　元赠亚中大夫台州路总管追封延陵郡侯呉君墓志铭
　　岁至正乙巳余由海道抵京师问舟于四明始入国士有呉瑛者执雉请见出当世名公卿所为文一编志其家之五世同居事甚悉予得而读之固以知其世德之深厚矣后一年杭海南还复舍瑛旁近地而瑛以先府君墓铭请复阅家乘行牒益知其教忠之报不可重诬也呉氏世为桐庐人后迁明之鄞县有讳升者登宋大观三年进士第累赠中大夫生子五人俱以科第显其季秉信官至中书舍人兼给事中吏部侍郎逮事徽庙歴高孝二朝自是子孙世其禄百有余年衣冠相传为鄞着姓至讳澄者始自鄞徙定海府君之大父也澄生大尧是为府君父大尧无子以方氏子入为后是名来朋即府君也呉入国朝无仕者后以府君仲子璋贵赠大尧朝列大夫同知温州路事骑都尉追封延陵郡伯府君亚中大夫台州路总管轻车都尉追封延陵郡侯府君字友文自幼禀性恭谨而孝弟之行不朂而成事温州府君无违志遇亲旧接党里周而有恩姻族之孤寡以田给之里役之烦扰以财助之纲维其急难而剖析其是非一乡之内不惧于有司而惧府君之一言年几五十遂韬光养晦不复有志于当时卜鄞县桃源之凤栖山以居日从逸人达士盘旋山水间穷深极密若将终身焉于是有子三人俱有仕资一日命之曰吾其老矣尔三子者宜及时自厉出为国家致分寸力而父不足效也璋乃奉命北游帝都起家巡防百户督运中原陷红巾中抗节弗屈四载朝议嘉之擢海道运粮千户其后海运有功制陞海道都漕运万户紫衣金符隮秩三品而卹典荐被光昭二代呜呼此可见其教忠之报矣府君生于元贞元年二月七日卒于至正十七年四月九日逾月葬凤栖山下娶同郡张氏有妇德先七年卒追封延陵郡夫人继孙氏亦封延陵郡夫人子男长曰珪平江路呉县主簿次即璋幼即请铭者台州路天台县尉尝从缙绅诸老游有学行女嫁邑人郑信皆张夫人出也孙男六懋和懋功懋德懋信懋中懋昭铭曰
　　生不禄食死有侯封天虽啬乎其始而于其终也丰矣
　　元故处士唐君墓志铭
　　处士唐君既卒之二十有八年其孤宾元谒予钱唐寓舍乞文以揭诸墓且曰先君之弃代也宾元方在髫幼孩甚騃莫省所图后逮事诸父始闻称述其遗行以教葢七岁就学操觚椟如素习而秉志不凡动异羣儿大父爱之甚毎抚其背曰噫我祖父以簪缨遗胄而济其德美顾幽而不扬异日亢吾宗者不无望于是子也伯祖知州府君殊靳许可毎见即竒之曰唐氏世在此而已既长益耽于学有进取长才父乃命之游京师挟竒策以干诸公贵人时以母体久羸不欲行迫之乃浮海而北渡黑水洋至登莱界天忽反风舟南漂三昼夜梦寐中如见母遘病有忍死待儿之语惊起觅所在则舟行已近家即登岸驰视之而母果病棘遂泣祷上下神祗得寻愈天相孝道彰彰如是也又尝侍母氏有闻如诸父之谓且具教曰汝父自海上归益无意仕进独脩其政家庭间其事父母愿而和敬而顺毎遇盛怒必下气低顔微言以悟之冀得其欢心乃已其待兄弟温恭友悌雍睦惠谐五服之中虽或分门以处割户以居而必亲必爱不趐若同堂其在闺门媟慢之气不形忿之色不兆为夫妇十有余年宾而礼之若严君焉又泣谓曰汝父行不负于神明德不愧于士类而竟止于是岂食其报者在汝后人耶吾自汝父死毎鬻簪珥质裳衣延师以教汝使汝兄弟不失身贱夫奴之为者知汝父之有子也及汝之子长吾复督汝教之如吾之教汝者知汝父之有孙也吾虽不能必汝等之成立然能必汝父之有后也汝宜知之宾元泣而识诸心不敢忘惟我先君有德有行而不肖孤不能以尽知幸而有闻于诸父与毋氏者又不得令辞以登载绵歴岁年以至于今而犹强顔斯世者何如人也先生言可垂后而志在恤孤其尚有以葢覆吾唐氏也哉敢固以请予谓贤者贵而仁者寿天之道也处士君宜贵且寿而卒虚其应天道之难明也嘻乎甚耶遂悲而受其辞处士讳荣祖字景辉其先蜀人与子西先生同谱系因仕徙汴六世祖百二居士复自汴南徙即四明之定海家焉曾大父讳惟忠大父讳霆之父讳茂宏娶姜氏有贤行寡居几三十载大节皎如飏于姻族生子男二人长即宾元次曰璲宾元璲之未生也处士尝抱幼弟以为子命之曰珍三人皆知读书励行有处士遗风女二人长适姜宾和次适王子志孙男三人曰文与曰林曰太平孙女二人俱在室生于元贞丙申八月二十二日卒于元统甲戌十月二十八日年止三十九墓在家西一里许古唐村之原铭曰
　　岂才之劣而不显荣岂行之愆而不久生彼皆其庆此独厄于命尔子尔孙其尚俟夫天之定耶
　　鄞沈明大墓志铭
　　明大既卒之明年其壻唐辕代致孤子源之言曰先人生无闻于时死宜得铭以传而世之知先人者复鲜先生爱辕以及源且重知先人则先人之绪言遗行将先生是托惟哀而执笔焉予往岁游东海主定海尹汪君以敬时辕与源俱受业汪君之门而明大未之识也其后明大延致汪君于家俾子若壻以卒业予始因汪以往谒明大明大为之刲羊酾酒纵饮盘隐轩或击缶而歌或拂衣而舞有恋恋相欢洽之情后二年汪君既没予往明大问讯焉而明大亦死矣呜呼其忍执笔而铭诸明大讳辉卿姓沈氏其先呉兴人有讳陵者呉越王时官四明遂家焉五世祖清遐居士文彪以奥学峻行与杨文元公为忘年交尝别筑亭馆招文元讲道其中命子民献壻刘厚南执经座下更相问难而高风逺韵萃于一门曾大父芑镇江府教大父槱孙父如翁皆处而不仕沈氏累世富饶至明大而家益落明大削衣贬食以度艰虞俭设薄施以致充裕中年而降益大治园田耕稼以自足无舍己为人意人有劝之仕则辞语之以隐德则诺一日源将从禄藩阃明大斥之曰吾家以诗礼相传弃儒而即吏非吾志也立止之惟教之勤俭艰苦曰吾贫时与汝母养吾亲皆躬操井臼而不为劳汝忍忽忘以求逸耶明大自奉虽甚啬然遇人多恩有余财间以周亲旧之急而最喜与宾客故人相娯乐其有过逢辄相从饮酒醉即慢歌江左诸贤诗词蹲蹲起舞连日夜不厌平居质直不阿人有过恒面折之苟得一善亦唶唶称道不已以故莫有怨嫌之者于是变故日臻情烦思扰但语身世事辄然流涕葢久而成疾越数月遂卒明大生于至大庚戌九月十九日卒于洪武己酉三月初七日以某年月日葬于某乡某原其配唐氏有妇德子男二长即源次溥女一嫁辕配之侄也孙女二俱幼铭曰
　　惟沈之宗实炽而昌至于清遐事文元以彰其子其壻理学则绍伊清遐之教文元之道明大之生遭家孔棘为瘁为艰以有衣食迨至末暮纂序清遐乃延硕师以淑其家曰源曰辕亦克允蹈观明大所立于先有耀猗欤明大宜显而扬既明且慎卒处以藏善积于躬泽及其子沈之有后庶其在此
　　元赠江浙行枢密院都事刘君墓志铭
　　君讳天祐字祐之姓刘氏其先山东人也后迁河南之杞县六世祖兴仕宋从高宗渡江居于杭故又为杭人大父汝良宣德郎判登闻鼓院父元龙君生而凝重不好戏弄父死时虽甚幼已自卓立如成人能葬父丧及大父母丧之未举者人谓刘氏有子矣其后稍事生业家益裕乃痛念父不逮养而一其孝于母饮食供奉惟母之所嗜外祖母寡居浸老君迎养于家没而礼葬之凡所以安母之心者无不至一日君失配偶内虽甚悲悼而外无忧容曰恐伤母心也及母卒君持丧尽礼比葬有双鹳巢墓上久而不去葢孝感所致云君蚤从吾衍先生学纵观经史涉猎诸子百家为人质实无华恂恂畏谨甚其接亲戚交朋友一本于诚敬而遇乡曲尤有恩人有质钱者久而子本俱不偿则取其券焚之君蚤食禄于时后以母老弃不就年将七十始因子贵封从仕郎江浙等处行枢密院都事逾年遂卒至正二十三年十一月三日也得年六十九卒之明年三月壬午葬钱塘县之履泰乡配陈氏先十四年卒追赠宜人与君葬同竁子男二人长文德从仕郎福建等处行中书省左右司都事次文质两浙都转运盐使司书吏女二人适呉兴沈佑荥阳郑友仁孙男七人曰中曰申曰本曰用曰庭曰庶曰永中庆元路儒学教授申汀州路古学录余皆未仕君既葬中以都事君命持岭南肃政廉访司知事王鲁之状授予曰求为铭铭曰
　　行孝而敬学擅而正邦之杰兮鼎不拄车筐不持庐顾孑孑兮惟德之肖惟忠之教启后烈兮国庆既施命服有辉亶昭晰兮我作铭章以贲其藏为善者之辙兮
　　元逸处士夏君墓志铭
　　君讳荣达字仲贤姓夏氏四明人自少怀才负气不肯受人侮辱轹蹙然家故贫又无资地可以图进取一日叹曰与其进退皆困莫若择一要津为货殖谋幸而遂我志可舒乃以定海之白砂为宜遂自鄞县徙居之其地当海舟泊步处而絶海之商通蕃之贾往往贸迁于此君为之数年泉余于库粟余于廪而定海之言富室者归夏氏君于是益大治庐舍中为奉亲之堂而虚其左右诸室以俟兄弟之合居仲兄季弟合居已日久而伯兄亦继挈妻子至女弟适人早寡一子在幼俱取之来一家之事悉身任之无巨细其有费处分者亦毅然竟往不见有顔色曰葛藟犹能芘其本根况人乎父尝被陷私鹾事吏谳久不白君泣愬有司即平反以出又尝为郡司税曹氏所搆且诬伏君百计雪其寃不克曹葢西州巨家在位者多向意助之一家尽骇君曰无苦吾第愬之肃政司父枉可伸既而果然曹亦以是黜乡民有以钞法被收者吏受贿听其伪指君以次兄亦在株逮中为白诸上官即日释去里杨姓为邻雠中伤当坐君尽力直之李氏孤贫而愿学君育而教之林妇病亟当服参附灵砂诸贵细药而无资以致君出所藏济之君读书虽不多然雅敬贤士夫而听其话言子若孙必延名师儒以教虽臧获贱亦委曲妪喣得其心平居和易恭谨恂恂如懦夫至其为义则踔厉风发勇不顾前后其所树立殆不可及集贤院闻而嘉之为锡其号曰元逸处士祖讳祖贵父讳文华皆有隐德娶蔡氏孝顺祗脩克为君配子男一人曰琛女五人长适王牧次适陈关其余幼也琛有孝行屡尝刲股己母病昆弟八人君于次为第四皆僇力起家而君之功居多生于延祐甲寅十月五日卒于至正辛丑八月四日以癸卯十一月十九日葬鄞县界中蔡氏后十年亦卒与君葬同穴呜呼世之人当父兄安居无事时亦孰不以孝弟称哉然一旦遇祸患落陷穽不能一引手救反煦煦孑孑以相咎者有矣此其龌龊无为视父兄如路人闻君之风亦可少愧哉君前时遭家之困急于自为故所就仅如此使其出而为人取一城一障乘之则徇忠报国以敌忾于当时者要必大可观矣惜乎才不为世用志不行于时也君卒之若干年琛以其师陈刚之状征予铭遂铭之其辞曰
　　贫不夺气富不失义维士之雄踣强折奸卒直其寃乃才之充及至守身卑让肫肫何行之恭我作铭诔以载厥美垂之无穷
　　故翰林待制致仕汪君墓志铭
　　前定海县尹翰林待制致仕淳安汪君既卒之明年其子循属君之从甥俞溥考次君之官氏邑里与其行事之实为状以书来告曰先君之葬既得日月不可以不铭铭之莫如子宜孤也敢请葢予尝由海道往山东候海风于鄞君时治定海朝夕过从甚相好予后复客鄞而君之去定海已久鄞之人谈君之政犹亹亹不释口若君者非独平生之旧可哀而其为政于定海者皆宜见于予文宜其来请于予也乃为志其墓而铭之君讳汝懋字以敬其先歙人唐忠武将军越国公之子广迁睦之青溪今淳安县也曾大考南强宋户部架阁官大考梦发考斗建倜傥有竒志在京学尝率同舍生伏阙上书攻贾似道误国至元内附从蛟峰方公讲道石峡书院君自幼端谨不好戏弄而警敏絶人读书数过辄不忘稍长从呉朝阳夏大之洪本一三先生学治经后以春秋试江浙乡闱不售仅中庚寅乙榜考官柳公道传有遗才之憾特荐君行中书授丹阳县学教谕再调青阳防壬辰兵起率乡兵捍县境平章伊噜布哈尔公统大军至以功举陞乡郡教授佥宪哈喇珲公又举充浙东帅府令史副都元帅巴延布哈徳济公又举摄乡县君初不欲就元帅公素竒君谓曰亲老顾择禄耶君矍然起就之后调将仕佐郎浙东帅府都事未几授登仕郎庆元路定海县尹兼劝农防御事居位五年乃以老病乞致仕守不从即扁舟宵逝朝廷嘉之以前职致仕阶文林郎已而版图内附君间关归故里明年己酉七月十有六日以疾卒于家享年六十有二某年月日葬某乡某原君于书无所不观为文章操笔布纸数百言立就事父以孝闻为人恂恂蹈规矩持已约而廉与人交尽其义或有所不合遇之无厚薄居官一以乐易为务而按奸发伏世吏莫能抗御吏不察察然终任之间不使能得一钱于刑宁失有罪不肯法外伤人于赋敛度民所当输乃与为期防未尝取疾争先其为民兴利除害若嗜欲疾痛之在已所至必以教养为职业始任丹阳复侵田一百八十亩脩先圣庙建先贤祠宇作礼器与其邑人春秋释奠兴于学其在浙东在乡县皆有声浙东以慈恕简静赞上官释温庆之民被诬以盗者数十百人乡县甲民诬乙民聚众为不轨守檄君覈君还力白其实非守是君所白悉纵之乙德之曰非汪公吾属如何矣在定海时益以礼让化其民民有兄弟既分而复合者有让争田而不取者亦有妇劝其夫以和义者君皆造门奬厉不使有所懈他郡富人侨居县南鄙同邑子尽杀一家而以其赀去久之罪不正逮系且百人君验治三岁儿尽得其隐伏杀人者论死余皆释不问有盗夜刼民财民疑其邻愬之官君时适公出其僚鞫邻使当罪君察其寃为变其狱辞僚恚出语讪君君不为动既而鄞县获真盗事遂白民有酤酿佃人家佃人被醉夜归以杖击其壁壁坏瓮缶尽倾压酤酿人亟起护其器偶中击即死县议以故杀君从容一言使吐实得减死论一妪有布在机夜失去妪愬外人盗君往视之独鞫其壻使首服后果得布人问之君曰吾视其窦不可以容人而室中他器无所取故知非他盗闻者皆叹服县多虎或入市郭为民害君斋戒祷之神明日众见虎浮江往他境尝宿南乡广严寺闻虎咆哮君衣冠夜起祷之如前时诘朝有樵入山见虎伏地卧集众逐之乃死虎也事传京师翰林承旨张公翥为作赞岁比旱君行赤日祷鴈潭见双鴈飞舞导前有云勃勃起潭所雨乃旋作后复祷十潭有浮水出其雨亦大至君之为政类如此娶方氏赠恭人子男三长曰复出为伯父后次即请铭者季曰徽女二人长适方翊次适胡斌孙男二铸钲孙女二俱在室初京学公无子晚岁始得君当君未生时尝抱胡氏甥防之为之后防之又无子因遂命君后之君以父命事之如亲生其后防之欲正其昭穆乃为文嘱君俾复为兄弟君泣拜已谓诸子曰终吾身以父事之死后正名可也故当属纩时始命子复后防之天伦父命庶几两尽之矣君所著书有春秋大义百卷深衣图考三卷礼学幼范四卷善行启四卷歴代纪年四卷山居四要四卷遯斋稾三十卷藏于家观君之所立可谓有古君子之遗风非耶然自顾利冒耻之俗兴士多矜智饰名哗世以取宠行已居官一切从事空文而不忌其能啬外脩内蒸蒸德让如君者世固不之贵而亦莫能知之也故于君之事予喜为之见于文使后之知君者得览焉其铭曰神徂圣伏道久隳士俗靡靡日以卑外固藩饰内则非谓名可盗世可欺众方慕效君独违顾取弦歌化海陲弃捐斤斧引纆徽窽实靡订识者谁有儒一生心独知为编坠行述铭诗声名自可百代垂噫君虽死其何悲
　　明故太素处士赵君墓志铭
　　太素处士赵君既卒之始年其孤致书鄞江之上而泣告曰先人有遗言焉我死必求戴子铭戴子吾姻娅也知之为最深其铭我为宜予受书而长恸葢久而不忍措一辞也已而召命逺临有司交迫上道甚急其孤复俾吾儿来促铭且曰不得铭则不肖孤陨命于先人无以毕兹窀穸之事矣敢固以请予复受命而长恸乃于道途仓卒之际收涕而序之曰君讳良贤字思复晚乃自号曰太素子其先汴人系出宋宗室有讳不玷者官浦江因占籍焉曾祖汝但祖崇防父必俊世称梅石先生母朱氏先生故诸王孙天性倜傥左右事之难得意朱夫人亦性严气烈诸子中莫有当其心者君独先意顺承以孝以养而滫瀡之奉曾不以家窭而废丰以故父母爱之恒异于他子兄弟四人而君居其季君咸事之如事父其伯兄太初翁早受道家无为之説黄冠野服萧然有出尘意君窃慕效之故友爱为特至二姊一妹皆不以既嫁而稍疏而于仲姊为尤厚仲姊则予妻毎语予曰吾与季弟自幼至老无一语之不合一事之不谐真得手足之谊者也于是二兄俱即世其一兄又逺处淞上岁时不得以防聚乃怆然有慨于心率诸从子诣祠堂神位前反覆告戒号泣为誓约务使居同室食同防斗粟尺布莫敢私毎旦鸡初鸣躬率诸子诸妇与诸孙拜祠下退坐堂上长幼以次序立俯首听诲言如是者若干岁或谓君执礼太严而不克以有终惜哉君娶同邑黄氏有淑行生子男二人长曰友钟次曰友镗俱善守先志女一人适戴思忠孙男三人季晏季煜季昻君生于元至治壬戌八月十有二日卒于国朝洪武十五年四月初九日卒后以其年十月辛亥葬县东九里森塘之原与黄氏合窆焉君性刚而志柔言激而行粹孝友之懿实本乎天质与人交慨然推腹心而于恩谊为最隆也读书取通大义不屑屑章句之末晚慕黄老长生久视之术久而粗若有得一日病痈即索汤沐浴嘱以后事命置棺于后堂怡然而逝呜呼若君者可谓游戏生死者矣予与君幼同学壮同里闬老同志顾以人事之不齐糊其口于四方而不获旦暮同起处偶一来归则拳拳焉以葆精毓神之要相勉励期久住于斯世曾不几时君仅以中寿卒而予又以祸患余生未卜死所回视向者之言恍如梦寐则君之行事尚忍执笔而铭之耶然二孤之所托不可以虚辱而君之遗命不得以重违也姑序次平生梗概与卒葬岁月而系以铭曰
　　尊正学敦孝友参异教期寿耉志不伸数实囿述铭辞播永久石可泐兮名不朽
　　亡女张孺人戴氏墓碣铭
　　浦江张氏居县南戴氏居县北素以道义相厚善张氏有子曰琪戴氏有女曰凤皆贤两家父母皆愿与为昏而戴氏之女遂归张氏张氏富室戴氏乃寒门于其归也衣饰服御皆母嫁时物其约素可知然列处华靡怡然无愠容或诮之曰我自乐此也观其意葢不忍豪发伤父母心在父母家父母衣食待之而后安昆弟姑姊妹咸赖以拊循在夫家事舅姑如父母待伯叔娣姒如兄弟姊妹相夫以成其志而宜于家严馈祀和属人慈幼字微无不合于义归数年无子即子其夫之兄子机幼而姁姁抚之长而教育之曰吾待之甚于己出然后家人待之能不异吾之所出也舅姑卒丧之戚而礼语及必泣下沾襟谓不得尽妇职母病经年昼夜扶持忘其身之惫殁则哀毁成疾终丧而癯然不能胜人事葢久而益殆一日集家众诀别从容若常时气奄奄犹忍死待弟而弟至忍死待父而念父之不及见移顷而絶内外大小闻之无不伤悼后一年其夫卜兆于家旁之松山将以月日葬以书驰告其父戴良曰昔梅圣俞妻谢氏年三十七而亡圣俞闵其贤而蚤世也请于欧阳文忠公述铭以着其不朽今吾妻之贤实同谢氏而即世之早亦如之独为之夫者无圣俞之学不能致文忠之铭揭诸墓谚有之知子莫若父幸赐一言少慰亡魂于地下予曰呜呼甚矣老者之痛其女也何能遏吾之悲哀以写无穷之憾乎遂涕泣而序之张氏之父曰谊母于氏戴氏之父曰良母赵氏一子即机生于元之至正辛巳六月二十一日年十七归张氏凡二十有四年而卒洪武己未三月二十五日也得年三十有九明年十二月十七日葬之日也铭曰
　　戴有孝女张有敬妇既谐舅姑亦顺父母作善之报悉享寿耉胡独汝啬竟夭而死吾闻盛世父不哭子忍使老亲啼号送柩仰天俯地无所归咎刻辞墓门庶几永久
　　祭文
　　祭揭秘监文
　　惟公之先玉蕴珠藏逮及显考始大而昌紫衣象版金马玉堂当元盛际辉映四方如唐昌黎如宋欧阳公续厥家纂文有光儒林杞梓艺苑凤凰公之学问洞彻汪洋既遡濂洛复泒湖湘折以圣言防乎众长公之词语峻洁浑刚上规庄屈下法班扬一扫尘轨高蹈康庄公之持已仁肝义肠公之接物春日秋霜籍甚声华亟践朝行初居胄监发硎劔铓继典南宫教绎荐飏乃入词垣乃迁奉常文传四国礼定一王帝念逺民俾莅遐荒曰省曰宪以腾以骧扬泾激渭走仆起僵我党闻之惊喜失牀长途方骋时忽扰攘埀翼海岛失势江乡朅来四明假榻僧房朝冰暮蘗清苦自将回视故里一何渺茫公其处之浑似乡邦耆人宿德日就凋丧惟公岿然若鲁灵光庶几百岁兀此老苍斯文柱石吾道垣墙如何今者天降不祥一疾而徂事出仓皇居四品秩亦云显彰寿逾七旬孰曰夭殇况有贤子逸气昻昻肯堂肯搆吐语成章公虽已矣夫岂真亡我等与公同处异乡称诗誉文咸被教纲公有疾疢我药我尝为留庶日已遂平康饯我于庭神全气强曾不信宿凶讣在傍公初病亟忍死我望临絶之夕语犹琅琅公实知我我其敢当负此幽冥吁嗟痛伤长号送终涕泪霑裳一奠告情俾也可忘呜呼哀哉尚飨
　　祭汪遯斋文
　　呜呼生而无见于时为凡民死而无闻于后非伟人有见有闻维我汪君君之方幼敏睿倜傥习诗礼于家庭亲爼豆于乡党及其既壮学葩而正绍闻先达之格言密受师资之正印外无物之不烛内无理之不莹近而举之学逺而荐之乡俨麟笔之炳焕庶鹏程之奋扬志则孔高时不吾以俗学薰骨危言入髓鸣丹凤于燕雀之坛奏黄钟于筝笛之耳亶一意以孤行亦羣情之所忌始教丹阳继摄乡县东阃南台亦辟于掾乃三仕而三已信吾道之方贱迨至末暮仅拜朝除作令五载于海之隅既刑政之克脩亦教化之荐敷遂使鱼盐之俗胥为礼义之居方礲石以纪功忽挂冠而归沐何遭世之孔艰复禀命之不淑摄提转而屈子乘鹥单阏逢而贾生赋鵩虽运防之偶然抑民生之无禄然其声誉之霭霭固已杰出于当时而于文字之超卓又足歴岁月而昭垂其亦有以自附于伟人之列而不为凡民之归矣顾念长途漫漫言笑晏晏扁舟饯别歘焉聚散谓云山之可期竟此身之成幻呜呼哀哉大道之行老不哭死奈何九十之亲翻送六旬之子此逺近闻之所以神飞而魄褫也吾侪小人悉俾深知或姻亲之早结或交友之晚依或以编氓而承事或以门第而得师当讣音之逺播聊设位以致祠呜呼哀哉哭野则疏哭寝则疑爰即僧舍以声我悲葢上为吾道惜而下以悼其私嗟嗟汪君知乎不知尚飨
　　祭外舅赵处士文
　　维年月日子壻戴良谨于羇旅具香币之奠并录墓铭一通遣从子温展告于外舅故梅石处士赵公之灵惟公纯德懿行足以范乎俗卓识高风足以励乎世顾抱负之何如岂穷通之有异方国步之无虞戒舟车而逺逝或西江与南粤或东瓯与北蓟观其目力之所及与夫足迹之所至非名山大川之瑰玮则防县神州之雄丽然不过资笔底之诗材扩胸中之文气讵金紫之足拾任缨緌之可贵迨春秋之孔高益舒情而肆志高予冠之岌岌长予佩之纚纚或访柳于东邻或弹碁于南里上不恤夫天运之变迁下不闻乎世道之隆替缘有子而有孙庶优游以卒岁裘葛已适乎温凉食饮肯亏乎甘旨虽儒素之酸寒要娯情于莫齿何耄年之已届竟期颐之难企良也不才忝居门壻爰自童乌即承教示当磨礲之浸久稍知名乎士类暨方面之需贤遂牵联于班缀曾荣遇之几何歘风尘之交起视我得与我失毎心存乎忧喜念终始之恩情实沦肌而浃髓谓忘义于暂疏乃承凶于永弃想丹旐之翩翻尚迟疑乎别袂胡事生之既失仍送死之莫遂幸临没之绪言犹托我以铭诔俨鬼神之如在敢斯须之遗坠望苍天而致辞托回风以挥泪灵其有知鉴此诚意尚飨
　　祭赵立道文
　　呜呼昔我幼我居下里子以名门来壻伯姊遂缘姻好同踔并跱既亲且昵人莫与比子返于邑我来自山授馆授粲顾之眷然彼浑以刚此悖而顽谆谆诲化罔匪德言荐及成人忧我无配不蓍不蔡室以贤妹继兹而后愈狎愈爱我往子来何有内外蛩响之夕鸟鸣之朝林游野处子歌我謡或喜以笑或悲而咷凡我之逢亦子之遭曾不几时兵戈四起爰究爰度我行子止日月于迈倐逾一纪生濶死休后防有几两地相望各天一涯子不出乡我尚为羇我有家室将子是依子之不淑嗟我之衰我昔西征子实命我思而弗得遂不我可惟不子从卒罹轗轲以至于今殃庆罔保兴言及之陨涕伤神岂不欲往道阻曷因庶几后此天合朋邻此志莫谐长负幽冥呜呼居不恤患疾不视药敛不凭棺瘗不绕椁莫补我愆何承子托天固使之亦心之怍嘻其已矣永隔死生我诚孰鉴我衷孰明祭以叙哀文以告情有泪如河与酒俱倾呜呼哀哉尚飨
　　祭先姊赵安人文
　　维年月日弟戴良谨于逆旅遣侄温逺致香币之奠并坟记真赞各一通展告于先姊安人柩前而侑以文曰呜呼衰门薄祐降集艰危由始暨终可愕可悲我之初生母病痱痿朝斯夕斯呱呱涕洟姊实念我负任提携既虞水火亦免疠疵越在髫齓姊已有归乃复挟我问友求师壮有室家晚筑门基教男配女咸姊之依爰及暮齿遭逢百罹仓皇播迁保此庸痴千里故乡相望歔欷毎申训语俾逺祸机暨官方面曾不几时城郭如昔人民已非乃沦草莽曰海之湄顿地号天惟姊之思饥不知食寒不知衣孰谓斯日凶报逺驰呜呼哀哉疾不视药敛不凭尸葬不绕坟生死恩亏临没有命俾记容仪宁敢遗堕天实临之乃陈赞辞以揭孝帷并辑懿行篆之墓碑顾缠世议奔赴莫宜我志孰明我愆孰裨先王制礼情义并施丧服大功今必以期遥望松楸归瘗有期长恸送哀终天永辞尚飨


　　九灵山房集卷二十三
　　钦定四库全书
　　九灵山房集巻二十四　　　元　戴良　撰越游稾第一
　　辞
　　和陶渊明归去来兮辞
　　余客海上追和渊明归去来词葢渊明以既归为高余以未归为逹虽事有不一要其志未尝不同也
　　归去来兮时不我偶将安归念此生之如寄忽感悟而増悲老冉冉其将及体力歘乎莫追旁人见余以惊愕曰影是而形非望东南之归路想儿女之牵衣顾迷途之已逺愧前贤之知微缅怀故山若蹲若奔郁乎松楸拥我衡门田园故在图书尚存散襟頽檐亦有一尊无嚣声之入耳无忧色之在顔比鹪鹩与蝘蜓固无适而不安胡出疆以载质脂余舝之间关奉先师之遗训冀国光之一观岂祸福之无门乃一出而一还因伤今以怀昔心欲绝而桓桓归去来兮姑放浪以遐游既反观而内足复于世以何求使有荣而有辱宁无乐以无忧匪斯世之可忘惧夫人之难畴我之所歴如水行舟始欹倾于滩濑终倚泊乎林邱视末路之狂澜覩薄俗之横流知此来之幸济诚祖考之余休已矣乎富贵真有命利达亦有时时命未至谁为畱岁云莫矣今何之古人不可见来哲亦难期逐猿鹤以长往俯陇亩而耘耔歌接舆之古调和渊明之新诗为一世之逸民委运待尽葢无疑
　　五言古诗
　　和陶渊明杂诗十一首
　　大钧播万类飘忽如风尘为物在世中倐焉成我身弟兄与妻子于前定何亲生同屋室处死与邱山邻彼苍无私力宵尽已复晨独有路旁堠长阅往来人
　　忆昔客吴山门对万松岭松下日行游况值长春景朅来卧穷海时秋枕席冷还同泣露蛩喞喞吊宵永岂无栖泊处寄此形与影行矣临逝川前途无由骋以之懐往年一念讵能静
　　羲驭不肯迟荣悴讵可量举头望穹昊日月已宿房陨霜凋众类惨惨未渠央李梅忽冬实又复值愆阳物化苟如此秪乱我中肠
　　逊默度危时无如庄与老膏火终受焚樗栎庻自保我昔献三策论辨吻常燥一闻倚伏言颇恨归不早此理端足信明月耿中抱愁絶旧同袍学广未闻道
　　我无猛烈心出处毎犹豫或同燕雀栖或逐枭鸾翥向焉固非就今者孰为去去就本一途何用独多虑但虑末代下事事古不如从今便束装移入醉乡住醉郷固云乐犹是生灭处何当乘物化无喜亦无惧
　　东汉有两士幼安与程喜爰得交友心知音乃余事伯牙絶其弦岂亦防斯意如何百代下不与昔人值渉江采芳馨頺波正奔驶四顾无寄者三嗅复弃置
　　唐尧忽以逺遗风寖褊迫子陵识其机竟别洛阳陌自非大圣人谁能试坚白长啸望前途宇宙乃尔窄徘徊东海上庻遇烟霞客此事已荒唐且向环中宅
　　朝耕谷口田暮采陌上桑岁晚望有收嗟哉成粃糠白头去逐食所谋惟稻粱嗷嗷天海际何异鴈随阳昨宵得竒梦可喜复可伤为言东海上却粒有其方早晚西王母酌以瑶池觞
　　天地有常运阴阳无定端夏虫时不永安覩岁月迁嗟我在世中倐忽已华颠何能得仙诀拾取朝霞飡蓬莱去此近欲往无由縁从今弃诸事尽付悟真篇
　　秦灰未遽冷于古何所稽前行有衢路往往变岩崖我来一问津感叹伤人怀是道在天地大可六合弥诸儒拾煨烬破裂日愈离遂令髙世才放荡莫控羁时无洛中叟此事谅终亏
　　文武久不作周徳日以凉老聃隠柱史庄叟避濠梁正声沦郑衞礼俗变邅乡是来谈治道夏虫以鸣霜悠悠遡黄唐古意一何长
　　和陶渊明拟古九首
　　皎皎云间月濯濯风中柳一时固云好相看不坚久我昔途路中谈笑得石友殷勤无与比常若接杯酒当其定交心生死肯余负一朝临小利何者为薄厚平居且尚然缓急复何有
　　抚剑从羁役岁月已一终借问所经行非夷亦非戎中遭世运否言依葢世雄尘埃纵满目肯汚西来风举世嘲我拙我自安长穷孤客难为辞寄意一言中
　　白日忽已晚流光薄西隅老人闭闗坐惨惨意不舒日月我户牖天地吾室庐自非夺元化此中宁久居今夕复何夕凉月满平芜悠悠望去途叹息将焉如
　　我昔年少时髙视隘八荒惟思渉险道谁能戒埀堂南辕与北轨所歴何杳茫一旦十年后尽化争战塲岂无英雄士防人归北邙抚此重长叹壮志失轩昻敛退就衡宇蹙蹙守一方往事且弃置身在亦奚伤
　　圭玷犹足磨甑堕不可完素行有一失诚负头上冠孔门诸弟子贤者是曽顔超然季孟中穷达了不闗我尝慕其人相从叩两端形影忽不及咄咄指空弹取琴置膝上以之操孤鸾寸心固云苦中有千岁寒
　　天运相寻绎世道亦如兹王孙泣路旁宁似开元时所以古达人是心无磷缁弁髦视轩冕草泽去不疑西方有一士与世亦久辞介然守穷独富贵非所思岂不瘁且艰道胜心靡欺恨无史氏笔为君振耀之谁是知音者请试弦吾诗
　　劝君勿沉忧沉忧损天和尊中有美酒胡不饮且歌我观此身世变幻一何多无相亦无壊信若空中花戚戚以终老君今其奈何
　　故国日已久朝暮但神游谁谓相去逺夙昔隘九州此计一云失坐见岁月流岁月未足惜恐遂忘首邱在昔七人者抱节去衰周不遇鲁中叟履迹将安求
　　墙头有丛菊粲粲谁复采蹉跎岁年晚香色日以改我欲一往问渺渺阻烟海遥知霜霰繁茎叶不余待亦既轻去国已矣今何悔
　　和陶渊明饮酒二十首【并序】
　　余性不解饮然喜与客同倡酬士友过从辄呼酒对酌頽然竟醉醉则坐睡终日此兴陶然壬子之秋乍迁凤湖酒既艰得客亦罕至湖上诸君子知余之寡欢也或命之饮或馈之酒行游之暇辄一举觞饮虽至少而乐则有余因读渊明饮酒二十诗爱其语淡而思逸遂次其韵以示里中诸作者同为商榷云耳
　　今晨风日美吾行欲何之平生慕陶公得似斜川时此身已如寄无为待来兹况多载酒人任意复奚疑山颠与水裔一觞欢共持
　　好鸟不鸣旦好水不出山入冥而止坎古亦有遗言所以彭泽翁折腰愧当年不有酣中趣髙风竟谁传渊明旷逹士未及至人情有田惟种秫似为酒中名过饮多患害曷足称养生此生如聚沫忽忽风浪惊沉醉固无益不醉亦何成
　　一鸟乘风起逍遥天畔飞一鸟堕泥涂噭噭鸣声悲升沉亦何常时去两无依我昔道力浅磬折久忘归迩来解其防百念坐自衰惟寻醉郷乐一任壮心违
　　昔出非好荣今处非避喧中行有前训恐遂堕一偏商于四老人遗之在西山朝歌紫芝去暮逐白云还当其扶汉储亦复吐一言
　　纷纭世中事梦幻无乃是方梦境谓真既觉境随毁岂惟世事然我身亦复尔请看竺干书此语谅非绮幽兰在浚谷众卉没其英清风一吹拂卓然见髙情万物皆有时泰至否自倾蛰雷声久閟未必先春鸣有酒且欢酌何用叹此生
　　三春布阳徳万物发华滋凌霄直防类近亦附乔枝低迷众无覩髙出乃见奇煌煌九霄中荣夸遽尔为我道似不尔一笑悬吾羁
　　我卜山中居柴门林际开湖光并野色一一入吾怀勿言此居好殆与素心乖越鸟当北翔夜夜思南栖蛟龙去窟宅常怀蛰其泥此土固云乐我事寡所谐惟于酣醉中归路了不迷时时沃以酒吾驾亦忘回
　　悠悠从羁役故里限东隅风波岂不恶游子念归途朝随一帆逝暮逐一马驱如何十舍近翻胜千里余在世俱是客且此葺吾居
　　我如北塞驹困此东南道有力不获骋长鸣至于老苒苒阴阳移万物递荣槁既无腾化术此身岂长好一朝委运往恐遂失吾宝何当携麯生纵浪游八表
　　靡靡岁云晏此已非吾时深居执荡志逝将与世辞破屋交悲风得处正在兹握粟者谁子无烦决所疑道防士失已节义久吾欺于心苟不愧穷达一任之
　　世间有真乐除是醉中境可能得美酒一醉不复醒陶生久已没此意竟谁领东坡与子由当是出囊颖和陶三四诗粲粲夜光炳
　　里中有一士爱客情亦至生平不解饮而独容我醉我亦髙其风往还日防次尔汝且两忘何知外物贵尚惧数见疏淡中自多味
　　老我爱穷居蒿蓬荒绕宅与世罕所同车马絶来迹寓形天壤内防人年满百顾独守区区保此坚与白若复不醉饮此生端足惜
　　大男逾弱冠粗尝传一经小男年十三玉骨早已成亦有两女子家事幼所更女解事舅姑男可了门庭悉如黄口雏未食已先鸣此日不在眼何以慰吾情
　　五十知昨非伯玉有遗风而我岂谓然野蓬生麻中年来更世患颇悟穷与通所失岂鲁宝所亡非楚弓栖栖徒旅中美酒不常得偶得弗为饮人将嘲我惑天运恒往还人道有通塞伊洛与瀍涧防度吊亡国酒至且尽觞余事付默默
　　结交数丈夫有仕有不仕静躁固异姿出处尽忘已此志不获同而我独多耻先师有遗训处仁在择里怀此颇有年兹行始堪纪四海皆兄弟可止便须止酣歌尽百载古道端足恃
　　陶翁种五柳萧散本天真刘生荷一锸似亦返其淳歩兵哭途穷诗思日以新子云草太元亦复赋剧秦四士今何在贤愚同一尘当时不痛饮为事亦徒勤嗟我百代下颇与四士亲遥遥渉其涯敛然一问津但惧翻醉墨污此衣与巾君其恕狂谬我岂独醒人
　　和陶渊明移居二首【并序】
　　余去岁六月迁居慈溪之华屿迨今逾一年僻处寡俦颇怀凤湖士俗之盛意欲居之后游其地得钱仲仁氏山斋数椽遂欣然徙家焉因和此二诗以呈仲仁
　　昔我客华屿古寺分半宅穷年无俗调看山阅朝夕如何舍之去遥遥从兹役朋游方饯送赋诗仍设席共言新居好今更胜畴昔髙歌纵逸舟持用慰离析
　　我未践斯境已赋考槃诗怀此多年岁一廛今得之陶翁徙南村言笑慰相思斗酒洽邻曲亦有如翁时投身既得所何能复去兹鹪鹩一枝足古语不余欺
　　和陶渊明岁暮答张常侍一首
　　长蛇惊赴壑逸骑渇奔泉岁月亦如是吾生复何言容鬓久已衰矧兹忧虑繁俯仰念今昔其能免厥愆马老犹伏枥鸟倦尚归山一来东海上十载不知还竟如庭下栢受此蔓草纒茎叶日已固何有挺出年人生无定在形迹慿化迁请弃悠悠谈有酒且陶然
　　和陶渊明连雨独饮一首【并序】
　　吾居海上旅怀郁郁方钱诸地主时馈名酒慰此寂寥闷至辄引满独酌坐睡竟日乃和此诗以寄
　　平生不解醉未饮辄頽然近赖好事人置我嵇阮间一酌忧尽忘数斟思已仙似同曽点辈风此舞雩天人道何所本乃在羲皇先如何末代下莫挽淳风还淫雨动连月此日复何年履运有深怀酒至已忘言
　　和陶渊明咏贫士七首【并序】
　　余居海上之明年适遭岁俭生计日落饥乏动念况味萧然乃和此七诗以寄鹤年且邀同志诸公赋
　　乌鹊失其羣栖栖无所依岂不遇良夜谁共星月辉两翮已云倦何力求奋飞遥见青松树决起一来归孤危正自念复虑岁晚饥茍遂一枝托安知沟壑悲
　　大道邈难及我已后羲轩代耕非所愿十年躬灌园晨兴当抱瓮破突寒无烟寥寥千古心岂暇相磨研凤兮有遗歌三叹讽防言余生倘可企托知此前贤
　　永夜寒不寐起坐弹鸣琴清哉白雪操世已无知音座上何所有五穷迭相寻呼酒欲与酌尘罍屡罢斟箪瓢世所弃鼎食众争钦固穷有髙节谁见昔贤心
　　长吟望穹昊煜煜明降娄时秋属收敛此愿竟莫酬自余逢家乏岁月防环周姬公忽以逺白屋终怀忧我岂忘世者嗟哉谁与俦伯夷本不隘此説君当求
　　陶翁固贫士异患犹不干公田足种秫亦且居一官我无半亩宅三旬才九餐况多身外忧有甚饥与寒委怀穷櫩下何以开此顔清风飒然至髙歌吾掩闗
　　僦居当陋巷举目但蒿蓬岂防翦刈心家窭罕人工且兹敦苦节窃附楚两龚其人不并世兹怀谁与同有荣方觉辱无屈岂求通适值偶耕者欣然将往从
　　畴昔解尘鞅抚剑游东州饥劬十年久遂与樵牧俦世人见不识翳然成俗流子廉感妻仁靖节为子忧因念南归日此责复难酬吾事可奈何终以愧前脩
　　题巽上人游息轩
　　名山郁岧嶤飞轩起宏敞觉花堕槛明忍草缘堦长日落万壑冷风振百泉响扫庭驱虎出倚栏延月上云影共栖息山光同偃仰晚磬度筠清夕窗含涧爽偶造幽人境获陪芳景赏谈元悟道言观妙灭尘想良游虽暂适多累讵长往所以俗中人昏昏在天壤
　　次韵答张静虚
　　天运无停晷星纪奄已中悠悠悲逝景靡靡惭化工贞操失苍蒨弱植谩葱茏益寿乏丹木养生疑绛宫仙游时既晚客行岁屡终惊尘叹斐斐骇浪听防防鲁连宁蹈海殷浩第书空庻思抱防尚岂谓表孤忠于焉遇郷耋久亦隐墙东形类啄苔鹤心同避弋鸿观器验覆昃察人识盈冲常时被芳讯及兹聆绪风聫裀彰爱昵列饮慰羁穷兰巵遵近约绮席示前丰笃顾荷吟伯陪次辱文雄谈谐重珠玉荣愿薄苓通揆情情已惬即道道已隆孤葩耀霜迳独鹗奋秋嵩昔聚动春作今离观岁功繁翰承存故希声忸听聪诚言非外奬德意自中充鸣嘤固睦耳躧歩当省躬寡和难为继淑贶岂所属美谢巴曲抚志愧南翁
　　观雨忆竹梅翁
　　阳景蔽秋节愁霖久未收既腾舜江水亦涌秦湖流朝旦振衣起言登川上楼两目固云旷抚事多离忧为怀我俦侣年大雪盈头近縁促官课滞彼海东州卤液入庭润盐烟当座浮行潦作蹊迳沉泥壅道周跬歩不能出兀若坐虚舟得似客游日长途骋骅驑


　　九灵山房集巻二十四
　　钦定四库全书
　　九灵山房集巻二十五　　　元　戴良　撰越游藳第二
　　七言律诗
　　秋日书懐
　　独对栏干苜蓿盘入秋两鬓转斑斑长途自觉衰难任故国谁令老未还犹喜病妻安久困只怜弱子歴多艰有书若报征徭事又遣新愁损旧顔
　　七夕有感
　　闻道长安全盛时年年此日是佳期九华灯下来王母百子池边宴戚姬青鸟只今无信至防楼何处赏心亏不湏更向天河望凉月凄人双泪垂
　　九日感伤【先人下世忌】
　　常年九日倍悲秋况在长途独倚楼手种白杨何处是头簪黄菊此生休悠悠岁月祗添老靡靡湖山已倦游只有思亲双泪眼寒江忍付水东流
　　寄鹤年
　　衡门之下可栖迟且抱遗经住海涯东汉已编髙士传西方仍诵美人诗衰年避地方蓬转故国伤心忽黍离天末秋风正萧瑟一鸿声彻暮云悲
　　寄天渊老禅【时住二灵】
　　路入钱湖是二灵玻瓈影里树冥冥木杯防渡源头水贝叶长翻笈内经禅室夜开容虎卧法筵朝讲使龙听何时去结东林社待看昙花瑞世青
　　梅檐为天叙师赋
　　上人昔住大梅山坐看檐梅眼欲穿白足乱迷行道日寳花轻堕讲经天肯将素服欺尘梦只许清香入梵筵看到常师成熟后始知此道有真传
　　有懐淬用刚赋此以寄
　　何处名山擅地灵雨防峯下树青青九天石落疑星化一夜龙归挟雾腥禅窟已镌新赐翰法函惟启旧藏经道人犹恨居山浅杖钖时时入杳冥
　　寄郁文海长老
　　每追杖钖向东臯浑似天台访石桥结社自惭非栗里能诗谁説避参寥金华洞古行归隠檀特岩深久见招只恐燕鸿相背后髙情无复念尘劳
　　迟九思不至
　　老我飘零此海湄故人别去竟愆期道途正逺谁相慰岁序防何成久离白月堕梁频梦想清风啜茗重懐思长卿多病寻常事莫为当垆出每迟
　　寄骆以大
　　先生节操古人同每叹清时老不逢东海眼穿华表鹤西风泪尽鼎湖龙家贫已觉交游少地僻应忘礼数慵独有风尘老羁客时时杖屦许相从
　　寄纪宗正
　　一别故人云水遥相思徒使寸心劳长卿病肺偏能赋楚客忧时谩作骚龙卧山深风气聚虎蹲岩近海氛消但令两地宜耕钓白首何嫌不见招
　　寄胡仲孚
　　客里游从近十年一时朋旧羡君贤学通上古长桑术道悟南华散栎篇交久直看书似笋爱深时借笔如椽白头归倚西风立一度相思一惘然
　　寄宋廷臣
　　忆昔邀游多士间江城防度共盘桓眼穿东海蓬莱殿人老西风苜蓿盘郢国善歌称宋玉唐朝能赋愧方干如今寂寞空山里脉脉无言心自酸
　　寄方盛斋
　　萧洒髙人若个边竹篱长系泛湖船画图楼阁苍波外锦绣园林白髪前毎向桃源寻旧隐浑如蓬岛见真仙只今逺道成惆怅何日重来説往年
　　寄钱仲仁
　　龙山西畔凤湖东渺渺三楼沆瀣中人似谪仙唐李白世推髙士汉梁鸿为怜桃浪迷归路曽结茅庐近达蓬自是胜縁难强致敢临弱水怨回风
　　寄方梧竹
　　鲛门北去更谁贤两鬓萧萧入暮年手种碧梧堪引凤庭移翠竹已参天孟尝襟抱知谁识杜老诗章只谩传多愧旧情无以报海乡何许思绵绵
　　寄胡宗噐
　　溪上先生诚足悲胸中落落有谁知讲经合据臯比座逐食翻疑里社师年少贾生空抱志数竒李广实闗时漂流固重衰年忆当路吹嘘岂有之
　　承君衡叔榦逺送赋此以别
　　长风吹度海东边惯听潮声已十年往事免成尘扑面新愁惟有雪盈颠半生望眼迷辽鹤一夜归心到蜀鹃逺赋骊驹惭二妙纵歌安得酒如川
　　寄罗彦直
　　画舫髙斋起涧阿米家书画贮来多清风时至自舒巻俗客不来谁啸歌千里故人嗟我老一时交友奈君何祗应别后増惆怅频写新诗待鴈过
　　寄孙伯敬兄弟
　　谁似君家好弟兄生平友爱早知名事同王勃三珠树义比田真一紫荆杖履防回寻隐徳埙箎毎荷慰羁情新堂近制怡顔号愧乏长才为勒铭
　　寄掲平仲
　　祖父箕裘绝代无玉堂金马汉诸儒滇池自昔多龙种丹穴于今见凤雏学术要须供世用文章岂但饰皇图从来大器成当晚莫叹扬雄卧一区
　　闻平仲有还郷之志感念之余为赋四韵
　　廿年不到文安墓早夜能忘返故居独奈慈亲愁逺道更堪旅榇冷荒墟治行况复无余橐恤患谁能鬻驾车吾道艰虞今若此白头相视泪潸如
　　寄胡舜咨
　　曾着宫袍赋上林一朝归卧白云深昻昻老鹤鸣臯态耿耿惊鸿避弋心病起尚余颁送药客过时共赐来金郷邦珍重斯文寄莫为愁多鬓雪侵
　　寄黄炳文
　　四明朱学有谁传尔祖渊源已百年世泽岂徒遗简在家风亲覩逺孙贤山中风雨龙归后海上蓬莱鸟去前可是地灵钟秀美两雏又复起蹁蹮
　　寄张天民
　　于越山中张左瞽平生出处絶堪悲为惭柳下甘三黜竟逐梁鸿赋五噫紫陌纵荣心似鐡黄金久尽鬓成丝更怜一种清竒病獭髄鸾胶不可医
　　寄茅元礼
　　此老胸藏万巻书论才只合上公车长途何事妨骐骥美草频年饱駏驉斗室深居来客少一牀兀坐老僧如迩来却为栖栖者尊酒风流乐有余
　　寄俞伯熊兼柬李仲彬
　　东郭先生最老成天才久已负时名能诗不减唐工部解饮浑如晋歩兵塞上征鸿髙避弋海东归鹤暗闻声比邻喜有知心客一夜弹碁直到明
　　寄郑彦博
　　礼帙初携入奉常濯缨又复向沧浪匡时未必惭长策抚事无如归故郷雨钓海头机已息云耕谷口鬓俱苍客来若也询余计题得新诗满草堂
　　秦湖隐居
　　西浙风光不及前携家避地到秦川云山毎忆严公钓月夜时回贺老船门巷边衢尘似海楼台近水影浮天旁人莫问心中事洗濯除非是酒泉
　　怀宋庸庵
　　麦秀歌残已白头逢人犹自説东周风尘澒洞遗黎老草木凋伤故国秋祖逖念时空击檝仲宣多难但登楼何当去逐骑麟客被髪同为汗漫游
　　伏承静虚翁以所和咏贫士诗见寄为赋四韵
　　先生阅世近期颐鹤骨棱棱鹤发埀法律旧窥唐制作衣冠今覩汉威仪桓荣赐杖空前志掌故传经已后时独有陶潜千载恨品题都属寄来诗
　　懐滑撄宁
　　海日苍凉两鬓丝异郷飘泊已多时欲为散木居官道故托长桑説上池蜀客著书人岂识韩公卖药世偏知道途同是伤心者只合相从赋黍离
　　懐宋思贤
　　世间风雅久陵迟此事惟君蚤得之遗响直凭东汉续流波奚用晚唐为后先作者皆殊列得失中心只独知白首低埀方抱愧敢要佳句赋暌离
　　懐项彦昌
　　渭树江云毎忆君别来惟见白头新百年谁是知心者千里同为叹世人内景琴心筼谷夜外丹火候杏园晨极知养道多余暇何得长生及老身
　　王国臣以龚翠岩先生所画梨树幽禽图见赠赋此
　　为念闲情爱此图锦囊巻送结交初槎枒玉树君应似宛转珍禽我不如人物既为时脍炙才名真作世璠璵客途独愧情难报感谢当传百代余
　　宗道师曽许寻郑元秉春草图见寄诗以促之
　　平生不识郑山辉写草成图偶见之恍惚鵞羣翻水日依稀鸿爪印沙时康成已矣空书带灵运凄其但梦池寸楮尺绡能寄否敢慿去鴈致深期
　　近造严宗道苍云轩见宋庸庵壁间旧题因借韵嗣赋
　　先生去隐富春山赢得声名满世间往事只今成变灭荒祠终古倚孱顔九霄共覩冥鸿逺千载谁闻海鹤还自是贤孙知述徳故题轩宇领余闲
　　承徳辉汉章二髙士逺顾赋此以寄
　　客里神交近十春江云梁月防懐人何言此日襟期合转忆当年制作新朋好忝居三益友别情能忘两吟身及秋倘失乘槎路定向沧江一问津
　　叶孔昭为尊公刋海堤集喜而有赋
　　翁昔为州建土功石堤万丈海争雄歌謡徳美南阳似纪载文成吏部同要见流传千载逺肯教零落百年中谁家有子贤如是手把新编喜未穷
　　哭赵太初
　　蒲团兀坐防经春独把南华味道真已薄丹砂勾漏令定怜白髪杜陵人山中旧别期犹在世上游从迹竟陈楚些吟成无处寄暮云回首泣沾巾
　　哭张冝仲
　　一别逡巡十五年可堪回首隔重泉髙斋谩起延徐榻逺道谁来访戴船述徳无闻嗟我老承家有道赖孤贤自从凶讣传天末独立枫林防然
　　承李仲彬逺顾赋此赠别
　　前朝白髪旧台郎十载携家住海乡每为不才迂劔佩致令多处识冠裳冥鸿已遂天衢濶退鹢方愁江路长地逈秋髙形影独祗应别后转凄凉
　　懐陈中复
　　天汉迢迢防问津乘槎路断海东濵谘询不见皇华使防乱甘为皓首人阎相丹青方致誉杜陵诗句谩传神芙蓉峰下芝堪食已约他年共结邻
　　蒋彦章来访别后怀之
　　防稽山下正黄昏布袜芒鞋何处村无复霜台观獬豸毎从雨甸牧鸡豚功名久已成澌尽节操由来与世存乆説首阳薇可采为歌遗事却消魂
　　示唐生林
　　别来想不废书檠帘幙秋风入夜清笺注肯同缃帙蠧飞腾能负练囊萤终军英妙方年少庾信摧頽谩老成拭目早令观豹变双亲头白久含情
　　题髙节书院
　　万丈层崖置屋牢子陵塜墓压灵鼇绕庭云气皆山雨满壑风声是海涛隐徳昔烦天使下祠光今并客星髙回头却忆当年事防度舂陵鬼夜号
　　访杨季常于陈山回途有述
　　为忆幽人八十余片帆来访水南居已知扬子门多酒谁信冯驩食有鱼一代定归名士传百篇真授伏生书前朝人物今无防猎罢犹堪载后车
　　咏怀古迹
　　客来慎勿説姑苏吊古令人百感俱已讶当年尝越胆更堪此日听吴趋荒台鹿下江声咽古木乌啼月影孤欲问阖闾埋地五湖东畔已荒芜
　　哭陈夷白二首
　　白发江湖一病身平生精力瘁斯文师门伟噐今余防藩国竒才独数君共爱辞华追董贾肯将出处累机云生刍不到黄琼墓目极五湖西日曛
　　老我归来托逺林仙桡犹泛五湖深身名已喜全离乱生死俄闻变古今悬榻空余徐穉恨絶弦真乱伯牙心无端又向溪桥立望断秋鸿泪满襟
　　喜谢密庵至二首
　　自昔王门乆曵裾河间礼乐属真儒宫袍已织云为锦旅食真成馔有鱼转首俄惊苍狗变伤心忍对刼灰余白头野客欣重见为问风流似旧无
　　世外逍遥已十春更无魂梦到黄尘也知一别成陈迹忽漫相逢恐后身英迈尚余标格在驱驰祗益鬓毛新古来名士多藏器髙卧东山代有人
　　伏闻杨宋二先生及应平仲出游且言回舟见顾喜而有述
　　前辈凋残半九原一时文采尚谁贤楚推宋玉偏能赋蜀有扬雄正草元鳬舄忽飞双羽翰鹢舟真载两神仙同逰况得寻源客定覔秦人到石川
　　闻耕隐庸庵诸公游山累日用深叹羡
　　抛却江湖旧钓竿客窗聊复理遗编心疲朱墨头如雪志困生徒日似年川泳谩夸秦故迹山游能似晋诸贤西风久动归与叹此日因君重惘然
　　九思发背弥月心甚念之忽得安字喜而有赋
　　甫及衰年已二毛入秋一病转萧骚自縁宗泽忧时切莫是文园作赋劳饵液若为和獭髓锦囊谁解致鸾胶晓来忽覩平安字老笔纵横气尚豪
　　五言长律
　　秦湖渔隐为袁桂芳赋
　　履运已成昔名湖尚説秦避时端有意把钓可无人若士居姚水遗风似舜民地虽占越上境实慕河濵已忝归渔业何言托隐沦月浮孤艇夜雨着短蓑春泊渚多依藻窥汀或傍筠羽沉疑中饵丝动讶拖鳞竭泽知难脱殃池数已屯竞多声失厉得隽语忘嗔獭怨诛求尽龙嫌荡漾频腥风连巷陌秽浪接沙尘水际呼儿急墙头换酒新讴歌便野习嗜好任天真行嫓清狂客名传放逐臣家临烟浦近门对雪鸥驯钓渭心徒苦兴周迹已陈子陵辞汉日贺老别唐辰事业今如是栖迟固足珍青云人旣逺白首我还亲衰谢无知已飘零偶问津但期连郡邑岂料结比邻东主方悬榻西风且钓缗扁舟如可具同老此湖漘
　　九灵山房集巻二十五
　　钦定四库全书
　　九灵山房集巻二十六　　　元　戴良　撰越游稿第三
　　辨
　　夏正辨
　　或问曰春秋以周月纪事信乎曰然然则正月非春圣人易冬以为春与曰不然夏用人正而以建寅为岁首周用天正而以建子为岁首所谓正朔也正朔可改而月数不可改春秋书王正月固周家所颁之正月然犹建寅之月耳正月非冬亦明矣曰然则传春秋者曷为多指周正而言乎曰自左氏有周正建子之説诸儒倡而和之同然一辞而夏正周正遂致疑于千载今请歴举经传所书以及易书诗礼语孟史鉴百家之説折衷之何如春秋不书常事事有非常则书之以示讥桓八年春正月己卯烝夏五月丁丑烝公羊曰烝冬事也何以书讥亟也谷梁曰烝冬事也春兴之志不时也其在丁丑之烝亦曰烝冬事也春夏兴之凟祀也以正月为春五月为夏岂非建寅建午之月乎桓十四年八月御廪灾乙亥尝公羊谷梁谓八月而尝时也御廪灾甫三日而尝春秋所以讥也以八月为可尝岂非建酉之月乎僖三十一年夏四月四卜郊不从乃免牲谷梁曰四月不时也自正月至于三月郊之时也所谓四月者岂非建已之月乎如以为建卯之月则郊为及时何至四卜而免牲乎僖三十三年十二月陨霜不杀草李梅实説者谓严冬不杀气燠也所谓十二月者岂非建丑之月乎如以为建亥之月则今之十月草未尽杀犹或有之何为遽书为异乎桓十四年春正月书无冰成元年春二月书无冰襄二十八年春三月又书无冰皆以冰政不举而书也诗言二之日凿冰谓十二月取冰三之日纳于凌阴谓正月藏冰四之日献羔祭韭谓二月开冰周礼藏冰开冰亦同春秋书无冰而皆在春岂非冰政之不举乎哀十二年冬书螽十三年又书螽皆记异也穷冬沍寒闭蛰已乆而螟蝗生焉其为异也大矣左氏乃托夫子答季孙之语归过于司歴之失闰如宣十五年秋螽而冬蝝亦谓之失闰可乎庄七年秋大水无麦苗葢中原地寒种麦宜早故月令仲秋劝种麦曰无或失时是岁以大水之故种麦不以其时或已种而遭溺故曰无麦苗岂谓已熟之麦乎庄二十八年冬书大无麦禾则以岁终计其公私所储而言也不然麦熟在夏禾熟在秋何以书无麦禾于此时乎且左氏主周正者也隐三年传云四月郑祭仲帅师取温之麦秋又取成周之禾夏之言麦秋之言禾非夏正之月乎庄二十五年六月辛未朔日有食之鼓用牲于社传云惟正阳之月日有食之乃用币伐鼓则以是月非阳正之月故经以是为讥夫既非正阳之月则是月也非夏正之六月乎宣八年十月城平阳传曰书时也传例以水昏正为兴作之候若以此十月为夏之八月是时北方之星何由而昏正乎此夏正之见于经与传者然也考之于易临卦之彖曰元亨利贞至于八月有凶指观而言也葢临为二阳四阴之卦直十二月观四阴二阳之卦直八月夫自今年十二月指明年八月当二阳之浸长豫忧四阴之将盛也是时商正以丑而文王之彖惟从夏正而言也又考之书尧典曰日中星鸟以殷仲春建卯之月也日永星火以正仲夏建午之月也宵中星虚以殷仲秋建酉之月也日短星昴以正仲冬建子之月也以子月为仲冬则寅月乃孟春也伊训元祀十有二月乙丑伊尹奉嗣王祗见厥祖太甲三祀十有二月朔伊尹奉嗣王归于亳此十二月乃商家之岁首而但谓之十二月有以见商家虽以建丑为岁首初未尝改十二月为正月也又考之诗小雅四月维夏六月徂暑等篇皆夏时也豳风七月一章曰一之日觱发二之日栗烈无衣无褐何以卒岁五章曰十月蟋蟀入我牀下穹窒熏鼠塞向墐戸嗟我妇子曰为改岁入此室处周以子月为岁首故十月改岁迎新岁也至于卒岁则犹十二月也又以见周人虽以建子为岁首即未尝改十一月为正月也又考之二礼周礼大胥春入学舍菜合舞秋颁学合声媒氏掌万民之判中春之月令防男女籥章掌土鼓豳籥中春昼击土鼓龡豳诗以逆暑中秋夜迎寒亦如之大司马中春教振旅遂以搜中夏教茇舍遂以苗中秋教治兵遂以狝中冬教大阅遂以狩亦夏时也康成注天官正月之吉始和曰周之正月注小宰正岁帅治官之属而观治象曰夏之正月一岁而有两正月乎周官冬日至祀圜丘夏日至祀方泽季春出火季秋纳火仲夏斩阴木仲冬斩阳木亦皆夏时也凌人掌冰正岁十二月令斩冰传者云夏正十二月今之季冬也若以为周正则十二月乃今之孟冬水始冻而未坚冰可藏乎内宰仲春诏内外妇始蚕传者云夏之仲春也若以为周正乃今之十二月而可蚕乎又考之语孟曾点舎瑟一章所谓暮春者亦可指为今之正月乎今之正月寒气犹壮既非春服之候亦非可浴之时则此暮春非夏之三月乎孟子曰七八月之间旱则苗槁矣按豳诗五谷之中惟禾稻晚熟十月纳禾稼十月获稻是也七八月之间旱与七八月之间雨集皆申酉之月秋旱则苗槁葢指禾稻而言也又十一月徒杠成十二月舆梁成本言脩治桥梁必在深冬水涸之时徒杠十一月可成涧水先涸也舆梁十二月乃成河水后涸也赵岐乃以七八月为夏五六月十一月为夏九月十二月为夏十月朱子晚年始悟其非是欲改注之无及也又考之史秦建亥矣而史记始皇三十一年十二月更名腊曰嘉平夫腊必建丑之月也秦以亥正则腊为九月云十二月者寅月起数固未尝改也至三十七年十月癸丑始皇出游十一月行至云梦继书七月丙寅始皇崩九月骊山先书十月十一月而继书七月九月者数月以寅亦未尝改也司马公作治鉴于二世元年之下书曰冬十月戊寅大赦于汉髙祖元年之下书曰冬十月沛公至灞上于孝文元年之下书曰冬十月封琅琊王泽为燕王于孝景元年之下书曰冬十月丞相嘉奏立祖宗庙于孝武元年之下书曰冬十月诏举贤良方正直言极諌之士而亲策之元年之下书冬者时不改也书十月者月不改也此汉因秦正朔以亥月为岁首即未尝以冬为春以十月为正月也又考之百家之説屈原离骚经曰摄提贞于孟陬按天文志摄提星名在龙角之两傍直斗柄所指以建十二辰者也寅月曰陬葢是月孟春昏时龙角摄提星见在东北隅随斗柄指寅故以为名也屈原以寅月为孟月则孟子所谓七八月者乃摄提随斗柄正指申酉之月所谓十一月十二月者乃摄提随斗柄正指子丑之月邹鲁与楚同一正朔故也此夏正之见于易书诗礼语孟史鉴百家者然也质之以经证之于传考之于易书诗礼语孟史鉴百家则春秋所书为夏正耶为周正耶曰然则春秋黜周正而用夏正与曰不然夏周改正朔而不改月数周之正月即夏之正月夏之正月即唐虞殷商之正月春首寅岁首寅百王不易之正也何为其然也以冬而为春非生物之候也以夏而为秋物之方长而未成也以秋而为冬岁功未毕欲闭藏而莫可也商周圣人之心即虞夏圣人之心夫岂变易四时贸乱寒暑而曰吾将以是而新民听哉汲冡书曰夏数得天百王所同我周改正易朔以埀三统至于敬授人时巡狩烝尝犹自夏焉则建寅之月固周家之所用也彼谓周家以建子首十一月者左氏之误谓周家以子丑寅为春卯辰巳为夏午未申为秋酉戌亥为冬者孔安国郑康成之大误也且改时易月之论孔孟以前经无明文自左氏孔郑诸公迭为之説于是杜预之注左氏何休之注公羊范寗之注谷梁孔頴达之述正义往往舎经信传踵谬承讹歴千有余年无有能正其非者至河南程氏始断之曰周正月非春也此一言也真足以破千载之惑矣然又曰假天时以立义犹不轻于斥左氏之非胡康侯见冬不可以为春遂发明程子之意谓春秋以夏时冠周月诚如是也则系年之夏时与纪事之周月转相矛盾所谓分至启闭十有二候十有二律乃与天气物化不相应而春秋非上律天时之书矣善乎朱子之言曰周改岁首而不改月数若从胡氏之説则月与时常差两月圣人作经恐不若是之纷更斯言岂欺我哉曰杜预之于左氏每委曲迁就无一言之不合説者谓预为左氏之忠臣若吾子之论直则直矣其在诸儒将不谓之忠臣乎哉曰正其非以救其失正所以为忠也若预者乃左氏之谀臣其于忠乎何有
　　解
　　萍居解
　　萍居子自其早岁即嗜游放浪江湖渺乎无涯随所止宿辄复为家榜以萍居所至传夸客有嚣嚣生者过而问曰闻子儒林之秀士艺苑之能人也稽经诹史蹈义行仁吐言为诗肆口成文推其有足以弸中而彪外出其余可以尊主而芘民而又旁通卜祝下兼瞽史审音节于钟生定吉凶于郑子子诚艺苑之能人儒林之秀士也然而年过四十名不加显利不加丰无尺宅以安其妻子无寸禄以华其祖宗顾乃甘贫乐贱朝西暮东户不常籍赋无定庸内忘愤激之志外絶愠闷之容萍乎萍乎果足以拟其踪乎萍居子曰噫生独不见夫萍之乐也不根以据不土以着或依沼沚或傍溪壑凭风聚散挟雨栖泊就必其深避必其涸逐鳬鹥而上下结萑蒲以隐约类飞蓬之跌宕肖浮梗之落魄此则萍之所甚乐而余之所托焉者也嚣嚣生曰吾闻深山大泽材木所钟为杞为梓为椅为桐劲者其栢乔者其松大而梁柱之具小而杙桷之充子何不搆此以为室营此以为宫去卑陋而即显融乎萍居子曰生胡取细而略大明外而闇内徒知材木为宫室之需不知宫室乃斯人之害葢德薄而禄厚者志必亏才小而福大者身必危与其冒甲第而戮辱孰若药其房而荷其屋与其侈朱楼而祸殃孰若茅其庐而草其堂吾非不知宫居之为贵室处之为福也顾德有不及才有不足尔吾舎萍居何以哉嚣嚣生乃仰而呼俯而吁曰知才德之难备而不有之者自知之明也知宫室之难安而思去之者自守之笃也自知之明智也自守之笃仁也仁智圣贤之事也萍居子岂特艺苑之能人儒林之秀士哉言既萍居子改容以起曲躬而谢曰仆诚鄙人未知圣贤之大道闻生之言乃今心有戚戚矣
　　赞
　　苍云图赞【并序】
　　姚江严宗道汉子陵先生之裔孙也尝扁所居之室曰苍云葢取范文正公祠堂记语所以寓夫懐思祖德之防意云耳其友九灵山人为请柴君养吾作图以遗之且为之赞曰
　　羣阴既屏万象聿新谁居黄屋平生故人玉帛虽至肯屈吾身云山苍苍作世隐沦绘事既素孰知其因覩象思徳慰我后昆芳时固逺清风尚存动静作息苍山白云
　　生意垣赞【并序】
　　余姚张与权世善小儿医因名所居曰生意垣中书叅政危公书之秘书少监掲公记之于是其友九灵山人赞之赞曰
　　天地之心是维生生施及乎物而日以亨昔在神圣体天法地教之医学生厥众类于情曰爱于徳曰仁化贞作元变冬为春暨乎末流淫厥术数防痔成污中肝亦误惟越张氏颅防则传尝观其家生意蓊然相彼婴孤如萌斯茁视匪以时辄夭而阏曷其保之是汤是熨是或不慎生道其息俯仰堪舆稽协典坟揭名生意敢告心君
　　黄元辅小像赞
　　其才之逸骏跃而骥骧也其徳之畜玉蕴而珠藏也其行之髙标正而矩方也噫此所以隐约稽山之阴逍遥鉴水之旁而使右军逊其达贺老逊其狂也
　　王竹梅像赞
　　力足以任四国之重气足以葢一世之豪矻矻乎其好贤之笃孜孜乎其奉国之劳此所以进而金章紫绶不足以为其贵退而黄冠野服不足以为其髙懿哉斯人其殆已隐之绮甪未用之萧曹也与
　　郁文海像赞
　　圎悟正宗别支分歴世而十乃肖其人道有弛张迹无罅隙如清在琴如甜在蜜族推大觉业受三平冰释鹏化谁使谁令爰自临漳逺浮东海作法中龙游戏三昧何人逸想幻此徳容木蛇在手见者震恭
　　源道渊像赞
　　望之俨若即之粹然如水之止如云之闲出世名刹卓锡空山以坚固力结精进縁乃于是中得大法船非具正眼曷覩释天宗风久坠妖瘴日纒庻防百世观者敬虔
　　铭
　　惟防斋铭
　　人之有心实主乎身危防曷异理气是分其理伊何道之所出暨杂以人气为之汨人也异识岌乎其危道也无形是之谓防二者之间曽不容隙察之必精守之必一惟精故一惟一故中大哉心学万世所宗惟此道心万善之主勿谓其防终焉罔着曰体曰用不使有遗曰隐曰显罔间其几四端已充四非亦克人十已千式致乃力古圣所传悉防于心充实光辉其积日深战兢以持戒惧以守希圣之功于是乎有纷纷小子方寸罔治卒以其公而蔽于私蔽之于私实始乎人回视此道一何其湮卓尔方生心学是勉乃以惟微篆厥斋扁朝斯夕斯目击道存敢赘一辞以告天君
　　仁斋铭
　　于皇上帝降此下民形既生矣抑何不仁人而不仁乃形之役耳蔽于声目眯于色以言则诞以动则危惟诱夫欲遂乱于为扰扰营营其曷予已我观厥仁嘻其有防匪学匪师孰示本原有孔之圣有颜之贤示之有要礼以为则曷喻其功妙在于勿已克礼复乃纯乎礼仁岂逺哉欲之则至臻此伊何实先致知知既云至力行是期非行曷全非知曷有以恕而求以敬而守察以动静思以朝夕为仁之功于斯为极我稽古人其惟顔氏涵濡圣学有进无止嗟尔罗君曰顔是希以仁名斋冀其所几大哉仁乎众善所在仰止斋名其永无怠
　　泉声斋铭【并序】
　　归庵禅师以亶上人之嗜学也为饬西偏一小斋舎之亶征余铭乃为其辞曰
　　孰谈无生惟归庵师孰为听徒亶也于兹师欲无言借泉作舌灵源活意一何泼泼惟亶善学以目为聪声固不离耳则如聋晏坐一斋泉流在左了无所碍乃如来教
　　清泷砚铭【并序】
　　僧阐奉使日本得清泷石砚求为铭铭曰
　　懿兹砚产东夷为有灵源知所归嗟彼世人胡不思
　　箴
　　存省斋箴
　　惟民之生靡哲靡愚惟存与省乃与道俱其存伊何曰养乎静虑既未萌卓尔有定其省伊何曰察乎几迹虽未着昭然莫欺人欲一棼天理即晦或慎未然或谨将殆谁其尸之莫匪是心兢兢业业履薄临深心之所主是名曰敬动静相维内外俱正道兼体用心统性情致中致和皆敬之成中位天地和育万物亦敬之功推其所极斯湏或失间隙已多理欲二途相去防何维子思子深闵斯世戒惧谨独提纲以示孟氏继之命曰思诚申以操舎其指益明迨今濂洛下及武夷心学之传实肇于斯相彼陋儒表里罔一公不胜私机变横出孰知至人毎防以微未发已发存之省之我作斯斋篆以名扁目击道存夫岂云逺志非不笃守惧难终乃述铭诗以警其慵
　　樗庵箴【并序】
　　吾甥赵彦嘉畏慎人也自以才非世用题其宴私之室曰樗庵其舅九灵山人乃作箴曰
　　孰矜匪巧孰巧匪劳孰知夫劳者巧之招孰惭匪拙孰拙匪逸孰知夫逸者拙之积是故南山之梓其材可以作梁柱匠氏遇之卒斧而取官道之樗其材不足以中规矩匠氏过之卒弃而驰然则予乎其将为巧者之梓乎抑亦为拙者之樗乎呜呼余于樗也知有以全其躯矣支固卷曲形亦拥肿彼鈇彼钺庻不汝恐
　　説
　　李氏子字説
　　鄞江李时勉子男三人而其命名皆从玉长曰瑛次曰璠次曰璨请余为之字瑛玉光也符瑞图曰玉瑛仁寳不斲自成葢玉生之土中混于沙石良工斲焉始成其器惟仁宝也成不待斲待斲而成者学者之事不斲而成者圣人之事也学至于圣乃为大成请字瑛曰孟成璠璵璠也孔子曰美哉璠璵质之不美不可以为器器成而美则其为美也大矣学至于充实美之谓也请字璠曰叔美璨璀璨也説文曰玉光璀璨夫和顺积乎中然后光辉发于外玉之璀璨犹学之有光辉也请字璨曰仲辉嗟夫成者所以具乎其体也美者所以蕴乎体之中也辉者所以形乎体之外也是故成而后致乎美美而后致乎辉然则璠也璨也非有资于瑛则不能成其为璠为璨也虽然传有之五常脩则玉瑛见瑛于骨肉之间其亦加勉也哉克顾名与字则知所以玉成之道矣玉成之道非讲学而何哉既以告三子因书以为説




　　九灵山房集巻二十六
　　钦定四库全书
　　九灵山房集巻二十七　　　元　戴良　撰越游稾第四
　　传
　　石孝子传
　　石孝子者四明山农夫也家世贫贱老屋数楹隠隠丛薄中孝子早防父独与其母俱一日以事出则告其母曰儿出母居此无侍养者幸徃依女氏待儿之归也母曰诺其女氏家去母甚迩孝子谓母可即至竟行后二日归首过母所寓而母未尝至也孝子即心惊仓皇抵舍忽见壁间一巨窦觇之则虎子三据其榻处为穴孝子知母已为其所害即恸且尽杀虎子复磨一斧坚执立窦内顷之母虎循窦入即斫其首碎之取肝脑磔诸庭而复大恸以斧指天曰吾虽杀四虎而吾母之雠未足以报也乃更迹牡虎所行路持斧阻崖石待之牡虎果咆哮过崖下孝子奋而前当虎首连斫数斧即毙虎既毙孝子亦随死僵立不仆张两目如生而手所持斧狞不可夺乡邻走吊咸凛凛欲亡去独尝捕虎者相率拜祭而神之葢余至越闻诸宋先生元僖云
　　论曰父母之雠不与共戴天是以齐襄雠纪而有纪侯之去国鲁荘雠齐而有干时之战败葢寝戈枕甲雠在必复而已其可逆计强弱蓄情抑志以茍其生哉窃痛宋氏南迁二帝客死于金称兵以复雠诚不可朝夕缓也而顾有沮于奸议卒使终天之恨竟莫一伸是果何为哉当时议者孰不以宋弱金强为说以孝子观之宋虽弱岂下于一夫金虽强讵胜于五虎孝子能行之而宋之君臣反有所不能设使孝子之事见之于彼日主国议者亦可少愧哉呜呼若孝子者皜皜焉烈烈焉虽与岳将军辈比质可也
　　张妇传
　　张妇者吴越间隠人张贠妻也父故进士番阳徐勉之以文学名于世妇受其学读书取通大意自刘向范晔而下所记烈女事无所不观且雅善鼓琴喜为诗歌习之昼夜不倦如学士大夫父母以为贤恒为择对不肯嫁凡子后见贠落落有竒节慨然曰是可与吾女齐遂女之贠家素以丰产雄其乡至贠轻财好施人有以穷归己者辄倾所有济之不为秋毫计惜以其故数匮至不能自给妇入门即屏嫁时服饰更为布裳麻履操作而前薪水之役亲之中馈之事任之缉绩纫缝之劳专之穷门陋屋敝衣粝食未尝动其情每遇贠食饮不继终日清坐相看甚无聊赖则为援琴而弹一唱三叹有遗世之心焉贠既益偃蹇空一家出居慈水上无寸土可卓锥无尺宅可蔽风雨无上下之交可以通有无而贠刚介自若似不知有寒饿者岂独贠之能以理自遣哉亦其妻之安于义命不孜孜于温饱不戚戚于乏絶有以助之也姑年老事之尤尽孝或值疾作扶持保抱废栉沐者动旬浃即无恙时漱盥不少怠而菽水之薄未始不得其欢心姑每语人曰伤哉吾贫久矣然获与乡邻女妇游而乐见吾子之而忘其忧抑吾子妇之力与妇禀性静柔而恭谨虽日食不充口寒暑之服御之不以时而妇姑之礼伉俪之情肃如也蔼如也余与贠交最晚比至慈水谒贠于所寓见贠环堵萧然而举室无愠见之容心窃异之及退而询其所为则贠之行事已见羣公之论述独妇之贤无能纪载之者乃以所见闻次第之为之传
　　九灵生曰不流于时俗而惟乐行古之道贫贱忧戚之接乎已而能无失其常心此士君子之所难而张妇以一女子能之可不谓之尤难矣乎虽学力之所成葢亦得之天性者然也余尝求之于古如汉史所书鲍少君之提瓮出汲孟德曜之举案齐睂与夫陈孝妇之养姑尽义皆使人叹息之不已欲得其人记之而怪今世如古所书者何少也及得张妇事乃知今世固有其人但不遇大手笔显扬之故不尽知也张妇信贤矣然区区之纪载亦安能使之必传如前三人者姑录其大凡以俟太史氏采择焉
　　汪节妇传
　　节妇陈氏鄞汪君弥亨妻也年十有九归汪君明年有子曰常久甫二嵗而汪君死诸父昆弟念其年盛而寡居也欲夺而嫁之节妇哭且言曰命之不淑中道而防所天老姑弱息汪氏之不絶如线以是而有二心犬豕不食吾余矣遂誓死不再适乃屛华采服艰勤以奉其姑以保其孤子五十余年如一日有司髙其行将摭其实上闻于朝而旌其门云
　　九灵生曰余读易至节之为卦未尝不废书而叹也夫节内兑而外坎以说而行险也人于所説则不知已遇艰险则思止説以行险非得于中正之道者能之乎中正之道为士者犹难之而况于妇人乎若汪节妇固世所谓难者也有司将采而上之朝廷着令将褒异之夫岂私一妇人哉盖欲勉人以所难而使彼之去中与正隳情义而不忌负鬼神而不顾施施然自以为得计者亦或知愧哉而士也不幸适类其所为闻节妇之风其又不为之愧死哉
　　竹梅翁传
　　翁姓王氏名嘉闾字景善晚乃别号竹梅翁越之余姚人也考讳文荣以翁贵赠朝列大夫同知杭州路总管府事骑都尉追封太原郡伯妣张氏封太原郡太君翁自为儿童强记防见已超其长者稍壮益卓越自放不羁然有髙志慷慨之才识年近强仕遂北走齐鲁燕赵以达辇毂之下遨游两京者数载一时智勇隽杰之士皆与之交际以其故誉闻日着重纪至元六年中政院荐翁才行卓卓授敦武校尉松江等处财赋提举先是官若吏以负欠官课不得美解者项背相望翁至鉏治奸蠧正其税赋之无归者而二十年间之积弊一旦尽除居位五年无一人不满去向之不得美解者亦皆赖以徙官满去者喜曰微王君吾不能去徙官者曰微王君吾属其拘死矣其有长子孙之吏累世为奸欺官知其然而莫之谁何也翁钩得其尤无良者二人捕置诸法余皆帖帖愿自新府若省无不多翁之才夫人以权势声名骄士者亦每逆为翁自绌家食者十有五载至正二十年擢武畧将军同知绍兴路总管府事以亲老不赴二十三年改武徳将军广东道宣慰副使佥都元帅于时乡县已方国珍方闻翁将之官即议改调翁闻而笑曰吾为天子命吏非奉天子诏吾职不改也然度时不可为年未六十即黄冠野服逍遥物外植竹与梅日哦其间曰吾与二友俱老嵗寒矣翁事亲孝太君年老衣食药物必躬亲之夀至期颐有司上之朝旌其门曰髙年耆徳树桓之日会客数百人翁母子髪鬓皆皤然而命服金紫照映几席至今越人之为子者必以太君祝其亲为父母者必以翁期其子也侄妇某氏寡居无依既请有司表其闾复割田赡之俾得终其节治家颇严惮入其庭内外无哗督子以学每捐重币逆良先生教之而二子言学日知名与人交疎达自信不问厚薄亲疎一与之倾尽未尝疑人人或欺而负之亦不为变彼固莫测其意也岁凶自乡以内居者赈之粟行者为粥食之至匮尽乃已寓公过使以乱来依者莫不竭力营济于财无所顾计江西省叅政哈喇布哈公素昧平生一日携家至其地翁即馆诸别室月致薪米者三载及薨自敛至葬咸赖以成礼复为植碣隧间命守者防其域福建省理问大都君旧尝识其父一日抱病至翁为迎医疗治后三日死其治后事一如叅政公翁游京师时尝与奉御孟君德谦交后三十年其子流离逺道翁遣人尽迎其家以来计口给食养之鄞故人从翁称贷有多至五千缗或三千缗者其人后度无以偿见翁辄自愧益疎翁知其故皆携酒食诣门慰劳出其劵焚之由是欢防复如初里有侵其耕地而更以言相负者翁怡然不与较后竟登门谢过且反所侵地葢其过人者类如此翁长身伟貎语音如钟不甚学问而谈道理若素习酒酣操笔为戏辄屈其座人为人意气广博不为小亷曲谨以俗矜众而于出处去就必合于矩度然好智谋事为欲以功名自显不肯碌碌顾时遭平世又所居位非要途故其才不得肆迨至有可设施而藩镇用事竟矻矻以老年及八十犹康强善饮啖精明于事如壮嵗云
　　赞曰竹梅翁少时尝慕朱家郭解之为人闾里之侠无不长雄之及壮而出游芥拾金紫以归车马服饰益壮丽第宅益华侈盖自谓一世豪士去今防载英迈之气犹见之眉宇间而岂黄冠野服之人哉二十年来祸乱相仍故官遗老在在凋弊翁独享有妻子田园之乐以优游于暮齿此固天之所厚要亦有人事焉老子曰知足不辱知止不殆翁盖近之矣
　　沧洲翁传
　　沧洲翁者姓吕氏名复字元膺晚号沧洲翁其先河东人也东莱先生成公与其季忠公自河东徙婺吏部郎知台州事讳寳之者复自婺徙鄞家焉大父克徳父居敬比三世皆早防翁幼孤且甚贫独依母氏居既长从乡先生受尚书周易久之弃去习词赋后以母病复喜攻岐扁术而恨无其师一日遇三衢郑礼之逆旅中即知为医中毛遂也每谨事之郑亦见翁醇谨无他颇心爱翁因呼翁语曰我有古先禁方及色脉药论诸书知人生死定可治甚精我年老欲具以授公翁即避席再拜尽得其书受读可一年所辄试之有验然尚未精也郑复教翁日记诊借考方药验否悉为参订不使毫厘失理又若干年所积为人治诊病效无不神自是鄞之病家及凡寓公过客以病留鄞者必归翁翁皆乐应之浙省平章尊达纳锡哩在帅阃时病无睡睡则心悸神慑如处孤垒而四面受敌兵达旦目眵眵无所见耳瞆瞆无所闻虽坚卧密室睫未尝交也即选医之良者处齐累月弗瘉后召翁诊翁切其脉左关之阳浮而虚察其色少阳之支外溢于目眦即告之曰此得之胆虚而风诸公独治其心而不祛其胆之风非法也因投禁方乌梅汤抱胆丸日再服遂熟睡比寤病如脱郡人苏伯友病衂旬浃不止时天暑脉弱众医以气虚不统血日进耆归茸附弥甚则告术穷家人皆容貌变更苏亦流涕长澘泣命其子强翁诊翁至未食顷其所衂血已三覆器矣及切其脉两手皆虚芤右上部滑浮数而躁且其鼻赤查而色泽即告之曰此得之湎酒酒毒暴悍而风暑乗之热蓄于上焦故血妄行而淖溢苏曰某尝饥走赤日已而醉酒向风卧公诊当是翁为制地黄汁三升许兼用防风汤半齐饮之立验童芳仲幼女华病嗜卧颊赤而身不热命小儿医四三人疗之皆以为慢惊风屡进攻风之剂兼旬不愈翁切其脉右闗独滑而数他部大小等而和因告童曰女无病闗滑为有宿食意乳母致之乳母必嗜酒酒后辄乳故令女醉非风也及诘其内子李李曰乳母近掌酒库钥茍窃饮必任意潜使人视卧内有数空榻下翼日拘其钥饮以枳梖葛花日二三服女起如常时童良辅子年十二患内痈腹胀脐凸而颇鋭医欲刺脐出脓其母靳不许抱子独泣童驰告翁邀与俱及造卧内见一野僧拥炉炽炭燃铜筯一二枚烈火中瞪目视翁曰此儿病痈发小肠茍舍刺脐无他法翁喻之曰脐神阙也鍼刺所当禁矧痈舍于内惟当以汤丸攻之茍如若言必杀是子矣僧怒趋而出翁投透脓散一匕明日脓自气合溃继以十竒汤下善应膏丸旬浃瘥赵氏子病伤寒余十日身热而人静两手脉尽伏俚医以为死也弗与药翁诊之三部举按皆无其舌胎滑而两颧赤如火语言不乱因告之曰此子必大发赤斑周身如锦文夫脉血之波澜也今血为邪热所搏淖而为斑外见于皮肤呼吸之气无形可依犹沟隧之无水虽有风不能成波澜斑消则脉出矣及揭其衾而赤斑烂然即用白虎加人参汤化其斑脉乃复常继投承气下之瘉发斑无脉长沙所未论翁盖以意消息耳普济寺主僧体无为病蹷已三日不知人翁切其脉右口之阳而迟少隂之脉坚而劲不满四十动而止此寒邪乗于肾肝所致法当以辛甘复其阳为作汤三升顿服遂起对客如不病然一藏已絶去此若干日当复病病即死果死如其日临川萧云泉羽客也偶游鄞造翁告曰某病两目视物皆倒植屡谒名医弗喻翁曰视一物为二视直为曲古人尝言之视物倒植诚所未喻也愿闻其因云泉曰某尝大醉尽吐所饮酒熟睡逹曙遂病翁切其脉左关浮促余部皆无恙即告之曰当伤酒大吐时上焦反覆致倒其胆腑故视物皆倒植此不由外因而致内伤者也法当复吐以正其胆腑遂授黎芦瓜蔕俾平旦涌之涌毕视物不倒植东臯寺僧述无作族姓孙氏一女子病厉风为夫所出家贫不能致医无作过翁约曰吾女侄病可念早舁致就翁诊顾僧舎不宜能速为我治疗乎翁曰诺他日匿患者于密室召翁诊其脉翁曰脉来疾而去迟上虚而下实葢得之醉酒接内而风毒乗之今虽发秃眉坠然鼻根幸未陷肌肉幸未死遂以防风通圣而益以下药下瘀血数升及虫秽青黒物并进蕲蛇长松等汤丸复佐以雄黄枫油作膏摩之逾月瘥余姚州守郭文煜病哕十余日州之以医名者毕至悉以附子丁香等剂疗之益甚翁切其脉阳明大而长右口之阳数而躁因告之曰公之哕即古之咳逆由胃热而致或者失察而反助其热悮矣饮以竹茹汤未终齐哕止帅府经歴哈克繖侍人病喘不得卧老医制麻黄之齐以散其肺邪翁后至诊之脉口盛人迎一倍蹶隂动而疾两尺俱短而离经因告之曰病葢得之毒药动血以致胎死不下奔廹而上冲非风寒作喘也乃用催生汤倍芎归煮二三升服之夜半果下一死儿喘止哈克繖密嘱曰病妾诚有懐以室人见嫉故药去之众人所不知也老医闻之惭而去枢密董孟起在帅阃时命翁临诊俾审新故病翁切其脉两寸俱浮脉法浮为风为痛两寸属上部即告之曰明公他无所苦首风乃故病也葢得之沐而中风当发先一日则剧剧则大吐而后已董笑曰然余少时喜沐每迎风以晞发因致头作痛痛一如公所言公善诊幸余疗也为制龙脑芎犀丸四分二之一遂愈帅府从事特穆尔实哷病下痢完谷众医咸谓洞泄寒中日服四逆理中辈弥剧翁诊其脉两尺寸俱长右关浮于左关一倍其目外眦如草滋葢知肝风传脾因成飱泄非藏寒所致饮以小续命汤损麻黄加术三五升痢止续命非止痢药饮不终齐而痢止者以从本治故也纯孝庙祝杨天成女夀在室病不月命妇人医疗之不得其名状及五阅月其腹如有姙求其色脉即怪因询之曰汝病非有异梦则鬼灵所慿耳女不荅趋入卧内密语其侍妪曰我去夏追凉庙庑下薄暮过黄衣神心动是夕梦一男子如暮间所见者即我寝亲狎由是感疾我惭赧不敢以告人医言诚是也妪以告翁翁曰女面色乍赤乍白者鬼也脉乍大乍小者祟也病因与脉色符虽剧无苦乃以桃仁煎下血类豚肝者六七枚俱有窍如鱼目病已延庆寺僧珂莹中病翁诊其脉独右关浮滑余部皆无恙曰右关属脾络胃挟舌本葢风中廉泉得之醉卧当风而成瘖珂舞手索笔书几上曰酒吾先佛所戒自祝发来未尝饮露坐当风诚所不免其师天纪在座即怒诃曰汝处别业时每饮辄醉尚讳疾自悮耶翁取荆沥化至寳丹饮之翼日遂解语湖心寺僧履师者一日偶搔腘中疥忽自出血汨汨如涌泉竟日不止疡医治疗弗验邀翁往视履时已困极无气可语及持其脉惟尺部如蛛丝他部皆无即告之曰夫脉血气之先也今血妄溢故荣气暴衰然两尺尚可按惟当益营以泻其隂火乃作四神汤加荆穗防风不间晨夜并进明日脉渐出更服十全大补一齐遂痊全本然病伤寒旬日邪入于阳明俚医以津液外出为脉虚自汗进元武汤以实之遂致神昏如熟睡其家邀翁问死期翁切其脉皆伏不见而肌热灼指即告其季曰此必荣血致斑而脉伏非阳病见隂脉比也见斑则应否则蓄血尔乃去衾裯视其隠处及小腹果见赤斑脐下石坚且拒痛为作化斑汤半齐继进韩氏生地黄汤逐其血是夕下黑矢若干枚即斑消脉出后三日又腹痛遂用桃核承气以攻之所下复如前乃愈内子王病伤寒乃阴隔阳面赤足踡而下痢躁扰不得眠论者有主寒主温之不一余不能决翁以紫雪匮理中丸进徐以冰渍甘草干姜汤饮之愈且告之曰下痢足踡四逆证也茍用常法则上焦之热弥甚今以紫雪折之徐引辛甘以温里此热因寒用也闻者皆叹服集贤修譔南宏逺奉防往闽谕土猾余蛮子余尝戮人尊爼之间以恐之遂惊气入心疾作如心风比衔使命来鄞疾屡作逐逐奔走不避水与火与人语则自贤自贵且或泣或笑翁切其脉上部皆滑左倍劲于右葢痰溢膻中灌心胞因惊而风经五脏耳即投以涌齐涌痰涎一颒器徐以惊气丸服之尽一齐病瘳郡史虞东村内子王年盛嗜酒且善食忽疾作肌肉顿消骨立翁诊其脉则两手三部皆洪数而左口尤躁疾遂语虞曰此三阳病由一水不能胜五火乃移热于小肠不癃则淋王曰前溲如脂者已数日语未竟趋入卧内漩及需其溺器以视则如饪釜置烈火涌沸不少休翁以虎杖滑石石膏黄栢之剂清之痛稍却而涌沸犹尔也继以龙脑辰砂末之蘸以椑柿食方匕沸辄止余姚余慎言子孟仁病寓湖心僧舎以求治翁至其处而孟仁方饭坐甫定即抟炉中灰杂饭猛噬且喃喃詈人翁命左右掖之切其脉三部皆直上下行而左口尤浮滑葢风痰留心胞证也法当涌其痰而凝其神既涌出痰沬四五升即熟睡竟日乃寤寐则病尽去徐以治神之齐调治之神完如初御史王彦芳内子病飱泄弥年众医皆谓休息痢疗以苦坚辛燥之齐弗效翁诊其脉当秋半双而浮即告之曰夫人之病葢病惊风非饮食劳倦所致也以肝主惊故虚风自甚因乗脾而成泄当金气正隆尚尔至明春则病将益加法当平木太过扶土之不及其泄自止夫人曰侬寓南闽时平章燕公以铜符密授御史俾出入自如吾儿关关玩弄久之遂失去平章一日追符甚急侬心惧焉由是疾作公指为惊风信然乃用黄犉牛肝和以攻风健脾之剂服之逾月泄止郡守李孝文妻母厐病小腹痛众医皆以为瘕聚药之浃月弗愈继命翁诊翁循其少阴脉如刀刄之切手胞门芤而数知其阴中痛痈结小肠也即告之曰太夫人病在幽隠不敢以闻幸出侍人密语之乃出老妪翁曰患者苦小肠痈以故脐下如瘕聚今脓已成肿廹于玉泉当不得前后溲溲则痛甚妪拜曰公神人也所苦一如公所言遂用国老将军为向导挟麒麟竭虎魄之类以攻之脓自小便溃应手愈浙东宪使库春道过鄞病卧涵虚驿召翁往视翁察色切脉则面戴阳气口皆长而葢伤寒三阳合病也以方涉海为风涛所惊遂血菀而神慑为热所搏逐吐血一升许且脇痛烦渴谵语适是年岁运左尺当不应其辅行京医以为肾已絶泣告其左右曰监司脉病皆逆不禄在旦夕家人皆惶惑无措翁曰此天和脉无忧也为投小柴胡汤减葠加生地黄半齐后俟其胃实以承气下之得痢愈副枢张息轩病伤寒逾月既下而内热不已脇及小腹偏左满肌肉色不变俚医以为风矢所中膏其手摩之浃四旬所其毒循宗筯流入于臯丸赤肿若瓠子疡医刺溃之而左脇肿痛如故既选医之尤良者在门更召翁诊翁以关及尺中皆数滑而且芤因告之曰脉数不时则生恶疮关内逢芤则内痈作季脇之肿痈作脓也经曰痈疽不得顷时回下之慎勿晚乃用保生膏作丸衣之以乳香而用硝黄作汤以下之下脓如糜可五升许明日再圊下余脓立瘥枢府陈断事内人病召翁视翁切其脉左口而芤余部皆和翁即起密告陈曰夫人病当阴中痛而出血且少阴对化在玉泉心或失宁则玉泉应心痛痛则动血而与经水不相关葢得之因内大惊神慑而血菀陈曰公医诚良也致病一如公所言翁乃为制益荣之齐且纳药幽隠再齐即无苦翁之治病虽若不甚搆思然其钩取古法动中肯綮多类此其于医门羣经及古今方论无不考索其要归他若诸医为术之精粗施治之工拙亦皆品彚区别无一义或遗所考羣经及古今方论语多不录有曰内经素问世称黄帝岐伯问荅之书及观其防意殆非一时之言其所譔述亦非一人之手刘向指为诸韩公子所着程子谓出于战国之末而其大畧正如礼记之萃于汉儒而与孔子子思之言并传也葢灵兰秘典五常政六元正纪等篇无非阐明阴阳五行生制之理配象合德实切于人身其诸色脉病名鍼刺治要皆推是理以广之而皇甫谧之甲乙杨上善之太素亦皆本之于此而微有异同医家之大纲要法无越是书矣然按西汉艺文志有内经十八卷及扁鹊白氏二内经凡三家而素问之目乃不列至隋经籍志始有素问之名而不指为内经唐王冰乃以九灵九卷牵合汉志之数而为之注释复以阴阳大论托为其师张公所藏以补其亡逸而其用心亦勤矣惜乎朱墨混殽玉石相乱训诂失之于迂疎引援或至于未切至宋林亿髙若讷等正其悮文而増其缺义颇于冰为有功今于各篇之内注意与经相类者仍断章摘句而释以己意冀与同志商防非敢妄议前修也内经灵枢汉隋唐艺文志皆不录隋有鍼经九卷唐有灵寳注及黄帝九灵经十二卷而已或谓王冰以九灵更名为灵枢又谓九灵尤详于鍼故皇甫谧名之为鍼经即隋志鍼经九卷茍一书而二名不应唐志别出鍼经十二卷也所谓灵寳注者乃扁鹊太元君所笺世所罕传宋季有灵枢畧一卷今亦湮没绍兴初史崧并是书为十二卷而复其旧较之他本颇善学者当与素问并观葢其防意互相发明故也本草三卷旧称神农本经汉艺文志未尝录至梁陶隠居始尊信而表章之谓此书应与素问同类但后人多更脩餙之耳秦皇所焚医方卜术不与故犹得全録及遭汉献之迁徙晋懐之奔迸文籍焚防千不遗一今之所存有此三卷是其本经然所出郡县乃多后汉时制疑张仲景华元化所记旧经之药止三百六十五种陶氏进名医别录亦三百六十五种因而注释分为七卷唐李英公世勣与苏恭叅考得失又增一百一十四种分为二十卷世谓之唐本草宋刘翰等又附益医家尝用者一百二十种伪蜀孟昶亦命其臣韩保升等以唐本圗经叅比增广世谓之蜀本草至宋掌禹锡等补注新旧药合一千八十二种定以白字为神农所说黑字为名医所传草石之品可谓大备他若雷公以下蔡邕徐大山秦承祖王季璞郑虔诸公所譔名本草者凡三十九部三百五十卷虽显晦不齐无非辅翼旧经焉耳近代陈衍作本草折衷王好古作汤液本草亦删繁之遗意也窃意旧记郡县古今沿革不同或一物而根苗异名或同名异质而主疗互见者尚湏考定俾归于一可也难经十三卷廼秦越人祖述黄帝内经设为问荅之辞以示学者所引经言多非灵素本文葢古有其书而今亡之耳隋时有吕博望注本不传宋王惟一集五家之说而醇疵或相乱惟虞氏粗为可观纪齐卿注稍密乃附辨杨元操吕广王宗正三子之非周仲立颇加订易而考证未明李子埜亦为句解而无所启发近代张洁古注后附药殊非经意王少卿演绎其说目曰重元亦未足以发人之蕴余尝辑诸家之长先训诂而后辞意窃附鄙説其间以便后学未敢以为是也伤寒论十卷乃后汉张机仲景用素问热论之説广伊尹汤液而为之至晋王叔和始因旧説重为譔次而宋成无已复为之注释其后厐安常朱肱许叔微韩只和王实之流因亦互有开发而大纲大要无越乎吐汗下温四法而已葢一证一药万选万中千载之下如合符节前修指为羣方之祖信矣所可憾者审脉时汩王氏之言三阴率多断简况张经王传亦往往反覆后先亥豕相杂自非字字句句熟玩而精思之未有能造其阃奥者陈无择尝补三阴证药于三因论其意葢可见矣近人徐正善作伤寒补亡恐与先哲之意不合余因窃举大要以补成氏之未备知医君子或有所取也脉经十卷乃西晋太医令王叔和本诸内经素问九灵及扁鹊仲景元化之説裒次而成实医门之镜诊切之指的自与近代仿托钤诀者不同歴岁既深传授不一各秘所藏互有得失至宋秘阁林亿等始考证谬妄颇加改易意其新譔四时经之类皆林氏所增入陈孔硕何大任毛叔王宗卿辈皆尝审订刋传今不多见近人谢坚白以其所藏旧本刻于豫章传者始广余尝摭其精语并引内经之辞作诊切枢要二卷非敢翦其冗复间亦补其缺漏且附私説各条之下以与同志研究耳脉诀一卷乃六朝髙阳生所譔托以叔和之名谬立七表八里九道之目以惑学者通真子刘元賔为之注且续歌括附其后辞既鄙俚意亦滋晦今代王光国删其旧辞而益以新语既不出其畦迳安能得乎本原余如清溪徐裔甄权李上交辈皆自譔着凡十余家亦每蹈袭前説在叔和之所不取读者止记入式歌以驯至乎脉经可也病源论五十卷乃隋大业太医博士巢元方等奉敕譔集原诸病而附以养生导引诸法裒成一家之书醇疵相混葢可见矣宋之监署乃用为课试元复循袭列医门之七经然附防杂揉非复当时之旧具眼者当自见之吴景贤亦作病源一书近代不传太始天元玉册元诰十卷不知何人所作歴汉至唐诸艺文志俱不载录其文自与内经不类非战国时书其间有天真皇人昔书其文若道正无为先天有之太易无名先于道生等语皆老氏遗意意必老氏之徒所着大要推原五运六气上下临御主客胜复政化淫正及三元九宫太乙司政之类殊为详明深足以羽翼内经六微防五常政等篇太元君扁鹊为之注犹郭象之于南华非新学之所易晓观其经注一律似出一人之手谓扁鹊为黄帝时人则其书不古谓扁鹊为秦越人则传中无太君之号医门效托率多类此珠密语十卷乃启子所述其自序谓得遇珠子而师事之与我启防故自号启子葢启问于珠也目曰珠密语乃珠子密而口授之言也及考王氏素问序乃云辞理秘密难粗论述者别譔珠以陈其道二序政自相戾意者珠之名取诸庄子所谓黄帝遗珠使罔象得之之语则师事珠子而号启者皆妄也宋髙保衡等校正内经乃云详王氏珠世无传者今之珠乃后人附托之文耳虽非王氏之书亦于素问十九卷二十四卷颇有发明余尝合素问观之而密语所述乃六气之説与髙氏所指诸卷全不侔疑必刋传者所误也原其所从葢攟摭内经六微防及至真要等五篇洎天元玉册要言而附防杂説其诸纪运休祥之应未必可征实伪书也茍启元别譔果见于世又岂止述气运一端而已览者取其长而去其短可也中藏经八卷少室山邓处中云华先生佗游公宜山古洞值二老人授以疗病之法得石牀上书一函用以施试甚验余乃先生外孙因吊先生寝室梦有所授获是经于石函中其托为荒诞如此竟不考传狱吏焚书之实其伪不攻自破按唐志有吴普集华氏药方别无中藏之名普其弟子宜有所集窃意诸论非普辈不能作邓氏特附别方而更今名耳葢其方有用太平钱并山药者葢太平乃宋陵初年号薯蓣以避厚陵偏讳而始名山药其余可以类推然脉要及察声色形证等説必出元化遗意览者细为审谛当自知之圣济经十卷宋徽宗所作大要祖述内素而引援六经旁及老氏之言以阐轩岐遗防政和间班是经于两学辟雍生吴禔为之解义若逹道正纪等篇皆足以禆益治道启廸众工余如孕元立本制字命物二三章释诸字义失于穿凿良由不考六书之过瑕瑜具存固无害于美玉也其论诸医有曰扁鹊医如秦鉴烛物妍蚩不隠又如弈秋遇敌着着可法观者不能测其神机仓公医如轮扁斲轮得心应手自不能以巧思语人张长沙如汤武之师无非王道其攻守竒正不以敌之大小皆可制胜华元化医如庖丁解牛挥刀而肯綮无碍其造诣自当有神虽欲师之而不可得孙思邈医如康成注书详于制度训诰其自得之妙未易以示人味其膏腴可以无饥矣厐安常医能启扁鹊之所秘法元化之可法使天假其年其所就当不在古人下钱仲阳医如李靖用兵度越纵舎卒与法防其始以颅防方著名于时葢犹扁鹊之因时所重而为之变尔陈无择医如老吏断桉深于鞫谳未免移情就法自当其任则有余使之代治则繁剧许叔微医如顾恺写神神气有余特不出形似之外可模而不可及张易水医如濂溪之圗太极分阴分阳而包括理气其要以古方新病自为家法或者失察刚欲指圗为极则近乎画蛇添足矣刘河间医如槖駞种树所在全活但假冰雪以为春利于松栢而不利于蒲栁张子和医如老将对敌或陈兵背水或济河焚舟置之死地而后生不善效之非溃则北矣其六门三法葢长沙之绪余也李东垣医如狮新縆一鼔而竽籁并熄胶柱和之七均由是而不谐矣无他希声之妙非开指所能知也严子礼医如欧阳询写字善守法度而不尚飘逸学者易于摹仿终乏汉晋风度张公度医专法仲景如简斋赋诗每有少陵气韵王德肤医如虞人张罗广络原野而脱兎殊多诡遇获禽无足算者翁之学问该博非独医门为然他如经史传记诸子杂家以及天文地志厯算兵刑食货卜筮释老之书亦靡不精求熟玩故其见之言语文字皆有考据可征不为浮葩以炫世至于为诗尤雄健苍古有古作者之遗风尝以晦迹丘园荐为台州仙居县儒学教谕后调临海及陞本郡教授俱不上善著书有内经或问灵枢经脉笺五色诊竒防切脉枢要运气图説养生杂言脉绪脉系图难经附説四时爕理方长沙论伤寒十释运气常变释松风斋杂著稾各若干卷传学者为人恭勤详缓与人交款款常若不自足状貌不逾中人语言如不出诸口卒然遇之不知其学之富也年老无子而有女四人生女不生男人以太仓公方之
　　论曰自古有疾医叅之以九藏九窍之变通之以五味五谷之资五色五气五声以视其生死五毒五药以攻其疾疢其为术博矣故非聪明治逹知夫天地神只之次明乎性命吉凶之数处虚实之分定逆顺之节以与神圣为徒者未易以臻此若沧洲翁岂近是乎翁之为医一遵古昔神圣之格言而且博考载籍参取化原著之于方册余论次翁事颇采其意云使翁自拔医术之中一意儒学著书以埀世可谓稽古之士矣
　　袁廷玉传
　　袁廷玉名珙以字行其先南昌人也五世祖子诚仕宋知临安府以事至鄞遂留家焉父宁老元翰林检阅博学善文廷玉幼袭其学于书多所观览迨壮益爽秀尝游东海补怛洛伽山僧有别古崖者善相见而竒之谓其眼光如电法当以术显因绐令仰视赤日待两目尽潜布黑赤豆于暗处俾辨之又夜悬五彩绒线窗纸外使映月光别其色所试已皆中然后悉以相家之术授焉且曰子后当出我右慎勿妄泄也其法俟夜将二鼔或五鼓罢燃两炬坐对占者数以其炬左右视形状气色既得苐参以所生年月而吉凶之征有若节契然在西浙与宪史陈泰项昕沈博郑文祖游谓泰曰君神庭金柜有黑气日中当黜谓昕地角有鱼鳞文不三日家将火谓博中部赤白气贯防防如梅花三月之内有父服谓文祖印堂山根红气见夏秋当赴辟辟必南地泰于其日午漏上都沁布哈佥事纠退之昕次日所居屋灾博以父忧去果三阅月文祖为福建帅府史亦如期宪副李志宪佥都沁布哈富珠哩育布延达实史铨有所问廷玉荅曰李公兰台色惨将旬日死都公天庭色红四十九日迁官南方富公口有赤光而青黑乗之三百日内不禄布公阴位微红主禄位然不宜动动则凶矣史公禄库权凖赤黑气如云行兼之法令有白气三七日解凶官李以次年正月卒都除福建宪佥湖南路监郡南台经歴三仕皆南地富至期以防赴布复职后寄死野人家史以言不行去在鄞南台大夫布哈特穆尔公由闽海道鄞见廷玉廷玉曰公神气严肃举动风生大贵验也但印堂司空有赤气到官一百十四日当夺印然守正秉忠名垂后世愿自勉普署台事于越果为张太尉逼取印绶抗节而薨见江西宪副程徐曰君帝座上黄紫气见千日内有二美除但冷笑无情非忠节相也徐于二年后拜兵部侍郎陞尚书后归欵为吏部侍郎刘仁本张启源郑文寳邱楠请占廷玉视仁本清中之浊视启源浊中之清视文寳视楠九州光泽精神澄彻曰公等不十年官二品但晚节皆得谴吾且见之其后俱授枢密分院副使改物后启源文寳就戮仁本死狱中楠亦责贬启源在分院时廷玉曰公山根赤色浮见二日内当有火厄次夕启源家燬质明又曰火气犹未退启源猥曰我家已一夕尽尚何火耶俄而庄所亦告焚南台中丞伊埒布哈公治书胡公均兵部郎中掲公汯将赴北会于上虞廷玉曰伊埒公肤似凝脂目如防漆聪睿而文官二品今秋有中台之命然不宜徃徃则不祥公问为何廷玉曰面有紫赤气如玉印纹玉印除拜象也然紫赤火色岂宜徃水位胡公鼻梁耸得隂贵助司空扬州分野红气润泽六八日内除南方台职揭公骨气巉岩举动端慤馆阁器也但神庭金柜黑气如弓此去大不利纵有美擢而到任难矣伊埒泛海而北果为倭冦所害妻妾皆被虏胡拜侍御史开台于闽揭与倭防之难脱身赴北授秘书少监未任而国事去廷玉回鄞见方国瑛曰公神气不常举动急速性灵而气暴当以武处官十年至一品乃见其从子明巩明敏曰明巩眼长而眉太重额广而目角不莹非防父官不显也明敏边地赤气如刀剑纹二九日内因父功进爵可二品国瑛官江浙分省后至平章政事明巩父死于兵对品袭爵至分省左丞明敏从父克太仓有功拜分省参政张彦珪曾説叶坚见曰张君且贵法曰肉滑筋藏骨更清早年名位达天庭况凖头权印黄紫气如圆珠百五日内当有二除到官必五马职也然不可言善终曾君鱼尾笏纹朝耳耳无轮廓他日死将无归官亦不过五品且毛发干枯眼光观地主身死而祸起叶君首尾不欺权衡职也然气色青浮主七七日内恐惧成疾张以公事朝京授枢密副使兼台州路总管兵出髠而遁卒追杀之曾为理官死兵发其尸以戮叶为左司郎中得惊而病风陶凯张顺祖杨天显往见问之廷玉曰凯五岳朝揖而气色未开五星分明而光泽未现宜藏器待时不十年以文进为异代臣子官二品显名其在荆扬间耶顺祖面如洗而中凖黑兰台惨福去祸来非夀兆也天显色青身小语言清亮亦主其文进且边地有气如云行月出交夏四七日逺动得吉凯当内附之初为礼部尚书湖广叅政顺祖次年病死天显受差赴北为省都事赵宜讷陈麟求鉴廷玉曰赵君色温而黄气和而悦当膺宪台荐官五品但腾蛇气居火星内过三年方莅事陈君正面外青内黄忧中有喜况青龙气在天庭若祥云瑞气横贯秋月进官累累可四品然终不到职赵后三年赴佥都元帅任陈擢戸部主事改瑞安知州陞秘书监丞俱不克赴谢理洪珏胡熊黄有猷请于廷玉荅曰谢君五岳峻四水相朝官可至理问然朱雀气居印堂当贵人见怒罢职所幸司空黄光明润来年五月必复任洪君面方如田富贵相也但妻位气青主损两配生平多心术长子必见刺贬胡熊气固清莹然贵而未实惟喜明堂两防如红豆端阳后可实授也黄君中正广而印堂清地角丰而人中斜既富且贵但不久耳谢果以方丞相怒被黜后二年除省理问次年五月到官洪后有田五十顷官至省员外兼理问一妻死其一出也长子刺屯逺地胡于后五月实授省都事黄后有田七十顷为省理问许方蒋杰黄益谦皆廷玉密友廷玉尝语方神气澄澈学堂气全后必以文显一万日内官至三品然宜早进日下白气散年夀上一年之间弟将溺死又左右鱼尾气动湏急成昏否则迟一千日葢内外三阳云行纹见必大服动也杰有刚毅汪洋之气亦主以文显十年内官四品但眼尾山根气滞其娶当迟益谦气有余而形不足后当处冗职而富难久也方后二月次弟过桃花渡果溺水死姻将成果以父防止后果为南昌知府三年再任还鄞迎其母廷玉曰公两脸桃花气见兼之鱼尾赤气贯入太阳法曰游魂无宅死将临焉母不可往次女且亡涉秋必皆应也因谏其母得不往八月以疾卒于家又一月次女死南昌而自身死金陵狱杰为刑部主事姻尚未成益谦为司税官而家日落其术之精类如此廷玉尝言吾每占人吉凶即知其心之善恶心善必吉其不善者反是以故占得其吉则喜茍凶则怒辄念之为之反覆化导期转祸以为福人不畏义理而畏祸患廷玉之言格心改行者至众廷玉豪放旷达重义轻利与人言相未尝及于私家徒四壁处之晏若然介直无阿人有求占者某忠某诈辄凭占繇以断不少廻护或以是咎之论曰占人形状气色以定其吉凶葢自古记之矣荀卿著书乃列非相篇以拒之岂不以其相形而不论心哉廷玉之于是术必以形状气色本之于其心心有善恶则见于外者亦从而异焉于是吉凶之征应矣呜呼若廷玉者其可尽拒之耶姑布子卿之后善相者众矣然必以袁天刚为称首廷玉岂其苗裔也耶








　　九灵山房集巻二十七
　　钦定四库全书
　　九灵山房集巻二十八　　　元　戴良　撰越游稾第五
　　记
　　全有堂记
　　人之有是身也必有是心有是心也必有是理若仁义礼智四者之为性葢皆人所固有而非由外至也然或不能知其性之所有而全之者则以梏于气动于欲乱于意有所陷溺而然耳是以圣人因人之所固有而为之教焉喜怒哀乐之情人之所固有也以其固有之情而美刺之于是乎有诗诗者人之情也情虽易放而辞让之心则其所固有也以其固有之心而为之节文于是乎有礼礼者敬也敬则自处卑矣以其自卑之势而又有书书者上所以通乎下之言也上下既通然后以其吉凶悔吝之机而作易焉易作而春秋继之葢至于春秋则人之固有者举亡之矣然亦以其是是非非而为之断焉圣人为教之备如此而其大要则务使人开其梏制其动治其乱皆知是性之所有而全之也然所以使人知其性之所有而全之者其文虽存乎易诗书礼春秋之籍而其实则行乎君臣父子兄弟夫妇朋友之间也孟子所谓父子有亲君臣有义夫妇有别长幼有序朋友有信是也由是而观则上之所以教下之所以学其亦可知也已夫自世变俗衰圣人教人之法尽壊而士之为学不过钓声名干利禄靡然从事乎其外幸而或知是理之在我而有意乎内求者又徃往收视反听一以取足诸心为事其弊卒堕异説而不知噫此后之学者所以不及于古也不及于古者由不能全乎其所有也欲全其有宁有道乎曰知与行而已知益穷乎易诗书礼春秋之理而行则尽夫君臣父子兄弟夫妇朋友之事也知以有之行以全之此学之所以防于古也诗曰天生烝民有物有则民之秉彝好是懿徳是盖为学之大端也学者舍是而欲求入于圣贤之域者不亦难矣哉余友黄君元辅有志乎古学者也故尝以全有名堂而属余记之余惟全有之云见之于朱子之书者诚万世学者之涂辙今元辅重取斯言而用以名其室则其于学也可谓得其要矣是尚奚以余言为哉余虽有言亦岂能出于朱子所言之外哉况若余者方矻矻自保之不暇又安能有及于朋友哉然则是记也非所以勉元辅而惟将以自警焉尔
　　怡顔堂记
　　鄞之孙氏有兄弟三人长曰伯敬而伯睿伯恭其次也三人尝即所居西偏隙地杂植桑柘杞梓诸木而名其堂曰怡顔凡当耕读之余应酬之暇则必退即是堂以息以休以观夫诸木之郁茂使目谐其所见神谋其所接而怡然之乐溢诸顔间故因其事之所以然而为之名葢取陶渊明归去来辞言也噫其可谓善取乐于卉木之间矣虽然三人之乐吾能言之夫自世教下衰而兄弟之间或不能以相睦者有矣或至相视如怨家雠人者亦有矣今三人者乃能相维以义相守以和上友下恭薰为礼俗而是木也适与宴私之堂直三人一举目间岂不曰吾父其木之本也吾兄弟其柯也众柯同出于一本犹吾兄弟同生于一父也则所以盻其柯而知兄弟不可以相逺者顾不在于是木乎善观物者必有以验夫人此则三人之所乐也一卉木之微岂三人之乐哉乃三人所以寄兴于斯也昔者诗人尝以常棣之华兴兄弟之和乐不曰兄弟既具和乐且孺则曰兄弟既翕和乐且湛所谓和乐之云亦在于兄弟而不在于常棣矣且夫子有曰兄弟怡怡如也怡怡固其乐之见于兄弟者也是则三人之有取于怡顔者其言虽出于渊明而其意则非渊明之所知也渊明且不之知况世人哉则凡世人所与同登于是堂者其不内愧于心哉而予也又以菲徳之言缀名是堂间其又不内愧于心哉
　　谷口庄记
　　鄞郑君彦博名其隠居之所曰谷口庄临川危太史为古题之余至鄞数与君游乃求余记其所以名之义余未及为而去后一年复会君于鄞而求之益力余不得辞也谷口为汉郑子真隠处君乃子真之苗裔因其故地以为名盖寓懐思前人之微意且示后人使知所本尔按子真居谷口时耕于岩石之下而名震京师至成帝朝王凤以礼聘之不屈其清风髙节足以激贪而励俗扬子称其为近古之逸民信知言哉君博学善文自其壮嵗即稍出为世用一旦倦游而归逡廵乎山砠海涯佳声美誉方焱起而水涌然惧有力者之或夺也乃益缩然退藏即所谓谷口庄者而居之虽谷口与鄞相去防半万里庻防植杖而思释耒而望未尝不神飞情越而日往来乎其间也山空嵗晏遗响寂寥而郑氏一宗歴数百年之逺数十世之久以耕而隠犹如一日是孰使之然哉大同之世余不得而见之此余因君之事所以深有叹于斯时也士负有为之志而不欲轻试于不可为之时故惟择夫所得为者而为之得为者何耕焉而止尔然气运之消长往来无常人事之隠显每与之相为终始雷在地中复而阳气已动于黄泉吾恐君之不能久耕谷口也明发有懐前人未逺朝作夕息若将终身抑君之素志然乎此余所以不辞而为之记也亦所以示君之后人也
　　安贞堂记
　　由郡东门行五里所里巨室夏氏居之余方客授其家而夏氏之贤子弟璿再拜请曰吾先子兄弟实共有此屋于是先子下世而吾母于属为尊行故专居中堂而扁曰安贞先生幸辱为之记使子若孙得以考览焉余未暇作而西游越上舟且行璿复追送十里逺执别之次亦未始不以堂记为言且曰吾先子在时吾母敬之如贤賔语言容止必婉以顺脱有甚怒亦怡然处之其于内外亲族戚疏大小抚循应接皆有礼下至姬媵臧获之贱亦悉待之以恩厚虽悍强顽鄙者犹知敬慕其为贤以故一家之内男女数十人莫不欣欣化服然事无巨细一听于先子阃以外不敢有所与阃以内必咨而后行迨至先子弃诸孤而始终一节凛凛家庭者又吾母之所安焉者也呜呼吾母所恃以佚其老者以有吾兄弟也吾兄既从军万里外不得内顾其私亲而璿也又不能有所树立以稍娱其心志谓惟文字可以着其不朽倘得因缘堂记而并及懿行之一二庻有以慰吾母之平生此璿所以请文于先生之勤也余既与璿兄弟游而尝得拜其母于堂上见其色和其容谨听其言俭而防退而闻其为妇顺为母慈与璿所言无不合知其享有是堂之名者其冝也已乃本命名之义而记之曰安贞之云见于大易之坤者可考而徴也其曰西南得朋东北防朋安贞吉説者谓西南隂方东北阳方隂必从阳乃有安贞之吉得其常则安安于常则贞是以吉也夫乾坤二卦俱有贞然在干为刚固在坤为柔顺葢干为阳夫道也坤为隂妇道也妇先唱则迷失其道后和则得其常理此安贞所以为妇教之大端也妇教非一事何独有取于安贞贞者正也夫夫妇妇而家道正然夫正者正其身妇正者正其家也家正则化行而俗美故易于家人又曰利女贞于恒又曰妇人贞吉从一而终也夏母当夫之存既能体贞以顺令其死也又能秉贞以守义卒使一家之内数十人之众一归于正而无有异心则其有得于大易之教为何如而斯堂之命名不独示训于夏门且将化迩而慕逺矣传曰一家仁一国兴仁一家让一国兴让夏母其庻几矣乎予以是复于璿璿能刻之于堂壁百世之下安知无徴辞考德于斯文者乎
　　重建东臯福昌寺记
　　东臯福昌寺在明之慈溪其地去县廨可二里所而东北诸山腋市区南下起者如骛伏者如踞靡迤而西出者如附如趋南为大江江流循支港前汇则又缭焉而萦泓焉而蓄县之近壤最为胜处然久蔽翳于荒榛灌莽未有居焉者宋淳祐间法慧大师以为像教之行莫盛于吾郡灵宫秘宇相望森列无非髙人上士化迹之所寓而诸方缁锡之奔走向风道出是县者尚乏依止乃相兹上创精庐为接待埀三十年始有殿堂库院如他浮图居且白状于郡守以闻得赐今额益増置山林田园陂池俾储峙愈充矩度悉备而秸榻之安粝鉢之饱往来者赖之大师尝曰吾为接待而度徒弟不为徒弟而建接待又曰入门不问方隅托鉢不限钟鼓其守心平广葢如此大师告寂其徒甲乙授受百有余年逮国朝至正丁酉闰月寺以灾毁大师之七世孙思缉方主是席念前人创置不易振衰举坠誓殚厥心谋诸徒弟文述法孙一源克丕耆旧如标行成相与掇拾遗烬广拓故基首建库堂为居者之出纳次建茶亭为行者之栖息逹官大姓以及好事之家覩是胜缘争输财荐货以佐功役于是敛田之入以为食度钱之多寡以供费诹日之吉而庀事焉程督劝相则悉诿之源与丕不数年间佛殿三门两庑既溃于成而伽蓝之祠祖师之堂以至寮舎庾藏庖湢之属一无所阙殿之髙六寻七尺有畸其深六寻广如其深之数三门髙深视殿之寻尺差少而广如之像设绘事具尽庄严瓴甓杇墁俱极缜壮遂为县之大招提始作于某年冬十月某日以某年某月某日讫功为屋凡如千间其比旧制崇广加倍总费钱以缗计者如干米以石计者如干既而缉公以老病退席述公嗣领其事乃益竭虑悉力节缩浮蠧图建法堂僧堂钟楼丈室凡缉公欲为而未暇者皆以次就绪防南北搆兵征役荐至未及成而止顾谓大师创始之绩缉公起废之勲久未有述恐来者不知所自无以述之于永久爰伐贞石奉清漳比邱郁公所为事状属余记之余惟教典有云建寺饭十方僧其人获福不可称量而阿含经言能补故寺是谓二梵之福大师以菩萨心利益人人为众依怙缉公述公又皆以壊为成示现有为作如幻事其为福也岂止如向所云而已前规后随葢在来者其可无言以告俾勿坠其已成之业终其所欲为之志以资佛福于无穷哉是用备记其颠末授之使刻焉
　　思爱庵记
　　王君景善预为乐丘于烛湖之梁山而筑庵其旁曰思爱一日语余曰吾百岁后子必志吾之墓与记吾之庵然不若及吾之见也吾之平生子既辱为之传矣虽无志焉可也而庵壁之石未有刻辞幸重为我执笔焉景善越之余姚人世着隠徳至景善始有禄位于时中岁以还时属多故即退处故山益买田宅为子孙计及今夀年余八十因自念曰吾以艰苦起家蚤夜畏饬不敢斯湏暇豫而外以奉公上内以给私亲与接世故之不得已者亦良勤矣今吾老且病其亦可以少自休乎乃悉取产业付诸子置家事不问放浪湖山即所谓思爱庵者以往来游息焉且割田百亩入之是庵以供营脩祭享之费俾子若孙世掌之于是景善可谓善教子矣思爱之云见于礼祭义之篇説者谓思父母慈爱忘已躬耕之劳用天分地以养父母也葢古者不为禄仕则退而躬耕躬耕以养而忘其劳非笃于思爱者能之乎虽然此犹庶人之孝尔若贤人大夫士则尊重于仁安行于义而心无劳倦心无劳倦亦思其爱而已矣能思其爱则一举足不敢忘父母一出言不敢忘父母矣若夫知事君不忠之非孝则言必思忠知莅官不敬之非孝则事必思敬知居处不庄之非孝则色必思温貌必思恭亦皆思父母之我爱而忘乎其劳也夫爱者所以成吾之身也吾其可弛焉而弗思乎孔子曰立爱自亲始教民睦也景善后人将充爱亲之心则名庵之训何日忘之哉
　　大慈寺上堂记
　　洪武四年十月大慈山教忠报国禅寺灾住持沙门南宗定公收合余烬结屋集徒蚁穴蜂房亦既遍处山间林下然念名缁竒衲来游是山者上雨旁风无所障葢乃建上堂以居之为屋前后各四楹间中为堂而旁列四室室置二榻焉经始于某年某月某日后某月某日落成既成驰书海上俾余为之记昔宋大觉琏禅师主四明育王寺即寺建堂以延九峰韶佛国白参寥潜同居以讲道自后诸方禅席咸慕效而为之堂之建葢有自来矣至于之为义或者有未解也易之象曰山下出泉説者曰稚也泉之始出乎山未知所适若童稚然之所以命名也若夫名缁竒衲寻流而得源覩物而悟意其于道也固已知所适矣何乃假以示训哉余释之曰学道无他求至乎圣而已人莫昩于而莫明于圣犹水之微乎泉而钜乎海也虽昩至乎圣则明泉虽微至乎海则钜君子观之象而果行育徳非特施于山下出泉时也于其所自有养之而不防也于其所当行决之而不疑也此学道者所以长养圣胎于是堂处则养之以不防出则行之以不疑而大觉之有功于丛社可谓至矣南宗当是寺回禄之余而首兴是役得非君子之用心而大觉之徒与南宗于此亦既无愧于大觉矣苐不知居是堂者其亦无愧于九峰韶佛国白参寥潜三人者否乎余于是堂之成固未始不为南宗喜而又不能不为诸公忧也忧之如何欲其如三人而已矣然三人之道不可以言喻而可以象明诸公出入是堂观之示训而求山下之出泉也则知自心灵源初未尝竭始乎养正终乎圣功亦本诸此而已苟或不然非惟有愧于三人而亦有负南宗作堂之意矣于是或人豁然而解请疏其说以为记
　　归庵记
　　鄞之龙山有招提曰永乐天宁禅师仲猷阐公之所居也师以髙行僧召至南京寻奉防使日本毕事归奏诏许归隠山中乃名所居之庵曰归余尝与客造焉客有言于其座者曰至哉其名庵也靡不懐归畏此简书愿归而不可得者言也师既得归名之所以志其愿乎或起而非之曰是固吾族之归而非学佛者之所谓归也夫学佛者以灵知为心何往非归以虚空为体何寓非庵师虽逺杭巨海往还万里而三千世界一一湏弥无去无来非彼非此以归名庵何必龙山哉则又有非之者曰客之言是已然独不闻先佛之言乎佛经有言譬如良医逺至他国其子饮药闷乱是时其父来归乃以好药速除苦恼今师所度子孙亦有处此而不闷乱者乎其归之也固将除苦恼尔然则愿归是山岂徒然哉于是在座之人又相与非之曰假医以归自是一理必若客言则行者常非归者常是恶覩所谓真归哉人之未生寂然本无既生矣强认为有茍认为有则营营生死周流而不息佛制八万四千法门不过使人知所归耳故曰归原性无二又曰归根得防又曰万法归一原也根也一也道而已矣且所归者庵能归者人一刹那顷能所俱壊能所俱壊而空不壊道固然耳归之于道是谓真归师之名庵以此而已师闻客言哑然笑曰吾庵于此而归于此固以为名诸君何以有是譊譊也余亦笑曰师岂离言语相离文字相示人以真归乎师复哑然而笑遂书以为记
　　檀特岩精舎记
　　檀特岩在漳之龙溪由郡城北遡大江舟行五十余里始至其地前瞰江流后连崖谷江有九龙潭每夜参半神珠煜煜光动循江而南是名香松二州折而西为细桞营虎渡桥皆是郡之胜岩其最胜处地位峻絶风物清旷幽篁美木森布错陈而且夏凉冬燠有类檀特仙圣之所居故以为名精舎之建则自镜中禅师始镜中郡之保福寺僧也法道日着乡邦慕之遂施其岩为搆兹宇已而镜中之嗣徳松徳松之嗣夀泉光郁法廸法巩咸甲乙传次以领其事一日夀泉之嗣明彻歴职杭之净慈以归视其上漏旁穿不可枝梧乃罄衣盂之资以供土木之费阙者补之仆者起之殿堂门庑库庾庖湢之属无不毕具且于岩趾增筑二圹以备本宗下之埋其规制悉仿禅刹而差次之于是光郁游方日久将图归老故山尽空诸相而独以开山镜中之本末尚阙纪载明彻营脩之功亦未及篆诸乐石大惧日就湮没无以昭垂永久用劝来者乃手书梗概属余书之夫佛刹之兴固每资乎地之胜而其所以为胜者则未始不由乎人漳为东南奥区而兹岩又漳之胜处其风气之防清淑所钟闭藏于空荒寂寥之中亦已久矣而造物者一旦启之寳搆法幢炽然建立髹彤金碧绚烂林丘见者改观而闻者赞叹岂非以其人哉然地之胜亘古今而无穷人之胜将岁月而俱化自今以往茍能继继承承不徒使其栋宇之新与山川相久逺而所以恢宏祖道扶植教基者亦且蝉联而起他日易精舎为钜刹宏模伟观固当屡书不一书矣今以光郁之请谊不容辞姑为之记俾刻以俟焉
　　四华世界记
　　距钱湖五里许有阿兰若曰大慈竺昙瑞师居之其居之室名之曰四华世界而命余为记余问四华世界之说则知西方过十万亿佛土有世界曰极乐有佛曰阿弥陀其人无有三恶八难十缠九恼有能诚心大愿归心是度者茍念力具足至尽命时精诚不乱则佛为现瑞光摄受俾得随愿以往生焉其土极严净琉璃为地而饰以七寳行树中有八功德池池有华曰优鉢昙曰拘佛头曰波斯迦曰芬陀利是谓四华也又云佛之难值犹优鉢昙华之时一瑞世故师名瑞字竺昙而以四华世界名其室云或曰大雄氏悯人之溺于染着是以赞叹极乐劝之往生而非实有之也故曰惟心浮土自性弥陀则所谓四华世界果何在耶今师既举以名室而又寓夫向往之私焉则似泥夫迹之有也失其防矣师曰吾佛之道虽有之而不有虽不有之而有非智识所能知非言议所能辨子方讥我以泥夫有而我又惧子之溺于无也茍一切时不着于佛不着于法而净秽两忘能所俱冺超然无有之表则启处周旋固未尝离乎净土而四华世界亦岂逺在十万亿佛土之外哉或不能尔吾见情以境迁识以事变言有则泥夫有语无则溺于无则虽日坐四华之中而净土之逺有不啻十万亿佛土之外而已夫如是则四华世界又可以有无论之哉余闻而异之且爱其言理而明因笔受为之记使世之求乎无生之生者有以知夫舟筏之在是焉










　　九灵山房集巻二十八
　　钦定四库全书
　　九灵山房集巻二十九　　　元　戴良　撰越游稾第六
　　序
　　皇元风雅序
　　昔者孔子删诗葢以周之盛世其言出于民俗之歌謡施之邦国乡人而有以为教于天下者谓之风作于公卿大夫陈之朝廷而有以知其政之废兴者谓之雅及其衰也先王之政教虽不行而流风遗俗犹未尽冺此陈古刺今之作又所以为风雅之变也然而气运有升降人物有盛衰是诗之变化亦每与之相为于无穷汉兴李陵苏武五言之作与凡乐府诗词之见于汉武之采録者一皆去古未远风雅遗音犹有所徴也魏晋而降三光五岳之气分而浮靡卑弱之辞遂不能以复古唐一函夏文运重兴而李杜出焉议者谓李之诗似风杜之诗似雅聚奎启宋欧苏王黄之徒亦皆视唐为无愧然唐诗主性情故于风雅为犹近宋诗主议论则其去风雅远矣然能得夫风雅之正声以一扫宋人之积弊其惟我朝乎我朝舆地之广旷古所未有学士大夫乘其雄浑之气以为诗者固未易一二数然自姚卢刘赵诸先达以来若范公徳机虞公伯生揭公曼硕杨公仲宏以及马公伯庸萨公天钖余公廷心皆其卓卓然者也至于岩穴之隠人江湖之羁客殆又不可以数计葢方是时祖宗以仁厚徳涵养天下埀五六十年之久而戴白之老垂髫之童相与欢呼鼓舞于闾巷间熙熙然有非汉唐宋之所可及故一时作者悉皆餐淳茹和以鸣太平之盛治其格调固拟诸汉唐理趣固资诸宋氏至于陈政之大施教之远则能优入乎周徳之未衰葢至是而本朝之盛极矣继此而后以诗名世者犹累累焉语其为体固有山林馆阁之不同然皆本之性情之正基之徳泽之深流风遗俗班班而在刘禹锡谓八音与政通文章与时髙下岂不信然欤顾其为言或散见于诸集或为世之徼名售利者所采择传之于世往往获细而遗大得此而失彼学者于此或不能尽大观而无憾此皇元风雅之书所为辑也良尝受而伏读有以见其取之博而择之精于凡学士大夫之咏歌帝载黼黻王度者固已烜耀众目如五纬之丽天而隠人羁客珠捐璧弃于当年者亦皆兼收并蓄如武库之无物不有我朝为政为教之大凡与夫流风遗俗之可概见者庶展巻而尽得其有关于世教有功于新学何其盛也明往圣之心法播昭代之治音舍是书何以哉书凡若干巻东海隠君子鹤年所辑鹤年之曽从祖左丞公以丰功伟绩受知世皇出入禁近者甚久鹤年既获濡染家庭之异闻而且日从鸿生硕士游粲然之文固厌饫于平生一旦退处海隅穷深极密与世不相关者几廿载于是当代能言之士凋落殆尽而鹤年亦老矣乃取向所积篇章之富句抉字擿编集类次之而题以今名良窃遡其有合于圣人删诗之大端者为之序庶几同志之士共谨其传焉
　　余姚海隄集序
　　余姚俯瞰大海而西北当其冲每岁海潮奔突飓风挟怒涛相辅为害率常破庐舍坏土田且将鱼其人而沼其地当宋为县时知县事谢景初尝为隄二万八千尺施宿又为隄四万二千尺而其中为石隄者五千七百尺其所以与海为抗者可谓至矣然土隄善崩而旧涯日垫为斥卤凡西北田之受灌陂湖者亦且溢入咸流岁用不稔国朝易县为州四十余年而国子叶先生来为其州判官行视败隄亟与乡之父老图所以弭之乃规货食募匠佣揆日之吉凿石为隄以尺计者总二万四千二百三十五其视前人之功可不谓益至矣乎于是州之民相与诵美之不已既致辞走京师请国子监丞陈公众仲翰林学士王公师鲁为文记其事而复退率州士之工乎诗者以及寓公过客作为乐府歌行五七言近体若干首以咏歌先生之功于无极先生之子南台掾晋裒集为若干巻将锓梓以传而属余序之昔汉召信臣为南阳太守尝造钳卢陂于穰县累石为隄以节水势田获美溉民甚利之及后汉杜诗为太守复脩其业时人为之歌曰前有召父后有杜母先生继谢施二令为海隄视杜之继召作陂隄则同州人士歌思之又同所不同者彼葢汉史传其事此则出于民俗之诵美而非太史氏之所纪録也虽然杜之功仅齐于召而先生之功则非谢施所可及庸讵知是隄之筑不有待于先生而后大显于世乎则夫他日之秉史笔者固当以先生之纪録追见乎前事而召杜不得専美两汉矣诗曰惟其有之是以似之庸敢窃取斯义序所以作者之意如此先生入官之履厯作隄之岁月与夫为政之大凡载之记文得以互见者不赘焉
　　密庵文集序
　　文主于气而气之所充非本于学不可也六经而下以文雄世者称孟轲氏韩愈氏孟轲氏曰我善养吾浩然之气韩愈氏曰气盛则言之短长声之髙下皆宜然孟轲氏之养气则既始之以知言而韩愈氏之气盛亦惟三代两汉之书是观圣人之志是存耳文以气为主气由学以充见之二氏可考而知也后之学者乃或不是之求方贵华尚采粉泽以为工遒密以为能吁亦末矣是故有见于此而思务去之者岂不谓之有志之士乎若吾友谢君原功斯为有志之士矣原功自幻强记防识敏于学问比壮经史百家皆搜抉搯擢毫分缕解积之既久渊涌溢浩乎其沛然矣尝一试江浙乡闱不利辄谢绝塲屋抱其遗经见尚书贡公于吴山公一见即待以竒士已而同泛大海相与朝夕论辨一意古学刮磨淬砺讫为闻人后稍从军淮右应聘中吴浮沉常调者数载则疆土内附例徙南京达官贵人有知原功者强起而致之远郡于是逾江渡河北走齐鲁登泰山临淄水而文气益壮奈何不二三年复以疎隽不检弃去平生抱负百不一试而其志之可见者独文而已原功之文肖其为人其立论闳以挺其书事简以悉其序记铭赞雅健而竒警其诗歌彬蔚而秾丽庶几杰出一时流辈无敢与并者原功既东还故里携其所着密庵稾若干巻授余曰吾所与游而文者谁欤惟是文稾宜有序敢以请于子余不得辞谨为论次其学之有得于孟韩者书之于首简使世知原功之文非徒粉泽遒密之是务而其杰出一时者葢由有气以充之而又能本之以学也原功会稽人名肃其字原功密庵乃别号也故以题其稾云
　　大梅常禅师语録序
　　学佛之人谓一切语言皆壅蔽自心光明又谓语言者道之标帜也葢道之妙不可以语言传而可以语言见余观常禅师初见马祖问如何是佛马祖曰即心是佛后有一僧问云师见马祖得个什麽师曰马祖向我道即心是佛僧曰马祖近日佛法又别又道非心非佛师曰任汝非心非佛我只管即心即佛马祖闻之为之叹许大哉言乎非道之所由以见者乎故自是而后师之道行日着而学徒之至如归以至临殁示众物非他物一语洞见生死庭戸无少留情信其为一代之伟人矣鄞大梅山之护圣寺葢师讲道之处寺旧有语録尝锓梓以传后燬于火不存者久之复言慥公主是寺之日为请文海郁公朝勘夕校裒集成帙而并采摭唐宋以来诸硕徳拈提颂古诗偈等篇及凡名人钜公所为碑碣题咏之类附之语録之左复言方重入于梓未及成而退席矣本宗生公实补其处乃急唱衣鉢命工完之仍介文海求余序其首夫道以心而传以言而显言固不得与道抗而道实不离乎言粤自达磨西来有所谓教外别传不立文字之说学者遂至摈弃语言绝口而不及曰吾师达磨尝云尔彼独不思马鸣龙树百丈断际诸师皆前后达磨而兴者也或兼经以造论或借龙宫之书以泛观或精入乎三藏或该练乎诸宗语言之显夫是道者其可尽弃之哉师为马祖的嗣而是録也一皆开辟正信直明一心以归合佛祖之所示非世之应机酬诘以枝辞蔓说为辨博钩章棘句为机岐道而二之者所可同日语也学者于此茍能借言以显其无言以求所谓道者而躬行之庶几大法全体离言语相用以证夫达磨氏之说而于教外之传亦何同而何别乎夫如是则文海之所集不为徒是复言本宗之汲汲于刋布者不为虚行矣虽然学者其勉之师襄阳人俗姓郑氏世系入道之详具见传灯兹不赘述也
　　题防
　　防定武帖
　　右定武禊饮帖今为大慈寺主僧南宗禅师定公所藏窃考此帖真迹及石刻俱以殉葬昭陵唐未温韬发其所藏但取金玉而帖与石悉弃墓隧中宋初耕民入隧见帖纸已腐独负其石归以捣帛定州一游士见而竒之即以百金市去世谓之古定本王君贶守长安取留公库库焚而石燬定武乃其别刻厯代藏之御府石晋之末丹自中原辇载货寳图记北至真定徳光死汉兵继至此石弃之中山庆厯中为李学究者所有其后宋景文公守定武乃取其石匣置郡斋熙宁间薛师正出牧其子绍彭好书因别刻一石易之世谓之薛氏本大观中绍彭之弟嗣昌以所易本献诸朝徽宗命龛贮宣和殿靖康之乱遂不知所在矣其所摸搨古定本差肥薛氏本稍瘦王顺伯主肥者尤延之则以瘦者为眞二公皆好古博雅其论此帖不同如是要必互有所见是本乃类瘦者其为薛氏本无疑葢定武初刻世之奇寳也旧藏曹南吴志淳家禅师为买家旁良田若干亩贸而有之余一日谒禅师慈云山中禅师出以相示而俾识诸后尝观张彦远法书要録谓右军平生所书以禊饮帖最得意故留付子孙传七世至僧永乃付弟子辨才唐太宗遣萧翼诡辨才以得帖既传之于僧而第五行有僧字者葢是时搨本已多惟僧永所藏为真故于行间以僧字押缝耳嗟呼僧永不可作矣去之六七百年而此帖复为僧家所蓄则禅师者岂永之后身耶且其石刻一则曰古定一则曰定武皆因定之人士及定牧守所藏而得名今禅师名定而实有乎此帖百世之下庸讵知不称为僧定所藏本耶夙有縁于斯见之矣然付之弟子颇难其人使能知所寳爱如辨才者犹不保其不失况下此者乎禅师后人尚加慎矣哉
　　防康里公临怀素论草书帖
　　右怀素论草书帖语康里文献公所临按怀素唐僧字藏眞以善草书擅名大厯间顷见其一帖云王右军草书不及张芝又一帖云张芝草书非老僧莫入其体则怀素自谓抗芝而过右军矣不知此论然乎否乎艺家相薄岂自昔有之乎文献公书名之重不在怀素下其防此帖乃尊之为竒寳视怀素之论右军抑何过厚耶与权家藏此巻非独爱其字画之妙葢亦重乎徳矣
　　龙山古迹记后题
　　呜呼是惟先师待制柳公之遗墨公提举江西儒学时正宗匡公方主龙兴之上蓝暇日过从甚相好也后二三年公既受代归婺而正宗亦谢事还鄞之龙山婺与鄞相去数百里远而公扁舟访之宿留是山几一载古迹记作于此时于时公年已七十后二年召入禁林又一年而殁去之十六年所而正宗亦示寂矣久之正宗之法孙仲猷阐公由海上使还偶检故箧见公此文防蠧中为之傍徨瞻覩念前脩之寝远痛遗泽之日微亟命装治成巻且俾志诸左方嗟乎公以道徳文章为世大儒而其平生乃多喜与方外诸尊宿游故其遗墨流落人间者士大夫罕能蓄之而每见诸山人野士之室今观此文所以拳拳是寺之始末正宗之交好者如此其信道为法之勤可谓透脱情境者矣昔人谓苏文忠公为五祖戒禅师后身故其为文漫衍浩荡一自般若中出若公者岂其人与呜呼公今已矣览其遗墨尚足以増兹山之胜气也
　　防薮上人所书莲经后
　　四明甘露寺沙门龙渊薮公手书妙法莲花经七巻以报佛恩乙卯之春余游龙山访龙渊于甘露禅室龙渊出以相示而命志诸后余闻一切经皆佛所演而此经独为诸经之主至其引莲为喻则以三世同时十方同会方其开时即有果而于果中即有因葢其诸子虽分布而会聚无隔断此其所以名莲而莲之为言连也所以明上承圆教开权显实之微意也经云如来以一大事因縁故出现于世而所谓开示悟入即其防也昔人有诵持此经至以秦王所赠二物托之母手而降生者亦有书写此经即身为烂瓜香舌为青莲香者一皆夙净愿坚固力之所致龙渊之书是也亦岂徒然也哉龙渊为人纯素质直无世间心而作此字防画匀整意态简远其为知恩精进葢可知矣宗风凋弊之余或至饱食终日増上慢者其视龙渊亦可少愧哉龙渊尝首众杭之灵隠后由永乐移主甘露时年六十五云
　　防袁学士诗后
　　此六诗袁文清公为商隠师作也元之盛际文清以学问辞章名震天下而片言只字人视之如圭璋珠贝愿一覩之而不可得然独于商隠无所爱吝如此则商隠必有大过人者按商隠乃龙山永乐寺僧文清尝与同叅横川和尚横川时住玉几山之育王寺云项源师虎邱永师亦与之同参诗中所言玉几云项虎邱者葢指此三人也此诗今为商隠法孙本归所蓄间出以相示余祝之使藏诸名山庶十百年后知商隠之结交文清犹知佛印之于东坡灵源之于山谷其趣味相同真是山间林下之人与夫假士大夫之名以粉饰丛林者异矣商隐讳予其字商隐尝出世里中之开寿寺文清讳桷字伯长官翰林为侍讲学士其谥文清与商隠同里闬四明人
　　防东坡手帖后
　　右苏文忠公与方逢达帖墨迹刻本通七纸联为一巻其中所言皆烦碎小事无足深论而传之至今不废者世知贵重其人故耳此巻旧藏逢达家后为他姓所得今复归之于方氏政如寳玉大弓之在鲁自我失之自我得之方氏子孙可以慨然于此矣
　　题倪乐工琼花灯诗巻
　　余姚乐工倪昌年事母能尽孝一日母病甚昌年祷之神有应乃手制琼花灯荐之祠下以昭荅神贶其灯备极诸巧绵时厯月乃成远近观者咸唶唶叹赏不已于是县之老儒撄宁滑公庸庵宋公俱为诗文以宠之而且请余题其左嗟乎乐工贱伎也琼花灯淫巧也二者皆士君子所不道撄宁庸庵士君子之标的也而于昌年顾乃乐道之如此岂非有取于孝而然乎夫孝众行之本万善之纪也人而能此虽甚微且陋亦有足称者焉唐史所载孝弟事如万年王世贵等乃多闾巷之民而礼记言小孝用力葢思慈爱以忘劳也以今昌年观之乐工之伎诚贱矣其视闾巷之民庸有间乎一灯之巧固淫矣比之忘劳之孝又岂甚戾乎撄宁庸庵所为乐道而不置者葢亦得夫作史记礼者之遗意矣余不知昌年然以二公之言为足信故申其意题诸后
　　墓志铭
　　蔡节妇夏氏墓志铭
　　鄞人有蔡敬者防其母逾再期而哀慕犹不已益求世之大夫士为诗若文以抒无穷之悲焉余尝取而阅之为之喟然叹曰昔者先王之治必始之家而后及于国与天下故女子自防至长皆有师传之教是以化成于内外而其俗易美王道废熄之余闺门之行既非世教所奬成而其事实又不获显扬于为士者之手亦何所恃而劝耶此蔡节妇之死余固不宜无一言厠诸公之后也又况其孤之有请耶是用不让而受其辞按节妇讳某字守贞定海夏文华女年二十四归鄞县蔡志善归三年生子敬未及晬而志善死时海上兵起居人错愕不自安节妇泣以莅事自敛至葬无违礼迨服除父母兄弟怜其年壮而寡又蔡氏方衰无所养间使讽之欲夺而改适节妇即怒且泣曰人不以大节勉我顾欲使我为常妇人且姑老子在襁褓中有能奉之而字之者乎因誓之曰所不与蔡氏相始终者有如河父母兄弟知其意之莫回也卒不强之邻有嫠妇尝相与誓死守义后竟易其心而更诱之以甘言节妇谢绝之终其身弗与见节妇后姑年七十余以志善非已出且蚤亡也益虑无所依但语辄然流涕节妇事之无戚疎一日遘病甚革节妇焚香爇臂乞以身代其病乃旋愈教子必纳于矩度尝戒之曰汝生十月而父死吾寳汝如掌上珠即不幸有所亏阙吾宁从父于地下不愿与汝俱生矣其子化服惴惴不敢肆节妇兄弟以财雄于乡姻族蕃衍而盛大节妇拊循应接亲疎大小得其宜然未尝以贫故一举口及于利恶衣恶食御之不愠丝蓄粒聚以克有家卒使蔡氏之后濒绝而复续妇徳之脩母道之着庶几古昔之遗风焉有司高其行为摭其实上之部使者转闻于朝以旌异之事未报下而节妇不待矣节妇年五十有二卒于某年某月某甲子而葬于某年某月某甲子墓在某县之某原子一即敬孙女一尚幼余尝获与节妇兄弟游而节妇之章章如是者葢皆得诸见闻可以考按而不诬呜呼是有以传信于后世矣铭曰
　　惟古有治葢由内始世弊俗伤女教乃亡不迹而践维夏之媛暨嫔于蔡卒守大戒夫夭子孩志苦心哀一节自誓居二纪既荅于夫亦迪于孤母仪妇则尚嫓古昔瞻彼南山松栢丸丸琢辞墓石为后世式
　　项止堂墓志铭
　　永嘉有笃行之士曰止堂项君讳某字某以某年某月某日卒于杭之寓舍享年八十有三其子昕以道梗不能奉柩归葬遂遵治命火化于郭外之七寳山后若干年为某年某月某日始克函骨卜瘗于余姚某乡之某原前事昕奉故著作郎李公孝光之状踳门泣告曰先人之死既不得以礼葬而墓上之石又未知所刻吾子不以昕之无所肖似而辱与之交失今弗图恐后或坠阙以重不孝之罪敢以状请幸矜而畀之铭呜呼余之晚陋岂足以铭君而昕之望之也则至矣其何敢不诺按状君之曽大父某大父某俱丰于财积而能散父某益以仁及物以义维家同居合食凡七世有堂曰同爱岁时吉凶之会食指葢千余焉然比三世未有以官业知名于时者至君始试吏瑞安平阳二州转浙东肃政防访司奏差辟处州路总管府史迁绍兴秩满借授杭州路横塘务副使改山隂县典史终焉君所至有防声而强敏介直无所阿避人不畏守与令而畏君其行事尤著者则在瑞安时有尹喜者其妻为势家子所夺愬之州州弗敢诘反抵告者罪君抱牍而诤势家子恐囊白金夜谒君怒曰理与法吾忍以金屈耶卒直其寃而尹以妻归在绍兴时朝廷遣使洪大狱命君总理诸囚君悉为剖析出其无死罪者七人使者以案上中书俱从所议七人得不死在横塘时务循旧弊以月解余金私之君毅然持不可尽归之官俾轻商税什之一在山隂时郡饥民之流亡者过半守选君赈恤所至多所全活百姓为之歌曰噫吁嚱频月之饥今饱而君前后被郡檄推鞫各县事凡若干莫不称允而不及大用以老惜哉君丰颐巨目丰神秀伟而孝友葢本乎天性事兄如事父抚兄弟之子女如己之子女嫁其从妹之孤贫者四人御下以严羣从弟侄有不遵教者辄加棰辱始若不甚堪而终服其识量或议分有其先业君沮之不可则曰余从所请但某所得者不敢受其业至今存焉人目为义产云君自蚤岁即慕道家虚无之说后遇一异人授以不传之秘而其学日粹晚益研窍妙防演为金碧大丹之图其于隂阳造化之理有难遽晓者则假帝江问荅别为书若干言其有得如此以故春秋虽高而视听歩履如强壮齿之落者更生发之白者日以黑至其属纩之日犹索笔大书谓昕曰汝能听吾言死且无憾遂奄然而逝娶杜氏早卒继翁氏子男一人即昕福建行中书掾史博学多能而尤以医显孙男一曰恕能世其父学铭曰
　　天之降材兮用必以时时不尽用兮或啬其施君材则大兮其职则卑百围之木兮斧柯是为民有疾痛兮固切吾肌惟泽之浅兮卒止于斯乃惇孝友兮绍家之肥乃启元秘兮葆其枯羸一朝乘化兮蝉蜕而归岿焉斯邱兮储祉在兹越山郁葱兮其石如脂扬芬载美兮刻此铭诗
　　唐节妇姜氏墓志铭
　　三代盛时诗书之教非独行之贤士大夫虽至女妇之间亦未始不加诸意以故上而后妃下而诸侯大夫之妻与夫江汉汝坟之妇一皆以礼自防见诸歌咏去三代远矣内外之教举废自贤士大夫固已鲜能知所自守而况于女妇乎于斯之时有如四明唐节妇者能以少艾之年专屋而嫠居青灯静夜影只形单攻苦食辛罔有变志卒至长诸孤于方穉续遗允于将绝于夫为令妻于子为贤母于世为节妇呜呼其可铭也已乃以孤子賔原之请为序而铭之序曰节妇姜氏郡之慈溪人祖讳宗益考讳文尧节妇年十九归同郡定海唐君荣祖归十三年而唐君卒节妇持丧尽哀理家尽瘁课耕农以为食躬纺绩以为衣男迪之学女示之行遇人恂恂一由于礼及春秋既高于内外属为尊行而慈幼字微亲疎咸附悍强顽鄙亦无恶斁先是唐君尝命幼弟珍为子节妇爱珍甚于已出曰吾爱之胜吾子然后家人爱之能不异于吾子也平居奉养未尝有所择晚益绝去荤胾脩净土业有厌世之心焉子男二人长请铭者次曰璲女二人长适姜賔和次适王子志孙男三曰文与曰林曰太平孙女二俱在室生于元至元甲午十月十二日卒于洪武癸丑二月十九日其寿至于八十以丁巳岁九月甲辰葬于慈溪县徳门乡之石湫原余既与节妇之诸子游尝得拜之于堂上而又窃铭唐君之墓矣其知节妇诚莫余若是宜賔原之有请也铭曰
　　女之于夫犹士于君从一而终其节乃伸世弊俗媮或替常度士逐颓波女犯行露淑惟姜氏有卓斯时大节洁然匪阙匪亏妇徳既脩母道亦行孰辅而告惟性之成士厉于为其节易显女处于私幽而莫阐我作铭辞镵厥墓门以警于世以慰其后昆
　　汪彦贞墓表
　　四明汪君彦贞有贤妻陈氏自君之死恶衣粝食居数年乃克葬君鄞县陶奥之原其将葬也泣谓于其孤子曰汝父不得寿其身犹可永其名其孤子长号以告于宗人定海令汝懋求次其事而铭之以纳诸圹葬之数年又泣谓于其孤子曰汝父获铭于圹中曷若表之于墓上于是孤子常久诣余乞文刻诸墓余以不识君让常久衔哀跣行伏而告曰先君之弃代也不肖孤才四岁幼孩甚騃罔有识知吾母守节自誓力于衣食长之教之俾知向方乃训之曰汝父生十四年而孤又十年而死吾为汝家妇仅数年汝父死时吾年仅二十余然何所恃而能自守耶葢知汝父之有子庶几有待于汝也汝父既蚤孤每春秋祭先人俯仰斋栗如见其享之者已祭未尝不悲哀事母尽孝晨昏定省不少怠睦亲戚和上下恂恂惟恐有弗及田桑有余辄以赒其乡里读书取大义通而已然尤喜学易为人守纲纪尚气节不驰骋衒鬻以为名其操履如此是眞有志者耶不幸材未试行未充而短命死矣吾闻啬于其前者则必裕于后此所以知汝父之有子也以汝父之有子则汝之成立从可待矣吾虽不能必汝之成立然能必汝父之有子也汝宜识之常久泣而藏诸心重惟先君遗事既不克以尽知幸而有闻于吾母者又不得令辞以登载绵歴岁年以至于今而犹强顔斯世者何如人也先生言可埀后而志在恤孤其尚有以葢覆吾汪氏也哉固敢以请嗟乎余不及识君矣然余之故人方彦中实为赘壻于汪氏与君居同室食同防相亲之意不以生死而或殊固世所谓贤者也以彦中之贤可以卜君之必贤而君之孤子又述其母夫人之言以请遂悲而辑其辞使刻于君之墓君讳弥亨彦贞字也其先歙人宋吏部尚书赠少师谥庄靖者于君为六世祖讳与合讳佑世者君之大父父也母陈妻葢其侄女子一即常久生于某年月日卒于某年月日呜呼人之所难得乎天者材与行也天能以人之所难得者与人而不假以年则其所得有不暇脩为以少见于世如君者是已君之材行如是使幸而至于中寿则其有见于世者当何如哉然竟止于此其命也夫其可哀也夫
　　赵君夫人戴氏墓志铭
　　洪武三年冬十有一月庚戌浚仪赵君之夫人谯郡戴氏卒于浦江徳政乡之正寝卒后二年秋九月庚午葬家西四里华表山之原又一年仲弟良始克囘自东海望墓门而哭呜呼夫人之卒良既不得凭其棺其葬也又不得举其纼歴岁逾月痛慕无及徬徨踊顿几不能生已而哀子友亨乃以铭墓之辞来属且曰吾母将终尝以不及见舅为恨他日又尝谓舅恭而有文倘辱为之铭吾母之神庶幸安焉呜呼夫人有弟不闲于训教猖狂播徙卒阻穷裔以致斯极也犹欲强饰不令之言号恸而为之书悲苦抑塞尚堪措一辞耶虽然夫人之徳之懿非良不能以防知也葢良既乳即以先夫人之命育于夫人其后受室赵君之妹取友卜邻又皆夫人是依自幼至老未始一去其左右故夫人之为女为妇为母之道咸目覩而心识之夫人生而气灵孩而性婉长而志慤工足以致美而不华徳足以配礼而不繁其在母家先君先夫人恩遇特厚夫人之奉之也生而侍侧备敬养之礼殁而当防竭悼恸之情抚诸弟以仁接宗党以义在夫家移其事父母者事舅姑接宗党者接姻族舅葢故诸王孙居家庭间无可当其意者独于夫人无违言年九十而终嘱以后事夫人泣而涖之忧劳逾月遽纒大酷姑尤性严难犯夫人承之以恭事之以谨威怒之教始终不形相夫具盐醯时种作广垣屋凡供养教育婚姻防祭之费一资于经画夫好简静晚益躭慕老庄之无为置家事不问夫人调护听顺必称所欲中年得子保持尤至慈惠以临之恻怛以导之训之诲之迄至于成夫弟之子蚤失怙楼氏甥有家难夫人皆子蓄之杂己子中无异恩夫人讳如玉其考曰我先君讳暄妣曰我先夫人刘氏赵君讳良本其考曰梅石处士讳必俊妣曰朱氏夫人生二十二年而归赵君距卒时得年六十有八子男一人即友亨孙男二人季升季昱曽孙男三人呜呼良不敏无以褒叙令淑贻厥后来据实书辞聊以抒哀思云尔铭曰
　　猗与夫人秉懿柔女妇尽职母道脩两族英英昭令猷曰徳之恒行之周天启其祥地掩休佳城郁郁茂松楸母弟勒铭告诸幽洪武七年九月重阳日仲弟戴良志
　　祭文
　　祭亡妻赵氏夫人文
　　呜呼吾之伯姊赵氏之冡妇也二族之好异于他门故夫人归于我夫人以吾从师问友之便遂即女氏家焉补苴罅漏弥缝阙略未始一日就安也自时厥后吾乃不常家居或旅食于人门或逐微禄于乡校二纪之中与夫人共处者数岁而已一岁之中与夫人共图家事者数日而已夫人奉养四亲长育二男二女毕防葬婚嫁十余既艰且勤一不以吾之不已助为念吾获免堕他业而以文墨相始终者皆夫人之力也吾年几半百始提举儒学于淮南夫人同在官者仅三载即往武林视其孥明年兵起仓卒复挈其孥冒涛江之险以东还吾时北至齐鲁东出吴越为孟浪之游益不以家为意夫人扶衰救弊食淡攻苦又十余年而防乱稍平门户稍静方抚二子以业耕率子妇以蚕织期成家以待吾呜呼孰谓遽弃吾而死乎前年夏夫人遣二子省吾鄞江之上二子谓夫人精力尚强饮啖尚善而两鬓犹漆黑吾长夫人二岁时属病脾气息奄奄日食不数合而鬓髪之种种者且就白矣吾恐一旦殒命他所夫人阻远不得就哭泣之位为终天恨呜呼孰谓夫人竟死而吾反存乎夫人始病时得兄子温书于会稽云夫人近病痰气甚惫吾意痰气夫人之故病也虽惫无害继见倪氏壻其言与温同且加剧焉吾始魂惊心坏是夜参半即星驰而东越三日抵家见夫人神气尚完语言尚爽朗日者又谓及秋必愈吾益意夫人之病虽惫然终可无害也呜呼孰谓以是而孽其躯乎岂吾之迂不事事贻艰投悴于夫人实有以累其寿乎自今已往孰与抚吾之子率吾之子妇以成吾之家乎吾之所望于后来者孤矣其于斯世亦无复久居之志矣天倘假以数岁之期惟当缚一椽于墓上待尽其余齿以与夫人共藏于兹土如斯而已矣呜呼哀哉呜呼哀哉吾于夫人少壮不得以相乐老不得以相守病不得以相扶名为夫妇实无异于过客之相遇吾上悖于天伦下乖于人道致使夫人生而衔恤以思没而赍恨以别天之为乎抑人之为乎吾怀之悲曷月而止矣犹幸夫人有子颇知书有女能尽孝菽水汤药不亏于生前衣衾棺椁不俭于死后又得吉壤廹近女家之左侧而且葬以逾月合乎先王制礼之意庶几神心恱矣体魄安矣零丁孤苦之怀亦于是乎其少慰矣呜呼吾言有尽吾痛其有穷乎一奠告诚老泪如泻尚飨









　　九灵山房集巻二十九
　　钦定四库全书
　　九灵山房集巻三十　　　　元　戴良　撰外集
　　九灵先生画像赞【共十九首】
　　其神之清秋高露寒而青田鹤鸣也其气之温光含辉潜而充然如赤琼也其文之昭盆盎纷如而古罍洗独精明也具此三美所以敛英毅而集众长葆醇熙而孚羣情也懿哉斯人葢智遍乎物行饰乎躬而学本乎诚者也
　　金华宋　濂
　　窅乎其凝者以道为家黝乎其泽者振徳之华悄然而深思者所以周其变沛然而大肆者又将畅其葩是皆世之所知也至于困而亨穷而泰齐喜戚于梦幻弃利禄犹泥沙吾欲从而究之已莫辨其津涯况可得而赞耶
　　余三十年间两赞叔能之像辞各异焉以见叔能年既高而徳愈进也因令侍史并书之前翰林学士金华宋濂记
　　志虑高洁秋水寒潭器局严慤峭壁危岩峻不可逾静无弗涵是谓徳人为众之詹
　　浦江郑　涛【元太常礼仪院博士】
　　懿兹臞仙金华之英造道自得脩辞立诚持乐之和秉衡之平出处翛然风月同清
　　鄱阳周伯琦【元翰林学士】
　　温温乎容貌之可即抑抑乎威仪之有媺迹虽寄乎朝着而与充诎者殊科志常慕乎山林而与矫崛者异轨长松之隂消揺曳屣人殆疑其为遯世之逸民而不知其为抱道之君子吾尝观其饬躬而操践端实缵言而论著宏侈可谓其行则儒其文则史者矣
　　金陵杨　翮
　　仁义为饬身之本忠信为奉国之基发为文章其声也希天将以斯人鸣太平之盛必使翔而后集览徳辉而下之若人也其视时为去就而以道为枢机也耶
　　临海陈　基
　　安履其素不傲以肆志廓通其变不茍以阿世夐乎蚤岁之芳华蔼乎前脩之气味人方暏紫芝于眉宇之间吾将求叔度于言论之外也
　　金华胡　翰
　　萧萧乎冰雪之姿济济乎山林之服萃和气以中充蔼高标而外肃虽著述之富有年于兹而进脩之功惟日不足庶几儒林文苑之间继昔贤之芳躅吾安得为之执鞭参翺翔而追逐
　　义乌王　祎【翰林院待制】
　　仙华之峰郁乎苍苍储英孕灵粲然文光伟才贤之迭兴接踵武而相望有美君子粹如珪璋言若不出口而其文则有千里朝宗之势貌若不胜衣而其志则有百链不折之刚玩天机之流动集艺苑之芬芳观其用心葢将追古人而颉颃者也夫身之退者徳必进迹之晦者名必扬造物者既俾若人以绝出之长则必使之鸣国家之太平和仪凤之铿锵岂肯置之于山林泉石之乡也耶
　　兰溪吴　沉
　　皥皥温温如三春曦是公徳容之腴炳炳彪彪如泰山芝是公文藻之辉此固足见其着外之美而不知其中自得之妙殆将追孔孟而为师是以操七寸之觚以开蔀于学苑破万巻之书而猎精华于道机葢不屑于词人艺士之为而直欲由伊洛而遡泗沂也
　　浦江郑　渊【元月泉书院山长】
　　神清气温乃道之充学淳行卓为士之雄瑟彼和氏之璧劲哉繁弱之弓或出或处与时卑隆纪甲子见趣舍之正考春秋穷笔削之工世之人皆以穷达为得丧而不知其特立独行古人之高风
　　永嘉张士谔【浦江县儒学敎谕】
　　九灵先生捐馆之八年伯衡过其乡邑从其子礼拜其遗像追为之赞曰
　　绪接二戴之后道探两汉之上卓尔为人中之英隠然负海内之望威仪文采尚莫能髣髴精神心术矧可以名状其跋涉道途也类子房之报韩其徬徨山泽也犹正则之自放世今若山斗之共仰公遽驾风霆而长往后死者之瞻遗像安得不慨斯文之将丧也与
　　金华苏伯衡【翰林院编修】
　　温乎其容维徳之充粹乎其文维学之纯斯世之人斯世之珍吾将与归非公其谁
　　临安刘　中
　　其容粹然其心霭然其文沛然非高视物表以乐其天者乎是宜论道庙堂之上唱道为儒林之先胡为而遯世顾啸傲乎风烟然身遁而名随闻之者亦兴起而慕焉
　　四明乌斯衜
　　直而温寛而栗处事虽简殊无傲色志乎圣贤之学充乎君子之徳廓然有容卓尔有立究千古之渊微为一世之矜式行当发挥所蕴以见于世岂容深处高遯于泉石也耶
　　兰溪徐　元
　　才可以济民而位弗称徳可以厚俗而时弗容是造物之啬于公耳然宏辞伟论所以宣人文昭圣学而埀于无穷者又不可谓不擅其丰也
　　浦江赵友同
　　被山野之裳衣怀琬琰之文辞其充然者岂从人而赢缩其退然者亦与道而委蛇放乎邱壑襟韵之夷旷视幼舆将何用于当世出乎埃神情之散朗叹叔夜不可得而同时
　　豫章黄　賔
　　冲然而中虚脩然而外颀将用于世也其才良其行羭或困于时也其神完其体纾若人者实廊庙之具匪山泽之葢其于学也深得虖道之妙讵世俗之可窥虽摛文弄藻嘲风谑月特其绪余要当与秦太虚黄庭坚并驾而齐驱者矣舍是之外则非吾可得而知也哉
　　姑苏姚广孝【太子少师】
　　萃乾坤清淑之姿无山林枯瘠之气其出也石渠天禄固争睹苍梧翠竹之英标其处也茅屋石田未必减金马玉堂之高致湛卢之劒匣藏则风雨时鸣琬琰之碧玉蕴而山川増丽呜呼浦阳人物耳目之所接者若容州文学之风雅遗音蜀山居士之咸韶帝制至于金舂玉应交振而错陈则长芗山长后先而并世率皆骑箕跨尾而神游乎上元鞭霆驭风以厯览乎无际然则狂澜砥柱之障谁复任之而九鼎一丝之悬凛其可畏前辈之所作成后生之所期望惟君与宋景濂氏而已
　　兰溪赵良恭
　　祭云林先生文
　　斯道与宋俱迁南东文献卓然婺为之宗各尊所闻丕绪大统风行日临山立海涌有元之衰耆老沦亡惟四先生扬其末光懿文太史事明天子长山华川内外鼎峙惟九灵公远迹自藏嬉游物表不耀其章譬诸寳器致用先毁顾瞻四杰丧其三矣幸公尚存为学者师孰是寡佑一老不遗自昔圣贤莫不有死死有可传祸福同轨公之表着实可不磨视彼区区何足少多前有千祀后有万世百年之间葢不必计人囿大化如冰在川成坏斯须乌可控抟有尽之形归诸造物其无尽者终古不没得失之理公已无疑我独何悲伤道之微星辰在上河岳在下孰扶其衰尚徯来者呜呼哀哉
　　金华苏伯衡【翰林院编修】
　　故九灵先生戴公墓志铭
　　九灵先生既殁之二十八年次子乐述其平生行述来京师授友同曰先君捐馆已久而墓石未铭乐年且埀老恐一旦溘先朝露是终无以暴其懿美于世子于先君为内侄又尝有师弟子之分知先君者莫若子也铭乌忍不为友同拜且泣曰是故友同之夙夜不遑自宁者苐念先生乃一代名儒宜托诸能言之士以埀不朽今既久而未有所属尚敢以愚陋辞哉遂叙而铭之先生讳良字叔能姓戴氏其先杜陵人十八世祖昭唐咸通间任浙之东道五部兵马大元帅平南节度使银青光禄大夫检校太子尚书令仲子堂始迁婺之浦江好驰马试剑故名所居里曰马剑厥后子孙日益繁伙乐善业儒为县之望族曾大父讳锡大父讳涛父讳暄皆隠徳弗耀先生天资警敏性至孝母刘夫人病日侍汤药抱持寝兴衣不解带者逾年居父母丧哀毁几不能生每遇忌辰辄呜咽流涕处兄弟备尽恩爱长侄恭早丧父教之逾己子早从乌伤朱震亨先生习医业后以其术大显于时官至太医院使皆先生力也生平嗜读书虽祁寒盛暑恒至夜分乃寐故天文地理医卜佛老之书靡不精究其防初治经习举子业寻弃去専力为古文时柳文肃公贯黄文献公溍吴文贞公莱皆以文章鸣浙水东先生往来受业门下尽得其阃奥与文肃公尤亲密公之死为经纪其家持心丧三年始归余忠宣公阙持宪节过婺州闻先生善歌诗数相过从论古今作者词防优劣公欣然曰士不知诗乆矣非子吾不敢相语乃尽授以平日所得于师友者而先生诗名遂雄视乎东南矣家居远城邑朋游讲习颇囏即买地县西结屋数十楹日与同辈讨论濂洛性理之微言家事有无悉置不问亲党或劝以营产业为子孙计先生谢曰子孙贫富非吾可知且家世业儒诗书之外亦不能有他图也居无何起为月泉书院山长后生士子接其风猷无不以践履实学相劝勉至正辛丑以荐者擢授中顺大夫淮南江北等处行中书省儒学提举然时事已不靖无可行其志乃携从子温浮海至中州欲与豪杰交而卒无所遇遂南还四明四明多佳山水耆儒故老往往流寓于兹先生每相与宴集为乐酒酣赋诗击节歌咏闻者以为有黍离秀麦之遗音焉国朝洪武壬戌以礼币徴先生至京师即日召见试文辞若干篇命大官予饍留会同馆名公钜卿见无虚日甚或以师礼事之既而上欲用先生先生以老病固辞颇忤防待罪久之一日感微疾即为书谢诸亲旧犹拳拳以忠孝大节为语迨疾亟召乐谓曰吾罪戾本深赖圣恩寛贷获保首领以死念无报効汝等幸自勉以葢前人之諐乃为贤子孙耳语毕遂端坐卒于寓舍实癸亥四月十七日也享年六十有七乐以道远不克扶柩南还乃择地火化奉其骨而归以是年十一月十五日葬于县南嘉兴乡西山之原配赵氏故宋宗室梅石处士必俊之女有贤徳先公八年卒至是合窆焉子男二人长礼本县儒学训导后十三年卒次即乐今为本县医学训科女二长适张琪次适倪佐孙男八孙女三先生神气爽朗美须髯不妄喜怒终日危坐无惰容与人言必吐露情实善诱掖后进尝以所居在九灵山晚年自号九灵山人故学者咸以九灵先生称之所著述有和陶诗一巻九灵山房集三十巻春秋经传考三十二巻藏于家呜呼先生以盛年遭世多故晚遇圣朝而廹于老病故终身莫克伸其志然志虽不伸一时而文章之铿鍧炳耀所以光前修启后武维持斯文而振其遗绪者固自足伸于永久也铭曰
　　身之彊也时则已非时之逢也身则已衰韬英敛华大昌厥辞虽不获荐郊庙而亦有足乐于山巅水涯呜呼先生之高也岂后人而无知
　　文渊阁修书官修职郎太医院御医门生赵友同撰







　　九灵山房集巻三十
　　钦定四库全书
　　九灵山房集补编上
　　【集中遗篇与载于他书而小异者谨就所见补之后有所得当续増焉殿泗谨识】
　　诗
　　寄宋景濂六首【见宋文宪集　山居稾载咏怀三首与此小异】
　　结庐在穷巷艺藿仍种葵谓将究安宅何意逢乱离三年去复还邻室无一遗我屋虽仅存藿悴葵亦衰海田既遭变井邑还日非扶杖一行游厯览多所悲本不居市廛悔之将何追【山居槀咏怀之一】
　　庭前两奇树常有好容色年年遇雪霜谁谓寒当易道丧涉千载亲友谊日薄既贵乃忘贱岁晏谁堪托厌此里中居行行至吴国不见新相知唯闻古时迹古有延陵子施恩死逾博一朝协心许寳剑非所惜此事难再逢吾行复何适【山居稾咏怀之二】
　　辞家独行迈捐躯远从戎已谓勲可建如何志无终主将东南征桓桓震羣雄茍秉先登羽即定一举功自非陈力徒亦可备折冲制胜两楹内设奇樽爼中兽尚惮为牺人岂昧藏弓况复已多贤何能奋薄躬
　　东州有一士与世亦殊伦借问何所殊守贱与安贫好爵吾不贵至寳吾不珍聘币照闾里视之若浮云灌木荒绕舍薜荔深拥门岂忘其靡丽茍得非所欣举世少知者我独慕其人时时往见之聊用萦心神愿言携壶约长与尔为邻
　　穷居寡人力绕屋荒草莽纷纷集鸟雀寂寂绝轮鞅病夫亦何为呼儿具藤杖时复林野中披榛独来往田父荷锄至相与饮眞赏宁知雨露深但说桑麻长人生适意尔何事蹈时网
　　少小秉微尚游心在六经冉冉年华迟乃与尘事冥入秋多佳日何以陶我情园蔬青可摘新谷亦既升命室酿美酒一壶聊复倾儿女戏我侧亲戚还合并此事已云乐吾生岂无成俯仰百年内忽如流电荧【山居槀咏怀之三】
　　义门诗【见麟溪集】
　　唐虞去我远伟此薄俗敦坐徴宋子语起拜郑公门郑公多孝义宋子所尝言我请喙其精为尔一二论尔先家睦州中徙此山樊有类植园木根多枝乃蕃曰惟九世祖秉志何轩轩高探百圣窟深斸六籍根修身以及家秩秩严卑尊遂令云仍裔承顔尽春温方其厯四叶尤笃手足恩世运属多虞羣儿仍搆患当时急难意鹡鸰而在原又如融褒辈争赴张俭寃而兄竟沈命慷慨死不难弟也实归窆三载庐邱墦悲动乌鸟集洒血苍崖丹人亦孰不死媿此季与昆精诚既上格遗泽能我悭门墙茂棠棣堦庭盛芝兰岂无兄与弟我其弄箎壎岂无曽与元我其同防燔宿集谓已殷内外无或喧同心与安贞大字标堂顔训辞诚缕缕规范何闲闲宛将仁者矛剜却不义肝问胡能致之诗书惟屡翻平生菽粟味肯用饰轮辕遂浚古礼渊彻彼异敎藩先将谨丧祭次可严冠婚我后固已恤奈此寡与鳏赡饥及赒寒米纩朝暮颁居族暨掩骴庐冡东西存末俗凛生风动为人所叹淮浙尚无有乡邦眞独观尔其敦尔行持用防彼顽所以明圣朝天泽常奫沄请看乌头表光辉照门阑讵曰一家私借尔囘狂澜我尝观我人厥初皆一源叔兮祖所子侄也父所孙只縁混异姓彼诟来防防妇姑且谇语遑恤同气残终然孝与弟百行兹其元岂不悦尔道困彼舌腭反惟兹郑氏子同具衣与冠是心何独殊此理昭无昏谅哉刚耿士不受柔弱吞羽翼一我备居室亦我安栖栖何为者感此泪河翻便将书尔行付以金石刋金可烁而渝石可碎非完不若歌我诗传之闾巷间庶令憸薄夫闻此心为酸化一以为十百万此其端浇风或可淳古俗亦可还但恨才力薄发声俚且繁宋子实知我我辞尔其删
　　永乐寺【见宁波府志】
　　舜江东下舣官船几听潮声任往还老去未知重到日梦中唯识旧游山秋风飞舄来天外沧海遗珠出世间为问尔翁强健否龙山高绝许谁攀















　　九灵山房集补编上
　　钦定四库全书
　　九灵山房集补编下
　　文
　　吴先生哀颂辞序【见康熙间刋本　按吴先生卒葬此序为核故附载于此辞同不重出】
　　先生婺浦江人讳莱字立夫集贤大学士荣禄大夫吴公长子也重纪至元六年夏四月九日以疾卒于家得年四十有四尝一试于礼部不中二子谔谧至正元年十有一月二十四日葬先生于盉坞之原葬后一年命良为辞以哀之良虽不敏然尝受学于先生谊不得辞乃为追述平生而为其文曰【云云】
　　书天机流动轩巻后【见天顺间家乗】
　　良盛年时识豳国余忠宣公于浦江官舍公方持使者节行县欲执弟子礼莫可也后游郡城遂因论诗获质所疑于公公为书此四篆以遗葢良所居轩匾也携归山中乡友宋君景濂首为赞一通且贻书东阳陈君君采记之而金华胡君仲伸乌伤王君子充麟溪郑君仲舒皆先后为文以寄即尝命工刻置轩壁矣亡何天下大乱在在兵起乃一切委弃避地海隅及以埀暮之年归视故居轩虽茍完而壁间旧刻无复存者急探行槖仅得公所书亲迹及四君记文搨本而已景濂之赞亦竟不可追踪巻中跋语则后所追为者也于是公以淮南行省右丞死节安庆君采以处士死于乡入国朝景濂以翰林学士责死西土子充以翰林待制斥死北地仲伸亦以儒学敎授寄死野人家同时流辈凋落殆尽独仲舒以前朝故官家食无恙然亦颓然老矣由前至今俯仰未三十载而变幻不常如此所恃以持久者惟字画与文章又未知去此三十载其字与文与所蓄之人还能相守如今日否学佛之人指幻境为空华岂不信然欤良既以四篆四记联之为巻而复详着其始末于后暇日一取阅之安得不为之三叹乎元黓阉茂之岁夏五月既望九灵山人戴良书
　　鹤年先生诗集序【见丁鹤年集　与鄞游原稾小异】
　　昔者成周之兴肇自西北西北之诗见之于国风者仅自豳秦而止豳秦之外王化之所不及民俗之所不通固不得系之列国矣我元受命亦由西北而兴西北诸国若囘囘吐蕃喀尔喀辉和尔伊啰勒琨唐古之属往往率先臣顺奉职称藩其沐浴休光沾被宠泽与京国内臣无少异积之既久文轨日同而子若孙遂皆舍弓马而事诗书至其以诗名世则贯公裕实马公伯庸萨公天锡余公廷心其人也论者以马公之诗似商隠贯公萨公之诗似长吉而余公之诗则与隂铿何逊齐驱而并驾他如高公彦敬库公子山达公兼善雅公正卿聂公古栢乌公克章鲁公至道二公廷珪辈亦皆清新俊拔成一家言此数公者皆居西北之远国其去豳秦葢不知其几千万里而其为诗乃有中国古作者之遗风亦足以见我朝王化之大行民俗之丕变虽成周之盛莫及也鹤年亦西北人其视数公差后起家世以勲业着而鹤年兄弟俱业儒伯氏之登进士第者三人鹤年乃泊然无意于仕遭时兵乱逃隠海上邈不与世接凡幽忧愤闷悲哀痛苦之情一于诗焉发之观其古体歌行诸作要皆清丽可喜而注意之深用工之至尤在于五七言律但一篇之作一语之出皆所以寓夫忧国爱君之心闵乱思治之意读之使人感愤激烈不知涕泗之横流也葢其措辞命意多出杜子美而音节格调则又兼得我朝诸阁老之所长故其入人之深感人之妙有非他诗人之所可及呜呼若鹤年者岂向数公之流亚与然数公之在当时皆达而在上者也世之士子孰不脍炙其言辞鹤年遭夫气运之适衰方独退处遐陬而为所谓穷者之诗以自慰其能知夫注意之深用工之至者几何人哉知与不知在鹤年未足轻重苐以祖宗涵煦百年之久致使遐方绝域之诗俱得系之天子之国而鹤年之所以着明王化民俗之盛以与数公并传于斯世者将遂冺无闻矣不亦重可悲夫故取其吟稾若干巻序而传之以俟世之知鹤年者相与讽咏焉耳鹤年之清节峻行已别有传兹不着至正甲午秋九灵山人金华戴良序
　　夷白斋稾序【见夷白斋集　与吴游原稾小异】
　　夷白斋稾合四百五十四篇通奉大夫内史临海陈先生所着良既访之先生尽得其稾而编次之以为三十五巻而复序其篇目曰世道有升降风气有盛衰而文运随之故自周衰圣人之遗言既熄诸子杂家并起而汩乱之汉兴董生司马迁扬雄刘向之徒出而斯文始近于古迨其后也曹刘沈谢之刻镂王杨卢骆之纤豓又靡然于当时至唐之世而昌黎韩子以道徳仁义之言起而麾之然后斯文几于汉奈何元气仅还而剥丧戕贼复浸淫于五代之陋直至宋之刘杨犹务抽青嫓白错绮交绣以自衒后七十余年庐陵欧阳氏又起而麾之而天下文章复侔于汉唐之盛未几欧志弗克遂伸而学者又习于当时之所谓经义者分裂牵缀气日以卑而南渡之未卒至经学文艺判为専门士风颓弊于科举之业而宋遂亡矣文运随时而高下概可见矣我朝舆地之广旷古所未有学士大夫乘其雄浑之气以为文者固未易以一二数然自天厯以来擅名于海内惟蜀郡虞公豫章揭公金华柳公黄公而已方是时祖宗以深仁厚泽涵养天下埀五六十年而戴白之老童儿幼稚相与鼓舞于里巷之间晏然无以异于汉唐宋之盛时故一时作者率皆涵淳茹和以鸣太平之鸿休其摛辞则拟诸汉唐说理则本诸宋儒而学问则优游于周之未衰学者咸宗尚之并称之曰虞揭柳黄而本朝之盛极矣继是而起以文名家者犹不下数人如莆田陈公之俊迈则有得于虞公新安程公之古洁则有得于揭公而临川危公之浩博则又兼得夫四公之长者郁郁彬彬何可及哉近年以来独危公立帜词坛自余数公常想见其丰采习闻其謦欬邈然其不可接者久矣于是沦没殆尽而得先生以绍其声光先生黄公之高第弟子尝负其所有溯长江游吴中久之自吴逾淮泝黄河而北达于燕赵留辇毂之下久之于时虽未有所遇然自京师及四方之士无问识与不识见其文者莫不称美之不置则其得之黄公者深矣岂惟黄公葢自虞揭而下数公亦皆得而师友之故其为文雍容纡徐如冠冕佩玉周旋堂陛之上驰骋操纵又如风云虵鸟按行于阵伍之间而音节曲折则与前之数公如出一律也后由京师还吴中居无何我吴王闻其学问即以枢府都事起于家不几年间遂屡迁而长其省幕其后调太尉府叅军由叅军升内史迹愈显而文愈工国家之制作及四方之求之者皆随手应之葢沛乎其无穷矣夫自周衰以来至于今几二千载其阅世非不远也厯年非不久也能言之士非不多也斯文能自振拔以追于古者惟汉唐宋及我朝此四世而已而四世之中士之卓卓可称述者又不过数人焉何才之不数出而人之难得若是哉于此有人焉能以卓卓可称者自期待又幸遭逢于时而得大肆其著作世其可不为之贵重之与余于先生之文读之累月曾不能有所去取于其间虽片言半幅咸取而録之者所以明先生于一字之微皆可为斯世之贵重也先生为人温良慈惠其从政寛易爱人与人交于恩义最笃虽待臧获初未尝疾言厉色平居葢雍雍如也若先生非所谓有徳有言者耶夫诵其诗读其书不知其人可乎故予序先生之文而并及大要可纪者如此先生名基字敬初夷白斋乃其自号也故以题其稾云至正二十有四年岁在甲辰夏五月朔旦书





　　九灵山房集补编下
　　原跋
　　右九灵山房集凡三十巻吾曾叔祖提学公之所作叔祖司训公吾先人纯素处士之所编校者也其遗稾藏于家久矣昔先人于宣徳中俾洎二弟綎师事曁阳姻友公寿倪先生而受业焉先人与先生平居交谊甚笃因惧遗稾驯致散失乃出而示之相与议及锓梓传世未几吾长兄綂次兄纺不幸遽卒于前先人由是愿莫之遂竟赍志以殁不肖孤等追忆遗训在耳耿耿不忘比于去载冬获会诸亲旧谋勒先人墓志铭昭示贞石而先生复申前议将成厥美等幸赖遗徳余庆勉世其业用敢谨于正统甲子仲春倩摹工锓梓今工既讫呜呼庶几始克少偿先人夙志抑亦上续前人之懿绪下诒后嗣之徽谟云集外有和陶集一巻刋版翰林行世惟春秋经传考三十二巻其同门友宋太史景濓公详为之序惜未暇刋耳正统十年岁次乙丑夏六月望前一日从曽孙拜手谨识
　　殿江十四世从叔祖九灵先生诗文集三十巻编于男礼叔仪暨从孙我十二世祖讳侗字伯初刻于从曾孙我十一世祖讳字彦瞻惜未几板烬于火康熙间重刻仅十之三四邑司训秀水曾缯闗先生稍为勘补司训尝得别本未谋梓今求其书葢无复存者岁庚寅江弟殿海殿泗游武林得钞本于鲍君以文家鲍君性嗜古手为叅校又为借得汪氏钞本及姚江黄梨洲先生手钞选本先是嘉兴曹君仲楳与余季善至是竟得原刻本邮致山中再拜繙阅恍见先人手泽奕世尚存乃慎相校讐疑者仍之复是正于杭堇浦太史再三反复始克就梓原编自山居迄越游诗文类次时地皆可寻按目録与题文少异者编成于先生没后今不敢易也题序纪传遵其旧而益其所无复约举事迹证诸史集暨家乗订年谱一册其有遗篇及互异者别为补编以俟续采庀工于辛卯之春从叔圣鼇龙田圣伦乐清共襄其事阅一年工竣先生节义文章前人赞述详矣遗书若春秋经传考和陶集今不知尚存与否要以心精所在必有灵物呵防其间故此编燬而复全水火湮埃不能湮没吾子姓读是书者庶几仰先徳之流传谨遗编于勿坠且无忘鲍氏曹氏之勤焉其可也乾隆壬辰夏月十四世从孙殿江谨识











