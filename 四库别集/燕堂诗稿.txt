　　钦定四库全书　　　　　集部四
　　燕堂诗稿　　　　　　　别集类三【宋】
　　提要
　　【臣】等谨案燕堂诗稿一巻宋赵公豫撰公豫字仲谦常熟人绍兴间由进士知真州官至寳谟阁待制是集巻首有传一篇不着撰人姓名称公豫本宋宗室子南渡后徙居常熟然考宋宗室世系表诸房辈行无以公字相排者不知其出何属也传又称公豫所着燕堂类稿原本十六巻诏诰表策多为时传诵其诗因属对不甚工切泉州守蒋雝选録全部澄汰太甚仅存若干首是公豫止优于文而诗则非所擅长是帙虽抄本仅存选宋诗者亦未经采録今读其诗虽吐属未工而直写胸臆不失为南宋一传又称公豫居官亷正常言吾求为良吏不求为健吏去任之日挈壶浆攀辕者甚众而公豫殁后马和之作志表其墓曰清显是其政绩实有足纪者因人以存其诗亦所以补史之缺畧也乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　燕堂诗稿本传
　　赵公豫字仲谋本宗室南渡徙居常熟因籍焉幼聪警五六岁记左氏传不谬一字及冠逰四方所至文人争相邀迎如莆田陈元矩昭度金华陈天与良祐华亭许上达克昌兰谿范茂明浚新防马鲠臣持国并一时名公咸以国士遇之其在故乡则与冷良器为莫逆交誉满缙绅文名日起旋登进士第绍兴间知真州公豫为人沉厚简重居官亷正常言吾求为循吏不求为健吏以故去任之日挈壶浆攀辕者甚众累阶至寳谟阁待制致仕着有燕堂类稿十六巻诏诰表防多为时传诵其诗因属对不甚工切泉州守蒋雝选録全部澄汰大半仅有若干首皆中年逰歴而作者自州郡以迄馆阁所赋率删去不存殁年六十有四葬虞山之拂水岩西三里工部侍郎钱塘马和之作志表其墓曰清显


　　钦定四库全书
　　燕堂诗稿
　　宋　赵公豫　撰
　　世途
　　世途若戈矛达人自宜淑春日玩春桃秋时赏秋菊闲来与客谈兴至取书读渇饮溪头水饥餐缾中粥即此可忘忧世人奚碌碌黄农不复生谁为大化育此身当自珍毋为世所辱
　　教授祖守中逢清以秋菊佳咏见贻次韵奉答
　　重九寓淮隂尘嚣忘境寂金风徧原野芳华未销歇结友步林防秋容正纷发疎篱隐士居丛菊堪怡悦淡逺异凡葩清香恋逰蝶皎如氷作盘长才无放逸广文祖先生鸡羣之鹤立挥洒赋新言羣贤皆侍侧一编惠逺人捧诵几晨夕
　　严先生钓台同范茂明浚赋
　　汉帝中兴握赤符先生恬澹隐名区羊裘自是林泉物龙德原非将相徒不学淮隂遭戮辱岂同尚父预匡扶髙踪卓絶横今古瞻拜桐江感叹俱
　　陈元矩昭度纳姬戏赠
　　半载幽居太寂寥春风送暖此良宵深情不必旁留恋好布罗帷笼阿娇
　　赚得姬人下镜台锦衾角枕手亲裁鱼鱼水水成佳防懒向书堂事酒杯
　　瑞香
　　本属庐山种今移到小堂疎枝依浅土永日吐清香不独供欣赏还宜兆吉祥春深花气减对此更微茫
　　留别【阙】州牧孙德操懋
　　贤守公余雅防开荷香馥馥入蓬莱骅骝与座称仙吏樗栎趋陪愧钝才纬武经文资妙略民胞物与广滋培萍踪将返琴川棹铃阁新吟切溯
　　游琅琊寺
　　滁阳饶古迹山水境幽然名流相接踵题咏日纷繁我来值长至欲一向山前适逢豪侠友相约入林渊巉岩如虎伏苍松似龙眠少憩闻清磬徐步览名泉山僧供茗椀不为礼数牵坐卧兴夷犹啸傲山之巅
　　秋日游焦山寺
　　舟行依岸曲积气一峯孤日烈秋容老霜寒木叶枯闲云留佛宇幽鸟借僧餔何日寻真隐名山信杖扶
　　金山
　　波涛流不息山势独纵横髙阁空中现浮图雨外晴帆樯归客稳钟鼓卧龙惊是处开生面风云别有情
　　鹤林寺
　　山径纡徐上行吟喜自如苍松夹道路翠竹绕门闾是处无纷扰到来懐隐居南朝碑尚在遗事信非虚
　　北固山
　　名山推北固乗兴一登临古庙稀人语虚堂响树音江涛堪寓目禽鸟足娱心坐卧言归晚前村月满林
　　甘露寺
　　名山城北峙突兀到清虚刹踞飞云上僧从絶顶居江涛声断续松柏势扶疎晤对忘人世登临意自如
　　滕王阁懐古和新防马持国韵
　　扁舟直入南州界屈曲河流势澎湃浩荡银涛气灏漫渊源不竭通九昔年作客豫章城弗覩髙楼恒介介再来胜地续前縁画栋雕梁称絶快子安一赋传古今俯视羣言犹草芥西山苍翠无变更南浦烟云几成败凭栏睇视爽凡襟惹起狂情破逰戒敏饮醇醪似蔗浆细览词章如披薤寄身天地原寛闲我独伊何逢险隘落霞孤鹜景偏幽秋水长天恬不怪信知造物有化工能防妙义方无疥长啸楼头逸兴豪得意忘言絶机械匡庐有约次游遨务须了却林泉债
　　金陵懐古
　　六代金汤固桑田几变更梁台秋月冷吴苑晚鸿鸣禾黍逢时茂人心向化平江山存胜迹我辈得怡情
　　庐山
　　庐山不可尽蹑屐且相寻峭壁悬崖险幽泉仄涧深苔痕侵竹径云气结松隂古刹安禅静闻钟砭俗心
　　梅仙祠
　　汉尉埀纶处遗风事可传林深飞鸟入水隔小桥连道室幽如许山花晚倍妍到来心志静不复有尘縁
　　新安江泛棹
　　秋水何清澈舟行境不穷猿啼深谷里人泛碧流中云影连帆影林红映日红滩声时断续髙旷羡渔翁
　　访滕王阁旧址
　　滕王髙阁已尘埃故老犹传结搆材南浦寒潭秋月浅西山爽气晓风开韩公碑碣生苔藓王子文章没草莱举目章江多落寞萧萧云树摠堪哀
　　韩侯钓台
　　湖水盈盈歴古今我来凭吊识淮隂王孙自失三齐志漂母谁怜一饭心封拜不堪仍赤族交逰未可仗黄金富春亦有埀纶者独引髙风爽客襟
　　严先生钓台同范茂明赋叠前韵
　　处士星光耀斗符汉家幸有此区区【下阙】


　　赋赠许上达
　　十载驱驰万里程鸡林自昔饮香名欣瞻霁月光风度得苍葭白露情博爱已征钦古道赠言端可重生平回舟再谒吟诗处错落珠玑映水明
　　月夜接友人书
　　湖水春来泛碧波伊人暌隔怅如何梅花着露香还艶竹叶临风色自和形影莫亲凭梦寐中情频写寄诗歌鱼书忽喜今宵到复值堂前好月过
　　采石矶懐古
　　姑孰江头暂置邮凉风萧飒胜三秋燃犀韵事归何处披锦诗人迹尚留广济刹边松树古峨嵋亭畔晚烟浮六朝霸业成残垒惟见茫茫水北流
　　暮云亭谒青莲先生祠
　　学士风流不可名暮云犹着古贤声衣冠渺渺成黄土松柏萧萧散紫英几见骑鲸寻皓月当年披锦酌飞觥遥遥岁序还思敬祠宇重光俎豆情
　　亚夫墓
　　鸿门不用业成灰碧血孤忠蓄夜台落日兎狐眠宿土新秋猿鹤叫余哀虹光闪烁凌云汉防窃卑污没草莱传道英灵能显晦登临纪异愧无才
　　髙祖庙
　　尺土无阶起沛丰大风一曲压羣雄秦闗约法成王业楚国抡材卫帝宫逺引留侯悲鸟兎矜功韩信困牢笼堪怜戚氏终人彘智畧何曽事事工
　　送春歌
　　时光如箭逓相催三春竟过夏方来红英渐落幽三径緑叶初肥映翠苔太息劳生同若梦四十年华轻断送譬如朝露最伤情且趂年光免嘲弄阳和布泽满丘墟黄鸟声啼自巻舒闻声自可娱清昼何必嗟嘘向敝庐独念须眉惊渐老事业无成悲潦倒旷志深沉似碧潭孤情磊落如芳草惜春还作送春逰片刻风光未易酬妙绪清言成韵防飞觞举盏涤离愁良防弗长随往迹转盼须臾即宿昔古人秉烛非清狂吾辈好把时光惜
　　江行漫兴
　　江南二月好风光杏蕋桃花间緑杨是处芳隄嘶牧马谁家红粉盼孤航永嘉时过人皆尽建业潮来波自扬物理静观多变幻长歌差胜奏笙簧
　　小孤山
　　一柱巍然秀不顽近邻彭泽达沙湾吴花带雨参差媚楚柳迎风次第班屈子行吟伤放废渊明归赋爱投闲劳身未赴安恬计且向名山几度攀
　　琵琶亭
　　谁把琵琶清夜弹香山静听谱无难江州自古成佳话亭上于今美大观湓浦新流春涨碧匡庐徐转朔风寒逰人不乏留题兴孰擅骚情踞坫坛
　　新燕
　　养成羽翼在雕梁掠水穿花技本长舌口澜翻惊午梦好风吹到竹方牀
　　采莲曲
　　防灔溪光似辋川新荷出水更嫣然为言全盛红顔女莫折花枝入画船
　　隋堤布市
　　隋皇宫阙已荒丘剰水残山发旅愁丝竹管弦成往事空余梭布市扬州
　　维摩寺和冷世修韵
　　放达得真赏风流多逸才春邀仙子佩夜雨法王台云磬杯前落昙花曲畔来但教元度在明月不须来
　　古梅
　　古折何如此吾知本自根歴年香不改易世骨犹存祗守芳心淡宁期俗士扪逢春百卉艶对此似儿孙
　　桃花坞懐古
　　坞号桃花着歴阳张公曽作读书堂琅琅文采光前代奕奕儒风显盛唐履境懐人诚韵事居今稽古属贤良河流不减当年緑酌水犹余翰墨香
　　次韵奉答教授祖守中逢清
　　方今士习叹卑微宫墙何者切瞻依祖君守中来倡导羣材就法识趋归夙昔风标矜独步文坛立帜能直树论文角艺日无虚雅防名流常脱屦文旌揽胜英风扬击鉢吟成冠词塲芙蓉出水成髙调牛斗直射莹精光一氊暂屈萍藻渌相契同官洵迈俗贤宰鸣琴逸韵飞少尹哦松音调续无殊畹芷与湘兰斋头苜蓿共盘桓撷秀台前开宴防合芳亭下结新欢倡酬互见珠玑落起弊扶衰金石药名篇大半寳丰年可以疗饥兼济涸自惭樗栎薄髙林毕生荏苒叹浮沉登陟名山应拱手临流胜水毎萦心但遇瑶编称汗漫目动神惊骨髓换表扬前哲本愚衷敢谓博名标月旦防公诗赠率天真犹观大匠作舆轮法律岂惟超近日风神抑且过前人
　　郊外
　　秋色全摇落幽寻兴未穷闲云回逺岫飞鸟下孤桐人事寒相迫枫林老益红胜游堪自适何必上崆峒
　　登燕子矶
　　岩石着江干扁舟依岸难钟音清晚屿日色下寒滩寺古藤萝碧霜严木叶丹登临殊快意趺坐看回澜
　　迷楼
　　大业繁华地荒凉一梵宫烟云犹夙昔粉黛已成空今古兴亡事循环宇宙中知人与论世端属在儒衷
　　彭泽懐古
　　青山环小邑白水绕孤城楚蜀源流逺衡庐气脉清云浮萦客思日落动波声堪羡陶彭泽归田不问名
　　西子湖同马先生赋
　　湖水澄如练中流好放歌桥梁通小艇楼阁倚岩阿响屧廊犹在采香泽不磨武林佳丽地游衍乐如何
　　彭祖井
　　茫茫海甸几沧桑井泽犹余姓氏香道术尽人夸往事仙踪何处仰遗芳云龙山下风霜冷戏马台边草木黄惟有城隅一掬水春秋代谢自清凉
　　留侯庙
　　微茫祠宇着山中曲径悬崖杖履通一调楚歌声断续八千甲士散西东良臣逺识存真隐赤帝雄心赋大风惟有彭城留皓月春秋光照尚和同
　　次韵奉和蒋元甫雝瑞兰诗兼贺诞孙
　　名花不与众为行特向瑶阶献吉祥一榦亭亭标异彩数枝灿灿发幽香髙懐直与同清艶雅韵犹能并洁芳积厚流光邀美报兰孙应瑞庆华堂
　　偕冷世修逰顶山广福院
　　山寺寂无僧空门白云冷惟有寒松枝悠然照潭影
　　赋赠容州刺史马鲠臣持国
　　扶风家学属渊泉刺史分符继起贤坐啸名篇词典要十春佳咏语轻圆虞山防幸腾飞葢琴水邀荣泛画船今日逺人寻旧好抠衣铃阁拜君前
　　崇德县簿冷世修招饮
　　早衙已放又清歌文采风流孰若何别圃娱情多典册疎篱适兴杂藤萝秋容色灿迷鸿雁园菊英含续芰荷饱德霏霏谈论爽如观大匠斧髙柯
　　赠池州倅赵汉卿昻发
　　池阳别驾号宗工博雅持衡景岱嵩召杜兴歌德并美龚黄政绩颂同功清华独擅标江左伟望无双冠域中何幸旌旄来吴防得瞻懿范沐仁风
　　赋答钱塘马先生见贻即次原韵
　　三秋初届雨凄凄序转重阳风日西正苦僧房无快境贻来新咏自珍携芙蓉带水成真艶鸿雁凌霜作夜啼拟过髙轩聆妙谛恐劳斋供太常妻
　　和马先生再叠前韵
　　连朝襆被冷凄凄客屐湘江到浙西长叹故园秋渐老快逢诗伯句频携回廊待月来僧梵曲径看花听鸟啼转盼雪霜应按候调琴协瑟念山妻
　　和马先生留饮三叠前韵
　　招饮醇醪破寂凄夕阳掩映画楼西狂澜就下偏维挽峻岭难登毎屐携自有珠光能射照无嫌驭屈作悲啼连朝拟订盘餐约谁主僧庖代故妻
　　和马先生雨中见过四叠前韵
　　连朝风雨苦凄凄邮得贤书到浙西【是日寄到江南闱榜】带屐冲泥叨饫液贻来新咏又相擕清霜落木初成绛浅渚依鸿半作啼偶合温家谐韵事【先生倒用印章援日观事自解】司农掌印有能妻【先生贰农部时夫人司印记】
　　夜独饮五叠前韵呈马先生
　　云舒风布景凄凄秋色缤纷遍浙西媿我厨荒情未展防公谊笃酒频携深嘉经纬匡时俗还羡诗歌当笑啼独酌亦能消永夜倡酬殊苦少荆妻
　　和马先生晓起六叠前韵
　　秋英渐落景幽凄叹息征衫滞浙西三竺风光公素览两峯山色我新携禅房境冷逢仙侣客子心闲爱鸟啼揖别黯然情未巳曰归难对乐羊妻
　　兰谿范茂明过江来访和韵见贻七叠前韵奉答
　　倡酬已六破荒凄词客贻吟又日西欲罢未能情寓胜将归更喜友相携上天竺外霜华重西子湖头乌夜啼此境盘桓差快意无烦鼔瑟并姬妻
　　和马先生赠别八叠前韵
　　小酌僧房破冷凄明朝分手各东西一肩行李帆樯便尺幅龙蛇什袭携水驿山程劳记忆天光云影任歌啼得通音问凭鱼素此际伤情似女妻
　　慈教寺同冷世修赋
　　古刹傍江头凭髙豁逺眸云光时散合山影半沉浮不语防空界随縁作胜逰老僧指防处心事几多休
　　立春日作
　　春风有脚到柴门最爱朝曦气自温养性颇知学是贵涵情尤识道称尊土牛应候农功起木铎传音官儆存惟愿四方成乐岁投戈解甲牧鸡豚
　　书建州刺史鲍祗劝农诗后
　　使君劝稼泛清溪才问髙田又及低蛙鼔鸣畦芳草际莺梭掷柳画桥西堪怜南亩波生浪且喜东庄麦秀齐五首新诗发性府还从老稚慰呼啼
　　主簿陈元矩署中畜鵞
　　素羽称修洁苍音听不禁田间宜养育官舍莫栖侵博爱儒生量矜全物性心从今传韵事谁谓擅山隂
　　纳凉
　　移榻空亭纳晚凉更深露下芰荷香行云敏防如流水爱有游萤入画梁
　　江宁阻风
　　篱落鸡豚傍水涯萧萧杨柳放新芽石尤故逞波涛恶使我行踪看晚霞
　　华陀墓
　　操技颇称良全身苦不早堪嗟魏老瞒今亦同枯槁古墓尚巍然防茸皆宿草经春一发生士女争祈祷
　　漂母祠
　　英雄未得志落魄有谁怜一饭寻常事千秋颂母贤
　　卄四桥
　　桥在大业间今日已倾圯万古长不磨云山并烟水
　　逵弟招饮
　　天潢家世本同宗玉质亭亭似岱嵩海国快逢情契合华堂盛集酒香浓谈诗雅以唐为法植品端惟汉是从握手雉臯旋别去暮云春树想髙踪
　　玻瓈泉
　　都梁环绕尽髙山山下幽泉沁齿甘【一作防水干】入境顿忘人事扰临流能润舌喉干孤亭掩映风云幻曲槛迷离烟雨寒泗地年来成泽国奠安常作救时看
　　送汉卿再判池州
　　阀阅清华自职方长才重莅古池阳刑曹借箸邀宸眷秋浦分符定庙堂熊辂声闻舒骥足朱旗色映快龙光公余寄兴躭文字彩笔仍流翰墨香
　　喜范茂明至
　　兰陵江下富春连三色桃花色泽鲜夜雨忽然添尺涨晓寒犹可着重绵轻囊括尽烟霞趣逸兴吟成风月篇太息尘氛京雒客谁能潇洒得安禅
　　徐孺子祠墓
　　孺子遗踪何处寻进贤门外树森森登堂展拜情维系过墓倾心敬自深剰有黄鹂鸣院落还来云影覆山隂章江积雨増愁思此日新晴爽客襟
　　吕梁洪
　　吕梁篱落走鸡豚小泊扁舟日已昏极目黄流来汴泗有情明月匝烟村隄长柳宻巢归鸟水急风髙浪打门此去彭城知不逺凭今吊古我思存
　　戏马台
　　戏马台边风色寒黄河昼夜水弥漫椎心毎恨英雄尽放眼还知天地寛宴设鸿门王气在烟销秦阙覇图残知几亚父身先死不见隂陵行路难
　　同鲍祗登醉翁亭看欧阳公手植梅花
　　欧亭犹在望梅萼自芬芳地以人为重花为植者香山峯皆拱列石骨尽昻藏文采风流事防军独擅塲
　　上已
　　芜城逢上已散步答年光北郭埀杨媚西郊碧草芳人皆趋靡丽我独恋春阳更爱双飞燕翩翩语画梁
　　浮梁舟行
　　一棹沿溪上沙明水更清迷蒙细雨湿起落片帆轻磐石中流出新篁逺防生客心无所系闲坐听春莺
　　祁门驳
　　舟小名为驳临河体实轻扪滩鱼贯上放溜雁行行云气仙山静风声逺树鸣时和春又暮旷览可娱情
　　黄冈
　　黄冈临古岸依谷尽人家老稚崇清俭衣冠鄙俗华花香幽径僻鸟噪夕阳斜俯仰情何寄烟霞自足夸
　　滕王阁
　　佳名由帝子千载尚余芳带水来章贡羣山拥豫章楼台夸壮丽鱼鸟焕清光粉壁多词翰风流孰擅长
　　望庐山
　　庐山何峻极一望尽苍清不辨松杉色谁闻钟磬声飞崖悬瀑布幽谷语春莺堪羡岩栖士空余人世情
　　大孤山
　　客路将几月舟行见大孤时和花烂熳景淑鸟飞呼径有烟霞气村无市井夫旷观多乐趣何事苦嗟吁
　　陪钱塘马先生游两峯僧寺
　　两峯舟少阻精舍可桥通竹映阶苔緑桃侵佛幔红心萦章贡外【时从江右至浙】情寄笑谈中坐久愁烦渇供茶爱逺公
　　冷泉亭
　　泉不因人热渊源自古今名流躭韵致智士悦清音径有烟霞趣亭无鸟防侵浮生徒碌碌谁自涤凡心
　　岑山
　　山踞浙流顶波声耸独尊帆樯移野浦钟磬出烟村脩竹凉风咽巨鱼暑气吞层巅一矫首海面见云根
　　谒伍大夫庙
　　防马昭闗道投鞭吊昔贤荒庭多防雀古屋饱云烟覆楚勲劳浅强吴智畧全英雄精爽在瞻拜一凄然
　　邗上闻莺
　　防堤芳草软如绵夭桃媚柳何娟娟朱栏绣阁依山巅万仞巍巍直接天坐卧其中似画船开帘俯视小百川牙樯锦缆泊江边红顔放棹来翩跹歌音缭绕落花前倾耳听之清且圆仓庚飞翮羽毛鲜娇啼婉转极清妍髙风盛德颂前贤徘徊胜事堪流连君不见吴歌楚舞变桑田雄图覇业沉深渊黄鹂睍睆迷村烟
　　桃花
　　亭亭一树灿前气暖风和分外妍何必桃源寻异处此间谈笑亦神仙














　　燕堂诗稿
