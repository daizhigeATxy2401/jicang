　　钦定四库全书　　　　集部三
　　陶山集　　　　　　　别集类二【宋】
　　提要
　　【臣】等谨案陶山集十四巻宋陆佃撰佃有埤雅已着録此集据书録解题本二十巻嵗乆散佚今以永乐大典所载裒为十四巻盖仅存十之七矣佃本受学于王安石故埤雅及尔雅新义【案尔雅新义乆佚今散见永乐大典中讹脱断烂殆不可读】多宗字説然新法之义独断断与安石争后竟入元祐党籍安石之没佃在金陵为文祭之推崇颇过然但叙师友渊源而无一字及国政元祐初预修神宗实録亦颇为安石讳数与史官辨争是外补然徽宗初召还复用佃仍欲参用元祐旧人复与时宰龃龉而罢盖其初悮从安石逰故牵于旧恩文字之间不能不有所假借至于事闗国计则毅然不以私废公亦可谓刚直有守者矣佃既以新法忤安石不复问以政事惟以经术任之神宗命详定郊庙礼文佃实主其义今集中所载诸篇是也其他文字勘以史传所纪亦皆相符惟元丰大裘议集称佃为集贤校理史乃称同列皆侍从佃独以光禄丞居其间当为宋史之讹又佃绍圣初落职知泰州亦为字谢表有海陵善地淮甸近州语史乃称知秦州亦为字悮殆修宋史时其集已不甚显欤佃所着有礼象诸书当时以知礼名集中若元丰大裘议诸篇大抵宗王而黜郑理有可通不妨各伸其説惟其中自出新意穿凿附防者如以特牲馈食礼饎防在西壁主妇视饎防于西堂下为在庙外引尔雅门侧之堂谓之塾饎防在庙门外之堂堂下今以仪礼考之燕礼曰小臣师一人在东堂下大射仪曰宾之弓矢与中筹丰皆止于东堂下宾之矢则以授矢人于西堂下公食大夫礼曰小臣东堂下士丧礼曰馔于东堂下既夕礼曰设棜于东堂下少年馈食礼曰司官溉豆笾勺爵觚觯几洗于东堂下凡此诸条俱未有以东西堂为东西塾之堂者士冠礼曰具馈于西塾聘礼曰摈者退负东塾而立又曰摈者退负东塾又曰出门西面于东塾南士丧礼曰卜人及执燋者在塾西士虞礼曰七俎在西塾之西特牲馈食礼曰筮人取俎于西塾凡此诸条俱未有称东西塾为东西堂者又士冠礼曰适东壁士昏礼曰退适东壁亦无以为在庙门外者佃之説殊为牵合佃又谓北堂有北壁考大射仪工人士与梓人升下自北阶注曰位在北堂下既有北阶明知其无北壁佃弗及考详而轻诋贾疏亦为未允至谓禓袭之袭从龙龙衣为袭则又附和字説而为之尤无足深诘矣方回瀛奎律髓称胡宿与佃诗格相似宿诗传者稍多佃诗则不槩见惟诗林万选载其送人之润州一首瀛奎律髓载其赠别吴兴太守中父学士一首能改斋漫録载其韩子华挽诗一聨而已今考永乐大典所载篇什颇伙大抵与宿并以七言近体见长故回云然厥后佃之孙防以诗鸣为南宋与尤袤杨万里范成大并称虽得法于茶山曽几然亦喜作近体家学渊源殆亦有所自来矣乾隆四十七年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书　　　　　集部三
　　陶山集目录　　　　　　别集类二【宋】
　　巻一
　　五言古诗一首　　　七言古诗三首
　　五言律诗十五首　　五言排律诗一首七言律诗三十八首
　　巻二
　　七言律诗七十八首
　　巻三
　　七言律诗六十三首　五言絶句四首
　　七言絶句二十一首
　　巻四
　　劄子十三首　　　　状八首
　　巻五
　　议二首
　　巻六
　　议四首
　　巻七
　　表二十首
　　巻八
　　表二十二首
　　巻九
　　经解四首　　　　防一首
　　防问十二首
　　巻十
　　制二十六首
　　巻十一
　　叙论一首　　　　　序四首
　　书后二首　　　　　记四首
　　巻十二
　　书六首
　　巻十三
　　啓二十九首　　　　祝文十一首
　　祭文六首
　　巻十四
　　志铭九首
　　巻十五
　　志铭十六首
　　巻十六
　　志铭七首　　　　墓表三首
　　行状二首







　　钦定四库全书
　　陶山集巻一
　　宋　陆佃　撰
　　五言古诗
　　依韵和毅夫新栽梅花
　　谁赋梅花诗拟继三百五昔闻林居士幽栖贲岩坞琼章虽在人玉树已埋土湖山今寂寥五云谩无雨夫君擅文章颇以诗自许芬芳春草生光芒夜珠吐人间再生岛名在诗书圃锦囊贮西施佳丽生百娬翺翔道家山文采动人主阳春定能和白华应可补后生谁敢当柏直口尚乳【案汉书高帝纪问大将谁也对曰柏直上曰是口尚乳臭此诗节取成句原本讹柏直为相值今校正】老夫幸未疲腰剑犹能舞
　　七言古诗
　　赠王君仪
　　尝思孔子昔在世门生弟子三千人大哉巻舒圣人道歌讲诵邹鲁滨立身非以利欲诱至诚惟学义与仁雍容徳艺愈磨厉烜赫光辉弥日新追尘力行慕汲汲忘疲善诱思循循外荣岂就卿相位内乐惟知探道真所以万世作师法望之仰之如北辰吾尝苦爱孟子语渊源事业醇乎醇得君达欲善天下陋巷穷惟周一身当时举世谓迂阔进退何妨吾屈伸纷纷流俗何足托以道优游能自遵瞥然顾彼万钟禄有如聚散空中云乃知君子所为学志将忧道不忧贫君仪建徳一儒士笃学沧溟陶粹纯年强有志辟邪説气壮力苦锄荆榛放出森森梓杞材秀枝烂漫敷青春读书侵暮即然烛为文夜坐常达晨谁悯顔瓢啖藜藿自怜范甑生埃尘每云外物未尝恤披巻动能经累旬有时挥笔泻霖雨但闻霹雳飞车轮云开雾散却晴霁清风淅淅无纤尘【案此句用韵与前复】佳花美木竞妍秀高山逺岫皆嶙峋有时高谈倾耳聴又如天马超昆仑回顾驽骀百千辈疲筋竭力安可羣我嗟才识顽且鄙书斋日得相依亲勤勤顾子能如此固宜使人长书绅
　　依韵和孙勉教授
　　汝隂先生学虽兴官职冷静真如冰门前鸟雀可罗网甑中埃墨随炊蒸收拾人才妙长养落笔虽误犹成蝇至于败羣亦不受画脂徒费知难凝従来説详富学海发挥春秋破晻暧仲舒玉杯足瑕纇中散珠船不光彩【原注中散谓王微之】著书固知非一日作诗又欲重千载公卿争迎为上客信知淮楚文章伯应许曹参避正堂未甘贾谊虚前席男儿富贵固有时如何宦达微愆期衮衣绣裳毕竟在秖是即今髭鬓改平生耿介性不容凛凛劲节凌秋风金华中丞最称赏惜也未老先龙钟去人阖棺命云促浮生瞬息风中烛【原注莘老尤称重诚之】华萼飘零不得归涕泪数行悲手足顾予未放雪满颠乞得清颍如升仙喜闻故人在学校宛若见面初开牋扬州骑鹤未足羡便欲共醉花中间西湖风景事事好不似吴越惟无山海棠方恨我来迟君欲归去将何之期向圣时同尽瘁况复交情淡如水他年若和【原注去声】傅説羮免使盐梅鼎颠趾
　　依韵和李知刚黄安见示
　　蒋山鳞鬛苍嵯峨参伐可扪斗可摩建康开府占形胜千樯万舳来江艖忆昨司空驻千骑与人倾盖肠无他有时偃蹇枕书卧忽地起走仍吟哦诸生横经饱余论宛若茂草生陵阿发挥形声解竒字岂但晚学池中鹅余初闻风裹粮走愿就秦扁医沈疴登堂一见便称许暴之秋阳濯江沱夜深归来学舍冷鼓吹有蛙更闻鼍曾参捉襟肘屡见回也箪食倾瓢蠡谁云寒儒偶遭遇驰道马疾揺鸣珂因縁乞郡得金印闗吏虽识难谁何迩来二纪世已换仙棊一局真烂柯孔林父子久同葬谢安墩在空坡陀顾瞻思贤有仪象挂壁未去聊随梭中年触绪易感慨赖有二子相经过陇西家儿信竒伟美玉在岩珠在波慙非冰清托之女亭亭松柏垂茑萝黄生初来似蚕蠋被丝纒裹今成蛾磨砻爪距擅场屋拟与羣俊争殊科惟黄与李岂易得一二自抵三千多回思争雄六战国竞致宾客寻干戈黄金筑台礼郭隗玉盘进手延荆轲鸡鸣狗盗何足数虽欲定霸终蹉跎大哉皇宋圣人出日月双丽君臣和嵗时金穰玉烛润纪功泰山崖可磨平生慷慨慕荆国自誓中立无邪颇异时与子共勲业请效防契赓尧歌
　　五言律诗
　　登塔
　　题写看前辈跻攀接后尘日边窥两观云下念双亲宫线徐添昼林花顿减春夕阳犹独立万虑入经纶
　　依韵和彭器资直讲
　　嵗久亲谈麈春深集试闱才名非画饼科等是传衣莺稍迁乔出鸦应反哺飞羡君亲膝近昨夜梦先归
　　呈张邃明舍人
　　世掌丝纶美声名壮紫微赐茶天上坐退食日边归简在除书密时清諌疏稀伫公防鼎席寰海望余辉
　　思岩老呈彭器资
　　春逺下楼迟城高背落晖鹡鸰经嵗别鸿鴈几时归栁阔行人尽花残驿使稀濠州在云下深欲伴归飞
　　寄龚深父给事
　　往嵗手曾携穿云路欲迷蓬莱风引近灵鹫月飞低昼永棊相对春深鸟自啼别来真约在何事少书题
　　苏丞相挽歌词二首
　　乐易虽难老艰难亦备更高官谁不死厚徳是平生曾负阿衡鼎仍调傅説羮须知夷险异髙卧看南行世徳层层外年龄九九余浪传千嵗字真记五车书帐冷闲金鸭泉深暗玉鱼前时傅岩像今得几分如
　　钟评事挽歌词
　　银餠当年遇金钩几代收一经知教子千橘等封侯瘴雨松门夕悲风桂岭秋江深人不见依旧水东流
　　冯朝奉挽歌词
　　仕宦惟遭遇神仙信杳冥老年多感慨同牓半凋零附葬铭旌暗平生信史青须知玉川子传后有添丁
　　公议郎中挽歌词
　　恺悌虽平进艰难亦备更冰防谙冷宦梦境过浮生云海仙舟隔风旌粉字横莫埋言行録留着后人行
　　刘大卿挽歌词
　　许国丹心壮传家素节清葬无金椀送庭有玉棺迎红幕宾朋散青囊宅兆成惟余原上月犹是旧时明
　　陈夫人挽歌词
　　邻与邹人卜门归太史评忽随双佩失不见一珠成梦入清都杳船维彼岸轻空余江上月依旧度牕明
　　魏国太夫人陈氏挽歌词
　　漏逐晨钟尽舟随暮壑移文归大家传行在小星诗珠佩临江失金丹渡海迟侍郎头已白儿慕不胜悲
　　赠慈觉大师
　　讲花天散坠醉草客争收明月来相识孤云学自由隙曛穿薄暮檐溜滴髙秋不锁西牕梦名山有旧逰
　　赠李柔得道士
　　传得真人性长安久卜居噀成西蜀雨换得右军书【原注一作桂林无杂树防壤有余蔬】酒散颠狂极香消寂寞余更能盘礴画传写十分如
　　五言排律
　　再用前韵呈毅夫【案此所云前韵一首永乐大典缺载】
　　洛阳曾识面穰下竟论交久若居兰室初如食蔗梢故非偷姓孔谁敢僭名郊作事常师古当官肯代庖匪躬期蹇蹇夷行笑嘐嘐稷也真尧力参乎岂桀髇金楼传寳构杂俎当珍肴讲舍推攸止宾筵絶载呶孙牕余腊雪徐榻卧寒茭反舌宵鸣蝈长踦暖挂蛸即今除户墐那得曝檐茅逺梦方随蝶轻绡拟换鲛歴来双鳯阙律动半山坳草色揉蓝染花名篆字钞膘肥熊自扑香满麝争跑乳雉翔仍集鸣禽语渐勦栁将金自比楮与玉相淆节应豳三日阳添泰一爻碧圆牵翠荇红蕾破香苞莺出求同志鸿归学共胞形容当舞籥音韵中笙匏丽苑闻亡是熙台亚有巢不材真是栎何算信如筲交淡非同醴流清岂为胶往来须倒载生灭任浮泡縦阻陈歌管犹容聴镯铙北牕寜独卧南岳谩相嘲酒用陶巾漉诗须贺锦包尽教谈麈尽仍取唾壶敲不向花前醉应慙薄荷猫
　　七言律诗
　　闲居示王君仪
　　五色文章烂锦开谩劳天女翦刀裁黄莺窥水亭亭立白鸟投空逺逺来清昼光隂输静客碧云岐路属多才羡君直入文沧海探尽骊珠始肯回
　　送诸张
　　就学经年客防稽父兄应久怪归迟故知子学优来日想得人看胜旧时食蔗已甘佳境近为山才止素功亏少年况有修身志莫为区区应举移
　　依韵和尚用之秀才梅花二首
　　假借铅华素不曾肯将桃李较衰荣向人有意如相识混雪无言耻自明青帝信音元苦逺素娥风调不胜清爱君诗思诚高古睥睨尊与太羮
　　年年先发更谁曾憔悴中间独自荣素艳得如人淡伫暗香能共雪分明银河魄转霜风耐青冢魂归月夜清莫与将军轻止渴须知丞相要调羮
　　送能协
　　禹门千尺晚登龙稽古従来缓见功清节蕴珠函柱白高文浮蜃吐楼红落花正值行时尽圆月还成别后同寄字好凭鱼上下汴渠流水洛新通
　　呈越州程给事
　　南海归来请防稽锦衣新过浙江西暂违香案蓬莱小久擅诗名太华低花影欲重公事退鸟声初闹吏衙齐云衢已怪朝天晚乘兴无因访剡溪
　　依韵和程给事留题法云寺方丈
　　净室兼容海众临维摩憔悴病仍侵且将灯续光明藏时见珠随咳唾音素壁短碑深掐【原注去声】玉画檐新牓大书金故溪曾指桃花记乘月何时更一寻
　　题适南亭呈程给事二首
　　子真仙去学乔松华宇经营得我公海近蓬瀛全彷佛山经楼阁半虚空一千里地檐前月九万程天座上风従此鉴中登望好却应浑胜水晶宫
　　参陪初见翦蒿莱顷刻疎红户牖开贺老湖光浮枕簟梅家山色染楼台翠微已借云根筑青琐仍供月影来闻説紫泥追诏近使星躔次傍三台
　　依韵重和再住法云寺【案此云重和自有初和一首永乐大典缺载】
　　闻说重来住法云旧縁香火一番新桃花可认曾移主鸥鸟还应不避人脑玉几陵虹气势颔珠长借月精神何时乞得东南守共礼黄金丈六身
　　赠真戒大师
　　时访城西长者家欲将无定友烟霞百函贝叶聴挥麈一炷炉香看防茶猿立砌台偷落果鸟穿檐柏献新花旧曾题处烦师防肯学常流旋碧纱
　　登塔望太行
　　浮图千尺俯楼台天地晴无一防埃日薄马初经具次【原注具茨之山一従具次】风轻船稍近蓬莱迁移曾费愚公力分擘寜烦巨掌开东北若无丘垄碍好同灵鹫却飞来
　　依韵和彭器资直讲二首
　　三年清苦下书帷诸子専门盛一时研尽锦砂重注易草残饶纸谩笺诗鼓催闽越茶应早线引昭阳日渐迟侍讲防须拌共醉状元新约未差池
　　归尽春风未得归相逢还是落花时文衡仔细夸程石饮量麤豪笑满巵安穏鸳鸯多左翼低回乌鹊尚南枝稍寻前度曾逰处更觉新懐慰旧思
　　依韵和萧惟申检法同年
　　老骥如龙久屈盘追风消得用金鞌即今将相多同牓自古神仙有法官病起纵惊秋鬓改诗成犹伴夜珠寒他时直上三千里愿看云天一整翰
　　门下王相公南郊谢雪子敏甫学士监礼杨杰有诗次其韵
　　雪拥平田万顷寛一郊和气属天官撒盐久欲资调鼎成璧初疑捧上坛雀带玉飞金屋暖龙和珠睡锦牕寒他年祠罢亲陪燕应得屏风隔坐观
　　依韵和元参政祈雨
　　翦爪七年矜久旱斋心三月愧疎云地钟润泽来耕垅天借清凉入绣纹常膳鼎寒揺萐莆正衙炉暖和兰薰【原注是日得雨上复常膳御正殿】越裳防见朝丹阙共识中原有圣君
　　次韵和曾子固舍人二首
　　阊阖晨开玉殿浮灵鼇不动海波柔是般仙果三千嵗一样春风四百州鸾扇影寒裁就月蜃炉香暖结成防从今不顾瑶池宴闲却西巡八骏骝【原注右集英殿春宴呈诸同舍】平明下马锦防鞍暂向飞廊一整冠行近栁隂移昼寂坐来花气辟春寒别张翠幄黏丝絮更想金人捧镆干洛下少年今亦老宴逰无复似前欢【原注右上已日瑞圣园锡宴呈诸同舍】
　　资善堂御筵奉诏送陈资政出守邢州
　　共辅龙飞与五蛇一时恩礼有谁加华堂玉椀更传酒便殿金瓶独赐茶寳带光芒腰下印绣衣形影幕中花平生自与韩公合名徳应归太史夸
　　呈王圣美
　　少谈竒字客长安妙斵无人得郢墁两鬓已秋陪后进十年如梦守前官【原注公改中允十年矣】竹延西角东须徧梅发南枝北尚寒【原注佃先圣美进职】従古晚成终大用扶揺行见海鹏抟
　　依韵和章枢宻景灵宫奉安列圣神御
　　防舆同日防仙山金锁晨开玉殿闗驾象法王趋侧畔骑龙真祖防中间紫浮渭北衣冠气红压终南衮绣顔更祝圣孙千万夀奉祠长御景灵班
　　依韵和曾子开舍人従驾孟飨景灵宫四首
　　泛洒従夸雨防匀九天宫阙自无尘五更玉勒争门入十里珠帘夹道陈薄宦即今双鬓改従官还是一番新须知鸾驾重涓日不似春秋四卜辛【原注是时有防别选日】夏木隂清气候匀平明鸾仗簇芳尘百年礼乐传宫注万国衣冠拱庙陈红芍药开迎昼永紫樱桃熟奉时新天街自不容生草布屑由来枉用辛
　　三宫同日下云莱带晓千门万户开黄繖日随清景驻玉炉风度暗香来眠当道路驱除栁守得宫庭委付槐亭午扇还新庙閟紫云重复护周回
　　脩廊图画列伊莱金碧旁看啓佑开山压巨鼇初踊出宫随灵鹫忽飞来潇湘伫泣空留竹海岳遥趋想畏槐闻说都人争拥道鳯舆才见第三回
　　琼林苑御筵奉诏送文太师致政归西都四首【原注元丰七年三月二日　案七年原本误作元年攷神宗本纪元丰三年文彦博为太尉九月加节镇六年十二月以太师致仕七年入觐三月辛丑宴琼林苑帝制诗以赐之与诗中节次相符今据以改正】
　　车后鹓鸾随劒履帐前貔虎拥旌旄星环紫极三阶正鼇立青天一柱高上苑金杯新锡饯下都银钥旧均劳重来更捧宸章烂华衮何如玉字襃
　　黄钺新兼两镇雄至和前已冠三公传将名徳蛮夷外老却年华将相中十雨燮成尧壤厚五云飞尽傅岩空【原注易飞云视四方有大云五色具而不雨则其下贤人隠矣】更闻定策刊彞鼎千古英雄伏下风
　　太师勲业在丹书乞得身归主眷殊五色诏容瞻鳯阙白云篇不换蛇珠闲应物外神仙有健复人间将相无明夜画船回首处汴隄烟月栁千株【原注公归上特令具船】黄金曾酌御尊余恩礼何人更得如北极星辰趋观阙西京花木卧田庐手持宸翰春罗馥身入仙壶昼景舒八十为师精力在太公应愧齿先疎
　　兴龙节口号【案宋史哲宗纪帝生日为兴龙节】
　　祥云好色近蓬莱列辟称觞广殿开乐奏九成丹鳯降香焚百和玉龙来三农腊雪方呈瑞万国春风已暗回共祝圣君千万夀年年长奉白云杯
　　兴龙嘉节防簪缨步武跄跄鹭集庭拜笏竞从花外见仙歌疑是梦中聴升平圣世眞难遇醉饱君恩敢独醒同望阙庭称万夀庆云中见老人星
　　依韵和王微之学士
　　坐筹国事尚才堪屈指同年秖二三平昔醉乡营别业如今仙籍换头衔光隂老去犹能惜世事闲来不更谈闻说进书归秘阁絶胜流落在山岩
　　尔雅新义成查许国以诗见惠依韵答之二首
　　背未成鲐齿未鲵暂时来放五云低初従荆国犹年少久侍神皇见日跻近正铅黄新眼目指南尘土旧轮蹄爱君文采真难敌他日横空是紫霓
　　探尽骊龙凿尽鲵明珠未出价犹低晋人已觉蟚蜞误汉客仍从豹鼠跻到底错薪须刈楚从来得要忘蹄他时若缀三经后五色云中有紫霓
　　戏和郑通叔仲春晨起
　　春来燕姹复莺娇不饮喉咽顿觉焦桃被脸深将露洗栁縁腰细得风饶船中载酒犹嫌少席上看花每恨遥可惜襄王今老矣不堪云雨梦朝朝
　　送文太师再致政归西都二首【原注元祐五年二月】
　　太师天赋与人殊除却汾阳尽不如万乘有时前膝席百官随处避肩舆钜公多出陶镕后重事仍归议论余闻说挂冠恩宠厚恨无官职可教除
　　乞身章疏竟难移双镇辞来亦重违絶域共惊吾父在别都今喜我公归渭川士宦相先后辽海人民半是非谁念昔曾陪祖帐同时宾客坐中稀【原注公元丰间致仕西归赐宴琼林苑今惟苏子容并佃二人再预】







　　陶山集巻一
　　钦定四库全书
　　陶山集巻二
　　宋　陆佃　撰
　　七言律诗
　　依韵和呈刘贡父舍人三首
　　鹓鹭朝来又集西聨镳初卸锦障泥夺袍况有诗先捷倒玉何妨酒屡携诏下竞看花作判赋成曾借栁为题衣冠异日传图画惟有三家盛事齐
　　酒半诗成日转西骊珠才抵一丸泥未饶白雪无人和不忿东山有妓携班缀定应连玉笋姓名还得梦金题飞腾便见新官上传语花开慎莫齐
　　三家成佛本来西共坐莲胎出淤泥【原注旧谓知制诰为一佛出世】归侍玉除还似约去腰金印定如携慇懃鸟劝花前醉邂逅人逢叶上题纵有鳯毛传序逺未应能似鴈行齐
　　用前韵呈苏子容尚书
　　颦里従来敢效西龙门登日尚云泥紫垣正掌丝纶美绛帐初将杖屦携【原注公在掖垣知贡举佃始以门生登第】红锦未酬青玉案黄金应防碧纱题正堂若许曹参避愿更虚心问相齐
　　依韵和顿起郎中琼林苑奉迎神主追懐同年兼呈座主苏丞相
　　清风明月本闲人鳯阙初来一幅巾淡墨姓名才烜赫横金班缀偶叨尘鼎湖龙去池台古辽海人归冢墓新惟有苏家老仙树能将五百嵗为春
　　送杨损赴黄陂主簿
　　诗酒相从秖嵗余云楼鳯阁在空虚骊龙光焰随尊俎鸾鳯精神入簿书内翰风流知有后状元门阀是当初恨无一物堪持赠梅未全开栁尚疎
　　送虞太熙学士知太平州
　　黄尘初出国门东杨栁青青画隼红占得度闗云色异想知登望月明同曾传嚼蜡风情外更悟烹鲜政事中闻说太平迎候逺安排骑竹有儿童
　　送致政邢定国通判
　　七十平头便拂衣舞雩风月有光辉寻常薄饭犹能足多少高官未肯归鸥鸟等闲还自乐杜防容易重相违想知辽鹤归来早城郭人民未尽非
　　圆石
　　苍仞千寻画不如信知韫玉胜懐珠一巻防使民瞻峻三品何妨主眷殊看日谬烦鞭气力补天真待链工夫寄声欲取黄金印雨后还曾堕鹊无
　　送张颉待制帅瀛州
　　食货方艰不忍笼长才宜有济时功阁当龙马图书后钱入红牙算子中音信定应随朔鴈梦魂多拟托南风如何更讲黄河策定取横流副两宫
　　送许遵少卿知润州
　　丹阳太守旧名卿骑竹儿童夹道迎醉尹笙歌甘酒病谪仙风月苦诗情江湖天气农桑早水竹人家枕簟清白首爱君心未已梦魂犹绕鳯凰城
　　题海岳楼赠米元章
　　千级仙梯第一层阑干常为水云凭起为霖雨从肤寸活得鱼龙用斗升鹏有程途知可到鼇非番次信难胜即今姓米仙人住云母中间一片冰
　　依韵和青州程给事见寄
　　出守东州异故园临岐花鸟共无言度闗有客占云气夐野何人肖梦魂兰辟白蟫书殿秘茅分青土社壝尊相望几直蓬莱宿灯影寒笼月满轩
　　送王柄教授
　　场屋论才昔议魁教庠官冷尚低徊灵缩甲専藏六老雉斜冠怯应媒半醉珠玑随咳唾一方桃李待栽培塞垣错莫风沙晚南北相望首重回
　　和岩老
　　遭遇何人更得如同时几许待公车官清自可看竒字俸薄犹能写异书千里水云藏旧隠一番雷雨报新除自怜霄汉华涂穏鸿鴈横飞序尚疎
　　依韵和查应辰朝散雪二首
　　三阳新已换三隂润泽才逾一寸深无地得施调国手惟天知有爱民心霜毛一半浑如雪玉貌诸余少似今且向尊前尽情醉不须辛苦问为霖
　　抱瓮何人似汉隂一番膏润及根深稍苏南亩耕耘力甫逼东君造化心堪画不应须到晚可收除是趁如今寳陁若更施余力岂独坊名揭望霖
　　依韵和蒋津雪中见寄
　　蓬莱宫阙锁崔嵬书史频看秖乱堆华葢稍瞻天北极紫云曾识道东来功名方与英豪共懐抱仍逢故旧开造物为君如有意一番风雪洗浮埃
　　答张朝奉二首
　　太公年甲伯夷清早早休官乐盛明西子横陈花一径北牕高卧稻千城喜闻客去如多病老见春归似薄情曾向先师得门户不知何日炼丹成
　　一番相见一番清坐久精神转更明诗里欲投亡命社酒边甘在受降城此身到处堪乘兴万事由来枉用情试问仙翁多少夀定应三度见桃成
　　依韵和罗畸学録
　　一番惊雷一番风巨鱼看得化为龙【原注君登科日佃预攷校】销残白日书千巻付与浮云禄万钟珠玉贯穿成把握星辰罗络在心胸怪来佳句清人骨正值溪寒雪满峯
　　呈周承议兼简通判签判二首
　　政事相传旧有经为州前后半台星嵗教诸县无公事【原注今秋陈蔡皆被水而颍独丰登如常年】雨使佳人上使防【原注大排以雨遂令升防行酒】太守未甘双鬓白西湖惟欠逺山青经过况有风骚将乞取篇章作画屏
　　下车明日燕西湖醉倚高花不用扶鸥鸟便应知我意海棠今复恨公无佳人舞罢头纒锦座客诗成咳有珠圣主若容长守此不妨生就白髭须
　　呈幕府诸公
　　十年骑马困京尘乞得州来颍水滨苔藓满庭无字押莲花全幕是诗人【原注签判节推皆善诗尝以新集见借】楼台雪后如闻雨歌舞尊前秖看春半刺防须拌共醉银条方共徳争醇【原注通判徳性醇厚飮银条酒至斗不乱】
　　宴西湖用前韵呈诸公
　　十顷湖光辟尽尘女郎台榭占沙滨杜鹃言语瞠为客杨栁腰肢瘦似人便拟曲留今夜月已知虚度去年春凭君为伴花前醉况复香醪特地醇
　　依韵和再开芍药十六首【案此诗系佃守颍州时作第二首原注云今嵗闰月两见中秋以哲宗纪攷之则元祐六年也是年佃初补外故诗中多寄托语】
　　同时几许已成空回首荣枯是梦中自昔一般称国艳而今两度嫁春风谁人与刻三年叶何事惟开十日红试倚玉梯丹汉外为渠方便问元功
　　百花羞缩敢争先雨露仍随爱惜偏青帝拟教春一见素娥留待月重圆【原注今嵗闰月两见中秋】相逢可惜非三月自叹无因更少年终日倚阑看不足直须风雨送归天前来楼子妙凌空若比今生是下中曾与阿衡调鼎铉拟教周昉画屏风再生桧老无多緑四季花凡一饷红认得洛阳人未识信知天地有竒功
　　秖受姚黄一着先儿家元在郡西偏解残珠佩迎新见寻得金镮依旧圆一过馨香犹半日再来期约本明年向人自有凌云意不羡城南尺五天
　　市井初传为一空直疑伊洛谩当中【原注花谱云洛阳得天地之中故花比他州特异】别承仙掌非时露剩占薰几日风自愧霜髭难更黑谁怜粉面不长红岂惟画史愁传貌兼使诗人费尽功
　　一番风信作花先未必春工防党偏玉杵买来容再覩金钗分与却重圆几回众里知谁似一堕人间有几年我是玉皇香案吏可能相与便朝天
　　十方生灭尽虚空往往看花似醉中再见倾城弥爱日一闻絶代竞趋风不知世逐仙棊换未免身归爝火红自防此生真梦幻直须成佛是殊功
　　牡丹犹自欲推先传语诸花莫恨偏泪眼始看金谷坠指环寻伴玉箫圆【原注玉箫韦仆射妾后再生侍韦其留别玉环隠然在指见云溪子】此身那复思前事半面犹应记往年毕竟得归归甚处玉楼深在九重天
　　谁言见惯是司空旧説扬州未必中可是两三千处月【原注见扬州诗】能如二十五般风【原注此花再开又添一般风】依稀仙帐魂今返遭遇神针肉更红却得蓬蒿遮蔽力便教重见太平功
　　诗成赢得锦袍先自是高才遣将偏稀遇仙丹时下熟荐惊神女梦中圆丹梯直上三千级间气于今五百年为报百花休暗恨便开三度也由天
　　春归岑寂厌书空赖尔相陪酒屡中未必前身非叔子不应后至似防风赌留坐客排双陆借与都人画二红须信年芳有虚发莫教杨栁误前功
　　阿谁莲步拟搀先相见从他次数偏曾学驻顔知药喜免教渝约问蓍圆春风省识非平日昬雾中看类老年闻说上林今更好一如尧禹旧时天
　　来时宾客正谈空更值僧斋饭一中【原注此花至日适斋荐福送与诸公同看】便拟商量归慧日豫传消息与香风夏蚕三叶空余緑秋木重花秖浪红惟有此花花与子两曾相见是神功
　　姿貌新来胜日先托根何事得州偏起将玉骨灵符异分出金身觉性圆如不能言常竟日似曾相识是今年也应解笑山茶晚长占东南小雪天
　　诸县丰登狱屡空珍祥如欲助升中不妨故故留连月未到频频恼乱风向上郁葱佳气紫现前圆满报身红自今长许汾阳醉内外曾无缌少功
　　发居众后摘居先玉色无端禀赋偏华表却归仙梦逺寳陁重现瑞光圆少师花谱三千字吏部春诗二百年【原注花谱専论牡丹吏部独无夏诗】两处偶然浑忘却不须惆怅对炎天依韵和双头芍药十六首【案此诗亦守颍州时作第十一首聊伴西湖地主人句可证末一首云故应此战今须解兵法曾教避不如正叙当日所以乞郡之意诗多寓言与前篇同】
　　品格由来自出羣就中相竝转惊人且同药使求民瘼终与花王秉国均李广无双空自老崔徽有两竟谁真因君翦寄和诗看始信人间别有春
　　怕草侵陵为翦除新诗应笑病尚书潇湘烟水愁相对巫峡云山欲独居有客弹冠连茹进谁家高髻合欢梳年来太守虽加老为尔情懐亦自如
　　不与寻常草木羣看来端的好于人神仙比竝容顔似姊妹推排次第均浮薄未应随世态靓妆浑似任天真得他和气知多少占尽河阳一县春
　　曾与宫花傍玉除芳名消得用金书已教荘蝶双双引更伴台星两两居官样自应能笑语家常谁欲效妆梳大都好物难摹写未信屏风画得如
　　白也虽云思不羣赋君犹有调高人更相汲引风流在各自芳菲雨露均因药封王谁是假与花为后自应真思量消得黄金屋回首戎葵也是春
　　谁将花谱更删除妙品须教末上书【案末上书未详所出无别本可校姑仍之】未必楚王曾梦见秖应青女解孀居行云莫向中间度新月才成一半梳若使觉王今识汝莲花寜复竝真如
　　竝骖鸾鹤下珍羣为爱诗人不避人半醉奈何非李白独醒愁杀是灵均空花在处黏成妄草木何时链得真顾我无心争彼此即今开落任青春
　　尽日经营对广除旁边奴婢亦诗书俱飞蛱蜨浑相学共戏秋千秖竝居説着定应成脍炙买栽真是置箆梳更嫌病眼无凭据细看元来玉不如
　　一经瞻顾遂空羣疑是同时解佩人曾对丝纶当禁掖终随诵到成均有如一梦邯郸假未始相离浑沌真可怪满城寻国艳不知花在此中春
　　玉顔高竝向阶除静笑寒藤学草书未信东君无职事不慙西子是邻居曾教王母藏青鸟拟问嫦娥借玉梳尊得花王威势重也应知慕蔺相如
　　共抛花县暂离羣聊伴西湖地主人艳粉两应归藻绘香泥俱合在陶均雄风为借吹嘘力雌霓叨防激赏真移在洞天深处种与谁同见八千春
　　几时诗债许蠲除直待金鸡放赦书神峡自来云一片仙山多是玉羣居秖縁貌类欣临镜却为情亲忘见梳不怕飞泥侵妙质吾家斤斧正风如
　　神仙流品信难羣絶似人间两丽人暂得借观犹占久便教偷戴也分均【原注荘子曰分均仁也】秖邀竹叶相为伴更对菱花自写真【原注事见遗史】开向夏天縁底事算来多是不宜春
　　桃茢无堪谩祓除芭蕉何事倒抽书鳯凰骑罢犹轻举乌鹊桥成得燕居抵死劝持雕玉盏象生描在镂金梳当时若使阏氏见未怕平城刻得如
　　晚菘早韭谩连羣过眼终无爱惜人照日舞鸾情款曲趁风飞燕势停均【原注见九章术】名归本草千方秘职在司花一命真回首凤凰城阙下倩谁移与后园春
　　曾伴长杨草诏除信知长合在中书暂违紫袖双瞻立聊伴红裙一饷居小子正狂心已醉老奴犹爱髪方梳故应此战今须解兵法曾教避不如
　　依韵和门下吕相公从驾视学【案宋史哲宗纪元祐六年十月幸国子监佃时在颍州故有侍臣独恨身千里之语门下吕相公谓大防也】
　　纁帛升龙日月章平明鸾辂幸胶庠侍臣独恨身千里邸报空看字数行故事一遵皇考庙【原注仁宗有视学故事】余波仍及武成王谁知玉尺横经处犹是当时旧讲堂
　　依韵和赵令畤三首
　　百步厅边放两衙夜深灯火见人家提壶劝我教沽酒鸜鹆逢君要防茶舞得六么除是栁啼消红粉奈何花使君被尔牵诗思可是无心忆浣纱
　　鸟排行阵树排衙且喜西湖属当家扬子已无骑鹤事【原注扬州既无湖榭胜防兼俸入今亦不厚】会稽惟有卧龙茶【原注会稽州宅产茶虽及殊品然去镜湖颇逺】未妨春帝常为帝须信名花始是花更住一年方五十不应情味薄于纱
　　方朔无端溺殿衙得州仍是地仙家海红谩与陪尊酒【原注果实惟常见海红在筵应以耐久】淮白犹堪当分茶【原注茶虽不及京师而淮鱼甚美】夜静青天十分月春深平地尺余花谁将园里新蜂蜨织就佳人护项纱
　　依韵和赵令畤
　　争标才气两相高不独诗豪酒亦豪战得蚁酣成后殿探知龙睡遇先逃曾于寳月求斤斧欲以春风代翦刀他日若称诗宰相定应先后秉钧陶
　　依韵和田虎通判兼呈吕防签判四首
　　楚尾秦头俗久移丰穰仍值太平时渚花尽日临书幌潭菊如今在酒巵十里麝香行驿近三竿红日坐防迟爱君古锦囊中句不负文忠国士知
　　冉冉年光逐闰移防闲宾客坐多时主恩未报空持橐军政无妨数举巵潘鬓雪霜何太早傅岩霖雨不应迟【原注近时须鬓稍有白者时雨稍缺现祈求】颔珠竟被君探得正值骊龙睡不知
　　剧谈终日少文移幕府新开盛一时羊酪未妨留灌顶蟹螯何苦负操巵【原注南阳多酪而无蟹】诗成醉里遗忘易思发花前属和迟更许此生刚节在秖应惟有嵗寒知春花秋叶两推移未有涓尘补圣时新识豹胎休负鼎旧成蛇足谩持巵山如水墨屏间见日向棊盘子上迟便使北归应念此白鸥黄鸟尽相知
　　用田倅韵答孙勉教授二首
　　浅红深紫旋教移直待开无空阙时花十八中看蹋鞠玉东西外聴扬巵笙歌船舫天围合灯火楼台月上迟顾我若非乡曲逺定应长占此州知【原注时方上书乞四明】造化从他宻宻移聪明非复似前时暂披金甲为儒将曾燕珠宫对玉巵一日看回花恨疾三年生就叶嫌迟慇懃为访春消息赖有羮梅探得知
　　用前韵答谢推官
　　小立桑隂尚未移便如相识已多时锯沙我就玉界尺防砾君成金屈巵【原注君诗以屈巵自况】灵运自应为佛早退之今恨学仙迟当年江左堂前燕却又飞来未可知
　　依韵和赵令畤
　　无事何妨数命宾一湖清境是西邻栽花要与春为主对酒瞠将目借人诗就彩牋斜巻玉舞余花椀倒垂银由来景物常无价谩道钱多防有神
　　和朱昪朝奉
　　湖上寻常日一临年华无用苦相侵梦随蝴蝶悠悠觉日待蟾蜍款款沈醉里笙歌传盏疾壶中天地着花深回瞻象阙恩难报愿尽平生一寸心
　　答张朝奉四首
　　赤松居处近州衙况复诗情是作家收得夕阳归老境破除春睡有新茶年华一任随流水世事多应似落花却笑宦防闲不得尘埃昏尽幞头纱
　　谁将两制比三衙千骑犹如布素家何日龙巾容吐酒而今纱帽自煎茶十年胶柱空调瑟三月羮梅始见花醉里不知身在此梦魂犹傍御袍纱
　　押了文书坐了衙寻常行过秖如家苦无公事妨携酒赖有诗情得试茶便到五更犹有月算来一日可无花垂纶更作轻鸥伴坐看寒汀学绉纱
　　门锁寻常付守衙穿湖曾不碍民家惯看妙舞资豪饮生怕清歌送好茶山盍飞来围着水春休归去带将花从教魏紫姚黄下也合翚衣里素纱
　　依韵和孙勉教授菊花
　　芳丛宜宻不宜疎何事琼花秖一株苦劝白衣成酩酊尽饶红粉插茱萸定应青帝稀曾见端的黄金似得无便拟栽培伴桃李尽移春色入洪炉
　　依韵和李元中兼寄伯时二首
　　龙眠三李晦声尘长望淮壖与海滨自古市朝成底事即今猿鹤伴他人细思南陌东阡月大胜千门万户春可惜欲归归未得不知家酿为谁醇
　　五丈河边避俗尘闭门情味似漳滨抛离鹊渚今三嵗成就华严秖两人【原注伯时画华严元中写】贫里有时求得玉老来无可奈何春平生共学王丞相更觉荀扬未尽醇钦定四库全书
　　陶山集巻三
　　宋　陆佃　撰
　　七言律诗
　　依韵和毅夫即事五首
　　昨日红裳伴燕游渚花争好草争柔依稀黄鸟浑相识期刻青山卒未休风似去年搴翠幕【原注去年天穿日晚筵亦风】雨分明日与芳洲【原注次日雨还移防花洲】即今太守无佳句空愧当时宋采侯
　　却笑元宵是夜游金针穿石防丝柔萱堂帐幄闲仍出幕府文书了即休顾我宝珠连合浦爱君仙果满瀛洲谁知竝辔聊同俗拜后如今有鲁侯
　　平明一雨阻重游风绉前溪绿谩柔况已上元连夜出不如寒食看春休弄珠滩涨平侵岸摸石江深抹尽洲自是苦隂无意思莫将潮信枉阳侯
　　十年京洛从宸游得郡终难绕指柔庐舍昔希三肯顾亭台今负四宜休何人正在芙蓉岛有客空吟杜若洲为问西街孔君子设监那得似诸侯
　　谢安携妓是清游玉莹金尊十指柔桃自三千年结子鼇于六万嵗更休猿啼谩想黄牛峡鳯去空传白鹭洲我若他年封万户秖来穰下作穰侯
　　依韵和毅夫百花洲新桥
　　省中何必就尚书且向新桥一振裾娇女顷嫌撑小艇偏亲今喜度安舆假饶跨鲤终难学除却垂虹尽不如【原注垂虹松江桥名】从此使衙乌亦好岂无遗爱在胥余【原注事见尚书大传】
　　答毅夫遗橘株之什三首
　　平生希慕范莱芜耻把耕耘一问奴碑较智愚能几里树争贫富没多株报之琼玖如投李遗以珩璜恍弋凫传语小城休负固元侯今后不言无
　　亭榭新修道不芜丰年焉用橘千奴请教青帝留三月拟就嫦娥乞一株种玉水田飞白鹭泳珠风槛对沈凫便难图画犹争看定是京西一路无
　　曾因书史翦繁芜更与花王置木奴蓝旧出师青万顷竹新齐母緑千株睡余枕簟屏开鳯饮尽尊罍勺用凫一种梧桐亦遭遇翦封终愧内虚无
　　和毅夫倒用无字韵春诗四首
　　皇家寳厯万年余礼貌羣臣自古无龙马己陪阿阁鳯鼎湖犹想裕陵凫刘郎莫恨桃千树匠伯应怜栎一株犹喜后来门户在小儿能赋昆【原注入声】仑奴
　　一别勾芒仅嵗余不知今度老顔无管人忧喜何如鹊与世浮沈可奈凫拟看笏头花四朶更栽槐面树三株若教上番成新竹须戒人家婢与奴
　　附庸新又进于余【原注花洲中新为十花渚】欲共南邻鬭有无横列谿山埋积雪卧开桃李映新凫拟舂玉臼丹千杵更种金锤麦一株【原注酉阳杂俎】从此有人殽亦有不烦公帑与官奴
　　公钱虽少俸钱余明日如今作防无况有鼈裙胜脍鲤岂无鹅掌代蒸凫庆归子舍芝三秀官入卿曹棘九株闻说丽人推不去爱才何止十年奴
　　和毅夫病目三首
　　使君诗思谩雕肝安得头风与阿瞒然艾为谁甘受痛看花縁此负追欢通天犀带应怜瘦云母屏风尚畏寒何日长安同一醉拟教歌舞衒华丹
　　诗战空懐壮士肝未容旃旆累祁瞒竝逰曾许花含笑孤愤今慙树合欢五朶谩将春色寄二篇还伴夜光寒凭君休造斑猫毒且向三田养就丹
　　报君平日愿输肝常笑飞蝗累李瞒一雨固宜知上徳是花犹可尽君欢孤根自识恩波暖老健谁争气候寒従此忧民免髭白却疑甘泽是金丹
　　依韵和毅夫儿病
　　二毛萧索未应羞谩说初懐弄瓦忧【原注毅夫尝有诗云所忧惟弄瓦又云二色慙衰鬓】珠母光芒今吐月豹驹才气已窥牛自知隂徳仙能学谁有灵符鬼可囚早晚病除闻药喜与君诗酒共清逰
　　易守建业毅夫有诗赠别次韵五首
　　太守无堪久借留君王恩礼与升州亲舆自可时来往渔唱犹能数【原注一作侑】献酬【原注公在金陵有渔家傲十首】风色得经扬子渡月明知在海棠洲北山楷木今成列独傍师门想见丘
　　凌晨寒日弄辉辉我旆东来子旆西对此销魂两无语恨初相遇一何稽梅花可惜空随驿鸥鸟多应不下溪犹有往来鱼与鴈好将诗什当书题
　　紫案焚香拜敕黄无因久借盖公堂不堪落日离魂防赖有薰风引梦长吹律渐知寒谷暖卖浆曾值暑天凉他年果若成功去乞取南阳作邓王
　　春渚秋潭不可寻回头城郭碍高林但知自白三分鬓更与谁论一寸心红粉泪痕消片玉故人情分重千金临岐不忍醒时别一任玻瓈酒盏深
　　谁信金陵刺史肠曾懐珠玉夜光芒一尘侍从才虽短双奉君亲日更长得郡免营三釡粟过都容捧万年觞遥知南北相望处风在檀栾月在棠
　　依韵和徐大夫鳯凰池九首
　　借山楼小已新竒更近东边得鳯池一日未尝无客过百年今始有人知【原注案图经鳯凰池百四十年前曾有刺史増修】舞余裙带双垂緑诗就瑚半露枝为问鹓雏归得未虚来阿阁已多时
　　使君年老强搜竒来傍吟牕拥被池明月清风初未觉【原注公诗有明月清风尚不知之句】白鸥黄鸟旧相知【原注佃昔尝有诗句云白鸥黄鸟尽相知】水通河汉无多地鳯在梧桐第几枝好是与民同此乐丰穰仍值太平时
　　池就台成竟大竒画堂新燕亦差池人非杨栁看来瘦春有梅花探得知华发渐惊强半白素娥曾与第三枝海邦莫道无宾客冠盖如今盛一时
　　东君着力信神竒桃李中间水满池定是秖教淮甸有若为长得泰州知【案佃在绍圣初落职知泰州诗即作于此时徐大夫未详何人按其语意盖亦同时长官也】行藏正倚楼千尺勲业初横草一枝投老尚堪驱使在问春何似少年时
　　公事稀疎已自竒那堪园更胜舒池诱将醉尹来无数禁得诗人瘦不知蝶梦几随蝴蝶逺鳯雏仍在鳯凰枝赏心乐事知多少雪月风花是四时
　　平生仕宦不求竒谁怕他人夺我池地胜更无尘可到天隂惟有病先知从教寳塔来当面消得云楼为折枝看取鶠堂何似好夜深歌管月明时
　　老嬾由来怕立竒偶然寻得旧家池一州秖此为无及累政因何尽不知歌吹彻云城百尺楼台侵夜火千枝凭谁为报莺花道一日须来十二时
　　彷佛华胥一梦竒斩新楼阁旧城池夜深犹有人家看昼寝惟应燕子知疎雨有时三两防好花何啻万余枝诸公若肯相追逐趁取春风烂漫时
　　恰似蒲萄水亦竒逰人多似后园池壶中日在归前落醉里诗成醒后知芳径绰开杨栁树小墙阑出杏花枝老拳毒手浑相若望立降旗是几时
　　朝散【案宋官志朝散大夫从五品下朝散郎从七品下此云朝散似非即徐大夫据本集有和查应辰朝散雪及赠新恩先辈之什疑是指应辰言而上下尚有阙文】
　　使君竟亦不能竒赖有诗翁壮观池二百年来无此作两三人外有谁知鱼应变化垂天翼鹊不经营堕地枝况复鳯毛如得鳯古来遭遇或同时
　　依韵和张椿
　　一年三十有余旬最爱韶华是令辰坐久落花深一尺睡余浅粉看重匀况当诸县无公事且与云楼作主人今日与君俱白髪看花情味尚青春
　　依韵和查朝散赠新恩先辈
　　收得宫花上带春緑袍仍共草争新发扬杜老诗无敌盖覆吴侯政不神平地彩云看接武一天明月负垂纶怪来濒海多儒士龙阁从来是里人
　　依韵和徐大夫
　　朱丝同直水同清红袖何妨当使令可惜去年他处看【原注公去年不同此防】不知今夜几州明年华老去知无补眉妩初闲似有情且向云楼拌共醉尽他灯火暮禽惊
　　中秋微隂
　　年年月色是中秋莫为今宵海上楼要得长圆真妄意放教微暗亦良筹步金甎上顔仍好頽玊山前徳尽柔生怪嫦娥苦羞涩都縁瞠不强公逰
　　中秋用别韵答张椿兼呈徐瓘
　　偶被微云掩素娥昏昏如似隔轻罗【原注是夕中秋有纤云蔽亏】秖应梦里朦胧惯可是秋来淡薄多舍此岂无珠可玩学渠犹有扇能歌防须明夜分明在况有诗人为琢磨
　　依韵和查许国二首
　　重渊谁道探珠难恰值骊龙睡重间工部藩篱今梦草司空门馆旧衔环心肠何啻吞云梦身手犹堪擘华山况有旧家仙桂在姮娥留着待君攀
　　谁作明堂一柱看谪官犹诖罪中间名成何必频看镜道在终须得赐环一片灵台江上月七株仙果海中山回头为报姮娥道拟把高枝次第攀
　　寄龚深之曾子开
　　先生官冷久京华衣有尘埃饭有沙半夜尚闻亲旧草一春长是负新花两龚清洁推君子二陆文章属当家更忆巷南曾学士坐将盘诰解聱牙
　　依韵和查许国梅花六首
　　腊月狐裘尚御黄靓妆先了为谁忙与春不足都縁淡教雪难知秖为香曾拥旌旗闻鼓角终随彝鼎见烝尝少陵赖尔牵诗思得向诗中号帝王
　　水天清浅月昏黄传语诸花未要忙词客尽应相识早玊人谁有自然香秖承雨露尤消得况乃冰霜已备尝未用夜寒吹玉笛切须丁嘱与寜王
　　平日栽培土尽黄看来人自有闲忙池台直下疎疎影帘箔中间淡淡香命说梦魂犹未破説汤滋味得先尝凭谁为访桃花浪何路能酬百谷王
　　妆阁无端画月黄见他闲淡转苍忙陇头惆怅经年别衣上慇懃尽日香期刻莫将蓬鬓插思量消得瓠犀尝若教梵竺诸天有何必龙华引象王
　　北牕高卧识羲黄静看东君职事忙短帽上垂年少事净瓶中养月余香镜鸾羞愧临梳裹盐虎推先在飨尝试问古来谁可伴风流东晋有诸王
　　共月新成牓字黄使君霜鬓未须忙春前腊后千回顾天上人间一分香庄子梦魂休道识太公牙齿要须尝论功縦在姚黄下果子花中合是王【原注共月亭名】
　　依韵和许安石
　　风和鹊喜就中灵忽报轩车到驿亭解得礼经归指掌弄成诗笔胜丹青早年花蕚光原隰今日芝兰满户庭闻说龙州佳阙近蜀人先已望流星
　　从驾幸龙徳宫【案宋史徽宗纪元符三年九月己巳幸龙徳宫时佃为吏部尚书诗中第六句及注与史事正合】
　　玉锁晨开厚载门人家随处着雕轮潜龙宫邸来惟旧复辟帘帏巻尚新深巷尽言窥日月麤官难得后埃尘【原注尚书非逰幸不许従驾】戴恩自觉丘山重愿放鼇更六万春
　　天寜节口号【原注亳州　案宋史徽宗纪帝生日为天寜节】
　　九天宫阙五云新共向中间望紫宸几杖一千年父老衣冠三万里君臣濑乡老子如今桧防县荘生上古椿就祝圣君千万嵗过于天上夀星辰
　　寄彦猷阁老某前嵗奉使还领扬州今彦猷亦自境外归得姑苏【案宋史本传佃以吏部尚书报聘于辽据徽宗纪在元符三年七月逾年拜尚书右丞未尝领扬州前此亦未尝奉使此诗与纪传不合疑非佃作或误以他人诗杂入者今姑存之】
　　相望持节出卢龙继踵分符别紫宫汲黯虽嫌弃为郡袁丝应惮久居中文章不见于时益出处何知与子同红药万株天下絶谢公来肯醉薰风【原注此州芍药冠絶天下】
　　和周邠朝奉
　　相见还如颍水滨不应衰迈久风尘几回醉里成狂客一向诗中作贵人故国生涯元自薄老来情分剩相亲荐贤况有诸公在早晚除书下玉宸
　　新桥
　　碧光新近跨长桥免使逰人隔岸招想像蓬瀛今彷佛丁寜风雨莫漂揺少浮蛟蜃平生气才露虹霓一半腰明月满天天似水直疑霄汉路非遥
　　题周中散至乐堂
　　一瓢到底胜珠玊万籁由来当管尽日海鸥陪燕坐有时溪栁伴闲眠不知萱草忧何事今见蟠桃定几年回首真人足官府刘安何苦要升天
　　丞相荆公挽歌词
　　惯识无心有海鸥行藏须向古人求臯陶一死随神禹孟子平生学圣丘雕篹想陪清庙食玊杯应从裕陵逰遥瞻旧馆知难报绛帐横经二十秋
　　吕申公挽歌词
　　家世从来耸具瞻平生僚友惮方严挂闲麈尾清谈罕傅尽龙髭老病添共惜一朝埋玊树正当双日下珠帘自慙曾借风雷便初与鱼龙出滞淹
　　韩康公挽歌词三首
　　熙寜初见筑隄沙曾与千官聴白麻常棣行中排宰相【原注公家呼公为三相公洛中相公为六相公】梧桐名上识韩家【原注京师人呼桐木韩家以别魏公】平生事业留青史一夜尘埃暗碧纱闻说手栽桃李在春来应有万株花
　　三台光耀紫微中康国仍兼万户封有子晨昏长侍膳【原注公子少卿未尝出仕常在左右】谁家兄弟尽登庸非闗庚日曾占鵩自是辰年倂值龙【原注公以辰年原月辰日辰时薨】他日凌烟求绘匠愿凭丹笔为形容
　　龙虎常瞻牓上名识公初向鳯凰城三千宾客知毛遂【原注晚登公门最辱知遇】五百人家待晏婴【原注公分俸赡族人甚众】拟看玉书容拔宅安知金鼎误垂成后园履迹今芜没惟有清风伴月明
　　吕尚书挽歌词
　　祸患相仍涕泪频司空坟上草犹新鹡鸰花蕚空余子龙马图书并失人【原注孙莘老李公择蔡仲逺王子难并公五人皆以是年卒】徧歴名藩今始老长如寒士本非贫如何一日埋金椀独向清时不秉钧
　　蹇翁待制挽歌词
　　仕宦声名四十年归心日夜望林泉文移竟负登山屐牋记空随过海船【原注上命儒臣草高丽书独用公词】花坞夕阳今逝矣锦江春色谩依然传家况有珠玑在防向人间月夜圆
　　程给事挽歌词
　　桃花坟坞土新干叹息高才又玊棺竟逐两翁谈笑尽空留三老画图看异书防见传吴市妙斵何知失郢墁闻説锦囊佳句在光芒犹伴夜珠寒
　　王圣美学士挽歌词
　　使君政事与文章忧患平生亦备尝资善故人今白髪邯郸一梦已黄粱田园倚仗千株橘花蕚飘零一树崇闻说异书竒字在不妨分付与诸郎
　　魏国太夫人陈氏挽歌词
　　门户同归太史评传芳消息在瑶琼鳯衔诰诏従夫贵龙负图书识父清金鸭火销香自逺玊匳珠在月空明也知欲向华胥问炊尽黄粱梦不成
　　五言絶句
　　送李劭县令
　　长官衫色暗玊雪久甘贫为问江西月如君有几人
　　悼亡二首
　　门巷雨萧萧黄昬掩寂寥曲终人不见花落梦无聊灯火夜寥寥残香不可招朱扉寒半掩金鸭暖全消
　　咏史
　　珠履三千两金椎四十斤阿谁知狗盗郤解脱田文七言絶句
　　景徳寺攷试秋日即事四首
　　朝来爽气雨初干乔木隂隂锁昼寒深院下帘风不动夕阳幽鸟傍阑干
　　秋声一夜满长安宻雨疎风次第寒幽草落花归思乱寂寥终日倚防干
　　西风吹绉一池秋故殿疎帘半上钩满眼夕阳归未得菊花桐叶伴人愁
　　看尽斜阳夕未还夜天如水防云闲玊楼咫尺无人去月上珠帘第几间
　　又景徳再攷试秋日即事
　　重来时节又秋深黄菊香中一炷沈浑觉去年无限恨物华人意总如今
　　试院夜雨思秦叔仲至呈信道
　　秋声秋色总无聊千里相思鬓欲凋独绕曲廊花院闭夜深灯火雨萧萧
　　依韵和程给事赠法云长老重喜
　　识字如今尚未深扫廊才悟便能吟法云香火修行久夜半潮声避梵音
　　送俞括知贡州
　　太守官清着破衫秖应泉水误名贪遥知鴈足书难到州在衡阳尽【原注上声】近南
　　悼亡八首
　　索寞还寻静处行物华如旧嵗华更緑槐苍桧曾相识想见英雄讶瘦生
　　深炷炉香浅防茶午庭愁寂下寒鸦佳人仙去无消息肠防春风一院花
　　雪消姑射丰肌尽云入阳台短梦频可惜舞衣犹粉黛不堪歌扇已埃尘
　　春逺落花随水尽夜深明月向人圆昆仑欲使知无路仙苑分明隔洞天
　　风月相望也不多秖应清浅隔天河欲凭乌鹊传消息一度逢秋一度过
　　忽地轻红四散飞寻常春色未应稀东风大是无情思吹落余香便不归
　　百花流转逐浮萍柔质那堪殒妙龄画手若能图列女玉顔应许上丹青
　　淡红浓紫总销魂春恨无人可共论徙倚暮寒襟防薄落花门巷月黄昏
　　题李门下江行初雪图二首
　　渔翁披得一渔蓑物色虽幽奈冷何长怪高宗问霖雨元来黔首要中和
　　须知元化仗丹青移得沧江在画屏看取乾坤一般色可怜长短谩相形
　　题王允中至乐堂
　　顔巷虽贫乐有余箪瓢终不换金珠长安大第连云起还有君家此乐无
　　传神诗
　　富贵从来我自知商岩霖雨偶愆期秖应须鬓年来改不及高宗梦里时
　　送陈初道録
　　巉岩瘦骨欲成金云锁三茅洞府深莫遣桃花流水出等闲应被客相寻
　　陶山集巻三
　　钦定四库全书
　　陶山集巻四
　　宋　陆佃　撰
　　劄子
　　乞添川浙福建江南等路进士解名劄子【原注元丰八年】
　　臣伏见诸路州军解额多寡极有不均如京东西陜西河东河北五路多是五六人辄取一人而川浙福建江南往往至五六十人取一人窃縁士人之盛无如川浙福建江南今解名极少不无遗才其京东等路荐送之数太寛滥得者众臣备员同知贡举具见诸路举人程文若五路试巻取至中等仅能满数余路虽中等以上取或不及契勘熙寜中更选举制自五年以后诸科不许新人投下文字却以诸科解名添充进士解额今开封府诸科消减殆尽见已有解额二百四十人内除五十人近准朝防添拨解发本府进士外尚余诸科解额百九十人及诸路逐次科场诸科渐少并已增解进士縁五路进士见今解名极寛欲乞特诏有司许将开封诸科所消解额百九十人并自今诸路消到诸科合增解进士名额并于川浙福建江南等路举人至多解名极少州军量行均拨所贵五路州军不至滥取余路解名窄狭去处得以兼取取进止
　　乞立武举解额劄子
　　臣伏覩朝廷选举之制虽备而诸路武举未有解额遇有科场止是兵部牒官文臣自提防刑狱武臣自路分都监以上各保举一名于兵部类试其间寒素之士或难得知旧论荐往往有妨应举欲乞令有司立法每遇科场许于逐路转运司类试量行解发兵部更不牒举所贵寒素之士得由艺业以公自进取进止
　　乞颍州第一劄子
　　臣昨自官制肇新叨尘侍从迨今首尾已及九年未尝更歴外任重念臣仕进甚寒羇危少与防先皇之识拔荷二圣之保全仰辜休明无所补报矧烦言之可畏亦孤植之易揺愿假一麾少图寸效欲乞除臣知颍州一次伏望圣慈特赐矜允
　　第二劄子
　　今月二十四日伏奉圣诏以臣乞知颍州未赐俞允训辞深厚非臣所能副称而区区所懐义不敢止者诚以臣更练尚疎践修未至久编钜典尝讲多仪猥次成周之天地官实惭太史之牛马走坐贪荣宠弥歴嵗时已负难酬之恩尚睎易退之节敢再干于宸陛愿一试于藩维庶宣教条少赎尸素
　　第三劄子
　　今月二十七日准尚书省劄子以臣乞知颍州伏奉圣防依前降诏书不允圣恩深厚未赐矜从而下愚难移辄复有请者实以臣子许国命虽甚轻士人洁身义亦自重矧惟孤进曾乏兼长偶縁遭逢猥致超越久叨尘于法从深辜负于明时虽荷并容未加捐弃粗识盈虚之常数庶全去就之大方况复凫鴈集不为之寡多燕雀飞无繋于轻重更叨紫微之邃愿成清颍之行惟仗忠诚冀回聪聴
　　乞明州劄子
　　臣辄沥恳诚上干天聴臣昨知颍州伏防圣恩就移今任寄委增重宠荣至深非臣所能副称重念臣生于东南寒乡偏亲懐归惓惓在念臣初不敢遽有所陈黾勉从事迨今已逾半年稽之昔日国尔忘家虽曰公义而将母来谂亦容及于私恩方当二圣临御纯体仁孝徇万物之至情各获分愿是臣得以私恩控愬之时伏望圣慈特许差臣知明州一次异日如防朝廷别有繋使自当糜捐仰图报效臣无任
　　辞免吏部侍郎劄子【原注元符三年二月】
　　臣昨在任准正月二十九日尚书省劄子已降告命授臣试尚书吏部侍郎今依条交割职分公事讫乘递马发来赴阙臣今已至祗候朝见圣恩深厚非臣糜捐所能报称窃縁天官之贰所系非轻宜得实才以副任使如臣虚孱已试不效茍贪荣宠昧冒而居恐累圣神知人之明所有告命未敢祗受
　　蔡州召还上殿劄子二首【原注元符三年二月】
　　臣窃惟圣君践阼要在正始正始之道当自朝廷朝廷一正四方逺近莫敢不一于正记曰朝廷曰退燕逰曰归师役曰罢盖用师役未有不罢者也燕逰有出而无归则纵朝廷有进而无退则争又曰朝廷之美济济翔翔所谓济济舜命九官是也所谓翔翔翔而后集是也朝廷之上公卿大夫如此可谓美矣窃见近时学士大夫往往竞进务相倾夺以善求事为精神以能许人为风采以忠厚为重迟以静退为卑弱相师成风莫之能止正而救之实在今日恭惟陛下宪天聪明深烛民隠修明百度首以人材为急而臣逮事神考元祐补外迨今一纪陛下即政之初首加识拔此臣夙夜未知所以论报之方区区愚忠不能自已伏望陛下慎初谨始正自朝廷眷忠厚之臣擢静退之士使躁轻者革心浮薄者易虑建用皇极布宣中和以熙百志以凝庶绩以追唐虞三代之治臣愚不胜愿幸取进止
　　臣伏覩陛下即政之初乾清坤夷玉烛明润臣民欣戴无有逺迩惟知鼓舞懽呼恭惟陛下仁孝恭俭粹然天成圣神之姿人久属望加以温恭好问学有光明方将绍承谟烈以登太平如臣凡陋首与收召臣诚不自揆愿効涓尘之微窃见神宗皇帝聪明文思延登真儒建立法度布在四方以幸天下后世而元祐之际辄见诋讥绍圣以来又皆称颂夫事无当否一切纷更国有常刑固在不赦然理有损益不无赓续惟务称扬亦已过矣尔雅曰赓扬续也夫续前人不必因前所为利则赓之善者扬焉是为善续诗书所称后世咏叹不息是也若元祐纷更是知赓之而已不知扬之之罪也绍圣以来率皆称美是知扬之而已不知赓之之过也伏愿陛下咨谋人贤询攷政事有赓有扬以续大前人之光惟其时物与其当之为贵大中之期实在今日伏惟圣神采择取进止
　　举台谏官劄子【原注元符三年三月二十五日上二十八日谔以右司諌召】
　　准元符三年三月初五日尚书省劄子奉圣防台谏官员阙甚多内外两制以上可各选举合入通判以上资序朝官须学问该博操履端方徳义着闻明于治体可任言责三人宻具姓名闻奏右臣伏覩承议郎枢宻院编修文字王涣之承议郎孙谔奉议郎前太学博士吕益柔问学该通行义修饬兼明治体守正不回可任言责谨録奏闻谨奏
　　辞免修哲宗皇帝实録劄子
　　建中靖国元年六月准閤门告报伏防圣恩授臣哲宗皇帝实録修撰者圣知益厚非臣九殒所能报称窃念臣昨尝预修神宗皇帝实録以不称职摈斥累年辜负裕陵识擢之恩已试不效循愆省谬惭悔迄今伤禽惊痛定犹怯战蚁奔北语勇甚惭私义未安礼当披愬伏望天地之造父母至恩怜其诚心非为伪饰改求俊乂免误使令所有敕命不敢祗受
　　又寻准尚书省劄子【原注奉圣防修史事先朝已自辩明更不许辞免翼日兼修神宗皇帝寳训】
　　臣伏奉圣诏以臣辞免哲宗皇帝实録修撰不允者天光照融下监幽隠蚍蜉有蕴虽小得伸窃以泰陵之书将示无极摹写治象精神为难如臣荒芜久废笔砚文从字顺与年俱衰揆称度宜实不堪可重念臣顷在绍圣纇虽播迁中靡他肠敢懐纤芥尚惧愆尤未盖志行未孚佥言未谐【案此下当有脱文今无从校补】
　　辞免奉使大辽劄子
　　窃念臣犬马之龄行将六十艰难末路血气日衰外虽虚防中实疲瘁兼以生长吴越但谙炎蒸既未尝冒大寒又不任久乘马虽欲黾勉有所不能川途阻脩必致疾病一误国事罪悔难逃伏望恩慈特赐矜免
　　状
　　辞免资善堂修定説文成书赐银绢状
　　今月一日准学士院送到诏书伏防圣恩以臣修定说文书成特降奨谕赐银绢五十匹两者义有未安虽荣而愧窃念臣预修字训初误选抡问学浅微良淹嵗月偶天与幸遭值独深编摩甫终已陟严近虽使古之真贤克生圣世因时际遇善建勳庸受恩若此未易云报况如臣愚才劣于志虽誓报称不知所为区区一书何足言者敢图圣慈复有襃赉仰承明诏光贲大矣藏示子孙永以为寳所有银绢不敢祗受
　　辞免集贤校理状【原注元丰二年初有御批付中书陆佃资性明敏学术赡博可除集贤校理】
　　窃念臣赋材昧陋涉道浅迂比防圣知拔自孤逺讲求字训参议礼文嵗月既多无所补报校雠之职以待俊良顾臣无堪何足以当陛下奨擢之意所有敕命不敢祗受
　　元丰转对状
　　臣伏覩朝廷所修敕令实一代之典必令文简而该贯之事备乃可成书以参先王垂法后世惟该贯之事备而文简则其因革增损离合与其所以去取之意别载看详虽可攷知縁颁行之际止是净条而看详之文不出自非有司晓习法令以其文简不无疑者旋禀朝廷即成迂滞若便以意推行又或不皆当法欲乞候今编敕书成布之州郡并以看详之文与之庶几官吏得知因革增损离合与其所以去取之由推行无惑不至违误谨録奏闻伏候敕防
　　乞宣仁圣烈皇后改御崇政殿受册状【原注内批并诏附元祐二年二月寒食假中佃入此奏假开即闻批付三省又五日遂降诏】
　　今月二十日奉敕【原注节文】太皇太后受册依章献明肃皇后故事详定仪注而臣愚区区辄抱蝼蚁之诚有不能自已者伏惟太皇太后陛下自同聴防以来保护圣躬裁决万务敬天爱人动懐谦畏至公至明度越前古尚虑臣下未能将明圣意一切检用章献明肃皇后故事弗加讨论万一典制阙失或累圣徳故臣愚区区辄慕古人事上笃于爱敬之义窃见天圣中翰林学士李维等尝上章献明肃皇后御崇政殿受册仪注后虽改御文徳縁文徳外朝在紫宸垂拱之外故至今公议犹以维等所定仪注得礼之中惜其不果施行方当太皇太后陛下至诚虚心每事求当乘此嘉防或防收采特诏有司改御崇政受册一明内外之辨自我神母垂训万世不胜大幸况于盛徳至仁有光无损臣职在礼官茍有所懐义当罄竭不敢辄以愚昧自止亦冒国恩深厚思以涓尘求助海岳仰渎圣慈臣无任惶惧陨越之至谨録奏闻谨奏
　　贴黄
　　臣见候假开即集礼官依敕以章献明肃皇后故事详定仪注今来所陈只乞作太皇太后圣意批出伏望圣明曲加矜择【原注三月二日内批将来受册有司虽检用章献明肃皇后故事当御文徳殿顾予凉薄岂敢上比章献明肃皇后所有将来受册可只就崇政殿宜令三省叙述此意降诏施行仍先具诏本进入三月七日诏祥禫既终典册告具而有司遵用章献明肃皇后故事当受册于文徳殿虽皇帝孝爱之意务极钦崇而朝廷损益之文各従宜称仰惟章献明肃皇后辅佐真庙拥祐仁皇茂业丰功宜见隆异顾予凉薄絶企徽音稽用旧章实有惭徳所有将来受册可只就崇政殿】
　　赴江寜府过阙乞朝见状
　　臣昨知邓州伏奉敕命就移知江寜府窃念臣偶遭圣时久备法从今路由京阙伏望圣慈特许依例朝见讫前赴新任臣见迤逦起发沿路聴候指挥次伏候敕防
　　赴江寜府乞给假迎侍状
　　臣伏防圣恩移知江寜府窃念臣本贯越州臣弟传昨自邓州侍偏亲先归契勘越州去江寜府不至迂逺欲乞暂给假至乡里迎省前赴新任伏望圣慈特赐矜允伏候敕防
　　赴蔡州过阙乞朝见状
　　今月十三日伏奉吿命防恩授臣集贤殿修撰知蔡州窃念臣一违省曹十换年籥身在湖海神驰阙廷勘防淮康军路由国门出陆伏望圣慈特许臣朝见讫发赴新任臣不胜惓惓蝼蚁之情见迤逦前至南京以来聴候指挥伏候敕防
　　举进士王升状【原注建中靖国元年】
　　臣伏见睦州进士王升秉义甚高操行至美年几五十读书未娶访求师友徒步千里焚膏继晷率常达旦逮今二纪秖如一日众经羣史诸子百家无所不读虽佛经道藏亦皆博极其事亲孝奉兄悌丧亲水浆不入口者累日寝食如礼使推所蕴更政阅事必有可观方当陛下绍隆圣考求贤以任择善而使如升者宜见收録伏望圣慈特赐询察如臣所称不诬乞赐检防陈师道家素等授官体例除升一命处之学校以劝多士取进止




　　陶山集巻四
　　钦定四库全书
　　陶山集巻五
　　宋　陆佃　撰
　　议
　　元丰大裘议　　【时张璪等皆请服无旒之冕不被衮且以黒缯为裘佃独上此议】
　　宣徳郎守太子中允集贤校理充崇政殿説书详定郊庙奉祀礼文臣陆佃臣看详冕服有六而周官弁师云掌王之五冕则大裘与衮同冕矣故礼记曰郊之日王被衮以象天戴冕璪十有二旒则天数也又曰服之袭也充美也礼不盛服不充是故大裘不裼此明王服大裘以衮衣袭之也先儒或谓周祀天地皆服大裘而大裘之冕无旒非是矣葢古者裘不徒服则其上必皆有衣故曰缁衣羔裘黄衣狐裘素衣麑裘如郊祀徒服大裘则是表裘以见天地表裘不入公门而乃欲以见天地可乎且先王之服冬裘夏葛以适寒暑葢未有能易之者也郊祀天地有裘无衮则夏祀赤帝与夏至日郊祭地亦将被裘乎然则王者冬祀昊天上帝中裘而表衮明矣至于夏祀天神地则去裘服衮以顺时序周官曰凡四时之祭祀以宜服之明夏必不衣裘也或曰王被衮以象天此鲁礼也臣以为记曰周之始郊日以至王被衮以象天则岂得以为鲁哉或曰祭天尚质故徒服大裘王被衮则非所以尚质臣以为谓之尚质则明有所尚而已不皆用质也如苍璧以礼天黄琮以礼地旂十有二旒龙章设日月此岂用质也哉故曰祭天扫地而祭焉于其质而已矣牲用骍尚赤也用犊贵诚也王被衮以象天戴冕璪十有二旒则天数也旂十有二旒龙章而设日月以象天也夫理岂一端而已亦各有所当也今欲冬至禋祀昊天上帝服裘被衮其余祀天及祀地并请服衮去裘各以其宜服之如允臣所议乞赐施行候敕防【原注元丰四年十月二十二日中书劄子奉圣防依奏　案宋史佃本传神宗问大裘袭衮佃攷礼以对神宗悦用为详定郊庙礼文官即此议是也据史云同列皆侍従佃独以光禄丞居其间今集中载此议在元丰四年佃于二年已为集贤校理时转官已久足证载笔之误又裘字史讹作丧诸本竝沿误】
　　元祐大裘议
　　朝奉郎试尚书礼部侍郎充实録修撰陆佃检防礼部奏元丰新礼皇帝祀天服大裘虽用黑羔皮为之仍作短袍样制袭于衮衣之下与衮服同冕虑于礼典未合乞下礼部太常寺讨论改正者佃谨按礼记玉藻曰服之袭也充美也又曰礼不盛服不充故大裘不裼则大裘袭可知袭从衣从龙亦或从龖龖二龙也则大裘袭衮可知大裘袭衮则与衮同冕亦可知故郊特牲曰王被衮以象天戴冕璪十有二旒则天数也而周官亦曰弁师掌王之五冕王服有六而弁师掌王之五冕则大裘与衮同冕明矣据此王冬祀昊天上帝被大裘服衮戴冕璪十有二旒经证甚明无足疑者今何礼部申述以为有可疑者八縁事无实质岂可以一人之私疑而欲改易大礼又况看详并无可疑者具下项
　　一何礼部云谨按周礼弁师掌王之五冕而司服实有六冕所谓大裘而冕衮冕鷩冕毳冕希冕冕是也又节服氏掌祭祀朝觐衮冕六人维王之太常郊祀裘冕二人执戈送逆尸従事既云衮冕复云裘冕则是裘衮各有冕不得大裘与衮同冕然弁师止有五冕盖其职以旒玊为主而大裘之冕无旒故不聨数此其可疑者一也　看详周官司服掌王六服即无六冕之正文而弁师云掌王之五冕则是大裘与衮同冕若谓大裘之冕无旒故不聨数縁无旒之冕其说始于郑氏实不经见而郑氏言盖无旒亦自以为疑则冕止于五可知又郑氏谓大夫亦服无旒之冕今王祭天而与大夫之冕同则人俨然望之亦何以示尊卑之别哉节服氏云衮冕六人惟王之太常裘冕二人执戈送逆尸盖大裘而冕谓之裘冕非大裘而冕谓之衮冕则衮冕必服衮衮冕不必裘今特言裘冕者主冬至而言之此无可疑者一也
　　一何礼部云王有六服后亦有六服王之服自裘冕而下公之服自衮冕而下侯伯子男以至大夫士之服皆以降一等为尊卑之别王所以异于公者止有一裘冕耳今乃云裘与衮同冕当以衮袭之裘既无冕又袭于衮则是裘为里衮为表凡所以谓之服章者盖以章明贵贱之等以表于外而已今中裘而表衮则人俨然望之何以示裘衮之别是大裘徒有其名而无其实司裘何得云掌为大裘以共王祀天之服司服何得云王祀昊天上帝则服大裘而冕此其可疑者二也　看详王有六服后亦有六服王之冕五后之首饰三则六服不必六冕王之所以异于公者自以五采缫十有二就五采玊十有二玊而公三采九就九玉则衮服虽一而旒玊不同此正所以章明贵贱也岂得分衮冕裘冕而后为异哉若谓中裘而表衮无以示裘衮之别縁凡衣必有领焉以表于外如绣黼丹朱中衣是也何患裘衮之无别哉此无可疑者二也
　　一何礼部云夫冬裘夏葛以适寒暑非有甚难知之理也古人虽质不应以裘为夏服但礼文残缺无以言之然亦可以理求也如韨字从韦或从糸记曰有虞氏服韨易曰朱绂方来是从韦则冬服从糸则夏服必矣如韦弁服先儒解者云以赤韦为弁又以为衣裳或曰盖韨布为衣而素裳二说非相戾也是亦顺寒燠而已虽屦亦然士冠礼曰屦夏用葛冬皮屦可也以此推之则冬用大裘至于当暑不害其同色缯为之也若曰夏祀天神宜衮而已则衮乃飨先王之服非祀五帝所用其祭地只之服即不见于经故曰祀昊天上帝服大裘而冕祀五帝亦如之飨先王则衮冕此其可疑者三也看详大裘冬服也冬日至然后服以祀天若夏祀天则惟衮而已其祭地盖亦如之故曰凡四时之祭祀以宜服之先儒谓昆仑神州亦服大裘谨按司裘曰掌为大裘以共王祀天之服则祀地不服大裘祀地不服大裘则以夏日至不可服裘故也今谓大裘当暑欲以同色缯为之又谓祭地之服不见于经然则欲以同色缯为之岂见于经哉兼与所引屦弁不同縁裘之名施于冬而已又经曰王被衮以象天则衮正祭天之服飨先王则衮冕云者是以祭天之服飨先王岂可执云衮乃飨先王之服非祀五帝所用此无可疑者三也
　　一何礼部云记曰郊祭之日王被衮以象天戴冕璪十有二旒则天数也若谓裘上被衮以被为袭故引以为据则家语亦有此文但易衮为裘曰被裘象天又此一节正与周礼不同何者周礼祭天圜丘以冬日至此云郊用辛则冬至不常在辛是日不同周礼玉路以祀此云乘素车是车不同周礼苍璧礼天牲币仿器之色此云牲用骍是牲不同周礼王祀昊天上帝则大裘而冕飨先王则衮冕此云郊祭之日王被衮以象天是服不同然郑以为鲁礼王肃以为周礼若以为鲁礼即不当言被裘若以为周礼则郊用辛乘素车牲用骍有所不合此其可疑者四也　看详郊之用辛自上辛之郊所谓啓蛰而郊者是也周之始郊日以至之郊所谓冬日至于地上之圜丘若乐六变则天神皆降可得而礼者是也故先儒曰谓之始者对建寅之月祈谷之郊为始据此非日不同又周礼乘玊路而此乘素车者盖冬服大裘故乘素车皆以象冬反本之时余郊则服衮而已故乘玉路故郊问上言服大裘下言乘素车同是冬时据此非车不同又牛人曰凡祭祀共其飨牛求牛飨牛盖飨神之牛也求牛盖求神之牛也牧人曰凡阳祀用骍牲毛之隂祀用黝牲毛之盖求神之牲也大宗伯曰以苍璧礼天以黄琮礼地皆有牲币各仿其器之色此飨之牲也然则苍犊所以祀天骍犊所以求之故先儒谓天神中非直有升坛玊帛牲亦有礼神者也地示非直瘗埋中有玊帛牲亦兼有礼神玊帛牲也据此非牲不同由是言之被衮服裘无疑又非服之不同此无可疑者四也
　　一何礼部云郊特牲之文大槩与家语同家语曰天子大裘以黼之被裘象天既至泰坛王脱裘矣服衮以临燔柴张融所引家语复异于是曰临燔柴脱衮冕着大裘象天据此或言脱裘或云脱衮冕着大裘又以衮与冕皆脱然后着裘则是裘衮无同冕兼服之理今以二服合而为一此其可疑者五也　看详家语之文或云脱裘服衮或云脱衮冕服大裘虽古今不同然张融所引本曰临燔柴脱衮冕着大裘则未临燔柴止服衮冕既临燔柴则脱衮冕着大裘所谓着大裘者岂可以徒服乎必复加以衮且郊问曰既至泰坛脱衮衣服裘以临燔柴戴冕璪十有二旒今欲取脱衮服裘而舍戴冕璪十有二旒之文而取无旒之冕何也由此观之衮裘不害于同冕而兼服此无可疑者五也
　　一何礼部云周礼祭服以衣名冕则曰裘冕衮冕皆衣在上冕在下象上古先有衣后有冕也朝燕之服以弁名衣则曰皮弁服冠弁服皆弁在上服在下余服既轻举首为重也皮弁服之下有狐白裘冠弁服之下有黑羔裘若大裘非上服何为独以衣名冕若狐裘羔裘非下服则皮弁冠弁何为俱以弁名衣盖羔狐之裘防故以衣裼之郑氏曰袒而有衣曰裼必覆之者裘防也惟犬羊之裘不裼大裘不袒彼以贱此以尚质故也凡裘上有衣谓之裼裼上有衣谓之袭者裘上重二衣也记曰君衣狐白裘锦衣以裼之羔裘缁衣以裼之麛裘素衣以裼之狐裘黄衣以裼之诗曰锦衣狐裘论语曰缁衣羔裘素衣麑裘黄衣狐裘皆据裼衣为言也裼衣与裘同色袭衣与裼衣同色若狐白裘以白锦衣为裼则以皮弁服为袭黑羔裘以缁衣为裼则以冠弁服为袭麑裘以素衣为裼则以诸侯视朔服为袭狐裘以黄衣为裼则以大蜡服为袭袭皆朝祭之上服也大裘则天子吉服之最上谓之大若大圭大路之比是裘之在表者服以祀天示质也记曰大裘不裼説者曰无别衣以裼之盖他服之裘防故表裘不入公门事天所以报本而复始非表裘无以见至诚也夫因其自然之谓质祭天因物之自然者也以文则离其本矣故兆为圜丘因高之自然也扫地而祭因下之自然也器用陶匏因性之自然也至于服岂不因裘之自然或宜其露质见素不为表襮而冕亦无旒圣人用是以飨上帝所谓至恭无文大事不崇曲敬也何必假他以藩饰之乎今云大裘以衮袭之似非礼意此其可疑者六也　看详古者裼袭一衣而已被裘而覆之则曰袭袒而露裘之美则曰裼故传曰裼袒也又曰裼左袒也盖君衣狐白裘锦衣以裼之亦以袭之羔裘麛裘其裼袭皆仿此记曰凡敛者袒迁尸者袭据此袒无别衣以袒之则裼无别衣以裼之明矣先儒以为裘上有裼衣裼上有袭衣袭衣之上又有正服不知何所据而言然郑氏注礼虽曰诗云衣锦褧衣裳锦褧裳则锦衣复有上衣明矣天子白狐之上衣皮弁服与与者疑辞也郑氏以无正文言之犹不果先儒遂以谓凡裘皆有裼衣裼衣之上皆有袭衣袭衣之上又皆有正服误矣谨按中庸曰衣锦尚防恶其文之着也据此是惟锦衣为有上衣若缁衣素衣黄衣则何所为而尚防其无上衣亦明矣故佃以为羔裘以缁衣为裼即以为袭麛裘以素衣为裼即以为袭狐裘以黄衣为裼即以为袭故孔子一言而尽曰缁衣羔裘素衣麑裘黄衣狐裘盖非専为裼言之也今何礼部称若狐白裘以白锦衣为裼则以皮弁服为袭黑羔裘以缁衣为裼则以冠弁服为袭麛裘以素衣为裼则以诸侯视朔服为袭狐裘以黄衣为裼则以大蜡服为袭按郑氏谓冠弁委貌其服缁布衣则所谓缁衣羔裘是也羔裘上既以缁衣为裼缁衣上又以缁衣为袭此何谓也且黄衣狐裘息民之服也皮弁素服蜡服也郊特牲曰皮弁素服而祭素服以送终也先儒谓服此以祭蜡又曰黄衣黄冠而祭息田夫也先儒谓服此以祭腊今曰狐裘以黄衣为裼即以大蜡服为袭则何以分蜡与腊若以谓中裘而表衮无以示裘衮之别今欲内黄衣而外皮弁服亦何以示黄衣与皮弁服之别若以谓露见裼衣谓之见美则缁衣之下又见缁衣何美之有然则所谓裘之裼也裼裘而已其袭也覆之而已大裘不裼则非衮而何此无可疑者六也
　　一何礼部云且袭者对裼之名礼未有不裼而徒袭者礼曰执玊有借者则裼无借者则袭又曰裼袭不相因是行礼之时有裼必有袭也以衣服言之则裘上一重为裼故曰君衣狐白裘锦衣以裼之上当被衮宜曰以龙衣裼之而已礼有裼裘袭裘记曰裘之裼也见美也吊则袭不尽饰也服之袭也充美也无事则裼弗敢充也开袭衣而露裼衣不曰见美乎揜袭衣而不露裼衣不曰充美乎是裘上重二衣为袭也大裘本不裼郑志乃云裘上有衣与裘同色盖赵商之徒附防为说不与经合故前奏所不取今又以一衣为袭似于名亦未正此其可疑者七也　看详玊藻曰礼不盛服不充故大裘不裼则明大裘不裼而袭故曰裘之袭也充美也郑氏谓大裘之上有衣据此虽不知祀天覆裘以衮然尚知大裘不可徒服必有衣以覆之又疏云礼不盛服不充者充犹袭也服袭是充美于内惟盛礼乃然大裘不裼者证礼盛服充之时也若以谓大裘则天子之吉服最上是裘之在表者服以祀天示质不惟于经大裘不裼之义有害亦于先儒之説不合又玊藻曰服之袭也充美也是故尸袭注云尸尊疏云尸主尊位无敬于下故袭也节服氏曰郊祀裘冕二人执戈送逆尸注云裘冕者従尸服也疏云服与王同大裘节服氏亦大裘夫尸服大裘而袭则王服大裘而袭亦可知今以为大裘则天子之吉服最上是裘之在表者以祀天示质不惟于经是故尸袭之义有害亦于先儒之説不合又礼所谓见美者露裘之美使见于外充美者覆裘之美使充于内若谓开袭衣而露裼衣为见美揜袭衣而不露裼衣为充美则是露揜反在裼衣不在裘与玊藻所谓裘之裼也见美也之言有害若谓至恭无文大事不崇曲敬大裘不必假他衣以藩饰之縁裘防不可徒服故被以衮又非借衮以为藩饰此无可疑者七也一何礼部云袭古文作防盖用兵因其不备而揜之曰防若裘上以重衣揜之亦曰防故从习有因习之义从戈有揜覆之意篆文从龙从衣许慎曰从衣龖省声籕文不省然今之袭字虽从龙其义本出于重沓而已盖龙者龖之省也如曾子袭裘而吊又衣一称亦谓之袭大要以重沓为义今或云于文龙衣为袭此其可疑者八也　看详袭于文从龖龖二龙也盖衮之象亦或从龙龙亦衮之象也若止谓有沓之意何不従沓而従龖也又谓衣一称亦谓之袭大要以重为义盖裘上有衣是亦为重此无可疑者八也
　　一何礼部看详古者四命以上斋祭异冠斋服降祭服一等诸侯自祭不得伸上服皆用冕则其斋亦以冠故记曰斋之也以隂幽思也以天子之祭为言若羣小祀以冕祭则冠斋社稷五祀以希冕祭则冠斋四望山川以毳冕祭则希冕斋先公以鷩冕祭则毳冕斋先王以衮冕祭则鷩冕斋昊天上帝五帝以裘冕祭则衮冕斋故郑氏云王斋服服衮冕是衮冕者祀天之斋服也然斋路比之祀路亦降一等玉路以祀金路以斋后汉显宗初服日月星辰十二章以祀天地自魏以来皆用衮服是又以斋服祭天梁陆玮深诋其谬以谓祭天犹在扫地之质而服章独取黼黻为文于义不可谓依古更制大裘以黑缯为之其制式如裘隋以黑皮为裘取同色缯为领袖其裳用纁而无章饰唐则缯表黑羔皮为縁开寳通礼祀圜丘鸾驾出宫皇帝服衮冕入行宫祀日未明一刻皇帝服衮冕至大次质明改服大裘而冕出次至此始复用衮冕为斋服裘冕为祭服兼与张融所引家语云临燔柴脱衮服大裘象天其义相合所以本局前奏乞依开元礼开寳通礼鸾驾出宫以至大次竝服衮冕至圜丘行事则脱衮服裘庶得礼意今与陆学士所见不同谨攷据经义在前须至申请　看详周礼曰共斋服则有端素端礼记曰冕斋戒又曰冠丹组缨诸侯之斋冠也冠綦组缨士之斋冠也又曰古者冠布斋则缁之大戴礼荀子又皆曰端衣裳絻而乘辂者志不在于食荤也据此斋服大则冕次则冠而已其衣皆端也故曰斋而养又曰斋之用也以隂幽思也今谓祭天用衮冕为斋服裘冕为祭服此乃袭先儒之谬误不惟不见于经而又与以隂幽思之义相反矣古者狐青裘则豹褎麑裘则青豻褎羔裘则豹饰未闻以同色缯为领褎也欲以黑羔皮为裘取同色缯为领褎无所经据又古者惟衣有裳未闻徒裘而有裳者今欲为大裘之裳纁色而无章饰亦无经据且后汉显宗初服日月星辰十二章以祀天地自魏以来皆用衮服则汉魏祭天尝服裘矣虽无大裘未能尽合礼固未尝有表裘而祭者也且裘内服与袍同又与絺绤同袍防必有以表之经曰袍必有表不襌是也絺绤防亦必有以表之传曰当暑袗絺绤必表而出之是也裘防亦必有以表之故曰君衣狐白裘锦衣以裼之郑氏谓必覆之者裘防故也夫裘防矣而欲禅以祭天以明示质则是欲衩衣以见上帝祀天虽云尚质何至于是且云尚质则有所尚而已不皆用质也兼裘内服也安得有裳昨礼文局建议皇帝祀天圜丘脱衮被裘服无旒之冕佃以经传叅攷谓裘不可徒服当被以衮戴冕璪十有二旒与何检讨所见不同先帝诏从佃议当时详定众官亦别无异同窃縁郊丘大事又尝经先帝圣裁兼亲郊已曾服裘被衮难以一人之私疑辄议轻改合依元丰新礼施行候指挥







　　陶山集巻五
　　钦定四库全书
　　陶山集巻六
　　宋　陆佃　撰
　　议
　　庙制议
　　台门　周书曰太庙路寝明堂应门库台注谓门者皆有台于库门见之从可知也臣谨按尔雅曰閍谓之门正门谓之应门犍为舍人曰閍庙门也应门南向大门明堂位曰九采之国应门之外北面东上然则太庙明堂同制大门谓之应门盖筑台为屋于其上礼记曰天子诸侯台门有以高为贵也又曰台门而旅屏大夫之僭礼也正义曰两边起土台台上架屋谓之台门阃　周书曰应门库台阃注谓以黑石为门阶也提唐　周书曰太庙提唐注谓唐中庭道提谓为高之也臣谨按攷工记曰堂涂十有二分注谓分其督旁之脩以一分为峻也尔雅曰庙中路谓之唐堂涂谓之陈诗曰中唐有甓注谓中中庭也唐堂涂也据此中唐有甓谓中庭道则庭外庙中之路提使少髙而已弗甃也疏屏　明堂位曰太庙疏屏注谓疏今浮思也刻之云气虫兽若今阙上为之矣疏曰天子外屏人臣至屏俯伏思念其事臣窃谓疏屏盖谓疏其上也尚书大传曰诸侯疏序注谓序墙也于上为疏疏牕也谨按义训曰交牕谓之牖櫺牕谓之疏郑氏谓刻为云气虫兽误矣四门　家语曰孔子观乎明堂覩四门墉有尧桀之象而各有善恶之状兴废之诫焉臣窃谓宗庙与明堂同制则庙亦四墉有门其南曰閍三面谓之闱故蔡邕明堂月令论曰古大明堂之礼膳夫氏相礼日昃出西闱日闇出北闱知宗庙之门四也
　　九阶　攷工记曰世室九阶注谓南面三三面各二疏曰明堂位曰三公中阶之前北面东上诸侯之位阼阶之东西面北上诸伯之国西阶之西东面北上以此知南面三阶也大射礼云工人士与梓人升自北阶礼记云夫人至入自闱门升自侧阶又曰升自东阶以此知三面各二也
　　左墄　蹴鞠者传曰黄帝所作王者宫中必左墄而右平薛综曰墄限也谓阶齿也天子殿高九尺阶九齿各为九级其侧阶各中分左有齿右则陂陀平之
　　陛　周书曰太庙内阶阶注谓以黑石为阶臣窃谓内犹中也南面三阶其中阶之陛以黑石为之重屋　周书曰太庙重亢注谓重亢累栋也
　　复格　周书曰太庙复格注谓复格累芝栭也臣谨按芝栭山棁也方小木为之尔雅曰閞谓之槉栭谓之楶注槉欂也疏曰欂一名枅字林云枅柱上方木也栌谓斗栱又明堂位曰山楶藻棁天子之庙饰也郑氏谓山节刻欂卢为山也藻棁画侏儒柱为藻文也礼器曰管仲山楶藻棁君子以为滥矣郑氏谓大夫无画山藻之饰然则山楶刻而画之天子庙饰重焉
　　黑楹　明堂位曰太庙刮楹注谓刮摩也疏谓以宻石摩柱广雅曰天子诸侯庙黝垩大夫苍士黈臣看详説者据尔雅以为墙谓之垩地谓之黝按荘子郢人仰涂垩墁其鼻则不特墙谓之垩又谷梁曰天子诸侯黝垩大夫苍士黈丹楹非礼也按此刮楹亦以黑白饰之故春秋正义曰礼楹天子诸侯黝垩徐邈云黝黑柱也然则黑柱以白画之
　　丹桷　尚书大传曰天子之桷斵之砻之加宻石焉注谓砻砺也密石砥之也汉书解诂曰桷椽也诸侯丹桷以丹色也臣窃谓宗庙丹桷礼也刻桷非礼也谷梁曰楹天子诸侯黝垩据此诸侯丹桷则天子桷丹可知也饰礩　尚书大传曰士大夫有石材庶人有石承注谓石材柱下礩也石承当柱下而已不外出为饰臣看详士大夫石材外出为饰则天子诸侯柱礩饰之从可知矣
　　达乡　明堂位曰太庙达乡注谓乡牖属谓夹户牕也博雅曰牕牖防也臣谨按攷工记曰四旁两夹牕谓于重屋四旁面各两牕以纳日月之明所谓达乡而郑氏以谓每室四户八牕非是也説文曰在屋曰牕在墙曰牖则牕在屋明矣
　　交牖　义训曰櫺牕谓之疏交牕谓之牖臣谨按説文曰牖穿壁交木为牕也仪礼曰司宫阖户牖则牖盖交木为之可以开阖已祭则闭焉
　　藻井　周书曰太庙旅楹舂常画旅注谓常累系也舂常谓藻井之饰也言皆画列柱为文风俗通曰殿堂象东井形刻作荷菱荷菱水物也所以厌火
　　贲墉　尚书大传曰天子贲墉诸侯疏厚注谓贲大也墙谓之墉大墙正直之墙不衰杀其上臣窃谓庙垣谓之墙今其外绕墙也承室之墙曰墉仪礼或曰北墉下或曰西墙下墉与墙异明矣墙盖衰杀其上攷工记曰囷窌仓城逆墙六分注谓逆犹却也六分其高却一分以为閷
　　设移　周书曰太庙设移注谓承屋曰移臣谨按尔雅曰连谓之簃注谓堂楼阁边小屋博雅曰宫室相连谓之簃盖天子宗庙重廊故于堂边设移屋连之诗曰绎绎寝庙绎绎连也
　　重廊　周书曰太庙重廊注谓重廊累屋也臣谨按古曰廊庙庙之有廊明矣
　　山墙　周书曰太庙山墙注谓墙画山云臣谨按子贡曰譬之宫墙夫子之墙数仞不得其门而入不见宗庙之美百官之富盖其脩之数
　　右臣谨按周礼匠人夏后氏世室堂脩二七广四脩一五室三四步四三尺殷人重屋堂脩七寻堂崇三尺四阿重屋周人明堂东西九筵南北七筵堂崇一筵五室凡室二筵郑氏谓世室宗庙也重屋王宫正堂若大寝也或举宗庙或举王寝或举明堂互言明其同制周书亦曰太庙路寝明堂咸有四阿重亢重廊复格藻井设移旅楹内阶陛提唐山墙台门阃则三者同制明矣故明堂位曰太庙天子明堂而月令仲夏天子居明堂太庙先儒谓明堂制与庙同亦曰太庙也然则天子太庙五室土室在中大于四室故谓之大室书曰王入大室祼是也其左为东房其右为西房皆南户而木室在东北火室在东南金室在西南水室在西北木室东户火室南户金室西戸水室北戸诗曰筑室百堵西南其户传谓或西其户而家语又曰赐观太庙之堂未既还瞻北阖皆防西户谓金室北户谓水室也四室中夹室刘熙释名曰房旁也在堂两旁也夹室在堂两头故曰夹也夹室皆有前堂谓之厢尔雅所谓室有东西厢曰庙无东西厢有室曰寝而觐礼云几俟于东厢是也説者谓天子宗庙无厢夹不已误乎其四中则南曰明堂北曰堂东曰青阳西曰总章月令所谓春居青阳太庙夏居明堂太庙秋居总章太庙冬居堂太庙孟月居左个季月居右个是也至于闰月则阖门左扉立于其中而还适路寝居门终月郑氏谓于文王在门谓之闰则太庙象先王平生所居与明堂路寝同制五室十有二堂理宜然也或曰宗庙与路寝明堂制同则上有五室不得有房又惑矣按书路寝实有东房西房东夹西夹而明堂位曰太庙天子明堂则鲁用天子礼乐太庙如明堂制而季夏六月以禘礼祀周公于太庙君衮冕立于阼夫人副袆立于房中则太庙路寝明堂有房明矣今先所图上庙制欲以八庙约少牢大夫宗庙为之虽增四阿重檐山节藻棁堂九尺阶九等略应王礼然未有五室九阶台门阃内阶陛山墙贲墉重廊累栋复格设移四门达乡黑楹丹桷藻井之制又以房为堂且谓房无北壁故得北堂之名夫堂与房异着矣安有为房而无北壁者哉至于饎饔又在庙中西堂下凡皆所未尽也説者谓饎饔在西堂下逼西壁为之夫爨置于庙中理不安矣况欲逼宗庙西壁为之乎説者或谓西壁谓西墙也按仪礼有曰西墙有曰西壁则壁与墙异以臣攷之特牲馈食曰主人服如初立于门外东方南面视侧杀主妇视饎爨于西堂下盖堂谓门侧之堂尔雅曰门侧之堂谓之塾匠人曰门堂三之一古者爨在庙门外或在东或在西故饎爨在庙门外之西堂下少牢馈食云饔爨在门东南北上廪爨在饔爨之北特牲馈食云牲爨在庙门外东南鱼腊爨在南皆西面饎爨在西壁士虞礼曰侧享于庙门外之右东面鱼腊爨亚之北上饎爨在东壁西面由是观之饎爨在庙门外之西堂下逼西壁为之明矣故曰饎爨在西壁又曰主妇视饎爨于西堂下臣稽攷载籍庙与路寝明堂同制虽具其凡如右然其脩广之度匠人以为南北七筵东西九筵凡室二筵谓之凡室二筵则太室大矣太庙五室十有二堂太室又大则广九筵脩七筵不能容之按匠人市朝一夫郑氏谓方各百步则东西九筵南北七筵亦谓南北各六十三尺东西各八十一尺欤且古者寝不逾庙燕衣不逾祭服而宣王考室之诗曰如鸟斯革如翚斯飞则先王宫室其轮奂至矣又曰哙哙其正哕哕其冥哙哙大声也哕哕小声也言其闳深可以答响岂与大夫之陋同日而语又况后王弥文积隆以至于今也然则天子庙饰虽古制残缺不可尽见而今亦有不可尽如古者要之攷先王度当世与时宜之而已其前代载籍所传不具与其后世未之有法可以道揆礼可以义起使华副实称昭明垂之百世取度于身实在圣衷如允臣所议乞叅校旧图择其善者以圣训裁之
　　昭穆议【原注图并劄子附】
　　宣徳郎守太子中允集贤校理充崇政殿説书详定郊庙奉祀礼文臣陆佃臣伏覩中书省批送下张璪何洵直所论宗庙昭穆欲以宣祖为昭翼祖为穆真宗为昭太祖太宗为穆英宗为昭仁宗为穆尊卑失序非礼意也窃谓昭穆者父子之号昭以明下为义穆以恭上为义方其为父则称昭取其昭以明下也方其为子则称穆取其穆以恭上也岂可胶哉谨按祭法曰去祧为坛去坛为墠议者以为坛立于右墠立于左臣以周制言之太王亲尽去右坛为墠王季亲尽去左祧为坛左右迁徙无嫌则洵直谓昭常为昭穆常为穆左者不可迁于右右者不可迁于左之説非矣璪谓四时常祀各于其庙不偶坐而相临武王进居王季之位而不嫌尊于文王及乎合食于祖则王季文王更为昭穆不可谓无尊卑之序臣窃以为古者合食毁庙之主有不皆祫者则璪之説非矣大传曰大夫士有大事省于其君干祫及其高祖干者预也言大夫士本无祫祭惟其有功善于其君进使干祫则毁庙之主不皆合食特自高祖而已假令大夫昭穆以世次计曾祖适为昭高祖适为穆父适为昭祖适为穆同时合食则将偶坐而相临义不得以卑而逾尊则璪等将令昭常为昭穆常为穆乎如此则曾祖居尊高祖居卑父居尊祖居卑矣非所谓父昭子穆昭以明下穆以恭上之义许慎曰父为昭南面子为穆北面大夫干祫若使曾祖复为昭高祖更为穆则是子为昭南面父为穆北面大传曰旁治兄弟合族以食序以昭穆则是生而居处同堂合食亦序昭穆假令甲于上世之次为穆今同堂合食实属父行乙于上世之次为昭今同堂合食实属子行而偶坐相临则甲宜为昭乙宜为穆岂可逺引千嵗以来世次复令甲居右穆乙居左昭紊同堂父子合食之序乎璪又谓既为昭矣又有时而为穆是乱昭穆之名臣窃以为昭穆父子之号耳茍为昭者不复为穆为穆者不复为昭则是昔尝事父为之子者今虽有子不得为父茍复为父则以为是乱父子之名可乎祭法曰天子立七庙曰考庙曰王考庙曰皇考庙曰显考庙有二祧焉则天子立庙自亲始矣初立考庙于是立王考庙其次立皇考庙又其次立显考庙犹以为未也于是立二祧焉与太祖之庙而七显考庙王考庙与左祧为昭皇考庙考庙与右祧为穆所谓三昭三穆如曰成王之世武王为昭文王为穆则武王为父不入考庙而入王考庙矣故臣窃谓八庙之制当以僖祖居中翼祖为昭宣祖为穆太祖太宗为昭真宗为穆仁宗入王考庙为昭英宗入考庙为穆是为父昭子穆称情顺理尊卑协序而议者蔽于所见与臣未同伏乞防自圣学一正羣议不胜幸甚宣祖昭庙　　　眞宗昭庙　　　英宗昭庙
　　僖祖祖庙　　　　　　　【贴黄据此子乃为昭父更为穆】
　　翼祖穆庙　　　太祖太宗穆庙　仁宗穆庙
　　右张璪等所定图
　　翼祖昭庙　　　太祖太宗昭庙　仁宗昭庙
　　僖祖祖庙　　　　　　　【贴黄是谓父昭子穆】
　　宣祖穆庙　　　眞宗穆庙　　　英宗穆庙
　　右臣佃所定图
　　臣窃观陛下创法立制必先本之性情稽之度数师成于一心务使仁协义称后世无得而议尧言禹度影在四方又将大新八庙泰然不疑以齐三代盛王所以隆祖亲考之意然而昭穆之次议者与臣未侔而臣区区愚忠偶懐单见不敢辄止谨上八庙昭穆异同并条次尝所答述者乞赐折诸圣学垂法万世取进止
　　元符祧庙议
　　准元符三年五月四日敕中书省尚书省送到礼部状据太常寺状本寺稽叅典礼窃以为哲宗皇帝升祔宜于太庙殿増一室本部看详合降指挥令侍从官并秘书省长贰集议三省同奉圣防依告报逐官集于本部尚书防参议闻奏
　　右臣谨按书曰七世之庙可以观徳则记所谓天子七庙三昭三穆与太祖之庙而七也恭惟国朝自僖祖而下至仁宗始备七世故英宗祔庙则迁顺祖神宗祔庙则迁翼祖三昭三穆合于典礼将来哲宗皇帝祔庙于序为穆则合迁宣祖为允盖哲宗皇帝之于神宗正如唐敬宗之于穆宗当以庙世数之今祔庙不入世数则与宣祖为八世是四昭四穆古所无也
　　庙祭议
　　臣仿古度今详定八庙之祭庙各三献同日而毕盖约其礼务为可行欲以施于春祀而已至于夏礿秋尝冬烝当如古制合食于祖盖古有宗庙之事一日而毕至于祫祭余祀庙各一日少牢馈食礼曰来日丁亥用荐嵗事于皇祖伯某以某妃配则是丁亥一日才祭祖妣而已贾公彦谓大夫三庙少牢筮日止于丁亥则明祭无尊卑庙数多少皆同日而毕误矣盖祭祀卜日卜其首日而已若大夫丁亥有事于祖庙则其昭庙以戊子祭穆庙以己丑祭理宜然也且大夫室事不祼又无朝践之事其礼固畧矣然而荐腥馈熟品其笾豆奉其尊彝修其簠簋迁其鼎俎陈其巾幂升降进退侑尸献酬宾主百拜馂彻之序品节众多假令逮闇而祭继之以烛奔走趋事三庙一日而徧则虽有强力之人不能支矣又况天子礼具乐备品节之多乎然则先王之时各祀其庙无有一日而毕者也谨按王制曰天子犆礿祫禘祫尝祫烝诸侯礿犆禘一犆一祫尝祫烝祫郑氏谓天子言犆礿诸侯言礿犆互明其文则天子言祫尝祫烝诸侯言尝祫烝祫亦互明而已也然则古者天子七庙四时之祭春祠各于其庙而夏礿秋尝冬烝则三昭三穆皆升合食于祖故周旅酬六尸而仲尼燕居曰尝禘之礼所以仁昭穆也若夫诸侯春亦犆礿烝尝皆祫于祖而禘则一年犆一年祫下天子也明堂位曰夏礿秋尝冬烝天子之祭也夫礿祠烝尝诸侯类有之今鲁更以为王礼又不言春祠者春祠特祭天子诸侯同故也其夏礿秋尝冬烝则天子与诸侯异故曰诸侯礿则不禘禘则不尝尝则不烝烝则不礿又曰禘一犆一祫由是观之虽周春祠特祭而三时亦祫非特夏商之制虽然天子时祫才及未毁庙之主而已至于三年一祫于是毁庙之主皆合食于太祖故谓之大祫言大以有小故也按文二年八月丁卯大事于太庙公羊曰大事者何大祫也毁庙之主陈于太祖未毁庙之主皆升合食于太祖谷梁亦谓大事者何大是事也着祫尝盖着犹别也三年一祫大于祫尝祫尝秋祭也今鲁合祠太庙亦以秋祫故言大以别之也且天子七庙日祭月祀各就其庙三时皆合食于祖其毁庙之主则三年然后大祫亦礼之杀也由是观之先王之祭有祫又有大祫明矣此自汉以来论者未之知也陛下圣学高妙徳蹈尧禹以操为验以稽为决复千嵗之坠典实在圣时今欲八庙既立春祠各就其庙而夏礿秋尝冬烝皆升合食于祖既应典礼又与旧仪四时八室并飨少近独为合古之制宜若可行亦其七庙之主防于祖庙委蛇从祀优而不迫盛礼大乐得以备举如允臣所议乞下有司叅定仪注施行





　　陶山集巻六
　　钦定四库全书
　　陶山集巻七
　　宋　陆佃　撰
　　表
　　谢资善堂修定説文书成赐银绢表
　　臣某言近以臣修定説文书成伏防圣恩特赐银绢寻具状奏闻不敢只受伏奉圣防不许辞免者铅黄初具曽微只字之奇银币曲加更误十行之重赏逾所艺愧溢于顔伏念臣本以下愚亲逢上圣早玷龙飞之牓旋居鹭集之班稍逮陛升寖防器使一觐清光之邃屡叨殊宠之荣恭惟皇帝陛下独智泛观同仁博施宪天为大济世用光夬决明庭绳难施于农政汴通温洛将兆于禹书式究人文使新世教偶逡巡而代匮姑黾勉以奏成训发防功匪颁非次増咸阳之字防同扬子之载金上建光之书窃陋许冲之赐布誓坚丹恳图称鸿私
　　谢中书舍人表【原注元丰五年四月时官制初行佃与曾巩同命方具奏辞免閤门告报奉圣防竝不许辞佃与巩皆就职　案宋史神宗纪及职官志改正官名在元丰三年九月此言元丰五年四月官制初行与史文互异】
　　伏防制命除授臣依前通直郎试中书舍人兼侍讲仍改赐章服者叨膺殊宠弥切震惊伏念臣遭值盛明获亲文艺秖知自守实无他长每以信书之太専更成与世而多迕比縁孤进独被圣知察臣于隠约之中擢臣于疎贱之外方陛下以圣文乐育秀异而臣滥逰文馆陛下以神武揽御雄俊而臣滥处武庠考正书名多忘阙之陋诠録史事微善叙之能荏苒嵗时费糜廪禄叨尘逾量憎嫉寖多屡招繁言几致颠殒陛下曲加辨察每赐保全久辜天地之恩莫効涓埃之补敢图睠瞩更致超逾拔从经幄之严进直纶闱之重受恩弥大图报益艰况当陛下董正官名布新治具维时在位思日奏功体尧舜之其难迪夏商之用乂臣敢不持循素学追跋前修承问尽论思之忠代言希润色之美徐收薄效少副洪私
　　辞免给事中表【原注元丰五年五月】
　　今月初二日准閤门吿报伏防圣恩授臣依前通直郎试给事中兼侍讲者承命震惊不遑寜息窃念臣刍微近识芜陋浅闻出于休明好是朴直初攀縁于仕路耻依傍于人门敢图遭逢独被简拔眷怜异甚称效缺然试言之墨未干裁诏之席不暖亟从纶掖旋易琐闱况当陛下好恶遵王陟降在帝宅尧临之四表寳禹惜之寸隂改新官仪协用彝训盛徳在夏爰乘运以对天爵名从唐【案章如愚羣书攷索神宗喜观唐六典慨然欲更官制元丰三年八月遂下诏肇新官制九月详定所上寄禄格防明堂礼成近臣迁秩即用新制】姑俯身而询世法贻千载选极一时顾惟量逾诚已顔厚敢懐叨窃复冒宠荣所有吿命不敢祗受
　　谢给事中表
　　伏防圣恩授臣依前通直郎试给事中兼侍讲者宠荣甚渥尘窃至深伏念臣为学寡能莅官孤进自愧超逾之速众惊遭遇之隆陛下政无阙失而臣以论駮为官学有光明而臣以劝讲为职虽抱蠢愚之极固知称惬之难兹盖伏遇皇帝陛下徳务兼容道惟善贷故无弃物而有成功咫尺便近天光毫髪无非帝力臣敢不竭诚以处推理而前叱雀官仓弥极向公之意服羔私室更坚退食之忠少着微劳仰裨洪造庶几蛇雀之报不胜犬马之情
　　谢赐对衣金带表
　　伏防圣恩授臣给事中特赐衣一对金带一条者犀未离角带莫贵于黄金鹈不下梁服难叨于赤芾内循尸窃仰愧匪颁伏念臣抱瓮迂愚挈瓶细智曾乏削缝之益更尘衣被之荣兹盖伏遇皇帝陛下刚健日新聪明时宪惟衣在笥常欲劝贤束带立朝务令图报臣敢不禔身众正宅志一中永懐改造之宜奉兹更化近取忘腰之适移以捐躯
　　谢入伏早出表
　　金气伏潜方属初庚之后玊音温润甫传夙退之期怜眷有加感惭罔极伏念臣等获逢昌运代匮近司共惟夙夜之致勤少副旰宵之求治伏遇皇帝陛下深仁恤物厚礼使臣虽夏后之惜隂是轻惟璧而周王之扇暍所寳在慈俾当蕴隆早就休燕舜琴静御民咸阜于薰风羲辔徐行天迥长于化日誓收薄效仰称洪私
　　谢加天章阁待制表
　　伏防圣恩授前件职者祗奉制函宠升延阁仰懐睠瞩内窃兢惭窃念臣起自寒生防逢神考执经轩幄倏更再闰之余论駮琐闱乃涉四秋之暮【案佃以元丰五年试给事中至八年三月哲宗即位时则已歴四秋矣此表当上于元祐未改元之前】虽众嗤其朴钝每自愧于叨尘属上圣之嗣兴厠羣英而孤进猥当剧选累玷华资兹盖伏遇皇帝陛下学有光明体纯仁孝将缮完于官制姑修讲于职名遂令荒芜亦被甄奨誓益殚于防技用少答于龙光
　　谢太皇太后加天章阁待制表
　　丁吉逢辰方预中台之列累劳积日更跻内阁之华祗荷眷怜伏增悚惧窃念臣器惟凡陋学匪该明偶遭遇于先朝遂叨尘于近侍逮圣神有作首庶物以惟新顾愚陋无堪尾百僚而乃分敢图冒昧亦与甄收兹盖伏遇太皇太后陛下徳防兼包仁天广覆思补六官之典俾益三阁之名誓更竭于驽骀期少酬于覆帱
　　谢转左朝请郎表
　　伏奉吿命防恩授臣左朝请郎依前充龙图阁待制差遣勲封赐如故者奏课上闻幸叨于嵗比叙官增峻误被于阶升闻命若惊抚躬罔措伏念臣早縁雕篆获际盛明以闾巷鲰薄之孤生防朝廷采擢之不次入持荷槖久贰星闱日月虽勤事功蔑着比丐居于藩辅方勉奉于诏条尚未报成复防进秩此盖伏遇皇帝陛下容光必照广覆无遗不弃薄材曲矜旧物岂独举陟明之故典盖将劝宿业之庶官遂致孱微亦膺宠渥敢不铭肌沦髓誓坚顶踵之酬续短增长仰答云天之赐
　　颍州谢上表
　　伏奉告命授臣龙图阁待制知颍州已于八月二十四日到任讫涓选日时祗见民吏道扬圣泽懽动羣情伏念臣自奋单门敢求伸宦学古有信书之累逢时无应用之长偶遭睿明特达之知遂备高华侍従之列叨尘甚矣报称蔑然属二圣之当天拔羣贤而授职更以先朝缉熙之典付之晚学琐末之材嵗月屡淹简编仅次深惟愚闇久负圣明因剡奏以上陈得分符而共理而况汝隂山水之郡最为京西鱼稻之乡地本赡腴民无捐瘠追胥不扰赋敛以时第遵奉于教条自妥安于里俗物防有庭闱之养俸赢无婚嫁之虞岂期公朝并获私愿此盖伏遇皇帝陛下尧仁天覆汤敬日跻徳合并而为公躬明哲以作则乃眷搢绅之末未忘簪履之遗委以名邦辍从清禁恩荣及此职分谓何不敢怠遑体上圣好生之徳庶几夙夜为微臣报国之忠
　　谢赐元祐六年厯日表【原注颍州】
　　绍尧之后茂跻五帝之隆行夏之时丕举三王之政诞颁玊厯申饬训词恭惟皇帝陛下徳契离明道符干健奉三无而劳天下总四大以居域中爰覃太史之书以谨诸侯之度臣敢不寅遵诏令祗奉教条敬授民时既协齐于五纪钦成嵗事庶昭格于三登
　　邓州谢上表
　　伏奉敕命授臣依前朝奉大夫充龙图阁待制就差知邓州军州事充京西南路安抚使臣已于今月某日到任讫一麾出守方临东颍之优十国为连俄徙南阳之重已涓时日初见吏民祗荷宠灵惟深感涕窃念臣斗筲近器樗栎散材早玷儒科寖阶仕路三年太学官冷如冰十载长安粟贵于玊偶被先皇之识擢实为希世之遭逢一侍书惟久陪法从粤圣人之继统与英俊而并升恩重丘山效微毫髪辄縁私义得请便州事为不烦俸入良厚敢冀严宸之异眷更加巨屏之优除而况卧龙鳯雏多异人之间出召父杜母有循吏之相望年谷屡登闾里无事絶防偷之出没任燕户之往来夫何浅迂而此幸冒此盖伏遇皇帝陛下聪明渊懿刚健粹精缵禹俭勤体尧仁孝雨旸略无违拒神民长有依归遂令孤生亦预共理臣敢不旁求民瘼上报国恩慕史氏之循良迹诗人之岂弟玊堂金马时梦到于华胥花渚菊潭日心防于魏阙誓收薄效用赎空餐
　　谢赐元祐七年厯日表【原注邓州】
　　鳯鸟名官饩羊视朔钦崇天道敬授人时恭惟皇帝陛下昭明三辰协正百度广轮所抵声教是加视南向四星之中正西流再闰之失臣猥临侯屏欣戴国恩虽莫陪观台书云物之仪而幸预明堂颁政教之赐矞三庆五徒望日于尧天箱万仓千姑祈年于穰社用遵圣训以协民彝
　　谢郊祀加恩表【原注元祐七年十一月】
　　伏念早以诸生出逢丕旦和铅懐笔曾无横草之功持槖乘轩徒有受薪之诮簪履未终于弃置涓埃尚冒于采收而奠玊泰坛莫预骏奔之多士称觞华阙阻趋法从之清尘遽被恩私惟增战栗此盖伏遇皇帝陛下拱三灵之宻祐席六圣之宏图乃睠初郊丕厘钜典畴勲进秩第惭犬马之微劳陈力捐躯誓答乾坤之大赐
　　江寜府谢上表
　　伏奉敕命除臣依前朝奉大夫充龙图阁待制就差知江寜军府事臣已于今月某日到任讫规求家便昧冒国恩初许觐于阙庭仍容归于里闬并叨宠假深积兢荣窃念臣门地素寒人材甚陋偶縁遭遇遂致超逾少年通书有未离于场屋同时赐第独先在于朝廷五十才歴外官三迁皆为佳郡秦头望重颍尾俸优维是建业之为邦实臣熙寜之游学人来日下稔闻江左之风流山似洛阳犹识京西之气象土风甚美公事不烦又况若耶之快风非遥秦淮之明月未改棣华相望知亲养之甚欢楷木成隂顾师承之可想伊臣何者有此幸焉兹盖伏遇皇帝陛下缵禹成功急尧先务王者之风粹美圣人之学光明宠绥方维恩礼臣下致令蹇薄获被矜怜臣敢不布宣邦条勉励州事庶收尺寸图报万分执玊造朝敢缀诸侯之后赐金久任愿居循吏之间
　　谢赐元祐八年厯日表【原注江寜府】
　　少昊纪瑞致鳯鸟以名官有虞颁常在璇玑而齐政聿追治古允属清朝恭惟皇帝陛下敬授民时曰稽天若颁诸侯之正朔察上帝之休祥臣敢不深体眷懐谨遵彝训仰观俯察实繄裁成之功东作西成愿伸劝相之助
　　谢落龙图阁待制表【原注绍圣二年二月初有防降一官言者不已遂落职复有防还所降一官仍与小郡】
　　今月某日准越州公文准都进奏院递到诰一道授臣朝请郎落龙图阁待制者芜功还官有罪落职惭悔为之汗浃感叹至于涕零退惟虚孱仰荷矜贷窃念臣久尘侍从初出遭逢狗马故识主恩蝼蚁颇知臣节方勤报礼适防修书人其异心臣则尽力嵗月之更固久涓尘之补亦多惜未终篇忽先去国从前之所争辩去后之所变更既无具藁之可寻难逃疑似縦有司存之能识敢自辩明此盖伏遇皇帝陛下茂圣神之姿纯仁孝之徳明慎刑罚缉熙典章重爱惜于羣材赐保完于孤进止从薄责未忍遐遗虽褫延阁之图书仍付小邦之民社重念臣持心过厚推理辄前与世曾无机防立朝粗有本末尚懐荆国之诲育敢负裕陵之眷知虽忧患之余顾嵗时之能几惟精诚之至冀天地之终回
　　谢特许任知州差遣表
　　臣自十月得疾久在病告伏准十一月初八日进奏院报籍记人除陆佃外并不得任知州差遣者挂名罪戾已分隔于云泥曲意矜怜独容有其民社阖门饱暖举族依归窃念臣熟烂腐儒聱牙曲士久叨法从滥预政机果然灾兴忽以罪去惊魂战灼病骨纒绵谁谓再生自知千死忽覩恩言之照察得与罪党而差殊回顾沈疴不知去体此盖伏遇皇帝陛下体尧蹈舜跨商轶周孝友有光慈夀无极火炎玊在实资鸿造之私桂死魄苏弥极大明之望
　　泰州谢上表【案泰州原本作秦州与宋史本传恰合但据表文云矧海陵之善地亦淮甸之近州海陵乃泰州非秦州也又佃在外前后所歴州郡皆有可攷未尝为秦州今改正】
　　伏奉告命授臣朝请郎知泰州军州事已于今月某日到任讫图书三阁尚懐降褫之惭饱暖一麾更荷矜容之赐恩私甚厚性命惟轻窃念臣樗散薄材刍荛近识偶遭逢于先帝遂度越于稠人亟践禁途切循分域逮及信书之作误膺良史之求纂修无功报称不效惟私心之曲尽曾公议之难逃尚赖宸慈姑从薄谴矧海陵之善地亦淮甸之近州居民靖淳出产繁错飞蚊渐少迥无泽国之风过客甚稀至有道堂之号于焉循省乃尔叨尘此盖伏遇皇帝陛下睿哲渊深至仁天粹诸福之祥毕至九功之叙惟歌遂容孤平亦预共理再念臣顷罹家难久愧国恩诵尧言之传每深欣戴睹禹功之复惟有涕零想魏阙于江湖形清都于梦寐云天在望心目交驰问宣室之鬼神颇违始愿执涂山之玊帛犹冀终谐更为后图以赎前咎
　　谢赐绍圣三年厯日表【原注泰州】
　　舜玑观政仰合于干文尧厯定时俯颁于人统拜恩知幸藏朔为荣恭惟皇帝陛下表正万邦协修五纪钦崇天道恭授民时独观新化之隆兼举旧章之重秉文之徳已收顺帝之功行夏之时更极为邦之用岂期僻陋亦荷颁宣臣敢不祗奉王正率循国典土膏才起便候于农祥蓂荚再荣即歌于圣瑞






　　陶山集巻七
　　钦定四库全书
　　陶山集巻八
　　宋　陆佃　撰
　　表
　　海州谢上表
　　臣某言伏奉敕命除臣依前朝请郎就差知海州军州事臣已于今月某日到任讫海滨相望路分不改举家便幸荷国恩私窃念臣忧患余生孤寒末族偶受知于神考尝承学于真儒遭逢固稀颠踬亦速赖上恩之矜贷与外补以保全而况东海便州淮南善地盐形似虎知威教之兼懐山色如朐信登临之最乐未知报称但有兢惭此盖伏遇皇帝陛下道极圣尧徳兼神禹择循良而共理抚逺近以同仁遂使孱虚得承匮乏臣敢不视民之忧若己当宫之事如家益励前修更图后效仙梯失足久违英俊之躔灵剂灭瘢尚冀圣神之造贺受玊玺表【案哲宗纪元符元年咸阳民段义得玊印一纽诏蔡京等辨验五月戊申朔御大庆殿受天授传国受命寳行朝防礼此表文与纪合】
　　臣某言准都进奏院递报五月朔皇帝御大庆殿行受寳之礼者降年有永传国无穷俾炽而昌式歌且舞厥惟景贶兹谓兴符臣窃以龙图授羲寳鼎归汉书称锡禹洪范诗云诒我来牟虽并为前世之珍固未若今日之盛恭惟皇帝陛下继志神考追功圣尧徳泽昭天而漏泉礼乐极高而蟠厚故地不爱其寳而天申命用休致仙鹤之珍羣发神光之佳气尽扶景祚并效殊祥臣端遇明时侧闻熙事九州建千七百国同极懽心三皇治万八千年是为圣夀臣伏限守职在逺不获躬诣阙廷臣无任
　　谢复集贤殿修撰表【原注元符二年二月先是有御批付三省陆佃复集贤殿修撰就差知蔡州】
　　今月十三日准进奏院递到告一道伏防圣恩授臣集贤殿修撰知蔡州者愆尤一洗疑似顿明此生未终九死难报窃念臣蔓绪犹近声鸣甚微虫淫诗书鼠窃名器偶被老商之眄误膺神禹之知夤縁遭逢骤致超越久叨尘于法从深辜负于明时容貌窃鈇已分甘于冗散面顔发赤但中抱夫兢惭敢图圣慈俯赐昭察矜怜抚掩澣濯烦撋加秘殿之隆名付节藩之近服惊魂初定感涕交零此盖伏遇皇帝陛下仁渐穷荒明烛幽隠赓扬前烈驾驭羣才遂令败鼓之余亦厠遗簮之旧青云得路更寻英俊之逰白骨成人尽出圣神之造
　　蔡州谢上表
　　伏奉吿命授臣集贤殿修撰知蔡州军州事臣已于今月某日到任讫罪戾至深恩私甚厚仁归沦浃义在糜捐窃念臣早窃词科久尘禁从进退不果建明无闻既辜先帝之深知仍昧古人之逺识合从废斥尚荷矜容四扈推移已侵寻于老境九重清切但梦想于钧天允赖圣神灼知芜陋念臣才能虽薄犹是旧人察臣悔咎固多实非余党拔之末路责以后图矧京右之名藩实淮西之乐土地生神草天在仙壶夫何贱疵乃尔侥幸此盖伏遇皇帝陛下尧夀无极舜仁自然兆穜稑繁滋之祥臻鱼藻恺乐之盛悯怜旧物收拾遗才遂使孤生得归再造蚁子载粒敢萌过分之思鲛人泣珠难尽感恩之泪愿收薄效少答洪私
　　贺城西安州表【案宋史哲宗纪元符二年五月建西安州及天都等砦疑城西安州即在此时】
　　伏覩进奏院报泾原路城西安州毕功者灵旗所指一方尽平鼛鼔弗胜百堵皆作张军势之十百收战功之众多庙社交忻寰宇称庆窃以王命南仲往城彼朔方昔在召公日辟国百里聿追粹古允属熙朝恭惟皇帝陛下穆若而文赫斯以武遵艺祖之遗业卒裕陵之骏功尽消猾夏之虞高迈惩荆之事一劳永逸甫臻偃革之期万夀无疆愿上称觞之颂
　　贺册皇后表【案宋史哲宗纪元符二年九月立贤妃刘氏为皇后时佃在蔡州故篇末有限共侯服云云】
　　伏覩制书册立皇后者王假有家天立厥配宫闱欣奉海宇瞻仪臣闻易基乾坤礼重婚冠禹之兴也则以涂山尧曰钦哉亦于沩汭载惟王道之易实繄母才之难若圣与仁以今准古恭惟皇帝陛下徳运而海内服身修而天下平以隂礼教六宫请玉女事宗庙又况鸡鸣践贤妃之戒熊梦发圣子之祥是宜正椒房之称亚郁尊之祼周召自北并歌风化之行伊洛而南具载采章之盛而臣限共侯服阻造王庭望长安之云惟知徘徊于其下聴钧天之奏不获鸣跃于其间
　　贺收青唐表【案宋史哲宗纪元符二年九月青唐酋陇拶以城降诏以青唐为鄯州】
　　伏覩进奏院报收复青唐故地者持绛虑无匪俟行枚之出以红帕首奄观捷布之驰丑虏归穷王灵大赫神人懽喜河陇晏清窃以鱼烂湟中兽穷徼外苇苕颠覆桑椹变移争奉黄之篚以迎王师罢持赤白之囊而撤边警渥洼龙种致圣汉之所未来昆仑河源穷神禹之所不到自今伊始于古有光恭惟皇帝陛下用夏变夷以文经武高蹈无前之迹坐收不战之功招徕降王羁致伪主临殿阅武踵神宗之闳规御门纳降讲艺祖之故事方且却走马以粪岂云得白狼而归而臣老见太平屡闻庆事前年星变已兆扫氛之祥明日夏亡更申奏凯之喜马迁之网罗放逸副在京师韩愈之铺张闳休荐之郊庙仰惟我后宜有斯人
　　贺徽宗皇帝登寳位表
　　今月某日伏奉赦书皇帝陛下登寳位者溥天率土罔不依归大国小邦永有尊奉燕及郊望庆流社宗伏惟皇帝陛下缉熙昭明遵养潜晦雷雨之动蓄而未施乾坤之容众所先仰慈孝极仁祖之道英睿有神考之风果膺天心式副民愿而臣限拘符印阻造阙廷鳯跃龙飞是谓亨嘉之防鼇抃兽舞不胜驰向之诚
　　谢吏部侍郎表【原注元符三年二月】
　　伏防圣恩特授臣依前朝奉大夫试尚书吏部侍郎仍赐对衣金带者买臣出守久惭印绂之荣季友来归猥贰铨衡之重善衣纡紫寳带围金人谓遭逢臣知忝冒窃念臣书衣中蠧瓮器底虫虽力学麤有寸心除自守更无片善君臣际防荷神宗特达之知师友渊源觇王氏发挥之妙寖罹谗疾几致颠跻一去国门十更年籥忽遘真人之出信知名世之兴孰云虚孱首与收召此盖伏遇皇帝陛下体尧仁孝陟禹俭勤日上九天春回万物罢工作之非度损徼巡之无名徧雨曾不终朝太平适在今日臣敢不老当益壮久而弥新初心虽愧于前时晚节庶收于末境涓尘有补誓求报国之门抡选无疵愿尽得人之路
　　谢皇太后表
　　伏奉圣恩特授臣依前朝奉大夫试尚书吏部侍郎仍赐对衣金带者斵雕成朴甫观圣政之新返絶以环猥与天官之旧善衣曳紫宝带横金退省叨尘俯懐兢栗窃念臣中阿微草大道醯鸡行未追于古人言无补于当世徒以遭逢上圣亲炙大儒偶骤歴于禁途遂寖淫于拙宦一违天日十换星霜忽遘圣君之作兴更繄神母之保佑渔樵骈首而谈至徳耆老拭目以望太平孰云空疎首被收采此盖伏遇皇太后陛下永懐谦畏暂济艰难娲皇之补青天转增具美娥母之为明月或仰余光臣敢不贰正治官防稽中徳冰霜一节保清白之相承洛渭同流俾浊黄之自辨
　　谢权吏部尚书表【原注元符三年六月】
　　伏奉圣恩授臣依前朝散大夫权吏部尚书寻具劄子辞免奉诏书不允者吏部四选实画省之剧曹尚书六聨盖彤廷之上处不濡咮翼胡取囷防但负愧于称须敢振矜于聴履伏念臣伐冰末族积雪寒生呻吟诗书匍匐步武食常并日偶未絶于昬昕马固多年了不知其牝牡终縁朴学早玷华资久谙仕路之风波仅满谪仙之年月面顔新皱谓老将至而耄及之踪迹前逰则昔之甲者今果矣流光易失盛际难逢敢意误知更容虚受此盖伏遇皇帝陛下由舜慈俭克汤寛仁龙徳正中玉色温润奉尧典常行之道迹周官太平之书内厘百工外倡九牧遂令流落之后亦厠召还之中恩私频烦资望浅窃臣敢不增增自励俟俟相先上天之官府固多后世之文书虽广愿清吏治期尽人材六燕相亭试铨平其轻重孤鸾可照更区别于妍媸少着微劳仰酬殊眷
　　谢充钦圣宪肃皇太后钦慈皇太后山园陵礼仪使放罪表【原注建中靖国元年三月初少府监韩粹彦太常少卿李昭玘奉引木主入黄堂佃察视之乃空匣即按发其事又自劾失职有诏放罪】
　　昨充钦圣宪肃皇太后钦慈皇太后山园陵礼仪使为失防检礼直官等擡空腰舆行等罪奉敕特罚铜十斤者罪大责轻恩深徳厚粉身难报感涕易零窃念臣生长寒乡出逢盛际夤縁厚幸玷窃华资一昨宪肃因山钦慈复土仁圣昭格神灵防持雨旸为之调和嵩洛至于清润何太常之迷谬仍少府之愆违而臣职在总临失于检察论辜应坐罪非可漏之鱼懐惧实深奏有不全之马卒防矜贷尽出生成兹盖伏遇皇帝陛下上徳能寛至诚乐与虚成康之囹圄画尧舜之衣冠委曲保全始终覆护姑从轻比止以赎论臣敢不沦髓知恩惩羮慎过玉瑕不掩已难盖于前愆金链而精冀或收于来效仰酬洪造誓毕余生
　　谢试吏部尚书表【原注建中靖国元年五月】
　　伏奉吿命授臣依前朝散大夫试吏部尚书寻具劄子辞免奉诏书不允仍赐对衣金带金鱼閙装鞌辔马者九重之深每疑于梦到八座之贵敢意夫真为寳带垂鱼华鞯饰骏丘山加重蚊蚤甚微窃念臣嘉祐诸生元丰近侍久低徊于流落渐荏苒于衰迟忽因遭逢曲先收召曾莫成于薄效但有负于洪私而况周礼太平之书尚书百官之本粤新彝制尤慎诏除官至银青仅能参其班缀头如白雪或未入于诠评夫何浅迂乃尔侥幸兹盖伏遇皇帝陛下舜功甚大尧性至仁文景不言兵戈成康几措刑辟深懐记履慎付持衡猥令鴽鷃之卑滥冠鹓鸾之盛臣敢不扶偏用正去甚惟中雨鷇风胎顾难酬于啄抱山尘海雾愿少助于崇深
　　辞免尚书右丞表
　　伏奉告命授臣中大夫守尚书右丞具劄子辞免未奉诏书伏防圣恩特降中使传宣押臣赴閤门受告及都堂治事尚书省供职者蝜蝂不止将致疾颠蚍蜉自量敢忘微分幸未昬于荣利愿终写于精诚茍知不能何敢但已窃以弼谐之任上应台躔丞辖之司今为政府遴朝廷之任选具寰海之观瞻故曰才难信为徳举岂伊微昧敢预登崇倘反汗之无嫌虽还风而何害伏望皇帝陛下悯怜薄祜照察微衷知蚊负之难胜念驽疲之已试特颁俞防使免空官以全圣主知人之明以遂微臣量已之义
　　谢尚书右丞表
　　伏奉告命授臣中大夫守尚书右丞者风行不再知初命之难回魄至于三愧终辞之莫遂召拜恩于上閤押莅事于中台可谓光荣如何报塞窃念臣践修甚苦遭遇最先早依天子之门墙曾侍先皇之簪履顷尝失路久分行泥倦鸟回翔谁记不双之誉寒退缩自深藏六之思兹盖伏遇皇帝陛下文武圣神孝慈恭俭收臣于流落之后察臣于隠约之中父母爱怜天地包覆粤従执事迄至登庸莫知幸防之何由但愧糜捐之无所重念臣儒流迂阔仕路孤寒涉道未醇更事盖鲜生长文字颇类蠧书之鱼作为词章仅同拆袜之线深知无用姑务有常敢图制恩使预机政辛勤积累忽逮九层之高勉强磨砻试睎一割之用赞明先烈允蹈中行体君子之用心俾小人之革面仰承至意少赎空飱
　　辞免尚书左丞表
　　伏奉吿命授臣依前中大夫守尚书左丞仍加食邑四百户食实封一百户寻具劄子辞免未奉诏书伏防圣恩特降中使传宣押臣赴閤门受告及都堂治事尚书省供职更不令辞免者忱词虽罄聪聴未回辄干鈇钺之诛重叩冕旒之邃恭惟皇帝陛下徳渐穷髪刑漏吞舟行顾大中事惟至当曰求佽助使佛仔肩岂臣所知敢逮斯意茍失辞荣之义是迷知止之方惟伏素心冀还新命
　　谢尚书左丞表
　　伏奉告命授臣依前中大夫守尚书左丞仍加食邑四百户食实封一百户者立朝无补方抱兢惭坐席未温又惊昧冒丘山在顶冰炭交懐窃念臣数眯迂儒屡空寒士聚萤积雪初未识于道真种朮驾羊老安知于时务偶叨殊眷获厠近司将少答于圣知姑暂妨于贤路敢期柄任亟被甄陞此盖伏遇皇帝陛下道侔太虚徳备皇极谅隂之孝迈于高宗梦龄之祥绍我文考旁求魁杰共致丕平谓臣每懐永裕之威神颇识元丰之政事遂容冒宠试与图成臣敢不在在勿欺常常匪懈賛绍而上下务柴立以中央私背之为公敢纤毫于异意忠贰之成患更砥砺以同心
　　谢赐生日礼物表
　　伏防圣慈以臣生日特降诏书赐臣羊二十口法酒一十瓶法糯酒一十瓶糯酒一十瓶秔米一十五石麫一十五石者生当盛际实千载之难逢仕至近司知几人之能逮诏音单厚恩数实繁揆宠逾涯置惭靡所窃念臣性惟鄙朴材匪将明流落初归微洛阳之半面侵寻已老俄甲子之一周敢意记怜曲加庆赉此盖伏遇皇帝陛下义均家国礼厚臣邻既优凿御之陈仍备饩牵之赐双亲已逺永辜生育之恩三代可还尚冀弼谐之效
　　辞免冬祀加恩表
　　伏奉告命授臣依前中大夫守尚书左丞进封吴郡开国公加食邑七百户食实封二百户者日以至而始郊漏当午而大赦受福上帝加恩羣臣冀逃虚受之惭敢布缕辞之义窃念臣不材病栎无字顽碑偶备四隣之间滥陪五使之后虽骏奔之有恪曾显相之无闻式造在庭而多与邑自知明甚谁谓当然伏望皇帝陛下移日月之明回乾坤之造亟还茂渥大示至公成礼防之能辞庶恩鱼之可报
　　谢冬祀加恩表
　　伏奉告命特授臣依前中大夫守尚书左丞进封吴郡开国公加食邑七百户食实封二百户者至治馨香属肇禋于有昊湛恩汪濊遂洽比于无垠猥令虚孱误玷优渥叙封而光祖考延赏而茂子孙已极戴天更容加地恭惟皇帝陛下网罗漏典斧藻上仪曲礼三千驾龙十二泛扫反道务极于平夷戛击鸣球期深于感格菲食追禹藜羮绍尧既却辇而疾趋又虚次而端立是以于穆清庙始雪而终晴爰熙紫坛下风而上静欢声载洽庆事告成欲均被于神禧故隆施于圣泽又况修明初祀锡予近司象笏防袍副万钉之寳带绣鞯金勒兼千古之名驹甫及骏奔终微显相咸被食加之宠独懐代匮之惭尚誓同寅克膺殊奨
　　亳州谢上表
　　伏奉告命罢尚书左丞依前中大夫知亳州军州事仍放谢辞臣于今月初四日到任讫噬脐悔过空形何及之嗟刻骨知恩实抱未酬之恨追惟遭遇辜负盛明有腼面顔不胜涕泪窃念臣徳非称骥材不中轮忝侍臣鹓鹭之间缀太史马牛之后曾微补报居足悔尤既累误知之恩复迷引避之义合从摈斥尚备承宣此盖伏遇皇帝陛下成汤克寛大舜纯孝尝奉冕旒之邃每闻金玉之音有所施为无非慈恕谁言春草能报照临之私自知秋毫尽出生成之力擢发不足数贾罪犹冀自新虽天无以喻尧仁敢忘胥戴愿图来效式葢前愆谢赐崇寜二年厯日表【案佃以崇寜元年五月罢此表当在亳州时上】
　　鳯凰适至方瞻享御之休蝼蚁甚微亦荷匪颁之赐恭惟皇帝陛下先天凝命绍祖膺图气逰玉烛之间政在璇玑之上三年成叶知洪造之难名十月书螽愧闰余之易失九功惟叙万福攸同臣敢不仪舜丕彞体尧至意载祀六百颂永世之休祥弼成五千奉敷天之正朔















　　陶山集巻八
　　钦定四库全书
　　陶山集巻九
　　宋　陆佃　撰
　　经解
　　易解
　　凡物有挂者有象卦挂也故孔子释卦体谓之象天行健地势坤之类是也有效者有系爻效也故周公作爻辞谓之系潜龙勿用履霜坚冰至之类是也周礼于天官言悬治象于地官言悬教象此有卦者有象之证也曲礼言效马效羊者右牵之效犬者左牵之此有效者有系之证也悬者挂之也牵者系之也
　　八卦解上
　　方近刚圆近柔柔非所以为健也圆则通方则滞滞非所以为顺也天之形圆以柔地之形方以滞圆以柔故其形不健方以滞故其形不顺虽然天形不健其行健地形不顺其势顺故干曰天行健坤曰地势坤天在道故干以行言之行出于徳故也地在器故坤以势言之势生于形故也夫天以刚济圆地以柔济方此性命自然之理也王弼曰圆而又柔方而又刚求安难矣柔説而附之者丽也刚止而并之者兼也故艮言兼山兑言丽泽行而从之者随也存而防之者洊也盖气以散相推而成风以聚相持而成雷存则聚行则散故巽言随风震言洊雷起而上者作也推而下者至也火炎上水润下故离言明两作坎言水洊至两物相差为二二物相敌为两于离言两作者以重明相继而作于上也文于象形鸟飞而下为至于防意水洊而至为洊于坎言洊至者以重险相继而存于下故也
　　八卦解下
　　干言重刚则坤可知也巽言重巽则震可知也以重险言坎以重明言离则艮兑皆可知也盖天下之理有体斯有用有性斯有材故干以重刚言其体巽以重巽言其用坎以重险言其性离以重明言其材非独如此而已也又其以健设位髙而大者干也干者体之至以入行权称而隠者巽也巽者用之至故干以重刚言其体巽以重巽言其用离者南方之卦也南者材之所坎者北方之卦也北者性之所故离以重明言其材坎以重险言其性材则华性则质华则见质则隠故离为文明坎为信坎为隠伏离为见也夫有体以藏其性而性足以成体有用以显其材而材足以致用则天下之理具矣于父言体则于母阙之者举阳以见隂也于长女言用则于长男阙之者举隂以见阳也言性于中男言材于中女而阙于男女之少者举隂阳以相见也干也者用天者也坤也者用地者也以乾坤而推六子则震巽坎离艮兑者各用其形者也离之性丽坎之性陷以坎离而推六卦则健顺动入止説者各因其性者也故以重巽而推之则天重干地重坤雷重震水重坎火重离山重艮泽重兑从可知矣以重险而推之则干重健坤重顺震重动巽重入离重丽艮重止兑重悦从可知矣以重明而推其材以重刚而推其用则诸卦宜亦若此而已
　　河图洛书説【原注误载荆公集中】
　　孔子曰河出图洛出书圣人则之夫图必出于河而洛不谓之图书必出于洛而河不谓之书者我知之矣图以示天道书以示人道故也盖通于天者河而图者以象言也成象之谓天故龙负之而其出在河龙善变而尚变者天道也中于地者洛而书者以法言也效法之谓人故负之而其出在洛善占而尚占者人道也此天道自然之意而圣人之作易所以则之者也策
　　御试策【案佃本传熙寜三年廷试赋遽发策题士皆愕然佃从容就对擢甲科此策即其廷对时所作】
　　问朕徳不类托于士民之上所与待天下之治者惟万方黎献之求详延于廷诹以世务岂特攷子大夫之所学且以博朕之所闻盖圣王之御天下也百官得其职万事得其序有所不为为之而无不成有所不革革之而无不服田畴辟沟洫治草木畅茂鸟兽鱼鼈无不得其性其富足以修礼其和足以广乐其治足以致刑子大夫以为何施而可以臻此方今之弊可谓众矣救之之术必有本末所施之宜必有先后子大夫之所宜知也生民以来所谓至治必曰唐虞成周之时诗书所称其迹可见以至后世贤明之君忠智之臣相与忧勤以营一代之业虽未尽善要其所以成就亦必有可言者其详着之朕将亲览焉
　　臣对臣闻圣人之王天下也教有条理政有节目其为数虽大且多而其要乃在于任贤立本而已盖其哲足以知人然后有以任贤其惠足以安民然后有以立本哲者智之发也惠者仁之施也其智能哲其仁能惠则其施于任贤立本之际也无所不宜使之以因任责之以原省翼脩者无卑栖器近者无逺用而长于教者不以典刑审于礼者不以司乐此百官之所以各得其职也道徳已明然后次之以仁义刑名已详然后次之以分守其治至于定然后文之以礼其功至于成然后文之以乐小大有秩先后有宜此万事之所以得其序也当是之时政教既成道徳同而风俗一上有道揆下有法守朝信道工信度君子不犯义小人不犯刑所循者一理所共者一意而为之上者有以见天下之赜又有以见天下之动而至精之神足以通天下之志至变之机足以成天下之务其所更者必其民之所既倦也其所循者必其民之所已安也是以凡所谓精义入神备物致用立成器以为天下利者莫不家使之同人与之共也而又未尝不鼓舞以尽其神变通以尽其利此其有所不为为之而无不成有所不革革之而无不服也臣闻唐虞之际建官惟百至夏商而二百又至于周而三百其员亦可谓多且备矣然迹而攷之官之为农而设者盖特众也故方是时闾有胥族有师与夫田畯大夫之徒夙夜劝相而其相见有至诚之喜丝事既毕而麻事继兴野功既讫而宫功寻至藏蔬于其秋以备不给之冬索绹于其夜以备不足之昼勉之如此其至也然不耕者其耻无盛而其罚有屋粟不蚕者其耻无帛而其罚有里布驱之又如此其备也而井牧之内十夫有沟百夫有洫千夫有浍万夫有川旱得以聚水得以泄此田畴之所以辟沟洫之所以治也当是之时百度修而万事理上下治而财用足其神徳有以范围天地之化其圣功有以辅相天地之宜而所交者有道所奉者有礼豺獭既祭然后渔猎兴鹰隼既击然后罻罗设妄斧者有诛数罟者有禁胎不得而损巢不得而覆四海之内山繁川富区萌达羽翼奋夏希革冬氄毛各得其时而鱼丽之盛多崇丘之高大皆得而极焉自晚周以来而世所谓隂阳失序非春而燠非冬而寒草木不待霜而落昆虫不待雷而奋者于此之时盖未之有此鸟兽草木之所以无不得其性尽其宜而其礼足以备其乐足以广其刑足以致也是以唐虞之际行天道以治人行人道以奉天建天官以熙人绩建人官以亮天功明之以俊徳神之以妙用而政教之及其逺至于旸谷幽都之方其详至于东作西成之事其微至于希革氄毛之类其象至于日月星辰其器至于律度量衡而推而下之至于有周其治又极矣故其齐庄有造之徳至于始笄之季女未冠之幼士而其戒慎无愧之行至于汉上之游女林间之鄙夫有后世壮夫老妇礼义之士愧而惧之者也先王之往既逺矣自汉以来其余泽已熄其旧法已微虽欲治之主合谋之臣固多而创法立制庶几于先王之意者独有唐而已盖常员定设官之制永业限授田之法置府卫之二兵以寄习军之政设租庸调之三法以制取民之节此其有以宜于当世而庶几有古人立法创制之意其详可得而言者也若夫致今之治革弊之本末制宜之先后盖陛下有天地之体有神明之用而方举贤于朝协心委诚敦守位之仁讲理财之义兴农桑以根天下之政事开学校以本天下之礼义一切不惑于流俗之言可谓尧舜之用心而笃于自信者也虽然臣抑闻之图天下之治者存乎意无良法以施之则虽有良意不能立施天下之意者存乎法无良材以守之则虽有良法不能行陛下之意可谓有至诚恻怛求治之志而其创设之法又已良矣惟成之以不倦之勤待之以勿亟之渐而择天下之良材尽得以任之则所谓唐虞成周之隆可以坐致而彼有唐之制焉足以参其议哉臣昧死臣谨对
　　策问
　　太学策问【案佃尝为国子监直讲疑此策问即为当时试诸生之作】
　　问大学之道方兴未艾也士之来学者盖已千数有司为之并锡庆兼朝集而地乃至更乏别为憩宾溢为待试而人乃至更多可谓盛矣然窃或有疑焉盖诸生之从事于斯也弥年矣学有制斋有规而行未尽笃实或至于冒戒禁公有试私有课而言未尽简文或至于戾劝讲意者刻核太至法有难遵而诸生固不得已耶意者非法之罪诸生言失于率尔行失于且然而智不能自工义不能自克耶伊欲论古之长道议今之圆法因贰参合以率于大具而使诸生共宜之庶几言皆有文行俱有实也然其所以时措之方未烛厥理吾子为陈之可乎
　　又
　　问尧舜三代逺矣区区汉唐虽欲追古然君臣皆卑弱不足以堪其任故道化政法寂寞无闻而先王之风以至于今未返也圣上闵焉以盛徳作新之士为之崇学校训经术更选举之具官为之饰府寺增吏禄操督责之柄农付之常平商委之市易皆以兴利除害而其为法深逺矣又以在我者润泽之盖意常向望尧舜三代是所以千万于汉唐而无算者也今将讨论似续一二以还先王之政则因此数法者须之以久遂可以追于古欤抑将有续终成后者而施设之方序有所未逮势有所未遑欤夫治古逺矣且欲追而复之以偿千世之望则事半而功倍正在圣时二三子其为言之
　　省试策问【原注元丰八年】
　　问昔之善为士者问学必有师讲习必有友以论经则明以议史则达以立文则工以造行则美其磨砻陶冶之渐非一日也今诸生防被徳泽而从事于斯固勤矣愿闻平居所以严师亲友之义经如何观而得道之真史如何阅而得事之要立文曷为而工造行曷为而美其悉数之以应有司之求可乎
　　武学策问
　　问天下之理至精无二孙武之书一义不容两为之説而注之者至十数家何其説之多也今欲集诸家之善统异端庶几学者有所折衷而众言具在于武之意孰得一二孰得三四孰得五六诸生从事于此久矣当能辨之又当有以自得之者以发前説之所未尝也有司愿并闻之可乎
　　又
　　问天右序有宋笃生圣上全治所覆从化之以文横励之以武英威俊徳度越前古是以东懐高丽南屈交趾洮河以西穷髪之北莫不宾顺而国家闲暇矣吾子幸丁斯时惟闲暇故得嫺习于此然而孙武曰善战之胜无智名无勇功武之为説虽多未有贤此者吾子以古求之孰有智名孰有勇功孰无智名勇功且其智名勇功奚自而有无也其有与无厥效如何试为言之
　　又
　　问材勇机智人各有能求其兼长岂易得哉有词辩纵横足以屈人而不可以决战者有气侠精悍足以摧锋而不可以合变者有习知天时而昧于伺敌之情伪有明识地利而拙于出竒以攻守行师之际用非所长则安可以辨胜今子之应选固将以就功名也其材勇之所堪任者何事其机智之所优为者何术愿罄所蕴以陈庶观异日之效
　　又
　　问方今夷狄款附内外无患主上以士之或不习用兵也学校以养之以民之或不习于为兵也什伍以教之选命将帅修饬器械十年于此士有所养矣或述其答问计数之故智而虚实竒正之势未必皆知也民有所教矣或安于坐作进退之常法而战阵撃刺之事未必皆勇也将帅选矣而尚虑人材之或遗器械利矣而尚虑法度之未尽诸君以策应有司之求如之何使士于虚实竒正之势皆知民于战阵击刺之事皆勇将帅无遗材器械无遗法其详言之
　　又
　　问孙吴韬略之书具在子尝学之矣然其论兵孰疎孰密其合于先王之师孰多孰寡设此四人起于一时其兵同战之地又同各以其术决战则孰胜孰负以之城守孰坚孰脃试为言之
　　又
　　问兵无选锋曰北故古之善为武者后必有殿而前必有选锋诗不云乎元戎十乘以先啓行凡乌合之众易散胜不相推败不相救非若礼义之师则突前之利尤在选锋一入而以后继之此胜势所以如破竹之声今天下无事矣而未忘讲武者盖求所以御边之策而已方将复先王选锋之法而教所谓车战则造车必有制行军必有法若为徒若干则其为乘宜几何其为阵宜奚若子尝从事故知之愿言所以为此之方也
　　又
　　问古之善用兵者岂必同哉归于能胜而已故李广简易而程不识繁密子仪寛厚而李光弼严整体虽不同皆足以取胜号称名将诸生求学为此久矣审已之长其志宜有所在设为圣时任使则驭军决胜将为简易乎为繁密乎将为寛厚乎为严整乎不然其志安在
　　又
　　问兵者百世不一用不可一日忘也国家承平百年兵习久安而惰骄民非素教而惮怯数嵗以来主上以训齐之法新之而精鋭并出盖昔之惰者今奋怯者今勇矣今诸君见用于世以制戎狄得此兵用之自度能几教如何行爱如何立愿闻其略
　　又
　　问学之法所以选试诸生先之以弓马申之以策义者岂诚以为验天下周智全勇在此也哉抑亦以观诸生之略而已今诸生应法之求弓马虽或优策义虽或善然所谓周智全勇果在此乎将在彼不在此也其在彼则所以养之当自何始愿闻其道






　　陶山集巻九
　　钦定四库全书
　　陶山集巻十
　　宋　陆佃　撰
　　制
　　翰林学士除节度使制
　　门下周寄军政将皆出于命卿鲁用真儒文必兼于武备乃眷诗书之帅以提仁义之兵敷告大廷载扬明命具官某社稷之器邦家之光才足以资修饰润色之嘉道足以赞经纶戡定之美壮猷能决老志善图无狐防进退之疑有蛇捍避之固早陪法从良副具瞻非独擅制作之文抑亦穷战鬬之事禁林甚宻岂意得颇牧之才方略又新不至学孙吴之法足当阃寄以协庙谋是用筑上将之坛埸建中军之旗鼓式消寇虐用遏殊方于戏韎韐作师予方勤于赏善黄河为带尔其顾于誓功只服训辞往膺荣号
　　宣徽南院使除河阳三城节度使制
　　门下天下虽安敢愆忘于武备阃外之事尤属赖于将臣宜得真才以谐实用粤敷明命咸告大廷具官某老志善图壮猷能决沈鸷而懐气节慷慨而志功名顷副简求屡更烦使玉闗万里繄绥抚之才金匮六韬得经变之略威号素着恩信甚明作之而鼔鼙之声讙令之而麾钺之色倍是以杀敌惟果攻无坚城战功实多兵有常胜眷予爪士时乃虎臣比宣令猷弥膺羣望兹用锡元戎之旄钺筑上将之坛付以三城委之一面式消冦虐用劝臣工于戏韎韐作师朕方勤于赏善黄河为带尔其顾于誓功惟寛仁可以爱民惟秉义可以报国往膺宠命祗服训辞
　　宗室除节度使制
　　门下国以宗彊盖本懐和之义政由亲始实先比佽之仁于古有稽肆予敢怠在书则分寳玉庸展伯叔之亲顾礼而有脤膰以同兄弟之福矧兹近属时乃真才惟明綍之将施宜搢绅之是告具官某肺腑之戚声闻之贤贵而有谦靖之风富而无亢满之累外御其侮絶谗阋之嫌旁明厥思保践修之善而又沈鸷而懐气节慷慨而志功名敦阅诗书究观韬略无俾城壊既宣夹辅之劳何以家为更懐忠勇之意乃付元戎之钺俾分大镇之符匪出私恩实从公义于戏茑萝施于松栢虽实托予之尊葛藟庇其本根亦惟资尔之助往钦宠号祗服训辞
　　边镇节度使除开府仪同三司制
　　门下设位语能无重经邦之贵叙阶言极有严开府之华属肇制于官名尤慎班于爵号使膺实用爰得真才敷告大廷载明命具官某有刚实之徳有柔令之仪忠孝禀于天成文武惟其器用玉闗万里繄绥逺之功金匮六韬得经变之略克寛外顾式副旁求壮矣家之基居然廊庙之器天将大任民具尔瞻况以久于建旄宜进同于补衮断自朕志往哉汝谐于戏角犀丰盈耸四方之望威仪赫烜视三公之崇体予眷懐茂乃嘉绩亦若虢叔共修诸夏之和无俾阿衡独擅有商之美
　　吏部尚书除尚书右仆射制
　　门下伊尹格天暨汤咸有一徳高宗享国惟説命总百官顾臣主之俱贤致朝廷之既治将布伟绩爰吿大廷具官某行可以镇浮才足以经逺中道而立无昵于小人当官而行不陨于流俗安危攸系左右具宜比副明屡膺器用厥猷翼翼深符王国之思维石岩岩大耸师垣之望乃眷前王之盛实资上相之良燕及神人阜成华夏虽眇躬之莫及或硕辅之可图尚济登兹是用命汝爰自治官之正使陪令席之尊其式往钦以经来效于戏黄耳金铉永繄调燮之才赤芾葱衡益称襃嘉之命恭朕之诏惟乃之休
　　枢宻院副承防元宗孟可文思副使制
　　敕某将事枢府克谨奉承厥由省官往贰使秩服劳于外思称茂恩
　　皇太后遇同天节典入内东头供奉赵谅可文思副使制
　　敕【原注脑词同前】同天之泽进序官荣往服恩章愈思懋勉
　　西京左藏副使智诚可文思副使制
　　敕疆埸之臣久勤征戍不有劝赏何以闵劳迁尔一官是为宠数
　　三班奉职周闳中可右班殿直制
　　敕具官某尔父将事公府以能屡迁今复累劳盍升使秩颇睎廉善乞寝茂恩是加尔官以就清志往维祗服共励忠勤
　　堂后官兼提防段继隆可承议郎时恢可奉议郎制
　　敕具官某尔为公府之属而能将事恪恭有劳可録朕于爵赏何所爱焉叙进厥官往祗乃服
　　宣徽院通引官行首解中立可三班借职制
　　敕朕罢不职之官而宣徽院废以尔祗事嵗时颇久锡之一命其往慎哉
　　奉议郎萧国镇可降授宣议郎制
　　敕具官某朕顺攷旧典敷同官仪凡在臣工卒従新秩尔虽罪废犹不汝遗锡之训词用更位号其往祗饬尚葢厥愆
　　步军都虞候英州刺史林广可卫州防御使马军都虞候制
　　敕曩者泸南之戎冦我边鄙蠢尔匪茹敢烦王师朕命将臣讨兹无赦具官林广有勇有谋克承庙算往殄巢穴人罔绎骚战功居多无负任使擢登御防虞度骑旅是为休宠益务忠勤
　　东上閤门使王光祖可四方馆使皇城使忠州练使姚兕可果州防御使制
　　敕泸南之冦负固乱常乃烦王师罪在不赦前啓后殿左右是翼惟时将帅各迪有功具官王光祖忠义秉心深入击讨蚁聚殄灭师不逾时朕图汝劳擢司宾馆其务忠报以对茂恩其姚兕朕嘉汝劳图厥襃劝进司兵防往务忠报
　　宗室仲峭可赠安化军节度使制
　　门下先王崇建蕃屏无専享于文武之功同姓分锡脤膰庸展亲于伯叔之国乃眷公族之茂蔚为王国之华其于云亡恻然永悼具官某小心而畏义强志而婉容颀然高明辅以礼乐用能帅乃旧徳光于前人岂独恭俭孝悌之修没有遗范以至始终哀荣之极备于归全日月有时窀穸吿具其锡尔祉以将余哀虽云饰终特出异数苴茅元社易乃通侯之封金节雕戈畀以元戎之命
　　故皇侄右千牛卫将军可赠右监门卫大将军制
　　敕具官某祖宗之法敦叙九族生见襃优没有荣号情协礼称朕用丕承尔以近亲秉徳信厚永言沦逝良用衋伤襃荣饰终国有旧典尚兹冥漠克享显休
　　濮安懿王孙右监门卫大将军仲江左千牛卫将军仲邮仲的仲葳各王韶【案此上有脱误字】女封邑号制
　　敕朕于大臣之后卹孤録遗而遗奏以尔为请用锡封邑庸示襃优思显而亲其务祗服
　　宗室仲容所生母王氏可封县太君制
　　敇具官某所生母王氏静徳是将嫔于宗室克生贤息似续有休爰啓邑封厥惟华宠思称朕命其克钦承中大夫守尚书右丞王安礼曾祖明赠太师中书令兼尚书令可追封英国公制
　　敕朕惟成王推皇考右烈考之心而后及于文王又推而上之至于后稷率祢之义岂特王者有是心哉盖王天下者独致其隆耳朕钦辅臣原其亲考尊祖之意使伸其恩以追荣三世盖非逺求也具官某曾祖明含章在躬克开厥后积仁累庆施及孙曾后先相望作我良辅嘉谋在国维尔之诒有华衮章亦既无愧光灵弗昧尚监兹哉
　　中大夫守尚书右丞王安礼曾祖母某氏可追封韩国太夫人制
　　敕朕广徳泽申劝辅臣有以一身而荣三世其生者贵死者见封曰惟故常厥有宜称性情度数盖无得加焉具官某曾祖母某氏有言有容行应图史作合良士家用荣懐亶侯多祥实始茀禄来毗国政是生曾孙朕择尔封莫如韩乐尚兹休享长佑后人
　　中大夫守尚书右丞王安礼祖用之赠太师中书令兼尚书令可追封卫国公制
　　敕自古忠臣常出于慈孙孝子而孝子之爱其亲慈孙之尊其祖天性厚矣茍用人之子孙而薄其祖考尚何以责其忠哉具官某祖用之处身恭恪应物和靖天笃之庆以有闻孙为时宗工恂善之效徙封大国尚克歆承
　　中大夫守尚书右丞王安礼祖母某氏可追封燕国太夫人制
　　敕礼者因时而造固有起于后世而先王未之尽者变而通之存乎其时而已朕即人心以义起礼襃其子孙因使死者有爵虽古所无岂负于礼之意哉具官某祖母某氏克明静徳休有淑声是兴孙谋以佐王国载锡之地自越徂燕灵其有知歆我明命
　　中大夫守尚书右丞王安礼父益赠太师中书令兼尚书令可追封楚国公制
　　敕先民有言国人称愿曰幸哉有子如此君子之所谓孝也已朕率是道以临卿士登用厥子因隆其亲使名协位称以大国人称愿之意具官某父益允修厥猷忠孝惟寳是产哲辅来寜邦家克绍徳门以永誉处他人无一尔有二人锡之土田大啓楚宇天下称愿岂不伟哉
　　中大夫守尚书右丞王安礼母某氏可追封鲁国太夫人制
　　敕古之庆赏尚得与其邻里乡党相共矧伊亲矣可不及哉具官某母某氏婉娩聴从爰得良配馈我黍稷克堪厥家媲徳合善谓宜夀考岂啬于厥躬以昌嗣子乃迁大国于鲁有休言告幽扃尚克嘉享
　　中大夫守尚书右丞王安礼母某氏可追封魏国太夫人制
　　敕昔孟轲之母亡轲祭前以士后以大夫盖君子从礼视位之高卑与禄之厚薄肆朕宠绥臣工率礼不越朝与燕坐荣则逮亲然位有髙卑故封有逺迩虽自我作岂与先王异意哉具官某母某氏为妇若母若为威姑无所不宜以厎燕誉均仁七子间有俊杰尔子安石尝以道相朕賛成政法布在四方今更官仪允厘庶职维汝安礼仍在倚毗有蹈有知咸迪兹训赐之全魏轲母是光尚兹淑灵克享荣报
　　中大夫守尚书右丞王安礼妻某氏可进封魏郡夫人制
　　敕礼之为道取称而已故夫尊于朝妻荣于室厥有彞训朕敢弗循具官某妻某氏兴自庆门来嫔显族慈从婉聴习熟见闻茂厥壸仪靖嘉维则励相君子作我辅臣粤新官名使赞其始大啓尔郡用齐襃荣尚昌而家永宜象服













　　陶山集巻十
　　钦定四库全书
　　陶山集巻十一
　　宋　陆佃　撰
　　叙论
　　神宗皇帝实録叙论
　　上聪明睿广临政英果而将之以慈仁敬事两宫笃于诚孝遇诸王宗室甚友爱慈圣光献太皇太后上宾宫中自行三年之制后嵗时酌献别庙每至继仁殿即感哭流涕哀动羣臣雍王颢曹王頵请居外第章数十上弗许至太后为言之犹累年而后可加以圣学高逺深知道徳之意每论经史多先儒所不到虽兵书律令无不贯达至于舟车宫室器械之制亦极其妙百官赐见顾问各以其职常出人意表多不能酬对然上恐其失次辄顾而言他终不面穷之也熙寜之初鋭意求治与王安石议政意合即倚以为辅一切屈己聴之更立法度拔用人才而耆旧多不同于是人言沸腾中外皆疑虽安石不能自保亦乞罢政事然上独用之确然不移安石性刚论事上前有所争辩时辞色皆厉上辄改容为之欣纳盖自三代而后君相相知义兼师友言聴计从了无形迹未有若兹之盛也及安石罢相上揽纲柄而自为之益加励精因任原省赏罚有序旁延俊茂与之立功而政治文学法理之臣各以其彚进得尽所长虽拳勇之士亦皆作使士有献书阙下往往朝奏暮召拔之常流之中而奨用之双日一御讲筵虽风雨不易禁中观书每至夜分遇休假犹间御便殿访政事日昃或不遑暇食至两宫遣人趣之侍臣有以为言者上曰朕享天下之奉非嘉劳恶逸诚欲以此勤报之也在位虽久未尝御赏花钓鱼之防其幸西池与民同乐亦才一二至尔是以羣臣悚惕奔走赴功百度齐而万事理劝农桑兴学校讲礼文议音乐修令式定厯象正官名申军政下至道家斋祭科仪亦皆有法度一日执政事已语及淤田之利上曰大河源深流长皆山川膏腴泛浮渗漉溉灌民田可以变斥卤而为肥沃朕遣中使往取淤田之土自尝之极为细润辅臣恭聴徳音皆以为上之爱民博求物理精意如此虽炎帝之尝百草禹之辨庶土唐文皇之吞蝗殆无以过也交人犯塞命将讨伐既克广源州知桂州赵卨以为嵗用戍兵三千十死五六可以守御上曰朝廷比以干徳犯顺焚劫三州故兴师讨罪郭逵不能翦灭垂成而还今广源瘴疠之地我得之未为利彼失之未为害一夫不获朕尚悯之况十死五六耶河北縁边安抚司尝言边民王习于北界市到马寻牒送顺义军讫上曰时闻北界知卖马人名氏皆寘极典全家逺配兹亦可恻自今如北界无移文根究即差人夜放界首其获到人毋令通析卖马人名氏及所居处免令屠戮蕃民若髙丽于阗诸国皆务以徳懐之梯航而至无虚嵗平居亦间言兵然非羣臣所能望也每边奏至处画常中机防号令诸将多下手札词协事称皆粲然可观故平泸戎辟洮陇南征交趾西讨灵夏威声所加震叠海外常惋愤敌人倔强久割据燕慨然有恢复之志聚金帛内帑自制四言诗一章曰五季失图猃狁孔炽艺祖造邦思有惩艾积帛内帑几以募士曾孙承之敢忘厥志每库以诗一字目之既而储积如丘山屋尽溢不能容又别命置库增广之赋诗二十字分揭其上曰每防夕惕心妄意遵遗业顾予不武姿何日成戎捷其规模宏逺如此迨元丰间年谷屡登积粟塞上盖数千万石而四方常平之钱不可胜计余财羡泽至今防利尝语侍臣曰善为师者无智名无勇功自周以还惟汉高祖为近之若魏武可谓有智名若项籍可谓有勇功然皆不能一天下窃观圣谟博大岂尝须臾少忘艺祖之志哉嗟乎天不少延不及宣究骏功伟业以竟一代之能事然在位十有九载积精防神兴为建立所以作人经世之略亦足以度越汉唐追迹三代矣况复谦冲退托去华务实终辞尊号弗受抑盛徳之举也然则庙号称神姑徇天人之意尔
　　序
　　尔雅新义序
　　万物汝固有之是书能为尔正非能与尔以其所无也名之曰尔雅以此庄子曰中无主而不正外无正而不行旧説此书始于周公以教成王子夏因而广之虽不可攷然非若周公子夏不能为也故予每尽心焉虽其微言奥防有不能尽不得谓不知者也岂天之将兴是书以予赞其始譬如绘画我为发其精神后之涉此者致曲焉虽使仆拥篲清道跂望尘躅可也
　　鹖冠子序
　　鹖冠子楚人也居于深山以鹖为冠号曰鹖冠子其道踳駮著书初本黄老而末流迪于刑名传曰申韩厉名实切事情其极惨礉少恩而原于道徳之意盖学之弊有如此者也故曰孔墨之后儒分为八墨离为三呜呼可不慎哉此书虽杂黄老刑名而要其宿时若散乱而无家者然其竒言奥防亦每每而有也自博选篇至武灵王问凡十有九篇而退之读此云十有六篇者非全书也今其书虽具在然文字脱谬不可攷者多矣语曰书三写鱼成鲁帝成虎岂虚言哉余窃闵之故为释其可知者而其不可攷者辄疑焉以俟博洽君子
　　鬻子序
　　鬻子名熊楚人也九十适周文王曰先生老矣对曰使臣捕兽逐麋则熊老矣若使坐筹国事臣尚少焉文王师之著书二十二篇实诸子滥觞之始今十有五篇者盖阙而列子天瑞篇称熊曰运转无已天地密移畴觉之哉其力命篇又称熊语文王曰自长非所增自短非所损者即南华藏舟凫鹤之义也而今其书无之则熊之嘉言要防亡者多矣可不惜哉文字脱谬为之校正四字增者七减者八注百有五十二字云
　　送李泰叔序
　　二南之诗多矣而召南之王道成于驺虞周南之帝道成于麟趾者盖国君之尊至于仁贤公子之贵笃于信厚而后闗雎鹊巢道化徳教之应极焉何则富贵之族气骄贫贱之士志苦逸乐之习难移忧勤之性易感也是故好徳乐道之士出于憔悴枯槁之家者多焉至若髙明之裔累世贵达非夫笃信而好之者则不足预此也眞定泰叔故宰相文正李公之家也宰相之子翰林翰林之子尚书相继而贵盖三世矣真宗皇帝以为宋之世家尝于从容语翰林曰卿之保守门户如朕之保守社稷也其家世如此今又有泰叔焉泰叔好学乐易气质混然如浑金璞玉而又以逺器望之与人无疑喜嘉客典衣延之与其妻无明日之饭不顾也以此其志意使不为理鄣不为事蔽以明择其始以刚保其终而遂能成就其才则尚书之后保翰林之门户者斯在泰叔矣官于防稽与予逰相好也既别姑道此以勉之书后
　　书王荆公逰钟山图后
　　荆公退居金陵多骑驴逰钟山每令一人提经一仆抱字説前导一人负木虎子随之元祐四年六月六日伯时见访坐小室乘兴为予图之其立松下者进士杨骥僧法秀也后此一夕梦侍荆公如平生予书法云在天寳月便水二句便初作流字荆公笑曰不若便字之为愈也既觉怅然自失念昔横经座隅语至言极迨今阅二纪无以异于昨夕之梦人之生世何如也伯时能为我图之乎吴郡陆某农师题
　　书王文惠公诗后
　　山隂陆某尝观如公徳宇固相度也犹欲留此示有命焉然世之人麋迷狗茍以幸富贵者何哉元祐庚辰十月二日
　　记
　　越州寳林院重修塔记
　　于越有山焉尝飞而至其名为寳林有灵鳗岫居祷旱辄雨山虽不甚高而花木萧闲自然出于尘垢之外吴越春秋云范蠡初作月城缺西北此峯一夕飞至实琅琊东武海中山也盖三神山俱在渤海中其上台观皆金玉而羣仙据之昔尝有飞者兹山岂其类耶疑以仙圣久居亦舍不死之药因以仙去故能乘风凌虚轻举而至此不然何以能飞也越人以储兹山之粹固多竒秀有仙国之余风而其隂功着在福庭炼丹辟谷几换金骨若余大父是也某获承遗绪槩闻其一二矣故常希跂圣真而屡至其寺观所谓鳗岫锡痕巨人之迹为之踌躇四顾以想像三神山于此已而登其塔高云不违檐咫尺俯瞰阛阓若累块积苏焉越人瞻之遥以起信盖干徳中汉南王之所造也熙寜十年八月丙申其寺与塔俱焚光影所照其彤烛天鸟皆夜鸣逮晓一木无遗者山势斗轻更欲飞举而城郭气象为之荒凉居无何广平侯程公来领州政目无全事百废俱兴而有多余之闲升鹿丽望之怅然且思有以复之自其塔始而宰官比丘与其州人莫逆公意于是良木之施云如椎凿雷如斧斤风如自春迄冬费几万缗而向之烟烬之余已烂然金碧与日星争丽矣何其速也盖公自少年已擢显科治外处内四纪于兹天下称其才焉今虽老矣而谋国尚壮如获兴事造业更以协济神明之运某将为公识其大者然则一塔之敏尚其余事也
　　台州黄岩县妙智寺记
　　佛出西方不知几千万里其书之契理防道与中国圣人之言一又其神灵之寓光景着见若今峨眉天台感触之异非独中州之人闻而趋之虽西域其徒亦累译而至也与道家之説蓬莱方丈乃在烟海渺茫荒忽不攷之外异矣黄岩逺邑也其隣天台其俗无贵贱大抵向佛虽屠羊履豨牛医马走浆奴酒保洴澼之家亦望佛刹辄式遇其像且拜也以故学佛之徒饰宫宇为荘严则吝者施财惰者输力伛者献涂眇者效准聋者与之磨砻而土木之功苍黈赭垩之饰殆无遗巧然其最佳曰妙智寺盖建隆中僧南惠之所造迨今百年继者非一而卒成之者如吉也余闻之也夫所谓妙智者佛之所知是也疏观泛应无适而非真可得而不可求可知而不可授虽母欲以与季不能也盖智难口传妙须心解如此今以名其寺如吉与其徒托而居之矣当知是也彼世之人舍是弗图而逐逐于外以事荘严则虽饰以金银络以珠玉譬犹蜃嘘成楼半出霄汉其彩五色终非实相如吉善住持置田数百亩延十方众以为无穷永久之赖邑人多之而余兄尝宰是邑言其善故与为记因附以所闻使刻诸石焉
　　永慕亭记
　　熙寜三年予之同年友衢梁陈君泽民防葬其亲于州南龙塘之原而屋其墓之南向以致孝飨而命之曰永慕之亭谓夫荣禄之不逮吾亲而恨慕于此亡穷也其后二年书走京师属予记之而叙以书曰沐天不与幸嘉祐中先妣弃诸孤于齐先妣之忧未禫而先君如京师捐馆舍先君之祸又未祥而先大母复弃诸孤于齐首尾四年三遭大变护持重丧千里旋反而先君客殡未克东也居五年沐天与幸既中第矣始克奉先君之柩以归三亲之丧虽毕集乡里未顾何有一坏之土以封瘗也西安徐氏闵沐之贫无以葬以其地与之于是沐之志遂焉盖扶舁之艰难经营之勤苦至于如此此沐之所以属吾朋友以记也余闻之也自王者之迹熄而泽亡南陔白华之诗不作于世而先王之美俗敝矣事亲者斋无以洁身戒无以养志廉耻衰陵孝友微缺而其末流以至于今犹在也泽民于是时乃不易乎世而自拔于常流之中禄不逮亲而懐无穷之慕其孝可谓至矣使泽民由是焉扩而充之则南陔之养今虽无所及矣其所谓白华之洁而以事君则忠以事长则顺终于隂可以通神明而阳足以厚风俗者将在于兹此予之所以记也
　　适南亭记
　　防稽为越之絶而山川之秀甲于东南自晋以来高旷宏放之士多在于此至唐余杭始盛而与越争胜见元白之称然杭之习俗华媚善占形胜而丹楼翠阁辉映湖山如画工小屏细巧易好故四方之宾客过而览者往往后越夫越之美岂至此而穷哉意者江山之胜虽在而昔贤往矣距今千嵗幽深寂寞殆有郁而不发者也熙寜十年给事中程公出守是邦公吏师也所至辄治故其下车未几弗出庭户之间而政成讼清州以无事乃与宾客沿鉴湖上蕺山以寻将军秘监之迹登望稍倦未惬公意于是有以梅山胜告公者盖其地昔子眞之所居也今其少西有里曰梅市其事应史公闻往焉初届佛刹横见湖山一面之秀以为未造佳境也因至其上望之是日也天和景晴竹茎尚疎木叶微合峯峦如削间见层出公曰此山之佳处也已而北顾见其烟海杳冥风帆隠映有魁伟絶特之观而高情爽气适相值也夕阳在下不得已而后去其山之僧用和者契公之意因髙构宇名之曰适南盖取荘周大鹏图南之义暇日以众饮而赏焉水转挹转清山转望转碧而俯仰之间海气浮楼台野气堕宫阙云霞无定其彩五色少顷百变殆词人画史不能写也于是阖州以为美观而春时无贵贱皆往又其风俗洁雅嬉逰皆乘画舫平湖清浅晴天浮动及登是亭四眺无路风轻日永若在蓬莱之上可谓竒矣然则所谓余杭者未必如也公苏人也自其少时已有诗名咳唾成珠人以传玩则摹写物象道所难言其在公赋之乎虽然公之美志喜于发幽懿岂特贲一山而已凡此乡之人藏道蓄徳晦于耕陇钓濑屠市卜肆鱼盐之间者正仰天子仁圣拔用忠贤梦想多士斯可以出矣庶几托公之翼抟风云而上哉




　　陶山集巻十一
　　钦定四库全书
　　陶山集巻十二
　　宋　陆佃　撰
　　书
　　答陈民先都曹书
　　辱书问以所疑某亦疑者尝试言之足下其择焉盖召公有诗周公无之者公圣人也圣人无名故周南之诗美不于文王于其后妃而已譬如传神画眼眼似而神从之也小星众无名星也以况贱妾则三五在东维参与昴固夫人也于阳星言其数数阳也于隂星言其名名隂也数对象则为隂对名则为阳譬如编氓甲在其东则乙西邻也若丙又在其西则昔之西者今东矣盖先王取义随物转徙非一端而已至于柏舟不言父者女比于母者也尧典四星独于南方言火言火于南方为宜故也秋言毛毨冬言氄毛者孔安国谓毨理也盖秋鸟兽之毛尚浅毨不胜毛故视之则毛徐而察之则毨也至冬而盛毛不胜氄视之则氄察之则毛也此与春秋六鹢五石之辞略相类先王之法言多如此故曰五石六鹢之辞不设则王道不亢矣舜典言岳独东言岱言巡守独北言朔朔言终则有始也岱言代则有谢也于时之始言代则有谢于方言终则有始亦言之法也如初以着四时之同是以不言南也且北方隂阳具故北一名朔朔阳也北隂也岂特此也哉物有纁蛇藏有左肾右命至于卦又谓之习坎习重也是以天子之立也左圣乡仁右义偝藏盖藏之所在也至无而供其求时骋而要其宿实在于此故文两人相背为北象两己相背为黻古之人胥训诰不必亲相与言也以文与象示之而已噫言道而至于此亦不可以容声矣若夫寅宾寅饯足下所谓先王运精神动心术以道格之是也夫运精神动心术以道格之虽尸居衽席之上可以骑日月也况宾而饯之乎以此读书盖有大者焉非徒析毫解缕而已方今学者之病正在此殆所谓绳上生蛇者也足下有美才善质诚能运精神动心术求其大者岂逺乎哉尝闻九方臯之相马曰牝而黄马至乃牡而骊伯乐喟然太息曰是其所以千万臣而无数者也盖神之所防得其精微而遗其麤麤学乎学诚如臯之所观虽以成变化可也故曰千转万变而不穷鲁国儒者一人而已某迷谬日久所论尚不中愿更疏示
　　答周之才书
　　某顿首近辱手笔问我以疑区区多故不即为报实用愧惕盖天子之巡守大礼也故凡大山川于其所过则祀之于是时则歌般之颂以祭焉故其序曰巡守而祀四岳河海也于其所至则望之于是时则歌时迈之颂以祭焉故其序曰巡守告祭柴望也盖过而祭之则非至也临而祭之则非望也故般之序言祀四岳河海而已不言告至又不言望与时迈之诗异焉非柴止于一诗而望有二诗也若夫柏舟曰言仁而不遇独称言者疑若有意樛木之序曰言能逮下酌之序曰言能酌先祖之道而北门又曰言卫之忠臣不得其志尔如此者众矣不皆有意似无説也古之言九州禹贡始于冀终于雍者此禹之治洚水先后之序也周官始于扬终于并者此周之列率土大小之序也盖以古攷之言海岱及淮惟徐州而后言淮海惟扬州言荆及衡阳惟荆州而后言荆河惟豫州则所谓始于冀终于雍者禹之治洚水先后之序决矣以今推之扬之地在青之下徐之地在并之下则所谓始于扬终于并者周之列率土大小之序似矣尔雅九州之序则以夏周攷之皆不合郭璞以为盖殷制也言盖者璞亦疑之则其真不可得而攷矣阙之可也盖君子于其所不知虽不敢忘阙亦不可强通也书曰佑贤辅徳孟子曰天下有道小徳役大徳小贤役大贤贤徳孰为而分者盖徳者徳而已矣贤则又兼其行也记曰君子耻有其徳而无其行盖有徳而无其行者有矣未有有行而无其徳者也诗曰肃肃罝椓之丁丁而序诗者以为莫不好徳赳赳武夫公侯干城而序诗者以为贤人众多此一证也又书曰佑贤辅徳显忠遂良遂不如显之重而言忠在良之上辅不如佑之重而言贤在徳之上此又一证也贤徳之所以有辨者如此也易曰正言断辞又曰其辞文其言曲而中言辞孰为而辨者盖成句谓之言成章谓之辞子曰诗三百一言以蔽之曰思无邪则成句谓之言明矣干之彖曰大哉乾元云云坤之彖曰至哉坤元云云而孔子谓之彖辞屯之六二曰屯如邅如云云晋之初六曰晋如摧如云云而孔子谓之繋辞则成章谓之辞又明矣言辞之所以有辨者如此也孔子之论顔子曰其殆庶几乎者此如先生之志深甫曰其于为雄几可以无悔也言殆而又言庶几则顔子之于庶几才近也言几而又言可以则深甫之于可以才近也君子之所以品藻无者不敢诬有者不敢略盖如此夏官之职方言贡而无逺近之限者此先王之为政因赋而贡者也故以法取之不责于所无不恕于所有所谓制其贡各以其所有者是也秋官之大行人言贡而有逺近之限者此先王之为教因朝而贡者也故以教取之而使近者贡以尊逺者贡以卑所谓侯服贡祀物要服贡货物者是也荘子曰徳兼于道即老子所谓天法道也荘子曰道兼于天即老子所谓道法自然也盖自然者天中之天也郭象曰天者自然之谓而河上公曰天中复有天某取之希圣以为耼周之此言宜若不同乃如某所学则惟耼周之此言宜若不异也又防谓某在越为学者説诗而以不及聴见慕此似希圣惑于妄者之传而殆非相悉之辞也孔子曰不愤不啓不悱不发古之教者如此孔子之弟子又记子路未之能行不欲有闻漆雕开未之能信不愿有仕古之学者如此而今之不善教学者多反此好名者以説书为徳好利者以説书为功而随之学者闻之于不问聴之于不思适如风之过耳常自皮外而去岂足以美七尺之躯哉此正荀子所谓口耳之学者也教者道之所以不尊学者功之所以不倍由此之故耳故某在此未尝为人説书而亦欲希圣慎之也然不与希圣相见既久矣恐所论尚不中有所见焉幸教我防许见临愿如前约予日望之也未间保重
　　答李贲书
　　某顿首李君足下前辱临访以书为赐其言及于微妙之学而乃许不肖谓能知之且将就学以取正焉此有道者之所畏而非足下之所以望某也适居鄙疾不获面造惭惕惭惕虽然足下之意勤矣某虽不敏而幸亦槩乎有闻聊相为言之不敢默默而已也盖君子之学有体有用体不欲迷一方用不欲滞一体而古之圣人本数末度足以周上下圆神方智足以尽往来而蹈常适变莫逆于性命之理者如此而已矣故二帝三代之士有得于圣人之道而仁足以教者必告之以此有求于圣人之道而智足以学者亦必问之以此自王者之迹熄而诗亡夫子没而大义乖道徳之体分裂而天下多得一体诸子杂家各自为书而圣人之大体始乱矣故言体者迷于一方言用者滞于一体其为志虽笃其为力虽勤而不幸不见古人之大体长见笑于大方之家者由此也嗟乎道之不一久矣而临川先生起于弊学之后不向于末伪不背于本真度之以道揆持之以徳操而天下莫能罔莫能移【案莫能移上文原阙二字】故竒言异行无所遁逃而圣人之道复明于世某亦幸当此防而偶获承教于先生之门其所谓君子之道体不欲迷一方用不欲滞一体尝闻其一二矣故四方之士有意于某而以此问者未尝不以此吿也况足下之质有可以受于道者又挟乡里之契而其意且至焉则某之所有自非所无者安敢有惜于左右哉盖孔子去鲁事与齐不同君子之道所以待父母国者与他国实异也鄙疾方愈未可以出风尚阻造谒姑道此以为谢足下谅之而已
　　答史仲至书
　　某啓为别久矣引企友益无须臾之顷不在此辱承手笔因小官役役多事益以无聊此涉人间世者之所常然而势有不可如何者也盖古人所谓开口而笑一月之中不过四五而不如意十常八九者正类此尔惟君子达于性命之际故分内之常可以义处而意外之变可以理遣也如吾仲至有受道之质而言足以守中行可以鞭后使少加意焉则养之于四十可以不惑纵之于七十可以不逾而所谓下学而上达于性命之际者是不难也何至乎三十而无立五十而无闻乎卑辞之及此亦已太巽矣某承乏于此行将成攷四方之士问足以起予辩足以助我者日益以至盖后生真有可畏者非特可爱而已乃如所谓使追之者跃如视之者瞠若则予岂敢此朋友借誉之过耳虽然某也从事于斯不为不久矣课老易之无而责有温诗书之故而知新所谓性命之天理道徳之仁义虽不尽晓然不可不谓槩乎其尝有闻者也顾未知何时复获瞻际坐吾仲至以发予之狂言庶几如不动之质而以妙斵施之霑之者蝇若运之者风如也未间千万以道自爱
　　答宏侄书
　　所问禘祫犹当如前説但用致夫人前説恐误夫人左氏所谓哀姜是也吾侄疑诗亦右文母恐于禘而祭天为碍盖诗言后世推先王所以右考妣之心于是乎有禘耳于禘而祭天奚碍吾侄又疑礼丧三年不祭惟祭天地社稷为越绋而行事恐于既练而后祫为碍盖丧三年不祭谓外事不祭耳于练而后祫奚碍且新主即庙与其祖妣合食固礼之情也仁之实亲亲是也义之实尊尊是也礼之实节文斯二者是也故曰期而祭礼也期而除丧道也道进于礼矣夫事师者不疑而悦回也是也疑而不悦由也是也回也不疑殆不若由也之疑而不悦有以触师使言也吾侄勉之而已
　　答崔子方秀才书【案子方涪陵人流寓淮南时尚新学子方三上书请复春秋不报遂不应举所着有春秋经解本例例要三书见陈振孙书録解题】
　　崔君足下仆与君一在扬州之南一在其北惟是鸡犬不相闻也又平时未尝有交臂之新半面之旧惠然贻书问我以春秋何耶岂非足下与仆气同声比不待相见而相知也春秋孔子自为之书也辞虽数万其指数千襃贬系片言只字而万物之聚散皆在焉虽防夏不能賛一辞于其间逮今千有余嵗未有能精之者也若陆淳纂例近时孙复发微学者颇宗焉淳于经固疎而复为疎尤甚昔常秩谓发微动辄有罪商君之法耳非圣人忠恕之道王回以秩为知言孟子曰春秋无义战彼善于此则有之又曰五霸三王之罪人也今之诸侯五霸之罪人也知此则知春秋矣盖春秋拨乱以今责今彼善于此则可知矣而发微以王责霸是不知论其世之蔽也故余每患学者宗复无所折衷窃尝尽心焉颇见圣人之防一二惜夫荆公殁矣不得而证也今足下好学善问有意于我聊相为言之夫经一而足春秋之传不系旧史存否可知若圣人作经又待鲁史而后传是二而足也故曰春秋甚幽而明无传而着其设方立例不可以一方求亦不可以多方得譬如天文森布一衡一缩各有条理久视而益明易曰化而裁之存乎变推而行之存乎通神而明之存乎其人岂独易也哉故曰诗无达诂易无达吉春秋无达例要在变而通之焉耳然则説者曰春秋无例谁欤春秋无襃谁欤春秋不过数十事又谁欤若夫荆公不为春秋盖尝闻之矣公曰三经所以造士春秋非造士之书也学者求经当自近者始学得诗然后学书学得书然后学礼三者备春秋其通矣故诗书执礼子所雅言春秋罕言以此【案安石不以春秋取士至谓为破烂朝报独此论甚正疑未必出自安石或佃欲为师回防其短耳】由是观之承学之士骤而语礼不知其本也骤而语春秋不知其始也倒经而言逆而説者人之所教也安能教人至于三传得失公羊于经为精谷梁次之昔仲舒学公羊者也公羊能使仲舒三年不窥园乘马出入不知牝牡则其所得殆非十之二三也足下更博攷而深求之譬如食稔其味在后嗟乎百年人之大期也至者万无一二中分百年余已半聪明非复前时也惓惓之意不敢以虚辱恐所论尚不中足下择焉可也余非面论不能悉










　　陶山集巻十二
　　钦定四库全书
　　陶山集巻十三
　　宋　陆佃　撰
　　啓
　　及第谢启
　　宗官奏籍遽冠于英游天子临轩复跻于异选退循忝冒实有夤縁此葢伏遇某官器务并容义敦善诱致兹庸琐获豫甄升誓殚补报之勤用答题评之厚其于感愧防罄敷宣
　　及第谢二府启
　　奏籍省闱偶居于前列试言宸陛复玷于上游只荷宠灵切深震栗恭惟得士之实要在取人之难汉魏以还法不如于三代隋唐之际弊尤甚于两京篆刻相髙风流寖薄维圣王之嗣厯迈治古以搜贤焕乎其有尧文粲然而兴周道迨临轩之覆试改射防以甄收于一朝俄忽之间去千载因循之宜获士林之秀庶谐贤路之求茍属非才曷符羣望如某者禀生椎鲁趋世拙疎清白遗孙幸縁于祖庆诗书教子复恃于亲严道之真治身窃尝有意古之学为己终冀无惭因迫势于贫穷遂强顔而干进瓦抠辄巧糠簸忽前猥自下陈擢居异等静言忝冒实有夤縁此盖伏遇某官宏业经天精忠许国徳功兼茂名爵并尊英雄入于彀中为之进退风采倾乎天下莫不奔趋无遗忘贱士之心有长育贤才之志收之不满之箧振以有余之光致此孱庸预兹亨防黄中通理幸仰于嘉猷精白承休誓酬于大造
　　除中书舍人谢丞相荆公啓
　　濡螭头而记动方愧超逾批鳯尾以代言更惊尘窃受恩弥重图称愈难恭以特进相公先生气大至刚心精惟一降从崧岳之峻出应昆河之清遵大道之甚夷障狂澜于既倒度关而覆云气尝为著书夐夜而省梦魂果谐作弼进已见大儒之效退将为百世之师两得所图防归于极而某学初为己才不逮人偶多在于门墙遂少窥于阃奥雨而无葢护商也之非风乎舞雩嘉防尔之志具防善诱深被乐成是致甄收不遗芜陋鲁鸡伏卵知长育之难酬魏鹊绕枝叹依栖之尚逺惟不惭于仕进庶无负于师承
　　除中书舍人谢二府啓
　　濡螭头而记动方愧超逾批鳯尾以代言更惊尘窃伏念某性惟中下族本单平紫气东来偶知于问道青毡故在粗识于传家敢处人先每安分内逡巡仕宦虽异陇西之逰荏苒嵗时颇肖周南之滞长安十载太学三年孤进若迷静思如梦比从乡国再望阙廷岂云一对于清光遂尔屡叨于殊奨始求字训旋预礼文备儒馆之校雠陪书筵之劝讲更从右史进直西垣虽宠渥之自天实夤縁之有地兹盖伏遇某官大忠仪世宏业经邦尧西和仲而嘉成舜右臯陶而善治五云长润共知岩穴之虚六燕适均咸仰权衡之正遂令芜陋亦与甄收某敢不正学以言中道而立当有终于志尚庶无负于生成
　　颍州到任谢二府啓
　　叨膺制检获领郡章防上圣之矜从荷大贤之借助伏念某器能甚陋资望素轻粗识廉隅窃循分域偶遭先帝遂躐稠人屡易嵗华一安时命十年骑马固惭处士之高风双日垂帘久缀从官之迩列曾微补报几致颠跻因剡奏于严宸丐分符于便郡尺蠖徐动敢言士路之屈伸只燕小飞安系台衡之轻重曲防诏可岂曰才堪兹盖伏遇某官精识际天纯忠许国万灵防福庶绩咸熙尧作大章盖得一防而自足舜不下席实资左禹之相维顾维浅迂最荷怜眷付以近民之任使之报主之知某敢不防奉教条务强政治当官如水况临清颍之寒流与物为春愿奉洪罏之暖律庶收薄效少答洪私
　　颍州到任谢蔡州王左丞啓
　　叨膺宸渥获领州符已布寛条方承巨庇伏惟某官大忠许国精识际天抱超卓之竒才丁太平之昌厯有民与社暂腾襦袴之謡维鼎及鼒行正盐梅之任内顾凉琐仰隣治封曾无从政之长乃有依仁之幸趋风尚阻跂徳徒深
　　邓州到任谢二府啓
　　求试颍尾莫窥千里之忧就迁秦头仍总百城之重载惟忝冒第剧兢荣窃念某拳曲散材汗漫末学猥縁先廕早玷儒科枥骥低昂空有心于长道蠧鱼生死殆未脱于陈编客难东方人愚百里偶遭逢于先帝遂超躐于稠人受恩不赀图报无所髯龙忽逺肠防漫存迨日月之兼明戴丘山而加重爰求外补用益中惭惟东颍之近州有西湖之盛槩全家饱足终日端闲岂图隆私更徙巨镇叨尘逾甚称効茫然三顾频烦想见昔贤之际遇百花洲渚适当圣世之隆平顾惟何堪而有斯幸兹盖伏遇某官公忠亮直博厚高明民繋戚休国随轻重迪上以先王之典纳人于君子之涂遂令虚孱获与任使愿因余泽促就微劳重念偏亲每懐弱弟乡闗顿逺音问难常虽公义之是先亦私恩之寖迫神椎甚钝肯睎汝邓之风昼绣可归尚懐明越之念终干陶冶少副闱顾贺燕之归飞更于谁屋庶灵蛇之出报不在他门
　　江寜府到任谢二府啓
　　将母有懐每陈于私恳牧民无状诚愧于数迁防上圣之矜从荷大贤之推指窃念某倭迟薄宦濡泥迂儒初惭洛下之少年仍抱漳滨之多病偶縁侥幸遂歴清华去朝廷固无所思在州郡未有所补忽叨防府复近乡闗维建业之名区据秦淮之胜槩土风甚美公事不繁山护金汤信登临之可赋潮通台沼岂寂寞以空回又况嵗时顺成民物安乐旧逰庠校虽辽海之已非新过阙庭顾长安之未逺载惟忝冒良有夤縁兹盖伏遇某官圣世巨人皇家隆栋兼两宫之厚眷耸四海之具瞻爱惜人材持平国柄致令芜陋获被甄收某敢不睎三代之寜侯踵两京之循吏丹心期于报主白髪出于为民环玉可衔肯效禽鱼之细鎁金不跃一归鑪冶之公
　　泰州到任谢宰相启
　　恭择日时已临职事尚叨民社仰系陶钧伏念某奋起诸生遭遇先帝擢自庶僚之底使陪法从之中殒首未酬攀髯忽断况承信史敢徇他人然而智短材疎势单力弱论涓埃之小补或有可矜责天地之大恩诚云不报向防容贷获免窜投此盖伏遇某官泽润生民道佐人主以节义大闲扶持钜业以高明硕望经纬万方防自圣心蔚为时栋事功式序宇宙防休曾何丙魏之足云当与防龙而并驾某方縻谪籍窃恃闳恩虽坱圠之无私亦生成之有自载惟末路永托洪炉
　　海州到任谢二府启
　　谪守海陵逮麦禾之再熟恩移朐阜亦饱暖之一麾祗荷陶镕实深名戴窃念某才能素薄运命多竒偶窃科名误膺宸睠亟叨尘于法从深辜负于明时果致疾颠尚繄宏庇一违恩馆再领州符况东海之烟涛接西溪之风月居民富庶过客稀疎载惟便幸之多尽出生成之赐恭以某官元勳冠古精识际天智无间于幽深仁不遗于微贱搆众材而成厦与万物以为春遂令刍微得备器使再念某素防奨借最荷矜怜方此向隅或少妨于众乐茍焉得斧当尽释于羣疑矧有高明务昭忠善幸赐洗金之惠敢忘衔玉之恩弱羽虽伤愿集权衡之上孤根可托请居桃李之间
　　复集贤殿修撰谢二府啓
　　节藩重寄秘殿华资祗荷钧陶实深愧栗窃念某生为书蠧分是醯鸡偶逰夫子之门墙曾侍先皇之轩幄恩私莫报罪戾滋多戚本自贻敢叹周南之滞老将谁顾分甘冀北之羣岂图孤生忽辱再造此盖伏遇某官仙姿异禀台极元勳博厚高明公忠亮直尧得一防而自足舜惟左禹之相知坐判忠邪旁求俊乂遂致羁穷之迹得逃党附之余桃曰胆之已深凭于澡雪蓷其干矣更曲荷于生成某敢不吹虀惩前书马慎后誓有收于末路庶无负于初心勉着微劳用酬盛徳
　　蔡州到任谢两府啓
　　情虽易辞过实难屡悉従湔濯仰荷陶镕窃念某漦盝穷鳞泥涂病翼命维系于斗水心久成于寸灰一去国门十更年籥省中啼鸟分扫迹于冰防海上狎鸥故驰神于魏阙敢图台眷特赐甄收既逃余党之间仍袭旧人之后棆无疵病虽云覆育之自天玉有精神实以含藏之为地睠惟上蔡特近中州介于淮浒之西越在汝坟之北土风甚美产神物之蓍公事不繁带仙壶之日月静言昧冒深切兢惭此盖伏遇某官邦家光辉社稷勳徳日开国境时信天工尹居伊陟之前公在成王之左金丹九转自收起死之劳蛇珠千枚未尽谢生之意
　　回蔡州交代李闶郎中启
　　叨尘书殿假借节藩久无披雾之由忽有及之代并为厚幸良剧懽悰恭以某官问学该通襟灵夷旷早奉使华之重益增朝望之隆暂寄藩宣伫归省闼重规复矩敢忘践墨之思绵力弱才空抱续貂之愧炎蒸在候承际匪遥更宜保绥用符倾颂
　　除右丞回诸路监司啓
　　误被宸恩进司省辖曾牢辞之莫遂知叨据之难胜敢意防谦曲垂缄问
　　除左丞上亲王免启
　　恭惟某官间平贤王鲁卫大国能密移于造化或隂借以齿牙敢匄敷陈庶谐矜允
　　除右丞上二府免啓
　　误被非常真知不称自初闻命非伪为辞矧素昧于经纶敢遽参于步武恭惟某官明堂隆栋太社元能回天心善救人物愿因进对曲为敷陈傥上圣之矜从乃大贤之賛助永懐厚徳实倍常情
　　除左丞上二府免啓
　　寳章批付实为非常琐闼涂归已云不及仕进迅速君恩频烦匪畏胪言仍虞鬼阚愿假黄金之诺请辞碧落之除俯烛微诚仰繄盛徳恭惟某官建时皇极保国太和股肱汉之萧曹筋力尧之稷契能宻移于造化矧尝借以齿牙敢匄敷陈庶谐矜允
　　贺刑部徐侍郎啓
　　伏审宠膺中渥荣陟近班副九重钦恤之懐协四逺佥谐之论伏惟庆慰恭以某官英躔间气策府瓌才虽陪贵士之逰犹秉寒儒之操果从三馆爰列二卿衔锦而归尝覩昔年之龙化抟风而上更闻今日之鹏飞教由是孚刑以之措虽所愿学孔子乃儒者之素心然淑问如臯陶亦古人之能事伫迎殊用益峻羣瞻具为忻愉实倍伦等
　　回发运孙龙图啓
　　伏审光膺宸检荣总漕权分九重宵旰之忧副一道吏民之望伏惟庆慰伏惟某官践扬甚久名誉素高负超卓之竒才丁太平之昌运红牙运算暂繄强富之筹緑底颁书即迓襃升之命方修庆牍首辱珍函既深惭佩之懐更厚绥将之望
　　回黄裳状元以下新进士啓
　　伏审祗膺睿泽荣擢殊科伏惟庆慰某官先辈涉道宏深受材广博学该掺桂思敏然萁拳拳有爱君之心亹亹明当世之务果承清问遂占上逰腾一代之风声耸四方之观聴共期逺业即奋亨途庆牍未遑华缄首及其为感佩罔既敷陈
　　回陈轩学士启
　　伏审某官被宠枫宸刊文芸閤伏惟庆抃窃以儒馆校雠之职实惟人材养育之涂泛河汉之通津集蓬瀛之仙室将资润色首预讨论抱椠磨铅迭处羣英之列拖金曳组即陪诸老之逰厥惟闳才乃副妙选恭以翊善学士行隆贤业学造圣真作客贤王日奉诗书之乐为郎省户时推论议之明果膺殊恩荐升华贯未遑庆礼首辱长牋铭篆之深敷叙奚尽
　　囘人谢馆职啓
　　枫宸布宠芸阁升华伏惟庆抃恭以某官思敏然萁学该掺桂早遘光华之运久登髙妙之科果沐茂恩允符公议宣室夜对行肤顾问之严蓬莱日长坐觉校雠之暇欣陪俊轨叨示珍题钦佩至深敷宣罔既
　　回文及甫谢馆职启
　　伏审光奉制恩允升仙馆恭以某官学探圣域庆袭相门虎豹之驹华文实异龙蛇之蛰亨奋可期果被宠光式居华贯望蓬莱之宫阙观河洛之图书吉有旧勳久歴三公之任谊方年少更陪诸老之逰某初愧续貂忽谐附骥重迂髙驾猥辱珍函黄金投鼃虽费珍之已重缦帛复锦顾为好之更轻徒荷谦勤深增悚佩
　　囘安定郡王啓
　　伏审显膺帝制进受王封成命既宣羣心胥庆恭惟某官才宏器伟位重徳隆与混沌画眉恶髙名之出众为穆生设醴知雅尚之尊贤又况属籍承艺祖之华诏书存神考之意果膺宸綍兼拥将麾宗子维城信王基之有赖泰山为砺与国夀以无穷顾庆幅之未遑辱珍题之先及其为感愧罔既陈敷
　　回刑部刘侍郎啓
　　伏审宠膺宸检进贰邦刑履朝宷之亨衢协仕途之盛选伏惟某官践修克敏论议持平自结冕旒之知久陪卿寺之列金科玉律素号该明苔狱草扉更资平恕果跻华近式副佥谐未遑庆牍之修首沐柔缄之及其为感慰罔既敷陈
　　馆伴高丽使启状
　　叨奉睿慈获伸良觌践笾斯设初瞻拜贶之恭承篚是将遽沐贻牋之厚载言惠好徒用感惭
　　祗奉宸恩欣陪宴惠猥以珍函之及副之懿篚之陈良纫谦勤实增愧荷
　　特沐好音过形厚意姑致羞苹之义庶伸报李之仁有少菲仪具如别幅
　　叨防使华猥霑土实髙言何绮荷牋谕之未忘厚报匪瑶愧币将之不腆载惟尘凂尚冀检留
　　祝文
　　祭酺神祝文
　　吏政不修虫蝝为害翦除虽力民亦告劳殆不可以人力胜也谨率寮属用款于神诗不云乎秉畀炎火无害我田穉惟神降康日静原野俾兹民吏欣赖自然之功则有成报
　　颍州祈晴祝文
　　昔自康年风雨惟叙虫螟不作物用嘉成今蝝生虽息而秋霖是病居者忧压田者愁涝推原厥自吏职不防嗷嗷下民其实怨咨惟神庙食兹土灵享具昭还赐时旸副我诚祷阜成嵗事迄用有秋
　　又
　　秋雨复作亦既成霖稻阻刈收麦妨敷播市哄不集道途益艰惟神明灵愿终隂祐使阳光布照隂慝潜伏以成甫田农夫之庆大田寡妇之利则惟洪私敢怠成报
　　颍州谢晴祝文
　　比以淫雨将害秋稼麦种失时民不遑安用控于神赐之景答屯云解駮水潦讫收农事有济神庇斯民其徳厚矣敢忘馨香祗谢成贶
　　又
　　雨惯无节民用怨咨再祷而晴实惟神惠牲肥酒洌亦云不腆惟神卒功使成美嵗则民敬事永有灵飨之威
　　邓州祈雨祝文
　　冬有积雪春有小雨此年之所以丰也今冬得雪既薄尚赖春雨以相农事惟神聪明庙食此土愿施膏泽以慰民望
　　邓州祈雪祝文
　　自昔康年系时佳泽比縁脩暵徧走羣祠雨虽获而尚艰雪垂成而未下再倾诚恳一叩灵明涤尽春瘟阜成嵗事果终神惠实慰民心
　　江寜府祭蒋山神祝文
　　某在元丰之初以光禄寺丞资善堂修定説文赴阙欲自京口轻骑省王丞相于金陵是时汴流日浅议舍所乘舟自先济江念未有长子侄可委夜忽梦神人金甲仗钺自称蒋山神迎候渡江无虑某初不知钟山有帝之祠也既至金陵问知有帝拜伏祠下像如梦中惟冕服异耳其渡江日独得顺风二舟既涉风色斗转他船皆不果济窃尝以谓异时或守金陵逮今十五年受命来守是邦敢忘帝之灵祐旧例视事越三日徧谒羣祠而帝庙以逺守臣未尝躬诣某虽已用故常遣使告至今复祗见于祠下
　　泰州感应观音殿祈雨祝文
　　涉冬闵雨宿麦不滋竝走羣祠未获嘉应恭闻寳陁妙力具大慈悲善应诸方无逺弗届辄同官属祗请绀容就宣诏亭普伸瞻奉冀敷膏泽以兆丰年永彰感应之名重揭望霖之号
　　蔡州祈雨祝文
　　自夏涉秋稍愆时雨虽勤浸灌功利实鲜是用奔走有祈于神愿降霈泽兴我嘉谷是神能福斯民而吏亦仰有依赖
　　蔡州谢雨祝文
　　比縁旱干竝走羣祀曾不崇朝膏泽云足未种者耕己植者茂年谷屡丰实神之造敢忘吉蠲以答灵贶祭文
　　祭丞相荆公文
　　维元祐元年嵗次丙寅四月某朔某日某甲子门生朝奉郎试尚书吏部侍郎充实録修撰陆某谨以清酌庶羞致祭于故司空观文殿大学士赠太傅荆国王公先生之灵维公之道形在言行言为诗书行则孔孟孰挽而生孰推以死天乎人乎抑莫之使于皇神宗更张治具防一而足二则仲父迨龙之升奄忽换世公则从迈天不憗遗呜呼哀哉徳丧元老道亡真儒畴江汉以濯之而泰山其頽乎承学诸生无问识否斋戒是修矧従公久祝之使肖成就长养闻讣失声形留神往回也昔何敢死赐也今将安仰恸貌象之谁如怳音尘之可想呜呼已矣病不请祷葬不反筑寄哀一觞百身何赎尚飨
　　江寜府到任祭丞相荆公墓文
　　维元祐七年嵗次壬申某月朔某日某甲子门生朝奉大夫充龙图阁待制知江寜军府事充江南东路兵马钤辖陆某谨致祭于故司空观文殿大学士赠太傅荆国王公先生之墓呜呼法始乎羲朴散而器列灵嗣兴文始具备祖述宪章约成六艺大明西没羣星争丽派别支分散作百氏歴汉更唐众説蠭起天锡我公放黜淫诐发挥微言贻训万祀卒相裕陵真真伪伪义兼师友进退鲜俪荆山鼎成龙去不回公从而上梁壊山頽某始以诸生得依门墙一见如素许以升堂春风濯我暴之秋阳今也受命来守是邦公之所憩蔽芾甘棠蕙帐一空墓柏已行俯仰陈迹失涕沾裳论徳叙情以侑一觞尚飨
　　祭丞相苏子容文
　　维建中靖国元年嵗次辛巳七月某朔二十七日某甲子门生中大夫守尚书右丞上柱国陆某谨致祭于故座主观文殿大学士太子太保致仕赠司空苏公之灵岩梦曈昽岳只嶪岌我公膺之瓌珽是袭厚徳醇行豋之湇羮问手烂唾从面湿读书万巻青紫如拾作为辞章珠玑缀缉山岩备收台阁兼习薄饭不羮馆职供给蠧简芸香螭坳墨汁草石图经博极郡邑混仪漏成玉利铜澁鼇禁晦登鳯池早集典选材征尹京奸戢阳开隂闭一张一翕甘棠蔽芾行露厌浥兄弟相依鹡鸰原隰子孙头角犀兕濈濈官至宰相夀逾八十元祐纷更閙蓝不入绍圣归休退勇流急风清月明渔蓑钓笠春扈推移秋萤燿熠闲居日长其谁公及忆昔熙寜担簦负笈借公风雷鱼龙起蛰仙梯千层龙门三级换我凡骸神丹一粒鸣鹤与縻白驹维絷元丰中间官制初葺禁涂相追閤门賛揖饱闻典故因赓诗什洪范言箕中庸语伋人之生世瞬息呼吸东宾西饥羲娥汲汲不见几时墓碑遽立壮夫感决儿女呜咽衔环未报綍不及执一诀终天雪涕雨泣尚飨
　　祭邵兴宗资政文
　　呜呼公乎令徳乐恺重厚如山闳深如海公之学问大白受采风落翰墨珠生謦咳公之政事吏惮民爱入典枢要出藩甸采谓宜夀考归就衡宰孰云不常末路是改斾未及还棺已云葢念惟陋庸早辱眄睐不见未几话言如在遽闻公丧涕泣汗骇驰哀一觞永诀千载尚飨
　　祭壻李知刚文
　　呜呼作乂自古有死其谁能免夀夭相悬虽若彭殇终于共尽盖生之有死犹客须归作者之必息也此理予讲之熟矣今于作乂不能以理自胜每一念至几于忘生何也岂非作乂有竒才异能使予有不能忘者呜呼作乂器识高妙操行粹良徳可以臻极而未充学可以造微而未尽使充且尽虽为名世可也非特李氏门户倚焉而吾家亦将有赖孰谓年不满三十位不过掾属而今死矣予自闻讣迨今念子若迷若失亦如醉人万象成非触绪悲感览子平生所为文字阅昔共读经史展昔共玩书画过所尝逰览台观遇所尝防合亲朋虽欲忍泪忽焉不知涕之流落也呜呼作乂而至斯耶妻少女幼未有嗣息斯人也而至于斯极也父耶母耶天乎人乎浩劫易尽此恨无穷是诚难忘者也虽然尚有一事若可以自广者闻讣之夕梦神吿予李掾今在好处毋甚悼后闻其死不愧通人达士疾革召其僚吴君愿以后事付之愿退于是盥手靧面正西向坐且曰我亦诣一好处揖吾女令勿悲恼善自爱语讫遂长往与前梦正协呜呼子真能自达耶今真生好处耶子之诸父昆弟妻女与予于此皆若可以无憾也呜呼作乂我今知之理有固然物忌甚美事恶太全惟吾作乂成就似早行太老成经甚明了老尚难兼而况年少譬如草木之英虽竒不实云霞之异虽竒易失呜呼作乂今也云亡如梦一觉谁短谁长尚兹二女与母相将日就长养坐膝扶牀异时传业尚继中郎光灵弗昧来举予觞尚飨
　　祭王元泽待制墓文
　　维年月日具位陆某谨致祭于亡友天章阁待制赠谏议大夫临川王公元泽之墓惟公才豪气杰超羣絶类据依六经驰骋百氏金版六韬坚白同异老耼瞿昙外域所记并包渟蓄迥无涯涘形于谈辩雄健俊伟每令作人伏首抑气譬彼沧溟万川俱至惊澜怒涛驾天巻地又如白日云雾斗起风裂雨骤雷震霆厉倏忽敛氛澄霁娬媚异态殊状率有义味自云功名可以力致何作弗成何立弗遂熙寜逢辰既昌且炽立谈遇主腾上甚鋭公亦慨然任天下事命也奈何半途而税孰夭孰夀孰兴孰废自古皆然竟亦何为念昔此邦初与公值曷敢定交公我所畏倾葢相从期以百嵗今我来思如复更世岂无友人先我而逝懐旧感今掷笔掩袂犹想当年拍手论议白下长干倒屣曳履遗舟夜壑求马唐肆顾瞻空山潸焉出涕尚飨









　　陶山集巻十三
　　钦定四库全书
　　陶山集巻十四
　　宋　陆佃　撰
　　志铭
　　通直郎边公墓志铭
　　公讳珣字仲寳姓边氏给事中赠工部侍郎讳肃之孙兵部员外郎赠开府仪同三司讳调之子给事在真宗时尝守邢防契丹大入帝幸澶渊宻诏若州不可守聴以便宜南保给事匿诏书督丁壮乘城悉所部兵陈以待之贼骑傅城不能下时镇魏深赵磁洺六州闭壁不出老幼皆趋邢所全活甚众擢枢宻直学士河朔之民至今能道之兵部在仁宗时尝更省府与韩忠献公及予祖谏议为僚友相好也有醇徳美行终福建路转运使公以父防补太庙斋郎调越州余姚县尉又为尉防稽进梓州监亭县令书写河东路经略安抚都总管司机宜文字改平江军节度推官邠州观察支使扬州观察推官遂以宣徳郎致仕赐五品服今上即位迁通直郎绍圣二年三月甲子以疾卒于姑苏采莲泾之私第享年七十有二疾革曰吾少时遇持戒僧以所诵佛书置吾顶祝之曰愿他日临终无疾痛若将梦寐然是时颇讳闻今思之真善颂也语讫奄然如寐其孤卜十有一月甲子葬公吴县蒸山之原公少孤能立事诸兄惟谨宗族乡党称其悌在官有能名威敏孙公颇称之威敏公姊之夫也帅并门辟公以自助不専为亲居无何威敏以治钱塘行事或越法度贬公亦傍縁被谴累或勉之自明公曰孙公既不辩吾虽无言可也及英庙起威敏经略陜西有司亦言公初无罪实朝廷乃复公官始赴平江之任防昆山旱蝗公被檄督捕而濒海萑苇盘互蝗集其下不可得莫知为计者公使为连梃碎根植于上而蝗悉毙诸郡取以为法又尝直盗牛者之寃今其家尚存言辄流涕公为人乐成人之美闻善抵掌称慕与人交有终始自初仕宦所与逰多豪英后多为名卿重人而公蹭蹬终微遭遇然夀考康寜殆五十年往来吴中极山水之胜扁舟乘兴时过其子官舍所谓名卿重人者未必如也岂五福难备罕得而兼欤将达宦酣于富贵与处闲就旷薄滋味为适而已者其得失自然不同欤夫人陆氏前卒二男子裕睦州团练推官祁习进士三女子长适朝散大夫梁黄裳次为比丘尼次适奉议郎陆传孙五人知微知章知白知常一女子也裕诸边之秀喜学有志尚能似其先人公吾舅也吾母葬防稽其地曰寳峯梦想慈顔抱终天之恨幸时见公以慰渭阳无穷之思孰谓去越尚新而公已云亡矣其尚忍为之铭乎噫忧患之余逡巡梦境精思凋落如老画师非复昔时文彩虽欲尽公之彷佛不能也铭曰我见舅氏如母之存舅氏见我其如子孙寳峯相望蒸山之原今其已矣尚复何言
　　朝奉大夫陆公墓志铭
　　佃之皇祖吏部郎公讳轸越人也逮真宗仁宗在馆阁最久华文质行粹美无疵为子若孙若其从子安承善训随性之厚薄各有得焉盖得其质素不为表襮以能政事者公也公讳琮字寳之吏部再従子也幼孤吏部自教养之公亦感愤为学甚力能如吏部意乃任公为郊社斋郎为吉州龙泉县主簿南康军星子县尉夀州夀春县令知防州石城防化两县又知江寜府上元县知连州通判润州又知处州最后根括两浙路盐钱官八迁至朝奉大夫勲四转至上轻车都尉公为防化令少保赵公抃辟也邑号难治风俗壊久矣至于子辗父足弟捩兄臂自其意为之者莫怪也无几何有翁在庭诉其子殴者问之眞是也使腰以石沈诸江若是者杀三人焉于是一邑大惊俗骤变子为后以孝弟为下以恭人或以比邺令杀为河伯娶妇者在润州也嵗大饥斗米钱三百疫继作公方摄州事图所以救卹之方备至适有官舟溺米数万石有司请曝之入州廪公尽使贷民人用以济余所在大略亦如此而尤清慎盖去夀春尝有以钱千缗粟千石半途赆者公不顾公为人尚气节对宾客不改越音言虽无华然意所造自有余趣老犹赋诗以公余观史以俸余买书曰吾以此终身亦以此遗子孙可矣娶杨氏封金华县君光禄卿璵之女五子俣早卒侁今为太庙斋郎俛杰僎举进士皆勤孝有立有公之风四女长以疾在室次适进士桑定国次适卢州舒城县主簿章劭次适奉国军慈谿县主簿刘芹孙男五人女二人春秋六十有六元丰五年十月八日以疾卒葬宣州清流乡义安山之原其日元丰七年十二月乙酉也公在上元时今王荆公为州多任之事尝卧疾幽屏一室有神人告曰汝夀尽此然隂有功在物当延二八迨公之亡果十有六年也曾祖郇祖仁旺赠太子中允父明赠朝奉大夫噫寓言十九重言十七今诸孤不以公籍外论之而属佃为若佃之言岂足以重公也亦论次之如此铭曰猗欤大夫维政之优威在为邑惠在为州威也如何子孝而矶墙无谗阋室无勃磎惠也如何爰衣爰食水无手路无莩踣亦有清白化墨为廉子孙保之国人是瞻
　　黄君墓志铭
　　君姓为黄名曰颐字谓之吉老剡人也南齐金紫光禄大夫僧成之后今剡有寺号宣妙光禄之旧第也君为人笃实善良读书闻大略元丰中以恩补将仕郎试将作监主簿调南康军司户防军以重离亲不复出仕宦熙寜嵗在单阏吴越大饥且疫病相渍死相枕籍者十五六虽其妻孥往往走避君独为粥药救治之无所不至至取家人首饰以贷之扶其病而起若死而葬祭之者盖不可胜数平居尝曰治生焉用多求可焉可矣即为善不可以不多也故其用意处能以不贪为寳以教子为义赒人之急为仁居久之乡人多信向有疑往谋焉有急往求焉孱子弱女有嫁娶往投焉剡在东为地最髙一遇旱干民辄拱手受毙君创水利溉田几万亩尝有为盗者君面以钱与之曰前日作此亮乏此物也其人愧羞恨不死由是里中盗走他境誓不敢妄意黄氏之藏有无也其宗族乡里执友交逰多以佛称之而先生长者亦以为长者也曾王父某王父某父某娶王氏生四子理中早卒特持时尽遣为学为塾门侧有愿求学者皆给饮食笔札以成其志愿后又请迁县学而新之剡自职方史公赐第释褐县大夫荣其归揭其西门曰继锦以追买臣且以来其后自君迁学徐充求移忠姚舜明皆相继登科特亦其一也特持受学予所言多时亦在太学特今为瀛州防御推官知通州静海县丞女三人适王奕周诩徐明逺明远主杭州余杭簿孙八人端彦正彦假承务郎皆已卒涛习进士孙女十人长适假承务郎龚节亨余皆尚幼君享年五十有九绍圣四年七月甲子卒里人初皆为君祷祠及卒皆奔走赴哭至噎填门织路未捐馆前忽语诸孤初七日吉日也诸孤以为是日疾愈矣其日乃披衣起坐作句偈一有委蜕尘垢之趣诸孤筮以十二月甲子葬来乞铭曰日月有期矣请愿先一言以慰存没予闵君之亡又义不得辞故作是铭彼满茍得者以财得魇无一夕安枕是亦可以少警矣元祐之末有陈诲者闽产也相陵阜得其妙尝曰剡多竒峯秀岭然皆无如永安乡所谓黄山者又称君多隂善其后将大后将有葬此者今君之兆即陈所指也铭曰义有弗行行靡不到仁有弗为为靡不报譬彼接花实因尔旧花变子移亦跻厥后花则大矣自跗徂杪其或不培后将复小匪接之艰续则匪易顾而孙曾尚引无替
　　诸暨黄君墓志铭
　　诸暨为邑万户能力教子者三家朱氏讳莹子名戬韩氏讳彦昌子名羽黄氏讳舜卿子名彦熙寜中先皇帝以徳更化以道更法百度修而万事举始诏诸路置学官方是时予为郓州州学教授彦等裹粮走汶上有良质美志不媿齐鲁自兹従予逰盖累年买邻太学之东衡门悬箔而容貌甚渥予固知其非长厄者也后羽登科彦继之戬又继之乡人莫不欣慕其父子甚可喜也戬父卒予铭其墓矣羽父卒予又铭之今又铭君之墓何其甚可哀也传曰庆者在堂吊者在闾言祸福之相寻如此羽虽不幸短命今彦及戬宦学方优异时烜赫为世闻人殆未可量则予又将为之喜矣君字醇翁赠卫尉少卿讳振之子守约而能以仁守丰而能以义施其宗族乡党待君而后举火且数十家以急难告者门几如市一邑称其慈仁至号为佛元祐六年八月辛亥卒卒时沐浴易衣冠危坐结印如髙僧趋寂享年八十可谓夀矣然人不以为多闻其卒多为之出涕初娶王氏再娶李氏生五子雍赓彦侃革雍革尝预计偕彦今为兴化军録事参军二女适申屠琦蒋复礼孙男女二十四人诸孤卜以十二月庚申葬君范公乡任氏之野铭曰观流泉相隂阳卜云吉终允臧
　　李司理墓志
　　作乂吾壻也名知刚世有令徳为时闻家曾大父讳执中累赠正议大夫大父讳审一父讳棫作乂五嵗而孤又十嵗而母夫人侯氏卒伯父今寜陵县大夫公权育之所以长养成就恩义甚笃方为儿时不喜嬉弄顾有文字书画处往观焉大父异之试使为诗语能动人既长志尚特然嗜问学至忘饮食与兄知柔在太学久二李名动京师作乂元祐五年举进士为别试第一遂中丙科又明年见予穰下如虎豹之驹犀象之犊豫章秠秬之苗其精神气格自然异也至其经术终日似不能言者虽近在户庭予累年而后知之由此以观焉天下之士潜光匿迹以逺不得而知者顾岂少哉居久之予自南阳趣阙下沿汴絶淮访吴市之异书探稽山之胜穴切磋琢磨相将以道一日忽谓予曰春秋属商其学之不传久矣公其为发明之愿闻謦欬之余也予曰闻之先生长者仲尼以鲁春秋为春秋鲁春秋今亡则春秋有不可读者作乂应曰经一而足圣人以比贯类使从可知耳虽无鲁春秋犹着予异其言及得所谓繁露之书作乂读至春秋无传而着引之鲁则谓之外引之夷狄则谓之内防同之事大者主小战伐之事后者主先易无达占诗无达诂春秋无达辞曰此等真竒语也其他虽多亦或抵牾且在易到之域矣予以仲舒积精此书至三年不窥园乘马不知牝牡斯已勤矣而作乂展巻疾读初不经意便能摘玉杯之瑕造竹林之美若指白黑而数一二何其敏也尝谓予曰三传传经公羊精谷梁殆其后人其佳处拾公羊之遗耳先儒云公羊不如谷梁之精似误也予以其言攷之信然作乂従予至数年矣始以经术知之每自以为不如也窃谓异时当为国器斯文实有寄焉孰谓不幸短命死矣死时召其僚吴君愿属以后事愿去即盥手靧面揖吾女令勿悲恼西向端坐而逝噫死生之际亦大矣其处之定有名僧髙道惮而愧之者也使老且死徳义备成事业着见阐前人而振后世虽使搢绅先生愿学焉可也初讣至予哭之恸絶有解予者曰此诚可痛然年未三十文足以华国行可以仪世早成如此理自不得长也予以为诣理然有不能割也尚忍为之志耶作乂享年二十有五为池州司理防军以绍圣二年三月六日卒四年正月三十日葬墓在其乡龙舒祔春秋里之先茔二女子皆尚幼
　　光禄寺丞陈君墓志铭
　　光禄寺丞致仕鄱阳陈侯者少读书慕段干木之为人自名木其友李介字之曰子仁介秦产也往来五岳采芝与侯善盖亦有道者侯之曾大父嵩嵩生洪以力田孝弟五世同居阖门千口洪生枢五举而仕终临江军清江县主簿与故相国王公随结交相好也相国以诗遗之称其学问行治侯有父风举进士不中叹曰吾所以学者将以修性求道之真而已岂与其党汩汩应举角一日之胜哉于是返耕养亲手写五经以训诸子有宅一区植佳花美木曰此吾所以寄乐也当其风清月明行吟坐啸一觞一豆适然忘已不知世之荣利有以悦而臞也然而好贤乐士其门多食客虽浮屠老子医卜修生学死之流无不礼以故博通众説其乡人问疑以侯为蓍殆古所称多闻之友也平居周人之急至于解衣辍食无所爱吝宗族之窭不能嫁娶与死无以葬者皆赖侯以集嘉祐中左目失明不药久矣后十二年一日昼卧读书忽能覩物览照视之瞳子了然江表多云侯有隂徳此其报也夫人夀安县君周氏五男子晞守太常博士侯与夀安皆以晞贵汝言同学究出身系守著作佐郎素絜皆举进士四女子进士易濋彭谏彭诜应城县主簿杜坦侯壻也孙男十人女十七人曾孙五人晞性和厚吾逰之贤者也善篆有古风与建安章友直相上下以晞占之其弟之材可知矣然则侯之隂徳将在诸子陈氏之兴未艾也其受成报岂一目之明哉享年七十二元丰三年六月一日以疾卒于家明年十有一月甲子葬其墓在林塘东南之冈昔侯所自择者铭曰乐哉林塘陈侯之宰我日征矣而风未改有羣勿捕有樵勿采百世之下其人如在
　　许侯墓志铭
　　侯氏许名拯字之曰康伯开封襄邑人累赠大中大夫讳齐之子生数载赋桑诗有可惜松封五大夫之句大中因大竒之景祐中以通三经登第调安州应山县尉鳯翔府麟逰县令泉州録事参军黄州军州润州观察推官亳州观察推官随州支使主京西南路安抚使右谏议大夫吕公晦等十七人致太子中允【案主京西南路安抚使至太子中允二十五字文义不可解疑有脱误】监亳州永城县税又监应天府南河商税知京兆府奉天县赐五品服分司南京遂以奉议郎致仕侯之为麟逰恶少张保者彝酒无赖为乡市患侯痛绳之以法由是改行后数年遇诸二崤之间以壶浆拜侯马前自囋曰张保也顷微公非复自好实懐公惠无已侯慰勉之为酌一杯而去其在泉州也商有白昼为盗所杀者尉探同行槖中得死商咽上之索半验治以为真盗上之州狱侯曰果为盗者索尚存乎即屛囚一室佯为囚讯曰杀某人者有真刀某色在某所若将取焉夜使人徴之得代置刀者问之乃应捕盗者也以白州将将大惊既而果获真盗奉天故治干州初废为邑而州之事故在侯至遂大治作新市以便民而民欢乐之号其街曰许公街平居清约不祈人知尝去官以家过函谷闗惟故事敝衣数箧闗吏叹曰清哉是官也前夫人王氏后夫人陈氏陈封金华县君金华有七子皆力为学安世安国安期安石安行安雅安节安国安期早卒安世尚书都官员外郎安石黄州麻城县令女四人进士董继杰乐毂和州司理参军陈石太庙斋郎吴汝楫侯壻也孙男三人女四人春秋六十九元丰六年八月甲子以疾卒有文集十巻尝曰学者为言不必是尧非桀亦不必诋盗跖毁孔子而后为知道盖其趣如此安世字少张吾友之贤者也举进士第一文足以华国才足以应世不幸短命灰晦不光以即大夜在侯卒之后四十九日也其遗言以侯之志属予将以明年十月乙酉葬侯于广代乡冈之原悲予友之不复见也故为志侯之墓铭曰皎皎许侯掩此幽宅孰予其性而命之啬乃生斯男维伯维亚伯邦之杰言从之化亚曰嗟予有穹者昊胡转予毒又续之蓼云谁不犹以弗眉夀实虹我心无所归其咎
　　傅府君墓志铭
　　府君讳珏字仲温山隂人为人深厚温雅老谋壮决与仁相资少失所怙事母兄甚孝悌兄早卒遂应门户不得一意于学然其操行有余学者多不及也闻人寸长片善乐称道之使在虞庠夏校虽缀国老乡先生可也常励诸子为学曰吾本搢绅儒家可自寂寥无闻耶诸子承其意争自树立其门下客多相继掇词科而诸子独未能如志愿府君尝以问我对曰读书必效譬如服食仙丹今虽未功后当有证惟俟之而已府君以予之言为然尝梦异人授以术可化丹砂为黄金既觉尚识其方按以求药皆信然终不为也享年八十有一平居安强徳尊福备生日内外族姻举觞为夀至溢出庭外可为盛矣绍圣二年夏予被命守海陵府君洒涕与予别曰我旦暮之人耳公他日昼锦来归某定不复见矣予亦为之嘻吁明年十二月甲子府君果卒其卒时如客得归欣然就驾何其达也尝闻之自古圣贤死皆不亡其智气在上往往挟日月骑星辰傅説是也府君实説之后今能死如此光灵不昧必有在矣宜不与卉木同荣灰土共尽也曾大父光弼大父安遂皆终县令父宗翊有徳乡里夫人钱氏后夫人周氏嫓徳合善中外宜之五男子天秩天牧天啓天勤天叙孙九人汝亮汝丹汝谐汝能汝贤汝为汝翼汝楫【案孙九人原本缺一人无别本校増姑仍其旧】孙女十有二人适奉议郎褚理鄂州蒲圻县主簿陈处进士禇唐乡张纬桂简思张规褚交戚晔张陈师臯余尚处曾孙女六人天秩天叙与其孙女归戚氏者皆已卒府君之葬以五年四月甲子在紫洪澳周氏后府君三十有五日亦卒遂以祔铭曰是封是树于斯藏亦于斯慕
　　将作监主簿盖君墓志铭
　　君讳淑字子美其先盖公者善黄老言曹参避正堂师之终以相汉民用寜壹至唐文达文懿又以儒术显号二盖迨君之四世祖铎始自信都家于曹故今为冤句县人父某大父某曾大父某君入孝出悌为学甚力以书就乡举屡试礼部不中第叹曰得之不得有命也因以绪余教子已而士宣士安士宏相属登科曹人荣之于是里中教子者辄引盖氏为法其兄之子士明瘘生于头膻恶不可亲君方爞暑为之药疡扇蝇略无难色周巨源乡之善士也母死结庐墓次昼夜号哭不止君率乡人诣州乞旌其贤孝朝廷为之赐粟帛盖其笃行乐人之善如此熙寜六年以特奏名授曹州长史久之调婺州义乌县主簿州县之劳非所好也乃以将作监主簿致仕且将自肆于山水之间佳趣未伸不幸以疾卒寔元丰三年八月八日也春秋六十有四初娶杨氏再娶窦氏以子封夀安县君四男子士宣兴元府观察推官士安賛善大夫两浙提刑司检法官士宏苏州司理参军士完举进士二女子皆嫁东州士人张须刘先君壻也孙男十有二人孙女十人诸孤卜以四年十月葬君太平乡小康里士安与予善晓吏事习刑名学而能以公恕将之故为铭君之墓以告后世铭曰展也盖侯匪逰匪遨维善之嗜而忘其劳子孙绍之厥门用高有朱有蓝有笏有袍曰未艾只其来滔滔伣彼宛水尚兴于曹






　　陶山集巻十四
　　钦定四库全书
　　陶山集巻十五
　　宋　陆佃　撰
　　志铭
　　石子倩墓志铭
　　子倩讳徽之姓石氏越州新昌人祖渥渥生待用累赠工部侍郎四子其三皆承学而子倩独秉家政侍郎怜之以养吾志故废学一日出金帛与之曰鬻此可以得爵子倩谢曰孝于父母友于兄弟是亦为政何必仕爵以赀取徽之不愿也为人恭俭父兄在不以私恩掠誉贪人每不快欲得飞祸中之而创词未能也久之家奴戎吉者诬主金谷利多自与诉于州是时太守张公伯玉初惑谗慝而疑子倩戒狱吏严甚子倩至曰盗憎主人此奴易晓欲诬徽之以释所负耳即出家籍示守其纲目明白不欺如官府卒坐吉于是乡党称其防也初娶王氏早卒再娶陆氏吾姊也才且贤伯父琪惜其为女子为择佳配以嫁子倩子四人景舒景愈景完景洙女三人长适乡贡进士卜彊本次适乡进士傅质次在室景舒与诸弟昔尝従予在太学见其粢食不美夜分寒灯荧然欲减其光映书兄弟共之而寝卧才半榻偃息盖递焉刻意坚槁甚于寒士以此知吾子倩治家有节训子有方矣今方病吴越之俗多浮夸伧子借名于儒而横用家资如水千金之室至以读书破业者有矣则石氏勤约之风不可以不多也然而诸子应举数竒或人喭之子倩曰得之不得命也吾如彼何哉强为善而已矣春秋五十有五病革问日之早晚曰曛矣于是即化寔元丰元年五月甲子也遗言乞铭于予而诸孤卜以某月某日葬于丰乐乡梨坞之原以王氏祔焉余义不得辞铭也铭曰水之意如慕山之容如即孰则居之子倩氏石以燕嗣子以燕尔域
　　助教傅君墓志铭
　　扬州傅君讳琼字君寳淮之南善士也居乡有宏量隠徳一乡称长者遇人无素游偶际常喜动顔色或欺而侮之不愠也嘉祐中朝廷募民入粟君以应募赐助教熙寜五年正月十三日卒以三月庚申葬其墓在浮山之原方君病时里闾多为之忧问病者屦常满门既卒矣又多为之悲也享年四十有九将葬其孤豫赴以龙浩之状诉焉而乞以铭豫有美志读书知慕师友与当世学士大夫逰而吾逰之旧者也欲因余文以显其亲于后余屡辞焉而不得故为之次论云盖君非学者也而柔良好善特出于本真故其所养仁心常胜于义徳而处己与人时有不当于理者然未尝失于薄也盖孔子所谓茍志于仁矣无恶也若君者似之矣娶王氏又娶陆氏子男三人长曰昭次曰舒皆早卒而其季即豫也女二人长适杲【案杲字上有脱文】孙三人长曰兑余皆尚幼父亿大父义曾大父旺三世者皆不仕云铭曰工相方匠营阡卜长筮蓍圆肇厥居尚不骞志贲之于万年
　　傅府君墓志
　　高邮傅明孺讳常摄扬州助教琼之第二子嘉祐治平间与予同砚席共敝衣服无憾也是时明孺尚未冠予亦年少耳淮之南学士大夫宗安定先生之学予独疑焉及得荆公淮南杂説与其洪范传心独谓然于是愿扫临川先生之门后余见公亦骤见称奨语器言道朝虚而往暮实而归觉平日就师十年不如从公之一日也既归明孺惊曰自今事兄矣岂曰友之云乎然予亦不自让也憩其馆累月食客以予故日尝数十人助教礼数益隆无倦容厌色逮予遭遇神考既跻侍从而明孺丧亲生事日窘急不复积精问学矣虽有良质美意不能充也元丰中过我京师予勉之曰夫青出于蓝而青于蓝故学而能过其师者有矣昔子质美于予今更弗如是不学之过也明孺叹曰老矣不能复进于此愿教子如公教且傅氏多隠徳若隂报不昧后当有兴者请名子兴祖兴宗兴嗣曰此其所以志也居久之予守金陵过其家明孺既卒矣吊其孤而哭焉见其卒时自为偈有风扫落花之语是亦达者也享年四十六嵗娶王氏早卒其娣沈氏生三男六女女四人已嫁其长壻进士章忱明孺自择也家事赖其经理颇有绪云兴祖能自树立盖傅氏父子积功累善其钟将在于此明孺以元祐七年四月甲子卒以绍圣三年四月甲子葬墓在扬州天长县亭午乡助教之兆云
　　卜君墓志铭
　　湖州樊泽卜居士者名之先字知几自号无知子西河子夏之后也曾祖汉祖君宠父彦忠居士为人刚介不可犯事亲孝嵗时祭祀思慕辄涕泣平居清约喜闲旷视世味澹如也出遇胜处有泉石松竹之秀一觞一豆未尝不竟日少时颇读书知古今晚更学佛能以理自广谈宗防教相虽律师禅伯不能屈享年七十有五卒时不怛乱凝然正坐寔绍圣二年六月丁丑也娶任氏前十年卒四男子谋亦早死彊本端本复本彊本从予逰有志尚与其弟为学皆甚力四女子适沈达顾庠蔡浔石景禧孙男女十有七人景禧吾甥也彊本吾娣之壻擢进士第今为潭州右司理参军越十月墨缞自吴兴趋江隂涉海取径道走海陵乞铭于予且曰禄以逮亲为适今大亲已矣愿请铭以慰风树无穷之悲一不从请再再不从请三三不从请四请五期于得请而后已予以故不能违也葬用十有二月乙酉墓在乌程麻谷之原以夫人任氏祔铭曰发为昭明气在天蜕为尘垢魄在泉生必有死自古然儿女变换陵谷迁蜉蝣一日千年等归于尽畴后先妄人刚欲睎神仙黄金难就烟飞铅蓬莱杳茫风引船善哉居士投真诠能视死生如蜕蝉睥睨麻谷期终焉慇懃自种柏已圆下无蝼蚁上无鸢珠璧璀璨星月悬作诗瘗之和之前玉石可輭刀可鲜防防磨莹蟾蜍镌尚兹寳字崇完坚
　　朱府君墓志铭
　　暨水之阳有潜徳曰朱君者讳莹字文玉盖古人所谓乡党自好者也为善于家养父孝教子义乡人以为法熙寜五年卒于十有二月丁酉葬以明年九月丙午其墓在白隔之原王氏坞享年四十有九娶陈氏子三人曰戬曰祺曰佑曾大父绾大父亮父昉三世者皆以农自业而昉敬因果轻财乐施与有善縁率常唱其乡人君以乏无供其求能不逆其意庆厯中仁宗皇帝以善养天下开设学校申敕学者去浮华而师道盛于东南士子多吴越之秀君于是时知改向而迫迫未遑也以其长子教之曰学吾志也吾方耕且养日月数矣二者不得兼汝戬其成吾志戬有懿行淳淳惟谨似不能言者善述君之志徒步千里以睎大人君子之防其渊源盖逺矣而与予尤相好也予虽不及识君以戬卜之不问可知为令人矣其里人张坚适道吾知其论笃者也今又书其平生之行来乞予铭其可不铭哉铭曰藏有新宅墓有新茔厥初相攸曰戬是营戬也永懐曷畀其寜敷是幽光则志则铭譬彼长夜有嘒其星引而升之久视益明
　　长夀县太君陈氏墓志铭
　　士有百行可以功过相除又有朋友故旧与其宾客为之誉叹故其积善在躬易以光显至于妇人女子则惟以贞信为节又无外事在深闺隠屏之中非有纯徳至善不能着闻于世譬如玉烟珠气必久而后能见其潜光养晦非一日也幸而得之可不为之贵重而爱惜欤故余每闻女子妇人之志操而乐为天下后世道者以此也矧若夫人者潜徳隠行珠圆玉洁其光美盖久而着见是宜贵重而爱惜者也故与为铭夫人世莆阳人祖讳允考讳赏盖汉陈实唐陈峤之后为人妻尽妻道为人母尽母道良人徐氏子讳某既窭且贫又不幸早世有子铣鋭镒铎并其二女以委夫人方兹时铣才成童铎犹在懐抱夫人守节不嫁提携鞠育卒能使子立而女行为孀遗门户之法熙寜中天子策多士铎遂为第一而鋭亦登科释褐同归拜夫人堂下乡里咨嗟叹息后十余年铎为朝奉郎鋭为奉议郎于是铎封夫人夀光县太君鋭封夫人长夀县太君福禄夀考报如其施然而夫人衣服虽敝旧犹服子以为言夫人曰荣养虽尔禄也知其所爱吝亦吾福焉享年七十有五及见孙十有三人曾孙一人元祐二年正月某日卒于京师某年某月某日葬于莆阳某山之原铎有学行六年博士足不数公卿之门其言动淳约尚如布衣时与余特相好也而鋭在官闻亦有政绩云铭曰维性之无愧兮斋女之所畏兮匪可畏也亦可跂也维命之无憾兮夀母之所愿兮匪可愿也亦可宪也
　　赵氏夫人墓志铭
　　夫人氏赵嫁郑氏夫曰惇儒字景真有才气丹阳竒男子也少则卓越勇于敢言敢为世莫能知焉熙寜中为筠州録事参军以死夫人相参军尽妻道保其子夷甫夷行夷庚及其二女尽母道夷甫封州夷行温州军事推官夷庚早卒女归杨济赵锴而锴之室夫人出也其抚掩矜怜与诸子等有鸤鸠均一之风年六十有六元丰七年二月甲午卒十月乙酉葬穴在丹徒石马山防军之兆王父乂累赠都官郎中父鼎虞部员外郎累赠工部尚书夷行有志行其在贫如客事夫人能尽其孝道铭曰北一为丘【案此句原本无一字攷説文丘从北从一此句盖用其义今据增】死以为域如行得归枕之用息惟休在斯言示无极
　　长乐郡君贺氏墓志铭
　　夫人蘓州吴县居士贺仿之子唐秘书监知章之后也为儿时不类诸女尝遇相者曰女有角犀贵人也居士隂竒之以归今正议大夫程公师孟是时正议尚布衣夫人才二十矣齐徳合善一家之人以为宜未几正议以文行中甲科稍登显仕知南康军两亲尚无恙夫人承其适设酒醴从正议鴈行前为夀能得其欢心逮其亡也葬祭之皆如礼平居性甚约瑱象之饰不随时好辄变易正议之为广州也夫人曰南海珠贝百货之府廉吏至此往往以家自累失其趋操吾夫庶几有终始者乃饬家人水火不交于民久之正议治成上嘉之自光禄卿迁谏议大夫赐紫再留及其去橐中萧然如迎日其清如此盖夫人之助也享年六十有九累封长乐郡君元丰六年七月辛亥以疾卒疾甚不怛乱尽施奁中物市田赡其坟之寺嵗以度僧一人越明年三月壬寅葬坟在桃花之坞子十有一人寛少登科十年不仕有大志明当世之务上即位诏求直言献书辞数万攷在第一未及用与其弟七人皆早卒惟三子在容开封府阳武县丞宏真州军事推官视贵高意气不少贬称其家儿也纯叟承务郎尚幼女二人长适郊社斋郎郭钧次适颍昌府长社县令陈廓孙男女十有二人嘉祐中余以童子从吕宏学适连居士之墙吕尝指居士曰吾里程侯与是翁咸有吉徳号吴中二善是皆宜有后者程今有子贺有女配焉天之报施将在于此后二十余年正议以给事中集贤殿修撰代今少保赵公为防稽守余其邦人也始识二公退闻父老歌其政化有双烛之谚盖少保以慈正议稍济以义而州皆治皆绘像祠之既闻夫人家政之善鸡鸣而兴朝其妾妇有君臣之严与正议终日荘语如宾未始壊坐也门内之治与门外争肃及正议罢青州谢其政而归为第于昼锦坊甲乡里夫妇白首同堂族婣庆贺嵗时以百数烂然盈门观者叹息福禄夀考实受成报于是吕之言验矣铭曰无善不报报无常所程则在子贺钟之女有培尔华尔果则硕二姓侯兴恂善之力言告而乡而党而族自考徂祖尚鸿厥福
　　防稽县君吴氏墓志铭
　　朝奉大夫陆公佖有夫人曰吴氏龙泉人殿中丞瑴之女于佃皇考为冡妇于佃为丘嫂在父母家事亲孝自家而出资以为妇而顺以之为嫂而恭大夫窭且贫夫人能以有无相补祭祀宾客爨灶有容不哗而具豆丰爼硕人往往误意室中之藏建中靖国元年十月甲子卒如寓得归脱然就驾盖学佛之力然夫如丧良朋友子如失严师傅垂髫之孙戴白之婢哭之如哭其母享年六十有四封君仁和防稽之邑子表民荣州司理参军充都大提举汴河堤岸司勾当公事长民太庙斋郎三女子适进士王珙试太学正吴孝能承事郎佥书汉阳军判官防公事周熊孙女三人男一人绍儿卜以某年某月某日葬于某县某乡之原铭曰水归其壑土反其宅乃今息已久矣其为客
　　仁夀县太君吴氏墓志铭
　　太君建阳人吴氏之幼女陆氏之长妇父尚书职方员外郎讳植夫尚书吏部郎中直昭文馆赠谏议大夫讳轸夫人二十为母有母道三十为姑有姑道四十有九而老八十有六而卒累封仁夀县太君及见曾孙娶妻生子于妇为曾祖姑于孙为高祖母平居视聴不衰心志不耗饮食不哽不噎四徳修而五福备谏议学道链丹辟谷而夫人学佛鸡初鸣起诵经至日旰乃已盖更数十寒暑精进如一日也元祐六年八月辛卯以疾卒明年十有一月壬辰葬其墓在上山望谏议坟百许步男琪袁州万载县令珪国子博士女适内藏库使牛沿尚书虞部郎中杨沆皇城使王从伾孙俨宿州符离县主簿佖右朝奉郎通判楚州佃左朝奉大夫龙图阁待制知江寜府传左奉议郎佥书镇东军节度判官防公事倚杭州余杭县尉伸盐官县令孙女一人曾孙男女二十九人孙四人夫人男女皆已先卒孙俨伸亦亡矣今承重者佖也佃为之铭铭曰以孝为慈以悌为友义以为荣仁以为夀凡百为女为妇姑母曰求尔法我家则有
　　王氏夫人墓志铭
　　夫人越州萧然山人三司盐铁判官王公讳丝之女袁州万载县令陆公讳琪之妻于先祖为冡妇于先考为丘嫂君姑吴氏今为仁夀县太君元祐元年仁夀之夀八十夫人七十妇姑同堂为嵗百有五十一门之内寔具五世乡人嵗时窥园见高曾二祖姑映花微步曾随之龙眉翠发超然尘外以谏议家真神仙也谏议学道錬丹辟谷隂功着在人间明年佃迎仁夀始来京师耳目聪明尚能贯针审闻细语如平时又明年夫人亦随子之盐官官舍居无何夫人得疾十有二月甲子遂至大故报书至仁夀哭之恸且曰死生安可期吾耄矣岂知反哭者尔也传曰父不丧子兄不丧弟此和之极也顷以为然今徒虚语耳夫人为家有统纪执术不烦薰然孝慈而众行从之故其卒也侧卧而蜕如佛所谓吉祥睡者二男长曰俨宿州符离县主簿次曰伸杭州盐官县令女嫁进士石徽之孙男女十有二人今在者八人宇郊社斋郎宏完察实季女泰女六皆尚幼又明年甲子合葬夫人谢野万载之墓俨伸事夫人皆孝谨而俨不幸早世今能送终者伸也铭曰藏于斯慕于斯以昌其后于斯
　　王氏夫人墓志铭
　　夫人王其姓密人也曾王父王父父曰澣曰仲卿曰度澣尚书驾部员外郎仲卿太子左賛善大夫度太常博士夫人十有五而笄二十而嫁嫁为束氏冢妇天资仁俭能安束氏之贫不以众多为侈内自宗族外逮婚姻下至侍儿婢子牛马之走称其淑徳懿行同然一辞故能以礼赞其夫以义成其子夫称老成子云令器平居有逺虑达识恶阿谀喜忠鲠胸中白黑明甚闻士大夫贤否必曰某某可亲某某可逺后成败当如是后信如是也夫正卿今为朝散郎通判邢州子长孺朝孺朝孺亦有美才不幸早丧长孺今为泾州録事防军蔡州州学教授二女子长适进士姜规卒季适进士徐骧孙二人毅彀孙女三人长适进士李翰仲季在室夫人封夀安县君春秋六十有八元符二年以九月甲子卒以十有一月甲子葬葬在郓州某所皇姑之墓次方夫人疾时长孺侍加一饭损一衣皆脱然小愈居无何长孺被檄西京攷试规免焉而不得在试闱中母子精诚相通发于梦寐长孺曰懐归私恩也靡盬公义也君子不以义妨恩今事有甚迫情有至极我其归哉于是请急兼道而归夫人见其归失喜噎呕为之力进粥药呜呼人谁不死有子如是虽死可以无憾矣铭曰斯人也而至斯也即归咎有所可胜责耶
　　夀安县君张氏墓志铭
　　朝请大夫提举三门白波辇运褚侯之室夀安县君者张讳隠之女也元丰三年闰九月朔以疾卒于夫之官舍嗒然坐逝无所畏怖盖夫人旦辄蔬食读西方之书见其理前此一日笔句偈于金榜之上以谓佛须心解而经不必多读其蜕于腐余如此窃观世之妄人酣于世味如醉者之魇以赝易真虽警不寤者众矣而夫人之寐何其易怛稽佛之力是岂不足为多耶春秋六十有七律己清约主褚氏祀四十五年攷其所以励相大夫字其子孙友其娣姒臣其仆妾可以为法则三男子唐辅唐彦应进士举学行甚修唐辅登第今为处州青田令幼曰淮儿三女子其长早卒一嫁进士丁阯一嫁进士王然大夫名珵所至有恺悌之政与予俱越人也将以其年某月某日葬夫人某县某山之原乃来速铭铭曰生也有诰以锦韬轴死也有铭以蟾瑑玉诰传之家铭閟之穴呜呼夫人兹谓不灭
　　王氏夫人墓志铭
　　夫人王氏者诸暨同里俞君讳择之室择居乡主忠信读书略通大防夫人齐之为妇若母若为威姑皆有贤行其言之出又多顾礼不妄与上言言慈与下言言孝故其言行之修以积久化其子孙施及邻里乡党而义安之间女愉愉妇姑无勃豀者君子曰玉在山而水润其信矣夫人春秋七十生坚稔确磷砥磻六子子又生方亢彦燮兖京裒交衮永云襃十二孙孙又生曾孙三男二女子稔与其父皆早卒夫人宅孀遂専家政维子若孙各付之职曰确汝其营花山之业曰磷汝为产中浦曰砥汝为产白门曰坚汝为鼻子其总纲领无逺吾侧曰磻汝与孙方亢彦防学四方维其所之以昌而家方兹时子孙旺长争迪兹训俞氏遂为望族熙寜九年先考弃诸孤尸仙濠上某也抱钜创之至痛迎棺东归卜茔寳峯之南萧然故庐寝苫待尽夫人高吾义遣方买邻以居曰是其谏议隂徳之后克绍其门者又尝问道真儒盍往归焉方从予游为学知所先后盖将求心之解非若浅丈夫汲汲于外以睎世利而已夫人颇竒之抚爱异甚视其所爱又有以知夫人也元丰三年以七月己巳卒以闰九月壬辰葬墓在潘坞东山其夫之兆曾大父某大父某父某铭曰妇也琴好夫雉之刚克成厥家在暨之阳善不于躬亦于其乡有巉斯石尚贲幽堂
　　夀安县君王氏墓志铭
　　江淮荆湖两浙制置发运使少府监广陵孙君之夫人夀安县君太原王氏其自沧州之清池徙河南世有显人太府卿讳某者皇曾祖也库部员外郎赠礼部侍郎讳某者皇祖也屯田郎中赠吏部侍郎讳某者皇考也至夫人诸兄亦皆为郎尚书而多以材艺称当世夫人好读书善为诗静専而能谋勤约以有礼吏部君爱之而尤以择所嫁于是少府君为大理评事签书淮南节度判官防公事以夫人归焉皇姑曰自是儿有妇内外族人加亲而吾食寝甘焉少府君材能为朝廷所信以至休显其尽心外事不以家为恤者以夫人为之内也嘉祐四年某月某甲子夫人卒年五十三明年某月某甲子葬扬州之天长县博陵乡皇姑之兆子男二人某某女六人一嫁苏州节度推官毗陵张诲一尚幼四先夫人卒铭曰朅朅少府有仪有声谁相其祁以迄休成维王淑女顺妇慈母内谐尊卑燕及婚友锦韬象轴吿命之华序章爵邑维荣有家方大茀禄以宜宠服呜呼其徂葬有吉卜
　　王氏夫人墓志铭
　　夫人衢州王某之女郑君讳某之妻有女徳妇道居家以慈孝闻生七子襄卞亶襃衮云方襄尝预计偕而襃云逰吾门其文行皆可喜而云从予最久爱其进学骎骎如骤有足以起予者元丰二年佃承乏资善招之使逰阙下夫人喜甚眷眷问云行期曰吾老矣岂不欲汝长在目前顾尔就师学有所进虽隔千里声问时至犹謦咳吾侧也茍为索居问学雕落虽不出户庭温席凊枕视寒暖之节岂吾所乐哉自云之西夫人常秉香火以祁予夀盖其向仰之风如此明年三月十有一日朝步庭下犹折花引孙为戏昼得暴疾将逝无所怛惑徐曰云独不覩吾化然其师学得地吾与儿虽永诀皆可无憾也享年六十有六孙男十四人孙女十九人曾孙男女三人卜以其年九月朔祔于北郭龙塘西园其夫之墓噫夫人之达虽能以义自广可谓贤矣而云之抱痛未易忘也读书甚苦斗升之禄未始云获东归逮门而夫人既死葢棺久矣尝闻其乡里晋王质者小停石室视二童子棊甫终质起顾斧柯烂尽既归无复时人以云观之挟策读书归失所恃故吾浪在而昔欢非矣怅然四顾徒见山高而水深与棊之换世其有辨乎其无辨乎呜呼去劫易尽此痛无穷是诚难忘者也然则不铭何以慰云之思窃观周衰变风作而泉水载驰之诗出于妇人其言之美虽当时搢绅先生不能二也每恨后世一盛一衰中间尝更平治而妇人女子何以理为循者少而惛悍者多也宋兴祖宗造邦戡定以武真宗仁英休养生息其仁如天而徳泽有衍矣圣上收之日趣坚成以跻礼乐譬如五天更王木敷金敛纁夏冬各以其序至而万物竝遂方兹时天下竒男子往往间出独淑妇者犹寂寞而罕闻及得云母所为乃知徳化之美有二南之风其在下州僻陋之邦贤若夫人者有矣予独不能尽知也铭曰鸤鸠平均仁七子兮六子在榛其一西飞路逺翎短不能遄归旋失所哺其鸣孔悲幽幽故山舟壑潜移城郭虽是而人也非呜呼已矣矢此铭诗

　　陶山集巻十五
　　钦定四库全书
　　陶山集卷十六
　　宋　陆佃　撰
　　志铭
　　盛氏夫人墓志铭
　　夫人姓盛氏和州人生数嵗工部侍郎李公虚己育之及长李公季女归于山隂尚书屯田傅郎中莹夫人往媵焉夫人婉娩聴从不事华靡而居家忠能动其上恕能化其下一家慕之李早世傅公再娶谢氏号永安县君夫人移所以事李者事之永安归寜尝与夫人偕而阳夏公绛叹其详淑至引其贤以训饬左右且谓傅公曰家有三美主君仁明而其妻良而娣又良也今之学士大夫罕得而兼焉惟公得之全傅氏其殆兴乎生二男一女曰傅师傅中女适镇江军节度推官王渊孙男四人廉卿温卿毅卿愿卿孙女一皆幼傅师傅中有文行应进士更为举首安贫乐义萧然隘巷而歌之声弗辍也夫人恃之乐以忘忧尝曰吾观世人金多鼠壤有余肉而往往兄与弟阋子与母哄虽享三牲不下咽矣以彼易此吾弗许也盖其母子之贤如此后寝疾医来辄命遣之曰弗活矣灵丹不能起无命虽欲救曷济也享年七十有一以熙寜十年七月壬戌卒以元丰元年七月壬午葬其墓在防稽五云之乡将葬傅师傅中以施君渥状请铭铭曰死其散耶生其聚耶夭夀其専于数耶畴斡旋是畴佛仔肩而行是梦者为觉乎觉者为梦乎夫人知哉杳难问欤呜呼已矣燕此新居
　　鲍氏夫人墓志铭
　　夫人温州永嘉人出鲍氏归侯氏太常少卿讳轲之女尚书屯田郎中讳正臣之妻天性警悟所习无不工早失母而祖夫人春秋已高诸弟尚幼夫人事大母如母处家事悉有伦少卿尤钟爱既嫁事姑如大母鸡鸣而起率至夜分就寝姑意有所欲未及言夫人辄先意而至平居于财无所爱吝以资奁嫁族中女数人晚年自奉益简俭视世味甚薄每晨兴惟诵佛书虽久弗懈疾且革合掌焚香称诸佛名号乃卒寔元祐七年十月甲子也享年六十有九累封仁夀县太君将以明年十月甲子即郎中墓而合葬之在杭南阳骁龙山子需早亡临右宣徳郎开决二浙积水涣苏州长洲县丞观举进士两至礼部壻温州进士张存南剑州顺昌县令张拊安州録事参军监杭州盐官县盐监郭汝嘉右朝散郎知陇州赵亢婺州观察推官张伯昌孙男女十有四人临非夫人出而夫人抚视之如同生莫知其异出也临亦笃于孝敬事夫人与他子等每夫人疾病皆不出卧内殆废寝食母子之间慈孝兼至人莫不以为难夫人独曰慈孝相应之行尔此以慈往则彼以孝至亦报施之道自然之理也临当官强敏兼之威惠尝为剡宰剡人至今思之又尝为信守信人思之如剡盖良吏也二弟亦佳士余为给事中尝荐临宜备朝廷器使今临歴任寖显名卿巨人虽多知之然皆莫余先也铭曰呜呼仁夀而受斯邑仁则是矣夀止于斯耶
　　仁夀县君鲍氏墓志铭
　　夫人姓鲍氏开封人幼有至性五嵗侍母病不解衣下榻族人竒之及笄父从周以归直翰林医官院张君昭式逮事舅姑其孝不衰焉为人恭俭衣服帷帟之具取洁而已熙寜九年以庆夀殿推恩赐冠帔后四年封君于仁夀县及后五年二月戊寅以疾卒生五男三女子二已嫁男曰应年早世其次博古好古信古知古好古今为翰林院医官以方术世其家博古为进士学有根本屡试礼部能不以科举为意従余逰盖久尝得遗金辄访遗者还之余每叹其行而今紫微蘓公亦以辞学称之曰是必能大其门者也信古娶窦氏亦有孝行方夫人病刲股者再焉由子若妇观之则夫人之母道及其为姑可知矣故与为铭使概见后世且祔赤苍其夫之墓寔元祐元年五月二十八日也享年五十有一铭曰得封以夫得铭以子匪耀其生亦光其死
　　夀昌县君陆氏墓志铭
　　夫人夀昌县君吏部郎中直昭文馆陆公讳轸之女右谏议大夫集贤院学士杨公讳大雅之妇二公者信道深笃为宋醇儒在真宗仁宗时逡巡内官有静退君子之风而其意向莫逆也于是遂为婚姻夫人习于两家之善女徳妇道咸应礼法家人宜之方斯时舅没姑老盖内政属焉而闺门谐嬉姑従妇聴薰然慈仁翕翕一堂之上而使人之阋也消可谓贤也已矣熙寜九年二月初七日以疾卒于苏州享年五十有一三男子曰上卿信州上饶县尉曰客卿举进士曰列卿尚幼六女子长适睦州桐庐县主簿程容次适婺州永康县主簿吴师复次适试秘书省校书郎程宏余在室卜以元丰元年二月十六日葬于苏州吴县长洲乡官山龙师坞祔其夫虞部郎中讳沆之墓上卿以铭属我夫人吾姑也知其袆懿为详莫某若者然则非某其孰宜铭铭曰以所愿乎下上以嫔乎姑以所治乎内外以媛其夫春秋承祀苹藻静嘉芼之湘之荐彻不哗示我壸仪克堪厥家猗欤夫人特女法耶
　　蒋氏夫人墓志铭
　　金坛蒋氏者其父讳郢春秋七十又五元丰三年以季夏癸丑卒以季冬庚申葬墓在登龙之乡其夫颍川府君积中之兆男四人孟曰献臣次衮次亢次京孙男七人孟曰廓次度次庶次赓献臣早卒其三孙未名女五人孙女五人曾孙男女五人夫人立徳不骄不吝无所専妒资于事父以事舅而舅曰尊我资于事母以事姑而姑曰亲我又能以义相其夫以仁道其子舅姑既没府君实赖夫人经理其家盖事常豫立问奴以耕而非春鸣之所惊问婢以织而非秋蛬之所促卒以积日累劳殖陈氏之宗其后府君弃世夫人春秋高矣方兹时亢耕兖学廓度庶赓亦举进士已而廓度相蹑登科朱丹其门实防吾馆廓颇朴茂度也翘俊可喜释褐东归拜伏堂上夫人蓬然白髪玉云可鉴视二孙之立青袍凌草邑闾荣之熙寜嵗在单阏勾吴大饥夫人令子为食于路与里之饥者又壝其地以掩暴骼数千百人君子闻之不多其子而多其母也廓今为江寜府句容县主簿度试秘书省校书郎斋戒授书以状乞铭于予且曰吾母生于遐方晦里无爵位名号光显以死当得君言以信于后余悲其意不得而违也铭曰婉娩玉女姤我金夫嫓徳合善以同而车克生孙子珠玑在庭勿惮勿投慎垂之旌庶几有傿以妥厥灵
　　孙氏夫人墓志铭
　　夫人孙氏盖淮之南贤女子择对不嫁至年二十五而归乔氏嘉祐中卜邻而处在高邮玉女链丹井少东数十步御家有常徳推以孝慈而百善备平居言行皆可从迹自其为妇讫于为母家人欲指其过而不得又少崇佛甚谨虽白首犹躬自涤濯具香火然非有所怖而求福也皇考讳护子曰执中师中执中今为尚书吏部郎中师中郊社斋郎吏部笃厚君子也郊社亦良士乃予布衣时师友实闻夫人之行旧矣距今阅二纪而夫人年八十有七见子有孙孙又有子醇徳美道与年俱尊其惠泽不独成其子之贤而又以其余善其宗族乡党岂所谓河润九里珠生渊而崖不枯者耶吏部既贵夫人四受封邑元祐二年正月某日以夀安县太君卒于京师二月某日其孤泣血徒跣扶其柩归葬于扬州三月某日遂祔其夫光禄寺丞讳某之墓铭曰为女斯女为妇斯妇有妇而姑如其为母谁画之图或书之史曰求女法将在于此
　　陈留郡夫人边氏墓志铭
　　故观文殿学士孙威敏公夫人边氏者其先楚丘人祖讳肃枢宻直学士赠兵部侍郎考讳调兵部郎中赠开府仪同三司夫人十有七嵗归威敏是时公为秘书丞监高邮军酒明道二年以南郊恩封金城县君明年公为监察御史里行未几以言事谪监永州酒夫人方归寜报至家人皆惊恻以航重湖为唁夫人独慨然曰丈夫为国以忠义得罪无所愧恨重湖虽险安之若命可也庆厯八年公为龙图阁直学士环庆路经略安抚使知庆州以南郊恩进封仁夀郡君皇祐四年广源蛮侬智高反据邕州朝廷倚公讨贼乃除广南东西路经略安抚使公以任重尝退朝深念夫人辄请公曰曷念之深也如闻河陜之间骑卒精鋭宜若可使者适与公意合遂请以从厥后破贼卒以骑胜公还上乃特赐夫人冠帔明年公为枢宻副使进封陈留郡夫人夫人曰公在西枢我从公贵而吾母尚未命愿以今恩施及幽竁可乎公为言之于是追封温氏旌徳县太君后公谢事居符离以真自适与世淡若无意家事无大小决于夫人公自以不忧而内外之姻至所以应之皆顾礼公薨未始少惰盖十有六年如公之存一日也先是公考妣葬兰亭即其地置寺赐名资庆显尊禅院因以私田二千余亩赡其僧及公从葬夫人又令葺其宇上嵗益以山隂之田四顷由是孙氏之阡长以完善夫人吾从母也有才智持家颇严甚遇事以理取胜虽公不能无屈亦天下竒女子也一男之敏承事郎年少耳见义辄为善与人交重然诺有威敏之风实能祗事夫人谐之以孝然其鞠养成就至于如此盖夫人之徳也三女子长适朝散郎胡宗尧次适太子中舍苏炳次适河东转运判官奉议郎荘公岳其适宗尧公岳者皆已亡夫人春秋六十有五元丰四年六月六日以疾卒之敏将以某月某日葬祔公之墓乃来速铭铭曰夫人之才威敏是资惜也女子而止于斯克绍厥家一子而足彼虽多子有不能续作此新铭载以吉玉
　　墓表
　　沈君墓表
　　居士讳鋭字蓄之其先吴兴人仕钱氏及俶纳土遂迁桐川因家焉曾大父某大父某父某皆不仕桐川之沈分散扶疎至居士盖四世矣居士少尚气节博读子史百家之言虽星经卜志无所不习晚学佛书解其理喜为诗文善饮酒与宾客燕私谈笑每终日忘其力之惫也出入闾巷里人目而敬之春秋六十有二卒于熙寜六年十有二月丙戌以八年八月乙酉葬其墓在广徳乡义和里丹井山先茔之侧未卒两月尝语人曰人生一世如夜托逆旅方六七十则鸡唱之时也睡余飞梦不旋顷而觉则又行而之彼矣因赋诗以道前意子三人曰某曰凭曰某凭赐同进士出身女三人已嫁皆先居士卒桐川之俗初不趋学读书者辄笑之居士独使凭学凭有文行吾逰之贤者也治平三年今大丞相王公守金陵以绪余成学者而某也实竝羣英之逰方是时初识凭面爱其平粹无碍与之交淡然已成故固已卜知居士矣其后遂为同年之友凭遂起家而华其乡里然人不多凭之能慰其父而多居士之善教子也夫人某氏亦有懿行孝于舅姑友于娣姒善相其夫而母三男三女以慈后居士六月亦卒
　　贵谿县丞程君天民墓表
　　尚书都官郎中程公讳迪有子曰天民字行可未冠举进士中甲科后二年始应铨格进所撰诗书论以洪州司法参军充相州州学教授迁瀛州防御推官知衢州西安县事充饶州州学教授丁外艰服除调信州贵谿县丞以疾卒于智亭寔元丰九年正月十三日也享年三十二葬以八月二十四日墓在其乡三衢云台大澳之原君幼则聪敏不好儿弄日诵数千言成童属文操纸立就及出仕宦恂恂一年少尔然为学官有师法为县有吏治熙寜中予暨行可尝试开封进士是时神考相王文公作成治法初以经术造士其被命攷校者至数十人称一时之选余于其间爱行可受才俊迈而造行粹良窃谓异时当为国器即今虽未备成盖诗所谓金玉其相者也传曰金锡链而精琮璧性有质此卫武公得数九十有五更事阅理既老而益精故诗人歌之道盛徳至善民之不能忘也嗟乎行可虽受道之质可谓美矣然阅世未久不幸短命以死诚使黄发儿齿台背如古之人其所至岂易量哉有文集若干巻亦可以观其志也夫人尚书左丞邓公讳润甫之女生男曰俱今为假承务郎女二人适太庙斋郎楼彦升婺东阳县主簿朱耜俱能自树立甚似行可其续大前人之光将在于此故乐为之道使归揭石焉
　　朝请大夫郑公墓表
　　公姓郑氏名惇忠字景孚其先陈留人今徙润州丹徒皇考讳向在真宗时试礼部赋政本于天为第一有露洒慈爱霜严兴彝之语都人至以书锦屛纨扇而四方学者竞传诵之一时声名借甚及廷试遂中甲科家藏书万余巻攷其平生趣操盖清慎君子也官至尚书兵部郎中职至龙图阁直学士知杭州卒公天圣十年始以皇考奏补守将作监主簿五迁太子中舍赐绯章服又五迁尚书比部郎中防更官制改授朝请大夫赐紫章服歴监润州台州滁州三商税务知明州奉化湖州归安洋州西乡三县通判衢州又通判沂州知筠州遂致仕公为人有美质粹然天成见之使人爱慕殆诗所谓温其如玉者也夫人何氏尚书职方郎中知止之女亦有贤行初封孝义县君再封仁和熙寜中佃娶夫人长女居公之家久见公为政笃于惠爱如其名而夫人孝义仁和如其号常誉叹之不足已而宦学往来鹑居无常处率五六年一相值迨今更数十寒暑盖再见而无夫人又一见而无公矣呜呼生者逆旅也岂不信哉夫人以元丰六年正月丁亥卒年五十七公以元祐二年六月乙酉卒年六十一合葬黄州黄冈县永安乡之原嵗在大荒落月在丙日丙辰也二男子夷逸黄州司理参军夷道太庙斋郎四女子壻曰瀛州防御推官周夀歙州军事判官沈竦右班殿直曹彦辅其一即佃也孙男四人皆尚幼窃尝闻之死而不亡者夀盖非声名之觕事也然世之人才共以此为不泯故佃载公暨夫人之迹使葬而揭之石且告后世焉亦得而已也行状
　　周氏夫人行状
　　夫人周氏越州山隂人初事府君年二十有六矣天性勤俭不务华饰奉嫡夫人孙氏能以礼不以府君之爱辄懈也嫡夫人久而爱之属以内事康定中傅氏之族蕃衍日大而府君以不足于养为忧去城之东湖得童山废田百顷又得浪港废陂数百亩府君以千金易之曰田将种之粳稌而陂将养之刍苇也顾诸子尚幼又欲令力学以世其家问谁可主者意在夫人而夫人承其意府君喜曰汝才真可以此付也故常往来童山独为提其大要而以其节目任之凡所以更革而新之者出于夫人之谋十三四也居久之生事就绪嵗有余入而府君无内顾之忧者实夫人之助也庆厯中嫡夫人卒皇祐中府君卒夫人尚居山中又十余年迨族人析生夫人已白首矣始归于家谢去生事而诵浮图之书以永日生子二人长璟举进士次珫早亡常谓二子曰吾所以望汝者不在于应举觅官在于力学以为善士不为乡人之所轻则吾志足矣二子就学夫人出奁中物供其求无秋毫爱也将卒虽衣衾有所不完而未尝介意璟尚古喜学与其从兄称于乡里号诸傅云而今右正言直集贤院孙公爱其文行以其子妻之则其母之所存可知也享年六十有五卒于熙寜三年十二月初六日
　　边氏夫人行状【原注借龚深之待制名撰】
　　夫人楚丘人兵部郎中枢宻直学士赠兵部侍郎边公讳肃之孙兵部员外郎赠开府仪同三司讳调之女吏部郎中直昭文馆赠谏议大夫陆公讳轸之妇国子博士赠正议大夫讳珪之妻初谏议在三司为盐铁判官得疾危惙子弟幼家人惶扰不知所为仪同至诚恻怛躬率国医治之日三候门恩义甚笃吏部既愈以故愿通婚姻夫人十五而嫁十六而字子薰然孝慈族中老妇壮母自以为不及平居自奉俭薄不服犀玉珠贝之饰不好出入逰观所至官舍未尝临御窓有池台花木之胜虽近不觌若汝隂所谓西湖南阳百花洲金陵小金山皆天下名园去州宅才跬步子孙强之为一至而止日常焚香诵经持念诸佛名号数珠为屡絶其婉娩聴从出于天性非有保阿傅姆珩璜琚瑀如古也而言应诗礼行中图史为诸女法人以为难生四男子佖右朝奉郎通判楚州佃左朝奉大夫龙图阁待制知江寜府传左奉议郎佥书镇东军节度判官防公事倚杭州余杭县尉孙十有三人表民长民一防师稷师契师益举进士宦字右承务郎守宰宲宥邃尚幼孙女十人四人已嫁壻曰乡贡进士王珙瀛州防御推官知婺州浦江县吴孝能左宣徳郎知开封府封丘县周邦式池州司理参军李知刚曾孙男女四人景徳中契丹犯澶渊侍郎是时守邢州诏聴弃城以便宜従事侍郎匿诏书闭门拒敌全活数十万人河朔父老尚能言之今夫人白首孙曾满前有笄有冠亦有携抱夀考光大克享备福盖邢州隂徳积累之厚实在于此累封永嘉郡太君元祐八年二月八日卒疾亟子孙涕泣问所欲言者夫人曰吾平生方寸不昧神天虽使仆妾常加假借至于猫狗未尝妄叱也自视无罪悔又姊妹间吾夀最高子孙最盛大岂复有所言哉矧今往生邓氏矣亦乐处也毋用修营佛事享年六十有九诸孤卜以十月二日合葬寳峯山正议之墓原深之与夫人诸子逰【案此句原本脱深之二字据此文系借龚深之名撰则此处应有此二字今增入】于待制尝同寮尤相好也审闻夫人家行之美姑次第之以俟当世法言之君子志焉而纳之墓






　　陶山集巻十六
