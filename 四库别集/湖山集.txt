　　钦定四库全书　　　　　集部四
　　提要
　　湖山集十巻　　　　　别集类三【宋】
　　【臣】等谨案湖山集十巻宋吴芾撰芾字明可自号湖山居士台州仙居人绍兴二年进士官至礼部侍郎歴知数郡以龙图阁直学士致仕亊迹具宋史本传芾为秘书正字时以不附秦桧劾罢后金师临江芾建言有进无退请髙宗驻跸建康以系中原之望其领郡亦多恵政盖非徒以文艺擅长者然其诗才甚富徃徃澜翻泉涌出竒无穷虽间或失之流易要异乎麤率颓唐如挽元师宗泽诸篇尤排奡纵横自成一格据集中自述芾生甲申嵗当崇寜三年建炎初尚未及三十而笔力已挺健如此其后退闲者十有余年年防八十乃渐趋平淡和陶诸诗当作于其时亦殊见闲适清旷之致集中有寄朱元晦一诗曰夫子于此道妙处固已臻尚欲传后学使闻所不闻顾我景慕乆愿见亦良勤是其末年亦颇欲附托于讲学然其诗吐属髙雅防非有韵语录之比也周必大集有芾湖山集序称集二十五巻长短句三巻别集一巻奏议八巻和陶诗三巻附录三巻当涂小集八巻本传又称表奏五巻诗文三十巻所载巻目殊抵牾不合原本亡佚无从核定今据永乐大典散见各韵者采辑编订厘为十巻以和陶诗并入而仍取必大原序冠之史称芾为文豪健峻整是其杂著亦必可观惜永乐大典中已经阙佚仅得表一首序一首附之末巻以畧存其概云乾隆四十六年九月
　　恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀















　　原序
　　才气可以任事而以学术本之未有不为名臣者也龙图阁直学士天台吴康肃公以进士起家受知髙庙爰及孝宗在内为御史歴吏戸礼刑少常伯给事中又尝典治内史在外则五为帅守处剧繁以平易其才气何待言至于履正奉公仁民爱物如嗜饮食发为诗文身簮绂而心丘壑此则学术之力也其子嘉兴太守洪裒公遗文号湖山集二十五巻长短句三巻别集一巻奏议八巻逺来谒序予与公同朝久知公熟公虽志在功名而议论専以恤民为主复躬行之自非才气学术两皆有余何以臻此当乾道庚寅公帅豫章胡忠简公邦衡以泉守予以闽宪俱入奏事过焉燕集欵甚将别各为二词以送备载集中自是力请奉祠继以挂冠享林下之乐者十有六年其诗词益多意逺而辞达使人读之萧然有出尘之想予尝评公侍从如严徐弹压如赵张循良如龚黄止足如广受凡西汉名臣殆可兼之然尚有一説始绍兴甲子六月公以秘书省正字轮对奏江浙昔号粒米狼戾虽歉嵗斗直二百今嵗丰反倍之葢由州县重征税监官觊羡赏巡栏利掊取若蠲其筭价自平矣髙宗大喜七月有旨从之仁言之利其溥如此当路忌其直谅是月出倅括苍予为秘书少监得此事于日厯厥后上用公执法主计岂徒然哉勑局编类绍兴寛防诏令载之七十一巻之首例曰臣僚奏请当时士大夫固未知出于公今奏议复不载予故特书之以彰髙宗爱民用人之美意且明儒术可富天下之大端云嘉泰三年五月日具位周必大序






　　钦定四库全书
　　湖山集巻一　　　　　　　宋　吴芾　撰和陶诗
　　和陶停云
　　渊明抱节不渝风雨为米折腰颇厌艰阻归卧柴桑孤松独抚希踪前贤寤寐倾伫
　　眷兹衡宇草树溟蒙坐对五栁遥望九江亦足寄傲东轩南窻独恨无人载酒相从
　　我顷虽达不足为荣拟攀逸轨少适真情遐赏风味魂梦宵征葛巾藜杖髣髴如生
　　吁嗟人世如彼南柯正宜闲处养此太和纵使得意位髙金多老不知止宁逃谴呵
　　和陶劝农韵勉吾乡之学者
　　士农工商古有四民惟儒最贵但患非真诚能力学进必有因傥或中辍岂能为人
　　譬如田家所仰黍稷要当早夜勤于种植惰而自安不稼不穑嵗云暮矣何由足食
　　吾乡人物散处川陆岂无秀民生而清穆亦既从师歩趋随逐亦既穷经访寻归宿
　　奈何人性易流难久才及长成即求配耦稍得其资复营南亩自暴自弃有同防手
　　大扺名儒岂患穷匮大扺外物岂在侥冀学成道尊富贵自至不学空虚非惟自愧
　　纵得美官人亦见鄙若博羣书更兼素履虽处常流亦超尘轨一旦进为必兼众美
　　和陶命子韵示津调官
　　我爱二龚絶胜二唐克着清节终始有光夫岂不知伊傅在商相汤洎髙俱致明昌
　　又岂不知道否晚周天纵将圣独有孔丘卒老于行靡惮周流胡为洁己耻事王侯
　　曰岂不欲効彼羣龙润泽万物助成嵗功潜而不用夫岂自封惧将有悔不显其踪
　　乔木千寻竟困斧柯屈原特立终陨汩罗水行地中尚值坳窊纵如贾谊犹滞长沙
　　勿谓吾身有才有徳可以安世可以益国不善用之鲜不为忒所以古人戒之在得
　　我幸此生不忘本始身虽朝廷心实田里所以暮年知足知止以进为忧以退为喜
　　汝能传家一第已及使进而为不患无立奈何亲老奉亲为急莫待异时徒然涕泣
　　我不望汝勲业济时纵得入侍朝夕论思欲供子职何如在兹人能尽孝忠岂逺而
　　既有余力且亲灯火读破万巻百倍于我我恨书少意不自可汝能雪耻天亦见假
　　我本白丁恩及童孩虽由先徳亦自书来汝诚博古为世实才时或未遇又何慊哉
　　和陶归鸟
　　翩翩归鸟投宿深林岂无所择相彼遥岑厥有嘉树可以托心虽逢赫日终贮清阴
　　翩翩归鸟亦已倦飞平林在望非此曷依是用敛翮一意来归世网虽宻容或我遗
　　翩翩归鸟虑患徘徊四顾万里独有故栖故栖来反所愿已谐毋思寥廓扰扰此懐
　　翩翩归鸟顾影萧条亦既休息敛此风标仍遇俦匹其鸣交交营巢虽苦亦复亡劳
　　和陶形赠影
　　吁嗟汝依我自有此身时跬步不相舍皆随我所之使汝动必正端本皆在兹念我已衰老自知死有期行且与汝别此心宁不思但我不畏死亦耻涕涟洏且把一尊酒话别汝莫疑渊明甫中夀已作挽歌辞
　　和陶神释
　　人生禀一气自微而至着不问富与贫不论新与故自有形影初我便相亲附二子既有言我宁无一语汝形未生时影复在何处偶与我有縁同生复同住幸我所依人造理仍知数身虽未溘然已办周身具得酒即忘懐宁复顾毁誉醒即看云眠目送孤鸿去我亦得安闲不忧还不惧説与二子知莫为身外虑
　　和陶示周续之祖企谢景夷韵寄朱元晦
　　我爱朱夫子处世无戚欣渊明不可见幸哉有斯人奈何不茍合进用苦无因夫子于此道妙处固已臻尚欲传后学使闻所不闻顾我景慕久愿见亦良勤第恨隔千里无由徃卜隣安得缩地杖一到建溪濵
　　和陶与殷晋安别韵送陈顺之赴官
　　子徃治畿邑趣装亦良勤恵然来过我话别更情亲顾我老且病已与死为隣独思陪胜侣倍觉惜清晨忍唱阳闗彻与子从此分愿子且少驻醉我瓮头春子虽未宦达意气已凌云今去天尺五腾上岂无因要无求速化切莫虑长贫抱才能自重何患不如人
　　乍晴与客登眺和陶和胡西曹韵
　　方欣秋气爽庭戸生凉飔俄然毛骨冷霜露侵人衣乍霁还可喜领客登翠微犹有篱下菊不见园中葵徘徊视景物似与人俱衰幸有杯中物何妨时一挥人生得行乐老去未为迟宋玉犹未老何事苦多悲
　　和陶悲从弟仲徳韵哭陈泽民
　　年来朋旧少大半已雕零人物如吾子共谓上青冥行年才五十叹惜负平生忆子初见我我意已先倾爱子器识逺伫子功业成纵不登要路亦必享遐龄贰邑曽未久早已闻政声方将脱选调荣养娱亲庭天公亦何事于此独无情一旦弃我去不复见仪形痛伤风月夜空对酒尊盈
　　和陶始作镇军防军经曲阿韵哭陈能之
　　陈公行古道出处尽堪书俯仰端无负初终总一如粤从为剧邑平步上亭衢正色主风宪弹劾靡亲踈故虽频补外直性不可纡召还方进用谓当推绪余一朝忽撄疾力请归旧居竟化辽东鹤不作北溟鱼哀哉名世士天胡赋分拘有子传衣鉢无钱治室庐
　　和陶阻风于规林韵寄陈时中二首
　　退处固云乐未免叹索居頼有陈使君情亲如友于自应长相见岂谓各一隅我虽事跧伏闭门懒问涂无日不看山无时不面湖君尤我所爱良防安得踈纵不思风度亦欲闻绪余防须成二老君意定何如
　　人皆有还徃我独无所之若不见君子谁与同襟期嗟我已衰老无复少壮时纵使善卫养岂能长在兹愿言时命驾容我亲色辞我已不强酒从今君莫疑
　　和陶赴假还江陵夜行途口韵寄江朝宗
　　居闲嵗月久万事心已防独于同调人犹未能忘情忆昔桂花发君来访柴荆把酒坐花下欢然话平生今年秋更好花还照眼明无由共清赏幽恨已难平那闻遭横议意颇悔西征既不乐朝市却思岩石耕古来未遇者宁免寸禄荣要当且隠忍勉强就功名
　　和陶己酉嵗九月九日
　　天地气将肃秋冬欲交眷兹万木落感我双鬓雕悠然清兴动与客共登髙有岩号景星万仞连云霄一覧快心目宁辞杖履劳但恨无酒量一举如沃焦仍恨无坐客可继五栁陶且风防落聊醉菊花朝
　　和陶庚戌嵗九月中于西田获早稻
　　东风才觧冻农事已开端田夫竞力作不获须臾安渊明于是时亦岂容坐观日出负耒去入夜乗牛还宁不惮劳苦要得逃饥寒顾我独何幸虽知稼穑难逢秋但一饱此外了不干囘首视渊明已是増汗顔那堪万事拙只得长掩闗诵公获稻句倍为公兴叹
　　和陶丙辰嵗八月中于下潠田舎获
　　渊明事南亩躬自获岩隈虽复竭吾力却得舒我懐所收既不薄卒嵗事可谐隣家相慰劳竞持酒与鸡留连相酬酢入夜未能廽囘思徃嵗歉举目俱堪哀忧心今幸释笑口何妨开须倾瓦盆尽须放玉山頺已是从吾好宁忧与世乖任他田父哂未足为髙栖【渊明饮酒诗载田父见疑之语有曰防缕茅檐下未足为髙栖】
　　和陶咏贫士七首
　　士贫亦常事但视其所依茍能依于道暮景亦有辉渊明生乱世初不求奋飞为贫聊一出违已即言归归来坐衡宇无粟可疗饥作诗咏贫士泰然曽不悲
　　渊明抱归兴未老辞华轩应谓役于人岂如归田园在家贫亦好满眼是风烟亲戚可晤语书史可精研妻子识此意相对无间言时取新酒漉一笑中圣贤
　　我家未为贫尚有緑绮琴手虽不能弹颇喜闻遗音时时命女奴强于上寻聴罢方寸适取酒时一斟顔囘与原宪平日我所钦傥得从之防虽贫亦甘心
　　新春来未几已见日在娄防人怕春去把酒急献酬折花各盈把行歌满道周贫者壁四立若不堪其忧亦复典春衣买酒呼朋俦一醉人所嗜此外非所求
　　我爱徐孺子髙名满江干众人皆欲仕乃独耻为官曽不惮辛苦负耒营一飡清节映千古至今闻者寒洪井有祠宇我尝瞻其顔不觉愧汗下竟归长掩关
　　光景如春花身世似秋蓬渊明洞此理养拙不求工上独思四皓下独友两龚出处虽或异心迹亦畧同安贫抱全节虽穷亦如通九原傥可作我欲以身从
　　入仕已四纪把麾还六州曽未见县令有若渊明俦稍屈便引去髙致更风流醉卧衡门下曽无寒饿忧独抱千金璧未许人轻酬声名传不朽千古仰前修
　　和陶咏二疏韵
　　世人躭宠荣徃徃麾不去日已迫桑榆驰骛方成趣谁肯急流中便作防鸿举屈指数哲人在昔独疏傅万口共称贤饯送塞归路天子亦嘉之赐金示优顾渊明作此诗端欲迷者悟我观二防髙岂无子孙虑挥金以自娱益表清节着
　　和陶读山海经十三首韵送机简堂自景星岩再住隠静
　　我自归林下亦复与世踈頼有善知识时能过吾庐伴我説道话我爱读佛书师为岩上去我亦为膏车便欲展我鉢随师同饭蔬脱此尘俗累长与岩石俱此岩固髙矣卓出山海图但比吾师髙还恐岩不如
　　我生山窟里终朝面孱顔独此岩未到抱恨知几年兹逰信竒絶一覧小众山更得师为主二妙为易言幽栖非不胜触目是林丘若比兹岩秀培塿固难俦云山千里见石泉四时流登临有如此何必更他逰我年七十五木末挂残阳纵使身未逝亦岂能久长尚冀林间住与师共末光孤云俄暂出道俗纷苍黄爱山端有素拘俗亦可怜昨守当涂郡不识隠静山羡师来又去愧我复何言尚期无乆住归送我残年师心如死灰形亦如槁木胡为衲子归以响答空谷顾我尘垢身拟向禅河浴更愿张佛灯为我代明烛扶踈岩下树入夏总成阴几年荆棘地一旦为丛林我方与衲子共聴海潮音人生多聚散离别忽惊心我与师来徃嵗月虽未长相看成二老风流亦异常既宴坐岩上我方为聚粮倘师能早归此乐犹未央纷纷学禅者腰包竞奔走才能脱葛藤痴意便自负求其道徳尊如师盖希有愿傅上乗人永光临济后吾邑多缁徒浩浩若云海大机久已亡頼有小机在乃更与一岑纯全两无悔堂堂二老禅海内共期待古无住持事但只传法旨有能悟色空便可超生死庸僧昧本原岂识西归履买帖坐禅牀佛法将何恃僧中有髙僧士亦有髙士我虽不为髙心粗能知止师是个中人特患不为尔何幸我与师俱是邻家子师本穷和尚我亦穷秀才忍穷俱已彻老肯不归来今师虽暂别泉石莫相猜应縁聊复耳师岂有心哉
　　和陶挽歌词三首
　　吾年七十五夀命不为促仕仅五十年出处粗可録人生防有尽自应身就木寄语亲旧辈不必为我哭百年如一梦吾梦今始觉亦既了万縁无殆亦无辱所欠惟一死得死今已足
　　嗟我在生日一饮数十觞有时无酒饮亦复泼醅尝今日虽有酒罗列在我傍对之徒自叹与世隔风光所幸埋骨地不离云外乡魂魄时一逰此乐犹未央
　　老眼日昏昏华髪日萧萧不死竟何待理合荒郊荒郊何所有四靣俱岧嶤荣木望秋落亦已成枯条青松为我夕白石为我朝仍幸二亲墓相去无几何今得从之防欢喜如还家我心既欢喜安用挽者歌有人来奠我但问山之阿
　　和陶桃花源
　　我闻桃花源其先自秦世当时避地人嵗久俱已逝其后长子孙生理还不废种桃以自营结茅以自憩有儿但发蒙初不工六艺有田但收禾了不输二税有鸡只晨号有犬不夜吠渊明爱其真为此成新制我久闻其风褰裳思一诣所虑路难通仍恐水难厉梦寐不能忘抱恨知几嵗所恨天见私于此施嘉惠贻我万株桃漫山迷眼界却胜武陵溪草树相防蔽相去复不逺只在吾庐外人号小桃源景物适相契
　　钦定四库全书
　　湖山集巻二　　　　　　　宋　呉芾　撰五言古诗
　　春雨不止鲁漕有二诗因次韵
　　青春能防何况已过寒食此时对东风一日亦可惜正好倒清尊呼妇戞鸣瑟胡不少自寛兀坐有忧色一春雨已多连日风更力安得补天漏坐待江月白
　　春日固喜雨雨多亦可已若为尚霶连月烟浪里江湖更弥漫不见蒲与苇有时漏日光烘云薄如纸欲晴又复隂何以慰田里郁郁不能舒一坐四五起
　　和陈平仲中秋懐旧逰
　　天末逢秋半临流翫佳月置酒延孤光夜久凉风发感时歌慨慷醉来翻不恱念人有聚散念月有圎缺万事转头空百年飞鸟瞥粤从罹乱离头角嗟埀折兀坐山谷间何人定交结素琴已尘埃孤剑尚清刮故人不可见幽懐欲谁说明明自团团忧忧空烈烈忽得陈子诗辞防两竒絶歴歴叙旧逰笔端如有舌何处复相从酒壶行自掲遥想鲍与刘应亦叹胡越要当按酒兵无令冐斧钺吾侪岂长贫庙堂方简防
　　符倅同逰鴈荡赓其所和范相逰山韵
　　晚学愧淹博防官妨隠盘攀龙荣请事敛板喜承顔懦庸资盼睐簿领洗尘烦南丰茂人杰才望蔼江关题舆禆德政镇俗念时艰仙山寻胜外妙句落人间气连天柱壮清夺霜空寒一读三叹息发立谁敢谩但嗟俊逸才尚滞海之湾中兴急贤哲日日闻赐环况复有如公骥足寜久闲防须早命驾即日当召还发硎观利器断鼇新海寰宣室伫前席顾问应夜防
　　寄季元集
　　劔池有逸人过我谈名理自谓出嚣尘知足更知止髙标拂烟云雅志在山水既作陶渊明且慕赤松子我方闻绪余固已生欢喜正欲叩渊源独恨未暇耳忽云桐柏山此去甚宻迩拟一徃其间寻真访遗址不久便可还毕此妙防一去寂无音逢人问行李人言不复来征车已西指反把逰山屐去踏长安市似闻稍留连尚稽归故里未免傍人门乞怜应忍耻纵使得美官所丧亦多矣嗟哉人学仙如君能有几鸿合髙翔不谓事乃尔徒有懒窝名却入旋窝里始知听空言未若观素履意者天爱君要君行处是虑或成沉迷败道自此始聊复小挠之欲其全暮齿庶发坚固心永无尘念起
　　江行阻风
　　我生走四方足迹亦防徧初未识江行每起浮家羡一从登此舟举室尽欣抃既得舍车徒且免入邮传髙枕卧短篷顿忘行役倦始谓旬日间便可朝行殿纵未许归田行止亦可判那知事好乖一夜狂风转怒号动地来波涛立江面如屋复如山拍天仍拍岸三日不能休云容更千变始疑江神骄出与风伯战拥起千里潮散作雪飞溅跬步莫能前有防莫能牵又疑慢尔神至此获深谴亦自料平生忠信粗表见神既依人行岂不畧为援若谓神无私应物当普现胡为泝流船却乃去如箭而我独滞留舣棹长江畔终日困飘飖使我头目试取苹藻羞更効潢污荐再拜祝天公冀为开方便莫问徃与来莫问贵与贱风静波亦平一一如所愿庻防舟中人彼此两无怨
　　阻风又成数语呈江朝宗
　　平生航浙河不知防徃返岂不或滞留有时容幸免未若此畨来所向輙相反顺水即値风便风还阻浅夜来至奔牛一雨成瓴建妻孥笑相防陡觉双眉展谓可便及城假舘少休偃平明风横生吹我船头转咫尺不可前安能逹京辇客路固多艰我行亦太蹇何当归去来髙卧青山逺一任雨兼风杜门都不管
　　和何倅逰鴈荡
　　何侯富词藻能赋兼能诗百篇軰李白十稔嗤左思搜竒抉灵怪造化不能私每为山水游锦囊随所之鴈荡閟神秀鬼物潜司开林发幽隠肇自兴国时髙岩耸崒列岫森瑰竒龙湫神光异龙鼻灵液滋天柱万仭立氷帘千丈埀羡君沿檄来暇日遂遍窥兴随佳处发景与髙情宜留步欣有得过眼光如遗乗寒蹑危磴跻险攀樛枝雅有许询兴心形不知疲我渐动拘俗薄宦方栖迟恨君为此行不获相追随平生爱山心自视如调饥寻幽傥有路初不问险夷几欲老山间便将云衲披顷幸官是邑柴车日载驰列贤不暂舍游燕必扵斯每欲状竒怪苦乏防妇词千岩与万壑胷中徒自知别来嵗月久况复逢艰危兹虽値平时老大无所施今观君所赋妙境俱在兹慨然想云壑应不谓我欺防当寻旧逰重与同襟期
　　丁亥守当涂中夏有献瑞麦者今日池中复得双头莲因成小诗以记之
　　嗟我百无能此身仍老矣滥此把一麾何以慰千里陇麦秀两岐池莲绽双蘂斯事虽偶然亦为邦人喜
　　和许守岩桂
　　桂华灿秋杪造物气所钟清香遍十里不与凡卉同使君雅好客携酒临芳丛被花恼不彻一笑髙堂烘花本生月窟何事来樊笼疑是姮娥懒睡起鬓蓬松一枝欲斜插误落秋山中要须排日赏取百尊空莫待花零落惆怅随西风
　　和任司理赏梅
　　平生爱梅花尝有花前诺花亦知我心臭味颇相若对花輙痛饮席天地为幕常恐风雨摧有负东君托一从随宦牒但知防民瘼动为官拘守进退非绰绰倒指三十年无复有此乐每逢春信回长忆花下酌老来把一麾亦欲强有作牒讼日装懐朱墨苦纷错忽闻花已开枝头閙寒爵喜即领賔僚对花话离索邂逅却成欢清谈间谐谑胜赏虽未穷亦足慰寥落后夜霜月明尚可理前约
　　和许守水晶蒲萄
　　珍果孰称最静中试旁搜白柰非时至赤梨经嵗留庐山杏万株武陵橘千头未若蒲萄美甘滑仍脆柔正当三伏暑满架走青虬繁子何磊落一一如缀旒我家得异种洁白映林丘每笑枣与栗滥比千户侯迩来事奔走颇恨抛鉏耰持此赠夫子因复献鄙谋他年堆马乳岂但供荐羞愿以酿千斛永言资燕游客来弥日醉应不数青州
　　门外池内荷生双叶
　　今朝池内荷一柄生双叶傍人为我言喜事尚重叠我老皆无用荣望久已絶偶有二妇姙行将临诞月所愿生二孙绵绵传世业
　　寄题杨宰清畏轩
　　古人贵慎独举世知者希末俗事夸耀常患不我知杨子有雅尚传家守清规折腰三十载不辞州县卑犹虑与众异忧防还畏讥开轩掲华榜却恐非其宜要当且用晦处静藏天机昔贤忌独清此语非吾欺
　　题碧云亭
　　累土创新亭本拟还旧观或言旧亭庳视此才及半我方安朴拙岂敢事轮奂言念梦幻身终日困几案既未许自如超然脱羁绊亦欲对江山时发一笑粲自从得新亭顿觉百忧散亭前栁色新亭下荷花乱明月可坐邀积雪堪俯翫凭栏送飞鸿千里归一盼诗成似有神酒行欲无算取次亦足乐胡为尚兴叹恨吾年已衰志在不逰宦何当归去来终老湖山畔
　　次韵沈漕使寄和碧云亭之作
　　衰年厌尘劳久念作净观奉祠还故山阅嵗更过半草草结茅庐虽无轮与奂水作绿罗衣山为青玉案自足了余生岂谓浮名绊牵从江上来去国同王粲既与猿鹤踈还惊鸥鹭散公余坐危亭四顾云影乱新诗忽鼎来累日饱吟翫洗我胷中尘宛如覩清盼信知隠侯家句法有成算方今苦乏材当馈屡兴叹如公人物英寜久从逺宦防见御追风起自长淮畔
　　寄题鲍昌朝足轩
　　江南有散人几年卧草野破甑余尘埃衡门絶车马倘非义所安一介不取舍辟轩穷巷间此意非满假虽云外不足中有至足者道义軰古人文章播天下一防浩然气万象资陶冶持此复何求酣歌对醆斚吁哉箪瓢乐千古一回也先生扵此时卓然秉大雅顾我愧髙风亦忝诗酒社何当登此轩抵掌共披冩
　　题生春亭
　　府治何偪仄几不容欠伸我来撤败屋池馆为一新便有鸟唤客更多花恼人谁知牢落地一旦遽生春
　　题涵碧亭
　　几年涵碧亭吾亦屡来往当暑既难逃斯亭尤可赏清照心胆寒凉侵毛骨爽我方困长涂且此休尘鞅
　　登遐观亭
　　城上辟新亭似若规模小谁知此亭中景胜冠江表湖山既回旋烟云仍缥缈万象森目前不数花与草公余乗兴来聊以散懐抱四时风物新一一发天巧芳春桞色连长夏荷花绕月明固已佳雪积还更好凭栏认归舟防杖送飞鸟适意岂在大容膝自足了苐我思故山上章方告老指日是行人颇恨来不早
　　寄隠者
　　守道宋髙士筑室齐东鄙植竹防嵗寒种田助形委束书捐古今抱易究生死不以外移内不以行责止九十留童顔湖山饱清视或顾先生云时平可以起先生本无求弃置如敝屣俄闻与物化精一未尝毁汗简书逸民义风洗贪士东望呈肺肝遥防一巵水
　　和陈国佐亦爱堂韵
　　纷纷当世士尽道休官去有堕尘网中谁能复回顾重为轩冕惑一念遂差互要当发深省悟此形皆寓奔驰徒扰扰静中有竒趣夫子廊庙材华途昔荣遇富贵方廹逐脱身一何遽盖恐负初心或为名所悮独寻陶渊明三径归来处亲朋续旧逰寝食安故步诗成月满窓坐久尘生屦个中有真乐自足慰迟暮我方困长途因公识归路读公寄傲篇更觉忘世虑有如逃空虚倾耳听韶頀念此有限身嵗月空复度他如愿卜筑结茅相近住如公迈徃姿平生已心慕我虽负俗累胷中无好句傥获从后尘登髙亦能赋
　　夏日同官防饮白鹤寺双瀑亭李道济作诗纪事因次其韵
　　嗟予好泉石所至穷幽胜年来堕尘埃复苦炎热盛頼有古招提相去不步仭何时供燕逰庻以息喧竞山僧结虚亭潇洒净如镜双瀑从天来景物更幽逈栏楯溢波光清凉殊可凭复幸僚友贤雅与山川称得暇倾尊罍相从尽豪俊令尹如子文去就亡喜愠贰邑不负丞所蓄金玉润耿侯固坦夷赵子亦纯正盍簮已足乐况复有名醖酒酣人意适坐久天宇静踏月各言归清风逺相趂君诗继踵来敏防过扵瞬中复含妙理不独冩幽兴读罢愈惊人痴坐不知瞑援笔强续貂安能继髙咏
　　和王夷仲咏施粥
　　伊昔岂无旱赫日流金石伊昔岂无水巨浸连天白未若去嵗风飘忽几终夕时方属新秋稻子半黄赤倐然巻地来一扫不遗力但觉田畆空不见仓箱积余祸及吾民来春有饥色廵门粥妻子不足充贵籴徃徃成流离有家归不得我方还里闾正値此艰厄有心懐拯救不寐欲通昔念无捐廪人此意空愤激民饥犹已饥吾寜忍独食作糜倒瓶粟恨不及九百紏合族与隣乐从有吾叔岂但一时利永作他年额要令里中人自此长饱徳虽或有防年不复更他适郑罕与宋乐未足为匹敌施厚报必丰防须防他日
　　再和
　　嗟我性拙踈平生好泉石好景与良辰风清并月白必对佳友朋一尊陶永夕雅志在轻肥每笑公西赤嵗晚効一官粗竭区区力所得仅牛毛罪戾如山积与其镇营营终朝有忧色孰若归去来日作太仓籴虽然食不充野性还自得况复二老人年来多病厄杜门奉防甘此意自平昔端欲务寛闲初非为矫激他日防稽归斯言终不食人谁谅此心交逰谩千百独幸王夫子相知如鲍叔怜我气早衰短髪仅覆额信我非作伪有意在作徳余生能几何舍此将安适世路多风波谈间起讐敌且复倒壶觞乐此承平日
　　有感
　　隂阳失调爕嵗事成大饥我闻江湖间细民竞流离疗饥已无食卒嵗还无衣民穷聚为盗自古诚有之不谓严冬日宛如暮春时里闾疫疠起灾迍逮婴児今已嵗残腊不见雪片飞中夜不能寐念此方涕洟上天复赫怒雷声震四维骤雨相继作奔电仍交驰连夕不能止逺近俱忧疑我心更惊愕倍畏天之威炷香拜庭下再三为民祈愿天正时令顺行无逆施反雷变作雪盈尺以为期庻几宇宙内物物各得宜
　　和王澧州喜雨
　　田父苦亢旱伤心涕泗沱使君悯斯民雩禜亦何多古庙舞羣巫袂属肩相摩宻云自西郊奈汝旱魃何天官感精诚霹雳加谴诃遂恊毕星好一洗吾民疴顿觉田畆间欢然声气和人生一饱足寜复忧其他要当及丰年对酒仍髙歌秖愁偃防腹未醉顔已酡
　　和林大任上许守喜雨
　　退之讼风伯风伯罪固彰未若旱魃甚千里尘沙黄我欲持斧钺尸诸古道傍此志竟未就展转成悲凉使君有妙术在徳非馨香神龙不敢卧感防趍灵场霈然下甘雨天地森开张旱魃不待诛一旦自摧藏
　　机简堂余里人也在方外三十年未识其面乾道己丑余帅豫章乃自圎通来谒与之欵语连日忘疲不谓末法中有此龙象且喜余里之有人因其归作诗以送之
　　我家石井旁山水非不竒所恨过从少无与同襟期独幸里巷间髙僧有二机大机传祖印海内声名驰晚归结草庵杜门人莫窥嗟哉已物化不见三十朞我为铭其塔世犹仰清规小机真龙象方为人天师宴坐一禅榻天花零乱飞闻名亦二纪颇愧防面稀忽自庐阜来访我江之湄共説无生话不觉日晷移顾我麋鹿姿久欲脱馽羁来日寜有几扰扰将何为一防退闲心不谓师已知秖俟及新嵗上章力丐归师傥还故里愿言欵柴扉我虽无长物亦有笻一枝正欲穿林壑相与穷幽微庻几进此道尽洗平生非
　　白石道者栖扵洪岩以石为粮先朝敬爱之赐予之物甚盛一日主僧持来郡斋因获恭览叹仰之余偶成拙句二首
　　髙僧隠青山宴坐咀白石不知几何年人犹访遗迹顾我顽钝姿但知能肉食囘首仰髙风扪心有惭色道人厌尘纷万乗挽不住愧我未得归见之愈增慕奎畵俨若新真容宛如故旧隠虽寂寥山灵尚可防
　　和黄作霖白髪
　　白髪有公道古来人尽然我初未四十霜雪已满顚黄子我同嵗比我还更贤时命未遇合退藏非自捐不须悲晚景不须怨苍天如君岂长贫时主方御干
　　病中有感
　　大暑苦河鱼久乃变成痢辗转枕席间百药几尽试神气顿索然不止形容悴自谓与鬼隣偶然有生意方欲少开眉赤目又为祟余年能几何十日不知味今虽强支持下筯犹畏忌去嵗夏到官今年又秋至黙数一年中安好无一二顾此衰病躯岂堪长代匮回首望故山幸有寛闲地不如归去来笑歌聊自慰






　　钦定四库全书
　　湖山集巻三　　　　　　　宋　吴芾　撰五言古诗
　　和胡经仲中秋
　　平生恶晻昧虚空光陆离心与此月同不容一毫疵恨月有圆缺不得常清竒每欲语天公仍斫此桂枝青冥去无路思虑空劳疲明知此意苦慇懃长我随去年西湖上烂醉吟悲辞今年巧相覔似欲叙离思西风为披拂浮云无蔽亏坐开百壶酒与月论襟期永结无情欢谢此世上儿吾友胡夫子豪荡笑墨厘拟借月顔色为君鉴薄帷告之且痛饮行乐当及时
　　和闾丘莘叟中秋翫月
　　平生爱明月夜坐长忘眠每见氷轮上两足先跰跹清赏意未足常恐云油然老来有余兴犹不减少年今嵗值秋半一醉拟留连无何山雨来不见觚棱圆尚意闰余夕百分棹觥船居然遂此愿使我喜欲颠引满对清影席地仍幕天岂知贤伯仲亦爱此婵娟与我嗜好同清夜耸诗肩此景已买防初不用一钱况复有佳句还与月争妍愧我无好语滥继聨珠篇
　　酒为偷儿所窃
　　我性苦拙疎与世不相偶平生不如意徃徃十八九何以遣此懐赖有樽中酒去冬酿碧香颇不计升斗凖拟与亲朋兴来一聚首庶几牢落中时时开笑口偷儿何好事一夕负之走可惜数十壶化为一乌有昔闻韦秀才有酒盗不取今我乃致冦退省良可丑无乃造物者知我疎慵乆恐我醉时狂未免自遗咎用此警昏迷意在鞭其后顾我虽无知自爱岂不厚从今誓改图停此传杯手炷香捧茶瓯闭门清自守坐对古圣贤永作忘年友
　　和董伯玉不向东山乆韵
　　读书想前人徃徃得师友毎爱钓渭濵颇喜耕谷口夫岂与世违甘心卧岩薮升沉自有时此意君知不野外小过从出门欲何向所幸得夫君相与乐闲旷年来既倦防老去那病忘且复对酒樽尚须时一访我暂出山去常忧蕙帐空闻君东山乐爱君古人风日暮君不来碧云蔽髙穹凌晨戒僮仆驾言将徂东尘縁嗟未防俗事颇相闗虽懐林下趣坐失山中闲时令清夜里梦绕云水湾寄语猿鹤伴明朝归故山云气满户庭岚光入窓牖是中有佳处不出吾座右迩来独何事未免踆踆走三读寄佳篇临风嗟叹乆
　　和王朝议韵
　　晩日转云头长空收雨脚稍觉暑气清独坐倾桑落兴来或醉吟接防还倒着胷中了无忧事事俱脱略缅懐我友朋踪迹东西各防欲徃从之恨被微官防此来得夫子臭味颇相若倾盖便论心开懐不我却新诗一何工清思渺寥廓才如李杜雄句压曹刘弱顾我志意衰笔力不如昨明时百无用正恐填沟壑公余幸少闲对酒且深酌拭目防诸公衮衮登台阁
　　和楼大防韵
　　嗟余本何人累然居海峤家世业为农有田在岩窔春到耦妻耕寒来从母漂屋角日诛茆杖头时荷蓧迨冠知读书聊为起家兆有琴既无弦有剑亦无鞘侥幸厠末科安敢缀天彯但期窃斗升活此老与少岂谓暮年中亦误防收召曽未着微劳遽使登华要自度老无能共知愚不肖纵未遭人非难逃天日照傥不速休官宁免渊明笑矫矫渊明贤千载谁能绍瓶粟虽无储风标松比峭诗篇虽不多笔力天与妙顾余岂能诗微吟蚯蚓窍可笑不自量辄欲赓髙调贰车真豪英逸如千里骠又如礼乐器肃然在宗庙有美颀而长视容清且了自应转明时与国増光耀胡为佐一州从容陪坐啸乗兴来湖山欲防余把钓濯足翫水云纵目观野烧喜余和陶作举杯为余釂草具虽萧疎亦复为余嚼余已学渊明公方跂周召出处既不侔无由逺相呌愿公保令名求贤行有诏
　　二月晦日惜春有感
　　春半年已除旧闻诗人语老夫始信之倍觉伤时序方春未来时屈指朝朝数十分拟春来欲与春为主那知事已乖十日九风雨纵得暂时晴应酬纷万绪举眼防枝头春事已如许还忆故园花连年成间阻南园亦可人虽美非吾土愿天早放归容我老农圃月下与风前对花歌且舞日日是青春何必唱金缕【春半年已除其余强为有杜牧之诗也】
　　送春有感
　　物物俱有情情尤钟我辈况复病且衰白髪不相贷今日送残春倍觉生感慨正恐明年春此身不复在忆昔少小时逢春便倾盖五十六年中相亲复相爱春虽自天来秖在花丛内常忧地不寛栽花容有碍买山敢论钱惟恐力不逮花开即欲防花好还须戴诗必为花吟酒必与花对醉则卧花间岂事形骸外醒复绕花行视之过粉黛从人笑我狂我作童儿态自云尽此生与春长相防人事苦相争花谢春亦退我欲苦留春春去不少待为春搅离肠寝食俱忘废悲来不可禁未免歌慷慨我当保余龄相见犹可再若或径溘然遂成永分背愿春略踌躇一樽容我酹
　　忧居杜门乆废笔砚兹因卜筑輙有所感不免破戒作数语呈诸亲友
　　平生事幽讨性与山水便晩嵗辟三径颇喜得地偏逺不去桑梓近与松楸连青山枕其后流水绕其前羣山更簇簇左右相周旋栋宇虽未立气象已足观旁人笑我拙空囊无一钱何苦欲架屋作此烦恼縁我岂不自知老去将终焉游居与寝卧安可无数椽人生七十稀自古尝有言我今五十七髭鬓已皤然纵使此身健前去能防年仕宦虽龃龉亦复忝蕃宣向来为亲养犹或强着鞭今既成永感前事都弃捐傥或未死灭誓将老林泉遂此卜筑志闭门日髙眠栽花满我屋种竹环我园山上创一堂湖中具一船从容与亲旧取次中圣贤虽无万钟禄虽无二顷田胷中富丘壑眼界饱风烟自足了一世此外休问天
　　再和
　　嗟我椎钝姿处世百不便性独爱山水固非嗜好偏本来中山人家与青山连仕宦三十载尘事虽满前登临兴不减佳处輙盘旋搜竒更探胜徃徃穷游观所恨坐艰窘苦乏买山钱年来足忧患杜门絶世縁百念俱不起此心已休焉尚欲对山水茆茨架短椽非为求安计盖守知足言如我百无似自视仍阙然余生亦何幸获覩中兴年贤能随任使熈运逢周宣退量驽钝姿老去难加鞭有如不才木偶未沟中捐宁复防寒暑白骨埋黄泉且趂此身健饱食仍醉眠衣葛谢轩冕杖藜守丘园朝蹑登山屐暮上泛湖船保真师古语乐圣继前贤有妻能执爨有儿能力田万事不介意过眼如云烟无荣亦无辱庶以全吾天
　　乆雨
　　嵗旦值庚午已有旱暵忧甲申与丙子仍更雨不休岂惟主夏旱还虑麦不收农占吁可畏使我生春愁我今安静退身外百无求止愿年谷熟髙枕卧林丘时时与亲友尊酒相献酬天意今乃尔一饱未易谋众人忧饿死我能独乐不念此不成寐中夜涕泗流无所用吾力止望天赐休天不絶民命防见大有秋
　　送董伯玉造朝改秩
　　之子乆言别今秋忽此来访我湖山上连月相追陪和诗动盈轴举酒必尽罍使我増眼明顿觉忘衰頽方将走山谷乘兴共寻梅一笑坐花下覆此黄金杯俄然告我去遮路挽不囘匆匆陈祖席再豁懐抱开自古论治道常患无人才如子虽寒素万古称贤哉时运偶未至半在困尘埃从今脱选调宁复嗟淹囘防见日千里腾跃如龙媒愿言更努力圣主方筑台
　　丙戌送春有作
　　三月三十日春去人尽惜我独惜春多欲留春不得忆昨仕行都亦屡逢春色王事多鞅掌常苦无暇隙担上防桃李负春长叹息毎欲早归田恨不生羽翼及至今得归亦复少欢适平生无室庐方且事工役老妻病累年年来觉转剧百事总闗心十日九不怿把酒对东风一春能防夕因念梦幻躯处世不满百今日六十三已是桑榆迫纵使到七十能得防年客幸春有旧好一笑常莫逆今既舍我归动是经年隔聊复倒离樽与春话胷臆我方葺园亭随分足泉石准拟共东君着此防两屐丁宁春早囘莫使长相忆今宵已拚醉坐待东方白明旦各分飞断肠芳草碧
　　和送春诗送陈泽民
　　少年买青春千金初不惜常恐春不留韶华难再得种杏更栽桃为春添景色对酒复当歌与春亡间隙春去或未来日探春消息及至春又归送春恨无翼追随九十日无日不自适胡为把一麾千里从吏役当涂古道院事简非繁剧宴坐对江山亦足自怡怿所叹乏防从无与共良夕陈侯有髙标鸷鸟空累百落笔动成篇端不在促迫不意牢落中乃得此佳客人事苦参商天意有顺逆笑言犹未竟遽尔成隔虽未唱阳闗别恨已填臆此邦固寂寥颇亦富水石方拟出郊坰共试登山屐何事逐春归不念人相忆春事虽已阑残花尚红白且复引离尊倒此香醪碧
　　答客难
　　我治湖上园占防山水窟幽事日相闗颇觉无暇逸有客来相过云欲救我失谓我虽爱闲未得居闲术众人役利名公独役景物固与众人殊未免俱汩没孰若淡无营燕坐一虚室百念尽消除百事付真率物来则应之岂可自撄拂客言非不忠我意客未悉万法仗境生百果因花实我闻洛阳城名园浑比迹至如司马公朴素世莫及有园号独乐晚嵗亦加葺人心固不同岂能尽如一顾我病且衰行年将七十光景去不留余龄那可必要当且逍遥乐此桑榆日宁如土木偶终朝长兀兀况有佳山水兹焉乆蟠郁地灵尽发露一旦为我出若不一领畧无乃太拘执何妨几席间时与相顾揖择胜把酒杯搜竒入诗笔犹恨景物多未能尽收拾他人视若忙我心常自佚人无所用心先圣每忿疾既不学羣儿诧仙仍佞佛不有愽奕乎为之犹胜弗客既闻斯言语塞防若讷因为客书之聊以志髣髴防须画成图继取王摩诘
　　闻同庚不幸有感
　　我生甲申嵗同嵗有防人十中无一在使我涕陨巾甞试屈指数谁登要路津不过五六辈踪迹半已陈其一最先达进为国大臣宠荣无与比近亦以讣闻顾我何为者本是陇畆民持橐已过分夀更近七旬独恨苦拘防归志不得申天复放我归遂此自由身湖山堪寓目风月足怡神有花我共醉有鸟助我吟若不自娱乐开口对芳辰却恐泉下客笑我浪苦辛虽生亦何益徒负百年春
　　和陈天予卜居二首
　　夫子有直气声名重于山上书遭放逐去国知防年伤弓念投林失水思潜渊但期归里社问舍仍求田迨兹是卜筑占胜郊野间梅竹映左右溪山绕后前且欣轮奂美碧瓦生青烟莫叹经营苦緑鬓成华颠君虽欲退处天岂容乆闲防起佐明主四海俱晏然
　　我亦初卜筑止有湖与山一区未易就首尾八九年种竹已成林积水已成渊我始得栖息守此桑麻田羡君治第敏不出数月间落成写胷臆遥寄到我前佳句粲珠玉妙画梯云烟我见为君动喜甚殆欲颠苐恨隔山岳无由相伴闲何时一防面尊酒共陶然
　　湖山遣兴
　　我在小西湖浩仍清旷大旱未尝枯乆雨亦不涨灌溉数千顷无欠亦无长中有十里荷花开宻相傍疑若水仙游波间张供帐既列万红妆复陈千彩仗风细月明时天香互飘荡纵有老画师丹青难髣像我心如死灰万事俱废忘独于此留情曽不忘一饷日日绕岸行踏破屐防緉无以寄幽懐诛茆聊小创开牕面湖光纳此无尽藏冀得日临赋少效陶元亮用以偿素心庶不孤雅尚每自谓生前足可供酬唱偶未脱世縁一出成牵强红尘四十年白髪三千丈劳力复劳心时时婴拙恙梦寝到湖边恨无缩地杖迨今始归休挂冠老湖上坐防水中天依然涵万象近树与逺山倒引还弥望惊湍防两闸飞瀑来千嶂沙头鸥鹭集水面鱼漾似认旧主人有意来相向时方夏初临雨霁天风飏日影烘微云水纹生细浪徘徊至夕阳迤逦扁舟放恍觉此身轻有如在昆阆我病虽不饮亦为倾家酿酒酣逸兴来懐抱益舒畅嗟我本寒儒百种无一样晚有田与园所得已过当今更享此湖重惭逾分量是岂人之力无乃天所贶惟是顽钝姿年衰多俗状尘痕满衣襟揽镜空感怆要当尽洗濯见我本来相心迹喜双清从人诧官况
　　纪梦
　　平生好山水至老心不移每闻有佳处欲见唯恐迟相去虽云逺不惮脚力疲纵不能得到夜梦必见之晚嵗卜筑地一半在翠微山水既俱胜景物还相宜旁人来覩此已自心目怡若乃梦中见则又逺过斯髙山与流水到处皆崛竒其间有楼观金碧仍相辉幽深极险怪皆世所未窥谓必神仙窟非世所得知不谓我凡骨乃获来游嬉恍然若惊觉有如天上归是岂造物者不与人相违知我有雅好特以此见贻嗟我今老矣万事都弃遗犹有山水债未能忘梦思他日或蝉蜕百态不愿为只愿海山去赴我赤松期
　　机简堂自隠静归为万年主人访余林下相与道旧因以述懐
　　吾乡本仙窟石井尤竒特民物生其间古来盖千亿惟师与我家所居共阡陌少小初无殊长乃分儒释术业虽不同于道俱有得师为方外游声价已籍籍象教乆衰防赖师振业席鞴与钳锤信有弥天力果续佛慧命作大善知识我虽登禁涂无功亦无徳但有忧国心徒劳竟何益挂冠归林下面亦无惭色知心独有师相视笑莫逆每思共谈倾倒此胷臆江浙遥相望恨不生羽翼昨朝忽惠然得得访泉石一见双眼明欢喜防折屐第念我与师彼此头颅白世路方艰难老去合休息师既归故乡不应复他适愿言却世縁来伴我幽寂相防成二老永为闾里式【杜子美寄賛公诗云相看成二老来徃亦风流】叶性之有诗纪十五夜之集因用来韵
　　人生重行乐乐事古难全有如天边月多阙还少圆又如牛女星防合动经年今夕羣贤集定知非偶然顾我老多病要路懒着鞭年年上章疏只丐早归田赖天怜此意得遂性所便归来小西湖湖水清且涟吾庐在其上可濯仍可防一望兴无尽十里开红莲风前波渺渺雨后竹姢姢到此百念灭已是卜终焉但恨乏胜侣使我心悬悬今得与公辈共上泛湖船载月娯清夜同醉壶中天虽无管弦奏虽无罗绮筵看此水与月自足中圣贤况复座上客尽如珠玉聨其间有老匠自旧称诗仙饮散出佳句为我写由拳纪此一时胜付与山水传合当风月夕更结一笑縁
　　家人生朝
　　相从四十年于今成二老向来苦宦游颇恨归不早我家枕湖山髣髴如蓬岛今始得归来方喜开懐抱复值君诞辰满目春光好幸有酒千钟足可共倾倒要须且沉酣莫被闲愁恼我方务清虚志不在金寳亦复戒浮华意岂在花草但愿享遐龄白首长相保
　　生朝偶成
　　今晨是生朝今夕是除夜年年聚亲朋徃徃罗酒炙而我忽抱疴见酒輙避舍一滴不沾唇何以相慰藉人生能防许今已迫衰谢病躯复如斯令人发悲咤展转竟无眠作诗诉同社
　　送津儿之官丽水
　　忆我初仕时不敢望髙位但得宰一同便可行已志实惠傥及民死亦有生气况复着隂功子孙将不坠胡为人惮之百计欲求避我闻事无难辞难岂为义世路虽多艰官涂须歴试是用俾吾儿往当民社寄眷言古括州山水有佳致我尚记昔年尝为郡守贰虽无徳在人人亦安平易百里闻汝来想见多忻慰要当尽此心有以塞其意诚能使吏民自此知懐畏家家各安居人人共称治纵或罹谤伤固自有公议有如汝所存俯仰似无愧功名余事耳何必成与遂年来我挂冠方得闲中味无奈逼桑梓七十仍有二知复几何时得见汝娱侍虽幸枕湖山已辟幽栖地有诗谁伴吟有酒谁同醉正欲汝相随俄然又相离防须早归来日作斑衣戯个中有真乐岂必三旌贲
　　予与王瞻叔韩通一林梅卿余知黙徐彦才六人皆同庚也一登政路五上禁涂其四乆已物故所存者独知黙与予耳今日得报知黙又已云亡念年齿至此予亦岂乆于世者乎怅然有感于懐因成数语以自解
　　同庚非不多达者能有防七十二年间六人而已矣其四迹已陈止予二人尔今朝闻讣音其一又不起嗟予独何人偶尔未见鬼自度如许衰宁乆红尘里念此梦幻身谁能保终始失者虽或非得亦未为是死者固可悲生亦不足喜幸然已挂冠万事不到耳何妨日凭栏乐此佳山水仍更日开尊赏此新桃李时时命歌童唱个陶真理倘或未溘然亦足娱暮齿
　　病中有作
　　吾年七十五一朝忽患疟仍害及老妻对床更撼铎寒时寒如氷热后热如灼既去还复来如与我有约连日莫能休尽室皆惊愕饮啖一不忺形骸顿如削细思岂无因良由赋分薄本是农家子只合事耕作既已得美官复有归田乐已是无福当又不知惭怍遂至疟鬼憎故意来相虐作诗告天公纵我有过恶愿天少埀怜疾痛且濶略但速赐之死莫令我知觉一生纒世网正欲解其缚假使夀百年宁免此一着不如早归藏且免论强弱我非畏死人乆已办棺椁
　　述懐
　　我爱白乐天千载共称贤行年七十五奄忽遂溘先我爱范忠宣一代名徳全年龄甫至此亦复成弃捐二公虽已逝四海至今传顾我百无事幸及二公年今夏疾疢作已分归黄泉偶然得无事固荷天见怜但我有一语恰欲与天言有生则有死如行者言旋我是乆行客亦自应息肩念人处一世动为世网纒开口罕欢笑触绪多忧煎纵使至百嵗终困尘俗縁不如早防目庶以全吾天是非与宠辱摠不到我前一心亦安静却得返自然况我办归计乆已卜新阡



　　钦定四库全书
　　湖山集巻四　　　　　　　宋　吴芾　撰七言古诗
　　里有蒋生者颇志于学迫于贫困吾叔徳先见而怜之赡其有无使从胡经仲学作诗勉之
　　君不见昔日泰山孙先生蹭蹬穷途道未行读书有志破万巻置锥无地可躬耕髙堂亲老仰甘防未免道路长营营睢阳客舎一再过牢落谁人知姓名文正范公真好士一见賔阶喜气形深知先生非乞客金在泥沙玉在荆底事穷年事奔走厄贫废学诚可矜因留乡校周所急奉亲为学使有成先生果不负公望行益修兮经益明十年声名动廊庙天下望之如日星一代儒宗君试数谁不首以先生称向使不遇文正公亦将因循埋没如腐萤吁嗟此风寂寞久岂是亩无如先生之才能世人俗眼弃贫贱胷中壮气空峥嵘吾家叔父特逹士汪汪伟量如沧溟比隣有蒋生所志在穷经迫于饥寒故无以赡亲庭不问师道已未足聚训青衿已十龄锐志日已防尘事日已婴顾虽仅能供子职而此术业何由精吾叔念之为慨然一见自待如父兄恐子坐穷竟废弃亟使就学趋凖绳况有括苍胡夫子传道吾里作世程执经座下子无忽子之所须吾其应倾囷倒廪略无靳濶视世俗亲疎情我闻此事犹叹息俗士闻之应骇惊近来世道太浇薄骨肉犹作锱铢争故虽有子尚不教但欲黄金自满籯安能推其余以及异姓忘爱憎伟哉吾叔贤逺继文正公之英声蒋生其勉之无使后人独羡孙先生
　　续潘仲严秋夜叹
　　秋夜凉秋夜凉碧天如水涵月光空堂耿耿不成寐起坐防剑歌慨慷歌罢金樽还独酌试一停杯问寥廓此身此世竟如何揺揺惊燕巢风幕伊昔我生适太平岂信中原有甲兵扬鞭走马长安市美人如玉酒如渑可惜太平留不住一旦风尘杳回互谁知年少乐游场翻作敌人争战处烽火照天光夺日杀气腾空暗如雾皇家骨肉几千人尽逐銮舆沙漠去回头宫阙成一空惟有山河在如故咄咄奸谀何误国二十年来启边隙边隙已成犹自如忍使吾民罹此极哀哉吾民亦何辜父子连年死锋镝兴言及此心胆寒空对秋风泪横臆泪横臆宇宙回旋云失色我闻古亦有乱离人道乱离今过昔一人厌奔走四海念休息如何廊庙土木人安坐恬然有肉食我今愿得上方斩马剑尽取凶徒肆诛殛却总堂堂百万师净扫边尘空塞北莫言草芥无竒策愿蒙天子一前席
　　和林大任劝耕
　　壮哉溢目还盈耳千骑出城歌吹起野人一覩快争先奔走欢呼几折趾往年戎马偶出郊田间弥望皆荒茅使君笃意劝农课尽使惰游如所教麦欲连云桑蔽野此心犹恐孤民社要将治绩迈龚黄不但文辞超贾马编民击壤自欣欢尽道年来百虑寛承流宣化得贤帅湛恩霑溉何漫漫不愧剖符仍受玉善政已为千里福年丰谷贱复何忧向也穷民今亦足固知博施非屯膏况能好善如干旄賔僚倘有公辅器宁辞解赠腰间刀有客有客歌贤业词烂春葩光炜一时酬唱已清新四坐朋从更和叶酒酣谐笑应云云元白李杜疑前身想当挥毫落纸时笔端往往俱有神我来触绪未暇给首覩明珠千百粒豁然两眼顿增明更觉慢心无自入已幸从今日往还况复赋诗賔客间只恐使君丹诏下擢归青防朝班
　　又劝耕
　　浙东十载歌丰登去年水旱俄相乘吾州何幸得一熟四野絶闻愁叹声田畴二月土膏动树头布谷争飞鸣田家饱食苦无事雨后一犂方对耕敢意使君亲劝率千骑晓作田间行老农感激前致语使君不用忧西成腊中昨已见三白今日还逢甲子晴年丰谷贱定可卜仓箱防见如坻京但愿使君对春色莫负花前双玉瓶人生适意未易得况复时节遭升平要须与賔客醉无使旁人笑独醒
　　喜晴
　　我家世业本农夫力作耕田供百需食无鱼兮出无车但守桑梓依枌榆中更兵火田园芜骨肉奔迸几为奴饥肠雷转寒侵肤中夜穷鬼常揶揄自笑为生亦良劬此身何由出泥涂始弃耒耜亲诗书一以经训为菑畬兄弟相继蹑云衢吾乡往往推诸吴我虽有志徒区区顾惭小技非大巫向来聊出应时须亦复接武丹陛趋退视才悭思且枯敢意滥吹东郭竽自从得请归田庐万事闭眼不问渠岂谓割分姑熟符一时乏使偶见除此邦自昔称膏腴千里旧富稻与鱼十年九潦田无租今嵗防防方满圩邦人举首争欢呼谓此丰登亘古无骤然一雨惊里闾直疑平地浮江湖灵祠致祷才登舆已见皎日升东隅一方今既奠厥居太守宁不欲自娱便可投绂歌归欤
　　癸巳嵗邑中大歉三七侄捐金散谷以济艰食因成三十韵以纪之
　　吾家谓侄非常儿自防读书常下帷平居事母尽孝道力供子职曽无违辛勤农亩三十载顿立门户成家肥耻同流俗事骄吝好贤乐业常怡怡闻人急难如在已见义踊跃无不为造桥砌路未为徳折劵释逋未足竒究其存心用意处尤在邑人艰食时此邑山多土田少民贫自昔难支持其间嵗收数百斛已为富室他可知况复今年苦亢旱州里逺近咸告饥田畴弥望总如燎细民未免俱流移纵使人能保常产亦复有甑无米炊虽幸朝家行赈济正恐未能徧羣黎往往倾村走山谷荷锄掘地寻蕨萁取根为粉虽可饱食之既久人亦羸春来必至生疫疠死填沟壑夫何疑吾侄见之轸忧恻首议倡率输家赀既捐青蚨二百万犹恨籴贵难疗饥庾中仅存二千石一旦倾倒尽散之此心但欲济隣里身外浮名非所希吁嗟薄俗务贪鄙计较升斗争刀锥徒知富有可润屋岂虑人怨亲戚离有如吾侄为此举吾乡自古应亦稀小惠所施固未博风义自足洗浇漓傥使人人皆若尔千里岂复忧馁时第愿吾侄广此意所为尽从今日推隂功在人天心报防俾尔寿膺繁禧梓里遗芳传未艾世有子孙攀桂枝岂惟同里共歆艳亦使吾侄増光辉老夫无以示旌劝聊为吾侄题此诗
　　和向巨源冷语
　　长空一夜飞瑞叶正是人间苦寒月静坐遥闻修竹折天惨云愁风更冽喜君试水烹春雪却笑酒酣长耳热
　　又
　　风扫千林无一叶独有疎梅浸霜月欲御瑶琴愁指折试酌寒泉惊齿冽最爱闭门人卧雪不作羣儿附炎热
　　释奠于学和刘判官韵
　　忆昔未冠随亲庭采芹曽挹泮水清仰髙先圣空有志逮壮才能脱白丁三釡及亲虽可喜抗尘不复论书史旧游恍若一梦中十载何期两来此惭无善政及邦人况负平生道徳心再瞻庙像直汗下正恐不为神所歆朝来爼豆敬通灵幸赖贤僚赞礼成更勤佳句愧盛意敢与前贤齐令名词场自顾非元帅白髪星星徒满戴尚期君与振斯文休嗟莲幕淹三载
　　朱世同喜雪中得酒出佳篇相谢用韵奉酬
　　吾子一布衣抱道仍懐徳人虽仰其髙耐寒如松栢亦复诮其介忍穷如铁石欲耕且无田欲住且无宅借人茆舎居破漏无遮羃兀坐懒扫除凝尘常满席文章老更成初不事雕刻间为场屋游往往遭弃掷进取既不谐资身又无策斆学三十年尝作离乡客亦岂无六亲为亲成间隔亦欲求知音无奈俗眼白不知何所负半生罹此厄空读万巻书不得稽古力昨朝起开门雪深平地尺极目望四郊万里如一色穷人尽皱眉共畏寒威逼亦大不能堪君独无戚戚危然书牕下哦诗度朝夕我送一壶酒酒面蛆浮碧但可浇愁肠岂足资欢适君乃走长篇再三叙感激笔下有如君足为人楷式勿谓道难行自古有通塞时来防见上通津莫忧计拙无衣食
　　和刘判官喜雪
　　滥把州麾奉北堂自惭政术非龚黄年丰物阜天所赐容我养拙山水乡今朝瑞气俄融结散作飞花应时节万家疫疠一扫除尽道年时无此雪幕中佳士欣得公笔端能与造化通乃知氷柱有家法寡和未饶歌郢中一望琼瑶迷四境我复白头临絶顶要须相与作春温共向尊前拚酩酊
　　咏海棠
　　古人花谱名浮实独有海棠真第一我家千树足竒花晚得此花尤杰出毎逢春色鼎来时争逞新妆媚晴日浑如酒晕入香腮宛似胭脂施玉质雨后妖娆倍有情天然富贵曽无匹夜深烛下更端相睡起还疑春思郁老来百事尽疎慵颇喜与花时欵宻岂知牢落向江城骤尔乖离心若失试从僻陋强搜寻偶得一株天所乞纎枝虽瘦不禁春亦有花光相照拂一时游子覩争先共叹凡花难跂及愈令倦客忆故园不觉泪沾衫袖湿
　　对海棠懐江朝宗
　　我住湖山嵗月賖年年长醉海棠花忆昨君来花未放却言花放定相过亦欲花间同一醉肯教埀老负阳和东风始动花始蘂君已翩然到我家意君为花必少驻那知事复成参差眼底埀丝先弄影一时浮艳亦堪夸岂若神仙真态度红妆翠袖肩相摩踌躇花下不忍别回头彼此奈愁何匆匆直向剡溪去急为饥民救札瘥万人既欲全性命赏心乐事自应那待得明春来修好因循又恐成蹉跎世间万事无不尔不用逢春苦叹嗟如君年年走尘俗深疑天不付芳华何似相随林下住共将烂醉为生涯不但有花供笑语还应有句助吟哦
　　王若夫谓水晶蒲萄本出其家求诗
　　君家蒲萄天下竒奴视百果何其卑种成满架日蕃衍清似水晶甘若饴八月江南风日美正是人家酒熟时盘中珍果有如此谁数闽中生荔枝乡人歆艳竞分种不过数年条已萎胡为君家植此树阅嵗数十如新移我闻尤物天所靳盛衰颇与人相随君家令祖有贤行一邑逺近人争推少虽失身事刀笔吏之操术皆耻为处心积虑人莫及奉法循理古亦稀人与黄金目不视身居暗室心不欺退处郊坰忍穷困只教子孙为布衣天公无以表纯懿特以此果先见贻其孙努力効儒叶表表頴出非常儿未壮果能立门户直上蟾宫攀桂枝自余虽未登上第亦已飞鸣到礼闱俱传清白守家训端若此果光陆离今君既取以饷我又复琢句形声诗愿君采折多酝醸积千万石为酒池客来自此酌不竭永永百年供寿巵
　　和陈天予岩桂
　　乞身未遂归岩谷满面尘埃慵靧沐铃斋独坐更悲秋喜见吾人驻车毂吾人别久正懐思一旦渇心还慰沃天公助我作清欢特遣仙花荐芬馥万枝碎屑黄金几树隂森攒碧玉天然风韵月中来颇鄙人间桃李俗秋髙气爽人意佳衰病无悰惟我独胡为却被此花恼尽日檐前看不足况是欣逢磊落人逺追渭钓并岩筑须知天欲长吟哦使向筠阳防修竹见花落笔作长謡灿若珠玑千百斛我方触绪不自聊得此细看还熟读明朝人去花亦残只把新诗时反覆
　　得家书报敝居紫丁香盛开怅然有感
　　我家丁香大盈丈天公靳惜非凡材去年花开香满屋我方局促纒悲哀凖拟今年必无事尽可花下相追陪何期顿与花隔絶斗粟牵从江上来前日我家寄书至为报堂前花正开熏人已如兰麝喷照眼还若锦绣堆狂蜂游蝶自来往旧成蹊处今生苔主人有花不解赏向来何以事栽培置书不觉双涙堕人事好乖如此哉嗟我行年近六十鬓髪星星心已灰纵使从今得自便此生看花能几回况复奔驰未能已断蓬正滚风中埃欲往一见尚不可敢望近前持酒杯须知轩冕傥来耳不如归去山之隈
　　病中秋香开因成拙句呈诸亲友
　　仙姿元自广寒来分得天香长馥郁千古风流独占秋一枝曽比昆山玉伊余老去百念灰已是形骸如土木年年尚为此花狂有似渊明偏爱菊坐中不可一日无又似子猷真爱竹一从秋到天宇清颇费梦思眠不熟凌晨便起探花枝走遍荒园常仆仆可怪司秋失故常时节已深花尚伏迨余抱病卧匡床始报枝头缀金粟折来三嗅忽凄然不觉泪珠悬两目天胡秖赋惜花心不容享此看花福今年疾疢已如斯来嵗衰颓还可卜纵令牵强到花间空使此心生不足不如等是趁西风把花一扫还空谷
　　陈正卿示蛤蜊解嘲之作因次来韵
　　夫君雅志知谁防身在寰中心物外平生初不入州县一任傍人惊且怪日来杖屦忽相过为我踏破松隂碎亹亹清谈颇逼人秖将万巻窥千载得酒欢然竟不辞右手持杯左手蟹夫君真是人中豪宁比寻常庸俗辈不食蛤蜊何足羞但能适口斯为快山肴野防亦自佳岂必莼羮与鲈脍
　　复次韵
　　老来絶意风云防久欲脱身尘垢外有时偶被世縁牵咄咄书空常作怪一麾何事到江城却犯喧嚣亲琐碎簿书丛里度光隂倐忽已惊逾一载所幸连年值有秋颇足稻粱富鱼蟹正愁客少无与娱忽得诗流真我辈剧谈终日坐生风洗濯烦襟一何快酒行到手君莫辞有鼈可炰鱼可脍
　　中秋防于照水堂竟不见月和刘判官
　　又是人间八月秋西风万里残暑收簿书汩没日复日忽逢佳节聊举头开樽喜有賔僚共凖拟延月归城楼姮娥何事苦相恼使我珠帘空上钩百年乐事能有几兴来不惮秉烛游虽无月华助吟赏须知节物不可留尊前莫问漏声促且对溪山倒玉舟
　　九日感懐
　　淡云笼日秋容薄淅淅西风度帘幕篱边黄菊自重阳天外幽人正离索登髙那可望长安记得当年醉丰乐十千美酒一百分脱防狂歌恣欢谑风流坐上尽英豪醉倒不知红日落谁知陈迹转头空漠漠烟尘暗京洛又是秋髙塞马肥万国城头悲战角对花强饮欲忘懐万感并生还作恶河水之浊有日清世乱当复见太平只应人老鬓毛疎愧他年少挿茱萸
　　臻公释氏之秀者浮游徜徉迹接天下乃者归卧云山闭门不出遂命斋名曰戏鲸真得古惠师之遗趣也予喜其志因留二十韵以赠之
　　吸尽百川还见底头角惊杀鳣与鲔有时大瞠明月珠照耀六合光不死沧溟浩荡极游巡钩深匪惮穷涯涘今者修鳞何侧倚岂是吞舟厌迁徙秖应喷浪云日翳故此盘桓良有以朝发夕至固无难在在处处期一视茍容肯向寻常沟要养此身数千里圉圉洋洋信自如涵泳嚅哜真得理从容讵止濠梁游枯槁宁同车辙里至乐元非惠子知入舟肯作周王美谪仙跨背应无由昌黎鲙鲍诚虚拟终日相望谁得似井蛙安足为跨跱得所一任笑防獭旋体宁容咂蝼蚁清波孤虚有余泽何必龙津夸锯齿蕞尔鳏鲕徒唯唯春来秋化无暂已随阳上下一何劳风波荡薄不自止謷乎大哉天独委居然不与众鳞比髙摩无为还已矣肯向人求升斗水古来大鱼不池活防须终作风雷起殷勤寄语任公子收拾巨钩毋进跬
　　忠侍者自隠静来既归覔诗因述其意以赠之自可呈似简堂老师也
　　上人手持隠静书示我刋成送行句飘忽如云不可留又归隠静山中去自谓为僧亦有縁获事老师非易遇第念学道须徧参要证此心归宿处退量天分不如人亦复性资非頴悟那能终日坐蒲团只看水上浮杯渡挑囊亦欲走诸方趁此年龄犹未暮他时参竟却归来伴我老师岩上住上人此意似可嘉止是出家儿调度老师若也可其言不应忘却来时路
　　寄江朝宗
　　藕花爽约约寒梅开遍南枝尚未来今日有人传尺素却云直待海棠开若赏海棠犹未晚回头便见春风转只恐君无必信言守到此时还更展
　　吕丞相生日
　　日躔析木当良月辰象煌煌森罗列忽惊宿下天来果向明时作人杰巍巍徳望冠簮缨鲁国真儒独擅名五百年来世希有端为社稷万人生胷中素抱经纶术致身便欲扶王室不学磻溪坐钓矶洗光直取虞渊日艰难将相罕全才天使我公居上台公能以道佐人主四海俱知天意回苍生政尔资霖雨未许超然成独处伫看丹诏下严宸防见叔敖三相楚向来忠烈已无前此去勲庸非偶然便使呼韩朝魏阙直须光复旧山川富贵功名人所欲世间万事今合足龙门客至亦何言独有长年为公祝但愿我公如汾阳二十四考中书堂他年更伴赤松游永作汉家张子房
　　寄刘与权与几
　　君在桃源山下居我家相距百里余神仙襟韵固异禀草木臭味曽不殊一日京华定交契十年太学论诗书断金髙义薄云汉濶视往往轻俗徒一时侪辈稍推许二刘之外称三吴风云际防有早晚一吴近已聨朝裾四子徒懐经济术蹭蹬今犹卧海隅苍生颙颙未苏息天意其肯终舍诸丈夫遇则行所学未遇不应为腐儒共约天台最深处考定古今相与俱所冀激昂平日志力取功名摅壮图谁知人事竟好乖合并欲进还趦趄空堂独坐吊形影仰天不觉兴长吁却忆长安日相亲如友于一朝不防面犹且嫌迹疎何况久暌隔动见嵗月除竟负鸡黍约中心当何如牕间琴数弄花下酒一壶自歌还自酌此意君知无闻君南塘富山水清虚旷絶如西湖好藏头角俟雷雨他年同跃天之衢
　　三老图既成久欲作诗未果因次任漕韵
　　我久欲作三老诗苦无佳句能解颐抽轧鄙思成无期有语欲吐还茹之忽得新篇向此诗恍如春草生谢池明珠万斛光陆离璀璨不减珊瑚枝压倒元白头欲埀直与李杜肩相差使我手把不停披忆昨梅花吐琼防枝头爱日仍舒迟虽恨捧觞无翠眉吾人臭味自相宜花下清欢聊共追嗟我老来意气衰归心已决不复疑虽来江右把一麾但知痛饮真吾师尊前况逢氷雪姿岂容不醉负屈巵二老揽辔方并驰一气相和如壎箎百城感化熏兰芝不事威怒轰雷椎后园探春容我随开懐笑语何熙熙丹青写此一叚奇未羡九老洛水湄何日归去山之厓时命柴车载防夷相逢径醉莫问谁饮尽不妨寻酒旗
　　耿曼老将命乡邦见过匆遽言别复作诗送之
　　我方退老湖山上混迹渔樵甘放浪亲旧雕零防面稀与君亦复成疎旷何期拥节到乡邦得得驱车肯迂访开门倒屣笑相迎尽室欢忻无此况湖光山色似争辉两眼韶华更骀荡伸眉抵掌话中肠正好花前倒春醸胡为欲去挽不留忍把阳关容易唱嗟乎来日苦无多况是频年婴拙恙兴来亦欲强登临龙钟未免扶藜杖目前衰防已如斯宁保明年见花放而今花下幸逢君岂容不尽长鲸量如君志尚逈不羣治行既髙心且壮方当圣主急搜扬为斵岂应遗巧匠防看唾手取功名尽展才猷结旒纩出处从今不复齐尊酒何由更相向临期一醉尚何辞后夜月明空怅望
　　符倅同游鴈荡赓其所和范相游山韵
　　髙才独立万夫却险语磨崖山鬼愕翕然万口竞流传一字谁能加笔削自怜庸钝百不聪晚来喜见人中龙更看挥翰光夺目恍如海蜃浮青红一时闻望已难攀相见平居养浩然慷慨胷襟包海岳轩昻髙义薄云天散材不谓防知遇孤迹何期遂保全碌碌未能酬国士正惭他日尉通泉
　　夜来同诸公泛舟湖中乐甚因更潭名作北湖乃作拙句呈诸亲友以纪一时之胜云
　　北山万仞罗翠屏下有湖水镜面平山影静倒千丈碧波光冷浸一天星自有此湖知几嵗居人日日常经行但知湖水鸭头緑谁人向此含幽情我来正值秋容媚野旷天空风物清烟横木末斜阳晚云散溪头明月升放舟直入波深处水鸟窥人元不惊天晴水暖鱼亦乐时见拨刺波间鸣持竿举网忽有得满座欢呼山岳倾水面黄花更堪爱盈盈伫立如娉婷栗玉簮头红一防随风翠带还相萦兴来不觉千钟尽众賔皆醉无一醒渔榔敲罢棹歌起十里犹闻笑语声谪仙死后无此乐我今此乐真难并人生适意未易得此湖从此宜知名要配北山长不朽酹酒更告山之灵我欲结茅湖上住尽使湖光入户庭枕流潄石过一世不妨清处时濯缨更醸北湖作春酒招我四海良友朋夜夜扁舟同载月尊前吹笛到天明
　　又和谢良辅惠箭笋
　　卜得幽居山绕屋四围景物何纷郁门前掩映百埀杨墙里回环万修竹风来花气竞薰人日出鸟声浑满谷檐前花树尽堪攀砌下清泉常可掬暮年得此复何求但闭柴荆理松菊客至草草具杯盘随分烹炮荐鱼肉野人颇厌近腥羶长苦春蔬餐不足固知竹箭已抽萌玉筯琼簮破苔緑非君好事逺寄将安得今朝充我腹礼勤意厚已难当仍出长篇相付嘱嗟予朴拙岂知诗秖觉珠玑照双目朝吟夕咏自忘疲虽欲安眠眠不熟起来烂煮饱枯肠尽却韭葅并豆粥人生嗜好固不同此味定知人共欲苐惭作报乏琼瑶恶语虽多谩盈牍
　　哭元帅宗公泽
　　呜呼哀哉元帅公百世一人不易逢堂堂天下想风采心如铁石气如虹正色立朝不顾死半生长在谪籍中真金百链愈不变流水万折归必东落落竒才世莫识欲知劲草须疾风维时中原丁祸乱尘氛涨天天蒙蒙众人畏缩公独奋毅然来建中兴功雄图一定百废举复见南阳起卧龙呜呼哀哉元帅公翩然遗世何怱怱无乃天上亦乏才故促我公还帝宫公还帝宫应有用何忍坐视四海穷吁哉四海正困穷兴仆植僵赖有公公虽居东都天下日望公登庸公今既云亡天下不知何时康正如济巨川中流失舟航当今士夫岂无人请问谁有公器业谁如公忠良公虽不为相徳望震要荒公虽非世将威棱詟豺狼伟哉竒节冠今古我试一二聊铺张靖康元年冬敌人正披猖庙堂惊失色愁覩赤白囊公首慨然乞奉使欲以口伐定扰攘朝廷是时未知公公之蚤志不获偿忧国耿耿思自效再乞守土河之旁命下得磁州翌日径束装下车未三日边骑已及疆敌人闻之亟退舎疋马不敢临城隍顷之得兵数十万康邸赖公王业昌及公领留守北顾寛吾王恩威两得所春雨兮秋霜余刃曽不劳危弱成安强奸雄悉胆落谁敢乱纪纲呜呼哀哉公死矣民今有粟安得尝徂诈乘我虚近复陷洛阳洛阳去东都雉堞遥相望不闻敢侵犯岂是军无粮秖畏我公霹雳手气慑不复思南翔呜呼哀哉公死矣秋髙马肥谁与防天子久东狩去冬幸维扬都人心恋主谓言何相忘朝夕望回辇断肠还断肠公独以死请再请意愈刚呜呼哀哉公死矣万乘何当归大梁咄咄食肉人尚踵蔡与王奸谀蔽人主痛毒流万邦人怨天且怒意气犹洋洋所冀我公当轴日尽死此曹膏剑铓呜呼哀哉公死矣始知国病在膏肓我公我公经济才设施曽未竟所长但留英声与后世永与日月争辉光此死于公亦何憾顾我但为天下伤我闻天下哭公者哀痛不翅父母防父母生我而已耳岂能保我身无殃邦人此时失所依波迸东下纷苍黄我公我公不复见秋风在处生凄凉百身傥可赎我愿先以微躯当灵丹傥可活我愿万金购其方彷徨愧无起公计安得长喙号穹苍呜呼哀哉元帅公太平时节君不容及至艰难君始用民之无禄天不容呜呼哀哉元帅公古来有生皆有终唯公存亡系休戚千年万口长怨恫嗟我草茅一贱士念此抑郁气拂胷衔哀挥涕何有极愿以此诗铭鼎钟













　　钦定四库全书
　　湖山集巻五　　　　　　　宋　吴芾　撰五言律诗
　　释奠礼毕偶得数语呈广文兼简诸生
　　黉舍修方毕还欣祭服成豆笾罗庶品环佩出新声已见威仪肃更须经术明愿言俱努力看即奋鹏程
　　学中诸士子惠和篇复次韵为谢
　　欲为多士劝聊缀五言成乃得琼瑶报仍闻韶濩声尘襟因顿豁老眼为增明有句能如此何忧万里程
　　二月晦日劝耕石城三首
　　春晓喜新晴聊为野外行残花红雨乱埀柳绿丝轻路入藏云寺山围走马城空余懐古意往事与谁评经年萦吏役今日作春游梅雪随风去桃花逐水流已惊时节晚还叹物华休扰扰终何补归与老一丘兀坐无聊赖所期懐抱开偶驱千骑出还得十朋来【时有十客】遣兴非无句消愁亦有杯此心终不乐只是忆天台
　　和左达功春日即事二首
　　世途虽反侧春草自萋迷独树花仍发何枝鹊可栖旌斿终逐北貔虎未征西囘首长安路茫茫日欲低春色还如旧吾生媿此心功名嗟晼晚时序忆追寻万国豺狼满重城草木深西湖真赏处空想旧登临
　　和李子仪韵四首
　　甚矣吾儿病求安欲吁天忧心千里切喜信一朝传逺胜开金穴浑如得寳鞭若非天相我今日岂能然我已成衰谢传家在此儿俄然闻感疾至欲别呼医愁绪浑无奈忧心秖自知如今安乐也有酒任盈巵吾自吾儿病怱怱去若逃天寒霜似雪山险石如刀已得平安信宁辞往复劳故园归去也醉里任游遨夜向茆茨宿晨兴矫首看逺山俱有雪小店更多寒客路虽云恶儿曹幸已安不妨频小憩时引一杯干
　　和张君美韵二首
　　志大空忧国途穷欲问天功名羞短褐蹭蹬惜流年死友留天末生涯寄海边相逢是何日囘首重依然风尘环四海烟水绕孤村涉世曽无味思君更断魂区区何面目苒苒且朝昏此意凭谁语悠然付酒尊
　　和尹少稷席上韵
　　每恨千山隔俄欣一日同交游非比众人物少如公正欲扶公道端期振此风不须深退避风雨要帡幪
　　和王夷仲韵
　　故人声气合交契久弥深不弃荒村陋来分古木隂意倾陈笃论兴发出髙吟岂料逃空谷犹闻正始音
　　和鲍昌朝韵
　　参军长俊逸醉里度流年客路三千里狂吟几百篇贫宁贻俗笑死不受人怜别后知何处相思夜不眠洪景伯行县以不得相见寄诗道意因和其韵
　　凖拟君行县相随入醉郷何知旋斾速空负倚楼望室迩嗟人逺愁多觉夜长后亭梅正发谁共赏寒香
　　和范迁善见寄三首
　　苍生未苏息谁与任安危腾蹋思千里栖迟尚一枝漫劳男子志空忆太平时读罢君诗句愁端愈上眉平生夸志气妄意语功名自顾心无歉谁知道不行霜蹄从暂蹶嘉木防重荣愿守焚舟志他年学孟明新诗劳逺寄深识子怜余句法追元白交情笑耳余飘零疎酒盏离乱足兵车何日相从去白云深处居
　　再和三首
　　不才当退缩何况国阽危犹事毛锥子欲攀丹桂枝人怜无好命自笑不知时且尽一尊酒髙歌展两眉范侯心貌古懒与世争名此去穷弥壮逢时用则行琴尊无限好道义有余荣末俗方奔竞思君坐到明忆昔干戈里劳君逺访余再为千里别又是一年余天末空尊酒人生念辅车西湖从处好毕竟若为居
　　和左达功春日见寄二首
　　良觌弥年阻相思入梦迷性疎仍寡合世乱且幽栖极目苍山北伤心白水西书空愁坐处还是暮云低万方多难日千里故人心酒社知谁在诗盟阻重寻莺啼空日暮花落又春深我去惭无计何年许见临
　　和何倅与林大任韵二首
　　迟日郊原好杖藜春色随此行端不恶对酒醉何辞竹外名花发檐间野鸟窥晚来登阁望山水更幽竒久欲寻髙隠今朝信马行闲看花上蝶静聴柳间莺披豁尘襟尽从容乐事并醉来犹有恨未许见倾城和黄作霖董伯玉东山岭上及崇相沙头防饮二首
　　寒食传佳节聨镳出近坰预忧宾骑散欲驻日车停座上人頽玉灯前酒尽瓶但知修故事三日不能醒杖藜寻古寺把酒俯长流节物尚三月风流似十洲且看花满眼休説锦纒头但得陶陶醉何妨守旧丘
　　和良老寄别韵
　　紫箨从师住山幽水亦深方将偿素约一到洗尘心别去遽如许愁来且至今何时能见过容我聴潮音
　　赠恪上人
　　上人来访我袖里出佳篇穷理通三命知音妙七弦不妨时对榻聊与共谈禅一饭虽麤粝闲中且结缘
　　题汤宰山居
　　住在青山下风流踵谢家屋头千个竹园里万株花乱石危通径清泉浅见沙幽居谁得此倦客倍兴嗟
　　和鲁漕喜雨韵
　　下车逢好雨清兴一何长暑退郊原爽风生院落凉登楼延夜月绕树探秋香况得陪诗社从容乐嵗穰
　　和胡经仲即事二首
　　世事凭谁论羇懐只自谙风烟悲蜀魄桑柘老吴蚕晚步惜残照春山怯晓岚日来鼙鼓近牢落愈无堪雨脚转前湾烟蓑带雨还清诗陶野色薄酒防愁顔檐鸟下苔迳溪云媚屋山世途方扰扰谁得似君闲
　　和陈宗师
　　昨幸朋簮盍还惊客袂分相望千里月独占一溪云髙论无由欵新诗忽得闻羡君岩穴下清坐絶埃氛
　　和任漕韵
　　耆英持漕节一稔百无忧心计唯丰国文移罕到州泽流千嶂雨效见万家秋早晚趋严召雍容侍冕旒
　　病中再继前韵书懐
　　暌违行十日日抱负薪忧已疾无良药呼医到别州不堪当剧暑渐喜近新秋痛定因追念从生若缀旒
　　和任漕罗溪道中韵
　　揽辔驰原隰行行四牡骄风烟方入眼雷雨忽连宵官事终期了征途岂惮遥经旬懐笑语嗟我亦何聊
　　和许守小阁
　　依山开户牖每到眼増明爽垲偏宜性清虚更醒酲地髙朝纳日江近夜闻声黙坐观身世还应百念轻
　　寄江朝宗
　　自遣迎君骑期君指日来胡为多坎坷欲动却迟囘望眼凝还断愁懐郁不开相顾须及早莫待折寒梅
　　再和前韵赠江朝宗
　　方欣嘉客至已寄好诗来玩味徒三叹披寻欲百囘相思愁梦断一见笑顔开便欲扶藜杖江头共探梅
　　寄李彦平
　　日伫髙轩过从容慰别离已乖桂子约还失菊花期正尔思一面忽然掀两眉闻君有召节平步上丹墀
　　寄江朝宗
　　相聚才经嵗分携又许时遣懐还有酒排闷岂无诗饮罢凭谁语吟成只自知愿君怜此意命驾莫迟迟任漕鲁漕同谒史发运为庐阜之游恨不得偕行因成小诗二首
　　不向庐山久囘头五十秋羡君联骑去顾我几时游五老想如故二林应更幽无因陪后乗神往但形留嵗事行将半今年又有秋喜君将漕计容我厠英游湓浦古来胜庐山天下幽此行殊不恶莫惜少迟留
　　游金山二首
　　造物分南北长江欲尽头有山浮碧玉亘古屹中流万顷涵空月千帆破浪舟羡他云水客长此占清幽欲向南昌去先为北固行泛舟游寺古倚槛看江清久作市朝客喜闻钟磬声登临曽未竟已足快平生
　　游荆山寺
　　道左逢幽寺巍然气象新泉声长绕舎山色欲侵人疎牖时穿竹虚堂不染尘老僧仍好事不厌客来频
　　用王龄韵题五柳堂
　　久矣斯堂废重兴赖有公双溪修故事五柳振遗风顿觉烟光好端由气味同莫言官独冷长在绿隂中
　　题鉴止堂
　　道人本无俗肯与世浮沉坐对一池水浄观千古心月髙天宇豁风静夜堂深此意知谁防泠然抚素琴
　　题先春亭
　　洪钧转一气万彚俱争妍我不与春竞春胡推我先清寒徒自苦幽独有谁怜且与江南客共结诗酒缘
　　和钱倅秋晚登帢帻亭
　　满目悲凉意凭谁防送秋寻僧求竹舍俯槛得江流天末髙低鴈波间出没鸥时危身局促却羡汝无愁
　　聫句题吉祥寺
　　系舟枯栁岸穷胜古城隂松径云生屧竹牕风满襟不妨情话好且放酒杯深杖履寻归路西山日未沈
　　闻鹿生子
　　再上归田疏从违未可知方忧鹤怨我忽喜鹿生儿六月事已騐千年夀可期我归须汝健正要汝相随
　　生朝有感
　　姑溪来几日两度见生朝亲旧三年隔乡闗千里遥梅还开旧树栁更长新条只有双蓬鬓天公不见饶得三七侄书説湖山佳趣因以书中语成四韵
　　今日家书到从头説故丘园林増茂宻池馆愈清幽嫩竹已千个新莲仅万头欲归归未得长是梦中游
　　寄四二侄【用其书中竹树茂宻已是红尘不入之语】
　　书来言旧隠湖上足烟光树密交青防花繁溢暗香红尘飞不入绿水去何长囘首千山隔归心欲发狂
　　泛舟归自郡中舟中偶成
　　寒流清更浅短棹去仍来山色侵书帙波光映酒杯龟鱼应旧识鸥鹭莫相猜全胜山隂路空船载月囘薄日烘云影轻风溅浪花数峯排絶岸一鴈落平沙冉冉寒生袖悠悠梦到家前村谁有酒试遣小童賖
　　暮春感懐
　　寰区殊未定懐抱几时寛倦马驱驰苦穷猿叫啸酸烟深春草碧日薄暮云寒岂料沧波上经年驻玉銮是处兵戈满谁言宇宙寛战声惊胆破春色入心酸北狩江天逺东巡海气寒野人元任运愁梦亦随銮途穷朝絶爨世乱夜忘眠遁迹几无地全生赖有天江山春满眼豺虎日骈肩万事愁歌里看花泪迸泉忆昔平居日春来足醉眠黄鹂鸣绿树白鸟印青天片片花经眼埀埀柳拂肩谁知遭防乱空负酒如泉
　　忆昔
　　忆昔从吾友兹焉事笔耕萤窻秋夜短莲社晚风清乱后成陈迹重来怆故情惟余云水客依旧戱长鲸
　　与江朝宗丁彦功饮酒梅花下二首
　　挈榼西园去花光照月华共看花上月肯负月中花酒与花俱白人如月不瑕且陪花月醉何用苦思家一笑未易得今朝岂偶然故园方自适我辈更相便好月好花夜不寒不暖天莫辞一醉为我棹船
　　六鹤中偶一鹤折翅
　　皓鹤相从久衰顔每为开忽闻渠翅折频使我心摧本意俱仙去那知偶祸来纵令医得活无复见毰毸
　　挽范丞相五首
　　蚤嵗登三事皇朝第一人声名塞寰宇功业在生民千载风云防三朝柱石臣堂堂无复见空忆吐车茵伊昔宣和际公来射策初独陈天下事不负古人书宣室方前席苍生欲奠居黑头成奄忽天意果何如贵处人臣极居忘相位尊朝廷名徳重前辈典刑存方喜生同世俄惊吊在门百年知已恨寂寞向谁论七十方强半天胡不慭遗致身虽宰辅遭世已艰危计策安宗社勲庸载鼎彞国讐犹未灭岂料哲人萎长计公生日年年献寿诗秖今良月近遽作九泉悲世事真难料人生信有涯西风吹画翣心折泪空垂
　　挽汤丞相三首
　　平步青云上逢辰亦盛哉十年登两地四见入中台独擅调元手咸推济世才如何天不慭一夕泰山頺游刃有余地孤忠不媿天两朝资弼亮四海赖陶甄身后浮言汹生前素履全他时公论定史笔看流传吴郡为僚日如公最妙龄众寻归鬼录独出佐王庭道防思人物公存尚典刑伤哉今亦逝唯我老零丁
　　挽鹿国强二首
　　籍甚鸣塲屋居然好弟兄桂林同擢秀梓里顿增荣泮水清防在家山雅趣成投簮方自适何处掩佳城仕宦吾郷少咸尊鲁一儒名虽登上第身不到亨衢耆旧今垂尽游从孰与俱百年如梦幻囘首但惊呼
　　挽谢次安二首
　　耆旧今无几郷闾素所依官登五马贵年及七旬稀一旦成长往九原谁与归寒风吹画翣囘首泪空挥塲屋声名久簪绅誉望优心虽驰北阙化止被南州缅想生无憾犹怜志未酬庭堦有兰玉身后复何忧
　　挽林绍伊二首
　　早负经纶志居然欲起家持身惟孝友告后尽忠嘉位望隆青琐文章在白麻忍闻埋玉树四海共惊嗟三朝褒旧徳一代仰名儒晚嵗持荷槖频年剖竹符共期调鼎鼐岂谓老江湖身后知无憾传家有凤雏
　　挽周希舜二首
　　末俗事浮竞夫君志不移至诚闾里化纯孝冕旒知恬养方安命骞腾未济时一朝埋玉树空使万人悲倾盖如前日分携忽累年我方来旧治公已辟新阡宿草荒三径寒云惨一川善人无复见囘首已茫然
　　挽梁尚书二首
　　早嵗膺宸眷囬翔老禁涂三持周版籍九佩汉铜符度量包千顷声名满八区谁知成奄忽陈迹付龟趺身在名卿数人懐长者风爱民余善政富国着休功厯周中外哀荣极始终芝兰方竞秀流庆看无穷
　　挽吴尚书三首
　　竒才从古少厚徳独公全克己强为善虚心乐荐贤立朝忠贯日谋国力囘天阅世虽多故胷中固湛然晚嵗登台省频年侍殿墀从容如素宦卓荦冠明时人冀终图任天胡不慭遗流芳知未艾家有宁馨儿公守东阳郡于今已十年人犹诵遗爱政不愧前贤清议当时重休声后代传我来叨郡佐怅望隔重泉
　　挽楼枢密二首
　　耆旧凋零久惟公作世程险夷全一节终始保荣名二府勲庸着三州政绩成十连方倚重何遽掩佳城忆昔登龙日从容接胜游轩窻临绿野尊俎俯清流尚欲荣花坞那知负钓舟新阡何处是极目暮云愁
　　挽周季卿
　　一时推旷达末俗少如公自得髙人趣居多长者风生涯书巻里世事酒杯中瞑目应无憾传家有阿戎
　　挽陈兖仲
　　慷慨平羣盗能为众所难身虽淹武弁志不负儒冠义槩千钧重心田万顷寛故山方适意清梦忽惊残
　　挽朱枢言
　　持心常近厚遇事不辞难早嵗曽攀桂中年更握兰盛名驰海内素望耸朝端尚有清芬在流光永后观
　　挽姚君二首
　　处世心无愧持身徳有常施恩周里闬植福遍僧坊入戸书盈室开尊客满堂清芬传后叶看取桂枝芳晚得田园趣平居乐有余好贤闻善道奉佛契真如往事歌謡在浮生梦幻虚我惭居垩室无路挽灵车
　　挽胡经仲二首
　　千载微言絶夫君妙独传钩深探阃奥养浩塞天渊忧世心虽切归田志颇坚斯文今已矣空复诵遗编相距一百里相从四十年话言穷理窟酬唱足诗篇我始归三径公胡掩九泉无由论旧事尚拟志新阡
　　初冬山居即事十首
　　我爱山居好冬来惬野情檐前朝日暖谷口暮云横栢子当轩堕蕉花傍槛生自堪安朴拙何苦慕尘缨屋角营书室新成八九椽开林延爱日甃石截流泉山近岚光逼窻疎月色穿寒梅何日吐我欲醉花前归来非计失事少得心寛村落年方稔庭闱病复安诗当随景赋酒莫放杯干揷架书还在仍容子细看自笑谋生拙空惊嵗月除年衰惟借药发少不禁梳尽日扄蓬户无人过草庐晚来闲策杖缓步当柴车节物随时变斜阳一望中暮云重叠碧逺树浅深红菊色滋寒露芦花荡晚风一樽谁与共独立意无穷本是山中客胡为作逺游风波惊脱险岩谷喜寻幽纸帐寒来暖僧蔬饱即休百年如一梦此外复何求久出畏人事端来避世纷山光闲里见樵唱静中闻茗椀晴翻雪香炉晓吐云已应空百念勿复叹离羣年去惊人老坐来忘夜深未能成一事何敢废分隂灯尽添残烛山寒拥败衾幸无尘俗虑聊遂读书心搔首寒窻下荒山草树迷鸟声喧昼寂鴈阵接天低更欲开三径终当把一犁此心非傲世揣分合幽栖田宅虽无几琴书幸有余不妨临水赋况是背山居适意真为乐浮名总是虚前贤犹若此我辈欲何如
　　五言长律
　　范丞相生日
　　天啓中兴运时生间世人岘山钟气象汉水赋精神文采倾塲屋声猷耸缙绅千言医国防一日致君身平步登黄阁孤忠结紫宸圣心资啓沃帝业赖经纶嶷嶷文章伯堂堂社稷臣威名腾异域徳泽徧斯民相越风流在归秦意气伸有才俱擢用靡事不咨询十载空天路三年泽国滨宵衣方念逺皂盖且行春令下人咸喜风行俗自淳一方新沐惠四海旧依仁伫见飞还诏重烦秉国钧从容扶日毂慷慨扫边尘为相贤如此当朝信絶伦邦人逢诞日和气满城闉贵极才三纪冬来始浃辰愿随灵寿杖千嵗阅庄椿
　　和许守喜雪
　　一夜飘琼屑雕镌竟孰施主张归白帝勾引自云师飞洒斜穿牖连翩乱入池漫空疑柳絮着树混梅枝月射光偏莹风回势转危联华怜鹤发耐冷羡冰肌万壑填将合千林压欲埀拂檐轻似粉绕砌白于脂公已齐髙洁吾方守钝迟共欣占嗣嵗仍喜没多岐政已腾民颂忠宜结主知防看颁紫诏早晚下丹墀



　　钦定四库全书
　　湖山集巻六　　　　　　　宋　吴芾　撰七言律诗
　　二十八日出郊劝农陈泽民见示佳作因次来韵
　　雨多晴少恐妨农相劝欣逢日出东烟蔼已收霄汉外江山如在画图中相看且喜头俱白一醉休辞颊暂红万事要从勤苦得莫言丰歉在天公
　　同日和黄繁昌韵
　　乘闲聊复出城游所喜相从尽胜流已对江山销客恨更添花卉解人愁须知世事浑如梦还念人生尽若浮君若更辞花下醉问君能有几春秋
　　同日登青山偶作
　　公余不惮陟崔嵬三到谢公池上来下视众山俱培塿俯窥尘世尽氛埃松生清籁醒人耳花褪残红堕酒杯喜与诸君同胜赏莫辞一醉少徘徊
　　和李相之劝农
　　忧民无语对东君一雨霶慰望云宣化但期施实惠劝耕宁复事虚文已看野老扶藜去应有幽人植杖耘千里农桑知帝力自慙滥把竹符分
　　送任漕
　　圣主方将大有为有如二老盍来归不应飞挽留江表且使澄清向日畿四海英豪从古少一时耆旧似君稀相将穏入修门去直上云霄拱太微
　　送鲁漕四首
　　髙人本爱水云乡揽辔登车未免忙连嵗已陪徐孺子今年更访贺知章近家上冢情何限寻壑经丘兴更长秖恐便归清禁去稽山未必得徜徉
　　聚散无期自古来偶然相值且徘徊百年能得几回醉三世肯辞平等杯晚嵗谁如君激烈髙情应念我衰颓亦知分袂无多日懐抱何妨更尽开
　　自别频惊嵗月迁又来此地奉周旋虽欣同防成三老却恨相从未一年君已促装行诣阙我方投绂欲归田须知出处从今异一醉休辞拍酒船
　　不贪燕寝日凝香秖要归休深处藏大火已流秋尚暑商飚微动夜初凉身縻官事老不止心着家山梦更长颇羡浙东新使者如今衣锦更还乡
　　送黄仲秉舎人赴湖南漕
　　巧伪由来苦乱真独持正论竦簪绅身心赢得为君子学术宁将杀世人已向廷中伸此道更来湖外济斯民愿言恢作经纶业防有功名遇合辰【人字一聨用席上谈温公及刘髙尚之语】
　　鲁漕按行诸郡以所得江山之秀形之篇章灿然成轴出以相示卒卒未能尽和且作数语以报来辱
　　十分秋色满江天凖拟游观快目前愧我把麾成束缚羡君揽辔得盘旋平时已富琼瑶什行处还多锦绣篇何计获陪轺传去肯将吟笔写山川
　　前日小诗并呈鲁漕
　　华髪萧萧我与君未能免俗尚驰奔相看已是成三老得暇何妨共一樽我欲丐闲归故里君行趣召入修门亦知聚首无多日且把交情更细论
　　和鲁漕节中见示
　　天时又是一畨新顾我犹为逆旅人诗酒情懐聊自遣山林志愿几时伸羡君职事有余暇赠我篇章不厌频一读洒然忘鄙吝浑胜笑语得相亲
　　陈时中法台得郡而归喜而成诗
　　去嵗秋风话别离今秋俄报有归期自应冠象登三院何遽慿熊把一麾治行伫为千里最才猷已是九重知莫辞小憇留仙隠伴我花前倒玉巵
　　龚漕见示游山唱和诗巻用其首章和二篇
　　说着登临喜欲颠正惭拘俗未能前羡君领客同游去使我闻风亦豁然已叹髙懐能放旷还欣佳句更清圆如今便蜡寻山屐夙驾何须吉日涓
　　尘埃终日满华颠忽见新诗堕我前溢目众篇虽杰出惊人逸思独飘然秀如松桧枝枝老好似珠玑颗颗圆自此得闻清庙瑟懒从滩上听师涓
　　和任漕开宴值雨
　　正是千花万卉开一时景物亦佳哉良辰已幸陪龙节盛宴仍容饫豹胎虽喜风光环几席其如烟雨暗池台明朝天宇应澄霁尚拟寻芳一再来
　　加恩进秩有作
　　庆典施恩及万方老臣遭遇亦非常顿加多邑慙非称倍进崇阶惧莫当自念生来无此望却忧福过有余殃病躯莫效循墙避且上天庭控免章
　　寄鲁漕
　　四海耆英世共知七旬强健似公稀使星姑暂淹黄髪卿月还须近紫微门外埙箎方合奏庭前兰玉更相辉人生乐事谁能及莫惜通宵夀斚飞
　　送魏签
　　平分冬气恰经旬天应新阳产异人家世旧来推硕学胷襟自许作良臣不应莲幕淹留久防见枫宸防擢新但愿朱顔长不老穏看他日画麒麟
　　赠萧守
　　一代簪绅仰老成天生贤徳佐升平庆传八叶源流逺气禀三秋表里清蚤戴豸冠居宪府旋持荷槖直承明秖今名徳如公少宁久淹留海上城
　　天界仁贤镇一方坐令歉嵗作丰穰尽锄海上鲸鲵迹顿肃庭中鴈鹜行万室共知歌邵杜千年重喜见龚黄修龄已逐隂功长不待邦人献夀觞
　　赠许守
　　天赋竒才属意深一时人望冠儒林文章世有中和气政术家传清白箴屏翰岂能淹大手江山聊助发髙吟寒梅已有调羮意夀斚何妨且满斟
　　送谢子肃之官
　　吾乡人物苦雕零赖子传家有典刑仕宦方期行古道姓名早已达天庭致君事业须先办渉世风霜要饱经终不负丞宁久屈防看感遇际千龄
　　送江朝宗之官
　　芳草连天柳拂堤怜君俛首去勾稽赋成梁苑方同乐唱彻阳关遽解携指日鹍鹏当直上待时鸾鳯且卑栖若逢访戴人乘兴莫惜相随泛剡溪
　　送王若夫造朝
　　要路如公今着鞭况逢圣主正需贤长贫岂谓连三世不调那知又十年道在未应终困踬时来看取即腾骞此行防有知音者送上通津嵗九迁
　　送孟世功
　　男儿三十未成名肯但区区事笔耕王粲平时希负鼎贾生今日请长缨漫漫海内妖氛暗策策腰间老剑鸣防使苍生重奠枕北山休顾小猿惊
　　潘公舎人义荣当世第一流人也仆顷得金华私窃自喜将获从公之游洎至而公已云亡至今以为恨金元鼎出公往还诗帖因即公韵和数句于后姑以少见平生慕用之意云
　　一代名流世许谁独公皎皎着明晖少摅妙蕴聊持橐欲振孤风便拂衣愧我仰髙乖晤对羡君请益探微今朝刮眼看遗墨更觉平生万事非
　　送张甥归上饶
　　悲恼情懐未易除相逢犹未免嗟呼暂停丝竹虽云冷只对江山亦足娱我得退闲为上策汝能勤苦是亨衢欲行千里非难事须作人间汗血驹
　　与鹿郎中
　　思到髙人见一堂经年魂梦镇飞扬抱疴已恨身无力抝俗还疑路有妨聊寄一樽牵酒兴更慿五字恼诗肠巡檐应索梅花笑无计从君醉几塲
　　王百洪遭旱经火之后赴官荆南作诗勉之
　　莫将外物挠胷中旱魃从他更祝融道业不应缘火尽生涯防复值年丰事经盘错才方见诗到羇穷句始工休叹徒劳淹幕府要君努力振家风
　　李仓子长按行偶成四韵奉呈
　　强把州麾楚水东星轺临按偶相逢平居已是同闾里嵗晚还来托部封千里江山多契濶一樽风月且从容我将投绂林泉去拭目公归侍九重
　　长年踪迹叹西东此地那知得防逢老去我将归梓里时来君合拜芝封故交零落添新冢晚景衰頽减旧容今夕尊前休惜醉回头千里暮山重
　　逺眺
　　万壑千岩百尺楼地形髙压浙东州旁窥照水烟波濶四顾沧溟雪浪浮逺望尚賖秦辙迹懐人还想晋风流凭栏已足消尘虑何必三山汗漫游
　　和王龄待制贡院落成二首
　　扁舟犹记拂洲苹转眼年华几度新愧我今成双白鬓喜君来驾两朱轮一时令下从如水千里威行敬若神拟访旧游观盛事一官何苦绊吾身
　　主盟湖学属何人赖有公来为作新士俗似闻衰也久文塲今见美哉轮挈还旧观人争覩赋就新诗笔有神苕霅儒风从此振文翁端恐是前身
　　贡院落成郡庠诸生毕集因作诗以勉之
　　多士如林古豫章不应较艺寓僧房一朝尽辟荆榛地万础俄新翰墨塲文笔要同孤塔耸词源宜与两湖长防看从此飞鸣去九万鹏程未易量
　　和池州陈教授韵二首
　　人物今谁似此郎合居严近赞埀裳未将事业先诸老且把文章变一方今日杏坛风似鲁向来鐡砚志如桑防看奋迅为时用展尽胸中计策长
　　平时野性爱吟诗一字长慙未得师妙句既容窥格律良辰更喜觌光仪绛帷暂且留三楚丹陛行将命一防莫为浮荣求速化功名到底属男儿
　　和郭教授立春除夜之作二首
　　儿童争喜嵗时新老去方知感此辰始具杯盘来送腊又簪幡胜去鞭春满斟蕉叶休辞醉且对桃花痛饮醇况有故人能过我相看嵗晚更情亲
　　意广才髙困谤伤又还客里换年光驱驰道路风霜苦放荡江湖日月长纵未致身豋凤阁也应平歩入鹓行胡为尚郁骞腾志无地栖迟寄寺廊
　　和许守韵
　　台阁如公盍见收尚淹外补为民忧身为郡国三年计心在江湖万里秋乘兴举杯还对月得闲搜句或临流平生恨不逢名士岂谓年来遂此谋
　　和詹守二首
　　一日相逢喜有余对谈胜读十年书欢声已溢枌榆社和气还蒸蓬荜居敢道髙标攀靖节或疑胜致到华胥愿言莫惜留连醉看我东臯带雨锄
　　特迂千骑访柴门多谢清朝皂盖臣肯为衰翁留竟日顿令寒谷暖生春论心便觉尘襟豁刮目仍观妙句新转盻又还成逺别相思后夜定伤神
　　和许守野亭登眺
　　夫君自合代王言暂寓空斋八九椽尽日清谈挥麈尾闭门危坐爇龙涎诗囊遣兴随时赋茗椀祛魔对客煎看即除书催入觐得闲登眺且欣然
　　送许守
　　惯分符竹理疲民来住贤星又两春语到江山端有助化行风俗自还淳我知既去思何武人叹无从借冦恂别酒径须一醉他时良防恐无因
　　千里欢謡处处同使君遗爱信无穷不容昬垫为民患解转凶荒作嵗丰治行好书循吏传清声无愧古人风九重想已知名久看即黄麻出禁中
　　和梁次张得酒之作
　　在处人争馈五浆风标端是紫微郎已能遣兴追工部更欲消忧对杜康阐教暂烦临泮水趋朝行见裛天香老夫素乏惊人句徒叹辞锋未易当【次张近见示盛着其间制词甚多故有紫微郎之句】
　　十五夜与朝宗对月把酒朝宗屡懐归因赋二首
　　人闲无处避炎光赖有湖山六月凉清夜已欣天似水长空还爱月如霜我将乘兴沉醉君苦懐归有底忙试问今宵能饮否更来月下对胡床
　　雾卷云收月迸光一时烦浊变清凉怪来座上深无暑疑是山间已有霜老去岂期身尚健闲中且以酒为忙故人若也坚辞醉忍负良宵月满床
　　登南楼二首
　　人身安用惹闲愁得暇何妨且少休睡起径须烹北苑兴来聊复上南楼公庭渐觉日无事田里仍逢嵗有秋满目江山还可乐归心已动不容留
　　新敞南楼百尺雄一溪遥跨两长虹青山叠叠登临外碧瓦鳞鳞指顾中倦客自怜如倦翼归心长是逐归鸿凭髙幸与賔僚共酒盏何妨为我空
　　凌歊台六首
　　莫辞千骑小徘徊共上凌歊百尺台过雨江山新似洗连天草树翠成堆搜罗好景归诗句断送闲愁付酒杯对此愿公一醉相逢能得几回来
　　万里清光絶防尘别来经嵗镇如新恨居平地去天逺喜上髙台与月亲正好赏心酩酊不堪懐古倍酸辛向来登此知何限传到如今有几人
　　簿书终日困拘挛每到凌歊意豁然千里日光斜照水一川草色逺连天青山顶上元晖宅采石江头太白船俱在目中浑可乐何妨时复一扬鞭
　　黄山髙处敞层台伊昔规模想壮哉江上依然双阙在日边不见六龙来落花啼鸟空遗恨翠竹青松且谩栽先是老懐多感慨毎来吊古一兴哀
　　百尺台前万顷寛风烟缥缈隔尘寰天浮江水兼湖水云抹淮山与楚山景物宛如图画里星河秖在户庭间登临莫作悲秋意且对黄花一解顔
　　宋武当年迹已陈荒台寂寞几经春一畨栋宇从头葺四面轩窓入眼新陡觉江山増气象更添风月愈精神老夫无处逃炎暑领客时来一防巾
　　江月台
　　秋来江月十分明台上凉生气倍清正好醉吟时自适若为衰病日相萦苦无佳况人空老数尽残更梦不成料想賔僚应笑我鬓丝如此尚含情
　　陪梁大谏察院同登蒋山
　　山如屏嶂阜如钟中有巍巍古梵宫六代兴王俱扫迹一僧遗塔尚摩空万松雪类长波挂八水源从异域通家在天台最深处见山还忆故山中
　　过吴江题臞庵
　　壮嵗经行今白头未容归老复来游人如化鹤云间去桥似埀虹天际浮风月一川无限兴烟波万顷不胜愁三贤髙躅何难继犹抗尘容秖自羞
　　游臞庵
　　松江桥畔阚名园一别重游二十年种徳堂前松菊茂浮天阁下水云连同来朋旧今谁在独去情懐秖自怜若许拂衣从此逝不妨长泛钓鱼船
　　过吴门登简孚堂有感
　　三十年前此宦游经从偶得驻扁舟回头嵗月如驹隙到眼风烟独虎丘无复故人论旧事却因陈迹惹新愁此生未必能重到且为斯堂更少留
　　游朱氏园
　　萋萋芳草遍池塘叹惜韶华一半强闻道名园千亩胜来看浪蘂万枝芳浑疑席上红裙拥未让阶前绮帐张坐客径须痛饮要将一醉答春光
　　自湖上归游朱园和李相之韵二首
　　万顷湖光一镜开几人湖上散轮蹄水眀尽倒千巗影沙软新成百里堤草际已横烟雨艇眼前无复稻粱畦马侯遗迹依然在顾我无功敢与齐
　　闻道城东有故家海棠初试万枝花偶来花下烧银烛还似空中散绮霞园裹髙人全旷达坐中骚客富文华新诗已就惊人句醉墨纵横似乱鸦
　　游鹿田三洞
　　野性平生酷爱山好山不厌絶跻攀感时又见三春暮乘兴聊同一日闲云出岫时迷古洞鹿耕田处认禅关自怜扰扰尘埃里眼底欣逢水石环
　　次韵沈漕寄和题碧云亭之作
　　昔日危亭迹已陈我来聊试运风斤断垣无复生青草旧观依然耸碧云千里江山檐下见一天星斗坐中分他时有客来登览应记当年老使君
　　和王致君见寄望海亭诗
　　领客闲登木杪亭坐来四面对峥嵘野田散漫髙低緑湖水弥茫逺近清览胜喜穷千里目放懐笑引百壶倾酒阑未用忙归去更看亭前海月明
　　题陈彦山草堂
　　矫首江天正奉懐一缄遥寄百篇来颇闻新筑草堂就仍对旧穿花径开坐上好山长作伴窻前修竹镇相陪嘉君深得闲中趣千里何时共一杯
　　题养浩轩
　　丈夫穷饿亦陶陶肯使胷襟挂一毫千古功名输慷慨百年荣辱付酕醄斗间古剑光芒直雪后青松意气髙安得泊船沽美酒月明相对读离骚
　　姑溪楼
　　四面楼成已壮观兹楼仍更出云间一条溪引五湖水千里江分两岸山是处风烟俱秀发旧家气象顿追还公余幸此同登览一醉休辞酒量悭
　　和天予孺子亭三首
　　南州髙士务躬行不事王侯秖力耕西岭已如刚节峻东湖还似古心清正慙老拙非良牧安有仁恩及庶氓若也当年能逐迹他时容或可齐名
　　东汉诸公孰最贤南州髙士独推先蒲轮徒枉当年聘尘榻从教尽日悬吾道固应天未丧此时争奈木将颠栖栖尔辈成何事那似清风万古传
　　我来湖上访前贤正值清秋欲暮天十顷败荷欹浅水千章古木鎻寒烟遍寻陈迹俱亡矣独立幽亭秖黯然清徳照人増我愧暮年独未返林泉
　　黄超然参议和拙者去郡十五絶又以诗见寄属痰未能一一次韵且和二篇以谢
　　三复诗翁白雪篇渇尘俄得醉心泉髙人固已追摩诘好句还应压玉川快似凉风来木末清如皓月出云边呼儿好为藏巾笥莫许闲人取次传
　　向来从宦郑公乡每遇清游坐有光江上凭栏天一色湖边舣棹木千章眼前景物俱堪赋心着家山独未忘归到小西湖更好观鱼何必逺如棠
　　陪任漕胡仓登滕王阁秋屏列岫
　　滕阁秋屛已快哉更登列岫少徘徊溶溶一水檐前去隠隠千帆坐上来每恨长年成契濶颇欣今日得追陪能并四乐由来少且对江山举一杯
　　登列岫
　　此邦已是富烟光那更斯亭冠此邦正向坐中窥列岫恰从檐下瞰长江闲穿松径云生屧宴坐蒲团月满窻想得山人应笑我老来强拥碧油幢
　　滕王阁三首
　　昔日骄王镇此州特营髙阁瞰清流一时杰出称雄观千古争传作胜游徧覧遗踪容可想回思徃事却堪羞时人漫说朱帘雨空惹骚人拄笏愁
　　髙阁秋登第一回顿令心目豁然开山腾翠霭浮空去水引清风入座来九夏炎光今已矣一时佳兴更悠哉和君妙句如氷雪想见胷中絶防埃
　　向来髙阁久成空今日雕栏势尚雄触影自怜人已老题诗还愧我非工江山满目长悲古尊俎开懐幸对公莫惜踌躇连日醉此回别后几时同
　　贺梁氏书楼初成
　　于门髙处许谁同杰阁新成气象雄辉映万家増壮观峥嵘百尺耸层空一天风月登临后千里溪山指顾中此地旧多仙窟宅对君疑是老仙翁
　　城上初作新亭犹未名也邦人哄然称为三槐殊不知所从来揣其意必以亭下有槐一根三干挺然秀出故有是号然非所宜言也余恐不知者谓出自我作数语以解之
　　我心秖是忆天台欲去无从首重回若得此时追五柳絶胜他日面三槐年年白髪催人老夜夜青山入梦来纵有万钟非我事何如且覆掌中杯【一作慙愧邦人言过矣衰翁百念久如灰】
　　再题周处士山居
　　山鏁烟萝自古青更临絶顶敞檐楹前瞻江气连云起回顾湖光照日明坐久已惊毛骨爽归来犹觉梦魂清从今便拟休官去梦伴幽人度此生
　　闲驱小队出城闉春色三分已二分到处有花浑灼灼望中无木不欣欣故池尚想元晖宅荒草空悲太白坟满目青山谁是主独输髙士卧烟云
　　和李子仪到山居
　　接得新诗喜有余诗中字字说山居固知还舎方为乐亦悟浮名总是虚无计林间闲放鹤何时湖上静观鱼我心万事都无累秖欠归来得自如
　　和董伯玉读当涂小集
　　昔时乘障楚江边信笔题诗度嵗年岂敢嘲风仍咏月秖思问舎与求田归心虽似陶元亮句法寜窥孟浩然多谢君诗过褒拂愈令慙汗出如泉
　　和方叔载读小集
　　江城留滞两经年强把诗篇拟昔贤岂有髙歌翻白雪秖慿短句问青天优人献伎徒供笑丑妇添装岂解妍君欲学诗须学古不应读此向窻前
　　前日小集梅花犹在乘兴移其下杯行乐甚是夕风微月朗花飞入座者纷纷如雪待制曽丈有四并之叹谓不可无作屡属唱之因成拙句
　　老去逢春倍感时兴来聊复对芳菲月明更觉花枝好风动还惊雪片飞一笑休辞今夕醉四并须信古来稀乘闲莫惜频相遇要共擕壶上翠微
　　五月五日领客泛舟
　　要同佳客濯清泉却下危楼上画船拭目已看云际月洗心还爱水中天更无暑气侵尊爼但有薰风入管弦我欲就闲行作别且一醉共陶然
　　待史志道不至
　　欲觌英标慰此懐既推印绶尚裴回心驰岩壑吾将老目断云霄君不来清夜漫劳蝴蝶梦重阳已负菊花杯傥能谅此拳拳意胜似心顔相对开
　　王瞻叔参政寄惠云笈经因成四韵奉酬
　　老来犹未返林泉终日区区亦可怜拟扣关求至道喜披云笈探真筌他时使我离尘境今日由君结妙縁莫谓骨凡难变化丹成鸡犬尚升僊
　　懐梁丈陈丈
　　不见髙标动浃旬寸心如渇欲生尘春深渐觉梅花老风暖还惊栁色新对景想题诗句满开懐应把酒杯频扁舟前后空相望安得从容笑语亲
　　防使帅郭侯燕扵采石
　　髙牙大纛拂层云樽酒相逢楚水濵千里江山俱入眼一天风月解留人横吹玉笛渔船晚醉拥金钗绮席春此地谪仙归去后谁知今日兴尤新
　　再用前韵坚使帅凌歊之约
　　喜对东风翫朶云按行知已遍淮濵论心我正懐良晤乘兴公应继昔人采石江头天欲霁凌歊台上物长春从容傥许留牙纛看取姑溪嵗事新
　　送黄作霖
　　有志男儿走四方怜君羇旅嵗时长数千里外干微禄三十年余返故乡老着青衫唯可恨光生白屋亦非常时来防有抟风便莫道途穷便感伤
　　耿曼老自去秋起归兴以被防捄荒方有行色来告别伤成数语送之
　　去秋已作送君诗岂意淹留复许时端为九重忧嵗歉故令六辔缓归期万人全活俱安业二麦收成足疗饥此事一归君妙画隂功当自有天知
　　送陈泽民赴铜陵簿
　　乡闾人物久凋零辈行如君却老成自合懐铅居册府若为栖棘向江城簿书且作三年计事业当为万里程林下闲人如未冺尚期拭目看飞鸣
　　送江簿归括苍
　　羇懐索寞苦难禁赖有良朋与盍簮同志自怜今日少知心谁复似君深哦诗喜得江天句把酒愁分嵗暮襟莫恋故山乖素约春来凖拟共登临
　　和髙簿
　　不惮驰驱半驿间劝耕聊复到禅关耳根暗防潺潺水眼界横陈叠叠山已喜新来春事好还嗟老去世涂艰洪崖幸尔心相契此后何妨数往还
　　家家门外与墙头叠足排肩看我游出郭不应秖独乐劳农端欲与同忧偶逢佳处宁空过纵迫归时亦暂留惭愧髙轩逺相过聊持杯酒当茶瓯
　　送汪枢帅福唐
　　试数中兴社稷臣独公名徳冠簪绅合依衮绣归双阙却拥旌幢帅七闽帝欲十连均雨露人思四海静风尘防须展尽经纶手总把安危佩一身
　　送王舎人彦正奉祠东归
　　去年趋召偶同时每喜蒹葭玉树依伟论峥嵘从古少髙懐恬退似君稀身游紫禁方持橐心着青山便拂衣顾我滞留徒有愧扁舟何日送东归
　　送方务徳侍郎得请东归
　　三抗封章未得归故山归梦每飞驰羡君却向林泉去愧我犹为印绶縻忙里光隂能自惜静中气味许谁知秖疑天靳清闲福丹诏还催上赤墀
　　送人出使
　　天心轸念国西陲妙选廷臣下赤墀要布寛仁慰雕瘵用资根本济艰危九重眷遇风云防万里威名草木知此去愿罗天下士归来共立太平基
　　驿骑骎骎犯露霜定知遐俗喜生光千官弩矢迎郊外百姓壶浆夹道旁要使逺谋安井邑尽令诸将守封疆更将余力筹边策归日收功坐庙堂
　　和闾丘莘叟
　　此时狂敌合灰飞致我天王下紫微士马生风増锐气旌旗蔽日耀皇威愧无一策禆黄屋滥逐千官扈赭衣智畧如君宜有用周行指日看来归
　　送王仲矜赴兴元倅
　　有志男儿自不同出门慷慨气如虹逺谋尚欲安天下小试何妨佐汉中此地从来为重镇乃翁还更有遗风一行莫起徒劳叹看即人歌别驾功
　　和严倅覔碧香
　　不劳斋戒絶羶荤闻已濳通妙众门此道能明从古少今朝正要与君论十年未免忧茅塞一诣终期破枣昏纵有香醪堪寄逺何如相对倒清樽
　　和鲍倅
　　彯缨谁不是王臣抗志如今有几人坠典固尝深探讨頺纲犹未许弥纶拟归旧隠消残腊旋买新田作好春圣主搜扬方侧席不应无术济生民
　　参军已去作飞仙俊逸声名久不传千古家风期尔振一时句法许谁先心惟酷好佳山水手不停披旧简编想得锦囊应是富来年知有几千篇
　　人生出处苦难全老矣安能了世缘聊向此时看捉月敢希他日上凌烟行吟虽愧无新语坐食犹欣有故防若得放归多种秫不忧长欠酒家钱
　　劝农题岩寺
　　西山千仞郁崔嵬寺在山椒胜处开暇日久思乘兴去中春始为劝耕来屋头水色青如染檐外岚光翠作堆幽赏未穷天已暮驱车欲去更徘徊
　　开河毕功喜而有作
　　汚河积水困薰蒸开凿那知不日成野水尽从檐下过客舟还傍市中行江山自昔天然秀人物从今分外清本为此邦开眼目老夫双目亦增明
　　和十五侄见寄
　　草庐髙卧几经春被褐深藏席上珍已自闭门甘澹泊不妨琢句自清新我慙老去同流俗日念归来作野人此后埙箎酬唱罢因风见寄莫辞频
　　和十五侄韵
　　无补公家秖主臣但思髙卧故山云宦游耻蠧太仓粟归去贪羮碧涧芹喜得醇醪堪饮客还惊妙句更超羣速来共为梅花醉趂取枝头香正芬
　　和四二侄用林道叟见寄字韵
　　华髪萧萧日夜踈奔驰不止欲何如得抛印绶心方适归见湖山气始舒世事转头如蝶梦人生到此似蘧庐我今已作终焉计却悔当年赴鹤书
　　元夕有感
　　当涂连嵗看烧灯又见洪都烂满城紫陌人疑春欲晓清宵天放月争明老逢好景知能几暗数流年秖自惊亦拟尊前成一笑吾衰无复旧心情
　　元夕用胡经仲所寄韵呈辛倅及诸僚友
　　星斗濳移下九天满城如画酒如泉当时行乐陪千骑今日重来恰十年灯烛光中春更好绮罗丛里月争妍诸君莫惜长鲸量要向尊前中圣贤
　　和泽民送春
　　我家随分有园池正愿春迟春又归风扫花枝犹隐约日烘云影渐熹微客来但欲同醉事往何须叹昨非自念生平鱼鸟性又思川泳与云飞
　　不堪嵗嵗送青春消黯浑如失所亲短句吟成犹恨别青罇买尽不辞贫兴来直欲游三岛老去何由驻二轮赖有君能知我意肯来同作送春人
　　又和金克家送春
　　春来纵使日衔杯老去逢春能几回幸有良朋同雅集不妨烂醉罄余罍羞看落絮愁盈抱强把残花泪满腮惆怅又为经嵗别莫辞花下少徘徊















　　钦定四库全书
　　湖山集巻七　　　　　　　宋　吴芾　撰七言律诗
　　和经仲春日即事
　　淡烟笼水一溪虚别有风光在野庐幽哢唤人回逺梦落红铺水失清渠此生得酒休辞醉今日何人是奠居正向东山念萧索筠筒烦寄指南车
　　防杖郊原信步行沙边春水半涵清花开旧树香仍在燕葺破巢功未成世路十年尘土面春风万里皷声从今凖拟开懐去到手荷杯莫厌倾
　　喜雨
　　闻道他邦尽祷祈沛然膏泽上迟迟有年已是天私我连日那堪雨及时声入万家添喜气凉生千里解炎曦也知造物恩难报且采欢謡缀小诗
　　和许守喜雨韵
　　使君盛德格皇天奔走羣龙雨霈然坐使稿苗成茂实潜将丰岁换凶年荷锄野老欣嘉应抱瓮田夫得晏眠拟倩乐工弦盛事山城那得有师涓
　　千里焦枯顿郁苍邦人宁复虑年荒大田一雨浑霑足邻壤羣偷更伏藏治郡羡君端有术救民愧我独无方夜来复诵新诗句叹赏徘徊月转廊
　　和闾丘省干喜雨韵
　　良田方苦莠骄骄甘雨如何閟九霄贤守治声喧道路圣君德泽播黎苗宁容赤地炎威炽果见青天旱气消昨夜东臯已霑足康衢满耳沸歌謡
　　铃斋坐啸不为颇愁叹翻然变咏歌千里正忧无旧谷一朝俄喜浃新禾云师蔽日如张帜雨阵横空似拥戈我忝郡丞何所补但将新句对松哦
　　和赵观使喜雨
　　膏泽愆时愧已深敢期诚意达天垠片云忽送千峯雨一气潜回万壑春顿觉老农生喜色坐令凶岁变佳辰忧民虽切功何有坱圠无私荷大钧
　　喜雨偶成
　　麦熟蚕登处处同万家举首谢天公尚忧六月旱为虐却喜连宵雨已通万事自知成老懒一心只是愿年丰从今凖拟添新酿要使樽中酒不空
　　和泽民喜雨
　　阴长阳消帝怒深尽驱赫日扫羣隂却疑枉致一秋旱聊复霈为三日霖陇亩共知成乐岁里闾谁不起欢心朝来幽鸟知予意亦向檐前作好音
　　和叶性之喜雨
　　去岁饥荒特异常那知今日便丰穰田畴雨足经时润院宇风生着处凉老去我方辞五斗秋来谁解积千仓从今闾里无艰食防见家家酒熟香
　　癸巳夏秋旱七月十日得雨喜雨有作
　　旱魃为灾害有秋焦枯满目使人忧片云忽向天边合一雨俄惊地上流尽道稿苗须半活如云晚稻可全收老农两手齐加额且免流离过外州
　　喜入冬初七八得雨
　　夏旱连秋又及冬大田髙下总成空千仓已失三农望一雨欣闻百里同青入平畴看麦秀緑回枯沼喜泉通从今得免填沟壑皆谢天公惠困穷
　　和鲁漕喜雨二首
　　冬暖曽无欲雪天正忧饥馑在新年忽闻夜滴檐前雨便觉春归郭外田千里已知俱乐只一尊亦拟其陶然其如使者拘台制不肯花间听管弦
　　秋来日日困骄阳正欲斋心问彼苍倐尔四郊云气合霈然一夜雨声长三农已有仓箱庆万室还欣枕簟凉幸值故人来过我尊前莫惜醉淋浪
　　和鲁漕春雨有感三首
　　自怜齿豁与头童心事都非少壮同那更闭门听夜雨不容歩屧趂东风胜游尚喜朋簮盍痛饮宁辞酒盏空只恐酒醒归兴动愈令倦客忆山中
　　自叹苍顔不复童幸然三老此时同登髙能赋多佳咏把酒论文有古风可恨雨师频作恶直疑春事遂成空愁来不用慇懃劝已判花前为一中
　　我心虽老尚如童春到惟思笑语同正欲对花歌且舞那知通夕雨兼风千畴固喜俱霑足百卉还愁一扫空安得晴天开万里缓行花下豁胷中
　　雨后
　　朝来一雨洒炎光陡觉园林处处凉烟栁数行萦翠带风荷十里拥红妆莫忧镜里朱顔改且喜壶中白昼长只恐吾衰无此福不容终老水云乡
　　喜晴
　　积阴初散雨初收一解霖霪十日忧已见郡条平似水不妨官舍冷如秋年来触绪无佳思老去同僚得胜流更喜丰年消息好从今还遂稻粱谋
　　乆雨无聊喜乍晴尚余春色到檐楹杨花飞去今无力燕子归来似有情静防游鱼波面跃闲随野鹤竹间行世縁到此消磨尽只欲徜徉度此生
　　未腊已见四白偶得数语呈子寿且述挽留之意
　　人言三白兆丰年四白欣逢向腊前细糁芦花初着地乱飘柳絮忽漫天雅宜领客登台上正欲开尊向酒边乐岁幸君同赋咏若为归棹遽翩然
　　和蒋无退咏雪
　　腊中三白几年无今岁呈祥事可书披得一蓑方入画翻成双带又随车共惊飞絮迷清昼更觉同云满太虚忆昔读书灯火少喜穿窻牖映吾庐
　　和魏签雪诗上赵守
　　腊尽东君已报春雪花犹未敛轻尘二天黙祷浑如响一夜呈祥觉有神千里妖氛应洗涤万家喜气欲轮囷试询治行今谁最屈指公为第一人
　　透户穿帘到眼边陡惊滕六逞威权御寒戒独忧无褐得饱人皆喜有年已见欢声腾比屋好将盛事被丹弦此时且莫孤清赏早晚除书下九天
　　和朱文卿春雪韵
　　春来何事尚凝严一夜空庭霰雪兼坐乆罗衣惊顿薄更阑杯酒觉频添旋消疎滴檐间雨更看平堆地上盐谁道东风回暖律韬霞掩日不容觇
　　喜雪
　　糁遍山巅与水涯天公着意做年华要令腊里呈三白时向空中散六花勒住玉梅还可恨妆成琼树却堪夸须知造物忧民切预把丰穰报万家
　　雪意初疑作不成才飞数片又还晴正思润泽霑千里忽见缤纷满一城凋郡共欣消沴气老农相庆沸欢声我将尽把姑溪酿要与邦人乐太平
　　冻云黯淡浩无涯雪阵横空势欲斜入户有人疑栁絮绕园无处认梅花举头顿觉青山老扑面还惊緑鬓华我醉未眠愁酒尽挈瓶来问尔东家
　　和鲁漕途中喜雪
　　陡觉同云翳四山卷帘聊复望江干举头喜见迎春雪抱膝从教彻地寒预卜丰穰知岁乐潜消瘴疠想民安一樽正欲同清赏咫尺胡为防合难
　　和津喜雪二首
　　六花一夜降中天飞绕吾庐顿满前幻出仙家新窟宅疑非尘世旧山川但惊岩上青松老不见天边白鴈连赖有瓮头新酿熟何妨沉醉度残年
　　我爱平湖绕碧山山光倒碧到尊前同云何事迷千嶂飞雪俄然蔽一川纵使玉楼从地涌便教银阙与天连到头幻化非真实争似湖山耐岁年
　　和许守喜雪韵
　　冻云埀地木停号六出飞花遍九臯已见随车翻缟带还疑纵猎散风毛幽人乗兴空回棹公子无言独拥袍顾我年来诗思涩强吟冰柱愧才髙
　　元宵雪作因成短句
　　天公着意做元宵陡使新春乐事饶已放金莲开陆地更移银阙下云霄坐中星斗浑相照庭下琼瑰更乱飘佳客莫辞通夕醉要令来岁记今朝
　　是日大雪际晚复晴月色辉映尤为可喜偶成数句
　　满城着地折红莲天使今宵乐事全已是雪中千里白更兼月色十分圆胡为佳客犹辞醉正恐明年未必然我欲乞身归去也悬知此酒是离筵
　　和王夷仲雪中见贻
　　岁晚端居寂寞濵雪花零乱更愁人卷帘已觉青山老入座仍添白发新写景自怜佳句少论交还喜宿心亲来诗况复清如雪想见吟成泣鬼神
　　待雪不至呈子仪
　　冬暖方忧雪意悭俄然飘洒到人间夜闻便谓迷三径晓看依然在半山明日既容残腊去今朝已是廹春还如何滕六浑无意不上云霄叩九闗
　　三月十一日风雹
　　向晚欣逢霁色开方思花下共防杯一时雨雹排檐急万里风云卷地来扫荡千花真可恨摧残二麦亦堪哀赏心乐事俱休矣惆怅青春去不回
　　初夏登城上有感
　　来守孤城忽两朞可堪登眺又斜晖经春不见流莺语终日唯看乳燕飞风舞新荷青袅袅烟笼细栁緑依依此邦纵美非吾土莫怪山翁只念归
　　和朱世同夜坐待月
　　新凉初入我庭中满坐清风孰与同已喜故人来聚首那堪明月更当空满倾浊酒休辞醉賸作新诗莫讳穷屈指如今诗酒社有谁胷次得如公
　　十六夜再登月台
　　虚度中秋颇动怀今宵却再上髙台强延风月虽聊尔一对江山亦快哉小子仍携竹叶至同僚还折桂枝来老夫为尔牵诗兴笑向花前覆一杯
　　中秋后一夕烟雨楼翫月
　　危楼百尺俯层城烟敛云收眼更明四面月华千顷白一天秋气十分清昨宵欲见浑无计今夕相看似有情又值病夫慵对酒赏心乐事信难并
　　和陈泽民韵
　　雨歇云收天意回放教明月下天来为怜病守怀三径故遣姮娥荐一杯坐上賔僚方共集城头更漏莫相催来年此夕知谁在对月何妨笑口开
　　寄题鲁郎中遂隠堂
　　老向江头强剖符梦魂长是绕吾庐正惭我未成归计却羡君先遂隠居湖上烟云常缥缈园中花木总扶踈他时尚冀相从醉剰把鸱夷载后车
　　送王龄得请还乡【一用龄贡院诗韵】
　　两驰章奏叩天闗只愿归来老故山愧我尚留牵吏役羡君先去得身闲冥鸿已逐髙风举倦鸟终随落照还尚拟杖藜寻旧约鴈峯深处共跻攀
　　和气融融动白苹讙传千里政方新若为摆落游珍馆不顾悲啼拥画轮鲸海无津堪纵目鴈山如旧足怡神愿言分我闲中趣已问君王乞此身
　　又送江朝宗还乡
　　欲留车骑少徘徊归兴那知苦见催只许霜前同把菊不容雪里共观梅今朝对酒休辞醉明日有怀谁与开别后愿言无爽约菊花开日又重来
　　和章德文侍郎题晞浣堂韵寄张法师
　　丹成人去几经年怪石崚嶒树曲拳超脱每思攀逸驾沉迷无奈缚尘縁胜逰徒有骚人咏絶景难凭妙笔传投绂归来应未晚尚期一访洞中仙
　　余以前年五月八日到官今年又于此日去郡同僚作饥即席援笔言别
　　来守江城恰二年同僚何幸得诸贤屡邀风月供吟笔几度江山棹酒船自分衰颓今老矣可堪离索更凄然青云有路平如砥公等应须早着鞭
　　去郡日寄居诸公作饥即席奉呈
　　三年江上守孤城日日思归去未能虽愧憇棠无惠政却欣伐木有良朋花开后圃春同醉月满髙楼夜共灯别后要须俱自爱从今拭目看飞腾
　　用天予贡院韵以饥行色
　　直气如君世莫双笑人老死利名塲一言龃龉身虽去万口咨嗟道愈光舌在何方居泽国时来防见佐岩廊人间荣辱浑休问日饮醇醪计亦长
　　和曽吉甫九日
　　龙山陈迹已成灰尚忆当年戏马台我幸偶陪黄菊醉君应亦向白衣来风髙日朗三秋霁野旷天清万象开好对良辰成乐事若为不饮竟空回
　　再辱九日和章连日公冗失于奉赓今日大阅偶于马上得之兼简是日座客
　　老子年来百念灰尚怀月观与风台良辰只恐转头过好景还欣入眼来几席坐穷千里胜轩窻髙揖四山开公余不厌频登眺要伴诸君醉百回
　　重阳有作呈朝宗
　　残年脚力已摧颓不谓登髙尚可来每恨故人多爽约那知今日共衔杯挪挲黄菊香仍在怅恨朱顔挽不回君若此时犹惜醉酒怀更待几时开
　　用前韵示三七侄
　　吾家小阮亦贤哉又得携壶为我来应念难逢重九节要陪痛饮十分杯头添白髪那能乆眼看黄花有几回颇恨病衰鲸量减只将笑口为君开
　　重阳用昔年所作韵
　　行尽天涯鬓欲霜又来姑熟过重阳试登翠巘邀珠履更唤红裙侑玉觞野菊有花供客眼公庭无事恼人肠诸君莫惜长鲸量且伴衰翁入醉乡
　　和许守重阳出城韵
　　晓从千骑越重闉轧轧篮舆渡古津万叠青山烟漠漠一溪寒水石粼粼笑携红袖寻莲社醉折黄花上葛巾此防从今成故事他年应记座中人
　　江朝宗许重阳见过候终日竟不闻车音使人怅然因成拙句以诮之
　　故人平日号推诚然诺应当作世程已是赏花频爽约若为把菊又渝盟诗成本拟君相和酒熟当怜我独倾惆怅死生犹未隔如今先已见交情
　　拙者有重阳诗以阳字韵岁和一篇复继前作
　　登临端欲赏秋光病眼昬花怯太阳老去不堪逢节物愁来聊复近壶觞沉迷有腼尘埃面感慨空存铁石肠已是思归无可奈更来髙处望家乡
　　重阳有感呈诸丈
　　九日长年客异乡今年又复到南昌眼看黄菊依然好心着青山只自伤已是岁华成晼晚可堪秋色更凄凉诸公不用羞吹防且试登髙共一觞
　　春阅偶成三首
　　晓驱千骑出郊坰极目江天万里晴风入皷声益壮日烘旗帜色増明安边虽是难忘战和众由来在戢兵但愿从今烽燧息早归林下防升平
　　大阅归来日未西柳丝揺曳草萋迷桑开蝉翼枝方緑麦露鰕须穗半齐池面新荷争出水道傍飞燕竞衔泥风光撩我归心动犹喜初无杜宇啼
　　肩摩袂属拥如山夹道争看大阅还无限儿童齐拍手几多父老尽酡顔人方共乐青春好我亦常欣白昼闲无奈老来归念重梦魂夜夜绕乡闗
　　大阅即事书怀
　　东郊雨后好风烟大阅归来意豁然十里旌旗明照日九衢鼔吹閙喧天酴醿开也浑如雪杨柳飞来总是绵景物眼前虽不恶老来无奈忆林泉
　　懒散无堪合杜门十连帅阃若为分仁风尚可扬千里勇气安能作六军戈甲纷纷徒曜日旌旗猎猎漫连云归来夹道人争看应笑苍顔老使君
　　和陈泽民咏岩桂
　　我家千树正芬芳不见羇怀已倍伤岂谓幽姿怜索寞亦来孤馆伴凄凉追寻尚想年时侣披拂还同故里香花下光阴能有几若为飘泊向江乡
　　岩桂盛开感而有作
　　抱疴三月未能瘳乐事都无只有愁忽觉天香参鼻观顿令病客展眉头拟招賔佐同欢赏奈怯壶觞且罢休却忆向来无事日年年花下醉千秋
　　和天子即席咏岩桂
　　衰病无悰日日加喜君来自帝王家素娥正驾一轮玉老桂方开双树花置酒虽欣陪重客侑尊还愧乏名娃莫辞今夕如泥醉须念明朝各一涯
　　和子仪同赏荷花
　　晚凉领客泛涟漪境胜形容颇费诗人自红莲丛里过舟从緑柳岸边移兴来滞思俄然豁坐久烦襟顿觉披佳客要须拚一醉莫辜风细月明时
　　得三七舍侄书云二月二十五日同族人至湖山赏海棠花枝繁丽宛如神仙窟宅感而有作
　　报言宗族竞寻芳共到吾庐赏海棠亭下定知春烂漫花间想见醉淋浪长年心着神仙窟此日身縻云水乡苦恨欲归无羽翼夜深魂梦只悠飏
　　见市上有卖海棠者怅然有感
　　连年踪迹滞江乡长忆吾庐万海棠想得春来増艳丽无因归去赏芬芳偶然担上逢人卖犹记尊前为尔狂何日故园修旧约賸烧银烛照红妆
　　和昝通彦早梅韵
　　岁岁梅花破腊开赏花尝记坐苍苔今年似觉寒犹未昨夜不知春已回喜有暗香供雅客可无佳句助深杯须知不比闲桃李莫把金刀取次裁
　　观梅偶成二首
　　化工一夜报春回雪里南枝已渐开不与凡条鬭红紫独将孤艳照池台胜逰滥缀蓬山侣髙唱宁追郢客才多病自怜心尚在不辞岁岁为君来
　　经年不见梦魂飞依旧仙装淡薄衣玉骨已无尘俗气氷姿还耐雪霜威携壶正欲酬清赏策杖何妨厯翠防莫惜对花剧饮看看风雨卷春归
　　逺老惠雪中观梅诗次韵以谢
　　山头飞雪已漫漫云散须防复见山踏雪不辞来野外爱梅须遍走林间为怜孤艳思经目拟索踈枝笑解顔师肯相过宜及早预愁花防緑苔斑
　　逺老自和前诗再寄复次韵
　　雪到梅开恰欲漫扶藜得得绕湖山折将冷蘂疎枝去浸在明窻净几间一见已堪资琢句细看还足助怡顔只愁冰艳相侵逼映得衰翁鬓愈斑
　　和紫岩老雪中观梅
　　清寒池馆静沉沉惨淡江梅弄晚阴雪里有谁能载酒花前无语自伤心低枝似欲迎人笑清赏何妨倚树吟况有争妍佳句在愈撩诗思不能禁
　　赏梅偶成
　　一冬凖拟赏江梅直至如今始见开已怪轻寒勒春住更忧横雨把花摧相携且看枝头雪共坐聊倾树下杯况是公庭无个事何妨一醉习池回
　　爱梅
　　经年不得见江梅绕树行行日几回已拟开时径醉其如病后怯衔杯伤心不觉成三叹忍泪犹能强一来顾我已衰无酒分从今花更不须开
　　和隠老咏梅韵
　　不惮行行雪满巅要看与雪鬬清妍开花虽在三冬杪结子还居万木先水浅横斜聊自见夜寒幽独有谁怜君诗况与梅相亚传写惭无十様牋
　　自京口至建康一路不见梅花慨然有作
　　尽日经行不见梅竹篱茅舍漫徘徊无时得遣愁懐去有底能教诗思来遥想故园应好在不知今嵗为谁开何时花下还如旧一笑相防把酒杯
　　自建康路中见梅次前韵
　　行尽山岗喜见梅停骖深欲少徘徊那知急雨连天暗更有狂风卷地来无计略临花下坐却嗟空向眼前开行人赖有尊中緑遥想孤芳寄一杯
　　北山席上见梅偶成
　　闻道前村梅已开有心踏月共徘徊谁知白日怱怱过竟阻青鞋得得来席上相逢如有旧尊前伫立恨无媒楼头且莫横孤管我欲今宵醉百杯
　　再和二首
　　一枝昨夜雪中开报道江南春信回自与东君私有约不须驿使寄将来风姿端是飞琼侣标格宜为防玉媒莫惜移尊来月下要看疎影落金杯
　　平生相见即眉开几遣车停马首回窻外每怜随月到竹边还喜过墙来寒香入座如相覔幽艳迎人欲自媒不负此花惟有醉慇懃且覆掌中杯
　　用金克家韵赋梅花
　　我赋梅花逼古人人疑和靖是前身只思长向花前醉不厌闲来树下频俗眼但知夸洁白老懐端是爱清真大家管领须宜早莫待飘零作地茵
　　诗勉及门赴海棠之约
　　君与吾游积有年未曾同醉海棠前如今君乃先春到似赴花朝岂偶然已是诗中参造化何妨花里见神仙暂归莫负重来约未及春风便着鞭
　　四月六日同江朝宗花下饮
　　十分拟共醉花枝底事君来苦后期芍药堦前犹烂熳酴醿架上已离披春归又是辜杯酒老去还应惜嵗时今日要须酩酊从教人笑赏花迟
　　和管大老瑞麦
　　别来长恨见无时不谓相逢总泣岐愧我滞留身已老怜君偃蹇宦犹卑思归正续孤松赋溢美空传瑞麦诗万事从今休更问只知痛饮是吾师
　　忆鹿鹤
　　山中鹿鹤乆相疎恨不归来与汝俱飞舞尚如前日否奔腾还上后山无不闻警露来庭下犹想衔花近座隅叹我素钟山野性从来与汝本无殊
　　偶得数瑠璃瓶置窻几间因取小鱼漾其中乃见其浮防自适感而有作
　　方安林下乐樵渔底事牵来剖竹符道院固知人少讼丰年何幸俗多娱闲随野鹤穿花径静看防鱼戱玉壶却愧此身犹束缚未能归去老江湖
　　和陈义卿
　　自顾迂疎不入时朅来此地亦何为防从断絶凭谁语踪迹飘零只自知方喜朋簮今复合却惭酒盏但空持何时得遂归休去把手临流共赋诗【义卿以病不饮故有酒盏空持之句】
　　和蒋宣卿韵
　　丐闲章上早知还卓荦髙风岂易攀阔步未归龙尾道胜游先到虎丘山千寻古木轩窻外一缕沉烟几席间况是登临有佳客何妨终日对孱顔
　　不将有限遂无涯聊为寻幽驻使华千古山川埋劔气半空台阁雨天花终期香火参同社且赋新诗寄作家归晩不须添列炬预愁惊散暮林鵶
　　和沈子寿见寄
　　心地荒芜旷几春朅来邂逅共耕耘交情正喜清如水归兴那知去似云百首漫劳频寄逺一尊终拟再论文胡为竟尔乖前约寂寞车音杳不闻
　　和梁次张韵
　　妙龄才藻擢文犀声价何须待品题独抱孤衷长拱北拟摅妙画欲平西五年不见心如渇一笑相逢醉似泥我老已为林下计看君平歩上云梯
　　和王夷仲韵
　　洒落胷襟有古风日临清泚面巃嵸不堪世路千重险直与溪流万折东刮眼相看言有味倾怀一笑兴无穷何时同访连樯老快意觥船一棹空
　　和韩子云见寄四首
　　郁郁愁怀不自倾时时倒指勘归程情知岁月来无几心着湖山去未成恶语岂能赓絶唱故人聊欲话平生颇思共索梅花笑防检枝头半吐英
　　日在桑榆势欲倾此时那可更贪程屡凭熊轼惭无补新葺燕巢欣有成便好弃官还故里不妨把酒乐余生经纶事业须公等看即持荷侍迩英
　　有花须折酒须倾少日追欢不计程老去自怜心易懒时过还恐道难成城头又是暮云合江上何时春水生早理扁舟归去好故园犹有万红英
　　当时邂逅已心倾别后逢人问去程顾我拙疎非世用喜君明悟自天成十年不见怀芝宇一笑相逢付麯生暂尔就闲宜自爱上方着意擢豪英
　　仆平日闻有此生待足何时足未老得闲方是闲之句每叹服之恨不知作者姓名一日与鲁漕话次方闻此诗乃福唐余倅所作鲁继录全诗及余君所梦始末见示读之使人益起怀归之兴因成小诗以记其事
　　寒士叨尘分已逾不为归计待何如暮年光景那能久浮世荣华总是虚此去直须甘澹泊个中元自有乘除因公拈起余君话愈使衰翁忆故庐【诚能积行累功自有乘除乃余君梦中所得司命真君语也】
　　挈累来当涂闻已入境感怀有作二首
　　鸥鹭相疎鴈鹜亲簿书丛里度光阴尘埃已觉胷中满霜雪还从鬓上侵尽室脩途方在念连宵苦雨若为心明朝傥得成团聚有酒从教取次斟
　　方与晴窻爱日亲若为天又作重阴年来已是忧思过老去那堪疾病侵黙数七旬宁几日更添一岁愈惊心喜闻已办周身具对酒何妨且满樽【累年欲办周身之具未获昨日家问来云新买数百斤杉木一根身后之事遂可取办喜可知也】
　　和志道送行韵
　　圣君图治事如何但见风云气象和公似一防奚翅足我如乗鴈岂加多西郊索索飘黄叶南浦鳞鳞起緑波今日邮亭休恨别行看麻制草銮坡
　　夀元伯母太夫人八秩
　　七十康强自古稀年登八秩有谁宜寿钟贤母人难及庆袭佳儿世共知荣养已为人子范清规还作女流师防衣更戏兰堦下遥想慈顔笑解頥
　　送朱彦聪和韵
　　伤时已老壮夫顔可使分携一日间细细梅花薰别酒依依寒日淡前山由来世上知音少况是人生防面难他日诗成能念我寄来莫放驿筒闲
　　送丘尉赴试南宫
　　儒冠鼎盛缙绅多海内如今数永嘉士习艺文争擢第君明经术合传家莫言黄绶官犹小须信青云路不賖好上汉廷晁董对要令吾道益光华
　　送诸乡人赴试南宫
　　闻道诸君上玉京一杯聊复话离情青钱既中三年选黄鹄须看万里程欲向他时成逺器要从今日立脩名吾君鋭意图兴复好把嘉言对集英
　　送二十七弟五三侄赴试南宫
　　家世登科能几人两人今岁奄沉沦不应天遽衰吾族防见时当发汝身聨辔莫辞金镫冷夺标争鬭锦袍新还须益励青云志门户何忧不再振
　　送侄赴廷试
　　经术传家几缙绅孙吴决防旧无人上将用武方留意汝始程能遂发身伫展六韬登上第更资三釡及偏亲两科自此増双美何患衰宗不再振
　　昔年三榜偶聨荣人道吾家好弟兄更喜鸰原俱有子还来雁塔再题名衰宗正恐儒风坠晚景那知好事并老子已为归去计从今看汝奋鹏程
　　和曽吉甫四明见寄二首
　　老矣何堪剖竹符频年强出应时须腰间谩佩买臣印月下同游贺老湖白雪已知人寡和清风还忆醉相扶十洲三岛登临处能记稽山病守无
　　风烟浩荡甬柬州方羡公为烂漫游岂料连宵埀雨脚未容杲日出云头扶藜登眺心应在隐几吟哦趣更幽遥想乍晴须痛赏诗成还肯寄来不
　　和梁大谏望亭述怀
　　屡试乗轺与把麾笑谈自可解重围暮年强健人争羡平日刚方世所稀国歩尚艰端有赖君恩方渥未须归时清益展经纶手直上岩廊秉政机
　　又和陈天予
　　边敌临江强指麾狂图欲效白登围一朝殄灭妖氛净万里欢传盛事稀故国山河看克复中原父老徯来归六飞便好乗时进顺取天心莫失机
　　月下独酌有怀梁丈因和前韵以寄且约为明夜之集
　　晚来清跸驻旌麾月色分明彻四围对景已欣羣动息仰天还觉众星稀如今路入中原去看即春从上苑归况是升平时节近一尊相属且忘机
　　和朱文卿见赠
　　簿书终日叹徒劳俄喜相看有故交抱道尚稽怀印绶安贫还不厌衡茒草庐谁识真龙卧阿阁行看彩鳯巢归去不妨深闭户静听脩竹晚风敲
　　和林徽之见寄
　　渉世无堪足乱离萧萧风雨一声鸡故人别后乾坤窄三径归来草木迷黄鸟翩翻思出谷老龙头角尚蟠泥一尊浊酒无人共又是悲吟到日西
　　和韩子云韵留沈子寿
　　一雨连宵继日倾岂容吾子语归程我为千里政方暇子寓三年学已成要把老怀倾倒尽忍令别恨等闲生江城先自伤牢落况失一时人物英
　　和陈泽民见寄三首
　　平生懒病苦难医长为家山咏式微投老但思抛世网非才安敢近天威不堪人事来如织况复年华去若飞胷次万端谁与语何时玉麈对君挥
　　青衫晚得自蟾宫簿领虽卑道自隆不为小官忘大计要从旧学着新功忽来书劄情何厚细读诗篇句更雄还忆去年相聚日风前月下酒频中
　　不学羣儿事诡随世途虽险此心夷人生富贵谁无分男子功名自有时好称良辰聊适意莫因末路辄兴悲山寒已有梅花放想见寻梅日有诗
　　和王夷仲至日有感
　　葭灰管里气初浮阳长阴消不自谋吾道穷耶当复泰此身老矣不禁愁得闲正好寻诗社乗兴何妨上钓舟拟待梅开同胜赏且寛归兴少迟留
　　和曾吉甫寄韵呈李相之二首
　　千龄景运适相符况复才华世所须腾蹋自应登馆殿滞留谁谓尚江湖从来太瘦縁诗苦想见闲行信杖扶闻道朝来病良愈髙轩还解出门无
　　早已相从海上州朅来鉴水又同游驱驰官路俱华发缱绻交情异白头公即横翔层汉去我将归卧故山幽连宵月色如明昼乗兴还能过我不
　　和杨元明雪中见赠
　　为别多年不记旬雪中闻到喜难陈尚稽良防心如渇频展新诗手欲皴和寡莫追歌郢客兴来还媿泛溪人要须早了官中事趂取元宵作好春
　　再和
　　老去光阴有几旬到官俄见岁华新陡惊懒慢随年长更觉衰残畏客频愧我方为牵俗士羡君欲作独醒人相逢未用辞归去且向双溪醉早春
　　和陈天予冠字韵
　　已是头童懒整冠尊前犹欲强追欢浮生得满七旬少乐事能并四者难闲去稍知心地适兴来殊觉醉乡寛入朝更诵公诗句两腋风生盛暑寒
　　和孟世功秋日吴江见寄
　　扁舟西去气凌云坐看鱼龙跃浪纹风起白苹初日晚霜雕红叶欲秋分忘机鸥鹭情相狎入笔江山句不羣正恐功名来追逐烟波深处未留君
　　和鲁宪见寄
　　一笑同登巻雨楼相欢曽记昔年不几凭诗句论心曲屡折花枝作酒筹醉里忘形俱可乐别来握手两无由何如倾倒还如旧月下花前恣献酬
　　和方叔载留别
　　临别慇懃赠我诗一披何喜得如之怪来笔下能髙妙元是胷中自崛竒长恨顷时才一面方欣今岁展双眉明年莫负论文约要向新元副所期
　　和朱世同咏梅
　　竹篱茒舎旧同居不见冰姿恰嵗余别后有谁亲几席朝来忽喜映堦除雪中有酒宜相就月下无人肯自疎端与嵗寒长有约不须青帝更吹嘘
　　和朱世同夜闻竹声
　　醉卧空斋静絶人夜阑霜月白纷纷寒生枕上浑无梦声到窻前疑是君玉轸谁家调古曲铁衣何处角孤军羡君写入新诗里清壮还应过所闻
　　和刘与几悟昔
　　先生岂是傲当时知向名塲早识机扰扰半生蝴蝶梦休休今日緑蓑衣笔端信有江山助醉里从教日月飞应笑蘧生回首晚才知四十九年非
　　感旧
　　达宦吾乡旧罕闻跻荣两禁止三人二公嗟已归长夜一老知能得几春轩冕但堪遮俗眼湖山正好乐天真不妨日日花前醉已是行年及七旬
　　范丞相生日
　　郁郁葱葱瑞气新中兴周室复生申半千休运逢良月十二祥蓂表庆辰自有元勲书史册漫留遗爱及邦人愿同四海跻仁寿賸赏蟠桃几万春
　　老妻生朝为寿
　　人生七十古来稀我幸君今及见之教得子能传素业养成孙亦守清规禀生坎坷今当泰积善初终志不移白首喜为林下伴愿从今日到期頥
　　余年七十辄和乐天诗以自广
　　已是年龄及七旬田园稍给未全贫儿孙初识传儒业世俗还称作贵人门外湖山浑可乐沙头鸥鹭更相亲莫将尘事干吾虑已向君王乞此身
　　曽元伯以余七十用韵见庆复和之
　　迂踈如我世间稀自笑于时百不宜但欲平生无鬼责岂期长命有天知七旬虽慰白司马三黜空惭栁士师多谢君诗逺相庆一披顿解老人頥
　　余既和乐天诗而喜于年及之心犹不能自已又复再和八首
　　坐阅流年已七旬从前忧道不忧贫肯教世指为痴汉只愿乡称作善人老去固应忘物我归来岂是负君亲尝闻知进须知退庶得终全不辱身
　　乞得行年到七旬归田不问富和贫初非洁已为髙士但欲頥心如古人每对青山常意适才逢白叟便情亲静中百念俱灰减识破浮生梦幻身
　　封章上达已经旬所乞原非为贱贫七秩自知非久客一心只欲作闲人虽惭緑鬓朱顔改却喜清泉白石亲荣辱是非都不问尊前且乐自由身
　　先子春秋仅八旬一生多难只安贫岂期有子登清禁亦复如今作老人共羡浮荣光故里自惭实德忝吾亲从前万事皆逾分只合归休保此身
　　新岁妻孥庆七旬徧赒邻里及孤贫髙年满坐有醉客丐者塞涂无馁人平日要同人喜乐此时宁间物踈亲余生自度浑能几讵可徒劳负此身
　　故园春到已三旬满目繁华未觉贫年老得逢无事日心闲不类有官人戴花休管头无那酌酒何妨手自亲七十人生从古少安知来岁有吾身
　　忆在霜台未六旬尝陈仕宦纵家贫岂容七十不纳禄却为斗升犹牧人年齿幸吾今已及官曹从此不应亲愿天许遂终焉志养此疎慵老大身
　　一年三百有余旬举世栖栖苦迫贫得享安宁七十岁已胜衰谢万千人好官纵使登三事荣养何由及二亲争似山间林下坐无忧无毁足全身
　　乞身不获再和
　　老合休官况七旬我非辞富欲居贫也知光景无多日更觉筋骸不逮人岂谓九重恩未替复颁一札意犹亲囊封再上终期允已对苍穹誓此身
　　怀归有作
　　一病兼旬百不禁愈牵归梦绕家林向来岂有功名念此去断无人我心但愿天怜将就木许从人欲便投簮若防不靳清闲福尚惜余年尽寸阴
　　和四哥钱塘思归韵
　　郁郁羇怀久欲东故园何日割蒿蓬可堪世路尘缨防却使云山蕙帐空待价深藏非左计汗顔为斵岂良工须知吕望严陵辈亦是沧浪一钓翁
　　读丐辞不允诏书感而有作
　　朅来江上再经年衰病无时强自怜屡控危衷甘屛缩岂期优诏更留连政平讼理曽何补职称民安亦偶然虽感上恩容卧治何如便许老林泉【政平讼理职称民安卧而治之皆诏语也】
　　齿豁头童已暮年未容归去亦堪怜只思旧隠如元亮宁有新诗似惠连万事此生浑已矣一尊今日且陶然宦情况复清如水何必移封向酒泉
　　复和怜字韵二首
　　拟归林下度余年底事天公不见怜新岁已惊青鬓换故园还想緑阴连敢萌痴意贪非据但欲防心任自然今日有谁闻此语只应白石与清泉
　　春色撩人胜去年莺啼燕语若相怜一川烟水清还浅万叠云山断复连好景防心宜乐矣故园回首却凄然同僚赖有清新句似听松风潄玉泉
　　二儿纳妇有感
　　老乗一障楚江濵无奈星星鬓影新客里情怀那似旧忙中日月不知春若为经岁抛泉石犹把非才玷搢绅还尽此生儿女债盍归林下作闲人
　　重阳用去年韵
　　不堪秋色已悲凉那更重阳对夕阳白髪苍顔羞览镜紫茰黄菊喜浮觞且来髙处开心目莫引愁端挠肺肠未信天教长作客会须有日放还乡
　　此生几度换炎凉过了重阳又一阳无奈流年如转毂得逢佳节且飞觞风前落防从吹鬓江上登台任断肠老去已忘荣与辱只思归卧水云乡
　　池上近作假山引水穿石撒珠其上亦有可观因成拙句
　　终日尘劳困簿书无因归泛小西湖【余家西湖湖上有园数十亩目为小西湖】且来池上看堆翠更向峯前认撒珠触石有云时防缀随风无雨自沾濡老夫行矣休官去留与邦人作画图
　　假山
　　我爱青山欲细看如何不在户庭间聊移野外玲珑石来作窻前重叠山拄笏已堪供啸咏杖藜还更得跻攀莫言道院过从少亦有修眉相伴闲
　　生日
　　藜杖纶巾度几春紫袍赪带一畨新恩荣可但将延世渥泽还欣再及亲已见里中夸盛事何妨林下作闲人年逾七十仍希有寿酒须拚饮百巡
　　谢钱参惠驴
　　白髪衰翁七十余尚劳轸记特驰书知无仙骨能骑鹤喜有残骸可跨驴廐下分来齐骏驷林间乗去胜巾车更烦拈出荆申事遐想风流愧莫如【来书有荆公申公跨驴事】闻故旧二三公或不幸于官或以疾病而去或以口语而罢怅然有感
　　平日衰迟众所怜偶逢亨运亦腾骞七旬已过宜休矣一出不归终溘然幸免烦言全晚节且无多病恼残年直须更作投簮计莫待将身到九泉
　　寄周表卿
　　别来星纪两周天梦想风标每慨然靖退喜公今就第奔驰愧我未归田得闲正好哦诗句乗兴何妨棹酒船颇恨路长还病暑无由一见话当年
　　再和
　　举世争披乐广天得聨契好岂徒然少留接武游麟阁晚更先期到鹿田此日莫登扬子宅何时能泛剡溪船傥容一夜陪清话胜把陈编读十年
　　和刘正夫见寄
　　揽辔澄清慕古人观风问俗按行频振荒已视饥由已蓄水犹思利及民美意共推君体国髙怀还喜我抽身名章下逮情何厚和气薫然暖似春
　　已是龙钟七十人故应告老上章频九重埀念如慈父一旦容归作幸民今我可怜非故我此身才喜是吾身花前幸有尊中醁且醉湖山几度春
　　和泽民二首
　　归心已动不容留多谢君恩许退休虽喜溪山归似旧却惊岁月去如流门前已是开三径湖上何妨具一舟莫道此时无伴侣得公足可共遨游
　　欲绍家声每自鞭肯同流俗饮贪泉已将止足安心地更把吟哦乐性天笑日桃花将献媚先春梅蘂欲争妍人生防合真难遇幸有杯觞且共传
　　和蒋无退懐湖山
　　多谢君恩许引年容亲白石与清泉不来山下寻诗社即向湖中棹酒船意适更穿花坞去兴阑还傍竹林眠那闻髙士飘然句陡觉身轻似得仙









　　钦定四库全书
　　湖山集巻八　　　　　　　宋　吴芾　撰七言律诗
　　志道相见和前韵
　　毎忆湖山动老懐今朝始作故乡囬正惭行李怱怱去忽报轺车得得来幸对清谈挥玉麈肯辞痛饮倒金杯我归已遂终焉计何日重逢笑口开
　　李子仪喜津改秩作诗相庆因次韵
　　懒复从人问里评纵今得誉亦虚声有儿第使传儒业改秩何期冐宠荣敢望芝兰如谢氏但亲松菊学渊明烦君慰藉来佳句读罢欣然酒一倾
　　有屋依山复面湖幽栖试问有谁如门前更种千竿竹堂上还堆万巻书毎恨暮年方卜筑岂知今日得安居鲤庭况有新桃李莫惜时来长者车
　　归来到红梅下有感
　　惜花端拟醉花时不谓花开失素期去日横枝才蓓蕾归来满树已离披虽知胜赏输同舍尚爱余芳绕曲池花亦念予情不浅更留残萼索题诗
　　二月望日三七侄移庖于休休堂约四老人为送春之集拙者预一老之数因成八句
　　光隂过眼似奔轮谁保生前夣幻身四老共成三百歳一时已胜万千人得闲对酒须醉乗健看花莫厌频勿谓病多衰已甚尚堪开口送残春
　　偶苦耳聋
　　衰年已是病双瞳那更新添两耳聋山外钟声元不到窻前鸡唱亦难通便遭谤骂安能累纵有笙歌也是空毎恨肚皮从旧窄而今却做得家翁
　　巢内鷰园中鹿俱生子喜而有作
　　倦似渊明懒似嵇归来聊向此中栖湖山围绕吾庐静草树髙低野望迷鷰葺新巢方乳子鹿逰故苑又生麛眼前景物俱堪赋落日何妨一杖藜
　　有感
　　自度吾生不久长老懐犹自爱风光春来扶杖观花急夏到穿林看笋忙无限故人成鬼録几多逐客寓他乡我今幸得身无事剰向湖边醉几塲
　　和江朝宗韵奉寄
　　休言簿领尚沉迷器业如公岂久稽不见自怜心若失相从还记手同携飞黄正欲驰长坂倦翼方欣返故栖出处不同空怅望何时来过武陵溪
　　陈天予喜拙者得谢作诗相庆次韵以报来辱
　　一自同簮獬豸冠防经离合防悲欢荷君终始于人厚知我疎慵涉世难闻道休官能自适恵然贻问更相寛交逰耐久如君少松柏方能保歳寒
　　再用前韵奉寄
　　向来虽着侍臣冠忧国曽无一日欢正色立朝从古少犯顔论事似君难思贤防见重相得乐圣何妨且自寛回首髙风谁复继凛然名节照人寒
　　赵黙卿用拙者所和乐天七旬诗赋二篇见寄因状山中之景复成一首以报之
　　买山将近一由旬若比渊明未是贫万叠峰峦俱入眼四时景物总宜人花开自足供心赏酒熟何妨与客亲何日杖藜能过我竹林深处共藏身
　　龚帅以久别寄诗逺惠因次其韵
　　性便野服厌朝裾一意归休学二疏门外浑无俗士驾案头惟有道家书胜逰但欲寻蓬岛【湖中近筑一亭目为小瀛洲】旧事那能记石渠亦拟冥搜酬絶唱惭将瓦砾报琼琚天与疎慵一味闲许辞画防老柴闗防年欲作冥鸿举今日方随倦鸟还有水不妨时载月无人谁与共登山相望千里空相忆樽酒何时一破顔
　　再和龚帅所寄
　　契濶经年阻曳裾满簮华发愈萧疎五禽聊作林间戱双鲤忽传江上书诗句方惭成间断交情岂谓益勤渠开缄更诵惊人语恍若相从听佩琚
　　闻道公庭白昼闲更无夜犬吠江闗一时戾气俱销尽千载淳风顿使还但恐赐环来北阙不容拄笏看西山秖今汲直如公少正頼忠言一犯顔
　　和朱文卿落解后书懐
　　先生英气欲横秋唾手功名岂待求共指层霄看展翼谁知平地亦沉舟箦中宰相寜嫌辱胯下将军未足羞有志防须腾踏去莫将富贵羡王侯
　　清明登白纻山
　　偷得铃斋半日闲喜逢佳节漫追攀扶衰强防青藜杖寻胜聊登白纻山逺岫千重云出没清溪一带水回环我来恨未穷防览回首孤城落照间
　　谢子肃任昆山丞和余留题旧游诗复次韵谢之
　　故乡春好阻同游谁与花前倒玉舟陈迹未能忘茂苑新诗俄喜寄丹丘开缄已慰三年别展诵还消万斛愁文行如君今日少蓝田寜许久淹留
　　临湖阁为向巨源郎中题
　　胷襟洒落一尘无晚歳归来足自娱去国何须懐北地卜居且喜面东湖夕阳影里山相映古木隂中鸟自呼正好凭栏吟复醉胡为止酒太拘拘
　　拙者得归子仪喜而作诗见寄因次韵
　　奉祠命下大明宫尽室欢呼笑语同但欲从容全晚节敢言髙尚激贪风醉乡有约谁陪我诗社无人頼有公从此故山添胜事未饶景相山中
　　和道叟韵
　　自怜涉世太迂疎岂料今朝得自如老去不知官况好归来顿觉道心舒湖山深处非凡景松竹隂中有旧庐静坐忽闻乌鹊喜开门还得故人书
　　泽民因诵乐天欲留年少待富贵富贵不来年少去之句慨然有感遂广此意作诗相示余以谓人之防遇各自有时年少固不可留而时亦何可待乐天自不应出此语而泽民亦不应为此诗因反其意以和之
　　老去疎慵厌仕途归来林下学真如不思身外千般事只占人间一味愚但得清尊长对客纵添白发亦从渠世间达宦多忧畏胷次还能似我无
　　劝君且醉瓮头春休把升沉累此身自古功名须遇主到头富贵不由人蟠胷器业元髙世落笔词章更出尘道在何忧年少去九重前席防相亲
　　和李光祖
　　英才端合在星躔不谓淹回阅歳年却向山中亲白石更来涧下濯清泉髙情虽似秋云淡丽句还如蜀锦鲜怪得了无尘俗气家风元是谪来仙
　　老去深悲宠辱惊归来胷次渺寰瀛登山临水随宜坐问栁寻花信意行境胜已勾诗兴动身闲还引道心生亲知满眼如君少何不时来共一觥
　　男子升沉自有时莫轻感慨叹稽迟古来常患才难得道在寜忧世不知防际亨嘉膺昼接且将粗粝疗朝饥他年富贵君何虑造物于人岂有私
　　和田伯清见寄
　　可叹人生有限身终朝长是困嚣尘向来毎愧为人役今日方能保我真幸有一丘堪避俗何妨百歳作闲人更烦妙句相褒借顿觉柴门暖似春
　　落笔摛辞烂有章故应往歳擅文塲身登霄汉声猷着兴寄湖山气味长无计盍簮同把酒尚懐扫地对焚香依然日暮碧云合相望回头各一方
　　和杨季恪景疏希白二首
　　二疏髙躅耸簮绅寂寞无人继后尘一代风流虽已逺千年名徳镇如新幸抛印绶归空谷得与湖山作好春若较前贤那可并却惭温诏下严宸
　　人讥居士老来迂与世依违总不符虽似子牟懐魏阙却同居易学浮屠锄荒只欲开三径适意寜论泛五湖胷次更无尘一防且同髙士诂虚无
　　和胡宗泽见寄
　　湖边防杖步新晴陡觉胷襟万虑平老去不须防意马静中已是息心兵闲来緑树隂中坐懒去红尘閙里行頼与故人供一醉不辜今夜月华明
　　故人皮里贮阳秋爱我身如不系舟羞向人间为谄首喜来林下作遨头虽无仙骨能骑鹤尚有闻心可狎鸥乘兴惠然时过我一尊相对笑言稠
　　和李光祖二首
　　漏残休更问铜壶自视平生分已逾毎叹奔驰非得计只知静退是良圗耽诗况味今虽在爱酒情懐近已无诏比二疏吾岂敢或言出处亦相符
　　天资洒落更瑰竒何患诸公不已知运蹇尚须资汲引时来寜复借维持家声况是钧公裔文采还髙防妇碑大器成时须在晚如君方壮未为迟
　　和孟世功二首
　　老大疎慵一腐儒长年离索与谁俱杜门有意修黄老开巻无心诵典谟不是穿林寻鹤鹿即来临水伴鱼故人今日如君少乘兴还能过我无
　　不见风标六歳余闲中应是乐琴书逢辰自合应殊选遯世何妨且隠居已爱新诗如沈谢更听髙论似严徐时来防有腾骧日未许傍人笑问疎
　　和若夫韵二首
　　此身虽缚此心飞脱得东还似解围鹿鹤向人如赞善林泉见我欲生辉食珍他日终难饱饮水从今亦可肥况与亲朋时一醉益知真乐是来归
　　老夫吟咏本非长僻性年来忽异常唯是平生爱风月致令清夜梦池塘正惭遣兴非工部却喜言诗有卜商佳句偶从闲里得片心如到白云乡
　　和鲁宪见寄二首
　　厌直承明老从臣不将人事挠天真防年欲作山中相今日得为林下人竹里醉吟聊遣兴水边宴坐足怡神回思当日游从地过眼浑如陌上尘
　　向来三老楚江滨一笑相欢气味真君向越溪持使节我归台岭作闲人颇思花下酒无算尚记诗成笔有神何日轺车能过我开懐一洗渇心尘
　　和叶先生韵
　　三分春色一分强风雨忧愁莫见妨何幸山城官事少且看溪路野花香丝丝嫰緑埀流水片片飞红逐去樯一日要须一醉百年能醉防千场
　　杯酒忘懐不计廵少年行乐肯输人年来性复便疎懒老去谁能浪苦辛春暖园林花放早月长庭院鷰来频物华正尔撩诗思况得诗翁好句新
　　和董伯玉韵
　　野性耽闲昼掩扉坐看斜日上书帷不妨挟册从吾好亦学吹竽笑昨痴鬓发星星行且老胷襟碌碌苦亡竒与君正欲论心事又恐分携各一涯
　　和人见寄
　　髙义如君举世无贤闗十载防琴书匆匆边马来时别郁郁乱山深处居天外风尘仍断絶人间豪杰正萧疎何时尊酒论文去千里相思寄望舒
　　和金克孝韵
　　天公放我作闲人宠辱无縁到我身浊酒兴来寜惜醉小园日涉不嫌频秖知丘壑追元亮敢望京师说子真渐近青春尤可乐有花如锦草如茵
　　和韩子云见寄二首
　　投绂归来意适然从今免咏式微篇但令晚歳胷中适安用虚名身后传顾我只宜乘载月如君端合上凌烟功成或欲寻真去莫惜驭风来揖仙
　　世态无常似暮霞人生难久类春花已堪入谷携樵斧还好临湖把钓车对酒未能忘酒伴哦诗尤更忆诗家何由防面论心曲两地相望天一涯
　　和陈泽民见寄
　　长年扰扰走红尘今日方还自在身行处湖光侵杖屦坐来山色照衣巾敢希寄傲陶元亮且学躬耕郑子真犹恐风烟劳顾揖未能终日作闲人
　　应喜衰翁得挂冠裁成妙语鼎来颁清如水上看修竹秀似云中见逺山已播政声来阙下更传诗句满人间秖疑自此飞腾去未许归来伴我闲
　　和朱世同韵
　　聊向空山避世喧数椽茒屋鎻苔钱怕逢俗客慵开户欣慕前贤愿执鞭已见二毛真老矣幸存三径盍终焉细思万计唯闲好敢为浮名误百年
　　幽栖终日断经过坐阅残编眼欲花道在固应甘淡薄心闲尤觉厌纷华正惭我老无佳思颇羡君诗似作家拙恶岂能赓妙句临风吟咏秖咨嗟
　　道义谁人似乃翁有儿如子岂忧穷自应便享千钟养不谓今犹四壁空好遣江山归笔下莫将荆棘置胷中诗书傥不辞勤苦衣绣何难继祖风
　　和叶先生见寄
　　春到山城花木深兴来谁与共登临空惊节物催人老强对芳菲索酒斟已喜筠筒先见寄更闻藜杖欲相寻劝君未用忙归去要向尊前话寸心
　　和范希孟韵
　　急隠归来趣转深静中不放一尘侵日长宴坐风敲竹夜久澄心月满林诗句毎从佳境得酒杯长为故人斟时危莫用计然防身在五湖空铸金
　　和范迁善见寄
　　溪山深处养清髙名位虽穷节行饶举世何人堪寂寞杜门终日自逍遥交情已作千金重别恨空惊一叶飘莫向五湖成独往他年相与到云霄
　　和金克孝韵
　　长嗟轩冕累吾身幸得归来见此君晚出渔樵呼作伴行随鹿鹤与同羣浮光喜踏山前月弄影贪看水底云还有江梅通信息一枝暗里递清芬
　　和世同见懐
　　君去经春未得还老夫幽恨满春山海棠花过乖同赏杨柳隂成阻共攀对月有谁陪笑傲临流惟影伴清闲何时防杖来过我把酒论文一解顔
　　立春
　　老夫近日苦多屯且喜来朝已立春但得余殃随腊去敢圗好事逐年新湖山入眼风光好亲旧论心气味真更若此身无疾疚快哉天地一闲人
　　和王瞻叔泉字韵
　　暮年亦复侍甘泉毎对青铜只自怜寜忍忧疑探虎穴且将得失付鱼筌归来但欲无身累老去那能徇世縁若得优游全晚节从人唤作地行仙
　　和陈天予见寄真字韵
　　前贤惟有太丘真岂谓于今见后身虽是一时为逐客不妨千古作全人自从别后心如渇却喜诗来句絶尘无计复陪花下醉对花只觉倍伤春
　　和鲍昌朝湖上二首
　　青山叠叠起汀沙幽鸟惊人噪古槎竹叶受风枞甲刃松膏流地蛰虵爱闲正喜逢僧话乘兴何妨到酒家饮罢相携磨石壁淋漓醉墨半欹斜
　　一片湖光净见沙晚来闲上钓鳊槎山横平野堆寒玉水绕孤城绾卧虵遥认茶烟知禁苑忽闻机杼得人家夕阳归路西风急笑倩傍人整防斜
　　湖上遣兴
　　闲来湖上覔清凉竹杖芒鞋野兴长青嶂回环如洞府緑波澄澈似沧浪枝头落絮随风急水面浮鱼逐饵忙自笑衰翁无个事悠然身世两相忘
　　大雨后湖上有感
　　拟为红蕖棹緑波那知一夜作霶风狂俄失云中树雨涨全无水面荷寻壑胜游先自减泛湖乐事又多磨老懐自度无闲处且向尊前强笑歌
　　九日和向巨源送行韵
　　世事无穷生有涯羞将白发对黄花一江秋水初鴈万里暮天飞落霞昔日自怜长作客今朝方喜得还家尊前话别寜辞醉后夜相思月满沙
　　和逐年九日阳字韵
　　天上恩来解郡章人间那复是重阳老身已许归三径佳节何妨醉百觞但有笑容生面目更无闲事挠心肠旁人不信吾归去今日真成返故乡
　　余有重阳诗歳和一篇今日偶和成二首
　　此防从来有故常湖山歳歳做重阳黄花已是铺三径緑酒何妨举百觞小圃晚来堪散步薄田秋入足充肠登临莫起凄凉叹且喜成归老故乡
　　去歳重阳解郡章归来又复见重阳此身已作林泉客今日更持萸菊觞正要登髙穷逺目不妨醉浣愁肠佳辰若得长无事何必乘云至帝乡
　　重阳即席呈诸兄叔
　　淅淅西风作晚凉惊人节物又重阳频年此会成千里环坐如今共一觞且把黄花开笑口莫因白发搅愁肠人生聚散浑无定来歳那知在故乡
　　重阳再和乙丑歳韵
　　老去逢秋倍感伤此生能见防重阳喜君緑蚁初浮瓮容我黄花满泛觞幸返丘园如素志况陪亲旧话中肠已今日如泥醉苦恨频年客异乡
　　和吴致政韵
　　晚学知谁继后尘乡闾旧仰老成人门无车马何妨静室有诗书不厌贫閙里抽身甘寂寞闲中覔句鬬清新杖藜莫惜频过我共醉床头满榼春
　　和沈先觉韵
　　枉度浮生八十春休谈天数与人伦长贫已是难糊口久病那堪更累身独把新诗娱晚景谁将灵剂起痿人若教得酒时时醉醉里髙吟尚絶尘
　　和朱世同韵二首
　　立朝初不愧廷臣晚节胡为苦乞身自度济时无逺畧不如辞禄作闲人林间幸已安禅榻湖上何妨掷钓纶若也故人能过我尚堪共醉瓮头春
　　已归林下得从容还喜时和与歳丰好景尽归诗句里闲愁俱付酒杯中腊残惟愿呈三白春去从教落万红亲旧自今休问位只须唤我作吴公
　　和朱世同见寄
　　门外青山玉作堆山前一水更萦回归来虽喜风烟好老去还惊歳月催不见故人増寂寞尚懐往日共徘徊何时轩葢重相过伴我花前醉百杯
　　到双胜怱怱不及欵舟中成小诗寄良器兼简杨宰
　　海滨何处足春风尽在王孙小圃中雨洗山光供几席日移花影上帘栊扁舟回首烟波隔尊酒何时笑语同若对扬雄赏幽胜杯行应亦话衰翁
　　寄江朝宗
　　君来已是后花期不见春风烂熳时槛外止余新芍药檐前只有旧酴醿尚堪共泛忘忧酒亦可同吟遣兴诗倒指春归能防日速来相就赏残枝
　　寄周子及
　　回头一别两经秋喜奉安舆反故丘自谓此时须见过谁知官事不容留君游幕府声猷着我住湖山景趣幽出处虽殊心不异迂程能为一来不
　　寄江朝宗
　　碧云暮合首重回正拟前村共探梅耐久直须看歳晚追欢何必待春来山中纵有诗千首花下谁同酒一杯顾我与君非面友愿言命驾莫徘徊
　　寄陈能之
　　乌府延登謇谔臣共知吾道一时伸方陈谠论来禆国还守清规去洁身峩豸岂能忘去佞凭熊聊复试临民颇思一见论心曲同醉梅花烂漫春
　　寄陈叔进
　　乡里衣冠久不振后来犹喜有斯人曽为蓬岛神仙主端是储闱羽翼臣大节已观能直已小淹何惜且临民君家幸有佳山水莫向他乡别卜隣
　　寄杨次云岸长老
　　髙僧良士总贪闲虽我同庚不往还诗罢谁知勤治圃斋余无事只潜山亦闻相约来倾盖久待如何未扣闗湖上藕花今正发不妨共戯水云间
　　寄赵徳庄
　　故人分袂防何年不谓乘轺到海邉我守丘园甘已矣君驰原隰尚依然有懐风月空相忆无计杯觞可共传出处不齐徒怅望夕阳衰草自连天
　　又陈伯明知郡逺寄诗篇因次韵二首
　　信笔题诗不记篇聊凭赋咏写林泉闲来倚杖云千嶂睡起凭栏月一川野性已安三径里吟防犹绕两湖邉何时更许陪清话复把深杯手自传
　　喜到旧家山水乡依然山色与湖光此身宛在真仙窟回首空懐太守章岂意新诗犹见及尚言故郡不相忘自怜粃政无遗爱安得人思蔽芾棠
　　寄陈彦邦二首
　　自古中兴用实才正资贤哲共圗回若为清禁挽不住亦效衰翁归去来幸有江水供笑傲更邀风月与徘徊得闲莫惜频相过伴我尊前笑口开
　　不须细细说行藏四十年来梦一塲我得放归心已足君能勇退道尤光闲中倍觉林泉好閙里谁知日月长我已与君成二老更将一节起吾乡
　　和采石诗韵寄韩无咎
　　野性从来爱水云合耕岩下钓溪滨宦游愧负平生志临按欣逢我軰人奎阁雄文光照日锦囊丽句艳争春外台况上三年计一节行看诏墨新
　　寄刘汝一陈天予
　　昔年言路记同游回首那知歳月流已叹数公随物化却欣二老与余留去天不谓逾三歳补外那知尚一州想得赐环俱在即不应似我老林丘
　　二公见和又成一首寄之
　　忆昔同台接胜游相期端不媿清流一时人物存无防百歳光隂挽不留老去只思陶靖节向来尤叹薛居州亦闻聚首时倾倒应笑衰翁守故丘
　　和陈泽民即事二首
　　鸡声催晓梦惊残喜得归来卧碧峦已是人间三月暮尚余枕上五更寒心安靖退虽无事身觉衰颓亦鲜欢頼有故人时防面开顔一笑酒杯亁
　　萧条古寺野僧残聊与僧俱住翠峦树影绕帘春昼静水晶摇屋暮天寒固知书剑不嫌冷却恨杯盘未尽欢当念老人衰已久外虽强健实中亁
　　和逺老韵
　　野性平时酷爱山年来何幸得休官情知轩冕生无益身在林泉死亦安已免出门频应接尚贪散防縦游观得师妙语相开发始觉浮华不足看
　　和逺老见懐
　　老去光隂能防何秖求适意不求多消除旧恨凭三盏断送余生付一蓑风月情懐虽已灭渔樵伴侣尚相过师来好趂荷花盛我欲同游系棹歌
　　和朱守有待亭
　　使君敛恵抚吾乡物阜年丰特异常已向湖中同众乐更来山上发天藏登临缅想髙懐适赋咏悬知雅兴长独恨杜门方屛缩莫窥佳致望余光
　　和鲁季钦别后寄
　　盍簮经歳遽分襟夜夜相思梦里寻寄逺正慙无好语开缄忽喜得髙吟感君不替绸缪意使我还销鄙吝心他日相逢重把酒莫辞蘸甲十分深
　　病起泛舟呈请亲友
　　屛迹山间歳月深四围緑树总成隂已欣丛竹生湖岸更爱双莲出水心倚杖顿惊明老眼舣舟还喜豁烦襟病余虽是无佳思乘兴何妨试一吟
　　山居归来恰一年有感
　　去歳兹辰始息肩俄然日月已周天经营小隠虽云毕栽种清隂苦未圎湖畔百年多古木山前一望足平川从嗟白发催吾老能享林泉得防年
　　再和四首
　　花枝拂眼栁埀肩幸得身闲且乐天木杪夕阳当反照草头朝露岂长圎兴来防杖云迷径睡起凭栏月满川老矣不堪供世用只将萧散度残年
　　归来深欲断尘縁常拜青词宻吁天既幸此身无玷辱更欣尽室得团圎扪心只合安三径度力那能障百川若也天公终见念从今便是再生年
　　卜得幽居野性便山中风月水中天新栽翠竹隂虽薄旧植青松盖已圎髙致固难追緑野胜游那复继斜川我今已得安心法早挂衣冠不待年
　　新买湖头十亩园緑隂罅里见青天金樱相亚枝枝袅银杏低埀颗颗圎仰看乌鸢翔古木俯窥鸥鹭戯晴川便须临水营台榭要与渔樵乐暮年
　　泽民见示游洞宫护圣二诗次来韵
　　洞府藏真鎻碧峦我来顿觉百忧寛真人已去留遗像古木犹存翳旧坛清入杖藜襟抱豁冷侵衣袂骨毛寒何妨便作诛茒计幸我年来已挂冠
　　山间安有此池塘疑是天分一江万仞方如青玉案千章森似碧油幢檐前山色日侵座屋角松声夜撼窻游罢拥衾浑不寐心清都把睡魔降
　　和薛丞
　　归来林下恰年余喜对青山更面湖野兴自来知不浅宦情今日觉全无任从俗目嗤吾老未许山灵诮客逋多谢新诗相慰藉头风一读顿然苏
　　再和
　　少年勤苦惜三余老去惟思泛五湖已向林间甘淡泊更从尘外学虚无酒徒渐觉随年减诗债还应隔歳逋强欲冥搜赓絶唱苦无笔力似三苏
　　送朝京赴福清宰
　　来往看看二十春开懐情话日相亲悬车我已安三径捧檄君俄向七闽肯为浮名随薄俗但施善政抚疲民他时奏最归来处好访湖山莫厌频
　　生朝有感
　　每恨生朝天一涯今年却喜得还家渐防寒谷囬春律愈使衰翁感嵗华客至寜辞倾竹叶老来能醉几梅花余生秖愿长如此浮利荣名未足夸
　　遣兴
　　天怜衰病放还乡犹恐多情易感伤已遣蛙声喧鼔吹更令燕语奏丝簧固知老去心情减颇爱闲中气味长终日杜门无一事不妨隠几净焚香
　　余以庚寅十月十日抵敝庐今恰三年感而有作偶成三律
　　遡自洪都返故园今朝倒指恰三年举头但见松筠长转盼那知歳月迁幸有青山长在眼休嗟白发已埀颠此身傥未归黄壤花下犹堪醉圣贤
　　何处风烟似我园且将萧散乐余年向来已不忧三黜老去谁能羡九迁门外往还惟白足里中游旧尽华颠竹林已是幽栖地只恐风流愧七贤
　　幸有湖边数亩园尚堪行乐度残年惊鱼自合潜渊去倦翼寜思出谷迁既乏仙方能却老又无竒防可扶颠但知藏拙安吾分一任人称贤不贤
　　送沈子夀
　　孤城度日宛如年頼有吾人慰眼前把酒论文方累月扬鞭别我遽朝天长才合赴风云防新渥行沾雨露边帝里故人如见问为言衰悴愈皤然
　　挽袁正言
　　言路同游记昔年英风凛凛共推贤从容峩豸霜台上感慨婴鳞黼扆前持槖自应登禁闼乘轺聊复向江瓀一朝岂料成千古空有清规后代传
　　挽郑武子
　　中原耆旧久雕零頼有夫君尚典刑持节有心吞朔骑请缨无路报朝廷壮圗落落嗟难合末俗纷纷笑独醒坐脱已超尘世去空余遗像在丹青
　　挽李季文二首
　　世趋捷径蹈危机公独安恬度歳时但见谦谦卑自牧不为赫赫急人知政成名已闻丹扆官满身将上赤墀岂料一朝成奄忽空传南国去思碑
　　吴郡为僚记少时别来光景迅如飞江头我始懐章去岭外君才解组归正望故人时见过回思往事遽成非死生契阔无穷恨极目髙原泪满衣
　　挽翟伯寿二首
　　髙情爽气薄云天洒落真如晋七贤笔下虫鱼元自得胷中丘壑更依然风流已足追千载寿考胡为不百年人物此时谁得似秖应余庆尚流传
　　少日为僚古乐成一时共喜得豪英盍簮便有功名志倾盖曽无世俗情回想旧游如昨梦顿成尘迹负平生故人倒指雕零尽矫首佳城泪欲倾
　　挽徐子固
　　相逢一笑记临安倒指今逾二十年别后毎思论旧事朝来忽报启新阡莅官凛凛风犹在居里恂恂誉更传遥想武陵溪上路送车千两一潸然
　　挽季行可
　　当年阙下久栖迟故里归来万事非访旧防人成鬼録伤君未老弃亲闱开尊尚想延宾醉发廪犹思赈歳饥积庆流芳知未艾防看门户日光辉
　　挽五兄知府二首
　　平生臭味最相投方喜同时得退休正欲从容陪杖屦从兹萧散老林丘髙标岂料成千古遗爱空嗟满一州兄弟凋零无复继故山谁与我同游
　　三吴意气各翩翩尚忆俱游太学年伯氏久惊归厚夜吾兄逺复掩新阡自怜门户今衰矣回想音容秖然犹幸诸儿浑竞爽他时当不负家传
　　挽何内翰二首
　　塲屋声名四海知十年平步上丹墀伏蒲议论髙千古视草文章妙一时雅望自应登辅弼壮圗仍欲济艰危谁知竟负经纶志空使人懐殄瘁悲
　　老去交游半浅深髙山流水独知音分携苦未经寒暑转盼那知隔古今聨事尚懐时把酒同朝犹记共论心无因执绋西山路空对东风泪满襟
　　挽钱省干
　　髙义由来擅月评壮年锐志立功名助平逆党谋先定慢骂凶酋色不惊赤帻蹉跎怜晚景青云腾蹋负平生秖应余庆钟兰玉桂籍传芳弈世荣
　　挽陈廵检
　　夫君端是一时豪排难捐躯不惮劳忠义自能全里社姓名那肯辱铨曹一生倜傥心常逸五世团栾寿更髙暝目定知无可憾九原风树漫悲号
　　挽王之先
　　壮志凌云气吐虹才华髙出辈流中读书不负建楼意好客尚赊投辖风鹗荐共期登虎榜鹢飞无复到蟾宫春来池舘浑如旧梦觉黄粱事已空
　　挽应伟节尊人
　　归来闾里问髙年此日惟公五福全三世儒科身及见四经乡饮众推先安时不恨青衫晚适意还欣防服鲜终始哀荣无可憾想应含笑入黄泉
　　挽孟仲安二首
　　琴劒纵横迹已陈凛然英气尚如存向来忠义全乡社老去诗书付子孙正好林泉穷胜事那知风月负清尊他年隂徳留余庆防见簮绅萃一门
　　义薄云天气吐虹平生心事许谁同从容破贼无遗防清白传家有祖风共意骞腾千里外谁知萧瑟九原中百年已矣余芳在庭下行看发桂丛
　　挽程朝议二首
　　兵革连年苦乱离江东耆旧日衰防身兼五福如公少眼见重孙自古希未厌案头翻贝叶方荣堂上戯斑衣东风忽破南柯梦回首音容涕泪挥
　　忆昔安舆到郡时使君欢迓镇江湄万人踊跃瞻耆艾千里歌謡美孝慈盛徳所钟门阀在平生无愧鬼神知佳城一闭成千古徒有隂风拂繐帏
　　挽席夫人二首
　　持身礼法动无违四徳如君古亦稀大国増封光典册长年献寿拥庭闱俄惊蒿里飞丹旐尚想萱堂玩防衣窃意生前犹有恨沙堤不及见公归
　　猗欤陶母世称贤生子还持辅佐权政府旧曽迎象服成都重见拥戎旃佳城闭处千车集华屋生来五福全终始衰荣今已矣空余陈迹载青编









　　钦定四库全书
　　湖山集巻九　　　　　　　宋　吴芾　撰五言絶句
　　题商乐庵
　　游戯一橘中自谓有足乐何如在商山笑傲视寥廓
　　芳洲
　　秋风雕兰芷芳洲久寂寞痛饮读离骚此兴亦不恶
　　咏松
　　幸不生涧底杰出苍苍崖岁寒只孤秀万木非吾侪送白酒白莲与钟统制钱广文因成二絶
　　瓮头白酒熟池上白莲开我爱君纯白聊持荐一杯白酒方浮玉白莲仍可人赠君飞大白聊作冷官春
　　六月末间拒霜已开
　　暑气犹未退寒花早已开哀年宁有几寒暑若相催
　　香丛
　　缓步绕芳丛时时鼻观通不须薫百和满院是香风
　　生朝有感
　　每嵗逢生日予心喜复悲新年六十六能得几多时
　　小有洞
　　世人竞蜗角终日汩尘縁谁谓名园内深蔵小洞天虞兵张宥康永年未六十一日相继力求归农余因嘉其志作小絶以纪之
　　仕宦老不休虞兵乃知止低头媿斯人三叹不能已
　　芙蓉
　　谁向澄波上尽将云锦铺无因一寓目却忆小西湖
　　前太守仲求石问留题因和三首
　　不觧追时好尤非治郡才故山猿鹤怨应怪未归来度力难堪亊甘心作弃才欲归归未得却悔出山来此日老法从当年穷秀才从今归去好非不遇时来
　　题日渉园
　　幽园足佳趣散防日经行嵗乆禽鱼熟人来自不惊
　　题阅嵗亭
　　岁月催人老少年安在哉羡君杯酒里日日见花开
　　题望云亭
　　白云来何时英英冠山椒西风莫吹去使我心揺揺防恩易镇豫章丐假还乡途中偶成十七首
　　处处是红蕖分明似畵圗怱怱看不尽归对小西湖官舎似邮传宦游如路岐吾年行七十安用苦奔驰触目尽陂塘山光接水光近来仍雨足莫道是山乡方困长涂滑俄逢赫日明只忧开太早却恐雨还生沙虚防败岸舟小怯惊湍行路难如此争如野处安剧暑当三伏新凉似九秋日光还欲吐云影未全收中夜不能眠颇疑天有雨寒燠自古然不应冷如许自江至吾庐七日喜及半却恐席未温又过江南岸村迳迷南北晨兴乃错行悟来还已逺却悔早贪程崇阁瞰方池池邉緑树围披襟临水坐宁复畏炎威雨余江色浄风过稻花香客里逢清旷何妨且纳凉逰鱼跳水面幽鸟啭山腰各随飞潜性人犹恋市朝睡里闻风雨吾行拟暂停起来搔首坐喜见一天星苍崕崛地耸飞瀑从天下一岭跨两州千年无九夏兹岭别二年今朝又重过过了还复来哀哉蚁旋磨两山夹苍烟双瀑挂峭壁汹涌非一朝倾泻几千尺千尺石屛雄屏邉列数峰巍然不可犯真是镇疆封和任宰元绍见寄十首以归来问信湖山抚摩松菊为韵
　　出仕惭无补长年咏式微天公怜我意一旦许来归绿鬓乆埀雪壮心今已灰翩然归旧隠端似再生来身既逺市朝足不到州郡但知食与眠此外不暇问秋来宇宙清雨后山泽润老农喜我归时报丰年信四围山绕舎一带水平湖逺近俱堪画登临自足娱开门无一事终日饱看山石罅鸣流水翻惊响佩环闲穿脩竹行时把孤松抚身世两相忘恍如居洞府人心生劔防世路足风波秖有归田好谁能自揣摩为邑赤城下岂欲寻赤松我家幸不逺杖屦防相从新诗逺寄将字字脱尘俗时莭近重阳何由同把菊
　　六言絶句
　　春尽同诸公逰紫岩各赋六言
　　一径草深迷路万防花飞到天明日定知春去秖今便是残年
　　和刘与仁见寄
　　鸡黍经年契阔池台落日登临千里空劳回首一尊谁与论心
　　七言絶句
　　和左达功
　　英豪何事亦颠隮命兮多应与我齐尚有他年功业在未应归去把锄犁
　　和林大任三首
　　融融春色满花源杨栁隂中系画船笑逐鼇头花下去旌旗夹道鼔渊渊
　　兰舟泛泛漾轻风十里桃花一望中疑是余霞天外落不应花觧满山红
　　花绕禅房水更深静中啼鸟有嘉音我来已觉心如水不用临流更洗心
　　和隐老见懐二首
　　独立溪头怅望时髙人遗我送春诗不知春色归何处月落空庭费梦思
　　咫尺经时阻笑言春归空想给孤园一声啼鸟山深处宴坐蒲圑未觉喧
　　和天予二首
　　自昔常难四者并一杯相属意非轻秖今欲破愁城去赖子时来举酒兵
　　吾子才如千里驹肯同泛泛水中鳬乗时早取封侯印莫惮郊原骨已枯
　　和金功叟二首
　　两家诞日俱延客长恨无縁笑语同輙奉朋尊聊介夀愿言百嵗亦如翁
　　君家今嵗受恩封共庆夫夫妇妇同况遇诞弥尤可乐愿沉醉似仙翁
　　再和天予二首
　　行轩未用苦相催花下清尊正欲开君若此时留不住何如当日罢休来
　　中秋花月共徘徊正喜相逢笑口开君既不留吾亦去何时又向此间来
　　和梁次张谢得酒见寄四首
　　传得仙家不老方酿成春色瓮头香一樽聊尔资杯酌争似相携入醉乡
　　春入横塘緑胜醅更将清浅照寒梅试吟秀句临流坐引得疎枝一晌开
　　妙龄才气压同升谈笑端能却五兵况复锦囊新且丽粲如春树万枝荣
　　平生性僻有诗耽每恨才悭不得兼独嗜君诗无厌斁从教人笑我多馋
　　有感十首
　　当年旧迹已尘埃晓日犹疑讲殿开涕泪不知黄屋处伤心时有北人囬
　　延福池台荆棘深上皇无复更登临寂寥崇观当年事愁絶闗河万里心
　　洛邑尘氛暗不开百年宫殿总成灰栢城昼日风萧瑟不见朝陵勅使来
　　塞曲咿呜催断肠氊车轣辘载啼妆汉家近属三千客性命如丝寄虎狼
　　革芥萧然十阁珍车中妆具不时新留犁服匿谁供给台阁悠悠食肉人
　　蜀锦机中瑞鹘盘宫袍嵗嵗给千官朱门次苐皆轻暖御所空悲易水寒
　　雪压穹庐风怒号纷然羊马杂腥臊遥知玉座无余地叹息功臣甲第髙
　　河山闗塞一万里文武衣冠二百年四海萧条宫殿去无人觧道取幽燕
　　漠漠黄云塞草低南人空説翠舆归孤臣泪尽仍甞胆白首江湖鴈北飞
　　宫院深深今是非可无三户报秦期直应更作包胥泣未抵含寃屈宋词
　　寄韩子云总领
　　与君有约看梅花凖拟尊前共笑歌花已飘零君不至夕阳芳草奈愁何
　　再和絶句寄韩子云
　　开尽千花到藕花相将又聴采莲歌无人共酌尊中醁奈此花前风月何
　　寄韩子云二首
　　去嵗花时许我来花前竟阻共衔杯如今又是花开也忍使衰翁独看梅
　　防检枝头春已来不应辜负掌中杯与君索笑须宜早莫待城头吹落梅
　　得子云和篇约元宵见访再用前韵以速之二首
　　闻道元宵始肯来见梅説与且停杯行将有客同清赏雅致髙标一似梅
　　花开本是待春来天遣春先荐我杯君莫疑花开太早相思一夜发寒梅【相思一夜寒梅发忽到牕前疑是君卢仝诗也】
　　钱丈处和和所寄韩子云约赏梅絶句复用前韵谢之三首
　　锦囊新句忽传来字字清如竹叶杯要须莫放传杯手看即归调傅説梅
　　麯生为我恵然来陡觉春浮防滟杯饮罢防捜无好语但将风味属江梅
　　竹符驱我出山来万事无心付酒杯又见江城春到也伤情却忆故园梅
　　寄朝宗二首
　　湖水春来拍岸平山光幻出小蓬瀛幽深未许凡人到只待君来共落成
　　海棠已试十分妆细看妖娆更异常不得与君同胜赏空烧银烛照花光
　　赠张发
　　日给都来能防何汝能受少却辞多试询世上无厌者还有何人肯恁麽
　　代张发答
　　天作凶荒可奈何饱人渐少饿人多小人已免饥寒廹纵得钱多待恁麽
　　括苍陈与叟携所撰春秋义例见过书于巻后
　　独抱麟经三十年发挥褒贬勒成编休嗟当世知音少自有遗书后代传
　　元夕即席呈郭次张
　　过了元宵到晓钟一年乐事又成空杯行不用深辞醉明日君西我亦东
　　七夕戱成二絶
　　时入三秋气已清莭临七夕露初零如何老子临风坐也望天河牛女星
　　寄语天河牛女星人人乞巧望聪明老夫养拙生憎巧只要冥心度此生
　　送酒与诸葛宰
　　由来康济属仁人公更慈仁酷爱民闻道忧劳添瘦悴遣愁聊送瓮头春
　　送朝宗兼简闽帅
　　年来知我不如公日日相思恨不逢君若见时须问我为言老子已龙钟
　　今日春色可佳乗兴谒许倅因成小诗
　　春入风流别乗家满园桃李掞春华殷勤为我倾醇酎要看庭前百树花
　　许倅索和萹复次前韵
　　十分春色在隣家我独伤心感物华君若此时辞痛饮也应辜负后园花
　　安仁絶览亭
　　檐前列岫连云耸亭下双溪彻底清可但坐来无暑气老夫病眼顿増明
　　滕王阁
　　尽道滕王阁太卑合新旧观复雄规我来兴葺非难亊却恐俱为识者嗤
　　题臞庵
　　轻视浮名若一毛名园百畆占江皐三贤祠宇谁重葺何不添公作四髙
　　游仙都观五首
　　来访仙人古玉虚山前有客指迷涂烟云渺渺孤峯絶松竹森森一径迂
　　策杖行行入翠微歩虚山下乆忘归幽栖宜有中林士何事斯人近世稀
　　闻道山颠有鼎湖莲花还似旧时无轩辕去后空车辙疑此山川即旧都
　　人已乗龙去不还尚余双鹤不知年坐来顿觉尘寰隔始信壶中别有天
　　登揽兹山古到今流传今有防何人如君胜践悬知少况有新诗为冩真
　　题蛾眉亭用内翰沈公韵
　　几多去棹与来帆竞利奔名一水间应怪行人浑不悟临流长是蹙眉山
　　权郡许丈饯别于蛾眉亭怅然有作
　　此邦是处见蛾眉独有斯亭见处竒对此已添离别恨可堪更值夕阳时
　　醉中偶有所感再成一絶
　　倒着山公白接篱尚懐前日醉蛾眉江山风物还如旧秖欠波问玉笛吹【去年防客斯亭酒半命渔人吹玉笛江中月堕醉归梦中缥缈犹有余韵缅懐旧游故有是句】
　　酒酣再赋一絶
　　二年两度到蛾眉今日还来话别离所恨行人难乆住酒防不见月明时
　　题枕流亭
　　山涵倒影新晴后水漾圆花乍雨时每到凭栏心似镜细看无一不相宜
　　题戴雄飞腴轩诗
　　四壁萧然万巻书时人莫认作癯儒他年得志英华发始信胸中味道腴
　　过姑苏
　　游宦重来二十年江山风物总依然道傍民吏犹相记独怪吾衰雪满颠
　　新创太平楼未及落成而去漫留一絶
　　登临秖待此楼成要与邦人乐太平甫及楼成余已去怱怱一眺但凝情
　　早行五首
　　畏暑凌晨更疾驱疎星影里度篮舆忽惊道上人如堵知是田家出趂墟
　　此地惟多古树林路傍处处足清隂行人九夏热如火到此清风忽满襟
　　长涂终日困炎蒸破晓扶衰强趂程好是篮舆桥上过一钩斜月水中明
　　跋渉州涂仅八旬今朝才得次安仁更须五日为行客方得开藩见吏民
　　我无政术强为官所至将迎每厚顔何事深村赤脚妇亦闻钲皷出篱间
　　睡仙楼
　　此垆当日饮神仙醉倒和衣壁上眠酒醒兴防人不见但留佳话古今传
　　题恵照斋宫僧房
　　古木修篁翠欲堆小窻那更面山开谁知局促尘埃里犹有山光入眼来
　　题许倅浮香亭二絶
　　一新栏槛水中央更植踈梅向水傍只恐花繁亭太小黄昏无处着清香
　　为爱梅花不自禁拟分风月到花隂水深草满都迷路秖向暗浮香处寻
　　言老自云堂携十六大士画像见过与世间传写者不同惊喜賛叹因成二偈
　　禅月定中观妙相神竒古怪乃如斯起来援笔一挥扫惊杀人间老画师
　　水旱无忧不用祈秖祈心事莫相违我今衰老浑如许惟仗神通放取归
　　题钟路分见一轩二首
　　名利塲中车马尘区区有愧百年身如君未老甘闲退眼底今方见一人
　　懒将功业勒燕然闭户深居二十年嗟尚强顔纡郡绂老来犹未得归田
　　夜与作霖避暑南园登江月台二首
　　坐遍遐观渌照亭凉飚了不到檐楹更登江月还蒸郁谁道人间夜气清
　　俯瞰江流万尺台暑天长引好风来若为今夕如相避懐抱何由一快哉
　　捉月台
　　谪仙捉月古今传我访遗踪似未然山下浊流长混混夜深安得水中天
　　月岩
　　半轮斜月挂岩边见者多应叹未圆圆极防如钩样曲何如此月镇婵娟
　　游月岩
　　仙人蜕骨几何年姓氏于今秘不传石壁苍崖无处问空余洞府尚依然
　　平生性僻喜岩居亊不如人只守株拟欲结茅依石罅仙人还许我来无
　　月沼
　　大道从来恶满盈脱身便欲老岩扄杜门渐觧埋光意积水姑为半月形
　　予赴官当涂絶江而西夜宿慈严秉烛游三洞时主僧出示诸公留题因用乐天韵成一絶
　　洞中风水鏁松筠一见都忘老病身安得结茅长此住临风临水作闲人
　　再和
　　诸公得得走车轮要向忙中乐此身我昔不来今日到始知枉作把麾人【昔白公苏公祖公在郡之日皆领客防是刹留诗而去余甲申之冬虽自天官出守是郡竟无此暇日故有感而赋】
　　夏日游灵隠东园赠东方道人
　　松竹囬环十里隂一声啼鸟觉山深道人睡足北窻下一榻清风直万金
　　十五夜南园纳凉
　　兀坐铃斋困郁蒸举头忽见月华明兴来防杖园中去聊复寻山聴水声
　　初至豫章二首
　　邦人喜见我之官叠足骈肩陇畆间莫道使君来已暮使君知是爱求闲
　　邦人知我入城闉夹道焚香喜色新愧我倦游灰百念顾将何以慰斯人
　　过许氏居
　　小崖水畔得幽居一见令人忆故庐幸有山围并水绕天胡不放我归欤
　　陪梁大谏陈察院同登蒋山
　　尽室斋心谒梵宫愿求一语卜穷通老夫只欲归田去懒把前程问志公
　　憇慈云寺
　　幽人不见许度千载徒存旧梵宫水竹回环犹可爱徘徊山下想遗风
　　登进贤县治后山望云亭
　　古木干章翠欲交白云疑只在松梢公余莫惜频登眺无限风烟满四郊
　　登望云亭
　　记得来时上此亭亭荒有景亦徒清如今亭与景俱胜水倍秀兮山倍明
　　倚楼
　　独倚危楼一望长恼人情处是斜阳神州更在斜阳外纵使无情也断膓
　　东楼落成二絶
　　荒郡城楼乆已倾我来聊复为经营南楼已是増雄观今日东楼又落成
　　人道楼前碍瓮城无多山色到檐楹那知皂盖行春日却与春风最有情
　　北楼二首
　　不分羣儿敢跳梁向来走马饮长江兹楼不是为观美要向楼前受敌降
　　折冲自古在精神从亊兵车亦苦辛羽扇纶巾前日亊尚能谈笑静风尘
　　题总持寺龙井
　　洞庭归去几何年旱嵗犹来泽我田我访遗踪虽已冺灵泉百尺尚依然
　　过金陵
　　当时防跸此盘旋倒指重来仅十年决策迁都言漫切自怜微力莫回天
　　题金山四首
　　江上经行四十秋今朝始得驻扁舟老夫宁复重来日欲去殷勤更少留
　　老大疎慵百不堪倦游犹未脱征衫君王若许投簮去拟与头陀共此岩
　　北望洲咫尺间向来白骨积如山欲论旧事慵开口且对髙僧共説闲
　　人言海上有三山弱水弥茫去路难若欲目前寻髣髴只须来此凭栏干
　　寄题隠静三首
　　五峯双涧旧标名我恨当年去不成却羡个中人自在饱看山色聴泉声
　　向来连嵗守江城到处题诗满户庭独欠兹山一转语倩师与我谢山灵
　　我师一出几何年闻欲东归未有缘何日扶藜能过我湖山深处共谈禅
　　玉山道中
　　路绕孤村一径微上连碧嶂下清溪水光山色浑如画引得行人忆故栖
　　西安道中二首
　　平林环翠如山立野水涵空似镜开道上人家多美竹欲行未去更徘徊
　　水浸野苗森碧玉风翻早稻卧黄云有年如许诚希见农父犹言未十分
　　洪崖
　　张老升僊不记年石崖遗迹尚流传心期黙契真如见何必追随与拍肩
　　过嘉禾呈方懋徳
　　昔尝此地奉周旋倒指于今三十年今日相逢成二老那知又复到尊前
　　和许守松棚
　　插天修干已鳞皴谁挽青枝架水濵却退炎威凉满座都縁清防布如云
　　真止堂
　　我有虚堂号真止坐来万虑清如水君今更以止名堂想见了无尘念起
　　待雪呈子仪二首
　　晓见纷纷满四山胡为未肯到人间化工若觧呈新巧连剪冰花破我顔
　　不须坐客苦言归看取天花满院飞已是雪床先到了夜深应与月交辉
　　过上饶有感
　　少日随亲官此州如今老矣复来游此身纵健那能乆何苦奔驰不自休
　　读刘与权壮士歌
　　满眼烟尘未息戈御戎无防奈愁何一尊浊酒空庭晚独自歌君壮士歌
　　置酒与五客饯行因成一絶
　　送尽行人我独留老夫无计觧离忧劝君今夜休辞醉明日江山总是愁
　　留长河堰
　　湖山堂下水声寒夜半琮琤响佩环梦寐欲归归未得却来此处聴潺潺
　　和龚漕二首
　　我老强来分外阃君才端合在中台语离正欲连宵醉应笑清斋不举杯
　　人生笑口苦难开故事当修戯马台已许为君一醉何妨今日且衔杯
　　和刘与仁见寄
　　莫为穷愁赋七謌防须终日饮无何人间佳士由来少世上浮名未足多
　　安仁挹僊亭
　　区区终日困尘劳长恨僊山去路遥岂谓一朝供顾挹坐令逸气出层霄
　　戊子孟夏二十二日登碧云亭有感二首
　　去年昨日我离家转眼俄惊阅岁华春草池塘长入梦不堪两度见荷花
　　来时荷盖翠相扶不谓经年尚守株纵使香风来不断争如归去小西湖
　　五月七日晚登碧云亭有感
　　连嵗芙蕖照眼明今年荷叶又青青老夫去此无他恋秖忆看花水上亭
　　又登碧云亭感懐三十首
　　晚上危亭暑气清薰风微动入疎櫺重重草树髙低緑叠叠峰峦逺近青
　　晚上危亭眼暂明风烟浓淡媚郊坰个中妙处吟难尽分付人间作画屏
　　晚上危亭喜作晴亦思郊外一闲行无端骑从相遮防不放山翁适野情
　　晚上危亭瞰野塘藕花无数散清香若为荷叶分青緑一半红妆半淡妆【池中之莲分两色浅深各半故叶亦分青緑】
　　晚上危亭看緑荷风翻荷叶欲蔵花使君要见红妆靣莫放碧云重叠遮
　　晚上危亭逸兴多却寻小艇下烟波酒狂聊作碧筩饮折尽花间几柄荷
　　晚上危亭侧耳聴新蝉噪罢乱蛙鸣老来只是便幽静颇厌人间强聒声
　　晚上危亭兴未穷仰看星斗已悬空可怜熠燿飞撩乱也欲争光逈野中
　　晚上危亭一觧顔公余偷得半时闲未能投绂寻归路聊复衔杯对好山
　　晚上危亭指顾间羊牛来下鸟飞还细思物理须知止何用区区秖强顔
　　晚上危亭顾四隅小松环绕几千株他年黛色侵天去应记栽时是老夫
　　晚上危亭望彼苍时时飞电迸流光嗟人生世须臾里未必能如电乆长
　　晚上危亭咏式防封章再上未容归羡他白鹭凌风去却向山前自在飞
　　晚上危亭望逺山望中有水亦回环终然不似吾庐好上下山光水色间
　　晚上危亭览物华斜阳影里度归鸦暮山隔断乡闗路矫首临风眼欲花
　　晚上危亭遮郁蒸风生两腋觉身轻更筹只是催归去不到城头月未生
　　晚上危亭待月生云头俄涌一轮明终朝汩没尘埃里对此身心觉顿清
　　晚上危亭为少留亭前暝色已供愁更聴画角声悲壮愈使愁人厌逺游
　　晚上危亭力已疲胡为归计尚迟迟如今若便休官去也胜当初未有时
　　晚上危亭与客同话头只是説山中老来百念消磨尽只有归心羡暮鸿
　　晚上危亭望大江天教千古作金汤中流击楫人何在徒感兴亡对夕阳
　　晚上危亭景色饶眼中突兀是凌歊三千粉黛知何许秖有江山锁寂寥
　　晚上危亭一凭栏青青最爱谢家山谢公陈迹虽磨灭余韵遗风尚可攀
　　晚上危亭想谪仙孤坟寂寂鏁寒烟髙风直节谁能继只有诗萹后代传
　　晚上危亭望石城楚君曽向此间兴城池芜没人何在只有空山几个僧
　　晚上危亭忆孟君龙山一醉见天真堪嗟东道空遗臭争似尊前落防人
　　晚上危亭忆令威凌虚山上悟机丹成不见升腾迹徒想当年化鹤飞
　　晚上危亭忆隠居髙情逸气古人无横山秖有精庐在无复书堂旧药炉
　　晚上危亭懒举头竹椽芦屋亦堪羞我将一变成雄观长与邦人作宴游
　　晚上危亭喜有秋民安物阜本无忧铃斋坐啸虽多暇争似归田得自由
　　寄龚漕六首
　　自古知心不易逢君心还与我心同纵令自择交成契更有何人得似公
　　几年湮塞豫章沟嵗嵗民间有水忧我意若非公善后不应城里觧通舟
　　贡院门前并北湖有田百畆却荒芜愿君种取花千树付与邦人作画图
　　葺得南园过一春无从再见物华新怱怱相别休相忆已有风流贤主人
　　天朝未许投簮去我幸已成全璧归全璧归来何所憾暮年只是惜分违
　　闻公新有帅垣除一路逢人尽贺予代得贤人尚喜予心欢喜更何如
　　埀虹闻笛
　　三十年前此凭栏醉聴渔笛暮江寒重来虽复闻三防老去终无旧日欢
　　和王知府恵瓦砚
　　文房四子旧周旋老去情踈秖自怜不谓陶犹见念逺来相顾不相捐
　　得家书喜津病愈
　　老懐郁郁苦难舒忽报吾儿病已除便觉身心无个事万钱不抵一封书
　　得乡书
　　闻道交亲知我还欢迎竞欲越乡闗我于乡里初无补又复劳人秖汗顔
　　戊子春术者刘五星谓予夀有八十一感而有作二首
　　纵使诚如日者言此身只合在林泉从今便得休官去止有闲居十五年
　　多少同年尽溘然我今独喜尚安全傥延朝夕诚为幸敢谓犹能十五年
　　周相士谓予夀至九十三又成一絶
　　年登九九已云多相士犹添十载过万事都捐无复念老而不死待如何
　　览洛中名园记有感
　　厯官冉冉逾三纪阅世看看近七旬更览名园兴废记愈令人忆故园春
　　钦定四库全书
　　湖山集巻十　　　　　　　宋　吴芾　撰七言絶句
　　领客赏梅
　　经年相别阻传杯忽见梅枝入眼来今夕劝君休惜醉不应辜负腊前梅
　　只拟花开把酒杯南枝忽递暗香来径须领客同清赏莫待城头吹落梅
　　移梅北隩和黄清表韵
　　自惭面目久尘埃拟对氷姿一笑开闻道前村连夜发岂辞健步逺移来
　　和董伯玉探梅
　　寄语南枝及早开莫迟春信待人催我今已办千钟酒凖拟花前醉百回
　　梅庄主人袖诗见过累日欲得次韵以汩汩无暇且和一絶
　　偶驱小队踏苍苔无数梅花照眼开更有髙人同胜赏此行端是不虚来
　　何彦清梅诗二絶用韵颇严诸公相率同和
　　清愁幽恨不禁春寂寞池塘雪意昏寄语髙楼莫吹笛夜寒留取伴龙孙
　　只把南枝作雪看一般风韵照人寒当年儿女还知此定借君来答谢安
　　和十二弟梅花
　　春到衡门苦恨迟遍寻竹外赏南枝夜来已报春消息试问主人知不知
　　和李民载梅花二首
　　褐衣怀玉未全贫况有梅花作好春丽句与花相映发总输天上谪仙人
　　独坐无聊感岁华骚人忽寄一枝花虽无素手簮罗髻已觉春生野老家
　　后圃初见梅花一萼二首
　　杖藜闲歩小园来喜见寒梅一萼开若无春意犹羞涩应待诗翁着句催
　　枝头已是送春来懐抱何妨试割开满园若欲俱开遍须倩杯觞日日催
　　梅亭葢旧太守徐公禋所作传者谓公得庾岭梅移种于此故创斯亭余来相距未六十年曩日之梅已无复有感时追徃因取野梅环植之仍赋二絶
　　已无庾岭旧时梅但见梅亭向水开遐想风流犹髣髴更将梅绕四檐栽
　　种梅我始效徐公已觉幽香鼻观通寄语后人无剪伐要令凋郡识春风
　　坐间见装成早梅数枝
　　正欲攀条折蘂看忽惊枝上雪斑斑不知妙手新装缀误使衰翁爲觧顔
　　又和黄清表惠早梅
　　姑射风姿絶防埃年年长是腊前开方疑今岁无消息多谢君能折取来
　　梅怨
　　几年不见主人归及见开时又别离若也有花无分赏何如休种满园池
　　我与梅花素有期故应花怨我轻离廵檐索笑宁无日少待归来酒作池
　　雪后观梅
　　雨声才歇雪漫漫深恐梅花不耐寒破晓踏泥来问讯细看枝上喜平安
　　春色三分已一分江梅犹自占青春有花堪折须醉莫待东风吹作尘
　　折梅
　　不傍茅檐便竹篱初闻犹未许人知一枝到手春虽浅肯负花前金屈巵
　　寒梅
　　冰玉精神絶防埃人间无物似寒梅凌霜傲雪浑闲事最是欺春不逐来
　　蜡梅二首
　　谁将栗玉刻蜂房巧向梢头取次妆羞得江梅都避舍满园不见一枝芳
　　园林揺落独芬芳未让江梅雪里香还恐人嫌梅太白故来枝上尽涂黄
　　谢陈詹山惠蜡梅
　　岁晩相逢眼已明一枝还复见髙情幽香不与江梅共要与夫君鬬独清
　　藏云寺有海棠一树在僧舍后竹篱荆棘之间余因劝耕偶见之遣兵移植于堂下仍赋一絶以纪之
　　海棠一树竹篱根宻掩深藏若避人移向亭前端有意要令山下尽知春
　　咏海棠呈子肃
　　海棠元自有天香底事时人故谤伤不信请来花下坐恼人鼻观不寻常
　　子肃见示和篇复次韵
　　花到浓时自有香未逢真赏亦堪伤今朝渗鼻浑如许岂是兹花返故常
　　和陈子良海棠四首
　　春来人物尽熙熙红紫无情亦满枝正引衰翁诗思动举头那更得君诗
　　花间春色丽晴空恼我狂来只绕丛试问妖娆谁与比一株胜却万株红
　　雨后花头顿觉肥细看还是旧风姿坐余自有香芬馥不许凡人取次知
　　十年栽种满园花无似兹花艳丽多已是谱中推第一不须还更问如何
　　领客赏海棠雪作
　　絶艳妖娆压众芳况来烛下逞新妆引将姑射神人到亦逐春风上下狂
　　撩拨游人思不禁也縁尤物荡人心今宵雪向花间作应妬此花红太深
　　去春劝耕云际移植海棠曽留小诗今岁困于多事欲徃不果怅然有懐复和前韵以示主僧
　　去年劝相到云根满树花光欲照人料得今年花更好无端风雨阻行春
　　寄朝宗海棠
　　海棠已赋十分妆细防妖娆更异常不得与君同胜赏空烧银烛照花光
　　和潘大卿芍药二首
　　落尽羣花春已残忽惊庭下锦新翻衣深领客穷清赏一笑开怀倒数尊
　　拂拂轻黄染御衣出羣标韵异繁枝此身已分京华隔不谓天香尚许披
　　邦人献芍药四种曰御爱红曰霓裳红曰缀珠冠子曰红都胜因同朝宗夜饮赏之遂成二絶以记一时之胜
　　冠子缀珠初泣露霓裳舞袖更萦风就中纵有红都胜淡伫争如御爱红
　　芍药移来傍玉栏浅深浓淡一般般夜深促席来相就要把春容子细看
　　东湖观荷有感
　　自有东湖知几年荷花今日尚依然堪嗟世事时时改只有荷花岁岁妍
　　双头并蒂出天然呈瑞悬知好事连果得故人来对饮何妨一笑到金莲
　　再见双头莲
　　我来才见月初圆两度池开并蒂莲嘉瑞还来非偶尔悬知连岁有丰年
　　谢王秘书送桂花
　　病中恨不见花开頼有仙郎折送来一笑相看如有得呼儿草草具樽罍
　　桃花菊
　　秋来不谓见春华疑与春风是一家已向枝头开菊蘂更来菊上作桃花
　　名园看尽好花枝黄菊施朱独未窥应是天怜秋寂寞故分春色到东篱
　　赏山茶
　　向晚佳人逞艳妆偶随月姊到山房自怜老去无佳句亦复冥搜爲发扬
　　和子仪送箭笋二首
　　与君林下久相从蔬笋由来嗜好同不饷腥羶惟饷此想应知我旧家风
　　满合圆如玉筯匀一开喜气顿生春非君与我谁知味俗客惟夸嗜八珍
　　和陈义卿秋香
　　小园无处着清香谁剖枝头栗玉黄可恨楚人元未识只知兰芷是孤芳
　　和周明瞻秋香五首
　　落叶初辞万木林谁将翡翠屑寒金朝来散入亭前树着处幽香欲满襟
　　月窟仙人冷淡妆鵞黄衫子翠罗裳虽无妖艳夸尘俗别是人家一种香
　　恼人风味冠江南浪蘂浮花总觉凡对此自宜文字饮不须更倩玉纎掺
　　山腰水际有余青造物多应特禀灵桃李无言甘避舍可怜黄菊强仪刑
　　已爱清秋霁景鲜山明水秀竹娟娟更来花下成真赏顿觉飘飘意欲仙
　　夜饮观风堂龚漕折芙蓉侑酒
　　灯下看花已可人此花那更有精神不辞今日尊前醉只恐红妆不是真
　　再和
　　坐上花光欲照人深疑花是洛中神已今日如泥醉何必须分妄与真
　　和王知府惠双井茶
　　摘从双井尚余香逺寄山翁见未尝咀嚼新芽味新句陡惊氷雪沃枯肠
　　梅花下饮茶又成二絶
　　昨日花前酒太过今朝怕见近流霞不应辜负花枝去且嗅清香倍饮茶
　　强拈茶椀对梅花应是花神笑我多更取香醪一醉不禁风味恼人何
　　桂堂
　　长恨年年月窟秋无人共拍酒船浮君家双桂开时节我欲从君载酒游
　　和戴解元雄飞瑞香二首
　　芳心似与春风约絶艳还宜晓日笼虽谢幽人持赠我对花无奈忆山中
　　碧玉扶踈自可观花头纒锦更团圞坐来已觉明人眼况有幽香馥鼻端
　　感花
　　春雨不止花已离披终日感伤因成八首
　　正欲持杯赏万红却遭连日雨兼风种花欲看难如此可是衰翁赋分穷
　　年来老病苦相侵已是伤春不自禁那更雨声长在耳连朝滴碎惜花心
　　雨脚才收拟杖藜檐前依旧又埀埀倘余有分花间醉防有风和日暖时
　　纵令日日醉春风已恨花无十日红何事东君长作恶不容春色丽晴空
　　千花到底不如梅胜赏犹宜踏雪来今日满天长是雨如何花下得徘徊
　　春来日日欲寻春乐此踈慵老大身岂料青春今过半萧萧风雨却愁人
　　嗟我明年是七旬此生能见几畨春凭谁爲补青天漏放出春光处处新
　　一雨绵绵不暂停天公于此底无情不应直待花飘尽始放阳和作好晴
　　饭客防鹤赏梅遇雨有作
　　鹤舞梅开总有情小园方喜得双清无端风雨妨游览不使衰翁眼暂明
　　鲁漕惠鹿鹤花果
　　镂果团缯宛似真尊前一见喜生春感公持此爲余夀益悟浮生是幻身
　　和梅花前见鹤
　　双鹤翩翩到我前与花鬬白更争妍低头自觉形仪秽安得飘然跨上天
　　松岭
　　君爱山间十八公俨然风操出樊笼四时已占青青色更有松黄胜万红
　　三三径
　　种成松竹与江梅杖履相过日几回莫谓个中三友足也须更许老夫来
　　进贤道上老松竒古可喜去秋经从因命于空处补种今渐有生意
　　来时惟爱古松青去日新松种已成令尹若能终此意清风着处防知名
　　昔杯渡禅师自西域开山隠静止携五叶松来岁月既逺余求此山中之松已化爲乌有矣防国逺老知余此意偏搜之天台山中得于玉霄峰下移以见饷遂爲林下之光因诗以谢之
　　杯渡移从西域来一枝五叶翠成堆谢师致此爲吾夀使向湖山深处栽
　　咏松
　　古人长抱济人心道上栽松直到今今日若能増种植防看百世长青隂
　　古邑荒凉但有松浓隂夹道势腾空行人破暑忙归去未必茅檐有此风
　　濠水累年不泄鱼既充牣每触热輙死余既濬治市河因开水门导之入江遂作放鱼二絶
　　局促洿池几岁鱼想应日日念江湖如今放汝非无意亦欲天公放老夫
　　我今纵汝入江中好趂风雷早化龙只恐爲龙行雨苦碧波深处且从容
　　赠方山人二首
　　日者俱云我未归独君算我有归期仍言不出三秋里东望家山喜可知
　　故山久已办莵裘得去欣闻止在秋涉世安能长戚戚收心只欲罢休休
　　再用示方山人韵二首
　　暮年不是苦思归已约湖山恐失期此意有谁能防得秖应猿鹤是相知
　　不羡千金狐腋裘只知饱暖度春秋如今万事皆逾分此外何求更不休
　　送朱彦先归乡
　　西风一夜扫残枝处处寒砧捣客衣我正思归归未得却于江上送君归
　　客有善画者取予所和归去来辞图之成轴仍爲老者冩照于其间感而有作
　　劳苦形骸不自知朝来始向画图披可怜憔悴今如许更不归休待几时
　　到仪真沙河阻风三首
　　快意由来未易逢顺流却值打头风篙师知是江神怒引棹重回小浦中
　　求退那知却冐迁天心人意古难全今朝行役还堪笑下水船爲上水船
　　连日狂风已作难今朝浊浪更如山江神坚我归田志故示危机一水间
　　防贾守邀许倅有感
　　当年婺女三人别今日姑溪一席同老去光隂能有几相逢莫放酒杯空
　　宿雾浓云拨不开更倾骤雨下天来天公也喜人欢聚故遣斜阳送一杯
　　赠余居士二首
　　君知我意欲休官却道如今未得闲万事无求惟一退天公于此不应悭
　　我老祗思还旧隠君今更爲卜新阡余生得此夫何欠所欠归来一溘然
　　余壬戌春校试进士同事者五十五人至戊子岁因阅小録所存者止四人感而有作二首
　　校试羣才一日中当时五十五人同二十七年零落尽只存我与二三公
　　只存我与二三公可叹人生瞬息中纵使老来身未死知能几度见春风
　　久拟重阳一登龙山以荒榛峭壁无容足之地欲访昔人风防遗址竟不可得遂领客之凌歊偶成四絶
　　登髙自古説龙山拟访遗踪去路难頼有凌歊台尚在不妨怀古凭栏千
　　当年宋武筑凌歊人去台空气尚豪欲吊兴亡无处问且凭茱菊荐芳醪
　　下车日日欲登台直到重阳始一来好对江山酩酊此怀能得几时开
　　宦情一似秋容薄归兴浑如酒味浓台上望乡何处是夕阳影里暮山重
　　伯洪以铁拄杖见寄二絶谢之
　　应念衰翁老且疲年来跬步要扶持铁为拄杖劳相寄全胜花前只杖藜
　　铁杖君家收几年更原古意赋成篇寄来岂为资扶策应见予心老益坚
　　和任路分喜雨
　　一雨驩声已沸传更观佳句倍欣然一时果遂为霖望防见重书大有年
　　喜雨三首
　　铄石流金苦异常行人谁不困秋阳狂风忽送排檐雨涤尽炎威作晚凉
　　昨朝偶得碧琳腴不敢濡唇畏暑涂雨过凉生襟袂爽不妨倾倒且踟蹰
　　畏暑停骖憇驿亭不知郭外雨如倾晚行但觉通衢湿凉入郊墟分外清
　　喜雨
　　正忧麦槁井泉干一雨中宵忽沛然莫恨梅花憔悴去且欣新緑尽归田
　　雨后
　　破雨冲风万骑趋人人轻防过飞鳬要须直天山去趂取河氷塞槁枯
　　喜晴
　　始喜晴天照眼明忽惊风雨报秋声天公也念悲秋客还扫羣隂作晩晴
　　晩晴三首
　　洗尽妖氛喜乍晴风生万马四蹄轻天时人事俱相契敢有纎儿更弄兵
　　时廵中外已欢呼那值天晴喜浴鳬路上防音良可庆王师所至若摧枯
　　三分春色二分过那更连宵风雨多试向园中问消息不知还尚有花麽
　　和许守游春
　　玉蘂琼葩压众芳一时纵赏拥如墙花边笑索银瓶酒知是谁家白面郎
　　结客行行入翠微桃源深处醉芳菲狂歌不减刘公干尽日花间坐不归
　　尊前莫惜千金费醉里能令万事轻须信人生行乐耳此身何用绊浮名
　　括苍胡经仲以经术授吾乡子弟仆顷过钱塘得吾兄永言多益及友人孟世功书未尝不以得交经仲爲言且以其徃还诗什相示已决知经仲非尘埃中人矣春初归自钱塘遂获识经仲于斋馆信数公之知人交道之不朽一年之间凡三相防从容谈笑者葢十许日而诗筒之循环来徃曽未尝辍而仆之心犹以不得朝夕见经仲爲恨也一日经仲来访席未定乃谓仆曰吾将归乡明年不复来此矣仆念经仲之贤交游中所未有顾世方扰攘防合无期临风语离殆不胜依黯因诵老杜人生足别离之句作五絶以送之
　　风期久已暗相亲尊酒论文未厌频底事天公苦乖隔动将离索付骚人
　　明日离尊难重倾且停征驭话交情知心自古不易得况是途穷頼友生
　　君诗字字凌珠玉入手巻舒看不足别后襟期傥未忘防寄筠筒入空谷
　　穷冬万木冻欲折独有松篁抱髙节贫交无可效慇懃持此与君聊赠别
　　吾侪生长太平时不谓年来逢乱离此别要烦君自重相期重筑太平基
　　二十七日泛舟偶成
　　小舟游漾小池中偶与吾人笑语同好把钓竿烟雨里一蓑放我作渔翁
　　登舟
　　天怜行客困阳秋许舍车徒上小舟十里好风祛滞思一溪寒水助清游
　　去郡登舟偶成一絶
　　脱得身来上短篷飘然初试一帆风孤城回首知何处秖有凌歊在眼中
　　四月二十一日同妻孥泛舟登吕氏济川亭二首
　　不到兹山二十秋重来山水更清幽无因得向岩前住日日持竿上钓舟
　　吕公清徳着吾乡生爱兹山死便藏顾我来游虽恨晩尚思杖屦共徜徉
　　渡钱塘江
　　万顷烟波一叶轻风来枕上觉凉生我行触热浑无奈却喜身心得顿清
　　寄龚帅
　　今朝驶步忽来前报道除书下日边阃寄复归贤使者百城闻命想欣然
　　虽喜英贤帅十连却惭糠粃滥居前自知未免人扬簸愿使衰翁晚节全
　　行李看看近故庐梦魂犹自绕洪都帅垣暇日登临处把酒还能话我无
　　归自郡中道上口占
　　禾黍离离压道旁蹇驴归去晚风凉扬鞭西指吾庐近想见新醅已可尝
　　六月二十一日早行十六首
　　四更山月吐微明起促篮舆趂早行忽听疾雷催雨急风生襟袖不胜清
　　稻苖初穗出纷纷半是青云半白云坐看黄云呈上瑞田家无处不忻忻
　　病躯终日困骄阳正虑行行去路长多谢天公怜此意时飞踈雨作清凉
　　爲忆湖山且暂归此心不是要追时君恩留我非由已寄语山灵莫勒移
　　欲挂衣冠已上章更令冲冐去南昌南昌纵有佳山水争似安闲在故乡
　　雨后西山气象新野田髙下水津津晚来弛檐临风坐聒耳蛙声更可人
　　古寺经行知几回山僧又见我重来暮年欲作终焉计不得归休只自哀
　　篮舆亟欲到柴门终日驱驰亦苦辛野外莫嫌车骑少笙歌两部自随人
　　蝉噪园林处处同此蝉鸣处颤春风秖应寒饿全无力吟不成声喙已穷
　　东望吾庐百里间二年别去一朝还虽然未遂归休意且对湖山一解顔
　　出入乡闗四十朞劳人迎送每惭之今朝单骑归来速且喜乡人都不知
　　不见湖山两阅冬相思千里梦魂通今宵烛下怱怱看犹恐归来似梦中
　　竹间幽径喜相通花下清隂苦未浓説与园丁勤灌溉我归要此养踈慵
　　漫来水上结危亭更凭栏干听水声洗得肺肝清似水莫言亭下水无情
　　只爱湖光似镜平那知汹涌作潮鸣直疑身在江舡上夜半更闻风雨声
　　暂归只欲见湖山多谢亲朋日徃还但愧年衰筋力惫将迎容我片时闲
　　久欲乞归未得一日防恩放归不胜欣喜涂中得十五首
　　今日方行第一程看来已觉此身轻若还归到湖山里何啻乗云上玉清
　　我病只宜投绂去君恩却许奉祠归小人报国非无志正恐叨逾触祸机
　　东去怱怱不暂停我于此地岂无情秖縁衰病归心切不惮﨑岖趂晓程
　　来时似觉秋犹热去日忽惊秋已深一去一来何所益不如归去旧园林
　　老夫非是厌洪都正恐沉迷失故吾纵使东湖花似锦不如归对小西湖
　　邦人送我説殷勤自愧初无徳及民若更踌躇不归去猿惊鹤怨亦愁人
　　去年来见荷初败今岁归逢菊已残残菊败荷浑似我纵余芬馥岂堪观
　　记得年时入境来老分阃寄惧非才今朝遂出洪都去笑指故山真快哉
　　夹道乔松几度春青青黛色四时新当时若尽荒郊种万顷清隂更可人
　　欲寒还暖雨还晴极目秋郊景色明应是此归天亦喜故将风日作人情
　　无日无时不念归此心宜有鬼神知如今已作终焉计寄语山灵莫勒移
　　荒墟忽见翠成堆错认青山入眼来元是松林如此好不妨归去更勤栽
　　路傍遥见一山居欢喜犹如见故庐见似故庐犹自喜如今到后喜何如
　　兀兀篮舆足欲拳聊扶藜杖步山边招提此去无多地且就僧房借榻眠
　　淡烟斜日媚郊原中有人家似辋川地侧忽惊车马过三三两两竹篱边
　　九月二十六日同朝宗泽民游洞宫用刘使君韵二首
　　云藏仙窟几何年一旦来游岂偶然造物应怜林下客故令一覩洞中天
　　爱游此地已多年今日身心始豁然洞里真人虽羽化苍苍乔木自参天
　　如老堂
　　少年有志覔封侯老去知非万事休薄有田园能自适不妨卖劔买黄牛
　　一堂风月一床书随分琴樽乐有余试问乗轩遮道客何如归去狎樵渔
　　种徳堂
　　我本农家世贱贫一门相继亦簮绅当知来处非今日莫学诗人只爲身
　　观十二弟种徳堂诗和其韵
　　万事忘怀付酒尊长闲不厌客登门但存心地平如砥胜买黄牛教子孙
　　竹坞
　　此君生长此山中直节从来自不同今日髙标还卓出万人谁不仰清风
　　云龛
　　君将富贵等浮云却许白云来就宿静处何妨共一龛免教随手翻还复
　　入界
　　日炙风吹人倦乏山重水复路萦廻一畨行病思休息且喜今朝入界来
　　送津还任
　　汝到庭闱话未终若爲行色又匆匆要知只有归来好便做三公亦是空
　　三七侄入新屋
　　华屋新成集贺賔门阑盛事一畨新愿言积徳髙于屋屋下长存百岁人
　　我昔行年近六旬辛勤才有屋容身汝成广厦年方壮端是吾家有福人
　　送侄赴廷试
　　我是田家本业农偶然两世到蟾宫书生天幸有如此岂复更忧吾道穷
　　一第男儿未足夸喜传衣鉢振吾家大廷好上千言对要使声名播迩遐
　　上林跃马看腾骧父老犹言昔日张顾我儿曹殊未学敢将踪迹继前芳【邦人言昔张侍读之子寺丞登科东坡曾寄诗以相庆诗中有洗眼上林看之句】
　　和康伯可重阳
　　过了重阳又一阳梅开亦拟共壶觞病中无复成狂饮且作前贤醒里狂
　　扫坟东山感旧示十五侄
　　四十年前此读书与君俱欲上亨衢君虽未达心犹壮我已衰頺作老夫
　　梅花下闻角声
　　兀坐江城厌寂寥喜逢春色上梅梢寄言画角休吹遍留与铃斋作淡交
　　睡中闻莺
　　觧鞍萧寺憇清幽睡里忽闻黄栗留惊破梦魂何可恨得知身在浙江头
　　败屋有感
　　甲第巍然数百间一朝人去顿摧残寄言行客休兴叹但积隂功后代看
　　悼王习之
　　两州佳政万人传一旦那知遂溘然到底久生从古少要须乗健早归田
　　嘲钦师
　　师与予心总爱山从来已许伴予闲若爲一出俄经月却恋尘凡未肯还
　　赠逺老
　　一瓶一鉢自由身聊向江南翫水云踏徧千山并万壑却归林下炷炉薰
　　送安老
　　师走丛林不计年若爲犹未了因縁万年有路何妨去透取无生不二禅
　　和逺老韵二首
　　平生痼疾在烟霞到处林泉是我家若也逺公容入社直须酤酒不须茶
　　欲访天台帛道猷梦魂先到石桥头个巾直待桃花放始得从师烂漫游
　　送明老游鴈荡五首
　　昔年曽作鴈山游倒指今逾四十秋叹我岂劳蝴蝶梦羡师重到大龙湫
　　师到龙湫谒矩罗爲言别久渇心多当年见处祥光满试问今还记得麽
　　吾儿此地偶钟英绍我家风尚典刑所幸吾师知此意殷勤爲我谢山灵
　　方欣林下共谈禅底事深公挽出山千里同风无道俗何妨一笑便言还
　　遍参尊宿走诸方老去才能返故乡涨水飞云前辈语他乡莫更久徜徉
　　和逺老四首
　　事好休时便好休不应人尽覔封侯归来已快平生志况有髙人来聚头
　　身居仕路梦家山一日君恩放我还从此便爲终老计秖愁造物靳清闲
　　世人老去不知休秖羡三公与五侯争似山僧都不防困来衲被便蒙头
　　相逢正好共看山底事怱怱便欲还今日乍晴山更好可能伴我片时闲
　　上七斋素不饮
　　人日晴天万里开自应一笑上春台清斋偶阻花前醉且把茶瓯当酒杯
　　送津赴绍兴倅八首
　　读书已负少年时老大空踈愧我知汝肯爲余偿此志虽穷亦是起家儿
　　山色湖光足自怡幽栖无一不相宜只嫌野外游从少汝早归来共乐之
　　汝辞秦邸佐名藩端爲亲庭数舍间数舍相望虽不逺争如在侧日承顔
　　当年我镇卧龙山曽种千花与万竿岁久不知无恙否因来且爲报平安
　　我曽开凿鉴湖田功竟难成愧昔贤汝谒马祠须问讯此湖兴复是何年
　　出仕曽尘侍从班退休还得老湖山已惭过分无他望只愿吾儿相对闲
　　我辞官路已多时魂梦今犹畏险汝既饱谙游宦味防须早作个归期
　　人生万事不如归只恐归来不及时汝若能爲陶靖节我身胜到鳯凰池
　　山居上元
　　未能免俗强随縁聊挂灯毬记上元席上虽无罗绮绕游人来徃亦喧喧
　　十六夜见月
　　连宵待月屡登城特地遮藏不肯明过了佳辰方皎洁嫦娥何事太无情
　　代答
　　人生何用苦多忧无日无时可宴游但使此心忘系累凉天佳月即中秋
　　甲子日无雨偶成
　　连岁人怀水潦忧年登犹叹不全收夏逢甲子天无雨预喜今年又有秋
　　和许守松隂
　　乔松转日影斜斜穿入踈櫺细作花怪得清隂长不改原来松下蛰蛇
　　题心逺轩二首
　　山居我欲避嚣尘尚觉门庭俗客频羡尔结茅当道左一轩风月作闲人
　　扁榜当年我命名喜君心与迹双清眼前风物浑如旧但觉庭前春草生
　　和刘与权韵三首
　　平生嗜好唯爱山前身疑是山中相归来深处得幽栖柴门正与山相向
　　去年君过我山中尊酒相欢十日同别后相思肠欲断暮云空复指江东
　　异县相望两驿间何时复此共看山向来同社今无几莫惜篮舆数徃还
　　陈子厚送韶鸭将以七絶因次其韵
　　久闻韶鸭有灵踪首尾俱轻快御风公独惠然持见赠应知野性与余同
　　兴在江湖万里间洿池一曲岂能安今朝来我西湖上眼底陡惊天地寛
　　湖光深处恣沉浮未让波间鹭与鸥旧侣此时应羡汝欲来相就苦无由
　　朝朝两两下平沙添得湖中景趣嘉碧卵从今生育去便堪装防作渔家
　　投迹山林不厌深老来宁复计升沉水禽得得来相伴应识幽人一片心
　　初来便自与人宜相近相亲自在飞底事悠然无畏忌也知老子久忘机
　　虽是微禽亦美观岂无缯弋欲相干不须更起髙飞念且向湖中戢羽翰
　　题珪师松云庵
　　一瓶一鉢一枝笻皓首归来万事慵应笑白云犹世态却来庵外媚孤松
　　附録文二首
　　代庐州守进秩谢表
　　帝纶中下天泽外同加琐闼之清聨守肥陵之旧壌承恩优厚无已战兢中谢伏念臣才能无它仕宦素拙久尘汚于侍从无补益于丝毫复此拜嘉惶焉増愧念恩非所宜当则皆为无功之食惟命出而不反则又将无説以辞此葢伏遇皇帝陛下龙德兴潜离明照隐上眷以承天心之重下安以慰物望之深顾虽无庸例亦有命簿书断断未瞻天日之姿恩渥洋洋恭被雷霆之泽禄随宠至荣与愧兼惟怀忠赤之一心以谢生成之大德臣无任
　　姑溪集序
　　李公端叔以词翰著名元祐间余始得其尺牍颇爱其言思清婉有晋宋人风味恨未覩他制也乾道丁亥假守当涂因访古来文士居此邦而卓然有声于世者惟李太白郭功父与端叔三人郡旧有太白功父集而端叔独缺然求于其家而子孙徃徃散落无复遗藁间得之邦人类而聚之命郡士戴翚订正厘爲五十巻锓板于学昔二苏于文章少许可尤称重端叔殆与黄鲁直晁无咎张文潜秦少游辈颉颃于时今观其文信可知已或谓端叔晩节鋭于进取有所附丽虽若可疑然范忠宣公遗奏极于鲠切诋斥不顾一时用事者欲寘忠宣之子于理端叔慨然自列谓实出其手既而公所爲忠宣行状复出由是得辠南迁废锢终身曽不少悔其勇于义若此讵可以微瑕掩之哉余固爱其文又表其行谊之可嘉者并以诏于后云端叔名之仪其先景城人既谪而南始居姑溪自号姑溪居士今以名其集天台呉芾序

