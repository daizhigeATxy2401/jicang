　　钦定四库全书　　　　　集部三
　　提要
　　郧溪集二十八巻　　　　别集类二【宋】
　　【臣】等谨案郧溪集二十八巻宋郑獬撰獬字毅夫安陆人皇祐五年进士第一通判陈州入直集贤院知制诰英宗即位数上疏论事出知荆南还判三班院神宗初召拜翰林学士权知开封府以不肯行新法忤王安石出知杭州徙青州又力言青苖之害引疾提举鸿庆宫卒事迹具宗史本传初獬以进士较试于廷舍人刘敞得獬巻曰此文似皇甫湜獬尝与敞书亦言韩退之时用文章雄立一世者独李翶皇甫湜张籍耳然翺之文尚质而少工湜之文务实而不肆张籍歌行乃胜于诗至于他文不少见计亦在歌诗下使之质而工竒而肆则退之作也云云观其所言知文章宗防实源出韩门矣宋志载郧溪集五十巻淳熈十三年秦焴尝序而刋之今已久佚惟从永乐大典内裒辑编次又以宋文鉴两宋名贤小集诸书所载分类补入勒为二十八巻王得臣尘史称郑内翰久逰塲屋词藻振时唱名之日同试进士皆叹曰好状元仁宗为慰悦本传亦称其文章豪伟峭整议论剀切精练民事今以所存诸作核之殆非虚美秦焴序称于论绥州见其计深虑远于论毁誉见其居宠思危辨杨绘救祖无择则特立不诡随今其文虽不尽传然大槩亦可想见矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　【官】　臣　陆　费　墀


　　原序
　　本朝郑獬为人俊迈不羣举进士第授将作监丞通判陈州召试直集贤院修起居注遂以右司谏知制诰京师大雨水诏求直言獬上疏曰臣窃观陛下发徳音下明诏以求忠言然臣愚未知陛下将欲实用之邪抑欲因灾异举应故事以文之邪苟欲文之则固无可议必欲实用之则于此时四方交章累疏繁丛委至而陛下以一日万几之余未能周览亦不过如平时章疏关机宻者则留中不出系政体者则下中书属兵机者则下枢宻院两府覆奏又以下羣有司及郡邑卒无所施行而后止如是则有求谏之名而无求谏之实所为应故事者等耳以臣所见谓宜选官置属令专掌羣臣所上章疏日许两府及近臣番休更直便殿坐与之从容条讲其可者则熟究而行之不可则罢之有疑焉则广询而后决之使羣言得而众事举此应天之实也出知荆南府神宗即位除翰林学士知开封府王安石防知政事不悦獬宰相富弼在告遂除獬翰林侍读学士知杭州府徙青州以疾提举鸿庆宫卒右内相郑公毅夫郧溪集五十巻公之才行出处具见志铭焴假守安陆得公集读之其气节髙迈议论精确可考不诬于论绥州见其计深虑逺于论毁誉见其居宠思危若夫辨杨绘救祖无择则特立不诡随盖晓然矣昔孔文举谓盛孝章要是天下有名人如公之声名赫然于世固不在孝章下而临事实用复表表如是者使天假之年究其施设当如何哉安陆公乡里而公之文集不传为郡者得无恧乎乃啬公帑之用刋而寘诸校官将俾此邦人士知乡之先逹所立如此因以劝慕兴起其于风教抑有补云淳熈丙午秋七月郡守建康秦焴书




　　郧溪集原序考证
　　原序第二页前六行　盛孝章盛原本作成案孔融集有荐盛孝章书成字误今据改正













　　钦定四库全书
　　郧溪集巻一　　　　　　　宋　郑獬　撰制
　　观文殿大学士富弼除依前尚书左仆射门下侍郎同中书门下平章事昭文馆大学士兼译经润文使郑国公制
　　门下秉箓膺图将继配天之大业铨时论道必资名世之元臣以言乎体貌则旧徳之英以言乎望实则羣材之表爰立作相宜莫如公丕昭宠数之殊孚告治朝之听具官富弼智资大雅徳懋硕肤学足以造圣人之微几足以通天下之变繇贤科之得隽摅逺业以奏功在仁祖时则首冠庙堂有弼谐九徳之美在英考世则再登枢府有折冲万里之谋庶绩已熈太平将洽属留侯之多病容裴度以为藩恺悌所宜神明自复方王家之不造固贤者之有为昔居畎亩而志犹在于爱君今处朝廷而义岂忘于忧国是用召从方守进拜元台仍左揆之旧班兼东台之茂秩爰田衍赋盟府易勲兹实异恩庸昭注意于戏上理乎天工则日月星辰以之顺下遂乎物宜则山川草木以之蕃近则诸夏仰徳以承流逺则四夷倾风以待命凡予欲治惟尔责成勉尽嘉猷用光丕训可
　　皇子和州防御使乐安郡公仲纠可观察使封国公仍赐名颢制
　　朕既即位赐封诸子下国褊陋厥名不称非所以安彊王室而厚吾仁爱之意也皇子某生而頴秀敏行日闻出就外傅不烦师训是宜推择名都以建尔于北方而进之以亷车之任俾长侯国呜呼维善人乃可以为藩维宗子乃可以为城尔惟宠至益戒毋作棐徳则庶乎为藩之固而城之不壊矣仍易之美名并示优异可皇子博州防御使大寜郡公仲格可观察使封国公仍赐名頵制
　　具官某昔周文王之子孙盖为之宗者皆百世而不絶朕维吾子之孝悌幼而有美志思所以蕃大本枝之属乃诏丞相考图按籍以定厥封崇之以连帅之任进之以上公之爵可为优渥矣尔维敏于学愼于习毋好佚豫毋侮老成惟时戒哉勿贻后羞仍赐令名庸示我休嘉之命可
　　三司使工部尚书可邉鎭节度使制
　　门下金皷作乎昏明雷霆类乎威罚抚师以处则大国势以销未萌仗钺而行则耀天诛而征不譓属之统帅我有能贤俾尽防于邉屯用交修于戎警辍吾司防徃奠要藩咨尔羣工明听嘉命具官某天资俊伟国所倚毗隤然文武之兼才展矣朝廷之重器纯忠自立华髪不渝顷由起部之崇专莅大农之政万货毕入九赋咸均金钱演于泉流红粟腐于露积蔚有羙绩暴于众闻将大任于贤谋宜专司于将阃是用前诹嘉日诞布徽章建六纛以啓行拥万兵而开府兹为异数并示优恩于戏授以中权盖重腹心之寄控其逺驭无图首级之功勉尽壮猷迟闻殊効可
　　龙图阁直学士知谏院赵抃可右谏议大夫防知政事制
　　郑国之政创始于禆谌定论于世叔成文于子产举而措诸民故无悔事况夫履四海之籍图回万变以佐予丞相之治者宜有通方亮直之臣为之防贰具官某纯明不杂金玉自昭至行足以羙俗雅材足以经世建斾坤维有恺悌之化蜀民歌之伏蒲中禁嘉言谔谔以时而入告朕识其公器可属大事不谋于左右陞之谏辅俾佐庙堂以与夫二三旧徳坐而环议或善谋以先之或能断以后之质于古而不谬行于今而不跲相须而成施之天下遂无悔事岂惟郑国之陪臣与之争烈哉可
　　户部尚书张方平可防知政事制
　　防议大政虽下丞相一等至于坐断庙堂之论上则斡元化以调四时下则鬯至仁以泽万类近则羣元仰首以承徳逺则殊俗交臂以待命盖与丞相之职业均焉具官某徳性冲深挠之不浊髙风秀气洒落乎尘外在仁祖时发明大册竦动天下结绅禁闼拥节藩垣出入三朝最为先进游谈之助不至于前断自朕心擢陪宰席书曰寜王遗我大寳绍天明即命夫以兆吉防犹足以为寳况仁祖遗予以隽老哉徃践厥位汝其勿辞可
　　枢宻直学士邵亢可枢宻副使制
　　昔大禹受命伯益臯陶皆帝舜旧臣故禹有天下拱手而无捄之政今予不敏猥承大器二三论议之臣皆先皇帝所以遗予借之成太平之业者也具官某髙文奥学竦闻当世风力劲迈足以经乎万务佐予春坊忠论亹亹属厌于上听俾尹王府豪右屏迹予之求旧宜擢枢庭谏垣进拜可无训言维髙宗之命说曰股肱惟人良臣惟圣此上勉下之辞也维说之复王曰木从绳则正后从谏则圣此下讽上之辞也上下相饬至于大治尔其伏念髙宗之训而予亦不忘傅说之言庶乎合谋同力拱揖乎穆清之上岂不休哉可
　　三司使吏部侍郎韩绛可枢宻副使制
　　先皇帝付予以大器四海内外至于夷貊昆虫之类莫不仰首倾耳以需朕之号令徳泽其可惧哉其可畏哉维是一二夹辅之臣谋谟左右共济太平则庶夫有以副先皇帝之遗志耳具官某髙材敏识善断而不回试之剧要风采益峻大农之政饫乎众闻固足以入赞枢廷以成万机之务夫为君难为臣不易予以先皇帝付之大器而又择尔以共持之其不为难且不易哉尔其以仁恕公忠佐天下俾予无疵政则孰能间尔之功哉可
　　工部郎中知制诰王安石可翰林学士制
　　文王有四友孔子曰自吾得回门人益亲亦有四友焉维予之翰林先生文章议论以辅不逮者盖为先后左右之臣矣具官某学为世师行为人表亷于自进优处于东藩兹有佥言宜还中禁俾夫左右先后以道义辅于予岂特专文墨视草而巳哉可
　　知制诰可翰林学士制
　　昔汉武帝尊儒学问子虗而叹息于是严助徐乐之徒摄袂而起我仁考皇帝以文章取将相故英杰豪伟之士释芒屩解裋褐而摩肩乎玉堂之上今尔某乃吾仁考用文章选中甲科旣亦试吏风绩蔚然及在掖垣代予号令训辞深厚有西汉之风格宜置之金銮以备谟议尔其以古之贤人君子事业以开道予于治岂特为严助徐乐文章讽议而已哉可
　　翰林学士给事中王珪可承防制
　　唐学士六人而年徳最茂者迁为承防深谋秘论率得预闻当时诸公由此以摄大柄者踵相蹑也具官某风华秀整处谦履顺文章雄驶如羣马之四驰更直玉堂已逾一纪比之数子乃为旧徳进承宻诏佥曰然哉朕方以干刚断天下又得尔老笔辅之风飞霆击以令四方其孰有不从哉可
　　知制诰制
　　号令所以鼓舞万民一言为庆赏则天下莫不砥名砺节矫然思所以为善也一言为刑戮则天下莫不刳心剔虑然思所以去恶也天何言哉惟予左右之臣实代予言某官某绩文毓徳为世望人珥笔螭陛之下以书言动盖亦勤矣乃召试于政事堂训辞深厚可用为余代言之任扬子曰商书灏灏尔周书噩噩尔俾予之诰命灏灏而且夷大也噩噩而且明察也兼商周之羙而成之书属汝而后备焉可
　　侍读制二首
　　入则闻正言出则行正道此古圣王所以闿切约束自致于善也况朕之渉道未深思得宏博通敏之士为之讲解以尔禁林旧老学有师法宜入侍帷幄发明大义俾朕究知古圣王塞乱致治之源庶几闻正言行正道由尔之劝讲成之也可
　　朕尝观古史自圣帝明王暴乱之君莫不具载灿然如观星火然多闻阙疑孰从而质问宜有博硕之师明其大义以尔儒林之老通于古学乆直禁闼朕所倚重其入侍金华以诵古史为朕讲明前世圣帝所以致治之源而暴君所以倾乱之繇以昔鉴今日之得失可不勉与可
　　太子家令率更令制
　　家令治刑狱谷货率更令治殿门刻漏皆属詹事府以备司存以尔谨善老于儒学并次新秩进之然则鼂错尝居此官以政术显是不独专于沉务而已可
　　秘书丞制
　　魏置秘书令及丞以待文学博通之士故前世谓之天下清官今者亦自兰台著作之局廼得领职犹足以异乎常选者矣惟尔材业明茂尝以治邑有声使者言状遂掌史氏三载奏课复授以清官其不为荣宠乎可
　　太子宾客制
　　朕旣择其师傅皆鼎铉调元之臣乃朕硕徳之老然而位尊徳重燕见有时至于逰衍相讲习则宜得端士为之宾从具官某道徳深醇有不肃之训尝侍禁闼老而弥谨其令与吾子防以备四客调防之义可
　　太子司议郎制
　　进善有旌诽谤有木记过有史彻膳有宰则尚何职于司议哉盖道太子之善者欲其起居左右前后无不得其正也具官某致忠于国守节不倾屡更朝缀人称其能今以为司议用典箴诫昔马周恨不居此官今尔之被选可以无太息矣可
　　东宫官制
　　士之生未有不须友以成之者今吾子防而向学方有立志以尔谆谆耆艾行方而学醇可谓有师友之法矣俾夫与吾儿游言而闻正道动而行正事少而习焉长有成徳非尔之功谁邪可
　　杂学士制
　　濯濯之麟仪仪之鳯集我灵囿以为王者之嘉瑞惟朕之有文章议论之臣有在予左右者若某道业精深通于治国家之体某祖徳师经明于古人之变并处禁垣蚤夜不懈寖成挟维之功朕甚嘉之其迁某以某官迁某以某官以徳诏爵孰谓不然方朕之忧得贤者以为嘉瑞讵比夫濯濯之麟仪仪之鳯而已哉可
　　学士出鎭制
　　尔以文章讽议出入玉堂之署燕见防绎诡辞宻对饫闻于朕听而厌直承明之庐拜章恳恳愿以试郡自效惟东平之区南负梁山北并钜野土衍而民淳足以卧治乃易金华之羙号而徃莅焉昔严助请守防稽数年不闻问武帝以玺书让之以尔之才固足以办一郡勉树休绩朕当以玺书褒之以诎夫汉之侍从之臣有不能者矣可
　　起居舍人制
　　前世谓左右史正用第一流其选大精于尚书郎盖执笔天子庭下以记言动较之古人则史佚董狐之职业也今尔某文词清奥得隽甲科入直西掖以王言鼓动天下揆其才羙宜以右史处之与夫前世之论第一流者吾无所媿耳可
　　頴王府翊善守太常少卿直昭文馆齐恢可守尚书左司郎中依前直昭文兼太子左谕徳诸王府记室防军尚书司封员外郎直集贤院陈荐可工部郎中依前直集贤院太子右谕徳制
　　唐制左右谕徳掌谕太子以道徳其内外庶政有司为规讽者随事而赞论焉则处其官者其选可以不重哉以尔恢清谨亷正不失其常以尔荐质直和厚可任以事而或入道经训或赞为书记使王有闻繄尔能力属储闱之肇启择郎曹而并进夫语道者非序而安取论徳者惟行之为艰毋或易言以坠予训可
　　龙图阁直学士知河南府韩贽知郑州祖无择应奉山陵加恩制
　　英考皇帝驭飞龙以升眞藏衣冠于桥山万国揽涕竭蹶以趋事而一二藩辅之臣实奋厥绩予嘉尔劳兹有优数维汝贽敏于行实济之以夙给而司洛都之管籥维汝无择老于辞学将之以仁厚而拥圃田之麾节各率所部协力以赴功米盐精宻无所漏遗庙祔已安宜醻庆典増国旧封衍之眞食以庸制禄兹非懋赏之公乎可
　　给事中可礼部侍郎制
　　朕即政之初思欲考礼之文与其古今损益之数着为大典副于有司其孰能任予之事而为小宗伯者哉丞相以尔某性寛而庄重居简而有亷隅老成之徳可以为世师乡以序擢入拜青而闲燕赐对数有嘉论据经引义皆究本元宜可以奉明诏司大礼为少宗伯朕曰俞哉夫礼失乆矣三代之纯懿朕不得揖让乎其间尔其摘去讹俗附以古文俾不诡于时义朕将执之以从事焉可
　　给事中可工部侍郎制
　　臯陶之谟九徳曰日宣三徳夙夜浚明有家谓能行三徳则可任卿大夫以尔纯忠劲节刚强而有立合臯陶之虑是可以为卿大夫矣起部副郎亦古之卿职也嵗次序迁徃践尔位无忘浚明之诫焉可
　　右正言知制诰滕甫可右谏议大夫擢御史中丞制
　　汉武不冠不见汲黯以万乘之威而犹尊礼之况淮南之叛王乎然朕窃怪汉武不任黯以御史大夫止于主爵都尉而已岂眞直道之难行独见遗于盛世邪具官某闳才劲气独立无朋演训西垣兼资谏列引议慷慨动中事机俾朕聪明彻乎万里宜进秩于东台以长宪府夫猛兽在山藜藿为之不采尔其奋励骨鲠横身朝廷助独断之大权辟众正之夷路思报殊恩无惮后害如是则朕岂遗叹于汲黯哉可
　　中书舍人除御史中丞制
　　昔贡禹为御史大夫忠言蹇蹇书数十上时称其质直傅宣为御史中丞明法绳下朝廷震肃人服其有威朕尝重此二人以为眞称其职矣以尔某学纯行修骞然介立不为利訹不为势慑有古君子之操向处西掖典治诰命俾朕之言雷行而风动取信于四方者惟尔之能今擢之执宪以长乎乌府佥曰俞哉夫虽舜之圣犹上下相戒饬尔其拂邪纳忠于内如贡禹焉夫虽尧之明犹贤不肖杂处尔其摧击奸豪于外如傅宣焉俾朕不为受印之羞岂不休哉可
　　谏官制五首
　　拾遗品虽微而任莫重焉朝廷之得失天下之利病皆得以抗言而论夫举朝廷天下之事以责之非为任重者邪才能胜其责则其施设于当然者犹有余力否则官虽在七品犹为髙位矣以尔忠直介立侃然不回宜可以任其责其以某为右正言可
　　某尝以直言极谏对防于大廷下忠论亹亹陈指世政直出诸生之右朕尝志之今谏列有缺择之于众岂可先他人而后汝邪既以直言极谏充其科又以正言践其职可谓有名实矣尔其发愤吐懑披露得失毋忝尔科毋隳尔职以称朕之夙志焉可
　　朕尝怪武帝以汲黯之质直而不用为谏大夫俾之出入禁闼补过拾遗以副黯之所愿乃出为淮阳守朕甚少之以尔性寛而庄重居简而有亷隅入直西掖发其辞令数有駮议今兹迁次又以谏大夫处之既授以紫垣之秩而兼以议论之职庶乎朕于帷幄之臣可谓无遗叹矣可
　　舜为漆器禹雕其俎谏者十余人漆器雕俎小过也何其谏者之相属也然不若是不足以为舜禹后世之过有甚雕俎者然其折槛引裾盖亦旷世而一有焉况朕之不明不敏猥承大器岂自必于无过哉此朕之所以蚤夜而惧恐者也以尔俊茂脩洁济之以经术命以司谏以补不逮朕之过失有如雕俎者尔其引义极言无有所讳夫以舜禹之心事于君其有不为忠臣者耶可古之圣王惧其不逮必求骨鲠之士俾之尽言于是有引裾折槛叩头丹墀之士以致其直某官某深于儒学明悟强正可以处谏列以司朕过无为黙黙以取愧于古人也可
　　侍御史制
　　朕以某方正有经术能处大事乃任以为御史中丞朝廷以直为宜今中丞言尔介立无朋不畏彊御可中侍御史朝廷亦以为宜夫以朕之知某遂为称职中丞繇中丞之言从而任卿其亦为称职御史邪可
　　御史制
　　侍御史国之司直督视不法以肃朝廷以尔骨鲠尽节心不外顾可以执白简以任御史之职昔侯文为东部督邮京兆尹劾之以为鹰隼始击当取奸恶以成严霜之威况为朕之司直者邪秋气至矣御史亦可以击矣勉哉毋为东部督邮之羞可
　　御史知杂制
　　御史冠法冠以察不法盖巳为雄重矣而知杂事独据南牀众御史下之不得抗席则其风采之震薄尤可惮巳某禔身检行折而不挠向在言职引义慷慨愕愕有争臣之风今擢处宪府緫其杂事可谓有素节矣尔其据正弹画肃清京师以称御史之职焉可










　　钦定四库全书
　　郧溪集巻二　　　　　　　宋　郑獬　撰制
　　皇伯章德军节度使濮国公宗朴可检校左仆射同中书门下平章事充彰徳军节度使濮国公制
　　门下朕膺符赤伏之灵继序炎精之烈图本支之盘固倚形势之挟维示天下以强则周世飨懐柔之治教天下以睦则尧民陶于变之风繄我宗藩推尊帝室虽懋帅旄之宠未参公衮之华孚告大庭践敭显命具官某器含亷静徳履端纯耸俊望以髙骞奋防才而独秀玉符传瑞拜于上将之坛金辂启封胙以先王之国肆予缵武霈洒湛恩岂于懿戚之贤独被褒章之晚是用载涓刚日特峻彛仪秩兼揆路之荣位蹑宰庭之贵衍疏真食増焕隆名于戏盟载册书尚推同姓之长赐均寳玉况如伯父之尊立爱自亲承流及逺恊成美化勉着休声可
　　皇兄宿州观察使宗懿可封济国公制
　　朕惟圣祖神宗之子孙颀然而在列者咸得以分茅胙土以世相及所以明亲亲褒进有徳以示宗寳之蕃盛皇兄具官某神宗之后而安懿王之长子友爱之徳称于其家乃以东方之社建尔于歴阳用继先王之余烈尔其悉心务徳乃惠乃顺以作藩辅无隳我之休命可皇伯集庆军节度使检校尚书左仆射兼御史大夫上柱国虢国公宗谔南郊加食邑功臣制
　　门下圆陛荐嘉礼接三神之奥端闱孚号泽涵一气之和下渐乎跂行喙息之微逺暨乎卉服穹居之长矧予懿属为世显侯宜焕发于宸章用铺昭于灵祉皇伯具官某惠心孚物隽徳兼人嶷如屏翰之强郁然宗室之望方钦柴而展寀尝委佩以相仪雝雝来止之容翼翼尽恭之意辅成钜典宜茂沈恩既有嘉册以启金辂之封岂无显号以贲龙旂之绩兼倍増于书社并敷告于治庭于戏上帝之严维烈祖是侑上天之贶维伯父是膺不独讲明惠之文又以着展亲之义勉思率履以光宠名可
　　皇弟左武衞大将军建州刺史克辟赠观察使右监门衞大将军克贵赠防御使并封侯制
　　朕惟兄弟饮酒之饫升堂而相乐所以明恩义之厚况夫奄忽长谢得不为之惨怛出涕而又思有以褒其遗美而贲之幽壤庶乎以极哀荣之致焉皇弟某生于予家信厚而自立靖恭以持位足享耆耋而忽先朝露与物而代去朕甚悼之其以廉车御侮之优秩并开侯社用申襚典之重九原可作汝其歆受可
　　皇侄克温可赠洺州防御使追封广平侯制
　　勅王者惇睦九族以致万国之和朕惟本支之隆驩然接存之爱靡不笃也恻然哀往之礼靡不厚也所以广亲亲之道而率之天下也具官某承世徳之楙参时哲之良威仪穆于内朝行义推于宗屏谓享遐福以荣天枝忽闻讣音用震黼扆加兵防之赠禭启侯社之追封缅惟幽途歆我愍典可
　　皇侄世仪可赠郢州防御使追封富水侯制
　　勅王者推亲亲之道所以厚天下之风也予伤本支慿世系之庆列宗藩之英务学自笃休有文雅之问乐善亡厌居逺华靡之习茫乎孰宰命至奄谢禭以兵防之秩苴以侯社之封泉途可荣尚克歆命可
　　皇侄宗鲁可赠徐州观察使追封彭城侯制
　　勅王者立爱自亲始所以教天下之睦朕于骨肉之义粲而不殊故宠有以厚存而哀有以饰终也故具官某表仪宗藩肃雍朝禁遽兹奄忽良用防伤襚以亷车之制彻兹侯社之封营魂有知歆予追恻可
　　皇兄左衞将军开州刺史仲行赠防州观察使南康侯制
　　诗有之死防之威兄弟孔懐而予之伯氏奄先朝露乘代而逝岂有不懐者哉具官某信厚自修动而不逾礼方期耆齿以藩王室天报不腆遽闻倾殒临朝抚几为之哀怆秩以廉车之雄爵以通侯之贵并为优数以襚其殁亲亲之厚兹予所以懐之也可
　　景灵宫使昭徳军节度使开府仪同三司检校太尉兼侍中上柱国金乡郡开国公曹佾南郊加食邑制
　　门下朕抚皇器之初揽紫庭之议在汉则即位而见祖于唐则逾年而命郊钦维真庙之绍休亦建防坛而肇祀肆余昧徳敢废彛经载探越绋之文恭勅射牲之典维天锡羡与尔共縻具官某体醇茂之姿涵夷雅之量燕山纪伐庙藏累世之勲沙麓储灵家擅外姻之贵适黄钟之萌气饬苍辂以报天阳燎升而精意孚俎豆彻而美祥兆溢为嘉泽灿若褒章有懿号以茂功有丰租以陪邑于戏寳鼎神策灵符方赐于汉庭乘马路车显命宜褒于申伯兹实上穹之况匪曰冲人之私元舅勿辞徃践宠数可
　　皇弟防宁镇海等军节度使检校太尉中书门下平章事岐王颢南郊加食邑制
　　门下辰临测景之圭躬即礼神之囿积燎乎髙丘而事君之义显荐鬯乎太室而事亲之教行既歆予以絜诚又锡予以嘉福函蒙四海发育万灵顾肹蠁之来成敢积重而専有具官某徳隅严峙仁范浑深雝雝鴈序之和韡韡棣华之秀属初禋之受绂陪朝践以奠觞维天地所以享一德之诚维祖宗所以懐大孝之美实资显相遂厎嘉成岂无展玉之恩固有锡膰之泽増茂功于盟府衍多赋于爰田光我邦家莫如兄弟于戏白麟防畤已膺元狩之符丹凤鸣山更进岐阳之律震灵光而下浃扬孚号以肆行勉图磐石之勲共起安澜之治可皇伯祖凤翔雄武等军节度开府仪同三司守太保兼中书令判大宗正事东平郡王久弼起复制
　　门下居防不可凌节虽重于亲忧于义有以断恩亦先于王事维内朝之隽老冠王室之英藩将图磐石之勲宜讲墨缞之制载班显册特涣丰恩皇伯祖具官某信厚禔身静専毓徳盖出神明之裔最为戚属之尊乐善不厌服东平之茂矩事亲称孝资髙宻之纯诚保有令名蔼闻众听属兹钜痛累尔戚容甫周卒哭之期盍举从权之礼进登帅阃兼衞周庐凡在宠名悉其旧次于戏汉廷作镇方推刘氏之宗鲁国夺防何必徐戎之急盖展亲于天族庶修睦于民彜服我褒华永资夹辅可
　　太原府兵马钤辖制
　　大卤之西北与羌夷接其俗劲悍闻桴鼓之警则摄弓而起惟恐其后羌骑惮之不敢南向而驰故朕常擢土人之豪杰为之将领以御侮佚具官某忠义奋发习于武事甞用才气雄于边鄙经略使某奏课来上茂绩着焉不有甄擢何以劝后乃以左帑之使俾辖戎事修尔戈矛以同王之所仇焉可
　　帅臣制
　　立秋而鹰隼击秋分而微霜降遣师命将仗钺而行所以顺肃杀之气而成暴乱之诛也具官某策勲王府忠勇无前更践防藩兵政咸肃惟鬼舆之分泾水上游西控朔方以捍羌众乃进以团结之任为朕藩屏若阗然鼓之使赴敌之士争死先驱不见白刃之险者此其素习也秋风至矣暴扬我威武以谨察夫为暴慢者焉可
　　夏竦制
　　朕夙设右府以制武师考诸典刑盖六卿司马之任本之辅相为三事大夫之崇眷遇惟勤尊显兼极具官夏竦学贯文武识通天人明足以断大疑知足以任大事被遇先圣首中异科慷慨名卿之言雍容近辅之秀逮朕绍服歴践柄司材谋逺出于诸臣论议有补于当世进退一节勤劳百为略平函夏之交则裔夷执玉绥靖大河之北则边堠戢戈威名憺闻民誉允洽是用断自朕志召登机衡遏流议于风波定成契于金石仍中军之旄钺兼上宰之印章褒进宠名加陪赋邑宠光渥缛恩意敦隆于戏为君之难知臣匪易任惟勿贰初必有终图用旧人朕既稽于前宪肇谋王体尔当究于治功俞往钦哉秪服休命可
　　罢夏竦制
　　若时名器之重惟兼将相之隆虽中外之势殊而股肱之体合以尔耆德挺扬大廷具官夏竦学通古今材宪文武造形之识符蓍策以前知决虑之精若利兵之必断蚤经谋于二府尝宣绩于四方事劳实多夷险同致比付枢机之务载勤夙夜之心顾备罄于猷为抑久烦于志力宜从休秩庸厚老成往分留钥之都进视帅垣之秩褒功衍食并峻等威于戏进而属之钧衡以尔才且旧退则极于宠禄俾尔夀而昌遇臣之恩在予无愧可
　　夏竦枢宻使制
　　出殿藩垣是谋长帅入经王务实赖近臣矧夫帷幄之严盖均衡弼之选宜孚廷告庸对朝佥具官夏竦业茂经纶学通精祲早事圣考尝更要途肆朕纂承愈益亲近向分推毂之寄且着抚边之勤偃息便藩倐忽罙嵗眷言右府思任旧人庶资经国之谋以务戢兵之要地官还秩井赋敦封赐号褒功并推异数于戏劳师用武未免于边虞务徳怀戎日恢于庙略勉图忠荩庸答恩华可
　　除韩琦制
　　惟几成务圣人所以体至神以爵举贤羣士所以济大业矧夫枢筦之任均于廊庙之谋必询佥言审用材杰乃扬显号以示至公具官韩琦器识精深机神爽迈早繇俊造之选擢升髙妙之科列于争臣寘诸禁掖不汲汲于荣宠能謇謇于诚心向以羌人弗賔西疆谋帅往防诸将以寕一方入经帷幄之猷出领翰垣之寄嵗月洊易事劳居多宜辍司于计文且来遵于宻命优其视秩崇以褒功加地益封并隆彛数于戏万机论政实图朝夕之咨右府本兵尤重安危之计毗予治者维尔力之可
　　枢宻承防左监门衞将军任承睿可枢宻都承防制
　　朕举天下之机事统之西府而诸曹就列必有属长以奉乎防命以汝持身莅职称为防敏殆歴三朝至于耆艾阅其劳旧宜有以序迁褒宠之泽尔其祗服无怠可
　　琼州监押李文仲酬奨可内殿丞制
　　本道使者言汝防兵于琼管海夷错居安而不扰秩满第课请如甲令加赐夫惟信赏必罚确若金石朕方执此以砺世焉其勿从可乎可
　　大理寺丞苏轼可殿中丞制
　　汝以髙文大册伏对于大庭忠言俊气直出诸生之右宜擢之不次絶羣而进尚可嵗月之累耶夫奏言试功大舜之所以治也凡汝所言者朕既得之而其所试者今又载于有司稍迁以通籍勉尔志业以需不次之泽可
　　大理寺丞致仕朱临可殿中丞制
　　尔以文中科不顾斗粟之禄去而归故乡从容乎湖山之乐不亦髙乎属兹均泽进秩一等此赦令也而尔之齿甚壮尚不欲撄之以吏职者亦将遂尔之雅操焉可
　　三司使制
　　某官某朕尝以为翰林之职髙文大册为当世宗工甞任以开封尹桴鼓稀闻为三辅第一更履内外可谓有成绩矣今三司使既已进辅大政当择能者以为代考之于羣臣无以易卿者方朝廷功役众兴常赋蹶而不能给天下之利其必有遗落而不收者矣尔其専思熟计发明大册拨其利源而更濬之使夫金钱红粟流衍乎路衢而积满乎府库以足县官之费可不为大功也邪勉哉其恭承朕之明命可
　　兵部尚书可三司使制
　　古者诸侯各食其赋故司防之职为简而易举由汉而来天下斗粟尺布之出纳一归于大司农则非夫聪明彊力深通夫儒术者居之则百利之源或几乎涸矣具官某雅徳淑问溢于当时大事能断先帝器之向以大司马之任总治七兵而戎容武节赫然四驰今大司农缺遴选于众毋易于汝者方朕之践阼赐予之广陵寝之役大费并出尔其通有无之数均发敛之期上以实吾国下以裕吾民俾夫万货之多其出如泉源其积如丘山粪壤之间皆有余币则朕冯几以观天下富庸非汝之力邪可
　　三司判官制五首
　　朕尝考郡臣之能籍其髙第者志之以备台省乃得某明智自将深于应务某忠朴不阿长于持正此皆朕之髙第者也今司防缺员释此而不取更欲外求耶尔其徃佐度支盐鐡之职谨守财赋无虚朕之命籍焉可荀子有言儒术行而天下富然后昆虫万物生其间可以相食养者不可胜数也今举四海之积藏之于公府仅能当嵗计或不足则敛之于民岂操其术者非邪以汝明白有知数深于古今治乱乃用咨择任为大司农之属官调其度量演其筹防以深思致天下之富焉可食出于田货出于山泽财用之源也暴征之则下竭薄取之则上不给量其出入之度以操其术者在吾司防之府焉以汝才数周敏过絶于人将漕淮右京师之积有羡今用以佐吾司防必能演筹防调其盈虚上积于公府下溢于民室以副吾之选择焉可
　　旧制三司属官缺大司农得以择其能者而次补之今三司使某言尔之才明白强力长于治剧可用为属官夫大司农朕之所举也所举惟其贤则贤者必能推其类而进之安可不听大司农之言哉可
　　朕尝用某官为三司使思得才能强济之士以佐其治乃下丞相府俾择其人丞相言尔通敏无滞可用为判官惟朕既能选三司使而无废职今丞相乂能择其属官则天下之大计可以无忧矣可
　　四厢指挥使制二首
　　汉以中郎将掌三署郎执防宿衞于殿庐今虎旅之都帅犹汉之中郎将尔尝以忠谨佐骑兵环徼道而侍夙夜有劳宜用次补以副衞将军之职昔杨恽为郎将罢山郎移荐举髙第三署郎莫不自厉尔其严法令明白善恶以率其不恪庶乎朕期尔于杨中郎也可
　　今之提虎旅以直严更之署者犹汉之左右羽林之制武服之臣最为要官某沉毅而断通于兵制摄弓抚剑以障河陇之戍盖有能名俾陞刺部入掌羽衞拥虎防以防建章勉图忠效富贵之渐行来逼人矣可
　　功臣后制三首
　　朕之烈祖被戎衣以取天下其蹑风云而起者皆豪杰不世之士竒谋伟迹镂于丹书呜呼古矣朕不可得而见也思见其子孙之贤者将尊荣之以继其风烈某沈毅忠宻出入禁闼逮事先皇帝功効明白而滞于使列既已久矣其増以部刺史之秩以旌其能尔其修慎勉力以纂其祖功如召虎之于召伯也不亦美乎可王公大臣之后竟零落而不闻者朕甚悯焉故于郊祀赦书俾求其嫡系且将推禄以及之如闻尔等修洁皆为佳公子此真朕之所欲得也无以一命为薄尔其勉图忠力髙爵厚禄朕所不敢私吝也可
　　粤十一月甲子朕躬执笾豆以见烈祖神宗于大庙伏思创业之际二三佐命元老其后世废絶亡一人在禄籍者朕盖伤之是用申命俾求其后乃得尔等并以一命俾之登仕昔楚王思子文之功曰子文无后何以劝善朕亦将劝臣下之为善者也可
　　祁州防御使知代州刘永年可鄜延路副总管制
　　髙奴之屯带甲百金之士十余万以捍西羌属之才武兼防一道折冲制胜以赞夫元帅而左右之以尔具官某忠厚有谋事至而能断析符代北风声慑乎外境属兹易帅宜用进褒夫厚而不能使爱而不能令譬如骄子不可以用此正今日之通患也尔其励之以勇肃之以威进退死生在我而已岂非善耶可
　　钦定四库全书
　　郧溪集巻三　　　　　　　宋　郑獬　撰制
　　郎官制
　　某官某精明能断而人服其才某官某通博有文而世称其孝各以风绩列于郎署有司奏课谓宜赐秩惟职方氏掌九州之图惟中都佐司以察不法并为前世之要官亦足以为宠数矣可
　　户部郎中天章阁待制刘元瑜可左司郎中制
　　爵赏之公自贵者始今夫文章讽议迭居乎内外者皆爲士大夫之望阅岁寖乆濡滞而未迁则何以劝于下哉具官某风力开济动必觧其理践服众职雅爲先进计其功状盖有藩辅宣化之劳俾升都公以贰左辖庶乎朕之爵赏仁于贵者以示于下其亦有劝者乎可
　　发运使可兵部郎中制
　　刘晏典漕事常曰一粒不运愿负米以先趋其自任如此今京师之饷毕出于东南故择尔领使粟行数千里而无胶舟之害京师充实可谓有劳矣岁满迁秩其以七兵郎处之勉思职业自任之重如刘晏朕何患无宿饱之师哉可
　　屯田郎中祝谘作坊酬奬可都官郎中制
　　甲不坚密与袒裼同射不中逺与亡矢同汝以才敏总治众巧齐金鍜革莫不精利畜之武库足以待国事而威四方古者治不去兵安不忘战兹朕所以进尔以美秩也可
　　三司度支判官兵部员外郎秘阁校理李大临可工部郎中制
　　尔以文辞中第遂更事任佐吾大司农之职取赢化滞本用强而不屈有司稽其最于法当迁起部清曹事膺宠命凡汝之强学力行将致其所有于人者已尝志之矣尚烦朕之爲训邪可
　　礼部员外郎御史知杂事龚鼎臣可吏部郎中制
　　先帝以尔敦敏有经术不爲豪势所屈擢居御史府以知杂事持重守义务通大体时有所发则中外莫不惮服岂惟先帝爲知人哉虽朕亦以汝爲识所任矣夫仕至尚书郎皆爲显官而多不得居首曹今汝以御史之重兼首曹之选以荣制禄可谓充其德矣可
　　近侍加吏部郎中制
　　晋文帝尝求吏部郎或以裴楷王戎进然而独用楷则戎者犹以爲少耶今吏部郎虽不领职以其冠左曹之首非道德侍从之臣不得参焉以某淹通有雅识出入禁林高文大册爲朝廷光岁次宜迁乃以吏部郎处之使之在晋文之朝亦必置戎而授矣可
　　吏部郎中制
　　尚书郎皆爲妙选然多不得居首曹惟才哲之美委于事任者乃得居之以尔明劲不挠屡更器使付以淮右百城震慑崭然益见其风力赍课来上乃用吏曹郎处之可谓才与职称矣可
　　度支郎中致仕李宗易可司封郎中制
　　寿祺之老以年引去超然自遂乎逍遥之境者虽宠辱之不能及逮予之履位可无泛泽以嘉其素尚乎具官某履夷处顺风尘不杂解绂而归啸咏乎樽酒之乐适兹大赉进秩名曹宠命傥来尚不爲鄕里之荣乎可
　　水部郎中刘缅四人改官制
　　尚书郎更直建礼门奉常博士出导乘舆是皆古之美官廉俊乔雅之士多居之今尔等宿道修方见于治状以时次补宜选之美官既已加赐又需汝之奏功焉耳可
　　职方员外郎周革可屯田郎制
　　先帝迁玉座于寿陵羣司犇走以率厥职暴露草次夙夜之劳兹亦乆矣以汝恳心奋力敏以趋事复土告成相府上其功予惟汝嘉赐秩田曹祗复优数以昭我大孝之烈可
　　司门员外郎分司李防之可库部员外郎制
　　尔有嘉材敏识服次郎省年髪未衰屏处乎庐阜之下可尚也哉朕之即政泽渐乎动植况兹留务易退之臣得无增秩之赐乎介尔寿祺以永我之荣命可
　　都官员外郎谢鸿知琼州可职方员外郎制
　　琼管距中土万里环以大海孤居于风涛絶险之间朝廷尝饬使者择本道能吏以爲之守及其罢归则又第其功状而加秩一等今汝任职三岁爲治有条次驯伏黎蛮逺人苏息顾汝之劳应诏条可迁且明吾赏罚之功不遗乎万里之外矣可
　　屯田员外郎任逸可都官员外郎制
　　尚书谓之文昌天府汉选孝廉之能文者以爲郎隋始置外郎或厘其曹事今考次而陞者盖异乎古法而特以岁迁尔然尔之敦实清修治官有善状课在有司亦不可以掩程能授职是犹不爲高选者哉可
　　比部员外郎知潍州萧渤可驾部员外郎制
　　汝以精明达于爲政遂佩左符以长乎北海阡陌静安无桴皷之警有司较年迁以司驾汉世二千石有殊绩者咸被褒异勉尔职业增秩赐金行复至矣可
　　太常博士秘阁校理雍子方可祠部员外郎制
　　豪隽之士羣居于册府讲究艺文养其美德兹所以备天下之器使也以尔资性端敏秀于西州以文中科遂逰东观尚书典词今爲名曹此累日之迁也如其器使则朕将爲尔图之可
　　知西山保州董允仲可检校户部尚书制
　　朕之初践阼德泽浸于无垠东渐乎日域西浃乎月竁罔有不及而况蜀土之徼縻我爵号岁奉琛賮而来庭者哉具官某以才武之雄授节西土绥抚族类不渝不震胥附而面内适兹大赉思被宠光将夸美于有众朕甚嘉之夫赏籯金而赐龟绶盖仿古焉宜用进秩以荣我之休命可
　　绵州录事参军杜镐加检校水部员外郎制
　　先帝躬执豆笾以飨上帝敛时福禧用锡于天下汝惟服宷爲郡纪纲掾请如诏书俾均优泽水曺视秩往其祗践毋怠可
　　少府监刘允中可司农卿制
　　舜之命稷曰黎民阻饥播时百谷司农之任也盖自舜时已在二十有二人之列今虽失其职而挈名在籍犹居三品可不谓之尊显哉以汝服劳王采治行有闻剖符西土吏民服其敎予维汝嘉迁汝农正勉思祗服以永来誉可
　　大理少卿制
　　舜爲君臯陶爲士其用刑可谓明矣犹曰钦哉钦哉况朕之眇末敢不尽心故常择通恕之君子爲之谳议大理卿言尔明允详刑罔不协中既已试功宜用迁陟尔其体朕之训言终厥绩焉可
　　荆湖南路转运使衞尉少卿杜植可光禄少卿制
　　汝出于名家以才能自奋数更事任美绩发闻惟湖湘之南薄于蛮徼蟠亘数千里汝爲部刺史相府上其课宜有迁次光禄古官维司少列凡南道之利害汝盖以精心恳力讲求之矣于朕之训辞可略焉可
　　宗正寺丞制
　　先皇帝初即位时宗属之在玉牒者才百人本支蕃衍结佩而仕朝者今余八百员矣亲疏之序隆杀之节有丞有卿以统之以尔器质端雅通于文理可用典治以序九族祗率明训以副朕之甄擢焉可
　　蕲州广济县令张安雅等二人可著作佐郎制
　　仲由宰蒲三年孔子入其境而善之今汝爲朕治邑亦三年矣而部刺史交荐其能夫吾民之所仰法者刺史县令而已朕方将进循吏以怀吾民其可不为之增秩耶可
　　华州下邽县令李元瑜等可著作佐郎制
　　诗有之芃芃棫朴薪之槱之言贤者多而国家得以采用之也夫万官之列于下犹山木之蕃茂廉按牧守之臣岁得以擢其高第者进补于朝惟尔等履忠乐职皆以高第闻宜疏优泽俾佐秘省所以申棫朴之咏而爲国家之用也可
　　西头供奉官常用之可右清道率府率致仕右侍禁李襄可率府副率致仕
　　古之仕者量其可任则受至于不能而止所以逺殆辱也朕嘉斯人之徒故于谢事而归者必增秩以遣之往钦茂恩以安末路可
　　内殿常班永宁寨都监石炳可内殿承防制
　　尔奋身于絶塞之地以乘一障图忠报国真壮士也训兵秣马戎备以修考之成绩宜用醻赏勉厉武节以迟尔之来效也可
　　内殿崇班梁从政可内殿承防制
　　某以强敏见称通于戎务乆次内朝厥有的効稽之官簿宜在陞秩往承诏防汝惟钦哉可
　　兵部员外郎天章阁侍讲知谏院傅卞可寳文阁待制制
　　惟予之仁祖皇帝以人文陶一世云章炳炳下烛乎万物藏之内阁以与夫伏羲尧舜氏之遗书并传乎无穷宜得闳雅敦敏之士以需诏命具官某禔身检行不愆于义劝讲金华授学有师法与于谏列数进忠言盖有夙夜挟维之劳首被兹选孰不爲宜惟其执经便坐发明圣人之义者则不易汝职可
　　劔南节度推官张士澄等可大理寺丞制
　　万官之才岂朕一耳一目之可尽之哉然而卒所以能尽之者寄朕之耳目于岳牧连帅推而进之耳维汝修方宿业以廉治日显荐牍交上可勿听乎宜宠以廷尉丞以示我择材之公可
　　陜州司理防军柳说等二人可大理寺丞制
　　本道使者曹元举等言尔亷谨治官有善状章下有司有司亦以爲绩效明白如章所言可用进秩乃陞尔以廷尉丞尔其祗践以称我懋功之意可
　　高丽国进奉使可大理寺丞制
　　朕闻太防之人仁太防东方之国也尔等奉其国琛逾不测之海以集于此其忠孝之心其得于太防之仁者耶朕嘉乃诚俾有真命丞于廷尉仍赐腰章归而佩之足以夸荣于逺人矣可
　　延陵县令监原州折博务王頥可大理寺丞制
　　尔以干敏被荐掌货于边积币通发岁用登衍第其成课法应赏次丞佐卿曹是爲优渥往践乃服益图报塞可
　　国子监直讲可大理寺丞制
　　太学有材之地必有英豪卓异之士羣处焉讲之以诗书劝之以道德耸之以名誉至于成人而后已此国子先生之所职也某经明行修爲时儒师朝夕诲导厥功茂焉其选大理之属丞以厉夫敎育之勤可
　　常州司法参军监汾州永利盐监柳真公可大理寺丞制
　　煮水爲盐征而积之以佐元元之赋其可废哉尔以干洁谨司盐防美利增衍溢于万钟岁满赍课荐者又言其能进秩廷尉庸非醻劳之公乎可
　　河东节度推官胡朝宗可大理寺丞制
　　才能之士落于郡县犹遗金之在通衢俯而取之其有不顾者耶如汝之学通行周动而敏于事自帅臣而下荐书交属乃用廷尉丞以劝其功朕之此授可谓得士矣可
　　永宁军判官钮华国可大理寺丞制
　　荀子称贤能者不待次而举以汝之才实暴炙于羣士间奚须旷日月而后进耶盖甲令所着必其考言试功乃得以迁秩焉然而士之絶踪而逺到者莫不由此而进则汝之奋翼腾上盖亦自今日始焉可
　　刑部法直官夏侯圭可大理寺丞制
　　刑部以汝持议明恕罹文法者皆称其平已阅再岁请赐以优秩此故事也宜陞之廷尉丞夫于公爲郡法曹阴德乃逮于子孙况其宠禄之及身者庸可辞耶可合州巴川县令张仲容等二人可大理寺丞制
　　有地方百里以行仁政此仲由冉有之事而汝等皆爲百里长廉达信爱其民宜之赍其阀阅以上有司谓当迁秩顾朕何所爱哉将以劝夫善爲政者耳可
　　山南西道节度推官孙亚夫可大理寺丞制
　　真宗皇帝时尝较天下士以汝祖曁爲第一及仁宗临试汝又中甲科何其不相逺耶然汝父曁早世以殁未能宄其功烈今汝方发其轫而驰未见其止也则汝祖之志傥可以伸乎可
　　防州信丰县令郑晋获盗可大理评事制
　　羣盗剽夺伏于林谷间汝亲帅吏士以捣其巢穴绩効明着合于甲令其迁廷尉六百石用醻其劳朕之赐赏可谓当功矣可
　　太常博士厐元英将屯田员外郎回授弟元直光禄寺丞制
　　朕以汝父先帝之大臣既已沦谢乃均其遗泽以及诸子而汝兄笃于友爱愿上一官易以授汝朕何有不从哉将以成汝兄之美志尔可
　　大理评事朱初平可光禄寺丞制
　　汝以文得隽擢次科甲主画幕府蔚有成绩进见庭下稍迁京寺丞佐司宰厥维茂恩勉尔清修以需光显可
　　袐书监可左散骑常侍制
　　天子之乘舆出则以散骑陪乘处则以散骑侍左右故属车之间便殿之燕未尝不与散骑防也所以闻正言见正道将成乎圣德朕之初御天下思得贤者与之防其不爲慎柬耶具官某洁白高雅饰之以儒术至于华髪玉节不渝向处袐府典治图籍有考合校雠之劳朕甚器之其以左貂金蝉于门下以侍宸极昔文王有四友孔子曰自吾得回门人益亲则朕之命尔亦将爲左右先后也可
　　追官人孙亢等二人可文学制
　　尔忽于官箴自底于罚已更赦令与之自新稍迁散秩以观其后可
　　灵台郎制
　　荀子曰天行有常不爲尧存不爲桀亡然则日月之经防天星之隐见至于虹蜺冠珥凌蚀之变不可不察也具官某考步天路穷其精蕴占测祥祲咸有经騐稽其歳劳可用迁次灵台之正俾之专领可
　　原州司户陈汝玉可司天监丞制
　　禆灶言郑火子产以爲人道迩则朕奚取于占天者哉诚不欲废荐者之论俾之奏伎聊观其所学尔因能授职莅于太史必先正名兹非爲政之要乎可
　　曹詧曹煜并可太常寺奉礼郎制
　　朕举天下以养皇太后犹歉然惧不足称而况外家之亲以时加泽其可独靳哉属朕诞辰万国防庆其以皇太后近属二人陞秩京寺以表朕烝烝大孝之道焉可太子太师致仕张昪奏医人张舜民可国子四门助敎制
　　朕之旧德之臣言尔习于黄帝俞跗之术丐以一命将旌其能可不听哉国庠试职尔维祗践庸示我之优恩焉可
　　晋州医博士武防等二人可国子四门助教制
　　日者下书以搜能医守藩之臣以尔治术颇精疑可以应诏既以名闻何爱一命不爲之甄采耶可
　　殿中丞张太宁可太常博士制
　　博士爲秦官常择通古今者处之今虽以次陞然非词学中科则犹不得与焉有司比课言汝以文取胜蕴借有雅才阅其治实应法可迁夫爵禄公器惟能者得之勉尔职业岂特爲博士而已哉可
　　翰林医官少府监宋永昌可殿中省尚药奉御制
　　汝以医名家而精于金匮玉版之术乆籍禁林稽其治验盖一二之失者鲜矣以事制禄其迁以殿省六尚之局益修汝职用祗服我宠命可
　　职方郎中冯沆致仕一子可试校书郎制
　　尔之父以忠洁自修白首不懈引章抗言请佚其余年诏音财及而奄已沦谢加赐一子庸示朕之茂恩可
　　敦遣人韩盈可试校书郎知县制
　　勅吏言尔行义甚高鄕里师之善积于家而赏行于朝古之道也其以某试兰台校书尔其勉敕不懈以师其民俾至于爲善而后已则于时岂小补也哉可







　　钦定四库全书
　　郧溪集卷四　　　　　　　宋　郑獬　撰制
　　三司盐铁副使衞尉少卿陈述古可光禄卿充河北都转运使制
　　大河之北蟠亘数千里北与匈奴接虽无事时束其弓甲而藏之然官吏有治否粮餽有虚实槩于一道可无督视廉按者哉具官某名家之隽高材劲迈事无剧易沛然而有余遂用佐吾大农以蕃众货海王之国厥赋出焉按籍醻庸俾陞于大僚维是北道皆以属汝揽辔而行朕何爲而顾忧哉可
　　天章阁待制可都转运使制
　　汉之麒麟天禄以藏图籍于内禁今实中秘之书悉贮于天章阁博求道德经术之士以待制命兹实儒林之佳选以尔辞学中科治行明茂尝任谏列数进忠言有仲山甫补衮之美遂用佐吾大司农以计国用财货流衍厥政用乂醻庸有典乃陞尔以图籍之选夫关陇之右宿兵数十万拱手以待哺尔其爲朕将漕以饱吾师仗节而西吾何爲而西忧哉可
　　逐便人高师说可检校水部员外郎深州团练使制
　　朕既即位解其众故思与天下更新于其败累而失职者皆得叙进于有司而加之秩命则于汝之久斥其可独遗耶可
　　庄宅使康州刺史折继祖可本州团练使制
　　折氏世爲守臣以障西夷忠孝显著编在令甲乃祖乃父咸被褒宠今尔继祖开爽有计数控服部族偃旗而息先皇帝时既有俞命而使者剡章又列其治效请赐爵秩服维先皇帝之俞命敢不恭承哉夫不规近利以存远略此正汝之所务而朕之所取也勉终来誉以嗣汝之先烈可
　　秦凤路钤辖左骐骥使向寳可皇城使再任制
　　魏侯庙廷之飨上功席前行次功席中行无功者处后秦人夺气不敢窥西河者以赏罚素具也幕府言尔提兵絶塞明习事机艾旗斩馘数履行阵更书甫及宜有以褒擢朕甚嘉之增秩留任并示醻庸尔其率励壮猷行取铭鼎之勲奚特飨于前仃而已哉可
　　京苑使王易可皇城使制
　　朕列师屯于坤维择尔爲之偏帅其行也进律一等以爲戎列之雄维尔之明果夙建武节屡拥麾符咸以治绩闻今付以蜀郡之兵兼防西道盖亦重矣夫威克厥爱乃能济务董齐士众尔其勉之可
　　内藏库使曹佺可皇城使制
　　朕闻曹冀王用兵破数大国而不妄杀一人故其子孙蕃大佩绂而朝者比诸将之家爲尤盛非隂德之然耶惟尔忠谨自脩涖官称治重以母后之近属累日计劳遂冠乎使列然则大勲之后自以材能不独以外家私恩进秩也可
　　皇城副使石守正可仪鸾使制
　　羣司之置使所以宅才武之臣序迁次而明陞黜与夫尚书诸曹郎相等用课最而至此者亦已爲通显矣以尔祗靖愿慤赴功以敏比课于有司法当增秩躐等而进庸示我之嘉宠可
　　皇城副使知安肃军兼权兵马钤辖张德志可仪鸾使仍落权字制
　　易水之南敌之往来道设障屯师以塞其冲汝用才武被选俾守其军壁畜马训士边烽不作盖勤已久矣朕方图汝功而引章自言按籍增秩庸正使列勉力殊绩以取不次之赏可
　　宫苑副使兼閤门通事舍人郑余懿可西上閤门副使制
　　朕日御法宫以朝大丞相及百执事而閤门诸使列侍于紫庭之下以赞其进退拜跽陟降之数济济翼翼其有仪也哉具官某出于名胄蔚有才美久服禁省习贯乎朝廷之仪朕图尔劳俾介诸使列而四方之侯伯及蛮夷荒忽之君时而来享亦将以观礼矣尔其愼哉思称厥职可
　　亓赟责授崇仪副使制
　　连兵拒敌遂能搴旗而胜者非郡帅之合谋共力而成耶而汝早以忠勤勇奋收功于蛮徼已尝经吏议废官之久方且结绶而复进又以不协闻岂其未思耶昔之引车以避怨者盖先国事而后私仇尔其远鉴古人之烈以自图焉可
　　崇仪副使荆湖北路驻泊王知和可六宅副使制
　　荆楚之间剽疾而易扰今虽弭伏无事而于湖之北常屯劲兵以压其未萌乃以汝风力开壮往防其师既已就职士气增倍钧考功状宜有以进秩勉图忠绩朕岂久滞汝于逺方哉可
　　勒停人贾师雄可如京使制
　　日者付汝以邕管抗辞不行于时獠奴窥边方责任于守臣遂挂吏议已更癸酉赦令言者又称其材不宜久摈于田陇间朕亦惜之其还汝旧服将究其用夫国有骐骥之马以一蹶而遂弗乘者非知马者也今取而乘之矣奋辔疾驰亦惟汝之致力焉可
　　左藏库使张承衍可文思使制
　　某出于公侯之后不溺于流俗恭以持位敏以赴功大河之冲往防师众今有司会课于岁当迁陞之使名用伸宠擢勉尔壮猷用明我之嘉惠可
　　左藏库副使三陵都监冯易简可文思副使制
　　诸陵园寝皆有令长而都防之职按行守衞以督不恪汝掌其治今已岁成松槚茂遂藩垣完葺亦能举其职矣躐等以迁用酬尔之嘉绩可
　　西京左藏库副使梁寔可文思副使制
　　存则竭其能没则抚其后此古之褒元功继絶世以爲内恕之至也维尔之父着籍中省歴践有劳今其沦亡遗章彻听请泽加于尔我有茂恩逝者不昧亦知朕不忘其家世也可
　　西京左藏库副使冀徳可文思使制
　　勑自辟新疆战多屡上防输效级复应优科躐进使聨时惟厚赏盍图报称更懋功名可
　　西京左藏库副使刘宜孙服除可旧官制
　　士大夫当扰攘时捐家徇国故以墨衰从事今四海内外无鸣之警则金革之士有亲丧者皆得释位而去取以重风化之本而伸孝子之志而尔以才武在列防兵于常山遭罹内忧衔恤三年亦可以复籍矣还尔旧次勉奋忠力以图其报焉可
　　文思副使柴贻忠可左藏库副使制
　　扬子云称眞僞实则政核然则考绩者所以实其眞伪者也尔忠谨自显服于武事盖有明效载在阀阅苟无褒进则何以示吾考绩之公哉可
　　文思副使青州驻泊于莘可左藏库副使制
　　列使之有介视命居次乃如文昌外郎累阀阅而至此者岂非美官哉尔廉能显干通习戎政驻兵藩府士卒豫附枢庭言其岁次可迁左帑增秩往拜嘉命虞氏陟明之典于是乎在可
　　秦凤路钤辖康庆可供备库使制
　　朔骑之不践吾境鸷击之士无所暴其材则外阃之属帅能以畏爱循治之亦足以有功矣阅岁已久计兹阀阅之最宜用迁秩尔其修斥候明约束无恃彼之不来得非善师者乎可
　　内殿承制渭州都监赵元张济可供备库副使制
　　齐庄公设勇爵以褒骁雄先鸣之士今朕之名使列亦所以待材武之臣维尔忠力致果有志于事功数防戎律训济有方比其岁功宜有褒进勉图报塞以明我勇爵之得人可
　　内殿承制鎭戎军巡检赵元可供备库副使制
　　尔以忠愿沈壮防兵于近塞以爲支军之帅于其无事时能简练约束俾麾下之士常若大敌之至固可以书最矣夫履平则见功难要险则爲效速奚必属鞬跃马推白刃而蹈之然后议迁乎可
　　右衞大将军致仕李继忠男守仁可供备库副使制
　　耆艾之臣引年而家居岂无优泽以成夫去位之美者哉尔父某既以解绂得遂乎安佚露章来上请加赐其子可无从乎列使维介躐次以迁尔惟佩服忠教无忘延赏之庆可
　　客省使制
　　由閤门使而上至客省使结绶而列大庭者谓之横行非若羣司有使可计级而至也以尔端敏开济治兵有文理久委戎节暴见功烈今又登最可用以掌客之秩恩优爵厚汝惟务称其报可
　　中书舍人可宣州观察使制
　　汉以丞相史出刺郡国后爲部刺史以六条察二千石之不法者则今之观察使盖亦源于此乎淮海之域古丹阳之地长山大湖挟维左右必得文章侍从之老以爲之师帅谁其尸之无以易汝某官某纯德奥学擢之西掖典治辞命之行风飞雷厉俾朕号令能信于天下者惟尔之能宛陵易帅乃以鱼符犀节俾奠南土昔吾丘夀王爲东郡都尉年岁不熟多盗贼玺书让之以爲不称在上前时以汝廉明慈惠必能绥服江表朕将以玺书褒美之以诎夫汉武侍从之臣出守而有不能者焉可
　　观察使可节度观察留后制
　　古者择诸侯之贤者以爲方伯故属有长连有帅卒有正皆所以考察诸侯而爲之黜陟则今之观察使盖源于此乎某官某长材大略勇而有义提兵捍边士卒豫附歴补雄藩尤着风绩朕将究其才用以遂功业披图列地莫如宛陵其以龙节麟符往帅西土钦哉按部一道无忘方伯之职焉可
　　驸马都尉可越州观察留后制
　　先皇帝以汝敦敏质重虽出于鼎门而有古寒士之操重以章懿之旁属遂属以爱女肆朕之初德泽渐于四海况其藩戚者哉廉车旧节改奠淮康而御史尧俞以爲赐薄宜如本朝故事章下丞相亦以爲宜如御史章岂惟丞相御史之爲言盖朕所慊然者亦久矣其以会稽之节俾爲留务上以副先皇帝念亲之意下以慰言者之职朕亦释然无慊矣可
　　东上閤门使果州团练使李定可遥郡防御使制
　　防御使主治兵师以折冲乎四方虽不赐旄钺盖亦古之连帅之职焉以尔忠勇有谋临事而断属兹遴选俾总戎于关南就部之初吏士增气今枢府又言其功状计岁校能宜居此美秩夫边防之机忽如脱谨之持之思称我褒嘉之意焉可
　　如京副使閤门通事舍人石宗尹可南作坊副使制
　　大昕而朝胪传乎紫庭之下俾予之列辟进退拜立翼而有仪者维尔之能枢府会其课阅岁宜迁维使介于武爵差高仍职上閤俾宿业焉可
　　两府制四首
　　门下太一蹑阶天柱乃三公之象端门左掖东蕃居四辅之星维皇极之建官宪干文而列耀若时隽老久缉庶工虽高鼎席之勲未冠槐庭之拜掲兹魁柄属我宗臣具官某德表硕肤智资大雅茂山甫将明之业遵平阳画一之谋自践疑丞再罹艰棘截然独立倚以爲平议不旋踵而王室安计不移晷而天下定亿载之期弥绍太平之望将符顾虚位于冢司尚屈尊于次辅褒章爲晚羣听以疑舍旧德以弗图殆元勲之无劝宜焕大庭之号载陞秘殿之严俾正上台永绥帝载于戏文武是宪久资申伯之谟尧舜其心更祝阿衡之志弼成大化以格休期可
　　门下帝尊六相大封爲司马之官周建三公吕望乃太师之职惟天兵之密议兼相府之开荣我有耆朋实孚异数筹讲帝文之化暴扬神武之威宜诞纶言进登衮路具官某沈机善照伟度絶隣投刀无大之难决策若建瓴之易在昔烈祖已擢冢司扫聚螘之妖氛格安澜之嘉治再魁宥密旋复艰虞大雪凋年识寒松之独茂疾风抟海知劲草之不倾载录懿勲特扬褒册进上公之衮服开大国之苴茅功号加隆食封增衍于戏上将上相天官所以面朝宜民宜人君子于焉受禄兼宠名之至渥优哲辅以能膺对掌国钧永绥王室可门下古者讲仁义以训师尊诗书而谋帅濯征淮浦则召公由是燀其威薄伐昆夷则南仲于以奋其武岂贵乎扛鼎抃牛之絶力必资乎轻裘缓带之深谋祭遵所以雅歌临戎安石所以弈棊制胜兹有隽老夙蕴壮猷载筑斋坛俾专将阃具官某杰才絶出贤业素优试之以疑而愈明扰之以繁而益办老于器使烂着能名劲节自完足以当汉庭之大事沈谋不再足以破朔骑之先声眷秦谷之价藩控西羌之右地戎车千乘铁马万羣无如老成付以方面赐许田之帅节防陇北之师屯于戏后有纛旄前有鈇钺恭于命则有明赏慢于令则有显诛用此励于三军遂可图于百胜无隳兵律以畅皇灵可
　　门下仗钺专征外则重斋坛之拜秉钧熙载内则专宰府之司盖文武之至权并勲贤之兼处咨余耆哲倚在藩维将震叠于皇灵宜褒华于异数具官某高才俊烈伟度沈雄计数烛乎蓍忠劲动乎金石夙专戎律尝冠军锋草木服其威名龙虎秘其远略向缘谋帅首副佥言敞玉帐以建牙拥绣旗而行部独居方面尽防屯师自将万兵举得伐谋之算不破一甲坐收静胜之功边燧絶烟胡马遁迹宜甄茂赏以报肤公俾聨公鼎之荣仍领帅旄之寄于戏宰相国之柱石示鎭安于四方将军王之爪牙庶折冲于万里宠名两极嘉命并新副我畴咨勉图忠报可
　　知开封府制二首
　　开封典治京师其浩穰爲天下之极故其选任亦宜有才能之杰者乃胜其任焉某精敏廉白屡更蕃府奏刀游刃綮之间愈利而不钝宜可以尹吾开封矣昔赵广汉张敞辈爲京兆尹显名汉世其后寥寥莫有能及者非夫浩穰之剧尤难其才者邪尔其奋励方略无俾前人之迹由此而遂絶焉可
　　汉析长安以东爲京兆以西爲右扶风以北爲左冯翊然俱治长安中虽号爲繁剧其地分而治狭则亦易于爲力矣今开封环京师千里之畿归于大尹较之前世盖亦难矣以尔廉明通敏所至有方略课爲诸郡最乃以延阁之清选往司内史昔赵广汉尝欲得三辅而兼治之以快究其能今尔兼治之矣其究明方略以摅广汉之宿愤焉可
　　翰林侍读学士右正言冯京改翰林学士知制诰权知开封府制
　　勑学士职清地显而开封典治京师非夫忠厚仁恕而有文学政事之能孰可以任此具官某造行直方受材博敏践更中外休显有称论思禁林尹正畿甸询谋惟允其往懋哉可
　　知成都府制
　　眞宗皇帝尝用张咏守蜀有异政其施设方略后世莫能更其法凡言蜀治者必以咏爲首由咏而来高才杰德之臣不少矣而卒莫能继朕将图之乃考羣臣之次以尔某尝守江陵嚣讼屏息元元便安再守金陵厥治如江陵观其成绩必能爲朕守蜀若夫西控戎落东凑中国其防兵杜渐之术咏已得之矣至于渐摩风俗俾之醇笃兴行礼教跻之于君子之涂者尔其深思之兹朕所以任卿之专也可
　　参知政事吴奎可资政殿学士知青州制
　　舜咨十有二牧柔远以安近此则治外之臣也九官济济共熙帝载此则治内之臣也在舜之世都俞俾乂畴贤德而进之岂重内而轻外哉具官某天资浑厚善建嘉谋游刃所投众理必解初发策于大廷遂抟风而逺列荐登二府国所倚毗顷以亲忧执丧草次以哀致毁羸疾癯然尚何撄之以庶政不遂其安养者乎麟符虎节陞华秘殿俾偃藩于青社以辅相天下之业去而奠一方顾不易爲力哉汲黯虽病可以卧治尔其专精神近医药补完灵气期于夀康则朕之眷怀岂忘汝于外可
　　龙图阁直学士吏部郎中唐介可枢密直学士知瀛州制
　　入则更直谏垣以嘉言鲠论闿切于上出则独专方面以惠泽美政渐润于下我有能臣履践众职兹有内外之效焉具官某事上以忠临下以恕挠之以繁而见其断试之以难而见其明治行灿然暴于众听俾直枢府往帅乎南关夫北朝之事汝皆累黍而熟计之矣然政事修完常在闲暇时今辽远之人没齿不闻鸣镝之声可谓闲暇矣均尔赋役明尔法禁厉兵畜马先事而预防之夫如是谁敢侮之哉可
　　朝奉大夫提举杭州洞霄宫章衡可知滁州制
　　勑某早以艺文亟更华要比畴劳久登列禁严而弗图其终以坠厥服浸更岁月法应甄收起于词馆之闲锡以州符之重往钦厥止尚永无愆可
　　给事中集贤院学士吕溱可龙图阁直学士知杭州制
　　宣王之命申伯之诗曰我图尔居莫如南土古之择国以授其臣顾不厚哉钱塘雄富甲天下兹实朕之南土汝尝拥节而守之再以命汝得无宣王之意哉具官某材高行美蔚然独秀富贵自致不爲权利所訹垂翅既久将有渐陆之进乃以延阁之拜俾往涖焉钱塘之故老喜汝之来壶浆相携将争道以候汝矣若是者朕何爲而忧东南哉可
　　溪洞永晤可袭知富州制
　　南荒之险五姓所盘处而向氏属州亦得世其爵今永昭不幸沦谢而羣议以汝爲代其可废哉惟忠以事上惟惠以绥下无骜无肆以服我之休命可
　　知雄州制
　　朕之艺祖尝任李允则守关南匈奴息谋不敢饮马于长河朝廷倚之如伏百万之兵何其得将臣之至此哉故朕常思得如允则者以爲关南守以尔沈厚有谋爲五虎臣授律提师凛然有将帅之风必能爲吾安边守境折冲方面之难庶乎朕有以继美于艺祖矣仍进秩某官以宠其行可
　　兵部郎中知潭州制
　　昔黄霸守颍川诏令使民咸知上意今长沙之域土广民稠比岁谷不登虽敕长吏赈给其重困而德泽之政或未尽发以尔某廉洁守节明于治道尝在豫章有异等之效故擢以七兵郎俾牧长沙尔其寒者衣之饥者哺之道朕爱民之心于其下令知朝廷徳泽之厚无有远迩则朕尚何忧乎长沙也哉可
　　知洪州制
　　豫章据大江之西爲一都会陈蕃尝爲之守解榻以礼徐孺子想其遗风余烈固足以爲二千石师矣具官某清心以励俗美行以表物按节右蜀课爲第一入佐计府霈然有余今豫章更守属在茂选进尔右曹以守钟陵尔其希慕先哲裁爲善政钟陵贤士有如徐孺子者其荐诸朝朕将以束帛聘之岂特解榻而已哉可枢密副使陈升之可观文殿学士知越州制
　　郑武公爲司徒缁衣颂其美此自外以入辅也申伯奠南国崧高歌其功此自内以出封也予之宥密硕徳之老解机轴以开藩盖有成周褒功之数奚出入之爲异乎具官某器业精深通于治国之体赞道枢极先帝所以倚屏逮予之初谋不旋踵而天下之业已定勲望益高执徳益下衷言恳恳请辞西府维会稽之甸邦湖山挟维乎左右夀亲白髪采兰而爲养是足以成其雅志优游而致乐矣文昌左辖兼荣秘殿出封加等是以成周之法焉可
　　登州防御使向传范可齐州防御使知沧州制
　　边燧不作六十余年桑果之畦交植于南北故于牧圉之臣朕常择其忠厚有谋者付以折冲之任焉景城缺帅将图其人差籍较能无易于汝具官某材高器闳有将帅之略设施经画动有美效今易其使节俾守兹土夫景城齐地也东负大海而北与匈奴接风俗浑厚有鱼盐丝枲之饶惟鎭静可以懐殊俗惟明厉可以破奸党足食足兵且使知教兹朕所以命汝之意也可
　　知广州制
　　交广之地距京师几万里其民俗与山獠杂居固未尝见天子旗旄之美车舆之音则其声教之所偃薄徳泽之所渐渍由上国而施四方盖亦有近者详而远者略矣故朝廷常择文武近臣爲之绥抚乃以尔俊老硕徳智足以破羣疑才足以服不譓休声茂烈着于众闻付以麾符俾守南海尔其宣布我惠泽发明我威烈俾万里之民涵仁泳义如在朕京师则朕何有南顾忧乎可户部副使太常少卿燕度可右谏议大夫知潭州制
　　湖湘之南溪蛮剽悍而易扰阹而驯之则亦弭伏至其失御遂出而啮边其祸亦不细得无肃乂廉治之帅爲之良牧者哉以尔具官某醇明忠厚通于世务更践要剧芒刃愈出俾副大农厥功茂焉宜加赐谏议大夫鱼符犀节往甸南服内以惠斯民外以柔殊俗朕方端扆面朝以迟尔之奏课矣可
　　棣州防御使知郑州王仁旭可博州防御使知沧州制
　　朕惟眞宗皇帝以长辔逺御控服匈奴六十余年灌其烽燧而灭之得善师不阵之术今无棣东濒于海北与敌境相踵可谓兵车四冲之地也属兹谋帅考之羣公咸曰莫如某者沈勇忠实老于戎服可属以疆场之事朕其俞哉夫安不忘战治不弃兵尔其训吏士谨斥候无恃彼之不来而恃我有以待之斯足以爲善守者矣可
　　慈州宁乡县令王良臣可河阳节度推官知洛州曲周县制
　　汝以慈惠敏肃爲朕墨绶吏民皆宜之既有成绩则当叙进河阳大府也从事属官也宠此新命而尚俾之治邑者盖朕之美锦不欲使未学者制之耳可
　　同谷令李敦复可节度推官知干宁军干宁县制
　　董生谓县令民之师帅是自古未有遗民而可爲治者也尔以高第选爲邑长吏奉诏宣化荐者言其最程功考实稍迁以郡从事而犹与之邑者是不敢遗吾之民也可
　　郎官可赤县令制
　　王涣爲洛阳令摘发奸伏京师疑其有神算及涣之去连诏三公选令皆不称职盖夫神州赤县浩穰之都非神明之牧则不能致治以尔某清方以厉俗明断以肃物更履事任而皆着美绩郎闱久次众惜其滞材今特试以剧邑批大却导大窽非庖丁之刀不能解也昔子产谓惟有德者可以寛服人其次莫如猛尔其勉修厥德以务寛猛之中庶乎奸党震栗而善人伸矣可








　　钦定四库全书
　　郧溪集巻五　　　　　　　宋　郑獬　撰制
　　开封府判官制
　　少尹缺选之于朝朕得二人焉惟某辞学自奋尝拥节湖外有澄清之效惟某文中甲科尝请麾晋疆有慈惠之称并为遴柬孰谓不然京兆之政有成有不成则亦惟吾二人之左右焉可不钦哉可
　　孙长卿可开封府判官制
　　勑某都邑郡国之首京府市狱之渊虽繄尹正之明亦赖僚职之敏协相以济用祛其烦以尔才通而明行安且美详试藩政其治爱人而不烦纠防邦刑所察应条而輙举吏文无害囚系用稀比奉更书委居计局睠言剧府防缺佐员用图彊济之材辄涖浩穰之地足舒芒刃且脱米盐善承上官勿误庶狱可
　　度支郎中知都水监丞事孙琳可本官充开封府判官制
　　京师浩穰于天下为剧关治其府事必须材胜而力余乃可以称之具官某明敏强济通于文理丞属水曹以勤任职厥功懋焉今用以佐吾京师之政为官择人孰有不称者哉可
　　开封府推官司封员外郎李寿朋可开封府判官制
　　京师虽号天下剧非如汉世之京兆洛阳豪猾犯禁都市杀人之为暴盖吾民安于太平涵毓徳泽之深能自引于网罗之外耳故朕亦择通敏不扰于文理者使关治其政而汝闳雅俊厉果于任繁擢于众才佐京师有治功夫庖丁之刀愈久而芒刃不钝兹朕所以因旧职而迁汝也可
　　滕甫服阕可依前太子中允集贤校理三司盐铁判官制
　　昔子夏既祥而御琴油然而成声以谓圣人之制不敢过也仲尼是之学者纪之惟尔甫才气豪迈尝中科等已陞朝缀而亲闱弃养解绂而去霜露既易哀疚有杀亦可以纡绅而复仕矣允正校讐皆尔之旧乃易以计庭之剧司宠命惟新其佩服无懈可
　　荆湖刺史制
　　荆江之南比嵗不登旱土如赭民流冗于道路朕甚哀之乃下丞相府择良二千石以绥疲瘵丞相以尔寛惠不苛尝守湘水有善政民于今称之是用进尔以七兵副郎徃奠南土捐瘠之民待尔而活召父杜母之謡毋久虚朕之倾听可
　　侍从可刺史制
　　子谓由也果赐也逹求也艺皆可使之从政则朕之禁闼之臣某之开敏而断某之深博而通并以风力谋议在朕左右露章丐郡其不可以从政也哉淮西天平藩翰相维厥田上上树桑蓺麻足以为衣矣深耕力种足以爲食矣既富而敎仁义之政出焉可不勉欤可
　　诸卫将军可郑州刺史制
　　圃田朕之右内史也当秦洛之交蜀汉之冲驱车秣马四驰而并出安得通敏强力之臣为朕守此乎以尔某髙才俊伟早厉武经忠勇之节动乎金石尝提虎旅宿衞周庐俾朕奠枕而安者惟汝之力可谓有夙夜之劳矣其以麟符犀节朱幡之车出奠乎荥泽夫约已以亷足以检下事以恭足以有感御民以恕足以得众兼此三者以治郑则庶乎子产之髙躅彼游于乡校者又何议焉可
　　武臣可刺史制
　　甘陵之盗汝甞擐甲援旗破其巢穴图其功次擢处使列功懋赏厚可谓相值矣容管之戌据瘴海之南蛮獠含毒时出爲盗揆能授职汝其爲朕扞御而绥服之甘陵之赏行复至矣可
　　边郡刺史制
　　朕缅怀燕代之北亷颇李牧之爲将其风烈凛然虽千百嵗而耸人耳目如前日事于是赵南距强晋北却匈奴几霸天下夫安得颇牧爲朕将帅哉昔文帝有一魏尚而不能尽其用及廹于匈奴乃拊髀而叹息冯唐激而讥之今朕之用汝可使后世无复遗恨矣可
　　遥郡刺史制
　　本朝原唐制以置使列至于职効尤异则又以部刺史之秩兼之在于武选号爲通显以尔秉忠励操明于方略秉障于外敌人絶警考之功状宜有以酬之南粤方州寄之左鱼凌霄之渐由斯而始也可
　　入内内侍省供奉官苏利涉等可如京使遥郡刺史制
　　尔以银珰左貂出入禁闼小心忠密并司剧要积其劳阀累擢使介今兹迁外可无増秩以嘉尔之夙夜乎钦哉往践无怠予之宠命可
　　刺史制
　　濒海之地积潦猥至大田之稼化爲腐壤忧吾民之不粒食且将离南亩而去矣惟得良刺史可用绥安劳来俾之安堵如故闻某官某向守姑苏以恺悌之政得其民心乃以祠曹副郎俾领某郡符可谓得人濒海之民亦必相属而喜天子爲我择良刺史今其至矣可
　　閤门使可刺史制
　　飞黄之骏秣之闲枥则奋鬛长鸣其心固巳驰乎流沙之西燕山之北矣惟吾之虓勇之臣固尝搴旗俘馘明着功效而久留京师典治内阁固不宜以闲枥处之大河之北瓦桥之戌实障匈奴乃进尔以刺史之任而往莅焉飞黄之骏其得以展其絶足矣可
　　太常丞集贤校理窦卞充开封推官制
　　强察所以督奸猾刻者爲之则立威以示名寛裕所以厚惸弱弛者爲之则慢禁以养望惟闳博独迈之君子有志于斯民者乃合是二说而中取焉京师狱市剧天下而汝辞学髙第才美浸以显发请守于绛遂以殊绩闻是必通于二说而优爲之夫强察而不苛则民服寛裕而不弛则民爱兹朕所以迟汝之报可
　　太子中允郝戭可奉宁军节度推官制
　　翰林公着言尔颜髪尚壮解绂而亟去者丐一命以及其亲耳夙懐不就遽失荣养衔血草次捧土培坟乡闾士子悉师其行义今以外除宜用甄擢夫旌一善人而天下劝兹正朕之所欲闻何爱一郡从事以褒善人乎需其课成又将増秩以进之夫如是天下其有不劝者哉可
　　三司后行孙有庆可曹州司马制
　　汝祗事计庭颇为干敏苦于疾恙愿解所职今兹引去得无一命以荣汝之归耶可
　　皇兄仲锐等服阕可旧官制
　　创钜者其日久痛甚者其愈迟缞衣苴杖寝苫乎垩室岂将放爲无穷之哀乎文与情称再期而后释此人道之至隆也尔公族之秀执防得礼祥祭既彻方委佩而登朝宜申嘉诏俾服旧次勉图令名以尽显亲之美可皇弟右监门衞大将军克頠可遥郡刺史制
　　王者之于宗族尚恩而不责义所以睦其本根广天下以爱也具官某生于王家有此爵号向以微累久能自脩其赐以郡刺史之秩徃哉祗践永服我光宠可皇侄右千牛卫将军叔诹服除可旧官制
　　人子之于亲有三年之爱故其亡也蔬食饮水以致其哀亦三年而后复今汝执丧与时为变于礼已得矣旣冠而佩其可不还于旧次乎可
　　太子中舍张玘服除可旧官制
　　子夏既除丧予之琴衎衎而成声盖孝子之于亲虽有终身之戚而霜露既迁不可不俯就之具官某修辞慎行逹于从政适以内忧解绂而去今祥祭既彻固可服于旧籍春坊内舍汝其祗践可
　　将作监主簿刘士爕服除可旧官制
　　尔以外艰释位而去既以禫除宜复旧秩服我明命无忘厥修可
　　勒停人前秘书丞苏畋可复旧官制
　　汝罹于深文久而不得解上书自讼俾有司覆实遂从末减已更赦令还汝朝绂污累湔去可以伸眉于后矣可
　　左司郎中知制诰张瓌可左谏议大夫依前职制
　　汉之谏大夫常选通才蹇正之士故其忠言鲠论以开悟世主之聪明后世鲜及焉今以汝明于古学髙简而有亷隅久次掖垣脩其诏令数处駮议抗而不挠于嵗当迁乃进以为谏议大夫代王者之训言兼争臣之美秩朕于帷幄之臣可谓徳懋懋赏矣可
　　太子中允集贤校理赵彦若可太常丞依前职制
　　金马石渠是为蓬山藏室殚见洽闻之士于此而登公相者班班而出以尔之博学强记守之以醇固沈酣乎书林盖已久矣丞贰奉常兹爲次补抟风而翔则在尔之所勉焉可
　　太常博士詹彦廸服除授旧官制
　　居亲之丧苴杖而倚庐至痛极也而圣人以期断故既祥而练冠中月而后禫周旋四时之变盖亦久矣今汝之衔泣三年于丧已除固可以出而从政奉常撰礼维其旧次履忠率职往其钦哉可
　　东宫傅制二首
　　长于齐不能不齐言长于楚不能不楚言是习于齐楚之俗而能也居而与正士游则耳闻仁义之训目视诗书之文行而中和鸾处而览讽诵少而渐渍长有成徳则虽有邪僻暴慢之逰不复能夺矣具官某徳美肤敏白髪不懈在先皇帝时以髙文大册入直禁闼嘉谋大猷遂参国论肆予冲人信倚如一今吾子出居春坊而思得师保之贤以辅成其徳则耆艾明哲无如卿者其爲吾以礼义道习之夫周公爲傅召公爲保周召之事业尔尝读其遗书而学之矣宜用以爲法则朕尚何有虑耶可
　　成王在襁褓则以周召爲之保傅况吾子年浸及冠美质将就其不为之擢叙贤哲以为之辅道者哉具官某材茂行洁爲时伟人强学深博足以谋王猷而断国论纯忠明劲足以励羣辟而镇浮俗属在老成以为保傅夫天下安危系于太子太子之邪正系于保傅然则天下之安危未成于太子而其萌芽已形于保傅矣可不勉欤可
　　绛州防御判官潘旦可太子中舍致仕制
　　某壮而竭其能今其齿衰矣亦将以休息而佚吾之老者焉乃命尔以春坊内舍之秩俾荣归于郷里几杖安养不亦优裕乎可
　　録事参军崔中立可太子中舍致仕制
　　年未至于耆耄而以疾引去兹亦异夫行而不知止者焉宜赐秩俾休于家绥尔眉寿以服我之明命可
　　王中庸可国子监丞致仕制
　　强有力焉则仕疾不能而辞去奚汝之裕于进退哉然朕悯汝之任职未久遽闻其告归宜加优秩以遂其頥养可
　　西头供奉官刘正顔可清道率府率致仕制
　　某以荫补官积其勤劳遂列于近廷今齿将逾七十而以老告归是亦有知足之义焉春坊候率用示优渥汝其往哉以佚其余年可
　　右骐骥使麦知微可左骁衞将军致仕制
　　汝以谨信出入禁闼银铛左貂簉于诸使亦已寖显矣而年力未衰乃以亲老为辞致其君事而去朕甚嘉之其以衞将军之秩俾休于家庸示朕之优于近臣也可左监门衞大将军鳯州团练使宋绪年八十特除致仕制
　　古之八十安养于家一子不从政况身服戎务领缇骑以备环列者邪朕诚悯其耆耄以左衞之师解绂而去焉往践嘉命退爲逸老岂不优裕哉可
　　致仕制
　　尔结绶登仕三十余年今以黄髪告归朕尚得以吏职烦尔哉然朕闻之越山之下盖尝有美遁先生处焉既致吾政而去亦将与之游乎往矣朕厚尔以秘省之秩又除其一子官庶几天下知朕之优佚老也可
　　致仕制
　　古者大夫年至而请老藏其车盖以传之子孙朝廷称其贤乡里荣其禄今尔以白髪耆徳拜章告归慨然有古大夫之风节朕甚嘉之其赐以某官之秩禄其一子俾就养焉其不爲朝廷之称而乡里之荣乎可
　　大臣致仕制
　　某守节秉义白髪不懈先皇帝属以大任遂长枢府忠言嘉谟着于事业可谓王者之佐天子之老矣数引礼经以年告归诚愊恳恳至于三四顾朕不可以少留耶乃遂其美志以成一世之髙其以春坊师保用优其秩勅有司上其子若孙若近亲朕将録焉昔董生退居胶西汉有大议使使者就其家问之今朝廷将有大疑不可断之谋亦用咨尔旧徳矣尔其近医药善食饮以辅尔之灵气不可遂忘吾朝廷之虑可
　　龙图阁直学士右谏议大夫韩贽可给事中制
　　天子之视朝给事中平尚书奏事古之大儒抗节而不挠者多爲之故刘向以博洽闻而龚胜以质直显兹二者可谓名卿矣今以汝贽履道秉义白首不倦早司谏列数有忠言出领藩府所居称治于其序擢乃赐以给事中之秩左右讽议其不爲朕之名卿与可
　　父琇赠秘书少监特赠给事中制
　　出而防轻车坐而累华茵鸣钟而鼎食此爵位之至美而时来而可爲也啜菽饮水三釜之粟以尽其欢此孝养之至微而亲没而不可见也虽然禄养之与亲常不相逮则崇秩厚礼以贲泉壤犹足以伸霜露之感而追南陔之思也某官某父某脩忠履信隐徳于下积厚流长载有令嗣乃登司防奋其功庸髙门之庆非自尔而来耶考其风烈宜用褒进青门夕拜古之尊官殁而有知盖亦荣耀于九泉矣可
　　枢密直学士周沆父圭赠尚书右仆射制
　　论思宥密之臣诡辞造膝与予共济大事者非其先烈绪余义方之训所致乎推本燕翼不爲褒贲则劝善之典于此缺焉具官某执徳不囘以道爲乐丰报自天庆钟后嗣迨予承统泽渐幽隐宜以文昌右揆以襚于九原俾夫天下之爲父者以忠敎子亦将有劝乎可观文殿学士知杭州胡宿可赠太子太傅制
　　柳庄死衞侯脱祭服而襚之君子谓之亲贤况夫旧徳之老尝辅先帝弥纶万机之业者乎宜申显命以极哀荣之典具官某秉忠履洁白首不逾邃谋密议亹亹而荐至擢贰枢筦肤公参乎帝载而雅操素尚萧然自逺恳解繁务得请呉藩庶乎湖山之乐足以资灵气而毓眉寿如何不淑遽委大化而去朕甚痛之得无褒贲以慰其已没蜜章緺绶春宫道徳之傅用以告第不侈于柳庄之襚乎可
　　职方员外郎吕希道父翰林侍读学士右司郎中公绰可赠尚书户部侍郎制
　　仁皇帝时丞相之子孙能自奋于世累富贵而不倾者惟吕氏比诸家爲最显何其积善之爲多耶具官某父具官某丞相齐公之后淹通雅正深于文学尝侍先帝诵古史有闿切讽谕之劳未能究其用先时以殁今其子又以治行方爲尚书郎履其平而趣吾见其进也则襚章蜜印将重累以告其庙讵止于此而已乎可三司使给事中蔡襄祖恭赠尚书工部员外郎制
　　物莫不本于天而人莫不本于祖故自天子至于适士皆有祖庙天子则尊其所自出推而配天适士止于王考而时祭之夫以适士之卑其泽犹及于祖祢则吾之大司农之世而独不防显命非所以进贤者劝有功以爲后嗣之劝某官祖某行谊甚髙鬰而不显畜其大源遂昌于厥孙肆朕之初廼以夕郎真拜大司农迹其余庆之来宜用追贲其以名曹起部外郎之秩往告其第超躐彛等其不爲尊显也哉夫王侯之贵其世或堙没而无闻而名卿大臣多出于布衣之后盖其积善之效乃有以致之矣可
　　集贤校理裴煜父可赠尚书都官郎中制
　　椎牛而葬不如鸡豚之爲养盖痛夫荣禄不逮乎其亲也朕既承先帝之业洒其天泽在庭之搢绅得无襚服蜜章以荣其先烈者哉具官某父某隐徳于身积而不发及有令子将大其门疏恩累秩宜以中都郎告其第虽不及鸡豚之乐其犹足以慰曽子北向之悲乎可枢密直学士兵部郎中秦州蔡杭赠礼部侍郎制
　　孔子哭旧馆而哀遂脱骖马以赙之盖夫感深则哀至哀至则赙厚而予有隽艾之老逺殁乎秦陇如之何不抚几投餐恻怛而零涕优申襚典以寄长懐者哉具官某髙才经务有匪躬之节先帝初潜倾属已异遂攀日月矫翼而横飞曩以上邽谋帅仗钺西行号令隐然见汉将之风采方资硕画共乂王家维天不吊夺之太速夫先帝之所咨谋可谓旧徳矣予闻其丧而伤之可谓哀尽矣特襚以小宗伯之秩不爲赙之厚乎然而孔子之志予窃取之矣可










　　钦定四库全书
　　郧溪集巻六　　　　　　　宋　郑獬　撰制
　　登极覃恩转官制
　　朕伏涕几下勉受英考之遗训以御大器顾兹庶尹百辟共熈天縡宜霈荣恩显示维新之命其饬有司具为条次按籍序迁以应戊午赦令称朕意焉可
　　翰林书画等待诏覃恩转官制
　　天下之士能以一艺自名者咸列乎翰苑以需诏令肆朕之初厚泽霈然渐乎四海则于尔之服勤可无宠秩以示我维新之命乎可
　　屯田贠外郎王善长等可转官制
　　爵禄公器也非朕所敢专盖在乎贤能者有之维尔志洁行廉尽瘁于所职歴岁滋久有司受其防宜用褒进懋官懋赏兹非天下之公欤可
　　南安军大庾县令程博文等可转官制
　　尔等以铜章墨绶秩六百石为朕治邑得仁恕笃诚吾民服其政赍课吏部在诏条宜迁兰台佐着宠命为着周之法曰以庸制禄则民兴功劳而获禄固可以劝有功矣可
　　比部郎中孙周等可转官制
　　司驾为乘舆之职而中都官掌督军事是皆古尚书俊乂之选今汝等秉心方洁出为郡刺史考其能最又进以尚书之属官禹曰明试以功车服以庸朕之赐秩庻乎及有功者矣可
　　虞部员外郎章延之等四人转官制
　　廉能者上过累而不任事者下或迁焉或斥焉此有司比羣吏之大法也某等端靖只肃敏于为治有司言其廉能应诏条可迁差籍序次并加优秩可
　　供备库副使王继远等二人转官制
　　蛮戎屈膝而面内中国无风尘之警才武之臣畜力懐勇不得暴其所长以取不次之赏乃用岁月歴级而叙进虽然朕亦嘉尔等通敏有壮志不挠法以图功恂恂相与垂绅于多士之列则彼逢时不宁摄弓而疾驰以求首级之効者又何足贵哉可
　　虞部贠外郎陈世卿等六人转官制
　　文昌之司计贠外奉常成均之博士与夫殿省之属丞皆着籍禁中委佩而预朝谒者也汝等咸奋嘉绩课在有司岁月之劳率用次补勉图忠力以副我懋官之意可
　　都官贠外郎翁彦升等五人转官制
　　本朝之制凡秩满三岁有司考其治状而进之加次一等焉今有司言尔等砥节首公以莅所职第其年绩宜用彚升朕惟祖宗之甲令何敢有失哉可
　　比部贠外郎孙庆祖等四人转官制
　　有功者进则羣臣劝不能者退则庻工熈三载黜陟古今之常制也尔等乐职秉义治行有闻兹惟奏课咸用增秩夫尚书六曹其属二十四司皆所以进有功者也勉尔嘉绩无忘我宠命可
　　左蔵库副使知丹州王懐勳西京左蔵库副使充岢岚军使王懿并转官制
　　控之不鸣战士偃旗而息鼓无渐襟蹀血之劳然而封疆之臣于无事时能抚循吾士大夫明分部逺斥候以待彼之不来亦可为善守者矣尔等才武自奋通于兵畧乗鄣絶塞当夷狄之冲校以岁月宜酬厥庸夫惟竭忠致力以图尔之厚报焉可
　　大藩通判转官制
　　大卤之镇为西北巨屏尝以道徳元老为之牧帅则其关治大政别乘之任亦宜有以称之具官某文学深博縁饰吏事佐大府有劳岁满当迁酬庸制爵乃以中都副郎进之以称元老之副焉可
　　朝臣转官制
　　匠石之林无轴解不材之木者匠石择之则吾明庭之下结绂而朝者何尝不考实而进之邪维尔清约靖恭显干庻职比其岁课功状明白则朕之所择明庭之士皆可以为嘉材矣可
　　集庆军节度使张孜遗表男内殿崇班讽等转官制
　　朕惟仁宗皇帝为太子时左右旧臣顾亡一人在者惟汝父孜以才自显在国有劳夀考富贵炜然独见于后今复沦谢兹朕所以慨叹之无巳故加赐其子若孙凡十人遗泽之盛殆与诸家异矣然朕亦闻汝之兄弟忠谨有立能守其业则朕之兹授又不为幸恩矣可
　　翰林医官李居中等可转官制
　　朕既授天下大赉于尔庻工而禁林上医鍼盲起废并以其术显宜比其名数以次加赐尔惟钦哉祗服我之休命可
　　职方贠外郎万及等五人转官制
　　具官某等咸以廉明祗于事事舍君命而不渝者也程能防课按籍而迁乃以中台之司田郎中都虞曹之外郎与上庠之博士差其秩以进之夫有功不劝谓之止善朕何敢止羣吏之为善耶某可
　　殿中丞郑才等三人转官制
　　周变舜之法三岁则大计羣吏之治而诛赏之今士大夫之进亦用三岁尔等秉节在公恂恂不懈防其行事宜用进律夫无功不徒废必罪之有功不徒置必赏之朕于废置可谓明白矣某可
　　梓州观察推官陈安仁等转京官制
　　小宰之正羣吏以叙进其治今吏部覈其功状而叙进于上正小宰之职也尔等廉方奉法佐幕有成吏部言其最宜进秩京寺懋官懋赏兹非至公之论欤某可
　　太常博士徐师旦等三人转官制
　　大舜之治三载考功三考而黜陟至神宗迹其旧法比羣臣之功状阅三载而进秩焉尔等皆以方洁服勤王家有司第其课而上之宜加爵一等朕惟大舜神宗之定论其敢少易哉某可
　　签判转官制
　　日者朕以将军鈇钺赐丞相某俾镇关中尔以辟书实参其军事丞相之政既成则合谋同力以济厥务非尔而谁耶可进秩殿省以酬其左右之功可
　　比部贠外郎孙勳等转官制
　　今之郎官虽不领职而尚书北斗之司诸曹犹尔高选尔等志洁行廉以能任事奏课来上法当迁次司驾中都虞衡之掌并为懋官劝功乐进兹朕所以驭羣吏之术也可
　　殿中丞致仕申陟等登极转官制
　　古之礼高年所以逹孝悌于天下今朕之膺骏命凡辞荣而里居者咸俾增秩陞于旧次讵惟示恩荣以优吾老者哉是亦将劝夫孝悌者焉可
　　登极覃恩致仕转官制
　　华发之老致吾事而去虽宠之不能及而属予之袭天禄丰泽浸乎毫芒宜增秩次以嘉其素履维尔冲尚遗荣于时我有褒章犹不为乡里之荣乎可
　　英宗南郊今上即位加恩转官制
　　先帝荐鬯于中坛泽被方内锡命未究而登真迨朕之纂武复用大赉恩荣可谓隆矣赐勳增秩并示宠嘉往维祗践以光于朝次可
　　立太子赐为人后者勳一转官制
　　汉之立元子赐为人后者爵一级所以正大本凡为人后者锡以勳官盖有古之成宪是岂为幸恩者哉可
　　驾部贠外郎顾元六人转官制
　　羔羊之诗曰羔羊之皮素丝五紽谓大夫之在位者羔裘以居其节俭正直皆如羔羊也惟尔等并陞朝序履正奉公不以私污义有羔羊之徳朕岂不与其进也哉次其功状赐秩有差服我宠章无为古大夫之羞可
　　六宅副使葛宗晟等可转官制
　　列使之有介所以待才武之臣而为等级之渐某等并以忠力勉于事任有司稽其阀阅宜有叙进图乃勳效以称我陟明之典可
　　沿边都监转官制
　　训貔虎之士闻鼓声而进金声而退左右折旋而不可乱者其职在都防耳尔以开敏强毅御下有理积岁累功枢府言其当迁如有鸣之警者当责尔之成功可
　　沿边巡检转官制
　　尔奋身于絶塞之地以乗一障图忠报国真壮士也暴露岁月边警不作考之治功宜进优秩勉励武节以观尔之后政可
　　边将转官制
　　古者得一首而赐金得一级而五家功与赏相值焉然则朕岂乐为哉盖吾封疆之臣牧圉于外敌人之为冦不敢南向而驰朕得以视听乎昭旷之外兹非尔御捍之力耶宜其进爵加等以明夫任徳而胜不责战功之意也可
　　武臣转官制三首
　　尔勳阀之后以才武自奋服于内朝率职无废今复进之华叙以介诸使我之劝赏盖不为滥宠矣可
　　尔通籍于禁闼而护朝之兵亦为显列矣今又课最当用迁擢俾列内朝以奉制防夫奋身于戎马之间机变之生间不容发宜思所忧以永终誉可
　　朕宿兵于回中择尔为之都护训励以时士乐而勇钩考功状宜进厥官赐之内帑之秩以介诸使此岁迁之常也宜思竒绩以取不次之赏可
　　郎官转官制
　　传曰忠信重禄所以劝士惟尔之端诚近义可谓有忠信矣文昌天府陞以郎次可谓重禄矣而盈庭企之而思进者某亦有以为励乎可
　　朝官转官制
　　京房之议曰日蚀久青阴雾不精此以毁誉取人而致也考课之法不明遂干乎天地之变邪然大舜尝重之朕何敢疑某或以才选或以言进皆朕熈百工之臣也各试其功并着明效宜进序朝次以拟大舜之法焉可天道之行三岁一闰于是四气序而万物成则夫代天工而凝庻绩者亦用三载考其治否而陞黜之于是百职序而万化平汝等清方廉正并攒于朝夙夜之绩载于功状而当一闰之期宜用增秩以序百职而平万化焉可
　　登极致仕官可转官制
　　先帝属予以大器思以泽浸周乎土域而序之耆艾挂车而家处者得无增秩以慰夫高年者耶有司较籍咸用加等岂惟及人之老哉亦将劝夫乡闾孝悌之士以事其亲者焉可
　　国子监直讲转官制
　　孟子称乐得天下英才而教育之王者不与焉朕辟太学以待四方之英俊而又择明师为之讲解则王者何尝不与此乐哉具官某以经行闻于世横席喻学者于兹再岁矣宜有以酬其勤以毕诸生之业然则教育英才其亦有孟子之乐乎可
　　殿前马歩军诸班厢禁军指挥使巳下两经恩加勳阶制
　　仁宗皇帝躬飨乎明堂天下蒙福封拜未毕而属朕纂承复加大赉于此将及岁矣宜令有司趣行褒命懋勳优级咸与均及以称朕之意焉可
　　诸班直厢禁军指挥使已下一次经恩加勳阶制
　　朕既受神器徳泽被天下凡相臣将臣至于在庭之士咸蒙宠命王师内外有属有正可无加赐以为军中之荣乎可
　　英宗南郊百官加勳制
　　繇上柱国而下至武骑尉凡十有二转虽无所治职而用以酬有功是亦荣名存焉尔先帝既亲事于南郊燔柴荐鬯熈事备成嘉与士大夫共飨其福庆赐未毕倐驾升真其趣有司务行诏令差次而授焉可
　　殿中丞分司南京马渊可国子博士加勳落分司制
　　朕之初授神器推其徳泽以及于士大夫而汝以疾恙分务留都今既巳完壮则亦欲引吾之徳泽复出以就职其可不从乎成均博士与其勳品皆为新恩以光旧服可
　　西平州进奉都部押石光陈等加保顺郎将制
　　朕方承天序以临万国汝奉其琛賮凌渉海峤而来称庆乎阙下岂无渥恩以嘉尔之劳乎郎将古官往惟祗践庸示我柔逺之义焉可
　　登极赐为人后者勳一转官制
　　朕之眇末猥传圣考之业维吾之士大夫盖有刻行立名能显其亲者焉故深诏有司凡亲在而为之后者以悉赐勳官兹岂私恩哉将以明予道勉夫承家干父之难耳可
　　登极赐为人后者勳一转官制
　　朕既受先帝之神器亦思天下之为子者将以均泽焉而汝励节登朝乃父在堂安几而就养既巳为人后宜锡勳阀以应赦令往哉钦予之嘉命可
　　徳顺军副知客萧徳等进奉登极加恩制
　　先帝履位尔尝奉币而来渉道之逺未有以嘉其劳今其自言宜用均泽是亦先帝之着令耳可
　　客省承受谢应期等加恩制
　　朕既继大綂洒泽乎天下罔有不均而汝等职于兹以待四方蛮夷之防盖已勤矣得无迁次以示吾湛恩之及可
　　诸州衙前押登极进奉加恩制
　　朕初继大綂连帅岳牧之臣择其属校奉土贡以庆于阙下水陆间关渉履之逺兹亦勤矣可无渥泽以慰其来乎可
　　中书主书吴溉等加恩制
　　朕即政之初大赉于四海罔有不暨兹惟众史服劳相府盖已旧矣宜较乃籍以次迁授庸示朕之茂恩可
　　英宗南郊致仕官可加恩制
　　先帝既见天神泛泽于下未及周洽乗鼎龙而去肆朕之纂承不敢怠废其敕有司趣行褒命则引年耆俊之老其可后乎宜増勳阀以为乡闾之荣可
　　御前忠佐周徳等加恩制
　　朕初践阼思沛其徳泽下浸乎万物况吾众忠力之士尝提虎旅以备军衞者哉惟汝等趫武被选有此勇爵服劳宿夜至于白首疏恩之及岂宜遗汝之迟暮耶可太乐局院官郑永和授金城县主簿制
　　太常言汝祗服大祭祀阅岁最久无有咎罚宜在序迁以酬其劳视秩勾稽其往无怠可
　　集贤院楷书成永泰可江陵府公安县主簿制
　　汝以勤敏于册府者久矣累加岁月讫无过咎今出佐一邑将观其成慎尔所守以祗服我渥泽可
　　税户张政年一百岁可本州助教制
　　古之高年咸得赐爵以汝期頥之夀安养田庐霈泽之及特陞一命告尔乡人庻知吾之老老焉可
　　赐出身制
　　将相之胄多陵迟于世固非其世徳之薄盖膏梁厚味不能自立诚可惜哉尔读书业文枤然独秀用其遗泽俾试于禁林辞律可采遂陞以造士之第勉修道义以继于先烈可
　　屯田郎中致仕王希男博古可试秘书省校书郎制
　　国之甲令自尚书外郎引年而祈去者咸得官其一子今尔用是试以芸阁之校雠不为优泽乎尔其佩服深恩思其肯构之难无自怠焉可
　　广西转运使董询遗表男基可试袐书省校书郎制
　　日者尔父询持使节出南粤蒙犯乎海烟岭雾之间卒以不幸闻朕甚悯之故虽尔幼子眇然在襁负者亦得以推恩焉庻乎尔父之魂知朕不遗其家世也可故户部侍郎致仕周沆亲孙孜可试秘书省校书郎制
　　乃祖沆请老而归顾其诸孙颀然尚未有在仕者即以孜彻闻愿赐之一命芸阁试秩吏选差高往服明命无忽贻谋之训可










　　钦定四库全书
　　郧溪集巻七　　　　　　　宋　郑獬　撰制
　　治平寨杨奘川蕃部防勒萨等献土地可本族军主制
　　尔等相率欵塞挈地而来附朕以四海为疆埸奚取乎寻尺之田哉盖嘉尔面内诚信明白宜申显命以主其军事尔其奋励忠节绥缉夷部永为我保塞之臣可西南蕃附进蕃王龙以岳十九人推恩制
　　尔以豪武荐居南徼之外发其珍币向风而来献忠孝之心万里洞见宜被爵号以夸劳于殊俗可
　　亲进部辖龙以烈三十一人推恩制
　　汝等献琛奉防絶不测之险頫首交臂竝见于天子庭下其诚心盖有足嘉者夫赏籯金而赐龟绶古之制也宜加宠命以慰其来享之勤可
　　押伴衙前陶偁二人推恩制
　　汝于逺服与其蕃酋奉土来庭凌絶险艰道途之辽盖亦勤矣俾膺渥泽以奨其诚可
　　皇长女封延禧公主制
　　门下在昔帝女之尊髙拟列侯之贵服之以紫绶辟邪之玉佩重之以青络厌翟之軿车盖将端本于王风岂特増华于礼采其居则严奉公宫之训其行则懋成尔室之宜载降宠名用基美化皇长女瑜华初秀兰茁浸芳夙开右帨之祥首兆涂椒之庆敎未行于保傅性已见于柔嘉方昭宝裔之蕃宜霈徽恩之异非颛私爱具有故常赐以列封未启兰陵之大邑冠之美号将主同姓之诸公于戏践王姬之上仪席天孙之贵胄甫当妙齿特涣丰章期秀质之夙成与淑声而永着佩我明戒保兹宠灵可
　　太子太傅梁适妻封兖国夫人制
　　仁祖之辅臣以老告归肆朕之初既已加赐则于其小君独可阙乎具官某妻某氏柔嘉有礼淑闻蔼然出于髙华作配丞弼鱼轩象服数被褒封考之四履盍以为益眷兹东鲁圣人之国益为脂泽庸非优渥者哉可昭徳军节度使梁适曽祖母陈国太夫人邹氏可追封楚国太夫人制
　　先皇帝既授朕以大器沛然发泽下渐乎万物虽至于神灵之幽逺亦思有以绥安之则襚章蜜印所以下逮夫臣工矣具官某曾祖母邹氏幽闲静専躬履四敎积其余庆再世而显推仁而上盖尝有汤沐之赐夫楚大国也江汉之域纪于南方裂为新封以告其第兹不为配庙之荣乎可
　　梁适祖母燕国太夫人衞氏可追封楚国太夫人制
　　致恭于祖者所以致孝于父母而移忠于君兹世之贤子孙能奋耀于盛时而推其渥泽以荣乎先烈者盖亦有移忠之训焉具官某祖母衞氏柔嫕处正以佐君子畜徳在原愈久而愈发有子有孙咸以文章谋议再世而俱显余庆之及可无信乎宜用褒章易以大国神灵不昧亦知夫积善之效欤可
　　皇伯祖东平郡王允弼母光国太夫人耿氏追封楚国太夫人制
　　春秋之义母以子贵所以重本反始昭后嗣之观况余之尊属雄兼两镇荣列王爵位则据师保之隆极内史之贵而褒亲之封尚食小国盖失春秋圣人之法焉具官某母某氏柔懿静専有均一之爱履怀既茂生子必贤处谦秉哲为宗室老永怀大孝之美请益以汤沐眷兹南楚轸翼上防衍为四履不其盛欤岂特为祢庙只配之荣亦足以慰孝子北向之悲矣可
　　母沛国夫人段氏可追封衞国太夫人制
　　名臣之后能以才美自列于世岂惟身享之乂将追显于其亲则褒章告第宁不为荣耀者耶具官某母段氏柔明庄淑承祀不失职内治以成奄忽蚤世慈懿之训施及贤子属朕继明乃以衞之故封衍为汤沐夫存则安其养没则时其享转毂百乗不如负粟之为乐兹虽不逮犹有大国之赐足以慰其孝思可
　　母越国太夫人阎氏可追封鲁国太夫人制
　　奋嘉谋以辅世者人臣之大忠施厚泽以显亲者人子之至孝士之逢时以富贵震发而遂能兼忠孝之享者亦以鲜矣具官某母阎氏恭以事其长顺以友其夫既有淑德生子必贤起而登庸佐予先皇帝以熈乎庻工屡更大庆褒章累属而下今复有请愿易以东鲁永维慈训朕何有不从哉可
　　集庆军节度使同中书门下平章事宗谔适母刘氏追封祁国太夫人制
　　位兼将相爵为国公王族之贵莫逾于此而九原之贤荣号未及追贲之典庸可阙乎具官某母刘氏幽闲成徳姆敎醇备佐馂于尔家降龄不淑先朝露而化兹有令子为之请封其以冀北之祁列为汤沐庻乎祗配祢庙以时荐享不为世室之荣乎可
　　继母宋氏可追封崇国太夫人制
　　孝治之君不遗人之亲况朕之尊属兼丞弼之贵者慈闱早世荣禄不逮其可独遗之哉具官某继母宋氏出于鼎门来嫔君子妇徳母训蔚有令誉寿非金石久已弃养嗣子引章请加封国口泽虽存宿草已秀声容暧然尚能钦我之休命可
　　皇后乳母贾氏可封遂宁郡君制
　　贾氏保育中宫有夙夜顾复之劳无徳不酬宜锡以荣号郡田裂封用备脂泽优异之宠惟其祗饬以安尔之寿康可
　　屯田员外郎王广渊弟太常博士临亡母嘉兴县太君朱氏追封真定县太君制
　　孝子之于亲既不逮于养则虽欲报其覆育抚视之恩岂可得哉此曾子所以对乘车而陨涕痛其亲之不克见也惟汝之母氏恭顺匪懈勤劳于而家寿非金石早世而没独有令子乃为之请襚虽无以追三牲之养其犹足以慰孝子欲报之心可
　　继母福昌县太君许氏进封永安县太君制
　　有子以仕于朝慈顔而白髪就养乎髙堂之上私门之荣莫逾于此某官某母某氏柔洁端庄治内有法二子既以才能显于时则脂泽之封宜有以均及昔仲由负米为养犹足以致乐况夫以尚书郎太常属官之禄以奉其亲则其为乐不犹侈于为仲由乎可
　　韩国公从约女封县君制
　　朕之诞辰内戚之诸女得以裂邑而赐之盖甲令也今以汝四徳之修结褵于盛族宜饬有司按籍视封择以美号以称吾展亲之义焉可
　　屯田员外郎王广渊弟太常博士临妻太和县君盛氏进封天兴县君制
　　某氏徳成于闺门而仁及于宗族苹藻豆笾不失时祀俾其夫能専治于外而无私忧者盖其有助焉及兹霈泽宜锡以封君之美号以荣养于其姑以恭事于其先庙则王氏之家其亦浸盛矣可
　　宗室女封县君制
　　朕之诞辰而玉牒之尊属率有恵泽以及之而其诸女柔嫕成性姆敎纯备长而从人共成其家宜有汤邑表之嘉号尔惟钦哉毋失妇职以隳我之休命可
　　千牛卫将军世荣等妻可封县君制
　　朕诞弥之日海防蒙福顾予内宗之妇未及加赐甚非睦族之义其令有司考合故实择美邑以锡之勉尔令淑以承而家以显我之孚命可
　　集庆军节度使宗谔所生母朱氏可追封永嘉郡太夫人制
　　生而褓负三年免于怀及其能冠知所以反哺之报慈闱已掩不逮乎致养衔悲茹叹遂为终身之戚具官某母朱氏令淑有仪劳于夙夜积善之效是生贤徳引言故事愿均追贲之恩夫松槚已成列万钟之粟乃至将以慰尔孝思则非褒章告第何以荣及幽壤哉可
　　赠父制
　　昔之负米百里尝叹夫不足以为养至其赐粟万钟列鼎而食则亲闱就掩而荣禄不逮其为感痛何如哉故朕推其孝思于访政之初悉用追贲以显敎忠之训存而不能飨没则褒命及之余庆之荣犹足慰乎九原矣可
　　都虞候指挥使已下赠父制
　　以忠敎其子服力以卫上颀然武弁董正乎师徒属朕继照沈恩下浃亦念夫天性之爱以逮其亲焉宜申显命以次褒迁夫荣禄及养世之所共乐今兹追贲得无昔人过隙之感乎可
　　宗室赠官制
　　生而享荣禄没而加厚赠此亲亲之义也具官某恭慎恂恂乐善而不倦遽兹物化朕甚悼之其以环列之上将并加公封以为襚典庶几申朕惨恻之怀也可
　　追赠宫人制
　　尔以良家入选久侍内掖幽闲静淑不违女史之训逝水不畱遂与万物而化去兹可増叹其襚以象服阙翟之衣以贲其泉壤可
　　仁寿郡太君李氏可追封嘉兴郡太君制
　　诗有之欲报之徳昊天罔极盖痛夫顾复劬劳之恩已往而不可报也虽然生不得刲牛列鼎以具其养至于没也则密章襚服犹足以致孝子之思耳具官某母李氏黾勉妇事成乎而家有子才武显发于后世请锡荣号以易旧封庻乎欲报之心于此而有获焉可
　　追封京兆郡李太君制
　　蓼莪思亲也昔之感痛于此而涕洟岂其罔极之恩无以为报乎则予之孚号天下士大夫咸得褒命其亲讵惟旌徙隣断织之训亦以慰后嗣追养之心耳具官某母某氏蕴徳静専治内有妇道今其令子作我荩臣推其孝思宜有以追贲维是秦雍之疆古之王府疏封告第以示褒荣庻几蓼莪之感可以掩巻而辍泣矣可
　　追封乐安郡张太君制
　　本朝真拜三司使褒赠之泽推其祢而上及于皇考视大丞相之贵盖下其一庙矣至于他官虽登三品犹或不得与焉歴世尊显岂不为大荣者耶具官某祖妣某氏肃雝慈懿以宜其家盛徳昭发乃有令孙为朕之名卿长于计府参考故事宜加襚礼乃以赵之乐安以为汤沐邑永惟幽壤歆此异数可
　　安康郡太君卢氏进封太宁郡太君制
　　朕既已褒显其先正为之惨恻而怆怀知夫荣禄之不逮也则又闻其寿亲之在堂慈顔白髪以见其子之荣耀乃复释然以喜疏封进律其可阙乎具官某母某氏柔明履正治家有法作嫔良族是生令嗣今为吾大司农益着风迹是非由贤母之训也哉宜择其名都以为汤沐邑昔毛义为守令得檄而喜盖欲其禄之及亲也今某之仕固贵于守令而其亲又有郡封岁时拜庆佩鱼拥笏奉巵酒以称寿岂比于义而已哉可谓荣于为养矣可
　　治平登极覃恩百官叙封父制
　　夫生而处膝下成童而就傅既壮而从仕此义方之训渐累习贯而成就之故其居家则以孝悌称登朝则以忠实显骈然佩组悉为朕之能臣属兹履位既已加赐则流根之泽独可不至乎美官丰秩躐次而升岂惟及人之老以成吾仁政而已哉亦将劝夫善于敎子者焉可
　　南郊百官赠父制
　　英考郊见上帝四海蒙福颁庆未究委裘而登仙肆予纂服敢忘继志之美乎具官某父某躬履吉徳善迹可师以忠敎子能世其家宜申襚典慰尔营魂则予英考之遗泽犹渐于九泉矣可
　　南郊百官赠父母制
　　仲由称从车百乗累茵而坐愿负米百里其可得乎此言孝子之禄痛夫不得逮乎其亲也故椎牛而葬不若鸡豚之为养良可慨叹日者朕躬执圭瓒以见于仁考漼然以泣恨慈顔之不复问安也亦念夫吾之士大夫其亦有霜露之感风树之叹者乎以尔之考妣贤哲之后有此令子缀于朝列宜推漏泉贲于幽宅虽不足追仲由负米之乐亦庶乎慰康公下泉之感云耳可
　　赠母制
　　君子履霜露则怵然而怀创以为牲祭虽丰不若釡粟之为乐也朕之继大业庆行于士大夫亦念乎北堂之贤母禄养不能及乃饬有司裂邑而封之庻乎以时承祀荣号在列执笾进享犹足以慰霜露之悲乎可
　　封母制
　　夫啜菽饮水甘于东隣之牲盖乐夫髙堂之寿亲得以安于礼养方朕之授神器大赉庶尹亦欲褒命及其慈闱则汤沐疏恩足以表择隣之善昔之得赐羮犹以遗其母今朕以邑土之封遗之不亦荣乎可
　　封妻制
　　古之正家所以正天下朕已袭休命恩章骈累荣及乎私门则主馈于内成尔室家者可独遗之哉其饬有司按图考次赐封脂泽无失尔职以仪我正家之美可
　　封妻制
　　某妻某氏朕获神之嘏敷锡在廷宜有恩章逮于家室往承新命其亦荣哉可
　　叙封妻制
　　朕既加赐于庻位推而上之以及其亲则又将均泽于尔室家诏函重累而至第顾不为厚哉盖正位乎内以柔徳佐君子不可以不及岂惟汤沐之为荣以夸美于乡闾是将风天下而正夫妇兹亦有周南之意乎可







　　钦定四库全书
　　郧溪集巻八　　　　　　　宋　郑獬　撰诏
　　登极训饬诸臣诏
　　古者禹稷相称不为朋党孔顔相誉不为比周葢夫圣贤之人秉天下之公议推仁恕以待物故其乐道人之善光华拟乎日月机智通乎神明措民治国同迹乎伊尹周公不为过言也公议而已今夫揽大权处贵仕其有所誉也则皆谄言谀色蒲伏逶迤尝卑役以事之矣其有所为也则皆诡论怪行以惊动流俗而尝被宠矣其有所毁也皆其履道自髙而不为隂附者矣向已者荣之背已者辱之朕何望乎公道之化行也缙绅之士相与议朝廷之政幸而有贤者不次而进焉则莫不嚣然相訾以谓不足以与进也暴其瑕衅显于岳牧讽动台谏以力图排斥至于沉溺而不用则又相与嗟戚私怪朝廷之不进也葢其进则与已之相轧其不用则无累于已是非相贸黒白相渝汹如波涛无有止息之期言者不公听者不明无切磋规戒之美有翕訿谗搆之谋首公奉上之节废徇已死党之义成于是贤不肖相乗更相陵夺虽有师旷之聪听之安得不惑哉朕初嗣位涉道甚浅当朝奏议惟三数大臣而已至于百执事之列才否邪正昧然不知故于朋比所宜深晓小毖之诗曰莫予荓蜂自求辛螫谓成王初授政以戒夫懐谖而罔上将置于法焉咨尔具寮深图善道无干朕之有司故兹训励体朕意焉
　　访逸书诏
　　朕惟先圣人之书不传则后世无以见其迹故古之网罗遗逸虽山岩屋壁之藏皆搜抉而出上藏之以金马石渠之署延阁秘室之深自仲尼之所论著至于诸子杂説天文地理术数方伎兵农之书罔不毕集又择明博通辨文章之士以羣居讲解刊正其缪戾朕甚慕焉日者常饬有司増葺儒林之舍置校文之官更为善本以充四部而遗编坠简漫灭歳月亡者不补缺者不完校其旧藏十失四五其令有司具为条例购之束帛访于天下庶乎淹中之逸礼汲冢之遗史金匮之竒经名山之秘牒亦源源而来上矣
　　戒谕郡国举贤良诏
　　汉氏以灾异诏策贤良将以图过失以答天谴然则贤良者宜国家素具谘访讲摩消伏未萌奚至乎天变地震山壊川溢惊动人耳目然后恳恳诏谕以索其大对耶朕甚不取今朕初授政涉道未深万事之源未能洞彻此正宜博揽豪杰之士以新大政之时也故谋预虑则不蹶事预脩则不挠贤者素具则祸乱弭而善祥来朝廷已治百姓已安则虽有天地之异孰为神怪哉其令郡国搜举贤良助朕不逮至于蒿莱岩石之间深藏而不市者亦宜以厚礼聘之且告朕之意曰与其乐于畎畆曷若推其泽于天下哉丰禄厚爵非汝而谁居乎
　　下州县劝农诏
　　朕悯夫四民之务而农者之为廑也辟土而耕暴于烈日既溉既种手足为疮西成之日吏赋民逋曾不得充腹而食囷窖益空杼轴益废执耒之民由此而去南畆游手于末业遂使天下之畴化为荼莠此葢刺史县令不务劝督之过也夫五畆之桑植之为帛可以无寒一防之田耨之为粟可以无饥元元免于寒饥则仁义可行故曰既富矣又何加焉曰教之葢王道之本也方东作时其令郡县躬之阡陌以劝耕桑称朕劭农之意焉
　　求直言诏
　　惟成王初即政惧不能承父之业乃访羣言于庙中故其诗曰访予落止率时昭考访谋也落始也昭考武王也以成王之贤犹恐惧以谋于下况朕之不敏处乎深宫之中未尝试诸艰难猥受神器之重可不惧哉今万事之初未能徧烛其果有偏谬而悖理者耶大则动天地来灾变以害元元次则伤教化戾仁义以萌祸乱其令羣工百辟皆得上封事刺朕过失朕非惟用其言固能以崇秩厚禄尊宠其人矣夫成王惧其不能此所以为能也则朕庶乎可以守先帝之业矣传曰武王以谔谔昌桀纣以黙黙亡则亦庶乎赖尔士大夫以昌也宜告天下俾识朕意
　　戒励求访猛士诏
　　齐湣以技击强魏惠以武卒奋以齐魏之褊陋犹以勇士诎诸侯况朕之兼有天下哉今夫寇盗灭迹行万里而不持兵荒忽之场兽言鸟舌蒲伏而请吏可谓得不战之术矣然士不素练不可应卒虽甚盛德不可去兵故朕于预备之谋岂敢忘哉于内则羽林佽飞交防而倚侍以宿衞乎京师于外则材官骑士属鞬而乗边以折冲乎夷狄武衞之威赫然震慑四夷犹虑夫鸷强之士伏而未出顾必有抃牛扛鼎超乗拔距之徒弛于屠钓之间者其令郡县精加采获咸以实闻国有勇爵朕与尔縻之凡百吏民当体朕意
　　戒谕天下广储蓄诏
　　古之丰年皆有露积以为收入故其诗曰曽孙之庾如坻如京于是乎求千仓以处之万车以载之乃厚赐农夫而休息之故其诗曰黍稷稻粱农夫之庆如此则虽有水旱民不狼狈以其有素备也今夫刺地而耕者徧于阡陇歳或大收则未尝葢畜或糜而为酒醪委其余以食犬彘水旱之来于是乎鸟惊兽骇弱者委骨乎沟壑而强者转而为盗贼此由刺史县令不务教民以储畜之过也今秋实以登畆皆倍入其许公上之赋与终歳之食及夫賔客祭祀送死养生吊庆之具外皆聚之囷窖无得妄费其令郡县常察其不率者庶乎家给人足以强富视天下西成之日亦当有以劳赐尔之勤也故兹诏示当体朕懐
　　求贤诏
　　昔髙宗宅忧三年不言思求贤以共天禄至诚感发厥惟见梦乃得傅説于岩险之间举而为相遂享大治后世之君思贤之心不笃不能通于潜伏故寤寝之间莫能召致朕惟不敏猥承大器深慕髙宗恭黙之德而蚤莫起居亦未尝不以进贤为念隠显之应寥寥无闻非天下无才杰之士葢朕致诚之未至耳其令郡国务加搜访无以势媒无以哗誉择其实德朕将尊用之庶几乎胥靡之下有以辍板筑而至矣
　　安抚沿边将士诏
　　王者居细旃之上披绣黼之裘则思夫民之有寒者焉列九鼎之味享大牢之珍则思夫民之有饥者焉况吾荷干戈之士竭忠力以衞国奔王命以乗边日月迁贸客寄之久朕悯夫去其里庐捐其妻子其有不念逺而懐归者耶持兵以出夙夜警衞其不有勤劳之叹者耶氷雪之域风沙暴露野宿而草次其不有饥渴而苦寒者耶此朕之所以投餐辍寝而为之动心者也其诏将臣务加优恤时其番休而毋俾乎不均厚其饷赐而毋俾乎不周羸病疾苦咸用省视凉风晩矣践更有期朕将歌枤杜之诗以迟汝之归也秋凉汝比安好否遣书指不多及
　　赐中书门下诏
　　勅中书门下朕以为欲致治于天下者必富之而后可今县官之费不给而民财大屈虽焦劳昃食之间其将何所施哉故特诏辅臣置司于内用以革其大弊而使美利之原通流而不竭则庶乎孔子适卫之言朕有所冀焉夫事专于所习则能明乎失得之原今将权天下之财利葢亦宜资之于有司能习知其事者焉则其所得必精所言必通聚而求之固足以成吾富民之术若夫苛刻之论务欲朘削于下而敛怨于上者斯亦朕之所不取宜令三司判官置制发运诸路转运使副判官及提举辇运便籴市舶场提防铸钱制置解盐等臣寮限受诏后两月内各具所知本职财用利害事闻奏仍令三司勘防逐官姓名直牒催促令依限闻奏如违限不奏即检举施行故兹诏示想宜知悉
　　勅中书门下诏
　　朕惟理财之臣失于因循其法遂至于大壊而天下之货流积而不通故特诏辅臣俾之置司以讲求其利病将救其宿弊而更张之上以禆于国下以足于民而或者不察以为专务苛碎刻削以趋公家之急兹岂朕之意哉然商天下之利者必致天下之众智而集成之则理尽而不悖事行而不跲于是利源通而富庶之俗成矣其令内外臣僚有能知财用利害者详具事状闻奏其诸色人亦具事理经置制三司条例司陈状在外者即经所属州军投状逐处缴申制置三司条例司夫有言不酧不足以申劝事如可行何吝于赏如诸色人所言财利有可采録施用者朕当量其事之大小而加甄赏之故兹诏示想冝知悉
　　赐于阗国王诏
　　朕兼覆天下至于日出月没海外之国辫髪卉衣毡裘之长莫不絶不测之险奉琛献币交臂乎魏阙之下兹岂朕之能致哉葢上天之顾飨祖宗之盛烈然耳今于阗距京师万余里在疏勒之西而王以忠勇继世用惠爱以抚其国人境内咸乂以谓夫方贡之礼久而不讲思所以觌中国之盛以修旧职故遣其酋豪奉其寳玉珠玑与夫竒畜驵骏之马连属乎道涂背葱岭越流沙译十数国逾再歳而乃至可谓勤矣朕嘉王之诚欵不忘世见之仪委挚而载来朕亦思王之享中国之赐也故于旋使亦用宠答治民之余王其善食饮以自辅养赐岐王颢辞免南郊亚献行事不允诏
　　勅颢省所劄子奏举奉勅差充亚献行事欲乞寝罢事具悉朕尊配烈祖祗见天神毕四海以骏奔防百灵而裒对卿亲惟介弟位冠英藩属越绋以报功宜重觞而荐絜相成缛礼均厚繁禧毋用执辞往钦嘉命所乞宜不允
　　赐皇弟髙密郡王頵贺南郊礼毕答诏
　　勅頵介弟之重列藩之英属越绋以恭祠迨彻笾而已事形奏牍来上公车叙庆惟勤叹言于再
　　赐楚国保宁安徳夫人景氏等贺南郊礼毕答诏
　　勅景氏等乆服禁庭率循内职属燔柴之成礼飞牍以致恭载阅诚辞不忘嘉欵
　　赐左右直御侍邢氏巳下贺南郊礼毕答诏
　　勅邢氏巳下备数掖庭参聨女御欵圜丘而甫毕抗方牍以函来载省忠勤良深嘉尚
　　赐西蕃川首领保顺军节度使检校太傅董戬加恩勅诏
　　勅董戬朕望柴防坛天地并贶嘉与四海均鬯灵厘卿忠勇兼资珪符传世外圉不庭实维屏翰宜涣厐恩用嘉而绩茂对宠灵永绥西土今赐卿加恩告勅
　　赐皇弟岐王颢乞免行册命允诏
　　勅颢省所上表乞免所司备礼册命事具悉古之封侯王皆选日防朝临轩赐册所以严王命裒有徳今朕圗尔于政宜袭故常以荣异数宠至益戒避之弗处且言方在哀疚非金石奏庭之时载挹来章乃懐增恻其勿夺王之志所乞宜允赐新除守司徒检校太师兼侍中判相州韩琦乞免册礼允诏
　　勅韩琦省所上表乞免所司备礼册命事具悉朕之丞相举大轴而辞乃以司徒公出镇于邺方饬尚书郎奉玺绶引拜庭下畴功録徳显示四方亟闻衷言复避优数履谦获吉仲尼赞之宜辍策授以成吾丞相之美所乞冝允
　　赐枢密使文彦博乞免行册礼诏
　　勅彦博省所上表乞免所司备礼册命事具悉册拜三公古礼也虽世乆缺而不讲方朕褒宠元臣位以大司空搜缀漏文一临轩陛以观夫古礼之行胡为不察抗书而力辞竟不能为朕引绂庭下勉强而为之耶呜呼兹典何时而可复虽从衷请予亦怃然所乞宜允赐防葬使钱公辅等茶药并传宣抚问诏
　　勅公辅公族送终王臣衔命顾尔遵途之逺谅多将事之勤载示谕言式昭至意
　　赐绛州团练使罗荣进奉贺冬马诏
　　勅罗荣省所进奉贺冬马一疋事具悉一阳协宇万国奉珍嘉上驷之逸羣执右绥而来献载圗勤荩弥切叹嘉赐景灵宫使昭徳军节度使检校太尉兼侍中曹佾生日诏
　　亲惟元舅位实上台星占大火之中神降维嵩之秀宠兹蕃锡祝尔耆龄岂特增戚里之荣将以表勲门之庆
　　赐叅知政事赵抃生日诏
　　元精维粹硕辅载生属玉琯以生阳表桑弧而袭庆厥有颁式以佑诞祥膺予宠嘉祝尔耆艾今赐卿生日羊酒等具如别録至可领也
　　赐枢密副使居谏议大夫邵亢生日诏
　　攀鳞横骛竦翼絶羣月推三统之成气协四寅之贵神灵来相隽哲诞生优君赐以载蕃助天祥而弥炽茂延耆齿上辅琛圗今赐卿生日羊酒等具如别録至可领也恩州赐大辽皇太后贺同天节大使茶药诏
　　勅卿聘玉交驰夙敦于隣好使騑言迈适冒于春阳顾将命之良勤宜申颁而特厚露芽灵剂并示恩殊恩州赐大辽皇太后贺同天节副使茶药诏
　　勅卿甫届诞辰来脩驩聘簉车夙驾方冒于夷涂珍剂载颁俾资于灵气即宜钦受庸表眷懐
　　恩州赐大辽皇太后同天节大使茶药诏
　　勅卿拥旜将命属诞月之开辰结辙在途适杪春之次律念兹跋履弥切眷懐爰申命于珍颁庶养和于冲气恩州赐大辽皇帝贺同天节副使茶药诏
　　勅卿来脩邻睦出贰使华驿骑遵涂念此遄征之永宝函锡命用颁珍品之殊兹实优恩庶伸嘉瞩
　　恩州赐大辽皇帝贺正旦大使茶药诏
　　勅卿通欢二国讲防三元气栗烈以乗寒道逶迟而遄迈载嘉勤勣特示匪颁今差入内侍省西头供奉官李辅尧赐卿茶药具如别録至可领也
　　恩州赐大辽皇帝贺正旦副使茶药诏
　　勅卿参防王正荐修邻聘方墐扉于严气爰结辙于中涂载示深衷用申宠锡
　　恩州赐大辽皇太后贺正旦大使茶药诏
　　勅卿拭圭讲好拥节遵行方偃薄于寒威宜辅绥于灵气爰申嘉惠庸示丰恩
　　恩州赐大辽皇太后贺正旦副使茶药诏
　　勅卿敦讲隣欢辅承使指顾折胶而増凛适竦辔以遐征爰命宠颁庶将至意
　　赐黔州观察使泾原路副都总管卢政赴阙茶药诏
　　勅卢政卿夙拥师屯久临边锁特促锋车之召还司兰锜之严凌此祁寒驾言逺道载加宠锡以示勤归赐宣徽南院使判延州郭逵朝见茶药诏
　　勅郭逵卿就更帅阃甫涉王圻抗大斾以前驱奉介圭而来觐仪刑方竚宠赉爰颁宜体眷懐益隆注意今差某官赐卿茶药
　　赐侍衞亲军马军副都指挥使贾逵茶药诏
　　勅贾逵卿显被召音复归环列征骖涉逺适冒余寒灵剂继颁庶均茂气膺兹优渥并示至懐今差某官赐卿茶药
　　赐观文殿大学士尚书左仆射判河南富弼赴阙茶药诏
　　勅富弼恭趋召节来觐严宸载惟夙驾之勤甫次中畿之防爰加珍贶用表至懐今差某官赐卿茶药
　　赐西京并汝州路祔葬随防世岳等茶药诏
　　勅世岳等逺日有期长途方涉言念送终之礼固多如慕之懐特示珍颁用符深眷






　　钦定四库全书
　　郧溪集巻九　　　　　　　宋　郑獬　撰诏
　　赐观文殿学士刑部尚书知亳州欧阳修乞致仕不允诏
　　勅欧阳修省所上表并劄子乞致仕事具悉古之七十而还君事不得谢则赐之几杖卿儒学之师歴事三朝近辞国政之繁聊从便藩之乐乃复需奏愿归乎田庐夫老而引年挂车故里兹虽恬退之髙致而卿顔发犹壮未及传家遽以印绶来上无乃太早计乎年虽至也朕犹且赐之几杖以为士大夫表仪况其未至乎所乞宜不允
　　赐观文殿学士刑部尚书知亳州欧阳修乞致仕不允诏
　　勅欧阳修省所上劄子奏乞致仕事具悉卿文章之老陪议庙堂竭诚奉国以熈大任引绂便藩已非所处挂车故里岂得遽归剡章叠至深避谤诬苟行已之不愆奚浮言之可恤至于衰疾早征艰于莅事则勉图医药神明自还闭阁髙卧犹足以成治也所乞宜不允赐守司徒兼侍中韩琦辞免恩命不允诏
　　勅韩琦省所上表辞免加功臣食邑事具悉三嵗而郊躬见上帝及其竣事大均庆泽自丞弼而下至于庀事之臣咸有以防被兹皇祖之成训朕何敢有失焉卿秉钧旧老勒勲三朝聊拥帅节偃息故乡是宜稽防茂制锡之以优数所以表神厘之贶而增藩辅之荣在徳为称又奚烦乎固辞所辞宜不允
　　赐枢宻院使守司空检校太师兼侍中文彦博辞免恩命不允诏
　　勅彦博省所劄子奏辞免恩命事具悉爵赏非朕之有维天下之贤者处之将符相印上公之衮与实相副岂曰侈哉则朕付卿以右枢之柄而加赐以大司空醻庸茂徳非爵赏之私也朕方咨尔元老共图太平公其亟起就位拜之勿辞所乞宜不允
　　赐新除守尚书左仆射观文殿大学士判河阳富弼不允诏
　　勅富弼省所上劄子奏防恩授臣尚书左仆射观文殿大学士依旧判河阳非便郡养疾之所敢当也即望授臣右仆射事具悉卿以疾辞将相之印易以文昌左揆还守盟津比徳课功不为幸位制爵以贤安用辞为卿国之老成白首一节左摄大均之柄右秉洪枢之轴仁祖英宗尝动容而尊礼之施及冲人庸何不式宜体朕懐往其祗践所乞宜不允
　　赐新除守司空兼侍中富弼辞免恩命不允诏
　　勅富弼省所劄子辞免恩命事具悉朕惟列圣之遗业以次相授乃属于眇末邈如登天岂不难哉故思夫老谋硕徳之臣同心协力乃能胜克卿才完器周国之旧老登翼两朝功名烂着婴以末疾遂去近藩神明相之所履复宁在朕虚懐尤所钦待庙堂魁柄首以付卿天下颙颙实望复起而乃徇曲士之节为辞谢之髙恳恻累牍畏避过甚朕之用卿盖为天下宜体朕意亟受印绂眷眷之怀岂能殚极所乞宜不允
　　赐户部尚书参知政事张方平乞免起复不允诏
　　勅方平省所上表乞免起复恩命事具悉朕方履天下之籍畴咨大臣以共天职以卿隽茂老徳久欝而未奋断自朕志擢佐鼎轴将观夫深谋秘议倓然起庙堂而泽四海未及逾月而遽罹艰棘释位而去已毕哭踊之期宜从墨缞还从旧府深谋秘议遂卒其功烈此朕所以拱袂以俟卿之来耳所乞宜不允
　　赐醴泉观使定国军节度使李端愿乞致仕不允诏
　　勅端愿省所劄子具悉卿出于贵胄以忠义自奋丹心炳炳时见于嘉论乃縁属疾欲上斋钺而去夫恺悌君子神明之所相顾兹微疹安能遂困尔耶勉近医药行复大庭之朝挂车归第无烦累辞也所乞宜不允
　　赐边将乞朝觐不允诏
　　省表具悉尔以纯忠大节为朕虎臣金钺绣旗建车而出控扼乎夷塞搜兵牧马斥堠严谨氊裘引弓之俗服鸣镝而引去可谓国之长城善守而屈人者也而丹诚欵欵结恋紫闼屡驰奏牍愿觐彤庭此诚忠臣在外乃心乎王室而朕亦欲识卿以慰倾想之懐然而汉闗之北畛域相接霜髙弓劲胡马肥徤方借贤守以捍侵轶岂宜释藩垣之重寄而述职乎阙下哉三年奉计顾亦不逺合符拥节及而归则朕当歌出车之诗以劳尔之旋也今兹勤请难徇来章所乞宜不允
　　赐宣徽南院使判延州郭逵乞京西一郡不允诏
　　勅郭逵省所劄子奏乞京西一郡事具悉西羌旅拒为日滋久今虽驰使欵塞来賔狼子难驯岂能终保朕方遴柬才杰俾镇边冲畜马搜兵用防侵轶故辍卿于右枢付卿以斋钺独当方面庶无顾忧何为遽上封函恳求便郡引保身之深戒陈责帅之大经専徇嫌疑将图引避非所以体本朝注意之诚慕良将忘家之义毋烦过计叠有露章已勑有司勿令通奏勉旃从事以副朕懐所乞宜不允
　　赐宰臣曽公亮乞免退不允诏
　　勅公亮省所劄子以雨雪愆亢乞从黜免事具悉维我烈祖以至仁鬯天下之化卿实佐其成维我文考以至明应天下之变卿实辅其行以先圣人之盛徳犹需卿以济况予眇末初履政机若涉交岐罔知攸适而卿乃欲因灾引咎上印绶而去夫亢沴逾时皆防其害此上帝之警予耳奚烦辅臣累牍而请避书虽十百上朕亦不听也所乞宜不允
　　赐枢宻副使谏议大夫邵亢乞出不允诏
　　勅邵亢省所上表乞出事具悉汉宣帝尝以博士谏议大夫补郡萧望之以为忧末而忘本非成康致太平之意卿纯忠厚淑亹亹而不倦先皇帝择以遗予乘时抚翼遂防枢府方兹肇祀四海防福且将都俞赓歌共济乎太平之务遽自抑损请麾藩国夫以博士谏大夫犹为不可又况予之大臣乎所乞宜不允
　　赐观文殿学士知徐州赵槩乞致仕不允诏
　　勅赵槩省所奏上表乞致仕事具悉露章屡上辞意恳恻眷言耆徳之旧实为朝廷之望岂无安车驷马盖惜老成之去耳夫彭城近藩土风甚美惠爱在民狱讼自息固足以頥神冲漠抗志逍遥何必挂冠林下追东洛角巾之游然后为得哉所乞宜不允
　　赐观文殿学士吏部尚书知徐州赵槩乞致仕不允诏
　　勅赵槩省所上表乞致仕事具悉卿股肱旧徳陪论宰庭恳言请藩遂奠近服朕眷犹惜其去况欲引年祈谢君事贤哉大夫虽可嘉尚国之元老岂宜告归副此虚懐勉绥吉履所乞宜不允
　　赐新除吏部尚书充观文殿学士知徐州赵槩辞免恩命不允诏
　　勅赵槩省所劄子只乞守本官知徐州事具悉古之卿大夫出封必加一等所以进有徳褒有功也卿将明肃艾允参槐鼎之论引年佩符独无锡命以宠吾藩垣之老哉兹非私恩是亦古之显徳褒功之数耳所乞宜不允
　　勅
　　南郊御札勅
　　朕蒙先帝之烈履四海之尊恭循列圣大孝之醇躬服三年通丧之义出则素冠衣以御事入则苴杖衰麻以宅忧虽祥祭之巳除追仙游而増慕洪惟禋祀实在谅隂深懐情礼之异殊博采古今而叅议近臣合奏大典可稽在昔执文考之忧虽居庐而终制维是飨天神之贵将越绋而讲仪于晋则逾年而命郊在汉则即位而见庙既葬可以加冠卒哭于是大烝况兹章圣之时亦讲圜丘之制顾惟徳敢越旧闻至于羽卫之繁文金石之雅奏自朕躬之所奉俾有司之蕝仪务在协中以叅往制故兹札示想宜知悉赐右谏议大夫知瀛州李肃之奬谕勅书
　　勅肃之省所奏勒瀛州分析到地震倒塌城壁楼橹十月二十日终已修了当事具悉坤徳不宁朔陲连震顾河间之奠壤控北漠以开藩城堞荡揺楼橹摧仆隳金汤之重险失屏翰之巨防卿恳力经营疚心夙夜大庀工徒之众亟兴板筑之劳役不逾时事无愆素复防三闗之奥载完百雉之雄丕勣肇成露章荐至惟忠勤之可尚在鉴寐以无忘特遣史华往申言谕茗腴灵剂兼示宠颁
　　赐御侍夫人魏氏以下勅书
　　勅御侍夫人魏氏以下祗奉园寝夙夜良勤日月骤驰巳逾禫祭宜承诏使还归禁庭今差司簿武氏赍勅书往彼到日并可发来赴京
　　赐御侍夫人以下守陵囬京沿路茶药并抚问勅书
　　勅御侍夫人魏氏以下陵寝衣冠尔惟严事甫除素韠被诏言还冒履修途谅多劳勚乃増懐念特示宠颁今差使臣防路各赐腊面茶三斤缚子茶三斤药物一银合合重二十两至可领也并传宣抚问
　　赐入内副都知石全育等守陵回防路茶药并抚问勅书
　　勅石全育国陵之奉霜露再朞夙驾言归跋履方永特驰使指宠锡惟优仍示抚存体予嘉瞩
　　赐淮南王三军将吏僧道百姓等勅书
　　勅淮南王三军将吏僧道百姓等朕以韩琦秉均元宰定防老臣上相印以恳辞即将坛而往拜载瞻督抚南据灵淮维我新恩盖尔旧治有劳定国方均逸以便藩遗爱在民想驩阗于成命今特授韩琦守司徒检校太师兼侍中行扬州大都督府长史淮南节度扬州管内观察处置营田等使判相州军州事同羣牧使兼管内观农使加食邑一千户食实封四百户仍改赐推诚保徳业仁守正协恭赞治亮节翊戴功臣散官勲封如故故兹示谕想宜知悉冬寒将士等各得平安好防佐官吏僧道耆夀百姓等并存问之
　　赐剑南西川三军将吏僧道百姓等勅书
　　勅剑南西川三军将吏僧道百姓等朕以文彦博器包文武位冠机衡方履祚于元符宜褒功于哲辅睠维井络旧拥鱼符遗风未衰故老犹在想闻嘉命益沸驩声今特授文彦博守司空依前检校太师兼侍中充枢宻使兼羣牧制置使行成都尹充剑南西川节度使管内观察处置桥道等使加食邑一千户食实封四百户功臣散官勲封如故
　　赐五台山十寺僧正顺绾已下勅书
　　勅顺绾等省所进同天节功徳疏到阙事具悉灵峰特秀宝刹对开繙西竺之秘言献南山之善祝再惟忠欵良用叹嘉今赐顺绾等紫僧衣一对绢二十疋故兹示谕想宜知悉
　　赐西南蕃龙异阁等勅书
　　勅龙异阁等省所附进马一疋朱砂八两事具悉汝奠居絶徼久服外藩瞻北阙以驰风旅大庭而来享载嘉勤荩宜有赉颁今囬赐汝江中锦旋栏衫一领八两浑镀银腰带一条衣着二十疋至可领也故兹示谕想宜知悉
　　赐梓州路转运使赵诚奨谕勅书
　　勅赵诚省所奏诚去一路冗占兵士及立到定额事具悉朕比申饬监司考覈兵籍或奉私而妄占俾责实以罢归仍立严科庶惩末弊卿宣风左蜀励节东朝首奉诏音具为条奏悉按列城之数并除羡卒之余创以定规减于旧贯眷言忠荩深切叹嘉仍示颁恩用褒成效仍赐汝银五十两绢五十疋已劄与梓州支赐讫奏故兹奨谕想宜知悉
　　批答
　　赐宰臣曽公亮乞免罢第二表不允批答
　　省表具知成汤之祷旱则曰政不节与使民疾与何以不雨之至斯极也周宣王之忧旱则曰耗斁下土宁丁我躬谓天下之被害不若身当之也是二君者曷尝移咎于下哉固不闻伊尹有去位之辞仲山甫有免官之议盖遇天地之灾变而防罢宰相者此衰汉之制非盛徳之举庸何取焉君其勉修政绩以和气则嘉泽之应斯亦拱而竢之矣所乞宜不允
　　赐文武百寮曽公亮已下乞皇帝御正殿复常膳不允批答
　　省表具知朕图治不明上累三光之变乃以正月朔日王者统事之初防气湛掩蚀于太阳考诸古义为咎莫大焉故朕虚虎门之朝彻牢鼎之膳思有以恐惧修省少谢上天之谴告而二三辅臣暨百辟庶尹亦宜协心相励以辅不逮至于面天庭之正宁享四食之燕羞尔言虽忠顾岂朕之欲闻耶所请宜不允
　　第二表不允批答
　　省表具知鲍司隷有言正月之朔小民犹恐败毁物器况日亏乎盖皇极之不建则日月侧匿其甚则交蚀乃复谴见于三朝之防上帝聪明鉴观甚迩灾祥之见如虚谷之传响岂不惧哉是以引避户牖之坐损去秩膳侧躬省咎庶期消伏诗不云乎畏天之怒不敢戏豫朕畏天者也则虽虚大昕之朝彻燕食之羞又奚为过哉所请宜不允
　　赐宰臣曽公亮巳下贺夀星出见批答
　　省表具知春仲气分珠躔效祉出乎丁位润泽而明太史发占以符万夀卿等股肱一徳共代天工观此腾文志在归美俾存信牒传之无穷载阅需章良増嘉愧所贺知仍依奏宣付史馆
　　赐枢宻使文彦博等贺夀星出见批答
　　省表具知维彼见象天极之南参验灵编实资夀歴星官动色来告休符卿等登翊万枢协成元化形于中悃庆牍继来颂叹嘉祥俾书史氏循读于再深愧乃懐所贺知
　　赐礼部尚书防知政事赵槩乞致仕第一表不允批答
　　省表具知卿以懿文擢鼎科淳徳佐槐府顺承帝载得坤厚安正之吉顾朕不明方倚卿以天下事驯致美化直趋乎太平之域乃引古义欲藏其车盖而去兹岂朕之望卿耶勉尔谟明以经王室无以耋耄而自嫌之所乞宜不允
　　赐赵槩乞致仕第二表不允批答
　　省表具知七十而还君事盖有不得谢者焉以卿之耆明秉哲防论乎庙堂以维持乎巍巍之业者乃必欲抗其髙躅而去耶虽将自佚乎绂冕之外其如士大夫之议朕何所乞宜不允
　　赐文武百寮富弼以下上尊号第一表不允批答
　　省表具知古之帝王未有美号尝以火食教民者则曰燧人氏取牺牲以为庖厨者则曰庖牺氏始耕以粒食者则曰神农氏至于有熊氏髙辛氏髙阳氏则皆以所兴之地名之唐尧虞舜大禹虽都帝王之位而天下直斥之而巳又何尝取尊美之称以冠其上哉孔子曰若圣与仁则吾岂敢以孔子而不敢当仁圣之目而公卿百执事乃猥以奉元宪道文武仁孝之号而加于予予何徳以堪之夫皇者君也大也帝者配徳于天地者也合是二义而兼有之盖巳尝缺然自愧况又欲加隆于此者乎其亟罢议毋以虚名凂予也所请宜不允
　　第三表不允批答
　　省表具知奉元所以体天宪道所以稽古文以起制度武以消奸轨仁者泽含四海而不殊孝者光大祖宗之业而日新今天之方艰变怪屡出谓之奉元可乎聪明未属动而缪戾谓之宪道可乎礼乐衰缺而不完则文之所致者陋夷狄桀慢而屡警则武之所制者狭生灵憔悴而祖宗之业不加焉则仁孝之实将安所施号者功之表也其功茂者其号美惟予之所施如此尚何敢冒乎功茂之称哉虽欲强之天下其将谓予何所请宜不允
　　第五表不允批答
　　省表具知灾异之未息政治之未明黎元之未乂此朕嗛嗛而不遑公卿庶人藩卫之臣蛮夷老耋乃日伏大庭厥角仰颡章五上而不止必欲致朕以徽称羣言之迫安能固拒夫有其实有其名君子享之名浮而实不充君子以为耻惟尔二三股肱洎内外列辟同心协徳共济大治人事缉于下则天道叶于上朝廷修饬则诸道顺轨元元之众咸得防福俾予袭其名而安其实岂不休哉所请宜不允
　　赐文武百寮请皇帝听乐第一表不允批答
　　省表具知昔者子夏既除予之琴抚之而不成声曰先王制礼不敢过也子张既除予之琴抚之而成声曰先王制礼不敢不及也然则二子者均于得礼而子夏有哀心焉故孔子谓孟献子加于人一等是子夏之未忘哀不犹愈于子张乎朕之宅忧三年甫毕余日永念圣考之爱虽终天而犹存岂可朝释纎缟暮奏金石巨创未夷巳临燕衎是诚何心哉必欲行礼则孟献子设而不乐朕将有取焉所请宜不允
　　第二表不允批答
　　省表具知昔尧之崩而舜思之坐则见尧于墙食则见尧于羮盖未之忘也礼曰父没而不能读父之书手泽存焉耳朕之失先帝三年周旋于其居则先帝之宫阙在焉于其出则先帝之都邑在焉左右视听之间皆先帝之旧也累累焉茧茧焉何尝不凄怆以惊懐徘徊而揽涕而四时忽焉不知缟素之巳终哀痛未尽思慕未衰而遽欲撞万石之钟列九成之奏以娱心悦耳为乐乎兹朕之所不忍也重烦羣公之言深用愧腆所请宜不允
　　第三表不允断来章批答
　　省表具知王之执忧不以贰事而宗室之诸老暨于胜衣而朝者咸以书闻觊王之还职以董正属籍正有以表仪而仰法焉则奚独予一人强欲夺王之哀乎且践膺茂册以慰兄弟渠渠之意所辞宜不允仍断来章赐新除防知政事唐介辞免恩命不允断来章批答
　　省表具知古之君子愿乎仕者非谓绂冕之足以美乎服舆马之足以侈乎御也盖欲行其志焉耳朕选卿于众以防论国政质之羣言而皆合断之朕心而不疑乃命以位畴能间之是亦欲行卿之志耳胡为冲执拜言而请辞兹岂明朕之意而务行古君子之愿哉所辞宜不允仍断来章
　　赐防知政事赵抃唐介辞免恩命不允断来章批答
　　省表具知朕之斋明祗栗大享帝于圜丘维是二三股肱之老相成熈事天人歆徳休光下集而锡予之福如阜如陵兹岂朕之専飨哉是亦二三股肱之老有以共之也为俎之惠犹贵乎及下若是者尚何辞焉
　　赐皇伯集庆军节度使检校尚书左仆射宗谔辞免恩命第一表不允批答
　　省表具知朕览缙绅之议越绋而郊亦既右飨锡之神防嘉与伯父叔父均厘于下此上帝列祖之赐朕承而恭授之又曷足以抗辞哉所辞宜不允
　　赐皇弟岐王颢辞免恩命第一表不允批答
　　省表具知朕升禋合祭谒欵天神推其福贶被之四极垂绅在次罔不均休而况予之介弟爵为真王朝践之献实陪祀事宜锡恩章以答雝肃尚何谦畏抗言弗处往即钦拜庸体朕之至意所辞宜不允
　　赐曹佾辞免恩命第一表不允批答
　　省表具知朕遵列祖之遗业三嵗而郊霈其天泽繇庙廷而薄四海而予之元舅出陪清跸入上严奏宜有嘉命以均神贶发于朕志孚告在庙涣乎如汗其不可及已虽欲行意讵得从乎所辞宜不允
　　赐宗谔辞免恩命第二表不允断来章批答
　　省表具知祭之有泽者为政之术也下而甲吏守门之贱犹且及之况夫雝肃藩戚之臣委绥结绶祗事以助祭者耶故兹孚命所以均神明之贶曷为累言而恳避诗不云乎烈文辟公锡之祉福尔亟受之无辞所辞宜不允仍断来章
　　赐岐王颢第二表不允断来章批答
　　省表具知古之大祭归脤膰于兄弟之国所以示亲亲之意而同神灵之祚朕既荐璧嘉坛上帝锡之纯嘏岂敢専飨宜与兄弟共有之乃欲恳避而为辞爵之髙是非古之为祭而厚骨肉之义也所辞宜不允仍断来章
　　赐曹佾第二表不允断来章批答
　　省表具知朕以躬获荐黍稷报功于上帝而侑以烈祖天人顾飨福禄来介故嘉与士大夫共拜神灵之赐则褒章显号积重而均及者非有私元舅也其为朕倡率士大夫往即拜之所辞宜不允仍断来章
　　赐防知政事赵槩乞致仕不允断来章批答
　　省表具知古之尚齿七十者君问则席所以尊耆哲而风孝悌卿以寛懿敦实之姿佐金鼎以调元气其齿则老矣其神明之外发者岂有衰哉朕初履祚方且布席以咨国政需大化之隆洽然后议其去顾不美欤所乞宜不允仍断来章
　　赐宗檏辞恩命第二表不允断来章批答
　　省表具知朕之初莅祚丰恩不浃涵防乎万物而独伯父有所不及兹岂笃亲兴仁之义哉衮衣金钺登拜已晚乃复引章虽三揖而未进往宜钦践以祗奉先王之祀所辞宜不允仍断来章
　　赐枢宻使文彦博辞免恩命不允断来章批答
　　省表具知懋官懋赏古今之通谊卿以纯忠首国共济于艰虞之辰定防禁中义贯乎金石大业一定若泰山之四维是用进拜上公以称厥徳奚为自疑露章引避昔舜命臯防一辞而止卿乃五辞矣亦可以巳乎所辞宜不允仍断来章
　　赐新除检校尚书左仆射同中书门下平章事彰徳军节度使宗檏第一表辞免恩命不允批答
　　省表具知封植戚藩以强王室此古治世之成法伯父天属之尊恂恂谨礼乐善而不厌是宜有师钺之雄鼎席之拜孚号朝发恳章暮辞伯父其承之以光显我亲亲之爱所辞宜不允
　　赐新除守司徒兼侍中充淮南节度使判相州韩琦辞免恩命第二表不允断来章批答
　　省表具知卿既还两镇节朕已歉然不满于懐而又以司徒辞遂将洁身而去耶古之三公无其人则阙今有人矣奚为而阙乎卿趣受印归荣故乡无俾天下议朕谓于定防元老有所薄焉所辞宜不允仍断来章赐皇伯祖允弼上表辞免起复恩命不允批答
　　省表具知古者遭金革之变于是以墨缞即戎今朝廷无挿羽之警而起王于庐次者诚以王春秋髙气血益衰扶杖泣血恐有以伤其生故以大将军印俾还其旧服以义夺情殆谓此乎无为执辞重贻冲人之忧所辞宜不允
　　赐新除守司空依前枢宻使文彦博辞免恩命不允批答
　　省表具知朕前已发诏加赐卿大司空庶尹在位俯听于大庭下孰不动色谓之当然曷为固称匪徳执谦弗回绣裳衮衣委而未拜夫有功不图为善者废大号复还譬之反汗致朕于此其何以示天下所辞宜不允





　　钦定四库全书
　　郧溪集巻十　　　　　　　宋　郑獬　撰口宣
　　白沟驿抚问大辽贺同天节人使及赐御筵口宣
　　有勅卿等恭修礼聘来庆诞辰适临封馆之初载锡賔筵之盛兼申慰谕并示眷慈
　　都亭驿赐大辽人使贺正毕御筵口宣
　　有勅卿等寳邻修聘文陛防元顾还玉以成仪俾加笾而锡燕体兹至意谅洽多欢
　　瀛州赐大辽人使却回御筵口宣
　　有勅卿等邻欢毕讲使传旋归已次上开将逾画壤宜颁嘉燕庸慰遐征
　　赐大辽贺同天节人赐入驿御筵口宣
　　有勅卿等肃将邻聘来庆诞辰已祗见于王庭宜宣慈于賔席庶臻乐衎庸示睠怀
　　赐大辽贺同天节人使回北京御筵口宣
　　有勅卿等旋轸邻邦解鞍留府属炎风之侵欝渉长道以良勤宜锡燕私用申宠眷
　　赐大辽贺正旦人使入见讫归驿御筵口宣
　　有勅卿等肇履嵗元来修邻聘已奉造庭之对适居授馆之安宜赐燕私用符睠瞩
　　赐人使朝辞归驿御筵口宣
　　有勅卿等展币成仪旋车复命方违顔于震极爰申贶于宾筵宜用拜嘉副兹将意
　　赐人使回至瀛州御筵口宣
　　有勅卿等肃驰归驭甫望邻封方少憩于征车宜宠颁于燕席眷言行迈庸示均慈
　　北京赐大辽贺同天节人使御筵口宣
　　有勅卿等诞辰启节邻聘备仪眷言使传之华适戒别京之次特申燕赉庸示荣恩
　　班荆馆赐大辽贺正旦人使到阙御筵口宣
　　有勅卿等恭修邻聘来奉嵗朝饬使传以载驰俯都城而暂舍特申燕赐庸示宠嘉
　　北京赐大辽贺正旦使副御筵口宣
　　有勅卿等巧厯推元寳邻修聘方拥旜于北道聊税鞅于别都特示燕私用勤行迈
　　雄州赐大辽贺正旦人使御筵兼抚问口宣
　　有勅卿等肃讲邻欢荐朝嵗首适乗轺之及境宜折爼以均慈兼谕诏言并申嘉瞩
　　閤门赐宗朴告勅口宣
　　有勅卿宗藩所倚圣考维嘉属天祚之丕承首皇支而惇叙已孚大号宜服褒章
　　閤门赐起复皇伯祖允弼告勅口宣
　　有勅卿王庭夹辅天族仪刑茂资屏翰之忠式变苴麻之制徃膺褒册祗服内朝
　　赐大辽贺正旦人陈春幡胜春盘等口宣
　　有勅卿等将命邻邦修欢正嵗适春元之肇建嘉节物以弥新彩蘤雕盘并申宠锡
　　雄州赐大辽贺正旦人使却回御筵兼传宣抚问口宣
　　有勅卿等建旃来聘促辔言归顾仁境之相望即使车之亟迈载申燕贶用表恩私
　　赐宗朴第二表不允断来章批答口宣
　　有勅卿进褒近戚孚告大庭虽需奏之屡辞岂俞音之可辍无稽成命以郁佥言
　　赐皇伯祖东平郡王允弼生日礼物口宣
　　有勅朕熙隆邦教惇叙藩宗矧维耆哲之尊夙茂挟持之望属兹诞日载涣醇恩俾尔夀臧以符善祝
　　二月一日赐宰臣曽公亮生日礼物口宣
　　有勅夹钟变律甫及初交大昴沦精诞生硕哲载将蕃锡俾衍多祥期辅王家永熙天厯
　　赐检校太尉兼侍中曹佾生日礼物口宣
　　有勅卿贵极珥貂雄兼授钺属林钟之炎序启蓬矢之嘉祥特厚赉恩以绥夀祉
　　赐皇伯彰徳军节度使同中书门下平章事宗朴生日礼物口宣
　　有勅嵗属穷隂日临下浃维灵源之发秀诞英戚以称贤特示珍颁用申夀祝
　　恩州赐大辽皇太后贺正旦人使茶药口宣
　　有勅卿等修睦邻欢展仪嵗聘方祈寒之増冽涉长道以良勤将辅至私宜申称贶
　　赐黔州观察使泾原路副都总管卢政赴阙茶药口宣
　　有勅卿等荐膺召节还卫周庐逺冐寒威已趋圻甸特申弥赉庸示眷懐
　　赐卢政赴阙生科口宣
　　有勅卿夙驾戎轩祗趋召节载凌风露已及阙廷爰有分颁备兹牵饩勤归之宠宜用钦承
　　赐永兴军韩琦茶药口宣
　　有勅卿辞荣宰席总帅咸京究民政以初颁履天和而滋茂爰加珍锡兼谕至言
　　赐观使留后贾逵赴阙茶药口宣
　　有勅卿召从帅阃入卫王宫夙驱戎乗之严载冐征岐之阻特颁品剂庸示眷隆
　　恩州赐大辽皇太后贺同天节使副茶药口宣
　　有勅卿等逺驰使传来讲邻欢顾冲渉以在途宜便蕃而申贶珍芽灵剂并示眷懐
　　恩州赐大辽皇帝贺同天节使副茶药口宣
　　有勅卿等恭持邻聘来庆诞辰属春律之载暄渉征涂之弥永特申珍贶庸示殊私
　　抚问河北西路防邉臣寮口宣
　　有勅卿等比膺朝选分干邉陲属年籥之戒寒饬使轺而申问再加勤瘁庸示眷懐
　　抚问西京永兴军并陕西转运司臣寮口宣
　　有勅卿等遵职于外服劳在公适嵗纪之戒寒饬使华而申劳永言尽瘁弥属予懐
　　抚问宣徽南院使郭逵口宣
　　有勅卿显膺温诏出总中权属朔琯之凝寒拥戎旃而就道特驰使指爰示恩私勉尔迈征体予至意
　　抚问判北京臣寮口宣
　　有勅卿维时隽徳久殿留都晏嵗乗寒众祥来辅谕言斯及嘉瞩弥深
　　抚问陜西安抚使韩琦已下口宣
　　有勅卿等夙被朝佥出膺邉寄维穷冬之纪序视吉履以协祥简在服懐特申诏谕
　　抚问南京张方平口宣
　　有勅卿解绂宰庭寝苫里闬载维巨创特遣谕言副此注懐无为过毁
　　抚问泾原镇戎军路臣寮口宣
　　有勅卿等夙膺朝委分莅邉冲服官次以良勤集春祺而増厚因兹命使谕以诏言
　　抚问判永兴军韩琦口宣
　　有勅卿辍从公鼎出拊侯藩乗春籥之布元味道腴而均粹载申劳问弥渇仪刑
　　抚问邠宁环庆等路臣寮口宣
　　有勅卿等并膺朝寄分莅邉冲属当嵗律之和益茂春祺之向载嘉尽瘁特示谕言
　　雄州抚问大辽国贺同天节人使口宣
　　有勅卿等并讲邻欢恭趋诞节驰使轺而载逺授境舍以惟宁特示谕言用申嘉瞩
　　抚问判河阳富弼口宣
　　有勅卿钧衡旧徳屏翰元臣载乗春律之和弥集天祺之茂时申谕问庸示倚毗
　　雄州抚问大辽国贺正旦人使口宣
　　有勅卿等甫届嵗元来修邻聘顾遵途之方永属渉境之云初特示拊存用昭嘉瞩
　　抚问判大名府韩琦口宣
　　有勅卿宰府元臣留都重寄茂履阳春之季谅绥吉禄之蕃特示拊存用昭眷倚
　　赐判汝州富弼赴阙诏口宣
　　有勅卿国之耆隽朕所倚毗宜解绂于近藩亟腾装于便道特驰召节日伫朝仪
　　閤门赐岐王颢加恩告勅口宣
　　有勅陪献郊宫协成严祀均厘屏翰首被褒恩孚号维行宜拜而受
　　赐景灵宫使曹佾加恩告勅口宣
　　有勅礼成大报恩洽外亲宻露至诚恳辞嘉命顾涣恩之已及岂私请之能从
　　赐新除宰臣富弼辞恩命不允批答口宣
　　有勅朕稽于佥论断自深必图任于老成可倚成于大政毋烦恳避徃拜恩章
　　赐富弼断来章批答口宣
　　有勅卿奋绩三朝更柄二府顾孰逾于旧老宜入冠于中阶无徇谦辞以稽羣望
　　赐使相宗朴辞恩命第一表不允批答口宣
　　有勅肆朕继文若时均泽维戚藩之尊属祗宰席之褒章无执防谦即宜祗践
　　赐大辽贺正旦人使银钞锣唾盂子锦被褥等口宣
　　有勅卿等建旃来聘适庆于元正授馆甫宁宜推于珍赐用昭嘉瞩至可钦承
　　赐大辽贺同天节人使生饩口宣
　　有勅卿等乗轺荐至授馆甫安眷言跋履之劳爰备饩牵之锡即宜钦受以副眷懐
　　赐文武臣寮并大辽贺同天节人使锡庆院御宴口宣
　　有勅卿等奉觞称夀载逢诞月之祥酌醴御宾宜锡需云之宴均兹衎乐示我宠懐
　　赐大辽贺同天节人使钞锣唾盂子被褥等口宣
　　有勅卿等协讲邻欢恭循使范适解鞍而暂息顾授馆以初宁爰示赉颁庶资服用
　　召翰林学士王安石入院口宣
　　有勅卿贤具素优徳名絶出行洁而才茂学深而志通尝奋髙文入司雅诰适佩符于藩府宜促驾于锋车更宜禁林发润天藻摅忠嘉之闳论补宻勿之沈谋副我虗懐服兹优数今差某官召卿入院充学士
　　赐宰臣以下锡庆院罢同天节道塲酒果口宣
　　有勅卿等共倾精恳肃设净筵庆甲观之诞祥献华封之夀祝醇醪甘实宜示燕私
　　赐宰臣以下大相国寺同天节道塲香合口宣
　　有勅卿等以朱明启序诞庆标辰防依妙觉之慈共祝延洪之筭载嘉忠恪宜示分颁
　　班荆馆赐大辽贺正旦人使到阙酒果口宣
　　有勅卿等讲修欢防渉冐寒威适税驾于都城宜肆筵于候馆醇醪珍实并示宠颁
　　赐大辽贺正旦人使内中酒果口宣
　　有勅卿等夙驰使传继讲邻欢方朔吹之届寒宜醇醪之宠锡副之珍实并示隆恩
　　同天节锡庆院宴赐文武臣寮并人使酒果口宣
　　有勅玉虹纪节湛露均欢有溢爵之芳醪有加笾之甘实并为珍赐用示渥恩
　　赐大辽贺同天节人使内中酒果口宣
　　有勅卿等旅朝丹陛恭荐夀觞顾嘉事之甫成讲两仪而用享珍苞良醖并示宠颁
　　就驿赐大辽人使朝辞后酒果口宣
　　有勅卿等建旃来聘展币甫成旋轸于归遵途兹始载锡珍醇之品用申优渥之恩
　　赐大辽贺正旦人使却回班荆馆酒果口宣
　　有勅卿等修欢甫毕复命载归饬使传以遵途俯都门而留燕清壶甘实爰示宠颁
　　就驿赐人使射弓例物口宣
　　有勅邻聘荐修使华増美方属忧国之制犹存賔射之仪特赐恩颁用申宠待
　　赐富弼转官对衣鞍辔马口宣
　　有勅卿恳辞衮钺复奠藩垣适开揆路之荣宜享康侯之锡内闲良骥上褚兼衣特遣使华徃申君赐
　　赐宗朴生日礼物口宣
　　有勅卿内朝之隽近戚维尊属朔琯之穷隂诞灵源而毓秀特优珍贶以祝夀祺
　　表
　　英宗皇帝大祥永厚陵奏告表
　　四气回薄忽如过隙创钜未已奄及首除驰心神阙摧咽奚胜
　　河北地震奏告表
　　五行大经沴而为震咎在匪徳兹民何辜弥嵗惊虞靡获宁处惟神聪直庇祐一方载遣使轺恭造灵馆冀防涓伏悯此沦胥延首驰心迟闻善应
　　隂廹阳伏地乃震揺跨河以北迄今不宁咎匪自他发于徳俾兹黎庶日虞防骞敢祓斋诚仰干神造冀防孚佑以获静安隠恻于懐曷胜恳祷
　　宣祖永安陵太祖永昌陵等处帝后为改年奏告表
　　防遵遗训绍履真图稽防五始之文叙建一元之法诞兹鸿号表以初年载择谷辰敢忘祗告
　　英宗皇帝小祥奏告永厚陵表
　　钦承遗业藐然在疚起居出入思见慈顔日月驶驰俄及祥练泣望神寝哀哽奚胜
　　同前内中奏告表
　　白云在望何处攀龙落景不留忽如犇驷改练冠而遵变傃玉座以含哀恭惟尊諡皇帝骏命溥将休光淳烈世传禹迹之异人畏轩丘之威属祥祭之来承推孤心而永慕
　　同天节内中奏告真宗仁宗英宗皇帝表
　　赤炜首序炎律应期辰推上浃之初天祚诞弥之吉钦惟三后对越上灵绵瓞之蕃支锡冈陵之茂祉祗承寳系防奉珍图载临震夙之辰适纪长赢之序惟在天之灵徳流奕世之休光飨此治安实由燕翼
　　永昭陵二月旦表
　　气冐于夘日躔在奎惊濡露以变辰感坚冰而入荐恭惟尊諡皇帝休功奕世大业格天皇威不冺于轩台盛徳空传于舜乐阻趋晨阙増极孝思
　　南郊礼毕奏谢诸陵帝后表
　　躬执笾豆祗见上帝嘉荐翼翼熙事告成神灵顾飨隤祉如茨实赖先烈毕兹禋祀
　　东岳帝生日奏告防圣宫三清玉皇圣祖九曜岳帝佑圣真君表
　　岱岳炳灵鲁邦作镇司春元而毓物竦震位以极天适膺载诞之期敢致洁诚之告即临珍馆肃展斋仪仰祈隆鉴之灵来集厐洪之祉永延宗祏庇此羣生
　　年节上永安陵等处诸皇帝表
　　维帝出震以王次春属云陛以朝元瞻神轩而阻谒恭惟尊諡皇帝功包太极治洽鬼方越灵徳以在天震休光而奕世逖懐丕烈弥剧时思
　　同前诸后表
　　三阳作嵗万寳萌春茂临初吉之辰阻奉上丁之谒恭惟尊諡皇后尧门益圣轩曜储祥咏美化以攸存望徽音而已逺履端伊始结慕弥深
　　年节上南京鸿庆宫等处诸帝表
　　摄提建嵗太簇统元允属履端聿懐追孝恭惟尊諡皇帝尧仁未逺禹迹空存地经清跸之游世奉灵宫之荐靡遑躬谒倍积遐思
　　冬节上永安陵等处诸后表
　　象见珠躔气萌玉琯览初爻之来复仰慈范以如存恭惟諡号皇后徳懋嫔虞功隆翼夏真游之永閟洁时荐以空陈进牍驰诚弥増怵惕
　　同前诸帝表
　　斗移子位日御巽维对越上灵永懐圣烈恭惟諡号皇帝泽渐万世威存百年厌黄屋之深居从白云而逺驾徒瞻神阙増积孝思
　　冬节上南京鸿庆宫等处诸帝表
　　晷长南表气动黄宫方协序于天元益追懐于祖武恭惟諡号皇帝享隆骏命燕翼大猷冀真驭以少留敞灵宫而如在与时茂对结慕増深
　　皇帝南郊礼毕谢皇太后表
　　臣某言恭嗣寳图首严大事即髙丘而展采违慈幄以増懐奠玉已燔回銮在驾顾协成于祀典实仰赖于母仪内竭深曷胜忭贺
　　楚国保宁安徳夫人景氏等贺南郊礼毕表
　　执笾豆以荐嘉肇成毖祀罄舟车而兼覆均浃欢心属我休辰载敷缛典恭惟皇帝陛下事亲以孝移忠之教行治民以仁好恕之风洽惟上穹之对越适大报以告成灵禧简简以下孚精意颙颙而上格厐恩霮防羣动欢呼臣妾等仰芘严宸久防内掖窃观熙事弥忭丹
　　左右直御侍邢氏等贺南郊礼毕表
　　郊丘昭报适观圣飨之能海防均欢并荷神禧之被矧兹内掖弥浃柔悰恭惟皇帝陛下如日继明体天行健法宫亲事已谐万国之雍和吉土就阳载洽三灵之眷祐至诚孚格缛礼备成臣妾等防列禁庭亲逢圣旦欣愉允切鼔舞奚胜
　　请皇帝聼政第一表
　　上穹降祸大行皇帝奄弃万国天覆地载防不攀号中谢恭惟皇帝陛下长发其祥敷闻在下遂奉缀衣之遗训以传神器之至公羣元有归大业斯定惟是庶政未亲省览凡百在公无所禀承中外羣心不胜倾望冀上顾宗庙之重少节哀疚之情从顺变之礼文行先朝之故事勉临聼断以慰迩遐
　　请皇帝聼政第二表
　　尝露封章恳祈临政未防俞可弥负兢惶中谢恭惟大行皇帝昭示至公深惟大本惟神器之至重得圣子以能传四海于是有归万化所以无旷天下颙颙而想望号令羣臣恳恳而思见威仪而陛下泣血特深衔哀过毁狥礼文之常制废庶务之大经凡在事机未垂聼鉴伏望上遵遗训俯顺羣情屈孺慕之至懐为生灵之盛福时临便殿躬揽大权庶使朝廷皆有矜式
　　请皇帝聼政第三表
　　臣等屡贡血诚冀回天聼羣心倾望未赐允俞窃以为民立君庶政不可久旷以日易月后王所以制宜虽哀慕之无穷岂聼览之遂废滞务积而不发大号郁而未宣羣臣惶惑无以禀命而况大行在殡山陵未修凡百事机动闗奏请必资宸断方敢奉行伏望皇帝陛下逺稽故事近奉遗音以列圣之基业为懐以先皇之付托为重俯从大计少屈孝思躬揽权纲以御天下臣等叨荣在列义所不安衔泣叙言期于得请
　　贺明堂礼毕表
　　三星居火角之次载考于干图五帝列太防之庭并隆于国祀罄精而赞见极厚礼以告成清风翔而羣灵回叶气流而嘉福应中贺恭惟皇帝陛下缵兴圣绪躬履炎符祗栗着事天之诚明发懐思亲之感诏季秋而错事即衢室而告防并斥繁仪咸资故实盖圣人为能以享帝必尽乎至诚惟严父莫大于配天用追乎来孝嘉币升而既奠纯牺奉以告牷礼容杂乎天光恭意见乎玉色兹实希濶之典属我昌明之朝中外防休人神胥悦臣等备观熙事获庀攸司传清跸以言还望赤墀而増忭
　　贺皇太后立皇后表
　　作嫔京室将嗣于徽音恭事慈闱庶成于孝养诏言所被民颂交腾中贺恭惟皇太后殿下坤道静専母仪光大早茂降妫之徳遂成翼夏之功佐佑皇猷发挥钜典念瑶齐之旷祀举寳册之隆文治必自家盖有太任之成法化行于国将复周南之正风臣等备列明庭钦闻嘉命忻愉之极忭蹈攸深
　　贺皇帝立皇后表
　　芝函发诏兰殿图仪形治国之髙风尊伣天之懿徳凡居履蹈罔不欢愉中贺恭惟皇帝陛下寳厯在躬至仁抚世武继文而受命舜协帝以重华思格治平实资内辅乃详求于钜典俾刋着于徽章玉玺灿乎瑞文金车贲乎法从翚衣进受永承宗庙之祠麟趾来游行应闗睢之化臣等恪居朝次侧聼皇猷观庆礼之将行溢羣心而交忭
　　贺尊皇太后表
　　诞告天庭聿遵于先训奉荣长乐増大于鸿名舟车所通罔不相属中贺恭惟皇帝陛下仁如天覆圣与日跻适当纂业之初弥切显亲之志首图懿号躬上慈闱即深诏于有司俾防求于故实差择元辰之吉铺宣寳册之文行展盛仪用昭前烈圣人至徳孰加孝治之风天下羣心得奉母仪之训臣等猥缘盛际获缀通班方侧聼于制音竚竦观于典礼欣荣踊跃倍万常钧










　　钦定四库全书
　　郧溪集巻十一　　　　　　宋　郑獬　撰表
　　贺冬表
　　律次黄钟日躔南极尊一王之履至举万国以来同亚于岁朝着在甲令中贺恭惟皇帝陛下陶成庶类照临四方推神防以授时奉天元而御统观阳气之升则以进贤者之类鉴阴爻之剥则以斥小人之羣庶求大端用资明徳臣等叨荣表位趋庆大庭适及嘉辰共期善祝
　　贺正表
　　臣某言伏以春重三朝尊明辟履端之始礼严元防谨诸侯受计之初品物逹新万邦献祉臣诚懽诚忭顿首顿首恭惟皇帝陛下缉熈民极恵廸天元福与众均庆光华日月之旦物防泽茂萃清明玉烛之和大业延洪懽诚同向臣限以守麾遐土引领中宸瞻云阙之觚棱逺虎罇之挹徒深颂祝莫极倾驰
　　天庆节谢内中露香表
　　炎精御厯大帝锡符孚嘉号以纪辰协灵文而瑞世防及冲渺敢怠钦承维是羣生悉归洪造燎好香而升荐祝美贶以来膺
　　天祺节谢内中露香表
　　珍符荐瑞佳节纪辰恭祓精宻升寳炷丛霄在望灵鉴可期冀锡茂祥以昌皇祚
　　同天节内中露香表
　　膺顾上灵继明大统属长赢之首月纪震夙之嘉辰洽此亿宁实繇右序庶格缉熈之福丕承桓拨之期
　　冬节内中露香表
　　天元统纪神防吿符维上帝之佑民执大钧而播物恭燃寳炷宻荐精凡在羣灵悉防嘉福
　　年节内中露香表
　　玉仪改度寳典推元茂履之朝总绥四极恭燎寳薰之荐式孚丹欵之圎极炳灵函生隤祉
　　中书贺夀星见表
　　干厯纪元适开于景祚星符见象爰示于嘉祥中外具瞻遐迩均庆中贺恭惟皇帝陛下躬膺寳箓祗遹先猷大孝通乎神明至诚格乎天地上帝申锡瑞物荐臻灿若休光发乎景纬出离方而动色俯南极以腾精考以经躔不失仲春之夕见言其验证盖符人主之夀昌臣等备位宰司获观灵贶将延洪于睿筭弥耸跃于丹悰
　　又枢宻院贺夀星见表
　　玉琯分秋珠躔见象对拱北辰之逺迥临西位之髙冯相发占灵基纪瑞中贺恭惟皇帝陛下继明如日至意通神衍协气以旁流总美祥而翕受灿然灵贶发于干文昏晓互推独騐一星之次天人合应兹为万夀之符臣等误列近司获逢熈旦将益无期之筭弥增交抃之诚
　　贺皇太后表
　　体包坤顺道配天元絶外舍之私恩服中宫之俭徳辅佐先帝夙闻阴教之修保防圣躬益着母仪之爱
　　请建夀圣节表
　　枢星炳耀华渚流祥盖神灵之吿期兹帝王之应运是为庆节适在圣时蔚有旧章敢申防请中贺恭惟皇帝陛下授尧厯数迈舜聪明践祚云初庶务兹始惟发春之首月实诞圣之嘉辰逺夷奉琛以来庭华封交手而献祝将昭嘉防宜纪鸿名臣等不胜大庆请以正月三日为夀圣节举体道之徽称演后天之遐筭庶使需云报燕罄四海之驩心北斗浮觞上万年之眉夀
　　集禧观鸿福殿祈雪道场表
　　地媪不宻壮阳泄温民疠愆和农畴匮泽求愆谢咎徧走羣祠加精致诚未昭美证载循禬法祗絜斋场震发灵休庶防嘉应飞霙洒润延首以需
　　集禧观洪福殿开启宰鵞祈雨道场表
　　薰风首序甘泽愆期虑嘉种之将芜结老农之浩叹载临靖馆肃启清场陈舒雁以封牲象神龙而作绘冀零嘉霔竚应防诚恐惧侧身庶消咎证
　　知杭州谢到任表
　　剡章初上愿乗一障以卫藩防宠过优更奠三吴而出牧拥连樯之华舰戏防服于亲闱不失家居俄临治境磅礴湖山之秀繁华郛郭之雄已见吏民甫宣威徳中谢伏念臣踈愚自信朴陋无堪厉铩羽于鸾鹄之羣托危根于芝兰之圃动多得咎谁肯为容苟非科级之使然安得仕宦之至此惟陛下廓无私之鉴知臣孤立而无朋惟陛下推不报之恩俾臣偷安而乆处日虞蹇薄恐负奨提方众贤引类以并升宜拙者懐慙而逺去重以食口之众窘于京华之居沥恳冒闻俞音报可改经帷之宻侍徙民版之清曹仍领东藩兼督一道矧武林之名部实母氏之故乡井舍犹存松楸未改防甘易具岂惟啜菽以承欢亲戚至前时得称觞而上夀此人子之所乐亦当世之至荣不料便安出于意望此盖伏遇皇帝陛下仁包覆载知烛幽深在虫鱼则未甞有涸泽之伤在草木则未甞有童山之暴况朝绅之旧列参翰苑以叨荣曲沛天慈俯从人欲付之都府宠以帅权敢不益励初心勤求善治诏条具在唯当承命以恭行讼牒虽繁亦冀清心而少息缓以岁月之乆效此防尘之劳仰副清少酬鸿造
　　谢翰林学士表
　　天光下烛帝语亲聆恩不他归命由上出孤生得路荣遇最多臣某中谢窃以翰苑参华儒林剧选讵独玩其词藻盖欲观其器能谋足以破天下之疑文足以鼔天下之动兹为内相乃无间言伏念臣庸瞀无能聱牙少合结髪而知事主登朝絶不因人在仁祖时初自诸生擢在羣豪之首于英考世还从右史次居西掖之严将卜兆于先畴遂佩符于南国松阡未列芝检促还惟慙补报之未能敢以迟晚之为叹寒葵有意独倾向日之心顽植何知不入大钧之手兰无人而自秀鹤在阴而必闻不圗陛下知其至愚察其寡援面加奨借力赐提携坠蓬俄奋于九霄寒熖立增于万丈遽承诏节入直禁林驿马骤来荣生里巷防衣拜庆喜动亲闱华组驭乎名驹浑金炫乎寳带愧已深而汗浃感至极以涕零伏惟皇帝陛下独持帝王之大权复见祖宗之雄断号令四发耳目一新日月不开开则及逺雷霆不发发则惊人咨栋梁以柬求兼椽栌之采拾敢不益殚忠荩少效防埃义有可为必思于圗报死如得所敢惮于捐生
　　谢知制诰表
　　西掖代言儒生荣遇猥防序擢震惧惟深中谢窃以皇帝陛下继丕天之业方发政之初缙绅延颈以希采获内自朝廷外及林薮金马石渠之羣秀饭牛版筑之遗彦奋袂相趋耸冠相属思欲入侍太微之座日直西省之闼奋其鸿笔摅其嘉论以快一时之遇而取不次之赏以骇四海之望而成非常之迹者颙颙于下曽不得吐其愤懑而少瞻斧幄之末光乃用常格首及陋愚塞贤豪之来径招众口之沸言黒白倒置士不竦劝殆非陛下考核名实以新庶政之意然臣在先帝时误以文墨擢之上第渐列儒馆遂直螭阶适防缺员例当次补而陛下顺守累圣人成宪仰遵先帝之余烈谓后来之薪既以居上而下体之葑不忍弃遗特发明诏俾掌丝纶生育成就恩逾天地惟当尽节以报洪私
　　谢赐对衣鞍辔马表
　　主恩何厚虽私在笥之衣臣徳未昭复辱康侯之马惟宠荣之曲被顾惊腼之弥增窃以词苑宏开洛门宻召实冠迩寮之选爰须超世之英如臣匪才敢此非望诏寳衣于内府颁骏产于天闲烂若宠光合兹蕃锡虽衮冕而下存采菽之旧文在繁缨以朝有丘明之致诮盖器与名非假人之物而负且乗乃致冦之资永惟濡翼之羞徒切刻肌之感
　　谢赐飞白书表
　　寳轴初传云章交烛骤若奎钩之见象忽如绿字之成圗赐自明廷荣增蔀屋中谢恭惟尊号皇帝陛下精探圣奥钦述先猷敞秘府以宏开诏羣工而肆阅因飞寳墨纵落轻绡观圣作以骇惊绚神踪而妙絶龙腾凤跃自成王者之书云布星陈兼得诸家之体猥烦使指特贶陋居既捧拜以增光敢秘藏而为永
　　代漕臣贺收复表
　　虎士鹰扬屈人于不战羌戎鸟窜交臂而来臣遐荒震惊四国交庆蠢尔吐蕃之种世为西夏之雄螳怒当前鸱张弗茹豢成封豕之恶乆逃京观之诛迨兹舜徳之诞敷始効苖顽而来格连云瘠野千里桑麻被髪遗黎一日冠带此盖伏遇皇帝陛下渊泉溥博圣武布昭莫敢不来继汤孙之遗绪无思不服广文考之休声臣四被明恩谬持使节怅捧觞之无路徒向日以倾葵尽复故封行谢玉闗之质吿成清庙傒闻天马之歌
　　奏疏
　　请聴政纳言疏【案此首从名臣奏议中补入】
　　伏见陛下初即位四方传闻以谓陛下聪明英断同符太祖也有志之士莫不投袂叹息倾望陛下之风采然自授政以来号令所发蹈常习故不闻赫然有以鼓动天下者始以圣躬微疾犹足以为辞玉膳既复尚恭黙而不言者实未知所谕将以阴拱自晦徐观天下之动而后出而制之耶则于此殆将周岁万机之变槩可见已将以慕商宗之节思得圣人而后用以为政耶傅説何可数有哉果无之则遂一世而不言耶将以左右牵制动有畏惮而不敢明为之耶则二府大臣与禁庭侍从皆足以寄腹心又何疑而不与之谋耶是三者皆非所以为术也非帝王南面聴断之大权也先皇帝时纯用仁徳以涵育万物及其乆也盖有偏而不举者矣夫仁主爱义立断犹春之为生而秋之为杀也生而不杀则万物溃烂而不成其如岁功何陛下承先皇之仁爱宜用义断以整齐天下所谓义断者主柄也今夫唯唯而不断可否决于辅臣则主柄屈而不尊如辅臣朴忠不敢乱大法而为陛下奉行条例止可阅日月而已一旦有甈谁可横身而为陛下当大事者乎万一奸人朋比参厠于其间则天下之大势去矣陛下眂今日为治耶乱耶必以为乱则邉兵不试境内无防扈强臣孰谓之乱必以为治则威令寖削大纲解而不缉孰谓之治是治与乱正在陛下留意之秋也左顾则为治右视则为乱盖陛下一举首而天下之势分矣陛下何不日求贤者与之圗议今所与共大政者不过七八辅臣则所闻所见尽于此而已乌能穷天下之聪明哉古者谋及卿士清问下民询于刍荛于是羣言集而治道成乃欲以七八辅臣之言而望大治岂不为濶略哉臣愿陛下特诏天下许尽所言有可采者与之召对至于臣下进见少赐数刻之景访以得失虚意以求之精察以审之明断以行之庶防天下之势将乱而复治矣如其优防冺黙日复一日有志之士解体而去士望去则民从而去陛下尚欲恃四海之众而保万世之安乎臣实不胜愚者之虑
　　请罢河北夫役疏【案此首从名臣奏议中补入】
　　臣窃闻河北缮城堑储粟藁以支北冦诸郡奔走怵惕以从事至有帅臣躬督役夫以穿濠池殊可怪笑北敌虽辽逺其举动亦顾曲直今无衅隙何縁遽有南牧之计比者黥两地税户手背兹虽事生亦未为逾盟之大失臣素知幽燕间乡民皆黥之非颛以为兵也无屯兵营火伍粮糗器甲之制惟将迎汉使岁役之三月又其黥之者似闻非北主意乃其酋豪妄为之既已黥之则可移文讯其所以然彼如自屈则宜约以不可再补苟能聴我则又何求议者或为敌乗我与西羌有嫌欲用此为牵制此亦非也其声势不足以为牵制耳西羌之嫌奚与于彼必未能弃六十年聘好而为弱羌絶盟其利害固可较也今不计其虚实而想像乎沙碛万里之外风揺草动则以为朔骑已挟弓而羣至矣于是缮城堑储粟藁奚其易动哉河北岁连旱既动力役则不免敛率于民是未见敌人之一迹而先已自扰其民因虚声而受实弊是岂为静胜者耶而必使敌人真入冦我遂不战而独城守乎攻城者非敌人之长且将直驱而南则奈何乎庙堂之上哉日者广州妄奏交趾之入而遽为之易帅调兵以惊动南方之民今又无故而备河北无他将帅不择兵众不练财力不充直出于畏怯而已亦何足以明方略之成败乎臣欲乞陛下宻下河北勿令缮修务在安养其民如平时而已则我中国之持重不为敌人所窥亦可以有成筭矣
　　论种谔擅入西界疏【案此首从名臣奏议中补入】
　　臣伏见十月二十四日召两府大臣入议外言窃皆传种谔已提兵入据绥州横山豪酋挈族内附审如是是岂朝廷之福耶聚谋累日防将安出事虽隠秘不漏针芒然趣贾逵窦舜卿就道以毋沆为转运使发京师兵及银数十万两备刍饷出锦袍银带赐降者观此则殆将两持首尾未有决然判安危之至防也臣前言不可纳横山及见手诏以谅祚顺向深戒邉臣无得生事臣以为信今廼知朝廷外示绥静内包阴计兹岂帝王之大畧哉尊用变诈之士务为掩袭之谋乃战国强暴之君所为也况陛下初履天位犹处谅闇宜念祖宗防成太平之业以渊静镇海内仁泽结天心不及虑此而过聼一二邪臣之説欲以竒谲幸邉功此天下尽知其不可而陛下独以为可冒而行之闻者莫不寒心然种谔之夺绥州若不奉陛下之风指安敢一日不俟上报径驱数千卒直夏境乎不然则擅兴有罪陛下何为而不行诛夫中国以信义抚四夷既约束邉臣无得生事诏墨未干而夺其地信义俱弃其曲在我彼将辞以请罪则朝廷何以报之如彼懐不顺袵氊裘而犯邉我不得已而起应之则士卒虽肝脑涂野而不辞盖举天下之怨在彼也今无故而先扰之彼将率其一国之众而来争则士卒有旅拒踌躇而不行者矣盖举天下之怨在我也岂惟士卒之不乐哉府库之空乏此四海所共患千金之费不给则必赋诸民则将见隳产壊家弃父母鬻子孙以供军期者矣万一有奸雄之徒窥隙而乗之啸为盗贼小则剽屋庐大则跨郡县于此之时溃烂而不救则于社稷生灵得无有负乎事有谋小而妨大者正为此也而种谔不顾国家始末之大计乃欲以一蝼蚁之命以天下为儿戏苟贪微功以邀富贵此正天下之奸贼若不诛之则无以厉其余臣以为陛下必欲逆折祸乱之机牙使不为异日之悔则莫若下诏声谔之罪诛于塞下及薛向髙遵裕杨定张穆之等皆付有司次第以治其罪然后遣一介之使持手诏还谅祚以绥州及横山之降民遂明吿以谔等生事已次第伏罪则彼又将何求于我如此则显示中国履信之美而复收逺人向化之心无遗镞折防之费而事立解矣如有言者希望犹以为不然此皆非忠臣岂敢以犬马之余生而保天下之事乎臣以太白经天四方地震皆为兵象窃恐兵祸起于横山之议今见其端矣无使臣言之騐则朝廷之福也伏望陛下上观天戒下察人事以宗庙社稷为念以四海生灵为意无令天下无罪之民为奸臣所误今诛一奸臣而天下定其利害较然可见陛下决意行之无疑臣不胜区区之恳
　　论水灾地震疏
　　臣窃见去岁自京师西南至于海隅地皆震今岁自京师而北至于朔方又大震迄今不已城郭防入地民庐悉摧仆长河决溢灌深冀间兹岂细故哉震者阴盛而廹于阳其发必有所肇而不为虚应考之古而騐于今似可究其涯略汉和帝永元二年郡国十三震説者谓窦太后由房闼而制天下今二宫非窦氏之比则不为宫闱发也安帝建光元年郡国三十五震或地拆裂壊城郭説者谓中常侍江京樊丰擅天子权今内省非江京樊丰之比则不为寺人发也晋元帝太兴元年一震説者谓王敦拥兵陵上哀帝兴宁二年震説者谓桓温防扈颛朝今大臣非王敦桓温之比则不为执政者发也是数者无所当则殆将有兵祸乎光武时郡国四十二地震而武谿蛮反晋成帝时豫州震而苏峻乱近者仁宗时忻代间大震而元昊不庭用此以较之则非兵而何臣之所忧不在河北而在陕西何者河北虽被灾而南方大稔流离之民相擕而南亦可就谷此惟烦朝廷戒敕所在务为存恤不令馁死于草莽则无虑矣至于陕西则自城绥以来至今两议不决首尾一年凡自京师所饷缣金已费四百万至于发卒乗器甲转刍粮杂出于民者尚不在此数即不知国家以四百万缣金而与羌人争何事耶虽得一绥州而所费如此其利害亦可槩见矣事不早决何止于此则将见国力殚于内民财屈于外怨黩并起奸人揺之其将奈何此不可不深虑也如闻羌人率其蝼蚁之众窥我境土料其裹粮畜牧必未能乆驻殆将遁矣然而数出兵而无所攻取者此所以困我彼来则我不可不应兵师既发粮刍既集彼复解而去异时则又来使我犇走为备之不暇此正堕其术内也则朝廷亦宜破其奸谋以静自守不为之动彼无所得而退我无所失而守若是者彼来虽数而我备有余也夫世之治乆而之乱不过百年世之乱乆而之治亦不过百年此大势也本朝自艺祖平定四方已来将百年矣治乱之际正在陛下臣以为治今之难难于祖宗之时何则自安史之乱至于五代之末四方之强诸侯已没其立者皆孱子弱孙势与数俱穷故太祖太宗一起而扫刈之若去菅草然易于为力也至于真宗仁宗之初民已离兵革喜见太平故收功报成垂拱而天下治亦甚易也今陛下非开基之日过已盛之时万事寖以衰弊此所以难于为力而甚于祖宗之时也则岂得不深思逺虑讲求所以致治之术乃欲以玩夷狄取武功苟有蹉跌则遂成衰乱之势可不慎哉如羌人引众而遁则陛下断之正论早与通好涵养生灵俾之安处则天灾自息虽有震揺亦不能以胜我矣
　　论臣寮极言得失疏
　　臣伏见诏书以京师大水为沴压溺者众许中外臣寮极言得失者兹实陛下侧身求过思有以消复之天恳恳至于鱼虫草木莫不感动况于能言者哉臣窃伏思今陛下发诏以求忠言将欲用之耶将欲因灾异举故事而藻饰之耶苟藻饰之则固无可议者必欲用之则臣愿陈其方臣观前世之君因变异而求谏者甚众书之史册张以为美事及考其实则能用其言而载于行事者盖亦鲜矣徒使后世袭蹈以为帝王之值灾异者于此空言而足矣曷足谓之罪已修徳耶今诏音一发天下忠义之士必有极其所蕴以荐诸朝者此当有益于治道不为妄作然而叠章累疏繁委而并集则陛下果能环复而究览之耶计陛下一日万防必未能尔而将欲入平时章疏事闗深宻者则留中不出事系政体者则下中书事属兵要者则下枢宻院两府覆奏则又下羣有司及郡邑至于无所行而后止如此则是有求谏之名而无求谏之实与前世之为空言者等耳臣窃谓陛下万防之繁既未能徧览则宜选置官属令専掌之今之羣臣所上章疏日许两府及近臣番休更直便殿赐坐与之从容条陈讲贯其可者则熟究而行之不可则罢之有疑焉则广询而后决之羣言得而众事举此应天之实也夫下之为言甚难而上之聴者常忽焉自非忠愤激于心则孰敢隳肝胆而冒忌讳者古之能建立功业者未甞不好谏也好之者繇其能褒进而招徕之也太祖太宗时言事者多被甄赏自近年以来兹事寥濶仁宗寛仁最能容直言而不能甄赏也愿陛下采羣臣之章疏如其宏谋伟论可施于当时者则召见之与之共议不惟质其言且以观其材大者擢之以职任次者加赐金帛无取焉报罢之如此则陛下下诏有实言得言有实用且使史册书之以为某年大水诏求直言用某人言行某事以绌夫前世之为空言者则无令陛下诏书藏于有司复为数幅空纸而已惟乞陛下断而行之则臣不胜大愿
　　论人材疏【案此首从名臣奏议中补入】
　　臣比因赐对论及房乔杜如晦陛下问臣今世有此人否臣对以房杜者旷世无之苟所见未至则安知今世无有如房杜者哉臣退思陛下思得房杜用之此唐太宗之用心也而在陛下求之至与未至耳自古帝王何甞求异世之士而用之当大业之际富贵乎庙堂之上者天下止知有宇文述虞世基而已又孰知有房杜也则房杜者乃隋室之弃士也及太宗龙跃乎太原于是二人者攀鳞而起左携右挈遂定天下当是时天下洒然始知有房杜焉则今之处幽约甘藜糁者焉知其人不及房杜者耶顾陛下网之未宻捜之未至耳夫天下之士有材在已者思有为于世犹寒者之欲衣饥者之欲食其求用之心尢切于世主求贤之意而其迹无繇而至前或湮废而不遂者可胜言哉惟有道之士以义自胜则虽老死于岩穴间无憾也至于雄杰之士则不然如其差跌则潜心世变幸有风埃之警遂蹑而扰之故刘备乆不跨马而髀肉生见而流涕此其志岂斯须忘功业哉而欲汉室之不揺岂可得乎故世主必渠渠恳恳欲得贤而为我用者正为此也虚懐屈已以访之髙爵厚礼以来之上之所好其下必有应者好之而未至不可遽曰今世无房杜髙宗思贤其精诚乃通乎梦寐于是得傅説焉此用心之颛也臣愿陛下推此心继之以不倦则必有如房杜者杖防而至矣言陋意拙惟陛下裁赦
　　论荐士求直言疏【案此首从名臣奏议中补入】
　　臣闻举天下之事者不患乎知不及而常患乎力不足则举而不胜其势必屈故知之而不能穷天下之理必任羣力而举之兹所以汲汲而求贤也自陛下即位以来未闻卓然褒进一贤者天下之事犹如前日而欲起太平之治者难矣然陛下深拱九重固未能周知羣臣之能否夫天子所以寄耳目者公卿大夫也公卿大夫日与庶官接宜熟知其所为其下固有豪伟非常之士而未奋者臣愿陛下降明诏俾按察官及两制正刺史已上各许特荐文武官之有才能者举如不实令御史劾奏请论以法如此则宜得实才陛下按其籍眂其所举者众则兹人必有过人者美官有缺因而次补之绩效既明则又显擢之不下席天下之贤能积于此矣臣又闻天下之事无穷虽尧舜之明而欲尽无穷之事臣知其必殆然卒所以能为尧舜者以其能兼聴无穷之言也事机出于彼羣言防于此虽至深至隠皆可罗列而陈于前矣传曰舜好问其弗信已乎臣亦愿陛下降明诏许中外臣僚草莱之士皆得上封事极言无讳陛下总羣防而处之则明彻乎万里之外矣岂惟得言哉又将以得士矣言如诣理或可赐对柔顔怿色以索其所蕴则天下之才何逃乎二者皆陛下基命之初急务也如可施用则乞付翰林草诏中书具为条约诏下之日必有畜才而待用者翘然而出矣敢冀陛下留意

　　钦定四库全书
　　郧溪集巻十二　　　　　　宋　郑獬　撰状
　　乞罢青苗法状【案此首从名臣奏议中补入】
　　臣窃见青苗之法朝廷非不丁寜不欲强民而使其自便也故臣奉行亦不敢强以率民牓于诸邑召其所愿请至于累月而无一人至者此其所以不愿也明矣常润苏秀类皆如此近自提举官入境所过诸郡方以次支散且将及杭州杭民闻之皆相告以为忧张牓累月而无一人愿请一日提举官入境则郡县更相希合举民以与之此非强民而何是岂朝廷立法之意两浙方今荒歉处处食糟温台大疫十死七八将来丰凶未可知兼为増和买绢及置塲市绢商贾阻絶物价不登若更散青苗钱则取于民者毋乃太甚乎民得数百钱随亦费尽不计后日之输纳苟纳之不足则陛下若贳之邪必期于尽取也必期尽取则非酷吏苛法不能行于是鞕挞累锢以督之则将见彻屋庐卖妻子计甚穷则弃乡里而逃矣当此之时陛下安忍以饥羸之赤子加棰以求债邪若缓而不理则是朝廷无故捐数百万缗于粪壤间亏损国用亦非细故未覩青苗之为利而其害巳如此宜其天下之致论多也臣初不论奏者以臣在杭必能为陛下守立法之意不敢强民以徇时今既易守青州方将去此而提举官到且与诸邑合议而行臣实不忍杭州之民将有无辜而防刑网者所以不能自巳也伏乞陛下指挥两浙路如已散支处则依条施行未支散处特赐寝罢庶使一路疲民逺沾圣泽臣无任倾竭待罪之至
　　乞罢两浙路增和买状
　　臣检防本州和买绢自嘉祐已前歳不过二十万其后歳有所増今所市乃二十八万每疋给钱一贯文省及収敛之际下户输约不迨催科人吏颇有倍费已为烦挠去冬发运司以为两浙罢籴民间乏钱将以通民用遂又増市十万每疋给钱一贯一百文省凡两浙一路共増五十万又于本州富阳县置场収买五万新城余杭头曹桥各数千臣一州之地不知所出绢几何今官所取乃四十四万疋又有正税绢二十余万疋如此是杭州之民尽不得衣帛发运司又谓绢多难出今本州酌中立定绢价许民情愿纳钱去嵗本州蚕不登今年亦薄蚕出既少新绢必贵若将来定价每疋不减一贯数十文足始以民间乏钱遂散和买以济其用及其敛也俾纳绢价取其赢钱是以恵民为名其实窥小利而已今民输绢一疋费钱一贯二三百文足既不可使输又变而为钱亦宜然定价过于本钱不免有诛剥之议两浙累年以来大乏泉货民间谓之钱荒若纳绢价亦不易出兼本路饥馑官出廪米赈救温台之民或至相食其将何物易钱纳官臣以为额定和买二十八万即合依旧送纳所増十万疋只令纳元钱一贯一百文省其富阳等处置场并宜停市不惟臣之一州两浙诸郡类皆如此伏望陛下怜念疲民特赐开允如臣所奏下两浙一路除递年合行和买外所有发运司増买绢数更不立定绢价许令百姓只纳所请元钱如愿纳绢者亦听其诸处置场収买竝乞停罢
　　论冗官状
　　臣窃见言者患入官之冗故有省任子之议臣辄条其一二者昔之两制至宰相正刺史至节度使歳补一人出入特恩不预焉今二府郊祀则补二人两制及正刺史而上一人是省于旧三之二矣带职贠外郎至诸司使以上旧郊祀一人今两郊祀一人是省于旧已半矣昔之迁官以三年今迁以四年及其至可以任子时已六七十矣人而至六七十其心觊一子承家岂不惓惓可怜哉今诚再省之恐太刻薄有以伤陛下仁爱之心其犹有可省者嫔御而巳或有一二而不在此也虽然患入官之冗者奚不择焉而后仕今无黒白一槩以入官虽有司试以格诗类皆倩人兹与不试同如欲省任子则莫若有择焉凡任子已补欲出身仕者从其所能而试之或以一经或以礼学或以法律或以文辞武臣则试武伎或以策略每歳二月集于有司如试进士武举法差官糊名较实中程乃得仕如此则得仕者必少而所取者才子弟各相勉强于学又有劝焉如有不能文墨而独可以才干者则请家一人不试而得入官此所以尽人之能而且不及其世禄也至于俱无能焉则终身不得仕是不才而巳又何憾焉臣又以臣下至病眊不欲去者顾禄而巳至不得巳乃求宫观留台监防是终无去意臣欲乞分司致仕官其俸钱皆勿夺俾终其身病眊者有所养则必有相引而去彼居闾里待次累年俸钱亦不絶也县官何惜一二十千钱俾之得以礼而引退且有优遇老臣之恩至于贪赃酷吏一有所犯此可终身勿令仕兹亦有省官之术焉臣诚不欲陛下初即位德泽未及宣究而遽有刻薄之更制此臣所惜也如臣议可采欲乞付中书与众人之奏论定其可者焉伏候进止
　　论县令改官状
　　臣伏见引见磨勘选人内有六考者多被黜不得迁官羣议未能猒服盖六考选人悉系举县令初仁庙时患县令非材不能通晓民事故诏用荐者三人方得选令令满三考无过咎又用荐者五人已上乃得转京官以其为亲民之任故差减其考第有出身通为六考无出身通为七考皆得磨勘其他选人有出身七考无出身八考方许磨勘盖县令者已经两次荐举共用举者八人比之常调已为精择今不问举令与不举令有出身与无出身应七考已上一槩得选迁官如此则有出身举令不如无出身举令若有出身六考不合改官即无出身七考亦当罢去二者相形殊为未平大抵选人自入仕至磨勘虽成六考通计待阙及候磨勘引见最速者已十年稍为差跌则至十五二十年近虽防圣旨更令候二年无过犯令与改官则在任二年及其待次又须三四年方可改官州县吏动有罣误万一纎过在身则又改官无期是县令者于选人中最为不幸如此则孰肯求为县令洗手奉公为陛下爱养赤子者但随众养资得及七考者自可转官此非奬劝良吏之意也然臣不识陛下之法向有汚累者亦复改官是岂陛下欲赏罚之大权颛于已俾天下若不可测度者乎则臣未见其善若贤能者不待次而举罢不能者不待次而废此当持之不可以假人故天下然而归服焉若选人磨勘乃有司之成法法行已久天下信之一旦不先告而临时变更兹岂能服天下之心哉州县之间固有贤豪竒伟之士陛下方且兼収竝采不宜壅遏之万有一贤者被黜则所失多矣今选人六考者决知不得改官故多谒告居外不敢引见以待陛下之盛泽臣欲乞陛下且依旧法凡举官合选格许引见者竝与改官所兾选人均被圣泽臣之所言县令者亲民之官朝廷优待县令者乃所以为民也则陛下何惜一京官不为民乎论定武臣迁官条例状【案此首从名臣奏议中补入】
　　臣近防降到词头除东上门门使果州团练使李定为遥郡防御使臣虽进草窃恠议者籍籍不已熟究其然诚为滥宠何则诸司使副在祖宗朝例无磨勘天圣中方许四年一迁至昭宣使止閤门使副四年一迁至客省使止皇祐中扩行始有定贠不得溢数近时横行迁者以谓贠既有定则更授以遥郡及诸司使迁至皇城使者又惜昭宣使不除亦授以遥郡但恐数十年间带遥郡防御观察者比比皆是则所顾者小而所失者更大正任团防有十余年不迁者观察使有终身不迁者心觊其迁则谓非有战功则不可平时息兵从何而求战功哉朝廷爱惜名器如此之重何为遥郡则接踵而授人计之自刺史累十二年便可至观察使一日有横恩解其使名即为真拜岂重于彼而独轻于此邪属者刘永年为团练使十余年以边任方除防御使既除而言者指为非是于时即行追罢今定团练使才四年以磨勘转遥郡防御使又四年则遂为观察使非滥宠而何宜议者之不已也此不可遂长于此犹可以为救宜诏两府更定武臣迁官条例使淹速各得其叙以革前失如欲定之此授亦宜追还庶几清朝官无幸位
　　论免丁身钱状
　　臣任荆南府日江陵枝江县人户正税外有丁身盐麴钱此钱自髙氏以前増出无名横赋真宗时虽曽除放而二邑余数尚有存者兼本户人丁多已亡没只是催科户长及地邻人均陪代纳臣寻究本末颇得详悉两曽仔细条析事理敷奏乞行蠲免虽防朝旨追索勘防至今未见施行兼闻湖南北及诸路亦有似此丁钱未经除减今陛下初践祚正是推恩布泽之时欲乞检防臣前来奏状特赐详察与行除放
　　论安州差役状
　　伏见安州衙前差役最为困其合差役之家类多贫苦每至差作衙前则州县差人依条估计家活直二百贯已上定差应是在家之物以至鸡犬箕箒筋巳来一钱之直苟可以充二百贯即定差作衙前既巳充役入于衙司为吏胥所欺縻费巳及百贯方得公参及差着重难纲运上京或转徃别州脚乗闗津出纳之所动用钱物一次须三五百贯又本处酒务之类尤为大主管一次至费一千余贯虽重难了当又无酬奬以至全家破壊弃卖田业父子离散见今有在本处乞丐者不少纵有稍能保全得些小家活役满后不及年歳或止是壹两月便却差充不至乞丐则差役不止盖本州土人贫薄以条贯满二百贯者差役则为生计者尽不敢满二百贯虽歳丰谷多亦不敢収蓄随而破散惟恐其生计之充以避差役以此民愈贫差役愈不给虽不满二百贯亦差作衙前一丁既充衙前巳令主管场务或有差押送纲运则又不免令家人权在场务其正身则亲押纲运及本州或有时暂差遣则又别令家人应副是一家作衙前须用三丁方能充役本家农务则全无人主管兼家人在场务生疎动是失陷官物及界满则勒正身陪填近时朝廷虽罢衙前而纲运役次犹不减则见充衙前者其病愈甚本州最所重难者防绢钱纲其入京钱纲或可直给与衙前召保约以日限许令直便入京送纳其转江纲运风涛辽逺动经半年则许令真州发运司送纳真州别附纲入京如此则所费稍得减损重难满日亦许作分数指射不系酬奬酒坊或三五名并作一处以为优饶其已经一次衙前者亦乞立作年限方得再差兼自来条贯衙前与免科配及本户税皆纳本色而本州科率折变竝亦不免亦乞今后与依条施行臣所亲见止于安州访闻湖北一路类皆如此欲乞圣旨下寛恤民力所令差去湖北路臣寮子细相度裁定其场务利害系自州县亦乞令就本处访闻擘画以从寛简谨具状奏伏候勑旨
　　进鲍极注周易状
　　易与天地俱出而隐于视听之表伏羲始钩而得之象之以卦经文王孔子然后其道益完以显故其为书最古最为宏衍幽深魁卓而不可穷后世学者虽终身穷攷而欲究其奥极常患不至故其注释者比他经为最多如康成之博学其所解经莫不传于世至于注易则学者所不齿晩乃有王弼者自弼而降有陆希声刘牧此最可称道然弼为义多老庄无用之説希声削文王孔子系象而着以巳说兹非罪人耶然其注差胜弼牧之注本沿蹈于希声而又益以茫昧荒虚不可究之象数兹数子者俱不免于诋訾则宜説者之不息也臣伏见某官强力积学深于易义致思十年别为注解斥诸家之浮杂抗圣经而独骛包罗大义横穿直贯其有髙处超然出于学者之意外臣实惜其堙郁而未能光明于世辄令缮冩编成五册共一十巻谨随状进呈乞下儒臣看详特赐施行庶几传经之士有所闻益矣
　　缴陈汝玉词头状
　　今月二十八日中书送到原州司户防军陈汝玉除奉礼郎致仕词头臣窃知汝玉本成都术士因近臣论荐遂授原州司户防军巳为优幸今又许上殿从容赐对复授以优秩外庭传闻莫不谓非盖其所学不过言灾祥而巳设使亿中又何补于治今岩穴负竒之士欲少望陛下之清光逺如天日乃不如一术士自草茅而来遽得引对又加之恩诚恐四方观听有以谓陛下轻公爵好小数所损不细欲乞陛下追还成命以厌舆议所有词头已具状缴纳中书讫
　　论举遗逸状
　　臣伏见日者尝诏诸郡敦遣遗逸之士致之阙下者盖二十余人覆试袐阁皆命之以官于时猥有谬举者士论哗沸于是不获再举古之荐士以谓拔十失五犹得其半向之所失未至十五而遽以浮言罢之夫所举谬则宜坐举者今释举者不问而并以罢荐士是岂理邪今问年以进士擢第者二百余人其所失者不为不少矣而士大夫不以为恠一为敦遣而疵谤百出盖进士习熟之久而敦遣特起于一日此论者未足以为轻重而亦有媢嫉者问之也臣以为敦遣者正所以兼收竝采网罗遗滞者也不宜因而就废臣欲乞复置此科而稍为増损盖孔子为政必先正名汉之聘士不应召者则令敦遣就道岂有朝入科场暮为敦遣者哉宜正其名谓之举遗逸间歳随科场发解后有不预荐者开封国学及诸路举一人又至礼部奏名后有不预荐者许主文共举五人竝至御试时试防三两道中第者别为一榜命官入仕则与正进士同如以为歳増中第者差多则却乞于进士数内减不合格者二十人以均之庶几郡县豪俊不至遗于草莱矣伏望圣慈特令近臣防定施行
　　论求遗逸状
　　臣两奉诏音俾推举可任繁剧及过累沉废之士此陛下思得天下贤豪竝采而竝用欲使朝廷内外遂无遗材真帝王之举也然犹有未及者盖亦有布衣士竒材异行逸于网罗之外则不宜遂濶畧而不臣欲乞陛下复诏两府及内外大臣自待制巳上武臣自观察使巳上各举一人转运使提刑狱于本路各举一人其所举不须専名一行或经术博通或节义明着或智谋足以达事变或辞学足以通古今或髙才不羁而有俗之累或隐德自晦而鲜当世之誉至于兵钤武畧纵横之家咸得以闻俾荐者明言其所长候到京师则各随其所长而试之量其髙下而授之官无能者赐以束帛而罢或有谬举则令御史弹奏如此则草莱之间又见得遗士矣比之防试方畧则为清举如愚言可采幸陛下行之
　　荐李抃状
　　伏见前随州司理叅军李抃皇祐中进士及第嘉祐二年因父阮殴杀佃客于时抃请纳出身及所居官以赎父罪朝廷遂减阮罪免其决编管道州后来累逢赦令已放逐便而抃至今废官已十五年不得齿仕路臣窃谓阮之杀佃户其法当谳奏亦得减死而所赎之罪止免真决今来又已逐便则抃之纯孝亦宜褒贷不可遂废终身抃见居襄州履行益修乡里髙其义前后近臣及本路转运提刑知州累有荐论惜其沉废未见収采如陛下复抃一官不惟振举淹滞兼足以厚风化于天下臣今同罪保举堪充牵复陞擢任使
　　荐汪辅之状
　　臣伏见守京兆府法曹防军前充陈州教授汪辅之进士出身累举南省国学第一第二人奏名及应才识兼茂明于体用科筞试已中选为台官沈起妄有弹奏遂不防朝廷推恩后来累有前宰相侍从臣寮知州转运使论荐其人材通学博该练古今经术文艺为世称伏名迹彰著近三十年而刚介亷正不能趋附遂致隂纎之徒憎忌排陷昨因丁父忧日复遭知陈州王贽罗织百端诬陷及置院推勘并无显过特防依冲替人例施行合入逺官退居累年众所愤惜天下遗材淹废之久无复甚于此者臣今保举堪充馆阁校勘及编校书籍国子监直讲
　　荐随翊呉孜状【同钱公辅奏】
　　臣等伏见将仕郎试袐书省校书郎随翊将作监主簿呉孜并以文行著称乡里昨来本路各敦遣以闻其随翊即获就试例得授官仍令守选今巳经两次霈恩同时被命及守选者并巳补吏而去独翊盘桓未就铨调近闻淮南及本郡咸有荐章乞就除一官其呉孜虽不曽赴试而朝廷亦以其行义之髙特推褒泽近亦有臣僚乞召为国子监直讲兹二人者臣等实知其经行修明久滞场屋既被一命且未得仕进殆非朝廷始议敦遣之本意也欲乞赐甄采并与特除一差遣庶几国家招徕遗逸将以用其实不独为空发也
　　荐刘挚管师常状
　　臣伏见江陵府观察推官刘挚为学开敏所守醇正观其器能必须逺到昨因朝廷选擢文雅以备馆阁如挚之材不见收采臣甚惜之欲望陛下稍赐进擢俾充三馆编校或国子监直讲及见本府教授进士管师常讲学为文动有师法履行明着士人共知累举不第实谓遗才臣欲乞依敦遣人例特许召试授以一命缘臣在荆南日熟知二人之所为苟不如所举臣甘伏罔上之诛
　　荐陈舜俞状
　　右臣等伏见国子博士知邓州南阳县事陈舜俞学术政事见称于时在仁宗朝应制科筞入优等而至今淹屈尚在散地众论惜之臣等备位禁林思有补报窃谓如舜俞者在于圣世实为遗才欲乞早赐召还处之台阁以备器使干冐宸慈伏深战栗
　　荐陈求古状
　　臣伏奉勑举官一员堪充钱谷繁难任使者臣窃详敇意盖务求才能之士将加器使至于文章髙行不适于时用者咸不预于此今臣所举驾部郎中陈求古实有才干臣之所熟知在通判以上少有及求古者然与宰臣曽公亮沾亲而求古为人刚方未尝厯权贵之门与公亮虽亲知闻其不甚协好若以宰臣亲戚不举则臣诚惜求古之才堙郁淹倒终不得彻于冕旒之下欲望陛下许应诏书俾之引对委以烦剧必有能名如其败事臣甘罔上之诛
　　荐钱公辅状
　　右臣伏奉圣恩召充翰林学士巳称谢讫缘臣于嘉祐八年内与天章阁待制兵部贠外郎知邓州钱公辅同日除知制诰次年公辅以封还枢宻副使王畴辞头责授滁州团练副使首尾四年两经恩霈方迁邓州而臣巳被采择入登翰苑在臣之分实有未安公辅辞学登科俱在臣前志节坚方勇于事为论事得罪原情可恕近西掖缺贠缙绅竦望以为宜当还职于今寂寥未闻诏音欲乞陛下赦过用才召还舍人院依旧供职
　　举张司封自代状
　　臣窃见司封郎中知福州张伯玉冰玉挺操湼之不缁锦绣摛文老而益壮顾丹心之虽在益白发之巳衰独遇明时宜登近缀如使少摅底蕴获奉清光必能辨对鬼神副陛下前席之问思顷河海应陛下倚马之求臣实非材不及逺甚
　　论减仁宗山陵制度状【案此首从名臣奏议中补入】
　　今国用空乏近赏军巳见横敛富室嗟怨流闻京师先帝节俭爱民盖出天性凡服用器玩极于朴陋此天下所共知也而山陵制度乃欲效干兴最盛之时独不伤俭德乎愿饬有司损其名数






　　钦定四库全书
　　郧溪集巻十三　　　　　　宋　郑獬　撰劄子
　　知开封府劄子
　　臣比者进对伏防陛下称臣摄尹京府爲治甚好百姓便之臣内惟承乏才四十余日实无善状可副陛下褒谕之意故不敢祗拜以谢又以隆暑日旰不敢久对是以私怀郁塞恐悚而不安臣才能朽下安能治剧夙夜勉强粗免罪戾若曰百姓便之万无此理且所谓便之者盖知其闾里之疾苦除弊兴利使元元之众去愁叹而就安佚庻乎可也今臣于此未有毫髪则百姓何便之有然不识陛下从何而得之陛下聪明好问繇逮访于下多言者或以此誉臣此妄誉也当其进言时陛下何不使条臣新行便民之事彼必穷而无对设使有对且实则陛下亦当深察之然后以爲信今臣无是而陛下遽信之如有以臣不肖而毁之者陛下亦必听之矣何则善恶之来不考其实既容妄誉亦必容妄毁此臣不敢喜而有惧也昔者列子居郑客有言之于郑子阳子阳遗之粟列子再拜而辞曰君非自知我也以人之言而遗我粟至其罪我也亦必以人言则吾所以不受也臣虽至愚安知陛下不以妄毁而黜臣哉故帝王听纳之际不可不察不察其实则天听可得而欺奸臣乗之以逞其欲于是以白爲黒以是爲非附已者进背已者斥分布朋类弥缝其失使朝廷之上惟闻党人之论而不知有天下公议善乎孟子之言左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可然后去之如此则当进者无苟得之幸当退者无私叹之恨进退各当其分又孰有致疑于其间者哉伏愿陛下髙视逺照毋牵私言使天下晓然知毁誉之不能乱政则非独臣之愿实天下之愿伏候进止
　　论责任有司劄子
　　臣闻举天下者繁治之则难周简治之则易通此理然也凡天下一日万几事陛下必欲手挈而缕解之不亦难爲力乎此陛下所以御朝至日旰或不暇食不避苦寒酷暑之凌薄晓夕不得休息而二府亦焦然相骈聚而议其文牒之判字日不足则敛而归诸私第至薄晩阖扉乃出至于系安危之大计则又何暇赐清闲之对君臣从容讲摩于都俞之间哉此其故是所以繁治之也是陛下未尝明职分而以赏罚责下也故羣有司之事则取决二府二府之事则取决陛下如此则上愈劳而下愈不治大纲愈废而小目愈繁从何而得优爲之哉昔舜谓禹曰汝作司空平水土契爲司徒敷五教臯陶作士五刑有服各任以职而舜无爲若舜者可谓知爲君哉唐太宗谓房乔曰公爲仆射当助朕访贤材比闻阅牒讼岂暇求人乎若太宗者真能责宰相哉臣以爲天子者宜以安危大计责二府以庻事废置责羣有司凡文治委之东府武治委之西府俾其定议以闻不得取决于上陛下画可而行之行之而害天下则定议者受责于羣有司之事不得取决二府据理以行行之而害于事则有司受责故上所治者弥简而下所治者弥专简则易举而明专则不劳而通则万事有所归矣臣愿陛下先诏二府凡事之丛冗不系于利害者一切省之令归于有司可专而行也二府之事省则俾之专虑以谋国虑之不精谋之不明行而害天下于是黜而去之提大柄以临羣下此至要之术也则陛下不劳髙拱乎岩廊之上以观乎天下之治与万民共承无疆之福岂不休哉
　　论知人劄子
　　日者陛下陞黜大臣出于独断二府不得与谋中外闻风莫不震动抑鬰之士至有通夕不寐拊髀而起跃者以爲自天禧以来五六十年间未有此等事摅祖考之宿愤快四海之公议则孤立特出之臣可以出气以髙眠于天地间矣然而庆于始者未必不忧于后见于防者未必不昧于着今进退之柄在于宰相无雄杰防扈之志窃取其柄以植私家故陛下一日摄而归已此不爲难而所以爲难者乃在知人昔尧之圣犹曰知人惟帝其难之则自尧而后愈爲难矣今贤不肖杂然以进深情厚貌言与行违陛下虽聪明焉能探其肝胆而辨其真伪乎辨之术则莫若试之凡陛下所得士未便遽赐褒擢如曰我能治民则且试之治民如曰我善治财则且试之治财如曰我善爲礼则且试之爲礼如曰我善爲乐则且试之爲乐凡其所长者宜从其长而用之用之有效羣臣以爲然未也大臣以爲然亦未也陛下察之见其有效然后赏之如其不然则宜黜之赏罚明而人自劝虽尧舜不逾于此则其知人者岂不爲难乎既用其贤矣时以不肖者参焉既用其智矣时以愚者参焉于是黒白淆乱邪正倒置则天下之事去矣昔者秦始皇自侈以爲天下无贤及汉祖之起萧张韩黥乃秦之弃士也隋炀帝自大亦以爲天下无贤及唐太宗之起而房杜英卫乃隋之弃士今天下之广岂无贤者惟无弃士以资后人乃幸矣然陛下既得士宜用其所长在三司者则宜择钱谷吏尹京者则宜择通政事之臣在御史则宜择强毅之臣在侍从则宜择文学通古今之臣如此则才尽其所蕴而官宿其所业天下之事不举者未之有也故舜之命防典乐则不复典礼命禹作司空则不复作司徒命稷播农则不复作士以防禹之贤而不能兼二事况以庸庸之才而欲兼天下之任可乎故今世不爲官择人而爲人择官惟履践之多则爲大臣不问其治与不治此天下所以未能沛然也今天下之士如有自荐或因大臣所举且试召之使论其事而观其所蕴然后命之以职试其所爲如此则人焉廋哉
　　论用材劄子【案此首从名臣奏议中补入】
　　臣以爲今之急务莫急于得士士之材不材必试而后见臣观陛下劳于求贤而疑于任使有兼采之名而无必用之实故天下治功未能兴起者繇此乎夫求士必于其贤者其人苟贤矣进言曰某士可用也陛下乃以爲未又参访之他人他人以爲非也则陛下沈豫徃复终疑而不用也以疑心而欲觉天下士安得豪杰之徒犇走而尽力哉昔魏文公谓唐太宗曰贞观之初贤者所举即信而任之比来以众贤举而用以一人毁而弃不察其原而使谗佞得行也陆贽亦谓德宗求才不如武后时非徒人荐士亦许自荐而德宗赏鉴独任难于公举武后以易得人德宗以精失士此皆世主疑于任人之弊也然而陛下不能遂用者岂圣意恐用非其才而招四方之指议乎故必审访其真伪直须材而后试之如此则其择愈详其失愈逺矣何则人非美防安能饱众人之口盖有爱憎忌疾者厠其间以仲尼之才将用于齐其势易进也而晏子一言遂逐之况幽昧一介之士欲求遇于天下之主具势至甚难也而不知几晏子攅颊而议是以天下士絶望于陛下而相与争驰于大臣之门其志岂遂甘于背陛下哉盖附陛下不如附大臣附陛下则不得用附大臣则得用其参防于要地者必多于陛下之所自擢其某人爲某门下士可槩而数也此陛下不能自信举而弃之以资大臣之党耳然而陛下用人而不精亦复何患乎天下之指议哉陛下之所持赏罚之柄者将焉用之昔之舜与鲧皆四岳之荐一爲圣人一爲防人而尧且用之以四岳贤者也不用且恐失士及其试而绩不成于是舜起而诛之是尧舜之进退岂不明白哉苟贤者进言曰某士可用陛下何不随其所长而用之图其新不计其素録其长不责其短兼收而并用之则天下岂有遗材如其有成绩则赏而进之有败事则罚斥之至于所举陞黜亦如之不过数年其进而在上者必敦实材力之士其退而在下者必空踈躁妄之徒则又孰敢以虚名不材者以欺陛下哉
　　论河北流民劄子【案此首从名臣奏议中补入】
　　臣窃见河北之民自去秋以来相携老防皆徙于南方累累道途迄今不絶不知几万户兹非细事也臣询得其繇或云以歳饥无食或云地震不得寜居或云河决失耕业或云以避塞河之役臣参考以计之若以岁饥则百十年来丰凶常事何昔之凶年犹得安居而今遽爲去计乎若以地震则震有时而必止虽暂有不寜犹宜未至弃夲土而去若以河决则恩冀德博罹害者宜迁而真定邢赵非河所累则又何爲而輙去若以河役则朝廷巳有诏罢而迁者至今不已由是言之盖其原起于唐州之开旷土而成于河北之譌言何者唐州官吏冒赏贪功遣牙校赍牓于三边招诱户民十有余年于是三边始有迁民及去秋地震其父老皆言真庙时地震遂有澶渊之役今地复震北人又将扰边矣如何不爲引避加以歳防河决于是相牵连而大去之夫民故愚而无知一人揺之百人酬之一乡之闻但见南徙者众故相随而亦迁即询究其所以迁之理则不出前之所言是彼亦未能熟较利害但云南方谷贱有旷土可爲生耳若然者岂得纵其流亡而不爲禁止乎河朔去歳虽被灾而诸郡亦有秋获之处民间未至横衢路而饿死易婴儿以食借使今之有寒饿不能自活者虽纵而之南无害也至于中户以上乃连车牛负囊箧驱仆跃马其资足以爲养者又何爲而不禁止端使流离而南徙乎属者朝廷虽屡敕本道安集而至今去者如故此盖刺史县令有不能者无方略以安之耳朝廷诚能深责刺史县令俾之从便宜务令安集勿令中户以上随众而迁刺史县令有不能者则亟令监司举劾别选有能者代之刺史县令知惧则庻乎有爲可以禁止矣或云迁者不可止止则饿死或急而爲盗爲患浸深臣以爲寒饿者听之去可以自资者留之今河北亦有常平粟未曽赈发宜举以贷民今冬宿麦得雪向去收成则民复安堵矣兼闻河北便籴官价殊髙豪民亦有藏粟邀价者及官配籴甚急而粟价愈贵若便籴配籴宜一切罢之如又贷以常平粟则民间得贱粟可以自存矣或者又谓河北之民久离兵战生息既繁遂不能相养譬之旧爲家十口有田二顷今田不加多而増口爲二十还值凶年故析其食口就粟南方适得其宜矣此又非通论二十口之息岂能一日而具何前日犹能相养而今日遂不能乎夫民者重迁如刺史县令有安集之术则孰肯弃坟墓去亲戚乡井而轻爲流民乎以此又知刺史县令不爲朝廷养民也北方之人乍入南地不习水土向春必生疠疾伏愿陛下严立科罪下提刑转运司责在刺史县令随宜处画必令存留无得纵令流移庻几河朔不爲墟矣幸冀陛下留神特赐裁察
　　请驾出祈雨劄子【案此首从名臣奏议中补入】
　　臣窃以首冬已来久愆雨泽旱气相薄屡发火灾乘此春温恐生疠气虽陛下焦心引咎夙夜祗惧天地四方靡神不祷霈发德音解释累囚盻蠁无应未见嘉泽下民狼顾实亦不寜臣欲望陛下暂饬銮驾近幸神祠躬自防祈以表诚至必有美证期于旦夕况陛下宅忧逾年不出禁闼京都士民想望天表俾之一闻清跸瞻见威顔民心感悦天意自解甘霈之来或可符应臣不胜拳拳
　　策问
　　问平西羌策
　　问西羌之桀骜昔尝扰边集数十万之师以逐之仅得其槖弓而请命然彼之慓兵徤马亦以残丧而不支矣故自庆厯以来不复爲盗日者擅杀边吏岁朝不贡固爲有罪矣而羌酋方殁其弱子未能爲国累歳旱饥部族携贰我因其内属之众遂城绥州傥以偏师乘之鼓行而前则汉唐之遗壌席巻而可取兼弱攻昧此乃其时如欲因而抚之立其嗣子贳其颛杀不贡之诛结以仁德则绥怀之义亦不爲失不然则责之以慢礼絶而不通谨边备以御其来则可以省金缣之赐不然则俾之屈膝匍匐割地而内附则亦足以示吾中国之威是数者奚防而可古之有大事谋及庻人况缨弁而列朝者耶宜较其利害而悉着之聊以观子之发云
　　唘
　　国学谢解唘
　　猥彼甄收众爲指议栗然惊汗浃于愧顔本朝濬古治源树学教本揭丕天之大律震不世之休光玲珑人文黼黻象类蒸于和气则爲庆云景星发于和声则爲黄钟大吕灿乎万俗陶于一坯孕周育商扫唐薙汉号爲盛际若旡古初间仍诏于丘樊率兴亷于郡国劘毂四起摄袂交趋英英朱鸾而来自南冈濯濯白麟而游彼灵畤相望贤俊并骑星辰殆此较能盖寡中度嘈然如金石冥冥乙乙者时有纯音蔚然如萧莱翘翘煌煌者始爲灵草去之太半得此几希不其才难兹乃公进以李广之才气孰谓无双若杜牧之文章止得第五况某者拙不晓事技无他能误释耡耰猥诵诗礼有一箪食则足以无饥有一顷田则足以爲养乃希前烈强窥名途两瞻天子之清光累玷有司之优等青一跌尘埃十年予岂着于空言天或降其大任老当益壮未爲穷人今不得侯犹是故将日期一战取先诸公鋭于敢爲实犯不韪兽既困而愈鬬禽曾伤而自惊巨鼇何知固有灵山之在上骐骥已老甘爲驽马之争先尚赖恕明过辱题品引置上列増激懦心自顾甚明苟得爲幸此盖伏遇某官长育材类佐佑圣谟掩所不能隂与爲地援于稠众俾预贡书炳炳乎烛之以虹蜺之辉浩浩乎濯之以江汉之润踸然短步企乎絶踪譬木之生培之植之使乎茂如金之铸镕之磨之期于成被赐厚深铭心报塞劬劬之恳罔知所戴
　　谢及第啓
　　程能驶晷交胜一时之功唱第明庭独据众材之上拜恩书之优渥佩赐服之光华宠数叠臻震惶失措国家三灵拥祐四圣重光宪古抡贤畅文陶俗总兼四代之法跨越两都之风首善于京摩民以义郡学县校士举可以三物兴家塾党庠人皆足以四科攷用时爲数岁之限一日颁深诏之行由郡吏计偕至省防集阅赴廷中千人而下虽十仅去三举海内万计之中而百不收一况复裒然选首擢以抡魁岂徒角能否之间实惟系休戚之大宜当间出士类挺生世贤副上意忠孝之求慰众人名实之望如某者拙不晓事才无他能緤官组以世婴亲士伦而防勉链精心术陶冶性真放不知求常虞于路舍资非自得举昧于逢原亦常沈乎六经端慤乎百氏虽登髙自下仅止学山之丘犹是胜非不入向墙之户曩希仕进浸就科条幸縁劝驾之甚勤始预品题之最末联国子倅荐登揭板之书居方物先两被充廷之贡顾惟覊蹇分巳弃捐复偶详延益思奋起差名礼部巍过考秀之门颁艺宸庭还践尊贤之地天威下慑文气内殚尽扬子之深湛困枚生之敏疾固当引退敢幸甄收何意召对中宸倡先羣隽夬扬王庭之下震虩稠人之中奏御千篇盛逾于汉室论功一等首议于鄼侯夫何极陋之生滥此独优之选积薪居上虽亡用人之讥伛偻升髙已多指顶之笑循涯思越溢量知盈此盖伏遇某官协畅帝猷计安天步尽中材而乐育穷物色以访求致此儇防假之殊特敢不励修身检畏逺官瘝强鼯鼠之短能奋鸤鸠之累翮言无已顾公不家爲庻尽愚仰酬大造
　　上知郡郎中启
　　右某伏念闻谊素髙趋尘独晩猥縁署第系此瘝官歉然向德之深慨若临风之叹曽是冗堕益缺裁修窃自省心日惟忍愧适南风之长养自公食之逶迤护以神明纳之百福恭惟某官沉心善照至数旁通英英乎朱鸾之翔翘翘乎灵芝之秀而自鶱翔膴仕震耀昌时进兰省以飞荣佩虎符而更治齐方五月已报于治成汉用九卿即期乎次补谨具状伸问尊候
　　上交代赵资政啓
　　伏审恳辞政府出镇侯藩岂惟慰逺俗之心抑亦爲儒林之幸恭以某官爲朝元老实世寳臣富臯陶弼谐之谋守伊挚纯一之徳进必顾义孰知轩冕之爲荣退以奉身将与湖山而自乐露章得请引绂遂行矧兹武林旁连仁里乡老携壶而属道邑令负弩而前驱未违北阙之清光已浃东吴之和气载惟顽植久累洪钧属承授节之初复预交符之末新政必旧尹之告甚愧于无知前失乃后事之师庻资于改作望使旟之甚迩履賔所之有期企悚欣愉无任屏营
　　贺驸马王太傅启
　　伏承讲求世勲尚以王姬之贵登荣贤德宠之国伯之崇逖仰光华伏深忭蹈某官才猷端亮仪度严深抱德美以和明富文华而炳蔚载加帅钺坐镇边防行期简在之知别御重荣之渥叠烦音贶中切感诚
　　贺机宜赵学士启
　　伏审席宠明庭校文内殿伏惟庆慰某官餙躬以法造道有原繇文章以防荣沉机筹而应变防课登最剡荐文章宻简瓌材延登近职惟丽正圗书之府乃天子礼乐之司实资讲求以备顾问宠光兹始柄用有阶驰庆牍以未遑辱长牋而爲贶祗怀谦厚益用兢惶
　　贺判寺蔡少卿启
　　伏审宠进卿曹任专理寺哲人当选庻狱倚成伏惟庆慰某官才邵彊明谋犹端直主上方严于简注宪章有赖于平反民在哀矜用臯陶不仁者逺刑惟钦恤命甫侯训法于轻此足以厚德泽之风仁生灵之命行期逺奋庻厌羣情愧驰庆之未遑辱飞音之先至感铭之极忭跃攸深
　　贺定州知府滕侍郎启
　　右某启伏承超拜懋恩就加宠秩伏惟欢庆某官材周于物术造其原自更职于剧司常有功于当世国家以中山重地朔北大邦襟带乎一方节制乎诸将自乃威名憺物无复不庭虽夫侍从急贤顾谁宜代尚稽入辅之严召特进二卿之极聨更俟肤功以光柄用某雅深眷盼喜有褒荣嗟贺染之未遑愧诲题之已及西行寝晩北路早寒伏觊保頥少符依诵
　　知荆南府谢启
　　兹者恭被明纶徃谐南服凌跨江汉之逺回绕吴楚之冲已及夏交获氶官乏伏念某资性底滞与时阔踈误排翰墨之塲偶入英雄之彀观书藏室尝接武于隽游视草紫垣遂连袪于法从徒以早钟钜痛奄失先畴家贫因寄于臯桥葬逺未归于蜀郡况兹羸质屡困沉疴恐溘先于路尘遂不克于大事刳心露奏昧死请行烦钧造之敷陈获诏言之开可载惟南楚古号王都士风颇醇民讼甚简蛮獠安其巢穴争竞息乎里闾幸日力之有余庻曩事之可毕兹盖伏遇某官翼宣孝治斟酌化功通物情之大原遂人子之至愿俾守荆渚仍近故关三月有期冀渐圗于兆域九原可作亦永荷于洪恩
　　又知荆南府谢启
　　露章车府得请枫宸佩南郡之左符掩重湖之絶壌殊多私便实冐洪恩伏念某技无所长材唯甚下自直圗书之府即攀英俊之邦如仰髙山尝自慙于不及若逰朝雾顾爲润以尤多属以先域未完旅攅犹寄援松林而洒血指汉水以驰心愿治便藩俾圗襄事遂领荆州之守荣甚会稽之行缅惟故关实居提部事偕愿得感与愧并伏遇某官登翼辰猷将明国论激相先之髙义推逮下之深仁曲致孤根徃谐要地尽防一道兼领百城奉以周旋顾朞年之可化得防余惠庻逺日之可圗
　　谢知制诰启
　　宠章不次弱植无能佩大赐以若惊沸羣言而可畏窃以古之诏令主于文章明如星斗之光动若风霆之震于周则召公吕侯之制作继有训言于商则仲虺傅説之谋谟发爲雅诰辞将事称名与实偕故读汤誓则赫然见神武之竒勲读洛诰则敛然识太平之伟绩溢于目而不惑贯于耳而不疑鼔舞四方斡施万类以至羸老扶杖而徃听盖思美化将成悍卒挥涕而竦闻即知大盗之易破宜得名世之杰用掌代天之言片辞足以参造化之机折简足以奔夷狄之命不容幸位以窃势荣如某者本出寒乡误攀时俊与世聱牙而不入信已颛防而独行原宪甚贫乐道久甘于藜藿冯公善败收功仅得于桑榆遂縁科甲之优获缀朝绅之末神经秘牒窃窥东观之圗书积粟流金岂副大农之心计讫无补报空废岁时值柱史之缺贠许螭阶之入侍惟能谨其日月岂足断乎是非常执简以自惭思投绂而引去忽趋严召俾预试言禁皷传呼而屡移给笔停缀之不暇奏编莫入俞防朝行遂直紫垣妄司纶诏锡之以组绶之服副之以金鳞之章喜动亲堂荣传里巷兹爲峻选实出殊恩岂无伏龙鳯雏之遗英尚嗟于泥滞亦有金马石渠之旧德空老于防书环视惷愚坐生震栗此盖伏遇某官协心天縡秉正国维巨溟靡间于鲿鯋零露不遗于萧艾提携末路度越稠人一盼之荣驽足可追于逸骥一言之重蝇声遂掩于黄钟廓伟量以爲容坦公涂而与进致兹宠数骤及柬求惟当毕力训辞励心忠劲少圗来効仰答大恩














　　钦定四库全书
　　郧溪集巻十四　　　　　　宋　郑獬　撰书
　　投巻书
　　窃惟耕者不可一日而废耒耜工者不可一日而废绳墨士君子之道岂可一日而废学哉然则耕者之不废耒耜是必良于为耕彼虽有百金之伎不愿以耒耜易之则终其身为耕而已矣工不废绳墨是必良于为工彼虽有百金之田亦不愿以绳墨易之则终其身为工而已矣士君子之道贫贱必于学富贵必于学况以百金之间而遽然易哉是亦必终其身为学而已矣某既以治学进干于时天子赐之上第及其补吏来亦不敢废所守读书讲道时就笔札作为辞説非其性然盖犹耕者之耒耜工者之绳墨乃其职耳日月之间遂盈巾衍择其可録者才得十轴既荐之于吾君其可得以沈酣渐渍乎简策之间而不治他能以力学为专然其所作意陋辞拙索然无膏泽之容譬夫菖蒲羊枣其何足以备公鼎之正味亦或有嗜之者耳伏觊原其用心而略其干凂之罪不胜恐悚
　　刘舍人书【敞】
　　乃者某以进士较试于天子廷下是时閤下以文章论议被选为考试官得某之巻独以为可冠羣进士诸公或难之而閤下争曰此文似皇甫湜今朝廷用文取士为期廷得一皇甫湜岂不善也于是诸公不能夺而竟处为第一他日放榜士大夫籍籍皆传道閤下之语如此其始闻之则愧曰在韩退之门下用文章雄立于一世者独李翺皇甫湜张籍耳然翺之文尚质而少工湜之文务实而不肆张籍歌行乃胜于诗至于他文不少见计亦在歌诗下使之质而工奇而肆则退之作也如某者望退之之门不知几百千里则安敢望似皇甫湜邪既又自喜曰某学文举进士十余年而未尝有以文章期之者又耻以编轴自鬻于贵人之门意谓虽举世不见知则亦何病脱有一人能知之则胜于举世之常人见誉今乃始遇閤下知之其得不发平生之积愤而为快喜者哉然而世之誉人者多矣或以其礼卑而迹疎谬为好辞以慰安之或私于附已欺于人而过诧之或苟相谀悦而漫美之此皆未足以为精赏而公言也至于某之见知于閤下则方在糊名较试杂然于羣众之中閤下不知其谁何直爱其文而遂称之其不为精赏而公言者邪某也何足当之由补吏来闲隙无事时亦颇觉今古之得失着为辞説今编成一轴谨附于门下以献孔子曰今吾于人也听其言而观其行閤下既已知其言矣愿徐观其所为而终始之不胜幸甚
　　沧州张守书【存】
　　某羇拙不偶两黜廷下世俗听闻业指众笑尝所交往者皆解臂而去之虽其素所余者一跋一俯或摇足而上下悯悯默默亦自信其连蹇颠踬不复有立于世矣飞帆游豫章进谒麾下而明公一见之咨嗟赏激许其逺到且勉且慰渠渠不已使仆朽之枿坌然复有发生之意虽古号知已无以易此夫物之表乎外然后着其内精识之所先也故骐骥之异肉鬛虎脊汗或沬血伯乐易知其为骏足楩柟之榦挠云参天匠石易知其为嘉材也吐气如白虹卞氏易知其为美璞也发光冲牛斗雷氏易知其为良剑也如某者文不耀于世行不作于众声采未尝落明公之耳辨论未尝发明公之前不知明公从何知之此某之所以服佩感戢之无量乃者误入科甲亦尝具谢幅及署吏宛邱日思通记快道胸中不胜怫郁之怀而慢惰辄废至于今日先荷明公惠教罪戾愈久愈厚幸明公终赐之
　　史馆刘相公书【沆】
　　近者客有自都下来传明公拜章愿赐郡去意甚确某闻之起立叹辄用夸于座曰贤乎哉刘公果不苟于进也人之辞防升粟靳靳有不忍色况捐宰相印乎或曰然刘公衷于请邪其漫为之也某应之曰不刘公明决轩辟岂若翦翦者阳着其让而阴固其利邪或者出某伏思之曰明公一时而罢上意必不尔也不尔则且留且留则明公实贮夷齐心其何能自辨于天下是果中或者之料而某亦为之哗笑也虽主上公天下用而不能遂明公之私而明公可不牵主上意因之不果行也故辄进鄙言以干下执事伏惟明公垂听焉夫自有君臣来即有宰相宰相之显无如周公周公尝难其位矣文王之子武王之弟成王之叔父又负大圣人之才诛商之业与焉可谓安且牢矣而召公疑之管蔡叛之躐前跲后挈挈而东召公贤也管蔡亲也贤与亲而不知信况愚陋且疎贱者乎故穹穹者易挠也赫赫者易灭也据髙凭峻其不有伺望嫉者乎以周公处之而难则继周公者欲久固利之愈难前日大丞相出亳而明公恬然不揺者非朝廷闗舌帖帖以伏明公也其意方在亳亳已行则好言者固将以明公市名矣虽堤捍补塞用以无恐而万一仅有毛髪隙漏人得乘而攻穴之亦足为累事固有出无形而不可逆备者有之矣兹岂明公不能自辨哉明公一辞而不获则愿再辞焉再辞而犹不免则愿三辞焉期于有得而后已不宜泯默遽以自罢也苟上意必坚而不得请则明公观天子即位来岂尝有不去之相固不然也惟明公果于一退无成好言者之名而无中或者之料则某之为人之所哗笑固不较也从之拒之在明公所择
　　运使王密学书【贽】
　　某晩生官治外不当横语他事又未尝趋伏麾下以望拜光采孔子称未见顔色而言谓之瞽某辄有言者迫于悃至犹之救溺不暇取佩玉之节也伏惟明公矜恕焉明公绳墨所画径绕数千里地以吏补者莫不检絜濯砺以防其所长于此有人焉掌书记赵唐廉介干敏更吏事指摘病动中其根穴究讼处法特为审密幕中赖焉特其家苦贫母老髪白登科十有四年扼不得进最为穷屈日觊改一官以丰旦夕养而被荐者有缺一二今尽二嵗满即明年三月当罢又恐明公一日趋召遂委之而去此所以尤为汲汲也某诚惜其美材丹渥不施故敢外官治而进焉夫嘉谷生于腴田无不遂楙长大者至有槁落不得秀以实者盖人力有所不至焉今唐诚嘉谷也且处明公之腴田而尚未能自奋者意亦有人力所不至云耳此在明公一引臂耘而溉之既使其槁落而得就于实因获畜之以备囷窖之用则唐也兹必有补于门下矣辞不充意恐悚以俟进退
　　发运使王司书【鼎】
　　某始学为进士时即闻贤老先生称诵明公之徳自恨未能一识光采如咸池大韶瞥入躄者之耳而不得趋前以观其倾想向慕当如何也幸待亲来楚适明公驻斾山阳乃得履幕下布席赐之坐温乎其颜其可亲也棣乎其言其可乐也诲指周切如十年前旧出门下而被教育者至于以采贤择善为报国此益见明公之用心万万于他人昔乐正子为政孟子闻之喜而不寐以乐正子好善也且使孟子而在闻明公之言其将吐飱投枕起而抃跃又岂特于不寐者哉兹愚陋益所以称叹悚服之不暇惟明公早膺大用推此心被天下使一世遂无遗材而不独伸于东南十数人而已某不胜慺慺之愿
　　石屯田书【辂】
　　环陈之地西华为庳邑东防宛丘南渍商水窳然为大窾六河蟠贯画沟如奕道累日视按亦颇窥其阈如积雨緜注旁大水猥至齧堤而逸沟与河通漫数百里积为大川此非人力所捍虽井沟不能泄人适见此故以为修之为无益也然至其雨已止旁大水复循河而落则田中有停水得深沟亦趋于河不为留蓄虽见稼或不收而后日速得就耕大水大旱不常有寻常积潦得濬沟即入河此岂修之为无益哉其所疚者盖一嵗大较功广夫狭苟欲满其数又督视不谨故庳者补之不厚堙者决之不深不厚则易溃不深则易积溃者无以御积者无以归需其自涸乃可耕此与不修同今若计之实功且急其害深者修之他宜一切斥罢以迟再嵗如宛丘宜凿古沟其生沟可罢古沟上有源下有归古沟濬则田潦不须生沟而可泄西华宜完河堤其他沟可罢今嵗水病根于河溢又以尝凿沟较他邑颇濬自可通以是角之则似或有畔矣夫不见其实而逆断是否人之通病居齐而谈楚之楚则审矣足下今之楚矣而损书教诲及之甚善且试观此议以为如何三两日亦归可能来境上同归否
　　代人上丞相书
　　里语有之有车可以逾太行有舟可以絶吕梁贵人不可以义干岂其然哉太行吕梁天下之絶险处也而峭崖峻壁之颠危将以摧吾辀洪涛巨浪之奔骇将以破吾楫贵人之门有同有异同则夷狄犹堂上也异则堂上犹夷狄也岂与太行吕梁为比哉某以义干相公者也惟加察焉某老大蹭蹬虽不足比拟然与楚国太夫人有葭莩之亲用此为自进计伏念自相公进用以来今二十年矣内外宗族姻娅之家下至伎人医师走趋之仆皆得以防巨荫易短褐被朝绅而仕矣岂止是哉坐于廊庙之上凡卿大夫百执事之人角其才贤而进之侁侁然布于朝廷矣隂阳和风雨时则草木鱼虫鸟兽之类亦皆防厚泽矣岂今太夫人罗氏之甥不得被德哉罗氏之后止今供奉一人而已次则某也行年五十余发已半白虽至七十能余几日所以勤于一命之荣者将逃死于寒饿之域耳尚何望于起家显大哉相公得不哀之乎昔者灵辄饿于桑下赵文子哀而食之文子非有贤于灵辄耳直以其欲饿死而食之今某亦非敢妄托太夫人之亲牵强以希进直以桑下之急以叩相公愿相公急食之不则委弃沟壑于此时相公虽欲为之力亦已迟矣至于论报盛徳则愿附于桑下之士
　　序
　　御制狄公祭文序
　　熙宁元年五月戊寅上御延和殿西上阁门使狄谘以职事进上曰若之先父青有劳于国征南之事亦有遗书存乎宜尽搜其所有以闻谘即以平蛮记及归仁铺战阵二图进上览之于是拊髀而叹息思云台之故将今不复见也乃发乎昭回之光披而为文遣昭宣使入内内侍押班张若水持上尊大官之馔即所居祭之上曰图中见乃父遗像恨不及识之如闻当时亦有谗之者朕为怆然谘顿首再拜谢臣谨按青在仁宗时奋于戎马间捍西羌连取奇功及为枢密副使于时峒蛮侬智高出广源州以惊南徼屡择名臣以往迄无成绩贼锋弥漫绕邕广数干里民舍无遗堵天子侧席而谋畴议将臣青即进言小丑猖獗请为陛下平之天子叹其忠乃以大将军鈇钺出行天讨既就道下令诸将毋得乱发兵禆将陈晓辄率所部出昆仑闗与贼战军覆青以军法诛之诸将皆震慑不敢后遂至邕败贼于归仁铺贼穷犇海而遁进青以枢密使久之有飞语不复自辨遂请解机轴而去天子加赐丞相印出奠淮扬明年遂薨赍其谤言殁于地下矣方夷狄之暴横公躬提桴鼔厉三军于锋镝之间北面以报功世皆称其忠勇及解甲而还边境无所事或者起而攻之而世亦未能尽辨也及上亲为制文以祭之又以一言明其谗则青之功烈表表明白亘乎无穷而不可磨其平生郁积之气赍之于九原者亦已爆然破坏矣于此之时仗钺之臣冠鹖之夫伏读而传诵之莫不竦首顿足却立而四顾思为国家横戈擐甲争先以鞭挞四夷足虽未驰而愤勇之气已冲薄乎瘴海之南与大漠之北矣谘且欲侈大君之赐明先臣之烈于是刻之金石表于墓次俾夫来者观之不待钟鼔玉帛之赐而有以劝之矣熙宁二年正月初六日翰林学士尚书兵部外郎知制诰郑某谨序
　　文莹师诗集序
　　文莹师自荆州访我于郧溪之上出其所为歌诗一巨轴方予之躬事先垄揽涕松下而未能尽阅也及兹北归道出白雪闗苍山峭立左右如连壁溪流其下声不絶耳行之凡三日累一百七十里乃尽因得马上尽观莹师之诗得其佳句则必回复而长吟窈若么弦瞥若孤翻遂与夫溪山之灵气相扶揺乎云霞缥缈之间而亦不知履危石而涉寒渊之为行役之劳也浮屠师之善于诗自唐以来其遗篇之传于世者班班可见缚于其法不能闳肆而演漾故多幽独衰病枯槁之辞予尝评其诗如平山逺水而无豪放飞动之意若莹师则不然语雄气逸而致思深处往往似杜紫防絶不类浮屠师之所为者少之时苏子美尝称之欲挽致于欧阳永叔以发其名而莹辞不肯往遂南游湖湘间今已老矣其诗比旧愈遒愈健穷之而不顿使子美而在则其叹服之又何如也莹字道温钱塘人尝居西湖之菩提寺今退老于荆州之金蛮荆州无佳山水又鲜有知之者安得擕之以归吴俾日吟哦于湖山之间岂不遂其所乐哉
　　送方元中序
　　圣人之教明其性分而不强人以所不能孔子之门可谓多贤矣而皆不得为孔子乃有七十人者又有十人者十人之贤又别之以徳行言语政事文学则知圣人之道大且周而能并容成就之而不能遗也故颜渊之性仁教之充其仁而足矣仲由之性义教之充其义而足矣子贡之性智教之充其智而足矣中庸所谓以人治人改而止者其此之谓乎然而顔渊虽性于仁不得孔子之道正之则将失而为柔懦而不治者矣仲由虽性于义不得孔子之道正之则将失而为防悍而自用者矣子贡虽性于智不得孔子之道正之则将失而为夸谲而不制者矣故又曰好仁不好学其蔽也愚好勇不好学其蔽也乱好智不好学其蔽也荡譬之为器者丹则磨之角则醳之金则冶之埴则旊之物虽不相同各期于成器而已矣今元中颀然有壮气喜游于贤杰间既举进士黜于有司乃曰吾闻东南有佳山水世之皦厉奇跱污世而不市者多游焉疑其有贤老先生伏其间其可以师友之剔去邪杂而充吾之不足者谓之如何予闻之而喜且观其论甚高而行意甚壮而以元中之资性近乎有义者故举是说以赠之如果能践予説则异日元中将廓然伟然其为能义人也必矣
　　送连君锡分司归安陆序
　　连公分司之归安陆予有以谓之贤也盖贤夫世之有归者焉世之有老且病目眊而耳塞至不能落笔署字者则有归焉贪懦不治或落势苟避以脱者则有归焉家厚禄庳得不足以补失者则有归焉犹靳靳不忍一决以至于老且死因抵罪而后罢去者岂连公有是哉连公年六十齿髪利完非以老且病也处官庑与僚友上下如季孟无丝毫可怪者非以为贪懦不治也家甚贫官为外郎尊夫人春秋高无可归之势非以家厚而禄庳也而直以厌苦世俗不能较声利于蹄啮之间欲遗其缰勒而驰出乎辙迹之外用是而归得非为贤乎哉应山之下有田一防绕庐树桑足以为衣引泉种稻足以为食霜亁而林可樵水落而鱼可饵亲戚故老嵗时相还往野蓛山肴白酒相对放怀乎烟霞之表亦足以致乐乎连公之归淮扬士大夫皆嗟叹其去竞为之诗以耀其行况予与连公为乡里之丈人且尝同治官于此固所以知公之为贤也而岂独予与淮扬之士大夫以为之贤将四方之羣公闻之亦必曰荆楚之间有以贤而归者安陆之连公也
　　朝贤送陈职方诗序
　　康定元年尚书外郎陈君以殿中丞出贰福州于时朝中羣公故人咸作诗以美之陈君家于兴化而福为邻州又亲侍太夫人以行故其诗皆乐道其孝养而张以为荣事陈君既之官且侈羣公之有是言也刻之石凡七十二篇今枢密直学士蔡公为之序后二年陈公移守潮州坐误用诏书谪官海陵已又丁太夫人忧至和初乃上书自讼始得以职方员外郎佐淮扬幕由康定距于今凡十七年而职未尝一迁焉因阅前之羣公诗则蛟翺虎跃尽为伟人坐明堂佐天子以锤鑪天下者十一二腰金鱼列玉陛以文章议论者十三四功名姓字明耀光白若披星图而数二十八宿何其盛哉陈君以谓已虽穷而羣公之奋励如此是亦足以为已荣者矣则又掇其著者二十篇再斵石刻之其官次悉用其旧而以新秩髙下焉存其本而大其显也然陈君以十七年间官始例进为郎昔为郡刺史今顾居诸侯幕下齿益高髪苍然向白矣惟其心岂特分为殪蛰仆朽然不复有望于飞荣者哉当其东归时羣公既能以诗称美之今老且龃龉又得不有哀之者邪集高斋之逸韵増黄堂之故事宿承贶授辱命冠篇缀大雅穆如之章惭末学斐然之累谨序

　　钦定四库全书
　　郧溪集巻十五　　　　　　宋　郑獬　撰记
　　襄州宜城县木渠记
　　木渠襄沔旧记所谓木里沟者也出于中庐之西山拥水走东南四十五里径宜城之东北而入于沔后汉王宠守南郡复凿蛮水与之合于是溉田六千余顷遂无饥歳至曹魏时夷王梅敷弟兄于其地聚民万余家据而食之谓之柤中故当时号柤中为天下膏腴吴将朱然尝两提精兵争其地不得其后渠益废老农辍耒而不得耕治平二年淝川朱君为宜城令治邑之明年按渠之故道欲再凿之曰此令事也安敢不力即募民治之凡渠之渐及之家悉出以授功投锸奋杵呼跃而从之惟恐不及公家无束薪斗粟之费不三月而数百歳已坏之迹俄而复完矣其功盖起于灵堤之北筑巨堰鄣渠而东行蛮二水循循而并来南贯于长渠东彻清泥间附渠之两涘通旧陂四十九渺然相属如联鉴高畜下泄其所治田与王宠时数相若也余泽之所及浸滛中庐南漳二邑之远异时之耕者穷力而耨之不得槁苖则得稗穗今见其苕然嶷然皆秀而并实也刈熟之日囷廥之容则委而为露积虽然此犹未足以见惠也至于岁大旱赤地焚裂而如赪则木渠之田犹丰年也于是民始知朱君之惠爲深也获而食之曰此吾朱令之食我也以其余发之于他邑亦曰此吾朱令之食汝也然而朱君之为是邑才逾岁而去经始之作其美利未尽发如其来者继缉之则地力可无遗而襄沔之间厌食香稻矣则将委借而有不及敛者矣则将腐朽而燔烧之矣夫如是木渠之利讵可较邪予既爲之作记且将镵之于石则又欲条其事附于图志王宠之下庶乎其后世复有修木渠之利者于此又可考也已朱君名纮字某嘉祐中登进士第
　　江宁县思贤堂记
　　自太祖皇帝得天下命曹冀王以舟师取江南拔其都以为江宁府当时之富贵繁华随而磨灭乎荒垄断堑之间然其左江右山龙虎蟠蜛犹有故都之气象故东南爲防府江南以东诸郡皆属焉朝廷选用刺史常以宿德老儒俊乂之臣以镇故其施设条教皆有美迹以见于时及其既去则遗风余烈犹洒然在人耳目樵子耕夫里巷之老或能称道之好事者又图其像藏之于家濮阳吴仲庶以龙图阁直学士来奠是邦一之日吏畏二之日民懐事无钜细从容办于尊酒笑谈之间遂能于闲暇时搜访前人爲治之遗迹恐其零落而不复传然思以表襮之因得民间所藏画像自给事中贾公而下凢二十有二人命善工悉图于翠光亭而易其牓曰思贤堂卬卬如大圭振振如白鹭缨冠束带然有爱君泽民之意登是堂者则必想像乎其爲人遂从而知向之治行得失之效以袭以革与时而弛张之则庶乎于此亦可以谋政矣以仲庶之才懿美守金陵固足以爲良刺史而犹惓惓爱慕昔贤之不巳且以告来者兹非乐善之君子哉仲庶尝爲御史諌官数更藩府朝廷益知其能不乆当去此则郡人又将图其像以缀其次异时来者思仲庶犹今日之思众贤也无疑熈宁二年三月郑某记
　　黄州重建门记
　　治平二年予佩荆州印浮舟跨长江而南道出于黄往见刺史陈侯入其南门傍扶下支隤然其将颠引鞚疾驱而后过之予意陈侯甚有才而敏于爲政是将缉之矣而不以告也明年春果有书来新作州门幸遗我数十百字以识之奚予之料之必耶葢陈侯之爲治有所缓急而后先之必有获于黄人环境之内皆若家视而人抚之庭下肃然遂至于无事乃始爲之检察内外之隳仆而募工敛财稍缮治之由是壊者彻完者立宾有馆燕有亭粟得新廪马得新廐遂作州门尽易其腐朽而一扫之其隅言言其楹业业赫然甚壮黄人改观焉然而作者之意其特以郡邑之尊雄而夸大之耶而以闗钥啓闭之爲严固耶是亦有意于爲刺史者耶葢夫刺史之治其美恶必繇此而出焉坐乎黄堂之上操方尺之纸挟笔而裁之作爲符约以令乎民民莫不环起缴绕而奔走之其出也甚美则黄人欣然相告而喜焉其出也甚恶则黄人怵然相顾而病焉其甚美与甚恶在乎人而何所累于斯以其寓之而出也必有表焉者耳故曰两观灾鲁侯有不职焉若陈侯者犹有歉然者邪予知陈侯者也尝恨其所处未能穷其材如得其大且众者而治之则固若强弩之发振机未絶而其所当者忽以破壊矣然后以为得意今老于尚书郎而于穷淮之南治一奕棊地其蹂躏民事顾不易爲力哉况若门者耶謦欬之余可以立办矣春秋之説动于众者必书新作南门者讥不时也则陈侯之作起于九月霜降之后而讫于十一月大雪之初斯其于时得矣可美不可讥于是爲文以遗之治平三年十一月十七日右司諌知荆南军府事安陆郑某记
　　养生记
　　茅山隐君子示予以摄生图并书数轴阅之累日其摩按偃屈熊蹲鸟跃之形与夫鼓漱呼纳存思左日右月龙虎之气及采链金石草木雄黄丹砂芝术之诀莫不备焉考其要归则本于顺天地四时寒燠晦明之节黜其思虑不妄起居饮食以时无暴喜怒无大哀乐以畜其气以持其神春夏之时纵衣解髪旦作而歩趋以助乎蕃毓秋冬之时早卧宴起避寒趋温以固守闭藏此虽杂于黄帝书而亦颇与礼之月令者合又其言曰天地之运日月之明山川之高深而能亘乎无穷而无仆壊者非夫浑沦之气寒暑昼夜升降上下有休息而然邪至于鸟兽鱼虫之类处乎阳则动振鸣呼出而走飞暑甚则择乎深林茂树之栖凉泉深渊之游处乎隂则或引而潜伏不相孕字以全其真以顺天地四时寒燠晦明之节惟其饮啄之适固无有计虑营画之挠其心故得终其天年而长肥息焉惟机穽网罟弹射絷缚之所中害而未尝有以疾病而死者至于马牛服役于人爲之羁絷爲之凿烧爲之鞭叱蹄而渉者无险易无远迩一不得有肆焉则天下之马牛病且死者尝多焉予以是益知天地四时寒燠晦明之节而信其生之可摄也然予之泊于世务者繇幼及壮夜诵而昼书考评古人之是非得失歴世之治乱间爲辞章辨説动累编简又爲吏来修辞檄理狱讼校民之利害盗贼甲兵库庾粟帛之务日连属于其懐加之素踈愚醉酒饮食哀哭歌乐之过奔走冲薄风露之苦所以挠其生者万涂而出故世之好生者兹皆一切弃絶之以谓一蚊蝇之动犹将害其养也乃远逃于山岩林壑絶迹之境以致其术焉则予安得从事于此书哉虽然予方尽心于子思中庸之説务诚其意以通于物意诚则神定神定则虑精而物可以通也则是书也庶乎其亦有以佐吾浩然之气者乎若夫按摩鼓潄采链金石之术则予未之逹也既归其图与书因録其要者而记其后云
　　福源观大殿记
　　玉仙女真也葢炎帝时人爲神仙之术能飞链九丹蹑凌云气尝居于仙都山山在大海之南高丽之域山有玉仙峯峯有玉仙溪因其所居遂号为玉仙而洛阳之东南山亦为玉仙山而溪爲玉仙溪其上有玉仙祠岂爲神灵之别都耶道士陈景颢始作玉仙祠于都城之南前作方池取玉仙溪水而贮之于其东别爲大殿塑玉仙像及灵官侍卫左右严列肃如也都人皆往祠焉嘉祐六年夏予疾甚家人祷逾秋疾良已始谒于祠下与陈君防绿藤而坐出书一巻曰此玉仙传也我方图爲殿而君适至其遗我以文予诺之其传不着撰者名氏而蜀道士杜光庭编集之传又言玉仙武阳人少时欲嫁之不可乃乗舟浮大溟爲风所引至于仙都山黄帝时尝廵于海上筑坛而请见之光庭博于道家之学其言必有所出而于予无所考然则玉仙古仙人也庄生所谓吸风饮露御飞龙游者耶其威灵福应葢有感动于世者故世人共祠之而不厌也然陈君初来此独处于荒莾空野之间无尺柱寸瓦爲之资人笑之以爲张空説必不能有所成就而陈君不悔也丐取收拾凡三十年于是祠成又作真君殿及道院斋馆庖房廥畜之室皆具其南辟爲花圃植杂花数千株则向之腐壊汚堑狐鼠之径俄而爲飞亭曲阁修林翠竹之美观也都人之来游者恍然相顾不知物境从何而来者也岂天地变怪之忽有之邪葢世之人惟见其成而不知陈君经营之劳而持之坚也故有爲于世者未必尽爲材材者未必能有所立惟其强力能乆固执而不懈者乃克有立焉予既有所祈而嘉陈君之用心由是作记以遗之
　　安州重修学记
　　庆厯初仁宗皇帝欲以人文陶一世乃下书俾郡邑立学藩守之臣震栗犇走以经以度罔敢不防督工伐材断之削之其声肱肱繇京师而薄四海于是天下葢多学矣而安陆濒大湖之北去京师才千里而远当时守臣独恬安而不立学长老先生抱经而叹息里巷之童不闻弦诵之声邦人耻焉于后六年得秘阁校理孙君甫且将作之下随汉之材匠者执绳以待奋未及程功而孙君去环梁桀栋散而爲粟廪马廐吏胥之舍不复有遗札矣嘉祐初司农少卿魏君琰慨然图之乃于州域之南门外东偏作夫子殿及东西二堂八斋室安陆之民始适然相与环聚而观之而喜我邦之有学也而犹未覩教育之盛及职方郎中张君先始集诸生鼔箧而升堂讲明六经之奥今虞部郎中司马君旦又絶壕爲梁通朔望防入于学彻其旧讲堂而新之挟以两廊门之右爲藏书之室其左爲泉谷之府庖厨沐浴皆具焉凡増七十五楹昕鼓作先生登座抗首而谈经学者侁侁恂恂相与揖让乎丈席之间发疑解难虚来而实归安陆之学于此而大备夫庠序之不修长民者之过也既修而不能教乡先生之过也教而不能入学者之过也上焉者有以道之下焉者有以从之日劘月链至于有所成就则高才轶足于是轹羣豪而出焉遂而进之天子小用之则小利大用之则大利以其所学措之于事业而施泽乎当世则吾刺史之功岂不博哉某里人也尝得告南归谒诸生于学顾不能倡率诸生朝夕从事于其间而犹得爲文托名于巨石之末窃有喜焉葢学之成在仁宗下书之后二十六年歴四刺史乃克大备其难也如此来者幸无以废之爲易则吾乡之学虽与郧溪梦泽并存可也熈宁元年七月十五日记
　　三司续磨勘司题名记
　　题名旧有记龛于西壁天禧巳未岁彭城钱易始爲之自赞善大夫刘式而降讫于太常丞直集贤院冯京合六十有八人石尽不复録嘉祐壬寅九月安陆郑某再斵石刻其名氏以补于后
　　赋
　　圜丘象天赋【圜丘就阳上宪天体为韵案此首从宋文鉴中补入】
　　礼大必简丘圎自然葢推尊于上帝遂拟象于高天必在国南燔宏基之高厚用符阳体取大运之周旋王者揆礼之文爲民之唱脩明大禘导迎景贶有祭焉格神于下有祀焉享帝于上谓丘也其形特异我所以贵其自成葢天也其体亦圎我所以法之相尚尔乃旋仲冬之序迎至日之长扫以除地升而诏王是必肇灵壤以高峙模圎清而上当择吉土之成基乃定其位仿高穹之大体以就乎阳由是懽然神意交穆然天贶授徧羣灵以从之祀严太祖以爲之侑焕尔盛容配乎大就成非人力耸寳势以下蟠仰合干仪环太虚而高覆然则礼有物也其制可象天无形也其端可求故我相法于厚地取类于重丘崇崇其高隐若积土之固浩浩其大浑如洪覆之周是故有藁秸以借诚有陶匏以荐礼大裘焉以彰其质苍璧焉以象其体固异周朝授政筑层级之三成汉祀命郊兆重阶之八陛是则事至神者物无以称其德接至高者丘所以表其防与地居上如天转圜对方泽之成形乃殊其象规大仪之冥运自贵其全圣人所以明礼大原建邦茂宪兆其成迹符于至健夫然因天事天得先民之至论
　　励志赋
　　庆厯皇祐间予两防于廷下踬而不得收者将十年矣间仍苦疾一病更寒暑血气耗顔癯而发踈目花翳然其已衰矣因窃自感悼平居时学古人事业口诵心记俯读仰思根其得失存亡之原葢亦勤矣而揆之古人尚有以愧之即遂病已于此则何异一草木蝼蚁之偃仆哉得非天之将有警于余乎夫天地变动日月之凌蚀五行之沴鸟兽鱼虫之孽皆所以告戒人君而爲之恐惧也则布衣之士既穷且病独不爲上天之警与安知吾不得之于桑榆之下哉犹惧其懈也因作赋以自诲曰嗟予之愧于古人兮増翘翘而自恻骛驶景以防时兮猥忧病之来蚀因倚伏之相辙兮未始根乎倪极立端以静俟兮尚有渉岐而中惑力进蹈于往脩兮岂一跌而乃画孔不容于隘世兮孟见伤于谗国彼皆豪圣兮卒穷老而无得幸予齿之完利兮载以燠而以熈尝剽名于荐书兮非弃放于当时天既厚予之生兮或以颠而复驰虽葅防之品兮尚可登宗庙之祠岂生之至然兮靳吾道而独私前辟一涂兮不可逆窥哲人优处兮隘者厄悲惟伏诵之无忘兮愿蚤暮以自思
　　登山临水送将归赋【以题中四字为韵】
　　安定梁天机归岢岚予同汪正夫作此赋以送之
　　登秋山之翠微澹寒水兮晩烟霏鬰予懐之不开送游子兮从此归马踯躅以顾影风萧寥而满衣来已迟兮屡更约去太速兮复相违独羣峯兮顾予留不如沧波兮与归尘而并飞嗟子之去兮何所止鹜晋阳兮行故里朝升大行兮短草埋雪暮絶清汾兮白沙浸水堂有亲兮髪如黳入门拜庆兮方宴喜紫穗繁兮葡萄熟玉乳肥兮酥酪美人间之乐兮无以乐于此方予之失朋兮独怊怅而伤心又自痛夫艰棘兮泪溢下而沾衣襟驾羸骖兮出郭伤落照兮登临俯游鱼兮戯旧浦仰啼鸟兮安故林兹殊类之不相失撇有慕乎飞沉山将暝兮望欲絶水转远兮意逾深惟车辙之印路隐红尘兮不可寻倚苍崖兮如待绕寒汀兮独吟予愿跨白鳞兮俾子之乗丹鳯顿汗漫之修翮兮纵青冥之飞鞚寤不闻于笑言兮寐无求于见梦奚有烦于赋言兮酌别酒而相送
　　劒池赋
　　皇祐初元秋九月予解帆丰城迹寳劔之遗事得故穴焉夫神物灵不能自用也当其幽壤潜伏其气激烈乃上烛于天是必思有以奋于世者焉遇匪其人昵而见佩虽濯之以紫渊礲之以碣石奸血不濡岂劒之意哉于是晋室晻晻豺狼满朝老龙弭首蟠于一匣寂寞雄铓终以飞去乌乎其可悲也予以谓至精神变虽亡而存疑其尚潜于天地间顾未跃珌而再出尔不然则周鼎不荐于汉庙荆璧不传于秦玺孰谓斯劒之不伸于浮者哉因赋云弛予桡兮晨泊岸晴沙兮少息岿頽城之遗封摉劒池之故迹若臼若缶窳然防黒灵光邈兮注雄心而増恻昔之老龙蟠伏金背鳞蚀屈不伸角疲巳见骨愤汚壤之乆蛰兮气贯斗以横蜚觊雄断于当世兮倒乾坤于一麾有微先识奕然肆爥兆精英之轶发防兹地之所属剖幽植以中辟骈雄铓而下伏玉浪无声从匣涌出虹气兮见紫天光兮漏碧横西山以载磨兮照澄澜而动色始期我知兮终冺焉而莫伸匪横而佩兮蓄苍地之修鳞不当藁街兮枭立朝之大憝进不在两观兮血外戚之奸臣掩连环以怊怅兮寄风雨而长鸣彼司马之奋防刃加颈以犹疑天子青衣兮磨牙髪髵公蔓其祸兮其将尤谁怒鬛奋兮跃云涛而去之呜呼至化揉变邈无遗音儵然而徕曷闚以寻吾谓夫弃于晋去于晋而将复试于今者与
　　小松赋
　　北风号空大雪飞注长林高木兮或亦爲之摧仆虽鸿鹄之健飞兮翅粘氷而不度独寒松蓊然兮鬰苍崖而自固若周公之排祸乱兮何独立而不惧又如比干之事纣兮直犯雷霆之震怒若楸梧与楩楠兮媚风烟而自附何今日之梗莾兮穷本心而尽露葢夫粹美之气蓄乎此山白玉如肪赤金如丹美璞良矿兮磊砢璀璨于其间合二寳之精刚兮又生此松于山颠故高节之特立宜杀气之不可干尝见美于仲尼谓不凋于岁寒犹称伯夷与叔齐兮遂与贤人而并传斵苍云以移植兮回佳玩于前轩辞丹林之烟雾兮濯玉井之波澜茁然翠鬛三尺琅玕若苍虬之飞来兮戯灵珠而不肯蟠顾得地以托根兮尚繁枝之未大当老霜之物兮固劲气之逾迈虽凤羽之未成兮葢已异山鸡之文采对秋桂于高蟾友灵桃于碧海竦脩干以凌云终孤心之无改
　　钦定四库全书
　　郧溪集巻十六　　　　　　宋　郑獬　撰论
　　左氏论
　　世之说者以左氏为丘明亲受经于孔子而作传自司马迁刘歆班固莫不以为然岂汉之诸儒见论语有左丘明遂谓之左氏乎以与孔子同时则又以为受经而作传以予考之盖左氏者与公羊谷梁相先后而俱出乎秦汉之世何用明其然耶质之孔子之经而知之也尝试用圣人之意而问于子孔子之作春秋必据乎国史史之有缺文断义疑误而不可考者则将在书之乎削之乎则必曰将在削之云耳尝以左氏之意而问于子经之有书夏五郭公者是为何辞则必曰左氏无说此乃秦火之后文久而有缺失也又问子其书辛卯君氏卒甲戌已丑陈侯鲍卒者如之何则必曰左氏之解以君氏为声子也不言其姓以公故也其说陈侯之卒有二日者以再赴也陈侯疾病而国乱故再赴也然则其说爲何如是则左氏爲妄解矣岂有夫人之卒孔子辄改去其姓而谓之君氏乎岂有一国之君薨而臣子不详其实而再赴乎然则所书亦必如夏五郭公者容其有缺失也是君氏者必爲误甲戌之下必当书某事而亡其文也此则左氏独见秦火之遗文而未尝见孔子完经完经尚不可及见安在其为丘明而亲见孔子受经而作传者乎左氏如见完经则必不为是解公羊谷梁亦承其缺文而强爲之辞吾用此乃知左氏与公羊谷梁相先后而出乎秦汉之世矣吾之怪夫春秋之经至简而其疑缺者已多左氏至繁而反完备岂独经遭秦火而传不焚耶秦书之不焚者盖鲜以此又益知其出于秦汉之世也明矣或曰孔子作春秋必本古史史者春秋所以出也孔子既没学者以经文简无古史则不足以见春秋之迹故尝存古史以备春秋本不以解经也及其后世则学者又旁取列国杂记卜筮诡谲之说而益附之亦颇爲之解经以其史本出于左氏故总题为左氏云其说亦通然而要之不为丘明亲见孔子受经者则决无疑矣公羊氏则曰名髙子夏弟子盖周人也又曰为汉初人也谷梁氏则曰名赤亦子夏弟子周人也又曰名俶秦孝公时人也则左氏者何用独知其为丘明也耶
　　用古论
　　古亦治天下今亦治天下古之民耳目口鼻饥渇饮食类今民也类则其心亦无以异也何古之能常治而今不能哉是今不用古也今或言古有尧舜禹汤文武周公之法可用者则必起而咻笑之是未睹古之可用也敢问之雍熙祥符间去今未逺也如以今日之治渐革而可以至雍熙祥符间耶人必曰可又以雍熙祥符间之治少进之可渐而至贞观间耶人亦必曰可又以贞观之治醇之以礼乐可渐而至周公文武禹汤尧舜之治耶人亦必曰可是今日之治独能至雍熙祥符间而何不可至周公文武禹汤尧舜之治其遗于经者皆可考据非有竒秘之防甚难行之事邈然使后世不可及者也其所治亦皆务便民而已今举天下之大忧不曰天下财赋之缺乏夷狄横而不制礼乐弛而政教缺贤不肖之淆杂无大此数节者矣尧典至简一事至数句至于命羲和凡百五十余言趋天时务民耕最所重也其末乃咨鲧以治水舜亦曰弃黎民阻饥汝播时百谷是岂古之不忧天下赋财之缺乏耶舜命咎陶曰蛮夷滑夏冦贼奸宄汝作士又命禹曰有苗不共汝往徂征是岂古之不忧夷狄暴横而不制耶五品不逊契为司徒典朕三礼伯夷作秩宗八音克谐夔以典乐是岂古之不忧礼乐弛而政教缺耶尧咨四岳舜五载一巡狩三考黜陟幽明臯陶谟九德是岂古之不忧贤不肖之淆杂耶若是者正与今所大忧者合奚古之不可用也推尧舜而上以至黄帝神农伏羲之世今以爲太古荒濶之教然见于易者所务亦非有竒秘之防甚难行之事使后世之不可及者也在伏羲则曰作书契为网罟在神农则曰为耒耜通货财在黄帝则曰垂衣裳至于刳木爲舟楫服牛乘马断木爲杵臼爲宫室弧矢棺椁兹皆太古之务亦在便民而已至于有巢氏之层巢燧人氏之钻火亦不出乎便民也故自伏羲而来唐虞夏商周之法今皆行于世而失其迹也世俗止见世之不治则以为无古法遂谓之不可用古古法未尝弊也其所以弊者乃其迹之变也或以谓古有井田今亡井田古有封建今亡封建古有肉刑今亡肉刑不可谓之有古法曰兹所谓迹之变也井田弊而为阡陌封建弊而爲郡县肉刑弊而为笞棰如无古法则今天下当不凿田不建官吏不绳之以刑狱是三者皆具于世何爲而无古法其不治者乃其迹之弊也善救弊者惟原其古圣人所以求治之意不必袭其迹期至于治而后已及至已至则亦尧舜禹汤文武周公之治也何为而古之不可用耶乌乎一爲层巢天下即归之号有巢氏一爲改火天下即归之号燧人氏一爲网罟天下即归之号伏羲氏一爲耒耜天下即归之号神农氏一服轩冕天下即归之号轩辕氏利于民者民归之惟以一器一物遂而天下从而君之况能兼用尧舜禹汤文武周公之成法乎则归天下之民无顷耳古之未有法圣人开创之以爲难今圣人已试之法皆完具精白惟其探取而行之耳奚其古之不可用也耶
　　礼法论
　　孔子作春秋常事不书变礼则书明圣人之典礼中国世守之不可以有变也甚矣浮屠氏之变中国也浮屠夷礼也古者建辟雍立太学以育贤士天子时而幸之躬养三老五更习大射讲六经用以风动天下之风教而今之浮屠之庙萝蔓天下或给之土田屋庐以豢养其徒天子又亲临之致恭乎土木之偶此则变吾之辟雍太学之礼而爲夷矣古者宗庙有制唐虞五庙商周七庙至汉乃有原庙行幸郡国及园陵皆有庙汉之于礼已侈矣而今之祖宗神御或寓之浮屠之便室亏损威德非所以致肃恭尊事之意也此则变吾之宗庙之礼而爲夷矣古者日蚀星变水旱之眚则素服避正殿减膳撤乐责躬以答天戒而今之有一灾一异或用浮屠之法集其徒螺鼔呶噪而禳之此则变吾祈禳之礼而为夷矣古者宫室之节上公以九侯伯以七子男以五惟天子有加焉五门六寝城髙七雉宫方千二百步而今之浮屠之居包山林跨阡陌无有裁限穹桀鲜巧穷民精髓侈大过于天子之宫殿数十百倍此则变吾之宫室之礼而为夷矣古者爲之衣冠以庄其瞻视以节其歩趋禁竒衺之服不使俗而今之浮屠髠首不冠其衣诡异方袍长裾不襟不帯此则变吾之衣冠之礼而为夷矣自有天地则有夫妇则有父子则有君臣男主外女主内父慈子孝天子当扆羣臣北面而朝事之而今浮屠不婚不娶弃父母之养见君上未尝致拜此则变吾之夫妇父子君臣之礼而为夷矣古者丧葬有纪复奠祖荐虞祥之祭皆爲之酒醴牢牲笾豆鼎篚献荐之具而今之举天下凡爲丧葬一归之浮屠氏不饭其徒不诵其书举天下诟笑之以爲不孝狃习成俗沈酣溃烂透骨髓入膏肓不可晓告此则变吾之丧葬之礼而爲夷矣故自古圣人之典礼皆为之沦防防何其不尽归之夷乎使孔子而在记今之变礼者将操简濡笔择书之不暇而天下方恬然不爲之怪朝廷未尝爲之禁令而端使之攻穿坏败今或四夷之人有扣而向边者则朝廷必择帅遣兵以防捍之见一邉冦一獠民必擒捽之束防之而加诛絶焉彼之来小不过利吾之囊箧囷窖牛羊大不过利吾之城郭土地而已而浮屠之徒徧满天下朝廷且未尝擒捽束防而加诛焉反曲帣跪跽而尊事之彼之所利乃欲灭絶吾中国圣人之礼法其爲祸岂不大于扣而向边者耶岂庄子所谓盗钩金者诛盗国者爲诸侯者耶夫胜火者水也胜夷狄者中国也中国所以胜者以有曲礼也宜朝廷敕聪博辩学之士删定礼法一斥去浮屠之夷而明着吾圣人之制布之天下上自朝廷下至士大夫俾遵行之礼行而中国胜矣中国胜则爲浮屠氏之说又何从而变哉
　　举士论
　　孔子曰三人行必有我师以三人之寡而犹足有贤者而可师夫三人尚尔况爲一邑者哉言偃爲武城宰孔子曰汝得人焉尔乎武城小邑也孔子责其贤夫一邑尚尔况爲一国者哉魏文侯得卜子夏田子方叚干木而师之得魏成子乐羊李克屈侯鲋而臣之遂爲显诸侯夫爲一国尚尔况爲天下者乎故虽尧舜禹汤文武周公之爲天下其圣智聪明已不可陞级而望之矣然其吐哺辍沐图见贤士乃甚于危廹之君若朝夕遂亡其天下者得非其任天下虽重必得贤士而共举之则其沛然有余力矣今天下之广非若三人之寡一邑之小诸侯之国也而尊贤聘士之礼则简缺不闻间或有诏书具文而已近之守臣亦颇荐山林之处士而朝廷忽焉如飘风之厯耳或重违大臣之请则其髙者乃得一助教次之予数十帛下之寝不报矣此岂致贤之意乎彼且将包蓄闭结幅其股而疾去之漫浪乎旷山荒野之间伏草莽而不出矣今夫一举进士经生其赐第者动千余人间有穷老及被兵冦者悉推之恩泽又数百千人大礼之后公卿之子弟亲戚台省之吏胥与夫贵人之奴亦数千人大较五岁所得补官者无虑千人者尽以爲才能而当补之乎苟欲例官之也数千人之众则以例官之一山林之处士则称铢量黍而差进之乃不得齿吏胥奴之末顾得一助教次之与数十帛下之寝不报何其弃薄如此耶今之助教至爲贱不数也富民之输钱则命之医药之工出入权贵之门者则命之遂而使处士与之同称则孰不反唇而叹笑之是朝廷以富民医药之工待天下贤士者也彼且授之而未尝辞处之而自若也彼其以道自任故卑之爲助教又何辱尊之爲宰相又何荣然而不足爲处士之辱而适足爲国家之辱于有道之士又何轻重乎哉夫国家以数千之众尚例使之从政岂惜一幕官不爲处士地乎唐之聘处士至以拾遗著作郎今易以一幕官葢亦隘矣而靳靳焉不是爲也或者以处士盗虚名而不果知其实用宜若不可开其渐夫致一士所以致天下之士以一处士盗名遂废天下士可乎昔周公所执贽而见者十人还贽而见者三十人貌执之士百有余人欲言而请毕士者千有余人于是仅得三人焉周公之所得者止于三人然而三人非独出于十人三十人乃出乎百人千人之间也如周公不能致千人则是遗百人者矣不能致百人则是遗三十人者矣不能致三十人则是遗其十人者矣是三人者又曷从而出哉又乌足遂定天下哉今进一处士而弃薄之则将何以致千人而取三人者乎惟其将有致焉则宜少厚之而已矣
　　伯夷论
　　特立之士有大功于圣之教桀然乔于百世之上者后世皆得而公传焉司马氏作史记序七十列传非公其传者欤而以伯夷首之善乎司马氏之爲史矣伯夷叔齐力于仁义有激于当世辅圣人之教得其深者也爲之传首岂谬哉孤竹君欲以位其子叔齐叔齐让于兄伯夷伯夷曰父命也卒不受遂更相譲而俱逃之及武王顺天下号义兵以伐纣天下无贤不肖皆曰武王是爲恐恐然恐武之不胜独伯夷排天下之义非之曰父死不葬谋及干戈非孝也以臣伐君非仁也武王不听遂取商天下既已宗周伯夷耻不食其粟乃饿死呜呼一国之君民之所奉亦已尊矣而伯夷不敢废父之命甘于遁去天下之让孰加焉武王既兴圣贤皆爲之助亦足以树勲矣而伯夷不敢废君之分而甘于饿死天下之仁孰加焉让齐之心非爲齐也而爲万世之爲国者焉谏君之心非爲武也而爲万世之爲臣者焉故后世之爲国者子夺于父弟夺于兄交挺白刃以争继立者必宿栗挫缩不敢耀芒角以其有伯夷之让然也后世之爲臣者幸君之乱以肆奸谋紾君臂而欲其位者必腼汗惊爆不敢出气以其有伯夷之仁然也是仁节者得不谓有大功于圣人之教者欤如天之覆健然其髙也如日月之昭烈然其明也而万百千世愈髙愈明义风洗然照人毛髪使争子贼臣畏服之如是顾其功可较也昔尧既公天下以让舜而夫子首之于书吴太伯让于季厯而迁亦首之于世家春秋之说左氏者亦以隐公能让而首之于春秋虽然尧大圣也则安敢以拟议以太伯隐公止于一让后世乃称之爲至德爲贤君遂以首之于春秋而况伯夷哉虽欲不爲之传首其亦可得乎噫目之久瞀忽开则大明耳之久瞆忽震则大惊当伯夷不生天下孰知让国之爲美欤伯夷丕死天下孰知伐君之爲非欤伯夷生死之节尽之矣浑浑之俗其不大明而大惊也哉夫子尝罕言仁而于伯夷曰求仁而得仁哉孟子学夫子者也而称之曰伯夷圣人之清又曰闻伯夷之风贪夫亷懦夫有立志太公望从武王伐纣而亲爲之师者也亦曰义人也夫子谓之仁孟子谓之清太公谓之义呜呼其爲人也果如何哉
　　武备论
　　萃之象曰泽上于地萃君子以储戎器戒不虞萃聚也物聚而必有攻齧其间者故畜兵以御之虞舜之命臯陶曰蛮夷猾夏冦贼奸宄汝作士师以虞舜之世可谓治极矣犹且惧蛮夷冦贼之犷吾民是虽甚治之世不可以不戒也今通天下之地而守之尝备西北而不爲东南虑岂西北之害大而东南无劲旅强兵环伺羣集而然耶夫蛮獠之变穷阎猾夫之仓猝掲竿而起呼者其警岂下于西北耶而东南之郡县固无深沟坚城之守劲甲强弩之敌士卒皆饥寒脆弱疾老而未尝识戈矛之倒正虽屯禁兵皆单客浮寄无家室坟墓田畴之爲累闻噪声则骇然而四走彼何顾借而爲之用命耶乃者如王伦辈一贼夫耳驱聚数十民跳踉于旷野荒泽之中而郡县之吏民恐惧奔避鸟逝而兽伏其尚能有爲者则或具醇醪美肉敛民之金帛以遗之如孱国之恭事强诸侯万一冀其不爲暴害耳尚何敢正睨贼辈乎而朝廷乃责其弃城而绳之以法不爲之具而责其守岂其理耶凡事之未芽蘖则朝廷恬安而不为意及其猖獗一发乃遽起而爲之谋事已则又解而散去非所谓无恃彼之不来而恃我之有待者也故往年侬智髙冦岭南则爲之备岭南又闻其转入蜀则稍爲之备蜀贼已逃去则亦随而隳罢此岂爲持久计耶陜西河东河北缭边之地及广南之极徼其楼橹拒敌之固蓄马募士之方旗甲弓楯之积则或讲闻之矣至于江南荆湖京东西两蜀淮浙间则未尝有及之者其郡县之郛邑则或依荒篱坏垣谿谷山石以爲之固虽有城堑类皆缺蚀之余草树之堙塞狐鼠之穿穴车马牛羊之践轹无丈尺之岨而樵儿牧竖之可逾其库兵则皆尘久不治弓弩弛而不可发剑刀锢于室甲胄聫属或随擐而裂一日有缓急其尚能守而御之耶是虽有太公之谋贲育之勇不得有爲矣宜严敕守臣稍増葺之城不可卒具当完以岁月不过十余年则所在有坚城矣课募匠工使尽其巧计其兵之多少而蓄之则又不过数年所在有利兵矣择长吏以守之责锐士以习之虽有攻齧乎其间者我有以待之矣或者谓朝廷方讲治礼乐文章之具而未暇爲城垒甲兵之谋将损国体而惊动天下之耳目呜呼兹俗儒之论乌足识大易虞舜之所戒哉
　　武侯论
　　武侯曷爲不能兼天下曰遭时然也夫时者虽圣与贤不可以违也圣与贤知时之不可违则亦因之以制变兹武侯之不能兼天下也武侯之得先主最晩于时魏已迁许孙氏已得吴天下之势判矣故其说先主曰今曹操拥百万之众挟天子而令诸侯此不可与争锋孙权据有江东已厯三世此可与爲援而不可图也若进取荆益内修政理以待天下之变则霸业可成矣武侯之兆基发策已不能兼有天下者明矣然犹区区矫励川蜀脆陋之民屡窥秦川者非不知魏与吴之势犹前日也以不忘先主之顾托不计其死生险易惟义之存示不负汉于天下也故又曰先帝三顾臣于草庐之中由是感激今奬率三军北定中原此臣所以报先帝之职分也于是蜀之土地广狭不如魏民力众寡不如魏才杰之多不如魏曹公虽死其遗臣老将尚存也武侯一出汉中张郃拒之而马谡先败再出散关曹真拒之粮尽而还又出斜谷司马宣王再拒之武侯提孤兵以深入宣王扼其喉而不战遗之巾帼宣王之不战计得也武侯之粮屈势格则将如之何尚何责其将畧非长欤此终不能兼有天下者又已明矣夫以蜀不能取魏犹魏不能取蜀势然也故虽圣与贤不可以违者时也汤不遭桀不能取夏武王不遭纣不能取商武侯安能独兼天下乎然则以武侯之才治民治兵足以兼天下然其遂不能者所遭之时然也哉















　　钦定四库全书
　　郧溪集巻十七　　　　　　宋　郑獬　撰论
　　治具论
　　为治之具有化有教有政有刑如一气之变万物随之以生以死而不见其巧者化也民生之愚不能自反徐而牵之于善道教也开其利害判其曲直一归之于绳墨者政也猾强不制乃为之斧凿为之鞭笞以刻轹酷楚其肌肤支体者刑也是四者天下之民所以仰而为治也是古之尧舜禹汤文武周公之所尽心也今夫朝廷之出一令建一亊天下嘈然聚议其得失而又逆知其后日之行与不是不可谓之能化也天下之民朝而出作暮而入息莽如山林之鸟兽草木一不知其饥饱肥瘠寒燠是不可谓之能教也彊者鬬智者欺天下之猾乱狙诈者百出是不可谓之能政也惟其斧凿之用鞭笞之罚具于律令者吏习诵而从事焉又未能尽心也郡县之吏旦而坐髙堂之上民之鬬撃盗贼欺诬杀人者日集于庭或诛或窜或笞遣之其能辨白黒敢推撃束防胥辈者已出露头角号为能吏矣至于怯软贪冗老昏而病疲者则又有所不能焉当免而笞当窜而诛重轻之权或移于子弟猾吏豪民之手善民瘖痖而无所诉用刑之失犹如此又岂暇议政教之羙乎夫天下之所寄者内则宰相也外则郡县长吏也宰相佐天子讲治于内而郡县长吏奉行治于外使天下靡靡而入于善是宰相与郡县长吏之职也今长吏之临治以如是是天下之无化与教与政而独有刑且未能尽心焉宜朝廷之思所以化之教之政之刑之之本原择贤长吏而俾致于民焉为治之术亦可谓有具矣
　　责任论
　　古之择人也才其任之也专其持之也久故称治焉此可为士而不可为大夫此可为大夫而不可为卿为公一眡其能否上下而槩充之昔者舜以伯禹能平水土故为司空以弃能植百糓故为后稷以臯陶能平刑故为士益能通山泽故为虞伯夷能礼故典礼防能乐故典乐终舜之世未尝有二事乃不曰伯夷禹汝复为稷播百糓弃汝复为虞顺予草木鸟兽伯夷复典乐以教胄子如此纷纷之更为也武王牧野之战讲兵行师则曰太公望其人也周公不与焉天下既巳定周坐明堂起制度则曰周公其人也太公望不与焉周公虽圣人至与学兵之精深固周公有不如周公且有不如况众人也耶今求其为师为司空有如周公伯禹者耶求其为稷为士师为秩宗为乐有如契后稷皋陶伯益伯夷防者耶周公伯禹为大圣人无有也契后稷皋陶伯益夷防为大贤人亦无有也大圣贤人不世出固不可求然自朝廷文武之公卿及百执事郡县之廉察牧守下至一命黄绶之吏不知几百千万人而尽得其才不才之择乎至其为大理者果不可移之为太常乎为吏部者果不可移之为礼部乎为筦库簿书之小吏果不可移之为牧守公卿乎又能毕其能而任之乎固无有此也用一中人之材或连践数贤人之职未能领其纲纪文书而巳复迁去之甚者才三嵗余或朞月而罢惟较其资厯之深不考其虗实之效因循頽靡一切为苟且是岂古任人之意耶以周公之圣不敢兼太公望之事以稷契臯陶之贤不敢兼伯夷后防之职终其身而无二事今无周吕之才而使之尽周吕之事无稷契臯陶之智而使之一稷契臯陶之务又仆仆然亟迁也欲其磨心出力以济天下之务难矣夫统羣才而进之者天子也佐天子而议当否者宰相也平其衡铢累而较之此可为士不可为大夫此可为大夫不可为卿为公俾其才不才之用任之以专持之以久专之而无扰也久之而无易也专之无扰则名分定而职业修久之无易则思虑一而政事明夫如是是天下之治可由此而出矣
　　备乱论
　　备天下之乱者古今大势可见已而未能有善备者也始周之诸侯相禽猎剖而为六国卒并于秦以诸侯之亡周也乃为之备诸侯一刬其根蘖而郡县之遂令天下无一绳之维诸侯则不作而其末乃有布衣之祸故髙祖不由尺土暴起于风埃之中五载而成帝业汉以郡县之亡秦也则又为之备郡县而又裂其土地以封诸侯王盘踞过强卒用不终而布衣则不作其末乃有外戚之祸贼莽窥其隙遂盗有汉玺及光武之再开辟以外戚之亡西京也则又为之备外戚乃不复委重宰相而尊用台阁三公拱袂而守虗器外戚则不作而其末乃有阉防之祸积其残暴酷烈而终之以董卓天下遂暌而为三魏氏以阉防之亡汉也则又为之备阉防痛埽刈之一归其房闼之役阉防则不作而其末乃有强臣之祸故司马父子袭据大柄更四世而禅其国晋氏以强臣之亡魏也则又为之备强臣而培植其宗族虽愚儿懦子皆付以大国强臣则不作而其末乃有宗室之祸朝而为帝暮而为囚五胡乗之遂荒中国弥漫横流以至于唐太宗乃颇究览失得而为之大备焉及其末也则又有藩镇之祸梁唐晋汉周皆以藩镇而更为帝夫厯世之乱考其所以备之者不为不至窒一穴穿一穴何祸乱之不息也盖未尝取天下之公制而独以巳之私者备之耳成汤周武以诸侯得天下而商周未尝輙废诸侯岂非用天下之公制者邪惟其公也故后世之长久繇秦而来独汲汲备其私者又矫之过呜呼不得圣人之法而备之奚有不速弊者邪
　　汉封论
　　汉封之失不在髙祖而在文帝何以言之髙祖初起扰攘之中于时天下惟习知有六国之弊而不知周公五百里之封故其王侯崛起各擅一国包山跨河无复疆畛臧荼得燕魏豹得魏韩王得韩诸田得齐赵歇张耳得赵韩信英布得楚更贪互夺惟恐土地之不广甲兵之不雄髙祖知其势之不可削也亦欲无尽乎英雄之用乃手裂而尽付之故其追项羽于固陵期诸侯不至用留侯计捐睢阳以北至谷城以予彭越捐陈以东傅之海以予韩信乃能致二人而遂克羽当此之时髙祖岂暇议周公五百里之封哉及其巳平则宗室子弟类皆稚孺颀然老壮余楚代耳且恐后世一日有隙漏则非强大诸侯无以镇压之故又封其同姓各数十城盘踞天下十分之七其后吕氏果欲为乱而天下坚重卒不可揺此髙祖因用天下之势而为之封庸何有失哉然髙祖非不知其未有弊也以存汉之计大而诸侯之祸未即发也故其封吴王濞召而相之曰若有反相天下一家慎勿反然而髙祖竟封之此其为虑可见矣韩彭軰既巳诛夷吕氏又灭则变而通之岂不在文帝乎于时贾谊欲裂其国以分封子弟俾之久而可传且拉其脊而折之文帝竟不能用拱手而成七国之祸由此磐石遂矣使贾谊之防行则虽有王莽何由为盗哉夫惟髙祖善用其势惟贾谊善识其变然而不能遂救者文帝也汉封之失不在髙祖而在文帝孰谓不然哉
　　五胜论
　　五胜之説出于三代之衰乎始于商周建正而用子丑説者由此而推之以周木徳商水徳引而上之则舜为土尧为火帝喾为木颛顼为水少昊为金黄帝为土炎帝为火太昊为木至于正朔亦或不同又曰周火徳秦水徳汉土徳从其所胜与前复大逆邹忌贾谊刘向皆持其説子曰行夏之时盖斥商周建正之非也书言尧舜禹为详而未尝言改正朔诗春秋言周为备而未尝言五胜以董仲舒之博学犹曰舜改正朔易服色其余尽循尧道不知仲舒从何而得之岂其未见古书而出于防纬乎班固又叙帝世言周迁其乐故易之系辞有所不言尤为谬戾
　　汉诸侯王论
　　鼂错为汉削诸侯尊王室遂覆其宗忠矣语智则未也幸而汉胜之借呉楚得天下其祸于汉也可胜言哉扬雄以愚论者不究其成败多讥雄者故着云汉诸侯王类多覆溢大者以畔诛小者以奸亡累迹而发然汉未尝为择贤师友以剀切诲导成就之也呉楚既灭创艾绳削内外相伺立为讐贼过若毛牦发为山丘此谷永所以痛切中山所以増欷也至其恶积祸至则皆叹息悔恨其前之不得为善思有以洗心革行亡由也故厉王之迁乃曰吾以骄不闻过故至此梁王亡亦曰傅相不以仁义教臣也是可哀也观诸王之所为桀纣不甚于此然而无令其独被恶名宜责汉之不为置贤傅相以诲导之云耳
　　两汉论
　　西汉之亡也天下咨嗟涕泣而思之其雄豪而起者莫不争趋为刘氏光武因之遂再有天下东汉之亡也民皆解散而背去之鸟骇土委为袁氏为曹氏为孙氏刘备仅能窜伏于蛮蜀以一弹丸地自鄣力蹶不能争汉土卒亡焉二汉之亡一起一废其故何哉亦质乎民而巳矣请言之西汉之初髙祖入闗除秦苛法如提民于沸汤燎炉之中濯之以清泠之泉于时天下盖巳识汉矣至于文景昭宣用仁恩以结天下廼去肉刑定棰令减口赋三十而税一假民田赐民爵女子牛酒老者絮帛孤独鳏寡皆有振给四方有一水旱一灾异则又为赋池籞发仓廪除民租下诏遣使以循抚之其所以哺乳涵养之意徳泽逾于三代虽元成之间权纲狃为奸幸而亦未尝有虐政残民也故其亡也天下咨嗟涕泣而思之光武所以能一呼而集天命至于东汉则不然惟光武显肃三世为治和帝之后政夺母氏阉防遂盛二家之亲戚賔客党类布满郡国其府第园池之夸侈歌童舞儿车服之玩权贵之货赂一金之费皆剽夺于民豺狼相付予积百余年其所以刻剥斵丧之酷则又逾于桀纣民将挟矛操矢而攻之又何思之有故其亡也天下皆解散而背去之此其不复能再兴也一起一废庸非在于民乎故君者所以为养也民者所以为报也养之深则报之厚养之浅则报之薄凡自三代而来其国之亡有久有速者皆以其养之深浅报之厚薄常相符焉养之深报之厚则其存天下也必乆养之浅报之薄则其亡天下也必速汉民之报于汉厯四百年至其残极而后去之其所以为之报之者亦已尽矣传曰木之将颠本实先拨西汉之亡本犹在也故再有天下东汉之亡本巳拨矣故暌而为三国然不务深养其民而责民之报厚且久乃自书契而来未之闻也
　　説
　　天説
　　柳子厚作天説谓天之元气隂阳壊则人由之生譬之果蓏痈痔草木之败逆而虫生焉功者自功祸者自祸是天与人絶不相预焉呜乎亦怪辩矣哉刘禹锡又作天论繁枝叶而扶其説是二子者困废于时谓天不相其道故云耳俾二子而充其欲必不有是言夫天之可以形得者惟其行日月罗星辰蒸风云跃雷雨阳燠而生植隂寒而敛杀者耳至其漠然不可窥其隙者是必有命于其人者焉尧舜之际以圣禅圣可谓灿然矣而尧曰天之厯数在汝躬汝终陟元后舜亦以命禹汤武以徳桀纣以贼用至仁伐至不仁亦可以无疑矣而汤曰有夏多罪天命殛之武王曰商罪贯盈天命诛之孔子伐于宋孟子谗于鲁圣贤出非其时宜乎为困矣而孔子曰天生徳于予桓魋其如予何孟子曰使予之不遇鲁侯者天也此岂圣人造托于天以诈世乎盖亦有教存乎其中矣强桀之臣欲负力而觊非望者苟能自反之必惧曰盖亦有天之厯数云耳昏慢之君将肆欲乎天下苟能自反之必戒曰天傥或命有徳者代予云耳趋进之士皇皇而无所合苟能自反之必安曰予之不遇乃天处之云耳然而其命之者不可以有窥也其道至大以简非如君上之有爵赏刑罚也非如父兄师友之抚怜而告语之也今欲以一痛疾一呻呼而觊天之渠渠然仁且哀之既不为动遂举谓天不与人相预设天果能聴之则天下之人号呶狂走将挟其长短曲直以辩讼于天则天之扰扰固多事矣其将竭蹷奔趋应对之不暇尚何有髙逺而不测者邪孔子曰道之将行也欤命也道之不行也欤命也由周公而上圣贤得其用者盖亦天云耳由孔子而下圣贤不得其用者盖亦天云耳是圣贤之进退廼不在天与故君子者勉而学问修而忠信履天下之正道居幽屈而不疚以待夫天命者焉易曰乐天知命故不忧又曰居易以俟命然则不修而务信天者非也修而务不信天者亦非也修之者在我也贵之贱之在天也不修而务信天则怠修而务不信天则妄怠与妄君子不由也今二子外其天事而一推之人则逹者必矜其才智厉其吻齿力排而前曰在人而已天何预我哉其穷者又将不忍其狷愤变易其操守亦力排而前曰在人而巳天何预我哉乌乎以二子之博学溺而为伾文则信其説之駮而不免于世焉孔子曰不怨天不尤人若二子者其怨天者欤其尤人者欤
　　险説
　　或问圣人尚险欤曰尚险易有之王公设险以守其国或者曰此非险也言机也托云险耳曰天险不可升天有机而不得升乎地险山川丘陵为地之机乎或者曰险者岂可设欤曰择土建国非设而何或者曰呉起有言在徳不在险记者传美之曰兹陋説也文侯方磨牙与羣虎裂食天下起激之云耳或者曰周公岂不大圣人与其营洛邑曰使有徳者易以昌无徳者易以亡顾为非邪曰孰谓周公有是言乎周公之营洛以广畿地而备制度耳故兼丰镐以为千里周公欲后世之易以亡则七年渠渠安用制作邪制作所以继后世也周公不欲后世之速亡也明矣哉或者曰周公曷为不都洛曰是所谓圣人尚险也奚独周公邪古之为天下者皆推择其雄山大川之形胜者而为之国故唐虞都蒲或都平阳夏都安邑或在太原商迁于汲又迁相文武在丰镐秦汉固闗中据上游以制天下兹圣贤之意巳故古之能兼天下者常在中国呉之亡也而晋取之陈之亡也而隋取之以刘裕之雄入闗破姚秦卒败而返尺土不得收古之为国畧可较矣或者曰然则险愈于徳与曰非是之为也徳者行于巳险者外御之耳中材之君有地有险易以守也今有人蓄百金之箧置之通衢曰吾有徳以守之安用室宇垣墙为众人且知其不可百金之箧然耳况为天下者邪
　　震説
　　天雨作其声肱肱然以逺闻者雷也裂然疾而暴作者震也天之所以为威也物之幽伏顽处强悍而不能自达者是肱肱然不足以鼓其间于是裂然暴作而时一震之天下之人起而然畏之曰威也然则非蚤暮习而日见之也非漠然寂寥旷而无之也日有之则玩焉不足以为畏也无之则怠焉不足以为畏也其与古之震天下者合欤夫忞忞之政溃溃之俗其久瞆而久眊也不裂其耳目而一震之则不肃唐尧之老天下事有倦而不起者舜作而震于崇山震于三危震于羽山震于幽州当舜之时合震者四天下然畏之曰舜威也纣之不道诸侯肆行文王作而震之震于宻震于崇震于昆夷当文王之时合震者三天下然畏之曰文王威也孔子斥而季氏僭鲁有不震者焉望之杀而恭显进汉有不震者焉后之世不震者相蹑矣如欲作而震之则莫如法舜与文王使天下蹵然而改聴矍然而改眎一开耳目之弊然后主威尊而号令行易曰震来虩虩笑言哑哑其舜与文王之谓欤
　　虎説
　　安陆故多虎或跃而入郭里民设穽以逐之虎避去入山民即山复为穽虎遂穷而逺遁今亡虎矣天之生物与人迭为盛衰天下平治之久生齿大繁暴害天物亡休息异时汉溪多鱼矣不售则反弃诸河今财充釡而巳是川泽不足以胜网罟异时南山多薪矣凡民得樵焉今相鬬于丛薄间是山林不足以胜斧斤异时梦泽多稻矣邻里不相求今持劵而徃无所贷矣是田畴不足以胜食故古之圣人于物也养之有道取之有时獭祭而鱼梁入隼击而罻罗用故物与人相资而不相竭后世亡法故物与人迭盛而迭衰自唐末五代兵满四海生灵苟活于白刃间庐聚不见防烟是时山林川泽得以休息而物大出为暴若海潮之溢于是鱼虫鸟兽羣行而夺民之居虎豹厌食若人矣是非盛衰相胜而有时哉善持之者不欲其有所胜而有所害若安陆之虎既穷而不得自托于山野民既巳胜矣然亡使其复跃入郭则甚善





　　钦定四库全书
　　郧溪集巻十八　　　　　　宋　郑獬　撰解
　　四凶解
　　尧果不能去四凶乎非不能也以有舜也尧之大忧在不得舜既已得舜则天下之事举矣善人者将自进而恶人者将自诛亦何必尧亲去之也于时尧老矣已老且倦则万几之大必有窳而不启者乃咨嗟众臣将求天下圣人而禅以天下之大位以持其窳而不起者乃得舜既摄治而四凶之恶适以暴发由是一取而锄去之则四凶之去固在舜不在尧理然也必责尧之不能去四凶犹之责舜不堙水也尧之不去四凶以有舜也恶之未肆也而无舜则尧自去之矣舜不堙水以有禹也如无禹则舜自堙之矣故四凶之去舜事也能不能不在尧也圣人初作欲揭天下之大法必有首诛焉使天下慴然骨次而心螫则其鼓号令不须力而天下可服也周公相周则以管蔡为首诛而天下不为周公服者无有也孔子作鲁司冦以少正夘为首诛而鲁不为孔子服者无有也则舜之于四凶岂独异周公孔子哉一诛恶而天下定圣人之机用深矣故曰尧之大忧在不得舜如得舜则天下之事皆举善人者皆进而恶人者皆诛安在乎尧亲去之也或曰有说者谓尧不自诛之而俾舜诛者尧权也尧将禅舜恐天下尚未服故豢而遗诸舜诛之用以威天下之未服者也曰奚有是耶是逆诈于圣人也使继尧者有不能则或遗之以树威今舜已能继矣又曷席此为权耶借尧已自诛四凶舜乃即位天下果有未服者亦自能起而诛之矣未服者诛则天下亦自服舜矣舜之摄治三十年未闻有不服者也说者果有是是不以圣人期舜也
　　辩
　　黄叔度辩
　　黄叔度之器汪汪若千顷波澄之不清挠之不浊信乎其广且深乎则水若倍千顷而集漫然就圮矣奚睹其所谓澄之不清挠之不浊者耶曰然则称之曰山川之高深欤日月之光明与天地之高厚与若是者则可以极叔度之器乎曰否举山川日月天地而为之拟则信美矣然犹涉乎器也必欲极其论则曷若拂其器而处山川日月天地之外乎曰此何也曰此诚也非器之谓也诚也者常虚而亡形山川日月天地器之极也古之以器拟之者盖有之矣而皆有形之极也犹不若是之隘者焉今称叔度曰千顷之波吾为叔度羞之曰然则于叔度宜何言而后可也曰就林宗之论裁之宜拂其所谓干顷者止曰挠之不浊澄之不清岂不尽叔度之道耶
　　杂著
　　读史
　　酂侯入闗即收秦图籍以业高祖眞王佐也天下既平惩秦之弊用清净以安海内后世言汉相者称萧曹学者多咎参因循不能格君于王独以强论格惠帝是不然此器有极也萧曹之辅于汉可谓亡遗力矣而又责之以王譬之责旊以斵玉岂其任耶如举以周召绳之则三代以还殆亡完人学者奚不顾览哉
　　哀帝捐天下元后属莽以政于时宗室年德巉然在列矣乃立平帝年甫九嵗然则莽之簒心其芽于此乎自三代迄于秦汉世系年月不齐故司马迁错综今古以为十表班固因之纯用汉世亦为八篇然其古今人表吾不知其所作也善恶谬戾不足以传信又无与于汉事固苟欲就其为八篇然则削之可也
　　高后不履外闑横制天下虽平勃之知缩栗不敢发乘隙际机乃用克定其操术有足以为惮者已及其封植产禄盘据根穴欲为久固而其亡益速悲夫私爱之溺人也
　　禹既为舜用凿地走水燥九州之土顔黧肤焦足病盭过庐而不入此岂一息之间忘天下哉固不忍其赤子无罪而趋溺地不若是祸民之源不塞圣人之得位其急当世之心如此孔子为布衣辙磨天下而不遇既穷且老乃赞易春秋载其道于后世苟能推而用之使天下尽防其泽是亦我之功不必身见之也圣人之不得位其待后世之心如此是圣人得不得皆未尝忘诸民得则急当世恐其治之不至也不得则待后世欲其道之可传也此非进退之际为公者邪进乎进以禹之志退乎退以孔子之心则庶乎学为圣人者矣
　　圣贤之人秉天下之公议推仁恕以待物故其乐道人之善光华拟乎日月机智通乎神明措民治国同迹乎伊尹周公者不为过言也公议而已
　　桀纣虐于民汤武起而诛之至其易世则桀纣之恶亡余矣汉武镵功四夷天下耗竭乃尊用贾竖更皮弊筭緍钱专盐铁酒酤立平准税舟车凡牟利之源皆自武帝始遂至于后世数百千载尚有以遵用之则其遗毒余虐乃愈于桀纣桀纣之暴于民吾见其止也汉武之暴于民吾未见其止也
　　昔成王闻管蔡流言而疑周公上下相隙豳诗所以隠忧也昭帝年十四上官飞书用间霍光而能辨其诈卒以诛谗而光得尽其忠则其君臣之际显白交固贤于成王逺矣而光亡学术使昭帝之治不如成周者光之罪也惜夫
　　书主父偃传
　　主父偃方困于齐梁间故人亲戚皆厌弃之及为齐相乃以五百金谢之曰始我贫贱昆弟不我衣食宾客不我内门今迎者乃至千里与诸君絶矣亡复入偃之室呜呼羶者螘之所聚也羶尽则去趋冨贵恶贫贱此世俗之所同也又奚独以为怪偃既显用颇能移人主意故其宾客亦千数此岂尽慷慨服义慕高风而来者也冨贵之所趋贫贱之所弃有以异乎哉而偃且谢絶之者岂得以平生所拂欝苟快其一时之志欤何见乎往而未睹其来也其后被诛果无一人视独孔车收葬焉悲夫
　　书文中子后
　　王氏中説所载门人多贞观时知名卿相而无一人能振师之道者故议者往往致疑其最所称高弟曰程仇董薛考其行事程元仇璋董常无所见独薛收在唐史有列传踪迹甚为明白收以父道衡不得死于隋不肯仕闻唐高祖兴将应义举郡通守尧君素觉之不得去及君素东连王世充遂挺身归国正在丁丑戊寅嵗中丁丑为大业十三年又为义宁元年戊寅为武德元年是年三月炀帝遇害于江都盖大业十四年也而杜淹所作文中子世家云十三年江都难作子有疾召薛收谓曰吾梦顔回称孔子归休之命乃寝疾而终殊与休事不合嵗年亦不同是为大可疑者也又称李靖受诗及问圣人之道靖既云丈夫当以功名取冨贵何至作章句儒恐必无此也今中说之后载文中次子福畤所録云杜淹为御史大夫与长孙太尉有隙予按淹以贞观二年卒后二十一年高宗即位长孙无忌始拜太尉其不合于史如此故或者疑为阮逸所作如所谓薛收元经传亦非也
　　书贾谊传
　　屈平窜而死谊诋之曰何必怀此都也又着鵩赋以自开扬子云亦曰何必湛身哉及谊傅梁怀王王堕马死谊哭泣亦死子云迫于莽投之阁此又何也士君子介穷屈忧急之际果难自置与惜谊死之不审所处也至欲创制度兴礼乐厝汉于三代乃曰色尚黄数用五则吾曷知于谊也哉
　　读荀孟
　　孟子之法先王荀子之法后王二子未为偏论也孟子之法先王必法其是者而去其非是者荀子之法后王亦必法其是者而去其非是者俱法其是又何先后之异哉据其时而言则唐虞商周俱欲其民之仁寿俱欲其贤不肖之辨是先王与后王俱可以为法也唐虞以禅商周以兵唐虞建官百商周数倍之唐虞以质商周极其文礼乐正朔器服名数各不同是先王后王又未可以为法也盖孟子见当世之戕贼仁义谓古之为仁义者无出于尧舜故其言必以尧舜为法荀子犄其论特为孟子而发也乃有私意矣必格以圣人则无先王无后王惟择其是者取之云耳孔子曰行夏之时乘商之辂服周之冕乐则韶舞孔子之于正朔与乐则法先王于辂冕则法后王不用虞夏之辂冕则亦不法先王不用商周之时正朔与舞则亦不法后王又何先后之同乎予以谓二子法虽不同亦必俱法其是者也因牵就之使合于一又折之以孔子之言庸非通乎
　　南子问
　　或问孔子曰子见南子欲以行道有诸孔子见南子于圣人何害而谓之欲以行道则未之闻也孟子曰冨贵不能滛贫贱不能移此之谓大丈夫况孔子乎而一见南子何害谓之欲以行道则未之闻也曰然则子路何为不説曰子路以衞君与夫人俱为不善固若不可见者也故不説夫圣人者可行则行可止即止顔子曰仰之弥高钻之弥坚瞻之在前忽焉在后宜子路之不説也夫承天下之重者莫若继祖宗之社稷宜不可授人而尧舜更相为禅正天下之大义者莫若事君宜不可以有伐而汤武用兵君者不可以废置也而伊尹放太甲君者不可以假为也而周公摄王此何也圣人之作可行即行可止即止又何害于尧舜汤武伊尹周公哉故公山弗扰与佛肸畔俱召子子欲往曰吾其为【于伪反】东周乎又欲居九夷又曰乘桴浮于海圣人之道不容于中国遂欲之夷狄乎然而禅舜禅禹伐桀纣放太甲摄王是亦圣人云耳从公山弗扰与佛肸之夷狄是亦圣人云耳其心岂少有靡哉诗不云乎左之左之君子宜之右之右之君子有之然则为圣人者则可如欲学为圣人则不可昔者鲁人有学桞下惠者曰栁下惠则可吾固不可则孟子之不见诸侯讥枉尺以直寻岂非孟子为孔子之鲁人也与
　　晏子问
　　或问太史迁称晏子曰假令晏子而在余虽为之执鞭所忻慕焉何迁之独嘉晏子也顾迁之所书俱不足忻慕之耶曰否迁有激云耳盖晏子者尝解左骖赎越石父以归又荐其御者为大夫而迁之当武帝时坐李陵事被刑遂废不用是时朝廷之大臣无有一人如晏子者为之振发之故特愤之曰假令晏子而在余虽为之执鞭所忻慕焉此非过言也痛知已之难逢虽异世而相慕兹所以勤勤而为之言也迁之著书见志不独晏传至于序伯夷叔齐屈原传皆所以寄其悲焉耳班固谓迁之自伤悼犹巷伯之流有是夫
　　论丙吉问牛喘
　　丙吉不问鬭死而问喘牛因牛欲知天时说者谓吉知大体人而鬭死政教已可见牛虽不喘吉遂不知寒暑耶借若时过又欲以何术治之魏相有言忧不在匈奴而在杀人者予谓魏相乃眞知大体矣
　　记画
　　淮阳王监兵有画十余轴而吴生之天王最为诡卓绢已尘旧其鬼神羽衞如隠见于浓烟黑雾间不见其笔墨迹自子之阅画来未尝见也次王维白衣老跨黄犊之一轴亦奇也立大石一轴李成画也四幅海棠临水旁飞花零落水上有二鱼逐花者尤有意思又有水鸭紫苋三数轴皆徐熈画也纯淡墨画竹树黄雀者虽墨为之如具五彩云僧贯休画皆能笔也钤辖夏宫苑爱翫之以吴生之笔不可少髣髴乃取王维之跨牛老徐熈之水鸭紫苋命画工模之后出以示予虽神气风力有不足者然其骨格犹王维徐熈之画也使画工自为之则不能予观之而叹以谓古之为政者可几于为画乎古亦有作之者有因之者若尧舜禹汤文武周公作之者也其国体治具典章文物精醇烂白后世无加焉孔子曰行夏之时乘殷之辂服周之冕使孔子用于世必改周公之制而自作之也繇周公而下莫如汉唐犹不能自作之乃模画前世尧舜禹汤文武周公之余迹而行则其所施设者尚得为善治也哉是犹今画工之模冩前人之善本而犹足为能使其自作之则亦不为谬工矣始予读韩退之画记爱其文尤工谓如禹贡周官然其言赵御史得国本而模之则退之之意无乃亦类于此乎又足以起予因题之为记
　　题石衖
　　章子厚大夸石衖之奇而予未之信也及往观之然后知子厚之精于赏物然石之发露者才其牙角疑其藏伏于下者必益奇聊用卒夫搜之果得石门石壁上下屹屹又非子厚之所称道者因欲穷治之使至其根踞而后止又将构亭于其上防予易守东秦而不果也孰能继予之志穷山而作亭予当为文以纪之且以快予之夙怀也熈宁庚戌六月三日翰林侍读学士户部郎中知青州郑某题
　　悔戒
　　耳目之蔽有所不及动而为悔咎将谁执事变之来必求诸理审之复之有悖则止勿为爱夺勿为恶移犹曰未获明者谟之往者悔之既已莫追来事方殷如何勿思悔不可数数斯害成今不汝戒汝则小人
　　纪事
　　故事命防知政事及枢密副使宰相封词头送当制舍人草词毕复封送中书遂出诰治平四年九月二十五日予当制是夕中使召入对于内东门别殿命草张方平赵抃除防知政亊旧防吴奎出知青州三制赐双烛送归舍人院翌日具状进词草方降付中书出诰于时二府无有知者盖上初揽大权宰相不得预闻故独召舍人授防撰词自本朝以来未有乃自予始也其后两日上面授以翰林学士
　　刘丞相生辰辞并序
　　灵粹之气湛酣磅礴乎乾坤之元积郁而后发腾而上之则灿而为景星霏而为卿云融而下之则潏而为醴泉霮而为甘露吁而为薰风动之则翔为鳯趋为麟植之则草为芝林为桂辉然而光则为浑金璞玉琅然而声则为黄钟大吕其寓于人大则圣次则贤蕴为筹谋摅为文章皆其气之所钟欤然气之浑流于无间如佐之以江山之怪丽挟之以五行之清淑众美具并则伟然廓然所谓必有名于世者矣豫章之域庐陵屏其东驶江沄沄穹山盘盘澒洞开阖灵粹之气所停蓄当秋气高金德刚絜霜肃风厉与江山相透彻如层氷积玉倚叠乎云霞之表而灵粹之气繇是相与混合而一发之则出于其间者当如何也今丞相集贤公得灵粹之气在豫章之域当季秋九月十八日载诞之辰故其聪明挺特杰才魁德为圣天子相臣宜矣于是日也皇帝有晏赐公卿更贶问士大夫争前而拜寿者车阗巷马塞门冠衣相戛磨而某也独官于外不得肩佳宾之次以上千百寿輙撰成祝寿辞一篇谨遣诣黄阁之下其辞曰石可裂松可摧不敢为公夀也三台主辅相与天常存愿公之夀如其星兮右提钺左佩印不敢为公冨且贵也臯防作辅相与舜同勲愿公冨且贵如其人兮
　　郑氏世録
　　郑氏世居秦以财擅闗中五代末高祖讳保雍行贾于湖湘间至安陆乐其风土遂去秦而居之安陆人喜以为长者之来吾乡邑也有寓钱数百万者积十余年异日客过之乃其子也悉出钱予之封题如故客辞曰先人殁已久岂有钱留此也强之固不受公施之浮屠氏以明不欺闻者俱贤二人以为难也公有三男子长损之军事推官次屿东头供奉官季某不仕推官少时喜蒱博与客戏尽取其囊金客遂大困它日遇之则丐者也公恻然大悔立偿其金于是终身不为戏故郑氏世以行义闻于荆楚间供奉有才武姿貌伟然将兵秦陇间以二十骑径至敌中夺其一障推官有子敏中既亡而絶其季亦亡嗣独供奉二子长建中赠屯田员外郎次亦亡闻屯田举进士喜宾客四方之来游者倾所有以济之星厯地理隂阳数术无不通览供奉既没而卜葬曰吾其有后乎遂生侍郎郑氏自高祖以来既以财显而俱好施里闾故客有于今嵗时祭于其家者曰无忘郑氏也











　　钦定四库全书
　　郧溪集巻十九　　　　　　宋　郑獬　撰祝文
　　华州西岳等处祈雨祝文
　　阳气愤盈土已冐橛膏泽弗濡宿麦将槁丁夫倚耒一墢不起眇视云汉心焉如焚兹民无辜将罹艰食惟神聪直绥佑一方爰修防祝祗祓以祈恭冀明灵俯歆精意霈之甘液沾渍农畴嘉种函活坚好成就以时洁祀敢忘美报
　　五岳四渎四海等处祈雪祝文
　　背歴冬辰延涉春序冻闭不宻华霰未零永念灾符如薄深谷恭礼端祝遥诉上灵防冀飞霙沛沾庶壤驰精延首日竚嘉祥
　　诸庙谢晴文
　　夫民报神以力而神食民以功惟刺史职在守土仰思所以事于神而俯思所以庇于民故旱干水溢罔不究懐比属霖雨将以害稼而不遑宁居是用遍祈于境内之神神飨其衷既贶之日云隂解驳天地澄霁嵗谷告登室家胥庆既得以寛吏之责而敢不答神之贶神其照鉴以享厥诚尚飨
　　景灵宫修盖英宗皇帝神御殿兴工告土地祝文
　　圣考登真万灵号慕増琳宫而严奉期云驭以来游谷日是诹庶工经始式修洁荐昭叩时灵庶孚锡于厖禧永图宁于寳御
　　太庙后庙剏开水渠告土地祝文
　　宫庙之严水络弗治必资疏凿俾无停流谷日载差僝工其始惟灵主土期于来相罇酒荐防是用致告
　　舒国长公主宅上梁告太岁祝文
　　邑赐兰陵园开沁水维梁斯构我室用成甫冀明灵永绥福祉
　　广州南海谢南郊礼毕祝文
　　宗社郊庙钜典甫成实頼明灵宻资孚佑特驰轺使载欵严祠防荐忱辞用申美报
　　开拨汴口祭汴口之神河侯之神灵津之神祝文
　　巨河之壖决而东注漕舟是頼啓塞维时春气发陈理当疏凿神其绥閟获此安流
　　祭文
　　祭英宗文
　　噫嘻惟皇髙视万古文类神宗武如太祖龙之初潜锱铢大业既跃而出震骇腾踏其谟渊渊其断烈烈指挥乾坤扫除六合
　　祭普宁郡太君文
　　谨以清酌庶羞之奠致祭于普宁郡太君之灵惟太君育徳禀操温惠柔明珪璧之洁蕙兰之馨妇道母训咸播淑声肃然闺阃示以仪刑乃有令子为时名卿尽厥孝养出于天成朝晡视膳莫敢遑宁自天沛泽宠数繁开疏封命号一时之荣既享备福又臻遐龄尚宜延永奄忽以倾呜呼哀哉太君之子亷按百城乃叨属部实仰威名遽闻斯变内鬰其情翩翩丹旐归祔先茔聊陈薄奠以侑悲诚呜呼哀哉尚飨
　　祭刘丞相文【沆】
　　昔年拜公光华溢顔体貌骞竦螭虎桓桓今公之去音容漠然柱天之气藏于一棺愚自北行先域在陈亦冀见公少奉笑言未克走谒公问益勤明日出防曲湖之濵众客罗后华裾翠绅鼓箫骇发斾旌错纷左右夹侍红眉绿鬟公既下马揖我于堂置之右座布席未安孰知倚伏忽若机翻公疾遽作俄而不还世亦有言朝暮悲欢公去何速少刻之间呜呼哀哉陈氏累累惊走后先解衣买酒哭奠公前而况吾徒公恩丘山拊心一恸清血如澜性命之际理固不疑感公之分安得无悲飘然丹旐归舟何之苍烟晩日长江之湄不如帆风送公以归死生以诀永无见期呜呼哀哉伏惟尚飨
　　祭太常博士石君文
　　玉山蟠薄或锐或垤天骨耸擢一峯秀絶盛年登仕亟引归籍望塞实副孰议孰失世之右豪或者趋之他人藐藐靳顔在眉焦手濡衣君独勇为报有薄厚天胡自斯芃芃众草幽兰易衰逐逐羣连逸足先摧彼两间者何有何无毫眉齯齿非鄙即愚印金瑞玉非欺即谀啬之太甚于君何诛呜呼潜夫某借姻末向连防觏客舟俱西棊奕罇酒笑语永日益亲益厚旷懐洞然不有畦畛平生知心一言而尽事物之变逢原可推夭夀之隙曽不逆窥才失一臂遽哭寝门古亦有然今复何言呜呼潜夫春风如嘻春物如怡我爲故人心焉独悲临江洒血君乎何之
　　祭张郎中文
　　呜呼元常硕貌兮魁魁苍豪兮厐眉众以爲夀兮乃止于斯一日疾兮惙然以衰髙宇濩落兮神将去之众以爲忧兮果如所期呜呼哀哉谓之爲夀则爲妄焉谓之爲忧已而信然岂祸之易验兮福不可逆料于前嗟嗟元常兮至此以奚言蜀江兮飜飜蜀山兮聨聨道之逺兮不得栖于故原封之西郭兮何时而还哭奠以送兮去不可攀呜呼哀哉
　　祭程中令文
　　士之处世恨不逢时既寿而贵则又何悲死生之分淹速有期犹旦及暮亦又何疑
　　行状
　　右谏议大夫充天章阁待制知沧州兼驻泊马歩军部署田公行状
　　曽祖可范祖守忠父仲宣皇赠光禄少卿本贯亳州鹿邑县涡源乡虞诩里公讳京字简之其先盖出于陈氏陈公子完奔于齐始受地更爲田氏其后遂有齐国列于诸侯齐既灭其子孙之显者多出于青冀之间而公之髙祖乃世居沧州至曽王父又徙于亳之鹿邑烈考举明经多与四方贤士大夫游妣郭氏乐安郡太君公生十六嵗而孤居防有礼法不饮酒食肉盛寒不衣裘乡里称髙之初就乡人宋炎爲学得王黄州诗和之一夕成百篇炎见之叹曰吾子千里足也天圣初登进士第补蜀州司法参军还爲祥符县尉有能名居常自陋其位下不足以自发乃求试书判防萃至廷试輙罢之虽然朝廷骎骎益知其才矣龙图阁直学士王博文镇秦州请公权节度推官秦爲兵车之冲而公悉力处之储刍粟至三百六十余万转运使李纮至秦以爲王公有贤从事矣防诏近臣举贤材二公合荐之召对以尝误断狱徙河中节度推官入大理爲详断官再迁秘书丞知青州千乘县赵元昊叛夏州天子求可捍边者侍读学士李仲容荐公召赴中书堂试以防画遂中上第除通判镇戎军从宣徽夏守赟出陜西因见上陈方畧上甚悦赐五品服遂为经畧判官守赟还阙复参夏竦军事初朝廷设六科以罗天下英豪有运筹决胜之目而独无应者公以谓夷狄骄于豢养将有倔强而不制者乃草书数万言求应是科及就秘阁试而题与贤良同公曰吾岂来此较记诵耶因罢去及贼冦边虽见名使然其谋议率爲巧说所壊不得究其功及上遣翰林学士晁宗慤赉诏问攻守之防众言攻之便公独谓贼久蓄谋一朝发之其计利害胜负固已精矣其势非有以加胜于我则不止今朝廷息兵四十年将愚卒惰怯于兵鬭惟望敌内附爲无事贼知其然故其入冦必声言纳欵乘我之懈而来来故必捷殆未可以力破也众又言出近塞示之以威彼或畏而可降也公又谓贼未尝少挫安肯坐爲降计今驱不习之师置之散地犯贼鋭锋此正兵家所忌兵出必败公争之不从竟用众议闻上已而贼谋知之果遣黄延徳叩延州乞降以竒兵出源渭遂败大将任福于好水川例降通判庐州公虽有前议而朝廷莫得闻其后诸公颇有知者遂还爲开封府推官再迁祠部员外郎保州兵乱以公爲河北提防刑狱公案视河朔利病画二十事上之复爲开封府判官坐囚与吏鬭死出知蔡州连移相邢二州再爲河北提防刑狱贝州妖贼入府取库兵爲乱上下仓卒不知所爲公召吏人爲檄募兵将讨之而贼已大炽自刺史已下皆被执公遂缒城以出于时城外兵有隂与贼通者烧民居刼财以应贼公迳入一营得兵百余乃枭其爲刼者躬至诸营抚遏之众皆不敢动又募得死士数百人然皆无兵持白挺与贼争南闗败之杀数十人乃遁去尽督诸营兵出战驰檄旁郡亦稍稍遣兵来遂围其城贼不复敢出矣贼之始爲谋欲连河北山东十数郡期以同日俱起防其党有繋狱者贼惧遂先期而发犹欲断河桥取北都以自居故屡出兵夺南闗而輙爲公破走之由此贼势遂穷于一城中公之三子皆来奔军中欢噪以报公曰宁知不爲贼来乎止之军门外参讯无诈然后见之公躬率诸军攻城益急贼乃虏公家属乘城以示公士卒皆却公即爲书射城中曰吾独知爲国耳汝曹欲屠吾家者吾弗顾也叱诸军益进羣弩俱发公之家死者四人是日城下兵皆爲公涕下而公意自若也及贼平执政者以公不能预察贼左降监郓州税先是驻泊都监田斌者亦以不能捕贼待罪兵间及得城从诸将以入以功特迁宫苑副使而公独被谪御史徐宗况资政殿学士范仲淹俱言公失察贼过轻忠节爲重且有功不宜左迁乃移通判兖州复爲淮南提防刑狱京西转运再迁兵部员外郎大河壊汴口逾时不能塞而浸及京师敕公専治之中使督视旁午公乃揵薪实其上流引河入故道汴水遂无害京西旧尝徙民税之他州民重苦之公一切除去嵗不足则调緍钱以増籴之诸郡皆有余粟沧州河决嵗饥民皆流亡诏公以直史馆徃莅之公请得以便宜治事遂赐金紫至则斥其宿弊躬自俭约燕劳饷遗皆有尺度设科以均其赋役招徕流民爲之给田除租税于是去者皆来日至府请田爲耕比三嵗増户万七千使者上其治状以爲第一天子下玺书褒焉特迁工部郎中至和元年除天章阁待制陜西都转运使闗右盗铸铁钱甚恶法不能胜公更爲大钱肉好精致僞者莫能杂以一当三尽收其恶钱付鑪官市易以爲便特迁兵部郎中复知沧州公之再爲治吏民愈爱之每台使至輙相率遮道乞留惟恐公去公尝谓敌骑出于广信安肃定保间者皆畜塘水以遮其来径独沧孤居东北隅旁觜大海而无尺寸之险以拒冦乃图其形势且言首尾捍御之畧驰奏之嘉祐二年迁諌议大夫明年以疾求便郡除知頴州仍赐太医护行未拜命而薨三月二十二日也享年六十七诏以其第五子君度爲将作监主簿赙防有加焉公爲人慷慨重气节尝以功名自任既进矣輙复困折遭甘陵之变忠节尤显著而见憎于执政者久之上益知其故乃赐一子官及爲陜西转运使宰相始以除目进上又曰田某忠义之士可便与待制遂除天章阁待制然终以此显于天下盖爲善之効初虽有以害之其久也则愈逺而愈明终欲掩之而莫能也公严于御家勤于爲政未尝以燕堕自废新物未荐輙不食列郡嵗时馈遗皆归之公府荐士五百余人至于再荐屡荐期用于朝廷而后已其后故多显者少时与常山董士亷汾阳郭京爲友善二人者俱以才气闻于时而俱困不偶士亷又坐事失官公爲之经营赒恤甚厚然而刚明少合尝以吏事劾其监军及公爲沧州监军乃爲本道按察使者公既薨使者径至郡鞭其吏卒求公所短而竟不得一毫人益知公清白矣所着文集二十巻奏议十巻应制集十三巻又习于兵战歴等杂家之术着天人流衍通儒子十数书术者咸传受之夫人何氏齐安郡君从公在北河落于贼中语其诸子曰汝父以忠义自守必不顾妻子辈今贼扰攘未可知我妇人至不得已惟有一死耳不幸贼并胁汝以死则田氏无种矣汝亟去就汝父无以我爲念也诸子欲更相留夫人固遣之乃留其季子而三子者俱得出而夫人亦免于难六子长曰君陈定州曲阳簿次曰君俞陈州司户参军次君平大理评事登进士第次君卿君彦君度皆守将作监主簿三女长适霍丘县尉谢规次适进士罗防次防将以某年月日葬于陈州之宛丘县某乡以齐安祔焉某与君平爲同年生得公之家録条次之谨状
　　枢宻直学士刑部郎中何公行状
　　公讳中立字公南其先池阳人避五代乱徙居宣城今爲许昌人曽祖某祖某赠都官郎中考某职方员外郎累赠尚书左丞妣赵氏文安郡太君康氏同安郡太君公即同安出也左丞号爲知人既生公而喜曰吾有子矣及左丞将终之夕家人以贫爲忧左丞指公曰是儿后二十年禄及家矣至初拜官正以左丞终之日果二十年公与诸兄讲学乡里时工部侍郎狄公领京西漕其子遵度以竒俊自处少所许可而独与公爲友狄公闻之召公与语曰吾子乃肯与之游果爲竒也遂以爱女归之景祐元年登进士甲科授大理评事签滑州判官防公事以亲嫌改陈州晏丞相守陈言公文学宜备馆阁再迁殿中丞签署邓州及归遂召试充集贤校理丁太夫人忧服阕判登闻皷院开封府推官判三司都理欠凭由司翰林叶公爲三司使言公才不宜在散局即徙爲度支判官皇祐元年同修起居注迁祠部员外郎知制诰判三班院三班差除皆武人不晓文墨胥吏辈得以持其可否公皆召之庭下明告之某人当除某处莫不厌伏而去明堂覃庆三班改官者千余人公早暮课督吏人不数日而毕兼判审官院权发遣开封府先是盗取章献神御服物久之不获上督责益急公始视事有告某人疑爲盗捕之则已尝疑而置狱笞掠无状遣之所司亦言其非公輙不听穷其狱果爲真盗罢尹纠察在京刑狱改龙图阁学士秦凤路马步军都部署经畧安抚使言事者以公未尝补郡不可爲一路帅臣乃徙知庆州公上言臣既不能治秦安能治庆徒使边人生心有以轻陛下之守臣也愿还故官守汝坟诏不许公初至庆庆人未见其施设皆相观听以爲之髙下有富贾夜饮相鬭者逻者得之乃用赂遂归罪于他民公察之知其情按具服以谓并边豪猾侵夜不禁复能行赂以自免不痛绳之后必生奸皆抵以峻法由是人大惊伏以爲不可欺军士有言急者公讯之乃告其队长受赂尔公曰队长诚受赂尔乃敢言之是下常得以持上不可以爲军即杖其背流之岭南余一切不问公之爲治多类此约而不繁易而可行事无钜细必先破其根节而使众理自析故不甚力而政成庆人皆宜之在镇二年入判太常寺银台司秘阁迁刑部郎中嘉祐元年以枢宻直学士知许州公以许爲故乡多故人亲戚不愿爲之守改知陈州先是边臣罢归多得中朝要官独公外补遂以爲例公至陈而大水潴于城下居人皆恐有卒醉呼于市曰水来公即命擒之斩以徇众遂安是嵗移杭州明年七月二十四日卒于杭公署享年五十四公外疎阔而内精宻果于决事尚亷节家未尝畜财邻州嵗时问遗皆归之公府然而喜酒尤能剧饮虽爲显官与故人饮酒戯笑如布衣时公于庆阳有美政庆人画像立生祠及闻薨皆相哭于祠下每至七日则又爲公设浮屠斋尽百日乃止其见思如此夫人狄氏安乐郡君即侍郎棐之女也男十一人景元景先太常寺太祝景初景耑将作监主簿景闿袐书省正字景俶以公遗命官其二弟今未仕景甫景倩亦正字景龙景安景舆皆蚤卒谨录如右谨状
　　先公行实
　　公字武仲其祖妣傅氏妣王氏杨氏天水县太君刘氏河间县太君公河间之出也郑氏富于财公専于爲学不计生事家之所蓄或爲亲旧携负而去絶口不问由是赀益衰初爲明经人或易之公怫然曰进士顾难哉即举进士遂登天圣八年第主安州应城簿越州司法参军改大理寺丞殿中丞知婺之兰溪越之余姚益之新都贫不能行求监楚之北神税湖南安抚王丝荐签书桂阳监判官防公事刘丞相沆镇潭州以公摄长沙长沙民最喜讼号难治公处之若无事者转运使闻其能过之曰愿观公决事公据按办问讼者皆厌伏顷之而毕转运大惊郴州宜章民执僞劵夺人田更数狱莫能辨俾公按之视劵即曰此僞也县邑故爲义章以太宗旧讳更爲宜章今劵用宜章印而置田之嵗乃义章时也于是僞者叩头伏公曰吾不忍自我致汝于死爲推其已没者为首而得减死焉三迁都官员外郎皇祐初爲审刑详议官蛮人入邕州龙图阁直学士孙公沔讨之请公行至岭下后行者多以事避去惟公至邕州军夜惊几乱孙公执公手曰平时特以公爲才乃真义士也以劳迁职方员外郎入权大理寺少卿殿直曹旦坐狱抵死公曰旦父瑛以战死宜少贷之仁宗爲之减死于时四方狱疑而不能决者率文致私以可哀怜状以丐末减公以爲此特州郡不明于法狱亡疑也请覈其本情凡一切出于文致者皆勿用如此则法不失有罪矣诏以公议着于令潮州民爲后妻所杀其子复杀之郡以疑狱闻有司莫能决或曰继母如母是杀母也请如律公曰如之者有间矣昔文姜与弑鲁桓春秋去其氏絶不爲亲也与弑焉犹絶之况身履之耶当其推刃之时母名絶矣是有罪者也律捕罪人不拒而杀之法当流众大服皆以爲不及也某氏死而世絶有母已适他族官将籍其产公以谓不为伋也妻则不爲白也母是得罪于父者也此非有罪者不可以絶请以产归母氏或者爲不然异日得故案其所断正与公同或者乃惭服其引比伦类如此者絶多有司皆记其事相传以为法迁祠部郎中嘉祐元年五月壬午卒于官寿五十有六观书无不记览爲诗清丽峭絶有唐人风格又善于牋尺诸公多请爲之具草细字谨宻自可以喜也虽精于刑名其爲论尝据经引义不爲世俗吏苛挠专以文法故其全活者数百人然龃龉不得志所居职多不过期月輙罢去常徃来留滞于江湖间者甚久故其所有不得尽见于行事云















　　钦定四库全书
　　郧溪集巻二十　　　　　　宋　郑獬　撰墓志铭
　　南康郡王墓志铭
　　太祖皇帝有八子讳徳昭者为越懿王越懿王生冀康孝王惟吉康孝王生守节为丹阳郡僖穆王王即僖穆之子讳世永字文亿母安定郡太夫人杨氏任城郡夫人魏氏王初补右侍禁年十嵗入谢章圣皇帝帝抚其背曰若亦诵书乎曰诵孝经经言何事曰忠孝之事也帝喜赐之珍菓辄不食怀去帝问其故曰欲归遗所亲耳帝益竒之仁宗为太子初就学资善堂王入侍左右及即位累迁东宫外作副使改左千牛衞大将军赵元昊叛王求对便殿具陈可讨状因请自将兵以行帝壮之以飞白书世永忠孝及通天犀带赐之庆厯间封诸王后遂拜惠州刺史改右屯衞大将军光州团练使特封弋阳郡公于时水灾有诏求直言王进十策一取士二禳灾三除叛逆四富国五安民六强兵七省胥吏八去滥官九蠲苛政十备边帝嘉纳之至和初为瀛国公又迁登州防御使嘉祐七年天子祀明堂以艺祖之后殆无显者特迁陇州防御使英宗初进蔡州观察使上即位拜镇南军观察留后熈寜元年二月已已薨于邸之正寝享年五十九车驾临奠优赠昭信军节度使南康郡王諡曰修孝诏宣政使内侍押班张若水治葬事三月丁酉殡于京城之北普济寺娶王氏引进使陵州团练使赠上将军克基之女封同安郡君子男十二人令图左羽林大将军壁州团练使令瑶右羽林大将军袁州团练使令枢右羽林大将军道州团练使令倩率府副率早卒令谷右羽林大将军万州团练使令绎右武衞大将军渠州刺史令朔右武衞大将军蕲州刺史令羽令【阙】并右千牛衞将军三人幼卒女六长适东头供奉官时观次适左侍禁呉真卿次适东头供奉官徐镇次适左班殿直冯纲次适左班殿直樊中立一人幼卒孙男五人子张右武衞大将军池州刺史子野子赤并千牛衞大将军子昭右内率副率次未名曽孙女尚幼王孝于事亲忠于事国喜经术通文章昼夜自饬厉若布衣生丹阳王有疾王刺背血出冩佛书疾遂平及仁宗不豫王率宗室起居忧切诚至即诣浮图灼臂闻者莫不叹服初东平吕造为其宫学官授以经义造既卒追画其像居常瞻奉之其乐善如此英宗时劝督宗室为学常遣中贵人入宫视之学官姜潜方讲周易疾暴作王于是摄齐升座为之代讲听者竦服中贵人以闻帝深叹其好学王平生所着甚多歌诗杂文数百篇钩考经传为周易大义春秋纂例及诸邸恩华録又能通释老星厯之学注金刚经祖师授衣图六气图登真秘诀皆藏于家以熈寜二年二月某日葬于河南府永安县先王之茔次铭曰泐辞刻石永志弗忘
　　赠太尉勤惠张公墓志铭
　　嘉祐八年十二月庚辰集庆军节度使检校司空知曹州张公薨于郡之正寝诏辍视朝一日赐其家黄金百两内司賔致奠赠太尉諡曰勤惠明年二月甲申葬于开封府祥符县邓公乡从先中令之茔次公讳孜开封祥符人曽祖赠太尉讳思谦曽祖妣安定郡太夫人陈氏祖赠太师讳守恩祖妣永安郡太夫人元氏考赠太师中书令兼尚书令隋国公讳景宗妣普寜郡太夫人蔡氏沛国夫人朱氏而公沛国之子也祥符四年中令从真宗皇帝幸汾阴奏补三班奉职时年十四繇奉职凡十有三迁至寜逺军节度使人以其材选而不爲速也真宗尝召见而顾谓中令曰此儿异日必胜于尔选爲太子春坊司祗太子即位擢为供奉官閤门祗天圣元年以内殿崇班出为陈州兵马都监塞坏堤以止水害城庐得完降玺书褒异之改冀州兵马都监转东染院副使供备库使加连州刺史恩州团练使定州潞州驻泊兵马钤辖徙知莫州又知贝州逾月知瀛州兼髙阳关驻泊兵马钤辖屯兵有龙骑者皆故盗剽猾不畏法长吏莫能制有隔垣盗妇人一钗者公即取斩之以徇举军震栗讫公之去无敢有犯者转运使张昷之请罢贝冀上关员寮骁捷银鞵钱章下瀛州公以为此界河司防先锋北骑叩边则此辈先登不可絶其常赐朝廷以为然其后独奏罢保州云翼银鞵钱而军怨不平竟杀其官吏以乱庆厯二年复知贝州于是元昊反西鄙用兵契丹乗我之隙遣使求关南地且将入冦乃用冨丞相弼徃使而以公为副北人辞甚嫚而公与冨丞相合议卒破其谋复旧盟而还初丞相虽専使亦不得见国书行至关上公方自贝州徃谓丞相曰万里将命而使者不得见国书则若何致辞可发眎之丞相曰公遂擅发国书耶公曰此公家事何惧即合其玺封而取眎之果有可疑者丞相复驰奏京师易书而后行契丹得书由是有定议超迁西上閤门使公固辞以无功不敢窃厚赏仁宗许之然终以公有劳逾数月复授西上閤门使知瀛州六年改单州团练使勾当军头引见司明年除龙神卫四厢都指挥使并代马步军副都总管铁钱更法民间失利恶少辈相聚哗呌叩府府閤门拒之上下恟惧左右曰事仓卒以兵自随公笑曰是促其为乱耳索马领数卒徃谕以祸福即时散去是日非公并州几危转待卫亲军步军都虞候迁济州防御使马军殿前都虞候加持节桂州防州观察使侍卫副都指挥使公为军严而不苛眡其劳逸而均使之至有犯立决而不可夺吏士乐其平而畏法虎翼兵阅习不中程本部指挥使问状倨立不肯置对是夕十余辈大噪趋指挥使将害之公擒获即断手斩于军中然后以闻朝廷称美以为有将帅之风迁昭信军节度观察留后马军副都指挥使自仁宗为太子时巳知公忠厚可属以事及奉诏走北庭骤成竒功抚民驭兵所在称治于是天子深倚重之防狂人遮公马首出妄言事下有司讯繋实病心证逮明白而言事者用此污诋不已公亦抗章愿罢宿卫言于上曰臣首尾出入陛下尽知而恶臣者以疑似中臣臣不去则不解廼以寜逺军节度容州管内观察处置等使知潞州及辞仁宗谕之曰言者至欲杀卿朕不疑卿卿亦不当自疑也公俯伏流涕称谢嘉祐二年移知陈州逾嵗知河中府骑兵缺帅朝廷以为莫如公者复召为马军副都指挥使加淮康军节度使公五拜章恳辞不得巳就职言者犹指前事牵挛及宰相天子为之斥言者公惶恐连请补外天子顾不可留加赐检校司空知曹州公再用再以毁去益为畏谨至所赐公帑不敢自名一钱最被仁宗知遇每与亲旧语及被逐时事则漼然下泣曰主上实知我及闻仁宗崩愈自感悼嵗中得疾遂薨享夀六十七公本讳茂实字济叔避上藩邸名乃更焉为人乐易气貌甚和而忠劲有智畧他人所畏缩而不敢为者公处之从容而可办故其有所成就则卓然过絶于人尤乐善士往来门下者皆有恩意在陈州南顿令忤转运使势且得罪公日一徃为请曰与其罪令不若罪长吏竟得解当世称爲厚徳长者平生疎财俸四十万率以其半给亲旧未尝藏蓄爲后日计尝曰异时但完一居贮数千巻书以教子孙足矣及公之薨如其言仅得一宅而未完也初娶赵氏天水县君继以王氏太原县君刘氏同安郡夫人有子七人承説右侍禁閤门祗承谊供奉官并早亡承诂侍禁閤门祗讽内殿崇班谕谔并供奉官询侍禁皆恂恂谨厚爲公之良子弟女十三人长适内殿承制马用舟次适供备库副使刘昌孙并早亡次适侍禁杜谏次适殿直呉承祐早亡次适莫州军事推官朝复次早亡次适安肃军判官呉覃次适内殿崇班王正次适殿直冯维举二人未行孙十九人偃侍禁任奉职亿佾并殿直侁侍禁偕伉倚杰仅俭佑倜仲伸并未仕倩修偓并早亡女孙十三人长适河中府司法参军钱正卿次适殿直冯补之并早亡余在室公壮年居边勇于立事其所条奏皆攻守形势兵战间事予得其遗藁而读之可喜也及其被毁书数十上缴绕终不能自解予读之又为之感动悲夫铭曰呜呼张侯有发维果方其达时孰不在我绸缪东宫匪颛旧恩以材自售耻于众犇羌人跳踔冦乗以哗拱手而谈折其机牙破玺取书世闻公勇为国解鬭在公何恐北道载开涂者行歌濡血淋甲数功孰多在昔提师以威则克如畜娇子安能事敌敢有狂呼截颈挂门诸军屏息飞鸟不闻天子所毗爰持我师谁敢妄言以召羣疑再入复逐自公有辞公心如丹天子识之事为之已犹或杀身均徳较义况于君臣公拜遗诏伏首下涕孤根易揺胡为久世大梁之西邓公之野刻石幽墟以告来者
　　尚书比部员外郎王君墓志铭
　　太原王宗彦将葬其先大夫号泣于其亲戚故人曰孰能哀余者为予纪次先君之遗烈于是南阳张塾为之着其行事巳而又号曰孰能哀予者为予铭于先君之墟于是安陆郑某为之考其世系与其官阀而志之君世居于濮州之鄄城讳惟恭者为君之曽王父讳绍勍赠太仆少卿者为君之王父太仆有子文震始仕而显为主客郎中赠刑部侍郎即君之考也君讳仲庄字师礼为人醇厚而谨不为刻厉诡激以钓世誉于其父忧三年食蔬为防稽尉嵗凶羣盗伏山谷以术钩致之无遗擢为义乌令邻邑有讼不能决者部刺史尝用君决之讼者皆言其平遂再迁大理寺丞知兰溪县民大饥鬻子而食君取粟于富室而饲之旁邑民皆来曰独吾兰溪有父母耳其后为大名府司録以縁坐降监江州盐酒连蹇十年复知定陶县遂卒于定陶享年六十八君尝在下邑领县卒四千治汴渠道经离驿一夫渴饮于河清营俄有营卒出唱曰渴饮者已戮死矣役夫大噪将刼营取之君趋徃谕之曰尔何敢草草如此众皆引去乃防其唱言者寘之法于时非君几为乱君初用刑部荫补郊社斋郎七迁至比部员外郎赐五品服初为仙游簿又知下邑县徳阳县监婺州税妣马氏扶风县太君夫人罗氏防稽县君生子宗彦宗道宗古二女长适龙泉簿汪湛次适山南东道节度推官张塾卜以嘉祐癸夘十月壬申葬于应天府宋城县新兴之原举防稽而祔焉予于君亦婚家也由是为之铭而不辞铭曰壮而致力滑轴以驰孰为盗侮孰为饥疲羣夫走呼跃马止之缩首靡耳孰惊孰疑既老而衰卒困于羸埋石钻辞亦维我悲
　　礼賔使王君墓志铭
　　予守荆南府时君为湖北路兵马都监熟知其为人夷易而有守谨于持法军中称其平本道使者合言澧阳及谿蛮相抵正控其出入道愿得王某为之守遂知澧州君既至果以治状闻澧之所最病者惟谿蛮与澧江谿蛮凡十二族入贡皆赐以劵钱酋豪尝更相侵夺因而杀汉民朝廷为増劵以平之君以为蛮性贪骛一起争则増劵异时复争则将奈何乃与羣酋约籍其钱入于官至入贡则令主均与之蛮人大喜澧江水溢坏民舍君筑长堤十三里明年水暴至赖以无害君既去方春时君民携酒餗游乐其下必相顾徘徊以爲君之惠不可忘也转运使课湖北守臣以君为第一罢归行次防亭以疾终归柩于京师予徃哭吊之其孤哭拜请予铭予曰由南郡而徃予知之矣由南郡而前子其録示我逾三月使来速铭乃考次其行事而论著之于是知君之始末可铭者不独在澧阳也北平军有羣盗二百余掩捕无遗迹威州蛮入剽境上君提兵跃马驱出之斩防数十朝廷知其名擢同两浙路提防刑狱君气貌柔仁遇人谨厚有礼至其当官行事难易无所择故其所至为称职君初以任子为三班借职监顿固防门廵惠民河蔡河谷熟定武监押贝州驻泊累迁供奉官选为閤门祗邠汾廵检绛州都监益彭威茂都廵检监在京商税三迁礼賔副使在两浙时以累降筠州都监又四迁至礼賔使享年六十四曽祖讳延嗣建雄军节度副使赠左衞大将军祖廷节枢宻副承使赠太保父元祐赵州刺史赠左神武衞大将军娶张氏郑氏赠夀安县君李氏三子允则左侍禁余先亡五女左侍禁髙承吉供奉官髙遵道文思副使蔚世长比部员外郎赵昌龄皇兄左骁骑大将军茂州刺史仲诱皆其婿也孙惟慎殿侍三班差使惟孙惟良未仕熈寜二年十一月甲子葬于开封府某县某原君讳知和字逺夫开封人铭曰生也知其才殁也志其墓维金土之合嵗完所寝而乃去浑浑汴流西北絶漫漫幽宫存其处
　　右侍禁赠工部侍郎王公墓志铭
　　君讳某祖有功名在国史官至礼部侍郎赠太子太傅始徙于开封之浚仪父讳扶刑部贠外郎直集贤院君少时有竒操不肯从荫补欲以辞学自奋于一时及举进士辄黜于有司久之陈文惠公言君功臣之家有行谊不冝使终身为布衣乃补三班借职君辞不就亲旧更相谓曰家世落寞如此尚择禄耶乃受命初监秀州海盐广陈酒税又监南京都商税留守张文节见君步趋淹缓异之曰王使者岂儒者耶召与语惊曰公乃太傅公之孙耶吾固欲见子矣繇是竒待之置其所为文于座右士大夫来即出以夸示之及文节为宰相且欲用君未及而文节薨君遂不获用于世虽然君不屑官所至恳心莅职为端州兵马监押摄郡事逾年民爱之及罢官相与泣涕遮道不得去京东大蝗诏发民塞河君为青州夀张县以书抵安抚使陈恭公言民饥欲死又调以塞河且将迫而为盗则奈何请以诸埽兵夫代之朝廷为之罢役京东民驩呼连绕数千里不絶君之居下位所为犹如此使之居上位尽其材冝有以异于人者焉君为人乐恺而通达家无私蓄喜与豪伟之士游在南都与济阳石延年曼卿太原王洙原叔南阳张亢退夫防稽頴公实相从于尊酒间甚相乐其从诸公蹑迹于贵仕曼卿虽潦倒犹一登文馆而君最为连蹇不遇仕至左侍禁监通州利和盐场以卒既卒之三十二年其子广渊为兵部贠外郎直龙图阁京东转运使广临为左骐骥使河北沿边安抚副使广防为太常博士河北都转运司勾当公事连名赠君至工部侍郎遂举君之防葬于郑州新郑县临洧乡贾村从先茔之次不享于其身而享于其后信矣夫初娶朱氏兵部贠外郎直史馆台符之女追封大名县太君继室许氏水部郎中元豹之女封长安县太君男七人广延广臣未仕二人早卒女四人长适进士林充国早卒次适著作佐郎董诜次复适充国亦卒次适汲县令髙复孙五人得与郑州司户防军得君为进士承三班差使得凝郊社斋郎得象未仕孙女五人长适右班殿直孟在余尚幼曽孙二人其葬在熈寜二年八月某日铭曰履之修属乎已难其逢天所俾孰为亡惟有子郑之原洧之水固无穷利于此
　　户部侍郎致仕周公墓志铭
　　周公姬姓秦夺之地迁于南阳彭城谯汝南古之杰徳钜人多出于汝南后又徙渤海公之祖乃居青州遂为青之益都人曽祖讳仁贵世乱自匿不仕祖讳子元传戴氏礼中其科为泾州司法参军雍熈间胡骑剽州与田夫人俱殁忠义明白诏赠大理寺丞夫人仙逰县君官其子圭某官是为公之考也仕至太子中舍累赠兵部尚书夫人李氏常山郡太君公讳沆字子真天圣二年擢进士科主莱州胶水簿又主宻州诸城簿迁镇寜军节度推官知濵州渤海县荐者言其才召为著作佐郎公浑厚有气节勤而敏于事初补胶州治文案穿防根节已若宿吏邑令老疲不任事公除引之使就绳墨而未尝暴辞气人以为难其去渤海也民叩转运使乞留天子闻之即诏还渤海公曰亲老矣盍归养故乡乎辞不行监青州税连以忧去职服除知秀州嘉兴县兵诛西羌擢同知凤翔府再迁太常博士诸道初建转运判官以察不法公首得之贺者踵门公方辞以亲未葬遂知沂州归葬于青已而召命至入开封府为推官累奏事进退羣辩仁宗大异之及溪蛮出为盗兵拏而不复解求可以治蛮者近臣以公闻上大喜曰朕已识之矣必能办吾事擢刑部贠外郎荆湖南路转运使驰至徼下搜讲贼计以谓僚人伏于穷山荒林絶险之间持盾出鬭僄如羣鸟之跃此兵虽壮大被铠挟矛而刓钝不可支故屡奔折不救此未易倒穴而诛独可钩致之耳乃募土豪镌谕之繇是盘唐之族四百余人携持而出伏于旗下余党悉解散遁去贼遂平湖湘间方恃公而召为度支判官议者谓夺之非宜复以直史馆知潭州吏民相传告哗呌以喜公即旧政益为久完策分屯卫士诸档増置武吏以逻贼出入戍兵被瘴病十七入多物故乃请以嵗更士愈感奋为用居二年南方益坚固乃除河东路转运使入为度支副使南越罹侬贼戕燬俾公为西路安抚使诏非贼所经厯不须行公谓不可使逺民不遍知天子意遂行不顾所至宣布徳泽荒障茅草之乡皆被天子涵毓之恩还为龙图阁待制改直学士河东河北都转运使环庆路经畧安抚使知庆州入判三班院银台司太常寺兼礼仪事契丹遣使来献于时仁宗已厌世北人欲置币于上前公遽以义折之北人辞沮卒授币有司朝廷伟之以枢密直学士真定路安抚使知成徳军累迁工部侍郎以疾愿解成徳印遂以户部侍郎致仕归于青乡里故人来谒必扶力具尊酒相劳道生平甚乐疾甚家人进药挥去之遂不复召医治平四年八月甲子终于正寝年六十九夫人王氏继室刘氏彭城郡君子莘守将作监主簿早卒百药大理寺丞常大理评事女适秘书丞荣安道次适滁州来安令江懋简卒以其年十月甲子葬于益都县永固乡东邓村袝先尚书之茔次文集二十一巻奏议十五巻其为治清简不张铓角议政必先属官有未尽乃出已意酬问蹂至极当而后行之然嫉恶専断则无所屈猾盗囊槖薰捜之无遗种滛祠怪神一切撤去学为浮屠而籍不应法者悉放为农焉嘉兴于今三十年或问父老令孰贤必以公对在湖湘时诏以闲田为官吏食租受田者皆不如诏自岭以南皆被劾得罪罢去公移文属部应受田者悉还之湖南一道独不挂吏议当时称其长者其施设钜细缓急各中文理如此自结髪至引年而归操履醇洁老益不懈其可铭也哉铭曰周自丰镐后稷之孙赦迁狐禠爵于秦汉嗣王公维号之存法曹孝防俱出汝坟毁家见忠廷尉维仁维公自奋累然布衣遂以仕显白髪仪仪出入完洁曽莫我疵苟有可诛公发不疑度可掩覆孰能公窥长于治人古称吏师湘南之功湘人歌之病知所止引车以归于何考铭自公成徳埋之幽墟维年维亿







　　钦定四库全书
　　郧溪集巻二十一　　　　　宋　郑獬　撰墓志铭
　　卫尉少卿刘公墓志铭
　　卫尉少卿刘公既卒之明年二月甲子将于润州之延陵县某原其孤凯列公之羙行驰私奴趋京师请铭于著作郎郑某于是考公之遗録而叹曰呜呼刘公可铭也夫公讳忠顺字某赠刑部侍郎讳简之子其曽大父讳崇鲁仕江南李氏宣州观察推官大父讳晟公以明经赐第补潭州攸县尉江寜府句容尉丞相王钦若言公之能遂为句容令改大理丞知江州之徳安资州之资阳县三迁国子博士通判袁州权知建昌军选为三门发运判官又三迁驾部员外郎连刺解坊邢三郡用三司使王拱辰荐入为度支判官出为防州路转运使赐金鱼紫袍又徙两浙路迁主客金部司勲郎中知蔡州改卫尉少卿知泉州移福州坐失所举夺卿罢归延陵嘉祐四年上亲享太庙复用为司勲郎中公曰吾老矣乌能以白髪凂外庭遂不起后二年以疾终于家享年七十有五公乐易而爱人君子人也为治寛而不废察狱必尽其恕疑者尝抵于轻初为资阳邑有史氏田自唐时以贫死者嵗乆豪猾稍盗耕之灭冢万余公収掩遗骸尽斥耕者复取为田邑人怀感及在建昌暴水夜至壊民舍公募工操舟以援其溺处之署内朝哺夜眠如其故庐死吊祭藏瘗又以库钱给其家发官粟及富民所畜悉以粜饥者活数十万人其最后居防州以南川溱溪诸郡皆用黔中吏为守垂涎相残类为不法恶民得以伏山林挟羣獠入刼无嵗无之公既至即出兵至境呼其酋人告之曰宜悉缚恶民送府我言于天子赦汝罪不则尽灭汝种酋人畏恐皆听命公遂言羣獠为盗过在恶民可赦不问而南川缭边独不择守臣宜询用武人提兵以鄣南服朝廷用其议公又以天子之命召酋人宥之刲羊酾酒与之燕乐皆呼舞出誓言愿世世保边由是奸宄尽破壊逺民蘓息公之治状类若此者多其槩主于仁爱宜其有厚报于富贵以遂其功晩而运蹇卒以穷废家贫借屋以居旁无长物予尝忧之数遣书致问而公方饮酒啸歌自放乎田野间其心休休然若据大厦味九鼎前有鼔钟金石嘈嘈乐而不厌者则予又为之释然喜笑何其有余裕哉公能为神仙引熊蹲虎跃之术顔髪甚壮尝过宛丘以语予而予未之能志也悲夫娶长安县君张氏子男夙故江寜府溧水簿凯漳州漳浦簿纯忠州丰都簿统防州信丰簿长女早世次适都官员外郎臧论道次适南康军星子令李賔王次在室铭曰恂恂刘公不刿其刚力于厚下有发惟臧还田垅丘义感过儿汝孰为弱方桴予之汝孰为饥裹粟徃饴蛮夫囓边擕其符于支刈其孽牙靡耳以随惟公有为俾民是宜胡然聱牙老于故居食无腴田处无完庐我施维丰我行维屯不飨于身利其子孙
　　尚书都官郎中呉君墓志铭
　　君讳仅字庻几天圣五年进士擢第厯归州推官定国军节度推官大理寺丞知江州徳安绵州彰明二县饶池等州提举铸钱事通判婺州君亷悍于事无所顾避有芒角在彰明时韩丞相使蜀知君才郡县寃讼多以属君蜀人诉盐井虽泉涸官犹捕系责课入至壊产或榜死狱中不得免君请更法泉竭盐不出则官闭其井人获利焉嘉州王防正有羙田居木川肥腴甲西蜀其祖方与昆弟居独遗言付防正之父族人数讼不平官司莫能决君以为祖有昆弟在安得专为遗言柝其田均受之诉者感涕为君作生祠曰用以报呉君也是时防正连外戚气势能倾动人而君一断以法韩丞相尤喜以为难也翰林宋公祁提举在京诸库务荐君为属官羣司狃于废堕上下盖覆一切阔畧不问以为大体君佐宋公为治披奸搜蠧穷其根穴収什包罗尺寸无所漏失主吏怵惕始知有公法老人至今有能言宋公时事者维君有助焉选知开封县中贵人常遣吏持公移诉某事君曰中贵人诚贵重然所诉乃私事尚得为公移耶棰其吏遣之贵家防观多借县民牛有干君者君曰吾家鄱阳乃有牛逺不能致奈何竟不与于是莫能有挠县者君平生所持皆如此与人聱牙常不合而卒亦用此取困及为楚州愈厉刻自信不肯随众楚为东南冲舟车日叩境接聒不得休息前为守者率置民事专治賔客君輙谢罢孤坐听民事賔客至者虽烜赫巨官饷之壶酒盘飱而已未尝留连歌呼醉饮以结恩意徃来者皆索莫遂得毁言又与提防刑狱持曲直相排击由是被谪降监池州酒知君者为君咨赍而叹息也以亲嫌不之官归京师朝廷复欲携挈用君以君使江南督责有劳复君职任韩丞相为山陵使又以君营缮下宫还至汜水县得疾卒嘉祐八年某月日也享年六十二君饶州鄱阳人曽祖延进祖承鉴考宗右厯三世不得仕至君登第由大理寺丞三迁至屯田员外郎由员外郎四迁至都官郎中服五品服追赠其考太常少卿妣某氏某县太君男有官女嫁仕籍虞部员外郎周偕试校书郎刘凯大理评事章祐之秘书丞髙照皆其婿也初娶江夏黄氏又娶清河张氏广平宋氏封徳安县君今夫人麻氏封金华县君子四人知损某官知白某官知让知和女一人尚防其在饶州鄱阳县懐仁乡某原日用治平元年十月某甲子铭曰世之喑噎孰疵其为掲负而呼众乃惊疑虎以鬭伤不如童麋嗟嗟夫子宜其阽危毁誉不公不获于时告诸大幽俾观我辞
　　户部员外郎直昭文馆知桂州呉公墓志铭
　　公讳及字防道嘉祐中为审刑院详议官于时仁宗春秋浸髙国嗣未立宦官猥多公叹曰吾于此岂得黙耶即防言古者重絶人之世故去肉刑不用今阉人多取他人子腐之蕃其党是宫刑复用也伤絶莫甚焉宜稍为条禁则上天报贶宜有文王百男之庆盖不夭胎不毁卵鳯凰至重其类也仁宗异之以为言者未尝有此论也顷之谏官缺仁宗谓执政曰可除呉某时公巳丁中允君忧去职服阕即除秘阁校理月余遂拜右正言于是公复言陛下未有太子朝廷羣臣相与为讳而不言陛下不于此时早定他日使异姓生心非至计也愿择宗室之贤者而立之天下知有所奉则孰敢有揺足而上下者哉仁宗由此感悟其后二年遂以主上入继公又请责二府以实効去虗名苟简之政用李吉甫裴垍故事俾选用天下豪俊有不职者斥罢之择贤将帅以肃军法而绳堕卒刺史县令有治最者可褒进以劝良吏宫掖扫除之臣宜依开寳诏书三十无飬父者听飬一子裁减诸司浮费更定任子令诸所论奏事甚多其家所藏藁尚存二百余纸朝廷称之然亦用此取嫉于人磁湖程氏以冶铸世得一官言者以为幸请罢之公以谓程氏于国兴利不宜罢与议者亦不合遂以工部员外郎出知庐州公既去朝廷究其事卒以公议为是而赐程氏官治庐之三月五峒蛮冦钦州边兵屡战没乃进公户部员外郎直昭文馆知桂州经畧广西事公至则搜其利害无所遗落疮痍之士皆起以奋始筑州城凿甘棠水以注壕缭边之地障塞完固蛮人纳土请吏特摩安南皆来献逾明年得暴疾以卒年四十九嘉祐壬寅九月某日也公初年十七中进士第为楚州盐城簿邑人以少年视公公至邑与令争民事可否令数绌伏邑人惊曰是少年簿可畏哉其后为福州官尉知秀州华亭俱有能名官民忮狠与仇家鬭自饮防莽而死仇家因抵法官司虽明知莫能辨盖习之已乆公折其狱仇家勿论活五十三人提防刑狱移其法于七郡被诬者皆得活而毒死者遂絶人谓公之徳施于闽越无穷矣在华亭縁海筑堤百余里得羙田万余顷嵗出糓数十万斛民于今食其利大理寺尝奏公为检法官持法尤平三司请重铸钱法至死判审刑者主之公独争为不可判刑恚曰立天下法岂由一检法耶公曰法者天下法众所不欲而执事独欲之立天下法又岂独由执事耶判刑者竟不能夺公得仕虽早而进用絶晩既用矣还复斥去遂至于死然其所施设亦可槩见呜呼使予之述止于是而巳乎公姓呉氏曽大父讳某大父讳某父讳某公在朝累赠太子中允自曽大父以上居金陵至大父徙于通州而再世通至公之丧不克归别于扬州广陵县某原其后遂为广陵人乎初娶太常博士赵某之女再娶比部员外郎刘某之女为保寜县君子寛甫太庙斋郎长女适进士李南季次适泗州盱眙簿赵觌一男二女尚防其在治平乙巳某月日铭曰呉在金陵黜于世衰既极而复自公发之再世通祔土累累公殁桂林素棺南来乡老引绋请公归乃广陵在淮右山孔子称贤嬴博之间古有鼎铭维公方之不骞不灭万世藏之
　　尚书都官郎中王公墓志铭
　　世之所谓长厚君子者予尝得而拜之及其死也予尝得而铭之今夫予之铭王公也王公为外郎时在京师予与常山董伋徃拜而丈事焉王公之为人恂恂而谨虽对妾肃然有礼而加爱焉其为政尚恕民之饥者发粟以食之属吏有过专为讳匿而终不肯发其所施设无甚异于人至其乆则吏民习服而益亲向之人谓公曰今之为吏者屹屹以为强揭揭以为察横罗旁击不较曲直攘取世俗之誉以取贵仕公亦以少厉爪距以自奋公笑曰人耳人耳奚异于我哉吾岂忍杀人以自售耶言者慙伏呜呼非所谓长厚君子者耶公之初登进士第再调潭州司理防军湘乡有盗五人已具狱当死公覆之曰此非盗也穷之果然已而亦获真盗醴陵富民杀人邑胥受赇执其佃客客被掠自诬服叩头乞死公视之恻然取案熟读有缺其日月而忘填者公曰吾无疑矣于是尽发其奸状上官闻之争荐其能及满法当迁而得职官翰林胥公偃掌选言于上曰王某尝活寃人宜有以进秩遂改大理寺丞知兴国军永兴县再徙潭州通判猺人为防公调发粮饷师得宿饱安抚使以闻乃知临江军又移吉州信州七迁尚书郎中公时已老矣而新安太夫人犹在堂乞监同安灵仙观以便安飬嵗余太夫人卒公侍灵舆归豫章白髪扶杖哀慕如孺子因得疾以嘉祐七年六月八日终于家享寿七十五讳固字伯充其先居南康之建昌五代兵乱徙于豫章之分寜自曽祖而来世以儒名家而未尝得仕李氏既入朝公之伯祖某始举进士礼部奏名第五于时太宗皇帝兼用才武取人见公状貎然不称所闻因罢去遂终身不复出伯父某亦以文学老于乡里公以再世不显因刻厉读书终以成名焉曽王父讳某王父讳某考讳某以公赠光禄少卿母防氏冯翊县太君继母章氏新安县太君娶祝氏河南县君男五人建中筠州司户叅军黄中太庙斋郎早世莘纯中俱登进士第莘饶州余干县尉纯中鼎州桃源令三女皆适士人孙十九人曽孙四人蕃衍成就其亦有显者欤初河南之公自理穴曰吾将处此遂以其年九月某日于分寜县仁义乡头原从其志也铭曰煜煜而燔者吾知其为光阗阗而震者吾知其为声惟固守于内者不耀而鸣徳既老而益成呜呼何哉岂为善而不近名殁而可祀为乡先生者耶
　　殿中丞鲁君墓志铭
　　君讳宗顔字潜甫赠太保某之曾孙赠太傅讳某之孙赠太师讳某之子参知政事赠某官肃简公讳某之季弟鲁氏世为青州寿光人既仕而徙居于亳君与肃简俱为进士肃简既登科入朝浸以显贵而君犹困于有司廼益治田为生事以佐其家故肃简为大臣得以畧去私计而专意于朝廷者君实有助焉肃简深念之将致之于禄仕君固辞曰愿进诸族之甚贫者肃简益以为贤而君遂以布衣终于家享年四十六肃简廼任其子有开为将作监主簿今为比部员外郎君用有开之恩亦赠殿中丞嵗时荐享君以殿中丞继太师而北向有开朱袍银鱼奉祀诸孙执事拜伏趋走满前鲁氏荣之然君尝居临淮多施予临淮人见君出入皆敬爱之以为长者人也则虽不及享一时之报而终能被后世之泽也亦宜哉有开以某年某月归君于郑州之新郑县某原夫人边氏封仙源县君一女适少府监马寻封扶风郡君孙四人皆良子弟也铭曰壅之后决其流必长郁之后发出而愈光孰谓鲁君不实其藏决之发之其出穰穰有子有孙颀颀在行既而铭千万年无忘
　　殿中丞鲍君墓志铭
　　鲍公讳宗师字从圣再举进士不中以防补常州司户叅军乆之用大臣荐改大理寺丞两迁至殿中丞为人深黙而不校泯然若与世相遗者然好读书无所不记亦未尝自言人叩问之则累累语不絶取书覆视无差者又能治官监睦州酒尝摄狱官立为辨出寃死者三人为昌化令邑民诬诉于州按之无状异日民复有犯公释之或谓此氓尝诬公者冝寘以法公曰民虽妄幸巳辨矣吾何忍以私忿伤吾民邪其明恕多如此嘉祐七年例得蜀官贫不能具行求监广州税既到官日悲吟思归遂欲解官去亲旧劝止之逾二年竟得疾卒于广州年五十六讣至江陵其甥郑某哭问故设位奠哭之尽哀其季复遣使来曰从圣有期愿以铭累甥嗟乎吾舅常以友视我铭之也岂为私于吾舅邪盖鲍氏出于夏禹之后或居东海防山间鲍叔始见于齐而昭以文辞显于江南公之先乃在防稽岂昭之裔邪然其五世祖君福佐钱氏王呉越及其子修让俱为呉越相遂为钱塘人修让生汉文为湖州刺史汉文生仁爽从钱俶归京师家益衰汉文生当公之考也复仕至职方郎中赠諌议大夫以清名显于世妣陈氏万夀县君公初娶林氏再娶傅氏今夫人亦傅氏其姊也封长安县君子延早亡次遐年乔年一女适进士黄敏中卒之明年治平丙午正月甲子于杭州仁和县亷让乡諌议之茔次公举进士时与富丞相联试席及丞相帅陕西欲公为陕官且将荐引之公终不肯徃人服其有守铭曰我卜我吉利子斯室更万千年兹铭不复出
　　赠怀州防御使河内侯赵公墓志铭
　　公讳克贤贵出于宣祖皇帝之后其曽祖曰廷羙赠秦王諡曰悼祖曰某赠某官考曰承诩右卫大将军深州防御使赠安徳军节度观察留后阆中郡公妣曰崔氏博陵郡君公累官至右监门卫大将军嘉祐八年九月甲子以疾卒年二十一诏赠怀州防御使河内侯以某年十月甲子从于汝隂县某原秦悼王之莹次铭曰既厚其生不侈以寿彼食藜藿白髪满首有角去齧蹄者善走又岂必然于何归咎
　　赠陈州观察使赵公墓志铭
　　公讳克辟辨道宣祖皇帝之四世孙曽祖讳廷羙是为秦悼王悼王生徳彛是为頴川郡王頴川生承锡今为雄州防御使即公之父也公生于冨贵家恂恂乐善未尝以财为侈亦可尚也已累迁左武卫大将军建州刺史嘉祐八年八月某日以疾卒享年二十八皇帝为之不视朝诏赠陈州观察使淮阳侯夫人陈氏陈留县君先公而亡一女尚防以其年十月某日从于汝州之汝隂县某原秦悼王之茔次铭曰淮阳维肤维履不污冝老于纨襦黎顔而居厥室惟虗一女芚如福不渐世公乎巳乎
　　郡主赵氏墓志铭
　　万年郡主赵氏太祖皇帝之曽孙永兴军节度使越懿王讳徳昭之孙威徳军节度使冀康孝王讳惟吉之子妣为谯国夫人杜氏初封福安县主年十八嫁今潍州防御使向侯传范后四十二年以疾终于京师敦义坊之私第享年六十康孝防为太祖所爱毓于禁中龙舆出则抱之于前民间号公孙太子至真宗时乃出就外邸而主亦生于禁中故其恩礼与宗室诸女絶等矣真宗书其小字赐之语其家曰此女无以妄与人于是得向侯归之向侯故丞相魏国文简公子数治大府有雅才所与游皆一时贤士大夫而其自待顾重于绳墨间犹布衣之士也而主亦能以礼法自约结事姑以孝谨娣姒称其顺妾御抚以仁烝祭賔友烹溉肴醴之烦缛必亲履之而不厌犹寒家之妇也是以能承向氏之家而不失魏公之世者以此初上为頴王时娶后于向氏有诏向侯主婚主悉力佽助无所遗及进见或谓主可因此时有所谒主曰寜有是耶皇恐称谢而巳先帝亦钦叹之及有疾上屡遣使挟大医诊视既卒哀恻乆之锡以黄金赠赗加等使者临奠给一品卤簿以殡于资福浮图舍熈寜元年八月庚申遂于开封县褒亲乡丰台里先茔之次子男三人缜国子博士縡右侍禁绘太子右賛善大夫早卒女六人二人早卒次适陇西李侔次适谯国曹谌俱后族也二人尚在室孙男九人女七人铭曰卦于家人风自火出内严不犯乃能化物诗之肃雍首乎王姬其教自上四履且仪皇祖之孙有嫟其羙嫔于潍州丞相之子授于公宫我承我师宾豆祭簋防不祗祗壸徳以成有发孰咎潍州之声韡韡并茂天子维姑先帝维姉中宫维尊叔祖之妣厥初迨终既多受祉哀荣之享实亦絶拟翟车画扇出送国门秋风八月遂髙原白玉为泥黄金为土我辞在碑愈乆弥固
　　宋夫人墓志铭
　　夫人宋氏其先安陆人自伯祖庠为仁宗宰相遂居京师今为开封人曾王父讳在中王父讳世基赠殿中丞父京今为尚书比部员外郎母刘氏安定郡君治平三年归于皇叔右监门卫将军宗史为呉王之孙而定王允良之子夫人既归二年以熈寜元年三月丙子以疾卒寿十九嵗明年二月十七日于河南府永安县铭曰夫人宋氏安陆之先乃自相国开封以迁世不家食佩绂再传而生夫人幽闲静专厥配维何定王之子翟车以归亦维得止雝雝其仪进馈维时姑嫜则喜盥服是冝宾客有奉烝尝禴祠黾勉夙夜曽匪惮为天岂不聪胡啬之寿既实而获则又奚咎大化拘拘或亟或徐要之终极同于一墟
　　傅夫人墓志铭
　　试将作监主簿向纮之夫人傅氏生于庆厯之丙戌终于治平之丁未为妇二年有二婴儿逾明年熈寜之戊申八月庚申于开封府开封县汴阳乡丰台村其曽大父某某官大父某赠某官父求今为龙图阁学士刑部侍郎其将也向氏之族甚哀之属予为之铭夫人无堕容无慢徳其行巳也约其趍事也敏其处家也睦上焉者有以爱之下焉者有以敬之向君由是无内顾之忧而其所履之实如是是可铭也已铭曰结帨兮如归童容兮倭迟马巳返兮几时挽素绋兮忽束之汴之流兮祈祈左有陇兮挟以驰日出艮兮奋参旗吁嗟夫人兮藏于斯

　　钦定四库全书
　　郧溪集巻二十二　　　　　宋　郑獬　撰墓志铭
　　霍国夫人康氏墓志铭
　　镇江军节度使兼中书令郇国赵公讳允成之夫人康氏治平二年六月某日以疾卒享寿六十七天子震悼辍一日朝诏中贵人防葬事赗赙加等七月某日以一品麾仗铙吹权厝于祥符普济之佛舍越二年八月祔葬于西都之永安县郇国之冢次郇公为太宗皇帝之孙魏恭宪王之子故夫人于仁宗皇帝为嫂英宗皇帝为伯母今天子为伯祖母在天族最为尊属而柔问淑行与位为称初郇公之再丧夫人真宗皇帝顾谓近臣曰先帝尝称唐肃宗在东宫未有正妃明皇为择掖庭女赐之而吾宗室妇皆将相大臣家欲以正大夫妇风天下今允成亡其内馈朕岂敢忘先帝语其选勲贤之后以配之于是有司言夫人廷翰之孙有贤德真宗喜曰朕为若儿得贤妇矣夫人曽大父讳硕赠左屯卫大将军祖磁州防御使讳廷翰兼西山巡检使守磁州十余年与太原相角而刘继元不敢驰一骑挠边磁州生赠右监门卫大将军讳仁矩即夫人之考也妣马氏扶风县君夫人年二十归郇公方恭宪王被疾执事者有忤輙气恚不能平夫人谨事之汤药食饮不经手不以进渠渠栗栗愈乆而顺上下倚以无过既归七年而郇公薨遂专家政凡五十年抚育诸孤皆得成就以婚以嫁时顺礼协子孙百余人一之以爱漫无髙下屏内静严不闻有哗笑居闲则为讲道古今忠孝事以为富贵易于沉溺不能矫然自奋于礼义间则覆溢随之时时戒饬之故郇公之后多佳公子繇夫人之善教也俸入甚厚常惧不克曰此农家几户之赋而我无功享之宁不自愧故常推其财以赒其亲旧间疾病则亲为制方药治之歳市药至十余万钱有不幸则又为买棺柩衣衾哀防之甚厚然为人敦静髙声濯濯有雅操章献太后时优待内属率得遂其私谒独夫人无有所请仁宗叹美之曰数十年间唯康夫人絶无一言及私因勅魏邸管库悉专之夫人及其薨其出纳劵籍皆可覆视其持廉类如此初磁州有功在边而后世益落无震显者至夫人之贵康氏由此得仕者凡十二人始封东平郡君进徙霍国为夫人其先盖出于燕蓟而磁州占籍于开封故夫人为开封人男十人宗顔赠昭信军节度使遂国昭裕公宗讷赠安州观察使安陆侯宗颉赠太子右司御率府率宗鼎赠华州观察使华隂侯宗严赠武宁军节度使彭城郡公宗曽赠安州观察使安陆侯宗儒赠容州观察使普宁侯宗仁赠防州观察使南昌侯宗奭右侍禁皆先亡宗保出继昭成太子今为代州防御使建安郡公夫人之薨建安总其丧事女八人安康郡君适六宅使刘安道安德郡君适西京左藏库副使张承禧次适左藏库使张承衎二人为道士玉英仙居县主号真净大师玉华真修大师皆先夫人亡余皆幼亡孙四十七人仲连右羽林大将军辰州团练使仲随右武卫大将军澧州刺史仲铣右监门卫大将军仲婴右羽林卫大将军单州团练使仲盘右武卫大将军沂州刺史仲恕右羽林大将军单州刺史仲防仲哙仲箎仲翁仲鞠仲午仲杵仲弓仲弗仲谈仲棱并右千牛卫将军仲商仲儋并右监门率府率仲速右千牛卫大将军出继博平郡王允初为孙仲缄仲喜并赠右屯卫大将军仲虞仲筠仲丹仲励仲果仲新并右内率府副率皆先亡余并未名而卒孙女五十三人曽孙二十二人曽孙女十六人裔孙昌炽盖可知也然夫人晩年诸子继以沦谢哭泣自伤悼不聊遂得疾以薨云铭曰有定维麟我公之仁金车辚辚赐邑于郇咨尔在庭我有虎臣有婉其孙维时来嫔来嫔伊何妇事祗祗内治伊何母教维慈有子有孙佩璲盈门孰为槁暴维言是蹈居家处朝不侵不骜天居防防匪私我谒皇实嘉止于德斯美孰有寒饥我粟我衣不能以葬发鐍赙之维仁之施维寿之宜维千维百匪以为耆青松寒灵素绋西去蔚然髙丘从公下游洛川故原镵此铭言黄金化工此石长存
　　崔夫人墓志铭
　　夫人崔氏初归大名孙君君讳广乐安郡王汉韶之后也以故王孙气义喜侠尽耗其家赀夫人未尝靳一毫及孙君卒夫人孤居益贫挈二稚儿入京师依姨氏乆之姨又卒夫人抚二儿以泣曰吾不忍儿之无以毓也乃再归于髙宻赵君二儿廼得成立长曰勉遂中进士第季曰过尤能苦学朋友推誉之夫人归赵氏二十六年至其亡如初归也赵君性髙严而夫人能以礼顺之诸子不一出而夫人能以爱均之门内族居数十而夫人能以和处之见诸子之为业有所进则喜曰吾持心平是必有隂报在吾子也归赵氏初生一女适亡其冡妇有遗孙已数歳夫人即致已所生于侍者而自收乳其孙侍者不谨所生竟不毓夫人亦无悔言闻者皆叹以为不可及夫人之卒年五十七以赵君登朝封长安县君赵君讳扶仕至屯田员外郎后二年亦卒夫人之考曰某郓州中都令母曰范氏乃御史中丞讽之女夫人于赵氏有三子果卿俊卿皆举进士以某年月日葬于某所祔赵君之茔将葬勉过皆来乞铭某曰予敢不铭哉铭曰卜之吉筮之又吉千万年斯安此室
　　李夫人墓志铭
　　尚书比部员外郎鲁君之夫人李氏世为汶人驾部员外郎京之曽孙国子博士定之孙屯田郎中周珣之子夫人年十六歳归于鲁君李氏故为大姓其姑姊妹多嫁于戚里贵人家而鲁氏虽尝为大官显于世然而鲁君盖儒者也长袍绥带空坐而谈文章此固鼎门之膏粱女子所憎见而夫人之母氏于是大悔之遂夺夫人以归将以与贵人夫人泣曰宁从书生食藜羮以死不可以有二夫乃去簮珥絶荤茹障一室以独处游观之乐不及于里巷如此者凡六年母氏知无可奈何乃复归于鲁氏鲁君礼之加重焉妇人之生于纨绮间惟富贵之是欲盛服出门冠襦少故则不肯登车羞恚其夫恨不即去之尚肯相从于寂寞之境甘死而不悔者耶若夫人可谓有大节矣夫人善读传记见古烈女遗事悚然畏之故其幽闲隐约乆而能固者抑有以资取之夫人之卒享年四十二累封寿安县君四子君产君亮君谔君賔女一人尚幼初夫人被疾累日鲁君竭所有市医药及其终则又走书丐铭以列于墓则鲁君亦能仁于夫人者矣嘉祐六年某月日葬于某所鲁君讳有开字周翰尝与予同举进士铭曰世之桀妇厌薄其夫斥而去之如泥在裾穆穆夫人不震不渝既夺六年复归如初在古烈女可与为徒我镵大节以羞悍愚
　　朱夫人墓志铭
　　夫人朱氏世居钱塘仕呉越王多至贵官祖某始入宋为供奉官荆南府监利县廵检卒于监利因家焉父某居县以长者称夫人年十九卜行得今郑州原武县主簿冯君期之妇二十四年有三男诜谘谞皇祐辛卯二月以病卒于鄂州太平坊里第夫人敏于妇事晨兴夕退视烹溉治枲蠒箴纫绣刺之文岁时剪刻旙缕花草杂巧之物纎丽皆可喜姑夫人性髙严家人不敢妄戏笑而夫人以孝谨见爱时有所为诸妇皆记以为法荆楚间言家行者数冯氏繇夫人能将顺于内也嘉祐八年十二月甲子葬于河南府宻县义台乡某原初冯氏之葬皆在长沙至翰林冯君乃迁其考秘书少监之丧兆于河南并夫人之丧祔于墓次翰林曰吾为稚儿时嫂抚我甚厚图报不遂奈何幸为我以铭铭曰新垅之穹穹其兆于宻耶然改不可乆客耶魂气无不之也果归来乎此室也
　　职方郎中鲍公夫人陈氏墓志铭
　　夫人陈氏于某为外祖母夫人实有四女长乃归于我皇考祠部公次归于故太常博士石亚之次归于殿中丞冯安之次归于殿中丞余孝恭夫人既终而求其铭宜莫如其甥之为详也惟夫人之先盖出于富春祖明考易尝仕于钱氏而无大显者及钱氏入朝夫人之族亦归京师故夫人为开封府人也夫人之治家专用仁恕妾侍有过告戒之俾勿犯而巳屏内不闻有鞭扑之声然其歳时飨祀賔客之奉上下自相饬以趋事不责而成虽严家未有过也职方公既有清名夫人亦能以俭自律衣珥皆守旧法不为时好改易其后遂常服大疏袍日食一盂饭诵浮图书用此终身焉享寿七十有四以至和三年四月二十日卒即用其年九月十一日葬于杭州仁和县廉让乡永乐里职方之茔次职方讳当字平子善为诗似韦应物世传诵之号鲍诗人夫人亦好读古史能疾书日草万余字见者不知其为妇人笔扎也二子宗师杭州昌化令传师睦州録事参军夫人累封万寿县君铭曰佳哉山穴而中处惟是以为固是以为陈夫人之墓
　　副率府副率邵君墓志铭
　　邵君讳某字某山阳人世为大姓而君疎简独喜书尝挟其能不得施乆之叹曰吾岂特坐靳此耶即捐其金数百万愿补县官费廷议嘉之授右班殿直监金陵罗务代还改左班殿直闗富阳税防邑令数去君尝摄领之磨心恳力愕愕见廉角洁厉明速往屈其前人治东诸侯交语争荐之明道沛恩改右侍禁已而病顾所厚曰归来乎淮上吾庐也以处以游乌能愦愦于此哉即日状罢以副率府休于家未几卒庆歴二年五月十有三日也享寿五十有九曽祖某祖某父某晦德皆不仕夫人李氏子男更丕举进士能充其科焉男孙诜询诏诜粹敏强学亦举进士更之子也以某年九月甲申葬于城南集下里先茔之次铭曰提提其翼飞之不遂也绳墨而斵之尚且及其试也获者食其实恶知其不有待也
　　赵县主墓志铭
　　右领军卫将军赠右骁卫大将军世安之女生十九年而卒熈宁二年二月某日祔葬于河南府永安县曽祖讳惟忠右屯卫大将军昌州团练使赠彰化军节度使舒国公祖讳从恪西染院使赠莱州防御使东莱侯铭曰生而提提其仪窈兮未及以行倐其夭兮素车啴啴出都门兮万世一夕归九原兮
　　慎夫人墓志铭
　　闗彦长丧其妇安陆郑某往吊之彦长泣曰哀乎吾妇之亡也生无以与荣今其死奈何幸子之来其丐我十百字以铭其墟而塞吾之悲也某诺之明日彦长走仆持劄来曰吾妇慎氏年十七从其先君在蜀朞年丧其母及其先君独与寡嫂孤居服丧因不能自归吾之先大夫遇之哀其穷遂娶为吾妇为之尽挈其族归之陈自吾妇之入门见其事舅姑日益恭曰犹我之先君夫人之在堂也其友娣姒必以礼曰犹我之姑姊妺之在室也遇闗试年昆季皆登科緑袍荣耀相先后独吾为布衣吾妇未常以此自愧凡吾之奔走京师必资其衣珥以行至所畜唯空箧亦未尝有一言今吾晩得一第固不足以厚报吾妇遂不得见以死兹岂亦有系于命也耶此吾所以重痛泣而哀之也某曰然吾闻夫人死二十余日而彦长登科内外宗族皆来贺登堂相拜庆既而痛夫人之不克见也则又相与嗟语而戚戚涕洟于繐帷之前呜呼是可哀也哉夫人卒年四十一其先君三衢祖守礼为呉越王婿入朝迁于陈父晖吉太子中舍知嘉州洪雅县子男二人女一人尚幼某年某月日葬于杭州之钱塘县某原铭曰不荣于生死而刻吾铭亦何为哉夫人
　　崔进士志
　　进士崔着家于夷陵赠工部侍郎遵度之孙左侍禁仲求之子生四十一年至治平之乙已三月壬午卒于江陵无室家以服其丧无子以主其祭斥其槖装以葬之于北郭长林门外地衍而髙増土三尺筑垣以隠之植木以覆之荆州守郑某镌辞于石以志之
　　墓表
　　赠工部侍郎杨公墓表
　　宣城杨君讳镐字某祥符五年以布衣终于家其后十有八年子璵登进士第又三十有九年璵为光禄卿累赠君工部侍郎于是安陆郑某为辞以表其墓夫公侯富贵之墟乆而遂荒缺歳时不及巵酒之奠其盛衰孰与杨氏为多耶然而杨君布衣也其居乡父母不以忧兄弟无失顔宗族相附以睦有不直于已未尝与之取胜质厚而乐易循循然盖长者也其所履乃约乎已而已后世犹尔益乆而显则冠冕而德于民者其报施又何如也君之居宣城已三世矣其姓本出姬氏晋之贤大夫叔向食采于杨其子食我遂以为氏食我之防子孙逃于华隂及河内冯翊至汉太尉震最显唐之诸杨多出于闗右君之曽大父某自湖州从事始徙于宣城生某某生某即君大父与考也君娶于章氏有二子璪颛于治家次即光禄也君之卒光禄无稚子葬君于宣州之某县某乡既释绖幡然思有以显其家世即自磨励昼夜课文字遂登进士第歴随信袁二州刺史善为治寛而不懈事虽百出徐为逆解之各中其脉理然世方以徤悍搜抉为能其遗政美迹独三州之人于今语及之则踌躇而不忘也璪之子咸兊俱进士光禄之子观寿州司理防军履太庙斋郎涣郊社斋郎某某亦进士緑绶逶迤相踵于其家亦可谓蕃矣令格五品得立螭首碑是宜譔其美实以刻之石俾宣城之人来观者有以为荣也曰此吾乡君子之墓也其相与勉于善则又曰虽有德而不享其后世乃有如杨氏之盛乎






　　钦定四库全书
　　郧溪集巻二十三　　　　　宋　郑獬　撰五言古诗
　　杂兴三首
　　女娲链五石上补天之缺如锢黄金液万古无由裂尧舜首制度巨防髙嵲后世日破穿通为万防穴譬彼果蓏虫熟烂恣攻啮岂无良工手一起为施设非若天之难前辈有防卨苟或不闗心女娲亦为拙
　　块泥封两耳师旷亦为聋离朱揑两目触面不得通折弓断其臂安得为逢防白日照六合光耀当天中苟为物所蚀齯齿犹成童君子诚其意黙通大化工所以虞舜明不在双重瞳
　　秦皇按长剑杀人如刈草何独李斯辈竟以丞相老汉元服儒衣収谏如蓄宝何独萧望之诛鉏恨不早沧海飞天波枯泽淤行潦刘累婴其喉蛟龙不为暴鲁士固多贤亲师仲尼道至于出处间惟有顔生到
　　感秋六首
　　落日在髙木辉辉淡秋容白云起天镜飞去忽无踪雨藓烂漫紫幽径谁相从孤虑如有根纠结生心胸良时忽巳晩撇耳过晨钟事业余濩落抚巳真何庸投箸不能食却立倚长松酒敲百万兵此忧不可攻
　　短松青鐡干童童三尺余花实少姿媚独与寒心俱暴霜时侵凌奋怒张雄须长楸拥肿材旁防可容车秋风一夕来解剥惟朽株物性在坚柔何必长短殊楸叶巳泥滓松干犹青肤无烦问髙下且辨荣与枯
　　我思洞庭橘赤金三寸圆磊落火齐珠缀树团紫烟病肺燥不治嘘吐气欲燃玉醴埋九地凿井不得泉我欲渉洞庭采橘秋云邉骇浪破我舟蛟龙怒腾骞安得万里风吹落堕我前
　　日车辗东井一阴穿土生死草出飞火杀机从此萌况及八月秋大昴腾光精气势日发励乾坤露峥嵘万木赤立死百虫相吊鸣菲菲黄菊花幽丛发孤英采撷对樽酒悲歌不能倾所悲阳徳消日与羣阴争
　　林杪一蝉噪翛翛凉风来清响断复连裂耳增余哀浩露洗明月珠树凉璀璀蜕飞各有时讵能人力裁儒生守文字舌腐犹蒿莱空肠贮古书独立谁为媒咄哉丈夫气胡为久徘徊
　　轩轩苍角鹰杀气凌髙秋一息一万里独与长风逰猎骑走霹雳落臂无虗投古冢白鼻狐立死不得留飞霜未杀草拥翅寒胡愁畜力以待奋仁如林中鸠今兹顺天诛狡穴破奸谋羙哉青骹姿识时谁与俦
　　秋声
　　蚯蚓如嘒管逢时土中鸣秋蝉抱枝死不敢鼓秋声聼者何无厌忽如鸣秦筝大雨漂九土旷荡空太清
　　囬次妫川大寒
　　地风如狂兕来自黒山旁坤维欲倾动冷日青无光飞沙击我面积雪沾我裳岂无玉壶酒饮之氷满肠鸟兽不留迹我行安可当云中本汉土防年遭杀伤元气遂隳裂老阴独盛强东日拂沧海此地埋寒霜况在穷腊后堕指乃为常安得天子泽浩荡渐穷荒扫去妖氛俗沐以楚兰汤东风十万家画楼春日长草踏锦靴緑花入罗衣香行人巻双袖长歌归故乡
　　大寒呈张太博
　　寒风怒蓬勃排戸入吾室沙灰涨天黒白日赤黄色捉衣拥肩坐心脾寒憀栗须臾天气变阴黯如涂漆跳空雨雹飞四走珠玑出数子方叹惊共怪天公逸先生携书来昂頥杖飞策乃召二三子环坐与之席呼童令取酒盘饤杂棃栗酒行寒气除春阳生四壁先生说大义驰骛何纎悉洞彻人精神两耳飞霹雳老语植根节九牛不可屈尧眉与舜目缅若曽相识如当夜黒中光耀见赤日退思圣贤业所积在劘剔韦皮画山龙块泥亦瓦砾人固有识智非如物之植而不自刻苦昼夜如刀尺年齿方壮健男儿宜努力方今太平民尚未获苏息谁能拱两手防人树勲绩
　　廹晩风雪出省咏张公达红梅之句
　　雪花障路飞飘湿红杏鞯归马碧蹄疾踏破白玉田揽辔独长想物境真可怜朝绂未挂身豪逸倚少年结客上髙楼珠箔遮碧天烧酒紫烟沸割炙白膏鲜羙人挪素手笑防琵琶弦醉眼生乱云不省到家眠俊逰或如失倒指还掺然薄莫出华省下马灯巳燃强笑破老顔寄恨挥华笺翫世张公子嗜酒真神仙抛掷咏红梅负伊清樽前【公逹诗云红梅花下一樽酒抛掷清香是负伊】再读再三叹心断空悁悁起予如蠒丝织愁成短篇
　　雷震
　　四月老阳尽蛰雷方发声七月连大雨碾天三日鸣夜或发狂震卧者皆起惊奔电晔然作忽如烈火明髙树大百尺霹倒烧其根往徃光曜中时见怪物形飞雹大如指万弩相奔倾椎击鸟雀羣掩地交纵横雷者主号令为天之常经奋豫既过时及此何匉訇无乃号令失安得四时平春秋书震电推之在五行天道傥可信使我心不宁
　　冬日同仲巽及府寮逰万夀寺【兼有龙山之约】
　　峻阜如蟠虹蓄泄气象灵绀宇隠红树缭若画在屏聫骑转城角沙歩俯回汀野寺对寒水白壁敞云扄嶛深松桂黒地古莓苔青朱橘拥繁梢悬缀黄金铃横梯出虗阁古像铜青荧眺聼揖秋境豁露无藏形清气换俗骨萧爽毛发醒汲泉煑露芽却坐竹间亭髙谈落四座金石朗众聼脱落见逸调骤如马在坰眇然遗组绂太山一浮萍落景不我顾檐角出寒星燕客未渠央归鞍安得停歳宴幸丰乐楚人饱且宁蟋蟀刺褊陋及时洒子庭传闻落防山风凉久凋零巳酿白玉泉连车载百缾行期一佳赏相与快烦冥
　　直宿省中
　　娟娟海棠花小蕋春来瘦斑斑青竹枝踈叶未生就碧砌画栏干雨断黄昏后厌酒未能眠时拾残花嗅
　　奉使过居庸闗
　　铁山五十里兽不能逾两壁如夹城行人贯众鱼巨闗隔元气寒暑南北殊一夫扼其键万马不能趋石氏窥三川荒唐谁与谟不能仗大义割地事匃奴封树未拱把敌骑巳长驱后嗣竟衔璧白衣拜穹庐自此失天险一柱折坤舆世宗有英气手撼昆仑墟闗南下六城卧病归东都太祖得天下僣窃即为诛右顾取蜀汉左顾平荆吴欲藏百万缣万里购头颅可用一赤组坐使防单于竒防秘九地白日忽西徂壮士折其弓恸哭望鼎湖先帝务养民束箒不忍除歳时遗缯絮天府藏丹书桑柘入燕山牛羊卧平芜我行谬使节踏氷出中涂路傍二三老幅巾垂白须喜见汉衣冠叩首或欷歔不能自防扫百年落鬼区天数终有合行上督亢图酹酒吊遗民泪湿苍山隅
　　湖上
　　秋影落西湖渌波净如眼揺船入芰荷船里清香满花深不见人但聼歌声逺还从过船处折倒青荷伞为采秋芳多不觉飞霞晚囬船未到堤更引金莲盏
　　湖上遇雨
　　老龙怒相搏快雨忽喷洒天公白羽箭竦竦射万瓦电眼窥人屋狂雷震欲下直疑恶溪山扫除重造化顷之苍云裂天光出缝罅变怪忽寂寥乾坤似新画秀霭翠堪包清风健可跨林影走羣龙溪声回万马更无一尘飞清光熨平野沙路净无泥侵凉宜早驾髙堂应念归屈指期到舍
　　入采石
　　始饮秦淮水巳湔京洛缨自嫌尘土迹恐汚江山清太虗淡秋影霜物尤疎明拟问白云公贳此秋嵒耕
　　汴河曲
　　朝漕百舟金暮漕百舟粟一歳漕防舟京师犹不足此河百余年此舟日往复自从有河来宜积万千屋如何尚虗乏仅若填空谷歳或数未登飞传日逼促嗷嗷众兵食巳忧不相属东南虽奠安亦宜少储蓄奈何尽取之曾不留斗斛秦汉都闗中厥田号衍沃二渠如肥膏防年亦生谷公私富囷仓何必収珠玉因以转实邉邉兵皆饱腹不闻漕汴渠尾尾舟衔轴闗中地故存存渠失淘斸或能寻旧源鸠工凿其陆少缓东南民俾之具饘粥兹岂少利哉可为天下福
　　寄题辰州沅阳馆
　　张侯守辰溪作馆清溪上峻趾拥崇冈防海鳌足壮石嶝盘山囬逰人出屏障林壑互蔽亏昏明各异状辰溪俯洞夷登临少佳况不知自何人于此废真赏防池失蛟龙破屋藏魍魉如持万黄金弃之在汚壤张侯一芟扫耳目复清旷坤倪伏诙谲闪倐见气象素壁照清秋檐牙屹相望啼鸟共徘徊飞云自来往擕樽聼鸣泉便可倾佳酿烟披舞袖润谷应歌声响客醉未容归明月纎纎上幽懐傥自得所适即为放兹地虽陋僻境静犹足尚壮士偃旗眠落日惟樵唱缓帯一来逰清风日萧爽
　　戍邕州
　　兵符下西州将军催部伍鸣锣张大旗早发邕州戍家家送出城走哭遮行路邕州万里余北人那可去毒草见人揺雄虺大如树二月瘴烟发薫蒸剧甑釡病者如倒林十才起四五偶有脱死归扶杖皆病偻逃生既不暇安能捕冦虏跳踊一蛮来取之易攫防顾彼有土人挥金可召募狃练得精卒亦足为爪距妻儿蓄里闾于心必爱防较之勇怯间相去犹豚虎一朝有缓急伸缩用臂肢何必遣戍兵觳觫就死所愿留中州人无填岭南土
　　留侯庙
　　留侯仗竒防十年藏下邳徂击秦始皇独防紫金椎兹为少年戏聊夸防侠儿退学黄石书始见事业竒两龙鬭不解天地血淋漓摄袖见髙祖成败由指麾重宝防诸将峣闗遂不支斥去六国谋辍食骂食其卒言信布越羽以为骑驰余防及太子四老前致词立谈天下事坐作帝王师功名竟糠粃拨去曾亡遗往从赤松逰世网不能覊韩彭死铁钺萧樊困囚累荣辱两不及孤翮愈难追陈留本故封道左空遗祠两鬼守其门帐坐盘蛟螭威灵动风云飘爽囘旌旗我来谒祠下文章竟何为长啸咏髙风三日不知饥
　　游清凉寺
　　野思不可収瞥若孤云生船头挿芳草闲踏飞花行春江揺夕阳绿波鳞鳞明更欲待潮归髙城闻鼓声
　　夜半
　　夜半羣动息髙车始停轮白日苦不没役死天下人黄金埋九地家家恶贱贫安得充所欲不蹈通衢尘
　　记梦
　　赤城老仙翁面发日月华独立石岩下手把蟠桃花授我碧简文竒篆蟠丹砂读之不可晓飜身凌紫霞
　　苏刑部自湖北移漕淮南
　　先公道义交晚得苏公佐俾予往拜之兄事安敢堕漂忽十五年日月如旋磨近佩荆州符吏牍方自课苏侯乃外台庻防容谬懦若获巨木阴似翳桑下饿相约待秋深事隙得髙卧风洒渚宫凉碧溪絶尘涴穿林或倦行拂石还分坐夙懐讵髣髴幽事信坎坷除书走马来换节长淮左嗟予踽踽逰有唱期谁和楚老遮郭门扳防知不可别酒虽无懽归防幸少垜苏侯贤大夫厯数今谁过议论抵庙堂有力莫能破挺如白玉圭棱角不可挫大匠斵明堂宜居左右个犹驰使者车挟防均万货淮人久焦枯苏息在欬唾倾酒吐长言遥为淮人贺
　　送吕稚卿郎中奉使江西
　　赤蛟卧浅水头角不可藏天公果见之叱起南山傍吴侯蓄竒才投刃谁能当百吏如羣鸦簿领埋屋梁据案即时决眸子愈精光不试巨鳌足包裹百链钢如何若漫浪华省亦为郎日署百十字支頥对修篁酒醒晚意闷睡羙春味长闲甚却索寞相遇必壶觞平子亦疎放尔我两相忘【君领勾院事絶简与予友张公逹为隣舍尊酒过从相得甚乐也】昨日凤凰下诏书五色行特赐黄金鱼付以十州强江山亦畏威指顾随低昂乃知飞龙廐放出真乗黄一秣一万里争路防腾骧此行况秋色碧江襟防凉啄黍黄雀肥鲥鱼如截肪愿加数匕饭以慰长相望
　　送元待制绛知福州
　　常公廊庙姿龙节殿南区凿开文章源儒学比蜀都仪仪天章老秀色发东吴相望三百载还拥朱轓车风防入天境云际如飞鳬到郡省风俗少住使君旟邦人爱文字小吏亦诗书欧生死北土仙山失璠璵魁怪遂横行圣人恶夺朱愿公正礼法引之君子涂骙骙万马羣必有真龙驹它时杨得意自可荐相如
　　送岷山杨道士逰庐山
　　独鹤志万里不肯安故林排翮下岷山浩荡穷幽寻初来识京师魏阙欝萧森讲书勤万乗赐服照华簮羣公作诗赠却转清淮浔振防寄灵隠采芝宿孤岑明月落西湖澒洞万顷金遂断浙江潮喷薄白日阴芙蓉满越国耶溪秋水深欲追二老迹赤城窈嵚崟海月入长啸山风吹醉襟回桡姑孰溪相逢慰予心緑髪颀而长萧洒见球琳共飞秋浦防飘若云间禽舍我入庐阜烟萝极登临瀑布防天来飞雪寒涔涔手攀清桂枝侧聼白猿吟倚石读周易临流挥素琴于此可忘老身世随浮沉若见荆州客为传金玉音










　　钦定四库全书
　　郧溪集巻二十四　　　　　宋　郑獬　撰五言古诗
　　陪程太师宴栁湖归
　　鸣珂晓日动画旗春风斜马蹄碧玉砧踏破黄金沙夹路尽高栁屹如绀璧遮草软借游人树暖啼娇鸦长湖畜元气飞亭挿苍霞开樽适逸调笑言醉方哗人意重于春酒香浓胜花所嗟无壮士挽住白日车上马横防归不省归到家淮阳有此境足为天下夸要路谙机穽防防争齿牙愿公且留镇所得懽无涯巻袖倒大白秀发欹乌纱时与东风期一来赏春花
　　春日陪杨江宁宴感古作
　　昔闻顔光禄攀龙宴京湖楼船入天镜帐殿开云衢君王歌大风如乐丰沛都延年献嘉作邈与诗人俱我来不及此独立钟山孤杨宰穆清颷芳声腾海隅英寮满四座粲若琼林敷鹢首弄倒景蛾眉掇明珠新弦采梨园古舞娇吴歈曲度绕云汉听者皆欢娱鸡栖何嘈嘈防月沸笙竽古之帝宫苑今乃人樵苏感此劝一觞愿君覆瓢壶荣盛【一作盛时】当作乐无令后贤吁
　　稚卿约郭外之游
　　举世尚刻饰趍时独放达醉眼挂飞云孤心贮明月大匠坐高堂羣材就剞劂楩楠即赤霄容此蟠根屈平明万马趋玉鎻开双阙晴云暖不收飞绕龙旗濶尧眼八采眉下烛天光发鸾鹄出阊门穏路平沙滑帘额见春辉竹隂揺省闼万事搅乾坤纷纷卷巾发安得黄金箆静把尘相刮屈指待春游烟沸喉咽渴拥树雪花消中庭润于泼腊酒寒未压玉醅犹可拨东风自爱花已入香梢活醉友好相寻烟郊緑如抺无为世网牵直把名缰脱白浪漂山来意在秋毫末险径虽可通骅骝中一跋两耳厌俗论乍喜春泉聒跃马携金樽风雨不可夺
　　怀顾子惇
　　托身事权门譬如狎雕虎餧之得其欲弭首乃无怒苟或咈其心腾爪必伤汝权门爱曲从破殻出毛羽一语不相酬随手覆尘土祸福非不明焦烂犹奔赴耸动防稽山山前有直路铸金不作钩断木宁为矩终嵗守衡茅藜藿甘辛苦
　　赠朱省郎
　　萧洒不覊性本自出尘埃弃去万物累徤翅天地回白发朱省郎嶻嶪称高才春风如故人昨日天涯来置酒画堂晩劝我白玉杯调笑脱俗态高谈若风雷归来碧窻静残照寒徘徊岂知丈夫志力劈青云开孤坐泪横臆慷慨无良媒世事如转蓬竟日千万回捩翅凌赤霄欲拉高山摧谁可料前途使我孤心哀
　　送方元忠
　　京师恶尘土两足没至踝狂风暴然作塞天赤如赭事牵或出门复又无驴跨垢汗黏透衣留迟固不暇走归扫一室凉泉急倾洒琢琢客扣门置帽嬾出迓呼童揖客进客语惊隣舍自夸已得计归舟即日驾风尘久厌苦喜此脱去乍淮影贮苍山飞峯皆倒挂霜月秋晖明乾坤曝图画往往穷谷间贤豪伏其下去而从之游精麤得陶冶剖发露光铓爬罗无缝罅豨膏滑两轴直纵飞黄靶庶以卒吾业孰能筹周舍余云子语徤决去不可且伊昔同壮游清罇固屡把病酒常至午醉归每及夜朋辈俱饮豪斗酒快一冩穷甚或见怜怪极亦遭骂尔来五六年退缩但嗟讶老意渐相期懽心早已谢买得东臯田束衣即归稼箪笥苟非道万石安能借期子在高秋行当秣吾马
　　夜坐寄正夫
　　月落如玉虹飞过梧桐枝开怀待归风如与佳人期白云娇娞嫷緑树凉参差安得饵琼华慰此终夕饥扶沟白鹤观有苏子兄弟赠黄道士诗二阕县令周原又以三篇纪之邀余同作
　　道士黄初平爱酒老不衰二豪留醉墨萧洒白云辞流莺境寂寞无复落花枝空余鳯凰字犹得周郎悲
　　哭渭夫二兄
　　生平抱直气鬼神不敢干乃从异物化使我涕泗澜昔之初拜兄申申从太原府公颇好事凿地种琅玕筑学百余室吾徒得所盘嘈嘈诵古书隣家嫌聒烦间日课辞章据义相讥弹兄时处乎中竦竦如长竿负气颇刚简未尝媚语言与众不相合节角难为刓而独顾我喜谓如椒在兰璞玉逢砺石圭璧不为难离合虽屡更于义则相完应举来京师覊旅谁为欢投箧寄兄舍乃同在家安我常剧醉归吐呕几席间独兄在我旁抚眎夜不眠虽非共饱乳此意何踈亲向虽闻兄病已云不能飡日惟饮醇酒无乃酒为患昨暮得报书遂死不复还掷书一痛哭痛甚连心肝恨我有此身不生双羽翰抟风一飞去沥酒哭其棺起坐空叹泣偪臆何由寛揽笔作此诗颠倒不成篇焚之寄地下兄乎其来观
　　送赵书记赴阙
　　草头烟霏霏草影揺斜晖残花犹缀枝故人何日归不惜残花飞惟惜故人稀酒到君莫辞淋漓从满衣
　　勉陈石二生
　　精金埋深山凿土不难得大贝贮苍海破浪亦能识山趋猛虎穴海入长蛟室必意往取之投躯不少惜仁义藏遗书尧孔圣人迹不观不知道触涂暗于漆上无猛虎畏下无长蛟逼汚辱不及身灿灿嵬山璧金贝岂饱腹盗窥恐易失累累畜满家仅能一身佚孰谓遗书贫猗顿莫能易其源固不赀可为天下泽二子齿甚少蚤莫宜加力剖剥见光铓拄天一千尺勿逐篱下雏自跨鳯凰翼雄声落众耳白日飞霹雳偏亲况在堂雪缕初垂白泪眼望荣归一书千万亿夜灯绽寒衣秋风吹素壁胡为不奋飞跳跃在泥碛北阙挂贤科将相尝曾厯五犗垂巨钩往往长鲸食学饱遂骞翔青云无物隔右顾玉堂人左揖金鼎客广庭罗皷钟朱门画幡防嵗时献亲寿腰金光照席慈顔春云披此乐直无敌是为烈丈夫后世称盛德荣辱固在人孰云非我职
　　别小女
　　一别寸肠破再别发衰人生无百年那堪长别离万事从委蜕漆园眞诞辞去去复何言东风双泪垂
　　咏竹寄元忠
　　寄卧丞相庐东轩富脩竹如对古贤人高标镇浮俗露气沃人清烟色沾衣緑丹鳯何时来瘦损琅玕玉对雪寄一二旧友呈张仲巽宗益运判
　　少年喜风雪走上百尺楼买酒不论钱贳却紫貂裘相从尽豪客楼下系紫骝雄心视宇宙万事叶沉浮欲骑鳯凰去肯顾万户侯误奏上林赋白衣对冕旒一钓沧海空遂跨六鼇头去年辞紫微龙节得荆州渚宫羙游观绛帐压清流风雪不异昔乱眼玉花稠日月翻两车俄惊十五秋故人如飞云零落不能收老意虽未伏酒量已难投吊影对明烛金樽谁献酬隔年得一书何足解沉忧安得缩地术来此醉相留故人不可见敢忘贫贱游
　　答吴伯固
　　伯固读我诗掉头吟不休明日踵我门作诗还相投初读颇怪骇如録万鬼囚笔墨又劲絶涌纸花光流想其挥扫时天匠无雕锼倒下百箧珠滑走不可收嗟余文字拙瑕纇多疮疣乃如丑老妇见此明镜羞美言反见诵伦拟非其俦扶树腐木茂使之凌昆丘又欲唱其宫使我商以讴相搏如风雷直与郊愈侔子趋则甚易于我宁得不力敌气遂作声应律乃酬譬如楚汉翁书地争鸿沟我才非子对何足当戈矛幸子时见过高吟消百忧
　　酬王生
　　两日立我门再拜求我诗我诗非美粟安得充君饥十年诵周易满腹文王辞文王不可见使我空涕洟
　　客舟
　　沧江落日动宿鸟归故山托巢在高木朝去夕必还客舟逐南风大雪留楚关何日扫吾庐种秫郧溪间
　　陈蔡旱
　　万顷无寸苗旱气白于水桑叶虫蚀尽蚕未三眠起挽舟如挽山何縁出泥滓滞寃何足言耕夫将饿死
　　村家
　　临水夹踈篁萧然一环堵稚子戏芳草小妇舂黄黍为生虽甚微犹足安吾土应笑马上人衣湿朝来雨
　　收麦
　　小麦深如人澶漫不见地一苞十余茎一茎五六穗实粒大且坚较嵗增三倍芟获载满车累累犊衔尾大挈置之场巃嵸丘陵起妇姑趂天色扑抶喧隣里贫者攟其余翁妪携稚子农家兹有获卒嵗可无馁去夏水漂屋汩窜幸不死以得补所失囷圌可储峙云问麦之收丰饱何因尔得非长官贤政化顺天理无乃农夫勤蚤莫事耘耔兹盖天公仁雨泽以时至消灭贼与蠡陇亩皆稠穊嗟嗟尔之民无忘天公赐
　　羌奴
　　豢饱则蹄齧羌奴敢肆行蚊防失驱逐蝼蚁遂纵横古先谋士帅令谁可将兵庙堂揽羣防还许访书生
　　古井
　　百尺青梧桐下有寒泉井分明古镜中照见梧桐影朝汲水花清暮汲水花冷愿持沆瀣杯逺寄蓬山顶
　　老树
　　老树十百围赤日不满影庙貌画鬼神焰闪见光景闾里颇惊动豚壶日叩请小巫口吟呀祝奠屡折罄安敢议剪伐惟恐罹灾乌雀不敢巢繁隂实脩整岂有物所凭隂奸设机穽吾闻夏后氏液金铸九鼎窟穴尽发露防羊皆逺屏自从九鼎亡草木亦有幸
　　松竹
　　鉏兰种松竹意嫌兰易衰土气不变恶物性先自欺劲竹见破节直松生曲枝嗟嗟松与竹空使幽兰悲
　　菊
　　菊花初抱叶始见春光来緑蓓今着花又见秋风回高天不容土白日安可栽一世如大疟寒暑还相催使我明镜匣羞为苍顔开流年可奈何独有金螺杯闲秋无丈尺付与令剪裁况兹佳节近秋日宜楼台菊花又密閙烂若金缕堆如何不自乐行绕空徘徊秋风不惜花即见飞苍苔惟此一樽酒万事皆尘埃
　　瘦马
　　瘦马如束薪寒沙粘緑发我非九方臯谓有大宛骨渴引寒泉饮饥剪青刍秣如何得甘豢輙尔事蹄齧朝来试锦鞯冲踏行步濶起立高于人一顿金覊脱圉人虽有恩亦惧来奔蹶古称去害羣吾宁痛鞭挞咄哉尔何心无乃忘本末
　　慈乌行
　　鵶鵶林中雏日晚犹未栖口衔山樱来独向林中啼林中有鵶父昔生六七儿一朝弃之去空此羣雏悲意谓父在林还傍前山飞山中得山樱欲来反哺之绕林复穿树疑在叶东西东西竟无有还上高高枝高枝仅空巢见此涕沾衣复念营巢初手足生疮痍朝飞恐雏渴暮飞恐雏饥一日万千回日日衔黍归今我羽翼成反哺方有期如何天夺去遂成长别离山樱正满枝结子红琲肥而我不得哺安用自啄为嗟嗟我薄祜哺之固已迟尚有慈母恩羣雏且相随
　　虾蟆
　　积雨腐万物吾庐亦頽压虾蟆何无厌短腹犹呼渴吾欲携两股掷之沧海濶惧其渴太甚跳去食明月
　　题杭郡阁【案此首从玉壶清话补入】
　　雨影横残虹秋容映隂日寒江带暮流晓角穿云出峰藏翠如织宿鸟去无迹封书寄所怀聊托金门翼
　　采凫茨【案此首从宋文鉴补入】
　　朝携一筐出暮携一筐归十指欲流血且急昨前饥官仓岂无粟粒粒藏珠玑一粒不出仓仓中羣防肥故人梁天机家岢岚即五台山之南也余驰使云中道出山后跂望不及因成拙句以寄之
　　君家在山南我行在山北山如碧连城千里万重隔我行君不知乘氷赴异域异域无春风未晚日先黒思君应在家游衍甘眠食复恐为荐书去谒天子国寒云在山头应见真消息我欲讯寒云云飞攀不得我马不行空如何度山侧相望两不知立马情何极











　　钦定四库全书
　　郧溪集巻二十五　　　　　宋　郑獬　撰七言古诗
　　春日
　　树头啼鸟唤眠觉无数柳绵飞入袍乱花绕屋水光动碧虹漏窻春日髙乳雀趁飞玉蛱蝶娇鵶啄落金樱桃倚栏正欲破闲闷聴得酒声鸣小槽
　　二月雪
　　戊戌二月二十六忽见大雪漫空来长老惊叹共相语非时有雪诚怪哉阳爻四画巳出地至今百蛰不闻雷怪得气候斗暄暖便疑赤帝来相排黒风倐起卷沧海白日黯黯如烟煤湏臾大雹杂猛雨满地走迸琼与瑰隂气蓄怒固未巳即时飞雪相倾頽青灵何处避威侮苍鳯停车寒毰毸天地万物失光彩草树僵冻成枯荄凌暴春工太酷烈似恨百花先时开隐公三月亦雨雪仲尼春秋书为灾是时鲁国行谬政天心可用人理推我疑此雪不虚应必有沴气戕栽培去年六月已大水居人万类生鱼顋当时夏税不得免至今里正排门催农夫出田掘野荠饿倒只向田中埋方春鸟兽尚有禁不许弹猎伤胚胎而况吾民戴君后上官不肯一挂怀岂无愁苦动天地所以当春隂气乖只消黄纸一幅诏敕责长吏湏矜哀蠲除余租不尽取收提赤子苏饥骸沛然德泽满天下坐中可使春风回
　　通州雨夜寄孙中叔
　　黒雨喷薄隂云驱昏林号风秋声麤海气熏煮怒不泄彭彭十月推雷车湿衣悯黙瞠无睡起对樽酒谁为娱此心岂复有双羽一夜飞去不可拘昔与子同入京师借屋共寄西城庐爱我议论有可采携草就我夸染濡錬出五色补天漏拈笔蘸墨纵横涂子云朋友当如是脱然意快如狞驹京师天子之所宅楼殿堆叠骑天衢瓦光流碧滑欲走缋画颠倒横相舁东风薫浓一千里黄蜂胡蝶飞蘧蘧髙楼张旗鬭煮酒沉香满榼金真珠玉盆一饮醉不醒落花满衫行相扶未几子去游西洛嗟我出门独骑驴晩落尘埃两袖泪望子不见风吹裾三月殿前试不中青冥失计游五湖抚劔东南看沧海大江正值秋风初我疑海神怒天热直欲上薄东日乌乾坤顿撼壮人意掲竿便欲寻狂奴九月归来已霜蚤肥膏紫蠏溶金酥南窻灯火夜可喜箧中巻册聊铺舒读倦抱膝一吐气契濶各在天一隅相别于今二百日飞鴈南来无北书游从驩喜似旧否洛下为学安稳无虽然贫窘少倚赖空膓慎勿多悲吁圣贤独立以待用提出日月还唐虞天地当中贯一柱孟子所谓大丈夫躁儿跳跃不足数插趐强欲飞蟾蜍纵子不遇乃至死勉之学为荀杨徒
　　荆江大雪
　　长鲸戯浪喷沧海北风吹干成雪花漫空顷下不暂住三日不见金老鸦天工鬭巧变物境玉作荆州十万家湏臾堆地厚一尺直疑天漏亡由遮白头老栢最崛强压折鐡榦纷鬖髿竹屋夜倒不知数但闻走下雷霆车南方瘴土本炎热经臈犹生碧草芽忽遭大雪固可怪冻儿赤立徒悲嗟青钱满把不酬价斗粟重于黄金沙此时刺史颇自愧起望霁景殊无涯有民不能为抚养安用黄堂坐两衙
　　和仲巽荆州大雪
　　黒云扑下一天雪开帘正见花飘飖渌罇覆按不能饮缅怀白髪同心交拈毫窜纸聊自戯不觉大语惊连鼇呼儿誊本寄之去岂敢有意夸雄豪谚称抛砖引鸣玉遂防老手来相嘲且言本出将家子惯看飞云连沙起常骑快马臂苍鹰走屠赤豹裂青兕燕山崛岉郁天起玉闗石壁俱天垒昔缨汉冠为汉民今埋胡沙作胡鬼欲防熊虎十万师独以一箒扫羣螘左钤休屠批谷蠡直出龙沙五千里呜呼君言岂不伟单于闻之湏怖死莫羞茜袖双鬓华盘屈肺肝生叹嗟君不见东海老翁含两齿投竿起载文王车又不见荆州长史年七十手提九鼎还唐家穷通变化不可测蟠蛟宁久藏泥沙况君着意经营久竒防峥嵘烂星斗殿前即日拜将军防取单于不引手我实读书枉用心伊臯功名竟何有待君金甲破虏归且作长歌倾贺酒
　　杭州喜雪
　　呉儿经年不识雪忽惊大片遮空来黒帝不分苦荒拙六花一夜随风开平明扫径招佳客座上岂无邹与枚荆州新酿泼醅熟清光透彻黄金杯
　　冬日示杨季若梁天机
　　天河忽侧飞雹倾丁丁屋瓦相敲鸣扑衣写下白玉粒脚底踏碎真珠声官舍髙屋苦濩落此时不易孤客情頴侯恰寄玉泉酿乳花甘滑琉璃清红糟淮白复脆美佐之緑菘作呉纵谈往旧杂嘲戯大笑觞倒金酒觥间以罚令却寂黙四座睥睨如伏兵人生防合即为乐况子归意凌青防赤尾鲤鱼在泥滓行见两翅穿鳞生跳身耸鬛望东海苍崖枯涸埋层氷明年春风扫地起一起万物皆光明
　　出城寄梁天机
　　春风徘徊来何时花光还破小桃枝不因出城见花树春到人间殊不知昔年逢花便买酒防花走马犹嫌迟花傍不醉不肯去醉到春归花已飞谁怜官绂少风味入春未拈金酒巵岂惟花少醉亦少当时故人今更稀
　　淮扬大水
　　淮扬水暴不可言绕城四面长波皴如一大瓢寄沧海十万生聚瓢中存水之初作自何尔旧堤有病亡其唇划然大浪劈地出正如百万狂牛犇顷之漂泊成大泽壮士挟山不可堙居民窜避争入郭郭内众人还塞门老翁走哭覔幼子哀赴卒为蛟龙吞岂独异物乃为害恶人行劫不待昏此时虾防亦得志撩须睥睨河伯尊附城庐舍尽水府惟见屋脊波间横间或大雨又暴作直疑缾盎相奔倾沟渠涨满无处泄往往床下飞泉鸣只恐此城澒洞彻城中坐见鱼颊生豪子室中具大筏此筏岂便长全身朝夕筑塞渐排去两月未见车间尘且喜余生尚存世资储谁复伤漂沦京师乃处天下腹亦闻大水来扣阍至于河朔南两蜀长江大河俱腾掀岂惟淮扬一弹地洪涛乃撼半乾坤臣闻九畴天公书三十六字先五行兹谓水德不润下盖与土气交相争愿召近臣讲大义使之搜凿灾害根下书遣使巡郡国旷然一发天子恩家贫溺死无以葬赐以棺轊收寃魂蠲除租赋勿收责寛其衣食哺子孙开发仓库收寒饿庶几疮痏无瘢痕不尔便恐委沟壑彊者趣聚蠺虱羣伏藏山林弄防器今可先事塞其源朝廷固当有处置贱臣何者敢僭论元元仰首望德泽惟愿陛下无因循
　　行次汉水寄荆南漕唐司勲
　　汉水渺渺东南流萧萧雨打杏花洲欲托双鲤寄书劄不知几日到荆州荆州故人日渐逺到时緑草满沙头争得报章来阙下鳯林北去不通流
　　忆陪诸公防张侯之第
　　姚黄魏紫虽絶品不言不笑空天斜不如共访张公子自有三枝解语花主人耳热更促席坐客眼乱忘归家扁舟一夕若风雨怅望落日沉寒沙
　　山阳太守见招值病以长句谢之
　　山阳大都天下夸长淮蟠山无垠涯春风万里汉东来流辉泱漭不可遮绕城楼台满空紫瓦光碧滑流成波东园花草趁姿媚真珠蓓蕾黄金芽太守政闲日无事隼旟聊驻朱轮车寳明簮裾尽贤彦金盆防酒成飞花山河喧咽歌管外舞裾绣画金缕霞都人来从无居人飞尘杂防何繁华固知太守为民意与民驩然无怨嗟明日邀我复同游我已病酒醉在家伏枕不得从车尘坐见落日啼栖鸦
　　还汪正夫山阳小集
　　汪子文章何伟竒如观天子乘舆仪怛然暴见殊惊疑舌拄上腭两目痴定神屏气试引窥渐识羽卫行相随金吾佽飞开中逵横刀执矟鐡马驰画斾赤白盘龙螭大角一百二十支铙皷嘲轰杂横吹绣幡绛幢何纷披防罼铍防开黄麾属车辚霹雳移侍郎御史冠峩危圆扇孔雀双趐垂辟邪白泽飞麟麒金辂赤马火鬛鬐飘飘鳯盖翳华芝水光鐡甲羽林儿二十四仗驱熊貔长殳濶劔梢魍防团花綘袖武士衣大小不同虽异宜要之尽是圣贤为竒服怪玩一不施斥之所以尊皇威汪子之文正类斯一十五轴纷葳蕤烂光直欲纸上飞长篇短篇倾珠玑题説论序及赋诗篇虽不同皆有归要之孔子韩退之留读旬日不知疲大渇适得甘露饴我欲诵记留肝脾惟吾老钝无记持又无小吏操笔挥或可写留慰朝饥二者不遂其赍咨今复夺去心黭黟室中斗觉无光辉灵寳不可留洿池风雨送还沧海湄嗟我居陈逾歳时两耳无闻如塞泥遂恐聋聩不可医子来乃得时攻治摐金伐石鸣皷鼙气豪却似相凌欺因子文章张我师使我发此狂简辞
　　梁卦孙过饮
　　手搓两眼睡巳足落花满床红飘飖山鸟不须报春曙清明自放端门朝夜来賔客偶过我呼奴留客解金镳花枝颠倒插翠防酒杯倾泼淋春袍更深客去我亦醉画帘残烛香初销俛仰之间乃陈迹酒醒梦断还无聊白云已抱日光落春水自共东风揺圣贤劳心当万事吾徒扫榻频相招好花欲尽速来饮为君倒瓮倾春醪
　　和人柳溪
　　三月二十七春丛已半空细草着露作团緑落花拥溪相压红南北游人归未归日斜飞絮撩东风
　　汪正夫云巳厌游湖上顾予犹未数往遂成长篇寄之
　　君已厌折湖上花我犹驱迫坐两衙湏知乐事属闲客日日携觞不在家况君才力自少对取次落笔成天葩春风湖上与之敌豪放丽絶无以加幽岩絶壁无不到欲縁云汉寻天槎顷属胜游不得往犹如野马绊在车眼看红英零落尽长条已被緑叶遮春芳虽晚犹得在山丹正好红相夸终当摆去百事役与君共蹑南山霞虽老犹能沃金叶卞娘送以双琵琶巳教楼下排花舫醉倒碧山春日斜
　　寄题明州太守钱君倚众乐亭
　　使君何所乐乐在南湖濵有亭若孤鲸覆以青玉鳞四面拥荷花花气揺红云使君来游携芳樽两邉佳客坐翠裀鄞江鲜鱼甲如银玉盘千里紫丝莼金壶行酒双美人小履轻裙不动尘壮年行乐湏及辰髙谈大笑留青春游人来看使君游芙蓉为檝木兰舟横箫短笛悲晩景画帘綉幕飜中流贪欢寻胜意不尽相招却渡白苹洲日落使君扶醉归游人散后水烟霏紫鳞跳复戱白鸟落还飞岂独乐斯民鱼鸟亦忘机使君今作螭头臣游人依旧歳时新空余华榜照湖水更作佳篇夸北人
　　为题小灵隐修广师法喜堂
　　浮屠藏家多在山飞舟跨海烦往还不如广师开此堂清旷不减山中间前有怪石天所镵莓苔糢糊苍鬼顔我时跨马来扣闗访师对石终日闲
　　代人上明龙图
　　凶徒盗覆甘陵城白日堂堂枭呼鸣生灵十万陷死地长刀大防交纵横留都丞相统河北雷霆四驰诸侯兵鐡林舍围三十里甲光如水鱼鳞明风霜旷野苦暴露未得防子腥吾烹天子悯恻览羣议冠盖满朝贤公卿安得破贼如裴度开封大尹宜其行公拜稽首出就驾画斾猎猎蟠虬狞沛然德泽随车来一煦万物皆发生士卒奋怒争以死遂穷巢穴诛根萌平贼之功无与让当见大轴归老成夔臯拱列帝舜坐愿补日月歌太平
　　题闗彦长孤山四照阁
　　湖山天下之絶境羣山绕湖千百重碧笋四插明镜外此阁正落明镜中緑波一穗扫沙尾拥门尽是红芙蓉清香断处接苍霭緑萝攀树登髙峯当轩不置与槛湖光山翠还相通侧耳似闻天上语接手便欲飜长空忽疑跃入画屏上但觉毛髪生清风光景动荡失天地直与颢气争雌雄君何容易得此处着意镵凿由天公西湖虽然多佳境游人到此景遂穷昔日郎官退居此足踏藤履手携笻时陪金壶宴亲旧船飞两檝如归鸿溪鱼鲜白玉膏脆林果红熟燕脂浓挥弄清泉倚苍石当时即是神仙翁又况诸子尽奋发緑袍照烂时相从我来登览但叹息有家不得居江东至今此景常入梦尚有清气留心胷屡防书尾追拙唱强临纸札诚难工湖山有灵必见笑便与弃掷无留踪直湏收拾买邻舍兄乎异日能相容







　　钦定四库全书
　　郧溪集巻二十六　　　　　宋　郑獬　撰七言古诗
　　上李太傅
　　陈人尝传李太傅云作太守来此州顷遭暴水拉隄出设施画略排横流大偷尝欲宂隄腹掩之即日断其头至于小猾幸民祸钩罗姓名皆不留【太傅讳士衡天圣中守陈是嵗蔡水溢而居民袁氏者夜以绳齧堤太傅即掩诛之尽迁今所谓袁家口是也又水盛恐其善泅者乗之为盗乃浮扵河募民投取之得一輙赐以巵酒由是尽得善泅者而借縻之】陈人恬恬但眠食恃公牢固如山丘今兹水暴潴外郭眼见盗贼何由仇况我方在艰阨中窜奔日惧蛟龙求乌乎不见李太傅使我涕泪成沈忧
　　次韵程丞相重九日示席客
　　湖光飞出洞庭秋拍手齐看山公游墨云抱日离东海苍霞穿漏红光浮我公重惜此佳节擕賔留燕停鸣驺城角直穿一气外碧鳞缥缈飞髙楼晩花纎丽金靥閙平莎防宻緑髪稠手把玻瓈笑当坐飘然逸气凌云遒湏防大巻出新作铁网色住鲸与虬四座传观赏佳句丝管不发清歌留茱茰着酒紫香透芙蓉挿髻双眉修后堂新压菊花酿倾在玉盆凝不流美人再拜劝公饮一饮可忘今古愁谁谓长戈可驻景谁谓萱草能忘忧斯言寥阔不可考乐事湏向尊前求霓裳法曲古来絶小槽琵琶天下尤只此醉乡有佳境此境不与人间侔【公之佳妓善霓裳法曲而胡琴尤絶】
　　酬余补之见寄
　　吾友补之防稽家髙眉大眼称才华入京共收大学第姓名头角相撑磨髙楼管弦相与杂黄金酒面溶成波罇前轩昻如孤鹰四顾不见雀与蛙试招纸笔恣挥扫纵横喷薄不可遮我疑君心如春风呵吐草树皆成花忽然惊爆险絶句旱天霹雳雷霆车我辈观之瞪两眼汗流满面空长嗟眀年南北别君去落照满帆秋风斜天涯朋欢少披豁还如穴鰋跳泥沙两耳喧聒久厌苦思君便欲飞僊槎前时得君山阳书副之长句封天葩笔墨劲徤愈精絶铁绳钮防虬爪牙有时风雨恐飞去尝自宻鎻金鸦义嗟我文字苦悭短才力不敌两角蜗下笔欲答輙自止如君一句已可夸持此聊且谢勤叩念君不见愁无涯
　　酬随子直十五兄
　　通州穷并大海涯厥壤不毛坤徳亏床下矍索穴蟛蜞我初来居常吟悲见君顔采方伸眉眸子清彻鬓垂頥中懐洞然无由岐镌镵文字干有司古书细抄指生胝弟妷鳬鴈行累累脱衣易粟饴其饥慈祥孝友乡里推前者天子亲飨祠黄纸赦书疾风驰挂罗山林网逸遗守臣奉诏敢言迟外台使者争荐之野庐供饩礼所宜白袍大袖何纷披来居太学森兰芝世俗讥议喜瑕疵苍蝇往来工谗词椎凿璞玉生疮痍猛虎不如墙下貍听者虽眀岂无疑紫薇羣公文章师发以钜策健笔随铺纸吐论语亦奇缀名纸末何其卑藻火为裳诚倒施赤骥不得黄金羁编之下枥耳羸垂令我包羞心郁伊一舸东入长淮湄勿言显发遂无期青衫犹足慰妻儿海陵得君七字诗重谢觧谤称相知我虽有言如钝锥説之不入何能为愿子加餐善自持髙山峩峩寸土基前涂如壁不可窥荣落穷通各有时
　　戏酬正夫
　　汪子怪我不作诗意欲窘我荒唐辞自顾拙兵苦顿弱安敢犯子之鼓鼙子之文章既劲敏屡从大敌相摩治左立风后右立牧黄帝秉钺来指麾蚩尤跳梁从风雨电师雷鬼相奔驰顷之截首挂大斾两肩塜塟髙峩危如何韬伏不自发欲用古术先致师遗之巾帼武矦策司马岂是寻常儿应须敌气已衰竭然后铁骑来相追回戈坐致穷厐伏得非欲学韩退之嗟我岂敢与子校唯图自守坚城陴况兹忧窘久废絶空余衰老扶疮痍开巻旧守或不识岂能有意争雄雌朝来据鞍试矍铄是翁独足相撑支检勒稍稍就部伍亦欲一望将军旗曹公东壁不羞走周郎未得相凌欺便湏持此邀一战非我无以发子奇
　　送蔡同年守四明
　　尚书蔡公在廊庙器业文章第一人绣墪赐坐议大政天子称之社稷臣渥洼遗种出骥子才生七日超其羣蔚如长松倚絶壁洒落不杂人间尘东风共醉杏花下沧波浩荡天地春近者诸公荐御史宰相未识真麒麟却借朱袍下南国画船醉眠官不嗔吾徒对酒共叹息破车快犊诚难驯陈蕃髙才虽少对辟书聊慰汝南民溪山见君亦须喜飞云遮路迎车轮朱云风采久寂寞岂宜逺处沧海濵
　　送仲防归阙下
　　老骥不妄行苍鹰不虚击髙车折轴弃路旁蠒栗犊儿负其力指麾万事自有理不湏破海惊霹雳君不见张侯白头郎仗节雍容在南国事如倒山落面来谈笑当之不遗策往时夸者欲惊俗揭浪翻风一千尺屡成大狱沸如糜六月飞霜触白日张侯不矜亦不倚老骥苍鹰称其徳洞庭之北十二州吏民帖帖甘眠食有诏夺归不得留正值风雨花狼籍离思浩荡入青春楚泽荆山淡无色此行况是赤县官【君新除府畧提举】贤者宜令天子识公虽已老心尚存今不急用真可惜但用河南张汉阳何必东山谢安石
　　送人东上
　　骐骥太俊不得驭尘埃尚走髙阳翁奇文泣下鬼神血髙议凿开天地聋平眀仗劔背我去老蛟奋鬛归江东
　　送李处士南归
　　驾车跨马声嘈嘈长剑濶佩横满朝尘埃走趋顔髪老先生久客得无劳夜来气味有秋色归心鬬与秋风髙揭竿跨浪好归去扁舟烂醉眠云涛大小不能荐天子遣诗有意徒哓哓
　　题名碑石琢之已成求章伯益友直先生篆额
　　老匠隳山斩苍石偃然巨璞长于席鋭凿飞椎日镵击金錞嘲轰满虚室白沙礲就大禹圭绀滑自同青玉色两螭攫挐相鬭立欲求大篆冠其额先生絶妙不湏言引墨为我一落笔蟠屈玉筋入石壁吾曹名氏遂辉赫异物不复容侵蚀赤尾鲤鱼问消息丐我数字得不得
　　读朝报
　　天子晓坐朝眀光丞相叩头三拜章乞还相印避贤路愿为天子专城隍上恩深厚未闻可丞相退让闻四方浓书大纸批圣语鸣驺却入中书堂
　　滞客
　　五月不雨至六月河流一尺清泥浑舟人击鼓挽舟去牛头刺地挽不行我舟系岸已七日疑与緑树同生根忽惊黒云涌西北风号万窍秋涛奔截断两脚不到地半夜霹雳空杀人湏防云破见星斗老农叹息如衔寃髙田已槁下田痩我为滞客何足言
　　感懐
　　北风哭夜星辰寒竹篱敲戞鸣琅玕老蟾痩噤失光采天地冻合鱼龙干嘅然忆归几千里长江大山交屈蟠湘水东去注不极我心夜夜如鸣湍弟兄起居谅懽适髙堂防衣翩飜飜嗟我摧頽落沧海两腋恨无双飞翰逺方就学何所得数年短髪才胜冠何时拂袖得归去春风笑满南陔兰
　　木渠
　　木渠逺自西山来下漑万顷民间田谁谓一石泥数斗直是万顷黄金钱去年出谷借牛耕今年买牛车连连湏知人力夺造化膏雨不如山下泉雷公不用苦震怒且放乖龙闲处眠安得木渠通万里坐令四海成丰年
　　道傍稚子
　　稚儿怕寒床下啼两骭赤立仍苦饥天之生汝岂为累使汝不如鳬鹜肌官家桑柘连四海岂无寸缕为汝衣羡尔百鸟有毛羽冰雪满山犹觧飞
　　买桑
　　出持旧粟买桑叶满斗才换几十钱桑贵粟贱不相直老蚕仰首将三眠前日风雨乖气冻死箔巻埋中田蚕不见丝粟空鬴安得衣食穷嵗年
　　题正夫小斋栽新竹【竹皆双植】
　　斵开俗境栽新竹满地冰圆映玉肤髙梢争出翠鳯尾孤根对植苍龙须雨声曽洗越溪石风影冩成湘水图独有素娥留夜月与君相对倒金壶
　　捕蝗
　　翁妪妇子相催行官遣捕蝗赤日里蝗满田中不见田穂头栉栉如排指凿坑篝火齐声驱腹饱翅短飞不起囊提籯负输入官换官仓粟能得几虽然捕得一斗蝗又生百斗新蝗子只应食尽田中禾饿杀农夫方始死
　　獐猿
　　翠树不从青嶂出蟠根却向屏中生黄獐引脰探緑叶老猿防雏枝上惊獝然相顾见异态谁言野物能忘情我来赏激绕屏下亦疑此身林中行自古畵工无畵者今得絶笔方传名吾庐昔在郧溪上满溪桃花春水眀曽随麋鹿借芳草更倚白云听啸声
　　省中畵屏芦雁
　　髙堂倾动长江流黄芦羣雁满沧洲扫开长安尘土窟冩出江南烟水秋两雁斜飞入空濶四雁顾慕横沙头髙风拉折苍玉榦芦花雪尽无人收赤日飞光不敢近但觉爽气屏间浮尝闻畵龙入神变坐驰云雨天地逰只恐此雁亦飞去潇潇万里谁能留
　　黄雀
　　啾啾黄雀竹间飞日晚复归枝上栖雪粒盖地三寸玉地肤冻裂不作泥锦韝公子臂苍鹘快马踏下黄云低马前紫兎跃白草老拳下批饥儿啼啄鲜裂血饱腹去可怜黄雀空死饥
　　五言排律
　　和御制赏花钓鱼
　　晓日开阊阖春风满未央水揺天仗影花杂御衣香覆槛红梢接连钩紫鬛长千钟浮帝酒五色染天章邹马摛嘉颂防龙拜夀觞金舆归晩处正在五云傍
　　程丞相生日
　　大昴光芒正荆河气象浑始知真相出遂见本朝尊汉地汝阳国程侯司马孙精刚得金气深厚体乾元申甫生周岳臯防拱舜轩山河归妙算社稷系昌言九鼎羣生重洪鑪一气奔羣雏忌雕鹗众草失兰荪慷慨提千骑扶揺下九阍秦闗春草短洼水暮云屯诗必曹刘敌兵湏卫霍论谈余珠委积笔落鳯腾鶱秀髪烟霞外丹心金石存未归真宰柄犹倚大师藩日月回龙角星辰防紫垣气凌金节润风入绣旗飜歌筦倾南国簮裾拜庆门飞黄下天廐缥酒赐尧樽固有神灵防应知福禄蕃蟠桃三结实未见老云根
　　后阁四松
　　丞相当时植幽襟对此开人知舟檝器天假栋梁材错落龙鳞出襹褷鹤翅回重阴罗武库细响静山台得地公堂里移根涧水隈吴城梦寐逺泰岳嵗年催转觉飞缨谬何因继组来几寻珠履迹愿比角弓培栢悦犹依社星髙久照台后凋应共操无复问良媒
　　夜意
　　卧北斗柄直挿西月角横风吹病骨醒秋入壮心惊骐骥老方健太阿灵有声山河寄功业樽酒识平生豺虎湏探穴朝廷可息兵山西少劲气天外纵长庚自古输成算谁人觧请缨干戈五十万何日到燕城
　　出城
　　尘土满城黒出城双眼寛山川秋气恶风雨晩潮寒物象飒以变泥汚不可蟠英豪重节概儿女感衰残霜老雕弓劲风焦畵鼔干蛟螭正无頼好掷六鳌竿
　　五言律诗
　　晩晴
　　人间久厌雨最快是初晴骤见碧林影喜闻归鴈声乾坤一苏醒耳目两聪明寄语浮云意休来汚太清
　　乍凉
　　云涌海潮黒轩窻凉气侵清风醒病骨快雨破烦心喷薄紫荷盖飘飖青桂林作诗招醉友方外一相寻
　　淮西道中
　　夹道栁梢长竹桥风影凉行人残照里归路白云傍泉浅带土味嵓深闻草香到家花已尽杏颊拥枝黄
　　舟泊
　　鸣橹觧双缆寒蒸江气昏春云兼雨重晚水带潮浑小市鱼虾集空亭燕雀喧一尊得浓睡行计不湏论
　　江行
　　碧草巳堪剪长江二月头林深藏宿雨岸豁聚春流潮背燕支浦山横桑落州松醪欺客病易醉苦难投
　　雨后江上
　　船泊碧鉴里清风晩思长江臯过防雨秋色满斜阳浮野山光动侵衣水气凉好寻紫溪叟共醉碧荷香
　　云中忆归
　　何日燕南去平生此别稀定知花已发不及雁先归寒日连云惨惊沙带雪飞云中风土恶换尽别家衣
　　临淮大水
　　大水没树杪渉冬原隰平蛟龙移窟宅蒲稗出纵横壊屋久不补污田晩更耕接春恐流散何策活苍生
　　迩英阁早直
　　緑树荫脩廊云深别殿凉星文开帝座玉色泛天光大典尊周孔名家盛汉唐【时讲春秋读汉唐二诗】自怜携钓手持笔翠旒傍
　　朝退
　　朝退洗双耳厌闻人是非不知春意晚时有燕声归散木还容老孤云亦倦飞趋时自踈阔不是学忘机
　　闲居二首
　　空庭罗雀网应似翟侯居多病惟寻药忘机不著书僧来留石鼎人在典金鱼惟有南窻睡春来分不踈不从山下住若个似山家留地教移竹开门自扫花林踈容鹤卧溪净怕云遮落日杖藜去塍头看稻牙
　　闲闷
　　闲闷万千缕金刀不可裁逢人心不记见酒眼方开乱梦无时断残春数日回东风固相恼时送落花来
　　晩闷
　　晚闷牢难破秋懐勇未降何人归楚国竟日忆涢江鼠迹排书簏虫丝网酒缸江都章未报枕手卧南牕
　　小轩
　　凿见碧天影秋光注小轩消闲惟蠧简破闷有金尊怪石中邉透老松须鬛繁人生有佳尚尘土暗朱门
　　不出
　　髙卧即经旬林间挂葛巾野云闲照水山鸟自啼春酿酒期佳客开书见古人莓苔渍双履不识洛阳尘
　　忆在晋阳
　　忆在晋阳日曽为痛饮家披衣投宿酒把烛覔残花莫觧玉骢马且留金钿车壮逰今不复愁卧鬓将华
　　送周宻学知真定府
　　白髪汉中郎旌旗下建章雪通沙路润春入塞云黄地势井陉口天文大昴旁平时巻金甲壮畧寄壶觞
　　送恵思归杭州
　　湖上秋风满归懐岂易寛身随秦树老梦入浙江寒为客久应厌到家贫亦安石房旧书在重拂绿尘看
　　送盛寺丞
　　萧相闗中守元瑜邺下豪秋风嘶白马路草照青袍地入参旗近河连积石髙当年兵战处尊酒属吾曹
　　送张景山知康州
　　遂溪张太守恳意乞南州家在白云下郡当沧海头旌旗泷水晚风雨瘴山秋觧却淮西印轻为万里游【择甫初授蔡州确山知县也】
　　赠任某
　　寂寞任夫子穷山秋气寒尘埃双鬓白金石寸心丹不悔穷经老所嗟行道难太阿终亦断寜久匣中蟠
　　寄汪正夫
　　汪子清彻骨竦如秋竹竿髙名九鼎重俊气一峯寒议论今谁对文章古所难青蝇变白黒无污碧琅玕
　　寄陆宪元
　　陆子处乎顺虽穷志愈刚剑埋金不蚀圭折玉犹方古意闲中见浮名静外忘行藏吾自得可笑接舆狂
　　李道士
　　金鼓破南粤山中冷不闻是非同一马富贵自浮云吐纳龙虎气遨游麋鹿羣朝来问丹诀已酌冻醪醺
　　次韵酬张择甫
　　别后正春孟溪头黄栁牙相思满芳草独自照残花晚树秦川阔黄云瘴海賖上楼无别望归路向西斜
　　留别汪正夫
　　夫子青云士声名孰与齐心经时事老顔向俗人低气象必冲斗风雷犹蛰泥行看万里志聊尔谢羣鸡【正夫方举贤良】
　　赠仪真宻禅师
　　浑沦老学佛到处説支郎【施君自号浑沦男子盛谈宻禅师为淮南禅宗】断臂求诸法浮杯徧十方自栽双栢树独坐一绳床惟有林间客时来扣竹房
　　即事简友人
　　门巷徧芳草相期春醉稀可怜双燕到还似故人归幽鸟隔溪语落花穿竹飞谁知静者乐石上脱朝衣
　　久不得孙中叔信
　　秋风起天末之子在穷途久客住应闷故乡归得无清淮不到渭晚树自沈吴愿寄一樽酒与君消壮图
　　眀皇
　　四海不揺草九重藏祸根十年傲尧舜一笑破乾坤羌貊皆冠冕豺狼尽子孙潼闗兵已破防忆老臣言
　　晋阳宫基
　　金屋无寸瓦苍然老树青海枯露龙穴火尽见坤灵自惜流血处扵今土气腥废兴千载事过耳一飞霆
　　题招提院静照堂
　　招提去山逺还似在山家晚日惟归鸟春风自落花空谈销剑火醉墨洒天葩更欲拏舟去清溪月正华
　　题处士居
　　髙卧太湖石自嫌名利腥网罗当道路鸿鹄出青防气贮秋琴淡心蟠古劔灵我来闲剧论山鬼不湏听
　　王氏园
　　车马少行迹邻僧为掩门飞泉鸣似雨老竹瘦于孙幽鸟静相语晩花寒亦繁主人双绶重游客倒金樽
　　简夫别墅
　　静境清无敌门前系鹿车买山慿野客覔竹到邻家棊为寻图胜书因借本差平时非厌仕所乐在桑麻
　　简夫北墅
　　先生已到舍稚子未归樵草晩牛羊病场登雀防骄孔顔虽困鲁防契未忘尧自笑非逋客烦君重见招
　　挽程中书令三首
　　社稷方为系乾坤岂不容庙堂遗剑履风雨失蛟龙汉将莲花幕周人马鬛封小羌犹慢礼先折太阿锋旧爱霓裳曲飜闻薤露謌贤人今已矣天道竟如何泉下一抔尽人间万事多空余幕中客冩泪剧悬河湖上千条栁山翁旧日栽自从春水绿不见相车来眀月何湏好余花忽更开平生歌舞地零落湿苍苔
　　挽仁宗皇帝辞五首
　　恭俭同尧舜忧勤固损年悲风来万国白日下中天薄遵周室初陵兆洛川至仁推庙号百世不能迁四海一眀鉴舟车万里通名王花赐绶战士锦韬弓孝武曽疲战眀皇亦召戎争如四十载终始太平中付托神灵器子孙千万年果为天下福遂得圣人传已定无疆业方成顾命篇眀朝无一事脱屣或登仙歌舞西陵望衣冠渭北游应从天上乐不为世间留龙去鼎湖晩鴈飞汾水秋羣臣泪横臆空拜翠云裘曽从西池幸宫花落未稀日随黄繖转云绕赭袍飞临水楼台在伤心歌管非都门旧行处却望夀山归
　　挽吴宣徽育
　　平生负髙节至死寸心丹眀主虽容进孤臣岂易安神归嵩岳黒人哭洛川寒不识平津面临风亦涕汍大策三千字朝廷耳目醒髙名动牛斗直气破雷霆美行皆成法闲谈尽可铭悲哉真玉树风雨一飘零
　　伤田肃秀才
　　恸哭遂灭性谁言天道长未收双宝剑已失一飞黄稚子遥虚祭孤棺寄异乡可怜江夏守不得荐黄香
　　石榴
　　髙枝重欲折霜老裂丹肤试剖紫金椀满堆红玉珠根虽传大夏种必近僊都题作江南信人应贱橘奴
　　贡麟
　　麟本出中国无闻贡海濵岂将逺方兽烦我太平民烹割罗牲饩奔趋扫路尘汉髙甞聘士此礼属蛮人


　　钦定四库全书
　　郧溪集巻二十七　　　　　宋　郑獬　撰七言律诗
　　昔逰
　　小旗短棹西池上青杏煮酒寒食头緑杨隂里穿小巷閙花深处藏髙楼紫丝络马客欲起锦袖挽衣人相留逢春倚醉不自醒明朝始对春风羞
　　夜懐
　　独倚青桐聼鼓声参旗歴落上三更凉风巻雨忽中断明月背云还倒行頼有清吟消意马岂无羙酒破愁城是非人世何须校方外曾师阮歩兵
　　独逰
　　马后独擕一壶酒林间更解紫纶巾飞来白鹭即佳客相对好花为羙人万事易忘唯剧醉四时难判是残春吴儿曾识陶彭泽又见羲皇一散民
　　野歩
　　留着云扉尽晩关穿林踏破紫苔斑虹蜺渴雨欲下涧魍魉避人还入山石觜露烟孤歴刺溪腰纒草緑湾环野僧有意待明月独倚一笻松竹间
　　清明郊外
　　桃叶青青杏子肥清明雨后旧花稀草翻蝴蝶日将晩门掩秋千人未归春艳浓堪烧羙酒湖光緑好染罗衣柳条满挿金车上一路香尘去似飞
　　骤寒
　　四拥苍云拂浪惊北风飞下海涛声水揺氷骨冻未得雨作雪花开不成玉匣寳刀锋欲折铁衣战骑力还生杏梢柳叶无聊頼为祝鸣鸠探晩晴
　　晩发关山
　　烛前行客卷征衣路转平林入翠微家在白云乡里住人从明月岭邉归来时未见梨花破别后方惊燕子飞緑树连隂十三驿从今归梦到家稀
　　宿白雪驿
　　春酒味浓殊不觧绕廊倚柱独徘徊苍山碧树共沉寂明月断云相徃来细雨忽飘溪外去好风却傍竹间回朝来巳有西归燕为问庭花几日开
　　再至防稽
　　自怜多病趂朝稀合引朱轓东路归名姓未通丹陛下梦魂已过浙江飞人生如意即为乐世事惊心渐觉非正是春风催酒熟蝤蛑霜饱蛤蜊肥
　　金陵道中
　　六国相排一局棊岸头百草野烟微树深啼鸟自相失山静晩云犹未归濡口潮回残照满石城春尽乱花飞周郎屈指图天下谁道江南玉鲙肥
　　汴河夜行
　　汴流长恐日夜落夜行愁杀刺船郎橹声惊破老龙睡船底触飜明月光大儿灯下寻难字小女间学剪裳自笑病夫无所事一尊身世两相忘
　　下第后与孙仲叔饮
　　万里青云失意深画楼酒羙共登临不羞独落众人后却是重辜亲老心一缺不完非折劒至刚无屈是精金男儿三十年方壮何必尊前泪满襟
　　江上
　　芦叶萧萧江上秋鲥鱼清酒觧消忧云才散后月当浦潮欲来时风满楼好景未应输白鹭飞尘终不到扁舟晩来天巻苍霞尽万顷玻瓈烂不収
　　次韵汪正夫对雨
　　雨气飘萧动竹斋惊秋髙思若为裁壮心虽被愁催去懽意须慿酒借来云脚一从边地合风头半是海潮回长汀从此伤揺落独有骚人最费才
　　雨余
　　飞雨淙淙万弩奔雨余气象变朝曛长虹挂雨出青嶂落日飜光烧赤云得水跳蛙惟召閙投林栖雀自求羣欲寻方外无穷乐更满梨花四五分
　　水馆
　　绕舍清流淙碧玉尘懐开阔洒然醒牕櫺风入秋气活桥脚倒撑天面清露湿风标红芰老雨生鳞甲伏龙腥将书借取琴髙鲤从此横骑入杳防
　　春尽二首
　　春尽行人未到家春风应恠在天涯夜来过岭忽闻雨今日满溪俱是花前树未回疑路断后山才转便云遮夜间絶少尘埃汚惟有青泉漾白沙
　　禁籞平明帐殿开华芝初下未央来人间彩鳯仪韶曲天上流霞满御杯花近赭袍偏灿烂鱼窥仙仗亦徘徊蓬莱絶景何曽到自愧尘踪此一陪
　　松陵道中
　　萧萧落日荻花林秋浪陂陀快醉襟江上碧峯偏入眼沙邉白鸟最知心百分羙酒酬双鬂一觉髙眠敌万金闻道鲈鱼属张翰飞防欲过五湖寻
　　次韵丞相柳湖席上
　　湖上春深不见沙畵桥飞影入晴霞园林到处消得酒风雨等闲飞尽花令罚艳歌传盏急诗成醉墨落牋斜兰亭乐事无丝管待与羲之子细夸
　　早朝马上口占
　　赤城横絶六鳌头夹道栏干覆御沟残月画楼双阙晓凉风緑树万家秋聨飞羣鹄媿豪彦醉卧落花思旧逰御史临班望天陛紫云飞绕翠云裘
　　早朝
　　花鬛斑虬驾早朝玉栏宫殿压云涛九州画地中原壮万象横天紫极髙日月辉明留阙角龙蛇蟠结动旌旄羣仙遥望蓬莱拜五色非烟绕赭袍
　　恭和御制赏花钓鱼
　　辇路鲜云五色开一声清跸下天来水光翠绕九重殿花气醲薰万夀杯绣幕烟深红匼匝文竿风引緑徘徊蓬山絶景无人到诏许羣仙尽日陪
　　题垂虹桥寄同年叔楙秘校【刘孜字叔楙原父之弟时为吴江尉乗虹桥又名利徃桥】
　　三百防干锁畵桥行人波上踏灵鳌挿天防蝀玉腰濶跨海鲸鲵金背髙路险截开元气白影寒压破大江豪此中自与银河接不必仙槎八月涛
　　檇李亭
　　闲抱琴书檇李逰仙坛古屋一笻留驿桥通市人沽酒湖水依城客放舟葵扇桃笙聊却暑苹花枫叶巳知秋坡翁仙去诗声在寂寞林塘卧白鸥
　　月波楼
　　古壕凿出明月背楼角飞来兎影中野色更无山隔断大光直与水相通溪藏畵舫青纹接人住荷花碧玉丛谁把金鱼破清暑晩云深处待归风
　　题淮隂侯庙
　　汉髙不得淮隂将天下雌雄未可知力劝君王回蜀道便擕诸将破秦师故人斩首诚非防女子隂谋遂见欺终使英雄鍳成败未图功业自先疑
　　初春欲为小饮先寄运使唐司勲运判张都官
　　人生长与赏心违莫遣樽前笑语稀老去未羞花挿防醉来不怕酒淋衣免听畵皷催朝去且驻金鞍待月归休道东风犹早在落梅巳扑翠苔飞
　　九日登有羙堂
　　防检东山窈窕娘直须醉倒为重阳山光湖水一时好酒面菊花同色黄便好共谋长夜饮未应排出少年塲伤时感旧知何限还忆荆州落寞乡
　　次韵张公逹逰西池
　　醉漾兰舟不忍归斜阳已落碧云西天开银汉水初满春入武陵人自迷殿倚鼇头连绣幕桥飞虹影度金堤游人不惜残花地无限落红粘马蹄
　　吕稚卿【公孺】唐彦范【诏】并赋游西池亦成斐句
　　青翰龙舟云外横黄金殿阁镜中明波光柳色恰相似酒味人心俱有情醉洒珠玑留满纸晩骑鸾鳯下层城游人应觧笑狂客隔水映花闻语声
　　同彦范谒仲巽饮之甚乐仲巽且有北归之期情见卒章輙用写呈
　　明珠堆满赤金盘未买花前笑倚栏特地寻春难约伴等闲擕酒却成欢人生试把从头筭世事何烦着眼防莫怪夜深犹换烛它时相望在长安
　　再和
　　海棠乱挿满雕盘为爱繁梢更绕栏顾我有情还惜别问君未去且留欢锦裀只就花邉卧红袖偏宜烛下防若背荆州容易去故人于义未为安
　　逰金明池
　　万座笙歌醉复醒绕池罗幕翠烟生云藏宫殿九重碧春入乾坤五色明波底畵桥天上动岸邉逰客鉴中行金舆时幸龙舟宴花外风飘万嵗声
　　盆池
　　緑髪柔莎碧甃连湛如蛟穴贮寒泉谁将宝镜遗在地照见浮云浸破天数鬛逰鱼才及寸一层緑荇小于钱待将閙物都除却放出秋蟾夜夜圆
　　李都尉【玮】芙蓉堂
　　堂上芙蓉花最饶开时不见玉栏桥来从洛浦见罗韈生在楚宫俱细腰何处仙人来跨鳯夜深明月好吹箫剩収秋蕊为佳酿醉入飞云解画桡
　　东园招孙中叔
　　花路横梢已碍马断无人迹赏年芳緑杨成穗防着地胡蝶作团飞过墙不柰梦回多黯鬱长因酒后得凄凉期君待与春翁约买取东风任醉乡
　　次韵元肃兄汴口阻风
　　风阻浪头如駴马险于天堑欲催车却随宿雁留寒渚深羡飞云籋碧虗对酒客懐真土梗满船生计只图书世无勇奡擕之去不得连鳌作鲙鱼
　　次韵元肃兄三题汴渠夜泛
　　汴渠夜泛亦快意月射长波如断氷不见湘灵挥寳瑟空教水怪避犀灯烟云叠影相亏蔽星斗飜芒互降升好蓄金钱多买酒满船载去觅严陵
　　雨夜懐唐安
　　归心日夜逆江流官柳三千忆蜀州小阁帘栊频夣蝶平湖烟水已盟鸥萤依湿草同为旅雨滴空堦别是愁堪笑邦人不觧事区区犹借陆君留【蜀人旧语谓唐安有三千官柳四十琵琶湿萤依草没梅宛陵诗】
　　过魏都
　　忆把貂裘买玉壶重来不敢解金鱼当时曽谒将军府今日还乘使者车歌管渐非人去后楼台依旧雪消初韩门弟子偏怊怅泪满潮阳耆旧书
　　劝客饮
　　谁解西囬沧海波且听白苎数声歌人生所得只如此世事到头无奈何酒海莫教空濩落金堆安用鬱嵯峨古今共是一丘土只有刘生得计多
　　初入姑苏防饮
　　凉风飘洒入髙阁满城緑树飞云涛渴来夣吞沧海濶醉后眼挂青天髙湘江姹女碧瑶佩金谷谪仙红锦袍呉儿柔软不惯见应笑侬家诗酒豪
　　江正夫饮遐举家留佳什仆酷爱其金斗玉泉之句輙次髙韵
　　相逢渐向白头年世路谙来尽付天六印虽多终是客一壶才倒即为仙穿天入月捉诗句捶皷挿旂飞酒船长愿醉眠浑不醒虗名安用俗儿传
　　次韵梁天机见寄
　　一听秋声鬓已凋孤心惊起拂星杓轮囷自分为蟠木濩落寜堪作大瓢新箧唱酬诗草满旧衣倾泼酒防消髙篇已许临佳菊更作栏杆防翠条
　　徃年与刘元忠诸公寻春夜归今兹卧病感而成篇
　　巳醒又醉倦逰客乍雨却晴寒食天共系紫骝芳树下却随红烛落花前层城已报黄金鎻外苑犹贪碧草眠明月春风依旧好竹溪散尽酒中仙
　　喜呉防道迁右正言知谏院
　　精金喜入陶镕手玉鉴直须明主知志士本来能许国古人所恨不逢时汉成不用朱云剑舜帝尝闻大禹辞莫道孤居无感激挼挲两耳听京师
　　戏学张水部赠河南少尹
　　河南少尹鬓如丝甪里先生是吏师花下放衙因试酒竹间留客为寻棊年劳只许抄书数月俸长留买药资已説开春须上表终南山下乞分司
　　施君作诗赠谦师亦求拙句乃作五十六字缀其后
　　闻道天台谦上人溪鱼野鸟共忘形林间无事结跏坐石上更安圆觉经定处只应山鬼防讲时还有海龙听何年蜡屐縁云迳一叩灵仙不死庭
　　送曹比部赴袁州
　　船头猎猎两旗飜六月江风洒面寒一日却称新太守十年曽是旧郎官中间忧患诚为甚向老风情亦未防紫背蛤蜊白醪酒开尊长解忆长安
　　次韵元肃兄见喜知荆州二首
　　逾年谬掌鳯凰诏择日拜章芸若庭拥节笑归江汉国飞防醉拂斗牛星留连物景诗千首凖拟交亲酒百缾共采芳兰晨事毕不妨儿侄夜横经
　　西风原上鹡鸰鸣喜见朱旗画兽狞尘袖渐抛秦地逺云防聊作楚江行人家掩映寒塘水秋物鲜明緑树橙欲表新阡在郧国不同张翰浪逃名【余以襄事乞守荆州】
　　忆泛西湖
　　四面青山紫绣围平湖万顷碧罗衣风揺酒面金鳞活月弄波光玉篆飞醉客半眠红烛下畵船行唱采莲归十年衣袖遮尘土惆怅飞云满翠微
　　次韵石秀才淮上偶作
　　出汴忽如鱼脱网长淮万里断烦嚣白云已抱日光转碧浪更和天面揺自此乘槎须犯斗谁能鞭石解为桥玉京醉客无消息不及蓬山两信潮
　　酬卢载
　　三百年来无作者杜陵气象乆焦亁纵吟一夜鬼神哭开巻满天星斗寒浑脱无踪疑造化尘泥有意汚波澜伤懐刻句无人防寄与江南庾信看
　　舟次芜湖却寄维扬刁学士
　　柳叶初黄未解飞东风还与赏心违纵逢春处花期少自过江来酒病稀平子解酬青玉案秋娘能唱缕金衣扬州二十四桥月长忆醉乘明月归
　　夏夜淮上寄随子直
　　天面玻瓈滑欲流淮光浮动浩难収夜凉明月都如水后清风却似秋防日重来还把酒一回相忆却登楼穷愁着得新书就好寄双鱼碧海头
　　曹伯玉驾部【琰】相防于姑孰既别得书及诗因以拙句奉寄
　　东风绰约过前溪碧草纎纎苦未齐春到好花随处有醉来佳客不相擕髙眠未博黄金印秀句如镌白玉圭倒指驿程今甚处畵船应过楚江西【君将退居故有髙眠之句】
　　素风堂
　　頴水纎纎清露石仙翁于此买烟村唐朝三百盛冠盖丞相防家余子孙耀世文章虽已逺传家清白至今存由来人物能相继又见芝兰秀一畨
　　致政李祠部
　　畵省仙翁緑鬓斑林间髙挂两朱轓更无归计买泉石欲以清名遗子孙闲作好诗消白日都将生事付清尊嗟予忧病为疎濶不得擕笻奉笑言
　　尊酒还成世外名二千石印一毫轻骥虽老去壮心伏鹤自病来仙骨清【祠部以病引退今益清徤】林下已能忘嵗月人间何必仕公卿淮阳尘土无佳赏毎见山翁眼乍明
　　寄长沙燕守度
　　魏都南馆相逢日鬭向春风倒一尊连夜花门驻归骑即时席上挿降幡云藏夣泽烟蒲老秋卷湘江雪浪飜闻道玉厨新酿熟莫将余沥酹潺湲
　　送頴川使君韩司门
　　喜君又佩鱼符去驷马雍容朱两轓自昔诸侯頴隂国太平宰相魏公孙水邉日落旌旗暗花外风髙皷角喧到部行春应未晩緑村正是杏梢繁
　　次韵程丞相牡丹
　　曽倒金壶为牡丹矮床设座绕花坛有人偷挿玉钗上到夜更留银烛看醉里春风遗翠防归时寒月送雕鞍如今兰棹催西去惆怅明年谁倚栏
　　寄关彦长【景仁】
　　黄金斗印未垂腰绕舍湖山弄翠涛饥鳯羽毛寒不铩卧龙头角老方髙罇前襟抱生平尽醉里文章气格豪休论升沉向衰俗功名到底属吾曹
　　次韵酬项城姚子张到县感事
　　胶西童子近之官坐按春秋讨隠桓【子张善春秋】休叹折腰向彭泽犹胜索米困长安来篇喜见万金字厚报恨无双玉盘莫就白云买烟艇磻溪乆已弃鱼竿
　　送郭元之东下
　　梢梢十幅徤防风大醉长歌下浙东甲乙未能求将相诗书多是误英雄百年尽寄闲心外万事都抛冷笑中白面书生少竒防不知谁建太平功
　　送隋孝亷之官桐庐
　　万乘君王曽降诏裘瘦马入咸秦太平防畧三千字天下英豪二十人【隋君用诏书特起试防同时举者二十余人】自合乘时攀日月如何随众走风尘桐庐主簿官虽小百里之间亦有民
　　贺张公逹暮春寄宋使君
　　独绕栏杆正惜春不堪西望陇头云弄烟细柳才三尺着地残花厚一分梁苑草深平似熨秦关山暖翠如薫骑鲸李白时过我未引金尊先説君
　　再和
　　使君擕酒送余春缥缈髙懐倚白云新曲旋教花下按好题只就席间分阮公醉防玉山倒谢女舞衣沉水薫自笑尘埃满朱绂良辰乐事两输君
　　寄题冲雅虗心亭
　　髙僧酷爱翠云枝雨后新隂翠入衣为恨烟溪生处逺自寻云迳斸将归有时风雨鬭不解只恐蛟龙活欲飞好向繁梢结秋实丹山正是鳯凰饥
　　张寺丞【次山】见讶乆不致书兼惠佳篇輙用奉答
　　数日防花生怕迟杭州更有乱花围为贪擕酒寻春去不及修书趂雁归且击壮懐期篆鼎莫縁华髪便沾衣【来诗有二毛之叹】谁知寂寞寒山外万里苍鹰正苦饥【叔髙有壮志而少有知者】
　　奉诏赴琼林苑燕饯太尉潞国文公出镇西都
　　都门秋色满旌旗祖帐容陪醉御巵功业逈髙嘉祐末【公至和中首陈建储之防】精神如破贝州时【白居易献裴晋公诗云闻説风情筋力在只如初破蔡州时】匣中寳剑腾霜锷海上仙桃压露枝【公之子近有登瀛之命】昨日更闻褒诏下别看名姓入烝彛
　　送程公辟给事出守防稽兼集贤殿脩撰
　　越州太守何潇洒应为能吟住集仙雪急紫蒙催玉勒【公奉使方归紫蒙北方馆名也】日长青听薫弦一时冠盖倾离席半醉珠玑落彩笺自恨君恩浑未报五湖终负钓鱼舩
　　寄程公辟
　　念昔都门手一擕春禽防向苎萝啼夣回金殿风光别吟到银河月影低舞急锦腰迎十八酒酣金盏照东西何时得遂扁舟去雪棹同君泛剡溪
　　送公辟给事自青州致政归呉中【公辟即程师孟】
　　青仙人解玉符秋风一夜满江湖曽歌郢水非凡曲未扫旄头负壮图【公昔北使愤然屡抑敌人】终日望君天欲尽平生知我世应无扁舟应约元宫保潇洒莲泾二丈夫【按元宫保即钱唐元章简公绛葢尝寓居于苏州】
　　郧阳道中
　　白马春风緑草长行人踏破碧溪光隔山啼鸟自相应临水幽花应更香垅上惊飞青尾雉桑间闲立蒨裙娘白头关吏还相问不信相如是故乡【予去安陆二十六年矣】
　　送石中允【象之】致仕归新昌
　　鳯凰山下网罗疎翠翮摇空去有余陶令已抛彭泽印谢敷今作防稽居碧峰四向晩吟处啼鸟数声春醉初更放鱼舠鉴湖上芙蓉香里卧防书
　　呉比部瑛致仕归蕲阳
　　蘧公四十已知非长揖公卿卧翠微结绶才还双阙下上书便乞故乡归伏辕赤骥相随老出网鸿自在飞应向黄梅访逋客白云飘洒紫荷衣
　　送宋屯田之湖南转运判官
　　緑绶郎官笑白头更擕龙节领诸侯抟风初击三千水投刃方排十二牛行色未抛京洛地先声已压洞庭秋汉家刺部官虽小一鉴寒氷照八州
　　送陈睦赴河中幕
　　紫皇初放第三牓中有英豪絶世无【君之先公与予先大夫同年登科】天廐本生骐骥子云霄又得鳯凰雏【今君又取甲科】不须虎鬭终全赵自是龙骧首破吴【廷试君本第一】虽作莲花帐前客丹台到了姓名殊
　　南归呈王乐道
　　渐少尘沙眼渐开骎骎归骑不须催春风自过燕山好寒色还从易水回归雁却飞天北去白云应傍日邉来行行上苑花如缀共献君王万夀杯
　　闻南阳吕谏议诲长逝
　　子文三仕去何频一卧南阳竟没身明主自应容直道皇天何事杀忠臣拄天力屈空留草贯日心存不化尘黄壤不知人世事为君恸哭楚江滨
　　哀苏明允
　　丰城寳剑忽飞去玉匣灵踪自此无天外已空丹鳯穴世间还得二龙驹百年飘忽古无奈万事凋零今已殊惆怅西州文学老一丘空掩蜀山隅
　　伤贾老
　　世事一毫不挂眼放懐只用酒为年巳从车后擕一榼更向杖头留百钱顾我曾传丹鼎诀疑君便是紫芝仙忽如蝉蜕不复见雨壊茅斋八九椽
　　樊秀才下第
　　平时爱子多集句此日金刀得剪裁自谓罗中先得隽岂知天外巳遗才炉开遂失黄金鑛石划犹藏白玉杯独倚西风倍惆怅却忧车马到门来
　　张李二君获荐喜而成篇兼简岑令蒋椽
　　榜帖初传见姓名喜来把读绕栏行长风又送二龙去【二君俱尝为解头】明月已防双桂生羣玉聚来俱是寳真金链出始为精【省试七千人而解二君】虽知自是文章得须待秦台寳鉴明
　　勉学者
　　绕座羣书如累玉夜灯忘睡昼忘饥文章须用圣贤断议论要通今古疑孟子岂无仁义国荀卿犹作帝王师太平岐路安于掌好跨大宛万里驰
　　自贻
　　乌巾笻杖白云夫寄谢黄公旧酒垆懒性惟防髙士传归心空展旧山图病来痩骨支离在老去懽情积渐无啼鸟落花应怪问緑尘何事满金壶
　　衰疾
　　大夣为生固有涯屡攻衰疾可惊嗟时于耳窍啸秋蚓并向目睛飞黒花门外挂罗同翟尉座隅占鵩长沙【予病輙有眼疾】支离犹食三钟粟买取涢溪好住家
　　山中桃花
　　春入关山亦未迟苎萝山下见西施不羞白髪欺双鬓且对清尊挿一枝纵落不随流水去尽开惟有白云知何须惆怅无人赏自有春风二月时
　　同贾运使昌衡章职方俞王推官辅之赏梅
　　花前留客解金鞍拣徧繁梢尽折残翠防挿来无处着玉盘収取与人防无言有意空相对欲去重来更绕栏把酒殷勤须防取风头只待作春寒
　　雪中梅
　　腊雪欺梅飘玉尘早梅鬭巧雪中春更无俗艳能相杂惟有清香可辨真姑射仙人氷作体秦家公主粉为身素娥已自称佳丽更作广寒宫里人
　　菊
　　寳钉万数拥寒枝寂寞幽香蝶亦稀未把玉栏移得去直须翠防挿将归定逢野客寻常折忍逐秋风取次飞好佩一樽相就饮醉来从遣露霑衣










　　钦定四库全书
　　郧溪集巻二十八　　　　　宋　郑獬　撰五言絶句
　　齐山晚归
　　饮散齐山晚夕阳秋浦红不须鞭五马十里听松风
　　出都次南顿
　　驻马绿隂下离人正忆家可怜桃李树犹有未开花
　　酴醿
　　清香无物敌粉叶自成围白玉珑璁髻真珠缨络衣
　　题僧文莹所居壁
　　西湖频送客緑波舟檝轻春入萝径静浪花翻逺晴
　　七言絶句
　　咏史
　　汉地龙蛇始遘迍曹公崛起定经纶隂谋用尽得天下谁道彼雏解笑人
　　魏生被责灌将军股栗如何不自陈若使当时有英气肯为丞相扫门人
　　汉家行赏尽论功祸福于人岂易穷解把旧恩酬项伯独将大义斩丁公
　　读蜀志
　　曹公屈指当时辈天下英雄数使君髀肉消来还感泣争教汉鼎不三分
　　庄鹍辞海【初离安陆诗】
　　归路渐惊红叶老旧山已落白云深庄鹍聊欲辞沧海越鸟终须忆故林
　　下第游金明池
　　骑杀青都白玉麟归来狂醉后池春人间得防寻常事不避郎君走马尘
　　久泊余杭关外水涸不能行晚雨甚快解舟有日矣
　　初看红芰小开头今见青房结子稠深谢晚云怜滞客故飞凉雨送归舟
　　书屏
　　翠篠疎明临晚水紫葵防缀落晴沙山鸡对卧緑蒲叶野鸭争衔黄荇花
　　夷陵张仲孚颙以荆州无山为戏輙书二絶
　　使君终日倚朱栏緑树髙楼掩映间自有碧江无限好荆州佳境不须山
　　雨后飞云冉冉回碧天都似镜初开只应峡口多山处不见秋光万里来
　　再赋如山
　　小堂草草屋三间暇日徜徉养夀闲掲榜如山还自笑何人不老似青山
　　客意
　　已换春衫别后衣此心长共白云飞髙堂夀酒年年事趂取榴花及早归
　　读司马君实撰吕献可墓志
　　一读斯文泪防襟摩天直气万千寻知君不独悲忠义又有兼忧天下心
　　读李英公传
　　李宻被诛犹不负文皇顾命更何疑岂将当日奔亡后比得当年富贵时
　　晓凉
　　银河垂角斗星稀晓簟微凉梦破迟落月半庭人未起好风揺动碧桐枝
　　三月
　　三月江南梅子青春游已过画船横酒懐索寞人初倦已喜金杯弄水声
　　夜寒
　　栏干徙倚未能眠云破初开碧玉天满地雪花寒不扫恨无明月对婵娟
　　晚晴
　　渐觉沙头碧草干开帘更把晚云看波光月色俱清絶应有新花怯夜寒
　　雪晴
　　一抹明霞暗淡红瓦沟已见雪花溶前山未放晓寒散犹锁白云三两峯
　　秋晴
　　雨洗秋空明似水瓦光浮动碧差差好风晴日虚净正是幽人养病时
　　尘埃
　　袖里金锤白防袍尘埃自古出英豪胷中愤气蟠不得一夜虹蜺万丈髙
　　明月
　　一环明月午初停自挂虚不可扃恰见梧桐一双影緑隂漠漠覆中庭
　　听泉
　　为爱飞泉洒雪凉无縁移近曲栏傍直须买断清溪住引取寒声绕卧床
　　湖上
　　湖山只合住真僊家在郧溪未有縁欲把金钱三百万万松岭上买云眠
　　采江
　　江上云亭霁景鲜画屏展尽一山川迟迟欲去犹回首目尽孤烟白鸟边
　　江行五絶
　　马当之西絶险处青山独出无四邻且系画船枫树下行人去赛小姑神
　　三日禁船官不容波如连屋万千重莫向长江争道路如今风雨属蛟龙
　　清明村落自相过小妇簪花分外多更待山头明月上相招去踏竹枝歌
　　快帆美满送船去忽值髙沙船不行只道今朝风色好不知还有暗滩生
　　西江庙前飞来鸟紫金作翅尾毕逋翻空趂船接红果衔去却哺林中雏
　　观涛
　　怒涛沃日为之隂下有蛟龙不测深若比人间恶风浪长江风浪本无心
　　水浅舟滞解闷十絶
　　闻道春流下斗门扁舟应得解南村欲看竹箭开新涨更挿杨枝记旧痕
　　正爱春波妥妥长微吟倚棹落花傍狂风忽送蛟龙雨翻动一天星斗光
　　柳枝拂水万千缕水去栁枝还却回不似桃花爱飘荡等闲流出碧溪来
　　坝上春流滑滑来行人相语笑相催解舟直入碧天去天上晚云行处开
　　小鸟羣飞独木隂笑声骚屑如鸣琴见人接翅却飞去还入前村枫树林
　　稚子持竿坐芳草鱼儿跋尾出浮萍防稽巨犗沉犹脱沧海骊龙睡不醒
　　酒徒不复少年时白髪狂歌亦未衰更与春风酬一醉好花犹有两三枝
　　青天万里放醉眼啼鸟一声伤客心携手寻春春尽日此时真直万黄金
　　春水骎骎抺旧防儿童乘浪戏青云去如跳鲤忽惊散来似游鳬还作羣
　　斗城缥缈浮云里归路坡陁碧草斜北极巳看龙虎气神州渐近帝王家
　　登第后作
　　文闱数战夺先锋变化须知自古同霹雳一声从地起到头身是白云翁【公病中尝梦浴玉龙池惊见体生鳞角而寤】
　　探花
　　粉蓓团梢相并开醉中走马探花回春衫不惜露痕汚直入閙花深处来
　　上朝
　　秋风御路冠盖满晓月画楼钟鼓迟卧听传呼丞相入可怜正是上朝时
　　翰林夜直【召草富丞相制】
　　中使传宣学士家君王令草侍中麻紫泥金印才封了莲烛燃残一寸花
　　夜宿秘阁
　　金马藏书大帝家绕檐鸣玉滴氷牙晚云不动寒风断残雪时飞三两花
　　乞郡
　　晓日银台再上书相君何日奏丹涂紫皇有意怜衰老乞与扬州第五符
　　省中栽花
　　凌晨上马晚方回不省好花开未开谁把金钱买花树带将春色入城来
　　试院中懐公逹
　　黄衫自掌贡闱强刷尘心酒一杯天上谪仙如见忆可能骑取老鲸来
　　被恩出使
　　镜湖清浅越山寒好倚秋云刮眼看万里尘沙巻飞雪却持汉节使呼韩【予时求防稽郡】
　　出北关
　　去年此地送行客俯仰之间迹已陈今日复来相别处使君却是北归人
　　过十丈山
　　惯向长安事朝谒满衫尘土厚于泥行人若爱青山好何不暂时留马蹄
　　白云道中
　　翠璧连环三百里行人不柰爱山何莫辞下马寻云迳前到淮西尘巳多
　　过三十六洞
　　草深树宻不见溪但闻地底溪声回忽从山口渡流水始知此溪山北来
　　苍山连环不断头溪声绕山无时休后溪已穿緑树去前溪却向山前流
　　髙溪却防低溪水溪里分明见白沙夜来山上暴风溪口流出红桃花
　　离蔡州
　　风吹醉面出南州两行红裙立马头已过落花时节晚不须再拜苦相留
　　离云中一首
　　南归喜气满东风草软沙平马足松料得家人相聚说也知今日发云中【汉使离北庭常限正月四日】
　　入涿州
　　饮马桑干流水浑燕山未晚已黄昬衣襟犹带长安酒不分江湖浣旧防
　　回至涿州
　　来时正犯长安雪今见春风入塞初为问行人多少喜燕山南畔得家书
　　五松山【李白尝游此今有寳云寺】
　　天上仙人谪世间醉中偏爱五松山锦袍已跨鲸鱼去惟有山僧自往还
　　秦淮
　　秦氏无过一再传欲图万里据秦川汉家只在芒山下却谓金陵五百年
　　四海龙蛇日沸腾秦皇万世欲相承汉家王气芒山起却事东巡凿秣陵
　　淮上
　　桐栢山中草木灵淮源潏潏绕山鸣谁人凿出浑河水汚却长波万丈清
　　车盖飞云不放船长疑水府贮神仙淮灵须信疎慵甚欲住荆州不计年
　　自天竺遇雨却回灵隠
　　月桂峯前快雨飞林间避雨亦沾衣才晴便出西山路却共断云相趂归
　　舟行次南都遇雨
　　雨声飘断忽南去云势旋生从北流料得凉风消息近萧萧只在栁稍头
　　老火烧空未易收忽惊快雨破新秋晚云浓淡落日下已似楚江南岸头
　　自灵隠回谒孤山勤上人
　　猎猎长松十里风归时路与北山通陶濳今日无余事更过虎溪寻逺公
　　赠冲雅师【善草书】
　　姑孰上人溪上居碧松揺雨晚凉初谁将六角竹枝扇来问羲之覔草书
　　赤壁
　　帐前斫案决大议赤壁火船烧战旗若使曹公忠汉室周郎争敢破王师
　　早起
　　头疼宿酒未能解独怕晓寒帘卷迟懊恨桃花爱飘荡夜来压折海棠枝
　　送禅雅归姑苏
　　秋风江上白云飞江气飘萧欲洒衣正是荷花满吴国诗人灵彻故山归
　　嘲范蠡
　　千重越甲夜成围宴罢君王醉不知若论破吴功第一黄金只合铸西施
　　湖上晚归
　　江梅向腊雪初飞莫向花前酒数稀为报玉堂批诏客夜来乘月北山归
　　柳湖晚归
　　碧天写入柳湖底天上醉游春日斜便留画舫入城去不忍马蹄踏落花
　　舟中睡起
　　铜盘緑水浸红蕖风巻纱防睡足初金殿故人如借问为言病酒嬾修书
　　重到城东有感三首
　　曽访花翁醉玉壶重来花下尽平芜东风绕袖应相识记得当年旧酒徒
　　好春初满杏园花十里曽携载酒车今日黄云衰草地不堪更送贾长沙【李子思谪官又于此相别也】
　　仙桃移在玉栏初红抹胭脂嫩防酥闻道飘零落人世清香得似旧时无
　　逄贾老
　　买得虚名东路归自怜鸥鸟本防机吾师不用苦迎送亦是当时一布衣
　　赠徐登先生
　　鬓髪如黧眼正青链来玉骨巳通灵我来欲问金丹诀三日林间醉不醒
　　柳湖席上呈夏宫苑
　　千条万条杨柳丝好花不过三两枝【淮阳多牡丹然竒絶者每圃不过数枝】今日樽前为君饮明朝酒病终不辞
　　阻风游铜陵防法寺
　　白浪浮江打白沙江头緑竹对僧家春风也似玉京好一树残红山杏花
　　正夫草巻巳就余例亦奏牍今得絶笔
　　琳琅之寳出荆山合作珪璋与佩环楚泽白茅最微陋何縁亦在贡书间
　　送王殿直
　　玉尺新裁白纻衣杨花纷泊满衫飞少年不怕风尘恶汚却鄣泥走马归
　　一尊聊寄洞元师既到山中春未迟料得醉眠岩石上晓风零落小桃枝
　　洞元道士酒中仙散髪人间五十年醉后不知山月上竹间横枕一琴眠
　　送晓容
　　厐睂苍面已衰翁犹踏天衢尘土中收得闲名好归去鲜鱼白酒醉秋风
　　寄郭祥正
　　天门翠色未饶云姑孰波光欲夺春怪得溪山不寂寞江南又有谪仙人
　　寄题峡州宜都县古亭
　　古人已逐秋草没明月空随秋浪翻安得古人似明月长来此地对金罇
　　戏言寄霅溪使君唐司勲
　　水精宫殿从来小【霅上号水精宫】寂寞蓬莱不可游【防稽号小蓬莱】十万人家明镜里神仙都防是杭州
　　出金陵却寄蒋山元师
　　不及林间红鹤羣飞泉却得夜深闻风帆又絶秦淮去回望北山空白云
　　招余补之
　　赤泥圆印木兰酒欲饮无人共把杯只隔春江一潮信可能闲访故人来
　　忆南中兄弟
　　河上青青榆叶稀湘童何日报南归可嗟不及衡阳雁兄弟相将作队飞
　　遗兴勉友人
　　人生三万六千日二万日中愁苦身惟有无心消遣得有心到了是痴人
　　伤王霁
　　欲链此心成古镜清光直透太虚明朝来一洒故人泪依旧尘埃满匣生
　　稚子
　　稚子谁怜衰病余戏残鬭草绕庭除朝来竟学黄家画画破新传几本书
　　田家
　　数亩低田流水浑一树髙花明逺村云隂拂暑风光好却将微送黄昬
　　汪正夫为人撰墓志有中金之赠因以二絶戏之
　　飘然才思是真仙鳯字仍留碧玉镌换得黄金满书箧可能独具买山钱
　　寳字竒文刻夜台黄金论价未当才诸生可是无豪气不就韩公乞取来
　　病中
　　丞相新诗懒未酬一编药録在牀头何时病骨健于鹘直与秋风万里游
　　病来翻喜此身闲心在浮云去住间休问游人春早晚花开花落不相关
　　谢病
　　自縁谢病慙朝绂渐有心期访旧庐为问桃花岩下客有田肯贳子真无
　　昔日
　　昔日挥毫多壮思半天拂下鳯凰儿夜来雪洒松窓急开巻先逢白髪诗
　　蓝桥送客回谒张郎中
　　都无歌管伴金杯草草蓝桥送客回寒雨飘零不成雪剡溪闲访戴逵来
　　酬公逹
　　小吏扣关声啄啄山夫惊落手中杯不知天上何縁到袖里擕将明月来
　　哭重伋兼穰令
　　古劒沉来不可寻白沙堆下葬黄金凭君莫向大江哭泪入黄泉寃更深
　　自嘲
　　乐府休翻白苎歌樽前已怯巻红螺壮心虽欲未伏老争柰秋来白髪何
　　尝酒
　　病髪搔来不满簪一樽聊复洒烦襟只应从此欢心减不及年年酒味深
　　饮醉
　　小钟连罚十玻瓈醉倒南轩烂似泥睡起不知人已散斜阳犹在杏花西
　　巽亭小饮
　　花开花落何须问劝尔东风酒一杯世事正如沧海水早潮才去晚潮来
　　酒寄通州吴先生
　　徃年醉倒先生家今寄緑酒沧海涯此酒到时春已晚犹应趂得赏残花
　　酒寄郭祥正
　　第一荆州白玉泉兰舟载与酒中仙却须捉住鲸鱼尾恐怕醉来骑上天
　　次韵程丞相观牡丹
　　满车桂酒烂金醅坐绕春丛醉即回争得此花长在眼一朝只放一枝开
　　碧凉繖下罩罗敷只恐晴晖透锦襦醉倚玉栏问春色此花胜得洛中无
　　第一名花洛下开马防金饼买将回西施自是越溪女却为吴王赚得来【陈人常赍金就洛中市花一圃或至千余缗】
　　丝头黄芍药
　　扬州絶格巳为稀北土花翁载得归白玉圆盘围一尺满堆金缕淡黄衣
　　招同僚赏双头荷花
　　为爱荷花并蔕开便将荷叶作金杯桃根桃叶俱殊色且看相携渡水来
　　酬张仲巽见督龙山之游
　　渚宫曾燕菊千枝落日须将急栈追料得山花也相爱使君来晚不嫌迟
　　倒尊掷防愧新诗后日欢游亦可追自是东风多逸兴不关南郡出游迟
　　梁天机约重阳见访而汪正夫简报书斋丛菊輙有小蘂因书一絶呈正夫
　　简报菊丛生小蘂枝头应似拨氷醅故人有信来相访好祝秋风及早开
　　重九后见新菊
　　年年时节菊初开满挿花枝倒酒杯今日秋风欺病客惟将白髪上头来
　　江梅
　　杭州别乘有余才戏作佳篇寄我来已教吴娘学新曲鳯山亭下赏江梅
　　雪里梅
　　武皇未识长卿才多向吴王故国来谁见江南佳赏处月中词客雪中梅
　　和汪正夫梅
　　少陵老杜独怜才长句还如鐡马来酒味渐佳春渐好苦教陆凯咏寒梅
　　世上庸儿苦忌才脱身曽把虎须来他年若隠吴门去从此真仙不姓梅
　　江南江北谪仙才为爱湖山特地来愿得春寒过三月尊前留得腊前梅
　　禁林自笑老无才覔得杭州刺史来饮散慿栏却怊怅不堪忆着故园梅
　　好花赋与本天才料得灵根天上来应为长安恶风土故教北地不栽梅
　　妖花烂熳敌清才邺骑还惊寳玦来郑国枉教兰作佩定应不识楚江梅
　　座中豪客洛阳才醉舞春风拂袖来明日却寻歌管地中庭空有折残梅
　　丽赋多传楚客才新诗还自楚江来雪痕未涨龙池水风信先飞庾岭梅
　　探花最费庾郎才欲把雕盘折取来不奈雪花苦相误梢头无处认真梅
　　诗入鸡林白傅才当年曽佩左符来尊前依旧江山好不见章台驿使梅
　　刘蕡直气压羣才却束尘衣取次来开府刚肠破金石可能刻意赋寒梅
　　欲酬彊韵若为才昨夜归时趁月来寂寞后堂初醉起金盆犹浸数枝梅
　　好花有意似怜才时泛清香入袂来待得繁梢都结实莫将细核比杨梅
　　流俗休教见美才不如长入醉乡来江南蚤是多风雨莫向花前唱落梅
　　江南还有谢娘才试数春期几日来防胜未随钗上燕玉台先挿鬓边梅
　　木秃风摧正为才几将挤防九渊来见君说着须酸鼻何必尊前更食梅
　　穷通系命不由才富贵偏宜老后来花草犹教有先后慿君试看北枝梅
　　姑射仙人冰作体秦家公主粉为身素娥自已称佳丽更作广寒宫里人
　　落梅
　　醉墨纷纷尽雅才等闲携酒探花来笙歌已散游人去更逐东风拾落梅
　　竹
　　经时不到紫云溪新笋斓斑青玉枝生怪南山恶风雨夜来长得碧龙儿
　　氷骨清疎緑玉君连环髙节粉花纹截来好作仙翁箒独倚扶桑扫白云
　　鸾节朝元昨日归玲珑玉佩解云衣几多碧玉鳯凰尾鬭向秋烟不肯飞
　　鹭鸶
　　小屏飞鹭雪防褷窓影初揺晚竹枝独倚枕函无一事无何鄊里觉来时
　　食鱼忆新开湖
　　栁条穿颊一双鲤鳞挿金钱腰尾长何日酒泉飞白浪湖边先问把罾郎
　　曽击画船湖北树船家新撇白醪醅紫荷盖下黄金尺只就罾头买得来
　　顷年尝与董伯孙数子猎兎抵马栏今日重来解鞍佛舍见髙仪之题云跃马飞鹘至此追念畴昔因纪一絶兼呈仪之
　　昔年甞臂海东鹘醉客髙飞鐡马羣今日见君题壁处自怜曾是旧将军
　　浚沟庙蜥蜴【或云能知风雨】
　　不归大海不藏山碧瓦朱栏緑树闲应待老龙才睡着便偷云雨落人间
　　雪杂下
　　鬭雪声相杂下飘萧宻势洒空来北风有意待寒臈只放飞花一半开
　　楚江云暖冻未得雪粒飘来着地稀恰似小园寒食后梨花零乱雨中飞
　　词
　　初春【好亊近】
　　江上探春囬正值早梅时节雨行小槽双鳯按凉州初彻　谢娘扶下绣鞍来红靴踏残雪归去不须银烛有山头明月
　　长短句
　　鸡冠
　　蜀山鸡啄我黍呉童截其冠持之埋在土西风吹得一枝生峩向秋烟飞不去
　　蓼花
　　蓼花开如赤组谁织成银汉女黄金机白玉杼费尽朝霞千万缕
　　佚句附
　　东飞江云北飞燕同寄青春不相见　夜来过岭忽闻雨今日满溪俱是花





