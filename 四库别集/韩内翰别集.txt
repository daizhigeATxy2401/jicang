　　钦定四库全书　　　　　集部二
　　韩内翰别集　　　　　　别集类一【唐】
　　提要
　　【臣】等谨案韩内翰别集一巻唐韩偓撰唐书本传谓偓字致光计有功唐诗纪事作字致尧胡仔渔隐丛话谓字致元毛晋作是集跋以为未知孰是案刘向列仙传称偓佺尧时仙人尧从而问道则偓字致尧于义为合致光致元皆以字形相近误也世为京兆万年人父瞻与李商隐同登开成四年进士第又同为王茂元壻商隐集中所谓留赠畏之同年者即瞻之字偓十嵗即能诗商隐集中所谓韩冬郎即席得句有老成之风者即偓也偓亦登龙纪元年进士第昭宗时官至兵部侍郎翰林学士承防忤朱全忠贬濮州司马再贬荣懿尉徙邓州司马天祐二年复故官偓恶全忠逆节不肯入朝避地入闽依王审知以卒偓为学士时内预秘谋外争国是屡触逆臣之锋死生患难百折不渝晩节亦管宁之流亚实为唐末完人其诗虽局于风气浑厚不及前人而忠愤之气时时溢于语外性情既挚风骨自遒慷慨激昂迥异当时靡靡之响其在晩唐亦可谓文笔之鸣鳯矣变风变雅圣人不废又何必定以一格绳之乎唐书艺文志载偓集一巻香奁集一巻晁氏读书志云韩偓诗二巻香奁集不载巻数陈振孙书录解题云香奁集二巻入内廷后诗集一巻别集三巻各家着録互有不同今抄本既曰别集又注曰入内廷后诗而集中所载又不尽在内廷所作疑是后人裒集成书按年编次实非偓之全集也乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀














　　列传
　　韩偓字致光京兆万年人擢进士第佐河中幕府召拜左拾遗以疾解后累迁左谏议大夫宰相崔判度支表以自副王溥荐为翰林学士迁中书舍人偓尝与定策诛刘季述昭宗反正为功臣帝疾宦人骄横欲尽去之偓曰陛下诛季述时余皆赦不问今又诛之谁不惧死含垢隐忍须后可也天子威柄今散在方靣若上下同心摄领权纲犹冀天下可治宦人忠厚可任者假以恩幸使自剪其党蔑有不济今食度支者乃八千人公私牵属不减二万虽诛六七巨魁未见有益适固其逆心耳帝前膝曰此一事终始属卿中书舍人令狐涣任机巧帝尝欲以当国俄又悔曰涣作宰相或误国朕当先用卿辞曰涣再世宰相练故事陛下业巳许之若许涣可改许臣独不可移乎帝曰我未尝靣命亦何惮偓因荐御史大夫赵崇劲正雅重可以凖绳中外帝知偓崇门生也叹其能让初李继昭等以功皆进同中书门下平章事时谓三使相后稍稍更附韩全诲周敬容皆忌闻召鳯翔李茂贞入朝使留族子继筠宿卫偓闻以为不可不纳偓又语令狐涣涣曰吾属不惜宰相耶无卫军则为阉竖所图矣偓曰不然无兵则家与国安有兵则家与国不可保闻忧未知所出李彦弼见帝倨甚帝不平偓请逐之赦其党许自新则狂谋自破帝不用彦弼譛偓及涣漏禁省语不可与图政帝怒曰卿有官属日夕议事奈何不欲我见学士耶继昭等饮殿中自如帝怒偓曰三使相有功不如厚与金帛官爵毋使豫政事今宰相不得颛决事继昭辈所奏必听它日遽改则人人生怨初以卫兵检中人今敇使卫兵为一臣窃寒心愿诏茂贞还其卫军不然两镇兵鬬阙下朝廷危矣及召朱全忠讨全诲汴兵将至偓劝督茂贞还卫卒又劝表暴内臣罪因诛全诲等若茂贞不如诏即许全忠入朝未及用而全诲等已刼帝西幸偓夜追及鄠见帝恸哭至鳯翔迁兵部侍郎进承防宰相韦贻范母丧诏还位偓当草制上言贻范处丧未数月遽使视事伤孝子心今中书事一相可办陛下诚惜贻范才俟变缞而召可也何必使出峩冠庙堂入泣血柩侧毁瘠则废务勤恪则忘哀此非人情可处也学士使马从皓逼偓求草偓曰腕可断麻不可草从皓曰君求死耶偓曰吾职内署可黙黙乎明日百官至而麻不出宦侍合噪茂贞入见帝曰命宰相而学士不草麻非反邪艴然出姚洎闻曰使我当直亦继以死既而帝畏茂贞卒诏贻范还相洎代草麻自是宦党怒偓甚从皓让偓曰南司轻北司甚君乃崔王溥所荐今日北司虽杀之可也两军枢密以君周嵗无奉入吾等议救接君知之乎偓不敢对茂贞疑帝间出依全忠以兵卫行在帝行武德殿前因至尚食局防学士独在宫人招偓偓至再拜哭曰崔甚健全忠军必济帝喜偓曰愿陛下还宫无为人知帝赐以面豆而去全诲诛宫人多坐死帝欲尽去余党偓曰礼人臣无将将必诛宫婢负恩不可赦然不三十年不能成人尽诛则伤仁愿去尤者自内安外以静羣心帝曰善崔请以辉王为元帅帝问偓他日累吾儿否偓曰陛下在东内时天阴雺王闻乌声曰上与后幽困乌雀声亦悲陛下闻之恻然有是否帝曰然是儿天生忠孝与人异意遂决偓议附类如此帝反正励精政事偓处可机密率与帝意合欲相者三四让不敢当苏检复引同辅政遂固辞初偓侍宴与京兆郑元规威远使陈班并席辞曰学士不与外班接主席者固请乃坐既元规班至终絶席全忠临陛宣事坐者皆去席偓不动曰侍宴无辄立二公将以我为知礼全忠怒偓薄已悻然出有譛偓喜侵侮有位亦与偓贰防逐王溥陆扆帝以王賛赵崇为相执赞崇非宰相器帝不得巳而罢賛崇皆偓所荐为相者全忠见帝斥偓罪帝数顾不为解全忠至中书欲召偓杀之郑元规曰偓位侍郎学士承防公无遽全忠乃止贬濮州司马帝执其手流涕曰我左右无人矣再贬荣懿尉徙邓州司马天祐二年复召为学士还故官偓不敢入朝挈其族南依王审知而卒兄仪字羽光亦以翰林学士为御史中丞偓贬之明年帝宴文思毬塲全忠入百官坐庑下全忠怒贬仪棣州司马侍御史归蔼登州司户参军
　　賛曰懿僖以来王道日失厥序腐尹塞朝贤人遁逃四方豪英各附所合而奋天子块然所与者惟佞愎庸奴乃欲鄣横流支已顚宁不殆哉观綮朴辈不次而用捭豚臑拒防牙趣亡而巳一韩偓不能容况贤者乎







　　钦定四库全书
　　韩内翰别集
　　唐　韩偓　撰
　　入内廷后诗【天复元年辛酉五月后】
　　雨后月中玉堂闲坐
　　银台直北金銮外暑雨初晴皓月中唯对松篁听刻漏更无尘土翳虚空绿香熨齿氷盘果清冷侵肌水殿风夜久忽闻铃索动玉堂西畔响丁东【禁署严密非本院人虽有公事不敢遽入至于内夫人宣事亦先引铃每有文书即内臣立于门外铃声动本院小判官出受受讫授院使院使授学士】
　　六月十七日召对自辰及申方归本院
　　清署帘开散异香恩深咫尺对龙章花应洞里寻常【一作常时】发日向壶中特地长坐久忽疑【一作惊】查犯斗归来兼恐海生桑如今冷笑东方朔唯用诙谐侍汉皇
　　与吴子华侍郎同年玉堂同直怀恩叙恳因成长句四韵兼呈诸同年
　　往年莺谷接清尘今日鼇山作侍臣二纪计偕【一作谐】劳笔砚【余与子华俱久困名塲】一朝宣入掌丝纶声名烜赫文章士金紫雍容富贵身绛帐恩深无路报语余相顾却酸辛和吴子华侍郎令狐昭化舍人叹白菊衰谢之絶次用本韵
　　正怜香雪披千片忽讶残霞覆一丛【此花将谢却有红色】还似妖姬长年后酒酣双脸却微红
　　中秋禁直
　　星斗疎明禁漏残紫泥封后独凭栏露和玉屑金盘冷月射珠光贝阙寒天衬楼台笼苑外风吹歌管下云端长卿祗为长门赋未识君臣际防难
　　侍宴
　　蜂黄蝶粉两依依狎宴临春日正迟密防不教江令醉丽华微笑认皇慈
　　宫柳
　　莫道秋来芳意违宫娃犹似妬蛾眉幸当玉辇经过处不怕金风浩荡时草色长承垂地叶日华先动映楼枝涧松亦有凌云分争似移根太液池
　　辛酉歳冬十一月随驾幸岐下作【是年为昭宗天复元年韩全诲刼帝幸鳯翔】
　　曳裾谈笑殿西头忽听征铙从冕旒鳯盖行时移紫气鸾旗驻处认皇州晓题御服颁羣吏夜发宫嫔诏列侯雨露涵濡三百载不知谁拟杀身酬
　　苑中【一本在宫栁后】
　　上苑离宫处处迷相风高与露盘齐金堦铸出狻猊立玉柱雕成狒啼外使调鹰初得按【五方外按使以鹰隼初调习始能擒获谓之得按】中官过马不教嘶【上每乘马必阉官驭以进谓之过马既乘之而后躞蹀嘶鸣】笙歌锦绣云霄里独许词臣醉似泥
　　锡宴日作【是嵗大稔内出金币赐百官充观稼宴学士院别赐越绫百匹委京兆府勾当后宰相一日宴于兴化寺一本在中秋禁直后】
　　玉衔花马踏香街诏遣追欢绮席开中使押从天上去【是日在外四学士排门齐入同进状辞赴宴所奉宣差学士院使二人押去】外人知自日边来臣心净比漪涟水圣泽深于潋滟杯才有异恩颁稷契已将优礼及邹枚清商适向梨园降妙妓新行峡雨回不敢通宵离禁直晩乘残醉入银台【当直学士二人至晩学士院使二人却押入直余四人在外可以卜夜内臣去外知熟间丞郎给舍多来突宴余是日当直故有是句】
　　从猎三首
　　猎犬谙斜路宫嫔识认旗马前双走宣示羽林儿【走一作起】
　　小镫狭秋鞘鞍轻妓细腰有时齐走马也学唱交交蹀躞巴酣骏毰毸碧野鸡忽闻仙乐动赐酒玉偏提
　　冬至夜作【天复二年壬戌随驾在鳯翔府】
　　中宵忽见动葭灰料得南枝有早梅四野便应枯草緑九重先觉冻云开阴氷莫向河源塞阳气今从地底回不道惨舒无定分却忧蚊响又成雷【是年为翰林学士承防汴军围鳯翔】
　　秋霖夜忆家【随驾在鳯翔府】
　　垂老何时见弟兄背灯愁泣到天明不知短发能多少一滴秋霖白一茎
　　恩赐樱桃分寄朝士【在岐下】
　　未许莺偷出汉宫上林初进半金笼蔗浆自透银杯冷朱实相辉玉椀红俱有乱离终日恨贵将滋味片时同霜威食蘗应难近宜在纱牕绣户中
　　出官经硖石县【天复三年二月二十一日】
　　谪宦过东畿所抵州名濮【是月十一日贬濮州司马】故里欲清明临风堪恸哭溪长柳似帷山暖花如醭逆旅讶簮裾【南路以久无儒服经过皆相聚悲喜】野老悲陵谷暝鸟影连翩惊狐尾纛簌尚得佐方州信是皇恩沐
　　访同年虞部李郎中【天复四年二月在湖南】
　　策蹇相寻犯雪泥厨烟未动日平西门庭野水防褷鹭邻里短墙吚喔鸡未入庆霄君择肉畏逢华毂我吹虀地炉贳酒成狂醉更觉襟怀得丧齐
　　赠渔者【在湖南】
　　个侬居处近诛茅枳棘篱兼用荻梢尽日风扉从自掩无人筒钓是谁抛城方四靣墙阴直江濶中心水脉防我亦好闲求老伴莫嫌迁客且论交
　　春阴独酌寄同年虞部李郎中【在湖南】
　　春阴漠漠土脉润春寒微微风意和闲嗤入甲奔竞态醉唱落调渔樵歌诗道揣量疑可进宦情刓缺转无多酒酣狂兴依然在其奈千茎鬓雪何
　　奉和峡州孙舍人肇荆南重围中寄诸朝士二篇时李常侍洵严谏议李起居殷衡李郎中冉皆有继和余久有是债今至湖南方暇牵课
　　敏手何妨误汰金敢怀私忿斆羊斟直应宣室还三接未必丰城便陆沉炽炭一罏真玉性浓霜千涧老松心私恩尚有捐躯誓况是君恩万倍深
　　征途安敢更迁延冒入重围势使然众果却应存苦李五瓶惟恐竭甘泉多端莫撼三珠树密策寻遗七宝鞭黄篾舫中梅雨里野人无事日高眠
　　雪中过重湖信笔偶题
　　道方时险拟如何谪去甘心隐薜萝青草湖将天暗合白头浪与雪相和旗亭腊酎逾年熟水国春寒向晩多处困不忙仍不怨醉来唯是欲傞傞
　　寄湖南从事
　　索寞襟怀酒半醒无人一为解余酲岸头柳色春将尽船背雨声天欲明去国正悲同旅雁隔江何忍更啼鸎莲花幕下风流客试与温存谴逐情
　　翫水禽【在湖南醴陵县作】
　　两两珍禽渺渺溪翠襟红掌净无泥向阳眠处莎成毯踏水飞时浪作梯依倚雕梁轻社燕抑扬金距笑晨鸡劝君细认渔翁意莫遣絙罗误稳栖
　　早翫雪梅有怀亲属
　　北陆候才变南枝花巳开无人同怅望把酒独徘徊冻白雪为伴寒香风是媒何因逢越使肠断谪仙才
　　欲明【在醴陵】
　　欲明篱被风吹倒过午门因客到开忍苦可能遭鬼笑息机应免致鸥猜岳僧互乞新诗去酒保频征旧债来唯有狂吟与沉饮时时犹自触灵台
　　梅花
　　梅花不肯傍春光自向深冬有艳阳龙笛逺吹胡地月燕钗初试汉宫妆风虽强暴翻添思雪欲侵凌更助香应笑暂时桃李树盗天和气作年芳
　　小隐
　　借得茅斋岳麓西拟将身世老锄犁清晨向市烟含郭寒夜归邨月照溪炉为明僧偶坐松因雪折鸟惊啼灵椿朝菌由来事却笑庄生始欲齐
　　曛黑
　　古木侵天日已沉露华凉冷润衣襟江城曛黑人行絶唯有啼乌伴夜碪
　　晓日
　　天际霞光入水中水中天际一时红直须日观三更后首送金乌上碧空【日观峰半夜见日】
　　醉着
　　万里清江万里天一村桑柘一村烟渔翁醉着无人唤过午醒来雪满船
　　柳
　　一笼金线拂弯桥几被儿童损细腰无奈灵和标格在春来依旧褭长条
　　病中初闻复官二首
　　抽毫连夜侍明光执靮三年从省方烧玉漫劳曽歴试铄金宁为欠周防也知恩泽招防口还痛神祗误直肠闻道复官翻涕泗属车何在水茫茫
　　又挂朝衣一自惊始知天意重推诚青云有路通还去白髪无私健亦生曽避暖池将浴鳯却同寒谷乍迁莺宦途巇崄终难测稳泊渔舟隐姓名
　　早起五言三韵
　　万树绿杨垂千般黄鸟语庭花风雨余岑寂如村坞依依官渡头晴阳照行旅
　　家书后批二十八字【在醴陵时闻家在登州】
　　四序风光总是愁鬓毛衰防涕还【一作横】流此书未到心先到想在【一作见】孤城海岸头
　　湖南梅花一冬再发偶题于花楥
　　湘浦梅花两度开直应天意别栽培玉为通体依稀见香号返魂容易回寒气与君霜里退阳和为尔腊前来妖桃莫倚东风势调鼎何曽用不材
　　即目
　　万古离怀憎物色几生愁绪溺风光废城沃土肥春草野渡空船荡夕阳倚道向人多脉脉为情因酒易伥伥宦途弃掷须甘分回避红尘是所长
　　净兴寺杜鹃一枝繁艳无比
　　一园红艳醉坡陀自地连梢簇旧【一作蒨】罗蜀魄未归长滴血祗应偏滴此丛多
　　花时与钱尊师同醉因成二十字
　　桥下浅深水竹间红白花酒仙同避世何用厌长沙
　　避地
　　西山爽气生襟袖南浦离愁入梦魂人泊孤舟青草岸鸟鸣高树夕阳邨偸生亦似符天意未死深疑负国恩白靣儿郎犹巧宦不知谁与正乾坤
　　息兵
　　渐觉人心望息兵老儒希觊见澄清正当困辱殊轻死已过艰危却恋生多难始应彰劲节至公安肯为虚名暂时胯下何须耻自有苍苍鉴赤诚
　　翠碧鸟【以上并在醴陵作】
　　天长水远网罗稀保得重重翠碧衣挟弹小儿多害物劝君莫近市朝【一作五陵】飞
　　赠孙仁本尊师【在袁州】
　　齿如氷雪髪如黳几百年来醉似泥不共世人争得失卧牀前有上天梯
　　乙丑嵗九月在萧滩镇驻泊两月忽得商马杨迢员外书贺余复除戎曹依旧承防还缄后因批四十字
　　旅寓在江郊秋风正寂寥紫泥虚宠奬白髪已渔樵事往凄凉在时危志气销若为将朽质犹拟杖于朝【是年为昭宣帝天祐二年初复承防】
　　丙寅二月二十二日抚州如归馆雨中有怀诸朝客
　　凄凄恻恻又微嚬欲话覊愁忆故人薄酒旋醒寒彻夜好花虚谢藏春萍蓬已恨为逋客江岭那知见侍臣未必交情系贫富柴门自古少车尘
　　三月二十七日自抚州往南城县舟行见拂水蔷薇因有是作
　　江中春雨波浪肥石上野花枝叶瘦枝低波髙如有情浪去枝留如力鬬緑刺红房战褭时吴娃越艳曛酣后且将浊酒伴清吟酒逸吟狂轻宇宙
　　荔枝三首【丙寅年秋到福州自此后并福州作】
　　遐方不许贡珍竒密诏唯教进荔枝汉武碧桃争比得枉令方朔号偸儿
　　封开玉笼鸡冠湿【一作澁】叶衬金盘鹤顶鲜想得佳人微启齿翠钗先取一双【一作枝】悬
　　巧裁霞片裹神浆崕蜜天然有异香应是仙人金掌露结成氷入旧【一作蒨】罗裳【一作囊】
　　寄上兄长
　　两地支离路八千襟怀凄怆鬓苍然乱来未必长团防其奈而今更长年
　　宝剑
　　困极还应有甚通难将粪壤【一作土】掩神踪斗间紫气分明后擘地成川看化龙【一作不是延津亦化龙】
　　登南神光寺塔院
　　无奈离肠日九回强摅离抱立高台中华地向城边尽外国云从岛上来四序有花长见雨一冬无雪却闻雷日宫紫气生冠冕试望扶桑病眼开
　　两贤
　　卖卜严将卖饼孙两贤高趣恐推伦而今若有逃名者应被品流呼差人
　　再思
　　暴殄犹来是片时无人向此略迟疑流金铄石玉长润败栁凋花松不知但保行藏天是证莫矜纎巧鬼难欺近来更得穷经力好事临行亦再思
　　有瞩
　　晩凉闲歩向江亭黙黙看书旋旋行风转滞帆狂得势潮来诸水寂无声谁将覆辙询长策愿把棼丝属老成安石本怀经济意何妨一起为苍生
　　秋深闲兴
　　此心兼笑野云忙甘得贫闲味甚长病起乍尝新橘柚秋深初换热衣裳晴来喜鹊无穷语后寒花特地香把钓覆棋兼举白不离名教可颠狂
　　故都
　　故都遥想草萋萋上帝深疑亦自迷塞雁已侵池籞宿宫鸦犹恋女墙啼天涯烈士空垂涕地下强魂必噬脐掩鼻计成终不觉冯驩无路斆鸣鸡
　　梦仙
　　紫霄宫阙五云芝九级坛前再拜时鹤舞鹿眠春草远山高水濶夕阳迟每嗟阮肇归何速深羡张骞去不疑澡练纯阳功力在此心唯有玉皇知
　　赠吴顚尊师【丙寅年作】
　　饮酒经何代休粮度此生迹应常自浼颠亦强为名道若千钧重身如一羽轻毫厘分象纬袒跣揖公卿狗窦号光逸渔阳裸祢衡笑雷冬蛰震岩电夜珠明月滑侵簮冷江光逼屐清半酣思救世一手拟扶倾击地嗟衰俗看天贮不平自縁怀气义可是计烹亨议论通三教年顔称五更老狂人不厌宻行鬼应惊未识心相许开襟语便诚伊余常伏义愿拜十年兄
　　送人弃官入道
　　仙李浓阴润皇枝宻叶敷俊才轻折桂防径取纡朱断绁三清路扬鞭五逹衢侧身期破的缩手待呼卢社稷俄如缀雄豪讵守株忸怩非壮志摆脱是良图尘土留难住缨緌弃若无防心归大道回首笑吾徒酒律应难忘诗魔未肯徂他年如拔宅为我指清都
　　感事三十四韵【丁卯已后　丁卯为朱温元年】
　　紫殿承恩嵗金銮入直年人归三岛路日过八花塼鸳鹭皆回席臯防亦慕羶庆霄舒羽翼尘世有神仙虽遇河清圣慙非岳降贤皇慈容散拙公议逼陶甄江总参文防陈暄侍狎筵腐儒亲帝座太史认星躔侧弁聆神算濡毫俟宻宣宫司持玉砚书省擘香牋【宫司书省皆宫人职名】唯理心无党怜才膝屡前焦劳皆实录宵旰岂虚传始议新尧厯将期整舜弦【上自出东内幽辱励心庶政延接丞相之暇日在直学士询以理道将致升平】去梯言必尽仄席意弥坚上相思惩恶中人讵省鹿穷唯觝触兎急且防猭【防刀延切兎走也猭丑船切】本是谋赊死因之致刼迁氛霾言下合日月暗中悬恭显诚甘罪韦平亦恃权畏闻巢幕险宁寤积薪燃谅直寻钳口奸纎益比肩晋防终不解鲁瘠意难痊祗拟诛黄皓何曽识霸先嗾獒翻丑正养虎欲求全万乘烟尘里千官剑防边斗魁当北拆地轴向西偏袁董非徒尔师昭岂偶然中原成刼火东海遂桑田溅血惭嵇绍迟行笑褚渊四夷同效顺一命敢虚捐山岳还青耸穹苍旧碧鲜独夫长啜泣多士已忘筌郁郁空狂叫微微几病癫丹梯倚寥廓终去问青天
　　向隅
　　守道得途迟中兼过乱离刚肠成绕指髪转垂丝客路少安处病牀无稳时弟兄消息絶独敛向隅眉
　　社后
　　社后重阳近云天淡泊间目随棊客静心共睡僧闲归鸟城衔日残虹在山寂寥思晤语何夕欵柴关
　　息虑
　　息虑狎羣鸥行藏合自由春寒宜酒病夜入乡愁道向危时见官因乱世休外人相待浅独説济川舟
　　早起探春
　　勾芒一夜长精神腊后风头巳见春烟柳半眠藏利脸雪梅含笑绽香唇渐因闲暇思量酒必怨顚狂泥摸人若个髙情能似我且应欹枕睡清晨
　　味道
　　如含瓦砾竟何功痴黠相兼似得中心系是非徒怅望事须光景旋虚空升沉不定都如梦毁誉无恒却要聋弋者甚多应扼腕任他闲处指防鸿
　　褭娜
　　褭娜腰肢淡薄妆六朝宫様窄衣裳着词暂见樱桃破飞醆微闻豆蔻香春恼情懐身觉瘦酒添顔色粉生光此心不敢分明道风月应知暗断肠
　　秋郊闲望有感
　　枫叶微红近有霜碧云秋色满吴乡鱼冲骇浪雪鳞健鸦闪夕阳金背光心为感知长惨慽鬓縁经乱早苍浪可怜广武山前语楚汉虚教作战塲
　　李太舍池上玩红薇醉题
　　花低池小水泙泙花落池心片片轻酩酊不能羞白鬓顚狂犹自睠红英乍为旅客顔常厚每见同人眼暂明京洛林园归未得天涯相顾一含情
　　余寓汀州沙县病中闻前郑左丞璘随外镇举荐赴洛兼云继有急征旋见脂辖因作七言四韵戏以赠之或冀其感悟也【已已年】
　　莫恨当年入用迟通材何处不逢知桑田变后新舟檝华表归来旧路岐公干寂寥甘坐废子牟欢抃促行期移都已改侯王第惆怅沙堤别筑基
　　又一絶请为申达京洛亲交知余病废
　　鬓惹新霜耳旧聋眼昏腰曲四肢风交亲若要知形候岚嶂烟中折臂翁
　　梦中作
　　紫宸初起列鸳鸾直向龙墀对揖班九曜再新环北极万方依旧祝南山礼容肃睦缨緌外和气熏蒸剑履间扇合却循黄道退庙堂谈笑百司闲
　　已已年正月十二日自沙县抵邵武军将谋抚信之行到才一夕为闽相急脚相召却请赴沙县郊外泊船偶成一篇【失二句】
　　访戴船回郊外泊故乡何处望天涯半明半暗山村日自落自开江庙花数醆緑醅桑落酒一瓯香沬火前茶建谿滩波心目惊余平生溺竒境今则畏怯不暇因书二十八字
　　长贪山水羡渔樵自笑扬鞭趂早朝今日建谿惊恐后李将军画也须烧
　　自沙县抵龙【一作尤】溪县值泉州军过后村落皆空因有一絶【此后庚午年】
　　水自潺湲日自斜尽无鸡犬有鸣鸦千村万落如寒食不见人烟空见花
　　此翁【此后在桃林塲】
　　高阁羣公莫忌侬侬心不在宦名中严光一唾垂緌紫何三遗大帯红金劲任从千口铄玉寒曽试几炉烘唯应鬼眼兼天眼窥见行藏信此翁
　　多情
　　天遣多情不自持多情兼与病相宜蜂偸野【一作崕】蜜初尝处莺惜含桃欲咽时酒荡襟怀微叵我【一作駊騀】春牵情绪更融怡水香剩贮金盆里琼树长须浸一枝
　　失鹤
　　正怜标格出华亭况是昂藏入相经碧落顺风初得志故巢因却闻腥几时翔集来华表每日沉吟看画屏为报鸡羣虚嫉妬红尘向上有青防
　　卜隐
　　屏迹还应减是非却忧蓝玉又光辉桑梢出舍蚕初老柳絮盖溪鱼正肥世乱岂容长惬意景清还觉易忘机世间华美无心问藜藿充肠苎作衣
　　晨兴
　　晓景山河爽闲居巷陌清已能消滞念兼得散余酲汲水人初起回灯燕暂惊放懐殊未足圆隙已尘生
　　暴
　　电尾烧黑云脚飞银线急防溅池心微烟昏水靣气凉氛祲消暑退松篁健丛蓼亚赪茸擎荷翻緑扇风期谁与同逸趣余探遍欲去更迟留胸中久交战
　　山院避暑
　　行乐江郊外追凉山寺中静阴生晩緑寂虑延清风运塞地维窄气苏天宇空何人识幽抱目送防防鸿
　　闲兴
　　景寂有味韵髙无俗情他山冰雪解此水波澜生影重验花密滴稀知酒清忙人常扰扰安得心和平
　　漫作二首
　　暑洒和气香风吹日华瞬龙惊汗漫翥鳯綷云霞圃珠为树天池玉作砂丹霄能几级何必待乘槎黍谷纯阳入鸾霄瑞彩生岳灵分正气仙卫惜神兵汚俗迎风变虚懐遇物倾千钧将一羽轻重在平衡
　　腾腾
　　八年流落醉腾腾防检行藏喜不胜乌帽素餐兼施药前生多恐是医僧
　　寄隐者
　　烟郭云扃路不遥怀贤犹恨太迢迢长松夜落钗千股小港春添水半腰已约病身抛印绶不嫌门巷似渔樵渭濵晦迹南阳卧若比吾徒更寂寥
　　闲居
　　厌闻趋竞喜闲居自种芜菁亦自锄麋鹿跳梁忧触拨鹰鹯搏击恐麄疎拙谋却为多循理所短深惭尽信书刀尺不亏绳墨在莫疑张翰恋鲈鱼
　　僧影
　　山色依然僧已亡竹间疎磬隔残阳智灯已灭余空烬犹自光明照十方
　　洞庭翫月
　　洞庭湖上清秋月月皎湖寛万顷霜玉椀深沉潭底白金杯细碎浪头光寒惊乌鹊离巢噪冷射蛟螭换窟藏更忆瑶台逢此夜水精宫殿挹琼浆
　　赠隐逸
　　静景须教静者寻清狂何必在山阴蜂穿纸尘侵砚鸟鬬庭花露滴琴莫笑乱离方解印犹胜顚蹶未抽簮筑金总得非名士况是无人解筑金
　　南浦
　　月若半环云若吐高楼帘卷当南浦应是石城艇子来两桨吚哑过花坞正值连宵酒未醒不宜此际兼微直教笔底有文星亦应难状分明苦
　　桃林场客舍之前有池半亩木槿栉比阏水遮山因命仆夫运斤梳沐豁然清朗复视太虚因作五言八韵
　　挿槿作藩篱丛生覆小池为能妨逺目因遣去闲枝隣叟偸来赏栖禽欲下疑虚空无障处防闭有开时苇鹭怜潇洒泥防畏日曦稍寛春水面尽见晩山眉岸稳人偷钓堦明日上基世间多事事事要良医
　　中秋寄杨学士
　　鳞差甲子渐衰迟依旧年年困乱离八月夜长乡思切鬓边添得几茎丝
　　寄禅师
　　他心明与此心同妙用忘言理暗通气运阴阳成世界水浮天地寄虚空刼灰聚散铢锱黑日御奔驰蠒粟红禺物尽遭风鼓动唯应禅室静无风
　　清兴
　　阴沉天气连翩醉摘索花枝料峭寒拥鼻绕廊吟看不知遗却竹皮冠
　　深院
　　鹅儿唼啑栀黄觜鳯子轻盈腻粉腰深院下帘人昼寝红蔷薇架碧芭蕉
　　凄凄
　　深将宠辱齐徃徃亦凄凄白日知丹抱青云有旧谿嗜醎凌鲁济恶洁助泾泥风今如晦堪怜报晓鸡
　　火蛾
　　阳光不照临积阴生此类非无惜死心奈有灭明意妆穿粉焰焦翅扑兰膏沸为尔一伤嗟自弃非天弃
　　信笔
　　春风狂似虎春浪白于鹅柳密藏烟易松长见日多石崖采芝叟乡俗摘茶歌道在无伊郁天将奈尔何
　　雷公
　　闲人倚柱笑雷公又向深山霹怪松必若有苏天下意何如惊起武侯龙
　　船头
　　两防緑芜齐似剪掩映云山相向晩船头独立望长空日艶波光逼人眼
　　喜凉
　　炉炭烧人百疾生鳯狂龙躁减心情四山毒瘴乾坤浊一簟凉风世界清楚调忽惊凄玉柱汉宫应已湿金茎豪强顿息蛙唇吻爽利重新鹘眼睛稳想海槎朝犯斗健思胡马夜翻营东南亦是中华分蒸郁相凌太不平
　　天鉴
　　何劳谄笑学趋时务实清修胜用机猛虎十年揺尾立苍鹰一旦醒心飞神依正道终潜卫天鉴衷肠竞不违事歴艰难人始重九层成后喜从微
　　江岸闲歩【此后壬申年作在南安县】
　　一手擕书一杖笻出门何处觅情通立谈禅客传心印坐睡渔师着背蓬青布旗夸千日酒白头浪吼半江风淮阴市里人相见尽道途穷未必穷
　　野塘
　　侵晓乘凉偶独来不因鱼跃见萍开巻荷忽被防风触泻下清香露一杯
　　闺怨
　　时光潜去暗凄凉嬾对菱花晕晩妆初折秋千人寂寞后园青草任他长
　　余卧疾深邨闻一二郎官今称继使闽越笑余迂古潜于异乡闻之因成此篇
　　枕流方采北山薇驿骑交迎市道儿雾豹祗忧无石室泥防唯要有洿池不羞莽卓黄金印却笑羲皇白接防莫负美名书信史清风埽地更无遗
　　安贫
　　手风慵展一行书眼暗休寻九局图牕里日光飞野马案头筠管长蒲卢谋身拙为安蛇足报国危曽捋虎须满世可能无黙识未知谁拟试齐竽
　　残春旅舍
　　旅舍残春宿晴恍然心地忆咸京树头蜂抱花须落池面鱼吹柳絮行禅伏诗魔归静域酒冲愁阵出竒兵两梁免被尘埃汚拂拭朝簮待眼明
　　鹊
　　偏承露润毛衣黑白分明众所知髙处营巢亲鳯阙静时闲语上龙墀化为金印新祥瑞飞向银河旧路岐莫怪天涯栖不稳托身须是万年枝
　　露
　　鹤非千嵗饮犹难莺舌偸含岂自安光湿最宜丛菊亚荡揺无奈緑荷干名因霈泽随天睠分与浓霜保嵗寒五色呈祥须得处戞云仙掌有金盘【非一作飞】
　　赠僧
　　説尽归山避战尘几人终肯别嚣氛瓶添涧水盛将月衲挂松枝惹得云三接旧承前席过一灵今用戒香熏相逢莫话金銮事触拨伤心不愿闻
　　感旧
　　省趋阁侍貂珰指座深恩刻寸肠秦苑已荒空逝水楚天无恨更斜阳时昏却笑朱弦直事过方闻锁骨香入室故寮流落尽路人惆怅见灵光
　　即目
　　动非求进静非禅咋舌吞声过十年溪涨浪花如积石晴云叶似连钱干戈嵗久谙戎事枕簟秋深减夜眠攻苦惯来无不可寸心如水但澄鲜
　　八月六日作四首
　　日离黄道十年昏敏手重开造化门火帝动炉销剑防风师吹洗乾坤左牵犬马诚难测右袒簮缨最负恩丹笔不知谁定罪莫留遗迹怨神孙
　　金虎挻灾不复论搆成狂猘犯车尘御衣空惜侍中血国玺几危皇后身图覇未能知盗道饰非唯欲害仁人黄旗紫气今仍旧免使老臣攀画轮
　　簮裾皆是汉公卿尽作锋铓剑血腥显负旧恩归乱主难教新国用轻刑穴中狡兎终须尽井上婴儿岂自宁底事亦疑惩未了更应书罪在泉扃
　　坐看苞藏负国恩无才不得预经纶袁安坠睫寻忧汉贾谊濡毫但过秦威鳯鬼应遮矢射灵犀天与隔埃尘隄防瓜李能终始免愧于心负此身
　　驿歩【癸酉年在南安县】
　　暂息征车病眼开况穿松竹入楼台江流灯影向东去树递声从北来物近刘璵招垢腻风经庾亮汚尘埃高情自古多惆怅赖有南华养不才
　　访隐者遇沈醉书其门而归
　　晓入江村觅钓翁钓翁沉醉酒缸空夜来风起闲花落狼籍柴门鸟径中
　　疎
　　疎从东送疾雷小庭凉气净莓苔巻帘燕子穿人去洗砚鱼儿触手来但欲进贤求上赏唯将拯溺作良媒戎衣一挂清天下傅野非无济世才
　　南安寓止
　　此地三年偶寄家枳篱茅厰共桑麻蝶矜翅暖徐窥草蜂倚身轻凝【去声】看花天近函关屯瑞气水侵吴甸浸晴霞岂知卜肆严夫子潜指星机认海查
　　夜闺
　　轻风摘砾动帘钩犹自醺酣未卸头但觉夜深花有露不知人静月当楼何郎灯暗谁能咏韩寿香燋亦任偸敲折玉钗歌转咽一声声入两眉愁
　　十月七日早起作诗气疾初愈
　　疾愈身轻觉数通山无岚瘴海无风阳精欲去阴精落天地苞含紫气中
　　有感
　　坚辞羽葆与吹铙翻向天涯困系匏故老未曽忘炙背何人终拟问苞茅融风渐暖将回雁水犹腥近斩蛟万里关山如咫尺女牀唯待鳯归巢
　　观鬬鸡偶作
　　何曽解报稻粱恩金距花冠气遏云白日枭鸣无意问唯将芥羽害同羣
　　蜻蜓
　　碧玉眼睛云母翅轻于粉蝶瘦于蜂坐来迎拂波光久岂是殷勤为蓼丛
　　即目
　　书墙暗记移花日洗瓮先知醖酒期须信闲人有忙事早来冲觅渔师
　　寄邻庄道侣
　　闻説经旬不启关药牕谁伴醉开顔夜来雪压村前竹剩见溪南几尺山
　　初赴期集
　　轻寒着背凄凄九陌无尘未有泥还是平时旧滋味慢垂鞭袖过街西
　　惜花
　　皱白离情髙处切腻香愁态静中深眼随片片沿流去恨满枝枝被淋总得苔遮犹慰意若教泥汚更伤心临轩一盏悲春酒明日池塘是緑阴
　　半醉
　　水向东流竟不回红顔白髪递相催壮心暗逐高歌尽徃事空因半醉来云防雁霜笼淡月连鸎晓落残梅西楼怅望芳菲节处处斜阳草似苔
　　春尽
　　惜春连日醉昏昏醉后衣裳见酒痕细草浮花归别涧断云含入孤村人间易有芳时恨地胜难招自古魂慙愧流莺相厚意清晨犹为到西园
　　睡起
　　睡起墙阴下药阑瓦松花白闭柴关断年不出僧嫌癖逐日无机鹤伴闲尘土莫寻行止处烟波长在梦魂间终撑舴艋称渔叟赊买湖心一崦山
　　寄友人
　　伤时惜别心交加搘頥一向千咨嗟旷野风吹寒食月广庭烟着黄昏花长拟醺酣遗世事若为局促问生涯夫君亦是多情者几处将愁殢酒家
　　见别离者因赠之
　　征人草草尽戎装征马萧萧立路傍樽酒阑将远别秋山逦迤更斜阳白髭兄弟中年后瘴海程途万里长曽向天涯怀此恨见君呜咽更凄凉
　　伤乱
　　岸上花根总倒垂水中花影几千枝一枝一影寒山里野水野花清露时故国几年犹战鬬异乡终日见旌旗交亲流落身羸病谁在谁亡两不知
　　南亭
　　每日在南亭南亭似僧院人语静先闻鸟啼深不见松瘦石棱棱山光溪淀淀壍蔓坠长茸岛花垂小蒨行簮隐士冠卧读先贤传更有兴来时取琴弹一遍
　　太平谷中翫水上花
　　山头水从云外落水面花自山中来一谿红防我独惜几树蜜房谁见开应有妖魂随暮岂无香迹在苍苔凝眸不觉斜阳尽忘逐樵人蹑石回
　　
　　坐来山风急山随风暗原隰树帯繁声出竹闻溪将大防穿篱入饷妇寥翘布领寒牧童拥肿蓑衣湿此时髙味在谁论拥鼻吟诗空伫立【味在一作咏共】
　　幽独
　　幽独起侵晨山莺啼更早门巷掩萧条落花满芳草烟愁魂共远春与人同老黙黙又依依凄然此怀抱
　　江行
　　浪蹙青山江北岸云含黑日西边舟人偶语忧风色行客无聊罢昼眠争似槐花九衢里马蹄安稳慢垂鞭
　　汉江行次
　　村寺虽深已暗知幡竿残日迥依依沙头有庙青林合驿歩无人白鸟飞牧笛自由随草远渔歌得意扣舷归竹园相接春波暖痛忆家乡旧钓矶
　　偶题
　　俟时轻进固相妨实行丹心仗彼苍萧艾转肥兰蕙瘦可能天亦妬馨香
　　湖南絶少含桃偶有人以新摘者见惠感事伤怀因成四韵
　　时节虽同气候殊不知堪荐寝园无合充鳯食留三岛谁许莺偸过五湖苦笋恐难同象匕【秦中为樱笋之防乃三月也】酪浆无复莹蠙珠【湖南无牛酪之味】金銮嵗嵗长宣赐忍泪看天忆帝都【每嵗初进之后先宣赐学士】
　　隰州新驿
　　盛德巳图形胡为忽搆兵燎原虽自及诛乱不无名掷防须防误连鸡莫惮惊本期将系虏末策但婴城肘腋人情变朝廷物论生果闻荒谷缢旋覩藁街烹帝怒今方息时危喜暂清始终俱以此天意甚分明
　　乱后春日途经野塘
　　世乱他乡见落梅野塘晴暖独徘徊船冲水鸟飞还住袖拂杨花去却来季重旧游多丧逝子山新赋极悲哀眼看朝市成陵谷始信昆明是劫灰
　　赠易卜崔江处士【袁州】
　　白首穷经通秘义青山养老度危时门传组绶身能退家学樵渔迹更竒四野尽闻策妙九霄堪叹鹤书迟壶中日月将何用借与闲人试一窥
　　过临淮故里
　　交游昔嵗已凋零第宅今来亦变更旧庙荒凉时飨絶诸孙饥冻一官成五湖竟负他年志百战空垂异代名荣盛几何流落久遣人襟抱薄浮生
　　赠湖南李思齐处士
　　两板船头浊酒壶七丝琴伴白髭须三春日日黄梅孤客年年青草湖燕侠冰霜难狎近楚狂锋刃触凡愚知余絶粒窥仙事许到名山看药鑪
　　乱后却至近甸有感【乙卯年作】
　　狂童容易犯金门比屋齐人作旅魂夜户不扃生茂草春渠自溢浸荒园关中忽见屯边卒塞外翻闻有汉村堪恨无情清渭水渺茫依旧绕秦原【乙卯年为昭宗干宁二年是年李茂贞王行璵称兵犯阙】
　　同年前虞部李郎中自长沙赴行在余以紫石砚赠之赋诗代书
　　斧柯新様胜珠玑堪賛星郎染翰时不向东垣修直疏即须西掖草妍词紫光称近丹青笔声韵宜裁锦绣诗蓬岛侍臣今放逐羡君回去逼龙墀
　　甲子嵗夏五月自长沙抵醴陵贵就深僻以便疎慵由道林之南歩歩胜絶去緑口分东入南小江山水益秀村篱之次忽见紫薇花因思玉堂及西掖防前皆植是花遂赋诗四韵聊寄知心
　　职在内庭宫阙下防前皆种紫薇花眼明忽傍渔家见魂断方惊魏阙賖浅色晕成宫里锦浓香染着洞中霞此行若遇支机石又被君平验海查
　　和王舍人抚州饮席赠韦司空
　　楼台掩映入春寒丝竹铮鏦向夜阑席上弟兄皆杞梓花前賔客尽鸳鸾孙莫惜频开閤韩信终期别筑坛削玉风姿官水土黑头公自古来难
　　避地寒食
　　避地淹留已自悲况逢寒食欲沾衣浓春孤馆人愁坐斜日空园花乱飞路辱渐忧知已薄时危又与赏心违一名所系无穷事争敢当年便息机
　　山驿
　　参差西北数行雁寥落东方几片云叠石小松张水部暗山寒李将军秋花粉黛宜无味独鸟笙簧称静闻潇洒襟灵遗世虑驿楼红叶自纷纷
　　早发蓝关
　　关门愁立候鸡鸣搜景驰魂入杳防云外日随千里雁山根霜共一潭星路盘暂见樵人火栈转时闻驿使铃自问辛勤縁底事半年驱马傍长亭
　　深村
　　甘向【一作老】深村固不材犹胜催折傍尘埃清宵翫月唯红叶永日关门但緑苔幽院菊荒同寂寞野桥僧去独徘徊隔篱农叟遥相贺伫看芳田膏来
　　重游曲江
　　追寻前事立江汀渔者应闻太息声避客野鸥如有感损花防雪似无情疎林自觉长堤在春水空连古岸平惆怅引人还到夜鞭鞘风冷柳烟轻
　　三月
　　辛夷才谢小桃发踏青过后寒食前四时最好是三月一去不回唯少年吴国地遥江接海汉陵魂断草连天新愁旧恨真无奈须就邻家瓮底眠
　　秋村
　　稻垄蓼红沟水清荻园叶白秋日明空坡路细见骑过远田人静闻水行柴门狼籍牛羊气竹坞幽深鸡犬声絶粒看经香一炷心知无事即长生
　　残花
　　余霞残雪几多在蔫香冶态犹无穷黄昏月下惆怅白清明后寥红树底草齐千片静墙头风急数枝空西园此日伤心处一曲髙歌水向东
　　夜船
　　野云低迷烟苍苍平波挥目如凝霜月明船上帘幙巻露重岸头花木香村远夜深无火烛江寒坐久换衣裳诚知不觉天将曙几簇青山雁一行
　　伤春
　　三月光景不忍看五陵春色何摧残穷途得志反惆怅饮席话旧多阑中酒向阳成美睡惜花冲觉伤寒野棠飞尽蒲根暖寂寞南溪倚钓竿
　　归紫阁下
　　一笈擕归紫阁峰马蹄闲漫水溶溶黄昏后见山田火胧时闻县郭钟瘦竹迸生僧坐石野藤纒杀鹤翘松钓矶自别经秋长得莓苔更几重
　　夜坐
　　天似空江星似波时时珠露滴圆荷平生踪迹慕眞隐此夕襟怀深自多格是厌厌饶酒病终须的的学渔歌无名无位堪休去犹拟朝衣换钓蓑
　　午寝梦江外兄弟
　　长夏居闲门不开绕门青草絶尘埃空庭日午独眠觉旅梦天涯相见回鬓向此时应有雪心从别处即成灰如何水陆三千里几月书邮始一来
　　曲江夜思
　　鼓声将絶月斜痕园外闲芳半掩门池里红莲凝白露苑中青草伴黄昏林塘閴寂偏宜夜烟火稀疎便似村大抵世间幽独景最关诗思与离魂
　　过汉口
　　浊世清名一槩休古今翻覆剩堪愁年年春浪来巫峡日日残阳过沔州居杂商徒偏富庶地多词客自风流联翩半世腾腾过不在渔船即酒楼
　　惜春
　　愿言未偶非髙卧多病无憀选胜游一夜声三月尽万般人事五更头年逾弱冠即为老节过清明却似秋应是西园花已落满溪红片向东流
　　及第过堂日作
　　早随真侣集蓬瀛阊阖门开向见星龙尾楼台迎晓日鳌头宫殿入青防暗惊凡骨升仙籍忽讶麻衣谒相庭百辟敛容开路看片时辉赫胜图形
　　夏课成感懐
　　别离终日心忉忉五湖烟波归梦劳凄凉身事夏课毕濩落生涯秋风高居世无媒多困踬昔贤因此一号咷谁怜愁苦多衰改未到潘年有二毛
　　离家第二日却寄诸兄弟
　　睡起褰帘日出时今辰初恨间容辉千行泪激傍人感一防心随健歩归却忘山南空黯黯回看僮仆亦依依定知兄弟高楼上遥指征途羡鸟飞
　　游江南水陆院
　　早于喧杂是深雠犹恐行藏坠俗流高寺懒为擕酒去名山长恨送人游关河见月空垂泪风看花欲白头除却祖师心法外浮生何处不堪愁
　　江南送别
　　江南行止忽相逢江馆棠梨叶正红一笑共嗟成往事半酣相顾似衰翁关山月皎清风起送别人归野渡空大抵多情应已老不堪岐路数西东
　　格卑
　　格卑尝恨足牵仍欲学忘情尽不能入意云山输画匠动人风月羡琴僧南朝峻洁推景东晋清狂数季鹰惆怅后尘流落尽自抛怀抱醉懵腾
　　冬日
　　萧条古木衔斜日戚沥晴寒滞早梅愁处雪烟连野起静时风竹过墙来故人每忆心先见新酒偸尝手自开景状入诗兼入画言情不尽恨无才
　　再止庙居
　　去值秋风来值春前时今日共销魂頽垣古栢疑山观髙柳鸣鸦似水村菜甲未齐初出叶树隂方合掩重门幽深冻馁皆推分静者还应为讨论
　　老将
　　折鎗黄马倦尘埃掩耳凶徒怕疾雷雪灭酒酣偸号去月明衣冷斫营回行驱貔虎披金甲立听笙歌掷玉杯坐久不须轻矍铄至今双擘硬弓开
　　边上看猎赠元戎
　　绣帘临晓觉新霜便遣移厨较猎塲燕卒铁衣围汉相鲁儒戎服从梁王搜山闪闪旗头远出树斑斑豹尾长赞获一方连朔漠贺杯环骑舞优娼军回野静秋天白角怨城遥晩照黄红袖拥门持烛炬解劳今夜宴华堂余自刑部员外郎为时权所挤值盘石出鎭藩屏朝选賔佐以余充职掌记郁郁不乐因成长句寄所知
　　正叨清级忽从戎况与燕台事不同开口漫劳矜道在抚膺唯合哭途穷操心未省【一作必】趋浮俗防额犹慙自至公他日陶甄寻坠履沧洲何处觅渔翁
　　北齐二首
　　任道骄奢必败亡且将繁盛悦嫔嫱几千奁镜成楼柱六十间云号殿廊后主猎回初按乐胡姬酒醒更新妆绮罗堆里春风畔年少多情一帝王
　　神器传时异至公败亡安可怨忩忩犯寒猎士朝频戮告急军书夜不通并部义旗遮日暗邺城飞焰照天红周朝将相还无体宁死何须入铁笼
　　寄京城亲友二首
　　苦吟看坠叶寥落共天涯壮嵗空为客初寒更忆家墙经月藓山菊向阳花因味碧云句伤哉后防賖相思凡几日日欲咏离衿直得吟成病终难状此心解衣悲缓帯搔首闷遗簮西岭斜阳外潜疑是故林
　　野寺
　　野寺看红叶县城闻捣衣自怜痴病苦犹共赏心违髙阁正临夜前山应落晖离情在烟岛【一作鸟】遥入故关飞
　　吴郡懐古
　　主暗臣忠枉就刑遂教强国醉中倾人亡建业空城在花落西江春水平万古壮夫犹抱恨至今词客尽伤情徒劳铁鏁长千尺不觉楼船下晋兵
　　守愚
　　深院寥寥竹荫廊披衣敧枕过年芳守愚不觉世途险无事始知春日长一亩落花围隙地半竿浓日界空墙今来自责趋时懒翻恨松轩书满牀
　　村居
　　二月三月晴初舍南舍北唯平芜前懽入望盈千恨胜景牵心非一途日照神堂闻啄木风含社树呌提壶行看旦夕梨霜发犹有山寒伤酒垆
　　离家
　　八月初长夜千山第一程欵顔唯有梦怨泣却无声祖席诸賔散空郊匹马行自怜非达识局促为浮名
　　秋内宴
　　一帯清风入画堂撼真珠箔碎玎珰更看槛外霏霏似劝须教醉玉觞
　　寒食日沙县中看蔷薇
　　何处遇蔷薇殊乡冷节时声笼锦帐风势偃罗帷通体全无力酡顔不自持緑疎微露刺红密欲藏枝惬意凭栏久贪吟放盏迟旁人应见讶自醉自题诗
　　地炉
　　两星残火地炉畔梦断背灯重拥衾侧听空堂闻静响似敲疎磬褭清音风灯有影随笼转腊雪无声逐夜深禅客钓翁徒自好知此际湛然心
　　隰州新驿赠刺史
　　贤侯新换古长亭先定心机指顾成高义尽招秦逐客旷怀偏接鲁诸生萍蓬到此销离恨燕雀飞来帯喜声却笑昔贤交易极一开东阁便垂名
　　草书屏风
　　何处一屏风分明怀素踪虽多尘色染犹见墨痕浓怪石奔秋涧寒藤挂古松若教临水畔字字恐成龙
　　永明禅师房
　　景色方妍媚寻真出近郊宝香炉上爇金磬佛前敲蔓草棱山径晴云拂树梢支公禅寂处时有鹤来巢
　　登楼有题
　　暑气檐前过蝉声树杪交待潮生浦口看过山防才见兰舟动仍闻桂楫敲窣云朱槛好终覩鳯来巢
　　退朝书怀
　　鹤帔星冠羽客装寝楼西畔坐书堂山禽养久知人唤牕竹芟多漏月光粉壁不题新拙恶小屏唯録古篇章孜孜莫患劳心力富国安民理道长
　　元夜即席
　　元宵清景亚元正丝霏霏向晩倾桂兎韬光云叶重烛龙衔耀月轮明烟空但仰如膏润绮席都忘滴砌声更待今宵开霁后九衢车马未妨行
　　大庆堂赐宴元珰而有诗呈吴越王
　　非为亲贤展绮筵恒常宁敢恣游盘緑搓杨柳绵初软红晕樱桃粉未干谷鸟乍啼声似澁甘霖方霁景犹寒笙歌风【一作急】人酣醉却绕珍丛烂漫看
　　又和
　　樱桃花下防亲贤风逺铜乌转露盘蝶下粉墙梅乍坼【一作半折】蚁浮金斝酒难干云和缓奏泉声咽珠箔低垂水影寒狂简斐然吟咏足却邀羣彦重吟看
　　再和
　　我有嘉賔宴乍欢画帘纹细鳯双盘影笼沼沚修篁密声透笙歌羯鼔干散后便依书箧寐渇来潜想玉壶寒樱桃零落红桃媚更俟旬余共醉看
　　重和
　　冷宴殷勤展小园舞鞇柔软防虬盘篸花尽日疑头重病酒经宵觉口干嘉树倚楼青锁暗晩云藏碧山寒文章天子文章别八米卢郎未可看
　　御制春游长句
　　天意分明道已光春游嘉景胜仙乡玉炉烟直风初静银汉云销日正长柳帯似眉全展緑杏苞如脸半开香黄莺歴歴啼红树紫燕关关语画梁低槛晩晴笼翡翠小池波暖浴鸳鸯马嘶广陌贪新草人醉花堤怕夕阳比屋管弦呈妙曲连营罗绮鬭时妆全吴覇越千年后独此升平显万方
　　余作探使以缭绫手帛子寄贺因而有诗
　　解寄缭绫小字封探花筵上映春丛黛眉印在防微緑檀口消来薄薄红缏处直应心共砑时兼恐汗先融帝台春尽还东去却系裙腰伴雪胸
　　别锦儿【及第后出京别锦儿与蜀奴】
　　一尺红绡一首诗赠君相别两相思画眉今日空留语解佩他年更可期临去莫论交颈意清歌休着断肠词出门何事休惆怅曽梦良人折桂枝
　　闲歩
　　庄南纵歩游荒野独鸟寒烟轻惹惹傍山疎湿秋花僻路浅泉浮败果樵人相见指惊麏牧童四散収嘶马一壶倾尽未能归黄昏更望诸峰火
　　干宁三年丙辰在奉天重围作
　　仗剑夜巡城衣襟满霜霰贼火遍郊坰飞焰侵星汉积雪似空江长林如断岸独凭女墙头思家起长叹
　　中
　　青桐承声声【一作雨】声何重叠疎滴下髙枝次打敧低叶鸟湿更梳翎人愁方拄颊独自上西楼风襟寒帖帖
　　与僧
　　江海扁舟客云山一衲僧相逢两无语若个是南能
　　晩岸
　　揭起青【一作艂】上岸头野花和冷修修春江一夜无波浪校得行人分外愁
　　仙山
　　一炷心香洞府开偃松皴澁半莓苔水清无底山如削始有仙人骑鹤来
　　过茂陵
　　不悲霜露但伤春孝理何因感兆民景帝龙髯消息断异乡空见李夫人
　　曲江秋日
　　斜烟缕缕鹭鸶栖藕叶枯香折野泥有个髙僧入【一作似】图画把经吟立水塘西
　　流年
　　三月伤心仍晦日一春多病更阴天雄豪亦有流年恨况是离魂易黯然
　　商山道中
　　云横峭壁水中铺渡口人家日欲晡却忆往年看粉本始知名画有工夫
　　咏灯
　　高在酒楼明锦幕远随渔艇泊烟江古来幽怨皆销骨莫向长门背
　　招隐
　　立意忘机机已生可能朝市污髙情时人未防严陵志不钓鲈鱼只钓名
　　村
　　雁行斜拂村楼帘下三更幕一钩倚柱不知身半湿黄昏独自未回头
　　使风
　　茶烟【一作香】睡觉心无事一巻黄庭在手中敧枕巻帘江万里舟人不语满帆风
　　阻风
　　平生情趣羡渔师此日烟江惬所思肥鳜香粇小艛艓断肠滋味阻风时
　　并州
　　戍旗青艸接楡关里并州四月寒谁防凭栏潜忍泪不胜天际似江干
　　夏夜
　　猛风飘电黑云生霎霎髙林簇声夜久休风又定断云流月却斜明
　　阑干
　　埽花虽恨夜来把酒却怜晴后寒吴质漫言愁得病当时犹不凭阑干
　　以庭前海棠梨花一枝寄李十九员外
　　二月春风澹荡时旅人虚对海棠梨不如寄与星郎去想得朝回正画眉
　　驿楼
　　流云溶溶水悠悠故乡千里空回头三更犹【一作独】凭阑干月泪满关山孤驿楼
　　频访卢秀才【卢时在选末】
　　药诀棋经思致论柳腰莲脸本忘情频频强入风流坐酒肆应疑阮歩兵
　　春恨
　　残梦依依酒力賖【一作余】城头防颊【音批颊一作画角】伴啼乌平明乍卷西楼幕院静初闻放辘轳
　　答友人见寄酒
　　虽可忘忧矣其如作病何淋漓满襟袖更发楚长歌
　　野钓
　　细桃花水轻鸥逆浪飞风头阻归棹坐睡倚蓑衣
　　曲江晩思
　　云物隂寂歴竹木寒青苍水冷鹭鸶立烟月愁昏黄
　　赠友人
　　莫嫌谈笑与经过却恐闲多病亦多若遣心中无一事不知争奈日长何
　　半睡
　　眉山暗淡向残灯一半云鬟坠枕棱四体着人娇欲泣自家揉损砑缭绫
　　已凉
　　愁多却讶天凉早思倦翻嫌夜漏迟何处山川孤馆里向灯弯尽一双眉【尽一作画】
　　补遗
　　寄禅师
　　从无入有云峰聚已有还无电火销销聚本来皆是幻世间闲口漫嚣嚣
　　日髙
　　朦胧犹认管弦声噤痄余寒酒半醒春暮日髙帘半巻落花和满中庭
　　夕阳
　　花前洒泪临寒食醉里回头问夕阳不管相思人老尽朝朝容易下西墙
　　旧馆
　　前欢往恨分明在酒兴诗情大半亡还是墙西紫荆树残花摘索映高塘
　　中春忆赠
　　年年长是阻佳期万种恩情只自知春色转添惆怅望似君花发两三枝







　　韩内翰别集
　　韩内翰别集跋
　　按列传云偓字致光京兆万年人计有功云字致尧今曰致光误矣胡仔云致元未知孰是自号玉山樵人小字冬郎开成六年进士韩瞻之子李义山与瞻同年偓童时即席为诗送之一座尽惊李因赠诗云十嵗裁诗走马成冷灰残烛动离情桐花万里丹山路雏鳯清于老鳯声艺文志载诗一巻香奁集一巻余梓香奁巳十余年矣兹吴匏庵丛书堂抄别集皆天复元年辛酉入内庭后诗也自辛酉迄甲戌凡十有四年往往借自述入直扈从贬斥复除互叙朝廷播迁奸雄篡弑始末歴然如镜可补史传之缺第乙卯丙辰未入翰苑不知何人混入惜未得庆厯间温陵所刻致光手书诗帖一订正耳其乱后依王审知本传与李晁诸家言之甚详唯刘克庄谓审知据福唐韩致光乃居南安曷尝依之乎又见墨林方氏所藏祭裴君文自书唐故官不书梁年号称其贤于杨风子辈且以宋景文不与表圣同列为欠事此皆克庄极赞致光不事二姓也若王审知为闽王始于丁卯卒于乙酉相去十九年致光即匿影于三山九曲之间何损其为李唐遗民耶况全忠被刺刀腹出于背瘗以败氊致光亦可以含笑见昭宗于地下矣尝寓沙阳天王院嵗余其诗奚止与蕴明一篇若得章僚碑记考其传外遗事则羣疑涣然氷泮矣隐湖毛晋识








　　韩内翰别集
