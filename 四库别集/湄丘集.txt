邢湄丘先生集序
    今夫人之所贵者，德而已矣。所以圣门四科，以德行为先，而言语、政事、文学，其后焉者也。即不朽有三，立德为一，德非人所称达尊者哉！
    然而自古迄今，求其无愧于德者往往而鲜也。如琼府文昌湄丘先生谥忠惠邢公者，迹其生平，少负奇才，生年甫十有四岁进庠，乡、会二试高中，廷试登二甲，人咸谓其长于文学也。迨任四川道监察御史，出巡福建、辽东、河南三处，皆有去恩德政碑立。及守台州，民甚信服。去任，数百人赴京告留。后改苏州府，活饥民四十余万口。治绩表表，内外交荐，政绩为天下最。朝廷赐敕褒奖，陟参浙藩，连升都宪，巡抚东南。时江南浙江二省莫不蒙公优优之政，经济脍炙人口。宪宗嘉其有守有为，才识老成，廉明公忠，特敕考察文武官员。清名美政，播闻朝野，人咸谓其长于政事也。公片言折狱，语必根理，排难解纷，辩才无碍，人又谓其更长于言语也。则其所为立功立言者得矣，犹未知其德果何如也。
    今余督学来琼，索郡志览之，知公名列琼府乡贤，非仅祀于台、苏之名宦也。公晚年愈进德，足迹不履公庭。尝構草亭于居第之前，作记以自见。著有《湄丘集》。惟效薛河汾之为人，盖脱屣声利之场矣。且居家孝友，表正里闾，多给族戚乡邻贫难者，山林中经济亦多。无惑乎论者谓公与丘、海二公，为奇甸三名贤，他人之贤弗及也。公归田遐僻，潜德幽光，未有为之请题加赠。名虽若逊夫丘、海，乃论其实，志同道合，易地皆然，不相上下也。故《府志》传公乡评，自唐宋以来，海南人物莫及。昔时丘、海诸公，于公没后，犹有称道不衰者，可知公之立德又极其至矣。谓公专长于政事者，岂足以知公也哉！
    余久慕公之风猷，公余欲求其文集观之。适公宗孙上杓祀生者，志切继述，思欲续修公之文集，亦是贤孝之裔。具呈余言为序。余取旧集阅之，虽为夏五郭公，乃其所作，多有理趣，不徒工於纤丽浮巧之文已也，是实知道者所为。公之言，诚有德者之言，非有言者之言也。所谓先器识而后文艺者，非耶！亟宜表之以为世劝。
    初，余以言为不足公重，未便即允。后士杓祀生恳求，余以公昔为苏郡守，后升江南巡抚，吾苏人受公之德泽不浅，于义必不可辞，故不避其不文，而勉为之序。时雍正甲寅仲秋之吉。
    赐榜眼及第日讲官、起居注司经局、洗马兼翰林院修撰、提督广东学政加一级纪录二次、姑苏后学缪曰藻文子甫拜撰。
邢湄丘先生遗集序
    太史氏曰：予读《邢湄丘先生传》，辄抚卷叹息，想见其为人。比览公遗文，词旨明粹，成一家言，益以见立言有本，不可诬也。
    夫公以名进士，历官宪台，巡抚江淮间，功德在人。其持论侃侃，不阿权要，何其正也。逮乎解组归养，优游林泉，能以言行矜式闾（尚阝）。其出处有道，光明卓荦之概又如此，故其为文博大昌明，粹然无疵。存者如《大成殿记》、《射圃记》、《送周推官序》诸篇，皆经术渊醇，词理朴茂，吟咏间作，率非苟且涂饰之词。言之有物，非笃于道者，能若斯乎？
    夫琼僻在荒岛，而英才辈出，未易仆数。其卓卓者，则公与琼山、刚峰两先生，并称“三贤”。昔史所传，岂虚也哉！予闻公长于丘，而海复继公后。当时琼文接址，百十年间，人物表著如此，岂名流之产将不择地欤，抑克自淬厉而人皆可为也？予于公有慕焉，并以告善读公文者。
赐进士及第、翰林院编修、同里后学张岳崧谨序。
邢湄丘先生遗集后跋
    嘉庆壬申年，岳崧既序先生文，然当时所获卒业者仅数页。继得《送周推官序》一页并入，知先生文必多遗佚，因语先生族人，共相搜讨。阅今廿余年，岳崧奉讳归里，先生裔孙维与宗宪等来谒，则先生集已一再梓行，岳崧前序亦已附刊矣。翻读全帙，各体文及诗，仍复寥寥，且多羼入后人妄增之作。噫！此浅人欲藉先生为重，而不知适足为先生累也，因为别择数四而汰其赝者。呜呼！岳崧不敏，何足以订先生文？
    虽然，先生之文，浑朴古雅，词旨深醇。其视赝作，如珍琳琬璧，虽杂之碔砆砂砾中，而宝光虹气，璀璨辉映，不可混淆。此固有目共睹，无俟深于文者能辨之矣。抑岳崧更有感者。丘文庄撰先生墓志云，公诗文不多作，作必有意趣。而黄泰泉《通志》载《湄丘集》十卷，乃迄今仅存什一，何耶？余郡居大海中，湿热熏蒸，风潮之所侵，而虫蠹之所丛，不但唐宋谪宦如李卫公、赵忠简、苏文忠诸名贤片楮只字无复留余，即明文庄、忠介诸公手迹，亦复泯然澌没。每忆文庄尝为石室藏书，嘉惠来学，今日不第书不可见，并石室亦湮灭无存，将地气使然欤？其传之弗慎欤？是可慨已。
    抑又思之，古人传世之作，不惟其多，惟其精。后之学者读先生兹集，如文豹一斑，吉光片羽，即可忾叹寤思，想见先生之所以为文，与其所以为人，则亦无庸斗靡夸多，以为观美也已。谨厘订文一卷，诗一卷。
    道光廿年，岁在庚子，前护理湖北巡抚、湖北武昌等处承宣布政使司布政使、同里后学张岳崧谨再跋。
文
琼州府学大成殿记
    夫子没，道在六经，天下郡县凡有学，以崇诗、书、礼、乐之教，必尊吾夫子为先圣，塑其像祠之庙。学有时废，庙则未尝废也。历代追封，尊极王爵加谥，备于大成礼，改额大成殿。夫子位正南面，从游贤哲咸以封爵序坐乎左右。庙貌有严，审法象之器，正轩昂之乐，谨飨祭之时。吁，何其隆耶！周室衰，圣王不作，教化凌夷，吾夫子固天纵之圣，而不得位于帝王，独与其徒讲明道学，阐圣教于遗经，寓王法于鲁史。尧舜禹汤，文武之道，晦而复明；君臣父子，夫妇、长幼，朋友之礼，坏而复立。天下之人，得不沦于左衽者，谁之力欤？后世斯文宗主，舍吾夫子其谁欤？褒祟之典不如是，不足以报其功，所谓盛德百世必祀者也。
    琼州府学庙，志以为宋庆历间建，迨今四百余年。灵址在今府治之巽隅，地亢气朗，兴复相继，规制整备。顷者学堂增广，而殿犹仍乎旧。郡守倅上饶蒋侯淇、长乐马侯叔文，受值兹土，殿适凋敝，虑无以彰我朝崇圣报功德意，谋新其作，乃出赏罚余钱，遣工师逾海之北求巨木，得木名铁力者，选什一于千百，趋驾以归。辰卜既吉，工集其良，群之于肆，且斫且陶，百作并兴，饩具食纾，敦事森严，而功自倍。于是撤其敝，崇其址，鼎新建置。工始于成化丁酉岁之秋，明年夏告成。殿总若干楹，广袤视旧无所增，而高过之。飞檐层出，百度森如，材坚甓完，不华不朴，望之巍然。时佥事俞公璟按节海南，适观于庙，见诸像与图不相肖，而位且相迫，复购良工按图彩塑，端其位次，内外一新，允足以展严祀之多仪，当崇文之杰作矣。落成日，礼行释菜，衣冠聚会，皆尝从事乎《诗》、《书》而愿学焉者。仰瞻圭冕，神光流动，其心宁不悚然起敬乎！不知皆能信其道而笃于行，不为邪说惑否也。至若春秋仲月礼行释奠，主之陪之，亦皆学优而仕，资其食于民者。登降殿陛，参越圣灵，其心宁不自荣于得共事乎？又不知皆能行所学以泽斯民，法不寇于货否也。署学教谕陈顒走书求予记，言工作之勤。首以夫子所以永垂世范者告，终则愿于业儒者行思仰止，穷于所义，达于所法云。
    琼州府学射圃记
皇明一统天下，首建儒学，而附之以射圃，以教诸生之射。盖以射者，学者之事。礼行于学，可以观德而选士，利用于武，可以威敌而御强，古之圣王务焉。射圃之附于学，实酌于古，而以时宜制之，盛典也。
    琼州府学射圃，出学宫门西行不百步有旧址焉，地不满射者之力，屋不蔽风雨，阶物不度，侯服不给，诸生病之。成化辛卯岁之春，广东按察司副使剑江涂伯辅奉玺书来按于琼，政肃风行不一，再越月，百蠹以消，百废以举，民用宁辑。一日观射，因叹射圃之陋，曰是之弊，俗吏之为也，思辟而新之。不欲劳民，乃自为措置。材选其良，甓选其坚，工选其能，拓于其址，并诸余地而增之。总得广不五十步，袤百步有奇。画地置射亭五间，左右附墙各置小屋三间。砌阶墀，径直道，恢之以染，坦若展茵，法制备具，诚可耦进退、比礼乐，而张弧矢矣。工始于公至之年夏六月庚申，以是年冬十一月己亥告成。
    总其事而董其功者，郡守莆田吴侯琛、监诸义官海忠辈也。为之左右而整饬其器物者，都门雷阳王公璲也。公又自为损益大射、乡射之礼，注为《射仪》一通，俾诸生习而射之。琼之士大夫观者听者，莫不欣然颂公能宣德意以翼文化，虑久而亡之也，欲立石刻《射仪》以贻后人，属郡博陈顒走书来文，征余言记之。
    嗟夫！世之食公禄而力可为者，曾有几人而知所当为哉？金壁辉煌，有脧民脂而耸老佛之殿阁者；风月潇洒，有殚民力而张宴赏之池亭者，其视圃亭之作孰当耶？抑公之崇儒化，不啻此一事。若学校、若祭器、若揭经程艺，皆切切于心而为之未已。伟哉涂公！力可为，而为君之所当为，不随俗而流，可谓一方兵民之寄，而不负委托之重者也。是宜记之，附于《射仪》之后以著其美焉。重修文昌明伦堂记
    今天下学有明伦堂，古谓之讲堂，亦谓之伦堂。盖以学校所讲明者，伦理而已。明此理而昭晰于人，岂非用人以化成天下也哉！文昌儒学，岁久而敝，宪副涂公伯辅至止，以其窄而陋也，俾知县事古藤宋经重经理焉。即成，使生员林徽祈征余文记。
    所谓明伦堂者，窃惟人民之成，伦理之明也。人有五伦而不知所以自明，必待圣人立教以明之。经书者，教之具也；学校者，教之所也。圣人之教，不能遍及，必于众人之中择其俊且秀者，于学校之中授以六经之道，使其朝夕从事，诵言究理，指陈事实，稽古验今。匪徒自明，又以开导其姻族，而渍渐其乡里，俾才良而俗厚。异时学成而仕，上以致君而泽民，中以淑诸其秀且俊者，而俊秀之民，他日又推以淑诸人。彝伦攸叙，人文之成，庸有已耶！人伦明，则人文成矣。人民成，则天下化矣。
    吾邑以文昌名，其士民之美，必能如《易》之所云观乎人文，以化成天下。顾三代之文，郁郁于成周，而成周之文，不外乎三代之所以明人伦。吾文多士，斐然成章，以应邑之名，要必秩然人伦之叙，而后灿然文理之备，斯无愧焉耳。苟反而求之，文采有余，而实行不足，不亦有负于是邑之名、斯堂之颜也哉！此岂独士子为然？凡民于是与教于是、官于是、出入往来于是，拥皋比而谈经，摄掖齐而进退，环桥门而观听者，曷亦思其所以然哉！
    成化九年季冬月记。
乐会县儒学记
    古者建国必立学，有事于学，必释奠于先圣先师。由汉而下，天下郡国皆置学，释奠之礼师圣迭尊孔子。历隋而唐，迨于宋元，以至今日，学校之制益备，褒崇之典益隆，文庙与儒学俱遍于州县。学设讲堂以会文养士，庙建礼殿以祀孔子而从其徒。后改讲堂曰明伦堂，改礼殿曰大成殿，其推明化本，表著圣功，至备至当，无以复加矣。
    琼之乐会县庙学，初附县治于泗村，后徙调懒。元析其地增益会同县，迁乐会于南泉渡之北，再迁渡南，初制漫无可考。今之庙学，即今县治之左，创于延祐三年，实海北肃政廉访司照磨范梈所建也。历岁既久，敝而复作，皆仍旧贯，未之有改。正统四年，始迁明伦堂于大成殿之左，久而复敝。成化七年，上命广东按察司副使丰城涂公总察琼州兵民之政而整饬之。视郡内诸庙学地隘者弗克聚，屋敝者弗克居，谓非祟儒毓贤所宜，志将有营，而材无所出。明年适天下大籍版图之会，乃谕诸州县，俾因民户割税验亩推钱转里胥私袭之利而公之，以作学之费，以营以缮，扫旧布新，而乐会庙学咸在作列。诸生以隘告，公又为之辟其地而展之。进庙之戟门于前，退学之馔堂于后。大成殿、明伦堂则鼎新建置。材良甓坚，丹垩诸采，施当其质，规模宏大，增壮于前。工垂成，而姑苏邦俊何耕来宰是邑，乐其可继，遂尽廊庑斋室库门诸舍，凡隶于学者，并加修葺，焕然一新，诚可以飨圣灵而毓民俊矣。宰将不没作之者之劳，乃具创置迁建之巅末，介其学生王克明请记于余。
    余惟圣王之治天下，必本彝伦以纲维风化。彝伦之道，具在六经。学校者，讲经明道之所，孔子，则六经之宗主，彝伦所赖以立而不坠者。彝伦立于子，则能父其父，立于臣，则能君其君。国无之，不足以为国；家无之，不足以为家。周祚修之而延，秦代弃之以促。忠臣烈妇临变而不可夺者，皆彝伦之道，有以绪乎其心也。彝伦在天下，有足恃如此，则讲经明伦，固不可无学，而崇德报功，亦不可以无庙也。废而不作，作而不择其地，不选其人，犹无作也，无良有司也。涂公之志，盖乐于作兴，亦其材足以有为，故能为有司授成计，有司又得业儒者共成其美，良可喜也。昔周官立制无一不备，独于设教无官，廪士无制。先儒以为其吏非应文也，其士非为养也。吏非应文，是不可以法拘，士非为养，是不可以利诱，此成周备法纪众，不列学官于六典之深意也。今之讲诵于斯堂而瞻拜其庙者，尚宜深思此意，以自重其职业。修乎内无待乎外，则处足以为席之珍，而出足以为国之宝矣。余重于斯文，故为之记而以是终焉。
    成化八年秋月吉记。
湄丘草亭记
    文昌东昆港之北湄，有丘狭而长若埭者，延亘六七里，内藏一丘，隆然深秀，外夹平畴，邢氏居之，逮今十余世为斯丘之主。
    丘主人之孙宥，拜官南台，不俟老而致其事。既还故土，喜遂初志，乃伐丘之树为楹，斫丘之竹为椽，筑丘之土为墙，又剪丘之茅以苫盖之，作亭一间于旧所居之前，匾之曰“湄丘草亭”。客至即延之茶，客退则亭虚而静。春风秋月，冬暖夏凉，野树垂阴乎前后，梅竹桑麻交翠乎左右。亭主人俯仰瞻盼其间，意方有适，则检床头残简，或唤瓮底新醅，且研且酌，探颐陶情以消闲旷。兴发则扶筇曳履，从一二童子徐步以出，或登丘隅，或临水湄，望浮云而觇飞鸟，观新涨而玩游鳞，心目以豁，志趣以舒。兴尽而还乎亭。神疲力倦，则隐郭几以徇懒僻，卧陶窗以遂黑甜。出而还，立而坐，睡而起，油油然率从意适，无所羁绊。以乐馀生，志意颇足，不知旁之人以为何如。亭荫以草，非自矫也，取蔽风雨，草易于瓦也。丘加新名，非立异也，旧曰水吼，偏于水，曰黄岭，偏于山，必兼山水而名之，不曰湄丘不可也。吾将散吾情，故作湄丘之草亭。吾将漫吾游，故合水与山以名吾所居之丘。若谓吾丘无平泉绿野之侈，亭不似休休熙熙之雅，不足以乐，是未知吾之所以乐也。吾之乐，盖将拉无怀氏之民而友之，相与游乎太古，否则愿田舍翁揖而进之，共作农谈，不爱见乎车马客与之话时事也。丘宜乎约，亭宜乎朴，不宜侈且雅也。雅吾不为，侈吾不能也。
    成化甲午夏四月吉湄丘记。
暇园成趣亭记
    明教溪之西，文昌通儒里也。地幽而水清，土性宜树，邑之望族林氏居之。林之冢子曰复初者，学究通微，志尚高适。尝因地宜，构名花草，汇植于所居之原，结屋其间，夷犹独乐，自庆时平身暇，得以养高林壑，放志丘园。探草木鱼鸟之性情，窥鬼神造化之消息，好之乐之，亹亹不倦。虑无以自见，将匾于屋曰“暇园清趣”，以表其志。走书来京与余相可否。余意欲更暇园作夏园，清趣作成趣，盖取诸古人“四时皆是夏，园日涉以成趣”之句也。一日，翰林侍读丘公季方过余，因出书相与论确。季方以为成趣则美，而夏园云云者，不过地气多暖尔，幽人高趣，非闲暇莫由以成，暇园当依旧，而改成趣以足之。遂自书于匾，且嘱曰：“幸毋使溪西之文似北山也。”后归匾之。
    二年，余致政归乡，悉以向之所以异同其义者告。复初欢然曰：“是深得吾素愿也，溪西之文不必移也。”于是举觞相庆曰：“余与子生同里，子行而吾居，子不俟老而归以寻旧游，趣与余同，不可不同此觞而写此趣。”乃出纸笔于几席间，俾余记之。辞未就而酒已醉，复初自歌曰：“时多暇兮，居且有园。园有嘉树兮，日秀以蕃。即彼树兮探天真，真趣成兮乐不可言。”余和之曰：“行倦兮归来休，寻旧盟兮海湄之丘。里有美人兮同乐，趣以相适兮将复奚求？”二人浩然大笑，遂并书以记之。
雅宜山重瑞记
    天顺庚辰岁之春，都宪姑苏韩公永熙，葬其先妣太恭人于郡之雅宜山。既襄事，而灵芝出焉。又九年，成化己丑秋，公以先君通议大夫合葬于太恭人之兆。时方毕工，而鹳鹤又集焉。乡之士大夫耆彦，见者闻者，悉相传颂，咸以为雅宜之有重瑞，都宪公之孝征也，各为诗以歌咏之。郡太守以告于监郡豸史，监郡以告于予，谋将上其事。公闻而止之曰：“焉知其非偶然耶？事不足旌，安敢以渎圣天听？得一言记之，庶有征于后足矣。”
    乃偕予以登雅宜之山，谒元堂，探灵迹。守冢者指冢之背以告曰：“此芝所产之处也。实有二茎，一高一低。干如文犀，葩如瑞绮，其色奕然。”又指冢背垣内之松林以告曰：“此颧鹤来集之所也。二鸣于垣，馀皆在树。初有百数次，夕倍之，肃肃然若有惊之者，经二宿而出。”既而由冢之后出于主山之巅，览山之势，皆自白龙阳来，彼联此属，三四起伏，而后落为雅宜。土厚而木秀，佳气聚焉。有主有案，左右瞰具焉。五患且不及，实天下之福地也。因而叹曰：有是山而在东吴富丽之乡，历千百载万目中，独无一人得者，岂天秘之以遗韩氏耶？都宪公以天下人杰，入总宪纲，出握兵柄，负一代才名。身虽侍朝廷，而心尝慕乎父母，生事之礼，至备至周，死而卜葬，得如是之地，宜矣。其葬之具，皆上遣官为之营造，公又身自临之，百凡器物，必诚必慎，实足以藏魄而妥灵。哀至礼尽，孝诚有感，其瑞物骈臻，亦宜也，非偶也。
    夫孝者始于事亲，中于事君，终于立身。昔张曲江居父丧哀毁，而庭木有连理之祥，迨居母丧，而冢前出白鸠白雀之异。其后官至中书令，封曲江伯，皆由能事亲事君立身也。以公之材器德业，事亲事君无忝于曲江矣。居丧召祥，又有类乎曲江矣。他日所进，其爵位功名立身之地，又岂下于曲江乎？其子孙相承，愈远愈大，当自兹山兹瑞启之也。因书之以为记。
    成化庚寅春正月吉日，琼台文昌邢克宽记。
送周君廷重任桂林府推官序
    节推佐守治理，职专刑狱，而臧否是非之权守实施之，彼此孚合以循乎正，未有不能相成以卒志者。故己有善而守违之，则疑；守有不善而己顺之，则欺。于是牵制局促之患生，而民不蒙惠。僚属且然，况位其上者乎？桂林为广右首郡藩封三司之都，交广荆蜀之所辐辏。虽简重淳朴，著自古昔，而齿颊伪集，势必至幽隐困抑也，非仁人莫能理直。而怵威之下，每承顺而不获其情，则己之所不获自信者，又非特守而已也。
    廷重以文学课最，擢膺是任，尚其慎之哉。《易》之噬嗑，离上震下，明照而威震利用，狱也。六爻惟九四最善，以其刚明，故有得金矢之象。然曰利艰贞，则知治狱之不易矣。夫四居柔而体刚，柔主仁，本也，刚主威，用也。本以寓哀矜，用以惩奸慝。艰者慎乎外也，贞者正内也。正乎内以致威，慎乎外以显仁，积久而上下化之，何往不利？所谓孚合相成以卒乃志者，端在是矣。《吕刑》曰，惟良折狱慎而正，所以为良乎。
    廷重与余同郡，素履重于乡评。再会京师，知之颇稔。予友平仲之卒于邸也，含饭敛亲，重有力焉，是司牧之良者。推是心以往，其优于所事矣。
先考侍御史府君墓碑记
    文昌邢氏，先为汴梁人，世传以为梁开平间仕为武经大夫者之后。宋南渡后选于琼，始自十二、十三二公。十三公充纲使，府君纲使九世孙也。六世祖讳章焕，仕元为县尹；高祖讳德良，仕为太使；祖讳廷瑜，署屯田奕百户；公讳世贤，隐居处士。府君自号宝穑翁，以宥官推封为御史。少负刚侃，年逾弱冠辄能与人谈理道，分曲直，不阿不矫，能人所不能。乡人凡有争竞不决者，往往相约同造其门取辨信诎。事先公处士，府君与先妣符孺人心极孝爱，葬祭皆尽礼。家训犹严，弟侄子孙辈毋敢犯教令。睦宗族，和乡党，厚姻戚，乐宾朋，敬长上，循礼度，海滨敬服。成化乙未二月三十日卒于家，寿年八十有八。配许氏，继郭氏，均封为太孺人。子男六：宥、定、宣、宜、宬、寅。女四：一适贡士陈旭，一适黎汉，一适王源，一适王恕，皆乡之俊士。孙男六：琛、瑗、顼、璨、玮、理。卒之年五月二十五日，葬于峒巄山之原。郡博陈颐既铭其墓，仰惟我朝推恩盛典，不敢自蔽，谨用立石勒之墓前，昭告后代。而宥归老遐僻，不得大手笔表其懿美，姑述其世德大概，勒于碑阴，庶继世子孙有所征云。
    成化乙未年夏六月望日记。
先妣许太孺人墓碑记
    孺人，故高安知县东瓜许有虔女也，性聪慧而娴女工。年十九归严翁，恭执妇道，内相有方，家用以理，内外姻戚咸嘉重焉。
    宣德乙卯七月二十五日卒，寿年三十九。是年冬葬于栏郡之原。子男四：长即宥，次定、宣、宜。女三：长早亡，一适茂山陈旭，一纳郎头黎氏聘焉。
    宥承念先训二十年失所恃，今获登进士第，拜官御史，禄不及养，抱恨终天。所幸追赠有敕，得告归焚黄。于是誊以勒碑，用彰天宠，并志其私一二于其下。
    天顺元年丁丑冬十月朔日记。
族伯司训讷斋公墓表
    公姓邢氏，讳贵，字良贵，号讷斋，上世汴人。宋南渡后，公之九世祖第十二公与其弟十三公，避地南迁于琼，家文昌之观霄；八世祖仕宋为宣议郎；七世祖仕宋为参府；六世祖讳宣议，仕宋为文昌知县，官阶如祖，亦称宣议郎；高伯祖讳梦璜，仕元为万安知军；高祖讳卿，仕元为琼州按抚司佥事；曾祖讳元才，仕元为琼山、文昌二县知县，迁居三嘉；祖讳道与，仕元为巡检；父讳安民，隐居不仕。
    公生而敦朴，不乐华靡，性嗜文史，读过书永久不忘。邑大夫器异之，举入邑庠，从观澜林先生游，以书经领永乐乙酉乡荐。己丑会试登副榜，授江西瑞昌县学训导。同学友秋官主事林密，素重公德，而畏其学，欲荐并立。公闻而谢之，曰：“幸毋相累，得英才而教育之，是所愿也。”永乐甲午丁内艰，还守制于家。服阕，改浙江海盐，又移杭州。凡历三学，所至皆严课程，责学者以熟读，先德行而后文艺，弟子多所造就，由科贡出身时用者济济。尝以恤孤周贫等事言于朝，秉政者多采用之。
    正统辛酉，乞致其仕，诏许之，时年六十有六也。
    公先丁外艰，丧葬一依乎礼，不作佛事。后以内艰归，州里劝其从俗以厚报，公曰：“读儒书而以异端葬其亲，斯为厚耶？”执礼愈谨。邑中有志者悉从公学。及致政以归，晚辈益尊信，操觚从游者日踵于门，随才进退，皆有成立。乐进者掇科名，居家者亦不失为善人。盖公负确志，植实行，文词典雅，诗句冲淡。自幼学壮行至乎老而归，手未尝释卷，心未尝为利动，倦倦焉将导帅一方，俾良士勇于善，懦夫去其饰，惰者勤，肆者恭，同归于厚。固未得尽如其志，然能变旧习，俾治丧者不用浮屠，家信而里行之，公之力也。
    正统癸亥冬一遭疾，即服朝服告于先祖，礼未毕而疾已亟，顾子昇曰：“善治棺务从坚朴，毋惑异端。”言讫而终，时十一月十六日也，享年六十有六。娶多髦符氏。子男三：长昇、次勖、次暹；女一。昇以公卒之明年正月丙寅葬于祖考坟之后。
    宥以御史致政归，昇同其从子俊执状以告，俾有言以阐扬其懿美。宥与公族同出，居同乡，学同道，故谨次其事以表其墓云。
正统甲子十月吉日记。
五子字说
    文昌邢氏，居南文者为世族。族之子曰顺、曰显、曰灏、曰政、曰敞。方成立时，而其父田叟已没，五子者谨事母读书，皆能世其家而大之，敞且今为县学弟子员。
    始予幼时，尝与顺、显二人同读小学书。及举于乡，而灏、政、敞三人又从予学，谓予叙在族诸父，且有师友之素，宜字其名而表之，而予以会试来京师。又九年，始以御史得告归省。五子者复请字于予，予乃告之曰：
    所贵于人者，德而已矣。凡天付与于人者，人能得之于己而不失，斯谓之德。君子所贵莫尚乎德，字宜从德。夫顺其性者，践其形也，践其形即践德矣，字顺曰德履。显乎外者敬乎内也，敬乎内即敬德矣，字显曰德恭。世多自首，独商老以灏称，则灏云者，将不在皓而在纯然者矣，字灏曰德纯。政，正也，欲正人之不正者，必正己德以先之也，政之字其曰德先。敞，宽也，心体宽大者，由道充而德裕也，敞之字其曰德裕。顺其履哉，所当履者能履而不失，期无往而不顺矣。显其恭哉，所当恭者能恭而不忽，斯无往而不显矣。灏其纯哉，匪年之隆，惟德之充，则自然纯厚矣。政也何先？先之孝友，孝友不达，则施于有致矣。敞也何裕？裕于循理，循理而行，刚敞乎荡荡矣。若以同流合污为顺，是非君子之所宜顺；浮华虚誉以为显，是非君子之所宜显；徒白以为灏，徒言以为政，任放以为敞者，又非君子之所宜灏宜政宜敞也。凡吾所不欲以告，皆非君子之道也。道非君子，宜深戒之。五子曰：“唯，请书以为训。”
林教志道字说
    文昌通儒家溪西林氏显之之子教，方幼学时，尝从予习读。予喜其志可与共学。既而予歌鹿鸣以起，教从师于乡，学无一日废，予又喜其学可与适道。及予致政而归，教出入几席间，谨执弟子礼。
    一日避席而言曰：“教既醮于客位，今翰林侍讲学士前庶吉士琼山丘公闻而嘉之，字教曰“志道”。今年四十，而道无闻，名不遂，朋侪将不我畏矣，先生何以处之？”予告之曰：“士尚志，志于道德者，功名不足以累其心，名之有无，宜莫之计。若道无闻，吾请说子之字以劝。圣人，与佛老权谋术数百家众技之道，于其法无非教也，所教各有其道也。士志于道，志圣人之道，非志佛老权谋术数百家众技之道。圣人之道，载诸六经。经重五教：教君臣以义，义者君臣之道也；教父子以亲，亲者父子之道也；教夫妇以别，长幼以序，朋友以信，别者序者信者，夫妇长幼朋友之道也。子以四教，文以知此道也，行以履此道也，忠信以存此道也。教以道立，道以教明。吾子能志于道，则不耻恶衣恶食而可以入德矣。能志于道，则据德依仁可以驯致矣。有德有仁，则身修而家可教矣，不出家而成教于国矣。教字志道，丘公之意尽于此，子宜勉之。闻道有蚤暮，子能勉之，是尚可适道，未为晚也。道明德立，则在家必达，在邦必达，身自显而名自彰矣，奚有不我畏，又奚俟于藉青紫，临利禄，方为遂耶？吾子勉之。”成化七年辛卯岁之冬书。
各体诗
    登铜鼓岭
    一纵登临目，苍茫大宇空。断山浮滟潋，削壁判鸿漾。地撼鱼龙斗，潮争鼓角雄。凭高独舒啸，宛在水晶宫。
    海南风景
    南荒千里尽王疆，四顾天连海色苍。二郡舆图兴自汉，五州编户盛于唐。故家大半来中土，厚产偏多起外庄。弦诵声繁民物庶，宦游都道小苏杭。
琼台杂兴七首
    德星南斗聚光华，文物衣冠耸故家。鱼兔迭班唐使节，楼台相望汉宫衙。阜康自拟唐贞观，习尚相高晋永嘉。聊乐不劳方外去，七洲烟月浩无涯。
    黉馆群游并俊华，书香半袭旧儒家。芝兰尚友颜回室，葩萼争雄宋玉衙。席上珍藏光发越，胸中道富乐肥嘉。白袍自破天荒后，秋鹗尝飞岭外涯。
    五指山光胜九华，版图曾奏汉王家。窠中人老多遗世，被里官闲早放衙。橄榄香回茶后美，蝤蛑绘出酒馀嘉。薰风座上羲皇客，一曲雍容咏圣涯。
    六鳌洲背涌精华，十邑居民数万家。椰子户雄橙橘户，槟榔衙胜柳槐衙。匝花海上琼芝秀，含液枝头锦荔嘉。却被坡翁收拾去，至今龙泣水西涯。
    大同民习悃无华，轩冕浮云重世家。巷被空花明吉贝，屋披云构战繇衙。稻田秋敛冬还种，药圃菁芳雨更嘉。一斗桑麻半樽酒，兴如沧海没津涯。
    一经相继续南华，谁似清林处士家。庭外雨晴喧鸟市，檐前日暖散蜂衙。菊含霜气秋香烈，蔗酿寒浆晚节嘉。且幸海门波不动，居闲随分足天涯。
    地极南埂萃物华，竹垣深浅里人家。儿童总解藏私货，父老无由识县衙。藜子熟时村酒酽，甜茹茁处野淆嘉。东风不负凫鹭约，自首同归醉海涯。
    七星排斗
    岂信人间有列星，天移北斗下南溟。望先及塔摹孤影，削不成峰笑五丁。返照入波垂列宿，密云扶雾点高形。皇舆碧落通呼吸，何日登临勒短铭。
    中秋对月
    举头问月月无辞，俯首衔杯有所思。棘院观光群射策，茅斋刻影独吟诗。入秋欲养身丰羽，试酒先将面点朱。今夕桂条凭折尽，来科留取最高枝。
    任都御史纪恩
    半载封章两度颁，主恩深注再迁官。藩参既领一州易，都宪重兼百政难。财赋东南民力困，祖宗根本地方宽。拳拳付托为兵食，计拙谋疏寝未安。
    思亲
    抱闷休闲宦况微，白头亲在久相违。后生稚子今应长，旧识老翁半已非。山蕨每怀三月美，海鳌常记四时肥。逢人莫话归来日，未语先沾泪满衣。
    题海天春晓图送海南道副使致政
    暘谷风来力尚微，海棠花已映荆扉。雷鸣地角宣春令，日浴波心散晓晖。啼血鹃寒还树叫，寻香蜂倦绕林飞。渔翁独起观天色，收拾丝纶趁早归。
    归休途中
    乞得残形返故丘，满江明月送归舟。百年事业随身老，三岛烟霞入梦稠。花下自吟移短榻，海中相伴有驯鸥。春田鸭粟家尝酝，长醉无人笑白头。
    休归咏怀二首
    脱却樊笼得自由，家园万里望琼州。花看晚节添幽兴，人忆同时觅旧游。一枕黑甜山舍午，半樽白泼水亭秋。归来已定栖身计，独愧君恩未尽酬。
    枉尺何劳计直寻，一官尝抱旧儒巾。时当岁晏芳心歇，风人高秋病骨侵。圣主独怜章累上，列卿同赆酒频斟。投簪莫讶归来早，倦鸟惟应恋故林。
    寄葫芦族人
    卜筑葫芦境最幽，竹篱茅舍似荑茜。身多暇日琴随鹤，意得当年剑换牛。泉石愿依山作主，簪缨不羡世封侯。头因无事齐齐白，直是罗浮隐者流。
    书怀
    生平安分只随缘，临老休归得自然。两脚徐徐行实地，一心坦坦对青天。月因近日光常减，竹到经霜节愈坚。记得唐人好言语，相公但愿汝无权。
    草亭望海
    丘山望海水溟溟，万斛龙骧一羽轻。沙碛煮盐凝皓月，潮痕遗贝丽繁星。硇州夜露金银气，神电晴岚鹳鹤鸣。同会朝来望北阙，休归长颂海波平。
    辛丑初度日
    前生自是白头翁，再见苍龙岁舍同。身世悠悠还是客，颠毛短短返成童。两间俯仰期无愧，百事修为贵有终。此去古稀年不远，桑榆晚景好收功。
    和友人韵
    作吏平江已六秋，抚心民事未全酬。闲来且看儿童乐，兴至还同父老游。红叶乘风惊落帽，黄花借酒可添筹。羡居作赋称运彦，凭眺高山任水流。
    九日有怀
    虚度重阳六十秋，菊花空对酒难酬。闲吟诗句皆新得，遍历江山多旧游。丘上曙开堪纵目，壶中矢发旋添筹。兴来活泼天机永，散步溪边看水流。
    得友人书
    千里如天远。三年不此来。书从云外至，手把月中开。
    十岁勉学
    希贤希圣又希天，治国齐家此一身。德业文章传世久，我今宜勉自童年。
送丘仲深至葫芦口占
    与君相送到葫芦，酒在葫芦不用沽。共饮一杯辞别去，君行西出故人无。
吟翡翠
    文彩彬彬翠黛鲜，品流未让百禽先。休言筋骨非为贵，且道皮毛也值钱。
寄南文德纯家
    山外平湖水接天，渔竿放下又耕田。相过暇日多贤达，诗酒优游忘岁年。
    寄南文世远家
    幽居新筑海山头，树拥芳村翠欲流。好景坐看潮落处，钓船渔沪满沙洲。
    银花句
    风俗年来流又流，中流砥柱赖吾俦。于今又作银花俑，礼义何时得转头。
    海南村老歌
    海南村老非真村，家能识字里能文。读书大意破《论》《孟》，险夷巧拙知区分。得钱只欲买书读，不置田庐遗子孙。祝融司天霜不杀，四时雨露皆春温。禾收两熟杂粳糯，仓积穜稑多如云。木奴大者十馀种，半花半实充林园。族属姻娅无远迩，岁时壶榼通温存。水行乘舟陆乘马，巾服雍容礼义敦。况有童奴可将命，幸无徭役相劳烦。采钓芳鲜随意出，海中为乐难具论。养高花下酒一樽，无事足不蹑公门。心有馀宁形亦逸，海南村老非真村。
    安乐乡长寿歌有序
邑之东有山名曰东瓜，居人许伯乔，故高安知县之冢子也，今年寿跻八十。族戚与予言古人尚齿尚德，阿翁齿德兼有，而老而愈壮，诚可贺也。咸价以酒，谓予为许甥，不可无辞以庆。予故歌此以侑觞云：
    人皆愿长寿，得之能几何？七十古来已稀有，今人八十尤无多。吾家老舅太叔裔，天锡偏隆家庆萃。鹤算今年八十跻，发鬃苍然颜似醉。日落春山社散时，少年醉卧老扶归。我翁坐起被双履，身轻步健行如飞。大田岁熟秋收急，拄杖田头终日立。如珠如玉嘱童奴，莫遗所天拋颗粒。此翁骨相本瑰奇，龙马精神松柏姿。少从严侍宰花县，足迹踏遍西江湄。高安风习厌浮薄，操觚直过庐陵学。炙贤摩善友多闻，扫尽游谈重然诺。客梦南云遥北堂，便辞严侍早还乡。彩衣舞罢寻耕钓，食鲜茹美轻膏粱。汪汪语笑来飞瀑，五老香炉犹在目。探春海上独寻梅，涤暑林间常友竹。木奴四望环苍翠，采断只在此山内。剩栽杞菊佐盘飧，细缉茝兰纫佩蜕。内能睦族多比邻，湖海襟期最可人。识达义敦时望重，未容空谷老闲身。乌纱白发旧弱冠，云鹤相邀清且焕。自将名利等浮云，物外逍遥何羁绊。流水高山无常住，老翁胸中千古趣。不资金鼎练神丹，静养清修安分素。此心无欲更无营，六脉清和百窍清。气血流通神秀发，性无戕贼自延龄。世人谋寿痴堪叹，念佛吃斋勤赛祷。不知作事要平心，却罔此心从左道。罔而得寿是为幸，潦倒龙钟奚足敬。谁似我翁老益高强，寿保太和真可庆。谢庭兰玉并才贤，正临初度起芳筵。三族亲宾观会集，寿觞满载酒如泉。阶前彩服舞傞傞，我为翁唱长寿歌。舞袖一翻歌一放，众宾争献金叵罗。我唱寿歌宾拍掌，掌拍声齐歌益壮。一杯未尽复一杯，不觉东方月已上。闲话昇平兴未阑，新醅继出尽馀欢。且舞且歌行且拜，愿君长寿等南山。
附录
文昌湄丘邢公行状
    都察院左佥都御史巡抚南畿邢公，讳宥，字克宽，号湄丘。其先本周之封国邢侯之后，三国时仕魏，为平原侯家丞子昂之裔也。传至五代梁开平时，有仕为武经大夫者，始迁于河南开封府。迨至宋建炎间，有仕为纲使者，南迁于琼，因家文昌。家世业儒，为紫贝望族。
    惟公质貌魁伟，度量宏大。冲和博达，而遇节必立；恢旷放弛，而应机能断。其家居，奉养抚字之诚，仪于宗戚，而内行著焉；其莅政，宽仁端直之德，洽于百姓，而外美彰焉。
    年方幼，学游邑庠，弟子员中最取名。正统辛酉，以礼经领乡荐。戊辰登二甲进士第，观政刑部，己巳擢四川道监察御史。明年景泰庚午，有诬匿太监王振家财者，辞连二十余人，公竟辨其诬，皆得释。叛贼黄萧养攻广东，城几陷，公献策，与侍御史璿同总兵董兴征讨得平。又明年，边事方兴，粮储不给，命公督运。公措置有方，不再越月，边储悉备。是年冬，出巡福建。先是，巡抚御史许士达与镇守尚书薛希琏相讦奏，事下公，公一断以公，无所回互。或言邓茂七余党生乱，欲以镇东军易延平军，章下会识，薛尚书欲徙之，公独毅然曰：“人情重迁，山海异习，轻动或生他患。”卒得不动。民有坐盗死罪，临刑，冤号之声震地，公独疑其非真盗，缓之。未几，果得真为盗者。乱后增筑永安等四城，奏留班匠助役。城成，民不告劳。甲戌，出巡辽东，是时寇都御史巡抚其地，副将焦礼有边功，主将曹义欲冒之，寇为曹私嘱公，公不从，遂与成隙。丙子告归省，天顺戊寅还朝，出巡抚河南。奏革旧驿由黄河出颖上以达南京数十所，民甚便之。
    庚辰绩满，擢知浙江台州府。台俗健讼，公治之，一惟缘情据理，民自信服。居台四年，寻以巡按时事就逮，台之士民有怀持金帛出数百里外赆之者，公一无所受，曰：“吾无庸是为也。”左迁为晋江县令，赴任未三月，会赦复职，补知南直隶苏州府。苏之田赋甲天下，丁役钱粮，视之别郡，盖倍蓰焉。公治之，一本情理，不立奇苛，惟省徭均赋，以便民为务。不期月，德政溥洽，歌谣之声播闻朝野。
    公性敦朴，不乐华靡，凡有百般事为，务从简素。神祠惟涓洁其在祀典者，官廨惟修葺其关于用者，诸游宴亭馆、老佛殿阁，一莫之顾。
    成化二年，江南大水，苏民乏食者什七八，先尽发七县预备仓储，并劝借共得米八十余万石赈之。六月，粮不继，饥民相聚，数百余人持券入积米之家投借。不与者，即强夺之，富室惊愕，驰白于郡。公即给示以谕之曰：“积而不散者失乎义，取之以强者陷乎罪。汝辈知彼而不知此，今而后知其有积，必须指名告官，官为之借。”明日，饥民尽持状执券赴府，填溢街市。令收纸批发付乡老引同保借，又得米八万余石，聚者散焉。食又不继，又发军饷一年之外余米二十万斛。同官有以事未上闻难者，公曰：“民命在须臾，奏允而后给，则无及矣。专擅之罪，吾自当之。”是年稻熟，民饥而不死者殆四十余万口。事闻，上不之罪，加升浙江布政司左参政，仍兼理府事，降敕褒奖。
    是年秋，再升都察院左佥都御史，奉敕巡抚江南，总督兵民财赋，兼理浙江嘉湖杭三府粮储，提督屯种。又再敕考察文武官员，凡黜陟任处置。公以江南民困输财竭内给，而南京又祖宗根本重地，公领命后，惟汲汲于培植拯救，采察询咨。官吏则奖廉能，黜贪懦，士民必杜奸宄，抑豪强。亲浚孟渎、丹徒二河，增筑奔牛等处五闸，以便运道。奏革淮安、仪真晒晾，而加其脚费，以便军民交兑。摊湖田地粮额，则奏科新涨荡以补之。门摊商税锐钞额，则奏减原折钱数以纾之。验口救荒，必视仓积之厚薄，移有余以济不足。抵斗还官，必视岁收之丰歉，先正赋而后借贷。
    四年，奉敕会同少监宋文毅整理两浙盐法，首获伪造盐引者置之法，次擒积年私贩者四十余徒迁之化外。又奏给官钱铸造锅盘均其草荡，俾海乡丁多者兼主之，山乡不习煎晒者，出米贴补代煎，出纳惟谨，商民称便，国赋无亏。五年，又再敕考察文武官员。凡军民利病并官吏升降，悉听尔处置，免其先奏始行。是时，黜官员者一百七十余员，汰镇江府冗官二员，革罢宁国府驿递船八只。一切不急之务，悉皆停免，以苏民困。先是，江南轮纳官物，多有亏折，往往借贷势家。其来追偿，必托势要折简于公，公一切置之不问，势要家多憾之。
    六年秋，议事来京师，章上至再，乃得致仕以归，时年五十有五岁也。二亲垂自在堂，日常扶疾，率诸弟奉甘旨，田产多让诸弟。名其所居之地曰湄丘，自号湄丘道人，结草亭于居第之前、文笔峰上，作《湄丘草亭记》以自见。家居十余年，身恒抱疾，间中手未尝释卷。诗文虽少作，作必根理，出语必根于道。教子弟有法，谈及祭祷，以为自纾其爱敬且宽病者之心则可，若谓佛能生死人则不可，始终不听异端邪说焉。
    是岁成化十七年夏前疾作，药弗瘳。语其子顼曰：“吾居官无余藏，汝母之服未除而有斯疾，必不起，我死丧礼宜从俭，汝能勤俭以保门第，吾目瞑矣。”言讫而终于正寝，时五月二十日也，享寿六十有六。配林氏，同里林奕之女。子男三：长曰顼、次日玮、次曰理。孙男一：旦。女五：长适冯洛、次适云霸、三适陈继宗。卜宅得铜斗山之阳，夫人林氏墓之左。
    未终之前，病少间，以其生平履历行事约略，以授其族弟乡贡士瀚，俾具书牍，令其子顼以乞恩来京师。蒙圣恩赐以谕祭葬，将归营公葬事，以予乡人也，乃以瀚所书者诣予，请为状。谨次序之，以俟当年之立言君子采焉。谨状。
    成化十七年辛丑季冬月上浣，赐进士出身、资善大夫、都察院左副都御史、南海戴缙拜述。
湄丘邢公墓志铭
    都察院左佥都御史致仕邢公，以成化十七年五月甲午卒于家。有司以闻，上命礼部备牲仪，翰林院撰文，遣官谕祭葬之。其子顼以予与公交莫逆，求予文志其墓。先是，公无恙时，贻书畀乡人林徽诣予，豫以铭文为托。得书未几，而公遽捐馆舍。公长予五岁，幸后死，安敢负托耶！乃拭泪序而铭之。
    序曰：公讳宥，字克宽。其先纲使公由汴徙琼之文昌，世居水吼村。七世祖章焕仕元为县尹，六世祖德良仕元为太使。高祖仔翁元时守令，以德行封职社长。曾祖廷瑜署元屯田奕百户，后升千户。祖世贤隐居，屡举不仕。父文广，诰封文林郎监察御史；母许氏，高安知县有虔之女，赠太孺人，继母郭氏，诰封亦如之。
    公以永乐丙申年生，幼聪敏，日记千言。稍长，年十四补邑庠弟子员，甚有时名。闽汀曾先生兰掌教邑中，于诸生中独加器重，异其不凡。同里溪西林氏，为邑中巨族，以女妻焉。岁辛酉领乡荐。戊辰登二甲进士第，观政刑部，己巳擢四川道监察御史。明年改元景泰，太监王振败，籍其家。有告其家人孙太安匿其财者，公与锦衣卫官于信鞠之，无实。于必欲没入之，且曰不然祸立至。公曰：“无其情而文致于法，是我杀之也。”竞辨白被诬者二十余人。
    又明年，边事方兴，储备不给。是年适当百司朝觐，建议者请免来朝官被劾之罪，俾运通州见储粮四十万石实宣府，命公督运。公措置有方，不盈月边储悉足。是冬，出巡福建。先是，巡按御史许士达与镇守尚书薛希琏交恶，事闻，因令公代士达且核其事。公至，一断以公，无所回互。时沙寇甫平，或言延平卫军多其亲党，欲以镇东卫互易之，章下会议。薛尚书力主之，公独毅然曰：“山海异习，轻动或生他患。”卒得不动。巡海官符文获犯禁入海者数千人，请于朝以枭首示众，而冤号之声震地。公独疑其非真盗，缓之，未几果得真为盗者。乱后增筑永安等四城，民力有不堪者，公奏留八郡之匠赴役工部者协力助之，城得以亟成。甲戌出按辽东。时都御史寇深巡抚其地，副将焦礼有克敌功，寇上其功状，乃先以主将曹义。事下覆之，寇为曹私嘱，公不从，遂与成隙。戊寅巡按河南，奏革旧驿，由黄河出颖上以达南京者数十所，民甚便之。凡三巡历，随在声称赫然。得代还京。时寇深总内台，恨公在辽东时事，多方捃摭之，无所得。及公秩满需铨曹，适知县甄铎有故勘人命狱，有言忠国公石亨纳其赂纵之者，命下勘之，众皆畏势莫敢犯者。寇以公名奏，委核其实，盖欲假是以中伤公也。公审核允当，讫莫能害。
    庚辰升知台州府。台俗健讼，公治之，一惟缘情据理，民自信服。居台四年，有诬以巡按时事，就逮，台民争持金帛出数百里外赆之，公一无所受。又有耆民数千人赴京告留。公竟坐是降职，为晋江县令。抵任未三月，会赦复职，改知苏州。苏之田赋甲天下，丁役杂办视他郡盖倍蓰焉，而俗尚浇浮。公治之，一本情理，不出奇，不立苛，惟省役均赋，节浮费，以便民为主。不期月政化民洽，歌颂之声播闻远近。
    公性不乐华靡，且厌浙西俗尚过奢，凡百有为务从简素。神祠惟涓洁其在祀典者，廨舍惟修葺其切于用者。成化丙戌，江南大水，而苏尤甚。公发官储及劝富民，得米八十余万石赈之。然犹不继，饥民百十持券入富室借之，不与则夺。公即贴示，俾饥民指其闭籴者名，赴官府为之借。民争持状赴府，官为署券付乡老，俾同保借，又得米八万石。犹不继，又会计军饷一年之外余二十万石，发以赈之。同官以事未上闻难者，公曰：“民命在须臾，奏允而后给，则无及矣。专擅之罪，吾自当之。”是岁，稔活饥民殆四十余万口。事闻，上加升浙江布政司左参政，仍掌郡事，降敕褒奖。是年秋，再升都察院左都御史，巡抚南畿，总理兵民财赋，并理嘉湖杭三府粮储，提督屯种。公受命后，急急于培植拯救，采察询咨。于官吏则奖廉能，黜贪懦；于士民则杜奸宄，抑豪右。浚孟渎、丹徒二河，增筑奔牛等五闸，以便运道。又奏减岁课之重者，凡十余事。戊子奉敕饬理两浙盐法，己丑又敕考察文武官员，凡军民利病以及官吏黜陟，总听公便宜处置。
    庚寅年议事来京，上章乞致政，不允，章再上，始得请，时年五十有五。至是卒年六十有六。公配林氏，封夫人。生子三：长顼，林出；次玮、次理，偏房刘氏出。女五，冯洛、云霸、陈继宗，其婿也，二在室。孙男一：旦，顼出。将以卒之明年十二月初九日，葬于铜斗山之原。
    公禀性廉介，于人不少委曲。言论之际，是是非非，不少假借。性好读书，于诗文虽少作，然作必有意趣，不为无益之语，字画亦道美有法。晚年家居，尊翁逾八秩，公奉养备至。友爱诸弟，其田产多让之。足迹未尝至城市，一切外物略不关情，暇则扶藜徐行田圃间而已。构草亭于所居之前文峰寺墩上，颜之曰“湄丘草亭”，因自号湄丘道人云。
    铭曰：极天南隅，环海一区。孰知其中，有此钜夫。为邦司直，凛其不诎。明宪之典，而不伤乎物。为民师帅，不赫厥声。为牧之职，而必遂其生。出处以正，进退惟礼。君子之心，大臣之体。乡邦是赖，焯有其光。幸我后死，为铭其藏。
    赐进士出身、嘉议大夫、礼部右侍郎掌国子监事、前翰林院学士兼修国史、经筵官同郡丘濬撰。
中顺大夫都察院左佥都御史邢公墓碑铭
    成化辛丑五月甲午，致仕左佥都御史邢公卒。讣闻，天子悼惜，遣官赐祭于家。其子顼不远千里走京师诣予，乞铭其墓上之碑。
    公，予同年友也，予知之深。其平居，温温然不为崭绝崖岸，及临事，则断断有不可拔者。自为御史时，称有执守，虽于总宪者尚不屈就。既而出治两剧郡，他人殚智毕力愈不治，公未尝立奇，惟省徭均赋，节馈遗，以理折狱，不为私挠而已，两郡皆翕然信服，名赫赫动朝廷。乃起为左佥都御史，赐玺书，巡抚东南。公感激，益以事自任，有干谒者，一切置不问，以是名益重，而谤奸兴矣。遂以疾力乞致仕，虽欲挽留之有不可得。时年甫五十有五。
    夫士君子立志，确然素定于胸中。以之修己，必不易其操；以之治人，必不爽其政。及稍见几微，必急流勇退，不溺乎其常。若公者，非有涵养之学，通达之材，卓越之见，不能然也，而可使泯没无传耶？予于义不可辞，遂次其名字履历、行治族出之详而铭之。
    公讳宥，字克宽，号湄丘。初入乡校读书作字，即与凡儿异。稍长游邑庠，月试季考恒第一。正统辛酉以礼记领乡荐，戊辰登进士第，明年拜御史，莅四川道。景泰庚午，太监王振败，籍其家，有诬其家人孙太安匿其财者，辞连二十余人。事下锦衣卫，鞫如所诬，上命公往覆之。公辨其诬，皆得释。辛未巡按福建，镇守薛尚书希琏，与许御史士达相讦奏，因命公代士达，且核其事。公一以实复，不少避。或言邓茂七余党生乱，欲以镇东军易延平军，章下会议，薛尚书以徙为便。公独曰：“人情重迁，山海异习，徙之适恐致乱。”卒不徙。民有坐盗死罪者数十余人，请于朝以枭首示众，临刑冤号不已。公独曰“盍姑缓之”。逾月果得真盗，枉而复苏者数十人。乱后，增筑永安等四城，奏留八郡班匠助役。城成，民不告劳。
    甲戌巡辽东潘阳，军官盗官储者五十余人，公以潘阳三面受敌，奏止黜为首者二人，余皆罚赎守城。未几贼至，赖以无虞。副将焦礼有边功，主将曹义欲冒而分之，寇都御史深党焉，公不从，遂成隙。丙子告归省，天顺戊寅还朝，出巡河南。革省驿递数十所，复民地取之藩府，录罪囚可矜疑者，民皆称快。得代还京。时寇深总内台，憾公在辽东时事，欲寻事无得。适有言忠国公石亨私纳知县甄铎馈送，纵其故勘人命者，命下勘之，众畏势无敢往。寇以公名人奏，委核其事，盖欲借是以中伤公也。公覆以实，竟莫奈何。
    庚辰擢台州府，府吏旧皆僦屋以居，而新参者辄入金。公耻之，即府治东辟地，免新参金，公自治屋三间，甫一年吏尽有舍。黄岩有浮桥，桥有田，收田之入以修之。岁久田为势家所据，而以小舟载渡者，又窥微利，每窃坏之，民甚病涉。公询知，许自首田者，减其租人三之一，否则尽没官，田尽复，桥得不坏。寻以巡按时事就逮。父老有争怀金馈送者，公曰：“吾无用此。”谢绝之。时台耆民数千人上京奏留，后竟左迁晋江县令。
    上嗣统，复起知苏州府。苏田赋甲天下，丁役杂办视他郡且相什百，中外仰给，最难于守。公治之不期月，政化大行，歌颂之声四达。揽纳者滋为弊，赋因以亏，公痛绳治责偿，且得余钱数万缗，因以辟永丰仓，筑沙河长堤，甓连道桥梁，为永久利民。俗喜奢，公率俭约，诸游宴亭馆、老佛殿阁，一莫之顾。成化丙戌，大水民饥，公开仓廪，且劝富民，得米八十余万斛赈之。民犹不给，相聚入富室强取。公即日榜谕，许民指名书券赴府，府召乡老引领往货，其不发与强取者，俱抵罪，又得米八万余石，犹不给。会计军饷足一年，尚余二十万斛，亦举贷之。同官以专擅为虑，公曰：“民命在须臾，待报则无及矣，吾当任其咎。”人赖全活，殆四十余万口。治行表，建生祀。事闻，上赐敕褒奖，升浙江布政，仍掌郡事。
    是年秋，遂擢左佥都御史，巡抚南畿，总督兵民财赋，兼理浙江嘉湖杭三府粮储，提督屯种。询吏治，察民隐，奖廉能，黜贪懦，杜奸宄，抑豪右，事无微钜，靡不悉心。浚孟渎、丹徒二河，筑奔牛闸，革仪真、淮安兑运米重晒，增其脚费，清湖陂田赋，减门摊商税，规画赈济，散敛率有法。戊子秋，奉敕巡抚应天等处，严督官吏，抚安军民。冬，敕督理两浙盐法，罪伪造引及私贩渠魁数十人，官给煎盐具，俾滨海民兼主之，山居者出米给焉，民商两利，盐赋无亏。己丑，又奉敕巡抚江南、浙江二省，通行提督松江、嘉兴等处，又特敕考察文武官员。凡一应军务民情利病，官吏黜陟，悉听从宜处置，免其先奏。时黜罢官员一百七十余人，帖帖不敢有怨语。庚寅议事上京，乞致仕，章再上，乃许焉。
    归休时，二亲尚无恙，日尝率诸弟甘旨，自以为至乐。别号湄丘道人，作《湄丘草亭记》以自见。虽抱疾，手不释卷。为诗文必根于理，著有《湄丘集》。纂修族谱，著为家训，教子弟尤有法。病时间语及祭祷，曰谓里无良医，市无善药，不忍坐视，勤于祭祷以纾爱敬则可。若谓佛能生死人，则万无此理。疾将革，语其子顼曰：“吾居官无厚蓄，丧礼宜从俭。汝能勤俭敬谨，以保门户，吾目瞑矣。”遂不起，春秋六十有六。
    公之先，在宋建炎间，有仕为纲使，自开封徙琼之文昌，世居水吼村。七世祖讳章焕，仕元为县尹。六世祖讳德良，仕元为太使。高祖讳仔翁，仕元为守令，以德行封职社长。曾祖讳廷瑜，署元屯田奕百户。祖讳世贤隐居，屡举不仕。父讳文广，封四川道监察御史，母许氏，赠孺人，继母郭氏封孺人。配林氏，敕封夫人。子男三：长顼、次玮、次理；女五，冯洛、云霸、陈继宗其婿也，二在室。孙男一：旦。墓在铜斗山之阳，与林夫人同葬，以成化十八年十二月吉日。
    铭曰：维天降才，昭我文明。岭表海隅，亦以汇征。焯焯邢公，起为御史。不激不随，之纲之纪。两临剧郡，人皆惮难。殚智毕力，荒类愈烦。公独从容，行所无事。吏饬民安，翕然称治。岁遭饥馑，赈贷惠鲜。重保民命，敢任擅专。帝曰休哉，汝予良牧。维兹东南，全畀抚育。公承明诏，夙夜精思。搜扶剔洗，无钜无微。知罄我诚，报国而已。劳瘁弗恤，遑恤谗毁。既曰病矣，哀恳乞身。获正首丘，惟上之仁。帝曰俞哉，汝其少逸。岂不汝怀，强尔筋力。既曰归矣，优游湄丘。奄忽长逝，曷不少留。公其无愧，上念前勋，谕葬老臣。宠被一时，芳流万年。文昌邢公，谁与比伦？惟有后嗣，厚望克振。
    资政大夫、太子少保、礼部尚书兼文渊阁大学士、知制诰、修国史经筵官博陵刘吉撰。
御祭文
    皇帝遣广东等处承宣布政司右参议谢瑀，谕祭于致仕都察院左佥都御史邢宥曰：尔蚤擢贤科，授任风纪，进秩专城，茂著循良之绩。陟参藩政，遂有都宪之升。正委任之方隆，俄以疾而在告，养恬未几，遽然云亡。爰念往劳，特赐以祭，尔灵有知，尚其歆服。
    成化十八年，岁次壬寅，十一月乙未朔壬寅日。
祭都宪邢公文
    成化十八年，岁次壬寅，十二月乙丑朔，越三日丁卯老友丘濬，遣子敦，谨以清酌致祭于都宪公之灵曰：
    惟兄与我，生同海外，俱以文科北来出仕，联登朝籍，益敦乡契。同于一月之间，并命超升显位，兄为都宪，我为学士，大驰朝野之声，增重乡邦之气。兄先我仕，亦先我退，家居十有二年，得遂归老之计。忆惟癸巳之别，至今仅及十岁。前年之秋，兄以书寄，他无所言，属以后事。岂意去秋，讣音忽至。肯凭无鬼之论，负我故人之意！因兄所笔，序以为志，更为征之显者，庶其永传于世。於戏！瀛渤之间，琼崖之地，山川清淑，物类华丽，几千万年，秀气始萃，生我与兄，盖亦无愧。兄今已矣，我独后逝。既不能执绋而送，又不克倾觞而酹。举首天南，望风洒泪，缄词万里，命子代祭。曰：神交以心通，谅死生之靡异。尚飨。

