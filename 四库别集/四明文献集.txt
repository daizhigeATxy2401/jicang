　　钦定四库全书　　　　　集部四
　　四明文献集　　　　　　别集类三【宋】
　　提要
　　【臣】等谨按四明文献集五卷宋王应麟撰应麟有周易郑氏注已著录所着深宁集本一百巻然宋志已不著录焦竑国史经籍志亦不载其名则散佚久矣此本乃明鄞县郑真陈朝辅所辑四明文献之一种故一人之作冒总集之名也通一百七十余篇制诰居十之七盖据拾残賸已非其旧矣应麟以词科起家其玉海词学指南诸书賸馥残膏尚多所沾溉故所自作无不典雅温丽有承平馆阁之遗且所载事迹多足与史传相证如宋史应麟本传谓度宗即位应麟草百官表循旧制请聴政四表已上一夕入临宰臣谕防増撰三表考之是集则第一表至第二表乃景定五年十月上第三表至第七表乃十一月上与本传互异又宋史度宗本纪载贾似道罢都督予祠在徳祐元年二月徙居婺州又徙建宁俱在七月而由扬州责归绍兴实在是年五月四日见于是集责贾似道归里制亦足以补本纪之阙则虽零章断简固亦不以残缺弃矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　钦定四库全书　　　　　集部四
　　四明文献集目録　　　　别集类三【宋】
　　巻一
　　记
　　序
　　跋
　　巻二
　　赦文
　　诏
　　巻三
　　表
　　露布
　　檄文
　　巻四
　　制
　　祭文
　　乐章
　　巻五
　　诰
　　墓志
　　赞
　　诗










　　钦定四库全书
　　四明文献集巻一　　　　宋　王应麟　撰记
　　周山川图记【词科第一场二月十二日】
　　相古先民有周徳隆泽洽用造区夏章亥所步莫不砥砺建櫜戢武斧藻王度四岳河海咸秩无文名颂曰般裒时之对郑释允犹翕河之语谓按山川图次序祭之孔氏正义谓共为一图虽畿籍方志湮轶亡传谨旉绎旧闻而为记曰太极肇分有浮而清有治而奥巻石之积结为巍巍云蒸雨霈万物育焉勺水之积融为浩浩源迤流衍万物润焉圣人有作乃封乃濬乃刋乃涤肇称明祀为民祈褫若封禅于黄望秩于虞旅祭于禹维见可观然风后受图九则始布山海有经为篇十三图牒犹未详也苍姬开统宪章稽古以地图知山川之数职于司书以地图辨山川之名物职于大司徒以九州图知山川之阻职于司险天下之图职方逌掌其山镇曰会稽衡华曰沂岱岳及医无闾霍常其大川曰三江江汉曰荥雒淮泗曰河泲泾汭及漳虖池呕夷又有山师川师掌其名山虞川衡掌其守艮兼兑丽目击掌运抑犹以为畧也卑髙小大则其位殊次生屛摄则其数异我是以有秩祭之图河先海后辨源委也九河合一同等列也岳视三公渎视诸侯礼文别也天子四望诸侯三望名分严也按图定序因序蒇事于是宗伯为坛典瑞奉璋牧人毛牲校人饰驹乃奏防宾歌函钟舞大夏服毳冕而祀焉上下有章无越望之僭祝史荐信无矫举之愧山泽通气歆馨降嘏百嘉鬯楙四极艾寜盛哉铄乎遹观诗序祀于巡守时迈其邦爰及柴望意者土训夹车道图诏事其在斯时与攷之传记天下名山五千三百七十名川三百支川三千周国其在雍州而立华岳为西岳三代居河洛而四渎咸在山东公羊春秋谓天子有方望之事何休以为望祭凡三十六所若义之修而礼之蒇独于般诗见之夙夜毖祀作周恭先丕天之大律也下逮穆王大朝黄山披图视典殷武疏述郑之言亦参周汉之域騐山川之图孔安国为汉博士具见图籍山川所在学者尚有稽焉春官掌三辰之法犹神示之居注亦训犹为图仰观俯察两尽其挚矣虽然徳懋而山川寜道公而百川理懐柔河岳厥有本元无设官为极之意则经野之图不足以致治无敬徳祈天之忱则卜洛之图不足以永年是图之陈左右也顾岐阳丰水而念王业之孔艰瞻洞庭孟门而监地险之难恃江汉想广及之徳南山思疆理之功清明在躬与山川出云同一运化然后能灵承于旅惟典神天嶪峩蒙鸿洋洋如在玉帛云乎哉兹图外之眇指敢正列其义以诏万世谨记
　　【按辞学指南云记者纪事之文也西山先生曰禹贡武成金縢顾命记之属似之文选止有奏记而无此体古文苑载后汉樊毅修西岳庙记其末有铭亦碑文之类至唐始盛独孤及风后八阵图记今之拟题仿此】
　　汉百官朝会殿记
　　皇汉稽古建官立三公应台鼎司徒为丞相之任赞元穆縡位冠列辟中兴二叶宪度鸿明号登承平越十五载更作司徒府于开阳门内光观壮丽万国具瞻迪惟询谋佥同虞书垂训谋及卿士禹范陈法时有大政政有大疑必集羣臣议之咨二相决之乃于司徒府建朝会之殿防绎师言审国是焕乎一代闳规也栋宇修广史防无述独于周礼注汉官仪律厯百官志注概见颠末庸识其事弓禅史阙太微中居列宿环拱圣王正表着之位辨亷陛之等法虖天也苍姬制礼天子三朝燕朝列路寝之庭太仆掌之治朝居路门之外宰夫司士职之惟时外朝眡内为重雉门外者小司寇以询万民三公州长暨羣吏叙进臯门内者朝士掌建其法孤卿大夫暨众庶咸列葢建朝于外则尊卑之分肃咨谋于朝则上下之情孚公聴并观訏谟定命聚精会神之地其可忽诸汉监秦辙达聪垂明髙皇肇基下诏长乐相国建议寔始权舆或大议致中或防议温室朝堂百僚之位有萧曹魏邴之谋谟公卿以下朝防坐载于成纪建始元年之注坐而论道流风犹存丞相府有四门随时聴事坐未央廷中单于拜谒体貌匪不严也然问望之计防则遣中朝持单于之语则视中朝具复庙之文则言中朝臣议王嘉之事则下将军中朝者丞相以下为外朝顾不与焉宫府体分与同异矣黄霸问郡国计吏举孝弟为一辈先上殿説者谓丞相所坐外朝之制畧而未详东都重熈卬宪周典徳阳朝羣后象魏旌旧章上仪祲容焜燿千古睠詹公府轮奂未崇经之营之遹彰广殿彤庭殖殖左墄右平王侯更衣于殿之西位宁森严规橅琏敞尧衢室舜总章何以侈兹国有大议车驾亲幸其殿则应劭之书可证百官防府公殿下则蔡邕之言可稽续志通纪熹平四禩臣光臣晃传奏厯元乙夘诏书防司徒府议邕集所载在三月九日其位校尉东面侍中中郎将大夫千石六百石南面议郎博士北面戸曹令使西面中坐读诏臣邕前坐侍中西北近公卿与光问难朝章邦典贲然明着想夫三事在位百辟在庭周爰咨诹知畧辐凑帝联下瞩称制临决衡石公论蓍蔡羣疑匪同防同有绎而已故龙阙对峙榱题翚飞人不以为华铃鼔不设防闼洞闱人不以为简鸣玉峩冕翼翼翔翔吏治否臧民生休戚天聪四辟无隠不敶受计则计吏数百人拜于庭中举謡言则掾属令史防于殿上崇辅弼以尊国体意深逺哉若乃论于白虎朝于云台见于宣明问于崇徳隆寛尽下史不絶书兼聴广谋莫若斯殿康成释礼兼述汉法于朝士曰令司徒府有天子以下大防殿亦古外朝于藁人曰百官朝会殿天子与丞相旧决大事是外朝之存者刘昭谓干寳之説殆未深考小宗伯肆仪为位康成谓若今肄司徒府又非止为大会殿矣蔡邕纳书东观立朝会志未就详莫得闻窃尝考之周中朝聴治汉前殿也周内朝图嘉事汉宣室也东都前殿为路寝嘉徳为燕息见于张衡之赋而景秉传云公卿会议当上殿访邉事若袁安班勇皆于朝堂上书会议又有召百官议朝堂诏百官大防朝堂亦外朝遗意通典曰周有四朝而言三朝者询事非常朝也是殿其询事之朝欤聘礼君与卿图事康成曰谋事者必因朝其位君南面卿西面大夫北面士东面汉制葢如此云谨记
　　唐七学记
　　有唐观人文化天下髙祖太宗戢兵耆武尊右儒术缀礼正乐宪度着明庠声序音锵訇金石稽古建学厥制维六宗缵绪复増其一课试有法训迪有师徳艺兼该揔于胄监誉髦斯士云合雾集丰规茂矩冠冕百王宜祓厥文具详登载谨参合百官选举志儒学传序六典防要而记其畧夫教亦多术矣开数路而翕受皇极之化也萃羣材【阙】
　　上下夏氏设教序列东西左右郊宫
　　商学殊制作人造士匪一而足苍姬之盛教典尤备国学合子弟太学食老更四郊有庠门闱有学或读邦法或习书数达材成徳道化浑融祭义攸述为学有四保傅所纪为学有五学记之注曰内设师保外有庠序六学之制于兹可考治古逾逺彛宪无传汉立三雍晋兴两学亢嘉四学之剏天监五馆之开名实存亡驳虖亡议惟唐文治炳蔚上轧成周鉏类夷荒鸿业甫定生员之置肇于武徳元年五月周孔之祠建于二年六月恢儒乡学敷遗后圣爰暨正观骏惠前猷临幸国庠延吁儒彦肄业之舍广为千二百区着録之生益为三千二百六十员施于六叶増辟学馆袭旧为七若三品以上子孙国子学教之五品以上子孙太学教之曰广文以领国子生之业进士者寔维天寳九载七月乙亥之制曰四门以授七品之子及庶人之俊异者寔维元魏太和二十年之制律学昉于晋梁复于正观六年之二月又复于龙朔二年之五月越明年以详刑而律令格式法例于是习焉书学昉于晋隋复于正观二年之十二月又复于龙朔二年之五月越明年以兰台而石经説文字林于是习焉算学沿隋之旧置于正观二年复于显庆元年越三年九月废之以太史及龙朔二年复之以秘书而九章五曹缀述缉古之属于是习焉训导之职有祭酒司业博士助教直讲孙其业也举选之科有秀才明经俊士进士明法明字明算兴其能也业成则丞莅试不率则簿举法严其训也国子有五经博士广文有知进士助教重其选也助教或十年使迁博士或十九年不易颛其任也生徒之数国子二百人太学五百人四门千三百人书律及算总百十人元和六禩申命更定西京自八十至十人东都自十人至二人而国子学有大成上元二年初置二十人开元二十年复省其半若舍奠齿胄之仪皆行于国子学又本末先后之序也想夫纡袂鼓笥来游来歌鸿生硕师论难衎衎拱绂懐玺濡化染学武飞骑垂衿讲习新罗百济挟防吟诵丰芑燕翼之泽棫朴追琢之章政媺俗淳作周匹休猗欤懿哉铺观唐史立学阐教葢非一端左省文武徳之制东宫崇文政观之规并置生员是为二馆秘书小学以诲皇族内之学馆以训宫掖崇有学以习老庄郡县诸生差列二等若崇化厉贤之原则自七学始以至龙朔改司成馆垂拱更成均监司成宣业官名屡易兹不备载按郑防传广文寓治国子馆李庾西都赋曰左立太学前到广文选举志止言六学何蕃传亦云六馆意者二学合为一与韩愈上表有七馆之称并书以识旧典谨记
　　庆元府学重建大成殿记
　　天子初郊见之嵗法驾视学谒欵先圣隮曽子子思侑飨建首善风四方罔不丕式彛训越百嵗吏部尚书洪公以敷文阁学士来牧四明秋舍奠于学顾瞻礼殿梁桷陊剥喟然曰大哉圣人之道于穆不已惠我无疆矧东渐于海逺溯洙泗簮绂之盛儗邹鲁职在宣化弗惟道原是崇曷克称明诏若稽郡乗旧夫子庙肇自唐正元四年至今四百八十余嵗矣元气囘复理若有待明年寔咸淳纪号之六年乃鸠工饰材而鼎新之属通判府事陈君寀观察推官汪君大有庀其事二月庚寅经始七月庚戌告成穹栋硕楹奂奕严敞视昔有加焉已未防妥用币衿佩云会相与端拜而议曰吾邦自庆厯诸老淑艾后进干淳大儒阐绎正学孝弟修于家而仁逊兴徳齿尚于乡而风俗厚理义明于心而贤才盛善信充于己而事业显成我者夫子也圣天子立教于上而夫子之道益尊贤师帅迪教于下而夫子之道益彰夫道者治之本其功与天地并世之言治者谓古道不可以御今先政刑后教化道寖微而俗滋薄独我公眇觌天衷民彛之统纪急众人之所缓可谓知本矣昔鲁僖公能修泮宫威徳所被至于海邦夫子刋其诗于颂而先儒传春秋则曰学校为国之先务虽用民力不可废也故不与新作南门槩书之防今公兹举合诗春秋之义葢有鲁侯文武之徳而本之寛俭用能丰道扶教作新数百年几坠之绪盛徳至善百世不忘也于是郡博士沈君徳初郑君信甫请书成事于石应麟世家鄞幸得从先生长者后升堂而闻金石之音入宫墙而见宗庙之美惟游于圣人之门难为言曷敢賛一辞窃惟闻之论语始之以君子终之以君子学者所以学为君子也凡我同志服膺圣训陟降庭止昭格不违上以承天子之休徳下以笃师帅之善教罔俾克广徳心专美鲁之多士尚其懋哉公名【阙】于潜人端平文忠公之仲子学问政事得于文献之传宅牧期年治理效彬彬可纪特书其大者以诏无斁八月望日朝散郎秘阁同修撰知徽州军州兼管内劝农营田事节制军马王某撰
　　庆元路重建儒学记
　　四明自唐为州始有夫子庙宋始建学规模丰敞栋宇穹窿庠声序音冠于淛左英俊之域绂冕所兴文献葢彬彬矣至元十有九年春学燬于融风教授潘梦柱黄裳吴宗彦厯载缮葺经始礼殿门庑斋舍寖以畧具讲经有席养防有堂皆草剏未就二十八年冬肃政亷访副使陈公祥下车谓博士诸生曰化民成俗劝学为先尝闻畴昔轮奂之盛意不止是盍饬工抡材以复旧观顾仪门卑隘弗称从祀容服弗严越明年夏鼎新髙闳贲饰貌象六旬而毕二堂亦告成又惟斯文与天地并必华榱岑楼式毖厥藏因重建尊经阁五楹里士忻然竞助教授苏君焱撙约学廪续其不给同知府事阮而麟翁提其纲庶工丕作民不知劳模掾韩君居仁叶画展勤不愆于素秋九月阁成嶪峩壮伟衿佩耸瞻咸曰六经如日月陟降庭止惠我光明扶人文以迪化原继使者之徳且将以旧门及堂更立先贤祠正録序缭以垣墉制度于焉大备苏君请识成事于石某耄不能文惟诸侯之学载于礼详矣在易临之象曰君子以教思无穷泽上有地犹君子之近民也近民则礼达而教行建其牧立其监有师保之义凡以存天理淑人心而已矧是邦为诗书之乡逸民之黄纯孝之董文士之仕自汉以来为美谈庆厯诸老模范后进淳熈大儒阐明正学惟圣贤是式惟徳性是尊小为洒扫应对大而格物致知如耳濡目染充然有得每孟春衣冠济济齿位秩秩司徒之教伦党正之礼饮流风遗俗犹存未坠南丰曽公忠肃陈公继为守贰表率董陶东诸侯莫逮焉春秋大复古学之复道之泰也夫不农不工何以谓之士非老非释何以谓之儒行已有耻尚志仁义士之实也为君子儒夙夜彊学以待问儒之实也游于斯肄于斯葢亦践其实副其名乎郡国有学昉于汉二千石所察惟曰好文学敬长上肃政教顺乡曲三代考行之意蔼如也升堂闻金石之音入墙见宗庙之美目作新之机而日新其徳业孝弟忠信为根本明诚敬义为准的始于离经辨志成于知类通达用仰承菁莪乐育之仁不在兹时欤昔鲁僖公能修泮宫教泽浃于海邦其俗秉周礼守经学一变至道圣人称之谁谓鲁逺道无古今师友渊源绪接洙泗颂其诗尚论古之人罔俾克广徳心专美鲁之多士凡我同志懋敬哉欧阳子有言善教者以不倦之意须迟久之功礼行俗纯然后为学之成乃纪其始成以诏永久俾无怠冬十月乙亥前进士王某记
　　慈湖书院记
　　古者乡有庠党有序闾有塾里居有父师少师之教是以道徳一而理义明书院之设意犹近古睢阳白鹿为称首君周程朱吕治教之地文献尤盛天典民彛之统纪赖以不坠东海之滨有太傅曰慈湖先生文元杨公立心以诚明笃敬为主立言以孝弟忠信为本躬行实践仁熟道凝清风肃然闻者兴起可谓百世之师矣遗老见而知之后进闻而知之春木之芚兮其人若存兮此书院之所为作也古涪文公及翁绍其事不幸陷于浮屠氏鞠为荒榛【阙】　不防斯文绣衣使者侍其公行部喟然叹息选一乡宿望曹君汉炎为山长乃唱率善士念力叶力舍旧而新是图相攸先生旧宅熈光故址爰契我鸠材庀工经之营之礼殿崇崇祠宇奕奕敷经之席肄业之舍规模视昔不愆于素侁侁衿佩游于斯习于斯如升阙里之堂闻金石丝竹之音莫不油然而乐跃如而悟咸曰自堂徂基轮奂新矣陟降庭止惠我光明盍亦勉新徳而进新知于是曹君暨宾録长谕属某着石章以永教思于无穷某耄且病辞弗获敢诵父师所闻切磋究之尝谓儒以道得民师以贤得民师言贤不言道身即道也万古一道万化一心仁人心也人者天地之心也天有四时风雨霜露地载神气风霆流形无一物而非仁则清明虚静天地万物为一体在易为不逺复在书为精一在诗为无贰在大学为毋自欺在中庸为至诚笃恭惟先生无意而自得之斋庄俨恪非礼不动言性必曰尧舜论治必曰三代道学之将废也则正色谠言不囘于羣枉道学之复行则见几巻懐不汩于势荣耄期称道若武公之作懿戒名满天下若君寔之在西洛本心明而外物轻行蔵语黙防诸百圣无不合于大易见先生洁静精微焉于广居赋见先生广大髙明焉于过庭训之言学见先生自强不息焉于讲堂训之言孝见先生一贯之道焉先生之文章皆性与天道之形着俯川流而仰髙山即心之精神昭乎江汉秋阳之皜皜也居先生之居学先生之学则何以哉由事亲从兄而尽性至命由洒扫应对而精义入神由内省不疚而极无声无臭之妙下学上达不求人知而求天知庶几识其大者而无一言一行之有愧可以欺其乡不可以欺其家可以欺其家不可以欺其心无体之礼此心之敬无声之乐此心之和训诂章句云乎哉先生之学文安先生之学也文安讲论语于白鹿先辨其志聴者竦然动心收其放而存其良者在此朱文公亦云陆子所言专于尊徳性学者多持守可观又谓先生之学有为己之功合而观之知入徳之门矣有能约之以省察克治深之以薰陶涵濡问津于辨志寻源于尊徳性以达圣人之海春融氷释黙契道体去先生之世若此其未逺也得心学之传必有人焉济济多士克广徳心凡我同志懋敬哉
　　广平书院记
　　乾道淳熈间正学大明朱子在建张子在潭吕子在婺陆子在抚学者宗之如日月江汉光润所被皆为名儒于是明有四先生其一曰广平先生文靖舒公先生之学讲于张而成于陆考徳问业于朱吕融神会精知力践其躬行有尚防之实其诲人有时雨之泽沈杨袁三先生道同志合化东海之滨为洙泗位不配徳而教行于乡声闻于天下淳祐中贲以易名先生有孙泌明经世其学与计偕上春官屡不耦日始对防集英典教象山县庠徳祐初元请于郡太守谓年七十有一愿挂衣冠归老故里留寘阃幕不就退而防楹书启迪后昆惟昔先生尝题户丹曰广平书塾游于斯讲于斯羣叟聚辩于斯先生没门人敬事不怠肖像祠于塾乃遹追先志奂饰堂序帅子若孙暨宗族之秀朝益朝习春秋舍菜先圣嵗时朔望谒祠齿拜讲説冠屦翼如诵蔼如某闻而叹曰古道庶几复兴乎古昔士有常心家无殊俗八嵗入小学十年就外傅二十五家为闾闾有左右塾里中之老有道徳者为左右师坐两塾洒扫应对是谨诗书礼乐是习孝弟忠信是修防养豫教薰陶涵濡是以人有士君子之行士之子常为士汉唐之盛流风犹存经生守家法世族重宗谱子弟彬彬多贤然金籯之彦城南之劝识者谓诱以利禄非天爵之贵惟我国朝师道之立上接邹鲁冢宰所降之徳司徒所教之伦父兄训诏必是焉先其修于家者若睢阳戚氏子孙世徳之久南丰曽氏称之若墨庄刘氏自太宗时至中兴忠厚雝睦之风不坠朱子纂次其家传槩举一二言之可为士效法今文靖之孙亦服祖训不违若稽家有塾之谊绍衣徳言弗佚前人光用淑艾于家庭我有乔木殖徳培之我有嘉苗种学楙之诜诜胄子在斯塾也于墙于羮如见先哲昏定晨省入孝出恭无非教受业讲贯习复计过无非学张子序孟子説曰为己者无所为而然也鲁子讲鲁论义利之章曰学者当辨其志是训是行服膺勿失由二先生之言得文靖之心百年如一日也国人称曰文靖之后世世有人焉岂惟一家之光一国仁逊将自一家始诗曰有斐君子终不可谖兮又曰维其有章矣是以有庆矣文靖有焉子子孙孙勿替引之后之人其懋哉遂书以为记是嵗乙亥夏四月初吉鄞后学王某记
　　先贤祠堂记
　　古之有道徳者教于乡里谓之乡先生在乡而祠于学犹在国之祭于瞽宗也诗曰有斐君子终不可谖兮大学以为盛徳至善民之不能忘也秉彛好徳之良心千载一日况其迩者乎明自唐为州文风寥寥宋庆厯中始诏州县立学山林特起之士卓然为一乡师表或授业乡校或讲道闾塾本之以孝弟忠信维之以礼义亷耻守古训而不凿脩天爵而无竞养成英才纯明笃厚父兄师友诏教琢磨百年文献益盛以大三先生之功也淳熈大儒疏涧瀍之源而达之洙泗是邦诸老之学始得江西之传而考徳问业于朱吕张子之门以尊徳求放心为根本以顔曽四勿三省为准的阐绎经训躬行践履致严于进退行蔵之际致察于善利理欲之几明诚笃恭俯仰无所愧怍学者知操存持养以入圣贤之域四先生之功也前后九贤教行于一时泽被于百世郡学有祠久矣因郁攸而废至元甲午冬十一月洛阳狄公桂持亷问之节行部至明既即庠序见诸生思所以启迪斯文俾多士知所矜式有言坠典之未举公喟然曰兹立教善俗之原其可缓乃属郡博士戴君友复旧毖祀十二月丙子朔公率守贰僚寀是妥是奉以风厉士子丕逺耉老成人宅心知训庶几绍闻衣徳言人有士君子之行衿佩竦瞻莫不防防曰善教得民心明使君有焉是祠之复其作新士习之机欤觉有先后道无古今髙山仰止景行行止匪徒慕之亦允蹈之将有闻风兴起者惟昔沛三辅有耆旧节士序鲁庐江有名徳先贤賛谊采摭旧闻述为小传事有据依辞无溢美用谂乡之善士尚式时先哲之猷训无斁是月壬午后学王某记
　　奉化社稷坛记
　　奉化社稷坛旧在县南令秦辨之徙置西南二百步其后圮而复修迨今百三十余年垓壝弗饬鞠为荆榛邑剧事繁自钱糓狱讼谓之不急旧仪空存嘉气湮郁旱涝札瘥民罔克乂至元二十六年冬襄贲丁侯济为尹寅念民人社稷之寄自古逌重敢不祗肃稽经诹礼规制一新社东稷西崇广如式风雨雷师鼎列其次圭石有严植木有仪奠瘗之位斋祓之庐毖祀掲防勿替敬典明年正月告成乃率寮寀洁牲醴为民迓续丰年之贶雨旸时若穑人成功咸曰耿耿祉哉于是耋老畯民属应麟为记以识某耄矣无能然俎豆之事尝闻之窃惟祀典行乎郡县惟先圣先师暨社稷达天下亘万世是尊是奉实为政教之本古循吏之先务而俗以为缓夫天生时地生财莫大乎土谷而有神司之后土后稷以妥以侑明斯礼以治国其如示诸掌乎风散雨润箕毕生焉周官之所槱燎也鼓以雷霆庶物生焉唐礼之所以同坛也是皆天道之至教神气之流形春秋祈报曰民力之普存三时之不害亦惟徳馨香祀清心正躬对越无愧吉圭荐信洋洋如在储休锡羡燕及黎庶非知礼之原其能急流俗之所缓欤葢庸敬在心斯须之敬在祭本乎地者亲下幽则有神令于民最亲政有臧否神异如响神之格思诚不可掩昔者古灵陈公宰百里每过社稷孔子庙必下而趋化行习媺兴于礼义今丁侯治邑三年师法前猷庠声序音诵诗书以淑艾我士女又能务农重谷敬恭明神政教兼善蔼然学道之遗风可书也己乃书以遗邑人俾刻诸丽牲之石用诏无怠
　　徳润斋记
　　史景纯独善先生之孙也谓某曰范卿之幼也大父命名曰润以徳润为小字衣言服训不敢忘乃以徳润扁读书之室朝夕瞻省遹追祖武念徳不忘庶无坠教成之意愿子为之记余谓独善先生名其孙葢取诸大学诒燕后昆眎范乔之砚魏謩之笏未若斯言之寳也诚意之义先儒阐绎既详曷敢赞一辞昔尝读易大传至于三陈九卦首以徳言之此涉难处变之法圣人所以牖后觉也九卦之中履以泽为徳之基井以水为徳之地基者徳之积地者徳之厚惟其积则吾身之涵养为渊泉之溥惟其厚则吾身之和顺为时雨之化世故緼纷人以我为子綦之槁木吾方浩浩乎无闷末俗混浊人以我为壶丘之波流吾独皦皦乎自洁道腴可味不以脂膏自润仁宅可居不以富贵为润得时则泽润生民巻懐则玉在山而木润孰非是徳之流行夫河润九里渐洳三百步沟浍之盈其涸可立待有本之与无源也闳之于安潜之于侃身虽否而常华之是似彧之于淑超之于鉴身虽泰而析薪之弗荷由今观之孰荣孰枯景纯永惟承家之重嗣守之艰兢兢乎奉槃水而执圭璧于羮于墙俨若着存步绳规矩率乃祖攸行岂惟一身之润而百世之泽有衍勿替诗曰有斐君子终不可谖兮大学所谓盛徳至善将于独善之门见之顾名思义景纯其懋哉
　　序
　　天禧编御集序【词科第三场首题】
　　宋受命于穆清五纬集奎观人文化天下维三叶重光真宗章圣皇帝濬喆钦明体尧蹈舜游意艺苑积思书林睿藻天葩轇轕元化庆霄在上万物五色宜刻玉版蔵金匮垂训悠逺以三二典七六经天禧之元月旅黄钟日躔庚子臣虚已裒次御集百二十巻爰即禁庭俯示丞防明年孟春严储于继文殿四年季夏甲午列局崇文分命注释仲冬庚申出圣制七百二十二巻畀辅臣五年季春庚子钦奉御集尊阁天章定着为三百巻仲秋庚午蔵之名山以副墨颁焉赫乎盛哉集有序篇实出御制五年正月癸夘借圣政纪序召迩列观之臣竢臯翰墨衣被昭回之光稽首书下方曰帝王之文即天地自然之文仰而观则七政三辰之炳燿俯而察则山川卉木之彪列帝尧焕有文章文王经纬天地繇此其选道心渊粹发为英华圣学精微写为谟训岂有意于文哉昔黄帝丹书及铭传至周汉圣文裒集其昉此乎髙文有传着在七畧武帝有集始析二巻正观开元成集并垂理媿于辞驳亡以议惟我艺祖绍天觉民赞述孔顔道统复续太宗继序缉熙光明皇文掞天箫勺宇宙臣文仲编为三十巻臣彭年编为二百十四巻燕谋诒翼用敷遗于章圣厥既北詟荤允西縻灵夏幅员清谧威械戢蔵升中岱宗展采汾隂礼叶乐华葳防葱蒨帝益思持盈制治启迪化原乃増讲员乃御延阁左右图籍镕经铸辞緑字琼章壁明奎粲歌有念农阅兵奉先为政丰年观麦喜雨瑞雪之属斯元首薰风之雅咏也论有勤学崇儒祥瑞解疑思政敧器为君难寛财利之属斯画卦重爻之邃学也龙阁有赞圣文有颂元有序泰山有铭庇民有述修河有碑三记五箴之作清景百篇之制经史徧咏明良载赓肆笔而成戛切韶濩帝心谦巩未议彚辑祥符四禩九月丙子臣敏中请録宸章袭蔵渠观而文颂歌诗十五巻上于五年四月癸夘号登天禧遂金声玉振而集大成臣窃从太史氏钦觌集目凡颂碑铭赞之巻二十六诗歌辞章乐府之巻一百十四论述序箴条记文书其巻四十正説承华要畧静居玉宸法音集其巻四十有五春秋要言五巻胪分试题表词巻别七十芸籖钿轴数盈三百视慈福殿所观为益备云汉之章风行水上之文作者不可为己鸿生钜学属辞摛藻有三代风非金玉追琢之功鸢飞鱼跃之化欤抑臣阅闚国史祥符丙辰之春开资善训元良箴规歌吟日赉用锡天禧四禩仲冬甲戌臣殊编摹赐东宫御制成五十巻育防泉之徳培丰水之仁帝范金镜训戒等书方斯蔑矣文子文孙监先宪酌祖道至于万年永保民罔不自斯文始臣谨表而出之干兴初元八月辛亥以是集锡该辅并识于篇以铺扬我宋重规叠矩之盛美臣谨序
　　诗考语畧序
　　汉言诗者四家师异指殊贾逵撰齐鲁韩与毛氏异同梁崔灵恩采三家本为集注今惟毛传郑笺孤行韩仅在外传而齐鲁诗亡久矣诸儒説诗一以毛郑为宗未有参考三家者独朱文公集传闳意眇指卓然千载之上言闗雎则取康衡栢舟妇人之诗则取刘向笙诗有声无诗则取仪礼上天甚神则取战国防何以恤我则取左氏传抑戒自儆昊天有成命道成王之徳则取国语陟降庭止则取汉书注宾之初筵饮酒悔过则取韩诗序不可休思是用不就彼岨者岐皆从韩诗禹敷下土方又证诸楚辞一洗末师专已守残之陋学者讽咏涵濡而自得之跃如也文公语门人文选注多韩诗章句尝欲写出应麟窃观传记所述三家绪言尚多有之罔罗遗轶傅以説文尔雅诸书萃为一编以扶微学广异义亦文公之意云尔集传者或有考于斯
　　跋
　　跋袁洁斋答舒和仲书
　　右洁斋袁先生答广平舒先生和仲书拟其要切者如昔子朱子有言子思教人之法以尊徳性道问学两事为用力之要陆子静所言耑是尊徳性洁斋先生之学陆子之学也观其尺牍皆勉学之要言葢尊徳性实根本于学问未尝失于一偏是亦朱子之意也所谓但慕髙逺不览古今务为髙论不在书防者箴末俗之膏肓至深至切所谓古人多识前言徃行日课一经一史斯言也学者当书绅铭几昼诵夜思尊所闻行所知可不勉欤至于因晚杨梅之餽推之于大才晚成此格物之学一草一木之理必致其极节或亏于晚学或倦于耄俛焉孳孳不知年数之不足尤当以是自儆书不云乎汝丕惟商耉成人宅心知训嗟尔后进惟宪法是式沈潜乎经术贯穿乎史籍外以致用内以崇徳费隠一原敬义俱立应正学之不坠尚前修之可及王应麟识














　　四明文献集巻一
　　钦定四库全书
　　四明文献集巻二　　　　宋　王应麟　撰赦文
　　咸淳三年郊祀大礼赦文首词【内制正月一日】
　　门下朕嗣受丕基遹求彜宪正月上日类于帝率惟虞帝之初昊天成命殚厥心祗若周郊之始永懐先烈敷遗冲人既付中国民慨敉宁之匪易无疆大歴服凛持守之惟艰顾菲薄惧弗克胜而兢业未知攸济三垂庶定益思戒备于不虞八蜡虽通犹虑丰穰之难必无日不惕赖天之灵井络奏勲寖恢旧宇腊雪呈瑞实兆有年汔可少康敢曰能飨载稽隆典之诏仰法至道之规维泰畤之肇禋于孟春之朔旦以大报本式教用休然念黍稷非馨必至治而神明感牲醴以告必嘉徳而民力存其棐忱辞惟予实意盖尝崇节约之制广振贷之仁屏逺佥壬申儆贪墨凡立政立事灼知厥若庶在宫在庙不显亦临敷前人之大功乃建鸿号秩元祀之将礼乃防熈坛相维辟公初见宗祖恭馆奉币长发其祥太室祼圭遹追来孝俨一纯而对越辑众正以伻从备巾车五路之容肃甘泉万骑之卫鸣玉鸾于苍龙之驾屐銿律于青阳之歌有本有文尽物尽志霁景格时旸之应庆霄宣叶旦之辉廸惟寅畏之忱用答缊纷之贶于是被衮而荐鬯升丘而敛柴合祛两仪协乾坤之交泰陟配二后昭功徳之兼隆宾八乡于桂尊穆东皇于瑶席神鴹吉而髙斿澹星彪列而熉幄光燕祉皇天冯冯翼翼介夀文母怡怡愉愉迄用有成俾尔单厚饬躬奉祀以防嘉气敢专享于蕃厘行庆施惠以及兆民盍丕承于鸿造予其大赉咸与维新可大赦天下
　　尾词
　　于戏相上帝宠绥四方惟始和而观治象建皇极敷锡五福惟好生以洽民心盖春者徳之元而祭者泽之大尚赖股肱爪牙之励翼岳牧侯卫之布宣永敷万国之欢勿替亿年之敬
　　徳祐元年明堂大礼赦文首词【九月十四日】
　　门下朕嗣大歴服廸前人光皇天既付中国民敬事之心敢怠明堂以教诸侯孝肆祀之礼有常惟懐永图未堪多难菲徳弗类上以累三光之明柄任匪人下以稔外夷之患鸿鴈哀嗸而靡集蛇豕荐食以无厌并告神祗以与尔众请命有指疆土肆予冲人思艰恃太母保右之慈去累嵗防邪之蠧更化而行善政吁俊以彊本朝黎元之心寝安将士之气复振往求攸济曷惠其宁祈永命惟在徳元敬明神宜无悔怒念天地好生之初意畀矜万邦而祖宗不杀之至仁垂裕亿载有严大飨其棐忱辞惟绍兴尚质从权寅毖弭兵之祝惟淳熈齐精蔵事率循越绋之规兹敉宁图于武功乃仪式刑于文典聿懐在疚之戚矧当孔棘之秋肇禋维清大礼必简屏黼绣周张之饰僾霜露凄怆之思命辅臣而欵真宫咨宗属而祼太室心感通于三方之奥躬陟格于九几之筵报本合袪尊祖并侑圭币始荐属属然如弗胜萧脂载燔洋洋乎如在上牲醴之馨则无谗慝粢盛之洁则曰丰穰秩祜申锡无疆并况惟予有慕月星明穊用格熈成乾清坤夷庶克耆定归胙介怡愉之寄肆眚布寛大之条聪明自民盖上帝临下有赫恭黙思道谓百姓有过在予闵征戍之勤劳恻边陲之荼毒汔可少息咸与惟新俾汰膏泽而镜至清用开治原而导和气可大赦天下
　　尾词
　　于戏皇极敷言于帝其训敢专五福之膺我将既飨畏天之威永保四方之人尚赖股肱咸一徳之辅熊罴不二心之臣合谋计安攘狄复竟协成顺信之助丕集升平之勲
　　【自似道丧师国事危急将士离心兵出屡防朝廷方自理明堂科举等事至于束手无措乃议纳土求封为小国赍降表使燕京哀哉】
　　举亷吏诏【词科】
　　勅门下周聴治以六计亷善居先汉辟士以四科清白为首朕灼知有俊诞保受民惟前代廸厥官不肩好货凡正人羞其行庶防成风尝赐札以律贪复作铭而申训曾是在位犹从匪彜鞭鞾不已而宠赂章簠簋不饬而节行缺退食鲜羔羊之莭虐民多硕防之讥念激浊在于扬清而瘅恶莫如彰善神爵奬朱邑之洁治盛循良开元旌王丘之亷风移苛娆一贤防擢百辟乡方肆公道之天开闵頺波之澜倒克正罔敢弗正既昭徳以塞违进良以率不良与厉精而更始咨尔承休之彦体予美俗之懐亷欲得其真公选洁修之士举皆贤于己博询操履之原内则如光禄之荐王嘉外则如河东之察黄霸人之有猷有守具以实言予其懋赏懋官亦克用劝故兹诏示想宜知悉
　　【按词学指南云周官御史掌赞书注云若今尚书作诏文秦改令为诏汉下书有四三曰诏书其文曰告某官四曰戒勅其文曰有诏勅某官唐正观末张昌龄召见试兵诏此试诏之始也其后学士试批答皇朝西掖初除试诏绍兴试格止曰戒谕如近体诫谕风俗或百官之类绍兴改为诏】
　　举将帅诏
　　勅门下朕监彻桑未雨之戒轸采薇治外之忧熊罴乂王家昔何多于英杰蛇豕食上国今未敉于疆垂风寒仅数处以防呉道敝欲多方而误楚荆益虑深于唇齿湘广备缺于腹心虽锡斧钺而启元戎犹聴鼓鼙而思猛士食靡忘于钜鹿志孰奋于伊吾内无举奉世之臣外乏代崇文之将朕为拊髀戎将生心昔髙庙嵗举六科智勇是选孝祖荐格五等谋略为先率由旧章深诏执事诗书如郤谷豫思元帅之储防虑若陈汤勿求稽行之备捜异能于薮泽防竒节于偏禆爪牙官备不虞枹成固圉之续履屐间得其任无媿知人之明惟尔之能求朕攸济故兹诏示想宜知悉
　　【东莱先生曰诏书或用防文或用四六皆得惟四六者下语湏浑全不可如表求新竒之对而失大体但观前人之诏自可见　西山先生曰王言之体当以书之诰誓命为祖而参以两汉诏册　朱文公曰三代词诰誓命皆根源学问敷陈义理　两汉诏令辞气蔼然深厚尔雅可为代言之法】
　　科举诏
　　勅门下国家用儒之効与三代比隆朕绍休圣绪于今四年粤若恭黙之时亦既选士未遑亲策兹将进于庭而问焉仰惟仁祖临轩之初太史奏云瑞名臣辈出施之事业硕大光明朕甚慕之先帝道久仁洽凡今宗工献臣莫非丰芑防濡之泽燕诒我后顾惟天下之才无穷而对【阙】之亦有无穷之用思昔敷纳以言明庶以功兴贤兴能出长入治所取皆有用之实爰自以文设科视古寝异然经术词章所以觇济时之蕴徒文乎哉学问粹而器识宏其文浑厚雅正实用于是乎见朕既临雍表章儒先首善崇化以风四方矧景运维新协乎五纬聚奎之嵗尔多士其必跃然兴起矣盖饬操履以培其本明理义以浚其原勿事穿凿勿尚浮靡以称作人之寔意羣有司尚亦公尔攷择明尔鉴裁俾抱负器能之士惟朕时举庶得贤立太平之业式克廸前人光其率朕志无斁
　　日食求言诏
　　勅门下惟天降割我家嗣君幼冲未堪多难吾以衰耄勉同聴政明不能察奸臣之误国仁不能救强敌之殄民徳泽弗流政令多失乖气致异适见于今廼季夏月朔日有食之既阳微昼晦变莫大焉吾惟艰危之防忧心如薰重以灾异谴告于何不臧厥咎在吾痛自克责贬损尊号犹恐未尽应天之寔方与嗣君夙夜祗惧省躬悔过慨念奸臣颛政之久杜塞言路防蔽天变下情壅于上闻祸至此极今吾大警悟大惩艾虚心以改惟人言所以逹天意咨尔百僚士庶尽忠极言凡凉菲之愆政事之疵黎元之疾苦爰暨攘夷固圉之长策可以销恶运导和气者毋有隐讳将采择施行人心悦而天怒觧庶其在此布告中外体吾至意
　　资政殿学士江万里上表再辞免同知枢宻院事不允断来章批答
　　省表具知朕惟文事必有武备圣人经纶之学易为之原于萃曰戒不虞于既济曰思患豫防以防深之畧图久大之规卿素学也在我烈考未究逺猷用敷遗于冲人登贰宥宻庶几本彊而精神折冲厥有嘉言以教告朕曰敌情之往来叵测边备之科琐当严乃言惟服尚式萃既济之训协谋筹幄日申儆以讨军实时闲暇以明政刑率惟敉功昭乃辟之有乂亦有无穷之闻懋哉钦予时命所辞宜不允仍断来章【万里临事不能无言似道恶之似道以去要君帝涕泗拜留之万里以身掖帝云自古无此君臣礼陛下不可拜似道不可复言去似道举笏谢曰防公似道几为干古罪人然益忌之　帝尝问经史疑义及古人姓名似道不能对万里从旁代对帝语王夫人以为贤后力请援襄樊不报遂力求去出知福州年七十三矣大兵入饶州赴水死】
　　赐文天祥辞免依旧权工部尚书都督府叅赞军事江西安抚使除淛西江东制置使知平江不允诏
　　勑天祥省所奏具悉朕未堪多难疆圉孔棘御事罔不日艰大天毖我成功所惟时魁儒秉忠倡义奬率三军入卫社稷国势为之增重人心恃以为安精神折冲文武是宪若稽髙庙命臣頥浩开制阃于江淛宏济中兴之业耆定武功卿器度才猷克迈前哲惟长江之险要未复畿甸之备守当严命卿以太常伯兼领二使表里撑拓以固吾圉东西运掉以沮敌气儒帅一临士气百倍用保乂我文祖受命民兹惟丰苞诒谋之意亟其祃牙纾朕宵旰之忧所辞宜不允【天祥寳祐四年进士第一初帝御集英殿策士召公覆考考第既上帝欲易第七巻寘其首公读之乃顿首曰是巻古谊若龟鉴忠肝如铁石臣敢为得士贺遂以第七巻为首选唱名乃天祥也自宋有国上亲策者三人太祖朝张齐贤髙宗朝张九成理宗朝文天祥此所谓魁儒者是也】
　　赐显谟阁直学士两淮安抚制置使知扬州李庭芝筑城奬谕诏
　　勑庭芝朕遹骏先猷仪图外治程伯之率淮浦既立武以修戎山甫之城东方爰任贤而赋政眷言扬土之屏翰粤若相臣之旬宣无竞维人屹金汤而鼎立有截其所萃壁垒以星联相攸西北之隅裒时形势之要允懐胜算孰替肤公卿儒雅折冲谋谟经逺增二万列屯之备懋七年善政之勤未雨而绸缪无日不申儆谓分营于箕翼必设险于带襟如山之苞控仁愿三城之防因地之利仿仲淹大顺之规寔墉寔壑而斡方廼疆廼理而筑室不愆于素伻来以图召伯有成王心则宁载嘉尔绩鲁侯之功海邦是若永乂我民故兹奬谕
　　赐吕文徳收复开州江面肃清奬谕诏【咸淳三年十一月十一日】
　　勑文徳朕懋采薇治外之勤谨彻桑未雨之备日申儆军实无竞维人天毖我成功所助者顺狡焉强敌窃据开城裒凶鞠顽弗顾佛貍之防折冲厌难靡忘钜鹿之思卿策虑遹于神明忠忱卫于社稷奋鹰扬之勇卯诏辰行率虎阚之师风驱霆撃我环攻而气倍彼株困而技穷防裘之援莫前金汤之险遄复肤公甚隽胜势用张巴夔西土之喉衿既克敉定襄峡上流之唇齿犹肆窥觎恃吾有以待之惟卿独能平尔以身督战先事情百将一心凡履屐间当任四牡三防从枕席上过师运竒伐谋并力逐北俾投鞭之众逺遁而阻隘之羣一空汔奏肃清之勲深嘉扞御之略荆州通蜀而用武朕方观葛亮之规摹江浒出军而告成卿尚圗召虎之事业益恢疆宇丕耀旂常故兹奬谕
　　赐淮西制置大使夏贵奬谕诏
　　勅夏贵朕惟盛夏逾半分隂易流诸路勤王兵已集望卿奬三军以清江面惟长淮以西倚卿为金城守庐复筑通江北之咽喉屡战屡防北敌胆寒进师濡和则建业当涂有克复之期奏六月之肤公报先帝之殊遇在此行也卿谓水陆并进随机用事知勇明决允契朕心亟其合熊罴之士扫蛇豕之穴献歆清庙饮至京师宗社生民之福岂惟予一人以宁故兹奬谕
　　赐淮东制置大使李庭芝奬谕诏【七月二十八日】
　　勅庭芝惟天付予有家冲未堪多难蛇豕荐食覃及畿甸维扬截然中居若防制水恃以无恐寔惟礼乐诗书之帅秉忠藩翰王略且战且守屡奏肤公迩者舟师不利江氛未清根本之谋我是用急趣卿入卫彊本折冲庶防筹幄可以决胜奏章来谂表撑里拓之虑甚宻申儆军实招选劲兵将有造阈之期朕维宠嘉之已命夏贵旬宣两淮卿贵开阃亟率将士星驰来朝国人望卿如望嵗焉商飚已肃分隂当惜戒我戎旅不留不处罔俾常武之功专美有周故兹奬谕
　　赐知防州张起岩奬谕诏【八月二十二日】
　　勅起岩朕惟圣人有金城所恃者节义之士惟徳不明奸臣误国分阃守圉之臣接踵畔降长江失险延及上流每叹国家三百余年仁厚涵育岂惟一顔平原者自荆峡不守蜀道未通将士勤备御而不得抚劳黎元苦兵革而不得拯救乃睠西顾宵旰不遑宁湖南帅臣芾以卿所奏帛书来上知卿忠忱义槩坚守防门誓与军民赤心图报中流砥柱疾风劲草于卿见之方以乆不闻蜀事为急卿独间关险阻驰奏于危急之冲有臣如此国势增重彼负国卖降者真可愧死卿又纠率义旅尅复开州斩使焚书誓以灭贼为期朕嘉叹不已趣命授卿正任承宣使领厢部之师以示褒赏天助者顺师出有名强敌逆天平殄有期朕已去奸进贤改纪其政中外人心踊跃思奋卿其奬率军民益严战守如昔璘玠之保蜀敌忾献功朕于节钺无所吝卿之忠义旂常竹帛有光焉故兹奬谕
　　赐李庭芝奬谕诏
　　勅庭芝朕未闻多难北人率我蟊贼以来摇荡我边疆狡焉窥淮之谋将塞餽饷之涂卿以股肱之良任方面之重激昻将士指授方略维时熊罴不二心之臣合谋同力人百其勇誓必剪灭此而朝食师直为壮天助者顺大防于湾头再防于淮安三防于寳应执讯获丑来奏肤公威灵赫张可以舒华夏之气詟防裘之胆卿为东陲金城修扞维艰以集隽功朕维宠嘉之乗战胜之威扫敌垒而空之则卿之勲业暨诸将功名昭垂竹帛于常武淮浦之诗有光其益励忠臣义士坚守于内力战于外纠合精锐霆撃风驱壹大治之使匹马只轮无遗者用成攘夷复竟之丕绩朕所望于诗书之帅也战多之赏已眡功行之指期肃清髙爵秩无所吝比尔将士咸体朕意故兹奬谕
　　责谕贾似道归里终丧诏【徳祐元年五月四日】
　　勅似道吾闻忠孝臣子之大节命义天下之大戒卿受国家之殊遇居将相之重任迩者督师弗绩蹙国偾军人言沸腾欲正其罚吾与嗣君念卿服劳王朝务存体貌俾归里终丧用彰孝治吾于待元臣之礼至矣闻卿安处维扬未即就道公议坌涌皆谓臧孙纥如防春秋大义凛如霜日君令臣从焉可违也吾惟卿素以忠孝自负必不固违吾命以亏事君事亲之道凡羣臣所奏姑惟置之今归涂未阻可以退修初服尽礼倚庐而犹复翺翔淮壖忠孝胥失进退无据大臣出处当如是乎兹命李庭芝宣吾与嗣君忠厚之至卿其亟归丧次以尽臣子之道以弭公议之责固当曲示保全否则众论益甚名教靡容吾虽欲屈法伸恩而不可得卿尚明聴吾言善始以终亦有辞于永世故兹诏示【时似道罢平章都督予祠上表自劾太后有防令李庭芝津遣归里终丧留维扬不行王钥奏似道既不成忠又不死孝降诏以责云云六月似道归绍兴闭城不纳羣臣交章论误国丧师之罪连贬窜遣郑虎臣监押之岭南至漳州木绵庵即厠上拉其胷杀之】
　　勉谕江西制置大使黄万石置司隆兴府诏【七月五日】
　　勅万石昔晋庾翼移镇乐乡王衍谓江渚有虞不相接救方岳重将当居要害之地为内外形势言兵者韪之今天堑失险深入堂奥南昌为江西一都防襟带中流髙庙命李纲为大使镇是邦此中兴宏规也卿志虑忠寔才猷开济属大事当一面吾以纲之任命卿精神折冲人心恃以不恐闻卿驻兵临川气势犹未翕合商飚已动分隂当惜战守之计不容缓卿其趣提师旅开阃南昌与守臣协图备御乗机合谋必以克复江地肃清氛祲为期诗曰戎车既驾四牡业业岂敢定居一月三防卿其懋哉故兹勉谕
　　赐利西路安抚副使兼知涪州阳立诏【六月二十二日】
　　勅阳立敌为不道偷渡长江似道督师不战而溃误国殄民以至金陵京口皆失守兵氛延及近甸兾四方忠臣义士来救国难以拯民命赖天之灵辅臣协图屏黜似道蠲除蠧国害民之政人心顿囘尽力战守叛将凶酋相继殄灭然后宗社仅安京师稍定天未悔祸江陵之事必骇吾聴盖邮传阻隔未知似道已黜是以人无固志惟卿智略辐凑忠气慷慨秉忠仗义董率精锐进于三峡奋勇鏖战立功甚隽吾与嗣君闻之嘉叹有臣如此可以灭敌朝食望卿之来以刻为嵗昔楚申包胥求救于秦立庭墙勺饮不入口况卿膺阃寄之重必能投袂缨冠赴国家之急已擢卿正亷车之任其亟星驰露次救我艰危或湖北路梗盍取间道疾驱而来勤王奏功吾于髙爵懋赏无所吝故兹诏示
　　赐四川制置副使兼知重庆府张珏诏
　　勅张珏吾拥祐嗣君未堪多难似道误国溃师兵祸极矣国事急矣以卿忠忱壮槩着勲西蜀用授节钺联亚保分蜀阃之寄今敌兵廹近其忧有重于蜀者已出六月之师趣诸将进讨犹虑气势未合如卿义勇奋发吾望卿来如望嵗焉同室有鬬缨冠往救邻国有难顿首出师卿忠义资神明其忍立视国家之急乎其亟奬率三军星驰电迈或湖北路梗即从间道入援诗曰王于兴师修我戈矛与子同仇吾所望于熊罴不二心之臣也【时珏知合州屡防复卢涪二州元兵以不和而溃赵定应乗间迎珏入城珏至遣将四出元兵屡败也速反现复围之克之珏死于难】
　　赐昝万寿诏
　　勅万寿自北敌饮江荐食近畿国势岌岌秋风已动后忧方大卿忠义谋略名冠西州敌所畏者唯卿耳缨冠投袂以救国家之急此卿之志也吾与嗣君简注已久屡攽手札久谕丞相驰书仍遣颛使衔命趣召未知使者已逹吾意否乎诸将虽已进师未有统帅天其或者待卿以成肃清恢复之功今再遣某官趣卿来卿忠忱体国必能提精兵率良将取间道鼓行而前星驰入卫以殄灭此冦为期将士闻卿来朝壮气百倍彼不足平也【时万寿不至后以蜀降】
　　赐左相陈宜中勉谕造阙诏【七月二十四日】
　　勅宜中北敌凴陵奸臣溃败惟卿屹然为宗社之柱石讨乱贼去防邪收黎元之心作将士之气国势渐振皆卿之功彼何人斯挟私肆毁吾知此书诈也卿何嫌何疑翩然出关命使者趣卿归造于朝而出昼不少留吾与嗣君朝夕徯望忘寝废食卿忠义贯日月必恻然动心矧秋风已动敌谋日深庙堂仅一右相科邉吏唯卿明习守御孰缓孰急将士孰勇孰怯指授处置之方畧分隂不可缓卿为国计盍幡然而来或不念吾老幼之防疾独不念先帝之殊遇乎卿以安社稷自任当危急存亡之秋岂忍舍去亟入政事堂图所以克敌复竟之策再命从臣勉谕尚体吾恳切之意【宜中与王爚不协防留梦炎自江南入朝爚宜中皆请相梦炎而乞去爚即就民居以丞相府让宜中宜中言一辞一受何以觧天下之讥因辞去遣使遮留之后宜中以亲辞太后自为书遗其母杨氏乃赴召】
　　又
　　吾自丞相出关忧心如薰屡遣使再下手诏趣丞相造阙闵闵如望嵗而未有来朝之期谏臣抗疏谓丞相当奸臣偾师之后转危为安勲在宗社指授处置诸将信服国难孔棘此何时而可舍去览之怃然维危急之秋一木支厦罔不曰艰大二相协力扶持度克有济古社稷臣不轻于进退矧受任艰难之际不止身佩安危而已前日之去固知丞相之心有大不得已者吾既察奸诬之迹盍幡然而来都人之瞻徯至切将率之意向易暌其亟囘公府用图战守之计汔成美功【时宜中以母老辞归永嘉诏趣入觐国事已不可为矣伯顔进兵髙亭山请执政议事宜中夜遁乃以贾余庆为右相呉坚为左相丙子广王益王由海道趣温州苏刘义陆秀夫来防宜中海船泊清澳门诸人往见之共议兴复益王登位宜中复相后奉二王入海如占城乞师遂不还】
　　【按公所草赐诏自勉谕黄万石以下数篇寔足以兴起人心然当纪纲大壊之余强藩大镇惟思叛国以图富贵其肯聴其辞命以赴危难乎此宗社之所以汔于灭亡也】
　　勉谕王爚陈宜中【徳祐元年五月二十日】
　　遭家不造国难孔棘民自择相吾兴授之如光公着皆中外之人望所冀訏谟逺猷共济艰难今人心寖囘援兵渐集此二相协力经纶之功夏已逾半正当惜分隂以图攘却时防易失敌谋难测吾朝夕凛凛外议谓二相颇有不和之迹览辅臣奏疏忧爱恳切谓定大计于危疑诛大奸于仓卒勲在王室初无轻重何嫌何疑而至是吾惟丙魏同心房杜济谋在平时犹然况危急存亡之秋乎盍念国事之艰协心同徳日入都堂共议扶持宗社拯救生民之防勿以细故妨大计
　　赐夏贵【七月十一日】
　　卿以身殉国家之急提兵力战屡闻防奏比者丞相奏事言卿素有勤王之志欲率义旅入卫惟江面未清少迟其行今秋风已动国事孔棘所忧在于本根吾闻淮西之兵多忠勇其民皆劲健卿旧徳宿望诸将心服以枢府董六师吾事济矣西阃之任卿宜暂委参佐丞戒徒驭组合熊罴之士援枹誓众星驰而前以救危难尚念两朝殊遇朝闻夕道吾之待卿犹唐之待子仪也【此汉口阳罗堡防师之后促之不至】
　　赐李庭芝【二十四日】
　　吾拥祐嗣君遗大投艰于身敌人凭陵国歩孔棘妖巢狡窟犹未扫除西风已动忧端方大卿文武为宪精神折冲分钺十余年威望具孚卿尝有勤王之志吾念淮壖为畿辅屏蔽倚成攘夷复竟之功今兵氛未退尤以根本为虑运筹决胜宜得知兵之儒协赞庙谟迩者命卿参预意实在此久当方面练习兵事无逾卿者用遵庆厯召琦仲淹故事趣卿入辅指授当任可以破坚处置得宜可以平蔡其功倍于临邉矣已命夏贵宣威两淮趣其入维扬贵到卿即率良将劲兵星驾来朝惟时惟防分隂不可缓卿其念之【时以夏贵为淮东制置召庭芝赴行在夏贵不受代庭芝闭门自守】
　　赐夏贵诏
　　吾趣卿来朝共济时艰重惟秋风强敌未退以卿英名宿望精忠义槩固欲卿入赞帷幄以壮根本但念维扬屏蔽淛右必淮堧保金汤之固则敌人有后顾之虑畿甸可恃以无虞今命卿旬宣之寄兼领两淮卿忠忱体国宜星言夙驾以副注倚之意【贵因阳罗堡丧师沿西南岸放火归庐州其心已无国矣诏屡促之其肯来乎】
　　勉谕夏贵诏
　　自敌骑饮江国歩孔棘卿奬率三军誓不与之俱存百战而气不衰砥柱屹立于众流横溃之冲肆命卿以宣威开大阃于两淮庶防首尾相应兹览奏牍知裕溪之役行师失利卿防渉险阻受任危难之间劳瘁至矣其抚劳将士集收精锐谨固秋防以图再举惟天助顺有志竟成机防可进趣镇维扬用集攘除之绩
　　赐文天祥诏
　　卿倡义旅以卫王室秉忠忱以济时艰爰咨常伯之英趣膺制阃之寄将士用命遂汛扫于兵氛精神折冲益振扬于胜气有嘉体国之志亟奏克敌之勲元戎先行周邦咸喜载加锡赉式示眷懐【时天祥以江西提刑入卫陈宜中去位梦炎独相意不相乐乃以天祥守呉门除浙江制置知平江府】
　　勉谕陈宜中诏
　　吾惟艰危之时卿以忠义一忱扶持宗祏一日去位吾如失左右手惠然肯来再登右揆用景祐名相茂典以遂谦冲之美国事日棘人心易摇非卿谁与镇安羽书狎至诸将出师非卿谁与措授岂可以辞避之小节忽安危之大计边境肃清国势底定然后从容养志之乐可也今何如时而欲辞位趣承涣命以副具瞻
　　奬谕张世杰诏
　　卿首倡忠义率旅勤王屡收隽功攘却外侮英猷壮槩每懐嘉绩叹敌谋叵测【阙】东淮之餽饷窥右淛之腹心我是用急卿进兵江浒焚其聚粮牵制其势使不得逞嘉乃茂绩用锡褒书其率励三军乗胜电撃扫清戎垒以定王国
　　四明文献集巻二
　　钦定四库全书
　　四明文献集巻三　　　　宋　王应麟　撰表
　　代皇子谢赐御书孝经十六句表【词科第二塲丙辰二月十三日】
　　【始于事亲终于事君　满而不溢髙而不危口无择言身无择行　天之经也地之义也徳义可尊作事可法　居则致敬养则致乐通于神明光于四海　进思尽忠退思补过】
　　伏防圣慈赐臣御书孝经十六句者睿谋垂裕夙承父训之严神画疏思备举圣经之要因心立教拭目知荣臣某惟夫子之发微言为曾参而陈孝道首述君亲之事谨始及终复虞富贵之移戒危与溢身行口言之无失天经地义之兼该事可法徳可尊表里俱正居致敬养致乐造次弗违神明四海以交孚进退一忱而匪懈有倬飞鸾之翰于昭诒燕之谋二八句之特书撮其枢要千万人之咸悦始于家邦仰仿迩英之屏俯殊制防之注矧熙朝资善之学肇祥符丙辰之春诏儒臣而读是经锡宸章而刋诸石洊观洪藻宏贲前猷某徳媿温文性慙岐嶷出有师入有保蚤齿虞庠亲则父尊则君恪遵周寝曩者分封之涣号诲之全孝以移忠防趣防于五经未闚圣蕴徳教加于百姓徒仰皇眀载观河洛圗书之光如亲洙泗问答之语兹盖恭遇皇帝陛下学稽古典笔寓天常祚嗣万年受祉而施于子冠冕百行得手而应于心约漆简千有余言洒骊珠六十四字淳化秘丘之刻祖武可绳绍兴方国之颁人文增焕臣敢不聿严琰写式广家藏仁孝制六章之诗逺迈唐公之赐札夙夜事一人之训缅思建邸之陈图臣无任
　　【按词学指南云表明也标表也标着事序使之明白三王以前谓之敷奏秦改为表汉羣臣书四其三曰表不需头上言臣某言下言诚惶诚恐稽首顿首左方下附曰某官臣甲乙上　阳嘉元年左雄言孝亷先诣公府文吏课牋奏又胡广以孝亷试章奏然则章奏试士其始此欤唐显庆四年进士试关内父老迎驾表开元二十六年西京试儗孔融荐祢衡表则进士亦试表】
　　代侍讲说书官为经筵进讲孟子终篇谢赐金带牙简同侍讲修注官谢赐秘书省御筵及鞍马香茶进诗表【词科所业】
　　臣某等言华光讲艺备观亚圣之书蓬省赐筵并锡多仪之宠感鸿恩而播咏瞻丹衮以飏言窃以汉帝论经虎观侈赐衣之渥唐宗向学瀛州疏给馔之荣意皆寓于隆儒礼特丰于接下矧轲书之指传孔道之正宗由义居仁七篇之言靡不载垂宪诒后百世之王莫能违于穆熈朝若稽丕训祖禹阐明于元祐表臣敷绎于绍兴逮圣神尊徳以有为于问学逢原而自得细旃昼访聆责难陈善之规峩弁星环探知性尽心之蕴华编甫彻謏闻奚禆畴侍言诵说之劳暨着记纂修之职镠鞶绚采复颁象齿之珍玉斚示慈咸缀麟台之席上驷式调于沃辔团龙交粲于竒芬稽古所防省躬莫称归美以报拜手载歌赞智圣之大成述君臣之相说辞陈约礼逺晞积翠之篇句写赐牋俯效集仙之饮退慙斐墨曷对闳休兹盖伏遇皇帝陛下居安资深守约施博存神过化与天同流明物察伦取人为善览大贤之论集兴盛治之雍熙徳醉从容秩太清之华晏币将舄奕迈崇政之仪文臣等识媿寤疑恩霑同乐读古书而尚友谅懐望道之思颂清庙以致平期尽正君之义臣无任
　　代宰臣以下贺奉安光宗皇帝宁宗皇帝寔训宁宗皇帝经武要领今上皇帝玉牒日厯防要礼成表
　　臣某等言文谟武烈并扬二后之休汉典唐经防着一王之法森寳储而日揭粲缛礼以星陈窃以监先宪求多闻商书垂范有常徳立武事周雅纪功迨开成标帝籍之名暨鲁史谨策书之体至若观防通而行礼尤先撮机要以举纲兹萃进于一时宜辑成于五典允哲光皇之揖逊于昭宁考之俭勤燕翼诒谋焜燿亿万年之训鸿猷复古坚凝三十载之规有严论述于史筵申命纂修于宥宻天启离明之治日新贲象之文洽媺化于登三焕鸿猷于袭六瑶编温润金匮閟严系日系时裒嘉熈淳祐之纪注有伦有要粹寳绍端平之宪章讨裁分饬于羣儒尊阁载差于糓旦韶钧煜羽卫葳防绚缫采以辰仪瞻冕旒而执读事该经纬备清览于迩英瑞集图书肃秘藏于广内恭惟皇帝陛下心传精一学懋缉熈道徳风烈之庶防遹追来孝制度纪纲之能永勿替歴年功光祖宗政布方策率彜章而由旧据行事以鉴新文武大畧举焉圣而继圣礼乐庶事备矣书不一书臣等钦觌声明欣逢熈洽始于勤而治内外愿骏惠于闳摹袚厥文而作春秋嗣铺张于伟迹臣等无任【按此以上三篇盖公词科试中暨所业者观其措词立意前后次第丰赡缜宻信所谓法度之文也近世文章之士能为丽语者甚多而识制作之体者絶少故其空踈缪戾有终身弗悟者矣若此三篇者宜表而出之以为矜式】
　　宰臣以下贺明堂礼成表
　　明堂孔阳秩九筵之盛典圣人能飨申亿载之宏休庆洽神人欢腾宇宙【中贺】窃以接三才之奥严将礼于季秋宣二祖之光协初郊于先甲物【阙】备有成之告民和皆至治之馨若昔燕贻自今骏惠恭惟刚徤中正悠久光明更化而福禄来迓续肇基之运修政而境土复恢宏再造之规观其防通毖于上下农扈奏屡丰之瑞边陲凝耆定之勋精意以程裒时之对在宫在庙观盥之荐有孚于帝于宗泰元之策复始乂时旸若徳与气游前星重匕鬯之晖华景粲璧珠之象缉熙纯嘏安乐太平永命而丕歴年陈常于夏敷言而锡保极有泽如春于赫汉仪以笃周祐臣等幸叨显相欣覩熙成式典靖四方愿进夙夜畏威之戒奉觞上曼夀聿观癸亥宗祀之祥【按景定四年九月公自台州通判召为太常博士故事郎礼部官草百官笺表博士礼部郎属也】宰臣以下请度宗听政第一表【景定五年十月】
　　四海遏音遽【阙】遗弓之慕百官承式有严嗣服之初跂望清光肃循大卞恭惟聪明时敏圣知日跻龙楼庶务之参闻灼知政体虎闱三善之兼得允恊人心祗台徳先廸从子保问安视膳冀文考之复初遗大投艰痛周家之降割未堪多难永言孝思然而色之戚哭之哀已孚舆望朝以聴夕以访难旷繁机即位五始以体元践祚三日而端冕惟哲作则示民有尊伏愿遹骏先猷勉遵中制法宫亲事干首物而万国宁司士诏仪徳如辰而众星拱
　　第二表
　　天眷命以为君诞膺传序王眂朝而聴治艰执过哀未拜诏俞洊陈众吁若稽前圣之述作莫盛有周之缵承缀衣于庭既延元子而入翼室奉珪兼币乃告诸侯而出应门岂于礼经以或违盖欲邦彜之早正百篇轨范万世法程恭惟位履刚中体干纯粹南阳辨牍臣民知参决之机东序隆儒问学得修齐之要继文下武戴舜同心嗣徳在初靡替亿万年之敬奉先思孝必勤一二日之机黎元遂而徯应之志深氛祲清而豫防之虑在聆王言而禀令瞻皇极以近光讵以宅忧稽于聴事访落率昭考之始如见羮墙辑瑞觐羣牧之仪益严堂陛
　　第三表【十一月】
　　离两继明屡祈莅政巽重申命未忍行权深知圣学之纯恪守礼经之正再三有渎亿兆同辞于皇祖宗丕绍基绪内极哀痛于中禁外临聴断于治朝盖擢慕发于中忱而观瞻系于南面仰惟先帝奄弃羣臣痛切乌号怆道扬于审训谋诒燕翼望开释于至情亦念万机之繁用垂亿载之裕恭惟心舜文之与合躬曾闵之所难麻冕黼裳思不忘于继序飦食蔬服敬欲尽于事亲顾肇允集蓼之初有悠哉未艾之虑臣下罔攸禀令夙夜莫不遑宁辟门达聪无待毕三年之制縂纲明任是惟廸前人之光
　　第四表
　　万邦仰照如日之升三请执谦于帝其训达孝永言于承考微忠【阙】　　囘天叠冐威严冀攽俞防惟元储之御极自至道之诒谋【阙】　　　勉徇羣臣之奏西序眡事靡逾六日之间盖礼制之从宜念时防之久旷哀未忘也俯而就之恭惟清明在躬濬哲稽古致敬光四海不肃而成初服命歴年克谨厥始欲报之徳逺省若勤矧修攘敷遗于丕谟而继述可淹于庶务惟休惟防有节有权伏望俯鍳舆情仰循旧典释康王之冕丧期无改于内庭垂虞舜之裳朝位聿新于南向
　　第五表
　　知临大君之宜羣心丕徯孝思下土之式四诏如初匪敢咸谏于王亦曰节情以礼窃惟伦制在乎兼尽经权可以并行未有命戒而居庐难遵滕国继犹泮涣而谋庙必监周诗今敬通于神明且哀发于言语是亦为政颙若有孚矧导训受瑁之初俾聴法服缞之后考作室既底法毖我成功朝至昃用和民所其无逸克绍先烈惟懐永图慈良于丧倘未正路朝之位既降厥士亟当循便殿之仪伏愿寅念燕诒于昭龙造即斋居而决事新圣化以承休福威惟辟之尊四方来贺公卿奉职以奏庶绩其凝
　　第六表
　　眡朝周典聿观治化之新易月汉仪难执亮隂之旧五下明诏一哉圣心仰思慕之无穷繇敷陈之未至以丧与易宁戚虽致其哀礼因情为文必知所节练冠而亲机务素幄而见臣隣古有行之时则可矣放诸四海而准孝已感于德元至于万年惟王本寔关于初政体访落小毖之意躬天保采薇之勤岂必端忧乃为继志伏愿畀于众慼稽若邦彜昭徳以照百官副玉几遗音之托正纯而法五始衍寳龟申命之休
　　第七表
　　天作之君飞龙利见日致其孝隙驷易流若三年惟不言则万事惧有阙谦冲已过震越靡宁窃以上圣每惜寸隂治象皆观挟日副大歴服无毖恤成功受羣臣朝乃考图敷贲此作新民之美化亦付有家之初心丕显孝皇祗承髙庙执丧固逾旧礼莅政靡越旬时廸前人光为后世法恭惟英姿防武粹学察伦方裒集燕谋敷言是彛是训念绍膺骏命无彊惟休惟艰遽临旧贯之居永懐罔极之感哀难为继徳何以加伏望益广尧聪少释舜慕人道自始聴宜务于五先生者常行节愿参于四制
　　【按公本传度宗即位摄礼部郎官草百官表旧制请聴政四表以上一夕入临宰臣谕防增撰三表公操笔立就丞相言搃还辞位表三道使者立以俟公从容授之丞相惊服即授兼礼部郎官其载公敏防如此以上七篇即宰臣谕防增撰者观其萃诸经史为一家言而变化开阖有如自然所谓不期于工而自工者真自早年尝读其文至于成诵终不能髣髴其万一而近世士大夫上书朝廷欲禁絶偶俪其亦不思甚矣乌乎使士大夫习为偶俪尽如公之为表亦何害其为文哉】
　　请御正殿第一表
　　孝思维则勉眡政于内朝谦尊而光未诏仪于南面古有当阳之义今逾易月之期祗率彛章肃陈忱吁窃以圣作物覩大明生东亷逺堂髙众星拱北汉即位而坐前殿周报诰而出应门惟在徳元以为民极恭惟恪守尧丧之制丕承舜典之传礼根于心治指诸掌璧帛之召登崇誉髦丝纶之言拊劳邉戍鍳无逸而却贡献体访落而广询谋得于视膳问安之时形为继志述事之美犹且对羣臣于素幄覧庶物于清箱匪昭名分之严曷耸华夷之望伏愿鼎新百度临照万方黼坐衣裳法春秋而居正紫宸阊阖参天地以宅中
　　第二表
　　小毖求助圣化维新大昕眡朝邦仪由旧未囘聪聴冐贡愚忠窃闻当宁所以答阳践祚先乎谨始若稽至道之要洊更朔旦之期盖阃外之治断恩礼弗敢过而天下之本在国分有常尊亦越淳熈于昭达孝谓徳报罔极靡行汉制之权宜臣言屡陈勉从周诰之彜训恭惟绳其祖武察于人伦保右命之永惟堂构之托陟降庭止僾若羮墙之思非但致哀于宫中将以显式于宇内然布黄朱之乗容卫必严仿泰紫之居等威攸系丕应徯志于敉图功元首明庶事康有赫干飞之造清风发羣隂伏共瞻履正之光
　　第三表
　　丰勿忧宜日中盖循礼节离重明化天下丕显君尊百命未俞一忱固请窃以允文先帝祗遹前猷宅恤永懐暂居便坐奏章三上亟御昕廷严蓍定以训官常肃亷陛以隆国势昔既勤止无替歴年今帅行之克施有政恭惟就将典学聪哲冠伦眡朝遵孝祖之谟情所未忍继序笃成王之敬思且不忘俨素鞸之过哀岂黼依之为乐惟体元而立制乃扬烈以觐光三朝受图则必临周之路寝正月辑瑞则必亲舜之法宫尝瞻穆穆之容愿释皇皇之慕仰承畀付首庶物乗时龙俯示表仪使万民观治象
　　请上干防圣节名第一表【咸淳元年正月】
　　天生上圣不昭震夙之符月在正阳允叶干嘉之防善治聿来于福禄大徳必得于夀名宜新鳯纪之编式表虹流之度窃以仁皇御极如嵗之春炎祚融晖发祥维夏若稽资始之义用彰命哲之初昔以元长人于穆不已今以亨合礼申锡无疆恭惟刚徤粹精居行聚卞储英潜跃肇乗时于六龙膺运文明期咸宁于万国阐河图而毓瑞承祖烈以重光臣工奉觞忻千载之一遇侯卫执贽浃四方之大和辑诗雅归美之忱赞易象为君之体既多受祉于永保民臣等不胜大愿谨以四月初九日为干防节伏望俯鍳舆情仰遵徽典南山献祝薫风载咏于舜弦北阙胪欢湛露普沾于周泽着之令甲副在有司
　　第二表
　　徳行以健万年惟王礼覩其通四时合序取文言而归羙稽宪典以抒忱温诏弗俞愚忠洊渎窃以书陈无逸之夀诗颂长发之祥粤若熙朝廸惟茂典太平缵服标令节于干明隆兴御图表昌辰于防庆继今述作复旦光华恭惟贻哲在初体元立制中正备太阳之粹尽屏邪隂亨嘉辑一气之和肇新治象凡化原之谨始皆易学之储思福欲锡民名宜賔实尊为天子舜其孝申命用休请祝圣人尧曰辞允恭克让然虹电既昭于符瑞而川岳来效于贡珍倘旷上仪曷彰盛际伏望丕从众志祗遹旧章班百僚之玉觞虽未展容于汉殿録千秋之金鉴庶防伸讽于唐臣
　　第三表
　　受命丕若歴年自今初服嘉防足以合礼与时偕行尚执一谦敢陈三祝窃以九重龙御握干符稽帝文亿载燕诒法仁祖至天徳遹观旧典祗奉洪名既粹毓以绍图必体元而致治生生之谓易近取诸身巍巍其成功克昌厥后恭惟缉熙圣学骏惠先猷立太平基运神心于博化开众正路培善类于始亨惟性得阳明之纯而政着日新之美宜参至健永保太和匪介祉之溢辞乃愿忠之防悃伏望式笃周祜亟定汉仪夏见曰宗辑四方之来贺皇建有极衍万夀之无疆
　　第四表
　　尧辞三祝未赐俞音虎拜万年盖循彜典惟圣意逹事亲之本在微忱伸报上之恭谦尊而光礼时为大窃以干行四徳莫以盛夏之亨节纪千秋匪曰开元之旧若稽隆古丕显宏休必得夀名中庸之称舜孝笃生保祐大雅之咏嗣徽亿载继承二仪明察恭惟有陟降率昭考之志有怡愉奉太后之心致永慕于谅隂逺廸淳熙之训表诞弥于长乐近参寳庆之规所谓尽制而尽伦斯可教敬而教爱然念尊君之义盍严即祚之初始于家邦备访落思齐之美申以福禄协鳬鹥既醉之诗矧嘉防之欣逢斯羣情之共戴愿符善颂亟诏有司翼室兴懐徐展紫宸之贺慈闱介祉聿先金鉴之陈从答是期竭忱以请【是日兼摄翰苑撰允批答】
　　理宗灵驾发引慰皇帝表
　　龟筮协祥既饬因山之礼龙輴整驾难淹同轨之期六绋天行万方雨泣恭惟绍休圣绪永言孝思致敬致哀放诸四海而凖尽伦尽制定为三年之丧怆禹穴之将临僾尧墙之如见愿承先志少抑至情
　　慰皇太后
　　仙鼎登天乌号永慕夀原卜日龙驾遂行四海攀摧六宫哀惨恭惟侔月久照恊坤无疆周雅保佑之功敷遗翼子唐室怡愉之奉用怿慈顔愿遵顺变之言少纾追逺之感
　　慰皇后
　　糓林卜吉逺日俶临葆卫戒严溥天胥慕恭惟顺承圣孝式副妇仪周寝问安尚想龙楼之入禹山再竁怆闻鳯翣之行柔衷谅切于哀恫众志愿祈于寛释
　　灵驾至攒宫安宁慰皇帝表
　　仙驭在天肃汉陵之仗卫经凃如砥届禹防之山川灵斾燕宁瑞气葱郁恭惟缉熙于学慈良于丧翼翼厥徳不囘孝思惟则皇皇如望弗至明发有懐四方来观万年其永汤沐归沛既安髙寝之神羮墙见尧愿释舜心之慕
　　慰皇太后
　　羽翿有严奉厥仪而肃若川涂不耸次灵域以安然帝乡之佳气如初鼎湖之仙游寖逺恭惟功参厚载徳茂思齐近愿汉官怆福宁之犹旧隃瞻禹防慨永穆之维新愿纾哀戚之悰式燕怡愉之养
　　慰皇后
　　珠丘苍野仙仗安行玉座黄陵神游来燕万灵拱侍七萃肃扶恭惟笃棐民彜明章妇顺辅佐圣王之孝谅极慕思怡愉太母之顔愿言开释
　　谢赐御制牧民训表
　　倬彼云章懋昭彜教尔惟天牧诞保受民一札星垂四方风动窃以舜典咨于上日厚徳允元周政炳于席常有司是训此帝王攸行之虑寔造化日生之心皇矣熈朝率时丕范紫云楼宴具发抚养之片言化成殿书不忘安乐之二字戒日诗之简切守官箴之坦明亦越先皇于穆永命仁厚著论春嘘露濡防刑作铭日掲霜凛肆燕诒于奕叶式骏惠于宏谟恭惟躬禹俭勤性尧文思惟天既付疆土至于万年御事越在甸侯若兹多诰凡曰之屏之翰饬以如家如身圣人情见于辞对时茂育邦伯念敬我众致告自今臣分竹承休求刍尽瘁二千石谨养勉尔称职之良五皇极近光恪奉敷言之正
　　谢赐御制牧民铭表
　　乾元长人培亿年之邦本巽重申令攽一札之仁言倬彼为章严惟丕式臣闻大君宗子以民为天有司牧民于帝其训肃若旧典光垂休铭太宗述膏脂之规着存戒石理考着亷刑之儆敷锡臣工圣藻标乎日星皇泽深乎雨露凡在商畿周屏之列恪遵汤盘武席之谟一哉王心鉴于先宪谓戚忻之系命繄尔守臣如痛痒之切身时予徳意曰惠多诰其勑懋和昭囘奎壁之纒永久甸侯之范恭惟文思稽古清明在躬广虞舜元日之咨逺迩无间法艺祖紫云之戒抚养为先宠绥而作之师教告而至于再勉哉祗命陋开元爱人之诗共此惟良轶本始夙徳之诏写诸琬琰佩若韦臣敢不勤毖官常钦承宸指山东布汉令咸知恻怛之忱天下诵尧言益谨寅清之职
　　进御制石刻摹本表
　　尧仁天覆焕乎文章汉札春温诏于郡国贲饬昭囘之藻巽申牧养之言书绅祗佩于宸谟写琰冒陈于乙览恭惟聪明寛裕刚徤辉光相帝以绥四方闵民而惠多诰紫云楼严藩侯之儆率循艺祖之规选徳屏列守臣之名聿骏孝皇之典雨露至教日月羣心训敕皇极之彜铭参戒石之刻越小大邦用劝垂亿万年无疆臣宣化罔功承休有恪念嘉师之保受懋显命之对扬贯虹气于山川寅仰清光之近盻龟书于奎璧肃登副墨之藏
　　贺皇太子赐名进封建国名表
　　多男授职保命自天贻命在初封建厥福宗祊景铄宇宙颂声恭惟学懋察伦仁深垂裕寛厚祗承于骏惠覃訏有衍于燕谋立爱而始于家严惟丕式受祉而施于子锡以嘉名谦冲循半子之规震长廸中兴之典臣迹縻东土心拱北辰欣聆赤社之策书阻预彤墀之班贺本支百世载歌令闻之诗祚衍万年益迈太平之雅
　　进功徳疏谢奬谕表
　　尧封献祝恪共臣职之常汉阙防荣敷贲思言之奬对扬焜燿祗诵凌兢窃以亿载登太平与天齐夀十行赐方国细书成文藐如微臣欣际嘉防伏念某久濡雨露假守甸畿寛诏屡班寅奉好生之训颂声允洽肃将归美之忱便蕃宸指之褒舄奕侯邦之宠误承茂渥曷称隆私兹盖恭遇圣敬日跻聪明时乂华芝三万嵗于昭昌炽之符大椿八千秋有衍怡愉之庆聆忠规于金鉴介繁祉于玉觞既推育物之仁复厚遇臣之礼臣敢不益厪宣布钦佩睠知千里溪山胥乐风薰之阜九霄纶綍仰瞻虹采之光
　　代贺改元寳祐表
　　寳龟申命延洪必世之休鳯厯更元迓续丕平之运风雷鼓舞日月光华窃以汉武改元朔之名适当癸亥之嵗孝宣攽地节之诏越在壬子之年或即旧而鉴新或惧灾而应变孰如昭代稽若先猷恭惟睿知有临严恭自度更化善治三十年政教之清燕翼贻谋亿万年基图之永睠言嵗纪已浃星终将顺革以明时爰体干而首物俭慈为寳永底烝民之生保祐自天庶几二祖之烈嘉名有俶竣命惟凝某幸际泰亨耸聆孚号法春秋而谨始敢贡愚忠与士夫而励精钦承徳意
　　代贺皇子忠王行冠礼表【寳祐二年】
　　上圣诒谋茂毓成人之徳初阳展采肇称冠阼之仪华夏胪欢宗祊锡羡窃以十五志于学备礼所以正容万亿年之休重本在于敬始铺观旧典莫盛祥符元衮介圭锡命甲寅之嵗华缨峩弁筮辰令月之冬遹骏有声克开厥后恭惟体元首物立爱始亲庆垂万世之基教子必以礼乐忠为百行之冕稽古建尔国家睠言复七日之刚卜恊震洊雷之长主于尊属酌开元太极之彜賔以辅臣轶五鳯孟春之诏有仪可象爰字孔嘉重耀宣光盼璧珠于紫极三加荐醴节金石于黄钟受周祉之无疆卜汉储之早定天廸从保邦永孚休臣越在迩藩颂聆懿铄既冠而明有敬奚烦贾谊之规防邸而称无双莫预黄香之列
　　拟国史院进光宗宁宗寳训表
　　盛帝重光垂百王之丕式大君继序辑二典之宏规萃篇目而胪分晋严【阙】而露奏窃以大禹贻孙之则着在夏书武王燕翼之谋播于周雅允铄两朝之懿于昭载籍之传光宗皇帝遹骏有声严恭自度刚健以新其徳躬览政机精一而执厥中心传道统宁宗皇帝始终典学黙化民无怠无荒三十年之享国曰慈曰俭六五帝以匹休作者圣述者明显哉谟承哉烈丰功懋徳编之诗书美政嘉言布在方策天开累洽日阐大猷抽金匮之缺遗裒兰台之纪载粤若绍熈之嗣服施于嘉定之守成任贤修已之逺谟立武攘夷之要畧写之琬琰炳若丹青主善为师恢至道示轨范有条不紊扬洪烈章缉熙冠周史之寳书轶楚臣之训典寅上西清之御伫严东壁之储恭惟志笃昭功治隆绳武念兹皇祖鉴成宪以无愆廸惟前人式歴年而勿替遹追来孝率乂棐彜法二后之不敢康作一艺而摛罔极用训丕徳其永孚休臣等载笔非长总纲有媿承明登进又新天圣之盛仪大清览观愿举寳元之故事
　　代先君谢赐御书竹林汲古传忠六字表【淳熙十一年】
　　昼日接三承金华之殊渥帝书策一骇圭窬之荣观鳯函飞下于九霄虹采辉流于六瑞窥文有耀拜况祗钦窃以徳星之题嘉孝友之为士法飞白之赐美忠节之赞皇猷咸因书圃之娯用锡儒缨之宠矧圣学根原于六艺而宸章冠冕于百王若至和词林之书申褒迩列昔淳熙石湖之翰敷贲旧儒讵图萤爝之微亦覩龙鸾之妙伏念臣学慙淇澳节慕放芹经术浅芜异绠泉之深汲圣聪宻勿思牖约之纳忠将为子张书绅之规敢效刘洎登牀之请银钩掞藻寳轴舒华然衮字之褒粲若珠组之丽顾瞻榆景犹夜燎之对朝阳捧玩蓬檐骇褐衣之被明月仰佩隆儒之睠共夸稽古之荣兹盖恭遇渊懿冠伦缉熙显行览盘铭而敬徳日新又新悟笔谏以饬躬心正则正尧文有焕羲画入神循太清羣玉之彜徧延义迩英之彦肆昭囘之下饬殆诵说之未陈臣敢不绍衣徳言对扬休命日月光华复旦幸瞻卿霭之祥山海时节来朝永寳宸奎之秘
　　代先君谢赐御制周易彻章诗表【淳祐十三年】
　　寳跗掞藻写羲画之粹精翠琰垂芳备虞廷之赓载辉腾奎璧荣被簪绅若稽皇朝深造易学便殿述乾元之刚健成均陈泰道之感通祥符制三章而示儒臣绍兴书二卦而赐宰辅洪惟上圣允廸前猷朋来益助之龟日新其徳惠浃濡【阙】之燕情见乎辞发隂阳阖辟之机播日月光华之咏穗书再刻瑶轴俯朌恭惟极深研防精义致用蓄天在山中之徳学懋缉熙涣风行水上之文心潜经纬圣醖逹忘筌之妙宸章昭镂玉之传于赫贲观敷同晋锡臣胷无色线袖有骊珠七言属和于栢梁莫陪俊彦百咏辑成于离正徒仰文明
　　代进放生池御札摹本奏
　　久道化成配天其泽好生徳洽与物为春焜燿十行涵濡万彚于穆仁皇之盛治聿严景祐之圣谟湛露宴饮之仪自奉有节行苇忠厚之意各得其宜肫肫发育之仁永永鸿长之福恭惟命凝鼎正徳体乾元瑞纪流虹茂膺必得夀之祉爱存避蚁益普欲并生之恩恐朋酒杀羔之伤和景正旦放鸠之示惠推此一念宜于亿年臣祗觌奎光肃登琰刻广充仁术愿探孟子之忠摹写宸章敬上真卿之颂
　　代贺皇子加两镇公主进封升国表
　　寳祚申休昭格乾坤之贶璿源防渥式符震巽之亨庆辑宗祊光增简册窃以汉封帝子兼国十城周重王姬下后一等未有跗鄂联辉之盛诞膺丝纶并命之荣双节建旄贻逺谋于燕翼大邦彻土恊佳气于龙蟠彛章稽列圣之传美号取陪京之旧匪直亲亲而贤贤用彰蛰蛰以防防恭惟学粹察伦徳深垂裕主器莫若长蚤谕教以正名立爱始于家成肃雝而流诹克昌厥后载锡之光百世本支衍緜瓞秾华之祉万年祚嗣轶猗兰仙李之芳臣幸玷观风欣聆涣号宜民假乐愿歌右命之章占梦斯干遂致中兴之治
　　代知举谢赐御札表
　　三纪移风丕阐文明之化十行赐札聿求经济之才天藻昭囘时髦兴起窃以熈朝稽古进士设科开寳宏规亲试否臧之下庆厯盛际通考策论之长无竞维人有常立武萃强本折冲之彦凝理内御外之功大哉王言监于先宪训辞深厚焕有三代之风俊良登崇庶防二祖之烈饬逌司而决择广多士之搜罗祗聆丝纶咸知标凖兹盖恭遇道行恒久徳运乾元菁莪之泽既深采薇之治尤重筹邉体国将因言而察能尊主庇民俾由学而致用明谟所廸美习维新臣敢不精以抡才公而率属选士考寔行复观儒效之真得贤立太平益迓王图之永
　　拟贺郊祀礼成进诗表
　　万年敬休方茂成王之徳上日肆类率循虞帝之初干端坤倪之燕娯月御星驱之鴹吉嘉气液洽治象融明昔孝祖乾道之元行郊礼孟春之朔钦柴而美光烛奠胙而慈顔愉维清文典肇禋思皇多祐于赫汤孙奏假申锡无疆恭惟聪明宅中仁俭自度恭黙三祀在宫在庙不显亦临兢业万防治内治外于神可告乃殷荐于豫顺乃孝享于萃亨多士骏奔走而伻从四方大和防而来祭萧脂以兴嗣嵗黼绣以歌青阳作搜祢宫登奉徽册用骍太室肆祼鬯圭芳扢防畤之觚坛饰甘泉之卤簿氊案皇邸茧牲桂尊爟火举而澹髙斿瑄玉奠而熈纯嘏翠鳯廻轸金鸡舒恩簇仗正太极之朝簪花介长乐之夀裒时之对惟圣为能臣幸扈属车肃瞻厘席正月见祖奏元和亿载之诗千春献祥续臣甫三礼之赋
　　代饶礼侍谢太中大夫表
　　自天有命甫玷贰卿累日为功亟跻四品被丝纶之温厚增笔槖之光华维圣朝优法从之恩同汉制易诤臣之秩以徳诏爵建官维贤如臣戆愚奋迹尘俗小宗伯之职滥缀摄承列大夫之官退安留滞防课虽逾于七载计劳无补于万分忽末路之际逢越常涂而登进若稽在昔尤重此阶贾谊草仪爰锡超迁之宠申公议礼乃膺即拜之荣皆褒异于宏儒俾讨裁于钜典臣何能者心窃媿焉仰窥训廸之猷俯极满盈之惧恭惟圣神天运刚健日新焕帝尧之文章百工熈绩明成周之黜陟八柄驭臣将磨厉于人才用恢张于治具肆攽茂渥匪曰彜规臣敢不精白承休靖共好直讽谕尽忠孝勉企前修典礼观防通愿禆美化
　　代玉牒洪兵书谢成转通议大夫表
　　事书于策效韩笔之铺休言出如纶拜汉廷之增秩三长无取四品有荣窃以史莫严于写琰之藏徳莫盛于镂玉之述在祥符则安仁立精简之例在嘉定则章頴裁删润之规凡懋赏于汗青必服勤于副墨如臣者学慙寔用世沐殊恩承先人之旧闻窃希遗直奏从臣之薄技敢与斯文春秋一辞之未能日月末光之难写传言虎观仰帝学之缉熈儤值鸾坡聆圣谟之深厚举宏纲而纪寔申景铄以告成然总纲维硕辅之功纂辑乃羣臣之助臣何力之有命锡紫泥今稽古所防阶升黄散宠光特异驽钝奚胜恭惟刚健日新聪明时乂倬彼周王之夀考敷遗燕谋焕乎帝尧之文章丕扬鸿烈立政坚于金石作政俪于璠璵与史并驱编诗书而无媿奏篇称善示轨范而可行登崇峻宇之储舄奕褒章之渥臣敢不肩忱报上佩训教忠近臣尽规倘可通于末议王度如玉愿无怠于太平
　　代洪兵书谢表
　　武部隮班屡自天而有命文章率属未满嵗而为真揣分侥逾承恩兢惕窃以国有六职司戎独省文书天生五材明政必及闲暇方采薇之治小愒而彻桑之备有严元祐息兵用苏轼词章之彦乾道复古召黄中耆艾之儒是以道徳成乎安强名实加于上下如臣末学敢跂前修翰墨非长叨世掌丝纶之美弟昆迭进愧才皆经纬之称粗守朴忠躐居华贯俎豆之间未学军旅承摄无虞甲兵之问不至庙堂简稽何补久包羞于辰屦俄正秩于夏卿帝有思言循墙靡获官皆民誉窃位是慙钦哉训廸之明懐若满盈之惧共惟行周法度勅舜时防假有庙以除戎益谨不虞之戒尊上帝而吁俊灼知常任之臣攘夷先政事之修强本多隽英之进顾令迂懦亦预褒升臣敢不精白承休靖共好直既莫遂蔡谟之逊再登纳言愿恪勤程伯之官复歌常武
　　代谢华文学士知宁国表
　　夏卿旷职甫从南畮之耕虞閤通班骤假左符之宠霜露皆至人之教乾坤本生物之心全度恩深孤危分溢伏念某才非济美任适逢辰叨世掌于丝纶奚施润色积嵗迁于曵履无补论思顾窃位以包羞愿推贤而报效臣心如水难自信其靡他考槃在阿盖久知于宜去矧婴衰疾屡控忱辞陈力不能难逭春秋之责奉身而退幸囘日月之光念朝陪入说之联廼夕下出藩之诏宛陵山水之郡懐绂有荣太防奎璧之躔遗簪罔弃详试于外式华其归省躬滋惧于异升申命莫逾于频巽恭惟知人则哲聴徳惟聪设礼义遇其臣隆褒尽下无党偏防有极观过知仁睠累牍以祈闲一麾而从欲臣誓坚晚节期报春晖汲黯田园弗任淮阳之治子牟江海敢忘魏阙之忠
　　冬至贺表
　　阳刚七日复亨见天地之心圣夀亿年泰元增甲子之防祥开霄极庆浃寰区恭惟寅畏严恭髙明悠久合八音于律吕和以致和齐七政于璧珠旦兮复旦对履长而有庆行干徤以无疆某欣际昌辰敬裒嘉颂光依汉殿相百辟之奉觞欢动唐宫咏五纹之添线
　　甲子上元新汉仪之景天正长至俨唐殿之受朝瑞霭九霄欢腾四海恭惟躬行干徤心玩复爻俊乂登崇见阳刚之懋长庆垂靖谧知隂慝之潜消鬯恊气于埏垓等睿龄于箕翼某叨躬麟定肃簉鹓行亿载万年申祝后天之算五纹六琯共陶化日之和【景定五年咸淳元年兼沂清忠王府教授】
　　露布
　　晋前锋都督平兖青州露布【词科试拟进巻】
　　尚书五兵臣等言臣闻天下之义当混为一我伐用张仁人之兵所存者神无逺弗届廸上帝命付中国民徐方既同而来庭宣王复古齐地悉平而振旅世祖重光整我六师如雷霆植十二部之旗鼓不图今日载缵武功恭惟皇帝陛下体干粹精位履中正凝江宁神玺之祚至于万年开呉分嵗星之祥绥以多福有方行海表之畧无宴安江沱之心惟氐鞠凶至坚孔炽吞燕凉而荐食介鳞易我衣裳闯州益以长驱蟊贼荒我居圉敢行称乱不戢自焚师克在和虽武骑无所用天助者顺闻风鹤皆为兵一战成淝水之勲三防取阳夀之境匹马觭轮无反乃灭而亡箪食壶浆以迎曰徯予后讴吟思汉震动附周臣安请乗破竹之机分命采薇之率复旧都在此行也清四海可失时哉臣等以先启行敷奏其勇辟四方彻我土诞将天威奬三军定中原剪此朝食推锋而造涡颍抗旌而次彭城彗扫星流席巻云彻欲快心于狼望庶举秦若鸿毛虓虎濯征困兽犹鬬张崇守兖河而假息苻明据书社以全生食椹靡懐寝薪莫悟矧河南城堡之皆附宁山东徳化之未孚乃遣刘袭攻鄄城崇弃甲而远遁复俾髙素向广固明因垒而来降穆如清风丕冒出日齐变至鲁鲁变至道载戢干戈汶达于济济达于河底谨财赋遂鼓行于司豫汔荡战于羌髳时靡争而心载宁君之训而臣何力斯皆帝徳广运圣武布昭归郓讙田用儒无敌扬文武烈图功攸终于以正六龙御天之居岂止保一马渡江之绪臣等共武之役赖天之灵洛邑朝诸侯望翠华之囘轸营丘发嘉号竢玉牒之修封臣等无任庆快激切屏营之至谨遣某官奉露布
　　【按词学指南云露布之名始于汉汉制诏三公皆玺封尚书令印重封露布州郡祭祀志注引东观书有司奏孝顺号露布奏可又鲍昱诣尚书封胡降檄曰故事通官文书不着姓又当司徒露布李云露布上书注谓不封也魏改元景初诏曰司徒露布咸使闻知蜀汉建兴五年春伐魏诏曰丞相其露布天下凡皆非将帅献防所用迁典云后魏攻战克防欲天下闻知乃书帛建于漆竿上名为露布自此始也王肃获贼二三皆为露布韩显宗有髙曵长缣虚张功防之讥孝文称傅修期下马作露布齐神武破之山军为露布杜弼即书绢不起草唐制下之通上其制有六三曰露布兵部侍郎奉以奏闻集羣官东朝堂中书令宣布张昌龄为昆山道记室平龟兹露布为世所称于公异为招讨府掌书记朱泚平露布曰臣既肃清宫禁祗奉寝园钟不移庙貌如故徳宗咨叹焉东晋未有露布隆兴初以晋破苻坚命题似有可疑然文章缘起曰汉贾洪为马超伐曹操作而魏志注谓虞松从司马宣王征辽东及破贼作露布隋志有魏武帝露布文九巻世说云桓温北征令袁熈倚马前作露布手不辍笔俄成七纸则魏晋已有之　王元之拟李靖平突厥露布此拟题之始欤】唐劒南西川节度使同中书门下平章事破吐蕃露布
　　臣闻天讨有罪兵应者胜义者王人谋而成师直为壮曲为老多助之至四极爰轃正观则同罗撃延陀开元则九姓殄黙啜曰商莫不来享犯汉虽逺必诛徳风翔乎河源武节憺乎月率宁人之有指先元戎之启行用信威光祖宗不以贼遗君父恭惟宣昭义问敉宁武功缵八叶之鸿图奋四征之雄畧懐枭鸱销祲沴禀卬太和剪鲸鲵清郊原扫除羣秽王猷允塞我武维扬竒干善方各修贡职条支若木咸顺指令邈积石之遐陬有吐蕃之丑类侵败王畧倍奸齐盟乗邉将之骋兵瞰戎亭之虚为蛇豕食上国尽盗河湟帅蟊贼摇我疆再惊畿甸骑壒敢于深入銮跸至于亲屯撊然授兵恊以谋我尚纳污而含垢姑通使以结和清水之盟未干好畤之师已聚指泾灵而徼赂闯盐夏以捣虚夷徳无厌弗悔衽金之祸楚氛甚恶輙兴甲之谋蠢尔为讐整居匪茹维时南诏慕化中朝先零之质诸羌虽尝并力糜人之率百濮罔不离心顿颡于边受命于吏断匈奴之右臂羁南粤以长缨燕貉输致骑之勤晋戎成掎鹿之势彼既失铁桥之险我遂克峨和之郛盍窜匿于龙复防刘于麟塞戕我守将堕我陴隍修戈矛与同仇靡室家不遑处臣等请奋其旅以殱乃讐鳯翔振武灵武之骑猎其西邠宁太原泾原之兵震其北率南服熊罴之校暨东川防虎之师乌蛮挠其腹心囘鹘捣其肘腋众素饱矣一大治之诸将陈洎等统五万军出十一道济师西颢之半策勲北陆之初荡平七城斩馘万级获铠械十五万计燔堡垒百七十余遂鼓勇而围昆明将乗胜而定青海伪东境五节度大使论莽热释朔方之众援维州之城九攻九却之计穷七纵七擒之威速连连执讯矫矫献囚不然我薪而自焚有如破竹之立觧拂庐鱼溃瓯脱兎奔谷静山空行就焉耆之僇区殚域灭汔闻智盛之降斯皆庙谟渊深神断天造明见万里运竒堂上之兵守在四夷制胜目中之虏勒功滇池之柱植表赤岭之碑一怒安民文之勇也三军用命克何力焉臣等承帝之明敌王所忾开逺门揭坐收西极之旧封紫防殿受俘重覩昆邱之茂绩【西山先生曰露布贵奋发雄壮少麤无害不然则与贺胜防表无异矣】
　　檄
　　汉丞相谕告巴蜀檄
　　汉元年夏四月丞相何谕告巴蜀郡县盖闻天之所助者顺民罔常懐懐于有仁秦失其正豪俊靡沸云扰磨牙而争之惟汉王先入关扶义而西为百姓请命秋毫无所害代虐以寛若时雨降民大悦项王灭徳作威为天下宰不平反易其天明思肆其罔极义帝越在荆蛮未有攸底汉王失职之蜀民亡不恨者项王有背约之名天下畔之诸侯之兵四面而至夫一里之厚而动千里之权者地利也昔秦西有汉中南有巴蜀谓之天府沃野千里余粮栖亩转粟西乡方舟而下天所以资汉也秦三将亡尺寸功鬻其国而王之慈父孝子将接刄以复怨及其锋用之若奔兕之触鲁缟未足以喻其易王已拜大将军信决策东伐朱旗一麾三秦必从风而靡襟山带河四塞以为固乗利席胜人人自为战虽有智者不知为楚计矣项王亢不衷奸齐盟不顺所过残灭不仁师曲为老其彊易弱传曰不嗜杀人者能一天下汤武是也汉取天下可以万全巴蜀固多竒士有从汉者尊显之龙起云防维其时矣尔父兄其率子弟比善戮力垦菑除害母隂拱以观其孰胜王之入关悉除去秦法旧染汚俗咸与维新缟素为资珍物无所取非富天下也养其民以致贤人行仁政而王莫之能御也楚虽大何畏焉用歴告尔新造邦尚永力畋尔田宁尔居母蠢不静以自速辜吏以仁谊教训辨告勿行苛政明聴之毋忽
　　【词学指南云机军也东莱吕氏曰晋侯使吕相絶秦檄书始于此春秋之世郑子家使执讯与书以告赵宣子晋之邉吏责郑王使詹伯辞于晋王子朝使告诸侯皆未有檄之名战国时张仪为檄告楚相其名始见鲁仲连为书约矢遗燕将秦尉它移檄蒯通说范阳令曰传檄而千里定韩信曰三秦可传檄而定　汉有羽檄顔师古曰檄以木简为书长尺二寸有急加鸟羽亦速也急就篇注檄以木为之长二尺说文亦云二尺书李左车曰奉只尺之书自相如之后檄书见史策者不可胜纪扬雄曰军旅之际飞书驰檄用枚臯谓其为文敏速也唐以前不用四六周益公拟汉河西大将军谕隗嚣倪正父拟晋奋威将军豫州刺史谕中原豪杰皆用四六然散文为得体如东莱汉使喻莎车诸国是也释文曰檄激也文心雕龙曰檄皦也宣布于外皦然明白】唐河东保寜等军行营副元帅谕晋隰慈州檄
　　兴元元年八月某日河东保宁奉诚军行营副元帅北平郡王燧檄告晋州要君廷珍隰州毛君朝敭慈州郑君抗及将士吏民等盖闻率土莫非仁盍念在三之训明王伐不敬有严讨贰之刑义士不求生以害仁智者能转祸而为福其毕弃旧咸与维新我国家九叶继明亿年凝命天保以上采薇以下内抚外绥濮鈆于北祝栗于南徳洋恩溥神旌递讨窫窳咸诛尧治时雍犹有青丘之梗舜仁天帱未除丹浦之凶李懐光奋渤海之俘授蒲津之节始谓狙之作使不虞鹰之易飏犇命醴泉粗展勤王之绩请朝行阙輙裒犯上之谋犹念前勲屡靡好爵张萌芽于霜露悖木水之本原升鸾之谍肆行巢鸠之使弗返夺二军而殱良将剽三邑而剪近畿豕心莫悛鸮音不革已复汉京之日月载扬周旅之霆雷幕府承命斋坛建牙列镇正正之旗堂堂之陈莫敢我承赫赫厥声濯濯厥灵有征无战浑侍中率同陜之士韩仆射统攽宁之师唐节度虎视鄜坊骆将军熊峙镇国风云助气草木为兵诏参伐以清氛命招誓而缮怒不竢前茅之迈将成独桞之诛惟尔三州之士夫夙被累朝之徳泽峤从处仲适受逆污遵事隗嚣岂为贼守鼎鱼假息火兎阽危犯大义者众必携作不善者神弗赦歴数古今所记未闻叛逆获全惟岳阻兵汔膏齐斧朱泚窃号亦枭藁街矧兹秋孥敢干天罚犬马犹有主覆载不容鲸鲵取以封胁从罔治圣上禹汤治已文武行仁凡鸣狐假王之妖首鼠观衅之将莫不匿瑕宥戾除垢涤邪虽三子犹存蓬艾之间岂太阳不囘葵藿之照尚式王命共惟帝臣勿相依于辅车以俱焚于玉石倘能洗心效顺觧甲来归勣献关东疏封带砺融全河右纪烈旂常若迷复怙终犹豫不断蹈于显戮諡为至愚岂惟敷虐多方亦且遗臭千载请择二者永肩一心耆定尔功复见弓櫜而戈戢式化厥训庶防世变以风移檄到如章书不尽意
　　【刘勰文心雕龙曰祭公谋父称文告之辞即檄之本原战国始称为檄凡檄之大体或述此休明或叙彼苛虐指天时审人事算强弱角权势标蓍龟于前騐垂槃鉴于已然谲诡以驰防炜晔以腾说故植义飏辞务在刚徤挿羽以示迅不可使辞缓露板以宣众不可使义隐必事昭而理辩气盛而辞断此其要也　册府元序曰暴扬过恶张皇威武使忠义奋发而邪谋沮懐论去就之理陈逆顺之状俾之改图易辙转祸为福诞告士民使知不获已而用兵非无名而黩武】








　　四明文献集卷三
　　钦定四库全书
　　四明文献集巻四　　　　宋　王应麟　撰制
　　昭庆军承宣使左金吾卫大将军荆湖北路安橅使兼知鄂州授宁武军节度使龙神卫四厢都指挥使防路安抚使兼知防州兼提领措置屯田兼控扼泸叙昌合四州邉面加食邑食实封制【词科试中第一塲首选】
　　门下建斋旄而启镇宻联厢部之班分阃帅以留田兼饬邉城之备乃睠承流之隽夙参宅牧之权兵农方急于坤维表里载更于师律王言作命士聴无哗某官沉毅而善谋忠纯而知义临机料敌明四种之兵书御众牧人备五材之将畧率先爪士屡奏肤功有嘉卫社之勤寝服执金之职贰荆州之方面江界肃清殿鄂渚之雄藩民心靖谧治效已闻于南纪朕衷尤轸于西陲念蜀道之孔艰恃防门之坚守逺连夷徼先江阳僰水之捍防近防风寒谨昌元巴川之控御欲整军而经武必彻土以偫粻惟尔之能敌王所忾是用易苕霅宣风之秩新葭萌赐节之仪十乗以先启行植中权之牙纛四邻若防制水壮列郡之喉襟繇副帅以褒升进上游而绥抚畀端拱使名之宠总绍兴穑事之纲敌可胜而奏屯田亟上便宜之十二蛮来威而伐玁狁往陈师旅之三千钦哉实亩以实墉于以维藩而维翰申陪采赋增贲戎昭于戏按徳裕南道之图慨想筹邉习农之绩覧孔明平沙之陈毋忘渡泸耕渭之规务本所以有转输设险所以严保障祗若予训式固尔猷可【云云】主者施行
　　【按词学指南云唐虞至周皆曰命秦改命为制汉因之下书有四而制书次焉其文曰制诏三公顔师古谓为制度之命唐王言有七其二曰制书大除授用之学士初入院试制书共三篇此试制之始制用四方以便宣读宋制知诰中书舍人召试中书而后除不试号为异礼所以试者观其敏也】
　　特进观文殿大学士提举临安府洞霄宫授少保宁武军节度使荆湖广南宣抚使判潭州军州荆湖南路安抚大使加食邑食实封制
　　门下位左棘以建旄兼总宣威之任殿南邦而分圉益隆统牧之权畴咨秘殿之英越在羣公之表倚重臣而彊本释真馆以图庸参锡徽章载飏显册某官某忱恂而寛裕刚毅而沈潜纬武经文可大则贤人之业集思广益至公以天下为心亮采日严訏谟辰告久赞襄于衮职遄燕佚于琳庭冠元丰寓禄之阶羽仪赐位峻皇祐崇儒之秩领裒延恩养恬虽适于雅懐应变未殚于远略睠武安之钜镇屹方面之要冲地控重湖内欲腹心之先备疆连五岭外如唇齿之相依销患未形维人无竞廸思髙庙有若臣纲繇旧防而命旬宣即中权而领藩翰徒得君重载缵武功是用篆车升亚保之班茸纛授益昌之节兵事不由中御合楚粤以抚师戎乗以先启行指衡湘而植屛数路聴和门之令十连尊元帅之称申衍圭畬陪输干食以新采薇治外之画以谨彻桑未雨之防于戏陶侃启长沙之封尝督军于交广方叔振中乡之旅伫执讯于蛮荆精神折冲则国势张指授当任则人心靖厥承猷训懋建肤公可
　　宁江军节度使左骁卫上将军金州驻劄御前诸军都统制授武康军节度使右金吾卫上将军兴元府驻劄御前诸军都统制加食邑食实封制
　　门下锡斋旄而启镇载联中尉之华总禁旅以修戎益重西陲之寄乃睠蕃宣之偊夙殚守卫之厪防陟典以褒勲更要冲而统戍明飏涣号敷告师虞具官某果毅而朴忠沈防而肃哲营平守节深料敌之威谋骠骑抗旌慓冠军之猋勇列武威而拱极临淯水以乗边王旅啴啴允壮金汤之势戎容暨暨聿张箕翼之形廸简予衷茂嘉乃绩念汉中之保障控益部之衿喉复险要于旧图于疆于里峙屯营于东道维屏维藩师徒甫集而未龢陴垒方更而未固将饬不虞之备亡逾已试之良是用新骆谷之建牙易防江之留务鹖冠鱼服陞峻秩于轨金犀甲熊旂侈多仪于授钺如乾道显忠之并命若绍兴杨政之进屯以严细栁坚壁之威以恢采薇治外之畧申加井赋增贲坤维于戏登拜将之坛决策盖繇于南郑上出师之表驻军欲定于中原惟山川未改于昔时则事业盍参于前哲典聴朕毖式固尔猷可赵葵特授少傅依前观文殿大学士充醴泉观使冀国公加食邑食实封仍令所司择日备礼册命制【咸淳元年二月三日】
　　门下朕祗遹燕谋丕承鸿业佑民作君而相上帝惟懐永图贰公宏化而防一人式序在位睠言硕望首锡茂恩晋左棘之穹班涣大廷之显册少保具官赵葵寛闲而肃括俊伟而光明文武宪于万邦有应变折冲之畧忱恂廸于九徳有庇民尊主之心出则秉斧钺以董师入则践枢衡而穆縡谦谦终吉蹇蹇匪躬愿从赤松进退合于礼义非谓乔木老成重于典刑肆予绍休若古访落追先帝之遇谅懐欲报之忠贻哲命之初靡忘用徳之训诞敷霈泽可后耆英昔宁皇之登至尊命必大而升亚傅有嘉雅操允蹈前闻夏篆通旜峻跻特揖祥源使组仍冠延恩增多邑于采封衍真畬于圭食以笃股肱之旧以昭体貎之隆于戏世服劳纪于大常夙懋屛毗之绩身虽外心在王室尚遵寅亮之谟永肩逺猷益介纯嘏可【淳祐三年葵除右丞相到京言者谓宰相须用读书人葵知之径出国门上表辞曰霍光不学无术每思张咏之语以自慙臯陶所读何书敢以赵抃之言而自觧】
　　程元鳯特授少保依前观文殿大学士充醴泉观使新安郡开国公加食邑食实封仍令所司择日备礼册命制
　　门下仰惟前代训官莫重贰公之任永言孝思嗣服聿懐有佐之贤朕寅绍丕图恪遵成宪仁霑恩洽用大赉于善人谟明弼谐寔劢相于烈考晋班孤棘孚号明庭特进某官程元鳯徳厚而器闳学醇而识邃浩然养以直尽责难陈善之恭休焉如有容得扶美效君之体辅赞而藏诸用动静不失其时蔼闻藩翰之庸自适邱园之佚访予落止敷时绎思惟旧人知若勤所以报先帝有嘉猷则入告罔不祗师言繄我硕儒可无异数昔孝皇之盛际重亚保之殊荣臣浩以耆彦而叙升俊卿以宿望而延拜兹率厥典载锡之光希冕篆车峻外朝之特揖珍台开馆仍秘阁之隆名申陪采邑之封益衍圭畬之寔匪惟霑渥式示褒章于戏罔以宠居成功久遂伊尹告归之志在厥初贻哲命无忘召公为保之规克迈前修永绥多祉可
　　谢方叔特授特进依前观文殿大学士惠国公致仕加食邑食实封制
　　门下嗣徳罔不在初惟忠厚为家法旧人丕克逺省惟爵齿为逹尊顾予缵图爰命施惠敬休亿万载燕及皇天咨尔二三臣既右烈考乃睠垂车之佚诞朌锡位之荣绎于师虞敭以涣号金紫光禄大夫具官谢方叔闳深而肃乂忱裕而粹夷经徳不囘凛松栢后凋之操秉心无竞参珪璋特逹之纯曩宅揆以奋庸善守文而持正仲山之明且哲以保其身孟轲之致为臣皆有所式行愿素履之吉受祉黄髪之宜澹空谷之自持藐浮云之何慕惟今立政稽古尚贤未遑设几以须若仁祖遇衍之礼必有进官之宠若哲庙待绛之彜联华一品之阶冠序羣公之表遹观故事实非上宰以不除用奬耆儒庶几清风之咸耸仍延恩之邃职增奉邑之新畬于戏践阼而问丹书朕既廸周王之训箴国而作懿戒尔益逾卫武之年俾夀而臧有猷则告可【方叔以琴一张丹药一炉献上盖以旧学故也似道疑其有观望再相意令全台劾之以为不当诱人主为声色之好欲谪逺郡赖吕文徳以已官赎丞相之罪遂得免论者曰专权忌能贾固不能以免若闲居贡献谢亦有以取之】
　　嗣荣王某赐诏书不名依前皇叔太师武康宁江军节度使判大宗正事嗣荣王加食邑一千户寔封四百户制
　　门下朕式叙周宗若稽汉典姬公叔父我国家礼亦宜东平诏书兼亲尊敬之至睠师垣之领使眡宪靖以防恩紫防令之华屡陈冲避前宁人有训别议优崇敷告治朝申加异数皇叔具官某融明而廸徳寛厚而履和文章规谏自防粹然君子之美仁义忠信乐善不以人爵为髙一命衮而绍封大宗翰而植屛勲在王室如虢叔天锡纯嘏如鲁邦惟孝友于兄久行苇之内睦因心笃其庆怆棠棣之孔懐哀敬有余礼仪既备对越清庙在天之烈遹遵阜陵后土之彜长于西台式是百辟专席之拜岩岩维民具瞻阅理之深谦谦以卑自牧勉从频巽曷称显庸昔天圣初褒定王之硕望越元祐际展徐邸之茂亲凡赐丝纶植隆体貌有徳爵齿之重锡山土田之多祗率徽章丕昭殊渥于戏孔子称逹孝之继志敬其所尊伊尹言诸父之不名是谓大顺增光简册燕社盘维可【按嗣荣王赐诏不名制用说施事说施曰君之所不名者四诸父臣而不名诸兄臣而不名先王之臣臣而不名盛徳之士臣而不名是也又庆元中嗣秀王赐赞拜不名郑溥之草制云天下之逹尊三徳兼爵齿以俱茂人臣之不名五老与亲贤而比隆公羊传注礼于君臣不名者五诸父兄不名上大夫不名盛徳之士不名老臣不名二说相须词臣兼用之可谓博矣】
　　嗣荣王进封福王主荣王祀事加食邑一千户食寔封四百户仍令所司择日备礼册命制
　　门下朕绍天骏命若昔鸿猷建令徳以屛周昭备物之典策封近亲而辅汉开大国之土疆惟时叔父之尊峻极帝师之贵名位宜加于异数山川尤袭于旧邦长乐慈谦谓褒崇之未称先王笃爱岂冲之敢忘进爵分圭涓辰涣綍皇叔太师与芮秉心寛裕廸性髙明赤舄之徳硕肤乐善不倦緑竹之文瑟僩大盈若冲阅理义以既多服俭恭而惟一羽翌圣考表仪天支韡韡棣华之和振振麟趾之厚肆予承序立敬在初康叔之属独尊助兹宅命东平之恩莫比诏以勿名载锡宠光未隆体貌何以遹追于先志盖尝参绎于前规仁祖优定邸之贤更封于镇哲庙殊曹国之睠赐履于荆皆由下武之孝思推为行苇之内睦率循彜宪可后徽章是用瑑金玺而胙真田焘赤社以介景福三山寰宇徽号肇新双节斋坛多仪维旧寅念寝园之奉具严烝祫之修盛徳百世祀虞丕衍统承之庆眉夀千嵗保鲁茂迎昌炽之休仍董正于宗盟倂丰倍于采邑于戏九经尊位以重禄必先诸父之亲万年惟王永民尚式庶邦之典与宋无极纯嘏是常可【荣王度宗生父理宗弟徳祐元年议建藩屏以强王室阙绍兴府淛东安抚大使置长史司马后从幼主入觐封平原郡公】
　　吕文徳依前少保宁武保康军节度使京湖安抚制置大使屯田大使兼四川策应大使兼荆鄂州军州事兼管内劝农营田使兼侍卫马军都指挥使霍丘郡开国公加食邑七百户食实封三百户
　　门下朕祗承景命懋敬肇禋定郊祀而允集坛稽正月于汉典见宗祖而躬执礼参元日于唐仪干度昭清坤仪肃穆闻金支羽林之乐时则兴鼙鼓之思观玉路宸斿之容时则念旂常之绩既辑钦柴之况趣申位棘之褒扬于昕庭敷我馂泽具官某器资闳毅志槩忠纯来旬来宣而告成协济攘夷之略有严有翼而共武屡书敌忾之勲乃兼双节之荣乃践贰公之列讨军实而申儆克壮其猷未隂雨而绸缪以固吾圉朕惟除戎斯致孝享治外可告神明幸甘泉祖夕烽之虞而参旗驰月防之奏盖以本强于荆土用能表拓于蜀疆于敉图功其绥多福兹庸加劳而赐胙亦如相祀之执燔爰赋増封真畬衍食于戏觐羣牧而班瑞朕率循肆类之初敏戎公而锡田尔尚廸对扬之祉益恢茂烈永乂嘉师可【文徳帅蜀尝复泸州及在襄阳壊于玉带利之害人如是哉】
　　杨淑妃制
　　门下朕祗率邦彜遹修内治周南之得淑女正王化而厚人伦唐典之建列妃赞后职而论妇礼寅奉慈宸之训爰登世阀之华飏于昕朝示我徳选美人杨氏凝姿敏惠廸性柔嘉图史有闻钟袭紫传龟之庆言容可度蹈佩环鸣玉之和展如法相之良温其内则之媺惟朕饬已以敬齐家在初睠葛覃樛木之诗本原既正凡茝若兰林之列位号靡充妙简壸仪晋联宫秩恪助思齐之至养式孚长乐之徽言谓象着四星盍仰模于干纬而教行九御畴恊辅于坤闱载锡茂恩用光懿范名超贤徳荣参榆翟之衣品眡公台绚采金章之绶惟时异数若昔令猷于戏王假有家天被尔禄朕怡愉而后佐馂尔其承视膳之恭朕节约而后亲蚕尔其戒曵衣之侈朝夕有无私之志夙夜有相戒之心益衍祉于紫庭永流芳于彤管可特进封淑妃【淑妃杨氏也二王益广登极妃称皇太后聴政时庶事踈略杨氏与羣臣语犹自称奴崖山既败杨氏闻帝崩大恸曰我忍死艰关至此者正谓赵家一块肉耳今无望矣遂赴海死张世杰之海濵】
　　王爚依前少保特授平章军国重事一月两赴经筵五日一朝仍赴都堂议事加食邑食实封制
　　门下尊贤敬大臣莫重乎老成典刑之望治国平天下莫先乎内外修攘之规睠予宅揆之英允有经邦之略二人同心之助方共济于多艰一日万几之繁不欲劳以细务优加异数孚告明庭具官某清任而和刚大以直守文持正至公以天下为心尊主庇民可久则贤人之徳行藏系善类之消长出处关时运之盛衰惟上帝赉予爰立作相惟旧人逺省惠然肯来定大计如砥柱之不移折奸萌若元龟之先见改纪其政遹求厥宁道徳成乎安疆国势复振将相和则豫附人心寖囘以敉图功不应徯志蹇蹇匪躬之故允惟房杜之济谋休休其心有容乃效臯防之相逊朕若稽元祐图任宿儒一老时游庙堂咨以大政二相并秉钧轴协于同寅祗率彜章参建硕辅特崇耆艾之礼俾居劳佚之间举其宏纲维天保采薇之治询兹黄发有访落小毖之谋入开导于经闱间从容于朝着圭腴申锡体貌益隆于戏方叔克壮其猷朕庶防复古之绩伊尹自任以重卿勿替格天之忠夀俊在位则外患消訏谟定命则治本立懋乃一徳登于丕平可【爚既为平章以为二相宜一人督师臣虽无能为若效死封疆亦不敢辞宜中事多专决不关白于爚及张世杰败焦山爚谓国势尚堪防败乞罢平章宜中径去乃罢爚平章军国重事以少保观文殿学士充醴泉观使是嵗卒爚清修刚正不阿累疏乞正贾罪国势危亡不能恊谋以济大事士论惜之】
　　陈宜中特授右丞相依前兼枢宻使都督诸路军马加食邑食实封制
　　门下朕思济多艰畴咨硕望惟尹躬有一徳右厥辟而宅师惟说命总百官置诸左而纳诲嘉乃经纶之学弼予宁敉之功无竞维人倚同心之辅政式序在位恊鼎足之承君延拜元台诞敷坦制某官徳秉乎洪毅识造乎髙明知仁勇之资治国家而有裕刚大直之气塞天地以无疑简在先王俾辅后嗣赞雷厉风飞之决宗庙再安开否消防长之机纪纲一正定众志于缀斿之际囘治象于惊涛之冲精神强而英隽聚朝指挥当而将士用命忠贯皦日未尝言房杜之功计安生民将欲复文武之治廼若休休有容之度蔼然济济相率之风盖开忱布公之心犹恐无助而应变守文之美其惟恊恭若昔元祐之隆登庸成徳之彦闵劳大事咨重事之谋仪图真儒冠上相之任祗遹先宪增光前闻六月薄伐而饬戎车仍领督军之寄千里决胜而运筹幄聿严基命之谟以尊冡宰掌邦治之权以懋百揆熈帝载之绩申陪邑采丕耸岩瞻于戏四方既平时靡有争朕正倚修攘之略三后协心同底于道卿益恢康济之猷惟时惟防以迓天休惟和惟一以凝国是保大定功而干戈戢更化善治而福禄来义我受民钦若成烈可【似道出督以宜中受卵翼之恩且柔顺易制委以国贾败宜中首劾贾罪以自觧】
　　留夣炎特授宣奉大夫右丞相兼枢宻使都督诸路军马加食邑食实封制
　　门下选众而举臯陶有虞所以凝庶绩相右而命召奭成周所以保受民廸思先皇敷遗哲辅运筹决胜惟简在上帝心宅揆奋庸其毖我成功所告尔多士扬于大廷具官某学醇而识闳徳厚而才裕尊王秉礼之大义深于春秋救时行道之精忠贯乎日月以少防寡二之望为特立独行之儒精神折冲兼文武之畧夙夜基宥冠枢机之谋允具瞻之素孚谓诞登其已晚栋隆不挠硕果犹存南国是式作尔庸懋乃攸绩王事靡盬不遑处扞我于艰欲经营四方以平夷用奬率三军而兴汉维万民徯司马之入而上宰逊王曽之来岂烦劝诵于经帷咸望恊熈于帝载矧今天变未弭国歩未宁明黜陟所以制治保邦修政事所以攘夷复竟爰立作相于敉图功元祐并命三贤若纯仁之跻次辅绍兴总提二枋若臣浚之督成师陟序崇阶衍赋多邑庶防真儒无敌之效丕展良弼辅徳之谟于戏待裴度而开延英时惟旧人图任济房乔而断大事尚冀乃僚同心三后恊可以泽生民众正开可以杜羣枉指授当任则边氛静处置得宜则国势强式固尔猷克迈乃训可【夣炎自状元至宰相在位不克振修攘之烈给舍言其舛今愎谏今之败降者皆其任用之士遂弃去宋亡入见京师规求进用谢昌之荐之降吏部尚书至翰林承防世祖尝曰夣炎位至宰相贾似道懐谄误国不能救叶李布衣乃能伏阙乞斩似道命赵孟頫为诗以讥之孟頫曰状元曽受宋家恩国困臣强不尽言往事已非那可说且将忠赤报皇元】
　　叶夣鼎特授充醴泉观使兼侍读依前少傅观文殿大学士信国公食邑食实封如故制
　　门下朕更张初政率吁宿儒询黄发则罔愆闵劳宅牧之事学古训乃有获延登劝诵之联惟尊徳乐道以有为庶遗大投艰其求济勉从巽牍诞布涣纶具官某刚大而粹明忱悃而闳裕海濵大老懔亷顽立懦之风天下达尊懋辅世长民之徳硕果表于羣彦灵光岿乎三朝责难谓恭陈尧舜之正道不可则止耻由求之具臣肆予改弦申命赐履望公如望嵗乆有甘棠之思治民如治家丕徯黍苗之泽以楚丘之谋始壮而东山之志不渝股肱力汝为不欲烦于方面耆夀俊在服其进疆于本朝念冲人道问学之初维大臣傅徳义之益绍兴旧弼冠延恩之职而敷经淳熈耆英领祥源之使而诏读若稽茂典载锡优章肯从我游克迈乃训于戏问丹书之敬义毋勤师尚父表海之行瞻緑竹之琢磨尚廸卫武公箴国之戒有谋则就盍归乎来可【贾似道专政夣鼎不得行其志利州转运使王玠子愬求遗泽夣鼎以为合与似道以恩不出已罢吏数人夣鼎曰我断不为陈自强即求去似道母责似道曰叶丞相安于家食汝强与之相印今乃牵制若此不从吾言吾不食矣似道曰为官不得不如此乃使人谢夣鼎夣鼎乃已后奉祠家居】
　　夏贵特授两淮宣抚大使知扬州依前开府仪同三司宁武军节度使左金吾卫上将军枢宻副使兼侍卫马军都指挥使食邑食实封如故制
　　门下聴鼓鼙思帅臣倚一贤而强本戒师旅率淮浦兼两路以宣威朕逢时隐忧注意宿望授西讨之畧方屡奏于肤公先元戎之行趣往临于钜鹿王言作命士聴无哗具官某良寔而忠纯沈潜而果毅属大事可当一面虽草木莫不知名方畧无逾老成樽爼足以却敌有厌难折冲之壮志有忧国爱民之盛心慨王事之棘则夜衣而行愤狄难之炽则缨冠而往风声鹤唳策淝水之竒勲士饱马腾占郾城之胜气贰枢列于西辅仪台眎乎三公维元老之方叔以饬师干维黄发之尚父以秉旄钺戎容暨暨趣咨筹幄之谋淮水汤汤尤重广陵之镇念阃寄分任则气势弱必事权合一则臂指从欲表里撑拓之得宜庶首尾运掉之相应昔髙庙之复古命世忠而捍城兹宏建于使名俾菑攘于外侮陜东西尽防于诸将江南北严守于要冲蔽遮甸畿控御都防式固吾圉亟为朕行于戏来旬来宣告成于王既任召虎平夷之寄有严有翼共武之服益懋吉甫宪邦之功威信孚可以辑人和号令明可以作士气遹图耆定汔济多艰可【此在阳罗堡防师之后贵既失长江惟恐督府有戒罪无所逃又恐孙虎臣以后进为将有功总统出已上日夜幸其败督府既清贵归庐州屡诏不出若罔闻知国亡乃以淮西圣竟归附以为已功世祖俾为平章后四年卒将僧祝之曰今年八十四何不七十九白骨青山万古名不朽】
　　孙虎臣特授清逺军节度使加食邑食实封制
　　门下朕注意戎昭疚懐邉琐赐诸侯弓钺用进律于有功建大将鼓旗爰设坛而具礼告尔多士扬于明廷具官某志槩忠纯器资雄毅有御侮折冲之畧援桴鼓则忘身有牧人御众之才执干戈而卫社式固吾圉屡奏肤公击节誓中原之清矫矫冠军之勇鸣劔驰伊吾之志洸洸敌忾之勲愤强敌之凭陵率熊罴而攘却表撑里拓严保障于海陵左弭右鞬憺威棱于江浒庶防报彭衙之役岂止复鴈门之踦淮浦修我戎倚招擕而讨叛师中承天宠岂懋赏以陟明膺将军跪毂之荣锡融水斋旄之命增封多衍食邑真畬以旌细栁坚壁之勤以恢采薇治外之绩于戏邉境功名在良将朕惟奬励于忠忱兵事节度皆付公尔亟肃清于氛祲祗若兹训扞我于艰可【此在燕湖败师之后】
　　张世杰特授保康军节度使左金吾卫上将军淛西制置副使兼知平江府仍旧带行枢宻都承防扬州驻劄御前诸军都统行枢督府总统一应军马加食邑食寔封制
　　门下千里之内曰畿莫重乎根本之地十里为连有帅莫严乎弓钺之权惟予冲人未堪多难出车王事棘矣孰或遏于要冲跪毂将军制之爰畴咨于宿望建淑旂而分阃敷明綍以扬庭某官雄毅而沉潜忠良而笃实帷幄决子房之胜方略运于钤草木知万福之名威棱憺于边境矫矫冠军之勇惓惓卫上之忱修戈矛与同仇志殄殱于强敌儆师徒讨乱畧躬奬率于顔行忾缀斿之阽危首投袂而入援执讯获丑采薇之防屡书披雾清氛前茅之气大振再念呉门之危急尝劳师律之菑攘却敌贤于长城防卿民其左衽今堂奥之防寝廹而藩篱之重当严稽中兴名将之成规膺右淛制垣之重寄谨固保障则常润可复迅扫妖祲则京师以宁克壮其猷用锡尔祉斋坛授钺领巨镇于房陵吾臣司金盛戎容于缇骑以危难之间受任以节度之事付公兼升牧守之荣益彊屏翰之势衍其采邑明我茂恩于戏地利不如人和朕遹求于多助武服以定王国尔趋奏于肤公三军同力以收复宇之勲众心成城以集安民之绩俾金汤之不耸永带砺之有光可【世杰信安归正人时京我内空赖一军万人自荆湖入卫二王航海也杰扈驾由定海趋三山唐王登极拜少保围泉州峻都救兵至遂觧围去卫王即位拜太傅战于崖山败绩奉杨太后以小舟奔取瓣香仰天呼曰我今为赵氏亦已至矣一君亡复立一君今又亡我奉皇太后走者庶几别立赵氏立之以存赵祀若天不欲之则大风覆我舟遂覆】髙达特授少保依前宁江军节度使左金吾卫上将军荆湖北路制置副使兼安抚使马歩军都总管兼知江陵军府事兼管内劝农营田使节制本府屯戍军马固始郡开国公加食邑食寔封制
　　门下朕倚重上游图宁多难命率以卫中国伫闻执讯之勲式公而弼一人允廸保邦之训畴劳进律孚号扬庭某雄深而尚谋福艾而持重亷颇为将岂忧匈奴哉充国抚民无逾老臣矣名著砚山之草木计安鄂渚之金汤慨彼相之忌功不能蚤服迨我圉之孔棘未尝辞难命以江浒告成于王镇于荆州用武之国愤蟊贼摇我疆之惨投鞭断流恃熊罴不二心之忠若防制水元戎十乗以御侮于危急二矛重弓以恊力于旬宣维枢臣趣勤王之行而阃寄专守圉之任东连呉西连蜀尔为长城卯受诏辰出师尔绍前烈徯采薇三防之奏隮位棘亚保之班在昔世忠暨于张俊皆自仪同而序陟用劝殊庸今以校联而真除时维茂渥盖注意隆则恩必厚锡宠优则功可期衍食真畬增光齐钺于戏啴啴戎车方叔率止朕有嘉克壮之猷烈烈征师召伯成之尔尚集既平之绩祗承异数懋建肤公可【达荆湖名将鄂州之围髙达帅诸将力战似道自汉阳至鄂督师达恃其武勇殊易似道每见其督战即戏之曰巍中者何能为哉将战必须似道亲劳士始出否则使军士哗于门似道由是衔之许其建节而不予达怨望久矣及达制置江陵遂以城降于元命朱禩孙檄京湖北路于是归郢复鼎澧辰沅靖常徳荆门相继降禩孙至上都死今观髙达拟制称依前武康军节度岂已尝建节故耶或将建节以降故不克用耶中言慨彼相之忌功不能早用则贾相忌功之罪不可掩矣】
　　祭文【内制】
　　九虞祭
　　第一虞【至六虞太常卿行礼】
　　相攸禹防穆卜汉陵弓劔既藏羮墙如见祭初易奠永极哀号
　　第二虞
　　靡瞻匪父莫亲栢隧之临速反而虞无复菆輴之见妥于仍几申以贰觞
　　第三虞
　　仙驭邈然如望弗至神斾归止不显亦临罔极一哀有严三祭
　　第四虞
　　虞几安行怆驹隂之信宿容衣如在杳龙驾之空蒙荐礼四陈哀悰九折
　　第五虞
　　涛江东迈永懐复土之哀翣卫西归五展宁神之祭未县躬荐深切心摧
　　第六虞
　　穆陵告备想先烈之如存清庙掲防伫灵斿之来祔将亲几奠永切弓号
　　第七虞【皇帝亲行礼】
　　因山既备心如慕以如疑作主是依神来寕而来宴始亲荐奠罔极哀摧
　　第八虞【皇帝亲行礼】
　　率时昭考尚思凭几之言瞻彼昊天如见虞觞之奉荐仪将毕哀素无穷
　　第九虞【皇帝亲行礼】
　　千秋永穆之陵廞仪已閟万世理宗之庙祔礼将行奄进终虞曷胜追慕
　　遣守臣奏告南岳
　　岩岩乔岳奠于南邦仁义所钟佑民储社丑虏不道逆天犯顺江汉之域荼毒横流爰及长沙氛祲益炽兵民坚守保障不摇助顺惟天降福惟神洁恍精祈庶克耆定威灵有赫电扫防丑师直为壮亟奏肤公万里长江咸复旧守湘水清谧用乂我民于万斯年永锡纯嘏
　　奏告滁州端命殿太祖皇帝神御
　　皇祖造邦以仁兴武清流丕绩骏命造基扬防妥灵煇赫万世敌为蛇豕荐食无厌维此滁城式固封守威神在上寔任绥之虏梗饟道疆圉孔棘分命吁告徼福祖烈为民请命殄殱凶丑迅扫贼垒耆定武功江汉谧清永乂区夏
　　祭济王文
　　皇帝遣具位王应麟致祭于皇伯祖故少保保静镇潼军节度使济王赠太师尚书令追封镇昭肃王之墓唯我理祖因心则友则友惟兄惟王令徳孝恭为宋防伯权臣颛政追蹙王于淮南之寃九原郁愤逾五十载理宗笃叙天伦哀念不忘端平更化亟命复爵维继絶崇赠之典以待后人度考践阼首攽追复之诏肆惟冲人继志存恪今强敌凭陵国歩孔棘氛祲廹于霅川夙夜兢兢思所以囘上天悔祸之意用仰成祖宗厚睦之心赠王师垣端揆进封大国锡以令諡命大宗正选宗属为王后赐田万亩俾奉烝尝仍戒有司修崇王墓英魂如在歆我防章黙相隂祐亟殄强敌扶持宗社保乂生民祖宗在天寔宠嘉之王之春秋享祀亦永永无斁【王湖州山水恶絶盖当时权臣为之昔朱全忠降昭宣帝为济隂王济邸之封取济水独絶之义又萧衍簒齐降和帝为巴陵王而齐王亦降封巴陵公用心如此亦可谓无忌惮矣夫巴陵之变逾五十年羣臣以济邸为言者皆斥去及大兵压境继絶崇祀之典始克为之逾年社稷为墟矣春秋祭祀之不享岂独王哉袁文清公曰吴夫人复封端平之初也复立济祀徳祐之末也驯至于此其可言哉】
　　祝词【内制】
　　仲秋潮汛吴山忠清庙设醮祝词
　　神甸襟江萃民居之浩穰潮灵从月应秋皇以奔腾维金堤防石之方増虑银屋驾涛之莫御匪依洪覆曷即敉功袚饬真科吉主芳荐愿赐穆清之鍳申敕蒙鸿之只海不波扬诞登年而汔济天无风烈究安宅以咸寜
　　乐章
　　曾参孔伋配食大成乐章
　　酌献曾参郕国公
　　心传忠恕一以贯之爰述太学万世训彜惠我光明尊闻行知继圣廸后是飨是宜
　　酌献孔伋沂国公
　　公传自曾孟传自公有的绪承允得真宗提纲开缊乃作中庸佑于元圣亿载是崇【宋咸淳三年度宗幸太学诏升曾参郕国公孔伋沂国公配享先圣孔子庙廷昔厚斋公权直学士院乐章寔其撰著宋亡元世祖诏定先圣先师释奠仪其郕沂二国公遵而用之遍及天下迨将百年而莫有知出于公手云者固宜表而出之世祚既移郡邑庠序俎豆之事为之暂辍后有举而行者不知复能用公之文被之歌以昭格享之寔否乎观于此者感慨系之矣】咸淳元年正月臣应麟以著作佐郎暂摄闰五月兼翰林权直二年正月为军器少监陞学士院权直三年三月以将作监陞权直学士院徳祐元年三月除中书舍人兼直学士院四月入院前后再入北门凡四年咸淳元二间及徳祐之元多独直云臣应麟谨识
　　制诰之来尚矣自晋开运元年诏翰林学士与中书舍人分为两制有唐号为全备至宋而犹盛文章之士极天下之选然后用之任不亦重乎故事翰林书诏付门下者为内制而以中书行词者为外制凡大册命锁院则命内侍于学士私第传防执仗者异常服呼嗒以俟劳以酒馔然后上马传呼夹道行者辟易既至宦者迓以入制成翌日黎明捧金盘进御以金刷印可既宣读乃谢恩受赐而归吁其不荣矣乎哉故翰林学士厚斋王公尝三入北门咸淳徳祐初多独直且兼掌西掖词命一时宣锁多属之至于奬予批答之辞词疏册祝之礼纷纭杂遝昼夜不停盖自有宋以来其敏防如公者可数矣今即其词而观之激厉奋发足以感泣三军勤拳谆复足以警惕百揆诚敬恻怛于以感格神明渊深愽洽于以包络今古方且一词之出士大夫传写殆遍纶言以苏轼比之孰谓宋祚将亡而有斯人也耶书曰俾万姓咸大王言其公之谓乎后学荥阳生郑真再拜谨识

　　四明文献集巻四
　　钦定四库全书
　　四明文献集巻五　　　　宋　王应麟　撰诰
　　翰林学士知制诰兼侍读除同知枢宻院事诰【词科所业后篇同】
　　勅股肱一体相成祗遹时几之戒文武万邦惟宪仪图翰墨之英朕廸前人光毖成功所在咸平有若臣旦在嘉祐有若臣修擢繇禁林登贰枢府帷幄收颇牧之绩樽爼折荤允之谋无竞维人式序在位翰林学士知制诰兼侍读某飬刚大之气好深湛之思学道乎中庸总五经之妙论文泽乎仁义信三代之余风灼见俊心賛为名命代言温雅发号施令罔不臧劝诵从容陈善闭邪谓之敬屡访河西之邉事咸耸山东之诏书嘉其知军戎之情进而与甲兵之问尔猷则告我武惟扬噫夙夜基宥单厥心勿替协恭之助国家闲暇明其政具严思患之防以乂受民俾绍先烈可授同知枢宻院事
　　起居舎人兼侍讲除中书舎人兼礼部尚书诰
　　勑周史之掌賛书列于礼典舜官之出帝命先以秩宗朕登崇誉髦藻饰治具廸简敷经之彦久仪簮笔之聨锡我茂恩对时妙选起居舎人兼侍讲某简亷载采博謇好脩砥行立名济济扶扬之礼弸中彪外裒裒乐安之文仁义其言蔼如直谅多闻益矣钦起居而在右君举必书考仁圣以陈前古训有获丕从朕志曰求厥章昔元祐擢轼于螭涂晋司帝制绍兴寘遵于鳯阁复贰春卿惟文学咸精能俾播告不匿指咨尔兼组贲于演纶为诰有古风罔俾仲舒之媺同日加两命允谓知章之荣予欲善辞令以华国汝为予欲观防通以秩典汝翼庻几终誉式克钦承可授中书舎人兼礼部侍郎【按词学指南云诰告也其原起于汤诰周官太祝六辞三曰诰士师五戒二曰诰成王封康叔唐叔命以康诰唐诰汉元狩六年立三子为王初作诰白居易集翰林曰制诏中书曰制诰盖内外命书之别迩来西掖初除试诰而命题亦曰制】
　　章鉴特授端明殿学士同签书枢宻院事诰【外制掖垣藁以下同咸淳八年】
　　勅祗勤外治劼毖中枢以敉宁武功倚羣贤之彊本惟几康弼直咨同徳之合谋廸简荩臣诞扬明命具官某噐裕而守正识融而履纯中和不倚不流得诸涵飬之厚学问如磨如琢从我新益之游俊心灼知贤业可大乃践争臣之列乃仪常伯之聨绳愆格其非出纳惟允陈善谓之敬就将有光察其忠嘉宜在宥宻念采薇守卫之策正彻桑绸缪之时风寒严防于江淮月防冀清于襄岘有常立武无竞维人若頥浩繇天官而升若晏殊以宫宷之旧俾陪借筹之画式恊推车之忱班书殿而总要经爵躬圭而增多邑其賛帷幄筹之运以成道德威之强噫在元祐则岩叟谠言用君子而保国在中兴则臣鼎远虑申军律而治兵共济眀谟克迈前哲可【鉴仕至宰相闻元兵日廹托故径去太皇太后遣使召还罢相予祠鉴居位多许可时目为满朝欢】李庭芝特授参知政事依旧淮东安抚制置大使兼知扬州兼淮西策应大使诰【德祐元年】
　　勅祗遹先猷仪图哲辅庆厯彦博之参国秉肃将河北之征师绍兴臣鼎之预政除擢繇江右之大阃乃睠干方之绩延登鬷假之聨载锡褒纶率循茂典具官某洪深而肃哲硕大而光眀曰阃外制之蕴知国知兵之路言长城远矣兼允文允武之才属边之孔艰严风寒之谨防淮浦戒我师旅率励勤王之忠执政犹吾股肱灼知体国之志朕忾采薇治外之急思集蓼毖患之谋勅命惟时惟几盍惜隂而攘却继今立政立事其揆策以賛襄是用擢贰台衡仍分阃钺以恊济日万几之务以耆定月三防之勲旂垒如光弼之増眀廊庙有徳裕而益重衍其采邑壮乃威声噫东方毕公率之虽身外而心王室北伐张仲在矣共戎服以奏肤公无竞维人徃敬用治可
　　李庭芝特授知枢宻院事兼参知政事诰
　　勅思济多艰畴咨硕辅文附众武威敌懋时屏翰之勲内脩政外攘夷简在股肱之寄图任亦惟求旧折冲何必临边爰登一贤俾賛二枋具官某才钜而识远德粹而量闳儒士知戎情挺挺崇诗书之望身外心王室惓惓安社稷之忠金城淮浦之要冲砥柱广陵之重镇执讯获丑屡奏肤功恊恭和肆命予翼慨念勤劳于疆圉莫如谋画于庙堂第一星曰天枢晋陟筹帷之冠间两社为公辅复参台路之谟若王閵之在淳熈若昭先之于嘉定廸惟注意允矣兼资趣介圭之来朝衍采邑而孔厚噫率有指疆土朕思敉武以图功其克诘戎兵尔尚乂民而立政懋展真儒无敌之畧遹恢中兴复古之规可【时阿术围扬久庭芝守御益力临安既破阿术以太皇手诏谕防不从及帝次洲太皇复赐诏曰比诏卿纳欵日久未报岂未悉吾意尚欲固圉耶今吾与嗣君既已臣服卿尚为谁守之庭芝不答谓其客曰吾惟一死而已阿术复遣使持世皇诏招之庭芝斩使者焚诏书城上粮既尽令将校出粟杂牛皮曲蘖以绐之民有自食其子者犹力战不屈战于丁村军溃阿术请于世祖赦焚诏斩使之罪令早归欵庭芝不纳后大战扬子桥姜才将回回引刀向张范范迎刺之流矢中才肩才防矢挥刀而前元师辟易不敢逼】陈文龙特授中大夫同知枢宻院事兼权参知政事诰
　　勅祈永命开中兴维哲辅同心之助诘戎兵扬大烈维世臣继美之能永怀孝祖之圣谟缅想乾道之贤佐正色敢言之操知为忠臣賛元经远之猷进贰宥府天宓我成功所予廸惟前人光兹复见于魁儒其遹遵于陟典具官某识眀而才裕学粹而器闳仁有勇德有言蹇蹇救时之志和不流中不倚恢恢穆縡之谋繇首谏以畴咨登中枢而共济参翼天保采薇之治恊图蒸民常武之勲慨四郊多垒之未清懔一日万几之孔棘若汛涛而求烝楫若支厦而萃良工趣跻淳化名臣之官峻陞元封执政之秩乃兼鬷假用乂多艰进爵侯圭增封邑采以隆股肱之睠以计社稷之安噫子房决胜而运筹盍益恢于长策召公是似而锡祉尚念绍于令名朕方笃绳武之思尔克迈象贤之训可【文龙本名子龙状元唱名度宗赐是名德祐元年后弃位遁去益王立漳州乱以文龙为宣抚使讨之复知兴化军元兵至城下通判曹澄孙开门降执文龙欲降之文龙指其腹曰此皆节义文章也可相廹耶卒不屈械送杭州不食死】
　　刘黻特起复授端眀殿学士知庆元府沿海制置使诰
　　勅朕慨思时艰申饬外治陟禹迹至海表其克诘于戎兵命毕公厘东郊以谨固于封守睠论思之峻望懋牧御之殊庸赐齐履以重临墨晋绖而疆起具官某学茂而识裕志刚而气和议论通古今动众心介然蹇谔之操文武有威风知大体展也经纶之才以常伯简知于先朝惟连率着勲于鄞水黍苗之泽允洽甘棠之爱不忘虽孝思【阙】　骞之永怀而民望期霸伋之再至矧狼心之匪茹严鲸沛之预防牖户隂雨之备未脩戈船下瀬之师多缺人惟求旧戎有良翰弓钺之锡颛征趣为朕徃金革之事无辟难以蒙辞仁庙咨臣靖镇桂林孝祖诏臣介帅荆岘事维孔棘礼有从权是用跻峻职于承眀耸雄棱于制阃即里门而眡印冀溟渤之澄波噫精神彊本折冲既念移忠之义喉舌赋政于外益图敉武之功勿迟其行式克用乂可【益王登位以黻为参知政事赴召卒于罗浮】常楙特授端眀殿学士提领户部财用诰
　　勅八政食货为先慨民生之寡遂九式制用有节念兵费之孔殷欲斟酌于源流必培防于根本淳化命总计之使建炎重提纲之权遹遵旧章简畀硕彦具官某缜宻而栗从容以和善教得民有长者之风而不懦儒雅饬事有能吏之才而不苛屡底绩于价藩旋骞华于禁路论思蔼严徐之誉铨综推裴马之公惟钱谷之入几何懔兴师之弗给而公私之积可痛嗟足食之尤艰颛其任则可以通有无振其领则可以柅欺蠧陟承眀秘殿之峻治版部邦计之繁眡昔三司冠仪八座噫国以义为利朕方图损上益下之规财者人之心尔勉行爱民厚俗之政惟正是义其永有辞可【按楙尝援晋太子申生事欲为济王立后德裕二年拜参政宣麻慈元殿文班止六人继而逃去】
　　文天祥特授端眀殿学士依旧江西安抚使淛西江东制置使兼知平江府诰
　　勅元戎十乗先行式倚真儒之望师中三命承宠遹隆方靣之权朕若稽先朝之旧章最重文眀之邃职内以待畿廷之彦外亦褒帅阃之贤王素之牧平凉程戡之涖益部皆膺兹选今得其人具官某实学济时英猷纬国文有武备义槩质于神眀儒知军情忠忱贯乎霜日传檄召兵而志士奋缨冠赴难而国势张不图素定之营允谓寡二之畧予欲复江表之疆宇命尔攘除予欲壮淛右之翰藩咨尔脩扞威棱耸前茅之令丑类憺破竹之危惟【阙】　　　位必崇惟名之重者功必集乃隮班规殿之峻【阙】　　　闑之严噫邦咸喜戎有良翰茂对陟眀之渥身在外乃心王室趣成敌忾之勲可【按天祥自贑州入卫上书宜分境内为四镇责任攻取者以为迂诏知平江府】
　　翁合特授试尚书礼部侍郎诰【德祐元年】
　　勅朕慨四维之未张念多艰之求济为国天地与并必辨上下以定民典礼夙夜惟寅必进英隽以彊本乃睠槖班之旧诞敷环召之荣具官某内羙脩能瑰意琦行韶鸣玉洁渊哉寔好斯文山立时行纷独有此姱节羽仪侍从之列斧藻副诰之华驹皎皎以莫维鳯缥缥其高遰予未堪难畴咨百君子之谋尔有嘉猷申命小宗伯之职肃治军之仪汝翼蒇越绋之祭汝眀遹成樽爼折冲之功匪曰笾豆司存之末相见何晚周五礼有待而行今急而求鲁两生岂不能致式克用义惠然来思可【按合闽人着古今絶唱尝论贾似道以妬贤无比之林甫輙自托于伊周以不学无术之霍光敢效尤于莽操总权罔上卖国召兵专利虐民滔天之罪乞逺投荒昧】
　　高斯得依前行起居舎人特授兼侍读诰
　　勅具官某朕闻学于古训乃有获询兹黄髪则罔愆在天圣时臣奭以尚书劝讲在元祐际臣维因宝训进规延登耆儒聿骏先烈尔履粹而飬以直学醇而资之深惟耉成人肯来覧德曰太史友命尔纪言睠聚辨居行之勤倚薫陶涵飬之益何相见之晚也试垂聼而问焉百篇雅奥之文中兴脩攘之治示我显行率惟敉功清闲之燕尽精思朕乐亲于宿望温润之气可开道尔念绍于前脩【斯得蜀人尝论似道之罪与阙氏合族】
　　文天祥特授集英殿修撰枢宻都承防依旧江西安抚副使诰
　　勅具官某多难维其棘矣有嘉卫上之忠来朝又何予之载锡在师之宠脂车趣驾进律敷恩尔才裕经纶器兼文武以臯伊冠伦之望有管乐济时之猷纠合义师欲以身任国家感愤外患不以贼遗君父忧分阃畀重弓导防预前筹之画朕方旰食而虑尔盍夜衣而行知当缨冠投袂之时正如奉罋沃釡之急用隮华于书殿俾眡渥于从涂脩戈矛与同仇亟其入觐运帷幄而决胜尚頼恊谋可【天下勤王诏至天祥捧之涕泣发郡中豪杰有众万人遂入卫其友止之天祥曰国家飬育三百年一旦有急徴天下兵无一人一骑赴者吾欲以身殉之庻天下忠义将有闻风而起者义胜者谋立人众者功济则社稷可保也天祥平生自奉甚厚痛自抑损尽以家赀为军费其言曰乐人之乐者忧人之忧食人之食者死人之事】
　　李芾特授秘阁脩撰枢宻副都承防依旧知潭州兼湖南安抚湖北镇抚使诰
　　勅具官某十国为连有帅莫重于艰难之日诸侯有功进律莫先于守御之劳尔忠义绍于儒先器能济于世媺中立不倚奸邪所忌连蹇驹谷壮气不衰宅牧星沙分阃乡部防风寒奏月防精神折冲使湘水无波岳镇不摇朕嘉乃勤隮延阁防书之职贰宥廷导防之聨文武二事兼之矣时几孔棘狡谋匪茹惟事事备以清氛祲集敉功用对扬我师中锡命之宠可【芾守潭州乗城死战有招防者斩杀以狥力不能支召帐下沈忠遗之金曰吾力竭分当死吾家人亦不可辱于俘取酒饮其家人尽醉乃徧刄之芾亦引颈受死忠纵火焚其居还家杀其妻子复至火所大恸自刎幕僚陈亿孙顔应焱皆死潭民多举家自尽城无虗井缢林木者相望】
　　谢枋得特授秘书省著作郎兼权司封郎诰
　　勅具官某春秋成而乱贼惧作执秩以正官用能一战策勲朕崇奨气节之士兼史职郎选而命之庻有压难折冲之功尔以正直忤大奸义形于色为一乡之望广信控风寒要冲惟季梁在随楚不敢谋忠信行乎州里隐然金汤之固是用进长承眀兼组主爵凡抟力之法扞城之备暨守臣共图之既克有定谓尔来矣可【枋得尝以发策迕似道见斥及闻沿江郡县内附自以与吕师夔善乞朝廷使之行城又乞身至江州与吕文涣议事防文涣北行不及而反俾知信州吕师防徇江东枋得迎战败绩奔建宁山中世祖召至京师七日不食长书累万言贻留梦炎称大宋遗臣大元遗民食枣子七枚以死有文章轨范行世】
　　姚訔特授带行太府寺丞依旧知常州诰
　　勅具官某毘陵控风寒之冲淛河以西若防之制水恃为屛翰狡焉侵轶亡谋壹大治之则可以固吾圉厌难折冲惟良二千石是頼尔以世臣居是邦即家剖符义槩奋发且战且守服劳维多外府转丞示我陟眀之典益坚捍御亟奏肤公朕将有懋赏可【按訔希得子刘师勇复常州訔知州事力战固守伯顔命防人王子良役城外居人运土为垒并人以筑之又杀民妇取其乳煎膏作炮焚其牌秘城破訔死之】
　　黄万石依前资政殿学士特陞江西制置大使兼江西转运使诰【德祐元年】
　　勅宣力四方汝为既眡恩于政路右师三锡承宠盍增重于阃权昔高庙之耆武功命臣纲而镇江右宏开制阃植畀大名祗率旧章诞敷褒律具官某经纶实学开济远猷吉甫文武宪邦才周应变孔眀危难受任志切救时缨冠徃以扶王事之艰投袂起以赴乡邻之急四郊若防制水恃乃扞城六师以脩我戎徯其卫社慨天堑涛波之沸慨风寒根本之忧率四方诸侯贲机衡之异渥谋中军元帅峻弓钺之颛征分陜之任益隆殄虏之勲可冀兼华漕节植屏洪都噫元戎先十乗之行朕欲壮中流之襟带一贤制千里之难卿其恢外御之规摹精神折冲则气势强指授当任则将士励既克有定遹图尔庸可【万石在江西不能御敌阿里海牙取隆兴万石自抚州奔建昌防大元首制三搭为士大夫之倡其将米立不防万石谕之曰吾在宋官衔一圆牌写不尽尚防汝至小何不防米立大骂囓其舌以血唾其靣就死万石以大元军入邵武文天祥开府南劔经畧江西遂复邵武万石败走】
　　赵孟传特授华文阁直学士沿海制置使知庆元府诰
　　勅朕申儆豫防畴咨良牧师保世祚表海聿懐宗老之遗芳孝恭尹兹东郊廸简庭闻之令望我有眀命贲于价籓具官某质厚而器闳心醇而忱裕以仁者勇恊赞去凶之谋为同姓卿独坚守节之志若昔理祖眷尔前人京兆懋弹压之功司徒敷寛和之教绣游乡国阃制沧溟迨今甘棠之余思复见裳华之趾媺尹神臯而曵履既振家声即里社以分弓俾践先职隮舜阁之邃直耀汉绶之荣观轶兖州再世之光迈安阳奕叶之盛水犀之师尔其练习佩犊之民尔其镇绥元帅阅礼乐诗书无忝象贤之助州里行忠信笃敬遹观报政之成可【元兵至眀孟传迎降以酒饮防刺歹手震酒倾防刺歹曰吾岂非人耶何畏惧乃自引满而饮之】家铉翁依前直华文阁枢宻副都承防特授知临安府淛西安抚使诰
　　勑具官某朕慨思时艰廸简贤尹商邑为四方之极用谨固于本根周官倡九牧之风乃力辞于将从有嘉亷逊载锡宠褒尔粹学融眀素履脩洁和平之政如古循吏所称清直之名惟前文人是似世济其媺人皆曰贤肆予更政化之初命尔导宥宻之命咨日畿浩穰之寄陟地官论思之聨怡静之操不渝忠谠之风可挹予欲成奠枕皇皇之绩尔惟有游刄恢恢之才疆本折冲尤难于欧蔡承眀之日流化自近匪但循赵张发摘之规可【铉翁位执政伯顔令程鹏飞取太后手诏谕州郡防附太后从之檄执政皆署铉翁独不从使者命防之铉翁曰中书无防执政之理乃止后为祈请使国亡官之不从后至河间讲易归临安以死有春秋传行世】
　　杨文仲特授集英殿脩撰知漳州诰
　　勅朕选渤海贤良之守用又嘉师厌承眀侍从之劳难违雅意睠漳浦价藩之重有臣熹善政之余今得其人乃试以政具官某鲁诸儒之学周吉士之风择乎中庸玉瓒黄流之器好是正直朱清庙之音出奏民庸入仪禁路命时贰于起部职简而清咨绾长于国庠士有所式方羣彦聚朝而共济慨一贤补郡之独先惟朕勉从俾尔谨牧越在外服曷思自叶以流根式是南邦必图厚下而立本勿谓闽土之远亦若周畿之间伫闻政声勿替猷告可【文仲蜀人虞伯生外祖】
　　吕大圭特授秘阁脩撰知漳州诰
　　勅具官某朕择选良吏而宅乃牧嘉【阙】成人而遂其志体臣子民之仁一也尔学醇行粹为时宿儒访予落止入说迩英有防飬薫陶之益司宗惟亚典制典选意新才壮何求退之果也漳浦价藩尔居相迩命尔怀二千石绶以蓬阁论撰【阙】其归身处江湖之远名在奎璧之躔诗云毋金玉尔音而有遐心可【大圭温陵人尝为中书舎人有春秋五论集传或问行世】
　　文天祥依前权工部尚书都督府参赞军事江西安抚使特授淛西江东制置使兼知平江府诰
　　勅谋元帅将中军简在说礼崇诗之彦分六卿倡九牧时惟制治保邦之规朕疚怀艰危注意英隽有嘉卫社之志诞畀制阃之权具官某硕大而光眀宏深而肃括武文兼备有经营四方之才忠义自将有奨率三军之畧惟硕望冠宠甲之选盖皇祖为燕翼之诒讨乱畧以儆师人百其勇追殊遇而欲报朕知乃心咨胸中甲兵之竒付阃外弓钺之任若高皇命重臣宅牧合江淛以颛征若孝庙诏常伯夺情念边疆之孔棘摠中权于方靣殿巨屏于呉门内以防日畿之本根外以复天堑之险阻规摹有素勲业可期噫元戎十乗先行共武服而国定师中三锡承宠以众正而民从遹成攘狄之功丕阐用儒之效可【元兵破四安召天祥入卫天祥行平江无固志矣天祥拜右相至军前慷慨不屈伯顔拘之与祈请使偕行至镇江逃去浮海如温州起兵江西志图恢复空坑大败就执入元都不屈南望拜而死】
　　陆秀夫特授淮东提刑兼淮东制置使司参议官诰
　　勅具官某古者兵刑一致猾夏奸宄皆士官所惩献囚皆鲁泮之事尔以通材敏识久参阃重东淮祥刑使者缺命尔爱我嘉师察狱以情斯可一战乗轺飞檄尔实兼之审谳洗寃筹边决胜所以拯黎元之命者在此徃钦哉可【秀夫奉使伯顔军前求称伯侄不从后以兵防二王海上位至宰相俨然正笏如平时或在行中凄然泣下以朝衣抆泪尽湿凡述作皆出其手虽在匆遽犹日书大学章句劝讲崖山既败乃仗劔驱其妻子曰而去怕我不来乃诣帝舟启帝曰少帝太后已辱陛下不可再辱抱帝赴水死】
　　昝万寿特授复州团练使知嘉兴府兼成都府路安抚副使诰【咸淳七年】
　　勅具官某率宁人有指疆土尤重嘉川谨侯度脩尔戎兵其惟良将懋简折冲之绩诞敷进律之褒尔挺志忠纯受才沉毅壮谋定金城之畧雄棱憺玉门之关统戍沔阳而威信孚宅牧泸水而保障固肆畴咨于虓勇俾易镇于犍为正秩戎团仍贰帅阃惟严于备御则江流靖惟勤于抚绥则民心安徃奏肤公祗若眀训可【德祐元年万寿以嘉定及三九顶紫云城降于大元自后两川郡县皆送欵独张固守重庆不下】
　　张起嵓依前武功大夫复州团练使特陞除带御器械知夔州兼夔路安抚副使诰
　　勅具官某朕睠蜀道以注怀属防门之谋帅敉武功于西土廸简安边之良得猛士守四方遹求固圉之绩尔谋老事壮知深勇沉宅牧犍为暨暨扞城之畧参华方靣洸洸敌忾之忠畴咨折冲乃命改镇肆颁进律之渥眀陟扈带之聨其览平沙八阵之图以防长江万里之险可
　　张世杰依前保康军承宣使枢宻副都承防特授沿江制置副使知江隂军兼淛西策应使诏【徳祐元年】
　　勅阃外制将军必有重弓之备师中承天宠趣颁三命之荣朕植江表之籓篱图浙河之屏翰乃授西讨之畧以先元戎之行具官某志节忠纯才猷眀果帷幄决子房之胜屡敌忾以献功草木知万福之名独觧纷而排难义槩倡勤王之勇雄棱壮御侮之威愤妖垒之未平虑狡谋之匪茹烝楫电迈有捕鹿犄角之形虓旅颷驰有撃蛇首尾之势洊腾月防大振天声予欲严守御于澄江以捍蔽近甸予欲复疆理于京口以进取列城擢贰方靣之权兼绾郡符之寄合汉将筹策之用建唐使应援之名运掉适宜士气百倍竒正迭出虏祲一清岂止日畿之安庶几天堑之定若昔臣浚受任中兴天惟毖我民朕念绍于前烈师以顺为武尔亟奏于肤公可张世杰依前保康军承宣使带行枢宻都承防特授龙神卫四厢都指挥使诰
　　勅脩甲兵与偕行旣懋干方之畧聼鼓鼙而思帅聿隆进律之褒具官某果毅而尚谋忠纯而好义励撃楫清中原之志首敌忾以献功膺推毂遣将军之权独折冲而制胜壮槩为勤王之倡雄棱期殄冦之勲朕方赫濯威声将攘除于戎丑尔奨率义旅庶清肃于江流载考中兴之名臣尤重厢部之陟典内以严钩陈太微之卫外以澄金陵北固之氛噫定王国奏肤公式倚良翰之重在师中承天宠嗣攽懋赏之荣可
　　张起嵒特授宁远军承宣使龙神卫四厢都指挥使依旧知防州兼防路安抚副使诰
　　勅艰危之际恃节义为金城忠良之臣植封疆为砥柱孝寛之保玉壁真卿之守平原今见其人朕嘉乃绩具官某秉心纯实立志雄刚草木知万福之名帷幄决子房之胜忾楚氛之甚恶叹蜀道之至难细柳坚壁之威镇安防路劲草疾风之操克复开江诛伪使而焚其书挫丑虏而夺之气奏封来上大节可嘉峻隮容管之承流班亚齐越宻聨厢部之分卫职近周庐式昭褒赏之恩用为屏翰之劝噫当一靣属大事朕不忘固圉之勤奨三军定中原尔益励折冲之畧遹收隽防嗣对宠光可
　　许文德特授【阙】州观察使依旧知淮安州淮东安抚副使兼淮东策应副使诰
　　勅戒戎旅率淮浦遹成却敌之隽功承天宠在师中载锡策勲之懋赏有嘉凯用劝戎昭具官某识眀而志忠谋老而气壮憺雄棱于阃外如虎在山殿重镇于淮隂若罴当道贤于长城矣岂忧匈奴哉忾狡童之乱常挟叛臣而犯顺犬羊驱十万之众螗猬交四靣之锋维我屏翰之良悉心战守之畧昼御宵撃保固金汤之疆电扫风除攘殄防裘之丑大奏采薇之防优奨前茅之劳正使领于亷车耸军容于方靣既酬茂绩益励英猷念多垒之未清懔东陲之孔棘用师观衅而动乗胜气以荡平撃敌以灭为期趣劲兵而应援式克耆定尚有殊褒可
　　田谨贤特授亲卫大夫福建观察使依旧知恩州兼御前诸军都统制诰
　　勅国家多难正远臣敌忾之秋节义天闲嘉良牧效忠之志趣提师而入援爰进律以示褒具官某性行端纯器资果毅附众威敌而兼文武如穰苴之善兵衘训嗣事以考度程若正之济美奕世守封疆之固一心坚忠孝之传愤猃狁之肆凶率熊罴而奋勇朕方驰羽檄以召勤王之士尔乃飞驿书而励报国之忱撃楫誓清缨冠徃救平原为金城之倡恨未识真卿之贤河西布玺书之眀尔用锡窦融之宠陟崇阶于亲卫隮峻秩于亷车汝捍我于艰其援桴鼓而进功多有厚赏以湏赐旄钺之荣【田氏世袭思州与播州杨氏世姻宋亾入朝官荣禄大夫封义敏公】
　　杨邦宪特授亲卫大夫利州观察使依旧知播州兼御前诸军都统制诰
　　勅听鼓鼙而思帅孰济时艰脩戈矛与同仇载嘉义槩爰趣援师之至诞锡褒律之荣具官某植志忠纯秉心洪毅临机料敌识眀玉版之六弢御众牧人威憺玉关之万里奕世固封疆之守一忱坚节义之闲愤蛇豕之肆凶合熊罴而奋勇朕每饭不忘于钜鹿尔惟志常驰于伊吾奨率劲兵捍卫多难真卿未识独倡平原之盟窦融来朝宜锡河西之诏恩加增秩檄召勤王陟亲卫之崇阶峻亷车之殊渥天助者顺亟其戒戎乗之行师克在和则有秉钺之命可【邦宪世袭播州十八世宋内附遂请防世祖下玺书抚谕授龙虎上将军侍卫亲军都指挥使播州安抚使子孙相继袭宠锡尤厚】
　　姜才依前右武大夫特授【阙】州防御使依旧建康府驻劄御前诸军都统制诰
　　勅安边竟在良将久宣敌忾之劳共武服奏肤公式厚策勲之宠有嘉壮槩载锡褒章具官某栗锐而好谋忱恂而尚义隐若敌国差强人意洸洸卫上之忠率彼淮浦以脩我戎暨暨冠军之勇狡焉丑类梗我要冲逞蛇豕以薄城驱虎狼而犯顺郊多垒辱也独被髪以缨冠鼓三军进之乃雄心而鸣劔先锋鏖战入阵勦除亟防破竹之勲来献采薇之防威棱大振赏典趣攽陟使领于捍防表戎昭之果毅有功见知则说用劝熊罴之臣撃敌以防为期尽清狐兔之穴勉建殊绩嗣有茂恩可【姜才在扬州屡防益王登极李庭芝命朱涣守扬州而与姜才将兵七千趣泰州将东入海庭芝既行涣以城防阿术围泰州驱庭芝妻子至陴下招防姜才发九疽不能战泰州守将孙贵防庭芝与才俱就执至扬州才愤骂不已元帅不忍杀之朱涣曰扬自用兵以来积骸满野皆庭芝与才所为不杀何俟乃皆杀之扬民莫不泣下由是淮东州郡皆防】
　　阳立依前右武大夫特授【阙】州观察使依旧知涪州诰
　　勅听鼓鼙思将臣欲济艰危之防儆师徒讨乱畧盍优奨擢之恩其锡眀纶以旌壮槩具官某忠谊根于天性知畧习于边筹砥柱蜀道之冲贤长城远矣汤池涪川之险曰将军制之独坚细柳之屯屡奏采薇之防士气大振敌胆为寒脩兵与偕行久徯勤王之旅出车维其棘趣收尽敌之勲宣力既多陟眀可后武爵峻隮于左广使名超进于亷车赏不逾时益励熊罴之勇师直为壮遂清蛇豕之雄亟成隽功嗣对褒律可
　　苖再成特授拱卫大夫依前和州防御使带行带御器械知真州诰【德祐元年】
　　勅王事多难维其棘师克在和我武惟扬伐有辞功多厚赏某鸣劔伊吾之壮志坚壁细柳之英标自守圉于仪真克执丑于江浒率劲兵而勇往径捣重巢燬列栅以无余连收隽防忠忱足以振士气义防足以慑戎心贲褒律之殊荣晋横班之峻秩用锡尔祉益殚拱扈之勤立定厥功嗣有宠褒之典可【阿术攻真州再成就庭芝节度日与之战与赵孟锦力战于鹳觜败绩后谋夺驾不克元既破扬州攻真益急赵孟锦失足坠水中死苖再成身生被获不屈而死】
　　阳立特授翊卫大夫依前【阙】州观察使陞带行带御器械知涪州诰
　　勅多难维其棘缅思蜀道之艰十乗以先行式固涪江之守慨蛇豕食上国之惨恃熊罴不二心之贤趣戒勤王之师峻攽进律之宠具官某雄姿果毅义槩魁闳抚鸣劔驰伊吾壮哉敌忾饬戎车伐猃狁伟矣折冲玉关憺其威名金城倚以屏翰辑宁五郡保障一方天防割于我家重以投鞭断流之患心罔不在王室挺然缨冠救鬬之怀遣将校而奏帛书陟险阻而承羽檄闻者兴起发于忠忱念江浦之巢窟未清而荆益之襟喉犹梗欲霆撃而颷扫盍卯命而辰行是用升翊卫于横班隮扈带于迩列褒乃劲节亟其疾驱奨三军攘奸凶以报先帝辟四方彻疆土肇敏戎公投袂而来反席以俟可刘师勇特授左武大夫依前濠州圑练使带御器械平江府驻劄御前诸军都统制诰
　　勅战功日多莫难乎先锋之胜赏国之典莫高乎横列之阶我有劲臣特飏茂渥具官某俶傥扶义雄烈逸羣统率戈船既振威于海道训齐武旅爰飬鋭于毘陵趋潜师而进吕城欲乗势而复京口中权后劲冐矢石以身先彼竭我盈詟防裘而胆落执讯获丑敌忾献功载嘉后亭桥之竒勲峻隮东山阁之华秩伫奏肃清之防嗣膺褒擢之恩可【师勇复常州大出舟师与孙虎臣张世杰战焦山大败归常州城破以八骑突围走平江后率所部入于海】
　　谢方叔特赠少师诰【咸淳八年】
　　勅旧人丕远省甫攽休复之恩一老不憗遗亟鉴余忠之奏聿怀耆彦载锡愍章具官某秉心纯眀制行果毅振直声于言路廸简先帝之知耸雅望于政涂遂登上相之任裕于进退介以寿臧致为臣而归从容知止虽尔身在外注想询猷念未逾卫武之年曷弗瘉平津之疾惟德爵齿昔所难兼若老成人今其余几九京不可作己亚师于以赠之噫就珍从以乞言嗟清规之已远及生存而加綍慨荣命之不先礼貌具隆始终无愧可【按宋封赠制皆中书舎人执笔惟绍定六年史弥远赠中书令追封卫王令学士院防制学士言非典故诏特与防制是可以见当时法制之定矣】
　　江万里特赠太傅诰【德祐元年】
　　勅多难维其棘方加璧以趣来一老不愸遗怆怀沙而永逝哀哉殄瘁闻者防伤慨叹精忠时飏愍册具官某文起八代之陋学贯六经之传休休其心有容得宰相体蹇蹇匪躬之故先天下忧九龄罹偃月之猪诸梁深如歳之望若陟渊水求济尚眀保予猷询黄髪罔愆惟克迈训聿怀劝讲之助骇闻遗扎之言防至盍去诸弗易子思之守人莫我知己寕从彭威之居凛一节之不渝虽百身其莫赎贲以苏轼之谥禭以谢安之官将兴百世而立懦夫用张四维而厉臣节噫仁必有勇嗟予共纳诲辅德之贤义重于生可以媿临难茍免之士英魂未昩茂渥其歆可
　　江万里特赠太师诰
　　勅君子式黄髪莫崇乎齿德之尊圣人有金城莫难乎节仪之守嗟予大老逢此鞠凶用震悼于朕心肆表章其芳烈具官某浩气刚直德性高眀孤忠自持屡堕林甫偃月之计特立不倚靡附贾充夕阳之奸盍归乎来克迈乃训若金用砺方咨汝说之贤怀瑾握瑜永慨灵均之恨御事罔或耆寿昊天不吊愸遗哀哉殱良澘焉出涕彼误国不死适以遗臭万年维杀身成仁凛乎生气千载禭师垣之极品贲哀敛之殊荣噫三公惟其人怅失扶颠持危之助九原如可作尚兴亷顽立懦之风可【初万里闻襄樊破凿池芝山后圃名曰止水及兵将至隐草野间为游骑所执大诟欲自杀既而逸归城破谓门人陈伟曰大势不可为今虽不在位当与国为存亡既而军士执其弟万顷索金银不得支解之万里遂赴止水死左右及子镐相继投沼中积尸如叠翌日万里尸独浮止水上从者敛葬之】
　　印应雷特赠端眀殿学士诰
　　勅赐弓钺以颛征夙懋建方之绩听鼓鼙而思帅载攽追命之褒其敷言纶用劝臣节具官某宏材任重实学济时知仁勇之脩身文武为宪刚大直之飬气精神折冲戒我师以铺淮濆虽在外而心王室有严有翼制胜尊爼之间惟筑惟征守圉金汤之固月防方奏星陨遽闻怆召树之余思想羊碑之下泣彼忌功而沮善兹更化以怀贤念国歩多艰朕安得颇牧而用若承眀邃职尔未膺光镇之荣植锡宠于宻章俾眡恩于政路九原可作千载如生噫刘毅不为三公每怀抚几之叹许穆加赠二等尚歆禭衮之华奨其忠劳闻者兴起可
　　唐震特赠华文阁待制诏
　　勅事君能致身封疆之寄为重自古皆有死忠义之名长存朕慨国歩之斯频嗟臣节之未厉载嘉砥柱之操三叹磬声之思具官某刚毅近仁质直好义河北诸郡独有真卿睢阳一城莫救许远孤垒危于朝露劲气贯乎秋霜壮矣结髪白刄可蹈也哀哉握节犀轩三禭之乃次对乎松阶俾庙食于栾社锡以令谥録其遗孤【阙】若中兴之褒唐重九京可作尚百世以祀番君
　　谅尔英魂歆我愍典可【伯顔兵顺流而东唐震度兵力不支死于州治之玉芝堂通判万道同以城防】
　　汪立信特赠正奉大夫诰
　　勅名臣文武略尽亦惟大艰良士旅力既愆不卬自防骇闻遗扎愍锡禭章具官某谋猷川行知畧辐凑贤长城远矣才兼牧御之能曰阃外制之身佩翰藩之寄慨怀危难倚任攘除撃楫之志未醻听鼙之思何及纳书裘邑隮三品之崇阶鸣劔伊吾想九原之生气可【立信以二防上贾似道言不从请备衘璧舆榇之礼似道骂曰瞎贼狂言敢尔及芜湖出师相遇似道抚立信背曰不用公言至此立信曰瞎贼更说一句不得今江南无一片亁净地某去寻赵家地上死也置酒召僚属手自为表起居三宫与从子书属以家事絶吭而死伯顔闻之曰宋有是人使果用之我安得至此】
　　赵与禟特赠朝请郎直华文阁诰【知宁国县】
　　勅具官某王事多难孰非全躯避祸患之臣宗子维城独效捍敌死封疆之节聼磬声而忾叹锡纶命以宠褒尔振振周公族之英謇謇楚同姓之操志坚即墨之守躬蹈井督之危方免胄以卫民竟结缨而狥义伤哉贤令罹此鞠凶增十秩以追荣嗟百身之莫赎仍跻延阁并録孤儿俾庙食以旌忠尚毅魂之殄虏可【德祐元年大元取宁国县知县赵与禟死之】
　　王栢特赠承事郎诰
　　勅某朕惟正学不眀士习頺靡人心防溺稔成艰危是用崇奨宿儒使闻风兴起尔祖为淳熈名流尔家世其学文献渊源愽以诸老之琢磨飬粹德深巻道不试从臣有请追贲京秩当孔棘之时所以张四维扶世教也诏于幽扄服享殊渥可【栢大父师愈受学杨时父干世游朱吕之门栢少号长啸年三十始知家学之源以长啸非持敬之道更号鲁斋闻何基得黄干之传遂徃受业于朱熹著述致力以求其极律身以敬治家以严动黙皆可师也】
　　孙虎臣特赠太尉诰
　　勅国家多难既无死封疆之臣节义大闲是为卫社稷之本嗟忠臣之玉折锡愍册以衮褒具官某英槩雄深壮怀卓荦威谋制胜蚤奏缚青宜结之功焱勇冠军常有封狼居胥之志敌方投鞭而闚我意欲折棰而笞之江汤汤武洸洸属以讨叛之任阵堂堂旗正正誓以灭敌为期乃俾守符乃授齐钺关羽待卒伍之善尚忍负之田布报君父之忠惟有死耳义重熊掌身轻鸿毛防裘闻之寒心营垒莫不流涕朕抚几以叹听鼙而思骇闻遗扎之言怆失名将之隽宻印紫绶追封尉府之崇直盖犀轩纳书廞襚之饰哀百身之莫赎懔千载之如生噫存弗获居綘侯勃之官殁尚享叚秀实之赠谅而毅魄钦我恤章可【元兵入泰州虎臣自杀虎臣尝以数骑生缚不花太子阙以为质后杀之】
　　夏松特赠保康军节度使诰
　　勑事君能致身封疆之臣尤重自古皆有死忠义之誉长存聿怀磬声之思载锡斩禭之典具官某威名济于世媺兵畧得于家传裕父功惟我有臣如李愬之在唐室若内举皆堪为将如曹韦之在本朝慨强敌之窥江统师干而挥防搴旗者数矣勇不顾身缨冠而救之志于狥国嗟将星之遽殒懔义气之如生授齐钺以饬尔忠赐令谥以褒尔节噫加等而许穆重恻我心登坛而拜淮隂莫追既徃英魂未沫茂渥其歆可【松夏贵子力战被杀议者谓松尚在贵未必败亦未必防】
　　尹玉特赠濠州团练使麻士龙特赠高州刺史诰
　　勑具官某见危授命者义之先致果杀敌者忠之大迩者熊罴之士进援毘陵鼓三军倡勇敢尔玉以赣水之师尔士龙以淮濆之旅擢锋力战陨于行阵而丑类之殄殱甚众尔身虽殁可以愧怯懦退却者是用赠玉戎团之秩赠士龙刺史之绶英魄如生尚克厉此敌而剪灭之仍录羽林之孤俾忠义之臣咸劝可【二将战阙常州玉战五牧士龙战虞桥皆死】
　　资政殿大学士两浙镇抚使谢堂该眀堂恩封赠曾祖深甫特赠太师进封鲁王诰
　　勑肆祀有来雝雝裒对宗祈之嘏秉德其邻翼翼肃将使范之恭维贤相之流光施曾孙之济美式敷馂泽申贲宻章具官某故曾祖某德载鼎彛功高廊庙邓太傅佐中天之业实钟长乐之祥郭汾阳着贯日之功丕衍具庆之祉衮绣焜煌于三叶旌繁炳燿于六符助我眀禋锡以多祜师垣王社人爵之贵可加赠策丝言祖烈之传无斁可【深甫相宁宗】
　　祖渠伯特赠太师追封魏王
　　勑多士对越在天咨政涂而相祀烈祖有秩斯祜怀世德以敷恩眷言棠笏之传追贲松楹之享具官某祖父裳华文献乔木声猷高宻之仁至训而报益大汾阳之烈在暧而庆弥长维思斋之功有开必先维立政之辅垂宪乃后约轼错衡之来假和铃鞗革之有光告于文人仍继师真王之秩介以繁祉緜重珪累衮之休可
　　父奕昌特赠太师追封魏王
　　勑我将式文王之典资时使领之贤崧高褒申伯之功溥予祭馂之惠惟宗祀以教孝用笃亲而兴仁具官某故父某大盈若冲甚徳而度裳华有章矣尚长君退让之风缁衣之宜兮遵邓侯法度之教象贤聫晖于政路骏奔陪祀于合宫嘉乃义方锡之愍册更康叔国仍异姓王之荣作毕万封衍后嗣人之庆可
　　母呉氏特赠齐魏国夫人
　　勑崧高维翰之功推本生贤之庆召南积行之美端繇正始之风朕命贤戚而镇京师秩禋祀而敷馂泽异【阙】宻聫于政路徽章申贲于母仪具官某故母某氏文献名臣之家柔嘉女士之德礼共繁沼屛流水游龙之华教淑芝庭衍袭紫传龟之祉蝉嫣万石之赍鸿渐两社之班绥辑王畿凝皇皇奠枕之绩肃祗使领俨峨峨奉璋之容睠义训以有原谅孝思之追远锦囊象轴大国兼齐魏之封翟茀鱼轩千载垂陶孟之范告之祢庙铭之鼎彛可
　　知枢宻院事兼参知政事李庭芝妻徐氏特封水国夫人
　　勑朕称宗祀遹求敉功常武之脩我戎式倚筹帷之彦殷雷之劝以义载嘉壸范之贤其锡纶言用敷馂惠具官某妻某氏廸内则之训蔼女士之芳鹊巢夫人起家助召南分陜之化燕喜令妻受祉集鲁邦膺狄之勲采薇之防既闻彤管之褒可后宜其家而有誉贵于室以特封翟茀鱼轩赐沭浯溪之国鸾书象轴增光衮路之荣可
　　隆兴府靖安县管下利泽昭应普安王特封利泽昭应普安清祐王【屈平】
　　勑古之烈士精忠贯乎日星没为眀神灵光射乎牛斗维三闾之姱节懔千载其信芳于民有功以德诏爵某神清白死直愽謇好脩仍羽人于丹丘已曾举太初之表冠切云之竒服犹不忘南国之思惠绥黎元销御菑沴肆丕从于众吁式敷贲于号荣藑茅兮吉占其歆两美兰鞠兮终古以续九歌可
　　荆门军玉泉寺壮穆义勇武安英济王特封忠壮义勇武安英烈王【关羽】
　　勑颇牧为将岂忧匃奴每怀雄俊亷蔺虽死常有生气未沫英灵载锡之光亦克用劝某神才高三杰勇敌万人盖尝乗汉水之溢而攻樊几于震曹瞒之奸而徙许功虽靡竟志则不磨其余威犹足寒戎心非更封何以慰荆旅用旌忠臣之节丕显烈士之风二名孔嘉永贲传芭之祠楚九京可作尚能结草以抗秦
　　咸淳三年十一月臣应麟以起居舎人兼权书行吏右礼工房七年七月自徽州召为秘书监兼权十月供职书行吏右礼刑房十一月除起居郎兼仍旧八年七月书行吏左户房德祐元年三月真除舎人四月供职书行吏左户兵刑房七月除礼部侍郎兼又书行吏右十一月除礼部尚书兼给事中辞西省兼组凡三入掖垣徧行上下房辞命臣应麟谨识
　　记曰王言如丝其出如纶然则诰命之体其可不慎乎文章至宋季风頺波靡矣而王言终不失体南渡以来龙溪汪公平园周公号为冠冕若厚斋王公尤所谓杰然者也咸淳德祐间社稷倾危近在朝夕而公四入中书遍行诸房词命方除目填委他舎人阁笔不下公独从容授之若行云流水悠然泛然而莫知纪极者今读其辞盖防集羣言而以己意发之信所谓博极羣书者也昔三槐王公序南丰文集以大手笔目之且谓名与天壤相敝呜呼岂独南丰也哉后学荥阳生郑真再拜谨识
　　故观文殿学士正奉大夫墓志铭
　　诗书所称世臣之美盛矣惟宋丰芑涵育之仁逾三百年父子为相者三家鄞史氏与焉燕及后昆茀禄昌衍葢世德之积也厚而承德用誉亦在其子孙故观文殿学士正奉公其淳德有常者与越在内服靖共厥位越在外服惠政施于民渉世变守素履耄耋弗更其操近古所谓吉人长者公既前进士黄君翔龙纂次行事子嘉卿等请着石章应麟尝执事太史窃观先朝盛际上以礼义遇其臣下以忠厚世其家法宜书瞻彼乔木岿然故国纂乃祖乃考铭于烝彛鼎其可使遗老无传兹后死者之责不敢辞公讳字之字子发世为眀之鄞人高大父诏以八行举于乡赠太师越国公曾大父师仲赠太师越国公大父浩相宋孝宗为太师保宁军节度使封越王谥忠定侑飨庙廷父弥远相宁宗理宗为太师保宁昭信军节度使封卫王谥忠献母畨氏齐鲁国夫人公忠献季子也粹温端愍忠献以福艾期之谓它日亢吾宗初命承事郎绍定五年中吏部铨自宝章阁至右文殿脩撰奉佑神祠除将作少监赐同进士出身迁枢宻副都承防忠献薨服关除司农太府少卿集英殿脩撰仍畀佑神祠即家授沿海制置司参议官进宝章阁待制赐金带陞华文阁知处严温三州皆力辞理宗睠受遗定策之勲曰笃不忘公兄忠清公宅之既践剔中外入式枢机公怡黙自将澹于荣进上欲试之治民廼以敷文阁待制守时淳祐八年也比嵗旱饥出槖装籴淛右米三万石徃赈贷民罔捐济易守处州始至狱多淹繋阅实上部使者谳诀圜扉一清赋税三年民苦之公倚阁其一年版部期防苛廹以己俸代民输未几督趣如故公以累年之逋一朝求足民必重困奏以三十年最高者为数疲民感悦忠清之防以在原急难谒告奔赴得请遂行耋释遮道攀留召为兵部侍郎辞不拜进待制宝文阁提举祐神观擢工部侍郎权尚书愿就散秩陟宝章阁学士提举万寿观奉朝请宝祐二年召为兵部尚书以焕章阁学士知绍兴府淛东安抚使惟祖惟兄遗爱在越公来镇棠隂耆老驩迎念绍先哲壹以寛和抚柔此民初忠定作牧剏义田为士大夫贤而贫者防嫁之助嵗久实惠不霑至是扼栉蠧始复旧规越为南阳乡公寛而有制无所回挠郡大阅一夫径造听事乃卒伍怙王邸势者公曰犯阶级有常刑执而黥流之军民慙服咸曰仁者之勇甫朞治最转闻玺书褒美陞徽猷阁学士因任寻除工部尚书五年进长兵部兼工部宗祀眀堂为桥道顿递使礼成拜端眀殿学士时畀执政恩数恳避甫至断章批畣曰卿继忠孝谨牧飬予维宠嘉之祖孙父子昆弟先后列政余惟吕氏暨卿门式克钦承以为邦家光景定二年进资政殿大学士知建宁府承叶公梦鼎陈公昉之后亷明勤俭遵其成规南方多岚雾日高乃视事公常夙兴见吏民不以素贵少懈夏潦崇安松溪水泛溢民惩壬子菑扼携杖入郛公盛服露祷为民请命移时澂霁桥梁岌焉几坠民凛凛沈垫亟募舟栰拯之有阻渡剽攘者罚无贷黎眀水退民以更生胥庆建俗禨鬼恶少身殉淫祠愚甿神事之公捕为首者正其罪谿流湍悍竞渡鬬争多覆溺严为科禁俗遂革阅嵗再召进观文殿学士提举万寿观奉朝请居生母齐韩国夫人林氏忧哀毁过礼咸淳二年终制以旧职知宁国府郡上供米淮东西两饷俾其属受委输淮西使者治建康地近符尤峻或转餽江北防渉耗失纲欠数十万计而郡官兵廪饩常不给公控吁于朝始得颛淮东郡以稍纾眀年祈闲提举洞霄宫优游里第垂十载自是閟光华若未始有轩冕晩嵗阖门飬疾一榻萧然人希识其靣至元三十年病革却药遂不起春二月十三日也年七十有九阶自初命至正奉大夫爵自鄞县开国至奉化郡公食邑四千六百实封户六百娶洪氏娶高平郡主赵氏皆先卒子男五吉卿承议郎文府寺丞知武冈军先一年卒沂卿承事郎为兄待制后嘉卿彭卿并承事郎韦卿女子六孙男六辰孙观孙景孙庆孙增孙满孙女四曾孙男一公頥女二是年四月丁酉于鄞县阳堂乡金岙与高平令兆公性孝友敬保先绪匑匑如弗胜讽训言罔敢坠忠献冡木已拱隧碑未立论撰先德属呉公渊状其行进彻乙覧理宗用至道熈宁铭两忠献故事亲制文题其顔曰公忠翊运定策元勲之碑奎藻汉章贲耀松槚孝子扬父之美公有焉别墅在钱塘西湖宻迩枋臣私第欲得之谋以荣利公以先人旧业终不与姊适故户部侍郎赵公汝楳蚤卒窆奉化隣山有讼公割田易之争者遂息乐善不倦故家流风犹存名誉以谦亦允蹈之处乡党恂恂似不能言与人交臧否不出诸口而胸中有泾渭躬自菲薄服用如臞儒治五郡防本根缓茧丝虽无赫赫名一念爱民隐然膏泽之润纯终领闻集享备福克对前人光于戏贤哉铭曰
　　史以官氏相肇于唐迨宋昌大台绲相望有若甘盘有若伊陟奕叶钧衡太常纪绩象贤惟公胙乃旧勋用彰厥善不专为恩佩玉徐趋翔于常伯处富无骄在丰能约廸【阙】睠知职聨辅臣素有世旧岂伊异人公拜稽首对扬眀命绍闻衣言秉心无竞始政于婺终政于宣振之平赋民瘼以蠲禹会价藩维祖赐履憇棠勿剪二季涖止爱民厚俗汉吏之循安静悃愊善不近名岩居川观殊庭燕佚仁者之寿秀眉华髪时行则止脱屣浮云一其初终驹皎鸿冥嗣守维艰前脩所叹允矣君子归飞无憾曰晋遗老曰殷故家胡不百年乡关之嗟古楬苍苍眎此铭诔忠定之孙忠献之子
　　史鄂州墓志铭
　　鄂州君史育之字子报赠少师弥巩公之子补国学生以父任知婺州该遇眀堂恩补通仕郎铨中授从事郎峡州远安县尉仕至添差通判太平州改通州鄂州转朝散郎卒于官居官亷所至有遗爱干淳初余始第进士侍先君于吏部倅婺眀年少师来守郡君侍焉两家子弟相好也君二季皆余同年友耄矣怀旧重有感焉铭曰一邑之政天下式涧有训为世则君才恢恢优治剧佩玉长裾进匪棘井渫不食心靡恻殖丰履歉志弗绌岩邑嘉庸得目撃我铭表善贻千亿
　　越大夫赞
　　智哉大夫鹏搴海濒渊谟石画为越良臣处女脱神机翕张澡防稽耻于禹有光吁嗟乌喙殱良忘功室既颠薨梓匠弗庸彼脂韦者自诡眀哲谓不如蠡谋身之拙工于谋国匪曰为身论士贤愚不以死生出者难将处者易持卓矣黄公岩居茹芝牺樽沟中木雁两失鄞水泱泱我思竒杰
　　悼袁进士镛诗
　　大柱不可折柱折势莫撑九鼎不可覆鼎覆人莫扛袁公烈丈夫独立东南方欲以一已力代国相颉颃适遭宋祚移耻为不义戕奋然扢志起誓欲扫欃枪防劔宓前麾手回日月光贼势愈猖獗山摧失忠良呜呼絶伦志不得骋才长妻孥悉从溺枯骨谁克襄忠烈动天地游魂为国殇山水倍堪悲抱恨彻穹苍穹苍率一息庻几纪星霜西风白杨路哀猿号崇冈解劔挂墓柏泣下沾衣裳惜哉时不利抽毫述悲伤








　　四明文献集卷五
　　王深宁文集防
　　王厚斋先生博学鸿才伟论卓识见诸立朝居官疏议彪炳史册少从师授得吕成公真文忠之传所著书凡六百八十九巻古今撰述之盛前无如葛稚川其次即先生称极富矣通行天下者祗玉海困学纪闻诗地理考绀珠词学等书至手着序记表诰辞命志铭之类阙焉未传诚为憾事嵗癸未余屛迹家门友人刘君让以钞书见售阅之乃四眀文献也采辑者乃荣阳外史郑公真也曷胜狂喜不惜重赀以应寒士之请把读终巻间有未经详眀者僣为补缀有它处散见者輙为増益以成全集庻使文献有徴不致瑰竒冺没第愧弗能将付剞劂以广其传姑缮写袭藏俟之来哲云尔
　　同郡后学前柱下史陈朝辅燮五父谨识于云在楼


