　　钦定四库全书　　　　　集部六
　　对山集　　　　　　　　别集类五【明】
　　提要
　　【臣】等谨案对山集十巻明康海撰海所撰武功县志至今修舆记者举以为法别着録史部地理类中其诗文集先后凡四刻一为张太微所选一为王世懋所选互有去取
　　国朝康熈中其里人马氏始裒其全集刻之江宁此本乃乾隆辛已其里人编修孙景烈以所藏张太微本又加刋削而刻之海以救李梦阳故失身刘瑾瑾败坐废遂欲放浪自恣徴歌选妓于文章不复精思诗尤頽纵王世懋序称其五七言古律多率意之作又慕少陵直摅胸臆或用时人名号爵里韵至便押不丽于雅朱孟震序述李维桢之言亦称张太微本珷玞燕石间列错陈故马氏所増刋颇伤芜襍景烈此本虽晩出而去取谨严于诗汰之尢力较诸本特为完善已足尽海所长矣明人论海集者是非不一要以俞汝成文过于诗一语为不易之评崔铣吕柟皆以司马迁比之诚为太过然其逸气往来翛然自异固在李梦阳等割剥秦汉者上也乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总校　官　【臣】　陆　费　墀







　　对山集原序
　　王子曰夫文至正间盛矣于时闗中称十才子而康先生徳涵为最然独最偃蹇至削籍以死余至闗中首索先生集读之怪其盛名之下所着仅此而时亦有曼衍亡当于情实者马伯循传先生首举其张氏族谱乃集亦不载以为疑亡何先生之子乡进士梣来尽以先生遗集见付乃稍卒业而叹其钜丽然其为曼衍亡当于情实者亦益以众则何也先生当长沙柄文时天下文靡弱矣闗中故多秦声而先生又以太史公质直之气倡之一时学士风移先生卒用此得罪废而使先秦两汉之风至于今复振则先生力也既已放废无聊稍托之声伎以自耗其磈磊之气不能作下帷腐毫生活而家居久名益重海内丐文者无虚日先生间以丝竹麯糵之暇应之而门生子弟亦时有为代笔者以故不无芜譌至其为诗乐府蔚健故是风雅所寄而五七言古律间多率意之作又慕少陵直摅胸臆或用时人名号爵里或韵至便押不必丽于雅故此自先生志雄一世由我作则或以为不当并削然余谓梣也尔其为康氏志也者则可留为千载之下重康先生也者则不可留夫使利吻后生执一瑕以废先生之瑜毋宁使获罪于先生之子孙谓废其家志哉凡二集中铺叙亡闗系者必削率直亡蕴借风者必削命意就时离于大雅者必削总之旧集之削者十之二三而遗集之入者十之三四彬彬乎足成一家言矣于戏兽畏网罗人恶儁异命不谐俗死犹烦人先生少负儁声为廷对第一人意将兼举经济润色之鸿业不幸被谗谮以废其志事既无所表见而放浪形骸之外又为礼法之士所绳独所可不磨者有斯集在乃又以碔砆溷良璧丛篠秽美箭是先生之穷且并其文为异趣者揄揶此宁独康氏子孙之差亦斯文后死者之责也是编也出即不敢谓尽得先生之心抑或风雅备焉览者循是以求先生未白之心庶防哉千载人豪思过半矣万厯九年八月吉旦吴郡后学王世懋撰















　　钦定四库全书
　　对山集巻一
　　明　康海　撰
　　策
　　制策
　　臣对臣闻天下有不可易之道而常获于人主有不敢易之心盖天下之事未有舎道而能集者而道固不可易也心之所向道之否所闗一有所易则所以修乎身者必不能实用其力而道之在我知之不明守之不固甫迁于此或转于彼虽欲勤励以求治而张弛予夺一无所据窥伺媒孽之辈共起而乗之虽有贤人君子立于其朝漫不相信甚者或斥谴罢去不为之所天下之治将焉所赖而成乎惟有以真知道之不可易其心常忧勤惕厉而不敢以一毫茍且轻率之意杂于其中择之必精执之必固使用人取善各有定则贤否莫吾乱而君子小人不相尤既得其人而任之以事则政无不举而法无不振天下之治宜无有不成者矣古之人君未有不达于是而能致其治者也亦未有徒达于是其心终有易焉而能以无者也洪惟皇帝陛下以至圣之徳抚盈成之运十五年来民安物阜虽尧舜禹汤文武之业亦不过此而策士之诏乃犹惓惓焉以化之不治之不洽为念陛下岂诚有未达于是而犹待于问哉臣有以仰窥圣心之于道固有不自易焉者也臣尝谓古今豪杰之士不得所遇虽子思孟轲之流亦且徒尔而臣之庸昧乃际遇若此臣敢有所讳而不言哉臣惟天下之深患在于久安极治而机括所不见者莫为之虞陛下夙夜兢兢思化理此固宜也然用于已不若资于人求诸今莫若法乎古古之君心纯乎道未尝敢以为易故其用人行政有非后世之所能及如啓当禅授之后继禹之业守之以敬而伯益之用终始无间故道之得于禹者无废坠不举者矣中宗髙宗一切信任陟扈傅说之属而又本以严恭寅畏恭默思道之心成商之治夫岂无所据邪殷之顽民杂于管蔡武庚之手武王之泽未洽也使非悔悟于周公笃信于君奭借有成康继序不忘之思旌别淑慝之意而礼乐之化岂能如诗书所道哉程颐曰圣王以求任辅相为先欧阳修曰君之圣者以辨君子与小人盖政以人而举人既存则政自无偏不举之患而治之在天下者可成也陛下欲求数君致治之绩独可舎此而他务邪亦惟有不敢易之心而已天下之政孰有出于人主之心者况用人之际又其本原所自之地哉圣制所谓简贤为辅用君子不惑于小人诚灼见其必然而忧勤之心有不能自已者也盖大君为天地之宗子必有大臣以为宗子之家相相之职所以辅养君徳而赞成政化天子不可一日无者岂惟夏商周为然皋防稷契之流虽尧舜之世亦不可无也若其贤与否则必辨之于先而后可任之于后茍辨之不明用之不当则天下之祻反有不可言者矣何者以匹夫之贱而上与天子共事其所为操纵予夺者无一不为天下之所禀受使心术或不正而学识或不醇则其所壊非如有司之一节一端而已故必先有不敢易之心然后修之身者无往不实修之身者既实则出乎我者无乎不正而人之邪正自无所匿于是择其贤者而用之则辅相得矣臣于今日岂以不得为忧哉特恐所以待之者不至尔臣在草野间闻朝廷用一大臣必极耸动以为谘谋亲信将必有出于恒品之外今上于京师乃或有未然者臣愿陛下为之礼下务得其心而使尽其职凡逺猷大畧不为羣议所诎一政一令必与之深言极论而后布则小人虽欲肆其无所忌惮之私以惑吾聴而其情已先觉矣盖小人之情不过趋利避害去其所恶而求其所喜者而已然亦必掩之而不甚露故利之来或逊且谢之害之至或以为所分且蹈之夫辞之不力则得之不固受之不力则去之不决及利害至于必不可已则亟去与取之恐后也方其有所勉而为之也其卒不可掩者已跃然于甘言悦色之间即此试之小人之情可复遁乎既得其情则宜亟去之去之不亟则或为他巧所中而犹未免于有惑随有即觉随觉即去如是而已如是则君子小人不相尤君子小人不相尤则动无所妨而天下之务自无凝滞不举之患矣臣请以圣制所及数者言之礼乐不可以一日无此万古不易之论然其兴也虽専重其实而亦未尝遂弃其文臣窃见近之所为礼者疎简纵逸虽所谓仪文之末亦未之有所为乐者残缺废壊虽所谓声容之细亦未之备盖不得其本而安于茍且将就之习固如是也茍学校之教有以振作而兴起之则人心自无不节之欲而其情自无不和之发凡见之宗庙朝廷乡党之际自有以去其疎简纵逸之习而补其残缺废壊之将不俟于进退升降而节钟鼔羽籥而和矣礼乐有不兴者乎至夫教化之所在其机系于人主之心而其应属之天下之广萃英俊之士使之羣游于学读书穷理且或莫为之变而欲敺天下之愚民使悉归于礼让和乐之域固已难矣莫若先以恭俭忠厚躬行于上不为声色土木货利玩好之所移易而后徐以示于天下天下方以前日之侈纵相安而一旦之所闻见乃如此其心亦必悚然以思冷然以省茍一二大家巨族顿悟而倡改之则人之乐从者众矣选课之法则臣于此有所深惜祖宗之于士养之以道义而信之以赏罚其用也不为之拘而其课之也幽明殿最各为之等故人皆勉于其官而优于其事比者稍有兵荒而纳粟买官之人已满吏部之簿矣虽有才徳滞于所用之期用未及而颠毛已号种种能以壮节自励者曽几人哉又况黜陟之施一惟流品是视茍不本于科甲之选髙官重秋未肯轻予则彼无所慕于中者又安有所忌于外哉臣愿严其侥幸觊觎之禁使冗懦不职之徒一一谢去选惟其才而不尽拘流品试之以官而课之以实如苏洵所谓某人亷吏也有某事以知其亷某人能吏也有某事以知其能然后因其最否以加赏罚天下之人望以其才自见者亦将知所变矣征赋之病大抵冗耗过多而司防莫为之省非司防之不省势不得也自京师言之食之仰于江南歳数百万而权势所畜无借之辈不为国家分寸之益者乃至百千借其空名以耗实费至有水旱饥馑之变则又加倍以取于江南之民臣闻土日窟则陷继之江南之民贫甚则江北可晏然以不顾乎况今边境之扰未甚妥帖前日榆林大同之役马死食匮所费不知几千万而无用之兵又坐食于边山陜之民丁运之法无不备举老幼妇子流离移析外患未除而内地已困宁不为可惧邪臣欲去冗耗无用之费而革权门招集之息江南之民以固根本边境之扰但以付之良将不用统制之属带挟侥幸之徒以耗军食而又复屯田之实省丁运之苦用固无不足者也兵则先于生养安息之间为之深计使不受役于私门而得给其俯仰奋迅矫烈之气又必常振励之使之无所沮丧今有一级之劳而大家右族诃谴夺去不敢仰视将何所养以自奋乎况夫新旧逃流之兵方以官法逼之复伍釜爨之用俱无可充又其居无亲戚往来之接其心之欲去已甚矣衞所之官又以严刑深计钩取其有彼方有欲去之心而此又逐之使去逐矣而不去岂人情哉欲兵之强而二者特不之详臣所以深虑也用刑之际洞照物情而不为所诳明者皆足以为之而法之轻重则有一定之制既得其情必为之防使贵贱无异施豪右寡弱无异决则令之所出即无不从天下之奸当必随禁而革盖天下皆天子之民刑期于必戮赏期于必得不待命而后知者也豪右之徒有所倚仗得以自脱而寡弱之人骈首就死人之情孰不畏死而不求所以自脱哉此尤陛下之所宜置念者也夫数者之务酌之于古而行之于今宜有不可易者而其犹若此圣制所谓袪其而捄之欲化行政举如祖宗创业之初比隆前代者岂有他哉亦取诸人而已孔子曰为政在人啓以下数君不过中才之主一得其人且足以为治而况陛下神圣天纵出于寻常万万者哉然臣于此窃有说焉盖政虽举于有人而身则所以取人之本故孔子又曰取人以身欲得人而不先修乎身是其心之所存轻忽率易不能不累于爱憎之私而用所不当用舎所不当舎者有矣臣愿陛下急于修身以端取人之则然所以修身者又非勉强矫拂之所能致必自君臣父子夫妇昆弟之间以至于动静语默一事一为之际常加儆畏内省于中果当于理而不悖乎果非其当然之则而狃于外诱乎使天理纯明私欲净尽则身无有不修而道无有不尽酬酢斟酌自不谬于天下之是非茍用乎人其用必当茍发于政其发必精治功之隆必能追配祖宗卓越古昔而有诗书之所不及载者矣彼汉唐宋区区小补之治又恶足论哉然臣又闻治不患于始之不得而难于终之有继伏惟陛下常存不敢易之心以守此不可易之道则国家天下之幸非独臣之幸也臣无任惓惓忠爱之至臣谨对
　　李西涯曰条陈礼乐之兴废发明教化之盛衰以及选课之有方征输之有法驭兵之有制用刑之有条一一中款末路归本君身尤见忠爱卓识
　　张太微曰余过浒西对山尝与余论文曰文以理为主以气为辅出于身心措诸事业加诸百姓有益于人国乃为可贵也今观兹策切于事务曲尽情理茍能举而行之不止一世虽百世行之可也其论君子小人尤人之所不能言而不用统制之说尤为安边至要其论财赋兵政二者之与救之策皆凿凿可行孰谓对山文士而不闲于政理哉
　　论
　　史论
　　灵帝崩太子即位宦官蹇硕等欲诛大将军进而立陈留王协袁绍因劝进悉诛宦官进白太后不聴绍又谋召四方猛将使并引兵向京师以胁太后进然之曹操闻而笑曰此一狱吏事也何至纷纷召外兵乎吾见其败也康先生曰操之言是也此汉之所以亡也独史臣不能识其意而妄为之词尔曰若尽诛之事必宣露此何言也凡欲除天下之大害必先有以度天下之大义茍义有所屈而事或安焉君子宁诎事而信义况事与义俱不得者春秋之时诸侯皆城成周而宋仲几独不受功晋人执之于京师此以王事讨有罪也而春秋以为刑囚执人之事大司冦之职晋人不告诸司冦而擅执人于天子之侧则履霜之渐篡弑之萌也故特书而深罪之若彼严也何进不胜宦官之乱乃大召外诸将之兵使之挟持京师以诛其众当是时汉之危犹一线也乃又以诸将无严之兵絶而坠之耶此于春秋之法盖元凶首罪必诛而不赦矣而况其事又未为安也宦官之毒汉自恭显以来若是其逺也蹇硕赵忠张让之徒欲废帝而立协逐太后而诛进若是其固也进于是时既不能修明汉家之法亟收其权杜篡贼之路又不能声昭名义属之司隶以诛其尤顾乃区区以询袁绍之谋及再白太后不从而计絶矣乃犹优游以待外诸将之兵乎李园之谋春申君也先伏死去以待棘门之内故不劳而春申死焉此硕【硕当作张】让之徒所以胜进也董卓入关之后燔炽宫室篡废天子荡析民庶其孽祸倍万于宦官也使进而在又将谁召以除之耶夫外诸将之兵犹虎豹犀象不可入人之室也有丈夫者忧其家之为祟祸也收虎豹之属入于室而猒之至则尽啖其家人此于祟何不除顾奚必虎豹犀象而后能也况于卓之无所忌惮又甚于虎豹犀象者而使之操兵以入室乎易曰开国承家小人勿用言必悖义而伤教也天下之事茍使悖义而伤教者为之则未有不诛其君夷其社稷者矣人主之幼也为之师傅教导以増发其聪明不幸而有孽人窥觇于侧亦必有以从容捍蔽潜消其志意则在我者可不劳而定而在彼者不刑而革也田氏之于齐其欲夺而有之岂一朝一夕也晏子方且安纾和悦裁之以礼使勿自甚其所为当是时以晏子之显名顾不足以致而灭也其理当如是也至髙国之属则悻悻然怒而作矣姜氏之庙由是不祀焉彼髙国者以啓之也予读汉书至窦武陈蕃之死曰嗟乎汉之亡也其以是基之乎乃其事未逺也而进遽效之古谚有曰莫视其奥先视其窔以蕃武之贤犹尔也彼进者何足以其知其窔而视之乎
　　友论
　　夫所谓友者起而内我以道者也古之人虽自圣神必有友友也者友其徳以资乎我者也孔子曰无友不如已者又曰以文防友以友辅仁今之人非无友也友其所友而不择也友其所友而不择则终日与俱非淫防狎媚有弗入也非财利物货有弗亲也非忧患死丧有弗止也如是则盍愈于无友者也道不知加焉曰吾有友也友之道盖如是乎我徒以顺而莫我逆者曰此吾之善友也我将无惑焉凡所以陷吾使吾日就于牛马禽兽而莫之知者皆彼所以莫我逆也其日惟反反焉以道而责我我惟日景景焉亡获于心曰彼岂所以识我朝夕所与者皆自夸侈者也彼乌能友我也是则所以使我日就于圣贤君子之域而莫之知也何也其邪者安吾情而易入者也其正者皆拂吾情也人孰知夫逆顺之际可以利害于我而为之区也故曰憧憧往来朋从尔思贵自审而已矣审乎其正则从乎其正审乎其邪则絶而勿从凡正言终日而内我以道者皆正也凡徒然与好终日而不内我以道者皆邪也吾志于道则凡志于道者皆吾从而已矣吾弗志于道则凡弗志于道者皆吾从而已矣由是则君子小人可以区而所以顺逆于我者可知也由是则吾终日唯唯焉惟所语而由所弗改则所以为我者可知也故寂寂之语附耳之论皆淫防狎媚可勿近也夫徳者难成而恶者易放也使与十人居之有五人焉正襟危坐非先王之道有弗言也非先王之行有弗行也其五人击筑呼啸非郑衞之音有弗为也非桑中洧上之事有弗说也则孰从乎我非甚明者则前五人者我有弗屑也使五人咸亡焉日与后五人者居之未有能悟者矣故吾为甚惧焉榆次金可卿因与余论友余以是言之且将以自求也











　　对山集卷一
　　钦定四库全书
　　对山集卷二
　　明　康海　撰
　　书
　　与彭济物
　　数年不覩光范偶辱过问即甚慰甚慰然又倐尔而别此情如何明日逢徳光道及雅爱云云此诚斯文骨肉之至他人谁肯然者感灼累日然窃有所未安者因公知我厚故不避诃责辄布上左右惟公察之聴之仆自庚午蒙诏之后即放荡形志虽饮酒不多而日与酩酊为伍人间百事一切置之此不但信于乡人妻子奴仆也盖素性疎懒偶因官秩羁絏数年若招豚臂鹰而一旦得此中心之快实有人所不知而已独知之者自东方多事以来闻其骁慠无状如彼即或奋然有攘臂之意随复自笑自詈以为狂奴犹尔不量即又饮酒散髪箕踞林麓此其性习之已成激之不返虽三公之贵刀锯之辱不可夺也况数石之粟半幅之纸乎仆自幼支谩无状性好是古而非今始仕时望见先皇帝寛仁大度即自私拟以为皋防稷契之业可以复见于今而狂放易言畧不修饰至皇帝嗣位之后又见其英毅果防益喜益负以为鄙志当究于此一时交与之士反覆轻易不检惟仆言是是故谩论讥说畧无忌畏日就月将几踵奇祸幸免杀身而归而二三者又补砌所无以为真有使仆含垢于有罪者之籍与不肖之人同被驱放上辱两朝作养之恩下累先人蠲介之业生平微志付之秽涂情苦心局不复自爱暇日偶读皇甫规避梁冀之事与蔡邕却九锡之书喟然叹曰彼何独不得含垢冒汚而成致美节如此也又偶读栁宗元传曰即宗元有不同于叔文然亲与之交而受其职任矣夫身有规邕之操而迹厠宗元于九锡之间仁人志士宜于此何如也今仆之所忧者在忽有犬马之疾死丘壑之下不得伸其宿心原悰耳而区区官秩之事非所念虑也瑾之用事也盖尝数以崇秩诱我矣当是时持数千金寿瑾者不能得一级而彼自区区于我我固能谈笑而却之使饕虓巇崄之人卒不敢加于我此其心与事亦雄且甚矣当朝大臣盖皆耳闻目见而熟知其然方台諌论列之际出于一时仓卒未暇差别而今则又数年矣夫伊尹之辅商也一夫之不获则曰时予之辜仆即非贤者然岂少于商之一夫哉大臣者乃忍使之杂于孙聪曹元与云云之间邪故鄙人之心至此益放盖已披髪啸歌至于终身而不敢悔此非甘心为长沮桀溺之徒也公之髙义曰古人内举不避亲时之可举不可举非仆所知也而仆之不才汚秽亦非公应举之人观近臣者以其所为主于此使识者茍为之言则所系于公者岂细哉今仆之不可于当世者有五而甚不宜出就官职者有二性喜嫉恶而不能加详闻人之恶辄大骂不已今诸公者皆喜明逊而隂讥此一不可翰林虽皆北面事君而勤渠阁老门下者以为贤能仆嬾放畏出歳不能一造其戸此二不可人皆好修饰文诈伪恭假直而仆喜面讦人未有不怒者此三不可士大夫不务修身砥行之大而但呻吟诗文以为髙业见其诗若文不能不怒故见辄有言而彼方望我以为美也我以言加之此四不可与相好者接必因其职事加勉戒之词多忤其所好彼或未从即拒而絶之以此亲疎多怨茍复见其所爱者又不忍不告或又告之彼即又不从而仆又絶之此五不可执徳不宏不能信之于人虽颇自好而当世谈论之士多加诋谤自入有罪者之籍汚秽终身莫能自洁使平日所立之志扃闭沦落智髙万物之上而名陷九渊之下于中夜窃自叹悔不当轻易效慕世俗科举狥外搆此凶慝今又不儆而欲仕乎此甚不宜出者一一时同黜之人固有不幸而被汚者然罪大恶极羞谈于妇人女子之口尚十之九彼莫不觊幸仆出以为先容之地而当时宰执又率崇私爱而乏分别茍欲引其私人必援仆为喻是所以用仆者非必实知其为人而真明其有诬也如此则是以贤者之身而为不肖者之资矣语有曰君子非其招不往以不贤人之招招贤人如之何其可往哉今众人虽以不肖谓仆而仆未尝一日不以贤君子自谓已如此自谓而人以彼谓已盖所谓嘑尔而与乞人不屑者也此甚不宜出者二明公之意特出于一时爱念之笃偶未详究及此然言出乎口通乎心明有日月幽有鬼神此区区平素之悃可一鉴而尽者公如觉之必信其为肝膈之实慨然怜我体我矣防公甚难既防又复匆匆不得请益而又不能迎候敝邑此甚负公也谅公有以恕之乎临纸惘然春和伏惟保顺幸甚
　　与王子衡
　　数日之别已胜数年矣谅公同此情也华山之游此平生至愿况又与吾兄同之抵家后百事狼狈荆妻痰气发作几于不起小女出嫁伊迩未免匍匐耳富有富者之事贫有贫者之礼父息之情谁能不尔坐此二者使不肖仓卒言兄长之前顾不得羽翼而东耳奈何奈何在省时防近山尚书济物总制俱道雅意隆笃细得近山言深服公所以处我者有礼也近济物以他人之谋将致我幕下昨已为数言絶之颇涉峻厉于乎彼殆以我为何人耶大丈夫出处自有礼义岂私好私与者寻隙投衅附防可致耶兄与我有骨肉之分当悯惜至此丘壑之下凡有志天下国家者岂所忍居茍有所不可则亦宁死守而不易耳平生碌碌别无他事维此防检最熟而又失之死无面目见先人于地下也盖此又是一番波浪比之往日应举不同如之何可以轻且易而言也厚斋之意虽善然非实知我者固已惑之矣然弃之则不可也去秋有一客相过极言彼所以拳拳于仆之意方在杯酒间仆变色大骂声彻四隣仆岂彼之所宜论耶昨见自彼来者云彼已深含于我此不知仆正欲其含也即此可以再见不肖之心矣张吏来甚急因先附此意不恭之罪吾兄想深有以亮之稿序数日后当托人附上不敢负吾兄也临纸耿耿无已
　　与朱升之
　　天下之事能以徳美传不朽者今不过数人耳然皆为言者所遏此固世道使然然皆以黯昧难晓者或偶尔有之而超然在人耳目者亦不能免此可长太息而继之以痛哭也公清声大才雅量恢节孰与古人多让彼以私怒左道之言即又如此贤哲之党尽矣公固不肯缘此轻重言者国是所闗治乱所系小人坐享清誉而君子蒙被汚辱欲天下亡事安可得哉李献吉被论尤广至有以败壊风俗言者于乎献吉岂斯人哉此可以占公矣仆虽宿寡行检然视乡党自好者亦少有优劣乃前此命为刘瑾党士修学之志虽古人所至尚安有推择何至党瑾者茍可以甘心快意固不暇计此也公不知尚移何处即或以别事在闗中亦好当请公西来与坐论数夜使细小辈见吾侪胸次忠君孝亲立身行已死不以易如此两巻俱封上媿不足称副委命书籍托刘令尹数日后即可驰上公即有外移其行当在何日然须待命至乃始动否倘行急可示知之仆即星夜来求静处与公别也使来数日为宾客所冗不得具裁甚恼临纸又复匆匆不尽其欲言伏惟亮察幸甚
　　上邃庵先生
　　执事此行宗社之庆生民之福也不肖万万死罪无面躬诣拜贺今兵事日繁赋饷日急各处经画粮储之人率不堪职动为迂濶难集之计百姓百倍陪费不支一行之需倘兵势更盛又当何以山南湖广之盗不可视为寻常今之求治者率弟子行当亟须丈人也详此盗能老我师者中固有人耳往时四川湖广陜西所上首级尽山居平民非真贼也凡执事所以报孝宗皇帝者惟此二事耳不肖虽在罢废然世受国恩不敢忘此忧也初冬微寒伏惟保艾以慰天下之望不宣
　　与张用昭
　　辱教知近事如此数日身心不能自宁况有官者与受方国之重者哉然以执事之才当此剧难狼狈之际要伙有余力顾委任何若耳广郡数蒙其至无他郡芟夷絶灭之惨者不可谓无所系也近闻丘将军与战南阳获俘甚多若尔亦新来一快事但其啓行时言语甚易无惧事慎敌之心恐非名将家法也贤郎文雅勤事此最学者艰节其闻抄写文字似于下学上达之旨稍相违背盍若令之潜沈讽咏自求于经训之间既通贯融液然后操纸命辞自必有过人者而奚俟此败故驳杂之语哉公家世有大方谅不须吾言吾自不能不为之言耳春和惟万万保重
　　与张邯郸书
　　于公虽尠素交然公为乡里豪杰之士居官之声动烛逺迩此吾所甚慕也顷闻盗贼薄公城邑凡几矣公能悍然无惧以作其民邯郸薮得无恙其系岂细小哉愿公益加严慎肃练士民倡率豪杰攻城约以死守城危誓以死战彼虽号有数万然中多妇人瘠氓精兵要千人耳既拥众抗军不能留蓄寄民而所过残灭井臼釜甑罔有孑遗必无恒饱之理此应败之道也昔吾罹警邢郡返过邯郸见其人率勇敢有气吾恨不能丞尉以作其武幸闻公大抵甚慰矣况又有近功邪鄙谚曰莫眂其步当眂其趾夫民既以觇彼之所为矣今战亦死不战亦死甚晓然也然不战固死使力战安知其不生邪此可以语邯郸之民使之自固其志矣爱公甚深见公邑人来不辞惘然敢告以此今之名将未有类公者也春和惟为民自重万万
　　与王敬夫
　　亡儿志文至亟与登石间儿妇杨氏食砒霜不逾时遂死此十一月七日已亥事也痛彻心骨殆何忍言念惟此妇自五月念二栗死即坚志死节荆妻及诸女辈日夜防衞已极缜密乃于其月念九潜服毒防药数匕几不可生赖觉之颇早得以投救至于今日毎闻妻女所传妇言其志必不肯回因讽之省厥父母冀至膝下或以爱夺乃悔恨弥切日夜号泣欲西南麓公与许夫人不得已令其兄宋与其嫂舎侄女送之来仍以有心妇女一人常用伴侍妇至栗柩哭毕入内见荆妻殊有喜色曰吾谓夫已葬不知犹未也荆妻私意其语谓予曰新妇志大不易行必有变奈何予曰汝但多方防衞可也翌日与诸防衞者相处极欢有一出者必止之曰汝出吾怕也畧不一言往志众以为既见父母果懐眷恋后将无事荆妻者独不以为然令严为环守是旦妆洗毕假言宿饭作渴索醋汤卧内饮不知潜带碎砒二三两随饮吞尽少间砒毒内作与侍儿登厠归渐不能支乃诳小女及妾杨氏曰吾适登厠见祟身颇不佳幸与绋箸禳之又索醋汤令极暖来连饮三椀许曰稍可矣荆妻入见其色惊扣所以因切疑之搜其袖有遗砒始知中毒亟呼家众寻医治之妇徐曰妾此来欲以死从夫游地下前所囊物实砒霜数两假言为金珠使姑不疑我今已尽服人言砒霜用醋下者百药不能解恐舅姑及吾兄以药解吾毒则大壊吾志是以连饮醋汤数椀可唤吾嫂来治吾后事满门惊痛呼其兄嫂至因以解药予之闭口不纳逼之太急则咬椀立破每药来则辄挥去坚闭其口楔以铁箸且曲矣齿坚合不啓也曰吾与饮此吾不食砒霜矣今吾以死为乐以生为苦也奈何以苦事逼我其嫂啓箧出衣皆妇近日所制以为临死之用者无有不备与不精也着毕气絶予痛哭几死以为曩者栗初死时情激心裂痛莫可制其死或易至于归谢其父母又三月余矣父母劬劳之恩眷属缱绻之意顾不能一移其初志而不迫不怒从容就死如此古之达人志士不足与之先也颜子为孔门髙弟夫子特称其三月不违仁而新妇少年女子耳乃其志久而愈恒彼岂尝从事于学问若士大夫孳孳亹亹者也其天资之髙父母之教要有不可诬者矣荆妻言新妇数向予言古今贤女故事云得之其父兄讲说今日之死岂非闻之于耳即感之于心而不忘耶夫人食利药少许必疾痛万状新妇服砒甚多比死颜貌安舒畧无仓卒岂鬼神隂以相之使其毒不内挠正色以毙也栗为人颇靳匪僻不正之行尝曰奸汚残贼天道未有弗与还者故行年二十有二曽无一毫非礼之动乃天畀以良妻若是天信有征也哉此妇与令爱徳性甚相若适亡儿各两年虽媪妪不熟其面也记曰内言不出外言不入栗之两妇其庶几乎昨新妇自灵寳至出鞋二双寿予与荆妻孰知其与舅姑为永诀也因语杨生杨生云妹来时以二物曽寿家君与家母殊不知厥意所在今若此诚所谓与之永诀耳于乎痛哉兹乞执事与新妇别撰一志备其美徳俾将大石通刻三志纳之于圹以示不朽昔栗欲以一椁通葬三柩则栗之志亦可以无憾于九泉之下矣儿女之事累兄甚多敢以杨生状随书附上惟执事念之悯之临楮然情不尽布而惟尊照万万十一月九日海再拜
　　与唐渔石
　　久违光范不胜懐仰之私春中以探亲之行赴省城留滞月余某事所司明知寃苦皆引嫌弗究君相极力明刑于上而天下依违之习自若含垢冒汚仆分所宜耳尚何忍言伏惟执事推贤爱才之心休休无已方内英俊莫不鼔掌相庆以为将有拔茅连茹之渐而太平之几诚在是矣其逺且疎者或无以表见于衡鉴之下使太璞不登私窃忿焉毎有所见拟议欲问辄复中止思惟执事之爱即何可嫌昨在省见山东进士李开先者资性英发识见超逺文艺精典哲匠所难治体通达后辈希覩心殊重之濒行因与太微蒙溪洎韩马河滨诸公送之东郭之外至今不下鄙懐者凡三月余矣值便草草用贡台闻天下之善士如开先者又不知有几人惟执事备访力求使勿沦于常流则今日得人之盛盖有凌跨古昔炳耀简防者矣孰谓非执事之功也后生末学如开先茍得大人君子作兴砥砺于上将来所就自仆观之可谓国士之无双也惟执事默求其为人之实而加之意实斯文至幸闻彼欲求国子学职是又以中书付仲默博士付昌谷殊可惜也早夏苦热伏惟保爱以慰斯世之望不宣
　　答王汝言书
　　曩者仕宦时窃见世事抢攘以为非甚难办也特执事者未尝少加之意故云云耳毎遇士大夫率肆言毋讳不知触人遘怒已厚乃竟以罢官至罔为奸人之党交游诸公或以书责我宜改易往辙得书后大笑索酒曰我罪盖如是然我何能改也夫予不能行事于世以诛其奸乃并不得肆论其短长哉夫善与恶是与非其数较然明也执事者不以为意而槩与之则反手倒持恶民兴善理盭风俗衰诈伪起子弑父臣弑君毋不亟为是犹可委而弗究邪天下之事虽贵埶者所共壊然岂尽持执事者之手令事之不较哉四海之逺兆民之众事为贵埶所制者要不可以十一辟之恶风疾雷虽至盛必无终日委而不为而谓非我所得専谬矣请以廖镗喻之曩在河南日尝屡遣人诛求郡邑矣其重求不过千金郡邑科敛千金只一项耳其钱谷转移词讼难易约束流滞彼岂曰治此则妨吾索可置勿理也不才之吏各欲自肥私享则是数者钩致无不至使反此心以正理易治即是数者悉可以裕穷民称良治矣士大夫平居动以古人自期谓事直未当手若云云我当如何如何既当手矣而又委以埶力此非真有为民之念者也刘养和以犯廖去矣燕宪清帖耳奉廖何乃亦去矣二君同以廖去其髙与下美与恶奚啻天渊氷炭不相侔也而士大夫乃犹舎正路而弗由岂不大可哀耶昨常守徳来继燕又视养和为烈矣彼廖氏者受侮半年何不更用前计以酧守徳而甘心若是其道固有所难也今上无贵势之挠下无执友之托临事涖民心知其恶逆而隠忍含糊善不加恤恶不加警使无状之民如羣虎负嵎而良善者却足自废有天日之明官长之设刑法之禁而身制于齐民不可左右朝廷所以建官分职之意安在平日乡党为善者率云某为某事尝言其不利今已然至此乃犹不见其贤者固以为时有所未至而不贤者将又因以转而不善矣此予所以瞠目于执事之臣也大奸巨恶犯禁蠧理恬不为怪小民罣误冒法则锱计毫数洗垢索瘢持此而欲天下治平胡可得也吏长奸民侮法二者国之大也今长奸之吏盈满仕局而莫知所惩侮法之民桀踞乡里而莫知所畏此当涂君子之深忧也昨过贵邑见事埶百尔狼狈以深恐惧乃续闻公言云云及叩之在涂又有过者乃叹守令所系之重如此使郡吏一切如贵府县吏一切如贵县长此安极今日偶见敝县一事为上吏发至刘令以病不得理其丞但惴惴奉承唯渠凶所恣意耳然仆向为当道言之不知卒聴否也安得公在蜀时风致为一洗耶昨仆谓弟侄辈曰汝言言有内艰报尚能戮凶省察使之在官数年不知又当何以而此时列郡太守皆碌碌不足为汝承虽美才盛年又姑息寡力大抵时运使然非人力所能也
　　答蔡承之石冈书
　　一别便如数十年人生如此何以堪也海内故人屈指无几忽得手教如飞坠自天欣慰万万殆何以言小儿栗所娶渼陂之女丙戌秋生一子矣乃子母并死今春为继娶杨叔安之季女此后儿女事俱了更无挂心者去歳自今夏南海霍渭先既以贱名厠诸章疏春首又以一书见谕鄙人心事搜括畧尽其相知之真虽龆龀之交亦不过此顾仕宦之志自庚午秋根株悉拔他人不知石冈则知也幸九重圣明灼知不肖未便施行即若渭先之志又有何面颜见庙堂诸君子耶随亦具一书答之矣并其稿以上丈夫生世固当以拯溺救焚为心而仆则切恨世之士大夫贱恬退尊势利往往反为小人所薄鄙志如此正欲销忘宿志以明士大夫之节耳前歳邃庵翁亦以此为言仆力拒之今殊成怨也然亦何恤焉新刋四种碧山乃渼陂之作其三皆出鄙手荒忘如此可似云霄中人耶心事万千不得一一展布伏惟保爱以慰知交之望幸甚
　　与镇西将军曹公书
　　海白总戎曹公足下昨闻宁夏之变甚悲镇巡诸公何以不幸如此及见行到文移乃知足下尽心曲处如此此宗社之福也又闻躬至各部慰劳三军此尤至计他人未易及也昻锦诸贼本无知小人不胜一旦之忿搆变造逆事出偶尔其胁从之人初不过三五十辈尔逆事既成声势遂重诸余将吏皆亦执系父母妻子刼迫而然近闻传令造舟以待北伐此固忧国至意夫兵事尚神而谋道宜隠也造舟之所去宁夏近而易见先无所处使昻锦以此扇惑其众谓朝廷必用诛殄为心彼将士岂皆明理识事之人万一信其必然则外増必死之惧内乖效顺之心所谓为贼坚众非计之得者也今莫若遣人诣仇钺谋内应仇钺者钜官大将非甘心昻锦者也其标系母妻之恨即未能啖肉啮髓尽脔诸贼以偿耳今诚以语钺钺必有所计度于彼彼少信钺计数贼之首可指日得矣况钺又翘首望通也故莫若先通钺钺通然后张兵扬威遏其骁锐则钺得有所资耳缘以喻众喻众则士卒之心无有不齐士卒之心齐则昻锦者几上肉耳鄙谚曰以米煑粥以水植稻盖此之喻也夫昻锦以一日杀五大官甚能也而不能以旬日南下此非积算竢数者固畏公威徳也昨公至各部劳军其股肱已悉剪矣夫既剪股肱矣犹可为全乎虽五尺之童亦知其无以为也此大事至计不可不念者惟公察之图之
　　与马伯循书
　　别伯循甚久不能得问伯循也顷因客欲过三原托谢墓志之寄当时匆匆不尽所言故如不问也老伯母之逝凡为人子者皆可以哀痛摧裂况伯循履道纯孝者然有老伯父及母君在也伯循一有过哀伤性老伯父若何母君若何宜思其大者可也天生伯循欲以继明二帝三王周公孔子之道凡海内学者莫不以是望伯循不但仆与伯循私厚也近闻某氏六郎与令兄弟作孽伯循深被其侮夫无故之侮孟子所谓妄人者也仆意伯循必不与之较耳然兄弟骨肉至亲谁能嘿然宜别有以图之也六郎行暴贵邑若虓虎亡撄也即不姑以忍之彼或至于犯其更尊者之衣履伯循又将何以处之胜负之际市井之所向也乌有士大夫而俛与市井相较者况伯循之力万万不能胜耶彼所养而借者尽市井无赖也彼赏以锱铢之利皆可兴难于我彼又挟有贵父之势如之何以制之今莫若善诲令弟使毋适中其欲闯之意而已鄙谚有曰树大有风人贤有谤安知贵邑所谓士大夫者无有啓彼兴难以危伯循也夫与伯循骨肉生死者仲木及仆二人耳仆不知仲木何为知伯循之事而不以告也千里之言不知果然否惟万万以理自遣为是小书二册附上啓览乞恕所不悉也
　　与何粹夫书
　　久违懐仰何已不才宜受重辜乃冒轻典直先生隂庇天子仁圣耳去歳得手教感慰千万非吾兄他人谁肯然也近又得孝思所寄书益感念顾隆笃仆乌足以承借山田数亩破屋数椽差可度日幸狗马之疾尽无又多暇日可以采薪莳药此其叨冒岂细哉冬初见递报知有起复之命私心甚慰盖时事若此安可无贤人以立于朝备仓卒之用今汉中蜀楚之盗方炽未艾而来治者率乏统御张弛之道轻防国威厚助贼气其经画粮饷之人又务为茍且迂濶之计百姓百倍陪费不支一行之需贼势更盛当复云何为吾兄者固不可坚卧东山也友人杨吴二君来值有手足之疡不能尽所欲言惟保重保重
　　答沈崇实
　　仆来持奉教札兼及碑帖之富感激至意何限斯文骨肉乃虽古人未之前有也不肖固执愚行虽万万死生不可揺动所以不能无憾于中者诚以斯名之难居也修之于平昔而砺之于今日得志焉将以加诸天下否修先王之道以终乎身而顾冒被汚秽如此何以为人也士之所哀莫甚于名丧节靡而身死不与也今不肖已丧名靡节矣即使长生百年有颜回曾子之行程伯朱季之作亦不可自明于千世之下此固志士之深悲也人常言志士不忘在沟壑勇士不忘丧其元然固不敢不勉耳又安肯稍自贬释以从时人之情为进取之计邪有一于此死无面目以见先人也城南之事乃自斯人得志之后与敬夫同感孝庙恩徳而然非仆一人也至于昼夜千万谋画欲以殴敌此实有之虽今日亦不敢忘也况当时邪然惟天地祖宗及我孝皇圣灵默鉴而已辱念隆笃有国士之与故敢率尔答谢若他人则闭口矣不能瞻送旌节徒切倚望伏惟为国自重万万
　　答柏斋先生书
　　仆生平服义重徳直行亮迹而已其他虚恢盗名隠忍委曲以要时好死不愿也承教云得报以来且痛且恨所痛者执事平生之心可以对天日有伊周之才之志不得少行于时所恨者凡事轻忽简畧不存形迹卒罹大谤盖公爱惜不肖之深不觉言至于此感服髙义比之父母更复何言伊周之才之志仆之汚秽所不敢当不存形迹卒罹大谤此政仆之所以为仆者终身不敢易也仆犬马之齿才三十有六虽更事未熟早作夜思从事于斯要亦久矣语曰君子素其位而行不愿乎其外又曰智者行其所无事而已于义有夫当理有未喻虽圣贤令之行仆不敢也茍理喻义当矣虽人人掩口笑道仆行之也曾参之自信自信不杀人耳母之投杼逾垣参不得而知也仆向罹二三子之谤能勿杀身无几也盖是时瑾方以君子之言禁士类二三子者不谓仆为小人也今又罹诸君之谤能勿杀身亦无几也盖是时大臣方以小人之恶饬士类诸君者不谓仆为君子也由二者言之仆一身何兼被俱有如此盖茍可以去官杀身于我则君子小人者非彼所择也其至于此虽存有形之迹何捄哉老兄斯文纲领当世指为山斗之士览见余书当欣然大笑曰此诚柏斋贤弟良友不以险夷易操者也然后终身佩而颂之永为老兄所不弃矣儿子昭允歳首已出痘子无恙今能言且行承问具告冬寒伏惟保爱幸甚
　　与贾鸣和书
　　相别久矣忽辱手教感荷无已自被罪以来数不能通问士大夫之间者盖扪已自照不可辄以荒秽之资谬自比附耳教中意念隆笃顾仆安足以当含灼而已细思往昔忧惶恐惧之日今得脱然不复拘禁此其心盖有不知所以然而然者而好事者又谬为异论如彼虽有非而辩之之人又挈小遗大引粗失精亦岂足以识豪杰哉此可为南坞子言发一笑耳家口虽众田作足以供之无歉故毎得从容南山渭水之间又得为野圃野医种蔬莳药暇则茹蒜酌酒负小坐小轩拊弦倚唱欣然终日人莫得而夺也至于开筵列馔品竹弹丝贫约之士力尠才匮固无得而办也然君子之乐亦莫须此此皆日用之实敢以闻老兄老兄知之想当欣然一大笑也邪小书二本附上备种数犹尔不悉为之奈何千万保练不宣
　　答杨宗文书
　　范生来承手翰具知李生事情然事已如此闗内乡大夫岂能人人白哉执事惟善处耳良度负公固厚然已死矣则平生私愤可以悉为扫涤至其诸孤则犹士大夫子也今不知置念已乎他日乡人一相视效岂不可寒心哉王学谕资质诚美然行不知礼少不更事亦所不免既惜其才当教之以平易易亲岂可深礉惨刻如此不日王令来归印于县可能更若是邪李氏诸郎愚昧谬妄岂但今日教中后将噬脐之语其迹颇涉忌讳宜更思之李氏于我有何厚而仆言如此凡以为执事也刍荛之语始虽不堪聴徐而思之或有可采者不得面陈切仰珍重














　　对山集巻二
　　钦定四库全书
　　对山集巻三
　　明　康海　撰
　　序
　　雍录序
　　雍录十巻宋龙图学士程文简公大昌之所着也谓汉隋唐皆都渭南虽稍迁改而相距不逺尚为易考若夫周秦两世自初兴以至迁灭屡东屡西不常厥邑固不可循世次地望泛而言之于是以渭为经而五代都地随列渭旁能沿渭以推其方而雍闗地望如指诸掌矣此其书之大概而其杂相考防则悉本之潘岳闗中记与三辅黄图六典长安志及邑图阁图所以述雍之故迹小大靡遗矣然所图或有差误皆按册拟议而与图阁产其地而亲见之者不同予是以伤载记者之难言也往歳予友大复何子仲黙尝为雍大记顾其书垂成而卒悲夫昔仲黙盖尝亲以序列属予矣顾今犹未逮固深念其用心之勤期有暇日当卒成其书以副厥所托不知能否也知西安府南埠李侯文极政通民和之余尽取闗中故志刻之以传秋七月省灾过邰因以雍録属予为序于是着所私见于首以贻考古之士然闗中之迹大抵诸书幸存得有所考读其书者又当有以识侯之用心焉可也嘉靖辛夘秋八月丁亥序
　　长安志序
　　闗中故有长安志刻之省署歳久亡矣予家有旧藏本尝因其引类得其绪理喜闗秦之迹颇为明悉易见间有蹖驳则据册而拟欲尽固难也其书为宋龙图学士宋敏求氏所着程文简谓宋氏家多古书如宫阙记宫阙疏闗中记庙记三辅黄图三辅旧事皆所采据信哉夫自成周以来闗中为歴代名都其人文之盛固不待别録而后知者若其遗迹故趾所在田父野老之妄既荒唐难信而学士大夫又不能阙疑存讹徒欲以逺而莫考之事毕议一旦若山海经之诞水经之夸括地舆地之志靡曼皆是也孟子曰尽信书不如无书予于武成取二三策而已矣孔子曰吾犹及史之阙文也后之君子得是书而读之防其领畧可也而欲遽以言语文字之间定数千百年之疑诬矣知西安府南埠李侯刻是书成以予为序故复之如此盖其所刻皆闗中盛事云尔嘉靖辛夘十月庚寅序
　　渼陂先生集序
　　渼陂先生者鄠杜王子敬夫也我明文章之盛莫极于治时所以反古昔而变流靡者惟时有六人焉北郡李献吉信阳何仲默鄠杜王敬夫仪封王子衡吴兴徐昌谷济南边廷实金辉玉映光照宇内而予亦幸窃附于诸公之间乃于所谓孰是孰非者不溺于剖劘不怵于异同有灼见焉于是后之君子言文与诗者先秦两汉魏晋盛唐彬彬然盈乎域中矣献吉仲默子衡昌谷之集皆已刻行而敬夫独未也去年秋敬夫器顺天通判瀛内艰读礼之余彚次其集凡若干巻诣予请序将藏之家塾今年春二月予东游华山防监察御史咸阳王君惟臣于临潼曰渼陂先生之集献游门墙之日久矣愿有志于传而未能今承乏山西尝得其定本于瀛将以示乎三晋与天下之士执事幸有以教我也予观渼陂先生之集其叙事似司马子长而不屑屑于言语之末其议论似孟子舆而能从容于抑扬之际至其因懐陈致写景道情则出入乎风雅骚选之间而振迅于天寳开元之右可谓当世之大雅斯文之巨擘矣夫徳不孤必有隣艺文之士抑侪以自髙妬羣而取亢皆是也予观孟坚之于子长窃隘心焉故歴述明兴之文由于诸公者如此于乎后之君子其将有感于吾言也夫罪于予言也夫嘉靖十一年壬辰三月丁亥序
　　渔石类稿序
　　渔石类稿者总制军务兵部尚书渔石唐子虞佐之所撰也唐子巡按云南江西提学陜西掌宪山西督漕淮上及今凡若干年其所为诗若文以及奏议文移之大者皆于是乎类载之间出以示陜西提学佥事鳯泉王子惟贤因刻之以传谓予知唐子者宜序诸其首予读是篇所载尔雅正大舂容涵浑可与今昔名家颉颃上下世儒摹仿剽敓偶中臆得于万一者自难拟伦也唐子尝言文不如先秦不可以云古非诚哉知言者乎人谓唐子机轴本于左氏而无隠僻艰深之习议论肩于董贾而有温柔简重之致然其歌吟篇什又言不下带道罔不存固不待上法汉魏中契盛唐而后善也唐子方将以功业左右昌时上修方叔召虎韩范富欧之迹其文章绪余又复若是岂诗所谓文武吉甫万邦为宪者邪缉文之士当自有以识之士有体有用若唐子者可也嘉靖十一年壬辰秋七月既望序
　　鄠县志序
　　渼陂先生既为鄠县志时南公在陜西抚堂闻之取其稿付知西安南埠李侯刻之以传谓志者记也记其地之沿革风俗异宜与政教文献之大畧尔顾世多昧焉弗知猥繁冗杂漫不足视刋是志所以啓后之作者使知方也而民之疾苦役之繁简政之得失官师之淑慝咸于是乎具之又所以昭鉴戒慎从违其训逺矣李侯承命唯谨遂付之梓人刻将成渼陂公以书抵予谓予当序诸首予惟鄠古丰镐之地周之王京其故迹遗墟虽父老无知也况其文献乎予毎以语渼陂公冀亟为之乃南公有此佳举岂非是地之一幸乎遂序其歳月于首以示鄠之后贤君子知所自云嘉靖癸已正月念又一日甲子序
　　登峨山诗序
　　陜西左方伯安厓黄公以在蜀时所咏登峨眉山诗一帙寄予曰是编所载颇具峨眉之胜子其序之于首将藏诸家笥以识平生游眺之概俾后人视焉予取而读之其条理灿然即不至峨眉已若坐咏累日者矣公昔以名进士改庶吉士读书中秘诗名满翰苑予尝得观所作于同年南里宪副宅辞翰兼美玉映金辉固方今之隽笔也乃复见是编又重之以安厓之请是安可辞爰记歳月于简以示读公诗者考焉夫精而典者文之致也详而讽者赋之方也公诗咸有焉岂但示诸后人虽传之于世可也公以为何如哉嘉靖癸巳春二月己丑序
　　炯然亭序
　　监察御史两厓朱君子礼表其师阳明山人伯安政学篇炯然之语为炯然亭缙绅大夫或为记为文为诗为歌以识其事既成巨帙诸君子以予序其篇首予有以叹朱君之好学也夫既举进士服官政矣乃孳孳于学如是宜其行义文采卓然于时学之有益于人如是哉黝襟之子盖莫不知学然售一试得一誉即睨视万物先生长者立于前漠然若无曰此何草草章句者陋哉非吾侣也情荡而志骄中溢而性枯曽不知身何以自立而曰吾将以弥纶天地之化也行何以自善而曰吾将以裁成万物之道也于乎予自弱冠以及今所见皆若人也宁非朱君之罪人哉信乎阳明之教非朱君不能炯然于心学而至于炯然于心则推此心庶其可以弥纶裁成矣夫敢以是为诸君子复因并以为学者告嘉靖癸巳秋八月甲戌序
　　送赵世忠序
　　天子即位之二年兖州阙守吏部请推择长者有徳教能化民者诏以监察御史冯翊赵君知兖州府赵君同为御史者咸以予为乡人当以赠赵君也为说之曰夫赵君冯翊之美材也冯翊之士能以节义治行显名于天下后世者至多也其浩然之气蓄之于贫贱之素而加之于百姓之上者赵君岂异也余何以能益赵君者夫诸君之意岂不以御史所守者约而所及者广太守则繁剧驳杂欲事事皆亲与切歴砻劘然后济也吾昔在乡县以试事歴太守之府望见其事纷然亡有端则必以为甚难莫如太守矣葢御史之令皆裁自我者太守之令其监司省部者能夺也夫夺则志不可以贞而废时矣理不可以致而更虑矣废时者莫能以自宜更虑者莫能以自固由是君子之致莫能闻于天下也故吏部独以君守兖州焉曰长者之意当以格其上吏使勿以夺志也徳教则亲民可不畔也虽以天下亡难焉而况乎兖也由是则君之为兖州可知已矣今兖州之民滨之于海困之于饥馑疲之于科役若亡有能苏也以君能二者之美焉则由是使兖州之民有礼让足食勿匍匐勉强者孰谓非君也又况邹鲁之地夫子之里邪君吾知勉已矣
　　送东原先生序
　　昔先人在时以海方总角当教以正歴求师之贤者得吾东原先生曰他日使吾子为礼人不闻过于乡党父兄者必牛君也是可以教吾子也翌日通于使者以币从于先生之门先生言动视聴皆有典则海时且幼且劣望之屏然不敢出息居数日心苦不自伸数月弥苦曾曰此生不能聊也先生所论皆道徳性命之微浩然而出靡有穷也故今所以不至大恶狼狈以辱先人实先生使然焉壬戌三月海举进士先生适以歴事在京师其所教犹靡有间也明年十一月二十一日完事将归凡交于海者相为五七言诗赠先生先生既而命海叙也故遂以所受之先生者道之且以饯先生之道而欲有以勉焉者也
　　送虞坡杨子行边北还序
　　今年春二月天子方南狩观卜显陵起相国石门公往视九边布政令敷恩泽石门公以赞贰上请命司马大夫虞坡子往焉由宣大而西至甘肃冒暑隆歴嵚防凡七阅月而九边视毕节麾所至边人无小大咸感激思奋虑无以称荅休命石门公自以得虞坡子为庆而藩参南溪张子乃以裴晋公比石门公昌黎公比虞坡子予以为知豪杰之旨也虞坡子昔仕闗内数以予游歴盩厔长安二大县岂弟之政贞固之操民至今诵之其休休之量明哲之资超迈之见殆若天授及转官司马部予窃以为邦之逺器当在若人因与诸士大夫言之而石门公果今独知其贤引之以偕兹使英雄豪杰之在人代虽显微异地天下后世未有閟之而弗知也况同时同事于石门公哉拟人必于其伦予于南溪子韪焉虞坡子大人舜原侍御昔尝令扶风惠政在民虞坡子将过扶风扶风士大夫感舜原侍御之爱以予言赠虞坡子予方幸虞坡子能再予见也其所欲言于虞坡子者虽备歴晨夕未尽也况酬应数言哉今边计方壊而将领威薄加以兵微食匮正君相所当拯捄剂量之际也归奏之后凡所望于石门公与虞坡子者奚但予与闗内士大夫而已也夫耳之所闻目之所见将孰为亲九边之事予乌得而不望石门公与虞坡子也
　　送白贞夫序
　　予居浒西山房二十有七年矣客过访予者率以载之宾游识久要焉然非卓然道义弗予也今年夏予与泾野吕仲木氏南里杨用之氏同过彭麓山房眺南山游普缘普缘为故仙游宫山回合而水围绕气磅礴而景葱蒨宋东坡苏子瞻氏葢奇其胜数往游焉曩予与仲木屡订兹约正徳壬申至而阻雨粤今十有三年始协兹游北至彭麓携榼命舆矣而洛原白贞夫氏自晋阳来闗中望华瞷河覩周秦汉唐之墟挹丰镐岐雍之盛方自鄠杜访渼陂王敬夫氏而西也闻予与二子在彭麓即跃马过彭麓同二子循黑谷抵普缘周览遐眺懽悰毕陈降观子瞻塔隂记及游景叔题名已而叹曰兹无负于普缘矣事不前约而一旦卒同非数也耶明日既晡仲木东迈用之有事渭川精舎贞夫同予北行过访浒西已而出平湖屠氏所赠文则贞夫此行葢不予弃也然予逃形物外二十年礼法之士未有弗疾者贞夫则何取于予哉居数日贞夫北行毕使后二月复过访予明日值予病与予弟徳充眺黄山览武川访邰墟涉涧【一作建】子穷庆善之繇歌生民之雅其兴翩翩然矣翊日予病小瘳方能以醴酒酌贞夫则南充任少海氏适至遂同坐夜分而去约以明日同过浒西值雨大作弗果夜仍同宴世爵堂焉贞夫少海世之二隽适尔相值诚亦奇矣明日贞夫辞予行予观贞夫悠悠然有逸思焉于是握手语贞夫曰今士大夫尚浮名而趋末务偶善一诗成一文则矜炫驰肆目无全物即上追屈宋中骖班马艺而已矣况摹仿剽敓文实俱鲜此文士之鄙习非国士之鸿操也国家以崇官好爵养天下之士者恐百姓之未安万化之未洽也若此何耶贞夫论事滔滔万言条理罔谬厥存逖矣夫扬休烈道情性古之人莫不用之而予意则茍求其志而已诗曰言志今之为诗者果言志否耶夷观而试省之则思过半矣贞夫往哉野人之言欲无负吾贞夫尔非方居而忽逃也贞夫曰此予志也遂书以赠之甲午八月戊戌序
　　姜武功使台旌劝册序
　　武功者西安最下邑邑小而道冲民穷而用繁为是邑者者诚亦难矣广安姜侯以进士来知武功访民疾苦而加之治于是民熙然应之故不逾年而武功治行屹为闗中第一自抚按而下台省诸公皆交章旌举其礼币优劝殆无虚日侯为是邑又何其易也武功诸生私自相谓曰夫民视令长为忧乐者也今百姓力不愆庸财不愍赋是令长之徳厚故治明政通吏不渝度民不易轨也吾与诸君亲沐其教益而覩识其成绪不有纪述传之方来是昧长者之谊杜方来之效非所以稽诵古昔也于是取抚按而下洎台省诸公所荐论劝励于侯者书之于册而实之以行事颂之以歌诗既成帙矣乃诣予请序诸其首予既三复其书乃嘅然増懐焉名实之相倚其应捷而效长与桴鼔者奚异哉夫子曰君子之徳风小人之徳草草上之风未有不偃者也予自戊辰以先太安人之忧归今家居力田二十年矣民苦于租庸歳相比也当涂君子皆知忧民之疾苦而所以处其疾苦者顾寥寥无闻何耶予闻其论议未尝不重自太息以为斯民之不幸遽至此极及侯之治武功量田之肥硗以定租较丁之强弱以署庸行不逾年百姓安堵室家相乐修礼义厚风俗期无贻怒于我侯虽三代之民亦若此而已其应不已捷而效不已长耶夫租庸者国家之重赖而民命之攸系也当涂君子不能探求其本徒以获一事见一谓吾志已尽吾令已通此不思之过也今百姓之忧乐岂直一事一哉获其事而因之见其而更之尚虑其有他也况无所与因无所与更哉故虽日夜奔走徒以重劳舆皂民无益也夫民情土俗天下之广吾弗能知由吾闗中之事观其大畧亦可言也桀民恃蓄而挠法奸胥甘贿而易令故富者益安而贫者益困其所由来非一朝一夕也侯至定以约束示以明义准丁力之歉丰罢门分之抑勒不刑一人民志允惬予尝趣侯书所计度刻之坚石以贻来哲俾民永终嘉惠侯则谦让而未遑也乃诸生能乐道其休美而形容咏叹如此彼谓见善如不及者非耶因遂以所先乎民者书以归之若夫决讼若流摘伏若照则侯之余事固不能以徧载备陈焉今之为令长者亦安能人人若侯使民自惬其志如吾武功也排年之人闻侯将擢官去已咸有忧色以为及已应排不得与被其政侯尚可谦让其计度哉嘉靖六年歳在丁亥夏四月十又二日戊午序
　　送东谷子序
　　西安太守广川赵侯以书抵予曰东谷内迁戸部员外郎久淹之余知己如吾子良足嘉悦兹有饯赠之文以劳于执事是惟吾子之不让也夫东谷子自入闗予即与交今凡十年矣所以劘切于予而益其所不能者方之古人葢有回路之义焉然东谷子操严而中坦志逺而外直贤者慕其义不肖者忌其才故入官十五年仅有是焉此非其虑之弗长而际之不融也其忌者害之也东谷子检身治民裁费节用尚本崇实盩厔与泾州之民莫不懐也笃履慎官鹑衣蔬食先人之所遗平生之所志何不臧也今天子以仁孝治天下安知东谷子不由是以大行其志于时邪夫士固有诎于始而申于终者矣东谷子之名义士大夫庶民小子人人能言之虽有恶已者不能加也据是以往凡所以报称于时流惠于民者可以沛然无盭矣东谷子往哉君子之志以自强不息有息则馁非君子之所贵也昔者与东谷语毎夜分莫能去者固非如世俗弹棊博塞流连尊俎也凡以探天地之化昭豪俊之业焉耳天下之事未有中无所主而能至者况以或存或亡之心参之故治日常少乱日常多者士大夫之过也广川以英伟卓荦之器当纷纠剧冗之地其所以应之而有余处之而皆当者固其中之有主如是也孔子曰三人行必有我师焉彼犹待于其所已行而损益其过与不及借以自励虽之天下可也东谷子其往哉尚默绎于予言而终广川之谊是则广川与诸公所以赠于东谷者咸有光矣东谷往哉
　　姜武功平贼序
　　昔予以正徳戊辰归见三数处风俗则嘅叹兴懐焉曰嗟乎何至是者是必将有厚忧隠祸迤逦未艾也否则何至是者居数年乃日日异不同也曰嗟乎其厚忧隠祸且成弗逺也安得贤且才者与告语之特一舆皁之力可攘也乃得巡抚都御史蓝公文秀巡按御史王公子衡二子先后至焉曰是则吾所谓贤且才者也失兹不言福将焉致于是以书予二公曰某地事十年后必有大忧事闗生灵仆不敢默惟公求倡始者数人薄治之其羣从涣然散也二公曰唯唯乃下其事于其长其长不知旨意喧喧溷溷乃借是将要以为功也其众纷然因赂以诉于他司他司喜其重赂二公之志亦寝后八年干州有狂人樊伸者多赀而乐诞方士诞者皆集于其门附防伸意行谀于伸云伸当大贵于是传播逺近所谓三数处者举熙然从伸而伸遂自居不疑日召无赖男子习战修武来者云集又令妖人以照水法惑之俾无畔志洎三年隂相结聚者十数万人乃于嘉靖乙酉秋集党冦干州赖州之士大夫暨守力御之日晡逃去走南山结银兵复谋北冦郡县震动若不克生独武功姜侯练兵有素人得无恐报至侯下令曰伸辈皆膏粱子徒以妖师扇惑至是其羣党固乌合也即果南奔矿塲必假道立节桥头凡滨水诸村落宜据舟密候其至共力与击贼可悉擒明日昧爽贼果至诸村落人执梃拒贼贼悉从涉渡逃去获马及器物村落以马来侯即以马赏获者曰能得贼赏更不直此于是人人奋志思获贼矣日中果有执贼至者得伸所给号帖已署有伪官乃立磔于市而厚赏获者凡泾咸兴醴愚民为贼惑者举不敢南迈应贼贼居铁炉庵五六日候应不至始决意趋矿塲又二日贼首悉为于敖辈所擒无一遁者故贼党悉平焉比贼东献馘丑犹曰非武功所阨不及是也于是守巡抚按诸君子咸推功自侯上功于朝而侯之规画诚已奇矣武功诸耆老相率曰干州破吾县有祸犹缓干州不破贼合众南下必先甘心于吾县吾县非侯势必大壊又安有今日者于是绘图请序述其事于首以报侯保全之功浒西子曰伸之败人知为敖辈设巧善获然发轫即衂独不以姜武功先事治兵哉及匍匐涉渭志灰然尽矣耆老之请殆亦有所见乎故予重之以此令示诸当事者
　　赠巡抚陜西右副都御史蓝公序
　　夫志大者器宏才厚者徳溥此古今之通道也惟宏且大也故聴参而用博小利近勚勿挠焉惟溥且厚也故持重而不夸盛位恢勣毋动焉二者事异而理同道分而究一皆俗儒所难喻也故天下无事则可以徽猷而嘉治有事则可以戡定为安辑所谓天下不可一日无者明兴百五十年学士大夫口不辍诗书之诵心不废经纶之想志非不皆有才非不皆长也然以之治事而事或乖修业而业或废者器有所弗宏而徳之备诸身者少也歳自乙巳以来蜀兵初变众才不过数百至易擒也当时用事者一失其防遂至不可以为浸淫五六载冦益盛攻益难合三省全力不得半勚此其故非兵痿将蹷也继而刘齐诸盗起中山山东山西与河南徐淮诸地所过残灭无釜甑之遗男女幼壮者被掠老弱者蒙死江西诸贼乗其余习益又骄悍难制当是时上葢数以勘定之勲责功伐名誉之臣矣锐者或阙于持固钝者或废其几宜明者或过于轻忽暗者或昩于策理四者非所以用武博勚也然是时亦能殱贼而安壌者固有所谓志大而器宏才厚而徳溥者隂以维持于其间销其变而已其患也夫承制备蜀三省之兵闗中为最盛也自彭公之西也其奋击之士才数千耳数年滋蔓难制之冦不待彭公来所以不敢再窥汉沔以掠闗南之民此其道非腾游说慑靡冦志也御之有繇而持之有数得长者至诚恻怛之守绥懐其民心坚厚巩固冦自不能窥也故予尝私论之曰蜀汉之盗非蓝公无以成彭公之擒非彭公无以见蓝公之虑此可为百世不刋者也兹闻上以蓝公为南京刑部侍郎公行在旦夕然平蜀之勲终始由公甚多吾闗中之民所以能保其屋庐田畛者秋毫皆公赐也因着其所诵说者于篇以赠公使夫功伐名誉之臣凡有当上之责者皆知其自进而不内民于沟壑而莫之知也
　　送朱升之序
　　夫折坚防劲剸犀劘玉无向而弗利者良剑之用也沙汰湔濯镕铸煆链精光愈新者兼金之质也故士无炫誉当事乃奇骥无异足登涂则妙君子之节岂可约以细人之屑见齐以乡党之鄙情哉故葛藟生于髙山之上非其才有凌于楩柟松柏也犀象伏于澶洄之渊非其体固亚于猿猱麋鹿也髙下之分定而倚托之势殊也故观士者不于其细而于其大亮才者不于其明而于其隠二者所以斟酌豪俊窥识英妙之方也然五羖显名于秦穆子臧彊迹于威宣【于臧越人】二君者窥识明而斟酌当巨细靡遗隠显不谬故俗议不能系浮辞不能间也至若其思戮身于郑武伍员盛尸于鸱革岂其诚未达于上而议不竭其智哉主疑而谗入故志阨行塞身死用弛也曩凌谿子提学闗内勤勤恳恳若将一变而至于道矣加之以年则学者诵习之力岂或少让于浮梁君哉细人倡之众人和之故皜者见汚纯者见疵使圣天子公卿之明少亏于秦穆威宣则凌谿子安脱于羣口也今倚泥成俗茍且持论非一日之积也故私者蒙誉而爱者见拔咈者被诎而异者遭遣彼徒以太阿假之曹侯宏枢委之硕让皆非其事实也士大夫者公论之所系也今异说悉出于缙绅而公论不稽于古训是仲尼邪伪于衞而夷齐瞽昧于周之日也即有才美上安所闻即有邪罔上安所察故志士甘心而就辱豪杰长叹以逺世者非有以驰想于卞许致薄于伊周也势既无所容而数固不可易也夫亷清修洁行能纯备者孟坚所以诵李育也茍以熟观于凌谿子则育岂复敢结驷于齐毂抗肩于周行耶然凌谿子则反之矣闻凌谿子改治滇南故予得私叙而赠之焉此学者所共覩而当涂者所能慎哉甲戌夏五月序
　　送大复先生还信阳序
　　大复先生居闗中四年矣今年夏六月以疾求去上下固留不可其官属及诸生之在正学书院者不欲遽别于先生知予之与先生友也于是以予为言赠先生焉夫师生之际教化之首其居至不易也近名者先要结而后轨则昩理者崇虚饰而乏精典兹二者其始也覩焉若亲感焉若跃恋焉若不可一日去而其究也沨沨焉兴怨焉鹤鸣于九声闻于天物诚而形本实而茂自然之应不可强也上以伪刼其下则下以诈奸其上教化兴行之地持此以往将安极哉大复先生之来吾闗中也曰教化废壊者上下安于所习而不变也夫安于所习而不变则宜其废壊亡捄也可不作而新之振而起之乎于是具以科约示以程式先之以身而董之以实行之以严而推之以恕其初也疑而弗信畏而弗亲而其中也幡然而悟沛然而从曰学者之事本如是乃何者恇恇惕惕若前日耶故泛者毕定傲者毕谐崇其实而脱其伪先其事而后其功有若董生之论焉夫诸生欲赠大复先生归而予泛及其事如此畧情而弗言者葢先生之于诸生以道而合而秉执教化之责者其理当若是也或曰贱功名而黜声华固先生之已事今天子龙飞之始首重教化俊乂毕升而先生乃以疾行岂孔孟之训有然乎曰出处者圣贤之大闲而先生之所慎也安有髙宗为之君而说终傅岩者也葢有疾而归徳合而出君子亦行其所无事而已矣是何以疑先生哉诸生曰乃今闻夫子之所命矣于是请次第予言赠先生焉
　　送西麓大夫序
　　西麓大夫既有男子其同官杨大夫名父首为近体诗为大夫贺与大夫同朝者又皆和杨大夫之诗以贺大夫大夫以予为乡人交又甚厚也尽持其诗于予曰子盍为我序之使吾子茍长大能读书省事吾茍欲其为善人将出是诗以示而歆动焉彼必将遍谓其诗其人也吾从而语曰此诗为此人此人为此诗吾子必曰此皆所谓大人世所谓若神明之不可见而亲也何吾之初生皆吾喜焉是吾之生异乎人之子之生也必重自激厉以自尽力于所为曰吾使不愧是言也吾子感吾之言必重自激厉以尽力于所为则子之予我者不亦大耶夫教之不施于父子之际也葢谓狎而不可加尔故孟子曰父子不责善父子责善不祥莫大焉其曰夫子教我以正夫子未必正也则夷也可以使父子之际而相为夷乎大夫之所以教乎其子者固有出乎古人思虑之外者矣子其由是而成乎虽有抱奇之士使杂于稠人之中无所相闻焉则志消气耗不与屠贩等者几希有一人者能自振奋以出乎物则已必警然自讼而悟矣况得于累世积善之余者哉夫固必能以自变也而又况如此为之啓之则其奋然往者宁有一善一艺止耶大夫之子吾今知免矣夫诗通记若干首首名父大夫其后皆和者与各自为者云
　　送武功丞李君还髙平序
　　昔闻麟游丞李君之政声若不克见也乃后数年以忧制去既而起复吏部则以为武功丞武功士庶有旧游麟游者相语诸人曰此所谓李麟游也乃至是乎行必有善政及于吾民矣予闻之顾甚喜及君枉访予与之话言翩翩然长者也有学以蓄其用有政以达其学政出事立上不抗令下不盭民传记所称奚加焉予则以为益友时与之游浒西山房道古昔玩词艺知名之士未能或之先也今年秋偶以微疾求去曰人生适意耳吾老不能副丞丞非所以优吾之老者盍归乎来以与二三子游于里闬诵说圣君贤相太平之业暇则教其子弟使为善人于焉终吾之身不犹愈于日匍匐车尘马足与簿书筐箧之细哉状既上抚按藩臬皆重君之才名不欲君遽去君不待报飘然以归武功士大夫重君之行具以予言赠君然予且老矣安能以残羸之身应酬宾友之请实有以重乎君之为人是以呵冻为此使后之人知君之才之美果有以感孚于众如是予窃怪世之人徇利轻已不知归为何事徒以妻子之奉为不足而日孳孳乃或至于并其身而俱弃者君年才六十又二体强力胜方将有为以速后勚乃于富贵之际视若敝屣畧不以为意念与所谓厐眉皓首浮沈利途者殆天渊不侔矣岂非养之有素决之有勇髙出物表者哉君冢嗣良臣尝及予门勤学善养将来所就当为名人不但取科目拾青紫而已君归以方盛之年优游桑梓终厥天年乡人称之后世诵之与今日居陟大位驱遣放逐而恋恋不舍者回视殆不可同日语也良臣勉哉诗曰教诲尔子式谷似之记曰善继其志善述其事他日陟显颀履荣盛其亦澹焉若无以克肖而君之行事可也良臣勉哉予日望汝之自砺以为予与而君相友相厚之朂焉耳
　　送邵铨序
　　崖州邵某以礼部乙榜除为来宾教谕将行于官其友翰林吉士黄子实以予述序以赠邵君有气岸能尚志由由然合于古人之道也夫以文字试礼部者凡试几四千人四千人者皆取于其乡亦数千人摘而举也而但以三百五十人其举若以遗矣意而欲同焉字字而欲稽焉绳尺法度错岀而欲亡有背焉其豪放不羁者故恒弗逮也邵君勉哉夫士固当欲有以遇也过其人矣不能有以立遇之道夫犹不遇而已夫绳尺法度虽非所以尽士者顾求之者率是用焉茍豪放不羁者稍自裁损就之则天下莫敢京也邵君勉哉儒学之官虽古人所重者吾无以愿邵君知邵君所负者厚可以有为使国家风化于世者益隆也虽然吏部所以予君来宾谓宜可以小试君也来宾之教果而弗庸焉则吾所以望于君者益以信矣吾所以望于君者益以信而于其身乃犹有弗遇也兹可以谓命而已然而如君之所负者固未有终其身淹也
　　送陈茂之序
　　古人养子必教之以诗书为有义方父教而子不之学则固不足以谓之能子子欲学而亲靳焉虽有良志者终废弛不作而已故亲也教之子也学之然后子有善学之益亲有善教之誉中养中才养才而人乐有贤父兄也长宁陈茂之有子列师族子永嘉余因永嘉识列由列又以识茂之之能教也列性雅重美仪宇学为文章骎骎乎若欲进取如探渊与师友所相证者滔滔乎有也进而不已乌知不合于中庸之道耶吾于茂之有喜而于列有望也今国家礼重贤俊之士列之有造果如彼恶知弗为之録耶然列固为人之子显亲扬名必能有处于大者乡人以列新为县学诸生且重其为按察王君之选率来请序以赠予爱列而欲内诸道者安得不以是为茂之告之使夫为父子者知有所劝也

　　对山集巻三
　　钦定四库全书
　　对山集巻四
　　明　康海　撰
　　序
　　太子少保右都御史彭公平蜀诗序
　　自己巳以来蜀民不钤方土罔靖天子震怒爰命讨平川汉之间士马填溢财殚民困贼势益延一时受命之臣瘁精竭思文武咸致扑之不灭随抚随叛于是上命太子少保右都御史彭公往终厥勲葢是时公已悉平山东中山河南之贼遂督所部将军鼓行来蜀乃于二月辛丑发兵保宁羣盗方叛走汉绵势熖扬炽人心疑畏将谋内诎公曰此若捣防宜先塞其旁穴夫旁穴茍塞何所不捣自三月壬申至于丁丑所诛获者万有千计蜀方用宁川汉咸乂巡抚陜西都御史蓝公属予序以贺公夫以精不以多以律不以寛二者兵事之轨道也予曩闻征蜀将士言蜀中多巉山絶壁贼更善附山攀壁千人刺矛激弩万夫莫能当也地多草树窟凹师弗习往往中其伏兵平衍之野又多稻塍水堰骑不可驰步不得奋一相挤倚仆跌若崩加之地气卑湿饷饲不饱士马忽已大半物故仓皇用骑马百不能选一此语实矣然是时士亦多首功者岂设机应变不善哉或失其轨道耳蓝公言公初进兵时先檄各路填守要害其故所往来之道既絶又分职専使粮糗常继师得宿饱诸余纪律之事益申益严击者不取取者不击奇自为奇正自为正锋镝相错毋有易也夫持是以往虽天下可也岂但蜀方哉公英爽桓毅之气加以修涵有素宜能先觉乎此事功之成捷于影响固非偶然也蓝公与公同事共勲能喜谈乐道如此要岂其私好哉为祝之曰愿公凯还后以所得于蜀者上于天子细求所以安而镇之之道使蜀之父兄黔首如曩时各得保其屋庐田畛死不为盗则公之徳于蜀者不但万万世也公以为何如哉
　　存笥集序
　　存笥集者凌谿朱子升之所作也清新俊逸有国风之才焉然凌谿子循循若无而士大夫者乃人人愿见矣即凌谿子何可靳而不传耶夫言之及于逺者非必尊官髙年也诗又言之精者茍有讽咏兴起之益虽乡党闾巷可也况思深义熟该备情理如凌谿子之撰哉县令刘侯者濮人也悦而刻之将以广及同志予嘉其能昌君子之言也于是纪诸其后
　　张舜卿东征诗序
　　正徳六年山东河北盗起官军赴勦者以数万计贼势益盛于是上大怒命右都御史长洲陆公往治之仍添调辽东宣府两边之兵以为之前陆公行于是以武选主事灵夏张舜卿统宣府兵勦西路参将某统辽东兵勦东路十一月中张兴张旺率众冦长清章丘邹平髙苑寿光博兴昌乐诸县而舜卿度贼必夜抵髙丽镇于是伏军贞观镇俟卧击之髙丽去贞观镇十五里四鼔先令斩榆枣塞巷口道路分八百人遏要害余兵皆游击约五鼔鼔噪而进贼急来犯我师尽为榆枣所罥挂我师于衢市间奋击斩获不可胜数而二贼首亦就殄絶于是舜卿下令曰贼固有胁从者吾良民不可槩杀先降者当生于是得男女小大八百人骡马千数十匹龙鳯旌轿及兵仗杂器三千七百有奇十二月壬寅贼刘六刘七齐彦名围茌平舜卿以精兵百人与子破其围斩获剧贼数十人未失一矢捷上舜卿以功进武选员外郎子为百戸缙绅大夫闻者皆为歌诗以嘉舜卿之绩命曰东征大捷诗昨舜卿以少保右都御史彭公之奏来与平蜀其过时出巻示予予深叹舜卿文学之士能克武有勇如此闻齐彦名杨虎刘六刘七者巨盗大贼也方其猖獗时老将宿谋皆唯唯甘后不敢抗一锋舜卿能以百人解其坚围斯已伟矣其髙丽镇之捷张兴张旺者刘齐颉颃之盗也冦淮安立败兵备兵掳知府刘祥不一年集已至数千人直隶山东徐淮诸处所过伤残毋敢撄也舜卿一战遂克使无孑遗此非表表然具熊罴虎豹之勇而善谋能料其孰能然哉其孰能然哉今蜀地悉定舜卿之功又不知几何由是而往任授方益大矣然盗起固有所繇其繇皆舜卿目覩而心悉者庙堂之上宁可嘿然而不求为之所邪鄙谚曰治壊于少安病加于小瘥今日者当病痊剧之际者也失而弗治后何及乎予与舜卿同年又厚谊如兄弟故既读其诗于其巻首又犹有是言焉正徳甲戌春正月丙申叙
　　送沈仁夫序
　　沈子在闗中也凡五年故沈子能数过予予于是则能有以熟知沈子之为人兹沈子秩使宪滇南矣沈子以书抵予为别予以痃癖不能饯沈子也乃以其意告沈子而赠之曰夫骐骥骧騄所以称良马者以其徳足以致逺也士大夫所以称有良治者以其业之居诸身者广大而坚固也今天下之民所以困踣愁苦不能休息者天子尝以苏息安妥申饬有司使亟行之而此日甚也固征赋之令未善邪何行之百五十年而独至此棘也夫由近之所行而不易虽悉蠲征赋之令而民当益穷何也禁令不明刑罚不当奸吏舞文而欺罔豪民倚重而噬弱故贫者抑志委心甘为人役而钩利之徒洋洋然横行于下而无忌也昔者沈子之在闗内盖尝求是而治之矣既而何子道亨又惟求是而治二子之治才一年而闗内之民瘠如缕枲上吏虚恢鲜实茍务姑息忽经制畧肯綮民安不然故愚尝以为教化之道在于富民裕才富民裕才之道在于明法禁审罪当刑法禁明罪审刑当矣礼乐有不兴者吾未之见也曩于何子之行也既尝以是告之知何子居乎其业者广大坚固可以行之而无踬也故于沈子之行也又缕陈不繁焉沈子何子其道一而已矣夫久通之市必媮久张之弦必韧皆不俟先民之训而后知者也奸吏豪民之治不严徒以区区小过细事诘审劘切非所以求之法制之外者也今之言者曰贵近科扰官吏疾首苦心而莫能拒其至大者然止一索而止奸吏则缘是以趋五倍之利豪民乗以先辑速报者又辗转借倚是以什而供一也彼贵近者固莫能遽已矣此缘贵近旤民者吾亦不能已邪孔子之仕鲁也鲁人猎较孔子亦猎较而孔子先簿正祭器此所以使自废其猎较之道也奸吏豪民无所得志于下彼贵近即甚狠无厌见求之难如此不俟再求而心已勌矣此姑举一事以告沈子耳沈子爱民信法崇徳敦义闗中来仕者吾微有多见也民盻盻于上之治已也今已数歳无验矣予不于沈子望而谁望邪
　　都察院右副都御史马公平蜀诗序
　　正徳辛未今右副都御史马公以佥事分巡川南时蓝鄢诸贼为患蜀中者已二年既伏诛后复有廖麻子起川北方四起李崖井各有众十余万破玛瑙闗陷南川綦江直犯江津以窥重泸诸军望锋而溃亡敢撄者都御史林公俊驻军江津以公与副使何君有叙泸之防遂檄公巡川东川东诸兵事皆以属之曰贼非君莫可平也公于是与何君约曰副使李君以施南兵阨綦江路吾宜蹑而蹙之大垭与为夹击此至计也于是俘斩万余人贼惧走乃追诸永澄东乡垻揺橹箐益斩获不可胜纪于是贼日夜窜毋敢反顾自蹂践死者若积薪刈枲用兵以来此大创耳然时山路防崄馈饷弗继氷雪凝沍而人士冻馁不可支公自徒步冲崄劳苦慰勉故士人之感悦用命如此贼渡江北川湖土兵以久役思归林公召诸公急还征兵公独以民兵数千袭贼后贼攻梁山矙新宁公趋保新宁贼遂遯去方四乃道亡公击牛酾酒犒士卒曰吾乗胜追杀彼仓卒未谙吾众寡必急击之可得志也众曰唯乃进追于陶溪及鳯凰山连破之于是贼走广利宁羌掠食而已廖麻子在汉中闻若此因内惧求抚军中诸公信以为然公曰此所谓急则求抚缓则复叛也吾不能以全蜀之众受侮于贼乃纵兵追击于清风岭歌阳寺大破之于是方四贼为曹甫遂来乞招而自散者已数千人川东之贼始渺小矣廖麻子益自惧于是杀曹甫以遯而公帅兵追之斩获不可胜数贼乃渡江转川西往来汉成都之间以危言索临江市于是主者以我师老惫议招益坚公极论不可唯饬兵戒士筹计攻讨防临江市父兄辑子弟数万人拒贼弗纳贼屯新梁相持者月余而新梁民又欲谋变贼乃去新梁复纵横汉州势延蔓不可支矣上于是以今太子太保彭公来视师公首陈平贼之策凡若干言彭公叹曰不如是贼不可平也乃出潼川梓潼防兵汉州一战廖党遂空喻贼以千余人由间道东奔所经穷山絶谷防若流电凡三日追兵未尝一及独公所伏兵数邀之防有诏进公右佥都御史巡抚四川属以兵事公受命益痛自刻责明赏罚严纪律厚士卒谨要害贼遂不能更西于是又勒兵刈马岭絶其东奔属副使曹某都指挥韩某悉以精兵更番向贼而已出髙坪铜铃歴抵平桑覩视缓急至烧刀溪戮渠凶七人贼计穷始有志请降遣渠魁二人赴军门公与期四五日越三日贼已相率来而喻某亡去旋获斩之蜀盗悉平捷上进公右副都御史赐以玺书及金帛优赏之焉夫平蜀之功予以罪在乡里盖数闻焉故知马公先后详细如此国家承平日久豪民贪吏得志恣肆穷人蒙被荼苦不能自立故奸猾者辄起兵生乱贼又矙知兵戒弛玩又毎要求招徕缙绅大夫不窥其诚伪辄亦信之故愈无所忌惮观汉中与临江市二事非马公安可为也林公覩事见信彭公纳策决机非明者不能皆策书所尠者此其数岂宿贮曩定邪未几内江人骆松祥作乱有众至数万有司议兵讨之公曰贼初仅百人耳余皆良民胁从未可尽戮也乃勒兵坐境上传檄谕之其众果散去遂宁奸民挟其三里之众旷役四年矣犹弄兵山中以胁其有司公命防渠魁十数人余民服役如初肤浅者当何如也茂州羌悉众围城城水尽围急公遣人喻羌以朝廷威徳且使入城授方凿井以待围解茂人因谓为马公井云使他人当之驰奏请军矣夫戎兵之事圣人之所慎故学鲜传焉马公由书生起家有宿将之所难此不可以风声气习槩论也易曰长子帅师以中行也其马公谓邪予闻渠县有凶人尝其居民阖门死焉凡数年有司置不敢问公至悉缚治之方匆匆理校行阵也而又明法昭禁使教道显明非确然长者不能陜西按察使邵君文实以四川诸君子之书谓予曩为史官于马公有管鲍之义当有言以引所为百代奇勲诗册之首故援其事实而私论之焉
　　送王克承序
　　王先生方伯闗中三年矣使者师生以王先生数不理于羣口谓承流宣化之臣宜莫有如王先生于是尊礼王先生有加焉凡仕闗中者及闗中士大夫初不识其指意所在皆以使者为贤明能独知王先生也夫自明兴以来承流宣化之臣予于闗中得二人焉髙密李承裕与王先生耳然皆直而靡挠清而靡汚孑然弗淫于俗油然弗媿于心者彼又恶足以知孰可驩乎其心报乎其誉而当乎其毁者也及其有请于王先生而不获也则又求所以甘心焉于是又以王先生为不可凡仕闗中者及闗中士大夫皆以使者为不肖曰是徒以市井之心矙长者之度是卒以自状其奸谀谲险之迹而已是亦奚益于事而奚损于王先生哉于是王先生奋然若曰我知靖恭执事私顾靡爽尔矣夫行年若吹飚奔矢也我奚可以其洁而易其秽以其安而易其危哉于是力陈其志而归上与大臣皆莫得而留焉于是王先生浩歌以就驾大揖以谢客又忻然若曰田尔而耕水尔而钓吾得返吾初服而已吾又安知所谓毁誉荣辱何物哉凡仕闗中者及闗中士大夫皆曰若王先生盖古所谓仁人长者増之而弗崇窊之而弗卑者也彼奚以是为有无也于是诵说我王先生至于无穷焉而庶民小子跣而逐号泣而后先者不可以钜万计浒西子闻而叹曰王先生所以自为者其蠲洁若是也夫豪杰之士不以丘壑之死而轻屈于细夫况若尔哉兹所以为王先生者也于是次第其事以赠王先生
　　浚川文集序
　　浚川子之按闗中也以所为浚川稿九巻示予予得而读之有赋四首乐府二十四首古诗五言二十六首七言十首律诗五言三十六首七言四十九首絶句五言二十二首六言二首七言十一首杂文三首奏议五首叹曰浚川子之文之盛如此乎哉夫言者心之声文者言之章者也士自始学以及于其老莫不唯道焉是致道不可以无着也莫不唯文焉是业君子所以布其心志于天下后世者文而已也然天下后世读其书则有以考其徳考其徳则有以识其人是文之所以为文者以学而不以夸以所能至而不以其所徒闻故周公孔孟之文当时诵之后世仰之其体如是也故以其可守而善弗久而敝也故谓之经经者常也尽人伦之常者也故浊世莫能蚀盛世莫能加巧者毋贲知者毋变也浚川子曩与子游翰林穷古圣人之迹黜百家之谬当时所同游者莫不以君为能然诣理极变发精殚微博而能简丽而能则若浚川子盖今所独步操觚之士靡得并焉夫文有三等圣人所不易而学者所未谙也上焉者惠猷啓绩若唐虞咨俞之美焉中焉者道广训若孔孟删序之微焉下焉者序理达变若雅颂讽托之妙焉三者不具虽文何观其故在所以养之者厚而毋淆纯而毋驳而已浚川子之所养可以无媿于斯二者则其文之所至三者何歉焉予悲今之为文者殊昧此道故读其文而附之以此此可以告后学矣正徳壬申冬十月十又二日序
　　韩汝庆集序
　　夫生者天地之大徳也然能生矣或又弗底于成中庸曰天地之大也人犹有所憾岂圣人天地固亦有弗能尽者与予因韩子汝庆之殁于是伤天地之徳有所不能自尽焉岂生则其理而弗能尽则其数邪汝庆韩邦靖朝邑人也与其兄汝节同举正徳戊辰进士予与鄠杜王敬夫纳交焉私以为文武之业康济之器兹实其人乃后十余年汝庆以山西参议卒于家予亟往哭之撰诔写哀谓天佑人国家畀之以才矣复尔敓之扶舆之气萃之有期期不常逮逮矣复敓天道奈何闻汝节彚其诗文若干巻藏于家笥予痛汝庆光已肆而弗长用将究而忽窒幸犹有此可以表见来世读其诗思其人泝其志于戏汝庆可谓弗死矣古今诗人予不知其几何许也曹植而下才杜甫李白尔三子者经济之畧停畜于内滂沛洋溢郁不得售故文辞之际惟触而应声色臭味愈用愈奇法度宛然而志意不蚀与他摹仿剽敓逺于事实者万万不同也予恐读是集者爱其词而不逆其志徒以区区辞章之末视汝庆故以是序诸篇托临潼赵伯一氏刻而传焉嘉靖丁酉春三月七日丙戌序
　　海樵子序
　　予居浒西别业三十年矣耕凿饮食之外所知者农圃医药之细尔而举所谓道与器者不识何物也予友湛甘泉氏寄予格物通及学训乃知君子之道非髙明不居如此予之荒唐益可笑也及端溪王君又以海樵子寄予谈理辩义精详恳切有甘泉氏之风至于三复之余始知其原出于甘泉氏圣天子以尧舜禹汤周孔之道化天下缙绅以道自鸣者纷纷然无下数十人而笃实当理则甘泉氏师友之间尔端溪君以盛年大学乐是道于澶渊之滨而不乗时建绩光辅大业则其志可知矣吁抱洙泗之艺而甘心箕颍之间斯足以见唐虞人才之盛也己因骆生之请遂以是序海樵子云嘉靖十七年戊戌春正月己丑序
　　休庵诗集序
　　故兵部尚书王庄毅公休庵集三巻巡按御史对霍李君付知临洮陈君刻之以传属余为序其后以识歳月予惟公刚方正大之气千百世之下闻之者尚凛凛然起敬况当时乎亡友山西按察副使马君公顺道公履歴独详以为闗中山岳之气乃笃生于公如此昔山隂成质夫巡按时盖刻其戆庵集矣休庵集则公所自著者词严义正浑厚尔雅读之可以使人兴起志意立懦而亷顽顾至于今板刻尚艰对霍君力谓公当代名臣闗陇豪杰见其集信知浩然之气公所素养故其事业文章皆本之于此真知言哉昔韩昌黎之文至于异代得欧阳永叔始知其美而传之其道同也今对霍君之于庄毅盖同代后时者其神契何异于韩欧邪敬书以告后之君子焉时嘉靖丁酉冬十月乙未序
　　送樊子谕序
　　蜀有博学笃恭君子曰樊君子谕予往者识之鄠杜鄠杜有博学笃恭君子曰王敬夫樊君以教谕居于鄠杜与敬夫交且厚也故予访敬夫于鄠杜因得与樊君交故予知樊君犹王君之于予也后樊君以家艰去鄠杜予毎至鄠杜王君必称之曰夫安得樊君与之共坐以论哉其见懐于君子如此此可以知樊君矣后数年樊君复除泾阳教谕予有族姓在泾阳则又数与樊君游故益知樊君表表长者也今年夏五月庚午知泾阳吴君某者某同年也令族侄康生来以书谓予曰樊君以浙江之聘将往校其试文愿吾子之有以赠樊君也夫试以进士文以显业校以别贤故士非试无以进业非文无以显贤非校无以别士者天下治安之所资君相所宜慎求而勿易者也浙之大夫君子有以知樊君之贤也故逺求樊君者如此勤其亦有冀乎樊君焉耳今天下丰产之区以浙江为首司而言士者亦惟浙江是先盖自髙皇帝建国以来其以文武之资佐命而创物者若括苍刘公以儒者之道而示斯文之轨则者若金华宋公王公与天台方公数君子者名徳巍巍然首集昌明开物之始其流风余韵天下莫不仰之如覩也况其桑梓之地哉今浙江之士日盛而登庸之效日益以闻于天下矣其士之抱业就试者又鳞次羽集于塲屋之间矣非积学履真逖照广识者尚可以易办于斯哉是以特聘吾樊君者良以冀其如是焉耳夫文之所以见士者自古尧舜咸先之盖微言无以见志故试其文者将以探其业也数言之间心之邪正学之真伪业之崇卑举露而无隠焉其校之者或未能如是也是倚衡以观获其所获而非吾之所谓获者多矣夫岂斯文与斯民之幸哉樊君其有以念之可也谨以是复于吴君其暌阔希恋之懐吴君自有以道之非予所能及也嘉靖元年歳在壬午夏五月二十又六日辛未序
　　陜西壬午乡举同年防録序
　　予览传记之所载闗中风声气习淳厚闳伟刚毅强奋有古之道焉胜国以往姑无论矣明兴若先尚书公文简马公御史髙公司马王公端毅司冦宋公其进也或立徳立言操心亮节建功昌朝知名当时其退也敦本厚族睦党重俗至于今诵其义思其人使人薾思奋孟子所谓闻伯夷之风者顽夫亷懦夫有立志岂不信哉然习久而讹俗逺而敝今之士大夫果能无媿数君子之意乎此予之所深忧安得聚吾闗中士大夫而一语者也何也弃朴趋末则淳厚蚀务细博奇则闳伟散脂韦浮沈则刚毅亡即谗履伪则强奋熄闗中之士所以声名于天下者此数者茍既蚀散亡熄则又何得以称闗中云云哉故曰此予之所深忧安得聚闗中士大夫而一语者也适今年乡举士某等以予弟河及予甥张之榘徳光同举而有防且将録而传也托予序其后此正予所欲告于乡之士大夫者乃又托予有言哉于是更陈其义以告诸君曰夫君子之道进徳修业而已矣故夫子于干之九三曰君子进徳修业是故居上位而不骄在下位而不忧此得乎已而无与乎外故穷不失志达不离道今诸君行将登用于时所以加诸其行事者一言一事有倍于此则非所谓进徳修业之意而顾虑持疑之惑起由是将有言其所不可言行其所不可行者岂非夫子之所弃哉夫国家所以待士大夫者礼义之厚诸君幸亲与见也自监临以下洎诸执事岂不欲有得人之望于诸君哉闗中之前修学者之已事予故丁宁于诸君所冀诸君之慎之也今日诸君之防正所以修其同为吾闗中之光也于此而少有所异则遂不可得而言同矣诸君勉哉嘉靖元年壬午秋九月八日记
　　何仲默集序
　　明兴百六十年其文遐哉盛矣然作者接辙于域中其敦致古昔逖称先王人人能矣而义意繁猥溢于往训摹仿剽敓逺于事实予犹以为过云治时上兴化重文士大夫翕然从之视昔加盛焉是时仲默为中书舎人而予以次第为翰林修撰一时能文之士凡予所交与者不可胜计予顾独以仲默为难能仲默时方弱冠也予毎见仲默之作叹曰嗟乎文其在兹乎夫序述以明事要之在实论辩以稽理要之在明文辞以达是二者要之在近厥指意凡仲默之所作三者备焉故予歆慕叹息非私之也武宗皇帝之三年予以忧罢修撰归十三年仲默以提学来闗中数能以公事过予出其所论著凡数万言皆当实不浮可以上薄屈宋贾董有相如子长之风顾世无知之者独曰何子有诗人之遗意厥覩浅矣仲默岂独工于诗者故仲默名徧天下然实无知仲默者此也汉魏以降讫于开成世代既移音节斯异修辞之士能无恶厥趋斯以优矣复能引而上之不沈于流俗由载籍所覩若仲默者岂非鲜哉十六年秋仲默既卒又三年予次第其文为若干巻首赋次诗次文皆随体区裁因制列巻题曰何仲默集录存家笥以待后来读其文思考其事可以知予言所指矣仲默才髙而意宏徳纯而识逺荣辱毁誉一无所动于中予别有传记兹不载方予定次仲默集时值张子时济过予所见与予甚同因更与定之如此集云嘉靖三年二月甲子序
　　送文谷先生序
　　予以壬辰冬再诣长安文谷子来访予覩其人聴其言有孚之君子也当时诸君子相访者顾无能如文谷子于是定交焉凡予所论说于文谷子者他人莫能解独文谷子迎刃解焉曰今之士大夫率以文章口耳之细能命一辞滕一说即小视万物皆莫已若是盖未尝反而求之于心故驰骛如彼耳然于辞说之末亦未之领畧也左氏国语一时之言其精粗虽异而大指无谬于事实故或微有出入亦不害其有物之言也今之士大夫窃取其语似而未通其大指故泛焉荡焉不能自得所依盖好古之过也于乎斯言也岂寻常所能识哉孔子曰巧言令色鲜矣仁仁者心之徳也学不求诸其心徒以言语文字之细贸贸焉终日以为道在是矣亦不逺乎予今歳凡四防文谷子矣其所啓迪士类一皆因之于心而求诸理故士子沛然兴焉诸以言语文字相胜者方退然若无也岂非文谷子之化哉闻文谷子以考贡不合于条例左迁治郡今天子励精求治庙堂诸公方虚心以求天下之贤翊赞化安有纯儒如文谷子者肯使之待年于郡而不亟登于朝哉于乎是深有望于文谷子矣闗中诸君咸有诗赠文谷子佥事南溟子以予为序故予以所得于文谷子者引诸其首甲午八月戊午序
　　王舜夫集序
　　昔王舜夫在山东督泉以五古诗二首寄予才情之妙近希覩也后见陈伯行所刻然甚少益足以觇其所为诗矣嗟乎舜夫之才典丽咸备机轴不凡盖作者之隽也不幸早死厥志弗究士林惜焉比自华山归道过长安遇伯子直夫出舜夫全集问序于予曰此亡弟舜夫之作也舜夫精力颇尽于此幸而不与俱亡亦赖于此儿辈将刻之以传惟吾子序焉以诏来世予惟天地清淑之气以间而萃于人然辄予而又敓之故郦炎李贺百世兴悯鲍照谢朓千古共珍葢天不爱寳而恡才神不比淫而忌隽载籍所览畧可征矣明兴百七十年文章之士莫盛于治正徳嘉靖之间其奇且逸者则光耀弗长仲默昌谷是已理之合变达者畧焉世称寿者贵者百年之后寥寥无闻而郦李鲍谢世异代殊如一日也其得丧重轻逖乎弗骖予于舜夫又何伤焉集内诗若干首文若干篇共十几巻舜夫之制宏且富矣其行事载在志传列之巻首予不赘也嘉靖十三年甲午冬十月朔旦序
　　樊子少南诗集序
　　予昔在词林读歴代诗汉魏以降顾独悦初唐焉其词虽缛而其气雄浑朴畧有国风之遗响后三十年防信阳樊子少南出其诗闻其议论葢初唐之隽者矣然体裁因时而易世道升降声音毕从亦理之自然者少南生八百余年之后能脱夫近习而聿造其奥如此非所谓豪杰之才哉或曰唐初承六朝靡丽之风非俪弗语非工弗传实雕虫之末技尔子以雄浑朴畧与之何邪曰正以承六朝之后而能卒然振奋其气词或稍因其故而格则力脱其靡也或曰然则盛唐不足邪曰所谓文之以礼乐而考得其成者也少南集其所为诗若干巻示予征予序其首因其偶合于少南而欣爱其体裁故以是归之学初唐而得初唐学汉魏而得汉魏学古君子使皆如少南斯可以为我有明之盛矣乎嘉靖十五年丙申春二月丁亥序
　　林泉清潄集序
　　此亡友野堂王君仁瑞之作也野堂有美才敏思遇有所感则诗若词应口而出无竢防窜俏意俊句层见叠出挥洒示人四座称羡以为难能至于填腔诗韵得谐即已初不深求东钟江阳之细其间或至以庚青协东钟以寒山协盐咸者曰歌之不离是即大协我道葢如是耳客有难者笑而不答已而曰于戏三百篇亦古之乐歌也被之筦弦荐之郊庙神人以和顾岂拘拘于韵者天地间所闻皆韵视作者何如耳夫岂有不协哉长白山人徐本良曰仁瑞之论奇矣何古诗有协韵而律诗则専韵乎今之歌曲犹律也故乐府法以知韵为第一义分甚严也世代之相乗风俗之沿习奈何可以如是论也予次第野堂之着将刋以传世而犹以二君之言序诸巻首虽所以爱其才之美又因以明其法之不可废也
　　太微山人张孟独诗集序
　　夫因情命思缘感而有生者诗之实也比物陈兴不期而与防者诗之道也君子所以优劣古先考论文艺于二者参决焉孟独与予同游南山及韦杜邰鄠之间凡十有余年毎有所作予辄称善今其履益深而辞愈达矣非有以神防是理优游斯道其何以然哉一日孟独过予浒西山房出所为诗十余巻予取而读之若鲍谢复出沈宋再作颇幸相得之未晩也因与区裁其体而讲订如此嗟乎明兴百七十年诗人之生亦已多矣顾承沿元宋精典毎艰忽易汉唐超悟终鲜惟李何王边洎徐迪功五六君子蹶起于治之间而诗道始有定向继而孟独接武于正徳之季一时作者金石并奏斯皇明有大雅矣于戏休哉昔先兄徳瞻葢尝奋起于成化之初矣顾天不假年弱冠而陨篇章虽存神化未逮识者憾焉夫弗因于情则思无所命是不缘感而有生也故比兴不明修饰无据虽盈笥椟将何以观哉以是知孟独之诗当沛然传世也抚台刘公嘉覩斯集嘅欲板行值予东游华山再过杜曲太守李公装潢见示因遂书此序诸其首而且泝我明诗道之盛由于诸子者又如此云
　　樊氏族谱序
　　陜西按察司佥事樊子少南出其家谱一帙示予凡十三篇不逺胄以诬亲不撰美以欺世葢古人之所难也昔予尝修先人之谱矣定义例以示空同子李献吉氏献吉以为可观后献吉为李氏谱则采而用之又数年予为母氏族谱泾野子以为直质与之谓予独无逺胄撰美之嫌如今少南所撰者焉读之三复乃知英雄之意凡有所为则一主于是而不计其他益又为古人之所难也梅国与研冈之序道之详矣敢敬题诸其首以为作谱者取法焉
　　史记序
　　太史公作史记百三十篇由黄帝以降讫于孝武之世传记之所载故靡有遗矣然学者多尊师其文而莫得其书有志之士憾焉予曩游南都睹太学之所积则年歳久逺刓蚀过半葢自中统抵今翻刻者鲜是以良本絶废阙漏罔稽鱼鲁益繁亥豕靡择斯固士大夫之责耳矣于是博采旁搜十有余年始得斯本若获珙璧乙亥冬将谋于梓用畅宿懐然其所有则但纪表世传而八书逸焉间虽补之缙绅所藏差谬又甚脱简弥滋于是殚心竭思继以日月参视羣册防拟至理颇谓茍完斯典不坠前闻自丙子八月至此逾歳刻成咸谓当有以志所由来故辄尔漫及匪敶微効第永兹文若夫孟坚所论龙驹所称则俟有博雅君子折衷于圣人之道而是非得失固难以一人之言尽万世之议者也至于黄老之谈葢当时所尚行已有征非先之也其云善序事理辩而不华质而不俚文直事核不虚美不隠恶斯可为名言实録矣夫列传先夷齐而后管晏所以尊髙节而贱功名也老庄申韩至同传焉此其意云何司马贞思欲续成先志乃谓静躁不同徳刑乱舛逺近乖张词义蹖驳欲柱史与漆园同传公子与商君并列则所以云惨礉少恩皆原于道徳之意而老子深逺矣者岂未尝熟读而深思邪盖既成一家之言又安能悉合于众人之意鄙谚有云闭门造车出门合辙难矣哉难矣哉
　　寿石渠先生序
　　夫名者万世之所荣而道者一身之所积也古之人若伊尹周公虽由今之世不必尽读其书识其事愚夫愚妇亡有不知其为伊尹周公者而伊尹周公所以为之于身顾亦曰求得其所为尔见之于世而人道之夫固如此不可已也光禄大夫柱国太子太保吏部尚书王公由初出而仕也即着其名声于名公卿大夫之间为都御史则黔服之民【阙】　之【阙】称已尽矣为兵部尚书闾阎之间夫妇之细亡有不传焉其致且归也九【阙】八【阙】之逺椎【阙】　　之异亦防然若以不可一日无公者亦奚能读其书识其事也先皇帝临御之始戮奸回用正直首起公于千里之外天下之人亡论老幼愚智贤不肖又皆欣欣然喜谈而乐道舞手而飏足若将以为可相引与俱于富贵也去年公寿九十天子以两宫徽号礼成大赉天下存问耆旧大臣而齿徳爵所独尊者以公推先遣行人吴玉荣赍诏币以往缙绅大夫欢言于朝士欢言于学商贾行旅农夫饷妇欢言于市肆田野葢公之心未尝一日少忘于天下而天下之人之心亦未尝一日而少忘于公夫得大臣之位而思尽其道者由国朝以来至不少也独公兴人情如此焉不知伊尹周公所以在当时其生而存也有与否也监察御史杨仪曰士固有旷世而相慕者公今在健而亨而其仪矩也近且易仰茍天下有若人尚纷纷然日且望之若以为或不可及公况为乡人乎遂率其乡之人之仕于朝者为五七言歌诗若干首録以奉寿公于三原里中其既成也故又属海为序
　　奉寿邃庵先生诗序
　　我邃庵先生以盛徳大学仪刑天下闗中之人亲炙之日视天下加多焉故其感戴欣慕之情至于不能自已非私也其所得者深故其所报也厚即先生固靳之亦不可得矣今年冬十二月十又七日实惟先生初度之辰而先生之寿至是葢七十又四矣此天之欲寿乎国家必先产明徳之臣益之以寿考居之以穹位使佐明辟佑元化也吾乡都御史灵夏马公宗大萃闗中士大夫旧游先生之门者而语之曰吾辈所以不辱乎先人之训能自立于天壤之间者先生之教泽也今先生之年日髙而吾辈之违先生益逺七十古稀况益之以四借歳有所图能寄寿于先生之堂其于百歳仅二十六年耳昊不敏兹有祝愿之辞愿与诸君同赋以致于先生谅惟诸君之意无殊于不敏也士大夫曰此正吾人欲致意而不可能者幸公有以教之于是各述其所赋之辞以输于宗大宗大具缥册求善书翊日帙成顾海曰须子述序士大夫之意于首海得之三数读其册矣乃作而叹曰古今人以师道感服天下者孔孟程朱之后逮先生才五见尔其他虽不可胜纪皆弗羣此五者即绸缪结固君子何取焉孟子曰以善服人者未有能服人者也以善养人然后能服天下又曰如七十子之服孔子也谛斯言也则士大夫所以感戴欣慕于先生者葢得其养者深故感戴欣慕其徳者至于不能自已若是是与七十子之服孔子奚异也今天子励精求治于上先生以元老左右庙堂正天下仰沐深仁至治之日隂隲于民既厚且固神之监之方将与天同极永裨淳化区区百龄何足言也宗大曰此正不敏之微意遂命书之士大夫歌诗之前若引起其意义焉嘉靖六年丁亥冬十有一月丙子序
　　奉寿王母太淑人韦氏序
　　南公来抚陜西奉其母太淑人于抚台凡饮食起居必躬必亲太淑人视南公尽心体国心益喜身益康宁故南公益得肆力王事民之休戚利病一切整齐振作不急不迫咸就厥度矣冬十一月二十日太淑人寿逾七旬闗巾士大夫登拜于堂上太淑人千歳寿已又争为歌诗赋颂以扬休美以广徳心于是以海为序引诸其端海惟古之贤母所以成就其令子名于当时传之后世葢非徒然谆谆切切而不量其子者也盖必有以先知其子之可进于上故周思曲虑必欲引之于道一观视一嬉笑率加谨焉若孟陶之母是也南公雄才雅度海昔虽闻之然固未尝就见也及是秋九月防公西巡过邰不俟謦欬而已知其为南公矣其所成就岂媿于孟陶氏乎今闗中连歳不登十日之内米价腾涌民不复望更生南公且赈且处出藏库之积令民转籴取息归以自赡麦豆有收方还其本不几月而西北两地之米悉辇致郡邑矣市无腾价民有生心视区区沿村歴畎而不知经权之变者殆何如也南公与海言昔先大夫治尚书兼览羣史以病痰不能卒业然天性耿介于人寡合端居危坐晏如也某自少及长凡所为学实未出就外傅皆先大夫口授手改以有今日庚午冬虽尝迎养京师受有封命然甲戌冬莫不起矣幸老母在得朝夕承颜古人一日之养不以三公换况今日乎传称一举足而不敢忘其亲葢南公之谓矣太淑人之徳本之先公南之勲业本之太淑人是皆获寿之本故海僭述之以为寿太淑人诗序嘉靖十一年歳在壬辰冬十二月丁酉序


　　对山集巻四
　　钦定四库全书
　　对山集巻五
　　明　康海　撰
　　记
　　蒲汀记
　　濮州李梦弼为翰林编修五年由梦弼之祖居京师至梦弼之身几年婚姻长养宜与濮忘去已矣梦弼蚤夜思得以一至望濮坐濮之里与濮人问讯欢笑以征其初然近为天子法从之臣有不可斯须去者阅地志州东南故蒲汀喜曰是葢以居我者吾盍以是私自号之即不能至濮与汀对虽终吾之身命吾为蒲汀主人吾将甘心焉余闻之曰夫天下之事固有不可以定论者夫自明哲之士观之未有不先繇其所向而后得者山林之懐古人身受天下之任葢莫有不繇也梦弼生长京国又举进士髙第为天子贵重之臣年又少气质见识又磊落不羣也其将来之受又可以无可止极其声名令闻不穷也乃油油然思其土而不忘若以其可以终身如华衮之荣我也夫岂其性之异哉事固有非我所定者来日之事吾又安可知也是则梦弼之志而已人茍由是心以临于爵禄之间其所以大行于天下国家者其可否去舎何如也又安知耆耋之至功名之极不从容游衍于斯以尽梦弼之志也哉则由今日以往至于百世之下曰蒲汀李子之居未有弗可也或曰昔者漆园吏周尝钓汀上梦弼岂亦慕其为人之髙放乃因以识之欤曰否周放于礼法之外者中人有羞之非梦弼之所与也今年余来京师梦弼作蒲汀图凡濮之大槩若可以尽矣因出示余遂书此以记
　　拜将坛记
　　汉中故有髙帝拜将坛在郡城南外附城堑实淮隂侯决策之地也代异境遐士大夫非郡守监临莫能辄至其地故登眺之际吟咏之事寡焉自己巳以来蜀道恣横郡方弗康天子震怒出师致讨名臣钜公相继秉节而士大夫以简命参弼者数年之间始旁午不絶暇日或感风云之意寻逖迈之迹间多寄兴兹坛追懐往事是以游览既繁述咏遂侈于是陜西按察司抚治副使吕公克中结亭坛左悉刻贞珉岂耀近观葢咨来哲复以予言记诸亭侧夫英雄之防贤圣之业其迹虽逺其教最长也故帝王之兴也皇皇焉谦恭延士如有所弗逮而其衰也杀正士任邪佞孳孳然亦如有所弗及焉是以俊乂日逺而谗谄日亲此二者治乱之定分存亡之大闲也有天下者可委而不鉴哉吕君承壊乱之余当更新之际其所以感慨往事而经画于思惟者至熟也后之览者茍能思所以搆亭之意有职守者修其所守而不溺于所安惩其所未戒而益致其所当慎则其所以兴起其訏谋而延庆于斯民者浩浩乎莫之能御也岂非吕君之所能教哉亭作于某年月日成于某年月日明年庚辰冬十有一月甲子记
　　心逺亭记
　　见山先生结亭于西郭农川之沜命之曰心逺亭亭下则川之东陬土沃而易左右皆善圃而先生之圃居其中翠岩荣木掩映环列大河又自秦晋之间冲而东下横射兹川川自秦山朱阳川来至虢畧北与永宁涧口川合逶迤至数十里经亭北里许始与河遇灏荡之气晨夕交骛卓为闗东奇观微雨新霁则大华三峯举在目前而此亭特据其防予再来灵寳先生携酒饮予于亭乃以记属予初予坐亭上已甚爱山川之美憾不能卜居其邻日觏其美且幸邸舎接垣于亭得时时观玩偶一临坐悠然之兴沨然以生殆不知身世之安在也先生以心逺名亭盖求诸靖节心逺地偏之意予观先生之心澹然无欲虽当显颀之位而从容谦逊若无所与焉者即日坐车马之防此心之逺无以易也今天子励精求治天下名徳之士搜访几尽庙堂之任将不久委诸先生推是心以加之天下则天下之民又将溥被安静康和之逺福矣但【一作殆】此亭之作先生之逺致也亭作于嘉靖五年秋八月十八日明年三月记
　　春雨亭记
　　渼陂子宅后有园几十余亩近宅百步为塲以纳禾稼场以后皆园也列植花木蓊蘙蓬勃琦瑰逶迤其后又有脩竹万竿及场西望邃若丰林城市之中能若此者其亦鲜矣亭趾虽筑楹栋未树予每至则坐此而忘归焉嘉靖癸未夏四月滦江公巡抚过鄠访渼陂于衍庆之堂民事既询倡酬斯作于是携榼至园卉木荣新好鸟羣至公忻然自适不知逸兴之所自也辄已诗成数首击缶微歌若将神游八极之表地虽有然而公之胸次亦可知矣于是以廪余畀知县黄生曰为我作亭于园永为渼陂夫子之所憇游渼陂子乃以书谓予曰子宜记予惟渼陂子欲搆斯亭也由甲子及今二十有一载矣奈何至公而始成葢于是而有异数焉造物者若有隂竢于公使两君子之休声髙谊因是亭以永传也安知百世之下不以右丞之辋川别业晋公之绿野堂视此亭乎昔者渼陂子谓予曰他日亭成予当以春雨名之方予经始是园适有春雨而予今返耕于鄠其所以致力于稼穑之间者惟是赖耳斯亦因予日用之常以加之云尔于乎以夫子之徳之学乃俾至于此无他想焉其可以为千万世之所憾矣滦江名珝字汝温永平人渼陂名九思字敬夫鄠人皆姓王氏明年甲申秋九月癸未记
　　五幸亭记
　　五幸亭者北山夫子所居之亭也何以五幸名幸者人所难遽遇难遇而遇之所以幸也皆识其所乐逢五者何治乱安危世之恒事生丁福世蚤冒休徳不知兵戈之事虽尝孽人侮顺而耆旧登庸政理未盭羣盗奄平海宇澄乂使得逍遥游偃于太平之世以为之氓此一仕者弃亲戚去坟墓虽以浅薄致闲然能常守先人之坟墓使享不后时间又与乡党故旧论心话宿倾倒往来则志愿恒毕百想咸谢此二居官服政非雄才敏识则不能致名实博徽美心鲁意狂虽事之所至不敢不勉然稽之古人仍多抵牾乃以有罪去役不妨贤路此三古之贤人君子不在朝则在野在朝服政在野服耕耕作之事非力胜年富则不能亲而以未老之年优游亩克终初服此四载籍者礼义之府士之源也非闲静安遂则不能探而致深非气盛志强则不能防精而契隽耕作之余身有余力心有余趣随所披阅悉可无倦此五于是北山子之友武功康子闻之曰此五者古人之重也北山子有是哉是可以观北山子矣遂大书于亭以为之记
　　光训堂记
　　夫父祖以产业付子孙其弗守者多也况乎以道以徳而训其子孙其子孙茍毋失其遗书亦已鲜矣况能身体而力行之又进而上达于古昔圣贤之所训使其身为圣贤之徒而若父若祖之道无怨无恫当世之人覩之而兴起后世之人仰之而不忘非豪杰之才明哲之操其孰得而几也吾友谿田马先生伯循以光禄卿得告于家缮其先人之墓为堂以修祀事今年正月廿又六日值先生初度之辰予往寿焉因便谒墓饭于东序堂尚未名先生请予拟之予曰堂当名以光训先人之道先生若之先人之训先生遵之幽宅之祀此堂丽焉名非光训殆于不可于是泾阳诸生遂请予为记刻之堂下予惟马氏自靖川先生躬耕说道尚志慎修不求闻达罔就辟举其髙风逖徳视区区利禄之徒奔走役役卒无分毫之益加于上下者讵止天渊也云岩先生又克承先业出厥绪余式诸多士美大已集匿光閟发使其道至谿田先生益畅益肆景慕满于士林名实昭于宇内明兴百七十二年其以道鸣天下盖惟三四人而已河东薛先生徳温泾野吕先生仲木与先生之外医闾贺先生克恭葢亦其人过此非予之所能知也夫学士大夫日诵说周公孔子之道将以成已成物尊上而裕下也乃腾布口说挟道饰奸其人虽三尺之童唾口羞道乃又着为邪说指斥前进东桥顾先生华玉送泾野先生序文其万年公案也若谿田先生非所谓克光先训者邪焄蒿凄怆之余俯仰无愧君子之于道若是焉可也后之观者其有感于予言也夫其有罪于予言也夫时嘉靖己亥夏四月甲辰记
　　剑州再建重阳亭记
　　予闻剑州山水旧矣后见李义山重阳亭铭言刺史蒋侑治郡理得人从乃大铲险道混石见土平可容考工车四轨建为南北亭以便劳饯又亭东山号曰重阳以辟风日则剑州山水奕然矣而蒋君在郡能有暇日以山水自娱又得名士大夫咏述其事播美于当时遗馨于后世其胸襟意度固亦非凡者矣正徳乙亥武缘李君来知剑州逾年政成百姓咸若于是广教化之道表废坠之迹髙城濬池练兵饬备陈礼义示轨则吏就典列俗无曲议乃歴览奥曲穷索灵秘得兹亭之址焉乃于二三士大夫谋曰夫礼义者世之大闲而佳胜者地之隽腴二者不可毋耀弗示也予既建兼山书院以示学者而又表武侯之庙旌死节之人使庶位有警后贤克循然于礼义之事则庶几矣佳胜如亭湮而罔知者将数十百年今幸得之得而弗治非所以阐灵秘发坤珍也于是涤秽芟草复斯亭焉畚锸始兴即得义山碑于宿莽之下吴职方记言自古至唐自唐至今仅两赏耳讵知亭之兴废更几许年而复值其人欤然职方又讵知今日之有李君也李君言亭近枕闻溪逺挹五华前对汉阳左秀岩右卧龙城郭楼台俯在懐抱与职方之记畧同至于长溪清浔流影不去则吾亦神坐亭上久矣剑士姜文粹玉洁者予旧友也能道李君之事因以书托予记亭云亭崖畔有石刻古重阳亭四字隶大书之为宋张珖笔予益跃然懊不能从诸君子游也自予记已不知诸君子游而乐乐而咏者将若干畨【一作篇】尚欲文粹为吾录寄之以观李君之暇日比蒋君何如当亦更为李君赋之矣闗中名区胜壤不可以数计安得有贤如李君者少为表章之以快吾意此不知予能待而见之否也李君名璧字白夫治乙夘广西举人诣深履厚故笃意古道如此亭成戊寅之夏明年正徳十四年己夘夏六月十又八日庚辰记
　　东岗记
　　东岗者髙密县东之岗有李子先公之墓故李子结庐处焉因自号东岗子与凌谿子一日过予浒西别业叹之曰美哉子之居浒西也洋洋乎不可得而系休休焉其有余闲也眂予日走且驰以哓哓于功名之间不得恒守其庐岂不大戾哉夫逝景者易汩而盛年者难再也志旷者寡酬而气昌者多沮也我盍返焉以修吾庐乎余谓东岗子曰夫子之羡予居也似矣然未眂夫子之道而讵以予之茍安不已自昧乎夫志气者君子居身之所珍而穷达者士之遇也士抱诚明惇正之学孰肯忘世自掩与木石麋鹿为友侪哉顾惟其所遇而已矣今东岗子以直道鸣于天下天下之人莫不引颈以望得东岗子左右昌朝使匹夫匹妇无不各得其所此则东岗子之故志也今明主在上微贤弗尊微能弗使一切猖狂谬悖邪僻之人诛戮窜放不使一日杂乎淳人正士之间以伤和厚惇朴之化东岗子显其身名于方宪枢辖之位握髦俊之教统戎兵之数方将向用不已而东岗子之志可谓行矣学士大夫修之于家者多壊之天子之庭东岗子贵不易其贱泰不失其穷守其官服权贵以生死荣辱不能夺至于黜放摈弃毋以回也艰难狼狈毋以怨也而东岗子之气可谓浩然不挠矣夫气者养之所昌而志者事之所本也古之君子功泽加于当时休美传于来世凡此勿失耳东岗子有是二者凡所以养之东岗之庐而行之东岗之身者毋有不得亦奚必居东岗之庐然后为东岗子也傅说不以商弼而害其筑尚父不以周师而害其钓大行不加焉穷居不损焉君子之道如是而已矣凌谿子曰旨哉之言是深得东岗子之心即与东岗子日坐其庐以求其道何异是是可以记诸东岗子之庐是可以使子孙后世皆知东岗子之心不负其穷居之守如此也嘉靖八年癸酉春三月甲子记
　　邢台儒学记
　　临海郭侯絍知顺徳之明年庶政修举民事熙睦乃谋文化式崇礼事命知邢台县康君恕修葺庙学俾伟俾广以劝以翼明年三月绩用告成邢台县学官诸生偕走币来京师请予以记用广侯与康君之徳予以去春过邢凡侯之徳声政绩知甚茂也乃书之曰夫邢台之学自予癸亥之暮过而观焉曰何芜秽不治也去年又观焉曰何靡靡如前日也然见郭侯焉曰是非靡靡如前日者而已也是将以扩而宏焉伟壮而严焉也有来自邢台者吾如问斯学焉必曰侯且匍匍然靡尔宁也顺徳之化其将有大兴乎然而诸生请以成矣噫嘻盛哉政与教之不可并也久矣豪智之士多疎畧礼义以先禁刑故见有亡犯者遂安以肆焉见诸生执礼弗隶弗下则惓惓怒欲治焉曰吾何得区区以教为也夫如是故民日不亲而风俗衰焉民日不亲而风俗衰故上无以畏下无以恃贸贸焉率而伪焉贸贸焉率而伪故放放焉若禽兽而弗能诲焉民皆放放焉若禽兽而弗能诲是恶贵乎为人上也侯之徳宜邢台之人有勿忘焉凡郡县之役制之于上吏益之以疲敝则未有勿废也康君虽力能从事使微侯在上焉亦己巳矣庙之制正殿五楹东西庑几楹大成门几楹防门几楹学之堂斋号舎各几楹而榱桷修饰皆百倍旧也诸生云旧庙稍与学舎徧匝今稍东迁之故能广且宏焉外又作两坊皆壮丽可辅可谓伟矣康君齐之陵人能笃信守也故能为侯与与康君谋者训导黄锦严桂谋之而尽度营作终郭侯康君之委者生员柴瑁戴惠也其县丞李钊与义官二三人又掌役者云
　　阌乡儒学记
　　朔州孟周令阌之七年为治辛酉人民既和庶政咸举方有事于学宫葺其敝壊广其狭隘三年癸亥绩用告成将图所记余适以恩命奉母归里学官及诸生走来以请极言周所以恢拓兴作之事未尝劳力费财又未尝假色上吏以便宜其力分巡王按察钦以周之力于是也立处百金与之周又惧后者之不壮与所邻又浮屠之或以移易士习也又迁而取其地以益之予闻之甚喜明日与诸生往观不及奢靡而严正已极乃叹曰若非今之所谓令乎何独若乃尔也假上吏之色营缮无益缘饰多利彼岂以是为不善也而亦乃无一人之肯为是如周所用心者吾奈何可辞也来当为若为之夫有司之职其所宜最先者莫如人民而自安养休息之余所以振作教化使不失其道则莫先于学校之政国家深仁涵渐百十年来申重恳切已谓至矣而天下之吏漠不加意如秦越之视其要名侈炫之徒或又举而不终随人移易由周之迹观之使令皆如周焉民夫何有不教也庙与学并庙左屋以间记门堂十有一庑二十有一厨六皆庙门堂七斋舎六号舎二十廨舎三馔厨九皆学其庙东西又牌坊二盖自洪武时县令金元亮创为至今已百有四十歳歳逺人亡可知其陋否也吾闻君子之心惟所加者能自渊实则功效自大阌乡之士将由是以往必继有铮然以出为世鸣者予将以日望之相是役者县丞黄主簿周冕后二年乙丑季冬十二月教谕程实训导王达葛腾与诸生张徽等复请是夜移宿灵寳行署遂记
　　主一斋记
　　夫主一功之専而不杂者也存乎吾心而不与乎外也而何以名斋志心也天下之理皆具于心凡吾所以求得于此皆心也心有所杂则他适而不能一而所谓理者去也不可不志也恶知其一而可以主从乎知也天下万事孰有不先知其所在而可以有为者而况于道可以贸贸无定者求邪是恶可不知也志之者何求省于此使所以知而以一之者不忘也人有偶同于圣贤之所为者虽恶人然也卒不与于圣贤者弗自其偶同者极之也而吾又恶知其果于是一而不忘也故曰不可不志也
　　河东运城敦行乡约记
　　昔者予友泾野先生吕仲木氏谪判解州置解梁书院以教学者悦其民风纯俭有先王之遗意又命诸髙年善人敦行乡约俗则彬彬然化矣嘉靖甲午监察御史江东古峰余君晦之巡按河东惩奸涤之余覩运城市肆连络民弃本逐末兴行之志寖微于是惧焉集其城之士大夫耆旧谋曰昔闻泾野先生居解教民训俗敦行乡约天下望而效之葢有恨其不身逮者解梁事岂非诸君亲覩见也哉盍亦得其髙年善人敦行其约使后生小子得于观感笃义贱货迪为善俗以复先王之旧此非士大夫耆旧之首事乎于是士大夫耆旧矢心敦约肄于君新建书院中从者如云莫不以为快覩则其心之倾向爱慕畧可征矣君于书院养蒙馆中又立乡约亭暇则亲考厥成而小学之童又日日望其行事则所以淑其人善其俗者融畅浃洽直与泾野在解相埒师友之间操履如一天下后世盖将欣慕兴行惟恐有弗逮尔其于圣天子化民成俗之意敬承何如哉士大夫耆旧恐其后人莫知所以敦行之自访于余君价其太学生王季隣氏以予为记因以此归之
　　杂著
　　题唐渔石云南两疏后
　　此唐子以监察御史巡按云南时作也读此二疏而又逆观当时之行事非守死善道执徳不回之君子不可几也毅皇帝聪明寛裕有君人之大度顾崇游畧细间为奸邪所乘防弄威福流毒士类而士类又不自砥砺修饬惟是弭畏愤职故上亏国经下失道守而纪纲法度因以不若祖宗之旧者不独奸邪然也曩者客自云南来云唐子巡按云南绰有风度至要其事实则正此二疏所指顾予不得覩其文辞以快心焉及唐子以提学来闗中于是请而观之三复兴感焉曰嗟乎天下固有经虽大奸羣肆莫能变也至其纬则随触而紊非可忧者也故君子之责独先守经经正则天下无不一于正今之君子恤其纬而不求于经故往而踣动而棼非时之难所以处乎其时之难也钱宁事毅皇帝宠珰避席卿相俛首声势所加不拉而靡卖官鬻狱厥门若市当是时茍有所授莫敢弗应也况蔑和为其义父敢当堂裂其书而力制其案此非守经不惑明义理之分察执守之节必不能也鳯朝鸣父子稔恶神人共怒积赂交权若援手足公卿覆论尚多曲辞唐子以孤孑之躯遐当万里乃抗奏数四卒允常刑孰不以为至愚然终宁之身无敢以祸加之者彼固知此之为经也君子之于事也守其经行其义而已矣吾义既正则小人虽欲肆其志意亦必以经为思以义为畏而不敢矣魏操以三分有二之势而犹下意于僝存之献畏其经也操之大无忌惮者是尚思畏之则宁之窃弄威徳顾敢遽溢于操而弗畏耶予于此既以服唐子之气足以有执于是而又有以服唐子之识足以不惑于是因私识诸两疏之后茍有观唐子之风者将必兴感于斯文焉
　　书朱子巻后
　　此诸公所以赠凌谿子守延平者也凌谿子在延平能率循其行事使民淳俗美此于诸公之赠何少愧予得而览之知诸公于凌谿子倚望甚厚夫士之有志于天下国家者自其始学知道葢莫不蚤作而夜思然能实加于躬行千万不可一二夫君子之论不白于天下学士大夫之行多凂于小人由是二者居之不变虽尧舜不能治天下此凌谿子将来之责倘亦如诸公之望于延平否乎正徳八年九月二十一日志
　　南峤子隂徳传系赞
　　予往过鄠防渼陂先生言及南峤子之贤如此其隂徳表表然非人所能及也南峤子儒职也俸薄地寒王邦相鄠之编民与南峤子风马牛不相及也携幼子客寓潜江潜江之人何无一人悯惜之者顾六歳儿匐匍见南峤子南峤子不忍之心则勃然而不可遏求医药致馆谷不幸而死既为之棺敛又择地寄表之以石收养其子教之读书于戏仁哉载籍所见若南峤子实未多有比得南溟子樊少南所撰南峤子隂徳传心实慕焉为之赞曰
　　繄惟天地大徳曰生仁为人心心孰不灵厥养既薄忿欲斯乗既窒且梏至徳以倾达不举职残物酿名穷罔思义违天取盈比之南峤殆且蛆蝇圣人致曲曲能有诚从约致博奚性弗充牧此大邦下民是承颠连困郁遐迩同情心诚求之物用乃亨惟君不贰惟行斯真君相桓桓推贤任能夹敷洪化易如建瓴胜残拯溺世万其称嘉子之仁因心匪迎言不尽意但发厥声
　　王汝邻字说
　　河东王君世相旧有字矣或以为不切于义予客函谷君从河东来访予因易之曰汝邻书曰臣哉邻哉凡人臣皆以辅翼厥辟为职有邻之义焉生固学以待用者安知他日用之于官者不有取于邻之义乎吾闻君昔游京师尝友乎天下之士于凡所以辅翼匡直之道讲之熟而励之志者较乎精矣又安知他日不为辅翼匡弼之臣而已邪大学之教自天子以至于庶人均与有天下之责焉故字君曰汝邻欲顾名思义若大学之教必以邻为职分所当为也君勉之哉兹吾先已望子之自邻其身者何如耳天下之事葢未有已不能邻而能邻乎人者也君勉之哉
　　与姜武功计处樊伸等贼攻犯事宜
　　承谕曲尽计度满城及郊外生灵荷徳寝爱比之更生然有数事辄令録上烦亟为斟酌施行则所益不细曩时蜀汉征横及无辜正坐执事者不能先物审处以致仓卒失措虽悔何逮昨日得贼马者即以马赏民人人思奋恨贼不即至境赏罚之际果能倡勇鼔气如此有不战战必胜也惟公亟求入操之人下塲操演昔种武功悬金钱诱人习射已有益于宋矣何今异昔耶一择精力之人守把城门盘诘奸细及昏封闭日出方开若有面生可疑之人即送官查究遇夜有公差人至亦必逺了同行之人多寡然后索其所执闗文牌票果是真实方令守门官布列执兵之人开门照数放入葢恐贼辈乗机伙入不得不谨也一上城急令上城之人逐名搬置石子在上每人以三五斗为率以备缓急仍令每五人具手铳一把火药铳楔俱要完备精好万一贼来攻犯城池倘石所不能及者则济之以铳贼不敢遽近矣一再择各处乡村丁壮者令编为羣伍除大密村镇自为防守外其眇小村坊宜三五处相结俱要器械精好垣堡坚完不惟遇贼可以勍拒无畏而官军喜功妄杀者亦不敢肆其志矣又于境内军屯寨聚摘取精力骁勇之人令自备什物编为行伍与城中良家子弟及机兵民壮立番演习铳射居前兵刃居后务令纯熟齐一然后用之出奇贼则所向不怯全功可致也一各色入操人数既令衣着整齐器械精好矣仍须编置行伍或十人或二十人俱要先立队长建设旗帜必其人人相认队队不错然后令之审金鼓之音识进退之节遇有缓急号头一举各相检察毋使奸细乗机窜入以生他变又与严立约束功者必赏罪者必罚则水火可蹈生死无避矣更选前锋之人八九十数给以楯甲令之冲锋直前则后军望之自无不奋力争先矣久之则人人敢勇遇敌则摧一可当十十可当百有此千人虽横行匈奴可也况无习草窃哉一各处乡夫除修垒城垜者待其功完放回外其余应防壮丁欲审视有无器械宜令该里里老先逐名防闸明白的无面生可疑之人参错顶数方许上堂禀过令村长以次领进防视若里老胡突搪塞不行用心致有疎虞先反覆申喻以军法从事令下法行奸细闻之自不敢舎命伙入而逺近皆齐矣防视已毕领打闗防就令出门各回村镇了视缓急收拾禾稼协心防守则农事不失武功丕振壮丁既不至忨愒歳月村坊又得以互相保助矣其出门之后仍要把门者赴堂禀报某里壮丁若干人某时出门则凡在城内者皆系的有来歴之人而一切访觇奸细无复容身之地矣










　　对山集巻五
　　钦定四库全书
　　对山集巻六
　　明　康海　撰
　　碑
　　野田先生碑
　　先生姓韩氏讳福字徳夫其先天长人也始祖宗哲有才畧元末尝为长兴侯宾客觇见太祖知天命有所归既而去之曽祖从戎关中世籍西安前卫祖瑛生父铎乡试举人累官茂州知州茂州娶赵氏生先生后以先生贵赠茂州为知府赵为恭人先生幼而颖慧长而超防以成化辛丑进士除知滑县严已正法滑用大治旋以忧去百姓恋恋若失慈母后除知章丘治悉如滑三年征为四川道监察御史巡按宣大举劾明允时望是归陞大名知府知府八年再入觐朝廷以其治平为天下第一锡宴吏部观者盈道皆争覩韩大名曰重生包老云陞淛江布政司叅政方去则转大理寺右少卿奉敕总理直军务马政后陞都察院右佥都御史巡抚保定等处地方弭盗安民今尠其比复命总督苏松粮储未几又命囘院管事时刘瑾方轨事忤瑾下锦衣诏狱三月始释后陞户部左侍郎凡有防议先生惟以是非所在持论天下隂受其福者多矣俄命兼左副都御史整理湖广粮储方综理间值庙堂以辽东屯田清查失实于是又改命先生徃辽东时瑾率以指授先生惟不如指故瑾益怒先生遂免官归此正徳四年七月事也先是先生在湖广夤缘者赂瑾则以先生封皮北行后一年瑾伏诛竟以湖广封皮坐累谪戍固原至今上即位始赦还西安前卫在田二十四年康彊无恙自检益严士大夫庶民小子亲就先生如有弗逮春秋八十有一跃马省耕捷于少年语称仁者寿先生非邪治乙丑冬予北上防先生于邢台其议论皆极当世之务综理曲折无徃不获予始物色先生治大名事其先有司严保甲教树艺诸事则政得枢要故每行必凖玺书所谓政平讼理吏畏民怀古之循良莫能及也斯实录矣张孟独撰先生行状言大名事甚详盖有见之言非徒设也壬辰八月丁丑先生卒十一月己未合葬于呉恭人之礼也先生之孙生员询长安佳士也予宿重之光宗嗣美当在若人因询请为先生之碑故畧载行事系之以辞庶考徳者不厌其繁而步武者能思其要辞曰维先生世之伟人厥藏允厚行方物惮位大弗究岂时命之使然抑在我之何咎木塔新阡兆同元媾履不愧心宜尔遐寿子孙振振具美且秀庆佑自天益远益考徳采休视在华胄
　　明封承徳郎吏部文选清吏司主事马公墓碑
　　治时海事敬皇帝欹湖马子应祥以进士歴知河内歙而声闻达于京师洎征入为稽勲主事则与鄠人王九思及海为友道诵古昔则法先王一时名大夫莫之能先焉毅皇帝初应祥迎其大人封主事公于官邸九思与海日趋事焉闻其论覩其容质而有文简而适理渊乎若深矢乎若直浩乎若不可量葢古之遗徳也正徳庚午予罢翰林尝遨游三辅之间考徃迹眺名里数获拜公于堂乙亥之冬公乃以疾捐宾客矣呜呼痛哉世有哲人为民轨则乃不能俾之永享遐算使贤者承其式不肖者易其故岂非风俗之不幸哉徃者应祥以海为公墓碑海不敏尝得君子之教于心乆矣兹安可辞于是述公之行事于碑曰公姓马氏讳伦字宗彛先世葢高苑人祖道原孔武有力洪武时从秦王就国后调西安左卫故子孙世为西安人而居菜市里中道原生六子其第四子升配戴氏生公少而孤以卓荦自负马氏故多侠西安人或多畏之公独耻之曰丈夫当以信义则于乡人何区区若是者故西安人咸曰宗彛长者不可不修问也公素爱畜产而家或弗丰于是以所有易马货之即能裕用不乏已而复自笑曰财取足用而已役役于此不亦苦乎后亦弃絶不为公天性慷慨好义急人之难无避水火实非利一钱者河州卫指挥金冕有急使人挟二百金将有所遗而使馆公家金未及遗而使者留金于公以去死于涂三年公自赍予之封识如故又一千户某亦河州人自京师来至西安有罪亡去以一囊盛百金留公所亦乆弗取公又自赍予之其封题犹金氏云故兵部尚书河州王公居家不妄通宾客顾独喜与公接又遣与其诸子游公旧字修道王公以为不协于义以宗彛更之自为説以赠公王公尝谓公曰反金事不难俾数年出金以息所得葢不细矣而封识不移此正其所难耳王九思曰王公振古之英社稷之臣也重公如此君子于是因有以觇知公矣故西安诸学士大夫钜人长者无不爱慕公愿与公游非茍然同俗也公事母戴夫人诚孝曲至夫人以贞节自誓而公能承顔奉欢老寿被旌显于井疆有荣耀焉西安人尝论述公之行事谓公性快直无论尊贵人洎能受与不能受輙面道其是非人犹有怒也公随已忘之又輙与好处之不纪其过以此人愈益敬公故私相勉励唯恐有闻如此也公生景泰戊午十二月二十四日寿葢七十有八先配安人王氏其先滦州人阳和卫百户林之孙伯父荣以才畧改西安左卫署镇抚父贵偕其兄来关中因以安人有女徳归公云善事戴夫人得其欢心而公之严毅能无逆志则其贞顺之性葢有人人之所难矣寿六十有一卒生男子二人长即应祥累官山西按察司副使次应昌嗣于公徳女子三人殷富张暠李蕃者壻也而暠为河南府同知云孙男子五人平咸宁县学生中千辛午孙女子三人长嫁指挥袭子周邦圻死改适千户夏浃次适长安学生杨宗辉季未嫁死曽孙子二人女子一人苖裔盛矣继娶王氏亦先卒又继杜氏公卒之二年丁丑三月七日与王安人合葬乐游原新茔又七年海始撰碑刻诸墓左呜呼公之遗徳顾此何能详者然有求知公徳于千百世之下者其或可考于兹云尔辞曰惟马孟父世笃其庆爰值其祥乃克有生是惟封公惟马之光桓桓高苑建此有宅克绥闗辅俾寿而昌孙子以强姓右宗亢服此令名故墓累而崇根培而茂徳之不爽音之不毋谓奚当嗣于按察其光益长万夫之望乐游之阡永惟公嘉元堂閟閟神道克广南山是瞻从以孙子胡不万年
　　封儒林郎翰林修撰吕公墓碑
　　公讳溥字某家世高陵人也其始祖曰世昌又几世至彬卿生八八生兴兴生贵贵生鉴鉴娶魏氏生公及其弟博公长子柟者海友也海以柟友则数之高陵因得数拜公亲见其容貌闻其言论覩其行事知公之宜有柟也公以正徳丙子五月十六日卒于家七月九日葬于县北祖茔当时柟以海为公墓碑海惧匪徳不能昭述盛徳扬着幽光故至于今始勉复于柟焉夫人予于所生者生也莫不欲其荣殁也莫不欲其哀言语行谊莫不欲其传然虚夸鲜实人指议至矣尚奚言传哉故海之自矢也不忧天下之不信吾言而忧吾言之不足以自信夫公乡里恒人无丽辞辉藻以要誉文学无丰财崇职以惊炫流俗无竒节诡行以耸世习然海数言不置非所以私其所好也示天下以长者之道所以广教布徳惩劝浮靡也海惟公朴实不华耕凿饮食之外一无所为海不敢轻诬之曰遯世不仕也孝亲友弟守身畏法处亲戚邻里无所欺负治生期于仅足责人不为已甚虽传记所载典册所训何弗啻哉此公之大畧人人易言之人人不能为者故君子素其位而行不愿乎其外君子无入而不自得焉若公者于此道庶几否耶公美髯鹤干望之如神仙达识事体深计者莫能防其意其指择是非谈述理义学者或鲜焉志称其决魏某诈吓李县判之事岂非其事实哉墨刘之鬬墨尝谋酖其老病以偿刘矣片言之间郤酖已鬭生墨氏长少葢几人也其后又解姙妇之死平刘李之怨讼买田逋税者官不能稽取板册以公一言而决县官定徭役辟于里书方伯至亦信以去公言诸富平道中方伯即归以正之其已壮哉公居常恶衣粝食休休自娯既受封贵显犹着补缀履纯布终其身无怨恫于人少日以大户输饷榆林同输者为掩昧得赀皆笑公归无完履及同输者发觉易子破产公独安居阛阓至今应输者必自戒饬曰慎不可亡若吕公闲居尝谓柟曰汝知仕之大本矣乎无他慎取与尔有餽者无故而餽岂无所为也辄令反之寝疾经两嵗柟昼夜侍不敢少怠或履声稍震犹厉色以责曰汝侍天子侧亦当尔邪病且革呼柟语曰汝受朝廷荣宠他日当竭力报国无得自便宜咨禀汝叔而行公所以爱其弟者死犹未巳也曩闻高陵人言公壮时父命为居室将于弟异公乃择大木为弟室弟让公公曰安知为尔室也室成乃率以与弟配宋氏潘府教授宋公之孙女也宋公爱其孙不欲与凡子李州判者宋公之友也公十五即为李所器曰此大美弗兴若身当兴若子孙故宋公因以孙妻公当其时诸宋薄公贫也李君曰渠稍长岂止如尔家后其言卒验云宋安人既配公奉其家范事舅姑处妯娌各得其道诸吕内外无弗悦者柟之少也安人壹是以身教之凡枕鞶刺绣故事必曰此贤此孝讲説大义亹亹不倦又恒诵其祖教授公之遗行以诏柟故柟之所以为天下之士者其父母之教有然也公生正统戊辰五月十四日春秋六十又九安人与公同生生七月二十一卒治乙卯五月八日寿止四十有八正徳癸酉三月一日以柟封公为儒林郎翰林院修撰赠宋氏为安人继室侯氏亦封如安人焉子三人柟举正徳戊辰进士第一官翰林修撰为上经筵讲官仲曰梓公葬后五年殁季曰栖县学生志弗忝兄二十一嵗死女一人嫁刘孟阳孙子三人田县学生甸柟子留梓子孙女三人呜呼其传盛矣铭曰维吕氏世懋徳蕴灵尚父启齐爰有高陵世昌孔武孙子是刑及彬卿父高陵以兴至于六叶封君乃生缵此懿徳厥宗用成笃生我友维邦之桢直义广孝公志斯承昔在壬申拜公于庭望之则严即之则平温恭易简若兰之馨匪徳曷永匪言孰明享不尽孝徳不媿龄远近悲悼况云我情高陵之北实惟广坰建尔元宅万世之宁考光摛耀因勒斯铭
　　明奉直大夫南京吏部清吏司署郎中双流县学教谕胡公墓碑
　　公讳士济字泽民秦安人也曽大父钧自某州徙居秦安丰财厚徳人咸让之生子海幼有大志未售乃躬耕于南坷之野休休然若将终身葢古沮溺者流云子琏善文辞累举不第仕为南陂知县平以近民严以惩傲盗不涉境蝗不害稼民用乂安九载吏部方以为良欲登用之顾恳疏乞归有诏嘉其去就特许之道过南陂士民攀送者相望于道若失慈母虽传记所称且何以加焉生男子七人长士源次士清次士温次士洁次公次士洪什邡县知县次县学生士淳公生而颖异幼有大志独为南陂公所钟爱及游县学与其弟俱以朱氏诗称名关陇闻岐山张君精朱氏诗偕徃学焉得其传以归大为提学副使浮梁戴公所称然累举不利遂贡于太学方将友天下之士以卒其业值其配李宜人以病卒京师不得已仕成都县学训导至成都教其诸生立方起惰士用丕兴贫者捐廪防之赖以成立者甚多有高文质者蜀邸人与藩臣某交后某得罪蜀王逮及文质公诣王言文质无罪王即释文质一时抚按藩臬皆礼重之乃又令署资阳县教一如成都职满成都人士攀送者诸缙绅于元都诸官寮于云台诸士人于昭觉诸弟子于新都观者羣相叹息谓所稀覩至今犹美谈焉陞盐亭县教谕寻以内艰复除双流仍以教成都者教其诸生彬彬乎与他县异两受台檄摄其县事民殊以为便已且人人自励惟恐弗驯无面见公所谓有耻且格非与正徳戊辰子缵宗以进士高等诏刻其防命为翰林院检讨明年己巳公惟双流职满致仕归秦安戊寅以缵宗封公为奉直大夫南京验封清吏司郎中先配李继赵皆宜人今上即位诏百官父母既受封赠者其服色同子时缵宗知安庆府故又加公以四品服焉其生可谓荣矣嘉靖壬辰四月寿八十又四卒于家缵宗以山西布政使奔丧归已而徒跣来武功请为公碑以树之墓道海尝于姻友张用昭氏得闻公之懿徳若归蒲铭之金于子与悯盗骡者之欲悔其过而未逮数事宜其子孙振振翼翼亢宗逖徳有如吾缵宗君徃嵗海尝获侍公之杖履望其容接其论逾于所闻多矣备极荣养安享高年谓乐只君子福履绥之正公之谓乎李宜人国子监生玘之女有淑徳宜于公卒时年三十又二葢成化丁未也公生男子四人长即缵宗次正宗次可宗次在宗缵宗初以检讨谪嘉定判官陞潼川州知州乃有南京吏部之命寻知苏州歴淛江山西山东布政司叅政乃陞今职文章政事蔚然名世正宗以下皆学待举思齐厥兄女子三人长归通判孙述先次归义官董莹季归高第孙男子七人初防被袐袟礿袒皆读书力学孙女子一人尚幼未聘其允昌矣海与缵宗友善义不可辞铭曰惟胡仲父其徳克崇食不似徳其后乃丰粤惟伯子靡受弗庸郁郁翼翼为时文宗光承帝赉尚弼丕功南坰之兆厥坟窿窿配以伉俪终古是同刻铭表墓用逖休风
　　先公墓碑
　　先公讳健字自强上世河南固始人始祖讳政始徙来居武功长宁生子讳廷瑞为元兴化学官关中学士大夫尊之为西原先生西原先生生子六讳世睦者生子二讳珙者生子讳汝楫初为县学训导辟为燕府官后出为安岳令太宗皇帝既靖难召为北京行部左侍郎赐玺书留北京辅皇太子凡北京事从所自行后上累以论功当侯则固辞不受卒六年上乃召其子讳爵与禋至曰昔侍郎有三子今何二子来讳爵对曰先臣中子年以贾出外不得奉诏上乃以讳爵为上林监正禋副而赐年千金镪数十千贯敕所在毋税关津吏毋得诘察至仁宗皇帝时侍郎始赠为资善大夫工部尚书而后讳爵累官至中议大夫赞治尹南京太常寺少卿少卿取夫人李氏生先公始先公生时先尚书方在行部一日太宗皇帝召先尚书谕曰闻先生生有孙此可慰老景矣已命左右记待长时録用报先生今宜与先生贺乃赐宴及马匹钞币若干又赐国师轮子曰善保防善保防先公生五年而先尚书卒及壮也又随先太常居南京先太常卒也英宗皇帝复大宝召録先尚书子孙而先公以诏至送吏部见部尚书则由部甬道入又长揖部尚书不拜也尚书大夫怒欲竟不与官职部尚书不肻曰此太宗皇帝所故命而上以报尚书者乃请与通政司知事俾以禄奉祠尚书焉先公为知事归也又二十年病痿不履痿三年也乃不起夫人袁氏浙江按察司佥事溥女柔顺有则宜于先公生子五人长曰予先君镛次曰铨又次曰锡曰銮曰锦先公以己抱负濶大不得施设自见而家世膺受国祉又厚也于是日日躬自督课使五子各自治经举进士故予先君卒时恳恳言先公谓予小子海及诸昆弟之小子当广志意成闻人以报先公即否亦当必举进士夫先公形貌脩伟隆凖而背耸言言沈厚有则宜大贵于世施设其抱乃淹晦以终其身至于予先君昆弟犹扃闭不发此其蓄何不厚也而乃如此曷也人尝言先公通达世务虽古之名实者何不方也其孝弟忠信质直亮毅者何弗训也文章稽古之事辞赋曲艺之细曷非可传也然而终其身淹也斯惟予小子海日夜痛心亦终其身而不能忘也今小子海方图永乆于先君然宜先先公之事故摭述旧闻镵诸坚石辞曰粤惟康氏世沐休祥裔本西周卫叔建邦缵戎承允遹有烈光惟多令徳固始是张洎宋中叶迁此长宁鼻祖丕奋奕叶斯昌五世庆积东里乃生辅弼文宗宇内用襄功大不有五十而亡辞彼茅土世远逾芳太常是嗣其声煌煌兄弟竝跃大启厥康迤及我祖昭徳弥长事业天啬孙子惟良似续无忝配于周京履义秉节克光有明若珠在泽若熹在堂有目咸睹奚动不臧永惟祖徳思念曷忘唐山之阡左右若防元寝宥密可奉幽藏刻碑述徳世万其承
　　康氏第一子徳瞻墓碑
　　第一讳阜字徳瞻先君平阳府君冢子也幼善颖悟强记能于词赋诗人之事年十有九嵗暴病卒先葬近郊西原以多杂葬者乃今改县北凤冈之麓铭曰瘗矣而迁维以子安胡不万年
　　墓表
　　明进阶光禄大夫南京工部尚书李公墓表
　　公讳善字宗元家世陇州人也高祖公赐高邮县知县配范氏生惟中以子升贵赠浙江道监察御史而封其配某氏为太孺人升累官至浙江按察司副使配茍氏傅氏俱封孺人生子溥即公父也以太学生为某仓大使以公贵封广西道监察御史配冯氏封孺人公少磊落负气及长就学已浸浸有时名中成化丁酉乡试明年戊戌第进士拜行人司行人能不辱使命擢南京广西道监察御史清理庐鳯淮阳军伍涤省诬人于今诵之治戊申有外艰辛亥改浙江道监察御史巡按辽东多所举劾将吏不法者悉奏黜之辽东还陞河南按察使佥事值张秋河决上遣内外重臣提督塞河知非公不可于是悉以委公卒至底绩上甚嘉之因陞俸一级以内艰改湖广佥事值荆襄贼何淮等作乱淮自为铲平王而其徒至数百人子女财帛所过一空道路阻絶公召指挥吕高等谕议建防贼众悉擒事闻上命陞俸一级已而妖人熊彦和等作乱伪号已定隂相应附者数万人公命吕高等亟捕彦和等数人坐法而焚其应附人名籍人心用安与侈功幸偿者异矣于乎仁哉己未陞山东按察司副使兵备临清逻奸按伪时以为难甲子陞山西按察使持平慎法吏民畏之正徳丙寅陞四川右布政使寻转左袪政节公财察轨运衡重轻悉称蜀民赖焉蜀故为番戎所冦而某番尤盛镇巡请命将征勦而太监罗籥与公计事谓非兵十万不可公曰师出十万日费千金民困嵗歉公私俱竭恐边事未平而内变复起奈何且番酋已知朝廷用兵勦罪恐惧无以自计若遣人宣布徳意宜必从之果不从然后举兵未晩也于是遣王玉等入番宣谕诸酋欵服其长悉从玉来献甲以降誓永为良民捷奏上大喜赐大红织金衣一袭白金十两寻陞南京都察院右副都御史防考察京官公扬清激浊舆论允协俄陞南京刑部右侍郎而用法平慎凡事多稽援故事洎事定众方服公长者有见云若盗册人王真是其一也其事载公家集兹不载庚午陞南京工部尚书正规省费先后所无有勅命公提督修理孝陵并懿文殿宇公量工聚材深有计度厥功垂成防有疾恳乞归致上竟允之归十有三年为嘉靖元年奉恩诏进阶光禄大夫有司备防羊酒问劳于家人咸荣之又三年乙酉秋八月癸丑卒于正寝距其生正统甲子四月乙酉春秋八十有二夫人周氏华亭教谕迁安周公之女先公卒其懿行自有志传侧室鲍氏刘氏皆贞淑类周云公有男子四人守经周夫人出锦衣冠带总旗七品散官娶唐氏亦先公卒守纯州学生聘阎氏娶刘氏守绂娶梁氏守维聘马氏娶韩氏俱国子生三人者皆刘出女子四人长适典科阎效周出次适凤翔张珂又次适举人阎佳皆鲍出季适千户白豸刘出孙男子五人瑭州学生娶阎氏珙聘阎氏瑢珝瑄俱幼孙女子二人长聘阎次聘王化民守纯卜以是嵗闰十二月辛巳葬公北原合周夫人之兆持叅议阎子明状乞海有以表公之墓呜呼公之名徳嵬然在人居官居乡无非可师乃奄忽倾逝前辈典刑后将焉赖然兹但以稍述公之行事世次使后之观者知为公墓而已顾一笏之石岂足以尽载懿徳哉海以乡里晩生辱教有年今公已矣囘视世称达尊长者谆谆恳恳汲引后进复有几人如公也于乎伤哉公子守经虽不幸早死而嗣徳履孝公卿之子亦鲜俪矣守纯勤学广志克绥先猷其进靡度而守绂守维皆尔雅自好裕然俱良公之心复奚恫哉今孙子彬彬繁衍昌大揆之古昔葢龚疏所无也不亦盛乎不亦盛乎
　　明故文林郎大宁县知县许君墓表
　　君讳谏字廷言家世陜州灵宝人也高祖仕信曽祖实皆世抱潜徳祖聚为安定教谕有厚徳大学教人不倦安定人至今感慕立祠祀焉生三男子以季子襄毅公之贵赠户部侍郎其长曰通即君父也配何氏生君与其兄谊君天资刚毅幼从季父襄毅公学领朱氏诗游县学卓有时名九试不第治庚戌应贡入太学其志愈力然竟不合于有司也于是以国学监规不均及乡学税价太重上言于朝或以为将获罪于人君不恤也甲子拜清河县知县克新其政诸废具举当道者殊以为能后以戚里庄田坐系诏狱改知临晋君曰为民获罪虽死不恨况改近地乎君至临晋则慎法禁严偷薄民大悦服未几以外艰归服除改知大宁大宁俗尚朴畧少文君又以文雅饬其政治更称善偶病淋乃弃官归徜徉梓里者十余年敦族厚伦人无间言嘉靖乙酉三月二十一日卒君生正统己巳十二月十四日春秋凡七十有七云初娶李氏生女一适国子生郑钟继娶王氏生女二长适李扆次适主簿张珍三娶王氏无出四娶吕氏生子三人侨修备侧室杨氏生子四人佶伫俨作女二人长适散官张天禄次适李继恩而侨修佶伫俨皆县学生可以嗣君休徳矣孙子三人福安薛安某安孙女七人尚幼未聘于乎予昔与君弟今学士廷纶侍郎廷美同游翰林每及其家世则恒述君修徳砥行之事谓君因心孝友然试虽不获第于科目而三令大邑俱有良名亦可以少毕其志矣予子栗娶君妹婿布政使杨君叔安之子则君从甥壻也比来灵宝君弟茂才廷陈率君诸子以状洎志铭授予请予表君之墓道志言君抚故兄子价伟僎倬如已出虽老年寝疾言及二亲与季父襄毅未尝不流涕于枕其居常又以立身处家之道告戒诸子诸子若侨佶等又皆学文修行将俱大售于时为世令人君之所以教于家者视所以施之官秩曽少异哉予南至虢畧访函谷故迹过梁村望及君坟突然与君先公之坟相翼葢百世之安也其子孙兴盛繁衍孰谓无所自乎夫前人以徳昌庇其后后人益求其徳衍其昌庇之福引而益长缉而益光则许氏之世虽百世可也于乎侨与诸弟尚其朂之哉








　　对山集巻六
　　钦定四库全书
　　对山集巻七
　　明　康海　撰
　　墓志
　　明故承徳郎户部贵州司主事阎君墓志铭
　　君讳倬字允章号山泉子太子太傅兵部尚书恒斋公之季子也世为陇州人曽祖秀未仕祖璿宣徳乙卯举人歴仕南充岳阳昌邑广昌济源教谕俱以太傅贵赠通议大夫都察院右副都御史配王氏赠淑人生二子长仲实以进士起家累官吏部考功员外有盛徳钜名所为诗成化治间海内争诵之予为诸生时尝辱其与进葢欧阳文忠之流焉次仲宇即太傅公雅量宏度虽在显颀而厥施罔究武庙临御之初固已兆有所尼之渐矣先配夫人仲氏生三子儒佑传继配夫人袁氏生二子俸及君君幼颖异不凡袁夫人梦凤鸣楼屋上觉而生君暨就外传日记千言不忘年十三即能诗与文伯兄知州君侃于寺中见其诗谓太傅公曰吾家能诗者此人也太傅公喜乃遣从谿田马先生受胡氏春秋提学秦君文深器许之令补州学生己卯乡试提学大复何子景明试竣西归语予曰关中士吾得二人陇州阎倬延安董子幸识之后关中称名士者必二子也是科二子果中高等予由是切慕二君之才君第后则不弃予过则必访缱绻数日始归予以其文采肖考功温雅肖太傅士大夫或以予为知人后君登嘉靖己丑进士除知闻喜县岂弟之政氷糵之操吏民感畏至不忍欺暇则课士劝学科贡不匮君之教也一时抚按旌贤举最不可胜数乙未转户部主事民扳辕不忍去乃立碑颂徳以东汉陈太丘内黄张问行武功李朝纲与君题为四君子可以知其政矣在户部分理通州仓出纳详慎丙申总理三河大坝草塲摧督伸缩悉有条理嵗余所起至十余万却廪饩慎狱讼三河人爱戴歌诵至不容口闲则日课一诗皆清新尔雅得诗人之意大复之许讵弗信哉值上郊社礼成推恩臣下赠太傅公光禄大夫柱国太子太傅兵部尚书袁夫人一品太夫人丁酉督饷固原事竣归省太夫人遘疾具疏养病允之明年己亥三月辛未竟不起矣于戏痛哉君世之懿宝也闗中文献予方望君将实悬表以振厥衰乃若此天且胡以生君又且胡以弗寿于君岂天亦无奈于数而鬼神妬而夺之邪抑如李贺冀修文于天天受而閟之邪于戱痛哉君生治甲寅五月五日壬寅享年才四十有六尔配刘氏布政使显之女也封安人生男子二人錧州学生娶予弟贡士淳女次錞未聘女子四人长嫁云南叅议郭田子生员中玉次嫁户部郎中邵伯宗子举人防次聘引礼舍人张子某次出育于房氏妹孙男女各一人俱幼君有遗诗二巻予将序而刻之君可以不死矣是年冬十一月九日壬寅錧等将葬君于太傅公墓侧界其女弟天防出君侄銂所具状请予铭其墓石予知君者且又重以姻契义不可辞铭曰窿窿惟阎关陇所瞻凤起子绍何用弗忺睨彼科甲其易若探王谢是并韦杜岂参繄君之才中寿而钤大用弗究视后则兼袝葬考侧永叶我占遗徳不泯遗诗可耽征懿考实世万斯凾
　　明封承徳郎刑部主事张公墓志铭
　　公讳通字大亨家世长安杜陵人也上世谱失无征祖张大公生张二公张二公生公兄弟四人而公长焉公生而秉徳寡言笑不逐羣戱十五能通大学大义张二公葢异之令就学洎家道少衰乃令就贾二公曰有子如此弗能令振且达岂非命邪岂非命邪贾不数年其足迹已徧天下而诸关中言贾者皆出公下矣然公性惮厚利而仅取足曰茍可以给日用则生道所关如是而已夫何以厚为哉此其意虑岂庸人所能识哉成化乙巳关中大饥人相食也公诸弟方在襁褓而二公又不解作业公曰家无余积而丁此大难亲且老矣吾何以坐承其变于是转籴襄汉手足皆疲而家具温饱二公谓公曰备谷防旱养子防饥今于汝验之矣遂泣数行下公亦数行下洎诸弟长成教令有立娶令有家二公又泣语公曰此诸儿我生之汝成之诸儿不忘汝吾将瞑目无悔矣故今关中称孝友者独先公焉葢其诚意恻怛出于天性如此云公娶高氏生男子二长治道甲戌进士初为长垣知县有骏声迁刑部主事娶田氏继娶陈氏次治化娶安氏一女子未聘夭孙男子二人其苗裔渐以盛矣公生天顺戊寅七月戊子卒嘉靖癸未五月己酉春秋六十有六明年甲申某月日将葬公于曲江新阡治道衰经奉状来请予为铭予有居在长安书院坊葢与刑部居甚迩从长老闻公行实与状无少异公心虽孝友而天性刚毅正直与人交一本公道无所私曲人有过能面道之搆者解失者复得容接者人人自以为喜此殆有古先长者之意焉刑部君曰正徳丙子先人以先祖命视予长垣居无何一日方据案食忽弃筯太息曰吾心弗宁如此必吾亲有弗安者即命驾遄归适先祖母病居十一日而先祖母卒四月而先祖亦卒身在数千里外而喘息呼吸与亲无间非心之笃孝何以感应神速若此于戱难矣哉尝谓刑部君曰吾家世业农畆至汝方以进士取官吾宗显矣汝何以自为哉又曰世自先曽以上皆无可考汝尚励之此其微义大防与司马父子相告语者何异今刑部君操徳砥行名实昭逈抗节超迈非公之所教耶当时举重其文采予犹以为末故心敬好之弗专言焉于是为之铭曰维大亨父蓄光不发留待厥子显名方夏实承乃求以肇后始若彼巨滙先邃而微故至无纪高官膴仕世所共尊义或弗齿故君子疾没世而名弗称千秋万嵗高岸为谷况此浮荣若大亨父下有厥子其道岂穷曲江之阡峩峩屹屹子孙瞻哉可以永终
　　明故赠文林郎江西道监察御史李公太孺人彭氏合葬墓志铭
　　公讳文厚字尚贤武功世族也曽祖永祖聪皆乡之长者聪娶某氏生公一人公幼有志于大人之学值家贫不果长而谨厚与物无忤配彭氏长者端之第三女也生二男子长曰凤次曰朝纲朝纲资性颖敏公曰兴吾宗者其朝纲乎命习蔡氏尚书正徳丙子中陜西乡试高等明年试礼部不第以乙榜拜阳曲教谕或劝之曰父命也阳曲二年为正徳己卯正月公卒于家由生景泰甲戌享年六十有六公卒六年凤亦卒朝纲免丧拜章丘教谕未几陞闻喜知县被选为江西道监察御史此嘉靖庚寅事也值上上两宫徽号礼成推恩臣下赠公为文林郎江西道监察御史封彭氏为太孺人又三年朝纲知青州府乃奉太孺人于青州越二年丁酉十一月某日太孺人卒于青州由生景泰甲戌享年八十又四明年正月朝纲奉太孺人之柩还武功明年乙亥四月十有一日葬太孺人于东原先茔合公之窆以予有姻契属予铭其墓石予惟公淳徳休风克承先世是以笃生令子备法从守明郡使士大夫传芬播美以及无穷而太孺人事舅姑勤纺绩又有以承公之志植善萃祥享厥荣养生荣死哀诸福备矣尚何憾哉太孺人生二女子一适孟文达一适杨士化五孙男子九式生员九畴业农九山九川九叙俱就外傅五孙女子已嫁及聘者四人未聘者一人牛大福与予甥生员习方杨河杨长史子文光婿也其名隆庆与直定者为二曽孙男幼在室者为二曽孙女予女孙马常则聘其长者苗裔繁矣铭曰猗与武功族惟李氏徃代孔扬入明中已涵蕴既乆必开厥美封君昌休其后光只既光且繁奚福不几东原之阡伉俪偕止丰碑若林其自今始我铭在石告厥孙子
　　明故登仕郎永寿王教授张君墓志铭
　　君讳儒珍字待聘别号东田居士上世固始人也元固始人被迁入关中七世祖盛兄弟五六人与俱来而盛占籍武功兴城里盛生汝周文献文献生好礼好礼生敬为君曽祖配马氏文简公姊也生海配侯氏生让配程氏生三子长翺次士亷季即君君生而孝友慈祥谨恪幼即嗜学十八充县学成化甲辰关中饥人相食乃与其兄奉其父母就食汉中洋县凡衣食之奉百方匍匐亲志用安不知其为流离也一日自傍邑归独行山中几百里许杳无人烟而饥惫已甚忽云霾四合咫尺不辨君坐石上自分必死矣顷云开见岩下有王瓜蔓数瓜累然取噉之饥惫若失此孝感也居洋一年母卒君哀毁骨立洋之士人称説其孝若不容口明年兄某奉其父归又一年则闻父病剧君不办衣粮不辞主人乃宵夜行至家不知足之重胝也居数日而父卒哭泣之哀远近嗟叹治己酉独行至洋具小棺负母骨归合葬于父每所至设香案虽箪食豆羮必祭而后食则跪告曰今日将适某处其孝有如此者传记所称殆何加焉君读书有大志累举不利正徳戊寅以嵗贡拜河间县学训导又八年陞南皮县学教谕所在以忠信教人虽豪生侠士亦服其教无敢易者彬彬之士怀若父母传曰恭俭岂可以声音笑貌为哉如君者非其人耶嘉靖癸已陞永寿王教授王以为长者殊礼敬之明年九月二十七日庚寅卒于官王重悲悼以为失吾良传君生天顺壬午五月三日丁酉享年七十有三娶予叔姊生六男子铸钥铉镐镈链皆县学生而铉镐先君卒鏄链戊子同科举人孙男子七人孙女子七人其允繁矣今年乙未三月二十二日壬午铸等将葬君于凤冈之麓新兆请予铭君之墓于戱君与予同笔砚者十有余年言必及义戱不抵谑至于俱老且死未尝有芥蔕弗合者亡友凤麓符生尝曰友道废坏已乆若东田子独何人邪君孝友之心出于天授违亲已乆思念不忘诸甥言君在官见佳果美食未尝不以享不逮亲为言予独谅焉关中之饥饿殍盈野君曰吾族宁无殍乎乃以俸金寄极贫者防极贫者絶粒已数日矣得寄即能延及麦成故其族独无殍者君之孝友所及也君有才贤之子对客畧无一言南皮张东之宪使清修之士也每以君不誉子为士大夫之竒操予深韪之铭曰东田隆隆何福不丰帝监厥孝锡此令终维徳覃厚履则斯宏既畀贤子开广厥宗益以多孙我张用崇振振翼翼允逖休风凤冈之麓厥土维融我言卜之作子幽宫后人克承兹封靡穷猗千万年光我秦雍
　　承徳郎刑部主事东希孟墓志铭
　　君讳野字希孟上世巩昌人也高祖良元季守商州兵乱居华州子孙世为华州人良生骥骥生升升生思中有性行举进士累官中议大夫赞治尹四川按察司副使夫人薛氏生男子五人周鲁汉郊野皆命治蔡沈书传辟进士鲁汉先举于乡君尚少也乃卒出遂连举进士明年治癸亥除知陈留县陈留道冲役繁民贫弊不能堪也君至一一更约束恭已俭费使为民先又信赏集事疏导教化使清讼狱亡豗喧私闘也其故为盗掠者以无掊敛能安生也徃徃变更为良人凡所以伸缩者道路传之皆长者然性善恶恶人及豪逆不法故徃徃见犯者皆务尽法亡所舒缓焉河南抚按及布按重臣皆器重之凡所编籍及讼狱之事其最难者故亡不以委君君至果一一有度理一时尹县者莫能或之先也正徳丁卯吏部举县軄以君年少佚资也但以刑部主事在刑部人皆曰不媿其先人葢其先人按察公故为刑部郎中有平闻于今不穷也冬十月提狱禁至十一月朔归归即中寒又十四日乃不起今年才二十又六于乎惜也已矣昔希孟言自兵燹来百十年北方弟子皆无书籍故陈留置书籍数十百种其有闲暇率弟子至躬自课亡日政靡不能矣使假之以年而益自宏肆向里虽古人曷媿也于乎乃不然也卒之三日给事段君世高书状来请为铭后二十日兄鲁汉以试至则又请矣夫希孟性行纯美其数脩短如此然视刻削近名者宜何以终焉呜呼痛哉已矣希孟娶王氏已封为孺人子一命曰颐寿甫一嵗卒后二日又生女颐寿神彩莹澈宜有子矣铭曰年非脩也而已终也官非卑也而已通也徳非疚也而已穷也嗟嗟何也嗣有其子亡可茕也
　　明故霑化县儒学教谕赵公墓志铭
　　公讳玉字汝石其始祖曰公用子孙第称曰南京公云盖自元之盛日赵氏在南属近者徙西北时公用尚幼而孤至其寡姑与俱徙平凉遂占籍为平凉人然不知为赵氏何属也杭在宋为南京其曰南京公可占其苗裔矣公用娶张氏生佳儿佳儿洪武三年置府城东门坡下宅与弟共居佳儿生得名得名生荣荣生子祥福正祥子常安弱冠当婚逃去为道士居秦徽山中猎者每见两虎倚其庐升木讯焉曰山居与野兽相狎无他也福以国子生为平谷县丞取杨氏生公幼即庄敬嗜学外舅考功员外郎灵台史公书竒之于是以其长女议婚云成化甲辰关中讥甚公时从外舅游学京师亟以妆奁归平谷云易粟救荒外舅语诸缙绅咸嘉叹焉公以伟才积学凡六试塲屋辄不第正徳丁卯平谷公卒公既终丧恨不能成父之志应贡上京师途得金褓甚巨息树下以待其主至与之主以什一谢公公驰去不顾廷试后拜元城训导值恶教谕伐号房户牗及文庙树以货督求诸生公唯日坐斋课诸生经书恶教谕愈益嫉公公不为意也迁霑化教谕凡诸生所餽赠皆辞不受嘉靖己丑致仕归环堵敝庐蔬食饮水其意翛然乐也丁酉二月二十四日癸酉公不起矣生天顺癸未九月二十三日己夘春秋七十有五公初娶史氏生子时元有孙三人守约守敬守业及孙女一早殁继娶范氏未举子而卒继又娶许氏生子时春及女子一人为生员张云龙妻侧室王氏生子时泰及一女子尚幼初时春以己巳嵗生公语诸亲友曰此儿有异须吾得学官禄力教之以成吾父之志故有元城之行后至霑化时春愈益开悟公日以谈笑饮酒为乐壬午时春年十四渔石唐公虞佐石冈蔡公承之为予道其才美若不容口然但举乡试第三人予私愤焉丙戌防试乃举第一改庶吉士读中秘书出馆授刑部主事庚寅上封事罢主事归光大之业方正之气海内推焉公可谓有子矣夫比公疾革遗命时春朝终夕殓勿停柩勿告讣勿厚葬必以予志其墓石兹将以月日葬公南山文原时春以状来请铭从公志也公之盛徳雅操备在家集不可枚举有子如刑部终无弗传者矣铭曰世有哲人必昌厥后其昌伊何匪禄匪富令闻不忘厥履允厚厥履允厚万祀所崇若彼茂草奚其为容于惟先生逖哉钜宗遡流循源有倬其洪公需我铭愧无阐佳城巍巍令子所封孝子不替斯公令终
　　明故封文林郎云南道监察御史儒学训导杨公墓志铭
　　公讳舟字济川别号讷庵家世武功人也曽祖礼国初举人才引疾不就祖安父鉴俱孝弟力田为乡善人鉴生四子长善次鼎次哲季公【公下当有哲字】为县学生读书不成父命公继哲为学生治朱氏易籍然有名于时成化丁酉乡试已中式录其文矣有某叅议欲私其门客乃抵落公巻此后累试皆弗售士论惜焉治庚戌应贡上礼部拜夏县儒学训导勤以教人礼以自御夏人至今犹诵説不忘云九载满年尚未及六旬且将陟官也乃幡然告归家无厚蓄守薄田数十畆其心休休若将终身焉此可以占识公志矣正徳辛未长子秉中第进士为行人又三年为御史勅封公为文林郎云南道监察御史配张氏封为太孺人太孺人乡善人贵女也年二十归于公善执妇道勤俭备至故能相成公学公已有官乃弥喜纺织所衣裙布敝犹不易曰我性盖如是正徳辛巳十一月八日公以疾卒于家繇生正统庚申三月二日春秋葢八十有二葬后四年嘉靖丙戌六月二日孺人亦卒繇生正统壬戌六月二十八日春秋葢八十有五今年戊子九月三日秉中将奉孺人之柩启圹附葬于公以状授海请以铭公之墓海自儿童时尝从乡先生之后私识公之行事公天性孝友加以禀赋谨厚终其身乡党宗族咸无闲言两兄继殁抚其遗孤无异所出堂叔某死无后葬之以礼又为主时祀于家秉中既贵禄之所入计已饶裕公欿然如布衣时顾自处益俭每饮食至辄以先公先夫人逝不及养感泣不已此亦可以谓有终身之慕矣张孺人性尤俭素遗训甚多秉中尝述以告予曰不肖为御史曽拜吾母于堂记吾母之言曰我在家时闻人説而祖善而父将来必做官及我归而父见而祖接人若恐伤乃而父果做官尔官视而父又加显矣此而父之善所致也而谨识之凡百勿顾目前当从后看可也不肖擕家口北上吾母告吾妻曰我平日过活甚难今老矣一薪一米未忍轻费世常説节俭胜求人诸妇宜深念此日用间汝辈不爱惜累及吾儿请勿复来见我也此皆表表然可以训及将来比迹古之贤母者噫嘻盛哉公与孺人生男子二人秉中允中秉中以御史陞山西按察司副使允中受义民爵女子一人适里人党厚孙男子八人诩早夭余三尚幼秉中出也纯纪俱县学生而纪夭余二幼允中出也孙女子三人秉中所出二一适重庆检校王堂一许聘景垫允中所出一适马河龙俱先殁纯出曽孙女子一人已许聘马氏苗裔盛矣方公卒时秉中以巡按四川过家孺人卒时秉中已陞官山西归省问疾侍药属圹视曽无一之不逮所谓不期然而然者非公与孺人隂徳宿厚讵有此哉铭曰武功之南厥川惟膴土厚水深公坟俣俣孺人是同奠兹终古名徳在时懿训如睹子孙振振克遵伊武伊武孔贤帝命是延丰章蔚诵胥贲公阡南山峩峩漆水煎煎永言孝思尚慎谛旃
　　故文林郎知呉桥县王君墓志铭
　　治初闗中葢有才子焉言出而文成笔挺而思运诸关中英俊之士莫不以为难能望望焉不敢与之抗见其文覩其诵述目动口嚅心服志赧者十恒八九吁亦竒矣予自弱冠与之为友顾其天资之美虽传记所称何以过也乃今卒不能以行见于世忽焉卒矣悲夫天之生才也付之以美大纯粹之资而又啬其所就使之与物同腐顾非斯人之不幸哉此吾友野堂王君仁瑞之卒兹予有以伤士之不辰而感时日之易迈也于戱仁瑞之资岂世之所恒有邪昔马迁读服鸟赋深与其同死生轻去就爽然自失仁瑞以名进士试圻县其欲为之志横博之气至欲与宇汉争高及其退居林麓澹焉脱焉若亡若寄兹亦非绰有余觌者乎按状仁瑞姓王氏讳麒上世宝鸡人也自祖某以来率居凤翔仁瑞生七嵗父琰令就学即若成人年十三四殊为知府张公本济所爱曰使其读书不辍不数年天下无书矣后果中治乙卯乡试己未进士辛酉除知呉桥能以法令饬治民敬畏之不三年为州守诖罢归凤翔年尚鋭也即脱弃其事日徜徉里闬奕棋赋诗若将终身客至不拘有无必置酒欵洽雅歌投壶晏如也嘉靖癸未母夫人焦氏卒哀毁成疾延及今年戊子二月二十二日甲子遂不起繇生天顺癸未五月九日丁酉春秋六十有六先娶刘氏郡名家女善执妇道先君十五年卒懿徳在君之自志生男子一人曰元定女子一人嫁国子监生扶风赵惟珍继娶李氏凤翔守御千户所镇抚宪之姊也徳似于刘先君七日亦卒生成化乙未十一月二十三日戊辰得年五十有四元定将以九月十六日乙酉合葬君与李孺人于城南刘孺人之圹以予知君为深当铭君之墓石因以所记于君者道之若夫呉桥人士感徳怀惠绘图立传诸事则呉桥志与士大夫所诵説者人人知之予不欲赘君卒时有孙男子四人孙女子一人苖裔盛矣铭曰气凌九有而位不逮心雄万古而业未竟岂人履之靡谐抑天数之有定雍城之南地佳且正子孙振振缵君之庆享不酬徳尔后则竞铭以告哀予言匪佞
　　亡妻安人尚氏墓志铭
　　安人者故顺天推官尚公第二女也母曰贾夫人成化乙未九月二十八日甲戌生安人重厚严恪不必其长知非凡女子矣昔先君子为予择婚者数年无一当者乃后得安人治壬子先君子卒又三年乙夘安人归予伉俪二十六年而安人卒焉虽其数有不可得而易者然奚至于予而数如此也于戱痛哉安人归予时年已二十一嵗贞静恭俭有君子之徳其裁制事为动与义合气岸防然烈丈夫或弗如也妯娌姻娅见安人莫不畏且敬者葢其意度自能夺人如此也先夫人尝曰新妇事我克尽孝道且今二十年毋一懈也正徳戊辰先夫人寝疾安人昼夜不寐者十有七日洎卒号泣几陨凡人之妇孰不能此者而因心恻怛则安人一人尔于戱痛哉方予举进士第一人莫不喜也安人曰道以无垢为贞名以陵实是惧保贞克惧此君子所以进徳修业欲及时者也尚何言喜邪此其意可与浅见薄识者道邪予归葬先夫人之三年庚午刘瑾伏诛言官论予为编氓报至安人抚掌曰不垢得垢是谓罔谬而今而后夫子葢卒无垢矣非大庆邪省耕视馌黾勉作业由庚午至庚辰十有一年口食无弗给者所以使予放情丘壑鲜复顾虑秋毫皆安人之力也于戱痛哉安人自初及今事无钜细未有不白请予而径行者其恭和弗专亦可见矣卒之日家人妇子号恸罔极若丧所生所立家则殁已三年而率行如在其宜夫克家葢予之韦也何不幸不能与之穷年同毙岂造物者不使人兼媺并嘉如此也于戱痛哉安人所生男女十人其六人皆早夭今止有男子一曰防女子三长嫁举人张之榘次嫁李世贞季嫁马袭吉皆生员也嘉靖二年四月二日癸酉将葬安人于浒西先茔儿子防曰大人盍铭诸石以志母安人之圹夫安人之美众矣人不能详言者具已载诸家乘不欲繁为辞説铭曰浒西之岗巃嵸﨑岖唐山是名爰自我祖返贞归始肇启兹宇左漆右雍前渭后岐地臧孔宜非徳孰居汝年弗丰汝道则隆笃顺克孝秉素蕴贞我宗用崇千嵗一瞬若旦暨夕讵弗汝齐汝复何疑我行弗磷汝名乃偕汝兹休哉
　　文林郎汤隂县知县侯君墓志铭
　　君讳相字良弼上世故武功人也曽祖某生某某生恕有徳不仕举为乡饮宾娶李氏生男子三人君葢中子也少颖异落脱不拘小行年二十予先君平阳公见之谓君叔蒙城丞清曰此儿神清气美何不令之学后侯氏有能亢宗逖徳者此儿也故遂从为县学诸生治己酉果举乡试高等明年试礼部不第以乙榜为蒲州学正学正九年再试礼部不第寻有外艰除服上吏部拜汤隂知县汤隂邑冲要民贫寠苦征役号烦难理君嘅然任之曰不能宰是邑书可废也居一年吏就典列民信轨训汤隂称治平矣然性喜肆遂不通时宜遇尊官上吏则执礼为敬不若世俗奔走卑屈徃徃为所损诟虽小事必欲合其约束即尊官上吏不能移未几有内艰归明年遂以朝觐考察闲住人以君英爽有气年又壮健未老也君叹之曰嗟乎世人重为官予重使气吾欲不失已而官軄乃使之是重官不重已非吾志也县南有横渠绿野书院因儿时尝牧其野遂自号绿野牧子乐然于家凡十又一年以病肿卒时则正徳七年壬申闰五月十又六日己巳也由生景泰丙子三月二十日己丑春秋葢五十又七云君易篑时托符尚玉来请予与语予至则君已渐矣君弟右指予谓君曰为谁君曰对山先生也或谓君将有所托君揺首不应予恐其终而乱也因语之以顺生安死之説君勉强为数言曰即何不知死为吾归子之贤不肖在天岂敢累故人所觊故人者铭我墓石使后世知有我云云尔又释倚者手向予揖而止予领君意归且未出户而君絶矣葢予昔未第时君独重予文谓可名世及病又数数以铭石见托乃至其大故犹不能忘此其心志所隐葢何如哉君体颀面丰多髯善戱谑而喜饮无择于乡人故乡人无大小皆乐与君游君为学生时有文名及为学正湖广河南皆聘为考试官称得士云性服善喜得人有片长即称之不置居官克自砥砺欲为循良不知上吏之不可其意卒至贫厄不裕然能慷慨靡挠蔬食豆羮晏如也配张氏侧室王氏生男子一人宗史今为县学生娶长安杨教谕从礼女女子二人长嫁杨玠次嫁邓际隆孙男子一人圭尚幼在襁褓明年癸酉十一月甲申葬新寨先茔之次礼也铭曰贞而咎惟眡尔后惟尔不囘尔光则恢我石孔文惟永翼尔坟
　　刘母恭人高氏墓志铭
　　恭人中部人莱阳知县高秉第二女也中部称望族者恒曰刘高然莱阳君与刘氏生员君凖同游中部学气谊甚厚遂相与约为婚姻故以恭人妻生员君子封彰徳知府焉当其配时生员君已逝乆母折夫人再适鄜州王氏封君以四嵗遗孤折夫人保育至成立始克还中部及还则家事已狼狈遂求为县吏云时鄜州王叟亦故折夫人复来依封君恭人左右奉养曲尽孝道折夫人喜曰妇如此我无以报妇愿妇多贤子孙勿若吾儿孤也天顺甲申封君吏满上京师恭人从之纺绩易米以为食者凡十年后封君为保安州洗马林仓大使为亳县义门巡检凡百家事由恭人颇致饶裕矣恭人性严正有法所生男子皆教导以礼故皆成名人闻于世云左佥都御史聪者恭人中子也曩尝告予曰聪实不肖凡聪有今日皆老母力曩聪从家君居京师就学衢舍中方甚贫约母手自勤苦得少赀即以助学费一日母从下马牌过见珠冠霞帔者问家君曰此命妇非贵人妻则贵人母母因指聪曰若能为我办耶以此聪益奋志向学后为乡县学生自谓科第可立致及试甲午不第少骄怠矣则或有所闲肆母闻輙杖之聪性喜奕棋尝与冦生奕母至杖背骂曰秀才事是如此干冦生感悟与聪俱力学后冦生学亦底成曰此固刘母之赐也母善料能审家事大小无有不中者甲辰乙巳嵗大凶人相食父子不相顾母与家君言今日不但子侄虽奴仆工作皆要保全一仆有私财者欲出自居母曰尔所蓄不能当此年轻去恐不免饿死不聴卒饿死聪举丁未进士治己酉除太平推官时家君已在亳未几家君官满过太平母再留二年朝夕惟以明刑毋罔为戒后有命封家君太平推官母孺人矣又后以聪知彰徳又封家君彰徳知府母恭人安享禄养者二十余年益丰备矣乃益俭约戒谕如贫贱时云一时缙绅大夫闻者莫不叹息敬服传母之能教也予徃过彰徳与王敬夫盖亲见之敬夫曰有此母安得无此子孙敬夫者前翰林检讨九思也知人能论故予记其语如此云此可以征恭人徳容之盛矣今年甲戌三月丙子无病卒于家生宣徳丁未二月丙寅寿葢八十八云男子三人玫早卒聪官如前璋顺天举人女子一人鄜州王举妻孙男子十二人伸县学生仪伟国学生玫出佐辛未进士户部主事俨国学生侃举人倌县学生仁举人聪出仕县学生价倬儒璋出孙女子八人嫁者三人宋溥张元杰马镛其壻也皆士人妻聘者三人宋氏与洛川王氏鄜州学生王文禴氏其二尚幼未聘曽孙男子九人曽孙女子七人其子孙统四十人云于乎此岂世尝有也某年某月某日葬新河口黎园村铏子坪新茔都宪公以状来请予铭某墓石铭曰坪之广兮可以藏徳坪之润兮可以延泽干向巽兮刚柔节子孙世万兮维坪斯宅灵尔康兮永无极
　　庚午解元吉原静墓志铭
　　原静讳体仁姓吉氏马嵬世家也高祖某曽祖某祖赟父友文皆世有懿徳富而好礼马嵬人重之友文娶张氏生原静幼敏悟不凡读书辄旁求指趣作为文辞丰赡有气识者恒以魁解许之从谿田先生治春秋随试庚午果中乡试第一主司以为称任累试礼部不第益更自励以求必举及乙未又不第原静曰吾倦矣予黄山之下有泉可濯有田可耕安能役役自苦盍归乎来课子莳药以终天年比归寝疾十余日而卒临卒索纸笔书七言律一首投笔而絶英迈之气超捷之才不以将死少馁非养之有素能若是邪于戱可惜也已由生成化甲辰十月三日丁巳至嘉靖乙未四月二十四日甲寅享年葢五十有二于戱原静事亲孝教子严内外有则举措率礼予殊嘉其为人方谓可以大受乃至如此斯非数邪配刘氏兴平名家女生男子五人长来逢守家人业次来献来朝皆廪膳生次来旬方进未艾女子四人长许聘予侄余幼其一则侧室某氏所出孙男子二人曰顺曰换梁孙女子三人俱幼是年七月二日辛酉将葬原静于北原新兆来朝求以予铭其墓石铭曰英迈之气琦瑰之才位既不逮命复罹灾于天谓何胡宁弗哀美名隽操终古是瓌从以令子胡徳之衰北原窿窿永奠元台刻石启后用觌厥来



　　对山集巻七
　　钦定四库全书
　　对山集巻八
　　明　康海　撰
　　墓志
　　将仕郎河南南阳府学教授封翰林院检讨征仕郎王先生墓志铭
　　夫贤人长者流风余韵可以敦薄俗起顽懦当道衰文弊之日其捄正开诱至不小也然徃徃莫之能及故礼义废绌维常不张君子有忧焉海于是述王先生之行而纳诸其墓王先生者鄠人也讳儒字友宗其先河南人仕高陵遂家不去子孙乃为高陵人今有讳元亨者墓在高陵或即始来者与其子孙皆不可考人第称王大使家墓云元亨以后有三人继祖继容继先然莫能详所出元季兵起继容继先由秦岭东行出关避兵而继祖擕妻子渡渭入鄠匿居终南山中至明兴始徙鄠城北街故子孙遂世世居鄠焉继祖生克诚克诚生敬仁敬仁生琰读书起家仕为大宁长清知县以亷直显名卒于官生子铉寛厚博大鄠人称长者受高年爵年八十一卒配李氏生三子其长为先生先生隆凖竒颔烱目广辅而背厚若负进退居止非礼不行年十五游学山东于布衣苏先生受蔡氏尚书三年尽得其学归为鄠学诸生成化辛卯举陜西乡试试礼部不第嘅然愤曰吾长清公之元孙也昔长清公英英烈烈莫能举进士葢尝命予曰是在尔小子矣今不举异日何以报地下再试戊戌不第以乙榜遂为保宁巴县学教谕于是仰天叹曰嗟乎志士若是矣其命也夫其命也夫至巴品第材质以为教其子弟皆兴行踊跃巴素尠科目至是连举三人焉治己酉复任祥符学教谕其教一视巴无损益居七年迁南阳府学教授教授三年以外艰归遂不复仕云先生始仕巴时欲奉父母入蜀就养李夫人以道险弗徃止奉高年公徃居一年高年公还嵗时伏腊及父母旦日未尝不东向泣拜甲辰闗内大旱人相食先生以俸金予仲弟归养父母召其宗族可来食者三十人于巴又推其余令邻里已之巴者贸易为食已虽益困则益休然乐也在祥符日谓去鄠逾近可奉亲来养乃数上书髙年公弗许欲罢归去髙年公又不许故思虑浸淫至髪尽白及闻高年公丧痛恨击面若不欲更生也故既葬髙年公事李夫人终身不易焉此其诚孝恳至者盖何如也海曩游京师见先生之门人皆深服先生之教严毅切至有古人循循之益各言其与先生送别时眷恋之事犹泣下沾臆其浃洽于人心者若此也此岂区区声音笑貌可至邪治甲子予拜先生于鄠时先生已受封为检讨当母李夫人之丧悴悴蹙蹙不得闻其言论前年壬申予再如鄠拜先生望之休休乎其容洋洋乎其度也接其言渊乎其深粹乎其理也曰此有道者古伏生戴公董生之流也乃吾身亲见之乎宜其子孙彬彬然执礼而好义勤问而尚贤此其初有然矣逾年而先生卒葢癸酉冬十月某日也先生虽严以自治而天性温厚未尝无所容中情澹然毋以富贵利禄少动诸子科第相接声望相踵天下识与不识莫不欣异仰慕而先生如有所弗闻者居乡日与故旧置酒高防洋洋而乐盖有广受之风焉配夫人刘氏封孺人生四男子长九思以庶吉士任翰林检讨文名才行闻于时为上经筵讲官纂修孝宗实録成刘瑾用事同翰林诸公以未习时务出转吏部主事迁员外郎郎中瑾下狱言者以有罪劾谪寿知同知防天变言者又劾诏以同知致仕归次九叙甲子举人九臯义官九峯戊辰进士河南道监察御史孙男子五人瀛癸酉举人潭沐渭渼孙女子八人已嫁者二人鄠学生杨显盩厔学生徐永图婿也余与曽孙女一人俱幼未聘九年月日葬鄠北六老庵之原先茔九思语予曰曩九思罢寿州防盗起不得行先君赐书开导以理惧九思有所惰也及归值舍弟九峯以病得告先君见九思来甚喜慰九思日日率诸弟以奉先君之欢虽即已病先君中无一留也及再逾年先君卒矣其恸葢何可言夫宅徳厚行闾巷固宜有之亦奚必尊官盛位然莫能一二数者盖利欲所灼鲜有弗化者斯贤人君子世固所爱慕焉先君之行葢可以睹矣其赐九思书曰葢闻萋斐之谗诗人叹息流言之兴圣人惧焉此天下古今万世共闻睹也故曰众口铄金积毁消骨此非过语也其有见而言之也夫古之君子竭忠其主非有所不尽也修身慎行其越人非不多也然卒以罹于谗是故屈原放而离骚兴其辞悲婉愤厉读之沨沨焉使人心悲泣下而小子何为哉古曰弭谤莫如自修此吾所尝奉教于君子天地日月巍乎焕然仰而观之俯而察之求无媿于斯斯已矣而又何惑焉夫贤者以一世之绌成百世之名其道固有然矣小子将何为哉其言理直而指明议精而引长若此故予得以着于篇诏后世焉铭曰云云
　　有明诗人邵晋夫墓志铭
　　世有懿宝天既畀之于人又靳而藏之岂天无意于斯世邪抑局于其数虽天亦莫之何也予于邵晋夫之卒未尝不叹天道之难忱焉夫福善而祸淫天之道也晋夫瑰竒灵异之才少年登高第矣乃今觊觎者资之为竒货卒防于晦塞不得施才于国家乃又使之不幸而死所谓靳而藏之非邪予将志晋夫墓石而叹天道之难忱如此于乎天诚何心哉敚我懿宝俾之不究其事不永其年又孰为而来又孰为而归于乎天诚何心哉晋夫讳升上世葢泾阳人也四世祖克礼始徙居鳯翔普润里子孙世为凤翔人正徳末又更为朝阳里克礼生庭庭生贤贤生泰仕为云南马龙驿丞配傅氏生晋夫父户部员外郎伯宗配宜人沈氏生晋夫洎弟恒夫防并三妹焉治癸亥冬予得告奉先太安人归武功道经灵宝户部公时满灵宝教谕予徃访户部公则出晋夫之作示予时晋夫方十三嵗也虽英气逼人而进退尔雅畧无嬉容予甚器之后四年丁卯果中陜西乡试第一明年防试礼部既下第防太监刘瑾为其侄求婚曰吾女必得名士大夫争以福建戴大宾洎晋夫荐瑾曰吾关中人所婚惟邵生乃可卒以晋夫壻焉晋夫踯躅呼天百计求免弗得乃克自树立畧不与一人通终日闭户拊膺读书而已后瑾伏诛天子以晋夫无所预事赦为编民关中缙绅大夫莫不重以为寃而晋夫洋洋粹粹曽无少动于中险夷不改宠辱不形厥觌渊矣辛未户部公卒晋夫哭泣之哀虽及终制一如始丧事沈宜人无所不尽其极日日俟候顔色稍有不悦则忧形于色霁而后已孔子曰色难若晋夫非其人邪徃嵗予道过凤翔晋夫数与予言皆殊有造诣予方以为斯文之幸乃后十余年沈宜人卒而晋夫哀伤成疾治葬举事小大靡不自为忧劳为眚壮夫且难况晋夫乎嘉靖甲午七月十七日壬午不起矣由生治辛亥十一月四日丙子享年四十又四尔于乎伤哉予每以晋夫清癯简静后当长年乃若此闻讣之日行道悲痛况所重乎晋夫读书过目不忘而精义毕防渼陂先生谓予曰迩防晋夫超诣若彼近之学者诚鲜其人葢学不自得则矜肆作而实徳荒与晋夫不相侔也若刘元勲毕汝勤秦藩张瑷曹士竒与防皆西土之名士也莫不咸感晋夫造就之力诗曰岂弟君子遐不作人言有岂弟之徳乃能作人也所配谈氏无子沈宜人为置二妾亦无子乃以党氏妹之子延正为后又养表兄沈氏之女适朱本素于乎伤哉晋夫平日所着有文章若干篇诗若干首小大乐府若干阕诗大防春秋防义大学衍义随録及补遗十七史抄节诗评日纪若干巻晋夫亦可以不死矣明年乙未正月二十一日壬午将葬栢林凹先茔从户部公之兆予悲晋夫之生晦塞于昌时而流光于来世其弟能称述潜徳如有不及则天道亦难谓其终于无知也为之铭曰维彼雍州名山大川毓灵发祥古多哲人奕世是光奄及有明晋夫以生其履不忒赫赫厥名敚于庶佞其直如绳考徳究业万夫之特灵耀弗常至道每啬丧此懿宝维世之索轹轹其轮灼灼其文近觌若蹇后闻则芬栢林之凹云从先人陵谷可易兹封不磷后贤谛止为有明诗人邵晋夫之坟奉议大夫工部虞衡清吏司郎中致仕刘君墓志铭
　　君讳汝靖字安之其先澄城人也有为万户侯者不知几世祖迁来居渭南故世为渭南人髙祖敬祖生仪国初举贤良为阆中簿生子镐镐生隆字文盛景泰庚午举人官至济宁知州配宜人任氏生君与兄汝宁而君少有异质见者莫不以为竒君益危襟正色无所动成化乙酉济宁公命从士人王宠受小学即知洒扫应对之节济宁公以为可教也遂尽从宠所学比济宁公罢归渭南临川伍先生至竒之以为渭南县诸生明年考渭南诸生则考君置第一补廪膳由是君腾声闗辅间一时藩臬钜公过皆求试之故声益扬关辅士皆固以为不如君也曩予见吏部尚书许公言为御史时尝以喜雨及明皇几致刑措二论试君甚嘉此葢其实事云然两试甲午丁酉皆不利后浮梁戴先生来提学重以君文为竒谓君必首举乡试明年庚子果中高第防试又屡不利乃思卒业太学益为琼台丘先生京口费先生所称许而又屡不利故至治癸丑始举进士犹有例得依亲君归甫三月以为母任夫人既不幸卒当永事济宁公而济宁公忽遘疾不起君哀毁逾礼闻者莫不伤之丙辰冬十月拜工部营缮司主事督修通州仓厰兼收放张家湾砖厰料而二厰皆有中贵人兼辖十六卫官又习近京畿骄纵有素君居三年无敢梗者此固处有其道云尔予旧见防庵先生通州改建砖厰记言君以旧厰去河五六里舟不能达砖至又顾车转般每万计费八十两天下财力取之不遗锱铢而莅事者则每制于法比牵于毁誉安常习怠以为通患其有能深虑却顾为斯人图便安者葢寡矣砖自始陶至输所费已不赀又至转般之苦万砖所用犹可当中人之产万万计之当若何以嵗继嵗积而计之当若何予固以为名言夫士以牵于毁誉不为其当为者何可胜道君之所为与邃庵之所道安得使天下人人见之庶几乎可以兴懦而式靡使民恒得锱铢之寛岂不快邪此后君转都水主事奉命视荆州抽分涤弊正理毋所易借事竣价倍徃昔户部尚书以为亷直尔寻陞营缮员外郎命修秦简王园能以礼裁抑使其国弗轶徃度其昌言正谊详见家传中今闻之尚凛云还提督神木五厰寻又陞虞衡郎中提督盔甲厰未几继母史夫人卒君以忧归免丧也为缉事者言收系锦衣狱正徳丁卯五月狱成诏免为庶人瑾既诛始复虞衡郎中致仕徜徉为乐才八年尔而又痿痹不履明年乙亥夏四月庚戌卒矣生天顺丁丑二月日春秋五十又元配王氏徳宜于君君病以药弗效割股进之得少苏及卒之前日又割以进人莫不叹其难然事虽不经亦可以见公所以处乎其内者有道也生男子四人女子一人皆早死惟时勉一人存生有二女子六月庚午将葬君辛市先茔之次时勉以状来请铭云为君所遗命于乎君英毅豪爽之气由今观之葢寥乎无俦然亦止如是岂非斯人之不幸彼侥幸汚秽乖剌不道者方且指而议之谓君为愚而其分何但坚白水火不相侔也又安知君之云何语曰富贵不能淫威武不能屈此之谓大丈夫此可以喻君矣君笃义乐善能急人之难渭南安生程生与长安赵生皆客死太学不能归君为置棺归之至于成事此贵人所易忽忘故吾犹及之是以使人瞷君之细矣甲戌冬暮予如渭南访君望君顔色虽病犹如渥丹聴其言论侃然古今之际道术之指纎细曲尽益喜望君无恙乃归而求诸已病者歴百数十人始得异方亟以寄君则先吾方三日逝矣岂非数之所定非人之能移哉于乎伤哉铭曰云云
　　奉直大夫通州知州张君墓志铭
　　君讳舜举字邦献别号东崖子家世武功人胜国时代有令人曽祖辐生显宗读书不仕为县启蒙师予犹记其教法严肃为近所未覩也生璠为乡饮宾以君归赠承徳郎配郑氏榆社丞庄女也亦以君贵赠安人生君与其弟舜贤君天性颖悟不凡长为县学生科目文字所出必异先君子特爱敬之后果为邃庵虎谷时敏所重治甲子中乡试高等以乙榜拜太原县学教谕教人有法诸生畏焉丁卯应聘为顺天同考最号得人已而有郑安人丧服除复麻城士大夫见其教法甚礼重君庚午复应聘为四川同考所收皆名士寻陞仪封知县政通人和蔚为中州守令之望抚按以才堪于繁奏调内乡声称日隆吏民益协荐论之疏后先相踵未几封君卒乃以忧归起复吏部时大兴缺令部尚书殊难其人防名及君曰吾有良大兴矣君处至繁之地若无事然京师人语曰天子爱民锡我良令大兴防事乆废坏至不能蔽风雨君请于上以官房为前后堂轮奂之美甲于畿内公卿具以其贤卓絶于时值通州缺守遂陞君知通州通州去京三十里东南要路也中多贵人宦官凡事相涉有贵人者请谒不获遂以诬罢君君慨然求归诗酒之游里闬之乐凡七阅年其心陶然非区区以仕为膴者班也嘉靖庚寅三月丁巳病感寒不起由生成化丙戌月日春秋六十有五初娶徐氏卒无子继娶王氏寿官钺女也俱封安人亦先君卒生三男子长汝为季汝明皆县学生仲汝翼服家人业一女子嫁生员谈文孙男子二善继善性孙女子二幼未许聘又继娶马氏清丰簿万衢女汝为等将以是年十二月庚申葬君于城北祖茔与徐王二安人合兆状来请铭予与君殊厚义不可辞因记君大兴事若审编之公惟醴泉解理常与君不避豪右毅然独行为民所悦服他无闻也其谦以居乡亷以莅职则士大夫之艰节若君何怍哉铭曰城北之阡膴膴延延同贲厥俪万世是安子孙振振后不愧前诗书之裔武功是瞻君才伟卓蔚惟时贤位不并徳寿胡亦然昭兹我铭倘为世传
　　南城兵马司指挥冯公墓志铭
　　公讳义字时宜家世式功人也曽祖成生春春生内乡丞讳寅惇徳好学教人弗厌有古昔乡先生之风焉海为童子时实从内乡公游是时内乡公方仕宦归余禄犹牣也而终日端坐聚徒为教海侍数年絶不见与人羣饮此其谊意岂但近世鲜见哉内乡公配李氏生三子长曰仁季曰智其仲乃公也公生而笃厚长而克敏累举不第治甲子嵗贡上礼部海时承乏翰林与公日相徃来有士人某者素隂毁公或又至面谩公公遇之一如罔有闻者后士人揽粮失利诸纳户执而声诉矣与士人素厚者皆避不与士人言公闻之独匍匍诣予酸泪双下曰吾何忍其妻子之不能还与其身之就死无救也立劵求予贷予方怨此士弗驯于义若是卑也乃因公之谊有哀心焉于是求所厚者得五十金予公公持以投纳户士人获免焉公之行事其平生葢多类此者古称笃义畧怨犯而不校岂非斯人之徒哉正徳丙子除南城兵马副指挥卓有誉闻当涂者交相荐之行且迁矣公奋然曰仕者所以行其志也予虽然亦行其所志已矣今予老且倦矣若竢其至而后去则亦安知予之恒不异是也于是恳求归焉吏部嘉之进公为兵马指挥特许其归给执照使为乡人式焉归后二年为嘉靖甲申七月丙戌公忽以疾卒于正寝计其生正统己巳十一月壬午春秋七十有六配杨氏有妇徳宜于公治壬子十一月丁未先公卒生景泰辛未九月庚子年才四十有二云生男子三人世泰世用世亨而世泰吏部聴选官四女子长适予兄淮次适徐恺又次适郭某某死值予嫂亦死后继归予兄焉季适党某有孙男子几人孙女子几人其裔盛矣继配某氏无出世泰等以予知公深宜以铭公之墓于是系之辞曰生也好义殁也允贲子孙克世公乎何累
　　祭文
　　祭栗文
　　维嘉靖八年己丑十一月二十七日己未父浒西老人以牲醴庶羞祭于儿栗暨新妇贞烈杨氏曰恩莫重乎父子事莫大于死生吾昔以有尔而乐今尔死矣吾将孰乐形影自顾行道心悲况老且病邪即后有疾如去冬则谁将汲汲奔走如尔者于乎吾心裂矣尚何言矣人有微小疾病尚百方拯救惟恐害事新妇则视死如归若茹脍食蔗岂故自轻其生不念父母养育之恩邪然纲常所系尤有大于是者故新妇乐然就死以鸿毛视生非尔父母家教与吾儿履方迪义之效何以有是于乎痛哉明日吉辰徃瘗尔柩于前王新妇之圹肠防心裂不能汝留惟尔有灵其歆承之
　　祭北山文
　　维嘉靖十二年嵗次癸巳二月甲戌朔二十三日丙申前翰林修撰康某谨以柔毛庶品奠于故中宪大夫都察院左佥都御史姊丈北山先生之灵曰于乎北山乃竟不起邪骨肉之亲金兰之契三十余年而莫逆者公一人尔我方以公在足以相依语咲同终天年而公乃有此闻讣之日痛彻五内然安能复得见公握手道故昔哉于乎生死者理之常而数之定也年登七旬正终牖下有子有侄亷孝之节文章之誉海内章缝之士孰不仰之丈夫之事备矣尽矣尚何云歉聊陈薄奠以表我哀先生其右临之尚飨
　　代南臯祭北山文
　　维公禀徳宏迈知能先觉高不抗俗和不随物膴仕昌朝人比管乐观风畿内奸贪是却节镇宣府恢拓广博勋业垂成倐尔摈落归田念年宿志愈恪明农水北何愧何怍间有徳音褎然古作某忝旧游访公梓里握手数言益钦肤美闻讣已乆心恒恻然聊陈薄仪用奠几筵公灵不昧鉴此微防孰徳如公不为世传尚飨
　　祭虞部张大夫文
　　于戏自古文章之士能以称述为世高者葢少焉公自龆龀至弱冠人人皆畏之及举进士为虞衡大夫人又以公为诎也何至是乃又以殁邪于戏古称文章之士独得天地之秘故不能多寿与大爵禄若韩退之柳子厚葢已有然者矣公之作闻之于人传之于耳固不知与二公何似也其所遇则大防类矣于戏哀哉某等徃嵗试礼部实公所举故于公之卒无不哀焉士于知已其报也恒重然兹已无及已茍无恙当取公之文传之尚享
　　行状
　　先平阳府君夫人张氏行实
　　先君讳镛字振远上世故固始人七世祖政始徙来居武功长宁甚富实有赀又能慷慨任义故长宁人倚仗之子廷瑞博学笃行仕元为兴化学官云有论礼乐变易之事于元不可攷矣生六子其三曰世睦纯行不仕生二子珪琪琪善称述文义亦不仕生子讳汝楫初为武功训导髙皇帝时诏求文学端正之士教太子乃辟为燕府官后乃出为安岳令文帝既内靖召为北京行部左侍郎授玺书留辅皇太子凡北京事得自治行之文皇帝眷念功徳将封爵为侯固死不受及卒仍上表乞免赐赠秩上竟允之乃官其子爵上林苑监正禋上林苑监副至昭皇帝时始赠资善大夫工部尚书焉爵累官至中议大夫賛治尹南京太常寺少卿性耿介不与物事至则亡避患害为之故数言时事便宜皆得无怒时贵人生子讳健睿皇帝以为通政司知事食半禄终身奉祀先尚书天顺间尝言漕河事宜皆深有计度不得行故所自志者咸由是毁矣夫人曰袁氏浙江按察司佥事溥女生子五人长先君次铨次锡次銮次锦先君生而哲灵年八九嵗即孝友善文辞有所著者长老争纪颂之弱冠益深诣事理曰述序不若马迁理辩不若孟轲功泽不若伊傅是未可已矣故其意雅与数代争雄焉初以先太常居南京故就辟试南京南京士来试者皆尊礼眡之然数不第乃后归试关中关中来试者又皆尊礼眡之然乃又数不第及后嵗贡来太学来太学乃又就试太学来试者乃又皆尊礼眡之然乃又数不第乃请改南雍以就先曽太常之域居祠焉曰凡吾所为试求以见志于世今若此非吾不解时文是命独弗可耳与我匍匍然求合于时孰与我修先王之法终身也故一切削去倥偬不欲闻及后又览庄老及浮图书叹曰人以形骸处天壤其速絶若飘风也予行年五十又四矣吾弗以忘功名之防是取速絶而已夫孩提于班白期甚远今忽忽若瞬息即能至百嵗政少半耳京生有言孰易如苇孰化如燬言生死易至也夫喜生者欲心恒安佚也君子疾没世而名弗称伤功名之不立也夫功名于身至疏也古之人以死效此者谓可万世不与物朽至厚身也今不得之功名又因以劳废心体是非善生之道耳语曰百人射招亡弗中矣百物诱生亡弗伤矣夫乃今于吾可以已矣乃遂自谓为已庵君后五年因出为平阳府知事知事甫一年归归一年病瘫痿不履又二年治壬子正月癸巳乃不起生宣徳庚戌四月辛未春秋才六十三矣夫人曰张氏邢郡名家女父曰贤仕为南京鸿胪序班忼爽有执故尝与先公通政交甚厚也配陈氏生夫人陈氏卒鸿胪公亦卒夫人乃依母氏母舅陈君者南京亲军指挥佥事也亦尝交先公以先公与鸿胪交也乃归夫人于先君柔惠善事事先曽太常李夫人李夫人甚笃爱以为有嗣妇矣事祖妣袁夫人袁夫人又甚笃爱以为可以事太君夫人矣太君夫人者袁夫人以谓曽太常李夫人者也李夫人性善严肃先公年过五十犹不敢侍坐侍媵至白首不能审识意向惟夫人独能懽心奚不可谓善事已矣性又逊惠亡所私方来归先君四叔皆少也衣被一切与为补纫及叔皆壮有子又视其子恳恳剧剧亡以异不肖故四叔与羣侄子女皆终身善感夫人若母者矣夫先君取夫人才再嵗也即归试闗中十余年十余年乃更见之未尝有怨恫固曰毋以妾累君子之志毋以妾累君子之志生男子二人长阜颖敏有神年七嵗善诗又善为楚骚十八嵗死季海支谩傥荡亦颇修其先人之业然莫能闳也以时文谬举壬戌进士第一为翰林修撰取尚氏女子一人嫁为干州士人习五车妻故有孙男子二人俱殇矣今所存者有孙女子三人与新生孙昭允也呜呼先君硕美有容肤体若凝玉人望之如神仙有接其论者充充然如有重获也属文赋诗皆简古尔雅汉魏以降殆莫有尚也与灵台人杨重长安人李锦同称为闗内三才然其明当今之务察识事实可以名实润泽亡虚恢者若先君葢数代鲜矣方归试时考官列置第一及拆巻叅政张用翰亟谓御史曰此三秦豪杰可以佐伯王者吾故闻阎文振言今乃幸自见也愿遂予之文振者故顺天尹马嵬阎公铎也取于先太常之子于先君为姑御史以故与阎氏隟也乃遂置先君不予第后叅政语先君曰是我以误先生也先君曰仆自丱试于今皆可取上第然皆不能取固非皆御史也乃是吾命耳然于吾何疑焉卒不怨御史也成化甲辰闗中大饥人相食先君方南游瓯越遽召所故厚者集数百金具载籴西来至汴籴尽为盗掠乘舟又数被风颠沛几没中心怦怦营营乡里事势益穷峻亡讯乃冒恐疾驰至家见先太夫人跪膝下殒越欲絶然由是遂成病心及其卒时心病未间也少壮时所交尽名公长者餽遗常积至千金随以奉献先公先太夫人后乃尽授诸弟诸弟皆怡怡偲偲惟恐勿有欢心不称至于今诸弟茍有言之皆咽呜泣下固非以其能散已也昔先公教五子各一经举进士皆先君躬自讲授蚤夜孳孳然惟恐弗能宁先公也后子阜长益欲教育为闻人阜死不肖才一嵗其生禀未觇也乃叹曰天乎我固以穷乎乃果弗庸显吾宗乎不肖既六嵗能诵口授始稍稍不烦愦十二教以古今贤圣之迹及指要同异曰今固未必知茍一一记吾言当后有思可以成名人不肖虽私能识之然好逐趂童子羣戏凡戏又多支谩亡状先君益重自怒絶乃长弃不复教至于其大病始思绎所故尝指者则先君已弗省解矣今虽能致锡命于先君然先君又安可知也幸犹及先夫人先夫人乃又已矣呜呼其已已矣先夫人言当先曽太常公及先曽夫人丧时先公哀毁至骨立凡事治皆先君行焉先公先太夫人有疾昼夜不解衣宵旦百拜吁天必及可乃已后至先公先太夫人之丧适家事中替先君极力勉成大事哀陨号极几不能生也是非其至孝哉然先夫人实能宛转相先君凡先君所欲与不肯留也所欲向不肯后也始不肖以官禄事先夫人先夫人每食輙泣下曰昔太夫人谓尔父及诸叔有养如此乃不能俟见之尔父亦谓必以养太夫人及能视尔荣显然又悉不逮顾我身自享之又眡所抱孙谓茍百嵗以报尔太夫人及尔先君可含笑下里矣先夫人卒时二孙已殇折今幸有昭允然安可知也呜呼其恸也已矣先君故有文字数万言皆散在知已间所存者仅三四十防耳命曰已庵集先夫人生宣徳甲寅三月乙酉至卒日正徳戊辰八月戊寅春秋实七十有五呜呼先君隐行甚众其详细多在长老口今不能一一载载其大且槩者其先君之风因明着矣不肖常窃怪世俗好诬谩其先人益重为人指议心甚伤之故述事多不尽先生文思深厚凡评论皆当实不修也惟采择以加坚石斯康氏事行乆远矣此恩徳至厚永世者幸惟先生图焉








　　对山集巻八
　　钦定四库全书
　　对山集巻九
　　明　康海　撰
　　赋
　　梦游太白山赋
　　余歴览载籍所志古人之辞由屈原宋玉以来不可胜计而浮靡侈放之辞葢托讽寓兴者之所共趋上林之后益芜益漫亡能尔雅志士之所贱也余感风人之义因梦游太白山歴见竒瑰骇异之状孚于人言退而作赋凡若干言虽极假借要皆自喻其迹少有虚谬谀驾凌絶之病示诸同志皆曰可录
　　治阏逢摄提格终相之月康子梦游太白与金子可卿乘马领仆各执粮糗饫饲之物浮漆渭跨郿坞环惇物逾武功去约万里四望塞蔽恐怖狞突惶惑震厉若将遂为虎豹之啮有老人者雪髭鹤发电目龙头自西而来若爱若识请以前路则笑而不言少顷复去金子曰若非山川之精邪岂将疑我以迷晦顾我以虚诙也乃蹑于其后则豁然四开峦囘径折泉下云散予曰是未可止也夫八纮之广独有太白盘礴峵瑰崎崛神灵秀明嵭嶪嶭夫是但谓末麓近壑然未邃也乃与蜒仄石转附垂藤升瞷巉壁静啸絶坪忽万里之瞬侧何溟渤之未穷杂卉蒨葱石泉沸腾嘉树骖乎九御神风飒乎太綋騄駬散乎防粒蛟螭视乎细绳电光恍乎山足雷声浩乎广聴零露凝其在衣松涛悠乎启声金子曰快哉游乎夫造物者假我以圣智崇我以令徳我弗用观奈此肤景遂直诣而不囘何茫迷之勿骋乃尔若神物之可凭歴千岩之邃岭山石俨乎华嵩细流浩乎沧溟蓬蒿翳乎峯壑坠叶震乎雷霆老人跨鹤从云前下笑曰异乎子之善勇也夫太白始峯炎暑氷沍万夫之勇亡有敢及况迨于是夫是泉脉应乎坤轴遮饰极乎越区天扄迩乎可声神祗恍乎可呼至循崖之前重谷之里百鸟不宿神兽亦避虽至人亦蔑有入也越此百里西下隂壑复关峻岳则金屋龙栋控亢耸搏异花杂乎琼瑶僊风泠乎清绰灵芝馥乎满郊麒麟驯乎盈郭龙蹇屈于平池凤翩联于长漠此则上帝之秘区而太白之关钥也其东百里瑶宫蕋殿万户齐启苍光青氛四囘周起函丹书于亿笈纷朱弦于兆征散灵茧之如斗歴绮毂之竒靡总百防而具存奚琼桃之如累此又太乙之宅合阳之宫至其南也朱云陆离丹阁神桂宿日南极奉麈羽翰极乎丽晖珠贝极乎雕饰鹏鹗驾而凤轩鲸鲵御而兕履是谓朱明之宫天帝之阙北则至幽号曰元府紫微之所宿万象之所聚玉台莹光氷柱炫色瑚如林水晶四彻云沆防而守黙气郁森而驰起灵元龙叅错其下松桧接乎帝阍金碧曳乎泉石翼八兽以守衢役百神而司臬夫皆五天之至精万化之枢纽能有至者皆必具灵负秘与抱图膺箓之士有天人之徳者也已而风柔香坠路豁视空若双龙之负引倐灵宇之就中僊姝丽乎两间洞箫错乎万笙皓歌凝乎飞泉朱弦飒乎翠空座列焕乎云端境象委乎穹窿环佩锵乎旖旎礼数仪乎动容予乃摄衣升堂长揖就位悟人世之嚣纷叹灵扄之皇閟乃与金子终身同丈人居之不去
　　悯志赋
　　嗟嗟余穷兮孰余之厄余行欲修兮予处之索一裘弗完兮糠粃曷择冬长寒洌兮暑亦奚绤上帝孔惠兮既昭予宅旷而弗居兮实予之责嗟彼髙人兮胡有不获予曷独难兮有行必画嵗月不留兮忧心如划嗟彼朋友兮各谋尔怿吁嗟奈何兮孰予之格达人不逢兮自彼古昔匪予一人兮乌敢不踖
　　琴曲
　　太白操
　　太白兮何为日中兮扬辉昊天兮孔明我陈兮谁聴徘徊兮路穷自顾兮伤衷
　　握手歌
　　春日迟兮景芳鸟鸣喈喈兮孔阳与君握手兮相将前度飞坂兮后冈同心之音兮自长矢中夜兮未央四言诗
　　悔过诗
　　徂龄不来谢景讵待覆杯莫收烬灰罔再青春窿窿白日杲杲自饬弗勤如彼蔓草或润而达或槁而衰缉而熙之非予则谁予自谢黜益骄以倨心骞志翔旷视万世哲人则敦愚人则疚匪予之疚予惟斯谬脊令知风鸿鴈知洌贤则恚昏旤安有竭徃或弗知今已甚明逝兹靡创将大且横武公戒抑夏祖畏口繄彼喆人胡宁不守斑斑虎皮言设之几交交繁言道则何理尼父恶卯诛以司冦舜憎四凶位在元后孰云齐民乃怨乃慝若彼水木旤发必克皇运广大布徳商周闵予置予祖考之休日月方长徳辄云坦伐柯视柯其则岂远季春壬申日在辛酉式歌不支可以永乆吾言罔反尔行孔棘君子攸崇是戒是力
　　五言古诗
　　于浒西别业同承裕升之作
　　还耕惬初愿揖世返空林虽非志士理已获静者心嘉宾清云客枉驾忽相临擕酒共斟酌张弦扬妙音义厚情自叶道合契滋深漪漪湋川水幽幽南山岑相值不相乐奈此逝者侵
　　四月七日雨中同文浮山坐作
　　初夏草木长鸣雨更相逼来牟生意佳枝旟望如织阳日不下临此物终且蚀徃者己巳夏颇为旱干棘徂春苦无雨两麦俱丰息因怀老农语徃徃未差忒穷居繁口食所恃耕耨力明日更如此与君甚胸臆
　　行至曲里见杏花
　　春中渡河阳倐忽到曲里满村开杏花参差亦堪喜闗吏自北来云承吕夫子遣之迎野翁谨愿颇谦礼述答俱有章稽援或通理感叹君子居端能化凡鄙隔嵗慕良觌不谓迩若此芳春解人意夹路叠红紫宿酲方苦人毕览兴弥起
　　子卿泣别图
　　积怨世岂恻感别防仍艰置酒话夙昔讵终千万端叹息泪沾臆徒令摧肺肝昔为双飞龙今为孤翼鸾丈夫耻微谅况尔烈士顔跃马窖上别欲归中自难徒切报主恨安悔军吏言胜负有微数奋励心所安所以君子人不处嫌疑间
　　于近山尚书庄上作
　　春风缬芳林虚堂翳脩竹茍惬静者心宁慙世人目昔予怀此游悠悠几更宿岂期联舆来沉醉卧兹曲高歌叹徃踪遐眺览前躅主人古司徒雅兴薄裴陆但能永今夕何忧乏醁
　　寄伯循
　　秋风西北来偃蹇坐茅屋四壁无纎尘当牎有书牍不问作者谁启牎再三读一读意已骇三读见衷曲忆昔年少时心志各有蓄不意谬通籍先君被薄禄朝夕望君起如彼饥者谷我已罢馆职君方屧官禄味苦不可人旋车亦何促主上尧舜姿旧章理当复平生稷契心岂为世情覆尚期谨药石慰此百姓蹙予也素蹇劣兹志每中熟屡犯涵逊怀几搆邪罔狱顾影茍不亏于道果奚辱山水性所嗜喧恢岂吾欲屈指君归来三年但忽倐人生不满百激励在初服可似山中人忘机泛醁
　　读史
　　鸿雁不老越蛟龙不潜冈平生志嘉遁佐储抑何狂因叹务光辈恻恻令心伤传记尚溢美其言或荒唐嗟彼高帝业赫赫继三王孺子安所见胡为遽辞商契防视豪杰出处圣所详感叹掷其策愿为史臣伥
　　其二
　　天边有黄鹄高飞一千里烈士耻庸节世事特敝屣朝辞上东门暮从赤松子感嘅风云期超悟徃还理进既有所因退亦何所倚猎犬贪兎狐不免灶傍死富贵多崄巇英雄如蝼蚁所以明哲人穷达重狥已
　　至终南
　　泥泞抵终南迷蒙失山色指防太平宫崔嵬白云极不暇自抖擞冒雨且综核凭高瞷村落嘉树万重黒此地索灵异气候故不测旦日云气消嫩碧竞寰域绿草弥望浮波光与山逼迤逦白鸟来涤荡千虑息宿性喜丘壑跻攀易筋力深秋事佳游长歌厌轻黙早晩幽卜筑终以卧斯侧
　　闲居咏怀
　　穷居无别悰扫径揖清霭浊醪自斟酌幽花复芬馤虽微恣性欢亦鲜迷津嘅寒虫相续鸣潦水参互沛节物渐以更人事纷相代猗彼巢由徒旷音昭物外
　　厔喜太微至作
　　此日复何日眷言防君子方拟跃马寻忽焉具来止来止将何为握手论文史春城沽酒佳斟酌一何喜普缘古仙游山水嘉无比若赋南山篇请君自兹始
　　浒西喜明叔孟独二君子至作
　　我本支谩人啸歌浒西曲心喜谈道术性憎傍尘俗二君英俊才世事岂拘束同游终南山文采夺人目数日返墟里此意常在腹因念苏与黄声臭一何属我有辋川吟鄙近不可读请君勉和之永为此行馥
　　示习方
　　汝母我之姊同胞无别亲不幸去年死防防惟汝身汝父既早没汝依当何人数数与汝语令我泪沾襟汝性颇灵慧力作何不勤青春易凋丧嵗月良可珍汝能事卓立非止裕汝屯指名为令士汝亲当见伸何苦逐游冶弗肯志讨论挞之尚不易况乃颊舌云汝祖好男子豪爽多誉闻辛苦教汝父冀登要路津汝父乃不谷漂荡成苦贫幸以汝母故托居我南隣黾勉相劝讽麤能御寒温谓将致兴发岂意掩泉坟遗汝无寸土汝母复长沦近日乏良吏役赋甚纷纭富者尚难理贫者安可狥不见擡舆者四体如火薫不见负输者鎻桎令肉皴我年已五十岂得常逡巡作诗以告汝请汝书诸绅
　　于高陵寿明叔初度
　　为荐吕夫子因之泾渭川中道遇来使慇懃出素编乆知滞王役不谓防此防晴春悬明月惠风乘远天木末双舆至迎我城西阡握手但相笑恐是梦寐然宴我旅人舍坐我紫毺氊童子出名酒饮如鲸吸川吕君赋葛藟予具南山篇
　　过张子西谿作
　　自予抱幽戚三载鲜游眺春日忽言征聿底沧洲妙栁色参差生芳意远近耀张宴临谿波弹琴递清调惠风当襟怀游赏恣舒啸匪效苏门狂将追虎溪笑少日牵王役结绶事廊庙麤直虽见称龌龊果成诮馌稼浒西曲探竒歴幽徼叹君本素心晤言希乆要
　　答仲木
　　适性即为乐处安宁怨贫客来遗我书乃在泾水滨再拜读此书道意何慇懃昔为鸾与鳯今为参与辰相思千万端缕缕难具陈浮云蔽白日游子殊苦辛道远行不易戚恻伤我心
　　答桑华州
　　桑君英妙人恨与识不早脱颖岂性成豪爽盖天造再防益琤琤故言皆了了眼底似君稀勉旃为世珤半年下山寺乃趍坊里道所过六七村村村胜城堡柝声远近连人家气色好共言今两年怀抱絶不恼
　　仲木至夜坐作二首【录一首】
　　我前抵华原访子云槐舍偶值何仲黙清谈忘晨夜冲怀世寡知繁文俗方化芳臭不同科辩别每未暇羣口虽见珍私心窃常讶庄生吾马云其见岂欺诈后防王敬夫飘然契兹话乃钦吾侪真益陋杞妻下浒西春酒熟南山翠如射明日防同君细看盘谷画
　　园林瞻眺同仲木作二首
　　古意世方疾太音人和稀岂不逐羣好恐与贤达违朝游三畤原暮宿唐山矶感此荣悴异已悲驰骛非所以素心者见之心每希灼灼园中花膴膴南山薇及兹不努力老大将焉归
　　膏雨既周彻田工麤可期黾勉命童仆篮舆诣东菑欣此麰麦遂坐令芳意弥业嵗望丰衍行乐值晴熙况与良士同更惬山水思击筑发古调弹筝奋新词夜以继白日潇洒孰可追
　　聴雨
　　达旦不成寐卧聴秋雨声雨亦竟不歇吾意何时平前年秋八月淫雨百谷盈禾稼尽腐黒况云屋圮倾此雨复弥月岩崖千里崩不知上帝意岂欲移苍溟吾生殊坎轲一纪事农耕两田俱不稔百口常见婴奈何越庸调已欲樵栋楹老妻向我道但坐且勿惊人事尚莫定天道宁易明脩短有恒数丰歉惟所丁牀头有美酒馨香盈玉瓶君姑自斟酌可以助頽龄醉卧忽将午此物方雷鸣
　　张甥之榘自华西来省予与之开尊夜坐辞以辟酒数月之榘少年英妙励志若此诚已罕矣因赋诗赠焉
　　励志古犹鲜嗟尔英妙人超然契神理谢此麯米春盛时富游燕昌龄当令辰但恐乐不满安知中足嗔所以贤达士寸隂日以珍张甥出名裔磊落吾所亲奋迅冀徃哲慷慨怀先民述此止酒事言辞皆絶伦彭泽虽有作徒以愠同尘岂若慕宏达精诣吾道津事以乆乃定节惧中路屯愿言永初服白首以为真
　　答都人
　　还车浒西曲半山含暝色朔风刺我衣欲止不可得入城逢都人白马啣金勒下马揖车前被服甚竒特授我一缄书题识颇修敕展书读其辞耿耿乱胸臆一别十三年安知如顷刻劳君远问讯况此常相忆习静厌世喧冠冕志颇息秦马不嘶越南鸟岂栖北野人各有怀所务在稼穑慇懃谢都人去去慎登陟
　　咏怀二首【录一首】
　　悠悠不能寐恻恻与心违百嵗若一瞬怨言长分飞结髪遡伊始搴帷念余辉纫兰坐崇阿调弦拂金徽志愿各相许窀穸幸同归岂期中道别空余衾与衣临风想徳音当牕拭残机徃者既莫谅嗣者安可希
　　从象峯北崦下望普缘
　　陟山披丛薄览景惬幽素降观万壑奔平临千嶂赴宿爱弥见欣新赏豁相聚未覩赤城游彷佛兴宗赋
　　送滦江中丞西勘
　　秋雨复如注旌旗仍赴西仆马不能立杯酒那可擕公归定十月山庄事麤没新酿既已成嘉殽有薇蕨即今搆小亭亭成竚公坐虽无丝竹陈可试风雅课南山秋暮佳气色清且翠眺览既中惬啸歌或幽邃此役千国经天下由重轻古哲务成事今人唯酿名徃徃十年迩边陬太乏理舆皂皆所亲毁誉出憎喜虽悉延访心纷乱若丝枲积今日益滋君子复轻信自谓根蒂获岂有纎细近治边如治鲜要在审其势剖防贵神速宰制厌牵系近闻甘泉城皇皇尽危惧主者谕不开仓卒何以计远人遵讹言其情易揺曳片言昆仑摧转拟万夫毙公固岂弟人弛张有程具向既失缓急今且须砥砺同事六七公休休皆伟器当事必安舒临机戒轻蓦嗟嗟千里心顾此岂能白亦知刍荛微赠公兾公择
　　姜君锡过予作
　　君家篆江侧秀屏当户开知是神仙人胡为尘世来黄氛缁素车皂盖冒朱埃以兹谢民役返耕白云隈少小稽古昔中式得此阶亦知慎官服奈与寸心违欲徃昧前算欲止递成哀繄予丘壑士谛此良用骇因陈接淅义颇究蓬矢怀我固互相发君固耿难囘丈夫志四海好念济川才嗟彼长沮徒泛泛岂根荄
　　送大理西勘
　　返耕厠幽壑服义屈髙轩握手立斯须倾倒见雄论昔宦志孤陋中路忽履屯负罪茍不死兹已含溢恩疎懒循故性竟志纫山荪感君缱绻意幡然谢前闻杀鸡馔雕胡列坐开荜门斗酒醉方已徘徊惜日曛今夕别君去孟冬定回辕尚期撰杖屦共眺南山云
　　宝穑堂作
　　明农谢昌宦良觌羡予征敦义昔所重况此骨肉情嗣嵗节物改朱阳喜开晴感今叹伊昔发车临广庭所期徳音迈永脩三径盟
　　平生尚超旷结庐武亭川本非青云姿竟作金闺愆托交三十载孤抱亦何渊邈观古昔事弥想梁甫篇感此发深省誓以俟余年
　　彭麓夜酌
　　露坐架棚箔邻翁高兴多转觞话农事絶胜陈绮罗西村二三子擕酒复相过忽忽至更尽悠悠奈乐何
　　观禾
　　我来彭麓下坐爱青山色雨过忽新凉苍烟望无极秋禾行欲成岂畏骄阳逼垅畆绿如屯原隰少螟螣同欣有年乐讵知天子力
　　解梁书院四首
　　层峯拱堂宇苍翠何嵲盈盈青衿子弦诵夜不辍斯文今在兹感叹怀徃哲繄予值乖蹇望道日辽絶衣冠羞壮游疎懒愧先烈结交君子徒努力崇明徳变故身屡轻涵养意恒切嵗序不待人君子慎其节
　　其二
　　诸君青云姿宿志各高尚奋迅良有期优游每中谅修礼慎逸居稽古却支宕得师忻折遵道决趋向我来坐兹堂诵习惟覩创始信豪杰人履歴不虚妄科条从昔云谦恭见今让文采虽所珍躬行以为上
　　其三
　　近世尚夸毗造诣实终鲜徒以言语微遂谓道昏显推行跬步艰况此继坟典狂澜及明兴愈觉支麤浅徒有析理名竟为粉饰免天锡泾野君特被人文选笃行遵诚明因时表舒巻吾道果不絶觌此脉如线
　　其四
　　猗猗青衿子励志各有图逸志凌天云丽作惊九区或为庙廊器或为章句徒华丰实乃啬枝荣干还枯岂若铲雕琢逖为君子儒所需出所养与世作匡扶蓺谷谛嘉种种木审良株我诗揭堂左百尔慎所趋
　　赠寒泉中蔚
　　澄莹絶纎翳一泻千里寒月揺轻波山光彻波底鱼鰅不敢游虬龙得猗狔转盻清素心挹饮涤凡鄙平生畏炎蒸见之辄中喜愿言保真寂勿以尘氛凂
　　赠滦江公十首
　　滦江公巡抚闗陜三年矣政通而人和道真而履固不隠谤不易行有仲尼在鲁子产相郑之风焉予自壬午春遇公于长安时予卧疾敝庐公特徃临握手论心亹亹不倦虽丁陶孟韩何以过也后公访予于浒西山房适北山杨宗文渼陂王敬夫东谷张用昭有唁于予于是数人者同防公于武功行台公咨询之余则赓倡连宵琦瑰之气尔雅之作揆之近覩或已鲜矣今年秋公擢南京卿戒行有日公以书别余昔予与公约公东归当饯公华山之隂闻公行止信宿而予有子防婚娶之事因成小诗十首先以寄公十三日防事当毕即拟来日跃马循骊山而东然后坐希夷之洞瞷河华之雄酌桑落之酒歌白云之章与公倾倒数日则亦人生之至愿也夷尝读公之文与诗有风雅之遗思而骖车复在于冬中于是取少陵北风随爽气南斗避文星为韵茍传之将来斯亦当时之实录尔
　　輶车戒晨发循此东南域握手立斯须徘徊意安极念子有幽思别言心如织昔为同生兰今为特飞翼人生易悲乐良晤昔所恤黄尘暗清渭对飱安可食嗟嗟君子心遐眺在燕北
　　昔并少陵骑长眺望夷宫故都多景象近迹迷徃雄感嘅发孤咏宛若思悲翁粤惟霸上玦已昧天所穷自非大雅操讵识卑与崇挹泉潄寒碧酌醴揖羣公志直意不忝巍然君子风
　　关辅比多事钦公能自绥养冦盖徃昔弭乱岂今防崇货狎卑吏饰貌忘远规公来屏笑色事至任安危素物莫凂逸驾古所窥虽有麛裘谤倐动赤舄悲所以丈夫行不与流俗随
　　逍遥奋孤迈葳防惬渊想北眺崆峒津南瞷孟诸坱麾麈靖疆塲抚劒清罔象黔庶丁溢恩牧宰获嘉赏中原乆疮痍西州独丰穰感叹乖崖心讵俟益州榜夷诵南山章令人发森爽
　　道以无垢尊迹超诚所贵皇皇廊庙姿世运实经纬翩翩翊鸿业皎皎分万彚嗟自丁卯来海宇日腾沸羣公徒悯艰虚恢果奚谓薄俗慕驩虞君子念聋聩巍巍城边畧足囘万夫气
　　披丛憩轩下抚巻辄中惭笑我伎微薄无能续高骖缅思雄咏侈一发连数函咀嚼味逾隽咏叹诚所躭赠瑶似刘傅酬徳怅庐参清风溘将远鄙志揆岂堪那知邂逅际复送旌斾南
　　公归止信宿予饯苦淹后耿耿徒忧伤役役定谁咎忆昔承明直相企亦已厚公念薄绮纨予质等蒲栁虽能慎初服终恐易衰朽乐游观五陵气候稍非旧叹息君子陈宵兴望南斗
　　徂嵗始炎郁岩洞共公萃趣若陶公琴兴越滁守醉旁眺牛头原横坐竹林邃微风涤烦襟冲抱浥灵秘偶闻林鸟鸣遽动舞雩喟公度比莘父予志岂荷蒉喜贶弥笥来欲和复中避【曽同渼陂饮太微洞中】
　　悠悠长安道车骑纷如云父老泣相谓童穉声欲呑借问道傍士述答甚慇懃三秦失慈母黔首怀使君饯送顺心意昊天安肯闻徘徊玩此语感嘅异前云不覩泽门诵焉契章甫文
　　予怀絷莫即公训安可聆矢诗虽不多聊以宣徳馨髙驾既难挽孤忠益屏营北风嗣元序节物改仙蓂追送理应及郁陶浩岂平华山有﨑崛髣髴出青防烦公待予至同访少微星
　　饮酒二首【録一首】
　　独居意靡畅行吟心更伤晨发望原际佳气郁相望恨无同怀人跃马陟暾冈徘徊日忽暮感叹琴屡张山妻出美酒斟酌为君尝三觞起孤抱百忧忽若忘丈夫生世间磊落斯所臧何须乆郁郁自如陌上桑
　　白石楼
　　我闻白石楼乃在太行下丹梯凌紫霄朱甍接岩罅盘郁横汾曲崔巍紫金义斜烟荡洄潏朝晖耀檐庌两溪互萦带千峯随晦防嶂屏万翠列花栁四时明平生喜游眺讵可如孙登春中过函谷遂有渤澥行徒怀南庄老安能惬初盟人事苦促迫三日滞虞乡虽有泛舟趣却无曽防狂囘想王官谷新诗满素墙不识仲南姓徒怀诗思长便思与握手于时共徜徉同游诵其名知是南庄子故家有若人私为李公喜翺翔翰墨塲倐忽逾四纪不谓英俊姿尚在秦晋里何当登此楼醉汝贤乔梓三叹发朝邑弥月兴犹起感君寄书至展转爱君才欲见不可得空望白云隈吾有双黄鹤飞飞自天来因逢王子晋借之游蓬莱一去竟千载寥寥犹未回回时坐鹤背挈子临高台先过昆仑顶后瞷弱水涯徐访紫华君持其双玉芝吾意竟不歇君心幸勿改寄君白石吟惟君为予待
　　整籍
　　三年困人事何曽理书帙鸟防白昼游入门忽首疾架阁具倾覆防检切中怵凌晨趣洒扫整顿倐终日种类既品题编简复齐一不但几案清幸靡万一失焚香坐望余俨然成静室平生风雅情殊以乖蹇窒追惟感叹生端坐还羞防何如谿上翁翩翩独闲逸
　　植树
　　此日春气和万木具含秀况我山林居园列颇成就客自盩厔来驱车扣圭窦白杨二百株绋纚载其后根繁生意多干润理宜茂倩人速植之行列未差谬虽惬静者心尚祈后土祐浇灌分所勤盘踞晩应觏结庐谢王役怀愚负时谬糊口聊秉耕舒形得佳岫即非松菊场已还榆栁旧但资歌啸心絶胜笙竽奏
　　于浒西赠别明叔三首
　　三月诣兹曲八月今始复结辔送君归投壶泛醁风清怀抱优暑退凉气淑我歌苦不长聊以咏幽独荒径残草多空堂蛛网覆岂无洒扫资纷纠在尘俗
　　其二
　　时日得君来开豁极心目夜坐对明月清谈倒筐腹方儗千日欢讵忍后期促饯子卓午天徘徊日西没眷恋勿复言去去保余馥
　　其三
　　诗人古不易流靡及兹俗片言务剽窃侃侃遂骄足还耕十三载安能惬吾欲览子中秋篇翩然接华毂大雅当在兹斯文有归宿丽藻虽可珍雄浑乆未复愿言泝其源开彼汉魏毒
　　登罨翠楼眺望川原
　　我登罨翠楼川原郁回合方喜风雾开倐见烟云匝直东看黄山三秦如堵圜兴亡理堪惜念之凋朱顔同把一尊酒劝君为君寿莫负当春游人生若刍狗
　　经漆村览有邰古迹
　　我闻昔人言此即汉漆县其东故有邰草木殊葱蒨终南当面朝清渭过如练直北倚黄山逶迤控周甸前望松桧塲知是何王殿王迹日以微气色或隐见西南庆善宫郁当漆村面胜地迁变多徃躅审弥繄自虞夏来百祥具兹奠地灵昔所庇谛此窃中羡
　　过庆善宫
　　长川直南泻清渭横其冲灏光触云汉此下潜真龙钦想还谯赋缅怀天日容地秘非天发安能为人钟改寺报慈徳谨防列崇墉沦没几百载所遗惟巨钟后当景泰末移置荐福东千牛不可载百室或启凶嗟此亦神物似与守灵踪迹灭不能见大约闻老农但与看气色巍巍冠秦雍
　　彭麓山房宴作
　　南原双白杨直上数千尺彷佛齐彭山不为后上搤山房当其隂潇洒殊曩昔置酒劝君饮慷慨尽三石嵗月不肯留人生岂常适试问华冈子谁见王维宅
　　观刈麦
　　我从华山归刈麦已大半自长安迤东实美如火炭繄我返耕来此麦才再见接嵗禾不登宝玉咸所贱周人重农食特分田畯职公私积蓄繁讵有旱干棘春首饿莩多朝廷甚忧恤今日得佳物守防须谨饬黄金殪米下其语殊谠直作诗告有位国宝在稼穑
　　五月二十二日防死逾旬僮子以其所为诗三巻及杂集囘文稿呈览悲悼之余令之缮写成帙用寄渼陂先生为防较定将图入梓漫成二诗以写予怀
　　生儿望长成儿长吾已老自谓百事足讵知夭横早儿童搜故书颇获见遗稿文思顾葳曲折未探讨岂羡长吉名仍并郦炎好造物忌瓌竒成性返灵灏一读既一悲千读则千懊倘假十年龄尚齐圣哲造元理杳莫测吾欲问穹昊
　　儿气甚宏达少有丈夫容博识物岂逸思若风从俯仰鲜中诎奋迅有孤踪茍能假天命郁为今词宗顾我忝明徳神理夺所钟英物且凋丧况云痴与庸岂无子夏戚尚虞用昭凶绪余今似君烦将附秦雍
　　寄太微
　　太微神仙人佳思逐云上挥洒乾坤珍飘飖出尘鞅游宦建章宫才名借方仰萋斐反南山闭门却交徃我东游华峰每过时临访麾麈话羲皇拂劒悲魍魉或诣少微原歌啸歴苍莽倚坐看云生防杖聴泉响遐曯远不隔幽抱近弥想以兹酬宿心晨夕共欢赏别来忽五月予衰殊非曩百忧结我肠许过约恒爽梦寐时见之太息诮欺罔新霁起微凉何不谢纷攘
　　示孙逸人
　　昔遇王子乔谓君有仙骨遨游三岛中万里一超忽朝餐石门霞莫吸海陵月朱顔浥瑶辉长乐安可歇天上降元鹤白日升玉阙懒答麻姑书况肯事干谒我虽不适意逢君欲飞越
　　郿塘初浴
　　忆昔己夘春曽与泾野约因访岐东君于兹共行乐登山瞷岐雍临池事澡瀹子时多杂人秽气远相搏微憩古祠下魂魄苦销铄斜阳且衔山亟去步未却黾勉宿横渠是意竟荒落弃置至壬午来自郿东郭赖有王李曹先驱为充拓泉水暖且莹一汤百疴掠始信灵物佳翻嫌表章畧今此复临池神思益恢扩莹彻一如昔清净宛非昨形畅意转新神适喜如跃嗟哉华清宫安能与之若作诗告后来此地不可薄
　　和六甥石室纳凉二首【录一首】
　　老境百虑息所好在山林况此洞室閟尘氛安可侵开帘见芳碧迤闻鸟禽因之感宿好笑歌梁甫吟丈夫志四海何人识此心所以夷与惠旷世怀高襟日夕凉风发逸兴拂西岑沽酒共斟酌惭无丝竹音扫石卧烟雾聴子广陵琴
　　赠任主事少海
　　山居二十年未见蓬莱客秋暮邂逅君文彩甚彪赫因读治安防所拟脗不隔西游遇中道探囊出素册琼瑰射人目殊防杳今昔再拜覩宸章炳烁照光宅叹君英妙时丁此滂沛泽宛如闻都俞依稀见傅説握手私谓君丈夫志已获尚冝践所陈与世为表格
　　尹之先画竹
　　虚堂挂翠筠玉涛满壁起知君彻骨清志意特欣此兴剧须我题予好亦若尔囘视桃李姿秾芳胡足齿
　　送尹员外之先
　　昔逢华阳君云为五帝使检箓下九州为予泄元秘指防峨嵋傍谓有仙人气仙人尹之先卓荦万夫贤吐气成五色为世鼔朱弦絶调人莫知徒见春江篇予亦遁世者闻之心洒然恨不遂一见相与定草元天风自楚下吹落岐周前相见即相信今嵗成罕焉欵洽苦不乆俄赴天子宣饯酒荜门下逸兴浩难传
　　梦中麓子
　　积雨晦臯陆我车不可前徘徊望北墅迤横云烟退坐草堂下篱菊灿且妍节物忽将改引杯吟太元微醉体亦倦梦谒九华天仙人中麓子揖予出素编云是广成撰孰能叩其筌忆昔魏伯阳谓我骨当仙苦逐世人好落魄武亭川縁业殆将满数命或有然始思饮刀圭却老覔长年语既执我手欢笑极周旋振袖出两药光如朝日鲜挹彼松露下同呑各一圆五内倐清爽神采非昔焉我居太白下君庐太山颠采芝拾瑶草飡玉茹井莲欲防但瞬息跨鹤何翩翩赤松作参伍玉女侍几筵翛然万物表世网安可牵
　　杂兴
　　浒西亦佳胜日日有襟期田园俯川陆葵藿满堦墀野叟遗浊醪嘉树过凉飔微曛上崇巘遐眺引东菑牧笛风外来园禽鸣别枝睡足发新怀此心谁得知
　　观鱼梁
　　直西湋川水水暖有鱼游僮仆值农隙揭梁湋川头压石作深溜刺目避湔流欲辞饵钩急反为曲薄留愿为梁上死不作饵中收梁上死何惜所畏饵中羞
　　潼关早发
　　早发潼关道微风动林木长峡百里去我行正仆仆大风变顷刻万里惨以逐树杪闻过沙何须问平陆我口不可开我身只匍匐挽车两少年行行亦长哭云是阌乡人先世有官禄县官急边粮十户九逃伏里长利赂钱我故苦独速太平作男儿庸调天亦福所恨身不长筋力易羸蹙母寡已十年萧条但空椟有田不得畊有事在忽倐近嵗严转输使者日三复迢迢百里途如歴经纬轴我喉亢如火我行迅如防吏来督我行跃马恨不骛使者讨押钱鞭挞裭我服我寃向孰陈我泪向天瀑语终心益伤声呑色犹恧我感少年语涕泪如漉皇明百年来万姓各安育草木亦有滋少年尔曷顣匈奴二三载骄气如鹯鹔主将小儿行焉能办鍭镞尔居见尔难不见九边族一夫八人管剥削尽膏肉徃者禁军出人家无完畜膂力代出役瘁敝内供谷土炕亦见夺何况妻与仆此本亡赖子亡命入军牍三帅皆诡随安知有钤束少年尔莫苦主上正恭穆行当致雍熙边庭永安肃尔身当不劳尔家亦永复少年感我言再拜向天祀愿主万年寿保我有饘粥愿民如春草长养无践防挽车向西去气色犹睦睦
　　同段徳光夜酌
　　白日西南驰人生直如寄芳林春风发百物畅以萃君心谐金石良晤成斯醉于焉弥欢洽倐忽老将至孔跖今安存何须辨真伪













　　对山集巻九
　　钦定四库全书
　　对山集巻十
　　明　康海　撰
　　七言古诗
　　怀金可卿
　　忆昔与君别悠忽今十年不能见顔色徒存秋夕篇展玩泪沾臆相思隔万川男儿奋迅虽有时叹息君才诚絶弦防儒仅能诵章句腾踏青云凌钜贤珍味安能通俗口广陵之散谁可传罕山金可卿三原马谿田徒使高名贯星斗科场不售惟我怜昔也令人羡三鳯今我孤骞情惘然相如既有凌云赋讵待吹嘘方上天
　　送马天瑞还京
　　庚申长安一见君知君气盖千人军正徳八年定蜀贼延绥健儿如虎奔此时天子方西顾名公才将如云屯君从制帅适经过老眼拂拭知有人果然三月破绵汉遂令巴蜀无风尘向也王师亦尝奋山东河北根株尽岂系将军纪律疎由来战士骁腾靳扫荡宁夸廖贼收笑谈直羡终郎俊渭水秦山壮气回金台恒岳益崔嵬相逢意气还如昔愧尔经邦济世才
　　秋风词
　　长安道上秋风起吹入青门草靡靡客子擕琴燕赵来一感秋风心欲死鸣鞭跃马过我前那堪杯酒重留连酒酣气发百志奋谈笑须臾空百年坐中叹尔壮士心人事何劳问古今张仓亦能论刑法君平徒然卜六壬仲尼治国苦不称曽参事母犹难信时势摧人着处生英雄遇抑常迟钝南山磊磊云气横寒泉湔湔终日鸣请君拂袖谢人世与尔常为谷口耕
　　秋雨吟
　　十日一晴晴复隂斜风细雨何浸淫山根泥滑寸薪苦水面苔生平地深神怒天摧或如此已看百谷半将死饥寒盗贼着处生诛斩翻忧乱兵起征求无度民自难诸公徒尔叹微官豺狼当道捕不得三公列卿何足观忽忆成化甲辰嵗公私充国纲维系皇帝临轩发禁钱细民尚作沟壑毙况复艰难至此时九重深严那得知台谏徒陈利害策闾阎不见宁息期斗粟尺布命所直吏促官输转相逼甘肃纵横土鲁番商洛纷纭织染给中丞受诏不敢来此地生灵一何极呜呼斯民天所生州县相看何太轻祖宗宏业振千古陛下神武复英明一朝收取坏事者防见尔曹双眼清
　　送呉慎之令铜梁
　　忆昔与子游乡学短褐彯彯俱緫角千人过眼无一堪私拟君才当颖脱以兹常聴万里鸣岂意萧条饭场藿我昔应时官翰林世间名士空相博转觉君才近所无垂老科场意羞缩奋迅因求勾漏闲声华晔晔今非昨茍能行事何足猜丈夫要见青天濶国家名公不可数俱向专城事民瘼君不见汉庭黄覇与鲁恭至今名誉振天地何况当时为列公
　　寄张士元
　　黄金台上云依依黄金台下水濔濔臣今万里去辛苦安可辞但愿陛下寿万嵗使臣万里无遗思祖宗洪业际天地尺地皆土人咸臣之斩刈流徙惟上所为遐方炎炎有肉不可食有酒不可巵况臣侍从迩文墀心之彷徨岂在此惟愿陛下有长期陛下神圣古帝少臣心不为遐方老
　　瑞州太守行
　　瑞州太守邝廷瑞瑞至之日贼乃鸷手无寸铁兵卫空健儿闻惊皆逃避郡吏不敢更趋承苦谏当虞身后事四境安危系此身太守一逃何以徇当衙一呼士争奋始信英雄气有神贼兵星散城已保转顾因知冦所巧樊破毁栅敛近民贼失所资如逝鸟至今瑞郡立生祠君与刘周如在兹丈夫寻常薄钟鼎毁誉升沉何足疑嗟嗟贝锦者谁子谤君翻使君名起盖棺事定古所传才去几时民若此天道恢恢监独明区区庶子胡为尔
　　夜宴孝夫宅
　　忆昔正统天顺间渭南薛丈同先子关内通称夫子名二老实为天下士以此通家数十年善行嘉言时在耳后嗣全如兄弟亲前修自笃谦恭礼徃嵗逢君巴蜀归厚意遥遥还若此愧我疎慵未敢当闻君谈论心私喜盛世自宜英迈人迂儒岂识经纶理萧望难居侍从官贾生肯与綘灌比司马逍遥忽见疑谁知中道生萋斐治郡无能返异才看花尚切羣公齿丘壑徒深社稷忧庙堂独忍乾坤否春暮闲游少华峯逢迎幸辱贤乔梓握手那知感慨生酣歌不觉希声起君臣之义君莫忘还期三月下和阳用舍自为大臣事显晦岂为吾道妨君不见昆仑黄河天上来银涛雪浪如山摧不遗涓滴尽入海谁谓海门开不开
　　与吕子发浒西
　　苍云烂白日长并辔游辞曲房君去不来我心伤山寂寂閴无侣愁检故诗歴孤屿孤屿亭亭当大河下有万尺之洪波洪波万尺有时尽此意悠悠君若何
　　夹河战
　　故崇安侯谭渊随文庙内靖至夹河御幄有虎来犯渊引弓射虎死明日大战渊死疑虎为渊元身谓不可射归诸理作夹河战
　　夹河战事已亟张御幄虎来逼将军怒目射虎死来日沙场身且殪元身之説古亦有将军之射乃其守可使身后殪毋使虎前走君不见军中壮士空千万仓卒虎至无人见眼底不知报主恩何况明朝夹河战
　　伤轵
　　轵可乆之子族之子姓莫强焉读书习礼骎为成人倐尔告亡涕泗交颐哭之以诗志予伤也
　　吾宗有孙子玉质光嶙峋緫好纸墨事敏防如有神温克过诸父私为予所珍缉学緑野忘寒暑奋志直欲追先民大美不竟乃夭折使我痛哭闻者辛汝死不复作我哀谁可陈少年弱冠随鬼录爷娘兄弟哭声直上干清旻埋玉于土几时出荒郊日落惟孤坟孤坟三尺生秋草愁杀东西南北人
　　秋雨叹
　　去年秋雨苦淋沥今年淋沥更无敌自从初一涨潦河至于初七声逾激浸淫若遣太华崩轰豗岂但平川汩百谷腐烂莎草长惟有芙蓉水中直
　　崩墙坏壁人夜号比邻处处通波涛明灯执待天曙片云浮来声益号富家或能饱鸡黍嗟嗟奈此贫儿曹拽椽为薪麯为粥斗粟千钱肯相鬻
　　原上官道泥已深原下卑湿人怎禁四方极目尽明水野菜可飡何处寻绹涂匍匐寡筋力宾客逢迎甚胸臆安得大禹凿九州更使苍生免昏匿
　　此雨初晴人亦狂为能洗却烦蒸凉那知狼藉遂如此积隂郁郁行坐妨儿童阶下戏舟楫风动樯防行猎猎不知何日坠莲房乱向波心逐莲叶
　　寄滕子冲
　　戊辰与子别京国一别十年如顷刻野人心性百事慵尺书未入扬雄宅丈夫豪气九鼎轻六品微官有何得吾子风流近代稀新诗首首追曹植鹏飞鳯翥变化殊龙舞蛟腾果安极有怀欲语谁可知寻常思汝心如塞山东李梦弼河间李宗易人来徃徃寄我书兼有篇诗如络绎民怀昨日信亦至独怪尔锡非曩昔直卿山西消息无粹夫河内声尤赫数君才名先后无义气上与云霄浮愧我龌龊只饮酒未能彷佛身后图前日客从浒西过歴诵诸君有程课此意萧条乆不闻私心岂但同年贺廊庙山林各有怀好景不常时易蹉愿君努力思古人人生当作万年身有才上可报明主坐令四海承经纶浒西山水亦非恶防壁悬崖何磊落终南太白走其下清渭汧湋面相错秋来朝夕云气横乔木森森鸣鸟雀中情泮奂何所撄旧日麤豪心渐薄或向西河学钓鱼或向东原访隐居割鸡饮如壑跣足蓬头奚愧怍譬如野鹜山鸡被樊絷一朝脱翅向空山玉柱金甍肯轻集达亦无所欢穷亦无所苦我曹心事乆不白秃颖安能为君数去年二月经紫阁恠石惊湍陋天姥其下一里秦草堂古人题咏横如堵此时思欲与君游击筑徜徉歌石鼓或时策杖瀑布间或时坐远临高岵此意寥寥不复同因君叹息泪如雨
　　李节妇歌
　　乡县士大夫欲旌李鋭妻之节南里子用之引纪叔姬卒酅之事谓不在厥居因赋小诗辩焉齐之图纪也纪侯命弟纪季以酅入齐求后于五庙由纪侯去国之后又八年而纪侯死叔姬以纪宗庙由酅始返而居酅以奉纪祠盖有酅则姬得以死国与鋭妻欲死家而不可得者其事万不同也而以此例之哉鋭死父文圆挈家就选遂尽卖其田宅当是时鋭妻虽欲如叔姬之居酅得乎成化甲辰之厄闗中老弱相食父子兄弟散于四方虽妇人无归义当归之宗国父母既死兄弟荡然无存幸伯兄乔禄在故鋭妻徃禄虽借赁而居亦异诸他人之室也今以叔姬之事例之不知节妇之事于叔姬何不同也叔姬邦君之夫人有与君同死社稷之义节妇庶民之妻居无定业朝赁夕改又上制于舅姑迹虽不同而心事一也夫道以无垢是尊妇以洁身为操圣人之立教求其如是而已人岂不欲尽年夫室以明妇人之义哉然翁姑怒而去矣田宅尽矣欲死则弱息在抱图存则兄弟具远加以年嵗饥馑死者相借使叔姬于此亦将若之何哉妇人不出闺门窦氏二女死于岩下彼岩下岂其家也茍无汚其身而已矣此庶人之妻安可与邦君夫人比也匡章之不孝非孟子之辩后世何明大抵予之所着忧君子之论不明于时而已
　　武功节妇李鋭妻节操直与青天齐夫子舅姑苦欲嫁不从见逐何所栖阿舅宦去卖田畆妻孥俱作燕台走悲号陨絶夫冢边血泪如波心欲剖遗息在抱求死难欲守夫家岂能守呑声自赁宗人居夜纺绩织茍糊口辛勤匍匐二十载息儿成长为人妇三十年余舅死官姑来置屋比旧寛小叔家口自逼仄岂容老妪供姑飡纪侯去国纪季在叔姬故与酅宗对先后不免舅姑嗔立锥无地肠空碎小叔近又卖新屋西入汧阳不东复身计萧条兄弟疎安得不就寡女宿庶民自与邦君殊贫人赁僦何弗居南里豸史苦执礼岂未尽谙胡氏书庄公元年纪已防宗庙所系情难恝三年遣季存余酅吾君既死身安极所以归酅死宗庙谓酅如纪心所悼秦人鲜义自古然父子尚有耰锄较寻常岂异不顾亲区区嫠妇尔何人
　　聂孝妇歌
　　姑未老夫已亡事姑惟恐姑心伤妾幸不死得事姑姑病经年惟妾扶但得姑好妾常侍那惜此身成骨枯可怜阿母死时语愿汝有妇还似汝不见贤郎丧汝时三载居庐不出户
　　十九日即事
　　养雏自恨羽翼短翼长飞去岂思返老乌目防东南枝白日青天一何远尾秃唇焦徒自啼啼杀老乌雏讵知愿雏养雏还胜雏慎勿龌龊如老乌
　　四月三日雨示徳充
　　昨日有雨尘不洒今日雨多云更长遥天四望无寸碧野人稼穑何所妨顷闻江淮人相食父子不保况路傍关中虽无横盗苦边饷转输日相望麦豆半为风雨蚀我秋未布人皇皇晨兴东出望云气晴天赤日心自伤千叹万息日将昃天风不动帘影黒须防雨脚下平地豗喧何啻万马力向夕虽看悬溜微达旦霏霏雨如织喜闻优渥遍九土倐忽之间信难测天地之徳本好生大块岂厌物生成人身痞逆百体滞气运所生谁可明丰年弗俭歉时极却与造化生搀枪安得官长息杂役令此黔首俱深耕禁侈薄敛乆自足何必义仓与长平
　　西谿醉歌
　　西谿草堂春水深西谿主人谿上吟割鸡把酒劝客醉少小几时衰老侵朱顔白日休自负请君试看芳春林我闻此语倍感激世上几人如此心明朝何不出美酒更与东眺华山岑
　　示昭允及桐方等
　　为学不努力瞬息弃前功老夫衰境倦筋骨安能乆坐空庭中徘徊不见朗诵人迤逦岂羞长跪同昨日街头黄髪儿今已倐忽成老翁谆谆念汝理不达切切宁为虞困穷此心逐物返自易勉哉莫作长匆匆
　　题王秀才牡丹图
　　何日到吾家牡丹应着花开图一见兴已发遥似当年宴紫霞雕栏不受春风抑绿叶红舞风力终日回旋不肯休根株苦被丹青匿远路邅洄销客心梦魂惟在草堂隂牡丹牡丹吾语汝三月八日始谷雨
　　长安寿赵封君歌
　　客向华山去过宿长安坊明日复延伫大醉使君堂使君之父松鹤翁银髯雪鬂来从容见我更取大斗出一饮已倾三百钟匆匆数语见胸次四座通看独神异此翁本是天上人世间图画空相似徂徕之松千尺长终日纷纷云气翔南极老人跨鹤至其下可许寻常当翁言明日是初度满庭宾客如烟雾使君自喜春日长天际谁知有仙婺灵药闪烁堆玉盘持以赠翁翁自看一粒便可八千嵗几度咲观沧海干我执翁手为翁语世上如翁几人许生儿不忝杜与房举手争看乔共梓羣仙今日上翁堂何以赠之云锦章防衣先见二千石使翁姓字千载香
　　醉别王侍郎歌
　　侍郎王公荩以都御史抚闗中上疏乞休因援笔赋此以送
　　春阳迟迟仓庚鸣我公东归旌斾扬蒸黎连络啼路傍慈母欲去安所望搴帷扳驾心皇皇行道之人咸感伤繄自我公来抚堂吏就典列民用襄剂量绅缩心百方拯捄提挈如被戗使者冠葢徒相仍固闭不得为民殃文移反覆千万箱借措却恼司空郎公身虽去徳在民公徳在民民忍忘掇拾民意述此章惟公保爱履嘉祥华山高高摩穹苍大河逶迤接扶桑西土令闻同穹长秦民世世赖休光天子仁圣思股肱公当不乆还岩廊公徳旁布四海康千秋万嵗永寿昌
　　沜东蓺圃作
　　我非汉隂叟灌园湋水东处世本无机巧心胡为桔橰悬此中园丁再拜向我语此意千古谁可通舟车亦是古帝作胡不辞去存古风言者自有托读者自无穷坂泉之战至今诵安用区区矢与弓
　　简华岩
　　常作华山游遂为华山客爱君小楼当华山日日开帘玩山色偶逢方平跨鹤来握手而语若有得便欲同君錬九霞勿使红顔坐销歇
　　五言律诗
　　同年刘丹棱见过道及己未下第防孟津涂中事感而赋此
　　自别河阳驿于今二十年轰豗忧正急倾覆意常悬共济欢无极同归事可怜此时俱尚老语及欲澘然
　　八月初十日仲修见过
　　长安相饯后倐忽又秋风伏枕浑三月征医赖两公世人憎贾傅予意得王充努力吾道乾坤若转蓬
　　酿酒
　　吾道仍须酒秋分酿更宜便当炊百石犹未足千巵行乐年空暮闻歌日尚迟风流杜陵老倾倒是吾师
　　怀太微
　　太微清苦士弱冠即知名英气千人废新诗四座惊爱身辞一芥当士陋诸生可惜龙光剑悠悠闭斗城
　　答伯循
　　抱病卧林壑思君安可亲忽蒙枉书札便已惬心神曲艺竟何益虚名常愧人沜东有垂栁堪送百年身
　　喜仲黙至
　　二月高陵县逢君发庆阳十年方邂逅百嵗几徜徉词赋名须乆安危望已长青尊今夜月好醉浒西堂彭麓诗和白坡提学与诸公见过之作
　　返耕得兹麓习静欲长年山水向春碧烟霞当暮妍结庐垂四壁枉驾辱诸贤遣兴沽村酒呼童鸣緑弦
　　八月十五日喜明叔见过
　　长空云气静今夜月偏明且喜髙人至犹怜湛露生金波揺桂影彩鳯落瑶笙潇洒王夫子飘飘共此情
　　课子
　　尔爱文章事应知著力难涵容须有日操纵亦多端大义如分烛圆机自跃丸果能追古作先向老夫看
　　有所思
　　繄自辞京邑遥遥十六年婚姻谢儿女游眺歴山川总谓终聊尔谁知事偶然忧来唯洒泪魂逐夜台边
　　览镜
　　愁里窥明镜惊看白髪多行年自驱迫服食谩如何有相终岩穴无机任薜萝平生忧国志何惜酒中过
　　绿野书院作
　　不到幽栖处悠悠将十春古堂悬见日静地寂无尘俎豆思周礼威仪忆鲁苹愧非程伯子何以坐松筠
　　次张闇夫见过之作
　　独好中林隐因家清渭川园开溪尽处山合水西边曲艺明时弃长歌稚子传已深疎旷志不是欲游仙二月十一日同徳充弟憇浒西观杏花因共小酌
　　出郭望精舍满墙皆杏花香风当户合艳影入林斜日暖烟生玉春晴锦映霞兴来呼酒坐不必问年华
　　高陵道中怀吕仲木
　　寂寞高陵县慇懃怀大防义于昆弟切情视范张长累辱驰音问聊能达报章緫令瞻第宅那复共徜徉
　　渡渭
　　吾亦爱沧洲春风信所游不须歌桂棹浑胜坐兰舟浊浪排风起轻防及岸收稍东瞻太华遥在碧云头
　　过刘水部故宅
　　水部风流古云亡亦有年重来因问讯孤坐思凄然孙子犹儒服门墙托市防向时豪爽论谁为世人传
　　泾阳道中怀君
　　官舍草初青君应坐小亭谩吟谁共续高论我常聴莫叹冯唐老终期阮籍醒由来丈夫志唾手出青防
　　望欹湖城东别业
　　自出华山道时时怀此翁名园春定好佳节远谁同社稷思君实文章畧季通望中欢喜极若坐小楼东
　　鹿苑怀太微
　　鹿苑何王殿明时尚赐秦芳林春碍日幽草昼眠麏畎畆余生计乾坤信此身西京谁欲赋韦曲有词人
　　望龙池怀汝济吏部
　　小殿俯芳林丹台挹翠岑重来多好兴孤眺惬春心时序闗华髪丘园受短吟如何韩吏部已放二毛侵
　　望鄠
　　客谢酆桥道逶迤紫阁隂云霞余夕照花栁暗春林灯火城中出星河望里沉不知王逸少何处赏偏深
　　渼陂宅逢欹湖
　　方作城南别重为鄠杜逢岂期尘雾里今日见人龙邂逅非无意酕醄谅可从明朝予北去何处望仙踪
　　水北山房作二首【録一首】
　　水北君归隐匆匆十五年我来重极目疑似岳阳川楼阁参差里亭台杳霭边鸟声聴不尽花底有鸣弦
　　经暖泉宅
　　二曲交游客如君信不多几时违咲语荒冢已烟萝却望题诗处其如洒泪何谩看忧乐事千古一南柯
　　午霁发彭麓
　　复从车马去何以遂襟期始信山林全归燕暇时霁云随望薄流曜落秋迟不及东岩子常啣浊酒巵
　　过春雨亭作
　　再过此亭下森疎真可人樊墙俱胜昔花栁忽如春緫得林间偏宜物外身脩篁轩后出何啻万竿新
　　陂头
　　囘首双流细森疎万木长绕溪蒲粉落夹路稻花香所向皆殊絶平看却渺茫几时同鄠叟伐竹构茆堂
　　华州逢杨重夫
　　一自京华别悠悠十七年形容常入梦笑语竟无缘岂忆穷冬日相逢华岳前无能共杯酒相对益凄然渭南逢杨静修韩秀夫孟望之三君子
　　诣华情空切相过意已深那知百年里又此一沾襟儿女方麤了存亡忽见寻吾生何日定对酒若为心
　　赠平田
　　不见平田子匆匆已二年再聆絶交论应笑养生篇晴日园花细春风榭柳悬不知游乐处谁是竹林贤
　　临川寺与鄠令王念觉夜坐
　　多君省春野逢我遇仙宫共宿临川寺徘徊及夜中弦歌兴汉邑恭俭即邠风更聴忧时论何慙底柱功
　　终南路氏少憇
　　不到幽人舍匆匆又五年槛花交砌密园果出墙悬夹路皆清防当阶过碧泉微风沾客坐吟望兴翛然
　　再用渼陂韵答希大
　　羡君天下士犹恋碧山游盛世须英物明珠肯暗投秋风桑柘里晴日鳯凰楼语及箕裘事生儿已食牛
　　栗为许邀万栁庄集夜坐率尔有怀
　　汝向名园去佳游兴若何柳溪须对月花坞且停歌不寐杯空泻微吟思转多老来心数仄徙倚立庭柯
　　灵宝客邸逢慎之
　　客滞燕台乆春深始到家异乡惊见汝归思渺无涯但酌农酒休言杜曲花我来应首夏知剩几枝斜
　　沜东亭子闲坐二首【录一首】
　　扫地坐芳草阑斑如锦茵况有青莲幕偏宜乌角巾经纶辞壮志萋斐得间身不作酕醄饮桃花亦笑人
　　汤泉亭子小坐
　　山雨幸初霁微风犹峭寒峰高常带雪湍杀不成澜野鹿含芝过山鸡隔竹看碧桃多半落若可奈春残
　　真空寺
　　拂雾寻山寺篮舆上转轻晓云生石细旭日映岩明梵磬遥空出天花夹路迎何须似摩诘方是学无生
　　寄翟石门
　　今日汧阳发知当宿鳯翔中秋亦何幸同子浥清光巘外来旌节云间下凤凰白头疎旷乆徙倚望原冈
　　奉天别渔石司冦
　　腊日暖如春君归谒紫宸一尊奉天酒千古五陵人剑佩勤边远风云入梦新明时逢圣主令世浥清尘
　　寄寿邢母
　　近日观风使贤郎独擅名熊丸勤昔教凤诰逖金声八袠慈闱福三时令子情瑶池灵药下可上百年荣五言排律
　　奉寿东原先生
　　间气扶鸿化昌时得钜儒我师闗辅彦高义古今逾执礼钦程伯言文陋董狐数竒塲屋蹇道在性情俱未薄常州幕何惭楚泽虞居贫余岂弟望重极抠趋桃李乘春徧芝兰接嵗殊素心原不染椟玉讵求沽迟日明仙馆灵光拂寿图愿飡千载药与世作规模
　　七言律诗
　　得粹夫书
　　十七年来闲濶情三千里外惜羣鸣开缄不觉悬双泪欲见还知隔一生王屋空闻小有宅终南今作渼陂行旧时多少云霄客屈指何人记昔盟
　　寄李承裕二首【録一首】
　　三春数枉故人书去使虚无报徳疎幸有輶车堪问讯谁能感事不踌蹰西亭素壁愁经眼此日安危切跂予待得升平十年后东冈休负草堂居
　　独坐
　　梓里逍遥又一年风光何处不堪怜鸣禽应谷声逾碎露菊侵堦影自圆无病有时看碧水多情终日卧苍烟斜阳牧笛从吾意漉酒呼隣兴渺然
　　秋意
　　此日秋风絶可人年时炎溽尚伤神且看晓色清如洗转觉寒光翠欲嚬松下有时双鹤舞溪边无数白鸥驯便须酌酒酬心事莫谩支吾愧此辰
　　答蔡承之见赠之作
　　故人清晨来叩庐野人尚作深岩居握手扫地坐相语忆昔交游俱不如情真唤妇馔鸡黍道厚抚躬惭绪余多病寻常少筋力感慨直欲凌空虚
　　十六夜有云翳薄月寻复开霁
　　昨日见月赏不及今夜月来云亦开已促新词翻楚调却疑清影落阳台氷轮果惬诗人意玉椀当酬白雪才新病欲瘳仍讳饮不胜高兴谩含杯
　　从仙游行入黒水谷五里草房凹作
　　谷口寻源入渐深囘峦相接昼隂隂屿禽掠水应愁下野鹤穿云太不禁暝接草房烟漠漠树当若岫绿森森重游始得名山趣老去翻惭少日心
　　留别太微
　　养生无状病经旬药裹縁君更有身明日西归休恨别他时相见却惊人稽康徒作形神论魏野终非翰墨臣早晩南山云气发请君天际望纶巾
　　送张汝贤
　　山居乆谢风云使今日西堂为子开三百同年谁更好八千滇水几时来循良作郡纾民力落魄逢人爱酒杯青镜霜髭吾亦老骊歌汀栁不胜哀
　　江头
　　江头横槊任羣凶过腊经春未息踪秪以官输相逼迫岂能比屋自从容尚忧巴蜀仍多事莫倚秦雍足利锋闻道军衙更节镇东方黎庶益汹汹
　　答用昭徳光
　　年来唯与白鸥羣春暮谁知两见君幸有青尊须纵饮况当明月更论文山房迤浓花发草阁迂回野径分长句短吟俱大雅朱轮华毂正浮云
　　十六夜次韵
　　不见清辉又隔年人生能得几囘圆登楼漫落千山雨忆第空瞻万里天欲遣倦怀须贳酒为酬佳节强登筵亦知潦倒为吾事烛影歌声入夜偏
　　忆昔
　　忆昔承明侍从朝先皇端拱似神尧万家箫皷传双阙三殿风云防九韶劒佩缓归青夕蛮夷通欵越裳遥可怜湖上龙飞后人事官曹渐寂寥
　　过渭川草堂
　　渭川草堂清渭滨无数好花开暮春小牕不受风雨逼烂醉岂忧儿女嗔数椽自可借疎豁百畆谁曽辞贱贫凭君分我万竿竹令我因以东卜邻
　　荐福寺将发值欹湖太微二子来饯
　　禅堂晨起惜清幽野客西归兴不休两妙过予应恨别隔年同此足消忧林花掩映香台落旭景霏微宝殿浮自古城南名胜地何时极意徧追游
　　驼峯絶顶眺望【在岐山】
　　驼峯孤眺郁嵳峩自觉西来乐事多千折笑看洪水细双岩不见白云过周公礼乐空遗庙谢傅风流有浩歌太白南瞻真咫尺闗中佳气近如何
　　第一闗次联句韵上防庵先生
　　拂曙披云到此闗喜随綦履望名山芙蓉半出青天外沆瀣中分白石间定有神功扶帝力岂须灵药驻衰顔攀蔂未觉寻行倦细和新诗及暮还
　　赵使君后堂同东谷太微太华诸君子集
　　使君爱客宴闲堂客醉歌狂殊未央自以笑言偕四俊虚疑时序到重阳炎天过雨先销暑美酒当筵岂论觞旦日东征更疎濶赠予何惜远游章
　　羣公相见亦忧时事势推移却未知岂有明王崇侈好总缘中使辱恩私典刑具在公平法台谏何劳激烈辞掎麈漫思忠献议英雄当事葢如斯
　　荅希宋侍御雨中见怀
　　空堂雷雨送微寒爱汝萧萧竹万竿安得云霄乘羽翼一过台榭重游观园英带湿皆凝碧墙杮须秋始放丹我已炎蒸愁作客君应迤逦卜新欢
　　楼观【二首】
　　仙家楼观俯层岑春色逶迤万木隂槛外歌声初迤逦寰中人事几销沉谁将玉醴传金椀自欲浮生憩此林本是无心名利客悔教华髪到如今
　　危楼逈对一峯孤哀壑平连万顷芜摩诘画图空掩映伯阳道徳岂虚无方西涧谷汉驰道直北河山周故都风土不殊人事异谁将緜瓞问司徒
　　三月初九日过浒西看牡丹
　　今日浒西开牡丹擕儿漉酒坐相看秾花自识春风好接叶休为夜雨残深院紫泥巢翡翠层楼朱槛宿鹓鸾衰容任遣韶华逼幽抱常教酩酊寛
　　年年高宴赏花天明日花开赏更偏昆弟总能吟五字儿童不必报三鳣承顔幸有步兵菽行乐何须卢女弦已促行厨烹玉鲤好随佳节醉琼筵
　　初八日候诸公不至同岐东南川于浒西赏花各赋七言律【二首】
　　佳辰每作看花燕老去风流亦可怜草阁于吾非漫兴花谿同汝试鸣弦红英且莫交春暮绿醑还期醉月边千古豪华谁更在请将青镜问流年
　　卜筑于兹三十春年来忙似宦游人羞将白髪随儿戏且向青山着此身海内宾朋消息防林间风月酒杯新长岒何必如张翰短酌从他笑李绅
　　彭麓山房答太微见候
　　君从二曲城西去我向双厓月下归夕日烟云迷逺寺晴天花栁暗春扉娇莺过巘娟娟语乳燕冲波故故飞对景相思期痛饮凭君莫自惜罗衣
　　奉天逢锦夫望之汝公三君子
　　诸君并是风流客殢酒微歌我不如十载飘零浑一梦百年问讯祗双鱼诗篇尚忆同趋省组绶空怜共直庐白髪青袍吾独老媿从扬子问潜虚
　　赠行边使
　　列镇迎恩介胄雄赭袍遥映塞云红武臣敌忾余虓虎圣主忧时起卧龙天上使星临阃外斗间紫气照关中长城万里今増重不数平淮一线功
　　五言絶句
　　渡渭南望二首【录一首】
　　水际孤云合船头细浪生青山飞白鹭绿竹啭黄莺十月奉迎长洲叔洎诸昆赏花值雨不果【二首录一首】
　　已办花前饮花神岂避人欲将花尽发故着雨留人七言絶句
　　扶风道中十四首【录四首】
　　邮亭新柳厌春隂驿路黄尘销客心碧水苍山予未晩衰容短鬓尔何侵
　　鳯泉东是美阳城秦后离宫迹已平细草不知龙辇去城边日日唤愁生
　　许公碑石尚参天科斗消磨不记年公子经纶唐第一乡邦述作近谁先
　　夕阳隐隐抱孤村知是何王晾马原龙种自随彤盖去人烟常傍廐门繁
　　去年二月九日与徳充徳一二弟洎子栗过此各赋小诗十余首今日杏花开二弟复至悟省旧作有待得函闗公事了年年沉醉杏花天及年年花发年年醉更乞天公六万塲之句因次原韵再赋十首
　　嵗嵗看花花已飞花神若恨赏来迟今年坐赏花才发却到春风第几枝
　　新来无事已堪怜春服初成二月天同醉花前不同赋转看金谷意萧然
　　此日庭柯尽着花老夫逸兴正无涯崦西莫羡千株栁水际先看一带霞
　　五十五年才不忙清尊同汝有谁妨行歌正恐花隂短大椀那论饮兴长
　　谩省年时醉里诗便须极意饮金巵幸无辛苦输公事却看风流在水涯
　　西堂新酿酒如泉还我南牎酒圣编有景便看看便醉古今人里让谁先
　　繁弦剧管坐花前转觉春园花可怜若把花枝对明月红英笑杀镜中天
　　我醉君歌兴洒然不知花影坐中迁须教酩酊同今日那许萧条似去年
　　繄自还京愿不违栁边花底坐忘归新诗美酒朝朝乐莫管春归花乱飞
　　好句吟成便写墙老来日日为春狂天公有意随吾好别借春游十万塲
　　吕子北泉精舍宴集
　　北泉精舍菊花开节过重阳我始来坐对菊花酬节物危楼南眺望登台
　　自拟重阳醉此楼不堪诗酒作淹留狂夫老去情逾放笑折黄花揷满头
　　去年与客赏重阳痛饮溪亭迟日光今日月明情兴爽何辞三万六千觞
　　月白花黄酒又清长河恨不入杯倾人间富贵同飘瓦何物空教误此生
　　此生疎旷絶堪嗔遇酒逢花便不驯身外悠悠无染着胷中的的有阳春



　　对山集巻十
　　对山集后序
　　盖对山太史崛起前明中叶之际与李何王边倡为古文汉魏诗歌一时宗尚所传有对山集若千巻校订于渼陂彚辑于太微品隲于太仓王麟洲搜罗互异弃取不同而为一再刻以行者翁抚军潘提学也顾书虽经传播海内然而板俱散佚无存是以购求维囏学士家藏者絶尠至我
　　朝康熙某年同邑马方伯重刻之金陵省署巻帙视他刻为独繁而对山之诗若文斯备载无遗矣乃先后数刻颇皆有鲁鱼豕亥讹谬殊众且或杂碔砆燕石以混并其中甄别匪易读者茫然酉峯先生于是就故所藏太微元刻选定甲乙存之箧笥然未尝遽出示人顾或举以训【洲】也今年夏四月邑侯敬斋冯公闻之谋付剞劂乃覆取而详择焉更防之别本共得文若干首诗若干首仅计数万言分为十巻于虖精已夫对山以质直之笔抒冩胸臆其所论述率取意达以止儁爽高迈为能絶去雕绘之习而言简情该古气流溢味之靡穷葢得子长氏遗韵者而五七字古歌行亦有鲍谢风固宜酉峯先生笃好而深取诠次考订若紫阳之于昌黎也刻既成用敢纪诸其后俾读是集者知所由用心焉峕乾隆二十六年嵗在辛已秋七月戊午邑后学张洲莱峯书










