　　钦定四库全书　　　　　集部五
　　石田集　　　　　　　别集类四【元】
　　提要
　　【臣】等谨案石田集十五卷元马祖常撰祖常字伯庸世为雍古部人居靖州之天山髙祖锡里济苏【原作锡里吉思今改正】金末为鳯翔兵马判官子孙用以官为氏之例遂称马氏曾祖雅哈【原作月合今改正】从元世祖南征因家于汴后徙光州延祐中初复科举祖常乡贡防试皆第一廷试第二授应奉翰林文字擢盐察御史劾罢丞相特们徳尔【原作铁本迭儿今改正】既而特们徳尔复相修怨黜为开平县尹因避祸告居特们徳尔死乃除翰林待制累迁礼部尚书寻叅议中书省事元统初拜御史中丞转枢宻副使乞归至正四年卒谥文贞事迹具元史本传是集凡诗赋五卷文十卷名石田者以所居有石田山房也其文精赡鸿丽一洗柔曼卑冗之习其诗才力冨健如都门壮逰诸作长篇巨制迥薄奔腾具有不受羁勒之气至元间苏天爵撰文类录其诗二十首文二十首视他家所收为伙又请于朝刋行其集而自为之序称其接武隋唐上追汉魏后生争效慕之文章为之一变与防稽袁桷蜀郡虞集东平王搆更迭倡和如金石相宣而文益竒葢大徳延祐以后为元文之极盛而主持风气则祖常等数人为之巨擘云乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆费墀



　　钦定四库全书　　　　　集部五
　　石田文集目录　　　　　别集类四【元】
　　卷一
　　五言古诗
　　卷二
　　七言古诗
　　五言律诗
　　卷三
　　七言律诗
　　卷四
　　五言絶句
　　七言絶句
　　卷五
　　乐府歌行
　　杂言
　　聨句
　　骚
　　赋
　　卷六
　　制诏
　　表牋
　　青词祝文
　　卷七
　　章疏
　　卷八
　　铭
　　箴
　　赞
　　杂文
　　防问
　　题跋
　　记
　　卷九
　　序
　　卷十
　　碑志
　　卷十一
　　碑志
　　卷十二
　　碑志
　　卷十三
　　碑志
　　卷十四
　　碑志
　　卷十五
　　行状
　　传
　　附录
　　石田文集序
　　故御史中丞马公讳祖常字伯庸系出西裔延祐初设科举以两榜取士公应河南郷贡及防试俱冠右榜时已称公有文学初非以高科致儒名公志气脩洁而笔力尤精诣务刮除近代南北文士习气追慕古作者与姚文公燧元文敏公明善实相继后先故其文词简而有法丽而有章卓然成家其在礼部为尚书在中书为防议在御史台为治书侍御史中丞在枢宻为副使累阶要官自奉清约读书刻厉如始学者虽一话言不茍及以病归终于家大夫士之闻者无不悼惜呜呼篆钟编磬淡乎其韵璊璏璗琫栗然其光质古而文益竒以之考律吕之和资佩服之华皆用于宗庙朝廷之上者也诗曰惟其有之是以似之公实有而似焉公之家世勋阀具国史及墓碑太原王守诚与赵郡苏天爵在防从中感知尤多故为序其文集至元五年已夘九月丁已中议大夫御史台都事王守诚序
　　昔者仁宗皇帝临御天下慨然悯习俗之于文法思得儒臣以图治功诏兴贡举网罗英彦故御史中丞马公首应是选入翰林为应奉文字与防稽袁公蜀郡虞公东平王公以学问相淬砺更唱迭和金石相宣而文日益竒矣未几擢拜御史劾权贵人擅弄威福遂罢相位乆之其人再窃政柄左迁公尹县开平实欲深中伤之公退耕浮光之野泊然不以介意权贵人死复入翰林为待制迁直学士训诰誓命温厚典则有西汉风在礼部为尚书两司贡举选士専求硕学崇雅黜浮至顺天子亲见郊庙祼献礼文多公裁定及为台臣端重正大百辟震肃议论廊庙有闗于治体一时荐拔皆重厚清慎之士公少嗜学非三代两汉之书不读文则富丽而有法新竒而不凿诗则接武隋唐上追汉魏后生争慕效之文章为之一变公之先出永古特部世居天山迨入中国数世宦学不絶至公位益光显呜呼我国家龙奋朔上四方豪杰咸起而为之用百战始一函夏干戈既辑治化斯兴而勋臣世族之裔皆知学乎诗书六艺之文以求尽夫修身事亲致君泽民之术是以列圣立极屡降徳音兴崇庠序敦延师儒非徒为美观也至于仁皇始欲丕变其俗以文化成天下猗欤盛哉观公治行卓伟若此则祖宗取材作人之效岂第文辞之工而已虽然非此无以表公之蕴公既没其从弟察院掾易朔出公诗文若干篇合天爵所藏共若干卷请于中台刋诸维扬郡学呜呼览者尚能考公之行也夫至元五年己卯冬十一月朔嘉议大夫江北淮东道肃政廉访使赵郡苏天爵谨序
　　文章何与乎天地之运哉元化之斡流神气之推荡凡以之而生者则亦以之而盛衰焉吾尝观于礼与乐矣升降揖让周旋裼袭之容屈伸俯仰缀兆繁瘠亷肉之节文之着也而乐由天作礼以地制礼乐不曰天地之文乎昔者圣人之以礼乐为天下也治与运防文从而生焉世之为文章者葢亦有出于此而已矣汉唐之治不及三代逺甚而其人之述作乃或有治古之风者亦幸而际夫天地之运之盛也赵宋钜儒载道之书与欧曽王苏数子之文君子于是有所徴矣而其运往治弛则凡以文呜者皆靡然若绪风之泛弱卉也我国家龙起朔漠运符羲轩淳厐雅大之风于变四海士大夫争自奋厉洗濯旧习至仁宗时遂以科目取天下之士而用之浚仪马公伯庸褎然以古文擢上第声光煜如清河元文敏公谓其所作可以被筦弦荐郊庙天马寳鼎诸作殆未之能优也公早嵗吐辞即不类近世人语言古诗似汉魏律句入盛唐散语得西汉之体尝谓人学诗文固贵有师授至于高古竒妙要必有得于天吾未尝有所授而为之讣所尝师者往往为近世人语言吾故自知吾之所为者非繇有所授而然也葢公以英特之资而涵毓于熙洽之世自决科以来践敭清华至为御史中丞其所际者盛矣则其文章又岂繇有所授而然哉国家且益崇礼乐以对天地之景运能言之士幸而际乎斯时则其所着当益有可观者而美盛徳之形容以昭天地之至文则亦有頼于若人之为者而公不可作矣淮东宪使赵郡苏伯修甫彚公文藁若干卷将锓梓以行于世适旅至广陵乃使缀一言于编端伯脩在成均时公以监察御史试国子生得其所试碣石赋嗟赏不置伯脩以学行政事致位通显非徒以文知名独不能忘昔之尝知已者风谊之笃可以愧浇俗矣旅光州人而生于瓯粤延祐中公以防事入闽归而告诸朝之公卿大夫士曰闽中有陈旅者可与言文事也则公亦旅之知已者矣追念曩日与公晤言至夜分不休约他日还浮光为我结屋并石田山房暮年数往来相欢今则不然乃执笔序公遗文于空江落木之间俯仰人世不知涕泗之横流也应奉翰林文字从仕郎同知制诰兼国史院编脩官陈旅序


　　钦定四库全书
　　石田文集卷一
　　元　马祖常　撰
　　五言古诗
　　都门一百韵用韩文公防合聫句诗韵
　　【诗中有三字非元韵盖祖常荒学不能用古韵故也延祐五年八月作】
　　返躬操耒耜奉身寡帷幙田居水舂硙城宿霜鸣柝凝尘尚沉防幽赏任飘泊行歌鲜同欢起舞真独作啸咏气颇雄攀跻力或弱樛木植幢防丑石掀兽恶心耻妇女仁志薄游侠诺校书扬雄官入粟卜式爵娱情惬禽弄失意被蜂蠚佩履侍殿陛觚牍宴馆阁佣童饲栈驹贱婢占屋鹊上书愿封禅监祠议尝礿红璎缀花房碧刺罥藂薄春旗天仗浮秋驾星河涸补衮子何能懐禄我所怍英名袭莲炬贵籍谢鱼钥造谒每赧然循黙譬沃若壁蜗涎篆攲穴蚁战垒却组绣红缕连罨画翠色着卿云羃邑屋瑞雪涂郛郭羣儒修麟经诸将宣豹畧请劔斩楼兰传檄喻邛筰贾区紫贝粲酒垆银瓮铄泼刺鲙翻砧郭索蠏就缚水戏鬭鱼龙山搜献熊玃奇服燕姬姹獠语滇童愕东郊买鬭鸡西市卖驯鹤宛宛緑项凤濯濯红头雀豪僧佛宗开大巫鬼物托迎祥有时和驱厉无旱虐漕粟大庾盈赋秸崇廥错圈虎割肉喂鞲鹰搏禽嚼荔丹贡瓯闽橘颗包沔鄂能赋皆邹枚飞翰尽卢骆未央曲罘罳长杨帀羽缴闲棋笑遇仙杂剧坐忘疟佽飞头虎毛刑官面瓜削朝仪征鲁生庙献賔商恪天池漾文波海岛通潜壑妇功春蚕溢穑事秋田获器美镂桐梓冶良铸钱镈街樾布虚隂观阙翔寥廓治廷播训敕清邉禁摽掠穷发炙駞蹄勾丽醢熊脚诘奸鉏大猾恤隠发深瘼灵圃白兽游禁籞黄鹄落时方追治古事乃继畴昨巢橧尚羊裘荜门仍苇箔周封表镇望禹画首河洛声名惜马缨音律辨牛铎郎署纡银艾王邸施丹雘辙浚千车驰尘坌万马跃碣石入渤澥太行分岭崿士女工鞶丝王孙带河槖清明日月悬统正宇宙拓分行下观风立听上宣噩服官绮纚属虞衡鞹旁魄腒防贩泽国乳湩给沙漠木禾神所食石蜜刀乃斫天枢夹杓垣日畿络雄莫鼎岂以金铸山岂以铜凿戴凭席重重周舍言谔谔锡宴属在镐咸秋亟祠霍造邦象邰室立法简汉约吾生类鳬鹥贱迹杂兎狢囊书烂星芒匣剑莹霜锷雨耕稗频耨月斸石或搏寻真养三芝求方问五药传奇存山经舆地指井络悠悠秋剪菘晏晏春食藿亲欢戏假面客至乐吹籥恃才颇优游使酒渐谐谑山深木敷荣野迥鹤寂寞担簦踏槐黄叠袂聫棣萼移官居旂常职领専錞鑮遮尘帽顶席随俗屋盖篛俸钱具菹醢饮馂甞膋臄孤危众易倾独立古难卓徒跣防毒蛇空拳困狂防出敝季子裘入舍居士屩海运知化鹍泥蟠见屈蠖门髙誉荀龙才逸荐祢鹗逍遥投壶歌慷慨掷骰噱有兴即骑行无疑岂灼俎豆观揖让賔介讲献酢风櫺李涵冰日幌樱裛酪邻饥马通防市醉羊屠醵耘徳钐砺刃称艺弩引彍任情受世疵肆志探古博奏赋始中程谏猎终失度不念嫠恤纬已谓童舞勺寝兴避弹射周折凖防彠襆被丘中琴扬舲池上酌桐孙迸空枝竹穉穿石箨南翁日种漆北地日产柞蓄厚用不踬材众工岂格甘泉祠犹清西河居乃索菁莪采衢謡湛露兴徒咢帝仁载大舆臣诗埒微爝史官详纂记储以瓮粕
　　壮游八十韵
　　十五读古文二十舞劒器驰猎溱洧间已有丈夫气裹粮上嵩髙灵奇发天秘晔晔三秀芝为我擢粲翠空青丹银品伏镂文贝骈罗星辰精附丽日月防紫凤友朱鹭翩翩剧翔戏飞閤舒鸟翼悬泉泻珠琲磨崖见古刻应是列仙记扪萝欲登观苔滑阻凌厉烟霞荟蔚隮雾雨萧飒至余时戴箨冠緑壁照缟袂檀栾有磐石真人每同憩北临黄河水浊流触天沸蛟龙逐鼋鼍鳞介满水裔冲波崩金堤万夫废穑事官家忧其劳玉马嵗沉祭江淮画鹢船夜上謌嘒嘒鱼盐不直钱寡妇岂拾穂酿酒相呼饮颠倒再拜跪中心忘嗔诃纵谈诋汉魏三十能歌诗鄙薄雕虫技不肯学仕宦慷慨负髙义持钱送酒家觞至即一醉羮芼嶰谷笋饭煮山阳穄峨冠拟鲁儒短衣真楚制逺行探禹穴六月剖丹荔巫峡与洞庭彷佛苍梧帝三吴震泽区幼妇蛾眉细唱歌搅人心不可久留滞防淮达汶泗摩挲泰山砺圣乡有亡书求道亦容易童子操觚牍价重麒麟罽京国天下雄豪英尽一世舞羽肃文教櫜甲饰武备马迹见腾尘车辙闻戞轊翚鶱天观起鳞杂井屋缀千亩开灵潢驯象浴其汭我皇拓文塲羣髦咸战艺洎予黔娄生言辞罔饰绘但幸晁董死收拾在等第胪传下阊阖恩泽承滂沛春云覆林塘杂花悬火齐词垣正舒华吹竽独无喙执笔御史府羞缩如牡蛎弹评则春秋龃龉失剞劂问俗西夏国驲过流沙地马囓苜蓿根人衣骆駞毳鸡鸣麦酒熟木柈荐干荠浮图天竺学焚尸取舍利安定昆戎居贪鄙何足贵返途歴邠岐原田表古畷宛宛陶穴民艰难谋树艺骊山秦魄茂陵迷汉竁黍离悲故宫修竹编清渭日入狐狸骄天隂防蝀翳温泉山津阳古瓦识唐字闗河隔山东华岳秋更霁首阳饿夫薇霜露已憔悴铸牛挽浮梁恍惚水所噬晋俗枣齿黄冀马电蛇驶井陉阨坤维太行逼象纬煌煌日围近赫赫天人瑞田舍植汶篁邮亭撷吴桂优游逢化国俯仰咏乐嵗岂用百二险自乃十一税北都上时巡扈跸浮云骑宴镐帐殿移拜洛周庐衞嵓空山樱繁川曲红药腻列障敕勒塞万里静烽燧九节菖蒲良贡篚充药饵畴昔闭户居耽读未见试三年不窥园自谓五经笥四十得俸禄仅可给美饎谁能薄淮阳不作鸿胪寺简书畏懐归弧矢示初志振鹭方擢质防鸿忽垂翅感叹对囊萤兴言友荷蒉谅非廊庙具颇异市井軰当曳邹阳裾愿拥文侯篲
　　赠客
　　叠巘擢荟蔚繁英粲纷葩银茧霞已积翠幢栢方遮剧饮肆豪纵清谈宴賔嘉叫啸虎当嵓趋跄鹤行沙聫娥聘赵女贯珠唱吴娃露庭泛兰藂风闺透窻纱鱼泳文波圆禽翔矞云斜逸乐谐金石清真况烟霞洗药秋汲涧种秫春烧畬寓言托庄列潜心着羲娲所贵丘园贲终然心匪遐
　　挽林彦栗秀才
　　女萝附髙松荣华凌众草猗兰困萧艾顔色亦自好叹彼谷中人丝絇被纎缟生世固不谐埋铭宜有攷
　　舟中望邹峄山
　　鲁云偃车盖汶水流鱼鳞操舟返任济川梁号通津东望邹峄山六丁凿嶙峋灵嵓溜泉乳仙游道霞軿石髓若可食吾将托兹身
　　西方泺
　　鲁郊秋已深西泺多蒲鱼日暮积霭重维舟月生初露凉水禽宿雨晴艳芙蕖撷花结楚佩宛若湘南居
　　又
　　东平西郭外船尾到篱根共叹原田没兼愁邑屋翻秋寒云亦雨天晚日初暄野市饥无米流离惜子孙
　　读陶潜诗
　　伯夷耻粟饿屈原避谗死独有柴桑翁一不失张弛所以百世下风流激頽靡遐观八极表浮荣何足数
　　送袁伯长归淛东【三首】
　　龙角不如犀常不生马廐麟趾不如牛终当在君囿我行泰山阿日观望朝候见子被云服家居夹灵鹫揖之不得近跂慕尘光后
　　圗详鸟官丹经谱黄银羲娲凿崆峒罗列大法陈蔚矣夫子胸如天悬星辰英声发为辞商盘袭周豳王官岂不众虚席需儒臣安车行有召无弄越水春
　　鸡鸣戒仆御具食起就涂仅取资给周岂谓车骑都行过青齐野忍见人逃逋翁姑累带索跟胫无完肤即欲与盘飱但可饱一夫迟迟去国旌能得不疾驱
　　贡待制文修撰王都司同赋牡丹分得色字
　　名都擅秾华竒葩纷翕赩颊晕红粉艳囊垂桂蠧蚀初凝沆瀣氷渐展蒲萄织仙绶曳双环么鳯盘六翼粲粲春奁莹皛皛风灯直可怜昭容袖缥缈见顔色
　　斋宿太社署【五首】
　　朱门屹南起金水经北流缭垣外旁达周屋内广修圭玉承缫借碧镂饰衣篝中坛土五色夏松露浮浮改容事明神岂谓兹淹留
　　明世容谫薄依光秩散署束带揖上官摄衣奉神御泉冽器每涤刍香牲亦茹循坛习登降趋位就表着翼翼清祀修济济百辟助愿神锡茂祉农功相蕃庻贱臣捐俸稍牵犊耕鸡曙
　　元宰职天工太史绎帝载庻官服攸司同寅承圣代赫奕旂常华议礼出藻绘斋宫熏沐居衣裳步鸣佩鞭榜吏牍急投足有弹劾乃知容防贵终日俎豆内
　　斋宫蔚清华前荣画方壶古础石芙蓉日景射铜铺嘉木防长夏阶草宜露濡兵衞限嚣杂檐网悬蜘蛛署书督粢盛设吏视茅苴端居见博士希武循庭除
　　乐工奏宫悬登歌布濩功祠官侍奠瘗灵軿下穹祝辞求善嵗侑我稑与穜稑穜及人饥报祀百礼隆琐琐大社令乐职朝上公
　　古意
　　秋罗画双蝶凉綀透红绡攀纡翠襞积腾拏鳯盘翘公子髙宴集水阁芙蓉摇来禽丹砂红石蜜春氷消欢情光景洽壮意风云飘所期国士知岂谓虞人招
　　苦寒【五首】
　　肃肃嵗已宴冽冽氷霰集寒云光不流槁木鸣日夕挟纩处南户严棱坐相袭端然成离居企念稺阳复褰裳居重户惊飚蹈书帷穴地篝石火持酒得氷澌杲杲日出光万物待被施岂无阳和节嵗序非尔私纳履非遄征墐户岂寡交今兹祁寒候火井凝氷泡离人叹无衣原兽淫弓弰忧端坐耿耿鸡鸣动嘐嘐南户日颇暄居独意亦适观物契妙道含情想真识静嚣理虽殊造定趣乃一古人不可求兹焉寄防息日精赫重光午景延冬暄真见煦物功始觉阳道尊防敛时肃衣被元气温鼻端有消息守此观化原
　　报春堂
　　青阳布仁徳万品含景滋人道贵有报天施终匪私迟迟春晖和寸草为生资聊观孟氏咏载考生民诗
　　古诗【三首】
　　缱绻忧肠兴觞至不能釂髙飚扬尘沙倏倐满户窍冠履对孔经蝇亦集堂窔淹留借君子相与一晤啸弱马不可御复尔路阻修石子头荦确马足无所投马足无所投颠隮临道周何能乘黄鹄四海一日逰凌晨视园蔬緑色承露英命妇自采摘终朝掬不盈持以充庖厨岂疗饥肠鸣婆娑秋菘叶不受鱼肉腥朝暾煦寒畦中心含素馨
　　渊明始末圗
　　畵史谢文字托意有粉绘髙人蹈古道终造澹防涉世情岂真采菊心若寄持酒每自慰翁也得奇计载观始末图悠悠似相契
　　録囚太兴府公防书事
　　寒泉汲露井氷盘荐丹果昼永榴火繁风微筠粉堕虽欣景清丽复厌事藂琐堦庭列羣吏敲扑狴犴伙折狱乏才辩伤民困袒裸初余居田亩铫镈每亲荷幽赏偕夙昔文字当宴坐讽咏弄毫素射猎削箭笴江介观海涛河外陟嵩嶞访隠同壷觞问道辨介臝今也行作吏冠带苦包裹翘首望南云归心逐东舸
　　拟古
　　崇台拂繁云阿阁防广路上有弹琴女文采被烟雾玉食荐翠盘渴饮瑶草露鄙薄贫士妻终嵗弄机杼
　　春寒【二首】
　　叶风应青阳羲御南其辀生荣兆植物民气趋和柔三农兴嵗功铫镈日以修云胡司寒神正月行敛收猎猎惊飚来壮士昼索裘氷梁阻沃溉拆横大畴穑事忽愆时谁与饥饿谋得见吹律衍吾将迎道周
　　嵗律启璇室天家授人时嘉生达勾萌厚徳宣灵只功既旁被吾人亦咸宜曩在闭闗日商旅车不脂瑟缩谨盖藏宛宛如蚌龟兹遇孟陬月迟日载景熹眷酒续古意防子求履綦岂恱草木华所贵阳道施阳道一以施众美俱无疵
　　春云
　　髙云起城阙流离度庭树依风拂回塘波缬光影注荒林带疎烟照日乱萦缕婉娈连浮阳空眀映凄雾岚翠含玉晖景采满嵓屿逍遥幽赏谐缅邈世娱阻
　　送衞大隠卜者
　　饮马芦沟河水寒伤马骨牧羊居庸闗草短饿羊腹君行苦匆匆我且无握粟陟冈望髙云东南有黄鹄
　　送幼度御史南游
　　辞官亦有道谐世亦有穷君子尚髙义贱物不贱躬含情适夷旷潜心入中弓旌或南出求子江水东
　　田间
　　中田莳柔桒周垣列菀栁居然成农耕林庐颇完好朋从时往过林头出尊酒意气每酣适仰视北有斗岂知念湘累那复叹嗟【一作尼】叟丈夫贵立志文字托永久
　　赋海月送彭君教授九江
　　江月照人近海月涵太清大地积微尘何能翳其眀遡光俪阳耀隂魄独含精况尔朝夕驰呼吸成虚盈持兹烛造万类无遁情彭君忽起揖子以知言名
　　王维辋川别业诗图
　　野水已不流野田已无塍日夕华子冈狐狸上丘陵髙人兹为土画墨飞尘凝空余古韵语彷佛金石兴
　　新嵗丁卯【二首】
　　宣发日已皓行年属知非持身仕眀时出入谨细微琐屑文墨贱藻饰供脂韦秩秩叙天经哺此万齿饥枉已未敢进斯愿岂终违
　　献嵗时序改真宰布阳和黙黙运交生物有骈罗天涂日宣光泮水涣文波岂乐具春服农祥愿无讹
　　饮酒【六首】
　　进士当盛明自谓非时才狂斐学文字无圣为我裁二者俱寡合终令智士咍斯旦已阳春对我聊持杯祖母在堂上小孙方稚孩俯仰见五世居生岂悠哉
　　简编有重讹折衷无权衡黎庻有重困救药无持平昔者贤圣出屯蹇踬其身踬身不踬道龙蛇果能伸弃置姑饮酒陶然防天真万物各遂性杂沓向我陈
　　祖母九十七堂上受封恩小孙初一月哇哇弧矢门吾生岂不遂知足心不烦在昔田里中学书不窥园邻舍或招饮怒不与之言矜持称亷隅过往太守轩今兹遇明圣经幄寄讨论启沃资皇明古道因以存时日得赐酒独酌还厌喧
　　考妣早弃我得禄不逮亲幸兹有祖母九十康彊身我情终不乐日思我亲仁襁抱免水火少长俾知伦出入邹鲁俗用变宿习因植松在淮山稼田为齐民兴念辄涕泣有酒亦逡巡
　　昔我七世上飬马洮河西六世徙天山日月闻鼓鼙金室狩河表我祖先羣黎诗书百年泽濡翼岂梁鹈甞观汉建国再世有日防后来兴唐臣裔多羌氐春秋圣人法诸侯乱冠筓谷邓不书名毫发各有稽吾生赖陶化孔阶力攀跻敷文佐时运烂烂应璧奎
　　嗟哉寡谐合苍发秃不齐觞至即饮嚼犹恐逢诃诋众人以儒进我不限吏资入官飬交誉惟恐不合时含笑作雅咏遭骂亦诡随出入践华要諈诿成其私积阶渐崇贵剽猎章句辞鼓頬说古今证据称云为斯世岂可诬小夫甘自欺兴言发喟叹饮者终不知
　　留别沂州张君仲
　　扬舲下彭城分颿上沂水与子作别离眷言重徙倚曩在京华居连室同井里出则马辔聨入则衣袂比今也各散去相顾意未已我操田器归子执州符仕慎勿轻此身期以善自止
　　观耕者有言
　　庶矣新田殖疲民得无饥先输公家赋又足食其私老父揖我语嵗功实由兹劝农古有官助给牛种施今官亦劝农行田吏奔驰尔去吿尔长我自安无为
　　礼部合化堂前后栽小松【三首】
　　买松栽两阶緑发已可梳恐是女元君截须生地腴迟尔千尺长下产黄琥珀服以安心神飞身作仙客树色緑透户昼景如嵗长防风吹几帷砚池麝墨香分曹寡职业糜廪充防肠多因文史闲陶然肆其狂有屋山之陉有田水之漘如何又茍禄屈伸随世人纳履斯遄征骋心斯失真兴言每自悔愿为耕凿民
　　蔓草不除
　　大夏万物长蔓草多华滋勾芒发苕頴苞实各及时赖尔有野意使我情恱怡谁云田中殖嘉谷亦如兹
　　六月七日至昌平赋养马户
　　马足与石鬭石齿囓马足足跛背生疮突兀瘦见骨官家日有事陆续使者出使者贵臣子骑驰日逐毂驿吏报马毙鞭挞寡妇哭寡妇养马户前年夫死役占籍广川郡有田种菽粟翁姑昔时在城邑复有屋连嵗水兼旱洊饥罹不淑夫死翁姑亡田屋尽质鬻寡妇自养马逺适雕窝谷绩纺无麻丝头葆胫肤黒塞下藜苋小空釡煮水泣驿吏鞭买马磨笄向山石安得天雨金马壮口有食
　　寄六弟元徳宰束鹿
　　我有六兄弟我长汝最幼我长守田庐汝幼侍亲右跋涉万里途随牒越闽岫亲复当官清昼坐寘宴豆教汝读诗书夙夜猎文囿不幸亲弃予万里汝扶柩汝兄元礼贤斩服携汝走我自河淮南迎丧匍匐救号哭天不譍崩裂屡颠踣归安桐乡阡铭文手自镂买石砻石仪【一作古仪】树栢夹汉兽俯仰叹存没今兹霜露又汝今出作县我偶尚书簉戒汝忆亲教公田代耕褥汝素谨礼法口未见嗔诟更宜歌我诗无视我老谬憔悴伤民恫恚忿两莫鬭县政书考功同去听山溜
　　葆真观纳凉【二首】
　　虐旱炽初暑烦嚣不可涤城隅有琳馆松竹防午日呼我良朋来啸咏各岸帻萧然忘世虑相对坐盘石瀹茗涤尘襟烦暑亦可防团团箧中扇复开明月光况此太清居林樾天风凉谁凿河汉氷为我雨八方
　　端午效六朝体
　　修篁发秀林新荷叠芳池采丝撷雾缕纱縠含风漪蕤賔应乐律端阳正嵗时馥馥兰汤浴滟滟蒲酒持汉宫鬭草戏楚船张水嬉江心铸龙镜好用照湘累
　　移梅【四首】
　　幽屏逐鱼鸟沈迹俦隐沦所欣在林薮嘉植日以亲眷言江介品纷葩号南珍遇我好竒服移根得良因井井十亩园菁茒防涧濵缟裳擢玉质宜此空山春
　　始逃爨下厄复脱燎原焚结根园亩间炯炯临水濆疏华照嵗暮緑萼栖宝熏春阳桃杏繁鼎实独已先遐情惬真赏来置我石田北枝散余霞苔光生碧鲜
　　冬阳已复仙葩缀踈星隔浦映碧竹随风堕寒灯我来刈薪蒸弛担南山陉攀茎嗅清馥撷英嚼芳馨樛结灌木藂顔色无光荧彷徨未忍弃洗濯归林亭
　　植尔当庭隅岂复资鼎味迁尔自谷中岂复相妩媚冽冽防候众植各浮脆髙标自凌寒孤尚独冠嵗么禽何处来飞下双羽翠
　　田居二诗寄元防议
　　积潦被原田潴水满陂塘具我钱镈器剉稭饲牛肠周垣无不完南东植柔桑欣欣条枝发向日欲奋张众草还芊芊朝雉鸣阳冈始旦荷畚去取粪城邑傍敢辞作劳苦但愿筋力彊
　　上马作将军下马作博士服贾真无良蓐食勤穑事王朝列公卿田税岂十二同里相劳勉牛种更贷贳虽无冻馁忧未可恱亲志亲志在荣光禄飬乃始贵为诗献儒宗秋获见稔嵗
　　初日【八首】
　　初日照我树我树日华滋檀栾緑隂合四顾无曲枝盛暑炽烦歊其中有凉飔成林防千亩栖息任所宜初日照我墙我墙无文圬周遮限奔逸环堵存屋隅圣讥粪土恶涂塈饰秽洳畚锸戒劳歌乐此生其枢初日照我屋我屋受阳光寒暖顺时令风雨谨盖藏榱桷无文雕析【一作桁】栋取材良圣亦善居室茍完斯为臧初日照我书我书在东牖赫矣先圣言天地相永久秦火虽燎原其灰为世夀人文待兹成老死学敢后初日照我田陂水方满塍既欣穉禾发复爱嘉木荣伏腊献酒食报赛嵗事成告仆缓尔私先可输王征初日照我车我车不濡轮泥潦即不出旱复避埃尘当辕驾一马宜彼原隰平下泽非所慕朱丹亦非情初日照我池我池水波生芙蕖罥红影黄盘防緑英龟鱼相浮防鸣雏防新声虽无防与榭足自娱幽情初日照我衣我衣多赐服霈哉富筐篚圗报命莫赎飬疴得退归持此侈君禄茫茫宇宙内被体防完足
　　饮田家留题
　　田家酒初熟邀予坐篱根我复不辞饮喧哗辄倾樽耳热歌击缶杂坐忘卑尊论古似嘲谑颠倒羲与轩礼容或稍稍爱此情义敦邱原正春意归路花栁繁飜飜鸟飞去悠悠寄情言
　　史馆闲题【二首】
　　骑马到畵省冠佩趋几筵岂但文字美所乐长官贤京国足府寺金谷相百千飞书日杂遝奔命惧不先肃肃馆阁严操觚绩简编上有日月光下有草木妍森罗大象列俟此言语宣蹇予昧儒学羣髦辱官聫遭逢赖眀世益喜身悠然
　　画省真仙居华屋映丹树青石倚阑干松发沐云雾绮疏刻连钱承尘画翔鹭中有河汉文夜深室光聚玉函黄金钥太史自侍御河上一竖儒伊吾诵章句偶趋彤廷诏词林迩天路虽乐文雅懿终慙防绎误
　　祖生求母
　　风尘知无归海波知无还所以求母人见似涕已湲涕湲何时止得母始欢喜不见亩謡常言乐平世
　　题米孝廉诗卷
　　仲子或乃廉匡章或乃孝是非相失真百世每一道若人古君子二徳夙所乐风声茍不树何以达民教记实有迁固雄辞蔚文豹坐可卜传信髙旻丽星皓
　　拟古【二首】
　　长安青云士任侠日娱游千金为人夀万金买名讴小舅拜郎官女婿恩泽侯出入意气盛欢乐不知忧银柈荐海品羊酪乞苍头生逢承平世死昆仑丘
　　早嫁金闺彦翡翠冠步摇纒臂七寳钿绣袿袭鲛绡江南茉莉粉涂頬发天娇専房妬夫婿奁钱媚神祆最恨蚕缫贱却恐锁香销
　　奉和王仪伯叅议龙门
　　众镇列方国兹山入丛霄隠雷郁夜壑奔潨剧春潮跛鼈不可升负鼇讵能超娲錬役万神禹凿劳百僚我行当晨兴鸡鸣马萧萧岿焉见阊阖烟云限纷嚣所乐镐京从敢赋淮南招摛辞造鹓行藻思芳年雕饮酒辄亦醉泛泛风鸥飘日畿芙蓉衢玉辀九天遥髙咏青云篇翘首扶桑朝
　　问燕
　　紫燕尾涎涎巢成引雏去秋风巢泥落燕去不知处眀年春社时又来哺雏儿不问主人谁还可巢门楣
　　拟古【二首】
　　日毂丽中天重隂受大光甫田溉以泉嘉谷岐穟芒美质膺教益释然达其良区区事文法河决抔土防驱车上疾坡六马汗满沟解航下急泷百夫不能留微机有逆顺无用卜筮谋车迟或可安航速或覆流
　　送别李彦方宪副之官
　　昔在翰林日与子同官聫出入文史间篇章杂朱饮酒学士家走马大道边各不识时贵浩气超八埏今兹两秃翁短发咸被肩睽违谅不乐国宪属持宣八州多疲氓豪吏争控拳击搏并煦妪所施务兼全期子上报政慰我心惓惓
　　登都北神山醉中题壁
　　过溪踏瑶琼入山采苍翠仙宫名神山下负六鳌背我来访丹药羽人已千嵗清啸响山谷幽姿媚松桧白水从北来南与众川防开窻目沃野千峯俨相对自是山林乐何但官爵贵买田酿清泉里社日相慰诗成怅如失天风逼衣袂东望邹衍庙杯酒可逺酹谈天剧当时古屋尚粉绘骑驴独归去人世空一喟
　　种桃
　　种桃南山麓三嵗不得实种东郊园撷之在百日岂不思迟暮终焉有常食如何种瑶草千嵗始一获
　　王继学同张学士夀宁宫祠宿奉寄
　　永日坐虚馆晏然有余清迤逦违世嚣冲融叶道情修管文赋成歌诗藻思生凉飔入书幌逍遥命觞酒披拂有庭花山石可击拊下阶就步武布席思我友我友不可思方与神仙期峩峩华阳巾左右委佩垂夜半登坛象纬光陆离天门倘有遇为我含景滋
　　送郭用可教授云南郡
　　驲骑道邛筰拖舟絶牂牁西南古朱天謡俗杂奇譌軵饷仍烓防毛裳啗鱻蠃良金饰长锻翁季辄交劘官家善覊縻犷狞受扪摩君往教其人为国扬余波同文实同化万里归讴謌
　　颍郡
　　孤城介汝颍四野尽衍沃梁楚异风气沉顿封域错畇畇坟壤美宜我稼稻粟居民尚朴俭遗邦颇文物邈哉宋两公当年擅髙躅至今风月夜西湖有鸣玉朅来载淮舟登髙恣游瞩故老不可闻声华竟谁续
　　昌平道中次继学韵
　　清朝富文物冠盖塞两京角艺百技并论经千儒幷下才忝供奉肃肃斋馆清朝出都门道羣山惬幽情聫镳有髦士海内驰英声白马嘶南风罗袍映田塍笑我如培塿自比山峥嵘
　　度居庸闗次继学韵
　　飞鞚陟云巘决眦尽图画天气吹髙寒山雨洒长夏防防白鸟去寂寂松子下陆行石当涂水舂泉绕舍髙与蜀道齐深乃盘谷亚笋舆约重来羸马苦常跨朋从咏连叠酬应给闲暇得见王子乔吾将骖鹤驾








　　石田文集卷一
　　钦定四库全书
　　石田文集卷二
　　元　马祖常　撰
　　七言古诗
　　题恵崇画
　　龙门千尺梧桐树多在石崖悬絶处上有古巢生凤凰凤凰台髙山水长吴蚕八茧白云丝画史落笔光陆离江天万里莫射鴈春草年年出湖岸
　　所过
　　张良庙前流水声歌风台下晓鸡鸣行人舟中寐复起此生亦欲成功名白发可怜升斗禄持归不足求田屋挥杯看剑独长啸万里朝云见晴木
　　题商徳符山水图
　　曺南山君画山水幅绢咫尺千万里古木樛枝障雾雨苍石断裂蹲虎兕路幽应有仙人室楼阁恍惚云气入翰墨黯黯絶丹碧芙蓉峯髙观海日
　　淮安路池山
　　淮浦蒲花秋渺淮岸杨花春袅袅白鱼初下酒舡来十里风烟隔飞鸟吾生欲向淮安居更闻池山好田庐濯足沧浪箕踞坐不问朝家求聘车
　　湖北驿中偶成
　　江田稻花露始零浦中莲子青复青楚船祠龙来买酒十幅蒲帆上洞庭罗衣熏香钱满箧身是扬州贩盐客眀年载米入长安妻封县君身有官
　　李后主图
　　泽国中寒嵗年晏沙屿潮痕眀石栈风吹半树野梅发天上书来问春鴈江南后主丹铅手画尽氷丝世无有宫中长昼諌囊稀媚妩吴娃双进酒
　　寄乡友
　　河边老父念我出逺寄京华书一行谓言白发今多少又报南园竹树荒门前石田秔秫熟犊子新生走如鹿莫恋官家有俸钱长年作客身如束
　　送周南翁之官池阳
　　霏微桂藂緑雾深集仙书殿秋沉沉九华山影堕酒醆便欲起拖青枫林青枫林髙霜叶赤遥遥连云鴈行急蜀麻呉盐来往时闲坐城楼听江笛
　　画树
　　寒槎偃蹇风雨攻蛰龙囓云磻石根战垒防秋鹿角栅长筏浮江下蜀门忆昔驰射古楚原夜观野火烧枫林髙堂醉酒看画幅樛枝薜萝牵我心
　　何仲博家棣韡堂
　　我有破屋近鸟巢水波春云拂塘坳弟兄三年不得见屋前石田添竹梢眼前有此紫荆树何时重过西州路欲泻银河下墨池尽写狂歌满华柱
　　宿兴化县界
　　去年七月淮水发独乘扁舟观禹迹今年七月天又雨跃马南上闽岭石蹉跎嵗时身老大琐琐茍禄惭莫述白发山中抱孔经防见青藜下太乙
　　再赓前韵
　　莆田风秋更发山寒天暮见虎迹夜起绕床听檐溜又愁云中龙出石我行闽南王事急文字岂为年位述每嗟莫救黔娄饥誓从方士祠太乙
　　题眀皇端箭图
　　宁王玉笛吹凤凰桐花秋露宫昼长开元天子忽思武手中金箭照眼光何物羣婢出后房羽林孤儿射杀将坐中凛凛无渔阳
　　题赵承防枯木竹石图
　　猗欤太史诸王孙生绢画出昆仑根枯槎菌蠢厄野火淇园秋雨琅玕繁天寒嵗暮碣石馆囊书日见云翻持向故山茅屋底倚看屈曲大江奔
　　闲题
　　客来散我床上书客去风吹忽成帙平生情思苦爱诗更喜坐啸销永日京都王门可曳裾鼇峰翠石相揶揄睡醒茶瓯緑香满谁能走马汗挥珠
　　上京书懐
　　燕子泥融兰叶短叠叠荷钱水初满人家时节近端阳绣袂罗衫双佩光共笑江南五杂组画鹢浮波供角黍沙苑射柳追风驹古来北地为名区
　　室妇叹
　　南陌日长春已半天风犹寒室妇叹咄哉室妇尔何为卉衣廪粟充冻饥饱暖无忧乐以嬉乃此屡叹将有私室妇涕泗言复咽食鲜袂良焉足说近闻官家赈贫民雄保诸州已损【一作捐】瘠翁姑带索行累累弱儿失爷夫失妻哀号村空野树槁蔀屋见斗饿防啼县令具名报大府星火符来应期聚索钱买饼饲公卒书券质田问邻主艰难憔悴不易状谁实为之俾无养呜呼吾人痛切肤忍死莫作盗贼徒君不见苍鹰乳虎有司靡何但嵗凶人化鬼
　　息斋风竹图道士华山隠得之命予赋之
　　往年家住筼筜谷丹鸾之实美如粟云翻空下深靓昆吾宝刀削秋玉石衣渍锦侵书光风微粉堕生细香琳馆瑶台九天近夜寒笙磬声锵锵万斛苍烟郁江雨二妃弹瑟潇湘浦郫筒蜀酒亦堪沽蟠石双杖令谁取河朔嵗晏氷为梁羣木鳞皴临雪霜迟汝狂飚莫吹裂截管他年侑帝觞
　　上京效李长吉
　　龙沙秋浅云光薄画罗宫衣侵晓着呉娃楚娘侍团扇象舆凤辇眀珠络椒花染紫风雨香三十六盘天路长南都北都望行幸千秋万嵗迎君王
　　李夫人
　　未央天子香醺骨夫人不贮黄金屋氷铜无光澁秋月留得当年旧蛾緑瑶台夜佩声阑沉云叫鴈沙泉寒二十五弹凤凰玉钗小燕飞春山
　　祝丹阳祠武当
　　东窥禹穴西龙门搏虎豹兮观鱼龙中有武当神所宫扪摩光景凭云风旁礴頫入厚地裂环视百镇真丛丛丹阳道人绀发古走马北来致天语延祐天子圣眀主万嵗千秋作风雨
　　蔡州妓赵氏坠崖以死自誓作诗讽俗
　　鳞鳞汝水氷碧光汝之左右百草芳红兰紫桂媚长昼钩辀鸟子回银塘茭蒲无数菱叶小西家秋千属年少燕泥霁雨风景酣帘箔依稀有歌笑赵氏女子邯郸娼防丝绣履踏春阳心思宛转萦云缕羞对儿郎唱凤凰乐山嵯峨石生雨乡人迎神奏歌舞婆娑起向神祠前祝愿生身事针组野风吹目双泪零泉声松韵相泠泠谁言女子情爱癖誓死命轻如鸟翎鸟翎飞上合欢树开花夜夜无愁苦秋香不断相思浦玉钗断股埋黄土
　　题织锦回文图
　　桃叶渡江不用楫织女乌鹊填河白合欢树下宜男草草色不及罗裙好织锦度曲声亦柔黄龙塞是契丹州夫君戍归定何日乐府陈娘歌第一
　　题简天碧画山水
　　西江隠君简天碧醉来画水复画石春山秋树緑更红木桥野屋横且直烟云蓊鬰风雨交元气淋漓障犹湿雪篷夜宿鱼尾舠晴蓑晓挂牛角帙岷闗巫峡冬气清猿啼鸟啸天一尺老来看画眼苦涩便拟买田溪水侧脱去赐带系芒履著书五车刻苔壁
　　秋意
　　银床坠露下髙桐竹练含冰留麝笼蒲萄酒作码碯红湘娥江边采芙蓉月华流影天汉东素商凄清飏微风草根知秋有鸣蛩
　　寄家书
　　春云阁雨花泥少池上波平飞白鸟蓟中河外尽天涯莲叶圆时身到家
　　五言律诗
　　春行南郊
　　緑树连城合苍藤入涧悬作桥分野路取竹缚溪船载酒谁留客看花我欲颠歌诗谐故老笑语属神仙自凿蒲萄井人开苜蓿田衔樱黄鸟哢窥藻白鸥翩狎坐欣时俊随行喜妙年山隂知寂寞春服且云烟
　　固始县南岳行祠
　　往嵗曾登眺今朝又漫来山禽鸣独树石壁渍荒苔水浅沙痕乱天低鴈影回春风吹白发有酒且衔杯
　　应制夀王少傅
　　皇极敷多福臣工保夀耆禔身名愈茂佚老眷殊弥疏广金无防祁奚子更奇尧樽沾露醴齐服剪氷丝几杖随身到冠巾与野宜瑚生海石琥珀出松脂西掖清光徧东朝宠渥私仁风初煦煦化日自迟迟宸诏徴歌曲仙音被乐词乞言方有待莫去采灵芝
　　过文著作家
　　谁住街西屋文昌著作臣茶瓯宜客静书帙觉予亲栽竹应栖凤操觚定获麟青藜眀夜半北极动星辰
　　赠王待制
　　雪树眀街樾氷澌合御沟物华迎节换淑景拂天浮长日书封事经年问酒筹已知花坞好借汝独重游
　　翰林书佐杜元美戏防堂
　　圣代文眀日时贤事业初雍雍封邑屋秩秩表田庐孝友归今杜风流借后予无诗歌陟岵有赋叙闲居夏閤摇纨扇春船捕锦鱼又寻仓氏米还写翰林书追陆重懐橘非温笑絶裾五云夸地近三釡喜身如我亦陈情者谁云捧檄欤强来亲笔砚不去荷犂鉏大母头疏白诸婴口聚鸒蓟中茔入路河外野沉旟【一作车又作辜】艺圃思传业天门听唱胪终惭老莱子欲语复籧篨
　　送文著作往鄂州谕南使
　　大化均天施皇图象岳宁宣风依日月发号布雷霆貔虎严分镇鹓鸾蔚在廷芝茎聫孔庙蓂叶茂尧庭珠米圆圆白楼桑个个青讴吟兴陇亩游衍及郊坰楚俗那三户滇童信六经已知含煦育复此仰仪刑使得皇华美歌应湛露听赐衣裁锦段官醖应瑶缾上国崇懐服熙朝尚徳馨鱼书闲粉蠧鸡卜枉轺星鄂渚翔鹦鹉燕台念脊鸰归途回四牡枫树失江汀
　　送王眉叟真人
　　秋晖上寒竹白鹤立苍苔石洞松花落云房涧水来弹琴翻道曲捣药应哀别浦回船急孤山看早梅
　　送人之陜省幕和韵
　　绶带惊沙鹤纱巾逐海鸥骊山泉未冷华岳树先秋路出汾阳里衣仍晏子裘风流莲幕羡君岂叹淹留伯长内翰与继学内翰聫句赋画松诗清壮伟丽备体诸家祖常实不能及后尘也仍作诗美之焉
　　呉绢氷丝白秦封石发青沐华浮鹤露戢景蔽鹑星刻画风云状雕镵鸟兽形哦诗铿玉署集句灿珠经晔晔舒光气沉沉逐杳防离歌三叠唱凯奏万铙听肃穆官师位雍容乐舞庭江花春艳艳山竹雪亭亭自笑如尘俗懐惭似酒醒无因题琥珀有去对防防
　　都城粟氏玩芳亭
　　嵗序催人老韶华逐酒浓开尊应数数闭户岂重重花朶山猿折斋厨竹笋供京尘衣不染犹得媚春容
　　春寒
　　春寒犊子瘦谁与念农耕地底多生暖天边正要晴落梅栖雪晕裂竹见风声为问催花鸟如何得使名
　　送苏子宁赴岭北省幕
　　鸡塞鸣秋柝龙沙列夜营赐衣俱鲁缟给饷尽吴粇野井氷生夏寒天雪没晴藩垣资赞画幕府正知名
　　送刘侍仪祠祭北镇医无闾
　　名镇坤维左雄藩碣石边宵眀观海日春媚禊河川塞道迷沙碛邮亭过玉田骕骦怜驲骑袯襫费羊毡亦有鲛人室应无防户船山椒云物异天角斗枢偏望美祠官贵时清祀事専祝禧孚感格锡福待敷宣
　　谒吿书懐
　　先子桐乡地年来忆旧游山春花竞发沙晚水闲流石屋青霞夜藤床碧树秋防身龙具在强欲问呉钩
　　赠弹琴道士
　　苦竹到阶深云房岂易寻倚松闻磬韵对石振尘襟芒屩坛曲琼冠紫殿隂仙翁嫌我俗不肯坐弹琴
　　用韵赠王继学时祠祷天宝宫
　　闗松桂深长昼客来寻抚石云生手防泉风满襟鹤巢连屋角蜗迹上碑隂须信祠官美烹茶更鼓琴
　　送董仁甫之西台幕
　　西南万里地诏属大行台秦树浮天去巴江带雪来山河无用险邦国正须才台幕风流美书籖想尽【一作画】开
　　送周南翁待制
　　鸡曙辞宫漏鸥天趁客船帝书鸾纸莹母侍板舆鲜林壑烟霞古【一作旧】松楸雨露偏儒臣文藻剧陇表勒髙阡
　　华清宫故基
　　开元人物尽兹地尚华清古道风尘急温泉日夜生碑词惟石藓宫树有春莺过客知王建题诗不记名
　　灵州
　　乍入西河地归心见夣余蒲萄怜酒美苜蓿趁田居少妇能骑马髙年未识书清朝重农谷稍稍把犂锄
　　宿迁县
　　河伯朝宗日黄昏【一作尘】出岸髙蛟龙分窟穴舟楫用波涛使者修隄急田甿弃屋逃无钱谁贳汝嵗晚更嗷嗷
　　吕梁
　　天府河流北徐方禹迹难青山开石硖白日看风湍星宿光芒合坤维脉络蟠吴船牵百丈酾酒酹隂官
　　泗州塔
　　梵塔层层出云间见象轮金光动淮水铎语召川神负载坤多力庄严佛有因埏陶千万亿穹石刻铭新
　　舟中
　　藂薄萦云曲冈峦引雾深舟轻风燕疾衣薄水萤侵夜久江喧濑秋清竹满林闲情任飘泊到处欲登临
　　徐州吊苏眉山
　　城角黄楼壮苏公骨已仙乱流无囓石宅土有居廛才大为时忌名髙得世传舟中卧读赋临水一琅然
　　挽饶国呉公
　　泣雨纒丹旐灵风搅素帷畨君归庙日饶国表阡时穹石镵仙箓华编缀诔辞山原松漏月墓道栎生芝谐世资清福全天乐夀耆孙聫书殿列儿侍竹宫祠执绋嗟何及居庐愿莫私眀王崇秩祀敛锡待敷施
　　送郭巨卿之南台
　　台府涛江外官清吏报稀印朱涂野霭研沈滴山霏列镇幽眀入方州殿防归羡君髙步穏悔我弃荷衣
　　送王伯平章
　　衮职华虫粲台堦象纬眀世须先谷帛治理后章程所贵求儒效何劳得论衡退公无候吏饮介有诸生枫陛都俞宻槐庭属望清助耕千亩借谢絶五侯鲭疏传専髙节韦贤擅令名臣工商相重乡国鲁公荣汶水春疏【疏一作流】鲔徂松夏啭莺来宜思舜慕去合体尧情尚醖随飞骑宫衣满赐籯曹装应再趣莫拟种黄精
　　送侯广彦秀才
　　淮水清无石君行去路赊分金知鲍叔问字见侯芭云满山遮路天髙雨送霞士贫方傲世白发岂多嗟
　　秦元卿家庆图
　　天爵荣良贵皇家锡显封恩光依上国宠渥防华宗椿恱荆交艳萱妍桂竞秾园亭春掩映桑野亩横纵令子官薇省诸孤胄辟雍儒功谁表率善俗此仪容
　　辛良史披沙集诗
　　未可披沙拣黄金抵自多悠悠今古意落落短长歌秋塞鸣霜铠春房剪画罗吟边变余发萧飒是隂何
　　海子桥【二首】
　　朝马秋尘急天潢晚镜舒影圆云度鸟波静藻依鱼石栈通星汉银河落水渠无人洗寒露为我媚芙蕖南望蓬莱观行人隔苑墙有时驯象浴不见狎鸥翔宫树飘秋叶江船认石梁辟雍真可作拟赋献文王
　　秋谷平章生日
　　上宰儒宗重中台位望隆承天施坱圠捧日照曈昽汾洛精灵合文章运会通酂侯初亦【一作生兆】昴周翰降维嵩姬正逢阳复羲车舍斗中眉毫齐绀发仙骨炯方瞳鸾凤翔千仭貂蝉侍两宫天池浮画鹢公衮焕华虫造命毗元化书思沃帝聪山河尊社稷礼乐赖臣工韩国蕃宣永髙皇报施崇从来黄閤贵只属紫芝翁槛竹沉沉翠庭花灼灼红道山藏画象词馆转诗筒洛下耆英盛人间夀域同君王自养老何羡菊潭东
　　送李元章之陜县【元章旧官太常】
　　周汉风流地郎官出宰年忧民思磬折去国想官【疑作宫】悬种树连闗右栽花近洛川莫嫌斋马瘦春雨便行田
　　送符镇抚之官
　　金符传拜将白羽看麾军吹角弓横月开旗马望云舅家书尽读新府令初闻油幕风流盛吾归诧隠君
　　题仇公度所蔵先世家训手泽
　　斗南人物论仇氏尔为先晔晔文华在绵绵世美传庭趋元猎较禄养有圭田感慕吾亲志临书泪迸泉
　　泉南孙氏园亭
　　凿石通归汐浮梁看浴暾鸭阑萍上甃鹿栅藓生垣薝卜乘栀子筼筜长竹孙书香芸辟蠧席暖锦裁鹓交客登仙籍承家荷帝恩氷瓯蜂蜜溜酒榼荔浆翻吹籥花围屋弹琴鹤舞园海云春有态闽雪夜无痕谁谓衣裳懒予今杖屦烦捋须歌月地翘首望天门
　　赠里人别因寄祖义祖烈
　　万里天南地逢君似到乡欲同观海屿忽别上河梁楚树思题叶淮僧忆借航归时报兄弟莫遣石田荒
　　再从浙入闽【二首】
　　江外淹留久那堪去复回水生客星濑日出偃王防烓灶茶瓯至筠笼橘颗来春云又成雨着意落寒梅积雨闗河湿今朝日始晴浮船下夜濑覔酒近春城鹅鸭将雏出牛羊傍母行独怜无侣客万里又南征
　　送光州陈仲礼知州任满北上
　　太守官仍贵王畿路岂賖歌骊君独喜絷马我兴嗟髦士应朝请羣公论汝嘉送行无酒榼归去有书车鲁望云浮树淮空雨断霞鴈来犹为稻鹭下独怜沙宗器知瑚琏祥金未镆鎁汉庭须贾谊扬宅失侯芭涉歴川涂异游观景物华秋风河汉侧被发泛灵槎
　　次元礼弟韵
　　白鹤爱苦竹婆娑正尔嘉田居门近水野饭甑炊霞自种千章木谁乘万里槎小亭烧药处依约是仙家
　　送人自淮南卖田还江陵
　　楚国方城外江陵汉水边俊才多显达髙士亦留连济济夫君美栖栖独尔怜如何无紫槖尚此有红莲归覔千头橘行荒二顷田相逢还又别春水看浮船
　　谢纸
　　长夏身无事煎茶被竹綀官清还食禄俸厚欲收书揖客谈理逢人问故居不因舒道士无纸写栟榈
　　游华严寺
　　化国日迟迟招提独往时鹤驯看梵磬猫定防斋糜贝叶翻经译沙墙应制诗庭前双树好长夏得风吹
　　次韵继学【三首】
　　金爵层霄外银猊曲槛边合香俱国士持槖半神仙岂有遮尘手应无见麯涎地清天似水席暖罽如绵客送蒲萄酒人分苜蓿田书思趋豹省掞藻赋龙船【时上京自大都移舟至】谁念冯唐老为郎白首年
　　鸡塞西宁外龙沙北极边有天皆入贡无地不生仙鹊玉光含水骊珠湿带涎香清堪闭阁衣薄岂胜绵珥笔逰鳌禁扶犂占鹤田酒来扬子宅人上剡溪船自信篇章贵能歌撃壌年
　　丞相晨趋漏元戎夜拓边碧鸡崇汉畤丹药监秦仙敢谓鼇头选初逃虎口涎栁词方濯锦雪赋已抽绵艳艳金为屋辉辉玉满田客衣随楚制乡梦逐吴船所赖三阶正螭坳记有年
　　陪可用中议祠星于天宝宫
　　教命司诸席元辰集醮筵星君符介夀嵗纪辑安躔炬焰天无夜熏焚树有烟音如缑岭上拜似竹宫前蘂笈祥延世飚轮俨御仙日余青炜接宿耀罽坛连象纬昭重润斋眀祝大年步虚垂佩响奠币织文鲜诚感将馨祀神娱乐鼓渊蕃厘归帝胄孚祐播农田
　　崇真宫西梨花
　　春日梨花下相逢把臂行香痕怜粉白酒晕惜红轻影动帘穿燕声来树度鸎共当拚一醉莫待鬓华生
　　眀日在罗中官园池次韵
　　帝里春光媚花前可独行额黄团带小眉緑画痕轻荡桨波浮鹢裁衣粉妬莺却愁风信恶眀日树生隂
　　送可升法师祠武当山
　　华芝三曲盖灵驭九龙车人喜仙官至谁云帝阙賖山神驱黒虎真侣耀朱蛇石发松膏雾天衣雨织霞涧青春舞藻岩紫昼垂花醮席罗星斗賔筵竞鼔笳乘槎过博望噀酒问栾巴竭泽无鱼罟施逵有兎罝熙熙归化域迟汝报重华
　　送杨仲礼江淛提举儒学
　　江海雄南服衣冠重北门仗云移振鹭船雾送翔鹓酒屡招人饮文多与客论名髙依日月道大信乾坤官拜儒台贵班聫会府尊斋防还笋蕨賔所尽兰荪佐吏言犹雅公庭礼不烦过家懽上冢去国恋承恩田埭观鱼子隣墙抚竹孙光荣休负弩歌鼓乐乡村
　　武当山道士赠行
　　幽居凿石楹仙路接青城印字苔行鹤梭金树度莺飞光无短景上夀有长生星斗何曾闇坛夜夜眀
　　瞻得之庆母夀十韵
　　夀域资皇极天枢夹泰阶乐生黄发并锡福白眉皆有母袆裁副因儿绶结緺髙年方宴赐偕老屡兴懐承祀言供食延賔使卖钗鞶丝犹故物彤管赖吾侪兰茁矜熊枕花眀借鹿柴学书图史备贽礼束脩差予欲登堂拜谁令出斾谐歌诗陈善庆勒字拟磨崖
　　卢师山下过郝景文叅政墓
　　故相声名逺荒阡松栢长地能终不夜天莫借飞光旧客驱车过新诗洒泪伤千年此山下樵牧禁牛羊
　　送史正翁经歴之嘉兴
　　京华春满眼楚客榜船归花送行衣舞莺从上苑飞莼鲈随俸入桑苎接田肥铃阁文书少还知小吏稀
　　姚左司墨竹为贾仲章尚书赋十韵
　　江渚春生雨山楹夜宿云箨鳞穿石锦节粉带书芸玉昆刀削素丝并剪分鱼竿方问野凤管已相【一作招】君莫作宣房楗还歌华泽文露零忻鹤警星度恐萤焚影似风棂见声如雪幌闻裁冠终有制作屋更无氛移植惊燕叟盘根识楚妘中郎挥墨汁宗伯侑鑪熏
　　许右丞蘸道士祈感应
　　荣门先赤帻索室借黄冠笺奏冷风至符飞苦雨干市船难系买禾耳可芟刓朝荐祈年观昏祠太乙坛嘉生资五福哀吁剧三盘鱼鼈还隂宅蛟龙谢夏官金穰夸浩浩粒食且抟抟神享希羞蕙灵归借用兰车轮非有角马足忽生翰帝念愚甿病民歌法网寛祝祠期不缪相国寸心丹
　　送许诚夫大监祠海上诸神
　　上圣崇眀祀元臣属有文内香开宝炷制币出纁授节临前殿传胪听后军酒清黄木庙鱼祭武夷君母应回雨天妃却下云不劳风有隧犹愿楚无氛漕粟琅琊见还珠合浦闻穹苍天坱漭溟渤气絪緼龙户编鱼赋鲛人织雾纹畤祠光炯炯宣室语欣欣鹏运连畨舶轺归愿冀羣观书曽拜洛歌赋不横汾越水琉璃静闽花茉莉熏伏波封莫请宵旰念华勋
　　次韵阿荣【目録作崇】叅政
　　辇路青云上居人杳霭间寺钟闻下界车辙在髙山倚马才名世鸣鸡客过闗黄陂隔淮浦嵗晚约同闲
　　元礼弟寄和韵
　　野云不肯出作雨涨山溪颇谓谈扪虱何如学祝鸡凿池通竹逺揷架庋书低秫熟秋田后应知酒自携
　　适意
　　夣想苍龙阙盘桓汝水濵郡侯偏爱客秋雨更留人馔盛甞鲈鲙樽空倒角巾覉愁不能遣争奈二毛新
　　赞御书雪林二字为赵伯宁中丞作
　　圣主敷文化台臣得宝书方圆河洛出次舍日星居禹画州圻古羲文物象初克勤资负扆跻敬赖储胥王锡非鞶带天光岂器车传家恩有渥训徳义无余浩浩氷华洁亭亭木本疎山辉因玉润云气是龙嘘莹爽才尤峻栽培力不虚眀良须庆防动植乐舒徐眷遇荣金匮讴歌媿石渠贱微叨下列瞻拜舞阶除
　　张元杰祠龙虎武当
　　岌嶪芙蓉阙葳蕤翡翠幢祠官天北下仙属日南降香雨沾春陇灵风鼓夜江神来乘马四使至戴旗双宣室还因鬼箕畴却为邦君眀月佩玉女白云窻淑气非烟缕祥光岂烛缸两山通地脉万窦响泉淙有树皆生酒无苗不【阙】　蛇龙虎地防蝀好为矼
　　求赵伯显画家山图用唐李中韵
　　春鴈南来后家书一纸无山花应向日陂水计通湖羸防衣资絮生蚕薄借芦久宜拂白石强此伏青蒲琴客分抄谱仙翁许借壶园红榴火炼沼緑芡盘铺岚气飘檐隙烟光郁座隅呼云横防蝀问月看蟾蜍倚杖心何逸观鱼兴不辜新开竹林迳并乞写成图
　　猗緑园
　　殖产吾何取开林我独能缚船尝取竹捣纸每移藤池曲波涛小花繁雾雨蒸春云同础润秋月共江澄凤下非因食鱼来不可罾写经还道士裹饭乞行僧笋屦新青折荷衣旧翠凝浮瓯茶有乳溢瓮酒无氷香灺留文篆书囊剰缭绫清晨飡玉罢东坐日初升
　　赠芦州黄孝子
　　我家淮水上孝义夙多闻邑屋封华表丘园聘束纁久嗟毛义檄更叹董生文白石山中去吾将问隠君
　　云巢道士
　　弱水不容舠仙山本负鳌坊偏朝斗柄材或伐蟠桃网户春丝宻梁河夕蝀髙防金应有药切玉岂无刀雨里攀龙鬛风中拾凤毛露珠凝药臼霞缬晕绡袍箕尾人能遇灵槎客每遭隔尘劳夣想斥鷃在蓬蒿
　　出都
　　长城懐古处身在日华东水出卢龙塞山连碣石宫沙鸥终自白霜树忽然红云海鸿蒙气归颿杳霭中
　　项子虚链师归旧隠
　　黄石书难遇青精饭易逢山中霞尽碧海上日偏红旧种三珠树新裁五粒松大年能驻景上药可还童尘隔悲浮世仙成剧化工龙来宁有穴鹤放更无笼衣制波纹縠琴修火爆桐緑章飞洞府蘂笈奏神宫黙黙潜息憧憧蚁鬭聪链形吾体恶因尔问崆峒
　　题恵崇画树林
　　下濑生秋响平林漏曙光蜀桤隂十亩闽荔熟千房不听樵夫伐无劳匠石伤灵槎上天汉全栋架眀堂黯黯云垂幔霖霖雨湿墙鴈奴呼伴审鸠妇择栖详路逺逢仙宅天低近帝乡春行苔履滑夕坐笋书香东绢刀谁剪西园价尔偿悬车清渭后白发洒苍凉
　　虞伯生学士画像
　　韦相传经业杨门世讲官箕裘君自得文字我知难汲冢朱涂误秦灰墨补残黄流凝玉瓒僊露滴金盘不肯投漫刺偏宜戴小冠近林听竹雨临涧看风湍诏入蒲轮软诃归钓石团青山连石国白日照长安拟卜呈兆将书鹤借翰风流图画里方自见神完
　　登雨花台
　　积翠生层巘凝光浴巨涛呉城花覆井楚舸竹栽篙地近鱼龙逼天空鹤鹳髙野桥皆防蝀溪水尽蒲萄雨石逢芝箭风林得凤毛胭脂儿女小罨画鬼神饕六代都衔璧三山尚戴鼇故宫犹荏苒古树漫周遭仙洞歌瑶草人家宴碧桃饭香非接淅酒好不篘糟緑雾春连阁丹霞晓映袍攀跻忻境胜跋涉惮人劳老我才还劣清资媿重叨采诗今有使问俗似无曺佳丽千年防声名一世豪嵗时休澣日携手可游遨
　　南野
　　南野新亭好城坳筑小丘飘花如【一作迷】虎落【一作穴】遇水识龙舟朝士寻山到隣翁载酒游五云天坱书帙瑞光浮
　　紫芝不用事
　　霞缬盘华盖天葩擢矞云孕灵非有种掞藻忽成文冠矗仙裁羽缨垂女制裙原田多众草独尔擅絪緼
　　赠杨洞天道人
　　我自不入俗君今乂欲仙鸟啼百花里屋住万山边宻树云难过空潭月易圆题诗秋卷了为说小行年
　　五言【九首】
　　太行东北去形势自天分一苇航吴越千车挽朔云衣冠今复盛豪杰古犹闻欲献三都赋茫然愧不闻不作还山梦因吟李杜诗平生无饱饭抵死只忧时事实兼唐史风流揖楚辞山川旧逰处千载有余悲王子不耐俗还山应恐迟挑灯同此夜把臂忆当时爱我常悬榻逢人只语诗买田今已决莫负耦耕期好去春山路骑驴罨画中徜徉紫芝客憔悴鹿皮翁得酒宁辞醉逢人莫话穷乾坤皆古意人自不相同御史青骢马词臣白玉堂有才皆展骥此老尚亡羊云海迷舟路天风失鴈行不须愁白发正欲媚幽光古意在眉宇新诗应口哦无钱赊酒得有屋喜人过宇宙千年事功名一曲歌执鞭吾亦可税驾欲如何闻道光山县城南十里赊人家依翠竹野水乱梅花应有仙烧药宁无客舣槎行当问田亩结屋贮烟霞栽竹复栽花居然处士家有田供白饭无句咏青霞春雨浮隣瓮秋船系树槎渔樵相见熟来聼读南华又是蒺藜秋浮槎系旅辀古城空石堞平野半沙丘自笑沧洲客还期汗漫逰明朝入卫国淇上买扁舟
　　题张良卿御史乃翁万户死边诗卷
　　莫恨将军死将军死是身子今簮獬豸国拟画麒麟铜柱声名旧燕然记刻新丛祠寄江右百世衞邦人
　　春思调王修撰袁待制【二首】
　　翰林王学士宅里好花开白纻裁春服青钱唤酒杯终知老子兴尝望美人来笑我如椎钝敲门一百回京国春风软名园花信来只愁添酒价还恐负诗才绣袂秋千下银鞍騕褭囬词臣应自贵深院闭莓苔
　　再用韵奉继学【二首】
　　修撰官清切髙斋不易开青鳬憎緑帻黒沈覆琼杯日日裁书出年年赐锦来最怜山简拙惟有习池回山东豪侠客走马两京来芹藻流清誉丝纶借美才但能铃索静还使酒船囬梦想庭前鹤竒踪篆紫苔
　　次韵咏石
　　老石何年有依稀满路旁无人愁饮羽有客坐亡羊戒世能言晋传书岂姓黄补天成五色何独柱眀堂
　　北行
　　山转疑无路溪深似有云衣裳沾沆瀣鞍马入氲氤岩树花凝昼崖藤蔓驻曛佛宫金匝匝帐屋锦文文尘坌车争出霞舒骑乱分烟中听犬吠天畔见人耘草檄期诛泚歌诗拟吊蕡家家收枣栗处处种榆枌枕有仙人记琴无山鬼闻时巡劳圣主灵会召神君泉脉流钗股松身镂缬纹团团防象迹矗矗立駞羣龙虎盘南石貔貅镇北军井盐仍皛皛马酒亦醺醺越贡珠玑错夷琛翠羽纷弓旌征隠逸斧钺赐功勲俗已多羊酪民还贱豕豮雨余雷菌长秋入地椒芬井邑聫山海仓箱溢陇汾白鹰随雪鴈黄防掘田鼢太祖初飞御中原正溺焚剑光眀塞道箭影落窨氛圣嗣开元极天声震大辕门方纳禹国镜又收员降主来衔璧奔君自束緼只今修栒簴何但去防轒公子衣缝掖王妃曳练裙期绵尧厯祚物阜舜风薰学士工谟训成均载典坟小臣难颂徳祗合采书芸
　　送同年赵继清尹安陆
　　席帽文塲里于今十七年白须俱满镜墨绶独行田鹈翼知吾刺鸾栖觉汝贤髙才多晚达未可叹迍邅
　　寄舒真人
　　金阙来华盖琳坛集羽衣石因钟乳腻松为茯苓肥剂墨香翻杵修琴玉布徽天低临象纬日近逼光辉竹里开长迳池边蔽小扉红迷霞绮错緑涨水环围仙杏葩凝赤蟠桃萼剪绯龙来还独宿鹤去更知归割蜜蜂先避衔书凤自飞祠雷陈古磬符鬼掣灵旂丹井泉偏冽铜盘露未晞俗人那得识诗客尽相依伊我逢休澣从兹咏浴沂凭师消鄙吝犹可采山薇
　　送华山隠之宗阳宫
　　江阁鱼龙近山房雾雨多地清天不暑池曲水无波笋箨迎书带樱桃送锦窠呦呦呼伴鹿唼唼换经鹅养素行编屦乘闲坐织蓑防篇飡玉法一帙醮星科香灺沉银叶衣裾佩紫荷丹光留海月绛景出松萝醉忆泉浮乳幽怜石烂柯神君攀緑桂天女踏青莎邀客登山顶寻真入涧阿洞箫吹道曲云纸写鱼歌予发今如此君心可奈何髙坛见明月为我问娑罗
　　石田山居【八首】
　　甲子人愁雨河田麦已丹嵗凶捐瘠众天逺祷祠难贾客还沽酒王孙自饱餐更怜黧面黒征戍出桑干积雨衣裳湿愁人是麦田泥将深没马雾欲堕飞鸢爨火劳薪尽家居老屋穿墙根杂蛙蚓拟买系篱船光山枫制锦潢浦荻飞绵秫熟何论酒鱼来不计钱卜邻多野老求药有神仙为客留羮笋清晨步石田四月淮天雨清林防碧池笋香邻瓮酒禽响【一作聴】客窗棋田鼓春迎社乡巫夜赛祠渐知飘泊久自觉是农师无麦夫何极吾忧陇亩空岂能驱盗贼得忍鬻儿童荼蓼充肠熟樵蘓救口穷无端县小吏召役到疲癃作客何多意淮南即是家自牵萝屋小不正葛巾斜书懒眠尤熟诗来酒更赊春天云妩媚相对坐鸥沙竟日无賔主山房一老翁竹光浮昼碧花蘂飏春红田父分鸡桀【一作栅】邻僧乞鹤笼时行亲杖屦未觉坐书空淮南穷僻地先世有林庐花曙鸣山鸟芹春跃岸鱼鼓琴仙度曲种杏客传书朋旧如相覔休嗔礼法疎
　　郎中苏公哀挽
　　墓门翁仲泣秋草九原深身世书盈屋乡园树满林故人多执绋令子早冠簮曽作阳闗曲今成薤露吟
　　古城熊翁夀考
　　髙年开八袠治世遇千祺馥郁兰当砌葳蕤菊满篱子能知负米孙更喜含饴但愿雍熙内吾民尽耄朞【一作期】





　　石田文集卷二
　　钦定四库全书
　　石田文集卷三
　　元　马祖常　撰
　　七言律诗
　　用乐天韵因效其题咏闲意
　　缫丝车响雨来稀罨画图中住翠微村北村南桑扈呌家前家后竹鸡飞青怜藤蔓春牵屋绿爱荷盘夏剪衣更忆江天家万里行逢僧子借船归
　　寄王继学待制
　　奎文烂烂绕枢旁一代词臣属马杨天碧绫浮鸾诰湿水苍玉动鹄袍光侍祠竹殿辞灵币奏对枫宸拜帝觞借甚声华才更逸如何三十不为郎
　　夀郝大参
　　退傅归来发尚青角巾闲对老人星鳯凰池上辞松閤鹦鹉洲边买竹亭留客只谈三里雾见人不问五侯鲭惭无刚夘为公夀他日淮南种茯苓
　　和张彦清司农喜雪【二首】
　　剡船乗兴便闲来不问樽罍几日开春水起时寒欲尽梅花多处气先催天街绰约清光遍云幌依稀舞影廽已是丰年调玉烛京华倦客岂悠哉
　　万木鳞皴冻欲黧晓云一色望中迷纷披纨素拈花树防缀珠玑布稻畦沙屿有声鸣夜鹤氷溪无影照山鸡蓬山仙客多清兴间日题诗对紫泥
　　寄隠士
　　林下萧然一病身可怜家计若为亲葛花藤蔓供山贡菰米莲房给水珍鹤子见贫能代仆犬儿知主防憎人清朝日日弓旌出谁説巢由不肯臣
　　送赵敬甫侍御赴江西镇
　　南昌防府盛才猷马辞天又此游二十八州当左辖几千百里望前旒江明旌节文鱼跃秋入衣裳画鹢浮若见昔年徐孺子急须下榻问名流
　　寄吴真人【二首】
　　弹琴峡北翠华游仙子翩翩夹御辀日观占云乗颢气星坛回斗酌河流菊花香晚思三楚桂子秋高下十洲应忆南都旧狂客青田归鹤作书邮
　　竹宫日近鳯凰游龙辂秋清白玉辀羽服侍严天帝子鹖冠书读道家流云高塞岭松生石霜入江乡橘满洲仙客通灵尘虑尽南风日日作诗邮
　　寄王继学
　　天北刚风去马轻葛巾清景驻瑶京裁书防笔卿云烂照字青藜子夜明檐鹊声干人问讯舄鳬飞惯客惊迎灵槎八月应南下夜听银河有浪声
　　奉和鄂通都事秋怀
　　灵河七夕巧云稠坠露声清夜得秋月冷桂花飘左界山寒【一作空又作深】荔子落东瓯人怜纨缟裁衣袂谁借蒲葵剪扇头竹影近砧杵急夣随南客问行舟
　　九日在告
　　青山到屋三十里瘦马不能闲一过欲趂重阳浮菊蘂转愁落叶下岩阿南鸿带雨秋飞急北谷来霜夜杵多病里题诗遣野兴何人携酒与高歌
　　送侍御之南台
　　云蕊天然拂曙桥钟陵松桧识南朝临书应忆晨趋漏把酒何妨夜听潮官美当年裁锦绣时清今日奏箫韶伫观召对通明殿别拟题诗寄使轺
　　送王眉叟真人还钱塘
　　涛江秋半潮头起来鹤亭高瞰雪堆白防仙衣分鹭羽绿华洞府乞松栽闲留长日人间住独伴飞云海上廽何事而今东去疾孤山十月早梅开
　　题若容
　　击剑酣歌白日迷高情邈邈见天倪石潭藻舞鱼深泳花屿春明鸟自啼架上道书研宇宙箧中衣带剪虹霓洞房清昼奁香转坐听东街马过泥
　　双头菊
　　金屈巵边醉袖垂秋云如幄贮仙姿寒生小靥廽鸾动香入流苏睡鸭移结绶巧承西颢曲落钿羞带月支眉青霜为我催憔悴银屋何人怨别离
　　夀故相秋谷
　　邺侯书帙满高堂韩国封圻启故乡鸠杖倚云吟雪岫鳯笙吹玉荐霞觞人问宰相青霄近天上神仙白发长岂独夀星明子夜春风岑嶎长琳琅
　　夀闲闲真人和吴养浩博士韵
　　太乙坛高夜气寒三芝八桂影阑干寳云蠧兽青金鼎素霭凝氷白玉冠竹雪珊珊承步响松花拂拂落衣干高真御气仙官应南极星骑五色鸾
　　寿中丞公
　　石室巾箱烂卿云芝庭旌节照秦军三珠树茂仙官应二叶蓂生夀厯闻皎皎素心凝北雪垂垂白发濯南薰太微光气明如水坐见台乌集夜分
　　送道士赵虚一祠海岳
　　三珠树影满云间万里南天去鹤闲弱水浮舟求玉磬都结袜系瑶环吹箫谷口云遮路贳酒江边月动山仙子无心问尘俗手中空握五芝还
　　送呼图克岱尔著作祠岳渎【戊午状元】
　　日长东观著书清绛荐龙香为帝擎山岳发灵银瓮出河宫迎节马图明行观謡俗期星使归奏蕃厘拜月卿千里楚乡乗传去关人应识弃繻生
　　和张蓬山司农韵
　　蓬山高对石淙荘水硙飞轮日溅霜后稷官清芝检湿杜陵天近竹綀凉题诗独喜轻纨素书笏重须奉赭黄下客扬雄贫嗜酒只今先有碧筩觞
　　和继学郎中送友归越中
　　蓟门东望海无波谁许山人问薜萝雀舫春声留水鷰鹄袍秋影动天鵞鉴湖草满芙蓉少鄞县【一作水】潮来牡蛎多羞见京尘遮帽顶羊裘亦欲换渔蓑
　　赠刘时中
　　江海归来气尚豪立谈便合拥旌旄青衿令子箕裘美白发贤妻井臼劳才大岂能期世用数竒还不救名高公卿知已吹嘘易笑我官曹似马曹
　　挽何得之先生
　　手织乌纱日卖钱全家闲住五云边伏生有女书空在伯道无儿世共怜北市行歌花烂漫西亭坐啸月婵娟少微光气今年闇知是诗随过海船
　　应制夀赵国公
　　圣徳如天念老臣词林奉诏制诗新龄何借依潭菊鹤髪偏宜对雪筠八蜡节迎千室饮三公官贵一身贫角巾野服林亭下正是耆英社里人
　　过钱塘
　　老翁八十能鉏豆记得江南亡国时骄将临边方弃甲孱王入海却张旗过秦才子方头白辞汉仙人岂泪垂东观史臣班马行乞书今古作元
　　钱塘潮
　　石桥西畔竹棚斜闲日浮舟阅嵗华金凿悬崖开佛国玉分飞瀑过人家风杉鹤下春鸣垤雨树猿啼暝蹋花欲赁茭田来此住东南更望赤城霞
　　追和许浑游溪夜囬韵
　　溪水连云过竹间溪声云影半潺潺鹤来近屋童看熟鹭下长松客对闲直待月痕侵石坞还期烟色认柴关人生岂独官为贵好向君王乞越山
　　书事
　　伏蒲论事屡逢诃白发而今更奈何好去仙山寻种杏敢期帝里要鸣珂囊中旧笏书青竹箧里新袍称紫荷百亩湖田三亩宅南天春雨白鸥多
　　盖善长御史泗滨堂
　　泗水千年碧似蓝泗滨华屋缔楩柟人从路北耕春雨山自徂徕供夕岚方印只今垂组纽长檠犹独近书龛天边倦客沧洲逺卷里题诗兴未堪
　　奉和新除袁侍讲见寄
　　周京宴镐汉汾河蓬鲙何须丙穴槎东观横经环壁水承眀寓直赋卷阿人间玉价连城少天上文奎左界多长日相思南望切羲车休怕鲁阳戈
　　赋王叔能宅芍药
　　莺粉分奁艶有光天工巧制殿春阳霞缯襞积云千叠寳盝脂凝蜜半香并蔕当阶盘绶带金苞向日剖珠囊诗人莫咏扬州紫便与花王可颉颃
　　用继学郎中韵再赋
　　花入帘栊草映裙春雕红玉百旉分重重艶晕寒浮露拂拂秾芳暖扑云秉烛客来追贵主结褵人去嫁夫君韶华未逐东风老薇省题诗酒半醺
　　上京翰苑书怀【三首】
　　沙草山低呌白翎松林春雨树青青土房通火为长炕氊屋疏凉启小櫺六月椒香驼贡乳九秋雷隠菌収钉谁知重见鳌峯客飒飒临风鬓已星
　　门外春桥漾绿波因寻红药过南坡已知积水皆为海不信疏星又隔河酒市杯陈金错落人家冠簇翠盘陀薰风到面无蒸暑去鸟长云奈客何
　　万里云沙碣石西高楼一望夕阳低谷量【一作深】牛马烟霞错天险山河海岱齐贡篚银貂金作借官窑磁盏玉为泥未央殿下长生树还许寻巢彩鳯栖
　　自和星字韵
　　天路扶摇上鳯翎龙冈初雨佛螺青不须李实沉氷井却爱花隂转月櫺蛮府纳琛珠度网精蓝浮屋木攅钉要知圣世求贤急夜夜官占处士星
　　九十三嵗老人康寜居宣徳府
　　我无麯糵为春酒翁得期頥作夀棚鸠杖赐来堪佚老鹈梁辞去不同升五原白碛秋迷树一曲黄河夜合氷古有乞言今可待逍遥全福见曽
　　送胡长史之淛宪
　　淛水秋涛溢尾闾外台清政自涵虗七州课防求儒效一府分曹责吏书氷蘗乆知谐素履风霜兹复见防车春坊记我曽聮属悬喜迎亲侍板舆
　　送史显甫之南台
　　江东宛在国门南台府治书即坐谈十道防车弹鬼蜮百城公椟问楩柟高名不倩官为贵雅士方知俗可慙使节赐环君莫厌侍臣催入待传柑
　　次韵王参议寄上京胡安常诸公【四首】
　　氷盘珍果进红消九部新声拟奏韶洛宅土中诸国防甘泉天近从臣朝仙官鳬至应飞舄防吏珠还岂织绡早晚秋河乌鹊度彩霓千丈不须桥
　　石甃氷澌古不消广寒张乐喜闻韶五坊戏马春旗合百队囬龙晓仗朝阊阖门高承藻井畨禺县逺贡鲛绡年年载笔陪京道题柱相如又过桥
　　步辇晨移紫殿隂龙光天表影浮沉讲臣白首求儒效宰属丹衷体圣心池上鳯凰当閤早洲边鹦鹉浴江深太平化日长如嵗赐酒频来岂抱琴
　　省中温树昼隂隂郎署熏衣尽麝沉星近紫垣明上界日行黄道对天心和鸾秋驾车尘静佩玉朝鸣漏水深好乞龙门滩上石种桐千尺断为琴
　　次韵宋显夫
　　东观著书闲日少还能信马御沟行翠华阁迥天云近海子桥长日栈平氷泮水深船对屋日迟春早树迷城芳年似酒何人问尽属而今坦率生
　　次韵王编修送彭道士南归
　　故山松老鹤知年归写丹经带椠鈆链杏春林求水碧步虚秋馆佩山石鞭海上无精卫花发江南有杜鹃一曲鉴湖何处覔我今骑马似乗船
　　送杜时可提举儒学
　　成都万里不可到见君西去动我情百鹃夜啼巴树逺双鳬秋浴沧江清学官米廪出邑屋弟子书笈过金籯三十儒冠桑梓国犹记太常韶濩声
　　赠陈玉林道士
　　学士书名御榻前先生归卧大江边飞龙亭在山还好伏虎丹成鼎不穿万顷玉林烟满地九重金阙日升天圣君若许秦淮去拟借云房宿一年
　　贡院忆继学治书
　　棘闱粉署隔重墙校艺分官属正郎五夜风帘烧蜡烛九天氷树剂龙香周旋接武尚书履供帐留筃御史床胪唱閤门春色曙侍臣应奏庆云章
　　治书宠和误用光字仍再次韵【二首】
　　金吾鱼钥限南墙襆被淹旬借直郎灯转九枝囬昼景笔题双榜夺春光畨禺珠琲宁无树勾漏丹砂信有床明日大廷亲策试昭囬云汉见天章
　　春巷门深薜荔墙月轮修桂倩吴郎入帘缥缬浮檐影出院红筵映酒光骏马百金还买骨灵五总不支床治书台上风霜剧囬首文塲赋和章
　　治书再和复次韵
　　西南春巷杏花墙索米长安汉防郎市里忽闻鸡吐绶海边还报鸟含香月移桂树通阶石芝发铜池谢井床儤直閤门休沐夕新诗刻烛赋千章
　　贡仲章待制宠和次韵
　　宫云光影度椒墙待制官高不是郎夕拜日升龙尾道朝回天赐马人【一作牙】香戴慿乆负谈经席阮籍唯知近酒床春巷杏花开未遍门前欣得碧霞章
　　高彦敬黄州云山图
　　云山万叠江南岸江北高楼眺望时晴霭蔽戏桥过市夕霏荟蔚树连枝行人不带遮尘帽游客尝擕注酒巵我有故园淮水上竹冈相接到黄陂
　　济南张老人
　　张翁八十发青青闲爱湖光泻醁醽不卖道边居士履还随天上老人星花浓蜜露莺调舌石戴车云鹤养翎我欲东游华表柱古书重向伏生听
　　画古木
　　桑空河上生贤相枫老山中化羽人未借九闗当地轴还曽八月上天津雷烧桐尾琴材古玉刻龙形劒具新雨蚀苍皮苔防石泉舂玉乳月飜轮东堤杨栁春烟暖西浦芙蓉晓露匀偃蹇孤根岩壑气我知棫朴不为薪
　　缪郎中雪谷早行图
　　十里寒林叶尽凋谷中深雪客行遥留连献赋游梁苑辛苦哦诗过防桥竹裂若闻金石奏山空不听斧斤樵未央殿上氷花满郎吏催班已趂朝
　　东平慈母
　　高堂慈母昼垂帘花蕊青春不拂檐雨湿堦兰红烁烁烟浮坟草碧纎纎儿翻旧绣装书帙女染新丝刺镜奁过客莫题华表柱圣乡仁俗溢闾阎
　　鄢陵别南客
　　棱层林表白浮图古鄢城高客望孤秋雨喜沾梁土麦暝烟愁合楚田芜行人北上随沙鴈归客南还对渚鳬溱洧波清多草树百年生聚尚绳枢
　　坐曹
　　太平文物属仪曹长日垂帘手板操望里鸾栖知首树坐中鲸掣得宫袍舍人草制春朝急郎吏分祠夜拜劳礼乐南宫官独美尚书诗句咏蒲萄
　　盘居李氏
　　京尘敝尽洛生貂高隠盘居独寂寥李愿固知周士贵黄公还受汉家招山中白石饥来煮鑪里丹砂静后烧夜读五经同异处更嫌秋树响风飘【一作飚】
　　寄长老云山
　　曙雨初生防蝀桥梵山吟呗不移朝曽分禅榻春盘礴更想云山夜寂寥茧纸题诗寻伴少郫筒沽酒入城遥佛龛千丈金银界照世酥灯弟子烧
　　赠医士简秋碧
　　华阳茅主送黄精太岳秦松与茯苓上药相时登夀域良医名世即仙灵教人摄气如息笑我胖身岂鹤形昔【一作若】借刀圭明月合浮生都可享遐龄
　　送西台治书张孝锡
　　关符先过汉祠州乡国淹迟父老留黄竹有歌天子圣青蒲无伏谏臣忧黄河夜落鱼龙上华岳天低草树浮万里西南观黜陟防前泾渭已分流
　　送吏秉文祠岳渎还家
　　驿吏候官江汉晚皇华星使赐袍光金明缫借得神玉钿合文奁出内香井络坤维山国壮朝宗南纪海天长过家下马歌桑梓却笑相如负弩乡
　　龙虎台应制
　　龙虎台高秋意多翠华来日似鸾坡天将山海为城堑人倚云霞作绮罗周穆故惭黄竹赋汉高空奏大风歌两京巡省非行幸要使苍生乐至和
　　徽政院公退
　　早春天气半晴隂坐隔宫墙望上林御水有波皆浴鳯官桥无栁不拖金相风竿直青云近井干楼高绿雾深朝路暮归尘更合五方调马出骎骎
　　赠壶洲道士
　　青田山中养仙鹤不去人间作小官夜拜竹宫穿紫氅晨飞鳬舄上坛蕊珠旧结桫椤子金粟新生沆瀣盘我有沧洲仍不逺小山桂树正团团
　　送安庆路教王中夫
　　南国烟花一万重船浮春水正溶溶舒州城壮山偏防博士官清印自封夜诵挑灯吟蟋蟀秋行携酒采芙蓉仙人李白今应在问讯时时过宿松
　　送苏州卜者
　　防嵗京华赁屋居得官犹苦食无鱼成都谁问君平卜江左人知郭璞书春水浮空波缓缓秋机织字锦舒舒虎丘剰饮千钟酒醉里高歌唱阖闾
　　送胡古愚归东阳【二首】
　　借借诗中一世豪瑶池三度食蟠桃小移夜雨红兰桨旋剪春风白纻袍供奉氷衔从古贵东阳酒价近来高行台若见王公子道我官曹似马曹【江东防使王继学也】
　　沈约才清不耐秋归艎南去漫夷犹还家少拂双鸳被到阙重修五鳯楼袍色映江荣锦里诗声传纸快书邮兰溪尽烛非莲炬春早来从十二旒
　　奉陪荐食英宗神御殿用继学韵
　　乗石松隂偃翠虬先皇曽此驻龙辀茂陵弓劒随天御原庙衣冠奉月游借玉已行周制度酎金不罚汉诸侯百馨水陆修葅醢望拜孤臣涕莫収
　　题道士山水画
　　江翻墨沈渍氷丝白日沉沉暝蔼姿鹤影照云星度竹猿声裂石涧流澌千林雨暗归人急万里天长去鸟迟咫尺东南山水国仙翁曽约种灵芝
　　送客归扬州
　　扬子江头水拍天人家种栁住江边吴娃荡桨朝生浦楚客吹箫月满船锦防忆曽游此地琼花开不似当年竹西池馆多红药日日题诗舞袖前
　　挽黄平山次掲曼硕韵
　　半生书劒未淹迟奏赋明光紫槖垂西汉满朝伤贾谊南阳合郡爱宗资名书丹旐悬棺日饼啗红绫赐食时曽得杏园陪末席泪流红浦月初离
　　送王参政上京奏选【二首】
　　滇池细马踏龙沙宰相朝天路不賖峡里琴香春作乳月中珠树夜成花三千礼乐尊儒术百二山河壮帝家鱼上禹门无防额直郎宣奏日当衙
　　千官吉日听宣麻白发文【体要作词】臣帝汝嘉池鳯有毛皆五色蕊珠无树不三花绿绨诏底书分雨红锦囊中字剪霞天路北盘三十六归时秋月满京华
　　赠内
　　几年不到鹿门山妻子相看亦强顔桂树有枝曽独折女萝无蔓不同攀仙人楼上骑黄鹤野客笼中放白鹇莫恨五湖波浪阔鬓毛归去未全斑
　　陵州留别续总管
　　赁车同出鳯凰城十日还同问水程烟浦买鱼寛客意河梁分袂念交情颂声拟刻山阳石召节重驰使者旌我去淮南茅屋底著书先记续矦名
　　王道士庆夀堂
　　生男不必皆富贵学道亦足传其家堂上日进青精饭中晓发蟠桃花放船过江桨荡月起屋对山门掩霞陶潜有子覔梨枣小官折腰酒自賖
　　画海棠图
　　石家五尺珊瑚树海国千房火齐珠风雨春寒围锦防艶阳天暖倚阑扶浣时应贮芙蓉水香处重熏翡翠炉红腻不随蜂觜蚀粉匀终为蝶身敷葳防防缬盘仙绶襞积云罗络舞襦青帝化成非幻有杜陵吟老却知无催开每赖斟鹦鹉吹落还因唱鹧鸪曽见赤城花亚蕊丹铅此去不须图
　　送贡秀才还江东别业上寿
　　雅歌誊冩碧云笺共诧灵椿寿八千天上飞光无短景人间上寿有长年看花晓坞扶鸠杖涨水春池上鹢船秀发疎疎松并绿方瞳炯炯漆争诸郎玉雪庭前满仲氏文章海内传养老防逢亲执爵逸书重喜诵亡篇琴囊红蹙天吴锦宿榻青裁海艾毡太史占祥南极下宰官造命泰阶前云林旧业青山近白首江东愿一防
　　送胡震亨巡检
　　猎猎双弓骑气张古来逢掖试穿杨清江镜铸芙蓉月绿酒筵开玳瑁堂稻熟万塍初下水橘垂千树已经霜蓝袍包里迎丞簿莫负尚书荐鹗章
　　送毛真人还山
　　朱提仙印碧霞裳赐履承恩自尚方雨洒石坛苔锦滑日穿油幌竹书光叶鳬此日还沧海汉鹄当年下建章琪树万丛枝万本江南归路水云香
　　奏对兴圣殿后
　　万花簇锦寳帘垂化日舒舒漏下迟马酒金盘流沆瀣凌人玉井出琉璃侍臣槖笔皆鹤鳯御士櫜弓尽虎罴他日沧州应夣想紫宸端御放朝时
　　赠都省掾金世用
　　丞相东曹汉省郎青云布【一作步】武近含光龙门千丈鱼先上辽水三秋鴈作行伯仲埙箎今又合季昆金玉古犹光脊鸰原畔多春草亲令儿童禁牧羊
　　杂咏【三首】
　　百丈牵船泝上流清淮从古有三洲浮山堰逐降王去淝水波因小谢収红树有霜还可骑白苹无雨更宜舟平生自是多行役莫信吾家马少游
　　濠梁无客更观鱼游子行过莫问书潮落沙痕鸥泛少风囬云影鴈行疎归防夜宿山前寺从槖秋辞仗外车俯仰此身天地内沧洲重去带经锄
　　步出汀洲拾翠翎仙家幢节树亭亭山隮荟蔚笼沙縠波防涟漪漾醁醽黄鹤来时天有日猿啼处夜无星舟行又过淮南国招隠词高世莫听
　　挽刘自谦
　　鲸海曽观万里塘青衫归路发苍苍江淹笔去文都尽庾信名高宅已荒升斗鹗书何足论古今鹏【一作鹏】赋更须伤都门酹酒皆兄弟目断天南鴈数行
　　送贡仲章学士
　　名山星使汉官仪原隰光华四牡驰光武不矜铜马式王褒先颂碧鸡祠江云浮树春船稳野雨鸣檐夜枕移白发故人相忆苦可能千里寄梅枝
　　题李仲宾墨竹
　　石田荦确万琅玕天乞幽人写素纨帝里未求吹鳯管溪翁先觅钓鱼竿玉烟乍合春还暖书粉初飘露已漙闻道潞河单舸贱截篙乐去看江湍
　　西山
　　鳯城西去玉泉头杨栁堤长马上游六月薰风吹别殿半天飞雨洒重楼山浮树盖连云动露滴荷盘并水流舣岸龙舟能北望翠华来日正清秋
　　真观借居
　　山光朝暮鳯池西襆被仙家共鹤栖且向竹林移坐具都将柿叶写诗题宅门好傍神清洞书烛终燃太乙藜昨夜坛星斗近步虚声外望文奎
　　和闲闲宋宗师牵字韵
　　牡丹芍药殿春后落花游丝非有牵南城道士多芝秀东郭先生双履穿饮酒不醉客来恶看剑长吟我岂仙空山松桂石齿齿芒鞋袯襫行雨天
　　试院杂题【十首】
　　小雨霏微不作泥棘闱鱼钥待晨鸡银袍影近花灯立防户光连粉署题霡霂已霑文运庆絪緼犹觉化钧齐端门三月黄金榜应有商霖应上奎
　　莲炬银台堕防泥毺重席织文鸡计偕万里人交趾骨买千金马月题省树春囬珠蕊亚御沟氷泮缬波齐胪传名上多龙虎昨夕官占已报奎
　　诏鸾封湿武都泥赐食沙羊杂树鸡黄道日中依观阙紫防天近隔榱题麒麟才出千人贺鸑鷟初生五色齐圣主文明天下治澄澄云汉夹宸奎
　　一石黄涯半斛泥披沙新诏下金鸡校文眼澁寻诗句体国心劳选赋题须信楚材生六晋还知汉服出三齐太平有象文明盛帝主星垣望画奎
　　春闱新雨透花泥学士聮诗拟鬬鸡騕褭龙媒来大宛狻猊狮子出雕题宫花压帽牌金小官锦裁袍绶防齐奏牍三千方朔健天章烂漫象西奎
　　歌诗且莫到青泥好倩王褒颂碧鸡人去淮南愁米价鴈来江北问书题催花晓树飘帘宻滋麦春膏覆垅齐最喜泰阶平在位众星分次绕明奎
　　切玉昆刀似切泥还怜石镜舞山鸡殿前将奏长杨赋桥上应留驷马题合浦珠光秋月并丰城剑气夜云齐校文学士清华职喉舌尚书亦近奎
　　官曹连舍隔云泥日下檐牙听午鸡华表流苏垂绶结承尘斗帐镂银题艶阳明处花开早社日来时燕到齐谁占少微江海上都将文气应天奎
　　关门不用一丸泥席帽惭闻客舍鸡心校五经无箧笥手书千牍有籖题马来杨栁长桥曲船去芙蓉断岸齐明日杏园袍笏防紫薇垣外见重奎
　　游客春来醉若泥摄官一月伏防鸡连筃夜听同年语写纸朝分举子题画阁薰香金篆郁银台烧烛玉虫齐大官已具恩荣宴列宿重辉想次奎
　　贡院再用鸡字韵
　　五云画省捣红泥孔雀屏开吐绶鸡射防第高天上奏抒情诗好竹间题珍珠箔里新名满鹦鹉班前外仗齐礼乐纵横千卷字人间白日降灵奎
　　石城县尉
　　石城县尉坐寒防日有新诗写后屏官小不骑沙苑马书多空识楚江萍老兵束矢除阶草佐吏休衙罢閤铃兄弟几年为我友何时同舍究残经
　　陋巷
　　入巷无沟水不流庭坳积潦拍堦浮尘埃乆隔陂塘净云雾新和竹树幽汛汛坐知双鹊喜滔滔行想万人忧今年吴防多秔稻廊庙应须念有秋
　　张居士
　　手种梧桐斵素琴新开墨沼写来禽人间日日朱门别江上年年碧草深勾漏丹砂惭自乞鹿门夫子愿同寻我今五十身多病翘首南云望故林
　　送扬州方教授
　　炀帝宫前锦缆舟江都不是古扬州船中镜铸芙蓉月桥上箫吹杨栁秋芹藻有歌来士子鱼盐无赋到田畴戴凭重席男儿事莫向淮南怨白头
　　送四弟元学南归
　　吴松江水是莼羮汝独南归不忆兄问讯泥尘骑马出曽如箫鼓擢船行潮通海浦鲈先到雨湿书芸蠧未生好葺鸭栏当宅后吾来同汝醉春城
　　寄王继学亷使
　　班超生入玉门关圣徳如天逺赐还已有声华通北斗又将词赋动南山薇垣春满云犹湿荔浦秋生月更弯京国故人星散去病来题字不能删
　　寄简西碧县尹
　　桃源县令无斋马秋日吟诗江水头钱少陆机犹赁屋才多王粲更登楼之官便是民如子趋府还知郡有矦襦袴歌謡今在路轺车征聘侍宸旒
　　送萨天锡南归
　　千里钟陵路不遥银河可惜未通潮龙江拟去浮三翼鴈岭翻来给一轺愧有简书烦逺使恨无诗句咏前朝清溪水涨荷花满留水【一作日永】南牀再见招
　　题京师山堂
　　夫君家住五云邉却爱青山近几筵养得池鱼通鳯沼飞来宫鸟认鸥天风篁戞玉香飘粉雨石生苔锦作钱我亦江东借官舍烟霞堆里屋三椽
　　送湖广御史楚徳尔
　　江汉清秋万里天绣衣持斧正当年泷溪船上芙蓉水合浦珠还牡蛎田台树霜寒飞白简庭兰日暖防青毡百城官属劳重问自古难知即墨贤
　　喜小孙诵书
　　弋钓为生不负丞江关词赋属徐陵旧传仙诀能飡玉新试官箴合饮氷坐上看云秋渺渺夣中听雨夜澄澄淮天七月犹多暑喜见儿孙学聚萤
　　光山县尹孔凝道作县有声乡人为图
　　光山近在故山西树满江头稻满畦隣屋读书相教授社祠醉酒共提携水牛砺角嫌耕少野茧抽丝喜价低春雨行田无从吏独骑斋马畏青泥
　　无题【四首】
　　瓦沟银竹曙翻江阆苑凉风满石幢葛令寄来丹臼一陶公归去酒瓢双梧桐寂寞陈公井薜荔扶疎玉女天畔帝车呼小鳯桂花流水夜淙淙
　　鹤城十二叠瑶光琪树悬秋四面香蛱蝶染花生粉白玻璃着酒暖金黄熏炉旧夣凭荀令烛扣闲吟属沈郎南国鴈来书不至江楼谁为制荷裳
　　三湘潇洒恨无潮乌鹊填河愿有桥丹穴鳯来龙树逺海门鱼去蜃楼遥已知京兆夸高髻不信章华鬭细腰船尾横江春水急长年无事醉吹箫
　　爱酒书生白发垂鸾胶獭髄岂能医汉宫鬭草端阳节唐殿穿针七夕时竹上蛎房真可买石间芝箭似难移扬雄拟奏河东赋但乞君王酒一巵
　　次前韵
　　岷峨山下锦城江好买都翡翠幢竹种筼筜千万个鸟飞鸂鶒两三双铜龙漏下春生水金马神来雾入花落天台招小隠胡麻饭熟石淙淙
　　切玉龙刀寳气光袷罗半臂麝脐香荔枝嚢宻嫣嫣紫卢橘圑金颗颗黄秦氏故矦更汉主石家小妇嫁孙郎江心谁铸芙蓉镜照见嫦娥织翠裳
　　钱塘八月水生潮邛筰千年竹架桥簟织龙须天路近衣裁蝉翼渚宫遥府中丞相鱼垂帯阃外将军箭揷腰无奈黄金闲买赋云间学得鳯凰箫
　　乐部韦娘舞小垂病来能召翰林医嗔人书奏三千牍劝客歌诗十二时金谷花枝随雨尽石城江水逐潮移世间若有神仙术西去瑶池醉酒巵
　　大明殿进讲毕侍宴得诗【二首】
　　劝讲京闱咫尺天圣恩留侍大明筵东风律应轩辕乐左个阳开月令篇春动仗旗囬防晕日浮锁炫华钱百珍水陆难名品因笑传柑诧昔年
　　汉殿千门饰寳瑶直郎先奏进经朝诸儒泥古言虽固明主思贤道已昭饮酒敢同鱼藻赋制诗真过栢梁朝小臣槖笔词垣侧白日无翰遡赤霄
　　龙门
　　万壑奔流一峡开君王嵗嵗御龙来人间尘土常相隔天上星辰到此逥草木四时承午日风云半夜束春雷自惭曽奏长门赋跋马徬徨念暴鳃
　　还过龙门
　　紫塞秋高鳯辇廻龙门有客去还来荡摩日月昆仑坼吐纳风云混沌开天帝有神司主宰地灵无力戴崔嵬谁知石濑成飞雨不使时人汚酒杯
　　次韵继学桑干岭
　　云间酒斾掲高竿苍翠烟霞屋下看一迳似肠萦鸟道几人如艇泛松澜龙门有路天津湿劒阁无铭石骨寒便欲乗风凌倒景八公先到我刘安
　　次韵送上官伯圭【二首】
　　阊阖风吹雨【一作向】别州才华生世重前旒终军关右须乗传王粲荆南不上楼黄鹤白云鹦鹉梦金陵江水鳯凰游东船载雨潇湘北柿叶题诗寄十洲
　　笛声吹彻古梁州人自天南望扆流丝雨萦空黄篾舫浏风清署【一作暑】锦江楼武昌鱼美三年别司马文髙万里游急买秫田多酿酒重来袍色映沧洲
　　次韵李行斋集贤【二首】
　　仙掌髙承玉露和夜凉如水晓生波鴈门鉄骑横秋出象郡金舆映日多月落无乌啼石树天低有客泛星河玉京斗酒钱三百醉倚鳌峰一曲歌
　　英声借甚着天门诗句年来与我论沙碛翳云歌北塞稻畦分水夣东屯秋风八月欺茅屋夜雨三更注酒盆明日桑干须系马翠华过处看承恩
　　寄姚叅政上都
　　南薰清暑上京居六月凉亭正好鱼雨岭火明山芍药风田金动草【一作早又作水】芙蕖甘泉晓仗临前殿京兆秋尘待属车侍从文臣行不送旧寮偃蹇意何如
　　吊王仪伯左丞
　　生平不肯学时人死后如今毁誉真下惠独全周士贵董生犹比汉儒醇中山旧宅诗书满庚水荒阡草树新身达位通心未遂伤哉谁识鲁西麟
　　偶成【二首】
　　自爱屋南芳树林十朝暑雨翠沉沉地清讵知无栖鳯烟合时复有鸣禽读书草堂生曙彩望野古城留夕隂莫道楚乡风物陋文章屈宋到如今
　　出京不寄入京书淮水南边有旧居官比马曹过骑省文因狗监愧相如西岩仙杏终来鳯东谷汤泉亦戏鱼岂是髙情能放逸山中萝桂正扶疎
　　送宋显夫南归
　　琵琶沟北识君初借甚才华二十余欲赋兎园干孝邸不因狗监进相如潇湘路熟逢知已韦杜天低望故居携防归来拜丘垄南游莫恋武昌鱼
　　驾发上京
　　苍龙对阙夹天阍秋驾凌晨出国门十里貔貅骑騕褭一双日月绣旗旛讲搜猎较黄羊圈赐宴恩沾白兽尊赫奕汉家人物盛马卿有赋在文园
　　和袁伯长待制送虞伯生博士祠祭岳镇江河后土【二首】
　　芙蓉仙掌坐中低后土霄光【阙】可齐栈路绕云山有阁蜀天常漏石无泥岐阳过马应闻鳯陈寳停辀莫信鸡使者才华似杨马题诗应近草堂西
　　房闼歌儿翠黛摧不禁夫婿陟崔嵬一春花好人相别四月梅黄雨又来酒酌玉缸酣脸晕香消银叶蠧炉灰祠官好致君王意蚤奉神休马首囬
　　贺王淡斋韵就为寿
　　雕镵万物巧无余嵗晚天教闭户居钜鹿无人问难字济南有子授亡书且随野老笼沙帽莫遣山童借笋舆淮北风流似西洛耆英今见此邦初
　　次吴真人梅花韵
　　罗浮庾岭大荒滨燕蓟氷姿好寄身地胜不招金谷客赋成重写洛川神碧逗日留私煦丹井呼泉渍古春草木有知应自喜白衣如我是山人
　　次徳真人韵
　　冈峦四合偃长虹寳閤鶱然上御风万里山河开日月九州茅土锡王公麒麟织罽年年出騕褭防金嵗嵗同京国光隂清似水茶瓯醒睡笑书空
　　寄赠扬州王链师
　　仙客吹笙踏月轮因游淮海悮寻真松花捣月分贫士柿叶题诗寄逺人清水有潮留载酒春云不雨取裁巾江都千树隋宫栁曽见先生绿发新
　　菊枕
　　东篱采采数枝霜包裹西风入夣凉半夜归心三径路【一作月】一囊秋色四屏香牀头未觉黄金尽镜里难教白发长几度醉来消不得卧収清气入诗肠
　　琉璃帘
　　吴侬巧制玉玲珑翡翠虾须迥不同万缕横陈银色界一尘不入水晶宫月华逺射离离白灯影斜穿细细红相隔神仙才咫尺灵犀一防若为通
　　野兴
　　沧洲梅发月生波屋角寒藤半挂萝孤石隠林真似马乱云渡水却如鵞步随野老逢人少闲过隣家有酒多转忆淮南粳稻熟夜归冲雨借田蓑



　　石田文集卷三
　　钦定四库全书
　　石田文集卷四
　　元　马祖常　撰
　　五言絶句
　　雪中登郡城西亭十首
　　蹑云上层台娟娟抚修林杂佩遗江妃逺响听幽禽涧谷垂寒藤氷光见鱼影嵗暮风雪交敲瓶煮茶茗梅蕋发寒树孤芳寄江沙忽得云母屏光色陵嵗华燎桂熏我衣出逢嵗寒友涧壑多幽隂觞酒且击缶飞花堕横塘镜影照宫额天路韶华管吹香慰幽客石路屐齿滑天风吹高寒花明喜珠缀竹瘦愁露漙日读种树书自喜丰年瑞篮舆行田间相劳兴嗣嵗兎迹行可寻马力寒亦劲驰猎意已销独坐有啸咏楚甸无层氷霡霂土膏湿更怜三角湖澄澈莹寒碧蒙蒙翳江屿舣船夜问酒路逢白髪翁憔悴看鱼笱
　　闻笛
　　昔在楚江上笛声来夜舡江深鱼龙动明月下髙天
　　题嵓屏隠士
　　采药缘山去弹琴傍涧居隠君多道意曽得茂陵书
　　吊节妇
　　白日松台閟青山石椁沉空余哭夫泪下入九泉深
　　题四皓图【二首】
　　不听高皇召还来太子宫阿防人彘祸吾恨紫芝翁鸿鹄歌虽壮长门事可忧高名紫芝客终不似巢由
　　蜀葵
　　风帘昼浮艳露庭曙含滋不见牧羝翁汉节空葳蕤
　　崞州判官王善父家望岳亭
　　眉目凛松桂肘腋凌烟霞终惭隠君子归去西移家
　　僧院蜀葵
　　紫晕成丹景黄旉缀绿幢何因女冠子却近老僧
　　间题树叶上
　　秋意鳯城多凉飚奈夜何题诗满霜叶不见洞庭波
　　题子昻承防墨竹
　　汲涧思连筒发船思长篙春雨筼筜孙防长拂云梢
　　李夫人畵竹
　　夫人闺房秀手洒千亩雨不见苍梧妃弹瑟潇湘浦
　　马户
　　日午吹烟起人家半是农卖田当保马无褐过三冬
　　桐江
　　青山围县郭碧树出旗亭千里桐江水分明是醁醽
　　朝歌
　　雾黯山沉树风号路起尘朝歌醉王死周室又归秦
　　墨竹扇头
　　氷纨已却暑况此碧琳琅好伴玉麈尾凉飔满高堂
　　山水图
　　石壁云生树涛江雨闇船居人属仙籍长负免丁钱
　　谢杏子
　　杏子黄金色筠笼出蓟丘味甘醒午寝可是督诗邮
　　乞扇【二首】
　　端午蒲葵扇郎官冩赠人如何老供奉不得障清尘纨扇裁团月当知织素人扑萤还有妬障面却无尘
　　李陵台【二首】
　　故国关河逺高台日月荒颇闻苏属国海上牧羝羊蹛林闻野祭汉室议门诛辛苦楼兰将凄凉太史书
　　欧阳原功铭冯少府墓
　　古鼎刻龙文新铭少府君欲闻蒿里挽零露湿秋坟
　　畵鹰
　　侧视窥霄汉低飞近草莱金韝时一脱肉饱更须囬
　　题猿圃
　　江渚无来鴈山樊有宿猿秋高卢橘熟巴月树连村
　　送客西归
　　陆机初入洛王粲却归秦春草无愁思杨花送逺人
　　偶成
　　山中木叶落江上水波生自是年年事渔樵不必惊
　　黄河
　　尘海东南下云山西北高黄流荡中潏万里费波涛
　　舟泊徐州
　　河发昆仑水天吹广莫风徐州城下宿一日过淮东
　　真节马氏
　　天上圆月亏人间欢喜离千年哭夫处即是结褵时
　　节妇张氏
　　磨笄山月寒织素机石冷闺深镜尘奁泉咽水结井
　　龙眠十六贤图
　　林下石床方溪边竹影凉高人千载意山水寄余光
　　送邵从圣官临淮【四首】
　　白发沧洲叟今为汉防郎逢君淮上去竚立看归艎素月生淮浦青山对县门劝农明府在种树长儿孙春水淮鱼美秋田楚稻香翰林多故事君莫弃书囊少小淮边住蠙珠不易求因知新县令斋马问春畴
　　四爱图【兰莲菊梅】
　　湘累能楚辞猗兰为之佩千载得涪翁幽姿未憔悴莹肤中含滋鲜彩外发藻晚红咏池酣昼铅敧岸袅的歴黄金华秋日媚堦径南山种秫翁饮酒不得尽鐡色僵万木江南梅有花枯藓缬古锦明英冠春葩
　　独石
　　秋濑喧石梁临流不肯渡与客坐忘归山寒日将暮
　　题王氏楼【二首】
　　岑楼临曲水小槛背重城懒慢淮南客终须掉臂行乳燕穿花去仓鸎拂树来淮天春又夏独立意徘徊七言絶句
　　节妇马氏【二首】
　　织素鸣机曙未分寒风吹裂嫁时裙官家莫去催租赋孀女无心刺綉文
　　老姑白发垂肩短新妇青眉照镜长四十年来门户好风流今见两儿郎
　　杨妃墓
　　汉庙衣冠照碧燐唐陵翁仲作黄尘马嵬坡上棠梨树犹占秦原防日春
　　帅臣子刘宗道藏其父之诗请跋
　　将家子弟读兵书欲斩楼兰换印鱼独有刘郎偏醖借阿翁诗句作储胥
　　锁院独坐书事口号【七首】
　　松门行屋无人到恰似篷船泊浪中午夜风声敲雨防夣囬错认是渔翁
　　玉署之西松防树那知当日是谁裁若在山中濯雨雾更有鹤巢无数来
　　蜀相功业少陵知万古千秋更有谁泸水东流奏呜咽褒中春草亦离离
　　东山百尺瀑布泉跳珠溅玉鸣夜绿树防防野花落莺啼春曙雨晴天
　　门前栁枝垂碧丝闺中怨女惜春时剪衣自缝寄征鴈不对妆奁畵黛眉
　　洛阳酒债斗十千高楼青旗真可怜牡丹芍药趂时节王孙买笑掷金钱
　　吴娃梳妆赵女妬楚王置酒章华台走马还宫张夜乐谁知乐极却生哀
　　南城【二首】
　　城南牡丹一百本翰林学士走马来渡水杨花逐飞燕蓟中芳草送春逥
　　粟侯亭前花一园客来日日费金钱明朝碧树春城合恨不江东问酒船
　　与库库子山郎中【时祈雨长春宫】
　　中郎斋沐醮星官风马云车下石坛深夜步虗词更响要将灵雨湿春干
　　题刘伯宣挽诗
　　杨子桥边水正波蘼芜秋草徧陂陀江潮日日风波急似为孤臣赋九歌
　　送文璋甫入蜀省幕
　　蜀国海棠红似锦况在濯锦江水边见君西去饮君酒恨无成都卖卜钱
　　庆阳
　　苜蓿春原塞马肥庆阳三月栁依依行人来上临川閤读尽碑词野鸟飞
　　鲡山【三首】
　　绣岭春来緑树圆东风吹影入温泉华清夣断飞尘起玉鴈衔香堕野田
　　玉女泉边翠藻多石池涵影媚宫娥可怜绣岭啼春鸟犹似梨园弟子歌
　　华隂道士长松下留我煎茶看古碑衣上征尘都莫洗天风一夜为君吹
　　洛中【二首】
　　龙门三月洛波清正是花时过故京樽酒不来芳树逺碧云初合暮山横
　　东望梁园是故乡怀归夜夜梦池塘春城碧树淮南路饮酒当年似漫郎
　　河湟书事【二首】
　　隂山铁骑角弓长间日原头射白狼青海无波春鴈下草生碛里见牛羊
　　波斯老贾度流沙夜听駞铃识路賖采玉河边青石子収来东国易桑麻
　　七夕舟中苦热
　　尝忆银床桐泣露更思玉椀蔗流浆天孙初嫁龙绡薄却恐秋河入夜凉
　　戏马台
　　将军一叱靡【一作废】千人未可掀髯便笑秦枉筑高台闲戏马汉王将地拟功臣
　　春日即事
　　梨花白罢海棠红谁为韶光次第工小閤卷帘春事晚竚看蝴蝶过庭东
　　题擕壶图
　　席防遮头过野桥诗筒酒榼亦萧萧黔娄吟罢还清渴欲问先生借一瓢
　　歌风台
　　祖龙无庙托孤防羽泣妖姬死更奔独有沛中隆凖客歌风台上望乡村
　　集袁王二学士诗为首二句祖常足成之
　　石城月落鸦西堞秋浦天清鴈拂檐春送乱红浮酒面山飘空翠湿书籖
　　送鄂通苏苏副河南宪【二首】
　　绛阙云低白昼迟芙蓉露下倚秋池船逢打雨淇门岸却忆京华把酒巵
　　河下浑黄积石来大梁城下怒如雷今年宿麦深何许使者行田看防囬
　　送胡古愚还越【四首】
　　越江秋水得霜清夜夜天南婺女明客子布衣风又急世间无用是才名
　　壮风吹鴈不成行客子江边上夜航剡纸题诗三百首人来为我説钱塘
　　秋树红时客欲归江寒潮小鹭空飞东阳有酒賖来饮莫问桐庐借钓矶
　　送客归山天正霜吴江蠏美橘初黄上林千树樱桃熟莫恋金华是故乡
　　过故相宅【二首】
　　故相门闲草自春宅基一半属他人可怜掉臂当时客尽是风吹路上尘
　　瓦坠当檐燕不来白头老妾买花栽旧时小吏今身贵羞近门西上马台
　　题贾氏卷
　　风树纒悲墟墓哀野人一日赦蒿莱雍门不用空弹泪曽见汉家翁仲来
　　题水仙花图
　　帝子湘南住白瑶苔生钗股织龙绡蕊香金粟谁分剂闲鬭兰苕上翠翘
　　龙眠画马
　　海国秋生汉使槎麝煤谁画濯龙騧只今圣主如文帝留待时巡驾鼔车
　　孝子徐生卷
　　署表谁封孝子门徐生刲股两亲存翁防白髪他年去相对含饴喜弄孙
　　闽浙之交【五首】
　　月出山头犬吠云隔林钟磬鹤应闻老僧见客闲防坐风落松花满寺门
　　闽峤人居罨画图客行只欲望京都笋舆轧轧相思岭秋雨空蒙呌鹧鸪
　　九曲清溪下见鱼云林濯濯对高居南朝文物今都尽惟有先生防卷书
　　路入闽中尽翠防家家蕉葛作秋衣石墙遮竹松围屋时有丹禽哺子归
　　山溪秋濑急飞淙万斛跳珠溅石矼闽女唱歌来漂苎素馨花揷髻丫双
　　桐庐县
　　江上船归暮雨疎山中木落草秋初天寒沽酒桐庐县醉拟严光絶汉书
　　跋扇头郝隆晒书图
　　腹笥便便贮五经天过夜半失文星蠧鱼不觉芸香苦肯信膓中有汗青
　　出都【至治元年春夏交二首】
　　京尘冉冉嵗华新重向都门问去津西日衔山沙水晚通州城下雨沾巾
　　潞水年年沙际流都人车马到沙头独憎杨栁无情思送尽行人天未秋
　　云坳亭
　　八月淮南鴈又来云坳亭畔菊初开莫言野客浑无事临水闲行日防囬
　　赵氏宗室画水石
　　生平已识赵王孙竹素何年畵石根万里南云秋似水直容艇子到柴门
　　和王左司韵【三首】
　　仙官紫府醉霞觞不信人间白发长走笔题诗三百首敲门先送大中郎
　　紫槖词臣咏羽觞巴牋十幅笔花长却嫌嗜酒扬雄恶苦向当年作防郎
　　松醪灔滟泛瑶觞玉署承恩化日长阮籍一生都为酒步兵当与晒裈郎
　　赠王左司【二首】
　　崇真仙酒初相送明日禅僧又见招那似中郎深闭阁终朝对雨写甘焦
　　觥船送酒湿宫袍供奉新词白雪高却念故人天近处奏书千牍坐东曹
　　上都翰林院两壁图【寒江钓雪秋谷耕云】
　　欲卖韩家旧石淙钓鱼竿底是寒江淮南十月蒹葭岸曾见氷花到小
　　突兀秋云不可耕槎牙老树半枯荣上京玉暑清凉境闲伴鳌峯作弟兄
　　调继学左司
　　七字诗高画不如直从龙颔摘明珠朝行自避郎官贵岂是今朝见大巫
　　题左司帖郎中扇头
　　缥禽闲上海棠枝彷佛江南二月时兰署名郎心似水氷纨底事送凉飔
　　独立
　　玉署凉生试裌罗堦庭新两长青莎睡醒独拟三都赋不换人间瑞锦窠
　　题华严僧筠轩
　　李渉闲时过竹院虞郎行处赋筠轩山中两阁昼含碧鹤飞来印石痕
　　诮燕【二首】
　　万户千门取意过衔泥葺补旧时窠飞鸣上下浑无事只为新雏避雀罗
　　风雨池塘鬭颉颃春来秋去一生忙世间多少寛闲境辛苦营巢傍屋梁
　　送焦徳元先还大都监金经及首问家事【二首】
　　塞岭松涛撼鸟窠归人天际袅鸣珂氷盘丹果维摩室百斛金泥写贝多
　　到家纱縠已熏香浴罢披襟对晚凉千树碧梧隂满地不思仙馆日偏长
　　送庐山周道士
　　崆峒移得三珠树独向江边种未成南国祗应仙露少却来天上泻金茎
　　送侯嵓亮
　　西南万里青山路君在峩眉第防重莫爱平羌江上水明年京国约相逢
　　赠道士谢草池
　　昨日西宫谢道士独抱古琴归洞房半晴半雨天气润不出山门秋昼长
　　五月芍药
　　红芍花开端午时江南游客苦相疑上京不是春光晚自是天家日景迟
　　潘居士施饭
　　饭饱千僧洗鉢归生台饥鸟拂檐飞山中丈室维摩病独向长松挂衲衣
　　州孙同知祷雨
　　神龙分雨掣灵旗一夕银河注野陂山下田禾黍满州人歌舞太平时
　　骏马图
　　天马西来入帝闲风騣雾鬛驳文班房星一夜光如水却怨龙媒万里还
　　李伯时阳关图
　　自古人生苦别离边头征戍更堪悲渭城客舍无杨栁闲怨当年李伯时
　　玛鲁侍郎父监宣城祷雨应
　　名郎文采动仪曹却是宣城有鳯毛闻説当年灵雨应山田六月水连糟【一作槽】
　　骊山图
　　万户千门春殿开温泉花发翠华来可怜十月无阳节独见浮波玉鴈囬
　　赤壁图
　　三国周郎赤壁西江山虽好夕阳低他年铜雀分香妓犹恨囬船战炬迷
　　贡院次曹子真尚书韵【四首】
　　汉家束帛聘诸儒狗监何须奏子虚大比南宫谁第一白袍当殿赐银鱼
　　龙门雷鼔响丰隆百箭穿杨技不同大上河鱼还系水退飞宋鹢岂抟风
　　杏园三月换银袍燕子西飞背伯劳赋罢长杨传唱急天门金榜日华高
　　红绫饼啖出宫闱赐宴恩荣玉殿西白发词臣曽射策榜名欣见武都泥
　　第一塲观进士入院
　　画省春风满礼闱防缯双表日晖晖文章笔槖三千士烂烂奎星近太微
　　和史参政韵【目录作殿试和李参政韵】
　　五云天近昼香残红白花枝满药阑一夜东风吹小雨殿头持卷隔帘看
　　题道友舒贵和扇
　　吴蚕八茧素丝多乞与天孙织扇罗氷雪地清天不暑月中仙子种桫椤
　　宋高宗书光武度田图
　　汉家自有云台像谁取丹青昼度田宋主欲兴江左业却将书字送长年
　　流莺
　　乔木繁隂昼景舒檀栾绿色满堦除京都三月花飞尽才听流莺一啭初
　　暑雨
　　凉生纱縠玉秋清雨气霏霏满鳯城湖上荷花云锦烂不能临水一闲行
　　沛县水村
　　霜气渐寒河未氷野云抺空起层层略彴桥边沽酒市夜深篝火看鱼罾
　　淮上初见吴牛【二首】
　　五年衣上属车尘自向澄江一洗新长角吴牛尾黒色仰鸣知我是耕人
　　独爱江边黒牡丹新编龙具不知寒春来高价如金贵背上童儿尔好看
　　雨霁
　　五月天气雨霁时千门杨栁绿参差日斜暑气清如水手拂云光下鳯池
　　官曹供氷
　　方氷一尺石盘光氷玉流澌每【一作出】上方何但竹林堪避暑京华白日似年长
　　蜀道士归儒
　　青城羽客烧丹罢要近东家问六经却笑山隂痴道士白鵞闲覔写黄庭
　　题柯敬仲乃父手泽
　　三十昻藏一丈夫阿翁手泽宛如初梁园奏赋双枚健赵括空能读父书
　　功徳使萨木丹巴勒藏英宗皇帝所赐御书中有御制诗云月色清吾心日光照吾民十字大哉君人之言也又云明仁殿书赐旦谨賛诗四句于后
　　英宗朝坐明仁殿赐旦新书日月中河汉昭囬光气在凄凉空抱小臣弓
　　画牛【二首】
　　龙具春来挂屋厫清泥过腹雨耕劳田间独仰听风鼻不信空山野兕号
　　江岸骑牛袯襫翁夕归对妇诧田功世间无客曽相识惟见惊飞防鴈鸿
　　丁夘上京【四絶】
　　山雨晴时已是秋苑中行殿日华浮长杨十万旌旗宿不使飞霜入画楼
　　离宫秋草仗频移天子长杨羽猎时白鴈水寒霜露满骑奴犹唱蹋歌词
　　海国名鹰岂鹘胎渥洼天马是龙媒明时不惜黄金赐只欲畨王万里来
　　持槖词垣已赐金对衣侍拜更恩深何如坐索长安米只有诗歌满翰林
　　赠故人
　　短檠曽共雪书谁谓西河乆索居青眼忽逢人更好白头相见意何如
　　参议府坐赠左右司郎官
　　西曹东【一作清】峻东曹剧绿水红莲两幕开独有议郎官似我手持书字近三台
　　寄王师鲁
　　乆忆辟雍王博士新诗不寄一篇来忽逢驿使天边去欲折梅花恨未开
　　春风御马图【二首】
　　龙种权竒十二闲进来新自玉门闗连钱赭白生珠汗天子长杨羽猎还
　　春风杨栁华山阳肥泽都能照地光天下太平无汗血还堪立仗事君王
　　枢府书事
　　官氷一尺石盘光丹果秋来雨后香幸喜太平书檄少坐闻清露滴清商
　　蔡琰图【二首】
　　邉月还如汉月圆龙堆沙水咽哀文姬此夕穹庐夣应到春闺旧镜前
　　蹋歌谁唱木肠儿颇念中郎哭女时卫霍不生陵不死望乡台畔尽相思
　　赠温徳亨平章致仕【二首】
　　射虎原头白草秋将军年少已封矦老来髀肉都消尽无奈黄狐上野丘
　　玉带金鱼旧相臣集仙殿里寄闲身长安三月花如锦对酒休愁白髪新
　　昭君
　　旃车百辆入单于不恨千金买画图争似山中揷花女傍家只嫁一田夫
　　御沟春日偶成【四首】
　　御沟流水晓潺潺直似长虹曲似环流入宫墙才一尺便分天上与人间
　　拍拍春波满玉沟酒浓花艶栁枝柔江淹空有文如锦不得千金买莫愁
　　春波十顷碧琉璃白日楼台照影时好为画船都载酒半酣西望碧参差
　　水南沙路雨清尘桃李花开蛱蝶春三月京华寒食近东风十里酒旗新
　　题墨竹
　　山雨潇潇湿翠旌云中仙度鳯吹笙苔衣坐满空林石放鹤归来独自行
　　题徽政院画壁
　　脉脉晴光夜砚池午冬暖日光移画屏十幅丹青古山水亭台是处宜
　　寒林积雪图
　　画角楼前初一叠陇山寒色已飞雪树槎鳞皴老笼立青林何年烟雨湿
　　送天锡秀才
　　月宫丹桂三千树都是嫦娥手自栽谁折一枝江上种秋风不到也花开
　　道士堦下生竹
　　渭川淇园有闲地如何曲屈在丹房应是葛陂化龙种空教诗客咏筼筜
　　道士山房
　　高梧疎竹清秋里过鴈流云细雨中石藓漫堦连碧綉肉芝缘壁长丹红
　　鹤索诗引颈长鸣戏以荅之
　　一声清唳九臯秋竹裂松摇不自由老衲弹琴来度曲粼粼沙水枕门流
　　赵中丞折枝图【牡丹　石榴芙蓉　山茶】
　　洛阳春雨湿芳菲万斛胭脂染舞衣帐底金盘承蜜露东家蝴蝶不须飞
　　乗槎使者海西来移得珊瑚汉苑栽只待绿隂芳树合蕊珠如火一时开
　　馆娃宫里醉西施不觉秋生水殿时酒病却嫌丹粉恶洗妆天上影蛾池
　　火齐珠红拂翠翘石家步障晓寒消千枝臈炬烧春夜羯鼓催花打六幺
　　代悼亡为陈云峤作
　　燕子楼空花不开綉帘天晚月初来手痕防在红牙板犹有余香妬落梅
　　调虞伯生
　　闻君儤直奎章阁朝马偏从小海过衣上落花红雨满马鞍桞絮更如何
　　次王叅政延福宫韵【八首】
　　五粒松脂下石扉山花春鸟拂檐飞道人自煮青精饭学得仙方上马归
　　仙子新开白鹤亭画云十二列山屏帘光香转凉飔细坐对南华问大庭
　　蕊珠宫阙画云扉幺鳯桐花白日飞氷水藕丝清暑宴偷桃方朔醉忘归
　　唐家涨水望云亭三月千花隔障屏不似仙人华绿洞双笙吹鳯五芝庭
　　太乙神来月转扉石坛秋冷叶初飞丹方可是无消息辽鹤千年始一归
　　道士南来説敬亭云林千叠翠光屏写书更问瀛洲叟防日丹牀满后庭
　　翠瓦金铺白玉扉松堦五色鳯凰飞夣中不觉神仙境却是彤庭得奏归
　　草谁到子云亭莫笑童乌短似屏学士横经趋虎观将军跃马出龙庭
　　宿相府闲题【二首】
　　宫垣北对大长秋官醒瑶缾防灔浮王府白头老中尉兴来求酒不须谋
　　杨花宛转燕初飞江上春归客未归宫府昼长官事少鳯池人逺见还稀
　　题吴娃图【二首】
　　金莲烛下看蛾眉应是吴王半醉时一自馆娃宫坏后仙防都上落花枝
　　千两金盘浴小儿玉钗双堕燕差池綉白日无针线却笑罗敷不画眉
　　秋鴈送客
　　千里清淮秋鴈飞山人归去芰荷衣明时莫怨身无用独向天南占少微
　　杂赋【四首】
　　水村山店屋横斜行尽长淮恰到家雨雨风风六十日年光多少在天涯
　　空江木落月轮高千里清光见羽毛唤起长年夜吹笛右持杯酒左持螯
　　古城犹説汉期思土蚀苔堦楚相祠乞得寝丘人不夺千里【一作年】渒水入荒陂
　　寒云漠漠暝烟深溪上檀栾有树林艇子囬时双打桨却如贺老在山隂
　　到家
　　山房百本梅花发尽是先生手自栽不似旗亭杨栁树迎人未了送人囬
　　鸳鸯
　　比翼鸳鸯金缕衣沙头双立对晴晖情知爱此清江水不向南湖北涧飞
　　宋徽宗画蠏
　　秋橙黄后洞庭霜郭索横行自有匡十里女真鸣铁骑宫中长昼画无膓
　　道士弹琴图
　　龙门千尺高桐树天上移来石上栽斵得春雷鸣玉涧青鸾黄鹄一时囬
　　送王秀才南归
　　梁园赋雪汉枚臯不去江南左把螯听得吴船溪上发恨无青竹截长篙
　　赠卢应奉
　　五更风雨送春归人向天涯念别离忽得参差杨栁句还如张绪少年时
　　吴宗师送牡丹【二首】
　　仙家分得上林春浅白深红间色匀走送隣翁还有意恐随风雨落风尘
　　十五年前花发时仙翁邀赏醉瑶池如今头白无情思只见瑶池花满枝
　　寄王继学
　　八咏楼高风月清故人持节驻江城老来不觉俱多病药裹随身处处行
　　题墨梅
　　花开不占洛阳春野店山桥雪月新岂是嵗寒偏偃蹇还愁金谷坠楼人
　　题舒真人鹤峯
　　山中道士索题诗柿叶千层写好词不见笼鵞空揖去此生虽老可临池
　　杨村
　　霜明野水晓邻邻芦叶黄时少白苹船上忽逢吴客子牵衣双手拂征尘
　　絶句【三首】
　　春云五色建章西流水平桥两岸低客子年光偏易失御沟杨栁又鸎啼
　　一春不得见花开何况飞红堕酒杯今日城南花万树看花不肯放春囬
　　九陌初晴拂紫埃春衣花满趂春囬丫丫小女相传语昨日堂前燕子来
　　杂咏
　　林石苍苍嵗暮天花禽竹鹤占苔钱欲知丞相园亭好自斫溪藤付钓船
　　畵竹
　　海雾溟蒙暗珠浦宫云杳霭连玉田借力重截十二管吹引鸾鳯都下天
　　姚子中墨竹
　　高堂秋声星满河云洒雨参差多江中头角蛟龙子夜风裂石将如何
　　舟中送干同知朱县丞南归【二首】
　　青天鹤子秋风骨飞来鳷鹊观上鸣留得商声满京国又将云影过江城
　　青山白鸟坐中没渭树江云别后思四海同年防兄弟知君日有寄来诗
　　絶句【十六首】
　　侬家姑苏阊门外能唱春风白纻词为君艶歌三五曲只愁别后苦相思
　　吴王莲宫夜张乐急管哀丝翠帘幙可怜西子眉少颦坐使长洲百花落
　　西江畵舸贩盐郎白纻轻衫两袖长不肯一钱遗贫士却拚双玉买歌娼
　　维舟夜泊青泥渚杨栁千行八九家长年三老作吴语笑我乌纱角半斜
　　十嵗驰骑北地子八嵗善泅越人孙鲁国家家学弦诵西方在在讲沙门
　　天上氷蚕白雪丝裁成纨扇好题诗南风恰住西风起莫道班娘有怨词
　　闭门静听山鸟【阙】蒙笼草树弄晴光汨汨野塘流细水娟娟菡萏浴斜阳
　　初嫁郎时正盛年畵眉涂颊鬭婵娟只知百嵗专房宠谁料君恩不似前
　　丹灶茶牀防飜倒香炉经卷鹤为看一片孤云无侣伴此君得得下仙坛
　　绿树交隂乱鸟啼花工次第入红葵日长棋局谁相称睡起茶瓯我亦宜
　　南溪荷花涨云锦北堤杨栁绊晴烟留连禅客与诗客飘泊鱼船与酒船
　　江南女儿年十五两防丫丫面粉光小红船上采莲叶北客初来应断膓
　　盈盈小客抱琵琶歌舞王孙帝子家弹得开元教坊曲金钱还只当泥沙
　　道人何爱青山住为爱青山有云树一声樵斧白云中几个山禽自飞去
　　翡翠明珠载畵船黄金腰带耳环穿自言家住波斯国只种珊瑚不种田
　　甬东贾客锦花袍海上新収翡翠毛买得吴船载吴女都门日日醉东醪
　　戏荅王继学
　　金钱赌酒夜走马玉带赠客春看花山中少年贵公子年年塞北惯风沙
　　闲题【二首】
　　视草堂【阙】白昼迟瀛洲仙子到来时阁铃不响文书静相对鼇峯日赋诗
　　上京七月燕雏飞紫菊花开露入衣雨霁关河秋意满南都应望翠华归
　　薛卿华山隐二高道士过访不及见
　　南城道士供朝饭借马凌尘去趂钟北馆羽衣还覔我归来自扫雪行踪
　　再荅薛卿并谢墨【二首】
　　京尘冉冉朝天马辟糓仙人竹满斋自冩乌丝吟白纻好风吹我到无怀
　　崇真宫里秋风起海上人来见隐君防得麝煤三百剂天边呼伴散云
　　李老峪
　　李老峪中山绕屋半空岚翠扑人衣倚不睡夜将静欲倩松风送我归
　　雕窝
　　山中骑马又连朝秋雨初収暑尚骄谁借星桥横两顶天风吹动发萧萧
　　孟阳逸士
　　洛阳季子一裘敝东郭先生两履穿秋雨清泥过马腹长镵白柄斸山田
　　忆江南
　　江上鲈鱼三尺长莼羮千里入船香人家石岸都平水媚妩吴娃出后堂
　　载酒堂
　　春来海国荔枝红都属儋州秃鬓翁载酒堂高天地小风流岂在百年中
　　寄示男武子
　　烂漫天孙织锦机春风吹雨洗芳菲香泥满地胭脂湿只许新来燕子飞
　　访伯堂宗师不遇
　　修竹庭深犬吠门萧萧兰若似山村主人卖药城中去落叶声干鹤夣喧
　　寄栢堂
　　金水桥西天竺寺一来一度石苔新刘郎莫怨都观去后桃花见主人
　　寄吴宗师谢古篆
　　黄帝外臣仙籍史名香逺寄白云峯山人焚罢谈理散作仙霞一万重
　　题栁道传诗卷
　　九曲珠穿蚁度丝双环镜透月轮亏人间自有鹓鸾侣早奏箫韶见鳯仪
　　次韵王继学【二首继学前身乃楚州僧】
　　淮地瞿昙悮夙姿今生记得未生时转羞薜荔无真説却讶芙蓉似近时
　　三伏滦京酒醆同分飞鸿鴈怨秋风谁知上店前宵月只在卢仝草屋东
　　题扇面
　　两汀对出寒芦折一鸟高飞古木疎无影无声何处鴈莫因菰米寄人书
　　明月亭
　　霜寒江渚生秋影星绕天河下露声归鴈夕阳佳句好题诗应自愧平生
　　挽道士危公逺【二首】
　　紫皇朝坐灵芝宫羽人往奏新宫铭笙箫不下鹤一去蓬莱洲上种黄精
　　海风吹折三珠树蜕骨胎仙上赤霄石室丹经尘不隔道人他【一作临又作传】写写甘蕉
　　送牟景阳【三首】
　　江东船去载丹橘天北人来问碧云知是故家书满室苕溪他日约平分
　　清袍儒士汉淹留词赋相如亦倦游桂树山中生满石借船同去覔沧洲
　　龙虎山边是上饶山中羽服尽逍遥春来笋蕨应无数况有仙家送酒瓢
　　和李彦方【七首】
　　海碣盘盘楫【一作接】帝乡东华日近见龙光太常马恶愁斋酒曹务休分骑省郎
　　寄书日日问沧洲莫打江鸥与海鸥春水满溪畦稻发洛阳花好不须游
　　乞得闲官出谒迟读书更不读韩非京华杨栁千门日何处鸣蝉饮露肥
　　龙门八节奏云和竹管新声怨恨多好向都城传满纸聮翩雕缋过隂何
　　梁鸿杵臼北邙思百里令人赋扊扅王谢堂前双燕好营巢了后更无为
　　百花落地蜂翅闲万树生隂莺语阑海舶水边求玳瑁玉田石上长琅玕
　　李白新裁杮叶书都人传写到天余题诗崔颢今重见老蚌含珠对望舒
　　桃花马
　　白毛红防巧安排勾引春风上背来莫解雕鞍桥下浴恐随流水泛天台















　　石田文集卷四
　　钦定四库全书
　　石田文集卷五
　　元　马祖常　撰
　　乐府歌行
　　元日应制万年欢
　　瑞气祥云拥龙光五色绛阙春回析木天街秀润日月重辉圣主垂衣坐治万国尽衣冠朝防鹓行底济济锵锵喜瞻仙仗旌旗和风动洽九垓听椒花献颂白兽尊开采胜辛盘民物一时康泰乐府新裁曲谱鳯笙起彤庭云靉青霄外隠隠嵩呼延祐与天同大
　　南方贾客词
　　江岸琅玕悲帝妇云光漏日波含雾泷船春下鹧鸪林青帻蛮郎占龙户千寻髙杉生翠防北人去买椒葛衣鸡骨卜神铜铸鼓却忆氷纨将北归
　　踏水车行
　　松槽长长栎木轴龙骨翻翻声陆续老父踏车足生茧日中无饭倚车哭干田荦确穉禾槁高天有雨不肯下富家操金射民田但喜市头添米价人生莫作耕田夫好去公门为小胥日日得钱歌饮酒朝朝买绢与豪奴识字农夫年四十欲踏车脚脚失力宛转长謡陇卧【一作亩】间谁能听此无凄恻
　　缫丝行
　　缫车轧伊茧抽丝桑薪煮水急莫迟黄丝白丝光縰縰老蚕成蛹啖儿饥田家妇姑喜满眉卖丝得钱买羃防翁叟惯事骂妇姑只今长男戍葭芦秋寒无衣霜冽肤鸣机织素将何须翁叟喃喃骂未竟当门呌呼迎县令驺奴横索马鞭丝妇姑房中拆纑经
　　拾麦女歌
　　垅雉飞桑扈鸣老蚕入簇茧欲成原头腰鎌者谁子刈麦归家作饼饵心知栖亩有滞穗恻恻忍収寡妇利寡妇持筐衣蓝缕终朝拾麦满筐筥儿啼妇悲灶无火寒浆麦饭晡时取岂不见贵家妾岂不知娼家妇绣丝系襦莲曳步银刀绘鱼佐酒杯狎坐酣歌愁日暮拾麦女拾麦女尔莫嗟尔莫忧人生赋命各有由前年贵家妾籍入为官婢今日娼家妇年老为人弃贫贱艰难且莫辞毕竟荣华成底事
　　古乐府
　　天上云片谁剪裁空中雨丝谁织来蒺藜秋沙田防肥贫家女妇寒无衣女妇无衣何足道征夫戍边更枯槁朔雪埋山銕甲澁头发离离短如草
　　河西歌效长吉体
　　贺兰山下河西地女郎十八梳高髻茜根染衣光如霞却召瞿昙作夫婿紫駞载锦凉州西换得黄金铸马蹄沙羊氷脂蜜脾白个中饮酒声澌澌
　　垂纶亭歌为宋诚夫作
　　江水东驶汉水清双流合出蜀门陉春蛟鼓涛崩石栈风寒土窟隂鼍腥八月秋雨作沮洳长年操舟忧性命蓟丘文篁君家有早晚梢云得栖鳯何为垂纶楚伧傍岂其食鱼必河鲂截波宻纲小鱻烂寡妇之笱敝其梁呜呼我歌君试听弹铗归来读古文日高鑚火饥煮字一钓六鳌何足云
　　老将行送宗道总管
　　南山日暮田间归酒酣眼缬见大旗囊中兵书白鱼蠧秃袖战袍寄兰锜老来数竒不封矦骑马闲逐里中儿闻説西南有滇僰千里宿莽翳畬菑将须喜上充国策诏许将军知尺籍明发北辞龙尾道驰入朱天红帕额尽呼成卒脱兜鍪却使征夫携袯襫自古壮士多行役嗟哉兵农尔畊射
　　淮南田歌【十首】
　　东塘水初满西塘泉又生春风两塘侧多少路人行老翁白发短放牛田间卧记得南朝事怕临淮水过西荘竹笋长生过东家墙东家吃竹笋日日笑西荘鱼儿随水上到我屋前溪更怨溪水小随雨过南堤蒲生亦有笋菰生亦有米可怜芙蓉花照影秋塘里鹭鹚白如雪鸬鷀觜复长双立田塍间知是鱼满膓牛饱早耕田田中水湔湔春晚苹草生牛刀更可怜借钱买盐茶倩人莳早秧日望秋田熟仍防野鸭伤江东木绵树移向淮南去秋生紫萼花结绵暖如絮鉏田莫用懒夏日背上炎秋税入官仓雀防觜尖尖
　　淮南鱼歌【十首】
　　棹船淮水上晒网赤岸南船中捕来鱼卖钱买鱼蓝小艇如鳬鹥湘东柴杉木载家复捕鱼夜夜系江竹市中买蚕丝新结横江网江中鱼已尽又结网十丈白云渡深竹野水过斜桥鸣榔下淮浦笭箵带朝朝船过蒹葭浦人家唤买鱼囬船泊栁岸却问种树书长年为鱼郎税鱼与盐官谁云无乡县兵籍在邯郸渡江问鱼价人来索酒钱妇姑亦不恶便煮缩项鳊桃花水初涨矶头好下罾取得金鲤鱼去换缚船藤卖鱼向城市陌上遇王孙争买双银鲫持去赠红裙乌鬼项细细吞鱼不下咽海鸥觜亦短衔鱼入野烟
　　两头纎纎【五首】
　　两头纎纎桫椤子半白半黒辽东豕腷腷剥剥琢玉几磊磊落落舞劒士
　　两头纎纎小儿绷半白半黒目中睛腷腷剥剥海岳儿磊磊落落将军营
　　两头纎纎千亩栀半白半黒大纛旗腷腷剥剥觧角麋磊磊落落磨崖碑
　　两头纎纎北斗杓半白半黒千金貂腷腷剥剥山中樵磊磊落落云间雕
　　两头纎纎猬上毛半白半黒笔中毫腷腷剥剥击云璈磊磊落落斩马刀
　　四色咏
　　赤如扶桑日青如华岳松黒如古琴漆白如天女胷
　　和王左司栁枝词【十首】
　　郎君巧謌杨栁枝栁眉初出学月支隋堤千树烟光莫不如栁眉初出时
　　春日烟雨秋日霜麯尘丝织衫袖长谁言折栁独送客章台还堪系马缰
　　鳯城三月草色青池塘飞絮桐飘零风吹宛转低扑人长空【一作天】白日流榆【一作疎】星
　　都门辇路花万株塞垣苦寒多白榆独怜栁枝弱嫋嫋春情好写闺中书
　　马蹄车轮送客去两京游客还未稀谁因一斗蒲萄酒便得梁州刺史归
　　槖駞驯象奴子骑女郎能舞大小垂蹛林猎罢各献防卷唇芦叶逐手吹
　　杨枝桃叶江水逢喜云女萝附高松白发满头不相见却嫌吴音呼我侬
　　渭城别謌凄复凄江都髙楼醉眼迷人生悲乐自古有莫笑弃妻当镜啼
　　北客到吴亦懊侬苎衫兰桨膏饰容日食海错一百品不敢上京来住冬
　　鎗竿岭头红白花客行日日不思家尚食联叠给桂蠧仙佩屈曲纫兰芽
　　和王左司竹枝词【十首】
　　翠华宴镐承恩多羽林似飞尽沙陀从臣乞赐官法酒千石银瓮来滦河
　　绿绣檐頞翠流苏属櫜舍人金仆姑宫中云门教坊奏歌徧竹枝并鹧鸪
　　玉绳双阙囬苍龙御沟石甃金水舂螭坳词臣紫槖在千年河清今日逢
　　竹枝宛转贯珠匀袜罗凌波那有尘书生好酒恨不醉丞相莫惜车马茵
　　日边寳书开紫泥内臣珠帽辇步齐君王视朝天未旦铜龙漏转鸡人啼
　　金炉寳薰留篆云花间百舌鸣早春五方戏马赛争道传声催赐十流银
　　红蓝染裙似榴花盘蔬饤饾芍药芽大官汤羊厌肥腻玉瓯初进江南茶
　　天孙支机织流黄杂花浮檐宫昼长忽见琅玕种石上却忆羊车来尚方
　　太防前陈中天居万年树影高扶疎汉家诸臣经术士殿中劝讲三王书
　　流杯池边是镐宫金舆翠幰逗防风妫川玉液清如水湛露承恩乐大同
　　鳌峯歌
　　太和絪緼元气旁礴两间骈罗品物错上为列星精又为孤月魄天帝司大化月魄浮晴云星精陨为山之骨穹兽蹲百状出剜镂费力鬼工哭不角【一作觉】五岳形而注百川窦禹鼎魑魅御周鼓时王狩西北龙沙域日浴滦波红侍臣簮绂光射目周庐静夜悬櫜弓乃有珥笔称史氏丝纶出言待兹记神鳌施赑负首载三山至一寘轩辕台一沉昆仑河一寘朔南金峦坡金峦坡风日清美芝箭多前嵓刻丹经后嵓琢商那当户圪圪古色碧紫苔蜗涎字痕湿春秋法书心匪石心匪石太史职
　　北歌行
　　君不见李陵台白龙堆自古战士不敢来黄云千里鴈影暗北风裂旗马首囬汉家卫霍今何用见説军还如裹痛不思百口仰食恩岂念一身推毂送如今天子皇威逺大碛金山烽燧鲜却将此地建陪京滦山囬环抱山转万井喧阗车戞轮翠华嵗嵗脩时廵亲王觐圭荆玉尽侍臣朝绂蠙珠新高昌勾丽子入学交趾蛮官贡麟角斗米三钱金如土国人讴歌将军乐将军乐四海清吾皇省方岂田猎观风察俗知太平
　　拟白头吟
　　君家四壁立妾家万黄金忆初未相知良媒赖鸣琴遂以身许君偕老毕所愿如何忍相忘恩情忽中断昨朝双鸳鸯今夕守空床茂陵展嬿婉还弹鳯求凰凉月凝玉露秋声在庭树歌我白头吟相子长门赋红泪湿芙蓉绿苔鬰防茏羞看旧妆镜不敢归临邛
　　西施怨【三首】
　　吴王水殿看芙蓉十二帘栊罨画重新重【一作得】西施顔似玉不教宫漏滴铜龙
　　妾家本在苎罗山一入吴宫便不还自是夫差心未醒枉将亡国怨朱顔
　　为妾轻身作馆娃妾心刺血报夫差范生事主还无策教妾倾身亦可嗟
　　车簇簇行
　　李陵台西车簇簇行人夜向滦河宿滦河美酒斗十千下马饮者不计钱青旗遥遥出华表满堂醉客俱年少侑杯小女歌竹枝衣上翠金光陆离细肋沙羊成体荐共讶高门食三县白发从官珥笔行毳袍冲雨桓州城
　　次韵端午行
　　罗襦垂垂扇奁歇守宫持红不数蝎桐官马酒银流澌内饔饼啖酥凝雪栾水之阳汉陪京拂天翠华风日清绣丝鞋墙擅南陌玉环镜鼻专东城射栁王孙五花马醉来见客不肯下撷蓝揽绿鬭草嬉灵运无须更谁诧香炉薫衣今几人兰阶昼永帘光匀围坐屏风罨画剧杯中菖蒲笑囬春
　　翰林故事莫盛于唐宋聊述旧拟宫词【十首】
　　禁钟初动趣传宣衣袖薫香到御前渐近宫门扶下马内官分引导金莲
　　御笔圆封草相麻龙笺香透拥金花仪鸾勑设庭前候赐酒方终更赐茶
　　制草涂鸦未敢删内珰宣引侍龙顔已分笔格金蟾滴更赐端溪紫砚山
　　春帖分裁阁分多宫娥争餽缬绡罗春丝菜饼银盘送幡胜新题墨旋磨
　　文思如泉涌墨林屏风院史不须寻旧时内相诸孙在犹有当年扫閤金
　　入院听宣席未温赐金已向按头存清晨上马还家去内出黄麻付閤门【故事入院传防毕赐黄金十两始草制】
　　清馥香温酒玉脂祝文已撰报都知夜来奉旨传丞相五朶云浓押省咨
　　天孙夜度玉潢清内托银盘涌化生秋思未多团扇在拟题宫怨月分明
　　盘雕晕锦是冬衣鸽炭初生酒力微闻到边臣风雪苦口宣臈药布皇威
　　賛书誊副节楼前筐篚盈庭邸吏传深恨胡芦陶学士受渠犀玉索金钱
　　前宛转曲
　　紫檀出海南削成琵琶槽上有鸳鸯弹曲声嘈嘈客问此何声新声名绛桃一奏桃始华再奏花枝斜笑靥颊晕粉仙源饭蒸霞度作新声曲春树双莺逐双莺掷金梭鱼藻荡圆波陌上行车带结罗绛桃年少光隂多
　　商学士画山水歌
　　商侯画山并画水当今天下无双比昔者累蒙天子知昼日三接赐筐篚墨滓翻流雪壁滑闽峤蜀门生寸晷五年送绢或不得岸帻饮酒辱画史江波沉沉树含雾叠嶂千层问归路云夜合风雨交渔师不畏蛟龙怒倚云茨屋如穹樛枝应有猿峱悲暝霭依稀蜃楼出暗霏彷佛鳌峯移君不见剡藤一丈光陆离呜呜野父秋行迷
　　磨劒词
　　黄金陶冶子为报铸劒恩将军未使时佩劒立军门初斩楼兰王衣无防血痕再斩无义子马走不及奔白发满两耳将军不能军病臂尚磨劒天子已脩文
　　萧性渊善鼓琴予尝为之作我思操今自和林归再任巡徼之职于江南比行又求予诗遂为赋汉铜马式歌以送之
　　汉家金铜铸马式求马相此不失一塞上将军得一疋骕骦如龙高八尺日斜骑出隂山道猎猎霜风鸣浅草鞍后并悬双白狼归来穹庐月弓好江南绿芜春接天只须一抹蹴云烟摩诃旧是将军种酒涴青衫学控
　　反铜马式歌送熊太古
　　古来相马不相皮骥服盐车双耳垂辕下局促上九坂蹑云骏足何由驰奈何汉家铸马式求马求中工人规厚蹄长鬛尻肉满毛理光泽为权竒县官刍豆给饲品气偾牵出当路嘶伯乐死后骥空出千金何人买骏骨
　　杨花宛转曲
　　空中游丝已无赖宛转杨花犹百态随风扑帐拂香奁渡水防衣荣锦带轻薄颠狂风上下燕子莺儿各新嫁钗头烬坠玉虫初盆里丝缫银茧乍欲落不落春沼平无根无蔕作浮萍缬波綉苔緫成媚人间最好是清明清明艶阳三月天帝里烟花匝酒船石桥横直人家好小海白鱼跳碧藻榆荚荷钱怨别离不似杨花宛转飞杨花飞尽绿隂合更看明年春雨时
　　拟剡亭棹歌【六首】
　　棹船云锦溪头过自唱江东新櫂歌照眼水明霞霁雨侵衣好风日酣荷
　　拟剡亭前山水好如云如锦静婵娟主人天上吹笙去屋角青萝挂紫烟
　　斗北天南春满地香炉丹灶过年年君王不许还山去莫言骑马似乗船
　　季真潇洒风尘外乞得山隂一曲湖头带黄冠披鹤氅秋田归去别蘼芜
　　仙子秋风紫绮裘旧家云锦溪水头我今爱酒似李白便拟饶州似越州
　　稽山酒船且莫囬贺老辞朝早晚来瑶草琼花满人世君王方许下蓬莱
　　公子行
　　缘香绣帐乗流苏床头三尺红珊瑚十八窈窕秦罗敷曲房小步珰鸣襦高堂公子吹笙竽百斛明珠买氍毹兰灯桂浆炙文鱼但苦不驻羲和车
　　拟唐宫词【十首】
　　华清水殿綉芙蓉金鸭香消寳帐重竹叶羊车来别院何人空听景阳钟
　　银床井冷露漙漙半臂薫衣钏辟寒不恨长门冬夜永水奴休报袜罗单
　　长门月转漏声催自熨寒衣减带围休怕官家嫌体弱细腰曾是楚王妃
　　合宫舟泛跃龙池端午争悬百防丝新赐承恩脂粉硙上阳不敢妬娥眉
　　茧馆缫丝湿翠翘夫人纎指织龙绡罗襦双佩清晨响只恐君王有宴朝
　　八姨粉翠锡千缗脂盝新妆百寳匀白发上阳宫女老补衣重拆绣麒麟
　　夘酒防防醉宿酲催花羯鼓变新声君王好赐承恩宴辛苦边头百将营
　　露兰研粉寿阳妆奁内新烧百刻香圆舌教成鹦鹉语偷将玉笛送宁王
　　银河七夕度双星桐树逢秋叶未零万嵗君王当宁立妾身不怨命如萍
　　花气蒸霞淑景明望仙楼上看弹鸎李謩吹笛宫墙外学得梨园第几声
　　赠陈众仲缬云辞
　　缬云织波射金水郎君水西着皮履南陌紫尘十丈高捋须买酒意气豪万里将书慿水鸟荔枝千颗团团小天津不隔少防星阊阖门开夜光晓
　　杂言
　　秋江钓月
　　秋天月落秋江底狂客持竿钓不起我知月魄在天上天地山河终不昧収君钓丝解君饵还我光明照千里君不见古来亦有谪仙子被发长歌弄江水
　　霞川
　　越国山明罨画剡溪陂泻云蓝袍发故乡晴炫船迷归路春酣
　　题太白晴碧图
　　我闻天星之精化为石况尔柱地名太白又闻昆仑崆峒天坛禹穴云为衣何如锦树翠藓错落昭晴碧山寒日暮虎豹【缺】彷佛巉嵓雾雨涩淮南笋鞋今不至令人【缺】笠歌青壁
　　李仲渊御史万竹亭
　　君不见江有蛟龙宫又不见竹有鳯凰实江波沉沉竹林合中含絪緼太古色君侯亭子书帙光依微静绿栖墨香东家丝桐间高堂我方与客歌筼筜狎蛟龙兮骑鳯凰渭川淇园在何方
　　送艾伯苍归江西
　　豫章艾生衣逢掖京国行歌发半白石渠诸儒论秦灰官高不肯虗左席暮春南行上邹峄更观古刻封禅石惨淡野隂生布袖壮士长年饥饿厄
　　巢溪
　　巢溪之水清且美亦有蛟与龙亦有鲂与鲤无使鲂鲤乱无使蛟龙【缺】
　　喜知经筵蔡国张公至
　　行夷犹憺容与载两旗驾四牡喻曽【一作逾高】山遵大路日在天云作雨将至止徳容度晨脩观适帝所
　　书石辞
　　清漳木落霜晓骑马独吟北山诮窃禄而无耻徒三往而三还
　　兎窥蝶图
　　兎斯首神注目天为辰神不畜封中书赋梁王奔蟾宫走兎场生无雄居有穴尔形肖我书掲
　　六言【五首】
　　借马出城移竹取钱与客収书洞口蜂房割蜜【缺】

　　南塘雨晴草满西林春早花疎道士烧丹借灶山翁种树求书
　　白鸟飞来何许青山闲对谁家日暮一尊浊酒不知风帽攲斜
　　絶涧花迎暮竹囬塘水媚春云欲赋淮南招隠山中桂树留人
　　竹下茶瓯晚步花间酒榼春行谁访青山白发道人留我题名
　　杨孝亷义乌
　　宻云县里日欲西杨家树上乌来栖哑哑鸣声似儿啼日出捉虫哺母饥君不见延秋门姑苏台诗人歌曲至今哀鸟兮乌兮去复来孝子有念乌无猜
　　商学士万里图
　　曹南商君儒家子身登集贤非画史酒酣气豪不敢使挥洒山水在一纸咫尺万里乾坤意人言造物真儿戏盘防流动各有象变化歘忽风云至吾观昆仑四月出更观扶桑东日生形势开合限内外分野上合星辰精大禹铸九鼎邹衍外九州岂但草木异乃有鬼魅忧噫嘻奉常官禄薄百钱缝嚢贮丘壑为尔作歌还一噱何年淮南戴青箬
　　聮句
　　秋雪聮句同袁伯长赋
　　白帝欲返驭神已先驱南山黯遐睇西颢阻清歈刻云环佩杂剪水琼瑰敷金英受刚洁丹桂遭模涂高标变须发爽气通微躯羣隂孤阳偾积素五采腴路修天鵞疑穴覆野兎呼蝉翅抱残槐鴈影惊拆芦滉瀁露茎溜空清氷柱酥或云势已盛又言理非殊先时明堂严薄刑辱収诛浮华敌春澌敛实侔冬输对立各动色沉思俨徐趋鸿钧转槖籥缇室潜葭莩观物昧休征永歌啓贞符
　　鹦鹉聮句同王继学赋
　　雕笼居啄桃袨服仪采绿南荒孕灵质西颢发丽曲颈绶红萦丝喙棘頳屈玉蓄慧婉含章襮彩粲成缛能言贯珠舌善舞凌云躅金眸肖韝隼珍畜异巢鹄层塔寳舍利深杯注醽醁流丹曙林度随翠春洲浴石镜影毰毸铜梁步陆续题赋吾岂能入贡尔应录
　　都城南有道者居名松鹤堂暇日同东平王继学为避暑之游因作松鹤聮句
　　偃云耸层霄惊露落古雪虬枝憙乗涧鹭羽陋鸣垤蟠石千嵗苓顶朱百龄血胎禽哺春巢乳脂凝沍节舞盖竽籁喧啄粒苔藓囓玉薫麝煤碧胫溢鸡陟岳秦爵崇授甲卫轩劣沐发豹雾深引吭鳯竹裂风驭八极小河舟三翼拙鲁缟曳褵褷夏社挺嶻嶭任重明堂材言归华表别拳缩包胥立坚刚伯夷烈延世饵芳液顾步炫高洁作室擅兹美观物入独阅誓将束嚢书从尔解佩玦
　　天庆寺纳凉聮句
　　槐屋夏隂繁石池暑气清高堂暾【一作噉】福田邃宇依王城午磬梵呗集夜廊酥灯明龛经郁金字壁础承丹楹寂寂鸽栖罘宛宛燕穿荣露葵炫画艶霞药敷阳英境閴便静室心古乐髙情逍遥祗园赏迤逦庐社盟山枕藉云润水簟凝氷轻饭盂给香积架衲褫华缨海图岩壑折天乐音声铿荔墙防筠粉桐甃沉榴璎共忻朋簮合敢谓词锋并睥睨荒草棘横纵按林坰幽寻振尘鞅雅淡心【一作忘】飞觥鄙哉河朔饮投帻得世名
　　聮句
　　镜槛芙蓉入香台翡翠过拨弦惊大鳯交扇拂天鵞隠忍阳城笑喧传郢市过仙眉琼作叶佛髻钿为螺五里为隂雾秋天只见河【此句疑误】月中脩药剰海上得绡多玉集胡沙割犀防圣水磨斜廊穿戏蝶小阁锁飞蛾骑襜侵韀卷车帷约幰鈋【五戈切】传书两行鴈取酒一封【一作峯】駞桥迥凉风压楼横夕照和待乌燕太子驻马魏东河想象铺芳褥依稀解醉罗散时帘隔雾卧后幙生波梯稳从攀桂弓调任射莎岂能抛断梦听鼓事朝珂至治癸亥八月望同袁伯长虞伯生过枪竿岭马上聮句
　　有岭名枪竿其上若栈阁白云乱石齿青峰转帘脚积氷太古隂出矿无底壑马饮沆瀣泉鹰荡扶摇幙辙迹委垂绅人声发虗槖舄飞接鸟背羽没疑虎膊雾松秋发长霜果红颊薄斤樵不知疲独往端有愕兢兢矛头淅杌杌井口索凝睇见日观引手探月窟南下渺尘海北广络沙漠金桥羣仙游寳塔百神凿禽鸣蜀帝魂铁铸石郎错阑干挂钩衡欃枪敛锋锷属车建前矛驰道拘严拆载笔三人行弭节半途却
　　骚
　　国阳
　　出国阳以行野马骧首兮在路望春树兮不归欲临流而先渡
　　发淮浦
　　发淮浦兮遡黄流鼓船舷兮极浮游云漠漠兮天已秋揽芙蓉兮舣芳洲酌吾酒兮乐无忧怀佳人兮结绸缪
　　天碧辞赠姚道士
　　仰日月之所丽知下土之为卑充积气于两间其映【一作坱】然而在兹日苍苍以圆形因嗟世之多迷若夫人之有道将大观而弗私
　　闽中山水
　　有樛兮灌木有穹兮崇屋石矿兮洑渔师乐兮榜连【下疑有属字】
　　九成宫图
　　泉溅溅而响谷风瑟瑟以动林夹两山以为趾络下堑与上岑宫纎丽以媚女观骞翥以凌尘矢池鱼而泳泳饲有麟而驯驯帝奈何兮不乐将弭乎江津
　　华清宫图
　　帝出车以呜鸾俨六龙之骧首循长陆而东骛谓泉源之在右穹阊阖之天门封百二而为垣朋猘羯而不丑嗟神尧之文孙
　　我思操赠琴生萧性渊
　　八风兮沨沨遍宣兮音通律节兮应同臣商兮君宫之山兮松有枝羑之里兮田有莱天不丧兮何悲顾欲顾兮令我思
　　赋
　　伤已赋
　　嗟余生之多忧兮几颠踣而数穷誓纉言以自见兮力追古之高风呼防龙以驾我兮伻防使使为期何九稼之不一获兮尚偃蹇而如兹岂剞劂之有不善兮将世徳之下贤荐刍茭于宗噐兮缀履綦以玑璿封敦旄以块泰岱兮谓泛滥其莫涯冠髫童以弁冕兮问礼意而莫知决大疑于滛鬼兮慿巫传以度拨顾圣言之鞿靷兮指纲维为械意悯相通之无朋兮去一发之几希扼吾车之莫聘兮胶吾口而难辞惩前悔之不惮兮配古道其或可思一旦舍此而改图兮念后余之病我日浚恶以啓湮兮患世之屏经而好权邅岐蹊之多迷兮世或谓其固然抱昌辞以适与我兮俟来学以偕行辨百家之糺纷兮孰察余之衷情乱曰我涉大波孰为航兮我载大涂孰为箱兮古声喤喤金石之扬兮世无怅兮
　　适忘赋
　　适机子遇忘机子于大都适机子曰若知吾适机乎凡羣动万彚丛生沓来肯綮轇轕泉渗穴开揣摩捭阖迎合附防孕奸媒孽逆承人意子不吾信请衍斯义惟是都也子欲浮闽越吴蜀则登舟子欲奔并冀朔漠则升车若东若西或南或北扶耄挈稚囊金槖谷发轫则达不俟卜顾兹弗觉而踽踽龊龊木偶弗若譬骥之童鬛牛之食角子何不智甚耶忘机子曰子庸知我之蕴底耶今子説我以私智啗我以功利隂塈厥丑阳涂其丽固妾妻之所羞而舆台之是贵我游神八纮而身寓一室心翫千古而亲不离席幽晦莫耀韬閟莫测明是非于后世公得失于方策邈邈绵绵似消似息鉴空渊渟罔有形迹子令我登航浮流则航有覆令我升车涉途则车有轶何发轫之遽达而谬以不知目我哉适机子哑而愕噱而笑曰八纮寥廓子将奚托千古防防子庸用学晔煌煌之舆马烜赫赫之官爵彼幽晦与韬閟实狴犴与铃镯后世孰亲于妻奴方册孰快于女乐同生同死臯防羿浞世方溟渤奚翅瀺灂喔咿粟斯无害于仪防夷脂韦无损于皮若夫航之覆车之轶宁尽废车航也哉不智之机子复何辞忘机子拊脾鼓膺咍且吁曰初闻若之辨可骇可慕旋而筹之惟蟊惟蠧慨战国之口颊俾宗庙其墟墓墨焉朱焉悲丝泣路繄二贤虽诡迹于孔孟庶惮天于朝穆顺于骩骳改我轨步或嘘或煦或濡或呴杂肖翘于一喘羣黄卉于一澍防埴索涂螟羸负吾恐祸天下之英才子且吞言而勿吐适机子曰有是哉姑置之子自砻尔璞我固淬我矟孰利孰钝厥效卓卓忘机子曰大璞不砻大金不淬蔑尔利钝奚伤至噐二子方藻吻簧舌矛盾辨诘有马子者鲁仲连之流也以书连矢射其所曰夫天地精明人实肖形倥侗颛蒙教学陶钧盖金玉之合应匪忘适之异情子盍听钧天于广野觌万舞于天庭然后范圣度揆时中蹈龙蛇占鳯麟兹岂非庄周氏所谓天民者乎二子解围合盟而去
　　悠然阁赋为周南翁作
　　舒吾眺之落落兮觌寥廓之无迹防防防之遐思兮契万品之攸职拟大化而罔象兮悼世徳之囿形聿逍遥而容与兮泊乎游乎太清是有当于吾衷兮表吾庐以自肆骋余马于析津兮崇吾屋乎江汜揭高躅于古道兮追前脩其或然伟一世君子兮又赠之以兰荃曰予未有知兮何私意之彷佛懿夫子之悠然兮殆及予乎空谷
　　草亭赋
　　长清先生被召供奉翰林之明年搆亭于所居之前扁名曰草亭谓其友夷门之客曰古者能赋可谓大夫客盍赋斯亭以见志哉且无盈辞以夸无曲辞以竞无刳辞以饰而亦无寓辞以病也遂为赋曰都邑雄雄有亭厥中广可函丈而高如广纵赤垣外涂而白茅上崇者非先生之草亭耶予盖得觞酒赋诗于其下矣弱篠小草防菁乎其左茁也丹蘤碧旉窈窕乎其右撷也壶箭博局琴几画图庋而设也笔简研石书帙劒器布且别也秩然其有截也憺乎其能防也冠屦肃肃佩玉在躬笾豆晏晏言笑有容朋合悦也登降步趋衣带委如姬孔舆舆讽言徐徐自整摄也是则游息之植学燕闲之修业者固可征于前哲也夫至乃葺屋作室黝垩丹漆华目铄心文防差参囬廊曲房翺翔步珰飞阁虗堂撃鼓吹笙此固侯王之所当而非下士之所可常俄有一人歌于坐旁其歌曰衡门之下可以栖迟有美君子不恤其私晔也古辞作亭丛丛蜗穹于室之东繄古之宗兮又歌曰爰有人兮好儒视藐藐兮独趋不龌龊兮以濡畴道之依兮而孰与居
　　感栢树赋
　　光州孔子庙庭及宋司马光祠前栢树皆先子集贤府君治光日携祖常手植者也今二十六年矣苍虬翠蛟森列左右祖常蒙诗书之泽忝官礼部尚书兼经筵官天厯己巳正月以谋塟得请还光又蒙圣天子不弃敝物驰使再召以疾未行舆疾瞻仰孔子庙庭抚摩羣栢潸然感思作赋以见意焉
　　涉淮湍而返有寝丘之遗封届州圻而近古壤寡殖而不丰曰瘠土之民劳庶善心之易孳慨先哲之岂弟兴黉宇而纳之哀刳兵之累俘缘其裳而来游又于田以谋食廪饙锱其浮浮间擕我以观学命畚锸以执事揖豆笾以下堂列穉植于两戺防乔木于今兹慕予亲于曩昔嵗邈邈以云徂涕潸然而洒臆顾瞻恋而移晷拭手泽之或存岿祠位之蔽亏恍神軿之缤繙当予亲之在官尽厥谞于民庸暑无葛以代澣佩无玉以为容终下陈而弗忮荣天爵以俟天禅未艾于子孙永文寿于大年矧兹树之后雕匪庶草之竞华覩斯道之昌期征于神而不遐

　　石田文集卷五
　　钦定四库全书
　　石田文集卷六
　　元　马祖常　撰
　　制诰
　　遣奉使巡行诏
　　朕只承洪业夙夜惟寅凡所以圗治者悉遵祖宗成宪曩者屡诏中外有司宣布徳泽蠲赋省刑赈恤贫乏思与黎元共享有生之乐尚虑有司未体朕意庶政或阙惠泽未洽承宣者失于抚治司宪者怠于纠察俾吾民重困朕甚悯焉今遣奉使宣抚分行诸道案问官吏不法询民疾苦审理寃滞凡可以兴利除害速宜举行有罪者四品以上停职申请五品以下者就便处决其有政绩尤异暨晦迹于丘园才堪辅治者具姓名闻咨尔臣庶体于至懐
　　追封河南王夫人制
　　古者妇人之义名字不出闺门乃所以别男女严内外也故河南行中书省左丞相布拉吉达妻胡氏徽柔恵淑蚤嫔髙门相其夫子显闻于时予方推恩四海矧我股肱之旧而有尔伉俪之良乎故追封尔为王夫人仍启河南故圻以従封夫爵噫妇官一品褕翟有光其尚隂隲尔家服我宠休之无替
　　思州军民宣抚使田冕晃和尔布哈封赠二代制
　　国家外建藩屏以靖逺人责其宣布懐仁之惠能使恩威并流而一方清谧者稽于国典可不赏劳乎具官某父某官某向膺朝宠勤庸服官勠力小心不闻有过乃教忠于嗣子得宠庆于世家兹朕所不忘者也故命追褒异数阶秩一品有灵在幽尚迪尔后
　　比属有司考礼于防典矣而妇人之贵尝视其夫子焉况有鹊巢汝坟之懿能行于其闺门衽席之间者乎具官某母某氏女仪柔婉来嫔辨族相其宗事珩璜有节又能笃生令子服柔疆塲抚绥之劳汤沐衍封胙以列国其尚歆承休宠利尔后昆以延馈祀之无已哉朕以孝治天下凡人臣之亲悉命因其班列之次功庸之等以为宠数之异焉具官祖父某官某昔备官使辑绥边氓颇着惠懐有誉南服夫天之施仁于物无间朕敢不法天而已哉宥密之司阶品为贵启尔后人保兹终吉
　　先王制礼妇人之义饮食衣服祭祀而已非有与于外事也然或妇道母徳可以表率宗族而成其夫子者頋宜有以显贲之也具官祖母某氏早躬组紃克遵女戒作配令族柔闲有仪惟时闻孙扞我边圉膺被爵禄光宠于时而尔可不疏封乡国以广彤管之训乎賛书在门其告泉壤
　　太师右丞相封赠三代制
　　定策元臣肇启中兴之运推思彛典聿申先正之褒揆礼是宜劝善惟允具官某质实无竞沈鸷有谋服劳王家乆着属櫜之绩薄违圻父夙专乗【一作秉】障之功嘉尔曾孙为予冢宰于戏漂阳开国仪崇斧钺之光册府书勲铭载旂常之显英灵如在宠数是歆
　　曾孙有庆衍三世之恩荣大赉匪私劝百辟之忠荩有嘉淑女作配先臣具官某妻某孝养姑嫜教遵姆傅居谨珩璜之节躬亲丝枲之勤宜厥家人相其宗事鱼轩翟茀往膺江左之封凤诰龙章用播召南之徳歆予时命迪尔后昆
　　开国承家礼重胙勲之典析圭儋爵恩先予善之仁报施匪私褒崇惟称具官某英标俶傥伟器沉深蚤奋厉于师中爰驰驱于戎右股肱心膂桓桓挺万夫之雄弓矢干戈井井饬九伐之法世称良将胄衍名孙定大策于枢机奠皇圗于寰宇于戏石城钟阜肇开赤壤之封砺山带河允着丹书之誓贲尔窀穸歆我丝纶
　　朕茂膺景运大赉元勋恩推再世之封礼及重闱之庆具官某妻某氏柔嘉维则婉娈有容事夫尽举案之恭职脩中馈弄孙致含饴之乐福裕后昆凡我邦国之光繄尔室家之助凤台胙土聿开脂泽之田鸾诰封泥永贲泉扃之兆尚歆宠数益衍休祥
　　朕以崇徳报功实先王之令典建邦启土昭奕世之殊勋睠我旧臣锡兹新命具官某魁竒天挺卓荦人雄韬略邃于孙吴志勇迈乎贲育昔武皇抚军于龙漠躬栉风沐雨之劳而大将出阵于鱼丽懋扫穴犂庭之绩威行万里恩浃六师讫振旅以裹戈底来賔而包匦每御衣裳之防聿深钟鼓之思生子象贤由教忠而尚义为国敌忾遂翊运以中兴永惟阀阅之隆端系社稷之重不有异数曷称至懐于戏玈矢彤弓尝旌勤于征伐丹书铁契尚迪庆于承传淮甸分茅泉台告第
　　朕眷元臣之勋幼被慈母之训属有司之考礼宜大国之疏封具官某妻某毓秀名门作配君子珩璜琚瑀修婉娩于妇容蕰藻苹蘩致斋庄于宗事笃生令器实賛丕谟底海宇之谧宁承邦家之休庆緑绨方底鸾翔芝检之书霞帔袭衣雉缬茀车之采江都锡壤泉室増华
　　太保左丞相封赠三代制
　　匡时靖难资大策于元臣崇徳报功覃湛恩于累叶奉常议礼奥壤定封具官某故曾祖父服勤侍卫秉信功臣太傅银青荣禄大夫上柱国梁国公諡敬简塔玛噶尔秉质无华诒谋有永蚤备勾陈之列式昭析木之祥衍善庆于曾孙笃忠贞于熈代使宅百揆光于前人于戏开国浚郊具仪文于铁钺承家新郑绍世美于衣冠録我丝纶告尔窀穸可追封阳翟王
　　朕论功定赏念扞卫之多难推庆行封俾覃延于三世懿彼静女配予先臣具官某故曾祖母梁国夫人呼图克章蚤饬壸仪克承宗事不假诗书圗史之戒素闲织絍组紃之功迪美萃于曾孙发祥殷于令族新庙奕奕斵松栢于析津原田每每画封圻于梁土龙章有赫象服来歆可追封阳翟王夫人
　　朕奬元勋恩推旧徳济其世美诒厥孙谋属大业之中兴赖名藩之外援追封奕业实着彛章具官某故祖父守忠翊正效节宣力功臣太师金紫光禄大夫上柱国梁国公諡庄顺青哈质禀淳厐躬行恺悌櫜鞬宿卫乆服劳于王家弓冶承传遂开先于相阀方乾坤之清谧俾纶綍之涣颁用礼劝忠书功旌善于戏伊洛瀍涧乐哉魂魄之游山川土田衍尔蒸尝之奉昭兹来裔祜我丕基可追封河南王
　　命妇朝后彤管着于女箴令妻相夫鞶丝陈于内则亶惟淑徳嫔于名门具官某故祖母梁国夫人呼喇济毓质柔嘉修容婉娩乆袭祥于世业当擢秀于孙枝为国懐材賛予茂烈云翔鸾诰俾泽漏于泉台飚转鱼轩想神游于梁苑尚诒多祜福尔后人可追封河南王夫人惟王建国必崇徳以报功自天降康乃生贤而靖难兹眷元臣之懿宜推先正之褒具官某故父懐忠济美积徳崇庆功臣太师开府仪同三司上柱国特进河南王諡忠懿锦济勒蕴善弗彰绍谋斯永为郎执防夙多宣力之勤有子克家益励敬忠之训定中兴之大策立不世之殊勋匪衍王封曷称朕意于戏河山带砺式藏盟府之书乾坤珍符期笃熈朝之祜格思英爽歆此宠光可追封郑王
　　朕惟元臣克相中兴之业母有令子宜膺崇秩之封稽诸彛章广我孝治具官某故母河南王夫人扬珠竒纳夙闲姆训绰着妇仪荐苹藻于蒸尝节珩璜于夙夜内政素勤于中馈慈训尤切于防机徳启闺门光资邦国倬兹郑圃乗翟茀以来游嘉彼召南赋鹊巢以行化俾颁纶诰用贲泉扃可追封郑王夫人
　　平章伊苏岱尔封赠三代制
　　夫用之纾者积必厚行之徐者力弗殆斯道之常匪曰责报也平章伊苏岱尔曾祖父赠定威佐运功臣荣禄大夫司徒柱国追封曹国公諡忠定布色出于华族夙奋材武従我太祖皇帝亲属櫜鞬崛起戎列威行方国战功良多及定陇陜斩将搴旗临敌致死大节赫然传不云乎活千人者有后兹尔数世之逺传家孙曾愈硕大光显又得议封于礼官博士非用兵有活人之徳而然乎命颁异数开国曹南中土奥壤袭庆济美可示为将者之劝可赠定威佐运功臣光禄大夫司徒上柱国追封曹南王諡忠定
　　古礼命妇朝后是则妇官尚矣平章伊苏岱尔曾祖母追封曹国夫人塔本劬劳慈育生子克家战胜攻取丕佐兴运议礼制度于尔有封従夫之爵曹国小君象服翟茀歆兹追宠可追封曹南王夫人
　　朕稽古为治立国以礼故临御四海永慕祖宗创业之艰难美其兴运佐命之臣厚厥世赏以训臣邻矧其裔又有能全其终始者乎平章伊苏岱尔祖父赠宣忠靖逺功臣光禄大夫中书右丞相柱国追封曹国公諡桓毅额里根蚤备宿卫分従贤王前驱先登戡定河外俾金国为墟而宗社遂以屋者盖尔战多之力焉异姓封王于尔为宠矣英爽不亡尚保尔世哉可追赠宣忠靖逺佐运功臣金紫光禄大夫中书右丞相上柱国追封曹南王諡桓毅
　　夫恩礼覃于百官则先近臣漏泽施于九原则观来者平章伊苏岱尔祖母追封曹国夫人穆噜蚤嫔髙门无违宫事克相君子为王虎臣又有闻孙賛予景运俾有司议封乃追命尔为王夫人以曹南之田为脂泽之赋尚歆宠渥益衍庙食可追赠曹南王夫人
　　先王有崇徳报功之制岂曰观美盖以旌善而劝忠也平章伊苏岱尔父光禄大夫中书左丞相先赠协谋定逺佐理功臣太师开府仪同三司上柱国曹国公諡武宣阿勒哈生长富贵宴安而气无纨绮子弟之习胜衣荷戈奋身前驱维时世庙观兵江浒貔虎百万之众谋臣如云乃能立功名于其间北征叛王转战千里南殄奔君树旗海屿勋劳显著宠赉便蕃我国家于君臣之道可谓至矣朕不闻鼓鼙犹思将帅况尔有后为予荩臣中兴之初率两河将士勠力介胄之间大臣以闻乃隆推恩之礼上及于尔三世焉曹南之郊桑谷沃壤开国称王人臣极位尔克有灵歆我纶命可赠推诚宣力定逺佐运功臣太师开府仪同三司上柱国追赠曹南王諡忠宣
　　我国家经营南国之初尚赖膂力之士材武之臣克成大业勋劳之迹皆以铭于太常矣又且尊显其身以至于室家之有庆者兹非典礼之懿乎平章伊苏岱尔母曹国夫人托多淑慎端惠夙配君子遵召南之化而象服是称施孟母之教而训忠有言卓兹令器为朕虎臣临御之际褒锡宜先开国曹南以衍脂泽之赋炜其荣哉贲尔窀穸可追封曹南王夫人
　　君子不昵于宴安之私以能成其功名者亦尝资于内助焉平章伊苏岱尔母曹国夫人库库楞幽闲端懿鸡鸣而起相其宗事妇徳有称没従夫爵启封曹王鱼轩象服裕尔后昆可追封曹南王夫人
　　太傅圗噜封諡制
　　帝垣台位象已着于上太傅师臣官尤崇于常秩有懐旧徳追锡真王太傅圗噜蚤陟华阶懋修素履小心翼翼文昭持槖之班终日干干劳着属櫜之绩宗亲入觐傧相是资酎金不罚于诸侯英荡悉同于元防枢机宥府奠军国于乂寜鼎鼐台司賛隂阳于化育践敭禁近阅歴嵗年持风纪于台端肃官箴于朝着天不憖遗朕用衋伤思荅茂勋爰申防典于戏胙尔茅土俾开国于广阳播予丝纶尚流泽于幽壤谅兹灵爽服此宠章可赠懐忠秉义昭宣弼亮功臣太师开府仪同三司上柱国追封广阳王諡清献
　　男位正家恒有资于内助女师结帨庸作配于上公奬我旧勋迨于佳俪太傅圗噜妻辉和尔氏幽闲毓徳婉娈赋姿象服是宜奉苹蘩于祭祀彤管有炜谨珩瑀于箴规懋着妇功克相宫事痛所天之先殒诲厥嗣以益严石窌启封赐广阳之大国容台议礼賛召南之夫人享尔髙年钦此异数可封广阳王太夫人
　　右丞阿勒坦封諡制
　　朕以崇徳报功之制圣王建国之皇圗论名立諡之称昭代褒贤之钜典用光绥宠俾洽臣邻右丞阿勒坦少禀粹姿蚤登膴仕周庐星列入陈扈跸之劳专驲飚驰来上屯田之奏恩威袭蛮夷于冠带忠孝扩诗礼于箕裘锡类着乎家邦浚明勤乎夙夜貂蝉七叶饰躬不渎于华鲜弧矢四方迪徳弥彰于懿美笃生令器丕佐明时聿殚嘉猷晋参大政横经内殿矢兹密勿之言熈载外朝体朕都俞之意有司考礼于汝推恩爰颁涣号之辞式副哀荣之志于戏丞相一品英灵尚克以歆承泰阶六符善庆益延于似续録诸告第钦我賛书可赠秉义效忠着节佐治功臣太保开府仪同三司上柱国追封特进赵国公中书左丞相諡贞孝
　　周南正始教化被于闺门赵国疏封宠荣光于泉壤爰稽彛典用奬有官右丞阿勒坦妻唐古氏毓质柔嘉脩仪婉娩来嫔阀阅蚤乗翟茀之车克相夫君益着鹊巢之徳笃生令器褒作名臣服慈训之不忘迪嘉谋之入告推恩追锡体人子报本之心考礼饰终示我朝广孝之治尚昭懿范歆此告词可封赵国夫人
　　尚书左丞相某封諡制
　　朕纂承天序入正大统思予皇考继志述事眷惟至大之间更张庶政务适人宜褒赠以劝百官鼓铸以利兆姓时弗佥谐事或中辍兴言追悼斯念旧臣故尚书省丞相某早列环卫给事禁闼升诸台席浚明夙夜佐予皇考一徳一心顾遇宠赉廷臣莫及予方以孝治天下躬祼武庙如见羮墙况予先臣有子在列兹命礼官公议于庙谓尔宜封郢城王位贵专楚都旌旗斧钺开国西南精忠不昩尚従先皇于遐狩哉可赠竭忠宣力守义佐治功臣太傅开府仪同三司柱国郢城王諡荣敏
　　表牋
　　贺元旦表
　　皇极建中贲嘉生于世运乾元资始衍嗣嵗于人时叶气开先纯阳肇徳钦惟道全居正功洽体仁坐宣室以受厘百神奉职御明堂而布政万国咸宁勾陈环列于端门庭实骈罗于文陛臣某等尘聨乌府迹簉鹓行进封事于银台惭稽衮补纪卜年于寳厯欣对嵩呼
　　正旦贺兴圣宫表
　　帝厯开天祥发贞元之防母仪法地源疏河海之涵百物顺嘉四时叶序钦惟隂功庀世懿徳承干肇圣绪于姜原弥防祖武嗣徽音于太姒益衍孙谋茂绥献嵗之祥膺保履端之吉臣某等遭逢世泰缀列朝行官备中台王朔愿敷于锡福庆隆长信民功仰荷于资成
　　贺正旦笺
　　夏正授时谨民功于肇始皇储主器履帝武于开先庆集三朝福覃万姓恭惟秉文纯粹叶徳光华青炜【一作纬】迎阳爰启前星之重黄离继照式昭太极之尊宅元祀以承天布王春而献嵗臣某等叨尘官序忝列谏垣齿胄虞庠茂对奎明于午御赓歌鲁颂仰观日丽于寅賔
　　贺建储表
　　伏以天潢毓徳聿开圣嗣之隆庙祐承祧爰启储闱之庆祥臻泰道福集昌朝钦惟迪徳尧仁躬亲舜孝日丽乎天而明两益绍重华帝出乎震而洊雷弥严继体乃眷元良之懿式膺监抚之崇臣等备位乌台趋朝鸡曙前星奏瑞载瞻青辂之旂太极含元第衍黄圗之籍
　　贺春宫笺
　　甲观储祥肇泰始含章之庆春宫正位受少阳体徳之尊神器有归宗祧是赖恭惟生知忠孝夙禀温文躬问侍之勤徳已昭于帝胄膺监抚之重道允叶于皇猷承华克绍于丕基建本方隆于大寳臣某等忝居侍従喜际文明鹤禁景迟愿早亲于四学云门乐奏期介祉于三官
　　贺建储表
　　圣嫡承祧大庆方延于国祚神孙主器鸿休实肇于天源筮叶従臣邻效顺钦惟慈仁坤育静徳干仪益恢皇极之尊绳其祖武俾正少阳之位贻厥孙谋建储允属于元良继体式昭于岐薿臣某等叨尘宪府欣遇熙朝瞻鹤驾于春宫三灵奉翊陪鹓行于长信万福时臻
　　监修国史贺正表
　　瑶圗抚运绍开致福之祥寳厯乗时肇序体元之始大钧播物淑气迎和钦惟道洽古今性资文武潜心帝王之学圣敬日跻合徳天地之仁皇猷允塞嵗事启成于农扈治功端本于王正臣某等辱备台司监综史氏觞称万嵗乐快覩于龙光书载三坟期永垂于狐笔
　　监修国史贺正表
　　天明即命绍开帝厯之隆王朔体元序正人时之始大钧坱圠和气冲融钦惟叶徳重华备道全美御端门而肆赦万防熙春坐宣室以受厘五辰顺轨方九賔之在列萃诸福以来臻臣某忝列师垣兼尘史观兽尊奉劝庸申效于嵩呼鸿笔纪谟愿同符于画
　　贺建储表
　　礼谨承祧首正元良之位徳符主器丕昭大统之归宗社乂安臣邻庆抃【中贺】道侔干始祥发震亨受命建中邦家之基巩固诒谋思永蓍之吉叶従重晖焕于前星镂册光于上嗣监抚有托似续无疆臣等获覩青宫幸趋绛阙圣神永锡颁夀考之万年忠孝弥彰衍本支之百世
　　贺建储笺
　　徳配前星肇正青宫之位礼严言日丕昭寳册之尊任重承祧职勤问寝【中贺】温恭夙着英叡日新受震建中式际上元之运明离继照永开太平之基启鹤禁以肃清奉圗以只敬国本斯立宗支以昌某等职厠虞庠班聨魏阙终始于学愿广缉熙之功追琢其章庸賛泰和之治
　　贺立后建储表
　　册建中宫体黄裳之居正祧承长器仰苍震之储祥国本以宁壸仪攸叙【中叙】圣资神武徳钦明美教化厚人伦允叶相成之义奉宗庙承祭祀丕昭继照之明庆洽三宫懽腾八表臣某职尘仙馆班筵帝廷运值上元盛典并行于吉日天开大定显谟已着于初年
　　青词祝文
　　夀宁宫设醮青词
　　伏以道妙无言神功不宰既仰成于乾造实黙相于皇家只即琳宫肃延羽服诵琼文之累笈格绛景于丛霄伏愿有感必通俾昌而炽五风十雨爰祈玉烛之调亿载万年益衍瑶圗之永
　　祭星祝文　【太嵗　白虎　病符迎神　送神　丧门】
　　于穆元造孕灵载物神御所栖曰嵗斯福顺成导祉备我牲玉叶徳坤仪受天百禄
　　神【一作坤】舆载灵司彼金方宣义扬威以戒时康后仪象坤静徳是将以吁以祈神其降祥
　　运化流行元气大和轇轕上下或爽以瘥瘥兹明诚仪物孔多期底善宁如山如河
　　维灵在幽辅兹嵗君或侈隂威疵疠我人启迪佳美恵布善人鉴兹蠲洁以求报禋
　　明明在上不显亦临牲币孔硕聿将厥心神之格思有肃其歆
　　我俎既馨我祝维修辰舎顺轨神旟安游相我坤宁叶于皇猷










　　石田文集卷六
　　钦定四库全书
　　石田文集卷七
　　元　马祖常　撰
　　章疏
　　请慎简宫寮疏
　　伏覩延祐三年十二月十九日皇太子正位春宫百司上笺称贺礼毕钦惟列圣继统治功大洽文恬武熙百年于兹矣圣天子髙览古今军国之机蚤建天下之本日月之明无以比徳皇太子殿下温文仁孝天赋美资急宜招延天下硕徳雅望文采博通之士朝夕起居以侍左右辅养懿美薫陶冲和三代绍述厥要惟兹传云成王始为太子也太公为师周公为傅召公为保伯禽唐叔与游目不阅淫艳耳不闻优笑居不近庸邪及为君也血气既定游习已成虽有放心不能夺已成之性今皇太子殿下春秋鼎盛神明日彊道徳之言礼乐之事当豫讲而速亲其方不过求贤而已伏乞今后议行建立宫寮之时公集大臣覈求名实相副端能调防羽翼储闱之才以系四海之望所谓下官臣仆亦宜精择而不可杂以商贾冗琐之流天下休戚之源实在于此卑职草莱贱士误被拔擢敢不尽言少纾重责
　　建白一十五事
　　窃惟古者建立言事之官非徒擿拾百官短长照刷诸司文案盖亦拾遗补阙振举纲维上有闗于社稷下有系乎民人礼文风俗治体所存名爵諡赠政理斯在教化有方则善恶自别设施有法则缓急自明重谷则农自勤定制则官自守修武则先恤兵严事则可劝吏事欲究其本末言似涉于繁芜统论难悉条析易陈所有建白事一十五件逐一开具如左合行具呈宪台照详伏请闻奏施行
　　一夫惟天子者上承天地下绍祖宗社稷是寄黎庶是戴嵩髙尊大无与比隆奉养当极其精美保爱当极其严密大而一饮一食小而一嚬一笑若调摄圣体凝顺中和则清明在躬淑善咸应钦覩皇上仁心如尧俭徳如禹伏愿重以承天地祖宗之鸿业于进御之间当以玉食宜乎荣卫者为先至于酒醴固是谷麦所酿然更乞于进御之际命近侍臣邻思一献百拜之义则天下生灵不胜幸甚
　　一郊祀者国之大礼在古所隆钦惟圣上仁慈孝敬度越百王伏愿今后郊祀之日大驾亲有事于南郊亲祼于太室则天地答贶神明降禧薄海内外咸仰圣徳太平之福羣生幸甚
　　一大内正衙古之帝王朝百官之地今大明殿是也观阙盘郁城雉缭环祖宗之所御黎庶之所瞻今圣上谦徳弥恭尚居东宫之旧窃虑民物观聴有所未喻伏愿赐御大明正衙镇服华夏统体天地何以言之譬日月星辰顺居次舎则万物被光羣生仰明也
　　一百官朝见奏事古有朝仪今国家有天下百年典章文物悉宜粲然光于前代况钦遇圣上文明之主如科举取士吏员降等之类屡复古制惟朝仪之典不讲而行使后世无所监观则于国家太平礼乐之盛实为阙遗且夫羣臣奏对之际御史执简史官执笔缙绅佩玉俨然左右则虽有懐奸利乞官赏者亦不敢公出诸口如蒙闻奏命中书省防集文翰衙门官员究讲参酌古今之宜或三日二日一常朝则治道昭明生民之福也一古之为治盖有礼乐非徒事刑法之末也夫有道之世措置施设悉存礼乐之义钦惟圣上君徳昭然孝慈纯备向居潜邸招致天下儒学之臣延纳海内知名之士礼乐文物洽乎圣性【一作情】故践位以来进儒术而抑吏道却珍禽而絶游畋清心寡欲民物丰阜其用儒之效固已验矣独未闻今皇圗左右天下儒学之臣有防海内知名之士有防伏愿宪台闻奏乞赐依准治古之法命朝臣集议典制请行皇太子视学齿胄之礼明示天下教化之本虽道徳之躬仁孝温文固已笃至然闻见习熟又在薫陶此实系国家万世之福卑职先上章疏特请选择师傅左右之人至今未蒙施行然区区之情实念及此不胜切至之甚
　　一中书省枢密院御史台三府掾史虽职掌文书亦日佐大臣决理政务伏请闻奏设立律学算学博士命随朝二品三品正流衙门吏人欲求转补三府掾史者就其所业于律学算学博士之前应试依科举差监察御史监试吏礼部官知举每一周嵗试举一次则三府有得人之实下无躁进营求之私试中之人不必限以出身之髙下不中者发下本役考满不得过従七品仍预照防施行则立贤无方公道不偏
　　一诸道宣慰司除吐蕃南诏两广福建外如淮东浙东荆南山东四道并为无用徒月费俸廪坐养官吏而已如依准前代之制就令一道重镇路分总管达噜噶齐带受本道宣慰使等职名钤辖数路上不烦朝廷虚设职官人吏下不使数路官府牵制烦复无益于事一诸翼军官自万户下至百户子弟承袭父兄之职者合参酌古今之宜设立武举并须习学兵法武艺如防古色目人只试以武艺如愿试兵法中者陞阶汉人兼试兵法武艺中式者方许承袭如布衣之士愿试及中者于各翼或不叙或户絶等歇空相因名阙内擢用如此庶使武备不弛军政稍严保大定功之事为体不轻必若今日难于更张则四方宣力老将既已病死承袭骄脆子弟但知酒色裘马为华好一旦真欲冒矢石执干戈以犯勍敌不惟本人自取肝脑涂地従军将吏死复何辜卑职歴观前古之迹其祸患弊病未有不生于太平之世窃虑及此伏乞施行
　　一司徒司空皆古三公之流人臣名爵无与此位比者圣上践祚之初沙汰冗滥尤慎此官近嵗屡有杂人等如沈宗摄汪元昌辈亦受司空司徒窃虑天下后世传为口实非便
　　一亲民之官守令为急然守令者縁系朝廷迁除之人才或不良心亦知惧而行省所差府州司县提控案牍都吏吏目典史之徒往往恃其名役之细防縦其奸猾舞文弄法操制官长倾诈庶民盖此徒出自贴书小吏数十年间转充是役卑职顷居田畆尝闻此等言曰我等身无品级子无防叙原此初心谓之无赖而令窃弄府州司县之权剥刻单弱以肥其妻孥良可悯叹如蒙闻奏命中书省除各路存留流官经歴知事照磨外其余革去请参酌古制令各州判官佥书州事各县主簿勾稽本县文簿实为官制不紊体统稍均人既有名事自不茍为系于民不细伏乞施行
　　一命将守边国之司命然御将之方当尽其道毫铢一失利害悬絶要先知其艰难劳苦之情平居使之顺其逸乐畧其深文密法而不责其小亷曲谨然后效死也易是为御将之道夫将不可不择也择而用之勿疑不疑则专专则重重则可倚倚之而不效则召而杀之无轻召之理今近嵗连召北边大将似渉轻易古语云临敌易将非策也窃虑及此伏乞闻奏施行
　　一汉军征戍岭海之南嵗病而死者十率七八其所属军官利在危殆之际必用资财拟指军人北方本家所有孳畜田产厚息借贷准折还纳终致破产不敢有词夫以世袭军官蚕食部下行伍深可哀痛今后如蒙将在岭海及漳汀等数处征戍军人果有病患除官为看医外其贫苦阙用之人比及取发封装以来宜令本处有司约量借放封装到日拨除还官并不收息或应借贷而不借贷不应借贷而借贷者従本道亷访司体察究治如此庶不致中原军户日蹙军官日富
　　一侍卫亲军根本所系宜令各卫指挥使立时教阅练习武艺膂力训养精锐则万一仓卒得用仍除镇卫守把外一令与官员作工盖造役使劳苦幸甚
　　一太常定諡古今美制欲使奸人知惧于死后善人有劝于生前近嵗諡号之称不公殊甚如今后太常定諡不公宜令监察御史纠弹庶使舆情稍伸国典不旷一农谷天下之本也四民则以农为次百货则以谷为首操帛布之重轻闗生民之休戚者谷为急焉而近年工商淫侈游手众多驱垅畆之业就市井之末盖为政者失劝农之道焉今后乞将各路府州县达噜噶齐专管诸军鄂勒总管知府知州县尹专劝农事事既归一功仍可就更讲究重谷劝农之方画一开出行下有司遵守如民有马牛骡畜递相食践田苗并此彼争告田土疆界不实等罪名及民间婚姻债负拖欠金银资财许得以谷赎罪准折轻赍之类果有力田之人县州劝农官等就于见在钱粮内拨赏束帛豚酒然后开申不实者许亷访司体察如此旌异慰劳行之数年必有成效
　　请量移流罪
　　礼乐刑政治国之具有一不修则弛法度钦惟国朝有天下以来不嗜杀人仁覆生齿涵濡煦育洽然太和而于用刑尤切慎重然伏见近年颁降徳音中间屡无量移流徙之文窃虑圣人爱物之仁推恩未悉有伤至化夫大辟死罪或被赦原释然归保妻子而减死流罪竟无寛宥不得生还里闾此岂法之平允哉乞今后如有例合长流罪恶别请定拟长流条例其不应长流者亦请验情轻重度地善恶每遇恩泽辄行量移如蒙检举典故施行则天下生灵幸甚
　　辨王左丞等
　　窃闻传云王臣蹇蹇匪躬之故国家实赖焉夫便佞辨给徒利一已视国与民漠然如无情者国家何补哉伏见中书左丞王伯前中书平章政事拜珠曩在政府常以直言正色力持公平与权臣特们德尔抗论可否若此二人其于国家缓急之际刚毅不屈信可倚仗宜従宪台闻奏将二人擢寘机要不令外补实社稷之计
　　弹大都路总管范完泽
　　伏惟京尹之职民实具瞻汉唐以来尤慎兹选至如我朝抡才审官尝难其人不以轻授初如严游张郭近如姚冀二王等俱负才干悉有名称縁饰文雅练达事务中外厌服士论美之茍非其人曷以尸职今某非儒非吏素无寸长才名不着于当时禄位茍同于先辈复若近日私家被盗一事自至所属兵马司公廨迫勒讯问贼徒侵官失体废法任情即此而观他可槩见理宜奏代别选才能相应
　　弹中书防议博啰等官
　　近为太师右丞相特们德尔滥用人员窒塞常选已尝论列今察知中书防议博啰刘吉等四人俱系特们德尔腹心之人依凭请托假借权势博啰乃前尚书省得罪之人刘吉乃宣政院起身之冗吏左司都事冯翼霄在宣政院侥幸骤进右司都事刘允忠乃胥吏防品朦胧奏准起复丧次以圗躁进如此四人列居显要賛画政事岂惟玷辱名爵实废清议宜従宪台奏罢
　　论执弓矢禁例
　　近承奉照防该钦奉奏准禁约汉人百人以上执弓箭打围处重刑百人以下流逺方微及一兔之获罪各有差窃谓作法有名垂训无弊且今日见行条例已有禁汉人弓矢之科又有禁诸人聚众之制若复以上项打围处重刑等例错综而网罗之诚恐愚氓举足陷罪难避易犯实为可怜而朝廷受禁人捕兽兔之名尤为非美宜従合干部分检举禁籞囿地旧规遵守施行不胜幸甚
　　论秦州成纪县等处山移事
　　伏见议遣大臣驰驲陜西赈恤灾异祈谢岳镇卑职叨冒言路敢有愚昧谨用敷请夫山移大变实维天谴是为不动之物而动大臣以下各宜辞避官位推让贤能畏惧修省表奏待罪庶乎对越上帝而为国绵延丕基非但遣使祈谢赈恤一方一隅而可弥灾也窃又闻之应天以实不以文昔师旷对晋平公石言之语载在方册世世为监今山移之谴理无虚示岂非在野有当用不用之贤在官有当言不言之佞所以感召不动之物而动毒延庶民甚可哀痛且端本首善在乎防防万物咸遂百职共宜然后髙下奠位山川宅寜伏乞宪台早为敷奏任用贤才相应
　　论百官请赏
　　比见随朝见任请奉官员不思亷慎奉扬乃职或求妇嫁女或市宅营私往往交为恳奏财物私相卖恩实蠧公帑夫宠赏赐赉下及臣庶国之所以鼓舞激厉天下之具而为人臣者蒙受恩泽之时又当戒盈畏溢固让力辞必不允请然后敢受岂容敢渎防天聴乞请财物者哉况见任官员自有俸给禄廪之厚品职封防之荣至如一钱一米拟合为官惜费而乃上虚府库自肥其家其于忠孝亷耻胥失之矣今后如蒙宪台明白闻奏禁约见任请俸官员不得交相恳奏财物仍令监察御史纠弹庶防赏及有功贪人知惧卑职愚诚不避谤怨惟圗报称少裨治明
　　论加恩典
　　故大中大夫浙东宣慰使陈祜执徳不回夷险一致始由才选擢任专城敭歴清资荣居方面当其蹈节而遇害岂知徇禄以偷生况忠谠之言素着于时而患难之际益明其志可谓不辱其身者矣稽诸防典爰有加封施及旧臣庶乎无媿窃闻礼及贤臣国无不治之政恩推耆旧士有先死之心故蔡国公张柔拔起编伍归身我朝擐甲荷戈开拓土宇卒为名将有称于时伟绩硕功载在史册如比史忠武公例进封为王可为无慊前翰林学士承防刘敏中文采振发学淳行美精力未衰敛身求退髙蹈之节近世所无理宜半俸养老于家激厉亷耻有闗治化
　　举翰林侍制袁桷等
　　上件官学问究极乎羣经文章粲着乎当世修国史则足以宣扬圣业代王言则足以润色皇猷乆次翰林属官诚为淹抑翰林修撰陈观性禀端方操履严慎使之居纠察之地必能振举职业不茍于事前国子司业吴澄知经【一作今】博古学术淳深求之海内可谓名儒如蒙擢置两院以备访问相应
　　弹右丞相特们德尔
　　伏见中书右丞相特们德尔贪縦不正擅弄威福国之奸邪民之蟊蠧已甞上章论列今复体察到不公不法等事一十一件【云云当时不曽存稿】如蒙宪防早为闻奏追问则天下生灵不胜幸甚
　　进千秋记略劄子二
　　伏以賔賛之官专以辅导为职辅导之方又以毓徳为急古先圣王嘉言善行日陈于前所以薫陶渐染养成至性者实在乎此卑职忝居是任惟惧弗称今纂集先代储贰故实及为臣子之道逐一缮写成书名曰千秋记略谨用黄绫装背随咨前去早为择日一同进呈乞依准经筵例进讲施行
　　当职近纂集到千秋记略一书用黄绫装背已尝随咨发去贵院乞择日进讲去讫至今四月未蒙施行又照得詹事賔賛等官俱以辅道为职理宜协恭调防事大体重责望非轻除外更乞早为择日进讲施行须至咨呈者













　　石田文集卷七
　　钦定四库全书
　　石田文集卷八
　　元　马祖常　撰
　　铭
　　致乐堂铭
　　有母鞠我聿丱而弁于何申之翼翼其燕其燕其宁笾豆载馨于何将之承其气声嗟嗟妇子【阙】克相肖匪惟母宫汜布祢庙惟夫人受祉惟孝子锡类惟天可忱迟斯百厥世
　　梁彦中家茔中致慤亭铭
　　肃肃祖祢于昭厥灵曰既降止于墙于羮不显孝思鉴我蠲饎昌尔孙子賔兴于世
　　书椟铭
　　农善铫镈匠利斧斤其器既精其绩惟勤以食以居可必于懵士不农匠崇文著书济济闲燕明世所须秘册于椟经史百家内沐其泽外芬其华漆梓勒铭以告弟子我承庭训敢不砺尔惟天精明不啬于人惟物淫昏乃迷厥贞匪圣匪贤曷先我觉匪训匪辞我孰従学曰我祖考奕叶显扬革我世俗维文是将迨兹百年士而不民我辞谆谆庶大尔身
　　书几铭
　　木也材漆也坚工之良其成器也完吾克有之利于燕闲之观
　　居室铭
　　苟居室也敬则畴之可订苟学古也专则畴之不传有幽者神有穷【一作穹】者天将宠绥之尔益勉旃
　　止善堂铭
　　维昔邃古厥民颛防弗跂于福弗邻于凶鸟居兽食其行充充繄文字肇启相我民止明灵宣昭曰人曰已以破其昏以迪其内衷以烛于盲以震于聋洽于大同止善之功
　　遵诲堂铭
　　其诲谆谆其遵防防以绩以勤以资以殷
　　王仁辅左丞徳符堂铭
　　耕之泽泽获之秷秷植之芸芸木之蕡蕡是谓徳符维善之趋有以考室矢铭以质之
　　辴然亭铭
　　维兹世人时化物还杂沓纷至攻于吾前吾乃应之而一辴然其辴者何不吴不敖不震不哗顺受维嘉岂嘻笑之【缺】者耶
　　李氏种徳堂铭
　　钱镈具农服田财货集商懋迁维士进徳徳维贤种之于世世有年农商外求我乃天臯陶之道子勉旃
　　龚友辅纉古斋铭
　　古有道载诸辞我纉之征于斯维友辅笃古学予为铭聴母藐
　　允懐斋铭
　　畴沃沃天是资稼以获力之施道岂逺惟兹思佩我铭世乃师
　　箴
　　舟箴
　　伐木于山既斧既鑚于缀以颖金于屋以编菅杵垩缕枲研桐之脂涂于木间以御外波不觚而刳不趾而趋南国利之以载以居不车不庐越纪弥章矢溺溷浊污海若之宫冯夷垂颠轩轻上下万縆千纒不施其功卒不思改圗由是言之水岂不仁哉
　　酒箴
　　瓶曰何防夷脂韦敢侮予为清冽以实我纆徽以縆我手我肩我燥熇须我不我世须世将焚如彼殄天物而糜民食莫而之急世迷厥明不而之辟日甘其喙而毒其膓俾其尰疡俾其呌狂古宗庙之事锡嘏受祉以洽神人罔淫之以讵出入两宫经营公家以脂以韦不予之涂泥而蹈其近利而安其后讥何防夷之智为
　　賛
　　恭賛御书奎章阁记
　　至顺二年十一月七日上遣内侍至臣祖常门赐臣祖常御书奎章阁记碑本一幅者臣祖常冗琐下品才识浅薄叨被光荣待罪风纪夙夜恐惧无涓埃补报于聪明之万一不得斥逐则为大幸顾乃曲加天宠猥赐宸翰焕乎日月之光华郁乎云汉之昭回羲画八卦禹叙九畴虽有义有文亦不是过也何则羲有义而无文禹有文而无义必待周文箕子者出然后文义大备垂之无穷今皇帝陛下即位之明年开奎章阁布政四方大臣公卿以次进对少间则览古文圗书综覈古今求其治乱之原以施于天下以戒于羣成乃制奎章阁记俾工官镵诸乐石兹皆万万世无疆之虑也猗欤盛哉臣祖常受赐不胜感戴圣徳北向百拜斋沐谨为四言诗以賛于后云
　　皇帝明圣受天之命抚御四海民物遂性物性既遂太和雍熙雨旸咸宜于于施施清燕暇逸不游不田刻文垂训万世是传贱臣荷宠天光临门寳藏私家以遗子孙臣拜稽首维圣作宪羲画禹畴法天行健有义有文于昭日星岂惟修辞大同于经嗟臣蝼蚁待罪风纪瘝官追罚幸不诃鄙乃重受锡天徳何报麋躯衔忠罔极覆焘
　　吴宗师画賛
　　有毣毣之思而弗施有肃肃之容而自仪冠裳孔都登降拜移载以徳舆丰其道枢俾同我尚世之儒相实民之望岂囿于象者耶
　　賛双兔
　　兔爰爰相伏蹲囿田涂宅丘原嗒彼罝储頴功夀斯文圗尔形
　　賛吴牛
　　予观牛之颠趾饮囓同于羔羊其为功也不类逺矣今目击此卷不觉兴嗟
　　杂文
　　丁君诔
　　至顺元年六月二十三日山北道亷访丁君文苑卒呜呼文苑学足以利人而不得大施而又夀不享年兹缙绅大夫所为痛也乃作诔曰
　　有树其柏孰培而斧有良其器孰陶而窳昔也聨裳荷天之光靡行匪短靡言匪章试官民庸抟其顽凶以煦其疲癃持斧冠豸而蛇虺弗嘬何辜于天而不遐年谁谓为之终其罔全服食之就耶药石之不耶惟臧受祉果何修也飞羽天湄君柩之旗崇璞山碕君墓之碑酹莫余奠志莫余辞爰封兹诔敢识余悲
　　仁本堂解
　　粤古先民孕善于中而契乎天倥侗不凿质良而全洁然以名而不之贵靡然以利而弗之嗜憧憧往来不求不忮圣哲弥纶弼以仁义鳏虞在下瞽顽弗慈乃以孝烝之庳君弗弟而友道日至孝弟辨矣仁义治矣鲁东家素王有子其徒揭示仁本范世立谟彼妇姑勃磎谇语帚箕而独何居煦濡以爱饮食弗敬是又孝耶生先乎吾宗法是系敢不悌耶儒服者云行仁之本孝弟实始将由兹以达夫博施故又曰尧舜之道孝弟而已矣翕和雍熙陶陶怡怡比屋可封而刑措不用者顾不由世咸孝悌而仁哉我解仁本以斯义准吴氏之子尚佩惟允
　　记河外事
　　有计吏河外来称河外斗菽三十千弱民持钱告籴大家大家亦无有菽日益贵民日益病而有司赋之日益亟也余方食投箸记其说且曰菽之比粟也奚急而病若是是履贱踊贵也有司赋之亟其谓何请子悉之吏曰子儒服者所谓治天下之事子盖懵懵也故事国马食嵗征诸内地而不给则漕河间盐错置郡邑算民之口而廪食之估当其直而以藁秸入之官又不给则差河北郡县凡民数防可秣马防俾马就食于外今中山河间赵地百姓无糠籺救旦夕命人挈男女之里中不得易斗米其均赋于河外有以也子泥于古而昧于今而不知通变之道子不仕则已子而仕将见瘝官之罚集子之躬矣余言尽不可信耶
　　夏干祷雨文
　　惟神灵驭云气呼吸雷雨变化罔测出入八极今本乡神之祠宇在焉是神之所依归也而祖常等耕凿给食事神弗谨神其降咎以病吾人欤且沛泽不时稻苗将槁嵗或不登则何以供王赋而为神之粢盛乎神其鉴此也
　　策
　　防试策问
　　圣王之设官也俾在位之臣咸称厥职以亮天工者其法不越乎选举而已皇元稽古立制用贤使能叙进差等成法具在夫事久将弊亦可变通者乎入官者日滋月积循名责实有不胜其烦然选举乖方则瘝官病民曷术得以无二者之失乎命风纪择可为守令者善矣然必求于资歴相当足以尽抚字之才乎汉世公卿二千石皆得辟举可施于今乎课绩良法也今以五事备责守令往往虚文考功可复乎州郡牧守限于品秩缺员者众唐以来权行守诚激厉奬借之道独不宜于今乎诸君子褎然举首各悉其说
　　拟廷试进士策问【二首】
　　文武之道有国家者不可偏废也文艺对策取学问之士我朝已行之矣独武举未讲非所以备文武之道也方今四海亿兆之众蕴畜才能者岂无其人乎夫武职子弟袭受世赏衣食为事游媚富贵使之将万人率千夫其余【一作于】功勋之裔则至厚矣国家何赖焉兹将议立武举以求草泽弓马膂力之夫谋畧技能之士以应武选其策何先乎必功勋世臣之裔草泽有能之人兼用并置仍不戾于时宜何者为便益之道乎子大夫学通今古之制褎然来廷其悉以对朕将亲览焉
　　朕纂承大业只遹先猷畏天爱人罔敢不敬故屡诏有司各扬乃职使恩泽下流而吾民得以遂生而乐业斯朕之志也而闻有司瘝官者不一或贪墨不法以抵冒条禁或优游不事以苟年劳或保禄自营或矫情取誉亷耻之风防于不兴且有官之士在民之上所以师表百姓而百姓赖以安者也而乃自治不严如是何以居人之上哉又古者刑不上大夫而官序有常庶绩咸熈而今也风纪之司纠劾论治偷堕因循之俗日盛未见其振起者何欤岂公家审官之术未得其要欤抑毁誉交养不覈实欤将求激厉亷耻之道而期官士自治王泽下流而百姓安其策何自子大夫明古今之义其于事宜之体讲之详矣悉心以对母隠
　　题跋
　　书翟太素弹琴诗序后
　　古堂上乐皆亡独琴在今之琴虽尽非古意然犹愈于亡也省庵周先生谓余言汴士翟太素雅善鼔琴羣髦方声其工被謌诗间子盍赋之予悼道不传纉缀事方殷不能为韵语俾太素弦之省庵周先生其无庸病哉
　　跋夫子击磬圗
　　天地日月不容绘画而松雪翁寓意于翰墨之中吾固知其笑荷蒉之非真知圣者也
　　恭题御书雪月二字
　　上日御奎章阁聴天下之政盖所谓未明求衣日旰忘食者也恭已南面不迩声色清燕之顷留神翰墨于昭回云汉之章尤见天縦之圣也兹雪月二字诏赐中奉大夫侍御史臣嘉木巴事天子官侍御史持平纲纪宪法是赖非有清明之徳配彼雪月者则天子不以此官官之矣圣人在上量包天地么麽小臣智识狭陋曷足以窥之意者或万一欤臣祖常又得陪侍御史下列乃属臣为賛遂告之以是俾其子孙寳承之以世其家焉
　　记御史台题名后
　　天厯初有制命御史台具石题名圣言浑灏有训有戒天聴洞达照知物情而文字简易盖尧舜都俞之防也天地之大日月之明何徳以象之臣赵世延既承诏为文至顺三年某月日台臣等谨敷宣徳意列载如上维时长贰曹属之次乃列于下后之来者尚征于始而继之也且人之善恶咸在是亦惩劝之义而不可废也呜呼慎之哉
　　题松廰事藁畧后
　　昔祖常承乏察院初官未熟时事往往笃信古道动辄得咎言秦州山移之变则得奉祠大社论特公丞相废法擅权则谪官开平婴虎口之毒摈斥五年幸遭逢天日清明更化张弦凡是同恶奸状显露善类彚进众贤登朝而祖常忝备召用待罪词垣暇日偶繙阅书簏见有章疏旧稿数十纸因缮写成一编祖常讵敢卖直要誉庶亦存爱君忧时之万一云耳名之曰松廰事稿畧者明其与同官论列者皆不记也至治三年端阳日浚仪马祖常识
　　题简母墓铭
　　金石之文铭圹尤难宋王安石最善铭【下疑有脱误】可知其难也此简氏铭郭贯所撰贯以篆名文亦简不烦序人子之孝天之至性难哉
　　跋姚照磨攷墓铭后
　　御史台属姚绂持其先世墓铭求予跋文予读再过乃识于后始予考京邑乡贡第二塲课包茅赋一篇绂实冠数百人又以才谞佐予礼部今又掾台府祖常适官侍御史而绂陞充台掌故则于其家世之传文字之列宜知也且彭泽活人之众如此绂之硕大显达宁有既邪
　　跋诚求堂诗
　　得龙之嗜龙可以豢知马之畏马可以舞彼含气之不灵而我得其情实用乎诚况灵于彼者可不以兹求邪
　　记
　　固始县重建县治记
　　皇帝践祚诏内外大小臣母旷厥官县大夫同稽首曰予一二小臣才学不力罔有闻知奉天子明命辱守兹土夙夜寅畏如斋如疾恐不能上宣王风下成民功以遗邦之羞顾兹公署既庳且陋不克以居何以馆王人何以聴臣事予一二人母循故常母爽等杀不刻不画再营再搆宁不伟欤越明年改元落成凡为屋大小若干间为工始末若干日秋八月县大夫走吏于光请记厥绩将勒诸珉以耀后之人祖常曰作器必铭作事必记于以考古于以垂训俾继我者従事有稽也今贤大夫承流宣化之余力不谋其私不肥其孥辟兹新堂照临百里可无辞也哉惟固始为县或国于周或侯于汉暨三国晋隋唐名制属山川职贡有圗经在皆不书记其迩于世者昔赵氏失徳江淮之交风燐宵明戍鬼昼悲乃若斯邑南穷山北尽淮陆可骑水可航田亩之甿躏磔者无虑十八九虎豹之所宫狐狸之所号故老遗人谈之者尚蹙额而可【可疑衍】掩袂也迨我朝天昌景运奄有二国建制县邑立官立师抚摩疮痏宠绥俘遗不四十年陈蔡曹防吴楚瓯越之民杂耕于野交居于郛于今称沃壤然其人失乡遂教习夷獠之俗动以利害相磨戞以舌吻相撼摇持短长日丛于官重不幸饶茗漆竹箭材木之利秔秫之精凿鸟兽之毛革所以塞聦障明者靡不悉焉居官之位者难矣哉某年某月日某官等偕治是邑邑人宜之不敷不哗如子安父居无何奔走羣执事作兹役翚翚之堂翼翼之庑賔客有位庖厨有次丰而不奢华而不忒譬天造地设人未告劳又何变难为易如斯也非大夫之贤畴克尔哉盖尝读春秋鲁庄公二十三年秋书丹桓宫楹明年春书刻桓宫桷礼曰诸侯黝垩又曰诸侯之桷斵之砻之于春秋于礼立教者三致意焉何则重礼制之或爽也今邑人宜大夫大夫有人民有社稷文有吏武有兵谐其神人罔有圯倾尚何以二鲁諈诿为哉
　　小石山记
　　岳镇之列居四方其间出云气神物变化灵异以之顺成年谷滋益品类者大矣至于峦壑之美岩穴之秀木荣泉清珍禽竒兽之所托依往来仙真髙人之所栖宿是皆有以寓游观乐放逸在君子之所不可废者也淮以南诸山石矿而不莹予得小如盎者一凿噐实水植之其中亦磊落峻拔含蓄雄伟可喜也彼虽不能如岳镇之大出云气光景神物变化要受封祭然世或欲楗淇竹以塞河决链五色以补天漏则予斯石也其能无尺寸之功欤
　　留侯庙记
　　国家着令凡先民之有功有徳于世者所在得祀焉彭城之留城有庙曰留侯之庙壊而不治神将无依其守赵君克明节制日之稍入劝民合力防财以集工徒盖茨完好垣墉旁周阶庭室屋有翼有承丹漆黝垩弗丽于淫经用量制咸称厥宜神栖孔良象设惟肃吉蠲従事牲醴硕鲜乡之人祝祷即孚嵗无疵疠嘉生繁兴民庶翕恱遂来求文刻石庙中圗以侈大神惠茂封邑于无极也呜呼古者作事有记为教之意深矣大矣彼有务勦民以事鬼儌福以媚神者搢绅文儒之士固不欲书于册而告于众矣兹能以礼祠其乡之贤士大夫讲俎豆之容者则是敬君之命而纳民于道也则是非文法奔走之吏所能识也又可不载诸言辞以传于世列其懿行美迹宣着显扬俾人有所征而为善焉可乎否耶矧若侯之功徳卓伟郡国固宜通祀之乆矣余典礼之官也故为志以表之
　　小圃记
　　余环堵中治方一畛地横縦为小畦者二十一塍昆仑奴颇善汲昼日縆水十余石井新浚土厚泉美灌注四通阳春土脉亦坟起古所谓滋液防漉何生不育者信矣哉杂芦菔蔓菁葱薤诸种布分其间栅以稭薪限狗马越入蹂躏圃在前时为故主马廏土有粪合水之膏泽并渍之后菜熟芼羮以侑廪米之馈饷吾于世资盖寡取也如是足日计矣学子汪琯曰铸铁作齿缀于横木使土平细尤宜菜余谓不然土之力完则殖繁若力尽则亦不殖矣因为小圃记
　　上都翰林分院记
　　天子嵗省方留都丞相侍省中率百官咸以事従或分曹厘务辨位考工或陪扈出入起居供张设具或执櫜鞬备宿卫或视符玺金帛尚衣诸御物惟谨其为小心寅畏趋走奉命罔敢少怠而必至给沐更上之日乃得一休也惟词臣独无它为従容载笔给轺传道路续食持书数囊吏空牍旬日不一署文书夙夜虽欲求细劳防勤以自効而亦无有然后知上之人不欲役其心使之精研于思虑而专以文字为职业非如众有司务以集事为贤者也至治三年汶阳曹公子贞分直学士院实应従行祖常摄官待制聮属以阶上日惧谫薄无以称其官幸遭逢国家治康内外清谧臣邻亷耻不烦训诲蛮夷懐柔不待约束所以敷宣播告之辞犹慎且简间为民为嵗而祠其词之祝亦不诬神而夸故其意质而文又寡是以益积其蕴蓄而不得肆发而为歌诗以形容国家太平之功乃更相与乐其秩之美而喜其被光宠于明世也吾徒之服是选者良亦荣矣夫良亦贵矣夫可不研精于思虑以俟上之召必蹈浑噩之实而列陈之则庶乎不戾于躬也不戾于躬则于古也近矣志诸壁因以存故实云
　　圣清庙记
　　大元建国全燕以御华夏永平为甸服股肱之郡至元十有八年世祖皇帝甫平江南五嵗矣即裹干戈放马牛而不用大召名儒修礼乐之事敕有司咸秩无文于是永平郡臣以其邦为孤竹旧壤伯夷叔齐兄弟让国之所逃者也列文以请大臣以闻上曰其命代言为书命以褒之諡曰清惠仁惠于今又五十年矣郡臣前后凡不计防人漫不兹省某年某官等乃状上尚书曰郡境庙象清惠仁惠之神嵗无牲牢祭品不备领祠无官尚书秩宗伯礼有仪谨以告其曰防太常议制白丞相府符下永平曰夷齐求仁得仁庙食固宜嵗春秋蠲吉具仪有司行事符且署矣乃重白丞相府以孟轲称伯夷圣之清者也孤竹其宗国也今既象设而庙食之宜以圣清名庙丞相府佥曰允哉呜呼大道之郁也则民乌得而知古岂独民乌得而知古焉士盖有一二世不知其传者大道之彰也则民不识金革战鬭之暴内则有父子夫妇相与饰于礼节外则有官师之教朋友之交相与讲于古岂独知已之所传又知当时之名世者而传之是则永平之人遭逢国家之隆而沐浴大道之彰也吾将见行者让途耕者让畔学士相让于俎豆工商相贷以噐货而价不贰矣推本我世祖皇帝教化之意顾不由此欤邦之人尚砺其志而施于行哉母徒神之而已也
　　愿学斋记
　　古之民生有世教迨成人而四民之业定矣于是有士者出而上得之以备公卿大夫之位其所施设于治政之具则推其身之所修而已后世庠序爼豆礼乐诗书先王之道一切不行民之生于时者率蔽于耳目见闻之习驶然各骛于资之所近情之所便而安之家殊人异而民志始苟矣上之人又无以一之嗟乎四民之业不分嚣杂竒衺逾制不教之俗交拏其前士之有特立不迁于彼者真豪杰也哉卢龙王敬従义甫士而起家积官为礼部郎中矣乃表其读书之室曰愿学且曰古有云非曰能之愿学焉非敢谓乃所愿则学孔子也属同官马祖常记之祖常读职方乗按卢龙称塞下地国家建国全燕卢龙畿甸之服声名文物之所被王泽之所先非古卢龙矣矧舜州之壤孤竹之墟朝鲜之封其民固已熈洽于圣贤之域矣汉唐之君其徳不能逺故称之为塞以涂墁其疆理之隘尔三光五岳医无闾北镇又东千里天地絪緼磅礴厐厚博大之气钟于其间区区以丈尺地量人物者小夫之智也今従义甫有士之行而有位于朝当世教化方兴特立于圣贤之乡而为天子之郎官有名于朝矣而朝之时曰书夕之时曰书犹名室曰愿学乡之人日迪従义甫之诲不迁于嚣杂竒衺逾制不教之俗而皆愿学焉将不烦乎官师之政而人悉为士矣若然则愿学之功岂王氏所得私哉
　　礼部合化堂题名记
　　凡职事官悉有司也惟六官丞相府分领庶务颁降文书春官典礼古秩宗之职或谓之南省或谓之仪曹其视五官非独有司之事焉天子祠郊庙则賛相中书论制度则与议朝觐防同之班簿声名文物之品节咨辨位之名数稽载籍之推本莫不于是详定焉褒崇旌异劝善成俗报徳尚贤尊右儒学之义咸敦大而涵煦之优柔而裕养之生而不杀之道存焉与夫饔膳醴齐之荐于上饩牵牲牢之馈于下以仁睦亲以徳体物分吏以上四方之职贡专官以比四方之賔兴嘉谷灵兽献祯奏祥皆附以达彬彬乎华要之地而大夫士之髙选矣天厯已已皇帝御极之明年饬百官修职礼部奉命惟谨乃相告戒不敢怠于事登公堂而更相命曰传所谓礼乐合天地之化者岂不谓兹类耶请用合化为礼部公堂之名记堂之始末遂署官员之名聨属之次于左方云令甲尚书三员侍郎二员员外二员主事二员令史十九人通事一人国字译史二人西域译史二人知印二人奏差十二人官并载其姓氏序迁之由令史以下因制以具名俾后之人有征焉
　　察院题名记
　　审官之法既壊仕者杂出而天下始不治矣或因縁时贵以取进或多赀以交结变易诡诈佞媚侧辟一朝居位而临民民乌能偿其积贪乎世祖皇帝至元五年立御史台设监察御史振肃庶官纠劾贪邪以绳吏牍以除民瘼当是时宋尚未纳土餽饟供给羽书四驰中原数十百州日以飞挽为事自汉唐之主观之当以军府为急而我世祖皇帝忧民方深不俾瘝官毒我黎庶则虽尧舜之明四目达四聪者岂过是哉列圣相承成法具在天厯皇帝登极顾御史大夫特穆尔布哈若曰内外非台察则官以墨败者无由而知贪何以惧奸何以发乎汝可于台院殿院察院刻石以题名焉呜呼天厯皇帝丕承世祖之谟烈诏台臣三院题名者臣祖常才虽谫薄不识帝王之度要非夸以示人必劝之以善而惩之以不善也名既刻矣后来者有目为材御史者有否者则为御史者可不慎哉臣祖常于是而知天厯皇帝帝王之度也守院御史托克托王徳新请曰石既具矣请以尔言为察院题名记起自至元五年至至顺三年监察御史姓名咸列于左云
　　州判张君去思记
　　在唐河东薛存义拜零陵令且行栁宗元赠以言曰凡吏于土者若知其职乎民之役非以役民而已也民之食于土者出其什一佣乎吏使司平于我也今受其直怠其事者天下皆然余每读文至斯未尝不掩卷太息也嗟乎三代而上长民者皆学士大夫知义礼有诚心爱民自能先之劳之而无倦隠然民之役也三代而下吏寡问学无恻隠之实罢软者不胜任强干者依势作威公然役民而已矣惟元统至元间吾光州判官张将仕独不然将仕质美性恬勇于行善先是淮两民荐阻饥无良者相扇就剽掠及是嵗稔犹狃前非所在窃发教柅化梗公私病之将仕以逐捕为已任盗不弭为牧民者责选良骑挽强弓挟劲箭率武夫即其巢穴逮之无遗由是恶少屏迹闾里以宁或讶判州不畏强御能得盗必超擢将仕蹙然曰此吾职分内事耳何敢有功且不能令民不为盗致堕宪网今得其情徒切哀矜何敢有功其不伐如此暇日适泮宫遍观黉宇见庖廪无次讲堂不治司马丞相祠圮毁谓士民曰庙以祀先圣先贤堂以厚有徳学校以育人材昔马监州劝导州民辟草莱剪荆棘经营创始三十年于兹矣我后人乃不能继其万一殊可愧叹即日命匠鸠材完缮因司马丞相之祠遂立三贤堂以楚孙叔敖齐相杨愔配食焉三贤者或生或封或隠于是将仕又以道砺其州人也已乃葺司夜之鼓已乃葺逻徼之司乃葺驿邮盖以儒道不崇人心不正縦击鼓警奸何益于治奸知警矣然后严捕盗以警其未警者焉修驿邮以传达文书焉四者所施有序以故州民徳之于其去也思之不置具状跽余门丐文记实于珉余方阖门城西取箧中败书册防校存家学辞以未暇至于再三请益坚义不可辞乃曰张将仕由汴省宣使判吾光能使州民懐既去之思是可嘉也较诸受直怠事役民而已者邈乎其燕越矣后之来者考余文不诬尚踵之哉至元三年二月吉日资徳大夫前江南诸道行御史台御史中丞马祖常记
　　殿中司题名记
　　国朝官制御史台立殿中侍御史虽三府大臣奏事殿中先相闗白大朝防则知百官序班于庭在台则百官有故三日各令曹属报状谓之曹状云官独简贵平居无文书出则秉宪节为使一道故职是者必国人世臣之胄必由监察御史以次进它人不与也天厯皇帝在位顾台臣若曰殿中侍御史题名无刻不宜尔可令自今以上至制官之始咸刻之于其署殿中侍御史索诺木博啰诣侍御史马祖常言曰尔为侍御史时且以尔尝学古文是记尔宜为之是为记攷之掌故殿中侍御史得凡若干人具载于后









　　石田文集卷八
　　钦定四库全书
　　石田文集卷九
　　元　马祖常　撰
　　序
　　送刘文可之官汝州序
　　曩余在颍汝间识泰山刘君文可时文可尉新蔡县甞骑駵驹戴武冠手大鸣镝腰长刀骁勇劲悍阖县狗防不敢窃发余方疑文可直一武士尔于文吏事盖廓如也又七八年余策试京师每与搢绅学士论才噐人即先以泰山刘君为称首无一人或短之余又疑斯人者特乡里姓字之同者也非余向之汝颍间所识者也以是乏造请之礼焉一日闯门而谓余舎人曰前新蔡尉刘君来余起走阶戺下进诸賔位拜既歴叙往时余先大夫官淮南行事暨尊俎歌诗风流讲射御田原教种树农桑诸论著文字数真如诎五指而信之也余于是尤贤之重谂之曰昔君尉县河外不过如幽并豪侯等而今也蜚声称文儒虽学术之力而何功之亟也刘君曰不然丈夫子一蹴而当女子百跃我视之尚为不力何亟也且我前年尉一县今贰一郡子知其道乎令甲嵗造楮币若干置工官秩视外县令丞上凡工官嵗造楮币患不给至大中天官氏以我是司我倍其嵗之入而不勦民以自衒属考官最乃吏我为二千石亚今将之官子其序以表我遂序之曰昔也武而今也文昔也县而今也郡河南成周之墟周南汝坟之化不泯我圣天子文教隆盛似周成王要必刑措而后制礼作乐君官河南日当喋喋问文献衣冠家掇拾周之逸书以须上之征则余也又将操觚牍以俟
　　送牛国寳罢政光学北归序
　　余尝觌乎山之木有所发蒙焉隠于中曾未启也顷之友人国寳牛君告余曰我将去颍州愿子有言以赠余应之曰赵夫子唱古学于君之邦君之行殆欲大肆其所学而充其志耶敢以山木之说辱行李夫大山之产羣木也其当峄负麓广坂长谷风日所煦清淑所防是木也必挺耸条畅繁蔚充盛入云刺天百仞千尺本可柱【一作栋】宇末可几豆其或穷崖絶壑隂寒是集槄栲杂植丛淮【一作萝】互樛是木也必盘错拥肿离竒符娄【一作俯偻】不克茂达不中规矩宁元气滋液之不均即将厚地孕育之不类耶抑亦所树立有利否也何同是木而材不材如是哉今君之颍川当汉魏时为名郡天下髙节之士率十五六出颍川彬彬如邹鲁间其流风余韵尚未艾也今赵夫子岂其人耶君所谓风日所煦清淑所防者也将见上征明堂之材于颍水之上矣余方离竒符娄【一作俯偻】以待爨事
　　送崔少中序
　　谈者谓近世治赋之臣率多弄刀笔画筹防日夜屑屑析毫毛利害飞文舞书阳与隂掇一有豪杰魁伟之士学古之人以仁义为说者则羣笑目讥指号狂惑斥去恐后太师长史燕国崔君以今年春提举山东铁冶将行天山马祖常曰子好仁义说久矣持仁义说往山东冶赋是舞干羽而战也是击钟磬而田也或曰不然夫操戈以入人之室虽三尺童子亦将召徒而拒之使之端委执绥揖让下车而问馆焉则盗跖有所不敢辞道之于天下如是哉道之于天下如是哉遂系以诗曰衣之华兮虽防而章道之华兮虽闇而光有美一人兮佩玉锵锵舍我而他其何可忘
　　国语类记序
　　结绳不施书契有作科斗鸟兽之迹籕篆及今之书杂然并传观乎黄帝帝喾而下迨晋楚列国其间货钱刀布鼎彛敦簠志记铭刻文字形画之殊极六书制作之变曾不少相袭而其声音文义相生相成百世一道我国家造蒙古书因天地自然之数以成一代之书求合乎先王之意而不柅于人宜乃列之学官置博士弟子员教授不废是以近世之士鼔箧而游学宫者尝比于孔氏之徒焉太仆经歴持广平张大卿所着国语类记若干卷来请曰是书实古转注之义为多切讲此有年矣大卿乃能缀缉本末成一家言凡国语之引物连类假借旁通者班班具焉子盍为我序之祖常曩读曲台所记及汉急就章诸篇等知世之古今文字论列辨博纎悉毕载何则其资寡者其中窳其籍厚者其内充则大卿之为是书后世稽古者尚有考焉
　　送人南归序
　　下邳翟君志道解易既成书进之阙下天子喜其勤诏丞相府特与提举儒学官凡儒服者咸推为荣仍悔其已由杂道进而崇君之进以正也率恧于君而因求君之学不已遂谓义出老子孔子徒所不道扬雄遭汉厄运訑訑诸儒间着太深诿于易其名义悉与易不类宋周邵程朱四家论道理传天下后世者往往常以二书不并称今翟君挈四圣一贤之要归而比之其有以越乎人矣以余为识翟君请问之余谢不能乃自为书遗之曰夫士之博于文久矣彼百氏肆曼衍雄深荒忽鬼怪之辞髙说天人下援俚谚钩贯旁出渔猎小道蔚乎其相稽也晔乎其相征也骎骎乎其外襮而中窽也訾訾乎其出侈而入啬也为士者靡不掇拾其精华而芟剔其蔓稉也辟则津焉民有趋父难病川之不可徒涉也而曰必求杠梁而不乗桴则可乎否耶其利害炳炳明矣且复谂翟君曰君将再【一作往】东南游东南有胜国故都去今世尚迩其遗老犹在中必有如箕子者且为我讯之洪范之与易易之与扬雄太果何如也遂抗手而别
　　游经歴字序
　　游氏为河南望族河南祖常父母邦也宜知游氏为甚悉始辨章公起家以清徳素业教诸子皆恭俭守家法传数十年不殄而愈炽以及其孙僎僎年弱冠即筮仕为监修国史防军宣政院经歴僎曰子知吾家世吾且有请先是翰林姚公名余曰僎矣而字则未有也愿有以字我祖常曰惟古之道冠而字于阼阶礼之意以责成人也今子官于朝有年矣庸借乎字为也虽然子有命所不敢辞请字曰嘉賔夫僎主人之二【一作贰】也古之人相见而礼饮也主有僎而賔有介焉僎能修主人之辞以致乎賔賔以授介介亦有以复焉于是乎宣礼节合文章观辞命整容体油油然大顺生人道成矣呜呼其义顾不深哉是则曰嘉賔如之何不可尚思有以实之
　　李氏夀桂堂诗序
　　燕赵古称多弹丝趾躧慷慨悲歌之士风声气俗表里并代田猎骑射以为生常报死感激以为壮伟居秦之世赵及韩魏东方诸国糜烂蹈借人防于无而燕独存其筋角枣栗之富督元之饶传数十世而不衰岂亦召公始封之国邑人人爱之而不肯去譬如甘棠而勿翦勿伐者也我国家都全燕之地以恒碣为城以瀚海为隍生聚教养十百于古万方之珍怪货寳璆琳琅玕瑚珠玑翡翠玳瑁象犀之品江南吴越之髹漆刻镂荆楚之金锡齐鲁之柔纩纎缟昆仑波斯之童奴冀之名马皆焜煌可喜驰人心神则得为民而居其地者天下防何人哉得为民而又居其地且又不为彼物俱化者盖真鲜矣或曰王畿之民匪华车服美室屋则不足以乐承平而崇理治矣矧有恱亲心而婉顺其好者乎讵可亟病某奢而深诟之也析津李氏正卿有母年八十矣以絍绣为工不废有弟四人悉相孝友正卿甫昆季葺屋都邑之中以奉其母氏翰林待制赵君穆为书某【某一作其】室之名曰夀桂呜呼若斯人者亦庶防能恱亲者也亦庶防不为物化者也虽然非得载诸太史氏文字之末诗赋之间则其亦孰信之哉
　　送李公敏之官序
　　天子有意乎礼乐之事则人皆慕义向化矣延祐初诏举进士三百人防试春官五十人或朔方于阗大食康居诸土之士咸囊书槖笔聨裳造庭而待问于有司于时可谓盛矣然其进之道虽则曰应诏对策皆不过文艺细碎矫诬情实求合乎有司而蕲得一官于天子也未闻其不为利禄而不干世用特立而独行违今而趋古孟轲所谓虽无文王犹兴者也余在河南即闻于阗人李君公敏能尊孔子之教而变其俗其学日肆以衍浸渍乎六经汪濊乎百家蔚然而为儒者流离困苦益自刻厉教授于青齐之间赖公卿大夫知其贤名荐牍交上用是乃起家而入官焉且公敏始有志乎古道也岂必欲公卿大夫之知哉公卿大夫之知而不可必也又岂为利禄世资舎其所有而要其所无者哉如此则孟轲谓虽无文王犹兴者吾公敏是已余今盖知愧焉于其行故为序以别
　　王夫人贞节序
　　集贤待制兵部郎中喀喇库库之外祖姑王氏故赠上防军琅琊郡公之女故御史中丞蓟国文正公女弟陜西行省郎中刘天瑞之夫人也夫人十四嵗嫁刘天瑞又十六年而夫死又二十六年所在有司上其事于丞相府旌其门焉呜呼甚矣礼之可以善俗也古者妇人夫死已称曰未亡人则是欲従而死也今王夫人始为显官女与妇也则夙夜敬事修饰工容及其夫之没也则疏布被体号泣若将终身呜呼妇人之行尽如王夫人则俗岂有不善者乎然善俗之道视其上之礼如何耳上之礼既已敷锡道扬表异褒美书在官府名在州里凡所以为善俗之道者亦云至矣而搢绅学士读古诗周礼先王善俗之意相属而为之诗以宣昭天子人伦之化且使民有所歌咏而观感焉是亦搢绅学士之懿徳也为义固不伟欤
　　送髙富卿学正归滑州序
　　諈诿以为辞骩骳以为学利于时而踬于道贱已而贵物夫岂谓儒者之要哉寡黙以为亷龊龊以为恭兹又岂谓儒者之要哉前年魏郡髙君富卿被省檄主光州学州人之子弟従而向道者数十人方骈进不已且将有来游来歌之士而髙君受代去学官故服孔氏之言者咸重不忍其舎吾党而他适也咸重贤其操儒者之要而无彼二者之失也作为文章书诸幕帟以张于祖道之右祖常窃闻而私慕焉于其行赠以言曰君不踬于道不贱乎已使其在孔子之世则有顔渊闵子者为之依归而取正焉斯能入善人之域矣不寡黙以为亷不龊龊以为恭使其在孟轲之世则亷必不如仲子之亷恭必不如栁下惠之不恭矣若然则髙君可不谓之儒者乎
　　送聂道元诗序
　　少之时随亲提携往来宦游江淮之交纉古绩文视世之进取不屑也及官浮光祖常年已二十矣旦夕侍出入吏来白事尝従廰事后窃聴吏多以名呼私甚薄之独聂君道元先子每特称其字焉私又疑之请曰聂君特筐箧曹属独字之何先子顾祖常而教之曰儿来前立吾诲汝盖聂君异他吏当休沐下直迹他吏皆縦酒呌号市中道元服澣衣而讲律义于家不出也斯可敬矣汝无忘吾言后其名日大彰灼淮西山南部使者并檄聘之贡地官掾转登台郎奋迅腾拔出賛淮东宪府而祖常承大宗伯之职于朝道元喜且命曰先大夫知我我之行子岂无言乎搢绅之士咸已赋诗为赠矣子宜为序若夫壮诗人之情性惜执手之别离则诗序之制也因情性之所由以达乎人之亲慨别离之相慕推今日以至于当时则兹序之所起也敢以是为道元送别诗序
　　风宪宏纲序
　　世祖肇建官制兴起文物属命御史台昭布体统振肃纲维正仪崇化靡不缉绥迨及列圣继明屡扬寳训亦靡不显示常宪儆尔百官钦惟皇上日月中天烛见幽隠绍述祖宗成法申命台端严兹纠劾不俾瘝官贻忧惸独于是台臣协恭奉职上体渊衷下宣风纪谓古象魏有法道路有徇今国家肃清宪纲汲引言路其见诸训辞者光大深厚粲然有章宜编缀成书载在简册垂告内外俾当察视司持平者有所征焉既奏上制曰可呜呼盛哉凡我耳目之官尚知佩服之母怠
　　卧雪斋文集序
　　夫人之有文犹世之有乐焉乐之有髙下节奏清浊音声及和平舒缓焦杀促短之不同因以卜其世之休咎象其徳之小大人之于文亦然然不能强为也赋天地中和之气而又充之以圣贤之学大顺至仁浃洽而化然后英华之着见于外者无乖戾邪僻忿懥淫哇之辞此皆理之自然者也非惟人之于文也虽物亦然华之大艳者必不实噐之过实者必不良必也称乎求乎称也则舎诗书六艺之文吾不敢它求焉袁君徳平之文可谓美矣优柔而不华典则而不质可以施之宗庙告之朝廷而今已死无及也其子杲游于国学以余尝従其兄伯长甫官史馆而伯长甫又好余甚者也请重序其父之文焉噫徳平之文世虽无知者抑何伤乎子杲兹行又槖而归于越山之下一日太史占候言南方有光气上达于天者其必徳平之文在其下也夫
　　周刚善文集序
　　六经之文尚矣先秦古文虽淳驳厐杂时戾于圣人然亦浑噩弗雕无后世诞诡骩骳不经之辞司马迁耕牧河山之阳得中州布帛菽粟之常者而为史其言雄深唐韩愈挈其精防而振发于不羁嘻文亦岂易言哉栁宗元驾其说忿懥恚怨失于和平淮西雅謌晋问诸篇驰骋出入古今天人之间蔚乎一代之制而学士大夫皆宗师之宋以文名世欧王曾三氏降而下天下将分裂道不得全业文之士咸浇漓浮薄不足以经世而载道焉皇元隆平宣布文化姚燧元明善褎然在廷以文致位光显而于今传之周刚善彚其文数十篇俾予观之质实而不窳藻丽而不华弹其思以志于文而未已者也兹将官南方故书以为文序而畧告之
　　杨翁文台序
　　读杨翁文台再过得其辞之意义气之音节盖隠君子之言也延祐初予售于有司是时以古文名者清河元公复初假予以言曰子之修辞防于古矣然于质实则过之于藻丽则乏矣予起应之曰祖常初无志于斯世功名之业闻古有所谓立言之士粗愿学焉而弗舎之也今国家以文取四方士其进也不杂是以致此幸先生教之然称以质实则祖常有未敢能兹十年余矣蕴而未发也力小势在下信者寡而传者或疑之间与东平曹子贞甫王继学甫中山王仪伯甫蜀郡虞伯生甫相下许可用甫宣城贡仲章甫讲求其说而犹以质实为难而不得一变斯文为叹也而今也翁之文隠君子之言也蔚然而充锵然而和而怦然而有激也质实之域防其造矣乎乏于藻丽者不饰之耳君试以谂同志者何如也
　　梁氏夀庆堂诗序
　　监察御史梁克中请于马祖常曰吾世家宛丘国家平宋吾父君用甫以应募战有功进领【阙】户军居闲尝教克中昆季曰吾年幼气实时于【于疑误】弓刃出广海瘴地与盗贼羣结舰连屐转鬭相薄毒雾之塞也如盖帷狖交啼之悲如号【一作鬼】魅诸少年皆乐搆难俘杀为快计而吾独被甲执盾以赴敌未尝妄戮一人亦未尝以所欲贵富者载诸心以残人之子女货贿辛勤来归吾弟又奄先人之业以自殖而吾亦未尝介于懐以求已私也若曹生泰平盛世慎自问学事亲孝谨人人言天之报予善人恒有余庆或者其有然乎克中佩父训学未成而仕由御史大夫掾得官承务为江东亷访司经歴进南台御史迁西台御史入为监察御史累阶五品请于朝封吾父曰奉训大夫礼部郎中飞骑尉宛丘县男母阎氏宛丘县君今夀皆八十丹頥素颔虞【一作危】坐堂上不谷之子三人孙男六人曾孙男女又六人侍膝旁怡愉甘防殆知喜而忘惧也元统元年冬十一月殿中侍御史呼喇台等以闻天子初【一作赐】尚尊酒偕所封制即贱臣之家以宠异之夫名与禄岂必贤者待之为荣哉虽不贤者亦待以为荣也韩诗曰曽子仕为吏以乐得养亲虽禄不过钟釜犹忻忻喜也曽子可谓不贤乎以彼其贤犹曰喜及禄养不贤者能勿喜乎克中又将求荐绅先生作为文章以绳天子之赐而助吾喜为母夀也干一言序吾意何如予曰子孝矣夫子孝矣夫天之报于子固有不得而知者惟明天子所以望于子者岂不曰孝子之于亲也爱之以心敬之以义事之以道仁人之于民也必体父母以子之故器子为御史成子为孝人者政有望于子也子异时为名宰士为良公卿为民之贤父母一是心而已明天子之望子者如此子姑持予言为子父母夀其必亦喜无量惟贤者而后知此意也子谓何如克中曰然即书而为之序
　　送雅勒呼防书之官静江诗序
　　奎章阁防书雅勒呼字正卿取髙科登朝廷以文学才谞遇知于天子出贰郡治以宣上徳而修百姓之务亦可谓荣矣然而有为不怿者谓正卿宜在馆阁华要与诹访献纳发谋议佐政事而自効于静江荒逺僻隅山侧洑海之地孰失之欤余为之言曰中州大夫士吏南越者往往不乐其土其仕皆有苟且而无忧勤之心以故其政事解防莫致其治教之意而蛮民与猺合盗广西数郡罹其暴害天子宰相以静江重镇守臣未易称任又知正卿尝家衡鄂壁于其壤识其山川巇坎之势市里田土风谣习尚话言之变害利诡冒憸良之形制其倾摇蹂躙而导其善心必有素计也他日正卿以亲老乞髙邮便养而天子宰相特有是命焉夫以尝仕于朝出入禁籞为文学之臣而治其所居已安所有事之宜否皆已习熟之士专思一虑以劳其职以宣布上徳而无苟且以忧勤百姓之务余知其必能成在官之政为后来可守之法矣此正卿所当自致其治教之意而天子宰相之所以命正卿者也又孰失之欤然余闻往时广西宪臣帅守尝并力以胜盗胜则削骸戮孥矫防毒民使荆湘衡鄂兵以万数卒殱焉正卿其特将除是而已耶抑用之为小异也岂亦制而导之亡素计犹不免为是也天子宰相任之之意其然耶孔子曰天下有道盗其先变乎亦尝思于其言否耶繇鄂泝湘过衡抵静江吏者多中州大夫士正卿为余谂其贤者曰受命为吏大者专方镇小者一郡一州起居靡有所失饮食不侈以妄虽越南与中州不大异也岂当以不乐而置官以不事利进襮耶倘曰余之言可岂得蛮猺之为盗哉噫亦其民之幸也已于是不怿者与馆阁僚友及京师声明之士各忻然为文章以美其行而劝其无久于外以致其去处之情而请余为之序正卿固喜任事者故次第其言以送之
　　送简管勾序
　　中书以简君实理管勾曲阜庙学将行请吾为送别诗序诺之二年弗即与之也及来京师告阙里孔子庙荒圮不治又请吾曰今而为之矣始简君布衣褎然游公卿间公卿皆礼之虽小丈夫有所挟持不礼人者简君亦能使之忘其挟持而礼之其交于人非有钩连濡沬之巧也非有排难解纷之侠也平易以坦夷和乐而静专年弥久而情益真也时益踬而义愈笃也如斯而已矣彚类而观之古之君子入道之域者尔由于是矣简君让曰不敢有是愿先生终序之夫阙里庙不治公卿大夫士之事也子无忧其不治也彼佛老之人室庐观阙丹雘涂饰圗所以事其师者欿焉若不终日公卿大夫士咸以文名而官荣庸有不治其师之庙而自丰其屋者哉子当求如奚斯者作诗以俟之
　　送吴养元管勾还家省亲序
　　番昜吴生养元年弱冠循循务进理自将无世俗子弟华美之习吾尝爱之今年中书署为曲阜先圣林庙管勾捧檄而喜告予祖常曰小人有亲方夀而康宁今兹被檄非敢以尺寸之进为喜喜得升斗之禄逮亲荣养也祖常闻之遽然色变而叹曰昔吾起草野战艺于京师得一官则皆失怙恃矣后月给俸入及间拜锡赉嵗时市鲜新物品馈食堂上则追恨罔及自罪不孝以为不得奉一欢于膝下虽叨冒光宠适増愧赧而获戾于清议迄今观大夫士之家有侍其亲之在官者憧憧于心也向者吾年未老大时闻生若言尚易今也吾年老大矣闻生若言得重无判于心乎子归矣持吾言以谂其亲则生之亲将恱生之孝而喜吾之言可以为欢也同朝君子有能赋者请以此为序








　　石田文集卷九
　　钦定四库全书
　　石田文集卷十
　　元　马祖常　撰
　　碑志
　　大兴府学孔子庙碑
　　昔我太祖皇帝受命兴邦金人孙于汴太祖即以全燕开大藩府制临中夏维时已有定都之志矣故太宗皇帝首诏国子通华言乃俾贵臣子弟十八人先入就学时城新刳于兵学官摄于老氏之徒世祖皇帝教命下始正儒师复官学庙事孔子归壖垣四侵地勒石具文作新士子至元二十四年既成今都立国子学位于国左又因故庙为京学京师杂五方俗尹治日不给庙之墙屋弊壊将压以毁讲席之堂粗完泰定三年今大尹曹侯上视庙貌祠位皆不如制割稍入为寮寀倡然后大家富室合赀以聚财者有焉释子方士分食以它徙者有焉施施于于咸乐于成延两庑五十有二楹缔搆涂饰工良物办象従祀诸贤百有五人妥灵惟肖威仪有容又恳请于朝得廪饩弟子员百人受学于师复其身不劳以事于是天下首善之教兴焉庙肇自唐咸通中遇辽金燕为都邑故尝用天子学制选举升造与南国角立亦一时之盛也而太宗皇帝当云雷经纶之世圣训谆切以徳赏喻父师以夏楚惩子弟饥焉粟肉渴焉酒醴力焉仆使恩义甚备其养贤劝善之诚固已髙出百王之上矣世祖皇帝立极作则人文宣明登用儒臣躬亲讲学故当时勲贤之裔以及宿卫之臣固不以揖让俎豆之为懿颛蒙昏庸之为耻也而三代国学党序遂庠家塾之等秩然罗列于上下才学经术用世之士踵武而出暨仁宗皇帝賔兴大比四方举进士凡登贤书防名礼部者京师屡倍于外郡非列圣仁涵义揉百年之礼乐文物推而致之欤燕自虞夏为武卫之服召公之化尚矣昭王筑台以徕贤士邹衍乐毅剧辛至有称于世韩婴以诗易为一家师孔颖达博综五经卓然庶防醇儒今多士游歌在庭枢衣在庙将见鲁邹之美矣若婴颖达宜所不道矧衍毅辛之徒哉夫儒者之学诗书六艺之文以至施之天下之道无有二也后世教不明家异人殊各溺于所习以相诋訾由上之教无以一之也嗟夫古者小学大学之师弟子之传皆本于道徳仁义之实着于诗书六艺之文非有教有授则不敢以传也传焉而厐杂不经则上有刑也是故风淳而气同由上文教有以一之也而王国多士逢文明之防肄业有学学有师春秋礼其先圣先师者又有庙有位入有食以处出有贵于众所以报称列圣教化之徳而应贤侯承宣之志者必冠【上或有弹字】而起矣提举学事崔居中教授贾良弼正张祯録司视以状请曰庙之成前尹玛苏库实能始之今尹曹伟实能终之经歴王孝祖薛让警巡按院乌徳美使李权且能考工于下也余既为言正兖郕沂鄹四公配食东乡位其来请遂为铭诗不辞诗曰
　　皇元有赫奄受大国于月之于日之域京邑翼翼莫不来极予诞敷文徳新都有嗟辟雍峩峩弁之瑳济尔象牺鍧尔弦歌新宫则那旧庙如之何皇帝在御百度咸若海输维柟河浮厥柏是寻是斵虞庠岳岳式光我上国云【一作至】圣仪仪纮袭衣衎我先师既右享之采茒于地荐此明牺用介我蕃厘蕃厘伊何彼美多士克明克类克谅厥事以登膴仕以媚于天子有铿华钟路鼔逢逢言燕于公有翼有颙多士既同天府是庸维曹侯之功曹侯訚訚乃承乃宣御剧乃专虞庠连连王士安安只国维贤天子万年
　　安丰路孔子庙碑
　　泰定元年东平岳侯经歴安丰路事相路学孔子庙皆不称谋所以大而新之告其长属一府尽倾意乐成大者割财小者奏力咸出名姓以来就功二年总管拜珠君上谒庙又先发稍入防钱遣学正及生二人作雅乐诸器于吴中于是安丰路学祠事先圣先师庙位乐器秩有序列矣四年教授官许士渊以状走京师请曰安丰全楚东境州来之郊其土广衍其物阜大其民质实力穑而勤宋失国南播江表尝恃其人以扼兵冲故百年间人俗犷悍当是时虽有聪明秀俊之资生于其乡无师以传业无友以讲学士因亦不得称于世斯岂吾民之罪哉国家覆被蒸庶涵育生遂重熈累洽薰为泰和薄海外内诗书礼乐之教兴父兄子弟老老幼幼日趋于化矣而安丰为郡在今绥服之内密迩天子声名文物之盛民生衣食仰于田桑无靡习杂好以迁其耳目视聴其志专一而易教而吾经歴君总管君协恭在官劝民以学子备纂注之职可不记以示人乎祖常拜而为书曰孔子道大天地日月不可象也然古之学者入学必祀其先圣先师后世庙孔子于学春秋天下通祀之所谓推本其始而喻之以义也今二君守官知教民不在笞辱奔走而在于爼豆揖让不以小法苛急而以大道磨厉先使之入学矣而又使之习礼器且有所尊敬焉呜呼有官者皆视其民如二君则天下有不治乎饰屋制器用钱中统钞防之凡七百一十四定一十五贯用食工米麦凡二百一十石髹漆黝垩陶瓦材木砖石篾枲之具轮山航流无胫各致二君才谞之施于民者它可卜矣祖常旁州之民也闻邻州之士鼔箧而游歌于庙于学章甫而逢掖于乡乐其州有恺悌之政而为邹鲁之俗也讵得已于言乎遂为诗曰
　　桐柏囓囓淮水中潏左峙楚都安丰之揭殖我禾麦有颙者民田田宅宅奠居饱嬉弗大厥知官师维良开黉纳之嗟我士民天徳元善昔逢不辰胄而不弁今天子圣俊乂咸事嘉生灵应骈入遝至泰和至顺庠序聿兴诗书礼乐喤焉古声古声喤喤簴敔瑟琴侑荐豆笾求神阳隂我神降嘏多士在学賔兴于乡其光岳岳二良民庸作民维同镌辞伐石上于考功
　　光州达噜噶齐乌玛喇公去思碣
　　初内侍臣乌公繇杭州司税长以承务郎监守陈州于今为民吏称诵时余弟祖孝以进士倅是邦故知公为详至治癸亥复阶前资来治光光甸淮右民物颇阜壤土袤沃未易理也公至之日一以诚恪奸宄绌信索民所宜为则易置之躬率以勤制亷直急官事犹理家凡执意论列曹吏俯首将命寮亚允协执笔署纸尾唯谨威徳济洽惠利遂行初政甫期年而治行卓然为淮蔡称首淮南北闻公名靡不争为鼔誉以故农职畎亩民就礼俗健骨【一作儿皆】窃伏田里以事其业比屋充庶诵之声相闻氓负襁子来者袂如及至则如归州东南境百里而逺属县曰固始先时有羣无赖畴相诋讦者以产白金盗执民地诬上官儌誉毒民左狙右掠不得则死继之民縁是往往破业甚则决身虵虎之吻讼连蔓数嵗公恻然为建言白政府罢之居民至抚手道慰虽前日之跳踉幸望者亦莫不奔走来同焉兹非所谓因民之所利而利之者欤大定丁夘冬公为州之五年也余自京师归淮南展先子墟墓而公始以终更罢光人之贤有言者持状来取文以表公恵呜呼世之吏以能称者殆不多见而矫防者往来相属视先王礼乐教化为腐枢则姑汲汲乎告聴论诉之政曰施化易也失在于政则曰民不变也为国者求人如弗及而彼将讫无成功余所以重有感于乌公也然则公视彼非有素饬之材而操一切按致之法者盖异等矣述其理道防之古能吏其庶防乎后来读此文者尚亦有百年文献之思也耶
　　光州孔子新庙碑
　　光州既新作孔子庙乃以圗来征文于州人马祖常曰尔先子为政于此州州有学以教人有田以养士有庙以事先圣先师矣今又圮不治庙四出无垣登降无阶肖象之设五采之服不彰妥灵之位不严配侑之序不饰室屋欂栌周庑重门及笾豆礼器之类一切敝旧取具假借嵗春秋释奠官及属师及弟子致齐无次某等一二人辱守兹土割其稍入入民之钱粟筏木陶瓦木材陶良以钱鸠工以粟佣力丹漆黝垩金铜施色之物皆集作于天厯二年七月九日成于至顺元年八月十有八日凡庙位象设称乎南面而为王者之居昔之不治者今皆治矣昔之无有者今皆有矣尔先子为政于此州尔又以文名于时尔宜为文告来者庶谨之而毋毁也祖常三为典礼之官习于先王之礼而学于圣人之徒陈迹往辙不敢烦州人之聴独以我朝有道之世告我州人始宪宗皇帝都和宁遣国子二十人就学今都之南城孔子庙旁防意训诲刻载庙中世祖皇帝潜王邸召学士王鹗因幄中设主陈爼豆观祭孔子仪武宗皇帝诏天下若曰世尝知尊孔子矣而皆未至也其进封至圣文宣王孔子为大成至圣文宣王今上皇帝正位制若曰孔子大圣推本父母未极褒崇父叔梁纥可封启圣王母顔氏可封启圣王夫人命以玺书告阙里庙庭猗欤盛哉夫天下既富而教兴焉兴教必于学学必有所师师莫若圣圣莫若孔子则庙而事之者学者宜莫先焉且既富而教虽三王之治未有不富而能教者吾州介江淮之交生殖甚寡然少长安于朴俗衣服饮食给于田蚕弋钓之力工商给于粗完男女婚嫁养生送死质而有节其人已防于淳厚故易富而易教弗如他州之必待厚藏而后富近刑而后教也是以见其大夫贤欲有所兴起于善而又应之之速也如此诬天下以难治者岂君子哉国家以文化成四海考郡县之绩当以吾州为首焉兹叙其实而又系之以诗俾州人歌新庙之成而不忘州大夫之徳也诗曰
　　于穆圣师降我新庙几筵维饰象设维肖四瞻周庙载基载筑雅雅鳞鳞灵御之肃灵御之肃衣裳我人俾不为羣而即于伦埏埴万类同仁于天匪言莫宣匪文莫传六艺百家咸质于经我维受之日化于成大帝在位翕以敷施考妣启圣而追王之四海作则文明式昭我州易教作庙维乔楩柟梓柏弗雕而斵陶瓦髹漆施色丹渥丽牲在门春秋蠲吉官属师徒端弁以入其容锵锵其神洋洋牖兹颛蒙闇而日章维巘诸谷防流为潢南薄其郛州名为光光在北城瘠土寡殖维人易教衣食耕织则既衣食又学为士学士有师先圣是祠州俟【一作侯】徳劝我民岂忘之
　　光州固始县南岳庙碑
　　五岳奠五方之地而名神于其人【于其人三字上下疑有脱误】风雨日月之交有年谷之顺成民物之疵疠焉南岳祝融之墟距固始计里二千然皆古楚封域是其神必灵于一方无疑也神而灵能变化佐天地主宰万物流行荡摩又岂闗于一隅哉传有曰山泽通气气坱圠旁礴扶舆充两间者大而不可以拟言众人狭中而咸私其乡神则罔不通也神而通则虽庙祀于他邦亦宜哉予尝被命代祠衡岳且辱祖白【一作祝宗】之职矣知典礼咸秩无文岳渎上之所蠲吉有事者也僣有厉禁非民之所得礼也国家以治天下示民大同斥雕哗而不用凡山林丘陵坟衍之神能福于人乡人得祠之俾或祷而得年谷焉得无疵疠焉兹亦上之所愿推施于天下者不禁也地又匪天子嵗时遣使之位祷又不大爽于礼禁庙无烦官司而民乐相之居民上者又忍不因其俗而顺恱之乎是三者皆应记也庙事有成悉汝南民李聚之力鸠材庀徒百工并兴富者入赀窭者奏技盖聚当病若有物凭之者自言尔作庙则愈今聚年七十矣衣结蹑屦北走京师绘庙之圗介昭公万戸总使府副使刘文秉御史台管勾王珪拜马祖常丐文归而刻诸庙中载考庙屋为阁者五间为庑者二十间为后殿者三间为门者为列室者大小凡若干间皆象神仪于其中外凿二池潴水植莲客来游者憩息有亭东为石矼周为缭垣对树嘉木合隂成列已蔚然而称神栖矣固始吾州之属邑也父老子弟吾之所爱敬者也既来请文夫何让焉乃为诗以侑邑人迎送神之词信民生太平之乐恺也诗曰
　　南山隮兮兴云雨我田兮赖我神君神君降兮水渚幢骈罗兮夹以斧威不祥兮无疵疠顺年谷兮吾食汝吾食汝兮何报鼔以【一作献夕】牲兮苹芼来连舞兮乐予庙翼翼兮邑【一作揖】予趋载击鼓兮问年秔盈畴兮秫盈田富夀恺兮众咸熙自今始兮乐民时维兹邑兮孔休神福汝兮多来牟记布濩兮霈四海充无垠兮
　　勑赐济大行禅师创造福州南台石桥碑铭
　　至治三年今天子嗣大厯服慈仁俭勤思与元元共迪天休惟浮屠意义广大乃尝诏词官咸秩厥祀凡其徒功行峻洁者特褒宠之逾年改元大定宣政使臣伊埓特穆尔以福建平海头陀禅録行业修着宜锡恩渥谨上言曰师王姓法助名也世为泉南农家母感异梦而生生十二年而为沙门又一年而受沙弥戒又七十五年而殁殁三年而葬葬又九年倘无以表异之非天子广爱推恩褒宠功行之防也师天性圆悟善心自然始执【下有礼字】于灵应师再防诸毗尼师不业泥不拘无有障碍惟以发明已事为究竟故研穷内典洞了佛乗日发猛勇以毕至愿尝见舟济西汪【一作洋】者即恻然曰是必及于难报止之弗聴卒之暴母溺又尝为埭于海濵水啮蚀埭且崩师麾以翣潮为缩云身以百结木食涧饮更嵗时寒燠不懈盖道益勤而心无怠年益迈而志弥笃此其行甚髙福唐【一作当】粤闽之防城三面距江其水皆自髙而下石错出其间若骑布兽伏迅湍回洑旁折千里汇而为南台江昔以舟栉比连大縆为浮梁以济每潦涨卒至则縆絶舟裂于两碕民多溺焉师将桥江以利涉者先命弟子吴道可走京师因圆通悟大阐师李公闻于上天子嘉其意诏师卒成之既被命矣众愈弗疑于是大姓割其财小夫奏其力闽盐转运使王某且率其属合治之不一年得钱为贯者数百万乃为墩二十八植材木砻密石纳木腹而基之工未告具而师化矣后二年其徒曰嗣土法喜法秀徳遇嗣永实终成之长一百七十丈有竒仍积其赢资及故端明殿学士王君某田之嵗入岸南北为亭北岸之东为寺御史中丞曹公扁曰万夀桥寺如桥之扁师所至人争趋之故居泉则有毗蓝庵弥勒庵居兴化则有嵩山院寳塔院居南安则有星聚堂昆仑堂凡为庵为堂为院为亭为塔为陂为埭为杠为大桥为三门佛殿总一百八十有六状皆瑰诡殊絶而南台万夀桥其尤钜者也此其功甚大先是师未殁之二年仁宗皇帝赐玺书加号引济大行禅师帝师亦授衣一袭为传法本其所以宠赉光大之者匪自今矣呜呼一真如界复何假于人天小果也夫然相以表性非象不彰故弥勒之华严阿育之寳塔遍于十方岂真为伟卓观美而已今之学佛者昩于此或离乎真或蔽乎物伥伥焉防无以存其身而大戾厥教视师为可愧矣是其功行皆可褒崇奏闻有制曰可其命史臣为文以刻诸石铭曰
　　菩提大士谛真如假象现法表道枢济禅师乃其徒心如摩尼形槁枯洞开五蕴观空虚究竟三乗超有无食粝衣卉损丰腴精勤好用行不逾闽人欢喜歌以趋鉢锡随地成屋庐作杠截流载大涂车迹步武干无濡万猊蹲蹲防浮圗长下入龙蛟区磅礴山骨积重跗中凿水空通尾闾居者行者若赐酺坎其击鼓吹笙竽师归冥冥众为吁百神导引幡幢纡海国田良陂有员【一作租】稚齿生长耋耄娱史臣为铭承帝俞世世无圮视其郛









　　石田文集卷十
　　钦定四库全书
　　石田文集巻十一
　　元　马祖常　撰
　　碑志
　　皇元勅赠翰林学士杜文献公神道碑
　　相之安阳县王裕里有处士杜缑山之墓既之六十六年当天厯己巳皇赠处士官翰林学士阶资德大夫勋上防军爵魏国公諡文献越六年元统甲戌皇又诏臣祖常制其墓之碑臣彛书其碑之字以赐其曽孙臣秉彛使刻臣受诏按监察御史臣苏天爵序公言行之状为文曰公讳瑛字文玉其先霸州人金将亡士少识时变犹以业文辞规进取而公独自霸州之信安辟地河南缑氏山中于天下书靡不读读靡不记亦靡不见其防趣上下今古于得失否臧之悉靡有不究其心皆无【一作兼】众人之存而若有待于世金亡额暴垅亩仕者鹿兔走血气不得宁而公独间闗转徙以诗书从容授徒汾晋间故中书钮祜禄珪开府于相以书币聘公至独教以缓刑薄敛广学内士兴利补以脩扞其民而卒以基平宋之业防国朝嵗己未世祖观政江南至相名公问计公对以谓汉唐以还天下之趋舍安危顾法与食与兵三者而已国无法不纪人无食不命乱无兵不守三者君之恃也今宋蔑之殆将亡矣以宋之将亡而兴之在圣主天命必得今若控襄樊之师委戈下防以捣其背而无缩于鋭是县车束马而大业定矣更劝上数事以为事不尔后当如此上内之心贤公谓可属以大用既皆如所云江南平即使使至相徴公闻王文统当国辄引避使索不见近臣奏起公为大名彰德怀孟等路提举学校官辞不就或谕使仕则曰后之世虽去古之世逺而先王之所以设施制度其本未先后未尝有异也今不能因天下之哀苦以变更后世之政以趋合先王之意棼焉而已其势岂易易【下易一作为】复古哉吾又不能窥时俯仰以赴机綮之防仕奚从益于是杜门谢客著书穷学于世之贵富贱贫一无所动其心以优防厌饫于道艺以终其身以殁呜呼公之言若此其尤可以窥公之志也其所着有春秋地里原委十巻语孟旁通八巻皇极引用八巻皇极疑事四卷极学十巻律吕礼乐杂説三十巻其大畧不以一身之穷而忘天下之忧以为不见其志于行事则将文以发其意文不克用于时则将以垂诸后后之人用吾言焉吾固不穷也公所为作之意若此公之志可知矣始公之学也有所待而迄不得一施以止盖亦遯世而不悔者欤其志若此其仕不至于躭禄而时审矣惜公之去而不试于事也公气貌魁伟美须仪望之俨然爵禄器也既家于相中书畀以相之良田千亩不受术者言公居屋下当有黄金家人欲发视公斥止之公去居者果得金百斤观公之存于二事之亷若不足数然公之殁也既乆其大者渐以无传则其小者亦不得而畧也公以至元十年九月十六日终于家寿七十终之日命诸子曰既死当题我曰处士杜缑山墓今首之碑从公志也公曽王父信王父植父时升母某氏配孙氏后公九年卒祔公墓子男三人处思甫冠卒处立郡文学处愿终东昌路推官有惠政女适李某孙男又三人曰愚以子秉彛贵封奉议大夫枢密院判官骁骑尉安阳县子曰坚曰钦皆为士曽孙七人秉彛秉钧秉直秉让秉容秉一秉德曽孙女二人洹漳呜呼公之事逺矣故虽详公之言而所次止此然即此而公之为人可见则亦岂得为畧哉秉彛由丞相掾为奎章阁典籖时与脩大典尝録公之事以送太史今拜陜西行台御史而天子又赐公之碑以徃焉相人见秉彛之来必曰是魏公厚积之貤【一作施】有曽孙贤其将大未艾则不宁公有荣也秉彛亦贤后嗣哉我国家褒防宠嘉之意盖亦有徴矣故臣取其尤可以传后世者序之而为铭铭曰
　　明明世后皇闻于天我征徂南防防其陈建我干旄于洹之濵遑脂我车轨蒲殷殷魏公在野谁适与谋学以待世靡恫靡罹维世后圣聘公于遗后曰公贤庶几其来南国之痛我恭天纪鳯鸣在云鱼泳于汜亿亿臣同尽瘁以仕矧是艺哲宁不我有公拜稽首匪臣有辞降极瘼矣民殚胥疲谁唁臣者而出位思大德受命昭假靡迟在昔帝者监观万国法与食兵燕民孔极宋嘻蔑矣孰其可逭帝御六师以匡不获同我髦士简我戎行钩援防铩以临樊襄勿进而持勿恶于扬镵其馁俘涉自汉阳纛行骑翼咸与之位【一作立】后纳公言试靡有忒大命甫集偃我干革束帛诣公谓公来即彼何人斯公胡罔怿皎皎白驹在彼空谷考槃朝讴愿言韫匮虽则韫匮懋勲有俶完归寿考以绥后禄公在乱离人知书诗公发伟画乃合天时有炳其云有郁其闻机缄辟露后公之文公生靡崇殁有多祉兆相之交从以孙子既六十年树石墓趾天子之赐曽孙之美曽孙之美追荣孔多有列羣献公延尔那哀如之何矢诗不磨
　　翰林学士元文敏公神道碑
　　有元古文之宗曰翰林学士清河元公以至治二年壬戌二月七日薨于位而墓碑未刻其长子奉议大夫同知峡州路事晦又死次子暠七嵗一女病而不嫁一孙尚乳也夫人清河郡大族李氏累然抱其孙僦船归清河织絍以居賔客僚皆四散无一人顾之者独其友教太宗师呉全节谓马祖常曰清河公以文起家可谓贵显光荣矣而其之后无碑以载其官阀世次行事之实尔宜为文我求善楷书者砻石以刻马祖常曰嗟乎世之士一得志则攘袂于所亲一不得志褫魄若不能生者比比也今子托迹老氏而以礼义之事振吾徒何能哆言以饰媿哉谨按公讳明善字复初资頴悟絶出读书目所过即记诸经皆有师法尤深于春秋弱冠逰吴中奋【一作忿】宋金季世之习已名能古文流传江淮间浙东路部使者荐之行省辟正安丰学再正建康路学居嵗余行枢密院辟充令史故办章董公士选实佥院事敬之如賔不以曹属御之也董公迁江西行省左丞复罗致之省中防赣贼刘贵反从左丞将兵讨之擒贼三百人议缓诖误得全活者百三十人又将斩一贼命公临斩左丞曰掾儒生能临斩乎当震怖矣终刑已色不变将佐白宜多戮人及尸一切死者用张军声公固争以为王者之师恭行天罚若等小贼跳梁杀其渠魁耳余何辜焉贼贵盗书民丁十万于籍有司喜欲发之公夜置火籍藁中焚之以防迹赣吉遂安南行台闻之亦辟为掾未几进登仕佐郎枢密院照磨转中书省左曹掾曹无留事坐诬免不辨侨寓淮南文学益肆顷之坐诬事明复掾省曹至大戊申我仁宗皇帝养德东宫左右文化选天下髦俊之士列在宫臣公首被简拔授承直郎太子文学仁宗即皇帝位迁翰林待制承直郎兼国史院编修官与修成庙实録加奉议大夫是年陞翰林直学士朝列大夫知制诰同修国史有诏命节书文译其闗政要者以进公请与宋忠臣子集贤直学士文陞同译润【润一本无】书成每奏读一篇上必善之曰二帝三王之道非卿莫闻也太皇太后既受尊号朝堂集议宜赦公曰数赦非善人福宥过可也秉传出赈山东河南饥彭城下邳诸州连数十驿保马民饥官无文书公专以钞万二千锭分给之民免死徙皇庆壬子脩武宗皇帝实録明年迁翰林侍读学士中奉大夫预议科举服色延祐乙卯国家始防试士子选充考官廷对又充读巻官迅笔详定试卷数语辞义咸委曲精尽他人抒思者不及也改礼部尚书正孔氏宗法以五十四世孙思晦袭封衍圣公事上制可之叅议中书省事毗赞良多知戊午贡举复入翰林为侍读学士通奉大夫嵗终拜湖广行省叅知政事便道过家上冢乡之父老子弟迎谒劳问礼意周洽庚申英宗践祚徴入为集贤侍读学士召至上都议广庙制授翰林学士资善大夫修仁庙实録百官迎仁庙圣容云有卿云见承诏为文以纪之赐酒加赏英宗亲祼太室礼官进祝册奏请署御名上命代书者三眷遇褒优近世无有也既薨之三月归于清河王家原之先茔西三里泰定间得请于朝赠资善大夫河南江北等处行中书省左丞追封清河郡公諡文敏曽祖讳兴不仕曽祖妣杨氏二世以下皆以公贵祖讳海赠嘉议大夫秘书卿上轻车都尉追封清河郡侯諡贞惠祖妣髙氏追封清河郡夫人考讳贡将仕佐郎同管勾芦沥盐场赠中奉大夫吏部尚书防军追封清河郡公諡考靖妣弭氏追封清河郡夫人元氏盖拓拔魏之苖裔南北转徙不知所系家清河者至公四世矣享年五十有四其文有赋五诗凡一百六十三铭赞传记五十九序三十杂著十五碑志一百三十出入秦汉之间本之于六经以涵泳以膏泽叅之于诸子百家以骋其辨刻而不见其迹新而必自己出蔚乎其华敷鐄乎其古声倡古学于当世为一代之文宗者柳城姚燧暨公而已信乎其必传也虽然才用而未尽积厚而施寡徴之于天其善后也无疑祖常曩从公防及公考士又辱第下列义当铭铭曰
　　于维公文并古立大沛厥辞世莫踬震詟瞽瞆力不克蜚声天衢名薿薿位臻公卿发轫迹蕴而不施用弗极神柅其驰学乃硕天藻掞缛琢圭璧五十四年反宅
　　集贤直学士贡公文靖公神道碑铭
　　天厯二年十月朔旦集贤直学士贡公殁于家越五年为元统甲戌其子师谦来官京师以公之行治泣请于朝天子赠公翰林直学士太中大夫轻车都尉追封广陵郡侯諡曰文靖集贤臣颢又奉诏令臣考公族世里居官次迹业之实赐师谦以刻于石以宠赉贡氏之家以劝朝着师谦知臣于其父宿有好也乃録翰林脩撰臣李黼编缉之状授臣曰先臣之生其有所自立其流声美于人其可以传世而善后者孤不敢赞已维墓有碑实后嗣所以纪先人之徳而饰其千百世子孙于无穷者今幸得以承圣天子明诏以请焉其足以称碑辞而无恧者公幸张之臣叙曰公姓贡氏讳奎字仲章其先大名蒲城县人七世祖祖文以武徳大夫扈宋渡江繇钟陵徙居宣城之南湖因家焉曽王父大用王父应霆宋承节郎以公贵赠中顺大夫礼部侍郎上骑都尉追封广陵郡伯妣黄氏广陵郡君父士濬累赠亚中大夫秘书太监轻车都尉追封广陵郡侯甫冠以词赋试漕司中程明年黜于仪曹即自讼曰学之时其道未足以为已志已在于为人亦可谓谬用其心矣谬用其心虽有志于为人其能乎哉乃力自学行咏歌息偃以忘其年视世俗之好无足累心者独爱公甚于他子曰三郎和易端厚頴悟若过人者吾世有蕴德发必在是儿也公年十嵗辄能属文已有闻于人及壮读书并日夜忘寝食于经子史传无所不治于其章义辞句类数名制委曲纎妙无不究诣于文章辨议闳放儁伟不狃卑近必以古为归故出而名振江之南初被淛省檄为池州齐山书院山长于更谒选吏部时天下乆平大臣常欲引海内儒学之士聚之馆阁所以长养其才而待上之用公亦欲以功名自显果于自立故不为非常茍易之节而清约才【一作宏】博之誉大夫士翕称之大德六年中书奏授公太常奉礼郎兼检讨上书言先王之制礼虽节文有经而本诚贵质惟不蔽于礼之文而得礼之意则可以对越而无慊不然烦为之节无益也朝廷多采其议九年迁翰林国史院编修官至大元年转应奉翰林文字阶将仕郎预修成庙实録丁秘书府君艰比京师至家毁瘠枵然言不能声太夫人见之曰尔嗣业于祖从事于朝少而学壮而仕父母曰是将大吾家隣曲曰是能华吾乡宗人朋友之望亦犹是也尔父不幸死丧不有中制耶脱有不讳非孝也始勉之粥食以自强啬延祐元年服阕起除承事郎江西等处儒学提举明年就官见刑械署庭胥旁午走系数人立吏持牍诣公署曰是学校吏报事愆期者公斥之曰金谷勾稽犴狴木索职有司事耳吾以天子命提举儒学教吾职也刑奚以为悉命释系以械属县官大书其坐之屏曰读书之中日有其益饮水之外他无所求与诸生讲説文义为师弟子揖让周旋日匡坐堂上人见其色和其容谨其言绎绎有理辄退而燕处闻其哦咏之音若程工督计者故士之屦恒满户外其及门者亦进不怠以止五年迁翰林待制预修仁庙实録书成特赐金帛有差至治元年谒告归里第与兄仲坚甫奉太夫人以居敛气下声昆弟相顾白首怡然乡人皆乐与从之防至于覊旅游客其归之者无不厌其意公于接之虽勤未尝见懈色于资之衣食给物虽频未尝有所吝惜太夫人病竟夕立床笫前闻太夫人咳息之出辄倚气喘戚若以身代然者泰定元年太夫人卒三年复起公为翰林待制进承直郎四年秋七月拜集贤直学士奉训大夫秩从三品天厯元年文宗即皇帝位冬十月上亲祝香币命公往祠北岳淮济南镇二年春还自防稽涉呉中以疾归卧于家至十月朔谓其侄师文曰吾夣夜赋诗有云竹树萧萧夹泉石又云九转丹成生羽翼不祥奈何语竟溘然以殁公有智识度量人不见其崖涘凡再与乡试文衡一为廷对读巻官所取士多知名于时其所第甲乙人咸服其平允其为天子代祠之使者再其摄大礼使侍天子祼太室者一皆肃恭灵神防致上意为使而不疚于货贿不烦于有司摄官而竣事无违礼是皆公行之微而世亦不能及也然公负有为之志不得尽见于事于势利之防又不求机以投合取显以其故终于馆阁文艺之职而人之被其泽者盖尠呜呼此人之所以为公惜公之所以为公者如此而臣以此悼公者也公一时之与交者若清河元明善东平王士熈四明袁桷巴西邓文原长沙文矩悉当世豪杰声名之士若臣者亦公之所厚故于公之碑得以尽臣之言焉而非私也公以殁之明年正月八日庚申塟宣城县射亭乡生田里之原享年六十有一母夫人李氏追封广陵郡夫人配张氏封宁国郡夫人追赠广陵郡太夫人子男二人师谦从仕郎集贤院照磨师泰由胄子试中程授从仕郎太和州判官辟署江淛省椽曹女一人适阮垕孙男三人高山奴吴山奴莱山奴孙女六人其所着曰云林小藁曰聴雪斋曰青山漫吟曰倦游集曰豫章藁曰上元新録曰南州纪行凡百有廿卷晚年粹撷诸礼书为一家言未就而卒今师谦师泰皆孝弟纯笃缉学以世其家加之以磨砻灌养之功而不止其所至方未艾也论次终始作为铭章岂特以荣贡氏以慰其子孙以劝以侈以贻其乡里哉将以昭圣天子褒优儒臣之意以垂盛世之鸿懿也谨再拜稽首为铭以献曰贡氏来北肇自武德荩其终威【一作徙自钟陵又作其终蔵未详孰是】光被南国有善自身乃开承节继述绵绵其承有变秘书有子以文起仕奋迹太常旋书帝制有嶷其容志眠万里大骋瑰辞综纬经史始来玉壶腾声其驾惟长左右惟同在亚在侧惟僚相颂叹讶公夷坦坦弗矜愈下铨覈再试士曰予归读巻廷中帝曰予依淮济吴越四周所覆公马騑騑持币奔走神钦公防蕃祉以茂式乆在序侍从之班告疾归止防佚于闲竹木以居南湖之山公出公休乡人防防廪余者粟与党及隣屋蔵有书遗其后人素领丹頥隤焉以怡言咲在耳乃哭于帷维公德善殁不见其穷维公所着传不见其终有嘉二子且用未极其从维俭于厥躬永也其鸿刻铭墓宫竖江之东有万子孙绍美于公
　　大元赠中奉大夫行中书省叅知政事张公神道碑
　　公讳昻霄字云卿姓张氏其先世居定州五代时晋髙祖割燕蓟诸州赂契丹又徙真定民以实平营故今为平州人金末扰乱世牒无所稽祖伯韬有文学不仕读书授徒为乡人爼豆师生鉴鉴为海山县丞有惠政娶开士程虞卿女有子三人长即公次冲霄仕平州酒税醋使以卒次平霄副镇江丹阳酒醋税务殁赠官从仕郎保定路易州判官公力孝悌尚学术敦慎以睦宗族子姓称赖【一作颂】无有间言国初檄文臣诣都邑试士人学中程者复其家公首以词赋备选至元七年辟署平滦路转运司知事十年阶前资提举北京平凖行用库克勤厉守咸【一作职】较【一作秩】然有声终更序绩迁管勾济民盐场顾子弟曰曲直有施而莫尽材予岂能僶仰中哲匠绳度者而或予强也惠防礼长葺力食生知天德自贵于物而行茍不怍人道殆其尽于兹已奚必仕而为荣为得禄哉于是居闲益讲诗书六艺之学置诸生左右摭掇前闻分厘辨对俾逹所趣内熈外易慥慥肫肫对客燕坐语及古今人物贤否事后成败利钝若氷断缕续悉有左契毎临笔为文辞必縁情稽类不峭涩艰逺而夷然有古作者风意嵗时从容课僮仆治生业往来里闬十有余载无忿气无慢容殆依依乎厚德君子也以至元廿五年秋七月二十有四日考终于家享年七十其年十月某日塟平州西苑家庄之原子男九人长讳杲卒海山县酒税醋使次讳某早世次讳昱同监昌黎县酒税卒次名升今奎章阁大学士资善大夫为时名臣次名昆承务郎陜西等处儒学提举次讳昙少知好礼读书日记数千百言弱冠为兵曹掾闻其师滕司业卒中山谋请临哭其丧例不许因弃掾得就哭还金敖务自多学记览以博其用而不幸亦卒次名晸承直郎真定路藁城县尹次讳晟既冠而逝次曰旦承事郎辽阳行省照磨官女一人适士人刘源男孙凡十有三人曰璲监安丰路霍丘县酒税曰琳学而未仕曰山童夭曰璵将仕郎章佩监知事曰琦从事郎隆镇卫千户所知事曰琪甫冠卒曰仁童曰居安曰鲸川皆夭曰瓒国子生曰琥未冠卒曰珪曰琢防而学曽孙男三人曰绍安憨儿范阳孙男三人曰孙闻孙定孙皆防女五人长适同监马城县务赵简先卒次又适简次适迁安赵璧次适大宁杨诚次名赛未笄卒曽孙女二人曰高曰顺孙女一人防未名泰定二年以公子升时官阶二品例推恩二代鉴皇赠嘉议大夫礼部尚书上轻车都尉追封北平郡公妻程氏追封北平郡夫人公皇赠中奉大夫河南江北行中书省叅知政事护军追封北平郡公初娶白氏卒继室故元帅龙德让女宜家训子成其内助而先公十九年卒追封北平郡夫人再娶夫人妹后公二十年卒国制诸夫人当封者格止一人升以妻封让后夫人龙氏得请亦追封北平郡夫人咸祔公茔礼也至顺四年春集贤侍讲学士升以状属其门生马祖常祖常虽不获拜公而辱公子升知最乆迹其尹汝南焚禁书以全逮系治越州忤权臣以逭民赋及敭歴台省则又有猷有为而公之流声遗泽可攷而知矣呜呼燕营间山川磅礴郁积之交钟而为人者发舒凝蓄固有晦有明而豪杰瑰玮之器世恒见之岂不以其禀之厚欤公生当草昧之初能知读书业儒而躬不食其报殆所谓禀之厚而未显者也不然胡宁公卒甫三十年而张氏之门跻膴仕纡章绂者充然满廷耶是岂特因公之绪以知公又将验夫燕营间灵明之所钟也乃为之铭曰
　　有燕营陬有郁平州蔼其烰烰孰涵以收张氏德门实防其休王父伯韬肇兹善庆间闗以生乃起厥闻积厚而微勃焉其奋实生县丞撢于惠政世济其美伊自公始既谷既官而屹其止曰熈曰勤以淑有子维德之徴爰受多祉后五十年晔其有防于公于侯笾豆承祀绂冕车服冯奕委委升也履之公实启之有封马鬛神安居之本哉沄沄迪尔后昆矢诗贞石式昭覃恩









　　石田文集巻十一
　　钦定四库全书
　　石田文集巻十二
　　元　马祖常　撰
　　碑志
　　致仕礼部尚书邢公神道碑铭
　　泰定二年四月十四日致事礼部尚书邢公卒六月朔于安阳度置之原越二年致和元年戊辰二月嗣子温毁瘠累然丧服持工部侍郎胡彛行状告其友浚仪马祖常曰先考衣衾棺椁饰终之礼庶几无悔温不孝惟是墓道之碑无文以昭之敢以是托于子焉按状公讳秉仁字守仁父姫姓邢氏世居安阳契丹女真扰中夏士族谱牒存者盖寡故安阳邢氏始显交口里大父讳植不仕有隂德赠亚中大夫彰德路总管轻车都尉追封河间郡侯大母李氏追封河间郡夫人父讳德裕有政事材志不得奋发卒小官赠嘉议大夫上轻车都尉追封河间郡侯母王氏追封河间郡夫人继母郭氏封河间郡太夫人弟四人曰秉义秉礼秉智秉信四人皆后夫人郭氏出前夫人王氏独生公一人两世用是贵得加封光华甚荣公起家辟署河南防访司曹属进御史府史又进丞相东曹掾满攷授承务郎平江路推官未上改承直郎济南莱芜等处铁冶等提举俄迁承德郎江西行中书省左右司都事陞朝列大夫为太医院都事选充广平彰德等处铁冶都提举官中议大夫外台各以名荐寻为抚州路总管加亚中大夫广平路总管凡十选以礼部尚书致事阶承务郎至嘉议大夫凡六转出入中外率称官守初提举济南诸冶赋民不急逋逃复业都事江西行省婉书直辞赞协上下议遣官出廪米五十万石赈贷属州饥众难之公请异日有擅发罪秉仁愿独坐万齿断断【断断疑误】待餔以活者不可指数也都提举广平彰德等诸冶差户程功矿火悉给缩贾值俱以利于农治办为最总管抚州専使临门赐驲之官抚境地税户部赋木绵织布民病非所产即令输直吏不得舞手取贿公私俱便之小旱祷辄两嵗连大穰俗颇哗訏未几民耻健讼移广平路教学者以雅乐祠事先圣孔子立乡校七百各有弟子师课树桑亿万计丝纩用饶民有妇妬妾姙而以妾妻奴者夫死而族人欲有其家讼不决乃以子生月逆计母妻奴之时得实其民遂有后阖郡号神明盗伪以小钞贯文作大钞贯文加钱取鋊【一作赂】然诖误七十人止以首坐劝医讲皇帝越人书躬视惠民药饵比去官民鲜夭死者赋有寸帛之羡立归之主为政具有方畧要以惠恤元元为本既致仕益砺志读书强记不怠字书多楷法尤工古有子二人长子温由中书检校官拜监察御史吏部中书左司二郎中总管大名河间都转运使丁公艰家居次子简门防补承事郎监大名路商税夫人萧氏于氏祔塟并追封河间郡夫人享年七十有六呜呼行闻于乡政闻于时为子而上贲其亲为父而垂裕于后可谓完也己为善人者可不以邢氏为征耶是宜铭铭曰尔车薄薄尔马蹻蹻勿驱我隧域时君子宅有绎尔苏有樵尔刍毋犯我松与蒌时君子居若广汉之明弗钩距以倾若黄霸之惠弗饰异以诡时予有元之循吏孙子奕奕时昌时赫时善维吉时视子贞刻
　　佥燕南河北道肃政防访司事赵公神道碑
　　相州安阳县之赵氏有起郡掾为佥燕河南北道肃政防访司事以殁者讳思恭以吏治见于世其在安阳之吴村原之三十九年有子天纲亦起宪府掾为监察御史乃始请刑部郎中苏天爵状其行拜而乞铭于浚仪马祖常其序曰赵氏世家安阳金有徙磁之滏阳者讳秉文仕至礼部尚书别为滏阳赵氏其留安阳者族世逺不能谱公曽祖讳德德生温温生仁仁起家同知钧州公钧州之子尚书之从孙也少读书通其理乱得失之大防尤爱治刑名书律欲以其所为思一有所奋成名迹于世当是时天下甫定权贵人多出功战为士者寡公独于问学辨説法制数度上下委折之微有足徴者年十九声闻于乡郡侯髙鸣辟掾郡中称其防平乆之贡中书刑部曹转大司农掾其立志施事详于利人而畧于便已以故一时名公卿咸礼誉焉至元十六年始官从事郎宣徽照磨管勾架閤未几为主事寻陞经歴宣徽掌凡内饔外饔天子储后侯王卿士食饮膳羞酒醴酺脩醢酱之共事素丛剧公在职十年所为问义理何如不毫髪顾计丝考粒防以叅核出内奸无所逞台臣上公之材擢拜燕南河北提刑按察司判官阶承德郎居官号为办治入拜监察御史时山北嵗防公请亟发粟赈贷廷议檄公就行至则施民所宜便曲赒继之赖以活者至万数人其所论于上多同列所不敢言者其已尝言则不缀以言曰无挠法害治足矣然排幸贵党佞为独切所言有以儆世者嵗二月八日京师迎佛解祠于城西流外诸司集与其役织染局使储普华倚时相受赇公紏以法时相怒召公政事堂诘曰国家嵗祠佛以儌善利若独沮不防邪公具事质从容论其罪时相为叹息许之俾治如律先是宰相以户曹金谷工曹兴役簿书浸溢吏滋多不法请御史杂治之公分治工曹盖累月而后理或曰君敢为而能敏今若此何滞缓也公咲曰是固人之所易能也而我则不能且是举也朝廷岂以为他亦曰慎财用黜冗节浮而己今不深察其源委而茍简以为之人虽以我能敏后有不胜其者已而果用文吏覆覈无锱铢舛众始服公识虑之周密也除大司农司经歴转奉政大夫尝与其长议务农重本十事入陈上前上独顾公令即施行之廿八年诏改提刑按察为肃政防访司擢公佥河北河南道肃政防访司事顷之移燕南河北至元元贞之间四海久平绳吏法寛纵吏相习为沉浮幸终更去或按一吏则羣诋以刻暴职是事积不治而弊日以及民矣公佥事两道约其民以聴古灵陈氏之训按其吏独严法无所假恕聴其讼必诘折得其情所为者使自服讼以故少人以故无所寃其巡察都邑必躬率博士弟子员谒孔子庭升堂诵説导以礼治以故其所至不独吏有所畏而民亦乐有劝焉其事亲能得其欢其遇人和易质厚不为畦穽其处宗戚疏近有恩于其先世田庐独取其硗敝而完饶者推以与诸弟侄于拯人之穷汲汲若有不获自奉衣服饮食尤俭以约既老读书不去手尤喜陆宣公奏议真文忠公大学衍义曰是真临官治民事君曰益者故其发为论议措之事为多为世所称其尝所慕好若鲁斋许公静脩刘公悉当世豪杰拔特之士其尝所荐引若保定郭贯张仲实滏阳安祐洺水刘赓者后尤有闻于时其字仲敬其寿五十有八其殁以元贞二年十一月望日在大名之官舍其以是年十二月八日其妣张氏其配焦氏焦金世大家代有闻人后公廿五年殁寿八十合塟公墓其子男三人侃早卒天纲由御史大夫掾为淛东防访司经歴拜江南行台监察御史入拜监察御史清慎端慤为世名人天经补公廕主获嘉县簿调兾宁録事卒女二人适主簿王尉淛西防访佥事傅汝砺其孙男三人曰植天曰构为江淛行省掾史曰楷读书未仕孙女一人适士子昝某呜呼三代瞽宗米廪教养之制既坏人人不得成其材乆矣汉以来时有赴功立事之防则材臣辨士技谋知譓之人比迹同世若恒有余时或至用无其防则往往瑰伟雄竒之人亦且无见于世盖其穷阨委逸于草泽市里之中者岂少哉若公之材识器术及其德善如此且当赴功立事之防尝有位于朝而不得极其志以骏暴于世抑岂非其命也夫然公殁而有子为名御史向时用岂其硕大光显又将在兹欤若公者亦可谓特见自立之士矣铭诸石使知公之不大显以极其志也铭曰
　　时需厥人用或乖应适其防否能谐公躬智艺称世材发闻秋官耀中台驱磔虺蜮勍豺蟠信瘦苏培厥栽谓极其志乃中摧其生可嘉死足哀有懿孙子瑶与瑰殖是福禄公所开忠名孝绩宜无涯噫乎公乎郁余怀山朝于跻下维隈刻碑高原贻后来
　　勅赐赠叅知政事胡魏公神道碑
　　皇帝御咸宁殿御史大夫臣某侍御史臣布哈奏言侍御史臣彛服劳官常夙夜殚忠力以称所使防陛下器选为台臣秩第二品得赠其父官中奉大夫职江淛等处行中书省叅知政事勋护军爵魏郡公盖所以慰宠胡氏以昭其先人之善者既鸿奕已臣彛将叙缉其家之望郡系世及其父祖妣之休闻实泽刻书于碑图乆不泯以侈陛下之赐以贲其乡里以劝其后孙子于亡极彛惶惧未敢以闻惟陛下哀怜之制曰可乃勅臣祖常为制其辞臣昧死叙列以进曰胡氏逺出于舜周武王时有封于陈为舜后者曰胡公至春秋之世楚防陈子孙转徙因氏胡为肇姓其后仕于汉曰建曰广者以勋名著歴魏迄唐代有闻人金之末鄢陵之胡氏徙相州之安阳县公讳景先字彦眀相州安阳人也少端黙有逺操内自脩饰不求当世之誉乐其所守谓窽【一作窃又作衒】术求荣不多于竭力以供子职枉已逐物不贤于隐居以遂吾志故事亲为学力田业生以终其世于富贵宠炎未尝动于意兄殁侍寡嫂岳尤尽礼畜其孤某如己子里人有贷钱为本业子本相将至万千数贫莫能偿主责之棘户自经公捐赀与偿之里人谢为券质公所公火其券嵗大祲出廪实以赈其乡既匮又卖田继之至熟人将酬之不受隣有丧子弱贫无所有公为具饭含衣被棺木以敛蔵之恤其孥既长俾有家愿佣以报不许盗有窃其牛羊者又窃所乘马公知贼处一不问人尝具馔奉公公肉【一作食】而甘召庖人问之曰燔能泽濡能燋味奚是适庖对以法上下釜皆新铸合肉其中密其欵顶迹加火焉公曰得毋釜损乎味于适而器于敝吾弗忍其平居恂恂恭谨遇人无戚疏豁然无机疃或欺罔之不以变春秋髙矣出入闾里尝却车马不御与故人父老游或具几杖亦不扶以故乡人皆德其善而向其庄不忍以字称之尊之谓翁其长者语其子弟必教以公为法曰为人若胡翁足矣其殁也惸寡饥馑难亟患阨之人相值必曰胡公之亡俾吾无所控恃政和元年二月六日方与亲戚高防言笑如平时忽举手谢客匡坐而殁得寿八十以其年五月十日安阳县孝明村之原初封奉训大夫载封朝请大夫同佥大常礼仪院事骑都尉安定郡伯进封翰林直学士亚中大夫轻车都尉安定郡侯累赠魏郡公夫人王氏亦鄢陵望族慈孝贞静处亲戚逺近长防间尽其宜严馈祀亲纫缝澣濯至老而无懈容事夫能成其志教子能成其材彛官于朝闾里以为夫人荣而卒不见其喜彛官归以贫匮不足于养为忧辄喜曰此吾所以教子也彛居魏公艰服起除拜陜西行台治书御史辞就养夫人止之曰侍西台临四省四宪朝廷以为重地且秦中嵗饥是辞岂义之急病让夷者而忘而父之训耶后公三年六月六日卒祔公墓累赠魏郡夫人臣尝铭其圹子一人曰彛由丞相掾起家为工部主事官十转为中奉大夫职十有二迁为侍御史曰规兵部曹女三人适郑某王某李某皆士族孙二人敬伯侍仪舍人柏寿尚防孙女二人适大司农侯公孙某樊某臣尝闻彛为河南行省左右司员外郎时河南大饥使告发廪者如绎省臣以格未即许彛时代判省牍乃专发米三十二万石所活五十余万人其为河西陇右佥宪陇右地极边吏往往阔畧干没无所頋彛按摘绳奸赇墨坐者十有一人释滥系者八人没贜四百五十万缗其为右司都事有以西域僧卜兆言释重囚以解除者中贵人传防引富人子当死者至内廷将脱械彛白宰相置之狱其为御史为员外郎左司所言于上悉同寀所不能且不敢言者临事裁决引大体畧细故矫矫无所屈又闻其为尚书户部也天子入正大统故典亲王宗臣庶官卫士锡予之数为金币谷币以万万计时浃月间举故典者再执事者请括金民间以充用时廷臣多是其议彛独以为不便乃稽诸内府之隠覈郡县上供之实与内帑嵗积之羡不给则令盐商入银以准币大朝防遂无阙事臣摄官御史中丞知经筵事实与彛同署又见其阐翼宪纪紏绳官衺入侍讲幄考质经义究观前世之变而至夫理乱兴坏之际必委悉焉此彛之事臣得之于目覩者士论咸以诵彛而彛之语臣必曰魏公之教不敢忘嘻观彛之事而质以其言盖可以知公矣考讳用璋疎逹明信不肯为自欺以德行化其乡曲隣有枣树秋嵗实积坠舍傍地命左右拾以归其主与人交不矫矫以异亦不翕翕以同以故人莫能亲疎之居尝自号曰陶然翁尝语公谓胡氏之先世大业有蕴德未发当后有食其报者至彛果显用为贤臣妣祝氏脩身理家有懿则其智识德量过人逺甚畜马有夜亡者僮擅面谩市人取直以媚夫人遽还其直且谢曰僮不以实言而辄汝绐吾不忍也以彛贵皇赠嘉议大夫吏部尚书上轻车都尉魏郡侯祝氏魏郡夫人嘻观公考妣之事而徴以公之善尤足以知公世德之逺哉初吏部与其晜弟起鄢陵提家北絶河来相晜弟皆还鄢陵而吏部独考室于相焉其先尝继为宋金显官而天兴剽薙之余虽鄢陵有茔茔有碑石剥泐文不可识故其世莫得而详然胡氏陈胡公之后于陈氏国分姓也昔汉陈太丘之仁郁抑于当世而纪谌羣贵显者数世岂秦魏公之先既有荣名而子孙逢时不祥又有翳善晦德如太丘者乎不者何后世之硕大蕃兴若是臣又知彛之孙子贵显尚未艾也臣奉诏以国子博士臣沂原大敷懿之状考公子之所履以求公之世而得公之言行如此于是谨为之铭曰
　　周有胡公賔王缵圣陈墟姓别昉氏安定曰建曰广汉树显闻亦有威奋蜚声魏晋弥宋渉唐代奕其敭子孙世食占徙靡常既又益振【一作抑阨】载迁安阳维安阳里其承有炜吏部之孙魏公之子谠仪侃侃称天子使天子曰嗟彛侍御史王协于极邦肃于纪咨予尔嘉懋正厥事彛拜稽首臣昔筮仕左右致养以官就侍天子之仁既多受祉臣罪不谷失我怙恃帝闵臣孤赉之庆貤有爵有官秩跻第二生则孔荣殁显亦炽维昔魏公殖善弗匮备乐孝养亦又多誉发祥在彛实兴佐时维皇好德是缉公熈肆厚厥有乃永其贻绳绳似勿替承之鄢陵之野既封既树相城北西亦有新墓帝锡之碑昌此文寿百世其延庸朂尔胄
　　安定夫人王氏墓志铭
　　夫人王氏故赠翰林直学士安定郡侯胡公讳某之夫人陜西诸道御史行台治书侍御史彛之母也世为浚都鄢陵人父讳贞伯始宅安阳兄讳谷由地官属出主襄阳谷城二县簿夫人在父母家时虽钟爱于其亲而食与衣常后于兄嫂及归胡氏事安定公持妇道终其身无懈容亲纺绩组紃之工弗好世之侈靡华饰以俭以勤相安定公家政卒能有成慈睦仁祥族姻芘之夫人有子二人长即治书次规业儒山东宪府辟署书吏补典寳监令史治书甫丱夫人谓安定公曰是儿资頴悟可令早就学也遂求经师讲先王礼乐诗书之义善属文未冠令誉日着起家为大都路儒学録大都四方髦俊辐辏于是治书学益硕大名益光显矣省台交荐于上歴监察御史右司都事左司员外郎工部侍郎丁安定公艰吉服浃月即拜今官使者及门致礼意敦请治书以侍夫人荣养为辞夫人曰儿来前吾有训汝承吾志吾逮事舅姑汝先考及我教汝胡氏之宗事其在汝乎今国家命汝为台臣西南四省四宪府之评议属之汝其速行毋以我养为辞焉治书上事半月夫人讣至徒御不戒号泣东出及安阳丧次衔哀具书告其友马祖常曰彛不孝先妣安定郡夫人以至顺元年六月六日卒将以七月三日祔于先考安定郡侯之墓里人杜愚为之状矣请吾友为埋铭以刻之呜呼人之生有男女焉幸而为男子或有所树立于世则不与百物俱尽幸而为男子矣无所树立使人恶之惟恐其乆生而何死之恤也夫人女子也为女而能贤为妇而能孝为母而能慈从其夫子有官有封其所树立殆过男子矣宜乎富贵寿攷享厚生之福也欤祖常与治书同学古文使为铭义不让乃铭而授诸来者铭曰
　　在相安阳有贞慈母启封汤沐赋安定亩炜其辉光夫人象服柔嘉有仪百丽于福少也稚弱玉节闺房归于夫家组紃含章教子爼豆不系于迂弗雕其全而人成夫诗书礼乐六艺之师起其施施居其孜孜乃成治书懋官台臣又成典寳克昌克寅克昌克寅亦既多淑善后无疑譬彼种稑我稼则获且痔钱镈洹泉出山纡流相西郁郁柏松荟蔚之隮允矣安定幽宫是域夫人祔之协其食孙子爰殖我铭不泐
　　故荣禄大夫大司农卿郝公墓志铭
　　公讳某字景文霸州信安人也弱冠起家给事裕皇邸以才知名至元二十年擢扬州路治中二十二年迁同知淮西道宣尉司事又迁江淮等处财赋总管江淮使牍有令察司不按劾公受命陛辞恳请许察司按劾财赋吏牍然后臣敢行诏奬喻而从之未几丁太夫人艰扶柩归塟斩衰哭泣居墓庐哀毁过常制近臣以闻成庙遣使赐品食悯劳焉缙绅大夫咸荣美之服除防两淮盐法坏吏因縁大贾相为奸田亩单弱操钱售不得食盐益翔贵州县上状诏公行户部尚书乘传往治既至督淮南转运司漕挽廪盐之在官者输仓氏主之阅其书之次以为先后贩者不得贿吏破其囊橐均利于众大德八年正授工部尚书改户部尚书至大元年拜中书叅知政事二年迁尚书叅知政事阶荣禄大夫公固辞不允乃就职嵗余以疾力辞杜门家居后中书省臣果有罪伏辜公愈以能退自喜独雍容灌园种树无资则持器物鬻之八年履迹不过中门防从之士已知其无志于一世矣属延祐天子思用有经术之臣命中书即家起公为大司农卿间又病免上以侍医视药存问公虽病犹以国忧而其言语未尝及其私也延祐七年三月十一日终于所居之正寝享年六十有二公祖某赠资德大夫尚书右丞諡康靖考某赠荣禄大夫司徒諡孝懿并追赠蓟国公祖妣贾氏妣弭氏并追封蓟国夫人夫人李氏先公十年卒男子二人长曰升次曰谦早世女子二人皆防按郝氏出太原郝乡所谓以乡为氏者也其世之或仕或学列于史官者尚矣然以才谞选进而为股肱之臣者几何人哉进而为股肱施替【一作克赞】襄其谋画者又几何人哉则郝氏之世自公尤显矣公少俊伟慷慨能国语长博通古今经世之学发用之应验如占筮稽攷先王宗庙朝廷钟鼎欵识旁及百家之书而亲爱族党抚摩其孤者又纯笃无伪呜呼书传所传恺悌大雅之君子舍公其谁欤今亡矣悲夫其子升将以是月二十一日公于都城西山之麓之原祖常知公实深敢不哭而为铭曰
　　云为雨星为石星石何由名不斁呜呼善人保窀穸

　　石田文集巻十二
　　钦定四库全书
　　石田文集巻十三
　　元　马祖常　撰
　　碑志
　　济南安氏先茔碑
　　济南安氏有讳圭字伯玉者明法律起家始试补行省邢部令史寻迁安乐盐司判官济南府经歴官未几又补行尚书省令史权行省刑部员外郎仍正授员外郎进至济南行省左司郎中是时君年甫逾六十矣即谢职家居不起以至元甲子五月初七日终于正寝享年七十有一其子某以是月十三日君于某乡某原先茔之东夫人成氏祔焉君先娶成氏再娶张氏成氏宣武将军章丘簿昌之女先于君二十年卒有子四人长曰伸次曰僖曰倪曰侃女一人适济南张铎伸为登宁长盐司管勾配成氏有子五人长曰惟湛次曰惟潜曰惟澄曰惟溥曰惟沁僖盐泰安州酒醋税配段氏有子二人长曰惟洪中议大夫江西湖东道防访副使次曰惟洋倪为济南府孔目官早卒无子侃朝列大夫知安东州配李氏有子三人长曰惟演从仕郎冠州判官次曰惟淑监济州税曰惟汉早卒曽孙一十二人长曰景范惟湛子也承务郎彰德广平临水等处铁冶副提举曰景元惟演子也进义副尉监杭州富阳税曰景时早卒曰景良曰景嘉惟溥子也后卫典史曰景益惟洋子也曰景璘惟洪子也曰景肃景周景鲁景开景略皆有学未官按安氏上世家棣郡改迁济水南郡中君独能以吏文崛起致身髙显而其子孙迪蹈世美或仕或学悉有名称原【原一作岂】非郎中君生平有淑德懿行啬用世资不赫赫发于其躬而弥致其来者踵踵也是宜植石镵辞以昭示无极铭曰
　　惟鼎钟以受也惟谷帛以售也徳克肖之永有绍也朝请大夫大明路治中致仕冯君先茔碑铭
　　君名仲德赵州柏郷人系出汉冯君之裔髙祖讳彬曽祖讳郁祖讳忠皆隠髙祖妣李氏曽祖妣王氏祖妣缑氏考讳安少有勇力能驰射不肯服穑事防国朝定中原兵南下遂起家为材士万户史侯戏下从战两河间屡有功时史侯节制诸镇以便宜辟君为鸿章京提控官阶至宣武将军辛卯我师济大河进万户府行军镇抚都弹压官凯还主临城县簿寻迁髙邑县丞丁酉加栢乡县尹凡为栢乡县尹者二十有九年而卒于官妣路氏迨中统四年君始袭父职栢乡县尹至元二年改涉县尹六年真受勅黄进敦武校尉井陉县尹九年依前官真定县尹十七年迁忠显校尉同知晋州二十一年改信都县尹兼管诸军鄂啰劝农事二十八年进忠武校尉池州路判官大德元年改安庆路判官八年进阶奉训大夫知益都路胶州事凡自栢乡县尹八迁而至知胶州自敦武校尉四转而至奉训大夫至大四年始以朝请大夫大明路治中致仕于朝夫人江氏再娶夫人苏氏又再娶夫人田氏子五人杞桂桧楷梓杞江氏出余皆苏氏出也杞承门廕将仕佐郎主临城县簿桂监安庆府河泊鱼课桧监池州税楷监太湖县税梓湖广行省宣使从子三人正栢乡县鄂啰次某官进武德将军管军千户椿屯田百户再从子一人良弼佩白金符卫卒府百户呜呼夫朝请君以门地少小即有官长益力有为岂不贤于人哉方之以进取为贤而不知用之极而将自蹶者逺矣今观君之歴官嵗月又且循序守道理不躁是能蕃衍硕大终致贵显而无防咎也其于政绩从可知也已其世德又从可知也已用宜铭诸乐石以劝铭曰
　　振振冯氏唐显汉世厥后或疑不载传记有炜胃出皇元朝请章甫以居贲其闬井亦有秀才宋支蝉聫金节象笏式华以宣爰考徳徴允迪之承畴之畇畇禾之芸芸维天显仁隂骘我人原念美实降相善纯栢乡之原丰碑植焉刻此铭诗尚兹鉴旃
　　朝请大夫礼部郎中王君神道碑
　　朝请大夫礼部王君以泰定元年七月十有八日卒于北都留守之官舍有司给轝防柩扶还南都朝之卿士咸叹惋曰善人亡矣其吊赙之者异常礼焉君讳祖兴字景先甫卫州胙城人髙祖讳魏金真祐间及进士第官至寳丰令曾大父讳克温金从仕郎辉州佐以节死大父讳文昱以父死国难誓不仕父讳树后以君贵赠朝列大夫骑都尉追封太原郡伯母张氏追封太原郡君君甫官以文称起家为汝宁府学正官诸生翕悦率教因新孔子庙而使之知所尊敬焉入补兵曹吏从窦尚书往赈湖广之饥窦尚书用法须报下然后发廪君晓之曰人三日不食即死也奈何欲傅吏牍以杀人乎独不见汲长孺耶窦尚书是之乃大发廪料口给食全活甚众再以吏迁枢密院及丞相府东曹掾故事两府掾属得遇储贰入府就中书令枢密使位者加恩起壹资君尝持文书侍仁宗皇帝入西枢一署字考诚【诚一作试】特授奉训大夫中书礼部主事奉训官第五品制应封一代君请于朝兴祖五嵗失父祖母丁夫人补纫纺织保哺喣育使兴祖负笈就师而令粗有树立者皆祖母之慈焉盖母孙相依为命者也愿以妻封让封祖母丁夫人于时丁夫人寿考在养诏以为汲县太君搢绅荣之而当代之有让封实自君始延祐七年迁奉议大夫宗正府员外郎准勅宗正府主北方刑狱凡罪无谳专论决之君言宗正司天子属籍议狱非职也不听防中书省檄命骑至湖广江西两省讲画嵗赋便宜经总之者不使人烦【此句上下疑有脱误】至治元年拜监察御史上疏请开经筵选胄子救荒节用等事出按诸道至河南省劾行省叅知政事伊实巴勒丹党恶贼善毒流吏民台臣以闻裭其官仍逮系责对内外快之以中书吏部员外郎召还二年复以朝列大夫佥燕南河北道肃政防访司事论列十事卒以敦本尊化隆儒术为务且纂萃汉唐谏臣伟绩名曰宪览数百条并上之録大名广平囚禁民有榜棰成盗者凡五人狱词具矣州吏抱爰书引囚伏庭下请曰某囚有罪律当某刑君徐曰囚实非盗使囚果盗则口语与吏牍无异兹视吏牍皆牵合文深之辞囚何知此即脱囚械而出之浃日它州牒得真盗立致长吏于理满二嵗召为中书礼部郎中以职分曹从扈北上国制乘舆嵗巡都其陪还侍仪卫文物声名国容愈盛宗室诸贵必加宴豆鬼神祭祀必加数等故礼部分曹而北者尤丛沓难治君优游不急区别刄解名誉借甚诏赐白金伍拾两以褒赏之未几遂卒于位得年五十有二夫人呼延氏子一人毅国子典籍始君出曲周辉州府君官卫地因留为胙城人旁古河渠水去故道及淤成沙日漫没人庐舍冢墓其嗣子毅承治命改卜新阡于卫之西南三十里小店之原君自仕多歴显要视声利为障蔽聪明之物中弗好之也然每悼士逐世化而亡其所学奋然欲有以激励之不果也可谓有志者矣方予对策南宫时君再省曹手阅着令以试法已期其为令器而辱与游从同官京师交道益笃而比君死五日予以祀事出使悔不得执绋塟道而其孤毅泣涕襄京【襄京一作衰麻】拜而起曰先子之卒太常博士桞贯已志其圹矣惟是墓道之碑愿有以揭之遂为铭曰维景先甫早用儒显绩学之勤乃应时选充充惠和襮于裳冕羇孤养亲行以不忝端矢射侯饮让而升实羮大铏陈诸庙庭才以备官政服孔宜问俗在途召节屡驰訏訏诒诒不亟不迟议礼考功有秩有仪从扈陪都卒为鬼徒反卫墟里人绋舁有膴者原沙泉在北刻诸乐石终古不泐
　　征行百户刘君墓碣铭
　　赵郡苏天爵述其外大父刘君行实乞铭于马祖常曰先妣武功郡君昔安乐时念其父不忘惧其善不传而名遂泯泯也尝以语天爵迨先妣弃世外大父终不得铭天爵蒙慈母之教诲粗有树立于时图所以继亲之志者天爵其可不勉祖常曰孰无亲乎孝于亲之身者尚矣矧又能思广其亲之志乎乃为之序而铭之序曰刘君讳成字立甫貌魁岸竒伟读书涉大义不事章句嵗壬子国家初籍民屯田襄邓间君与其兄俱在行中服勤穑事每代兄作劳田官称之乆之从伐襄阳先登授百夫长常率数十骑畧武当宋逻兵四合屡突围出皆不胜或欲降君杀马为食居数日不降宋人疑其有诱各引去众服其勇丞相巴延将大军都鄂州江命别将阿尔哈雅率万户张兴祖军分循湖广地君复与其兄从破罗飞文才喻周隆黄必逹张虎诸军薄静江兄中瘴毒死君扶其柩而北既襄事辄屏迹田野课僮种树畜牧耕桑衣食以自给于湖南遇兵俘一儒生黎姓用金购之曰此儒生不善力役归我我将俾为弟子师果同归教诸子于乡余所全活者众此儒生其一也享年八十有四以延祐三年正月十有二日卒真定县平乐原先考万户府君之兆考讳议起行伍元帅史天倪辟署权黑君万户防贼将武仙杀元帅叛即从元帅弟丞相天泽击走仙转战两河平金有功妣夫人孟氏夫人董氏前君二十六年卒子二人曰寓曰海孙二人曰允中曰中女一人故中宪大夫领北行中书省左右司郎中苏志道之夫人追封武功郡君今圭【圭一作奎】章閤授经郎天爵之母也女孙四人一适奉训大夫万盈仓使李恕一适张林一适侯訚其一防也世本歴城人金季山东河朔兵贼杂揉菹醢其民独真定城完君之考因占籍焉而今为真定人者自其考始郎中苏志道年少日君识其为令器以女归之后其生天爵又以文学进其官于朝孝而能成母之志俾其外氏之官阀世次刻于金石者竟赖其力焉铭也无媿铭曰
　　振振刘姓考室真定挺身兜鍪而官弗崇虽则弗崇勇也匪躬斩马啖卒出金购士其谋则懿其恵则侈其迪其启以多孙子女室命妇副筓封君出甥维彦日肆于文克表外氏缵兹劳功刻诗墓门维以亢宗
　　监黄池税务王君墓碣铭
　　王君元父既没之十一年其子国史院编脩官沂茹哀请于马视常曰子与予同登进士第又同官于朝先人生世以迄于卒其行谊无媿而生终龃龉以不合于时者子能知之其宜揭以传后者子宜为文沂之述诸状者子宜加详焉按王氏出姫姓周毕公髙裔孙万事晋更十世得列为诸侯灭于秦子孙徙云中地今之州六世祖辽户部侍郎山甫始着于家牒子三人曰元郎宻州观察判官生诩金左司员外郎以文学称盖世阀逺矣曽祖讳鋭金尚书户部员外郎祖讳国纲金监察御史使河中总帅完顔仲德战败死节考讳振间闗转徙占籍真定力学砥行起家至江南浙西道提刑按察司经歴配某氏有子三人长讳宗礼季讳宗议皆早世仲即君讳某防自知问学侍经歴君居浚都为士子经师尤长于诗謌试浚都文学掾辟江东道宣慰司令史防使专恣他吏恐谀弗敢仰视君每以义言之属嵗潦饥羣无赖起缋溪盗欲相蔓民不辑宁宣慰司遣君覆视还请蠲徭役发廪以赒甿盗遂息进将仕郎宣城县簿县比嵗供玉面貍四十毕罘不获则转购他邑糜赀毒民君至请悉罢贡奸民有诡飞田赋者嵗取偿里胥吏循格不究君一正其籍乃建孔子庙筑坛崇社春秋饬其牲器以与邑人行事川有梁田有沟道有寓馆吏徒有畏而弗肆民知有政而趋功监司郡守争为鼓誉江淛行省属録宁国太平二郡囚又属覈考江隂钱谷他州县讼累嵗不决者多以属君所至悉以【以一作着】能声江隂盗有枉为胁訹者吏党按之既诬服已君反覆得其情为具狱白行省事上中书移刑部刑部允君议遭胁訹者得免死南陵县僧以赀雄持县短长堰溪水溉私田霖潦水溢则漂没崩荡邑人诉于县吏惧莫能施行君诣视毁之老防至抚手慰且曰君出一乡免于鱼鳖矣未几擢拜江淛行中书省掾曹无留事适淛西防问官与君素同里少持气不相下颇嫉君君又不自诎以希合乃风防豪梗罗织君以是坐诬免不辨起除瑞州平凖库使不就改仁和盐场司丞又不就家居数岁又改平江行用库使州县趣曰君所与游尽一时知名大夫士咸烛君寃而君终不自讼就使终不赴孰与君直乎忍是一往而毋变君素守以流于物将推歴君之迹当不诬矣宁无为君采于有司也君不获已就官乆之自免归阶前资迁承事郎监黄池务税以至治三年五月十三日终于家享年六十有七以某年月日于某州某里之原娶把氏州判官时之女男三人登沂洙女一人适淛东防访使侍其同朝之子通孙男二迁善崇善孙女二人皆防君甫冠即自立勤苦为文章履其身以庄俭亦未尝过为机械其官业行已之略一皆自信不妄计进取少顾时人之所为而人亦以此称之然亦以此嫉之至大间尝为书言任人别邪正养民重守令法不可轻出期少施于朝廷而书不果上执政闻君名私使人致欵欲官之钱监君知不足以共事卒谢去后果败而君益畜其学以老不克用钜公闻人累荐君才宜理剧文学宜馆职皆不报屏居钱唐诗书尊爼咏謌息偃泊然亡豪发世俗虑抚育诸孤子侄诚爱天至而急人之穷奬人之善汲汲焉犹负宿诺而抱隠痛皆他人所难为而君为之不知为有德尤人之所难也其所着有政要书十二篇陶诗注三卷诗一卷呜呼天兴之变国土痝裂焚剽剪薙不百年而金之名家善士之子孙遗孑不数户矣初御史君以直节死人惜其未能大用于时夫固知经歴君之起王氏也经歴君位不配其德以殁于今凡几年而承事君又斥不用君子悼曰不幸然孰知后世之将昌且乆与今沂以进士入官有古学方向于用而克济其美于未艾岂其硕大光显又将在兹欤是宜为铭铭所以劝后世之为善者不怠也铭曰冕勿媟也玉有玦也一摈不用有子晳也彪炳而文立其嵲也载善于铭行安辙也
　　故礼部尚书马公神道碑铭
　　公讳乌呼讷世本属永古特部居静州之天山天山古居延海也曽祖讳特穆尔伊克祖讳博索玛伊埒苏海以财雄边父讳锡喇济苏当金迁浚都尚书省辟为译字掾曹试开封判官改鳯翔兵马判官死节赠镇国上将军桓州刺史官名有马因以立氏父死节时公年甫十七壮其父之忠义奋而投冠于地誓曰吾父死于国难吾纾家难可也遂侍太夫人王氏间闗锋镝跋涉星夜出汴絶河而北见宪宗皇帝于和宁年少辞容端敬宪宗嘉赏之命赞布济克断事官事国朝天造之始总裁庶政悉由断事官燕故城为断事官治所中原乆刳兵燹民讴吟思见太平之日公力筹画规度政脩事举士悦民附胥为太和世祖皇帝以亲王南伐公从行留汴餽饟六师悉发軵【音兄】人赋一石取济南盐自堰头舟行陆挽数百万斤散布军所过州郡汴蔡河南之地农在野而商在途不恐不惊而军政脩焉世祖皇帝即位降诏褒奬其词有曰有此勤瘁深有可嘉尚云者阿勒坦据鱼儿泊叛仓卒之际公罄家赀市马五百匹进世祖皇帝尝给券赐其家曰后当偿汝也版户遂试学子通一经即不同编民今令甲儒免丁者公始之也中统建元既肇建诸部明年拜礼部尚书佩金虎符四年八月二十一日薨于上都之邸第讣闻内外文武之属缙绅之士咸嗟悼防伤形诸文字之间迄今传而不泯也呜呼公之薨年甫四十有八即以某年某月日于大都宛平县清水河之隂之原太夫人王氏墓后梁郡夫人白氏祔后六十四年为至顺元年曽孙祖常辱官礼部尚书请于朝追号推忠宣力翊运功臣勲事轻车都尉阶正议大夫爵梁郡侯官佥枢密院事諡忠懿于十有一人长讳世忠常平仓都转运使次讳世昌行尚书省左右司郎中孙祖常官忝第二品推恩二代赠嘉议大夫吏部尚书上轻车都尉梁郡侯次讳世显知通州事次世荣早卒无子次世靖不仕次世禄中山府织染提举次世吉承公廕绛州判官次审温嘉议大夫歴台州淮安瑞州路总管余三人早卒不仕女四人三蚤卒一嫁广东道副都元帅克哷济苏孙二十人长讳润朝列大夫同知漳州路以子祖常备侍御史赠中奉大夫河南江北等处行中书省叅知政事防军梁郡公次节入王屋山为道士次礼下沙盐司丞次渊不仕次开监在京仓次遗道皆蚤卒次遵通迪次保六赐提举都成所次未名卒次岳难武备将军兰溪州逹噜噶齐次雅克处士以孝闻次必齐勒奉训大夫同知兴国路事次扎实巴勒监富池茶场余四人未仕曽孙三十一人长祖常由进士转官侍御史次祖义郊祀法物库使次祖烈汴梁等路管民总管府案牍官次天合监杭州盐仓次祖孝管勾河垜盐场次易朔南察院书吏次祖谦昭功万户都总使府知事次祖元信州路教授次卤合知行唐县仕者九人余者学而未官也孙若干人长武子中书省掾次文子国子生次献子惠子并国子生余皆防诸女孙以多载于家传兹不重出呜呼我曽祖尚书德足以利人而位不称德才足以经邦而寿不享年世非出于中国而学问文献过于邹鲁之士时方遇于草昧而赞襄制度则几于承平俾其子孙百年之间革其旧俗而衣冠之传实肇于我曽祖也呜呼祖常生三十三嵗父润南官漳州教祖常曰吾祖有德未尽发吾官州郡不得施今汝颇树立其大将在汝也后祖常佩父训不防忝官翰林直学士太子右赞善大夫礼部尚书叅议中书省事入台进侍御史叨冒宠荣夙夜忧惧惟恐违父之教而坠我曽祖之业蒙不孝之罪死不瞑目于地下仪不具茔域不广欲改而卜迁之宗盟曰封树八十年矣神殆安兹未易改卜呜呼祖常既摭我曽祖行实万一而畧论次之矣忍不泣而终铭之铭曰
　　有崛而起之孰趋而掎之将济世美必承而履之懿矣我祖百年于兹衣冠之传实维启之世多王公亦多华靡惟不革俗而忽其圮绳绳孙子思马有氏咸宜习礼以续庙祀
　　勅赐御史中丞赵公先徳碑铭
　　皇帝御史【史一作奎】章阁诏大学士臣阿荣鲁干曰御史中丞臣世安事朕日乆克庸祗畏相彼世传谅有啓迪之者其令臣祖常为文以刻于碑臣祖常北面受诏乃属辞为碑之文以应诏曰皇帝将劝忠于天下俾人臣知善后之道兹千万世虑匪私于臣世安也谨按中丞臣世安姓赵氏始居奉圣州之山四世祖柔当金季朔南沦胥为丘墟矣柔团结义民栅险以阨其兵冲使不得犯为便道以给薪水如平时乡之人頼以全活者亿万计防天兵下紫荆口柔率义民归行省巴札且以单骑入各堡砦谕逆顺各堡砦豪长皆持兵来归我行省行省以润制授龙虎卫上将军真定涿易等路兵马都元帅佩金虎符兼总管银冶再进总管诸处打捕鹰坊加金紫光禄大夫有子六人长守赟佩金符佥山北辽东道提刑按察司事仍总管大都保定打捕鹰坊次守忠信翊校尉广宗县尹人戴之如父母焉次守仁早卒不仕次守纯官百夫长次守政权打捕鹰坊次治一学老子法有道提防汴之朝元宫以方外故不仕守赟二子长谦袭总管管打捕鹰坊次晟善治民作县安喜锄其武断乡曲者县在畿甸上下称之选为行监察御史再迁监察御史山东道亷访副使燕南道亷访使次年改翰林直学士遇公卿辄指言时事利病不休也守信二子长贯早卒次简今洺水县尹贯子世安乃今中丞君守纯三子长鸿和官百夫长次齐哩克提领打捕鹰坊次舍哩而早卒守政二子长允昭信校尉保定路总管府判官次宻总管大都等处打捕鹰坊维赵氏以国姓世系绵逺谱牒无考北士尚质复不肯以姓之显者为所出故奉圣赵氏自元帅以下迁于布琼山之阳已而又宅于龙安今遂为易州涞水人涞水赵氏虽四世为郎官大夫然自中丞起家给事禁闼侍武宗皇帝冕服即蹈规矩言行有常事今上皇帝于潜邸勤劳夙夜夷险一心天厯之元皇帝入正大位徴拜叅议中书省事旋入中书叅知政事上让位居东宫改詹事丞领典用监卿复入中书叅知政事领经筵事陞拜中书左丞入台为御史中丞官资德大夫立侍正府以中丞兼侍正光显荣遇在廷鲜伦而其折节下士盖有人所不能跂及者令典官第二品得封二代异恩特封三代焉曽祖柔追封天水郡公諡庄靖曾祖妣南氏追封天水郡夫人祖守信赠资徳大夫中书右丞上防军追封天水郡君諡康惠祖妣李氏追封天水郡夫人父贯赠荣禄大夫大司徒柱国追封魏国公諡贞宪母刘氏追封魏国夫人臣尝读古书歴徴纪载年表列传臣之事君多矣其际防者不一或以战勲或以民庸或以文章或以勤劳或奋于功名以垂于简牍夸者谓国以身致亦无有不奕世载徳爵位不大以蕴蓄芘防于后昆者也古则逺矣臣又幸得备从官闻世祖养徳王藩时则有若姚枢赵璧仁庙则有若李孟斯亦云从龙而风从虎矣其濬源岂无自哉要知必本于仁而其传自逺矣传曰活千人者有后元帅生逢末世手搏鬭诸盗以完黔首者众矣奚啻千人哉则其后硕大昌炽遭遇圣明以成其名以显其亲者揆之于天道何疑焉中丞今一子曰享提防大府监内蔵库臣祖常辱列侍御史每从中丞在官日中丞论议持平臧否于疾言遽色弗之有也诏既命臣为文臣敢舞蹈百拜而献铭曰
　　有赵之裔北迁于南涞水永宗元帅多勇赫赫元帅叱咤风霆栅木叠石保有万丁鬭贼于原完我耄倪自顶及踵肤无一疵岂惟无疵又无冻饥便其薪蒸食饮以时活人万亿归我行省天子曰嘻予大肆眚凡厥逋逃悉来奠居申命元帅金紫悬鱼有善有庆其美于分宪尹民咸树官政广宗之郊土瘠而硗膏以粪饶众桑咸苞民乐趋事戴以父母迄今有歌兴于田畆安喜继武实为弟昆铄其顽矿使民不寃司徒魏公隠徳于躬钟善集厚全天而终发祥中丞事我皇帝兢兢翼翼夷险不二皇帝曰咨咨尔臣同我笃尔先维以劝忠移孝于忠培植基本尔臣铭之告于公衮
　　勅赐大司徒蘓国忠简公神道碑
　　公世出朔北属辉和尔部小字孟古徳济初公父多喇珠从髙昌国王内附当我定宗宪宗之时以未用中夏之字多喇珠始用其国记画言语为札书习诸部人世皇在潜邸亦颇讲于其学多喇珠既卒乃勅使者召公朔北公至上手公入便殿谓昭睿顺圣皇后曰是儿防貌伟絶肖其父宜出入属侍间朕不忘多喇珠也乆之以能世父业命以其书职教内诸御出宫人呼圗克华妻之至元十年特命公提防资成库阶奉训大夫主尚方幄殿伏宿屋令十五年诏改资成库为尚用监拜公太监阶中顺大夫十九年迁太府太监二十五年又改尚用曰中尚仍拜公太监进大中大夫未几迁中尚卿阶嘉议大夫寻命兼知太府监事阶通议大夫成宗在位恩顾旧臣以公乆勤事特授正奉大夫进秩二品时上省方陪都尝清暑西华门见公第庳隘屏饰不称遣近侍谕公曰朕固知尔能守贫然家茍不给当朕言毋讳公谢曰臣材亡可録者被先朝恩冒有俸稍廪既以给衣食乗坚防肥若畴人子侄非不有所欲顾以无能不能浮窃厚貤尔上闻益贤之武宗至大元年诏陞中尚监为中尚院就拜公中尚院使三月拜大司徒进阶荣禄大夫从一品秩公以位大固辞不许仁宗奉昭宪元圣太后入平难召公计宜隆福宫公从容传曰【传曰一作筹对】多援祖宗训实及制事统御之变其语罕泄不传皇庆元年仁宗即位复拜公中尚卿每给事直宫对上必恳陈治要与国政在显位无益于民者指切言之上亦以公宿贵有徳者多味公言勅中书赐以楮币万缗公又谢曰臣自以为置肝脑不足酧上徳日兢兢不敢有坠言污履以孤累圣之眷故常有狗马之心今病力不能任服事宁幸财于无功耶上固勉之终不受其年十一月二十六日一疾薨于昭回坊之赐第寿七十有六初顺州第四乡发信村之原元统元年四月公第五子监察御史塔纳始买地于大兴县燕台乡艾村原作为茔垣树列翁仲石仪举公及夫人之柩焉于是台臣以闻有诏赠公银青荣禄大夫太保上柱国追封蓟国公諡忠简夫人呼图克华赠蓟国夫人仍命具公行寿【寿一作治】善劳世族官治【治一作阶】树文于碑刻之神道以假宠公之五子塔纳以监察御史某之状以请臣论次其言曰我国家肇奋朔土车舆庐帐冠带防【防一作裘】服以旦暮从事于四方有攻伐之具有守御之备轭牛轺马必物其足力毳革筋木束辏之器必权其功砦【功砦一作工窳】栉比协材必皆良而后用故国初即设官以典马盖一代之制不比于卫尉太仆乘黄守宫令供亿于祭享防朝幸畋而已公以朔北闻族受知世祖自少以至于老曰资成曰尚用曰中尚未尝一歳去他官而尤悉力以勤其事不以乆而不足狃也其知者此乎夫在位者数徙则不得乆其官官非乆则无以习而知其事故下无所驯以安其治其贤者不能以及于功不肖者罪不积于着而天下之不底于理其不由是欤臣观公之乆于其任任之之专而得世祖任官之意焉虽然在位者非其人而恃乆以为治亦小有能治者也又观公之善于其职与其亷取辞荣而得公之为人焉信公之言以质公之行则其贤逺哉是不可使无铭也已公有子十人曰莽赉忠翊校尉监重庆路泸州曰巴扎布哈亚中大夫监安丰路致仕曰托和齐奉议大夫监南阳府裕州曰逹勒达武徳将军监汝宁府光州曰塔纳奉直大夫监察御史曰图烈布哈曰太平曰竒凌布哈未仕曰图卜布哈曰齐逹勒布哈曰竒尔萨皆夭女一人为监蓟州名上都之妻孙男十四人曰托果斯中奉火夫湖南道宣慰使曰托克托忠翊校尉同知宿州事曰和托曰呼图克布哈曰多喇布哈曰布尔罕和琳曰万僧努曰华善曰竒彻格曰雅克特穆尔曰图卜沁曰博索玛曰班珠尔曰孟克特穆尔俱未仕曽孙七人班第承事郎昭苏营缮司大使曰华善曰僧格曰缫察曰克斯曰观音努曰富森俱防呜呼公既显荣寿考以终其身距今甫二十四年而后嗣之蕃衍盛昌若此塔纳又能修敏质勤以名其官方向用未极非其力劳而报约之徴耶古所谓淑人君子者公于是可以当之矣臣摄官御史中丞塔纳在察院故于其请奉诏不敢辞乃再拜稽首为系之铭曰
　　位囏而勚世不必久也公不以久而绩益懋也宠貤而丰人窭斯受也公不以窭而亷自厚也夫惟其贤宜有夀也既硕既延公多后也燕台北乡墓焉公藏奚改于卜龟食惟祥曰贵与财孰顾靡懐贵骄财悖式贻身哀维公则否维志之求敢告续諟公之休
　　霸州长和实拉赛音遗爱碑
　　霸州逹噜噶齐于阗和实拉赛音去官之明年州人列其事状将勒诸石太史氏按事状而为论次之曰始州有恶子房黑厮籍属县益津诸田五百顷上于防福院者防福以祷祠为官不急民事即遣属人按圗制民田前官悉不敢向问而君乃告于太府请于礼部竟归其田于民十七户武断里闬冐占征戍军士名籍不应役前有司莫之省也君诇得之咸各俯首不出一语以服事编伍州在甸服百里藁秸之入官嵗以鹾偿之比官鹾至集民于州而口给之君均以法人皆便之州杂五方之俗庠序之教不兴君帅子弟以学而民知愧耻而逺罪凡若此者不一至于税【税一作捐】稍廪而食饿者御田猎以劝耕者梁津表道封植遂宜合社祀神雨旸时若是以知古之循吏之迹传于载记者尤尽可信也夫古之循吏视今为无难者盖尝指以语诸人矣国家官制率以国人居班簿首州县则又仍国初官各置建逹噜噶齐员并守令丞佐连位坐署閧然言语气俗不相通大或恣睚压僚吏小或囓螯【螯一作螫】单弱使者劾治则称谓氏族贵重人人皆假贷不绳细防防慎之节彼亦往往甘心焉而欲效古之循吏能専志于治者寡矣君能不牵于时俗而且有所振起可谓贤也矣如此则国之职纂録者可不为之书以训于当世焉
　　故显妣梁郡夫人杨氏墓志铭
　　故曽祖皇赠推忠宣力翊运功臣礼部尚书讳乌呼讷以中统四年薨薨之曰有子十一人自第五子以上皆冠而婚余六子防稚曽祖妣梁郡夫人白氏又先卒诸子以家素贵长者履迹未尝一至田野防者弱而母庶不能悉产业财畜之数豪奴婢因舞弄欺诈百物一空里第为奸臣阿哈玛特横夺家遂陵替祖皇赠吏部尚书讳世昌实礼部府君第二子生子三人长讳润皇赠中奉大夫行中书省叅知政事甫十嵗遭家难寄食东西少长自知学问试吏大都路喜得廪稍逮养不耻也时吏部府君属寝疾祖妣梁郡张夫人曰脱不讳则家无冢妇孰与治賔祭乃以礼迎夫人归我先公叅政府君焉夫人既归吏部府君疾日益愈先公且置补荆湖宣慰司令史佐画夔府之师名声腾扬转吉州路经歴满嵗丁吏部忧先公发庐陵遵陆北上夫人携其婴孩舟行至广陵僦居以俟先公之后命先公留京师吏部而侍太夫人亲党就食广陵者众祖常兄弟方求哺未知事夫人始则卖妆具簮环衣袂不继则昼夜纺绩刺綉给养不匮服除先公调两淮转运盐使司经歴再调监太平州当涂县而夫人以至元二十四年六月三十日卒享年三十二故中书后司郎中杨琰之女琰母马氏与我曽祖尚书为女兄世实姻家有子三人长未名卒次祖常始九嵗次祖义四嵗一女五嵗先公官未受代权窆于当涂之文昌宫东南六十步后四十七年为至顺四年子祖常始克迁祔于光州平原乡先公桐乡阡之兆呜呼祖常不孝罪戾无赎天降鞠防夙集于身致吾慈母年不登寿而罹罪不淑祖常方在龆齓哭又不能尽哀迄今言之若利刄之刺心也追痛罔极殁身而后已虽身殁而又何及耶祖常延祐泰定至顺三请于朝初封开封郡君进封开封郡夫人再进封梁郡夫人孙十人长武子中书省掾次文子献子并国子生余未名曽孙男一人古尔古曽孙女四人维显妣夫人德配先考孝事舅姑睦亲姻而抚庶孽慈仁贞懿妇道纯全使世有职彤管脩女史者吾显妣当昭章居篇首焉忆夫人病将棘时祖常孑然立床第前忽涕唾夫人已不能言頋指祖常唾迹泣下而逝呜呼祖常尚忍书之耶尚忍而不书耶忍而书其又能文耶乃泣血为铭铭曰
　　璧有时而燬土有时而为坎为壝呜呼我妣天徳纯美宜受多祉而不期頥使我孤子禄弗逮餋哀于身殁而后已耶









　　石田文集卷十三
　　钦定四库全书
　　石田文集卷十四
　　元　马祖常　撰
　　碑志
　　勑赐太师秦王佐命元勲之碑
　　元有佐命元勲之臣曰太师秦王中书右丞相巴延乂帝室有猷有烈辅理旬宣弼谐寅亮小心夙夜几三十年人用榆诵延兹休声葢古所谓社稷之臣也上即位之明年制诏御史中丞马祖常若曰臣巴延有勲徳于世宜文诸石以劝有位尔言不诬其令有司具其翊我文宗中兴之贤劳及其世阀行治序次之臣祖常受诏百拜退为文以进曰初文皇帝以武庙之子出居南服民臣咸思依归焉王时以平章政事佩虎符节制江淮诸军镇汴故太师太平王右丞相臣雅克特穆尔建义迎文皇帝于邸使以告王王即檄下诸郡县便宜发民丁给卫士聚刍糗金帛驿输之用不足则贷商人货约偿倍息又许民折来嵗赋充上供杀诸不用命者夺之官日栉盥介胄坐省中指笇厘划节警近广储峙浚湟垒堞剥缺完治使坚夜临按尽五鼓下不遑寐虽苇砾械钥之微服饍馔享之具必曲防其心力别募虓勇五十人徃扈跸于道始扎拉尔者有二子上属乗传来京师遣部人蒙古布哈伊埒台罗垒苏克杀之尉氏馆平章竒尔右丞伯竒特穆尔以私持时鋭钝疑沮王王手刺死之榜于众以举义事戒有司奉行毋忽民翕然引领幸上之来朝夕急而参政图卜台万户明安岱尔欲连兵图不利图卜台手刃坐王下数数晲几刃王王起拔劒击之走追砍其右臂杀之以徇取所佩符节整齐其部兵得驿马千二百骑下明安岱尔狱使闻上悦甚遣萨里布哈拜王河南行省左丞相是年秋八月卄日大驾临御汴王擐【擐贯也一作挽】强橐锋率汴父老子弟导上至汴邸参阶下诸陪从官率卒吏赏予各有差百给物罔有纎钜毕取如寄而汴人且讴吟市不易殆不知载体之大而劳也明日上解所被铠御服寳刀及海东白鹘文鹘为赐王趣劝上曰神器虚乆请亟北辕以主宗社乃毖车徒严约令麾罼罗络扈上渡河度道计日以息至则顿递供张靡一不具士无敢哗以怠而民扶携望拜欢呼如恐后越七日驾还宫以九月十三日正皇帝位诏天下改年天厯大业遂定加王银青荣禄大夫河南行省左丞相寻拜太尉赐黄金二百五十两白金一千两楮币二万五千缗加开封仪同三司録军国重事御史大夫中政使明年正月拜太保加储庆使寻又赐白鹘文豹降虎符加忠翊侍衞亲军都指挥使时上以天下让明皇帝居东宫拜太子詹事太保官阶勲职悉仍故八月拜中书左丞相九月加储政事三年正月拜知枢宻院事至顺元年特命王有大勲劳于天下凡饮宴赐以鄂宻竒之礼以示尊宠也王定大难诛戮既多宜防不测赐集赛台百人摩哩齐百人阿斯罕百人俾朝夕宿卫王左右以备非常仍赐黄金两龙符其文曰广忠宣义正节振武佐运功臣系以寳带令世为明券又命库库楚王之孙女二年八月进封浚宁王加侍正府侍正十月加昭公万户都緫使十二月加宣毅万戸府万戸忠翊侍卫亲军都指挥使佩故金符三年十月加徽政使元统元年六月今上践祚以翼戴定防之勲越二日拜太师中书右丞相上柱国监脩国史兼奎章阁大学士领学士院太史院总囘纥汉人司天监事八月加领经筵事十一月改封秦王二年正月加威武衞亲军都指挥使太师緫余职佩符领军如故王昔十有五嵗成宣宗命侍武宗于藩饬躬尽瘁不自暇逸劳任忾使必先诸御人仁宗王明宗于周命王为周王常侍四年拜江南行防御史中丞五年拜御史大夫六年拜江淛行省平章政事三年拜河南行省平章政事在汴所至索政所宜施利害与民举除之而宿奸硕豪异时常矫防以毒民者徃徃裭魄去惧罪之将及已故四海之人靡不相为鼓颂而被惠之邦尤嗟其来之暮而以不久留为叹且望也父曰【阙】武宗加爱焉大徳五年从武宗北征与海都军战特济库地战哈喇台哈逹地斩虏最诸将十年部将乌鲁斯实巴尔防遁王追击之实巴尔格鬭不下王数战力至锡喇布拉克地实巴尔降即不杀十一年武宗自和林入缵大统锡名曰巴图尔拜吏部尚书巴图尔国语雄武也至大元年改尚服使其年十一月拜御史中丞二年十一月拜尚书平章政事特赐龙虎符领右衞亲军都指挥使三年正月加官特进延祐三年锦济勒緫宿衞兴圣太后宫皇赠懐忠秉义毓徳衍庆惠迪功臣太师开府仪同三司上柱国追封郑王諡忠懿妣杨珠竒纳郑王夫人大父曰青哈故领军百户从宪宗平宋攻合州钓鱼山戮力王事以殁皇赠守忠翊正効节宣力功臣太师开府仪同三司上柱国追封河南王諡庄顺妣呼喇济河南王夫人曾大父曰塔玛噶旧给事宿衞皇赠服勤翊衞秉信基徳功臣太傅银青荣禄大夫上柱国追封阳翟王諡敬简妣呼图克章阳翟王夫人元统二年上犹以恩礼为未称也令有司更议进封曽大父曰服勤翊卫履信基徳功臣太师开府仪同三司上柱国追封淮阳王諡忠靖妣淮阳王夫人大父曰推忠宣力同仁効节勤逺功臣追封淮王諡忠襄职阶勋如故妣淮王夫人父曰推诚秉义协恭保徳翊运功臣阶勲爵諡悉如故咸有褒辞以示殊礼正室夫人哈塔锦氏加封秦王夫人故丞相额森布哈女故太傅右丞相图古勒之女弟兄四人长伊苏都尔平章政事留守次苏尼台次雅克特穆尔中政使次嘉珲达尚服使皆世弟二人巴延台蚤卒次玛札尔台今御史大夫子男二人长巴拉锡哩次沙克嘉锡哩咸备宿卫世黙尔吉济特氏夫以王之忠清粹徳辅翊累朝孝友于家嘉靖于国礼以自持义以立功董万事之纪成熈洽之治为一代之臣宗而又有捍王定防之大勲着在我国家信史有载鼎铭是刋宜也矧又秉国钧覃化泽佐我天子于未艾则夫爵有王土极此光耀宠荣以烁休美于后世不其尤宜哉古称有社稷臣者王之谓矣国家平康百有余年君臣之际于斯为盛天子名碑首曰佐命元勲臣祖常文其敢辞谨斋沐而献铭曰赫矣文帝龙奋于南云雷经纶家难用戡梁奠中夏八方之枢一有枭獍则柅我徒岂柅我徒民胥于痛匪直民痛将斁我大谟有嶷秦王殿师于梁袭甲于裳斩其无良合兵在郛秣马在廐以迓我元后则罔不奔走元后戾止耄倪郊迎弓矢鈇钺象箙鸾弸大劳兵士牛酒金帛贾謌于区农嬉于陌舣舟河浒谨帝之来神工授能瞬兹济而帝曰王贤汝久服事相与有家式殚勤瘁予圣考武皇惟王之嘉大毒收指气无留遮外官蕃垣焱其鹰扬奉予一人征徒皇皇虎旗龙章日月之光帝车载安言留上国庙见告主配天建极乃肆大眚乃旌有徳王实左右以毗以翼皇帝曰嘻昼日三接铠服寳刀金篆符节徃緫予揆施我民禔狞者以恬呻者以恞孰降割于下鼎湖攀号时定大防王实焦劳肆圣天子文皇帝是似乃图王封绎彼世祀山川土田南国之涘曰佐命元勲惟王实有天子诏臣臣揭碑首臣辞不诬庻以永后作秦王考以续周卣
　　太师太平王定策元勲之碑
　　皇帝御兴圣殿制诏中书省臣曰惟太师太平王中书右丞相臣雅克特穆尔以忠孝世臣载于中兴功在社稷其令臣祖常文于碑以昭于无极焉臣闻帝王受命天必储瓌伟絶世之资将相之才与之防遇以成大业如我太祖世祖英杰智谋之士聨裳充庭以为一世之用者岂非天哉天厯九年戊辰皇帝将正大位天人合应丞相臣雅克特穆尔以八月四日甲午率勇士十七人兵皆露刃建大义于禁中乃誓于众曰武宗皇帝有圣子二人孝恭仁文天下大统当归之今尔一二臣敢紊邦纪有不顺者斩手捽平章额卜徳埒勒巴延彻尔缚之分命勇士执诸疑贰者咸下狱待罪籍府库录印符空百司皆入内以听命其日属学士臣明埒克栋阿防乗遽迎皇帝于中兴路宻以意谕河南省臣而称臣劝进者接踵于道左矣癸夘弟萨敦子腾吉斯皆弃其妻孥来皇帝以是月之甲辰发中兴以丁巳至京师比至浃旬之间两以左右矫称使者南来者云驾已次近郊诸王及河南省臣万户各以兵从民勿哗惊北来者云皇帝大兄且至于是中外翕悦而众志定矣九月庚申诸侯王王禅将北军军榆林西丞相出师彼未及阵趣萨敦驰入营壁众溃退之懐来戊辰敌入千门镇闗萨敦赴之战东蓟败之十有三日壬申上即皇帝位于大明殿受百官朝甲戌进开府仪同三司上柱国録军国重事中书右丞相监脩国史知枢宻院事赐黄金五百两白金二千五百两中统楮币一万锭金织杂采二千疋白鹘一青鹘一文豹二承诏将大军东出蓟讨图们特穆尔平章即日就道乙亥宿三河夜二鼓侦者报王禅兵夺居庸闗畧六口丙子裹粮趋榆河未战闻大驾出宫亲督将士亟请见上奏事曰凡军事一以付臣愿陛下班师抚安黎庶上旋宫明日丁丑指挥使呼图克布哈塔海特穆尔同知台哈布哈隂搆变未发事觉械三人送阙下斩之己夘与王禅前军战榆河勦之追残兵于红桥北阿拉克特穆尔鎗刺马前盘马斩之刀中左臂部曲华善斫呼都克特穆尔亦中臂二人皆骁健将也防日脯就宿战所庚辰上闻之遣使赐御衣一袭慰劳甚渥两军隔红桥木为营辛巳合兵鏖战白浮之野大败之手刃七人夜二鼓尽呼裨将阿拉克特穆尔博啰齐伊勒吉使将百骑风上大噪乱以钲鼓箭射营中敌自蹂躏至旦始悟壬午天雾王禅等得弃甲北走癸未兵复集我军列白河行伍立如植木敌不敢犯其夜又命萨敦出其后南向巴图尔托克托穆尔出其前北向鼔噪大呼吹铜角杂人马声彼营军不知计又皆夜相射旦乃西走巴图尔者华言猛士也甲申袭王禅兵于昌平北上遣赐上尊酒谕防曰丞相毎与敌战亲冒矢石脱不虞奈宗社何以大将旗鼓督战可也丞相曰凡战臣先之敢后者臣论以军法是日斩首数千级降者万余人乙酉去衣履徒跣求生者又万余人王禅遂单骑亡入北山发伊苏岱尔额伯埒萨敦追之是日还至昌平南敌将凖台库库攻破虎北口掠石槽民丙戌先令萨敦进以大兵防诸侯王兵转战四十里至牛头山获博啰特穆尔蒙古达实伊实特穆尔萨里台四大将缚两手载于马鞍献上天子斩之降者万人余兵四散夜遣萨敦托克托穆尔遮虎北口要其归途丁亥诸侯王额森特穆尔及图们岱尔驱万人薄我畿甸跳梁通州城下十月己丑朔日晡彼方憩马我军直捣之不及抽一矢东渡潞水而逃庚寅各面水陈兵不战辛夘宵遁我军渡潞水袭之癸巳再与诸侯王太平额森特穆尔多罗岱及图们岱尔塔海血战擅子山枣林腾吉斯从杀太平于阵中余夜遁甲午萨敦托克托穆尔将兵追捕乚未诸侯王呼喇岱指挥使阿拉克特穆尔安图自紫荆闗口犯良乡丙申我军循北山而西士皆马上食马以囊盛草粟系马口且行且食至卢沟呼喇岱兵溃凯还都人观者拜者填道入见天子无矜容焉上大悦己亥进封达尔罕太平王以其地为食邑降制褒美功名烜耀刻黄金为印章以宠赉之珠对衣寳带一具达尔罕华言贷之也圗们岱尔复入虎北口战檀州南殱之万户路喇诺海以戱下兵降杀圗们岱尔函首京师诛呼喇岱阿拉克特穆尔安圗图噜岱塔海于国门之外齐王伊埒特穆尔元帅布哈特穆尔乃起兵向开平曰皇帝正大统于大都矣汝等知乎奸臣道拉实囚首请死十月卄有二日庚戌奉皇帝玺来上大业遂定明年己巳上固让位于大兄明宗皇帝命侍御史臣萨题致让奉迎三月戊辰丞相防皇帝玺于北土明宗皇帝嘉之拜太师官阶如前迨明庙上賔皇帝洊升大位一嵗之间为天子佐命兼揖让征伐之事而使中外清谧华夏乂宁者兹非天储其才使与授命之君防遇以成大业者欤文来奏上诏赠定防元勲名碑呜呼盛哉臣祖常拜手稽首而献铭曰皇帝应天赫矣龙奋风庭不惊受命启运曰皇帝武皇御极惟昌灵在天惟祥神在庙惟享祐厥圣子弗畋以克【克一作荒】弗燕于室海上浴日车还周逵隂隲我民上帝监观储兹师臣维兹师臣出将入相戴我天子征伐揖让桓桓于于有亟有徐露刃袒呼虎旅疾趋建义禁中羣疑未同缚二三臣誓言于公君【君一作曰】大统之传武皇帝有子天序秩秩孰敢干纪圣祖明训封建伯叔分地车旗屏翰列服孶臣萌芽交搆我家神怒而愤民恫而嗟于徒于旅阚其如虎仗忠履顺有弗义者斧地官金帛司马介胄于时廷臣先事恐后大车出之军容大施扼其重闗使不得突驰罗络森峙战守攻具潢池弄兵悉众来赴载同我马东北之野斩鲵戮鲸血蔑地赭裭衣跣徒日降万夫号泣草间丐其完肤皇帝曰嘻丞相汝劳昼日三锡寳带珠袍丞相稽首是皆帝祉骁将贾勇及我弟与子十月日吉来上玉玺奸臣蹙颠泥首就死奠兹海防登世万千矢辞贞石元勲之宣元勋之宣开国江堧子孙保之维善庆弗衍
　　故贞节赠容国夫人賛布凌氏碑铭
　　夫人赞布凌故大防事官伊啰斡齐之女孙故江淮等处行中书省平章政事阿尔彬之女故赠荣禄大夫大司徒上柱国容国公特穆尔布哈之妻今朝列大夫治书御史阿噜呼图克之母也夫人生有淑徳懿行未大显著诏令臣祖常制其碑辞始夫人归故枢宻追封升王图图尔哈家时王方躬荷干戈宣威万里拓土开疆为国虎臣贵盛光宠旌节焜耀夫人若常人女妇上堂执妇道亲进盥栉无失容也已而特穆尔布哈出领建康庐州饶州等处食封户达噜噶齐夫人随之江南知民间衣食生业愈自抑损贵习大徳丙午特穆尔布哈卒夫人年甫卄有九也哭泣防服葬具有法既有防亦不事涂泽面髪殆如槁者以俭率下其家能完居卄有六年夫人将六十矣建康府上事行御史防行中书省公牍交上中书下尚书准律可旌其门曰贞节又十年为至顺辛未夫人既卒矣子阿噜呼图克请于朝追封容国夫人子四人曰图噜曰华善曰额琳沁并不仕而殁一今治书侍御史也痛其母之早寡能以礼衞其身又教我使知读书有所树立于时衔哀具仪告其寮友马祖常曰吾母真节方诸古烈妇无以尚也今幸有诏命汝为文以揭于碑祖常曰诺义宜为文矧我明天子有诏乎臣闻有道之世比屋可封葢民化矣焉用所谓刑哉国家列圣治平重熈累洽其男子多公卿将相之才其女子徃徃天资之以专静贞顺之徳然不为世所知者众矣夫人子贤乃得暴白之也谨按夫人于阗人祖伊啰斡齐充大断事官者国初官制未遑立凡军国机务悉决于断事官断事官行治在燕鸾舆尚驻和宁中原数十百州之命脉系焉非今日于省院者也父阿尔彬以不附权臣而坐法故书夫人之行而并着其祖考之实所以表其积善之徴亦孝子慈孙之志也传称周南召南刑家以及国则妇人之相其夫子者多矣天子属臣载于文者讵非广教化之意欤臣祖常乃奉诏百拜稽首而献铭曰
　　有贞节淑女早嫔大家节其珩璜不服于奢上堂问姑下堂事夫进与【与一作馔】主馈婉婉愉愉夫官江南实临食封夫人丧髽哀戚靡容积年弥坚弗随弗迁有司腾书表于里廛岂惟女师以义迪子秉宪内外震詟逺迩始即泉丘夫人开国藋茀光华令善惟饰舅尊为王夫荣为公子为防臣何憾于终溧水之阳大江北纡栢松亭亭有碑龟趺命勒铭诗天子所施今曰宜之世之女师






　　石田文集卷十四
　　钦定四库全书
　　石田文集卷十五
　　元　马祖常　撰
　　行状
　　赠亚中大夫顺徳路总管董君行状
　　君讳元姓董氏赵州栢乡县进徳里人也考世増世服农畆喜文字孝事父母乡井以善称妣夏氏生三子长曰贞次曰成君其季子也君刚毅体干魁岸迨金室之乱兄贞等各逃难避徙君独留养亲不去虽蹂于兵戈之冲而奉亲之衣衾酒食必以时进或有暴于乡者则率众以御之以是寇惧不敢相犯而乡境帖然作业无虞迨圣元戡定华夏宠绥流亡民日渐离愁苦思土著而在所豪猾乗时刼夺单弱以自利君尤悯之族党有逃亡而复归者君即以完产而分给之微至井臼不弃毁也由是人益髙其义其年调民赴云州冶银坑有司持民急甚君亦在行中又被檄督役其年故丞相淮安王使者入见上因命护工悉君执事恪谨及报政乃以其众别着籍焉皇后位为绵戸仍署君为户长益优之也居无几弃之还里中家居课子孙读书为儒生俾将有用于世也君平日务质朴不事靡习不与人角利常以理谕人不使之有争鬬狱讼割财以周人之急毎语人曰吾始以孤童遭世运屯难出万死之厄而长逢天下治康而诸稚颇慧若将有成人之望噫天其所以相我耶至元卄九年病卒于家享年七十有五葬于先茔北葬之日执绋泣送者二千余人后以孙讷贵赠亚中大夫顺徳路总管轻车都尉赵郡侯夫人夏氏追封赵郡夫人遂考于礼之意而合葬焉有男子四人长曰进以子讷贵赠嘉议大夫礼部尚书配文安赵氏封赵郡太夫人次和次福次祐女子六人长适郭让次适薛寛次适番禺县主簿孟瑛礼部有子二人长曰讷以儒起家辟为燕南道亷访书吏尝以大节自任转拜监察御史力击太师右丞相特们徳尔在廷不敬震动一时由是敭歴显要政誉日隆今官登大中大夫吏部尚书次早卒女四人长适耿氏次适孟氏次适尹铎次适赵徳和有子一人曰世杰提领顺徳等处杂户女二人长适杨祥道次适霍禄福有子一人曰谊女三人长适郭明次适王隆次适猾端祐有子二人曰谅曰诚吏部子二人曰衍资夙悟绩文有绪已而不年曰维盘女二人皆防按董氏世出逺古而至广川汉江都仲舒名最显广川为今河间地于栢乡圻壤犬牙郡侯岂其苗裔耶不然名徳之盛又何以异于自斩艾者哉初郡侯纯笃力慕善道殊不知责报于天而必其子孙昌炽于后也但徳钜器大者福禄之所归尔予毎观世之大人长者多不能伪兹岂非人所积欤若郡侯可谓求福不囘者也予与吏部同官于朝而又同志于古也吏部属状其先世之行予奚辞焉愿立言之君子重有以着于文俾孝子慈孙之志得昭其祖考之光美于罔极者是亦善善之道而春秋之教也谨状
　　传
　　息甿传
　　淮北堧有州曰息先息国也居申蔡沈顿胡黄之间自古国有南北分则受焉以是地大壤旷蓬茅聿兴天元视四海为堂陛力田之甿多就垦焉有甿妫姓于凡甿中最称善播种事致殷厥家然大都世之靡丽竒瓌淫冶纎艳可酣可嗜者一切无所好俄为子求妇甿翁谋于其媪曰今兹东家女清婉静淑姿美甚年且盛可当吾儿须召媒氏通慇懃顷之果召媒氏徃问媒氏乃过女父母家匿所过事隂觇女子病瘿肿至不辨颈颔背如负箕腹下垂如斗目黒白不分色漆墨盖自项及踵无一善相媒氏竟去报聘子妇者曰所问女不足当郎君万一具言状其翁媪反訾媒氏谓间谍两好且称女子有柔徳能女工不论色也仍召他媒氏徃他媒氏性驵侩善佞承戒过女家既见女父母诧陈国妫氏圣舜苗裔今家同姓之国淮西堧有畆粟千钟地百顷资巨万其子复丰姿容多才艺门下女妾熟知傥毋靳贿我俾二姓合好则门下女専有其家父母如所请期受聘金日半相餽他媒氏还报曰女子玉色丰颊巧笑美目腾光古毛嫱西子不敢近又刺綉剪缕臇芼腊极天下之工味愿亟聘无怠否则为王侯夫人翁媪喜不任比聘女先出束帛劳他媒氏乃别奉白玉二防黄金十镒纯绣采称是请日纳聘凡翁媪内外族暨里闬所善闻之皆窃笑相与图告翁媪云他媒氏言貌于情先媒氏乃摘实耳翁媪俱不听命其子遂婚迎成礼女子既归夫家谂舅姑不我陋侦夫之觌我之不灼也讐族里之宿毁囓我也大肆专妬日陵其夫凡夫党之登其门者壶浆亦不馈焉恶声彰著丑状百出虽夫之女兄弟佩履声过戸外亦罣恨不解居半嵗舅姑怒于堂夫恶于室诸所与无不欲速其夫之出之也久之沉忧积无所寄托于天地之间属淮濵大水因自溺死世之女子至今羞道焉太史公曰传称西子蒙不洁则人皆掩鼻而过之虽有恶人斋戒沐浴则可以祀上帝吾徴诸古君子可信使此女幽闲贞懿以组紃为事不害其为贤也庶几尚徳之君子亦娶之矣何乃用媚道贿媒进于夫夫初不灼见厥丑乆鲜不败彼舅姑者摈良媒不听信聋于他媒氏纳陋妇终致貌行不可掩积怨交恶稔祸室家宜乎世之出妇也多矣
　　王氏传
　　唐县董坚妻王氏同县人王瑄之女佥江南淛西道亷访司事世安之女弟初王氏嫁坚时年十五坚父母在王氏居于室执妇道非馈食堂上履不过寝门委委诸弟姒间衣弊旧不补缀十百空不弃或蚕得纨素即问舅姑孰与舅姑不与人乃缝夫衣久之坚袭父职为均州翼管军百户戍两淛王氏留侍舅姑所至元丙子坚将麾下兵从戍交趾与黎蛮战死琼州海上王氏年甫二十七闻夫死防哭三年坚父母不忍妇哀甚恐且死常慰唁之王氏悉脱簮珥不涂泽面髪脩妇女容日手缉麻枲作纑布间剪刻采绘象四时草木敷蘤俾人持入里巷区舎易有滋味物食事舅姑益恭舅姑死王氏葬之棺衾服布不贳贷于人且有二子鞠保尽慈稍长使从乡先生学古义二子后果有树立为文吏知名今王氏年六十七矣县令丞上其事丞相府丞相府下郡国曰有令旌其门可延祐甲寅三月翰林侍读学士清河元公为表曰贞节王氏之门呜呼真丈夫女也賛曰刘向叙列女传曺大家注不失义世传此书又列之汉艺文志女道于君子不翅十百倍何文学论著不已也今唐县王瑄女方诸古烈女何嗛其传信无疑
　　节妇髙氏传
　　畿内属县永清为伙南直村违永清之治所积以里者若干土衍而民朴其男子率能力田慕义不敢弛教而近刑故永清一县居畿甸五方杂俗之中独称为乡多善士然在男子之劝学迪徳固其所宜而何足尚也若夫妇人女子之行有能卓然不为时俗之所移嶷然禔身以节孝之美而无始终之异此虽缙绅君子犹或难之况妇女乎哉况妇女乎哉髙氏者永清南乡漆里村髙泽之女也笄而嫁同县南直村里之王用嫁九年而用死有二婴女哇哇以泣两舅姑衣履日穿漏视髙氏抱持二婴心怦怦内悲我子已死妇有女子无丈夫子妇一旦必弃王氏去后髙氏纺绩给养两舅姑益谨比及老髙氏事之过其夫用初死时比其终髙氏谋棺衾葬且一如大家身自表率二女习女工闺门之中出入有限今长适某次适某自是阖永清之人悉以髙氏为女师而尊敬之如此者四十年矣县书其状列上于大府请褒奬厥徳借用为劝府牒御史覆实礼部考制吏牍相徴无害于文然后命有司署表里门不役以事呜呼俗之不善有司之过也兹永清之县大夫知以善俗之意为政得请于上可谓有治民之术者矣故因髙氏之行而并及其官焉
　　石田文集卷十五
　　附録
　　桐乡阡碑　　　　　　　　　虞　集
　　故赠某官封马公某以大徳五年守光州有惠政后官闽中以皇庆二年卒嘱家人曰光吾桐乡也我死必塟诸其子祖常奉防北归至于光葬焉表之曰桐乡阡云某与祖常尝在太史故属某识之按公家世歴官行事月日已具神道碑此独着其系光者以示光之人焉初金人侵宋江南宋逾淮设闗塞列保障而金之窥光者自陈州出宛丘新息坦途千里无天险可恃故光之不得宁居者垂二百年毎兵至郡豪辄率其众走保金刚山须事定然后敢出是以国家既尽有宋地且七八年始知出降而光得以成州然畊者不足周其土来占田籍者皆四方之人也仁人君子固亦防然重有感于斯已夫方是时公以有为之才抚新集之众甫及三年而自信夫千古之托岂偶然哉惜乎举措之徴有不获尽知者矣独闻在郡时有请嵗税光亩出粟十万者公力持之卒不征光人掇茶山中以为次【一作资】运司行茶法江南嵗有吏索光人胁重贿山谷之民尤病公卒惩之使不敢复至乃立学官而躬教之谓司马公实生是邦象而奉祠示之徳行规以革其顽鄙若此者光人之所以思公而公亦以自信者与昔人之所谓桐乡者良由是噫计公之去光而归葬至于今乆矣昔为公明者少者壮而壮者老矣父兄长者亦有以诏其昆弟子孙已乎今天下日已治平光为内地取赋有恒制民生无与乎外事地力完而生物敏资用给足然道非賔旅所通出无车马货财之交无所耗乎华靡民之易治益愈于昔国家法令脩明择吏谨审代公而治者其迹可也郁乎兹阡岂直系光人之思哉理吾光者可以有所览观矣马氏本西北贵族由兵马死事号曰马氏而光之有马氏自公始祖常进士髙第为代闻人诸弟若子相继以文学入官来者未可量也故特着之以俟夫考世徴徳者是亦光人之志也
　　故资徳大夫御史中丞赠摅忠宣宪协正功臣河南行省右丞上防军魏郡马文贞公神道碑铭并序
　　至正七年七月丁丑集贤侍讲学士通奉大夫兼国子祭酒臣天爵言故资徳大夫御史中丞赠摅忠宣宪协正功臣河南行省右丞上防军追封魏郡公諡文贞马祖常早擢髙弟歴践要途始终五朝有文有政宜赐碑记徳庸示报功集贤院以闻制可命臣有壬为文臣为书臣起岩篆其额三人皆文贞公同年进士而有壬托知尤厚始以学士被命继冒承防皆职纪述其敢辞公字伯庸世永古特部居静州天山有竒尔济苏者髙祖也金季为鳯翔兵马判官死节赠桓州刺史庙赐褒忠子孙因官以马为氏曽祖乌呼讷从世皇征宋留汴掌馈饟累官礼部尚书赠推忠宣力翊运功臣佥枢宻院事諡忠懿祖世昌行尚书省左右司郎中赠加议大夫吏部尚书父润朝列大夫同知漳洲路緫管府事赠中奉大夫河南行省参知政事追封梁郡公妣杨氏追封梁郡夫人梁公官浮光因家焉公七嵗知学得钱即以市书十嵗见烛攲烧屋解衣沃水灭之人叹其异蜀儒张公讲经仪真公未冠质以疑义数十张公竒之科举诏下乡防试皆第一廷试第二葢以国人冠也授应奉翰林文字承事郎同知制诰兼国史院编脩官拜监察御史仁皇久正宸极犹居东宫近侍利燕饮得请公抗言当御正衙立朝仪御史执简太史执笔虽有懐奸利已乞官赏者亦不敢出诸口承天地祖宗之重当极调摄至于酒醴近侍进御当思一献百拜之义英宗为皇太子请慎简师傅下至臣仆亦宜精择时大奸当国公首知其盗观国史洎同列疏其十罪仁庙震怒罢之党与之布要地者皆论列出之端人昔与抵牾而摈斥者请拔用之泰州山移公言山不动之物而今动之岂在野有当用不用之贤在官有当言不言之佞大臣皆家居待罪荐贤拔滞知无不言改宣政院经歴月余辞归起为社稷署令罢杂事于泉南大奸复相左迁开平县尹欲中伤之退居浮光大奸死除翰林待制泰定建储擢典寳少监太子左賛善寻兼翰林直学士成均释奠陈太子视学之礼内出礼币命公助祭除礼部尚书祖母张夫人卒防防归起为右賛善复礼部寻辞归天厯初再使召为燕王内尉仍入礼部两知贡举一为读卷官时号得人参议中书省事参定亲郊典仪充读祝册官礼成赉金币拜治书侍御史赐犀带及御书奎章阁记内庭宴服七袭金玉腰带各一改徽政副使拜南台中丞今上即位召议新政赉白金为两二百楮币为贯万金织绮为端四改同知徽政院事拜御史中丞以公疾特免朝礼命光禄日给上尊知经筵进説必陈经史大义叅以祖宗故实持宪务存大体西台御史劾其僚禁酤时面有酒色以苛细黜之山东宪以孔氏讼闻以事闗名教不行按者亦引去司宪有以贪墨败没入其田庐请归曲阜林庙从之拜枢宻副使居无几辞归复南台中丞迁西台疾不赴积阶自承事郎至资徳大夫至元四年三月丙午薨于光州之第得年六十是年四月壬申葬州北平原乡西樊里有司以闻有令赠諡配索氏封梁郡夫人子男二武子承事郎湖广行省检校官文子徴事郎秘书监著作郎孙男三女二公言事剀切尝建国人暨诸部既诵周孔书当尊诸母以厚彛伦兵家子骄脆有孤任使庶人挽强蹶张老死草野当建武学武举储材以备非常时虽不用识者韪之至于论刑一本哀矜尝言死罪遇赦且原减死流徙未蒙殊渥当验情遇恩内徙汉人满百执弓矢猎者不及百者流条格已有禁弓矢聚众之条又复为此是错综纲罗之诚恐愚民举足蹈罪至论建徳民妻之不首夫死者则当以必死其得用法之意乎国家涵濡百年誉髦斯士公先世已事华学至公始大以肆为文精核务去陈言师先秦两汉尤致力于诗凌砾古作大篇短章无不可传者与修英庙实录译润皇图大训承华事畧编集列后金镒千秋记若干卷至顺间龙虎台应制赋诗有玉食之赐甞进拟稿为之叹曰孰谓中原无硕儒乎文集若干卷台檄刻之扬州郡庠仁皇始行贡举国人而下列为四色国人洎诸部为右榜试目视左榜差优公虽右榜左列及之者指未易屈焉且其为学初不为贡举也以挺特之资丁大明之防褎为举首驯至达官威重足以镇薄俗文章足以追古作议论足以正风教设科得士不得不以延祐之初为盛也不幸寿仅六十未究其用悲夫铭曰
　　元大一统六合同风南台北莱芃生其中部族有儒文贞伊始文贞之世翼翼庙祀后承聿修讲学诸夏延并至公有大无摦崭然异禀防不事弄濡衣扑燎智剧碎瓮益习以进益混以澣不溺于流而登于岸先秦两汉华咀实撷天籁泠厉石湍激洌天子有诏乃兴乃賔实三其魁一推国人甫试馆职倐峩豸冠以尔枘凿安我考槃遐心浮云束帛空谷春坊翊賛经筵启沃皇格于天公司其度俊造鉴衡风纪砥柱厐恩异数川委充溢云胡修途六十而抳既易其名亦大其封于光之原赐碑崇崇赐碑崇崇于赫厥铭同年之纪考信匪譝惟尔部族文贞有躅叙伦敦典益介戬谷
　　石田山房记
　　桐栢之水发为淮东行五百里合浉潢山谷诸流左盘右纡环绕山麓其南有州曰光平衍而萆茂民勤而俗朴故赠都尉开封郡伯浚仪马公实尝监焉公之子祖常少贱而服田于野以给饘粥乡之人思慕郡伯之政念其子之能劳而将去也乃为之卜里中地亟其乗屋而俾就家屋之侧有崇丘可六七丈溪水旁折而出岸碕之上嘉树苞竹荟蔚蔽亏前为木梁縁溪而行周垣悉编菅苇门屋覆之以茨嵗时里隣酒食徃来牛种田器更相贳贷寒冬不耕其父老各率子若孙持书笈来问孝经论语孔子之説其耕之土虽硗瘠寡殖不如江湖之沃饶然犹愈于无业也祖常者因乐而居焉于是名其屋曰石田山房且自为记与图以属当世能言之士请为赋诗异日使淮南人歌之













　　石田文集附録
