　　钦定四库全书　　　　　集部六
　　全室外集　　　　　　　别集类五【明】
　　提要
　　【臣】等谨案全室外集九巻续集一巻明僧宗泐撰宗泐字季潭临安人洪武初举髙行沙门命徃天界寺寻徃西域求遗经还授左善世太祖欲授以官固辞太祖为撰免官説其后胡惟庸谋逆词连宗泐特原之是编题曰外集葢释氏以佛经为内学故以诗文为外犹宋释道璨栁塘外集例也首二巻为应制诗及乐府供佛讃佛诸曲三巻至八巻为古近体诗九巻为疏及题跋续集诗文合编而诗文之间阙四页其原数遂不可考今所存者凡诗三十六首题跋十五篇千顷堂书目作全室外集十巻葢合此一巻言之耳宗泐虽托迹缁流而笃好儒术故其诗风骨髙骞可抗行于作者之间徐一防作是集序称其如霜晨老鹤声闻九臯清庙朱弦曲终三叹彷佛近之皎然齐已固未易言要不在契嵩恵洪下与句曲外史张羽均元明之际方外之秀山者也千顷堂书目载宗泐尚有西游集一巻葢奉使求经时道路徃还所作见闻既异其记载必有可观今未见其本存佚殆不可知矣徐祯卿翦胜野闻谓宗泐奉使西域未至其地涂遇神僧幻化而归者葢未知宗泐有此集故造是齐东之语与所谓宗泐蓄髪还俗同一谬妄也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　　【臣】　陆　费　墀


　　全室外集原序
　　昔者文物之盛士有髙世之志托迹桑门者既有得于其宗而亦以操觚染翰为事以与海内作者齐驱并驾使其敎益大以显有若天台季潭泐公者焉初公负聪明特达之资既释士服翺翔大方择所依归之地时广智禅师防公学贯儒墨肆笔于文事卓然成一家言施之著作之廷而无媿天厯至顺间光膺帝眷说法金陵官寺缁素向徃得其片言只字以为秘宝驰骋出入以应其请如羣饮于河各满所欲声誉赫然泐公既自得师当是之时金陵亦东南都防内而台阁名流外而山林遗老至其地者莫不折节而与广智交泐公叅请之余又得愽其闻见凢六籍之所存百氏之所稡名家巨集之録日务记览揉停蓄而后吐出其胸中之竒譬之筑九仞之台其基既厚何患其不崇且大也故公学甚辩愽才甚瓌伟识甚超迈而皆发于声诗其诗不沦于空寂推叙功徳则发扬蹈厉可以荐郊庙褒賛节义则感慨激烈可以厉风俗至于縁情指事在江湖则其言萧散悠逺适行住坐卧之情在山林则其言幽夐简澹得风泉云月之趣在殊方异域则其言慨而不激直而不肆而极山川之险易风俗之媺恶其诗众体毕具一句一字涤去凡情俗韵一趣乎雅有一唱三叹之意焉故其大篇短章之出四方万里争相传诵震耀耳目皆曰泐公犹广智也余与公同里闬及壮而游又托方外之好公躯榦魁硕音吐洪畅其与人交也意度豁如望之者知为法门伟器初出世李白题诗之寺值天下乱入山益深入林益宻以养其髙防大明混一肇隆像教之事今京师第一禅林即广智说法之地桑门上首非有宿徳重望为上所知者不以授之公以广智大弟子继席防猊座挥麈之日四众云防莫不荣之而公处之不以为泰佛有遗书在西域中印土有防命公徃取既衔命而西出没无人之境徃返数万里五年而还艰难险阻备尝之矣而公处之不以为戚定力所至出乎世相之表夫岂庸流之所能窥哉若其见诸语言文字则又特其寓者耳公之从子永祚得公诗法之传既彚稡其所为古乐府歌行五七言近体为若干巻公别号全室因総题曰全室集以集示余意欲得余言以引其首者呜呼广智之集虞文靖公序之谓如洞庭之野众乐并作铿轰轩昻蛟龙起跃物恠屛走沉冥发兴至于名教节义则感激奋厉老于文学者不能过天下以为知言有如余之昏鄙庸陋得而观之如以贱目而窥羣玉之府但骇其光采之粲烂而莫能枚指其名也恶足以言之哉余不敢咈其从子之意因以区区之见彷佛其槩若论其至则必有能言之士如虞公者为之言也同郡徐一防序




　　钦定四库全书
　　全室外集巻一
　　明　释宗泐　撰
　　钦和御制暑月民劳律诗一首
　　田夫岂暇纳微凉赤日流金数畆秧自是吾皇能体物极知黎庶有饥肠万家共仰秋成富百世先培国本强白首方袍无用客独于林下和宸章
　　钦和御制思亲怀古律诗二首
　　堂冬日尚衣独有思亲外万防虞帝泣天当雪鬓汉皇归沛度河矶中都胜地疎游幸大孝终身靡间违天下苍生钦圣化老臣宁不念庭闱
　　海内承平有底愁皇陵松栢老园丘滁山南去闗门壮淮水西来郭外流转眼光隂三十载兴王事业百千秋中都父老头如雪长望龙舆此地游
　　钦和御制大将征回朔漠空虗二首
　　万姓讴歌朔漠清都縁圣主有经营北边自古存瓯脱瀚海于今属大明鸿鴈三秋随入塞风云万里拥归旌汉家曽奏无人曲未若天朝此一征
　　百万旌旗蔽野隂聮翩戈甲耀南金一朝白草无秋牧千里黒松空旧林追敌不知飞骑逺下营俄见涌泉深将军功业过前代刻石天山第几岑
　　钦和御制江东桥诗
　　玉作防干石作梁银河清夜共辉光经营自出天工妙锼琢仍归匠者良大驾亲临观气象羣臣载拜献词章谁知千古不磨迹地久天长转更彰
　　石梁髙架奠长江要路通津捴帝乡一代规模天广大万年功业日昭彰吾皇制作亲曾赐臣下赓歌孰敢当圣子神孙承大统愿言鸿祚永延昌
　　钦和御制山居诗赐灵谷寺住持
　　松风萝月满禅房物外髙情孰可当鸟为衔花浑不恐因暖足自相忘峯峦重绕何深防楼阁新开更炜煌勑赐良田供万衲不须日籴太仓粮
　　城外重冈一迳防中开宝刹独巍巍松根燕坐云生石庑下经行月到扉问答箭锋能破的嚬呻师子不藏威几多不解知端的水潦鹤云诸佛机
　　绀宫胜槩自天工大士中居镜作容松顶月来多伴鹤岩前云起忽从龙奎文胜似珠千斛宠赐过于粟万钟僧逺不知天仗到时人错道有髙风
　　刹幢髙出众峰巅禅者家风静处便世上尘埃千市合谷中花木四时鲜幽深共仰慈光溥愚懦咸资化力全为报学流心是佛着鞭当在祖生先
　　山林麋鹿性相便称意何须负郭田挂树猕猴常近席散花仙侣不离筵半窻梅月清宵梦一榻松风白昼禅慧约草堂浑忘却独于相府住多年
　　铁锡初将壁上悬圣恩容我此安禅晓看草木霑多露夜睡星河近九天石与道心无动日树同僧臈不知年请看八徳池中水一洗劳生累刼愆
　　谁识千峰顶上幽羚羊挂角没踪由谈自折松为拂遇困聊将石枕头寒谷花开多向日空岩叶落始知秋莫言与世相疎甚此是山居道者流
　　偶向溪头坐石矶水禽沙乌自相依敢言有道忘人境秖欲无心契祖机莎草似茵迎日软荻芽如玉到春肥岩扉半掩归来后步屧修廊月色防
　　新到山居兴趣多松门尽日客稀过经行偶见岩花落睡起忽闻山鸟歌防径固非今世有移文争奈昔人何老来已得安心法一念才生即是魔
　　开善堂前长緑萝欲探遗迹兴蹉跎一千年事犹堪举十二时辰尚可歌送供天人曽杂沓分身街市自婆娑今朝宝塔移东岭更觉山林气槩多
　　通有路好追游须踏毘卢顶上头荐福古公言莫莫桐城投子道油油溟涛终见鹍鹏化枳棘徒闻鸟雀啾一堕声尘忘归客寒岩虚坐几春秋
　　钦和御赐诗一首
　　奉诏归来第一禅礼官引拜玉阶前恩光更觉今朝重圣量都忘旧日愆凤阁钟声催晓旭龙池柳色弄晴烟有怀报效慙无地智水频浇道种田
　　钦和御赐诗廿字
　　宫殿云霄近山林雨露深九重明主意一寸老臣心
　　钦和御赐淮逰行
　　初作淮南賔空山隔蹄轮烟霞淡为侣水石清相亲结茅有余地风雪忘苦辛或来野人服亦有居士巾馈粮稍相继倐忽逾三春雨露滋万彚岩壑容此身常欲息诸见以之空六尘种莲一池小引泉清涧濵丹书俄逺召殊恩异两人再瞻鸳鹭序永辞麋鹿隣不愿东归越不愿西入秦但愿居毂下终身荷皇仁大哉乾坤内何物非陶钧
　　钦和御赐诗
　　天街春晓踏防霜观阙嵳峩首屡昻品彚捴承阳气早赓歌敢颂圣躬康御沟緑转千条柳斋室烟浮百和香有道年年登黍稷岁星不独在金穰
　　钦和御赐复住持善世新寺诗一首
　　松下闲居几度秋灯前顾影独无俦遣情不似圆通辈谈病何如积翠流毎愧向来多宠赐岂图今日更推优此恩此意诚难报惟演真乗讃化猷
　　奉制赋灵谷寺住持濬天渊三首
　　圣朝新建钟山寺此日禅翁奉诏居云汉载瞻仙阙近山林大啓法筵初世縁随顺心无着静地重修趣有余万籁不生钟鼔寂一堂松月夜窻虚
　　五年阙下预朝班新奉纶音又住山觉苑喜逢今日盛道林行见古风还岂惟行业髙流辈更有才名动世间五色奎文曾赐与朝回擎出九重闗
　　入门挝鼓便陞堂龙象筵中听举扬最上宗乗开后学无边寿量祝吾皇人心都与天心合法运将随国运昌从此山林增气槩松头白鹤也低昻
　　应制咏钟山老僧雪中早朝
　　钟山禅客早朝天毳衲披来雪半肩好似解空无住着厐眉皓首玉阶前
　　应制赋无事出山
　　白云岩壑自幽闲偶被天风引出山本是无心亦无事晓来只欲近龙顔
　　应制赋甘露诗十二韵
　　天地清宁日时和岁又丰侧闻甘露下近自禁城东淅沥浮松上晶荧绚日中圆明珠的皪透暎玉玲珑喜讶霜初结惊看雪未融竒祥庆云类嘉应醴泉同竞采千官合髙擎众骑丛献当青闼覆以碧纱笼胜味醍醐劣清光沆瀣空荐豋先祖考分赐及王公载笔归青史歌诗付乐工敢随鸳鹭序称颂未央宫




　　全室外集巻一
　　钦定四库全书
　　全室外集巻二
　　明　释宗泐　撰
　　乐府
　　长安道
　　长安大道八达分道旁甲第连青云夜月长明七贵宅春风偏在五侯门贵侯势熖不可炙烈火射天天为赤家僮尽卫明光宫侍史皆除二千石一朝盛衰忽颠倒夜月春风亦相笑凤笙龙管坐不来又向东家作新调东家车马日已多向来賔从无经过贵贱交情捴如此翟公何事叹雀罗
　　战城南
　　进兵龙城南转战天山道烽烟涨平漠杀气霾荒徼将军重爵位天子尚征讨不辞鬬死多但恨生男少
　　空城雀
　　啾啾空城雀恋恋空城曲朝傍空城飞莫向空城宿草窠乳子成土翻身浴不随凤凰游不畏鹰鹯逐野田岂无黍太仓岂无粟食粟遭网罗食黍伤箭镞丁宁黄口雏饮水怀止足岁晚虽苦饥全躯保防族
　　风入松
　　髙堂初宵山月明长松飗飗奏清声清声希防坐独听援琴细意写得成调转轸声方起忽觉松风生绕指更深鬼哭岩前云夜半龙吟泽中水一弹一奏声缓促有似松风时断续含商流征清复哀能使幽人听不足听不足琴忽罢此时寂寂松无风明月满天凉露下
　　桂之树行
　　桂之树桂生一何偏两株分立于庭前西株憔悴东株妍桂之树桂生一何蠧西株方来采其荣东株又复无人顾桂兮桂兮非汝怜纵观万事无不然武安堂上席方暖魏其门前秋草芊莫道荣枯长异势从来反覆无根蔕髙歌感激君不听请君试看庭前桂
　　侠客行
　　平生重然诺意气横素秋防剑悲风吼上马行报仇报仇向何处堂堂九衢路突上秦王庭直入韩相府回身视剑锷血渍霜华薄敢持一片心为君摧五岳五岳即可摧此心终不灰耻没儿女手完质归泉台
　　西极天马歌
　　天马来自西极流汗沟朱蹄踏石眴目迳度流沙碛天子见之心始降九州欲省民痍疮宛王何人敢私有贰师城坚亦难守等闲骑向瑶池前周家八骏争垂首天闲饱秣玉山禾苜蓿春来亦渐多感君意气为君死一日从君行万里
　　盛唐枞阳歌
　　汉家天子天马良羽林十万何煌煌山川望秩礼孔彰谁言此竟成淫荒舳舻千里长江水江平浪穏顽蛟死摐金伐鼓海上过惊散蓬莱几仙子朱衣急走传诏书乗舆所至除田租载拜愿君千万寿岁岁望君一廵狩
　　交门歌
　　不其山头月将午交门沉沉夜击鼓愽山火爇凝绛烟霓旌骑来容与玉顔绰约含春花向坐分明君自覩君心有欲神不违侧耳倾心听好语云收雨散意不传起望星河独延伫明朝更入芝房斋神其相之复来下茂陵新树起哀风五柞宫中泪如雨
　　江南曲
　　泛舟出晴溪溪廻抱山转欲采芙蓉花亭亭秋水逺心非樯上帆随风岂舒巻但得红芳迟何辞岁年晚
　　陇头水
　　陇树苍苍陇坂长征人陇上廻望乡停车立马不能去况复陇水惊断肠谁言此水源无极尽是征人流泪积防剑斫断令不流莫敎惹动征人愁水声不断愁还起泪下还滴东流水封书和泪付东流为我殷勤达乡里
　　春江曲
　　春江沉沉春水满柳条拂水蒲芽短鸳鸯睡美不畏人日色迟迟素沙暖
　　平陵东
　　赤运中防光不竞奸雄窃比周公圣满朝尽是防汉恩忍为新家颂符命当时愤激惟义公挺身一呼生雄风时哉不偶命也穷至今人怨平陵东
　　猛虎行
　　雷霆为威电为目行处腥风动林木利牙如剑生食人妇女独在家中哭城东少年名射猎闻此扬鞭去还捷却将罗网四散张拟欲当前气先慑周郎胆气何独豪等闲射杀仍斩蛟
　　上之囬
　　堑崇山堙钜谷发轫甘泉狩维北属车连连复道平离宫况有三十六萧闗无堠塞无烽单于称臣月氏服上之囬朝万国
　　巫山髙
　　巫山髙望不极十二危峰倚天碧阳台神女徒盈盈艳质妖容果谁识襄王荒恠不足征宋玉防辞岂堪惜至今云雨自朝昏山鬼哀呌苍壁
　　短歌行
　　白日去茫茫清川流浩浩有生能几何少壮忽复老王母蟠桃花萎红不成好扶桑半摧枯枝叶随瀛岛仙人王子乔两鬓如秋草况闻安期生形容亦枯槁汉武与秦皇一生空自扰短歌咏至言庶以安怀抱
　　苦寒行
　　祝融峰南三尺雪黄河到底顽氷结洛阳贾客船柂胶长安公卿马蹄裂人言冨贵即可避贫贱从来不相弃昨夜树头风簌簌东家孤子号天哭
　　挽歌
　　隂风起枯杨寒日照衰草丹旐辞中堂輀车即周道亲戚及隣里送者皆素缟一归长夜台万古不得晓忆昔盛容仪被服怀美佼今采朽腐余复为蝼蚁扰富贵与荣华灭迹空中乌彭殇久已沦不知谁寿夭
　　古塞下曲
　　吏过轮台传言敌可摧嫖姚扬斾出骁骑治兵来瀚海惊波涌隂山积雪开前军正酣战日暮气雄哉
　　三台词二首
　　年去年来易老花开花落相催便是封侯万户何如尽意三台
　　采药楼船久去传书青鸟不来海水何时清浅蟠桃几树花开
　　铜雀台
　　西陵树色暮苍苍明月相将入御床寂寂帐前歌舞歇几多含涕忆君王
　　杨柳枝词
　　赤阑桥外有东风舞态委蛇学不工公子等闲来系马梢头斜插酒旗红
　　万树千株汴水隈春风青眼为谁开锦防曽拂中间过只到杨州竟不廻
　　百花洲畔覆青坡苐六桥头蘸碧波凤管龙笙春寂寂緑隂终日伴渔歌
　　祖龙歌行
　　祖龙廼好长生者沉璧徒来华山下目断楼船海气昏鲍车乱臭沙丘野骊山下锢三泉开泉头宫殿仍崔嵬当时输作方亹亹函谷无闗小龙死百尺降旗轵道傍十二金人泪如水
　　长安少年行
　　日晩新丰醉酒廻玉鞭敲镫万人开緑槐驰道横穿过不管金吾导骑来
　　鬬鸡赢得海东青臂向东街覔弟兄白马翩翩相逐去防陵原上晓云平
　　腰下青蛇鞘里鸣一身长为报雠轻今朝莫共空街语京兆新闻广汉名
　　从军行
　　明月照孤营萧条数声角开门天宇髙仰见妖星落抚髀一慨慷龙泉立鸣跃
　　少壮方矜武凶渠逺避威力全金镝迅气勇鉄鎗飞疋马捜山去生擒探卒归
　　拾骨当炊薪淘尸作泉窟平野不见人寒云鴈飞没悄悄横吹悲梅花为谁发
　　草枯马不肥风烈衣尽破建牙帐外立枕鞍雪中卧仓皇火伴惊校尉防兵过
　　防霜下髙城哀笳破新防孰使耳边来惊我还乡梦家贫子尚孩寒衣复谁送
　　天雨雪
　　天雨雪出门何所之渡河正遇风浪恶囬船少住溪水湄举头见飞鸟敛翮欲下无树枝
　　武溪深
　　滔滔武溪载广载深我今欲济兮畏此毒淫武溪滔滔飞鸢跕跕我不先济兮士不敢渉既济既渉我师孔武蠢尔有蛮服我王度
　　楚妃叹
　　宫城禁兵夜蔟蔟君王不返宫中宿戎车彭彭云梦林猎火煌煌汉臯曲章华台前江水流君心如水无日休虎狼勍敌却不忧草间狐为深雠
　　寄逺曲
　　美人别时春尚早清池坐见芙蓉老湘江水满鹧鸪飞梦中厯厯相逢道黄金可变石可移此心皎皎终不欺
　　登髙丘而望逺海
　　登髙丘望东溟溟水方荡激中有怒吼鲸耸脊类峰岳皷浪如雷霆嘘涎喷沫云雾冥扬鬐掉尾三山倾腹吞巨舟者百十虾蠏不足饥肠撑奈何骄悍当海横官漕贾舶不敢行鲛人织绡机杼停神仙局蹐居蓬瀛天吴既辟易龙伯亦震惊徒为虫族长空有水神名制御一颠倒含羞请寻盟吁嗟彼鲸何尔狞恃其险恶雄势成若失此海水何以藏其形使居陆阜间转眼遭剥烹海濵壮士瞠目瞪防剑欲徃心悬旌曷不诉之于上帝天威下殛无遗生立见海水清且平海光不动青瑶璚
　　王子乔
　　王子乔好神仙吹笙驾白鹤遨游上青天青天一去三千年七月七日缑山巅下士慕之空尔怜宁知有气凝丹田
　　独漉篇
　　独漉复独漉水深泥更浊水深终见底泥浊不见石翩翩者鳬鸟引子游水湄我岂无矰缴怅然为尔悲南山有乔木北山有梓树此物本无情俯仰如有度罗帏空堂上尘暗蛛丝绕倚门久踟蹰慷慨不可道床头龙鳞剑中夜跃鞘频父雠不及报空愧七尺身斑斑深山虎白日下林麓岂敢避生狞人能食其肉
　　三阁词
　　复道丽明霞阿房未当奢半空传笑语长夜后庭花槛车出城去望阁暂回头昔道千年乐今成万古愁
　　墓上华
　　墓上华开满枝行人看花行为迟行人有恨花不知不生名园使人爱却生墓上令人哀谁家此墓临古道寒食无人来祭扫莫是东君惜无主遣此闲花伴幽兆聊持一杯酒酹尔泉下客今日此花开正好但恐明日花狼籍人生似花能几时古人今人皆可悲
　　道傍屋
　　道傍谁家有古屋主人不在行人宿门戸萧条四壁空野草依然暎阶緑春燕归来细相认绕屋低飞疑不定徒令独客久咨嗟无复髙堂乐繁盛一从兵火照坤维十家九家无孑遗愿留此屋行人宿莫问主人归不归
　　南鴈词
　　胡鴈向南飞八月湘江道水清菰米香两岸被红蓼栖息已自安饮啄良易饱不忧罗网危方矜羽毛好故乡穷漠陲归梦空杳杳萧条古塞春雪深沙浩浩
　　乌啼曲【并序】
　　天台王文起以故官例迁汴梁念其亲老不得朝夕养思慕弥笃其寓邸旁有古槐树俄羣乌集啼其上久而弗去及文起以舎坏迁其居乌亦随之其孝感有如此者予闻而异之遂作乌啼曲一首
　　客舎门前古槐树羣乌哑哑啼不去乌啼解知人意苦迁客思亲朝复暮五年生死无消息一闻乌啼泪沾臆汴水东流白日飞老亲在南儿在北南地灵鹊北地乌乌啼报有平安书
　　善世曲【迎佛】
　　体虚凝兮真常妙应化兮无方啓崇筵兮日吉辰良礼孔修兮眇躬斋庄目眷眷兮遥望感必通兮在诚【叶祥】紫磨躯兮白玉毫光驾云车兮旌幡侍傍睠阎浮兮斯格仰盛容兮洋洋
　　昭信曲【献香币】
　　维此妙香五分普熏筐篚斯实有有纁物防礼具敬奉慈尊庶祈鍳只展我殷勤
　　延慈曲【初献供】
　　泥连先馈纯陁后供进兹肴饍间奏皷钟皿器斯洁黍稷惟丰无逺弗届至诚廼通
　　法喜曲【亚献供】
　　仁风广被春日载熈天人共仰显幽靡遗岂惟华竺覃及岛夷因斋以颂于礼攸冝
　　禅恱曲【三献供】
　　礼诚在敬三献靡加释尊燕喜乐奏无哗明征瑞应昭著光华冥幽溥济防被祯嘉
　　徧应曲【彻豆】
　　飶馨既歆笾豆尚列始终匪懈肃雍以彻礼文有序乐舞有节洋洋在上无意弗逹
　　妙济曲【送佛】
　　赫其临兮优游俄复去兮难留八部从兮如毛【音谋】俨先后兮灵辀凝睇兮夷犹冀慈云兮遐周
　　善成曲【望燎】
　　瞻燎于西祥熖腾空惟馔与帛遄逹灵宫仰慈于祀礼有终企而眷之大地真风
　　献币
　　礼有至重无逾法施浩乎钜海孰知其际欲致防敬奉兹币以报以祈式严祀事
　　献茶
　　有茁者茗于彼先春泉甘且洁荐此芳新味相本空识含根尘不腆其物所献惟寅
　　讃佛上
　　下兠率兮悲智融迹垂化兮诞王宫金园幽兮宝树重浴圣体兮香泉蒙角众伎兮伊谁同世所习兮殚精通覩四相兮心忡忡夜逾城兮登雪峰一麻食兮苦行工羣魔却兮波旬降廓妙悟兮星曈曈托修证兮成厥功应世间兮月行空烛羣幽兮开众防海之钜兮罔不容道无上兮称太雄
　　讃佛中
　　成觉道兮坐宝莲金容赫兮螺髻旋威徳圣兮福慧全三身具兮万行圆演一音兮龙象筵应羣机兮施化权由杂花兮至鹿园大小乗兮假蹄筌彼诸子兮悔应愆运大车兮等无偏嘱王臣兮法流传末拈花兮妙无言三百防兮五十年度弟子兮陈如先量虚空兮知其边讃功徳兮何由宣
　　讃佛下
　　猗正体兮住灵山顺世间兮处泥洹双林白兮浩漫漫天人忧兮发长叹香楼成兮架宝棺火光煜兮设利繁应躯谢兮声教存崇遗范兮集法言化周流兮亘五天后千祀兮来真丹道无为兮妙莫论显幽利兮神明完资世治兮辅化源善以劝兮恶以悛佩圣谟兮矢弗谖愿永劫兮垂无垠
　　歌福应
　　大哉觉皇乗悲愿以度人视羣生如赤子运广大之慈仁降福垂祐若时之春有萌必逹其生蓁蓁今日何日渐溉膏泽愉乐且恂尚克均于众庶匪独萃于一身















　　全室外集巻二
　　钦定四库全书
　　全室外集巻三
　　明　释宗泐　撰
　　五言古诗
　　宝训堂
　　圣君体皇极建国封亲王全蜀形胜地西南控戎羌剑阁天下壮象马称瞿唐堡障千万祀崇徳乃安康昭鉴有严训宝之靡或忘服御既有节出入亦有常上承宗庙重下垂祚长开门看天宇白日行穹苍中宵巻帘坐仰视北斗光羮墙契王意一饭在斯堂
　　喜清逺兄至以齐已诗长忆旧山日与君同聚沙十字为韵
　　一别动二纪累念山海长何期风雪里来此溪上航乍见如不识大喜忽欲狂灯花解人意今夕烂生光因乱阻殊邦及见消徃忆始爱道貌清复惊鬓毛白论新无少驩话旧有深恻坐久忽忘言芳梅照寒席前年淛僧来稍稍闻去就持斧住越山移幢入吴岫髙居既隣支朗咏亦依昼应世自无心麻衣澹如旧今年逺书至念我恋兹山如鱼在池沼江海忘徃还不才负髙谊此生多厚顔惟思拂衣好老去一身闲昔事龙河师法筵全盛日童年与君居众讶早入室廻首白日飞浩劫弹指疾平生竟何为志愿良未毕良友平生亲风尘散何许草莽或零落云霄亦鶱举天地日凄凉折芳欲谁与所嗟芙蓉花白露下秋浦昔下庐山云停桡宛水濆咫尺不我见千里长思君却寄千金剑寒光动星文至今在箧笥腾气时絪緼少年同居日闻君拂丝桐髙斋月照席两耳生秋风当时青云士竒文咏空同徃事春花歇江水今自东人生空中云东西散复聚古来贤达辈何曾定出处乗流任所之遇险从自阻今日偶重逢相看复何语同游赏溪曲清兴浩无涯澄潭防新渌芳蹊踏晴沙縁崖采秋菊搴林摘春茶留连此中意当期岁月賖
　　怀以仁讲师入观图
　　旭日千万峰白云三四朶一笑山容开独自松下坐瀑流天上来飞花面前堕此时中观成无物亦无我
　　霅上题青山书舎图为周伯阳作
　　春日游苕霅复兹对画图青山白云际緑树幽人庐众芳生磵曲新泉落岩趺不见黄叔度东风忽愁予
　　杂诗十一首
　　少小薄世荣云泉寄幽赏冉冉三十年误身堕尘网流形大化内万古同覊鞅得中久已安遗外非所强但望还山云时时结遐想婆娑双桂树芳枝春正长
　　自我来泾川星岁已再周托兹山水胜谓可成迟留奈何外物牵抚事心悠悠久知世道恶奚事仍夷犹璚林有竒鹤未尝识罗罦翩然覔灵凤接翅昆仑丘
　　羣邪可干正众枉能矫直萧条孤生篁隠忍在樷棘白璧竟何愆青蝇自怀慝公论茍不存孰辨夷与跖伯阳西度闗仲尼东浮海道大无所容一身置何在兰蕙秋风前芳香竟谁采天道自茫茫知命不复悔栖栖止百年赫赫向千载
　　吕梁险可逾大行危可陟如何方寸间中自多荆棘尊前生白刃舟中起敌国一感睚眦瞠报之甚仇隙咄嗟难与居俯仰隘八极思欲凌风翔恨无凌风翼
　　猛虎出深山徃徃多渴饥居然肆彼恶隳突当九逵机槛素弗设赤手安可覊冲颷激脩坂白日翳隂霾吾思阳羡子延伫心凄其
　　夜久无与适块然坐空堂白鸟一何多营营来我傍静言聊假寐遂以袭单裳肤犹可忍聒耳谅难当晨星耀东庑明月度西厢念尔能几何灭迹于朝阳
　　福祸无定在倚伏谁先知于事既难料在理亦罔推西伯称大圣羑里却见縻况居千载下风敎日已衰愿君畧形累所存心不欺
　　鲁连天下士片言能解纷千金博一笑永絶平原君髙蹈东海上巻舒若浮云清风散八表继者今谁闻四月维孟夏六阳云已盈靡草夕凋瘁蝼蝈晨悲鸣运序迭衰王万彚纷枯荣斯理信昭灼君子冝守贞清晨曲肱卧梦升华顶岑殊庭就岩构左右修竹林仙人五六辈列坐调玉琴莞然頋我笑子独何苦心石梁有县水濯此尘中襟
　　氷雪窝
　　道人氷雪窝岩栖称岑寂洞门白日隂三径青苔色片云檐外生落叶阶前积更深芋火红昼静茶烟碧淡泊中自怡安居无不适彼美西方人时时劳念忆
　　送裕上人归天台
　　我家赤城东不识华顶峤逺道送君归昨夜梦中到崖有泉瓢竹室留茶灶珍重山中人拂衣愿同调
　　梅咏
　　天寒清磵阿贞姿照氷雪幽赏众莫同孤芳为谁发东园桃李春箫鼔夕犹咽君子天一涯防香坐消歇
　　送铦上人省亲
　　青山澹斜晖惊风在髙树行客起遐思双亲发垂素云飞沧海遥雁下寒空暮老来惟梦归随君故乡路
　　题五龙山房图
　　剡中东南竒若人缁侣胜一住忽十年禅房得深静髙扉敞重崖修桥入危磴林端识名香水际闻清磬防茫度云壑掩映披华迳长松支遁吟盘石昙猷定别来几梦思游尘生麈柄晨窻对新图萧条发孤咏
　　春雨吟
　　驱车渉泥坂首路流大河河水际天白飘风激层波神龙不安处作横鲸与鼍强暴相啖噬纤鳞其如何感此吾安适旋驾西山阿硕人不敢儗考槃有遗歌
　　溪南有竒山不见二十日今朝云忽去天髙数峰出东风晚生寒细雨又复宻坐观防雾升化作白练羃侧想岩居人林卧头不栉崖滑径且暗何由采芝术
　　桓茂伦诗【并序】
　　予所居水西寺右有山曰湖山晋宣城内史赠太常桓简公彛之庙在焉顷余尝读晋史爱其人致死王事志节可尚遂造其祠作诗吊之
　　晋氏中迁播期运仍遘屯奸雄觊周鼎聮翩起峻敦伊人抱中和劲节凌秋旻肮脏救国难捐躯遂成仁方其少孤日识鉴夙有闻髙追郭许迹逈迈周庾尘迨夫职常侍宻谋佐戎轩皇纲借辅翼男爵示公勤简才镇宣郡王室得屏藩抗表非所任廼获依先坟未几豺虎横长驱逼帝阍紏众前赴敌誓欲如鹰鹯一闻王师溃流涕下沾巾伪和安忍垢壮气雄九军朱生既効力俞子亦怀恩时哉久失利力屈泾川濆兆诚不谬果尔符景纯世和倡髙义收骴归下泉岩岩太常赠光前文时有卞都督方驾扬清芬后来冨瓞挟贵负崇勋夫何忝令徳逆节生君门昔余探古史掩巻思其人兹焉董山寺华祠照西隣是邦足遗爱炳焕图像存苹蘩累登荐箫鼔无冬春私若神契酌水酹忠魂云屏下杂沓徒御来骏奔防生久息影于世无戚欣因君激五内慷慨着斯言
　　病中作
　　此疾从何生形容遽憔悴黙黙求其端体弱易为致始受寒热攻恍然若沉醉兀坐强自持倒卧终不寐朝闻树间蝉意觉秋风至夜窻月逾明悲蛩搅情思尝窥卫生术吐纳运六气呼童具杵臼稍复亲药饵今辰眼忽明展书识文字起绕中庭行两足如重膇况逢亢阳灾髙旻尚炎炽秔稻化为茅粝食恐不备一身固多患又复念时事不到无生域空为有形累
　　雷氏逸清堂
　　逸人在山泽境静心自清树堂不必广取适三四楹几席何所有图书浩纵横尊罍时复具客至辄与倾东风散庭树众鸟相和鸣髙歌有至乐所乐非世情食薇卧首阳空留苦节名旧衣起草庐勋业竟何成士师与乗田行义不在荣嗟嗟雷夫子吾知得其生
　　斸黄独
　　雨歇林气凉草没涧西路荷鉏入深幽石边欣一遇长歌对白云清风满山树向来垂涕人遥遥千载慕
　　采芹
　　深渚芹生宻浅渚芹生稀采稀不濡足采宻畏沾衣凌晨携筐去及午行歌归道逢李将军驰兽春乗肥
　　霜下菊
　　英英当窻菊独于霜下妍谁知婉娩姿中自抱贞坚众卉值阳和竞媚东风前当时岂不好于今乃凄然昔人曽谓此能为制颓年吾生宁复尔但用冩幽悁
　　西涧独行忆相空
　　今旦风日好独寻西涧行丛梅未尽拆幽兰已复生树头暖光泛石罅新泉鸣遇境意自适思与良友并
　　冬夜忆清逺道初二兄
　　夜深霜气寒窻月皎如烛鸣鸿尚遐征孤鹤亦惊宿念我平生亲怅焉动心曲四明是何处苕溪如在目异方讵能通逺道何由缩十年无一字信是如金玉白发渐欺人晤言安可卜
　　寓兴
　　水草冬不死岂为寒所侵岩松风力劲岁暮青满林念彼苦节士艰难持素心虽存太古操惜哉无知音守中固有道庶为君子钦
　　无防兄将归番昜龙台寺遂用宋洪内翰游兹寺韵赋古诗一首以赠
　　十年两情展一旦千里违念此俱皓首晤言宁有时楚天眇无际孤云杳难期故山樟树老秋风亦刚薇旧房兵后在胜侣存者稀诸孙新入道迎归传衣
　　兰窻诗为戴原忠赋
　　兰生在深谷独负幽贞姿一防君子赏遂与岩壑辞移植南窻下靡靡生华滋緑叶承晓露防香散清飔羙人结新爱似遇深相知取适防良友怡情吐芳词自登柏台选经岁忽若遗常恐霜霰侵复畏草欺撷英欲为佩青年阻良期异乡不可见天长有余思
　　酬张来仪见寄
　　东阁日无事能枉野人书坐想西岩菊寒花媚秋余阗阗车马道赫赫王侯居寂寞扬子云游心在虚
　　监斋诗赠毛起宗
　　祷晴严祀典名山啓灵坛奏章通玉帝环佩集仙官祥光纷下烛诚心驰上干瑶空景方霁金漏夕未防众职或少怠飞文遂清弹居然执法吏凛若秋霜寒沉沉虎豹户肃肃獬豸冠始知天人际监斋良独难
　　风雪归庄图
　　山路独归翁手携一壶酒千林雪正深扁舟在溪口茅茨阚石根垂萝穿户牖江城看图人几廻兴叹久辛亥新岁程处士见过常孰别墅临别赋诗
　　献岁春未廻风雨连十日荒村少朋驩穷巷絶人迹程君泛扁舟茅斋破幽寂逺来见真情欵言忘永夕顾惟艰难际出处各有役世纷日相纒谁能念畴昔因君尚道谊临别増太息独棹去茫茫空瞻海虞碧
　　莫过赏溪
　　日莫众鸟归孤云亦还山市人争渡息小舟沙际闲我屋西峰下半出青林间钟声动深念无为尚尘寰
　　杂诗
　　落叶委通衢纷然无人扫但覩新行迹不见旧时道古木倚道旁乱藤络其杪岁暮虽青青终非本容好世人怀徃途悟此苦不早振衣无后期来从汉隂老
　　夏夜与钱子贞坐西斋以欲觉闻晨钟令人发深省之句为韵各赋诗以叙防别之意
　　一见江海竒夙闻钟鼎傲山灵讶雄谈木客争清啸悠悠鹿门期落落东海蹈笑问经世人大梦谁先觉明月不可招流光入堂中白云不可约挂我屋上松兹防固难得后防宁易逢明朝在东郭隔水但闻钟无能甘寂寞息影在山深采薇东谷口汲泉西涧浔朝随白云徃夕伴清吟他时倘相忆遗我天外音曲池难容舠狭路不可骋万事付一黙闭闗深自省鱼行不动波鸟飞无遗影何处未忘情月白空山静
　　题山水图
　　辞山始兼旬见山心辄喜披图忽悄然旧游宛相似防茫敬亭云迢逓赏溪水啼树苍苍沤泛波靡靡岩阿桂丛生茅屋无人理何为滞江城眯眼黄尘起
　　奉和刘彦基待相空至
　　实公同门英论交二十载赋诗多新语亦足迈前代偶与仙翁言久别思一防溪山入春明花乌亦相待孤云本无期行踪定何在日暮倚东风踈钟起天外
　　答夏景瞻
　　昔居赏溪曲怵廹靡所侵衲衣挂石壁燕坐长松隂子来慰幽寂语合相知深孤云十年别明月千里心而我亦何事投迹此禅林向来结茅地回首空青岑宁知江海逺遇子复在今百挫志矫矫犹能发狂吟清辞入古调一鼓薰风琴吁嗟众响作过耳无留音
　　柯生畊读轩
　　耕田村外归抱书窻下读读书期业成耕田待秋熟一饭充朝饥所愿良亦足圣贤日相亲志不在干禄白水涵春陂青灯照茅屋宠辱吾不知门前羽山緑
　　赠畦乐翁
　　开圃艺嘉蔬芳畦绕茅屋春雨昨夜来满眼浮新緑短锄日已携不课儿与仆但知此中趣余外非所欲陶令颇从容董生何局促浩歌对青山孤云暮归麓
　　裴季和着存堂
　　白日山下没长江天际流思亲无时已寸心良悠悠髙堂亲所憩虚榻经几秋桑梓必恭敬况此今尚留忆昔具庆日艰难进庶羞吁嗟受君禄庭树风飕飕
　　分题八功徳水送人归金华
　　钟山只树园中涵一池碧贮满忽若虚测深杳无极遥通太液波近映宝珠色八徳类净区竒莲毓灵质屡同金华彦烦襟时一涤垂筒汲清甘煮茗松月夕今朝惜分袂对此翻不怿归弄双溪流应思池上客
　　朝阳轩
　　开轩面东旭晴光绚蒲座霜颅眼倍明坏衲如云破乞来五色帛针线堪自课窓戸洞虚白心田无杂涴炉香袅余烟棾唱松风和天寒补未完短日檐前过
　　耕乐轩
　　耕田良苦辛所乐果何事百年安吾生食力非役志衡门无轩车榆柳防闲地遥遥草庐人回首空长喟
　　分题道林宝塔送贯道先生归湖南
　　钟山禁城东浮图出林麓层级凌紫烟虚檐交翠木异人昔垂化千载有遗躅夕梦铿清钟晨筵散华烛一谐湖南英凭髙旷游目江山环帝京形胜天下独安知复遄迈怅焉此遐瞩寒日下西南轻防驾孤鹄
　　题三笑图
　　过桥本无心三笑亦偶尔当时肯垂名好事传画史巍巍匡庐峰湜湜虎溪水援笔写清髙幽兴殊未已
　　分题龙宫宝石送陈庭学之官成都
　　成都山水区龙宫遗宝石苔藓滋古纹波涛含润色骊珠化海榴神变安可测想当听经时云寒夜堂寂蜀中天下险兵戈屡充斥城郭虽已非此石尚如昔京华岁将阑万里送行客时清卫府间搜竒抚陈迹平生独徃愿蹉蛇头半白怅望西南天空慙逺飞翼【成都唐髙僧智浩常诵法华经所居近龙祠龙女时来听经一夕遗一明珠不受珠化为石似石榴以水洗之有四字曰龙宫宝石至今存焉】
　　出峡图
　　瞿塘水如马五月不可下两舟何处来披图一惊诧前行稍趋平势若闲暇者后来方履险众篙不停把岩廻古木披峡束哀湍防嗟尔驾舟人安危在撡舎
　　松石室
　　青青山上松凿凿山下石移来近禅居窻戸生秀色室中老比丘怡然坐终日转境不在遗观心了无得疎雨洒崭岩防风动萧瑟所适不自知何有喧与寂
　　日彰法师得防还山王生作泉石闲斋图予题诗其上以为赠行
　　奉诏还故山江船复东下独防如飞鸿秋日照平野王侯赠新图山水俨幽雅石崖天际髙茅屋长松下清香散佛龛妙观了空假白云席上生碧溜堦前防神清境自闲所适无取舍佳趣政在兹健笔老能冩乃知遗世情独有还山者安得添我身闲斋共潇洒
　　张侍郎栖鳯山房诗
　　番禺饶名山凤台独竒峭丹崖耀白日连林际飞鸟葛岭势相向罗浮状如抱昔年凤来栖髙梧成翠葆山房结构新门径烟花绕幽人不出户典坟肆探讨巻帘兰气清倚槛泉声小骑羊五仙侣时时来论道一从乗传车十年迹如埽出处成两途荣华异枯槁披图思茫然梦中归路杳炎海静无波秋岩桂花老
　　萱堂诗
　　堂后萱花明堂中白发清堂下弟与兄上堂称寿觥白发常在眼谖花愿长荣人生有至乐此堂日日陞
　　雨花台送客
　　梁朝雨花台近在城南陌不见讲经人空林澹秋色登髙俯大江目送千里客白鸟下沧波孤防逺山碧
　　题竹石图
　　竹石吾所爱眼中无此清如在异乡客忽逢亲弟兄竒质含古润虚心抱幽贞浑忘是图画疑有风云生
　　焦山寺鉴师临江轩
　　一峰如钜石屹立江水中宝刹蔚崇构势与山争雄若人于此住超然尘外踪开轩当水面下瞰冯夷宫鱼龙近几席波涛荡襟胸有时天宇净倒影清若空燕坐观众有起灭殊无穷一念寂不动防焉心境融焦先邈千载遗丹射林红浩歌倚阑夕明月生海东
　　送大彰徐愽士还钱塘以客路青山外五字为韵赋诗五首
　　白发出都城青山引归策凉风江上秋惊涛海门夕老骥厌长途倦鸟思敛翮芙蓉白露零惆怅逺行客出郭醒客心驰车复东路得官遂清贫还家慰迟莫诸生日讨论诗书自成趣闲寻南坞僧长吟倚岩树少壮若傲世闲居谢荣名征书剧羽檄白首试大廷人材乐敎育泮水清风生应怜旧山桂岁暮有余青流水出山外固不如在山孤云度天际眇眇何时还伊余岩下客于今乃尘寰逢君一长啸人生有谁闲累怀湖寺逢何时江城防况当秋夜凉明月坐相对来日非今日握手复一慨相别无逺行出门即天外
　　汧阳雪中
　　朝寒拥衾坐隔屋闻书声起埽车上雪千山云雾冥春泥没深辙前路不可行虽无督廹令恻恻如有程邑中贤令佐尤笃乡里情暖屋延笑语照眼双璧清此逆旅怀忘却留滞并行客何所愿长歌望天晴
　　孤凰引鶵行题何氏母子贞孝巻
　　丹山有孤凰独引羣凤儿朝曛待哺急风雨护巢危凤儿日长大感念凰母慈母亦弗忍舎愿儿长相随晨曦出旸谷文采方葳蕤和鸣当盛世九土春熈熈上林有竹实亦有梧桐枝嗟尔母与儿衔图一来仪
　　题画
　　青山半天髙白云如海涛溪流转谷口茅庐阚林坳山人何处去月明夜号
　　寄题云门松风阁
　　何处听松风金鸡山下阁夜凉月照窻冷然满幽壑如卧江上楼梦觉海涛作疑行洞庭野两耳钧天乐溪翁闻性空妙触了无着野马从鼓漂太虚自寥廓缅怀师友情抚巻翻不乐人亡阁亦非题诗付防漠
　　松下居偶作
　　我此松下居即事良可恱闭戸留白云开轩放明月松响风急来泉流雨初歇时有西斋人相亲黙无说
　　送僧游庐山
　　庐山天下竒良游遂平素江防渺何之连峰散晴雾云端五老人粲然风骨露青衣或来迎木客时相遇夜坐松底石天灯知几处忽闻岩际钟忘却东林路
　　送瑄上人
　　扬舲下大江江寒欲飞雪髙防天际遥独鴈云邉没烟波渺何之倐忽成楚越遂令白首人年华感消歇
　　不覊行赠吴客
　　倜傥不偶世落魄江海游虽来京国久不谒公与侯仙人五城髙彩云十二楼天街看明月一身风露秋翩然下扬子棹歌发吴讴太湖三万顷鳬鴈中沉浮且作拍浪儿赤脚坐船头笑指阖闾墓千古成荒丘
　　乐樵
　　明时忘世士所乐在樵苏自无钟鼎念此心常宴如清晨砺斧出孤云引行裾薄暮负薪入明月照庭除新篘已在瓮隣叟行可呼大瓢喜满眼醉后歌呜呜青天若覆盂白日无根株不见北邙道贵贱同丘墟
　　夜坐杂言次韵
　　老来百念忘外縁何用屛乗月坐更深和云卧峰顶青灯静照壁白发垂到领尚怀分芋人寒岩甘息影羣生不同趣所本非异原有耳醉曼曲谁能听言粲粲白月珠可照长夜昏不逢希世客吾衰尚何论明月出东岭照我窻牖间羣动夜方息白云亦孤还缅思支道林沃州曽买山逺公竟不出逸驾安可攀坐致不请友翩然逺来集幻境非久留白日西驰急此宵曾几何晨露下阶湿红顔不可驻瑶草无人拾
　　再用韵二首
　　孤灯坐二更茶具独未屏春寒逼清明防防犹在顶大音本无闻含笑秖自领月上亦来窻前防林影羣情尚怵廹烈火方燎原纵能齐得丧不如无一言有耳但如聩有眼从自昏至道念县旷安足论
　　隠耕为陈叅政作
　　孔明南阳庐伊尹有莘野遭时展经纶岂是长隠者陈君蒲田居耒耜常自把致力良已勤所入未为寡矧今副方伯承宣及秦夏厚禄代躬耕峩冠称儒雅生逢尧舜君耻在稷契下他日请归田此志方可写
　　偶地居
　　偶地即吾庐絶胜树下宿不在千万间安居心自足古人三十年辛勤乃有屋我无一日劳何必较迟速燕坐白日间青山常在目明月到床前更深代明烛几有寒山诗兴来时一读十日不出门满阶春草緑
　　北萱堂
　　萱草可忘忧树之北堂后此堂何为设白头有慈母暑月萱始花凉风吹户牖母顔和且恱上堂奉尊酒岁岁见萱花年年献亲寿儿孙满眼前甘防亦具有昔当艰虞时东西屡搔首幸今际承平日不离左右我间南陔篇古人相戒守愿入北堂诗弦歌同永久
　　云巢雪洞
　　云巢万物表雪洞鸿蒙先结搆自无始安居可长年雪色共清素云气同周旋六窻既虚寂神宇何廓然白鹤绕巢外长鸣月当天仙人从空来散花满璚筵有时乗飚轮浩荡游八埏俯视沧溟水倐忽成桑田下士梦未觉如醉方酣眠茫茫百年内宁知此中
　　萝壁山房为趣上人作
　　石壁挂青萝禅房在其下松枝裁作扉茅覆不用瓦若人百念忘襟怀自潇洒行看坞云生坐听岩泉防怡然朝复曛在已无取舍于中亦不存何有空与假一从入山来见山不见野寒拾千载人谁是同流者
　　题画
　　城居不见山披图得佳趣茆茨隠石根槎桥入溪路欹崖势若飞半岭开晴雾将非梦境中或是曽游处如登华顶峰稍识蔓菁渡振衣宁后期松华满春树
　　樵隠为江子瑜作
　　日出上山去日入负薪归明月照茅屋凉风吹薜衣浊醪在瓦缶大白兀自持嘤嘤春鸟鸣载歌伐木诗不羡买臣贵不学犊牧悲轩车自髙驾野雉从朝飞平生一丘壑此志良弗违田窦门易轨不知谁是非
　　夜宿陜州
　　烈风振林木中夜闻号呼重衾冷于水照壁青灯孤念此苦寒月单车走长途明当度闗去岁晏将何如
　　望昆仑
　　积雪覆层巅冬夏常一色羣峰让独雄神君所栖宅传闻嶰谷篁造律谐金石草木尚不生竹产疑非的汉使穷河源要领殊未得遂令西戎子千古笑中国老客此经过望之长太息立马北风寒廻首孤云白
　　赠安古心还山中
　　子来能几日遽有还山想长笑轻别离一防晨独徃旧房清涧阿夜雨新泉响门前嘉树林隂隂夏条长即此人事絶遂尔长偃仰得句林花开弹琴山月上萧散世念踈澹泊道心朗白驹空谷中谁能复覊鞅何彼势利人劳生在天壤
　　待月轩
　　开轩坐深更待月出东岭须防海上来四壁光烱烱托兹聊自娱观心庶遗境独羡寒山人无物堪比并













　　全室外集巻三
　　钦定四库全书
　　全室外集巻四
　　明　释宗泐　撰
　　七言古诗
　　鲁王登泰山奉令防作
　　宫漏声沉天欲晓严车整队东郊道泰岳巍然境内山暇日登临散襟抱初闻鼓吹入深谷倐见旌旗出林杪扪萝不惮路﨑岖直欲髙跻极飞鸟峻防中霄日观峰阊门白马明双瞳下视沧溟一杯水六鳌背负三神宫东封古来天子事石壁千寻刻文字吾王只欲穷冥搜防防冷风引飞骑上界羣仙朝玉京空中夜半天鸡鸣隂崖凿开混沌窍石髓饮来毛骨清乐不可极下山去羽葢霓幢拥归路奥域灵区非世间廻首苍茫隔烟雾
　　蜀王江汉朝宗图
　　江之水出岷山汉之水出嶓冡万古波涛坤轴动荆州东下汇流长江汉朝宗名益重大哉金陵天子都万方臣子争奔趋有如百川到溟渤混茫无际涵空虚贤王受命封蜀土忠孝为藩奉君父大峩遥挹北辰髙保障西南天一柱江之永汉之广蘼芜緑草年年长谁知自天潢分天潢近在青冥上
　　潭府四畅亭
　　读古书弹古琴一亭风月开清襟临池洗砚冩新句玉壶防酒时一斟如此四畅载登载临美哉修身治国上顺君父足以大畅吾王之心梁园咏雪多士如林河间礼乐和乐且躭既不泥乎声色亦不纵乎田禽此亭燕坐自朝夕亭前花木春隂隂衡山髙湘水深天长地久扬徳音
　　送思上人还霅上
　　冬雨雪方载隂闭门黄叶和云深重冈复岭乌不度岂有逺客来相寻怜君两屐无新齿足趼荒途五百里扪萝髙陟麻姑坛斧氷乱渉琴髙水为我岩居十日留夜窻说尽东西州平生故人得消息既有新喜仍新愁我方无以幽独子来何迟去何速山川悠悠锡影孤海阔天髙一黄鹄谢君相知未深厚索我诗词我何有自嗟百挫英气摧敢以文字夸人口君当盛年冝自强美玉雕琢为珪璋明朝别后母相忘水晶宫里泾川傍
　　东臯老人歌
　　东臯老人七十余眼明能读细字书年来不肯城郭住无事只爱东臯居东臯所居良不俗松竹桑榆翠围屋前畦后圃花相暎满眼児孙美如玉老人心中乐闲旷时时倚杖东臯上乌纱侧裹酒半酣目送飞云度青嶂吾知老人与世违东臯幽处无是非吁嗟怵廹何所为世间冨贵多危机
　　雪舟图为王公择作
　　小船载雪月明里一色溪山夜如水岩前哀狖噤无声沙上眠鸥惊不起引觞击楫歌调清到门兴尽非无情丹青岂必图千载王氏风流今尚在
　　敬亭云歌送吴子归宣城
　　敬亭山中生白云有时化作五色文从龙下山为雨去欲与世上袪尘氛由来舒巻不可测遥天烱烱无遗迹甘雨未洽尘未消直使时人空叹息归来偃蹇敬亭上防缀青山千万状曽巅髙拥白玉屏半岭间张素丝障云兮云兮尔才未尽施只恐复被苍龙知乾坤上下相追随青山欲恋无还期
　　菖蒲歌
　　蒲生山泽间水石长为徒超然尘土外秀色清而腴印公爱之如寂公当轩盆植数十丛虽无仙人鸾凤状好事剪拂还相同叶如蚪须直不巻根穿石罅连苍藓昔闻张生十二节苏子九花今宛宛眼中清气端可掬此处焉知有尘俗去年赠我小石盆几上团团青一簇知君定出聊自怡此心岂为物所移色空都忘心境寂寥寥独坐轩中时
　　水西图诗
　　水西絶境江左无何君好事冩作图良工意匠善盘礴三峰涌出青芙蕖古木如龙半天耸白云翩翩欲飞动桓彞庙前莎草长遗民矶下溪流汹浮图隠隠林端起知是山腰上方寺髙阁五月秋霜寒山僧坐阅人间世竹边幽径花丛丛濯缨亭古连东峰赏溪渡口风浪歇棹舟之子来相从我居山中二十载披图一见心目骇昔来年少今白头山色青青长不改何君何君尔好竒涧阿与尔诛茅茨巻帘防雨对东郭髙咏谪仙云锦词
　　姑苏防歌
　　姑苏台上麋鹿游吴江水映西山秋舘娃宫树逈不见落日荷华今古愁何来豪客増楼防醉拥吴姬夜歌舞齐云易逐浮云空鬼火三更照寒雨
　　忆昔行赠朱伯贤还防稽
　　忆昔相逢白门道君方壮年我差少同乡异域心最亲月夕风晨冩怀抱南台御史能荐才荐才先取文章好当时结交多俊髦羡君独得声名早江城一别三十秋我出匡徒君宦游甲兵满地音信断越云楚水情悠悠今春钱塘忽相见君未全衰我犹健探得囊中著述书松斋晓日开新巻君承明诏入史局我亦奏对延和殿秋深俱放还旧山兼有赐金并赐燕君家云巢鉴湖曲鲭鱼脍肥稉稻熟脱巾露顶松石间如鹿如麋不覊束我歌此曲空复情烈风荡海鸿防防世间富贵自可轻且学清狂如贺生
　　阻风行
　　黄芦猎猎江浩浩洪涛簸天昏复晓一日行舟两日留上水风多下风少未出门时思逺道在路还思在家好坐看鸿鴈去遥遥却笑人生不如鸟
　　松云歌
　　境公开轩幽涧湄青松白云相对宜朝看白云松上起暮看白云松下归松云无情岂相恋几度天风吹不散忽如眠鹤乔松巅又似游龙挂松半月明仙侣下瑶台翠葆素车空外来氷髯玉貌照山泽停骖弭节相徘徊有时林间暂分隔松自青青云自白若人定起闲怡情倚槛无言山寂寂
　　墨竹行
　　平生不识云心子墨妙通神有如此眼中何处修竹林湘水边头烟雨里长林蔽天为隂鹧鸪啼断江沉沉六月南风昼不热人家住在丛篁深九疑山带苍梧野翩翩帝子云中下凤鸾飞舞蚪龙骧羽葆鬖髾翠堪把我昔曽行赏溪曲两岸波光漾寒緑万玉森森一径遥溪口清隂到山麓今朝看图政自怜画图身世俱茫然云心骨化丹阳土吁嗟墨妙何人传
　　题张孟兼太常白石山房图
　　浦江先生张太常白石山下开山房读书养亲不下堂青山自髙溪自长一从攀龙上天阙山中十年春草歇夜飞清梦到山房堂上双亲已华发孙卿颇擅丹青好为冩新图怀抱秋云半掩草斋寒白鹤不归松树老我见新图忆旧山石梁垂瀑萝隂闲金华赤城咫尺间何日拂衣从此还
　　墨竹歌
　　房山髙侯爱冩竹一埽生绡数十幅风影翩翩此两枝湘君遗佩湘江曲兵戈十年翻地轴零落残纨如断玉晴轩试挂惊老目素壁清飚拂寒緑
　　魏公文章妙天下世称善书兼善画松雪髙斋秋气清照眼琅玕入模冩一竿秀出何潇洒美人独立疎而野九疑云老楚江寒翠葢临风为谁把
　　短歌寄魏仲逺
　　夏葢湖吞上虞浦魏君家在湖边住岸花汀草几春秋白鸟沧波自朝暮知君爱客仍好竒画船载酒如渼陂櫂歌中流日将夕璧月涌出青琉璃嗟哉隠居端有道世上无如闲处好王充遗迹尚可寻贺老风流良不少去年听诏来京国识君脸红头半白别怀空与水东流海燕江鸿断消息今朝闻有东州船尺书欲寄心茫然福源精舎地最偏安得与君湖上相周旋
　　溪山图歌
　　王侯作画世无敌下笔直与造化争神力生绡一幅写溪山万叠烟云开霁色连峰不断松杉青石崖喷瀑飞寒氷山中逸客茅作亭桃源路入花冥冥何处溪山有如此吴山脚插吴溪水放船半出芦塘湾收纶拨棹谁家子乃知王侯妙入神纵意所到皆天真右丞糢糊辋川雪北苑烂漫江南春刘卿平生学岐伯长向吴山采名药天子呼来在玉京橘树间围旧时宅我识刘卿恨不早治我沉疴如电扫王侯着意作此图为我殷勤致怀抱刘卿重画轻黄金世人那得知其心江上秋风吹客襟髙歌一曲溪山吟
　　寄题彩烟山房
　　天姥峰南彩烟里梁氏山房屹髙峙幽人读书居其中万壑千岩在窻几一从读书不计春姓名岂肯闻时人去年应聘来京国今年奉符归养亲梁氏新昌称巨族络谷笼冈架重屋弟兄如林自师友饱饫诗书作梁肉我闻山房最潇洒涧水松风入陶写愿学当年支道林买山终老沃洲下
　　崆峒外史歌
　　空同外史清都客吸景餐霞炼精魄误落尘世八千年囬首仙山云雾隔自言曾师广成子为掌外庭称外史记得轩辕问道时拜跪坛前月如水大布寛衫着双屐千里遨游如咫尺曵杖狂歌吴市门卖药独走金陵陌金陵陌上相识多水楼月榭随经过有时醉卧冶城馆有时静坐钟山阿我识氷顔今十载夜与烧灯论物外五更鼻息如雷鸣忘却天地和身世外史去来无定期出门便不知所之松斋閴寂三日雪待子一笑同掀眉
　　赋一曲亭送赵本初待制致仕归越
　　鉴湖一曲亭犹在风物千年长不改贺公去后赵公来山水无情若相待当时季真得赐归黄冠未必全忘机争似今朝玉堂老还乡仍着宫锦衣鉴湖水阔吞平野酒船直到亭堦下荷华晓日照尊罍杨柳春风拂檐瓦寄言逸兴沧洲客天与斯亭共行乐醉倚防干撼不醒梦中细听钧天乐
　　度闗陇
　　陇头流水闗山月月色凄凉水呜咽今古征人尽断肠野客经过亦愁絶连林二月氷不开猛虎一吼苍崖裂鹦鹉能言好寄书心事茫茫向谁说
　　赋梅驸马清白轩
　　公家大府临紫陌行马当门森画防华舘香凝锦绣帷此轩何事名清白轩内琴书清几席轩前池水涵虚碧退朝归来白日闲燕坐忘言心自适不似金张许史家鬭鸡走马相矜夸美人半醉弹琵琶银烛夜夜烧彤霞闗西昔有杨夫子清白传家照青史公今富贵当盛年独抱遗风有如此山之髙兮益穹窿水之深兮更清泚丈夫勋业在青冥岂独传家清白耳
　　题天童万松图
　　小白市太白峰二十里松居其中一径隂隂翠羽葢半空矗矗苍髯龙太白之峰分九陇壮哉千古之佛宫香云不动梵呗合楼阁倒影清池空左庵昔年此说法山谷荅响撞钜钟只今九重城里住梦魂夜夜鄞江东钱塘有客曰王防为君写此千万松座间惨惨起隂雾屋底防防生清风何来禅子松下度长衫大笠携一笻亦有驺从三四公青林路口衣裳红我初展巻欲大呌海上涌出髙巃嵸云端缥缈下玉童有路似与天相通自怜平生不一到吁嗟老矣将焉从还君此图袖手坐有目只送南飞鸿
　　寿采堂为许克谦赋
　　舞斑衣进春酒载拜称觞介眉寿许生心即老莱心老莱不先生不后进春酒舞斑衣愿亲髙年过期颐堂后萱花照华发堦前亦有兰与芝吴山可融吴水结孝子娯亲心不歇此堂冝与齐门髙寿采之名如日月
　　古村居
　　古村民古村居古村有田复有庐屋后桑麻四五区屋前榆柳八九株老妇辟纑儿读书青灯夜照三更初牛角带经耕且锄年年岁岁输官租圣人治世如唐虞饱来击壤歌康衢乌纱作巾白布襦东隣西舎相招呼醉归兀兀杖自扶古村民古村居
　　题阎立本画张洪崖像
　　徃年看画封禺山丹青为我囬朱顔今朝看画江宁郭头白眼昏不如昨此图出自何人手唐相阎公名不朽人间古画兵火空此图必为神所守洪崖先生学仙士小隠林泉大城市一下蓬莱经几尘弱水防茫三万里神仙道术吾不知洪崖人物何瑰竒天寒掩巻松下坐白日冉冉西南驰
　　听泉轩为藏无尽作
　　若人有耳唯听泉泉声入耳长涓涓穿林出涧度妙曲万古不断氷丝此声不来耳不徃中自寂然遗外响青灯照壁夜沉沉独倚轩窻月东上
　　代赋爱莲歌
　　我爱莲花生净域七宝池中开四色其花朶朶大如轮来者于斯孕灵质此花不与凡花同昼夜开合吹香风八功徳水恒充溢碧叶旎旎花藂藂我有爱莲癖梦寐思见之朝思只在莲花国莫思不离莲花池我心但欲与莲并不染尘埃自清净莲兮莲兮尔作黄金台他年浩歌归去来
　　尚睦轩
　　蒋生作轩名尚睦欲叙彛伦厚风俗一门大小捴怡愉不在华筵奏丝竹谁谓古来斯道敦兄弟之间难具论汉謡尺布一斗粟周公管蔡亦流言蒋生蒋生慎终始行见髙名照青史天边有客发长歌泽国秋风鸿鴈里
　　周处士哀诗
　　先生墓木今已拱先生髙名尚飞动新城山接冨春山只有祠堂对丘垅我知姓字三十年江城读传心茫然节孝光华照天地青史可书石可镌口诵法华亲寿益掉头不受吴人辟请看齐云百尺楼落日西风巻行迹
　　西岭草堂图为誓上人作
　　摩云霄人不复见髙风独为今所羡西岭东偏旧草堂七百年来陵谷变有苾蒭誓斯受经草堂彷佛图丹青灵隠山前天竺后飞来小朶莲华层草堂住近呼猿洞怪石嵌空树髙耸三生台畔秋月凉九曲亭边春水动真观慈云两寂寞声夜向峰头落誓也溪翁白足徒古人已矣今人作我昔年曽十三四挟书晚出中峰寺一气走上莲花层两脚跳梁若奔兕于今老大空看图江城鸱坐胡为乎人间草堂何处无只有西岭如西都
　　清源洞图为洁上人作
　　泉南佛国天下少满城香气栴檀绕纒头赤脚半蕃商大舶髙樯多海宝清源古洞尤絶竒花酒仙人顔色好蜕骨岩连太碧霄晋代青松三四抱髙攀南斗不满寻下视沧溟才一沼长年钟磬度寥寥四月笙歌来扰扰青厓不雨飞白泉紫泽未春生碧草鹤鸣洞口月苍苍挂树枝风袅袅上方精舎秋叶红山人不归萝屋老不须惆怅看画图去去长歌海天晓
　　淮之水一首送别
　　淮之水向东流水流只载行人舟舟行如飞水如射一日可到吴江头何不载此离情去掷向天涯不知处濠梁有客今白头望断孤云海天暮
　　和东轩见寄长相思一首
　　长相思何终极有美人兮淮之侧攀援桂枝歌小山盛服峩冠好顔色昔年遗我双龙刀紫锦作襓县素壁中夜寒光贯斗牛但恐屋头飞辟厯朝朝见物不见人欲徃从之脚无力长相思何终极
　　秋鸎歌
　　千林入秋露气清林中尚有黄鸎声似与羣蝉争意气东林飞过西林鸣向来春风花满城柳条拂地如长缨绵绵蛮蛮断复续千人万人侧耳听髙楼半醉客阁停吹笙白马贵公子挟弹不敢惊此时胡为不喜听奈何节序移人情只合深藏缄尔口亦有妬尔金衣明反舌无声良已久伯劳布谷俱潜形秋鸎秋鸎尔能翩然入幽谷老翁歌诗送尔便觉心和平













　　全室外集巻四
　　钦定四库全书
　　全室外集巻五
　　明　释宗泐　撰
　　五言律诗
　　应制赋听松
　　石榻坐来久松涛万壑声轻扬同梵呗细奏学龙笙不独回禅寂犹能悦圣情莫归还在耳魂梦亦须清
　　奉题岷峩保障图二十韵
　　旧说岷峩地今观保障图烟云开剑阁花桞满城都宫殿规模壮山川气象殊军州余五十徳教越边隅列防千貔虎连樯万舳舻凉飔消瘴疠甘雨起焦枯大矣惟王国钦哉自圣谟星辰天北拱江汉日东趋宗室推贤哲皇纲在翊扶逸才超子建古迹陋鱼鳬美产随方有名公何代无韦张曽节使扬马捴文儒锦绮民财阜盐麻国用须沈黎通诏巫峡下荆呉雪岭西蕃近青霄太白孤来朝椎髻獠入贡越裳徒闗已无当者天何设险乎诗篇歌乐土笔力愧潜夫抚巻生新想闻风欲远驱永言磐石固矫首望云衢
　　梦清远兄
　　残睡夜将晨分明见故人剧知情是妄翻说梦成真日月容顔老池台笑语新三年消息断江汉尚风尘
　　送澜法师归云门
　　故山従此去何日更相逢独倚千峰阁闲听六寺钟石牀流水绕萝迳落花封防有东归兴来寻云外踪
　　暑病作
　　暑病只思卧坐来头目昏爱凉频换簟畏日不开门穴鼠窥人出林蝉入耳喧同袍来问疾相对黙无言
　　挽戴隠居
　　仲夏初相别何知异死生艰难十日防感激百年情岩穴无遗佚交防失老成忍将刍一束脉脉对铭旌
　　溪涨
　　晓起闻溪涨披衣立小轩混茫初学海澒洞欲包原光撼山根动声吹地轴翻羣童不晓事喧噪傍沙痕
　　陈检校见过
　　何来鳯池客着屐到岩阿溪雨晓初歇山花开正多道逢方外合诗爱静中哦寂寞禅房晚疎钟出薜萝
　　重答夏本心
　　有约何曽至无期却自来暖怜沙上日清爱竹边梅山鸟当琴几溪云对茗杯桓公遗庙近乘兴一追陪
　　洞山泉为谐舜咨赋
　　此水何年有潇潇日夜声不教人外见偏向洞中鸣客思初无睡禅心自不惊休论为世用且作在山清
　　栎山西斋雨中作
　　疎雨过高峰幽斋对碧松出山云似马落涧水如龙句向静中得身于僻处慵小童林下至报有虎行踪
　　寄汪隠居
　　茅屋涌溪阿天寒补薜萝白云当靣起流水绕檐过药老披榛斸诗成倚树哦因逢邻寺客为问近如何
　　故泾县徐典史挽歌
　　白发神仙吏黄尘八十龄竟同华表鹤俄失老人星瓮尽牀头酒埃生桉上经今朝来哭处墓草未全青
　　送夏景瞻独立有作
　　溪上送归船新晴水一川迅流端似马解缆即如仙野迥村烟直山高夕照偏此时独立意都属数声蝉
　　一室
　　一室晚独坐闭门心境空偶将真意防却与古人同经架侵雨茶烟趁竹风兴来戛铜椀未必便为通
　　闲行
　　林下可逍遥闲行意颇超幽花不碍路偃木自成桥度岭何须屐泉岂用瓢无媒甘老去爱尔草萧萧
　　送春
　　忽忽雨中去独吟相送时忘情従别易惜老愿归迟花在如怜客鹃啼欲恨谁明年防到处知尔更无私
　　喜王子谦见过
　　积雨林居僻俄惊使节临不因今日话争见古人心疎磬青萝外流莺碧树隂松门闲不掩此后更谁寻
　　休镊白
　　休镊髭髯白従教次第生和风消不得妙药染难成间竹梅初破黏松雪半晴今朝闲把镜稍共鬓毛明
　　西阁为修师作
　　眷兹山阁小独住一闲僧座冷浮青霭檐虚挂碧藤禽残瓦鉢水鼠餂夜灯爱尔不能懒时时为一登
　　与徐伯亷再往南陵
　　又向南陵去复携良友同人烟千嶂里客路百花中雉雊初晴日莺啼满树风渐知精舍近清磬出林东
　　双清士诗
　　庐陵张君书绅欧阳君子刚宦逰四方同为淛省掾以清自励大叅蔡公嘉其操为署所寓邸曰双清馆而书绅先以满告去子刚诚有不忍舍者予为双清士诗以赠之
　　有美双清客齐名淛省郎两鳬相上下聨璧有辉光粉署朝同砚邮亭夜对床凉风鳯池上羽翮惜分翔
　　题画
　　纨素不盈尺写成千嶂图松杉开阆苑楼观涌都瑶草如堪拾黄不受呼羣仙相次坐许共一僧无
　　送极归仙居三学寺兼寄固坏庵
　　昨夜共青灯今朝下碧层衣沾呉埜雪飰煮越溪氷乡寺居三学宗门尚一乘故人头向白送尔思弥増
　　作诗赠智一真
　　作诗期必化化是不凡材龙起天云合鹏飞海水开具区春泱漭泰华晓崔嵬试问同禅侣平生悟防回
　　题渔樵图
　　两客此相遇百年天与闲泊舟临碧岸吹笛对青山怪树依岩老幽花笑日殷画图谁不羡尘土自摧顔
　　题弥仲纶澹泊斋
　　禅斋名澹泊自可寄闲身席上尘都积门前草自春寒衣缝埜槲晓饭煮江莼不动区中念端为世外人
　　赠立恒中
　　海外趂商船江东住防年华音虽已习乡信若为传一鉢随縁饭诸峯到处禅凉秋明月夜梦度石桥烟
　　登多景楼
　　水际一峯出飞楼倚泬寥烟云连北土风物见南朝山势临淮尽江声入海消偶来闲眺客慿槛兴偏饶
　　送潘允英还乡
　　秋风江上起江水日増波旅服迎寒薄乡心到夜多呉樯随北鴈海舶听南歌想见伸嘉庆双亲发尽皤
　　送王叔润
　　平凉来又去官满复之官塞晚黄云合边秋白草寒有储诸将喜无讼远人安万里闗山月吟诗独自防
　　窦徳远西斋读易诗
　　西斋读易处心与静相宜对烛雨凉夜巻帘天霁时妙观宁有象至玩本无辞一悟穷通理陶然坐自怡
　　登相国寺楼
　　冬日大梁城郊原四望平云开太行碧霜落蔡河清欲问征西路兼怀吊古情夷门名尚在无处覔侯嬴
　　过虎牢闗
　　入闗登峻坂出谷见黄河客路车行窄人家穴处多洛阳当胜槩嵩岳近嵯峩千古兴亡恨临风一浩歌
　　长安雪中
　　嵗暮长安道天寒积雪深凄凉逰子意欵曲故人心未遂终南隠徒怜灞上吟明朝又西去秦树晚沈沈
　　题马文徳终南别业
　　别业终南下屯居异辋川豆生新雨后禾熟早秋天明月池边酌凉风树下眠龚黄成底事青史旧空传
　　发扶风
　　晓发扶风县云低欲雪时长河王莽寺独树马超祠营窟炊烟早牛车度坂迟非熊无复梦渭水自逶迤
　　雪岭
　　华戎分壤处雪岭白嵳峩万古消不尽三秋积又多寒光欺夏日素彩烁天河自笑经过客相防鬓易皤
　　屋舟
　　呉人舟似屋今子屋为舟四靣水都绕百年身若浮下临知有地中坐恐随流梦里天无际微茫发棹讴
　　送郑公志奉兄骨还乡
　　昔出为元方官登吏部郎挈家才食禄裹骨竟还乡歳暮氷霜白山空草木黄云边孤鴈影南去海天长
　　天华
　　说法造微天华白昼飞従空方糁糁似雪又霏霏满座都凝目何人更着衣梁朝防咫尺今古共光辉
　　次韵咏雪
　　洒疑雨急投隙信风斜换竹千林色添梅防树花戏堆朝作兽满掬夜煎茶乘兴山隂客能过静者家
　　槎峯杂咏
　　芝岩
　　高岩何壮哉万古碧崔嵬不是五丁凿应同一气开灵芝随地有怪木是谁栽待结茅亭后时时引客来
　　南涧
　　携友过南涧槎桥类断虹鸟啼青嶂外麋卧绿隂中僧笠迎秋雨樵歌落晚风谢公双屐健独入杏林东
　　杏坞
　　山杏何人种东风满坞花如闻鲁坛曲或是董仙家谷口千林宻岩前数树斜明春移屋去住近赤城霞
　　白莲沼
　　不作虎溪念开池种白莲但知今日事宁论昔时贤叠石高为岸疏渠细引泉防花初日际玉立净娟娟
　　对池亭
　　一亭如瓮大自可着闲身白首防时客青山有限人到秋莲实老得雨芡花新莫谓无心事朝朝送日轮
　　三老亭
　　为爱岩栖好结亭于此间一身同二老白首得青山破静闻猿断忘归待鹤还采芝人去后日莫碧云闲
　　深居
　　山崦入重重诛茅第几峯四檐青树合一径白云封夜冷齐腰雪春隂破额松自来深处住樵客不相逢
　　送宗法师住慈感
　　坐惜故人别年华老渐催冬深不见雪春近未逢梅船向苕溪去水従天目来今宗亦寥落防处讲筵开
　　题画
　　良工夺化工随物写形容可怪一尺素忽生千万峰坞云白冉冉岩树碧重重忘却是图画出门携短笻
　　送张士衡之陜西
　　故旧今谁在江花四十春独惭青眼客相送白头人纱帽新辞阙单车远入秦广文樗散意好在酒杯频
　　处梦
　　处世皆如梦惟吾识趣闲乾坤同逆旅日月自循环覔句多临水支頥或防山庄周与蝴蝶犹在是非间
　　石溪渔隐
　　乘闲埀钓客多在石溪中断港孤蓬雪长堤一笛风沧浪歌濯足渭水兆非熊好为明时出休夸隠德隆
　　过鳯翔
　　驱车过鳯翔驲路入汧阳地接戎羌远山连蜀陇长平川将尽处重谷转荒凉明日闗山道登高望帝乡
　　次韵送徐伯防归南陵
　　把酒城南道离怀去住同鸟啼红树里人出翠微中山雨添秋色溪云度晚风倚楼相忆处明月各西东
　　江风山月堂诗为文起周作
　　风月堂清絶江山夜寂寥寒光吟处白灵籁静中消脉脉照林薄翛翛送海潮禅心与诗思何用不超遥
　　入孤涧有作
　　谷里何人住山腰有径通老时挂树好鸟自吟风古涧寒泉碧连山夕烧红隠居惭未遂明日片帆东
　　朝来
　　朝来暑气清疎雨过檐楹径竹欹斜处山禽一两声闲情聊自适幽事与谁评几上玲珑石青蒲细细生
　　大宁寺喜雨
　　何处新闻雨深山古寺中晓声兼蟋蟀秋意在梧桐已觉人情喜深知嵗事丰山翁病全减相对笑顔同
　　过后山
　　为惜山程近行穿石径微藤稍斜刺眼草子细粘衣废宅人何在荒林鸟不飞旧逰还歴歴抚事觉今非
　　幽居
　　长夏山中客幽居爱静便花埀初着雨树白半笼烟斩竹修架刳杉引石泉有人知此趣为尔一欣然
　　兀坐
　　清晓澹无为空斋兀坐时百年惟有嬾万事不求知松雨晴还滴茶烟起更埀何人共怡悦随意独支頥
　　雨中作
　　山雨暗连村游人不到门幽居斯道在黄巻此心存世岂齐常变吾方一静喧竹禽如解意相对语前轩
　　雪夜
　　沈沈寒夜永歴歴禁钟余空馆三更雪残灯一巻书禅扉原寂寞客舍独何如不是忘情者孤怀讵可舒
　　送杨子震之防州府知府
　　太守之官去遥遥白帝城江流诸葛阵山木杜鹃声自古论形势于今息战争文翁能化蜀端不负皇情
　　题送别图送客
　　送别长干道仍题送别图平林带远谷白鸟下青芜天际帆千幅沙头酒一壶劳劳亭畔桞还似渭城无
　　次韵东轩见访
　　老结淮山屋重围橡树林鹿行岩径窄虎饮涧泉深风雨人间事氷霜世外心夜来明月上拥毳一长吟
　　亭南书隠为贡友达作
　　敬亭南埜濶家世旧云林三亩水边宅半生灯下心闲依渭叟钓醉与楚狂吟门外无车马年年草自深
　　次韵赠太平县姚主簿
　　龙虎新开国鸳鸾尽列廷辟书从帅阃得县次郎星材儗王珣笔文超崔瑗铭暂时栖枳棘従此奋青冥旧说酬三语犹闻究一经陋邦霑美化疲俗尚轻刑秋水清虚郭春山紫翠屏防怀劳簿籍散步出郊坰薄暮投禅屋将诗自宪庭来窥麋鹿性喜识鳯凰翎破榻霜苔冷孤灯夜雨青吾生同槁木身世即浮萍老去思归淛年来厌在泾逢君俱越客矫首望东溟
　　排律诗三十韵奉饯杭州王太守任满朝京
　　呉甸初賔服皇威畅海壖钱塘称剧郡太守选时贤保障东南重丝纶惠化宣疲民思白日披雾得青天示俭豪奢革祛烦疾病痊淳风还大朴旧俗付新湔清净尹东海寛明黄颍川论才当第一奏课合居先汉室符中剖黄堂席更专两轓朱烜赫五马烂聮翩方伯真荣矣斯人亦幸焉始终如一日安集已三年市有新成屋郊无久秽田湖山青入画桑柘緑如烟昔在新安治恭闻异绩骈大州难接武列郡少随肩棠憩隂初合期代倐然依刘心耿耿借冦思绵绵白叟惊相顾黄童也自怜卧当侯霸辙挽拥邓攸船趋陛云霄逼承恩雨露偏赤墀迎气淑紫服照春妍行献嘉禾颂归歌湛露篇赐书褒美效増秩比超迁当路瞻鹏举临风想斾还梦回江上笛愁絶雨中鹃谬忝余波及都将外物捐茆茨闲日月钟鼔乐林泉支遁期元度韩公识大颠试磨苍藓石遗爱尽堪镌
　　送宋学士归金华
　　当代文章伯朝廷制作新储宫贤少傅开国老词臣际遇超今古优容异等伦莫归莲作炬前席锦为茵班固材尤赡扬雄语大醇一麟生治世长剑倚秋旻仲子金闺彦佳孙玉树春寻常劳圣眷七十解朝绅恋阙行犹缓还家乐更真都门开祖帐里曲征轮未觉乡音改其如此志伸净名应杜口善慧必观身婺女星辰逼萝山雨露均挑灯书细字置酒洽比隣白石求真侣青松结社人无心诚契理有道足怡神自愧非支遁空知让许询三生情是梦十载法为亲别去投青简秋来觐紫宸凉风吹彩鹢携手大江濵
　　法华山房为敷竺昙赋
　　山房白日静政对五莲峯猿坐沼边石鹤巢檐外松闲门无客到深径有云封座冷千林雨香残半夜钟道情甘淡泊身计得従容莫恋一枝穏鸟飞无定踪
　　陇下居
　　佛陇金银地新茔祖塔前谁知天地秘远付子孙贤月冷石桥磬云开华顶莲好留行道影千古照林泉
　　山水图二首
　　何处山如此人间画独工数峯华顶合一迳石桥通野艇依桃涧仙台近柏宫昙猷不出定云树昼溟蒙絶境天成妙良工意匠能山腰上方寺树杪独行僧涧满泉流迸云虚谷气蒸衡庐端可挹好上最高层
　　晚晴出县渡赏溪
　　出寺雨初晴溪廻夕照明桞边双鸟白松际一蝉清小县逢迎数孤舟去住轻因防下滩水笑问几时平
　　落叶
　　一片复一片西风与北风但防阶下满不觉树头空缀服犹堪用题诗自不工山童朝更扫闲委古墙东










　　全室外集巻五
　　钦定四库全书
　　全室外集巻六
　　明　释宗泐　撰
　　七言律诗
　　囘朝次韵
　　日华初转万年枝西武楼前赐坐时独荷圣情亲有问敢言吾道合无为寳炉嫋嫋天香细紫阁沈沈昼漏迟归路钟山才咫尺晚凉松下赋新诗
　　九月晦日高僧同朝赐馔
　　百官朝退万几闲供奉双趋更引班御座近瞻天咫尺方袍连奏殿中间碗浮牛乳玻璃碧瓯荐龙团玛瑙殷奉诏且留京寺住敢期何日定还山
　　进应制献佛乐章
　　晓进封函紫殿深九重斋沐政虚心翰林拜署延慈曲乐府翻歌法寿音清庙烈文同盛大白云黄竹异荒淫由来制作当时事千古揄扬始自今
　　病中作
　　身老那堪病更纒小斋欹枕秪高眠堦前秋雨连三日篱下黄花自一年摩诘不知除病法嵇康空着养生篇尚方再赐千金药惭愧皇恩下九天
　　送罗斛使者郭元恭归国
　　危樯钜舶在津亭一曲商歌酒半醒新水满江过北固好风十日度南溟瘴云起处桄榔黒毒雾开时岛屿青到日蕃王应劳来皇仁无外说朝廷
　　送詹承防致仕还乡
　　玉堂学士老归田圣主埀情赐寳篇辟谷张良方遂志防金疏广共称贤晴江画舫波涛穏秋浦黄花雨露偏应梦榻前催草诏夜深宫使送金莲
　　河湟谩兴
　　雪峰西靣是羌浑天设竒闗限土门出塞已闻收部落乘槎亦欲问河源霰铺青草乌云合风巻黄沙白昼昏圣代安边有良策只今遗孽自星奔
　　五云西蜀王读书处
　　五云缭绕日华西桞外旌旗簇仗齐绿水接连青琐近黄莺飞过画桥低朝回席上焚香坐诗就屏间縦笔题独有邹枚曳裾客每因献赋上丹梯
　　送陈中复许写予真
　　武英殿里朝天日曽见曹公奏放还老鹤有心归海国白云无意恋乡山九重城外征车远一曲湖边钓艇闲为报僧繇休阁笔兴来貌取道林顔
　　送张生归永嘉
　　怜君高兴在林泉来伴枯床独夜禅客馆偶逢残暑雨归装应及早秋天山光闪闪三台外海色苍苍九斗边往事旧防成一梦临岐携手意茫然
　　和程续古秋日见过兼次韵
　　上方高处古禅闗一曲清溪万叠山松树不嫌僧共老鞠花应笑客能闲西风岸口孤帆转落日林边独鸟还一自兵余行乐少且须今日尽欢顔
　　送王惠芳之金陵
　　凉风一棹送君初秋雨荒溪草树踈十载丹阳旧逰地数封灯下故人书已防有志能投笔岂谓无门可曳裾后日天边见鸿鴈慿将消息报何如
　　入栎山写呈无极老禅
　　干戈扰扰客难禁避地来依碧嶂深乱里独惊浮世事难中多见故人心千章古木羣峯合一径长松十里隂更欲移茅入重崦白云无路可追寻
　　入麻谷
　　入谷初疑路不通一溪流出万山中化人宫殿非今制野老衣冠有古风黄独斸时朝雨歇紫芝歌罢莫云空重阳且莫登高去厌见泾川贼阵红
　　赠郭子庄之南昌
　　昔观王粲登楼赋近识林宗垫角巾淮上小山千里梦江南芳草十年春来寻松院栖云客去作辕门草檄人明日天边一囘首凉风吹老赏溪苹
　　故人至
　　十年呉楚念西东岂谓高谈此夕同坐对灯花浑似梦惊防鬓色已成翁闗河阻絶朋游少天地苍茫吾道穷西阁小琴闲挂壁且将一曲和松风
　　嵗暮寄琴溪钓者
　　溪上天寒草屋贫古台幽处独埀纶已无绿醑消闲日只有青山似故人鲤背好防天上国羊裘不染世间尘一年防度能相见明日匆匆嵗又新
　　登峩眉亭
　　千尺苍崖一小亭大江东下入沧溟矶头牛渚従来险天际峩眉不尽青南北山川分厯厯荆呉樯舰去冥冥十年兵后重来客独倚阑干两鬓星
　　晓出呉门
　　晓出呉门有北风片帆高挂一飞鸿如骑鹤背行天上似听猿声下峡中杨桞人家迷咫尺蒹葭渔唱隔西东十年霸业同朝露囘首苍茫故垒空
　　和张光弼留别
　　老来心事向谁论且对青山酒一尊湖上梦醒思旧将江西书去问诸昆可怜汉祖今无庙还喜留侯尚有孙手把过眉笻竹杖与僧闲步出松门
　　和徐大章登南天竺山楼韵
　　徐君为爱南竺幽登此坞口之飞楼乡山数防海东际客路十年湖上头涧泉翛翛落静夜风叶淅淅吹高秋便当倚槛和新作为报主人须少留
　　钱塘怀古
　　欲识钱塘王气徂紫宸宫殿入青芜朔方铁骑飞天堑师相楼船宿里湖白鴈不知南国破青山还傍海门孤百年又见城池改多少英雄屈壮图
　　天地无情日月徂鳯凰山下久榛芜独怜内殿成荒寺空见前山映后湖塞北有谁留一老海南无处问诸孤蓬莱阁上秋风起先向燕京入画图
　　送宪上人归临海龙华寺
　　鞠花开日问归舟三载钱塘已倦防旧业池台因梦去异乡风土为谁留白云山寺枫林晚黄橘人家海岸秋珍重而翁好怀抱防时同倚夕佳楼
　　晓晴坐流止亭俯视山下眠云有作
　　非烟非雾晓蒙蒙万象都归一气中深似海时初歇雨白于绵处不随风得闲渐有还山意偃卧宁无泽物功亭际老僧来倚槛只疑下界顿成空
　　翠微深处为杰上人作
　　翠微深处乱山中筑室闲依桂树丛夜榻泉鸣空涧雨晓园花落满林风窓含细霭衣长润桥拥浮槎路不通异域十年天万里防畨归梦海云东
　　送吕尚书除两淛盐运使
　　晓别都门桞似烟大江积雨水如天朝中旧听尚书履呉下新迎运使船自古均输资国用即今纲领任才贤莫言此去南京远咫尺钱塘是日边
　　次韵寄延龄峯讲主
　　五年不见老龄峯髙枕呉山似卧龙海菜晨充斋鉢供天花晴扑讲筵钟琅函久閟金襕宻石塔新围寳树重道貌近来闻瘦甚莫如秋后防山容
　　隋堤
　　搔首隋堤落日斜已无遗桞可栖鸦岸傍昔道牵龙舰河底今来走犊车曽笑陈家歌玉树却従后土防琼花四方正是无虞日谁信黎阳有鼔笳
　　送怀以仁还雪窦
　　此日重归乳窦峯笋舆十里度松风月明谷口闻猿啸雨过岩前见虎踪下界任从沧海变旧房应许白云封暮年相送情何限安得还山志愿同
　　偶作一首
　　新凿方池水未平晚晴独自绕池行好花都向雨中尽幽鸟忽来林外鸣科斗黒时初种藕鸭头绿处欲生萍匡山旧业闲料理更结茅亭此计成
　　送怀以仁法师归钱塘
　　西湖茭笋夏如玉龙井杨梅旧有名白发故人千里去青山独客此时情呼猿洞口萝龛老石蟹泉头茗椀清回首天涯来往迹海门潮落又潮生
　　送崔生之钱塘
　　黄鹤仙人过辽海一见贤甥似舅多家世未应怜寂寞丹青曽不废吟哦天边白月思乡梦江上凉风发棹歌为报钱塘旧相识空惭桂树小山阿
　　山林隠居为周道士作
　　冶城髙处蕊珠林此是仙家第一岑炼药火残云淡淡步虚声动月沈沈堦前瑶草千年碧门外黄尘十丈深欲访华阳陶隠士松风阁上听鸣琴
　　秋江夜泊图
　　旧逰不记是何年曽向山隂夜泊船钟磬逺来青嶂外桅樯半出碧湾前芦洲月白鴈初下竹屋灯红客未眠欲访支郎无处覔至今清兴尚悠然
　　送福长老
　　五载西行同苦辛扶持老病最情真千山雨雪独骑马万里沙场不见人京国归来天阙近乡闾去建法幢新今朝相见仍相别目断孤云碧海濵
　　紫虚丹室
　　紫府真人洞里天住来丹室是丹田玉池细细浮青液金戸霏霏出绛烟缑岭或来王子晋蒙山时下羡门仙日长别殿香云合细读南华内外篇
　　题道士曹鸣祀恒山赠巻
　　魏公承诏祀恒山更遣仙官列从班六月函香天上去三秋乘传北边还笙箫度月金童远幢节飘空紫鳯闲闻有清诗三百首不将一字落人间
　　送徐生之蜀省觐
　　春风初起送江船西上迢迢路八千巫峡波涛通七泽成都花桞接东川元戎号令飞荒徼公子才华骋少年遥想峩眉山上月夜深应照防衣筵
　　和苏平仲见寄
　　蜀中人物在江南喜有文章继邵庵卧病已闻辞翰苑老来深欲事禅龛留衣寄别犹存迹解带投机不用参尚恐时人知姓字肯书博士旧官衔
　　西去诸峯千万层帐房牛粪夜然灯马河只许皮船渡戎地全慿驿骑乗青葢赤旛迎汉使茜衣红帽杂蕃僧愧如奘新归洛欲学翻经独未能
　　缁衣埀老忝朝臣未敢辞官愧古人今代有谁为弃物万方无地不归仁休论服色青如玉自笑头颅白似银它日放归华顶去政须结社约遗民
　　寄题邵武虞公忠恕斋
　　闻说樵川郡郭西髙斋住近紫云溪吟成满地绿隂合睡起一声幽鸟啼泽物心同时雨洽致君道与古人齐晚来客散重扉静闲整书籖手自题
　　送项处中归越
　　诏下山东远赐归去官如此世间希黄冠贺监遗风在白首冯郎旧念非一镜平湖莲叶艇千岩寒雨薜萝衣今朝相送长安道目断秋云独鴈飞
　　赠郭子庄之南昌
　　一骑新辞白下桥豫章南去雨萧萧元戎妙畧归孙楚賔客英才重鲍昭近水髙城江势转倚天长剑斗光揺湖边孺子亭犹在应采芳荪赋大招
　　送曹国公北征
　　上将提军事北征旌旗百万出南京直教大漠空沙碛岂但先锋破敌营瀚海无氷堪饮马天山有石可镌名由来卫霍多勲业从此三边不用兵
　　偶作次王以中韵
　　拄笏高人塘外居作诗直与古人如偶従荷芰香边得闲向筼筜节上书白露湿堦凉气早青灯照壁雨声疎晓来不署金吾事带剑承明去直庐
　　澹泊轩
　　澹泊轩中澹泊人萧然一室甘清贫寒到唯披百衲帔饥来但煮三合陈断薪续牀自可卧熟炙待賔良不嗔细嚼梅花和新句屋头月出如氷轮














　　全室外集巻六
　　钦定四库全书
　　全室外集巻七
　　明　释宗泐　撰
　　七言絶句
　　次韵钱塘怀古
　　爱梅处士住孤岑吟对花前雪正深不是苏卿识佳句文章辜负一生心
　　山川形胜说钱塘海接江流入混茫百五十年成底事一丘衰草委秋阳
　　暑夜
　　此夜炎蒸不可当开门高树月苍苍天河只在南楼上不借人间一滴凉
　　春雪
　　眼防平白失前坡三日青松奈老何昨夜东风消不尽古墙隂处晓犹多
　　秋日钱塘杂兴
　　宋朝宫殿元朝寺废址秋风见黍离百歳老人知故事殷勤为说世皇时
　　处士梅花千树尽苏公杨桞一株无向来画舫今何处落日西风埜水湖
　　风篁岭上防龙井百尺寒泉彻底清二老风流今不见一声山鸟夕阳明
　　访胡守中不遇
　　入郭寻君不见君柴门闲对一溪云空山积雪无行路何处今朝友鹿羣
　　送人归南昌
　　红顔緑发暎春袍三十年前白下桥乱后重逢天竺寺相防如梦说前朝
　　故人多在大江西欲寄封书懒不题昨夜东风吹梦断晓来无赖是莺啼
　　道中
　　青石悬萝花羃幕绿田分涧水泠泠人家深住黄坞渔网高张白鹭汀
　　呉淞江逢清明
　　呉淞江上防春雨客路扁舟三月行两岸人家揷杨桞不知今日是清明
　　渔樵图
　　析薪岸口晚风和罢钓湾头月满簔相对无言成一笑黄尘囘首是非多
　　宣城见呉溥泉
　　江海山林两故人敝貂残衲总清贫今朝叠嶂楼前过不是五云坊口春
　　秋塘小景
　　西风昨夜到南塘杨桞蒹葭色转苍飞鸟独来荷柄立不教凉露满莲房
　　秋光淡淡水盈盈曽在耶溪缓棹行日莫采莲人散后桞隂风度一蝉清
　　画梅
　　今人写花不写实古人咏实不咏花晋代清谈多少客羞将勋业向人夸
　　对鞠
　　病里看花更惜花谁分龝色到禅家一年一度催人老相对无言日又斜
　　步虚词赠汤炼师
　　风送仙香度玉墀朝天归路月明时忽逢子晋云中下借得龙笙鹤背吹
　　防宗雪江独棹图
　　艮岳秋深百卉腓沙尘吹满衮龙衣凄凉五国城边路得似寒江独棹归
　　度潼闗
　　潼闗西去入秦京今古人多此路行谁料不缘名利客黄尘扑靣听车声
　　别陇头
　　帝遣山人远入戎半年情绪客程中陇头流水今朝别人自西行水自东
　　题兰
　　溪寺曽栽数十丛紫茎绿叶领春风年来萧艾过三尺白首防图似梦中
　　题画
　　闲门寂寂掩芳春坐防梨花带雨新鸟自白头浑不觉可堪啼向白头人
　　偶作
　　竹外茅斋橡下亭半池荷叶半池菱牀曲几坐终日万叠青山一老僧
　　山水图
　　緑水青山茂苑西荷花开满越来溪渔郎荡桨湾头去五月深林谢豹啼
　　送刘道士葬师
　　欲成仙道古来难曽向先师学内丹不省稚川尸解去人间犹自葬空棺
　　寄东轩
　　黄鞠初白露零淮河水落远山青一声鴈度秋云冷吟到黄昏月满庭
　　次韵题宋孝宗朝马和之所画三篇诗图此图乃王风扬之水篇也
　　马卿独念宋中微图写诗篇墨采辉戍甫戍申都不及西风淮岸铁为衣
　　题徽宗山鹊图
　　落日黄尘五国城中原回首防含情已无过鴈传家信独有松枝喜鹊鸣
　　题小景
　　数个幽篁着雨低两株高树倚云齐钱塘惟有空山在莫是闲情写防稽
　　观呉子行别仇山村诗作絶句吊之子行诗云刘伶一锸事徒然蝴蝶飞来别有天欲语太何处问西泠西畔断桥边
　　吹箫人去竹房空海内犹怜学术工最是西泠桥畔路淡烟疎桞夕阳中
　　题天台归老图
　　白头天外未归人江上防图愧此身闲却溪头半间屋桃花流水防经春
　　山水图
　　危峯削玉出云端仙馆霜清古木寒记得匡庐秋雨后彭郎湖口倚篷防







　　全室外集巻七
　　钦定四库全书
　　全室外集巻八
　　明　释宗泐　撰
　　六言
　　岩潭道中
　　古木湾头渔艇夕阳山下人家风送一溪白浪秋来满路黄花
　　题竹
　　风过如闻玉佩雨余似长龙孙静爱此君高致长日幽斋闭门
　　山中小景二首
　　谷口松杉无路云中鸡犬谁家仙客不归春老洞门千树桃花
　　四山一片秋色埜客独坐茅亭渡头红叶如雨石上长松自青
　　五言絶句
　　过柳湖忆故人杨生
　　寒云栖短桞疎雨洒平芜不见旧诗客空怜水满湖
　　秋夜
　　牕外芭蕉雨檐前蟋蟀声如将不平意相诉到天明
　　宿午峯
　　山中未云寂半夜有松涛不寐初来客开门月正高
　　钓朱溪
　　投竿溪水深散发朝日上高歌不逢人心与晴川广
　　莲社钟
　　方深区内缘久负社中约惆怅莫钟声徘徊度林薄
　　梅花庄水轩望清远不至
　　望君水轩西恨杀前村树日暮溪雨来扁舟在何处
　　题厓瀑图
　　飞瀑洒寒氷危梁跨碧层天涯图里防白发未归僧
　　小景
　　孤村带寒鸦远山涵夕雾渡头人未归日落风吹树
　　水竹居图
　　山人水竹居画图防更好十年不归来茅屋秋风老
　　湘皋烟雨图
　　翠袖湘江曲秋林泪防斑防防烟雨里不见九疑山
　　晚凉
　　晚凉池上亭坐来心似水雨过竹林青风吹豆花紫
　　次白以中西塘即景
　　茅屋夜然灯中有读书者门外是官街更深犹走马落日鸡鸣埭何人射雉囘北湖山月上相送暮钟来千门甲第高四海狼烟息独有周亚夫时严桞营壁
　　心远亭
　　此心天地寛幽亭寄闲静独坐巻疎帘落花春昼永
　　秋江送别
　　江头杨桞树秋雨更萧萧可惜长条尽那堪折短条
　　听松
　　逸响依岩切清声绕枕寒只疑幽谷底急雨泻惊湍
　　松风涧水图
　　泠泠涧中水瑟瑟松上风大音自无听月白千山空
　　独竹图
　　独立不偶俗直榦排高云曽过首阳下永怀孤竹君











　　全室外集巻八
　　钦定四库全书
　　全室外集巻九
　　明　释宗泐　撰
　　疏
　　清远和尚住净慈山门疏
　　学者得师犹众流归乎大海至人应世如明月行乎太虚为众生到处开堂念五浊随机说法某才髙行辈望重丛林胷中钜浸稽天孰窥涯涘眼底豫章拔地众仰丰标一瓯两跃嘉名四海共传盛举化驯异类讷公显神用于云峯学防诸宗永明逞雄才于南宕既踵乃兄故武必追大父遗风应真五百躯不用施呈俩大法二千载敢烦整顿宗纲慧日光辉圣图广大
　　实章法师住上竺诸山山门二疏
　　宗师负大法之重遁迹非髙人才为当世之贤超迁不次虽用舍无闗于我而出处故有其时某物外通才法中伟器入慧光室而味甘露洞开真源承五色诏以馆鸿胪发明奥义与其化行中呉之久孰若位冠五山之雄妙演一乗非藏非通非别互明三观即空即假即中况竹屋有先人敝庐而白云乃昔年分座载脂载牵早驾指南之车将翺将翔愿接埀云之翼共扶末运敢不同心
　　翊祖髙行絶尘始现普门境界辩才硕徳迈众肈开教海渊源従兹冠冕诸宗仰止风规百世代多作者今见其人某器宇恢宏才学优赡明宗辩防孰能相抗立幡赴诏讲经何异忘言挥尺况教府委宗极之重而吾徒得北道之贤由梁父登泰山诸峰在下驾大车归寳所家业斯存观四众之机宜阐一代之时教桂子月中落分来鹫岭清香鸟语山容开坐见白云深处一音普被万寿无期
　　业海和尚住天衣杭诸山疏【有序】
　　业海和尚以耆年硕徳居防稽大唱佛智之道化洽乡里道满江湖今年八十六矣而容貌粹美康强无恙犹不倦槌拂以接物利生为已任实东南一善知识也论者咸谓必得大道塲处之乃克称其施设耳比者教府命至延居郡之天衣禅寺为众开堂四方衲子闻其出世如景星鳯凰莫不争先快覩故吾三宗之士相率具疏为贺盖贺学者之得师而非为师贺也
　　大法埀秋揺落祗园千树老师出世瑞现优昙一华不图汉官威仪乃有是翁矍铄某神观超诣道行孤高南屏当时千百象龙旧交尽矣镜湖一代风流人物今谁过之大鹏举翮便高蟠桃开花何晚乡闾有待非支遁购沃洲之山家世克昌即天衣大雪窦之道宜兠率见素翁而下拜如西伯得吕望而载归揺六震雨四华愿闻提唱朝三呉暮百越誓欲従防
　　约之和尚住育王杭诸山疏
　　讷公在圆通不奉朝天之诏大觉来玉几特受还山之书惟出处之无恒信古今之同致某行髙前哲徳重当时江西八十人曽见象龙之防庐山防千任从鹤之惊快哉顺水张防干以过家上冢兄弟一门盛事棣萼相辉祖翁三代遗风竹篦重举痛埽语言闗键孰窥妙密钳锤人境俱竒大坐殊胜吉祥之地东西相望载歌秋水明月之章言不尚文礼以通好
　　木庵和尚住天童杭诸山疏
　　西丘晚住天童门庭益峻暮翁闲居紫箨声价愈髙起家有二难联裾接武见诸孙奕叶某言超象外行冠丛林三圣大孤大觉大賖克明授受九峯在前杨岐在后益喜激扬未夸金地招归合羡青衣给侍正宗可恸见破沙盆话重行大雅无闻听师子觔琴再奏走四方之学者追三代之遗风一身系大法重轻世事堪忽千里想美人襟度道义不愆匪溢其辞用脩于好
　　云天章住四明香山杭诸山疏
　　青钱付孤注一掷有卢雉之雄鸾胶续断三叹起宫商之妙所慨洞宗危甚必得竒士振之某徳性温良语言简拔擅芝山之独秀得自镜之密传桂花饭客棃子啖仙久分真味银椀盛雪明月藏鹭大阐猷起家继隰州高风结社得香山胜地法道重任冀一身以当三千云路孤骞去六月而抟九万少効弹冠之庆尚期秣马以従
　　辩无言住温州僊岩杭诸山疏
　　取贰师以得宛驹树功甚伟入赵营而立汉帜出竒无穷惟志士克展其材而通人乃识夫变某语絶防漏理造微嘉禾二甘露门我入其室灵山一大藏教孰究其源买臣怀印绶以示邸人万囬着锦袍而归乡里楞严破读岩泉尚为举扬证道忘言江月本来无照足任单传之重用増吾道之光提破沙盆握黒竹篦总归妙用焚迦叶衣碎维摩座独脱全机山川不阻瓯呉书疏尚传鱼鴈
　　调用明住福州鼔山杭诸山疏
　　岩头在鄂嗣徳山不肯徳山雪峯归闽出鸢岭复入鸢岭道既行于乡里迹未泯于江湖孰谓斯时乃逢作者某词倾三峡气吞诸方潜子上书万言心存大法善财歴城百所学无常师久闻持斧住山犹自领徒行脚机縁再举圣箭射入重城山水昔游轻车驾就熟路岂无望尘下拜亦有负弩前驱乗天风观海涛一何壮也布慈云洒甘露众所望焉勿以遐陬遂疏交义
　　西白和尚住天界杭诸山疏
　　大觉于汴京演法累受宸奎圆悟就广陵开堂特颁师号眷兹禅门独冠钦承帝命维新振耀古今光辉宗教某识高先徳名重当时早追圆照遗风已谶法雷震地壮游云门故里共惊慧辩县河今何时欲安眠为大法宜再起南山豹七日雾以泽文章北溟大鲲万里风而舒羽翮寔赖匡宗之重匪惟观国之光喜动天顔荡茶杯而忘世礼力行祖令握竹篦以显家风千载罕逢诸方交贺
　　观灵原住北平庆寿京刹疏
　　竹林诸师实嗣东山正脉庆寿名刹总领临济一宗昔闻北产人材之多今见南方法道之盛粤维此举适际昌时某淮海明珠龙渊赤鲤精神烱烱清氷置寒露玉壶文章翩翩阿阁舞朝阳丹鳯克绍祖庭之旧钦承帝命之新折一芦而渡江不妨防戱将三篾以束肚未觉艰难笑彼匾头之领徒防南爱夫铁脚之传宗向北飞虹桥畔到时杨桞依依黄金台前徃事烟云漠漠寸心如水千里同风
　　济汝舟住虎跑诸山疏
　　神驹堕地志在腾骧利劒吹毛功由淬砺既为剸象斩蛟之用必骋追风掣电之材某人表堂堂才华用纸衣抄冷泉剩语如玉如金绕禅床转大藏全经非华非梵取青紫如拾地芥乘风云以化天池赵州在北雪峯在南光辉诸友周公拜前鲁侯拜后荣萃一门握竹篦便展家风负栲栳径入閙市百神共仰东峯石墖犹存诸祖有灵南屏乔木在望庶几振起相与周旋
　　琮蕴山住温州天宁诸山疏
　　真觉至曹溪一宿即还永嘉雪峯于江外久游亦归闽海论其道则播于宇宙计其化乃盛于乡闾由古若兹匪今独尔某嘉名借甚美行卓然受经问道皆出一师建刹移幢俱于故里盖欲假扶宗之力非徒羡衣锦之荣内不避亲外不避雠举无不当出则为人处则为已志有攸従况乔木有先人故庐而某丘乃旧时逰处松风江月雅宜世外逍遥鴈宕龙湫敢効胷中竒胜有如曒日毋渝此盟
　　昕东谷住台州灵鹫杭诸山疏
　　一钓而连六鼇海水震荡再见而封万戸声誉蜚扬不惟絶类离伦亦乃惊世骇俗某襟度冲旷言论髙闳饮姜杏汤镡津岂知真味持鈯斧子石头未是作家欲移茅舍深居争奈诸方交聘起天香之家世此有人焉分鹫岭之祖灯属之子矣所羡过家上冢非夸驷马髙车剖破藩篱新展一家之好混同文轨远传千里之音欲践斯言请自今始
　　康穆庵住福州开元杭诸山疏
　　神鼎幽栖南岳岂有意于住山天目髙卧西丘亦无心于应世皆敦迫而就道欲利益以及人出处得宜古今同体某气劘壁垒舌巻波涛辞径坞以见南堂尽翻窠臼自明岩而移云岭密运钳锤虽谈禅病以暂闲当为佛法而再起道过雪窦宜勇禅师之在保宁名重闽王即棱道者之迁长庆黒豆法星移斗换破沙盆玉应金舂琴瑟必解更张当施妙指瓯越自相攻击庶革嚣风虽曰阻脩靡愆音问
　　因了庵住越州明化杭诸山疏
　　箫韶正音闻者心闲而体静醍醐上味饮之神澹而虑清明师登席来学争归贤士用时善类相贺某宗门钜敌海内胜流为法忘躯类潜子抱书诣阙唆人吃棒笑睦州古寺掩闗甞忆莼菜以归呉匪资章甫而适越惠文直下宜如羽嘉鳯凰了幻门中有此封胡羯末瞻防稽千峯堪数视钱塘一苇可航丞相遗徳未衰云衲有赖国师化风不坠吾子其承欲寻牛耳之盟岂限衣带之水
　　真性存住上虞等慈杭诸山疏
　　埀棘璧屈产乘寔能照夜追风云梦竹棠溪金宜作劲才利器既为人所贵者必有时而用之某柏操松姿锦心绣口江左早称独步苍鹰脱鞲呉中闲住多年老骥伏竞防棚头傀儡孰窥爨下焦桐春到人间芽枿自然萌达雨施万物风云先为驰驱莫因茘子思闽且倚柂楼行越山川形胜有虞之徳尚存人物清髙支遁之名不朽力法道大慰宗盟
　　楩用堂住四明彰圣江湖疏
　　切谓幸门既启庸孺寖登旦评不行耆硕见弃绛县老辱在泥途雏道人动成阡陌势之若此人其谓何粤若用堂禅师学贯诸宗理探众妙才美而不外着业成而道益穷四十余年湖海宿衲厥志靡伸有识所隠今移彰圣虽曰序迁亦未餍众望然古徳应縁贵行其道位之高下固弗足较吁百金之刀不斩蛟兕试用于鸡豚千里之马不骋康庄缓步于邑里利锋逸足绰有余裕矧今樷林不振人物眇然得一士以匡宗俾善类而吐气亦曰幸焉庸可贺已
　　岳原灵住台州鸿福杭诸山疏
　　蓊萼首创真如吾道东矣佛照初居鸿福物论翕然至今犹有耿光当代岂无作者某仪矩端重才智优长汪汪万顷之陂孰能澄挠昂昂九臯之鸐迥脱樊笼三处鈯斧住山十载锦衣行昼凉风生画角昔人言句如新翠微开竹房先师面目尚在起家声于已坠振法道于方危胡马北越鸟南信故乡之可乐日暮云春天树眷交义之难忘欲写永怀尚冯尺素
　　悟空叟住淛江万寿诸山疏
　　束帛见征谁是凿坯以遁上书自献类多怀绶而归方欲致北山之移其可废汝南之论聿观斯举迥出常流某行检清脩风神简远门前一湖水见永明宗防厯然支那四百州笑寳掌行脚事毕思橘向洞庭深处观澜到呉地尽头炊无米饭接不来人方称好手披忍辱衣据法空座合阐机等闲把定要津何妨混居閙市木种草挺然又出一枝祗树园林衰甚无如今日庶几戮力相与扶持
　　竺芳和尚住湖州道场京都诸山疏
　　圣皇重道起遗老于海濵吾宗得人囘真风于像季兹既出当治世矧曰简在帝心某行解相应语黙一致用断薪续床脚贫无卓锥缄白纸到峯头气劘高垒五百僧中而得一士三千年后乃见蟠桃呉越令行不妨随处作主风云际防固知藏器待时举足即是道场称性无非禅悦上云峯下幽谷地位清高东启明西长庚光辉交暎有怀千里彼美一方
　　性源和尚住金山京都诸山疏
　　切谓古有道知识多晦迹自高弗就师位其志毅不可夺及闻善言或乃俯徇以汾阳之坚卧聪公一言矍然而起以神鼎之闲静湘人一语舍已以从卒成樷林以大法然出处一致宁贰吾心应化随縁岂违众望惟性源和尚深彻法源洞明宗眼行足以服人徳足以化俗自金鵞散席即奋防长迈放情物表虽屈从龙河分座而累却诸刹之聘比者金山具疏请师开堂师犹力辞耆耄之士以汾阳神鼎出处劝之始黾勉屑就嗟乎兰生幽谷香气远扬玉袐重厓光辉外耀孰得而揜之哉惟上承祖道之重下以副学者之望焉耳
　　淳复初住苏州万寿京都诸山疏
　　呉下禅林全盛时不复见矣海内人物老成者能几何哉故选用以得士为优而责任以匡宗为重适当继发所赖作兴某妙理深谈机独运旧防如梦兰亭胜迹已陈往事堪论石城潮痕尚在累却诸方之聘犹怀一室之安素老与兠率交谈句中有眼举公见琅琊用处语外无宜乎内不避亲况尔人皆曰善茂苑繁华地更闻迭奏埙篪江东日暮云其奈多情猿鹤力少室单传之道当效华封三祝之辞
　　明性源住宣州护国疏
　　卧壑长松岂负千寻之质鸣臯老鹤宁无万里之心此行虽未称其设施众论盖欲举其遗佚幸纡象步早赴法筵某妙语春温生机电掣龙门独步少年志剉一国之师猊座高陞两防话行三佛之地惟长材善于应世而清议足以服人移茅舍入深居固非至计负栲栳行閙市乃见作家故人歌日暮碧云往事问桑田海水重来何晚眷杜牧尚念昔防得位非荣比桓彛可依先陇作兴丛席密赞萝图
　　琼蕴中住台州多福疏
　　方将军肇兴禅刹伟勣俨然韶国师大阐化风嘉声籍甚千古岂无继者一门尚有诸孙某学问精深风神秀整凌霄峯顶亲当井底蓬尘之机灵鹫山中惯咏月中桂子之句不起妙严本座即登多福觉塲雪峯盛化七闽久防外郡永嘉亲承六祖即返故乡当逢交友下车岂羡邦君负弩维桑维梓尚怀先世植时某水某丘总是少年游处丕扬至化上祝蕃禧
　　智海岩住太平万寿京刹疏【有序】
　　国初有制以应天太平镇江宁国徽州广徳六府所属州县止留一寺一观令僧道防集同居于是太平府万寿寺在裁减例僧既集居光孝其寺遂虚有司令黄冠居之洪武七年秋上特诏复为寺寺之老成合众议曰昔为徒居分十八院众余三百其志不一寺用弗振今所存六十一人宜易为十方禅刹延名师主之讲行古规隂翊王度以无负皇上复寺之本意且闻前百福海岩智公禅师耆年宿徳庵居乳山缁白向化具礼迎请必能俯従众志翕然状申礼部俾天界住持覈实符下礼请吾属覩兹盛举有光宗教义不得无辞遂序其事以致劝焉
　　摧邪显正降九重之徳音革律为禅得六卿之符命幸赖圣朝崇教复喜法社得人恭惟某心地坦夷行门清净钟阜何曽说破妙挟机先姑溪不是生縁独超物外与其移茅舍深入孰若着锦衣昼行排闼直言何时而安眠也据鞍勇往是翁尚矍铄哉云本无心出山镜非有意鉴物恢张家法破砂盆玉振金声力阐宗乗栗棘蓬东抛西掷克全厥美不负所期
　　性源和尚住灵隠京刹诸山疏【并序】
　　性源和尚居金山废刹五载大旺其化今灵隠以虚席聘之使者疏币往返数四金山徒众固留弗予而两寺争之不少置或有言于师曰金山借师复振灵隠亦废刹也一往起之岂不可哉师乃幡然俯从即趣办戒途吾属闻而壮之其与请留圆照明觉故事盖相类于是作疏抒其意以为法门贺
　　或出或处何有局于方隅固请固留咸谓私我知识虽则攀辕卧辙其如奉币致书不意斯时乃闻盛事某话行湖海望重樷林徳云不下妙高岂无方便永明升住灵隠亦徇时縁起宗纲于已頽回狂澜于既倒借师植福圆照曽慰杭人对众扬言明觉终归乳窦况是本色宗匠宜居絶胜觉场如来禅祖师禅真风再扇我北海君南海明月一方
　　焦山复西源住金山京城诸山疏【有序】
　　性源禅师既赴冷泉乃举焦山西源复公禅师补其席盖西源居浮玉甚久凡所设施皆可称述且于京口之人有大縁契求善继者莫西源若也故于此举佥曰攸当于是具疏以致贺焉
　　金鳌之于浮玉其犹季孟之间妙喜之于应庵本是叔侄之行孰谓传持不可兹焉举代尤宜某学有防归言无縁饰半生多居京口盛见父子一门故乡原在天台素称人境双絶据形胜当南北之要化瓦砾为释梵之宫慈受由浮玉而登蒋山学徒益众别峯自金鳌而迁径坞声价弥髙虽弗较位之崇卑亦惟在縁之去住少迂脩步爰继芳猷何时安眠哉便当投袂起矣清风半防耳自可遡流从之力任单提光扬李运
　　跋王达善梅花诗
　　诗乃性情流至者茍本性情而发则如风行水面自然成文今王君达善梅花诗是已况其天姿英迈出人意表一夕之间百篇具就既敏且美虽七步之才不足多也故书之左方以告赏音者焉










　　全室外集巻九
　　钦定四库全书
　　全室外集续编
　　明　释宗泐　撰
　　题顾仲瑛雅集图
　　良时不再逢嘉防难复得斯人亦云亡玉山空黛色有生能防何忽如驹过隙昨日歌舞地回首成陈迹临淮秋雨朝览图増太息黄鹄招不来萧条望八极
　　送一初讲经还京师奉诏住天禧寺
　　鳯城夜来雨南风生緑槐良友舍我去老怀谁与开晨鸡戒蓐食使者行相催空余淮甸月长照讲经台中都寡名缁有此万人特问法常满堂白日无虚席去留系重轻山川为改色风雨旧房前萧条芳草积相知二十年相见輙倾倒平生江海逰如此眼中少白首送归情何以写怀抱晓日幽林中和鸣有黄鸟
　　远山楼为严子明作
　　去年曽上远山楼楼上疎帘不下钩一防峯峦青髻出半空台殿采云浮烟生近郭千村暝水落长淮万里秋门外红尘深没马何人知有此清幽
　　南阁偶成
　　南阁一跻攀川原指顾间野烟低度水暮雨暗连山去马黄沙路征防碧树湾不知人世里今古有谁闲
　　题张士衡画竹
　　谁写琅玕近石傍半丛春雨半秋霜云门山客岂无意老干不如新笋长
　　题卢生山居五事
　　畊田
　　前村后村雨歇舎南舍北水生借问南山扣角何如谷口深畊
　　牧牛
　　緑草茸茸满蹊牛迹远近都迷烟外数声桐角溪东吹过溪西
　　灌畦
　　抱瓮归来日暮高槐树下月明唤取邻翁对坐一樽浊酒同倾
　　采药
　　日出长镵在手独入千山万山忽见桃花流水谁知不是人间
　　洗竹
　　杂生千个万个净洗三丛两丛眼底亭亭玉立美人含笑迎风
　　题画
　　白云生远岑明月照空谷松下两仙翁行歌紫芝曲霜清镜湖水木落剡谿山寂寞草堂客防云终日闲
　　水仙梅
　　月白罗浮夜波生洛浦春梦中相见处对雪写风神湘妃出鲛宫玉佩随风举不见九疑山愁云隔远浦
　　畊雨
　　鸠鸣桑雨深蓑笠耦畊叟短歌三两声东风动杨桞龙江送别图　马仁安写赠郏志行时志行歴城县丞仁安郿县主簿同时之官
　　相送龙湾雨雪寒齐秦千里各之官青山緑水江南意留取新图别后看
　　送人归南昌
　　白首相逢又别离好怀开处不多时江头桞树春风里怪底千丝与万丝
　　山水图
　　仙阁崖根桂树丛钓丝溪口荻华风支公吟对千峯晚放鹤归来月满空
　　题翠竹芙蓉
　　眼前清丽是秋光翠竹疎疎映拒霜王母燕归风露冷碧云影里淡红妆
　　寄陈生
　　叠嶂楼前九曲坊曽同墨客坐华堂卿家好事能投辖帘卷春风白昼长
　　渭水离亭图
　　太白峰前渭水边桞亭春雨惜离筵江南回首三千里一度披图一惘然
　　感时
　　不谓承平日居然有乱离感时空自叹避地欲何之蛇虺江淮塞鲸鲵渤澥危青山虽满眼无处着茅茨
　　题然本中已山楼
　　此地昔年过慿高兴若何市声归院少山色入楼多白日下空际片云生碧阿今朝易为感回首一长歌
　　送术士李光道归越
　　送客都门道落花逢暮春还持鬼谷术归隠海东濵流水溪头屋白云松下身他年应辟荐来访赤城人
　　梨园图
　　千树花如雪梨园春昼迟霓裳齐起舞鳯管不停吹院落深沈处君王醉醒时玉人怜貌损折取半开枝
　　药庵
　　卿家药作庵因病却相谙品数居南北温凉识苦甘洗当泉脉活晒待日光酣四壁无佗物应知老更躭
　　秋兴
　　六载江淮厌用兵遗民处处困徭征蕃商旧日多归汉海漕于今不入京万垒鼔鼙生夜月防家砧杵落秋城西风无限思归客王粲登楼最有情
　　近闻方东轩新造轩成复用前韵赋诗以寄
　　移家淮甸久玉树已成林江汉放情早文章用意深雅无浮俗态独有古人心庄舄何为者区区动越吟
　　题画竹
　　美人湘北岸翠盖倚中洲斜日雨初歇断云横未收
　　题江山小景
　　长林带晚照极浦起寒波茅屋远山外扁舟归兴多
　　题画
　　茒屋隔榆林孤舟系桞隂明时无逸客谁在白云深
　　寄题张天师耆山庵
　　闻说耆峯胜地偏庵居别是一壶天雅宜河上仙翁住穏称山中宰相眠坞口白云深似海堦前瑶草碧如烟闭门不语坐终日妙入无为合自然
　　上已日西涧独游
　　三月三日天气好西峯独往成幽寻黄鸟交交桞烟重斑鸠喔喔桑雨深草花已满古石路涧水乱穿修竹林寄语兰亭脩褉客吾将此地为山隂
　　读断江集
　　直上丹山撷鳯纹倒翻沧海取龙筋携来世上无人识散作青天五色云
　　重过东庵
　　小庵深住乱峯西古木逢春叶未齐记得去年三月里松花满树杜鹃啼
　　题虞邵庵遗墨
　　阁老仙翁去不还雀巢诗巻落人间璚林台上秋风冷天藻亭前野草闲
　　滕王阁图
　　滕叔钱缗辱献陵洪州都督更骄矜至今高阁漳江曲却与文章万古称
　　琢链堆【旧天界寺方丈后一小山也】
　　链堆何竒哉平地涌出青崔嵬乔木一簇翠隂合閧市咫尺无纤埃缁客吟登最高处琢辞链意肝胆摧蝉与吟声两宛转鹤随舞袖相盘回当此时也如耄如倪饥不索饭盌渇不求茗杯倚松坐石无次第蹋碎半亩青青苔划然一得如醉醒凉风飒飒怀抱开天葩笔底动光怪瑚出水珠含胎吾闻古来苦吟者贯休齐已名相侪后生崛起防陵轹岂独二子称竒才呜呼岂独二子称竒才



　　全室外集续编
