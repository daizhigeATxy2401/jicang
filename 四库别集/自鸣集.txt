　　钦定四库全书　　　　　集部四
　　提要
　　自鸣集六巻　　　　　别集类三【宋】
　　臣等谨案自鸣集六巻宋章甫撰考宋有二章甫一字端叔浦城人熈宁三年进士官至都官郎中着有孟子解义十四巻杨时为作墓志其文今载龟山集中一字冠之鄱阳人徙居真州自号易足居士即撰此集者也甫行事不槩见惟张端义贵耳集有云张冠之名甫有文集十巻多从于湖交游【案于湖乃张孝祥之别号】豪放飘荡不受拘覊淳熈间淮有三士舒之张用晦和之张进卿真之张冠之也据其所述可畧见其为人其以章为张葢刋本字讹耳又陆防入蜀记称乾道六年八月二十八日同章冠之秀才登石镜亭访黄鹤楼故址则甫葢尝应举矣其集不见于宋史艺文志文渊阁书目虽有其名而传本乆絶其得见于世者惟名贤小集拾遗所载湖上吟一首诗家鼎脔所载寄荆南故人一首而巳今捡永乐大典所收自鸣集诗句颇多其格律虽稍近江湖一而骨力苍秀亦具有研锻之之功观其别陆游诗有人生相知贵知心道同何必问升沉之句谢韩元吉寄茶诗有别公宛陵今五春渴心何啻生埃尘之句次韵吕祖谦见寄诗有山林旧约都茫茫忆君著书看屋梁之句是其所与酬赠者皆一时俊杰之士故耳濡目染尚能脱化町畦自成杼柚颇为不坠雅音谨裒次厘订析为六巻至杂説三篇以禅家机锋论道徳仁义之防援儒入墨是殆不得志于时者之肆志放言然其害理巳甚今故附其説于集末而特加紏正以着其失焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费墀














　　钦定四库全书
　　自鸣集巻一　　　　　　　宋　章甫　撰五言古
　　送冯圎仲入蜀
　　我本山中人早信云无心巻舒随清风或作三日霖十年江湖游复识水之性东西因地形圆折初无定却来阅世人惟公多古风用舎不系怀畧与云水同还乗明月舟西沂弄云水云水逺送迎鸥鹭皆知巳我今与公别亦若云水然相望江湖万里同青天
　　送张寺丞
　　知己不易得相知贵知心我行遍四方公独知我深公如千丈松凛凛有直气我如松下草亦有傲霜意公分刺史符朅来淮上州而我倦逰者振衣从公逰花月醉管弦江山随杖履激水湔穷愁逢人赏佳句政成公入觐酒尽客语离叠鼓催发船不顾邦人悲邦人勿深悲宣室定前席公必念尔民还陈治安防吾君自神圣事君公不欺祝公但加餐慰此邦人思
　　送孙文辅尉新城
　　我来淮上居忽忽岁月过定交谁最久有唱君必和棊枰角胜负文字工切磋云山结伴逰风雨对床卧那知世涂隘但喜客愁破出处方乃殊离别情无江城失益友山县得良佐平生爱圗史晚岁职警逻枹皷常不惊鸡犬亦相贺强饭君勉旃功名看老大
　　隐静分题得静字
　　平生苦爱闲多病复便静毎为林下逰忽若醉而醒兹山昔尝登当暑毛骨冷碧霄环佩声古木旌幢影五峯如高人一一各秀颖俗驾难久留伫立但俄顷别来三十载往往梦清境从公得再来共此春日永凭髙惬幽思即事发深省然灯战枯棋临水防新茗兴阑下山去妙处心已领晓雨湿篮舆冲泥度前岭
　　古洗
　　古人不可见古物亦无几今朝双眼明乃识汉时洗规模简而质彷佛古君子年深土销蚀薄处仅如纸篆名可意逆依稀辨双鲤传寳今几代是阅人多矣我生颇好古摩挲不能巳悠然起遐思俗物一何鄙
　　纳凉
　　大热金石流日色赤可畏鄙夫先多病喘息仅存气饮氷不救渴肤汗那容睡秋风几时来不问黑貂敝林梢堕斜阳凉飔飒然至呼童汲井泉洒扫庭中地胡床得露坐始觉有生意老妻破甘儿女膝下戏鸣蝉虽强聒亦足代鼓吹坐久月照人金波正澄霁惜哉疲薾甚杯酒未敢置浮生能几何荏苒忽中岁四时更代谢寒暑不可避幻身岂长存中有不迁义且享今夕凉百年安用计
　　和仲韩见简韵
　　野人不爱名中岁益安命辛苦营一区婆娑只三迳那知钱有神但喜酒能圣翩翩赵公子时时枉轩乗诗词既清婉笔力亦端劲传家坚素守从仕伤直性语言生风波道路足机穽君犹沉下僚我亦抱多病时偷半日闲乐此一室静赏月巳失期登髙况当令风物渐凄江山更幽夐何时城南栖曳杖可乗兴
　　和韩丈寄崖簿大雅并见简韵
　　故乡未可归异县难久留海深蛟鳄怒安得乗桴逰贫贱岂天意自不曲如钩吾道未全穷三岁依贤侯小鸡随孔鸾顾影良可羞所喜味同防巳从清修迩来苦多病颇厌淮南州援琴操土风大类南冠囚今辰天气佳和风吹敝裘桃李竞顔色谁能分劣优空搅逰子心浩荡生春愁新诗忽到手盛意知难酬材生天地间小大固不侔词锋未易当如以楚伐邹玉季更多文情义还相投他年内集时尚记野人不【他年内集应呼我东坡与康国诗也】
　　雷
　　三伏久不雨今辰忽闻雷殷殷地中出轰轰空际来电光倐先驰掩耳恐不及阴云势相交销铄畏毒日上天行号令君子敬天威端坐毎修省整冠仍敛衣苍生苦炎热喘汗不可过寄声谢丰隆为起神龙卧
　　秋雨未已客怀不佳夜诵少陵遣兴诗至生涯能几何常在羁旅中三复增感毎字赋一诗
　　日月无停轮岁律今峥嵘夜长客无睡打牕秋雨鸣早寒逼衾裯儿女声吚嘤令人愧老厐团栾话平生借屋与僧隣局促仅如蜗悲秋怀抱恶头绪如乱麻老来怕读书隙风灯影斜感时思弟妹衰泪落天涯饥寒傍人门面目自可憎为善得长贫天理疑难凭狂谈取富贵易若阶而升吾实畏鬼神勿谓吾无能愁阴错昏晓北风振葭苇闗塞来悲鸿战塲多哭鬼人生真幻戏归尽同蝼螘贪夫患得失达者今无几逆旅故人少今秋风雨多禾头欲生耳农夫空悲歌饥肠望一饱嗸嗸同鴈鹅临风不把酒奈此菊花何门庭久沮洳蚯蚓升吾堂夜寒人閴寥蟋蟀鸣吾床屋头两株树叶落满僧廊骚人不须悲荣悴理之常诗吟不必工酒实性所爱少年少拘束日与尊罍对沉酣相呼和亦有嵇阮辈防合不可常故人今好在贫穷束缚人智慧无所施文籍纷满前不救寒与饥佳哉江上山归隐寜无时青山若有言尘土君自羁忆买京口船飘飘适荆楚览古吊兴亡亦有防心侣岁月能几何已作幽明阻筋骸幸无恙未害且逆旅今辰气佳万里来西风举头看浮云巳归天汉东野人还负暄帝泽流无穷心随鸿雁飞不离霄壤中
　　简王漕左司
　　人生天壤中孰不有所求小大虽不齐逐物常同忧士子文字间亦各从所爱取舎未必同于道均无害我生才甚下志与俗子殊思贤惄如饥覔句聊自娱惟公盛徳人君今乃行古富贵等云烟词翰敏风雨荆湖十五州玉节何煌煌门庭无杂賔读书清昼长抠衣愿从逰自视亦何有未知函丈地能着野人否公诚一顾之足以为我荣淮南有石田归趂春雨耕
　　分题得草果饮子
　　神农书本草有美生南州春华穗端垂彷佛芙蓉秋青囊贮嘉实璀璨安石榴香味极辛烈果中第一流磊落入盘饤和羮充肴脩温中与下气功用亦罕俦苞苴走四海药笼必见收吾老苦病暍淡味空频投作饮近得此选择知独优碧井沉银瓶斟酌得自由蔗浆巳觉俗茗粥良可羞乃知古圣人收拾靡不周日遇七十毒纵死夫何忧但吾赤子多疾苦庶有瘳大哉仁者心当与天地侔
　　同张季子游琅邪
　　枯藤久靠壁双脚殊踡局日长无往还午醉睡初熟谁与来剥啄一马挟两仆翩翩张公子得得访茅屋别来今十年髙谊惊絶俗功名付兄弟冠裳畏覊束多君殊不凡爱我常易足呼儿取酒斟草草具肴防剧谈连昼夜何止伴幽独结为山水游防蹇相追逐滁阳三日程山路颇诘曲好风吹雨霁发轫自幽谷至乐闻金声非丝亦非竹沉沉栢子潭神龙所栖宿旱干祷輙应云雨手翻覆路转醉翁亭酿泉潄寒玉堂堂四公像再拜敢不肃虽云斗大州盛徳继来辱凛然生气在遗泽被草木梵宫最髙处俯视山矗矗境圣人乃凡野僧才五六碑崖烂文字骊珠混鱼目老眼生花徃徃难尽读吾能领其要正自非匆促回途遂南首夜就汤泉浴清旷旧书房怀人今鬼录人生贵适意百岁风中烛所恨多别离安能似麋鹿兹逰讵难再后防尚可卜纪行因赠行归装慰羞缩
　　题玲珑
　　江月不受尘风竹俨相倚牕间读书人日用亦如是泾渭岂同流天地果一指客来问何如南山有云起
　　鹿角
　　呦呦鸣鹿羣适意在林薮泉甘草丰茂多力故能走一朝触祸机竟死谁人手割鲜登鼎爼刺血置杯酒犄角未易弃煮胶方术有汲江为浸渍七日去麄垢大三伏时煎熬必甖缶色作琥珀红坚重如琼玖补阳遂强骨轻健还堪久杀身虽可怜仁实存身后功能利生人死且垂不朽悠悠肉食辈亦媿此鹿否
　　慈湖矶
　　峭壁激湍流湍流作洄洑初无一饷风饱我蒲帆腹长笪寄怪石招呼争挽牵艰难仅寸进何翅如登天及矶日犹髙过矶日曛黒依约见渔村灯火照初夕舟师告疲劳夜泊投人家惊犬吠篱落寒生芦荻花
　　雨中舟出潮牐
　　官吏急星火驱民疏漕河城中三尺泥岁晚风雨多雨声来未巳清满幽人耳曲肱篷底眠船随夜潮起
　　卜宅
　　卜宅定何好庐山泉石竒夜梦五老人问我归何时山中有蕨薇可以疗子饥束书早归来长歌歌紫芝
　　次髙若虗韵
　　时事口慵説性灵诗可陶客中三日阴江头风浪高六年寄此邦鸥鹭皆心交烟波逈自如应笑吾生劳世路转逼仄旅鬓空萧骚既往若电梦所得真毫毛岁月解欺人木落江之臯勿谓吾甚衰得酒犹能豪旧逰固可恋归盟那得逃负暄依茆檐儿辈供爬搔
　　归自真州道中用前韵简诸故人
　　闲愁生旅怀薄酒安能陶篮舆赴归期厯厯山路髙风雨道傍憩倐然思故交官闲想聚首怀我登顿劳辩论杂嘲谑诗词兼雅骚人生几何时容易生二毛方今天子圣登用皆夔臯愿君各努力去矣追羣豪我生苦畏事屏处如逋逃纵复技痒存敢念麻姑搔
　　俞广文以诗定交次韵奉答
　　懒慢易招咎贫贱难相知客居二十年破屋临江湄遣闷岂无酒寄怀徒有诗慷慨思古人恨不生同时去秋君始来云雾容一披别去冐朔雪归来迎南飔载登君子堂爽气生芝眉剧谈两无碍并驾行通逵省闱冠多士泮宫聊养頥霄汉自兹始羽翮随所之门阑谢俗子逰戏惟毛锥髙吟起我病意欲相箴规琢句要须工一字亦有师逢迎君忽倦追逐吾敢辞人生俱寄耳况乃多别离
　　曾仲恭侍郎恵酒以偶有名酒无夕不饮为韵谢之
　　穷居少人事落落仍寡偶晨曦入茆檐和气生户牖拥褐还负暄看云更搔首闲哦陶令诗饥肠作雷吼力耕不逢年岁暮百无有小雨肥麦根何时得糊口百年倐已半辛勤为升斗赖古多若人千载可尚友古来称达人不愿身后名岂其未忘世隤然聊遣情我生本衰愞于时淡无营但得秫可酿何劳诗有声烹鱼多素书问字谁载酒寂寞淮乡居岁月亦巳久敢希陋巷乐但觉贫士丑知音幸有人此事可不朽丹阳贤使君髙谊今所无铃斋有余闲遥忆耕田夫满船送美酒盛事惊道途客来即留醉不用倩行酤一杯复一杯今夕知何夕蔀屋发光怪尊罍盈四壁老盆还旧观寒灯起佳色既醉使君酒亦饱使君徳逢人説项斯此道今则不使君如古人荐善惟恐后愿公登廊庙搜罗到岩薮使我击壤歌投老安陇亩使君开府来京口酒可饮公才真麴糵留滞已再稔江山助诗兴草木入题品氷霜寒正严为国防饔寝
　　陪韩子云吊张安国舎人墓
　　顷从武昌守来哭清果墓老泪湿征衫伤心不忍去焉知五载后重到山崔嵬松栢倐已拱宿草纒余哀公乗使者车忠厚神所赉逺怀平生亲斗酒相沃酹曩以门下故获登君子堂招呼连屋居此意讵可忘青春闲佳城荣华竟消歇空余千古名不随世磨灭蓬莱定何处神仙知有无徘徊重徘徊悲风生坐隅
　　同张伯子威子季子雉子闻子陆及之时子政家弟辅小子槃过马清叟摘樱桃以万颗匀圎讶许同分赋得许字
　　有城有隐居静退我所与两穷成邂逅一笑同出处翛然五亩园耕种了寒暑朱樱前日栽茂密巳如许今岁风雨时髙枝垫难举喜我领客来柴闗不吾拒倒衣出逢迎扫地客燕醑童奴罢守衞徒驭先含咀肴核既杂陈少长咸以序堆盘火齐红磊落照尊爼眼明爱匀圎酒兴莫能御吾俦既属餍亦欲相就语西隣老禅伯携茗复来煮放怀谁主賔剧论忘尔汝题名汚墙壁分韵索毫楮月出未忍还不记城闉阻懽呼重攀折璀璨满筐筥行歌惊路人归遗诧儿女明年更强健载酒寜无侣但恐坐上客相望各吴楚
　　落叶
　　青青池边树岁久独婆娑鸣蜩炎暑时爱此清阴多西风一披拂顔色巳非故朝看一叶飞暮落浑无数叶落华归根明年发阳春人生岂长好日月如飞轮
　　寿王真州
　　阳春耀桃李松栢不动心岁暮霜霰零松柏犹翠阴物生天地间均此一气尔小大有不齐乗除亦常理使君盛德后清白由家传平生功名心不作世态妍公为人所难天念公所独黄屋结深知青氊行可复致逺要自近试公先一州生朝喜载临颂声满江头仁者寿固宜富贵公自有作诗祝东风为劝尊中酒
　　送陈弥髙
　　忆昨岁云徂舣舟岳阳楼获见故人面使我明双眸今年风露凉君亦来荆州笑语倍畴昔举杯相献酬词锋一当百雕鹗横髙秋春风待变化勇往不可留看花得意时岂独为身谋伊予坐懒慢行矣归林丘世故百念冷潜鱼畏吞钩出处虽异途十载契分投肉食与藜羮未用分劣优出门天地寛鹏鷃逍遥逰
　　寄上曽仲恭侍郎借净香寮诗韵
　　官酒味甚薄客怀愁正浓节物苦催人木叶鸣西风覔句了无得寂寞谁与同凭髙望京口佳气何葱葱中有贤府主莹然氷雪容家学传正政声摩秋空闲哦燕寝诗香篆萦房栊别来未兼旬频夜梦见公白沙距西津片防可即通防当涤场圃还奉杖屦从只恐趋召还接武防与龙
　　题王履方画渔樵扇
　　山深多虎狼腰斧老无力岂惟身上衣浑家口中食水濶蛟龙怒鱼鳖不易求虽无租赋廹常有风波忧偶来苍江头落日相劳苦斗米今防钱粗免寒饿否形役乃如此人生真可怜五陵美少年寳马珊瑚鞭
　　赠叶伯永
　　忆昨辛已秋张帆过仪真别君适荆楚寤寐怀故人狂冦初叛盟道路多纷纭思君不可见疑君堕边尘寄书无处所消息何时闻去年我东来泊船旧江津始遣访生死戎马乃骎骎仓皇径南渡忧畏损精神仲冬丹阳馆惊喜忽见君执手两无语老泪欲沾巾嗟予漫奔走万里长酸辛念君两鬓白依然生理贫开口论兵势直气摩青云长揖动卿相囊封登帝阍当路颇知巳拟活西江鳞鲸波泛大海去结山东民誓将三寸舌成此百世勲艰难得生还和议巳复伸智略无所施裋褐还逡廵藏名酒肆中悲歌阅芳辰兴阑却顾我相对南风薫宛宛昔别地倐然今四春江山不改旧世事凡几新是非既未定泾渭何当分余生各加餐此外不须云
　　喜晴
　　连山春雨来径滑不容足行人相攀援泥泞及马腹欲往不得前野店可投宿朝来天宇佳笑语闻童仆宣城半程耳山路听诘曲自别贤主人三岁如转烛应烦倒屣迎喜气见眉目新堂几日成春酒此时熟珠玑倾锦囊尘埃拂楸局上饶千里逺防蹇许追逐北归预可料诗作牛腰束
　　履方携姜坦道诗巻相过为书其后
　　姜侯同乡井忆昨初见时春风头陀庵快作六字诗一别十五年漂流各萍转君携此轴来如觌故人面淤泥青莲花本自不受尘得钱付酒保往往遭谤嗔眷言方遐思相从问消息清狂犹曩时须髪幸未白我贫过孟郊何敢以诗鸣拟办黄篾舫去寻白鸥盟怀人暮云碧忧国寸心折安得癯仙来共醉望沙月
　　代呼延信夫以笋乞猫于韩子云
　　官居城一隅屋漏如野处辛勤补绿萝仅可待风雨移家幸亡恙所苦多硕防齧衣费纫缝盗肉恣含咀引子动成羣啾啾疑尔汝汝曾无腼顔入暮谁能御窥灯殚膏油惊梦鬬俦侣主人非昔人为态尚如许饱食讵可常潜踪岂无所灌穴恶尽杀具磔难悉举墙东吏部家两猫将十子往往感仁恵相乳忘彼此花墪夜不眠衞寝如驯虎愿分俊逸姿庶以镇衡宇穿鱼聘衔蝉于君谅无取丁寜玉版师委曲致斯语妻孥仍有言乞猫宜乞女他时遂生育隣里转相予
　　简查仲明
　　佛法若大海我生犹蚊虻饮少腹已满鼓翅作防鸣查侯饱禅学如説且能行有如辽天鹤岂受网罟婴有身未免俗时时还入城篮舆过茅屋无异同条生相见非何事説法俱纵横妙处固不二其实无所争愿君更方便除我疑惑情要如两圎镜相照交光明
　　题王朝英歇驴图
　　天寒山路长年荒蹇驴瘦风松适相遭金石方互奏是中有佳趣舍鞍聊杖藜童奴难与言得句忘吾饥怀逺空暮云忧时当肉食市朝尘涴人归欤北山北
　　送乡人宗防上坐
　　久客不忘归相逢喜乡曲杖藜时过门欵语伴幽独翩翩别我去芒鞋踏清秋二浙富山水令人怀昔逰我今齿髪衰闻道不加进羡君方妙龄六翮宜自振末法日頽弊丛林魔説多愿君择师友金玉须琢磨他时重逢迎洗耳听髙论岂惟慰相思亦以警老钝
　　与常不轻奕棋输松枝笔一篇
　　南山苍髯翁阅世几千秋终以明自煎晚为松滋侯孙枝后来秀劲直余风流亦学管城子来从毛颖逰故人使江南江北停归辀持赠比岁寒厚意岂暗投形貌若黄槁风度犹清修轻健殊可人不作绕指柔我贫得长闲造物因搜诗成呼使前脱防明牕幽旁无赏音人赖尔能防头无论及钱神政恐为尔羞
　　绣观音
　　蜀人多巧思组绣用功深生绡三尺余成此观世音慈悲欢喜容如出旃檀林莲花随歩武缨络缦衣襟手中杨栁枝时布慈云阴誓度诸有情能以音声寻由兹善幻力使我生恭钦仰瞻大自在本以一寸针众生与诸佛其实同此心愿学闻思修苦海脱浮沉
　　紫苏
　　吾家大江南生长惯卑湿早衰坐辛勤寒气得相袭毎愁春夏交两脚难行立贫穷医药少未易办芝术人言常食饮蔬茹不可忽紫苏品之中功具神农述为汤益广庭调度宜同橘结子最甘香要待秋霜实作腐罂粟然加防须姜蜜由兹颇知殊毎就畦丁乞飘流无定居借屋少容膝何当广种艺岁晚愈吾疾
　　答权干用命字韵见惠
　　峩峩儒衣冠所贵知义命大造若坦途狂夫蹈邪径惟君异流俗学古师往圣穷居饮一瓢轻视车千乗粹然白玉温卓尔青松劲风流入莲幕忠恕自天性爱贤易好色避利如深穽时邀野人语亦説襌家病不辞王事劳益知仁者静兼旬当濶别强饭遵时令边城霜露寒淮乡道里夐事物多感懐篇章应寓兴
　　连屋
　　十年诵公诗正自识孙楚一日从公游如入图书府登门迹已熟入室心相予及观连屋处益知用意苦岩岩中书君正色元祐年文章照今古神物防简编盛徳宜有后诸孙如彼贤韡韡常棣华相戒南陔篇





　　钦定四库全书
　　自鸣集巻二　　　　　　　宋　章甫　撰七言古
　　骢马
　　门前骢马无人骑北风落日长声嘶细看毛骨独殊众或言来自流沙西伏枥忍遭奴辱立仗难贪五品粟将军边塞敢横行愿同生死俱驰逐
　　次韩中父送行韵
　　素琴横床巾漉酒千载斯人吾尚友只今与世巳相违再见喜君真耐久笑我生縁良易足畬田新烧屋新筑饭牛政自不须歌失马焉知未为福百里未容君疾驱朝廷用才当不拘他年得意辇毂下莫忘诗篇寄田舎
　　送王纯仲
　　客里因依三日语爽气津津见眉宇自云纵酒少年场抛掷黄金如粪土倐焉四十发斑斑手板青衫才一官江湖陈迹不复梦食贫月俸仍酸寒别去不劳重叹息富贵有时君努力青春难再却堪怜恨不相逢十年前
　　别陆务观
　　江南江北虽一水欲济无由若千里那知奔走避边尘邂逅西津见君子一饭山间同野僧花前把酒看张灯醉吟落纸笔不停留客夜阑双眼青才气如公端有防半刺江城聊复尔新年华省用名郎【谓韩无咎】彚征公合聨翩起人生相知贵知心道同何必问升沈客袂此时成暂别诗盟他日防重防
　　采石
　　江行十日风打头采石江边还小留龙宫煌煌俯湍流抠衣再拜祈神庥出门迳作萧寺游危亭缥缈临金牛江南江北苍烟收日落未落双蛾愁尚书丽句世罕俦惜哉度曲无歌喉折梅置酒斋堂幽黄冠不饮空夷犹野僧举觞横青眸更得大斗偿香羞兴阑山下却登舟使君爱客方绸缪夜深杖藜吊荒丘列炬照野经塍沟居人窃视声咿嚘好事从来无与侔促坐欵语相答酬伤今懐古风飕飗泊渚髙吟聊冩忧然犀照怪知何求醉狂夜披紫绮裘骑鲸入海穷防搜圣贤寂寞江悠悠人在天地真蜉蝣况我此身如赘疣从公行善臭味投有酒如川容拍浮但愿早登黄鹤楼痛饮浩歌更劝酬一吊祢衡鹦鹉洲
　　益睡
　　主人颀然腰十围一官防计同游嬉开轩环坐只图史锦嚢富有惊人诗迩来万事不挂口世情尽付鼻中吼便腹无妨弟子嘲着鞭未落少陵后纷纷逐臭皆羣儿我正黑甜曽未知鸡虫得失何足较是身且卧黄琉璃博山生云香断续当午清风度脩竹门前吏立鴈鹜行童奴揺手眠方熟梦中了了欲何乡宁复蘧蘧栩栩忙寒泉洗耳石砺齿主人家住庐山傍他时但取青氊旧归作春秋同社友北窗槃礴上羲皇秫田多种酿壶酒奉太夫人千百年兄弟对床听雨眠
　　送杨徳隽赴漕司试
　　木食草衣吾计决三釡养亲君不阙胡为亦趂槐花忙不共中秋醉明月君言时世虚名才见头衔分重轻一第如君当俯拾卜隣他日莫寒盟
　　寄题郭侯至喜堂
　　岷江西来防众水峡束奔湍吁可畏长年三老更相贺舟到夷陵若平地宁知市朝车马尘仕路风波尤畏人急流往往捷有神灔滪瞿塘何足云只今四海滔滔是未省几人知此理君侯不与世沈浮家有新堂名至喜武昌重镇居上游云屯禁旅皆貔貅君侯智畧谁与俦天子久寛西顾忧令严将士无骄色玉帐昼闲人语寂中斋一榻净无尘自炷炉香读周易有时领客尊酒同雅歌投壶双颊红门前官栁揺春风想应目送天边鸿狐兔中原须尽扫功成身退天之道角巾归路飏轻舟童仆驩迎人未老
　　种基祖蔡仲逸孙祖显一时宦游荆州官闲无事五日一宴集使仆持钵其间念既饱食不可无语
　　君不闻蓟孝廉日饭二十家一朝拂袖去京国追之不可空咨嗟又不闻賔头卢应供四天下神通妙用固非难中有巍然不动者今年有客来荆州半世生涯一敝裘仙风道骨愧二士诸公亦许相追游迩来传食初无间醉饱无劳主人劝绝胜诗人杜拾遗所歴诸家才一饭
　　芍药呈韩丈
　　妖氛深蔽洛阳县我生不识姚花面扬州风物旧曽游佳种年深亦多变去冬淮上起边尘不谓见花当此辰眼明忽忆往时事世间尤物能移人公诗寄兴多髙逺早悟色空香不染饱闻尝醉洛阳春试比姚花定褒贬
　　韩使君分送芍药索诗因忆旧游
　　忆向西津櫂酒船维扬去结看花縁杖藜到处花輙好夭红艶紫相留连散尽黄金携酒友夜深明月还京口中流击楫来悲风天濶参横移北斗俯仰光阴恰十春二十四桥经战尘眼明忽见扬州种衰病无因贾余勇
　　寄题极星亭
　　大厯三年杜少陵先生曽下瞿唐适江陵晚泊松滋江亭感兴赋诗其卒章有今宵南极外甘作老人星之语【杜诗纱防随鸥鸟扁舟繋此亭江湖深更白松竹逺还青一柱全应近髙唐莫再经今宵南极外甘作老人星】隆兴癸未歳代都王履方客食是邑以书问亭之名于番阳章甫请榜之曰极星并作古风寄题亭上
　　杜陵白首尚书郎三见瀼西春草长忽思苍梧呌虞舜翩然短棹下瞿唐晚泊江亭生暝色野服出船乌帽侧南极一星落江湖战尘蔽天兵未息闾阎恶少印累累不梦周孔嗟吾衰机心去尽鱼鸟狎在处诗篇神防持四百年间一弹指当时松竹今余几南望冰魂不可招波翻落日愁云起
　　寄赵鄂州
　　田家禾黍方登场枯桑索索天雨霜黄花篱落尚可醉今我不乐思武昌武昌使君半年别前日书来慰愁絶相思为我作西亭徙倚阑干只明月大材开府何优游政声日随江水流赐金增秩未为宠咫尺丹诏催归辀灯前春雨同挥翰南风吹船着淮岸云间过鴈唤愁生短褐饭牛歌夜半
　　以王通一所画小舟横截春江图为韩无咎寿
　　江上春风花满树春水才平旧痕处何人笑傲一扁舟横截千波万波去王郎有句藏毫端冩出生绡半幅间明窗供我时展玩髣髴罗带萦烟鬟缄题请寿皇华使如公福禄川方至吾君愿治正思贤舟楫期公济大川
　　简张安国
　　南北东西厌问津四海忘形今几人惟公名誉一世重虽不吾与吾当亲气吞云梦并余子深厚文章六经似昻霄耸壑正当时发防决科余事耳上方忧顾大江东虎踞龙盘气象雄却袖玉堂挥翰手来成方面保厘功西风澹日边云碧岁晚军情犹未得不应矫首送飞鸿想得攅眉正忧国雅闻一诺直千金推挽尤多乐善心坐上能容野人否试听客里短长吟
　　张使君以画屏求题
　　西湖景物天与竒岁晚春风常探支水边竹外更幽絶一夜花开南北枝何处飞来两防影碎晴波荡春碧荷盖凋零荇带寒徘徊如与花相识短屏画手岂无心待公归赴西湖春年年春色花照席应念挥毫老賔客临江何氏结亭松间名曰弹秋因王通一来乞诗
　　万籁从风俱发声惟松得之尤善鸣五声不乱无亏成膝横三尺秋月明君家江南一茒屋直干森森伴幽独人言丝竹不如肉曲肱听度无弦曲故山偃盖未十围猿惊鹤怨吾当归聊凭东风寄君诗风鸣松鸣吾不知
　　送李文授还越上
　　旧岁见君殊草草懐抱今来各倾倒新来正好数相防束装却向山阴道千岩万壑秋更竒候门儿女望君归扁舟此去来何时莫待梅花开北枝故人问我凭君说满目穷愁生事拙秋禾未得补饥疮万一飞蝗作檀越
　　简熊帅景瞻
　　槐栁阴中数间屋麤饭浊醪羮杞菊过门问字久无人只有图书伴幽独剥啄是谁来扣扄手持札翰趋吾庭风采九州安抚使得得遣骑相招迎我愿识公从宿昔贵贱殊途那易得亲染云笺贲草庐惊喜盈懐仍叹息折节下士古所稀岂意于公今见之况公位貌巳崇重英声凛凛威羗夷满堂宾客皆豪杰从容何止谈风月野人自视殊缺然或可为诗纪勲业
　　早凉
　　江头雨过凉风早落叶纷纷费人扫钩帘日暮无所为把酒悠然送归鸟佳人可望不可亲草根唧唧秋虫吟家本江南客江北须髪新添数茎白
　　次沈商卿见懐韵
　　歌喉宛转变鸣禽载酒曽同花下吟寒潮不应宿渔浦挑灯还忆夜深语十载故人谁似君便拟卜邻桑柘村青钱未办归期逺满目春山空秀婉有酒何须身后名髙轩未必如徒行朝看桃杏发红萼晚来风雨嗟零落寻幽选胜不应迟百岁光阴能防时问君何日憩奔走忍令春色成乌有
　　寄淮东总领许叔庸
　　太平寺里留诗别江北江南防秋月那知未着侍臣冠坐总军储持使节平生一饭不忘君蟠胷万巻皆经纶闻说别来头更白忧国只今能几人忆昨同倾京口酒笑我凋零已蒲栁晓驱黄犊破荒烟留眼看公印如斗短篇自昔防品题老矣无复能新竒乐府流传妙天下小胥钞寄定何时
　　移家谢赵再可
　　病眼不禁黄土眯尘缨屡费沧浪水晓窗笑语镜中人但可寘之岩穴里县官有田容我耕收身巳是太迟生醉眠牛背自安穏山鸟惯听哦诗声经营小筑深幽处借车欢喜移家去非公谁寄草堂赀知我旧谙茒屋趣此心此地俱寛闲从渠矌野多风寒灯前儿女话团圞广厦期公千万间
　　谢张倅惠茶
　　病躯倦甚不举酒便腹枵然尤爱茶淮乡久住已成俗客至亦复研芝麻称重缃奁还入手知公与我诗情厚静无俗驾扣柴关急遣僧房借茶臼易足堂中昼倍长一杯凉饼补饥肠世间万事不挂口齿颊尽日留甘香青奴可怜姑少却睡魔退舎诗魔作诗成吟罢来清风秋意拂拂生梧桐
　　谢韩无咎寄新茶
　　武夷仙翁冰雪顔建宁府中春昼闲挥毫醉冩乌丝栏新茗续煎扶玉山应念穷愁寄空谷头白眼眵书懒读殷勤题裹寄春风浇我从来藜苋腹别公宛陵今五春渇心何啻生埃尘平生不识七闽路梦魂欲往山无数
　　简李牧之
　　落日还家聊面壁剥啄谁来破幽寂语音相似桑梓同风骨轩然双颊红亹亹清谈霏玉屑多说东湖与霜杰江西故老已凋零听君论诗犹典刑君今久占宣城籍我是江湖未归客客愁时事两苍茫一醉邀君君莫惜
　　张君明昆仲袖唱和诗见过
　　村东主客羣飞鸿月明霜重声摩空村西老人如瘦马伏枥倦嘶天北风村东村西无百步杖屦相寻还有数儿啼妻病不出门羞见梅花无好句雪晴日出天无埃故人蹑屐聨翩来明珠白璧满懐袖使我一见双眸开文章虽云一小技妙处非难亦非易染丝织锦未足工防铁成金始为贵我穷半世坐吟诗诗成不救寒与饥亦知造物厌嘲防有手只堪持酒巵愿君少吟诗防首请君多办酒百壶但得新诗胜旧年为君醉倒春风前元用见过诵诗剧谈因成古风以成戏恼兼简若晦唐卿
　　有口只可饮醇酒世事令人三日呕有耳只可对诗翁俗语令人三日聋平生嗜酒耽佳句此外自知无用处东风吹我堕江边岁晩知音罕相遇诛茒盖头无少闲数日不到诸君间尘土眯眼须鬓斑谁赋淮南大小山怪底晴檐灵鹊噪篮舆相寻谈絶倒恨君无乃酒量窄爱君岂独诗格老开尊唤客知何时坐上可无俞与韦更长不怕杯行迟愿见春风杨栁枝
　　用前韵赠髙持一
　　全身当作冥飞鸿无心要似云行空逢人未用青白眼与世不妨牛马风暇日出门聊散步雪晴爱此山无数骨寒那得使鬼钱肠枯谩索惊人句迩来笔研欲生埃旧两来人今不来百岁光阴能几许一春懐抱未曽开古人元不贵多技大道由来常简易随呵之义复何忧知我者希方足贵华阳道士亦能诗不觉餐霞坐忍饥髙山流水琴三弄明月清风酒一巵相思不见频搔首几欲招呼无斗酒从今与子遂忘年有懐欲语子来前
　　次吕伯恭见寄韵
　　鲁钝不如锥处囊嗜好凿圆投枘方镜中须髪今苍浪多病年来疎酒觞山林旧约都茫茫局促何由心胆张半生恍堕水中央疾呼四顾无舟航客舎雨余梅杏黄忆君著书看屋梁缄题到手伸读忙亦知别后遥相望我犹驽马遭绊缰君若鹰鹯之老苍见义勇往柔而刚君不求名名自彰行须正色肃鹓行不容燕雀髙飞翔辱诗敢忘什袭藏报章勉率聊寄将广厦他时客几房种成桃李满江乡忍使故人趋道旁
　　濡湏道中
　　今年淮西旱城市无米粜所至萧条童仆饥手持楮币无人要行不择日粮不赍恨身不生太平时还家从头语儿辈山中寂寞犹可耐
　　白露行
　　今岁淮南雨仍缺官府祈求巳逾月城中又复闭南门移市向北人纷纷州前结坛聚巫觋头冠神衣竞跳掷缚草为龙置坛侧童子绕坛呼蜥蜴箫鼓迎神来不来旱风终日吹黄埃宁知白露只数日稻苖焦枯恐不及
　　送王道士
　　华阳洞天昔曽游华阳道士今相访江头倦客老更拙山中故人喜亡恙晴沙唤渡何匆匆鸿飞防防天北风他日希虚如话我凭君一一谢诸公











　　钦定四库全书
　　自鸣集巻三　　　　　　　宋　章甫　撰七言古
　　督祖显和章
　　孙侯二尺短檠前何啻颂诗三百篇金銮玉堂未归去聊结江湖山水縁官闲不复弄朱墨胜日过门无恶客春风快马紫游缰花底黄鹂尽相识酒酬谈辩翻波澜得句全胜得好官我亦从来有诗癖撚髭一字吟难安不知辛苦竟何益闻道何妨死今夕他年傥使无知音盈编不作一钱直日来颇怪诗筒迟恐君豫办磨崖诗中原窟穴尚狐兔未应便草闲居赋
　　放歌招孙祖训俞国寳饮
　　儿时望春春不来春衣隔年催剪裁平明出游薄暮囘惟恐云气兴风雷岂知乐极还悲哀十年黄尘涴青鞋管领鸎花巳无意感时念旧时伤懐去年寒食丹徒县家寄毗陵不相见今年寒食江陵府妻子相看泪如雨迂儒忧国更忧家枉杀清明不见花无端栁絮搅愁思一迳漫漫春日斜主人知我坐憔悴故遣斗酒来相慰呼妻安穏置床头个是贫家一祥瑞床头三日未开尝耿耿忧心自如醉朝来忽觉体中佳吻角流涎巳难制细君平日但濡唇瓦盆对酌可无人招朋一饮舒清兴要须脱畧任天真髙邮孙夫子相逢不作鬲上语临川俞先生客里伤春作诗苦二公问学该今古胷吞云梦轻阿堵我酒虽不多酒行诗可歌杖藜乗兴速来过不来吟醉奈春何
　　闻鹁鸪
　　阴云欲暗江头树屋角先闻鹁鸪语潇潇渐作打牕声谁道巢居不知雨雨晴唤妇却同飞须知此物心无机岂比人间情义变衔寃誓死不相见
　　题九歌图
　　大夫放逐沅湘滨尝作九歌祠鬼神鬼神幽逺不可见肴酒芬芳犹福人飡菊佩兰君不识从彼谗人为鬼蜮楚江呜咽楚云愁坐对此图三叹息
　　题王无邪九华图
　　云锦仙翁人不识多生九华茹芝客少年登览妙形容三十七峯俱改色手提髙士谈墨图烟云到处随巻舒珠玑衮衮入题咏缣素往往争临摹雪潭四时溅飞雪叹我幻躯方病渇何由得共山中人脚踏寒流弄明月
　　王梦得捕蝗二首
　　相逢每叹俱飘流尊酒作意同新秋蝗虫日来复满野府帖夜下还呼舟江天尚黒客骑马草露未晞人牧牛路长遥想兀残梦家在风烟兰杜洲
　　江头晓日方曈曈仆夫喘汗天无风茅檐汲井洗尘土野寺煮饼烧油葱平生忧国寸心赤在处哦诗双鬓蓬村民喜识长官面树阴可坐毋匆匆
　　分蝗食
　　田园政尔无多子连岁旱荒饥欲死今年何幸风雨时岂意蝗虫乃如此麦秋飞从淮北过遗子满野何其多扑灭焚瘗能几何羽翼巳长如飞蛾天公生尔为民害尔如不食焉逃罪老夫寒饥悲恼纒分而食之天防怜
　　悯农
　　前村后村水车声伊伊轧轧终夜鸣皇天不雨四十日髙田何止龟兆出田家眼穿望早禾早禾不熟奈饥何今年神祠祷不应沽酒买牛空费多天公髙居民父母有耳应闻下民语乞我滂沱半朝雨免遭县吏鞭笞苦
　　田家苦
　　何处行商因问路歇肩听说田家苦今年麦熟胜去年贱价还人如粪土五月将次尽早秧都未移雨师懒病藏不出家家灼火钻乌龟前朝夏至还上庙着衫奠酒乞杯珓许我曽为五日期待得秋成敢忘报阴阳水旱由天工忧雨忧风愁杀侬农商苦乐元不同淮南不熟贩江东
　　送茶与人
　　云气昏昏酿秋雨岁月惊心遽如许潮生晚浦足风波颇忆青灯夜深语赠君江南春露芽恐君诵诗眼生花一杯静对沈烟斜世事从渠如乱麻
　　早雪
　　贱夫流落来淮海两纪悠然忘冻馁乌薪白粲不论钱近岁山林禁樵采去年差官打炭窰淮民畏事谁敢烧官军巡山得心力草木欣欣有顔色九月未霜云漫漫雪花争先飞作团冻坐孤吟还自寛边头牵挽人夫寒雪中张仲庠惠十诗老嬾不能追逐戏答古风兼简陈伯茂
　　爱君诗好韵倔竒快如天马不容羁惜君有钱不沽酒尽日苦吟难疗饥我生真成错料事陈子生涯畧相似敢持短兵与君接笑我老来长退怯空山一夜雪盈阶轩牕晃耀如瑶台尊中尚喜有余緑红潮两颊心悠哉安得万里江变作葡萄醅笑呼姮娥共起舞夜阑更酌北斗杯一醉三千年从教海水扬尘埃妻孥笑我言此乐恐未谐典衣且复沽茅柴淮南有薄田与汝归去来愿身长健眉长开好挿梅花醉几回
　　春日呈韩丈
　　阳乌阴兔争驰骋人世光阴刹那顷玊盘生菜乱青丝三岁公家吃春饼前年班春池阳城民物熙熙箫鼓声去年转粟巡边徼圣朝初下和戎诏祗今塞上不传烽野梅官栁竞春风相从且作无事饮莫辞节物来匆匆明年上国春应早棠棣隂中诗更好诗成但遣阿买书邮筒寄我江南道
　　刘祼卿送笋
　　俗子贪钱如食蜜幽人爱竹如种玊君家大隐城一隅万个深围数间屋阳春不住长儿孙犊角猫头还满目却恐繁阴碍风月童奴时取供肴防朝来想挂北牕坐应念先生食无肉故遣此君来起予烂斑嫩箨森盈束先生饥肠非雷吼米糁盐醯羮杞菊急呼瀹釡然枯薪殷勤留客晨炊熟不羡侯家五鼎烹得此一饱万事足客去关门听雨眠枕上诗成翻水速
　　清明病中遣酒问讯史授夫
　　一榻萧然唯坐卧风雨欺人打窓破数片飞花何处来寒食清明病中过疎狂闲忆少年时问栁防花夜不归春衣一任酒狼籍玊山自有人扶持日月变迁衰相现世途迫隘令人倦耳冷那闻白雪歌眼寒不识春风面懐君著书坐僧房呼儿与拨浮蛆香往浇万巻文字肠莫学病夫多感伤
　　惜花
　　前朝西风不肯住红雨毵毵落深树昨日东风更放颠香雪纷纷飘满园四时催人头髪白薄相春风亦欺客渐觉繁枝过眼空歴歴黄花乱疎麦野店沽酒酸如虀先生不饮春将归屋头向晚雨声急自炷炉香坐盘膝
　　旴馆中题云山图
　　北风三日吹黄土长淮浪髙少人渡客愁正坐小牕间眼明见此江南山好山连娟螺髻鬟白云无心终日闲野桥溪水流弯环旁有幽人昼掩关道路只今多险艰林泉有约吾当还黄精可驻冰雪顔时时令人双鬓斑叶子逸以惠山泉瀹日铸新茶饷予与常郑卿
　　惠山泉甘苦不冷日铸茶香方是真广文唤客作妙供石铫风炉皆手亲神清便欲排阊阖且了吾人淡生活缾芽分送巳无余杯水尚容消午渇
　　戏简乐长卿
　　长卿谈兵气飘扬半生谩趂槐花忙尘埃緑绮谁拂拭鸡羣野鹤空昂藏何必明经取青紫请君囊书献天子中原犹未息兵戈万里横行丈夫事愞夫株守衡门里初无长须给薪水故旧经年絶尺书乌鹊玩人频送喜欲行万里囊无钱移床且对薫风眠儿啼妻怒了不问诵诗过午声琅然
　　雨凉成诗一首简子逸
　　坦率每愁遭怒嗔闭门直欲全吾真美人娟娟不可见薄俗往往难相亲梦断风扉自开阖还喜晚凉生意活未能冲雨过苏端且乞新诗慰饥渇
　　戏简李清宇
　　四十九年真大谬三百六旬长鲜驩人生一梦何足较田谷荐饥良独难酒边志气漫豪放镜中骨相殊酸寒输与能诗李供奉水旱不忧吾有官
　　送张安国
　　前日见公如桂林梅黄风雨天多阴今年见公长沙去草緑江湖春水深借问长沙多少路尽是前年曽到处如公正合在朝廷胷中素蕴经纶具吾君一视而同仁且欲烦公苏逺人亲朋漫作别离恶王事敢辞行役频嗟予潦倒百无用客食淮南两相送青山可买坐无钱日长只作还乡梦九重早晚催赐环了却功名归故山屋头乞我茒三间布袜青鞋相伴闲
　　题赵纯甫渭川千亩图
　　君家天姥山前居未办种竹先作图不惟要与千户等亦念岂可一日无劲节虚心听霜露细香静色宜风雨玊版禅师得饱参翠袖佳人定何许津津喜气见眉间凖拟他年如此闲可无阮相往还俗客傥来君掩关
　　题张希頴筠坡图
　　縁坡种竹自成趣篮舆造门今有谁张侯好事果絶俗因人隔江来觅诗披图识面恨不早更爱诸公妙词藻繁霜宻雪得天全明月清风为君好易足堂前方欲栽摩挲短轴心眼开忽思江南读书处碧玊如椽归去来
　　飏稻行
　　屋头场地如镜光未晓相呼来破场今年惭愧好天色飏稻得风尤省力分时往往只论主客四六无偏颇髙低十分早晚禾就中谁家收最多妻儿舂糯试新麴隣舎茅柴相接续醉来起舞自顿足官无差科即为福
　　题长芦方丈
　　笑别灵岩日当午篮舆轧轧转江浦眼明初入菩提场一灯传自西来祖老禅留客苦殷勤汲泉煮茗添炉薰空江向晩无人渡明月满天秋正分
　　中秋次韵
　　秋浦堂前有清集久客思家泪痕湿连年客里作中秋今岁还家又无及山中茅屋冷如水应念征尘何日洗边鸿也解寄归音旅燕亦能辞故垒滔滔四海知音谁公家公子岁寒期殷勤为我拨新酿暖热向我哦好诗我生志愿良自足肯向天涯长碌碌愿君腰金佩鸣玊从我羮藜饭脱粟秋风舟子两相催侧帽长吟归去来开帆转柂清溪口还山要趂重阳酒
　　诸公过易足为红梅一醉醉后率成数语
　　一冬雪与寒俱少膏泽春来颇倾倒畏寒病嬾不出门未觉心情被春恼花木今春种种迟眼明始见红梅枝容顔颇称俗子意风骨独有诗人知人生百年谁满百去日渐多来日窄衰顔巳减旧年红短髪明年应更白瓮头有酒不用沽肴防得随家有无主人颓然客亦走明朝无事重来否
　　呈谢仲连
　　一苇江头风雨寒邂逅三日同清懽诸尘不染眼自碧万事随縁心巳安雨晴归路马蹄疾问君呼船定何日杖藜过我城南偏游戏世间文字禅
　　从贾倅乞猫
　　渚宫茅屋住经年墙壁苦遭羣鼠穿旋乞狸奴名去恶中宵客枕得安眠携之俱东泛江水厌饫鱼腥二千里半途忽作楚人弓儿女怜渠今未巳昨朝闻说二车家花墪五子俱可夸此诗虽拙胜盐茶不问白黑灰狸花
　　书黄叔虎传神巻
　　鹤骨何清癯腹空惟贮书山林日月长掉头赋归欤松竹岁寒金石友身后虚名眼前酒与世相违岂尽然江湖犹有丹青手
　　与北山长老
　　数间破屋城南街坐卧一榻心如灰现身幻化本无住疾病问渠何自来剥啄谁欤破幽寂道人定起北山北齿冰骨玊两髙寒禅病诗魔俱辟易我倦欲眠君且归篮舆入郭知何时贫家客来无凖拟为君时供鸡苏水
　　法刚化士干蒋山藏经乞语
　　钟山夜半发竒怪火光炽然脱三昧法筵龙象不须惊寳公留得眉毛在食轮才转法轮随楼台金碧还相辉大千经巻何处觅刚禅藏在僧迦叶如来言语皆真实别有真经名第一琅函寳藏不能收若遇知音请拈出
　　题张季子妄庵
　　世间种种无非妄云何以妄为庵牓君欲舍妄却求真展转思维増妄想即妄即真君勿疑真妄俱忘也大竒笑我猖狂今老矣因君聊复妄言之







　　钦定四库全书
　　自鸣集巻四　　　　　　　宋　章甫　撰五言律
　　次韩旡咎途中寄陆务观
　　风髙微退鹢云好合从龙萧艾长贪雨松筠却耐冬禁途今不逺归兴未应浓莫羡朱双毂相期禄万钟戎马驱驰日江湖邂逅间笑谈无逆旅翰墨落名山画省春风入渔舟夜月还唱酬能见记书札忍令悭寒梅欺雪白腊酒爱鹅黄花下觥筹乱灯前锦绣香醉吟挥字大愁别听更长近报蛾眉好何时奉一觞昼永浑无事昏归只掩门甘贫同陋巷多病似文园对月人千里论文酒一尊逺懐霄汉路愁絶虎狼村园笋看成竹庭榴巳着花老来犹是客归去亦无家万事大槐国一身焦谷芽心闲聊黙坐红日下天涯
　　即日
　　苦忆花吹尽生嫌草长齐鸎啼春巳暮客散日还西孺子抛书巻童奴理菜畦怒雷将急雨一夜水平堤吟苦知音少棋低敌手多故人无恙不薄酒奈愁何未暇兔三窟聊同鸥一波传闻江北路人应力田科醉里三春了山中五载留日长知巳夏雨冷忽如秋书贷监河粟箱存季子裘曲肱朝睡美身外付悠悠
　　春尽
　　昼永花阴直风轻麦浪匀僧归还逼夏莺语欲留春须发垂垂老亲朋往往贫地偏人事少聊以寄吾真
　　独登南楼兼懐严圣几俞若晦
　　茗难逃暑蚊蝇正作秋劳生一念错晩境万縁休笔老无新语囊空有敝裘闲携瘦藤杖独上郡南楼城外江山好楼前市井喧登髙明逺目直北望中原济世原无防伤心不忍言唯余忧国泪还共水潺湲昼景微微敛阴云稍稍低炎凉催旅燕风雨听鸣鸡独立江楼上相思浙水西诗情兼酒伴何日手重携
　　夜坐
　　枕簟迟迟睡轩一一开市收人语寂江迥水风来熠燿明衣袂婵娟到酒杯新凉儿女健促织巳相催
　　喜凉
　　暑气今全减人心始少苏客愁生海燕秋意入庭梧岁月真虚掷诗书只自娱荆山谁献玊齐国正吹竽老去孤黄妳愁来赖麴生客居宜落寞寒事费经营岁稔鍜声急夜长灯影明深懐不成寐四壁候虫鸣
　　宿灵岩
　　异县经年客灵岩一夕留凉风吹薄暮明月照中秋阅世身将老寻山兴未休还驱羸马去访古大江头
　　不寐
　　不眠知夜永危坐起忧端木叶纷犹落篝灯炯未残年华今晼晚边堠且平安以我衣裳冷遥怜弟妹寒
　　闻鸦
　　栁暗啼春处庭空反哺时鸣声元自乐世俗亦多疑凶吉何须问雌雄未易知宁栖丈人屋莫借上林枝
　　除草
　　恶草溷嘉蔬凉风独荷鉏薅耘非敢后滋蔓恐难除女大知艰食儿痴亦废书归来一长叹不是厌山居
　　春日村居
　　筑圃未成趣栽桃才试花年饥儿强饭春困妇煎茶为客空迟暮逢人只叹嗟上天新号令雷雨起龙蛇村迥客来少山寒春到迟修塘留野水挿槿补疎篱旁舎闲相过幽人旧有期出门看逺烧拄杖立多时冬暖惟忧麦春寒却勒花地偏宜鸟雀江逺少鱼虾惊犬时时吠归鸿字字斜故园芳草色游子亦思家浦树微微改溪流稍稍深春来差少病岁后苦多阴陇亩三年梦亲朋万里心感时仍念旧老泪欲霑襟土室宜冬夏柴门玩岁时不嫌贫作祟直恐老相欺草茁牛羊壮山空虎豹饥天晴好挑菜吾亦伴儿嬉
　　新凉
　　白帝扬镳后炎官退舎初江山惊客恨风月到吾庐黄妳宜相就青奴稍见疎寄声莲社友秋兴复何如
　　同汤叔度兄弟赋秋声
　　古木斜阳暮寒江澹月秋萧骚初满耳蟋蟀最关愁茆屋疑鸣雨云溪想枕流几囘连别恨为我过西州
　　送潘致虚之湖南
　　久客儿童狎穷居草木长蛙声犹鼓吹燕子亦炎凉度日工诗律伤时洒泪行输君载明月先我过潇湘
　　即事
　　暑雨何时了江云不肯开穷途惟有死薄俗动相猜怪事供诗巻闲愁付酒杯欲从湖海去安得小舟来俯仰怜身世飘零玩岁时道途多异说客子有新诗日落乾坤惨风生草木悲髙楼空北望清泪不胜垂天意诚难测人言果有不便令江海竭未厌虎狼求独下伤时泪谁陈活国谋君王自神武况乃富貔貅门静悠悠日春愁淡淡天风尘殊未巳形影自相怜有客还诗债无人与酒钱感时歌慷慨忧国泪潺湲风急收残雨花轻防客衣江山争秀发燕雁不同飞异县交游少中原信息稀王师战甚苦方解蔡州围弟妹今安在飘零各贱贫诗成难寄逺目断更伤神风俗殊方异交情白首新辛勤营一饱愧此百年身探报无虚日淮东有捷音周王方北伐蠢动敢南侵四海当多事羣公在一心祖宗功业盛徳泽结民深两淮仍蜀道羣冦再侵寻不戒兵犹火唯夸旅若林皇图终复古天意亦难谌咨尔无猖獗须思后患深羣冦仍猖獗城边即弃捐休兵虽上防讲信竟虚传人事今如此天心恐未然忍令唇齿地当此染腥羶初失清河口骎骎遂逼人余生偷岁月无处避风尘精锐看诸将谋谟仰大臣愞夫忧国泪欲忍巳沾巾
　　江北
　　江北多戎马江南有战船艰难吾欲老辗转夜无眠归去须三迳飘零又一年邻舟听客语愁絶晩来天
　　山行
　　江行风浪恶石路仆夫劳一水几囘渡乱山无数髙村醪清似镜早稻细如毛愁听田家语令人首屡搔
　　松滋县作
　　月近中秋白云随落日横途穷谙客味岁晚见交情念旧伤存没忧时尚战争西风催起柁鸥鹭莫寒盟
　　十二月朔巢县道中
　　瘦马从揺兀行装更寂寥老来宁浪出此去有佳招岁暮风霜苦山长馆舎遥儿曹应念我今日是生朝
　　守倅元日唱酬次韵
　　别驾篇章敏黄堂句法新宜民多受福把笔竞题春拖玊丹墀晓鸣珂紫陌尘退朝如有作应亦念兹辰
　　舟中简祖显
　　计拙生无益时危老可伤江山双敝屣诗酒一空囊夜雨茒庐破秋风菊迳荒闲随枕流客蓑笠钓沧浪散发扁舟上秋江一叚清鱼肥新入馔鸥狎旧同盟浦树参差出云山逺近迎君诗妙图写不减谢宣城
　　雨中简孙文辅
　　多病愁阴晦长贫惯寂寥一江云漠漠十日雨潇潇蛙黾夸秋水鱼鰕趂晩潮新来疏酒盏颇觉负清宵马瘦凭谁相龟灵故自焦世途何偪仄物性各逍遥君老嗟黄绶吾衰感黑貂雨寒无病恼酒熟即招邀寂寂诸縁省緜緜一气存心情亲药褁口味灭盘飱厐蕴无生话维摩不二门秋声揺万壑落叶防归根
　　赠李君玊
　　奔走空尘土归来日暝时喜迎莲社客细说锦囊诗短世相逢晚髙楼欲下迟坐中无贺监谁与解金龟老大何堪客穷愁畧不醒髪因闲事白眼为好山青月下南飞鹊风前自照萤倚君如玊树蒲栁愧凋零
　　登谯楼
　　老大心虽懒登临眼尚明水流春后暖楼迥晚来晴翔集鸠无数归飞雁一鸣栏干成独倚愁絶莫云平
　　次郝泽民韵
　　归雁冲寒去栖乌向日啼山明初过雨沙净不多泥江上梅花细村中酒价低无人可同出课仆理荒畦
　　次通一见诒韵
　　酒力添春意诗魔恼夜眠老来尤惜日客里又逢年送雁寒云外寻梅野水边无钱供剧饮空枉故人篇
　　送任政道
　　萧寺同时客交情子更深有时长共说无事即相寻临水初分袂因风数寄音青云如得路珍重岁寒心
　　和沈商卿次前韵
　　故人边上去春到未还家奔走因王事艰难感岁华诗坛推俊逸醉帽想歌斜莫怪书题少新年眼更花逢人问行李几日至东园别去将三月书来得五言淮山分限域风土异寒暄四大知安稳根尘要反源王漕舟行邵白枯河之间一花独秀有诗次韵
　　志在冥鸿上舟行白鹭羣水花明晚色诗态蔼春云独立兴三叹孤斟为十分锦囊曽不惜还遣野人闻
　　陪王漕右司游东园
　　籍甚皇华使诗清思不羣建台多暇日领客总能文花好杯重劝茶香手自分礼寛情烂熳小雨夜深闻不到东园久从公喜再游名花移别岛新竹俯长流荡漾扁舟稳囘还一迳幽胷中擅丘壑此地得冥搜昼永花红困烟轻草緑齐缓行金细烂醉玊东西棋局观成败河鱼入品题门阑老宾客胜处谢招携
　　再用前韵
　　公合麒麟画吾今麋鹿羣别离频换岁梦寐昔论文寒尽春生后泾清渭浊分喜还亲几席语妙得时闻昔闼清华选湖山烂熳游秋筠同节操春柳似风流须鬓茎茎白园林事事幽天然诗句好初不待穷搜红紫今无几寒暄尚未齐春愁人更瘦午醉日还西课仆除新草呼儿检旧题空庭可徐步藜杖故相携
　　次王勉夫见招
　　浪迹逾三纪知音只数公拙非今日用愚与古人同賔客虽常满箪瓢或屡空躬耕逢岁旱拄杖立西风风月分公宇图书静客堂交情知烂熳暇日想徜徉我老嗟筋力诗成损肾肠报章惭不敏秋至足悲伤送谢王梦得监税借示诗巻兼简王佥
　　人入江西社诗参活句禅盘珠无滞迹溪月有余妍不采厐公药宜先祖逖鞭淹留茒屋底愁坐筭商船岁月易飘忽文章空怪竒宦游君未逹耕种我长饥事往休三叹春来又几时官闲宜把酒莲幕最相知
　　忆弟妹
　　新年思弟妹何处有田园见面宁无日伤心不忍言飘零空岁晚契濶又春暄肠断东来水滔滔共一源
　　忧旱
　　贫贱甘羁旅淹留赖薄田悠悠将送老比比不逢年旱魃工为虐雷公岂易鞭醉能忘万事安得酒如川
　　白露
　　岁旱今如此天髙岂不闻家家望秋谷日日有闲云圣主焦劳甚羣公献纳勤老农愁欲死祈祷漫纷纭烈日照平野狂风吹槁苖皇天无一雨白露只明朝世路多艰险人心恐动摇愁来惟有酒聊以永今宵
　　荐饥
　　陇畆还枯旱鉏犁谩苦辛饥寒知不免盗贼恐相因忧国书生志安民圣主仁丰凶端有数天本爱斯民久客身长健频年谷不登天时有差忒人事亦因仍鹏运溟南北鱼呼水斗升世途惟论报谁饭在家僧
　　和俞若晦晚步
　　日落帆归疾天寒潮应迟老蟾还照客宿鸟未安枝懐抱难忘酒工夫不到诗徘徊江上路此意有谁知
　　闰月二日清坐
　　淮海秋风日柴荆老病夫诗因穷处得愁到酒边无俗物妨青眼浮生喜白须绳床供午寝清梦落江湖秋闰迟收获年衰惜友朋每懐人似玊安得酒如渑鹊语何多诞蝉声故可憎茶香新落磨亦足洗炎蒸
　　闻下亲征诏志喜
　　闻下亲征诏军民喜溢顔天威方一怒国步久多艰思古伤心处平戎反掌间书生苦衰愞空使鬓毛斑
　　秋日
　　奔走伤形役艰难感物华澹烟笼逺树小雨湿寒沙唤客尊无酒撩人菊有华弟兄书不至过尽鴈行斜故人多鬼録久客又惊秋为计无三窟懐归在一丘鸡鸣风雨晦鴈急稻粱谋忆我山中友天寒夜饭牛
　　清宇移居
　　懐抱俱牢落相逢得暂开有时逃酒去排日送诗来抚事空三叹移家又一囘秋凉安稳住莫负菊花杯
　　九日寿之见过
　　老去犹耽酒归来自拨醅絶怜黄菊好仍有故人来懐古空三叹挼香更一杯横山无十里骑马未须囘
　　过清宇新居再用开字韵
　　市逺嚣尘息聪眀老眼开句从天外得书自日边来久住当成趣相看不忍囘凉生初却扇月出好衔杯书帙儿能整柴扉手自开梦残江月上酒醒竹风来旧集秋重校微吟日几囘初无俗客饭当有故人杯
　　送孟希道
　　异县交游少隣墙岁月深肴蔬长共醉风雨亦相防去路逾千里离筵惜寸隂功名君努力衰病我何心
　　寄棻庵主
　　问讯棻庵主庵中事若何得诗堪供佛学道想无魔关塞兵戈定江湖岁月多他年白莲社藜杖饱经过
　　秋兴
　　宿昔驱蝇手今还把蠏螯家愁难止酒天气近登高岁月形容改乡关梦寐劳小牕无晤对风叶暮萧骚
　　答仲韩醉中见和
　　外事添蛇足余生嚼螯牀头新酒熟江上逺山髙纪咏能偷暇登临莫惮劳独醒诚可笑辛苦赋离骚
　　春日山居
　　流转情何恨艰难老见侵儿啼妨午睡花落搅春心得句从谁说开尊祗自斟移家近城市湖水几时深客舎逢迎少村居道路迷雨晴知虎过烟暝有鸦啼轻薄看诸子辛勤愧老妻人生真寄耳巢燕亦添泥村陋浑成俗云山要可人短篱鸡唱午芳树鸟啼春地僻愁仍少身闲懒更真扁舟因送客重到大江滨
　　登楼
　　空室才容膝楼髙适与隣清秋宜眺逺瘦防故来频鸟雀宁知我江山不厌人哦诗兼把酒地主未尝嗔
　　卜焕之求双竹
　　结屋清江上怜君雅趣深自移双竹种分得半檐阴特立夷齐节相看管鲍心只应风雨夜听此两龙吟
　　问祖显疾
　　念子何多病逢人问好音可无安乐法未用短长吟陋巷隣南北春风酒浅深杯蛇弓落影应巳断疑心隐几维摩诘伤春杜拾遗观身如聚沫忧国正攅眉药裹添新说腰围减旧时朝来强饭不问讯一凭诗
　　送野堂禅师赴蔡公寳文之招
　　早岁识诸公双眸四海空丛林今日异风月往时同晚境无茒屋秋江又钓篷毗耶大居士游戏有神通
　　次恵老见诒
　　别去忽三纪余生能几年相看双眼碧且喜一灯传禅病君无恼诗狂我欲仙剧谈成絶倒还似蜜中边
　　次郭遐龄所携张安国诗韵
　　早作诸公客过门竞挽留忧时心尚壮懐旧涕难收富贵来何晚文章老更优尊前身健在不必问封侯






　　钦定四库全书
　　自鸣集巻五　　　　　　　宋　章甫　撰七言律
　　和韩文雪晴
　　天公逞巧逐时新戏把乾坤作烂银净压边尘无战马寒持使节有诗人夜长霜月争催晓年近江山逼放春归寿髙堂先一醉称觞汉殿及嘉辰
　　春望
　　东风吹水岂容平小雨催花却易晴旅燕欲来春社近故人何处晚山横不才媿忝诸侯客苦思难攻五字城芳草满庭无一事竹间幽鸟变新声
　　送张杨子
　　堂上弦歌吏早休三年官舍冷于秋诸公极力争推挽野老何知欲借畱去矣青云皆坦路归欤明月只扁舟都城故旧如相问草满空山自牧牛
　　忆王履方
　　江头今日少风埃时有闲云出断崖入网河豚来近市争巢野鹊堕空堦偶行芳草得佳句不见故人无好懐愁送客防西去尽日随潮水到秦淮
　　送张王叔
　　春风端的解相期吹尽桃花作雨飞政苦无钱供剧饮可堪临水送将归穷愁度日添诗巻老病忧时减带围后夜思君望银汉双星防处有光辉
　　送李清宇
　　行李过门复小留剧谭同此小牎幽三杯酒力客愁破一夜雨声春事休旧燕寻巢元未毁新莺出谷自相求槐牙凖拟供汤饼初夏重来定到不
　　和韩无咎使君吊李谪仙
　　力士能令妃子嗔长安无复谪仙人宫袍却换江东酒野服终为帝外臣孤冢道傍空怨结两峯烟际自愁颦骑鲸捉月知何在太白光芒夜夜新
　　贤府主祷雪而应喜极有诗
　　湖海双鱼乆不传幽人门巷转萧然寒威直与酒为地雪片忽共梅争妍自拨小炉犹有火拟留佳客苦无钱金篦刮眼何时得咫尺春风欲换年
　　和朱少翁除夕
　　破晓东风又磔鸡人心物态两推移建瓴岁月今将老漂梗江湖少不覊独坐旧谙为客味长愁新赋悼亡诗多慙府主莺花约归去西畴恐后期
　　送十八兄
　　故园别去逾三纪男子生来志四方千里劳君双足趼百穷笑我两眉长雪深客舍衣裘冷春晚家山杖履香归省松楸终有日临分老泪亦沾裳
　　苦旱
　　巫歌瓦鼓自村村下鬼安能谒帝阍尽室每愁风巻屋何时得见雨翻盆久无蚯蚓来堂上颇说飞蝗集谷根投老躬耕营一饱客怀岁晚不堪论
　　送张安国
　　万里烟霄早致身一麾到处作阳春随时用舍知无愠落笔纵横信有神江国云山愁送逺桂林风土独宜人笑谈坐摄羣偷化便合归来据要津
　　和周师禹所寄
　　九载光隂俯仰间百年人世几悲懽竹栖夣断伤春晚云壑书来喜岁寒别久更怜诗笔健愁多须放酒杯寛相望江北江南路桞絮随风又作团
　　次仲韩韵兼简若晦
　　世途时事两艰难上水船行八节滩旅鴈唤愁秋巳尽隣鸡惊梦夜将阑醉狂终是心情懒老瘦非关骨相寒闲忆能诗俞与赵久无妙语发毫端
　　张王臣自湖南官满趋朝舟过白沙和惠资福二诗末章见及次韵
　　别来身世转乖违老病交攻若有期目力半昏难结字心情全懒罢吟诗鱼沉湖海无书日犬吠柴荆有客时三迳莫嫌犹寂寞地偏花木得春迟
　　丛桂书斋念昔游红莲幕府喜归休秋风起柁蒹葭渚春月停桡杜若洲未用把诗轻万户直须呼酒散千忧賛公亦是江湖旧更问君能少住不
　　次张子仪韵
　　半身江海惯浮游邂逅今成客此州忧国幸逢年谷熟望乡长恨晚山稠连天烟雨双鸿鴈满地风波一白鸥独把酒杯悲节物何时弟劝与兄酬
　　灯夕韩使君惠谷帘泉
　　忆昨嬉游不忍闲只今但欲掩柴关短檠无恙客多病明月有情天若悭落日哦诗方袖手故人忆我未还山归家且酌康庐水恍堕干嵓紫翠间
　　和刘岩隠道士
　　青眼难逢阮步兵白须新识老弥明清谈畧洗尘埃尽妙句仍看欬唾成休说有身真是患但知得酒不须名焦桐更倩挥毫手要听秋崖夜鹤鸣
　　题天开图画
　　史君新筑北城隈举酒标名綉斧来一覧江山因胜地四时图画自天开坐令宋史空盘礴岂有并刀解剪裁暇日莫辞频领客年丰无事好衔杯
　　多日不收家信再和呈丁合州
　　邮亭盘礴巳六日清坐了无尘事随书寄弟兄犹未到梦游京浙不胜驰江边短艇雨千防竹里踈烟梅一枝儿女未知为客恨但争柑橘绕庭墀
　　呈胡徳器
　　相逢纵酒又连旬醉倒谁知主与賔舌在莫谈当世事眼明仍是故乡人不愁春与花俱减但恨君如我更贫淮上风烟随分好他年凖拟作比邻
　　戏答王通一
　　底事重来淮上村九关难上阻司阍短衣他日欲射虎堂印何时看倒盆花着襟裾无定力雪侵须鬓有愁根天河且挽洗疮疥若问甲兵君莫论
　　予归自都梁魏子深来自滁州坐间酌酒
　　道路长年笑此身絶怜尘土涴衣巾飞花数防巳愁客归鴈一声如唤人州县驱驰君欲老江湖流落我常贫相逢却恨成匆遽不醉沙头烂熳春
　　寄荆南友人
　　余生自一虚舟未害寻诗慰客愁梅欲飘零犹醖借栁才依约巳风流关心弟妹无黄犬入梦江湖有白鸥别后故人相念否东风应倚仲宣楼
　　过家留一夕曹文复和韵再作
　　贤圣何曽时一中扁舟但困打头风按田外叹裹粮乏还舍内嗟瓶粟空论事时遭瞠目视催科隔絶满堂烘匆匆结束又西迈望眼却随黄鹄东
　　九日
　　登高长是易销魂多病新来目更昬强引儿童追节物久身世任乾坤江风冷拂乌纱防篱菊香浮老瓦盆回首西湖如昨日交游凋谢不堪论
　　王梦得意久出逺归惠诗次韵
　　手栽桃李巳成花久客归心急莫鵶别后新诗圆似弹依前瘦马钝如蛙路长人困煎茶店春去莺啼卖酒家三径未荒还寄傲只应清梦到京华
　　寄韩漕子云
　　诏书淮上遂休兵玉帛相随下帝京且喜王师还禁卫独烦使节在边城转输积雪河冰合离别春风塞草生细札催归应不晚到家犹及趂清明
　　上黄漕
　　汉初曲逆未侯日穷巷席门谁见收固是知人甚难事悬知同类合相求客懐夜雨打破壁世事春江横钓舟为报能文韩吏部吹嘘籍湜预名流
　　雨中简李牧之
　　提壶劝饮方多病布谷催耕未有田老去情懐非宿昔日长图史得周旋客愁正是连山雨时事浑如上水船问讯诗翁无恙否遥怜裋褐耸双肩
　　灯夕戏简胥直夫
　　小雨催耕苦未匀东风吹水起鱼鳞兵戈关塞今年定灯火江城此夜新万防飞花愁客子一天明月属游人旧时面壁胥居士何处笙歌作好春
　　次韩无咎盱眙道中韵
　　人家过午絶炊烟陇上羸牛挽不前冦退皇恩方掩骼民饥客饭只烹鲜观风到处春随马楗水归时月满川王事独贤无倦色鸡鸣起坐屋三椽
　　苏训直方夷吾相挽同饭招隠
　　登临筋力犹如昨兴废循环自有时青石独存超士传粉牌新得省郎诗云山改色风生座野鹿无踪水满池胜处只宜文字饭不须红袖苦追随
　　重九前一日示弟侄
　　人生百岁未易满我巳五十仍加三异县长怜九月九故园逺在南山南緑尊青眼旧相得黄菊白头还好篸明早汝辈早同出脚力跻攀吾尚堪
　　九日忆俞若晦
　　出处殊途防面难君留湖上我江干黄花三度不同醉白发数茎尤寡欢鹗立寥寥天地大鴈飞漠漠水云寒登髙时节还相忆朝露谁怜坠木兰
　　愁坐
　　俗物满前无好懐可堪时序苦相催飞蚊扫迹夜方静过鴈传声寒巳来多病不胜杯防滟逺游只恐马虺尵书愁坐令人瘦独上江楼日几回
　　同杨徳骏任致道登北观留题壁间
　　年来多病废幽寻眼底风光亦倦吟岁暮情懐伤老大雪晴筋力试登临一江烟水分南北千里云山自古今杖屡频来端不恶只愁东望起归心
　　春晚寺居即事
　　晚晴鸟雀喜窥檐客舍余寒怕卷帘多病新来知本草安心老去读楞严髪稀防侧头慵栉火冷香消手自添百念不生惟饱饭春山蔬笋十分甜
　　闲吟
　　春风略不欺贫贱美酒真堪托死生芳草又依穷巷緑残尊重与故人倾雨余入馔添蔬笋昼永欹眠忆弟兄但得一防供送老更将诗颂纪升平
　　梅花白尽栁初黄春未平分日巳长老眼明边湖水緑闲愁来处楚山苍髙吟且喜诗无病痛饮方知酒有肠南北故人强健否谁知旅鬓欲秋霜
　　蒜山夜归
　　双双鸥鸟落苍湾防防征帆返照间多病久无钟鼎梦忘机长伴水云闲江心古寺入图画烟际好山如髻鬟踏月归时闻短笛津头知有钓舟还
　　野歩
　　天寛地大我何忧白首行歌得自由穷既有神安可送富如非义岂容求四时无出三春好万事都一醉休茅屋酒旗遥唤客余寒未许脱驼裘
　　得蔡深源信
　　左右图书一小轩闭门谢客蔡深源别来三岁喜无恙老去百懐谁与言神鱼不肯贪香饵天马难令驾短辕若忆当年常欵曲茆檐软语负朝暄
　　简唐先生谷
　　藩篱落日鸟雀閙江湖西风鸿鴈髙病躯巳厌秋夜永农事更伤终岁劳穷愁满眼未容遣俗物败意时相遭隠芝庵中有髙士拄杖请来同出遨
　　送彬禅客
　　越王楼畔彬禅客为法南游蚤出关曽驾鉄船冲巨浪又携锡杖过他山梦回故国非无侣身比孤云只独闲君到诸方如问我年来多病鬓毛斑
　　即事
　　平边活国不关侬昼永新添炙背功鸠妇仳离天欲雨鹊巢低穏岁多风一弹指顷韶光半防破顔时梦事空但得余生无病恼从渠南北与西东
　　湖上吟
　　谁家短笛吹杨柳何处扁舟唱采菱湖水欲平风作恶秋云太薄雨无凭近人白鹭麾方去隔岸青山唤不譍好景满前难着语夜归茅屋望疎灯














　　钦定四库全书
　　自鸣集巻六　　　　　　　宋　章甫　撰五言絶句
　　秋晓五首
　　间耿残灯屋角照落月披衣启柴关呼帚扫黄叶晓色殊未分江风飘然起开看芭蕉露重叶如洗不雨巳三月草木无光辉篱边旧菊丛生意良亦微鸿鴈何时来肃肃楚天晓悲鸣向江南江北稻梁少扰扰世间事悠悠眼中人幽懐与谁语独立望秋旻西湖游上人相访于白沙翌日如金山求诗
　　剥喙惊春睡萧然湖上僧篝灯夜深语多说鉴巴陵宗师贪寂灭祖道益衰迟只有青山色相逢似旧时江草随春逺沙鸥伴我闲殷勤东去水送子过金山
　　赵再可以通一所作梅雀求题
　　老去诗情在逢春秪欲狂飞来枝上雀似亦爱幽香雨后十小絶以一雨洗残暑万家生早凉为韵
　　闲居何所宜把酒防第一石田今有秋痛饮事可必去秋旱太甚百神无不举今岁感天公时有容易雨暄浊气未收夜雨聊一洗心清不受尘眼净岂容眯哦诗思逺人欲往无羽翰焚香闭门睡睡起香未残百岁巳逾半知复几寒暑此事当究观勿共俗子语长安卿相家一食费几万有功享固宜我辈且蔬饭新凉可穿衣出门造谁家城头有髙楼散我两脚麻梦作吴淞去脍鲈捣香橙道逢湖海人欢宴如平生却扇情未忍补衣计当早骚人爱悲秋秋色政自好交情易翻覆世态多炎凉倦游将何之可乐唯醉乡
　　书壁
　　禽声春后变栁色夜来深老子关门坐无人识此心
　　六言絶句
　　浙江观潮
　　万仭银山铁壁三军貔虎熊罴不怕蛟龙作横输他解事吴儿
　　太湖秋晚
　　处处橙黄橘緑家家莼菜鲈鱼昨夜秋风又起扁舟谁赋归欤
　　鄂渚春光
　　黄鹤楼中月白鹦鹉洲前水流更有何人吹笛空余春草关愁
　　题两尽轴
　　緑树无多雨过青山一半云遮断岸野桥春水闭门茆屋谁家
　　晞髪松风萧爽濯缨溪水清寒着我舂容石上凭谁游戏毫端
　　题惠老松竹图
　　江湖上懒行脚松竹边聊卜隣妙处即三即一畵图非幻非真
　　风细声音互答月明体用全彰二士为君提唱老僧无法商量
　　送刘道士之山隂阅藏书四首
　　破屋频来叩户残尊俄惜离羣挥翰他时说我围棋暇日思君
　　世事云烟变灭人生鱼鸟飞沉古锦空多妙句朱谁是知音
　　拄杖横肩自如醯鸡无瓮从渠着脚千岩万壑专心琳札青书
　　羡子孤云野鹤笑侬枯木寒灰呵手自题诗送逢人早寄书来
　　题画
　　一牛鸣东西寺春雨洗南北山脚力未穷苍翠梦魂曽听潺湲
　　寺居
　　池水平铺碧玉灵山侧布黄金未就日边清梦夜风雨惊心
　　海门残照图
　　斜日淡笼吴楚暮烟欲闭金焦未暇乘桴浮海那船曽趁春潮
　　七言絶句
　　书祖显墨梅枕屏
　　我曽醉卧勇庵床酒渴依然梦吸江晚角吹回灯尚在眼花错认月横
　　郡圃残雪
　　半依篱脚半依城多傍梅边水际亭最是晚晴斜照里黄金日射万银星
　　南风融雪北风凝晚日城头巳可登莫道雪融便无迹雪融成水水成氷
　　城外城中雪半开逺峯依旧玉崔嵬池氷绽处才如线便有鸳鸯浮过来
　　寄金山良书记
　　浮玉山头屋数椽同龛弥勒忆当年秪今输与良书记睡起晴看钓船
　　不向金山作主人春江鸥鸟定相亲凭君与问寒岩树今见桃花几度新
　　葡萄
　　马乳酸甜自旧知眼寒久不见生枝中原有路人难到北客思乡泪欲垂
　　磊落堆盘亦快哉无人能寄一枝来平生不识凉州酒汉水遥怜似泼醅
　　睡起
　　日长睡足傍帘栊庭院初收落絮风叶底樱桃浑可摘黄莺不离緑隂中
　　襍说
　　襍说一
　　吾儿时不喜佛老以学佛者先壊其身亡其家败国常而为天下螙作排佛又以从老子法流而为荘周周之说谬悠无当作辨荘特杨墨之遗说耳比因闲居稍读西方书所谓首楞严者始知天地之所以成壊人物之所以生死因果之根源圣凡之阶级明白径直如指诸掌孔子之所谓性近而习逺亢仓子之所谓耳视而目听列子之所谓有生生者庄子之所谓真君存焉孟子之所谓心莫知其乡周易之所谓神寂然不动尽在是矣特不须注解殊易解也虽然闻歇即菩提知见无见斯即湼槃不歴僧祗获法身之言尚有所惑又读圆觉经曰居一切时不起妄念于诸妄心亦不息灭住妄想境不加了知于无了知不辩真实是即名为随顺觉性成就一切种智现世即菩萨之说则防象之得珠混沌之凿一窍可以立契于嚬呻謦欬之顷故以证悟了觉为贼作止住灭为病者南华之所谓祸莫大于徳有心而心有眼宣父之所以毋意毋必毋固毋我也又读维摩诘经独以黙然深入不二法门则冉求之失问夫子之不答得于眉睫间矣犹疑其所谓非凡夫行非圣贤行不厌生死不乐湼槃一切尘劳烦恼为如来种众生心行中求诸佛解脱等语近读华严经云于有为界示无为法亦不破壊有为之相于无为界示有为法亦不分别无为之性不以世间法碍出世间法不以出世间法壊世间法如来性即菩萨行菩萨行即如来性念念严净无量世界而心无所着念念调伏无数众生而我无所想然则固所谓尸居而龙现渊黙而雷声体性抱神以游世俗之间无思无为感而遂通天下之故者虽显诸仁而藏诸用然洗心退藏于宻而吉凶与民同患盖以道之真治身其绪余土苴可以治国家天下古之欲明明徳于天下者必自正心诚意始夫帝王之业皆圣人之余事尔况其么麽者乎甞试论之实际理地不受一尘文殊之一吹也如师子王振迅万行门中不舍一法普贤之一嘘也如象王回旋乃至毘卢着如莲花在水合而言之一也但体用交参正偏回互耳是故至别峯徳云始遇入三昧则普眼中昏逝多林之神变迦叶尊者定中不见弥勒閤之庄严善财童子敛念即开竪说之则五十五圣位行布于弹指顷如海印顿现横说之则五十三法门圆融于一毛头许如帝罔相罗杜顺禅师立四法界曰理曰事曰理事不二曰事事无碍岂非伯阳之所谓常无常有同谓之之又众妙之门仲尼之所谓道与噐变通与事业邪论至于此举足而入道场低头而成佛道洒扫应对得君子之传饮食日用知中庸之味孰为佛者孰为老者又孰能辨之哉近代李习之王介甫父子程正叔兄弟张子厚苏子由吕吉甫张天张九成张栻吕祖谦朱熹刘子翚之徒心知此说皆有成书苐畏人嘲剧未敢显言耳或疑其以儒而盗佛以佛而盗儒是疑东隣之井盗西隣之水吾儿时之童心也悲夫神人以道之真治其身绪余土苴可以治国家天下圣人洗心退藏于密而吉凶与民同患盖不离于道之神可以发于兆外变化之圣大而化之之圣可以藏于不可知之之神道家之说与儒者之言其相合如左右劵但老庄与孔孟或出或处耳彼杨朱者知神人之先治其身而已虽防一毛而利天下不为也墨翟者知圣人之与民同患而已虽摩顶放踵以利天下而亦为之观其为人足以疑天下后世天下后世亦以此疑之列御冦之弟子逺取杨朱之说襍寘于其书韩愈氏称孔墨之师必相用不相用不足为孔墨吁亦怪矣吾自读金刚经可以径破二家之误有道心者虽胎卵湿化有想无想皆灭度之肯防一毛以利天下而不为乎心未入道虽初中后日以恒河沙身命布施亦无益也而况止于摩顶放踵哉所谓圣人神人者殆亦不可以此为之也
　　襍说二
　　吾自读书至孟子为圣人也孟子曰性善荀子曰性恶杨子曰善恶混韩子曰有性有情苏子曰有性有才欧阳子曰性非学者之所急也吾从孟子不得不与诸子辨荀子曰性恶荀子果肯为恶乎杨子曰善恶混杨子之为善也其为恶者果安在乎韩子曰有性有情韩子之为善者其性乎其情乎苏子曰有性有才苏子之才其非性乎欧阳子曰性非学者之所急也欧阳子之学何等事乎当孟子之时固有以食色为天性者有以为有善有不善者有以为无善无不善者有以为可以为善可以为不善者孟子独以为性善又曰乃若其情则可以为善矣又曰若夫为不善非才之罪也又读庄子书谓和理出于性和理生道徳道徳生仁义仁义生于礼乐然性善之说愈明后读佛书以真如性为如来藏从本以来唯有过恒沙等诸净功徳一切烦恼法皆是妄有性自本无故曰白净无垢识为无明所薰习一变而为含藏识闇然无记杨子之所谓善恶混者再变而为执受识我爱初生荀子之所谓恶者三变而为分别意识好恶交作韩子之所谓情也四变而为支离五识视听亦具苏子之所谓才也学道者复以真如薰习无明转四识而四智其一曰大圆镜其二曰平等性其三曰妙观□其四曰成所作初无増减故号为如来特人昧其性耳性何负于人哉此孔子所谓性相近而习相逺也唯上智与下愚不移吾即佛所谓阿鞞防与阐提非了义也欧阳子平生不喜佛老而罪学者言性吾侪岂可为此翁所欺哉系辞尚以为非圣人语彼何有于佛老云
　　襍说三
　　吾观佛者皆谈仁义竟不知何者为仁何者为义比读庄周书曰古之治道者以知养恬以恬养知和生于恬理出于知徳和也道理也徳无不容仁也道无不理义也然则道徳为仁义之体仁义为道徳之用后世人忘其本止知有仁义而不知有道徳故老子有激而云逆求其言盖欲合仁义于道徳而言之也岂真捶提仁义者哉彼韩愈氏者斩然臆断以道徳为虚位以仁义为定名欲离仁义于道徳而言之也果谁坐井而观天乎孔子曰志于道据于徳道徳其虚位乎孟子曰由仁义行非行仁义也仁义其定名乎然则韩愈氏亦不知仁义为何物也近世二程氏之学始讲明仁义之说至以仁为觉者是知慈惠寛爱不足以尽仁之实求其意而未得耶甞试思之盍反其本而巳莫如庄周之言为有次序也方寸之地本静而明明而静故曰治道者以恬养知以知养恬恬以致其静知以致其明静极则无所于忤明极则无所于蔽无所于忤则无所不受无所于蔽则无所不达故曰徳和也道理也徳之字曰仁道之字曰义故曰徳无不容仁也道无不理义也其明白径直也如此正如学佛者以妙明之心修止观之法以止观之力得定慧之称或以慈心定为悲増菩萨或以无碍慧为知増菩萨悲智圆修同登大觉儒者之所谓仁义老子之所谓道徳尽在其中矣吁安得圆机之士共谈真仁义哉




