　　钦定四库全书　　　　　集部六
　　刍尧集　　　　　　　　别集类五【明】
　　提要
　　【臣】等谨案刍荛集六巻明周是修撰是修初名徳以字行泰和人洪武中举明经授霍邱训导迁周王府纪善王多不法是修动绳以礼今集中修已十箴与保国直言二篇皆是时作也王败之后官属皆縁坐是修以能谏得免改调衡王府纪善既而入直翰林预纂修建文四年燕王反兵薄京城是修与杨荣杨士竒胡靖金幼孜等约同死国难诸人阳诺之燕兵既入士竒等争先推戴是修乃独诣尊经阁自经乾隆丙申
　　赐諡忠节事迹具明史本传后解缙为作志铭但称归京师为纪善预翰林纂修以死竟没其殉节事杨士竒为作传乃言其自经应天府学葢缙作志在永乐元年士竒作传则在宣徳四年也传又称是修数论国家大计至指斥用事者误国用事者怒众共挫折之云云葢欲明是修非齐黄之党以避时忌然革除之际取义成仁但问临难死不死不问持议同不同纵使有党亦不害其为忠臣不能以是抑是修也是集为其孙应鳌所刋凡诗三巻赋及襍文三巻非惟风节凛凛溢于楮墨即以文章论之亦复无愧于作者末附缙所作志铭士竒所作传可谓白茅之借矣姑并存之益以彰是修也乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　刍荛集巻一
　　明　周是修　撰
　　五言古诗
　　述懐五十三首
　　登髙望八表世道何悠悠衰荣无定极往复更相酬谁为阳和春及此肃杀秋人生忽如寓百嵗苦不周鹤髪每先待朱顔难久留彭殇均絶逝何庸咨短脩惟当饮美酒乐从天者游
　　呉水秋浩浩楚山晴苍苍美人在南国节操凌氷霜隔此万里逺梦寐时彷徨西风吹鸿鴈音耗不得将行行江臯路采采夫容芳愁去呉水濶愁来楚山长无能共清渚飞作双鸳鸯
　　东泛冥海西登太华峰岂不念遐征尘土将安从仙人韩湘子千载顔如童飘飘紫云上羽轮翳囘风大笑揖王乔长歌随赤松嗟彼世间人生死无终穷
　　昼有千种虑夜无一枕眠所以思者何美人邈逺天秋风入庭树惨惨号寒蝉飘飘云想衣灼灼花想钿玉顔不可见空记平生言秦呉非易越怅望寒鸿前
　　幽冀车可驱洞庭舟可浮何能离尘鞅超然赋逺游逺游无有期徒此坐悲秋帝子滞香魄万古湘水头苍梧咫尺距不见重瞳丘何以托遗恨野竹泪痕留
　　相如未得意偶然遇文君何因即同载万里瀼西行妇徳固已失窃赀名亦成匪为足素愿聊以慰羇情古礼重亲迎终始犹难凭所以既荣贵一朝聘茂陵
　　韩信本忠臣一心佐汉主指挥百万师竭力定疆宇大义重如山王封就荆楚来朝忽被缚无乃大荼苦淮阴虽可侯终愧虎变防功成不退身无恨萧与吕
　　屈指古石隠吾爱黄绮公潜身逺世祸落落商山中学仙非有意采芝宁固穷为国遂一起反正如旋蓬功成仍蹈海羽仪穹飞鸿徒令厉操者万古歌清风
　　凤飞九霄上五章翳朝霞乃集大皇野保珍逺物华竹实以为食梧桐以为家圣世既休明四海静无瑕感治遂来仪和鸣献仙葩复忧樊笼累竟去不可遮何能随燕雀枳棘争喧哗
　　白璧生昆仑轮致乃人间韫匵以待价不与时往还衒售非所欲弃掷非所患借令横道侧终自逺险艰千金谢雕琢宁为瑱与环五瑞出皎洁愿随羣后班明王重朝防万古光圣顔
　　我有两龙劒阅世三千秋坚钢出百链苔色古且幽异哉欧冶子功与造化侔划水蛟鳄防指空鬼神愁精光不可掩夜夜冲斗牛所恨际休明锋芒久潜收愿持献天子为斩佞臣头
　　桂树生髙崖春风吹拂之崖桂自不芳春风本无私非疾桃李艶由来各有时暖雨都城陌晴日倡家蹊雕鞍逐绣毂行乐竞繁滋翫赏朝不食歌舞夜忘疲秋霜揺落尽芳芬谁复知
　　谁种岩上竹如斯茂且长谁植畹中兰如彼幽且芳猗猗浥朝露洒洒凌秋霜亦不羡新緑亦不咲芸黄但爱贞自保嵗时永相望竹以中箫韶兰以纫佩纕美人如既遇遂尔逺翺翔
　　朝游芳菲园望望桃李花匪不爱其艶荣衰终奈何长安贵游子走马事豪奢年垂二十余意气横天涯昼食信陵门夜宿娇娆家青阳有徂迈白日有西斜归来览明镜徒感双髩华
　　涉江采芙渠秋水湛虚碧停桡向中渚浩歌感畴昔世人恣险巧奔走竟朝夕攘穰豺与狼小大相啖食愿言扩风清一覩羲农日皇王直埀拱四海仰至徳孰知太古初混沌无一物
　　蜂蚁有君臣蚑蚑岩穴间肝心事其上时往时乃还一以勤致逺一以固守关誓不图茍活使君罹险囏微物尚如此人胡独弗然嗟彼赵髙徒擅国恣凶奸下视蜂蚁性何能无厚顔
　　走马百万里言志天一方北风振大漠白日惨精光前有桑干原传是古战场狐号杂鬼哭死骨如髙冈寒云塞关陇沙草萋已黄云昔霍嫖姚兵气横秋霜长驱无敢敌亲手斩戎王功成画麟阁龙沙空莽苍
　　去日既已矣来日复如何百年寓天宇曾无瞬息过少壮不为乐老大空情多东风入都国万物感阳和葡萄熟千斛日纵金叵罗结交贵公子剑佩声相磨髙歌引雄辨取醉无其它宁为小儿女白首叹蹉跎
　　岱山东峨峨上与云雾连距天不咫尺星宿罗其巅徳位并羣岳崇祀每当先君哉有虞氏因时惕干干重瞳烛万里体用何兼全五载春仲月龙驾来翩翩玉帛耀精灵礼乐感神天以不让土壤故乃大若然
　　黄河发西昊下决昆仑峰奔流几万里上与沧溟通混混越千载载清明圣逢念哉昔多士祸已投其中精魂竟何诉事业一朝空君子贵知命胡为罹此凶坑儒剪嬴裔用杰兴炎宗所以血未化唐祚亦随终
　　大化每不息滚滚东逝波少壮能几时其如老大何盛极衰已至乐尽哀还多白日无复返青阳宁再过昨为绮罗园今成衰草坡昨为红顔子今成髩皤皤云胡有美酒日夕不髙歌
　　至理无定在一物一有之达士每豹变愚夫独狐疑死生事所常轮递何休时衰荣分所固来往可前期不见东园花灼灼方满枝转眼逐风散零落已涂泥借问路行人陆陆尔何为
　　朝出都城门遥望都城道道上谁家儿骏马嘶烟草玉带宫锦袍意气凌穹昊斜过寳钗楼楼前春正早楼头美人咲咲脸逾花好下马醉红妆芳情两倾倒明日复明年相看不知老
　　十载长安路始出咸阳关倦行吊今古落日北邙山山上何所有万冢榛芜间强半金井塌朽骨露斑斑人语狐兔走烟景莽愁顔多少英雄人弃世不复还贵贱共无主叹息未应闲
　　昨日还今日韶光易云徂今年复明年万物逓荣枮人徒为物灵而于物不如贵贱共奔走攘攘混尘途不见南山松青青千嵗余不见蓬海鹤翩翩长与俱念哉此人世几许竟成虚
　　昔人多爱酒为防酒之真不饮愁万结饮之愁自伸醉醒醒复醉恍然忘此身八仙本髙士七贤岂众伦囊括经济术觞咏日逡巡穷通付天命富贵等浮云九原今可作愿尔与为羣
　　篱落秋虫鸣烟火四邻息匡坐不笑语悠然念羣物春风昨相过天地皆顔色从谁降严霜一朝尽摧絶壮士起北边美人怨南国光阴无少留胡为久离别老大空归来相看两华髪
　　贱贫众所恶而乃士之常束书返故园结屋瞰清江稍种门前栁亦种墙下桑深居观元运外物徒扰攘达人无不可用行舍则蔵固哉亚父辈赤心龙战场剑术岂不精奈何天命王
　　日入机暂息日出还复萌世俗恣贪翫昼夜亦无分不自揣已量碌碌空劳生智哉厐徳公移家归鹿门山月长对眠陇云时伴耕身潜名益逺心敛道弥宏惟存一清约持之遗子孙
　　屏迹衡门下久于世物违君子抱大道动静贵知机躬畊足我食妇蚕充我衣万事付不理云林日因依湘水有懐石首山有采薇大节固莫夺天命亦何非子真千古士愿与尔同归
　　人道宁有异天命亦何穷礼始经夫妇由为万世宗荒哉楚襄王浪迹阳台中神姝那可御梦寐空情浓海水三千丈巫山十二重朝云何处在暮雨莫相从
　　萍根无所着荡漾江汉间与浪共浮没随风相往还乾坤同大块日月比循环人生少百嵗能得防时闲物情常横扰世事苦相关鼎湖龙既逺胡髯那可攀居然就衰暮叹息此容顔
　　朔风号海甸十月雪漫漫画防攅云暗铁马蹴氷寒但顾主恩重宁论北伐难汉宫抵疎勒敌骑净臯兰孤军势逾险百战阵仍完杀气无时合兵符隠夜看功名何足贵所愿致君安
　　汉国千年固遥天万里平那堪风雨夜梦不到咸秦漠漠云山白悠悠云雁声令严铁衣冷雄剑动光精男儿生盛世有身当奉君但谓竒兵出边尘日可清何知沙漠逈白首未成名
　　丈夫英烈志充塞天地中言行务挺抜羞与世雷同用则行吾道不用归固穷宁为祝鮀佞以自屈其躬依山结草屋畊钓学三农野水鱼虾盛石田禾黍丰髙歌养时晦不愧古人风
　　穷达付天命胡宜心苦忧穹驰两曜羣动不能休风霜逼嵗杪感化生迟留汲汲者谁子走马出南州路逢徒步友相唤不囘头意气可时羡功名那未收古来豪侠地惟见水东流
　　朝看上林花夕饮长安酒酒酣发浩思举觞复停手万化出堪舆祸利何纷蹂达人防元命进退惟贞守云胡仪秦辈危邦日奔走大道既不行取遇资辨口地下防相逢宁无惭泄栁
　　西行一万里郡国何遥遥马鸣寒日暮始至咸阳桥渭水自萦带函关空寂寥秦家故宫阙离离惟黍苗汉陵松与柏枝干半成樵草间两翁仲似欲语前朝废兴虽定理遗迹防时消
　　中古汉而下为国少足珍唐宋肇大业所贵亦以仁魏晋更窃取礼乐俱无伦我皇抚大运有位以得民龙飞应九五天地感阳春徳化慕初古风俗尽还醇终当亿万世轨范希圣神
　　孤凤日空谷羣龙已满朝济济论大道何君不舜尧九衢凌禁籞万井寂春宵旗旌隠阊阖钟鼔转招揺鸡鸣长乐曙珂佩响云霄披诚谒明主天鉴亦非遥愿言光圣化亘古聴箾韶
　　大贤始未达蕴徳恒若愚一朝离草野虎变惊寰区禄位极卿相勋业应都俞云何渭川叟获载周王车云何阳武士得賛汉皇图当其囊括时举于众不如飞腾在顷刻四海谩嗟吁
　　浮云蔽天日游子何时归关陇无穷极北风始寒威荒城饶古木落叶随人飞昔别期半载三秋音信稀何如比翼鸟何如连理枝同生亦同死终始得相依感之益惆怅涕泪满裳衣
　　人生如梦泡忧乐无定端归休常未久别去每漫漫云平雨雪暗阴盛北风寒君今在万里言念衣裳单光景亦何速曾不比奔湍安贞信为吉古道良独难幽愤积中曲无言坐长叹
　　萋萋南涧草灼灼东园花岂不念容色独奈景光何昨日日苦短今日日复斜青阳坐迟暮为乐何蹉跎李膺匪名士石崇岂豪家得失更相酧盛衰逓来过宁不知至理悲悔徒自多
　　前有三十年强半向防童后有三十年强半已老翁少壮防何时荣辱在其中茍于志弗立徒尔荣厥躬世治贵行道世乱尚髙风顔子在陋巷一瓢常固穷而不改其乐贤哉畴与同
　　出门省时物薄言向东郊秋风入灌木百鸟为悲号复见孤飞鹤唳绕长林梢传书亘辽海羽翮无乃劳于焉思一息而奈失其曹鸱枭上翔集狼虎下咆哮飘然载髙举人间那可巢
　　悠悠世间事得失何定期贵富信匪荣祗自取驱驰茍违取舍机防不取倾危君看石崇宅金璧烂光辉始谓可千嵗祸乃不移时慢藏祗诲盗圣言岂我欺咽絶无复续虽悔其何追
　　去日复来日光阴苦相催千里复万里世道何悠哉古人已不复今人徒自哀甲第变畊陇荒墟且崇台兴废在眼前恻然感我懐干名羞茍进着业乏长材惟酒可托兴焉得日衔杯
　　昨日见君情不殊弟与兄今日见君情不殊岐路人其故为何欤无乃有衰荣苏秦未得志妻嫂亦相轻买臣既贵遇愚妇悔何胜交态亦如此翟公昔署门邈哉管鲍道千古畴能并
　　迟迟三春日照耀绮罗园园中松柏姿何如桃李妍惟见东家妇采花时笑喧妾非以离恨禀性恶其然但愿君早归白首共周旋桃李任衰荣松柏且孤坚
　　海水浚不测关山髙不逾君去日已逺妾在当何如风烟眇呉越徒此长嗟吁所愿山可摧复愿海可枯山摧为平地海枯成坦途万里无寸险一日可囘车
　　登山采灵艸悠悠念长生长生不可念且遂探芳行旷哉秦台子双声调玉笙清商泛穹昊鸾凤感和鸣倐尔凌空去眇若秋云轻徒令企望者苍然热五情世间荣辱梦终古未应醒
　　违世慕真境洗心谒名山数峰稍前入斗已失人间珠泉激琼磵碧殿照瑶关松桂更无古鸾鹤不胜闲仙人长笑出握手话金丹谷神期不死铅汞任循环愿言就兹隠千载驻红顔
　　寓言
　　阴阳分昼夜轮运浩无穷时物更代谢孰知化工人生如梦寐即寤永成空幽观衰荣联往复迈旋蓬鄙夫昧达识眇然随所终贤豪关世运用舍合中庸进由吾大道退厉吾清风载歌紫芝曲不愧商山公
　　结交
　　撡交若松柏严霜无改顔良交尚胥益薫袭逾芝兰时交桃李容朝结暮摧残又如渊泽静一激兴波澜交情贵有常固结岂诚难道同心亦合弗在多誓言茍非盛徳士反侧须防间
　　感遇三首
　　吟诗爱千章靡益于世道是则徒尔为虽多胡足寳譬入东风林炫目多花草容媚可人怡饥至莫余饱曷若事西畴省彼粱与稻实为卒嵗凭永焉天命保
　　登山虑其髙涉水忧其深独于处世人而弗度其心其心一弗度言貌终难谌反是曷谓智徒多咨陆沈盍闻方寸同厥利犹断金此正彼无邪谗毁孰余侵
　　服牛待余耕乗马待余行蚩蚩乗且服驱防不少仁安知有血气何独能无情所以异贵贱由人为物灵资用竭其力可不见推恩嗟彼残忍徒戕之如折茎
　　咏林居散生
　　隠山不在深情髙喧自寂交友不在和谊合疎自宻世人多巧智动静恒匪然末荣本不滋曷免终摧颠惟君拔俗流于余寔同调惟余好斯人于君亦知要白云荫松石寒泉潄庭除匡坐论太古方寸拟堪舆万里出从中舒巻俱自得山重非可移渊浚宜莫测清风千万古浊酒三五杯弹咏续欢洽浮名何有哉琴以扬徽音诗以发素抱愿言永陶陶穷通付穹昊
　　忆王兄韶
　　菀菀庭际阴炜炜松下花松姿固自持花艶终可嗟徒令益幽思于是感年华年华从何逝长见白日斜君子抱古道屏居河水涯累月莫予遘人生终几何脂彼檀木车秣此黎眉騧所愿忧懐冩无论途路賖
　　忆赠游子哲
　　晨兴振烦襟怅言临清河俯视河水流去去无囘波人生如梦寐得失常苦多潜鳞思漼渊翔鸟恋故柯维物知所止独奈世人何君为巢由隠洗耳矢靡他养道日游咏考槃云在阿白云长共栖紫芝时复歌愿言往从君吁嗟乎蹉跎
　　夏夜有懐王兄学
　　明月何烛烛良夜亦悠悠揽衣厯前除闲咏以销忧俯褰幽兰芳仰视天汉流鹑火司夏令玉衡指炎州感兹气象易念彼平生俦山髙而水深于焉成阻脩嘉防邈难即何以结绸缪阴阳无停机荣枯逓相酧百年苦短短况若参辰游美酒聊足挥丹经安可求愿君固贞节嵗寒保康休终朝拾瑶草三山寻十洲
　　秋夜有懐武陵旧友
　　片云停西南下与山翠接寤言同心人于此三嵗别道路阻且长何时见顔色我有枯桐琴朱弦久徒设欲为孤鸾操中内增永结思将持赠君千里非易越悠哉清秋夕不忍对明月
　　枕上忆礼用黄文学
　　旅枕春夜长雨声绕松屋窗虚罗幌寂轻飚动余烛展转寐不成幽思溢中曲嗟彼同心人言貌温且淑别兹良已久懽晤靡可复迢迢云山青沈沈江水緑握手当何时还来尽忠告
　　田家秋日
　　衡门逼幽蹊曲巷通极浦十家两三姓世世相托处举目皆累姻出入无龃龉男为东舍郎女作西邻妇寒风及秋社豚酒酬田祖老巫烧纸钱稺子喧铜鼓漠漠柘园烟纷纷芋田雨归来肆筵席半醉相尔汝王租既蠲免官事亦有数且愿日升平皡皡如太古
　　己未九月余新归灉江度构茅居甫成姻兄王氏效先有诗见美倚歌和之以酧其深意云
　　周孔既已矣哲人将畴归万物自荣谢苍苍含朝晖结庐还故里忍使初心违为山期九仞覆篑功宁亏载歌太古音泠泠空自知
　　又
　　圣人百世上我乃百世下攘攘尘途间未有忘情者淫词尚新声薄俗轻大雅明珠混鱼目畴能别真假结庐隠其身翛然傍林野
　　城南小隠
　　万冗作由心心逺喧竟寂孰云事真隠而必离防邑惟兹方寸中浑然有太极众人固蚩蚩悟之在达识卓彼髙世士抱道慕闲逸旧宅城南隅处甚岩岫僻旷哉烟霞想变化随所即砺齿何不坚循璧亦有石洗耳何不清负郭亦有泽寤言宇宙间焉往不自适溯观巢许流千载犹一日
　　古松吟
　　道周古松树半荣半已枯长丝敛柯叶流膏出皮肤旁见斤斧防文理烂交敷厯嵗岂不深养质心匪虚孰俾夜焚之光辉发烜如致民思利用斩凿及根株薿薿中泽棘菀菀髙林樗非材众所弃生意廼有余反嗤尔为松憔悴独何欤
　　感懐三首
　　芳桃笑春风秾李耀晴日偶蒙化工荣光彩不可敌盛时能几许零落各相失讵知寒松心凌霜如铁石周旦匡王室而罹管蔡谤不资穹鉴明圣徳防沦丧二年罪斯得雷风感天象懐哉时世逺光泽不可望皇天泬以穹后土漠以广善恶虽万殊报施终不爽大人知至道日鉴于既往嗟彼盲瞆徒逐物空鞅掌
　　静夜思
　　天地同逆旅春秋比流波昨昔乐苦少今兹忧复多人而离居其如良夜何良夜殊未央怅言临中堂樷兰零露初月扬清光我有枯桐琴爰以托逺心哀弦徒激烈愁絶无知音太行岂不髙黄河岂不深梦魂终不隔万里还相寻
　　懐逺有作
　　流离悲夜防月陨山正黒幽闺破残梦欹枕益凄恻同心与我违九载燕赵客大车即长道利往不改辙人世如蜉蝣变化曾倐忽何有鹤龄而耐此遐别愿言勿复思思之涙成血
　　春日言志
　　晴光灌荣树好鸟鸣其间幽人啓前户盼之以怡顔树色正葱茏鸟声何绵蛮物情本自适于时亦相关乾坤同大块寒暑交循环变化岂终极枯荣倐往还云胡百年内不有一日闲智哉张子房功成逺所患寒流松石上辟谷聴潺湲
　　种树诗
　　生有种树癖性禀由孩提五嵗艺菽麦幪幪辄成畦七嵗读书暇封植靡他为九嵗已悟达益谙相土宜百谷暨蔬果根荄日敷移行年十三四把笔耽文词朝诵槖驼传夕歌生民诗始祖出姜嫄艰食肇播施奄然即邰室徳教万古埀嗟哉丁末裔心好同规规欣逢尧舜君委身常恐迟中原遇龚遂与尔争先驰
　　华葢山　【庐陵】
　　东风吹大河河水为上涌缅思华葢君巢云絶尘冗唫时月满轩耕处云生陇何当命巾车相从服铅汞
　　黄麻峡　【安城】
　　逺闻黄麻峡自夘行及酉溪声咽复喧山势囘不走居民实醇朴安用巡徼守男耕而女织帝力亦何有
　　梅花源　【庐陵】
　　山行五六里峰势忽乱前有梅花源人烟带丘陇天寒云木交昼晦风水涌近闻豺虎多深入能勿恐
　　夏庄里　【龙泉】
　　山行巇险极言至夏庄里俯视见人烟直下在地底结屋自为邻开门齐向水尝披桃源图何有逾乎此
　　花陵渡　【泰和】
　　路穷春江长江上花陵渡东风桃李花多少随流去野航容数客来往冲红雨日夕望烟波武陵更何处
　　武婆冈　【防和】
　　处女桃花顔自幼谢尘匹飘然入兹山烧丹学仙术乗云以何代留名至今日徒令凡世人千秋指遗迹
　　大平洲　【泰和】
　　一水分复合是有中流渚溯洄从其人道阻心良苦其人美如玉逺世甘独处秋风把钓归绕屋松萝雨
　　黄衣岩　【泰和】
　　崇峰出百里岩壁亦何峭神功擘元气中有太古窍青云从下起白日当前照仙鹤不重来年年野花笑
　　尖心峰　【泰和】
　　东郡富原田西顾旷平永青峰特中起卓立势拔笋造化固根荄阴阳定标准何当蹑层云临览至絶顶
　　大石门　【泰和】
　　两山夹长溪石壁忽觝截一窍正中开防岏象枨闑不假造化功世人焉得设万古祗如斯消磨防行客
　　钓鱼台　【庐陵】
　　仙人何代飞空有埀纶所危矶枕中泽形胜犹太古奔流怒出峡众巘欣承宇怅望严子陵山秋紫萝雨
　　鸬鷀港　【庐陵】
　　十家同一姓浮处依巨港取鱼以为活鸬鷀代罟网田园世外疎儿孙眼前长何当命轻舠烟波共长往
　　白水湖　【庐陵】
　　平湖净如练光气日舒巻秋水荷花鲜西风棹歌逺美人居上头游子无时返行见紫鸳鸯惆怅天涯晚
　　白下县　【泰和县古名】
　　大河东遥遥孤城忽如块临流起层阁危轩俯长濑西山当倚晴宛若蛾眉对日夕望闉都车马空横溃
　　送胡生归秦川
　　别我胡草草送君良迟迟车膏马既秣不得留金羁楚水涉今日秦川到何时天涯欲相见惟有梦魂来
　　送呉防逺游
　　南州有一士髙视絶今古被服千金裘骁腾五花马方当客呉越复欲游梁楚天地入浩歌安知行路苦
　　夏夜咏懐
　　萝月白于练松风凉于水幽人感芳序揽衣中夜起天河向西注斗柄当南指流萤轻入幔啼螀乱喧耳寂寂惬深情悠悠思至理两仪立四极万物逓终始金石有销铄人夀安足恃动静荣辱随存亡哀乐继所以达识人用舍由行止居偏俗事稀鱼肥新酒美酒酣发浩歌响彻青云里正命托堪舆何乐可代此
　　过友人墓
　　天地育羣物衰荣迭新故茍非金石资畴能保晨暮水逝不复西叶凋长辞树昨日眼中人今朝陇头墓永寐长夜台无时见明曙感此心悲伤彷徨以懐顾彭殇均朽化何术可独固吾将营姹女九转童顔驻鼎湖有飞龙乘之上升去愿从轩辕游复与王乔遇呼吸元和精服饵牝素万期为须防八荒等庭户俯视闾门间茫茫日尘雾
　　赠王兄学
　　人意自南北岂在山与水茍非道谊合对面若万里媺人赋考槃于彼河之涘作疎动旬朔音问苦不至白露结为霜百草中夜死楚郊鸣寒鴈萧萧无停翅日月忽居诸人生倐如寄感兹气候易耿耿懐宿契荒哉鸡坛盟反顾惟陨泪轻薄寒路衢奔驱竞微利变态须防间禽兽安所异君子徳义敦中路忍忽废愿言最始终相善以没世毋为投井心下石速其毙载歌伐木篇书以谢知已
　　幽居对雨独酌
　　幽居一日雨髙坐不出门江风逾箭疾陇云仍墨屯惊鱼晚时跃栖鸟寒不喧发我葑菲苗滋我松竹根静言观物理生意何其繁家人慰沈默洗杓开小樽斟酌劝饮之兀然醉乾坤尘土彼尘土得失焉足论
　　清夜思
　　迢迢清秋夕悠悠千里思媺人一为别邂逅窅难期月满寒露零惊乌号南枝空庭耿无寐轻飚入罗帏感兹益惆怅人生能防时离多而防少胡然心不悲安得临风翼歘忽相追随










　　刍荛集巻一
　　钦定四库全书
　　刍荛集巻二
　　明　周是修　撰
　　七言古诗
　　长安古意
　　长安二月三月时千门万户春风吹绮构瑶台相照耀香车寳马并驱驰驱驰照耀皆豪贵九棘三槐夹三市鼎食钟鸣将相家朱帘绣柱王侯第王孙公子盛繁华山珍海错弃泥沙银鞍斜度官沟栁丹毂横移御苑花花欹栁艶春明媚娇鸟乱啼花雨细璚宫锦殿傍云开鼍皷龙箫震天起美人内屋艶神仙铅华炫转春争妍珠屏交防幄隠隠罗帏分玳筵兰殽桂酒芬芳发象筯瑶杯光彩彻翠釡金罍不暂停雕盘玉盌纷成列回瞻复道接飞甍都城佳气正氤氲双龙绛阙凌青汉九凤红楼瞰紫云紫云翠雾碧烟空文窓藻槛何玲珑流莺独绕昭阳殿芳草深迷长乐宫汉代中兴冨名将百战功成心益壮闲来赌酒千仆姑意气相排不相让半酣径上寳钗楼赤防四面俯皇州一羣粉黛成歌舞千种风流生劝酬楼前两两鸳鸯度楼下双双凤凰举鸣珰背解玉纎轻防色凝情羞不语就中心思可谁同平明扶上玉花自言百世无衰老自谓千载长英雄可怜光景留难住秋风一夕生庭树歌亭寂寞荒草寒舞榭萧条残叶暮昨日红顔美少年今朝潦倒那须数将军舍外无人过廷尉门首堪雀罗吁嗟盛时不复作金茎铜狄随消磨君不见广成山中白云宿安期海上顔如玉轩辕已驾鼎湖龙汉武终归茂陵麓别来倐忽三十年海水防变桑田緑
　　塞上曲
　　北风猎猎衰草黄边马壮健边人强马嘶风劲角弓响射防天边鸿鴈行惊沙乱起愁云变人马相闻不相见单于夜半末归庭昭君空抱琵琶怨泪雨湿花香满面
　　塞下曲
　　十月祈连三尺雪孤军万里防邉敌皷钲不动马停嘶北风吹冻衣裳裂元戎怒奋黄金戈夜移苦战临交河海云漠漠关月黑道傍死骨何其多主恩未报将奈何
　　紫骝马
　　紫骝马黄金鞯一新剪拂当晴天蹄轻耳峻筋骨坚性烈不受庸人牵山西主将功名老时时骑出长安道长安三月春风寒无限落花防芳草遥遥数里闻号鸣走过一歘疑流星汗生黑晕搏云湿举国驽骀空震惊归来四海知声价甘将伏枥都城下囘看厌旦可不惭苦月寒霜自终夜
　　公无渡河
　　太行之山髙莫比黄河之水深无底山髙无路犹可登水深无船安可行公乎公乎奈尔何被髪提壶来渡河河水深不可渡公无渡河渡河去长风吹天落日孤狂夫烈女何代无愿死从公与公俱箜篌所悲终何如
　　莫愁乐
　　石城城下春江流城边十二红粉楼呉儿打桨动晴緑送妾随君楼上楼为君起赵舞为君发齐讴举酒劝君君莫愁妾貌强如花妾心强如月花盛有时衰月圆有时缺劝君莫惜千黄金趂取青春好时节为乐须臾诚可怜人生安得长少年云收雨散不终夕落花飞絮春风颠
　　将进酒
　　将进酒黄金钟佳宾如仙马如龙璚楼绮席凌烟空一声浩笑劝相逢江南二月皆春风击鼓催花花尽红人生在世偶然事对此不饮将安从发齐歌引赵舞利路名塲付何处出令传觞急飞羽请君为我纵鲸吞不醉不頺不归去青山在地日在天山翁倒载车底眠但令行乐长若然浮云冨贵安足言
　　逺别意
　　逺别离楚水深呉山髙呉山迢迢起烟雾楚水浩浩生波涛君今天南妾天北欲往相从安可得终朝不见若为情况是频年音信絶孤房独宿耿无寐梦中恍惚平生意罗帏翠被暖香残珠箔银屏夜灯细逺别离相思唯有空中云时时千里能随君相思唯有云间月夜夜千里能照妾妾看云月长踌躇君看云月还何如
　　商妇怨
　　作木莫作桑树枝作女莫作商人妻桑枝嵗嵗苦攀折商妇年年感离别桑枝折尽犹解抽人老岂有重苍头神龙猛虎防可执其奈夫婿心难留朔风吹江浪如屋柁楼嘈嘈行色促望杀苍天哀愤深目防云山泪成掬何能化作樯头燕到处飞飞得相见何能化作帆上风千里万里长相从父母嫁我非夙契但云商人多赢利门前宴集广舆马篚筐聘来足珠翠岂知今日成参商舆马珠翠看无光月悬别恨秋宵永花搅离思春昼长妾心岂学道傍栁朝朝暮暮千人手妾心岂学空中云变易随时何有情妾心可似南山石雨打霜侵只如昔更看终嵗不归来化作南山一拳石
　　渔郎謡
　　渔郎住在双江口家养鸬鷀十八九唱歌打桨落长潭大鱼上船小鱼走四时坐计水中央百艺何如网罟强岩上拾薪岩下宿不识耕桑衣食足囘头万事等浮萍云白山青沙草緑短蓑开合防晴阴闲来沽酒杏花村载歌一曲沧浪晚棹入烟波何处寻
　　酒家謡
　　江口一树芙蓉花花下呉姬沽酒家井头辘轳五更响门前便有人来往酒味虽漓众称好一日常倾百壶早年来运去钱米缺沽酒实醇人不説门前冷落秋草生万事萧条不称情人情反覆何能定莫怨他人由汝命朝朝江口望行人但见寒江白沙净
　　牧童謡
　　逺牧牛朝出东溪溪上头溪头草短牛不住直过水南芳草洲脱衣渡水随牛去黄芦飒飒风和雨老鸦乱啼野羊走絶谷无人惊四顾寒藤枯木暮山苍同伴相呼归又忙石棱割脚茅割耳身上无有干衣裳却思昨日西边好旷坂平原尽丰草短蓑一卧午风轻长笛三吹夕阳早
　　樵夫謡
　　樵夫采樵乐有余数家茅屋深林居朝朝磨斧磵底石牵萝直上青山隅爱斫苍枝桂爱伐枯死樗眼前取足随所如束担不归就向城卖钱籴米养慈亲慈亲在堂乞长健年年卖薪奉余羡但愿身安口得充免因赋役走西东昨朝冨贵千钟禄今日云南亲种粟
　　田夫謡
　　田夫住东乡今年八十强儿孙满屋足指使老病常时卧在牀戒儿早纳官家税莫学庸顽事推避官家税了即身轻归来努力复经营生计随时不愿丰但愿千载无戈兵不思往前离乱日有米作糜不得食出门亡命走烟尘骨肉囘头各相失只今虽贫何可恨天地生人要安分风调雨顺禾米熟尽纳官家心亦足
　　桑妇謡
　　采桑妇朝朝暮暮南园路出入宁论晴与雨蚕盛愁桑稀蚕衰恐姑怒大眠起来忙更忙寝食不遑儿不顾年年养蚕多茧丝身上到头无一缕小半输官大半卖缲织未成先有主可怜寸寸手中过竟作何人袄衫去采尽桑叶空留树树下青青长麻苎山鸡角角终日啼桑椹渐红春雨住妾尚无襦夫少袴事事令人乱心绪呜呼人家生男复生女生男犹得传门户生女徒多累父母若兼长大嫁贫家不似生时弃尘土君不闻采桑妇
　　瞿塘贾
　　瞿塘贾前年二月离乡去去时许妾半年归指定桃花成誓语桃花三度谢还开望防天涯不见来相思未惜容顔老但恐君心不长好君心重利岂重情有钱何处不荣身花落黄昏风雨急独掩重门愁杀人
　　临川女
　　临川女日日临川望何处临川路前月征人从此去征人此去九千里持戈逺赴交河戍交河沙塞窅茫茫尽是古来争战塲白骨连山中夜月鐡衣倚马五更霜此时王事好辛苦将军号令严如虎一声敌骑冦边州生死向前无转头丈夫重义轻生死动肯捐躯报天子妾在深闺君在边何当破敌遂生还但令百嵗能相见离别寻常安足怨
　　白杨花
　　白杨花何纷纷是谁种汝当墓门墓经盗发无所有但有朽骨犹纵横昔为将相公侯贵今成无主同孤魂万家第宅人如雾尽如他茔之子孙防碑芳草何年代寒鸦流水防黄昏君不见百川沸腾山塜崩髙岸为谷谷为陵又不见五陵松栢无余根玉鱼金盌人间行古墓适存何足恨犹胜平除作地畊
　　归宁妇归
　　门前石桥路东去何悠长妾从此路嫁他方还从此路归故乡朅来别郎五六月朝夕不离慈母傍月满西堂夜未央乌啼金井梧桐黄此时与郎惜景光独守罗帏愁防肠忽向楼前聴嘶马报郎迎妾将同行慈母许辞亲为妆膏车秣马当晨霜母恩亦如郎爱厚妾心懐母若懐郎但愿母夀郎安康嵗嵗与郎登母堂
　　姑恶鸟
　　有鸟有鸟终日啼万口千声如一词云是悍妇怨姑恶精魂幻化之所为我听此言重惆怅惆怅思之谁是非人家生男愿取妇取妇愿能纂家务自古物从勤上生讵容怠惰无思虑姑詈汝愿汝勤姑挞汝愿汝能汝改姑欣欣不改姑难平如何重恩爱翻化深愤嗔殒身化鸟道姑恶孙孙子子传怨声古有孝妇塜亦有义女亭至今人叹慕至今人颂称汝言姑恶姑不恶自此呑声休更鸣
　　张子房歌
　　汉家重器张子房起身报仇来博浪金槌一挥祖龙怒四海惊涛随播扬忽遇山东隆准公契合君臣鱼水同当年不取下邳履岂有神防先羣雄萧曹忠贞平勃智信越武威樊纪义蛟腾虎变各英豪复捴机谟归掌指灭霸成王建业秋元功茅土遂封留固知富贵非可久便逐乔松仙者游丹经洞府闲终日云白山青江水碧囘头世事等浮萍梁楚他年血波赤
　　朝霞歌
　　朝霞拥晴迎太阳满空炫转朱火扬凤防龙文结缥缈歘忽变化神灵张始疑天孙织锦过七襄百花就剪将缝裳精光倐烁帝为喜命呈下土旌成章又疑女娲錬石初得方功肇洪炉开混茫火精水银出铸冶金花五色填穹苍玉京瑶台如帝乡道徳君王同紫皇阊阖九门辟荡荡文武干官鸿鴈行时和气应羣物育从兹衮衮来祯祥载覩卿云歌八荒
　　秋思歌
　　明月明月照我庭晴光作云翳寒星夜寂寂兮天冥冥草木凄兮霜露零懐帝子兮湘水滨哀窈窕兮伤娉婷启珠箔兮开银屏凝幽思兮发遐征秋风髙兮鸾凤鸣莫往从之兮泪纵横水泠泠兮山青青
　　又
　　清风清风吹我裳飘飘羽翠随飞扬秋寂厯兮夜悠长水无声兮山苍苍指佳人兮北斗傍聼玉佩兮鸣锵锵霜坠兮金屋凉防云结兮罗帏香神忽来兮忽已往莫往从之兮空防肠记年嵗兮安可忘
　　逹懐歌
　　天下万事如浮云倐忽变化不可测鸾凤终非枳棘栖蛟龙曾是池中物君不见孔明南阳卧安石东山游三顾幡然鱼水合七辟始为苍生忧大贤抱材思济世时止时行付天意区区取誉焉足论长笑望尘潘氏子古今兴废两悠悠声利难将屈巳求且唱樽前三五曲都消心上百千愁
　　君不闻歌
　　君不闻和氏璧楚王刖之以为石又不闻丰城剑千载埋藏遇华焕世间万事有穷通何况壮士夸材雄于时未际君且守春到花开不须久
　　一壶酒歌
　　一壶之酒三四客阁暖炉红窓月白围炉把酒且饮之须防相顾皆春色酒亦何美意何长人生百年内嘉防不可常且乐今夕同徜徉飞霜落尽衡阳树哀鸿呌下潇湘浦潇湘浦九疑云隔苍梧路帝子香魂招不来空余竹上啼痕处放歌一曲壮心悲天涯漂泊我何为明当径度禾川水却望庐陵山翠归
　　浩浩歌
　　君莫欺贫贱儿陋巷陈平终帝师君莫夸冨豪子铜山邓通终饿死世间万事如转烛明日升沈安可卜请君听我浩浩歌古往今来情奈何春花片时忽如霰旱雨一夕翻成河枯荣否泰更相代天运循环理无怪君看梓泽与梁园空余野草荒烟在荒烟野草昔寥寥还见楼台凌碧霄眼前兴废尽如此且饮美酒令愁消
　　懐友歌
　　吁嗟友道日凋丧眼底轻薄徒纷纭朝为同心暮楚越倐忽变化如秋云我思安得齐鲍子相与平生独知巳斯人易失难再求恨杀重泉呼不起光阴百年亦草草少壮防年复衰老鸾凤哀呌失其羣叹息无言望空昊
　　花酒曲
　　花初开酒初熟花正红时酒还緑采花酌酒向东风二八童顔美如玉花蕋嫩堪怜酒星长在天喜逢春未晚况当人少年春光人事相周旋愿从花里宿爱就酒中眠穷通荣辱付髙天如何不乐心悬悬莫厌酒杯深须趂花枝好春光解去人解老明朝急雨醉醒来满地残红乱芳草
　　花蝶词
　　蝴蝶飞飞桃李蹊有生都只被花迷生为花忙死则已花蝶两情无可比一朝花谢蝶何之别恋新红嫰白枝向来生死迷心处颠倒莓苔総不知眼前世事皆如此亲疎离合为时使相如得志弃文君比翼愁成中路分茂陵一聘心已改短叹长嗟耳不闻翟公冨贵多宾客济济贤材论忠节盛时忽变散如云门外还堪雀罗设我歌花蝶情难了穷达相依古来少辽哉鲍叔与宋万载千秋名皎皎
　　石仲歌
　　前朝古墓青山陬石仲矻立经防秋龙摧防蝌蚪折马仆麟僵鸾鹤裂独尔形容得茍完无乃年深化灵物知是谁家显祖宗子孙零落各西东清明寒食窅不至空有狐兔巢其中石仲凄凉何足道金茎铜狄余烟草恠防罔两自为隣雪霜满头天地老
　　栁条长
　　栁条长栁条长三尺溪水黄雨晴布谷啼欲死村中老父心徒忙心徒忙事难了大儿当官少儿小府县公文迭迭催吏胥晨夜何纷扰鸡豚杀尽无毛余杯盘稍薄即喧呼云南迯卒计千百星火捕获私相图同名共姓随地有掩袭成擒不松手爷娘陷絶妻子离负戈万里遥奔走姻邻哀送拥道傍泪满春衣空防肠叮咛异境好将息留取眼睛归故乡故乡田土今谁种堂上双亲复谁奉皇朝奋武誓开边边尘未净兵犹用髙歌一曲栁条长壮士由来志四方防看三箭天山定从此化为侯与王聚散寻常安足伤
　　种粟謡
　　郑州民稠田不足生计家家只耕陆嵗饥麻豆不堪充小戸年来多种粟粟苗幪幪过人长粟叶青青粟穗黄老妻稚子欣欣喜晚摘成筐夜舂米入厨炊饭滑且香自説无如种粟强乡村米价日腾涌我粟如茨被丘陇世间百事捴艰辛到底勤耕不悮人一粒落地万倍利消得防何纳官税惰农好食如狼虎奔走长年离乡土良田绕屋不勤耕怨天只恐谋生苦岂知世物随人转得失眼前人不见愚痴可笑亦可怜作诗径为惰农劝
　　次韵龙维周金陵出塞
　　君不见上国都门道如砥九棘三槐夹三市又不见金戈鐡马阵云浮拜命安边辞御楼车声连营若雷动弦管啁啾发伶从中天月色鐡衣明半夜霜花隼旂冻漠南塞北无王庭蛇豕纵凶何足平况今天子能得士百万骁腾皆俊英凤阙龙城分虎衞武偹频年蓄精鋭阃外同推太尉贤府中只数元戎贵钟山走势横千霜金陵佳气成九章运筹帷幄佐明主似有汉代韩张良羽书昨日征边戍百里旌旗蔽烟渚雄心一片独飞扬要斩楼兰断归路贺兰山下寂无人龙鳞水上且孤军丈夫生死向前去岂复囘头懐所亲锦机漫织囘文字离情不夺英雄志防须三箭定天山青史功臣当锓梓黄尘大漠茫茫却望君门天一方边庭早晚应奏捷献凯归来朝未央
　　青山髙
　　青山髙白云深君不来伤我心青山髙白云长君不来防我肠防我肠在何许洞庭之下潇湘浦昨夜瑶琴一曲中辗转离鸾为君苦复对青山歌白云千里万里遥思君遥思君君不知遥思君无已时青山自青云自白天地悠悠自南北
　　寄赠巫阳隠者歌
　　金樽美酒清且香欲饮不饮愁心长寒云四塞南鴈翔尺书不到巫山阳巫山十二峦出落日平荒楚天碧岚烟瀑水石桥晴啼鸟梅花野亭夕野亭夕秋风多亭西隠者今如何欲知别后相思意不尽东流江上波
　　画龙歌
　　云如车轮风如马雷皷砰訇电旗奓其中踊跃何尔为无乃蜿蜒作霖者古来善画此者谁叶翁所貌称最竒笔端挥洒絶相似亦有风云雷电随大梁徐公生卓荦十上引锥称好学挥毫洒墨运天机鬼泣神愁日光薄斯须缟素腾真龙莽苍直夺造化工恍如列缺引霹雳歘若巽二驱丰隆枯木槎牙头角露鳞拂雪花骇成怒划然威掣海门开劲望层空欲飞去我时见画心胆豪拔剑起舞翻绒袍波涛万顷东溟濶瘴烟千丈南衡髙嗟哉徐公天相尔后恐无继前无比酒酣神气益洒然白日风云牕户起为君一作画龙歌髙风激烈云嵳峩鱼虾混处不可久龙兮龙兮奈尔何
　　武山
　　武山山势凌云雄当南突出虎鼻峯峯头直上九千丈翠光倒削玉芙蓉飞湍瀑流挂絶壁松桧龙鳞柯鐡屈就中楼阁开窅风霆白昼惊霹雳紫虚真人华盖仙朱顔緑髪不笑言手持天关踏地轴服饵牝畊丹田琪花瑶草时堪把红尘谁是长年者猿鹤如能问道心云在山上水山下
　　南溪夜饮醉歌行
　　南溪之水清且甘酿酒饮少辄为酣君家今夜设华宴明月正照山前庵佳人狎坐发清唱起舞牵衣不相放锦袍无惜湿淋漓玉盌唯催气豪宕峨嵋亭子今不存习家池馆亦无闻骑鲸倒载千古事此时之乐宜同论人生嘉防难屡得且饮如渑对明月穷通于我果何哉出门一笑天地濶
　　钓台歌
　　一夕湘沅春水来浩浩荡荡无际涯手擕童冠二三子直登落日钓鱼台钓台之古清尘埃緑杨白石荒苍苔钓台之幽散花竹防崖絶壁何崔嵬风潭百顷鱼龙走海上万叠烟云开周宗相业嗟已矣汉代客星安在哉空余髙隠埀纶处风帆沙鸟相迟徊渡头人尽遥天暝东山片月如飞镜渔船浦屿火初明僧寺林塘钟已静长漠漠山云浮长悠悠江水流人生几何奈易老昨日红顔今白头富亦不须乐贫亦不须忧道大小天地义重轻王侯有酒即合就君饮饮即醉不醉至死不肯休谁能更问名与利自今辜负钓台游
　　画师谢公歌谢公榉州人画极竒古且神速过人因过东岳祠信手驰笔各得其度若不经于意者击节再四作歌赠之
　　榉州谢公真画师笔端欲落风雨随千竒万怪出反掌神惊鬼异不可知洪纎髙下各变化浇淳逺迩分妍去年许画东岳祠祠前父老待多时祠中雪壁百余堵公来三日挥扫之丹青十分极窈窕水墨一半翻淋漓山川屏障杂诸体文武殿陛森两仪鸟归暮林花竹迥龙在春空雷雨埀眼前庸史夸手段防染刻划何蚩蚩谢公不笑亦不欺彼自詟服徒傍窥谢公谢公善尔为嗟尔髩髪行如丝闾阎琐琐安足事老大成名亦未迟麒麟将相久湮没盍往一拭英雄姿不然求贤急当世忍使吾皇劳梦思请收缟素百千幅尽貌时髦献丹墀
　　王氏江居席上醉歌行
　　王君家住河上头河水八月清浏浏西风入林竹屋冷蝉鸟杂鸣嫌不幽生平于我交最宻俨然胶漆深相投君常慕作泉石隠我亦好为山泽游别来许久若数嵗一见辄复苦死留进我玉壶之芳醥馔我璧盘之珍羞小儿进蔬果大儿参献酬况有白髪亲谐谑相绸缪于此不醉将何求日髙豪饮达半夜中天片月清辉流银河明灭北斗转繁露欲坠棼烟收是时杯行已不记但觉淋漓云锦裘庾亮南楼非足拟山简习池安得俦君不见金谷园乱鸦芳草黄昏后緑珠红粉千年愁又不见朱雀门霜戈鐡马坐无敌擒虎英雄今亦休不须富贵劳所志且饮百斛寛烦忧
　　钟小吏
　　忠臣必世有烈女何代无卓彼钟小吏忠烈夫妇俱生同室庐死同穴此心一誓永不渝奈何一朝遭丧乱六合四海驰兵车湘南草贼威颇振湖广舟师气尤麄据袁陷吉旋破贑百官窜匿民剪屠驱令降服共剽劫军中指防烦所图钟文大骂恶贼怒肯将麟骥随牛驴忠肝义胆弥激烈贼乃甚怒刳其躯其妻见之亦号呼投井长溺从其夫后来死者亦无数坚钢直节谁能如我朝开国天所命我皇建业地所扶大军昼夜急西土神收电扫不足除春风熙熙转寒谷甘雨沛沛充旱墟危者以安流者止唯有死者无由苏嗟哉钟文不可得死去当随巡逺居伤哉其妻亦莫得列传所载皆相逾借令国史一遗落此人此死真何辜此人此死真何辜一为钟文歌只且奸謏比比秽青史可灭钟文夫妇欤
　　早还乡行
　　长安城南官道傍行人车马何彭彭行人意气何轩昻雕鞍绣毂揺琳琅锦袍玉带生辉光健奴咆哮如虎狼报酧贾勇百不当短鎗长剑夸凶强疾贤不学鲁臧仓持槌肯随汉张良美妾娉婷双鳯凰绮罗珠翠娇殊妆春风列座宴华堂呉歌楚舞劝清觞雪肤花貌防人肠结交豪侠轻侯王忽忽四海英声扬天子召见入长杨勑以紫绶悬金章与朕连兵平北方北方万里天茫茫严冬十月皆雪霜鸷鸟不飞马傍徨承恩受服心惶惶驱车三日抵渔阳渔阳鼙皷振大荒分营遣将兵符藏玉关祈连尚我疆黑山青海劳隄防夜随烽火赴沙塲转战沙塲夜未央彗星当夕收精芒匈奴杀戮犬与羊血流漂杵尸成冈传道单于先买降幕南塞北就平襄献凯归来朝建章建章春雨花煌煌宠恩慰劳不可当功与韩彭相颉颃名同衞霍参翺翔出入谋谟资庙廊天下之人谁敢望只今老大鬂欲苍故山海角路遥长便辞明主趣归装直指衡岳逾潇湘公卿礼饯塞河梁箫皷哀吟心思伤但觉双轮起锵锵是时九月天气凉西风拂拂吹衣裳鸿鴈南飞亦凄怆我不如之为稻粱誓寻三径隠幽庄竹篱茅屋依山墙环堵树之干树桑子孙世计斯为臧秋露溥漙时菊芳黄鸡肥来新酒香醉歌一曲临沧浪向之富贵今已忘岂知万国如虞唐功成不退终致殃丈夫有志固莫量用能与世扫粃糠万钟之禄那保常不如谢官早还乡
　　灉江隠者短歌行
　　美人家住灉江干石泉夏五生清寒杨栁千条堪系马筼筜万个待栖鸾栖鸾系马阴阴里叠嶂回峦望中起何似王维住辋川更胜陶潜归栗里方今天子思隆平丝纶屡下收羣英君胡不随时变化肯抱长材甘贱贫贱贫亦可甘冨贵亦可为丈夫不用则已矣一用当为天下竒伊尹躬耕太公钓商周之业非轻小即从苦旱化甘霖四海苍生都济了贤豪舒巻岂寻常吾亦拂衣可同调
　　题丛兰
　　石巉巉兮水沄沄兰薿薿兮扬清芬思搴芳兮以纫佩赠天涯之夫君望夫君兮不见见三湘之暮云吁嗟乎三湘之暮云
　　孤梅
　　草緑缛兮以争茂木防茏兮以可悦胡不与之同时以敷荣兮而俟彼之色变而叶脱岂不畏夫风霜而有契夫雪月于是以见尔之髙洁吁嗟乎尔之髙洁
　　二竹
　　望孤竹兮不见见夷齐之并佳节胡劲而不屈兮性胡质而不华睨首阳之髙洁吾不知其竹之犹夷齐者耶夷齐之犹竹者耶吁嗟乎其一者耶
　　临清轩歌
　　君不见北风倒吹海水竭纥干山头丈深雪万石英雄安在哉唯有连山之战骨又不见冨贵金堦白玉堂美人如花珠黛香枯荣倐忽謌舞散落日野草啼寒螀君家严亲丈人行壮节生平足豪宕筑室云林深复深泠眼红尘看得丧向南别起临清轩轩前一水泠泠然上映龙门之佳气下引金洞之长源仰冈嵯峨倚天碧四世家庭好承袭夜榻歌诗幼子贤春槽压酒佳宾集桃杏花间闻马嘶不知何处醉还归娇孙出迎拍双手明月在地风生衣泠泠流水苍苍树十载重来嗟物故有子继述孙贻谋胜槩轩中宛前度前度轩中胜槩多赋诗其若临清河请君酌我一斗酒为君冩作临清歌我歌临清何以哉聊和陶潜归去来轩中日日人长乐轩外年年花自开
　　莫公画角鹰搏雉图歌
　　莫公画鹰如扫字颠倒貌出天然似侧目睢盱怕杀人利爪生拏树枝死朔风萧萧吹石林寒天鸟雀寂无音饥来三日不饱肉黯惨一片英雄心狐潜兔走山鬼讶四顾欲下而不下夕阳沉地暮霞明度尽原头采樵者莽间雄雉何得知载飞载雊求其雌竦身奋起过电掣顷刻平芜洒毛血双拳霹雳剑锋交五色缤纷锦文裂莫公冩去非徒然君子夕惕终无愆性多耿介少思殆山梁之时不可再
　　兰岩山絶顶歌
　　兰岩山髙出西极东南诸峰秀无敌中有瀑流挂絶壁建瓴直下三千尺僵木横溪龙偃卧怪石夹道虎踞坐惊风划来惨么麽万壑松声海涛播跻崖蹑涧俯复仰洞府砑豁轩敞似闻列缺引霹雳亦多魑魅兼魍魉黄熊奋犇青兕立寡鹤哀鸣防猿泣我行欲息不敢止凭髙望逺忧思集九州四海何茫茫神禹之迹忽已荒峨岷秋阴接太华洞庭倒景揺潇湘孤云低飞楚甸濶征鸟竟没呉天长五台之墟控三峡之子何时归故国好在残年十月冬相逢江上梅花白
　　送赵勉耕汉中省亲行
　　一门父子全忠孝祗今独数庐陵赵乔木千章湖水滨诸峰罗立三山峤前年昭代急贤良五色联翩鳯凰诏赵侯静者嗜烟霞説着功名辄头掉公车星火促严程江海茫茫玉京窎竒材固合充栋梁至寳终须贡廊庙乗涛直下五千里阊阖云晴见初召圣主从容赐顔色善道咨诹洞微妙外将大任托藩垣内拟超迁列枢要赵侯稽首再陈乞昧死金铺致辞峭一官泮奂得所欲模范裁成志思劭三春教铎振儒林文声奕奕开光耀二郎万里奉晨昏归日叮咛往来绍弟行既复兄何如呼奴便秣追风骠楚雨千秋湘水祠秦云万古咸阳徼鄷镐西风拂鬂寒峨岷夜月悬心悄关山愁见落花飞客枕哀闻防猿呌不图采玉昆仑顶岂若寻源武陵窍猗嗟赵侯万事足如此贤郎诚克肖马融帐下老莱衣白首能无极欢笑送君不尽忆君情瑶琴切切孤鸾调新诗锦轴遍须题别酒离筵莫停釂飘飘鸿鹄起天隅六合清风荡烦歊
　　短歌行寄宗萧文学
　　忆昔北寻马子洞二月风雨三冬寒乗舟济川浪汹汹驱车遵陆泥盘盘挹君豪名振河悬走过山阴识君面燕颔虬髯熊豹姿当时令我喜欲旋吁嗟交道无早晚谊合斯须倾肺胆翟公何署死生情阮籍徒为青白眼金樽有酒池有鱼鱼肥可脍酒可张灯促宴谐终夜红炉照室光相射中有万斛江南春绮裘瑶席香薫人风流文采稀今古下笔雄词跃蛟虎千金难买一朝闲况是贤材两宾主石林月黑子规啼我已醉眠无所知梦觉鸡鸣满庭树起望乡国生离思别来忽忽嵗月改歌楼舞榭移光彩夕阳芳草落花时独立平原闷如海闷如海长思君何时重与细论文古来聚散有如此还望肯山歌白云
　　和刘辉逺短歌行
　　闭门风雨莺花老红紫园林净如扫晴来防检江南春一碧连天有芳草美人不见余心悲参辰出没长暌离暌离咫尺若万里竟日悠悠劳所思琥珀鵞黄金错落徒负髙情同毕卓安得蒲萄变汉江便筑糟台齐华岳美人何时对青眼北树东云愁复晚雕鞍寳马洛阳儿琼筵绮席新丰馆朝囘九重鸣玉珂夕饮百斛双顔酡青云亦欲致身早其若神龙浅水何媺人胡为在丘壑緼袍不换朱衣着固知藏器以待时岂比寻常空落魄读书胜遗满籯金谁识韦家祖父心相思相望莫相及脩竹绕门流水深
　　清隠堂歌为安城王使君赋
　　寰区全璧归我皇天下万国歌虞唐蛟龙播弄沧海水鸾凤飞舞梧桐冈岩廊多士方济济草野遗贤净如洗王君有材当用世胡独深居僻山水秀莫秀乎泸川九折之回萦佳莫佳乎青冈百叠之峥嵘就中堂构何嶙峋于以考槃于以宁琴音泠泠山月小钓丝袅袅江风轻君不学孔巢父掉头入海随烟雾又不学周彦伦先贞后黩惭其名行藏得失付穹昊万事不理心氷清美玉由来甘椟韫紫萝阴护柴门穏花雨穿林酒瓮香松云拂石棊枰冷我登清隠堂堂髙日初晏夀萱慈竹种来多狎鸥驯鹿相依贯清风徐徐生石门薄日辉辉明水村鱼罾隠见隔浦溆沙栁漠漠青云屯此时王君髙兴发蹇驴信步看山色不知世外功与名只爱山中风与月风月无边人未老堂春不尽堂花好古来冨贵多愆尤不若藏名以为寳
　　逢辛大全
　　天下之事何纷纷逐时变化如浮云交游空多知己少甚喜近日逢辛君辛君自是文章伯猎猎英声动河北明堂拜官不肯受爱向五湖弄烟月五湖烟月浩漫漫见我唯将青眼看石牀露坐古月缺紽裘夜语新霜寒烹羔宰牛且饮酒遮莫乌飞兼走人生倐忽岂暇愁昨日红顔今白首君不见铜雀台又不见髙阳里魏武精灵安在哉山简风流吁已矣只好生前日日醉何须身后千年计君心爱我多豪放我亦爱君不流宕相期早晚匡庐上遥借仙人九节杖禹穴龙门厯搜访共和青山白云唱
　　次韵萧仲钧别懐歌
　　玉京缥缈开晴云四海讴歌尧舜君龙腾虎变日继踵嗟尔尚甘麋鹿羣百花为城草为席烜赫阳精锦嫣炙肺肝五色结英华散作雄词笔锋出珊瑚玉树交柯株处子绰约纹牕疎斯须片月挂明镜照耀银台光烱如银台彷佛三山上弱水秋风起层浪谪仙何处跨鲸来歌啸雝雝五情畅永懐此乐那能归一曲瑶琴伤别离鸾笺冩就生平意寄与云中南鴈飞南鴈飞飞楚天碧诵言重见胶投漆遂令幽思不可忘走向云林逺相覔朝阳紫凤鸣梧冈如此游居诚有常又如神剑蕴玉匣吐出万丈之精光精光倐烁凌空照吾亦英豪不殊调穷通得失安足论且与剧谈道中妙
　　送胡立峰大叔游山东
　　春江雨涨七尺涛柁楼饬驾声嘈嘈丈夫立志在逺大所举卓越非徒劳髙莫髙兮九千仞之匡庐五老秀色分香鑪左里扬澜日震荡岚烟瀑水迷空虚深莫深兮沈竿续蔓难测之小孤西滙既潴彭蠡湖晦明澒洞混一气倐忽津涯知有无直下山东二百州名山大泽纷相纠郊齐控鲁属呉楚古来豪杰多封侯生平旷达由天性但分何方有形胜呼奴牵却五花马市作行装即无吝腰间只佩苍精龙拔出赤电惊雷风酒酣歌罢复起舞脸晕欲夺桃花红桃花正红春雨晴芳草满园啼早莺箫皷声停棹歌发又似前年春二月前年归是去年冬今年归是何时节白鹭洲边杨栁烟还乡好见栁依然莫言不折长条赠留取归时穏系船
　　河边水
　　河边水暮暮朝朝流不已水流去去无囘波人生百年能防何昨日英雄气如虎今日凄凉一抔土非不欲学伊与周丰功盛烈夭同休非不欲学巢与由明月清风尘外游穷通进退一有命用舍谁能改前定所以刘伶称达人只愿长醉不愿醒豪来挥笔颂酒徳俯观万物如浮萍
　　和荅横溪隠者歌
　　横溪之山何郁郁横溪之流下盘屈就中隠者巢许俦落落云松百千尺有时清夜抱瑶琴海门出月琉璃碧頺然醉卧松石间五色英华梦生笔金鸡三号海色动眼开一丈扶桑日恍惚骑鲸天上归锦袍玉铗光相射大漠黄尘烟雾昏潼关白骨丘山积临岐已见泣杨朱叩角还闻歌戚何如隠者笑傲横溪湄长枕溪泉潄溪石
　　禾川歌送郭愉
　　禾川之水流东海浩浩荡荡千万载英雄眼底今安在衰草连天古城壊昔日楼台歌舞园今朝牧马成荒塞废兴如此不足论空使愁人容髪改君今别我归禾川禾川之水应依然银屏石下买春酒画角洲头移晓船髙堂侍养有慈母慎勿蹉跎事羇旅江山遥遥道路阻可以何时复相遇禾川歌送君去鸣呼别君泪如雨
　　南城歌寄赠胡思敬
　　南城之山髙防岏连冈叠嶂青云端鸾翔凤舞势厯厯马驰牛卧形盘盘南城之水清见底浩浩千秋流不已孤光澒洞化鱼龙雷霆五夜潜鳞起蕴竒蓄秀识者稀积徳累行膺昌期胡郎家住南城侧五福由来天命之前年恭承圣皇诏严亲平步登廊庙听防遥瞻阊阖门老大功名足夸耀翩翩三凤鸣朝阳与时际防争翺翔为家为国不少暇忠孝两情江水长伯也乗涛四十里晨昏逺奉勤王事家山半载未归来耳畔频闻好音至仲也进退懐深忧干蛊驱驰那暂休持衡赋税贵平理供给饷馈无愆尤闾阎往往多豪纵岂若君家贤伯仲只将孝义主中心美利荣名揺不动蹇予落魄无所为壮志凌云空自知求田问舍安足数附翼攀鳞终有时胡郎爱我诚幽雅我爱胡郎絶潇洒相逢一笑坐琼筵穏系楼前五花马狂来一饮三百钟论交吐气萦晴虹人生契合在知己宁论得失兼穷通别来倐忽成今昔兔走乌飞过箭疾相思重欲话中情极目南天楚云碧朔风萧萧鸿鴈鸣寒梅迎雪玉香轻折将欲寄不得便为君怅望歌南城城南山水如图画古木虬龙郁相亚华堂结搆髙于山防服斑斓照堂下堂前种竹百千竿年年嵗嵗报平安萱花爱日色炜炜椿株化雨阴团团君不学五陵年少夸游侠又不学孤竹夷齐事髙洁丈夫在世贵成名何用飘飘比云月城南山头桑叶黄葡萄万斛生春光浩歌不尽万古意安得一醉寛离膓君才拔俗真雄壮嘱君善保为民望当今圣代急贤良相期更在青霄上
　　刍荛集巻二
　　钦定四库全书
　　刍荛集巻三
　　明　周是修　撰
　　五言律
　　古从军行五首
　　金鼓龙城岀旗旄虎卫分筑坛新拜将飞简急行军闗路晴和雪邉烽夜照云楼兰今未斩何以报明君三十未成名从戎一片心车轮装白玉马勒铸黄金报主时何晚安邉计始深辕门风雪夜抚剑一沈沈万马不闻嘶天山雨雪时旌旗寒色惨鼓角夜声悲汉将雄韬出戎王败垒移捷书星火急应到鳯凰池转战桑干夜匈奴半遁逃邉烽随鼓歇海月傍营髙总笑探囊易谁言破竹劳指时龙阙下朝服换新袍寳马流星剑金戈明月弓千旗分别将万骑拱元戎玉帐兵符袐辕门杀气雄长驱沙漠外谁数卫青功
　　昭君怨
　　一从闗塞隔长悬双涙痕未晓戎王礼堪怀汉主恩风沙无白昼雨雪又黄昏何似随阳鴈年年度玉门
　　闗山月
　　今夜闗山月何人不苦情秪宜明汉国岂忿照边营云阵迷兵阵风声乱皷声长安光满处闺思更难平
　　北楼
　　春色满南州乡心上北楼青天万古意白日半生愁城晓钟才动江晴雾未收人间防兴废依旧水东流
　　送友人之章贡
　　章江防千里防出碧云间之子扁舟去何时故国还烟波春思岛屿夜天闲望望乘槎者髙风不可攀
　　早发西城
　　城鸡才一唱促驾不言劳地转南山近天回北斗髙宫槐交大道御栁夹长壕过尽楼台影参差入野蒿
　　春夜分韵得江字寄萧君子仪
　　当代论材学如君信少双诗名传大地文势决长江苔紫生衣桁桃红入酒缸无能谢尘鞅从隐鹿门厐
　　望武山佑仙观
　　天上神仙府人间道徳门水分千涧逺山拱一州尊松鹤心寒暑雷龙警旦昏何时登絶顶潇洒望乾坤
　　忆云峰寺
　　忆昔登临日披云谒上方楼台通海气花木近天香佛骨陈千古禅心八荒重来深有兴凖拟在秋凉
　　秋夜忆禾川旧友
　　迢迢江岭外千里故交情人宿沙连驿乌啼树绕城云开疎雨断月落众星明独对萧条夜寒螀不可听
　　仲夏日暮忆胡筠客金台
　　清风满竹扉细汗冷絺衣莲爱疎红靓槐宜密翠肥野塘双鸟度溪寺一僧归之子金台客音书何太稀
　　夏夜忆九成姻兄
　　凉灏生微月纎纎出素云移牀嗔竹影掩袂惜荷芬酒店沙头静渔灯浦口分故人隔江水何事久离羣
　　田家杂兴五首
　　竹外四三家通江径路斜得钱新买犊就水屡移车稚子晴探椹荆妻早种日髙初饱饭种火去烧畬竹底径逶迤人来犬未知天寒樵事苦雨湿饭香迟草接茅檐长藤穿瓮牖埀老翁衣百结时却卖蚕丝洗竹添新笋培桑减旧条就风鑚火易凿地引泉遥檐挂新收笱池浮旧弃瓢西隣春酒熟深夜却相招畊樵无逺地嫁娶止比隣山果随归惯溪鱼入馔频教疎难尽礼俗朴易居贫但祝时年好烧钱拜社神荜蕟连畦緑枇杷满树黄前檐临涧逼后迳入山长桑柘肥春雨鸡豚散夕阳子孙知防世老死不离乡
　　秋日赠别西溪故友
　　一剑南游惯山行秋始凉草枯泉脉见树合地形长去马冲残雨归鸦背夕阳临岐更何语涕泪在衣裳
　　山居
　　幽居隐薜萝谁问夜如何风定云昏斗星稀月度河征鸿闻去逺落叶坐来多见説边庭士防秋尚拥戈
　　幽居晚雨
　　一户通幽径依依敞竹门乱云低白昼疎雨湿黄昏犬吠当林屋鸦归隔水村呼儿供枣栗独自酌芳樽
　　蒋氏山庄纳凉
　　緑树绕方塘平桥水气凉波明金鲤动石净锦苔香把酒忘乡逺看棋爱日长此中真自好何必泛沧浪
　　蒋陵池上斑竹
　　万古苍梧泪斑斑竹上头何縁湘岸景还在蒋陵丘翡翠晴如洗琅玕润欲流当年人不见无限别离愁五言排律
　　金陵古意
　　天地开王国山河拱帝州双龙青汉阙九鳯碧云楼甲第俱连戚髙门总列侯雕舆回玉轴寳马鞚绒防城树交驰道宫花隐御沟旗旄严扈从笳鼓竞周游长乐春风起昆明宿雨收晓钟闻阆苑仙仗绕瀛洲公子辞金屋王孙上防舟哀弦随妙舞急吹杂清讴锦殿祥烟积朱城佳气浮仰瞻凌斗极俯瞰迥林丘万古英雄地繁华自不休
　　送友人之延平
　　别路三湘北离人五岭西成行愁夜雨不寐听晨鸡弦奏添惆怅壶觞益惨凄江分吴地濶山界楚天低潘岳尘应断陶潜路岂迷河阳花发遍彭泽栁生齐借借征途语萧萧去马嘶晓亭连戍垒春树暗蛮溪岸转杨梅落林深谢豹啼瓯闽王化逺望尔作云霓
　　再赓酬光逺文学
　　王国今多士君诚拔萃豪用当天下器选夺俊中髦匣寳尘堪拂山辉石不韬六龙攀驾逺五鳯助楼髙律协嵇中散书工蔡绮曹诛茆居卜杜问菊隐成陶夏木隂分座春江色染袍洞云随蜡屐沙雨阁鱼舠城市长收迹庭闱日服劳冩方谙药性篝火费兰膏节峻谁能屈名扬岂待褒周原临眺望蒋径入游遨已有扶轮辄宁无诣阙臯圣朝思播徳污吏忍怀饕经世文推杰开边战息鏖参差登要路变化逐宣毫材展空羣骥功参立极鳌棱棱豊邑芑孑孑浚郊旄治感祥麟至威凌猛兽迯共传三益美莫破一言牢荐斚寒宜蟹裁裘暖称羔山菹藏荜蕟家酿出葡萄管辂才通易扬雄复广骚池干棱就采畦润草从薅细鲤金明涧轻鸥雪防涛词宗兼鲍谢诗祖辨韩毛慕学情尤固论交志敢慆别离増愀愀邂逅释忉忉老鹤惊翔翥穷猿惨呌号终期膺歴试要不愧铅刀
　　寄白下彭君
　　碛浦青枫路茅堂白水村落花怜杜宇芳草怨王孙别去冬徂夏忧来旦复昏赤心元自许髙谊与谁论流俗难藏器陈情欲呌阍精诚交霹雳忠愤走轒輼鸑鷟翔丹穴骐麟出大宛骏蹄当驾驭逸翮遂飞翻用世材虽重端居道亦存万家岐下邑五畆洛中园径晓晴生竹堂春暖防萱河流通马颊山势锁龙门洗药香分磵看松翠满轩汀沙眠称鹤岩果盗随猿徳愧成蹊李名惭学圃樊莫收金铸错但保玉无痕感旧愁空积怀贤虑政烦长歌谢知巳浩浩一乾坤
　　七言排律
　　园乐诗为东园伯丈赋十二韵
　　先生结发好丘园老隐非同学圃樊緑竹盛时长少事紫萝深处寂无諠垦添荒址余多地灌引清渠出有源水暖鱼虾随瓮汲畦春蛙蚓逐锄翻晚菘漫采苗兼韭乱莽闲薅卉杂萱红甲绀牙浮土面碧莎苍耳护墙根午窗棋罢云行影夜院香消月过痕松下闘茶聮石鼎花邉劝酒倒银鐏琴坛久任封苔净砚沼常因洗药浑植得芝兰沾花雨树来梅栁发晴暾驱驰攘攘怜南北栖止洋洋自旦昏谁识先生真乐趣浩歌落落信乾坤
　　虞墀冈为草意刘先生赋十韵
　　西望虞墀逺势孤何人生预筑庐极知刘氏悠悠意要与滕公郁郁符鳯羽幽篁和雾长龙鳞老桧受风呼薜萝交锁尘踪断苔藓重封石甃虚天静鬼神严守防地灵罔两暗敺除三年制椁桓司马五月投江屈大夫泉下玉鱼终出世云间铜雀竟成墟先生此计成超古髙士他时合致蒭种徳由来膺上夀作歌遥为賛良图冈头一道南征路千载亭亭忆相儒
　　贻中州刘思诚十韵
　　哲人修已日鸣谦童卒都称老孝亷闭户读书情自适升堂调饍味常兼超凡材质瑶瑜美拔萃词锋剑防铦交谊已堪期鲍叔文名终不愧江淹先天未济风云防万国先同雨露沾邂逅毎承青眼顾栖迟深觉素心恬林通鸟道晨看鹤水落鱼梁晚得鮎棋罢栁烟晴护榻琴闲松月冷窥帘悠悠今古何终极纳纳乾坤岂属餍有道乘时湏济世尚耽诗酒学陶潜
　　起晦钟文学有诗呈国子萧先生倚歌和赠
　　一从棹雪剡溪归五载怀贤思不违耽酒毎闻陶靖节看诗长慕谢晖延津佩剑愁龙化洛浦吹笙想鳯飞休用六韬穷术数且将三易尽精微骅骝出路増时价美璞藏山耿夜辉桂岭陇髙鱼度阻楚天云逺鴈来稀郊居晚雨深萝薜洞府秋风老蕨薇割席管宁原自负卜隣王翰愿相依频年异县伤离别何许连牀听发挥稍待约同黄礼辈再随流水覔岩扉
　　再和起晦韵寄礼用黄兄
　　前月南溪送逺归别来相念不相违防回望眼迷隂雨无限愁心对夕晖万古兴亡云北度一年寒暑鴈南飞清时文彩怜君盛圣代才名愧我微酾酒瓮晴春蚁沸读书暖夜萤辉纷纷世态寻常改碌碌人生七十稀华焕漫求丰狱剑夷齐空饿首山薇归田始觉畊还好卜宅长怀善可依双履莫从云外蹑一觞难共月中挥临流和得相思曲寄与西风到竹扉


　　刍荛集巻三
　　钦定四库全书
　　刍荛集巻四
　　明　周是修　撰
　　赋类
　　栁塘蜚燕赋
　　乙亥之春二月既望王坐于凌云之轩歴观古今名画有栁塘蜚燕图飘洒清絶王翫而乐之已而出游于丽景之门春光淡沲见杨栁芳塘双燕交蜚髣髴前图顾谓侍臣曰适观于画虽雅爱其飘逸然疑其摹冩形容今见其实殆有过之信可嘉也因命臣周惪赋之不敢辞遂稽首受命赋曰
　　繄大钧之坱圠兮播万有于堪舆祼毛鳞介之异趣兮羽虫尤其纷如嗟羣彚之蕃伙兮各三百有六十感四时之气候兮送蜚鸣而爰集唯燕燕之匪常兮知时序而往还无矰之可虞兮托栖息于人间或茅亭而蔀屋兮或锦殿而彤帏曽贵贱之有择兮随所寓而安之赋质美之贞靓兮非凡禽之可越其衣而漆莹兮缟其裳而玉洁体翩跹而宜目兮音呢喃而惬耳企两撑其凝碧兮通一颔而纡紫明眸睇而睊睊兮修尾曳其涎涎据雕梁以为家兮驾暄风以为軿结佳耦而有定兮日颉颃而下上瞥金屏以遄归兮穿朱帘而徐往当春和而景明兮乃指社以来翔纷穷庐与贵室兮寻旧主而不忘或仍贯而于于兮或营新而汲汲惧景光之迅速兮恐事功之不及从玉京之系防兮形荘姜之咏诗情依依乎生平兮岂余鸟之能为粤堕卵而生商兮肇郊媒之禋祀羌神灵之变化兮岂余鸟之能比亦有鹍鹏翼蔽云日巨则巨矣彼哉谁惜亦有鹪巢于蚊睫微则微矣尔焉谁阅鹰鹯雕鹗贪杀不贷磔雉饕鳬曷于鸟而敢害鹄鹫鸧鶶鷵鹁鹁俦类万千漫野填泽畏弋忧罗曷如鸟之自得是宜予王之展图兴爱游观生悦也于时红日兮蒸桃青烟兮拂栁芳塘水緑兮溶溶宜尔交蜚兮如友虽营垒之有务兮且悠扬而舒徐岂不以予王之来观兮亦忘情以为娱泥融兮暖汀芹香兮晴渚倐去倐来兮载翔载语掠芳草而齐低兮乘回风而并举绮閤沈沈兮玉堂深深巢成子育兮谁侮谁侵秋去春来兮匪今斯今寒推暑迁兮悠悠此心歌曰天生灵鸟兮顺隂阳也春南秋北兮别炎凉也瀛海虽遥兮羽可翔也往来不劳兮如一乡也鳯凰大圣兮知尔之为良也披图即景兮莫如尔之飘扬也是宜赋之兮献君王也千秋万嵗兮流无穷之芳也
　　气核赋
　　维鸿蒙之肇判兮辨隂阳而以分由有理而有气兮由气化而成形故包乎天地之外者莫非此气之运充乎宇宙之间者莫非此气之成也观夫升降絪緼兮万物化醇大钧敷播兮品彚咸亨昭乎上而为乾象兮阐乎下而为坤珍惟兹石之为物兮乃气媾而坚凝纷美恶之不齐兮由气禀而浊清爰以之为气核兮善至人之立名其钟气之清淑兮斯贵重而无伦韫卞玉而山辉兮孕隋珠而川明璠璵皎而莹洁兮璆琳灿而精荧为琮琥而辑嘉兮为琬琰而成文为珪瓒与瑚琏兮挹黄流之芳馨为珩璜而环佩兮振徳音而鏦铮或竒形而异状兮贡交登乎舜庭斯皆气之清核兮犹人全夫性灵或为贤而为哲兮或为俊而为英均文质以相成兮人俱悦夫彬彬至若钟气之或浊兮斯凡庸而贱轻纷碔砆与瑊兮徒磈礧而嶙珣翫其形而匪良兮琢其质而弗胜水常危于舟楫兮喷洪涛而战惊陆常妨于稼穑兮若硗硌于锄耘或沙碛之莽兮或岩崖而欹倾马遇之而忧蹶兮车遭之而回轮斯皆气之浊核兮犹人偏夫禀承或为愚而为昧兮或为顽而为嚚材非而徳薄兮众俱称夫硁硁乱曰天地万物兮揉错纷緼贤愚玉石兮比异为精君子之斐然成章兮由琢磨而日新含贞徳而无瑕兮若旁达之孚尹众人之蚩蚩兮甘蔽固而昏防舍正路而弗由兮若崎岖而难平覩气核而寓怀兮因旁参乎物情明向背以取舎兮庶无愧乎此生
　　紫骝马赋　【建文帝命作】
　　天房毓驷渥洼腾龙凌云声价歘然从东纡竒毛而纯紫兮挺骏骨而独雄非大宛之类比兮觉冀北之羣空经都歴块兮越国旋蓬飘飘雾鬛兮洒洒风騣防披竹之峻耳兮皎长庚之方瞳发英姿于其外兮韫驯徳于厥中混寻常之万匹兮谁将辨夫异同当一顾而显名兮幸伯乐之遭逢备君闲之上乘兮膺秣饲之恩隆策恒止于道合兮鸣必期于意通令奋心而怀感兮将竭力而效忠驭金舆而奕奕兮立仙仗而颙颙络青丝而矫矫兮节和銮而雝雝齐首服而骎骎兮辑旁骖而庞庞或縦骋而逐电兮或长嘶而生风既材用之不忝兮分勤劳而敢慵夸騋牝之三千兮何卫文之蕃丰颂駉牡之无邪兮实鲁僖之盛容慕的卢于汉主兮笑骕骦于唐公誓无愧于照夜之白兮又何让乎玉花之骢凌囓膝之逸轨兮超乘旦之髙踪嗟赤兔之无成兮悲乌骓之困穷善燕人之取譬兮美交河之战功万古驱驰兮知王良之善御千秋图画兮推韩干之笔工斯骅骝之生世兮实间气之所钟覩兰筋之权竒兮信絶胜夫驽佣唯予王之察识兮日剪拂乎丰茸重尼父之称徳兮亦胡衒夫鞗革之冲冲浴金河兮波溶溶踏辇路兮春融融穿埀杨兮暎緑傍繁花兮绚红紫燕翩而侔色兮騄駬殿而莫从虽伏枥而志逺兮岂区区乎房栊惠养之有加兮庶材力之扩充横八极而展足兮尚图成乎厥终
　　放鳬赋
　　洪武丙子春仲之月陛下憇乎东城之台环罗俊彦咨询古先既而有进水鳬百余翼者毛色鲜华羣匹和辑悠然兴夫不忍之心俱放于濠观其始则纷纷焉少则濈濈焉俄而并举翀逝于是览春光之舒迟乐物性之得遂怡怡如也愉愉如也召奉祠郎周是修赋之臣感夫君徳之至仁及庶类敢不奉扬休命再拜稽首赋曰猗茫茫之堪舆兮胡万类之纷敷维水禽之众美兮盛莫盛于鹥鳬虽羣游之无算兮并定耦而弗居泛波涛之浩兮乐沧洲之辽夐借软莎而安眠兮防轻萍而闲泳頳其趾而丹凝兮缟其襟而玉暎性于物而不忮兮恒恣情乎烟沙孰虞人之曽识兮羌潜罗而忽加爱毛质之绮丽兮遥将献乎皇家繄予皇之仁徳兮常览春乎崇台体阳和之生育兮澹冲融而舒怀适筠笼之跪进兮绚晴光于文绣既彬彬而戢羽兮亦肃肃而并咮啓予皇之良心兮勅俱放乎今濠始依依而泊浅兮渐翾翾而升髙交回翔而返顾兮若感恩而不舍徐翀蜚乎云霄兮遗余音乎钜野何皇心之恻怛兮由亲亲而仁民由仁民而及物兮秩先后而有伦岂睿鉴于往古兮实诚中而形外思髙下与洪纎兮期并育而不悖唯好生而恶死兮人与物其同情何至徳之昭明兮举一视而同仁观夫若商郊之祝网兮暨中山之放麛于禽兽犹有所不忍兮矧于人而违之尤异乎华隂之黄雀兮终衔环而报施抑尝闻江滨之白兮先伏篆而朕祺善予皇之深慈兮泽旁沾乎微物念苍苍之生灵兮曷非辜而有忽嗟羣鳬之何幸兮脱万死于斯须遂重登于辽廓兮从心性之所如歴漫漫之河济兮依漠漠之江湖刷羽仪而再整兮顾俦匹而相呼纵物性之或昧兮将天理之可凭粤作善而降祥兮同影响而足徴匪麟趾之仁厚兮又乌致夫驺虞之蕃息愿扩充乎是心兮明刑政而不忒日揄扬于仁闻兮无一夫之不获谇曰尔鳬之生兮仁君之恩倐离鼎俎兮翺于天门东西无际兮南北无垠网罗交张兮矰相仍慎尔所止兮全尔性灵毋或轻投兮暝渚寒汀庶永慰乎王心兮想遐征而孔宁盍衔图而献祯兮逐韶鳯以来庭彰予皇之至治兮发咏歌乎词臣超间平于千载兮流无穷之徳馨
　　舒情赋
　　丙子之春二月既望时雨新霁微风扇和迁莺啭乎髙木潜鱼跃夫清池殿下披云锦之裘乗玉花之骢出乎清虚之府憇乎凌云之轩召曾子祯邹尔愚周是修三臣扈侍而登天桂清香之楼俯瀚云之亭行山嵯峨凌矗天门大河咆哮震荡地轴览中州之雄槩当阳春之芳辰顾谓三臣曰景则美矣游则胜矣盍各赋一言以舒吾情乎臣子祯赋曰
　　惟吾君之英姿兮莹琮琥而含章禀天然之上智兮当年壮而力强既生质之有异兮尤博学以无方宜由是而益脩兮式古训而弗忘究三易之精微兮达六义之张皇稽蝌文之典坟兮正麟经之纪纲爰以兹而舒情兮将发越而飘扬愿留心于臣言兮斯情舒而允臧臣尔愚曰惟吾君之贞徳兮皎冰蟾而光辉体恭勤而成性兮行孝悌而有仪躬温凊而定省兮谨晨昏乎庭闱覩椿萱之俱茂兮欣爱日之舒迟效姬旦之属属兮若不胜乎捧持既承顺而上安兮亦友于而下施歌棠棣之兮感前人之咏诗搆花萼以成楼兮将容与而怡怡爰以兹而舒情兮蔼和乐于无期愿留心于臣言兮斯情舒而允宜臣是修曰惟吾君之达道兮坦周行而安行既修齐乎身家兮亦致忠乎帝庭遵祖训而拳拳兮扶皇纲而明明效东平之为善兮慕河间之执青宣仁化于中州兮抚苍苍之生灵俾既庶而既富兮展同乐乎和平念一夫之不获兮交恻怛乎中诚至比屋而可封兮作良则乎四邻培玉潢于万世兮臻百福而长荣爰以兹而舒情兮播悠悠之徳馨愿留心于臣言兮斯情舒而允宁于是殿下喜三臣之赋之各有取也而为之重曰繄三臣之进言兮俱有伦而有理饰先后与始终兮将啓沃乎吾志彼声色与畋游兮固非吾之所尚暨神仙之杳防兮多徒劳于梦想唯诸臣之所言兮扩吾情而以舒既情舒而心广兮当允终乎是图三臣者乐闻殿下之重之明且哲也皆再拜稽首忻忻而退
　　告天鸟
　　告天鸟大如寒雀常以四五月清明髙蜚霄汉亹亹如诉言故名江南最多而中原未之见及至塞外复有之感赋其意以为近君得言者之戒云
　　爰有小鸟兮其名告天髙翔云汉兮亹亹有言厥言伊何兮世路风波人心不古兮直少曲多臣节或亏兮子道或违干伦犯礼兮皆心之为愿天仁兮普生吉人家俱孝子兮国尽忠臣人人自爱兮谨修不怠上下安和兮熙帝之载其或尔鸟兮所告匪良嫉贤妬正兮谗惑生苍明诘为昧兮愚闇为明变乱黑白兮淆混浊清尔鸟如是兮不获天心天将降鉴兮尔罪则深朂哉告天兮式慎尔口敷奏弗兮保艾尔后
　　凯还赋
　　洪武丙子春三月诏命储王殿下发河南兵马率由北平出巡邉沙以四月度居庸闗至开平选调精鋭直驰可温海外宣扬威武搜涤敌兵转驻集宁方图深入俄而有使召还于是班师振旅过大同歴恒岳径广西向紫金闗归马奉命羣臣赋凯还之什其辞曰
　　繄朔漠之茫兮荡遗蘖而一空忽边庭之蜚简兮警掷火之流红发天兵而迅扫兮诏储王之英雄统诸将之桓桓兮驱万马之庞庞度黄河而越太行兮歴燕都而出居庸抵开平之巨镇兮乃甄拔其鋭锋命骁渠以分部兮超可温而追踪誓悉擒兹不靖兮于以奏乎肤功王师逾夫黒山兮渉闗河之防重拥旌旄而兴云兮震鼔角而生风貔虎怒而咆哮兮小腆逃其困穷驻集宁之故垒兮临碧海之溶溶思汉武之逐北兮曾未隃老上之庭东列穷庐于漭瀁兮罗甲曾而坚中鄙颇牧之奔走兮卫霍之折冲既尘清而波息兮振予旅乎旋蓬辑戎车而燀燀兮言遄臻乎大同惟边人之慕徳兮叹遵渚之鸣鸿觏衮衣而莫留兮徒劳心之忡忡聆凯歌之载路兮日瞻望乎崇嵩喜征夫之聿至兮庆室家而雝雝建千秋之升平兮沐九陛之恩隆着英声与伟绩兮共河流而沨沨
　　珍爱堂赋
　　猗古润之雄州兮萃人物其纷华维世徳之绵延兮有张氏之名家耀簪绂于云仍兮代不乏乎伟杰恒以贤而继贤兮益有光夫先业或孜孜而儒术兮研周孔之遗经发宏词而震达兮冠羣英而争鸣或洸洸而武力兮凌贲育而贾勇立竒功于反掌兮播威誉乎都统何敬齐之通明兮见超越乎常伦究神农之秘旨兮思广济夫生灵窥轩岐之户牖兮探孙陈之阃奥掲珍爱以顔堂兮示保身之至道唯哲人之自玉兮存贞固于斯心累千金而不易兮贵岂翅乎璆琳唯君子之本仁兮体寛洪而恻怛由亲亲而及民兮私旁推而逮物念彼昏之罔知兮日便便而恌偷弹隋珠以抵鹊兮瞢钧铢而弗繇复憸俦之残忍兮胥戕贼而殱殄甘暴弃而行悔兮曾保脩之是检因顔堂而见志兮徴名书于钜公表吾珍而吾爱兮使当世之人咸珍爱乎厥躬粤流芳而衍庆兮充于门之驷马膺魏封于清河兮声沨沨乎朝野歴文敏之荣哀兮焕碑铭乎奎章仰丰功与盛烈兮虽没世而不忘迄两淮之运使兮沐皇明之恩渥锡禄养而归休兮陶暮情乎丘壑跻八衮而康强兮翛羽扇而纶巾秩天序而睦睦兮宛奋建而椿津乃祚之蝉聮兮有仕伦而缉绪怀医国之良材兮心拳拳乎报主肇交游其既密兮一进止而云同举珍爱而谓予兮聿昭昭乎始终望白云而兴思兮慨江湖之迢逓想髙堂之素髪兮曷温凊其能遂山厜防而崷崪兮水浟湙而潺潨禽呦噰乎昕夕兮木葱茏乎春冬琴书廓而有容兮轩櫺豁其四瞩追伟迹于前人兮独伥伥乎心目重曰天池茫兮万类纷纭仁济众兮实资至人斯堂斯扁兮重厚光明所珍所爱兮莫甚吾身为善食报兮视于阶庭绵绵炳炳兮蛰蛰振振鄙铜钩之得失兮叹台星之亏盈薄连衡之误世兮笑结韈之沽名唯斯堂之寓意兮蔼兰室之芳馨俾人人而悟达兮斯体安而气平爰挥毫以作赋兮持将归乎仕伦愿勒石乎堂中兮庶埀辉乎千春
　　论类
　　英将论
　　臣闻自古明王圣主之有天下也莫不奋武以创业崇文以守成三代而上徳化易行故天下既定则偃武修文由汉以来边鄙多事则又以文武并用为长久之术此为国家者内而良相外而英将之不可一日而偏无也然则尝观夫将之英者必皆大志长材之士上应列星之精下为岳降之神生而气质雄杰情性英烈当其佐圣主以廓清也则能挺拔戎行出为时用以遇主知至于剖符授钺膺阃外之任东征西讨连百万之众主之以仁行之以义所过秋毫无犯及当攻城略地临阵对敌奋如鹰扬迅若霆击或分兵以伺其不测或合势以冲其坚壁矢石交下不动容色致能战胜攻取所向无前而成开国之大勲也当其六合尘清四海波息飞龙御天维皇之极则能列土分茅以守四裔而卫中国为屏为翰而君臣同体也为藩为垣而上下同徳也措天下于泰山之安镇国家如磐石之固由是而勒金石播声诗名留竹帛照耀千载与汉之平勃晋之陶谢唐之郭李宋之曹石并称堂堂乎功加于时炳炳乎业埀于后使百世之下忠志之士闻者莫不感发思效其为人此英将之略也然亦在其主之能用与不能用耳假令偏师一旅待罪行间亲幸监军动多挈肘则虽有陈周陶谢之能郭李曹石之略吾未见其能相与以有成也
　　铭类
　　故广东都指挥使骠骑将军狄公碑铭
　　故广东都指挥使骠骑将军姓狄氏名崇字某鳯阳某里人也相传为宋中书令青之后公生而颖悟甫成童魁岸不凡骁勇多智略里父老竒之咸曰是儿必兴狄门比长疎通练达好读书气质雄杰有折冲御侮材尝云士之处世文不足以经纶邦国著名当代武不足以戡定祸乱立勳天朝生无益于时殁无闻于后乌足以称大丈夫哉元祚寖衰四方骚动时清军佥院张鉴召募英勇公挺身戎行鉴喜辄推为渠帅公于斯时知元纲解纽而羣雄蜂起将择真主以归我皇龙兴豪杰响应诛暴救乱民徯来蘓公曰此真我主也丙申春于扬州渡江因丞相徐公入见言论慷慨有国士风上器之命从徐征戴花进与张士诚遇战攻尅富庄丁酉春三月随徐攻常州取之夏四月攻取宣州六月取江隂甘露秋八月攻马防沙十一月由州还变戊戌夏六月进防通州黄桥冬十月收宜兴巳亥春三月征棕阳安庆以决战功为右部都先锋秋八月进尅无为冬十月尅池州清溪河口破双刀赵海舟十二月随征杭州庚子夏五月于龙江败陈友谅兵随取太平以功为帐前都先锋是年八月进取铜陵大通攻防程辉山寨辛丑秋八月随徐相复安庆江州九月进征湖广冬十月下驻江州击梅家寨壬寅夏四月攻尅南昌九月修安庆城冬十一月克平城山罗家寨进授千户癸夘春三月随徐相接应安丰因攻庐州秋七月从大军上江西于鄱阳东湖之康郎山与陈兵鏖战败之十月进攻湖广甲辰春二月下武昌秋七月复庐州八月赴安丰乙巳冬十月随徐相攻泰州大兴海安埧十一月赴宜兴丙午春三月攻尅髙邮收马逻港水寨夏四月尅定淮安濠泗安丰秋八月进征浙西冬十月克平旧馆营寨十一月尅湖州吴江进攻苏州吴元年秋九月尅之还变冬十月陞骠骑卫指挥佥事洪武元年春二月随康都督于济宁防徐相军兵进征中原三月取汴梁行定河南陜州潼闗夏五月钦授宣武将军六月师还陈桥秋七月攻克卫辉闰七月随徐相度河定彰德磁广平临清长芦河西务通八州八月取北平涿良乡永平蓟保定等州冬十一月克固闗平安州十二月进取太原二年冬陞龙虎卫指挥副使三年春往定西拔王巴拜营寨攻泰州徽州经一百八渡至兴原祥州直抵临潼等州悉破降之夏五月加明威将军冬十月还朝十一月除济宁左卫指挥使钦授世袭昭勇将军五年春二月领兵北征沙漠夏六月抵阿噜威河遇逹军合战大破之秋八月囘守济宁六年春三月率兵临清聼调十年春三月钦改昭武将军十一年春三月钦更世袭昭武将军济宁右卫指挥使十四年冬十月钦除广东都指挥使十六年夏六月钦授骠骑将军二十年遣征云南至金齿以疾卒还济宁城南之郄家村与夫人阮氏之茔合焉公生于某年某月某日某时享年六十有几夫人封谯国郡君继封淑人子男七人长曰济字子渊克绍公志年未弱冠召赴京师御试材武深受眷知命征西鄙全师奏防事二亲以孝闻次曰某某女几人某某呜呼公之生也负不羁之才长也遇昌朝遭圣主如鱼水之合积功累行以致爵位行天下之达道而殁于尽忠可谓大丈夫不愧梁公家儿也已矣子济且能笃于孝思予时奉周府祠衔哀述状不逺千里乞铭以垂永久夫以一门之间忠孝如此余安得不叙所闻公之本末以副其请而为他日太史氏之徴云铭曰
　　元季失驭我皇建中虎啸风冽龙兴云从豪杰响应爰有狄公桓桓赳赳万夫之雄英姿义气式恊宸入扈清跸出参元戎应机决策发愤竭忠矢心报国攘除奸凶所向披靡孰当其锋惟皇斯鉴轸念勲庸名日以显爵日以隆时平事定善始令终有子继述蔼然父风夙膺圣眷俾承厥宗孝思笃至祭恪恭济宁之南郄村之中隂阳合吉土厚木丰勒兹贞珉垂于无穷同彼济水长流沨沨
　　故处士萧君防文行述
　　处士姓萧氏讳斌防文其字庐陵澹溪里人也相传为汉相国何之裔数世至定基御史以是里有林泉之胜因徙家焉再传而族益蕃业益广衣冠诗礼代有伟人祖景原父九和皆表表为乡闾望处士生而岐嶷性聪敏卓越大异常儿七嵗读小学书日记数千百言甫成童涉猎经史能诗文乡先生如筠刘公识其非凡庸器以女妻之事二亲笃于孝道虽厚资产庭闱珍鲑之养嵗时不匮而外遇甘旨即山肤水毛不忍辄食必携归以奉亲受而卒食则喜见顔色自余定省晨昏曲尽礼意乡人则之年防弱冠负气英英有志世用遭元季寖衰羣雄蜂起海宇鼎沸知其时之不可为也于是折节为恭抑已为谦唯以积善保家为事行如茅容止如雷义宗族称孝乡党称其悌者一无间言当甲辰乙巳之秋兵燹荡析而永新剧冦尤为民毒是邑当其出入之冲豪门巨室朝存而夕灭者往往而是君则识时知防先事逺引全身浊世人皆服其明且哲焉天朝廓清时平事定则还于故园修其墙屋合族与处以耕以渔以樵以牧云林之趣琴书之乐悠然而无穷也辟东阁蓄典籍延明师以教其子弟家庭内外综理周密少长秩秩如也童仆欣欣如也雅好宾客风晨月夕则左图右书前花后竹或焚香或弹棋一觞一咏兴不极不止也洪武癸亥秋隣邑龙泉耗作里之鼠辈亦应以起焚刼不贷及处士之门则相戒引去曰此善人之家勿害之也既而邑之层檐而杰栋者略无遗构而处士之居无恙君子以是信其豚鱼之孚而厚躬之报乙丑嵗饥单民多流离困仆计无所出富人积粟自如唯日髙价取倍蓰利为快至于操壶瓢为沟中瘠者举目有之恬不之顾君则恻然忧悯之进诸子而谓之曰富而使人分之积而贵乎能散古之道也况当斯时颠沛而流亡者日益以甚容可饱食坐视而不思所以拯济之乎即命发赢储以赈不给于是里之贫民頼以存活者居多己巳兄防礼父子俱殁于厉衣衾棺椁窘无所措辄捐帑资具祭了无靳容君子以为难庚午郡邑憸徒相结而奋廷奏不法意在尽倾名右以逞其私株连而颠蹶者不可胜纪风恬浪息则屹然于沧桑陵谷之后如处士者不多见处士生于至正乙亥十月二十八日亥时殁于洪武乙亥十一月十一日辰时享年六十有一配刘氏有贤行生子男三人长仕珩次仕琚其季仕璵出继防友后女二长淑贞适山里吴氏次淑端适永阳胡氏孙男四人明珠骊珠连珠圆珠如治命以殁后之四日葬于里之南港罗家山枕巽已履干亥乃生前之所卜吉也平日所为诗文随意流出自然契妙初非雕肝琢髓争竒尚异者之可伦拟然以屡经变故全藁漫无存者仕珩以襄事之明年采得其晚嵗所作仅百余篇乡先生云窝赵公题曰遗音集而为序其首士珩可谓贤而处士可谓有子矣夫何憾乎呜呼予忆平居时尝慕中洲澹溪山水之胜乗兴造焉与故人昭逺刘君叔毖文学登防文堂一见握手懽如平生是夕置酒张灯豪吟纵饮其弟防友亦温厚典雅伯埙仲箎交樽累俎主劝宾酬更唱迭和忘寐而达旦醒视所赋篇什则笔阵纵横语意雄壮各疑其有神助而风流调度殊觉其冠絶于一时也既而予以宦游去乡而二子亦以徴辟就道去年予脱汴难复得备员王官留居京邸今年夏昭逺亦以崇阳司训来朝谈及交游出处存亡知处士殁且五年叔毖别去亦六七载矣反思畴昔防文堂中之乐恍如春梦悲夫适仕珩因昭逺来请状其行之实以求当代钜公幸为铭若诔以掲诸幽庶埀潜徳于悠久予于处士有忘年之故且昭逺之賛益力义不得果辞谨疏其世系志行卒嵗月之详以为立言者之资如右云时建文嵗夏五月望后迪功郎衡府经歴同郡周是修撰
　　正固萧先生行述
　　予吉之为郡大县有九而庐陵西昌文江又其尤也西昌繇汉唐迄宋元号多真儒伟士至天朝国初为益盛二十年余若刘先生子髙王先生子啓海乗陈先生雅言萧先生皆相继物故吁可悲也夫所幸而憗遗为斯文之领袖后学之矜式者正固先生一前辈而已既而予以召命宦游河洛复四三载乡音南来又闻亦属纩于分袂之明年矣嗟悼久之曰何吾邑老成之凋替倐忽殆尽若此耶建文嵗予脱难还朝未防而先生之令子遵以才徳着望郡县交荐于天官防同京师受靖江王府直史乃得询先生顺正之槩悲痛复不自胜遵以予同里闬知先生信行出处为悉请状其实以求传于当代立言之君子予不敢辞谨按先生姓萧氏讳岐字尚仁正固则其所顔归休自适之斋而门人因以私谥也萧氏世居郭西之栁溪里溯其先由六朝齐宗室曰叔诔袭封西昌侯食邑吉州泰和故家谱犹称金陵萧氏建隆中叔诔之十一世孙景纯以明经仕至殿中侍御史弟景大之五世孙服补太学生七世孙森功书经中嘉定甲科以直言忤时相左迁衡山丞先生其六世孙也曾祖昕可字古山学行纯正祖静安字与道志节清旷尝帖其门曰一溪活水五栁髙风治园亭池墅自娱俱隐徳不仕父方平以书记死于文天祥厓山寨先生生泰定乙丑甫四嵗而母亡五嵗而父入广零丁孤苦承祖静安公之训幼頴悟恭谨自知读书为文誓不失先业甫成童以书经猎猎有声塲屋既不偶于有司且知元季运否又以祖父母衰老未能弃离即退悔自守恂恂乡党间敦睦典则称于人人每醉归袖手促步过市无少怠容父老指以相语曰此君子醉也翰林杨公吟竒之以兄子妻焉比壮博通羣经尤长于四代之书讲贯洞澈识见广逺如巨海长河浩浩荡荡莫获窥其涯涘四书习更精熟每卧诵以勉诸生终巻不失一字士林推之性端重不喜谐谑尝宴防豪士有埀老者中席酣畅或举杯相属曰吾徒身后碑铭惟先生是托先生拒其酒正色曰须好为人庶不阁吾笔也一座为之改容世变以来礼法废弛闾里宴集诸少往往諠哗恣肆动至速祻有识者多畏避不敢赴闻先生在则忻然相即曰一萧先生足可镇席矣先生待诸少不恶而严语稍不当惟正坐不应诸少入侍或隆冬而汗四方来学者诱掖谕道不倦一言一行足为仪表以故及门之士莫不涵养造就户外之屡常满而邑里后进薫其徳而善良者亦不少也与人交无屑屑责傋愈久而敬不衰事祖父母尽孝爱之道客故家大族遇盛宴有罕致之味必不举筯诸生承意辄台餽于家杨氏亦克恭妇职奉顺唯谨备物致养及钗钏无所靳惜静安公暮年失子而嵗时尽欢年皆九十而卒当承重之责归厓山之骨虽乱离造次不少忽于礼哀慕常如初丧焉杨氏以连年重忧成疾而卒既而世运更革栁溪之居荡于兵燹长子忠被虏于冦继娶栗原罗氏亦诗礼名家距邑西北十五里罗氏伯兄允道尝偕赴乡试力致先生于其里因家焉国朝廓清大兴文治旁求俊乂悉防京师于是老师宿儒彬彬辈出先生语兄尚鲁曰萧氏一门唯我与兄耳今诸幼皆未成立不可他图也一往不复则祖宗坟墓何所托乎语毕涕泣交下自是累举不就洪武壬戌春诏举天下贤良共论治道有司强起之先生以其子遵稍长足绍基绪且时之憸民告讦蜂起动以逆诬奏乃幡然曰既生为丈夫子何可无益于斯世哉殄行震惊吾不忍见也安民有诏吾将应焉既至京首陈十便书其略一曰审察诬告谋叛者以便良善二曰禁止实封者以便人伦三曰免池塘之税以便耕种四曰早计拨秋粮以便防计水脚五曰早行移折收以便民间预备六曰杂料随土地所宜以便价值七曰杂造不必团局拘监以便民自为八曰罪坐所由以便同寅九曰依律科断以便当罪十曰考覈生员以便学校书奏复恳陈民无寸铁之刃而授叛逆之名诚可痛也上嘉纳锡宴右角门明旦召入亲授潭王府左长史先生以年老不欲以长史任烦剧辞至再四竟忤防谪教云南楚雄府受诏就道明日上念其忠言在耳而又悯其老也遣骑追至采石乃还入见复得防留京师朔望一入觐居嵗余一夕梦神人引至一室有古书筐箧之类指示之且曰先生就此得归家矣觉而异之是嵗秋九月乃有陜西平凉府儒学训导之命既至学舎则皆如梦中所见因长叹曰何莫非命也自是安于教授严条约以身先之学者信服屯营守帅皆遣子从游善诱所施率就雅饬葢其与人为善本于至性故自大江以西经生进士多出门下名播省宪当大比之嵗则聘币交至必以主文正考官为请先生亦乐领之且曰抡材为国正吾儒者补报事也二十三年校文湖广士论无间得举人六十四名既毕入辞楚王殿下恩遇有嘉二十六年校文福建得举人五十四名两试所取经魁比防试仍多甲置二十七年奉诏考定典籍始至赐宴奉天门趍朝赐食十日入对屡获称防宿食防同馆往来翰林国子凡四阅月学士刘先生三吾祭酒胡先生季安论义多所推重已而得归老之请宴饯奉天门赐衣被靴韈给道里费比归则倾竭行囊集士友茔乐丘于近里之枫山因语乡党曰吾且老矣若等宜守律处家勿犯条例今上神圣聪断动必加法不汝贷也乐丘既成复自志而铭之因冩真而自賛之曰吾以此见祖宗于地下差不辱矣二十九年正月初度日亲友捧觞为夀先生曰吾益衰矣今年又大比其能免于考试之行乎三月浙江之使者果至而先生以六月二十二日戊申得痰气疾自午及酉无一语及家事忽揽衣起坐曰吾其止于是乎言终儵然而逝享年七十有二子二人忠字用文以被虏为临洮百戸何遇壻消息不闻先生自平凉归而用文适入觐邂逅道左且哭且庆遂获送南还履险如夷君子莫不以先生为积善之报焉遵字用道笃于孝行治丧始末一依文公家礼盖率先生之庭训也夫人罗氏后先生二年而卒孙男六人望朏旴晦恒曙先生平生所著述诗文累千百篇初有正固藁在京有京华藁入平凉有归来藁在湖广有鄂渚藁求墨迹者所至填塞常曰吾为文不肯防人片言但移置别一人便用不去有五经四书要义传于家又尝取刑统八韵赋引律理为之解并为一集或问之曰二书本不可同日语先生胡为合而缉之荅曰天下之道本一而为用则有二曰得与失而已入乎此必出乎彼出乎圣学必入乎形统吾合二书将使观者知所择也凡其著述皆有闗于世教之説一有不经辄觝排攘斥不少许可海桑陈先生读其文而序之曰先生养髙龙门三华间清修苦节种学绩文不求闻逹而亦未尝不达殆古之不显亦世者欤尤不信鬼神邪怪之事乡邻有疫疠无惮昏暮赴救之曰此人家均禀不正之气故均得一证鬼安在耶当时学者望而爱之知先生有不可夺之节仰而思之以先生有不可及之徳相与即先生之名斋而私諡为正固先生云呜呼先生间闗歴落以有其生辛勤来归以底于道有文学以淑后进有徳义以敦薄俗使论道安民之际得以在朝其所立岂不彰彰矣乎而卒不得遂其志岂非天哉然进言足以便民抡材足以为国著述足以传世敦善足以埀裕于先生又何憾焉况于易箦之顷正大光明得非知防于天者耶予也以后学肤浅固不足以发扬先生之潜徳因用道之请始述见闻所及者以复之庶将为当朝秉史笔者大书特书所资之一二焉耳
　　传类
　　三义传
　　一义者吉泰和凤冈胡如林之犬也有元初胡为泰和巨室如林胡氏之杰然者也富而敦诗书重交游喜射猎常入山以所畜爱犬自随防虎而射之冥搜抵絶壑中卒与虎遇机未及张而为虎所攫仆地将噉之犬见主危亡命以赴纵囓虎尾虎弃人而从犬则退走喧呌声动岩谷虎复攫人犬复以死进啮如是者屡故虎不暇噬而如林已魄丧不省矣既而旁林之樵者讶犬声之异羣趍而视之虎稍惊郤犬奔伏主身若觇其伤者樵者知为如林并力逐虎如林移时乃苏迨归赏樵者樵者辞曰公所以得免于虎者是犬之功也如林感其义抚爱不下所生数日犬以骇胆而殒如林恸之具棺敛以人礼葬焉君子闻之曰势迫主危去死一间为畜犬而能舍生赴救勇黠若此卒脱主难死以义称为人臣食君之禄而有不忧社稷市私卖国临难茍免贻唾骂于后世者呜呼可以人而不如犬乎
　　二义者滁阳野湖之鴈也洪武丙子冬十月予从王子朝京师经滁阳去周道里许有湖方百余顷鴈鹜之团沙以居者不翅万计王子令将校纵名鹰击之鹰发而鴈起蔽空如云鹰竦身直上拳击一鴈还坠湖沚间鹰据鴈爪嘴各肆其鸷鴈殆而音甚哀羣鴈皆回翔喧呼不去俄而一鴈下赴以死敌一鴈继赴之其敌尤力又数鴈下赴之皆殊死鬭鹰防不支以走免于是始受击者与诸赴救者俱定神理翮而举空中羣鴈亦喜舞下迎嗷嗷嗈嗈然若相唁相劳而相庆焉观者莫不异之君子曰义哉斯鴈乎同类和处一罹于祸则勇敢者争先赴难格鬭若此之力世之人为兄弟为朋友平居懽洽自谓鱼水之不若兰金之莫加一朝势穷利尽或变故卒至则纷然解散视曩之同契颠连困踣仓皇而失措者曾不动心一相拯援甚者至于投之井而又下之石焉者比比有之于斯鴈宁不大可愧乎
　　三义者陜西长安蒲阳里晏氏叟之乌也叟性慈仁而无子夫妇独居行林中见雏乌为风雨所坠蝼蚁之叟愓然不忍取而救之归养以筠笼阅月而疮痏瘳羽翮稍稍然长驯扰眷恋有感恩慕徳之意叟竒而释之由所之乌乃留止庭树旦暮去来愈相亲狎叟益竒之名之曰黒儿闻呼辄至止叟几席懐抱间以为常一日衔金钏泊叟膝上作哑哑声若伸其报臆者久之求一雌为耦结巢庭树育子而孙厯二嵗诜诜以十余皆驯狎如黑儿之习叟妇或近出呼黑儿以护家即谨守于门人至则噭噪抟击拒不容入妇还哺以所携则忻跃无任妇亡一髢求之弗获呼之曰得非汝辈衔置巢中乎少顷衔髦至妇前以献又二嵗而叟卒昼夜哀号于庭率其类衔土以益塜封又嵗余始去庭树莫知所之焉君子闻之曰世降俗薄兵凶荐臻士子有流离而失据颠沛而无告者幸遇长者收而畜之寒以衣饥以食病以药凡可以成全而保爱者无所不至及其免于患而赖之以壮且强也其不忘不悖眷眷而不去切切以图报者防何其人或思故里而欲返其初或因小忿而辄昧其本然无情飘然弃去者往往而是皆是乌之不若也
　　周子因三者而叹之曰古人皆云人而无礼无义则与禽兽奚择是果可以一防论哉麟凤龙为圣世之祯至若虎狼之父子蜂蚁之君臣驺虞之仁王雎之别皆性中之天无间然矣又若晋之义马唐之义象义猴俱著名传记不可诬也今泰和之犬则能捐生以赴其主之危滁阳之鴈则能夺迅以救其类之急长安之乌则又能驯慕以念其人之恩犬鴈乌禽兽也其于狥义且尔况称为万物之灵者乎况读圣贤之书习先王之道而名为学者乎传其事以为流俗之戒且劝焉犬之事予闻之先师渚樵胡先生先生如林之至友也鴈之事予亲见之乌之事闻之郢府纪善周添禄氏添禄尝教谕长安于叟为邻比云
　　南樵道者传
　　庐陵之西泰和之北禾川之流出焉至灉江迤东荡然平缅为螺溪钜野沃饶而常稔者百万余顷冨民匝其原以处者棋布星列溪之南羣峰耸拔岩壑深秀有径通邑行六七里望之云木防天风湍殷地庐舍田园映带依约宛然盘中之胜者着姓胡氏之居也胡氏出宋忠简公铨之族衣冠文物代不乏人若允中号南樵者是族之尤彦者也幼聦敏魁岸不凡比长重义好文有声江右性情雅爱所居之南峰峦丛翠常以综理之暇葛巾羽扇携小童操斧斤入于松篁阴翳泉石幽夐境与意防之处为樵采以自适曰人生斯世趣向不同观其纷纷攘壤于交衢閧市蝇营鸟聚所争者货利多得以为快迷而不之悟往而不之返是岂知吾樵之有真乐哉吾樵于朝也日出霏开孤云徘徊临清流以濯足坐茂树而舒懐长啸一声天风徐来飘飘乎虽物外之僊乐不是过夫岂若买臣之伛偻捃拾而徒以薪为哉吾樵于暮也夕阳在山烟景冥冥禽鸟交响麋鹿并行方扪萝而出谷亦披榛而经坰顾视束担曽不足熟一豆羮郊扉伊迩稚子欢迎又岂若买臣之忧劳蹭蹬而遭愚妇之轻哉至吾樵而归也则西楼月上左琴右书几席陈列凭轩俯睨万物浮萍于是命酒髙酌悠然而陶情未知天地之间复有何乐可以代此彼金谷郿坞诚何足以久恃与夫十朱轮六相印又安能必其终荣是皆非吾之所乐吾之所乐其唯寓于樵乎乃为之歌曰吾樵于何兮于彼南峰吾乐于何兮于樵之中人孰不樵兮往来翩翩以樵为乐兮吾则独然人不吾知兮吾不以告优哉游哉从吾所好好事者有和之者曰南峰之樵兮君子娯之峰阴之堂兮君子防之乐其乐而不餍兮于峰之间孰若发其所蕴兮觐于龙顔披阊阖而呈琅玕兮以敷以奏以兼善于天下兮光前振后南樵闻而笑之复和之曰吾知吾樵兮不知利达之为心吾知吾南峰兮不知岩廊之髙深如子之言兮吾宁不喜行止由天兮曷曰由已君子居易兮不忮不求进则庙堂兮退则林丘无往而不自得兮其心休休其心休休兮其乐悠悠好事者怃然曰命之矣是修周子居京师闻南樵之乐之无穷又闻其与好事者和答有髙世委顺之志传其事使闻南樵之风者于薄俗亦有所励焉
　　賛曰昔诸葛孔明隠居而乐于畊怡然自适初未尝有干世矫俗以期闻达之意及其遇明君而强起风云际防如鱼水之合得志于当时埀名于后世若此其盛南樵抱才乐义而隠于樵亦何异于孔明之畊乎况今圣人在上羣龙满朝拔茅连茹南樵果得终隠于樵乎殆不可得也然则其亦可谓斯人之徒欤好事者之歌其不亦可征云
　　马进忠孝行传
　　广平邯郸马进忠氏姿性清粹材识俊敏洪武已己间年甫及壮以人才应郡县辟赴京师膺厯试钦授周府引礼舍人劲慎忠谅深受眷知养慈亲以笃孝着闻其先府君当元至正末徙寓解之平陆娶张氏而生进忠兄弟三人府君疾革度弗起而进忠冲幼乃书遗言于简曰邯郸故居为苏曹刘家之庄居之西半里而近则祖父母之茔咸在焉而吾父之殁遭际危时棺椁之具仓卒无所备乃以二石夹而瘗之尔兄弟他日幸遂成立其寻祖骨而安厝之则吾无憾于冥冥中矣进忠由守官以来五载于兹而府君遗言拳拳服膺至甲戌之冬以闻于廷得命宠赐营圹之资即偕其兄显忠并挈妻孥还抵邯郸访其所在而宗族皆物故播徙靡有子遗仅有外兄田圭年过七十而盲约语其地之逺迩俾求之时久雨环丘茔皆水深数尺又寒氷冻进忠不避艰苦恳诉上天躬操斸锸徧掘荒芜虽汗肤胼手益坚不怠既而果得二石遗骨宛然审其厝置一如遗言特泥潦沮洳伤惨痛心于是抆泣掇拾棺敛惟谨改择亢燥之原以是冬腊月之七日维吉而安葬焉事毕翌日往祭坟所而深溪氷沍悉解不得复度唯隔流祭奠而已父老咸曰若进忠者克葬其祖而遂父之志始焉求之茫昧之余而竟得之终焉迄襄事而氷乃泮岂非孝心纯至而神之助之有如此乎谓非贤者能之乎賛曰昔庐陵赵孝子求其亲骨于荒冈万塜之间而不得乃哀号吁天解发系马鞍使引马遍厯诸塜誓以发解鞍坠为亲骨所如其祷得骨还葬孝道至今称之马进忠氏其斯人之俦欤其斯人之俦欤颂类
　　西村小隠颂
　　西村小隠者南徐运使行素张先生季子士开所卜为恬退游息之别墅也其兄士伦官呉府毉正文采相辉友爱笃至士开常奉父命一省兄来京师辄簮聚累日尽谈笑之雅且得闻西村之胜小隠之乐为甚悉予既喜士开素志之不羣而尤羡张氏奕叶之多彦也赋四韵纪其实复为颂一首用申致夫美劝之意焉颂曰君子养徳退然自安时未达只吾斯考槃考槃伊何粤在山水静者方仁动者喻智本乎仁思不忮不侮寛洪恻怛物各得所由夫智焉不惑不愆周流着察飞跃天渊题彼西村畴其小隠辰彼张君厥识炳炳厥识炳炳厥心休休尚友千古式慎清修读书观道曷拘用舍于夕于昕益介纯嘏碧梧娟娟翠竹泠泠啓居维适澹然以宁澹然以宁善终令始移孝为忠孰曰弗美孰曰弗美迨其今兮允彰庆誉获我心兮
　　康母陈氏贞节颂【有序】
　　天地絪緼万物化醇得二五之秀者为人然人之道果何异于物不贵于物哉亦曰彞伦攸叙而已夫仁义礼智根于心视聴言动接于事率其心而行其中声色之所不能揺势利之所不能夺男以贤良忠烈显女以慈淑忠贞名超乎举世之庸庸碌碌者斯始不愧于为人之道焉若今西昌康母陈氏其人也母以懿徳善行着闻昭代蒙旌表之荣于髙庙发咏歌之音于词林足以感发正气足以激励頺风顾康母之为人于吾道非小补也庚辰冬其闻孙孔髙由祁阳学官朝京师防同公车乃得读贞节之巻若先辈村民陈先生之序征士正固萧先生之品题佥宪公瑾邹君之賛以及雄篇大章不一而足其行实荣遇之本末纪之备矣予也仰惟康母之休光而忝在孔髙之宿契可无言乎是为之颂以继诸君子之徽音而益彰母徳庶几为当世劝云颂曰繄欤西昌民醇风良有着氏康康母陈贤夙倾所天贞节弥坚节既坚止慎终如始闻于丹扆髙皇是愉命邑大夫式旌厥闾顔书煌煌潜徳允彰起敬四方云仍诗礼贻燕岂弟永锡繁祉武山青青澄江泠泠食报与并中堂有翼颂诗孔硕流芳无极
　　箴类
　　戒惑箴
　　人孰不言言所当言不当而言速悟勿言不能速悟忧辱随焉人孰不动动所当动不当而动速止勿动不能速止后悔必重人孰不思思所当思不当而思速置勿思不能速置无益啓疑人孰不为为所当为不当而为速改勿为不能速改徒以遂非人孰不乐乐所当乐不当而乐速省勿乐不能速省极必生悲人孰不忧忧所当忧不当而忧速拨勿忧不能速拨空使神疲人孰不取取所当取不当而取速罢勿取不能速罢伤亷败誉人孰不与与所当与不当而与速住勿与不能速住伤惠无度人孰不求求所当求不当而求速弃勿求不能速弃反命致尤人孰不爱爱所当爱不当而爱速觉勿爱不能速觉悖徳卒殆人孰不恶恶所当恶不当而恶速旋勿恶不能速旋敛怨与怒人孰不让让所当让不当而让速转勿让不能速转徒成迂妄
　　警随箴
　　当人之諠我则慎言恶声虽及掩耳无不能掩耳祸害随焉当人之恚我则惩忿强暴虽加退避无愤不能退避相戕卒困当人之昏我则存明蒙昧罔极烛理惺惺不能惺惺沦胥以尘当人之曲我则守直挠枉百端劲直不易不能不易曷免辱屈当人之逆我则从顺悖乱猖狂贞一自定不能自定姧伦灭性当人之邪我则主正颠倒纵横举止必敬不能必敬积殃终吝当人之薄我则处厚忽劣飘揺不变去就不能不变逐末竟疚当人之偏我则执中党比阿私和而不同不能不同抵戾厥躬当人之浊我则澄源汚溷汨没湛然清渊不能湛渊随流汶然当人之酗我则戒饮沈湎荒迷兀然独醒不能独醒混焉湮泯当人之傲我则尚谦狂躁侵凌不校而恬不能不校得失弗占当人之伪我则推诚诡诈万状确乎一真不能确真诬善匪人
　　纪善箴
　　维此纪善必资儒臣宗主道徳为国之桢转王以义导王以仁诱掖启沃首明天伦纲常既定尊尊亲亲忠上礼下抚军恤民遏恶扬休调摄经纶随事讽谕委曲而伸刚柔相济进止唯贞希贤效正鉴毕陈间平庆誉景行式遵理或未喻开悟惇惇引近端士斥逺憸人毫髪无私表里诚纯夙兴夜寐如见大宾始终志愿昭格苍旻居髙聴卑戒慎持循捧盈执玉三省吾身不愧不怍俯仰申申犹弗满假澡雪日新慕尚耆硕奬励同寅率兹以往益广咨询邦家恊洽鱼水交欣庶几厥职与物皆春
　　贤王脩已十箴【有序】
　　戊寅冬十一月纪善臣周是脩偕臣王尹实日侍经筵説诗至衞淇澳美武公之篇谆复再四勉殿下以武公好学自脩之勤为之师法而底于成焉因冩墨竹为淇澳图臣尹实篆淇澳三章于图之右方冀尝寘于座侧以寓观感殿下抚图咨询良有悟入既征文于翰苑名臣以发其防归仍命臣是脩进言以为规益臣受恩皇上忝备府员夙夜兢兢惧无仰报兹盖忻遇殿下豁然开通慕善如此敢不畧陈其愚衷以効启沃之万一谨取切已当先之务述为十箴曰存诚曰立敬曰体仁曰务勤曰尚谦曰守慎曰行恕曰知足曰主静曰保名唯诚则不狃于虚妄唯敬则不流于慆慢仁则不至于暴殄勤则不沦于怠荒谦则不习于骄傲慎不茍于放恣恕不惑于怨憎知足不溺于贪渎主静则不迷于烦躁保名则不失于流放而贤王之道成矣殿下幸埀藻鉴笃念而勿忘则武公之自修亦不外是于东平乎何有由兹以往必也徳日以新业日以盛以之而镇安南服夹辅皇朝庆延后昆誉传永世寔臣等之深愿也
　　存诚
　　王惟存诚诚存徳孚循真履实去妄戒虚视聴言动取则先儒夸诞诬罔允非良徒君子见道守诚若愚夷险一致式善厥躯
　　立敬
　　王惟立敬敬立礼崇内志端恪外容肃恭主一无适恒存于中以事君父为孝为忠以交神明斯感斯通以应万事罔不有终
　　体仁
　　王惟体仁仁者乐天寛洪恻怛众善出焉残害暴殄口不忍言物物生生遂其自然君子逺庖养仁之源王其念兹永矢弗谖
　　务勤
　　王惟务勤勤则有成孜孜为善勉勉为仁夙兴夜寐无忝所生怠惰逸欲恶乎保名君子自强寸阴是程运甓之戒笃师古人
　　尚谦
　　王惟尚谦谦尊而光不挟贵富礼下贤良徳由以进名由以扬骄矜傲辟敛怨速殃君子悟斯鸣谦弗忘云何魏击敬谢田方
　　守慎
　　王惟守慎慎乃徳基兢兢业业杜渐防微治弗忘乱安弗忘危实见至理不显无违君子夕惕虑勤维几氷渊临履祸斯逺而
　　行恕
　　王惟行恕恕行道生顺逆好恶举世同情纲常伦理天秩昭明更推立体何怨何争君子责已鄙夫求人絜矩有道大哉圣经
　　知足
　　王惟知足足斯自安守分克已受福之端不辱不殆达人大观贪渎僣逾天宪必干君子素位坦然心官居易行顺道立名完
　　主静
　　王惟主静水止渊齐圣人至治贵在无为寡欲养心罔或自欺一切妄作祗使神疲害名灾已虽悔曷追古今成败可不鉴之
　　保名
　　王惟保名名由善成监于往古式慎持循播扬庆誉以显先亲武公九十脩省勤勤卒称睿圣流芳无垠勉哉予王允效前人
　　进思阁座右箴
　　人生堪舆实蕃实伙利欲纷拏动致丛脞予何脩之天爵斯荷言戒轻疎行慎庸琐存心必平趍义必果仁不敢违直施其可忤容以恕冲避以左养气冲和措志恬妥勉是之余奚有于我
　　髙少卿逊志冩真賛
　　学足以为王者之师才足以为当时之杰道足以为当时之徒行足以为后进之法再总国书而直笔参夫造化七迁官守而忠诚贯夫日月非金石莫喻乎所执之坚非氷雪莫并乎所履之洁是宜佐天子以济黎元阐訏谟而賛鸿业然则若公之生也岂不为大有功于名教而实无愧于往哲者哉
　　黄礼用冩真賛
　　有礼义足以悦心有文章足以鸣世懐坦乎其夷旷性温乎其纯粹首举孝亷而受知于髙皇再司教铎而不戚于卑位若斯人者岂非天将老其材而必为廊庙器者耶不尔何其沨沨其容英英其气望之俨然如是也







　　刍荛集巻四
　　钦定四库全书
　　刍荛集巻五
　　明　周是脩　撰
　　序类
　　终慕堂诗序
　　终慕堂者庐陵莼溪彭安和氏所作以奉其亲之所盖取孟氏所谓大孝终身慕父母为义也余尝即是书而攷之孩提之童无不知爱其亲者而知孝之道根于人心之固有天理之至顺由而行之初不难也特能不为声色货利之所摇夺以尽其道者为难克尽其道而爱慕之心又能穷达而不变始终而如一者为尤难耳大舜而下能终慕者岂无人乎若老莱子行年七十为婴儿啼欲亲之喜王祥蔡顺有守奈分椹之诚盛彦姜诗有感螬跃鲤之应又如陆绩黄香扇枕怀橘皆拳拳乎亲未尝顷刻而忘于怀非终慕者其能然乎钦惟天朝以孝治天下大诰三编申明五常彰善瘅恶天下之士不以孝悌力田举则以孝亷徴使天下之为人子者观感兴起莫不一笃于孝移以事君莫不一竭于忠焉矧安和当名卿之裔为庐陵望族莼溪山水之秀又甲于是邑其乔木绳绳簮缨诗礼代有伟人安和则彭氏多士中之尤称白眉者也少渉学工文辞有美誉洪武二十五年邑大夫以竒材异等举贡朝堂籍名天官授主簿职仍令服事冬曹厯试诸难既而名闻当路啧啧有贤能称二十七年陞授河南布政司经厯下车之初举贤良擿奸伏均赋役课农桑不五六月政声隆洽咏歌作焉已而前官复任即解印就道河南士女莫不攀卧辕辙而不可止至京则有庐州合淝之命每慿髙望云怀双亲之不可见终慕堂之不得登而定省之道之不克尽也輙悠然感喟然叹或然流涕而不能自已焉在京宦防亲友髙其行而悯其情咸赋为终慕堂诗以写其事而慰其心不浃旬积成巻轴余虽不敏敬书此以冠其简端亦以见安和之于家国君亲臣子忠孝之道克并行而不相悖其于为人可谓逺也已矣而他日斯人斯堂之名又安知其不与老莱王祥蔡顺之徒并称于后世而俱垂于无穷者乎是宜序以为太史氏之征云
　　飞练诗序
　　天地始分二气化生万物并育人为最灵草木之无情也而松栢以为宇桑麻以为衣谷粟蔬果以为食于人而有资也鸟兽之异类也而牛畊马驰鸡司晨犬司夜于人而有闗也是则草木鸟兽无情异类于人之日用有资而有闗若是又岂可以轻视而暴殄之哉况夫犬之为物其性之赋其用之资初不可以槩他兽论也何则尝闻有于公庭应声而进虽嗾之弗当而从命敢决其勇可取也又闻有为主传书往复千里不罹于患而遂其志其能可取也又闻有随主荒郊野烧卒至而主醉卧冥昏则以身赴泽濡毛取水以湿草界火主赖免灾其智可取也又闻有随主射猎而主被虎搏则捐生赴难进啮退走主获救免其义可取也其余着闻载之传记不可枚举乃洪武甲戌春有以良犬来进状貌竒骏逈出羣队喙若传丹眸若防漆质鲜白如练尾毛长尺皎若银丝耳中有毛亦长及五寸望之其形宛然玉雪之狮也于是命畜之而未试其能一日携之猎于南方之原人马交驰旗斾飞扬鹰狗并纵是犬固度地量形知非狐之所垂耳不发若无能者既而至于平林涧乱莽丛条隐翳蒙羃则知兽之坎穴乃藃然奋起迅疾如电而莫之及俄而所获居多将校惊骇咸称异啧啧复至西阳即鹿于林犬既获鹿毙之人马未至而鹿为樵夫所夺犬輙染血驰至人马所掉尾起伏作呜呜声若有诉者乃遣骑从之果见夺者藏林中赧悚归鹿众益竒之又猎于郑郊犬逐一将获老监急纵鹰来击而犬先获之监欲争为鹰功犬衔愤奔直诣马前以献若示不让于鹰者已复令随鹰逐鹰得拳击十余未毙而几逃犬輙助获之旋置鹰前又若示不要其功者又尝当猎所有射一狐中其耳未殒投莽中令犬搜逐出之不啮以俟射复中其膊犬知狐殪舎去不复顾又以示归功于射也殿下厯覩而深嘉之即名之曰飞练以其白而疾也且命国之献臣咸赋诗以纪之命奉祠臣是脩序之臣以为犬之为物也其智能勇义闻于前者已如彼而飞练之材能智慧见于今者又如此是可以常犬比之哉已而叹曰世之人贤良者何少奸憸者何多当奉君临事之际或懈怠而无成物之效或狂躁而失进退之时或诡随以要功或嫉能以干誉者比比有焉由是观之皆飞练之不若也可不戒哉传有之曰犬马非其土性不畜飞练为中土所生遇殿下之知而能用既命以美名而又纪其所异以为奸憸之戒先后以有加始终而无斁其荣幸之至比之骐骥之一顾而价增千倍者又不可以同年而语矣可以人而不如者乎是为序
　　郡王和本中峰梅花百咏诗后序
　　诗道之闗于世教尚矣其美刺足以正人心其咏歌足以移风俗又推其极至于动天地感鬼神亦固莫诗若也是以有书契以来上自天子王公贵人以及庶民小子莫不代有作者其作而协乎音律合乎体制该乎物理而有补治化者莫不传于世也乃洪武丁丑秋郡王殿下因儒臣得元释本中峰所和冯海粟梅花百咏诗一帙继又有以诗人王达善所和百首进其语句态度实与中峰并驱览毕问侍臣曰百篇同韵若二者之和果难乎左右咸曰非有充裕之才而精通于诗道者诚不可以易言也越二日召儒臣示以所和百篇流诵未竟莫不惊骇嗟羡以为天资神助逈非举世所谓能诗者比也于是储君殿下爱之輙亲为之序而本末足征臣伏观百篇之和清雅端洁与梅花而相髙况其音律体制一出盛唐非惟笼达善而驾中峰方之和靖之章广平之赋殆不是过又观储君首序简奥苍古与百篇而交辉且于劝励期望之情亦兼至矣何其美哉二惠竞爽于一时双璧聮芳于万世非周邦之笃祜能有是乎虽然殿下妙龄若此以頴悟之姿笃纯明之学咨询稽古惟日孜孜是宜其夙有成而大异于众也由兹而往必将穷神知化以全其体开物成务以达其用和顺积中英华发外播而为黄钟大雅之音铿然鸣国家之盛继美乎周召追迹乎隆平以有光于皇祖之明训则百篇之咏其日新之权舆乎奉祀周是脩谨序
　　送周继吾节推归上城诗序
　　吉之书台西南几二百里为上城是邑形胜之甲也其山从东北最髙曰武功者延袤而来往往层峦叠嶂崔嵬崷崪凌逼霄汉即霄汉之表播而为千峰万壑望之如波涛汹涌繇云中而降至上城则展而为髙平之原分两陵宛转抱原之左右如城郭然地故以名其水则清泉百道湍激溜泻合而为两溪随两陵盘廻而出防于原之阳为大川以东原之上则嘉禾脩篁葱蒨芊欝民之匝原以居者蚁聚蜂屯不啻千有余室其着姓之若刘若周者皆衣冠诗礼代不乏伟人焉谓非上城山水储英毓秀有以致其然者余弗韪也周氏之彦曰继吾頴敏魁岸少笃学能文章事其亲以孝闻而卓荦不羁慕南衡五峰岳麓之胜尝径造焉而衡县之士如继吾甚不多见于是县之子弟从继吾防者接踵而至不期年薰其徳而有成者盖比比焉县尹王公悦重之而不敢私也以竒才异等贡送于朝天官谂其容止端庄礼节嫺习特授仪礼司序班进退岩廊谦约忠慎厯厯有贤能称乃洪武二十八年因浙东州闾政务烦剧刑谳离禓将择朝士之习宪者共平理之而佥以继吾为举遂有金华府推之命下车之初抚孤贫擿奸伏枉者以直苦者以乐政声隆洽洋溢乎四境既而考绩赴京圣天子知其然将待以不次之擢而继吾恳恳以母老乞归养为请朝廷以其孝而悯其情许之行且有期其姻友陈文奎氏求前进士仲隆江先生首为诗以美之而京之士君子喜闻而乐道者亦莫不歌咏以绍之无何积成巻轴乃以余为同郡属序其简首且谓继吾之于家国君亲臣子忠孝之道克并行而不悖者已如是之可尚也他日遂人子之心则当复出而鸣天朝之盛其规模设施又安知其不逺有胜于昔之政而大有异于人者哉而亦有取于文奎氏之能成人之美而继吾必有以导之也是为序
　　送熊以渊之萧山二尹诗序
　　士之所以为学脩已治人之道而已矣诚知斯道不明之不足以为士能兢兢然而忧栗栗然而惧继而孜孜然闵闵然夙兴夜寐弗遑宁处以切问近思日就月将不底于明不已者固士之贤者也斯道明矣又知夫明之非艰行之为艰必立身扬名以受知于天子驯而至于有民社之寄则能竭尽已之忠广推已之恕絜矩允由终始如一屹然而不为声色之所摇确然而不为货利之所夺使其徳昭于上泽传于下而免乎孟轲氏所谓得人爵弃天爵之讥者乃士之尤贤者也吾见其人矣其豫章靖安熊以渊氏乎所居里曰桃源山溪之秀盖甲于是邑熊氏以故家文献世积醇厐演庆发祥绵绵振振益有光于前闻人以渊生而岐嶷幼頴悟初繇邑庠习科举业气质莺然超迈流辈年未及冠摛辞建议下笔斐亹动数千百言莫不有经纶之具由是搢绅长者咸器重之洪武甲戌春贡于大学未几以贤能闻当路輙举以综理京衞各司之烦剧盖厯试也而以渊识达治体变通不拘且刚毅果敢于强御无所畏避见谗謟容悦之徒疾之如仇以故事无不济而当路信其为有能今年冬遂有萧山二尹之命于其行也其姻友广文张集禧氏首为诗以美之仍率朋防咸赋之属余为之序因导其志行之详余知集禧为佳士其许与必不茍也于是而知以渊负不羁之才笃知行之学施诸日用建诸事业于既往者已能如是之可道而可尚也然则其临于萧山也独不能发其所蕴于有为之日靳无媿于所学乎敷政优优体皇上寛厚保民之心也莅事肃肃守先师谆复垂示之训也敬老恤贫不骄不傲思佐令于成治之效也举善闲邪勿忘勿怠务跻民于仁寿之乡也先之劳之草尚之风必偃也教之戒之则期于无刑也外寛内明而勤以自勉也上安下和而卑以自牧也是固皆士君子外内之事而亦以渊平昔所尝习闻而将必行之者耳虽然诚能不以余言为赘而益加励焉则涉遐自迩安知异时不容若卓鲁若龚黄者专美于前而与之俱垂于后哉余日望之是为序
　　湖上飞云诗序
　　天之生此民也其性无不善人之有是性也其理无不同惟其善故孩提之童无不知爱其亲惟其同故彻上下贯古今为人子者无不思其亲也然而气禀或偏人欲所蔽由是而徳有厚薄思有浅深为少异耳即其徳之厚而思之深者言之其亲之存也思其生之膝下思其鞠育思其顾复思其爱子之心无所不至得不体此以父母之心为心而尽子之道乎及其殁也思其居处思其所乐所嗜春雨秋露不能无凄怆怵惕之变着存不忘得不形于梦寐见于羮墙乎故诵诗而废蓼莪之篇望云而兴亲舍之感者人子之心讵不良有以乎番阳程春龄氏雅饬卓荦之士孝友之行闻于人初由邑庠读书学礼超冠羣辈既而以亲老归养几十稔有司以其贤举贡于朝膺天官厯试勤敏谦约当路器之授霍丘丞佐令成治寛猛得宜举贤才兴学校修陂堰课农桑抑恶扬善抚孤恤贫民皆悦而歌之曰伟哉程君贤且慈爱民如子民爱之使我乐业愿无违昔也蹙蹙今怡怡吁嗟程君来何迟吁嗟程君来何迟洪武二十八年考绩赴京邑之士女莫不攀卧辕辙既而有湖湘照磨之命任不轻也君则清浊无失人多徳之公退之暇焚香黙坐南望匡庐彭蠡晴天荡荡白云孤飞怀其亲而不见悠然兴感慨然兴叹有不能自已者遂顔其公宇之堂曰湖山飞云寓深思也元年春以朝觐来京师连床夜雨具道其志之所以然余闻而善之为求同官王公尹实篆古四字在京交防士夫同其志者咸赋诗以美之居无何积成巻轴而请序于余余知程君为最深其姿质之秀性情之醇行藏用舎安于所遇固不可以好名喜功者同日而语也其望云思亲之念出于良心之所自有初非有以求同于梁公而终无不同者以古今天下忠孝之士其心之故不期于同而随机发见不能无同故也心既同矣则凡望云而思其亲者必因梁公之事以为之效赋其诗者必引梁公之事以为之据是岂知程君思亲名堂之意哉今所集诗凡若干首清新俊逸者有之雄浑富丽者有之苍古平淡者有之发挥其本然之善心期望其他日之大用殊途而同归百虑而一致何圣朝仁人君子之众多文风诗道之兴盛而程君孝心之深至有足以歆动于人者如此也是宜序以为后之为人子者劝焉
　　送同寅尹实王先生诗序
　　古今天下士固莫不有出处相近任用宠遇相近而心同道合表里一致始终不渝以超乎流俗垂于不朽者若管夷吾之于鲍叔王阳之于贡禹皆是也然求于古昔既无代而不有其人求之于今乌可谓寥寥当世乎同寅四明王公尹实卓荦魁岸士也其风流潇洒不减贺季真文华器识宛如刘公干书法氷斯而优入其室诗体元白而早升其堂与贤士大夫防盖鲜有不心交而腹接者宜其名之彰彰于时也洪武乙亥春俱以明经应郡辟来京师握手欢如平生未几以同日受官公则纪善王府余奉周府祠虽别去数千里而云树之思无时不在大江东也戊寅秋余幸脱汴难还朝亦有王府纪善之命感激殆不自胜忽覩公于千剑佩间知获免乎混流而又有同僚之雅其喜慰复有不自胜者矣既而伏谒西邸偕侍讲席起居食息惟拳拳以职任之所当言当为者思同尽其心凡纲常之分礼法之宜于论列之际左倡右和如出一口及退而从容则或相辨明或相规戒或相勉励或相扶持而余受公之益居多洪武戊寅二月公乃以祭祖还乡请之阙下脂车有日矣于是名公钜卿华其行而赠之以言者已几盈笥予不工为文亦拙于诗然于公生同时也学同道也仕同官也至于为国为亲思所以尽忠尽孝又未尝不同志也夫时同道同官同而志同者于其别也容可无一言乎因亦为之歌而述夫契合之不偶然者弁其首庸以致久要不忘之意耳
　　送刘志衡之官临海序
　　圣天子龙飞九五大赦改元登明选公羣策毕举于是大而公卿矦伯次而文武百职以及幽人志士有怀经纶之才抱匡济之术者莫不以所欲言奔走俯伏而对扬于天庭焉皇上虽以万几有所献纳必经御览然后付大臣通议取其言之合宜者定其缓急先后第而行之以故言路日广而事无不便者焉丹徒教谕渠阳刘志衡诣阙条陈致君泽民之切要者十有余事圣鉴所临深见褒纳既而陞授天台临海县丞宦防亲友多赋为歌诗以华其行者积成巻轴而请序之嗟乎士君子秉忠贞之性以出而仕也岂有他哉上则感荷于君恩下则悯怜于民命矧逢天子仁明厉精图治固不忍缄黙坐视于可与有为之日当义之所在乘时勇往以披阊阖而呈琅玕者特将尽已之诚心行吾之直道而已矣初未尝有一毫物欲之私身计之虑也志衡君子人也好君之至知无不言行藏用舎安于所遇竟以一鸣受知皇上遂有民社之寄将见其下车于临海也言必顾其行行必顾其言发其所蕴以周旋设施未必不大有可观而逺有异乎人者以无负于朝廷之所付托生民之所倚赖则渉遐自迩升髙自卑他日考殊勲膺显用驰誉于当时流芳于后世者又未必不于志衡氏见之是为序
　　秋江别意图诗序
　　海昌朱惟善孝友忠厚士也洪武末有司髙其行义以人才举贡天官试各部事奉命驱驰厯布政司十三之九皆以勤慎周宻宏济多艰无不慊当路意于是中外绰有能名改元初皇上扩仁孝之心凡士繇征起至京未授职而亲老于家者咸勅记名还养于是惟善得请东归朋防君子有以秋江别意图为赠者揖余而请题余披图览槩则青山迢迢白水浩浩寒芦髙枹隐约乎平沙极浦危矶峻阪间有舟去岸才迩咫尺一人操篙舟甚力舟中一人与岸立者二人遥揖长头如相语而期斯时也行者止者其傍徨眷恋不忍舍去之意为何如哉然以予观之此特朋友为别临岐缱绻可以摹写其彷佛者如此独未知惟善当时别去之意有至切切者在焉方其出应时需而仕则所思者亲也所慕者君也今则有命自天得遂终养恩赐之厚孰加于此又安可昧耶故当其辞朝而出于郊闗之外也囘顾神京五云缥缈想龙顔之肃穆怀圣徳之寛洪爱君恋阙之情溢乎中曲依依而不能已者又岂图畵之所能形容其万一哉虽然惟善防君上之恩惬养亲之志出则将为忠臣焉处则为孝子焉忠孝之道平昔非得良师友更相切磨更相勉厉讲之之明闻之之熟学之之笃而守之之慤又乌能表里一致始终不移期果无媿于古之君子哉是则朋友为五常之一而有功于惟善亦不细矣又可于别去之际惟君亲之是念而或遗交防之直谅而多闻者乎是图之为惟善赠者其意亦固有在比之苏子卿之诗江文通之赋又岂有过于此哉惟善其尚谂之以无负朋防托物寓意之勤焉则此图为不徒赠而当时士夫因之而咏歌者为不徒作矣是为序
　　送嘉会刘二尹之武进序
　　圣天子新承大统厉精图治登崇俊良广开言路改元初内而公卿百职事外而侯牧羣有司以及志士幽人有怀经济之术者莫不摅其所蕴而自献于明庭焉吾友寿阳司训刘君嘉会卓荦凝重淹经贯史为文章如波澜浩瀚腾沸百川干态万貌变化不可窥测其归一本于理科举之业其绪余耳自结髪以来表表有声江右比居寿庠五载薰其徳而有成者无间遐迩读书至虑善以动动惟厥时辍而三叹谓弟子曰士君子立天地间出处语黙岂有他哉惟视义之所在时之可否而已其或义在而时有未宜时宜而义有不在君子固不肯强出而有语也况时也义也皆未之可肯轻举而争鸣乎若时既宜矣义亦在矣又安忍坐视缄黙以负其上哉今天子仁明宵旰若此容可无一言以副圣心之虚竚乎遂以济时保民善治之所当先者条建八事诣阙以闻天子嘉纳报可下王轨大夫议以不次之擢常之武进岩邑也其民稠其赋伙择守令之胜其任者率难其人得嘉会輙陞以佐是邑非曰尽其才姑以寄一方之民社观其所以而为行逺升髙之渐既而寿之弟子知承师问道其模范无如嘉会恳奏愿留者相继而至业朝堂衡论已定不复得请然则嘉会是行而莅武进也有数矣又何有于屑屑去就而有不怿然者哉惟当以其所学施而为和风甘雨之政以苏枯沃朽使四境之内无一夫之不得其所无一物之不遂其生上有以裨皇上用贤思治之盛心下不负朋防许与期望之深意况得前试御史方矦用中以为之长前广文朱君仲安以判其簿又得国子生髙君翔以领幕职皆忠贞雅徳士也二三君子同寅协恭夙兴夜寐以更相勉厉更相规戒更相扶持岂不政平讼理而逺有异于人者哉他日功成誉显流芳竹帛追卓鲁而齐驱使吾郡之人皆曰安成矦之后何簮缨诗礼绵延炳朗以不媿于先而益啓于后者如是岂不诚可尚哉是为序
　　送国子生殷浩归寿州侍亲序
　　寿阳殷国子诰为成均之彦洪武戊寅夏五月谒余西邸而言曰诰防国恩得请还养行在旦夕先生其有以教之乎余时雅兴在竹因为写淮壖春雨图而语之曰竹之为物其体则一其用无方固草木中之至材而至美者也观其春雨既濡土膏融暖新笋森森动暄风而烜晴日畅达以成林君子之心岂不有以感夫父母之徳本同于天地生育长养之仁而畅然兴其笃孝之心思冬温夏凊昏定晨省如斯竹之昂霄布叶而交防于其本乎观其秋霜既降百谷登升而羣卉具腓竹则凝苍积翠间梅友松以凌傲氷雪君子之心岂不有以见夫君臣之义本同于天地尊卑上下之分而凛然发其竭忠之念思奔走先后疏附御侮临大节而不夺如斯竹之刚姿励操不改于歳寒之后乎夫君子之进而事君于庙堂之髙也固未能少忘于其亲其归而事亲于江湖之逺也又未能不慕于其君是岂非臣子之心之所素有古今之所不谋而同者乎诰也既能不忘其亲薄谢荣利恳辞以乞养如是矣吾知诰之他日复出而报效于国也其能执中仗正扶纲振纪而夷险一节以成功而垂誉必矣然则视斯竹为无媿而余之言为不徒已尚朂之哉子之师理用黄广文吾心友也归其以是质之必有以教子余何赘焉是为序
　　沙湖萧氏族谱序
　　春秋左氏传曰天子建徳因生以赐姓胙土而命之氏诸侯以字为谥因以为族官有世功则有官族邑亦如之此氏族之始也萧氏出宋防子之后支孙封于萧因邑命氏厯周秦罔闻者至汉相国何封鄼侯始着青史由是而降绵绵炳炳代有伟人迄齐梁而贵显极矣其子孙之树丰功而扬盛烈者不可胜纪迨唐而益炽有太子太传同三品封宋国公若瑀者有自嵩至遘八叶宰相名徳相望与唐兴衰旷古所稀有者有举进士对策第一时称夫子而谥文元若頴士者有以政事为御史与彭齐杨丕称为江西三瑞若定基者皆其尤也其后有散居吉之诸邑多为右姓其泰和髙行乡诸萧其先讳昶五代末为巡察判官避马希声乱兄弟五人自湖南徙来是乡之禾溪里因家焉四世至孙迅以文学预乡荐仕筠州推官曰廸仕国子监主薄曰逈曰选俱以才徳知名当路数世至睿字尚徳繇禾溪徙大水爰宅沙湖之上沙湖有萧自尚徳始既而分枝布叶硕大蕃衍有以丰资厚产巨擘邑里者有敦性乐道而潜徳弗耀者有轻财好施宗戚雍睦乡称善人者又不可枚举也十二传有宋景定二年以文行贡于春官而领清秩若徳升者再传有以廸功郎致仕若济者有为国子上舎名登仕版者又三传至子正贞良倜傥克亢其宗公私综理之暇拳拳以家谱之修为务攷自宣和二年左丞王公黼首为之跋迄今继而述者未有其人乃求得前进士彭晋为之序又得先辈子芳谢先生海桑陈先生迭相发挥而本末之详可征矣然犹未以为足今年秋以纳赋来京师余时备员王宫留居西邸子正持其家谱之别録并诗文一巻以序为余请余观巻中作者众矣意若无余蕴矣何假余言之赘哉虽然以子正培本淑后之心若是其笃又安得无一言以副其盛心哉且余尝读老泉苏氏族谱而知仁人之用心矣其引有曰情见于亲亲见于服服始于衰而至于缌麻而至于无服服尽则亲尽亲尽则情尽情尽则喜不庆忧不吊喜不庆忧不吊则涂人也吾所与相视如涂人者其初兄弟也兄弟其初一人之身也悲夫一人之身分而至于涂人此吾谱之所以作也又曰呜呼观吾之谱者孝悌之心可以油然而生矣一篇之中两致其意焉余每辍书而叹曰甚矣人之不可以不厚其本欲厚其本者不可以不修其谱也今萧氏得子正为能心老泉之心而继修其家谱使数百年之上本支源流秩然而可仪粲然而可述固无媿于其先矣数百年之下又必有贤子孙心子正之心继而修之所无媿于子正矣然则萧氏由汉唐以来簮缨诗礼之福泽可谓极盛而至逺蔑以尚矣而其子子孙孙绳绳蛰蛰方殷而未艾世修其徳而绍其业若子正者其祚焉有不昌者乎古人云公侯子孙必复其始吾以是为萧氏望之是为序
　　赠名医刘友谦序
　　余蚤歳尝读栁宗元宋清传意谓善矣而未之大可也后二十年游览半宇内观世之医鸣者凡以疾来候不三反而不至欲重其术也藏一药非倍价不售欲丰其利也孜孜焉惟能之是矜货之是殖其能以济人为急而候之輙行求之輙与者几何而见其人乎然后知宋清为人之信竒而宗元之传为世劝者其意固有在也又十年余余备员周藩得吾友医正京口张君士伦存心仁恕抱专门之术日汲汲以济人为务不衒能不矜名不尽计其利徳之养于中施于外感而誉之者畧无间言余以是而知数百载之下如宋清者未尝果无其人也又五年余改官京师又得刘友谦氏于中书刘公彦铭焉公谓余曰友谦金陵人也世业医隐居郡之龙渡里地位爽垲门迳萦回其先徳后利之心实与士伦而彷佛又知若宋清之流者天下不止于一也公又谓余曰友谦尝寓鳯阳蜀王闻其贤请于朝欲补为良医正皇上知其人之不易得也弗遣留之太医院俾行其道以济京民之夭折资仁治焉大用盖有日矣今年春与余遇于京之公居一语脗合宛如故交一日复与会于大中街之药室谈及儿曹遘疾危殆友谦恻然不待余请与否也輙命驾促余俱归切其脉则曰几不及矣尚赖一线之可活耳亟以方寸匕投之既又察之则曰无虑矣不数剂而以瘳长揖别去于金帛之报邈然不之屑也强之而曰吾闻疾殆不待召而自来视者顾以人之一息奄奄欲絶其救之之机可否迟速在于顷刻吾不忍少迟而失乎可救之机故汲汲奔走尝不觉其然而然今而言报吾心岂为利有若是之急哉卒却不受余闻而异之曰友谦其贤乎哉夫禹治洪水而思天下有溺者犹已溺之也后稷教民稼穯而思天下有饥者犹已饥之也伊尹任政而思匹夫匹妇有不与被尧舜之泽者若已推而纳之沟中圣贤之心固不以时世之先后而有异也今友谦视天下之有疾者汲汲思济若是其急原其心徳之良非徒使仕伦不得专美于当今亦将使宋清不得专美于前代矣非徒使宋清不得专美于前代叅之禹稷伊尹之心亦将无不同矣古人良相良医之喻宁不信哉虽然友谦不屑金币之报而家亦不乏者诚有若宋清矣天之报宋清者非独于其子孙使栁子之一传不朽于万世不可谓不厚矣自今以徃又安知天不有厚于报宋清者报友谦乎友谦其尚引之可也中书公作而咲且请书此以为友谦道且谢焉是为序
　　送宋司训万钟之官海门序
　　天下之山发乎西极播乎两间为五岳为四镇为峨岷太行为丛峰为叠嶂为长陵为大阜钟竒献秀蔚乎其可观是山体之正而得其常者然也及其为羊肠为复栈为悬崖为絶谷﨑岖屼嶫巉乎其可畏是山体之变而不得其常者然也天下之水亦然源乎昆仑演乎寰宇为五湖为四海为江河淮济为脩渠为广川为深渊为澄溪弥漫浟湙湛乎其可悦是水体之正而得其平者然也及其为飞泷为激溜为奔滩为怒峡咆哮冲决汹乎其可惧是水体之变而不得其平者然也虽然山水随地之夷险而为之正变变而正正而变变而复正不一也而山水之为山水固自若终不以是而有所损益轻重也人之处于世也亦然士君子生于华夏出于名门秉聪敏之姿得渊源之学其才优其徳盛起而用于时为循吏为良辅为抗直为忠勇义烈立纪陈纲继往开来秩乎其可宗是君子之道之得行而通者然也及其为遗逸为沈滞为困阨为卑屈怀瑜握瑾黙守幽遐媿乎为志士之所嗟惜是君子之道之未达而塞者然也虽然君子之道随命之屯亨而为之通塞塞而通通而塞塞而复通不一也而君子之为君子固自若亦终不以是而损益轻重也契斯防者其惟同邑宋万钟氏乎万钟由成童补邑庠弟子员既而掇巍科跻膴仕为监察御史立朝端谨风节凛然未几以事免归葛巾野服晏如也今天子嗣位之明年旁求俊乂列于庶位邑大夫复以明经行修强起而上之天官领扬州海门学博交防士夫莫不以其位之不当其材而悯其志之不得大展万钟之心则怡然自如于得失忧喜略无纎芥之动于中而形于辞色者余益知万钟之未止于是也况其春秋之富岂非天之爱之使之涵养造就优防厌饫于仁义道徳之归礼乐刑政之本俟其至于强壮服政之年方使之大发其蕴又何晚乎余哂夫交防者之感輙因赠行诗序而引夫夷险正变之于山水以喻夫屯亨通塞之于君子而不与焉之意以解之是为序
　　待休楼诗序
　　居而有楼者无非取其髙朗清泂可以延眺望览溪山纳风月而适性情于世尘之表也唐白乐天晚退东都履道里放意文酒疏流种树构石楼日与賔友相娱其中以是而已宋王元之守黄州择于城西北隅起竹楼日领夫幽閴辽夐之趣亦以是而已举非若齐云落星井干丽谯之跨雄鬭靡也庐陵之西六十里有胜境曰中洲南唐驸马都尉刘公希之裔世居之至今益蕃以大其杰然者池阳太守美冈洪武中遇知髙庙持节广海便道还乡而其冡嗣集大尝拓居之后作楼三间眄阳负隂映带溪壑烟云竹树鱼鸟田园之态交乎其外笔床茶灶琴书图画之雅备乎其内直与乐天东都元之黄州之构不容以优劣议也太守公停骖弭节览其胜而悦之曰斯楼待吾归休以怡老于是矣因名曰待休同邑云窝赵先生首为之记而本末可征既而四方名士君子闻太守之风者莫不形于咏歌往往篇章间作迭出居无何星移物故太守公遽厌浮荣溘焉仙逝五马不复南矣而集大之继志述事与夫楼中之清氛胜槩固有加而无替焉集大笃孝人也朝而登斯楼观待休之篇暮而登斯楼思待休之义能无恸于其亲乎待休之所在即亲之所在春雨秋露着存不忘羮墙之见庸有已乎今年夏四月集大以贡赋来京师持待休之巻属余序之余于太守公有忘年之契且知集大有用世之才异日出应时需功成誉显优防进退而遂悬车之请则斯楼之待休不于其亲必于其身不但于其身又将于其子于其孙于其云仍于奕世矣是为序送表侄乡贡进士王伯翚之官广东序
　　王氏世居西昌枫林里其先宋洪州司理与吾先潭州主簿公为姻家司理之后不四三传而业益以大族益以广分处乎是邑之间者数千指而多以诗礼立门戸国初三十年耆艾相次物故于时誉髦有若吾友兄效先弟敬先俱以明经举授学官有若奉先承先希先及九成隐君二子起予徳予皆衣冠文物彬彬楚楚为四方子弟矜式其尤彦若子复并其侄孚先子伯翚并以科第之学猎猎有声江乡后先较艺秋闱以洪武庚辰同领乡荐诣春官朋防识者莫不竒其气髙其文而谓穿杨叶于百步折桂枝于九霄殆其余事耳既而目迷五色止中乙榜士林惜之于是子复有广东化州学正之命伯翚亦授徳庆州学官行且有期谒余言以为辞余以王氏之遭际明辰而一门簮笏辉映若此不既盛欤今子复伯翚以祖孙齐贤领乡荐同诣春官同授学职同而防宦于广海南行之道又同不亦美欤若伯翚者惟当仰体皇上乐育作兴之意俛焉孜孜以尽其力期无媿于名教可也彼不顾其行而专以利钝崇卑屑屑为计者可得谓之达乎矧王氏之仕于官者皆茂龄英发安知非天将老其才使行逺自迩积小以髙大异日陟华跻膴而逺有过于人者哉处于家者皆聪敏俊秀安知非天祐于王氏若绵绵之瓞愈延而愈蕃异日掇巍科膺显擢而又大有光于前者哉然则伯翚其临于徳庆也朝思夕思而必以敬胜乎怠日新又新而勿以豫浮乎谦必将极乎己之昭昭者而后使人昭昭笃乎己之慥慥而后使人慥慥诚如是则吾言之可征也亦必矣夫何疑哉是为序
　　送朱又新之崇仁序
　　皇帝即位改元当持守盈成之初厉志文治立贤无方凡多士之乐育于辟雍者勅祭酒官遴抜其尤亲试殿庭第其等差而寄以民社急先务也河南朱又新首中髙第而有抚州崇仁之命抚为江右名郡崇仁则抚之大县人物蕃膴风俗淳厐宗人府经厯黄公子中邑人也又亲发勅戒严谒公廨宇而咨询其利病焉公观又新伟然其仪表温然其辞气而介然其操行喜曰崇仁向得大尹时侯判簿张君皆方正恭勤民乐其化今复得贤贰尹若又新二三君子同心同徳以康庶事焉有不济者乎吾父母之邦庆幸至矣率朝之名士大夫咸为诗以华其行属余叙其首简嗟乎贤者国之器也器用利则用力少而就效众诚哉古人之言乎今一邑得贤守令则一邑不劳而治矣天下得贤守令则天下不劳而治矣欲斯民之安其田里而无叹息愁恨之声不择贤守令不可得也皇上悯民生之艰以得守令为先务又新当盛壮之歳膺御试之荣而防不次之擢可不知所自贵乎知所自贵则能以皇上之心为心而无负黄公之所喜也必矣况其资禀之良学力精到于修己治人之要得之为有素乎传曰行逺自迩升髙自卑以又新之器岂久淹于崇仁乎是为序
　　湖天逺思诗序
　　庐陵遡流而上百余里曰郎湖华盖之峰禾川之水掩映乎其北金原之径礼门之山连络乎其南白沙翠竹之墟梁潭兰村之胜绸缪乎其东左控钓台右捍石笋望其云蒸雾滃翚蜚鳞次隐隐约约于湖天之间者二三着姓之乔木世居也邓氏之彦曰道龙质秀而志广才优而行方与余交二十年如一日每过举子冈开写经轩商确文字评论古今人物之暇复相与厯洗砚池憇涌翠山亭吟风咏月更倡迭和悠然而共适洪武甲戌冬以余征辟至京而有周府祠官之命既而道龙亦以荐领河清县幕职东西修阻音问不接者四三载戊寅九月余由汴还朝改衡府纪善留京邸厥明年而道龙亦归辇下因得聚首都城交罄别来之衷曲噫固皆有可感者矣居无何道龙以前资政佐湖广光化县事乃请于余曰人之所以不能忘者莫亲若也今也宦防日久慈亲在堂南望湖天一碧飞云迢逓定省之莫致温清之既违不能无昔人顾瞻徘徊之慨故将即廨宇之轩名之曰湖天逺思以寓余念亲不忘之意先生其有以发之乎余曰善哉子之顔其轩也夫仁人孝子之于亲顷刻跬步而不能忘况违之累日于数十里之外而有不思者乎违之累日于数十里之外不能不思况违之累月于数百里之外有不思者乎违之累月于数百里之外固不能不思又况违之累歳于数千里之外者乎违之之益逺思之之益深宜是轩之所以名而士君子咏歌之所由作也于是见道龙之于亲其孝之异于人者良足称矣移以事君其忠之异于人者宁不亦可书乎然则是行而莅光化也固当以忠孝之心施为徳礼之政处同寅以谦抚百姓以仁待羣吏以正使事当物宜家给人足亷能之誉翔洽于朝端因流声于湖上繇此受知圣皇而膺不次之显擢慰安慈母而益眉寿之繁祺非兼尽臣子之道者能有是乎是宜序以为将来劝
　　积善堂诗序
　　余读前翰林解君积善堂记暨贤士大夫所谓咏歌之诗而知西昌横塘吴氏庆源之逺吴氏由防刺史相迄今二十余世居横塘宗族蕃衍不下数千百指有丰于资产而以好施为心者有儋于爵禄而以种徳为务者有俊杰而能文以载道者有恬退而养髙以厉操者弗殚纪也与余交曰士贤者秉性刚毅负才頴敏游四方多取知于大人君子故其闻也广其见也超人皆信其有识之士道而评之者如出一口归则端居自适参会众理因思其先世累叶淳厐肆其本固末茂承承继继以有今日善之积于既往者为不薄矣为子孙者又可不人人以善自勉期不负于厥先则善之积于方来者容可以不厚乎斯堂之所由名也吴氏之善积之而无已宜士贤念之而不忘揭之以名堂其佑启之意深矣解君安得不取之而谆谆为之记贤士大夫又安得不喜闻乐道而彰彰于咏歌之音乎然则斯堂也斯善也斯记若诗也即士贤之心与为士贤之后将并传于悠久其所谓衮衮而生者无足异矣易曰积善之家必有余庆吾于横塘吴氏征之且书此以为积善堂诗文序
　　吴氏族谱序
　　余还朝之明年同邑横塘吴士贤氏来游京师持其所修家谱访余西邸而请叙再辞不获即其谱而考之吴氏之在横塘者其先出于防州刺史相始居文江之蟾溪洞季子曰守者官至常侍十二传至绍兴省元首善先氏厯彦髙子季古由沙溪杳一冈而迁横塘横塘有吴自季古始五传至光允公生五子从善从谦从吉从兴从正而家益以殷族益以蕃从吉字叔文二子南山梦雷俱文学渊粹梦雷字震翁生宗大宗立富而好礼宗大字徳元三传至士贤世以丰厚诗礼名家君子谓士贤志刚才敏念厥祖而不忘受福之所自顔其堂曰积善寓永劝也又能力学不怠式光先业观其不以声利为急而拳拳于族谱之是务其不怠不忘之实即此而足征矣呜呼古者黄帝氏立因生以赐姓胙之土而命之氏故天下之得姓受氏莫非轩辕之子孙也周姬姓武王时泰伯之后封于吴其后因国以为姓有若季札之贤为吾夫子之尊慕及宗国不祀其本支之散处海内者不少也至长沙王芮徳业着于史册大司马广平侯汉以元勲图形云台自时厥后植圭儋爵逮宋元而逾显者不可胜纪然莫非太伯之子孙也防刺史之先则本出于长沙之至今二十四传绵绵蛰蛰蔓延于兹里者又莫非刺史之裔也夫以吴氏之盛而庆源之逺如此达老泉苏氏之防者谱可以不修乎况尝闻之虞文靖公云有祖之庙者父之亲无不在焉有父之庙者昆弟之亲无不在焉宗法不立则祭法不明然而后世谱牒联属亲亲者犹古宗法之遗意谱固不可以不修也宜士贤之拳拳既能修谱而承其祖考之志复欲叙谱而汲汲以余为请可谓贤也已矣数百载之下其子孙孙子代有能以士贤之心务士贤之务者则呉氏之谱将愈逺而愈彰使同源分流虽千万之广得有所稽而免乎苏氏途人之叹不亦贤乎又当知士贤积善名堂之义人人而体之世世而笃之则呉氏之善日新月盛以无负于士贤承先啓后之深意而杜氏所谓衮衮生公侯者必复其始矣是宜叙以为呉之后之勉且望焉
　　送刘季丽辞学官归庐陵序
　　士君子之立于天下也幼学壮行小则施徳于乡邑大则化于邦家以致君以泽民垂芳名于竹帛千载而不渝者固其宜也不幸而不遇明时遭圣主言焉而不合道焉而不行则不得已而有去归之思岂其宜哉方今海宇隆平圣天子在上群策毕举野无遗逸正士君子致身行道扬名显亲日也而吾同郡刘君季丽有司以明经举诣天官壮而行之诚其时矣而以归田为请岂无説乎夫季丽为庐陵着姓诗礼簮缨世不替门户先府君慕陶处士养徳不乐仕进以寿终伯兄孟亶以岳阳丞殁于任仲兄叔毖用知己者荐授辰州沅陵令其犹子田人初筮仕醴陵学官季丽又不能免于郡县之交辟而有是行何刘氏诗书之泽承承继继虽然季丽之志则固有在焉吾知其以为一门之内尽处而不仕也则谁与辅天子而康群黎乎尽仕而不处也则谁与守宗祧而肃家政乎是以决于勇退使吾兄若侄之仕于时者无内顾之虞而奉先主祀之存于家者有不匮之托圣天子知其如此允天官之奏而季丽之遂焉可谓不负其先府君慕陶之髙矣于其归也周子洒酒话别而赠之以言曰子之进退于国家君亲之义诚各得其道矣而士君子之立于天下又未宜止于是而已也必也即云林之暇穷经博史以讲乎道徳之原明乎礼义之归而考乎政治之要俟至乎强仕之年出而鸣国家之盛则所以经纶设施直可谓流于既溢之余发于持满之末者矣老子曰大器晚成吾将见季丽之大有过于人者而益信是为序
　　赠御史王伯静叙
　　古今天下士盖尝不贵于名浮其寔而贵于寔浮其名者何也以其能力学为已时止时行唯义所在而无毫髪务外之私以之而省于身内不疚也以之验于家无间言也以之讯于乡于邑于国于天下无一议之或矛盾焉者是岂不为君子之所贵哉吾见其人矣其唯御史金华王公伯静氏乎公秉赋仁厚而操履不羣当其遵养时晦隐徳弗耀而凡修之于身施之于家推之于乡于邑者出一善言为一善事莫非可以化民成俗者然其心退然不求知于当路宜其端居适性如良材美璞日滋长于烟霞雨露之间而足以为今日明廷栋梁瑚琏之资也始公之征诣公车也容貌之苍古威仪之迟重言论之慷慨气宇之宏深当稠人中虽接一词已知公之为国令器也既而首进所着忠孝一书受知皇上领乌府之任铁冠象简屹然于丹陛之下不动声色而奸防为之胆落台閤为之风生而后知公果为国器而不负朝廷耳目之寄也然则向之施于家推于乡于邑者今又显于国而及于天下矣何其伟哉而公方拳拳汲汲本仁祖义匡君救民知无不言言无不尽济时为国之心不忘于梦寐凡夜之所思旦必以入告不为汲黯之戅无惭魏征之忠是皆公之天性然也夫岂区区趋时自好者之可同日而语哉余素喜近老成人又乐交忠贞士尝过从馆下因得乡先生汪润之所传寔读之继以朝之名卿钜公所述雄文连编而累牍其所以纪公之徳业出处者详矣然余自以为知不在时贤下又不能申之一言以补其未至焉乃既为之序又从而为之歌曰繄鸾鳯之间世兮烂九章而成文始缥缥乎大皇之埜兮今来仪乎朝廷衔灵图而献君门兮为国之祯托梧桐以夕止兮向朝阳而时鸣既览徳而不失兮愿谐音乎韶钧庶感孚乎天人兮垂庆誉于千春歌未竟有客掀髯击节而和于列曰彼首之皓兮大器晚成彼心之丹兮为国为民与时显晦兮孔哲而明夙兴夜寐兮激浊扬清抱仁履义兮真无愧乎生平为霖雨以济时兮思沛泽乎羣生薄骢马之着望兮鄙苍鹰之得名宜鸾鳯之托物兮比兴为精尚亹亹而日修兮祈有光于永龄和既已余莞尔而作客请并其歌书于叙之左方以为公之美且劝云时洪武庚辰十月十五日也
　　送刘司训仲珩之官石城序
　　泰和之北四十里禾溪之流出焉溪之北重冈叠阜穷林旷原四民之相聚以居者骈门接屋其中族姓则皆莫刘氏若也刘之彦曰仲珩颖敏不羣夙闻庭训而又质之师讲之友甫弱龄而经史淹贯于是郡县之辟交至以亲年耆艾固辞乆之既而贑石城之贤尹以学官乏员人材放失知仲珩名且以陈君孟洁之荐书币之来礼意之厚使命之坚俱有不可却者乃以洪武庚辰春偕其宗老曰公正同贡于天官膺廷试本经义论策而俱中髙第自非家学渊源才力优裕者能有是哉之官有期以余为同邑且尝与其季父仰霄先生有忘年之契谒言以为别余曰士君子立身名教若仲珩者固当披阊阖呈琅玕以自结主知大展其抱负其孰曰不宜今也从容退逊不得已而逺违膝下则又恬就清职于石城者岂不以石城去乡不数百里顺流之便音问相通而时或得觐省之忱乎然则仲珩于忠孝之道为能两全矣至于正己以正人笃志而不倦防养造就于九载乐肓之间譬之松栢必足其尺度然后应时需而柱明堂栋大厦杰然有补于天朝倬然有耀于后世又安知非仲珩之初心乎仲珩咲而不言固书以为赠使览者知仲珩之未止于是
　　松庄诗文序
　　余尝佐戎清朔圉策骊黄拥旌旄以乱于黄河经于牧野厯于邯郸渉滹沱而向幽蓟度居庸闗出古长城抵开平旧元都追迹扣肯海转黑山越集宁而驻于大同焉大同秦汉云中大郡也其地北濒大漠西界黑水东接辽阳南控恒岳其风气早寒而不至于极其土平旷宜黍粟其山盘回其水萦带其人丰伟刚劲其俗醇朴由五代赵宋以来率防而为北朝我天朝混而一之复内地余留止旬有余日登髙临览吊古兴怀悠然慷慨而思得幽人逸士以备询畴昔英雄成败盖乎其无有意独以此为不中华若也洪武辛巳余备员衡府官居京师邑友杨君士竒尝客荆湘间交防契合者多竒杰士一日持巻谒余曰吾友张从善氏名登云中人侍其亲于武昌戎伍中博学而有文惇徳而厉行明于周程朱张之防于古今事尤博通性至孝友其云中故居有松一株为其先大父所手封蓊欝畅茂因名所居曰松庄从善常思归而未得也又揭而顔所寓此则士友所为咏歌之诗文若干首幸为之序以发其永思亦以纾区区久要不忘之心也余甚异士竒之説而叹之曰离云中五载于兹矣而始闻有若从善之为人然后知不可谓其地无幽人逸士而不中华若也殆有之而余未之遇耳以从善之谪戍逆旅其见称于中州之士夫者如是又安知端居其里如从善者尚不少哉喜云中之有人重士竒之敦谊而惜余旧逰之慊能已于言乎曰凡居而以植物名非士之清者不能也植物不以他而唯以松者尤非士之清者不能也夫松也佳木也咏于诗纪于书杂出于传记百家之编其为美防为良材为劲节为永年为人之所爱著述备矣今从善之贤大父乃能手封之而以名其居其为清士可知也从善不逺万里侍其亲于謪所又能不忘祖徳而揭顔示思以致咏歌之多则从善之为清士又可知也张氏其殆不显于云中而将显于武昌乎吾知若从善之松者舎之则深根固蔕耸壑昻霄凌烟霞傲霜雪亭亭落落而百歳之日自如也用之则将柱明堂栋大厦除风雨去鸟防枚枚实实如泰山之安也作舟为梁以济大川通大道荡荡坦坦而利民益世之功不小也岂若桃李之庆于春荣蓉菊之逞于秋芳而已哉叙之以为从善劝
　　送与志彭贰尹还香山叙
　　杞梓连抱不柱明堂栋大厦不足以效其长材骐骥伏枥不驰宛洛聘幽并不足以展其逸足君子立学不登台鼎膺方狱不足以施其大器此众人之确言也然君子之自处则又未尝不乐天知命随遇而安而不肯戚戚于卑屈汲汲于利达以贻天下后世之讥也若香山贰令与志彭先生其人乎彭氏为西昌之宦族先生为彭氏之伟人博通今古志操刚洁所至有氷蘖声性澹然不乐仕进洪武中当路者荐之髙庙至则以亲老力请获归养所居郭西之月池泉清而土腴宅幽而木茂谨修笃行不妄交接调饍之暇日与其弟若子以道徳仁义相讲明朝焉夕焉防焉息焉晏如也洪武末为郡县交辟强起领五云邑庠教严毅方正及门者率就雅饬尝深疾奸弊之为民患者值皇上继綂龙飞羣策毕举首条所以济时之切要者及释奠礼乐数事以闻特被嘉纳以行能征诣公车而委以民社之寄香山在南海一隅兵民襍处非得有为有守者未能抚而安之故有是选人皆以先生未得内除以广其所施为不慊又以髙年逺征以冲冐氛为至虑而先生则曰新受圣天子明命唯当勉之敬之以不负所任而已身计非所先也乃浩然而渉五千里之修程履险如夷闻之者莫不以为忠诚之所感也下车之日稽吏牍询民瘼宣徳音弭盗讼有不得擅革者缄奏輙允朞月成治闾阎歌而乐之今年冬以天寿奉藩垣贺表来京师既竣事则以年逾耳顺业当谢政慨然有投老之思矣欲拜疏而致请焉既而为议者所尼必将竟三年淹戒严有期其通家直史坦行萧先生会同郡之立于朝者咸则为诗文以纾其怀属余叙其巅末余间为迩言曰夫学固不在于多而唯以见道为贵仕固不在于显而唯以称职为美又曰凡为仕者与其位有余而徳不足必不若位不足而徳有余也先生既学而见于道既仕而称其职岂非位不足而徳有余者乎其不负于圣天子之所任而未可以垂老而遽辞也宜矣先生其尚朂之俟当以课最鸣天官年几七十则恬然以致仕苍顔皓首归休林泉间如洛中之耆英从容文酒以俱臻于上寿未晚也叙之以为异时征
　　孙氏族谱叙
　　余尝观古今天下名门右族显祖宗者既剏业垂綂于前莫不待于贤子孙者继志述事于后以传之无穷也使其有显祖宗创垂于前而无贤子孙继述于后则其业其綂其志其事终不免于荡然而无迹矣尚敢望其着于永也绵绵而不冺哉余所以读同邑孙真氏族谱而知其由殷周以来厯二三千年九十余世衣冠文物至今而不乏不能不为古今天下名门右族不如孙者深慨也按孙氏出于虞舜之后至成汤时有虞公光者受封诸侯传十世至遏父为周陶正武王赖其器用以元女大姬配之生子满封于陈又十世至公子完奔齐为工正齐懿仲以女妻之以陈氏自别为田氏又五世至书字子占以武功齐景公赐姓孙氏食采于乐安传二世至曰武事呉王阖闾为名将着兵法十三篇兵家世宗之武二传至膑复以将畧显膑之后十八传阅秦终汉无不儋禄爵者有曰丹生钟再传至权保有江东与魏蜀成鼎峙之盛凡三传而归于晋钟之弟旃传二世至唐仆射银青光禄大夫讷以黄巢之乱提兵清江右因定居于吉之白下县仁义乡讷之弟誗居贑之宁都七传至知岳州府君勰重修族谱讷七传至尚书仆射银青光禄大夫霸霸之后又十四传是为真之父仲安仲安孙氏之笃厚者也澹然不慕荣利唯日朂其子以义方之训真幼聪敏喜问学孝友称于宗族四年以一兵曹部智勇来京师不避艰险尽心竭力图所以安民而奉上者其立志固可嘉矣又能承岳州府君志孜孜以增修宗谱为务而以叙为余请焉余考其巅末既美其源流大且逺而宋元之文章钜公如眉山苏先生考亭朱夫子临川揭学士诸先辈品题之重如是其可征矣而真乃能俾岳州府君而下二十一世之本支粲然可考复得当时朝野缙绅及余友萧君坦行之序先后该括殆无余蕴非真之明克知善继善述之为道以求不媿于前闻人而有补于周裔者又安能得名士大夫之记着如是之甚富也于戏若真者诚可谓孙氏之贤子孙也矣况当靡盐之秋天能笃志效觐如此其所至岂可量哉姑申叙其槩以俟后百年继真之志述真之事者又将即此而得有考焉
　　怡乐堂诗文叙
　　韩府长史胡养正氏世为江右禾川之名族其先府君继文昆弟四人同居雍睦闾里以为称劝元季兵兴烽燹荡析者畧无宁歳继文度故址不能复立脱身逺引至长沙古浟西南得鳯山龙潭之胜因止而家焉构室庐拓田圃凿池种树为归隐计伯子养中而养正其仲也九歳而孤母夫人彭氏有贤行虽丁时多艰而教训不少缺养正资性警敏自知笃志好学以植立门户成童补邑庠弟子员孜孜讲贯确然不务外饰师友重之洪武中领乡书荐至京师授典闽之南安教养中克力其先业奉亲供祀之余悉送以资其弟且勉以勤有之义养正赖之以有造诣逮既得禄则迎母以就养使再至养中不得已奉母夫人至官以副弟意辞去不阅歳复奔走来闽中载母以归盖以喜惧交并时也未几母以髙年终人皆以为养中伯仲诚孝之所致焉养正奔临柴毁比终丧朝于髙庙以材能选特擢齐府长史政尚寛简中外徳之今天子继綂之初齐以不靖废殱其憸邪二三君有邹枚之风者皆以召命还而养正周旋弭难之益居多皇上嘉其忠仍令授齐郡王经于奉天门之东阁余时纪衡府善同事占毕铅椠间者朞月洪武辛巳冬郡王以受封就第养正改今职先年春养中幸弟之能以忠节自白于斯时也不逺千里来京师一见懽然不翅鱼水之相得寝食是同者无异童丱时靖江殿下闻而义之赐书怡乐堂三字以顔其所居晋府来朝留西邸闻靖江之説召见而甚悦之复赐宝翰俾寘诸巻端其荣亦至矣于是京之名士大夫咸为诗文以纪咏之若司成之缙绅銮坡之英杰鳯池之誉髦东观之硕儒王门之伟士莫不喜闻而乐道之发为篇章沨沨乎和平安乐之音以继夫二贤王好善旌徳之美以賛夫养正伯仲怡怡天伦之乐溯乎此而上既累叶而能然矣由乎此而下宜永世而无不然也诚如是则九江之陈浦江之郑将不得擅名于后先矣堂中之万子孙尚皆以养正伯仲所以恬乐之心为心尤当以二贤王羣钜公所以发挥期望之心为心哉是为序
　　复朴山书院后序
　　古之教者家有塾党有庠术有序国有学其要在于脩人道明人伦正人纪于万世而不坠也三代而上莫不皆然汉魏而下治不古者圣人教人之法日替月弛西晋云扰之余若所谓塾庠序学之设者乎其不暇讲矣于是间有髙士逸民不为时用隐居以求其志者悯斯道之无传乃即及门之徒而啓廸之此石门岳麓濓溪白鹿洞书院之所迭作于厯世也若吾邑髙安尹严公用父朴山书院之建于前元而其从孙国子学正从礼复修之于国初者其亦是之流欤朴山在邑城西严氏之居近之院因以名其创始之由欵识之宜地位之胜长育之効与夫七十年来兴废沿革之详则具见于缙绅海桑先生之记御史子啓王先生之序国录雅言萧先生之铭直史萧君用道之颂而发挥之义备矣国子先生没复十七载于兹而冡嗣俊徳克绍先志书院之额芝兰时雨之化乡邑仰之以为仪朝野闻之以为美咏歌溢乎词林纪着昭乎金石光逺而有耀泽施而无穷者皆彰彰而可称也今年春得其姻家萧日髙觐省赴京之便谒余序其巻末余幸见天朝学校之制秩然而不媿于古以致政教之修明礼乐之隆盛士君子莫不知仁义之可宗功利之非尚其薰陶造就之渐有由来矣而严氏之书院祖孙相承彬彬奕叶既以淑其子侄又推之人人引掖切磋誉髦斯士其所以为风教助者亦不小也然则吾知严氏诗书积累之庆将绵绵炳炳而亘于千百年之后岂有涯乎是宜序以朂诸来者
　　送周判官诗文序
　　圣天子即位改元之初政令一新厉精文治凡天下侧陋遗逸怀竒抱珍之士莫不搜罗豋进列于庶位厥明年复勅儒臣取古今君道臣道人事之载于典籍者櫽括类聚分嘉言善行惩戒以为各类之纲上自唐虞下逮元季采辑纂次辅便观览因以成一代之制作亦将以为永世之鉴举中外士流以博洽闻者会于翰林开舘武殿之南廊以从事而草创之于时俊髦若天台陈好义徐好古叶仲汜延平郑孟宣姑熟章谨建宁苏伯厚李铎呉中王汝玉张拱髙可大溧水王真邵武刘仲美大兴李敏金华方叔衡朱子建宁波史维时广陵陆伯瞻浦江赵友同临江周思吉郡顔子明萧用道杨士竒暨予二十三人皆与是选于是天子喜其得人之盛命文翰博士天台方孝孺总裁之命侍读绍兴唐愚士金华娄琏修撰吉郡胡靖三人者副之命修撰吉郡王艮编修荆州杨溥二人董督而讨论之实建文庚辰十月十二日也诘旦锡宴馆中既而大官给酒饍中使共笔札事非轻也居无何愚士艮铎敏相继物故友同以丁外艰去伯瞻以使朝去子明以辞老去好义仲汜子建可真士竒叔衡维时陞擢国子王府翰林官可大领扶沟令思领判湖广安陆州未几叔衡仲美又以疾卒于官思字存诚性古澹夷旷乐放林野且年逾耳顺上疏力以衰絶不任事辞得防赐本官致仕朝之名士咸称异啧啧曰贤哉存诚趋舎之有道而进退之合宜也于其南还輙相与咏歌以孜孜徳业于家庭十载间一旦而际文明之运遇有为之君当可出之时勃然如风云之从龙虎水火之就燥湿比之汉之东观唐之文殆不是过余也与诸君子何其幸欤不二年余而存者没者动者止者去者就者有若是之不齐吁良可感也虽然没者已矣而存者诚不可以不敬其身也动者升矣而止者亦不可以不安其命也去者得矣而就者尤不可以不勉其职也圣天子在上量同天广其所以能从悬车之请而重赐赉之荣者一皆本之因心之仁无待勉强自然泛应而不觉其有契于古先哲王之令典如是也更后十年贤材并兴徳化周被四方底平余知圣天子之从请而重荣者又未必不如今日待存诚之廓然也余与诸君子又何其幸欤因诗文叙而槩述其巅末以为存诚赠亦以为当时斯文庆
　　极拙堂诗文序
　　罗孟敬氏之居在泰和古城西北隅后倚穹阜前临清池石暎芳林左控平陆盖得其负郭之佳胜处也孟敬氏昆季七人皆以温厚恭谦着闻邑里而孟敬醇古笃实其容止也端而庄其言辞也简而直其胸襟也恬而夷其游处也和而慎视流俗之日习于术数变诈纵横捭阖而自以为巧者螫然而逺之有不知而问之则曰余固极拙者安能与多巧者为侣乎且多巧者亦乌用与极拙者侣也余是以谨避之而退养余之极拙以余天年贻于后嗣而已又何敢以期期之口确确之心于多巧之譊譊霍霍者求许与求契合哉因顔其堂曰极拙以见其志焉二子仲勤仲晦俱敦恪有父风仲勤以贡赋来京师求得侍书呉公仲平之书直史萧君坦行之记一时名流赋咏非鲜以序为余请余尝为迩言曰夫耽于巧者拙之徒也然所谓拙者非果于拙也以无所事于巧者而已又曰无所事于巧故不为巧者惑也昔汉隂丈夫抱瓮而灌子贡语以桔橰之佚乃曰有机事者必有机心而不知为夫桔橰巧者之务也抱瓮极拙之为也然宁为此而不为彼者以不事巧之机而舎夫拙之外也澹台子羽行不由径夫径固巧且捷也周道若拙且迂也然宁由此而不由彼者亦以不事夫巧之邪而弃夫拙之正也千百年余知是道者不屡见至唐之栁子切恶夫机巧倾险之妨教而病国也托乞巧为文以寓夫守拙之至性于戏若栁子者岂非深有符于汉隂澹台之心者欤又千百年知是道者益不屡见至孟敬独能逺避多巧而以极拙名堂垂示其子孙于永久于戏若孟敬者又岂非深有符于栁子之心者欤又岂非无怀天民之徒者欤述之以为极拙堂诗文序
　　氷蘖轩诗文序
　　士生斯世有过人之材能者亦贵乎有过人之志操而尤贵乎有过人之徳量也夫徳量者所以居材能志操之宫宇而材能志操者宫宇中之庶珍也有庶珍者必资闳深之宫宇以居之则庶珍虽富出之必以其时用之必中其节而不贻慢藏之讥矣使其有庶珍之富而不有闳深之宫宇以贮之则未免暴露于外出之不以其时用之不中其节不失之妄费则祗以诲盗耳乌足贵哉若姑熟李介石氏者穷则有以济艰虞达则有以任烦剧其材能足取也止则非其力不食仕则非其道不以一毫取于人其志操足贵也处己以诚虽不见是而无闷待人以寛而于人无所不容其徳量又岂不足贵欤其邑友通政章公有常知介石而志同道合者也改元初首荐于朝征诸天官授饶之乐平丞丞贰令者也政教之美恶则同其张弛也法令之得失则同其斟酌也催征之缓急赋役之轻重则同其权宜也故令与丞非协恭和衷如家人父子之相得者鲜有能康庶事而成伟绩也介石氏则克温克柔而不至于疏怠也克明克断而不过于苛察也克敬克让而不流于怯懦也由是而上下之情无不顺小大之务无不举逺迩之俗无不知后先之効无不立士称其贤人乐其化井井乎有古良牧之风乐平之民幸矣哉客有过其邑视其田野之辟人民之安墙屋之脩树木之茂曰美哉为治乎造其舎言论累日而知介石之有诸内也因章公荐剡有厉志清苦之语遂以氷蘖顔其防息之轩盖将与其既往勉其方来其意深矣三年春介石以贡赋来京师而章公方移任王府长史同余以奉勅编纂内廷诵介石之徳下生民者如是重介石之笃于自修而亦重章公乐于扬善也一日携朝野名士大夫所为氷蘖轩记若文若诗几数十篇属余序之可无言乎于戏氷者物之至清者也蘖者物之至苦者也以之养生则不若和羮大牢之甘美也以之为财则不若浑金璞玉之贵且重也而古之先民独取之以为髙贤真士之令称者岂徒然哉盖士之能以一亷自守而纎芥无私极天下之纷华靡丽邈然无足以动其中者则非氷之至清固不足以为之喻也士之能以澹泊自励而不求温饱极天下之珍羞滫瀡判然无足以移其志者则非蘖之至苦固不足以为之譬也然则昔贤既以是声而取信于当时流芳于竹帛如彼其彰彰矣介石复以是声而见信于交友揭顔于髙轩百世之下安知其不亦如彼之彰彰矣乎是宜诸君子纪述之不疑而推许之不靳也介石氏其尚朂哉是为序
　　相山经序
　　龙蟠子曰葬者掩亲之道送死慎终之事也人受体于父母本骸得气气感而应鬼福及人故青乌子曰藏于窅防实闗休咎可不慎乎孟子曰养生者不足以当大事唯送死可以当大事大事者岂唯棺椁衣衾哀戚享祀尽其心而已耶盖卜其宅兆而安厝之俾亲之体不陷于背囚腾漏不畜不及之穴而不为飘风水泉蝼蚁之所害是亦当大事之一端也尝观巨室之葬丧礼戒行棺椁之殡非不美衣衾之敛非不厚哀戚之容非不至享祀之物非不丰也而惑于迂怪之士肆其诱诳曰某山也富某山也贵或深入于壑谷之防或髙步于峯峦之屹嶫或即冈陇之奔驰或乘丘阜之散漫指伪为真指虚为实指背为向指凶为吉而于隂阳消长之妙五行生化之机原之为祖行之为势止之为形防之为支结之为穴则然无识若瞽叟夜逰蚩蚩焉贸贸焉莫知其方不惧祸福之随人秪茍图金帛之利己举世皆然罔或知其谬而正之也为人子者不揣其徳而贪其防循其所指迹而厝之则美棺厚衾终皆为水泉蝼螘之聚亲之肌肤不胜其惨塜神失依子孙罹殃图妥其亲而卒弃其亲图亢其宗而卒覆其宗者比比有焉是迀怪之士之诬人其害之重至于如此又可不慎乎余尝悯夫讹谬相袭无有届止因上考于古有孙郭杨曽诸家地理之文参集融会恍然之间殆有以得其要领复从其所能洞是术者为之师又有以明其条目而塟山之法于是乎通矣尝为之言曰学尚于正不尚于邪也术尚于明不尚于怪也行尚于忠不尚于薄也当时之士反是是以遂亾其正骎骎然入于邪也亾其明昬昬然入于怪也亾其忠哙哙然入于薄也由入于邪故以葬亲为餂富贵而不知其孝也由入于怪故以塟山之法流为灾异诡秘之术务以悦人而不知究其本也由入于薄故以塟人之亲为资养之策于己亲则泛置之而不顾也悲夫猗欤前圣仰观俯察近取诸身逺取诸物盖相山之法相人之理一而二二而一者也君子知相人之理则可以知相山之法矣故笔之于书而自序其首如此以俟夫孝子仁人之欲妥其亲者必由是而考焉则庶乎有以得其防而不差矣
　　纲常懿范叙
　　纲常懿范者庐陵周徳当闲居之日感先母幼日教以忠孝而述也母姓彭氏讳屼贞生而頴悟幼醇谨贞亮长仅识字而知文学徳义之为美且贵焉性喜闻古今忠臣孝子烈女行实常心记累百当慈父见背母年二十有八孀居守志荣利澹如徳甫四歳即令就师习学夜必教以修身勤学之要然后举所记忠孝故事一端本末详明丁宁笃诲曰汝谨识此长须学此曹为臣当忠为子当孝则不坠汝父志也元末兵兴闾里荡析则能从外祖庭椿居士先事逺引保身浊世人皆服其明且哲焉乱定时平归结庐独处具贽遣从里缙绅渚樵胡先生学先生言行端崇徳业充裕当世罕比一见聪敏輙许以孙子妻焉母喜曰吾子学问有托吾无忧矣遂敬礼先生同于严父凡嘉疏甘果不以进奉不先入口居无何而吾母先生相继倾逝使大恩莫报呜呼痛哉迄今二十有余年矣幸逢当今大明丽天普照六合皇帝圣神股肱贤良尝以为天下士之未受知于主也栖迟草野躬亲樵畊百载而上贤愚成败得失利病如示诸掌于斯时也谁不欲出与当路先达同心协力以黼黻皇猷揄敭圣化鸣国家之盛然而行藏取舎固皆非人所能为于是安贫穷一旦又思吾母之所笃诲于愚也如此其勤而因循落魄年几不惑进不能有以禆圣朝思治之切退不能有以显先亲潜徳之美遂于暇日承先亲之遗训旁加搜葺中古陶唐而降天统之间人极之内徳崇而业广功成而誉显者萃为一编题曰纲常懿范凡十六端二十五类通一千三百九十有六家该举彛伦囊括善类纲领布条目分坦然易见为人君者鉴之则可以效法明王追迹往圣而力致于隆平也为人臣者观之则可以景行先喆希踪前烈而勉成于忠义也为男者览之则可以感发造就而遂其为男之志为女者闻之则可以歆慕依放而修其为女之徳见可而欲进者视其才杰之科则英气自倍而行之必果矣知难而欲退者谂其清隐之端则厉操愈坚而守之必确矣思齐其家者阅夫同居之目则必能敦序于九族思扬其名者求夫聮芳之巻则必无负于百年矣槩而论之乃人伦之仪则也虽汉唐以来百将循吏列女各已有传然攷其时至今复五六百载嗣纂之者未有其人是则古虽有传以今观之亦不完之器矣故敢厯稽史籍旁参百家掇见闻之所及而纪是编然而尚恨山林浅陋古今浩不无遗珠于沧海滞穗于甫田是则又有待于后之博雅君子与我仝志加之润色补其遗缺世以继世贤以继贤增新于名数续美于诸端以陈善闭邪为之宗防去稊稗而养稻粱集鳯麟而扫鸮獍使用于朝也则足为君臣进徳之鉴用于野也则足为士女向善之指南上以賛圣天子风化政教之光被下以慰先母教训之不负焉此愚之志也故自叙于编首庶览者知所本未云时洪武壬申孟夏朔日龙蟠是脩周悳书于举冈之写经轩
　　送陈簿叙
　　簿佐令者也令之所行善簿得而賛襄之所行不善得而匡正之版籍之多寡赋税之厚薄徭役之重轻刑名之枉直风俗之美恶平章综理俾无一事之不协于中者令与簿实同其责焉然则膺是选而居是职以受民社之寄不得其人不可也抚之崇仁簿天台陈君尚义由国子生起家任云南军民府经厯再调而临是邑未及朞月政通人和百废具兴先是崇仁之田税法坏于贪吏民盖有不胜其害者君察而患之輙躬赴朝堂陈于皇上得请悉革烦苛之而定为寛省之科邑之黎庶莫不忻忻讴吟以为受永世之惠于陈君矣君则退然一归美朝廷曰是圣天子之赐也余何有焉有识者盖重君之逺度也三载以纳赋来京师而崇仁之俊乂列清阶于大廷若典籍黄公子中编修呉君徳润给事舒君孟明太学生呉尔瞻刘子羽诵陈君之善如出一口余闻而喜之曰古人有云枳棘非鸾鳯所栖百里非大贤之路岂果足为名言哉栁下惠不卑小官孔子尝为委吏圣贤仕止往往安于所遇随时处中以行吾志而已曷尝以崇卑小大切切为之校哉夫簿之为职虽卑且小也然昔贾浪仙尝为之而终以诗名传古今程明道尝为之而终以理学倡天下洪光弼尝为之而终以使节显青史叶子昻尝为之而终以相业着门阀以四君子之才能操行犹不以之为卑小而有所不屑焉者陈君其知慕于四君子者欤其与汲汲于进取而忘己量之所称者相距岂不逺矣乎四君子之徳业吾将以为陈君望陈君往之期必有以副吾之望而崇仁之邑又岂不为汉朱司农之桐乡是为序
　　周氏小谱序
　　谱谍之作所以纪族姓着昭穆定亲疏辨同异也夫本同而失于纪着至未久而以为异者固非仁人孝子之心也本异而强于扳附欲人而以为之同者又岂仁人孝子之道哉若郭崇韬贻拜墓之讥苏老泉所谓相视如涂人者皆可戒也吾祖由金陵来止泰和爵誉里厯西台御史仆射朝奉大夫至潭州主簿自爵誉徙居灉江再传至髙祖月溪徙桐山又三传至先考君邦贤徙阳冈里举子冈既于兵燹宝藏吾氏之宗谱惟谨谱有燕山窦禹钧子俨为之首序有益国文忠公为重修序有太祖夫人金花封诰二庚子秋挟厚赀避地五云寓大原里有同姓富室愿以百金买诰而叙同宗之好先君怫然曰而欲以百金鬻先世之封赠于他囊之不肖子乎是何卑我之甚也其人赧而退乃别制帛囊贮谱诰加于荷担之上意有急则弃担携此以窜荷者弗之知至地名分水愈不堪其重揣帛囊疑巻轴为绘像即恚曰命且不测犹荷绘像乎解而去之去十里行始相及问其囊以寔对亟反而求之留月余竟不复得忧愤成疾以卒呜呼先君直艰世而保防宗谱若诰如是之至盖将以遗于后之人也不幸为荷者所弃致疾而终其志固可悯矣悳幼孤赖贤母教育底于成立尝念先君之徳思所以成其志而未能也洪武己夘备员王官尝以侍讲之暇因述见闻所及作周氏小谱而置之举冈八咏巻间俾后之览者得有所稽而引之于奕世期无负于先君之志云
　　西江归兴图叙
　　西江归兴图者余友寿庠礼用黄先生以考绩诣天官例送翰林试本经义论策独冠多士将待以不次之擢而先生不之屑日汲汲以乞归为请又数抗论切直忤于有司而有韶州乳源教谕之命同志者莫不惜之而先生不之校唯以便道得瞻桑梓而一拜先人墓为幸又喜西江数千里山川郡国之形胜得重经于品题也即买舟载琴书由金陵遡大江而西不一舎为三山为采石有李白谢眺之遗踪可访也又其西为铜陵为潜岳南北群峰之秀可揽也又其西为小姑为彭郎夹流对峙合西南半天下诸水都会于此而东焉观之者莫不可以廓胸怀而遣幽抑也又其西为匡庐五老为彭蠡扬澜湖天之缥缈烟水之微茫举莫非归途长吟朗咏以摛辞染翰之资也又其西为呉城为昌邑为古洪若西山南浦徐稚亭滕王阁名藩伟观亦莫非归途登髙览古以游目聘怀之助也又其西为丰城为玉峡为吾庐陵故郡若螺川鹭渚青原玉笥之竒甲于南中忠节文章着闻奕世犹倬倬而可仰也又其西为丹砂为淘金为余西昌之邑若龙洲鸥閤玉华武姥之胜又甲于是郡甘溪在玉华之隂山环而水回土腴而木茂居民繁伙而礼俗醇厚黄氏之居则依于穷林峻岭之麓瞰于平田曲涧之賔浮岚暖翠朝晖夕霏晦明变化倐忽万状莫非可以惬中心而怡素志者宜归兴之浩然于其间而不可遏尤宜是图秩然而作于旷古之所未有也余既抚是图而识先生之兴矣乃为之言曰夫士君子之倦游而思归也若陶渊明之于晋则不遇于时而得由于己故能脱然竟去以终遂其归老之兴者也若先生之于今则遇于时而不得由于己故当夷然委顺以暂遂其归休之兴者也渊明之与先生盖易地则皆然耳矧乳源距西昌为伊迩教谕系一邑风化之首朝廷于是职必慎择其人焉而不敢忽是行也既膺付托之重而王程耒追固将先期竣事由西昌而上道五云厯双防瞻鬰孤之台以探章江之源度梅闗经南雄抵于韶阳与凡莅斯邑之君子协恭和衷以一正其纪纲一新其徳教如植木之必培其本如导水之必濬其源期月而可矣三年而有成则乳源之邑其能不变而为邹鲁之乡哉于斯时也时行而行以先生之才固当起而鸣国家之盛以大有为于天下未晚也由是而悬车遂请及余也得偕踵二疏之清尘苍顔皓首葛巾野服日相与寻文酒之约于东阡西陌松筠桑苎间以终其天年则何乐如之何幸如之哉姑书于图之左方以为异时征
　　秋江送别图叙
　　两浙名溪山以会稽若耶为首称其秦望鉴湖蓬莱曲水之胜亦皆磊落不羣而彰彰乎古今天下者也雅士孙宗佑氏世居山隂之卧龙山山蜿蜓盘旋骧首蹲尾盖以形似而得名于鸿蒙开辟初孙氏则旁占其秀以储英毓灵绵绵奕叶演庆源于无涯者如彼也宗佑少涉学敦典乐善澹然不以利禄经心爱亲敬长行义卓卓见称于流辈洪武戊寅秋以戍来京师挂剑长安陌赋从车诗十余篇宛然有盛唐作者风格渠帅以下凡知音者莫不重其为良家子而不忍驱之行伍训练奔走作息之间且假馆俾为诸子弟矜式焉建文三年春乃得单疾辞遂其髙也买舟龙湾东归之兴可知矣一日携所写秋江送别图及名士大夫所题品诗一巻谒余以序为请观其图趣恬逺知其早有得于王右丞郑广文之三尺者可嘉也喜而为之言曰古之君子未尝不为别其别焉者未尝不缱绻焉而不能为怀也夷犹焉而不忍舍去也故往往声嗟气叹形于咏歌汉魏以来若逺别离则传于诸家之乐府若春草碧色春水绿波送君南浦伤如之何其悠然无穷之意则寓于江文通之一赋秘思妍辞脍炙人口亘千百载之下有一日焉者诚揣情而根理也宗佑乃能写之以为图而又于宋玉所谓登山临水送将归之幽情婉态亦并见于翰墨涵融之表焉非悟于理而深于畵者不足以语于此然则其还而依于卧龙之山开晚翠之轩以防焉休焉抚图诵诗而思故人知己于青云之上殆邈乎如丹丘望蓬壶于碧海微茫之外其为别之怀较之今日秋江徘徊顾惜之顷又当为何如哉此余所以为宗佑重有感于是图也矧宗佑安于行藏之遇而明于进退之机从容乎义命所在而无一毫茍得之私焉庶几其为髙世之徒有诸中不矜于外宜非众人之所尽识者欤不然何其出处之自得如是欤是为序俾归而揭诸轩中以为昨夕进修之劝












　　刍荛集巻五
　　钦定四库全书
　　刍荛集巻六
　　明　周是脩　撰
　　记类
　　永庆堂记
　　庐陵西南五十里禾川之水滙而为梁潭潭之浒为白沙翠竹江村左控石头之髙山右挟阳台之秀岭鸬鷀之矶金牛之渡连络乎上下中则平原膏土嘉树清流名门右姓侈然而居者棋布星列若礼庭萧氏其尤也萧氏自宋元以来世积醇徳至礼庭而益大壮防四方以殷资正气猎猎有声朝野间性端重寡言笑不妄交与人称其有古君子风二子伯玮伯琦俱英俊谦敏式亢其宗予平居时耳礼庭父子之为人熟矣而未之相接也及奔走宦途忽五六载由汴邸还朝备员衡府官伯玮至京则见其姿茂而体丰言温而气和喜之而信乎名下之无虚士因举所建永庆之堂请予为之记予尝读易至坤之文言曰积善之家必有余庆又曰善不积不足以成名未尝不辍书而叹曰嗟乎甚矣人之不可以不善而善之不可以不积也积而至于成名积之于身之验也积而至于有庆积之于家之验也积之为言也守之而不使之或失崇之而不使之或替夫一动而善再动而善驯而至于众动莫不善焉善之积于身者盛矣一世而善再世而善引而至于百世莫不善焉善之积于家者厚矣惟其盛惟其厚则其名之立庆之演炳炳琅琅绵绵延延固自有不期然而然者矣堂以永庆名其不有见于斯乎然则萧氏之善积之于先世不为不厚而有庆于今世也宜矣继今以往萧氏之善积之其可不厚而永其庆于后之世乎为萧氏之者容可不以前人之心为心而孜孜以积善为务世以继世贤以继贤誓无负于前人名堂之意则天之报之岂不有衮衮而生者以绍八叶之相业续三瑞之芳声愈久而愈光愈逺而愈大演其庆于亘千百年而至于无涯乎吾以是为萧氏子孙望若夫堂制之髙广轩楹之华朴图书琴瑟之新古奉祠祀教子弟待宾亲礼仪之丰备心志之祗勤朋寿繁祉之充溢于堂中者是皆俟夫郡邑之达人文士登斯堂而厯咏之以垂于不朽予不及纪也是为记
　　一篷轩记
　　靖江直史萧公坦行由领职随王留京师官舎在紫垣之南金河之涘左瞻臯门之岹峣右瞩公车之肃穆钟山之云西苑之树青帘一卷图绘宛然天开盖地之最清切而爽垲者也坦行以强仕之年任膺匡辅刚膓直气贯乎日月然公退之暇性喜闲适以戸庭旧制北瞰通衢颇逼车马之喧于定居之明年夏六月甲子拓舎东眄阳之隙抡才命工搆轩四楹髙一丈有竒深逾髙之二尺广如深之数上则编竹葺茅为篷以覆焉旁则织苇附涂而代墁以楮既成莹白玲珑隔离尘襍每与同里周是修杨士竒二友徜徉其间穹乎泊乎恍若乘扁舟而浮游乎巨浸风恬浪静烟景澄明亦不知跬步之外之为名埸为利路也因顔之曰一篷命是脩以记是修以坦行之处而学也有经纬之文有卓特之行孝友闻于人人志操风乎流俗固予之所知而众以予为有同焉者予未之自韪也出而仕也有发愤之忠有挺拔之节献纳之恳冀有补于圣明退让之忱实无望于利进亦予之所知而众以予为有同焉者予亦未之自韪也及其朝囘而容与于斯篷之中也轩窻篱落之澄洁几席琴书之典雅髙情凌厉乎氷霜逸兴飞翔乎寥廓亦予之所知而或不识予之有同焉者予则窃自韪焉言未既士竒作而讯曰子以直史公之名轩其寓于兴也如斯而已乎夫轩以一篷名公岂不有见于古人所谓君犹舟民犹水之戒而思兢兢然以惕厉业业然以持循期勉成于善治乎岂不有志于古人所谓作舟楫济巨川之喻而思道徳之防展弥纶之抱忠质乎明主力抜乎穷民期膏泽于天下乎矧皆士君子知务者之当然乎不然一篷之轩曷不营之于昔者沧江白石之间而独建于金马玉堂之侧乎不勉夫二者以副士望而徒曰吾以疑识之似而已又曰吾以庄子虚舟之説为况而已不几于遗世而昧于素位之道乎予与坦行俱笑而有所难言者姑复之曰子之言然乃次而书之以为一篷轩记
　　琴乐记
　　小学大学皆学也巫医乐师百工之人所以承承而不乏者亦莫不由于学也河南陈子龙氏将家子也而雅志于学由成童诵经史习射御治太公穰苴孙武吴起诸兵家法颇识指归然性气清越好鼓琴以自娱得郡人伯景罗君之传朝焉夕焉寝焉食焉防焉息焉未尝舎琴而少怠其习伯景以其志之坚学之笃而知其好之深也喜之曰他日尽吾妙者子龙氏也遂无所靳惜而悉以喻之子龙焉不再厯年恍然而开悟豁然而贯通放情任意无往而不和且畅者弦与谱而相孚手与心而无戾殆不知弦之合于谱乎谱之契于弦乎亦不知心之命于手乎手之应于心乎曰弦乎曰谱乎曰心乎曰手乎四者为一几相忘于琴之间乎搆室一区缭以周垣环莳花竹轩楹几席清浻爽朗以为居琴之所友之以笔砚间之以图画从之以香炉茶灶综理之暇神融景会或时雨之新霁或积雪之初消或薰风南来或皓月东上援吾琴而理之悠然一操泠泠乎太古之音洒洒乎出尘之想殊不知天壤之中复有何乐可以代此也因质之其师园乐胡先生而顔之曰琴乐而以记为予请予尝考之伏羲作琴长三尺六寸六分象三百六旬有六日也广六寸象六合也前广后狭象尊卑也上圆下方法天地也五弦五官也大弦君也寛和而温小弦臣也清亷而不乱文武加二弦合君臣之恩也宫为君商为臣角为民征为事羽为物又曰琴者乐之统也君子所常御不离于身以其大小得中而声音和大声不諠哗而流漫小声不湮灭而不闻适足以和人意气发人善心而知为乐之莫尚乎琴也今子龙以武功两朝显宦累荣而能不以驰马试剑为务乃孜孜然慕好于琴以成其乐也此其志趣之髙逺襟怀之澄澈宜乎超出流辈而少有俪之者也虽然知琴之所以乐尤当知琴之所以忠且正者如阮瞻之于潘岳恒对之终日而无忤如戴逵之于武陵必守夫士节而不失盛名遗行表表于千载之上茍不能兼二子之心以自处焉则虽操云和奏凯钟泛绕梁戞緑绮吾未见其为琴之贵而乐之真也子龙曰闻命矣因书以为记
　　鸡山新居记
　　丰溪在庐陵之西六十里溪之阳有髙原茂林望之鬰然而深秀者着姓顔氏世居之溪之隂诸峰罗列其一峰曰鸡山者尤耸拔竒异因形似而得名自古矣顔之甥彭子明喜兹山之胜乃卜宅而依其麓焉爰来爰止以种以植不五六年而丛篁嘉木蔽翳云日与顔氏之居夹溪相瞩过之者如行辋川图畵中也环新居之田皆膏腴常稔子明日躬耕以奉其亲采于山钓于水裒其美鲜为瀡助待其弟子凯尽友爱之道一门内外和乐无间言由是以孝悌著称江乡而其姻兄顔君绍先知其志行有足取者每提撕而奬进之既为相其址而协吉复为之扁曰鸡山新居当子明来京师导之必以记为余请盖欲其因予文之警策而益笃不懈以经营创置贻嘉谋于无穷垂令名于不朽其成美之徳于绍先可谓厚矣子明而知绍先之意诚能亲之如芝兰以日造月就期无沗于东篱角山之华裔而终为鸡山不易之始祖上有以光其先下有以振其后者其皆在于子明矣夫绍先之成美于子明者能然予独不能然乎予独能于子明靳一言乎是为记子明其尚勉之敬之庶予与绍先之所以激厉所以期望者不负焉
　　南秀轩记
　　萧士行西昌清沂良家子也身长七尺貌甚清越被服朴素如庸众人究其性则温厚恭谨考其行则孝友惇信奉亲事长尽敬顺之道上下交承惟仁善是与见称于父老爰知于士流然后君子识其非庸众也尤笃好清雅闲逸之事以适其趣尝即正寝之南辟轩领胜以为藏修之所顔之曰南秀因其实也洪武庚辰偕其兄士信以写照防京师名卿间得翰林侍书呉公仲平为篆古二字而记请于予予闻士信而知南轩之秀为不诬也轩之构不逾一寻有半深如之广如之而明窻净几娟娟如也轩之右有长松偃蹇苍翠凌傲氷霜贯四时而益茂其左则有老梅疎竹潇洒檀栾延袤百余步与平林髙原之枌榆桑苎隐隐而相接是卉木之秀于兹轩者弗胜纪也松竹之外有方池汪洋澄澈风止烟销朗然如鉴晴光冷色浮映乎苍宇又其南里许有泉山槛泉出其麓淊淊汨汨如泻琼如萦带以分注乎稻畦蔬圃中几百折而落于池为长满焉是水泉之秀于兹轩弗胜纪也泉山之外则有天柱一峰孤耸卓絶瀑水岚烟晦明隐显变化而不可测峰之东则又有三峰罗立状如笔架即所谓三顾山葱蒨竒崛与天柱而相髙轩扉一啓宛然天开之图畵是山峰之秀于兹轩者弗胜纪也士行以综理之暇常引其子于南呼其侄于乔于海于渊于丘皆童幼髫龀或训以诵诗读书或教以揖让进退或称觞献寿而拜舞于亲之膝下蹡蹡济济可以悦于目而娯于心是后之秀于兹轩者弗胜纪也夫士行以一轩而并领乎四者之胜矣余若风月之清明鱼鸟之飞跃賔友之往还又无一而非轩中之胜顔之南秀不亦宜乎予以之而叹曰嗟乎金贝珠玉锦绣綦组世之所悦也而士行不之睨惟乐夫南轩之秀焉舆马台池声色防宴世之所悦也而士行不之尚惟乐夫南轩之秀焉其于为人可知如是则见称于父老受知于士流而取重于当路名卿大夫也不亦宜乎予与士行为同邑且生平之性惟乐于道人之善而喜于成人之美知士行南轩之秀若此而为之记以示其云仍垂于不朽不亦宜乎
　　思存堂记
　　客有自西昌泛舟而至江水之南舟而憇于怀仁之渡登傅氏宗岩氏思存之堂喜其髙明爽垲前列竒峰旁匝嘉树清池芳园流水映带深衣纶巾诸子森侍焚香煮茶雅不可俗于是谈论竟日及询所以名堂之意宗岩怆然变色而应之曰悠悠乎耿耿乎殆难言也客曰何谓其然也宗岩曰人子之于亲幸存而得尽乎志养者孰能无乐不幸既没而莫报乎劬劳者孰能无思思之而不置虽既逺矣犹不能不使其亲旦旦而存乎心目之间焉盖思存则亲存人之道也不尔则亲之恩徳与朝露而随晞亲之音容与春云而倐散邈然而无罣于中也人道不几于熄乎走也不幸甫成童时已失怙恃抱罔极之痛积年于兹而亲之恩徳无一日而不昭昭于心也亲之音容无一日而不睊睊于目也居而思之则悠然如见吾亲之在于位也行而思之则宛然如见吾亲之在于前也止于树而思之则吾亲之防息而悦乎繁隂者不能忘也临于沼而思之则吾亲之澣濯而悦乎澄澈者不能忘也寝则见吾亲于梦也食则见吾亲于羮也吾身之所在亦吾亲之所在如之何而能忘乎是予堂之所由作而思之所由名也客乃惕然起而谢之曰孝矣哉宗岩之能不遗其亲也美矣哉名堂之为有补于世也建文二年冬客以应召来京师谒予官舎厯举宗岩氏之言为予诵之而属为之记予闻而嘉之曰嗟乎与宗岩氏出处隐显固悬隔也而其所以抱痛永感着存不忘之念听其言也又何大同若是哉是宜记以副宗岩氏之请亦以为世之为子者亲在而或不之敬没而或不之思思而或不之久蚩蚩贸贸有愧于人道者之戒且劝焉客萧姓士信名亦笃于孝思者也故并及之
　　翠玉楼记
　　予以窃禄明时备员王官不瞻桑梓而友松桂者厯纪乂更新矣建文三年春从予防者内弟胡孔时氏以省亲古丰道京师乃闻有东楼新构之美述其经始歳月与夫地位材木髙深向背华质之宜甚喜胡氏之有人而壮观之出色也已而将告归以楼之名与记为请予应之曰胡氏居灉江铜山之间由南唐仆射以来衣冠文物绳绳而不乏彬彬而益著者虽一本于前人徳泽之厚而谓不得助于山川之胜者予弗韪也若夫禾川之水从西北二百余里与官溪之流合抱铜山为一曲南迤环胡氏之居北而东焉春雨施而暖浪拍天秋霜降而寒潭澄碧风帆沙乌之幽夐石兰岸芷之芬芳胜之发于水者盖莫得而枚举也金台石壁龙须南华诸峯掩映乎其前后老姥龙门华盖廖山之岫罗列乎其左右朝霏敛而霁色堆蓝暮景凝而岚光凝紫丹崖青壁之杳蔼白云红树之微茫胜之发于山者又莫得而殚形也予尝于端居之日登髙四望防歌写怀诵苏公翠浪玉虹之句境与意合快然自得而未有以领其槩也今孔时之新楼既髙出于脩篁丛桂之表轩楹面面一凭阑之顷而向予所快者必举在于目前矣爰采苏句以翠玉名之不亦宜乎孔时曰唯唯予复申之以言曰居室之有楼犹士人之有杰特者也夫楼复檐隆栋超轶羣构而无所蔽障以之逺俗可以离氛埃以之览胜可以极千里旁视彼之连甍鬭角如翚飞如鳞次者屹然而不相并其荜门圭窦如蚁封如蜗殻者相去岂不辽哉夫杰特之器必雅志宏度殊异流辈而磊落倜傥不拘于时以之为已可以崇徳业以之为人可以励风教旁视彼之名流俊士如龙蟠如鳯逸者挺然而不相下其庸夫愚子之如蝇营如蚊聚者相去亦岂不逺哉况凡得其地者有其人有其人者成其事成其事者传其名自古及今理必然也然则孔时于翠玉之楼惟当广图史之储以训其子侄俾胡氏诗书之泽绵绵浩浩益有光于前人亦且厚琴酒之资以俟予与而翁宦游既倦请身南还同登斯楼逍遥徜徉日领夫翠玉之胜以娱晚节则斯楼之名将与唐白乐天之石楼宋王元之之竹楼共称于千载之后矣又岂若齐云摘星之徒以骄侈佚乐为尚哉虽然孔时去此而能笃躬尚徳允成杰特之士而不负乎所以因楼而取譬之意则楼中之子孙又可不勉焉孜孜以读书明道思绳杰特之武而不负孔时作楼贻后之意哉是为记
　　吾隐堂记
　　泰和武山之隂沿溪流而上者不五六里曰西塘汪洋澄澈几百余亩演之以清泉峙之以白石环障之以丘峦延表之以田圃蔽翳之以云木映带之以居庐后顾则欝欝乎乐原之岫前眺则巍巍乎髙霄之巘左瞰芳桥之坦夷右睇白泉之深窅其壌沃饶其境幽夐若天造而地设者着姓钟氏世有胜而专之焉钟之彦曰与吾幼机警力学能诗文节志髙尚比壮涉元季兵争乃能明哲保身于沧桑陵谷之后吁其智矣哉我朝龙兴海宇宁谧归构堂故址式廓前修洪武初征贤之诏日下公则曰予老矣予无心于世事矣其富贵利达亦非予之所知矣遂谢絶当路日以琴书觞咏自娯晏如也爱其子亮尤笃于义方之训甫童丱时已卓卓异流辈文辞下笔斐然可观公喜益砥砺奬掖不使少懈因具贽遣就司业子髙刘先生学绰绰有悟入又令从国录雅言萧先生受三经三纬之防而所得为不赀矣亮字起晦孝行笃志忠养勤勤尽人子之道居无何以才名著闻辟命之至者歳无虚日强领贑庠教徳薰行染材用有成庭闱音问亦靡月不至五载于兹一旦而罹罔极之痛泣血柴毁比于终丧建文三年起复朝京师厯试翰林天官俱在前列而以母老乞归侍为请圣天子嘉其志而有南雄州学之命便迎养也南还有期喟然谓予曰遭世休明获沾寸禄而先君子不复作矣潜徳之罔显禄养之不逮日夕永念何以为此心哉所幸而有者先师刘先生尝大书吾隐二字将揭之堂中以寓夫着存不忘于悠久愿赐一言以记之于戏隐者士君子遵养时晦之名独善其身之事而居易俟命之道也惟明乎是道行乎是事而不愧乎是名者隐之谓也不能明是道行是事愧是名而亦谓之隐可得乎今观与吾氏之为隐也专西塘之胜厯乱至平端居自守而荣耀纷华举不足以动其中非果能明乎是道者欤樵山钓水而惟适之安读书教子而惟义所在非果能行乎是事者欤能行乎是事能明乎是道非果能不愧于是名者欤刘先生之名是堂其意固有在矣若起晦之拳拳于其亲而切切为之请其意之诚其行之笃所以承于先而啓于后者又将如西塘之水源源混混必盈科而后进不放乎四海不止也吾隐氏其不殁矣哉
　　梅轩记
　　予尝观植物之盈乎天地间者谷粟之可以为食桑麻之可以为衣松栢之堪栋梁簜之利国用自余结根挺榦分枝布叶吐芳而垂实者形色气味万有不齐夷考其材举莫是数者若也然梅之为木凡名贤伟士一谈及莫不深爱而致好或取以譬髙世之流或引喻自家之况或揭以顔其居或称以别其字往往不谋而同古今皆然不可胜记者何也盖以其标格清竒精神苍古夐不侔于众卉故也观其立则潇洒卓絶而不染于纎埃也其秀则玲珑洁白而独先于春阳也昔人谓为花魁韪夫傲城萧梅瑞氏当始生之日其先大夫求立隐居梦人遗以梅蕚一枝遂因以名既长疏通倜傥正直无少阿倚父老咸徳其为人综理之暇每追念其亲所以因梦命名之意輙深自惕励以为立身行已当表表于士民中亦犹梅之表表于卉木中而后可也尝咏林和靖暗香疎影之句陶陶自得于是辟轩种梅为防息之所题之曰梅轩而亦以自号焉建文三年春介其冡嗣汉章者吾甥也走水陆三千里谒予京师以纪为请予既喜梅瑞之得趣于梅有清古端洁之操获恬澹安和之乐是梅不负于人人亦不忝于梅矣又喜其仲子汉蜚年未弱冠以屹然为乡闾子弟矜式由是而渐磨造就克成其一家之学则升庙廊调鼎鼐将不在于梅轩而其在子若孙者必矣又岂徒巡檐索笑寓一时之清兴而已乎是宜记俾置之轩中以为异日光大征
　　举冈八咏记
　　举冈八咏者何予所卜泰和之居既成即其胜而表之以寓夫雅尚之兴也八者何举子冈仙人石奉祠墩厚本堂写经轩洗砚池演清桥涌翠亭也举子冈者何是邑诸山之髙圆而秀特者皆以冈名而举子者亦武婆天柱尖心鼓楼黄牛马缨朱砂榉林之类耳其立名之故则不可知也仙人石者何举冈之南有陵周道絙其麓陵之上有石二相距迩咫俱平而长石之上有巨人迹各二前后相应跟趺蹯趾甚悉而肖视其质理生于自然固非琢凿之所为者里父老相传昔后羿上射十日堕一乌于此上故人名射日石亦名仙人石道之行旅登陵以观者成坦途焉奉祠墩者何予初任周府奉祠官子轮来省当告归命即居之左水所合流之处筑墩髙二丈广倍之构室其端以奉先祠为龛二层上叙祖考之位下将设啓基者之像置田以供歳祀器什物品仪礼具着成式因以名之盖兼取其义也厚本堂者何举冈之后居予宦防时妻子所营闻其髙朗完固喜之而命以名其意若曰祖者人之本而啓基者又此地创始之本至若耕读以为治生之本种植以为利用之本积善以为传世之本事上以敬为本接下以恕为本祭祀以诚为本立身处家以中正勤俭为本凡此者皆所当厚也写经轩者何予平居之日志存典籍尝开轩对竹櫽经括史述为简径以便童穉若类编论语集义大成纲常懿范啓防法语广演大极图相山经济世新方等编皆于轩中手自纂辑而成故因以为名洗砚池者何轩之东北行数百步有池广半亩北岸石壁水中有窍内寛外狭深不可测泉出其间予尝洗砚于此因以名之演清桥者何居之东林壑绸缪百泉涓涓会而为溪其大者则出于洗砚池之石窍汪洋澄澈可濯可湘因门迳所经架小桥以度取演其清以名之也涌翠亭者何举冈之居山水盘回原隰平旷洪武甲子初爰始爰谋爰度爰构廼疆廼理以垦以濬于是基趾田园溪池林路各得其所羣卉百果靡不毕植越十年余云蒸雾滃欝然与武山浮岚暖翠隐隐相接如波涛汹涌上薄霄汉作亭居之东以领其趣亦取苏公山为翠浪涌之説以名之也于戏予先世繇金陵徙是邑之爵誉里徙灉江至予凡七世又徙阳冈举冈览溪山之回环念经始之不易期宗嗣之幸绵予未筮仕时郡邑儒林文士之来防者莫不悦而赋之今年予备员衡府留居京邸进讲之暇询及曩者林栖因举八咏之畧达于王防赐大书厚本堂三字复赐涌翠亭额咏举子冈诗于是朝之名士大夫继而作者非一尚冀当路斯文雅徳君子好善而忘势者益为之咏歌以慰予怀蕲无愧于往哲而有劝于来裔是予之志也
　　秀实堂记
　　凡植物之盈乎天地间者若百谷草木莫不本于苖而秀秀而实以为生生不已之资也夫实资于秀秀资于苖苖资于实实坚则苖美苖美则秀蕃秀蕃则实坚其始而通通而遂遂而成成而敛敛而终终而复始造化之妙盖循环于隂阳寒暑昼夜消息啓闭之中固有不可得而言名者矣人之为人也亦然观其闵闵然而孩幼也桀桀然而成童也恢恢然而弱冠也此苖之美者也挺挺然壮而立也倬倬然强而不惑也浑浑然艾而知命也此秀之蕃者也慥慥然耆而耳顺也充充然老而传也此实之坚者也人之为学也亦然观其自洒扫应对而诵诗读书朝益暮习而小心翼翼者苖之美者也博学审问慎思明辨而笃行之者秀之蕃者也至于反身循理以乐天居易穷神知化以继往开来者实之坚者也宜吾夫子之形于声嗟发于气叹以致警于天下后世之学者也友人段云锦氏清俊而温雅质直而好文承其先府君复心诗礼之训孜孜焉业业焉以谨于自励重于贻谋如水也日濬其源如木也日培其本务使其沛乎其不可遏确乎其不可拔此云锦之志而秀实堂之所以名也予与云锦生而年同居而同里交而心同其自励其贻谋之志又无不同故乐为广其説俾段氏之世世子孙登斯堂者即秀实之义以观感兴起勉学以格物由格物以成徳由成徳以永庆者无一不在于是焉或问于予曰秀实者段氏之名贤盖尝以孤忠劲节而大显于李唐者矣今云锦得非其后乎为其后而举其字以名堂理固可乎予曰可也夫云锦以时世悠逺必不欲自附于唐贤其以之名堂而不避者亦将令其祚深有慕于前闻人之忠节磊磊落落以益绍其流光又焉往而不可乎因书以为记
　　杂著
　　平勃辨
　　陈平周勃豪杰之士也其安刘之功未宜以易而论先儒以为人臣之义当以王陵为正理固然也然当时上有吕雉之悍摰诸吕分握兵柄地位根据已有不可得而卒拔之势使王陵之正不行而罢陈平正之平之正不行而罢周勃正之勃之正不行而罢三人者尽罢则刘氏之元气索矣天下为吕氏必矣平勃知其然故不得已而权违髙祖之盟从吕后之欲俟后渐老观衅而徐图之未为非计也至如勃入北军令军士左袒又未可全谓其甚拙兵法贵在临机应变勃必有以探知军士为刘之心令之左袒则从之者必多既多左袒则虽有欲右者亦不得不左矣既皆左袒则军士之心一矣群情之疑虑释矣诸吕焉有不成擒者乎又如陈平推勃先入北军亦非临事畏难而伪为谦徳也以用陆贾之谋即二人深相结者已久至是而举事决策皆素有所处矣岂可以平为畏难伪谦哉观其答王陵之问者已可见其志之有预矣夫何疑哉又观其功成事定文帝既立輙称病以右相坚让于勃又皆可以平为伪乎是未必然也
　　广演太极图説
　　濓溪周子曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉无极之真二五之精妙合而凝乾道成男坤道成女二气交感化生万物广演曰混沌之先一气而已溟涬始芽鸿蒙滋萌天地肇分盘古化生立成三极上干下坤升降造化而品物流形鼓以雷霆润以风雨日月运行一寒一暑而四时成性命之根原于此也故天清气上浮而成象也地浊气下凝而成形也天阳而地隂天清而地浊天有辟而左旋地有轴而右转天体圆而色地体方而色黄天为神地为祗而有理天干而地坤干健而坤顺干刚而坤柔干动而坤静干髙而坤厚髙覆而厚载也覆者穹而上载者夷而下穹而上者尊夷而下者卑尊行而卑从尊倡而卑和尊行倡故为父为君为夫卑从和故为母为臣为妻也日阳精也月隂精也故昼为阳而夜为隂明为阳而晦为隂舒为阳而惨为隂人则男为阳而女为隂兽则牡为阳而牝为隂鸟则雄为阳而雌为隂魂为阳而魄为隂神为阳而鬼为隂气为阳而精为隂长为阳而消为隂呼为阳而吸为隂寤为阳而寐为隂语为阳而黙为隂行为阳而止为隂啓为阳而闭为隂淑而君子为阳慝而小人为隂亲君子逺小人则道得而四善兴曰维正维直维公维忠而致十者之祥曰以益以吉以强以乐以荣以安以泰以盛以永以存天下之福皆归而治隆必矣亲小人逺君子则道失而四恶兴曰维邪维枉维私维奸而致十者之殃曰以损以凶以弱以忧以辱以危以否以衰以促以亡天下之祻皆归而乱替必矣其机如此为国家者可不慎乎元亨利贞天之道也元者春也物之始也亨者夏也物之长也利者秋也物之遂也贞者冬也物之成也诚者物之终始统四徳而运乎其间即春木少阳夏火太阳秋金少隂冬水太隂土则冲气而行乎四时也木性曲直其味酸其色青其施为慈仁火性炎上其味苦其色赤其施为燥热金性从革其味辛其色白其施为刚毅水性润下其味醎其色黑其施为圆活土性生物其味甘其色黄其施为厚重人之有三纲犹天之有三光也有五常犹天之有五行也有仁义礼智信犹天之有四时也仁配春木礼配夏火义配秋金智配冬水信则配土而通乎四性也慈爱恻隐之为仁犹骀荡发舒之为春也节文辞让之为礼犹欝蒸薰陶之为夏也宜制羞恶之为义犹栗烈肃杀之为秋也辨察是非之为智犹严厉变易之为冬也无恻隐者非仁犹不骀荡而非春也无辞让者非礼犹不欝蒸而非夏也无羞恶者非义犹不凛冽而非秋也无是非者非智犹不严凝而非冬也四性失一不成徳也四气失一不成歳也歳不成则万物不育徳不成则人道不树物不育则反常而殃矣道不树则乱伦而殆矣故曰太极者理也君子之戒慎恐惧所以修此而吉小人之放僻邪侈所以悖此而凶此之谓也春神青阳夏神朱明秋神蓐收冬神主气行令理则然也故尧法之而命春官羲仲宅于旸谷而掌东作夏官羲叔宅于交趾而掌南讹秋官和仲宅于昧谷而掌西成冬官和叔宅于幽都而掌朔易也木位正东于卦为震生于亥旺于夘而为仲春之温和也火位正南于卦为离生于寅旺于午而为仲夏之炎燠也金位正西于卦为兑生于已旺于酉而为仲秋之凉爽也水位正北于卦为坎生于申旺于子而为仲冬之寒沍也土寄四方于卦为坤而与水同生旺于申子也甲乙夹震与震居东而为木焉丙丁夹离居南而为火也庚辛夹兑居西而为金焉壬癸夹坎与坎居北而为水焉戊巳居中而为土焉巽居东南艮居东北干居西北坤居西南并坎离震兑合戴九履一洛书之位也干父坤母而生六子震长男坎中男艮少男巽长女离中女兑少女也春木在人为肝主魂夏火在人为心主血秋金在人为肺主魄冬水在人为肾主精土则为脾主四肢也角亢氐房心尾箕东方青龙之七宿行木之气而为春也井鬼栁星张翼轸南方朱鸟之七宿行火之气而为夏也奎娄胃昴毕觜参西方白虎之七宿行金之气而为秋也斗牛女虚危室壁北方武之七宿行水之气而为冬也金星太白火星荧惑木徳歳星水徳辰星土徳镇星二十八宿各奠一方天之经也二曜五星周旋出没天之纬也雷以动之风以散之雨以润之日以烜之艮以止之兑以説之干以君之坤以藏之寒暑推迁万物化醇而歳功成焉占斗之建正寅二夘三辰四巳五午六未七申八酉九戌十亥十一子十二丑至正而复寅也夏正建寅商正建丑周正建子以天开于子地辟于丑而人生于寅也甲丙戊庚壬阳五干也乙丁己辛癸隂五干也子午辰戌寅申阳六支也夘酉丑未巳亥隂六支也支干轮配为花甲六十而有纳音之五行也子有虚日为防丑金为牛寅有尾火为虎夘有房日为兔辰有亢金为龙已有翼火为蛇午有星日为马未有鬼金为羊申有觜火为猴酉有昴日为鸡戌有娄金为狗亥有室火为猪也其于音也角音属木春也征音属火夏也商音属金秋也羽音属水冬也宫音属土四时也一三五七九阳之数也二四六八十隂之数也故正三五七九十一应六律为阳之月二四六八十十二应六吕为隂之月也自子至午东南为阳其属隂者阳中之隂也自午至子西北为隂其属阳者隂中之阳也冬仲者隂极之月也隂极生阳故阳生于子出冬经春渐盛而为夏也夏仲者阳极之月也阳极生隂故隂生于午出夏经秋渐盛而为冬也犹夜分隂极故当其极而阳生出夜向曙渐明而为昼也日中阳极故当其极而隂生出曙向昏渐晦而为夜也夜分子也日中午也月有二气六候周一歳之月二十有四气七十二候凡隂阳气候一明一晦一泰一否消息于昼夜往来于四时而终始乎万物者也东木青灵结岳曰岱潴海曰阿明其裔曰夷南火赤灵结岳曰衡潴海曰巨元其裔曰蛮西金皓灵结岳曰华潴海曰呪良其裔曰戎北水灵结岳曰恒潴海曰愚疆其裔曰狄中土黄灵结岳曰嵩其地曰夏由三皇而立道由五帝而行徳厯代明王心法授受以君临万邦纲常政教大本相因其所损益变更不过制度文为名号细故而已而五岳四海九州六合舟车所至日月所照凡有血气之类莫不尊亲此盖圣人应运作兴以法天定民之处故又曰中华也天下之物祼虫三百六十而人为之长毛虫三百六十而麟为之长羽虫三百六十而鳯为之长鳞虫三百六十而龙为之长介虫三百六十而为之长天下之山五岳为之尊天下之水四凟为之宗天下之区九州为之壮天下之草五谷为之贵天下之木松柏为之良也天下之人圣人受命为之主天下之物养生利用为之重天下之事正理达道为之先天下之达尊爵齿徳为之上也谷者养民之宝也三春以畊九夏以耘三秋以获农之时也圣人使之不违其时所以重民食而固邦本也猎者取物以备用也祭者摅诚以报本也春猎曰搜以祭曰祀夏猎曰苖以祭曰礿秋畋曰狝以祀曰尝冬畋曰狩以祀曰蒸此圣人律天时以行事庶可以交神明也余尝以五经配之五行其义若曰书纪徳政优柔生育以仁为本经之木也礼记序节文薰陶造就以礼为本经之火也春秋褒贬贵王贱霸以义为本经之金也诗咏情性感发流通以智为本经之水也易有太极该载物理以诚为本经之土也故曰理无定在夫四序之春而夏夏而秋秋而冬冬而复春即五行之木生火火生土土生金金生水水复生木也即万物之始而通通而长长而遂遂而成成而终终而复始也即日之朝而旰旰而午午而昃昃而夕夕而夜夜而复朝轮运不已而为四时四时不息轮运而为万世至于无穷此所谓太极此所谓万殊一本一本万殊也
　　松友轩説
　　有秦五大夫之裔曰苍官生者繇岱宗之阿不知其几迁而依于永康贾廷温氏之黄山以居焉生长身而胡髯气挺挺出霄汉表廷温氏识其真梁栋材也雅爱重之越十余歳察其所守无少变渐成密友又十余歳益亲且洽而其直节贞姿往往特立于氷霜肃杀之后逈非朝同夕异者之可儗伦也间以吉日良夜临风对月开轩相延以披写心曲冷冷然皥皥然两不自觉为方外忘情交也廷温氏乃得从容访论而知鼻祖本于徂徕姚姒时子孙尝有充青州贡者皆至大用厥后多散处于嵩华峨岷太行王屋巫衡庐霍诸名山支族之蕃至不可纪极又有居南诏居新罗者子息最为盛大【二所产松子最大故云】其以衞主公受封岱宗者生之显祖也自是而下至吾有十八公者性神灵故尝入伟人丁子贱之梦以为荣贵征又再传有七昆仲者则与时贤郑重瑞为金兰契郑国以为号而人至今称之至梁有与山中宰相陶景交尤脗合每闻音响輙欣然莫逆而遗世焉至唐有登枢要留禁中者值天子幸蜀伪引疾金马门顔色枯槁几傧于死虏黜不顾龙舆既还复荣茂倍他日遂卓卓以忠鲠鸣又有与蓝田丞崔斯立深相结者吟哦和答旦暮无倦厯宋及元着闻传着若是者非鲜廷温氏髙尚希古士也其胸襟潇洒虽絶尘俗宛然有陶景郑重瑞崔斯立之清者也而苍官生之先世皆与之鱼水胶膝之不翅又况神灵忠鲠之彰彰于前脩也哉宜廷温氏取之为至友额之以名轩将齐其志操同其寿考乐其天年于永久而不渝也予未识廷温氏因吾郡太守朱侯仲智道其与苍官生情谊之笃如此信其励行之不羣而清芬之可掬也方思为文以美之而毛頴陶陈诸子侍侧诵其事于楮先生传之以为廷温氏名轩説云
　　经史疑问五条
　　礼记曰弟子于师心丧三年则其礼之轻重与父与君自有秩然等差矣孔子卒子贡庐墓六年岂不重于师而轻于父乎且亲丧居倚庐古礼也庐墓岂亦古礼欤子贡于父之丧果尝庐墓欤尝六年欤于师乃尔于礼果有在欤孟子亚圣也道必取中极称子贡之不忘于师而不校其礼之当否岂亦有所説欤
　　史豫让曰智伯国士遇我我故以国士报之则其君臣之相得可知矣而智伯之为人猖狂悖戾豫让岂不知其不可事乎至于凌脇同列贪恣若此不亡何俟让果尝于举事之初强争而切谏之乎使谏而能听必不至于身死国灭之祻使其不听让不于此时去之乃孑孑于败亡之后欲以一死报其国士之遇忠臣固如是乎朱夫子取之载之小学岂亦有所説欤
　　万章论大舜之孝有瞽瞍使舜完廪捐阶瞽瞍焚廪使浚井出从而揜之予尝疑之若曰舜为都君有牛羊仓廪干戈琴弤之奉其贵已不小矣有九男二女百官之事其臣仆亦不少矣瞽瞍虽顽于此时尚得使舜为完廪浚井之役乎且捐阶纵火与即其未出而揜塌父之恶子害之岂无他计而肯肆其奸凶若是之显露乎其奸凶显露若此之甚象则曰二嫂使治朕栖二嫂尧女也杀其婿而据其女岂全不畏尧之国法与臯陶之明刑乎孟子以好辩名而其弟子之言妄诞若此曾无一语以正之岂孟子亦以为然乎否乎
　　孔庙伯鱼列两庑子思居四配顔路曾防父子亦然説者以为重道统之传故尔予尝于中有不慊焉曰父子之亲人伦之首也尧舜之道曰孝弟而已矣三代之学曰明人伦而已夫以才自髙而卑侍其亲众人且必不为况于圣贤肯以道自重而轻视其亲哉二三子之列若此岂先儒布寘之未当欤抑固有其説欤
　　管仲相桓公九合诸侯一匡天下攘荆楚尊周室其功大矣圣人称之矣而既许其仁矣孟子曰乃仲尼之徒无道桓文之事者汉儒又曰仲尼之门五尺童子羞称五霸则论语孔子与子贡子路以桓文问答不一而足何欤且当时宗周虽微犹承正统而曰管仲不能致主于王道欲管仲相桓公行王道则桓公必自为王于天下而不复有宗周之心于理安欤经传圣贤之论相戾若此岂别有其説欤
　　书叶咸宁小宗谱后
　　世之言家世之盛大而久逺者莫不以木本水源为喻固类乎切且当也予则以为不然曰必喻之本大而木茂其徳与绵绵瓞之义通乎必喻之源深而流长岂徳与始于滥觞之义合乎以予论之夫人之家世或初大而终小者有矣或初小而终大者有矣公侯子孙而为庶为清门蓬门白屋而衮衮生公卿曷尝有一定之理哉惟在于积徳与否如何耳夫何疑乎是知本源之喻徒足使名门之子孙恃其深大而或不谨于徳焉乌足以为训哉今观天台叶氏之家谱簮缨诗礼绳绳继继炳炳朗朗者几世矣近而推之由宋丞相梦鼎信国公而上若太传若尚书而下若万戸侯者代不乏人焉然是皆以积徳累行以贤绍贤斯能致夫盛大久逺益引而不替者如是岂专于本源之深大而逺乎咸宁令子成信国之闻孙也有学有守见称士流为政之暇犹拳拳以增修家谱为务求当时名公钜卿所为文若诗凡数十篇其子国子生坦闻以示予予既嘉子成之不忘其先又爱坦之笃学好义而知叶氏世福盖方殷而未艾也故特辟夫本源深大之谀而专以积徳启后益大其家声者以为劝永世不坠之基固在此而不在彼也因书以归之以诏叶氏之来者观之者毋以予言为倨而惕然有警者可也
　　题月池彭氏族谱后
　　予生始髫齓已闻月池彭氏为西昌宦族比长得与与文与畊与智与和其侄原泰诸君子交则知其祚之蕃且盛者为未艾今复见原泰之令子士叔所持家谱乃得征其数十世厯五六百年翕张隐显之悉因抚图叹曰天下膏粱华腴之裔由汉唐阅宋其彰彰著称者固不少然当元纲解纽兵燹荡析其颠踣而陨坠者不可胜纪求其有贤子孙能全身保家于沧桑陵谷变迁之余宛然如未更乱时者良不多见彭氏自国初以来居宇堂构接栋连甍翚飞而鳞次者不替乎旧也菑畬亩绵阡絙陌沃饶而常稔者不减乎旧也衣冠文物恬退仕进光前而振后者不愧乎旧也谱牒源流分昭布穆明同而辨异者不失乎旧也具是四者诚天下之难得也而彭氏皆有之其先世之所积何其厚欤诸君子又能拳拳协心以修谱为务考而订之辑而续之取累朝诸先辈之文而系之求当时名士夫之言以发之将引而伸之保而藏之以垂示于永久若诸君子之所志又何其厚欤由是而下彭氏之云仍宜愈远而愈大则其继诸君子之志复绍而述之扩而充之以演溢于无穷者又何虑不代有其人欤庸识之巻末以朂诸来者
　　郭从陵复姓巻跋
　　邑冠朝郭君从陵既由陈氏而归其宗矣直史萧君坦行雅重其谊輙为文以纪之间以示予予申之曰复姓古礼也孝徳也士君子之善行也知古礼之不可违孝徳之不可失士行之不可薄者则虽防鞠于他族承祀于他族受业于他族成名于他族姓固不可以不复也姓不可以不复则从陵之归其宗非昧恩于陈氏非背义于陈氏也政欲使陈氏之族姓纯一而不乱也欲遵古之礼也欲全孝之徳也欲不愧于士之行也然则从陵其贤乎哉尚勉之以靳大振于郭而犹毋忘于陈哉书此以为从陵美亦以驱后世惑
　　编修馆与总裁方先生希直书
　　纂言开馆者君上之事也敬事后食者臣子之道也立纲陈纪量材任事者总裁之职也旁搜广掇详悉无遗者同寅之务也先生以文行纯诚黼黻圣躬首承明命奬率善类领防斯文足为名教之光不负士林之望实千载而一时此众人之言也如区区者赋性疎坦为学谫肤然尝潜心追讨或有寸得又不喜轻自售露以为古之学者为已故中心退然不求知于人然或间有黙契而颇相知者又未尝不深感而长存之于心也曩者王官均防勅问忝在异等之列未几又有入馆之命得陪诸君子函丈之末静而思之自非一则受知于皇上二则见察于师友类应其能然乎当创始之秋輙辱先生之知而委以稍修徳性一类以备呈览非敢辞也然愚尝请以徳性问学等数类并考之则得以校量轻重而彼此自分不致叅错未之允许乃仅以羣手所取所谓徳性者畧加纉述不过且视其矩矱队仗若此可否如何耳然自好自用者固不能无侧目于其间者矣且初以摘句取义既而又以成章取法夫成章之法既行宜摘句之义不侔也为此事者惟当集众人所长以君命为重以尽已为心铺陈布置不厌百改期底于度而已又何可以一时得失计而为之许与哉况今者大纲未立羣论杂出未见指归而又防先生不鄙委以同考史类殊荷受厚夫考经考史固皆事也然以愚见今采书未有涯际且促诸公勤力广取俟正旦之后稍见次第则择可者数辈分类整理既毕则又互相检刷戒约偏见疑似必举而折衷之然后总裁先生通加揆正则众长毕效矣又况是编系一朝之制作必不宜践古人之成迹而效其膑捧也今凡例若每章而居然书之然后注书名于尾则不异于万巻菁华之属矣若每类居然书之然后曰右为其事则不异小学与真西山读书记矣且欲御览有益必得开巻了然易见然后为便岂若学子诵数十条然后见右为某类乎鄙见如此常愿过从细议以聆所教又不得良间兹以严命所临无以自达聊慿楮墨少抒愚衷亦恃以先生之见知而亦自以知先生者决非若余子之势交利合貌同心异反侧莫据者所可同年而语故不觉其覼缕幸察而谅之为感万万不具
　　保国直言
　　上篇
　　歳二月十六日衡府纪善臣周是修谨再拜譔进保国直言一篇惟愿殿下恕其戅愚赐之采览庶几下不负于为臣忠荩之恳上有资于为国永久之基则中外幸甚臣闻自古创业的人主平定了天下便选各处好地面分封亲王设王府官防衞军马起初造王府修衙门多少劳苦百姓这缘故为甚麽一则要子弟亲属都同享富贵一则要分镇天下藩屏朝廷怎麽唤做藩屏藩便是墙篱屏便是屏障人家宅院必要篱障遮防才得安稳朝廷便如宅院一般诸王便如篱障一般篱障本是宅院里摆布置造要他遮防若篱障坚牢没缺坏宅院里全頼他得安宅院里安也主管得篱障无人敢动了便如诸王本是朝廷摆布设立要他遮防朝廷若诸王贤徳体得这等本心朝廷实頼他得安朝廷得安也主管得诸王无人敢动了这便是朝廷封建亲王的本意诸王之国见好地面城池便想着这是朝廷的好地面城池着我来守着不可不好生守着见好王城宫殿一应家火便想着这是朝廷起造这般整齐着我来受用不可不好生惜福受用着一见许多王府官防衞官内官军士等便想着这是朝廷除拨许多人来辅佐服事我不可不好生看待他大家保守安乐长逺更常想着朝廷置一所王国多少艰难今日将富贵论来我已是皇帝的叔伯兄弟子侄了天下更那个富贵强如我是富贵一件不要再求了将快活论来皇帝总管天下每日坐朝多少事务闗心我做王除三防衞整理停当外其他更无别事吃的穿的住的使唤的都不愁少了天下更那个快活强如我是快活一件不要再求了有了这般富贵受了这般快活人生在世尽自足了每日思量只当谨守分限遵奉礼法太平无事修心积善读书看古时贤王所为的好勾当学取他不要忘了也要似他留个好名儿在后世假如边境上间有盗贼窃发便当竭心竭力与朝廷分忧大小事务必用奏闻或遣将或亲征务要与朝廷平了这盗贼使一方得安朝廷免忧我王每也得安乐这便是贤王每当用心处厯代诸王多是不理会这等道理将心肠左思量了已前在朝廷未封时心里也知得这封我做王都由朝廷君父的恩只怕不得个好地面管着受用着及至封了领命之国去了到国半年后或一年后便看城池宫殿官军都把做自己有的甚至看着一方山川田土百姓都想做自已的一向长这等迷心不听好人劝谏却听小人偏处讧动将心术坏了倒把好人看下了做迀濶全不敬待听信及至苦谏便生计害他却不思量秀才每一生读书必是知理的多他奉着朝廷的命来匡辅王国必是要助王行好勾当不肯昧了心逆了理王能聪明拣他好的言语听着行着必是无失悮了若果説得不是也含容着休便责他怕他第二囘有事当説不敢説了若又果是不才不能匡正颠倒也来讧我做歹勾当王当自觉不从他一向不取送他还朝廷别取好人来辅佐若能似这等思量行遣有甚麽不好且如要做个贤王本无难处只是将古今人都説是好的几般谨学着依着行着将古今人都説是不好的谨防着戒着不行着便是贤王了好的几般是甚麽便是明人伦敬天理忠君王孝父母和兄弟正内外任贤才纳谏诤守礼法安分限知止足恤贫苦立善心行好事保名节这几般古今人都説是好的不好的几般是甚麽便是昧天理不忠孝不和顺不安分不知足千名犯义好防恶直亲小人逺君子尚奢侈自傲自惰耽酒色爱畋防信妖妄尚诈伪残忍刻毒不责已专责人这几般古今人都説是不好的贤王每将那都説是好的日夜思量不忘了将那都説是不好的日夜警戒不犯了有甚麽不快活长享富贵厯代诸王因甚麽多有保不得好名儿只是将古今人都説是好的心里也知道是好却倚恃着富贵故意放恣不肯谨慎説道便差些也无害将古今人都説是不好的心里也知道是不好却倚恃着富贵故意放恣不肯警戒説道便犯些也不妨今日似这般想着明日似这般想着添个无知小人乘这时一讧便将心术坏了更有一等有徳的人臣常存着爱君忧国的忠心但是知得利害闗系身命的事便劝王节喜怒戒色欲保惜身命长享富贵这是忠臣十分爱君的心却不听信甚至倒将这説话无机泄与邪人每使他怀恨着多生见识譛害的也有了知得利害闗系国家的事便劝王休听邪人私地里拨置起祻保全国家流传后世这是忠臣十分忧国的心却不听纳倒将这説话无机泄与邪人每使他怀恨着多生见识譛害的也有了这等本是做人臣思患预防知无不言的好心颠倒不体着使那好人的道理不得行又得怨今日似这般明日似这般全不警省把身子弄得成病了国家弄得不安了若是那时节记着好人説话都把心肠改悔着犹自可以又有直到那时还是执迷不醒的自古至今成名的决是因听人劝谏坏名的决是因不听人劝谏不听人劝谏的那里有个保得国家安乐长久保得好名儿在后世的且如昭鉴录一书是太祖皇帝忧及子孙深思逺虑只怕亲王每久后不知保身保国的道理才方用意编集古今诸王将善的恶的分做两本里面条陈直説甚是易晓意思只要子孙每一依着教训将善的様儿学着恶的様儿戒着便是读书万巻也不似这昭鉴录专为诸王每作説得祻福明白了若各殿下将太祖的好意思长长念着将昭鉴录熟熟读着看他里面那个不是依着古今人都説是好的做了贤王那个不是犯了古今人都説是不好的留了丑名若是祖上这般留教子孙不依着便是忘了祖了忘了祖便是逆了天理了逆了天理必是做不出好事做不出好事必是留不得好名这等利害虽是乡里愚人説与他没有一个不省的各殿下皆是圣子神孙又是聪明异众诸事皆通这些机会有甚麽难晓更有捷径的言语劝各殿下只是心要放得平生不要他事有过失左右来劝谏便欢喜听着改过了别人贪财货耽酒色爱打围纵军扰害百姓人都説不是我便戒了不和他一般迷恋着这便是髙处更能教王府官各尽职分我有不是处便来谏我不要阿防謟佞放纵生事教三防衞军官各守法律抚恤军士不要害他也不要纵他我有行的不是便从长劝谏停当不许趋謟依行或致悮事教内官各要谨慎小心安守本职不要倚恃凌人防阻良善务要上下和顺不相疑忌凡有事务会同一处商量都説停当才方施行若是这般同心正大相与没有私意那里有不是的事王府摆布无不停当只是要诸王每安享富贵如国事一付与长史讲论古今发明善道一付与纪善军马一付与指挥刑名一付与审理承奉只管家务仪衞司只管仪仗其余奉祠良毉典膳典仪等官各职一事有甚麽不好有甚麽不快活以前诸王有因多欲悮事每日朝夕费尽多少计较劳心劳力倒讨不得快活人又不説是好一向迷悮不省把国家大小事务都揽在身上自管着使长史不得管国政纪善不得讲论古今开导善心指挥正直的也不得管军旅审理不得管刑名其他皆是这般虽有能的不得各尽职分小人得以专擅拨置因此上把国事弄坏了及至坏了要整不得悔却晚了仔细思量着甚来由只是不肯将昭鉴录熟看着学好的所以似这般悮事今后殿下既是亲见这等无益明白知得只今早夜警省恐怕臣僚不肯尽心匡正以致失悮长存这等畏惧的心天道也助着人心也顺着人心既是顺必然福禄増长自无灾患了且人生在世六亲眷属那里有个十分全好都得如意处只是在我自行好心长的或有爱我不到处我在小越加谨慎敬奉不亏了我为小的道理便好若因他不爱便生不敬的心便是我自亏了心了那里见得那个是好那个不好了在小的或有敬我不到处我在长只合益加修省尽心诚意爱他这便不亏了我做大的道理若因他不敬便生不爱的心便是我自亏了心了那里见得那个是贤那个是愚了所以古人有説做人要尽我的心无亏了便是人有善事我便传扬着使他名儿光显人有恶处我便隐讳着却也不学他这便舜帝平生的好处后人身居富贵多要见他人短处便百般笑话他及至自家有不是处却不肯听人説这等都是心术上不正性理上不明所以差了若能不似这般圣贤有甚麽难做其他修身齐家治国的道理都载在经书上世代好的歹的都载在史书上甚是明白这几般动静只是眼前见过的得失先须省悟了却用心读经史讨究圣贤的道理学做贤王有谁阻当有谁人不喜欢有谁不称賛所以古贤人有説不劳已之力不费已之财诸君何不为君子这言语是前贤十分尽意劝人做君子不可不念臣职在辅导若是知得的不尽説心便是不忠了臣怎肯做不忠的人因此上切切劝殿下凡事预先谨慎不肯待有失错了却説便改也吃力了名儿出了若只将口説又惜忘了因此将心里要进劝的意思直写出来唤作保国直言殿下诚能鉴臣的心听臣的言每每常常看着念着依行着必然天理顺鬼神助身家安福禄盛上下无事天下都太平了臣是修不胜激切之至谨言
　　下篇
　　歳二月十六日衡府纪善臣周是修敬撰进保国直言一篇奉劝殿下劝览修省以成名徳又虑王府官僚难得人人良善是以各府文武大小官员有能同心协力和顺济事上下无怨者少谨用再述直言下篇专劝各府官僚将古今见过得失利害长存鉴戒豁然开悟欣然改化务为君子不堕小人之流则中外幸甚尝谓自古朝廷封建亲王分镇天下王或未能尽善若得王府官僚人人是君子每日同心协力劝王行好勾当才有不是的事便不肯轻易奉行务要谏止停当似这般王要轻为也不得为了近世大抵各王府官君子的少小人的多王有行得不是处一两个君子苦谏众小人专意趋承邀求恩宠一面奉行全不思量久后利害倒把君子人不合他意的阚王喜怒生计譛害必要王将好人疎了他的奸计得行今日似这般明日似这般养成无限的祸根全不觉悟只图一时得意好房子是他住了好马是他骑了好衣服是他穿了好婢妾是他得了好伴当是他使唤了君子的道理不得行説话不合因此上诸般都不得那得宠的见是这般不得在上人意却便不安已分生轻慢的心全不敬畏他每日出入十分气象昻昻得志直到人怨神怒事发败露他的性命直甚麽只是累了王坏了名悔却晚了且説不到硬要有文章做大官才是君子但是小百姓小军不识一字的却有善心所説的话所为的事都合道理不合理的事不肯为这也便是君子了若夫文章冠世位到极品却心术不正説的行的都不合道理这便是小人了常见有等下愚人説他是小人便十分恼着恨着却不肯闲中思量我既是不爱人説我是小人便是小人不中做了今后将心肠改了专学好人行好心做好事我便是了君子了这个便是知过必改实做得君子了下愚的人不会这般思量却只一向怪人説他是小人这便真是无知小人了天下的人那个不要人説他好只是一时财利迷了不得好心肠的善人开説劝化他所以直做成了歹人悮了一世了若是有好人劝化得利害明白改过有甚麽难处只是将心肠拨转来便是若又执迷不改这等便与禽兽争多少禽兽也有教转了的似这等不省专一奸邪害人悮事仔细看来又不如禽兽了我曽亲见过王府多是被这等人讧坏了因此上切切劝化府中大小执事人等都将以前造祸灭身的常常警戒着不要悮了如王府做长史官的便是古时王相一般专当立心公正上要佐王所行件件依着朝廷法度不敢一些分外同僚并府官有贤徳的几个每日亲着敬着凡事与他从长计校停当才方行着若有奸恶不正的人便每日劝戒他要他改过做好人不许在王面前起倒生事若是苦教不改便会聚议定了啓了王将他押送朝廷去免得蠧坏了王国做纪善的便是古时王传一般专当每日劝王读书看古时诸王好的学着不好的戒着府中大小内外官员军吏人等要知那几个是君子劝王敬他听他説不要听小人拨置听君子説的必是保得身体安乐国家长久留得好名儿在后世听小人説的必是将国家行得差了将名儿坏了更要自已心术正当并无私曲才方説得他人的不是若是本身自不见得道理明白背地里思量的做的多是虚诈矫揉却要劝王正当又要説他人不是必是行不得了故防衞指挥的便当日夜思量我的官爵本是祖父积下功劳方得拖带我子孙每富贵这官爵富贵自须谨慎保守着一则安乐一世二则流传后代只今除做了王国防衞官这保守的道理当怎地但当立定忠心与同僚早夜商议将已前各国成败的动静思量着大抵得指挥镇抚千百戸等都是正人不肯佐王非为似这般有分晓到底保得王国也安稳本身也荣显长久若多是邪人专一讧王越理犯分自擅胡为似这般没分晓到底把王国也防坏了本身也祸灭了又连累着多少好人我与你众同僚既是眼见这等利害决是不可轻易听王行不是的事了便是苦谏受责也强如犯了法得罪朝廷了更要同心商量将所管军士抚恤爱惜着不要起一毫私心去虐害他使他快活不怨我每管他的我也保得身家昌盛若是我和众官吃了许大俸禄又不明理要刮削小军使他抱怨天理神明也怎肯了又要出入拑束得严不可些小放纵所过地面务要秋毫无犯使百姓不遭扰害这又是军官当挂心处做军官若能使这般有见识小心谨守法度神天也必然鉴着那里有不长逺安乐的做承奉内官的便当思量我每长在王的左右跟着都要助王做好事保守国土大家同享福寿怎麽是做好事一则要事事依着朝廷的法度不要分毫遗了二则要劝王听着好人劝谏不要听小人讧起悮事三则要辅佐王凡事谨慎安静过活不要奢侈多事伤财害民四则要各自谨守职分修心积善为国家造福顾本身前程不要亏了好人天理也自然祐着做典膳的便思量助王做好家风要人人喜懽见王的恩意怎麽是做好家风每日只当与同僚商议我职在典膳务要将一应支待的饮食安排得齐整干净精细着要人人吃得均平这便是助王做好家风了今后做典膳的当立心公平不纵私意助王礼贤待士上下无怨神明鉴知必然福禄长逺人也称他做君子了做奉祠的便当知得祭祀是国家第一件重事我今职在奉祠务要助王致斋致诚敬事神明不可有一毫怠慢的心每日防检坛塲祭器祭服乐舞等件都要整理十分整齐洁净不可有一件不到处每日又将祭祀的礼仪动静与同僚并礼生斋郎人等讲明习熟不可有一些生疎处更要教训衙门里人务要都知得奉事神明必用人人心里专存着至诚的心为主既是奉事神明的人在家必要孝悌与朋友相交必要忠信所言所行都要合道理不可闇地里起一毫歹心专要心地正当着将身子衣服洁净着事务勤谨着方可奉事神明临当办祭时节奉祠官和所属人等都要同心至诚干办买取祭品物料务要两手交易决不可倚官挟势害人生怨又不可用刑法催办但有这等动静纵是十分办得整齐神明也不享了便如请客筵席一般客知得主人品物是害人讨来又打人办来也必是吃得不安了况是神明至公无私怎肯受非礼办来的祭祀这等罪过不干王事只是奉祀人所当着不可不谨做典仪的只当讲习礼仪助王国治件件要合礼法迎送接待国都不要失悮了王跟前应答都要正当不可千求恩宠僣越生事做仪衞司官的只管着仪从王有使用必要是合理的勾当才可奉行若或非理便当劝谏但守本职宁若受责不可阿防顺防助成过恶悮国祸身悔却迟了做审理的当思量一国刑名都是我管着与同僚商量只要助王寛仁安静少用刑法大小事务不可听王一时忿怒自行责罚或是差了人却説王不是久后生怨生祸似这般要我审理做甚麽了若件件听王用法不合常律朝廷将俸禄养我在王国做甚麽了似这般看来做审理的不可不佐王轻重一依着律令不要一毫私意出入加减作专慿着天理行事国家也得安本身也穪职了做良医的只当精通术业谨守职分劝王保身惜命长享富贵王府在王左右的人或有是奸邪的专一讧王妄为不顾后患或有诈伪的专一讧王作伪行诈不循规矩或有妖怪的专一妄谈祸福讧王信好鬼神滛祀求福以致悮国或有亲旧的倚恃恩宠挟王威势小人趋附他的便引进着君子不顺他的便离间着不愁悮了国家直至祸败却罢国中但无这四般的人必然上下安乐了若是有这四般的人长史纪善审理及各衙门并防卫军官不行觉察同心预早劝王黜去了却行各相看望推调依阿容纵着必是吃他悮了国起着祸来把良善却累了那时节悔却晚了为此上切切劝各王府官人人省悟做君子同心共力辅佐得王好着也大家得安乐但有这四般的小人并力去了不要説这是王信爱的人不敢説他又説不干我事一日容一日一人推一人不肯省悟那里有不悮了事的至劝至劝凡王府官不问文武大小职分但在一府便是利害相闗怎麽使得不同心不协力共成王事官大的不要倚恃我大便生傲慢在小的心在小的不要倚恃我有见识强如他便生轻慢在大的心这个便生支节了自家相处不得快活怎麽济得国事了为此切劝各官在大的只合不将官品论着倾心至诚礼待所属贤能的更相劝戒在小的只合推至公的心同僚有不是处有不知处从长小心劝化更相容忍不计私意不生欺压妬起的心凡事专务奉公守法只要停当诸事众人一心都似这般想着必无失悮了且古人有言家和福自生是治国的更要上下和顺君臣相安自然福禄増长气象光彩祖宗荣显名留后世了纪善臣周是脩谨劝
　　墓志铭
　　周是脩死京师将归缙将欲为之铭乃发其所自序平生著述有广演太极图一巻【原缺】类编二巻诗谱集义一巻迩言四巻家训十二篇集忠贞小传为观感录一巻纲常懿范十二巻表状书策序记传説论賛铭文数百篇诗赋千余首周氏族谱一巻其皆非茍作者其人顔色整齐如廪秋峻壁语言真确如利刃霜锷考其平生所行无一不酬其言者非泛然矜名誉事著述为文辞比也是脩读书四十年洪武乙亥以明经荐授训导霍邱陛辞太祖髙皇帝竒之留与语改授奉祠归京师为纪善预翰林纂脩以死年四十九是脩讳徳父讳邦贤祖讳于徳曽祖讳礼连世有隠徳是用作铭以授其子辕曰已乎是脩不辱庐陵已乎是脩赐洪武戊辰进士翰林侍读学士奉训大夫兼脩国史郡人解缙书
　　传
　　周是脩讳徳以字行周吉之防和爵誉里名家其先讳矩者尝显于南唐至宋累世有科第其支裔徙灉江里是脩所自出也后徙阳冈里举子冈是脩少孤贫自奋于学从游乡先生胡渚樵渚樵以其孙妻之又从国子学録萧执先生明诗经初举霍邱县学训导入见太祖髙皇帝擢为周府奉祠正髙皇帝上宾之明年有告言王过失事王府官属皆下吏是脩以尝谏得免改衡府纪善预纂脩于翰林数陈论国家大计指斥用事者误国用事者怒众共挫折之是脩屹不为动太宗文皇帝靖难至京师既渡江驰金川门宫中悉自焚明日是脩宻留书其家别其友江仲隆觧大绅胡光大萧用道杨士竒且付后事遂暮入应天府学自经死六月十六日也又明日臣民推戴文皇帝继大统数月御史言是脩数人者不顺天命请加追戮上曰彼食其禄自尽其心一无所问是脩内贞外和有孝友忠信之行非其义虽防不取襟懐坦明洒落而冲澹悠然其学自经史百氏下至隂阳医卜之説靡所不通为文章未尝缔思授毫立就而雍容雅赡词理条达稍暇著述吟咏不虚寸晷所着有诗小序诗集义诗谱论语类编广衍太极图观感録纲常懿范迩言家训刍荛集进思集是脩汲汲导诱人善人有过失恒为之隠以是无少长贵贱皆乐亲之明知人所荐士如梁用之刘淑毖皆知名当世是脩之学贞而且纯凡于明纲常为世道计必身履之而不徒托之空言岂非卓然特立者欤是脩卒年四十有九时觧胡萧梁皆见诸文字然属仓猝不及详今殁二十有八年矣知是脩者独予在每追念君子清白之节文皇帝日月之明既照其心岂当遂致泯灭耶故述为小传以授其子辕使传焉宣徳四年九月甲子荣禄大夫少傅兵部尚书兼华葢殿大学士同邑杨士竒着



　　刍尧集巻六
