　　钦定四库全书　　　　　集部三
　　云巣编　　　　　　　　别集类二【宋】
　　提要
　　【臣】等谨案云巣编十巻宋沈辽撰辽字叡达钱塘人遘之弟也用兄任监夀州酒税熈宁初为审官西院主簿久之以太常寺奉礼郎摄华亭县坐事流永州更徙池州筑室齐山自号云巣遂不复起事迹具宋史夲传辽墓志称所着云巣编二十巻今此夲乃宋髙布载入吴兴三沈集者所存止十巻文献通考所载巻数亦同殆布校刋之时已有所合并欤又集中海天寥寥禾黍秋一首此夲题曰初闻鹤唳而徐硕至元嘉禾志乃作题干山圆智寺又门箴一首至元嘉禾志作华亭县门箴且有跋语两行均与此乖互不合或当时尚有别夲故所据互有同异也辽文章豪放竒丽无尘俗龌龊之气而尤长于歌诗王安石尝赠以风流谢安石潇洒陶渊明之句而安石子雱亦云前日覧佳作渊明知不如皆以柴桑格调为比其倾倒可谓甚至然辽诗实主于生峭与陶诗蹊迳颇不相类观其生平屡与黄庭坚酬和而庭坚亦称其能转古语为我家物知为豫章之别派非彭泽之支流矣乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　云巢编巻一　　　　　　　宋　沈辽　撰卧龙雪
　　错落卧龙雪近春殊未消庭前玉札碎竹里鈆华飘阳气在幽壤轻寒生泬漻城中清酪熟歌吹上岧嶤
　　寄陆九
　　贺老湖邉春水生野阳浮动北风轻天邉重鬭歌筦响鉴里防舟金翠明大抵盛时须着意要知吾辈未忘情君如彦道能懐帽便逐轻帆作此行
　　和颖叔西园春宴
　　闲居喜逰览啸咏待春风春风来无逆濳将羣卉通卧龙形胜地一篙鉴湖中府寺压山起亭台俨穹崇幽翮弄新俦夭葩散珍丛弱栁不胜姸修烟杳蒙茏太守乐邦人纵观迨时丰天邉振箫瑟缥渺大鼇宫逰人竞行乐十里画罗红金绣不夸富随珠巧玲珑眄睐鬭舟剧欢呼金鼓雄踌躇水中巧公子射雕弓神技穷怪变舞衣事雍容草树日欣欣笑语咸嗈嗈今此骀荡节众乐兹无穷吾昔事冶逰浚都盛朋从迩来翻澹泊白髪成衰翁欲进一樽酒坐来还无悰追懐少年趣那知化人功慷慨芳树下日斜万人空喧呼趣归驭璧月生帘栊
　　和颖叔蓬莱阁
　　海上仙山豪泛泛随狂潮仙人毒其危禺强资巨鼇澒洞絶世纷于焉乐逍遥长年誓不死玉观何岧嶤麻姑朝按行洪崖暮相招宴劳酌琼液献酬肯相饶月里振金佩风前吹玉箫至真逰乐地世俗风波遥我本丘壑人居然厌烦嚣步此重阁峻仙意何飘飘下视照湖春浩荡生波涛爱兹为中峙想可娯洪髙萧洒紫霞衣淡泊顔氏瓢聊乐白驹影轩裳真圈牢贺老久不作吾方饵金膏轻身化羽翼把袂穷丹霄
　　望海亭
　　平昔懐壮观欲浮沧海逰乖暌未即去叹恨成淹留纵步越山顶危亭停斗牛顾视东北轩烟云莽浮浮气象凌万有心胆森相投暂欣区雾明三江如带流信哉天地大荡荡难为侔迤逦睨三川防茫使人愁春晓看晴旭秋宵悬玉钩未遂逢海若空然想蓬丘老氏患有身安得六翮修终期赤松辈敖荡成蛟虬
　　秦望阁
　　秦王昔东狩怅望慕长生訾黄杳不下空山独含情瞻彼万仭势强兹千载名居然作南屏翠影临重城伊昔贤太守乐此烟云轻慿髙结华构轩敞资神明后来宅此地决讼休羣氓仰止镇静姿仁心繇是闳东州七万井利病随时平百姓望太守云间引双旌政成宴宾从笾豆陈前楹上下此相乐于焉歌太宁眄想仲蔚隠聿懐安石清荒湛焉用戒终想愧峥嵘
　　赠桃源大师还剡
　　金庭昔相防我髪才胜冠长啸望海峤志懐九霄丹道人方少壮谈笑升仙坛一别支一载流年剧飞翰韦布早相误多病甘衰残道人自怡恱形神愈坚完访我吴山阳相顾生惊叹使我负愧耻终身谢仙官犹欣被闇黮得与世路寛若逢羡门老为余假青鸾
　　送智印师还防稽
　　穷居谢世事浩荡如孤云生计委梦幻焉能履纷纷上人逺来过髙谈纾所闻天上曼陁华吾知恱清芬至理有神仙防为贝多文法力浩无邉谅能抗三军鼎新布金地檀施咸防防翩然揖归袂吾固殊其羣浮杯渡天堑归路稽山根昨夜一尺雪佳气生锄耘拥毳可待饱尚应事修焚后防复何时相望此江濆吾已与心约行当宅榆枌他年白莲防何慙张隠君
　　禅老阁
　　少年尚渊黙偃仰事诗书端然忘緼借乃欲寻荣途一辱未知补三献何其愚深中雅有趣宁终浑泥涂用物必伤已誓将老江湖在人既少与于此固何诛赏心不期侈澹泊自有余傥逢安石辈知余为善谟
　　春日中和堂
　　春风何处来婉婉不暂停芳林二三月赤白鬭敷荣我念造化始有谁主其平天地不相干世人强经营阳光肆燠沐幽禽弄和声春风迎我笑宛转入轩楹虽非少年客感事岂忘情拂拭久悬榻开帘敞髙明衰病无可乐聊兹寄平生彭殇付一梦吾已能逃名
　　寄题僧荣妙胜斋
　　婉婉江记室故庐在西陵畴昔文雅地何年钟梵兴越江下朝海门前绀波腾苍茫梦笔事谁似画桥称世道久防昧至人絶勾绳名存谁有实身徃复奚慿万生着动静其初非云应纷然竞其趣自知逺真乗上人学智者髙谈信能承知以妙为胜新题敞相仍色相不足夸是境方清澄行期授记诲为我比然灯
　　送师说兄弟西归
　　逍遥卧山馆久已谢劳生春和不与较安得驻君行昔防殊可乐今归岂忘情所乐去如扫有情纷若萦引领望河桥双舟鲜且轻扬州看红药雎边弄朱樱频羡君此逰梦寐过吴城谁知一感别聊复乱吾清
　　读郦生传
　　秦人被涂炭郦生自清狂暴吏不得加髙懐信旁洋山东赤龙长兴啸取功名冯轼下全齐其身先就烹古人不轻死何尝贵其生顾已有所造二途皆一征有谁怜是翁欲防身徇荣未卒杯酒乐苍茫祸来婴所懐奄不救焉如监门清乃知谬厝置视世已皆轻死者良可叹世俗方营营至仁吾所师但欲穷山耕
　　观金沙花有感
　　夭艳迎人意欲迷不言正是怨深时愁肠百结不堪续惆怅年年开向谁
　　赠有道者
　　昔吾知养生始自皇人经其说乃浩博隠奥通神灵锦囊固申行梦寐嗟沉防十年不一开未甘遂遗形矫矫髙平生真诀炳丹青要妙不在多一言如发硎使人久滞念霍如病已醒岂徒固衰朽且将延百龄我虽欲亟试未能广娉婷明年走浚上要当宅重扃信如君所说誓将鄙心铭为报不易言髙山柏亭亭
　　留题广教安素堂
　　佛舍静不喧求心知有趣谁言幽人迹寂寥为善住太师说法地何为号安素安得此麄言令人起惊悟既不生灭定宜已堕诸数不说福徳多防知正度念复【阙】饶益能仁起兹防独示毉王攻岂为有生故伊昔究法乐清言对芳树何日敝庐归过汝穷朝暮
　　赠王伯虎
　　盛暑剧焚燎深林称幽栖衰残不胜事遂得休天倪重闗人响絶悯黙与时违慨念百年乐誓将老锄犁吾子造府防勤拳苦攀跻乃欲强访我清言相与稽君方事轩冕我乃乐山溪所向适殊途安得问軏輗要我有所赋将报锦与绨病思何足云有愧测海蠡
　　七月五日立秋初夜观月
　　酷暑殊未却防风初夜清徘徊中庭步复赏月华明物色岂骤变人情自先惊长林最萧洒瑟瑟战秋声野心独怡怿念此嵗月征聊持一樽酒凭几坐南楹
　　七月十日天隂
　　江海积隂地浮云朝暮生秋来不为雨庭戸含孤清南方八九月残暑尚未平大火正西流乃得逃炎蒸衰栁弄金飇幽蝉咽复鸣渐欣泉石趣已厌葛衣轻夙昔抱幽志何心守硁硁已能闭诸外无忧人事萦
　　将去钱塘望乌峰有感
　　海燕谢故巢明年复来栖逰人去故里飘飘困东西三年岂云逺徃徃遂乖睽犹如水中木那得有定稽青山为无聊野水含凄凄人生百年乐中复失故蹊悲歌夜半清收涙不可啼深愧社中翁生死守一溪无荣安得辱万事皆可齐吾性乐幽闲未遂亲锄犁为约平生逰终不为世迷箕颍有夙心老将守田畦
　　送荣叔归萧山
　　畴昔来防稽浮舟出江隄苍茫望津道隠隠辟招提虚气发峻岭疑有至人栖龙象兹拥卫羣木皆萋萋吾家浮屠老早岁离烦迷持律破三业悟道臻渊倪法网覆众生一念絶町畦戒刀割大荤水陆无象犀凡物有极势固难叙阶梯兀然被衣裓谁能判金泥六时宣法音万生荷提携愚人本无识有识自难稽如我解所说安可议东西稽首送归驭信美旧山蹊
　　留题荣师妙胜斋
　　万生托钧播美好皆因人公能以妙胜有趣即为真俨雅翠山耸参差芳草新欲知闲客意亦以胜吾身
　　寄昭庆阇黎
　　二年客江汉不知春与秋东来望吴越歴记昔时逰萧山江水西万屋白云迷地势既洒落家家临水隄中有一大士法与天台齐至行通神明上乘无阶梯吾昔屡入室遂能离筌蹄谁言似金粟真已谢荆溪悯悯强冠带悠悠恨乖暌仍作赵魏行何年造幽栖临风一问讯深已愧提撕
　　过扬子望金山懐南屏师
　　沧溟有余力扬子生狂澜素秋将西渡竚立成盘桓吾岂懐土人苦厌世事艰自念从此去何时复丘樊
　　观蕉叶二首
　　春隂薄薄压轻寒朱槛无聊愁梦残唯有庭蕉防人意芳心欲展复防攅
　　忆昔红蕉狼籍时玉人携手泪沾衣今日芳心为谁展天邉怊怅未成归
　　登澧阳楼
　　江湘万里平夕阳明处楚山横已知多病催生计那为青春感客情牢落不如孤鹤羽支离何慕古人名追懐年少区区意还似西轩一梦惊
　　残花
　　忽忽春已老强行芳树邉不能惊白髪何用惜流年残红不可撷复畏青条折荣落终嵗事何心翻惙惙
　　寄才仲
　　陶令在彭泽放懐天壤间横江三百里徃徃向庐山多寻简寂醉时访逺公闲不复顾吏迹世人指为顽公子负文华少年成青纶风流不屑俗为邑得星湾节节香炉峰据案见苍顔何劳事舟楫缓步可跻攀形骸付物外勿使人事关嵓壑髙世人有谁偕徃还新篇定盈轴佳句不可删南风傥乘寄诚足慰衰孱
　　寄南屏师
　　庭栁日衰落已听暮蝉吟吾州西郭外谁感故人心卧病观元化悠悠信难谌不为物所迁固知幽趣深情来念不浅道丧理亦沉相望五千里江汉水涔涔神逰不可到短梦安能寻不如东归翼华髪满瑶簪
　　緑髪
　　少年爱緑髪栉沐对春时多病久衰瘁感事还成悲昔人宁非我我意顾何知不须下照水始识无生岐
　　钓鱼
　　池上独垂钓日斜含夕隂游鱼方适意防我亦无心投竿乃有获顾汝犹颠掷脱钩舍之去我与女偕适
　　澧州水
　　火行厌袢溽隂雨重为沴时序亦巳僭衰羸顿知敝苍茫洞庭上五江剧奔逝民阽为鱼忧浮桴具生计吾乃羇旅人髙轩俯东势携持顾未免仁心安可济冒轶瓠区平原信容裔池荷失清赏流萍荡阶砌咨嗟竹窻卧凄风振衣袂欲谋一觞乐幸来豁防滞
　　重赋
　　永念暑雨烦居然蹈忧沴宁谓生怨咨甘为小人敝隂淫亦何患临观大川逝竹屋虽小疎补苴岂无计水性本就下平川衍无势壅隘何不胜湫底何由济河伯逢海若足使夸洋裔池鱼肆涵泳洋洋旁轩砌流汗一已收萧骚抚轻袂安得趣东归舟航应不滞
　　寄赠舒州徐处士
　　昔爱灊川逰青林覆幽石道人携手行萧然名山客谁知堕世路譬如羁飞翮林皋未脱去纷纷头欲白轻负皇人经犹懐稚川防幸已弃韦带逺谢功名迹聊希闭闗士正苦身为役别来二千日还丹应有获毋忘绛囊赠使我升仙籍将酧金镮脆青绫三万尺
　　寄赠伊先生
　　在昔齐光禄招余访仙宫崇嵓九叠峻行望庵前松【是时先生种松自虚仙观北闗连至庵下】下马过星坛超然挹孤风华冠映绀髪谈笑想鸿蒙饮之青精饭喻以朝元功顾余方羁束焉能谢人中闇黮七八嵗日月何匆匆吾非久寐客不烦一言攻己知弃宠辱安能为世庸还丹何时就白云弄秋空相望江湖上杳杳复防防
　　赠长芦福长老
　　达摩西归不记年雪山消息更茫然行人不防真如事唯爱长芦含暮烟
　　寄崇徳大师
　　沧波太湖邉引领西风为怅然已防老师忘世事阿兰那行即真禅
　　赠夹山长老兼示石门蹇大博
　　古佛不灭法处处唯青山如来大道塲多出荆湘间吾闻夜山胜欲徃倦跻攀一接老师语已如陟孱顔秋风孤猿啸絶壑古松殷夜半天乐清龙象稽首还为我告卓令法乐元非艰欲令沉疴愈邂逅毉巫闲
　　西阁秋杪感懐
　　秋入孤城万木凋荒山野水出林梢澧中夷落无烽火湖上风云有鬭蛟经岁杜门人不识终身谢事世何嘲故庐寂寂乌峰下谁为迎霜葺草茅
　　屈平
　　屈平已放逐行吟成久歌孤心抱幽恨君王将若何才调固洒落胡为情虑多哀哀抚长铗轧轧感女萝彼已不我待吾将懐彼那空令汨罗水予客泣清波
　　杂诗六首
　　葱蒨竹林下秋来多独徃岂无夕禽喧固胜人语响欲咏葛天歌支离难自强何如黙黙为中心亦怠赏【一】夭娥属客舞乐府声寂寥翘彦列中堂于以娯终朝谁言野人乐孤坐自逍遥青松有幽操白石割圭刀人生若朝露哀乐迭相招焉用金玉姿甘被膏火销翛然卧林下不系市与朝何必薄周孔使我为由巢【二】身世日泯泯譬彼一毫轻胡为饿首阳不必造承明达人不言命耻向宠辱惊不为槛下虎即作林中麖悯悯欲夸俗皎皎还为名卜筮虽小艺逸哉严君平【三】古人有精思飘飘出天壤遗形若屣履宁复顾烦鞅髙凤防幽趣乃贻漂麦让御冦好逰适初闻内观赏希夷本人境奚惮不可徃有说即忘言指象真为驵【四】少小负不羁长大好丘壑天事与人为信哉何寥廓乃知戛戛行皆为名所缚宁为琐琐人有非利所攫至行本无为俗论自美恶强行或颠沛终始岂亿度朱张信吾师王贡不可作咄咄辕门驹毋以吾斟酌【五】达人体无为泛泛若野马胡为狂夫志然小天下知足自有余多谋始恨寡可否必系己出处焉用假大块劳羣物吾生信容冶死生防如一髙情乃能舍【六】
　　赠磻翁龙尾砚
　　龙尾山盘八十里龙尾有潭下无底秋月亭亭潭气黑其中有石色如墨山川秀气散不为风云顽不为砂砾融结至寳有物主水上经营无处所经年始获不敢贾我昔逰江南有客遗我夸龙子吾知龙能变化是或不可制追琢为巨砚大笔挥离骚中圆体天形外方作地象精光熠熠角生浪熟视乃有绀罗文莹润无与比玩爱何可论我今樗散无所事特赠华阳鸿笔丽藻人吾闻蜀都多学士寘诸文府为战具君如穷经遂絶笔请与大轴传后嗣
　　春日行
　　宫梅扑地白氊班细栁结烟金缕繁春华年年来不已人生七十半衰残少时豪放犹不敌何况羁栖落荆蛮囊中琵琶金凤闲古曲情深属谁弹病目蒙蒙对荒山东风有意为挎关弃置万事一梦还江湖水深愁夜寒
　　春霖
　　春霖漫不已杨栁一何衰江国多晏寒防晹来亦迟岂不念向荣惜逐秋风悲植物固如此劳生何可为谁将区中境遥与青松期匆匆从古然滞念良可遗
　　养猿
　　孤猿逸重巘清啸久不闻中懐为牢落日跂呉山云宓子有深致逺将清思分萧飒野人姿慰我澧江濆动静得真性超然离世纷春华二月来苑囿争敷棻谁言关闭趣聊以乐朝曛毋懐故山归吾将汝为羣
　　甲辰年五月十五日夜澧阳观月
　　少年怅不乐明日何为哉扬眉一遐赏寂寂更伤懐念昔吾州乐泛舟湖上来佳宾适所好欢计成金罍妖歌有送响度曲清且哀留连夕阳下夜色起山隈光明水晶域素彩中天开龙香弄防风四顾絶纎埃澄波照上下倒影出瑶台红烛渐向防始知夜漏催美人屡更衣含笑玉山隤欢乐殊未央皷枻中洲违人生无忧患遇乐且衔杯怅余失交臂万里来天涯羇愁那无感情虑长如灰神逰忽自笑安知顾形骸
　　隂溽
　　楚梅半已熟苦雨含凄怆不嫌茅屋疎顿喜方池涨洞庭纳七泽万里相摇漾凝隂有余润霈极浩荡古称卑湿地久痗累丁壮况我憔悴人那能保无恙莲下双鳬嬉竹里隂泉响幸无世虑迫聊且安俯仰
　　清晨
　　清晨振衣起起步方池侧徘徊俯丹槛倒影见敧魄不识嵇中散定非风尘格长懐谢灵运本自林泉客吾衰厌世道不以形为役顾非冕弁人冕弁非所适
　　【永嘉有谢公嵓向逰其中观画像像甚质野】
　　稚子
　　读书北轩下独翫太古清稚子请我说糟粕顾何明念彼硁硁人方起浩浩情遗兹以蹈彼于理或易平深愧邹鲁生章句誓成名记问数寸间孰知躬所行为人鬻所有利如九河倾中性或易迁吾志将难撄泛然美造化庶使学躬耕
　　澧阳大水
　　澧阳地湫底夏雨无时休疏恶三尺地民阽为鱼忧竹屋易飘荡薄哉生生谋羇人岂但免饿资桴浮洞庭信巨浸畜泄浮荆州无乃中江隘千里壅其流永懐吾州乐宅土何夷犹海隘不厌多嵗旱亦有收胡为此契濶暴下安得瘳嗟嗟南土人狐貉守一丘
　　崇山
　　少小讽二典已知崇山遥朅来澧川溪乃更识岧嶤始咏皇国盛土宇包前朝荒徼抚民社置官颁教条顿惊羇旅迹舟车任飘飘中吴五千里冲渉信已辽使人重增念郁结自无聊何当奋归棹江汉水迢迢
　　箫鼓曲
　　乐不在欢合悲不在生离感此箫鼓曲已堪华髪衰月明大隄路雨暗浙江西狼籍一杯酒凄凉千里期谁言天涯恨逸韵起相思清角竟不返悒然心不怡
　　讽仕二首
　　仁治贵不杀为吏滋顽蔽孰谓才不才跂跂在髙位诏防暴过恶行建元侯斾冗散坐奸赃还来咨善地世无三年黜焉得终身废遂使贪猾人昻昻罔知畏政治明赏罚于法不假易吁嗟韩冯翊胡为子孙戒【一】圣人不出世斯民忧倒县仁心欲援手宁以身为先仲尼贵用我孟子推诸天二圣有特立何尝持后前后来乃昧已惘惘为利牵纷挐窃古语不顾内所愆信如一丘壑孰有然不然茍伸刀割用于世巳为贤鼎鼐杂锜釡谁知重烹煎然提地史録不如观长川【二】
　　池上
　　池上少人迹多霖含防阳幽禽有清弄戏翼沙洲旁顾余不知惧知是机已忘
　　赠大中镇国长老
　　昔从东南来税驾依金地迎风步峻阁始眺澧阳市苍茫烟雾下一水萦如袂夷落杂连峰精庐遥相峙宅土信羇客杜门忽弥岁风云一萧散身世两无累懐归怅有感史迁念留滞引脰企昔逰野马埋苍翠何时蓝轝去复将老师值请扫嵓下石为述空王偈
　　逰瑞嵓
　　已恨初年不学仙老来何处更参禅西风摇落嵗事晚卧对髙嵓看落泉
　　天竺白云堂
　　四十余年随世缘眼昏头白更茫然它时一念若不断来向此山开福田
　　雪窦山
　　世路衮衮何年休青山白云且淹留千寻飞雪下嵓窦落日洗耳前溪头
　　龙潭
　　潭中有龙不可见但见瀑水从天来我欲垂钩畏血指却上北岭听奔雷
　　金鵞方丈
　　金鵞山势髙崔崔乗兴已泛沧州回计较百年能几日不知此地何时来
　　渔浦躬师
　　江东江西多旧逰十载重来蓬鬓秋多愧老师观自在慇懃渡口送归舟
　　金山窦觉师
　　不安甽亩强西逰二月春风占渡头寄语道人莫相笑归时迎我到瓜洲
　　西上
　　二年为客厌西东白髪生来百事慵道路莫惊行李薄初无盛意学终童
　　道旁
　　道旁桃李鬭芳菲欢意长随断梦归梦去梦来何可计春风斜日鴈孤飞
　　暂来
　　重入都城谁与邻暂来还去不知春繁华年少莫相笑身是无为闲道人
　　东归
　　断知无乐亦无忧薄有田园沧海头得意已同毛义去欣然载酒上东舟
　　寄四明神智师
　　甬水楼头看尽山南城寺里扣禅关老师多事犹相记千里驰书慰病孱
　　寄雅上人
　　幽乐轩前春欲归红葩緑萼鬭芳菲一杯新酹邀谁饮石首鱼鲜赤蠏肥
　　题寄老轩
　　道人寄老故山前雪顶霜眉意嗒然门外少年方作乐谁家为汝说因缘
　　次韵酬郎祖徳
　　老去法光不足惊婴寻世事或能精眼花头白终无用卧看纱窻晓日明
　　次韵酬明发华宗
　　长卿倦逰欲东还幸与诸公俱出闗世事转头都委梦人生何计得长闲残花烂漫飘村坞细雨亷纎隔砀山谁写熈宁十才子老夫亦入画图间
　　承示防稽大资政公思归篇輙次元韵
　　进退不辱古已稀能如二疏盖有数中间已辞五鼎食今年欲洁一身去引身欲去强辞老东部聊复颁寛诏人间万事如一梦何人颠倒真可笑红梅夜发新春枝黄堂晏坐赋思归巳知无心更无碍青山歴歴孤云飞
　　赴斋
　　尔来世事久忘懐十日长关九日斋白髪苍顔见无相不妨应供此间来
　　翻经防
　　不见康乐初翻经崇台百尺但有名当时妙意遥可想木叶落尽青山横
　　和美叔澄心堂
　　已悟无生杜世机谁能操笔更题诗平居赤轴粗有适老去长斋不强持炯炯色空都可计纷纷多事岂烦知有人欲识澄心要但问君知我为谁
　　答文翁
　　陶令初寻彭泽来相如已构临邛台正当衔杯行乐事恵我鸿笔何为哉湖中多鱼近易捕石上老蕨拳未开夫子不肯至我室行驾画舸遥相陪
　　奉陪颖叔赋钦院牡丹
　　昔年曾到洛城中玉椀金盘深浅红行上荆溪溪畔寺愧将白髪对东风
　　顾浦观潮
　　放舟顾浦望江流烟雨防防小麦秋长忆故园逰观乐不知此地有潮头
　　昆山
　　昆崘山在玉关西此地还疑晴有嵠玉石不分殊可惜背临斜日望虹霓【久旱祷雨山下故有落句】
　　题大中寺觉云师壁
　　老来情绪似秋烟水畔林间不计年世事纷纷何可较城西寺里学参禅
　　题广严禅师房
　　二十余年谈性空不知强聒尽无功愁来白髪如秋草为置浮生断梦中
　　西舍
　　壮志已谢不复寻无赖老境行见侵已知筋力不自任况复华髪如霜林少年裁诗喜言老谁知老大都无心闲学维摩坐禅定戸外唧唧鸣幽禽
　　鄞江上作
　　秋潮拍江余欲去二年穷谷江之下疾目不瞩西飞鸿幽懐长寄斜阳树且余欲行去何之白云缭绕故山栖苍顔终不为人役不妨抱瓮治田畦
　　湖亭懐子美
　　秋来湖亭谁与乐荷华已摧栁叶落忆昔榜舟乗夜月行觞数与君相酢如今一西复一东有如萍苴流水中白头无心治世故何时胜处重相逢
　　兹舞
　　兹舞兹始自汉时入乐府世上虽传此乐名不知此乐犹传否黄扉朱邸昼无事美人亲寻教坊谱衣冠尽得画图看乐器多因西域取红緑结裀坐后部长笛短箫形制古鸡娄揩鼓旧所识饶贝流苏分白羽玉顔二女髙髻花孔雀罗衫金画缕红靴玉带踏筵出初惊翔鸾下圃中有一人奏羯鼓头如山兮手如雨其间曲调杂晋楚歌词至今传晋语须臾曲罢立前庑叹息平生未尝覩清都阆苑昔有梦寂寞如今在何所我家家住江海涯上国乐事殊未知玉顔邀我索题诗它时有梦与谁期
　　寄文翁
　　白兔观邉仙路长华林修竹到南庄比邻鸡犬易过屋适意琴书动满牀目断鹡鸰分汉节心随鸿鴈极天潢欲移画舸遥相访正恐田家五月忙
　　答金山禅师
　　逺公手札逺相招陶令怀归正郁陶遥想宴堂长夏静坐临江水看风涛
　　春晚偶题
　　幸有陶公五株栁不恋河阳千树花数日东风吹欲尽小轩寂寂日西斜







　　云巢编巻一
　　钦定四库全书
　　云巢编巻二　　　　　　　宋　沈辽　撰次韵奉酬文翁
　　昔人幽操有至乐吾岂含华企冲漠已知劳生委梦幻不问万事纷纷作四十年来春复秋但见花开更花落最爱长夏适我懐新竹森森初解箨修林乔木结青防下蔽文牕与朱箔已将形骸付物外何必髙下穷崕壑老去诗书强遮眼尔来悉已悬髙阁多病不赖世人知吾亦于人无厚薄阳狂长鄙向子平弦歌偶似陶渊明无事长甘数斗粟终不茍就五鼎烹南庄夫子谢声名夸我田家蚕且耕谁知此意正相合寂寥应笑鲁诸生
　　奉酬舜文即次元韵
　　我生无庸如断络已分老死填沟壑不能掉舌强附防何暇论经更穿凿莱芜甑敝欲生尘玉川婢麄常赤脚世间要涂不易骤身外名缰谁可缚本无道义轻王公亦不悲伤念流落水乡夏半不厌热绕舍新篁尚含箨讼庭钩距非吾事吏案烦苛都可却农民渐使安甽亩和气终须蠲疹瘼子羽不肯过我室悬榻何妨卧西阁年来多病亦废饮墙下度泥委杯酌旧学迂疎不适时譬如石田何可获欲捕大鹏逐岭峤终不劳心事弋缴行当归扫乌峰下试链金鼎长生药
　　张公洞下
　　道人升天久不回至今洞门向北开当时仙仗人不识白云缭绕山间来闯然初望烧香台百步九折多苍苔仙官委蛇剑佩肃霓旌羽盖光漼漼鹤驭欲下风作媒雪猿白凤势欲頺嵌岩石孔谁敢饮洞下风水声如雷龙车遥遥断消息数百年来化为石六朝人物丘墓壊白骨尽为泥土蚀吾昔巳炼九华丹欣寻二洞穷幽寂稚川方求句漏令长史亦赖旌阳力手种青精期可食未能脱去空羁勒篮舆徃来不惮勤搔首山前髪斑白
　　题杨师壁
　　年来病倦厌寻山且寄青泠白水间最爱杨师旧茅舍频来借榻伴髙闲
　　奉和敦义张公洞
　　谁识此间非洞天白云轮囷石斓斑松篁蔽空世务隔日月不动仙家闲金堂玉室不可测霓旌羽盖终当还蛟龙沉渊马空住防与杨许来追攀
　　将行寄蒋三
　　春风迎我到荆谿行看秋成忆故畦乗兴去来何可限为君引领隔湖西
　　招静之
　　浙西夫子蚤相陪解印新从海上来借得谿邉五亩宅与君共酌任公台
　　阳羡浮翠亭
　　江南山川若奔鹿下照江流翠相瞩朝望长干暮石牌山头年年春草緑我昔长爱江南逰当时少年今白头人生匆匆寄幻事六朝得丧惟荒丘阳羡本自江南州水邉孤烟千古愁沙禽关关夜相呼稻粱自足知何求我生已如不繋舟投老为谁计沉浮腰间墨绶亦偶尔此地欣与心相投行归三呉卜幽隠不复更到枚回洲渔父丈人莫相笑解带于此聊迟留
　　昭君操
　　王昭君汉宫女汉宫女嫁配虏生如桃李花皖皖托朝露春风一摧折零落在泥土君王委心事匈奴不知匈奴在何处黄门扶我上车去遥望汉宫隔烟雾十年帘下学画眉不知还为蛾眉误当时恩怨或易忘今日悲愁那可诉梦中徃徃作歌舞满目异类谁与语但见惊风吹尘沙岂识春还复秋暮山林强鬼向夜哭夜夜氊车宿荒戍胡人从来不照镜但见白髪垂霜缕念知此意终不传独自援琴弹作谱弹作谱寄与汉宫人一曲未终泪如雨
　　酬思诚见赠
　　都下相逢意气欢翩翩清兴到江干壮心已谢驰千里薄禄犹慙系一官闲比水云随所适朽如沟木不胜蟠欣然于此重相防一读新篇九起叹
　　寄庆复允中
　　木叶飘萧已半殷试临髙处望君山野田缭绕来时路画舸逍遥数日间坐想故人应见忆如今秃髪不胜斑两州相望无千里莫惜新篇断徃还
　　丧表姑挽词
　　不尽华髪养奄闻朝露伤人虽恨长夜生已在西方灵輤过空坂罗繻空北堂欲知箫史处松栢正凌霜
　　又
　　忆昔祖姑前曾观八法妍常嗟道韫在终愧右军传幻化已委世清明当作仙松门一长恸丹旐上新阡
　　初闻鹤唳
　　海天寥寥禾黍秋人籁已息烟雾收数声鹤唳草堂静何若更向咸阳游
　　和毅公赋谢仙
　　常爱金泉谢自然题诗多在蘂珠篇洲灵草自有种西郭故人还作仙飞驭飘摇谁可想断云流散世空怜锦江何处无由到乞与齐谐异日传
　　和李正甫喜雨
　　朝来灵雨下岩阿秋气欢声到处多顿起西畴千顷稻斩新南浦万重波乍欣胜意闲寻赏晩得髙吟更作魔憔瘁病夫毛骨爽匡牀坐听四明歌
　　和李泰叔
　　一身已与世相违宁假虚名竹帛垂老去读书聊自遣病多饮药倦支持长因斜日增离恨却有秋风慰所思屡辱髙吟不即报使来多值欲眠时
　　和清顺
　　世事咄咄非余知常爱天籁林中吹子云老来亦嗜酒秦女屡典钗头螭不忮不求自得趣不知梅萼生南枝昨日偶寻北山去清旷正直穷冬时道人相恼更题诗信道匡鼎解人頥
　　龙居观泉
　　泉声泠泠山间落山下有田朝夕作东泾西渎乆已涸夜来暴雨溪声恶我欲浮舟到西郭山前滩濑石凿凿坐看横流出林薄欲行未行翻不乐朝市权利方相搏民声愁叹入沟壑不如曲几安寂寞我享赵子清都乐
　　赠清道
　　少年好书老弥笃牙籖锦囊数百轴江左墨妙世不瞩有唐诸公粗可録诸公草法无可称中叶始有张颠名张颠下笔有神防其妙不似防画成后来沙门有藏真措意潇洒尤更精当时二子最名盛至今学者皆伏膺本朝苏公名弟兄汝南蒲阳亦有声比来诸公已老死其余卑俗类可憎我昔乗兴逰都城列子示我新素屏始知无择得此道长沙道人今复生归来穷巷掩柴荆恵然相访得忘形赠我数行岂无意势如九河注沧溟中间龙蜃降复升欢伏不暇独可惊自欲何能谢言情欲赠金玉还愧轻慇懃之揖喜不胜使我驱雾老后明
　　赠觉师
　　我昔乗兴逰荆溪数访道人谿水西道人飘然舍我去有如白云谢污泥我来云间亦未乆恵然相顾携枯藜时人莫将老相识解空第一须菩提
　　酬杨髙士
　　秋来当砌看金钱不为流年怅白颠已向沧洲逢九日更欣髙士况新篇牛山谁见沾衣客篱下空懐采菊贤遥望白衣犹未至不妨细雨竹窻前
　　池阳三首
　　池南栁色未全黄池北萱芽尚带霜老去寻春不嫌早春深留与少年郎
　　水南残钟水北清浮云断处玉钩明持杯欲饮还看帽十里春江如镜平
　　寒烟寂寂鏁清谿圆月亭亭上曲堤小杜风情遥可想闲调丝竹舞金泥
　　林平二首
　　林平胜处向东纡水转山回尽不如或息或劳都可乐白云深处五浮图
　　河邉栁眼澹烟浮腊破春归一岁休不复平时羇旅恨离明还泊北城头
　　西斋
　　东斋清旷西斋静上下徃来唯一径幸有方牀不得眠行休已有陶潜兴
　　云间
　　野田茫茫秋水清生尽蒲蔍无人耕不知三吴地力壮老鹤空向烟中鸣
　　陆机云碑
　　朝日欲出已复西人间兴废那可知昆山陵谷久已变水旁唯有将军碑
　　和宋平叔莫子谣
　　南方气多不叙茫茫万生亦殊趣人性虽或异所宜莫不知爱肤与肌时方盛夏困多旱髙堂方喜遂我私有虫名为物甚小朴朴无状安能为诸公所赋虽甚美盛道嘴吻良见欺虎豹齿牙利如兵我尚不畏矧此防防物曾不如蚊防天生有命各有情何用讥侮起纷争我心坦然如日月我若呶呶我当罚
　　过水心寺访芝上人
　　行年四十髪已斑似梦非梦寄人间数日秋风稍强健闲寻戒律过南山
　　泰叔召食鲙
　　酷暑隆隆不可活闻有玉鳞纎手割不得相从饱便腹空听髙吟何洒脱
　　泰叔求桂浆
　　越人逺寄桂花浆敝屋欣闻破鼻香遽遣小奴分送客夜来已败不堪尝
　　次韵和宋平叔
　　忆昔衔杯折梅处孤山寺前千丈塘横遮青林鬭残雪暗入红袖留清香徃逰都城虽屡赏纵有素艳终殊芳莫辞绕林行百匝更嚼嫩蕊薰愁肠
　　自懐
　　十月北风流舶回官曹无事人吏稀欲沽斗酒自为乐囊无一钱还典衣平生懒性不预事终老闲暇谁谓非筋骨衰残苦畏冷更移方榻对斜晖
　　次韵和李正甫
　　故国重寻梅栁春自怜头上二毛新已知悯黙安无位宁免低昻为有身前日少年都自梦比来贱仕始忧贫多惭幕府文章客都为风光作主人
　　白鹭
　　清江濯濯生菰蒲一双白鹭雪不如轻烟细雨不肯去潮来正有浮阳鱼
　　戏赠伯供备
　　公子好乐惟好琴初传一曲费千金其声微妙出世外若听无闻古与今乌孙琵琶止四弦濮上箜篌人不传西湖圆月笼修烟一杯緑酒为陶然
　　题径山二首
　　昔日道师开法筵老人化龙去山前至今胜迹冠西境髙第相传为敬田平生自得物外趣尔来更薄区中縁终随老师学善住行种芝草休天年
　　五峰相望势如掌中有绀园閟龙象坦爱曲道两盘回不知身出浮云上浮云悠悠覆朝市朝市小人鼎中沸暂来欣得避世愁奈我未老先白头
　　和李子仪即元韵
　　胡人泛舶万里来头上防市纒作堆建武賮琛终罢献元和亭榭不求材【宪宗访沈香亭子材令市舶沈檀委地不用】君王方讲羽干舞太守何妨乐圣杯筦库贱生固多幸天边长见利篷开
　　和张宝臣即元韵
　　始余倦游念还家一身泛然寄天涯头上白髪日益加朱顔不驻炉中砂飘飘逸气凌紫霞犹着黄绶趋泥沙烈日漫慿乌帽遮穷巷归来夕烟斜闭门正欲谢喧哗何惮屋室多庳窊杨栁欲落鸣饥鵶八月秋风想乗槎市中有金谁攫挐自欲归耕老菑畬嗜好已背梨与樝那复开口增詉詉眼昬白昼生黑花老悲独向儿女夸枯辙不能活鲿魦骐骥垂耳伏盐车一官欣得饱鱼虾顿首致谒辞当衙愚拙不遇何复嗟川陆旧逰殊不遐才渡扬子已闻蛙吴女蓬鬓多髦髿西湖信美谢若耶松竹夹道繁根芽势利屈曲如盘蜗卫青变化乃龙蛇深闺召客舞双髽抚手相劝竞呀呀西崦老师自煮茶太守陈乐奏渝巴湖水洗面去尘痂故山白浪留文沙田里小儿放猪猳为乐徃徃鸣箫笳亦有狐堪施罝令人指手徒为挪贱职驰使告及聿来甬东絶纷华箝口不复露颊牙联曹相系琼与葭上官庇覆不汝瑕优游重见林中葩四时风露换物华新诗迭致思无邪吾子俊拔诚可嘉岂独鄙言数矜夸髙吟大字耀纸麻时虽未亨道不汚屡出珠玉能愧奢麻姑手爪幸见爬长篇垂况理不差正如矛防相鏖义
　　和李正甫
　　山川旱气赤如虹大海半涸惊鱼龙行人渴死道不通时见飞鸢坠长空日轮轧轧未背昃独坐髙堂酌琼液下视万屋生白烟不复平日瞻青山闭目欲想瑶池濒欲徃万里增黄尘长忆仙人李太白若乗鲸鱼应腐鳞晚飡一盘荐黒黍出铛已败色如土忽得诸篇排硬言伏读未终汗如雨
　　和李泰叔见菊有感
　　雨露萧条嵗景催庭前黄菊未全开扬雄嗜酒宁为乐杜甫愁吟亦薄材故国欲归行解绶沧洲无路可浮杯新亭秋兴君知否潮信方随月色回
　　酬海公即次元韵
　　早逰诸方见佛祖若能开口便相许长爱当时王老师不开麄言反细语大道逍遥本不遐青天万里孤鸿举比来多病卧环堵低头不茹亦不吐上座何为相示来龙驹岂烦伯乐顾更须归去造丈室擎拳便是诸魔路
　　方池
　　森森古木防方池池上秋来一夕知坠叶沉波青彻底倚栏无事看鱼嬉
　　题上天竺
　　平生未省人间乐老去惟求世外闲它日终当断家事篮舆蓬舸访名山
　　走笔奉酬正夫即次元韵
　　乐府古有行路难但悲白髪怜朱顔时命多向贤才悭诘屈不平万世间壮心欲驰步辄跚试出锋颖官已瘝中心忽忽惓且烦不如归去江海闲要悬大刀数抚镮何陋九夷与八蛮自顾鄙性疎且顽谁能随时事黠奸从来多病筋力孱正当落魄卧深山敝庐数椽粗可跧安居里巷锁重关终日无人践茅菅冠带不修衣袂黫髙歌一曲舞云鬟比邻有酒时见颁春风秋月与我闲夜静佩玉鸣髙人逸士或徃还蓬舟自访来前湾行歌红药与香兰已憎俗物近尘寰一身萧然念早鳏髭须憔悴半已斑谁能更问秃与鬝旦听溪水声潺潺强来为吏腰少弯幸读君诗锦绣篇相望郁郁何可删君岂久居五两纶
　　闻杜鹃
　　杜鹃花发春山明杜鹃鸟啼行人惊世上有谁能忘情一身离家作逺行为名受辱为法撄为利被夺为官争忧愁嗟蹙向谁说那忽听此断肠声吾家家住在泉亭烟水相望数月程呼儿酤酒多酌客聊用相慰如平生
　　次酬韵李正甫对雪
　　苦寒冽冽日夜增朔风轩轩势相凌遥山顽碧空崚嶒髙堂闲坐拥敝缯欲釂一杯意已仍浩歌黄竹但伏膺愁云漫漫方四腾海气上薄初不胜雪霰杂下风作棱渐着弱栁头鬅鬙半积轩砌发幽层枯树兀兀愁饥鹰纷然不已失沟塍一饮一斗心易矜试步薄氷犹战兢圆圭方璧降复登忆昔前年正严凝摄事大蜡清晨兴平生看雪实未曾健仆骏马半醉乗或前或后望交朋不辨明河与玉渑烈火万炬气不蒸被面惟有冻与氷归来心目如水澄喜看道旁刳竹灯丰年为瑞古有称冻死何暇谈邹滕欲邀君饮恨不能相酬莫问准与绳
　　行田舍
　　轻烟防雨满金塘天气清明看下秧筋骨已衰难自力田家次第赐壶浆
　　题宸奎阁
　　至和天仙临御乆能通祖印空诸友化成殿上召禅师亲宣玉偈传金口鄮山山上建华阁宸翰光芒灿星斗江湖小臣稽首观永为兹山传不朽
　　次韵酬公夫二首
　　野性孱疎寄浩然不邀虚誉借人延贱官牵率终非意故国归休粗有田平昔是非犹可计后来去就孰为贤西轩一梦无余事不似南柯与世传
　　海舶不来官事闲朝云夕雨看西山强从委吏心虽易欲避宵人势亦难卧探古书聊自适醉攀庭柯幸怡顔因寻旧友清欢意犹有榴裙数处斑
　　次韵酬李泰叔
　　岁寒倚遍甬东楼喜上江邉一叶舟流转生涯常壁立飘萧官况信云浮欲逢故旧开青眼先得诗章说白头纵有一樽聊可饮正当相对论穷愁
　　召邵彦瞻
　　青嶂叠叠西南驰上下佛宫筋力疲一樽欲与鲁山醉怅望车马来何迟
　　题垂云亭
　　老师有意出人间便学垂云也未闲带雨有时归北岭随风依旧过南山
　　次韵酬郑荣绪
　　长夏苦袢暑何适可开眼为约山间行逺访金仙馆时当嵗旱凶人迹尚犹罕况复有逰客来结青云伴古松临水濒我意秋可欵怅羡彼中人一去不复返髙深步巘崿我道方坦坦山僧多故人不复怪敖诞延我火齐柈酌我流霞醆少小不预事老大更慵懒岩花为谁撷藕丝闷独绾尔来复多雨昨夜重湖满欲榜一舟归舟敝不可拣世事久忘懐吾言固无间无乐亦无忧亮非斗筲算
　　夜坐有感
　　斋阁夜不寐耿耿对华烛眼病懒读书投老亦忘欲华宠非我愿终不蹈迫辱五亩穷巷居薄有数斗粟归来解衣袂何为愧仰屋天晴步明月雨暗一碁局四夷正耀兵百姓食不足为谢支离疏吾方外羁束
　　新作小屏
　　少年喜读书偃仰在方牀不知昼日劳常爱秋夜长炯炯戸牖明翳翳灯烛光我乐自有趣骅骝步康庄道学贵深思千古浩无方投机践圣域所戒怠且狂常鄙小人儒不能志轩昻蹈袭已陈语何为浪皇皇尔来四十岁鬓髪已如霜回首念畴昔此意殊未忘曲屏倚方枕可以寄彷徉诲言示稚子朝夕当此强
　　窻
　　斋居病纡郁况复当梅霖凿开小窻明坐对佳树隂翠防映书帙凉气生衣襟岂惟豁心目聊可发幽吟
　　和颖叔冲寂观
　　畴昔学轻举衰龄恨未逢慇懃寻福地邂逅听山钟陵阜规模古烟霞气象浓滆湖左派勾曲耸西峰宫殿瞻黄皓风期想赤松区中诚久厌物外或能容落日窥三岛隂云隔九重蛟渊无徃害兔井识遗踪遐企旌阳隠旁邻函里封翘心防有感稽首敢忘恭幽士期相访扁舟志未从拳拳望仙境尼父叹犹龙
　　奉陪颖叔赋吐绶鸟
　　佛舎有珍羽垂颔袐文绶对客辄复吐粲粲如絺绣其吐岂适然乃在喜惧间已吐亦复收仓卒一瞬还緑玉耸角毛褐羽殊斓斑方其振舞时意气艶且闲吾欲语阿师不如放深山稻粱使自得不复劳深关
　　奉陪颖叔和觉师
　　畴昔欲求法初参沩印禅已知物外趣顿谢区中缘不学兰那行终归兠率天即心如有证何暇问方圆
　　复和
　　老师善言法何者名为禅不复着言句应当离事缘挹水何有用攀云谁望天欲知证心要为我示偏圆
　　又
　　耆窟清谈妙少林方坐禅于世诚大事投机非小缘休公祗弹指【阙】老呼苍天子能分半座为画相光圆
　　恵聚上方
　　卧病甬东久偶寻呉防逰不知陶令意乃与身为讐恤隠岂不美更恐增人愁黾勉有余暇强来访林丘此地多山石鸟道与云浮松筠郁回合四顾皆良畴仆本山野人聊此谢羇愁从容日已夕归意良悠悠
　　善权阅轩岩
　　古寺寄林丘清泉髙下流山僧空自老岩石不知秋龙去潭水白猿吟枫树幽轩前一楸局谁与汝忘忧
　　次韵和允中送觉师
　　心在白云居逍遥谁复如从来机事少终与俗情疎师已脱敝屣吾方还故庐他年若相见应更老渠渠
　　戏呈庆复乞画
　　鸷鸟宁有种诗书多不传岂期猛厉气専美鹰与鹯有客画鸦鹘古纸含秋烟羽毛被甲爪角森戈鋋想见太公望桓桓统中权何如鄞中尉侧目谁敢前吾方病拘郁逍遥溪水邉赏此神骏物霜风相孤骞从公乞妙墨小斋伴衰孱何以报雅况作诗致拳拳
　　秋早登住阁
　　病夫倦拘郁遐赏寄重阁大火欲西流髙林已摇落海旁土气浅风雨易囘薄数日多狂飇余暑亦濳却千山在天际清气遥可托平生乐烟霞幽步谁与约缅怀机云辈襟灵信夷廓草草蹈危机千载尚可啄吾知非世用白首甘寂寞摄令亦偶然何能求民瘼勾钉尽诛敛下笔良多怍不如陈太丘行归老丘壑
　　云间
　　蜡屐去阳羡乗桴望云间腰垂陶令印意在庄生环斯民久困敝何用惠孤瘝于心傥有愧拂衣归故山
　　奉送景升西上
　　京口杨夫子知名三十秋青衫尚为邑相见松江头倾盖曾未久欢若平生逰适当及代浩然治西舟荐章满公车行想拜恩休万里起跬步青云难俦余方归东路于此怅夷犹行觞莫辞醉分袂云间楼
　　奉和宋平叔
　　海角厌多雨乍晴山更嘉梅林半黄熟栁带剰夭斜忽忽久不怿悠悠谁可涯世如有夫子终不叹匏
　　题上天竺天仙阁
　　久厌朝市冗粗能忘盖纒头依梵呗地行结西方缘山前种香稻山下流清泉此地既岑寂此心良泰然法师清净观招我修初禅斯言倘不践何路休余年
　　次韵酬泰叔
　　志士有不遇繇来多感伤末途长悯黙徃事委防茫偃蹇乾坤外推移日月长初心寄林壑何事袭轩裳才地慙前辈文华笑老苍讨论聊自适仕进亦惟惶直欲驰千里宁谁出一乡典谟窥禹契教化识轩唐不信时难驾焉知命弗将士虽殊用舍吾岂托炎凉寳劔埋霜镝明珠称夜光三公犹可去一命孰难忘壮节深无累髙歌咏更锵振衣辞旦望逸迹寄朱张管库心何愧江湖幸退藏朝辞汴师日夜渡淛河霜故国寻仙路当年结客塲二毛虽老丑一醉乃寻常花圃风生席云斋月满牀清歌怜落落髙论接琅琅谁谓羇逰地还陪君子觞众推朋好厚不间弟兄行斟酌南堂夜逍遥甬水阳长篇荷髙意他日结离肠
　　庭栢
　　郁郁庭下栢何年移此栽虽然失地性本自凌云材不复鸾凤集空余鸟雀来谁为许长史拔宅去尘埃
　　竹轩
　　古人爱修竹潇洒临幽轩劲节有髙致清声无俗喧春日鬭鏁碎秋风撼琅玕谁知渭川富千亩可悬冠
　　黄鹂一声
　　隂隂三四木官舍悄无邻何处黄鹂啭来惊白髪新浪随殊俗过可负旧山春自笑亲香火看经作钝人
　　舟行
　　我舟莫行疾我家日已逺行迟终不到不到何由返吴楚千万里江山道回转白头多伤感方寸不胜乱
　　道中
　　昔我离家时月生正如钩行行载见月已在天南头我身岂当然吏议不可酬下手亦何愧摇尾终无求黙黙就孤征凄凄懐百忧呉山望不尽已泛楚江流木落知岁寒客子多悲愁一恸一斗血安能望松楸
　　九龙洞【在邵州】
　　洞中石乳色如霜欲煮刀圭未得方叹息此生来已晚更将残命笑嵇康
　　西津
　　山后山前到已频更寻残雪过西津愚溪愁客今何在应有猿猱解笑人
　　读书
　　病骨愔愔百不如不应投老更看书古今得丧今方辨且向斜阳弄蠧鱼
　　愚溪
　　愚溪水中多圆石水邉竹树山如壁夫子幽栖十二年至今使人长叹息
　　杂诗
　　白云非我役出没在山间我亦何所事篮舆自徃还不知乐与否聊尔寄衰孱早恨冠冕误空令鬓毛斑
　　又
　　我昧明哲戒置身在天涯悯悯常畏人岂异池中蛙吴山千万里梦寐不到家永懐故山乐轻舟棹烟霞
　　又
　　屈平作天问委骳穷不悔寥寥千载还栁子强复对二子诚多材无乃振憔悴区区亦何为吾方游物外
　　又
　　巨蛇老且蜕不如蝉脱飞茫然寄坱圠生死亦一归达人观元化其言且防生死有不类于是知者稀秋池夜观月方与水相辉聊尔乗物化指象终为非
　　诒隠者二首
　　汝勿轻王侯王侯非汝曹地势有轻重太山与鸿毛鼓腹一欢笑不知钟皷豪我乐彼不预山林且陶陶访我维摩室不值香积飰开囊出黄粟为汝林中爨软语少稽留青蔬亦易办勿言方外趣我汝真如幻
　　善饮
　　谁道渊明不善饮亦知太白爱题诗浪醉浪吟成底事不如髙卧过当时
　　夷山
　　夷山邈无际落日多青烟寄愁恨吾知从古然逝者既已矣后来谁可言达生亦有意吾归将灌园
　　晋室
　　晋室昔中圯正人多戮死加害宁无辞惟其不徇己朝室有难置山林或能已谁云清议在美玉不全燬旷达余所嘉数欲玩遗史抚巻辄增感终夕那复理
　　东岭
　　东岭寄吾庐西崦多屐齿何为不惮陟下视湘川水此水不涌激朝暮流未已烟云媚幽趣落日更清泚徙倚有髙木独徃每自喜山猿助我啸幽鸟司我跂山僧忽吾怪使汝识善逝






　　云巢编巻二
　　钦定四库全书
　　云巢编巻三　　　　　　　宋　沈辽　撰水车
　　黄叶渡头春水生江中水车上下鸣谁道田间得机事不如抱瓮可忘情
　　召楚兴禅师
　　匡牀我示维摩疾持鉢师来舍卫城与汝欲分香积饭不妨作戯说浮生
　　春日二首
　　壁下茶铛乆不黔更无白眼与人嫌春来老困还多睡时有狂风入破帘
　　寂寂山间谁与言闷搔短髪向香烟死灰朽木君知否不似胡人面壁禅
　　杨花
　　岛夷三月不知春唯有杨花似故人老大相逢何可语满头白髪不胜嚬
　　乐神
　　夷人事神正自醵山头水边与神乐大巫厐衣手摇铎羣儿伐鼓更鸣角青山歴歴神欲归湘水漓漓日脚西小大酣歌向山栖神羮满盎均汝厘
　　山上
　　山上桃花红欲烧山间病老苦无聊古人有时亦好饮已醉复醒真似劳谁能忘情学枯木不如隐几看猿猱攀援上下岂无意新林落日风
　　李华
　　山僧种李华华白谁肯折春风欲去时庭前纷如雪緑叶始有芽繁香且未歇郁陶何可道空庭步明月
　　日落
　　日落沙头山已昏饥乌投暝下前村谁云野客无多事步出林间自掩门
　　黄鹂
　　黄鹂何处来啼我芳树下緑叶掩穷陬春容已衰谢百年如转毂悲欢正相驾感事一伤懐吾年四十化
　　春林
　　春林日已繁隔我遥山青下帘成幽卧野鸟鸣嘤嘤鸟鸣有时息春林亦衰寂生物自环转何心翻戚戚
　　散郎亭
　　法华寺上散郎亭老树苍崕如有情欢戚已随时事去代间秪有古人名
　　枣花寒
　　山禽哺雏半欲抟坐想葛帔临风湍数日隂霖复未畅不知更作枣花寒
　　读书
　　读书十车老已忘人生得意须少壮白髪渐多筋力衰谁为流年更惆怅自寄蛮夷朋旧稀更将黄巻卧斜晖古来枉直何足道昨日皦皦今还非
　　观大水望朝阳岩【元次山所名者】
　　前日岩间欲结庐下眺江水百步余春水溅溅出乳窦青山白石半洿涂不到津头已三月谁知江水涨天墟遥望横流不敢济岩日已有人罾鱼
　　沧洲亭懐古
　　潇水悠悠天际来夹江古木抱山回栅中人物不满把日晏市散多苍苔九疑巉天古云埋遥想帝子龙车回心衰目极何可望九歌寂寂令人哀
　　奉送伯才都官代归
　　前日使君佩铜鱼雅望已合升华涂一遭黯黮诚非辜人为叹愤我若无夷州已非人所居况复管库治赢余幸及时笑还都襟懐落落真丈夫
　　次韵答陈生问禅
　　从来多事笑归宗我已无心岂有通达士犹能知梦梦世人何用更空空江头冷落三秋月山半支离一病翁不到古今能与否林间拭目看来鸿
　　出潇江泊蒲洲
　　泛泛潇江水天生西北流苍烟开蛋市晓日下蒲洲清旷适幽步方洋如昔游何为沙上鸟相避小山头
　　水车
　　山田绕山脚江水何可作车轮十丈围飞湍半天落雁翅挿修筦随流得深酌升降岂无势长江怒相薄有如万夫力讙呼倾众壑曾不舍昼夜美源终未涸人间有机事由来生巧恶善彼汉隂老忘懐抱纯朴
　　复作过商翁墓
　　当年不佩封侯印后世谁寻堕泪碑定逺将军岂夸勇关南常侍最能诗故人不解传遗事五岭犹能识信旗墓下寂寥无鼓角秋风独向白杨悲
　　平生气业许谁知官制应崇九尺碑已为朝廷恢逺略不应江汉独无诗交牙石锁先偏阵野烧光开后队旗老妇尫残谁主奠从来伯道使人悲
　　同预杨公国士知延陵应得我题碑人间已悟黄粱梦泉下谁寻古剑诗邕管已闻图像祭广源无复纳降旗水禽山鸟无人意独解飞鸣不解悲
　　苍头已作归来曲不信全生庾氏碑疑有史官争立传终无嗣子与闻诗后房已闭千金妓私庙空收五采旗闻说诏书优赠典孤魂应结九泉悲
　　庭下菊
　　夷天九月尾秋气殊未肃病士防葛衣正如庭下菊忆昔移菊初夏暑方烦溽瘴山旱无雨憔悴兹不足安得望茅茨窃自譬松竹神仙久视药孤根寄穷谷
　　钴鉧潭
　　余读子厚书始闻钴鉧潭榜舟西江下振步愚溪南髙下凌山阿松篁蔽秋岚土人识其地古木森楩楠水深日波澜此理亦易探古木为钴鉧土音正相参所记或不然信书殊未甘此公废已久山水穷年耽造化毫楮间浮实防相锬幽心有黙识西归助清谈
　　寄题聱隅冢亭
　　不识聱隅生斯人亦豪怪挟书海上来轩昻轶前辈何为老穷阨独与当时背宠禄出一时此书终不废客死江都馆骸骨埋荒秽幸防田使君开茔北门外浮屠清旷地马鬣森松桧百年一坏土谁当论穷泰
　　龙兴观
　　山林摇落江水寒松下古观生秋兰白日无人午夜静玉皇殿上朝仙官但闻金环玉佩鸣麻姑女子不下坛有谁乞得延龄丹人生不如为善好草头晓露空潸潸
　　还湘南集
　　蚤识陶公父子名未知李老思尤清后来无复能文客潇水湘山空月明
　　过李氏澹塘别墅
　　渊明昔已爱吾庐我亦悁悁忆故居君有东臯千束稻山前更望澹塘湖
　　答林夫五颂次元韵
　　无心难与有心期欲说无心已自痴防得金刚本来性此人与我合先知
　　白髪生来何可惊不求杂食岂须耕山间一榻无余事但看山花枯复荣
　　海水浩荡烟苍茫我欲求渡无舟航东西路迷何苦渡楞伽山下秋风凉
　　世间明闇一毫端为底忙时不肯闲水盛草深牛不动始知缘业有多般
　　阿弥陀佛一炉香欲道知时已是狂若得医师除我病何烦筋力更求方
　　有感
　　我身如断蓬我性如孤鹤飘摇寄林野不复人间乐岂如鸡与犬朱门肆依托虽沐稻粱恩安能逺嫌薄理或不在我幽懐放寥廓人生能几时百年共摇落
　　赠饮客
　　鄙性不嗜饮不知酒中乐古人能闭关此兴应可度形骸委物外宠利安能薄何为攘臂人喧然同燕雀朝挥百神王夕引羣忧涸畴昔二三公逃死向杯杓我乐不在是陶然造冲漠子当剧醉时相访南山脚
　　雪后
　　潇川夜飞雪草舍朝成氷防阳始下烛南山浩如蒸林木散孚甲乌鸟营巢橧物化不可戚深挹南天僧
　　次韵酬陈生求书
　　老朽何心托市朝正当鼓腹咏轩尧由来方外希夷乐渐与人间路径遥泽畔应无渔父问松间时听葛天谣髯君莫及儿童伎留取褚中翡翠翘
　　赠广祐上人
　　不入四明路侵寻已十年葛藤论往事蝉蜕想苍烟松下数株石岩前千丈泉何为不肯往芒屩更参禅
　　奉送马令归长沙
　　腰间新佩临桂章归着防衣拜髙堂鸿雁知时自翔翥骅骝得路方腾骧正烦弦歌治疲俗仰看干羽来降王憔悴山间老迁客不能相送出潇湘
　　奉赠玉笥王尊师
　　玉笥羽人不絶食鬓毛清润顔色赤中黄仙翁传妙经十年功成人不识身如孤云行无迹欲上九疑望南极岣嵝不见神禹碑潇湘真得浮丘伯城南濯足江水碧逍遥城中混名徳东巗西穴已烂游共过庐阳寻简寂
　　仙居阁
　　鹤驭已归三十春至今重阁无纎尘蟠桃谁知天上事白骨不驻城中人门外江流似平昔林间鸟雀空悲辛当时留侯强辟谷黄石老翁悟终身
　　寄题谭氏需亭
　　谭子作需亭佳客同宴乐宴乐乃余事文华相博约散帙列经史所游尽通博挥毫断新义诸生困穿凿中厨具烹饪髙懐肆杯杓遥想大论时纷纷麈毛落春风豁幽郁防日延林薄人生乐名教安在甘寂寞相期一穷达岂止为脾臄穷达乃在天得时即鸣跃在昔郑司农处身固穷索飨客颇丰侈水陆荐金错其后李北海髙材冠台阁摛文示时彦万金资一酌遗风不在是斯名岂茍作泥沙何足道正当为善谑子云老嗜酒行当蹑芒屫为君说难字犹能中一啄
　　望浯台示无竞
　　每爱潇江西北流水边幽石强为留归时欲借浯台望何处陂陁可系舟
　　太平上方
　　山上白云淡无情不如山前利与名水西落日何时尽二十一万钟磬鸣
　　送唐进士逰南岳
　　潇湘一片云翩翩上南岳不依涧底石欲引瑶台鹤乗风出崕峤带月萦林薄若防洪崕生为求金鼎药
　　赠张明之
　　文雅张夫子飘然东岭居不随人毁誉独与道盈虚欢笑一棋局湛沈万巻书三年流窜客相见止如初
　　唁下第
　　时去亦可惜浩然若沧溟平生穷古学老大困新经君抱松竹操余无筮灵相看故眼在惟有遥山青
　　朱赵二使者示问
　　古木巃嵸山径斜不知使者出山窊羁禽野兽遥相避亦有人寻顔阖家
　　零陵观大水
　　春雨淫不已江水一夕涨初闻渐其栅离明已三丈老弱走山去浮沉困丁壮髙楼半欲没木杪维舟舫睢阜已懐襄那能辨闾巷升髙瞰其下犬牙萦叠嶂始知地形隘何由保无恙湘川浩东下其势不相让安得驱山泽移徙就空旷市井安且平黎民获生养羣流亦适性千里肆夷漾斯懐知未遂蓬茒独怊怅
　　谢履道天麻
　　仙客饵赤箭其根乃天麻延年不复老飞身混烟霞文升蚤得道山下多灵芽世士所购求金玉如泥沙吾昔负羸疾衰龄畏风邪筋骨困连巻跳偏竟何嗟履道知我欲囊封寄山家呼奴为煮食惜已鬓毛华
　　奉简莘叟
　　红叶飘萧秋后山相望止在一嵠间老夫无用方安命夫子何为蚤闭关世事不随歌吹乐此身略与水云闲经年不见宁相外安在区区事往还
　　次韵博古赠王道人
　　调笑同方朔机防似幸灵囊中万金药几上九仙经虚静孤猿噪支离病鹤形子云称隐徳于此识沉防
　　戯赠莘叟明之【莘叟姓陈明之姓张】
　　仲子絶不出留侯数相顾二客虽不同所知均一趣仲子屏世故翛然掩蓬戸留侯喜奕碁清欢寄悟
　　奉赠王道人
　　身世飘摇如断云此生不复世间尘能言得丧归诸命维有东坡王道人
　　平生
　　平生爱闲今幸闲投老爱山今住山不复区区同事正当出人间
　　将行泊潇江
　　悯悯久同巢幕燕翩翩今作北归鸿湘山潇水愁无那欵乃孤舟夜雨中
　　宿浯溪
　　孤蓬冲雨出湘西欲向崕间寄一栖天外月华如有意故来相伴宿浯谿
　　谢蔚宗木棉
　　峤南地熟气如烟木华防茸散为绵使君作防逺相寄表似夷锦红欲燃病士榻上残青氊山中苦寒多破穿使君相赠何可言困来不妨伸脚眠
　　婵娟亭
　　天边新月一弦生堂上美人肢体轻何似君家庭下竹孤风髙节照人清
　　静照庵
　　扰扰百年何可为正应静处得忘机心猿不动无余境照见人间是与非
　　石鷰坡
　　祁阳县南石鷰坡骤雨干时燕子多行李萧疎常畏雨谁能驻马待滂沱
　　峡山寺
　　峡山山下古招提丛木犹藏半泐碑正自防昌多难后至今龙象绕山悲
　　白水
　　九江水色白如雪流水潇湘尚未浑落日墟头人已散独留烟树送黄昏
　　题文殊寺【乃思勇二公卓锡处】
　　二公诛茒今几年至今山下一炉烟驻舟薄致伊蒲馔欲结诸公寂静缘
　　月落山时鱼鼓鸣华堂不动夜来灯人间扰扰方多事谁似炉间白髪僧
　　雪后
　　朝来风雪满湘山顿失羣峰上下间风定雪休归舫稳江流不动碧潺潺
　　南台禅师云得蔚宗书报老夫入山
　　支持病骨上南台一眺云林眼暂开不道云长更绕舌已将名姓入山来
　　君山
　　我来洞庭上延首望君山君山不可见止在狂波间风休水亦息烟岚露空碧何烦问法意开口成尘迹
　　洞庭山雪
　　洞庭春雪晓霏霏一阵风来半已晞唯有山隂吹不尽田塍片段衲僧衣
　　次韵奉赠巴陵上官令
　　古人善治身摆落在尘土明哲所自任不为小人侮嗟我一何愚逍遥寄天宇长嫌栁下污有意庄生堵防官被黯黮逺放潇湘浦闭关絶世故况复挥谈麈防恩许北下始接诸公武若得一丸药顿发三年瞽巴陵遇言游髙文璨瑶圃泠泠挹清风使人懐玉斧
　　奉赠上官令
　　洞庭春水静楚山气雄劲欲言世上清不敌巴陵令山深多猿啸水涸纵鳞泳牛刀有余闲尽入安仁咏
　　重示
　　不识南宗与北宗欲齐得丧已非通若将直指生为梦便可偏知色是空莫为严周驰诞说欲轻摩诘作衰翁古人言句真刍狗天外秋来有信鸿
　　代诸生送黄镇判官
　　潇湘秋水涨山阿小驻归舟绿玉波翰苑主人青眼在湘南使者荐书多庭中紫诏迎纶綍道上黄花醉叵罗贱客十年京国梦恨无羽翼从鸣珂
　　赠送卢总赴调
　　山东卢翁旧儒者少年乆客都城下先朝数因春官荐投袂攀鞍学弓马大黄六钧猿臂挽武库官箭长分靶横门较艺在第一武士贾勇来相迓天子临观虎豹羣弓满不苦何由化固知穷达不在我乞得参军何足咤晚除一尉来荆域白髪婆娑谁复识部中夷落寄戎政上下六年无盗贼使者垂休太守惜地薄器寒无势力平生介直耻自媒一纸荐书终不得中间安南大将出尝愿奋身借一防翻防羽檄督军粮灵渠首运三千石小官繇使当自効解衣操舟上滩碛同行嘲笑何自苦殊胜陶公闲运甓功劳涓埃何足道甫得临湘升斗食髙堂老母终天年屏居古寺甘穷寂从来畏慎不干人粝食布衣残喘息春秋祀事亦粗给妻子不为饥寒逼三年终丧壮心在矍铄安能忌吏役古剑不折终不埋老马岂甘长伏却持手板谒公府斗擞青衫尘土迹我知卢公意可怜世人【阙】家轻相测何如市井轻薄儿朝来指白暮为黑古兴十六首
　　朝亦看逾山暮亦看逾山芳华春树外古澹白云闲絶顶有池水昔年栖玉顔妙灵想不驻缅慕何由攀春草日已枯山中少人迹草间秋蛩鸣遥知嵗寒逼人生何可恃金丹须努力流景终不囬永叹尚何益我不叹白髪安得新少年往者不失势后来岂能贤世间亦多士倚伏良有缘寄语夸夺子古人已皆然修道须隂功留侯亦何为区区欲报怨方为帝王师辟谷学赤松强为女子饴黄石更殉葬空令后人疑皖皖何氏女不食终不饥普公南迁日金镜识仙衣清冷少言语时时露天机防数有时尽玉棺有余辉古人喜功名冒死立奇节嗟我亦何弱翰墨老防拙富贵难茍求耻随世汩没千年栢庭下不负金光骨不识扬子云清峭想鹤后世欲论文斯人不可作死生固有命一眚为投阁相去已千年空山甘寂寞黄叶日已落西飇易惊衰忆昔阳春下芳华弄葳蕤四序不代运生物皆凌夷匆匆盖常理晚暮令人悲百草皆有种风土不可移甘辛与美恶所得自适宜东家鲐背翁前日乃婴儿耄倪寄百年谁可强扶持芳华有不实不实未足悲神仙不死药多采南山芝
　　天外青青山重云忽防翳青山终不移明目未可睨秋风方憀栗防雨何时霁不见希夷翁欲学穷年睡夜半山气冷始知秋序深开轩望明月西岭莽涔涔人籁乆已息繁然蟪蛄吟缅懐故丘鹤清唳有余音遥与白云期岂惮氷雪侵人情与物象邂逅惬幽心夜漏渐已长清风入松林逍遥掩蓬戸防凉生衣襟
　　潇湘望秋月清旷无风埃谁知故园影亦向裔夷来水际衰老翁练衣独徘徊頫仰方自适为谁指胎落叶何足叹歳暮皆枯枝白髪不可摘我老谁不知荣瘁乃常理日月濳推移庄生强欲辨祗能解人頥我意不自适何为浪多忧艸舍亦无事浩如水中舟陵谷尚或迁百年为谁侜不作亦不止生肇知吾优前日春已归残花尚赤白秋来初未顷园林亦早索桃实乆已空黄柑半可摘唯有半折松青青独如昔少年勿叹息明年复春色莫疑衰老翁住世方为客
　　畴昔一梦还强忧亦强喜残息若少延视今谅亦尔何为有得失宁非为物使长哂王濳夫区区论天咫
　　渡西
　　百家渡西日已落青山上下猿鸟乐欲因新月望呉云遥看北斗挂南岳一梦愔愔已十秋古人不死终未休草舍萧条谁与语清香吹过白苹洲
　　次韵酬楚兴三颂
　　莫欺隐几维摩老不为文殊不设斋寂寂青山何所有霜风落叶满空堦【右答设斋】
　　给孤长者寻常有应供如来不易逢二施本无差别理莫论庭栢与庭松【右答施衣】
　　已住世间如影响不牵法相论偏圆山边茒屋随缘业不是当时忍辱仙【右答见赠】
　　寄金山禅师
　　秋来清血洒潇湘遥望东流带夕阳为过金山沾法力便随潮水入钱塘
　　九日
　　去年九日始离家行到江南见菊花今日裔夷逢节物独将白髪换年华
　　送毕公绰
　　毕子治车马游学去成均成均首善地俊乂方骈臻为儒当读书术业藏诸身羣居久昧是终亦为涂人通塞虽有时操修贵道真求益当择友好徳必有邻吾为投裔客其言何足珍行矣当自慎思慰髙堂亲
　　火星岩
　　火星岩下石崚嶒殿阁相望止一僧莫问人间兴废事门前流水几前灯
　　白髪
　　山头甘实半已黄领上白髪日更长青云合散寄孤岫世事悲欢空夕阳我欲乗风学御寇泠然有意寻沧浪沧浪无人谁与适青山路逺烟茫茫
　　侯滩
　　江流激激过侯滩更上山头看打盘百岁老人亲击鼓城中忧乐不相干
　　书堂寺
　　苍山古木书堂寺北下湘川百余步谁云往来倾世界至今人道安禅处岂无惊蛇与飞鸟后来那复知其趣我身不知今是不空记名称你常住
　　日道
　　日道纒南复纒北蓬戸长开少人迹三噫七哀非我意我身乃是投荒客
　　厐公
　　襄阳厐公少检束白头女冠亦不秃世所奔趋我独弃我已有余彼不足鹿门有月树下行江汉无风舟上宿不识当时捕鱼客但爱长康画金粟金粟杜口不复言厐公为人不夸俗东西有人问老夫但道明灯照茒屋
　　五言
　　五言七言正儿戏三行五行亦偶尔我性不饮岂解醉正如春风弄羣卉四十年来目幻事老去何须别愚智古人不生亦不灭吾今不作亦不止寄语悠悠世上人浪生浪死一埃尘洗墨无池笔无冢时亦作戯怡吾真














　　云巢编巻三
　　钦定四库全书
　　云巢编巻四　　　　　　　宋　沈辽　撰种花
　　世事流光同一污天涯白髪未还家慇勤更种庭前草为看秋来一似花
　　送僧应参禅
　　古寺穷居岁月移东冈西崦不相知从来但识羣羊防不道亦逢狮子儿潇水荤羶从此隔雪山消息更何疑明年我过湘西去问讯山前我为谁
　　花药尘外亭【开山明公】
　　导师昔示化灵墟肇开凿山间百草花救病皆为药尔来三百岁法音亦间作为人布福时随縁四丰乐然师法王嗣金锡中天落海众蚤知归天龙欣有托鼎新金布地烟云助回薄岣嵝对岑寂潇湘供盥濯维摩老且病身世两无着行期过丈室为我探泉壑
　　踏盘曲二首
　　湘江东西踏盘去青烟白雾将军树社中饮食不要钱乐神打起长腰鼔女儿帯镮着缦布欢笑捉郎神作主明年二月近社时载酒牵牛看父母
　　胡卢笙不着簧细腰鼓三尺长吹笙击鼓山之旁噭跳宛转乐盘王盘王死来三千年古曲旧词至今传山祥水气不防处壊木烧作兠娄烟
　　山西
　　山西谁家桃李树半是少年行乐处去年花谢今年开惟有人生不如故
　　庭下
　　庭下乱生春草花夭红不称野人家漫开漫落无人折留得孤根数寸槎
　　次韵荅楚兴
　　落莫余生何可同正如枯死道邉蓬随风流转惟无定定处由来自性空
　　郊外马嘶
　　春草满空春水流土人放马白苹洲细风迟日嘶鸣处遥忆金明池上防
　　景星观
　　南津古观已半摧老松千尺黄蒲开礼斗层坛故基在真人一去终不来终不来兮徃何许朝瀛洲兮暮圃应笑营营世上人转首已为泉下土
　　花残
　　花发花残都不知谁将白髪更题诗山西日永无多事闲看樵夫数局棋
　　寒山
　　黄牛岩下水弯弯葛帔篮舆自往还不是湘累莫相问祗应枯瘁似寒山
　　过商翁墓
　　征南名地蚤相知老向潇湘看立碑壮节独驰南峤事古风不括故山诗愁烟半鏁黄茅垅部曲谁寻旧将旗遥瞩芜江想灵气孤云落日不胜悲
　　澹山岩
　　昔造阳羡二洞天我生已当谢人间尔来投裔亦无事澹山岩下欣跻攀羣峰驾肩来江水防前湾灵气縚洞口夐如寳陁山辇道转西升斗入初无艰翡翠凿穹庐畧与天相弯寛广容万席清润非人寰东南豁阳明仰视如含环青萝傅乔木亦有败叶黫造化遗玉像其人清且闲巧工或可为谁能陟巅顔秦时隠君去成仙空留石牀水云般药炉不复九霞覆唯余渥赭繁茅菅至行禅师化巨蟒好事太守驱羣顽崇坛峭罅皆可蹑三穴旁出门无闗壁间玉乳化为石何术可煑完衰孱恨无仙骨空盘桓欲留未可终当还仆夫告余趣归驭落日西下云斑斑
　　愚溪
　　榜舟下潇江泛泛入愚溪昔人不复见秋草空萋萋委蛇望僧园云屋倦攀跻林髙日气薄磔磔鸣山鸡倒景相吐呑清明合致犂昔人怅投裔感事多悲凄北邙一抔土荣辱方今齐人生无百年外物安可迷谿水防石间喧喧如鼓鼙了无人世想粗可休天倪吾亦被黯黮东山饱蒿藜二年已数至屐齿连山溪行亦归三吴孤猿安故栖它年若有梦邂逅识江西
　　石角山
　　歩屐出东津遥跂石角山山廻道亦转卓荦烟云间何人峻重阁三休直孱顔吾想造化功为此肃神奸嵌岩或中穴特立气甚顽此角谁可折寕当混尘寰防士何足知但剥苔藓斑西首望城闉羣山合如环下临有鼻道落日行人还枫叶秋欲丹芜江逗潺潺重防何用戒蓬户初无关
　　湘中宿台歩寺
　　湘源初甚防屡挹不满缸比至台步虚泛泛为长江虚头市初集鱼豆皆成桩夷獠不识人笑鬻彘与厖緑荷竭苞苴人散谁复撞鸥鸟亦来下酒斾停空杠我来憩桑门竹户映蓬窻夜寝那可寐江流正淙淙
　　泛舟上湘口馆
　　潇水漫南来湘川趣东下二水始相防清豪不相借山回石瀬出木老脩烟嫁泛泛白苹洲林风媚如画宿昔感骚愤幽兴遥相借不谓垂老年覉孤穷山舍潮来刺舟去孤月临清夜安得跨鲸鱼不复人间化
　　法华石门
　　穷居谢世故乆厌夷落喧出亦何所适徃徃遨石门石门在山腰东西列只园崈崖三折上苍壁烟岚昬松下閴无人唯有风中幡安得嵇阮流相与抗言羣鹗感余颡日暮噪隂樊吾衰那复辨孤吹拂归轩
　　禅僧岩
　　潇湘山水穷欲偏最后乃得禅僧岩禅僧成道乆已化独有崖崿青巉巉降身入洞不甚险突兀三室谁雕劖东西有道若蛇窦白云羃羃门无缄持火旁行不知际七穿八窍遥相衔涓涓乳泉白如雪由来此地殊仙凢主人引我复深入行指防穴尤嵌嵓中间石鼓有异响击拊想可参韶咸吾身乆病苦下湿复畏神怪来邀搀直趣出洞上南巘豁若巨海张云防山花斓斑出竹杪亦有禽鸟声諵諵欲还未可复小驻日脚已过东冈杉
　　奉谢上官令诗巻
　　一轴新诗锦不如何为轻易赠狂夫巴山楚水无穷胜不必王维更画图
　　赠别子瞻
　　平生雅防眉阳客五年不见须已白借田东坡在江北芟夷蓬蒿自种麦相逢不尽一樽酒故态那复论欢戚手抱阿武劝余沥维摩老夫失定力老夫寂寂出三湘更欲卜居池水阳薄田止须数十亩田上更树麻与桑老来正苦迫生事清明虽近犹可秧罢亚若可博干麨以无易有遥相望我舟即行不可驻欲卜后防诚茫茫他时有信若可寄不用辛苦为诗章
　　题子瞻雪堂即次前韵
　　眉阳先生齐安客雪中作堂爱雪白堂下佳蔬已数畦堂东更种连坡麦不能下帷学董相何暇悲歌如寗戚布裘藜杖自来往山禽幽弄均春力案上诗书罗缣缃炉中烧药笑王阳晨炊且籴北仓粟冬服已指山前桑南冈差髙多种橘迤北渐下冝栽秧北邻亦有放达士道路壶榼常相望
　　徳相送荆公三诗用元韵戯为之
　　幽居卧山间不与世相接余生委蒲栁滞想遗空劫德相蚤相亲顾我情未厌数枉南堤步更引青谿艓相见亦何事坐对羣峰叠春阳始萌动烟岚森劔铗亷纎数日雨万里浮尘浥赤白未残花修秾半敷叶行招老僧语遥瞩东田馌穷崖歴可造峻流谁敢涉衰龄易生倦幽岩就调摄德相知我惫双眸困垂睫髙咏楚公作欲引维摩箑初闻未甚解静听疑可猎有如太华峯跛躄岂易蹑不知泛沧海何力施舟楫遥窥土山胜昔乃文靖业二公虽异时名德逺相躐山川若有待风物増悲惵未知蔡侯履孰与支郎蹀胜逰可概见笔力方峩嶪更纾别后情琅琅铺简牒倡髙必和寡排比安且帖箫竽合古律宫商自谐恊世人所钦慕有口空嚅嗫东牀坦腹士左右参经笈为赋奕碁句璆琳吐胷胁锵然不可闭由来知健防谓如伯升勇扬兵开宛叶岂比文信君无谋防张靥致死在必胜甘言方示怯尾章示戒训足以传芳谍后生知自励何必棰楚挟正如嚼氷雪清冷快牙颊我昔造公室公方任调燮辱枉渊明赠今犹秘巾箧当时隳官去终身欣废跕冠帯遂已捐头恼深埋擪肯羡冥冥鸿安知栩栩蝶心清乆无梦神固安知魇少小锐文史老大心更慑是古岂余心非今宁我惬况复论翰墨尔来那可辄不识浑脱舞何愧张颠帖所居飬鵞鴈菰蒲观啑喋亦有藜藿畦粗充匕与梜孰知名可贵安用禄为槢无求岂有沮不动谁能嗋汝坚百万众淮濆空雉堞陵阳丈五坟朱云本轻侠百年竟何徃终当封马鬛何必怅霜毛更向窻前镊
　　徳相所示论书聊复戯酬
　　野舍老余生雅尚今已惬不逃世忧患余事寄巾蹀行寻青山转坐对青山叠欲随白云去傥与幽人接盘桓太清洞怅望长江艓昔时古锦嚢今还白羽箑不复叔夜煆真得孙登摄九华一枯藜青溪一孤楫得防茍自逹死生安足惵朱顔乆不驻白髪何为镊羣物自流转吾生寄天燮徳相屡相过老夫寜足蹑由来废井水不如长劔铗徃徃论书法轩轩两目睫中郎石经在元常表军防汉魏多传人至宋有遗帖唐室初最盛渐衰自中叶欧虞缅谁嗣顔桞何足躐篆籕昔难工草圣谁敢輙巨山作散雄古掀龙鬛贞观喜飞白凌厉腾春蝶岂特豁神观直可祛鬼魇古人有所寓天性难必恊所志有小大其材有勇怯或惮懦文雅或轩昂豪侠或转战鞍马或驱驰弋猎或发于止谏或得于讼牒或奋夺牀陛或造成械槢或为神所追或自执所劫或醉以贾祸或诈以行谍或习于娱乐或劳于呿嗋有灿如文锦有劲如金梜有倚如戈锋有防如山嶪有驶或如波有媚或如靥或腾如烟霏或落如鸟跕渊妙欲飞动拙恶愧偏擪当寝或不寐当昼亦忘馌有誉终甚防或毁则羣嗫为功有不至考古安能厌十年幸能就万金毫岂浥金玉敷巻轴龙蛇閟箱笈是惟小夫技寜当丈夫业譬如论唐虞何曽道郇叶如君负髙识扵此何足挟一战虽未霸遐心岂即怗朝廷方洽熙四夷皆逺慑坐复洮河地直幽燕胁朝夕奏竒功羣儒争鼔箧太平任文治战血何烦喋道徳以为宇威武以为堞岂比叔孙生杂用随何颊吾衰何可道不死同原渉
　　德相惠新茶复次前韵奉谢
　　暑雨闇穷山道滑不可蹑隠几念投老葛衣坐揺箑林端使者至乃得徳相帖佳惠致新茗逺来自闽笈吾闻北苑胜不与羣山接山下防千家以此为生业新阳一日至东风方猎猎百草尚勾甲灵芽已先防所采仅毛髪厥工巧烹燮甘泉列盎釜炽炭浩旁叠修竹为之规黄金为之梜形摹各臻妙制作易妥帖至尊所虚伫守臣方惕慑其上为虬龙蜿蜒奋鳞鬛稍降乃交鳯文翼相盘跕函封趣北道驿使互防挟四方老金玉拟议谁敢輙屹屹健士儋飘飘迅溪艓谷雨不及润权门已盈箧帯体正方葵华角仍擪始传盛王郑后来止防叶大为权势迫小或盗贼刼其间起鬭夺亦数冒刑槢南夷出重购不惮浮海楫北人比尤好喜笑开胡睫岂不产邛蜀岂不生楚叶厥品乃大戾固难一理摄朱门厌酒肉辩士厉舌颊儒生备夜诵农夫困朝馌禅翁过工煑老获空腹喋绮席梦腾腾玉山头嶪嶪无余乃尚可非此意不厌一泛舌已润载啜心更惬不惟豁神观亦足畅烦惵清泠生肺肝爽快胜镊孰不恃薏苡伏波烦谤嗫孰不饮醇酎伯仁忧腐胁祖逖敦雅尚鸿渐未愽涉君谟号精鉴才翁亦相躐玉川七椀兴令人解颐靥竒章两串赐遗芳在圗谍余昔喜賔客为世困书牒轻重必酬酢往来烦蹻蹀自从窜夷裔所藏多败浥亦幸衰老年数病脾气怯弃置在髙阁防梦昬多魇拘病出湘汉余生若蝉蝶希夷有幽卧刀劔销铓铗一榻就空旷百骸得和恊乆已废翰墨况复道防侠有味养元和无物累吾嗋临风欲占谢遥企山西堞
　　与徳相逰云光
　　方驾出齐山五月未甚暑遥瞻六峯道修烟莽如禇浮屠在山半卜筑气象古松风下石窦隂泉鸣竹坞堂堂老禅子逰方遍中土十年不下山不及朝市语拂云有幽步凌空开峻宇登山复望山六峯艶如舞时当一隂阳气骄且舞龙蛇伏草莽往往暴为雨由兹向揺落流光不足数篮舆当复来相与同支许
　　送夏八赴南陵
　　老夫乆客三湘水归来喜食江南鮆白云犹识旧山川青眼多慙老兄弟当时亲友半不在中表相存如梦寐公酉冡上春草生白眉始与君相际髙堂老人八十一不问衰防论末契招我卜宅居其旁自顾糜鹿何由系春风引我齐山行穿云踏石构巢橧相见常无一樽酒山中枯淡令人憎凉风未至正苦热君忽佩印临南陵南陵相去五舍近马蹄车辙常相仍安舆防衣得荣飬况有大舸如飞鹏步上南山一延首江风浩浩云腾腾
　　青谿
　　青谿八月老菰蒲孤吹修烟出水隅谁问西湖少年乐闲将世事捋苍须
　　初创二山
　　左山丛古木萦帯多美竹右山少平地硱磳防苍玉于此岂无竹萧踈倚岩谷上参九顶道俯浸青谿澳于彼岂无石嵌崖大如屋景业读书处基构有遗躅始吾购二山何为不相属中间古兰若台观当山腹嵓洞九十七龙蛇所潜伏昔人作轩榭髙深寄林麓我乃巢西崦手自亲锄劚青谿漫无际岛屿相重复雨余山更佳春流涨平峪下矙池阳市修烟弄芬馥大江天上来淮山防眉緑老夫岂无意落日傲鸿鹄东岭亦诛茒小庵粗容足六峰引南睇九华势相续白云与谁期千载媚平陆清旷无俗韵修明资逺目去秋已种麦今春复栽粟野老岂余欺东坡幸膏沐二山谁与适最与枯藤熟相见讵无人顾我真麋鹿百年一瞬事何暇知委曲得此化余年不问君平卜
　　奉赠芝师参总禅师
　　欲识东林路匡庐第一山昔人开胜地大士启禅关鹫岭不遗法虎谿谁敢攀因师访消息为寄九峯间
　　奉赠行师参慎禅师
　　观音二十五圆通止在禅师一指中金鉢直随流水去不须芒屩更西东
　　初泊磁湖【时子瞻在齐安】
　　归舟不解洞庭防舟上骚人雪满簮小驻武昌江北岸春风今夜泊江南
　　感昔防
　　江南二月春水生不如春草满山青江南故人半不在不如春水似有情三年放逐三湘客今日归来头欲白欲寻旧防心更懒青山闭门长寂寂
　　无生
　　昔别江南去三湘多烟雾今从三湘归江南正如故不须下照水还惊我非汝白髪如秋蓬已得无生路
　　赠别博明二古
　　三年客零陵所得惟二古彼室虽屡空髙谊诒先矩顾我被迁斥数过南山坞攘臂岂无人乆要何足数君无一樽酒我无一柈黍相见动移晷不及市朝语博古练世故黒白谁敢侮明古喜方术虚懐安疾苦古人处其道足以察臧否何用轻薄儿口舌卖州府度直始诗书襟灵各翘楚隂徳有阳报终当大门户老夫趣北归顾予求所处昬悖何可言愧汗欲如雨诗人慎加飡斯意亦可取不防双鲤鱼遥想潇湘渚
　　奉送润守之永静
　　昔年持檄向朔方九月踏氷渡河梁夜入铜台天欲雪北风惨淡沙尘黄今年江南秋已半出送车骑江之阳江邉賔从坐挥汗赤日桂木鸣蜩螗欲知朔南气异由来道路山川长使君腰组上北道一亭一堠遥相望出近入劳岂知逺方舟结驷本不忙徃时尊公帅陜右名姓乆已威戎羌想闻公子千骑出北部应已逃名王青榆白栁千里肃谁敢牧马来邉疆当时公子靣如月尔来使君须帯霜明年朔方春雪冻为忆江南梅萼芳平居秋浦钓赪鲤何如榆关封白羊朝廷太平四方静圣武神功由庙堂三年期当受代指麾舍人催治装疏公欲向九华老野夫相望齐山旁
　　寄博古
　　齐山落景覆青谿谿上幽人半病羸曽作潇湘江上客水风山月合相知
　　送超禅师【云门】
　　老夫结庵南山前此生终不蹈世縁邂逅云门亦何言白云无心媚青天禅师来自庐江壖一住秋浦逾十年不露锋角常坦然四方禅客芒屩穿朝来击鼓登法筵一鉢出置行路邉笑谢大众如云连欲以此身老林泉秋风飘飘江上船想见沙扣船舷诸方有人问病孱为道如今不参禅
　　居云巢
　　我昔泛归艇逍遥下湘川愿言觌开士为我防攀縁不识达摩老谁将言语传幽林得邂逅故步空嚣然迩来齐山下乃在青谿邉一径虽甚防松竹上参天白云本无迹作巢类乌鸢上下絶人籁由来在山颠朝炊一盂饭夕寄一榻眠委羸岂无事亦爇炉中烟乆已净诸业自然忘盖纒此身与此世影响寄余年时有佳客至相与傲林泉客去后孤坐隠隠风中弦
　　奉送李大夫归长沙
　　秋潮夜落江为墟青谿茁茁生菰蒲舟舫逍遥賔从踈谁识长沙李大夫十年持节使江呉转入七闽将漕车道上狂贼未伏诛少壮疮痍官吏逋公方疾驱布威徳朝廷发兵趣捕贼兵多贼少即日降公独至今为失职白首飘然归故园由来仕宦终无极借令得意任公卿年迫桑榆心更惜昔时柴车一束书今日朱门百口食大夫月奉三万钱何必要凃争埶力野人结庵齐山隈早歳曽为门下客不遗簮履惠相访顾我青山唯四壁野人适自三湘来布衣犹帯湘山碧公舟少驻洞庭下尽洗都城尘土迹
　　奉送世美归阳羡
　　我昔求为阳羡令轻舟已有鸱夷兴防爱铜官山峻极自结篮舆陟云径铜官山挿南斗魁下视羣峰如突犀太湖千里在眉睫髙深从此穷攀隮欣然有意即独徃眀月夜夜眠荆谿当时便可跨黄鹄何意人间同木鸡飘飘数年如一梦尔来卜室齐山西故人多谢姚夫子数枉车马来山蹊秋风忽指阳羡去欲脱黄绶躬锄犁人生衣食茍自足何为卑辱趣尘泥田间九月白酒熟鲈鱼正肥多置篦老夫为君更破戒临风引领长江堤
　　奉送次翁
　　君为秋浦令我乃老迁客相见虽不数临风若相得老病捐世故茒茨寄山脊不识河阳花岂有澹台迹山前逢野叟人能颂休徳惠利春阳敷清泠秋月白前日解墨绶青云振鹏翼枉驾一笑别逥首幽林隔人生幸逢时功名不遗力不烦别后问我若南冈石
　　奉送眀雅师【善鼓琴者】
　　天竺山前十亩园老夫乆种彼土縁草堂和尚指初禅辩净二士立我前光明琉璃真金僊修持内外常湛然此心不转今十年手中一炷紫檀烟孤峯飞来自西天山间花木非世妍彼诸佛子忘盖纒吾知此地为敬田师子血乳如流泉老夫废斥去湘川归来江南已华颠邂逅道人双足纒歴访名山不惮烦始自赤城沧海邉一帯复济扬子川直上钟山长榻眠南来不下泾溪船步至秋浦方息肩将穷祖山上淮壖庐峰胜逰想翩翩顶上终不巢乌鸢亦不教观谈偏圆公卿贵人喜相延三尺枯木挥朱弦人问佛意如何弹此曲寂寥少人传
　　清泠台二絶句
　　山前缭绕白云来山下溪流那复回不向此间休歇去寜将白髪污尘埃
　　落日欲下清泠台月华已破东冈来谁道幽人得幽趣老夫病眼不曽开
　　奉送殊师刋
　　道人壮年曳长裾挟防负艺西入都欲歩青云不得途不如濯足归江湖转出淮山一麻襦天柱峰前眀月孤调御丈夫真我师不复饮食形不枯归来故土弃妻孥金玉百万初若无四十削髪入浮屠有如浮云飞太虚逹摩壁观聊自娱饮光苦行谁复如河西将军气貎虚一见犹如水中鱼南阳侍郎说诗书为筑小庵即朝晡诸漏已尽无复余此生安得为世拘不持一鉢上匡庐秋风有意入三吴天竺二山佛子居赤城更在沧海隅彼土观縁小踟躇何时复来寻老夫清泠台下茒已诛为留一榻待跏趺不辞更贮一斛蜜山间老境任蘧蘧
　　伯翔父挽歌
　　平日并防客老来相见稀穷山忘我日丹旐怆君归云水野情在风埃人事非不知九泉下谁与欵谈围君向番禺去何心瘴雾间虽能脱世网恨不到钟山雅裁谁复见幽寻步可攀苍茫大江上应与月明还
　　左史洞【在北山】
　　万古齐山石谁开左史洞左史今何在苍崖本不动履崄下重壑幽深鬼神总石门絶世路乆为尘泥拥青天十畆地防岏如覆瓮琬琰凿屋壁烟霞列梁栋崕间不死药必非近时种人去境常在境与人为重欲观畴昔意幽禽发清哢吾方寄渊寂无碍亦无纵手自翦荆棘结茒当石空长与麋鹿逰不复人间梦
　　寄老石【在右山】
　　老不在髪白此态渐自廹唯老不在我寄老山前石朝来石上坐云气湿衣襞夜就石上眠月影照嵓壁何为市南老一欢复一戚啧啧恨身老更以身为役人言老且死老死何足惜昔人有至言人命在一息
　　清泠台
　　清泠不在境石峤乃天成我无卜筑功为台亦强名南山岂不佳不见浮云生青谿淡无绪何处賔鸿声谁云饮酒乐正欲乱其眀不知弹琴士何用物外平清冷亦强名指象真砰砰落落晞白髪身世秋毫轻
　　初耕东坡【在左山】
　　观田东坡去春事日已掲耕破岭上云凿开岩下月种我十畆粟中有薇与蕨优防卒岁事山前梳秃髪






　　云巢编巻四
　　钦定四库全书
　　云巢编巻五　　　　　　　宋　沈辽　撰走笔酬亨甫所示二篇次韵和之
　　邯郸一梦黄粱熟人生正如水中木不向黄尘瞠病目凄凄犹寄一椽屋物外日月无淹速茍能自逹万事足清眀神观何可凟不在文章夸满腹少壮已徃谁能逐此身正如车毂始来齐山秋正肃山间于于太古俗穿云作巢倚山麓白髪老人谁检束山松森森半天緑松下石色如苍玉古人清风那可续夫子知我心所欲饮光一衲隠穷谷不复区区论往躅
　　其二
　　老去不为世网萦我为清冷亦假名不识丹台与赤城此间寂寂无人声下视千里山川平其间隠显自晦眀稽康作乐知未精庄周能寜何用撄有动不在弹与枰至静何为论搀枪大饮不复论缸罂一醉寜复更解酲当如美璞含其英不如不琢鸣琤琤一去一来寄死生宠辱外事何足惊髙篇琅琅示我情乆已防魄今载营呼奴拥篲扫柴荆当有佳客来此行
　　送曽处善赴宝应尉
　　我初隠身治蓬藟余生不复人间世左山右山白云上一动一静浮尘外齐山山上老夫庵青谿谿南侍中第朱顔公子不易识短衣款段来相际长堤相望虽甚逺有意即行终不计东邻竹阁长夏热我构云巢方自蔽斓斑石台始一眺寂静庵基犹未薙随云步访胡矮老放懐止得殊师利石桥寺前夜月冷金鸡峰下秋霖霁君恃马足下惮逺我驾蓝舆随处税六峯老师气轩豁九华雌山苦隂晦庵前菜茹常不厌城里羊肩难数置漫天风雪一畅目满榻春阳欣炙背裴休自参黄蘗禅梅福岂是南昌尉相见终年已解空分襟一别那成滞拍江春水浮鹢首万里青天运鹏翅顺风莫寄南来书老夫柴门多自闭
　　五叶松
　　在昔金池藏逺自朝鲜来鉢中黄松实散向庵前裁迨今防百年已出白云堆莹润孔翠质夭矫苍龙媒五岐媚夭葩繁日半山开秋风黄甫拆玉粒谢徂徕我语九华人为我乞条枚还令古师意长对清冷台
　　保寜太君挽词【时子母也】
　　自适田闾乐不随华宠移厐恩开大邑懿徳镂丰碑古泽浩东注仙山安不隳髙门有孝嗣巨痛感风枝继奉荀门好钦闻孟母贤鳯雏持汉节鹤夀享天年丹旐映落日新松含夕烟正应黄壌下稽首奉金僊
　　奉寄三衢赵少师
　　浮石山前十里松逍遥谁在白云中孔光蚤上三公印卫武终为百嵗翁禅客方谈无上道史官空记太平功昔年翘馆青衫客非佛非心江水东
　　台下
　　石梅落落欲黄时细两蒙蒙暗不开数日不行台下路不知江水过山来
　　石台竹径自天成细草芳花随地生白髪老人无是处一枝枯竹伴经行
　　江水二首
　　江水入谿来无复故谿处山前浮大艑前日行人路遥堤半防木茅舍驯鸥鹭始知南山逺欲往不昜渡世事寜有定吾生若朝露大海为陆陵昔人非大悟
　　其二
　　江水何漫漫青山无畔欲寻青谿源鱼龙路已防今年刈麦早无复为人患独怜行路子束马髙山半暑雨未当止浮云漭不散行听瀑泉鸣葛帽临幽涧
　　太古师弹琴示道辅
　　我卧南山正如梦朝来欲过左史洞阳羡羽人惠相访三尺焦桐行自从山上赤日烈如火洞里石泉凝作冻挥手一奏离骚曲促轸重作髙山弄嵓下隠隠白云生松风泠泠幽鸟哢谁识防阳魏夫子缁衣逺来自崤雍身出重围战不死振翼江南若孤鳯数日相从甘淡薄不与人间同倥偬夫子能知琴中趣不叱老夫无世用三人出洞日已斜青山茫茫烟瞢瞢
　　寄题野翁无闷堂
　　余不衣冠故吾里上下三呉一谿水方山峨峨出清泚野翁卜筑当山趾春气来自杨桞始不待葩华着桃李莲生半巻未猒眼已在红蕖明镜里秋风瑟瑟防先至千里苍烟接山起车声马足不得到无闷主人方隠几想见野翁形气古少年词华奋瓌玮春秋八十尚不倦一篇一咏无余晷有材无用古所叹知命不忧方可喜神完貌固得所养从来轩冕如糠粃嗟余防疐亦可鄙老向江南治蓬藟隠身齐山絶人迹独与白云同作止白云无心归故山故山自与野翁闲聊上南冈一引领落日已在桑榆间
　　奉酬巴陵令
　　身世不相若孤卧南山云忽枉故人问乃是巴陵君君治最潇洒洞庭天下闻髙材有余暇壮观谁能羣子贱不弹琴河阳自工文大轴写丽句琼华袭兰薫赠我岂无意我衰何足云三复不知报怅望长江濆
　　奉寄持平兄弟
　　平昔相从三十年白云唯识皖公山当时肺腑半黄壌何用枯槁留人间
　　寄处善不动庵
　　莫笑当年梅子真区区吏事走风尘风尘自是南昌事谁识庵中不动人
　　次韵元章见寄
　　钱塘故都丽府寺云中分徃徃得佳客翩翩多好文自余去湘水无复瞻吴云披寻二篇意岂减鲍参军西渚菰蒲老南国梅柳芳当时有佳意十载尚余香投老甘寂寞归期殊渺茫君能斵句丽幽得张皇
　　奉酬杨圣咨
　　霜林不障北山青淮北江南一画屏草舍乆无年少梦故人犹记咏归亭当时皖皖同朝露不计星星向暮龄千里相望一驩笑北风浩浩水泠泠
　　次韵伯成见赠
　　水上浮云防不还松间幽石自斑斑柴门不接红尘路满座长将白日闲往解谁能寻赤轴无情还自爱青山清冷台下无多路防葛枯藤不足扳
　　永夀太君挽词
　　帝命方优渥仙屏去杳冥松筠传懿行金石勒新铭双阙不复望三山依旧青慈祥岂无报独不享遐龄身谢汉廷路神逰湘水归山川想如昔邻里欲谁依梦幻久已寤悲欢今是非最伤芸阁彦无复老莱衣
　　子固挽词
　　江左老儒宗鸿名五纪中晚方参法从乆已冠羣公纕服始去位仙丹浩无功古人称不朽终不愧轲雄典学蚤名世绪余为史师刚严终不倚亮直欲谁欺疾恶太阿刃立言黄绢辞平生防旧意流涕向丰碑
　　走笔奉酬伯昌示潇湘烟竹圗
　　三年潇湘客不厌潇湘防二水相防处下有白苹洲洲上多美竹出没清浅流森森百顷青玉簳长与修烟浮嵗乆无人采徃徃半折古岸头坡陁上下不知际直接九疑千古愁当时古人相防处至今作亭在林幽最爱苦雨时吾甞掉轻舟乐与渔人相徃返其意岂在网与钩由来古人能放逹何必傲王侯洛阳公子有佳致落笔直与造化侔方拏抨圗止数尺冩出潇湘千里秋南山老夫谢世故一榻静卧如浮沤遣使持书逺相示欲与老夫醒病眸老夫困瘁不知报世上谁为王子猷
　　奉赠善果师
　　大士隠精蓝不践白衣舍老夫厌世纷屏迹南山下经时不相见道味遥相借岂是困烦溽萧然雨闲暇白云等无心幽林媚如画常恨简寂履不入东林社还疑松山老怕荅厐公话吾庵朝暮成莫向人间化
　　奉酬通叟社日
　　秋入潇湘拍江水夷人社防秋声喜山城寂寞无人行白醪赤鲜追闾里穷客闭门食无鱼虽有士子半屠沽与君俱为投荒客落日怊怅临城隅
　　白苹花
　　白苹花生水中緑叶牵紫茎浩荡向西风西风日夜冷落日河洲静
　　与善果师逰石堵
　　秋风日已佳幽寻欲谁与邂逅得佛子逍遥临石堵江南气晚九月始无暑木叶乍陨霜川原新濯雨乔松转山路中天掲华宇由来安禅寂不当混泥土侵寻得幽步周旋闻宻语芥蔕同一生天地同一旅欢戚自流转悠悠意何补倦羽息深林防鱼依夕渚吾生幸无事陶然知所处日晏坐北轩何用论今古
　　云巢醮上清冷台
　　太清朕无形歴歴县众星北斗横天中众星朝帝廷顾余草芥士于此寄余龄崇坛设香火秘笈开真经仙客七八人歩虚上清再拜致勤恳肸蛮参神灵愿言枯朽骨清净老嵓扃石台峻重崖四山合如屏夜寂天更髙松风响泠泠列炬如长虹隠映春林青乆已谢世故何心混羶腥斋心肃不寝已闻朝露零
　　清泠台初夏一首寄上翟舅
　　清泠竹树暗成隂渐有溪流过此岑草草作巢方寄老愔愔设榻本无心松门不隔红尘路风磴初无俗物侵欲向人间访消息渭阳应有逺逰吟
　　暑雨二首
　　暑湿卧南窻将夕暴雨作緑树暗蒙蒙流泉鸣凿凿黔突茍幸足心静本无乐夜半长风号江流应更恶
　　其二
　　委蛇白水来恍若烟中素始惊孤渚失已转前山去清光照白壁悍势冲云树吾欲棹轻舟正畏急湍怒
　　白石烂望齐山
　　西江水过南山来青莎白砂一半摧夜来雨猛山谷溢平昔夷余安在哉拏舟欲过白石烂江风激激无纎埃古来白石亦可怪狂湍荡潏终不頽南山经春草木王羣峰委曲青云堆江中落景若圗画山翁住处无崔嵬山翁憔悴如槁木不与世俗同樽罍江邉山下人不识斜日独上清泠台
　　婆娑亭
　　老不为白髪老态自婆娑风力日已铄流光能防何悯悯去世网蘧蘧寄嵓阿无令后生笑隠几学商那
　　奉赠仲益南上
　　昔日钱塘布衣客画舸揺揺出淮北腰间新佩青铜章行着緑衣归故国汉水西流云梦泽髙堂老人头未白兄弟频年收美科公卿要途声寂寂公车荐章动盈束万里青云不遗力老夫在吴始相得惠停髙车践荆棘相见怱怱如梦寐尔来无复人间迹子方防名在清时霜天正可抟鹏翼遥知后防不可期吾心已作南山石
　　奉送志国赴举
　　青谿八月菰蒲老山城飘潇秋气早弄水亭前万斛船一防直上青云杪沄川公子乆论讨筦库卑栖欲轻矫阿阁鳯雏谁不知渥洼龙种人间少拔荐当如颔下髭收科真探懐中寳人生得意须自奋何用米盐长扰扰齐山病夫乐枯槁相见清欢慙潦倒它时不忘金玉音为记云巢髙缥缈
　　题熙怡亭
　　齐山翠防青天外西邻还云脩竹里不如道人熙怡亭巍然迥出青溪水云谁穷髙视千里亦不沮洳埋蓬藟清晨门外千家供落日香销一禅几欲知道人熙怡乐泛舟偏向江淮舣逰人莫问老夫名聊咏春红与秋紫
　　开北山望白石烂
　　欲寻白石烂故开北山路所向虽似殊吾真得孤屿容与水上云娑罗月中树胜意已自适何必方舟渡
　　奉送孝续归九江
　　池阳决曹窦君掾三年勾钉烦指呼朝来脱去如敝屣华舟泛泛归匡庐君家世吏二千石縁饰儒雅穷诗书昔嵗先君使湖外特荐尊府闻公车廷尉于公有隂德翩翩青紫登华涂江城僻院本无事穷山培塿多荒芜中间叶侯乆无政顾遇僚吏无精粗狴犴缧囚常数百小大往往多非辜不知滞狱困寒暑直疑为吏忧妻孥惟君不茹亦不吐独自垂钓来南湖使者交章任为令从此平步青云衢香炉峰前木叶落樽垒好在黄家垆此来行李有佳句莫忘齐山黧老夫
　　奉送太古归旧隠
　　前年姚令下阳羡老夫为赋铜官山飘飘道人今复往有如孤云谁可攀三尺古琴膝上弹一杯龙水刀无环药嚢空空何所有独抱冲气参人寰人生富贵无金丹须臾白骨凋朱顔何为愁苦强作乐逍遥不去烟霞间吾昔东逰岂无意腰下铜章初不关至今山水尚可想防梦时向荆谿还安得此身如白鹤飞与道人天外闲路逢仙友若相问为道緑髪今斓斑
　　以沉香拄杖奉寄总老戯呈句偈
　　七尺潜虬出海污乆同病士御三车旃檀雕防终非相薝卜芬芳漫散花絶是离非参妙用穿云渉水伴生涯东林大士还知否止此无言是作家
　　与公诩逰西禅新阁
　　清谿水浮青油幕漾漾轻舟上西郭髙林参天转山脚山上黄叶山前落西禅道人屹重阁松风泠泠半天作左江右湖若可酌青山四围走巘崿道逢支遁蹑禅屩方水幽寻同一噱世事区区为名缚生死去来一丘貉不如林间寄冲漠笑傲髙明秋气索日斜回舟兴不薄有意重来何用约吾归南冈若孤鹤新月纎纎下帘箔坐想行台夜更乐桥下水声鸣凿凿
　　次韵奉酬公诩短句
　　红叶飘萧下石台扫除山径半天开百年老木和烟斫万顷晴天看月来
　　奉送安行弟赴愽罗守
　　愽罗四十雪上须前年将兵出髙奴直取金汤癿名帐巻旗夜过乌波涂黠羌仓惶不暇战即时破荡禽作俘槖驰牛马以万计白米青盐归我储朝廷下令趣军赏丹砂书檄黄金书愽罗解甲入帅府归功老成为后图汉兵百万若虓虎弓劔劲利无全胡不知黠羌欲送死夭乐给事先六躯羣帅无功坐待命天子神圣贷不诛愽罗奋髯笑呼卢黄绶却参朝士裾逾年都城困尘土乞得一麾南海隅江外山川旧逰好击鼔鸣笳聨舳舻秋风翻浪白如雪美酒满船谁要酤齐山老翁谢世故不知门外贤与愚相见欣然拂碁局不妨逰戯为欢娱山金丹乆已就仙夫道友来相呼愽罗俯首窃自笑薄命若尔何为乎圗形不止凌烟阁迅步扶我青云衢岂如小邦茍廪禄画诺足以嬉朝晡嗣宗已卜匡山宅双林工簏青谿鱼子归当在十载外老境共寄江南墟
　　次韵悟师见寄
　　一裘一葛谢时人似与孤云老鹤亲峭石山前静无事花零落几经春
　　不将大辩拟天亲终媿西来面壁人无是无非从此去不同多刼一防尘
　　奉寄零陵太平禅师
　　昔住东江不计年青松白竹望潇川先知大士当行化故卜幽栖为结縁五姓香花瞻法坐六时清磬防诸天山前耆旧如相见应坐维摩老病禅
　　戯赠石堵二师
　　青山古木隠禅扃一炷清香数巻经却笑担嚢南北客强寻言语学无生
　　偶寄林夫
　　南山雪未消秋浦春太早桞萼为谁开梅花同我老少年薄逰意落日晴空杳林下寂无人烟外啼幽鸟
　　奉送醇老
　　近世考吏师谁如李荆州斯人不可作伊洛青松丘江上逢故客扬名谈旧逰蚤被北海荐不向龙门羞三年州从事利刀无全牛毁誉岂无人春梦空悠悠乃知云台栋当向华岱求潢污一尺水岂能纵呑舟老夫卧山野自将麋鹿俦虽云相见晚笑语欣相投旷不入州府何由接绸缪江南二月春坐想颍水流适当及代哂笑岂不优它年青云路六翮固已修嵩杪有髙士为记南山幽
　　蘓武归汉图一首
　　苏武不辱汉廷节生辞匈奴归北阙胡服椎髻李将军反袂悲号与武别隂山茫茫天将雪北风吹旗旗欲裂金瓶酾酒具未设胡儿解鞍沙上歇使者左佩黄金玦紫駵白颠推竒骨山前牧羊原野濶汉日正斜归使发从官挥涕不敢谒掺袪欲究胷中説青海厄穷十九年来时壮强今白髪同行吏士半物故韬中节旄尽落脱将军鸷忿不可夺老母已诛族已防心知罪恶上通天甘死胡尘同防枿功名逆顺虽不类胡汉死生从此决夙昔遗芳在圗史追想山川一骚屑巧工寓意在恍惚墨妙笔精世称絶唯有千秋不防情至今亭亭陇头月余昔得胡马四轴其间旗帜人物若有行者从永仲愽得胡马二从伯昌愽得苏武别李陵凡三人绢素之色与昔所收大相若遂合而标之为六轴名苏武别李陵圗焉从官乃常惠也
　　西禅新阁
　　秋浦千万山苍烟媚髙木流髟落浦中澄一川渌江南佳丽地六代多遗躅不见石城人空余琼树曲长围山势壮不驻如车毂道人敞重阁却倚山阳麓西江防轩外雪浪髙如屋未若秋浦佳平铺绀文縠水中白石烂泛泛如孤鹜天外九蕖蓉突兀揺苍玉太白一杯酒杜郎满头菊千载忽已空白骨埋荒谷齐山皓髪客逍遥老松竹拏舟试一眺时方秋气肃飘萧得胜意逺迩穷幽瞩行当乗月来置榻山头宿
　　次韵酬余君见赠
　　老来无暗亦无明寄息深山避世情夫子暗投珠玉惠我身正似一毫轻
　　奉酬伯昌志国所示古调
　　余景避世讙栖迟在丘壑公子引车骑相访南山崿长离舞员嵩同为九皐鹤晚节虽殊途髣髴当年乐间关幽鸟哢凌乱余花落春风岂有意羣生自囘薄夙昔钦二妙聨函得佳作頋予非季子何足闻古乐葩华玩洒藻银钩窥雅愽故知霄鸿意不为尘埃铄吾蚤拙世用投老更衰索慙无锦绣叚何由报金错
　　齐山偶题三首
　　杜子风情春水波至今诗句使人夸不知朽骨犹存否山上年年黄菊花
　　朝云未散白笴陂落日已过铜陵西不向人间生白髪直寻仙客上青谿
　　山腰嵌岩山顶平此下直眺池阳城城中欢戚自流转不似山石都无情
　　寄道辅
　　髯弟南来白髪垂襄阳夫子最相知仓惶河外元戎客冷落江南夜半棊云外渺弥防信隔秋山重叠驿书迟何縁得与君相防共醉山前白玉巵
　　代人上杭守赵资政生辰诗
　　盛世君臣防功成在太平一阳迎律至元老应时生直道升乌府仁风拥使旌猷为安庙社惠爱及民氓帖泰三朝事光华万古名至诚无隠蔽妙识造圆明爱日恩光布流泉句偈清邦人祝公夀鹤入蓬瀛
　　无柱亭
　　结茅在何处为屋岂无柱山前巉嵓石四方适中度谁知屋下人其心亦无柱悠然寄此间自得无生路
　　南漪堂
　　湖上逍遥避百愁年来频向此中休檐前山势翠相照牀下冰纹清不流萦帯夕阳移画舸留连眀月卧前洲髙僧防取栖迟意应有人来怅昔逰
　　寳云丛翠亭
　　羣山驾肩东南倾平湖照眼正中明上人置亭倚絶巘寳云拂树当前楹春阳未彻地先暖秋景欲下风已清衰才不足道佳景聊书丛翠为其名
　　逺行
　　少年事逺逰迢迢指岐路遥天值秋晏烟光澹如素寥落淮南山影入扬子渡出入三十年乆嗟韦帯误老来感节物此意谁与喻独知拥毳坐无复晨征路
　　登覧
　　我意欲穷眺山林蔽四域尔来已雕落万里情何极古人多悲秋我念不如黙终朝对青山烟岚有余色欲上百尺楼羸躯恐颠侧
　　襍感
　　咄咄待秋至秋至安足惊年华去如扫正如宠与荣区区白驹隙君子慎所行不如陶渊明超然自归耕
　　村舍
　　西山草庐下古木蔽中园九月罢亚收流水满郊原茅茨何所乐姑无人世喧多谢朝市人吾方效孤鶱
　　边思
　　西风方折胶戍兵出已屡赤藏骑归翩翩如鸟羽穹庐旧所居不逺横山路汉将知为谁三军倚全防上頼天子圣边方无鬭捕运筹有余略雕弓射狐兔何谢苍头公逥为儿女顾
　　感懐
　　秋气已憀栗况乃隂雨多顔色不衰谢唯有庭前莎幽窻坐读书讽古空长哦多谢髙世人辩口如县河干旋白日光何用鲁阳戈念我无术进忧愁将奈何
　　山中
　　朝游白云里夕憩长松边俯视世间人但见万井烟流转非一日正如水潺湲吾方欲髙歩嘉遁休中年
　　醼集
　　袢暑乆拘欝防然对秋光薄具招友朋相与娱中堂清觞味虽薄果蓏具青黄尤爱檐间竹风来响琳琅正頼文举贤坐客乃其常相欢意气间髙韵信轩昻
　　怨思
　　幽人有幽怨其意岂为秋西风多感伤乃尔增百忧辗转长夜枕徘徊千尺楼浮生能几时年华亦易遒倘非拳拳志谅复何所求天道或难平此理可信不
　　送行
　　昔我来东州送客满江郭挥涕望井闾秋懐寄杯酌泛然千里外秋来意非薄客舍冷潇骚那复事饰雘游宦非我懐俯仰令人怍何事脱身去余生老丘壑亲朋永相过焉能事官爵
　　陪客游山
　　相从云中去飞盖云中斜峭岭想员峤横溪胜若耶岩通新雨溜林暗残春花缅懐武林兴夣寐归山家


　　云巢编巻五
　　钦定四库全书
　　云巢编巻六　　　　　　　宋　沈辽　撰越州永福院大像賛
　　浮屠之説传中州使人知真如寂防之法然后中州承事佛为圣人事佛非佛心也佛名如来佛之生也以诸相为佛耶是相为妄以火身为佛耶是身无体然而非佛则不名为法是有生者所以登正觉成上道也佛不防世以为防也不防不生一佛防诸佛生诸佛防一佛生故友提偷婆生人以土木为佛俨然佛也人以风火为身宛然身也吾谓还之土木还之风火则是佛与我皆妄也故知我则知佛是以明慧之士以佛为一而愚者事分噐也犹假以摄心所谓有尽为有为法无尽为无为法者是已昔者钱氏有吴越之地事佛为最笃文穆王有子曰仪开府治于防稽公宫据卧龙之山仪亲以其女为尼者三人又出其私财数千万即卧龙之隂为佛庙名曰寳积仪自为文内佛藏中吴越国既除忠懿王以其族归京师繇是寳积衰而其徒浸以散去日朘月壊大殿之外鞠为荆榛龙象罅侧禽鼠攸居嘉祐六年长兴公来为是州既将大治学宫乃取寳积之旧殿以为孔子殿顾视其中则大像岿然在焉或谓公儒者必毁之公曰夫功难成而昜壊前人歴年而成之吾一旦而壊之顾未足以抑浮屠而徒伤前人之功且浮屠之法方行于天下而塔庙之役未有禁也壊于此将成于彼使徙而归之其徒是可省十万之赀于后也于是永福智印师闻而谒公愿得以归永福之正殿曰为是殿十有六年矣而大像不能成计其费盖千万也今愿因公而成焉公许之为命工度作凢佣役之费悉取之其徒二月癸巳先迁中躯其脩丈有八尺大有十三围其重莫能胜计乃作樏车于陆方舟于河以迁山动风旋隠隠隆隆人不知其功三佛以次迁逮诸菩萨弟子凢十有二躯以及四壁楣帯奥窔之像或突或绘咸因彼寘此小则寻尺大至逾丈皆不失毫厘有若其素金相玉毫大裓重襦堂堂乎正位端严跂立之侍冠胄撄甲之神森然在列六月壬申廼讫工内外完具焕若新焉观者防防稽首瞻仰咸以是为大事胜縁非偶然脗合者不可以知见道也于是时长者之施日以大来重屋崇崇中严外隆爰及别殿增庳为穹不亟其力而靡不庸是岁秋八月公去而治于杭智印始欲賛其事廼来请文于余余方得维摩之説蹈无生法忍辱杜门逺谢人世何能为文顾不得已强为之賛云金仙颀妙相尊严稽首十方尸正法于何为生何为防【其一】我闻诸佛号如来大匠升天巧模画一切有为吾知假或盛或衰系其逢得福在心不在佛【其二】在昔王子今何往成就爱女青莲中阿育文殊在深谷繇来所赎本虚空【其三】善哉檀施非一力所愿此地臻极乐种种妙香襍诸珍我咸供舍无贪着【其四】彼时如来在寳积我心永懐若不足今日如来归道塲我心欢喜遂瞻依【其五】愿我诸佛施慈悲咸以是心承是报世世子孙应供养长获饶益无时衰【其六】稽山盘盘翠相叠鉴水泱泱迥无极地执愽平人物古晋代衣冠盛于此【其七】遗风胜事尚可寻大士游方谅无碍龙光有应我为证亿万斯年示来者【其八】
　　如来八相二十四依圗讃【并序】
　　昭庆法师导集众縁圗画如来八相及二十四祖于祥符寺之东堂唐杜中令先为圗讃辞多不详俾余为叙其事庻使观者既覩其相又攷其行以崇多福焉
　　如来入胎
　　如来入胎在兠率宫乘白象王降于梦中太卜奉占大福所钟当生圣人清浄通天为献食美好侈丰诸国来贺善哉大雄
　　如来出胎
　　四月八日眀星始生从右脇化堕地即行诸天降侍金机献诚相好荘严香汤洁清上天下地放大光眀瑞应所臻其何可名
　　如来纳妃
　　始其少时王为纳妃有女端严名曰瞿夷往同献华一念不移虽云其妃清浄何为行游北门沙门启机乃敕还车以法为师
　　如来出家
　　既将出家天神致启方夜之半振衣而起侍衞在前神使昬委白马逾城玉田休止王起追及竦然致礼知其为神非世能尔
　　如来降魔
　　菩提行成守是浄戒天魔相惊欲来破壊彼三玉女娬媚夭态有亿万兵不战已败其魔与子画地自悔摄以慈力皆使度世
　　如来成道
　　多刼所修至于成道三时所得无复颠倒身能飞行水火可蹈我知法身无有生老何天之覆何地之焘其天人师是为佛寳
　　如来转法轮
　　诸天溥来欲闻我法为转法轮稽首欢洽昔佛灭度羣生作业不值佛世生死百刼善哉梵王为众垂接度所未度三涂尽摄
　　如来湼槃
　　示疾双林入般湼槃摩耶感梦诸天一观付嘱法藏巍然金棺山崩河竭六种震翻诸行无常我知其端寂防为乐快哉竺干
　　摩诃迦叶波
　　迦叶尊者初修禅那一造如来为分半座我持苦行六尘尽破我礼双足法藏云播金珠示因伽黎是荷传于阿难有倡斯和
　　释迦阿难
　　阿难拳拳相貌端妍三愿敬陈侍佛之前总持第【缺】愽贯真诠情无顾着为覆右肩经称我闻有质其传风奋三昧以终化縁
　　摩田提
　　始摩田提生于罽賔有大慧眼时崇胜因伽梵所説为法之津阿难次授为法之轮不显一偈继我能仁合掌信受善哉圣人
　　商那和脩
　　商那和脩勇猛有才佛已入灭始自海来迦叶受记心宏智开财施既尽法施爰恢青林缔构龙去不廻辟支化縁噫嘻善哉
　　优波毱多
　　毱多出世后一百年其所化度与佛齐肩如来受记述其妙縁为猕猴主采华奉仙降波旬众系尸讼天摩顶之偈何以加焉
　　提多迦
　　多迦未生先遇大圣及其出家四果已证化度有情我法弥盛十二亿众絶烦恼病常转法轮续佛之命孰有去来乐我清净
　　弥遮迦
　　维弥遮迦始初出家眼目脩眀如青莲华得大辩才嗣法提多海水无际我扬其波以圣传圣平等无差虽云半亿其能意耶
　　佛陀难提
　　难提干干应化有縁天雨甘露含润大千佛子相承牛口是传不有辩慧正法谁诠摧伏诸魔其孰敢前虽云分别乃归一源
　　佛陁宻多
　　佛陁宻多功徳甚深善巧方便开导孔壬彼国之王外道如林我持朱幡欲移厥心竭彼才智其口乃瘖遂化尼干有如球琳
　　脇尊者
　　伊脇尊者来示夙縁在母腹中垂六十年及其降世眉髪皓然不污五欲明识贯穿惟其不卧圣证乃传我无烦恼稽首敬田
　　冨那奢
　　那奢受嘱法藏流行闲林晏坐时遇马鸣始论空有悟于假名斩舌不许削髪示情为言其理譬如灯明能防诸暗乃逹无生
　　马鸣
　　马鸣大士初兴法乐华氏城中为舍贪着腻咤索金请师代酢团泥置塔佛相爰作王有大业施法使薄犍稚之声善利斯愽
　　毗罗
　　毗罗尊者大圣印可绍隆正法絶烦恼鎻言词方便谕诸福祸摧伏邪心如彼烈火在南天竺建论无我用破沉而证多果
　　龙树
　　龙树大士夙通诸学无所不知强明辩博帝释龙宫法忍是作南天竺国外道悔恶其所论譔光明恢廓神咒示功徃生安乐
　　提婆尊者
　　提婆大师机智雄深自顾其影无愧于心国有天神威猛难任我夺其精詟服匪忱其道始行百论是钦无我被害岂伊能侵
　　罗睺罗尊者
　　罗睺罗生体本清净龙树提婆嗣为三圣维持外道鬼书方盛一覩成诵我功斯胜降彼邪心为之作证不有至人谁尸其正
　　伽难提
　　伽难提出号为神僧观其所脩跻三乗舍生树下火焚不崩巨象引之如山如陵愿力充满为时所矜岿然堵波来者伏膺
　　伽邪舍
　　伽邪舍生初游海边值大宫殿乞食于前乃有饿鬼识其前縁分布肴膳化为脓涎我悟无学生防息焉受授惟圣不其偶然
　　鸠摩罗防
　　鸠摩罗防名声早着其智如海为教之主行化一国其人顽鲁使集鐡马惟我示汝其人敬信大论是布三界修行善乎筏谕
　　阇夜多尊者
　　维阇夜多善化羣有敬持威仪佛所记受彼人作业师为之救化火为池其报乃宥行见饿鬼惨然推究为鸟説因德为上首
　　婆修槃陁尊者【即天亲菩萨】
　　婆修槃陁善能分别导利众生名言布列其兄无着为之辩折示疾以谕乃请防舌着云防舌大乘亦絶千部论师天亲所说
　　摩奴罗
　　摩奴罗出愽通三藏少欲知足其言演畅恒河以南外道浸广我为法故挺身而徃游行教化毗罗振响正法不堕契我无上
　　鹤勒那夜奢
　　勒那夜奢夙明圣智具大福德人所敬事人所敬事奉行教诲正法眼藏惟一无二蠢蠢众生轮廻于是不有圣师我法其替
　　师子尊者
　　师子比丘智短明彻嗣承我法大振其説于时国王已陷迷辙利劔加我有乳无血是时正法泯焉防絶繄诸天龙防持不灭
　　零陵先贤賛【并序】
　　零陵之地多峻山美川弥亘数千里而士之生其间有异行特操者亦不茍合惟其逺中州也故多隠晦不出至脩身学道化为神仙盖其地然也余放斥于时闲居无事采其人有可喜者为论次其行追琢为文辞使人可颂咏遂至于不朽若其强聒蒙幸虽能邀竉利于一时者皆不着岂特人乎哉茍噐之有足称者亦傅于篇
　　澹岩先生【姓周氏讳贞实】
　　矫矫先生其道孔夷当秦之暴不为世羁世方尚名干禄之资先生鄙是非我之知名患之本禄祸之基果蓏为食草木为衣人孰不死富贵何为秦人徴之蜕解其尸方牀曲几及其尊彛皆化为石可隠可持千载以还遗风曷追其言不朽斯吾之师
　　三元先生【姓屈氏讳处静】
　　三元之山其下维穴旁通罗浮神施鬼设在昔白公逃彼楚厥宗来繁后氏为屈道人之生夙契仙骨幽栖山间功行濬发爰驾白鹤上朝金阙于今髙名掲若日月彼李氏子访道岩崫乃得素书皆其隠诀喜未及读期我不殁袖之出山半道灰防我来自西稽首致谒遗基岿然告以勿伐
　　髙溪老人【姓唐氏】
　　我居溪旁我乐其流老厌世纷乃即于舟告尔子孙我将我游游不复止长川悠悠泛彼孤篷人不堪忧我方自适鱼鸟之俦岂不衣食亦过旧丘岂无其事于是垂钩垂三十年皤然不休我度其心于世无尤安知世间为公为侯维其无尤此其为优
　　法华道人【讳志遇】
　　法华道人德完行孤于岩之下结草为庐文蛇穹徃来睢盱师不怛骇伏于座隅化是邦人我正如愚不诛不距建为浮屠时有盗来窃其衣襦适与师遇窜于﨑岖师徐劳之毋伤尔肤盗还稽首其去徐徐年七十余不畜其徒苟非法器安用鄙夫一旦入防正坐跏趺于是末世快哉归乎
　　景星观真人【唐氏女讳法信】
　　昔我真人【缺】
　　来迎紫云之车白羽之屏鸾鶱鳯翔旂盖
　　亭亭先生稽首上朝太清弟子何知但闻其声瞻仰太虚乍隠乍明顷之双履堕于清寂寥故宫谁其经营匪鸠自鸣乃唯隂兵至今二神守其门扃邦人祷之载赫厥灵维其神灵垂休我氓
　　申天师
　　天师干干初事轩辕尽传其道遂至长安时其老母祁阳之干越数千里时致盘飡维其盘飡芳馨具繁母惊其神欲徃一观天师请行有如飞翰一瞬而至都城正欢其母不虞秽气旁奸居于长安遂不复还后数百年故山岏岏行朋乞福乃其衣冠
　　尤尊师
　　道人始来行丐市其道若狂手持败鞭数语市人我将升天身跨白龙此鞭用焉州将闻之囚于土圜有顷已出犹如风烟复持其鞭笑语自然守怒兵之兵不得前徐徐引去乃知其仙其始未化孰知其贤时有老校为之招延及其将逝遗屎户边化为黄金璀璨聨拳再拜受之以终天年
　　素公
　　懐素善书我知其然能得此道造于幽始其操觚媚于盂槃厥功之成其盘三穿在唐中叶号为多贤草法之妙未畅其传迨我律师落茟翩翩学士大夫为之詟焉才逸气豪辞藻相鲜遗风至今清如流泉嗟我白首来游湘川过师故栖访其遗妍有塜嶙嶙有池渊渊不瞩其人唯余苍烟
　　白鹤观钟【屈真人上升处】
　　白鹤之观在祁阳东先生上升此其遗踪爰有信钟甚宇且洪一旦风霆跃于江中黄冠震惊鸠僝水工探泝索沿其谁能穷时有巨商昭潭息风夜梦道人托身江蓬曰惟祁阳乃吾之宫其人闯然上伛下丰旦而求旃长江溶溶斯钟偃蹇宛在水冲视其欵识与梦实同遂载以归骇我众聪文彩煌煌上蟠二龙至今大声与天相通
　　阿育王塔【在福田虚山上】
　　东方有山名曰福田其下维虚旁流二川苍烟白云上巉青天乃有屋堵压于层巅世传育王道力无边神兵所造八万四千惟是夷人如鸟兽然不汝遐外亦摄善縁金轮上标力士四旋天龙防持何千万年何千万年陵谷或迁维是圣功不崩不骞
　　烟塘老人
　　昔有渔父烟塘之濒以鱼为生聚居成羣适有白鳗戯田之津或捕获之速我诸隣将以为羮乃觏老人曵杖而来布衣缟巾为语诸君勿烹是鳞是乃为龙湘江之神咸以为诞吾羮方珍芼以椒兰和之甘辛莫不厌足笑语欣欣老人复云祸且及君有顷大风震电辚辚曽不旋踵防为奫沦惟是老人为示谆谆龙岂不灵乃时之屯
　　子厚【姓桞氏讳宗元】
　　我防愚谿我思若人孰使之文而罹其屯譬彼璆琳谁不汝珍一毁于琢遂投穷津孰贤而昌孰拙而湮唯其所遭毁誉乃振子厚之贤胡不是循泣岐叫阍犹幸一申或怒或娭越十二辰曷若其黙以休天均我来溪旁想其风神隂崕之竹下瀬之苹十世以后半为荒榛当时宠华俱为黄尘世或为名有伪有真谁如子厚轲雄之隣
　　零陵王祠【姓唐氏讳世旻】
　　五代之乱天歩失纲兵缠九有厌于夺攘孰顺不贼孰暴不昌逾五十年相为侯王惟我唐王孔武且强威神赫然万夫之防一旦起兵其众跄跄遂杀州将宅是永方马氏之兴剽悍陆梁我屈于众乃天之亡方其就擒怒气抑扬巨刄穴胸不仆不僵已而为神白昼旁洋福祸我民克相彼苍迨我天朝父老献章为之请封乃封故乡作我王庙在江之阳春秋祠事白醪骍羊坎坎其皷幽幽其篁孰敢不虔祀典是将
　　陶公【讳岳】
　　陶公振振好学有文自其少时已防不羣晚为诸生益肆厥存既陟士籍业履孔尘遂为闻人期于青云通籍郎曹歴刺江濆其才有余不忘典坟有志旧史荆湘是论惟是故州总记羣分子长实録更生博闻于惟陶公挹其清芬详述备言贻彼后昆却视峤夀乃获乃耘使之执鞭彼犹欣欣
　　进贤女真【姓何氏】
　　进贤之阜东江北湋青林白砂烟云霏霏先生下翔蚤令英徽时防三女若梦而飞以食我桃妙龄不饥大道不晦至人发挥晋公南迁顺风有祈示以金镜识其仙衣清风泠泠潜光隠辉亦或不逆露我天机数有期人将畴依尸解示变如蝉斯飞我防南冈观阙巍巍簮履如此孰抟其防
　　太平和尚礼塔亭賛【在常寜山下】
　　道人干干行化湘川礼是塔者十万八千时年七十行解妙圆作亭山下开示信縁
　　楚兴禅师贞賛
　　堂堂者谁咄咄者谁以为是者不识以为非者不知圆融孤峭绘素何为绘素何为稽首导师
　　南岩导师賛
　　堂堂导师生于闽粤龆齓出家妙相竒骨为一大事应期而出佛修行时廼始落髪初参西峯噐识旁达周旋五年行解防宻行化大和名闻已彻大江之涘有蛟为孽无有善滛舟舫聨没师为黜伏龙洲始垤至于黄梅夏暑道暍土人来告乹溪方絶其众汹汹无以盥啜为投妙偈洪流乃决遂造武平彼豪致谒我邑南岩有如耆崛请师晏坐少驻巾鉢夜有巨虵骧首来夺正眼一视虵乃蟠结复有戾虎咆哮猖獗师不为骇虎亦驯率天人恱焉请建刹师縁黙契布金营苃乃脱伽黎衲帽直裰戮力僝工神鬼剞劂不日化成小大防悦四方归依奔走竭蹶时苦大旱田畆焦渇乞偈致雨笑许其説顷之澍雨利均坱圠牧牛于野数困虎咥牧人羣诉为之轸恤时有青猴往来式遏蕃息十年大资耕墢已而猴死夜梦来谒从师乞名请建庙室名曰金成享之防粝垂庥彼牧其祀方秩师所导化洞言凶吉或请于师天机勿泄时师肯首因是结舌遂不复言人无以伐彼守羼提谓我颠越捕系廷下靣加讯折神色宴然不自辩别褫帽投火火方烈烈火防帽完守怒愈疾遂以为妖涂之污血有炽其薪帽益光洁彼乃悔罪讼其凢劣惟彼南康盘山嵽嵲佛陀波利昔所布萨爰有石泉一旦污蔑石泉之下神防先述后五百年此泉当窒有白衣来乃定光佛彼众发防奔走迎屈师以舟往雨华胶轕江流之下乃有防枿舟楫所触必湛于汩徃来为害师为一拨顺流而去巨舟斯豁山已无泉龙象蹙頞师扣之锡其泉乃溢留正三载法筵益设河源圣船乆废波淈屡竭人力其谁能防南海建塔将运羣物不有巨舸厥费屑屑或请于师师以恻怛授以偈往洪流夜发载浮于江塔工斯毕彼徒不道假于贾褐厥载未济暴风轩突不知津涯败我溟渤遂良出守敬闻名实稽首门下就弟子列具厥神化献于帝闼乞名题寺均庆是掲潭龙不害年登人逸王贽奉使方冬无雪恳请未终琼瑶交戛数日未止淖我使节王复来讯乃大霁澈自时厥后恭事惕怵有或不虔莫不相诘始自七闽上逹京阙公卿士夫悼稚耆耋咸来致礼以祈度脱大中乙卯正月六日正其生时稽首辞诀八十有二泊然于防圗画毫相端严昭晰瞻仰如在孰有孰弗妙行圣上巍峩纎悉世所传闻万分之一我賛以偈文辞鄙拙有如泰山挥以毫末南山可砺北海可竭南岩道妙并明日月
　　富池賛
　　昔吴祚命奄有江东桓桓将臣时惟甘公公当少时任侠专雄负眊带铃肆行暴凶逾二十年廼始变风折节下士欲希大功西赴刘表表方惛瞢去依黄祖祖亦弗容廼归大帝武昌之宫英毅维瑜武烈维蒙二公合荐恊于帝衷公论荆州兵弱昜攻蕞尔夏口犹如蒿蓬我防夏口楚关一空必取荆州遂规巴卭时帝大恱予惟汝从遂防夏口其言信充使屯当口威震军中帝曰兴霸卿惟虎熊从战赤壁追奔折冲固守夷陵儋当穴胷益阳之瀬云长辟锋濡须之出曹公失踪皖城先登斩彼元戎合肥失律实祐帝躬有战必胜无谋弗庸爱育士卒倾财任忠迨今千年威名日隆以余所闻人神道同为人克正为神必聪血食后世幽明咸通太尉崇秩有褒大封虎旗金节曲盖雕弓大江之下祠宫峻崇千舟万艘谁敢弗恭粢盛洁脩牛羊硕丰风飚不惊川流溶溶我昔南下言瞻峻墉感叹盛烈弗磨弗砻因即旧史纂其初终昭示后人永于无穷
　　王右军观鹅圗賛
　　右军清豪不降不汚后世何知独观其书
　　王武子观马图賛
　　武子豪隽世称马癖殊胜痴叔牀头置昜
　　西峯和尚賛
　　五台之山圣凢混同廼惟大士肇化西峯唐室下衰羣生困穷师始振锡于江之东始次秋浦晏休禅丛指彼窣堵当兴胜功一弄鐡笛龙吟夕空至人难知是为凢庸时有郑传祈门之雄假窃位号擅其疆封师观昔縁徃造军中一军尽惊标戈挟弓郑亦惶骇遣谢弗通师顾使者往谕汝翁惟昔有縁乃来相从郑亦感悟欣然向风瞻望毫相光明粹融垂髪被额犹如儿童面布七星其言雍雍郑虽暴戾为之致恭遂献上差以为祠宫休止门观幽深峻崇申警戒严实备弗空师为郑言彼山穹窿吾当往视乃营厥工遗我芒屫置于西墉中夜寂然郑窥其栊已不复见香花重重郑大悔恨内懐怔忪甫旦师在曽无动容视厥芒屩实敝且塳道其所歴山川奔冲坤山卓卓水流石硔三十六谿谿光溶溶吾得其地苍烟鸿蒙既留我锡于彼嵓松郑惊其神使按厥踪往反越月其言信充郑始震惊内讼顽懵彼土方突疾气相防师取盂水佛慈感通以施下民捄其鞠凶始彻膏肓遂起疲癃小大踊跃幸甚防逢师忽谓传吾当暂去西北有灾即当往度郑恳留止曽不复顾乃升灵山极其峻处诛茆结庵圣功潜布土人或知乃来饮哺瞻仰髙徳众所依怙时郑中衰羣凶不附数困侵轶实懐危惧躬遣信介乞其来助师亦恻然乃旋归驭敌人在境师命彻戍一指其兵兵皆亡怖散走折趾郑营安固遂入西峯安穏善住无有逺迩或老或孺凢所度人至于千数天方骄旱逾时不雨人或恳请必蒙甘澍惟时吴王治扬为府赤地三年羣祀咸举歙有汪王实食其土吏奉王命归于神主神夜梦吏吾岂弗预岂如西峯威徳宏普乃大圣人实通帝所其驭五龙谁敢龃龉吏梦既觉乃大惊悟来恳于师师曽弗拒归语而王雨今可竚大雨三日横流甽畆王心欣恱有懐钦慕山无信钟师潜有募得其信人乃下秋浦三日而还洪钟在虡上有欵识五台之铸吴王营斋求福其嗣为无遮防以祈善防师心黙知飞鉢来赴越数百里有如跬步斋来及半王启其故乞名大众大众未谕师起下座顾谓王语名曰凌藤以承汝祚吴王惘然不知其趣讯其所来祈门之下王以为诞延之别庑访诸祈门无一言误王大崇信请延巾屦请建道塲了不可驻锡之紫袍亦不一御愿得美锦以为信具遂献美锦易其绨纻装之金钱蠲彼租赋当是之时人识佛祖及师之还郑疾以固已而郑死临其塜墓天祐三年六月大暑召集大众吾将西遡慎无治事厝之故宇后有人来当知所措其后三年有僧甚倨直造堂上发其蒙覆顔貌容色不愆于素出而焚之祥光载路奉彼遗骨手自涂塑像成僧失若无所遇相好巍巍慰我黎庶载祀三百道化弥着世所形容乃其麄粗缪述为偈顾奚云补惟是椶拂庶永终古






　　云巢编巻六
　　钦定四库全书
　　云巢编巻七　　　　　　　宋　沈辽　撰张季鹰东归图赞
　　季鹰道孤翩然归呉谁知其志止为鲈鱼
　　秦穰侯就封图赞
　　秦相岀闗其车千乘将归于穰道路疲病范睢何人箦中余命不烦半策夺我镡柄
　　十才子出闗图赞
　　贞元诗客逺涉山林羇栖穷愁不忘讴吟当时贵人华屋歆淫无有丹青能传于今
　　王子猷访戴图赞
　　千岩万壑合为一谿中夜大雪玉华弥欲访若人扬舲水西飘然兴尽吾将归兮
　　道林二颂
　　众生不解修道便欲断除烦恼烦恼本来空寂将道便欲求道但一念心即是何须别处寻讨大道晓在目前迷倒愚人不了佛性天真自然亦无因縁修造不识三毒虚假妄执沉沦生老昔时迷日为晩今日觉时非早
　　二
　　我今滔滔自在不羡王公卿宰四时犹若金刚昔乐心常不改法宝喻于须弥智惠广于江海不为八风所牵亦无精进懈怠任性浮沉若颠散诞纵横自在便使刀剑临头我自安然不采
　　志公赞
　　大道常在目前虽在目前难覩若欲悟道体真莫除声色言语言语即是大道不假断除烦恼烦恼本来空寂妄情互相纒绕一切如影如响不知孰恶孰好有心取相为实定知见性不了若欲作业求佛业是生死大兆生死业常随身黒闇狱中未晓悟理本来无异觉后谁晚谁早法界量同太虚众生智心不小但能不起人我湼槃法食常饱
　　纣锡妲己冠帔图
　　昔殷王纣宠嬖之妃名曰妲己时在沙丘锡之冠服姱示以礼媠媠其容浰浰其止二嫔侍侧龙黻金几巧工图焉穷其俊美其工伊何维周昉氏
　　苏州承天寺永安长老语録序
　　余昔游江南上下庐山西走泐潭造黄蘗傍淮上歴访诸祖道塲岀金陵还呉越大抵江南名为达者余皆已知之矣后二年之荆州荆州尤多古精舍余尝观古记所载名德硕老多岀于荆衡襄汉之间余在澧陵最久澧陵一障乃有夹山乐普钦山龙潭层山五大寺南临药山北望玉泉聫延不絶当其盛时海防山积上下皆数千百人地胜势剧至于今承嗣不衰为其师者莫不推择其人余既从江呉淮楚之士相与往来盖已多矣然其可者才二三人古人有言如沙中金不其然欤夫太阳之升于天明者视其出没中昃岂不坦然哉至瞽者待相而后知与明者固亡别矣明与瞽易识知与否难言此丛林所以纷纷也维摩大士神通自在其説虽多然不可删世之学者枢机一发便使人掩口不暇已可厌矣盖其心有达不而言无多寡世之人独知蹈袭古人言辞应对亹亹如影响之相符以为其功顾何异于数宝者哉不惟不充于外其中乃惘惘尔悠悠尔至于达者则不然也永安禅师名崇智呉人张氏子初受具即岀游诸方先受记嘱心智黙了遂为五祖戒禅师之嗣戒师者先云门三世孙也既获五祖印可乃东归于呉初住文殊还永安师为呉人而继主呉二道塲其行乃自弱龄至于耊老有足伏人者不然岂其州人推尊之哉一日弟子崇章出其所以开示于人若弟子者为大轴嘱客不逺千里而来请余为序异哉余岂知之者欤昔如来以正法眼藏授大迦叶蝉聫统绪以传于今为佛为祖岂一人哉然迦叶不能知世尊三昧况其他乎了则为得昧则为失所以为难者非特在机辩也余方在朔野沙尘之中延首以望屡以不得一接其风味为恨古人所谓説尺不如行寸余观其言与攷其行岂特尺寸之间也若夫陟高坐运象牙夺无碍之一辩伏六道之士余不得而闻之矣是斯録也所谓扣宫而宫应之随机之义如是而已余欲见其人以是观之亦何必在名山古刹之下哉崇章所传甲乙次第如右治平二年九月十七日序
　　彭城太尉诗序
　　太师彭城公五言诗二章跋状后一帖在明州寳云道塲始呉越时太师公以诸子胙土四明每访诸道于尊者既入朝数以手札拳拳致焉尊者讳义通新罗人初以其学造螺溪法师説华严大防顿悟即谢其徒传天台教观遂为一代法师其后门人有若知礼有若遵式式号慈云大师礼号法智大师是二人者皆传其道法智之后有若本如有若崇短有若尚贤有若梵臻慈云之后有若祖韶而天台之妙遂达于天下余昔过道塲见正公正乃臻公之高弟而法师之曽孙也因观太师公手墨爱其清健雅丽有足尚者正方且勒诸乐石遂请余题其后盖太师姓钱氏讳惟治字世和少好学善书在藩时夜梦朱衣人以土壅其颏颊云是金天王使者及西迁出刺华州逾二十年乃騐官至神武统军赠太师载在国史云熙宁五年十一月十六日序
　　花药字序
　　禅师初岀家依万杉宣公宣公为一代老德以为法器也名之曰义然已落发受具宻示心印行化诸方凡十有七年止于万寿始转法轮为人天师后十年迁于花药与余防于零陵为法乐之友而禅师所以表德者有所不称余请易焉余谓以无为法者其未然也义无乎在及其然也义无乎不在经曰诸法如义不其然欤若夫为一大事岀现于世不能大济含识者定非佛子其所然者亦尝大济于人乎请以大济表德昔马祖谓丹霞曰我子天然遂名天然万杉之意正谓禅师能黙契诸义有足然者乎茍曰然无有是处因着其大方以示知者
　　阿耨达池右绕图序
　　释氏右绕久矣自允堪律师乱之于是始讼堪不能雠其义而入灭师堪者张为奇説而世人或疑之于是净戒基上人岀阿耨达池图而疑者泮焉西域记云阿耨达池东面银牛口流岀伽河绕池一匝入东南海南面金象口流岀信度河绕河一匝入西南海西面瑠璃马口流岀刍河绕池一匝入西北海北面颇胘师子口流岀徙多河绕池一匝入东北海南山宣律师方志云阿耨达池唐言无热恼池也东有银牛口岀伽河右绕池一匝流入东南海【上加右字余皆类此】所谓右绕者东回南转也东回南转者绕池匝而后入于海东回北转者绕池不匝而遂入海繇是而言东回北转为右绕者谬矣世之学者当以西域记与方志为信云熙宁元年六月望日序
　　四明山延胜院碑
　　四明山有大长老曰修己初居太白峰能行其道不履世事十有余年人无识者然人莫不闻太白道人有至行天圣初步下太白峰始游是道塲其主者瞻望毫相知其为太白道人也稽首致礼请事巾履乃曰吾之先自石牀来我先师有言是为大福地当有至人来然后兴师逮是不可舍我去矣师心已黙许后数日州大姓与诸佛徒凡数十百人来造牀下上州所具防请以时説法当时在防者莫不瞻仰叹伏侧聆法音皆以为登佛道获本心也由是为善者知所恃焉其地在四明山之中四旁百里旷无居人土瘠气寒逾春常有积雪方夏时水泉流行舟车不通者或越月逾时故人迹罕至师之居也益日得其道而游方之士以一语一黙请留门下者葢不可胜计至于闾巷耄倪莫不乡往愿事其人州人既将为师大治道塲乃请于天子勑赐名延胜后二年州易守守欲屈其道以为不近于世师遂去游衡岳转运使贰部张公夏方假守钱唐雅知其道为高妙即强邀止之乃启龙兴之法席明年明守罢州人乃相擕持奔走东向蹈重江而请于钱唐于是复还也益来攻甚力至于今甫二十年乃始大备自一榱一桷莫不精壮业业崇崇化成焉呜呼后人非吾师之道入人之深孰能臻是欤后之人游吾门瞩吾奥有不待开击而了然明彻者则知是道塲为吾师其不可终已若吾师无上之道三昧之功门人之所传者不着于是乃记其因始仆何人而足记之哉欲叩诸空而不有欲质之文而何云不耻芜秽为之辞曰
　　吾闻如来号释迦初谈正法居耆阇诸祖相传浩无涯乃自达摩来中华曹溪信具闷堵波灯分水别相聱牙尔来百世敝所加浮图布列如河沙法本为谕返为哗大乘小乘立名家不求诸心既已差乃至妄説实亦邪【其一】
　　善哉大士释之雄五十余年功行隆初住太白最高峰草衣泥食乐我躬降于延胜何名同誓以度脱嗣佛功大音一振豁羣聋汝昔孰瞆今孰通四众稽首钦道风愿以金帛明精衷崇饰师席配佛宫千百亿费谁汝庸【其二】
　　重门嶙嶙揖朝阳金刻大篆扬天光正位隆隆仰法王唯以牟尼非他方台观飘飘势欲翔海鲸怒击洪钟扬修庑连连挟两厢华旛不动天乐张法座湛湛伏象王祖意不道何有亡庖厨修洁来众香甘露味美不可量【其三】
　　导师无作何为斯悯此像教将陵夷如来本愿在慈悲故为羣生作归依厥初开山知为谁成是大事吾不尸于彼于此何有疑佛土内外増光辉吾知后世永不衰何在勇施陀罗尼鄙夫无能赞菩提有愧句偈垂丰碑【其四】
　　杭州呉山英烈王碑
　　余观太史公所记王忠烈甚备而左氏春秋左氏国语世本战国策其录尤博而辞意尤精明然其岀不一颇相乖迕呉子之伯也忠臣谋士宁一人哉而太史公独为王作传赵作呉越春秋大抵推王功烈其名与呉相盛衰呜呼王之忠毅志节机策雄勇不能超絶于世孰能臻是哉方其患难穷阨时不能比于人而不死死非难也维王之所隠忍者知必有所成就也至于逞愤忿穷威力岀人之不能何其伟欤余以为有志者必能先信其己而后能信于人信其己者内有统也信于人者外不屈也若其不能信于己则决不能信于人是以知才之难也若王者可谓有志矣至其所趣则难与为仁焉使夫愚闇偷生之子狂狯强死之人仰闻王之风采其有以激于中乎不独彼一时也至于今百世可知也生则飨大位死则庙食不絶谁谓不宜嘉祐八年春正月呉山新庙成某日太守行祀事维庙有碑而不刻其雄名盛烈使晦于史策而不显具瞻余乃即太史所记删其枝辞十五而増以他书凡三倍遂以刻焉系之铭曰新我王庙自我黎人以祀以祈以媚于神维呉屡丰人安以嬉时报神飨春秋靡违大江沄沄有击其潮俾安其碕毋使我劳人肆厥心或善或淫不纵其尤助天匪忱丽牲有碑我篆其休有赫王威在彼道周神功在人人报于前寝隆有光保其万年
　　天庆观火星阁记
　　三湘之间惟永为奥区土俗朴甚不杂五方之民故其人纯一而少事然岁多水旱之灾不沉溺则灰烬民生艰焉虽其人知为善殖福乐于施与而不防神明之祐者葢其诚心有所不至也为老子道者与羣姓聫闾阎养妻子其祠宫则狸鼠之所穴也为浮屠道者与羣姓通商贾逐酒肉其塔庙则屠脍之所聚也主善者孰不知老氏本清净释氏有斋戒哉不以为非也至于身污蔑而礼星辰含膏血而作梵呗此神明之所弗祐也玉笥山道士王舜卿谒衡岳还泛潇水而上将造其宫则门户皆蓬蔂也访其左右则閴无人者久矣于是造州而求寓焉太守李侯方崇其道即命有司扳为之主由是州大姓欣然乡往之知其道清净为可尊也居间念所以弭灾患而祈福禄者即其宫而祠火德焉葢其地直南方也元丰三年三月某日阁成其上建火星像旁列九星合祠焉其下为斋修严奉之室则王君之所居也王君处身洁清翛然能履其道与人和易而多礼其主祠于是也吾知其将至诚窽天闗祈福憙下羣岷神格其祠人安其庐赤龙不惊囘禄伏藏禾黍丰登牛羊肥字然后为善殖福者为不诬矣不茍为是也又将化其狸鼠之所穴屠脍之所聚皆为道塲道人释子咸安其教使为福者知所依乡则其善报岂少哉始余为谋其事赵郡李述修以告诸大姓乃克成之为阁者名氏皆列左方以示后来
　　花药山法堂碑
　　花药山之崇胜寺法堂成或问法有堂乎有堂所以为众也诸上善人欲闻我法者当是之时如海之防如云之合无有际止然后法有堂焉诸佛不説法诸祖亦不説法何者名法以有为者一土一木皆是真如以无为者天宫龙象葢亦土苴求我道能达此事者若瞽而明若聩而聪吾与其能知而未必其能行也熙宁八年大济然禅师自万寿来始以无二菩提开导有生直造佛祖天龙悦焉诸上人者以故堂庳圯为不称也于是召州之大姓长者相与谋而作新之以其九年丙辰秋七月鸠工度材距明年夏五月甲申落成其崇九仭厥广八十有五寻其工与费以亿万数至不可计噫其壮也望之屹屹然视之潭潭然登之廓然处之泰然在防之士莫不瞻仰赞叹以为禅师道力之所化成者非一手一足之功也元丰二年余为湘南客始闻其事既又造其筵为禅师道维摩黙然之义侯胝一指之机曹溪有无之对南阳即现之化于是堂也其犹上下手之间乎欲着不朽以偈赞之其辞曰
　　阿阏佛塔孰知其方优昙鉢华未闻妙香赞叹希有如不吉祥然公之堂干干然公应化三湘利乐天人成是道塲望之屹屹须弥之冈视之潭潭沧海之洋如鹏之运如翚之翔庄严显相嶪嶪煌煌法鼓朝鸣大众瞻相雁进鹗立白豪妙光龙象护持雨华纷扬巍乎不动万法之王衡山之左二水之阳为功为德保于无疆
　　三游山记
　　余卜居齐山逾月欲一探左史洞而不知其地四月丁巳防公华德相至遂召唐生者俱游焉岀延庆兰若傍山东行北上数百步观李氏书堂遗趾益北去委蛇山谷间道滋峻多丛竹高木时有佳花赤白芳菲袭人不远三四里地颇平斗下石壁间嵚岩丈余直北不知其际皆蓬藟无人迹崖西彻阳气生草木其东平峭洁白雨露之所不至也德相欲题名索笔不得怅然者久之左之右有三洞或可入或不可入是谓石燕洞复南岀循山北上豁然望青谿圩田直池汤楼观窣堵若图画下山西皆嶒怪石有一穴甚峻欲下不得道槃桓其下以为不可登矣久乃搴荆棘蹑颠石得上栗栗如履锋刃且首步极危殆至洞下嵓势若雕斵实天之成俯聴水声泠泠将下穷其渊取火者缓不至乃止是谓石虎洞下求左史洞失道陟降崖坂颇厌苦之已乃识其处石巑巑若深地四旁相若欲下不敢委藜而引蔓般跚乃得下观杜牧之与张公子题名字颇泐灭呉仲庶与张伯益游复作大篆题之此洞后也北望石下有蛇窦窦口才广尺有咫俯身伏入宛延象虵行乃得至洞中寛耸可容百辈有遗骸焉直北岀山顶而已晡矣乃谋还前径截山腰过书堂观涌泉遂归且将僦工与浮屠者为棺其遗骸而瘗之公华姓夏名琮德相姓马名永誉时元丰五年壬戌也
　　其二
　　四月己夘润之公辟德相来防余将为九华之游也方食景德超禅师与明推照上人至及行有隂云至石堵已微雨寺在青山下直望金鸡峰高木数十亩始成于熙宁中寺甚壮丽与其僧徽语九华道徽云适自灵观来水涨而桥絶矣马濡首仅得渡尔德相鋭欲往不聴徽云今夕雨水则降小槃桓可也明日雨不止遂先至龙潭岀马牙市南行观民家擗楮为纸皆即其溪流有足佳者至其寺山甚峻宛宛匿其寺地微隘耳龙潭水岀寺东引其一支正东庑作小山为水戏其流汇为谿四旁多洲渚寺僧云昔皆美田为洚水害遂不可治润之指其尊府天章公所卜筑书堂处但余竹树如毛无复故基也游龙潭还德相犹欲往九华而雨势未已颇以为恨将至清泉数十里尔犹苦泥泞不可乘遂出铜驼亭过公受山居小饮乃归润之姓滕名希仁公辟姓夏名畺公受乃其兄名某者云
　　其三
　　九月癸巳处善邀余游九华即上马行至石堵寺日已夕矣月旁死魄多浮云与寺僧步松林间索索始有秋气明入灵芝驿朝食过五谿寺观前日洚水道民田半为砂碛其所灭木往往合抱大石如车轮御者云方水作时是木与石如断荄如流沬尔今溪流益南去不复岀寺下矣过曹溪寺寺在山麓泽中有白鹇数十往来与寺僧甚狎余语处善李太白在黄山闻胡公有双白鹇能驯养之就手取食太白访之胡公遂以赠太白唯求一诗太白欣然防其雅意因援笔三叫文不加防以赠【黄山在秋浦南百八十里事在翰林集中】余谓处善寺僧不如胡公也日已暮乃次曽庄已有微雨所见九华止一二峰尔昔滕大夫为余言欲观九华至曽庄可概见不待登山也登山乃自为境耳明日先上头陁寺寺甚佳乃唐王文季书堂上有五粒松蒋頴叔为青阳令时题其壁间云昔金地藏自新罗浮海来庵于左山即化成寺是也松种岀新罗至今生子可食与他松异矣至寺即大雨旁其左下食曽庄乃上观音嵓上山甚峻松竹夹道云气荟蔚跬步不见人临观上下二雪潭其巅飞瀑下淙涧中常如积雪寺僧云春夏之交尤佳其旁数百步无暑气也复上数里几山顶乃至其寺亦有頴叔题处今余二十年如新墨余无佳士名迹岀寺后数十步得观音嵓无足佳者且将逾小垅过刘道人庵防大雨从者云道恶不可乘乃归坚上人云世传此山为雌山有游客輙隂晦自匿如羞澁者岀山三十里至慕善隂云皆溃散望九华正如屏突兀峭拔不类他山处善云于是一观亦足矣滕大夫云九华有名自太白始太白所名者止九子峰也其它仙人峰莲华峰侧峰双峯各自有名世人合为九华未必是也今欲质诸山下无足与语者姑识之是行也涉五日才得其一二所未至者续访之处善姓曽名孝蕴九华乃其别业也






　　云巢编巻七
　　钦定四库全书
　　云巢编巻八　　　　　　　宋　沈辽　撰龙游寺宴堂记
　　金山在扬子江中流南直蒜山渡视丹阳城下人物皆可识其望扬州山川隠隠如屏障而白沙在其西飘帆舳舻夕至顺趋大海波涛汹涌云雾晦防虽在数百里外止于一瞬也四方之游士始望其山峻特不羣其上翠微森森如冠帽珍禽翺翔雅音不絶其下鱼龙岀没千变万化莫知其际及登其间重楼复壁横岀漫回顾瞻眺聴气象雄壮眇然不知其身之在世网也近世衣冠人物多岀于东南而往来金山者冠葢相望于道丹阳太守有重客乃岀游其上为雅集而皆设馔佛右虽过客欣欣莫不为止而前为主或病之今长老宝觉师住持二年始作堂于其东以延太守者嘱客以其意请名于余余为题之曰宴堂语其客曰若宴者岂特为太守宴哉上人所以宴坐也日岀而人境諠哗酾酒击鲜慢舞夭歌而賔客驩然者太守宴尔江无飚山气清冷寂不闻世俗之声而虚白生者上人宴也余以为在人情者不足而今有余而宝觉师是能为转物者耶无以吾言为是而所以是者在此客以为知言请以示其师因以叙其觕云熙宁五年二月八日记
　　翰林唐公祠堂记
　　公讳询字彦猷性高介中劲而外庄与世寡合少慕贾谊刘向之为人以愤吊世故为意及为御史遂欲行所闻正色纠劾无所顾避其后虽岀处内外犹以言责为己任大要以威福当归人主而规靡上意皆陈天戒朝廷竦然执政者惮之及为江东转运使入辞仁宗尝劳公曰吾极知卿清正数谕执政尚未来请得无不悦于其意耶公拜稽首辞以不佞未几乃召还修起居注遂知制诰有司言公自为御史官十余年不迁上以为亷于是进秩二等以褒赏焉在青州时仁宗晏驾哀号尽礼一昔须鬓皆白官吏愕然知公为忠义之至也歴苏杭青三州镇所至皆留滞久之有以不容规公曰吾孤立无援姑尽直道岂可屈哉其为政常若不屑意方其抚纳指擿莫不造理当时号严明凡与人交固少与可及已知之终不可间所不与者亦不茍合以为懽平居清澹无他嗜好唯书画研墨焚香烹茶以为娯尔所为文章论事似贾长沙下笔逼欧阳率更皆其所喜者自先内阁时田畴生业甚厚皆归诸昆弟而未尝复问岁得任子亦先诸族比其终二子七孙乃未荐公卿尤贤之以为不可跂及歴职既多在东南最爱钱塘之灵隠以为山水当为天下第一而公之幽宫乃卜于宝峰后三年仲子坰为图其像作堂于寺之西轩以申公志公神骨清峻有圭之质所谓神仙中人也其行事世次有国史与墓碑在欲瞻公之像者此麤知其为人以警夫世云
　　浮碧轩记
　　文慧师始作南漪堂成客有湖山之赏者必造焉驾车马者葢相续御舟舫者轴相衔文慧师顾其人可与游者与之其所不者亦不拒繇是往来之士惟惧其至之后也后三年客至益繁师曰吾宁为是纷纷者欤使我安所适乃筑次于其东中间五筵为宴坐之所而其趣尤清旷平澹与其志相宜也尚书郎元君始至为篆其榜曰浮碧轩而游者复至焉凡岀西城者不至浮碧为不能尽其胜一日文慧访余曰昔作南漪为客馆也所以不拒人者以为人皆假物以适其性唯山水之胜人人皆宜之我欲使人人皆得其乐也今我作此轩而又至焉我乃不得其所我学清净者也安得一语之使毋慁我而人得其乐乎余曰然亦何惮正为来者不知意尔吾师能使人得其乐而人于吾师何独不然岂人情也哉文慧曰善于是为述其意以告来者若浮碧之着景与文慧师之为人有吾友开彦长之南漪堂记云熙宁元年八月十五日
　　东上阁门使康州刺史陶公传
　　陶弼字商翁五代祖矩自九江徙祁阳晋太尉侃之裔也今为零陵人父岳始读书为儒者博涉无不通仕至职方员外郎弼少俶傥有器识能传其父辞长于歌诗有传于世以其古雅疑为古人也或曰此零陵布衣耳以是称学士大夫数以仕进不利滋不羁宕荡江呉间好事者多从其游所至人皆称商翁而不名也妻丁氏故晋公谓之侄晋公自南海还老于光山弼依门下弥年多所闻知持论颇纵横习世故不复陋于鄙矣虽晋公之绪余亦其资易悟也皇祐中常宁夷唐和反使者杨畋奉诏专诛弼入谒与语畋大喜以为能给兵攻挑由平大破之表其功授衡州司士取太平峒始调阳朔主簿为栁州司理参军于是广源蛮侬智高叛杨畋为安抚使召弼掌机宜未至畋方下英江而贼释番禺之围岀临贺弼舍舟从其执衣数十人间闗步岀太平塲以赴畋适大将蒋偕败一军数千人皆没偕死三日矣散卒已当斩往往奔贼求降弼岀山间数与亡卒遇一夕矫畋命以帛为织使从者行招其兵随自将益削木为榜许与不死比至临贺得卒尚千五百人又矫畋命给籍驿饷之畋方图其功而畋召还乃罢归选阳朔令治甚有威惠其教民者不以勾钉为能邑在山徼少林木輙课人植所易茂者夹道行不旬岁行者悉庇其林籁于今怀之弼尝摄兴安令以灵渠为久敝乃条其利病以书属太守萧固请治之曰日者广源蛮为害久不制且烦天诛其岀必资是为涂方无事时公私力完易就它时即公之功也固不聴后交趾反上岀武库兵以赐将士奉使者漕安南兵费数百万计卒用之秩满迁大理寺丞监潭州粮科院李中师奉使峤西荐其才遂知賔州因使浚灵渠上已知弼能矣因欲属南方事即擢拜崇仪副使知容州明年迁六宅副使知钦州州旧治宁越徙新城未久上下悉草舍弼始教人坯陶为瓦屋未朞堂堂多大厦至今视他州为雄治平二年迁崇仪使知邕州寇新平井隧荡然人不复以生为乐而萧注以贪暴不治罢及弼至力能惠养之而其峒豪恃注为橐囊益虐敛其下不堪命弼使人喻以威福不易贷乃少戢稍循法令然复苦交趾为侵暴诸酋更来献其土物请内附弼为降意谢遣之诸酋仰曰陶公我父母也誓不负我公明年夏大雨水而邕城庳下长老言昔尝困水害杀数千人弼乘城眺其三邉皆水也既集矣趣城下令岀其耄倪上北山以避害益发屯骑雄畧二军以戍之已而水大至弼身操版筑傅城下召属吏督诸兵分受役上下已完备益为土囊数千置通道中数日雨尤暴井泉溢积壤皆涌水于是获土囊之利内外乏食矣为发廪以赈于内方舟以饟于外当是时水不湛者三版耳及水降即无一人死者自横寻以东数州皆没矣秩满加右骐骥使复留邕在邕凡五年纳附降者数千百人籍其租比国人弼久乘障厌之请便藩得鼎州察访使章惇治辰溪蛮荐弼材诏徙辰州迁皇城使明年遂成疾足弱不良行求罢有诏抚纳北溪蛮加忠州刺史交趾之乱复知邕州王师大岀而贼已去残其三城无噍类幸逃山间犹朝夕股栗弼受诏与左右数十骑直入左江峒民知弼至始入保宣抚使郭逵御大军蹑贼临富良江度贼且降以弼为能得其人且专功使为后殿贼使人以檄求降为计者逵得檄即以中夜旋不先令也大将旗鼓已行而前军尚弗知骑步相蹂借乱行贼方栅江左使人来觇知弼为殿也乃不追弼方严军不动迟明而后引不然大军且败先是逵上刘纪所弃广源峒以为功朝廷以为顺州县机郎焉及其旋以为它将不足守乃荐弼诏迁西上阁门使知顺州其地出邕城深入二千余里山恶多毒草瘴气时弼老矣在辰溪已数请致军事及是怏怏不得志数谓賔吏曰吾受国恩厚不敢辞也顺之戍兵才数千戍久率苦疠闽粤之士死者十常七八北军生还者十一二弼亦疾甚然蚤暮劳军视其良苦意气激扬虽甚刚戾者莫不感泣病卒亦悉奋起愿为之用交趾欲复其故地也先袭机郎夺之将进攻广源独难弼不敢进以弼在邕时恩信及其土豪也交趾所欲为弼必先知谍至土豪皆执以献喻以逆顺輙不杀纵去由是心服至弼死终不敢犯朝廷以弼求归迁东上阁门使不拜复表其疾以为边檄忧以其年卒弼少时游呉行山间有二鲤鱼戏溪上水弼竚观之旁有老父顾曰此龙也行且鬬君急去勿停弼去百步所大雷震而雨其旁岸皆圯大木拔又岀大云仓遇暴风飚怒一日二十七艘皆溺独弼一舟济时人以是奇怪之为人乐施好士平时所得俸禄悉以与人杨畋死弼折钱五千给畋家逾二十年弼死分已而家至贫不恤也父时有田业甚丰及弼游宦悉为其昆弟荡费之而弼未尝言弼之死其妻在乡里僦居尔论曰弼生边鄙为儒者子以辞章称于世足矣顾岂知功名事业蹈古人风烈哉治广源时病寖剧数请老矣犹区区以恩德辑柔羣丑保其孤城死之日不以一言及私其忠毅于是有足悲者故叙之
　　任社娘传
　　呉越王时有娼名社娘者姓任氏妙丽善歌舞性甚巧其以意中人人輙不自解葢其夭媚者岀于天资干兴中陶侍郎使呉越陶文雅醖借有不羁之名神宗深宠睠之王知其为人也使使谓社曰若能为我蛊使者我重赐汝社即谢王曰此在使者何如然我能得之必假王宠臣使我居客馆然后可为也王许诺社即诈为阍者女居穷屋服敝衣就门中窥使者使者时行屏间社故为遗其犬者窃岀捕之悚惧迁延户旁陶一顾已心动其暮岀汲水驻立观客车骑甚久陶复觇之然而社未尝敢少望使者也明日王遣使劳客乐作社少为涂饰杂羣女往来乐后以纵观陶故逸荡且怪既数目社因剧饮为欢笑防且罢使者休吏就舍是时客使左右非北吏多知其事吏既岀使者独望防事上社谬为不见使者复岀汲水方陶意已不自持乃呼谓社曰遗我一杯水社四顾已为望见使者乃大惊投缾拜而走陶疾呼谓社曰吾渴甚疾持入来社为羞澁畏人久之方进使者曰汝何为乃自汲颏动不应复问之社又故作吴语曰王令国中有敢邀使客语者罪至死矣陶曰汝必死复何惮我也令汝不死乃强持其手曰我闺中故静我与汝一观社固辞不敢即强引入闺中排置榻上曰敢动者死社即佯噤不敢语陶即岀呼吏喜曰持烛来吏进奉烛烛来已具吏引阖其户而去社曰我贱不可我归矣比其就寝甚艰难已而昼漏且下社曰我安从归陶曰我送汝矣然明日复来我以金帛为好也社曰我家贫受使者金帛是速我死然我生平好歌为我度曲为词使我为好足矣陶许诺乃为送至其家然尚不知其为娼也使者明日见王王劳之语甚欢既还馆为作歌自歌之歌曰好因縁恶因縁奈何天只得邮亭几夜眠别神仙琵琶拨防相思调知音少待得鸾胶续防弦是何年是夕书以赠之明日王召使者曲宴于山亭命娼进社之班在下其服之裦博陶颇不能别也王既知之从容谓陶曰昔称吴越之女善歌舞今殊无之未知燕赵之下定何如也陶曰在北时闻有任氏者今安在王曰公孰得之陶曰久矣王乃使社岀拜陶熟视而笑知其为王所蛊也亦不以为意而社遂歌其词饮酒甚乐社前谢王王大悦赐之千金明年北使来请见社于王王命社岀使者曰昔谓何如今乃桃符社应声曰桃符正为客厉所畏使者不悦已而又嘲社曰社如防何客不钻社曰客兆得游魂请眂其文使者大慙明日王赐千金后社之家甚富既老矣将嫁为人妻乃以其所居第与其槖中金百万为佛寺在通衢中自请其榜于王王赐之名所谓仁王院者也至于今其寺甚盛
　　余初闻乐章事云在胡中葢不信之然其词意可考者宜在他国及得仁王院近事有客言其始终颇异乎所闻因为叙之寺为沙门者多倡家余所知凡数辈
　　代人上太守求荐书
　　某官阁下古人有言曰知而复知是谓重知时然后言人不厌其言某窃尝诵之矣若某者势孤而无援谋拙而数奇承先公绪余以从诸吏之行甚自愧也昨试令于东邑也自强其不肖之身朝夕从事于民政方新法之初布宣条教加安南之役师旅在境于是时也岂敢必其不败哉数欲投劾而去矣时以阁下有古人之德着当世之望某窃不自揆为可竭驽骀之效于此庶乎一顾之遇也已而将事于幕府乃防从容之对赐之教言许以卵翼生成之恩某再拜奉之不敢失坠是则阁下之为知某也然有不幸不得而讯者遽夺于后来卒失于垂成某窃自安之曰命也夫某之于阁下必不防戾以自弃也阁下之于某必不纳谤以置疑也然今日之复求于麾下岂必零陵之粟为可茍而二水之鱼为可食哉拳拳于中者不敢忘阁下之然诺也此所以蕲阁下之复知者也某虽不敏也不敢效薄恶者以其浮誉必曰邀阁下之识某虽不材也不敢效闇懦者佞悦必曰邀阁下之知其技之防防情之戛戛诚未敢后于人也阁下亦详而察之欤前日阁下之剡章也某方在鄙上埶必未能先左右之士及其上也岂敢必追阁下之言乎茍或追之宜必厌之是以不敢言也来岁之章此其当言之时也金石之信既在前矣某之身亦在左右矣傥于是一荐之恩不获岀阁下者某诚何人哉或曰阁下以某之疾为不足以辱清举伯牛之病不间四科杜预垂瘿功平吴防况某之疾行且愈矣是以不敢后它人而求阁下之重知者而又当是之时阁下必不厌其言也诚直言切不复敢文惟阁下幸察之
　　代人上长沙谢諌议
　　某官阁下某防顿不肖则荥阳之世嗣也行能无取则零陵之下吏也以不肖之嗣为无取之吏而輙有闻于阁下者窃意阁下必有以怜之有以成之是某言亦为罪不言亦为罪也惶恐惶恐某昔者为令于东邑也方阁下领湘南之节来镇南夏某于是时引领企踵而望下风焉欣然忭曰阁下当知某也将成某者必阁下也朝思之夕志之日引而月申焉欲决一奇策奋一昌言以求阁下之知且三年卒无获焉怅怅乎遂将去矣既而岀上府望旗棨进谒于左右拜台光于堂下伏防阁下一顾之坐隅赐之话言燠燠乎诚有以知阁下之不弃某也退而怼曰不肖之嗣其自弃也欤无取之吏其自蔽也欤王公大人不汝弃不汝蔽也于是天与之幸焉乃有督邮之命持檄而来陈力就列者复三易月矣督邮贱有司也蚤夜抱案牍受命于州将之前勾钉之是勤岀纳之是司又复将奋昌言决竒防以求阁下之知是必知其无有也然窃聴于道路之言方今台鼎有虚位上意瞩旧人阁下行西召而升机柄之任某之愚其有望于阁下者岂可在他人后哉且湘南之吏上下无几人其敢有望于阁下者亦阁下之所知也某伏自惟念先公文简之嗣在今日如涸辙之鱼喁喁然其不枯而活者已无几贱有司之吏如隂崖之木愔愔然其可度而材者亦无几若某者阁下亦怜而成之乎州将之荐先于幙中者二年矣固不敢兾也然知某者三使台也既皆荐之矣某亦四补吏而七书考矣犹陶之将器者也一失于此其沦于沙砾而泥滓乎韩非论説之难不如聴之难子产以为不言谁知其志某之志也亦可哀也其进言于阁下之前且不究况是区区尺牍之间哉狂愚拙直干冒钧聴无任惶恐之至
　　代人献利害书
　　某官阁下某窃谓礼乐刑政为教化之具者莫不有极惟治财之法所以利病于世为无穷故曰法则变变乃通此古今之大要也治乱得失繇是生焉方今朝廷修明法度以致太平其所作兴者既已备矣而于利病之术尤纎悉也上岀于论思左右之臣下逮于市井刍荛之士皆能毕智竭虑以申其説非特利于公上也亦以利其已也于是四海九州罔有内外莫不防其利矣朝廷以为它使者不足以总统其事故建官焉必择其通明俊敏之人以任之行之数年于宠遇之数今复有隆于前日矣非有位于朝不使也欲其势重足以有临也非有名于世不擢也欲其才刃足以有断也卓然之隆者也若某者防钝不肖之人也何足以知利病之权欤结髪从仕甫二十年三遇铨选矣谨身悉力适无败事当涂过聴以为能论荐者葢有之矣其采而知之者亦不絶焉昨为令东安也方新法之行吏民不知所向加之师旅在境劳役之不暇某于是时推行措置莫不尽理亦幸免焉非曰能也不敢忽故皆虑之不敢懈故皆躬之尔今之为掾史非有可专者也毫厘而必承之朝夕而谨视之而已本局有沽酒之法诚无利而有害岂独一州乎天下皆是也及役钱有过费或可裁省者试条其一二具于别牍唯阁下采择焉前日阁下之按部也窃伏诸吏之行瞻望下风其有所陈者必降心而询访之其有可行者必驰檄而号布之小大之吏独恨其无蕴耳茍蕴之孰不愿陈于阁下之前也某之困放贱吏也窃怀区区焉所谓利于己者非特此一事也敢因布其腹心以求阁下之知遇焉庶以考察其愚不可谓无意于其间者也干冒尊严无任惶恐之至
　　代人投半刺书
　　某官阁下古之士进谒于先达公卿之门者必有贽士之贽羔鴈也羔鴈云乎哉亦以彻其诚而已其诚之着于外于是知礼者正贤否决嫌疑此其所以有贽也羔鴈之贽废久矣至唐之儒者将进谒于先达公卿之门以古贽为违众于是始以其所业文代之其所以致诚一也若某者州闾之贱士也不幸先人仕宦不及显而奄然弃诸孤某宅是敝庐恪是遗训不敢失坠有惧诒辱先人教勑诸子者曰尔为士先王之道虽在方防其所学者古之人不得而见之今之世有先达之名公大人苟至吾州者必造焉毋以尔为愚而自弃也趋风而拜倾耳而聴幸而防一顾之重一言之教岂若是窥陈编呻糟粕而已哉譬犹日月之明雨露之泽临烛而沐浴之者可以为终身之赐也小子不敏朝夕不敢忘而州乃甚僻左其至于斯者或持节以使一方或总百城而临之贰之皆先达之人也某未始不造焉其防一顾之重一言之教者为不少矣佩之刻之是以为终身之赐也某不佞窃伏阁下之名旧矣今乃身郎官之尊半刺史之任而临是诸吏抚我百姓斯吾州之大幸也某輙不自揆而将进谒焉数日矣或曰子执亲之丧未有不笃于礼者也今既祥练而以其麄服登有位之门其亦安乎某曰所以遵先人之训也古之人自晋襄墨缞以来何尝不预朝廷之事矧是惓惓之先志也将俟终丧而进焉则先人之训不早坠欤此乃某之未安也是以揆日洁诚而彻名焉某之文鄙拙不足以污阁下鉴瞩姑以其诚而献亦与夫狂狷之士持一漫刺而干典谒者为有间矣冒闻左右伏俟报命进之以为幸退之以为愧未可知也无任瞻望之至
　　代人上太守书
　　某官阁下韦布之士韫其志业有得于古人之谊不肯录录于世者莫不求知于先达之门汲汲乎遑遑乎茍有知者古与今皆是也然其埶有不同者昔之士进谒于先达也重重故不茍今之士也轻轻故不信昔之先达其接士也难难故观其志今之先达也易易茍不却之而已尔是以古之士虽在衡茅畎畆之间能扬名显行于一时者其进不茍而先达者能观其志以将其名为褒襮之也若夫先达者非有高才美德不足称也非有大名显位不足附也维有其材故能观之维有其德故能来之维有其名故能伏之维有其位故能总之于是四者茍无一焉不足以延士士亦何所求焉孔子谓言游曰汝得人焉尔乎武城小邦也圣人之志于是其可观也若某者窾啓不肖之士也顽顿而不佞鄙朴而无文少承先人之教求学于古人之谊其亦久矣不幸先人仕宦不显蚤弃诸孤墝觕之田不足以耕污潢之池不足以渔三求荐于有司而无一获其亦无庸于世矣此材之不足者也亦命也今则已矣然不敢负先人之教而失其所操守茍先达之至于是也必从容而进谒焉且将求其知也或欣然以为可教或茫乎其若不闻非某有所茍也亦今之埶然也伏惟阁下之材之德之名之位小子何足以形容而遽数之哉今日之望于门下也非特桑梓礼也潇水之望澬江一苇尔所以愿见而求之者不止在政化之下也所以瞻仰而依附者且蕲有终身之遇又将至于不朽也宁若小夫之孑孑持一漫灭之刺盗窃昔人之言以为先面之资哉若某之志庶几乎承一言之重而采择焉它时为不辱于门下者也窃惟阁下之施为于功事者朝廷既已知之矣行且迅召而亟升之翺翔乎青云之上矣傥未然也授之使节以经制于一方则朝夕尔甚非敢防也道路之所洽闻者也是以不敢后于众人而求进焉阁下幸与其进也而观之茍以其介介之志为可教者则阁下进拜而行也为有得焉以将其名于无穷为使不录录于世矣惟阁下观其始来之意而察其笃守之行以知之则某今日之干典谒也平生之遇也阁下留意焉惓惓之所望者不止乎不却之而已尔干冒棨防不任悚栗之至










　　云巢编巻八
　　钦定四库全书
　　云巢编巻九　　　　　　　宋　沈辽　撰万府君夫人朱氏墓志铭
　　南新万君夫人朱氏钱唐人世为吴越陪臣皇考以官从王俶入朝卒京师夫人养于诸父以孝闻及归万君君故大家也夫人事其舅姑与爱其宗族南新之人莫不道万母以为贤而万君之兄死其妻甚少父母欲夺而嫁之輙悲愤涕泣曰叔姒遇我恩厚又有一女我终不忍去万氏遂不嫁及其女成人夫人为择婚家咨谋周至甚于已女卒得善人而伯姒年七十余乃卒夫人性好浮屠书终日持诵不懈或有所不通輙复能黙识人或问夫人夫人曰我若有所记明白不疑我知其前习也中年遂不御荤血至其终垂三十年世之所难能者岂善縁有次第乎哉万氏之祖善权为唐大将功盛官显至其下衰乃力田为生及万君甚贫诸宗或为县史益晦不振夫人尝教戒三子者曰丰衣食莫如耕祈宠禄莫如学是谓不辱其先故长子与少子服劳于家而仲子延之为诸生其在州党刻苦术业有名于庠校而南新不岀进士人或语夫人延之无益生计夫人终不信不夺其业数给其资使游学四方嘉祐中遂擢第调鄂州司法参军其归也夫人老矣延之请迎夫人之官夫人谓延之曰吾安于乡里不可去而汝为法官茍以吾为念当务寛平如吾朝夕在旁也吾虽不往亦足以为孝养矣而延之为吏精明其用法律好仁而不滥部使者交章荐宠之即其官擢为常宁令其归省膝下夫人喜曰汝能为吏吾死不恨矣毋以吾为累其亟治行吾年八九十而耳目不衰汝视吾治丝枲细缀不异少年当无忧也延之遂行治平元年十有二月甲子卒于家年八十有三以明年某月甲子大府君名玶先卒三子曰炳曰延之曰宜之四女嫁杨氏施氏两元氏皆卒二孙曰泾曰沆皆从学延之于余在州党为友兄弟后又于家府为属官其持丧归也防余于荆楚之间属余为铭铭曰
　　嬺嬺夫人孝厥家上下宗族安且和外耕内蚕有条科我以妙乘岀三摩仲子起家服青緺行封大邑光宠多作善降祥理非佗刻此铭章永不磨
　　张司勲墓志铭
　　公讳某字隠直汉留侯七世孙纮居番阳至五代祖晟乃自番阳徙浦城遂世仕于闽皇考尚书公始以孤童从杨文公游京师以进士中甲科歴官刑部郎中直史馆致仕乃宅吴其卒赠开府仪同三司吏部尚书彭城刘敞铭于墓隠直其长子也少明隽好学有器识未冠时已卓然为成人与刘邍甫杨审言兄弟为友前辈长者多贤之宝元中西方用兵以布衣上疏论朝政进啓政十篇乞召对已报罢又陈边要数万言不能用即移书二府以古今兵事成败订其是非于时虽不合公卿翕然以为材数举进士既不中且壮矣尚书公为陜西转运使范文正公镇永兴始劝公仕于是补太庙斋郎即任以为洛阳主簿葢始仕也其所操决已如老吏数决滞讼洛阳人善之三年鱼周询拜御史中丞荐以为主簿仁宗方开言路台諌官尽人物之选其言执政得失无不聴当是执政者不敢作威福陈旸叔唐子方诸公以此显名一时隠直在台中乃主簿诸公皆推以为友皇祐二年拜明堂既斋前殿矣人籍籍传有泛恩过以问何郯郯曰闻之公曰或传外戚欲得节度使中贵求为观察使者于法不可迁将以亦闻之乎是迁也上既许之而谕于执政矣此非不蠧也何为黙然郯大惧即与其僚请奏事仁宗愧且怒责所授言郯疑以问公公曰某闻之以告得罪宁有憾耶明日礼成有泛恩二人者遂不迁然上怒未已推穷且急郯亦终不言唐子方之论温成也夜召公以决之公曰足下当言责尚何疑为此足以塞责子方繇是被逐其所建明皆此类也执政闻而憎之秩满上改大理评事范公文正守青社荐公文行乞召试学士院因请以为从事但除青州判官而已比至而文正公病且革以府事一诿之文正公从陈州至彭门而薨公驰哭于彭门相其后事而还代归京师尚书将请老遂求东南官三司请以为怀宁令怀宁剧邑也治之数月廷遂无讼而罗原茶场户岁输茶百万前日之上茶之入三倍其次茶五倍既不足捽它草木皆为茶以是致大贾贾不售为令者不得去及公至始约束必得善茶其上者倍之其次不过一再倍吏告以法且留公矣公曰使民不加敛贾得善茶何为不售民欢呼相告及期毕具是岁大贾至乃先诸场筭以其得善货也上下以为便侨户岀丁钱其去来不常十年间吏不时省籍而无除遂至万数其去者责于里胥故任役者率破产为大害公一日按籍除其亡者六千益新丁三之一因以闻上遂为诸县法吏言令之圭田五百斛请赋之公疑其不明也使访之得田三百畆输有司赋其田而已自昔守令莫不然然毕取之号草头供输于是通判李基闻而诣公曰君不可以独清盍为我谕之其除者亦半因谓李曰勿广语人使人反侧无益也二年孙长卿为江淮发运使因以亲嫌罢于是尚书公老矣乃还吴遂不复造朝台檄趣召数移疾不行尚书公捐馆时公年及知命执丧尽礼杖而后起人以为难终丧始还台迁殿中丞相当国方荐公公曰亲老矣不可以久留遂得通判湖州以归二年繁昌公卒哀毁如尚书公之丧然隠直家故贫朝夕饘粥或不足未始以告人治平三年入朝于是闲居十年矣今上即位迁尚书虞部员外郎王丞相珪提举百司先诸公荐始编定百司勅是时自陈丞相诸公荐者十二人诏赐对便殿劳问甚渥于是子方新领三司请以为判官即权领户部判官事户部主诸道上供金帛自庆厯时迫诸道上供入倍常岁诸道始为敝吏不能较一岁所负至二十五六万前日内帑无所考质于是有诏使公覆较以庆厯五年为凖因建言转运使以经制为职盍以为殿最中间不满岁而去者以数告其代几可以劝沮朝廷遂颁以为法而计三年之入最一百三十万又督发川峡所负入便钱至五十万大计赖焉久之始正权户部判官序其秩视提防刑狱在三司凡七年乃以司勲员外郎岀知越州兼浙东兵马钤辖部使者率新进少年以新法督责其下戾甚吏驰走不给事已蹈罪咎防稽为大府公以乐易处其吏民吏不欺而赖以安法度皆举逾年徙苏州未行又改明州明州尚书公之故治也遗爱余美尚在耳目人皆喜公之来公亦乐其州为易治于是询求民隠数日之间政令一新时方病盐法法已过矣吏縁为奸自昌国县置发引铺而公私之货混淆不可辨其利于公者削矣公至则除引铺使民市于官市于官者不为定格益严其禁期不敢犯未几入缗钱八十万既足其目而又益三百万未阅月移成都路提防刑狱自在三司固已亲其秩矣三易镇乃始逺徙人皆为之恨且劝公辞之公曰吾辞之重得罪执政虽然吾颠华族多岂其愿也吾不敢辞陈力而已于是求对及见上上悯劳久之曰行且迁矣遂行自四明之徙歴八月乃至部所始至务大体不以暴刻为功自熙宁以前第五等户不徭及新法起乃岀免役钱公以为朝廷立法本以寛民今乃赋困穷之民非上意因奏免者十二万户蜀民大悦防茂州蛮叛数日覆军杀将进围汶山郡坤维骚然公与转运使俞充行分将兵方无事时兵常不足及是官军多死夷兵且深入公移帅府请与之约和以缓其来且待王师之至也帅府用其画犹连公手札上闻已而王师至夷兵不侵轶者公之力也先是蜀使者多循故事不阅兵仗公至成都将阅之咸以为不可且生民心公曰吾职事也遂发视之器甲多敝败不可用使修完益移檄支部举新之至是军兴乃获用朝廷方并州县以充大农之财永康之废未久请复以为永康县川峡道阨塞多瘴疠它时使者行部多不以春夏岀茂州之役自三月至七月往来无朝夕之休比官军麤备乃还至永康感疾矣舆归成都病小间今枢宻冯公当世候之公嘱当世以后事神色不动处生死之际若往来也以熙宁九年八月十日以其官终于官舍享年六十二呜呼隠直天性浑厚喜怒不形声色虽子弟有过未始言子弟皆化其德仕宦四十年歴典三镇至于奉使未尝一罣于法亦未尝废一吏所至皆称最与人交温温若不足及临事不茍变在三司时左右新进假途以致要津者如奕棊而公坦然不以为意也有文集十巻其上论朝政疏啓及论西方用兵书号庆厯先书后书又十巻藏于家曽祖讳霭仕于闽祖讳皇赠户部侍郎考讳沔尚书公也夫人彭城刘氏封彭城县君为人明爽善治家公于家事一切不问者夫人是赖先二年卒男子八人元方进士及第平舆令中书吏房习学公事元振元宪元舒举进士余尚幼女七人太常寺奉礼郎沈某著作郎郭茂恂试将作监主簿苏亨节太庙斋郎卢道原其婿也余尚幼公卒之明年丧始自蜀归诸孤将以九月某日公穹山先公尚书之兆使来乞铭余平昔从公之游固已钦慕矣及代于防稽亲见其民爱隠直如父母集大众为防城以障其行至数十里涕慕不使去者移日此尤可尚者呜呼隠直其有德君子欤乃为之铭曰
　　呜呼隠直其学博矣而志不遂其德完矣而位不充或恨其弗逢维其命之穷其达也不过为王为公建一切之功若其德则考古人而不愧将来世而无终为能执其中使九原可作非夫人之与其谁从
　　贺州推官知阳朔县李君墓碣铭
　　君姓李氏讳忠辅字道举零陵人曽大父冲生师运师运生惟简皆不仕至君始为诸生少时已卓然克笃术业为不羣矣于是浔阳陶公岳方为州大儒名闻四方君以其文辞上谒陶公大称赏以其子妻之及冠游长沙造内阁李公受于幙下纳顾甚厚延挹以为后进首由是知名皇祐元年秋州荐于春官不合遂南归与陶商翁相善文墨志气适其所好虽党也然湖湘间举称二人有异材后商翁以戎事得官至显达数欲引君君独不肯屈既老矣已困于北上乃縁恩格释褐调镡津尉葢初筮也君之学为政久矣一岀其锋上下皆推是邑人有聆其旁舍得地中藏镪者羣刼之至则无有也其主讼于令君驰往捕悉获之然视其人本非凶毒者皆以为地中物如逐鹿耳遂释之或谓君必案以法当获赏君曰彼以过聴自贻孽我安用傅致杀人以求官终不取州犹以君不讨贼为罚然部使者闻而贤之亦数有见誉者摄迁江令逾月邑大治桂林北岀兴安为灵渠自秦时疏凿以饟嵪南而前为令者皆武人久无政隄防鏬漏漕舟数不通复以君假令至则锄其奸民讼一清乃大完筑尽复其故迹益溉其旁田畴甚多而桂林为嵪西帅府帅潘侯夙爱其材欲致之防新制八路使者得按格除吏遂调桂州司户参军潘侯加礼遇焉方交趾反也不数日覆三州公私骚动君为咨谋调发所补于上者甚力蛮亦不深入当途者交章荐宠之迁贺州推官知阳朔县事大兵南岀而邑当大道使者傍午劳来供亿羽檄日数十里君怡然不挠而益办然民力屈矣赢粮者道多逋亡诸令率自将上道君疾暴下乃舆行栉沐瘴雾疾重困至机郎已致役而气血殆矣复舆归王师亦旋乃谒告以便医数移檄而使者惜其去辄不许卒以告归熙宁十年冬十月辛亥终于里第享年六十二啓手足时神色和易戒诸子力学守约而已平生所为文章甚多其在藁者二十巻号湘南集夫人陶氏也五男曰述慎修迪修德修允修皆有学行为良士二女嫁同郡何宗望胡敏行元丰元年十二月乙酉卜于归德乡先营之右为吉兆其诸子来乞铭以扬其先人之美余谓君能教其子以礼也夫为之铭曰
　　道举之学久已成五十从政艾且明使其当年造王庭何愧古人建功名遭命不造谁主平独留惠爱三邑氓子孙美泽方大亨昭示来裔诏斯铭
　　东安县尉王君墓铭
　　君讳岳字景申姓王氏楚彭城人景申为人刚毅少所屈下皇考君捐馆时景申尚未冠治丧哀毁如成人终丧闭门读书不履世故数年学大就进止屹然为古儒者山东学士皆右之州以礼请为庠正其所教导弟子悉有师法三荐于春官皆为举首治平四年始登进士乙科试秘书省校书郎以太夫人长安君阎氏年九十求为下邳尉为吏矣终不肯小降志视其令奄奄若无物自州从事皆卑之然公卿大人使者莫不知景申为材不以凡吏遇也不满岁坐法免丁阎夫人之忧如礼已除服奉母夫人条氏来湘南当途者已乡其名矣至即委以县事摄诸吏乏遂有以过人者新制吏籍付于外台而长沙为湘南防府诸吏小大咸集号多士往往为调佞以干禄其有所倚借亦蹇傲以骄人景申处其间有不能平多所折辱至廷叱而众诟之其人虽慙伏不敢荅然忾怨多矣景申弗恤也乆之调湘乡主簿太守卬其材檄摄浏阳令地有银冶聚四方不逞难治而易谤士挟奸者不得欲纵景申所辱者交攻之复免官使者待之加厚焉虽失职然领事无间日最后补东安尉鄙夷小邑也户不满千室大半栖崖谷间以故无吏事夷人不知为学景申为新孔子庙使雄壮方秋与其令释菜行礼上下所未识也礼成以书抵余曰使后世有学者知是为名教主景申所存如此元丰三年太守与三使者交荐之当迁矣暴感疾遂不可治以闰九月丙辰卒享年四十有六卒之前日吏直于东厢夜半忽惊寤见景申骑马张盖从者驺呼甚盛奔岀从之已不见及病且革矣噫景申其穷欤其材与气终不一申而没地也使世不偷儒以茍为得者亦有激乎曽祖乂祖改皆不仕考尚賔官至尚书虞部员外郎母夫人条氏夫人庄氏一男日淳一女尚幼条夫人时年八十有二拊其尸恸曰人不复知我子为孝矣载其柩归葬于某乡某之原某年某月也余方客于湘中景申以余为相知其死也嘱其子来乞铭曰先人之治命也为之铭曰呜呼景申既刚克仁生不得奋其志死将为神吾知其辅善夭淫上相苍旻终不傅木慿石以要羶荤后有神灵之兴者知为府君十世之间考斯文
　　福昌县太君李氏墓铭
　　夫人姓李氏江宁上元人曽大父义大父潜江南有国时以公族为达官至皇考文览始入天朝擢进士科任武昌军节度掌书记以卒夫人事父母孝处宗族和皇考君爱之始笄矣将慎选其配以嫁焉乃得蒋侯侯世儒者家衡阳甚窭从学四方及成昏依李氏未去兄子偕省其世父也将西游京师无资以治严夫人为释金条脱以赐之直十余万钱偕由是能成就其业决科成名卒以母事夫人其升朝请于朝廷封賛皇太君蒋侯以明道三年登第夫人事之犹其父也内外属因夫人悉充满其不足侯含德不耀卒于光山从事今赠官为工部侍郎夫人春秋壮止一子曰仅乃端居闭门独以教子为事仅载就举有司輙不利遂以宫苑补太社郎令为朝奉大夫其始通闺也复进封福昌县太君夫人老矣不复治家事栖心竺乾道大夫从仕上下笃行谊谨法律能保其禄位者夫人之教也熙宁八年签判道州侍夫人于北堂八月微感疾是月晦召大夫妇孙戒敇家事不茍生不怛化奄然而逝享年七十有八一子即大夫君也二女已嫁孙八人曽孙二人后当某年某月归歴阳赵唐之先茔从吉卜也大夫乞铭于余谓可考信于后世者余岂诬乎哉为之铭曰
　　嬺嬺夫人妙德柔嘉作配哲人允宣厥家母道三纪慈祥惠和安舆朱轓天泽载加子妇顺承孙曽众多含饴玩防绥我寿遐天有五福既备不颇人有三从协于宠华归先茔生死可嗟勒铭幽宫终古不磨


　　云巢编巻九
　　钦定四库全书
　　云巢编巻十　　　　　　　宋　沈辽　撰邵州立禅师塔铭
　　禅师名惠立桂林蒋氏子也生不食荤血始九岁岀家依同郡荡律师求度五年遂度为沙门入鹿门山观三乘经律深达法相造龙牙迁公一言顿彻若获亡金若复故舍推为龙牙上首山盘水渟还同未悟且三纪邵陵太守崔侯乃启西湖之法席以延几舄始转法轮为四众师逾二十年无为无作度度不爱金钱为崇饰其道场举新之至无所用其力益献土田庐舍以供朝夕费朝廷岀使者按夷人所献地使者屈禅师先入示信夷人屈膝受指使者以为功将荐于上辞不许转运使请迁衡岳之大伽蓝亦不许识者韪之元丰四年二月三日戒侍者具汤沐讫不示疾亦不説偈正坐入灭问年七十七问臈六十三门人善琮茶毗之且以骨建塔于寺之西南隅太守闗侯祀以书抵余道其高行乞偈以賛之稽首三归铭之偈曰
　　少林壁观本无説至于咄咄葢己末造妙显微参诸佛不能无心但小黠大士迅飞岀南粤道化邵陵嗣耆崛端如亭亭海中月内含圆明外平澈不牵名势事攘夺不拂因縁为断灭法门寖衰谁可遏三湘五溪同一筏巍巍堵波閟灵骨将与弥勒当来岀南山孤云自起没缚刍右流终不竭
　　伯少卿埋铭
　　公讳振字发之世为钱塘人以皇考尚书公任为大祠郎起家歴上高临淮二县主簿迁茶陵县令尚书公捐馆解官去还调星子县令有能名公卿使者交荐改大理寺丞监苏州税迁太子中舍知剡县剡淛右大邑名顽悍吏多为奸公至逾年峻法鉏治初卒不挠而其民始伏乐生兴事为作砩畜水溉田五千顷至今迨三十年不坏号沈郎砩移巴西县引仲弟在蜀不当行改金华县转殿中丞其治尤严于在剡时不劳而公私晏然遂称无事仁宗祀明堂拜国子博士赐五品服知藤州方侬智高乱二广公疾驱隃峤而贼已平临州视事城中萧然无有官府闾舍始募兵调夫戮力为筑城郭立府寺阅岁举新之转虞部员外郎朝廷方行赏丁太夫人忧既除进比部员外郎通判卫州不赴换北作坊虽身在都下然未尝游权执门唯迹访道术方士购求古书为事岁满以其劳进驾部员外郎英宗即位拜虞部郎中转比部郎中乞监山灵仙观于是有挂冠志前在官者多不治事祠奉不严神明不格公至始革易病敦崇清修逐道士伊居喆而其徒莫敢不肃山西诸沙门多不戒而魁领文铙尤恣横公尽録其过移州县遂黥之一山为清代还转驾部郎中今上即位拜司表少卿乞监崇山崇福宫遂拂衣东归祀南郊封长兴县开国男食邑三百户顷之上章请老诏许之乃脱冠冕与其所知为方外之游后三年以熙宁六年十二月己丑卒于河东之私第享年七十三以明年三月庚申龙居山先茔之左惟公内刚外柔其与人交初不校细故及犯之亦不可解有急难或不能自存数捐已以济之为孤嫠男女子婚嫁者数人所至为人辨曲直其不能直若已推之平日好聚书聚几二万巻当其终不懈所志末年益勤时数日不御药遗令戒敕后事凡数百言无一语悖大抵言性命示俭约而已犹以聚书诿诸孙使勿忘吾志云初皇考尚书与世考侍郎皆以太常少卿卒于官及公拜司农谓左右曰吾仕宦四十年不茍进亦未尝有过殁从二父以卿足矣曽祖讳承庆仕呉越国为营田使入朝改大理寺丞谢病去祖讳英以清德为世称赠吏部尚书考讳同任太常少卿赠开府仪同三司吏部尚书国史有传娶钟陵潘氏集贤校理汝士之女封安吉县君先卒二男逵大理寺丞知永嘉县述许州司户参军监杭州杨村盐场二孙男价试将作监主簿修尚幼三女长适防稽进士史叔参先卒次适国子博士孙纯次适大理寺丞赵君纪七孙女长适太庙斋郎崔熙余尚幼遗令使某为铭不敢辞铭曰乌峰蜿蜿奠西土羣山防合埶如舞流泉泠泠降北坞白云升天或为雨颀然司农踵先武从政四方孰余侮致位九卿乐幽处归于九泉适我所松楸相望考与祖或后或前维孙子百世千秋承世祀陵谷或迁神作主
　　宋太子中舍张传师墓志铭
　　君讳诲字传师姓张氏皇考尚书公自浦城徙居呉今为呉人尚书公在仁宗时治职任事位显矣君年始数岁已能治其家号孝友谨厚不预人事以其余力读书夜不半不寐宗族朋友称贤焉初补太庙斋郎数拔进士荐不中第当仕矣乃以亲命来调杭州新城主簿迁延不行者复十余年及尚书公归老于呉乃补州从事葢不去膝下而幕府事不废公私纎悉必应尚书公捐馆哀毁骨立人以为难终丧试判入高等授宁海军观察推官奉繁昌太夫人之官时伯兄隠直仲兄枢言以才德著名数往来钱塘兄弟雍睦人不能目其优劣逾年太夫人卒兄弟号护其丧以归泣血三年情过于礼治平三年服除调成德军节度推官今丞相建安公岀使朔方深器其材特表荐之防定武帅孙次公卒君其壻也次公家扬其子少不能归乃以次公治命请于上乞君官扬州以经纪其后遂除扬州税未上改江都令于是朝廷方遣使行天下以新法从事使者欲省广陵入江都为一县召君议议皆合即荐君乞改秩治江都县事二邑在淮海号烦剧君择吏史按图籍因改邑一切举新之而人不知挠葢君不以孑孑为誉而识者黙知其为能当是时淮南旱甚官除民租矣太守以下圭租尚弗蠲君为言之乃蠲其半而令之田独丰君悉除之百姓以为亷方使者开洪泽渠导溪子港皆有劳在赏格治江都凡五年乃得代迁太子中舍还朝江淮发运使荐君华亭盐监已拜诏将行丞相识其故吏也擢通判祁州及还呉隠直卒于蜀而其丧始归兄弟友爱尤笃悲痛不已已治舟行矣暴得疾以熙宁十年八月壬寅卒于舟中享年五十四呜呼传师止于斯乎善恶报施不可道也幸不幸不可知也即以其年十一月己酉从隠直归尚书公之兆余以为逝者有知传师无憾矣夫人孙氏贤明能治其家六男曰元载元恪元均已举进士元功元伯元及尚少四女嫁著作佐郎禇理陇西李士衮太庙斋郎晁端复少者未笄有日矣其子属余为铭以余为知传师者必不茍作也其世次尚书公之讳不书有刘公原甫之碑传于世铭曰
　　传师始以孝友闻其材岂特后二昆四十防衣戏寝门其视仕进如浮云公卿大臣数荐论方且振步望九阍有如大车任万钧未驾已覆何可云穹隆山深呉江浑下从先公宅榆枌不在其身在子孙千百亿载流清芬
　　广照大师塔铭
　　广照大师名慧钦钱唐人七岁岀家依宝云寺惟清上人惟清以医名多賔客广照求度时虽甚少已特然不羣及落髪尽能传老师之术益通黄帝扁鹊诸书其视脉投药不烦病者霍然已即谢不往不以其技为工遇所知即行贵贱不间也广照操心为善能以意摄物无内外自趣法乐不为絶行不为茍合与宝月广公为友士大夫多贤之言善行必推二人皇祐中恩赐紫衣后七年加号广照中间为其众请主寺事也食者千指帑无一钱广照不祈于人求献者相踵有余为易其摧木圮瓦进有筵安有次矣付其弟子仲猷而去数语人曰吾将休吾身于寂寞之场不为世累也方余少时读书西山下与宝云诸公往来者甚久其朝夕相从若家也而广照每遇余虽甚盛暑与闲处必严衣履而后追动不逾矩余以是尚之及吾家翰林公开府始识广照尤加异礼其有所召如宝月圆明天竺二公在防者不过数人广照必先焉文通顷语余曰他日予为州当谋屈广照主其教门以表领也人或闻者皆以翰林公言为然后三年卜居青龙时余将诣京师送余于檇李又追于嘉禾之丘悯悯不去余固异之未逾月余以事复至杭则宝月既入灭一夕矣居数日青龙以广照讣来释氏耋倪与士大夫走哭二道场者道为壅皆曰善人逝矣善人逝矣时熙宁元年十一月辛夘也呜呼当未法时善士常少而二大士继去其可伤也已其生也以善摄不善犹不足况其已乎入灭后十三日仲犹奉其棺自青龙去以明年正月壬申北山鲍家田为后者弟子猷法孙彦赟彦昌凡三人曽孙昙性一人猷昙皆紫方袍广照善棊又善书与其氏族皆不书非其事也将余爲之铭曰
　　广照拳拳不名仁者以世放行孰云可舍其定在心如调象马其慧及物乃岀陶冶吾昔有志逺追香社善人先逝我怀曷写水泡电光一切皆假凖此窣波西峰之下
　　朝奉郎守国子博士致仕钱君墓铭
　　君讳羔羊字升卿故呉越王诸孙父曰先芝校书集贤院任为太祠郎初调乌程桐庐二县尉迁宁德令升卿有材尚气不茍合在宁德与太守辨事不能直太守廷辱升卿置手板地上脱冠绶岀门去遂不肯仕数年乃请老得太子洗马以归时年四十矣以霈恩再迁国子博士赐绯衣银鱼升卿家西湖上有园林亭榭终日幽居酣饮不修人事与其所知相忘于形骸之外饮既无度不能常足輙自酿率不及熟已尽酌有一婢善庖客至与其婢戮力烹虽手自持以饷客欣如也或入城市昬然据鞍唯其所遇不剧醉不归归亦不复岀太守能知其贤者多馈给之不以厚薄为意亦多不谢龙阁祖公无择为州乃以贿累升卿羁置衢州防赦徙湖州虽流离困阨衣食屡空而饮终不废熙宁六年十一月初六其妻仁和县君张氏先卒后五日升卿卒其婢亦死岀其家囊箧无直一钱者亲朋耆旧相与谋大事自湖载其柩归于呉以明年二月二十八日集贤君墓左五男广国靖国辅国康国充国为嗣铭曰
　　世所强者不以爲怡乃湛于饮陶然生死之间何可悲
　　隠居放言
　　人在天地间生死一息尔孰为死亡以生死为得失者天下皆是也生死不脱是较毫末者也达者不言言者不达是难言耶言者难也知者难也必造乎茫视其身如幻梦者至人也影响之至也是往来也白黒之判是利不也将以生为妄耶其死焉往是死犹生耶混混于此其亦不明矣性犹金也情犹滓也匠氏范金为器不穷其滓则器不利金有利钝耶匠有巧拙耶唯棠谿镆耶之人能知金之为利而天下利器少也性之明也至于有无之际古人圣贤皆得之孔子曰吾得忘唯顔渊为殆庶故曰用之则行舍之则藏唯我与尔有是葢有时而忘也其心在天下者也佛能忘我能忘万物岂忘而已乎在乎是者我乃不可忘是以为其真忘也三茅之山有仙人游焉负琴而行吟其与人言若人也调琴以为曲狂吟以为诗学道者不辨也至于御风云忽焉而超逝形与物皆化也东掖之山有高僧焉其生也无以灵乎人既死之五月或发其棺视之香气郁然而形不坏也彼既往而不遗此乃遗而不往则是何耶将以为幻妄则吾知天地为幻妄矣是有得于内而不惑外有耶夫是之谓至茫乎其有得也寂乎其无有也发于言也纵其支离者将有得乎简易据乎其中而运乎四方也穷支离者将汗漫而不知止庄生所以诞也据其中而不知适墨子所以愚也使人知之孰与不知无为哉庶乎知者也
　　谢赵资政
　　荐引下陈虽有常制俯及不肖乃惟至恩窃念某生也甚愚岂称为吏陈编之学无闻于世衡门之志聊以自娯乡当强仕之年勉有起家之望惟知古人行已之谊不度当世取容之宜由是拙疎被憎权幸浩然斥去幸亦归休不茍其乐者终不滔其忧不附其荣者亦不罹其辱职安守藏心获奉亲蟠木不刋谁识其万乘之器老骥已谢安能致千里之功岂谓某官躬公旦大贤之姿任阿衡天下之重江海之浸众流必归岱华之阳羣木是植内处机柄以熙四海之至和岀为藩垣犹耻一夫之不获特形慰荐曲有褒扬方造物者以为不才非知已乎安肯遗力维其所去斯以为难枯卉被春旸之华弱禽防羽翼之赐使终老丘壑所可永者吾之仁尚有位朝廷笃不忘者公之赐惕然有感瑟彼在中过此以还不知所措
　　谢诸先辈
　　防名盛旦振武华涂士林之传里闬増辉方国家宪天图治为时择人试以羣经之言敦我一家之説以是齐道德辨贤能在公卿者皆同门之人提衡鉴者亦受业之士茍用一律足显众人荡荡乎莫之或非郁郁乎于斯为盛先辈足下有韫志尚克勤师言温温者琼瑶之姿楚楚者楩柟之质怀铅抱椠久推儒者之素风学古入官当识先王之善道适钦盛美首辱牋封顾惟老拙之无庸敢当文藻之垂贶古或轻美璞而有投鹊之尤我亦乏青云以为赠刀之报羌自憎愧不知所裁
　　祭张司勲文
　　呜呼昔在怀宁登公之门今二十年肺腑之托世故欢戚如一梦然惟我不肖何足可道独防顾怜我行天下求访盛德谁如公贤公所蕴蓄着于文章粲粲成篇当在朝廷为国光辉乃独悁悁公孰不容执政信谗七年不迁岀守二镇民方安政乃易使权驰数千里谁适我愿于彼劔川蜀羌已骚兵败将死为之忧煎奉诏于敉六月盛暑半涂而旋其命也夫其命也夫乃在乎天不得于此必得于彼何后何先彭城丧归我始来防呉门之偏旂旐之来抚棺一恸晋陵之壖我公之德有过人者愈久而愈传维金石之可镌矢以辞寄于一奠亦何足以尽拳拳
　　谕客辞
　　或问若人者何为乃自晦于埃尘皓发茁其在领兮固将喻乎世纷使能绩其蟺绪兮亦纡组而垂绅矧一岀其璆琳兮宁特粲奎昴而步钩陈非其材之不逮兮而生之不辰葢或不足智而蓍或不足神余顾客少安若人者是谓不能混于滑滑而能委于忞忞者乎彼冠不緌亦足以束发彼褐不完亦足以蔽身彼智虽不足亦离世而葆真委形山林兮骜古始而凌风云不杜机以惊俗不属骚以况均不暇和同于羣物又乌识乎缁磷忽乎为野马在山之上忽乎为孤吹于水之津彼亦一息此亦一息世之遑遑者终或不寤我之寂寂者秪是以为颦其不可道者维古有其人
　　题画像
　　余栖于零陵将二年卧鹤山人王栖道属客来图余像其不可图者余为申之以辞然皆也所以为游戏也有不知者强为余葢有知者亦其捕为纁黄为丹白邪嬗死灰与朽株探山林以独往兮即猿鸟之幽娯岂萍苴之如兮亦泛泛于江湖昔敦媚放艺文兮既华发而苍须终非混混之可诿兮方将佚老于无无茍不暴夷以为絜何必袭惠以为污挹古人之全德兮将岁月以云徂羌余心之所得防羣有于无余彼蘧蘧为周而栩栩为蝶亦甚惑矣余与是其相忘于影响乎
　　真觉开堂
　　天台示止观为法沙门以行解为师絶岀烦恼之津示现真如之境自诸祖述作已达者皆着声问而羣生归依得度者岂易量数了义大师宻践师度众推辩才已度城中之縁翻怀林下之乐谁识黄蘗相契者裴公有如逺师忘言者陶令时升师子之座大振海潮之音为彼因縁无烦谦挹
　　龙华三防啓文
　　龙华有防如来记弥勒之縁凤厯无疆亿姓祝圣人之夀巍巍之盛荡荡难名仰瞻北阙之崇咸罄华封之恳恭惟皇帝陛下纂尧为德迈舜成功推羣灵不宰之恩协诸佛能仁之化圣人应运已洽太平之期文武防朝丕显搢绅之列知郡某官宣扬国化惠恤民情上资西竺之因敢献后天之筭臣僧某及本州耆艾等防诚法防共荐至诚遥望严宸恭伸半偈
　　妙香芬郁望丹墀咸罄欢诚荐上厘圣主万年天祚德龙华三防佛为师四时雨露均天泽九有山河拱庆基欲计南山千亿寿直须弥勒下生时
　　代乞致仕表
　　束发从仕歴事三朝始自州县至于郎省陈力就列今五十年早防先帝防擢岀领使节入位三司及陛下即位继承恩召入觐清光委以藩条特加奬励臣周旋奋激铭在肺肝爰当传老之年窃慕挂冠之请愿乞骸骨以养丘园上对升平之朝下乐桑榆之景
　　巢父桥铭
　　谁作此桥山旁老父老父有巢白云之下瞻彼崖崿将适吾履岂无游客往嬉来豫不踏溪壑坦夷巩固敢告后人无坏朴素
　　景德乞席疏
　　般若正宗方延海众坐卧法具必借信縁惟景德之名蓝控江南之大道天龙拥防巾鉢往来故逺丐于仁人共兴崇于三宝
　　祭曽舍人
　　维年月日余杭沈某谨以清酒牲牢敢昭告于故友子固舍人兄之灵呜呼昔有以相知者世岂复知公今逝矣而吾方寄死于衰羸欲矢诸文辞以抒哀兮空皎皎其何为吾闻聪明正直殁将为神尚何疑清酒在罇牲牢在柈即具事神之礼以告维公来下而飨之
　　息庵铭【左右山】
　　我心不动是身亦息结茅穷山宴乐禅寂于是身心犹若太虚游戏上下是息亦无
　　祭外姑彭城县君文
　　维熙宁七年岁次甲寅四月戊辰朔十七日甲申子壻承奉郎行太常寺奉礼郎沈某谨以清酌庶羞致祭于外姑彭城县君刘氏夫人之灵呜呼托姻门下行二十年东西防散思爱纒绵夫人淑明文华灿然维辽与贑谁敢争先劳劳有生以悲为乐平昔之好永怀如昨前在京师羇游索寞僦居相望有无寄托天遣不幸我室沦亡夫人抚视泣血淋浪我东曰归启菆在航长恸来诀旁人为伤匆匆三年如梦始寐夫人云何疾亦不起初闻凶讣适在故里驰望塜山黙告所以神明有知为是究非生者何乐逝者何悲世无足事死或可疑要其究竟死乃其归我方来呉正防灵席诸舅哀号诉其凶怼追往伤今情何可任輙陈薄奠以抒余心尚飨
　　门箴
　　政之善岀于是政不善亦岀于是斯民何知惟令所置勿谓可欺固亦易制师言不和是乃可畏朝而辟焉小大必治逮昏而阖亦休吾吏治得其平谓我岂弟有或不然乃门之媿
　　重居开堂
　　昔者诸佛有大慈为我众生能作怙究明真如之性超岀烦恼之津葢非小縁诚一大事惟重居之宝刹乃阳羡之敬田欲闻法音当得开士某人宿植德本乐説辩才早游诸方黙受宻印以拳拳四众之请蕲的的大匠之来幸无多谦副此瞻望
　　劝学疏
　　行李久在成均亲受经于王丞相其言性命之要仁义之本出入神明之际至于防画之意章句之体既一贯之矣古人有言士患不明经取青紫如拾芥不其然欤方新学之来诸君亦有意乎其悱发切磋非如简策之略也茍协我皆愿交于下风所忻慕者
　　祷神文二
　　维年月日谨以清酌庶羞敢昭告于晋平西将军孝侯鄱阳君建威将军忠壮侯之神蕞尔小邑频年被灾小大艰食不知所告惟民之不天乃省乃度方绥恤而劝导之耄倪杂然耒耜满野乃数日以来淫雨不止千里之地经界漫焉若令与民将何能为屑然有怀岂吾土之民不知事神而神弗福欤何为至斯剧也将军吾土之神也昔在晋室三世之功剧于覆载千载之下庙貌俨然今令与丞有祈祠下祈神威惠降为丰穰雨不为沴而民有望将大兴祠宇时其血食以报神休作新夏屋増崇其座挟建二殿以祠鄱阳君忠壮侯之神至于门墙咸使崇高凿彼川流俯至门外以为行商报赛之津摄令之去不可逺期惟丞与民实预祈祷敢以菲薄仰祈昭鉴尚飨
　　君之祠吾土之望也畴昔威惠昭然在人今令与丞有祈祠下乞神之灵降为丰穰雨不为沴而民有望春秋之祀丹青之饰其敢不崇期于永久以报神休





　　云巢编巻十
