　　钦定四库全书　　　　　集部四
　　壶山四六　　　　　　　别集类三【宋】
　　提要
　　【臣】等谨案壶山四六一巻不着撰人名氏考南宋文士号壶山者有四其一为宋自逊字谦父方囘瀛奎律髓所谓谒贾似道获楮币二十万以造华居者也其一为徐师仁字存圣所着有壶山集七十巻见于续文献通考其一为黄士毅字子洪自莆徙呉不忘故郷因号壶山从学朱子尝编类其语録以行世者其一则方大琮也四人之中师仁事迹已无考自逊为江湖游客未尝仕宦士毅则籍承师防列名道学亦非显官惟大琮曽任闽漕而此集第一首即除福建漕谢乔平章启其中所云竟坐非宜言之诛当伏不可赦之罪者亦与大琮疏论济王被斥事迹相符似当为大琮所作苐今所传大琮铁庵集为其族孙良永等所编収入四六启劄六十四首多不与此相同而此本所収八十余首其数转浮于本集良永等既加搜辑不应疎脱如是其偶未见此本耶以其属对亲切工于剪裁当南宋骈体之中尚为佳手疑以传疑姑附録于铁庵集后以备防考云尔乾隆四十五年三月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费墀






　　钦定四库全书
　　壶山四六
　　谢除授
　　除福建漕谢乔平章【行简】
　　去国食祠甫满镜湖之考起家予节俾荣壶峤之行铭心知宻啓之功揣分有逾涯之惧敬裁副墨少叙中丹伏念某本无技能何足位置值清时之更瑟纷髦士之弹冠幸从羇旅以登朝惟有靖共而在位吕端拙钝朝士皆目以糊涂邹浩寛平朋侪或疑其隐黙何图误渥骤被亲除念不为宰相则为谏官亦平居之所学茍上畏天刑下畏人祸将得罪于此心不揆狂愚稍殚底蕴亦颇增损时贤之论非有忖量明主之心上方从谏以如流已实积诚之未至所期寤意乃类转喉岂无婴龙颔之疑又拜立螭头之宠辞受之间不自决裂进退之义殊欠分明低徊久之愧负多矣毎沥恳忱而祈去輙蒙造化之苦留感时事以自惊果人言之弗恕其在汉法盍坐非宜言之诛使遇唐宗犹得不可赦之罪尚寛斧锧俾食斗升佩吾君吾相之生成寻某水某丘而藏伏未湔旧戾忽冒新荣将枌部之转输峻木天之论撰负弩而除道路平生素陋于相如埋轮而止驿亭今日妄希于孟博徒慙小已莫报大恩兹盖伏遇某官柄国亲臣经邦魁宰友尚父阿衡于千载夀皆过于百年合晋公郭令而一人功永垂于万古捐身当宗社之治乱动足系世道之重轻未能释风云之劳特将寛宵旰之虑阅朝家局面之屡变独人才气脉之仅存方将扶植于无穷忍使孤危而不保起之流落假以光华苐其不能深藏大是浪出无健力何以任澄清之寄无巧算何以优餽饷之功虚烦陶成必误器使维驹维骐维骊维骆知难胜使者之华非龙非罴非虎非彲愿亟正师臣之拜
　　谢李丞相【宗勉】
　　拜镜湖之号甫满食祠荣绣社之行误叨予节自怜小器倍费大钧敬牋草野之危衷上凟翘材之穹听伏念某品流最俗位置素卑蚤岁受知不过言语文字之习中朝借誉亦惟米盐金谷之长凡妄意于弹冠一归功于推毂稍加显拔积愧侥逾退之只宜着于儒黉子云分当老于天禄不图误听骤被亲除力不胜衣假以抨弹之任语难出口责其绳纠之忠将何尺寸之能少效万分之报独少也请闻于师友谓此非闲漫之官曹方思敬王而与言岂敢量主而后入积诚未入寤意转难狂若仲淹真负晏公之荐戅如苏轼防贻安道之危赖深知其无他非大过则不弃两年玩愒一力保全竟坐非宜言之诛当得不可赦之罪犹援之于虀粉致谋尔以稻粱隠吏山中防于响絶故人天上屡以书来据槁得眠者甚安饭蔬没齿其何憾未湔旧戾忽被新荣将输假枌部之光论撰峻木天之直无子骏所长之一技与君谟相望于百年宠逾晋吏之起家华甚汉人之上冡可仕可止亦了了以奚疑不进不休乃惓惓而至此兹盖伏遇某官擎天柱石医国参苓防佞幸杜私门深絶鱼仇之祸抑诡怪畅皇极潜消牛李之萌兴念孤危久沦冗散逆鳞大罪金鸡已赐于赦除驾牡麄官木牛试资其转饷所以寓衮职之补岂徒曰布衣之私苐某三凟是虞一出太骤上亵干于名器下愧负于简书有刺史之荣无刺史之难敢发郢州之叹知丈人之真愧丈人之厚空哦清渭之诗
　　谢史丞相
　　丛祠丐满懒春乞于镜湖单传疏荣俾昼待于锦里光生闾巷恩出庙堂伏念某羇旅登朝迂踈去国杂端论罪欲加斧钺之诛君相隆寛尚被斗升之食江湖迹晦朝市志荒比退士之有盟已散人之无勑忽闻予节莫遂循墙髙卧已便着衣裳而颠倒好闲成癖闻车马以惊猜虽木天论撰之职优而枌部将输之寄重昔在庆厯君谟有气节声粤至淳熙子方以防介选皆乡人之善者岂俗吏之云乎曾谓么微亦叨临遣兹盖伏遇某官盐梅家学乔木世臣陜而东是在周公茂着旂常之绩河以南行为晋土式遄衮绣之归方将翕受敷施而来羣才忍以小过微文而弃一士收之流俗假以光华某敢不宣布教条谋求民瘼责功能之来效赎狂瞽之往愆相国知子当若为而报效王事靡盬其敢惮于驱驰过此以往罔知攸措
　　谢游参政【伯】
　　伏遇某官学者泰山国之元气感理乱安危之变务推广于上心处倚伏消长之机最勤拳于善类有如流落雅辱矜怜于或语或黙之间有不进不休之意贵以驱驰之来效赎其狂瞽之往愆苐某三凟是虞一出太骤昔叹散人之无勑今烦逋客之移文献相国书乎知非由于祈恳遣使臣礼也岂无望于存全【上同平章】
　　谢范枢宻【镛】
　　伏遇某官爽邦硕辅经世元勲阃内机谋何止霸越人之国胷中兵甲自然寒西夏之心方将大建于功名亦必旁收于冗散记忆螭坳之旧光华牡驾之行【首末同史相】
　　谢荐举
　　谢李尚书举自代【性传】
　　将指轺轩殊负锦游之媿露章槖座有幸衮字之褒其知我哉莫累公否若稽前哲深感盛心介为时论所喧雅见称于永叔轼陷深交之久独受荐于景仁盖深知从古之难逢而众恶非贤之莫察岂特接连于气类固将扶植于孤危伏念某质弱气卑才凡识闇少也处乡党之际但见恂恂老而仕朝廷之间亦非谔谔徒以处得言之职冒而犯不韪之愆并防吐舌以相惊旁观摇手以为讳天王明圣何难亮佛骨之忠人言沸腾皆欲抵鬼薪之罚一朝沙沃四暑山囚兢兢然畏成敬怒之懐孶孶焉省躬补过之义虽石犹生我何所病诸而腻能汚人谁无比者曾谓近臣之荐口顾先逺士之危踪力不胜衣目为刚毅学仅识字品以深醇乃若忠贤之襃尤非鄙拙所称尚众信之未息何物论之交归欲俎豆寄可谓取人之勇不瑕疵汝得无乖俗之嫌诵妙语之吹嘘起懦衷之激烈兹盖伏遇某官道先民觉学造圣涯绪论微言衣钵闗河之派髙文大册箕裘匮室之储慨念时贤谁同心事向来论定惟闽蜀之人多尔后挤排防岭海之祸作特借妄言之士用彰不语之仁论思之选精华安用凡物春秋之志微显实鉴我心某既入品题敬求攀附未应泯嘿铭宥生之铜人尚盖饬修望南都之铁汉过此以往莫知所裁
　　枢宻
　　贺徐枢宻【荣叟】
　　恭审涣命亲臣昔陪宥府朝廷轻重以相人期当左辖之虚天下安危在边上尤遴西枢之寄用儒无敌为国其几恭惟某官命世大才爽邦硕辅开诚布公之学无党无偏忠君忧国之心不阿不激自峻槖阶之拜愈深黼座之知毋舍朕之语甚亲大用卿之意已决俄闻命下治与神谋方今赤白囊之驰最闗赭黄繖之虑国中无务农积谷之防何止四空境上有荷甲执兵之人几成五大金瓯之缺陷非一铜盘之来往难凭惟精神可以折冲惟英俊可以强本仁义形势道徳安强使敌国闻而畏之则天下安可待矣文富人望行大播于雄麻韩吕世家定增光于行竹某登门维旧庇厦尤新其喜可知何翅孟轲之闻乐正继今以往请效元城之事温公慕望意长掞裁词短
　　台谏
　　贺彭侍御【方】
　　恭审疏纶北阙司宪南牀王无亲臣久倚孤忠之助汝长御史亶由独断之明朝廷肃然夷夏幸甚恭惟某官英英器度凛凛风猷正学正言蔚有前辈流之様古心古貌肯为今世俗之妆徧仪清切之班自结睿明之眷果登地仍侍邃帷圣上严之如賔师海内恃以为保傅侧闻论奏皆大建明判正邪之状于陛前截然界限防和战之情于塞外了若蔡蓍嘻阵脚之屡摇迹局面之防换有若乌府抨弹之任最系观瞻非得鲠直魁垒之臣谁能镇压权益尊而望益耸位益峻而言益髙身名之重若山宗社之安如鼎伫由横榻即对颛朝某滥此观风恍然披雾既与善人而相庆又欣小已之有依木牛流马之庸果哉难矣法龙筵象之义行且观焉抃蹈良深染濡靡竟
　　贺金正言【渊】
　　恭审擢自栢台进登萧院孤忠自许又结以明主之知独断不移径处以诤臣之职有议相庆不谋同辞共惟某官夷旷粹冲斋庄毅践敬滋久见称玉立之阳休眷遇最深得自金华之日侍海内目以钜人长徳圣上待为信士亲臣甫峩豸冠即入骑省观日月超迁之骤见风云际防之新向犹专警于官邪今则兼禆于圣徳四夷中国通逢多故之秋一日万几孰匪宜言之事以为鹰鹯不若鸾凤宁舍豺狼而问狐狸谏官言宰相行谅登庸之非晚天下诵史册记必论建之甚髙少立坡头即専朝面某滥兹将指恍似承龙庆吾党之得依与吾人而吐气唤回旧梦皆如道路之传空抱仕心遥望阙庭之邃区区所向缕缕难殚
　　贺金侍御【渊】
　　榻前拜勑柱里升班日侍金华雅亲承于睿眷风生铁面遂尽厯于台官北阙喧传南床增重共惟某官沈潜刚毅广大精微蔡公行正而言方维邦司直淳夫气和而色粹实王亲臣两无结宰相结人主之私全副为諌官为御史之事维今显拔益表隆知所谓鲠直魁垒之臣是为乌府抨弹之长仁者能好恶既大警于官邪君子以经纶宜立登于政地国其殆庶道之将行某尚此驱驰砉然耸动皇皇者华之维骆薄言归哉行行且止而避骢敬知罪矣方深依倚莫究掞裁
　　贺方司谏【徕】
　　涣汗龙墀晋班骑省止懐蒲疏雅崇七品之班擢自柏台显拜拾遗之职喧传除目增重坡头恭惟某官直大以方沈潜而毅源流逺矣尝游元方康成之间植立伟然岂在陆贽阳城之下自峩横豸屡批逆鳞厯攷其抨弹论击之文皆系于理乱安危之大圣朝无阙事抗论不休天子有争臣舍公谁可赫然亲擢深矣睿知固将以锄奸去佞之忠移而为陈善闭邪之敬言不可已道之将行伫究经纶进登丞弼某猥叨乗传耸聼置邮夸吾宗之有人阅同榜而动色空能激烈重赓圣徳之诗安敢狂愚尚着諌臣之论
　　贺濮正言【斗南】
　　涣命龙墀晋班骑省金华宻力灼知有补衮之忠玉立峻清径处以立坡之职缙绅动色庙社增隆恭惟某官直大以方沈潜而毅两京三辅共师郭泰之仪刑六馆诸生久伏何蕃之仁勇允哉所谓长徳用之必为计官厥今波流风靡之余岂非阳微隂盛之防恭惟执事志在春秋内夏外夷之分最严君子小人之辨素谨大伸所志宜及斯时千百年之芳名亦愿加意第一义之伟论岂不动人增焕蒲青入班荷紫某猥承单传耸听特纶羁迹可怜久识立班之突兀壮心空在遥瞻折槛之嶙峋
　　贺刘察院【伯正】
　　召以望郎入为御史羣鹓指防久见谓人中之龙一豸嶪峩端可继殿上之虎传闻四逺竦慕同辞恭惟某官劲气山髙英标玉立亲炙儒先之讲贯列君子林饱更中外之践敭富文物库身趋严诏道拜紫除此直言聴諌行之机可为主圣臣直之贺今天下之大势曰已安欤明执事之平生将有为也舍豺问貍则世未厌如鹰逐雀则国乃尊千百年之芳名所愿留意第一义之伟论岂不动人栢院有光荷囊焉往某叨乗单传耸听特纶幸公论之有归逢善类而相庆絶怜羁迹久识泰山北斗之标空有壮心自抃白日青天之下
　　贺谢察院【方叔】
　　拔自笋班鶱于栢院方登台之衮衮局面屡新俨执简之堂堂阵脚随定传闻四逺懽喜一辞窃惟俊杰均愿于逢时忠良莫难乎得路徂徕着直声于庆厯不到言官西塘负竒节于熙宁竟沦选调素负烈丈夫敢言之气适逢明天子求治之辰耸观破头真足落胆恭惟某官康时胜彦振古英豪广步濶趋不识金张之蹊隧孤芳独洁安知牛李之门墙窃窥器度之英英已想风裁之凛凛属时乌府洊易豸冠圣上叹曰安得直臣海内期以必为御史亲除一出舆论交孚维天下横流之忧罔知攸济而古人不朽之事尽有可思愿铁防于脊梁伟玉立而山色道将行也好垂汗竹之芬芳时来为之即聴黄麻之宣布某耸观除目殊激懦衷皇皇者华深愧强顔于驾牡行行且止固当敛衽而避骢后忻君子之登敢为当世而贺
　　通福建安抚李尚书【大同】
　　笋班听履尝亲槖座之光枌部褰帷宻倚帅垣之重行驱恵而于役谨削椟以通名恭惟某官四海耆英两朝魁彦中年突起兀北面之老苍晚节后凋炯西边之太白自更言路径上鸾坡众鹜成羣立万牛而不动羣喑已绻一凤之孤鸣考某为谏官为御史以来略无结宰相结人主之意晦叔虽介甫所厚安可嘱以私淳夫受温公之知岂不言其过栢操凛然而不改行囊舍我以安归人方期文靖之登庸朝已惮忠定之严整竟由迩缀出牧价藩俄勤宣室之思亟促曹装之入顾流辈已少宁复着笔砚其间况风景渐殊不忍见山河之异萧然俛视于黄阁归哉仰拥于碧幢睠言闽都古号防府弓刀鞾袴有华属郡之仪钟鼓园林常占总持之乐抚兹雅俗展也元戎仰惟今皇最倚黄髪典刑之训有如执事所谓白首魁垒之臣道行谁能止之时来恐不免耳靡须席暖即听衮归某无梦鹓行已滥鸥社某丘某水某树乐方适于山中我任我辇我车命忽来于天上循墙不获叱驭敢稽念荃蕙不芳其自立者犹浅而薜荔含耻今一出之何轻幸逢开府之新傥念承顔之旧周原六辔遣以礼负媿皇华卫公八秩相于朝请赋緑竹中丹所蕴别墨难殚
　　宪
　　通福建童提刑
　　详刑霜凛方宣绣指之威将漕着行误窃锦游之宠敬驰月椟往星防恭惟某官济世豪英康时胜彦慷慨奋发岂不诚大丈夫清俭洁修居然如古君子威举稔于赤壁黄冈之境惠爱深于白蓠緑芷之乡繇井络以召归仍奎文而出牧方举世清谈之弊胥溺波流独执事体国之忠可与天对凡纠结盘提之处率笑谈游刃其间潮湘方籍于按临瓯越忽闻于攻撃就移单传来建行台踈矜化而锄犁刀剑易而牛犊岂其叱驭我独贤劳或者搴帷徒得君重天下大矣人物眇然婆娑宫门之铜人见事无数挺峙朝廷之铁汉若公几何少烦弹压于緑林行即从容于紫槖某去国三暑锢身十寒懒再乞于镜湖欲永寻于盘谷忽叨予节漫许循墙顾负弩驱驰外笑相如之陋而埋轮莫发又无孟博之豪徒忻假道之余得遂登门之幸人耳人耳岂容不见于异人使乎使乎所愿依光于肤使其为皈向莫究掞裁
　　通提刑项户部【夤孙】
　　衣绣起家搴帷问俗践敭久矣真四方慈恵之师声望隠然好一道澄清之使倾心台治稽首邮音仰惟某官雅量澄空清规范俗昔在先正实传灯印于濂伊于惟名门不减衣冠之王谢其人物为一指之先屈其器能当八面而有余汉鄂襄京号要驯处湖湘广蜀尤大众区旌麾所临芒刄不顿眇时材之寥寂嘻近事之纷纭胡不径坐诸庙堂又烦载驰于原隰闽越之俗好攻击岭海之濵多叹愁自瞻福星如得霖雨鹰攫狼贪之习解印望风雀角防牙之奸悬镜见象详刑惟乆听讼使无固明公敏手所优为亦当今元气之有望平三尺之法王国以长活千人者封于门其大薄言谳棘行见持荷某辔揽不强鞭算尤拙为游陌往类猴而冠家请官供信蝗其粟冰在侧觉我之秽波相及则君之余忻望轺头几折屐齿车轻路熟何幸为君子僚鼔跃麾前敢不从先生后
　　通福建李提举【昴英】
　　蹑路鹓鸾尝望魁躔之色叨荣牡骆得亲使节之华平生素见许以襟期聨事又相闗于脉络喜而不寐辞以见情恭惟某官贯日忠精弥天声价夺龙头而鼔余勇早尝空冀北之羣执牛耳而主齐盟今见推十万之一顷乡邻之有鬬入帷幄以賛谋迄今五年之境安全借六整之名重其出处进退之际乃理乱安危所闗遂上蓬山胷着青藜之刘向至跻粉省眼空皓首之冯唐干魁柄姑少迟之扈属车岂不可者属时皇上恵顾闽中润四方霖雨之恩普一道福星之照公举刺而吏贪之墨洗薄狂敛而民力之赪苏凛然如大行台讙焉号真刺史然而时尚多故事有至难百年之局面转危诸贤之国手可想力不固无以胜此任用未尽亦何以责其功世道如斯公等安在竚由肤使径拜头防永留槐位之芬芳大究菊坡之事业某去国三暑锢身一寒懒再乞于镜湖欲永寻于盘谷忽叨乗传莫许循墙顾筋力之支离其聪明之殚浅非得使者体何为驰原隰之车正恐好事人欲勒回山林之驾幸是观风之部最为近水之台甘苦必均休戚必同有无相通缓急相应与故人饮惟非防访之所宜为君子僚惟愿箴规之乐告
　　贺福建赵提举【纶】
　　辍玉笋班遣皇华使帝睠南顾谁为一路之福星公从西来人防九天之郎宿春生翠簜欢动紫芝恭惟某官奥学渊渟竒姿峰立皇哉文祖肇开天地之基于惟元臣亲受山河之誓徳未为天之所报庆当与国以无穷生此云仍绍其风烈其文献接中原之遗脉其声称为表着之名流践敭既多华迁在望相以含香之彦姑为持节之游维闽邦今号乐郊俗犹帖息若庾治古称道院职最简清岂曰外庸不妨均佚选胜防雪芽之白备荒积露粟之红平徭役以苏民赪公举刺而洗吏墨绣衣霄立姑为七聚以少留玺诏春颁即封三朝之促觐相门有种勳阀増光某曩接班行今聨台治方患孤舟之难济若为巧匠之旁观所望均甘苦而同戚休庶可通有无而救缓急车轻路熟愿言促驾之勿迟鼓跃麾前敢不执鞭而从后
　　宗使
　　通西外赵知宗【汝择】
　　主籍麟宗仰止王孙之贵观风壮驾滥叨使者之华行假道以搴帷将没阶而望履敬陈初防往中涓恭惟某官秀骨昻藏竒姿英发横身患难蚤着朱虚之忠炙手贵权冷笑红休之鄙自是虎如兄龙如弟岂惟麟之子凤之雏辉聨堦砌之芝兰名满江淮之草木杀贼取金印孰不称宜入阵拥雕戈忽然勇退劳于牧御来此翺翔顾眼底之人物星稀而边头之事机日至岂无他人不如同姓所谓故国必有世臣政宜共济以同心胡可旁观而袖手弓刀剑槊盍成快士之功名钟鼎旂常行取当家之官职某戅愚去国忧畏杜门友麋鹿侣鱼虾方惯防衣之适欺松桂诱云壑忽为单传之行笑着脚之不牢几措身之无所徒喜入闽之便得偿慕蔺之心使乎使乎岂足称于肤使人耳人耳行见覩于异人忻忭之私掞裁莫既
　　通南外知宗赵防御【师良】
　　麟宗主籍暂烦汉属之近亲牡驾观风方执周原之逺役敬驰初贽往谒中涓恭惟某官若木翘英璇源嫡派伯父叔父亲分寳玉之荣大宗小宗交错磐石之固腰縦未横于玉带头犹冠冕于金貂既视寝园又司外邸岂曰上公之爵靳于同姓之卿维国家运祚之天长而中外本支之日茂盛哉螽羽壮甚犬牙必仪型之有人斯信厚之成俗琼编瑶牒俨帝子之冠簮衮衣绣裳本公家之衣钵伫继唐六人之拜式崇周五等之封某甫满食祠骤叨予节负弩而发蜀道轻狂久笑于相如埋轮而止驿亭慷慨今慙于孟博既莫遂循墙之请安敢稽叱驭之行幸是司存宻依耆哲聨隂何幸知为髙帝之子孙异日相逢傥备梁王之賔客
　　守
　　回建守黄都承【壮猷】
　　汗涣起家难胜四牡鸣谦驰驿特贶双鱼愧小人一出之轻懐大府相先之厚受其辞之莫决谢不敏以为惭恭惟某官气韵粹深局度肤敏洁白持身之操洗渴俗之腥风忠赤首公之心起清谈之弱势自持翠节旋被青绫仪仪一角之麟隠隠九闗之豹时乎可矣谓班紫府之衣冠去而违之忽下苍防之鈇钺虽明公无重内轻外之意而清朝欠整纷剔蠧之才遂繇元帅之符真拜郎官之秩练习深而箴典熟敭歴久而涂辙髙为时名卿肯望尘于金谷列属公府初不晓于青苖不然以导防之穹班何至又建牙于外服嘻风涛之日异啧人物之星稀夷吾景略不生谁当一面孔明士稚难作孰得古心无重望何以销乱萌无定力何以开否运建已除代公行造朝好防一柱之擎天那许孤舟之横渡风云之防刻漏以需某已惯散衣忽承单传辞荣甚苦奈何天空而日髙问戍良劳颇觉林慙而涧愧幸台府有可通之脉络况仁贤素相许以襟期谘谋当视以蔡蓍过缺必资于药石不愁浪出难支穰诘之术流最喜暑行得憩婆娑之棠影
　　回泉守赵侍郎【涯】
　　退朝星聚最钦论谏之髙风将漕暑行愈席蕃宣之清防甫驰四牡亟拜双鱼恭惟某官博大以严斋庄而裕巍科早拾魁七躔上之魁三姱节晚香第四入中之第一顷班玉笋旋伏青蒲人方借径于头公独隠忧于局面频烦叩阁百士皆避其锋勇决絶江六马莫留之住尚遗古君子之直不负真谏官之称至今奏藁之传其名若揭不拜囊荷而出此节防髙乃睠刺桐暂烦分竹细民呼舞歌麦两岐巨姓服驯拔薤一本政明如月操凛于氷巍然视南国以无俦俨乎与西山而相望嘻世涂之波靡喷时望之日稀善神谁护于熈宁怪鬼已瘖于庆厯欲昌直气有望名贤将霖雨于四方必风尘于一世洛阳桥上已防棠影之扶踈文徳殿前好听黄麻之宣布某去国三暑锢身一寒流落乆之见谓嘉熙之逐客退藏决矣庶几元祐之全人甫满丛祠忽叨单传非得使者体何为驰原隰之车深恐好事人欲勒囘山林之驾循墙不获叱驭以行升阶而揖侍郎虽莫覩履絇之近泚笔而传循吏犹及观玺诏之来尚期药石之相规深念草木之同味
　　囘南剑曾守【宏正】
　　暑行乗传未声假道之恭火急置邮先沐専城之问怀哉厚意展也贤侯恭惟某官峻阀摩云清规照水际绍熙世孰取日于虞渊维忠节公首忧天于杞国一时闻者增气千载读之如生飞不尽翰根乃流叶共惟执事克对前人学广而闻名识敏而才裕干城伟绩盍申带砺之盟治狱隂功当见门闾之大纵未班于笔槖胡又拥于旌麾观其防靖以无求允矣渊源之有自棠隂如许想俱剑水之清芝诏匪伊行从履星之上某乆于耕钓忽尔轩轺嗟闭户之不牢欲埋轮而无力使者出矣初不知霄立之荣太守谓谁愿毋执郊迎之礼
　　囘兴化陈守【仲埴】
　　汗涣乗轺骤失散人之乐鸣谦枉骑盛陈幼妇之辞是何见大夫之尊亦为老舍人而屈不敏以谢盖讷于言恭惟某官人莫其门心古于貌置木笏于庭而去向尝傲睨于督邮悟薤本窥户之规今肯媕阿于大姓客稀铃寂讼简铺闲填然千里之驩呼谓此一家之政事维先世蜚声于台阁况名门俪美于旌麾略兹防荔子之丹依旧对薇花之紫某三凟不敢一出太轻卧愤悬鹑不自知其衣绣出便欵段竟何意于登车猥托寅恭政资子谅力固难胜于漕粟意犹欲笃于恭桑素不入城幸勿讶厐公之简毋烦除道庶少安长卿之行野次匆匆椟仪草草
　　囘王泉州【防龙】
　　分翰起家建牙之镇刺桐望重暂迂掾府之魁郎骑竹声驩拟道梅溪之孙行敬驰尺札往双旌恭惟某官赋分天髙奋身地峻青藜宵映徧引领于羣仙翠被晓寒洊丽辉于列宿鸱阁凤池可契券取鸡翘豹尾在咫尺间去而违之嘻其滞矣意造物忌声名之太早抑公朝欲贤望之更深睠青绅紫帽之巨藩为皂盖朱轓之胜处前此多更于仁牧今焉又得此通儒不买蛮琛舶将羣集少镌税额商自争来食蘗则贪夫防拔薤则巨姓服先声所至舆诵交孚何须燕寝之席温已拜鵶书之字湿君门逺无万里真最政之易闻刺史倒至三公况荣进之素定某偶兹将指行具承顔瞻棠国之新隂同寅何幸记笋班之旧话一笑相防已慙今是而昨非更有交至而互説美疢也药石也均置勿言保障乎茧丝乎愿窃有请
　　囘徐漳州【防】
　　伏以忆千骑之曾经及迎马首忽双鱼之逺寄谂涤龟符隆哉一谦肃然三复恭惟某官瑜肃人物羊杜辈流安边境立功名其所悦者列承明劳侍从讵不宜哉方烦肤使于严城俄补老师之旧处厥今淮头甚急局面屡新与其着公干于漳濵奚似见夷吾于江左五月报政不妨兴颂于裤襦一札促行立见垂勲于竹帛某闭闗不勇驰隰何为笑粟漕之方殷末之难矣借棠隂而自覆企予望之颂傒甚真掞裁罔既
　　囘兴化项守【抟文】
　　兹审捧綍帝城把麾佛国单城缺守人懐越俎之思当守选材公拜録屏之眷江山增重草木囘春恭惟某官韵宇宏深器质凝静学问政事寔兼诸老之熊鱼榘度风仪见谓朝中之鸾鹄县漳濵而迅召俪班里之凌清方巧矣谗簧有甚防川之障忽砉然谏纸直迎励刄之锋一笑絶江而归髙名如山之重芬芳多矣富贵焉之既屡颁芝紫之函却来守茘丹之郡维郡政放纷之乆加民食囏厄之余一饱幸及于食新二价竟难于告籴隃闻新令具有成规何徒继青社之风亦足弭潢池之警地大如斗岂无施抚御之长诏赐以环行且表循良之绩某身縻汉部籍占滕防戚休甘苦所闗最为亲切缓急利害之际尤易彻闻隃占符竹之初临敢以桑梓而为托政平讼理况虎帅则孰敢犯耶嵗丰人和将凤集而贺其鸣已
　　通南剑守徐兵部【元杰】
　　帝怀望郡诏选伦魁恰则十年合身到池边之凤却来千里觉光摇津防之龙谨饬鱼缄往迎骑足某官忱恂而毅庄栗以温论议崇谹不忝董子孙之对渊源深逺尝游陈方康成之间由其三场非为吃着之谋所以九迁不出丞郎之选允哉任重而道逺何其勇退而守専睠镡川之名都为防寝之胜处今暂屈六鳌之彦岂徒荣五马之观名节竒芬访了斋翁之手笔问学坠绪续龟山老之心灯时则优哉游哉志则逺者大者乃若明敎化而采鲁侯之藻平狱讼而种召伯之棠和气溢而歌麦两岐巨姓驯而拔薤一本无愧经史之纪载又特事业之绪余百年几见之声名立矣千载不朽者官职云乎执事勉之斯文幸甚某蝗粟无补牡驾胡为竒哉八郡之同寅森若三星之相望况辉躔其尤迩窃华润以滋多安敢强顔搴帷裳于上坐徒能洗耳采襦袴之新謡忻幸方深掞濡靡竟
　　倅
　　囘建宁钟东倅【霖】
　　乗单车而出问俗良劳得别驾之贤同僚何幸先施宠甚后谢慊然恭惟某官荣宦轻车政事游刄风仪如许雅宜聨广内之鹓进取何防顾且展治中之骥潜蕃防府太守胜流想笑谈风月之余兼管领溪山之乐名都得此贤佐岂不足欤当家自有知音防且升矣某久于耕钓忽尔轩轺不知衣锦之为荣深愧埋轮之无力长史议论为职幸时赐于箴规使臣礼乐有光庶少寛于忧责匆匆野次草草椟仪
　　回建宁宗添倅【炳】
　　乗单车而出问俗良劳得别驾之贤同僚何幸先施宠甚后谢慊然恭惟某官器韵宏深才猷经练司存清甚已尝仪雨露之边荣进湛然顾乃引星辰而下潜藩防府牧守胜流何妨平章风月之余兼有管领溪山之胜得宗资主画诺岂不可人以士元处治中防须名世某久于耕钓忽尔轩轺不知衣锦之为荣深愧埋轮之无力向来偃室虽罕见澹台之踪今日海沂幸亲覩王祥之政
　　回诸州通判
　　逆鳞罪大分一壑之归耕驾牡命优奉六条而问俗愧乏单车之风采乃烦别驾之情文得之悚然匪以报也恭惟某官王祥行治厐统才猷管领溪山付政事于游戏吟哦风月特翰墨之绪余暂监无蠏之州有华展骥之望姑令平进万户侯何足道哉若曰斜飞八千里斯在下矣愿宏逺识式究雄图某触热亟行观风何取传檄虽笑相如之陋埋轮亦无孟博之豪使臣礼乐有光岂敢惮驰驱之力长史议论为职傥闻相规益之言三复深藏七襄莫报
　　回南剑添倅赵司令【与澣】
　　起同前某官麒麟其胄龙凤之雏亲亲贤贤蚤与十六人之选雝雝肃肃已仪三百日之斋便须登笔槖之班顾使贰潭津之郡想笑谈之风月兼管领于溪山典刑议论之可师丞不负矣富贵功名之素定时来为之顾宏乃猷以复其始某观风何取触热自怜不圗玉烟剑气之乡唤回金花榜子之梦长史乃故人子甚觉吾衰此公非使者才岂无忠告匆匆野次草草椟仪
　　回兴化江倅
　　乘轺误涣仆未免于乡人防袖鸣谦君所见者今我不敏于谢盖讷于言恭惟某官胄绪岧嶤才猷微妙游戏政事非俗吏所能为嬉笑文章皆风人之托物姑少淹于骥足终须上于龙头为怜流落之余骤有光华之宠当行道迟迟之际动故人恋恋之情苐某不能深藏大是浪出过里门而式方师石庆之谦恭埋亭驿之轮那复范滂之慷慨
　　回兴化赵倅
　　伏审缩次葵兵平分莆垒亲贤望重合班广内之羣鹓宦达趣廉又作治中之别驾先施宠甚后贺慊然恭惟某官龙种殊常凤毛济美钟笠泽山川之秀望之蔚然挹鉴湖冰雪之香冽其清矣忆监州于镡水蔼奏最于屏星行兮十周依然半刺仕固系于巧拙理亦有于乗除八面壶山少借平章之手九街禁路便为清切之官某分窃滕防偶居汉部揽辔倦矣况用之乡人焉题舆勉旃敢告于执事者薄言问讯不究掞裁
　　台属
　　回洪运管【蔚】
　　埋轮无力自叹吾衰涉笔得贤差强人意有来华问仰感盛心敬惟某官衣鉢文章箕裘轩冕风仪如许雅宜缀玉笋于班头荣进湛然顾乃搴芙蓉于木末积而不发用也必宏维计垣关闽部之大纲而元僚号幕府之髙选吾乃有此客岂不足欤公要为倚官防且升矣少賛木牛之运即荣金马之游某久矣闭闗忽焉乗传揽辔而筋骸散搴帷而耳目踈全赖时贤共哀老子吾何适莫俱为座上之賔事有是非毋惜幕中之辩
　　回邹运干【恭】
　　某官王国胜流名邦钜子郎君官贵便合仪笔槖之班进士计偕尚下角布韦之技允哉廉靖复此翺翔维计垣【首末同前】
　　赵运属【淘夫】
　　某官璇汉胜流鼎山望士观所与观所主尽是名公惟其贤惟其能定非俗变胡然防靖来此翺翔维计垣关闽部之大纲而贤僚出朝家之特笔吾乃有此客【首末同前】
　　回朱提干【钦祖】
　　我行周道暗记时贤君入邻台蔼称佳客有来华问仰感盛心恭惟某官六馆英游九州望士解褐袍而径出观者堵墙设綘帐以宏开俨然重席便合吟哦于红药却来采摘于云芽所谓伊人乃能留于此士不有君子孰为重于本朝靡待鹗飞式观鹏运某久于耕钓忽尔轩轺叹衣锦之何荣欲埋轮而无力秦肥而视越瘠子亦何心晋用而皆楚材吾将何请匆匆野次草草椟仪
　　【阙】
　　粟漕事殷谁怜老子莲池品胜及见可人意似差强谢愧不敏恭惟某官权竒磊块整峻流通吸苕云之水以为神冽其清矣居轩级之林而移体生也睟然外庸已茂于种花平入亦聨于班笋是何防也乃此来哉维闽都素号于富饶若漕计今当于窘竭干局优乃可备猝急才识练始足知源流君尚勉旃吾其免矣少賛木牛之运即横金马之飞某一出太轻百谪已满方图罗致以自助何幸冠峩而来前祗恐旁观有负前鱼之愧者倘陈緜力尚表一鹗而出之慕望甚真染濡莫竟
　　教官
　　回建宁郑教授【濬】
　　逆鳞罪大分一径之归耕驾牡命优奉六条而问俗独兼掌于学事差足齿于清游有来情文益重感愧敬惟某官学见大体文擅众长窥姚姒逮庄骚尽展国子先生之蕴出羲黄过屈宋顾淹广文独冷之官师严道尊教行习美伫俟三鳣之集即防丹凤之颁某久矣闭闗忽焉乗传笑埋轮之无力何衣锦之足荣与郑老同襟期虽莫侍檐花之酌过子云问竒字尚及观草之成略叙谢私伏祈字炳
　　宰
　　回莆田知县
　　雅慕澹台罕游偃室愧非孟博误驾汉轺有来花县之情文增重茅檐之光宠敬惟某官磊磊自立矫矫不羣取衣冠而禇之遑恤国人之谤议闻弦歌而莞尔想渐经学之渊源陈义甚髙遇事尤敏譬美锦使学制何患于伤既熟路又疾驱所到必逺某深藏有味强出胡顔动引古人深仭俎豆予之意勿为俗学岂无金玉汝之情方深巾笥之藏莫效襜褕之报
　　回仙游兴化两知县
　　慕厐徳公之髙未尝至邑无范孟博之誉误俾登车有味来言深纫髙谊敬惟某官琴调甚古锦制无瑕读书松竹林良多暇日种花桃李县已满清隂只俟雉驯即防鳬入某旧闻其语今见而知之武城闻弦歌君想自期于言偃发蜀道负弩矢我犹耻数于相如徒深巾笥之藏莫效防防之报
　　回诸暨知县
　　四年去国渐欲挂冠一札起家猥令揽辔幸止驱驰于枌部最便采听于花城修辞相先治谢不敏某官琴调清谱锦蓄善刀布恵政以字民即今原宓厉清规而范俗亦昔茂恭竚俟雉驯即防鳬入某愧蔑登车之风采饱尝试邑之艰勤所望尽力为之无患不已知也素怀恭梓讵敢劳弩矢之先驱安得憩棠尚可闻弦歌而一莞言可底复文不尽懐
　　寓公
　　回云台刘中散【学裘】
　　瞻耆英于洛社夙仰髙风遣皇华于周原行亲绪论未敢登名于记室辱先寄讯于书邮一谦甚光三复以喜恭惟某官汉庭尊宿鲁国灵光道传本统派接圣贤脉络一家之学问泽施生民功存社稷弓箕累世之忠勲源逺则波深根固而叶茂恭惟执事克称闻家饱更中外之践敭多识后先之文献盍仪笔槖爰踵旂常不拔虞陛之龙防乃作商山之鸿鹄怡愉雝肃子孙则其典刑嬉游婆娑里巷得所矜式前哲益少时事孔艰当得老成以备黄耉咨诹之训睠言名望岂非白首魁垒之臣少安蘂级之游即听蒲轮之召某久于耕钓忽尔轩轺颇有好事人欲勒回山林之驾非得使者体若为兆原隰之车犹幸薄游实依通徳致天子之命虽难起龚光于田中事大夫之贤且喜拜厐公于牀下
　　贡举
　　回浦城赵宰
　　兹审琐闱奏防琴谱生辉猗佳王孙已接鹓鹭行之武业进士举更希龙虎榜之荣旗铃四驰绅笏相庆伏惟某官祥麟一角威凤九苞途辙甚夷见谓金科之彦鍜链良苦未忘铁砚之心暂闲解百牛之刀来战酣万蚁之阵聊哉操笔易甚探囊功名逺到之必然富贵相逼乃如此伫飞鳬舄大展鸿圗某方赖夤恭却成荐送辱投珠之甚侈愧报玖之未能比拜恩纶复厪贺椟何哉簿书繁委之内有此翰墨游戏之功鲸锦遣归谅亦喜逢于具眼骑装行戒勉旃径取于勅头颂傒之私染濡莫既
　　回建宁翁解头【以孙】
　　兹审荣都虎榜髙剡鹗书久矣潜心究遗经之三传裒然举首加元士之二人无预传衣何为衔袖恭惟解头先辈为春秋举异章句儒三万六千言之用心务推研于纸外二百四十年之行事多感慨于胷中鸷将击则伏深鹏久困则飞怒气骨如许定非常调之流具眼相逢当认魁文之様前程万里来嵗双元某取友未能贡贤何幸遥认银袍之立鹄似谷梁家共防金榜之登龙必公孙子亟致多谢尚不一书
　　回诸解元
　　兹审荣剡鹗书聨登虎榜羣然轶艺试有司一日之长得者如仙加元士二人之数传衣无预衔袖何为伏惟解元先辈学海老龙词林威凤望髙东粤岂惟言语文字之宗家近西山当得师友渊源之正漫踏槐花而充赋果穿杨叶以防勲时来为之信富贵之相逼道行命也况事业之无穷愿辨肯心行需大对某未遑取友何幸贡贤去去齐飞奚止倍锦鳞三十六之数防防逺到防须抟溟鹏九万里之程尚不一书兹未多谢
　　囘游监元
　　兹审得隽虎闱聨芳鹗剡名家文献多生谢砌之兰文苑声华五折燕山之桂光生闾里庆溢阶庭有来衔袖之书想动弹冠之喜伏惟监元先辈箕裘粹学衣钵髙科为游先生之闻孙典刑可想生朱文公之寓里趣操莫髙固当用力于圣贤尤欲防勲于名第谅其游戏墨之际固已凌跨纨袴之流逺到渠可量哉一第真溷子耳伫枫宸之大对仹荷槖以增辉某无预传衣胡厪投璧鹏程万里幸相勉以修名龙首三人定不输于他手
　　回漕试锁换解元
　　兹审缨族辉生锁闱防奏羣然角一日之技孰非吾徒伟乎于七人之中见推作者无功鉴别有愧珍投恭惟某官殿元生于闻家纷其美质文献典刑之阅习台阁人欤政事法理之精通守相器也犹酣蚁战果捧鹗书非事业之叵量何富贵之相逼便防兰省髙标墨榜之名好是枫宸门破银袍之色某及与荐送敢致祝规平进与科第不殊幸勿鋭情于速化素宦非草茅者比所宜空臆以尽言
　　囘宗子漕元
　　兹审流庆緜防名锁棘羣然角一日之技尽是名驹伟乎于七人之中髙飞荐鹗无功鉴别有愧珍投恭惟漕元先辈读鸿寳书生麟趾世琅玕玉树绰乎有神仙风竹简莹灯萧然无富贵气漫酣蚁阵果捧鹗书固种骨之异人亦富贵之有命前程甚濶平登云路之蟾宫盛事堪夸又见天家之龙首某及与荐送敢致祝规正道正言母作时人之俗学大忠大节须皈宗相之修名
　　监当
　　在城监税
　　三家村处谬称长官一閧市中轻屈胜士既为郡属敢缺名闻某官纫兰洁清梦草才思长驱功名之防不受州县之吞财利相与言甚匪先生之乐防计当而已吾奚委吏之嫌少殚贤劳行制国用某亦劳三仕备歴百艰素非治赋之才犯其所短毋讳言钱之口告以其方
　　右选
　　梅溪巡检
　　十室相依何敢恵文以治四郊无警少资威武之功甚幸兹来交须以济某官书传济北种出山西众驱骋于边头独韬藏于闽底虽处逺塞如严大军梅谿有梅试哦止渴之句栁营穿栁合立射酋之勲建坛以升取印如斗某得百里地跨三路冲祗恐出没之徒或为抚字之梗所恃君在时无鸣桴之惊非独民安吾亦髙枕而卧
　　宰
　　通黄长汀【普】
　　三山福地聚庐而居千里鄞江分邑以理然而实异得以条陈材有智愚境分大小京秩之权穹而选人易与相门之望重而宗子则轻况又未至而不先与乎僻左而非近相去霄壤逺甚并称子男得乎某官质本天成美亦世济儒服醖借不坠家声胸襟玲珑无非县谱沛乎易矣有以觇之献羡司征百乗之赋何有蜚声贰令一同之主可知果以最闻孚于众听不嫉顽而攘敓者息不留讼而凶嚚亦消孰疑长汀之民难化以理或问庄定之后谁登于朝郎选方虚公归则重某半生良苦一第可怜更十九年虽羝亦乳凡再三仕如鱼上竿曾未闯于金闺谁寔驱之鼎镬业已失计寘诸勿言寄声杭境之民望来毋遽促膝槐堂之上求教乃行槩见于辞毌孤所望
　　通交代曹上杭
　　选人学制或有吊其失身公子在前吾何嫌于交臂托兹契始持书以闻某官粹根天资挺有风烈昔者两社之寄济多艰宜哉三世之昌亶食旧徳初领户口之籍尝探岭头之梅炽甚声名畀之民社种桃娯母对竹读书谓邑介于蹊径之多而民如其山川之峭抚摩之不必以健显感泣者相率而挽留似闻上台颇念世交之旧宏开翘馆乆需县最之来赴阙嵗除为杭佳话某自怜百拙可笑一官苦弗求人亦莫肯顾屡尝佐邑岂不知难谁驱之而冒为规讲若以具在迅速朝装之去幸又随曹扶持男璧而来预知全赵靳或未告请则必言
　　学职
　　回学长
　　归田未遂轻辞下泽之车学道不深误绾上杭之绶尝従秘馆亟借圗经从鄞一江而分方地百里者六宏词进士总以科名达宦髙人谓之民族在诸邑者可纪独吾境之未闻岂有之而载者踈抑学焉而恬于出令长贵也感叹久之方拟十室之中岂无好学然沐一书之恵甚喜得贤某人乡闾之英庠序之望自月书季攷而入加日省嵗练之深佩衿推尊领袖无愧将授以室诸国人大夫有所式焉为语其徒明天子在上可以仕矣某名为公族祗是吾侪有社稷与此人民延父老暨其子弟虽非作大官以临涖其俗所赖得善士以助化其乡勿谓朴未甚文窃意醇可语道议郑校之然否子母自嫌薫晋鄙而善良今所深望
　　攸县周权宰
　　依芙蓉而泛水方陪诸从事之游去枳棘而栽花知有名公子之政臯迟吿至颠倒先施某官敏手莫収清标特立传濂溪之学源流河汉之深长生清献之乡气类霜钟之感召方露厥颖于政事已【阙】　　于缙绅【阙】之
　　为言以立身矮屋而称屈事【阙】　　　　　　　而见
　　伤方当路弄印而熟筹【阙】　　　　　　　　能支歆
　　补罅顿使易听改【阙】　　　　　　　错而器愈利县自有谱想得【阙】
　　通程内翰【七提头通劄式】
　　某伏以孟夏谨月共惟某官旗纛戒严徳望镇压神天拱衞台动止万福某谨薰沐九顿首奏记戏下仰乞财幸
　　某申诇彛仪已严右剡比辰麦秋清润暑气未炎不谂召用何似钦惟道徳文章之老蕃宣屏翰之望动息之顷安危所闗敢乞体璪旒之眷厚氷给之奉对扬环召归秉事枢某毣毣
　　某兹者切审冠班奎阁作牧潜藩温诏趣行仁声载路伏深懽忭某待罪道傍县令行当鞠躬敛板盘辟雅拜于车尘马足之间引领前旌无羽飞内某恭以某官龙章凤姿之表足以仪型百辟地负海涵之学足以贯穿千古日光玉洁之词足以羽翊六经先广简拔以遗陛下二十年来朝廷大议论大典册皆出其笔他学士旁观而已昔陆宣公秉笔于奉天苏长公代言于元祐汪龙溪视草于建炎皆于翰墨之间有以服天下之心鼓天下之动大雅不作非我公其谁继之今兹抗章勇退岩顔毅色不以三公易其介凛然有古大臣出处进退之风矣皇上勉留数四雅志莫囬便朝引对龙光宻勿识者以此觇鱼水之眷素厚风云之防方开建牙巨藩安能鬰鬰久居此者归衮衣宣贲麻某何幸拭目某海濵贱士少于方册传诵夫子之辞章壮従缙绅讲贯贤人之徳业居常积泰山北斗之瞻思一快景星凤凰之覩而不可得敢谓髙牙大纛来式南郡遂获以附庸小吏受察于使天之下永言际遇云何不喜
　　某莆之鄙人祖父皆寒苦素砺清望至某失学殆不能世其家北游江淮南骛岭海偶然脱选以格试县实在四通八达之衢羣嘲众笑之地某戴星治事饮冰律己两考又七阅月矣末路兢兢愈危愈惧一旦天恵仁牧来照临之方且与百里髦倪游吟歌舞于祥风庆云之内岂非幸欤至于保全覆护之请当开府建牙之始仁行如春威行如秋某敢私铸以干大戮惟阁下裁哀之某公守綦贱不敢申贡行歴珤辑福履之问伏恐属邑有驱防事行乞赐行下
　　通隆兴帅曹吏部
　　某伏以闰余谨月霁景留春共惟某官坐镇方岳师表彻侯帝眷神依台动止万福某一介吏属敬斋钺之下必薰祓而居敢前仰祈财鉴
　　某闻元气在身犹忠贤之在国也寸肤无不爱而培养则有所当先者自公之西寛上忧顾四肢强矣愿进纳君子之説以强国脉某既以公譬之国顾公以国而爱其身
　　某近观有叩天阍者剧论当世人物惟某官为第一质之卿士谋之国人如出一口非一人之私言也葢学问准的于圣贤而论不诡名节着明于事功而虑更深汉上之变相中之冦蜀边之扰谈笑底定是特一斑忠言至计欲吐更多下里见王友畿而返出镇江右又复逾年人心勃然遂激而为叩阍之书者真防鞑相形和战守未定欲决国论问谁可相无如参者敬诣促装某辟居于莆望帘庐精舍有一世大儒在焉家贫且逺无计裹粮脱屦户外麾节徜徉时不有遇独未得如半山事韩于扬后山事坡于颖懐此有年乃今以计属一寒奔走玉帐下召还有日贱戍在秋或者来至之已迟凛乎趋承之靡及
　　某拙根于天赋学无所师承乙丑叨尘忝需冷次七年剑学侥满又需今次四年闲之日不自力仕而学则已踈餽饷责殷禆賛谋啬奉二老以就养喜元帅之有依曳纫白事与列属俱执经问疑以诸生见教警提撕倘自今始是明公一日之留寕不为贱子一生之幸某通名之初合二庄毫素以极其尊敬之意束于牍制短啓将诚语言不工自速诛絶倘经电瞥没齿余荣某惕畏株守不敢僣申使闭昆阆之婘即日如天之福伏恐莆中有棰防条某敛袵而听约束
　　通巩漕权帅
　　某伏以矩秋得正穑寳告成共惟某官双组荧煌列城震悚天惟显思台动止万福某行矣伏谒【阙】敢洁涤旅翋庆十记府僣祈电瞩
　　某再中诇礼隃述颂声阃之十连即台之一道不加富也而事权则加重驩謡则弥鬯观风亭上襟带堂中同一主人有川后山君之祉饔綡子之足云
　　某共审外台底绩中防防荣就兼督府之权益壮洪都之势伏惟驩庆窃观中朝人物所谓卓然俊伟者萃在江西方曹公之镇于此先生之漕于此同时皆以右侍郎并人曰两吏部也令帅以簮槖陞矣先生兼节钺而佩之蜚挽之功既髙保厘之绩弥着丛此外庸入当筹幄次则来矣三铨召以二卿轨辙具在盖视曹公有过无不及也非独以论国之云然某日者饰固陋之词展趋承之敬属吏礼也陂量容涵不抵于地幸矣报之书愈幸矣至珠玉頫赐又讲施报幸出望外拜赐而惊传院已遍袭藏已久今复弗揆纫缉丽词修贺则宜洊凟有罪
　　某居贫日久携扶颇难骑种门华其往成仰体重慈矜念其属之意尽室皈感以中秋后三日问涂行行及境观展道徳依倚声光真副不空此生之愿然久闲暂出进趋朴野语言拙讷不能逃台参之一见必矣虽曰究心厥职岂能自效所长预恐旷瘝仰祈容覆有请至再伏纸凌兢某以卑贱仰事尊崇自有等威不敢凌躐而贡起居之门
　　某自闽涉江将入部内窃视条教某用敢熏祓以请要束之颂
　　通西外赵判宗
　　属尊麟趾率归纠合之中郡畀龙溪幸与照临之侧敬修辞命下通姓名共惟某官毓庆璇源分辉寳叶气和而守正学博而用宏文采宣明宛在刘向李邕之右议论濬发深得晦庵濂溪之传名隠隠以雷霆仕骎骎乎霄汉入司天宪民自谓于不寃出绾邦符政复多于遗爱爰以东平之善遂司西外之盟磐石一强维城增重伫膺紫诰趋侍凝旒岂无他人孰若余校之秀不有君子谁参王铉之崇某未习民庸猥承郡寄正自面墙于不学得无血指于旁观尚推合治之心特赐免戾之教河润千里岂无及晋之波厦广万间是亦屏周之意
　　谢赵仓院举文华
　　千里骑驴甫游京国一封荐鹗主自明台以文为名则仆岂敢自孔门分科以后而汉世取士于兹今则加详捜于己仕倚臣谓之著述防使命以文华梁苑登名号儒荣之极至齐第异好观时尚则不然黠者以治赋推健者以乗边显词科久厄荐目可知纷公车之交腾束髙阁其奚怪妙参造化不应众作之多厯数宗工所立一人而已中垒未成书于藜阁谪仙来应制于金銮生明髙而莫之容已防成而无所试吾徒乃掌帝制宜汗尔顔先生反教人为有笑于列虽工奚售况实未能然成预其品题抑所期者久逺如某者长在淳熈之后僻居遐峤之濵无明师良友授以规模无洪河泰山博其闻见识字略期于项籍作文难示于张昭少也气豪误入主司之听言之耳熟可胜学子之羞欧阳始读于古书明允尽焚其旧藁七年一宦再仕四方倚雷潭而演仙登滕阁以賔帝沈酣乎先秦两汉泛滥乎诸子百家步骤驱驰初疑下笔之易芬华剥落渐觉用工之难有防血以司盟敢持香而归敬抠趋节下称奬座中慨然定以京员否犹佳其题目其状俗岂能攷古谊其言浅奚足鬯事情貌取而失之昔者明戒辞达而已矣似焉实非辱哲匠之见推听俗人之旁议荐上林于天子骤以名闻宿浩然于玉堂留为后遇既欣得托然亦窃疑昔之有作奚其稠计其用心非不苦如壑中潦如草上萤洙泗有云文学则须余力伊洛亦谓文人便无足观孰能永其传哉吾尝闻之师矣伏遇某官先生言妙天下精诣古人有本如斯熟考亭之素讲以气为主凛庆元之直声绎之以道其根深发之以节其芬逺合三者以行世视四海若无人借后生以名誉或疑多可稽前辈之气度大抵皆然遂使佳评轻施陋质某敢不深践实地匪徒空言宁使议韩自文章所愿学谨毋放栁至出处则费辞倘其有闻附以不朽
　　谢巩漕破白举改官
　　士元之部数千里独奉教于日前平原之客十九人晚露锥于门下然褒语贲此濡踪公举何以谢为深感则其言讷窃以议论以久始定品题自昔为然荐希文而用之昉于元献援老苏者众矣倡则欧阳求名世以闿其端凡属吏谁无是望有人于此为品则凡居乐廐中其实下乗执门役又未逾年公车剡椟之遽腾当路闻风而致诘既非徒私其客亦足以观私人或有出地堑之时端赖破天荒之手伏念某赋材不类涉世未深为举子时苦论荐负之弊从大夫后习闻寒畯之难重为时忧然非身厯忆昨冷官辱知羣公问先容则盛无焉意小削或应如是始自山出朅来江游计相髙明运新致于流马幕賔参错贤后来之双鳬辰入之劳甚微嵗举所系者大率尔衔袖笑而防头谁信直钓之鱼已蜚荐来之鹗感古道犹行于今世愧陋躬难载于华言曰融粹岂拙之异名语通明非痴于了事所习书生之文耳奚足量长但见乡善者好之何敢掠美窃窥公意最爱属僚亦知多誉之过情始借先声而行世观元瑾所以问栁子所以答曰颖客唱其行崔必唱其文须两人提掇而互彰今一举发择于诸善予之太厚受者何安伏遇某官爱君忠诚论事慷慨咨诹民瘼按周原而载驱收拾人才备汉使之还报虽眼髙而所入者少然道合则其知也深防寻十六字之好词结裹二三年之荐目譬当空垂镜妍媸凡阅几人及寓照传神精采在后一防荣亦甚矣仆甚当之谓受知之后尤难微有玷则众所指其不孤特达弥自好修
　　通汀州陈府判
　　半刺入闽渐近父母之国孤生试邑谬称子男之邦僭輙司消行趋前轼某官笔秉金管印传玉堂学相承于博宏屡尝尘鞅文不下于伯季始逊先登最有下观屹其自立筦库亦足以隠庭除或闻其哦鳬舄翩然鸳行必矣京秩既七计考平亦监州光范不一呈身特为遵法坐啸淮漕之幕徐题鄞江之舆考之史书从唐裴冑而后迩而壁记仅郭功父之名【元祐中郭祥正】孰大此官宜增显士望云楼上多吟风月之篇拜相冈前【拜相山去三里识云追子冈前拜相山】请实山川之懴某南来公族西外寒生一官为亲所恨养亲之短三仕佐长岂堪为长于斯望践自疑传闻殊异柄之去邑久矣民之眎令蔑如是固在人谁实为地栖伏三山之日久讲闻贰乗之谊髙切计似人必念松榆之旧俾少行志相安篁竹之氓依归更深伏谒及请
　　通吴运干
　　肺腑懿亲惟称上台之佐本支踈属敢辞下邑之卑闻名久之修贽礼也某官富甚天分产于名家嗜好清修一癯儒而自牧封闭骄吝羣公子之所难屡尝尘鞅之亲兹就礼罗之致兴言七聚亦饷三邉转输不至于废兴根本宜加于宻护入幕能办有名处士之风居朝推贤维舄小君之美某半生自力三任靡成一领荷衫戞乎身计数间茅屋强以县名民瘠可怜政苛奚忍幸趋节下得输覆护之情将坠山间竭尽推摩之力
　　囘舒计议
　　归去来兮乃司故府聊复尔耳又赞戎行鸩如燕垒之寻喜甚鸥盟之在某官儒而韬略语亦诗骚左手取印右手执干戈夙负男儿之志上马杀贼下马草露布遹张吾辈之顔久画诺于油幢毎誓清于氊帐楚氛甚恶莫先摩垒之忧汉军皆惊可后登坛之拜某怆闻边羽徯听帷筹今我来思自笑衫青之依旧侯谁在矣未应头白之如新愿无遐心相与近虑
　　通曾佥判
　　西外诗生着小冠而趋邑南丰一瓣瞻大幕以归心亟拜短笺敢祈巨庇某官负才卓荦有文抡魁涂庆元之朝衣独无防汚持嘉定之从槖惜不少留付清苦于诸郎已颉颃于一世积粟肥越泛莲在汀郡大治难今也坐啸山深俗犷转如素驯孰通上下之情中有谟谋之愿留望此府名已满羣公之间合荐中朝上亦记名臣之后某此生迂甚所至然一第为亲犹恨养亲之短三仕佐长岂堪为长于斯以未脱选之身治至难调之俗缓不及事急将病民幼诵圣言窃有慕于学爱公居幕府幸少寛其文书所为依皈莫究濡染
　　通郑推官【志学】
　　锡燕琼林共嚼红绫之饼割鸡杭邑获依緑水之莲恃此二同勇于一往某官文启夕秀誉髙旦评汉两司农以来明经不坠闽四先生之后克世其传移孝于官为儒而吏勾书听讼局于有司入幕运谋无所不统有客如此舆人诵之谷口辍耕既屑诸侯之聘尚书有履并还先世之声某久相游从出輙牢落听闻已熟言之徒费于齿牙冒昧兹来甚矣自投于鼎镬令之失权奚自邑之治赋何先途人浪吿以博闻幕府稔谙于利病稍还旧规密求振起之方全望大僚母吝始终之庇情难挟故分盍羾牋
　　与蔡知县【朴】
　　有美种花烦公谷璧薄言采藻荒我茅田行徼惠于栗堂敬登名于籖室某官负魁豪之学生仙圣之乡耻虫篆之文辞自期甚逺擢龙飞之科第所履素髙有如云霄濶步之初宜在风日不到之处既栖矮屋入省何曾逮再听于胪传盍径跻于鹓列华亭鹤唳方忻近尺五之天叶县鳬飞乃愿易一周之地吏惊神令民咏慈君有昼帘寂寂之清无朝鼓咚咚之谤然而牛刀施于鸡肋骥足旋于蚁封闻诸庙朝方旌褒于三异由此台省将容与而九迁棠隂佳哉樵水重矣某稍知自勉竟不能竒京兆闻浪仙之时名非其好也内庭嗔风汉之对语顺而受之一科何补于遗余本志自怜其变化得温所业幸冷其官安敢治诸生而诲焉所喜事大夫之贤者列后堂之声乐素乏豪名闻武城之弦歌恐有愧色中丹所蕴副墨其陈














　　壶山四六
