丘文庄公集　　（明）丘浚 着 
　　原序 

　　世称文章为经国大业经国之文其大者莫过于周官盖姬公身为宰相手自擘画见诸行事笔之于书以为一代不刊之典然其间亦多繁琐冗杂用之或苦按而行之必不能久远而不废故说者以为出于汉儒之伪笔此虽未必然乃后世之摹仿周官者无一不败固其人非哉要亦时势难沿即姬公之于三王巳有不合而待仰思者矣况其下乎三代以后以经国之业为文者寥寥罕见而相臣以文经国者尤不多得至昭代而有丘文庄公所著大学衍义补于治国平天下之道纤悉毕具皆参酌前代折衷时宜人主行其说可以万世而无弊公又遭逢柄用当熙洽之朝言虽不必尽行然而黼座之经纶诸曹之展设率不能出公所条列盖犁然炳然真为经国之文善得周官之遗意者矣而其时又去国初未久习尚浑朴文取明白晓畅不为雕镂剽窃以见奇间取公他所为诗文读之率舂容恬适意尽辞止根本盛而枝叶衰事情多而鞶帨少近拟金华乌伤远追庐陵南丰即迩来以著作自命雄视词场者或以台阁体目公而要之于修辞立诚言近指远竟未能逾胜公也自公后而台阁之文浸明浸昌长沙内江华亭新郑江陵接踵继起近则吴门太仓东阿晋江南北两山阴皆斐然成一家言遂令文章操柄不在韦布不在他曹而在纶扉尺地为千载政事堂生色而要之于博古综今明体适用亦未能逾胜公也盖公起孤贫力学既选居中秘复博极羣书经史百家旁及医卜老释无不览观尝汇朱子微言仿论语作学的稽世运升降治乱大端与国统偏全作世史正纲皆有裨于学问经济与衍义补相表里至辅政日又疏陈时政十余万言论天变可畏修省所宜先皆凿凿中窽孝陵十八年之治平实自公启之经国大业舍公将谁归哉公尝论我朝相业于三杨多不满谓当其时南交叛逆轩龙易位敕使西洋权归常侍酿成土木之变谁实为之然则公之自负实深惟是衰暮登庸设施未究经济之志徒托之著述而功业不无少让此余之所以为公惜巳公诗文有曾孙■〈宗阝〉槩男效光巳刻行于世至玄孙尔谷尔懿重编合刻来乞余序余滥叨政地于公不胜高山景行之仰其为文取明白晓畅意颇与公同至于博综有用则远不及公乃得以姓名附公牍末亦云厚幸郑端简称公好议论上下千古尤熟国家典故政事可否反复与大臣言官争是非其风概如此今政归六曹权操台省辅臣缄默充位而巳不能出半语然则余之愧公不独文矣不独文矣 
　　赐进士出身光禄大夫柱国少师兼太子太师吏部尚书建极殿大学士知经筵日讲制诰实录玉牒总裁官后学福清叶向高撰 

　　●目录 

　　传 
　　卷之一　　章奏　表 
　　卷之二　　序（一） 
　　卷之三　　序（二） 
　　卷之四　　序（三） 　　 
　　卷之五　　记（一） 
　　卷之六　　记（二） 
　　卷之七　　记（三）　录　传　题跋　杂说　字说 
　　卷之八　　杂着　赋　颂　赞　墓志铭 
　　卷之九　　神道碑　哀辞　祭文 
　　卷之十　　五言古诗　拟古乐府　七言古诗　五言绝句　五言律诗　五言排律　六言　七言绝句　七言律诗　回文　集句　歌行　诗余 

　　●丘文庄公传 

　　关中焦映汉譔 
　　丘公讳浚字仲深号琼台广东琼州府琼山县人先世未详祖讳普乐善好施宣德甲寅岁郡大祲饥殍遍原野普舍地为义冢瘗枯掩骼为第一水桥等处封茔累累凡百余所每遇清明必酒饭设奠幽明德之寿享期颐论者咸谓阴德之报云父讳传早卒母李氏守志食贫顾复教诲有孟母风浚生有颖质读书过目成诵甫六岁能作五指山诗矢口成章□异绝伦识者知其国器稍长博观羣籍家乏储书出历书肆就座借阅虽三教百家之言靡不涉猎退而载笔无有遗义年十七习举子业下笔数千言真草立就俨若宿构正统甲子领乡荐第一人五策进呈海内传诵两试礼部名居乙榜乃留京师读书国学祭酒萧镃深器重之景泰辛未告归省母所与厚者咸赠以诗编修岳正序而送之甲戌复试礼部学士商辂洗马李绍为考试官阅卷至论策意出浚手及榜既放果然众服二公之鉴云廷试因策中微触时讳置二甲第一与孙贤徐溥徐辖等及第出身首选为翰林院庶吉士是科同榜接踵枢要以勋名显者十余人浚其最也寻被命同修寰宇通志海南卫官军苦远调浚奏免专防海黎贼寇上嘉纳之至今沿海卫所官军岁时祀之宪宗嗣立充经筵讲官成化元年升授侍讲官与修英庙实录三年成进学士官侍讲经筵寻丁内艰服阕复供原职十三年续修宋元纲目升翰林院学士十六年加礼部侍郎掌国子监事时士习文风多以奇谲相高炽不可遏浚考试两都士凡怪词险语悉痛斥之及为祭酒辄谆谆垂训自是文体复归浑厚士有虚慕道学者或过为诡异之行徼名干誉因主考会试发策言之务令士习趋于中正掌太学十余年论者谓师道尊严不愧李时勉云先是以西山真氏大学衍义有资治道旁采经传子史中有裨于治国平天下者分门类辑附以巳见名曰大学衍义补凡一百六十卷书成进上称旨批答有曰卿所纂书考据精详论述该博有补政治朕甚嘉之赐以金币进礼部尚书掌詹事府事书付书坊刊行会修宪宗实录充总裁官弘治四年成加太子太保三疏恳求致仕不允本年冬加文渊阁大学士入内阁复三疏固辞不允加少保兼太子太保改户部尚书兼武英殿大学士以目疾辞不允八月二日卒于官年七十六岁讣闻天子嗟悼辍朝一日赙宝钞一万贯赠特进左柱国太傅谥文庄正德初命孙■〈萤，田代虫〉荫尚宝司丞寻卒复以曾孙郊袭其官赐额祀于其乡曰景贤祠附宋学士苏轼祠配祀以风示天下文臣恩眷之隆近世未之有也考明史浚自进大学衍义补即蒙眷注平生著述有琼台类稿世史正纲家礼仪节朱子学的并行于世浚生平好论议上下千古尤熟国家典故政事可否反复与大臣言官诤论是非虽未必一一中适然不肯媕婀取悦至其商确往事时出意见自高奇矫众论能以辩博济其说人莫能加配享东坡有以也夫按名臣录云丘文庄公颖悟绝伦无书不读其为巳之学见于朱子学的经济之学见于大学衍义补至于世史正纲以明正统大义家礼仪节以扶世教大纲国朝大臣律巳之严理学之博著述之富无有出其右者又双槐岁抄云丘公生平不可及者三自少至老手不释卷其好学一也诗文满天下绝不为近幸作其介慎二也历官四十年俸禄所入惟得指挥张淮一园而巳京师城东私第始终不易其廉静三也为学以自得为本以循理为要尝面责主事陈晟衣绣吊丧又尝劝门生谢迁王鏊二学士读书循理至面检修撰毛澄廷对策多出小学史断全无自得以故翰林后进多嗛之者阁老刘健尝戏之曰丘仲深有一屋散钱只欠索子文庄应之曰刘希贤有一屋索子只欠散钱论者傅为口实至若陈白沙王三原之求退或归咎于文庄盖由文庄主考会试发策之言不无龃龉以迹疑之其太虚之微云乎光明广大之体固莫得而掩之矣选丘海二公合集既成海公巳有传矣丘独缺焉因博稽前闻广询舆论近考郡志远参明史编辑成文聊补前缺以备观览云尔 

　　●丘文庄公集卷之一 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　章奏 
　　表 

　　◆章奏 

　　进大学衍义补奏 
　　入阁辞任第一奏 
　　入阁辞任第二奏 
　　入阁辞任第三奏 
　　壬子再乞休致奏 
　　乞储养贤才奏 
　　欲择大学衍义补中要务上献奏 
　　乞严禁自宫人犯奏 
　　请昧爽视朝奏 
　　乞免李兴死彭程戍边奏 
　　奏再乞免李兴死彭程充军 

　　○进大学衍义补奏 

　　臣窃见宋儒真德秀所撰大学衍义四十三卷于大学八条目中有格物致知之要诚意正心之要修身之要齐家之要而于治国平天下之要阙焉臣不揆愚陋窃仿德秀凡例采辑五经诸史百氏之言补其阙略以为治国平天下之要立为十二目曰正朝廷曰正百官曰固邦本曰制国用曰明礼乐曰秩祭祀曰崇教化曰备规制曰慎刑宪曰严武备曰柔远方曰成功化又于各目之中分为条件凡一百十有九共为书一百六十卷补前书一卷目录三卷总一百六十四卷名之曰大学衍义补所以补德秀前书之阙也前书主于理而不出乎身家之外故其所衍之义大而简臣之此书主于事而有以包乎天地之大故所衍之义细而详其详其简各惟其宜若合二书言之前书其体此书其用他今巳缮写完备谨撰表文一通附写卷首以进伏念臣浚远方下士叨冒朝廷厚禄六转官阶以至今官一家温饱三十余年今年近七旬常恐一日委命九泉有负国恩无以为报幸天假之以年以衰朽之余任师儒之职无政务之扰得以暇日纂成此编苐以性质昏庸学识迂僻加以老耄精力衰惫所见不能无偏所纂不能无误然区区一念忠君爱国之诚盖有出于言语文字之外者况臣所纂辑者非臣之私意杜譔无一而非古先圣贤经书史传之前言往事也参以本朝之制附以一得之愚虽曰掇拾古人之绪余亦或有以禆助圣政之万一伏望皇上宽其妄作之诛察其愿忠之意于清闲之燕时赐省览遇用人则检正百官之类遇理财则检制国用之 
　　类与凡臣庶有所建请朝廷有所区处各随其事而检其本类则一类之中条件之众必有古人之事合于今时之宜者矣于是审而择之酌古准今因时制宜以应天下之变以成天下之务而其大要则尤在于审察其几微之先焉易曰惟几也故能成天下之务此臣妄意著书之本指也臣之精力尽于此书皇上亲政之始而缮写适成盖有幸然也冐昧进献不敢自谓其皆可用傥采于千百之中用其一二见于施行以成治效使臣平生竭力尽瘁报国之忠得以少效其万分之一则臣学为有用而殁为不朽矣臣不胜恳悃愿效之至为此谨具本亲赍以所撰大学衍义补书四套计四十策随本上进谨具题知钦奉圣旨览卿所纂书考据精详论述该博有补于政治朕甚嘉之赏银二十两纻丝二表里书誊副本发福建布政司着书坊刊行礼部知道 

　　○入阁辞任第一奏 

　　奏为陈情乞恩辞任事臣先以年踰七旬三次具本陈情乞恩休致未蒙允许臣祇奉诏旨不敢固辞扶病莅事少待来春河冻开时再行陈乞本年十月二十四日吏部奉敕太子太保礼部尚书丘浚着兼文渊阁大学士内阁办事钦此钦遵顾臣何人敢膺此任方臣虽壮之时反躬自省尚不敢受此重任况当衰老之年垂死之日屡陈求退反得起升进之密勿之地委以机务之重力小任大必至颠覆当夫羣贤布列之时用此尫羸无用之老朝野传闻莫不惊骇臣闻年至七十古人谓稀居家则当传于子在官则当致其事臣年至是筋力既衰精神益耗事多健忘转首失记举措语言动多差失加以百病交攻四肢疲倦顿困纂修过用目力遂致一目青盲他人见之虽若目光如故其实昏朦视物不辨黑白行步不知重轻拜起艰难时忽倾跌且禀赋素薄脾胃怯弱日所食米不过半升事务简少尚可支持若当剧要之任食少事繁势不能久凡臣所陈举皆实事众所共知伏望皇上鉴愚臣之真情特垂哀悯使得保其残生念国家之大计别加择任使不致于覆餗收回成命允臣所辞非敢爱身实恐误国不胜悚惧待罪之至奉旨卿历任年深兹特擢用不允所辞吏部知道 

　　○入阁辞任第二奏 

　　本年十月二十四日钦蒙圣恩命臣以本职兼文渊阁大学士内阁办事臣巳于二十五日具本控辞钦奉圣旨卿历任年深特兹擢用不允所辞钦此钦遵臣闻人臣竭诚尽忠以报国必于少壮之时强力之日其力既足以有为其势又足以有待然后能谟谋参赞以成一代之治苟或时过然后用之则年既耄矣力既衰矣不幸而有疾疚加之虽有可用之才决为之志势不可强时不再来虽有才智机巧亦末如之何也巳矣仰惟我太宗皇帝首擢儒臣七人入直内阁预闻机务自永乐初至今巳七十余人是皆海内名流有德有学之士方其进用之初率皆年力精壮耳目聪明积历久而委任深故能禆赞以成治功如臣者生长荒陬资禀庸下麤知章句之末非有适用之才徒以积资累考徼幸至于极品所任皆非要剧之地故能因循以至致事之期今犬马之齿七十有一矣年岁巳去病势日加无能为之力无可待之势古人所谓日暮途穷钟鸣漏尽之时也臣所以不避严诛恳求辞免非是故为矫激之行舍曰欲之而必为之辞以徼虚名盖反巳内省的然自知不足以当朝廷重任恐误国家之事负明主之知且内阁所办之事乃国家大制作大政务大典礼虽专词翰之职实兼辅弼之任眷顾之隆恩典之厚比诸庶僚悬绝之甚是盖当代仕宦之阶第一选也须得第一流人物然后可以当此任苟加之迂疏衰朽之夫非惟有玷名器且将至于覆公餗矣其所关系非小小也夫学而为儒得以所学为圣明之用处论思之地近天日之光此人生之至荣儒者之大幸惟恐无阶而进孰肯既与而辞况臣幼有志用世于凡古今典章政务无不留心窃恐一旦为时所用心有所不知则事有所不可行者以故逢人即问见事即录校阅载籍稽考制度审究事体蓄于心而笔于书正以待夫朝廷万一之用今幸不为圣明所弃正臣竭诚尽心摅平生所学以死报国之秋也顾乃屡行奏章以辞宠命夫岂其本心哉盖时不待人死期将近虽欲陈力就列不能也巳是以捧读手敕感激之极不觉泪零既而自恨自叹儒生薄命一至于此上负圣恩下孤素志兴言及此中心惘然伏望皇上察臣由衷之辞实非虚伪之让悯其老病赐以生还不但免其职任且复放归田里臣不胜感戴天恩之至奉旨朝廷以卿学行老成特加任用所辞不允 

　　○入阁辞任第三奏 

　　本月二十四日钦奉手敕命臣于内阁办事二十五日臣具本陈情辞免未蒙俞允二十七日又具本辞钦奉圣旨朝廷以卿学行老成特加任用所辞不允钦此钦遵臣按礼经让之三也象日月之三日而成魄也古人辞让以三为节初辞为礼辞再辞为固辞三辞为终辞辞而至于三必其情真意切而有不容巳者矣臣尝观宋神宗朝欧阳修乞致仕章凡五司马光辞枢密副使凡六上皆从其请臣虽不敢上比古人然修与光所事者神宗是时专任王安石创行新法二人者与时不合故欲辞退臣幸遇皇上不世出之主恭默思道求贤图治非神宗之所能彷佛而又羣臣和于朝一时共事者皆同寅协恭无有异同臣何故乃敢故违诏旨而决欲求去哉且臣历官三十余年久循常调皇上嗣登宝位之初未经两月即超升为礼部尚书掌詹事府臣进所纂大学衍义补仰尘睿览厚加赐赉又有考据精详论述该博有补政治之褒命下书坊刊行天下既而纂修宪宗皇帝实录命臣充副总裁书未进呈臣以年至七十乞恩休致又蒙圣恩令臣朔望朝参以终史事史成之后钦升太子太保三次上章乞归田里迭蒙圣旨勉留而有年深学行老成特兹留用之谕兹者特降内阁办事敕臣再上章辞免俱蒙诏旨温谕未赐俞允仰惟皇上临御四年之间所以惓惓于臣者如此臣非木石岂不知感杀身以报亦所甘心良以禁秘论思密勿之地天下治乱安危所系非优老养疴之所也臣学本空疏实无定见方年少气锐之时亦欲奋发有为今则阅世久而历事多始知天下之事思之非不烂熟但恐做时不似说时人心不似我心机务之来茍非熟思而审处之一言失当或以贻四海之忧一事误处或以为无穷之害然事务头绪多端章奏字画细渺有非老人心志摧颓目力昏耗者之所能干也若不反巳自揣有冐昧以尝试之则是为身家富贵之谋耳国家事大身家事小岂敢以草木微渺之躯当国家重大之任臣委实衰老日甚一日食少事烦自知不久于人世若使逐日午时趋朝晡时方退自量筋力必不能支设使真有益于明时粉身碎骨亦所不辞臣实自知决无所补恐有负皇上之所委任误国家之大事妨天下之贤才臣于严命以死为期不敢祇受臣窃原皇上所以用臣之意九重清闲之燕或尝留神于臣所进大学衍义补之书也臣平生精力尽在是书苟有所见皆不外此万一或为圣明所取每因一事辄捡其类采于十百之中用其一二之见则虽不用臣身而用臣言有胜于臣身见用而赐以高爵厚禄万万也苟徒富贵其身而舍弃其言则是臣徒窃国家之名器冐朝廷之恩典以为身家计有臣如此亦何用之伏望圣慈将臣前后所陈情词省览悯臣中心血诚收回成命听臣以礼致仕归老丘园歌咏太平以为圣世之全臣屡犯天威罪当万死不胜恐惧待罪之至奉旨朝廷用人巳有敕旨卿当勉图报称不许固辞该部知道 

　　○壬子再乞休致奏 

　　臣先以右目丧明左目又将昏暗具奏陈情休致钦奉圣旨朕以卿文学老成方隆委任既有疾宜善调理不允休致钦此钦遵臣俯伏捧诵感极而继之以泣顾臣何人叨此圣眷有以见皇上求治之笃待老之优虽愚庸迂僻之臣年巳老耄而犹留自辅疾巳笃废而不忍弃捐天地生物之仁尧舜愿治之心也奈臣疾势巳成虽欲勉强调理以仰副诏旨但血气既衰药力无効恐终无平复之理况臣所居之官以讨论著作为职然其所以讨论著作者必资目视之力目力不明将何以阅章奏操笔墨检今制考古典哉且处禁秘之地预机密之谋代王言总国政非如在外诸司凡有文书可以使人代诵令人具草也一应事务将以奏达于上行移于众也事体关系为甚大机事不密则害成一事失宜将以贻四海之患一言失理或以取百世之讥天下后世之人必将有摘其瑕疵陈其祸害形之奏牍着于简册非但归咎臣下之贪冐失职且将谤及朝廷之任用非人也兴言及此则若臣之素无才德学术而又老病废疾何可一朝冐居此地也哉使臣但知爵禄可贵恩典为优年既耄而不知休疾巳痼而不肯退犹且垂首曳踵力疾策衰伴食随行因人成事妨贤才之路废国家之事皇上费高爵厚禄以荣养之何益哉臣考宋史欧阳修德学文章冠绝当代年六十五神宗亦容其致仕我英庙复辟之初薛瑄入阁办事纔六阅月尔年仅六十八乞身之章一陈即蒙俞允夫古之大臣名望如欧阳修年未至而尚容其请老今之大臣行巳如薛瑄用未久而即许其退休君行其仁臣行其义上下交尽其道古今以为美谈臣无欧阳修文学百分之一年比薛瑄加老四岁而又陈乞之章屡上年踰古礼致仕之期身婴医书难疗之疾老病衰惫举动必须人为扶翼出入禁门不便昏眊健忘述作必须人为检讨掌管文书不得且又去家万里隔越大海一子早丧身多病而心多忧众苦所丛残生无几伏望皇上哀臣孤苦鉴臣诚恳乞如薛瑄致仕事例放归田里俾全晚节臣谨沥血诚以死为请干冐天威不胜恐惧愿望之至为此具本令义孙丘怀本赍赴通政司具奏以闻奉旨朕擢卿重任当勉图尽职岂可以目疾求退今后凡大风雨雪俱免早朝该部知道 

　　○乞储养贤才奏 

　　该礼部仪制司手本为储养贤才事开具给事中涂旦建言欲将新进士改庶吉士送翰林院读书本部题准行令臣等详议历科事例径自查照奏请施行臣等看得选新进士改庶吉士读书翰林自永乐二年为始自是以来或间科一选或连科屡选或数科不选或合三科同选初无定限每科选用或内阁自选或礼部选送或会吏部同选其所选士或限年岁或拘地方或采誉望或就于试卷中查取或别出题考试亦无定制臣等窃惟自古帝王皆以文章关乎气运而储才于馆阁以教养之本朝所以储养之者进士及第三名之外止有庶吉士一途华国之文辅世之佐实有赖于斯焉臣等愚见以为天为国家生育人才以供一世之用非独此科有之而他科皆无也然而或选或否则有才者未必预选而所选者未必皆才若又拘于地方年岁则是见成之才或弃而不用而所教者又未必皆成臣请自今以后立为定制一次开科一次选用待新进士分拨各衙门办事之后行文录其平日所作文字如论策诗赋序记箴铭杂着拟官评史之类每人十五篇以上限一月以里赴礼部投献礼部阅视讫编号封送翰林考订其中辞藻文理有可取者按号行取礼部该司仍将各人试卷记号糊名封送照依天顺八年事例于午门里东阁前出题考试其所试之卷与所投之文相称不系假手即取以预选若其辞钩棘而意诡僻者不在所取中间有年二十五以下者果有过人资质虽其平昔无有宿构文字于此一月之间有新制作五篇以上亦许投献送试若果笔路疏通其学可进亦在备选之数每科不必多选所选不过二十人每选不必多留所留不过三五辈如此则所选者多是巳成之才目下有所论譔便堪供事所留者多有过人之资将来有所成就必将名世上有得人之实下无遗才之叹预列者无狥私之弊不预者息造言之谤臣等皆出自此途引进后贤储之馆阁以报国厚恩乃其素愿谨具题请旨 

　　○欲择大学衍义补中要务上献奏 

　　臣闻礼经有云事君必资其言拜献其身以成其信是故君有责于其臣臣有死于其言盖谓自古大臣进用之始必有先资之言拜命即以言为资因言而以身为献致其所献之身以为君用践其所资之言以效其信言有不酬君必责以践其言言有不从臣必死以成其信故曰君有责于其臣臣有死于其言此古昔明君贤相所以交相孚契于初进之始委任责成于既用之日卒能践其言以成治功于久远之后也粤稽诸古若伊尹畎亩幡然之数语傅说受命对扬之三篇管仲与齐桓问答之书乐毅对燕昭命下之语韩信登坛东向之对诸葛草庐三顾之策姚崇入相十可之请是官资言于先而成其信于后者也之七人者所遇之君或创业以垂统或继体以守成或成伯于一国或偏安于一隅君臣相契皆能成治效于一时臣之蠢愚虽不敢上比古人然生当明盛之时而遇大有为之主不以臣之迂疏衰朽用之于久病垂老之余置之于论思密勿之地有君如此何忍负之虽一息尚存此志登容少懈徒以学术荒疏年力衰迈虽欲委身以为献奈无嘉言以为资如或拜献其身不能成信有所责焉无以为应徒死无益也是以上三封章以老病为辞未蒙俞允不得巳而受命顾所谓资言献身者志不苟先定而泛泛焉冐昧以尝试之岂能有所成哉伏念臣先于皇上嗣登宝位之初而以所著大学衍义补一书上进凡古今治国平天下要道莫不备载而于国家今日急时之先务尤缕缕焉臣自幼殚力竭神以为此书及其编成适际皇上访落之始不先不后而又蒙圣恩奖谕命有司梓行不可谓无大幸也臣不敢他有所陈请即臣前所进大学衍义补一书以为先资之言而直以臣一身自顶至踵以为九重之献盖臣所进之书非臣创为之制乃补宋儒真德秀所衍大学未尽之义也凿凿乎皆古人巳行之实事而在今日似亦有可行者非若郑康成之训经义泛滥无益也非是王安石之假经言纷更变乱也其中所载虽皆前代之事而于今日急先切要之务尤加意焉方臣进书时掌胃监无有政务不得见之行事犹可诿者今则幸为明主不弃进之内阁深严之地预闻机务此政臣书遭逢施用之日也如此而有所不行则天下后世将有辞以议臣谓臣徒藉是书以为荣进之阶非真诚有效用之实也岂不遗终身之羞愧哉矧臣年踰七十钟鸣漏尽所余无几时日暮途远所行不能到汲汲焉及是时以啚之犹恐迟矣否则将有后时之悔臣平生所见不外此书请择书中所载切要之务今日可行者芟去繁文摘出要语参会补缀以为奏章酌量其先后次序陆续上献乞经省览如有可行特赐御札批下会同内阁一二儒臣斟酌处置拟为圣旨传出该部施行或有窒碍难行或姑留以俟后时或发下再加研审亦望圣慈明示其所以然之故臣迂儒不通时务不免泥古偏见然决不敢护短求胜果于必行徒取一巳虚名以误国家大事臣冐干天听不胜战栗恐惧之至为此谨具题知伏候敕旨奉旨卿欲有言具奏来看 

　　○乞严禁自宫人犯奏 

　　先该礼部题称弘治五年三月二十三日有私自净身人康某等约有一千余人各持木棍砖石自长安左门直至本部后门拥塞街道将尚书耿裕等四面邀截赶打巳蒙圣旨着锦衣卫将为首的拏送本卫好生打着问今锦衣卫官巳拘将某等在官供认明白请旨发落臣等窃惟自古帝王为治必防微杜渐恐生祸阶今净身人敢于宫阙之前聚众至千各持木石赶打执政大臣兹岂小变哉考之史册自古所未有也惟北魏时羽林军士以征西将军张彝子仲瑀建言抑武人害彝父子魏朝姑息不穷治其罪其臣高欢素有异志因此知其纪纲不振归而起兵天下因之大乱设使魏之君臣稍有知识痛惩其人则纪纲立矣奸雄自然帖服岂至倡一时之乱贻万世之笑哉且今千人之中举皆畿甸之产又闻不止此也此外尚有数十百人村落之间无处无有若今将用此一起人则彼同类之巳净身者接迹而来趋未净者闻风而仿效八郡之中其民几何非徒不得其一身之用并与其子孙皆不得其用矣是岂太宗皇帝起山西无田之民发天下为事之吏填实京畿以壮固根本之意哉今一人入内府一家免差役而又推及其亲邻自此以后京民免役者日多应役者日少若不痛为禁止日积日多赋役积压平民何以克堪且自汉罢肉刑之后朝廷官府不用宫刑而闾里街市之间乃擅自行用自戕其身体自绝其种类而在天日之下照临所及之地夫岂美事哉夫人生有血肉之躯有骨肉之亲孰不欲保其身孰不欲延其类此辈生太平之时无夭阏之患而甘为比者彼但见今内诸司侍从之臣为朝廷所任意欲仿效彼殊不思受异数者固多而淹常调者亦不少况其人遭家不造不幸为人所诖误缘事所系累受朝廷罔极之恩死中得生以有今日是以鞠躬尽瘁一心王室以报再生之恩且皆以童稚之年进入掖庭不与外人交接心纯而志笃间有一二年稍长者或出于隐宫或不得巳颠扑伤损所至非有所觊望而然也非若此辈处心积虑要叨富贵然国家钱粮有限职任有数岂能一一皆如所愿一旦所愿不遂安知其不悔前失而肆无忌惮哉夫五刑之中宫刑最重大辟虽曰身首异处然止于一身一时而宫刑则上阏先传下绝后继非止一人一世而巳也伏覩皇明祖训有曰以后子孙做皇帝时止守律与大诰并不许用黥刺腓劓阉割之刑臣下敢有奏用此刑者文武羣臣实时劾奏将犯人凌迟全家处死圣祖之训虽以天子受天之命人臣禀君之命亦不许用此不仁之刑而彼小人处闾里之中为国臣民者以刀锯而戕朝廷之生灵为人子孙者用非法而戕父母之遗体果何心哉伏望皇上体天地好生之德怜小民蚩蠢之愚遵太祖非法用刑之戒广太宗填实京畿之政不追咎其既往惟限制其将来严为禁制自今有自宫其子弟罪其父母及其户首全家戍边邻保知情重加罚赎其用力下手之人许诸人首告得实者给赏以死罪人枭首示众被害之人果年十五以下无知识者量留备用十五以上分送藩府如有不服使令私自逃回者罪坐引诱窝藏之人经过地方官司仍行各处巡检司严加盘诘有捉获者考满得与军囚一例升用臣叨以凡庸为朝廷所任用系国家大计不敢缄默为此不恤后患谨具题知伏乞圣恩保护使臣等不受张彝之祸不胜大幸 

　　○请昧爽视朝奏 

　　仰惟皇上自即位以来一应朝仪悉遵先朝故事每日临御有常时臣下趋见有常候七年于兹有如一日凡内外臣庶得于见闻者莫不赞叹以为皇上孜孜图治有忧勤惕励之心有警戒相成之助太平之治计日可待爰自今春以来出朝闻有晏时然亦寻复如旧近三月间往往于卯末方出临朝钟鼓之声一闻于外莫不惊讶以为皇上勤政渐不及前诚恐由是而传之远方播之□□其为圣政之累诚非细故臣谨按宋儒朱熹解诗之鸡鸣篇有曰古之贤妃御于君所至于将旦之时必告君曰鸡既鸣矣会朝之臣既巳盈矣欲令君早起而视朝也盖其夙兴之时心常恐晚故闻其似者而以为真非其心尝畏不留于逸欲何以能此又尝伏观太宗皇帝谕六部尚书及近臣曰朕每旦四鼓遂兴衣冠静坐是时神清气爽则思四方之事缓急之宜必得其当然后出付有司行之朝退未尝辄入宫中阅取四方奏牍一一省览其有边报及水旱等事即付所司施行诚虑天下之大庶务之殷岂可须臾怠惰一怠惰则百度弛矣臣等谨录如前而又窃有见焉夫自唐虞三代历汉唐宋至于今日率以昧爽为视朝之期昧爽者欲明未明之时也是时夜气既定旦气方清物欲未杂于前心地虚明于内于是临臣下决机务则是非易见听断不惑昔人所谓一日之计在于寅诚非虚语也伏愿皇上讽咏先贤解诗之言佩服圣祖谕臣之诰每日常朝率以昧爽为期则政务不至废弛臣下知所遵守解民庶惊讶之心息远近传播之议其于圣德所补非小而太平之治亦于是乎基焉 

　　○乞免李兴死彭程戍边奏 

　　某日钦蒙命太监某等与臣等商议李兴彭程之罪备闻皇上所以审处二人之罪委曲详尽超出众议之表纶音一出凡在见闻莫不惊竦畏服窃惟本朝开国至今百余年矣承平日久上下因循非但有司政务日弛而祖宗法度亦多废弃且如宪纲一书专为御史而设今之为御史者非但不行其事且又不看其书稍有循理守法者众共非之谓不称职习久成俗以为当然其来也远矣今一旦忽然寘之于死谪之以戍知道理者固谓朝廷设立御史巡按一方使彼振肃纲纪以安黎庶犯罪自有定律用刑自有常法因公而死一二人可也今乃打死至十有三命诛一惩百亦不为过又春秋之义为尊者讳愚顽小民不识忌讳尚有不恕彼以进士发身为风宪官疏陈时政乃因先朝末流之弊明白指言罪不容诛矣然天下之大人民之众不能人人而晓谕之固有不尽知其详者矣彼但见自来御史陈言切谏严刑惩恶以为当然又见法司所拟多官会议罪皆不至死必谓朝廷不欲御史尽职不欲御史言事传之天下所损非小然此犹一时之事尔若夫书之史册乃千万年之事臣切观自古作史者寓褒贬于一字之间凡书臣下有罪当死者则曰诛无罪不当死者则曰杀臣下有罪贬谪者不书其官无罪者则书其官盖作史者考核其人情罪而为之书法今法司定其罪如此多官会议又如此众人议论又如此安知其后世秉史笔者不据事而直书以杀哉切惟自古帝王有所行遣不徒快一时之意而必为后世之虑不徒惩一夫之恶而必示万人之戒发雄断于委靡不振之余施仁恩于垂亡无救之地此所以能鼓动一世之人心以成不世之盛治而传万世之美名者也臣愿皇上待法司具本复奏之日着都察院堂上官率领各道御史押李兴于奉天门下遣司礼监太监传旨宣谕备述二人所以得罪之由朝廷所以罪之之故因而屈法申恩如臣等初议免李兴死发极边地彭成或降杂职充吏或除名为民仍敕吏部及都察院今后选御史理刑读诵宪纲必须通解然后考选其见任者一应行事俱要遵依宪纲如此则一事之行而众善之备见圣明爱恤民命之仁见尊严宗庙之孝申祖宗成宪于久废之余举风宪旧规于不振之后全国家正大之体革小人浮躁之风 

　　○奏再乞免李兴死彭程充军 

　　某日钦奉命太监与臣等议必欲寘李兴于死彭程充军臣等待罪内阁凡遇事之有关于国家大体者不敢不言况此事非但于国体有损而于圣德亦也累焉臣等不言则臣等之罪大矣仰惟皇上禀天纵非常之资当春秋鼎盛之时积功累仁以立万世之基正在此时然临御五六年诚敬未格于天心屡有灾异德化未孚于天下尚未安全一旦忽有诛谴言官之命传之天下非美事也书之史册非嘉绩也臣等于此若不极言异时圣德益崇阅世久而见事多忽然感悟追咎臣等不言则虽万死无益矣况臣等皆起自小官而为先帝所任用以致显荣受恩深重死无以报若彭程之诋毁果出其本心臣等与之不共戴天之仇臣等于李兴固无私狥亦非有阴私隐恶而畏其党类攻发若李兴之狱果出于被害者眷属之诉冤而不出于告讦则二人之罪皇上虽欲赦之臣等固以执法死不奉诏矣岂肯申救之哉臣等所以切切为之言者据理之正原彼之情守祖宗之法保宗社之福焉耳 

　　◆表 

　　进大学衍义补表 
　　拟进大明一统志表 
　　拟贺耕籍田表 
　　进呈宪宗纯皇帝实录表 
　　请建储表（弘治壬子） 
　　请建储表二 
　　请建储表三 

　　○进大学衍义补表 

　　伏以持世立教在六经而撮其要于大学明德新民有八目而收其功于治平举德义而措之于事为酌古道而施之于今政衍先儒之余意补圣治之极功惟知罄献芹之诚罔暇顾续貂之诮原夫一经十传乃圣人全体大用之书分为三纲八条实学者修巳治人之要章句既有以大明圣蕴衍义又所以上格君心书虽成于前朝道则行于今代惟太祖之建极尝大书于殿壁之间暨列圣之绍基屡听讲于经筵之上既巳致夫雍熙太和之治一皆本乎躬行心得之余善推所为者固无俟乎尽言欲全其功者亦须补其阙略窃观衍义之四要尚遗治平之二条虽曰举而措之为无难不若成而全之为尽善况有其体则有其用既成乎巳当成乎人理固无一之可遗功岂有一之可阙善法不能以徒举本末则贵乎兼该每当翻阅之时自起编劘之念顾一人之闻见有限而天下之事体无穷居一室而料度乎四方据巳私而折衷乎众务亦固知其不可犹强为其所难是盖一念区区报国之忠抑亦平生孜孜为学之志是以顿忘下贱僭效前修岂不知妄拟非偷窃亦欲薄陈所见念惟天下之大其本在于一身人心之微其用散于万事一物有一物之用一方有一方之宜所以化之者固本于身所以处之者各有其道事皆有理必事事皆得其宜人各有心须人人不拂所欲使欲处之适当其可必先讲之务尽其详考古以证今随时而应用积小以成其大补偏以足其全巨细精麤而曲折周详前后左右而均齐方正于以衍治国平均天下之义用以收格致诚正修齐之功举本末而有始有终合内外而无余无欠期必底于圣神功化之极庶以见夫大学体用之全体例悉准于前书楷范用垂于后学稽圣经订贤传剟取无遗纪善行述嘉言搜求罔弃附以管中之所见觊于目下之可行俯竭涓尘之微仰禆海岳之大兹盖伏遇皇帝陛下睿智有临刚明不惑学古训而获大道慎俭德以懐永图蚤毓德于青宫服膺大训时潜心于黄卷玩味圣经开导尽忠益之言体验极扩充之力每躬行而实践怕日就以月将仁孝之德孚于宫闱元良之声播于函夏一旦承天而践祚万邦仰德以归心大志夙成适符汉宣登极之岁小毖求助肇启成周访落之心首深究于大猷亟恢弘于至治凡新政之大有建置皆旧学之素所讲明扩充格致诚正之功用臻修齐治平之效太平之治端可计日而待也臣浚下愚陋质荒陬孤生生世无寸长颇留心于扶世读书有一得辄妄意以著书固非虞卿之穷愁亦匪真氏之去位猥以官居三品惭厚禄以何禆年近七旬惜余龄之无几一生仕宦不出国门六转官阶皆司文墨莫试莅政临民之技徒怀爱君忧国之心竭平生之精力始克成编恐无用之陈言终将覆瓿幸际朝廷更化中外肃清总揽权纲一新政务傥得彻九重之听取以备乙夜之讲求于十百之中用其二三之策未必无补于当世亦或有取于后人民物于是乎一新世道兹焉乎复古好所好恶所恶一人永子育乎兆民贤其贤亲其亲四海咸尊戴于万世臣干冐天威无任激切屏营之至 

　　○拟进大明一统志表 

　　伏以并日月以照临千载启大明之运全天地所覆载万邦咸正统之归舆图之广旷古所无地志之成于今为盛粤自三才定位历代迭兴封山浚川舜肇十有二州之地列爵分土周会千八百国之君迨夫嬴秦始置郡县继以刘汉益拓土疆自魏晋以来由宋元而上或闰位之弗齿或霸业之偏安或威令之阻行或昏德之可厌皆未有若我朝得国之正辟地之大者也德与地而兼广政与教以并行南都吴北都燕立标准于四极大为府小为县总要会于三司藩府分封并峙维城之固卫所布列广宣御侮之威规制周严气势联属南踰铜柱东越鳀波尽入版图之内西亘金河北弥狼望率归声教之余殚九服于域中通八荒于化外奇敌黑濮遥候月以来宾黄支朱鸢毕占风而受吏禹迹之所不至章步之所未周地无间于华夷治独超乎今古不有盛制曷彰丕图粤若帝王受天命以建国皆有载籍志地理以贻谋于虞有禹贡之书在周有职方之典方册所载若管氏地员吕览有始百家之传说不同馆阁所修若元和郡县开宝图经一代之典章可考寰宇记之作于宋略而未明大统志之述于元泛而失实肆我圣祖尝命儒臣虽采录之有余尚编辑之未既时如有待事岂偶然恭惟皇帝陛下聪明先物神圣自天膺历数以在躬收政权而独运光昭祖武弘迓天休凡圣贤经世之图咸留睿览于祖宗待成之志尤轸宸衷谓此舆地之书关系甚大特诏文学之士纂述是司授成命于九重考遗编于千古上自圣经贤传下及水志山经发中秘之所藏萃外史之逌掌遍阅累朝之史旁搜百氏之言与夫羽陵宛委奇文汲冢酉阳逸典玄诠梵藏小说方言靡不网罗举皆搜采缀贯羣籍约为成书义类凡例悉有据依信疑是非壹加订正首辨方州之域次推星野之分建置有革有因疆界或分或合如水自源而徂委如木由干而分枝山川形胜之殊风俗物产之异巨细不遗公署学校之类宫室关梁之伦古今俱载留则民爱去则民慕宦迹非循良不书出而道行处而道明人物惟名贤是取匪徒儒道而二氏兼收不独华风而四夷亦附所以广圣道之咸容示皇威于无外比之前志允谓全书纲举而目张有伦有要事增而文省不泛不疏海内广轮如指掌而斯见天下险易不出户而可知自有地志未之前闻宜并圣经垂之后代此诚皇上继志述事之孝卓冠乎百王高出乎千古者也臣等章句腐儒草茅贱士叨蒙拔擢岂能如楚左史之读九丘忝効编劘窃自比晋司空之创六体莫能称诏深虞玩愒之尤幸覩就编少助清闲之燕书同文车同轨大一统而四海向方天为盖地为舆中两间而万世永赖 

　　○拟贺耕籍田表 

　　伏以王业万年即田功以弘治本帝籍千亩躬稼事以为民先当奉天践祚之初举敬天勤民之典三推礼备万姓欢腾恭惟皇帝陛下寅绍贻谋厉精图治亟监观于成宪思遹骏于先声一日二日万几方有所事之始五推九推终亩非无可耕之人诚以国之大事在祀人之生计惟农神明顾歆于其诚不于其物民庶视効以其身不以其言用是率祖攸行将以示民之法于以致先祖之享庶几知小人之依乃命礼官式涓吉日农祥晨正土脉春滋即斋宫以洁心款嘉坛而举趾绀辕黛耜循行于陇亩之闲绿耦朱纮容与于阡陌之内秉耒而几于十墢借力以终于庶人索先农而享之盛礼既举赐福酒以劳止大惠均颁希阔之典创见于一时务本之谈喧传于万口臣叨班着位幸际昌辰驾芝车以临甫田亲瞻玉粹为神仓以储馨稷载告宝成继周人载芟之诗丰穰徧地衍殷宗无逸之寿平格自天 

　　○进呈宪宗纯皇帝实录表 

　　伏以皇图有永天开六叶之君文化聿成世享二纪之治功德之敷遗既大典册之纪述宜详上广先猷下垂后训成前人继述之孝慰万姓爱戴之心恭惟宪宗纯皇帝以上圣之资居大宝之位圣心仁孝天表清明广运而文武圣神刚健而中正纯粹承千年之大统缵五圣之洪图帝享四十一龄虽寸阴而必竞君临二十四载无一日而不朝尊治命而殉葬不以生人承先志而任用惟其旧辅晓朝慈极无间于暑雨祁寒日御经筵不辍于隆冬盛夏祭神而神如在极仁孝诚敬之心奉天而天不违有感召交孚之妙介福于圣母徽号荐加锡类逮臣民隆恩均布顺而委曲以合礼俪慈懿于山陵孝以推广其因心复康定之位号崇儒重道稽古好文辑文华大训示元良而万邦以贞成纲目续编明正统而百王不易恢张治具寤寐英贤治分理于六卿不恃巳长而自用法一循于三尺靡因喜怒以滥加虽一嚬一笑而必慎所施恐匹夫匹妇之不获其所民或干纪寻即革心寇或犯边俄闻捷报民安吏职时和岁丰允为一代极尽之时兼有列圣诸福之物仁声广播有血气者莫不尊亲哀诏远颁具衰绖者如丧考妣不有信史曷彰圣功纪载必有成书显扬是为大孝恭惟皇帝陛下道协重华孝思罔极严羹墙之如见着存不忘躬历数之攸归负荷是惧亟鉴观于成宪思遹骏于先声爰诏礼官俾修实录别开史局羣集儒臣发内府精微之秘藏采银台出纳之奏章内而六曹百司之所掌外而三司列郡之所陈柄臣建请之事宜谏辅论思之忠益言无微而不录事非要则弗书凡治体之所关或风化之攸系着为令甲播告司存与夫礼法章程功勋节义人才进退纲纪弛张内自宫闱外极边鄙政必究其沿革事必备其始终贤否决于众论之同是非公于天定之后总国计于每岁之杪述宝训为后世之谟传其信不传其疑过于文宁过于质一存实事尽削浮辞立德立功立言三者备矣系年系月系日一以贯之永为不朽之传大着无前之绩臣某等寅奉纶音愧无史学方切抱弓之戚遽叨载笔之荣仰体宸衷俯殚管见立典五志稽众志以备书作史三长念一长之何有况夫今制时政无编不比前规起居有注惧有孤于委任幸得见其纂成计日程功阅岁深有惭于尸素载言纪事异时不无补于汗青 

　　○请建储表 【 弘治壬子】 

　　兹以皇天眷命圣子诞生人望所归天意攸属臣某等伏望皇上早颁册命正位储宫以隆国本以系人心以永皇明万万年无疆之休命谨奉表陈请者臣某诚欢诚忭稽首顿首上言伏以承天立极当图万世之安为国建储用系四海之望惟天序之早定则国势以永宁凡在照临孰不忻愿恭惟皇帝陛下英明独运慈俭躬行席六圣之重熙荷三灵之孚佑干元一索而得夫洊雷之震轩龙首孕而发为前星之祥爰锡丝纶巳腾忻声于遐迩尚虚匕鬯未定储位于元良臣等重惟帝王大孝在继体之得人祖宗丕基贵承祧之有后上帝既储祥而委祉兆民咸仰德以归心伏望皇上断自圣心顺乎舆议思宗社之重而豫为建储念天下之大而先于立本当阳盛之嘉日举旷古之徽章肇正青宫肆颁显册则神祇以之安乐社稷有所凭依益坚盘石之宗长作神人之主 

　　○请建储表二 

　　伏以惟天惟祖宗佑皇家克昌厥后有民有社稷定国本当在所先粤惟震长主器之资实继干元统天之体上以承九庙之宗祀下以系四海之人心属此熙辰宜行大礼恭惟皇帝陛下德协重华仁覃庶类两宫燕翼躬志养以无违百世蝉联贻孙谋而有永治巳弘矣人无间然凡诸政教之施率皆底绩乃独元良之位尚未正名在皇上虽以幼冲为辞然圣嗣本以生知为德矧居嫡而居长亶克嶷而克岐天纵将圣之资不以少长而异臣民体国之义敢以烦渎为嫌是以再竭悃诚必祈听允伏望皇上奉率前规俯从众志顺天心而与子贰宸极以升储敷告大庭诞扬丕号正天下之大本致邦国之永贞培翼隆基播休声于九有登闳昌祚绵宝历于万年 

　　○请建储表三 

　　伏以建储非为私亲盖明万世之统主器在于长子用系四海之心商书载以贞之文厥惟旧矣汉诏具早建之议乌可后乎不避烦渎再三之嫌仰希刚明主一之断照临所逮鼓舞攸同恭惟皇帝陛下学本诚明仁均动植契天心而克享体祖德以灵承神罔怨恫物无违拒是以三灵荐祉九庙储休有开轩龙之祥首协熊罴之兆九重丹诏方宣布于殿庭一日驩声遽徧腾于海宇前星呈瑞万目皆覩其扬辉丽日重光众心咸冀其继照人情攸属天意允符伏望皇上体天之心顺人之志勿以臣下屡请为渎勿以圣子尚幼为辞上以奉两宫之欢下以惬万民之望特颁册命早建储君郊社宗祊皆于焉有所庆赖华夷蛮貊率于此得所依归邦本不摇皇图弥固 

　　丘文庄公集卷之一 

　　●丘文庄公集卷之二 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　序（一） 

　　◆序（一） 

　　大学衍义补序 
　　张文献公曲江集序 
　　武溪集序 
　　程子全书序 
　　玉溪师传录序 
　　云庵集序 
　　尚约先生集序 
　　广州府志书序 
　　应天府乡试录序 
　　会试录序 
　　家礼仪节序 
　　世史正纲序 
　　学的后序 
　　赠廉州邢知府序 
　　赠曲靖蔡大守序 
　　送锺太守诗序 
　　送刘端本知兴化府序 
　　赠琼郡林同知序 

　　○大学衍义补序 

　　臣惟大学一书儒者全体大用之学也原于一人之心该夫万事之理而关系乎亿兆人民之生其本在乎身也其则在乎家也其功用极于天下之大也圣人立之以为教人君本之以为治士子业之以为学而用以辅君是盖六经之总要万世之大典二帝三王以来传心经世之遗法也孔子承帝王之传以开百世儒教之宗其所以立教垂世之道为文二百有五言凡夫上下古今百千万年所以为学为教为治之道皆不外乎是曾子亲受其教既总述其言又分释其义以为大学一篇汉儒杂之礼记中至宋河南程颢兄弟始表章之新安朱熹为之章句或问建安真德秀又剟取经传子史之言以填实之各因其言以推广其义名曰大学衍义献之时君以端出治之本以立为治之则将以垂之后世以为君天下者之律令格式也然其所衍者止于格物致知诚意正心修身齐家盖即人君所切近者而言欲其举此而措之于国天下耳臣窃以谓儒者之学有体有用体虽本乎一理用则散于万事要必析之极其精而不乱然后合之尽其大而无余是以大学之先既举其纲领之大复列其条目之详而其条目之中又各有条理节目者焉其序不可乱其功不可阙阙其一功则少其一事欠其二节而不足以成其用之大而体之为体亦有所不全矣然用之所以为大者非合众小又岂能以成之哉是知大也者小之积也譬则网焉网虽不止乎一目然一目或解则网有不张譬则室焉室虽不止乎一隅然一隅或亏则室有不具此臣所以不揆愚陋窃仿真氏所衍之义而于齐家之下又补以治国平天下之要也其为目凡十有二曰正朝廷其目六曰正百官其目十有一曰固邦本其目十有一曰制国用其目十有一曰明礼乐其目六曰秩祭祀其目七曰敦教化其目十有一曰备规制其目十有六曰慎刑宪其目十有四曰严武备其目十有六曰驭边方其目九曰成功化其目一先其本而后末由乎内以及外而终归于圣神功化之极所以兼本末合内外以成夫全体大用之极功也真氏前书本之身家以达之天下臣为此编则又将以致夫治平之效以收夫格致诚正修齐之功因其所余而推广之补其略以成其全故题其书曰大学衍义补云非敢并驾前贤以犯不韪之罪也臣尝读真氏之序有曰为人君者不可以不知大学为人臣者不可以不知大学而继之以为人君而不知大学无以清出治之源为人臣而不知大学无以尽正君之法是盖就其本体而言尔若即其功用而究竟之君臣所当知者则固有在也粤自古昔圣贤为学之道帝王为治之序皆必先知而后行知之必明其义行之必举其要是以欲行其要者必先知其义茍不知其义之所在安能得其要而行之哉故臣之此编始而学之则为格物致知之方终而行之则为治国平天下之要宫阙高深不出殿廷而得以知夫邑里边鄙之情状草泽幽遐不履城闉而得以知夫朝廷官府之政务非独举其要资出治者以御世抚民之具亦所以明其义广正君者以辅世泽民之术譬之医书其前编则黄帝之素问越人之难经后编则张仲景金匮之论孙思邈千金之方一方可以疗一证随其方以治其疾惟所用之何如也前书主于理而此则主乎事真氏所述者虽皆前言往事而实专主于启发当代之君亦犹孔孟告鲁卫齐梁之君而因以垂后世之训臣之此编校之前书文虽不类意则贯通苐文兼雅俗事杂儒吏其意盖主于众人易晓而今日可行所引之事类多重复所修之辞不能雅驯弗暇计也臣远方下士叨官禁近当先皇帝在御之日首开经筵即缀班行之末亲覩儒臣以真氏之书进讲陛下毓德青宫又见宫臣之执经者日以是书进焉臣于是时盖巳有志于是既而出教太学暇日因采六经诸史百氏之言汇辑十年仅成此书用以补真氏之阙也缮写适完而陛下嗣登大宝盖若有待焉者臣学不足以适用文不足以达意偶因所见而妄有所陈区区一得之愚固无足取而惓惓一念之忠谠为圣明所不弃焉未必无少补于初政之万一臣浚谨序 

　　○张文献公曲江集序 

　　古今说者咸曰唐相张文献公岭南第一流人物也嗟乎公之人品岂但超出岭南而巳哉盖自二代以至于唐人材之生盛在江北开元天宝以前南士未有以科第显者而公首以道侔伊吕科进未有以词翰显者而公首掌制诰内供奉未有以相业显者而公首相玄宗公薨后四十余年浙士始有陆敬舆闽士始有欧阳行周又二百四十余年江西之士始有欧阳永叔王介甫诸人起于易代之后由是以观公非但超出岭南盖以江南第一流人物也公之风度先知见重于玄宗气节功业着在信史播扬于天下后世唐三百年贤相前称房杜后称姚宋胡明仲谓姚非宋比可与宋齐名者公也由是以观公又非但超出江南乃有唐一代第一流人物也然公声名赫赫在人口耳非直以其相业在当时且甚有文名史称其七岁知属文张说谓其为后出词人之冠又与徐坚评其文如轻缣素练实济时用柳宗元亦谓其能以比兴兼著述予生公六百余年之后慕公之为人童穉时尝得韶郡所刻金鉴录读之灼知其伪有志求公全集刻梓以行世自来京师游太学入官翰林每遇藏书家辄访求之竟不可得盖余二十年矣岁己丑始得公曲江集于馆阁羣书中手自抄录仅成帙闻先妣太宜人丧因携南归期免丧后自备梓刻之道韶适友人五羊涂君暲倅郡偶语及之太守毘陵苏君韡谓公此集乃韶之文献请留刻郡斋嗟乎公之相业世孰不知其文则不尽知也矧是集藏馆阁中举世无由而见茍非为乡后进者表而出之天下后世安知其终不冺冺也哉是以不揆愚陋僭书其首 

　　○武溪集序 

　　岭南人物首称唐张文献公宋余襄公二公皆韶人也韶郡二水夹城自泷来者曰武溪浈水自庾岭下与武溪合是为曲江张公既以曲江名其集余公之集名以武溪盖有意以匹张与余家岭表极南之徼自少有志慕二公之高风每恨其文之不行于世于张公文仅见其羽扇感遇等数篇余公之文仅得其潮说及诸书判盖莫能覩其全也求之天下几三十年今与曲江集始并得于馆阁羣书中昔孔子言夏殷之礼杞宋不足征徒以文献不足之故解者谓文典籍也献贤人也二公之集之存岂非岭南文献之足征者乎予尝怪柳子厚谓岭南山川之气独锺于物不锺于人曾南丰氏亦谓越之道路易于闽蜀而人材不逮其然岂其然乎夫人材莫大于相业南士入相在唐仅三□人张公之后有姜公辅刘赡皆岭南人也当是之时南方之士以功业显盖未有或先之也进士科兴江以南士固有与者然多在中叶以后且终唐之世未有得抡魁者张公在开元时巳以道侔伊吕科进而大中间开建之莫宣卿亦巳魁天下选矣然则二子之言果可信乎史册所载岭南人才固若落落然间有一二亦必秉忠贞砺名节求其所谓巧宦佞幸者盖无几焉世之人因二子之言往往轻吾越产予因序余公此集而发之初得公集手自抄录仅成帙闻先太夫人丧解官还家携以过韶韶郡太守苏君韡通判涂君暲请留此刻郡斋中且求为序予既免丧乃书此以引其前非但序公文也盖假公之文献以征吾之言且用以为越之人士解嘲云 

　　○程子全书序 

　　程子全书者二夫子平生著述与其门人所辑录者皆在焉书以全名则其采摭无遗会粹归一可知巳二夫子生当有宋盛时讲明斯道上接孔孟以来千载不传之绪方其存时当世士大夫得其片言只字以为荣幸而四方从游之士挹其言论风旨辄笔录之以为仪范轨则也然得其议论之文者未必得其叙事之文闻其性理之论者未必闻其治道之论今则尽在是焉及二夫子既没之后门人编集遗文以为文集文公先生又摭其所闻见者以为遗书后又采遗书之所未载者以为外书世儒于此三书或得此而遗彼亦或有终身未尝一见者今则尽在是焉叔子没后仅二十年宋社南迁而河洛之学随之以南北方之士止传苏学虽二夫子所生之乡亦未闻其人有为程学者元兴数十年江汉赵氏始传而北今则南北混一家传其书而人为此学但其微言奥论多散见于传注或错出于他书未有会粹归一若此者今世学者获覩此书之全一何幸哉此盖南昌张廷祥编修以所得旧本属其友剑江涂伯辅宪副俾刻梓以垂天下后世者也旧本文集十二卷遗书二十五卷外书十二卷遗文一卷附录一卷各自为名今宪副君乃以编修君之意合而命之曰程子全书云 

　　○玉溪师传录序 

　　昔者圣人于易于书于诗于礼乐于春秋赞之删之定之修之皆出自其手笔既巳成书矣门弟子又即其所见者所闻者所传闻者辑之以为论语则杂出众人之手不止一人一日也后世读其书诵其诗者不徒见其述作者为然而又于此得以验夫圣人之平生出处言论行事与所述作者无不符合真信圣人非徒有是言也而言无不可行焉寥寥千载此学不传朱夫子承周程之传以上接孔孟千载之绪其所著述于易有本义于诗有集传于四书有集注章句于资治通鉴有纲目亦皆出自其手笔而为成书矣其门弟子又编次其平日与门人问答之语以为语类宛然孔氏家法也然所以类而录之者有池本有饶本有续录杂出于众手其多至八十七家其视孔门所论譔者盖十数倍焉今去朱子时余三百年于兹所谓八十七家者皆列其氏名于卷首若廖德明氏辅广氏李闳祖氏叶贺孙氏凡九十有二人其九十二家之子孙在今世者果谁何哉大率朱门之士闽产为多而在建郡者则以玉溪童蜚卿氏为巨擘其录在饶本系以庚戌所闻次为十五既巳编在语类大全梓行于世蜚卿讳伯羽世居建郡玉溪之上朱子尝过其家题其所居之室曰敬义人因称为敬义先生所著书有孝经衍义又尝录其师说以为晦庵语录二书藏于家塾中更兵火不存其九世孙训徧加询访始得语录于乡人家然残缺巳过半矣后以刻本语类大全相参校订补其缺略始克成编因易其名曰玉溪师传录兹以从子乡贡进士钦会试来京师命钦求予言以叙其始末将刻诸梓以传于世庶几后之人知其家世文献流传之所自云 

　　○云庵集序 

　　古之言文者必与人俱易之贲卦以人文并言兹六经言文之始彖曰文明以止人文也人与文合而为一后世言文者岐而二之故近世大儒有以人论文以文论人之说其意盖谓以人论文若欧苏之俦颛颛焉似文名天下以文论人若司马文正公文名虽不及欧苏然心术正伦纪厚持守严践履实积中发外词气和平非徒言之为尚也今观五云刘公云庵集殆亦近于涑水传家集与公世家庐陵由永乐甲辰进士扬历中外终刑部尚书考其一生履历所居之官率以刑名政务为职宜乎于铅椠之习辞采之华有不暇及焉者今其兹集凡世所谓诗词序记之类诸体无不备焉斯文也以文论其人而不区区于辞艺者与公之子按察副使乔出公是集俾识一言浚对大廷时公为读卷官得区区所对策甚欲寘之举首为当笔者所抑不果公于浚不可谓不知巳也公易箦时不及致一辞奠一觞负公多矣今得附一名于公集末岂非幸哉虽然浚于公之斯文深有慨焉当我朝洪武永乐之盛一时公卿大臣类多能言之士文质彬彬何君子之多也非独职词翰官馆阁者为然凡布列中外厘政务理兵刑者莫不皆然驯至于宣德正统之间亦多有之公其一人也公捐馆舍今余十年矣世求如公者非独其文不可多得而人之如公者盖亦鲜焉噫可以观世矣 

　　○尚约先生集序 

　　皇朝文献盛于江西浚总角时琼多寓公每闻其言永乐以来文物之盛一时馆阁儒绅多吉郡人而西昌为尤盛正统戊辰浚试礼部下第首见大司成萧先生于大学先生西昌人也浚时杂诸生中季试先生得所作特召以见且加奖励己巳之变先生恒夜集诸生于燕居之堂论及时事辄忧形于色浚时发一言先生辄首肯公卿间有询及诸生者先生必斥名以过誉岁辛未又试礼部不利南归甲戌复来先生巳升秩入内阁参预大政是岁浚叨登进士第选入翰林读中秘书又明年擢任史官以诸生厕迹门下每有述作先生见之辄过为称许因延誉公卿间天顺改元先生南归家居岁甲申捐馆舍今二十又五年矣仲子昉以膺贡来京师得祁门司训将之任以先生遗稿见属为序呜呼先生不可得而见矣今见其遗文如侍先生左右亲睹其德容而闻謦欬然瞻思之顷恍忽如在前后而卒不可复见方且呜咽哀慕之不暇又焉能为之言哉虽然天下士出先生门者多矣今所余无几而浚独幸后死又受知最深所以永先生之传于不朽者其责实在浚焉于是乎抆泪而序之曰嗟乎人生天地间具形与气形动而为威仪气出而为言辞人死则威仪随形澌尽惟言也者宣于其心发于其气着为辞采载为简册而长留于天地之间千万年而不朽焉观其迹可以得其心因其言可以知其世先生生于洪武长于永乐仕于宣德正统之间而大用于景泰是时气化隆洽人心淳朴犹未至于浇漓一时士夫制行立言类以质直忠厚明白正大为尚而不为睢旰侧媚之态浮诞奇崛之辞先生禀纯笃之性处和平之世平生为人凡其立心行巳莅官临事如其为文其人不可见巳见其文如见其人然浚起自远方一见先生即待以殊礼所以开发成就之者虽燕国公之于子寿六一公之于子瞻不是过也浚虽不足上儗古人而先生所以陶铸后进者方之二公实无愧焉先生之诗文皆有为而作达意而止质实之中而有自然文彩醇然其无滓绎如其无颣淡乎其有余味得孔子从先进之意噫世无复斯人亦无复斯文矣先生讳镃字孟勤官至太子少师户部尚书兼翰林院学士既老自号尚约居士云 

　　○广州府志书序 

　　天下之山皆原于西北零散而聚突起而为岭天下之川皆委于东南流行而止渟涵以为海广南居岭海之间受天下山川之尽气气尽于此而重发泄之故人物之得之也独异于他邦其植物则郁然以馨其动物则粲然以文是皆他处之所未尝有者人也得其气之专而纯则又朴而茂秀而文习气淳直而俗尚随之浑然天地间累然小堪舆也则夫山川人物风俗之纪尤不可无志焉广郡地志唐以前仅附于史宋以后始有成书然皆略而未详也入皇朝以来百年于兹天地纯全之气随化机以南流锺于物者犹古也锺于人者则日新月盛其声明文物之美殆与中州无异焉中间虽不能无蘖茅之生然不害其为弥文极盛之会也乃者都宪姑苏韩公奉天子命来殿岭南岭南地分东西两道而其都会实在于兹兵戎财赋之用咸于是邦乎仰郡志之作关系实大爰责其成于知府鄱阳吴君中君乃礼肇庆郡博王君文凤付以笔削之任未及成书而吴君去任莆阳高君橙实来继之历二良二千石而后其书始成先是吴君尝以书属予序至是高君复以都宪公命趣成之窃惟后天卦位艮居东北山之所起也先天卦位兑居东南泽之所潴也岭为山之支海为泽之委是盖天地间山川之奥区也然其域最远其势最下是以天地盛大流行之气独后至焉至迟而发也缓势也亦理也是以三代以前兹地在荒服之外至秦始入中国是时也南蛮之习未改也椎结卉服之风未革也持章甫而适兹无所用也魏晋以后中原多故衣冠之族多徙于南与夫或宦或商恋其土而不忍去过化渐染风俗丕变岁异而月不同今则弦诵之声相闻矣衣冠礼乐斑斑然盛矣北学于中国与四方髦士相颉颃矣策名天府列官中外其表表者则又冠冕玉佩立于殿陛之间行道以济时矣朱文公有云岂非天旋地转闽浙反为天地之中越与闽接壤闽浙视古河洛则百越其视古齐鲁与是志也虽为广郡而作凡岭南十郡之事无不该焉非但岭南也岛夷之事亦附见之然则予之为是序也岂为一郡志哉 

　　○应天府乡试录序 

　　圣天子思以人文化成天下乃于嗣大历服之初建号以表年诏告中外明示意向所在以风厉天下臣民而兴起之盖将大阐六经之文以成唐虞三代之治化也倚欤休哉体元之始适际宾兴贤能之岁应天府尹臣弼府丞臣洙以考试官请上以命侍讲臣浚编修臣华臣等奉命惟谨夙夜兼程以往至则府中先以礼聘教授臣镃教谕臣镛臣纶臣昌臣伦训导臣孔昌臣祥臣燠为同考官八人者分主五经而总其成于臣二人焉臣弼躬任纲维提调之责监临而约朿之者则监察御史臣浩臣让也维时就试之士几二千人如故事三试之得其文充焉蔚然固多可采者拘定制而不敢过仅摘百二十五人焉嗟乎人文之兴其盛一至此哉非圣贤之道不言非唐虞三代之事功不陈其气昌其辞典其道大以明宛然邃古之人才卓乎三代以前之议论除汉以来一切权谋功利之故习荡乎无余矣噫圣天子俄顷之化其神且速有如是夫即京畿以观四方繇今日以占后时从可知矣孟子曰豪杰之士虽无文王犹兴夫古所谓豪杰者无所待而犹兴矧诸士子皆畿甸之秀民国学之俊造平日以经为学以儒为名以豪杰自负躬逢圣明在上鼓舞而作兴之如此其至则其所以奋发兴起者宜何如也夫有其言也必有其心有其心也又必有其行与事其相率以善相规以正交相勉而互相资进而与巳用之贤共成圣天子文明之化俾六经之道大昭于时唐虞三代之治复见于今日顾不伟与臣浚祇奉明诏考校尔诸士子故于小录之成敬序诸首简而以豪杰之士待焉诸士子其益思所以自振毋贻主司以失言之羞 

　　○会试录序 

　　我太祖高皇帝建国之明年即开设学校又明年诏开科取士然甫行而亟罢至于十有七年士习既成始以今制试士定为一代之制士各占一经经必通然后取之以试于政自开国至今百有八年开科至今九十有二年而为科者凡三十矣今兹又当会试天下士礼部臣以考试官请陛下以命臣溥臣浚且锡以内帑之币臣等受命且感且惧即日陛辞往莅事惟谨故事登载贡士之氏名及简其文之尤异者为录以传臣浚当叙其后窃惟六经之道始于伏羲画卦历二帝三王之世数千年至孔子而后其书始成孔子没其微言奥义几绝又历汉唐宋千数百年之间至朱子而后其义始明凡历几朝代经几圣贤然后圣经贤传复全于世而我朝之兴首表章之列圣相承造士用人纯用是道至于今日益隆益备横经之师遍于郡县执经之徒溢于里巷明经之士布列中外自有经术以来所未有也尔诸士子生当经学大明之时业经而为儒学成而获荐于乡今又登名是录将进对于天子之庭以享有禄位其尚毋忘其所学必推而用之以见于处巳行事之间为臣则忠为子则孝暴白儒者之效于天下毋使世之议者槩谓程文之士大言无当也苟问其所业则曰吾易吾书吾诗吾春秋吾礼而兼乐也及考其所存所行乃至无一事与所学相当者呜呼尔其自幼至长习于学校而试于有司者果何事一旦施于有政乃惟簿书法比是事而略不及而平昔所学之经何也诸士子发轫仕途兹其初也谨于其初而预以问焉俾知所戒 

　　○家礼仪节序 

　　礼之在天下不可一日无也中国所以异于殊方人类所以异于禽兽以其有礼也礼其可一日无乎成周以礼持世上自王朝以至于士庶人之家莫不有其礼秦火之厄所余无几汉魏以来王朝郡国之礼虽或有所施行而民庶之家则荡然无余矣士夫之好礼者在唐有孟诜在宋有韩琦诸人虽或有所著述然皆略而未备驳而未纯文公先生因温公书仪参以程张二公之说而为家礼一书实万世人家通行之典也议者乃谓此书初成为人所窃去虽文公亦未尽行噫文公之身动容周旋无非礼者方其存时固无俟乎此书今其既没之后有志欲行古礼者舍此而何据哉礼之在人家如菽粟布帛然不可斯须无之读书以为儒而不知行礼犹农而无耒耜工而无绳尺也尚得为农工哉夫儒教所以不振者异端乱之也异端所以能肆行者以儒者失礼之柄也世之学儒者徒知读书而不能执礼而吾礼之柄遂为异教所窃弄而不自觉自吾儒失礼之柄而彼因得以乘间阴窃吾丧祭之土苴以为追荐祷禳之事而世之士大夫名能文章通经术者亦且甘心随其步趋遵其约朿而不以为非无怪乎举世之人靡然从之安以为常也世儒方呶呶然作为文章以攻击异端为事噫吾家之礼为彼所窃去而不知所以反求顾欲以口舌争之哉失其本矣窃以为家礼一书诚辟邪说正人心之本也使天下之人人诵此书家行此礼慎终有道追远有仪则彼自息矣儒道岂有不振也哉然世之好议人者巳懵然于仪文节度之间而忌人有为也闻有行礼者则曰彼行某事未合于礼彼行某礼有戾于古甚者又曰彼行之不尽何若我不行之之为愈也殊不思人之行礼如其读书然读书者未必皆能造于圣贤之域然错认金根为金银者较之并与金银不识者果孰能哉浚生遐方自少有志于礼学意谓海内文献所在其于是礼必能家行而人习之也及出而北仕于中朝然后知世之行是礼者盖亦鲜焉询其所以不行之故咸曰礼文深奥而其事未易以行也是以不揆愚陋窃取文公家礼本注约为仪节而易以浅近之言使人易晓而可行将以均诸穷乡浅学之士若夫通都巨邑明经学古之士自当考文公全书又由是而上进于古仪礼云 

　　○世史正纲序 

　　世史正纲曷为而作也着世变也纪事始也其事则记乎其大者其义则明夫统之正而巳董子曰正其谊不谋其利明其道不计其功非道非义功利虽大弗取也或曰自孔子作春秋之后大事有吕氏之记纲目有朱子之笔奚用此为哉曰吕氏之记记其大而或兼夫细也朱子之笔笔其正而或专其统也愚惟录其大而巳细小不屑及也取其正而巳统否不暇计也然则有所见乎曰有圣贤之书婉而正学者之书显而直婉而正所以待后世之贤人君子也显而直所以晓当世之学生小子也何则人之生也禀赋不齐贤者知者恒少而愚者不肖者恒多圣贤之书用意深而立例严非贤人君子不能知也是以知之者恒鲜愚为此书直述其事显明其义使凡有目者所共覩有耳者所共闻麤知文义者不待讲明思索皆可与知也苟或因是而驯致夫贤人君子之地则夫圣贤婉而正之书亦可由此而得之矣愚所以作书之意有在于是非敢立异以犯不韪之罪也然则其宏纲大旨果何在哉曰在严中外之分在立君臣之义在原父子之心夫中外之分其界限在疆域中中外外正也中不中外不外则人类淆世不可以不正也君臣之义其体统在朝廷君君臣臣正也君不君臣不臣则人纪隳国不可以不正也父子之心其传序在世及父父子子正也父不父子不子则人道乖家不可以不正也本家以立国正国以持世而一归于人心道义之正则人极以立天地以位人类不乱于禽兽禽兽不敢以侵人上天所以立君之意圣人所以立教之心或其在此乎请言其详天位乎上者也地位乎下者也天地之所以生生者物也物之动者有三焉人也□□也禽兽也天生人而于人之中命一人以为君以为人类主阐教以立人极修政以安人生然必其生安然后其极可立也彼其所以为生人害而使之不得安者谁与人类中之禽兽也为生人主必正人类必驱猛兽使吾一世之民各遂其生而不罹其害焉于是乎吾政行而教施而世底乎雍熙泰和矣是则君人者之责也虽然君之所以为此者非君之自为也承天之意也能承天之意则能受天之命矣受天命者必奉天焉奉天者必大报天焉君秉诚以事天天垂象以示君必致夫精禋感格之诚必谨夫象纬灾祥之故如是则天人合一天不在天而在君矣天之心则仁爱人君君之心则人爱生民民之生也性天之理以为其心形天之气以为其身心有不明君必明之俾天之理不为物所蔽身有不安君必安之俾天之气不为物所戕故凡其号令之颁政事之施教条之布礼乐制度之具刑赏征讨之举无非以为民而巳为乎民所以承乎天承乎天所以安其位也然君于此岂能以其独力为之哉亦由夫小大内外之臣以为之腹心股肱耳目牙爪焉耳君总于上臣分于下彼此相资远近相维阶级相承气脉相通各尽职以厘务毕同心以奉上君必死其社稷臣必死其职事本乎是以持世由一世而十世十世而百世百世而千万世中必统夫外外决不可干中国之统君必统夫臣臣决不可萌非分之望男必统夫女女决不可当阳刚之位臣非有舜禹之圣决不可以言禅君非有桀纣之暴决不可以言伐君虽不及太甲臣非有伊尹之志决不可以言放非为天吏决不可兴问罪之师非奉天讨决不可清君侧之恶事虽至于无可奈何非济天经决不可用权宜之策天冠天屦之分必严水木本源之心必笃如是则大义立矣虽然天下之本在国国之本在家家必正而后国定其本乱而末治者否矣是故父有天下必授之于子子居大位必受之于父父非真尧舜子非真朱均必不可以与舜禹子非真武王父非真西伯必不可以舍伯邑考隐摄相位不可也宣传缪位不可也父之所子必子心之所安子之所承必父心之所愿非的见夫大义之决不可以行权非真有夫必归之诚不可以言假授受取与必原其心原其本心之初于序必顺于理必正于心必安以此正名以此定位既定其位必端其本本之所以端者身也身不可以不修身之所以修者心也心不可以不正知其身心之所以必当修而正者学也学不可以不讲讲学以正心正心以修身修身以端其本则夫妇于焉以有别昆弟于焉以有序诸父于焉以有善诸舅于焉以有义族人戚属莫不于焉以有礼将见身正而令行家和而福生行乎上而效于下笃其近而举诸远矣是则大而一世所以纲维之者国也中而一国所以根本之者家也家则内和而外顺国则上令而下从极夫一世之大则华夏安乎中殊甸卫乎边各止其所而不相侵陵则人之所以为人者相生相养各尽其性各全其命一顺于道义之正而不狥于功利之私是则所谓雍熙泰和之世也人既得其所以为人物亦得其所以为物天由是而得以为天地由是而得以为地则人君中天地而立为人物之主者其责尽矣上天立君之意于是乎其无负而圣贤所以著书立言谆谆乎垂世立教者亦于是乎不徒托之空言矣区区一得之愚偶有所见而妄为此书始嬴秦庚辰之岁灭六国讫于齐世道之始变也终皇明戊申之春彗出扫于昴天道之终定也首尾凡一千六百二十有一年书成用僭书卷端以示夫当世之学生小子而后世之贤人君子容或有以取之否乎不敢必也于是乎书以俟 

　　○学的后序 

　　学的曷为而作拟论语也昔人僭拟论语得罪圣门曷为效之王通自著书以巳儗孔子愚则采辑朱子语而窃推之以继孔子之后非效通也效曾子有子之门人也岂谓僭哉朱子之言天下后世家传而人诵之何用此为朱子平生著述多是阐明圣经贤传之旨未尝自为一书此愚所以不揆寡陋而妄有所辑也今所辑者多经书传注中语学者既巳熟闻之矣而又赘之者何此亦朱子辑近思录采程氏周易春秋传文之意也名以学的者何学以圣人为的龟山杨子之言也而朱夫子于中庸或问论中和位育处亦以是为言喻学者之必志于为圣贤亦如射者之必志于中的也愚于九篇载之不无意焉自昔性理诸书皆始于太极今先下学者何书为初学者作也论语编次无伦今有次第者何论语之书成于众贤之所记而愚此书则采朱子之成书故也所谓次第者何姑以首篇言之人之为学必自下学人事始下学则可以上达矣是则儒者之学也儒者之学学所以至乎圣人之道也其要莫先于为巳为人之辨大学一书为巳之学也欲为为巳之学必先效法于人而后用功于巳其用功之要程子所谓涵养须用敬进学则在致知是也以此立志用功循序积累则知与行偕进心与理昭融中外本末隐显精麤一一周徧是则儒者之学矣古之学者始乎士而终于圣人不过下学上达而巳矣若通论一书则首篇是其凡第二篇三篇是其功用之要是则程子两语也盖今人既无小学工夫须必先于持敬敬不可以不立而理不可以不穷彼夫四书五经以及近世诸儒之书穷理之具也必欲穷理而又不可不知理之所以名故以字训继焉既穷理矣由是而治心由是而治身以之正伦理成治功以至于穷神知化参天地赞化育而极其功用之全是则所谓圣神之能事学问之极功也学者下学人事而至于上达天理如此岂非儒者全体大用之学乎此四篇至九篇之大意也其第十篇效论语之乡党举朱子平生言行出处示学者以标的也前十篇固巳备矣而又续以后十篇者何上编如小学之内篇下编则其外篇也上编由事以达于理下编则由理而敬之事一以进德言一以成德言也自昔先儒论敬皆自内而之外今而反之何自学者言使有下手处耳穷理略于格物而详于读书何读书亦格物之一事今之学者无师授而欲舍读书以穷理吾见其泛无归宿矣六经次第皆始易次诗书春秋礼而今先诗书礼而后及易春秋何由浅以及深也人伦次第皆先君父而后夫妇长幼朋友今以父子兄弟夫妇朋友君臣为序何由近以及远也上编既言敬矣而下编又专以仁义为一篇何孔门教人以仁为先求仁之要由礼而入言礼则敬在其中矣终篇序道统载周程张四子赞而不取邵焉何黄直卿论朱子道统之所以传亦云由孟子而后周程张子继其绝而不及邵焉其意盖本诸此非愚敢妄为去取也愚编此书成恐或者不能无疑窃观勉斋先生作朱子行状拟答或人之疑于后因效之书此于卷末盖志所见耳非敢窃比大学中庸之或问也观者尚矜其志而无备责云 

　　○赠廉州邢知府序 

　　岭海之民极矣而海以北三郡为甚就三郡论而廉尤甚乃成化戊子秋七月朝廷从巡抚大臣言推廉郡太守林君于臬司俾巡海以北而辑宁其人民乃以户部主事宜山邢君直夫补其处特赐玺书而付以守御抚安之任命既下凡岭海人士寓京者莫不欣忭嗟叹以谓五六年前蚤有此举则此方生灵当不至于此极也言而继之以太息流涕者有之或曰廉郡得邢君固幸矣而邢君以名进士通朝籍簉属地官持心励行固不下于人人之不必如君者往往位通显得善地君何辜乃得此残破之区莅此疮痍之民名虽二千石实不及江南一小邑也虽有才能将安施乎予曰此正朝廷所以用邢君意也夫居官于善地虽以中人之才苟有志焉皆足以自见于时惟夫势之不可为力之不足以为用则无财役则无民于是而能起其废成其功然后见其才之大过人耳朝廷用邢君而特有玺书之赐其意或出诸此乎虽然于邢君兹行而有以卜夫三郡治乱兴衰之机夫有此天地即有此方域有此方域则有此人民固未尝一日有地而无民也自峝夷构祸以来今踰十年矣其人民死于寇死于饥死于疫死于官军十无二三矣失今不为之所吾恐数十年之后并与所谓二三者亦尽矣岂天道生生不息之意哉夫天道三年一小变十年一大变穷则变变则通此方乱极而治衰极而兴其在邢君兹行乎君行矣其尚体朝廷爱养元元之心悯此困穷之残民食之饮之衣之被之朐如之保障之休养生息之肉其骨翼其卵父母妻子其血属陇亩其污莱栋宇其荆棘使之复有生之乐而重得为太平之民岂非君之大赐哉夫然则芳名美誉与此方山川同其悠久矣裴主事秉彝郡人也喜郡得贤守而乡人将有苏息之期求予赠言予家与廉邻于是邦有被发缨冠之义故亦喜而为言如此云 

　　○赠曲靖蔡大守序 

　　成化五年春王正月万方会同大明黜陟乃去郡守之尤无良者慎择其人以补其处于是擢南宁府同知天台蔡君廷白知云南曲靖军民府事命既下议者谓君以通练之才处畿甸之间当繁剧之任尚不足以尽其用今顾置之遐方之域山穷水绝之处以临夫侏■〈亻离〉鄙野之民不亦枉其才邪余曰不然此政朝廷用人之深意也今夫内地华民礼义素明风俗素淳政化素行苟得中才因其俗而施之以新政若因丘陵川泽以为高卑而力少也若用健马驾轻车驱驰于康衢大道之中无阻碍也夫人能之无俟于择焉若夫官遐外之地治鄙野之民而使一旦施新政以变其旧俗曷以异于平地方覆一篑乎范我驰驱于荆棘阨塞之间乎用力多而龃龉难行也必矣非慎择其人曷足以胜其任哉虽然孔子之圣犹欲居九夷而班史之传循吏亦详载夫异俗之治是故修庠序之教于桂阳者卫子产也行嫁娶之礼于九真者任公孙也通商贾之货于合浦者孟伯周也滇南之在今日亦犹诸郡之在汉也君诚不鄙夷曲靖之人而以中国之治治之圣人之化化之异时之传国史者亦将大书特书以着君之治绩如班孟坚之于卫任诸公焉君将之任其乡人官诸朝者征言赠行而以属予特举汉循吏之治异俗者以为君勉 

　　○送锺太守诗序 

　　羊城诗人在国初时有孙仲衍黄庸之王彦举李仲此三四先生者使生当唐盛时当与韦苏州柳柳州辈相颉颃温李而下不论也去今未远继者巳寥寥然若今顺德锺君必华亦岂多得者哉君在学校时巳有诗名及仕知宾沔二州政声与诗名日沨沨乎着夫人之耳韩子所谓性能而好者盖庶几焉余闻君名久而未及识今以九年秩满需选京师始会君于寓所目其容伟如也耳其言温如也及出示所和晏铎辑明盛时格调不凡音响清越盖有得于前诸公者然后信所见有过于所闻而名下果无虚士也居无何拜命陛知广右太平府事将之任道必过羊城白昼锦衣荣归故里或者豫喜以为君荣嗟乎此浅之为丈夫者所以沾沾自足也岂足为君喜哉余所以喜君者以其益得推诗之用以见之民治使民晓然而知诗在天地间果非无益之空言是则可喜耳自三百篇后诗之足以厚人伦美教化通政治也非一日矣风云月露草木禽鱼作者日多徒工无益是以大雅君子不取焉君子所取者唐李杜李杜而下有韦柳二人者皆郡守也考其平生所作佳者往往在郡斋燕集之际因俗设禁之余声习所加自足成化回观众作真如丹砂空青世外物宝何益之有哉君承乡先正之后得韦柳之位广诗之用以导化邦人感发其善心倡导其湮郁以厚人伦以美教化使太平之民翕然太和真有以称其名焉则天下后世称守之能诗者必归焉而与韦柳并传于无穷也必矣岂非有以为乡先正之光乎君志广而才周于事无所不能而余独以诗为言者举其长叙诸卷端使人知求君于大而区区所之眩俗者不足道也 

　　○送刘端本知兴化府序 

　　古端刘君端本登天顺庚辰进士第擢尚书户部主事升员外郎进郎中历官十有九年始拜兴化府知府同年登第者至是往往擢长方面或佐都台而君乃始得一郡所辖仅二县户仅踰万数疆域人民麤可视江西南一堂县命既下朝士大夫多为君不平焉乡人在京者来征予言且举众言以谂予予惟兴化闽中文献邦也疆域虽狭人民虽渺而风俗素淳文学素盛仕宦之家素多岁大比登乡书者几居八闽之半会试南宫中甲科者无虚榜由乙科而分教天下者在在而有疆域不出数百里而其人仕者散见于千万里之外版图仅余万户而其天民之秀分布中外者无虑数十百人凡此皆他郡所无者也郡邑以人才多寡为大小风俗醇薄为上下而户口之登耗不论焉得郡于此而治之亦得以行其所学矣乎自予居京师多与其贤豪游颇知其民风士习之详所谓豪侠之徒武断于乡曲者无有也圉夺之家豪植以为强者无有也告讦之徒珥笔以健讼者无有也舞智之吏构祸而忮害者无有也椎埋之盗阴攘而公剽者无有也訾毁之言巧言而丑诋者无有也暴悍之俗好勇而鬬很者无有也宦家子弟恃其父兄之势而公造请托者无有也倦游士夫假以嚬笑之态而诡辩阿悦者无有也于凡天下古今所谓不美之事薄恶之俗于兹郡咸无有焉岂非善地乎莅善政驭善民而为之师帅父母岂非幸哉虽然予所闻者前二十年之故也风俗迁移岁异而月不同今日其尚然乎哉否耶予不得而知也君行矣试以予言味之果有如向所云云者乎无也虽然君子尽其在巳者而巳彼之有与无政不必计也使其有之而吾之心不可以不尽尽之之道何如平而巳矣何也吾为人之郡之守也而吾之乡亦有郡守焉吾治人之郡之民也而吾之家亦齐民焉乡也人之守吾郡治吾人也其政之良与否吾固尝是之非之今何怪乎人之是之非之于吾乎反观内省彼是者之是吾从而是之益以勉彼非者之非吾从而非之亟以改如是则得其平矣孟子曰君子平其政予则以为欲平其政必先平其心吾平其心以平其政彼之不平其心反其是非之实肆其毁誉之端未必人人然也必有平心之人以平之吾弗与知焉可也君行矣请以平之一言以为之官之赠 

　　○赠琼郡林同知序 

　　予友天下士多矣而尤厚于乡人乡人中最相厚者羊城则林宗敬也宗敬弱冠领乡荐慨然有志当世以为今世仕者非进士科不必得显官孳孳焉留心举子业于凡经史子集苟可以资为文者罔不研究而于三百五篇诗用功尤深岁甲戌初试南宫得乙科不屑就丁丑再试又如之以至于庚辰甲申丙戌三试皆然乃喟然叹曰吾之于学未必不如人也而进士卒不可得岂非命耶乃就选调得琼州府同知予琼人也何幸得平生故人以佐吾郡乎况今主郡者清漳蔡公叔清亦予友也而今而后吾知吾郡三州十邑之人庶几得所覆庇矣乎而区区远宦万里外垂白老亲亦将赖以慰安之少宽其倚闾北望之思是则一郡之人之幸尤莫予幸之甚也虽然予固幸矣然予一家之私未必一郡之人之公也使吾郡之人咸咨嗟怨望而吾一家独欣欣然有喜色予心安乎且予于宗敬友谊素笃而予一日少长焉则固兄视予矣凡其之官或内或外予皆不能无赠处之言而况于吾郡乎则其所以劝勉规儆之者又不可以但同众人也请问宗敬所以违膝下去乡井间关万里外历十数年以希朝命之荣也果谁为乎亦曰以行所志荣所生而巳假使宗敬一举即登高第可以得五品官位大夫乎否也得以昼锦还乡而慈闱以解其离忧乎否也得以佐大郡临吏民以施其政教乎否也三者皆未必遽得也今一登仕籍即阶穹秩缕金以为衣缕银以为带便道还乡称觞献寿母子兄弟叙天伦之乐以为族姻闾里之荣况所得者大郡地方三千里支郡三而属邑十人民数十万家又当邻郡凋弊之秋而独富盛安乐如平时出则飞高盖跃溟池绿骏鸣驺载道前呵后拥行者屏息道左以俟其过入则居黄堂据高座属吏抱簿书鱼贯以进舆台皂卒左右侍立屏气侧耳以听其处分回视彼之登甲科者方且服事大僚惴惴然逡巡却立如新妇之事严舅姑然一出词一吐气不敢少肆果谁为多哉虽然得之荣既踰其限则失之辱殆有甚焉者矣所以保而守之其道尤难惟勤惟畏其庶几乎盖勤则无怠事而上之人不能目我以罢软矣畏则无肆心而上之人不能名我以贪虐矣而又守之以诚济之以断本之以仁恕则在宗敬者可以常保其荣而在予者亦得以常恃其幸矣夫岂但一身之荣一家之幸而巳哉 

　　丘文庄公集卷之二 

　　●丘文庄公集卷之三 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　序（二） 

　　◆序（二） 

　　五一居士诗卷序 
　　乐闲堂诗册序 
　　观澜阁卷序 
　　忠爱祠诗序 
　　海航诗卷序 
　　心师轩诗序 
　　江湖胜游诗序 
　　栢庵诗卷序 
　　续溪项氏绍先诗册序 
　　送侍读学士徐先生掌南京翰林院序 
　　送林黄门使满刺加国序 
　　赠许寺丞序 
　　赠董侍御考满序 
　　贺丘治中序 
　　赠乡友林廷宾南台御史序 
　　送山东张布政序 
　　送张方伯入觐序 
　　张方伯入觐诗序 
　　赠湖广杨大参序 
　　送云南傅参议序 
　　送陕西杨参议序 
　　赠广西江按察使诗序 
　　送刘仗和提学浙江序 
　　赠福建宪副何廷秀序 
　　送宪副徐君赴广东诗序 
　　赠浙江谢佥事序 
　　送惠州李知府序 
　　送潮郡黄知府序 
　　送武昌章知府序 
　　送金华周知府序 
　　送琼郡叶知府序 
　　赠琼郡王太守序 

　　○五一居士诗卷序 

　　昔欧阳子自号六一居士盖以巳身均于五物之间而各一之以为六也今潮阳有卢先生者亦自谓有笔墨纸砚各一与巳为五而自号五一居士焉得非闻欧阳子之风而窃取其意与欧阳一五物而为六人居物之间也先生一四物而为五人资物以用也人居物间人与物犹殊也物资人用则物与人一矣夫凡受形天地间无非物也物物也人亦物也人以一物而物于众物之间独异而且灵故天下之物无一而不为吾之所有故以之而并两仪谓之三一可也以之而并三光谓之四一可也以之而并八卦九畴则又可以一其八与九矣推而至于百千万亿莫不皆然岂但此四物五物而巳哉或者乃谓非吾所有过矣矧今所取之数得天地之中数河图之中五太极也洛书之中五皇极也五之为数又合一二三四而成之一水也二火也三木也四金也五为土而寓于四行之中交相为用以成万物缺一不可也人以一身而居笔墨纸砚之间以运用之以纪古今之事以应天下之务亦缺一不可也先生之意殆出诸此与虽然之四物乃众人之所同有者而独专之可乎盖以人用物众人之所同以巳观物达者之妙契当虚室生白之处明牕棐几之间召陶泓而来陈玄坦楮先生之腹脱管城子之帽发至理于心画之微托幽兴于运■〈辶重〉之末得之于心而应之于手斯时也人耶物耶混混然合而一矣乌有所谓五哉先生名昊字怀广初为潮郡司训今升邯郸教谕云 

　　○乐闲堂诗册序 

　　东吴朱宗远以乐闲为号大理卿钱塘夏公季爝既为之记会其子永领京闱乡荐会试春官以书来求予序夫巳有之而后心契之契之深而后言之切苟想象而强为之言虽言之犹不言也予叨官于朝日在尘纷胶扰之中求顷刻闲不可得也巳非闲者何以知闲之为闲闲且不知又乌知其为乐哉诺之久而未有暂时闲暇之隙矧以衰老思归有志未遂其心戚戚然恒不乐也欲下笔辄中止曾不知闲所以闲闲而又乐者果何如也虽然闲乐之趣虽未克以身享而乐闲之理则有可以意推者夫人情之所感者有七惟乐为适意身之所享者非一惟闲为实用适意于其所享用之实以斯人也享斯乐也其诸异乎人之闲也与何者七情之中其六者皆感物而动者也惟乐则生于吾之心而适于吾之意焉然人之乐也有乐于功名者有乐于货利者有乐于词章者有乐于声色臭味者有乐于林泉花木者有乐于禅蜕仙真者彼皆取之于外资之于人而于吾身心之实用则未必皆真有所得焉惟闲也无所慕于外无所资于人实有之实用之休休然无虞优优然有余油油然不拘肢体我所有也室庐我所有也亲属我所有也岁月我所有也山川我所有也天地我所有也一日也而兼两日之适一人也而兼众人之用无所事而闲随所在而乐斯人也世岂多有哉虽然是闲也天靳惜而不轻予人人未易以得之也有父母之养不得也有子孙之累不得也有职业之拘不得也有庸调之给不得也有一于此闲且不可得况得而乐之哉盖必有所不闲于其前然后得以享其闲于其后且宗远自幼辛勤承家业持门户积久而成绪至是一一皆如其意上有益壮之亲康和而清健下有亢宗之子颖敏而通达甘旨之奉有余诗书之香不断内而心也无意外之干外而身也无疾疹之蚀意无向而不适用无享而非实一世之人有宗远此闲而不知乐者多矣闲而能乐此宗远所以贤于人哉予故推其意代之言以为所居堂序 

　　○观澜阁卷序 

　　天下之奇观孰有过于水者乎水生于天一以成于地六方其生也其端甚微及其成之之后潜于地下则为泉流于地上则为川或为洼池或为沼沚或为沟洫或为涧溪大之为江为河极其至也则为海焉随地势以赋形因天时而变态非若山有一定之形成于开辟之初不可以移易也是则水之为物中有至理存焉而人之观之也何可以无术乎孟子曰观水有术必观其澜澜者水之湍急处也人能于是而观之则天下之物所以竦人瞻视而启人心思者孰有过于是哉太医院吏目剑川张伯威致事将归田里介其乡人林徽京庠生携其所谓观澜阁卷求予为之序阁在所居之东南盖瞰溪流以为屋也阁以观澜为名其亦有得孟子之言矣乎孟子之为此言盖借水以形容道之有本也言虽在于水而意则不在于水而伯威之取是义以名其阁也其意亦犹是否乎想当风清月白之秋长空无云千里一碧湛然明镜之中浴星斗而吐吞之涵山树而动荡之亦可谓天下之奇观者矣虽然未也若夫油然而云变色欻然而风震撼雷雨交作鱼龙没出激于石而为噌吰之声荡于沙而起汹涌之势盘而为涡旋而为湍扬波而鼓涛喷沫而飞珠夫如是斯可以尽水之变而天下之奇观在是矣伯威登是阁而设或遇斯景焉其尚绎予斯言而有契乎其心矣乎 

　　○忠爱祠诗序 

　　汀郡推官王公殁于王事郡人请于朝立祠祀焉祠在郡治东卧龙山之麓有司岁以五月二日行礼公生忌辰也方公殁时郡之人无小大临其丧次者莫不哀之冀其更生及其既久也拜其祠下者莫不慕之如其始死其质实者哀之慕之各以其情而能言者又寓其哀慕之情于文辞之间积久成帙其冢嗣翰林学士一夔请予序其首古人有言盛德必百世祀若公者非所谓盛德者哉然公之德之盛非止忠爱二者汀人以忠爱颜其祠节其一惠耳夫致身事君是之谓忠尽心恤民是之谓爱公初奉天子命来为郡幕政平德孚九载如一日六邑之民合词告借藩臬以闻陟司郡刑寓忠爱之意于鞫讯之中狱以屡空民用是而不犯在郡至是盖十有八年矣乃正统己巳春邻郡沙尤盗起侵轶郡境旬月之间聚众数万郡人力不能支遂婴城自守贼围数重樵苏路绝民嗷嗷以待尽公欲发廪以济守执不可公移牒以擅发罪自任守从之民得粟守益坚城赖以完贼退之后官军搜山泽获男妇避难者诬以为贼公力辨之民得生者四百余人既而守将又得汀民与贼交通者姓名欲按籍行诛公曰民平日输赋税以供官军事出仓卒官军不能为之卫民不得巳而从贼非其本心胁从罔治古典也守将不从公力争之且取其簿籍火之事遂巳所全活不可胜计夏五月贼又犯属邑宁化报至众曰宁化素无备而贼势炽甚非王推府不能御之不然民皆涂炭矣公毅然请行统丁壮与贼战于盖洋者数十合斩首数十级降者三十余人越二日复大战于大陂又破走之贼势大沮公克日捣其巢穴平有日矣不幸以疾卒于营六邑之民闻之如丧其父母然手香灯具衰绖者接踵于道呜呼公所谓盛德者非耶德莫大于救人死于垂亡出民生于既死公奉天子命以司刑无事之时既免民死于棰楚之下不幸而遇祸难又能免民死于兵刃之余凡若此者无非以爱君之民也爱其民即所以忠其君也忠君而爱民人臣之职于是乎尽而在夫人者其德莫盛焉盛德必百世祀况又以死勤事合于祭法是宜膺九重之宠命享万民之蒸尝而无穷巳也一时士大夫哀之慕之为之咏叹歌颂不一而足是岂无征之空言哉是宜学士君为之裒集以传也  

　　○海航诗卷序 

　　进士陈君朝用起复来自锡山致其乡人赵潚广洋之言曰某宋宗室盛国公之裔世居无锡之鸿山幼承祖宗遗泽兢兢戒谨恒恐失坠居临大海每见商船出没其中一日之间阽危亡数矣因念人能于安居无事之时兢惕于心恒若舟航之在海也岂复有失坠乎因以海航为号盖用以自儆也乡人能诗者多遗以诗然未有序文以发挥其意稔闻翰林丘太史名子之京师幸为丐一言以为终身之戒可乎君既至首以见请予惟天下之至险者川也而川之大者尤险然则天下之川之大孰有过于海乎是故圣人作易示人以趋避之方往往曰涉大川川之大者盖言海也观易于需于同人于蛊于大畜于益于涣于中孚于颐之上九于未济之六三皆曰利于谦之初六独曰用于讼四曰不利于颐之六五又曰不可噫人能明于利用言否之际以之涉世无难事矣广洋氏未尝操巨舰以航海而以航海名其居且以自号其殆有得于大易涉川之义也乎则又不止于见危险而恐惧也予以进士君之请致一言以复之曰广洋氏乎其尚以理为航以海视世本诸理以涉世世道危险一吾理以涉之揆诸理而曰利曰用则持吾诚敬之柁张吾礼义之帆揆诸理而有不利有不可则维吾缆于圣涯下吾杙于道岸 

　　○心师轩诗序 

　　潮郡陈衍于宽一日过予持一帙甚巨揖予谓此衍所居心师轩卷也相知者往往为诗咏之而翰林修撰安成刘公既为某记之矣未有序其首者幸惠之以一言予诘之曰子之有心自师可也何赖乎人之言既以求记又欲求序乎且心之在人在内而不在外者也为主而不为客者也命物而不命于物者也今谓心为师则是所以为师者欲也抑不知所以师师者何物与若曰以心师心是有两心矣予不晓其所谓又乌能为之言愿更求诸他于宽持卷去时日将夕归而坐诸轩间四牕洞开无人万籁寂然无声矣敛容端视至于夜半俗氛消尽万虑閴泯而清明之气澄澈光朗但觉灵台之中凛凛乎若严师在焉德容尊严冠服整肃可敬可畏謦欬不闻言动中节可观可法琴瑟在前不敢踰越夏楚在侧不敢违犯顿然一悟然后知于宽所以名轩之意有所自也张子曰正心之始当以巳心为严师其以是与明日于宽复来因书所得者为序畀之俾书诸卷端噫于宽所得者其亦与予同否乎 

　　○江湖胜游诗序 

　　予友左吏部时翊持一卷示予题曰江湖胜游将求诸名人诗寓归以赠其姻契廖荣仲华者首以序见属且曰仲华以商游而志不在商盖有慕乎司马子长之游假商以自名实非商也予曰仲华志不商尔身庸非商耶今夫天下之人不为商者寡矣士之读书将以商禄农之力作将以商食而工而隶而释氏而老子之徒孰非商乎吾见天下之人不商其身而商其志者比比而然今时翊顾谓仲华商而不志于商可信乎哉虽然昔者太公望之钓也方其坐于磻溪之上持竿而垂纶语人曰吾志不在鱼以其迹观之人固莫之信也然求其心岂真为鱼者哉吾意仲华之商亦若是乎耳试因时翊而问之子之江湖之游西极乎岷峩东尽于海往来乎洞庭彭蠡震泽之间览其形胜访其人物山之涯水之澨曾见夫坐钓而志不在钓者乎斯人也业与子异而志与子同有则必见之傥见其人幸以告吾时翊俾转以达之于其长 

　　○栢庵诗卷序 

　　客有庵居而环树以栢者因以栢庵自号人亦以是称之环其居之人稍能诗者皆作诗歌咏之既而传之郡城郡城之人名能诗者继歌咏之又传而至于京师京师之人每遇能诗者亦往往为之咏歌焉积久成帙得诗毋虑数十百首其子出以示予求序予得而诵之乃为之序曰栢之见于歌咏也多矣在三百篇有曰如松栢之茂又曰新甫之栢其后骚人墨客亦往往寄情于斯然作者间一二篇而止未有若栢庵斯集之多且备如此是盖不栢其栢且人其栢栢之于人果若是班乎夫人之于物气异而理同人之生也受命于天物之生也受命于地受命于天惟舜独正也受命于地惟松栢独正也在冬夏青青人而有取乎受命有常之物意不在物盖在乎受命独正之人也受命独正之人非舜也与予知客之意不在栢而在舜然则曷以知其然盖栢之为物心坚而实其充塞与枝条而达其文明与子爇之则馨香袭人其玄德升闻与柯叶贯四时而不改易其烈风雷雨弗迷与然栢植物也舜圣人也拟栢以舜伦乎夫凤仪仪禽也麟师师兽也古之人固常以方圣人矧兹贞材岁寒后凋拟之圣人奚为不可虽然斯言也非予之言也南华生之言也客姓李名道羊城人隐而有德者也其子名棨乡贡进士今待试于春官云 

　　○续溪项氏绍先诗册序 

　　德兴邑治之南若干里有地名续溪邑巨姓项氏世居焉续溪距宋张忠定公所居吴园村不远张项世为婚姻家有项生森者张出也予教太学时生为太学生颖然出伦类中予巳异之又以其舅氏张公英知吾府事数侍讲下益知其为人暨予官内阁生以舍选历事都府时天下无事戎务清简得以暇日从事呫哔予延之于家塾训孤孙以端其蒙养之初且将朞矣今系籍铨曹将归故乡温习故业以俟再试临行出二册以示予且曰森高祖养默翁尝去家一里许小茅山下建屋数楹即山名名之以为读书之所山前临溪又构重阁而以风泉名焉一时名人多有题咏久倾圮诗文随亦散失森间于乡先辈遗文中得其一二慨然思欲复先业之旧然顾瞻故址薄于先茔乃改建于家居巨山之下其规制亦如先祖之旧仍以旧扁扁焉森来京师徧于缙绅士大夫诗文以昭先志启后人积久成帙敢希一言以弁其首嗟乎此正予所以延吾子谢孤孙之意也阳城有言夫学所以学为忠与孝也孝本乎天性存于人心夫人有之而于父祖子孙一气相承尤亲切焉孟子曰不孝有三无后为大有后矣乃不克负荷乃弗善继述有善义而不为宣扬有基业而不能保守有之若无焉不孝之罪亦焉逃哉是以古之孝子既谨嗣续之传尤严义方之训良有以夫生居予门下读书训蒙之暇未尝一预外事其身虽处京师逆旅之中而其心无一日而不在桑梓松楸之下观其于先世之故业遗文起其废于数世之后播其美于众贤之言裒为巨帙以遗后人使其对手泽而永君子之泽即心画而推广前人之心世济其美宁有既邪所谓宣扬善义保守基业之孝生盖有之项氏可谓有后矣他日必当大有所成就不但巳也古人有言以身教者从区区所以托孤孙于吾子也其将来必有所效法而兴起也夫 

　　○送侍读学士徐先生掌南京翰林院序 

　　宋人有言宰相有任责之忧神仙无爵位之宠既都荣显又享清闲惟学士然也学士之职在前代为荣选然所掌者大封拜大诏令大制作之外下至于青词斋文口宣致语之类无大关系者皆俾为之殆无虚日荣则荣矣然谓之清闲则未也较之他曹局稍为优尔我朝之制制诰诏敕之外编纂讲读之余一切屏去浮文凡前代所谓祷祈宴会之事恒希有焉其职务尤为清以闲也予友徐时庸先生以翰林侍讲擢拜侍读学士往掌南京院事南京虽曰根本之地然自文庙迁都之后百官众职咸随以北凡诸司留务比旧为简而翰林殆甚焉当崇儒右文之世为文学侍从之臣据龙盘虎踞之盛有金马玉堂之荣优游容与于广内延阁之间无簿书之烦无应求之杂印文生绿宝篆凝香纤尘不侵众籁俱閴昔人所谓凌玉清遡紫霄者真诚有之岂但比方议拟之谓哉先生行有日矣予既诗以送之其乡人仕京者又求文以赠惟南京祖宗创业之地而翰林之建首昉于此而最先居是职者景濂先生也景濂先生际遇太祖高皇帝肇造人文以开一代文明之治盖当代文宗也今先生以文学之选居肇基之地继大贤君子之后幸无他务相侵扰且多暇日而有余力所谓铺张宏休扬厉伟绩绪前人之志成一王之制以诏方来予不能无望焉花砖日移槐阁风清支枕睡余日长无事先生于此时试一思予言 

　　○送林黄门使满刺加国序 

　　皇明之化与天同远地所限者舟以通之凡在覆载之中有血气者无不臣属非若前代但羁縻之仅通贡赋而巳其四夷之首长皆受封爵于朝有所更代辄遣使请天子特遣近臣持节往封之视内地藩翰焉于乎皇化一何盛且远哉且三代盛时其疆域西不尽流沙南不尽衡山东不尽东海北不尽恒山地尽即止汉始通西域开西南夷皆由陆以通隋唐以来航海之使始至然皆自君长其国未有受天子命者有之肇自今日然多因其故而封之惟满刺加之有国实我文皇帝始为之开疆启土者也其地在中国西南大海之外旧属于暹罗斛国永乐初命中贵驾巨舰自福唐之长乐五虎门航大海西南行抵林邑又自林邑正南行八昼夜抵其地由是而达西洋古里大国分■〈舟宗〉徧往支阿舟搒葛刺忽鲁谟斯等处逮其回也咸至于是聚齐焉岁己丑遣使封其酋为王建以为国自是凡易世必请封于天朝世以为常乃成化辛丑其国王卒子当嗣位遣使臣备方物来请封上命礼科给事中林荣仲仁为正使如故事持节以行有日众以为仲仁此行乘长风泛洪涛经万余里外真所谓汗漫之游天下之大观者咸赋诗壮之谓予乡先达不可以无言昔司马子长上会稽探禹穴窥九嶷历吴楚之墟齐鲁之都以观其所谓名山大川者归而大肆厥辞然所游不出九州岛之中而犹大有所得如此矧仲仁兹行越中国之外境所历者皆天下之绝纵诡观者哉予闻满刺加之地诸番之会也凡海外诸夷岁各赍其所有于兹焉贸易种类怪诡物产珍异其尤异者距其境西南舟行约十余日有干韘国者即所谓溜山也海水倾注其名为溜水势渐下力不能胜一芥舟行误入其中即沉下而无所底止神仙家所谓蓬莱弱水殆近是与又去古里西南舟行历三阅月有默伽国者即所谓天方也域中人物大异于常俗尚和美民物繁富而无贫苦者物产珍美色色有之罔有欠缺且地无雨雪霜雹惟夜霪浓露以滋物生浮屠氏所谓极乐世界似指是与仲仁至彼诸番会集之地诰封礼毕宣布圣天子德威徐观其会通而询察之重译其言徧访其俗将必有瑰奇之见诡异之闻所以开广其心胷增益其志识者矣呜呼天下事何所不有惟不见耳归而尚历历以告我 

　　○赠许寺丞序 

　　元许文忠公之玄孙曰颙孟敬甫者以名进士出知安平县九年秩最升太仆寺丞盖异数也其乡友秋官副郎刘宗澜征予贺言甚矣名贤之难为后也何也盖闾阎之子一旦崛起以叨有禄位一言苟善一行苟美一事为苟合其宜人莫不交口称之誉之传播之不休若名贤之胤虽有德善才美表表暴着于其时众乃漠然若罔闻知间有举以似人者则莫不曰为贤者后固当也又莫不曰彼诚可矣较之厥先何如噫甚矣名贤之后难为也士君子幸生名贤之后而为众所责备如此虽欲同于众人得乎孟敬登甲戌进士第选试都台当道者知其文忠公之后也特注意焉或不足之遂出尹近畿地孟敬慨然发愤思大其家声以振起先人之遗绪一言动一举措咸惟先文忠是师曰此吾家法也未几政声赫赫着京邑间部使者以闻于朝遂荷旌异之典至是上计天官又以最称故有是命嗟乎名贤之后果难为乎哉无难也何无难尔象其贤文忠公在胜国时亦以名进士首擢同知辽州既而入为御史赞理中书总鹾台参大政荐登枢要屡建大议隐然为国大臣凡其谋猷建置皆足以师表百世后世人臣以道事君是所宜则而象之者也又况为其后人也哉诗不云乎无忝尔祖聿修厥德请以是为吾孟敬贺 

　　○赠董侍御考满序 

　　予友四明董君廷瑞为南台御史之六年也以秩满上京师天官卿以陛见诏许复职行有日矣凡在交游谓予于君同年进士且相好也不可无言以赠之予以君之始授职及其初考未尝有为一言以激厉其初政勉图其后功者今则再书考矣造诣益深练达滋久其名既成其绩茂着乃欲喋喋然以强聒之无乃晚乎佥曰不然古之名臣建事功効忠力往往在久任之后如唐阳城为谏议大夫既七年始一开口论陆敬舆沮裴延龄盖有待而然也虽曰有待然未必非朋友激发之功使当时无韩退之安知其不终默默乎然则言之有益于人也不诬矣子言之毋多让又曰有初而鲜终宦成而心怠人之常情也董君前此六年固巳着能声播美称矣假令而今而后稍萌毫发苟且心则行百里者半九十山九仞者亏一篑虽其为人明敏恪勤决不至此然君子惜贤人而忧正士爱助之心有不能自巳者欲不言得乎嗟乎之二言者皆韪也予尚何言哉虽言之亦不能有加矣然而诸君命言之意则不可虚辱也顾惟蠢愚言不足为人轻重请诵古人之言以塞其责焉子朱子有言一日居乎其位则一日业乎其官一日不得乎其官则不敢一日立乎其位有所爱而不肯为者私也有所畏而不敢为者亦私也敢以斯言复诸君俾其书于帛以为君赠虽然此岂一董君责哉君归南台遇凡与我同道者请皆以是语之 

　　○贺丘治中序 

　　太常寺丞云间丘君允辉荣升顺天府治中命既下有议者曰君官容台十余年于兹矣容台职典三礼天子有事于郊庙及秩于羣神丞咸与焉其职任重矣今丞满九载仅得佐京郡有如左迁然者君得无弗喜与又曰君发身文儒蕴有用之才而不施久矣其心恒欲以功业自见于时礼乐之司虽云清切然用之则有时也倅贰京尹任亦匪轻有土有民功业易以下及大用之阶盖骎骎于兹矣君胡为而弗喜或举二者之言谂予窃以为谓君非喜者非也谓君非非喜者亦非也均之皆非知君者也盖明则有礼乐幽则有鬼神事神治人初非二理未有得于此而不得于彼者也昔舜命伯夷为秩宗典三礼勉之曰直哉惟清是二德岂但可以事神而巳哉直其躬清其心以为出治之本吾未见形直而影枉源清而流浊者也世儒乃谓伯夷长于礼故终老一官而不易若然则伯夷非孔子所云不器者矣岂其然哉岂其然哉古之君子深蓄德而广积学器于身而不器于用惟所用之无所不可又况有民人者斯有社稷之寄神与人惟一理而事之治之非二道也乌用置忻戚于其间哉彼得意则忻忻然若将翔然不得意则戚戚然若不可旦夕生者此浅之为丈夫者然也岂所以论君哉中书舍人张升之闻予言而韪之或者退因书以为君荣升之贺 

　　○赠乡友林廷宾南台御史序 

　　友人林君廷宾与予同邑而异学正统甲子偕赴秋闱予叨预荐列后二科廷宾始得儁予再试春官连不遇岁甲戌乃获与廷宾同登进士第若有待然也予以选入翰林为庶吉士廷宾观政大理寺又明年有南台御史之命于戏人之出处固若有其时而予二人者生同地学同道宜无不同矣及其出处也则始而同同而异异而又同幸而同矣而同之中又有异焉岂造物者有意于其间哉虽然君子之相与固未尝拘拘于同亦未尝戚戚于异盖不同者出处而未尝不同者此心也心虽无不同而亦不可以苟同也易曰上火下泽暌君子以同而异由是以观则君子当暌离之时不可无济暌之功可见矣济暌之功无他焉不苟同而巳昔者颜回之于仲由别也行者则曰何以赠我居者则曰何以处我然则廷宾将别予以去也敢不窃取颜子相赠之意而为之一言乎且予居禁近所职者在文学而政事非所敢知也而廷宾之职则在夫振风纪风纪之要则在乎识大体大体既正则余可略也赠廷宾者止于是矣延宾之行其将何以处我乎谨洗心以竢 

　　○送山东张布政序 

　　山东以布政使缺员走驿马以闻时皇上御正朝顾谓天官卿若曰惟天惟祖宗全畀朕以天下海宇万里实赖藩辅重臣承流宣化以分朕治以纾朕忧匪得其人厥职或旷而一方民物或失宁居矧兹山东巨藩密迩京畿属郡惟六广轮数千里在古为齐鲁之疆生齿物产之盛视昔有加是尤不可授非其人尔其择于廷臣孰能任兹承宣之寄者辄以名闻朕将授之以方伯之任往抚朕师乃惟曰某其人皇上曰俞公受命即行惟予于公素有同道之契于其行也不容以默窃惟上之所以委任而责望于公者至矣公其念哉夫古之大臣后世所尊仰者莫如周公太公而二公实百世人臣之楷范也惟今山东兼有齐鲁之地而二公之故封在焉周公之治鲁亲亲而尚贤太公之治齐尊尊而尚功临二公之故国必合二公所以为治者兼施之师其心而不泥其迹酌其中而无蹈其偏庶乎强教说安两尽其道而得弛张之善矣是即皇上委任之意天官推举之公而士大夫属望之私亦于是乎在矣公其念哉毋忽 

　　○送张方伯入觐序 

　　江浦张公廷玺之为广东布政使也历右而左通满九载皇上以岭峤之未靖也诏复留公三年至是将献绩如京师邦人士安其治入其化浃洽其膏泽而忘公之久于其任也赍咨涕洟戚戚焉相与言曰公之去我一何速哉始公以良二千石超拜方伯踰一纪于今适边方多事之秋中间王师有事于峝蛮者再寇攘荒札无岁无之疆域民物日削于前而用度供亿曾无改于其旧至或有相倍蓰者公处事于难为给用于不足施化于不可驯制谋于无可奈何之地其心一日恒周流于十郡六十邑之间虽穷山绝徼颓垣败产之下无处而不到也今制官以三考为满限称则陟之公三其考而又加一焉功课不暇上会同不暇与咫尺天颜之觐过家上冢之便竟不能得一日少遂其心焉者回视一时联官共事者率多柄用于时入典政本外营四方偕驰而骤腾后发而先至而公独当一面之寄守一官之常迟迟至于十有三年之久而邦人士顾犹戚戚焉赍咨涕洟以为公去我速也抑何与盖邦人士惜去公之心即朝廷久任公之意也上皇皇于边方亦犹下皇皇于室家也一急于谋国一急于谋家是固不暇为公谋也而公又不自为谋是以专于一方久于一官噫孰知久且专所以积功厚而流泽深与矧今上方寤寐英贤念切求旧所以为天下国家谋者皇皇焉恒若有所不及公兹入觐必将有不世之遇异等之宠非常之任用而区区一方固囿于谟谋之内矣邦人士奚用戚戚为哉予家琼海去会府二千里而近适免丧闻邦人士言而释其意且笔之简时掌海南卫事都指挥王璲琼郡守吴琛闻而韪之请书于帛驰以赠公行云 

　　○张方伯入觐诗序 

　　方伯张公廷玺在广藩既满秩复留三年间寒暑十有三年兹将如京师予既述邦人士之言序以赠其行矣而藩臬诸公又不远千里遣伻浮海属予以诸公赠行诗序夫诗有序古矣昔召公循行南国布文王之政舍甘棠下既去而人思其德不忍伐其树诗以歌咏之其三章章三句序曰美召伯也召伯之教行于南国今张公之来广其地里辽邈非止召南也其在任之久非止暂舍甘棠下也其当岭海多事之秋百责所萃非止布其政而教行也人之思其德慕其化非止爱其树而不忍剪伐败拜也一时大夫士以至于舆隶小民所以叹美咏歌之者又不止诗三章章三句而巳也世无采诗之官观风之使则固不得采而序之幸而藩臬诸公念寅好之久情谊之笃各赋诗以寓其意而特诿以子夏之任予何敢当哉虽然诸公之诗虽以叙情志别而公之操履气节治化功绩咸因是见焉是固无俟乎予言虽欲有言亦不知所以言矣独念公在岭海之间最久劳绩最多有功于广人最大广人所以思慕爱戴之者最深予适免丧家居治下在侪类中最好颇称能言者不能出一喙播扬盛美以为民倡顾使诸公先焉今诸公不见鄙又欲得不腆之文尘珠玉之首而公亦不以予不肖求言以规益之忍以渎告为嫌乎在易二与四同功而异位二远五恒多誉四近五恒多惧向公居召伯之任凡事得以直遂固巳多誉矣今公入觐明廷圣天子悯其久劳于外必将宠异而大用之佐理弘化以康四海兹其时矣能无惧乎誉于远而惧于近古之大臣如周召者所以事其君也皆然敢以是望公 

　　○赠湖广杨大参序 

　　天官属最要而剧曰考功职专百官功课而殿最之佐其长以黜陟之任非其人不能一朝居也莆中杨君宗器自登进士第即官于是凡三转其阶殆二十春秋矣今年夏五月大冢宰以其名闻擢拜湖广藩司参政或曰君向所考者百官功课也今君出参藩政而人将于君功课乎是考亦犹君之考人也能无虑乎惟杨子有言大器其犹规矩准绳乎先自治而后治人君既知所以治人矣则夫所以自治者庸何虑焉矧君以闳大博厚之器开明通练之才登朝以来服事元僚非止一人前后联曹而共事者毋虑数十人内之百司外之藩服于凡百司之职掌天下之政务人才之贤否莫不有以察知其详究极其实而推原其所以然之故间或有所掩覆迁就之者亦皆有以灼见其弊而不为所欺孔子曰规矩诚设不可欺以方圆绳墨诚陈不可欺以曲直君之所以治人即其所以自治者也异时以之而应夫人之治我夫岂异哉今一旦出而临民莅事举向之稽文核实于簿书之间者一一见之于躬阅实践之际吾见其优为之矣或者尚何容虑哉虽然君之此行姑试之焉尔昔之人有以片长寸善偶于当道者有一日之雅尚不为所遐遗况有器局如吾杨君者久处钧陶之下相体悉而相知深宁能久回翔干外乎君行其同官陈君某等求于赠言谨书此以俟 

　　○送云南傅参议序 

　　天顺三年夏四月翰林检讨严陵傅先生用内阁大臣荐超拜云南布政司参议命下或以谓予朝廷引用文学老成之士储之馆阁养其才以待用若先生者恒在天子左右备顾问任纂修是固其所顾乃使之出佐藩服于万里外驱驰于川穷山阻之地临治乎鸟言夷面之人岂其宜哉予窃惟此正朝廷所以任用储养之深意也今夫朝着之间百辟卿士岂无先事候情简发数米问羊知马者哉又岂无内深刺骨舞文巧诋令行禁止者哉顾皆不之用而大臣之所论荐圣上之所宠擢乃属之文学老成之士岂不以斯人也简直而不苛镇静而不浮柔乎其形也而其气固朴乎其貌也而其心察施之当时见于行事虽若无赫赫显功表表伟绩然而天下之人阴受其赐也多矣矧云南僻在遐荒民夷杂居种类不一所以治之者尤在成全安辑之苟用新进英锐之人一切绳之以法劫之以威刑虽或取快于一时见效于旦夕及其久也知数穷而威严亵而其害有不可胜救者矣此古之识治体者所以宁舍彼而取此也与先生乘传将之官其乡人仕于京者求予文以送之予故述朝廷所以选用之意为先生告然则先生亦思所以副其用也哉 

　　○送陕西杨参议序 

　　户科掌科事给事中姑孰杨君应奎以秩满升陕西参议行有日其同官冉君尚彝辈谓予曰应奎之行某辈窃效渊路赠处之义将有所言以赠之假喙于子何如予曰不能尚彝曰子非应奎之同年友乎奚庸辞予不得巳请一言以赠之曰忧范希文有言居庙堂之上则忧其民处江湖之远则忧其君夫忧其远而不忧其近非近无可忧者也常人之情慎近而忽远君子之心则忧远慎于近耳非有所偏也向也君以名进士擢官侍从出入禁闼多历年所固巳朝夕接近清光凡上之起居言动与夫礼度之修政令之施皆身亲而目击之其臧否异同得以随事献忠固若无可忧者矣然而遐方小邑流离困弊之苦穷边绝徼更戍挽输之劳岂无一夫或失其所者乎又况失其所者不止一夫也宁能不动念乎是则可忧者也此则君之巳然者今则异于是矣予愿君于向所忧者今则思所以解其忧毋徒怀忧之之心而无解之之术而又移向之所忧者以忧其所不忧则庶几乎希文之用心矣希文着功业在鄜延环庆之间今君临其经行之处以抚其遗民可不思所以师法之乎先忧后乐希文之用心也立志以希文自期待希希文者之用心也君以经术为学以儒科发身有志古人者也故予亦以古贤人之用心者期待之诸君以为何如尚彝曰然遂书以为赠行序 

　　○赠广西江按察使诗序 

　　天顺六年春正月朝命以监察御史四明江君元勋为广西按察使盖异数也命下凡与之同朝及相往还者咸为之喜盖以公道信于天下卓异之才即有不次之擢不至与庸庸者同淹于常调故喜之也其在君者自喜又有甚焉者盖君之母太夫人今春秋八十矣五月二十又九日其初度也君以职事縻于朝恒怀知年之惧欲一展觐其道无繇兹幸拜恩命廉察一方其之任也便道可以过家而又适太夫人初度之辰岂天假其便耶其喜盖为亲也昔庐江毛义为亲故得一安阳令其捧檄也尚为之喜动颜色矧君自登第未十年即官三品超出同列总一方廉察之任朱衣金带照耀闾里俾垂白之亲躬见其子之成立卓卓不凡如此其喜为何如耶若君者可谓无忝所生者矣虽然无忝所生必无辱所命无辱所命斯无负所学孔子曰断一树杀一兽不以其时非孝也今朝廷拔君于众人之中而付之以数千里之地数十百之官吏数十万之军民使君制其命而进退死生之必其一一各止其所然后为不辱所命不然其为不孝非但断一树杀一兽不以其时而巳其忝所生而负所学也大矣可不惧哉是则所以为君喜者适足可为惧耳君行有为诗赠之并祝太夫人寿者武选副郎范君德章俾予序其端予故述所以喜惧之意以致朋友爱助之情云 

　　○送刘仗和提学浙江序 

　　予友刘仗和以翰林庶吉士拜监察御史将九年于兹矣非独以风裁著称且有文学名适浙江提学宪臣缺当道者谓非刘御史不可遂以名闻上可之即擢浙江按察副使奉玺书专理学政盖精选也行有日矣或谓予曰子与刘君厚必有文以赠其行将何以立说予曰某将劝之以讲学或笑予曰子何迂哉君忠愍公之子世业春秋父子昆弟为师友并登显要海内所共知而君以名进士选读书中秘虽为御史而文学之名恒如在翰林时天官卿知其然擢以兹任其文学固所优也子又欲劝之以学岂非迂哉予曰不然理无终穷学无止法学岂可一日不讲乎哉君所居者虽风纪之职而所专理者则学校之政也学校之政所明者君臣父子夫妇朋友长幼之伦所求者伏羲神农黄帝尧舜禹汤文武周公孔子之道所习者易书诗春秋三礼之经所以敦化原厚风俗作成人材以为朝廷异时之用其责任盖不轻也两浙十一郡之士子若冠若童无虑数千百人其贤否淑慝皆于我一人焉是赖是系目睄睄然以环视乎我口呶呶然以拟议乎我蓄疑义者待我以决陷迷涂者待我以援怀私见者待我以正黯闇者待我以明污浊者待我以洁懦退者待我以立震撼击撞者待我以镇定佻闼跌宕者待我以约束盘错纷结者待我以解舒辛甘燥湿者待我以调剂必事事处之当其处人人止之得其所物物知其所自来然后庶乎其可耳苟或一事之弗知一理之弗究一言之偶颣一行之少颇彼且羣然笑先生于列矣又其甚者乃至疵议谤讟之猬兴可不念哉自非在我者讲贯之有素操履之有常一旦卒然以应其无穷之求偃然以当其全备之责抑亦难矣此讲学之功所以不可无也书不云乎惟斆学半而礼亦云教学相长得知新于温故之余寓问学于教诲之际古之圣贤所以进修德业师表天下用此道也予于仗和情谊深至非苟相谀说者故于其行劝以古圣贤教学之道言若迂而实切岂苟然而巳哉或者颔而去左春坊右庶子徐溥时用通政参议何琮文璧监察御史冯定士定都给事中金绅缙卿给事中黄甄器之宁珍伯珍闻予言而韪之请书于帛以为仗和之官之赠遂书之予及六人者皆仗和同年进士偕读书翰林者也 

　　○赠福建宪副何廷秀序 

　　予友旰江何君廷秀以秋官正郎擢副闽宪朝之荐绅士大夫咸赋诗赠行虚首简俾予言以序其相赠之意噫予何言廷秀承家学以经术发身贤科造属省部历礼而刑自贰升长声名籍籍朝野间夫人能言之予何言矧廷秀励行嗜学发于文章典重有法凡今之政务法比无不精练夫人能知之予何言虽然予于廷秀同年登进士素有推重者也欲不言得不言乎予闻古之君子其事君也忧治世而危明主其交友也危君子而忧善人何则自古及今君子少小人多善人少不善人多善人君子在众人中如斗在星也如明燎之处羣灯中也如比屋中之危栋突出也如众器杂陈而明镜烂然于其间也盖其自处高其为质大而又致用光明高大而光明如此人举目斯见之矣有善美焉固未必彰一有疵失人皆指摘之传播之不少容矣岂非深可忧危者乎是以古之君子有志于扶持善类者恒切切然偲偲然过于忧以危非固以是相党比也其心诚有在于斯世焉传曰不有君子其能国乎使凡今之布列中外者皆若而人人人存此忧危之心自忧自危而又相与为忧危则善类以植国脉以寿天地间之元气恒以完矣尚何忧危之有哉廷秀德周而才敏读书而又读律一旦出刑曹以持一方之风纪固其所也而予犹必以是为言也盖推古君子相与扶持之心忧其无可忧之忧危其无可危之危是则予向所谓何言之言不得不言者也 

　　○送宪副徐君赴广东诗序 

　　尚书刑部郎中徐君德容用大臣保任拜广东按察副使奉玺书专督海道同朝缙绅咸赋诗赠别通政参议陈君时用侍御魏君孔渊授简于予曰请为序之予观诸君之诗所以道情写景者虽无所不有而非徐君职业之攸系也予越产也知其地里为详请以此序羣玉之首可乎二公曰可窃惟广东之地为郡者十而八境于海自东徂西相距三四千里国初于此设卫若所大小七十余处以为海道防者甚至岁久而弊滋戍守之具一切废弛朝廷知将领之不足恃也乃增置宪臣以提督之于凡海滨之地皆然而尤注意于是邦焉盖以境外即西南诸夷珍异所出得其物盈握立可以致富故人之冐险取利者视死如假寐虽伏欧刀者相踵终不悔也甚至招致外寇为边鄙患故是邦海道之寄非其人有过人之才廉声素著者不轻畀也然往时所备者海虑寇自外来也今也广右峒猺乘我不备越境以为腹心之害则寇又自内生焉于是始撤外之藩篱以为内之捍蔽向所谓废弛者复荡然无余矣不幸于此废坏之余而当夫一面之寄其为任不亦难哉虽然无难也大丈夫负过人之资而立功名于斯世惟恐不遇人所难为之事而无以显其无所不用之才苟纾纾徐徐处平时履坦涂乘易为之机席可为之资虽有所为则亦无以异于庸众人也惟夫事之无可为而人皆不能以有为也而我独优为之然后表表伟伟着见于天地间焉耳君行矣予所望于君者不止宁海道而巳也异时出自羊城遵海而西历城邑之丘墟覩村洛之草莽试为我问诸海滨曰致此者谁与 

　　○赠浙江谢佥事序 

　　刑部员外郎祁门谢德泽用大臣荐擢浙江按察司佥事将之官其乡人仕诸朝者知予与君相与也属予赠言惟祁门春秋闻天下君始以是经起家进士既而簉属刑曹今又擢佥按察司事国朝按察司以提刑列署盖以宪事非一端而其尤重者刑也君往者既以是经佐其长以明天下之刑矣今而往佥一方臬事独能外是乎哉先正有言春秋夫子之刑书也又曰春秋圣人律令也吾夫子假二百四十二年行事以寓赏罚之权其于惩恶也尤深切着明焉于郑段之克则推见其至隐也于齐俘之归则结正其罪也于公子嘉之狱则原情定罪也于弃疾之恶则诛其本意也至于商臣之逆则又推本所由而着其首恶于士谷箕父之反则又本忠恕而无偏党之意于乎圣人本公平正大之理以断轻重曲直之事的然中天理犁然当人心诚万世断狱者之权衡绳墨也或者谓读书不读律则致君无术噫古今律理孰有外于春秋一书者哉律而外乎春秋则司空城旦书也岂所谓律哉君专门是经既用以发身致位然不知为大司寇之属七八年于兹所断之狱奚翅千百曾有一二合于经者乎君亦常引经断狱如汉人也乎意亦或有之然惟助其长而巳不得以专制直遂也今佥宪于一方故事凡天下按察司皆有分道道各有印章岁各遣官巡行其部属事无大小皆得以独断专达君自是得以行其所学矣今夫天下事万有不齐必权焉然后知其轻重绳焉然后知其曲直使在吾者无权与绳则事至吾前其不至于枉其轻重曲直之实而倒行逆施之也者几希春秋者轻重之权衡曲直之绳墨也本诸此以断天下之大事决天下之大疑迎刃而解矣一方之臬事奚足云乎君往念哉毋迂视予言 

　　○送惠州李知府序 

　　今之郡守古之诸侯也世谓之邦君以其于民有君臣之道也谓之民父母以其于民有父子之恩也谓之民师帅以其于民有师弟子之义也民生三事郡守备焉其责任之重诚未易尽也尽之者代不数人呜呼求数人于数百年间岂易得也哉长沙李君明远蚤以进士拜行人司正出知蜀之叙州府其政声固巳籍籍在人耳目间近世缙绅大夫屈指数良二千石君必预焉寻丁家艰解官家居今皇上复正大统之明年起复改知广之惠州府命下惠之人士寓京者闻之喜相告曰是治叙州有声者也侍御郭君以赠行序见属且曰君必欲得予文以故不敢辞予惟民生于三惟君惟亲惟师郡守兼焉其所系诚重也巳历观往古尽兹道者盖鲜陈宠治郡任王涣以简贤选能任锺显以拾遗补阙虽明君之治国不是过也黄霸治郡力行教化而后诛罚务在成就安全虽慈父之畜子不是过也文翁治郡招下县子弟以为学宫弟子为除更繇行县必与诸生明经饬行者俱虽严师之授徒不是过也若是者代无几人人或专一事鲜能全之以一事名史尚以为美谈况其全也哉所谓全者必如孔子所谓庶而富富而教孟子所谓井田之制学校之教斯为至耳秦汉以来言治者皆苟而巳自非通经学古号称通儒者乌足以语此哉李君以经为学以儒发身是盖尝志圣贤之道者也故于其行也敢以是望焉 

　　○送潮郡黄知府序 

　　古之人治潮有声者吾得二人焉唐韩文公宋陈文惠公是巳二公俱以除鳄鱼之害着声当时流芳后世世之人卒莫有能优劣之者予窃以为戮之也以力感之也以诚力则动以人诚则动以天此二公优劣之判也噫继韩之后有陈陈之后寥寥数百年未有继焉若今守潮郡黄侯岂非闻二公之风而兴起者乎侯自下车以来一惟二公之治潮者是法其心尤切切焉惟除民害是急虽古今殊时未尝有鳄鱼可除而其所以除害之心初与二公不异也然鳄鱼之害仅及海滨鲜食之民而吾都鄙乡遂之民则固无恙也且彼异类冥顽不灵初非有意害人人适遇之因以肆其毒耳非若人与人同类也顾乃噬人以肥巳伤物败类靡所不至其设心措意罔知纪极其害非直鳄鱼比也居民上者苟恬然不知怪伈伈俔俔袖手旁睨而不之问焉岂天子命官之意哉夫师其心而不泥其迹善学古人者也侯之为治虽不拘拘于二公之故步而其心则殆有合焉所以继陈公之断绪于数百年之后者非侯其谁望哉虽然囿物以术术或有时而穷制物以威威或有时而亵又孰若一诚之为至哉是诚也在天为实理在人为实心大可以感天地幽可以通鬼神金石可洞豚鱼可孚风可使之反旱可使之雨虎可使之渡河蝗可使之不入境珠可使既去而复还况夫齐民也哉侯诚始终此诚而不杂则泝陈以上继于韩也不难矣则夫治潮有声者二公岂得专美于前哉侯报政趋朝书最将还府丞李先生潮人也命予代之言以为侯赠予闻侯有志古人者也故以古之人望焉 

　　○送武昌章知府序 

　　贤儁之士如良金美玉然随其所在而光彩华煜旁达四出则虽杂蓬藋瓦砾中而不可掩者自然迥与他物异小夫孺子足不入城市目不识珍异固未尝见也偶一见之未有不惊诧而爱慕者也又况寘之通衢大肆中而为深识广见者所接近乎予友桐城章君丝纶世所谓贤儁之士也登乙丑进士第擢给事中未几左迁赵州判官寻知州事居忧解任起复为应州秩满起升武昌知府方其自法从迁赵州也奔走州县间与羣吏伍宜若不复振作矣然治声赫赫然闻燕赵间入其境者嘉其攻接其容者醉其德人之敬之无异在禁近时然及移应州极边之地戎马之冲其事之难为又有甚于赵者而其政绩之章章视赵为益着而人之敬之嘉之者又益加多焉所谓良金美玉随所在而光彩华煜而自不可掩君其是哉君其是哉虽然金炼数而愈厉玉用久而益泽吾知今之守武昌也其治在会府下其职任之重土地之广人民之多事务之殷较之前政奚翅千百其坚强之质温润之气发越之光于是乎愈可见矣譬则良金美玉在通衢大肆中者也则夫人敬重之赏识之者当百倍于前异时铸为鼎以象夫物用为璧以荐之天又将于是乎取之予交君久而知之有素盖所谓金玉君子者也故于武昌士大夫之请即其有而似之者以为君之官之赠 

　　○送金华周知府序 

　　金华东南文献邦也自宋元讫于国初儒学之盛彬彬济济踵武相望一时称文献邦者归焉亦犹春秋时之有鲁邹东汉季之有汝颖也文献之邦非得儒者以治之则弗克以称厥任大治周君子正以膳部正郎拜知金华府事行有日宗人府仪宾王君求予言以赠行君安成彭文宪公之高第弟子也以春秋经中庚辰进士第历官两京造次必于儒者予喜其以儒者而临文献之邦其必得夫治之之要而惬于士论也巳然予于此窃有疑焉试举以问之婺自宋南渡以还吕成公陈龙川唐说斋同时并兴各以其学鸣于一时自时厥后止山何氏实得朱子之正传以授王鲁齐而金仁山许白云以次相传时则有若永康之胡浦阳之柳鸟伤之黄东阳之张兰溪之吴皆以文章擅名天下不特乎此白麟溪之郑累世同居又以义声赫赫着闻远近迨于国初宋濂先生佐我皇祖开一代文治当是时又有若王许吴胡苏戴诸公实佐佑之郑氏之彦亦有若济若沂若栢者焉一时清才硕学天下宗仰何其盛也今距其时几百年声名文物宜其历久而益盛然近日婺郡之民风士习回视于其前殆若有不及焉者何也盖必有其故矣予求其故而不可得谨因君之出守也试一问之君至郡莅政之暇试为求其所以致此者幸因风以见教虽然古之善为治者咸以正风俗兴人才为当务之急文翁化蜀韩公化潮皆非有所因也尚能兴起之至今两郡之人百世犹有赖焉况婺故文献邦前辈典刑去今未远一旦作而兴之以复其百年之故处夫岂难哉君以为何如 

　　○送琼郡叶知府序 

　　琼郡自昔号为乐土而以易治闻于天下也旧矣盖以一郡独居海中无比壤接境也民皆安土无流庸外徙也冬寒不甚无皲瘃堕指之苦民不忧冻也田岁再收兼有山林川泽之利民不阻饥也奇香异木文甲氄毳之产商贾贸迁北入江淮闽浙之间岁以千万计其物饶也风俗质朴资性巽懦乡无武断豪夺之家俗鲜椎埋横忮之习其人淳也出赋止于供军无漕税输将也养军止于守土无外繇更戍也凡此数者皆他郡所无有诚所谓乐土而易于治矣然而世之仕者往往以难称而不乐往何哉噫有由然矣岂非其人器弗宏欤才弗赡与望弗隆与皇上复正大位之明年诏以台州府同知叶侯为琼州府知府命下之日予往候之一见之顷即得其为人大凡所谓有器有才有望者侯真其人哉盖器必宏然后有大受之地才必赡然后有运用之资望必隆然后有以惬物议而厌众心是三者他人有其一则虽以之治四通五达繁剧要害之郡且无不可者况侯兼而有之也哉夫以兼人之德临和乐之地易治之邦非惟政事得其理民庶赖以安吾知一方之山川鬼神草木鸟兽亦莫不宁者矣嗟乎琼山人何幸得有器有才有望如侯者以父母师帅之哉侯昔佐肇庆尝奉藩檄督战舟于海南北诸郡留琼者阅月琼之父老观感爱戴恒有盍不我牧之叹今侯之往式符其愿先声所至其喜可知矣故予于侯之行谨书以为赠以助吾乡人父老之喜云 

　　○赠琼郡王太守序 

　　琼州府知府缺员部使者章犹未至天官卿闻之谓其属曰琼郡去京师万里颛颛居大海中属邑十支郡三人民数十万其命系于守一人守一日不可无也亟择其人以名闻命下乃刑部正郎王君宗周也一时公卿大夫士同朝者咸以琼郡得良二千石为予贺予询其实咸曰君自第进士即簉属秋官凡厥攸司事有疑难辄以属君君于法比而仁厚恻怛之意恒存于明慎详审之中经君所论断者人咸以为不冤嗟乎吾郡何幸得不冤人者以为之父母师帅哉君廷辞有日予念吾人十数年来无罪而受人之冤者多矣一日得君以解其菀烦幸因其行请即朝之公卿大夫士所以贺予者转以为吾乡之人之贺胡贺尔贺其得不冤人之人以为其父母师帅也于戏吾乡父老若朋侪暨诸子弟明听予贺言吾与尔厥祖若考均生兹邦自吾有生以迄于今发种种矣见吾之守若倅亦既多矣民有事逮至不冤之者亦云鲜哉矧无事而克推其不冤之心以不冤其无所冤尤其鲜有今吾人何幸得仁厚恻怛明慎详审之父母师帅以养以教以全吾人之生以明吾人之性哉自时厥后尔之有罪惟当尔之无罪亦惟当尔有盖藏尔其自用人不尔揭尔有田庐尔其自乂人不尔扰尔之是则是非则非人不尔变幻尔之有则有无则无人不尔易置尔齐民也人不隶尔于尺籍尔良人也人不鑖尔于奸宄尔之肌肤尔其自保爱自今人不憯酷尔俾尔身疻痏尔之货贿尔其自俭啬自今人不攘撄尔俾尔室空罄昏莫无人叩尔门户出入无人摭尔长短尔寝其安尔食其旨尔骨肉其完全若斯之类皆尔前此十数年欲得之不可得去之不能去者一旦得之去之予用是豫以为尔贺尔自今伊始其各守尔分供尔役输尔租调非尔固有弗取非尔当得弗争非尔宜为弗行惜尔身保尔家和尔弟昆教尔子孙亲尔族姻睦尔乡党里邻父训其子兄谕其弟老长嘱其幼少以毋违尔父母师师之命吾言虽耄尔其听之哉无斁君至郡莅事攸始幸召诸士民以予兹言示之于戏予言尚其有征哉虽然予于是又不能不为吾乡人父老朋侪子弟虑方今圣天子明见万里外股肱大臣孜孜以求贤图治窃恐吾使君之惠不久专于兹一邦也汉廷张于之任所以使天下无冤民而民自以为不冤者朝廷方将有待于君矣乎于是乎书于帛以赠 

　　丘文庄公集卷之三 

　　●丘文庄公集卷之四 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　序（三） 

　　◆序（三） 

　　赠琼郡陈同知序 
　　送伍通判序 
　　送傅推官序 
　　赠潮州张推官序 
　　送郑钧州序 
　　赠新兴贺知州序 
　　赠儋州林知州序 
　　送颖州高同知复任序 
　　送胶州陈节判序 
　　赠姚自明擢大兴知县序 
　　赠段可久宰福山序 
　　赠孟县张知县序 
　　赠郑陈留复任序 
　　送梁景熙知萧山县序 
　　赠韩敬夫序 
　　赠如皋易知县序 
　　送清江管知县序 
　　送容县林知县序 
　　送梁弘道教谕序 
　　送郑司训序 
　　送乡友冯元吉教谕序 
　　送乡友崔仲渊司训序 
　　送乡友林茂才赣州府学训导序 
　　送太子少保礼部尚书涪陵刘公致仕序 
　　赠都宪彭公致政还岭南序 
　　送王继甫南归序 
　　归田乐诗序 
　　醉花 
　　岐山八景诗序 
　　送蒋生归省诗序 
　　寿严陵先生七十岁诗序 
　　寿李希润七十岁诗序 
　　寿吴余庆诗序 
　　谢署正挽诗序 
　　赠段通判考满序 
　　送庄莹中赴秀水县序 
　　送乡友富川韦知县序 
　　丁守彝哀诗序 
　　侯教谕哀诗序 

　　○赠琼郡陈同知序 

　　锡山陈侯以泰安州知州需选天官升琼州府同知琼之人士寓京者闻命下即趋走其寓舍瞻拜焉既退私相语曰琼之民有幸矣去年得袁公为之守儒者也今年又得侯为袁公贰亦儒者也以儒佐儒吾郡三州十邑之民庶其有瘳乎语既人人喜动颜色明日走报予曰吾郡又得贤佐子知之乎吾与子之父兄乡党下及草木禽鱼皆得沾被其教化沐浴其膏泽矣子宁不喜乎喜之可无贺乎贺之非文不可也顾今京师学士大夫非无能文者必吾郡人然后知吾民情风俗之详贺侯之文子毋庸辞予忝以文字为职且郡人也袁公之行既谬言以赠之矣今侯之行又奚容嘿哉虽然侯儒者也不出户庭巳于天下民情风俗无所不周知非必躬履其地耳闻目见然后知也则于吾郡之民情风俗皆侯平日博洽中一事而又何待予赘哉请言其略吾郡独在海中广轮几三千里其地广矣广足以有容宜其民之众今反寡焉岭以南自昔称多奇货而吾郡所出者恒什八九其物产众矣物众足以自饶宜其民之富今反贫焉朝廷以其地去京师最远特优待之凡百征需比内地百不及一二其赋役轻矣赋轻得以自营宜其民之逸今反劳焉比年岁屡登斗米仅十余钱宜其民之有余矣而耕者往往告饥府若州若县学校共十有四科目外岁贡士计十年总其凡无虑五十余人宜其人材之众矣而仕者恒不多见是五者宜若有余而反不足矣岂无其故哉事之如此比者甚众是盖其易见者也予窃疑之久矣每求其故而不可得幸侯之往试一问焉所以致此者必有其故矣诚求其故而得之剔其蠹塞其源逆闭其涂而复其常处则三州十邑之民信乎其有瘳矣则夫教化之沾被膏泽之滋润庸有穷乎 

　　○送伍通判序 

　　国家承平百年海内无事久矣仕者恒以得山水之郡为乐然郡之有佳山水者多临边徼当孔道或其地瘠民贫俗不尚文学不然则其民悍戾喜鬬讼多椎剽之盗武断之豪讼谍纷冗欲求一日之暇有不可得者是以往往不如其意幸得佳郡皆无是数者之累矣而其人又多喜事功贪声利胷中扰扰不能斯须宁者故虽得之而不知其为乐予友羊城伍君尚节简静之士也为人忠实无他肠不设城府为崖岸与之交往数十年恒如一日蚤膺乡贡试礼闱辞校官入太学者十余年今拜命为宁波府通判四明山水名天下形胜伟特羣山秀拔湖荡清溢众流斯委号为东南奥区内络湖渠原田交灌外滨涨海海错杂出号为东南乐土诗书之泽相染弦歌之声不绝世宦之盛如史如袁文学之尤曰麟曰凤至于理学之宗则又有若杨黄诸人流风余韵至今犹存号为东南文献之邦向所谓数者之累幸皆无之而君又居倅贰之职上焉有守以总其繁下焉有属以分其详君居其间以简静之德临淳厚之民岂非地与人相称哉惟简能御众之繁惟静能应众之动以此佐其长临其下无难事矣苟其身自处于委琐纷扰之中自治且不暇而况治人乎而况乐山水之胜乎君甚称是官而官又与地相称可谓得其乐矣凡相与厚者咸赋诗赠君行予尤厚者故为序 

　　○送傅推官序 

　　刑者圣人不得巳而用之者也用之必于不得巳可以巳而不巳焉是岂制刑之本意哉昔者圣王既制刑书颁之天下示民以不可犯复立刑官执刑书以断天下之狱使民知是书之必用而其条贯之必不可犯而犯之必不得巳是盖用之以禁制其未然而非豫以是待之也苟非甚不得巳必不用焉其用之也必原其情揆诸理定以法比审故误之因求法外之意然后用之不敢轻也我国家仿周典以建官内设六曹刑居其一外之郡设守倅者三而理刑狱者惟一其意盖可见巳守倅譬则菽粟稻粱之类所以养民生者也刑官譬则汤液针砭之类所以防民疾者也吏乎民者不思耕艺储积以养民之生顾乃鳃鳃然捃摭传致求民之疾以施其吐下熨灼之方岂理也哉琼郡去京师最远民俗视内地颇淳健讼怙法者固不能无然愚昧罔知而误抵于罪罟者亦多矣予去家也久于乡邦之事虽未必一一知其详然闻兹数年来水旱相仍民多疵疠岁收薄恶物价腾踊盖必有以召之者昔东海杀一孝妇天为之旱者三年意者刑罚有不中欤乃者旰江傅君用端以太学生历政刑曹谒选天官特擢吾郡推官受命之日即介封部主事左君时翊过予予一见之知其为仁厚和易之君子也退而语凡乡人之在京者曰吾人庶几其有瘳乎所以推哀矜勿喜之心以生吾人者其在斯人乎回灾异之变为丰穰之祥者其机在此乎佥谓予宜有赠言予故推古人所以制刑及圣朝设官之意以为君告非欲君以姑息惠奸也君其念之哉古人有言求其生而不得则死者与我俱无憾又曰刑罚不苛是刑罚中教化君其念之哉 

　　○赠潮州张推官序 

　　崇川张仲鼎以乡贡进士卒业太学者久之需选天官拜命为潮州府推官命下潮之士走谒予需赠言予谓之曰以儒生而司郡刑四邑之民命庶其有瘳乎盖刑官民命所系一不得其人则一郡之民有横罹非命者矣一人非其命则感伤天地之和而召旱暵之灾灾仍则岁歉歉则民不聊其生是则郡之治教虽总于守所以辅其治弼其教召和气致丰年则本于司刑之官也乌可非其人哉昔东海冤一孝妇而致旱者三年一妇人之非命何与于天而天乃以一妇人之故致一郡之灾是则为一人而祸及千万人也天岂屑屑为是哉盖天人感通之理不以小大众寡而殊天无往而不在人无一而非天千万人此天也一人亦此天也伤其一人之天而天之在乎千万人者亦从而伤焉可不慎哉由是观之司刑之官诚不可以不慎择以其非独有系于人而实有系乎天也彼夫以案牍为师而从事柱后惠文冠者详于人而略于天乌足以语此哉天人之理备于易易于刑狱之事屡致意焉于噬嗑曰明罚敕法于贲曰无敢折狱于丰曰折狱致刑于旅曰不敢留狱易者性命之书而于刑狱之事丁宁谆切如此圣人之意断可识矣君以经书为学以儒科发身其诸异乎世之为俗吏者故于其行也推夫天人之理以告之 

　　○送郑钧州序 

　　问羊知马机开键闭昔之人固有用之以成名者矣君子不取也深文巧诋刺骨熸肤昔之人亦有任之以为治者矣君子不取也盖用智者术数有时而穷任威者刑罚有所不能加若夫居简可以临民正容可以悟物储精蠖濩之中可以逆厘三神谈笑尊俎之间可以折冲万里当之者意销遇之者心醉其惟诚乎予友云间郑叔润诚实人也质直而谨恪平生无伪言伪行自其居家庭处里闬以至游庠序登甲科所以处巳接物一惟诚焉是务无所矫饰天顺四年以名进士拜知钧州入境之初望车尘者瞻其容巳动其心视篆之始拜阶下者接其言巳革其面未尝任智与威而四封之内自然闻风而向化三年之间有如一日今年以考满来觐阙庭天官考称将归所治凡与之交好者需予赠言予惟叔润之政治章灼人耳目如此奚俟予言为哉虽然叔润固无俟乎予言予亦不能以无言也然则将奚言耶不过推明叔润所巳行而有验者以渎告之耳盖是诚在天为实理在人为实心敛之则成巳施之则成物一念之至可以贯金石孚豚鱼感鬼神动天地风可使之止旱可使之雨虎可使之渡河蝗可使之不入境鳄鱼可使之远徙于海珠可使之去而复还况夫齐民也哉诚持此心而始终不渝不以智数威严杂焉若是而民之不丕化治效之不益着声誉之不远闻万无此理也叔润归不必他求于此而加勉焉则虽古圣贤之事业亦不过此矣一郡守云乎哉观斯文者谓予为迂且过者非知言者也亦非知治要者也 

　　○赠新兴贺知州序 

　　朝廷以滇南地僻远恒慎择其长吏非其人不轻子之所予者必出自学校通经史知理道达政治者也天顺壬午冬十月天官卿羣士子之需选者而铨试之首擢长沙贺恕近仁为云南新兴知州循故事乘传将之治所其乡友某谒予文以为近仁之官赠予闻地有遐迩而人情之好恶则不遐迩异也均好生而恶死均好善而恶恶均好逸而恶劳均好聚而恶散均好取而恶予均好利而恶害善于治者顺其性而导迪之寘之生全休息之地而不拂其情斯相安矣彼昧者乃荒远其地鄙夷其人畜视而渔食之使之失其所以为生者一旦至于启事造衅非惟彼不得以安其生而巳亦不能安其位矣岂不两有所失哉考之前志古人之治于斯者若张乔除去奸猾而二十六郡尽降张处陀以淫虐致乱祸延二十余万人梁毗不取一金酋长感悦史万岁贪其贿赂随服随叛则人情好恶大略可见矣岂以古今而异哉且顺其情则服逆其情则去虽齐鲁吴越之民莫不皆然况荒服之外乎是尤不可不加之意也贺君湖湘故家子曾大父以下世为显官得家庭之传有素发身贤科卒业太学遍交当世知名之士所谓通经史知理道达政治者非其人耶天官卿首擢斯任诚真知人予知其必能顺民之情以导迪之克副圣天子轸念远人之意必矣异时政声彰闻其名位殆不止此也于是乎书 

　　○赠儋州林知州序 

　　莆田林侯之守儋州也政行惠流民夷悦服儋之士咸以为前此数十年握郡章者皆未之或过也自子来京师凡郡人以事至者询及贤守令必曰林儋州及求其所以贤则又往往不能言嗟乎为治而至于人莫能言非不能言莫可得而言也昔班孟坚传循吏六人各以一事擅声于时独河南之守吴公无事可书止曰治行为天下第一一言之外无可书也岂真无可书者耶噫为政而人无得而言史无得而书其真循吏哉虽然古之所谓循吏者往往在河朔汝颖之间未有地远而偏如儋耳者也地远而偏巳之臧否上之人弗闻知也民之欣戚上之人不闻知也有善名不扬有恶声不彰名不扬则赏不及声不彰则罚不加赏不及则怠罚不加则恣怠则多苟且之政恣则无顾惜之心此世之仕者通患也自非的有所见确有所守未有不怠且恣者焉古人有言无所为而为者义也侯殆有见于此乎今年春乡人贾傊者来京师拜官南还滨行求予文将持归以为侯赠予问之傊无可言予亦无可书也若侯者其庶几古循吏也耶诚一其初终不中变焉名位将不止此也 

　　○送颖州高同知复任序 

　　尝怪欧阳文忠公世家庐陵及其宦游四方历守七郡所至如滁如扬如亳如彝陵皆不之思而独惓惓于颖既去任而犹思之不置时时见于文字间迨其晚年得遂所请乃不复归吉而终老于颖焉意其人民土俗必有异于他郡而足以感公之心而为所爱慕者不然故乡飞鸟亦啁啾之言岂公徒能言之而不能允蹈耶及观思颖诗集序所谓民淳讼简而物产美土厚水甘而风气和然后知公之所以眷眷于颖者意有在也况今地在皇畿内为帝乡之支郡渐染圣化日深其民风士习必有非昔比者则夫今日之仕于是也其官闲无事之乐殆有过于昔人者矣泉南高明文显佐兹郡者六年矣吏习而民安之今年以满两考来上天官绩以最闻将俟九载而超升焉其治下张翀等计其在郡之时仅余一考虑颖人之不得久专其惠也欲言之而辞不足以达意谒予文以代之言嗟乎世之仕州县者恒多以鱼肉视其民民用是亦视之以寇雠一旦解任而去也如骑虎而得下而民之幸其去也如负芒刺而得释况去之复思思之而冀其复来耶由是以观文忠公之于颖非独其民俗之善抑亦公之德政有以感孚乎其人也苏子由尝称公之政察而不苛宽而不弛吏民安之则公之所以得颖人心者其有在夫予闻文显之治颖亦有上下相安之美岂其天资近道故其所行亦有暗合于公者乎不然何邦人之恋恋于文显如是也文显临先贤之故郡治其遗民之子孙诚能体其心而施之不纵弛以宽不苛刻以察始终一致而不变焉则虽不能与之齐驱而亦可庶几其万分之一矣方今朝廷清明尤注意于牧民之任未有庶几如古者而使滞于常调也治行第一征为公辅颖川旧有故事岂古有其人而今无乎文显当是时其亦思颖否乎是为序 

　　○送胶州陈节判序 

　　汉史传循吏六人而其一出胶东胶东之治流芳史册古今以为美谈于乎王成何以得此声于当世哉考史所称其绩之大者亦不过谓其劳来不倦以致户口蕃殖耳夫劳来非难事也而数百年以来未闻能继其后者何耶岂古今人不相及耶抑古之民易治而今难耶不然则当时流民自占八万余口皆伪增诚如史氏所云邪建安陈君廷辅以太学生擢倅胶州三年于兹矣报政来京天官考其课居最将还任所过予求言予闻今之胶州即古之胶东也疆域如故而守兹土者未闻有如王成者岂真不可如哉顾吾所以劳来不倦者未如之耳夫劳来可能也劳来而继以不倦者难能也故虽尼父之圣师与由之贤所以教之为政者亦惟以不倦为言然则成亦有得于孔门之教欤矧吾廷辅出自学校其于孔门不倦之教服膺有素心圣人之言临古循吏之迹所以继其芳躅而追配之者诚无难矣但不知果能不倦否乎州之守虞君济民予友也君归而以予言谂之相与勉焉则夫三齐之间有以贤守佐并称者必吾济民与君也王成岂独专其美于胶东哉古人岂终不可及哉是为序 

　　○赠姚自明擢大兴知县序 

　　国朝赤县令之制视他县令秩高一等朝夕得预朝参他令则觐见有时也三年考满得给敕命他令则必待九载也善政着闻则不俟终考而不次超擢他令则必循资格也有所按问必待上请他令则不待报而径逮置对也均是令也而朝廷待之独优优之所以重之重之所以难其选也选之难也如此则居是任也夫岂易哉盖以天子辇毂之下百责萃焉百需出焉五方之民聚焉上有文法之绳旁有掣肘之拘下有摘纸尾之抏甚至有近贵之矫虔法比之擿觖知识之请求而必欲一如其志以行难矣哉自非材行之卓持守之坚者不足以当兹任也求其足以当兹任者于今吾得一人焉姚君自明是巳君庐陵人其先以旁累谪戍朔方因家焉发身戎行奋志经史一旦拔等夷而出以与天下豪儁士相颉颃非材行之卓不能也登名天府四至礼部得校官辄不就卒业太学几十年断断乎其必得所志而后巳然而弗偶卒亦末如之何今不得巳始就舍选以出非持守之坚不能也古人有言穷之所养则达之所施以是占之则君之于是任优为之无难者矣嗟乎天下事本无难者顾在我者有不足耳以我之不足故见事之有难非事之难无诸巳也使在我者恢恢乎常有容地绰绰乎常有余才灼灼乎常有定见卓卓乎常有固志则事之未来也有以炳其几先其既至也有以中其肯綮其巳过也有以得其归宿则虽天下之大几务之繁尚优为之况一赤县令乎此予所以断焉知君足以当兹任而无难也天官卿承上命而以君膺是选真诚知人而君亦真无负所用也哉君之同学某某谓予与君有一日之雅需言以赠于是乎言 

　　○赠段可久宰福山序 

　　今之县令古百里侯也于民有父子之道焉于吏有君臣之道焉于学校有师弟子之道焉士之筮仕即得百里之地有数千户之民以君之父之师之亦可以行其志矣然世之仕者往往重内而轻外一登科目即视州县如陷阱然惟恐巳之不幸而或堕焉之人也岂虑其职之未易称耶民之未易化耶吏之未易驭耶政事之未易修举耶曰皆非也政以其胷中之勃勃然未易平耳虽然领郡辄无色之官皆有词岂独今日然哉唐府帅见大府必戎服左握刀右属弓矢帕首袴鞾郊迎令狐峘刺吉州谒见齐映从容步进不帓首戎器即以得谴夫府帅之见大府刺史之见观察使尚尔则县令可知矣宋使者行部所部郊迎数十里外或遇霖潦瞻马首倏至跪拜泥淖中移时不敢兴既就馆拱手立座下三跪进酒其卑辱也甚矣然是时韩昌黎以名世大儒谪令阳山朱紫阳以命世大才首簿同安未闻其以骄蹇得谴于时及考其所以致谴者乃以辟异端忤权贵之故所以然者岂非以上下之分所当尽是非之公不容昧可以理诎而不可以势诎耶予友段可久少负奇气好读史传而慕古豪杰士之为人不肯媕阿随人后举进士即以病得告家居其于富贵利达盖漠如也今不得巳始起拜命得知登之福山县嗟乎可久岂百里才哉虽然今则然矣将若之何夫以大才试小邑如以千里马驰数十里之地不患其不至也以百石弓射数十步之远不患其不中也可久行矣其尚明理以御气无若小丈夫然积勃勃者于胷中见悻悻者于颜面于上下之分则不肯安临势利之际则厥角稽首之惟恐后其为科目累也大矣予托交可久相知最深于其行慕古人赠处之义方将有所规焉适地官主事刘世英率其诸交游属予文以华其行遂书以赠之可久得无异吾言乎 

　　○赠孟县张知县序 

　　会稽张君景瓛以昌平县县丞九年考满升知怀之孟县行有日其友尚宝司丞江君宗海中书舍人张君升之辈谋所以赠其行者谓非文不可将请之大方家景瓛曰必得某文时予方在告升之以文请予辞以疾明日升之偕宗海复来且曰张君慕子之文必欲得之子毋庸辞嗟乎予言何足为人轻重而张君必欲得之哉予闻君山西布政公之从子福建佥宪公之嗣也其学业得之家庭之授受者有素向丞昌平密迩京师且在山陵下事烦剧而民难治君从容为之绰有能誉其于治体固巳试验之有素况孟视昌平不逮远甚而令视丞其权任亦自不同譬之屠牛之刃不难于割鸡豚彼大而此小也断髋髀之斧斤不惮于劙肤革彼难而此易也道瞽者之相不忧其步履之颠踬彼相人而此自行也虽然人固有能于大而不能于小者不见海舟乎能出没于吞天浴日之波涛至于入溪涧则胶矣亦有能难而不能易者不见猛将乎能搴旗斩将于锋镝纷扰之中优游樽俎间或至失匕箸矣又有能助人而不能自为者不见奕棋乎能料敌制胜于袖手旁观之时当局则昏瞀矣虽然此所以论庸众人也非所以论出乎众之人也材之出众者天分既高而又假学力以充之持之以定志本之以实心行之以强力则是天下事无大小无难易无人巳一切优为之矣是之谓天下之通才君得无近似之乎予力疾书此以塞二君之请俾书诸帛以赠张君之行君得无异予言乎 

　　○赠郑陈留复任序 

　　予官禁近居京师凡吾岭南人游宦四方者无问识与不识人来自其治所者必询其治状治则为之欣然否则不乐者竟日予友海阳郑君暲之为陈留令六年于兹矣人来自汴者往往称其善不容口及求其所以善之实则相顾愕然拟议者良久而卒亦无以为对嗟乎此君之治所以为善欤老氏有云其政闷闷其民醇醇君之治殆近之乎夫善于治者无迹大凡存形迹者为名者也苟行其所无事而不容吾心因民之俗而不立异顺民之天而不拂其所欲公是非而是是非非之同好恶而好好恶恶之时其耕而耕焉吾不尔督也择可劳而劳焉吾不尔私也缲绪而织缕字幼而孳畜吾不尔程也某山有木可为棺某亭有豕可用祭吾不尔知也夫然则虽无殊异之行超卓之功而民阴受其赐也多矣视彼烦禁令程功课要声誉以希赏擢者其诚伪正谲之分奚翅天渊乎哉君为陈留非一日谈其善者非一人至求其实乃无一事可指非无事也有其事而无其迹也无迹故无名无名故不可得而指言焉虽然日计不足者月计恒有余在位无赫赫之名者去后恒见思仰孰知其不务一时之名乃所以垂久远之名欤今君报政天官考最将还乡人寓京者求予文赠之予多君善于治凡吾岭南人仕中外者皆预有光焉故乐为之书 

　　○送梁景熙知萧山县序 

　　皇帝复正大统之四年因天下百司朝觐京师首举更贤育民之典简州县之吏去其尤无良者择进士中之有名者往补其处于是吾乡之为进士者四人预焉潘洪克宽得东平州崔浩文渊得吴县吴浍源深得弋阳县梁昉景熙得萧山县四人者景熙年最少而萧山尤号难治爱景熙者咸为之虑焉予曰无虑也胡无虑耶有恃也昔宓子贱为单父宰所父事者二人所兄事者五人所友事者十一人皆教子贱以治人之术邑用以治今萧山之人可师可友者吾不得尽知也乃若硕德古学为天下所宗仰者有冢宰魏公焉公邑人也百世之远闻风尚兴起况亲炙其人者乎清德惠政为两浙所称最者有太守彭公焉公乡人也千里之遥引领冀觌况亲为其属者乎以吾景熙英妙之资谨厚之道通经学古之才得二公以为之师法其于治邑也何有予所以恃而不为景熙虑者此尔呜呼古者学而后入政今吾景熙因政而得师异时学之所进当不在子贱后而萧山之治岂下于单父哉予于是不独不为景熙虑且为之喜且幸矣于其行也书此以赠之 

　　○赠韩敬夫序 

　　予友韩敬夫世家河内之修武以正统丁卯乡贡进士第试礼部不得意其后屡试皆然今十有六年矣始以太学舍选得为婺源县知县滨行过予言别曰某太学十年交游之旧兹忝有民社之寄才薄而任难心甚惴焉吾子能无一言开发我乎予惟婺源文公之阙里也吾敬夫平昔所读者文公之书凡其所以见于修身制行接人待物者何往而非文公之道今将临文公之故里以治其乡之遗民不过推文公之道以行之焉耳岂俟他求哉夫文公之道全体大用之道也大而以之治天下次之以治一郡一邑小之以治一家无用而不效凿乎如衣布帛必可以不寒食粟菽必可以不饥也虽然求之于空言孰若求之以实效昔文公三任民事其在同安也莅政事以勤敏开士子以义理其在南康也列三条以新政化定规式以明教条其后临漳之政亦称是焉宽严适宜政教兼举其施为之序俄顷之化非但足以致一时循良之绩而实可以为千万世治民之规矩绳墨秦汉以下所谓循吏者皆不足道也吾敬夫诚能一遵文公之所巳行而效者还以治诸其乡之人吾知文公在天之灵亦未必不莞尔而笑也敬夫其勉之哉敬夫曰唯唯适监察御史司君希谦求予赠言遂书以为敬夫之官之赠 

　　○赠如皋易知县序 

　　予友高凉易君立方以易经领东广乡荐今二十有七年矣数试礼部得校官辄弃去游太学者久之然卒不能如初志也今年夏拜命为扬之如皋知县户部主事萧君有庆与之友连过予征文以为君之官之赠嗟乎火之宿也用之壮水之溢也流之长其理然也君老于场屋深于世故一旦小试之以百里之政吾知其无难者矣予闻古之君子四十而始仕植之于既固之后决之于将溢之时故其于天道民彝物理事机人情世态时宜地势官政吏治士风土俗无不究诸心而求其故或得之于简册或得之于传闻或得之于谣诵或得之于谈论或得之于涉历或得之于耳目阅世久而经事多其轻重长短大小远近厚薄迂径险易深浅广狭多寡强弱虚实高下明晦同异详畧繁简嬴缩淳浇真伪始终本末因革损益良苦新陈偏全常变先后久暂丰啬利害成败盛衰得失曲直诚诈是非可否取舍好恶向背莫不的然知其所以如此与其所必当如此而不得不如此所不可如此而决不如此者一旦出而用之于时小用之则小效大用之则大效无不可焉者以故吏多善政国无失治民得以遂其生物得以止其所有由然也后世则不然矣夫以血气未定之年而当夫人民社稷之任历世浅而练事少徒恃其资禀而无问学讲习之功甚者负骄吝之气怀苟且之心其不至倒行而逆施之者几希如此而欲求吏治之循民生之安胡可得耶胡可得耶若君者可谓阅世久而经事多矣海陵民得斯人而为之父母岂非幸哉诗不云乎岂弟君子民之父母欲其强教而悦安之也又不云乎乐只君子民之父母欲其顺民所好恶也知所以强教之则不过于慈知所以说安之则不过于严然必顺民之所好恶而好恶之则其所以说安强教者皆得其平而不至于倒行逆施矣如此而为民父母庶几异乎未知为父母之道而遽使之有室家者欤于是乎序 

　　○送清江管知县序 

　　今制由儒而仕有二途曰科目曰舍法舍法循资以用常才而科目则以待非常之才焉国初定制兼用之布列中外盖均任也近世太学生得内任者十无一二而进士则十而八九矣于是仕者遂至重内而轻外一登甲科则京秩乃其囊中物而视州县之职如草菅然不幸得之匪怒则戚嘻其甚矣惟有志之士则不然其仕也不必于内亦不必于外惟所用之而巳固未尝有所轻重于其间譬之金焉用为剑则以割用为鉴则以照用为戈戟则以击刺用之而无所不可斯为良器苟金之在冶也跃出而自鸣曰我将为此而不屑于彼岂非不祥之甚哉金台管世隆以进士擢清江县知县命既下人咸谓世隆生长辇毂下必将恋内而厌外而世隆方且治装启行无毫发不平意见颜面噫所谓有志之士非耶盖君子之志于学也将以用之用之于内则志于致君用之于外则志于泽民职任有内外之殊而以行吾志则一也虽然泽民易致君难内之致君也非夫阅历之久倚任之隆听信之笃未易以致其启沃之功而引之于当道以成夫治平之效若夫外之泽民也则随吾身所至之远近所为之大小所辖之众寡朝发而夕至矣苟存吾心推所学尽其职以施夫及物之仁皆可以成一时之治安一方之民而不负大君之所命矣不负所命是亦致君而巳矣奚必日侍左右近清光而后谓之致君也哉矧民者君所藉以为治者也吾能保其民是能分其忧以安其位矣所谓致君也孰大于是方今圣君在上图治若饥渴固未尝昵迩忘远而掌钧衡者又能体上之心将以均内外为巳任士仕斯时得外任者但患不能平其气以立其志焉耳有志于斯民惠泽洽于一方声名流于四远则自外而之内由小而之大可计日而待矣世隆将之任其同年进士有为之求赠言者于是乎书以俟 

　　○送容县林知县序 

　　羊城林廷辉凤翔以礼经数至礼部连不偶今以舍选擢广西容县知县戒行有日乡之士夫寓京师者谓予于凤翔有夙好来求赠言且曰先生明于治体何以教凤翔予曰莫急于城守有笑予者曰先生何迂哉城守者将领之事也而以责之长吏是庖人不治庖而责尸祝越俎以代之也先生何迂哉予曰不然使凤翔令容在十数年前予劝之以此诚迂也又使凤翔得邑在齐晋吴楚之域而予劝之以此诚迂也今夫广右之地峝氓窃发岁无虚月曩时鸡犬相闻之处禾麻接畛之场今则丘墟矣数十百里之间人烟荡然仅仅存者孤城耳一方之民人幸而不系累于异类汗血于兵刃者咸假息于此与夫倚山结聚以避寇者亦莫不睊睊引领恃此以为声援苟循故常拘职守伈伈俔俔尚袭前人之故迹则身且非我有何有于民哉是故虽有良法善政亦无所于施矣矧容之孤城守以羸卒数百前此亦常破于贼矣往事之明鉴也可不虑哉昔赵襄子使尹铎为晋阳而请以保障为先君子与之彼全盛无事之秋且然而况此残破之区乎予所以劝吾凤翔以城守者此也凤翔诚不迂予言先事而虑不以无事而怠弛不以有事而失错兢兢焉如慈母之鞠其病子抚摩爱惜既恐其旧病之不去体复虑其新有所加也如舟人之操漏舟谨其出入见云而思风未晚而思归泊之地时时视其罅缝恐水之或渗以入也如病者之畏风扃其户塞其窦又必厚其衣衾或坐或卧必择夫温暖之所恐其或有以致之也若然则民得所保障矣夫然后以发其政以施其教尚何往而不可哉笑者闻予言而心醉遂请书以赠凤翔予载告之曰季路言志于尼父欲因师旅饥馑之后期以三年可使其民之有勇知方凤翔今得邑于容庶几近之其尚知所勉哉 

　　○送梁弘道教谕序 

　　岭南人才在古莫盛于始兴唐相张文献公史虽称其为韶之曲江人然其所生之地今实隶雄之始兴焉予尝循浈江而上下登黄冈之野翘首东北望山林冈阜蔚蔚然犹有英伟之气盖翩翩九鹤从天下降之所也今去公七百余年矣山川风气不改故常而人才之生一何寥寥哉岂扶舆清淑之气独丰于古而啬于今邪抑或五岭以南地薄而气浮公尽其全而得之后无复余邪予求其故而不可得古冈梁弘道先生以浔郡文学升掌始兴教事将之任乡之交游来求赠言予闻先生通经学古志趣不凡盖亦岭南人士中之铮铮然者今掌教于斯而吾岭南亘古今第一等人物所生之地适在其化雨沾濡之中得以览观其山川占候其风气询问其父老考究其图籍必将有以得其彷佛者矣如得之幸因风以告我虽然予请以意言之方唐盛时公之风度德业非独岭南士所间有唐三百年来中州人士亦不多见焉然当是时越俗犹未甚变南蛮之习尚仍其故章甫来适无所用之盖终唐之世惟公一人而巳他未之前闻焉今之世则不然衣冠礼乐盖彬彬然与中州等矣求其一人德业风度如公者虽不可得然其间服章缝学周孔者在在而有岂所谓扶舆清淑之气在古专锺于一人今则分而散于众欤惟专故大惟散故小理或然也夫求其大者于今固不可必得然于其众小之中抡而择之翕而受之开而广之引而长之拓而远之安知其终不至于大邪此开发启迪之功所以不能无赖于师儒之任也先生念之哉 

　　○送郑司训序 

　　余童穉时闻邻邑之乐会郑文学先生者闽人也以文名一时凡一方求文者归焉稍长为举子业又得郑主事所作戴记程文诵之知其为文学子也及来京师游缙绅间论及当世良有司皆以宁波郑太守为首称盖文学之弟也固巳信闽郑氏之多贤矣乃天顺八年朝廷进太学生于内廷羣试之简其文合程度者授以师儒之职分教天下府州县学予叨在考校之列既拆卷中有郑其姓名文充者闽产也所作不苟非无传授者予窃念焉得非乐会文学之子姓属乎又数日吏部员外郎王君偕一士大夫见访衣冠伟甚礼度闲雅予意其郑君也问之果然盖君受职得琼之文昌司训以予郡人也特过焉问道所由询其家世乃知君太守公之嗣子文学乃其世父也于是益叹郑氏之多贤明日员外君以赠行文见属嗟乎郑氏多贤着自古昔汉之康成阐明经训后世言经学者宗焉唐之广文澹素自持后世居儒官者慕焉宋之名士有气高行古以知天尽性为学当时并称闽之四先生者是又君之乡先贤也二三君子清德古学百世师表凡天下之为师儒者所当取法者也况出自其宗也哉君出自儒宗得家庭之传有素少游四明文献之邦缔交一时贤豪资益良多今以英妙之年膺师儒之任分教百里且与曩时世父所过化之地相密比遗文墨迹往往故在所以继其芳躅使一方之人凡有所述作必趋向焉亦犹异时乐会之有郑文学也岂不美哉君清才雅度非久淹常调者其勉之勿自弃 

　　○送乡友冯元吉教谕序 

　　正统戊辰予与万全冯元吉偕计上春官试俱不利卒业太学又三年元吉中乙榜得岑溪教谕予亦辞官同舟南归又三年予叨甲第官翰林者八年元吉始考满来京师天官考称当升而以举子不及数仍旧职改任巴县以去嗟乎海滨一别倏尔十年今兹复别非阅十寒暑不相见也人生斯世能堪十年者几邪则夫临别赠言情乌能巳虽然情不足道也顾吾侪平日所以相期待者有出于情之外者焉苟德学之不进名节之不立职业之不修则虽朝夕跬步相追逐奚益哉德学进矣名节立矣职业修矣相去之地虽在千里之外相见之期虽在数年之后恒如同一日处一室也夫何远迩久近之间哉元吉行矣予非忘情者然宁舍此而取彼者岂不以古之君子所以相与为交际者道有大于情者乎盖不徒以是责望元吉亦以自责也于是言而复继之以诗其词曰维北有燕维南有越自南徂北莫匪其极亦既辽止矧乃他适适彼蜀土在天一隅引领址南山川邈如念子行迈我心郁纡甡甡鹿羣噭噭雁宾彼物之类式和以亲胡我与女仳离孔频昔之裒矣如兄如弟今之暌矣如云如水感今念昔情曷能巳兴言赠之于道之左立教以身奚如不可无言不雠子何以处我 

　　○送乡友崔仲渊司训序 

　　予友崔仲渊领乡书仅二十年矣试南宫入太学余十年矣循常资以入选岁不一再可得美官然非所好也弃年劳以就教职得建昌之南丰县学司训孟子所谓辞尊居卑辞富居贫者非此邪夫人之仕孰不欲尊且富哉仕而不欲尊且富者伪也顾取之有道进之有礼不可苟焉得不可幸焉致得之以道进之以礼斯君子为之矣夫有可得之道可致之理然而时不我利岁不我与则亦姑即其所居之地以乐其日用之天苟必待尊与富而后行吾志焉则有终其身而不得者多矣虽然位有尊卑道则尊而未尝卑禄有富贫学则富而未尝贫矧师儒之职以学为业以道为任自三皇五帝以来凡其所具之仁义礼知皆吾性之所有有之则三公之位不能踰也学自六经子史下至百家之言凡布于方策载籍者吾无一而不究究而有之则万锺之富未足多也苟道则尊而吾方戚戚焉以嗟卑为念学则富而吾方汲汲焉以忧贫为心则失其所尊富者矣而况道与学俱无有哉嗟卑则屈抑苟贱无所不为忧贫则需求乞贷无所不至此举世学校官之通患也仲渊其勿似之有以自尊而不在于爵位有以自富而不在于货财非独以此自尊富而不屈挫于人且用是以施教于人使凡在吾化诱之下者皆知天下真有自尊自富之道出于爵位货利之外者庶乎无忝于师儒之职矣仲渊其尚慎哉 

　　○送乡友林茂才赣州府学训导序 

　　吾友林茂才以上舍生应校官选与天下举子羣试于奉天门下翰林考其文在优等得赣州府学训导戒行有日时郡人士在京者比常年为多相与醵钱具酒殽饮食之于城东佛舍酒酣有起而歌者曰湛卢之利兮以艾苕华铙歌鼓吹兮协以枯杨皇荂千狐之腋兮当暑以代麻时命则然兮吁其奈何继有歌者曰章贡交流兮屹以郁孤有新庙貌兮高渠渠峩峩其冠兮讲唐虞诜诜髦士兮来趋其隅尊有酒兮馔其鱼乡人往来兮通简书安居而饱食兮徐徐于于彼拥盖以前诃兮方且奔趋歌竟杯行无算谈笑欢谑以罄一日之乐甚至攘臂呼噪踉蹡起舞者亦或有之而吾茂才方且敛容端坐兀然不出一语有问焉唯唯而巳众莫不惊愕叹羡其克巳之勇而折节之峻也窃相语曰方吾侪与茂才同游学校时年少而气豪顾天下事百无一当其意者于世所谓功名富贵视之若囊中物谓试探手即可得也其后累应秋试至则罢去最后为有司劝驾可以起矣犹且迟迟其行至五六年之久岂意老之遽至邪今不得巳俯就儒官翻然收敛检束就规矩中始终若二人然岂阅世既久而觉前事之为非耶抑岁月斯迈而志气销软耶明日举以告予予曰不然不见夫秋水时至邪方其百川暴涨众流交汇两涘渚涯之间不辨牛马漫山平谷一望无际触木而折冲岸而崩流石而浮巨峡不能扼高埠不能防一有排廹则怒号哮吼声震远迩及夫霜降水落之后奔放者注之海泛滥者归故道疏而成川潴而成湖渟而为渊平铺漫流随山曲折因风成文可泝可沿可游可舟可以浇灌可以浣濯可以鉴面目可以供饮食其它润泽之功沾溉之利无所不有夫今之水即昔之水也何前后相悬绝如此哉时则然也然此乃大川大陆所有之形势彼夫沼沚污池乌有是哉若是者可以喻吾茂才矣夫人至于敛华就实之时是惟不用用之而无不可惜其官拘地冷不足以尽其用耳虽然巳不自用而授之人俾其代以用吾之用是亦吾之用也奚必自巳出哉众闻予言咸以为然遂次第其语以送茂才之行 

　　○送太子少保礼部尚书涪陵刘公致仕序 

　　太子少保礼部尚书掌太常寺事涪陵刘公凌云年未至以足不良于行乞致其事上弗许既而章再三上上以其情词恳切特俞其情且敕有司月给粮米岁给舆隶以示优礼大臣之意嗟乎圣天子之于大臣恩礼一何厚哉然此非特以为公盖以公职所掌者国家之礼乐佐天子以郊天享庙者踰十年每遇大礼致辞于殿陛之上周旋于坛壝之间咫尺天颜以导引赞助圣躬以裸献所以对越上帝灵承列圣在天之灵以致其顾歆于以受禄于天而锡绥和丰穰之庆于天下非但供一事莅一职者可比也公寅清勤恪服劳有年为先皇帝所眷注今上嗣登宝位方赖公之用而顾容其以私去噫岂得巳哉盖古者仁君之于其臣下也方其壮而强也用之必尽其才而不遗余力苟或疾而耄焉则亦便其私而不强其所不能致事而归犹必使之得所赡养以终其天年其仁义之兼尽也如此后世则有不然者矣欧阳子尝言由两汉以来虽仕至三公每上印绶即自驾其车辕一辞高爵遂列编氓而韩文公亦云中世士大夫以官为家罢则无所于归由是观之则前代之仕者平生竭力以尽心所事一旦老而休焉盖有不得其所者矣孰若公生盛时起家诸生而荐历华要迭荷恩封及其祖考若妣官登八座位极人臣兹其归也而又特给之日食资以人力昔人所谓虽有还政之名而仍享终身之禄者公实有之公世以农畯为业有田园之乐有林泉之胜仓囷足禾稼亭沼饶花木有可以养生之具有可以适趣之景昔人谓闭门归隐则俯仰山林之下者公亦实有之矧今年方五十有九距古人引年之期犹将十稔兹以疾而预告非以老而谢事近时公卿大臣有以老疾家居者朝廷有事往往起之具有成比公偶以疾去非废不可起也国计之重甚于身谋民瘼之瘳急于巳疾公之归也其尚颛精神近医药以毋忘乎圣天子之所轸念九重之使朝临而万里之辕晡驾可也予犬马之齿较公为长归装久朿苐以国史事重未敢言私然旦暮间尔公之再来予巳去矣予与公同年登第今三十有六春秋矣在班行中特相亲厚公行其太常僚属感公厚德相率求予文以赠行于是乎书兼以致予意云 

　　○赠都宪彭公致政还岭南序 

　　入皇朝岭南仕者惟宝安为最盛予所及见者礼部侍郎陈公副都御史罗公佥都御史卢公陈公以文学显名中外而罗卢二公则以才猷着功边方然皆能始终以名节全归其乡是三人者并出乎一邑之间非独岭海所无虽中州内地亦不多见也今彭公景宜以工部左侍郎改右副都御史巡边于辽几九年矣故事历官三考当升其秩公年仅六十七即上章乞致其事上俞其请乡人在京者咸曰公岭南仕宦者之巨擘也谓浚以文字为职业而以送行文见委惟公兼三人者之所任而又尽有其所长二都宪公立功西北而公则兼于东夫生极南之陬而驰功名于朔易之会以御戎卤孰谓南人绵薄也哉虽然方公轻裘缓带指麾叱咤于朔云边雪之中未足为公勇也惟当众人奔趋酣豢之秋屹然立截然断毅然去无毫发顾恋意然后见其勇耳孰谓南人绵薄也哉夫天道以南为阳阳固刚矣而风气之在地者则柔百越处地之极南人生其间体柔而用刚盖地气然也浚尝历考史传岭南人仕中朝者恒不多见若唐曲江之张日南之姜湟川之刘宋则南海道宗武溪安道潮阳元龟增城适子仅此数公而巳然皆进以礼退以义求所谓幸进患失者盖鲜焉若是者虽系其人所存所遭之不同抑亦由于地气使然欤公生诸公后遭际圣明起家科目官御史则振风裁贰廷尉则慎刑罚为郡守则蔼循良之誉总方面则广旬宣之政两任边寄所至则威行而惠施最其平生历履蔼然乡先生典刑千百世犹一日也今又谨知足之戒决勇退之节优游田里以收桑榆之效岿然独立于岭海之间为乡邦之耆旧朝廷之遗老使乡人子弟处者得以考德而问业出者有以取法而遵承所谓天地间之全人也亶其然乎浚也于公有乡契于其行也不能无言户部郎中祁君顺公通家子也请书之帛以赠 

　　○送王继甫南归序 

　　予交游海内贤豪多矣心所推重而乐相与者可屈指数也而宣城王继甫其一人焉豪迈开爽不屑细故口论天下事亹亹有证据遇事奋发敢为盖亦一奇男子也然官止一县令两居其官辄不久竟不得究其所蕴年富力壮可以有为也乃毅然谢事以去嗟乎其进也何难而其退何易哉继甫年弱冠即领乡荐试春官得校官不屑就卒业太学再试又不中居太学者久之寻以舍选得蜀之郫县县卑僻而民贫当西番入贡道番僧往来岁无虚月到则羣入县治索庖廪稍不如意令佐以下咸被羣辱继甫至严门禁不许擅入番僧狃故常直至厅事见令不为礼大肆其凶继甫目左右拉下痛杖之几至毙吏胥以下咸吐舌久不得入叹曰西僧为西蜀人患非一日矣藩臬大吏不敢厉声色临之况加棰乎邑人于是大慑相戒不敢犯其令而西僧入境者自是亦少戢矣未几丁家艰解任起复改山东阳谷县县多椎埋之盗白昼掠舟车焚庐舍罔有所忌惮继甫至问父老以民所疾苦咸言莫苦于盗不得聊生继甫即选丁壮严守备闻有盗者即躬鞍马具弓矢率壮夫驰赴之往无不获者盗寻逸他境大抵其为治以抑奸宄扶贫弱为事兼并家忌之肆为谤讪然其守正不回检约严密攟摭无所得卒亦莫如之何也其政绩灼然在两县人口耳者不可一二纪然能振发于众人委靡之中此二事尤为可喜今年春偕天下百司朝觐阙庭既竣事即上章乞致事当道者闻其名苦留之继甫坚欲去幸遂所志即朿装南归既去数日交游者始知之给事中河东樊冕景瞻西蜀冉哲尚仪姑孰杨璧应奎监察御史东吴朱铉良玉刑部郎中会稽谢廉允清工部主事钱塘杨懋克勤谓予曰吾辈与继甫相交好者知之深而善文莫如子今其去矣宁能默默无一言乎予曰诺嗟乎古所谓奇男子者今世盖不多见也而继甫岂非世之仅有者乎然而位不满其才如以千里马使之折旋畦径之间纵有追风绝尘之足亦何所施焉今而又放之于长山茂林之间不复驾驭之可惜也哉虽然千里一蹶古人深戒又孰若遂其自然之性虽无驰骋之快亦免困踣之虞之为愈哉予既以是言复诸君俾书以寄继甫又系以诗诗曰良马千里姿逸态何权奇有足不得骋居然自鸣嘶伯乐世岂无道旁空叹咨此事古巳然不但今人悲世重冀北产按图定黄骊谩劳耳批筒空有肉鬃垂胡天赋奇质于地乃不宜幸哉免鞭策莫羡黄金羁长林多清泉食饮聊自怡人生适志耳去去将何疑 

　　○归田乐诗序 

　　归田乐诗八章章十二句送衡州通判唐公履信致仕归琼山也公邑大姓以乡贡进士卒业太学解褐即倅衡岁将一周以忧制家居者六七年衡之人至今无贵贱老幼贤愚称颂之不容口不以其去任既久而衰今年起复至京师衡之人及琼士寓京者咸喜公之来谓公才长器闲蓄久养充前日衡阳之政特其端绪耳未足以究所有也兹将复之官必将有大设施如古所谓循吏者不但巳也方将拭目以观其新政而公不谋之故旧不决之龟筮即上章乞致仕既得请欣欣然喜溢颜面举手加额曰吾一生之事毕矣嗟乎人生之事岂易毕哉贪功名者不能毕固权位者不能毕嗜货利者不能毕图徼幸者不能毕怀晏安者不能毕计身后者不能毕天下之物凡一有所系吝于心皆未易以毕之也惟中有所主外物不能干而真知天下之至乐者然后能毕之虽然是乐也亦未易知也礼不云乎乐乐其所自生盖以生于斯长于斯老而休于斯百年之后又正丘首于斯斯盖人生之至乐举天下之事凡可乐者皆莫加焉者也虽南面之乐不足以当之彼区区之功名利禄又何足道哉公殆有见于此不然安肯以未老之年而遽为归闲之计哉公行矣浚因本公之意述乡园之事分为八谣赋诗以送之公归抵家即其事而歌其诗亦未必无以少助其乐之一二也 

　　○醉花 

　　海南地暖无冬春四时一气和且温山丹佛桑到处有素馨茉莉随时新花开不必尽应候村酿家家皆有酒披衣蹑屐任意行遇酒逢花辄开口开口向天笑更谑一任花开复花落赏花醉酒过年年人生无如归田乐 

　　吟月 
　　竞渡 
　　赛神 
　　观渔 
　　督耕 
　　结会 
　　厚俗 

　　•吟月 

　　仙山一片平如砥天风吹散楼台气月轮涌出海东洋光彩分明无障蔽公家正在城之东江流绕屋清溶溶天宽水近多得月月光照人清兴浓兴来长吟邀皓魄坐到东升到西落唫诗赏月过年年人生无如归田乐 

　　•竞渡 

　　寒食清明都巳过枝上榴花红朵朵龙舟系浪去如飞鼍鼓喧天搥欲破掀髯岸帻坐江头指挥白羽横中流锦幖入手拍掌笑楚声一曲带醉讴向晚拏舟沙觜泊开筵把酒争酬酢厌厌不醉夜不归人生无如归田乐 

　　•赛神 

　　海上潀田岁两收居民不识饥与流九月十月登场后家家醵钱赛田头刲牲醵酒歌且舞鸡骨珓杯代神语须臾彻馔饮神余剧饮狂歌忘尔汝古人蜡祭久辽邈乡人报祀殊不恶苍颜白发翁独尊人生无如归田乐 

　　•观渔 

　　公家屋后临流水水中泼泼多鲂鲤盘涡莫测有纵鳞数罟不烦无赤尾大鱼津津流白舫小鱼濈濈盈尺长天寒岁暮草木黄闲循江岸观渔梁得鱼作鲙鲜且薄旋发新篘动清酌醉来江上枕流眠人生无如归田乐 

　　•督耕 

　　公家负郭多良田屋前屋后遥相连芒针刺水戚如缬秧马行泥疾若船三春农务村村急也随鸥鹭田塍立还似衡阳二月中独骑斋马循阡陌田家风俗殊古朴瓦盆盛酒亦不恶酒酣仰天歌呜呜人生无如归田乐 

　　•结会 

　　未老得闲从古稀林下一人今见之故乡况有白头友平生意气同襟期洪崖老仙婚嫁毕臞轩后人正闲适昭川外史应时来共剪灯花话畴昔畴昔风流重振作不数香山与西洛相将击壤歌太平人生无如归田乐 

　　•厚俗 

　　吾乡风俗自昔淳依稀太古之遗民海边邹鲁故自谓江西道院未足云一自坡仙谪儋耳衣冠礼乐班班起齐民不习城旦书士夫动用文公礼闻道今来颇殊昨正赖老成敦鄙薄邦人翘首望公来人生无如归田乐 

　　○岐山八景诗序 

　　琼城之东两舍许有胜地曰条岐其山谓之岐山山之形若树屏然苍翠之色四时不渝山之下有水水之流纡迤若带缭绕乎田塍之间其田弥望可数十里越田而南有墟市焉乡人之贸易者恒辰集于是盖亦一方之胜景也友人蒙亨时中世居其间居之前有池池之中有岛岛之上杂植花木而环其居者又有榕树椰榔之属远而望之郁然深秀之中栋宇隐然在焉则又据山水之胜而独得之者也君以易经发身贤科游宦四方因即其胜厘为八景携以自随遇能诗者辄请赋之以予为同学而特以序见属夫蒙君明易者也而君之姓即山下出泉之象而君之居上山也下水也又与蒙之象合观于山也有艮之象观于水也有升之象观于水之流也有坎之象观于水之止也有兑之象于山而耒耜也有益之象于市而交易也有噬嗑之象一寓目之顷而易之理备焉矧君之姓蒙也名亨也字时中也于蒙卦之义尽矣所以果行育德者有自矣则其于俯仰之间顾瞻之际而八景者粲然于目油然于心所谓思不出其位积小以高大以常德行以资讲习以足天下之食以致天下之民所以修身致用之具尽在是矣岂独玩适而巳哉夫天地间无往而非易易之象无往而不有有是象则有是理君专门以易其造于易之理也必深矣予因推易之义以序之君之子克昌从学于予亦传君之易学者也质粹而幼悟蒙九二之克家子其在兹乎岐山之山水不徒然矣是为序 

　　屏山耸翠 
　　带水湾环 
　　榕树屯阴 
　　椰林挺秀 
　　月池夜色 
　　花岛春香 
　　山市晓晴 
　　洋田朝雨 

　　•屏山耸翠 

　　门外青山列畵屏半空飞翠落檐楹晓天霞暎疑张锦春雨花明似写生烟染岚光晴欲滴云连树色晚犹横清时未遂归山志谩对新图想旧盟 

　　•带水湾环 

　　寒流如带绕茅堂堪与诗人系闷肠斜朿山腰分黛碧横纡田腹界云黄石渠雨过滩声滑竹槛风来水气凉羡杀江头垂钓客绿蓑眠月听鸣螂 

　　•榕树屯阴 

　　绕屋扶疏碧四围炎天唫啸最相宜倚云翠盖童童立到地青丝袅袅垂风动每闻苍雪落日斜时见绿阴移闲来广地支颐卧绝胜公庭听五辞 

　　•椰林挺秀 

　　千树榔椰食素封穹林遥望碧重重腾空直上龙腰细映日轻摇凤尾松山雨来时青霭合火云张处翠阴浓醉来笑吸琼浆味不数仙家五粒松 

　　•月池夜色 

　　凿破苍苔玉半璜徘徊云影映天光素娥晚浴九秋露丹桂晴涵午夜香淡淡微风清醉骨溶溶凉气沁诗肠个中妙趣人知少况有源头活水长 

　　•花岛春香 

　　碧玉波心一岛微春来花卉竞芳菲轻风暖散芝兰气丽日晴烘锦绣围唫客几回凭槛赏流莺百啭绕丛飞可堪美景成虚负人恋明时未肯归 

　　•山市晓晴 

　　晖晖晴日照山隈野市柴门趁晓开木屐穿花游子至绿荷包饭远人来化居有道晨常集挂杖无钱晚始回会有仙翁来卖药壶中咫尺是蓬莱 

　　•洋田朝雨 

　　平田漠漠雨丝丝晓色溟蒙望眼迷云脚乱垂沙鹭湿溪流新涨水禽啼喜看翠浪翻千迭真信黄金在一犁白首归田定何日追随沮溺陇东西 

　　○送蒋生归省诗序 

　　礼曰老而传所谓传者非但谓其家政也而于其平生所守有所得者尤切焉夫人非生知不能不资于学学非一日之积也资禀有高下所得有浅深而其所以得之也又有难易焉苟得之于巳而不及用用之而不克尽或用矣而无所绍述焉方其壮也尚或他有所觊今既老矣决无可用之期或用止于是而不可复进与夫用矣而或至于遗忘不有所传一旦溘先朝露则所学随身斯尽矣岂不可惜哉予自幼有志于学凡身之所至耳目之所见闻心思之所注想苟有益于身心有资于学识有可用于斯世斯民者无一而不究诸心焉筮仕以来即以文字为职业凡其平日所学而似有所得者随事以应用或用之而验或用之而不验或未及用用之不知其验与否今头童齿豁去死期不远矣欲一一笔之书以俟后世冀或有知我者焉然精力衰而笔路荒不能如素志矣独奈何哉每于中夜兴思抚枕发叹一世士子汲汲功利惟举子业是务可与告语者谁欤乃岁戊戌予年五十有八矣距礼老而传之岁仅十有二春秋焉耳适有丧子之戚而清湘蒋生以故人子来见悯予戚戚也而慰解焉跽而言曰先生幸与先人有一面雅冕愿执弟子礼以终身予意其止欲习举子业尔拒之生曰冕之志不专在进取先生进教之幸甚时生年未及冠发西广解未利春官循例当归家乃毅然留居京师逆旅中从乃兄升历仕督府朝夕来予馆下考德问业者三年今兹再试又不利将归省其母氏别予远去欲留之而不可得因念昔宋太史年几七十始得方希古于其别去也作诗十有四章送之予虽不敢上拟太史公然得一英才而训饬之喜动颜色而天理民彝不能自巳其心则无以异于太史公也因步其韵特笔以送生其所以期望于生以永吾无穷之传者意在言外生其念念不忘无徒谓强聒一一宜书绅庶如太史公之所望于其徒者然诗曰 
　　文章有大家制作称妙手欲知为文法如造内法酒既如蜂酿蜜又如蚕吐丝不见勤织女嫁有百袭衣至理须静观冥心休外慕恋恋忧子母一步数回顾欲任万钧重宁见頳两肩急就无巨功凡事无不然生意畅于春清气生于夜点铁可成金糖霜原是蔗老成悼无传赖汝以解忧我有百车货寄汝万斛舟悠悠天尽头勤行亦可往有事勿预期勿忘勿助长叮咛出我口妙契在汝心爱身如爱玉受言如受金织锦由寸缕成山岂一篑譬如农耕田不为旱潦废与其求知人孰若求之天西子蒙不洁反羡嫫毋妍采木来山中彼此初不异一入工师手乃独成良器试金当以砺磨玉须用沙春融冰化水日映云成霞我心日思归后会难数遇须知岁月驰疾似追风骥老景难为别愁怀未易开高堂宁觐后念我早从来 

　　○寿严陵先生七十岁诗序 

　　严陵先生以少保吏部尚书兼谨身殿大学士致政家居之七年也岁在癸卯距其始降之年苍龙舍甲午天运历五纪而过之又将齐焉者也昔人谓稀有之年是巳夫人徒有是年而无德与位固巳稀矣况又有德有位而得其年其为稀也岂不尤稀乎哉先期其冢嗣翰林侍讲良臣得朝中名公巨卿才大夫士祝寿诗若干首自阁老以下咸有之既稡成帙将寓归至先生初度之辰以为寿以浚老门生也特以序引见属嗟乎所以为先生寿者岂可苟同众人乎哉夫众人之所谓寿者以其身身止于百二十岁也先生之所谓寿者则以其名名岂可以岁计哉盖将期之以千万世而无穷也虽然先生禀扶舆清淑之气生际文明极盛之时三光五岳之气既完而所以培植保合之者又益加厚保之以泰龢休之以元阳茹之以菁华其气清以醇其质厚以全身无恙而心无忧既巳越下寿而骎骎夫中寿之域矣由是而底夫百二十年之寿则固其所固有者也固无俟于祝矣祝不祝于先生何加损若夫寿先生之令名于千万世而无穷则固先生平日之所志所谓不在温饱者之所充而极焉者也先生少有大志弱冠试秋闱即第一他日试春闱又第一进而对大廷又第一所谓三元者皇朝百年以来仅于先生一见之甫入翰林即拔于众人中而进于清严密勿之地预闻朝廷大礼乐大政事大议论凡国家有大制作多出先生手自筮仕至于休致始终不出禁门而名闻于华夷功着于远迩中间虽或暂为六月之息然所以培其负大风之力而为九万里扶摇之地益大以远故其再出也位极人臣治效可称述而疵议不加焉矧又得以未耄之年而享其清闲之乐天锡之以全福人归之以令名穆叔所谓三不朽者先生皆兼而有之真足以传之千万世而无穷矣其为寿也盖将与天壤相始终所谓百年之期颐百二十岁之上寿乌足为先生道哉 

　　○寿李希润七十岁诗序 

　　寿之言见诸载籍者始于书详于诗诗之言凡二十有八为君父言者二十有七为母言者一焉是皆诗人祝愿之辞所以述人心之所欲臣子之至情言之不足而咏歌之者也后世祝人之寿必形于篇什者厥有自哉海虞成斋李希润先生明年年七十六月二十六日其初度之辰也其子侍讲世贤縻于职弗克称觞膝下先期徧于朝之公卿大夫名能诗者预赋诗以为先生寿且及其母孺人焉予闻先生履道葆醇隐声于海隅之区介以厉其俗如徐穉之在南州德以熏其乡如阳城之在晋鄙诚以召和而致岁穰如桑庚楚之在畏垒不出户庭而知天下之事不求闻达而致远迩之誉不希仕进而来章服之华以笃厚之资膺恩封之典享耆老之年齿德爵三者俱尊其庶乎南山有台之乐只君子者欤当夫悬弧之旦宾亲毕至少长咸集酒醴维醹殽核维嘉俎豆既洁且庶先生苍颜白发颓然危坐于高堂之上以受子姓之贺以次及于姻亲朋旧贺毕而燕以次起而举觞为寿安知其无效古人断章取义以赋诗如左传所载者乎为此春酒以介眉寿于以致其亲爱之祝者有焉称彼兕觞万寿无疆于以致其无穷之祝者有焉或歌黄耈骀背之章或咏令妻寿母之句一堂之间情意谐洽礼仪中度驩忻交通其乐为何如哉引而导之翼而辅之其所以享寿祺介景福真有如松栢之茂也冈陵之高且大也南山之不骞不崩也古诗人所云云者莫不有之顾惟克家显宦之子独不与焉宁能不感于心然而命服之辉煌天诏之褒嘉瑰辞丽句之祝赞揄扬谁所致欤覩其服章佩夫诏旨讽其篇章则子虽不在侧愈于在矣韩子所谓子在京师虽有离忧亲心乐者殆谓是哉先生以诗学传家侍讲君受趋庭之训既以三百五篇取高第为天子文学侍从之臣予用是本诗为说以冠诸作者之端以为先生千百岁寿 

　　○寿吴余庆诗序 

　　斗牛之墟湖山之间有臞然一翁鹤发酡颜面如渥丹超然物外而不为声名利禄之所役盖延陵季子之遗裔也岁在昭阳大荒落日躔鹑尾之次蓂开十又二荚是为初度之辰泝其悬弧之始至是盖四百二十余甲子矣爰有甥馆之宾衣绣持斧坐镇于南海之涯予虽不识是翁因其温然之玉润泽可挹则其莹然之冰清粹可想见巳门楣之光发为孙枝兰茁其芽金英瑶华来自剑江问安之余载求珠玉之章将寓归以为翁寿觞之侑虚其右简请予文先焉维南有星居狼之北秋分之旦耀芒于丙春分之昏收焰于丁是为老人维东有峯峙岱之巅近依日观视夜如昼旁睨介丘望河如带是为丈人是翁也其天之老人星乎其地之丈人峯乎星体在天光照下土芒色寒正光彩煜润翁之明德不污比之山盘于地峻极于天意气端重云雨勃兴翁之厚德泽物似之予也不佞请以是二者为翁之寿且以弁诸作者之前翁吴姓余庆其名其先自临川徙丰城之甘塘又自甘塘徙少塘今五世矣其求予言者翁之外孙广东宪副涂君伯辅嗣子耿也 

　　○谢署正挽诗序 

　　哀死以诗礼欤曰礼也曷以知其然于礼有之志之所至诗亦至焉诗之所至礼亦至焉礼之所至乐亦至焉乐之所至哀亦至焉是盖发于人心之自然而形于声音合于典则比于节奏有以动其怨慕哀痛之情是岂无故而然欤此哀死者所以必以诗诗必合于礼礼之中必有乐乐之至必为哀斯岂无故而然欤一本乎人心自然之天莫之然而然虽欲不然不可得也近世挽诗说者谓其源流于田横义士之作斯固然矣抑孰知其所以然者乃出于人心本然固有之善秉彝好德之所同然者乎顺昌谢公以善以子光禄寺大官署正昱贵敕封如其官以天顺甲申岁卒于家讣至京师一时卿大夫士咸为诗哀悼之并及其内子王安人呜呼所谓哀死以诗者欤礼知生者吊知死者伤伤生于死者而吊生于生人今谢公平生足迹未尝出其里闬名姓未登于仕籍礼义所施仅在其姻族德惠所及仅于其乡闾而诸君子一闻其讣徒以其子故乃哀悼之不巳以至形于咏叹谐于音律协于节奏成于篇章其辞悲以切其意幽以远美乎渊哉皆有古诗人之风中夫礼合夫乐而极其哀伤感慕之情夫岂无自而然欤署正君既稡成帙偕其乡友求予序于是乎书以冠诸作者之前 

　　○赠段通判考满序 

　　古人于官联有朋友之义情好洽而志向同相观而善故能共成事功以着休闻于无穷所以然者合以义而不以利焉耳永平太守周君德明以其同寅段君汝济之倅郡三年也将上计于天官不远数百里以书抵京师求予文赠之予于是不独见段君之善于佐政而亦因以得周君之寮寀相得也古道不见于今久矣夫以东西南北之人偶聚于一堂之上苟不舞智以相倾轧用术以相笼络斯可矣况望其相观而善如朋友也哉诸君之为政与其所以相与者予不得而尽知也即其求文相赠之意推之则其能以义相比可知矣道二义与利而巳矣入乎义则出乎利义利之不并立如熏莸冰炭之相反也彼孳孳于义此汲汲于利其能有以合也哉其有所合者必有所同也虽然同亦非君子之所尚也易不云乎君子以同而异而孔子亦曰君子和而不同君子固不可以不同而亦不可以苟同也守曰可而倅曰不可守曰不然而倅曰然同其理而不同其情是之谓不苟同若同声附和心不然而口然之则是雷同而巳矣义果安在哉国家用人必历九年而后迁他秩汝济以名家子发身儒科倅是郡今甫三年其优异之声巳灼灼乎其昭著如此其尚图惟厥义于其终哉图厥终如其始异时京畿列郡闻有守佐俱廉能著称致玺书并褒而升秩赐金必永平也夫谨书以俟 

　　○送庄莹中赴秀水县序 

　　金陵庄莹中以名进士擢知秀水县其友李应祯求予文以送之且曰郡县之吏难莫难于令而莹中以妙年书生初筮仕即得令繁剧之邑命下惕然惧其难而啚所以尽其职者而未得其方愿子一言以勖之予曰令而难矣诚如莹中所虑者然其所以难者有三焉莫难于临下莫难于事上尤莫难于律巳尽是三难而无愧焉则令之职举矣何者难得者民心也难知者民情也难变者民俗也难察者民伪也难革者民弊也难瘳者民病也萃是数难于令一人焉必欲事事中其理人人遂其欲难矣事上之难殆有甚焉褊廹者难事也贪欲者难事也忌刻者难事也偏私者难事也暴虐者难事也琐细者难事也临吾上之人有一于此而欲行吾所学使吾志得以直遂而无掣肘之患难矣律巳之难尤有甚焉莫难制于欲心莫难遏于私心莫难惩于忿心莫难广于褊心莫难正于偏心莫难约于侈心莫难保于常心是数难者一或忽焉其欲不获罪于上贾怨于下以称吾之职难矣为令之难一至于此可不虑哉可不惧哉应祯再拜曰子之言至矣请以是语莹中俾之思其难以啚其易服子之言于无斁于是乎书以为送庄莹中赴秀水知县序 

　　○送乡友富川韦知县序 

　　乡友韦君忠以太学生释褐为富川知县将之任友人符君文质谓予曰凡吾同郡之士出自学校谒选天官者拜命之官吾子皆有文赠之韦君子同邑又相好其不吝于言也必矣敢以为请窃惟富者赠人以财仁者赠人以言予也业儒而贫仁道之大又非所敢当故惟窃仁人之言以为吾乡故旧朋友临则赠非敢公言于人人也传不云乎能以礼让为国乎何有是为治莫先乎礼让也吾愿君以礼待人史不云乎吏以案牍为师是居官莫先乎守法也予愿君以法持巳或曰先王制礼所以治躬非专于人也朝廷立法所以治人非专于巳也子言无乃偏乎予尝观夫世之为长吏者知有势位而不知有礼知责人而不知正巳仅得一官自视哆然甚尊且大视民如草芥视士如仇隙独不念吾之祖若父亦齐民吾之身亦尝为士吾以人而治人易地则皆然耳吾之待人也不以礼可乎巳之身率意肆行举手摇足皆离三尺法中而不知检顾乃从事司空城旦书专恃柱后惠文冠公以责诸人曰某家于某事可案某人于某事可论独不念吾之所行一一皆合法否乎噫斯二者天下为长吏者之通患也是皆予与君在学校时所亲见者也今君荷国家作养厚恩一登仕即膺七品之秩有百里之地慎母效尤则予赠言之意亦诸友同赠之盛心也 

　　○丁守彝哀诗序 

　　乡进士宝安丁廉手一帙甚巨踵门告予曰此朝野诸公哀先父菊庄先生之诗也愿为之序先生名恒字守彝予闻其人也久矣守彝以诗闻一方其诗冲澹清雅颇有唐人风致尽工于诗者也生而工于诗没而人以诗哀之不亦宜乎盖诗本性情而情有七哀其一焉三百篇中如二子同舟黄鸟诸篇皆悼死者而哀之之辞也汉魏以来之诗如七哀之作虽不明指其人哀伤之意隐然见矣有唐作者尤多至老杜之八哀则历述其人之行实而终之以悲悼之情千百载后讽而诵之者莫不悚敬爱慕如其人之犹生悲思疾痛如其人之始死不必历考史传而斯人之生平大槩历历然在目中矣昔人谓杜诗为诗史予窃以为近世哀挽之作皆死者之实录也夫达官贵人功大名显其卒也鼎彝有铭谥有议史有传固不必籍此以流声实于后来若夫山林寂寞之滨高人隐士名不载于仕版迹不至于都市虽有绝世之行探颐之学而昧昧无闻者多矣自非当代之能言者取其行之高蹈悲其生之不遭形诸声诗传诸将来夫何以能寿其名于天地间哉此哀挽之诗所以作而孝子慈孙所以惓惓于斯也矧守彝博学能文而于唐人诗尤其所长其诗名固巳着闻于一方矣今由诸公之作殆得以广其名于四方永其传于后世耶后有知言者采辑有明一代之诗因诸公之言而知有守彝使其诗得在所选焉未必不如唐音中之邵谒也是为序 

　　○侯教谕哀诗序 

　　人莫不死也而死得其所之为难所以难者非死之难处死之难也尤溪教谕天台侯邦重以父怡素处士之没哀过而至于毁不幸卒焉或者病之曰圣人立为中制教人无以死伤生今君以亲故哀毁以死无乃非中制乎嗟乎为子死孝为臣死忠可谓死得其所者矣然死忠与死孝实同而异子之于父天也臣之于君人而天也人而天者可以用义纯乎天者一于用情而巳义有所不计焉非不计也不及计也盖人之有是身亲所生也无亲则无身亲既丧矣吾身何有哉方其泣踊号慕之时创巨痛深五内分裂上不知有天下不知有地中不知有巳身又何暇计其死生也哉是故亲死而哀哀而至于毁毁未必死也而或死之非故自戕其生以致之死地而忽不自知其至于死也是其死也盖出于天理人情之至真至切非若臣之于忠得以义权其轻重缓急以为去就死生者比焉然则君之死也揆之中道虽不能不过然其志则可矜而其情则可哀也巳矧君年方富学方进才方可以有为乃弗得下寿乃不阶贵位以死是尤不大可哀矜也哉诚宜讣音一闻一时缙绅大夫士无问识与不识莫不为之叹惜哀悼而又长言之咏歌之不一焉是亦天理人情之不容巳者也君之季父方伯公稡诸公哀君之诗既成帙俾予引诸其端予故推明君之志以见其所以死用以解或人之病君者云 

　　丘文庄公集卷之四 

　　●丘文庄公集卷之五 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　记（一） 

　　◆记（一） 

　　高州府学记 
　　梧州府县庙学记 
　　琼山县学记 
　　万州迁学记 
　　道南书院记 
　　赐进士题名记 
　　江都县学进士题名记 
　　余姚县学进士题名记 
　　会通河土桥石闸记 
　　绍兴府新修水利记 
　　瀛洲桥记 
　　唐丞相张文献公开凿大庾岭碑阴记 
　　延祥寺浮图记 
　　重修杭州石屋寺记 
　　天妃宫碑 
　　茅山复古堂记 
　　莆田柯氏重修祠堂记 
　　稽古轩记 
　　竹坡记 
　　栢庭记 
　　爱竹居记 
　　牧庵记 
　　野花亭记 

　　○高州府学记 

　　高凉郡学兴于公私力屈之时可书也天下之事动之有机用之有要为之有其方则不难于成十数年来海以北地为峝猺所侵掠民十丧其七八官府岌岌然居民上凡事一切麤具上之人亦不甚拘以文法按以故事至于学校一事尤以为不急之务视之蔑如也广东按察副使阙里孔公韶文独慨然太息以谓民物凋弊甚矣必欲复承平之旧观非振作士气固结人心不可得巳必欲作士气结人心亦惟鼓之以其机提之以其要行之以必效之方然后庶几焉耳学校者申明教化之所义理之所从出也所谓动之之机用之之要为之而的有可效之方其不在兹乎始公以名进士出知边县擢知高州府事以抚绥得宜控制有方为当道者论荐起贰宪台奉玺书专理高雷二郡兵务然其心尤惓惓于高顾惟士气疲靡人心涣散所以鼓而舞之萃而聚之非学非庙厥道何繇所以申明教化使民知所趋向讲明义理使民知所感发无有先于教学之事者于是节缩费用量度事宜取用于财屈之余役力于民鲜之时其所施为措置盖视他郡尤难焉者凡学制所当有若大成殿明伦堂从祀之庑分教之斋其规制一复承平之旧而又有加焉知高州府事豫章胡侯琳知茂名县琼山曾君英以书遣永福文学杨拱来求予记其成昔鲁僖公修泮宫春秋不书说者谓常事尔彼春秋之世虽曰征伐盟会岁无虚月然当是时祸不及民是以学校之修盖未废虽不书可也若夫今日高凉之境自夫有司不戒于其初遂驯致于田里萧条民无盖藏凡所以养生送死之具一切荡尽尚何有于教与学哉于此之时有能以余力及于教学之修可例以为常而不书哉孔公举此可谓得其机要而必有可效之方盖教化既修义理自明义理明则仕者知有备无患之义先事则豫防而宿戒巳事则谨守而严持知食焉死事之义无事则与民相为心体有事则与城相为存亡为民者知入孝出弟之义时平时服劳树畜以事其父兄患至则卫之如手足之于头目知尊君死长之义平居则趋事赴工以奉其长上临难则卫之如子弟之于父兄夫然则学校之设不但聚生徒以讲学育人才以需用而巳诗曰既作頖宫淮夷攸服盖理明则人心固人心固则士气作士气作则彼蠢然冥顽者亦将惕然感动幡然归顺矣运其机举其要行其方而必效者孰有过于此哉于是不辞而为之书 

　　○梧州府县庙学记 

　　梧郡介两广间实为岭海要地皇上以边疆之不靖也命御马监太监陈公都察院右都御史韩公平江伯陈公畀以节钺专征之柄以总镇两藩地未几平江公以召去而平乡伯陈公实来继之武功告成边鄙肃清于时韩公实任总督之寄谕于众曰武功虽可以遏绝乱略然非圣人之所尚也所以柔人心而销软其强梗之气莫若修文教修文教莫若兴学校太监公闻而是之爰主其议而前后两总戎公议皆克合一时两广藩臬诸公以事在梧者咸与焉于是庀材鸠工大肆兴作拓其基而大之撤其旧而新之材足而良工能以勤都宪公视事之暇躬为督视众心齐同毕力殚艺曾未踰时规制咸备中为礼殿翼以两庑缭以周垣广庭重门一一如制郡学峙其左邑学峙其右讲诵之堂斋祭之室会食休宿之所以至于庖湢庾庭凡学制所当有者两皆备焉闳丽靓深为两藩学校之冠议者谓非独岭以南所未有虽中州亦不多见也父老相与议于乡曰乡也室家之不保何有于学校士民相与议于途曰乡也奔走之不暇何有于读诵呻吟之声化为弦歌棘莽之区变为俎豆伊谁之功欤是不可不知所自于是广西按察司副使范君布政司参议黄君因众心之所愿欲者求予文以纪其实将刻诸石以垂永久窃惟有虞舞干羽于两阶而有苗格鲁僖作頖宫而淮夷服孔子亦云远人不服则修文德以来之则用文德以服远其来尚矣虽然文德之敷必在于徂征之后盖先有以折其气而后有以服其心苟非大禹先有徂征之师则两阶之间七旬之舞岂能遽格有苗于万里之远哉是故文德武功必相为用又必有定所有常时而后可行之久远焉学校者文德所从出也于此明伦于此讲道于此同风俗于此造人才出征则于此受成振旅则于此献馘乡则于此饮酒射则于此比耦与凡岁时礼节帅民读法之类咸于此焉行之开人心忠孝之天立国家纪纲之地扶世教于不坠广材用于无穷此先王立教之大端也若夫作士气于委靡之余折奸谋于萌芽之始敛强悍之气以囿之道义之区斯又其微意所在焉公建学立庙之意其有见于兹欤予既叙其实而又窃鲁人作诗颂泮水之义系之以诗俾邦人士歌诵公之盛德永永不忘也 
　　桓桓学宫于江之浒礼殿中峙翼以周庑左郡右邑两庠夹辅经阁峩峩图书之府讲堂渠渠论道之所栖士有庐养贤有庾有庖有湢有庭有户凡制所有莫不备举室千斯楹墉百其堵式完以整鳞鳞雅雅如砥之平如翚之翥如日星之丽如枝干之附像设维肖器用不窳有事上丁上下降俯于论鼓钟于舞干羽丽牲有碑荐醴有俎骏奔在列心虔貌偻有翼其趋十百其侣誾誾啾啾箧笥斯鼓准圆于规则方以矩容貌俣俣衣裳楚楚言笑诩诩和乐姁姁匪道弗谈匪善弗取百越之墟千祀之宇士风民俗变而中土如古邹鲁如汉颖汝揆厥所元夫岂无故曰安阳公今之申甫柔不尔茹刚不尔吐尔饥而寒我翼以哺尔凶而顽我碪以斧不饰而文不威而武新宫告成四方来覩父诏其子孙承于祖相话以言铭镂肺腑曰今学宫昔焉草莽倏然而成莫匪神助匪惟学宫我室我处我田我耕我子我乳今我所有孰非公之所与公不自有归之当宁予因民心代天作语述此铭诗以诏终古 

　　○琼山县学记 

　　孔子生于鲁鲁之南境则楚北境则齐当孔子时楚竟沦于蛮夷齐必一变而后仅可至鲁鲁圣人之乡也亦必一变而后可以至于道焉然当孔子世鲁之治化竟未闻其能于变而底于时雍之域况今去圣人之时余二千年之久距圣人之居几一万里之遥者乎琼在禹贡荒服外汉武元鼎中始入中国其去圣人之居甚远服圣人之教最后其于圣人之道盖闻风而兴起非有所观感而过化者也然今日衣冠礼乐之盛固无以异于中州其视齐鲁亦或有过之者岂孔子欲居九夷之志乘桴浮海之叹豫有以定于千载之前万里之外哉琼山县居郡郭下郡有琼山譬则人身之有首面邑有学校譬则首面之有眉目也兹邑实为诸邑之首其学校亦视诸学为冠邑有学肇于宋始迁今地则在国朝洪武九年自是以来虽屡加修缮而仅取苟完无经久计成化乙酉广东按察副使会稽唐君质夫行部至琼始发官赀畀知府清漳蔡君叔清修复明伦堂暨崇礼养正二斋功未就绪岁辛卯宪副丰城涂君伯辅奉玺书专镇海南留心学校乃市旁近地以广学基兼助其费以毕前功又剏会馔堂及号房三十间知县事五羊梁昕预力其间训导高凉周书专董其事既讫工以记见属予邑人也知琼之教事为详说者谓琼士未知学盖自宋姜君弼从学苏公子瞻始殊不然公作伏波庙记谓自汉末至五代中原避乱之人多家于此今衣冠礼乐盖班班然矣观公此言则其未渡海以前巳有衣冠礼乐之盛至公始益变尔皇朝洪武中姚江赵谦古则来典教事一时士类翕然从之文风用是丕变至今琼人家尚文公礼而人读孔子书一洗千古介鳞之陋出而北仕于中州中州士大夫不敢鄙夷之者未必无所自也谓非学校教学之功可乎今世学校所以为教者非六经孔孟之言在所摈斥三尺童子人人知性之本善而有荀董杨韩之所不及知者岂今世童子固胜于前世巨儒乎教素行也教行则道明推诸四海而准琼处大海极南之陬去齐鲁几万里而道之彰彰然着明如此是知圣人居夷之志浮海之叹不行于驾说之时而着于奠楹之后盖百世可知也昔之学者不远千里裹粮负笈以从师于远今圣人之道与王者之化并驾而偕行随在而有经有常说不假于辨难学有常师不假于外求居有常所不假于游从食有常廪不假于经营今之为学者固易于古人数倍矣于此而不知所以自勉焉甚至于自暴自弃岂非圣世之弃材名教之罪人也哉予忝生是邦于邑士为乡先达故因记学之成广二宪副公作兴之盛意而规之以言非独儆于今且以示来者于无穷云 

　　○万州迁学记 

　　昔史臣纪禹贡山川而终之以声教所至其东西北皆以地言至于南独言其方盖以圣人体天为治面之所向目之所视其明德之光被初不可以地里限计也广海居中州之南琼又居广海之南琼之支郡曰万者又居琼之南兹地在禹贡时固远在荒服之外然当是时声教所讫东止海西止流沙北止朔方今阅数十代更数千年其三方固未尝越之而有所加也惟南则日辟日远虽以区区四州之地去中国万里之遥而郡县之建学校之设与齐鲁不殊岂不以南者离明之方文明之地万物皆相见于此乎万在前代为万安军附郭邑曰万宁皆有学国初改军为州正统中罢万宁县而学随以废成化壬辰众以州学湫隘县学之旧基则高亢而明爽也议欲迁之适广东副按察使涂君奉玺书专镇于琼行部至万爰主其议乃命守备指挥舒翼知州梁某董其事经始于是年某月讫工于明年某月新学告成众谓不可无记乃遣乡进士曾昌来求予文惟郡邑有学校犹其有苑囿然儒畯在民间譬则草木生于原野也殊形异种丛生散处艺囿者移彼置此区别而羣聚之栽培灌溉各顺其性而不戕其生虑其不能敏成而速化也又易置其处以冀其速成使凡在吾所培植者皆足以资世用而不弃捐于人诸士子生民畯之家选入庠序为弟子员何以异此上之人所以培植滋润之功如此其至而又择夫高爽之处以广所居其尚思所以挺立拔出以为向阳之草木欣欣然就阳明之光求以自异夫阴崖寒谷之所生者异时由郡圃而进于禁籞其为台莱为桐椅为新甫栢为徂徕松为卫武公之菉竹为召伯之甘棠为周王之棫朴使夫天下后世之人咸曰圣化自北而南日远日盛虽遐方之地不异中州百世之下不异古先顾不伟欤 

　　○道南书院记 

　　道学复明于宋起自西南而行于中州其后也复还于东南盖天示奎文以开有宋一代文明之治生周子于道州营道县历四叶天子以明道纪年是岁明道生于黄州之黄陂明年伊川生大贤所生其地其时皆不偶然也二程侍其父大中公宦游南安周子适官于是承父命从学焉是则道学之兴其始盖自南也程子既长归北方乃以其所得于周子者教河洛之间一时南北士多从之游南方之士其尤著名者游与杨也游之别也程子未尝无赠言惟龟山先生之行特发为吾道南矣之叹所谓南者非道始之南也道终归于南也嗟乎先生之归岂但儒道随之而南哉曾几何时而世道亦从而南矣虽以嵩洛间人亦不复知有程学幸而奎文道脉中兴于南朱子者出斯道乃大明于瓯闽之间使天下后世知有圣贤全体大用之学帝王大中至正之道万世行之而无弊者其功大矣后之人推原所自咸归其功于龟山先生盖以周程二三子发明孔孟不传之秘于绝学千五百年之后演斯道之脉而延之俾常行至今者非先生之功而谁功传曰道待人而后行当宋运中否假使世无先生则无朱子矣无朱子则周程以上所传之要尧舜以来相承之绪必至中绝其所关系岂细故也哉是以尚友古人者不徒论其世而必表其地也谨按先生自五世祖来居将乐初师程伯子于颖昌继师叔子于洛得道南归以授其徒罗仲素仲素之先豫章人也避地来居南平后徙于沙仲素于杨门独能任重诣极以所得河洛之学授其同邑李愿中而朱子渊源实于是焉出是三先生者皆剑产也而朱子亦生剑之属邑尤溪夫以一郡之狭四邑之小二三百里之近百年之中乃有四贤并生于一时上承下启以延千万年道学之脉其地盖视东周之邹鲁也昔孔子生于鲁当成周之既东乃欲兴其道于东方盖谓鲁也然而竟不得如所志惟以斯道传其徒曾参参以传圣孙伋伋传于邹孟轲氏后世称斯文之宗必曰孔孟称文献之邦则归邹鲁云方宋盛时孔孟之道大行于河落之间是时尚未南渡也先生归延平程子巳谓其载道之南其后果有罗李二先生继先生而起以传其道集大成于朱子今天下家藏朱子之书人习朱子之学夫孰不知其渊源来自紫阳而聚徒讲授于考亭云谷之间以发挥程学上遡孔孟之传抑亦或有不知剑浦之滨九峯之麓乃朱学所从来之要会者矣苟非当路君子有以表章之夫孰知其然哉鄱阳苏章蚤习程朱之书以明经登进士第历官郎署来知延平府事慨然欲推所学以见于行首以化民成俗为政恒谓世之论道学所兴之地必曰濂洛关闽闽八郡而分上下兹郡实居上下之中西与建境其西之趋会府者沿剑津而下东与福境其东之朝京国者沂剑津而上或往或来何莫不由于斯闽中所产士以朱子为第一流人物而闽士所建立者以重明道学为第一等事功延平为郡虽僻而小然其所关系甚重而大如此非但有光于八郡也于是与其同寅通判府事应元征推官王铎图所以厚报祀而大显扬之者佥曰三先生于南沙将乐旧各有专祠近又于郡城北隅合而祠之毋庸致力矣含吾侪新构公宇以为朝命重臣驻节之所甫尔告成而未有名称盍揭道南二字以为书院之榜以示八闽士民与夫四方宦游士大夫凡使节往来及以事经行者俾知兹郡为道学重兴渊源所自之地不亦韪与侯曰然遣伻来求记于予予既推原斯道所以南之故及其书院所以名者如前又为记其规制岁月曰书院在府治之东广丈十有一长十有七前为三门后为厅事中为堂最后为燕息之所前后各六楹并翼以两厢通环以周垣经始于弘治壬子春其落成则是岁之秋八月也 

　　○赐进士题名记 

　　太岁上章阉茂是为大明弘治二年皇上奉天承运贤俊登庸之第一榜也故事既赐进士第必立石太学以示久远礼部臣以题名记请皇上以命臣浚臣于是时叨居读卷之列而文武羣臣合辞上贺之际实与焉伏惟贺辞有曰天开文运贤俊登庸夫谓之运者气化流转之名有天运焉有世运焉有文运焉天运则无往不复世运则历数相乘若夫所谓文运者综天经地纬之机显神功化理之妙凡在宇宙间开辟以来三才之道五伦之教六经之旨万事万物之纪咸具于兹匪徒图书字画言词藻绘而巳也盖必天运循环否极而泰圣人应运而生握持斯世身任乎斯文在兹之责正伦理明经术以丕弘治道储民俊而教育之抡士秀而登庸之资其弥纶参赞用人文以化成天下而文运于是乎兴虽人之为而天实启之也粤自帝尧以岁甲辰开华夏正统以阐文教历甲辰者六十又三十六年至宋祥兴己卯而文运遂以否塞我太祖高皇帝生应昌运以岁戊申开国建基以复中国境土载阐人文既用兴王良佐建大业垂大统以开一代文明之运然犹思所以为圣子神孙可继之道即于次三年庚戌诏天下设科以起怀才抱德之士明年亲策之于廷岁乙丑遂定为今制至是六千十二子再周天前后三十有七科矣肆我皇上亦以岁戊申继统适符圣祖创业之年而次三年开科策士亦龙集庚戌也乃今三月望皇上御奉天殿亲出制策试礼部所贡士次其甲第赐钱福等三人进士及第杨旦等九十人进士出身祝祥等二百五人同进士出身彬彬济济鹄立于丹陛之下以听鸿胪句传揭黄榜于魏观一日声名遍乎天下文武羣臣公廷合辞以贤俊之名归之为九重贺于乎名归则责随之贤俊之名何可当也必为一世人豪如虞廷之黎献周室之克俊诗所咏之誉髦传所称之天民史所书之国士名臣然后足以当之不然碌碌庸庸冐贤俊之名而欲觊其登庸以享有爵禄可乎矧斯时也正当皇明千载特起之运圣神继照世运亨嘉斯文之运至是益恢以大三光五岳之气复完人文昭宣噫兹何等气运邪斯士也皆世所谓长才秀民杰然于众人之中乘此气运之盛得以所学为圣天子之所亲擢将进而官使之以弘一代文明之治明良相逢上下交而其志同噫兹何等遭际耶当此气运有此遭际乃甘于暴弃而无所建明猷为非夫也岂不负明时而玷大科哉 

　　○江都县学进士题名记 

　　自黄帝正名百物以后有一物必有一名然物有时而尽惟名则不恃形以生而长留于天地之间所以然者有声音文字以寓之盖声音文字根于心出于口而具于点画之间着于简册刻于金石者百世犹一日也自唐以来始有题名记盛于宋而极于本朝故事凡登进士第者刻其名于石列于太学而天下郡县士有登甲科者亦列其名于学宫焉江都扬州附郭邑自昔称扬一益二天下州郡之盛扬州为最扬州属邑江都为最是以人才之生江之北淮之南者以是邑为称首虽然士生民中犹人生物中也天地间物生多矣然一物有一名名同而物无不同者惟人之生同一形体也而人之名则人人殊一人有一名千万其人则千万其名以至于亿兆皆然自有此邑以来人生其间者何止亿兆之亿兆而名存于世也万不一二焉汉以前不暇论也自唐以后扬州户口见于史者在唐户七万七千一百五口四十六万而人士之有名列传者曹宪王绍宗李邕李墉及墉之孙磎仅五人焉在宋户五万六千八十五口十万七千而人士之有名列传者孙洙吕溱辈不过十数人焉而止彼生而具人形书于版籍登于天府者人人有一名也人呼之而巳应之久而至六七十年遽巳与草木同澌尽矣而唐宋此数十人者夫何朝代数更而其名姓恒若生哉托之声音文字之间然也然其所以得托于声音文字间而有以为不朽之传者是岂无其故欤穆叔有言太上立德其次立功其次立言是三物者所以寿其名于不朽之具也江都县学自洪武乙丑开进士科以来登名黄甲者往往有之然未有为之题名者今知县事会稽董君豫以名进士来尹于兹谓为政以人才为先治民以法不若以教报国以身不若以人思所以作兴其人才俾其知所以奋发出而为国家之用视事未久即白于巡抚都宪张公督学御史娄君太守杨君命工砻石题前进士之名以为后进士之劝乃走书京师以记来请予故学穆叔之言俾勒诸贞石以示江都之士虽然德也功也言也实之谓也而能立之则名在焉有其实斯有其名徒有其名而无其实后之人将指其名而责以其实实之无而徒名之有不若无之为愈也无实之名非惟人不吾堪造物者亦将不吾堪矣可不畏哉可不勉哉 

　　○余姚县学进士题名记 

　　名为天地间不朽事盖天地间万形皆有尽惟名也者虽因形而有不随形而尽其为事恒不朽而长留于天地之间是以自古圣贤形皆澌尽而其名恒彰彰故在历百千万世如一日然谈之者不置口而闻之者犹知起敬起慕夫岂无自而然哉三代以来铭鼎彝纪太常载载籍皆其事也然各随其世之所重而着其名以传之不朽自夫科目之制兴而世之所重者在进士科朝廷既重之而士之得之者亦知自重往往有名于天地间者皆自此涂出也故所在学官辄詟石为碑纪巳得者氏名以为未得者劝宋以来则然矣今天下郡县多有之而绍兴之余姚县独阙焉罗山胡瀛孟登以名进士来知县事慨然叹曰余姚为两浙壮邑入皇朝百有余年浙以东士以文魁天下者仅五人而二人者出吾邑中而辛丑一榜天下三魁而吾邑又得其二某待罪邑中适逢其会所以纪其盛而昭之远者职也因詟石为碑具其事白郡守浮梁戴君琥适邑人张参议琳来因具书以请记于予爰自天开地辟以至于今人生天地间何限而其氏名著五经十九史中者盖无几呜呼人而得一名于天地间夫岂易哉姚邑人著名史传者自汉严光始厥后由科名发身者惟孙子秀一人列名宋史传中他盖未之见焉呜呼一邑百里之间历数千百年之久而垂名不朽者仅仅若此山川之秀所锺者止此数人邪其余皆与草木同尽而此数人者恒昭昭而不朽于天地间其必有所自也夫圣朝进士科视前代加重而于抡魁之选尤重惟其为上之人所重故天下之人莫不重之重之斯望之望之深而不副所期此责之攸归也孟子曰惟仁者宜在高位不仁而在高位是播其恶于众也然则有是名者纪于郡乘刻于贞石列于其学宫之中其播今而传后非直一时在高位也形去而名存长留在天地间而不朽仁之名固假是以长存而不仁之名亦由是以长暴着不亡后之人将指其名而责其实而加之以仁不仁之称吁可畏哉往者巳过而来者续之将若之何而可董子所谓正谊不谋利明道不计功仁者之事也立德立功立言率以是而存诸心以共成天下国家之务是则天地间不朽之盛事也请以是代二君言为邑人士后来者劝 

　　○会通河土桥石闸记 

　　皇朝因胜国会通河故道而深广之通江淮漕以实京师余六十年于兹矣然地势多变天时不常尽人事者必随时因势以节宣之然后尽其用而利济于无穷焉自河决阳武溃出张秋之后朝廷既命大臣筑塞之以复其旧矣然其间犹有所壅滞之处一时任事之臣随所在而为之防备非一所也河流经东昌府之堂邑县境地名曰土桥其上流之闸曰梁家乡沿而至是十有五里下流之闸曰戴家湾泝而至是四十有八里又三十里抵临清县之上闸漕舟至此出会通而下漳御仅七八里尔辄胶于浅而不能行日集而羣聚于土桥上下十数里间舟人叫嚣推挽力殚而声嘶望而不可至主漕计者病焉时山东按察佥事陈君善专理其境之运道议于此建闸以积水济舟屡言于上而弗见报会都宪翁公巡抚山东所至询民疾苦君乃以状上公具闻诸朝天子可之下其议于工部仍命吏部设官如常制公得请躬莅其处区画事宜俾君专其事君计徒庸致财用授其属东昌府通判马聪等督工即于所谓土桥者建石为新闸凡其规制之广狭长短与夫疏水之渠祠神之宇莅事之署一如常度经始于成化癸巳冬十有一月之朔至明年甲午春三月告成于是水之涣散者有所朿而舟之往来者无所阻省常岁挑浚之役薪藁之费奚翅千百未几公入朝为地官少司徒而陈君亦升本司副使人之嘉其绩而蒙其利者恒如一日岁丁酉陈君乃以书来俾予记之窃惟水生于天一而成于地六其大用在滋稼穑以养人生其生于天者既润其载颖之苗俾生生以为民矣其成于地者复浮其既粒之实俾陈陈以为国计顺天地自然之理平其势以通其利非大君孰主张是哉君主张于上臣辅成于下此古者刳剡疏凿之功所由兴而后世河渠堰闸之利所由设也漕运之制虽始于禹贡而特盛于汉唐宋之中叶然所漕者江也淮也河与渭也彼皆因天地自有之势惟汴出于人为而其初意在于般游后世特假之以漕焉耳惟我国家并建两京据西北之形势而用东南之财赋中间齐南鲁北之境气势衡绝脉络中阂爰寻故道引汶泗循淮济会通漳御以达于燕于是则用丰而形胜益壮矣是则会通一河虽若有所因然昔人启其端未大着其効若夫弘深广运之功则有在乎今日也其大规画大体势固本乎朝廷若夫因时随势节备而曲通之者其任事之臣不为无助焉予谨因一闸之役而推原其本如此以为记庸以示夫后之人 

　　○绍兴府新修水利记 

　　绍兴居浙东下流凡邻郡及属邑之水多会于斯以入于海有东西二江焉东江于民无甚利害惟西江之水则会稽山阴诸暨萧山四邑之民实资以为利而亦往往有害于其间故昔官于兹有志利民者若马氏之筑鉴湖龟山之筑湘湖赵彦倓之筑海塘皆于是江焉以致其力其遗迹可考也虽然土地变迁古今异宜固有昔然而今不然者君子举事视夫利之所在者何如尔又何陈迹之泥哉当是之时水散流以入于海利在于蓄水是宜昔人筑塘积堰而禁民废湖以为田今则塘堰久废之余凡昔日汪茫沮洳之区莫不畇畇而芃芃悉成膏腴之壤四邑之民仰给以生生者非一日矣尚欲泥其迹而不知变更可不可哉此绍兴知府戴侯琥水利之兴所以异于前也欤侯以名御史来知郡事下车之初问民疾苦知其所患莫急于水利之修乃躬临其地而徧阅之以求其利之所在与害之所必至备得其实乃择日庀徒于其要害处建石为闸凡六在山阴之境者五曰新灶曰栢林为洞者四以泄江南之水曰夹蓬曰匾陀为洞者三以泄江北之水曰新河为洞者二以泄麻溪五湖之水在萧山之境者一曰龛山为洞者二以泄湖湘之水盖旁近溪涧之水下流皆胥会于小江龛山有闸以分小江之势而新河之闸又并小江诸水悉引而西焉其所建置疏塞启闭咸有法则断断乎必有利而无害必可经久而不坏诸费一出于官而民无与焉于乎若戴侯者所谓良二千石者非邪郡之耆旧封给事中张蕴辉父为乡人倡适节推蒋君谊以事来京师属求予文以永侯之功于不泯窃惟五行之用水土为大土爰稼穑而所资以生者水也水之在土也潜则泉发则源流之则为川塞之则为渊润下之性固无往而非利也然或失所制则往往或能以为害故水必赖土以制之人因其用留其所不足而放其所有余适夫过不及之中然后能成生物之功其大用在滋稼穑以养民生善用之则燥阳不能以亢湿阴不过于淫而草木蕃芜百谷用成矣此古之明王所以必谨于沟洫坊佣之制而世之良吏亦必举夫疏通潴畜之政有以也夫绍兴古名郡吏治之载于史册者代有其人而尤以兴水利为良今其遗迹或存或湮而百世之下蒙其利而仰其德者恒如一日戴侯继前人后而兴此役虽不拘拘其巳往之陈迹而其利民之心则固昔人之心也后之继侯者人人存侯之心行侯之政次第而推广之则其利之在民者庸有既邪于是乎书以为记盖美前政之良以启后之继者于无穷焉 

　　○瀛洲桥记 

　　水在天地间为利最大为性至险可用也而不可蹈可涉也而不可越圣人者任裁成辅相之道设卦以占其利涉与否而又制器以为利涉之具顺而行之为舟为筏逆而度之为桥为梁既有其具则地之势尽矣而人之行也不止地之形断矣而人之行也不绝由是而极天所覆地所载之处无不可至焉闽为东南奥壤川流不出其境舟固随流沿遡上下于其境中若原陆衢途行所必由水中断而地横绝所以截流而渡者又必有桥梁之设焉建郡居闽之上游而建阳又居郡之上游是为徽国文公讲道之所其地视鲁阙里万世道统阐于此四方书籍聚于此其邑虽小而其所关系甚大矧为江淛入闽之咽喉八闽人北出而朝于京阙未有不由此者去县治十里许旧有桥曰瀛洲在考亭书院之右昔元定先生谪道州文公先生尝率诸生饯之于此盖邑之最胜处也人士过此者想二先生之高风大节必徘徊叹咏而不忍去庶几有感发兴起之助非但以利济往来之人俾其不病涉而巳也永乐丙申洪水泛涨桥圮者六十有二年矣成化丁酉琼台海澄静之以乙未进士来知建阳县事慨然以兴复为巳任始与寮寀熊杰辈捐俸以为民倡适贰守古曹李君明以事行邑专委典史赵铭以经理之而董其役者耆民陈婴丘童陈志翁泗僧鹫峯也经始于岁丁酉春三月告成则庚子岁秋八月也桥之下有石墩七上为屋四十有一呜呼物之成败虽有五数而其所以成之者未必不由人之智识才力也方是桥圮时天之十干十二支相配至是一周而又过之中间莅是邑者岂无贤令佐按是邑者岂无良守贰暨明部使者及是邦之人亦岂无市里之义侠者邪然而卒有待于今日者有由然也昔孟子讥子产惠而不知为政文公先生亦举苏长公言谓其有及人之小利无经世之远图嗟乎一桥梁之废兴固若无甚大关涉者而大贤君子往往以是而察其人之所为所图夫岂无征之空言哉静之初舍铅椠之习以临吏民即能有余力以及夫徒杠舆梁之事亦可谓识治体者矣虽然古者徒杠舆梁之成一岁事也若夫后世石梁之建则又以世计焉事尤难于古矣夫成之固不易而败之亦不难文公先生记上清桥欲后之君子知其成之不易相与谨视而时修之今兹桥在文公之乡而予为之记请即文公斯言以为其后之君子告焉 

　　○唐丞相张文献公开凿大庾岭碑阴记 

　　岭南自秦时入中国历两汉三国南北朝至于唐八百八十有八年丞相张文献公始锺光岳全气而生于曲江之湄时唐高宗咸亨四年癸酉也公生七岁即知属文十三以书干广州刺史王方庆是时巳为张燕公所知年三十五登进士第授校书郎盖公长于武后时不欲仕女主至中宗复辟之三年始出也玄宗即位之初又策道侔伊吕科为左拾遗内供奉开元四年承诏开大庾岭路唐书地里志谓开路在十七年非也当以公序文是年为是燕公于开元十三年荐公可备顾问明年燕公卒玄宗思其言召公为秘书少监集贤院学士知院事会赐渤海诏书命无足为者召公为之被诏辄成迁工部侍郎知制诰寻迁中书侍郎是岁又拜同中书门下平章政事又进中书令与李林甫裴耀卿并相林甫无学术见公文雅为玄宗所知内忌之竟为所倾而罢公在相位甫三年耳俄以周子谅事出为荆州长史卒年六十有八公之气节文章治功相业者在信史百世共知自公生后大岭以南山川灼灼有光气士生是邦北仕于中州不为海内士大夫所鄙夷者以有公也凡生岭海之间与夫宦游于斯土者经公所生之乡行公所辟之路而不知所以起敬起慕其非夫哉予生岭海极南之徼在公既薨之后六百又八十年甫知读书即得韶郡所刻千秋金鉴录读之巳灼知其为伪既而即史考之史臣仅着其名而不载其言意其遗文必具也求之偏方下邑无所谓曲江集者年二十七始道此上京师游太学徧求之两京藏书家亦无有也三十四登进士第选读书中秘见曲江集列名馆阁羣书目中然木天之中卷帙充栋检寻良艰计求诸掌故凡积十有六寒暑至成化己丑始得之乃并与余襄公武溪集手自录出是岁丁内艰南还道韶适乡友涂暲景旻倅是郡因话及之留刻于郡斋公之遗文至是始传于人间窃覩集中有公所作开大庾路序而苏诜为之铭意公此文当时必有碑刻岁久倾圮磨灭今陈迹如故而遗刻不存岂非大缺典欤每遇士夫之官广南势力可为者辄为凂其伐石镌文以复当时之旧诺之而食言者多矣今上即位之三年岭北袁君庆祥由秋官属擢广东按察司佥事奉敕提督雄韶等府兵备临行别予予复申前语君曰诺哉又明年以书抵予谓近得碑石于英山磨礲巳就将求善书者录公序文及苏氏之铭刻诸其阳属予一言识其阴于乎天地大势起自西北而趋于东南大庾岭分衡岳之一支东出横亘江广之间自此之南以极于海岛奇材珍货出焉战国以前未始通中国也秦时始谪徙中原民戍五岭汉武帝始遣将分路下南粤楼船将军杨仆出豫章下浈水疑即此途也然序文谓岭东路废人苦峻极行径夤缘数里重林之表千丈层崖之下意者大岭迤东旧别有一途公既登朝始建议相山谷之宜革坂险之故以开兹路也欤兹路既开然后五岭以南之人才出矣财货通矣中朝之声教日远矣遐陬之风俗日变矣公之功于是为大后之人循其途而履其迹息肩于古松之阴寓目于新亭之下读公之遗文相公之风度岂徒若晋人望岘山而思羊叔子哉万世之后亦有过洛水而歌大禹如昔人者巳虽然公之功固大而着矣然使千载之下往来之人临公遗迹而知开凿之功真出于公无疑传诵感戴于无穷盖亦有赖于斯碑之重建焉佥事君之功亦不可以不纪也君字德征赣之雩都人其家去此百里而远盖在岭之北也君在太学时常建言国计大有补于时用是名闻远近今持宪节于岭南声誉籍籍以知其进盖未可量也予虽家岭之南然去此几二千余里踰公薨之岁始见知于当宁而日薄西山无能为矣所以追前人之芳躅而振发其声华者不无望于岭南北后来之俊彦而于佥宪君盖惓惓焉属也幼有志尚友古人而于乡袠尤所注意今年七十有二矣将归首丘素愿乃酬岂非平生一快事哉不胜欣幸勉为书之畀以刻焉 

　　○延祥寺浮图记 

　　延祥寺在南雄府治东二里宋大中祥符间僧祖善始建也寺有浮图在佛殿之右以级计之凡九以尺计之凡若干世传为异人所剙盖以其阴晴有影者三故也佛之教行乎中国中国之人所以崇奉之者无所不至广其寺宇严其像设而又累木石以为浮图中国之有浮图盖自孙吴时僧康会剙于金陵始及晋南迁重加修饬天下仿而为之于是下至偏州小邑无不建之以为标表焉呜呼其来也远矣夫佛之教以寂灭为宗固无有所谓身乌有所谓寺宇像设固无有所谓寺宇像设乌有所谓浮图固无有所谓浮图又何影之有是皆知奉其教之外而不知其内者也若是者非直吾儒所不道而深于其教者亦所不取焉抑予闻西竺氏之教法派相传凡二十八代至达磨始至中国又五传至卢能而止焉其始也达磨自南天竺浮海至广州而北往中国其终也卢能自黄梅得道归南至广州祝发终于曹溪居焉遂不复传是则禅教之兴始终皆在于岭南而雄都乃岭南往来必由之道而寺适当其冲而浮图在于是焉谓之异人之建虽不可必要之不能无意也意笏袍之士必有深于达磨之道知本乎内者寓于斯有与无必能辨之募缘重修者寺僧智广主盟者千户谭某兴工始景泰乙亥八月毕工则明年某月也寺之先后修建不与浮图者兹不载 

　　○重修杭州石屋寺记 

　　钱塘南高峯之麓有寺名石屋即吴越王所建大仁院也寺距西湖三里许中有岩石其下穹然空窈然深若屋然后人因以名寺镌石为阿罗汉像者五百余其间泉石之胜奇诡万状游西湖者必盘旋焉盖杭之山南胜境也岁久而圮鞠为草莽之区者不知凡几年矣成化改元有比丘惠馨者自京兆来游于杭历观陈迹慨然以起废为心结茅其间久之游人至此者咸兴悯念相率助以赀财鸠工聚材期复其旧若殿若阁若堂若廊庑丈室与夫山门桥塔之类咸以次就绪焕然一新虽未尽如往昔之壮丽然以一远方之僧无所因起不假势力一旦倏然成久废之功盖亦难矣岁丙申馨来京师介通政何公文璧欲予文记其成惟道不同则不相为谋馨佛者也有所述作顾不于其同道而以属之吾徒此亦可见天理之在人心有不容泯然者乌可靳一操笔之劳哉呜呼佛之道吾不得而知之也所谓因果所谓缘业彼之深于其道者亦在所不取况吾儒哉然以予观之其徒之所不取者顾犹有可取者焉彼其衣败色之衣食弃余之食上于诸佛乞法下于檀那乞食其教之所谓比丘者盖如是彼佛立教而以是名其徒盖欲坚忍其心使之不外慕而专一于内以求其所谓最上乘者其于世间一切纷华声利美好端丽之物视如土苴虽其君亲眷属有所不顾头目手足有所不惜况外物乎夫如是然后谓之得道道必得然后谓之高僧今世所谓高者往往华服用精饮馔居则侈屋宇出则盛骑从甚至争总摄之位购住持之檄终讼以告讦持挺以相向至于犯戒律违规约则又其日用常行事耳若是者岂佛教使然哉虽然彼为此者其心盖亦了然知其不足以得道成佛也顾业巳为之举世皆然吾亦姑为是以衒俗耳于是大言以自盖虚喝以相胁遁辞以迁就谓夫一坊有为之法皆小善有漏之因付佛祖于一棒视道法以矢橛呜呼佛之道果如是否乎吾不得而知之也比丘惠馨敝衣粝食苦心极力铢积寸累以兴起此寺于百年废坠之余所谓坚忍而专一其心于内者盖或有之矣其于比丘之名庶几矣乎是则可取也何公非佞佛者为之请记予故不辞而为之书如此西湖之上佛剎之盛甲于四方游僧之所必至刻石于此以示之必有是予言而知所择者于其教未必无所补也岂但纪其成造岁月而巳哉 

　　○天妃宫碑 

　　天所覆者地也地之尽处海也海之所际则天也盖气之积为天而凝结以成地所以浮乎地者水也水源地中而流乎地之外其所委之极是则为海海之大际天其为体也甚巨而其用则甚险而莫测焉冥冥之中必有神以司之然后人赖之以利济中国地尽四海自三代圣王莫不有祀事在宋以前四海之神各封以王爵然所祀者海也而未有专神宋宣和中朝遣使航海于高句骊挟闽商以往中流适有风涛之变因商之言赖神以免难使者路允迪以闻于是中朝始知莆之湄洲屿之神之着灵验于海也高宗南渡绍兴丙子始有灵惠夫人之封绍熙□□加以妃号元人海运以足国于是配妃以天我太祖高皇帝革去百神之号惟存其初封迨我太宗文皇帝建国幽燕初资海道以馈运继又造巨舰遣使通西南夷乃永乐己丑之岁诏中贵郑和建宫祠神于南京之仪凤门太常少卿朱焯赍祝封神为护国庇民妙灵昭应弘仁普济天妃京师旧有庙在都城之巽隅大通桥之西景泰辛未住持道士丘然源援南京例请升为宫然规制尚存其旧弗称宫之名也成化庚子然源乃募财鸠工拓大而一新之既成礲石为碑介天官副郎云间张天骏征予以记惟天为大物不足以俪之俪之者地也地之所以为地具山与川之形以成然山有限界足力可以尽之惟川之为川液融于地气通于天形浮于地之外而委于天之际以为海源源之流积而不溢也炎炎之焰暵而不干也汪洋浩渺之浸无所如而不相通也是则海之大与天同而司海之神称天以诔之而且假以伉俪之名厥亦宜哉今海滨之地神祠在在而有矧兹京师密迩天宫凡天下之人浮海以利涉欲之北东南西以尽乎舆地之所止而又外而极于车辙马足所不至之域其启行也咸于是乎伊始焉祠神之宫而无壮大高广之制岂得为称哉兹其称矣人侈其观则神妥其灵神妥其灵而益着其感通利济之效俾夫怪风骇涛之险等于平夷足国之用于无穷广帝之化于无外凡天所覆之地神之灵无不在焉国家祝号祭秩之典其与之永永无极也予生海之南备知海之大而险□之功之骏而捷也既为文畀张君书以刻石而系之以诗 
　　皇明声教兼华戎车马绝迹舟以通飘飘一苇万仞中崩云屑雨掀巨风死生瞬息归溟蒙谁能拯济神之功一念所至灵斯从收风平涛摄蛟龙神光闪烁来半空惊波骇浪平地同徽章懿号昭皇封峩峩庙宇都城东天下祀典始此宫千禩作配齐穹窿国祚与之无终穷 

　　○茅山复古堂记 

　　茅山崇禧万寿宫古有别院曰威仪唐道门威仪邓炼师所剙也宋秦丞相桧之家邻于兹重为修建其夫人暨子熺所施绣像至今犹存后人因号为桧堂云岁久而圮国朝永乐初正一汤公希文承其师王懒云命大加修葺适中书舍人临川吴均过焉谓曰此堂建于唐至今奚翅七八百年可谓古矣久废而兴岂非复古乎宜名之曰复古为更书其扁焉天顺丁丑希文既退居嗣其教者华阳洞灵官汤与庆也汤临终惓惓以护持斯堂为嘱成化丙戌不戒于火遂成灰烬与庆深以负师遗言是惕是惧罄资节费鸠工聚财即于明年春三月按其旧址而重构之启土之初于地中得钱一上有文曰万寿复古众传观之咨嗟赞叹以为堂构之所以复古扁之所以更易信皆出于前定有非偶然者矣是冬十有二月既巳告成矣又历九年是为成化丙申与庆虑其久而后之继承者莫克知所自也爰来京师介其乡进士徐君传求予文记其岁月予诘之曰堂以复古名所谓古者复其规制而巳哉无乃亦欲复其道乎哉若止于复其规制夫人能言之征于其徒可也何用征诸吾儒乎哉自斯堂言之由今而视唐谓堂为古可也若以华阳言之由威仪师而视三茅君则唐非古矣虽然三茅君所以成其道阐其教又必有所自始所自始者岂非尤古者哉予请推道家之所攸始以示夫居山道学之士俾其知古之所在由是而之焉以复之何如与庆曰然夫道家之说始于老聃氏老聃氏之言备于所谓道德经者道家之有道德经犹儒之有鲁论也学道之流顾乃专力乎行祷祈之事而孜孜焉于其所谓度人延生之说而于五千言道德之宗一切置而不问是欲入海者不涉江河而游泳于沟洫之间而能有所至者未也何者道原于天具于阴阳凡有形有气者莫不有此道也老聃氏出乃即所见而明之以为一家之言宗其教者乃私以为巳有曰此道之教也夫道之为教虽宗于老氏而道之所以为道者固不专在是亦不止于是等而上之拓而大之则固有在矣虽然道固无所不在而人所从以入则必有其径焉彼所谓径者五千言是也学者必由是而之然后可以入道后之居兹堂者其尚威仪师三茅君由三茅君而老聃氏而达乎黄帝氏以极于洪荒开劫之初太一函三之始必如是而后可谓之复古 

　　○莆田柯氏重修祠堂记 

　　莆田柯氏世居其邑东南之安乐里柯山下村居皆柯姓也柯之先当有宋盛时构屋数楹以为族人总会之所名以都厅又于厅之东建祠堂祀其始迁祖赠承事郎昱及其子海丰令新之处士辉之盖数百年于兹矣子姓环祠而居者毋虑数百家世远而派分岁时祭荐虽各于其寝室至于报本反始之祭咸必会于斯焉历宋元迄于国初屡修屡坏至承事公十一世孙德平乃慨然撤其旧而新之木石工作之费一出诸巳而族人弗与焉时正统己巳岁冬十月毕工则明年夏五月也规制位设一如其旧既成衅而祀焉自是岁事有常族人毕来序列以礼秩秩以恭衎衎以和僾然真若见其神之顾歆翕然咸兴其尊祖敬宗睦族之心人不以居异而疏情不以服尽而迁数千有百人皆晓然知其出于一世一人之身也呜呼懿哉德平公既捐馆舍若干年矣未有为之记者今其孙詹事府少詹事兼翰林院学士孟时述其成之岁月俾予记之惟昔圣人作易于萃于涣皆系以假有庙之辞盖以萃聚人心而收其涣散俾咸推一本之归莫有要于庙祀者故古昔盛时天子至于官师皆得立庙以祀其先天子以萃天下之人心诸侯以萃一国之人心大夫以下则萃其一家一族之人心也自封建废而世禄族居无常制私家之庙议卒莫定宋儒始杀庙制以为影堂既而又以祀影非礼而更为祠堂然其祀止于四代世固巳罕行之又况能推原所自来以及其始迁之祖如柯氏斯祠也哉夫当世数久远之后族属分散之多情与服而俱尽泛然相过而适然相值荡然如途路之人涣散而不可约朿一旦凝心固志联络亲比尊卑以世长幼以齿咸遡流以徂源循枝以返根是孰使之然哉兹盖有功于世教甚大非但一家一族之事而巳也或曰古者庙数官师一士二大夫三宋人始有四代之祭泥古者犹谓其踰礼况又推而上之也哉呜呼古者一家受田百亩今世营利殖产者乃至十百倍于古举世安之顾于反本始序昭穆之举而独以为非古政昔人所谓宁去小违古而就大违古者也岂非惑与予因学士君之请勉为书此以示其后人且以解或人之疑 

　　○稽古轩记 

　　天地有初也生民有初也凡天下之万事万物亦莫不有初也自吾有生之前以遡夫天地生民事物有初之始皆古也今时所谓古乃昔时之今非物有古今也时焉而巳昔文公先生作小学书以教万世始于立教继以明伦敬身而终于稽古盖历传记接见闻纪述古人之嘉言善行以实前言也人生八岁入小学则以是教之所以端其趋向广其见闻而示之以法则也海南节使周远士毅自幼开敏异常方入小学时从师读文公是书则慨然兴起知所向往稍长嗣祖职以佥卫事公暇辄亲近儒生购求书籍庋于轩窻之中时会师友以讲阅焉扁其轩曰稽古盖有取文公立教之意也以予乡先达与厥祖广平公为夙契世有通家之好求予文为记予惟稽古之言始见于虞书之尧典舜亲授受于尧仅再世也虞廷史臣述尧之事遽以稽古为言由是观之所谓古也者非必阅世久远也则虽父子易世之间咸可谓之古矣虽然古岂易稽哉昔秦延君解尧典粤若稽古殆三万言自尧至舜一代尚然况生千载之下而欲考千百载以上之事世代辽邈典籍浩繁必欲一一以尽之非穷昼夜竭心思耳目之力一息不容少懈者岂易能哉是以古人有近思切巳之说焉士毅出自武冑食世禄以为武官从业者武事所联比者武将所统驭者武卒近而思之切于巳者尤在武焉予愿士毅公退之余涉猎讨论之际远历乎传记近接乎见闻以求古人之嘉言善行究诸心而服行之无斁焉古人嘉言有所谓委质为臣无有二心也食人之禄则死人之事也巳所不欲勿施于人也躬自厚而薄责于人也临事而惧好谋而成也贵谋而贱战必为不可胜以待敌之可胜也母恃其不来恃吾有以待之毋恃其不攻恃吾有所不可攻也古人善行有所谓说礼乐而敦诗书者与士卒同甘苦者以全取胜先计而后战者先国家之急而后私雠者雅歌投壶虽在军旅而不忘俎豆者荡佚简易宽小过而总大纲者择古人言行而取之以为吾身今日之用虽圣贤切问近思之学不外是矣岂但一武将之事而巳士毅勉乎哉毋徒慕其名而必既其实也诚如是予知广平公于九原之下知其孙能稽古论以服行之又闻予以言而奖励之地下有灵殆将粲然而抚掌矣乎于是乎记 

　　○竹坡记 

　　竹之为物取象于易任土贡于书播咏歌于诗具仪物声音之制于礼乐植物之见录于经也莫备焉是以大雅君子寓志于物者恒有取于斯安成吴先生掌教南雝时斋居之旁有积土如坡然坡之上有竹十数竿散阴覆轩墀间先生退自彝伦堂诸生执经问难者日造斋下憩竹之阴以俟先生之诲当天日晴明之时清风徐来绿阴满庭先生布席于兹横经其前诸生雁行立以序进而质所疑读易者以苍筤问读书者以筱荡箘簵问读诗者以菁菁籊籊之义问读礼者以箭筠笏本管钥箫簧之类问先生一一答之尽其详诸生充充然各有所得也乃揖而退先生语侍者曰向者之问殆有启于吾心矣乎吾平生于物百无好也独于竹焉嗜之不翅义理之悦我心六经者义理之所自出也而竹之用备焉吾之所以取于竹正以是耳向者之问非徒启于吾心殆有所契矣乎小子识之于是以竹坡二字揭诸斋居之楣因而以自号焉明日诸生闻而叹曰先生六经之宗师天下学者所取正焉者也本六经以取竹一洗晋唐以来词人墨客之陋其诸异乎人之爱之与自是相率咸以竹坡先生称先生焉未几朝廷以纂修事召先生来史馆予忝在执笔之末先生间以语予且曰竹无处无之南雝吾不复往矣儿曹辈知吾所爱在此也乃于家居壶丘之东营斋居筑土坡植修竹与南雝等以待吾之归老也幸子为我记之予不敢以弗文辞因次第先生与诸弟子答问以为竹坡记俾天下后世知以六经取竹者自先生始 

　　○栢庭记 

　　增城有隐居之士廖其姓植栢满庭日哦其间客至则曰子姑去毋乱吾吟思徐徐于于乐以忘忧亦犹崔丞之于松也客有来京师举其事语予者请优劣之予曰廖君则优矣客曰何也予曰君隐者也不事事而自适其适宜矣彼食君禄佐其长以牧其民顾乃穷日力以吟哦漫不可否事自为计得矣如民何是则君为优矣客拜曰先生之言韪矣敢请一言以记其所谓栢庭者可乎予曰古人所谓记者所以载其建置之规制纪其岁月之始末今廖君植数栢于庭除之间非有规制可载岁月可纪也焉用记为哉子意不过欲推明其志操之所在而巳君乎得无欲厉其坚贞之节以守其岁寒之操矣乎若然可谓有得也巳矣彼其百花之艳冶众木之敷荣非不可爱也人皆竞之而君独不之取焉谓非有所得不可也然则何得乎礼不云乎礼之在人也如松栢之有心也志其在此欤传不云乎岁寒然后知松栢之后凋也操其在此欤请以是记之如何客曰他人有心予忖度之先生之谓也请书之遂次第其与客言者以为栢庭记廖君名某所谓客者其甥太学生顾华也 

　　○爱竹居记 

　　古之人以竹为用至后世始以竹为玩焉自黄帝命伶伦取竹于嶰谷以为律吕虞庭之韶笙箫与焉至周则竹之用备矣或以为简或以为笏或以为笾无非以为用也汉魏以来犹然晋世始以风流相尚不事实用于是有竹林之游然犹未闻有爱之者爱之者实权舆于王子猷自是厥后骚人达士闻风相尚取以为号用以比德慕其虚者有之尚其节者有之而爱之者益多矣庐陵刘君隐居不仕他无所好性酷爱竹环其所居间植竹数百竿命其里曰金竹至其孙章不忘先祖之所好因自扁其所居之室曰爱竹盖以先祖手泽所存非若晋人之爱也昔苏长公有云醉翁行乐处草木皆可敬夫慕其人者于其所行之处一草一木尚且加敬之矧为其后而于其先人之所亲植者乎章之爱竹也宜矣公之敬草木者尊其师也章之爱竹者念其祖也于师也则敬之于祖也则爱之爱之仁也敬之义也然则章之爱是竹也其亦出天理民彝之不容巳者乎章之季父郡博先生掌教吾郡今来京师命予为记故不辞而为之云 

　　○牧庵记 

　　旰江俞大有振明自幼究心易学用汉京氏纳甲法以六十四卦三百八十四爻定人之吉凶悔吝而处其从违趋避为人子言依于孝为人臣言依于忠如严君平所云者乃就六十四卦中取谦之一卦三百八十四爻中择谦之初六一爻得孔子象辞牧之一言以自处扁其齐居曰牧庵因以自称振明幼有用世志既而事多不如意仅得掌蔡驸马都尉家教予尝延振明教幼子昆不幸殇亡振明因从予游暇日以庵记为请按尔雅郊外谓之牧周官牧人小雅考牧牧畜者也虞十二牧汉十三牧牧人者也诗所谓自牧归荑易所谓卑以自牧其牧巳者欤广牧畜之法以牧人敛牧人之法以牧巳振明之意盖有志于谦初六之君子谦而又谦而期以保有终之吉乎是则然矣虽然振明以柔和之资谨厚之性处下位而安贫寠不患其不卑也卑之又卑素有也有终之吉可保也予奚容赘哉抑闻之牧之义有三有守有养有策守者欲其不逸于外养者欲其常有于中策者欲其不落于后孟子曰求牧与刍其养者欤卜式曰恶者辄去毋令败羣其守者欤庄生曰视其后者而鞭之其策者欤振明守大易之训用三氏之言道德仁义以为之场圃前言往行以为之刍秣礼法以为闲校敬蒠忌以为鞭策夫如是庶几尽所以自牧之道乎吁用牧畜之法以牧巳既驯且熟然后推之以牧人还又以之而牧物本诸巳以仁民仁民而爱物圣人之道也谨以是记牧庵振明宜服膺之毋斁 

　　○野花亭记 

　　礼曰天地温和之气盛于东南五岭地当中国之南而吾郡又居五岭极南之徼天之旸明贯通于四时地之清淑旁锺于庶类是以物之生于斯也形瑰奇而色鲜华味甘美而气馨香独异而且多凡他郡所有者多有之而其所有又有他郡所无者予自蚤岁麤知读书即有意于物理之学而于花卉亦傍及焉凡名具于载籍文字间徧即人家园圃求之亦多有其所无者无几尔而时又于载籍文字之外得其无名者甚多意谓方名不同耳他处或有未可知也及游郊野山泽中所见愈多中有甚奇特秀绝者询之土人或有名称或无名称不止一类意谓游历未广安知他方无其类邪既长渡海而北历高雷之境抵于羊城由是泝浈溪踰庾岭沿章江而下浮大江历吴楚齐鲁宋卫之境以达燕京所至遇士夫博雅好事者往往询之所见不过同此数品其间载籍文字所具者亦或有未识焉或此以为是而彼以为非迄不知所定于是乎叹曰花卉之生于中州可谓幸矣然人且犹有不尽识者矧不幸生于遐外之域者哉其不见知于人无足怪也是虽有瑰奇之容华艳之色芬芳之气亦无由以表见于世惟自生自落于荒山野泽间与蓬蒿榛荆伍而巳一何不幸之甚哉使诚一日有所遇焉将之而北与他方所有者相比较固未必尽出其下或超而出之者亦未可知焉而彼生得其地遇得其人方见植之于庭阶之前培之于盆盎之内滋之以膏腴沃之以洁清虑其弱也扶之以竹恐其燥也蔽之以蓬虞其或为物所伤触也而又护之以栏槛朝视夕顾以觊其长成开发迨其及时而开也设具召客以赏之分题赋诗以咏之咏之不足而或又写之以图不幸为风雨所摧败焉相与嗟悼之无巳若是者岂其物一一皆足以动人哉得所处也欧阳子有言凡物之幸不幸视其处之而巳予与是花同处遐远之域目亲见之者多矣皆他方之所未有者也其容其色其香一皆出于天然而未尝假毫发之人力且犹如此使其得与于人家苑囿轩墀之末而受园丁之培养为士夫之赏识殆将与之争妍竞秀未必尽出其下也其如所处不得其地何予每见而怜之思欲移入家圃中因其类而命之以名名有未雅者为更之有志久矣岁己丑闻先妣丧归自禁林明年抵家又明年始免丧乃谋于乡友好事者遍于山野草泽间遇草木之花卉苟可以入目供鼻者尽移植吾学士庄中前后致数百种爰于其中构一亭以为赏玩之所名之曰野花亭意将待其封殖既成之后标其名而绘为图每种各咏以一诗使草木之生吾土者虽不幸不见赏识于中州士大夫而亦有闻于吾乡之人或可由是而传播于四方焉惜乎客土新培气脉未属既而萎槁者几尽予为程限所薄遂尔北上竟未克如所志而重叹是花卉之不幸也虽然予发种种矣不日上章乞骸骨圣天子幸怜其老而赐之以休闲尚当成其素志安知其不终幸哉朝回无事坐愿丰轩中时春雨初霁草木竞茁忽然动家园之思信笔书此寓归俾子敦刻置庄间以为亭记用着吾志以示夫乡之人虽然是记也岂直为野花发哉 

　　丘文庄公集卷之五

●丘文庄公集卷之六 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　记（二） 

　　◆记（二） 

　　南海亭冈黄氏祠堂记 
　　阙下林氏孝友祠堂记 
　　忠爱堂记 
　　永思堂记 
　　重恩堂记 
　　存耕堂记 
　　经训堂记 
　　甘节堂记 
　　春和堂记 
　　锺秀堂记 
　　思补堂记 
　　冲和堂记 
　　葑溪草堂记 
　　东郭别墅记 
　　半山亭记 
　　松轩记 
　　梅轩记 
　　林轩记 
　　博雅轩记 
　　清风楼记 
　　长乐居记 
　　云轩记 
　　留耕亭记 
　　进学斋记 
　　雪筠记 
　　南溪小隐记 
　　蒙溪清隐记 
　　可继堂记 

　　○南海亭冈黄氏祠堂记 

　　古人庙以祀其先因爵以定数上下咸有定制粤自封建之典不行用人以能不以世公卿以下有爵而无土是故父为士而子或为大夫父为大夫而子或为士庙数不可为定制且又仕止不常迁徙无定而庙祀不能有常所汉魏以来知经好礼之士如晋荀氏贺氏唐杜氏孟氏宋韩氏宋氏或言于公朝或创于私家然议之而不果行行之未久而遽变或为之于独而不能同之于众或仅卒其身而不能贻于后此无他泥于古便于私而不可通行故也至宋司马氏始以意创为影堂文公先生易影以祠以伊川程氏所创之主定为祠堂之制着于家礼通礼之首盖通上下以为制也自时厥后士大夫家往往仿其制而行之者率闽浙江广之人所谓中州人士盖鲜也岭南僻在一隅而尚礼之家不下于他方南海亭冈黄氏世有显宦其先世在宋为奉朝大夫者自凌江南徙以来今若干世矣其六世以前惟单传六世以后支庶始繁衍自是又若干世至处士洪僧者为黄氏世嫡乃谋于众曰吾侪承先世贻谋以有今日为子孙者人竞殖产以自私顾使祖宗无栖神之所于心安乎盍相与建祠堂众曰然于是择地于所居之东如家礼制建屋一堂三室以为祠堂堂之前有亭翼以庖厨齐沐之所外为三门缭以周垣树以松栢专俾僮仆一人司启闭焉规制如家礼而少异也置祭田具祭器晨必谒出入必告面正至朔望必参岁时伏腊及有新物必荐有事必以告四仲之日及忌辰必有事于正寝一一按家礼以行盖自天顺己卯经始明年庚辰成而衅祀之至是岁己丑天运一周矣处士子玶暨其从子瓘以乡贡进士辞校官卒业太学援例宁觐将南还介友人封部大夫冯君宗辙来征予记按礼大夫士有田则祭无田则荐是有土者乃得庙祀也古者有田则有爵今有爵者未必有田而有田者往往多在于编民今世拔士于民苟服章缝习诗礼是亦古之士也矧又时有掇科跻仕虽比古之大夫亦未为过既名为士大夫而又有世业之田则立祠以妥先灵置田以给祭需私家之事执有先于此者然世人果于殖产而不果于行礼急于贻谋而缓于报本有能特然兴举古礼以报先德以训后昆若黄处士者岂非家之孝子族之宗英者乎是宜书之俾玶持归镵于石以示其后人使知其所自其尚继继绳绳守而有之以弗废坠哉 

　　○阙下林氏孝友祠堂记 

　　八闽着姓以林氏为第一林氏尤着于莆中莆中之林首称阙下盖自晋永嘉之乱八姓入闽林居其首在唐九刺史并仕著名当代然列名史传以大有闻于世者则自福唐尉攒始焉载在唐书孝友传者可征也攒以孝闻于朝有司于其门立双阙以旌之世因号曰阙下林家始立于唐贞元丁丑其后历宋嘉佑庚午大观戊子绍兴丙寅干道己丑绍熙辛亥凡五加修葺旧有祠在阙之左岁久祠废双阙故址薄于社且在城外今成化乙酉翰林修撰燕山岳侯正来知兴化府事从其远孙孟和请出白金为倡俾孟和率其族属理宗懋等协力鸠工迁祠堂于郡城中乌山之阳筑土为双阙如其旧制仍其旧扁曰孝友用唐书名传意也祠祀始来莆之祖饶郡太守万宠公而以福唐公配焉自是而下世昭世穆列祀于左右岁时族之长者率其族人祭告如礼祠成其宗衮翰林学士恒简先生既为纪其本末今国子监丞大猷复以记见属夫自唐人修隋书列孝义于传宋编唐书因之以传孝友所谓孝友之士著名一代者凡二十有五人如李知本张孝宽之俦今世之望清河系陇西者果孰为其后哉二十五人之中惟阙下一林独着于闽中数百年如一日焉此无他文献足征故也在当时有欧阳詹为之甘露述其后吕夏卿预修唐书着其名孝友传中而又为之表其门闾与夫黄璞陈俊卿真德秀皆有所著述五人者皆闽产也而王十朋又以闽中良二千石为歌诗以赞扬之我文庙御纂古今孝顺事实以为书亦具载焉此其所以愈远而愈彰者有由然哉噫文章之传既足以示远云仍之贤又能以绍美孝友之祠既废而复兴夫岂偶然之故哉谨按周礼春官家宗人之官掌家祭祀之礼则家有祭祀尚矣盖古之典祀者以宗名在国为宗伯在家谓之宗人宗以庙言礼始于亲亲亲亲非庙不统有田有禄之家所以别姓收族以尊祖敬宗必在于宗庙焉故也今世士无世禄大夫无采邑然而业为士者或仕而为大夫其子孙或受禄或宜稼皆得以追养继孝故时制虽不立宗人之官而人家则不可无宗庙之祀然而说者卒谓祀当止于四代过则为僭盍观曾子之言乎慎终追远民德归厚若祀惟四代而止则世之玄孙往往有逮事高祖者岂得为远哉又何用追为子程子谓冬至祭始祖立春祭先祖文公载之小学书中以为范兹盖百世人家通行之常礼也况有孝德如林氏者哉古称盛德必百世祀孝为百行之本德莫盛焉阙下之林独望于莆阅六百年其后裔犹合族以祀其十六世之祖盛德之后何其远哉为其后者其尚是继是承以勿替引之拜祠宇者萃涣散之心望阙门者起继述之念以孝友传家而移以为忠施之有政则莆中之林历千百年恒为八闽之望双阙峩峩世家封植与史册所著孝友之名长赫煜霄壤间而永存矣大猷字子道谨敏诚恪崇尚古礼克绍其世业云 

　　○忠爱堂记 

　　皇朝开国元勋义兼亲贤德业并隆者首□□□正家昭靖王生际大明启运之初辅我太祖高皇帝光复中国帝王之统建万世大功为一代全臣子孙嗣守西南陲世以忠爱传家上报国恩下安民社阅七朝余百年于兹矣世及承延昭穆继述人人同此一心有如一日然者凡其所存所行何者而非本祖训以衍家传者哉然而循循然终身为之而匪懈浑浑然日用由之而不知行乎巳者习以为常施诸人者忘其为惠盖巳非一人一世矣今太子太傅沐公琮始揭忠爱二大字颜于高堂之楣盖摘太宗文皇帝御制书中语也用以示其后人俾其知先世所以积累者厥有本原而有所效法绵世赏于无穷引庙享于不替盖据事理之要会以示标准者焉间介侍御张泰以书来京师征浚言以为堂记夫自古创业垂统之君必兼亲贤而并用武王创周分宗支为五十三国崇亲也高祖兴汉封功臣为一十八侯尚贤也我圣祖膺天命肇基大业法古昔帝王并用亲贤之制列爵分土崇德报功众建亲王以为藩屏大封功臣以为桢干非宗姓后不得专土生爵公者卒乃追王昭靖王于二十有二亲藩之封九公十八侯之列虽若不预然于玉版属籍有剥接花木之契盟府丹书有开拓疆宇之功其于亲贤之义盖兼之也故卒受王封配享合宫俎豆于六王之间子孙世守西南一方民兵错杂延袤数千里视古诸侯胙土之封连帅分阃之任一时勋戚家无有也于乎盛哉浚待罪太史于祖宗典故窃与有闻伏读太祖御制文集其贵王为西平侯也锡以诰文有曰当幸逢之初释难之恩梦寐神交之报不忘而结之以究心利济永为多福之语及读太宗为善阴骘书叙王善行之实有曰处心仁厚乐善好贤小心慎密恩信远孚犵獠畏爱非忠君爱民之至何以得此而以嗣续昌盛与国咸休德厚流光之语终焉呜呼圣言万世如见天下家传而人诵之荒陬异域庸人孺子孰不知沐王忠爱之名殆将见与天壤同休也功庸既巳着效于当时而又以遗留于后裔子孙相继以为传家之学忠国之本治民之谱人人持循而不悖世世遵奉而不疑惠襄侯以是而克负荷忠敬王以是而启国封武襄伯以是而固封守荣康公以是而靖叛乱今宫傅公主宗盟膺朝廷重寄位上公总重兵镇边方于凡世家所传懿德茂实既以身体而力行之矣兹又申明前人之心事昭示后人之轨范非徒空言而巳也二圣所以期望之者于是乎信而有征矣为沐氏子若孙若曾玄若来以晜若仍以云荫授而禄食耕采而复家者登斯堂也覩斯扁也目击而心惟原祖宗之心报国家之恩一夫不获时予之辜非但居大业秉重权者然也苟有一命之秩一廛之受一力之随咸举诸心而加诸彼虽兵农臧获之贱骠爨犵獠之蠢昆虫草木之微必使之皆得其所而尽其天年爱施乎下即所以忠报于上也互相讲究交相劝戒推演昭靖王之初心体悉宫傅公之至意则夫天语所谓多福所谓流光所谓与国咸休于尔沐宗永永无极矣其念之勉之毋怠毋忽 

　　○永思堂记 

　　八桂李君纯名其所居之堂曰永思着不忘也兹以安顺知州秩满考称升江右之袁州府同知过予属以堂记泣而言曰某以承义方之训出就外傅叨以经学发身贤科以有今日皆吾先考妣积德教训之所致也享有禄位积以年所身晋荣而家稍裕而吾亲不待矣呜呼痛哉譬则种树焉木既荣而就实矣憩其阴而食其实者非前日栽培灌溉之人也兴言及此有人心者宁不戚戚然于中邪此吾堂所以名也予闻君言而悲之君之思亦吾之思也即吾之所以思者以记君之堂其殆有合哉夫人子有此身也合父之气母之血以成形形具而理寓乎其中其主宰者谓之心心之官则思也父母之于子其初本一人之身既而分焉分则离离则渐以远于是乎有思思而不可复见于是乎永思永思云者终其身之谓也吾有一日之身则有一日之思吾无此身则无此心无此心则吾一念思亲之心方从而息耳终天之痛庸有极乎是故礼之所谓发于容体言语饮食居处衣服思之寓于哀也致于居处笑语志意所嗜所乐思之寓于齐也或见乎其位或闻乎其容声或闻乎其叹息之声思之寓于祭也然此皆因事而思事过则巳犹之二也盍思乎吾之身果从何而有哉吾之身亲之遗也凡吾之身形自一孔以上气自一息以上理自一念以上皆亲之余也亲亡而吾存所以气聚血凝而为此身者固无恙也亲何尝亡吾何尝存是故无一体而非亲无一事而非亲无一物而非亲心心念念恒在乎亲身之所在亲之所存一息之存一息之思其斯之谓永思乎吾之所思若是君以为何如君起再拜曰子之思亦某之思也请书以为永思堂记 

　　○重恩堂记 

　　重恩堂者右军都督李公颜其所居之厅事以侈上恩也公拓跋魏后裔唐赐氏李为河湟巨族公之大考讳南哥率部落归皇朝以武功起同知西宁卫指挥事世其官公之考讳英建功边圉受制谕专节钺锡诰劵封会宁伯既而中微英庙复辟诏天下复功臣失爵者子孙录公世袭都指挥使今制都指挥无世袭此盖特恩云公感上异恩尽心竭力以图报称遇有所任使昼夜兢惕以图谋之罔或少怠用是名称籍甚会朝旨命文武大臣举将材于是太傅会昌侯孙公吏部尚书姚公合辞举公堪大任遂有都督之命俾佐右军公虽生武冑而雅尚文儒一时所交游者皆朝野知名之士恒以先会宁公生平好易学屡延经师以易授诸子冢子■〈王凡〉果用是经领京闱荐明年试中礼部恩赐进士第选授中书舍人缙绅大夫荣之立表以旌其门过者竦然歆羡咸曰入国朝来武冑固有登名儒科者然而侯伯子孙未始有之有之始自会宁伯之孙于戏事以希有为荣矧策武功而受诰劵登文科而掌丝纶其为荣也尤伟然其所以为荣者非由上之人振作而锡予之曷克以臻兹哉是则一门之中三世之间冠蝉珥貂曳组鸣玉仡仡武弁烜赫于前雝雝儒绅委蛇于后何者而非上之恩哉夫恩出于一固以为幸矧至于再至于三又将由是而底于百千万而无巳也哉公也继会宁之后开中书之先厥考勒功铁劵为国之勋臣厥嗣登名金榜掌帝之外制往者受恩于前久而弥光来者承恩于后引而弗替名堂以重恩岂不名称其实哉虽然莫大之恩虽出于上而其所以致其来锡而致于屡施而迭被者则又在乎人臣尽心竭力于下世世相承而不巳也夫然非但以尽人臣匪躬之忠亦以衍人子不匮之孝焉公之子若孙若曾玄若晜来仍云登公之堂瞻公之扁尚体公之心思有以济其世美延其世赏以永荷圣恩于无终穷哉予尝主公家有契谊之素故为公记其堂俾书于壁以示其后人 

　　○存耕堂记 

　　祁门汪君字存耕即其字扁其所居盖摘唐贺知章诗但存方寸地留与子孙耕之语也其子乡贡进士恕随计来京师介其友康永韶谒予记夫有有形之地有无形之地有形之地阡陌连接原隰界画畛■〈田或〉有广狭生息有厚薄苟取之不以道得之不以义留之家家不能受留之子孙子孙不能守甚至豪夺强取刑祸戮辱不一再传而失之者多矣惟无形之地基址本固町畦不立不假锄治而生意常存不待灌溉而灵源自滋水旱不能灾豪右不能夺大仅方寸而所收之利倍于膏腴之壤千万焉比二者而观之其为子孙计虑孰远哉此古之君子所以宁舍彼而取此也汪故新安故家世以积善相承以春秋为学十二公二百四十二年行事其世业之菑畬也积善以为基存心以为地治经以为菑畬先世所以植生产以遗子孙者博且远矣而君又克承先世标表以示后人其知本哉子恕果能拓善基广心地收菑畬之获以春秋登乙科进士掌百里之教谓非君存之之效可乎虽然存者君也存之又存又不能无望于君之后人 

　　○经训堂记 

　　堂以经训名有取于韩子之语也噫世之人知菑畬其经训者谁欤宝安陈君志道盖有见于此矣君邑大家世业以农家学以儒宋元以来代有名德显宦至于今不衰夫家道所以久昌者以世守之有田也家声所以益振者以家传之有经也世世莫不然而未尝明言其所以然至君乃标出韩子此语以名其堂盖以示其子若孙若曾玄以至于云仍之远俾其咸知所守而服习之以无废其先业真诚知所本哉有唐之世制民之产有世业有口分予于君家亦云所谓世有之田者其君家世业欤所谓家有之经者其君家之口分欤使凡为君之子若孙人分一经而治之易三百八十四爻则所得者三百八十四亩也书五十八篇则所得者五十八亩也诗三百五篇则所得者三百五亩也春秋二百四十二年行事则所得者二百四十二亩也于礼之三百三千所得亦如之居则资之以养身出则挟之以济世以此为口分之业疏理之灌溉之芟夷蕴崇之以封殖夫世有之恒产岂不愈久而愈远愈大而愈光也乎志道名用原捐馆舍余十年矣而堂岿然不废如昔时堂不废则名不废名不废则凡所以登其堂而覩其名者可不体其心服其训而思所以究其心于圣贤之经传以不废其业也哉君之弟用贞以吴江司训秩满来京师需予文以为堂记予喜用贞不死其兄而又能克大其兄之志也于是乎书以归之俾其持归寘诸其堂之壁以示夫其后之人 

　　○甘节堂记 

　　无非无仪妇人之常不幸遭人伦之变而得专节之之名岂甘为是欤不得巳也然其始终一节忘其苦而以为甘至于死而不悔盖必有以见夫天理民彝之所当然而不容巳则又非不得巳也予于三山李母甘节堂深有感焉母年十九归邑人李宗衡十年宗衡卒时母年二十又八止生子升甫六岁家徒四壁室如悬罄内外期功之亲无一足恃者旦暮纺织以自给百凡大小之事无一不身任其劳内而祀事外而公家之赋教子之需乡邻往来之礼节咸取给于巳艰难阨塞备尝之矣人视之以为不胜其苦矣而母则未尝告劳焉非不知劳忘其为劳也非独忘于口而且忘于身非独忘于身而并与心忘之矣呜呼刍豢之甘而荼菫之嗜非不知荼菫之苦也盖必有以甘之者矣甘之故忘之忘之故安之安之故能始终一节至死不悔焉彼嗜甘而苦之者抑又何人与李母于此盖必真有以见天理民彝之所当然者有不容巳非不得巳而然者也用能持守门户教育子孙至于今日盖始终五十余年矣今以希有之年康健之体得见二孙同领乡荐而次孙廷美又登甲第蒙恩归荣李氏之门自此骎骎光大谓非母守节之效可乎廷美介其师林用清求予文以记其所谓甘节堂者予以蚤孤亲见吾母太孺人之所以甘其苦者无异于李母焉故为之记如此俾廷美持归书堂之壁若其守节之始末则有以俟乎当代立言之君子为之传 

　　○春和堂记 

　　锡山周君济广世业轩岐之术而以疡医名于远近既而有以其名闻于朝者选入上方尝扁其居药之室曰春和随所至而揭焉适予冢子得疾或以君荐予延而诊视之接见之顷言温而气和熏然阳春之可掬也及其观色察气问证用药匕剂之加则又有如春风扇和冻者以解槁者以苏勃然生气渐回而鬯达有莫知其所以然而然者曾未几时吾子之气复和适沉疴去其体如一阳来复于隆冬冱寒之后日复一日今则驯至于三阳开泰之时矣所以然者盖由其推腔中生意之春以和煦之也子生平止一子宗祊所系感君之惠莫大焉方图所以报之者知君者咸曰君于世利无所好所尚者文尔盍为记其居药之室嗟夫一元之气流行天地之间一阳而复二阳而临三阳而天地交泰则和矣和则天气下降地气上腾而万物之蠢然者于是跃然以起翕然以交安然以适矣岂非天地之至和者哉君以是名堂诗所谓惟其有之者乎惟其有之故能聚其所得于天者于一腔之内又能推其所得于巳者于一世之人也何者天之德元亨利贞天之时春夏秋冬而时之用则生长收藏也在天之元时之春物之生其在人则仁乎医也者仁之术也蒙庄氏有言医门多疾盖以有疾者必趋于医之门如积阴之物竞向于春阳郁结之气亟求其和适也当夫春之三月和气发陈天地俱生万物以荣凡六气十有八候无非春阳布发生之令天气应人养生之道逆之则有所伤而气少不足以奉夏长之令焉夫春阳之气既乖则夏无以为蕃秀而奉收秋无以为容平而奉藏冬无以为闭藏而奉生是知一春之气三阳之和流通于九月之中散见于十有八气五十四候之内何者而非一春之和哉古之至人知乎此理故保穉阳于来复之始畅全阳于交泰之时所以培三时之本为万物之先以固其根以滋其苗以复其命有由然也是知一春为四时之本一和为万物之原人能敛天之春以为一心之和和其运调其化析其郁气资其化原复其所主先其所因高者抑之下者举之有余者折之不足者补之佐以所利调以所宜治寒以热治热以寒气相得者逆之不相得者从之如此则不和者和矣夫春气之和自然之和也而人使人身之和亦如春之和焉此其所以为万物之灵而能辅相天地之所不及也欤但其职有崇卑故所及有广狭耳推原所自虽由于神圣工巧而实本于虚灵知觉之心是故风寒暑湿燥火天之六气也喜怒哀惧爱恶欲人之七情也六气不为淫所胜则天之气和矣七情不为欲所乖则人之心和矣和也者天下之达道也自谨独而精之以至于应物之处无少差谬而无适不然则虽天下之大万物之众亦可使之各得其所而欢忻交通矣况夫一人之身也哉予也以儒而论医既本医之说以为堂记及其末也请以儒之道终焉继君之后者居斯堂诵斯记尚存孔思之心以衍轩岐之术哉 

　　○锺秀堂记 

　　秀锺于天乎地乎人乎锺以天若箕宿为说昴精为何是巳锺以地若山以东相山以西将是巳锺以人若高辛有元高阳有凯是巳要之禀阴阳之粹和孕山川之精华袭先世之芳泽妙合其三凝结于一储蓄于厥中颖出于其类夫是之谓锺秀欤昔岁在辛酉祁门程公显擢秀京闱来归邑里邑大夫颜侯表其门曰锺秀盖于三者之义兼有取焉后公果以进士乙科掌百里文教超拜王相绰有令誉颜侯所以表门之义至是益验矣景泰甲戌公之子泰承其家教登名黄甲拜地官属乃者荷天子厚恩锡诰加封其亲公于是时亦以耆艾致事家居泰因取邑大夫所以表门者颜其所居之堂间命予记嗟乎秀之所锺岂偶然而巳哉不得乎天则其禀气也弗醇不得乎地则其赋形也弗厚不得乎人则其为德也弗类然则程氏所以锺厥秀美者抑亦有由矣盖以方今圣明继出气运还淳化行于上物生于下无非得其清明淳厚之气公家新安又在天子畿甸近地山川之胜宏伟非常其所以含灵发祥又非偏州下邑比而公之先世自忠壮公而下代有显宦所以锺而秀美者盖兼三者而有之不诬也吾知秀之所锺不独在公固巳见于公之子矣由是而孙而曾而玄以至百千万世焉盖未艾也是为记 

　　○思补堂记 

　　古之君子其心无斯须而不在民也故虽处山林之深邃庙堂之崇高而其心恒周流乎荒凉蒙翳之野陋巷穷闾之中鳏寡孤独饥寒流离疾苦悲啼之处恻然如身在其间耳闻其声目击其事为之委曲思虑必使之得其所然后巳况亲为牧者乎亲为之牧则目亲见耳亲闻身亲在其间而不一动心也以为深思远虑则是忍人也岂所谓民之父母乎且父母之于子鞠之育之出入顾复之念其饥寒恤其劳苦防其疾疹而又为之营赀产以养其生延师傅以成其业凡可以纾目前之患而豫为他日之地者无所不用其心焉今之为民父母者果能如是否乎不能若是冒父母之名而不能尽父母之道者也不能尽其道而徒欲责民之尽子道以事乎我难矣父不慈子不可以不孝在天属则然也吏之于民非天属也受君命耳受命而来居其位以子乎民民父母我我不能用君命以子之且虐之焉一旦夺其命以畀他人则我涂人也前则父母我后则涂人我无他视君命之去留焉耳然则为民父母者可不思所以尽其道哉淮阴毕君玉以名进士知曲阳县之又明年政行惠流民心浃和乃为燕居之堂于厅事之后扁曰思补盖取前令朱君伯坚所改亭名也亭旧名环翠洪武中朱君重建而易以斯名今亭亦废矣君距朱君后七十又二年始为此堂而有取乎其旧名者盖思所以补报乎朝廷也噫知爱乎民则知所以忠乎君矣子因君之请而为之记如此使凡世之吏兹土而居兹堂者尚因予言以思君之恩于无穷 

　　○冲和堂记 

　　庐陵郡之北有山岿然纡徐而环抱曰钟山山之下有寿藏焉穴土而甃之以甓又筑室其间扁曰冲和邑之义官陈君勖让豫为藏衣冠之所也既成以书来京师俾其从子秋官郎中时庄求记其事而属笔于予予闻老氏有言万物负阴而抱阳冲气以为和嗟乎岂独人哉山川亦然故凡天下之山其脉皆发于西北而连绵起伏以至乎东南西北阴也东南阳也而扶舆清淑之气实流行乎其间如人之生也面阳而背阴而清明纯粹之气寓焉人之与山其抱负之形冲和之气一而巳矣山而聚扶舆清淑之气其为山也灵人而得清明纯粹之气其为人也贤人之所以贤者以其锺是山川之气也是气也出于天凝于地融结为山川而发露于人人得是气以成质质由是气以聚散其聚也出于是其散也亦必返于是散清明纯粹之气返扶舆清淑之原冲和妙合絪缊无间殆将周流太虚以复归于太极无极之真矣乎不然则发而为卿云蒸而为灵芝凝而为贞石不可知也陈君以是名其室其庶几所谓复命之常知常之明者乎观于此可以知其为人焉于是乎书 

　　○葑溪草堂记 

　　古之君子存心也豫其志卓然有以定乎其中其理跃如有以见乎其前是以其进其退皆豫有以为之地而不苟右都御史韩公吴人而生长于燕既仕而始复于吴治第于葑溪之上盖豫以为退休归宿之地也其园林池沼之胜甲于吴下世拟之以李卫公之平泉庄司马公之独乐园君子谓其有西洛之胜而无赞皇之奇云中为草堂数楹公自记之间以书来俾予记其后昔诸葛武侯隐居南阳不求闻达感昭烈三顾之勤奋然为之画策凡其宰割山河三分天下其规模布置一一皆草庐中语非豫有定见能若是乎及其相昭烈以区区一隅之蜀当吴魏之强身都将相手握重兵自校簿书罚二十以上皆亲决之固若不暇为私计计者然于成都置田十五顷种桑八百株固以豫为退步之地以见君子之出处进退固未尝有心亦未尝无心当无心必为之时巳留心于事中方有心应用之际巳置心于物外未进而豫进之之资未退而豫退之之具是以其进也道前定而运用不穷其退也志前定而勇决无疑古今豪杰之士所见皆同盖如是今都宪公受朝廷委托之重付以岭海数千里之地十数万之人凡居是邦耕于野戍于边处于室家行于道途者咸恃以保障覆育之生者恃以养死者恃以葬喁喁然嗷嗷然仰公以为命惟恐一日公去而我无所恃以为生孰肯一日释公去哉矧上方倚注将大用之以溥其泽于天下天下之人求所愿欲而不遂者亦争欲得公以专其惠于巳而不可得倾耳而听翘首而望者在在而有公炳几先物非不知人不巳释而巳无可去之理然犹汲汲然豫为决不可得之计者其亦武侯之意欤公自为记所以纪其创置之始末布置之规模与夫生平成立之艰难后人保守之当谨者固巳详且尽矣予毋庸置喙于其间行将北上道吴中登魏公醉白之堂以求温公之所独乐者以致高山仰止之意云谨先此以记 

　　○东郭别墅记 

　　太子少保户部尚书殷公世居涿城之西其先考赠尚书公以郡文学归老故乡尝于城东营别墅以为娱老之地至是公以年至乞致事蒙恩来归乃即故址起其废而新之四周有垣中有亭汲有井蔬有畦补其缺而浚其湮凡昔所有者悉复其旧又加辟焉曾未几时蔚然成林遂擅涿郡一时园亭之胜既而以书来属予记曰某以正统己未进士历官户部主事兵部郎中进三通政两知府事升山西参政左右布政使八副都台两巡边方叨备六卿再掌国计辅储宫至是休致终始仕途几五十年或南或北时内时外大约通朝籍之日居多所居之乡密迩宫阙急驰之骑朝发夕可至然拘于职任不敢顾其私今幸天假我以年佚我以老皇上优臣以闲使得以桑榆之景遂其田园之乐以终先大夫之志幸莫大焉向同朝时曾属吾子豫为之记既蒙以诺今幸复其旧规成其素志幸勿食其前言窃惟古之仕者不出其乡家有定居仕有世禄王朝卿士皆出自畿甸大者食采地小者给恒产外自侯国入者无几焉故凡仕于国者得以不废其家唐宋盛时朝臣自遐外入仕者晚而休致率居陪京或别都唐都雍其士夫多居陕洛同华宋都汴其士夫多居洛睢陈许其间亦有仍居辇毂下遇行大礼犹与陪位我朝虽并建两京而南北相去悬远士夫解官者率远归其乡一出国门瞻望阙庭如在天上回思旧游如隔世人人生何幸而生畿甸之间列职朝行云山伊迩归老乡邑天庭咫尺仕如不仕休而不休焉一何幸哉公家近甸世有田园之乐年甫弱冠即舍之而仕今则年届古稀矣始得来归以复其故业遂其初志徜徉樊圃之中偃仰林亭之上席落落之长松裀茸茸之丰草易朱弦以山溜代黄封以石泉享夫清闲和乐之适以偿夫奔走丛脞之劳嘉时令节天朗气清陟崇丘以引领立黄庭而延伫瞻天阙于红云紫气之中仰宸居于太乙勾陈之上目击而心存予固知公之心无一日而不在国也亦何异于公畴昔之在朝而于其私家也哉古之君子不以远近易其心不以丰约改其节公盖有焉故予今为公记略其景而原其心 

　　○半山亭记 

　　庐江县治之西一舍许有山曰黄铜邑人丁氏世居焉形势回抱风气环合盖一邑山川之胜处也峰峦列峙中一峰岿然独秀出于众峰之表丁氏之居正据其胜远而望之蔚然深茂之中而栋宇檐楹蔽亏于林木之间隐然为一乡望也丁氏之彦继仁甫以为既有幽深之地以定其居止不可无高明之所以广其瞻眺爰于铜山之半稍南处盘石之间占其形胜构以为亭扁之曰半山环亭四顾万景毕聚仰而山颠有龙王之庙俯而林麓有居士之祠古木千章乔松万本有堤堰以灌溉有河兖以逦迤真人世胜境也繇亭而上直抵山巅允夫庐江之名山大川山若天四马槽冶父之类川若巢湖黄陂沙河之属瞩目之顷皆可以一览而无余嗟乎居半山之间而享全山之胜非徒得此一山之景而凡庐江一邑之奇无不在焉又非徒得其一邑之奇而凡庐郡二州五邑之胜无不尽焉丁氏世居于兹受其山川风气之全而专有一方之奇胜岂非居得其地耶居得其地又能据其胜而享其乐丁君其亦可人哉君名恕继仁其字淳笃而坦夷乡里称为善人盖隐而有德者也其子鸿胪寺序班某介其姻地官主事王克常求予记惟昔王文公以半山老人自号而继仁之名其亭偶有以合之盖无心而冥会也半山老人一生汨没于声名荣利之途迨其晚年退居金陵始得半山而憩息焉岂若继仁生于山长于山出入起居昕夕周旋于林泉涧石之中未尝一日离也名曰半山而实得夫众山形胜之全其文章功业固不敢望古之人然其所居之山之名偶与之同其山间所有若云若霞若烟若霏若水石若草木若花卉若鸟兽虫鱼有天然之趣有自然之景有适然之乐取之而不见其穷玩之而不厌其烦用之而不知其亏盖自幼而壮壮而老无一日而不在兹山之中身居其半而目极其全身享其实而心乐其适而又传之子姓世世无穷古之半山老人有是哉无是哉有与无不必计姑为之记俾其子寓归畀继仁勒于石而寘诸其亭之壁以遗其后人 

　　○松轩记 

　　增城曾君三省世居邑之槎冈隐居自乐平生于物无所嗜好性独好松环所居树松千百株构屋其间扁曰松轩朝夕吟啸其间歌曰松叶菶菶兮花菲菲花以酿酒兮充吾饥我且醉饱兮焉知是与非又歌曰松树偃蹇兮阴檀栾据树以哦兮荫阴以眠卧起其间兮聊以终吾年歌罢饮酒独酌半酣支颐以卧如是者日以为常熙熙然陶陶然不知天壤间物何者足以当此也君之壻进士吴君浍观政京师每以语予未几其子瑞来视进士君因承君意以记见请予闻人各有所好而其所好者往往皆其气类之相似意趣之相孚者不苟然也予虽未君识即其所好以想其为人意者其人必禀受不偏超出羣类如庄子所谓受命独青者欤礼以制心确然坚固如戴记所谓有心者欤持守坚定不为物变如夫子所谓后凋者欤不然何其于他物一无所好而于松焉独好之笃也如此诗曰维其有之是以似之君之谓矣夫似之斯好之好之斯乐之乐之之至则物我两忘彼此交丧物其我乎我其物乎混混然合而一之矣不可得而知之矣君之于松也殆有得于此矣乎不可知也请书此以为记进士君曰唯遂书之授瑞归以遗君寘诸轩间 

　　○梅轩记 

　　即一物之微而可以观世变之大者吾于梅有感焉梅之为物着于书咏于诗杂见于骚人文士之所赋咏然其初也不过用其实而巳驯至于后世始颛于华显而实之用微矣呜呼天下物岂独梅哉梅其小者耳由小可以观大矣有能于波颓澜倒之余而有敛华就实之兄岂非有志之士哉宝安袁生秉彝构轩数楹以为藏修之所以轩之前植梅数本当其盛开之时恒指以示人曰吾非有取于是盖将俟其实以为和羹之用也噫观于是言可以知其志矣人皆务其华我独敛以实人皆骛于文我独笃以行不混俗以同不随世以趣盖有志之士也嗟夫天以阴阳五行化生万物而赋其全于人有仁义礼智信之德有父子君臣夫妇长幼朋友之伦有圣贤以为之师法有经史以为之轨范顾皆置焉而罔知所以用功乃指一草一木之微嚣嚣然以号诸人曰是物之趣有契于予予取而法之也岂非妄欤且冷蘂疏枝何有于吾之性情淡香疏影何预于吾之身心折枝以赠何似乎简书踏雪以寻何资乎日用巡檐索笑何为也竹外一枝何好也世之学者动以师法孔子为言孔子删述六经而梅两见于诗书皆以其实也而后世之所以爱乎梅者则以其华焉是则孔子不足法诗书不足取而何逊林逋之徒真可慕也岂不悖哉君生也可谓能学孔子者也观此一事可以知其余矣他日用于世幸毋易兹志生之仲兄户部君秉中予友也命予记其轩故书此以复之且以致吾感云 

　　○林轩记 

　　顺邑之大罗乡文溪之上蔚然众木间有宅一区曰林轩邑人黎君平叔栖息之处也文溪地宜木木生其间者非一类有其材可为栋宇者可作舟舆者可备器用者又有其实可供食茹者其华叶可供观玩者凡地之所宜无不有之君卧起辄着屐持杖循行众木间纵横周折随其意之所如且行且咏少倦则归偃息轩中呜呜然作吟哦声不少辍既而洞开八窻凭阑四顾喟然叹曰天地如许之大而我栖息止于一轩一轩之寓止于一林何其小也又自解曰我寓轩间轩寓林间林寓岭海间岭海寓天地间天地寓太虚间由是观之吾轩亦岂小哉且不闻地之五土乎山林其一土也又不闻造化之五行乎木其一行也木以成林而我之轩居林间于焉以俯察地理以仰观天文天之生地之成作酸之味曲直之性积小以高大之势其乐岂下于古人哉古之人如孔子所植之桧惠施所据之梧庄生所称之椿吾之林有之伯夷所食之薇屈子所纫之兰商皓所茹之芝吾之林有之王子猷所种之竹陶处士所采之菊林君复所爱之梅吾之林有之以至楚颂之嘉树蜀赋之侧生汉史之蒟酱吾之林亦皆有之然此之所有皆一物之奇一事之用若夫南郭子綦闻大木百围之窍穴而有以见夫之调调之刁刁然庶几齐乎物欤庆梓齐以忘其枝体入山林以成见鐻庶几疑于神欤有虞氏居深山中以与木石居庶几忘乎我欤夫然是能以一而尽万精其麤大其小而会万于一也哉君之子暹以进士举来京师述君言请予为林轩记予不识君而观暹之彦而有文立志高远异时秀穷林而风声闻四海者其在兹乎于是乎援笔广君意为林轩记授暹归书于轩之壁 

　　○博雅轩记 

　　学不可不博博而雅焉斯为可尚羊城吴永年氏构轩以藏修左右列书籍自六经以下史传子集凡世所有及力可致者无不咸在永年日居其间蚤暮孜孜口诵心惟取凡古之圣贤格言至训名臣端士宏规懿范可师可法可为鉴戒者识之于心体之于身行之于家而又豫蓄以为他日从政之用若夫诡道悖德之谈荒唐缪悠之说一切弃置不复少寓目焉呜呼其志可谓大矣尝求工书者书博雅二大字揭楣间今年为有司劝驾来京师介其姻林宗敬求予记予惟自有书契以来文籍之存于世者日新月盛出则汗牛马处则充栋宇不为不多矣然而饰邪说文奸言矞字嵬琐者有之矣纵性情乱是非恣睢利岐者有之矣不法先王不是礼义而好怪说甚至察而不急辩而无用多事而寡功者有之矣刿目鈢心搯擢胃肾锻炼于一字一语之间以为工巧取黄配白神出鬼没听之则固成章若可嘉要其归宿则漠然无所用于世者有之矣悖逆天理灭绝人伦肆为弘阔胜大之说汗漫不经妖诞幻惑不言六合而言其外不言当世而言世之未来者有之矣若是者大之不可以理天下次之不可以理一家小之不可以理一身纵无一不通无一不知奚以哉此君子之学所以贵乎博博而尤贵乎雅也是故道阴阳之书莫雅乎易彼京房焦赣之灾异非雅也纪政事之典莫雅乎书彼汲冢竹书之奇怪非雅也理性情之辞莫雅乎诗彼风云月露之芜秽非雅也正名分之史莫雅乎春秋彼击排肩没之偏党非雅也谨节文之仪莫雅乎礼彼委巷绵蕞之驳杂非雅也是五者雅正之经也传之万世而可行行之无弊者也其它如儒先之驾说史氏之纪载诗人之咏歌亦或有尔雅者焉于此乎博而求之求而择之择而服之以为身心家国之助斯不亦尤可尚乎哉 

　　○清风楼记 

　　清风楼在芜湖县治之北俯瞰大江乃前御史黄公用逊所居也其地旧名蟂矶宋人常建驿置于此成化初元邑令陈侯源始于此立蟂矶刘夫人行祠祀三国吴大帝妃越若干年星沙刘侯廷式以进士来知县事于祠前隙地构楼四楹取东坡清风阁记之意名之功未就绪召入内台而东广林侯世远继其后乃落成之楼盖为黄公建也而名之以清风者岂非以公之平生风度澄澈而有似风之行水乎夫风无往而不在于水也尤为清焉万里长江之滨构为高虚之居纵目以为广大之观处身既高寓目斯远当夫天朗气清之时长天无云一碧千里清风徐来微涛蹙而成纹旋流回而成涡湛波澄而彻底真天下之奇观也亦天下之真趣也天光云影徘徊上下纾徐演漾以泛之轩窻栏楯帷幔之中出入怀袖披拂衣巾透彻于胷膈毛窍之间无一点尘浊气水既清矣风亦清焉矧楼居主人禀乾坤清气摆脱乎尘氛埃壒之外清风高节尚慕古人而一时宦寓凡为创建及游从者何者而非清高绝俗之士哉夫江自岷山而下至此万里矣放乎虚空棹乎无垠而聚此江浒寻丈之楼瞩目之顷而风水之极观于是乎备方公年少时乘长风破巨浪纵其所如一日千里所至人仰望其风裁盖凛凛然中年以来收其湖海之气于此一楼之间风力劣于前而目力则优矣风声虽不远而受用则无尽藏矣以此较彼略亦相当虽然与其得彼也宁得此予指日南归道于湖方将登公之楼以挹长江之清而共享此快哉之风尚期相与赋之 

　　○长乐居记 

　　出琼城而南微折而西几三舍许有地名曰北冲盖古所谓罗源璞乡也有氏王者自闽而来居于兹不知凡几世至王君才者淳谨而明爽幼以民俊鼓箧乡校既而以亲老宗单主祀者乏人言于有司归隐焉恒自叹曰士大夫生天地间当为天地间用然后为不负天地之所生进则表率乎天下退则矩范乎一乡不但巳也吾少有志世用然而卒不致其用用于天下吾无其位与地与其时固不得以行吾志若夫由吾一家而达于吾乡井之间吾身之所在足之所履耳目之所及量其力可以为揣其分所当为即其所居之地随其可为之事而乐其日用之天志虽不行于天下亦可以行于一家一乡也鸡鸣而起盥嗽之余即披衣持杖循行阶除间迤逦而出于庭院园圃之中左顾右盻某地可畦某地可畛某地可陇或宜于蔬或宜于果或宜于药或宜于竹于木某种可莳或可以分或何以移或可以修饰剪剔燥而灌之瘠而粪之秽而除之柔弱而扶持之欹侧而植立之然后呼童仆而命之随其宜而施其功朝如是暮如是今岁如是嗣岁复如是积之岁年日计不足月计有余阅岁久乃大有所成就远而望之蔚然而成林近而即之井然有条理粲然相错杂竹树列而成阴野花发而幽香真人间胜景也乃引山泉仿兰亭遗制为曲水以为流觞乐客之所又于曲水之旁凿为深池池之中构亭以避暑池上辟为园杂莳百花开轩其间题曰适意暇日与客徜徉园中日以成趣倚轩以畅幽怀登亭以避烦嚣兴阑而倦则据石而坐草泛羽觞于曲水中一觞一咏以乐其自然之趣自幼而壮壮而老无一日而不乐其间其乐可谓长也巳矣非但自乐其乐而又以是乐传之子若孙若曾若玄百千万年无有穷矣乃总名之曰长乐居岂不名称其实哉君之冢子冕为有司劝驾来京师乃持君所自述者求予文为长乐居记予与君同生海隅同为庠生予出仕而君归隐今俱白首矣凡予之所成就者他人视之固若有大可乐者然以巳视之恒见其忧而未见其所以乐焉王君之志虽不克大行于天下而其所以安于一家充于一乡者则固优游而有余寛绰而不拘从容而自如举目之间移步之顷何者而非其乐哉乐不徒乐而且至于长焉乐乎哉王君足不出乎州里梦不至乎市朝生于斯长于斯老于斯聚亲属于斯死葬祭于斯礼不云乎乐乐其所自生而谚亦云人从生处乐王君敛其所以不用天下之志而用之于一家一乡聚景以成趣即趣以生乐此其乐所以生生不巳而至于长哉予不久归老于乡行将访君之居而即其所以乐者而共乐之君其肯分予以半席否 

　　○云轩记 

　　山木鹾司批验大使朱珍公泽颜其居曰云轩因以自号盖有取乎晋陶靖节归去来辞所谓云无心而出岫之意也嗟乎人惟无心然后能应彼有心者先横一物于胷中其未出也豫期于将然之先其既出也取必于巳然之际卒之期者未必如所期必者不能如所必至于狼狈而归者多矣此无他私心害之也盍观诸云乎触石而出肤寸而合弥漫乎虚空之间山林之冲草木之岑蔚似炮车者似赤乌者似擘如者似车盖者似金柯玉叶者似白衣苍狗者油然而作奇形诡状体态不一霈然而雨天下泽万物何尝有心乎哉虽然奚止于云天地之大亦无心而成化也圣贤法天时以屈伸时行则行焉呜呼物岂独云哉而陶子颛颛归之盖因其偶然之见以寓其悠然之意焉耳公泽摘是名轩亦不可谓无所见也予闻公泽少无宦情偶为公府所辟遂循资以得今官盖庶几所谓无心者则取无心之物以为轩名以为巳号不亦宜乎今年考满来京师持吾乡人鹾司知事冯君书求记于是乎书 

　　○留耕亭记 

　　琼大姓附城而居者东则称唐氏唐氏世多贤至履正翁尤仁厚长者尝去所居一里而近平田中筑土为墩墩上构草亭日登其间以督耕者以观稼穑一日携诸子游焉屡顾而叹时子彦宜侍侧跽而问曰大人何叹也翁曰吾悲夫人家之盛衰不常而盈虚消息之理恒乘除于其间也天地间万有皆不可恃所可恃者吾方寸间耿耿者尔试与尔观之畇畇而芃芃环吾亭之址以至于目力之所不可尽藐绵苍莽之际何非膏腴之田乎是田也非一家所有也有之者固有世业数十百年者矣又有不数年间而屡易主者矣或暂得而遽失或失之未久而遽复是虽无情之物而人家之成败兴替恒必由之惟其得之也以义则能相与悠久而不失不幸而失焉亦将不旋踵而来归矣彼得以势以力以计者卒反是呜呼自某人席势以凌其人之卑弱也而豪夺其田自某人恃力以欺其人之孤寡也而吞并其田自某人用计以乘其人之愚暗也而巧取其田田今如故其人安在哉其子孙何如哉惟仁惟义可以久长凡其世泽之远家庆之长昌衍而贤明既废而复兴者皆自其乃祖乃父方寸中来也小子识之彦宜再拜时翁之弟履信以衡州府倅致政家居闻翁言而题之曰吾兄之意其唐贺监诗所谓但存方寸地留与子孙耕者与请摘其语以名其亭曰留耕翁曰然翁既捐馆彦宜以事来京师馆于予泣以翁言见告且曰愿有记余翁之通家子也不忍辞遂掇翁语授彦宜俾持归以志诸其亭之壁时以语馆阁中诸公咸叹曰有是哉各赋诗以美之凡若干首并附于左方 

　　○进学斋记 

　　颖州贰守清源高君之冢嗣曰昕君尝名其读书之所曰进学斋今年春昕侍君来京师谒予文以为记嗟乎进之一言为学之方尽于此矣予尚奚言哉虽为之言岂能外于此哉然不知生之所谓学果何学也所以进之者果何以用其功也苟徒以诵习古人之糟粕为学则生固知之矣不必更求其说于予也生侍亲宦游南北有日矣请即生所见者以为生喻生闽产也自闽至燕其道路以里计者殆将万焉其所经之郡若邑不下百十焉或舟以浮或车以载其所以为济行之具者不知其凡几易焉其途中之所有身之所履而目之所见者山川之流峙都邑之形胜阛阓之辏集舟车之交互往来而不巳者不可以一二数焉陆有岐径水有支流或之南东或之北西者又不止于一焉地如此其远也履历如此其久且艰也所见如此其广也水陆之涂如此其多岐而可以旁通也今生之来也不中止焉不他适焉而必至于燕者岂不以京师之所在乎使生不山乎履历不假乎舟车其能至乎此乎今日行之明日止焉其能至乎此乎无也京师者譬则圣人之道也履历经行所以求至乎圣人之道也岐径支流一技之能异端之学也生之进学诚如生之来京师行而不巳必至其至焉立志之坚定积累之非一日闻见之广且远而又不惑于他岐不安于小成则学之至于道也不难矣敢以是为生记或曰生之于学也特欲讲习讨论而巳予以圣人之道语之岂所谓不凌节而施乎呜呼学所以学为人也人必如圣人斯能尽人道圣人人也我亦人也以人学人何不可之有或者退因书以遗生俾其寘诸斋壁朝夕玩焉 

　　○雪筠记 

　　南海丰林邝昱时裕客京师介予友林宗敬求予记所谓雪筠者且言其平生于物无所好独于竹深嗜而酷爱之而于雪犹竹也因取以自号予惟岭南固多美竹而雪则非其地所有者今时裕兼取而并言之岂亦有见于古人观物之学心其理而不泥其迹者与古之人有爱竹者曰王子猷其居吴时每闻士大夫家有佳竹径造其下讽啸久之及主人出延则不顾而去暨其在剡雪夜乘兴泛轻舟访戴安道既造其门兴尽遽返方其讽啸之时不必有雪也乘兴之顷不必有竹也然而以一人之心爱可以见二物之趣同得其一则其理固以均寓于其中矣政不必兼而有之也彼方外士有为雪斋者乃洒粉于草木之上以象飞雪之集则是有见于目无得于心也然则所谓见者岂真见哉时裕向之居越环所居皆竹固见竹不见雪也今而北游幽燕当盛寒之时寓多雪之地则又见雪而不见竹焉夫不拘于迹而惟理趣之求假异以会同因此而得彼非真有见者不能也噫见所见于无见之境非独有所见且亦有所得矣予故不辞而为之记云 

　　○南溪小隐记 

　　东莞陈景辉氏世居其邑之圆沙面溪而筑室以为藏修之所或颜之曰南溪小隐间以事至京师介其友某征予记因诘之曰古所谓隐士者非伏其身而弗见也闭其言而弗出也藏其知而弗发也时命大缪也今君生明盛之朝文献之邦诗礼之族身际其可可以见也言当其可可以出也知适其可可以发也时与命兼通非若昔人之大缪不然所以兴事造业以立久大无前之基兹其时也顾乃与遗人弃世者同流何待而隐与景辉曰不然某非有待而隐盖有赖而隐也使某也生非其时处非其地出非其族方且胶胶扰扰之不暇众械箝其口百忧婴其心一摇手而有桁杨接褶也一举足而有机械坑埳也叫嚣之声日盈乎耳驱逐之役日劳乎形鸡犬不得宁也室家不得有也虽欲少憩以斯须焉不可得也尚何所赖以隐乎是则古人之隐有待而隐也某之隐有赖而隐也此所以有小大之别也乎予闻其言叹其遭际之盛而喜其识趣之卓也乃笔其言而记之曰溪之源发乎某所又若干里至圆沙景辉之室在焉室前则溪也是谓南溪小隐之云以所居者山林异乎市朝之隐之大也景辉名章故约轩先生某其父今沾化大尹景庸其弟也 

　　○蒙溪清隐记 

　　滇南有隐士潘其姓某其名者家有别业名曰蒙溪因以蒙溪清隐自号客有万里来京师代求其记于翰林者特以属予予诘之曰古之人隐于溪者多矣潘君之意果何慕乎唐人之竹溪隐于酒者也其意或在是欤客曰此蔑弃礼法之为也非端人庄士之道君读书好礼岂屑为是哉晋人之武陵溪隐于仙者也意取诸此欤曰此荒唐缪悠之说也非人伦日用之常君信道明谊岂肯为是哉然则君之意无乃慕柳河东之愚溪乎曰此逐臣迁客不得巳而托焉者也君肥遁丘园无所慕于外何有于托然则有慕乎杜少陵之浣花溪乎曰此乱世孤臣不得巳而寓焉者也君生际明时足迹未尝一出其乡何有于寓然是四者皆君所弗取也而其所慕而隐者何居殆将隐居求志以待后车之载如太公之钓于磻溪也耶曰子求之愈远矣子以为太公之隐于磻溪也有意以待文王之载乎抑遇文王不得巳而受其载乎子非独不知君盖不知太公者也先儒有言即其所居之位乐其日用之常苟出位而思舍日用而他求知道者不为也子盍思溪之所以名乎于虖我知之矣易之象上山下水曰蒙是溪也其水之出于山者乎惟其出之于山故即卦象之似者以名之乎夫天下之水其源未有不出于山其初出也未始不清蒙者水初出山之象而清者水之本质也隐居之士洁其身于尘垢之外澄其心于污浊之表其有类于是与君之所以名溪而自号者其有在于是与且将由是而果行育德以养正成圣与抑其有子能继其志如蒙九二之克家故取之与若君者似亦有得于易者矣客曰君之志诚有在于是子之言可谓得之矣请书以为记客谓谁予友武定军民府同知潮阳叶君也 

　　○可继堂记 

　　可继堂者琼台丘氏之正寝也堂以可继名摘先祖思贻公所题堂楣对句语也洪熙改元公以临邑医官满考赴铨曹留京师又明年是为宣德丁未先考学士公卒于家时先祖年五十九伯兄源甫九岁浚七岁明年公归自京师其祭学士公文有入门见棺之语闻者伤之先祖平生止一子上无白叔旁无兄弟羣从推而远之亦无宗族茕茕然仅二孙存上系宗祊之重如一丝之引千钧也乡人有唁先祖老而丧子者先祖指吾兄弟告之曰吾先世世以积善相承然未有发者今不幸而中微然古人往往因微而大着所以大发者其在二孺乎因手书二句曰嗟无一子堪供老喜有双孙可继宗命通家子陈曦书之揭于寝堂之楣乡人多称诵焉浚兄弟就外傅时一日先祖坐堂上兄与浚偕侍公谓兄源曰尔主宗祀承吾世业隐而为良医以济家乡可也谓浚曰尔立门户拓吾祖业达而为良相以济天下可也时吾兄弟俱幼稚愚騃不知先祖之言为何如然自是亦知惕厉自持不敢失坠兄年十有九浚少兄三岁而先祖弃去时正统丙辰岁也岁己未浚始补郡庠生甲子领乡闱首荐己巳兄为有司荐继先祖职浚登甲戌进士选入翰林为庶吉士除编修累升侍讲学士学士国子祭酒礼部侍郎岁癸卯蒙天子推恩赠先祖为通议大夫礼部右侍郎自先祖捐馆舍至是四十有七年题二语后则五十有七年也兹二语者乡人父老至今犹能诵之如昨日然而是堂崩以既压而更新之矣浚兄弟佩服斯言兢兢如一日未尝少置诸怀浚于官次尝求能书者书可继堂三大字寓归以遗吾兄俾刻而寘诸堂之楣兄尝命浚以记浚领之而未果岁丙申不幸先兄亦弃浚而从先祖于九泉不及见天恩之降矣呜呼痛哉浚鬓发亦种种矣久官于朝而乞骸之情尚未得如所愿因述所以名堂之意以贻子敦及从子陶融俾买石刻之而立于堂隅使后之子孙知今所以名堂之意而思所以继继于无穷而又为之言曰继之为言大矣哉天非人不继父非子不继人能继天是为圣人所谓继天立极是也子能继父是为孝子所谓继志述事是也然天有可继之道然后圣人继之父有可继之业然后孝子继之有天而无人则极不立有父而无子则世不延此古之君子所以创业垂统必为可继之道而承其后者必持循遵守之而不敢失坠使其可继者世世接续而延长之父作之于前子述之于后必如是而后可不如是则不可所谓可者断断必为之辞非仅可而未尽之谓也兹则吾先祖言外之意谨用推广之以示后之人为吾子孙者服膺吾言其尚如吾兄弟服膺吾先祖之训然为之先者必为所可继而不可继者弗为为之后者必继其所可继而凡可以继者无不为如是庶乎为丘氏之孝子矣乎不然则辱祖悖亲其不孝也莫大焉 

　　丘文庄公集卷之六 

　　●丘文庄公集卷之七 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　记（三） 
　　录 
　　传 
　　题跋 
　　杂说 
　　字说 

　　◆记（三） 

　　东溪记 
　　雁集琼庠记 
　　槐阴书屋记 
　　愿丰轩记 
　　藏书石室记 
　　学士庄记 

　　○东溪记 

　　南海之佛山去城七十里其居民大率以铁冶为业有梁氏者世居其间独业诗礼至名豑者性雅好山水其所居之东临溪水无间暑寒朝暮饱食后辄着屐踏晴沙循清流且行且歌朝而歌曰溪潏潏兮流之东日光逆射兮影漾其中我欲寻其源兮禹迹不可穷暮而歌曰溪潏潏兮来自西顾兔下浴兮桂湿其枝我欲极其流兮海若不可涯歌竟长啸而归日以为常客有过而闻之者叹曰向临流而歌者谁欤盖闻道者也岂沧浪孺子之俦欤及薄而视之乃皤然一翁非孺也走而问之佛山之市市人无识者乃户访之遇一儒生生物色其人与其所以歌者乃笑曰此吾友梁东溪也斯人虽不甚读书而读亦不求甚解然其所行所言与经书不合者亦鲜故其形之歌咏者浑涵而窈深不用意而意巳独至如此盖宣尼所谓善人者客忻忻然亦歌而去歌曰滔滔汨汨兮天下皆然孰沿其流兮孰泝其源斯人何人兮独契其天其将为鱼兮跃于渊抑将为藻兮漾于涟孰引之进于川上兮我将与之后先东溪之子经以乡贡进士来京师介其友林宗敬过予求记其所谓东溪者且道客所以歌之故予因笔之为记 

　　○雁集琼庠记 

　　正统壬戌秋八月辛丑予时肄业学宫日亭午与同舍生符锺秀陈汝谐偶息游焉有童子走报曰有鸟集于学宫洿池之中比鶃鶃而小似凫鹥而大足指蹼属毛色苍白旁皇四顾驯扰而不惊盖平昔所未尝见者盍观之予偕二友往焉顾谓之曰此易所谓渐于陆其羽可用为仪者乎书所谓随阳以攸居者乎礼之用为大夫贽其士昏摄盛以奠者乎是鸟也生乎沙漠之墟随阳南征集于江湖汉沔之间乃其所也岭海之南隔山越河盖彼飞不能远到之处胡为而至此耶茫茫鲸波百川斯委四州之间二三千里之域其间之水汇而为湖流而为河渚而为沼沚视兹洿池广袤何啻百倍且此学宫相去重湖仅一堵许彼皆不之集而顾来于兹谓其无意可乎二友叩予以求其故予谓之曰禽鸟天产也其得气最先而雁又随阳之鸟秋宾南而冬北归知时者也其乘气机而先动尤非他鸟之比昔人闻天津杜鹃之声而预有所占焉矧兹阳禽素称知时者乎昔者地气自南而北果有南人以文字乱天下今也地气自北而南安知无南人以文字治天下耶昔既有验今亦有验矣二友戏谓予曰安知非子耶予笑而逊谢焉雁闻人言若对以臆童子举手倏尔西征归而笔之以为雁集琼庠记 

　　○槐阴书屋记 

　　岁甲戌子僦居京师得十数楹于禁城之东偏可一亩许因辟一室以为藏修之所垩以楮中设几案左右列图书外隙牖于墙面南以迎阳明之光牖侧有古槐一其大盈尺其高仅丈望之童童若车盖然其阴半覆于阶半盖于瓦而牖户几案赖以庇焉自夏徂秋蕴隆虫虫若焚若蒸而吾一室之中恒若挹清风濯冷泉不自知其在阛阓尘纷之内也予日居其间翻阅书史口诵心惟凡古圣贤所以用心而着于书古帝王所以为治而具于经史者与夫古今儒生骚客所以论理道写清景而寓于编简者皆得于此乎神交梦接之而肆吾力焉使不为炎歊所侵以中辍之则吾得于兹槐之助也多矣因扁之曰槐阴书屋或者过而疑焉以谓有慕乎王晋公三槐之意也嗟乎公植槐以贻后取必于天也予荫槐以读书取必于巳也取必于天也以德取必于巳也以学读书所以积学积学所以成德成德所以合天又安知昔人所以期其后者不可期于巳耶庸何疑或者去因书于壁 

　　○愿丰轩记 

　　予少有志用世于凡天下户口边塞兵马盐铁之事无不究诸心意谓一旦出而见售于时随所任使庶几有以藉手致用及登进士第选读书中秘即预修寰宇通志又于天下地里远近山川险易物产登耗赋税多少风俗媺恶一一得以寓目焉是时年少气锐谓天下事无不可为者顾无为之之地耳既登名仕版旦暮授官可以行吾志矣书成上进凡同事者各除给事中御史独留四人者为编修予与焉编修职专史事本朝不设起居注遇有纂修旋设馆局给笔札惟官长凡例是遵逐事呈稿笔削惟命盖官局修书从古然也其中虽有所见亦不敢尽用巳意入院首尾二十余年四转官阶不离于言语文字之职凡昔所欲资以为世用者一切寓之于空言无用之地日斯征而月斯迈今则头颅将种种矣非徒时不我用纵有所用则巳精神衰薾心志疲倦亦不能有所为矣于是乎返观内省而自叹曰噫浚自七岁入小学十九补庠生二十又四领乡解又三年试礼部得校官不就卒业国学者六年岁甲戌始登进士第入翰林方其在学校也有月廪之食升胃监也有日会之馔官翰林也岁有常禄而又日给食夫官翰林之职专于讲读纂修考试亦犹吏曹之于铨选刑部之于推谳之类也诸司曹务未闻常禄之外别有支给而此入局则有茶果之供锁院则有文绮之赐进讲则有御厨之给谚有之曰经筵头史馆尾盖以初开讲必有重赉既进书必有荣升故也诗不云乎无德不报浚生遐外之域学无师授仕无引援一旦拔自草茅之中进之天日之下而又授便蕃之赐优渥之恩如此其厚且至将何以报称圣恩之万一哉且性愚而拙麤知人间廉耻事不敢出其位而假途于他然则于此将奈何哉无巳则亦瞻天以致其祝欤夫人类之尊莫尊于君矣而居君之上则尤尊者天也天不言其所以默相而阴定之者又不必屑屑然露其声迹惟阴阳之顺序星辰之循轨雨旸之时若者人皆可得而见焉然其尤效验而最显著者又在乎雨旸也是故当雨而雨雨而不至于淫当旸而旸旸而不至于亢则五谷丰登万物用成将见家给人足而礼义兴行礼义兴行则盗贼不生盗贼不生而祸乱不作矣夫然则君位之尊安国势之隆重世祚之延长与天地相为悠久而无穷焉区区报国之心庶几在乎杜子美云忧国愿年丰此之谓也谨摘其言以名吾所居之轩而书此以记于壁 

　　○藏书石室记 

　　予生七岁而孤家有藏书数百卷多为人取去其存者盖无几稍长知所好取而阅之率多断烂不全随所有用力焉往往编残字缺顾无从得他木以考补时或于市肆借观焉然市书类多俚俗驳杂之说所得亦无几乃徧于内外姻亲交旧之家访求质问苟有所蓄不问其为何书辄假以归顾力不能抄录随即奉还之然必谨护爱惜冀可再求也及闻有多藏之家必豫以计纳交之卑辞下气惟恐不当其意有远涉至数百里转凂至十数人积久至三五年而后得者甚至为人所厌薄厉声色以相拒绝亦甘受之不敢怨怼期于必得而后巳人或笑其痴且迂不恤也不幸禀此凡下之资而生乎遐僻之邦家世虽业儒然幼失所怙家贫力弱不能负笈担簦以北学于中国中心惕然思欲以儒自奋以求无愧于前人反求诸心似知所爱慕者甚欲质正于明师良友引领四顾若无其人不得巳而求之于书书又不可得而求之之难有如此者乃喟然发叹自盟于心曰某也幸他日苟有一日之得必多购书籍以庋藏于学宫俾吾乡后生小子苟有志于问学者于此取资焉无若予求书之难庶几后有兴起者乎岁己未补郡庠弟子员甲子领乡书戊辰上春官卒业太学甲戌第进士即入翰林自此日积月累所得日多岁庚寅丁先妣忧归故乡服阕谒先圣于学宫怵然动其宿盟顾南方卑湿竹帛不可久藏竭平生积聚鸠工凿石以为屋凡梁柱楹瓦之类皆石为之不用寸木广若干尺长若干尺经始于　　年　月落成于癸巳年七月为钱总若干督其工者乡友吴云也中为木柜若干内庋以书仅成予即北上窃恐后人不知予得书之难而易视之或者又取之以去也乃自书其事而为之记曰书之功用大矣由一理之微而可以包六合之大由一日之近而可以尽千古之久由一处之狭而可以通四海之广由一事之约而可以兼万物之众其惟书乎呜呼圣人没也久矣而道德万世如见古人往也多矣而事业终古常新合千万世之心术聚千万世之治迹传千万世之语言演千万世之理道皆于书乎是赖士也生乎千年之后而知乎千年之前具乎一物之形而悉乎万物之理处乎一室之间而周乎万里之势非书曷以致之哉人生天地间不为儒则巳有志于儒以从事乎圣贤之道未有舍书而能成者也古语有之通天地人曰儒一物不知儒者所耻一书之不读则一书之事缺焉书之在天下自五经而下若传若史若诸子若百家上而天下而地中而人与物固无一事之不具亦无一理之不该学者诚即是而求焉则可以贯三才而兼备乎万事万物之理儒之道其在是矣虽然书不贵多而贵精学必由约而后可以致于博精而约之以尽其多与博则气质由是而变化心志由是而开明德业由是而崇广析其精而至于不乱合其大而极于无余会其全而备于有用圣贤之道夫岂外乎是哉区区积书之心诚有在乎是所以期待吾乡之后贤君子者甚远且大其必有副予望者乎使诚有之恨予耄矣不及见也虽然冥漠之中无知则巳万一有知亦将畅然快辗然笑也谨书此以俟若其规条名目则悉具于碑阴 

　　○学士庄记 

　　学士庄在琼城之西北二里而近翰林学士丘浚仲深之别墅也或曰学士文学侍从之臣在天子左右载笔以视草者也矧一登进士第即通籍金门出入禁掖几二十年始以太夫人丧一归故乡服除即行盖以官为家以文字为业固不待庄以居用耕以食胡以别墅为哉嗟乎此正区区深意之所在也予先世闽人来居于琼世数久远自七世祖学正公以来代有禄仕惟先公早世虽不仕而亦有貤赠之命世业虽以士而率亦未尝废农盖仕者其暂而耕者其常欤予家依城以居而先世多负郭之田去所居一里而近有田一区四际皆深洼而其中独窿然以高其旁田皆岁再熟而此仅一获焉始予少时恒谓海外古无高人胜士故其地无可以赏心会意之所藏修之暇求一息游之处不可得也是时即有意经营之力不能及且弗暇也会免太夫人丧家居无事思欲成夙志而谋之吾兄伯清先生先生曰何用远求盍即丹阳田为之即日具图厘其田而三之用其一为村而田其二如故乃僦工起其二之土而畚之筑实其一以为村基周围若干丈为亩者若干余田遂皆深洼可再耕岁会其所获登常数焉环村之址凿沟引水缭绕之村之背旁际为长垄垄上迭石为三小山山下有亭环种野花村前际为方塘周若干丈塘心砌石为钓台当其前积土为圆堆名小鳌峰环村皆种竻竹杂莳花果草木于其间小三山下缭以周垣中构堂三间翼以两室前为圆亭亭之前为渠九曲之其下为月池各有扁堂曰瞻玉旁两室左曰曝日右曰凉风亭曰一噱盖摘欧阳子内制集序中语也其它如所谓小鳌峰者盖拟馆阁中之鳌石所谓小三山者则又以视道家之山蓬莱方丈瀛洲者焉直堂之前有门扁曰小瀛洲其外门曰学士庄又自村径始涉田蹊有石门焉曰丹阳仙境本其地旧名也堂既成吾兄伯清会客而落之试与客立钓台之上而四顾焉一城之景咸会于斯漠漠水田四际出麓直南吾先人之庐于是乎在乔木岑蔚之间华表檐牙露出林杪此朝廷旌吾先妣之守节不贰者也而吾之登甲科官侍从有司所表之绰褉亦于是乎见之与凡吾庐之所有若宝敕楼若可继堂若愿丰轩皆隐约可指示也稍南而东是为郡城雉堞连云楼阁倚空衢道之交互屋瓦之栉比阛阓之杂沓或近或远断而续焉隐而见焉盖四州十邑之大都会处举目而东不半里许郁有丛祠祠之两旁翼以居民极其目之所至金碧辉煌照耀林谷是为佛老二氏之所宫其东北之近地则州将都禆之所月凡三校阅于斯金鼓之声旗章之物耳可闻而目可见斯则吾庄之近景也试又登小三山而四望焉一郡之景亦莫不毕会于斯盖吾郡所谓主山者西□也中坳而旁峻有似马鞍然故又以形似名原其山之所起自海北之徐闻之石门其脉穿海底而南即苏子所谓地脉何曾断者横亘郡城之西势如奔马为众山之脊朝夕日光霞彩敷金抹翠排闼而入吾堂中有如屏幛之列几案间然引领而南越吾居可六七十里有横黛隐隐然云霄间者陶公山也道家所谓七十二福地之次二十四者焉天宇空阔烟霏之外有峰峦累然如贯珠列于东北云海之涯者七星屿也林木蔚然如迭翠丛于东南坡坨之间者灵山也此二山皆有祠宇有司岁时祀之其它如苍屹之幽雅东石之秀拔雷虎之蹲伏铜鼓松林之渺茫随阴晴而隐现或有或无或在有无之间其水之大者有南渡江源发自五指山经临澄定三邑之境绕城之南而东之折北会诸溪以入于海距此半舍许舟沿泝其中往来樯帆其末越林表而出可数也吾郡以海为疆界自此北至海道仅十里所谓神应海口是为港门帆樯之聚森如立竹汪洋浩渺之间山微微如一线舟杳杳如寸苇晨昏蜃气结成楼台峰岫千态万状日光射之错杂如锦绣光耀如珠玑真天下奇观昔人所谓奇绝冠其平生信非虚语矣兹又吾庄之远景也凡吾一郡人物邑居之繁山水登临之美皆可于此一寓目而尽得之伯兄与客观望既毕谓浚曰兹不可无记宜详书之以示后之人使天下四方知吾穷荒绝岛之间有此奇伟秀绝之景顾不可哉浚惟中国之在天地间如方舟之浮于池沼中然吾郡以蕞尔之地居寰海之外则又如浮一匜于方舟之侧然可谓微而微矣今天子建都于燕而吾郡在越之极南何啻万里也眇末小子无才无德■〈彳畏〉以文章小技遭际盛时寘身金马玉堂之间侧迹勾陈紫微之下岂非幸之幸哉虽然出处有其时而进退当以礼苟知进而不知退有以进之而无可以退之之地以是而事君则昧大易随时之义犯夫子患失之戒大不可也此区区所以预为归老之计而即欧阳子之所云云者以为堂亭之名非敢以夸诸人也聊以志吾志焉尔异时上乞骸之章天子幸闵其愚而以柔远之礼优之俾得以守其故业遂其初志归与伯兄优游容与娱老于是庄之上炊稉而饭之酿秫而啜之又推之以及夫乡人父老醉饱之余相与鼓腹而歌吟稽首以祝颂庶几以报圣恩之万一焉不幸一旦溘先朝露也又以是遗子孙尚亦有利哉 

　　◆录 

　　定兴忠烈王平定交南录 

　　○定兴忠烈王平定交南录 

　　太宗文皇帝入正大统之初安南国王陈日焜为其臣黎季牦所弒季牦诡姓名为胡一元子苍为胡■〈大上互下〉矫称陈氏绝嗣■〈大上互下〉其甥请权署国事上不逆其诈从其请未几求袭王爵许之踰年陈氏孙添平始从老挝遁至京愬其实季牦闻之惧遣使上表请迎添平还以国永乐四年春遣使者以兵五十人送添平归达其境季牦伏兵杀之及使者上闻之震怒谕羣臣曰朕为万国主蠢尔蛮夷乃敢为不道以戕其主夺其国朕不正其罪如天道何既而占城亦告其侵轶疆界强授以印服又闻其僣号大虞纪年号苍伪称尊号季牦称太上皇毁中国儒教谓孟子为盗儒程朱为剽窃乃议兴兵问罪羣臣咸攒成之乃遣大臣告于郊庙分遣近侍徧告天下山川秋七月癸未制谕太子太傅成国公朱能佩征夷大将军印统总兵官西平侯沐晟为征夷左副将军新城侯张辅为征夷右副将军丰城侯李彬为左参将云阳伯陈旭为右参将敕大将军率右副将军右参将又清远伯朱友领骠骑将军朱荣刘札出鹰扬将军吕毅方政神机将军程宽罗文游击将军未广王恕横海将军鲁麟刘清等二十五将军统两京畿荆湖闽浙广东西之军从广西思明府凭祥县进左副将军率左参将领都指挥陈浚卢旺等统巴蜀建昌云贡之军从云南临安府蒙自县进以兵部尚书刘儁赞戎机刑部尚书黄福大理寺卿陈洽给事中冯贵督馈饷于凡所过名山大川修祀事乙酉出师上亲幸龙江禡祭将帅陪位受服惟谨讫事驻跸江浒誓于众曰朕命汝等奉行天罚罪惟元凶尚体朕心毋穷武毋杀降毋系累老稚毋毁坏室墓虽一草一木亦勿妄剪除违朕命者虽劳弗勚且底于罚能等顿首受命万众鼓舞登舟以行是年九月师次龙州大将军遘疾以师授右副将军十月庚子大将军薨众议军机事重不容以缓请右副将军代总其兵行大将军事急驿以闻上命辅就佩征夷大将军印代能总兵且降敕谕之曰昔太祖皇帝命开平王常遇春为大将军岐阳王李文忠为偏将军率师共征开平王卒于柳河川岐阳王率诸将扫荡残氛终建大勋著名青史尔宜取法前人以建万世之功此定兴忠烈王受命专征之始先是王与大将军榜示黎贼父子大罪二十以明天讨之意数季牦两杀其主以夺其国罪一凡陈氏子孙杀之殆尽罪二淫刑以逞视国人如雠重敛暴征民不聊生罪三世本黎氏背祖更姓罪四既篡主位乃诈称权署国事以罔朝廷罪五表请陈氏孙还以国及朝命使送之乃敢拒遏罪六杀国主孙罪七侵云南之宁远州七寨罪八杀土官猛慢掳其女征其银罪九威逼近边土官致其骇散罪十侵广西之禄州地界罪十一擅据西平州杀士官罪十二占城国王占巴的赖国新遭丧兴兵攻其旧州格烈等地罪十三又攻板达郎黑白等州掠其人民罪十四勒取占城象百余仍加兵不巳罪十五占城既受天朝章服辄伪造金印带服逼使其受罪十六责占城王惟知尊重中国而欲其以所以事中国者事之罪十七朝使送占城陪臣还其国以兵劫之于毘陵港口罪十八既奉正朔又僣称国号伪纪圣元绍成开大年号罪十九朝贡不遣陪臣辄以罪人充使罪二十初交人闻天兵南下罔知所以既闻榜示咸知其曲在彼及见榜末云待黎贼父子就擒之后选求陈氏立之莫不延颈跂足以待王师之至王以十月丁未至凭祥县禡牙入境并望祀其国中山川毕谕于众曰皇帝非利安南土地人民乃为黎贼害其国主虐其黎庶奉行天讨以继绝世苏民困命我等以吊民伐罪丁宁告戒非临阵不得杀人非禀令不许取物毋掠子女毋焚庐舍毋践禾稼尔等宜奉承圣天子意以立奇功不用命者必以军法从事无赦众皆欢呼用命是日大军入坡垒关揭前榜谕国中吏民以朝廷伐罪吊民之意以招徕之五询知坡垒以南由隘留关历鸡翎关至芹站山菁深险林木阴翳且多溪涧虑贼有伏先遣鹰扬将军吕毅哨探及檄都督同知韩观营于坡垒修道路缮桥梁督粮运戊申大军次丘温县己酉哨至隘留关贼众二万依山结寨毅攻拔之斩首四十级生擒六十余人是日骠骑将军朱荣等亦破鸡翎关斩首六十余级生擒十一人贼闻二关破其屯兵设伏者悉奔散壬子大军次鸡翎关癸丑次芹站是日先遣鹰扬将军方政游击将军王恕等直抵富良江北岸嘉林县是时左副将军西平侯亦自云南蒙自县进兵经野蒲蛮入境都指挥朱浚等夺猛烈关俞护等拔栅华隘随处筑堡驻兵伐木造舟都指挥徐源孔斌等突出宣光江口夺其澳沕等沙左参将丰城侯领兵渡其上游都督程达等中夜舁舟越山自间道以出逃水江纵火焚贼舟遂夺富良江十一月乙巳西平侯统军至三带州与王所遣都督朱荣会癸酉横海将军鲁麟骠骑将军刘札出拔困吾寨是日有伪三带州佥判邓原南策州人莫遂等来降因询降人知贼窠穴在东西二都恃宣江沲江富良江以为险自三江府沲江南岸伞圆山起由富良江南岸东下直至宁江又自富良江北岸自海潮江由希江麻牢江直至盘滩困拔山立木为栅及增筑土城于多邦隘树栅立城连桥接舰七百余里又于富良江南岸缘江下木杙悉国中舟舰泊其内凡诸港汊可通舟处俱下巨木以备贼众聚屯守水陆者号七百万盖悉驱国中老幼妇女以助声势非实然也大军屯富良江北岸王以书谕季牦曰予奉命统兵来问尔罪尔能战则率众于嘉林以待不能战赴军门以听处分王意欲挑其急战也会朝遣行人朱劝赍敕至谕牦贼以祸福及许其输金五万两象百只以赎罪行人至其国季牦不出见以诡辞答曰文书比对原发勘合不同此必非上所遣又云兵巳入境若兵回即贡否则自有准备王知此敕是欲以款其兵而贼亦无改过悔罪之意乃移军三带州屯个招市口与左副将军西平侯会议造船置铳以图进取时贼有划船出没江口王命鲁麟夜舁舟从上流下水夺其船斩首百余级自是划船不敢出没王与西平侯议于上流渡江乃遣朱荣等于下流十八里嘉林置舟筏为欲渡之势以掣其肘贼果分遣水军于嘉林夺我舟荣等奋击大破之十二月己亥大军与左副军合势王与西平议曰贼边江立栅势逼地狭难以列军惟多邦隘城外沙滩上平阔足以容军然其城峻濠深守具无不备而外设坑坎布竹签贼所恃者此耳蛮人绵薄不耐苦不足虑也今我攻椇若云梯仙人洞之类俱备攻而取之易也乃召将士谕之曰汝等报国成功在此一举宜奋勇争先以立奇功先登者不次升赏将士闻命无不踊跃乃议分地界大军攻其西南左副军攻其东南己酉各列军沙滩之上布置巳定别调军距欲袭之处里许作欲攻之势以出贼不意于是出内府所制夜明光火药散军士俾执之有先登者燃之及吹角为号是夜四鼓都督黄中率官军潜舁攻具越重濠抵城下用云梯先附城都指挥蔡福等数人先蹑梯登用刀乱斫贼众惊呼城上火齐明角应之士皆蚁附而上贼于城内列阵驱象来冲我军乃出内府所制狮子皮蒙马象见狮形惊畏而颤又为铳箭所伤倒回奔突贼溃乱自相蹂践及官军杀死者不可胜计大军乘胜长驱明日追至伞圆山又明日循富良江南岸而下纵火焚缘江一带木栅烟焰张天辛亥直捣其东都克之王与左副将军驻军于城之东南给榜招谕吏民降者日以数万计王召其父老谕以吊伐之意欢声动地乙卯议遣左参将丰城侯李彬右参将云阳伯陈旭伐其西都贼首闻多邦破先巳焚其仓库携妻子遁于海岛我军至焚其宫室据其城地余党依天建山困枚山等处水陆据守乃分遣清远伯王友都督黄中郁指挥柳琮等随贼所在而征剿之自是年冬至明年春前后斩首三万七千余级时王留交州镇遏闻贼子黎澄聚舟黄江左副将军左参将领军循富良江左右水陆并进次于木九江对岸下营辛巳贼船三百余艘来犯我军水陆夹击贼众大败斩首万余级溺死者无算二月乙巳王闻贼首遁于闷海口出鲁江口与左副将军会兵下胶水县贼闻大军至又远遁大安海口王谓左副将军曰贼闻大军来不敢敌故潜遁他所以觇我动静我若回军交州留兵于咸水关两岸留战船守备彼必出闷海口以袭我我俟其出水陆并击之贼必成擒三月癸酉大军回交州甲午贼果犯咸水关报至己酉王与左副将军兵水陆并进贼以海船横截江中而以战船划船两岸齐进既而登岸植木为栅王乘其栅之未成亲督精锐攻之都督柳升等亦率舟师来奋击贼遂大败富良江水为之赤积尸数十里右参将云阳伯乘势长驱直抵闷海口黎贼父子闻败乘船远遁于灵源王谕诸将宜乘破竹之势追剿殄灭乃回军交州留右参将守镇备御黄江等处四月乙亥王与左副将军统军由清化府倍道乘进调柳升鲁麟土官莫邃等分领战船由水路穷追戊寅舟师至清化之磊江贼众聚船以拒升等击败之斩首万余级五月丁卯王至演州柳升等舟师来会途中降者相继诇知黎贼父子遁于乂安府之深江王议与左副将军兵从陆路柳升等率舟师由水路追贼壬申大军至乂安府土油县王从举厥江东路左副将军从举厥江西路进兵两军俱至盘石县下营甲戌柳升率舟师至奇罗海口与贼战大败之获贼船三百艘余船分散贼首潜窜草野乙亥升所领军士王柴胡等七人擒贼伪上皇黎季牦黄中所领军士李保保等十人擒伪卫国大王黎澄丙子莫邃下土人武如卿五人获伪国主黎苍及其伪太子苪于高望山凡黎氏亲属俘获无遗安南地悉平所得府州四十八县一百八十六户三百十二万五百象马牛羊舟粮器械无算遣都督柳升等献俘阙下露布以闻先是王等受命时诏令求陈氏子孙立之至是平定王偏访国中官吏耆老人等咸称黎贼于己卯年杀光泰王颙立其子韶而杀之遂篡其国前后杀其近属五十余人及其远族又千余人血属尽绝无可继立者请依汉唐故事立郡县如内地以复古王疏以闻上从其请乃于其地立交趾等处承宣布政使司都指挥使司按察司分其地为十七府四十七州一百五十七县据其要害设卫十一守御千户所三又于交广分界处如潼关卫例设立温卫及坡垒隘留二守御所军隶广西民属交趾以相制驭是岁大诏天下以平安南复古郡县之故并敕有司为陈王赠谥凡其宗亲为贼所害者各赠以官又为之建祠立碑葺坟墓禁樵采各给户三十凡黎贼苛政暴敛悉皆除之擢用贤能优礼耆老赈恤穷独革去夷俗以复华风使秦汉以来之土宇陷于外夷者四百四十六年一旦复入中国版图诏布天下文武羣臣亲王藩服咸上表称贺六年春班师入朝秋七月策功行赏进封王英国公西平侯黔国公清远伯王友进侯爵都督柳升升安远伯余擢官增禄有差赐王诗劵玉带金帛命子孙世袭加禄米三千石既大宴上亲制平安南歌以褒嘉之是年冬安南余孽简定作乱定自称陈姓本前陈旧官先巳降附既而遁于乂安府与其党邓悉邓镕阮帅陈希葛等谋反伪称日南王既而僣号大越称兴庆年号朝命黔国公充征夷将军从云南往征之久不能遏绝廷议谓非王不可七年正月乃命王佩征卤副将军印往共剿之王以四月至南宁会兵五月入境王躬督战舰破孔目栅再破咸子关斩俘无数贼退保黄江乘胜击之于太平海口贼窜乂安偈江冬十月师至清化越四日生擒简定于吉利栅之山并其党陈希葛等轞送京师明年二月王还朝上嘉劳之未几简定余党陈季扩复啸聚僣称重光年号季扩乃简定从子简定为阮帅等所废而立季扩定败潜远窜闻王班师复与陈景异等同反九年春正月复授王前印往督师征之夏五月师次东关六月进兵贼闻王至以石填神头海口三十丈许设拒木以抗王督将土悉起其石以通舟楫贼惧立堡常月江王戒众曰此堡不足攻其山南险阻彼必设伏以挠我乃使骁将率士兵搜山果得其伏者斩之遂夺其堡贼遂远遁王随所至而追之贼或聚或散竟莫得其要领时关以东羣盗蜂起所完者交州一城耳盖新设州县军卫太多交人久外声教乐欢纵不堪官吏将卒之扰往往思其旧俗一闻贼起相扇以动贼酋所至辄为之供亿隐蔽以故贼溃复聚朝廷屡下诏招抚之授季扩为布政使彼欲受命制于其党服而复叛伪称王孙以复陈氏为辞大军至则深入山海避之军退复出用是官军不能成功王既莅军始大明赏罚而诸将疲于奔走往往因循玩寇都督黄中不用命王以军法从事由是人人知惧不敢辞难避险是时贼恃荷花海险谓我师不能渡于日丽海口立堡以守王率舟师自奇罗海口洋过荷花海口直抵日丽贼焚堡而遁至茶偈江连进兵破之贼惊曰天兵飞来也遂大溃夺其化口城谍知贼悉众守爱子江复追至其境贼伏巨象数十以为前敌列人马于后尽力以抗我师王戒将校曰擒贼在此一举机不可失乃鞭马先进象伏突起王一箭落其象奴再箭中其象鼻象叫号退走自蹂其众乘势击之斩艾僵伏填满山涧贼徒散遁暹蛮等处王部分将领随处搜捕至暹蛮蒲干等栅山径崎岖林麓阴翳马不能前王乃下马徒步履险兼程趋之士卒不能从惟将校百余人仅属与贼遇杀数千人贼首陈季扩暨其妻子皆就擒时十一年冬也明年班师还京自王出师至是首尾踰三年始得渠魁说者谓王此役较之前平定之功为难云十三年四月朝命王佩征夷将军印充总兵官任镇交趾又有平陈月胡之功十五年上以王久劳于外诏还京师王以正统己巳没于王事至是三十有七年矣嗣子太子太傅袭封英国公懋出其家阍者福住所录王平安南时前后所上奏启见示属予次第之予因参考交趾郡志所载露布榜文及胡文穆公奉敕作平安南碑杨文贞公撰东平武烈王及定远忠敬王神道碑附以所闻以为此录云 

　　◆传 

　　毛宗吉传 
　　孔侍郎传 
　　学拙先生传 
　　无逸子传 

　　○毛宗吉传 

　　毛君讳吉字宗吉余姚人也性刚直尤嫉恶自在邑校时见乡人显宦者归或挟势以凌乡曲而于郡之长吏则卑卑以希合辄毅然形见颜面曰我得志弗为也岁甲子中乡试再试礼部皆乙科不屑就岁甲戌登进士第授刑部广东清吏司主事故事十三清吏司分理在京诸司刑狱广东司当锦衣卫卫卒伺察百官阴事攟摭得分寸书片楮以闻不复核虚实辄当以罪公卿大臣皆惴惴奉承之惟谨公行请托莫敢违拒甚至以罪被逮法司亦不加棰君在清吏司有逮至者一惩以法略无顾忌其人至以俚语目君曰毛葛刺时长卫者怙宠大肆罗织势焰烁人百官遇诸途趋避惟恐后君遇之独以一手举鞭彼愕然顾左右曰此非刑部毛葛刺耶益衔之其徒百计求君短长讫不可得适君偶以疾误朝参命锦衣卫鞫之其党走报其长曰毛葛刺来矣乃预简卒之疆忍者抡巨杖待君君至仅榜十又五骨见矣众意君必死适有僧同在系见君创甚而无悲容苦曲事君得不死既而随众例得复职众咸曰毛葛刺自此惩创改节矣及莅职操法愈严未几升广东按察司佥事时广城以西流贼杀掠居民殆尽其东幸无事而豪宗大户武断吞并积习成俗君分巡惠潮首知其弊痛惩之豪右敛迹及其当代二郡民赴巡抚大臣愿再借君一年于是檄再往先是程乡民罗刘宁者作乱官军平之其党杨辉者遯往赣之安远招集余众于闽广江西之交大肆摽掠时官军皆征广西君不得巳招之而辉等从命复业比君还会府而辉等复起摽掠如故君再至贼势益大辉据上下宝龙峒其党曾玉等据石坑峒谢莹据龙归峒破江西之安远福建之上杭二县远近骚然谍报贼期以十一月二十二日攻程乡县治君曰贼势众矣与其临时拒敌孰若先事制之乃命县长吏密集民壮并召旁近官军仅得七百人即日倍道行三百里至赤朱坑翌日又行三十里至石坑峒贼数人负米出峒众欲奋击之君曰舍之毋惊动贼众少顷贼知官军至以其众三千人陈山下贼众我寡士卒有惧色君躬擐甲冑督战于是士卒争奋自辰至午战数十合贼遂败走生擒曾玉及其徒二十余人斩首三百余级乘胜破龙归峒获谢莹又明日直捣下宝龙辉众陈石崖上我军陈水中相持守之君以战不得地亟分兵绕出其后贼莫测遂惊溃前后擒斩一千四百余人余党悉平是役也我士卒不损一人犒赏粮饷皆出于临时调度不取于官不敛于民又获白金三千余两悉以送官巡抚大臣以其功状闻未报而君又当分巡雷廉高三郡人民为贼所杀卤十七八道路芜塞数百里间无烟火君揽辔四顾慨然以削平贼寇为巳任既抵所部城门昼闭郡守犹鞭系城中残民追征不巳君至首命止之百姓如获更生分守都指挥等官婴城拥兵贼或十余人或三五十人驱胁子女以千百数口过城下不肯出一骑发一矢甚或燕饮酣歌若罔闻知吏民以贼告辄加棰楚有自贼中逃回者辄诬以通贼杖杀之自是生民进退失据无复生路矣君至叹曰此方之人独何辜哉是虽一时守将之责抑亦督责者之过也时雷州海康知县王麒者独奋不顾为众所嫉君独奖励之适报贼至大体等村君时在雷州即移文都指挥出军击贼彼畏缩不敢出君又以大义激之亦不从君即督麒领民壮躬抵贼所战败之斩首数百余级夺回被卤人畜无数贼分三支犯吴川县君觇知其一近河道即命麒乘小舟出贼不意悉破之得首卤六十余级其二支闻风遯去自是君所部稍宁君以平贼方略来上上嘉其劳内批升君本司副使仍降敕奖谕委以一方边务而麒亦升本府通判敕至君益感激思报岁乙酉春正月贼东出惠之河源转掠韶之翁源君率官军二千兼程追之斩获百余级贼遂西奔二月新会告急君率都指挥焦用指挥孙璧等官军三千人至新会又得民之自効者近万人明日行至火磴与贼遇战破之获首二十余级乘胜追至云岫山去贼营十余里时二鼓矣君号召诸将曰贼营后山菁而前畈田左右皆山陇若败必遯入后山尔等明日分两哨进据后山我以精锐冲其中尔两哨左右合击之贼可尽图也约以鸡鸣蓐食黎明进兵是夜无星月遂至后期不得巳三哨齐进贼果败走弃营携妻子上后山君命潘百户者帅精壮千人据贼营贼多遗财物军士竞取之贼据高瞭军士有争夺者遂拥众驰下刺杀潘军士皆自营门拥出贼自后追之与右哨指挥闫华遇力战久之君命某往援某承命不赴华马踬亦为贼所刺诸哨遂奔溃君勒马持刀大呼曰札驻札驻众以溃势不可复君从吏廖振等劝君宜随众姑避之以图再举君曰吾誓不与此贼俱生今众多被杀伤而我独生全可乎汝等亟走勿顾我言未巳贼七八人持鎗趋君君且骂且敌犹手剑斩贼断一人臂力支不能遂被害时三月一日也是日雷雨大作山谷皆震动连日阴晦又八日始得君尸面貌如生舁归广城官吏士民吊哭者相属事闻赠君通议大夫广东按察使录其子科为国子生是时仕岭南与君同志者惟麒一人麒字某云南大理府人正统丁卯贡士由冑监擢知海康县至官日以忠义激其民遇贼至辄率众奋击之前后多所杀获雷人赖以少安而一时郡守边将反恶之君奏其有守有为同日升本府通判未被命而先君死于贼至是有司并以闻朝命与赠君者同日下赠麒奉议大夫雷州府同知君死时年四十四麒年若干史浚曰初君死时或传至京师言藩司以白金千两充行军犒赏费委驿丞余文者从公行以司出入巳用十之三矣文悯君死而贫无以为归费以所余金七百两密授君仆持归是夜仆之妇忽出中堂据正席举止如公状顾左右曰请夏宪长来举家惊惶走告近居沈经历沈报佥宪胡希仁亟来视之瞪目视胡曰非也顷之夏至乃起揖而言曰某受国恩不幸死于贼固无余憾但余文所遗官银巳付某家虽官府无所稽考而某负污辱于地下矣愿亟以还官毋污我言毕妇忽仆地少顷始苏竟不知其所以云予始闻此言不敢以语人及夏君来觐予询之果然嗟乎君生而廉劲不颇既死而英爽不昧犹如此而世之便巳自文者至或诬君以激变蔑君以赃私是尚有人心哉是尚有人心哉 

　　○孔侍郎传 

　　公讳镛字韶文姓孔氏宣圣五十八代孙也元季高祖克信始自曲阜游学江西阻兵不归而居苏州父友谅举进士知蜀之双流县公幼孤好学甫弱冠为长州县学生时提学孙御史鼎教人务先德行学置一籍名敦本首着公名于籍公用是奋发益力于学登甲戌进士第初知都昌分民户为九等以均赋役设公于水次以便收敛县滨彭蠡每风雨波涛澎湃若有物蜿蜒其中舟多覆者相传以为缆精过者望而祀之偶岁大旱公往验之乃巨木岁久为荇藻所络若鳞介然公火之其妄遂绝寻以弟铭选尚宁府郡主例避嫌改广之连山连山西连昭贺猺獞出没无宁岁公至县治无廨宇可居俸给殆绝父老间有至者公询知民所在遣人招之不来公亲诣其地民见公至惊走既而公炊饭民舍辄留钱米以偿其薪水之费乃相率还拜伏道左公一一赈恤之俾复业由是趋事县中县治始复踰年大兵征广西巡抚叶都御史檄公率民丁随军征剿公所至招徕不事斩艾贼闻风降附诸将有欲杀人取馘者公必力争之全活者甚众时广东州郡之界广西者无不残破而高州尤甚佥谓公有抚绥才荐公试知府事高州城外四山皆贼垒仅余孤城城外积尸如京观民外死于贼内死于疫城中军民不满百公至首呼父老问计咸曰城中人多有贼之戚属切宜防之其来趋城者其心不可保惟宜闭门固守公曰不然高州本无贼而贼之来也皆自广西往时守土者无远啚民携家属千百里来投城将以求生也乃闭门不纳以致为贼所葅醢其在城中者又疑之或加害焉用是众心携贰致外攻而内应往时城陷正坐此也乃大开城门来者无不纳而在城者相染成疫曲加抚摩调养死者为义冢于城外以葬之流甿闻风来归者以百数城不能容公即城东北隅筑土为城以居焉时贼屯高化境者凡十余邓公长据茂名之茅峒冯晓屯化州之西北界梁定屯畬禾岭邓辛酉屯于游鱼寨侯大六屯于信宜界皆剧盗也惟茅峒距城仅十里而公长尤黠骜公屡遣人抚谕之使退不从公不告之僚属不谋之妻子黎明潜呼四疲卒肩舆出城径抵贼屯公长见太守至仓皇不知所以亟呼其党擐甲出迓怪公无骑从遣人远侦回报无所见乃释甲罗拜请公入坐定公从容谕以逆顺祸福指天定约公长意犹豫而众酋感悟泣下恨公来晚公长跪奉觞酒为寿公饮之不疑众齐喊舞约降护送公回夜四鼓远近见火起贼自焚其巢也黎明开门纳降者得数千人公长既降诸贼闻风次第纳款冯晓久屯化州界结土民以为内应久招之不服公诒以备他盗整兵夜进遣部丁蒙浩率收死士二百余截其后而公以前军应之二鼓捣其巢晓遁去执其妻子以归晓意必戮其妻子也官军屡招之不出既而闻公存抚甚厚也遂以其党五百来归事闻有文绮宝镪之赐特升广东按察司副使赐玺书褒奖俾仍守其地于是梁定侯大六邓辛酉皆受公招抚处之内地分地与耕且为我备他盗公部下有黎浩林雄数人皆有谋勇而雄尤为眷拔后死于贼公抚尸动哭亲为殡葬一军莫不感泣用是民夷感畏所至成功高州人怀公德惠立生祠祀之公闻母丧还守制军民泣送有出千里外者服阕改官广西诸州猺獞闻公名有素相率远遁未几升按察使贼起自荔浦来寇总督朱都宪属公督军剿之贼相顾愕然曰此高州孔宪副耶是不可敌也亟趋去公一鼓平之事闻进阶食二品禄赐文绮宝镪寻升左布政使莅事甫半月升右副都御史巡抚贵州赐敕许便宜行事公益殚心力清平都匀二卫苗人据险肆掠垂二十年公至适来为患公督诸将授以方略次第剿平边徼无事公厘革诸弊奏请以贵州囚徒之戍云南者拨补本处沿途驿逓军夫之缺而给与月粮增设布政司官一员以专督粮饷皆前来未有也其它如省冗费黜贪残减抑军官之侍从平反冤狱诸事皆足以厌服人心公清心介行所至人望而爱之知其为厚德君子也故言出而人信之事行而人无异议今上初即位公上章言历任三十余年无一任不在边方冐触瘴毒积湿成疾乞致仕上不允既而念公久劳于外升工部右侍郎召还道浙河而卒于富阳舟中弘治己酉九月三日也享年六十有三讣闻遣官谕祭命有司营葬事论曰吾夫子有言道不行乘桴浮于海解者谓夫子特寓言尔岂真欲浮洪涛而居瘴疠之乡耶孰意其奠楹之后二千余年而其闻孙乃真以其却菜兵堕三都之术而施之桂海鬼方之间耶公以神明之冑诵诗学礼乃其素业也况军旅之事圣祖犹以为未学而不欲以施之齐卫之地而又遑及于声教渐被之遐外乎虽然儒者之道大而无所不通王者无戏言况圣人而虚言耶吾知圣人所谓未学盖谓春秋之世所从事者尔唐虞三代所谓神武不杀所以戡祸乱致太平者庸有不学乎王者一视同仁无间遐迩所谓乘桴浮海真诚有是言必真诚有是事特时无其事耳设或遇有其事未必不实践其言也历考史传孔氏子孙显者不过数人光不足道也安国颖达辈皆以经术著名求其以功名显于中州者固少而又况从事干戈以施之遐外之域乎哉尤其鲜也入国朝来孔氏子孙仕而官至卿佐者仅公一人足以为圣门之光矣朝廷以圣人之经术取人而得圣人之子孙而能实用圣人之言以成圣人千载巳没之志岂但光孔氏哉诚亦儒者之光也予与公同科进士情谊视他人为笃且生岭海间知公事特详故为之传云 

　　○学拙先生传 

　　天下日趋于巧矣所谓拙者世绝少万有一人焉似拙矣而实寓至巧于其中学拙先生生而拙者也顾以学称此其异于人而予有以取之也学拙先生者姓萧氏名旺字应韶其先庐陵人也元末有起义保乡井者国初编入户籍迁戍广东之惠州今居惠三世矣先生质实无他肠矢口出言无所避忌凡所云为皆诚心直道未尝委曲迁就或目之曰拙先生笑曰予岂能拙哉学拙者耳大书宋周濂溪拙赋于壁日三复焉一出言一动足退辄惴然惧且忧曰吾得无过于巧乎人因其然遂名之以学拙先生而先生亦欣然曰称吾者甚宜故亦以自号焉先生少无宦情隐然居戎伍中而名动一方自郡将以下咸敬重之佥举为社学师其教人也甚有次第一时子弟经其指教者咸徐言缓步人望之知其为先生弟子也先生平生善行可称者甚多而事师恤邻二事尤为惠人所称道乡儒有黄东野者工于诗先生自幼师事之其人既老贫且无子先生事之不啻所生日供其饮馔岁给其衣服凡衾枕帏幔器用无不备焉既死敛袭殡葬之具一一如礼又为之服心丧者三年邻人有徐姓者遭疫疠死者十余口阖室出避其祖母老且病不能行虽至亲者虑其传染过而不之顾先生朝夕其旁躬具饘粥食之至死又为之敛殡云其平生所为大率类此二事皆世之号为能巧者所不屑为者也先生殁时年仅四十八平生止一子曰青字庭翠由进士起家为南京礼部祠祭清吏司主事今升郎中朝廷以庭翠贵赠先生如其子官君子曰先生非拙者也拙于取利而巧于取善拙于得人而巧于得天先生非拙者也虽然取善迟取利速得人易得天难舍其速且易者而为其迟与难先生岂非拙者哉先生殁十有九年矣世之巧者日益甚求拙如先生者何可得哉何可得哉 

　　○无逸子传 

　　无逸子者句容人凌其姓潭其名也字曰永澄先世以勤起家至无逸子五世矣千指同爨世守一勤至无逸子其勤益甚恒谓人曰我家之勤亦犹张氏之忍也彼以忍而兼容我以勤而相励兹其所以能久欤无逸子昼自旦至夕岁自春徂冬生自婴至耄未尝少逸爱之者曰子家衣食幸有余赀且多子姓童仆胡自苦若是无逸子曰吾求逸尔未达曰人惟无逸所以终逸彼常逸者岂得逸哉观之天天未尝一息停也故能成夫物观之水水未尝一息舍也故能底于海人何独不然人特懵然于其中而不自觉耳盍观婴儿乎方见其出胞胎也既而可襁负也又继而可提步也俄而髫且龀矣突而角且弁矣天所以生生长长之者曷尝息乎彼其身不自觉也终日与之处者不之觉也久别而忽相觌者则惊且讶之矣由是而推之若动物若植物莫不皆然是孰使之然哉造物者所以生生长长之化其机未尝一息息也天之于我未尝一息息我何可自暴自弃而苟安怠惰以自逸哉彼游方之外者曰大块息我以死盖知此矣人苟未至于结缨易箦之际皆非可息之境也一息尚存此志不容少懈非但欲勤巳以成德业也天道如是而人理亦当然尔吾之所以无逸我者盖求以息我也无逸而至于息我之境报天地以生成我之恩还天地以生动我之机斯可以长逸矣吾之所谓无逸者盖如是世岂人人知我哉因以无逸子自号人亦以无逸子称之太史氏曰或有人传无逸子言至京师予闻之惊且骇焉曰兹岂今世人哉兹岂今人言哉恨未之能一见也有一儒生谒予于所居询其姓名乃无逸子子衍也因质其详生告予以乃父所以谓其无逸者亦皆平平日用之常无甚过人者盖自其幼而弱弱而壮而强而艾而耆今且老矣为子而奉其父母若伯叔父母为弟若兄而友其弟若兄若羣从兄弟与夫处族姻友朋故旧一皆无悖德无违礼治家殖产树艺字畜事事皆不废时亦不违时凡其所行皆与人同但人不能常而无逸子则常常如是耳噫资近乎道而自然存诸心行诸身施诸人者不诡异而有其常此无逸子所以合于圣人中庸之道也欤是以传之以表见于世 

　　◆题跋 

　　跋江山雪霁图 
　　书杨文贞公墨迹后 
　　书百牛图后 
　　书潘克宽十八学士图 
　　跋虞山图 

　　○跋江山雪霁图 

　　予友顾光禄廷瑞一日出古畵一幅示子题曰辋川图乃其宗人宗仁氏所藏者陈太史缉熙目之以江山雪霁图按辋川乃唐王维别野图维所作也新唐书备载其景有所谓华子冈欹湖竹□馆柳浪茱萸渊辛夷坞之类予尝见李伯时所临本每景皆有诗题其上史所谓裴廸赋诗相酬为乐者也今是图于所谓数者之景皆无之亦无所谓诗者其位置布列固非维所作亦非伯时所临无疑矣然其间有如所谓浅山磷磷乱石矗矗山石硗耸车碌碌山势盘斜随涧谷侧辙倾辕如欲覆者又有所谓树老石硬山路回转高下曲直横斜隐见妍媸向背各有态远近分毫皆可辨者要之亦一代名笔决非寻常模仿者所能为必求其人以实之而强以附古人之名家者则大不可呜呼天下事岂但畵不可哉岂但畵不可哉 

　　○书杨文贞公墨迹后 

　　右书二幅计二十字字径寸许少师杨文贞公之心画也公以清德雅量为一时名臣高文古学为一代巨儒其谟猷功业著作议论藏在秘府播之天下传诵于人人之口耳者在在而有世世不忘惟字画之在人间者恒少见盖公不轻以予人其所予者必其人之有以过乎人者也今太子洗马西昌罗明仲先生其童稚时公亲书此与之用璟以名又拟明仲二字付之俟其冠授之宾祝以辞而字其名者也于戏公之于明仲盖以巳许之第标古人以为的尔古之名相守正不阿为时所仰者于唐有一人焉广平公璟也古之名儒议论英发为世所宗者于宋有一人焉致堂先生明仲也文贞公于古人中择其尤者二人以为明仲名若字其期待之意深矣大矣一以功业显一以文学着有功业者不必有文学有文学者不必有功业合二人之名与字以名字乎一人公之意盖欲明仲兼二人之长以名天下后世也虽然盖自道尔公遭逢圣明荷四朝之隆委擅一代之文名其德其学盖有二公之所有于一身者也公不欲自言而即古人以为的明仲其顾名与字之义而思所以体公之心以毋负其所期待哉吁为学至于致堂先生辅治至于广平公则为人于天地间亦可以无愧矣明仲其念之哉 

　　○书百牛图后 

　　兽有百而畜于家者六惟牛最有功于世于农用以耕于祀用以牲于宴用以享于器与室之成用以衅于戎于畋于挽运用以驾迨其毙也其革用以甲以冑以履以带以冐鼓以贯编以箙箭以包干戈以缘席褥以鞍若辔焉其煮而凝之以为胶其用而败者以医其筋若骨若角若蹄则用以弓以觹若簪导其它杂器用之者甚众下至臭秽之遗亦用以滋五谷无一弃焉者呜呼牛之有功于世也其大且多如此非但家畜之不如而百兽亦无与之肩者岂但兽哉人之生也无益于时卒也无用于后尚亦有愧之哉好事者绘为百牛图状牛之形与其牧及其水草牧放之处啮饮蹄触卧起搔鸣奔鬬游行之趣殆且十百状可谓曲尽其情态者矣其意亦犹昔人以耕桑为图欲世之高闲富贵之士居于清幽安乐之地观于此其有以知稼穑之艰难也欤虽然耕而稼穑牛之一事也抑孰知牛之功之大且多如此哉中贵徐君以此图求予跋一言予故述牛之功有益于世也如此而又系之以诗 
　　我本农家子童年曾作牧倒骑牛背上蓑笠吹横竹老大客京国久不见此畜忽然覩斯图心若有所触泛观天下物无物似牛犊既以驾犁耙又用转车毂为我运百货为我生百谷论功固莫比论苦亦良酷云乎世上人甘心肆口腹既而食其力何忍食其肉水陆珍万品物物可充欲孟子有遗言不忍其觳觫 

　　○书潘克宽十八学士图 

　　右唐十八学士登瀛洲图予友潘君克宽所藏者也君以工部正郎出理河道偶于士大夫家见此图因命工临之装潢为册暇日以示予俾识其后按史唐高祖以秦王世民功大前代官皆不足以称之特置天策上将位在王公上以秦王为之开府置属王以海内寖平乃开馆以延文学之士其府僚杜如晦房玄龄等十八人并以本官为文学馆学士分为三番更日直宿秦王暇日辄至馆中讨论文籍或至夜分使库直阎立本图像褚亮为赞号十八学士士大夫得预其选者时人谓之登瀛洲云所谓文学馆学士者谓其为文学之士云尔非官称之以学士为官称始于玄宗开元十三年前此则未有也是时高祖在御建成为太子固无恙也然高祖乃为秦王特置天策上将开府置属而王又自开馆以延文学之士彼自延其府僚而各以其本官所谓记室参军典签之属相与讲学论治非不可也君父在上乃舍其职名别立称谓至形于丹青着为赞颂互相标榜其意欲何为哉昔汉武帝为戾太子立博望苑使通宾客从其所好司马公犹谓正直难亲谄谀易合此固中人之常情宜太子之不终也夫太子为国之储贰国乃其国君父为之立苑通宾客谨微之君子犹以为非况太宗乃藩王功高望重在危疑之地而可使之日夜聚徒乎在太宗非遵养之道在高祖非教子之法而亦非所以安储位定国家也今观此图见所谓十八学士者其遗像虽人人殊然其环伟豪迈之气溢于衣冠面貌之表宋人谓真宗为王时其门下厮养皆将相器而此十八人者在秦王门下其气如此岂终在人下者乎此太宗所以卒有天下也虽然唐家之社稷安危其兆皆具于此始也以房杜之能辅太宗而唐遂以安终也以许敬宗之奸阿高宗而唐几于亡一图虽小所系实大予为之慨然书以归之 

　　○跋虞山图 

　　钱侍御承德奉命往两广理边储临行出虞山图见示且曰此先世所藏乡先辈王均章所畵者既失而复得之盖 
　　吾家百年前旧物也敢乞先生一言以识之予谓之曰古人绘画之作所以模写景像必其物世所有或有之而不常见不然则是其物可观可玩而不可以携取者又不然则去其地而思其物有不可以再致故寓之笔墨丹青假其似以存其真君家海虞为邑中旧族自祖父以来长子老孙出入起居恒与山俱举目即见其林壑而步履周旋不在其颠即在其趾有事出境踰百里外回首望之犹隐隐然见之于林霏烟霭之间既有其真又乌用其似为哉虽然虞山横亘海虞邑中何止数十里居民环其趾而居之面其势而向之者何止数千家有此山以来自天地开辟至今何止数千万年元人王均章者始为此图偶以适其意耳非有意于传世也而适落君家邑中人士非止一家而君家独得之得之不久而失之失之不久而复归焉造物者亦或有意欤吾闻钱氏世居邑中之昆湖其先世衣冠体魄之藏皆在兹山中意者其冲和清淑之气皆于此聚止而有以养其先世之留骨其子若孙锺其气以生者往往蕃衍而多赀庞厚而长年秀美而有文冥冥之中或阴有以相之者故使斯人为斯图付诸其家世藏之以为符验若世之置田产者必有质剂然此又理之或然者也书以归之俾持归以质诸乃尊未齐翁及其季父方伯公以为何如 

　　◆杂说 

　　木说送沙文远 
　　说舟赠林宗敬 
　　卞和三献玉说 

　　○木说送沙文远 

　　盖尝观夫近郊之木矣出于上也仅数尺苟可以搦或可以把极大而至于可以拱则固巳抡于人列于肆登于匠氏之门随其材质而成就之无所遗有弗中焉则揉曲以为直束小以成大非甚朽腐破折不之弃其种之良质之坚与否不暇计也若夫深山大谷之中材之生非不魁然大也修长且直也矧其种良质坚文密致而臭馨香全用之可栋可梁拆而用之可车可舟凡宫室器具之用若大若小用之无不宜焉者然而僵立万山之中地险巇而水湍驶虽有可用之材卒莫自致万一致之非积以岁月不可得也及其至也又往往有后时之叹士之生远方出而仕也何以异此吾友沙文远使其生畿甸之间吴楚淮汴之域出其所有之一二以用于时固巳登膴仕而着美称也久矣然而奔走名利之途年踰强仕而此志竟弗克遂是岂其才力学问之罪哉地也世之论人之出处者咸曰时时固然矣然彼之所以乘其时而我之所以违其时而不偶者得非以其地哉方其时之需才才之见售于时时之所急用人之所争趋而我方漠然于穷荒寂寞之滨罔闻知也及其知而至然时巳后矣远方之士其艰于进取也往往如是虽然在我者虽有艰进之叹而亦免夫幸进之讥吾之材诚中宫室器具之用矣用之则必有实效不用亦足以全吾之天其视彼之苟且以备用假合以为资亦既有间矣乎文远将卒业南雍予惜其有才而滞于用作木说以解之于乎岂独文远也哉 

　　○说舟赠林宗敬 

　　景泰甲戌五羊林宗敬偕予就礼部试予辱在选列而宗敬得校官辞不就去又三年是为天顺元年宗敬复就试礼部又得校官不就买舟将为归计予适得告与古冈蒋希舜送之都门之外指其所舣之舟而告之曰若知舟之为器乎始之欲作之也苟不采材于山林取铁于冶炼灰以蜃其可以成舟乎曰不可也众物备矣不责其成于工师不假之以岁月不依其度而以意创焉其可以成舟乎曰不可也舟成矣而楼橹之不具樯柁之或阙与夫艎■〈舟畐〉维缆篙矴之属有一弗备其可以为全舟乎曰不可也用备矣而或舣之非其地所由者乃断港绝潢其可以达江河乎曰不可也舣得其地矣然或众舟集焉而互系以相轧其可以行乎曰不可也材具而工良制合而用备其舣也得其地其行也无所儗若可以达河入海矣然而风不顺焉则亦不可行矣士之为学何以异诸此乎方其在学校也固尝博习夫诗书之文讲明乎古今之变印正之以明师积累之以岁月其制作也惟恐不合有司之程度其强记以待问也惟恐一理之不明一事之不知其进也既由其道其用也又适其时若可以得志矣及其羣试有司也则有利焉有不利焉其利也固若舟之遇风一日千里真易易耳其不利也夫何以异于舟之阻风而不得行者乎行不行风也非舟之罪也利不利命也非学之尤也虽然有舟矣然后可以归其咎于风使吾材之不良制之不合度器用之不素具舣之非其地行之有所碍风虽顺也其能行乎哉舟譬则学也风譬则时也有舟而无风固不可行也有风而无舟将何以行之哉然世固有驾敝舟缀败帆遇顺风而侥幸以达岸者矣然不可常也卒然遇鱼龙之出没风波之汹涌吾知其怆惶而归无全舟矣甚者或至于覆溺焉幸乌可常哉嗟乎人患无舟也风之不顺非所患也患无学也时之未利非所患也吾之舟备矣器用足矣惟不遇顺风则巳矣苟待之以岁月之久而不轻试焉岂终无一日顺乎使一日得借风涛之便张饱帆于长江大河之中鼓枻而歌捩柁以行纵其所如无不如意矣士之积学以待时也何以异诸此乎然此就一舟而言非所以论众舟也舟之制也稍异其形则其所从来也必异其地有来自浙者来自江者来自虔吉者自鄞越来者有之自荆襄来者有之其远者或自川蜀来焉所来非一地而作者非一人其创也未必同一时其发也未必同一日其为形也或大或小或长或短或深或浅其载也有人有物所载之物或多或寡而物之值或贵或贱其间万有不同而期必至于此也则同然其行也或迟或疾或先或后有先发而后至者焉有后发而先至者焉有一路顺风直抵乎此者也有初发即阻而后无不如意者也亦有或行或阻有复行而复阻不知凡几而后达此者也或有发之日同其至也不同或有发之日不同而其至也则同有先发旬月之间或一时之久或至于朞年而后发者乃先焉由是观之行止迟速皆天也非人所能也达之先者不足喜达之后者不足悲苟吾有舟而又得操之之要今虽未达安知终不达乎彼虽先达安知吾不及乎抑过之未可知也惟无其舟或有舟而无具有具而不能操则终焉而巳矣虽然此特舟之小者非其大也特可行之江河也非所以施之于海也舟之大者长至于百尺大可以千围樯如竟天之虹霓帆若垂天之鹏翼上可以建五丈旗中可以容万斛粟其为器也大其为用也广如欲作之也非得琼林大盈之材参天合抱之木付之以公输子之手假之以数十年之久不足以成之也其成也有非寻常舟师所能操焉苟小试于江湖之间则非矣必待夫排山倒海之风吞天沃日之涛然后从容乎渤海之中出没乎沧溟之表以收万全之功以享无穷之利回视舟楫之在江河间真不啻泛一芥于坳堂之上也风之或顺或逆行之或迟或速皆不足以动吾心矣孟子曰观于海者难为水士之学也诚以圣人之道为准的期必至焉不易其志不巳其功不狃于近利不责其近效则吾之所造也深所成也大所以出而应世也无适而不可矣功名利禄得丧迟速夫何足以介吾意哉宗敬积学有素其文又足以中有司尺度然累试辄弗偶焉予恐其自沮也而以功名利禄动其心故说舟以赠用以慰其不平且进之于道云 

　　○卞和三献玉说 

　　卞和三献玉或疑之曰吾石果玉也一献不售敛而藏之以待识者或自斲而用焉可也奚必至于再以取辱哉使三献复不售而三刑焉吾恐无全躯矣以其外残其内知者固若是耶予曰噫是吾所以见卞和之知者也古人所谓知者知之弗去是也使知之矣而去之是未足言知矣必知之真守之固斯可言知焉和也惟真知石之为玉故再献再刑而不悔使其知不真则或人厉声色以临之方将疾走之不暇况千乘之君加以刑乎惟其知之真守之固故是玉也不终为石不终在野而终入于君王之椟器轻九鼎价重连城而千万世传之以为受命之玺使和也虽知之而不能守之则是玉也一石而巳矣或小用之则是玉也一器而巳矣千万世之后乌知所谓秦玺乌知所谓卞和呜呼古人于外物守而弗去且如此况吾身乎 

　　◆字说 

　　林弁宗敬字说 
　　李时芳孟春名字说 
　　蔡国珍字说 
　　韩俭克慎字说 
　　蒋冕敬之字辞（有序） 
　　冯颢子充字说 

　　○林弁宗敬字说 

　　礼曰皮弁祭菜示敬道也嗟乎至灵者人至贵者道至微者物人而敬道心焉足矣必假物以示其所以敬圣人制礼之意深矣哉是故擎拳曲跽皆足以朝必为琚瑀珩璜之制致诚尽慎皆足以祭必为冠冕黼黻之仪辟踊哭泣皆足以丧必为衰麻袒免之节岂固为是缛节哉盖以有形之物形无形之理使之内外相符故也乡贡进士林弁既冠而宾字之曰宗敬其取诸此欤宗敬敦敏士也予以丁卯岁随计之京道羊城曾识之友人甘筠凤所时犹童丱也巳若老成人予心奇之岁庚午阅乡书见宗敬名褎然于九十二人之间意或偶然尔明年归自京师再晤焉则巳崭然出头角容止端饰言论英发非复昔日阿蒙矣为之悚息者移时嗟乎若宗敬者其无忝乎若名与字者乎名者父母之所命也字者宾师之所表也不忝乎其名与字则是不忝乎所生所教矣然则所以不忝之实果何如曰端乎外者如其名直乎内者如其字如斯而巳程子曰整齐严肃其端外者欤朱子曰主一无适其直内者欤尚慎旃哉则圣贤地位可几矣功名利禄云乎哉如或名然字然而其人不然非惟名字之羞抑亦名之字之者之羞 

　　○李时芳孟春名字说 

　　天下之理一也而其所以为理者其名目义类万有不同人之始生也于万理之中而摘取其一言以为巳名及其冠也又采其义之近似于吾名者以为之字噫取一二于千万之中认以为巳有顾乃茫然不知其名义之所以然可不可乎此近世名字之说所以作也羊城李硕夫之冢子曰时芳既冠而宾字之以孟春其舅氏林宗敬征予为之说予惟人之生也自幼而弱弱而壮壮而强强而老亦犹天时之运自春而夏而秋而冬也人之一生其事业皆基于幼少之日亦犹物华之敷必在于春阳之时传曰春者开辟之端养生之始盖万物于是乎发生以甲以拆以华以舒以夭以包以硕以莩而蕃且郁夫然后夏而盛也秋而成也冬而实以固也何者不本于春哉人之有生何独不然故礼谓人生十年曰幼二十曰弱三十曰壮四十曰强五十曰艾六十七十则谓之耆与老焉十年一变皆有所事而所学者乃在幼穉之时盖学不可不豫也要必养其心以义理饰其躬以礼节陶其情以诗乐端其志以经术博其习以艺文使之有其德有其言有其容而又有其服内外昭融文质相称郁乎灿然如春阳和煦之时而草木之英华芬敷秾丽也夫然后壮则见诸行老则收其功而终身用之有不尽者矣时芳年少而质美勉勉循循以为他日受用之资此其时也其尚顾名思义及时奋发俛焉日有孳孳弗得则弗止也则夫壮之所行老之所传皆具乎此时矣予因宗敬请谨以学之一言为时芳勉勉之勉之非但以无愧其名与字而天下之万理皆可由是而得之矣 

　　○蔡国珍字说 

　　物之可贵重者谓之珍珍而系之以国则其所贵重有非一身一家所得专者矣宝安蔡氏子名珍而字以国珍厥父若宾所以期待之者至矣国珍得是名与字夙夜祇栗奉以周旋如执圭如拱璧如握径寸之珠藉承盖袭之惟谨不肯轻出以示人既而因其质而追琢之切磋之磨砻之雕镂之缘饰之者甚周且致温然而津液滋焕然而文采章瑟然而声韵清浑然而规制备固巳成器而可以适于用亦尝效楚人之献而未获连城之偿今年春为有司劝驾进之于天子之庭羣试于奉天门玉堂校文优其等将育之辟雝之中以大成其才而大用之也未行天官卿又请试而用之国珍得乐昌文学夫以贵重华美之器而置之诗书礼乐之区虽若小用之固其所也将之任以予乡先达也求为申其名与字之义以为终身训传不云乎儒有席上之珍以待聘所谓珍者非世所谓荆璆也鲁宝也昌城之蘂也西城之圆龙方虎也亦非所谓夜光明月真白洞光三棘六异九品之奇也其惟吾身之所固有者乎是珍也匪金玉而金玉匪珠贝而珠贝得之天而具于人身有之则明德内炳家有之则厚德外润国有之则朝廷以重府库以充宗庙以华四表以光是则儒者之珍也藏之方寸之间列于几席之上其气上彻而旁达无高弗格无远弗妥无幽弗届无深弗入必如是然后足以当国珍之称国珍其尚遵父师之训顾名字之义反求诸身心益自敬谨而思有以为天下国家之所贵重也哉 

　　○韩俭克慎字说 

　　文昌韩俭领乡书试春官不偶卒业太学适其同学林徽时文亦应贡来京师俭谓徽曰某名俭而字克用未有发挥其义者幸在大司成先生门下欲得一言以为终身佩服敢烦吾子达之徽以为言予惟俭而字用其义狭矣是就一事而言非所以进之于远大也乃取伊尹告太甲之言易其字曰克慎而又为之说焉夫俭有两义有节俭之俭有俭约之俭所谓俭约者不侈然而自放之谓虽以孔子之圣亦必有是俭德于温良恭让之间然后德备于巳而光辉着乎外焉况众人无圣人万分一而可以不俭乎哉然圣人之俭德自然而有者也众人无圣人之有其于是俭也可无慎哉尹之言曰慎乃俭德惟怀永图噫俭之一言永远图谋之本慎之一言收敛身心之要俭也其尚顾汝之名凡事以俭约为本如礼所谓言必稽其所从行必稽其所蔽可也念汝之字凡事以谨慎为心如传所谓戒慎乎其所不覩恐惧乎其所不闻可也俭乎因其名与字而反求诸其身与心兢兢焉常念孔子以约失鲜之言慎俭德以怀永图期必几乎商阿衡所以告其君者焉慎之慎之念念在此而不巳等而上之则虽慎厥身修思永如皋陶所以告大舜者亦有可驯致之理也自古圣贤进德之方不外乎此勿谓圣贤非众人所能学而乃自暴自弃焉语不云乎取法乎上仅得其中于是乎为韩俭字说 

　　○蒋冕敬之字辞 【 有序】 

　　清湘蒋冕予故人河西县令希玉之子也年十五领广右解首明年试春官卒业太学与其兄昪以故人子来见未几又介其父执陈郡博先生执赘求从予学为古文辞又明年昪为之加布于其首旅邸草草虽弗能戒宾备礼然名必有字字必有辞不可缺也既冠来拜予求字乃命之曰敬之又为之补其祝辞于乎予老矣而冕年方艾予不日归老于山穷水绝之处不能旦夕常相教益也冕乎闻人呼汝之字恒如闻予之声出于心而宣于口诵乎此辞恒如予之丁宁告戒以亲临乎汝之前也圣贤事业基于敬之一言其尚念念不忘而进进不巳也哉辞曰 
　　人之有身首为之元身之有章冠为其尊戴冠在首法天之象冠中有冕人君所尚其上有綖前后有旒文而得中孔子从周居众体上人所具瞻惟敬斯尊惟敬斯严内存外形俨望而畏一弗敬焉则戾乎是名尔以冕式克似之父命斯在乌乎弗思既冐冕名当实冕德冠虽非冕视冕为则首容必直心德惟钦如大君在上如上帝是临戴天以行念念斯在出入起居罔敢或怠字汝以敬祝以斯言终身服之奉以周旋 

　　○冯颢子充字说 

　　吾邑之巨家曰冯氏冯氏之彦曰仕鲁仕鲁第三子颢予长女子壻也从其姑之夫乡贡进士王克信来京师讲易以为进士业将归克信谓予曰颢名而未字盍字之予字曰子充复请申其义按字训颢大也而又谓之颢者大兼形气而言颢则似专以气言焉人天地生者也天地至大者也人至小者也人以至小之形躯而欲全天地至大之气体其道何繇亦惟充之而巳矣充得尽时则上下四方之宇古往今来之宙皆吾分内事也然则所谓充者夫岂易尽耶必有其本如孟子所谓先立乎其大者必有其渐如孟子所谓知皆扩而充之则充实而有光辉之地可造而颢在我矣自有书契以来巳有此颢之一言至于有宋程太中始摘以命名其子所谓明道先生者自是以来凡读书者至于斯言未有不惕然起敬者盖字以人而重也今颢承其父命用大贤名以为巳名其所以惕然起敬者宜何如哉盍思之曰我之名大贤之名也大贤之所以为大贤不过尽人道而巳人之道天地之道也人道尽则天地之道尽矣道有未尽必思所以充之涵养用敬进学在致知此程门教学者入道之要也充之之道莫先乎此颢其勉之哉勿徒诿曰此大贤事非我所能为嗟乎既受其名乌可不任其实哉 

　　丘文庄公集卷之七 

　　●丘文庄公集卷之八 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　杂着 
　　赋 
　　颂 
　　赞 
　　墓志铭 

　　◆杂着 

　　贪泉对 
　　书贪泉对后 
　　镜喻送李景修 
　　考隶送张正夫 

　　○贪泉对 

　　景泰辛未予归自金台舟次羊城之石门舟人曰嘻此贪泉也慎勿汲之予闻之舍舟观焉叹曰古人云饮此水者一歃则怀千金又云饮之者见金宝之多思以两手攫而怀之信有之乎予试饮焉以验其如何既而自念曰济水可以坠痰菊泉可以延寿辽之侵涧能使人多发晋之矾石泉可以愈疸泉以贪名理或然也设入肺腑而易吾傃焉岂不为终身之累乎遂中辍而不饮归而卧诸船窻之下恍惚之间若有闻者曰仆石门之神也受污辱之名数千百年于兹矣未有为表白者幸子之来为我一洗之而子之所见无异庸众人予将何望焉请为言之若谓泉之果能贪人也吏于兹土之多孰若居民乎民之饮兹水者日以百计岁以万计自有此泉以来民饮兹者岂可数计哉吏之吏兹土者不及民百之一而又不皆由兹道而行而道此者或数日一人或阅月一人或数月一人总其岁之久不过数十人而巳然其过也或憩焉或不憩焉其憩也或饮焉或不饮焉然所谓贪者恒见于吏而民不与岂不识不知者其心能常而读书明理者其心易变也抑岂常饮者习而不觉而暂饮者即动其心耶不然则泉之贪人亦有所择耶皆不通之论也仆闻古之贪者有藏金以坞者夜算牙筹者胡椒五百斛者黄金至五橐駞者岂皆官岭南而饮此泉耶不然何贪也呜呼滔滔者天下皆是也不诬之以贪而独我诬不亦冤哉彼其以廉以清名者一又何幸欤今夫官吏之所宅者会府也郡邑也城市镇坊也而吾僻在郊关之外且一舍许特过道焉耳过者孰若居者之多且久乎大凡官署必有井也日日以汲焉饭水浙也酒水酿也汤水热也手水盥也面水颒也口水漱也发水沐也无一日无焉者也彼之用久且数也如是顾不能使之贪一歃吾者即欲手攫珠玑心怀千金何神且速哉岂彼冥顽不灵而吾独灵欤噫有其实者无其名而名乃加于非其实者何居必欲名实相符必有归矣仆闻之羊城之中越台之下有九孔泉焉色清而味洌最宜于茶汲者日以千数请以是名加焉庶乎称其情也窃闻吾子以文翰称毋惜一开口之劳以辩我千载之诬岂不有补于名教也乎予唯唯而觉起而录之嗟乎贪者人心陷溺然也果何预于泉哉不此之咎而彼咎焉宜其忿忿不服也有人于此穿窬而盗也为吏所获将寘于法则方自解曰非某敢为盗也吾之井泉使然也则为廷尉者将信之乎其不信也决矣由是观之则泉不能贪人也审矣大抵岭南之地多南金珠玑玳瑁犀象海只异香奇物皆他方所无者见者鲜不为之动心焉且又去中国特远吏之赃否鲜或上闻而其民素柔怀甘受害而不辞故吏得以恣其溪壑之欲贪风恣行上下交利渐染成俗一或屹中流之砥柱则怨讟丛之矣是以士之素负名节守廉耻者未入其境固尝非其人一蹑梅关泛浈溪则其心与昔所非者合为一矣人见其然因以水目之是岂水之罪哉嗟夫使人皆吴隐之也虽日饮石门之水不害其为廉使人非吴隐之也虽不饮石门之水不害其为贪贪与廉在乎人心不在于水也虽然是泉也不幸为贪人所饮亦犹冉溪因柳子而愚也虽名之以贪也亦宜 

　　○书贪泉对后 

　　呜呼贪人真可畏哉饮于泉而泉污世因以恶名加之则夫官同僚任同事居同室者岂不为所污哉然人知以恶名加诸彼而反遗乎此何哉 

　　○镜喻送李景修 

　　景修为令于江山将行过予愿丰轩告别坐定起而言曰某奔走仕途逾十年幸得一官惕然反思所以免罪累而未能缔交子最久宜相厚何以教我时予座隅适有镜悬焉乃指而告之曰若之处世能如是物则可以善胜而不伤矣景修曰何谓也予曰是物也明而不用其明非不用也不自用也应物而生其形随形而与之影物来不迎也而亦未尝拒也物去不将也而亦未尝留也妍者应之以妍媸者应之以媸其妍其媸其固有也吾随而妍媸之非有心于妍媸之也直者应之以直曲者应之以曲其直其曲其本然也吾随而曲直之非有心于曲直之也本媸也而欲吾应之以妍不可得也本曲也而欲吾应之以直不可得也始以媸来继而易之以妍吾亦遂其妍不咎其往也始以曲来继而代之以直吾亦遂其直不泥其迹也以至于大小长短方圆肥瘠深浅莫不皆然各形其形而所以形形者未尝无定形各色其色而所以色色者未尝无正色面焉斯照背焉吾弗知也近焉斯照远焉吾弗知也不察察以为明不规规以求照末至则弗逆既至则斯应既应则不藏如是则于物也无忤而在我者无伤而镜之妙用止于此矣虽然用之之妙由其体之之全体之所以全固本乎鼓铸之功而用之所以妙则在乎磨拭之勤使在我者无其体固无以应物矣有其体矣而所以拂拭濯磨之功须臾有间吾见其垢翳昏蚀则虽泰山颓乎其前而不之见矣况秋毫之末哉此古人大学之教所以必先乎明其明德也欤景修再拜曰敬受教予曰未也是镜也所以置之者在阽危之地所以悬之者无坚韧之物其能久照乎曰不能也予亦曰不能也夫君子之处世固不可以有其心亦不可以无其心虚者其应物之要乎敬者其守身之本乎持是二者大而天下远而异域无所如而不可矣一邑令云乎哉子其勉之 

　　○考隶送张正夫 

　　字有五体曰篆曰八分曰隶曰行曰草古所谓八分即今之隶古之隶即今之所谓楷世俗传舛袭伪往往反称之其来久矣字学之兴自苍颉始三代以前率用古文至周宣王始有大篆秦始为小篆秦既用篆奏事繁多篆字难成始令隶人佐书谓之隶字汉初王次仲又为八分其法在篆隶间自秦汉以后唐宋以前凡典籍所载文章所纪皆谓楷为隶未尝易也至宋欧阳子集古录凡汉刻皆自为隶世人见汉隶稍异于锺王遂谓八分为隶相承至今世之通儒学士因之有不暇考者多矣间为士大夫言之或为所嗤因考秦汉以来儒先之言次第如左以证之按汉崔瑗草书体曰爰暨末叶典籍弥繁惟作佐隶旧字是删草书之法盖尤简略成公缓隶体曰虫篆既繁草书近伪适之中庸莫尚于隶庾肩吾曰隶今之正书也强怀瓘亦曰隶书者程邈造字皆真正亦曰真书文告亦典籍字有五体有古文大小篆八分隶书而不及楷任分言五体有篆八分真行草而不及隶郭忠恕亦云小篆散而八分生八分破而隶书出隶书悖而行书作行书彺而草书圣其言八分与隶先后虽异然亦只言隶而遗楷焉由是以观则隶为楷书而八分为隶无疑矣延平张端正夫甫留心古学者也今年以荐来自八闽过予因论字学偶及于斯正夫曰曩某道旴江拜程奉常先生南云其言亦若吾子也忻然领会予喜其真用心于古而有得焉非徒然者也于其行作考隶一篇以送之 

　　◆赋 

　　石钟山赋（有序） 
　　别知巳赋（有序） 
　　怀乡赋（有序） 
　　南溟奇甸赋（有序） 

　　○石钟山赋 【 有序】 

　　石钟山在湖口县东坡居士游山记千古无改评矣曩予尝游其地诵其词而又窃有所见焉夏官郎中王君尚忠县人也近出示其图求赋旴江何秋官廷秀既为君赋之矣大率本坡意而广之意尽而语工予无容其喙乃即所见为后石钟山赋云 
　　巍乎高哉兹山之天造地设也扼彭蠡之口拉岷江之胁鼓天声而震动横地轴以镇压岂非东南之巨障湖江之奇绝处乎尔其气势巃嵸冈峦嵲嶫衍駊騀之几里崇崛礨之万迭危临深而欲堕直倚空而如截下瞰冯夷之府上峙瞿昙之宫洞空明兮穴窍蓊苍翠兮杉松予尝舣舟其下履险陟崇爰穷幽而探微尽诡状兮奇踪望天堑之渺茫极岳祠之穹窿适晴空之过雨晃晨曦之昭融云澄澄其归岫波沄沄其成潀万籁閴息一碧连空于斯之时但见石之为石千态万状怪外而空中而竟莫得闻噌吰之无射窽坎镗鞳之歌锺也予乃悠然以思悚然以兴揆厥山之所元兮始于郦注之解桑经继以少室山人之博兮终以东坡老仙之精曰古人之名山兮多惟其形夫何独兹一拳兮乃不以形而以声矧石之在水兮不能自鸣必风涛之搏激兮然后滂濞而訇砰风或有时而息波亦有时而平名山者顾舍其天然常有之巍巍而下取夫适然作辍之硁硁吾恐君子之正物名以明民不如是之浮缓不情也于是呼儿挹酒注之巨觥酾江流酹巨灵起而问诸以订兹山之所以名 

　　○别知巳赋 【 有序】 

　　尚书户部主事袁君秉中出知梧州府事命下同朝卿大夫士咸以君为不当去骇愕叹惜者累日甚至赍咨涕洟如失左右手然予之于君情好深至尤非泛泛者比故于君之去也其恋恋之情视诸公有加焉朋友五伦之一孔子答鲁君问政于四者之伦直举其目独于朋友以交言之交之为言道相合之谓也道不相合则情不相孚故其来也适然其去也漠然其去其来皆不足以动吾之欣戚也吁其来也忻忻其去也戚戚非平日道合而情孚者其能然乎予与君皆出自岭南均以礼学起家同试南宫游太学而又联官朝着非但道合情孚也其出处大略又相似焉今君一旦舍予以去南北相望天各一方出入无朋会聚不常岁月几何老将至矣在他人尚赍咨涕洟之不巳况知巳之深至者乎不揆菲陋窃效昌黎韩子之意作别知巳赋写予情以送君政事之余试一诵焉庶几千里如对面也君其念之哉君其念之哉 
　　余生五岭之南兮嗟侧陋而寡俦驱余车以北征兮行取友于中州匪其人之弗交兮惟直谅多闻之是求纷总总其众多兮咸言立而德修亦有良朋兮如弟如昆薄金石之匪固兮谓兰芷之弗芬夕连床以共话兮朝并予马以周旋足缩缩以相蹑兮袂翩翩以相联所与者非海内之名贤兮则天下之善士情亦或吾之同兮道亦不吾之异惟夫君之知巳兮乃千百之一二皇天赋之以昭质兮蹇好修而练要扈蕙茝与菌桂兮芳菲菲其远到青天白日粲其光兮孰不仰其清明麒麟凤凰之昭于世兮人皆知其为瑞祯信一世之伟才兮匪直海内之英嗟予亦越之产兮追逸足以超腾心不约而自契兮德相丽以有成期追逐于前修兮洗山川之秽腥耻龊龊随人后兮相后先以同升亦既联袂于金门兮曰终遂此情愫也夫何一麾而出守兮羗别予以去也摄提贞于孟陬兮载双旌以扬扬指斗牛之故墟兮驱五马以周行苍梧邈其何所兮历云山之苍茫盻京国之日远兮喜咫尺乎故乡悲予心之恋恋兮亮君心之亦然忳郁悒之无解兮怅临岐以永叹幸岁月之未晏兮尚矢言以慎旃慕渊路之赠处兮罄中情以申言谇曰始与终兮志不可渝内与外兮道本不殊惟忠与孝兮臣子之楷模白首相期兮毋中道而舍诸 

　　○怀乡赋 【 有序】 

　　每因送人处忆得别家时此唐人诗也呜呼为此诗者其能深体人情者哉某去家今卜有六年矣乡土之思无日而不展转于怀徒以国家之制貤封之典必限以历官之岁月以故情事尚未申也去年冬友人刘君尚德应进士举来京师久别而晤不胜空谷足音之喜今岁试礼闱不合而去某于尚德乡曲交游中最厚者也因其别而动乎情方寸恻然有不能自巳者因述中心所怀者以为赋一以写吾乡土之思一以慰吾母兄之望一以志吾朋友之别云 
　　怀吾乡兮何所渺云山兮万里界鲸波之浩漫兮途有梗之未通曰吾心之切切兮无日而不南征昼神想以遐骛兮宵梦寐而靡宁母氏垂白之待养兮伯兮独立以茕茕虽显扬之足慕兮恒喜惧以交并桑梓蔚其深茂兮昔可把而今拱耆旧日以凋谢兮哀累累其多垄朝吾登乎金门兮夕偃蹇乎玉堂置身非不高兮信美非吾之乡入结羣仙之绶兮出联七贵之镳游从非不多兮匪吾髫齿之交退默默以独处兮念平生之往事宛山川与闾巷兮默其可指以示恨无缩地之术兮孰插予以双翅驰寸心于万里兮几将归兮犹未惟人情同于怀土兮岂以穷达而异彼志得而情迁兮乃独非人之类年洋洋其日往兮百岁几何较富贵之与名节兮所得孰多苟情义之不申兮焉用其它幸吾子之兹来兮若闻足音于空谷申申告吾以乡曲之故兮语再三而不以为渎或为之忻忻兮或为之戚戚或可愕而可骇兮或可矜而可惜或惭而为之忸怩兮或伤而为之怵惕崛然而兴兮俄然而衰奄然其去兮傥然其来历寒暑十有六变兮恍如一瞬天人倚伏有必然之理兮孰云邈而难信每促膝以剧谈兮辄叹息而不休情悁悁而不自巳兮涕或浪浪以横流方资其朝夕以箴规兮胡数奇而弗售彼惟索骥以其图兮曾莫知神骏之求君子出处惟其时兮乐天知命夫奚尤又将别予以去兮仍海上之仙丘阐天人之妙理兮传嗣子以箕裘翩翩然以遐征兮嗟欲挽而莫留矢吾辞以志别兮因以写吾之心行何以处我兮母金玉乎尔音自蓟北而越南兮阅半载之光阴既沿复遡止且行兮杳不知山高而海深抵琼台而见乡人兮道予心之永怀慰吾亲倚闾之思兮曰不久请告而归来 

　　○南溟奇甸赋 【 有序】 

　　伏读太祖高皇帝御制文集其劳海南卫指挥敕有曰南溟之浩瀚中有奇甸数千里地居炎方多热少寒是时琼郡入职方仅再朞其地在炎天涨海之外荒僻鄙陋而我圣祖即视之以畿甸而褒之以奇之一言岂无意哉谨按文集若干卷其中劳天下军卫诏敕何啻百数大率叙其边徼险远将领勤劳征戍艰苦而巳未始有褒美其疆域若此者噫圣人之心与天通物之美恶必豫有以知其后之所必然于千百载之前则夫吾郡之在今日民物繁庶风俗淳美贤才汇兴无以异乎神州赤县之间且复俊迈奇诡迥异常俦有由然哉浚世家于海南北学于中国偶有所见谨拜手稽首而为之赋曰 
　　爰有奇甸在南溟中邈舆图之垂尽绵地脉以潜通山别起而为昆仑水毕归以为溟渤气以直达而专势以不分而足万山绵延兹其独也百川弥茫兹其谷也岂非员峤瀛洲之别区神州赤县之在异域者邪有一奇士全锺其气北学于中国颉颃乎天下之士于是叫阊阖呈琅玕翱翔乎玉堂徘徊乎道山肆言六合之外驰骋百氏之间自诧所生之奇胜敢为高论恣为大言翰林主人闻之骇而讶焉曰吁子来前子生寰区之外涨海之边学何所受道何所传何所从而至此何所见而云然试为我一一言之吾将即子之所云云者以纪载于简编士曰唯唯乃作而言曰自夫天一生水融而为川地十成土结而为山川者天地之血脉山者天地之肌骨血脉流行于肌骨之中浃于中而外出出乎外而环其中是为一大堪舆也具元气之浑沦容日月之出没然而大堪舆之外突起于浩溔之中而为小堪舆者又不知其凡几窟穴也是故其大而显者为帝王之宇其小而幽者为神仙之丘帝王之宇是为神州赤县神仙之丘是为员峤瀛洲一则非骨蜕羽化莫能到而非常理一则虽声明文物之所萃而非真游惟走所居之地介乎仙凡之间类乎岛夷而不夷有如仙境而匪仙以衣冠礼乐之俗居阆风玄圃之壖势尽而气脉不断域小而结局斯全九州岛一大宇兹为其奥四海一通川兹为其窍上至北极仅十九度于天为近远至神京几一万里于地为大茫茫巨浸兮与天为界漠漠平川兮壮地之介岂非天造地设藏此奇胜于辽绝之域用以见天听之孔卑表王化之无外耶其为甸也可谓奇矣然奇而不怪焉翰林主人曰子之言辩矣岂其然欤载考诸古兹地禹贡之所不载职方之所不书郡县始汉武之世分野仅星纪之余在汉七世固尝弃之盖不以之为有无也且甸者王畿之名非所以为遐外之域奇者殊常之称不可以加寂寞之墟子之言何所据而云乎士曰兹岂走之言哉于是乎惕然兴悚然惧举手加额北望向天百拜稽首而扬言曰此我太祖圣神文武统天大孝高皇帝金口之所宣也大哉皇言乎自吾兹地而得兹言地益增而高物若加而妍山林草木濯濯然如在昆吾御宿之近封疆畛域整整然如与侯服邦畿以相连嗟夫地以人胜从昔则然兰渚以羲之而着天台以孙绰而传夫以残山剩水之胜一经骚人墨客之所赏咏尚扬芳于四外流美于当年矧兹奇甸环海以为疆者余二千里纵步以行兮地虽甚遐仰首而观兮天则伊迩一经大圣人之所品题山势骎骎而内向波光跃跃而立起物则且然人可知巳然则走所言者岂无所以邪主人乃仰然而思俯然而叹曰良有以也愿闻其所以士曰走也少而游庠序壮而走四方虽生于是甸之中而甸之所以为奇也容有所不能详盖尝历考夫禹益之所纪缅想夫章亥之所步古往今来之宙上下四方之宇天左舒而起牵牛地右辟而起昴毕天有四维地有四极东至于泰远西踰于邠国南讫于濮鈆北底于祝栗管子言名山三千墨氏云名川三百三百之川总归汇于东南三千之山皆发源于西北是则海者川之所委岭者山之所积兹甸也居岭海之尽处又越其涯而独出别开绝岛千里之疆总收中原百道之脉者也原夫天下之山皆自夫昆仑而来越戎而夏出险即夷分为两界折为三支其中一支自中条经淮越江而极于衡霍遂散乱而分披至北而地势将尽乃益险巇嶃岩■〈山上畾下〉■〈山上罪下〉峍崪崥崹孰知一脉透出于瀛海之外其地可画而井无以异于秦晋之近圻观夫天下之川皆至于溟渤而止滔滔汨汨虽日趋于东然皆折于南西而后巳大起而为国都小起而为洲坻其尾闾收万水而潴众流遂浩漾而无涯涘自此而水势益下弱莫能起■〈氵胶〉■〈氵葛〉沆瀁渺沔瀖泋孰知一岛孤峙于瀛海之中其地可苇而航无以异于湖江之流水海可度兮不踰百里山可登兮不踰寻丈舟之行也朝斯往而夕斯返人之游也足可屐而手可杖意其磈磈■〈石嵬〉■〈石嵬〉乃尔坦然夷旷意其汗汗沺沺乃尔悠然平漫蕞尔小方外之封疆宛然大域中之气象阳明胜而气之运也无息机土性殊而物之生也多奇相草经冬而不零花非春而亦放境临乎极边而复有海泄其菀气而无瘴地四平以受敌无固可负岁三获以常穰有积可仰通衢绝乞丐之夫幽谷多耈老之丈古无战场轼语信乎有征地为颇善符言断乎非妄民生存古朴之风物产有瑰奇之状其植物则郁乎其文采馥乎其芬馨陆摘水挂异类殊名其动物则彪炳而有文驯和而善鸣陆产川游诡象奇形凡夫天下之所常有者兹无不有而又有其所素无者于兹生焉岁有八蚕之茧田有数种之禾山富薯芋水广鱻蠃所生之品非一可食之物孔多兼中外之所产备南北之所有木乃生水树或出酎面包于榔豆筴于柳竹或肖人之面果或像人之手蠏出波兮凝石鳅横港兮堆阜小凤集而色五并黉游而数偶修虾而龙须文鱼而鹦噣鳞登陆兮或变火鸠树垂根兮乃攒金狗鼪缘树杪而飞马乘果下而走鱼之皮可以容刀蚌之壳用以盛酒波底之砂行如郭索海澨之贝大如玉斗花梨靡刻而文乌樠不涅而黝椰一物而十用其宜榔三合而四德可取木之精液爇之可通神明鸟之氄毛制之可饰容首有自然之器具有粲然之文绣天下皆有于菟兹独无之岂天欲居民之蕃息于此常夜户不闭而无触藩之虞乎江南皆无蛜螂兹独有之岂天欲寓公之久居于此使照璧见喜而无北风之思乎噫斯地也近隔雷廉仅一水耳而物之生也乃尔不同远去齐晋殆万里兮而气之通也胡为无异若是者虽云生物之偶然安知造物者之无深意也然则兹甸之所以为甸而奇之所以奇者庸有在于是主人曰然此物之奇尔如人何无乃奇之为奇独锺于物而遗于人耶士曰不然天地盛大流行之气始于北而行于南始也黄帝北都涿鹿中而尧舜渐南而都于河东其后成周之盛乃自丰镐又南而宅于洛中盖自北而渐南非独天地之气为然而帝王之治亦循是以为始终盖水生天一而坎位于北而艮之为山又介乎东北之间自北而东折归于南其气之所以融结而流行者非止乎一水一山山之余而为岭水之委而为海而是甸居乎岭海之外收其散而一之透其余而出之所以通其郁而结其解其域最远其势最下其脉最细是以开辟以来天地盛大流行之气独后其至至迟而发也迟固其理也亦其势焉是以三代以前兹地在荒服之外而为骆越之域至于有汉之五叶始偕七郡而入于中国南蛮之习未易也椎结卉服之风未革也持章甫而适之尚懵而未之识也魏晋以后中原多故衣冠之族或宦或商或迁或戍纷纷日来聚庐托处熏染过化岁异而月或不同世变风移久假而客反为主劘犷悍以仁柔易介鳞而布缕今则礼义之俗日新矣弦诵之声相闻矣衣冠礼乐彬彬然盛矣北仕于中国而与四方髦士相后先矣策名天府列迹缙绅其表表者盖巳冠冕佩玉立于天子殿陛之间行道以济时而尧舜其君民矣孰云所谓奇者颛在物而不在人哉主人乃离席而立拱手而言曰神矣哉圣神之见乎其所谓奇者盖至是乎验矣士曰不然何地不生才而才生不择地人才之生何地无之奇哉奇哉岂止是哉当我圣祖肇基之初舆图际天地兵卫极边鄙丝纶之音云汉 

　　◆颂 

　　瑞菊颂（有序） 

　　○瑞菊颂 【 有序】 

　　予友何东樊景瞻以礼科都给事中出佐汴藩是岁秋九月菊呈祥于其公宇之庭一蔕三华一时寮寀咸咏歌之传至京师予闻瑞不虚生其生也必有所为况菊之为物芳香清冽禀天地之正气纯粹不杂得天地之正色高洁闲雅全天地之正性有幽人逸士之操有忠臣贞士之节盖非他草木所可比者予尝评菊之品当在橘上而灵均之于橘乃特为之颂至谓其可以参天地而儗之于伯夷而于菊特取其落英之可餐而巳而又杂之杜蘅申椒蕙茝之间每为菊怏怏不平恒有意欲颂之庶其俪于橘而未果适闻景瞻瑞菊之事而有感焉夫菊固可颂矧此又非常之菊也哉则美其德而告其功也固宜 
　　爰有喜植号日精兮受命独正天之经兮非黄白不御地之恒兮特立不迁人之贞兮有尹之任夷之清兮和如展禽介则鲁两生兮三才之会众德之凝兮物皆春茁乃独秋荣兮雨露不能发霜雪不能零兮凡厥有生一华一茎兮胡独此本参秀并馨兮一星在天下炳其明兮人之三寿于此作朋兮孰曰无知殆亦有灵兮不于其它而生此藩服之庭兮岂天之意假物以呈兮晚节之符寿之征兮颂以美之以继楚声兮 

　　◆赞 

　　琼州郡侯徐公畵像赞 
　　邢克宽画像赞 
　　彭学士畵像赞 
　　许道中四像赞 
　　李立之先生畵像赞 
　　张汝弼畵像赞 
　　李时习畵像赞 
　　萧士高畵像赞 
　　兄伯清先生赞 
　　大司马王公像赞 
　　刘绍和祭酒先生畵像赞 
　　谢大韶尚书像赞 
　　梅峰先生赞 
　　某处士赞 
　　甘汝霖行乐像赞 
　　韩敬夫遗像赞 
　　自赞（四首） 
　　程尚书像赞 
　　西昌杨君像赞 
　　无心石赞 

　　○琼州郡侯徐公畵像赞 

　　诗曰凯弟君子民之父母浚尝三复斯言而继之以流涕焉方浚少时吾州之民质朴而谨愿有老死不识城邑者虽贫下户亦有所盖藏是时之为守者率多循良岂弟之君子予所闻者西昌王公所见者义兴徐公二公者以宽仁之德莅古朴之民如洪荒之世而治之以大庭赫胥氏也噫民生斯时一何幸哉二公之后吏于兹者辄远视其地而愚视其民而民不胜其害以贫而俗亦日趋于薄矣呜呼安得为吾人之父母者恒如二公哉二公不可见巳见公之子若孙则如见公焉王公之子有抑庵尚书徐公之孙则时用官僚循良之报天之于二公可谓厚矣彼以诛求为事者吾知天必不轻恕之时用出其祖画像见示浚童稚时曾随先大父思贻翁拜公于座下今余四十年矣犹能彷佛其形似之一二今幸与时用交好拜瞻遗像不胜怆然故追而为之赞 
　　此公何人曰古君子天德好生而公是体视愚以智处远如迩公何能兹德备诸巳温温其恭外见者尔中之攸藏不可涯涘公形虽化心则不死所不死故在人口耳公不人责天乃厚畀畀之伊何有贤孙子彼诛求者今安在巳我拜公像悲极而喜啚临以归祠于故里 

　　○邢克宽画像赞 

　　五岭之南大海之外山川秀气于此焉萃立朝着蹇蹇之节出守敷优优之治总宪纲存法外之仁制国用寓利中之义众方俟其有为乃急流而勇退斯人也介而有执直而不肆不狥时之好必行巳之志匪但秀出于岭海之间殆所谓天下之士 

　　○彭学士畵像赞 

　　大彭之裔昔有龟年其德不爽克象其贤安成之彦昔有云龙斯文在兹绰有古风我观古人今世则有杜其德机神巫见走志之所至如水必东气之所嘘如冰斯融功名固有文章余事望而畏之孰窥其际 

　　○许道中四像赞 

　　世有大老居东海滨出而应世千亿化身身且千亿像何止四莫测其真姑貌其似九门洞开咫尺天颜于斯之时朝衣梁冠有事泰坛邦礼是执于斯之时玄端素韠或具袍笏直承明庐或常衣巾紬金匮书服称其容容称其德不肆不拘各有其色外四其像中一其心我思古人默默愔愔愔愔希声默默至道鲁有君子天遗一老 

　　○李立之先生畵像赞 

　　于戏此吾立之先生之畵像也肖邪否邪赝邪真邪方其少也浑乎在璞之玉具珪璋瑚琏之质而未漓其淳也迨其壮也芒乎出冶之金砺豪曹巨阙之用而不露其神也今则老将至矣悬秋空之霁月阅西郊之密云屹乎泰山虽未尝见其运用也然触起于石者有霈然之泽浩乎长江虽莫能判其过续也然涣散于风者有自然之文是其少而壮壮而老也盖三变焉而区区之画工乃以其一时之见而欲形容其百年之身又乌足以形吾立之先生之为人 

　　○张汝弼畵像赞 

　　视虽短而见则长容若惰而气则扬藏精神于内而外不露敛华彩于外而内斯光海内诗名世共称乎短李吴中草圣今再见于颠张混俗而居初不通而不介师心自用亦非狷而非狂斯人也岂诗所谓不忮不求何用不臧者乎 

　　○李时习畵像赞 

　　谓为越产欤则长身修髯酷似乎河朔之士谓非越产欤则锺英挺秀实生乎岭海之间有郑虔之文章而不随官以冷有孟郊之才思而不为诗而寒志刚而劲行介而端屹乎若山而无崖与谷沛乎若河而不波以湍之人也宜致身于凤阁盍簉羽于鹓班吾知其鹊起有日而不终老于校官 

　　○萧士高畵像赞 

　　求先生以名不若求以貌求先生以貌不若求以道鉴其貌而后知其名之称情审其道而后知其形之克肖是盖具天地之委形而不伐其和闯圣贤之门墙而期臻其奥者也 

　　○兄伯清先生赞 

　　俨乎吾兄之容也直乎吾兄之躬也炯乎吾兄之瞳也坦乎吾乎之胷也然皆貌吾兄之外而不能心吾兄之中吾兄之中其事亲也孝其事君也忠其爱弟也友其处巳也恭虽吾兄不知其所以然而况区区之畵工 

　　○大司马王公像赞 

　　世之伟人国之重臣如虎豹在山如山川出云如金之百炼如弩之千钧在汉为汲长孺在宋为包希仁居廊庙之高则忧其民处江湖之远则忧其君昔闻其语今见其人 

　　○刘绍和祭酒先生畵像赞 

　　此予友刘绍和先生六十岁像也孤耸之峰亭亭晚翠之松郁郁景变情迁而阅于目者孔多忧深思远而见于容者可掬浸光精而润之敛锋铓而不出向之雄辩者发而为咨嗟向之深愤者形而为哀恤不求人知而求天知不为物屈而为理屈将无同于蘧伯玉之化殆有契于蒙庄氏之佚回视昔日容台礼乐之司史馆春秋之笔与夫今日太学之尊严异日廊庙之密勿呜呼若是者皆先生身外之长物也耶 

　　○谢大韶尚书像赞 

　　坦然其平无崎崯也朗然其白匪幽阴也听其言而信其行覩其容而见其心其为器也肉好之璧其应用也从革之金凿凿乎济时之具沨沨乎鸣世之音文不离乎质古则宜于今故魁多士而震平地之雷位六卿而雨旱岁之霖其燕居则神闲而气定其立朝则思远而忧深噫斯人也斯世不可得而见巳求之秦汉之上惠焉郑国之侨和焉鲁国之禽 

　　○梅峰先生赞 

　　梅为百花之魁人为万物之灵若人与梅妙合而凝不色而白不气而馨节不雪而后见影不冰而自清观厥貌肖厥号审其名称其情人皆曰先生有取于梅余独曰梅有似乎先生 

　　○某处士赞 

　　其容伟然其髯修然置之丹崖碧水之间人望之以为遗世之仙坐之华堂广厦之上人拟之以为辅世之贤心安而体舒气完而神全随所游衍之地乐其情性之天我欲状之莫知所言风月双清度微云于河汉水天一色漾寒藻于漪涟 

　　○甘汝霖行乐像赞 

　　斯人何人独乐其乐某水某丘一琴一鹤挺乎邓林之材浑乎荆山之璞彼哉畵工曷不图其形于岩廊顾乃置其身于岩壑 

　　○韩敬夫遗像赞 

　　呜呼此予友韩敬夫之真也其人不可见而其貌空存貌虽得其彷佛而言则不可得而再闻想夫抵掌笑谈之顷蹙额忧思之辰执而不泥朴而有文为人则直为吏则循不孑孑以立义不煦煦以为仁其平生之志嘐嘐然曰古之人曰古之人今则亲为古之人矣真作古之人矣噫 

　　○自赞 【 四首】 

　　天赋汝以性而汝不能尽地全汝以形而汝不能践谓汝全无用邪则似乎亦有所为谓汝了无知邪则似乎或有 
　　所见噫我则汝也尚不知汝之有无人非我也又安能测我之浅深邪 

　　生遐僻之乡学何以能博无指授之师道何以能觉盖适有所见而求之以类偶有所得而守之以确所见虽不多而有寡中之益所得虽未深而有浅中之乐限于地善固未能以尽行畏乎天恶决不敢以少作由百世之下虽末由归古圣贤之途论一世之人亦或可侧今士夫之末 

　　谓其为我邪而我又在此谓其非我邪则又酷我类盖人承父母之遗体为天地之委蛇有形而动不可久恃顾乃丹青是资纨素是寄虽曰不是而实则相似虽若相似而实又不是噫此影也而非形形也而非气不出于自然出出于有意徒得其形之彷佛而不得其心之真至虽然气体之真有时而归之造物畵图之假幸可存于人世后之人有见之者尚曰此琼山之丘仲深氏 

　　汝生无载籍之乡何以能博汝学无师友之资何以能觉盖黯黯中忽有一点之明纷纷如幸解四肢之缚偶然由径以达康庄庶几出尘而升寥廓噫奋自岭海登乎馆阁虽不能为一世之人龙敢自咤为一方之鸡鹤方之于人固不能如求之于巳亦足以自乐也巳矣 

　　○程尚书像赞 

　　伟哉此公万夫之特神鉴而几风劲而力淬砺百炼之金屹立万仞之壁不翕翕以求苟同不煦煦以为德色施于事不违其心居其官必任其责是以谋谟于内者王谅其忠经营于外者民被其泽未满七旬之年暂为六月之息人方望其再兴天顾夺之何亟呜呼不有君子其何能国景瞻令仪为世道惜 

　　○西昌杨君像赞 

　　生庐陵忠节之邦为关西清白之冑源源世泽之长濯濯儒林之秀早含芳而咀华遂蜚英而腾茂发龙光射斗之锋铓骋天马行空之步骤斯人也国倚之以为屏翰家赖之以为堂构其尚朝兢夕惕以合易所谓或跃在渊无咎 

　　○无心石赞 

　　云行于天其根在地既无心而出岫岂有心而应世惟此云根温润峭厉硁硁立辨之声岩岩具瞻之势不凿而成不求而至名曰无心夫岂无意 

　　◆墓志铭 

　　都察院左副都御史盛公墓志铭 
　　中顺大夫都察院左佥都御史邢公墓志铭 
　　赠翰林院编修费公孺人朱氏墓志铭 
　　处士周公墓表 
　　乐游处士陆公墓表 
　　桂林处士梁公墓志铭 

　　○都察院左副都御史盛公墓志铭 

　　英庙复辟之初权臣之冐功者朋比为奸凿空起边衅欲树奇功以盖其迹率师闯塞即还卤因乘之以入十三道御史欲有言同事有泄之者彼先入愬于上诬御史中有与被系内臣张永同族者欲为之报复以激上怒即逮所诬御史下狱明日众御史章始上上御便殿召众入盛气待之掷章付御史诵之诵之至半上曰止摘章中所条事折之令其分疏复谕之以终诵上意稍悟然重违权臣意姑从轻典凡列名者俱调外任其一人锡山盛公也时掌河南道事出知保定之束鹿县先是权臣启边衅其势焰可畏人无敢言者公首与同官涞水张公鹏谋谓事干军国某等官台宪乌可畏祸不言张公以为然即谋之兵科都给事中王铉约以章交上机事因之而失时联官者皆未知也亟召入永平周公宾仓卒诵所上章音吐洪亮略无阻滞及对上之言词直理正天下闻而壮之而不知首启其谋者盛公也同日出补外者若干人其后惟盛公年最高官最显而能以令德终呜呼天于忠直之报固独厚之耶公讳颙字时望常之无锡人正统辛酉以尚书蔡氏传得儁京闱在太学十年所交皆海内知名士景泰辛未始登进士第首擢河南道监察御史寻以老成掌道事时初经己巳之变朝廷惩前政委靡之失稍开言路一时言事者毛举细故攻讦阴私以张直声公独顾大体惜人才掩其疵疾不为巳甚善类赖之尝两奉命出按治按淮时值岁大歉发仓赈贫全活者甚众按闽时适当大比拔贤振滞是科得人为盛及是首谋摧折巨奸直声凛凛闻天下其知束鹿也邑多显宦往往怙势为不法闻公至相戒曰是尝劾奏石总兵者其人不可犯也公变搏击以为抚循吏畏而民安之未几丁内艰去民留之不可俟其服阕相率诣阙乞公公得再任不复用刑法有争讼者谕之以理辄叩首听受不复辨邻邑闻之讼多年不决者各来请判于公公折以片言各心服而去时人有清如水明如镜之谣邑介真保间四境之民虽非所治亦闻风趋赴郊外有荒落地自然聚而成市邑人因目为清官店既去任民筑亭为立去思碑请文士为作记至今存焉岁甲申擢守邵武行所无事不动声色而郡民大化既而巡抚都宪以延平民狡而事繁请于朝移公治之延平与邵境闻公政声有素莫不革心向化巡按御史录公两郡政绩请旌异于朝进公一阶封赠父母及妻岁癸巳升广西参政专督粮饷丙申升云南右布政使丁外艰服阕改陕西寻迁左时广西残破之余公委曲措注民夷赖以不扰陕西地临三边公在任日边报无虚日适岁多歉公调度有方而馈饷不缺入为刑部右侍郎佐其长以明刑恒举欧阳公求生不得则死无憾之语为僚属告有深文巧诋者辄不乐之刑用是平仅再阅岁调公南京盖当道者之乡人有欲得公处者或以为言公曰吾南人往官于南固其所也明年山东旱饥盗贼将乘之而起廷议建遣大臣巡抚佥曰无如盛时望者改公都察院左副都御史乘驿往命至公即日就道甫下车露祷于天雨即大注枯槁复苏公多方设法凡前人救荒之政于今有益者次第举行而又因时之宜条数十策行下所司民赖以济赈恤之余所储尚百余万又有余方以致于前代圣贤有功于齐鲁者为建祠宇以报祀之公山东之政大抵以黜贪暴表忠良除苛政以固民心为本在山东者三年齐俗翕然以变年近七十以老疾上章乞致仕上以其情词恳切从之驰驿归至徐州适所部有大狱以公知其始末有旨命鞫之狱成后归公自家食时家事一以付其弟颐至是抵家伯仲怡怡友爱加笃公家事一不问颐为之构方塘书院迭山凿池莳花植竹以为娱老之地公时静坐一室焚香读书以自适泊如也岁丁未以上皇太后徽号恩进公一阶家居者六阅寒暑以岁壬子正月二十六日卒享年七十有五讣闻赐葬祭如例卜以是年十月二十四日葬于惠山之原弟颐命其子虞持状来京师求予铭按状盛氏常州右族世多闻人曾大父讳茂之大父讳子实父讳　珪俱以公贵赠都察院左副都御史祖妣吴氏妣马氏俱赠淑人公凡三娶殷氏赠淑人顾赠恭人何封淑人子男二唐义官龙荫补国子生女三王洛强朴吴玉其壻也孙男二钦钊女四曾孙女一铭曰 
　　公为循吏仁中有义公为宪臣义中有仁公抚邦国变荒为熟公佐邦刑于死求生最其功业所在烈烈曰巨而艰摧折大奸因铭及之补史之遗 

　　○中顺大夫都察院左佥都御史邢公墓志铭 

　　都察院左佥都御史致仕邢公以成化十七年五月甲午卒于家有司以闻皇上命礼部备牲仪翰林譔文遣官谕祭之其子顼以予与公交莫逆求予文志其墓先是公无恙时以书畀乡人林徽抵予豫以铭文为托得书未几而公遽捐馆舍公长予五岁予幸后死安敢负公托耶乃抆泪序而铭之序曰公讳宥字克宽其先由汴徙琼之文昌其七世祖章焕仕元为县尹曾祖某祖世贤父文广封文林郎监察御史母许氏高安知县虔祚之女赠孺人公以永乐丙申生自幼聪敏稍长补邑庠弟子员甚有时名临汀曾先生兰分教邑中于诸生中独加器重同里溪西林氏为邑中宦族异其不凡以女妻焉岁辛酉领乡荐戊辰登二甲进士第观政刑部己巳擢四川道监察御史明年改元景泰太监王振败籍其家有告其家人孙太安匿其财者公与锦衣卫官于信者鞫之无实于必欲没入之且曰不然祸立至公曰无其情而文致于法是我杀之也竟辩白被诬者二十人又明年边事方兴储饲不给是年适当百司朝觐建议者请免来朝官被劾之罪俾运通州见储粮四十万石实宣府命公督运公措置有方不盈月边储悉足是冬出巡福建先是巡按御史许仕达与镇守尚书薛希琏交恶事闻因命公代仕达且核其事公至一断以心无所回互时沙寇甫平或言延平卫多其亲党欲以镇东卫互易之章下会议薛尚书力主之公独曰山海异习轻动或生他患卒得不动巡海官获犯禁入海者十数人请于朝以枭首示众而冤号之声震地公独疑其非真盗请缓之未几果得真为盗者乱后增筑永安等四城民力有不堪者公奏留八郡之匠赴役工部者协助之城得以亟成甲戌出按辽东时御史寇深巡抚其地副将焦礼有克敌功寇上其功状乃先于主将曹义事下覆之寇为曹私属公不从遂与成隙戊寅巡按河南奉革旧驿由黄河出颖上以达南京者数十所民便之得代还京时寇人总内台憾公在辽东时事多方攟摭之无所得及公满秩需选铨曹适知县甄铎有故勘人命狱有言忠国公石亨纳其赂纵之者命下勘之众畏势无敢往者寇以公奏名委核其实盖欲假是以中伤公也公审核允当讫莫能害之庚辰升知台州府台俗健讼公治之一惟缘情据理民自信服居台四年两以巡按时事就逮台民争持金帛出数百里外赆之公无所受又有耆民数十人赴京告留然公竟坐是降职为晋江县知县任未三月会赦复职改知苏州苏之田赋甲天下丁役杂办视他郡盖倍蓰焉而俗尚浇浮公治之一本情理不出奇不立苛惟省猺均赋节浮费以便民为主不期月政化孚洽歌颂之声播闻远近公性不乐华靡且厌浙西俗尚过侈凡百有为务从简素神祠惟涓洁其在祀典者廨宇惟修葺其切于用者成化丙戌江南大水而苏尤甚公发官储及劝富民得米八十余万石赈之然犹不继饥民百十持劵入富室借之不与即强夺公即帖示俾饥民指其闭籴者名赴官官为之借明年争持状赴府官为署劵付乡老俾同保借又得米八万石又不继乃会计军饷一年之外余二十万石发以赈之同官有以事未上闻难者公曰民命在须臾奏允而后给则无及矣专擅之罪吾自当之是岁稔活饥民殆四十万口事闻加升浙江左参政仍掌郡事降敕褒奖是年秋再升左佥都御史巡抚江南总理兵民财赋并理嘉湖杭三府粮储提督屯种公受命后汲汲于培植拯救采察咨询于官吏则奖廉能黜贪懦于民则杜奸宄抑豪右浚孟渎丹徒二河增筑奔牛一闸以便运道又奏减岁课之重者凡十余事戊子奉敕饬理两浙盐法己丑又敕考察文武官员凡军民利病悉听便宜处置庚寅秋议事来京上章乞致仕不允章再上始得请时年五十有五也家居者十有三年至是卒年六十有六公配林氏封孺人生子三长顼林出次玮次理少房刘氏出女三冯洛云霸陈继宗其壻也孙一旦顷将以卒之明年　月　日葬公于邑中铜斗山之阳公禀性廉介于人少委曲言论之际是是非非不少假借性好读书于诗文虽少作然所作有意趣不为无益之语字画亦遒美有法晚年家居时尊翁踰八袠公奉养备至友爱诸弟其田产多以让之足迹未尝至城市凡一切外务略不介意暇日杖藜徐行田圃自乐而巳构草亭于所居之前颜之曰湄丘因自号湄丘道人云铭曰 
　　极天南隅环海一区孰知其中有此巨夫为邦司直凛其不诎明宪之典而不伤乎物为民师帅不赫厥声尽牧之职而必遂其生出处以正进退惟礼君子之心大臣之体乡邦是赖焯有其光幸我后死为铭其藏 

　　○赠翰林院编修费公孺人朱氏墓志铭 

　　京口费氏世以德义相承始发于今国子司业廷言廷言之父曰直庵公仪观伟甚性劲直是是非非无所假借人至有所不堪者或劝其少委曲公曰吾性尔也人之生也直吾岂为人而罔吾生也哉因自号曰直庵人咸谓名称其实云公讳升字淑高曾祖讳覃祖讳周父讳荣母王氏配朱氏生子五人长让次详次诠次谆其季誾即廷言也女一人适士族祝升公以廷言贵敕赠翰林编修阶文林郎朱氏赠孺人费氏世居润城中家数百指以货居为业而总于其长一人凡出而有所懋迁皆有所稽考时公季父掌家政独于公一无所问或求其故季父曰小三吾家御史也尚须防闲耶盖公行第三故云公客江湖三十年一钱尺帛不为私有所至与其贤人君子游寓临清主刘子中家子中父死甫敛毕邻火起将延及其家子中时寝疾母年踰七十公为负其母出走同商者十数人舁其柩于他所得不为煨烬而巳所赍载者则不复顾又于河之西岸见有以女鬻娼家者询之知其前代有仕元为南台御史者因捐金赎之娼弗从诉于巡河丞丞以父母愿鬻为辞翁曰彼逼于贫不得巳也今巳知之安忍以衣冠后辱于娼哉世之为官者又孰皆能保其后之不沦落耶丞悟以金付娼其女卒归于良家居之邻有窦姓者以持竿黏鸟雀为业公屡劝之改业不从时游卒有掠小儿者公因令仆伺其幼子出潜诱之匿他所黏鸟者归不见其子偕其妻号于道誓不获与俱毙公绐曰得非游卒掠之去乎乃益昏仆地久之稍苏翁曰人与物受命等尔汝失汝子心痛如此安知禽鸟之失其子其心不痛乎汝能改业吾为汝物色之颐使仆呼其子出赠以缗钱其人拜谢卒改他业公平生善行如此类者非一不能悉举也公性节俭不好华靡初壻外氏时答以袭衣中有锦绮公曰我布衣也可衣此乎却之公无他嗜好惟好读书晚年病痿两手颤痹不能举物犹以资治通鉴置案上目之不倦病剧忽举首呼其子誾小字侍者问故曰某尚读书耶言讫而卒时正统乙丑十二月二十九日也距其生洪武乙亥得年五十有一孺人朱氏同里朱景荣女景荣以旁累谪戍边以书归索干鱼召邻生读之生读干如乾坤之干时孺人十一岁窃听曰得非要干鱼乎母太奇之以语其兄臧同知同知为择壻以归公母以爱女故厚其嫁资孺人力辞曰吾父在边方方受苦忍携家所有以适人乎盍用以资赆送仅受其半归费氏既踰月即亲操井臼躬澣濯时家食口众娣姒番次直庖孺人当直其饮食必精洁俱足家人与食者辄知其为孺人不待问也家庙祀及数世凡十八主其忌辰孺人皆一一能记忆至日必先期率子女拂神位涤器具以俟不待翁之命也翁既没经理家事恒如其存日既葬即责诸孤以事生业遣誾为郡庠生俾从乡先生毕孟辉受经暮归即问誾所业稍怠则谕之曰汝忘汝父垂绝之言乎继之以泣誾悔过读或踰夜半恐其劳瘁成疾则又泣以止之孺人平生懿行如此者非一不能以悉举也孺人性至孝事舅姑能先意以承其志舅既没事继姑益谨姑老病时时索饮食孺人谨备以俟其不时之需父景荣晚岁宥还自谪所旬必一归焉曰定省久旷姑以是补之景荣死无子其母就养娣家孺人数数过事问安每有一味之甘必遣人致奉将死之夕母梦见孺人纯素泣拜床下连以手拍胷曰我不孝我不孝遂不见觉以语孺人之娣语未竟而讣音至矣时景泰乙亥二月十五日也距其生洪武己卯得年五十有七公以卒之某年某月某日葬于邑之华盖山孺人亦以卒之某年某月某日袝焉铭曰 
　　呜呼昔人有言造物之报人也不报其人而报其人之天人能顺天之理合天之道则天必报之以其伦然天之报人也恒不必在其人之身盖身之所事者有限心之所存者无垠直哉此公举事以义存心以仁矧有内助心同行均以人而合天也盖有因矣身之所享食者虽有所不逮而心之所存者则延及于其子孙有崇其阡风气温淳留骨不朽与天地长春 

　　○处士周公墓表 

　　吉万安有善士曰周公尚信甫讳曰仕明生元至正丁酉得年仅三十有二卒大明洪武戊辰葬于其乡之仓背园至是盖八十有五年矣其孙广东布政使铎始以其为刑部郎中时所述行状来丐表墓之文布政君生而孤不及事其祖而能详其祖之行事者有所受于祖母陈孺人也陈之言曰吾年若干归汝家事汝祖仅若干年方其无恙时目熟其行耳熟其言意谓其所为者夫人能之无异焉自汝祖死今数十年矣历世久而阅人多然后知其为人世亦不多有也初汝祖每晨出辄戒吾曰善事吾父母有所欲必先承之勿待其有所需也吾意其姑以是相戒耳所行未必尔也及察其平日所以奉其亲者先意承志惟恐少有拂逆之自始至终无一不然者居尝无事恒谓吾曰人贵有子以承宗祀娶妇所以助之物不必丰厚以孝为主吾尝相其祭见其进趋拜起持捧荐献勤勤恳恳俨如其亲之存而食饮诏告之然与人谋事不轻然诺既许之必尽其心或有中沮者则曰我业巳许之言不可食人有患难不啻若在巳然势有不可为力有不能及者辄为之不宁者移日尝有盗其耕牛者或劝执之官曰此盖为贫所廹耳一旦系狱无所将送必瘐死乌可以一牛之故而寘一人于死乎卒纵遣之其存心仁厚此类者尚多余不能尽忆也此皆汝祖平生之行汝其志之又曰汝祖为人有器量处乡曲平心下气与人未尝有怨恶适里人有相构讼者辞偶连汝祖逮系京狱论输工作忽得疾卧金陵邸舍中谓从者曰我病必不起汝幸负我骨归语我妻我死命也勿作无益悲幸养我母鞠我孤我即死不恨矣又指床头书籍谓之曰是盖我平生精力所钻研者也世如我用执此以往今不幸赍志以殁汝其持是归以属吾妻谨什藏之以遗吾子孙万一有能成吾志者乎此汝祖临终之言汝其念之吾恒以此语汝父汝父不幸蚤逝不能成汝祖志使其德善不白于天下汝幸以经术起家官朝着所以成先志而章明表扬之者其责在汝汝勉哉其毋忽布政君数数受斯言谨服诸心而不敢忘爰于政务之暇次第所闻以为行状距今又二十有三年矣始以属予俾表其墓岂所谓有待者耶昔欧阳公作其父崇公泷冈阡表议者谓非特可以见其父之德而亦可以见其母之志至今天下之人传诵之不少衰盖以其言有征而足信也呜呼事必有征而后可信信而后可传于天下后世予不容别有所撰谨掇其状中语于右而缀其世次于末云周氏邑故家世居邑城北仓前曾大父南甫大父景德父同窻母任氏生子三人公其季也配即陈孺人子一人存敏以子贵赠德安府知府女二人适萧孟魁刘仲升孙男二人长藻次铎今有曾孙八人女五人 

　　○乐游处士陆公墓表 

　　人与物并生天地间而物为人所用人心之存与否事之宜与否恒必因物之取予见之一取一予之间义利判焉古之君子其观人也不必皆于其大与显虽其人微其事小而其事之行苟合宜焉而无所私于巳即以义与之知其心之有恒有占其后之必将久且大虽然岂独人予之哉而天于冥冥之际亦予之矣予观海盐乐游处士陆君于其外氏之所有有之而不终有焉殆有合于义哉即是而观则其生平存于心行于事者皆可于是见之矣初处士同邑有潘必甫者家故饶于财尝远戍边顾家产厚且众携之则不胜携置之则无与守者时一女巳笄乃以女处士而馆于其家悉付之以家之所有操纵周舍惟其宜必甫有二子偕其长者以行而留其次之幼者处士抚而教之底于成立后十数年必甫归处士籍其数以归之凡前所有及所有之生息一一具焉未尝利其分毫必甫强与之一无所受乃出居于别所呜呼世之人利人之所有越数千里而攘之历数十年而谋之一入其手顷刻之间变幻百出矧身与其间既为巳所有而又肯归之人乎万一有之而能无所侵牟者盖鲜也予之而不受者尤鲜也若处士者谓之义士非邪虽然岂特处士之能义哉为其配者其相助之功尤为难矣妇人禀阴柔之资而性吝啬其于财利尤甚若潘孺人亦贤也巳夫义妇顺一门之中基德参会是宜表而出之以为世劝处士孙愈予考春闱时所取进士也由江都知县擢监察御史间持其乡人过郎中所作行状来求予表处士墓按状处士姓陆氏讳成字彦泽别号乐游世家海盐之东陆塘祖万四考世荣妣王氏世隐于农弗仕也处士生而孝友颇读书知道义尝挟所有游梁沛间所至交其贤豪潘即必甫女居尝布服不事华饰在外氏时知旧有所乞贷则以巳物与之或言其吝则曰吾夫妇为吾父守耳岂敢用彼物哉其存心与处士若一人焉处士生洪武丁卯卒正统甲子得年五十有八孺人生洪武辛未卒成化己亥得年八十有九子男一桂女一适张承宗孙男三人长懋次即愈次志女二人曾孙男四人女五人处士既以卒之年葬在本里之原今孺人卒愈将启处士之藏以合葬焉呜呼理出于天而具于人人之行之得其宜者谓之义是义也非独宜于人且宜于天宜于天故天佑之宜于人故人称之陆处士所存所行如是是以秀之人无贵贱老少至今称之不以其久远而少衰而天又为之生贤孙以光大其门闾而显荣之于其身没三十七年之后予故书以表之以示夫世之行义者 

　　○桂林处士梁公墓志铭 

　　予承灯暇之赐休于私适乡贡进士顺德梁和持其二世祖行状求铭言于予曰和先祖墓葬于番禺抱奇林屋坑甲向之原迄今几三百稔凡九传矣虽有田以供墓祀然茔石碑文日就圮泐天顺丁丑岁和奉例南还省于墓下衋然念曰吾宗子姓不下二千余指田业无虑二百余顷书香绵绵引而勿替皆先泽也兹墓石倾颓碣刻漫灭虽曰古不修墓宁忍恝然而立俟其堕哉矧历年久而更世多失今弗图则愈远而愈忘其本矣肆谋诸族捐祀田租积石鸠工而新焉惟志铭未补敢于治朝史笔以阐革代幽光也嗟夫祖孙世远鲜念厥先今和能敦本追远永言孝思良可嘉也按状公讳仲钦字志凤先世闽之晋江宋赠太师越国公讳格者之裔由闽徙广高祖丹崖公拜大理寺评事致政避金人难由保昌珠玑巷迁居南海之奇石父讳延泰别号文岭为雄州方正再迁顺德之桂林母颜氏于宋绍兴辛亥十一月二十七日生公夙负英敏孝友克敦年十三而母殁二十五而父亡嬛嬛一身非道不狎非义不取博究羣书尤邃性命之学以真知实践为事隐处桂林不求仕进或荐举之者则善言辞之终身以儒道自娱老于林泉巳耳享年八十有三于嘉定癸酉三月十六日而终真西山志其墓称为纯儒云配严氏生子一人即世称端懿先生名百揆者登宋嘉泰甲子乡试第一嘉定丁丑进士历奉议大夫退隐禺山辟异端彰圣学有功名教着于当时赠公一如其官德业闻望之隆皆本庭训之善也严氏赠宜人别葬于青螺第九峰孙男四人靖厚智彪今分为孟仲叔季四房子孙蕃衍遍南番顺邑间科第继起文章伟业有光史册呜呼没世而名不称君子所疾公之没后因贤嗣以赠其爵有先正以表其墓兹复新斯坟茔用垂悠久则公之名诚称于没世远矣敬为之序而铭归之铭曰 
　　人之学梦梦而弗思孰如公兮极深研几人之行嬽嬽媚于时孰如公兮令色令仪道萃于身兮性命真知德晦于时兮后嗣恩推有封若堂兮有崇者碑岁月几何兮以夷以隳斯今复铭兮闻而贤之噫嘻厥裔兮永念在兹 

　　丘文庄公集卷之八 

　　●丘文庄公集卷之九 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　神道碑 
　　哀辞 
　　祭文 

　　◆神道碑 

　　进阶荣禄大夫兵部尚书致仕王公神道碑铭 
　　都察院左佥都御史恭惠杨公神道碑铭 
　　浙江按察司副使陶公神道碑铭 

　　○进阶荣禄大夫兵部尚书致仕王公神道碑铭 

　　天地间有大义因循之久则沈郁而不明必得夫身任天下之重者遇事激发之然后大明于斯世焉国家承平日久道协乎中治循乎轨大义非不明也然而因循之久恬愉之极驯至于己巳之变公义郁而至于晦也甚矣江夏王公于是时奋不顾身以先天下世之君子深于公有感焉是岁八月英庙北征有蒙尘之变景皇帝以亲王介弟监国御午门左门六部并科道官交章劾王振误国之罪帝曰卿等言是朝廷自有处置言甫毕百官皆趋进跪恸哭不起扬言曰圣驾留外庭皆振专权擅政所致若不速断何以安慰人心锦衣卫指挥马顺喝逐百官公奋臂捽顺发啮其面曰顺平昔倚振为恶祸延生灵今日至此尚不知警真奸党也律有奸党之条罪在不赦百官闻公言争以手足捶死顺众犹哭未退帝起入宫令太监金英问所欲言咸曰内官王毛二人者皆振党请窴诸法遂从门隙出二人众又捶死之百官乃再拜而退是月庚午也公义激于衷捐其身以为天下明大义由是天下士大夫莫不晓然知公义所在而皆振作其气以兴起事功然而矫枉者或过于直以为讦而迄于今然则公之斯举其世道升降之会欤公讳竑字公度其先江夏人曾大父讳景仕元为水军翼万户大父讳俊卿洪武中以军功起为福州卫百户坐事谪戍河西遂为河州人父讳佐俱以公贵赠都察院左副都御史祖母赵氏母周氏俱赠淑人公幼笃学有大度年二十一补卫庠生二十五以礼经魁陕右乡荐明年礼部会试第五人赐进士出身观政户部连遭家丧凡八年始授户科给事中居官又三年适国家有北狩之变是时明兴七十余年承平日久一旦事起仓卒上下惘然罔知所措忽闻公有廷击权奸之举莫不惊骇既而事定人安公之名遂由是以起是岁十月北敌拥驾南还直犯都城景皇帝命都督孙镗御之于高梁桥分遣都督毛福寿高礼王敬王勇武兴五军策应之以公有时望命偕太监兴安等督守九门或言福寿番将也非公不能镇压之乃升公佥都御史提督各营军务是时王敬等军出彰义门为敌所败武兴卒于阵内官有报效者或死或伤四散奔还京都大震公督余军将往援之遇敌于菜市日与之战敌败去放火烧庐舍公帅军士扑灭之擐甲冑入朝面陈其故因奏高礼被创回营毛福寿不知所在乃命锦衣卫指挥吕贵制二营不许远出既而有旨命福寿听公节制敌寻遁去朝命孙镗范广统兵五万追之命公与侍郎江渊提督其军追至涿州与敌战于祁沟敌败去既出境众议恐敌复来推公守备居庸等关景泰改元秋车驾南还公以疾乞还是冬用荐总督漕运力疾以行明年兼理巡抚江北诸郡时徐淮大祲民死者相枕籍公尽所以救荒之术凡可以救一时之急者莫不毕举既而山东河南流民猝至公不待奏报大发广运仓所积京储赈之近者人日饲以粥全活男妇九万七千七百余人远者量散以米全活男妇一百二十九万四千余人流徙者给以米以为道食四千六百余人被鬻者赎其人以还其家一千二百四十四人共享米一百六十余万石六月滨河有麦舟来公以官价易麦四千余石分给军民一万二千三百户择医四十人空厦六十楹处流民之病者凡活一千四百人死者给以棺为丛冢凡葬二千三百有奇公穷昼夜竭精殚虑事事躬理有所委任必委曲戒谕出于至诚人人为尽力或述公行事为救灾录世傅焉岁甲戌入觐特升左副都御史丁丑英庙复辟权奸用事左迁公为浙江参政寻除名为民还江夏居半年英庙于宫中阅景泰时臣僚章疏见公所上疏有正伦理笃恩义等语顾左右曰竑为朕也乃命中官传旨遣户部官送公归河州辛巳敌寇庄浪起公以旧官参赞军务公感激思奋闻敌犯靖边之郭城公率十骑先驰会兵击败之明年班师仍命提督兰县以东一带边备寻召还入见英庙慰劳至再言者谓漕运自公后政多废弛今西陲无事请命公往起其废从之公奉命至徐扬老稚迎舟罗拜欢声载道会旱公斋祷于神即日江水泛涨公私舟楫通利人以为忠诚所感甲申以科道会荐升兵部尚书命下朝野驩传天下想望其风采公亦矢心思报疏条时政令天下边将各陈战守方略简京兵复武学一切庶务以次修举时两广峒猺大肆劫掠北敌在黄河套时出侵宁夏延绥境民不聊生而四川德阳人赵铎又作乱边报日至公居中调度允合机宜而两广功尤伟盖往时广西猺獞惟犯广东城邑斯时则越江西湖南界矣公因御史王朝远建言遣都督赵辅往征之起都御史韩雍于浙藩为参赞凡军中一切事公皆预为规画诸将奉之而行果能成功而还先是京军统以五军三千神机三大营有部分而无兵数天下莫能测景泰中用言者分为十二团营营军万公疏请复三营之旧使人不知军数多寡因以革将多私役之弊不报会理军职贴黄缺官公荐修譔岳正都给事中张宁内批出二人干外公遂以疾辞章凡五上始允归养病时年仅五十有三公抵家又二年上章请得休致公归河州绝口不及时事惟日课童仆耕艺田圃以为终年之计躬营兆宅自志其墓且戒其子死后毋循众例乞祭葬以弘治元年十二月初三日卒于家讣闻有司循故事为请葬祭皆予之公配孙氏封淑人有贤行丈夫子八人曰经曰纯曰约曰徽曰续曰缨曰■〈纟余〉曰绎经为山东按察司佥事纯录用为太学生续缨■〈纟余〉俱入太学公性刚毅少豪儁尚气槩义所当为奋往直前生长西陲有志功名既举进士居言路见事有不平者辄为之扼腕不平自廷击马顺后所至令行禁止人望而畏之曰此捶死马顺者公名自是满天下然亦以此得谤盖顺死于众手公特为之倡耳二长随之死则以平日巡视街道为众所恶乘间号呼出之非公意也后有谮公者率以此为激怒之具故公不尽其用云公登第时年二十有六又八年始授职甫三年超拜都宪用仅七年即退退四年复起又四年致其事以去家居者二十有三年计公平生为朝廷所用者首尾仅十有四年公之用虽不久而公之功在国家泽在生民名在天下士大夫世有柄用四五十年者稽其成功或未能过之者也若公者岂非一世人豪哉公之子经尝从予学故公之行事知之为详尝记公归江夏时经诣予辞予寄声请公阅汉书张敞传意公有复起之日也及公来本兵柄有事于两广不以予迂僻凡有规画亦使预知时两广守臣以贼为讳养成祸乱而同事者倾夺其位盖各有失也公专主其一遂致中忤所请多不遂又因岳张之出遂决于行然二人之出意初不在公观公伏病上章请老上屡遣医治疗及章五上始得请可见矣公行时予适考士南畿归复命会公辞朝以故不及一言而别呜呼岂意遂永诀哉予因经请既为序其事复系之以铭铭曰 
　　天地生人畀气与理理具一心气充百体心有所令体则从之把握运用弗假兵威烈烈王公百世之士理以养心气以行义目击奸凶心为不平敢于公庭党庇其朋怒气勃然挺刃乌有既捽以手复啮以口臂指唇齿受命于心如发硎刀如出冶金雄名大义盖于天下段笏罔功朱剑徒借天为国家生此伟人人心以惬士气以伸人人得诛乱臣贼子义切于衷曷论彼此彼何人哉党邪害正弗竟公用匪公不幸伟哉是举足盖平生矧有功绩赫赫可称赈畿甸饥殄门庭寇坐计筹策躬擐甲冑公用不久公功则多人众虽胜如天定何有穹其碑龟趺螭首我作铭诗昭示不朽 

　　○都察院左佥都御史恭惠杨公神道碑铭 

　　正统己巳车驾北狩外寇乘机犯我畿甸时广东左参议杨公坐事居京邸朝廷用言者起公守白羊口是岁广东都司囚越狱有司不能捕遂至啸聚守土者闭门自守召边将御之至则为所败报至京师广人士寓京者联名上章乞公朝命授公都察院左佥都御史乘传往至则广城被困者数月矣城中军民喁喁然朝不谋夕见公至始有更生之望先是民之居乡落者避乱趋城至则闭门不纳及归尽为贼所戕胁从者日益众公下令有司用木为牌给民从其出入又榜示于外遣官招抚之于是归附者日以千万计贼势日孤公侦知其有向顺意遣使往谕之贼首黄肖养曰吾辈得杨大人一言死不恨矣克期来见贼果至公毅然欲往藩臬以下皆沮其行曰贼意叵测奈何公曰吾以诚待之毋虑也公出见贼罗拜泣下公谕以祸福且示以更生之路贼众以大鱼献公受之不疑遂讙噪而去期以再会未几董都督统大军至贼遂中变岁庚午三月五日有大星坠于城外对岸之河南十二日质明都指挥姚麟者来白事公出与之语姚既出公忽病作扶入卧榻即呼其子玧曰我死矣不能终始王事知我者其天乎语讫瞑目而逝城中居民闻公卒信疑相半既得实争走哭馆下虽老妪稚子亦至失声满城缟素具牌位哭奠者相属陷在贼中者闻之亦曰杨公死吾属终无生理矣讣闻天子悼惜遣官谕祭如礼公卒后仅阅月大军即平贼凡贼所经之处尽屠之民受刑者辄仰天号曰使杨大人在吾人岂受此祸哉既而耆老黎善聚等赴京乞立公祠从之事下为忌者所沮忌者既去有司始立公祠于广州府城隍庙之旁水旱疾疫必祷焉民有事讼于官不得其平者辄具词焚于祠下广人至今过其门者辄举手加敬呜呼古所谓生为豪杰死为神明者公非其人耶公讳诚字信民绍兴之新昌人也少游乡泮领永乐庚子浙江乡荐宣德庚戌由上舍选工科给事中丁内艰起复改刑科正统癸亥吏部尚书王文瑞公荐佐广藩陛辞受旨许以言事公既抵任时按察使郭智奉敕整饬兵务事多自专公首疏其不法事郭遂去任而黄翰来代之黄所为益甚公复上疏发其奸词连佥事韦广广亦诬诋公俱逮下狱公就逮启行时广人争携金帛就舟相赆公一无所受而黄舟则争以瓦石掷之既至法司鞫得实黄坐除名凡奏公他事皆涉虚惟鹿鸣宴簪银花一事行勘寻白广之军民状公德政相率赴三司保留乞备其事上闻亦有跋涉万里直诣阙庭者前后以数千计及公在白羊既受命边城官军不忍其去亦赴官保留之公之所至得人心如此公宅心仁厚见人有患难不啻在巳汲汲然为之惟恐后疾恶太甚见人有不平事辄扼腕争辩用是见疾于人方在学校时见侪类有过举者辄切切不置及有当为事众方推避公即奋先为之人多以矫激目之久之见其事事皆然亦皆帖服葬母时倩夫舁冢石每夫公代其舁数百步人遍乃止或曰何自苦如此公曰葬吾母而专役他人于心安乎居家时闻乡邻兄弟有不睦或构讼者辄至其家劝之不从明日复至人虽拒绝之不厌也必从而后巳邑有朝妃渡每岁为暴涨所阻公率众督工堰石为步至今行者过之必曰杨给事中力也官禁近时尝一奉敕整点江西军伍所至求民瘼除宿弊事竣回条上所询民情五事皆当时急务及佐广藩善政在人者尤多方是时承平日久禁网疏阔岭海之间民物殷富仕者类以黩货殃民为常事上下交征恬不为耻公至一以廉洁为心而凡事行之以宽公退之暇即出公署门徐步街衢间询问父老以民间利病反复款曲必得其情而后巳尝有民以公事至长藩者欲讼诸狱公曰彼无罪姑遣之去至期自来可也长曰彼无保认者公曰仆保之民感公恩信纵之去至期皆自来公为政所以感人心者大抵此类也呜呼今世之为政者岂复有如公者哉公卒后二十年是为成化己丑朝议凡大臣有功德在人者皆加谥赠赐公谥曰恭惠又七年公之乡人王溢者仕为昌邑教谕始介其乡人礼部侍郎俞公钦佥都御史丁公川属予纪其行事将镵于石溢少尝受业于公念公平生志节不下古人特以居官清白身后无赢余至今墓石未立恐遂冺于世也以予出岭南知公事为详特以见属谨按状新昌杨出汉太尉之后世居其邑之彩烟山曾祖□祖□皆不仕父文吉以公贵赠给事中母丁氏封孺人公生洪武庚午□月□日享年六十有一归葬于本县上王山之原配石氏封孺人子男四玖瑄玧瑷玖以公荫录为国子生任桃源县丞女一适张棐予也于公尝有一面之雅而于乡邦之受惠也亦未尝不与焉矧以纪事为职业无溢之情恒欲书公之绩以传于世况重以溢之请乎既纪其实复系以铭 
　　杨公烈烈特立揭揭恶彼沓沓不茹不吐何慑何惧靡追靡拒介而能通拘而有容随而不逢生为正人仕为直臣死为明神爱而畏之思而企之庙而祀之德则有矣名则久矣死则不朽矣 

　　○浙江按察司副使陶公神道碑铭 

　　天下承平日久变起仓卒智者不及谋勇者不及御有能奋身其间以为民蔽继之以死卒能作吏民之气以收遏绝之效其功顾岂小哉当宣德正统之盛大江以南民不识兵也久矣岁戊辰剑寇起于闽既而括寇相挺以起猝然窃发如风盛火猛延燎于枯草燥荻之场无有障蔽限隔之者当是时郡县密迩于寇者其民盖岌岌然矣一时官吏罔知所措往往惊畏走避虽以朝命将领亦皆观望以为进退无有立一定之计决必然之策者而浙江按察副使陶公者独能以身婴贼锋而死之呜呼岂非毅然大丈夫哉公始以易经中广西乡试第四人以亲老愿仕远方得交址某县典史改凤山县时黄忠宣公兼掌藩臬司事知公有学行俾掌谅江府敎授事秩满升按察司检校丁内艰起复改山东宪司未几按察使虞公信以有守有为堪任风宪荐公起至京师试如所举擢大理寺右寺评事寻用户部尚书刘中敷荐超拜浙江按察司佥事会倭寇犯边公以计歼之朝廷有绮段宝钞之赐至是寇起处州将薄金华众议曰兰溪乃贼所从出之路兰溪不守则两浙震动矣陶佥宪有谋略非得之以遏其冲贼不易弭也公至兰溪首率民壮因故城址立木栅昼夜警备又于县南五十里立山足苏村太岩诸寨以扼其要害屡用计略擒贼党数百人声震远迩贼不敢犯境百姓为之歌曰佥宪陶公贼闻震惊始为民患今则逃生由是诸邑晏然而邻境亦恃以无恐时总兵官都督徐恭尚书石璞等屯师日久贼深入险阻乘间时出官军诇知又复远遁抚捕之计皆莫知所施会议遣藩臬臣僚一人抵贼巢招谕之莫敢行者公毅然请任其事至则感之以诚谕之以理贼首叶宗留陈谏胡等环听竦动咸翻然悔悟率其党出降朝廷嘉公绩升本司按察副使仍守金华贼党陶得二者尤号桀黠尝伪以名降总戎诸公授以冠带俾招其党得二杀使者不受招官军莫能制公以计用贼之来降者杀得二党前后共数百人生擒百余人而来降者又三千人得二仅余四十人深遁山谷中其势日孤指日可就擒矣同事者有忌公成功而沮抑之者公计不得行贼势复起公与都指挥崔源往武义谋所以备御之者至甫数日贼至矣武义无城惟水为栅时兵民无几而贼势张甚或劝公稍却以避其锋者公啮齿厉声以谕众誓不与此贼俱生既而贼近城公麾兵极力与战自卯至申俄而城中火起盖贼有潜入城为内应者众回望见火起遂大溃公竟死之时景泰元年五月十七日也公时年六十有一两浙人闻之如丧其亲戚诸郡县皆遣人致奠兰溪民相率言于宪司塑公像立屋祠之又各出巳田以为经久计事闻朝廷遣官谕祭诰赠公浙江布政司右参政官其子鲁新会县丞公讳成字孔思西广郁林州人也曾祖讳某祖讳某父讳某母锺氏公五岁而孤与兄祖弟源相友爱娶某氏继某氏生子三人长即鲁次然鲁以公卒之某年月日归葬郁林之某原厥后都御史昆山叶公盛巡抚两广复以乡人意立屋祠公于郁城如兰溪云鲁累官广东按察司佥事以公墓道之碑未立征文于予子惟自南方有事以来死事之臣为国家所旌褒者仅四人其三人者予皆有所纪述独于公缺焉矧四人中公与二人者皆出吾岭南予叨官太史表忠义以翼世教其职也重以佥宪公之请何辞以辞呜呼风霜别草木之性祸患显忠臣之节自古死封疆之臣多见于季世扰攘之秋而此数公者独能于四方无事之时一遇仓卒之变以身试之使狃安久豢之士夫知所感发兴起事功以救生民之祸成安集之功而公于众人中又独为之帅先其功盖莫大焉是宜表着之以为世劝所谓三人者永丰知县邓公颙死于闽寇庆远同知叶公祯广东宪副毛公吉二人皆死于广寇颙与祯皆广东人吉则浙人也其死义与公同于法得牵联书铭曰 
　　死国之臣多在末季公独死义于承平世奋其一身为民屏蔽我众虽有匪怯则脆一闻风声昼掉夜悸鼓不能起不待金退四无救援百莫可恃所恃区区曰忠与义公惟一身以死自誓食君之禄岂无他辈所以全身亦岂无计公之此心则不在是受人之禄则死其事身虽澌尽心则孔炽以我之死作彼之气彼弄兵者独非人类亦或因之革心易志天理民彝于是乎至往古来今孰能百岁为臣死忠于天无愧帝诰以褒民庙以祀芳名流传百千万■〈礻冀〉史臣作铭昭告来裔 

　　◆哀辞 

　　陈庄靖公哀辞 
　　兰湖先生哀辞 
　　彭处士哀辞 

　　○陈庄靖公哀辞 

　　我太祖皇帝始简儒臣入内阁司王言遂预机密故事非负宿望通经术有文艺者弗得与列圣相承率用翰林儒臣为之其选至严也一时台省臣僚虽有奇才异能亦皆安然逊避不敢萌毫发觊觎意近世乃有以攀援来自他途者于馆阁故事多有所更革幸而褧斋先生由官端复归禁林稍稍复其故众方欣幸之而先生不幸以岁戊子四月丁巳薨于位于乎惜哉众皆为辞哀之予亦附其后辞曰峩峩禁林距天咫尺地密勿代王出言居帝左右预机密匪徒用文实以道德任辅弼古相之权隐然寓中泯其迹默契潜孚启沃一人化八极百僚具瞻礼接情通不赫赫匪德匪望匪有文学曷以入惟公挺秀生自庐陵忠节域高科盛名簉属史馆任方伯英皇当宁侍讲经帏多启迪简在帝心复位之初首询及起身外藩入长宫端率羣职进握枢机宠以嘉名进清秩领袖羣仙阐明经训正史笔众方翘翘期以寿考永终吉天不憗遗一疾弗瘳遽终毕讣音四闻九重震悼众于邑矧在官联清言光范日延挹曷寓我哀效古陈词写胷臆 

　　○兰湖先生哀辞 

　　呜呼科举兴而草泽无逸儒儒之书如五经四书非不盛行于时然而孜孜讲究者惟用于文词以假途荣宦不仕而能究心于圣贤之学者盖亦鲜矣若兰湖先生夏良辅者岂非世之绝无而仅有者欤先生名相余姚人宋文庄公竦裔孙生而天资近道年十六七即慨然有志于孔孟之学年益长于道若有所得谓学孔孟者当自朱子始朱子平生著述虽多其大且要者论孟集注学庸章句或问四书而小学一书又所以立大学之基本也其言明白雅驯初非难晓者而初学之士或不能以的然无疑也于是本先儒之说而附以巳意文以浅近之言名曰四书小学便览或为之梓行予得而观之叹曰早泽之中科举之外世乃有斯人耶后获与其从子刑科给事中时孟寅同举进士选入翰林为庶吉士孟寅每为予言先生之为人凡其居家庭处乡党所言所行可称述者非一又知先生于圣贤书不但训其义说其理而巳于是益叹世之如先生者何其少也未几时而先生捐馆舍矣于乎而今而后岂复有斯人哉乃为辞以哀之辞曰受元阳兮明以清承贞则兮顺以宁俨古道兮在躬不汲汲兮利名世纷骛兮词藻羗独留心兮圣经遡其源兮洙泗戒途兮紫阳之庭慨斯世兮鲜俪冠玉蓉兮佩紫衡思其人兮何所虞山峩峩兮舜江冷冷气虽云散兮名弗可灭后千祀兮其人如生 

　　○彭处士哀辞 

　　吾友彭彦实闻其伯父东轩先生之讣命予为之哀辞予于先生无一日之雅哀从何生哉昔程伊川状明道之行谓识与不识者莫不哀伤夫识者哀之固也不识者哀之何哉噫其必有不面而神交非情而义感而出于声音容貌之外者矣故不辞而为之辞辞曰维少微之垂光兮干吉之野有美一人兮隐居其下葆醇熙兮服儒雅环里之人兮熏德以化德不形兮知我寡山椒水湄兮以游以冶水可钓兮田可稼愬风流兮心独写宜寿考兮介纯嘏羌 
　　胡为兮天下假生教于乡兮没祭于社嗟若人之虽亡兮中有存者 

　　◆祭文 

　　祭西昌萧先生文 
　　祭韩都御史文 
　　祭周廷参编修文 
　　祭吏部侍郎杨公文 
　　祭姚江戚编修文湍墓文 
　　祭妻弟金鼎文 

　　○祭西昌萧先生文 

　　于惟先生一世令则出处关世道之升降言论示学者以标的其在太学也示教以身爱人以德文不取奇学必先识其在内阁也代言必醇秉笔必直言不苟同事多裨益民方荷其阴受之赐士多赖其提拔之力胡奸人之诋诬乃无事而生隙仁贤尽为之扫除气势亦随之萧索或伏欧刀之惨或受边塞之谪幸其善念不至于尽忘犹俾先生全归于乡宅呜呼彼独何心肆行胷臆贪天之功空人之国嗟所得之几何流恶声于无极天有时而终定人至灵而难惑天目一旦开明暧昧于焉昭晰干元奋独断之刚雷雨霈作解之泽仆者以起疑者以释虽先生之身不幸溘然先逝而先生之心则既坦然明白呜呼一自先生正容易箦士气日沦于卑卑事势日阽乎岌岌讲经者穿穴出于大道之旁摛辞者雕刻坏其本然之质道德分裂鬼怪百出是则先生之出处存亡关乎世道之盈虚升降之消息念惟小子生于遐僻一经品题遂尔超轶念诲言之如昨缅仪形而不忒心常切于几筵迹久拘于仕籍期以归省道经贵邑具一瓣之心香洒两行之清泣曩守制以南还拘于礼而未克兹免丧而北上谨陈辞而寓戚望佳城而致奠报殊知于万一伏惟尚飨 

　　○祭韩都御史文 

　　呜呼自古及今人才之生曰德曰才为贤为能位皆随时而可致望非积久而不成所谓望者必由岁月之积累夫岂旦夕之经营良以国家用之而屡着其效远近闻之而皆识其名如久旱之雨人望之而知其为泽如积阴之星人见之而知其必晴其处也如在山之虎豹其出也如逐雀之鹯鹰用之固足以成天下之事不用亦足以系远近之情泛观一世斯人无几公其庶乎今又巳矣公年弱冠即振风纪仅及立年遽总宪体首按江西令行禁止如霜之严如风之靡再殿岭南民安盗弭如防斯遏如水既沉禁革之政在江人口耳保障之惠沦广人肌髓闻之者胆慑见之者气馁轰轰然于一世之依阿昭昭乎于众人之谲诡以此致誉亦以此致毁喜固以此怒亦以此呜呼自古圣贤亦或如此人之小人天之君子天乎天乎盍缓公死才之生也固不易哉望之成也尤为难尔巳而巳而九原莫起更几何年有此英伟呜呼哀哉哀哀曷巳哀虽众同痛实切巳因令子归缄辞千里英英之灵庶其鉴只尚飨 

　　○祭周廷参编修文 

　　嗟嗟廷参谓君不寿耶则巳年踰四旬方之颜子固为过矣谓君为不贵耶则官居七品方之王令固为多矣所可恨者七旬之父垂老六尺之孤尚稚学巳优而未得可行之位以济时道巳明而未成一家之言以传世善人命薄从古则然彼哉何修富贵长年岂见德于人者顾得罪于上天天道茫昧无从质焉嗟嗟廷参天也奈何考其平生乐少苦多雕肝镂肠以为文章特施之于风云花草未见用于清庙明堂矩行规步以端操履特称之于亲旧僚友未见知于秉钧当扆呜呼士之不遇乃士之常今虽未达后尚可望惟未下寿而遽死在善人则深为可伤然反于心苟无愧则命虽短而若长百岁亦死何以较量某生岭南君居浙西均擢乡魁均游虎闱继入翰林又为寮友每闻君言如饮醇酒观君之持守庄重步履舒徐恒私心之窃念是皆寿考之符岂意以游言之故遂饮恨以长殂呜呼哀哉嗟嗟廷参何至于斯天耶人耶尚忍言之河冰既解旅榇载归临行致奠声吞涕垂尚飨 

　　○祭吏部侍郎杨公文 

　　呜呼先生人中之凤文中之虎其人则今其道则古一家之父子兄弟济美联芳一世之经学文名蜚声独步屡紬金匮之书专掌玉堂之署擢贰天官之卿兼处宫端之副于德可谓不孤所志允为无负所惜者泽未洽于黔黎恩将推于祖父前朝之史垂成当宁之眷方注胡一疾而不起动四远之哀慕丧我良朋居然寡助幸而后死行将归去率僚属以酹一觞表平生之衷愫尚飨 

　　○祭姚江戚编修文湍墓文 

　　呜呼文湍刚劲之资豪放之气高谊激切直上薄于云天巨眼空阔每下视夫尘世凡众人之嗜好不足以动其心举一世之交游少足以当其意于人之恶虽若不容于人之善未尝有忌时发惊筵之辨臧否罔不称情间有骂座之狂毁誉皆有所试醉言无异于醒面质不违于背有愤世嫉邪之心有勇往敢为之志呜呼文湍之为人殆古所谓阳必刚刚则必明而异夫阴必柔柔则必晦者耶仆也于君若有夙契特于众人之中假以一头之地始落落而难合终偲偲以交励奈何用之不尽期而未遂命与心违中道而逝老我后死余二十■〈礻冀〉孰知冥漠之魂犹有旧交之谊老妻北来舟次江澨梦中彷佛如见报以风涛将至预告以期使知回避既而果如所言幸免颠踬呜呼文湍人传君之为神莅胥涛而享祀即今所至而征之无乃兼司夫江湖之事原其神之所以有灵政由其心之无愧气之聚也既落落其不凡气之散也尚昭昭乎不昧其生也不尽用于明时其死也乃见录于上帝呜呼文湍友道之废也久矣曰友曰朋如兄如弟指金石以为期刑鸡犬而设誓腰首稍殊情态顿异云泥隔则易交势位轧则相忌对面如九疑之峰跬步有千丈之势火炎炎于显盛之时冰清清于困穷之际半臂纔解遇诸途遽转面而过宿酲未醒踰其阈即誊口以刺过门不入室又为操戈之举落穽不援手忍施下石之计亲其身也遑恤况伉俪乎生为人也尚然况下世乎文湍始终无二心生死同一致不忝为聪明正直之神真可谓英迈杰特之士缅想旧游稠人广会一饮百十锺挥毫数千字故即平生之素好用答故人之阴惠诗以写不尽之情酒以侑有从之泪具别纸以焚化就宿草而浇酹伏惟英魂如在来鉴于是不鄙人世之凡言特歆御醒之醇味呜呼痛哉尚飨 

　　○祭妻弟金鼎文 

　　呜呼鼎乎其何以死乎天赋汝以清粹之资不宜死也帝降汝以聪悟之性不宜死也心孔仁而不伤乎物不宜死也学方进而未底于成不宜死也不宜死而死之岂非命乎百年之宗祀传于汝不可死也千金之基业属于汝不可死也父巳老而望汝以养不可死也母巳逝而冀汝以承不可死也不可死而死之岂非天乎天乎命乎无从致诘天不可谌命不可必静言思之我心如刺想汝平生之音容念汝平生之恩义爱我敬我情过兄弟尽心教汝期以有成谁知老天不从人欲姊兮既亡弟也随殁一双爱刃并割我肠我犹云可汝父可伤有屋渠渠谁其与居有田畇畇谁其菑畬空一生之辛苦竟今日之何如呜呼鼎乎汝其忍弃我而去九泉之下傥逢汝姊应道我之伤心情切切而不巳忆其临终之言频嘱我以觑汝今也汝亦继亡我欲报之无所兹者试期巳逼我欲北行不能临圹以尽我情聊写斯文以表我哀呜呼鼎乎尚鉴此哉 

　　丘文庄公集卷之九 

　　●丘文庄公集卷之十 

　　琼山丘浚仲深甫着　　　　新安王贽献甫阅 
　　关中焦映汉雯涛选定　　　男世爵绍庵 
　　瀛海贾　棠青南编次　　　男际熙庶咸校 

　　五言古诗 
　　拟古乐府 
　　七言古诗 
　　五言绝句 
　　五言律诗 
　　五言排律 
　　六言 
　　七言绝句 
　　七言律诗 
　　回文 
　　集句 
　　歌行 
　　诗余 

　　◆五言古诗 

　　古意（三首） 
　　感兴 
　　过友人园居 
　　夜坐和曲江感遇诗韵 
　　拟古（四首） 
　　秋兴 
　　小景 
　　送广东夏廉宪 
　　杂诗 
　　秋怀 
　　送刘绍和还南京 
　　刘草窻挽章 
　　兀坐有感 
　　送郑通判还襄阳 
　　送蒲进士赴铅山县 
　　听琴为柯状元乃尊作 
　　题畵为萧考功作 
　　题竹送高博士使高丽 

　　○古意 【 三首】 

　　千金买宝刀百金买角觹宝刀头有环角觹能解丝殷勤寄远人用以慰所思所思不见察幽独甘自怡 
　　客从天上来赠我云锦章五色光夺目上有双鸾翔秘之不自用箧笥谨什藏幸然遇良工为我裁衣裳结以紫霞绶佩以鸣玉珰服之朝九重文采何赫煌盛服今所尚令德古所藏珍重鸊鹈诗三复不敢忘 
　　逝川无回流落日不再午人生百岁间役役徒自苦朝为树上花暮作花下土去住无常势奄忽成今古反袂问苍天天乎奈何许 

　　○感兴 

　　人生会有老老至不自知壮心恒未巳外貌忽巳移青青巾中发俄然成素丝灼灼镜中颜忽觉如枯梨盛年不可恃行乐须及时有酒且痛饮不醉将奚为 
　　天际多刚风沧溟隔弱水相思不可极之子在万里万里各一天恍惚在我前区区倘见察敢不输中悁 

　　○过友人园居 

　　爱此林泉胜载酒时来过芳树发春华方池激清波嘉鱼争出跃好鸟鸣相和天气既巳暄景物亦巳多主人雅好客相对酣且歌歌竟各叹息人生能几何 

　　○夜坐和曲江感遇诗韵 

　　空斋坐幽独夜气澹以清冥心古圣贤悠哉怡我情天机一何深神理亦巳精云胡契其妙勉旃惟思诚 
　　凤凰翔千仞枳棘安足顾一朝览德辉栖止梧桐树飞鸣恒自由罗网岂能惧三灵为我俦百乌莫予恶笑彼冥飞鸿犹为弋人慕 
　　南极有名相风度邈难得鸱枭羣刺天孤凤戢其翼韶石佳山水因之增秀色班班青史间流誉靡终极庄诵感遇诗临风三叹息 
　　深源无浅流高树无卑枝人生天地间奋发须有为不见东注波逝者恒如斯心中苟自尽意外非所知嗟尔亡羊者纷纷多路岐 

　　○拟古 【 四首】 

　　江南秋风至草木变焜黄淅淅吹妾衣使妾增悲凉悲凉知为谁良人在沙场暮听边马嘶朝看边雁翔饥餐风中糜渴饮雪下浆羊角冲地起沙砾争飞扬回首望故乡长天但茫茫岂无肥与甘亦有衣与裳妾心空恻恻路远莫寄将北望长太息涕泪如雨霶几欲往从之河广无舟梁仰天吁上帝矢心期不忘但愿南风竞吹君来妾旁 
　　客集高堂上众味罗珍羞觥筹互交错乐矣忘其忧清醑饮桑落妙声发吴讴宝凫喷清烟芬芳袭轻裘肥脓正厌饮文锦何温柔独念良人苦远戍阴山头黄茅连白沙风雪寒飕飕冻雀飞不起依树鸣啁啾马毛缩如猬髀肉胝生周羔裘暖如烘潼酪清如油君身千万艰妾心千万愁梦寐或见之道路阻且修愿言早成功诸将各封侯良人章章来红日照九州岛 
　　依依重依依不忍生别离别离巳可悲况值秋风时柳衰不堪折情苦不堪说愿妾为小星君身化明月明月贴天飞小星恒相随月出星随出月归星亦归莫学秋□妻相逢不相识生者固可惭死者亦何益 
　　白日日巳晚行人日巳远秋风又重来行人犹未返飕飕朔风寒行人衣应单世无杞梁妻千载徒悲酸 

　　○秋兴 

　　秋来百虫号各自悲其生物情尚有感况乃骨肉情幽幽堂背花岁晚雪色零忘忧更不忘日夕忧思增嗟尔客游子胡为常远行 
　　孟秋雨初霁虚馆生晚凉悲风振木末激烈流清商寒蝉抱叶悲哀鸿叫云翔蚯蚓出其窍蛜蝛鸣在房螀蛩鸣我前蟋蟀鸣我旁物各感其时岂必皆不平而我于此际兀然坐欲殭凄然动我心冥思搜枯肠壮哉秋声赋三叹思欧阳兰台一何卑戚戚徒尔伤 

　　○小景 

　　川光涵远空山色淡平野危楼夕霭间高树凉云下久客厌尘纷羡杀舟游者 

　　○送广东夏廉宪 

　　当宁念远氓涂炭日以极诏柬在廷臣往振风纪职佥曰御史某秉德刚且直属耳按江右风声甚辉赫兵政既以举吏弊亦以革谣言闻远近公论推第一无如斯人可拜手答明敕天子曰命哉超授三品秩天语重丁宁纶命光舄奕百僚无间言相见咸唶唶而我岭南人喜幸倍千百预为乡人喜从此得苏息特恩许乘传陛辞行有日走也官禁近早有半面识中心久有怀临分忍缄默聊为陈本末幸与垂采择惟兹东广地富丽自古昔秦初巳内附汉后益广斥东西数千里十郡六十邑卫所错其间小大五十七忆昔全盛时承平久宁谧家家有盖藏人人各安适土著少流徙世业足资给士族尚诗礼农家务耕织先期输赋税俛首供力役民不受棰楚兵不识锋镝行旅不赍粮远出不待吉昏夜绝剽窃歉岁无行乞况复天气暄地利多所获三冬着苎衣五月收新植山畬少污莱水田有潮汐舟游泛沧茫火种烧屴崱晓包趁墟饭晴着登山屐海错富蚌蚬家畜剩豚■〈鸟匹〉文木生山林珍货来番舶荔奴然火树橘柚垂金实间右食素封田圃盛嘉植爱身宁破产终讼羞珥笔遐迩总安恬公私举丰殖遡彼廿年前长吏恣胷臆厚利动其中甘言诱其侧欺彼民柔愚藐兹地遐僻遂决礼义防大肆搏噬力把臂褫其衣抉口夺之食溪壑填不满气焰扑难熄上下相师成前后逓沿袭岂云无鹰鹯方自为蟊螣天门远万里无地诉冤抑致令仁厚性化作凶险质弄兵潢池中延息苟旦夕外邪寻即除中虚遂成疾蠢兹洞中猺窥伺乘间隙始惟掠近地稍稍出复匿迹彼素脆愞顿异戎与貊制伏本非艰而我狃安逸武冑耻言兵文吏讳申贼纵虎出薄林延鬼入居宅路有横草虞关无一夫搤长驱卷村落乘夜盗城壁岂彼智有余乃我法不立岁岁转猖披边境遭轥轹胁从日渐多徒类日增益居民就流散人烟渺萧瑟巳身不自恤何暇问家室田芜乏犊耕井渫无人汲万家春草青一望秋地赤禾麻种殆绝鸡犬声亦寂昏雨鬼火青凉月死骨白内地幸苟免因之困供亿相扇咸弗靖濡沬聊戢戢方今尧舜朝大臣总皋稷万国俱时雍一方独艰阨九重赫然怒遣将捣其■〈穴上啇下〉天道信好还王师本无敌鼎鱼姑假喘穴蚁难藏迹行当见扫平腥秽永荡涤却愁火燃冈罔辨玉与石差尔岭徼人罹此殊可惜贾父来每晚谢令去不亟由来非一朝往者何嗟及幸兹天日开光景方昭熠草木回生意山川增秀色福星离紫垣甘雨随舟轼指日下须江持节镇南国先声一以闻父老欢以泣迎拜古道旁应以手加额愿言明使君代天布仁德为我招残魂为我肉枯骼为我作保障为我剪荆棘为我开喉吻为我插羽翼医我眼前疮除我腹中■〈匚外虫内〉我寒衣以裘我饥食以粒生者受我廛死者与我椑一夫或失所孰非使君责使君今巳行行行去须急齐民正倒悬异类尚反仄如病望医师如旱望雨泽寄声报吾人此公古难得瘴海行将清贪泉不能惑伫看凋弊区复作全盛域 

　　○杂诗 

　　羲驭行太空海宇仰其光咫尺沧海隅羣鸟集扶桑乘时竞奋飞引脰鸣朝阳众鸟欣有托后先低回翔冥鸿吊孤影四顾惭且伤 
　　南国有珍木中含要妙音匠氏一顾之斲削为素琴絙以先丝弦寄以太古心时时横膝上山水托意深别鹤为翔舞游鱼跃幽沉云胡世俗耳不如鱼与禽雅郑竟莫分吾心安所任 
　　冀北产良马未必皆騊駼乘之惟其良何必以地拘我闻开国初罗鬼生龙驹贡之入天闲用以驾鼓车疾徐皆中节步骤何雍如纷纷内地产不能并驰驱安知今所良在昔非其驽按索久成俗谁为焚其图世无九方皋叹息还揶揄 

　　○秋怀 

　　草木忽变衰恻然感我心鸟飞日向暮岂不怀故林阅人日以多涉世日巳深高官世所慕直道古所钦青青海中山层层山上岑行行即可到决意须在今有山不归去何劳忆山吟 

　　○送刘绍和还南京 

　　交游徧寰宇契合无几人骎骎入老境落落星在晨鼎鼎百年间会晤能几旬况复限区域世务萦其身久别喜相见见疏情转亲俄顷又复去宁不含酸辛缅怀古贤哲未必生同辰道同心自契千里如比邻溶溶天上月湛湛空中云举目即见之光景常如新 

　　○刘草窻挽章 

　　刘均癖于诗老大意转豪举目一世空振衣千仞高左顾少陵杜右盻彭泽陶琐琐儿女语呫嗫徒嗷嗷仰天肆大嚼对客挥长毫剂量古与今针砂诗与骚一一中膏肓竖子焉能逃惜哉抱所见白首竟莫遭巳矣勿复道落日悲风号 

　　○兀坐有感 

　　兀坐一室中荡荡天地宽坐看百世上宛在瞬息间开眼无间隔身如生羽翰顿然忽有悟不觉喟然叹女织为我衣男耕为我食岂但我一身全家赖资给我身乃大蠹何以报天德 

　　○送郑通判还襄阳 


　　我昔游新河君时犹未冠有如金在镕气焰巳光烂京华再见之风采殊旧观青松既出壑势愈凌霄汉对庭违夙心佐郡试新宦政声如江潮日日临堤岸况当有事秋一日百趣办事机纷以沓无不迎刃断骥足虽可展犹自困羁绊去去宜努力莫起贤劳叹时方需异材九重正宵旰 

　　○送蒲进士赴铅山县 

　　科名进士重仕宦宰邑难羡尔英妙姿致身青云端牛刀初小试遽尔莅剧繁一朝谢师友茕然吏民间众目胥睊睊万口哗以讙寒者待我衣饥者待我餐晦者赖以明郁者赖以宣一身百责萃事事来相关所贵各当理事妥民斯安况当江闽交孔道多往还一事胡可苟顷刻宁暂闲时时怀隐忧念念斯民艰民乃吾子姓财乃民肾肝民身即我身心肉何忍剜圣朝待士厚发策亲临轩何以报国恩民者君之天爱民即爱君慎勿忘斯言 

　　○听琴为柯状元乃尊作 

　　幽人事佳遯开轩对阳明兴来拂瑶轸畅我平生情心中有真趣指下无繁声上弦叶风熏下弦谐凤鸣坐觉胷襟开尘滓顿以清纷纷浊世中入耳皆琶筝何当谢尘务枕流阶下听 

　　○题畵为萧考功作 

　　爱此春山秀微云淡悠悠苍松俯深涧翠筱媚清流结屋者谁子独占云山幽抱琴循侧径引领仍归舟归舟天际来何时经丹丘丹丘多羽人为问相见不（春景） 
　　入夏草木长林壑迥幽雅云际川光浮石罅岩溜泻谁当三伏中高会江亭下倚席和棹歌纵目极平野鸥波浩荡间羡彼舟游者临渊空有言结网人何者（夏景） 

　　○题竹送高博士使高丽 

　　青旌悬翠旄龙竿缀凤尾持出大明宫摇摇向东指气节横九秋风声扬万里坐使三韩人快覩古君子 

　　◆拟古乐府 

　　采莲曲（二首） 
　　捣衣曲 
　　对酒行 
　　短歌行 
　　花游篇 
　　登高丘而望远海 
　　浩浩歌 

　　○采莲曲 【 二首】 

　　莲花红莲叶碧红似妾容妆碧如妾裙色轻红易落碧易衰情人道来竟不来停桡转棹日过午藕丝断尽莲心苦 
　　荷花香荷叶长红妆夺侬目绿刺牵侬裳纤纤玉手摇兰桨傍叶看花恣游赏须臾采得满船归一曲清歌隔江响采莲采莲难疗饥不如采桑堪作衣 

　　○捣衣曲 

　　凉飙透窻纱萧萧弄秋色妾在江南尚不堪况君远在阴山北风吹妾衣寒妾念君衣单起来捣衣明月下不辞膂力摧心肝一声孤闷添两声双泪堕三声四声情转多无数离愁搥不破须臾捣到千万声中有万恨千愁并不知游子在万里今夜魂神宁不宁 

　　○对酒行 

　　我有方寸地中涵万古天几回欲施布地步狭且偏起来行摩挲天地万物如我何天地苦不宽万物苦不多沧海沿荡荡而岂蠡能测碌碌伯伦辈何止容数百欲作郝隆晒却恐金乌敛彩阳光败欲作仁裕洗却恐天吴震慑波涛起韬锋晦迹且随时磊磊落落徒尔为不如放出别肠三百丈停蓄丹田为酒池瓮头饮醉瓮底卧开口笑歌拍手和倒囊倾出千黄金铸取仙人刘白堕 

　　○短歌行 

　　一日生一日落明日不如今今日不如昨短歌行声苦恶人生行乐须及时腰缠何必扬州鹤 

　　○花游篇 

　　云楼雾阁深蒙蒙弱流万丈号天风姓名久注丹台里浮槎直泛银河水凌空八翼飞天门若木不罥鲛绡裙天衢空阔舒禹步俯瞰人寰惜丘墓一声铁笛下天来拟借重湖为酒杯珍珠落槽冰在椀雪儿歌唇玉奴板天边一任乌轮西拂尘扫石题复题鸾俦凤侣随蝶使烂熳芳游日三四醉挥彩笔扫云笺试写神游八极篇 

　　○登高丘而望远海 

　　登高丘望远海身居■〈山畏〉垒间目极苍茫外神游八表纵大观气嘘千丈发长慨直从混沌凿破初大徧虚空无尽界天于子会开一元地自坤隅分两戒山万重水千派神禹劳劳躬四载野外修途七圣迷海上神山六鳌戴波涛汹汹泛苍溟沙漠茫茫连紫塞岂不欲鼓枻登瀛洲却愁弱水难胜芥岂不欲振策赴瑶池恨无神骏能历块不如振衣千仞冈老眼空明无障碍近山列翠屏远山抹青黛大华三峰势若蹲黄河九曲流如带舜功封浚四海同禹迹平成万世赖三十六洞天处处藏神怪七十二福地一一异姿态驱山走海入双瞳咀今嚼古供一嘬山岳降神生异材景物因人成胜槩安期竟不来汉武空相待岘山依旧存杜子今安在挂剑殊非昔日坟钓鱼乃是今时濑赤壁人寻折戟磨浯溪客打残碑卖往古来今倏成忽败物理不齐时光难再扶世教者何人历变故兮几代古迹日巳湮昔人日巳迈琼楼玉宇不胜寒民堕颠崖苦凋瘵重衾春暖梦无鱼破釜尘生色如菜口谈诗礼半盗儒醉拥韬钤多债帅惜时感事气填胷以手抚摩聊一慨君不见地为舆天为盖人在其间稊米大分明芥子纳须弥毛孔真能容渤澥逐日何须随夸父步地谁云有章亥请学尼丘古圣神越过东山登泰岱 【 客有给登高望远图献乡先达大司徒薛公既远者故即古乐府题为拟此】 

　　○浩浩歌 

　　一室如斗大两膝仅可容转身若有碍奋志无不通玄穹盖我头厚壤承我足前有往古过后有来今续藐然一身天地间后万万载前千古所居之地纔数尺所生之世无多年粤从混沌初开到今日生人何止千万亿醉生梦死奄忽尽几许名?在方策上天下地往古来今散之万事收以一心浩浩歌歌浩浩俛仰人间发清啸舂陵南去是昭潭荒天穷海谁能料 

　　◆七言古诗 

　　读东坡诗 
　　题李将军四时行乐图（四首） 
　　云山清趣图为欧阳道人作 
　　严子陵图 
　　丁卯过采石吊李白 
　　送伍天锡 
　　琼林醉归图为同年长垣李溥作 
　　望云祝寿图 
　　淮之水送淮安林马判（三首） 
　　题林以善畵送王琚 
　　竹庭为袁秉中作 
　　秋窻诗为羊城义士袁鉴作 
　　题友人陈汝谐璞墩（其家旧有桐墩） 
　　岳王坟 
　　挽罗都御史 
　　海屋添筹寿徐助教 
　　题山水图 
　　蝉听轩为常州谢同知题 
　　送张茂兰黄自立二同年回南京 
　　四友图为安成刘进士秩之父作 
　　题李都督虎 
　　题杨廷玉忠义 
　　送嘉禾伍公矩归桂林兼问讯海盐张靖之 
　　灵寿杖寿徐庶子乃尊 
　　梅窻琴乐 
　　赤壁图 
　　笠泽图 
　　彭泽图 

　　○读东坡诗 

　　东坡居士真天人文章豪迈如有神光焰岂但长万丈笔端真可干千钧万斛源泉随地滚玉盘明珠无定准虢国夫人控五骢淡扫蛾睂却胭粉风霆■〈火翕〉歘一时来须臾雨霁烟云开虹收电戢星斗烂一天明月光昭回此翁落落不可得谪仙少陵乃其匹小儿淮海秦少游大儿豫章黄鲁直前生自是永禅师后学宜称韩退之玉堂金莲不足贵罗浮琼海真瑰奇谁云赋诗不中和余子碌碌真么■〈麻外骨内〉眉山至今草木枯五百年来生一个海南遗迹有双泉我家依约双泉边双泉湮没不可见山城落日生云烟 

　　○题李将军四时行乐图 【 四首】 

　　春游细柳 
　　夏坐松林 
　　秋郊挟弹 
　　冬野行围 

　　•春游细柳 

　　日华淡淡云阴薄兵卫森森拥铃阁旌旗不动柳风轻剑戟无声花雨落将军新试越罗衣两袖春风拂地垂阅遍三军超距乐晚凉乘兴咏歌归（春游细柳） 

　　•夏坐松林 

　　松风流响团凉影翠薄翻空火云令一军无事枕戈眠万马不嘶清昼永将军燕坐凝清香静对珠钤万虑忘不用更挥诸葛羽溶溶心月自生凉（夏坐松林） 

　　•秋郊挟弹 

　　霜梁枫林秋气肃潦水收痕山露骨苍鸠一夜化为鹰百鸟含羞傍林麓将军小队出西郊金环压辔青骢骄霹雳一声军吏贺半空云外落双鵰（秋郊挟弹） 

　　•冬野行围 

　　冻云不飞朔风直野兽畏寒出还没角弓鸣髇趁虫飞霜锷吐芒惊鬼哭将军自控五花骢翩翩云骑争追从射杀南山白额虎碧油幢底夜论功（冬野行围） 

　　○云山清趣图为欧阳道人作 

　　山矗矗云漫漫云容山色微茫间一天淡月秋空静满地落花春雨寒道人爱此有清趣穿云结屋依山住一缕茶烟午梦余两腋清风欲飞去欲飞不飞无限情拂弦时作太古声惊猿吐月泪潜堕老鹤知更相和鸣夜深万境俱岑寂兀然虚室生寒白回头人世隔红尘云山惨淡无颜色 

　　○严子陵图 

　　长笑刘歆头不及严陵足厥角稽首势若崩况敢横足加帝腹严先生何壮哉钓台岂但高云台清风辽邈一万古落日颓波挽不回 

　　○丁卯过采石吊李白 

　　采石江头黄土一抔东有蛾眉亭西有谪仙楼谪仙仙去不复返惟有江水日夜流人生一世几何久不如眼前一杯酒饥来文字不堪餐死后虚名竟何有请君看此李谪仙掀揭宇宙声轰然长安市上眠不足长来采石江头眠百世光阴一大梦衾天枕地无人共宁知浩浩长江流不是醩丘春酒瓮此翁自是太白精星月自合相随行当时落水非失脚直驾长鲸归紫清至人虽死神不灭终古长庚伴明月 

　　○送伍天锡 

　　天锡棹头歌且吁拔剑斫地呼乌乌酒酣兴逸双耳热仰天举手长卢胡斯人岂是哙等伍磊磊落落非凡夫濠梁五车不足读取黄配白羞拘拘长江一泻千万里云涛变幻时有无邓林掀天白日动春风着物枯槁苏丈夫卓荦有如此置身合在承明庐年来一掷金注拙日光五色成模糊无人为荐阿房五举世空仰灵光孤一朝得系圣贤籍携经载道之荆湖渠渠高堂据中席诜诜英俊趋座隅钩玄纂要说道义巍冠大带谈唐虞名教由来有真乐功名富贵皆土苴范金合土无踌躇不须北望生郁纡 

　　○琼林醉归图为同年长垣李溥作 

　　奉天殿上传胪罢日照金门榜初挂中使传宣敕大官明朝赐宴南宫下张天为幄云为茵金盘犀箸罗八珍宫花剪彩来宫禁御苑分香出上尊鼍鼓掀天擂欲破梨园法乐喧相和妙舞清歌次第呈幻形奇技纷纭过承恩侍宴皆贵臣绣金孔雀银麒麟焚香望阙北面拜共贺官家新得人白面青年三百五人似神仙气如虎烹泉浮酒不知数两袖翩翩欲飞翥琼林宴罢日斜时马蹄得意去如飞团团皂盖空中举短短丝鞭柳外挥微风不动香尘软十二街头帘尽卷衣裁草色碧将流旗拂杏花红尚浅金环摇辔稳于车笑拍吟鞍不用扶耻向平康问花柳还归槐市枕诗书明日半醒扶醉起吮笔题诗谢天子就中醉者谁最豪中原才子长垣李  

　　○望云祝寿图 

　　昔贤望云忆亲舍双目荧荧逐云下今君望云祝亲年一心炯炯依云边举头见云如见母独立苍茫凝睇久轮轮囷囷鲜且明浮光呈瑞表寿征触石遥从泰山出雨下土兮滋万物有如春晖煦草心亦似凯风吹棘针母恩如此莫可报望云再拜情何任情何任意无巳目极天南万余里越王台上阳生时焦子初黄蟹螯紫高堂绮席倚云张纷纷儿女罗酒浆就中独少读书子挟策多年游帝乡帝乡迢迢归未得对此佳辰应恻恻驰心直与云天高恨不将身在亲侧苍天漠漠云悠悠云色还如亲白头孝诚一念感穹昊云影为之凝不流何事良工心亦苦笔端写出心中语红云朵朵捧天庭白云片片迷江树红云影里望白云白云如旧红云新裁云作衣雨为酒共祝君亲千万寿 

　　○淮之水送淮安林马判 【 三首】 

　　淮之水清弥弥山阳古郡淮之涘逋仙之孙古君子似是马曹官自理何以况之淮之水 
　　淮之水清湜湜郡疆远跨淮南北林侯秉心渊且塞民不知劳马繁殖谁其致者侯之德 
　　淮之水清彻底沮洳浸润几百里山阳太守差可拟一时僚佐皆肖似余波渐渍良有以 

　　○题林以善畵送王琚 

　　近代翎毛谁最工边家父子夸独步羊城林氏虽晚出笔势飘飘有天趣仁智殿前退直时虚窻盘礡窥天机毛生点头墨卿舞意气所至皆神奇飞者自飞宿者宿色形神气无不足等闲尺素落人间坐使山林在华屋嗟嗟百鸟皆天生结巢鷇哺方成形胡为独夺造化妙眼前倏忽飞且鸣我从故人得此幅每日朝回洗尘目吾家外弟别我去辍赠殷懃表衷曲故乡南去更千岑对此还思别意深物类尚知相聚乐矧伊人矣不如禽 

　　○竹庭为袁秉中作 

　　绿云垂空寒欲滴窻外苍龙作人立有时鼓鬣风中号有时垂涎雨中泣既如轩辕游洞庭铿锵仙乐天半鸣又如李靖发田舍滴沥大瓢云外倾中有书生负奇志千金学得扰龙技辛勤十载谨护持坐使骞腾满庭内只愁天作雷雨风斯须变化出九重云收雨散敛神功但见葛陂万丈深潀潀 

　　○秋窻诗为羊城义士袁鉴作 

　　一年之气秋最清窻涵霁色偏澄明万条疏朗斜碧入一点圆空虚白生坐间四时如一日冻雪炎风不相及筠帘昼卷宝鳬微缃帙午寒金薤湿千崖气肃天宇高纷纷木叶飘林皋丹桂凉蟾香散乱碧桐疏雨冷潇骚浩然幽独者谁子终日栖迟此窻里平生志节明如霜一片精神淡如水霜明水澹秋更宜凛然相对清以凄孤高远慕伯夷圣摇落不作宋玉悲秋行属金德为义见说承家多义事十寻云栋敕旌门五色天书金作字义声久着越天涯冠盖过门每轼车何日南归经锦里为渠重放笔头花 

　　○题友人陈汝谐璞墩 【 其家旧有桐墩】 

　　昔君筑墩当近林种桐十载期制琴今君筑墩向远壑移石千山期得璞晨昏来往两墩间功名富贵皆等闲有时哦诗石上坐有时拂轸桐阴弹凤凰枝老秋萧索却傍云根事耕凿琅玗个个拂云长玉屑霏霏逐风落一溪流碧弯半璜泉声琮琤鸣佩珰山含辉兮木含润人言此地如昆冈琼枝奇树罗阶砌夜深疑有白虹气蓝田餐法曾试无北平种子应生未我家城西君城东梯云石磴远相通别来茫茫隔烟海置身远在羣玉峰何时对子卢胡笑把酒同烧磊磈胷 

　　○岳王坟 

　　我闻岳王之坟西湖上至今树枝尚南向草木犹知表荩臣君王乃尔崇奸相青衣行酒谁家亲十年血战为谁人忠勋翻见遭杀戮□儿未必能亡秦呜呼臣飞死臣浚喜臣浚无言世忠靡桧书夜报四太子臣构再拜从此始 

　　○挽罗都御史 

　　正统己巳北敌深入当道者建议趣召宣府总戎官率兵入卫京城或欲遂弃其城众纷然争就道时罗公为都御史巡抚其地乃毅然仗剑坐当门拒之且下令曰敢有出者手斩之众遂定口外人至今能言之而修宣府志者亦载其事公平生事业固多而此举犹为卓伟抑庵先生作墓志略不及何也浚初来京师时尝拜公于寓所极蒙奖谕及浚登朝公巳致仕家居不久捐馆舍矣瓣香致敬其道无由兹因其壻锺辕应贡来致其子泰命求挽章因次第完城事为韵语以补公志之略云 
　　六飞北狩无消息边城四望狼烟赤敌马长驱去复来何人却建捐边策镇朔将军生入关北门锁钥空余镮强兵健马尽南走黄尘蔽日天漫漫白首宪臣南海客手持一剑当门立誓与孤城同死生怒发冲冠气千尺车轮生角马驻蹄居人不动行人归叱咤之间楼橹具金城铁壁汤为池云州失守赤城破健儿蹑足城边过老妻稚子尽登陴公亦援枹雪中坐山前山后无数城此城屹立如巨屏敌骑南来资扼塞王师北出恃屯营屏蔽京师功卓伟谩有长城长万里江淮果赖张真源河朔仅余颜御史忧国劳边两鬓霜事成乞骨归故乡肘金腰玉者塞路无人上书讼陈汤一叶扁舟五湖水涨海边头乱山里拆简不通朝贵书抱膝长吟聊尔尔罗浮山崩天坠星乾坤一夜收英灵公兮生死巳无愧边人至今嗟未平边人能言不能纪惭我乡生官太史聊述人言作些词书罢长歌泪如洗 

　　○海屋添筹寿徐助教 

　　茫茫瀛海浩无津弱水无力胜纤尘中有仙山三万八千里平地拔起凌苍旻琼台玉宇金银阙罡风盘旋舞香雪琪花不落瑶草芳天气长如二三月朱橘如斗莲如舟脯苍麟兮驾紫虬木公金母互来往天鹿人鸟时嘤呦银涛凝碧漫山麓山麓渠渠列华屋黄金布地玉为阶五色云霞长盖覆屋中插架皆仙筹非金非木非琳球连楹充栋十余屋堆积高并昆仑丘山中老人若童孺洗髓伐毛知几度桑田变海海成田下得筹来巳无数仙境变幻无定居仙人绵邈不可呼谁知仙凡了不隔人中亦有列仙儒列仙之儒服仁义不乘风兮不御气辟雍环水如道山衿佩趋庭总仙裔考古直遡盘古时积书多与桃核齐仁人自尔享遐寿海屋添筹徒尔为 

　　○题山水图 

　　昔年栖迹云林下举头见山不见畵如今置身朝市间开眼见畵如见山山耶畵耶孰真假具眼之人世间寡景当好处背起楼趣到佳时急驱马居山不见山中佳厌饫林壑轻烟霞一朝别山出城市黑风黄日昏尘沙广庭曲巷通幽处垒石栽花修胜具眼中彷佛虽逼真毕竟人为靡天趣回思旧隐隔世间欲一见之千万难残缣断素纔尺咫倾囊倒箧不复悭君从何处得此幅千里云山数间屋远山淡淡横翠眉近山亭亭削青玉山头处处飞白云树头树尾晴轮囷平林忽断天光露暝色遥连雨气昏苍苔白石羊肠路平麓盘盘几家住就中老人华阳巾手把琼芝滴清露山光水色相渺绵渔舟泛月江吞天长风浩浩起天末高堂白日生云烟兴来却忆竹鹤老见畵何如见山好人生即景须尽欢寻仙何必蓬莱岛 

　　○蝉听轩为常州谢同知题 

　　世间何物声最清秋高嘒嘒寒蝉鸣常州别驾日无事公余徙倚轩前听物声妙与人心合声入心通无限乐鼓吹何须两部蛙凄清绝似三更鹤初闻一声如拨弦含商转羽如有言一声未巳一声续千声万声断复连夕阳欲下雨初霁树影不摇风细细奏出千腔雅乐声带得九秋玄露气有如伯牙鼓瑶琴锺期听音知其心又如南郭闻天籁至理在心不在音天机气到自然应隐几坐忘真听莹承蜩手与此耳同用志不分神乃定忽然飞去君不知目中彷佛常垂緌声残响绝寂无有但见委蜕黏高枝 

　　○送张茂兰黄自立二同年回南京 

　　前年棹鞅翰墨场英雄三百齐翱翔青云满眼多契合就中最厚张与黄二君英英气如虎明目掀眉论今古酒酣拂剑落霜花兴发挥毫洒秋雨今年同自江东来我一见之心眼开长鲸吸海海欲竭巨灵擘山山为摧摧山竭海悬河口风云变化龙蛇走盘古以来二百二十余万年一一成败兴亡如指手相看一笑气味投典衣沽酒镇日留邻翁侍吏共惊讶平日见我曾有此客不此客何昂藏此主大痴绝牙关齘齘戞金声口角霏霏洒琼屑帝城春暖百花香软红尘土飞悠扬明朝马首向东去燕云一碧天茫茫燕云不断吴云起两京相望四千里桃叶渡头生碧波清梦随君渡江水 

　　○四友图为安成刘进士秩之父作 

　　三友松竹梅其间一友我万物于人同一理意契神交无不可君不见明月在天光在尊李白对影成三人又不见书酒琴棋集古录醉翁与之合成六古人将身混物中游心太古窥鸿蒙此翁妙得古人意白首山林无物累每将富贵等浮云却与幽贞结深契左挹大夫袂右拍君子肩罗浮美人相后先翁居其间吟且啸一笑相看同岁寒市道岂所论金石未为坚耐久且莫逆忘形更忘年 

　　○题李都督虎 

　　阴雨飕飕振林木百兽魂飞草中伏举首为旗尾作旌白昼横行谁敢触汝虎虽猛何如人慎勿夜逢李将军将军射石尚没羽薄肉浅毛何足数 

　　○题杨廷玉忠义 

　　幽燕自古多奇士勃勃胷中抱奇气要留世上不朽名羞见人间不平事金台峩峩易水寒相看意气何桓桓君臣义大此身小宁问鸿毛与泰山荆生不还田生死地气翻为时势使西风吹散壮歌声百炼铿钢柔绕指文皇建国来全燕风声震地雷轰天声名独出百王上风气还回三代前关西后裔范阳客二十辞家侍君侧出入勾陈太乙间一片丹心皦如日落落身无七尺长忠肝义胆无他肠前年持矛刺狂贼去年上书论流甿有劳不伐言皆应四民安堵三边靖丹心自结明主知时时持节衔王命禁庭之狱非等闲生死都来掌握间昨日九重亲锡命三军百姓总开颜好生恶杀天之道圣主仁明法天造杨君杨君听我歌臣心尽处君恩报  

　　○送嘉禾伍公矩归桂林兼问讯海盐张靖之 

　　平生故人伍公矩少年学文今学武胷中豪气老更豪境变情迁宁少沮酒酣耳热歌乌乌手执如意击玉壶兴来拔剑为我舞电光■〈火翕〉欻云披敷仰天大噱向人语顾侬岂是哙等伍笔端一万丈虹霓胷次三千岁今古忆年二十三十时风中快鹘囊中锥广寒紫桂白手斫滇池绿骏赤脚骑奉天殿下丹墀底顷刻云烟生满纸琼林宴罢马如飞一辔穿花三十里功名富贵皆等闲致身承明殊不难觅得一州如斗大又被秋风摧紫兰瑶篸玉笋山如畵静荷韬钤意闲暇尧山祠下拜放勋干羽两阶祈日化绛灌之武隋陆文今人未必下古人长筹入手一运转溪山失险鬼不神李广数奇颜驷老弢弓束书遵旧道英雄回首即神仙忙处人多闲处少青天浩荡云渺茫吴山高兮粤水长南归若见张给事引杯烧烛歌我送行章我亦头颅如雪白每忆故人心恻恻明当归棹过嘉兴看剑检书话畴昔 

　　○灵寿杖寿徐庶子乃尊 

　　我闻仙山有奇木似木还非又如竹豢就天池走陆龙削成玄圃辉山玉天生尺度齐人长清如冰雪坚如钢偶然爪甲相击触铿金戞玉函宫商赤城九节殊怪诡蜀江桃竹未为美不知汉家何处得此枝骨格不凡足文理经年阅代何灵奇在处神物常护持上端或炳太乙火节间容刻丹书辞天子用优老老臣恃扶危夸父宁忍弃长房不敢骑变化去来宁可测既失千年今再得当时北阙赐师臣今日南州寿仙客南州仙客高士孙白头钓隐荆溪滨至人传与养生诀步履如飞不动尘闻道今年年七十拄杖趋朝此其日玉堂令子阻称觞望拜南云寄诗什缄题寄远祝长生共愿年高身转轻晓起拨云穿竹径夜深挑月扣松扃岁岁年年持此杖长伴神仙地上行 

　　○梅窻琴乐 

　　高人好琴得天趣开窻静对梅花树江空岁晚夜深时丁丁似共南枝语淡香疏影太古音个中乐趣清且深等闲三弄梅花曲花不在梅花在琴 

　　○赤壁图 

　　鸟林赤壁江东注千载曹刘争战处黄州迁客雪堂成水落山高天薄暮扁舟一叶泝流光洞箫吹月鹤横江自从两赋留传后世人不复谈周郎 

　　○笠泽图 

　　我闻在昔天随翁浮家浪迹笠泽中笔床茶灶随所寓润物搜肠情兴浓七泽三江通甫里一叶扁舟五湖水年来遯世避风波不知长在风波里 

　　○彭泽图 

　　几年作县山城里只缘五斗官仓米终朝汨没簿书间矮屋抬头头不起可堪时事日巳非赋归岂为乡里儿候门童子望我久奋飞不得嫌舟迟 

　　◆五言绝句 

　　客中对月 
　　题扇面小景寄乡友 
　　明妃曲（三首） 
　　明妃图 
　　闺愁 
　　春江曲 
　　秋风 
　　征妇 
　　春日即事 
　　九日有怀 

　　○客中对月 

　　万里思归客伤心对月华愿凭今夜影回照故园花 

　　○题扇面小景寄乡友 

　　远树平连野微云低度山黄龙青雀舰不似钓舟闲 

　　○明妃曲 【 三首】 

　　寒雪雕宫鬓胡霜裂汉裙畵工虽可恨不似奉春君 
　　娇态能倾国蛾眉解杀人妾身亦何幸为国净边尘 
　　骨巳成边土魂犹恋汉庭千年遗恨在孤冢草青青 

　　○明妃图 

　　生长阳台下分明见汉君孤弦弹破梦恍惚一行云使回烦寄语莫杀毛延寿君王或梦思留畵啇岩叟 

　　○闺愁 

　　岁暮风霜劲路长山水多闻郎驾船去愿作楚江波 

　　○春江曲 

　　雨过水添波鸳鸯来渐多春江深可爱其奈别愁何 

　　○秋风 

　　客里浑无赖树头俄有声倚窻频侧耳无限故乡情 

　　○征妇 

　　君身上船去妾目送帆飞江空人去远犹自立残晖 

　　○春日即事 

　　蝶趁飞花舞莺和睡柳酣日长人境静聊尔试春衫 

　　○九日有怀 

　　寂寞重阳节篱边菊未开倚门空怅望不见白衣来 

　　◆五言律诗 

　　闲居杂咏 
　　村行 
　　村居 
　　夜泊近渔舟有感 
　　晚泊 
　　夜到山庄 
　　挽全州蒋隐君友人蒋良之父 
　　书房四幅为新河许生作 
　　庐山瀑布 
　　寄题金山寺 
　　人日有怀 
　　早朝（二首） 
　　送人入蜀 
　　都下逢友人问讯 
　　题空上人方丈 
　　秋日客友 
　　雨中有怀 
　　秋晚答友人 
　　送杜侍御出宰英德 
　　洞庭图 
　　除夕 
　　偶成 
　　过峡山飞来寺 
　　客有谈龙太初沙诗者或谓其有体无用因足成之 
　　送谪宦者放还扬州 
　　送友人涂景旻下第归五羊 
　　送朱忱之弟 
　　送梁叔方行人养病还岭南 
　　晚适 
　　梅溪处士挽章 
　　两后过访友人山居 
　　感旧偶书 

　　○闲居杂咏 

　　鼎鼎百年间谁人未老闲古心惟自得尘事少相关风定一花落帘开双燕还箪瓢随处有不是故希颜 

　　○村行 

　　万里劳行役驱车趁晚晴鸦边残照远雨外断虹明山径高低路村舂远近声隔林人语寂一犬吠相迎 

　　○村居 

　　郭外幽居好桥边水径斜红飘桐井叶黄落菜园花浅浅浴凫水团团宿鹭沙板扉青布旆记取旧东家 

　　○夜泊近渔舟有感 

　　渔舟何处泊浅水荻花边风月全家乐江湖到处田烹鱼邀贾客乞火与邻船自笑谋生拙临渊却尔怜 

　　○晚泊 

　　风定帆初落篱根泊晚晴寒潮随月上秋水共天清隔竹见灯影横江闻鹤声有怀愁不寐坐数驿楼更 

　　○夜到山庄 

　　草径直穿园溪流曲绕田村春应谷响炊米散林烟雨过池添水云开树露颠主翁闻犬吠迎客出门前 

　　○挽全州蒋隐君友人蒋良之父 

　　高人厌世氛一夕敛天真花落闲庭晚鸟啼空谷春药囊余旧剂茶灶冷香尘埋玉湘江上悲风起白苹 

　　○书房四幅为新河许生作 

　　镇日掩书窻心闲万境忘汲泉烹苦茗添火试沉香琴韵清宵远诗声白昼长青编长在手倦倚竹方床 
　　一室清如洗翛然绝俗嚣字临春景蚓畵辨午时猫烟净芸香细风微竹汗消还期太乙老藜杖烛清宵 

　　○庐山瀑布 

　　何处飞泉好庐山自昔闻悬空一水立蓦地两山分直泻崖前月平沾树杪云源头如可到乘兴访匡君 

　　○寄题金山寺 

　　岷江万里下梵剎半空开吴树风吹断淮山水荡回潮声杂钟磬波影动楼台千载张公子题诗会雨来 

　　○人日有怀 

　　七日逢人好三年作客赊塞云晴度雁城日晓翻鸦雪化经冬水梅开隔岁花欲归归未得惆怅惜年华 

　　○早朝 【 二首】 

　　落月傍西山初开虎豹关铜壶龙滴水朱户兽衔环玉佩趋驰道香烟拂近班去天纔咫尺不敢望龙颜 
　　曙色催仙仗祥光绕禁闱门开双象侍钟动万鸦飞江汉宗沧海星辰拱紫微疏愚亦何幸每日近清辉 

　　○送人入蜀 

　　嗟君万里去孤棹下云安地湿天常漏时清道不难江流春泛雪滩石午生寒如过临卭令琴心莫浪弹 

　　○都下逢友人问讯 

　　京国忽相见苍茫问起居如何三载别不寄一行书共讶鬓毛改自怜生计疏故人应笑我未得赋归欤 

　　○题空上人方丈 

　　地僻少风尘僧居即隐沦烟霞方外境水月定中身长日饭留寄夕阳钟送人他年如结社还许醉相亲 

　　○秋日客友 

　　云海欢游地别来今几何壮心随日减归思入秋多细雨滋苍藓寒风剪败荷有怀谁与共搔首短长歌 

　　○雨中有怀 

　　风雨昼冥冥闲愁不自宁只宜长日醉何可片时醒花落隔帘数鸟啼欹枕听愿言头蚤白归去候农星 

　　○秋晚答友人 

　　朝罢归常早官闲客自希少书随处借多病与时违访旧怜俱老逢人厌说归伤心秋又暮未寄北堂衣 

　　○送杜侍御出宰英德 

　　墨绶绾铜章还乘下濑航重沾新雨露犹带旧风霜官舍依山浅溪流到海长邑人遥为喜令尹得张纲 

　　○洞庭图 

　　八月潮面阔天低地尽浮四山通潦水万里聚重楼木杪仙人过云中帝女游何时乘雅兴徙倚豁吟眸 

　　○除夕 

　　岁去何劳守春来不用追明朝想今夕便是来年期岁月添中减人情黠处痴元正与除夜相去几多时 

　　○偶成 

　　往事今如此前途巳可知但求身健在屡遇岁丰期自分为人拙谁来问我痴朝回高枕卧梦见孝文时 

　　○过峡山飞来寺 

　　三过飞来寺今朝始一登恍疑山是客顿悟我曾僧钟响出幽壑猿声啼古藤本无来与去明日问南能 

　　○客有谈龙太初沙诗者或谓其有体无用因足成之 

　　茫茫黄出塞漠漠白铺汀鸟去风平篆潮回日射星筑堤连相府度碛到龙庭闻道西河里漂流不暂停 

　　○送谪宦者放还扬州 

　　晓日都门道西风酒一卮几年悲玉后万里赐环时古水前朝寺残花后土祠淮南风景好归去莫教迟 

　　○送友人涂景旻下第归五羊 

　　晓日都门道春风酒一杯为怜君独去却忆我同来杨柳春堪折芙蓉秋始开临岐凝望邈目断越王台 

　　○送朱忱之弟 

　　南人不识重况此北风吹桑梓久违后弟兄相见时归云孤度影老树短垂枝一别又万里重来未有期 

　　○送梁叔方行人养病还岭南 

　　使节行初返君恩许暂还聊为六月息且得几年闲白绕飞云舍青连过海山自怜家更远临别忆乡关 

　　○晚适 

　　向晚乘残兴穿林透水隈林空客鸟过树动觉人来山戴云头日风传涧底梅村居多石磴步步踏苍苔 

　　○梅溪处士挽章 

　　惆怅清溪上梅飘雪后枝茶烟无鹤避梁月有人思披氅经行处巡檐索笑时空余陈迹在风雨草离离 

　　○两后过访友人山居 

　　竹杖穿云过柴扉冐雨开好山如洗出幽鸟似呼来感旧哀丝结开怀醉玉颓人生欢会切欲去重迟回 

　　○感旧偶书 

　　忆昔欢游处青林蓊翠茅竹皮消旧粉榔腹解新苞沙暖鸡干浴泥稀燕湿巢故人谁复在梦里或神交 

　　◆五言排律 

　　寄题南华寺大鉴禅师 

　　○寄题南华寺大鉴禅师 

　　佛法来东旦禅宗肇岭南一溪香气水万缕藕丝衫结子花开五先人枣示三心灯受弘忍梵派演瞿昙山髻青螺耸波心碧玉涵众流归大海孤月印寒潭蔼蔼花云暖瀼瀼法露甘未回烟水棹空费葛藤谈奏乐皇冈石读书张相岩也知祖堂近无暇一登参 

　　◆六言 

　　春日即事 
　　秋思 
　　江行 
　　即景 
　　客窻三景次友人韵（三首） 
　　厢房前有一桧树夏热甚向晚散堂闭门倚之而坐颇有林间之趣 

　　○春日即事 

　　晴日花开蝶拍暖风柳畔莺声沂水咏歌气象前川随傍心情 

　　○秋思 

　　水落浅滩石出霜冷疏林叶丹天外数声过雁人在高楼倚栏 

　　○江行 

　　翠竹白沙村径落霞飞鹜江天倚杖夕阳影里闲看江上归船 

　　○即景 

　　天通屋漏生白日映纱窻透明扫地焚香坐处湛然心地清平 

　　○客窻三景次友人韵 【 三首】 

　　明月欲上未上乌鸦东飞西飞物类皆知所憩何事游人未归（黄昏） 
　　漏滴铜壶恰半月到天心正圆人在子规声处几回欲眠不眠（半夜） 
　　楼上更传五点邻家鸡叫三声正是销魂时候倚床坐待天明（五更） 

　　○厢房前有一桧树夏热甚向晚散堂闭门倚之而坐颇有林间之趣 

　　午睡醒来无事斜阳转过松阴倚树科头箕踞宛然身在山林 

　　◆七言绝句 

　　过梅关题张丞相庙 
　　题希夷长睡图 
　　春闺怨（二首） 
　　古意（二首） 
　　题小景 
　　晚感 
　　为林学士题十二红畵 
　　送樊景瞻河南大参 
　　送冯副使士定之广东宪台 
　　春寒 
　　过某氏园亭有感 
　　经旧游有感 
　　南行途中见北人 
　　客中夜雨 
　　题程彦实尚书晴洲卷 
　　题傅岩图 
　　寄题钓台 
　　题墨梅 
　　松月 
　　题虞美人墓 
　　春思 
　　咏史 
　　小景 
　　题寄南华寺（三首） 

　　○过梅关题张丞相庙 

　　平生梦想曲江公五百年来间气锺行客不知经世业往来惟羡道傍松 

　　○题希夷长睡图 

　　坠驴一笑便归山衾枕乾坤分外宽一汴二杭闽又广依然春梦未曾阑 

　　○春闺怨 【 二首】 

　　春雨池塘草发芽春风庭院柳飞花韶光尚有归时节何事游人未到家 
　　旧岁花残今又开去年人去几曾来不知明岁花时节人在天涯回未回 

　　○古意 【 二首】 

　　帘幙沉沉窣地垂重门十二掩斜晖殷勤更把残机理待剪征夫寄远衣 
　　独守空闺不自怜怜郎岁晚尚防边秋来莫作还家梦妾貌于今异少年 

　　○题小景 

　　石桥流碧水潺湲千树桃花万迭山谩道仙家有灵药看来终不似人间 

　　○晚感 

　　寒鸦日日晚投林却忆山家隔万岑岂是不归归未得暗风吹泪落衣襟 

　　○为林学士题十二红畵 

　　丹杏香边翠竹中幽禽两两立东风不知毛羽红多少却得人呼十二红 

　　○送樊景瞻河南大参 

　　天光近处地蒲青记得君王问贾生谩向河南望河北碧天凉露滴金茎 

　　○送冯副使士定之广东宪台 

　　百雉层城雁翅开阴阴古栢拥霜台登台正好频西望千里荒烟接野莱 【 时广城以西被猺寇】 
　　春风不到海边天喜见皇皇使节鲜料得吴儿心似铁不妨多饮石门泉 
　　家在天南地尽头白云归处海悠悠君行是我家居处莫谩逢人叹远游 【 时老母在南士定之亲在北】 

　　○春寒 

　　九十春光将过半凄凄犹似旧冬天依稀记得江南景小扇轻衫戏水边 

　　○过某氏园亭有感 

　　危墙荐棘锁重关不许游人取次攀一夜西风零落尽牛羊成队下空山 

　　○经旧游有感 

　　当年同醉习家池歌舞流连醉不归今日独来墙外望亭台依旧主人非 

　　○南行途中见北人 

　　旅食京华数十春饱谙霜雪惯风尘南来忽见幽燕客还似当年遇越人 

　　○客中夜雨 

　　旅馆秋风夜雨声思家愁路忆神京寒蛩亦似知人意相伴哀吟直到明 

　　○题程彦实尚书晴洲卷 

　　举世昏昏梦里过晴明时少晦时多一生日月光中老闲向沙头弄碧波 
　　少居河北老江南风月随身到处参最是芳洲晴景好泥融沙暖水光涵 
　　一片溪山景最奇空蒙潋滟两皆宜青天白日好归去不待沾裳湿足时 

　　○题傅岩图 

　　何事君王感梦频骑箕天上有星辰自从版筑形求后惟见丹青畵美人 

　　○寄题钓台 

　　祚终四百巳无汉滩历千年尚姓严终古祠堂钓台侧水光山色拥高檐 

　　○题墨梅 

　　老龙半夜飞下天蜿蜒斜立瑶阶里玉鳞万点一齐开凝云不流月如水 

　　○松月 

　　素蛾夜驾玉蟾蜍来访云亭五大夫十里人家总惊讶老龙擎出夜明珠 

　　○题虞美人墓 

　　自古英雄数霸王喑呜叱咤万人亡只消几句悲凄语柔尽平生铁石肠 

　　○春思 

　　晖晖初日照窻明风定飞花落地轻境静不闻人语笑隔林莺啭一声声 

　　○咏史 

　　万人丛里击龙车说道民愚却不愚天下简编焚毁尽圮桥依旧有遗书 【 一作简编总成煨烬未圮桥犹有未烧书】 

　　○小景 

　　行过山边又水边眼中非树即寒泉囊琴谩道樵青抱流水高山不在弦 

　　○题寄南华寺 【 三首】 

　　达摩传得藕丝衫浮海东来到岭南人向西回法东转曹溪溪上建伽蓝 
　　佛法兴从汉永明始传四十二章经当时未有禅和子纵有花开子未成 
　　红梅过去到黄梅正遇昙花五叶开当日传衣从此去又从此处转回来 

　　◆七言律诗 

　　五指参天少时曾作琼台八景郡侯程公巳刻之梓今不复存惟记其首一章谩录于此 
　　送赵公子还蜀 
　　过沛县吊张克勤 
　　春日郊行 
　　寄张练师 
　　多景楼 
　　挽张处士 
　　金陵即事 
　　寄题虎丘可中庭 
　　辛未岁过扬州怀古 
　　岁庚午来自金台寓新河有金陵即事之作明年复至因观高槎轩诗不意暗与之合有如剽窃然初实不知也用广其意为杂咏二首云 
　　和李太白韵寄题金陵 
　　和李子构都门春日韵（二首） 
　　哭唐珊（珊时应举道亡） 
　　舟中遇重九示同行友曾光启 
　　初读书中秘与修天下志书柬陈宣之 
　　寄所知 
　　南京给事中童志昂和李商隐无题诗韵南京诸公多和之意盖有寓间出命予属和予村学究也不能外题以为诗姑咏史以复之（四首） 
　　挽李克述先生之表叔（其子重迁其墓合葬） 
　　挽茅山隐者 
　　送尚宝凌卿使交南 
　　春日田园杂兴（四首） 
　　送王给事中使交南 
　　闻人说海北事有感（二首） 
　　病起写怀 
　　送陈缉熙修譔使高丽 
　　分得都门晓日送彭阁老归省 
　　都城春日 
　　秋兴（七首） 
　　舟次直沽简彭彦实同寅 
　　送蒋容卒业南雍 
　　送王给事中使占城 
　　送吴克恢南归因柬王用先生 
　　挽羽士 
　　郊行口占 
　　苏武归朝图 
　　运筹亭为韩都御史题 
　　春兴（二首） 
　　和童志昂给事自蜀督军还贬寿昌令留别韵 
　　哭童大章庶子 
　　过旧游处有怀袁秉中 
　　送祁至和郎中使高丽 
　　和杨维新学士先子除夜高咏诗韵 
　　挽沈时晹大参之祖 
　　挽淮安毕义士 
　　送陈宗尧侍讲署南京院事 
　　题山水 
　　送李立之赴南京太常 
　　挽刘员外（以谤累谪戍死辽东） 
　　医士挽章 
　　秋日有怀 
　　送畵竹屈生 
　　谒文丞相庙用老杜蜀相韵 
　　岁丙申六月伏中雨中待朝偶成 
　　得家书 
　　九日次友韵 
　　岁己亥正月十日大祀郊奉旨分献中镇 
　　送顾廷瑞赴袁州太守 
　　梦起偶书 
　　送人游岭南 
　　送张养正都宪巡抚宣府 
　　杨叔瓛哀挽 
　　送董尚矩庶子颁诏朝鲜 
　　思归偶书 
　　游山寺寺僧携卷求诗因次人韵 
　　朝退偶书 
　　客有谈及家林者偶成 
　　重阳（三首） 
　　江行 

　　○五指参天少时曾作琼台八景郡侯程公巳刻之梓今不复存惟记其首一章谩录于此 

　　五峰如指翠相连撑起炎州半壁天夜盥银河摘星斗朝探碧落弄云烟雨余玉笋空中现月出明珠掌上悬岂是巨灵伸一臂遥从海外数中原 

　　○送赵公子还蜀 

　　柳花飞白缀征袍击筑酣歌别思豪老气逼人双剑古好风送客一帆高五湖烟水归程远三峡云山入梦劳别后相逢更何处引杯烧烛谕龙韬 

　　○过沛县吊张克勤 

　　青山迢逓绿芜深欲吊孤坟何处寻万里游魂今古恨百年交谊死生心云霄竟折升天翼文彩空余掷地金几度泗河河上过悲风凄惨动哀吟 

　　○春日郊行 

　　三月韶光满帝都郊游士女竞欢呼五花战马驮红袖百结柔丝络翠壶昼困柳眠莺急伴春浓花醉蝶争扶书生对景愁虚度也学乘风咏舞雩 

　　○寄张练师 

　　辞家学道入青冥晓汲清泉昼斸苓衣染春云同鹤色剑涵秋水带龙腥吟成白雪风生席歌彻青天月在庭几度缄书寄仙侣蓬莱空阔隔沧溟 

　　○多景楼 

　　多景楼前景致多倚阑吟眺奈愁何浮云京国生春暝落日乡关起暮波浩荡乾坤心共远蹉跎岁月鬓空皤醉来击碎玉如意仰面看天发浩歌 

　　○挽张处士 

　　少微星殒海天秋漠漠悲风起暮愁郡乘定书耆旧传仙游真访羽人丘云中鹤去茶烟歇架上书成竹汗收盛德不随身共化百年有子绍箕裘 

　　○金陵即事 

　　六朝城阙久蒿莱紫盖黄旗帝运开鳷鹊漏传云外观凤凰箫奏月中台千峰山势连吴远万里江流自蜀来此日江南非昔比子山词赋莫兴哀 

　　○寄题虎丘可中庭 

　　玉宇澄清宝界平一庭寒影恰相应柱头千载归来鹤石上三生过去僧蟾窟依然光满满虎丘空有气腾腾生公说法神听处此日来游记我曾 

　　○辛未岁过扬州怀古 

　　秋风归棹倚芜城一片闲情对月明锦缆起鸥伤往事青钱跨鹤笑狂生吴公塘路巳陈迹后主观花空有名欲访平山旧阑槛有无山色暮云横 

　　○岁庚午来自金台寓新河有金陵即事之作明年复至因观高槎轩诗不意暗与之合有如剽窃然初实不知也用广其意为杂咏二首云 

　　云中双阙俯秦淮天外三山对凤台二水合流趋派去六峰飞翠过江来金陵王气千年盛锺阜晴云五色开愧我才非班马匹可能无赋奏蓬莱 
　　父老依稀说六朝当时伯气巳全销新亭别泪何须堕古井妖魂不可招爪步客帆朝带雨长干僧艇晚随潮行人不用夸天堑南北舆图总属尧 

　　○和李太白韵寄题金陵 

　　昔年曾作鳯台游万里长江入望流龙虎峙形长拂阙金银厌气谩成丘眼空八表人间世兴寄三山海上洲却笑古人多事在烟波云月起闲愁 

　　○和李子构都门春日韵 【 二首】 

　　碧桃花底共鸣珂云淡风柔气候和辇路雨余生嫩草官河冰泮动微波近天楼阁逢春早向日园林得暖多我有新词三百阕兴来呼酒对君歌 
　　宝马雕鞍白玉珂花云淡荡柳风和梵宫密密关金剎海子深深湛碧波郊外踏青游客醉水边修褉丽人多谁怜寂寞杨雄宅门巷无人自啸歌 

　　○哭唐珊 【 珊时应举道亡】 

　　洗耳沿途听捷音捷音未到讣先临苗生南亩初成秀云出西郊未作霖天上遽传宣李诏世间空有铸颜金青年妙质归冥漠负我平生望汝心 

　　○舟中遇重九示同行友曾光启 

　　秋水芦花似故乡客中无那又重阳篱边摘菊人应异蓬底看山兴更长把酒不如前会健登高无复少年狂同行赖有曾光启共买村醪醉一场 

　　○初读书中秘与修天下志书柬陈宣之 

　　五凤楼头百八钟万鸦飞动晓天红玉绳影转瑶阶日金薤香生紫阁风夺锦文章清禁里登瀛人物玉堂中回看人世仙凡隔弱水浮埃迥不同 
　　峥嵘杰阁殿东头圣代储才礼数优四库有书资检阅九关无禁任观游日华暖暎三珠树云气晴浮五凤楼海上仙山真浪语玉堂深处即瀛洲 

　　○寄所知 

　　晋人风度楚人骚不为悲秋叹二毛席地梦回云气湿仰天歌罢月轮高凤兮览德翔千仞鹤也扬声出九皋有约蓬莱清浅处碧桃花底听云璈 

　　○南京给事中童志昂和李商隐无题诗韵南京诸公多和之意盖有寓间出命予属和予村学究也不能外题以为诗姑咏史以复之 【 四首】 

　　大雅无人继古风周家辙迹一朝东越裳白雉音尘绝庸蜀金牛道路通乌首百年终不白宫烟三月尚余红淳风死去无回日天下纷纷类转蓬 
　　莫向鸿沟觅旧踪一场春梦五更锺也知赐醢缘情薄岂是分羹爱味浓万里使槎来苜蓿半空仙掌出芙蓉蒙蒙黄雾连天起不见秦关百二重 
　　一自铜仙入洛来天开草昧几云雷千年晋水飞龙起午后周宫控鹤回山下玉环啼粉面岭南金镜忆良才绣袍华帽开金统真信人间有劫灰 
　　纷纷国步苦艰难污简千年往事残夹马营中香气散黄龙堆上冻翎干金源运去雠方复起辇魂惊骨巳寒日月齐肩终古见照天光彩万方看 

　　○挽李克述先生之表叔 【 其子重迁其墓合葬】 

　　天上仙游去不还深林暮雨落幽兰庚桑过后乡犹稔贾谊亡来井未干五父衢开防墓合九歌声断楚山寒通家有子今文伯为发潜光石上刊 

　　○挽茅山隐者 

　　三茅峰下华阳洞鹤怨猿惊失隐君载酒无人问奇字招魂有客赋骚文尘埃长锁杨雄宅车马频寻白傅坟曾记题诗咏高致不堪哀讣此时闻 

　　○送尚宝凌卿使交南 

　　旭日初升万国明钿函玉札下南溟符台自昔瞻卿月远道于今望使星老树古香生桂蠹乱山残雨带龙腥兹行万里真奇绝好把新诗纪所经 

　　○春日田园杂兴 【 四首】 

　　二月春融土脉苏趁时农圃正耕锄晓犁破草翻新块晴瓮分泉养嫩蔬鸲鹆飞来牛背立鹁鸠对向树头呼老妻携酒花间劝醉倒残阳手就扶 
　　生意津津乐趣深一犁春雨万家金绕畦菜荚初生甲出水秧苗渐露针藻漾池心鱼拨动花藏叶底蝶穿寻就中兴思知多少尽是东皇发育心 
　　二顷湖田五亩园百年世业遗儿孙风和莺语笙簧巧雨过蛙声鼓吹喧木屐穿花沾露湿桔槔■〈奭斗〉水带泥浑老妻报到茅柴熟相约邻翁醉竹根 
　　漠漠平畴沙鹭飞畇畇樊圃野莺啼绿针白水秧千亩黄蝶青苔菜几畦脚踏莓苔随意往手持竹杖与眉齐兴来独得幽闲趣满眼春光取次题 

　　○送王给事中使交南 

　　中原才子称华簪万里翱翔快壮心论俗好传司马檄归装宁载尉陀金川原辽邈荒唐县父老依稀说汉音莫过遗墟问前事鹧鸪啼处乱山深 

　　○闻人说海北事有感 【 二首】 

　　故乡归路隔高雷见说年来事可哀村落日中眠虎豹田园雨后长蒿莱海隅久巳无春色地底真成有劫灰荆棘满山行不得不知当日是谁栽 
　　四海平宁独乱离转头巳是十年期兽蹄旁午侵城郭燕垒纵横傍树枝远客归来前路失遗民假息故城危荒郊白骨宵飞磷风雨啾啾正怨谁 

　　○病起写怀 

　　寸心千里日悬悬归计今秋又似前身似冻翎飞不去事如春蔓苦相缠还家路梗须浮海报国才疏只望年几度自怜还自笑羡鱼何事屡临渊 【 时广西猺侵海北界道路不通】 

　　○送陈缉熙修譔使高丽 

　　海上天风吹节旄玉堂仙子锦宫袍诏颁龙阙恩初下诗到鸡林价倍高万顷鳌金浮晓日一江鸭绿涨秋涛远夷未见熙朝凤争看文章五色毛 

　　○分得都门晓日送彭阁老归省 

　　承恩归省出蓬莱晓日都门祖席开三尺阳乌离海上九苞威凤下天来霞光流彩明宫锦云气浮香注玉杯此际道傍谁不羡几人亲在位三台 

　　○都城春日 

　　宫阙巍峩紫气高西山东去碧周遭天晴鱼跃龙池藻春老莺衔御苑桃映日暖云流似水浥尘香雨润如膏太平有象寻常醉不用携樽倒浊醪 

　　○秋兴 【 七首】 

　　楚客多悲况值秋都将心事付东流病来岂有空青石寒到兼无粹白裘丘陇累累多宿草江湖泛泛总虚舟芙蓉零落空洲暮一夜闲情白尽头 
　　木叶萧萧下树柯御河流碧送晴波西山鸟雀飞鸣遍内苑菱荷积渐多日映凤凰新出穴云迷乌鹊旧填河寂寥灯下悲秋客怀古思乡奈病何 
　　西风吹鬓冷萧疏宦况无多客影孤海燕知时辞旧垒塞鸿趁暖就新芦渴怀甫里烹茶灶醒爱高阳醉酒徒百尺高楼千里眼岸连萧艾水沉菰 
　　晓色苍凉日色新小窻睡起鸟声频千秋萧瑟三秋景九陌纷纭万井尘云气乍生犹淡淡波光将动渐粼粼都门共怅多离别谁是临岐赠策人 
　　六街晴色散秋光一片浮云接大荒塞雁随旸如有约岭猿叫月巳无肠褰裳花下愁沾露散步林间怕履霜此日不妨多酌我壶中广大醉乡长 
　　风扫长空积雨晴短槐疏柳乱蝉鸣沙头鸥鸟寻常去江上蘼芜日夜生嘉树有蹊荒藓合好山无数断云横却怀九曲餐霞客独抱寒蟾遡紫清 
　　秋风秋雨夜凄其凭几沉吟有所思惊鸟故投曾宿处开花还是巳残枝喜看淡月穿云出静数游丝堕地迟万里乡心千古意兴来聊诵少陵诗 

　　○舟次直沽简彭彦实同寅 

　　潞河澄彻卫河浑二水交流下海门直北回看龙阙近极东遥望蜃楼昏孤城近水舟多泊列戍分耕野尽屯我有好怀无处写欲沽尊酒对君论 

　　○送蒋容卒业南雍 

　　束书携剑去匆匆此日真成点额龙天意不孤清苦士世间宁有辍耕农春回南国鸿飞急云满西郊雨气浓莫谩相逢嗟未遇秋江随处看芙蓉 

　　○送王给事中使占城 

　　银汉清秋泛使槎节旄晴拂海东霞扶桑水接南溟阔析木天遥北斗斜鹢首冲风龙伯助凤毛瑞世岛夷夸皇明威德今无外莫讳中朝第一家 

　　○送吴克恢南归因柬王用先生 

　　话别匆匆欲去迟送归因忆别来时平安有信因君寄窃禄无能报母慈风雨十年多旧约云霄万里更深期寄声为问王夫子何日相逢慰所思 

　　○挽羽士 

　　十二楼头海月空朝元人去蘂珠宫形销忽作良非子物化真成亡是公玄牝养来神不死庚桑过去岁犹丰床头一卷参同契谩有彬彬万遍功 

　　○郊行口占 

　　闲来策杖出城隈信步徐徐踏翠苔林下闻钟知寺近溪边待渡喜舟来一声清唳横江鹤几点寒香映水梅老我归来机事息等闲鸥鸟莫相猜 

　　○苏武归朝图 

　　茂陵烟树碧萧疏白首生还志不渝面目依稀犹似昔节旄零落巳无余归期不待羝生乳远信真成雁寄书颇有幽怀忘未得梦魂时或到穹庐 

　　○运筹亭为韩都御史题 

　　五岭中间数仞亭海云山月总关情三千稷下诸姜客十万胷中小范兵谈笑巳看功业就指麾能使鬼神惊先忧后乐平生志须仗忠贞答圣明 

　　○春兴 【 二首】 

　　塞雁乘春又北飞越人何事未南归十年馆阁虚糜禄三月庭闱阻换衣树背时时劳夕梦草心寸寸恋春晖几回喜惧交并处屈指亲年近古稀 
　　百计思归未得归梦魂夜夜到庭闱愁心苦似丸和胆泪点多如线在衣爱日每怜驹易过临风却羡雁能飞朝来闻报高凉捷万一归程或可几 

　　○和童志昂给事自蜀督军还贬寿昌令留别韵 

　　纔捧纶音出禁闱潢池赤子遽来归安边自谓无遗策平地谁知有伏机送客江亭休赠策逢僧野寺谩留衣从来六月鹍鹏息不久乘风又奋飞 

　　○哭童大章庶子 

　　万里归来不见君老怀拍塞向谁论素车白马违心约黑树青林感梦魂契谊半生情最厚相思几度泪潜吞死生一盏论交酒忍痛来浇宿草根 

　　○过旧游处有怀袁秉中 

　　昔年曾向此中游把酒谈诗夜未休别后交游云四散闲中岁月水东流哀弦凄断声难续醉墨淋漓迹尚留却恐邻家更吹笛老怀哀飒不禁秋 

　　○送祁至和郎中使高丽 

　　鸾鹊天书五色裁中原使者下天来白山绿水玄菟境玉佩琼琚绣虎才绝域喜沾新雨露远人惊见古罇罍悬知不是乘槎客肯带葡萄苜蓿回 

　　○和杨维新学士先子除夜高咏诗韵 

　　闲中日月静中过孤竹清风柳下和文解送穷聊自剧诗成泣鬼不须傩头颅种种遽如许世态悠悠能几何不朽只消贤子在寻常名利孰为多 

　　○挽沈时晹大参之祖 

　　青衫白发老一乡人人熏德多循良醉仙或过沈东老恶少怕闻王彦方黄鹤一去久汗漫青山千古成荒凉高年厚德巳足羡况有诸孙能显扬 

　　○挽淮安毕义士 

　　江淮都会楚州城过客咸知尚义名晋鄙尽熏杨子德邾人不爱鲁侯盟漆园千岁椿何在蒿里三春草又生多少邻家需举火至今闻讳尚吞声 

　　○送陈宗尧侍讲署南京院事 

　　南北于今两玉堂俨如东壁望文昌趋朝暂免通门籍视事荣看绾院章竹汗消青春昼静槐龙屯绿午阴凉软红尘土长安道还忆联镳傍苑墙 

　　○题山水 

　　山色空蒙树色深人家住傍碧溪浔半江月照天在水五月风来秋满林遯世独输高士隐披图因见昔贤心人间何处有此景我欲因之寄越吟 

　　○送李立之赴南京太常 

　　奉常自古号清卿君去南京分外清案牍尽悬周典礼官僚并列鲁诸生函香每月朝锺阜访古常时到冶城却恨无由追骥尾鳯凰台上听箫声 

　　○挽刘员外 【 以谤累谪戍死辽东】 

　　迁客年来尽赐归独怜君去杳无期春秋断狱古今少暮夜辞金天地知辽鹤空闻留语在燕乌堪叹白头迟百年公论今初定欲拟招魂托楚词 

　　○医士挽章 

　　业精岐扁更能文不出门庭自远闻常笑宋清书药劵每非徐孺谒邦君窻前生意余春草江上愁心结暮云他日生刍何处奠松间碑碣竹间坟 

　　○秋日有怀 

　　木落风高九月天一声塞雁叫霜前黄花冷落愁残蝶红树凄凉咽暮蝉夜枕雨声添别泪晴窻云影伴孤眠故交契阔成今古俯仰令人倍怆然 

　　○送畵竹屈生 

　　东风吹散漕河冰旋买吴船载酒行野树依依连故国云山点点引归程郢中谁和阳春曲吴下多传子夜声白首奉常无恙在韈才应巳付乡生 

　　○谒文丞相庙用老杜蜀相韵 

　　泮宫西畔偶来寻香火祠前气肃森柴市阴霾存积恨崖门惊浪鼓哀音更无地滴包胥泪秖有天知豫让心我为纲常连下拜清风飒飒袭衣襟 

　　○岁丙申六月伏中雨中待朝偶成 

　　二十年前入禁闱朝朝侍立看朝仪头颅种种疑非我世道悠悠责付谁人到衰年情顿减天将阴雨骨先知可怜岁月闲中过年少功名异所期 

　　○得家书 

　　老来肌骨怕寒侵无夜家园不上心万里路行经半载一封书到值千金抗颜壁水知无补营老菟裘念愈深预报吾儿扫门径乞骸早晚便投簪 

　　○九日次友韵 

　　重阳无酒堪惆怅况是东篱未有花草木变衰人感物关河迢逓客思家秋容不断天无际晚景无多日易斜白发故人今我在相逢不用惜年华 

　　○岁己亥正月十日大祀郊奉旨分献中镇 

　　圣皇秩祀莅郊坛分献今年得霍山奠璧礼行金阙下燔柴烟起彩云间清风飒飒随神至瑞雪飘飘拥驾还明日庆成应赐宴奉天殿上侍龙颜 

　　○送顾廷瑞赴袁州太守 

　　交朋落落苦无多临老其如又别何宾馆自应长寂寞诗坛谁与共吟哦江湖独往情难忍冰雪相看鬓总皤伫听嘉声来阙下玉河还拟并鸣珂 

　　○梦起偶书 

　　秋来归梦到家园景物分明在眼前树挂碧丝榕盖密篱攒青莿竹城坚林梢飘叶重堆径涧水分流乱落田乞得身闲便归去看鱼听鸟过残年 

　　○送人游岭南 

　　君行是我来时路赠别因思旧所游绿柳春风巢翡翠碧芜寒雨叫钩辀三冬气暖人挥扇八月天清蜃结楼风度祠前拜唐相为言早晚便归休 

　　○送张养正都宪巡抚宣府 

　　清朝边钥付儒臣坐倚韬钤护北门帅阃得人重有范将门生子果如孙乌台宪度新威振鸾掖文章旧价存共喜禁中颇牧出临分无惜醉芳尊 

　　○杨叔瓛哀挽 

　　弱冠相逢今白头别来又是十余秋他年舟过期重会前日书来未及酬无命遽成终古诀有才可惜半生休朝来忽得江南讣老泪临风不觉流 

　　○送董尚矩庶子颁诏朝鲜 

　　天王出震纪新元又值高皇建极年诏使远从天上下纶音遥向海东宣四方专对诗三百两月经行路五千好为天朝全大体篇章珍重莫轻传 

　　○思归偶书 

　　欧公思颖终归颖老我怀乡不得归剩水残山傒我久老妻稚子竟谁依在阴独鹤鸣无和向晚栖禽倦尚飞手植故园松与竹绿阴盈亩碧成围 

　　○游山寺寺僧携卷求诗因次人韵 

　　暇日来游祇树林焚香话久落花深竹光日透成金界鸟语风传杂梵音草绣岭头成绀发月沉潭底印禅心老僧携卷求诗句乘兴挥毫试一吟 

　　○朝退偶书 

　　一生辛苦事经纶待得时来志巳湮干鹊结巢宁为巳春蚕作茧自缠身相逢谩说明朝话自分甘为此世人强曳病躯循壁走老来无复旧精神 

　　○客有谈及家林者偶成 

　　八月秋高露气凉悲时感物倍思乡白头倦值文渊阁清梦频归学士庄椰壳脂凝将减水榔胎子出正分房尚方珍馔经尝徧却忆家林野味长 

　　○重阳 【 三首】 

　　满城风雨近重阳篱菊含滋欲放香明日阴晴殊未定先时欢会又何伤茱萸细看今还健竹叶新醅且预尝幸免催租人败兴不妨连日醉壶觞（八日） 
　　满城风雨作重阳篱菊滋滋湿更香不用登高狂落帽正须开口笑传觞村醪彷佛宜城酝田舍依稀崔氏庄乘兴尽欢同一醉明年谁在又谁亡（九日） 
　　满城风雨送重阳不独蜂愁蝶巳忙乘兴还来联断句开怀重与尽余觞须知佳节难常遇未必寒花遽减香笑杀牛山垂泪客逢时不乐却悲伤（十日） 

　　○江行 

　　缓步沙头散晚愁行随流水向东流山吞落日红垂没树接飞云白暂留暝色入林天向夕凉风飘叶景初秋闲中却忆沧浪叟高卧忘机对白鸥 

　　◆回文 

　　夜宿江馆（有序） 

　　○夜宿江馆 【 有序】 

　　岁庚午归至金陵寓新河客邸乡友冯元吉诵宋人周明老龟山回文诗命予两和其韵以夜宿江馆为题明老诗曰潮随暗浪雪山倾远浦渔舟钓月明桥对寺门松径小槛当泉眼石波清迢迢绿水连天碧蔼蔼红霞映日晴遥望四郊云接海碧波千点数鸥轻用意曲折命辞浏亮信为难及矣但其中潮浪浦泉波水等字太多不免重复既曰绿水连天而又有云接海之句一意而两出矣当渔舟钓月之时又安得红霞映日乎 
　　潮生海岸两崖倾落月江枫映火明桥透白波流水远屋连红树带霜清迢迢漏尽寒更晓片片云收夜雨晴遥望楚天江渺渺茭蒲尽处落鸿轻 

　　◆集句 

　　集唐句送魏孔渊御史谪判潼川 
　　行路难 
　　悼亡 

　　○集唐句送魏孔渊御史谪判潼川 

　　鸣玉朝来散紫宸凤楼回首落花频鹓鸿得路争先翥鹦鹉才高却累身直以疏慵招物议不趋权势正因循只因宋玉闲唇吻自保曾参不杀人谩说简书惟物役犹将谈笑出风尘眼前好恶那能定梦里输赢总未真芳草有情皆碍马江湖何处不通津长空淡淡飞鸟灭客舍青青柳色新东涧水流西涧水锦江春似曲江春长沙不久留才子莫厌伤多酒入唇 

　　○行路难 

　　蜀道难难于上青天蜀道易易于履平地行路难不在水不在山只在人情反复间 

　　○悼亡 

　　芙蓉肌骨绿云鬟伤别伤春更万端去日渐多来日少别时容易见时难春蚕到死丝方尽沧海扬尘泪始干无可奈何花落去五更风雨五更寒 
　　一别音容两渺茫不堪端坐细思量云收雨散知何处燕语莺啼亦可伤谁爱风流高格调我怜贞白重寒芳愁来欲奏相思曲只恐猿闻也断肠 

　　◆歌行 

　　竹林七贤图 
　　题山水 
　　剡溪图 

　　○竹林七贤图 

　　炎精无光蜀烬销当涂坠地马蹴槽矫时之枉遂过正弃置礼法如毫毛太行之阳富修竹猗猗万竿似淇澳一天爽气风声清满地凉阴云影绿风流酝籍三四子适从何来聚于此中有一人龙凤姿土木形骸出泥滓神交一世皆名贤浑金璞玉人中仙携琴沽酒对青眼欣然神解皆忘言或作绝交书或为大人传穷为途中哭同向树下煅颂酒有德以酒为名羣豕每同饮五斗乃解酲寓情广陵琴感旧山阳笛黄公炉畔互酣歌广武观前闲叹息作者七贤矣一去不再来荒山既无旧墟落枯株岂有余根荄我观竹林图为作七贤歌晋人旷达尚玄语其源起自王与何二人开其端七贤为之倡自从决去礼义防狂澜颓波莫能障后人欲知七贤谁稽山两阮刘王向 

　　○题山水 

　　我本山中人老作朝中客玉阙金门非不恋碧水丹丘也须忆每当骑马想牵牛几听鸣銮思棹讴梦魂不怕江山远夜夜飞归海上洲欲归未归止惆怅偶见新图心悒怏恍如去国见似人閴若逃空闻足响上题一尘不到处境静人闲多雅趣彷佛疑为旧所居分明似识曾行路记得山中睡起时倚阁停云有所思忽然来我平生友心欲急见嫌舟迟图中便是心中意风流畵史何多致半幅轻绡万里思无乃笔端能缩地对此融心神居然念乡曲江上愁心千迭山云间遯迹三间屋忆年十五心尚孩十八年前曾梦木木巳合抱孩白头某山某水何日重钓游尔时江村竹屋下却望红云在天际漂渺五城十二楼 

　　○剡溪图 

　　谁人写此沧州趣邈出高人隐居处千迭坡仙心上山半壑丁公梦中树江天漠漠云悠悠一尘不到境更幽阿谁青天白日里却驾山阴乘兴舟舟从天际来人倚窻前立心急恨到迟兴尽愁归亟人生百岁须臾间交游心事千万端不如意事十八九朋簪会合良独难所以豪杰士神交反千古未见恒相思既见愁遽去幸此太平世有此数日闲拏舟时相访罄我平生欢心交苦不多好会亦云罕如何未相见中道俄然反晋人虚浮固可嗤王戴交谊薄可知须知朋友五伦一请看此图歌此诗 

　　◆诗余 

　　寄题岳王庙 
　　秋思 
　　江村 
　　春日会友人梁氏园游赏 
　　昔高槎轩作水龙吟词咏红竹子诵而喜之欲拟作一词未有以起其意者适余友志昂奉常以松雪翁钩勒竹卷求题故为作此词 
　　和东坡韵题赤壁图 
　　题情慰奚原启下第 

　　○寄题岳王庙 

　　为国除患为敌报仇可恨堪哀顾当此乾坤是谁境界君亲何处几许人才万死间关十年血战端的孜孜为甚来何须苦把长城自坏柱石潜摧　虽然天道恢恢奈人众将天拗转回叹黄龙府里未行贺酒朱仙镇上先奉追牌共戴仇天甘投死地天理人心安在哉英雄恨向万年千载永不沉埋（右调沁园春） 

　　○秋思 

　　云散岭头光叶落山形瘦目断遥空雁不来正是悲秋候　雨点水痕圆风蹙波文皱顾影徘徊落小池顿觉人非旧（右调生查子） 

　　○江村 

　　城阙峩峩禁籞重梁家池馆闹春风韶光尽在花畦畔生意都来草径中　天广大日从容十分春色万枝红醉中记得西杨语莫待银蟾生海东（右调鹧鸪天） 

　　○春日会友人梁氏园游赏 

　　鹭破青林凫分碧藻江村景致天然好一尘不到万缘空人生只合闲中老　古树巢云落花绣草四山弦管啼幽鸟醉来白眼望青天人间别有乾坤小（右调踏莎行） 

　　○昔高槎轩作水龙吟词咏红竹子诵而喜之欲拟作一词未有以起其意者适余友志昂奉常以松雪翁钩勒竹卷求题故为作此词 

　　佳人空谷陨落猗猗菉泪尽粉干销腻玉翠袖仅余边幅　吴兴公子清狂临池不学锺王垩帚扫成飞帛雕锼金薤琳琅（右调清平乐） 

　　○和东坡韵题赤壁图 

　　黄州迁客意翩翩不是风尘中物一叶扁舟凌万顷气盖乌林赤壁孟德雄才周郎妙算到此俱销雪横江一笑眼中谁是英杰　一自两赋成来山川胜槩倍增辉发鹤梦箫声随水去只有声华难灭静对新图闲歌古句竖起冲冠发何时载酒江心重泝流月（右调酬江月） 

　　○题情慰奚原启下第 

　　佳人薄命叹红粉几多黄土岂是老天浑不管好恶随人自取既赋娇容又全慧性却逍随凡苦不平如此问天天竟无语　可惜国色天香随缘流落飘泊今如许借问繁华何处在多少楼台歌舞紫陌春游绿窻晚绣过客惊眉妩人生失意从来无问今古 

　　丘文庄公集卷之十 
