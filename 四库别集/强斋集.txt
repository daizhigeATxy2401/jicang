　　钦定四库全书　　　　　集部六
　　强斋集目録　　　　　　别集类五【明】
　　巻一
　　序
　　巻二
　　序
　　巻三
　　记志
　　状
　　书
　　巻四
　　行状述
　　墓志铭墓表
　　巻五
　　辞
　　祭文
　　祝文
　　表笺
　　巻六
　　颂
　　赞
　　铭
　　箴
　　传
　　文
　　疏
　　题防
　　啓
　　杂著
　　巻七
　　诗
　　巻八
　　诗
　　巻九
　　诗拾遗
　　巻十
　　文
　　诗
　　序
　　【臣】等谨案强斋集十巻明殷奎撰奎字孝章号强斋昆山人洪武初以荐例授州县职以母老请近地除咸阳教谕卒后门人私諡曰文懿奎受业于杨维桢之门学行纯正为当时所重是集乃其门人余熂所编诗文杂著凡九巻又益以其交游赠答诗文暨行实墓志为十巻附刻于后元明之间承先儒笃实之余风乗开国浑朴之初运宋末江湖积习门户流波湔除已尽故发为文章虽不以华美为工而训词安雅亦颇有经籍之光如奎等者在当时不以文章名而行规言矩学有根柢要不失为儒者之言视后来雕缋之词乃有迳庭之别矣是集刋于洪武十五年昆山儒学训导钱塘陈振祖为之序其文亦朴雅可想见一时风气云乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　强斋集原序
　　强斋殷公以明经洁行着郡邑虽小夫妇人知其为君子也要其志固不欲以文章名后世者而其文又皆温润缜密动合矩度岂所谓有徳者必有言欤公自始学卓然有立志不迁于流俗中间阅歴世故起为百里师辞府县职而闲关数千里典教关陜天之劳其体以昌其气苦其心以大其名不但为其文也而文亦随之故入关以来其文落落有竒气惜不假其年而止于是耳盖公天性纯孝母老不逮养忧感之意不防于一饭顷也竟以是而陨其生其学行其出处其死生可谓莹然无瑕者也噫世复有其人耶新安余熂尝从先生学洎较艺京师擢居近侍贵显矣而尤不防其师及再居忧乡里则纂集先生诗文若干篇而请序于予予忝与强斋同事昆学知强斋者莫予若也强斋笃志古人学于六经无不考尤邃礼春秋其入关也即邸舍画道学统绪图以寄书来每以讲学穷理为事则其著述有关于理学者固不止此也公名播关西学者宗仰意必为好事者之所持去是特其仅存者耳知强斋者求之于是编之外可也公名奎字孝伯呉郡昆山人洪武十五年歳次壬戌六月甲申日昆山县儒学训导钱塘陈振祖潜夫叙











　　钦定四库全书
　　强斋集巻一
　　明　殷奎　撰
　　序
　　殷氏谱序
　　殷氏之先岀自虞司徒契商颂所谓王也佐禹治水有功舜封之商姓之曰子氏契十四世履代夏王天下是为成汤传十六王至盘庚改号殷又十一王而殷亡周封帝乙元子啓于宋以奉殷祀诸王孙以国氏者曰殷氏汉有处广川者曰忠事董仲舒为谷梁春秋处东海者曰嘉受易于京房处琅琊者曰崇受书于陈翁生嘉崇为汉博士曰谟居鴈门守节不仕新莽世其后蜀郡有参汝南有子征有陶并见汉书吴零陵太守礼家云阳生无难督基基二子巨仕晋为交趾太守祐呉国内史然皆辽濶莫能谱可谱者独陈郡长平族最着起汉季下属于唐为世十七然亦畧矣唐三百年闻人虽多而世次史不皆具五季之乱士族家牒又尽亡洎宋讳宣祖更之以他氏殷于是乎不显吾家在宋为戴氏先世居嘉兴之华亭事久逺弗能悉自讳万府君以来稍着于传闻至讳澂府君而宋亡矣乃复姓殷氏然今亦不敢上附于长平之世更着华亭以自别盖疑之也疑之斯阙之矣虽然必列长平于前而不敢遂去之者又愼之也愼则不忘疑则不诬惟疑与愼尊祖敬宗之道殆庶矣乎于是既考前史以谱长平复防其可知者以谱华亭而各为图其首贻诸族人昆弟使知亲踈逺近一本于其宗庶几仁孝之道可以交修而互劝不至遂为涂人云尔
　　松月轩诗序
　　防稽天下佳山水贤士大夫自晋以来乐居之松月道人常漫仕其间寻幽赏胜无秘不抉徃徃濯若耶啸天姥寻谢傅之东山探太史之禹穴而吊越栖呉沼之遗迹矣旣乃结草堂于山隂之麓春之旦秋之夕松雪洒衣山月堕地浩歌长懐兴酣意得举天下尤物无以夺之因以松月为之扁于是山水之佳足乎一室之内而不觉夫千岩万壑之若遗也暨乎扁舟西泛卜筑昆丘之阳开轩对客举酒相属曰是吾旧时松月也吾岂以易地易吾趣哉虽世异时移吾松犹不改节吾月犹无消长也于是仍名之曰松月之轩夫松之与月高伉清泠非有娥媌靡漫鼁声绰态可以移人意者而嗜之之酷乐之之无厌如此吁是未可使众人识也夫无味之味天下之至味也无音之音天下之大音也世徒知夫可喜可乐之在物而不知其内不足也内不足者外恒重外愈重而内愈轻矣是以为物玩也古之君子不恃物之不我玩而恃己之不可玩道人趣尚高逸舍众人之好而独好己之好庶几非待于外而自足随所遇而皆得者君子隠居以求志行义以达道亦若是而已不然山水之娯人往而不能返不既荒吾志乎于是邑之贤士相与作为歌诗题其屋壁而属予为序既复系之以诗曰耳目之玩玩不如适之宴宴志虑之恈恈不如逸之休休注瓦者侯注金者瞀彼荒是务秪以自刘孰与松与月也其节不渝其明孔昭以息以游其乐陶陶噫非若人吾谁与俦
　　送昆山教谕陶先生去官诗序
　　国家科举得人之盛无愧前古其魁天下者又多贞亮死节之臣自用兵以来若李黼之死江州余阙之死安庆李齐之死高邮其行事声迹炳焕峻烈至今焯焯在人耳目而一时游其门者亦皆伟杰奔放落落竒士若陶彦植先生其一也先生生当太平盛时居通都大邑尝及接见国初诸老殚见洽闻一时辈行多所推许既而游歴齐鲁梁宋秦赵之郊观光上国以功名自许下视富贵谓不足取然卒负气不茍合即自放于诗酒间一遇陨获无聊则必狂歌痛饮以泄其愤懑不平之气李公之守高邮使以币招致先生率诸子师事焉遂相与为知己高邮防李公以节死先生狼狈南走漂泊呉门流离困踣而气不少衰时大臣有知其才怜其贫且老者起为教授昆山间与予言其生平出处梗概未甞不高李公之节感知己之难为之太息流涕也始先生来昆山人谓非所宜处先生不以一官为少不以一州为隘而以学校教化为己任尊礼儒贤汲引后进歉然若有所不及诹经论史至贞亮死节忠义之事谆谆为诸生言之则先生平日操履激烈奋发所以见知名公大臣谓之伟杰奔放落落者岂不贤逺于人其视世之市道交所谓生死不相背负一旦患难则弃去若未始相识者闻先生之风寕不少耻哉先生今受代且行州人杨方悉采大夫士所赋歌诗联为巻轴而属奎为之序因为着其志节之大者如此将使读者有所激烈奋发焉尔至正廿二年夏四月既望州人殷奎序
　　送昙瑞师诗序
　　人才与世相隠显遭世之治虽异时胥靡鱼盐饭牛屠狗之徒悉出为天下用其衰也则贤士秀民徃徃自托于方外轻世肆志以为高至毁形废伦絶物而不防虽其迹则然其中固有大过人者视夫幸名爵饕禄利逐逐然以相轧忍决其性命之情者奚翅相千万哉士固有甘为此而不屑彼者虽圣人有不弃也若吾夫子于卫荷蒉楚接舆沮溺丈人是已晋宋以来贤士大夫类多与浮屠人游如许询之于支遁陶元亮之于惠逺韩退之之于大顚文畅皆濶畧其迹而不遗其内岂亦有所概于衰世之志者乎昆山有昙瑞师者虽入于佛而不外乎儒遁其迹介焉而弗汚足乎内泊焉而无慕然独喜为歌诗以发泄其志意斯亦轻世肆志自高而不屈者之所为也常熟去昆山百里而逺州大夫袭其风而薫其善虚法寕之席移文而迎致之夫岂徒然哉必其有感于斯世之偷靡贪溺欲得一世之高士以大矫乎流俗而风切其人其意固有在矣吾侪之与游者咸作为歌诗以惜其去而授简于余俾为之序予闻海虞之山有常建皎然诸人之作遗音寥寥千载谁赏师徃从其贤士大夫游必有所发泄以焜燿乎遐躅尚寄我其伟特者至正廿四年二月十又三日殷奎序
　　送蔡教授诗序
　　至正廿又五年春三月昆山教授蔡先生秩满且去其校官弟子员咸投业废书遮道愿留而先生归志浩然竟拏舟西上于是相率奔走徃送于郊眄望踌躇情不能已声嗟气叹形于咏歌于时大夫士茍在列者莫不喜诸生之慕义而美蔡先生之能教也既而两斋生裒其所赋诗凡若干首别为巻轴而谒予序引予曰天下学校自用兵以来废者十八九独呉中郡邑弦歌之声不少辍虽间遭兵燹亦皆兴起务为加隆斯文耿耿不絶如线此其扶植爱防所以为一世纲常计不知者徃徃为迂逺而不务也今先生道光于师儒爱存于生徒再至昆山始终四年有徳有仪可则可效教道斯彰礼顺克化诸生逺迩来游来歌步趋圈豚訚訚秩秩善教乐育可谓兼至耳矣则夫暌离濶别之际眷顾徘徊嗟嗟不足固其情也然播之声诗贻诸好事亦足以彰斯文之未坠而因以少见吾邦士风之美矣予也忝处师属薰炙徳义既亲且久其受教不在诸生后其序之也固宜于是乎书
　　城南小隠眞率防序
　　悦堂大禅师顔公以二月之望结客若干人于昆山之城南小隠为眞率之防奎闻而作曰嘻吾州异时风俗之懿老老贤贤前规后随上安下劝乡饮月约燕游賔客合并赋咏流播所以同其休洽畅其和乐者数十年犹一日也兵兴生聚攰耗海钞狎至冦壤在望屯结保聚昼警夕逻否或俘羸长驱衔舆逐骑父子昆弟且不得相养而奚暇乎礼义之文廼今骤闻其事承平旧观动在耳目能不茫然而长思跫然而深喜也耶匪风下泉君子以为乱之可治吾于是防亦云是防也月为一集日以朔望酒止三行侑以果饵嘉蔬乐以琴丝壷矢俭而有度简而有文而年未及六十家三里而逺与夫有官府职业之守者皆不预焉此其所以为眞率也顔公耆龄邵徳志趣高雅位冠五山退寻旧隠其为此防庶几如满赞寕之风致而诸君子亦皆一乡善士嘉言旷度足以表防乎流俗安知后来者不健羡吾今日城南小隠如普明妙觉之陈迹也哉既而孙公吉卿俾序其事奎齿少傥因不腆之文托名其间斯为幸矣其奚辞若夫诸君子之姓字年寿则具列于左方至正廿有六年丙午岁春二月丁夘州人殷奎谨述
　　送陈季子诗序
　　古之人以行道济时为心故学优则仕然仕可也不仕亦可也其才可仕而其身可不仕也明体也诚已也正人也其少长之所学习也有司者时其可仕也选诸里举诸乡进诸朝而仕之矣然而不必皆仕也不必仕而处饮吾井食吾田乐吾道则亦无不遂也今之世则不然其可仕也上之人不必皆仕之也不仕而处也其身或不释于冻馁之忧也今古之不齐盖其势然也生乎今之世而得行古之志有可仕之才而能乐不仕之身者必夫卓然特立之士哉豫章陈季子先生其人也异时朝家熈洽宇内寕谧先生居下里舍负其才器思得一用世即北上京邑以策干诸公贵人久而无所遇廼东游齐鲁南走呉防而天下兵作矣东南大诸侯知其有仕才也持重币物色寘賔馆业处以膴仕而先生不屑也居无何即引而去之既又遯于三江之东五冈之外隠居教授将终身焉先生之才可仕而其身能不仕可谓卓然特立之士非欤吾侪与先生处者重惜其去咸为赋诗以饯而倩予序首予闻外冈地气清淑徃年米南宫曽至其处题诗杨氏怡轩中龚立道父子居黄姑其地盖宻迩今先生主龚氏岂其族耶必其中多秀民知读书能考徳问业有可造就者先生徃焉以诗书道义淑其徒是亦为政也焉用仕
　　送施提举杂造司序
　　国有六职工居其一天生五材谁能去兵武备之不可无也尚矣智者剏物巧者述之百工之事皆圣者之作也器用之利先王赖焉材美工巧其器乃良和之弓兑之戈虞人之殳戕良于人者也鲁之削郑之刀宋之斤呉越之剑器良于地者也桃氏为劔函人为甲庐人为殳矛弓人矢人之为弓矢皆良于官者也人不世出地不国兼良之者其官乎今枢宻杂造司则周官之并也倅车施侯监市征于吾州者三年矣政府称之曰能命副提举于是司吾知施侯能良于其官矣才敏而用裕物练而识周坚甲絮衣长铩锬防利矢劲弓材之美工之巧于是乎在矣兵法不云乎器械不利以其卒予敌也昔人亦谓兵不完利甲不坚宻弩不可及逺为将不省兵之祸侯今良于官则器足用将卒足恃以守则固以攻则破其功可少哉侯上官庸书此以为序
　　送童彦恒之无锡诗序
　　古者州郡属吏繇曹史而上皆其长所自辟署茍其长之贤则一府之中左右前后无不皆贤故其官易以治今也则不然官天下之士于铨曹虽州县属吏亦用舍于中书由是一郡一邑之间官与吏徃徃不相能何则非其所自辟署贤不肖殊致亦其理然也海陵童公彦恒蚤岁事举子业意气轩然芥视青紫遭天下兵起避地浙右俛为禄仕试吏于州郡者三迁矣不以职之微而怠其志也不以禄之薄而易其操也孜孜焉汲汲焉求以称而事而后已今年秋大府复调君无锡夫今之制官属上下相求而不相遇者皆是也间有不然则幸一二于千百耳彦恒调无锡无锡守张侯贤也彦恒为史彦恒又贤也无锡有贤史彦恒得贤侯志同而气合言信而谋从吾见张侯之贤逸于得人而无锡之治第最诸州矣彦恒徃焉居今之世而合乎古之道有相遇之乐而无不相能者将在于兹乎于是士之贤者惜彦恒之逺去而又幸其将遇夫知己也咸为赋诗以饯而奎与为序云
　　赠医师朱焕常序
　　报施之道尚矣夫木木李微物也琼琚琼玖且不足报而况其施有不止于瓜李者乎其报之之厚宜何如也州人呉孟章之母年仅七十矣今年秋七月为风暑所中昬愦眊乱口弗内勺饮者数日众谓弗可为矣孟章曰吾州朱焕常氏良于医者也急义而强仁我以急告之先生其来来蔑有弗济者矣即徃拜其门焕常见其貌戚而情廹恻然为之诊诊已为之药一投而气苏再投而神返三投而病之去者八九不辰浃而复常孟章曰吾母匪焕常弗活焕常之赐大矣吾何报乎夫感徳之深者非言无以宣图报之逺者非文无以达然则为焕常寿宜莫先于文辞矣遂来谒文以示不防诗曰无徳不报人茍有徳于我无不报者而况有徳于吾之亲者乎焕常之施其为木瓜木李也大矣宜乎孟章之欲厚报之也然文外也情内也孟章之情所以爱其亲者宜无不至孟章之亲由焕常以生孟章诚爱其亲则其不防焕常也必矣岂待文而后能哉孟章曰子之言固然虽然无此无以寓吾情敢终以请予与孟章为从母兄弟文虽不腆谊有不得辞者遂叙之如此
　　送兴化卫钱知事上官诗序
　　莆口巨鎭瓯闽奥区介泉福之两间控海峤之千里形势所在壮彼南服文物之盛播于前朝然而蛮商番舶之徃来海獠岛夷之出没必有武备尤借戎韬故朝论难材官忧旷职吾友钱君达善珠生沧海璞抱昆山方当鸿渐之时羽仪可用爰遇龙兴之运鳞甲斯攀辍大都督之掾曹参上将军之幕府俾其画诺资尔折冲由是用武至要之书不为空言矣陈力就列之地兹其发轫乎万里戎涂四月维夏炎歊方炽烟瘴孔骄舟车防涉之囏难山泽风涛之险阻众云少俟君独勇行盖其大义忘私贤劳靡盬仗信则鲸波可履循公则虎穴能探奉檄辞家束装问路薄言送者聊摅饮饯之情连章祖之尚征离索之念仍令下走勉述斯文以为他日荣乡之张本云耳
　　序占赠呉仲正
　　虞舜禅功帝乙归妹鬼方克敌践土享王易之有占也尚矣周官筮人掌三易辩九筮盖职有常守其法素具观象之变吉防失得了然可知初不待于辞而后决也后世筮法既亡虽以彖系翼繇之备而占者能识其本指如穆姜之于黄裳元吉尠矣而况借之以开物成务决大疑定大事者乎盖易之始卦也有象而无文吉防善恶之理粲然已在其中不假辞而显也中古以来三圣人虑民已深系之辞以发其蕴而后人犹少之也于是有易林焉有洞林焉而世传焦郭之学吾不知其果有合夫道否也礼失而求诸野吾于呉仲正氏见之仲正之为占也具有成法取于象而不泥于辞其应人之求孰得孰失孰吉孰防若响于声若影于形歴然可信而不可诬也谓有协于古占法非欤昔者子朱子固甞有考于斯矣其言曰易但设此卦象以明吉防而已徃徃如今世用火珠林者仲正氏之学有不传之数存焉使生于子朱子之世吾知其必为所称许矣然吾闻之易不可以占险贞则吉贞则利而未有不贞之吉利也与人子言依于孝与人臣言依于忠严君平之所以为贤也予未识仲正吾友【阙】徳刚为予言如此徳刚尚以吾言告之庶有劝也
　　梅隠轩诗序
　　梅于水陆草木之花独以节高天地闭藏风气凛烈冰雪横集而精英发舒凝然不挠孤标劲气使人望而起敬至其实也又以用贵阳剥而生阳纯而熟登之賔祭之笾调之勺药之鼎式和且美而人不敢防是故君子则之陜西行省都司俞侯仲祥世家徽之婺源爰在弱龄饮闻儒先之教则既緼贞之操具用世之才矣虽弥纶省闼纲纪方面而识者尚歉然以为未尽其用也尚书齐安呉公持节西廵知侯有素为书梅隠二大字掲之其轩梅言其华实之兼美而隠言其用犹未显也不知者曰隠非仕者之谓也彼山居而木食芰制而荷衣鹿豕以为徒而渔樵以为侣者隠也不遇于时者之所为也今也金华步武银绯裹身钤制曹务程校吏文则剧之尤也恶乎隠况梅之高迥固弗谐于时俗不屑于富贵芬华之品彚乎何其拟之不伦也予曰不然是论也徒知隠之为隠而未见不隠之为隠也见梅之玩而不见梅于用也夫隠居求志行义达道之二者恒相须也然必兼善天下乃可为达故吾之才茍未尽用犹为隠也今夫宗庙燕享之笾实荐之于上帝羞之于大賔而商先生直以嫓夫相业之美焉则梅之为用夫岂畸人静者可得而专有之哉呉公于此其所以属望于侯者隆矣而况都司之官昔人谓之学为宰相者也则谓侯今日之仕尚为梅之隠也不亦宜乎昔者淮南小山作招隠之辞以风切遁世之士当时不知王孙果尝归来否乎既归亦尝有徳业可以及天下已乎今侯之隠固非彼所谓紫枢黄阁其归来也不难矣宜无以招为也虽然招之以辞所以慰望者之渇焉耳诗凡若干首而予为之序洪武六年夏六月廿又五日呉郡昆山殷奎述
　　咸阳侯氏谱图序
　　宗法废而图谱兴亦合族属之一道也昔宋之既南万姓逋播异乡客土士犹挟其家牒以尊所承庶几近古者矣洎乎近代斯道寖微朝无世禄之延家靡旧徳之述闲有能崇其所出则用意之过又多假托簒冒而系録之传防可信矣不亦重可叹夫咸阳侯时中氏一日造予言曰叔庸之世自宋金来三百余年受防兹邑自望贤门西北行五里许为石井泉西冈之庄予祖居也又西南二里予先墓也金季元兵攻陜右吾高祖广甫冠以民丁戍京兆众溃窜山东后廿年歳壬子得还陜籍赵王位下明年癸丑始归咸阳举宗二百人无孑遗矣乃改卜所居北十里毕原之王车村子孙至今居焉者也高祖生六子孙曽五六十人男女无虑四百余口至正戊戌迨己亥旱蝗相仍及明年而张李交兵矣又十年为洪武改元之二年天戈下关西遭歳荐饥伤残转死向之四百余口存者才十人耳乌乎悲夫又曰吾高祖之子六其次三吾曽祖也其讳逸矣吾大父讳用吾父讳辅仁吾其季子也自吾父而上晦迹弗仕叔庸始试吏县曹今幸考满以末疾居家毎念吾高祖之生还故里而占籍于赵邸也实当壬子癸丑之年迨今衰替之余而更户于马站也其岁次适与向同天运一周而废兴存亡之数若合符节叔庸所以感焉而不能自已也因追取其可知者名字甲乙寿年婚为之图先生幸辱教吾邑敬宗合族之义所谆谆者愿为之序叔庸将刻之石以遗吾昆弟子孙俾百载之下虽去坟墓数千里外而世次昭穆不能迷也不亦可乎予曰可哉道丧俗媮自世臣钜族不知有本枝传绪之重徃徃视近属为路人矣况其下乎时中以布衣白屋之士乃能不防其本始如此且又防自所知而已且不惑于假冒之习进不诬其祖退而信乎其子孙岂非近古之道者哉于是次序其语以序之
　　如兰集序
　　予来关西时故人处南者徃徃惜予逺去情思恋恋溢为篇什索居无聊每展巻讽咏未始不爽然如一合并也倚席荒原转瞬三载行且罢去二三童子乃以副本为请顾予驽下不能以斯道自振无以稍酬诸君子所以属望之意重以是愧踌躇久之虽然予则不敏诸君子之厚意何可防哉廼出俾传写为一袠览者尚知予过也
　　梦得字序
　　洪武六年之正月梦得以华州倅偕大府受事使来徴防以其月丙辰防于京兆府城盖予之不见夣得再逾年矣于是相见甚驩日夕罢酒对榻卧追叙平生语绳绳不絶至夜分乃寐其言大抵以春秋之事松楸之守为意而尤耿耿于其姓氏之变也梦得之言曰符梦章氏也先世居扬州之崇明吾大父讳森吾父讳世昌洎符梦已三辈占籍苏之昆山矣始吾之未生也三同产皆女子大父恒自语我亦亟树善矣我讵无后耶俄而大父病病且亟梦异人持海上香株一与已曰畀若孙闲一日而符梦生家人以告大父含笑曰信取儿来我瞑目矣绷而舁之床注视者久即字吾梦得后二日而大父没吾父洎吾母曹亦皆以盛年早世乌乎痛哉符梦无似不能敏学行蚤自树立以表襮先人遭代用儒不弃谫薄忝有职位而俗吏以上嫌名讳吾姓曰庄于乎不孝无状幸得升斗之禄虽养弗逮亲而岁时伏腊以致吾严者尚可以自力而又夺之姓而防之以他人之氏戚哉无乃使人疑吾于异姓莅祭祀者耶又曰梦得吾幼时所名也今虽转而为字而吾祖父之命犹在耳也子幸念我愿为我序其然俾人知吾氏之为章而不为庄也庶几少借以寛吾心或者他日得请于上俾复其本氏以慰吾祖父于地下没世不朽矣敬以是累吾子嗟乎今之氏非古之姓也虽然自汉而下固以氏为姓矣姓其氏斯知祖其人矣易之罪也易之是防其先也梦得于此遑遑焉用其先祖之心为心自其始生之际一梦之征引而充之以致其不防之孝则夫心志耆欲之所存盖无时而不察也而况灌荐之顷思之而诚者乎油然孝弟之心宜于此焉有不安者矣梦得知其所不安而不敢有一日茍安之心恳恳欵欵必欲求其安而后止也不亦仁者之事乎上方以孝治天下嫌名之不讳二名之不偏讳屡载之诏令矣梦得第未请耳明年华州且考满梦得以选人集京师调官之日倘防赐对得一陈其情天矜于民必从其所欲矣梦得敬之哉然予今亦未有以寛梦得者姑序其説以俟焉
　　叙星贻徐祯伯
　　我生之辰月宿南斗牛奋其角箕张其口此韩吏部始生所值星也星厯之家其来尚矣故夫以十一星行厯处人寿夭贵贱年时着自唐都利李弥干而吏部所推许者殿中李常容也常容之学传之者多矣数十年前吾乡有凖斋徐君者独以其术著名为四方大夫士所称重吾时尚幼不克扣其所得而获与孙祯伯游祯伯盖以儒术推用其説不滞于一隅其为言依并忠孝恒导人为善禁人为不善仆之入秦也与祯伯别四年矣吾母氏处故里年且老早暮倚门以望而奎不得一归觐祯伯为吾母推仆所值星先处归期曰摄居提诸乗驿得君舆纽牙舒舒君子在闾已而仆以甲寅十月啓行十二月至家拜母壹如所处吾母曰善哉徐叔子之为星非是吾何以知今汝之必归而以缓吾忧乎吾诚赖其言以有俟也小子识之奎曰祯伯之星之善其所竒中不可以偻数岂直此哉虽然自我言之徒知祯伯于我能缓吾母朝夕之思耳余吾无所赖也祯伯年方壮为学甚力其为弥干常容以名于后世以光其前人无难者独惜予无吏部之文以张之耳姑识吾母之言以告凡与祯伯游者庶几张之洪武八年龙集乙夘杓直于辰日维戊子支离道人殷奎序















　　强斋集巻一
　　钦定四库全书
　　强斋集巻二
　　明　殷奎　撰
　　序
　　赠医师陆君祥序
　　人身藐然囿于两间隂之血阳之气流行于魂魄五藏百骸之形得其和则康强而无疾否则外害于六气之沴内伤于七情之感而疾作矣是以有医药之事焉阳者敛之隂者舒之虚者固之实者损之则疾去矣然非善于察脉审证则不能有以知之也知之矣而于其书讲之而不详择之而不愼吾亦未见其可也昆山陆君祥盖精于脉与证讲之精而择之愼者也里人周伯安病积气右脇下喘且胀者五阅月医来类补以湿热之剂病日以剧几殆矣陆君视之曰是息贲也法当大下内经所谓留者攻之土郁夺之者也积气贲门大邪未去其可补乎从之不终日而愈嗟夫医者所以寄生死也而脉证之不明隂阳之不察其不假药石为戕毒人之具者几希矣若陆君可谓医之善者非欤予闻陆君世业医其先君子甞受学东垣氏之后人用药至详实其家学渊源既深逺矣而君又益讲于诸家之説时出其所长若今起伯安之疾的知邪之所在一决而去之是固刘河间之法而又能愼重以固根本东垣之家学未始不行其间也补偏救弊在乎当其可而止耳陆君果可谓讲之精择之愼医之善者矣伯安曰不可以无报陆君夫报之逺者非文不传乃来请文辞不获为书此以贻之至正廿五年夏六月既望州人殷奎序
　　赠杭州同守梅侯考满序
　　古之君子何为而仕也仕何为而急也非必皆为贫也非必皆为祭为宴也亦曰畏天命悯人穷而已耳天生众民非徒生之必有以治之天生我材非徒材之必有以用之民之陷溺也将于我援之雕攰也将于我息之号寒而啼饥也将于我衣被饮食之是故仕如此其急也然人不必皆材也材不必皆学也材且学矣上之人不必皆仕之也仕之矣位之卑不必皆可为也有其材有其学而又有其位者吾于杭州同守吴陵梅侯见之盖侯材敏用裕而持之以廉学充义精而守之约畏天命悯人穷非侯之素所抱负者乎故其出为时用歴典州郡所至以循良著称而钱塘之政尤为俊伟挺防所谓可为之时得为之位能为之人者矣今年夏改贰两浙鹾府行膺荣渥进秉政枢其可为之事当有大于此者非一郡一官之细而已也予也与侯既亲且旧辱侯之知甚深非宴游一朝夕之好也故其望侯者亦甚重今兹承乏昆山而侯之棠隂在焉去思之爱久而不衰窃幸自托于下风独为印绂所拘不获身谒棨防之下口陈祝望之私于是黾勉书此用谢不敏云至正廿有六年夏五月州人殷奎序
　　赠医师许君仲方序
　　医者人之司命也参隂阳之运赞造化之功肉朽骨生死魄其效可使父不戚子兄不戚弟老不戚少有蕃祉眉寿之乐而无札瘥夭昬之忧者其徳于世何如也今年秋有腹痢之疫民之死亡者多其防稚里闬之间盖十户而八九也时余之子亦婴斯疾状甚暴势甚张阽于危殆数矣赖吾许君仲方以善药治之而后愈噫予实有子而仲方更生之予之徳仲方者何如也独予徳仲方哉凡有子弟谒于仲方而仲方活之者盖无有不徳之者也夫徳施之在人心发于深感者非言无以宣善誉之在人耳图其久逺者非文无以达文之不可以已也如此然则予于仲方其可以无述乎诗曰多将熇熇不可救药斯疾有焉又曰惠于朋友庶民小子仲方有焉又曰中心藏之何日防之予亦以自况焉至正廿有六年冬十月既望殷奎序
　　送许仲方医师序
　　君子之择术有取夫医之云者岂不以其全生保民而可以资之以为仁已乎然为仁者人知之为不仁者人徒有所不知矣夫医圣人仁民之一物也饥寒而为之农桑巢穴而为之庐舍教化而伦常以明征诛而暴乱以息既又惧夫疾病疫疠之戕其生也复为之药石以致其养之全之之道焉为之官以涖之为之书以传之其亦仁之至矣今之人习其读于河间之学者用之孟浪类以苦寒疏利之剂幸其一决之为快元气既耗虽有善者弗之救矣之人者亦独何心哉许君仲方昆山之医之良者也其父兄皆儒者仲方独急于及人取医家书读之曰嘻是不足为仁邪顾吾用心何如耳遂蚤夜兼力事其事而得于东垣氏之书为多故其用药谨甚务以固根本为先不取快目前而活人特众盖十不失一二焉仲方又疾夫翦翦者之为利也虽叩门不持一钱与善药不少吝其报视义可否否则一文不取也且其为人有恒每歉然不自满言讱而行慤众以是皆誉之仲方眞有志为仁哉吾友童彦恒甫候余校官亟称道仲方之贤予曰子能尽知仲方乎为语之如此彦恒曰子能书之以贻仲方俾不仁者读之其有警也
　　送吏目赵子文考满序
　　古者任官惟贤才上自疑丞辅弼下至府史胥徒内而朝廷百执事外而郡县邉徼之吏其职业之大小重轻相悬不一也然位必视其徳之厚薄用不枉其材之短长由是官惟其人吏称其职上无尸位旷官之愆而下无遗贤弃才之叹后世视爵禄为己私分为人择官举错失当况以循资常格铨衡天下之士茍一妄庸人积日月而上之则高爵可致虽竒才伟器束于文法抑郁沉困白首下僚皆是也如是而望国之治也难矣大藩兼制淮浙地重民伙用兵以来承制得便宜受官改更化循名责实破去旧格不次用人以故上下百司无不举职而一才一艺无不见用然吾观赵君子文独若犹有憾焉何也君以朴直果毅之资习闻诗书法律之説用能鋭志敏力趋事赴功居官不独称其职而已也凡力之所可及者则为之不以出位为嫌也盖其才用兼人故施之事为自有余裕如此然其位不过下士任不过幕曹也虽欲展布其能事发泄其底蕴亦何能自致哉今君总幕职于昆山者三年矣日与其长可否事务是是非非不茍且而诡随不便文而幸免其劳效不可以一二计卓然有以纪纲乎一州庶几所谓处官事如家事者诚使长一官兼数职则其所成就盖不止此而尚以资彼之限囘翔于参佐从事于州郡此吾于今日参黜陟之柄者未能无少不满也今年冬君以满考去官州之曹属咸服其教戒而思其徳善相与谒予文以送之予因有感于古今任官之得为着其説如此上之人或有闻焉将不终于失君矣
　　送昆山赵明逺陞郡府序
　　周官三百六十官有府史胥徒府治藏胥徒给徭役防谨敏力能为之若史非博习学问能讽诵书名者不能在兹选则今世所谓吏者是也然古之史以掌书为事其职易称今之吏又非才谞智数足能趋事赴功者不可不特刀笔筐箧之细而止也昆山最中呉诸支郡赋重而事殷其讼狱之紏纒符檄之旁午盖日不暇给矧军兴徴科十倍承平时稍自暇逸则咎愆立至非得明达练敏有过人才识者司其吏事吾见州长佐之难为茍捄过之不暇尚望其善治哉前年赵君明逺来试吏此州凡政刑翕张簿书期防他掾所不足明逺皆优为之如工师之攻坚木庖丁之中肯綮也至于赋粟征输钩稽之任尤必明逺之属而后可然则明逺不独可任周官之史并其所谓府者而为之不有过人之才智能如是乎今年秋以考满例陞郡府掾其同列诸人比比来校官称道其善予曰明逺之才如此他日且登掾二府出长一官事愈练智愈明不独可任史与府也施之庶官举无不可者矣明逺勉之至正甲辰八月初吉州人殷奎序
　　送嘉兴县丞徐侯序【代作】
　　征税之事在周官有常制矣司市之九法廛人之五布后世所仿而行之也至于今则国课于是乎出体加大而任加重矣至正甲辰中徐侯士良由钱唐丞选贰禾兴俾专征税之职盖政府之材选也侯至官则布条教表禁令壹量衡信质剂公以奉上愼以处己而恕以使人于是通商阜货平价均市课用以登政用以裕而侯之职称矣始予为宰于禾兴也将满而侯至与予有畴昔之好所以相长相助者甚厚未几而予来昆山遂不得久相与处然其向慕之懐则未有一日而替也兹焉闻其解组思一徃相慰劳而縻于职守不果行也能不怅然于情耶是用述其举职之绩以赠且为涖官者之劝而因以抒予眷眷之意云至正廿有六年丙午歳秋八月序
　　送常熟守费侯之官序
　　均之仕也游于北者或授任于南习于齐者或从宦于楚以至四遐之方相易而徃其防山涉水瘴雾风雪虺蛇豺虎之害徃徃而有其行也近不下千里逺或逾数万程动则赢粮举药更寒易暑至则风殊俗异语言不同服食不习其变也不易遵其情也不易得及其久也稍习乎变渐通乎情则歳月有期代者且至可引而去矣其能专虑精思以善其治乎或四方之人各仕于其国不在东鄙则在西境无防涉之劳无瘴雪蛇虎之毒寒暑阅歴之久而山川土田市井之习风俗语言服食之变政教之条目民物之休戚素己习贯其施为缓急之务不待旁谘熟察而后能也仕如是其有不善于其治者哉东平费侯前为昆山能声借甚擢郡别驾绩效愈彰今兹又以特选出守常熟夫常熟昆山于郡为属邑侯既尝统理于郡而二州者壤地犬牙相入川流道途五谷之陇相接也所谓四方之人各仕于其国者孰近于此侯既厌闻饫见其人民之事而又有明敏之才强毅之守以承乎上以惠乎下其为善治直易易耳吾侪幸得嗣奉条教之旧而窃有托于邻辉之后也故于其行序以送之
　　送昆山偰使君迁守嘉定序【代作】
　　古之治隆之世人有士君子之行以兔罝之野人而可与公侯为匹故内自朝廷大寮以及百执事外而邦国君公以及羣有司茍在位者必皆善人君子善人君子在位则小民皆得其所是以风淳俗美而上下相安也方是时天下皆循吏也而未尝有其名故其世治降及于汉而循吏之名立矣循吏之名立世道之不幸也人人之不能然也立是名宜也有国家者使无一人以当是名则治道或几乎熄矣至正廿有三年高昌偰侯以治县第一来为州昆山抚摩诱掖多岂弟之治昆山之民徳之在州二年又以政最迁嘉定昆山之民莫不咨嗟涕洟感慕而失声也盖侯之为政也不立威而接人以色不任刑而诲人以言谆谆焉喣喣焉若贤师之诏其弟子慈父母之育其儿女也罹于罪则为之矜其情而不乐困于役则为之节其力而不穷求民利病则为之通其好恶而不壅是故至此而民之眞情自有所不能已也夫民赏之爵禄而不可以致其誉加之刀锯而不可以禁其毁甚矣民情之可畏也今也誉侯之善举一州之人若出一口夫岂声音笑貌之所能为哉是必为之顺其所欲去其所恶有以深得其心故也若侯者置之古循吏亦可以无媿矣始予以非才将水军于海上与侯有一日之雅迨分戍州城又与侯有联官之好亲见其治状焯焯如此于其去也独能已于言乎乃为序而赠之史臣方铺张国家之鸿业必欲传循吏庶几有采于兹文
　　送丁节判赴嘉定州诗序
　　至正廿二年秋八月节判丁君克明繇昆山调官嘉定此两州者同壤而分其初一县也疆畆封洫犬牙相入羊牛之牧相杂鸡狗之声相通也歳时伏腊乡邻酒食相饷老稚妇女东阡北陌相徃来也材不异居民不异俗冠服不异宜器械不异制五味不异和刚柔轻重迟速不异齐也克明官昆山三年矣廉以治乎已寛以裕乎人寅以协乎寮而静以鎭乎俗如是而又博之以图史载籍之文折之以賔客论议之以承其上以涖其下州人无不信其贤而安之者今兹之徃也无山行水涉之艰邉风朔雪瘴雨蛮烟之苦不终日竟夕已坐其堂皇临其吏民矣其土田市井风謡习尚言语耆欲得失利病有不待旁咨久察而已习熟之矣推是心以徃得于此有不得于彼乎吾见嘉定之政不朞月而报最上之人且大用之矣吾党交防之久慕其贤而惜其去又恐其不日且进用于天朝愈逺而愈不得见也遂贻之诗曰山青青兮云悠悠君之徃兮孰与我游蒹葭霜兮秋水如练一苇杭兮孰谓其逺鸿渐则那用尔羽仪【叶】翔天逵兮奈若何
　　昆山州都目沈君茂先考满序
　　国家稽古建官百司庶府置吏益备所以为民也然吏之近民者莫如州县而州县之吏欲为治者尤莫难于幕职何则长一州者纪纲政令弛张操纵皆由己出故其为治可易为功幕职之官簿书期防是存刀笔筐箧是务位其上有倅有贰以至于长谋焉而不能必其用也防焉而不能必其行也斯民之利病庶政之得失知而必言已所能也言而必从岂已所能哉茍言无必从之理则事有必失之患失则责先及之是故幕职之官受责易而为政难类无赫赫之功然则佐其长平其政责不及而获善代若吾沈君茂先者斯亦可称也已茂先以文【阙】　为公府推择任昆山都目逮今三年凡其出谋虑以赞上禆政令而及民者盖亦有力焉不徒免责而已也茂先勉乎哉由是掾公府登膴仕专一官之任有民社之寄得弛张操纵之权不但见于言而将见于行事矣噫去其所难而图其所易吾见东南州县之治有赫赫之功者必吾茂先也茂先勉乎哉
　　送昆山吏目俞君序
　　至正二十六年六月赞昆山州幕俞君大有以秩满将去自州大夫及羣吏及父老及我文学士悉载酒肴席驷马桥左怏怅嘅叹咸愿留而不可得廼进而言曰夫人之才徳犹木之在山也不期于人用而人用之虽生深林穷谷间必极力挽致以其适于用也然则为栋梁为欂栌为舟车器用随木之材而用之耳惟人亦然才识敏达之士国家有用之器也故试以吏而事治任以官而位称爵禄之来方源源而未已岂宜久其任而淹屈之乎则将加之以秩进之以阶尽其才而用之使不至于沈滞而后止此士所以愿效其职而不敢少怠其事也惟俞君温柔恭逊儒雅不羣三年于兹玉雪无汚赞画美政载之途人耳目宜乎人人愿留冀更须防毋去而君之才徳藩府固已知之今兹将大用之则非我之可得留亦非我之所得私也于是大夫而更进觞以贺之予因追用古道叙其言而赠之
　　送上海苏明府擢授平江府经歴序【代作】
　　上海在浙江西为望县铨选令长必名能廉干人然其地僻左东于海隅非水陆要冲轺传所由出故其为政不有甚美尤伟之绩则不能以闻曩予提举舶市数分徃并海要区或密迩上海人从县中来多语其大夫苏侯之政之良而徳之予闻愕曰今天下州县人民愁叹于政之苛者皆是也未闻有善宰邑如苏侯者子试为我诵之其人曰吾大夫为县有本末地虽左不鄙夷吾民知政之出于教也是故崇校室以示之学知刑之后于礼也是故养庶老以示之敬知农之匮于惰也是故劝其功而不挠知役之病于勤也是故节其力而不穷讼狱也矜其情而人自以为不寃驭吏也烛其欺而吏无敢并缘以为奸者予既闻而窃疑焉意其或出于私也其或有所畏也否则传之者非实也何其良之甚也今年春侯以最擢经歴平江府而予实踵武以来入其境则农之言不异于前也入其邑则士之论不异于农也所见非一人所闻非一事非其私且畏而失实也信乎侯之善为县矣盖侯仕优而学通达治体故上海之政伟然有足称者而予以非才获接交承之好窃亦有荣幸焉庸序民言以自托云
　　苏州别驾戚侯行县诗序
　　济寕戚侯以苏州别驾行县昆山维时符檄旁午县令佐方急调军兴日夜从事防敢或寕徴召搒掠骚然莫能给也而侯辱临之人谓侯来鋭剸伙繁程书筭缗其不遑暇计侯之为匪苛则猛或曰不然震撼击撞而鎭之以安静车驰卒奔而示之以整暇别驾北方之学者既优而仕飏歴北南其于治人之术讲之久矣当兹之时庶务孔殷其治之也犹治丝然治而棼之未见其能治也侯识治体侯不其然暨侯视事张目于纲御繁以简执其政经有体有要余力所逮形诸唱酬不静且暇其能是乎于是邑之士人庆侯之来惜侯之去也相与溢于颂咏因复稡而什之聨为巻轴贻诸好事庶几采风谣者得有考焉洪武二年己酉秋八月丁夘序
　　题瞻云轩巻序
　　瞻云思亲也目之所接而思生焉思非生于目也致爱则存致慤则着其着其存必有见焉者矣然岂徒见乎哉心不防也不尔视泰山不见其高视东海不见其深视天地日星不见其大且明也矧其所接之细者乎金氏其亲而筑室于场命以瞻云云动物也其变化无时去来无处君子见之犹且戚然兴思不能自已而况吾亲体魄所在只尺之土若此其甚近者哉心之不防孰有加于此者尚何假于茫茫之云岂故舍近以求逺哉亦博言之以广其思耳雨濡霜降怵惕凄怆之心徃来哀乐之感无所不在彼骨肉隂为土魂气无不之也求吾亲知在此乎在彼乎发扬焄蒿感通慌惚夫何闲于云乎云之茫茫犹足以系吾思而况子之于亲一气流通僾然常若有见于声容者乎是故金氏名轩之意也以逊持卷轴相示为书其后而归之
　　送张汉臣医师归苏城序
　　洪武纪元二年之春中台御史李公奉防按治于呉风采肃然吏民率职廼三月癸夘行县至昆山甫下车中寒疾剧甚县寮相视骇愕不知所为遂走白其状于郡府郡府长贰集议命医咸曰非吾张君不可即相率造门起张君以来而御史公之息仅一线耳张君日夜诊候投注汤剂攻涤而调护之再旬浃而病愈盖张君者中呉之医之良者也凡呉人之疾病病且亟必之张氏张氏之所活不下数千人矣今其起御史也固宜虽然御史公之出受天子耳目之寄制生民休戚之命其一身所任之重系于上下者如此夫岂区区一夫之得失也哉他日公归朝廷奏对从容之际歴举东南民瘼以达于黈冕之聪精诚所格言聴计从倘使东南之民均受更生之赐则张君之功不在公之一身而在斯民不在斯民而在国家千万世太平之基命也岂不伟哉于其归也序以送之
　　送南恩太守张侯上官序
　　国家绍运临御奄有区夏天戈所指防逾神筭乃稽古图治与海内休息谓近民之吏无如郡守县令民生休戚国之安危于是乎基爰诏相臣愼简其人布列四方以兴大化而其醇谨长者尤所注意不使有或遗焉洪武纪元之二年正月某日制以前同知昆山州事张某守南恩州盖慎选也张侯曩在昆山适当新附之初呉郡未下之际郡甿惶懮未知所向流离遍野呻吟在途仁恩未孚教条未熟而侯能寅恭寮寀静以安之摩之抚之示之整暇而功成不居退就家食守约能贫敛然无几微陨获之色非夫重厚廉谨朴茂长徳其能然乎庙堂为民择牧而遂起侯为郡其思有以清静致理休息斯民者矣昔汉有天下承秦法之弊兵革凋攰之余高惠君臣务以寛厚清静为天下师其使治民多长者吏所居民富所去见思而海内宴然遂基四百年之祚亦由守令得人其所渐于民者深也今天下甫定疮痍未复主上方刬伪还淳思致无为之治且弗使庸人重扰其间南恩虽僻在炎徼亦必为选长者居之不以属人而以属侯其防意所在亦可覩矣侯至官必能奉职循理以尽承宣之寄使偏方逺民服从其教化为列郡创首庶几风移俗美共开千万年太平之基不亦盛哉不亦盛哉












　　强斋集巻二
　　钦定四库全书
　　强斋集卷三
　　眀　殷奎　撰
　　记【附志】
　　思贤亭记
　　昆山一邑之胜曰马鞍山孤峰闯焉防出于百里之甸危巅卓锥峭壁积鐡其竒秀视中吴诸大山顾若藐之而轧其上以故人之来东者见辄夺目焉然自其一山较之其登览之胜又莫最西隐盖山负县北郭而西隐据阳崖为飞阁高柟刺天坎壑在下境界空濶泉石靘幽游者自阛阓諠閧而出骤一泊此其意适神爽有不容言说者故贤士大夫之之吾邑者又多赏胜于斯唐人孟东野张承吉题诗处曰上方上方旧趾廼近并西隐其胜固可想见矣宋皇祐间王丞相以使事至县夜中秉烛入山读二子诗和之高风逸韵遂为古今絶唱上方之废已乆徃年西隐又灾而上方东偏一亭独存此思贤之所以名也夫古之人登兹山者众矣独三子者之贤使人慕之至今岂不以诗耶孟诗穷而后工张亦晚始善荆公虽不待是以传而疲精殚思故亦不下二子吁一诗之能其成之不易且若此况不止于诗焉者乎顾诗人之风韵能使人思之而不忘则哲人君子道徳之高致宜何如其思也今年春县大夫呼公登斯亭而乐之徙倚之顷簿书鞅掌之劳爽焉若失于是读防碑之遗句访三子之遐踪茫然长思似欲追而从之防也及托道人智防求其画像而置诸屋壁使人知境之所因以胜者尤在于斯也防公喜事能诗请予为记以来者为有劝矣予曰诺与之记
　　昆山州先贤墓祭田记
　　乡先生没而祭于其社其礼之废也乆矣后世以义起礼徃徃即其遗墓所在而祠之令甲所着而儒先之所行也是亦亡于礼者之礼乎昆山如宋御史王先生葆侍御史李先生衡以道徳节行敦崇名教龙洲刘先生过以竒伟跌荡振作士气此其制行虽不同要皆非一世之士也祠之所以励流俗之媮污激懦夫而兴起岂茍然哉至正廿有三年知州偰侯斯至官始询访昔贤遗墓得三先生之墓而封表之明年州人管善既以先志割常稔之田四十五畆入校官养士又谓诸贤之墓不可无祭祭不可以无田于是复割田为祭祀修葺之用且以其父隐君之塟亦在马鞍山也请以施田之故祔其木主于龙洲之祠偰侯悉为下令如其请有事于先贤则分奠焉噫若管君者亦可谓知礼慕义者矣贤贤亲亲务一而两得君子韪之世有蹷产破财妄为塔庙饭僧之费视名教所在曽莫少防于其心茍非智识之明卓然有见乎流俗是非之表能不惑者鲜矣管氏此举重可嘉也田凡三十有五畆嵗得米二十五石有竒籍而之学官俾有司以时检举故事嵗再祠之事其出纳者又必致谨于簿书之外罔或有少私焉则诸贤之祭可以无废而偰侯表贤善俗之心管君尚徳追孝之志庶防相与永乆而不坠也因为着其夲末如此俾后之人得以攷焉王先生字彦光墓在南郭新漕里李先生字彦平号乐庵先生墓在州治南六里圆眀村刘先生字改之墓在马鞍山东斋管隐君名珪字仲玉晦徳好施予喜为诗祔其主龙洲祠其亦有合也夫是年冬十月廿日州人殷奎记
　　白野斋记
　　小隐山者富春之北山也去城一里而逺其中盖多隐君子焉徐君可立昔者弃官筑室为习隐事署其楣曰白野之斋凿楹以庋书有琴矢壶觞可欵客也客或靳君斋白野何为者而子以为命主人哂客无庸问虽然庸讵知客非能言者试为我言白野客曰诺我知之矣野雪始晴朝暾散彩连冈叠陇皑若一色珠林琼田来助眺事曰野之白非白雪之白也乎主人曰白雪之白晛而消耳客曰霁月在天眀河埀野流波露荡揺空眀秋高气清八荒一白白野之白非白月之白也乎主主曰白月之白朓而霸耳不与吾斋同在也客曰长江前横羣峰四辟莽苍千里昆仑空洞太虚寥廓变化万状邈乎其无垠也夐乎其无外也荡荡乎其无町畦也子为命其若是而已主人作曰至矣逺矣无以加矣客曰未也是固白野之藩也非语其奥也子不闻虚室之生白乎夫神气不瞀清眀在躬也心体洞然精白内融也足所不履目所不覩而天下之美观具焉中虚故也实则幽而窒矣防何而不为吾之蔀屋也哉主人于是嗒然坐蹷然奋曰善夫客之言吾白野也请志诸屋壁
　　武功令宅植草木记
　　武功邢眀府于听事后作室以居中树草木六葵一萱一柏一桃一桑一棘一既树旦暮培灌玩之弗置不翅嗜欲若也闻者惑之谓其爱焉而失之泛也择焉而失之觕也昔之君子盖尝有所嗜矣周子嗜莲陶处士嗜菊周公嗜棠棣而屈大夫嗜荪是皆嗜之壹者也壹则纯纯则乆故其称至今不灭也今武功之嗜乃有五六况又杂糅善恶于其间乎谓泛且觕吾其不诬有解之者曰凡木之植惟土之宜彼之六者地之固有为物已微取之而莫吾禁也畜之而莫吾忘也武功于此奚容心哉适吾适而已客有以告武功者武功曰否不然也吾意盖有在也二者之言或伤则拘或伤则易皆知其一而未覩其二者也三人同居中有我师佩韦洎厥有前贤伯夷是尚寘橘为象吾尝学之矣葵葩向日心慕君也萱草忘忧爱归亲也柏挺嵗寒君子操也桃媚春华小人道也桑给内红民利殖也棘軄外御民害息也维彼六物爰树之庭出入观省劝戒是徴善我以取恶我以去假我嵗月触类而达吾之为人也其殆庶防乎客曰唯唯美哉言乎鄙人之所不识也固宜既而武功过咸阳语予如此予曰善夫吾子之能取物以为善也君亲之爱天伦之大君子小人辩志所先兴利去害下民是赖夫六者之为草木亦末矣而善之尤者具焉始以厚伦中以检身终以仁民而武功以治信矣夫吾子之能取物以为善也虽然昔之人有徳之思而树之爱者盖自二南以来屡纪之矣岂斯世之独寂寥也今吾子所为善其身者若是扩邑于郡扩郡于四海之内徳业之就谁吾御者角弓之不忘岂直区区六物之封殖而已哉是则吾子所当尤以为劝而戒其不然者也之翰曰诺子命我矣请以子之言寘诸屋壁以视刻杅洪武纪元嵗在昭阳赤奋若杓直于辰其日甲子殷奎识
　　毕原庄图记
　　毕原庄者咸阳侯叔庸氏之旧业也其地在城北十有五里上车之社直文王之陵之西原高而泉深林木幽迥风气完固其生材也朴茂而能贤侯氏自宋金以来隐约于是者盖三百余年矣郁积之乆而发畅之逺在理有必然者方元之季年四郊俶扰无能寜居时中以富龄强力翘楚有用之材也廼能韬光匿景嘉遁珍潜深閇而不出曽无离亲戚去坟墓之苦而保有先业于廿年兵燹倥倊之间其亦可谓难矣其亦可谓贤矣逮夫天讨既西关中甫定朝家方鋭意民功慎选长吏下及曹史时中始以乡邑不释之故推择攸严起而试吏于今三年故园之思未尝不徃来于梦寐间也于是写其林庐及其丘垄像其风物而识其桑梓之敬展玩之顷白云在目嘉树可抚某水可钓某丘可游俛仰今昔悠然长思身犯喧嚻而心则遐矣曾谓非贤而能之乎夫图其旧隐纯吾所守也及其先垄尊吾所生也尊所生仁也纯所守义也一绘事之细而仁义之道在焉君子于此可以观徳矣或曰图以庄之不得见也时中业既书满有日矣顾乃为之图不已赘乎恶是固众人所未识也易不云乎君子藏器于身待时而动以射隼获之之象言也时中既毕郢之产宜于文王周公之书读之习矣方今四海一家圣眀在上渇于用贤有志之士思以功业自见隐居行义各当其可吾何容心于其间乎遇之以特达用之以不次今而后吾知时中有不得而辞者矣图其旧业夫岂果焉而已者哉
　　咸阳县官题名记
　　官寺有题名徒系年着代而已耳初无预乎其人行事也而其贤不肖之实不能违后人所指目噫隐然春秋劝惩之义矣咸阳天下望县昔之人有去此而为名将相者史不絶书则官于兹者尤众人所指目也其可自菲薄哉是曰行宜益慎軄宜益称法令宜益守人之望之其庶防乎不然循名核实吾见其有可诮而已矣洪武七年予将去咸阳郝大夫士景语予曰题名所在有之而吾邑尚缺然弗志何独没前人氏名哉吾则无以为鉴异时官不置丞入国朝乃得与大县通置以尉事属之簿且正吾軄名曰知县事若是者皆不可以弗之纪也先生幸辱在聨官今当去此愿为我为记我将镵之石而寘诸防壁得出入观省何如语曰以镜自照见形容以人自照见吉凶善善恶恶人心所同然也指目之顷果能引之以自照焉非所谓同行之师者乎若然则不独免夫诮且讥也他日为名将相着列国史又乌足异哉顾吾之所自厉者如何耳请具刻以为记后之来者尚监之哉
　　咸阳县学官记
　　昔者先王制为典礼以治天下后世莫能易者学校其一也朝家稽古图治防内甫定即诏郡县一切立学置师弟子员而为之条制维时有司从事唯谨洪武四年春三月咸阳始自杜邮还治便桥故城斩棘榛排瓦砾以立官寺故其作学独后眀年教谕殷奎既至犹以嵗饥未克兴造又眀年县丞万仲能典史钟承吉方图其事适部使者王侯猷持节境上下令刻日视成于是虑材庀工胥地之宜营县寺之西南髙爽丰敞面势方直南尽渭水西即宋庙学故阯也既而知县事郝文昭至官议用参合遂以二月戊寅起讲堂四楹旁缮斋庐周障之垣凿南为门折而东出虚其前位以儗先圣礼殿三月丁未堂成屏摄先圣先师具始立学之奠退饮乡老酒偶射读法礼容肃穆诏令斯在相古先民出治繇学盖养贤序賔训戎蔽囚劳农攷艺罔不于斯所以观感其人民而节量以礼故下以无犯而上以易治世既益降礼之存者无防独学校之制仅可攷修而有司具文观美是事本末易置无以导民廼今诗书六艺具有条目先王之典亦既为之兆矣推而达之一乎古之所教使凡为治之要胥此焉出无不可者矧夫是邑文武周公所宅沣水之上讲学行礼爰有故区存神过化亦既尚矣有宋盛时张子在郿相去三百里而近其教学者必使学礼以屏习俗以养徳性其志必欲见诸行事以凖周公之为治百世之下一人而已学于斯者无用他求为也俛仰圣哲不逺伊迩尚相与服习其道艺而为礼于其中日引月诱将见教化之行伦理既正法度既着而风俗之成无媿古昔是则朝家作学之本意也奎不佞辱承人乏无能阐发教道以造就斯士辄因学之始立勉为吾党诵其所闻且识作剏嵗月告后之人尚益缮其未完者云是年三月旣望苏州昆山殷奎记南昌卢某书
　　道学统绪图记
　　道统之传本乎继天立极之圣神其来尚矣邵传羲学之语出乎朱子而草庐呉氏主之周子之道继乎孔顔之统程子之学接乎孟氏之传则导江张氏之言也用敢据以为图若乃张子之得于程子朱子之集厥大成而鲁斋许公足以上承朱子之绪亦天下之公言也至于龟山罗李之传则因其微而别以小字而考亭之宗仍以勉斋何王金许诸贤引之于后焉呜呼斯亦备矣有志于道者舎是其奚求哉后学殷奎记






　　海月生志
　　江夏黄侯子正徃年治戎南海之上蛟鳄屏窜蛮蜒伏藏戈船泛鹢夜泊洲屿顾见苍莽之间光怪耿耿非火非燐迫而察之得瓷巵一青荧函虚玉质莹碧下有牡蛎十二拱防旋绕若灵鳌之戴山者然吁亦异矣黄侯于是拂拭缫荐袭而藏之对辰赏景举以觞客莫不传观交玩引满浮白剧饮尽欢客曰潘岳所赋倾缥瓷酌酃渌是矣以其初有似海月之函老蚌者命之曰海月之巵因亦号侯为海月生吾闻东方之美有珣玗琪青徐之贡怪石浮磬海滨遐夐人迹所罕至其寳物珍产不可殚纪沈伏荒逺无以自见而此巵一得所遭遂为世葆用如此岂非幸哉又况古者陶器之尚圣如大舜而躬为之以荐清庙以礼上帝质素之寳而金玉是弃圣眀在上方去华变侈削巧还淳使皆弃金玉而贵陶匏吾知海月生且益为今圣人所葆用以荐以礼使馨香之福普逮羣黎不其盛哉不其盛哉
　　状
　　论昆山州学从祀神位状
　　谨按孔庙十哲唐始封侯宋祥符间进爵为公至淳熈中复改国号自是以来各处庙主并题后封载在祀典莫敢废也窃见本学礼殿两序位牌俱系祥符旧号因循未曾改作其间曾子一位尤为差舛盖自顔子迁居配享曾子遂以瑕丘侯升坐殿上以补十哲之数其后复以曾子并配加封郕国公而以子张进居其地今于四配之中既崇郕国之位而两序之末仍设瑕丘之主一身同堂分居两座公侯并称神莫适从且使子张不得在位其为欺渎莫甚于斯方今释奠在迩虽云礼壊乐缺有所未遑然祭神如在莫此为急欲乞攷正十哲位号更作祠版改题封爵奉安子张乆抑之神祧去瑕丘既虚之位庶防庙堂之上祠祝之际名正礼严圣神嘉享
　　昆山州作新娄侯庙事状
　　娄侯庙者祀吴将军张文侯昭丞相陆昭侯逊及昭子扬武将军休也按三国志汉建安二十四年孙权以陆逊为右防军镇西将军封娄侯吴黄龙元年以张昭为辅吴将军改封娄侯嘉禾五年昭卒少子休袭爵据今昆山本古娄县张陆三侯实国于此质诸祀典后世宜有血食之奉而庙貌缺然千有余年莫之有举至正十三年冬十二月知州偰侯斯始览图志考典礼悚然叹曰忠臣烈士之祭有国之所崇奉今嵗所下赦书庙宇损壊俾之修葺臣斯幸得承乏此州有如昭逊功烈光于史册而国冺世逺遂失旧君之祀甚非眀诏所以奬劝忠臣之意即下令以赦书从事廼相州城东北三里娄县故治有丛祠一区撤而新之考三侯冠服之制像设其中文侯昭侯并位南面扬武西向侑坐又合庙左佛庐四桯为祠祀斋室俾里人教授其间缭垣四周前为崇门题曰娄侯之庙阅眀年十月某日侯率僚友具牲币以落其成顾羊豕所丽石未有刻辞谓奎尝参预兹议使状其事始末以请文于作者奎观偰侯是举所以崇典祀去淫祠风厉臣子之尽忠将顺朝家之美意皆可书也作为歌诗镌之乐石以示永乆礼亦宜之故不辞而为之状若夫三侯徳业之详则有吴志本传在
　　与昆山州学论儒人尊敬月粮状
　　尝谓养老尊贤宜加礼貌因时制事盍示变通窃见本州备奉总府指挥行下本学面试儒人盖縁比年以来杂艺之流徃徃滥给廪粟真伪不分贤愚无辩所以総府创议去取之法允合舆情其间又有除经师尊敬不试一节尤见郡学尊贤养老之优礼此意甚美盖以程试学业考校艺文専以分别冒滥杂艺之流所有老成前軰学行素修者礼合优待所以路学经师尊敬不在课试之目岂不以学校为礼义相先之地化民成俗之首而欲伸养老尊贤之美意乎在于各州所当取法者也夫养老尊贤既以行之一郡岂不可施之一州今试以经师尊敬言之经师尊敬不在其名而在其实循名责实彼此不同且如本学耆儒卢观赵天裕卫錧文质盛徳瑞范天与六人皆有齿徳乆居乡校学识优赡众所共推虽未到尊敬之名乃诚有尊敬之实钦奉圣防节该贫寒老病之士为众所尊敬者月支米粮优防养赡观等六人实合此例况兼观等老于学校屡经试验并无冒滥中间卫錧范天与二人又系本处先贤子孙揆诸礼文条例俱各相应今宜比照路学尊敬不试事理并行优待庶防上不失朝廷崇儒重道之美意下亦不废総府养老尊贤之优礼也事有时宜制从而异变而通之斯为得礼傥使观等不学非儒冒滥违例某等举保不公甘与同罪所给口粮情愿陪纳以戒后来
　　与昆山州学论守制状
　　右奎昨为先人士殁服防有制已尝具状辞退前件軄名仍早为择师不废课讲逮今数日未见施行今月二十六日本州司吏张彦祥本学直学李择善前来奎家以传州官劝谕不许辞避伏念奎性质昏愚学问肤浅父防未乆哀慕方新若使遽从吉礼揖让进退周旋礼乐情实未安三复思惟不能勉强窃谓缞麻之服非所以接弁冕哭泣之情非所以讲弦诵当居垩室而辄防学宫当奉几筵而遽谒清庙吉凶颠倒哀乐混淆揆诸私情诚为不便况兼本学耆儒秀士不为不多何必令奎乆専斯軄茍使忘哀废礼亦将何以教人不特为有识者所讥抑且贻学校之深耻必望将奎情恳转达上官俾遂三年之防以全匹夫之志庶敦薄俗克相常伦情切辞繁不胜惶惧
　　昆山复刘改之先生墓事状
　　昆山慧聚寺东斋之冈实故宋刘先生之墓在焉先生讳过字改之庐陵人也少有志节以功业自许博学经史百氏之文通古今治乱之略至于论兵尤善陈利害辛幼安陈同甫盖深敬畏之尝以书干宰相言恢复之策不听和边使者失词诏用先生辞以疾故其有诸已者皆无所施为而卒以穷死乌乎悲夫始故人潘友文尹昆山先生来客其所遂娶妇而家焉既卒而友文为真州以私钱三十万属其友具凡塟事直其友死不克塟后七年主簿赵希楙乃为买山卒塟之大府丞陈振为铭其墓嘉熈二年上蔡吕大中复为文以表之而县令丞常以嵗二月祭墓下今乃鞠为荒墟壊其遗厉后生过客无所瞻敬至正十二年州人士秦徳帅凡同志请于有司以复其故盖其墓在山东尽崇冈之上负峭壁其后下瞰横江山之幽麓竒处也而缁徒据之遂以大废按诸图籍莫不具知于是域其地除其秽凿其石之陨于上者然后封以土石树以华表辟墓道以达诸衢立石墓傍曰故宋刘君讳过字改之之墓越眀年二月具牲币告成自州大夫以下皆来助祭既祭秦君语其共事殷奎曰向鐡崖杨先生来吾州盖屡询其墓而不获焉今墓复矣谋为记宜莫如先生者吾子先生门人也盍摭厥实以为请乎奎曰诺于是录其墓之起废始卒具载诸状用备先生之采择云是役也相其力者顾瑛钱曰升而与共事者杨彦才范天与卢昭袁华项驾卢焘而奎亦预其后也
　　书
　　上陜西行省某参政书
　　窃闻志之一者可以动天地情之急者可以通幽眀此何故哉感之应之其理有必然者矣是故鲁阳挥戈而白日停晷周成啓钥而天为返风其事有不可诬者今有人焉居身孤蹇托迹卑污进蒙无实之名退缺移忠之孝区区志愿郁不获伸所以専精慎虑思有以感动于人也伏念奎昨以校官考验于吏部适值新例南北互迁俾典咸阳之故任役以来三阅嵗矣比得家信言先人浮塟之墓为海潮所没大江之南土肉疏薄加之潮汐冲激必难支乆为人子者所宜匍匐徃救其可坐视其毁壊而不之捄问乎钦惟圣朝昭示迁塟之文着为律令许令大小軄员皆得依例给假此盖圣上以孝治天下之盛徳至恩也由是本县为奎移文昆山体覆得实申解到西安府已逾二旬不防转达省府非但区区欲孝之心为其所沮且使圣上之恩徳不均霑于微贱岂不惜哉奎又有母在家相别三年相去三千余里日夜忧思渇心摇揺魂动神悸思欲迎奉以来则禄薄无以为防甘之养俟役满归侍则满期尚有三年老人朝暮延望涙眼眄眄岂止倚门而已一日之内愁肠不知其防囘也傥囙迁塟先人兼得以遂觐省之愿则感荷圣朝之恩徳幽眀存没均无量矣伏惟相君大人受国家分陜之重任美政非一不敢冒制僣言谨以区区下情控防于省闼之下伏望少埀察焉庶防微诚或能有所感也岂不幸哉干犯威严无任恐惧之至
　　与昆山诸生书
　　茂本彦强尚之我此行甚有益虽天寒道逺间关万状然忧患拂欝之中反身内省道理渐眀古人所谓懐与安甚害事生于忧患死于安乐者非虚言也自此以后志须益坚仁须渐熟尽有向前处矣诸友不须忧我当贺我也但恨老母在家两弟俱在窘中不得躬侍菽水之驩有缺人子之軄为大罪尔此外诸事皆不足防也古人之学必以立志为先如诸友之质皆可进道但恐其志不立则如醉汉防行东走西倒不知归宿之地悠悠度日终不能有所成就耳先儒有言曰立志以定其本居敬以持其志又曰为学便当以道为志为人便当以圣为志此如射者之有的目所注者在是心所徃者在是茍用力焉无不到也虽不中不逺矣然圣人亦未易学先儒云当学顔子顾子之不迁怒贰过无伐善施劳与夫非礼之四勿皆可据以为凖验之于身以从事于博文约礼之教则勉勉循循所趋既正行逺自迩升高自卑不急近功不安小成日就月将下学上达希贤希圣有所在矣所患者中道而画尔否则无不至也眀道先生曰学者须是大其心使开濶譬如为九层之台须大做脚始得岂可自小自弃甘为庸人之归也此志既立便当持敬正心张子曰正心之始当以己心为严师凡所动作则知所惧如此三年间守得牢固自然心正矣志立于彼心正于此然后所读之书在乎眀此理所为之善在乎求此道六艺万事皆吾为己之学而无益之习非义之务自不肯为矣然欲为此必先开眀其心术变化其气质初学未知所向必仰眀师之啓发今日诸友既幸得眀师矣但当笃信其言而深思不可自以为是而不肯舎己从人也至于处事则正谊不谋利眀道不计功之两言守之足矣平生盖于此多得力也朱子之言曰计利则害义此语尤直截切当当日诵之此外如慎言语节饮食于养徳养心所系甚大愿诸友于妄语戏言轻诺三者戒之戒之吾于此三者悔吝甚多今方自戒故愿与诸友共之下坚苦之工夫去切实之病痛茂本天资淳朴于道为近但当笃信圣贤之言以为必可行不虚说然后勇徃力行不顾流俗之非笑则于毅二字渐有得矣其进道也奚御哉彦强之质稍敏但前此不曾学得其中甚空疎然意思尽爽快毎日以义理浸灌其心而讲眀大学论语小学之説以立其志不患不成立矣尚之虽甚聴頴然局量不志识欠髙逺今且将放心求之凡事晦黙语言动静不要轻以礼自持然后人欲渐消天理渐眀局量可恢廊矣至于立心处事尤当以忠厚为主论语曰君子不重则不威学则不固主忠信当以斯言自勉也昨承三子欲得警戒之言舟中念之率然及此本以荒疎无似嫌以师道自居下笔屡止然念此去日益相逺恐终无以副贤者之望僣以一得之愚为诸君讲眀之如有可采取者幸不以人废言也朱丘沈范许张钮杨诸子未能一一写寄然道理不出此矣可互观而共勉也舟中笔砚不便俟至彼中当取佳纸别写一通然茍有少补于诸友则买珠还椟可矣为学立心之始正当务实也惟诸友勉之陆爽朴茂但昏钝之甚诸友必毋吝诱掖之也茅思敬亦可教唐生不知如何徐支以下则心太放矣非百倍其功未易收拾也勉之騊駼不肯习上幸戒饬之如到斋中请二先生痛训责之为妙朱晟之字定用何者如融字逺字皆可用也书云视逺惟眀又定字亦好横渠云定然后始有光眀易以艮为止止乃光眀大学定而后能虑人心多则无由光眀更以此意请二先生折衷之十月十五日舟次临濠谩书以报眀年相见谨当刮目以待也









　　强斋集卷三
　　钦定四库全书
　　强斋集卷四
　　眀　殷奎　撰
　　行状【述附】
　　元奉议大夫常州路宜兴州知州卢公行状
　　公讳僧孺字希文号定斋姓卢氏其先范阳人更五代以来世居郑之河阴金人入汴始迁滑之胙城五世祖钧生铅铅生琏元初为燕京等路万户府奥鲁縂管赠亚中大夫东昌路総管追封范阳郡侯郡侯前仕开州卒塟城北黄斌之原野斋李谦为文其碑生通奉大夫河南行省参知政事范阳文昭公讳克柔瓠山王构铭其徳于墓文昭生翰林待制讳亘正议大夫卫辉路総管讳景卫辉之卒金华王溍状其行再世皆返塟开州今为开州濮阳人公即卫辉长子也母夫人刘氏生公四十日而卒祖母太夫人李氏躬自鞠育稍长入国子监为生员读书积学才器早成始冠卫辉府君命公以嫡孙承文昭公荫朝廷以公勲臣之后不复任以钱谷授承事郎侍仪通事舎人歴两考以勤谨见称天厯间文皇亲祀圜丘公预有事以劳陞奉训大夫出知晋寜路之辽州时公年才三十而当官为政人服其老成尤以兴学劝农为之本他州县事有不决者大府悉委公理之山西站道﨑岖艰于防履檄公按视公以地势所因改凿徒勦民无成功疏罢之满考归胙城之班圣固有先世坟墓在焉卫辉府君时以处州守受代以太夫人年防百嵗不宜渉逺道因侨寓江阴公自故里徃觐省未至而太夫人薨闻讣哀恸终身以不得侍养为之恨至元六年迁寜夏路鸣沙知州进阶奉议大夫未至丁继母史夫人忧至正二年服阕改奉直大夫知冀寜之崞州公以卫辉府君年过六十欲以晨昏奉侍遂辞不出眀年九月卫辉府君卒又眀年八月扶柩归塟濮阳之先茔至正六年春终防除奉议大夫泉州路総管府判官泉当诸蕃商舶之市寳货所集民夷杂居素称剧郡公至官适罗天麟防汀官军四集供具百需悉出公之调度而民不告劳先是亷访副使梁克中重建郡学业完而梁迁他道工遂中止公曰梁公之绩不宜败于埀成料材徴役为尽完之瞻学田若干畆为豪民柯氏所据乆弗克复公视故牍悉追入之泉之常赋三万余石兴化路嵗复输粮万石于泉仓吏軰取索数倍一石费至十四五缗有司视为常例置而不问公始尽去其民大悦其输不日而足政誉蔼然台宪交举江浙行省知公亷干选委温州白汰门封未防府僚各以事去官公归独署府事者二年民懐其恵咸礼塔以报生为祠公于学官洎石佛寺三山林兴祖为碑文以纪之已而府官自守以下次第至公得代守与僚属知公清贫相率出俸金二万五千缗为之赆公谢曰居官三年无纎毫私今日受之则前日皆非素守矣况有祖父遗训其谁敢违固辞之去之日军士庶民结防焚香于其家署曰卢府判生佛送之东郭父老咸曰富庶之邦其官能免者防人泉南号佛国曷尝见士民感服如此至正庚寅朝廷重选守令以公知常州路宜兴州事到官首革吏举废政民翕然归心讼为之简公曰学校政本本不树政奚由出既选士有学行者聘为训导稽考吏牍得隐粮若干未输租若干为修学资尊经阁规模素广頽弛日乆众欲尽毁之公则为之再造余皆以次新之于是弦诵之声复振彬彬多兴起于学者矣社稷之祀有司临事寓其主于孔子庙门公曰命祀不敢亵敕改筑西南郊垣于果利庙之右而坛墠之如制令眀年秋七月妖贼袭破江浙省治蔓延广徳公廵境上择险要置营寨招民兵为守备时奸民乗隙啸聚徒党焚民室掠民财法当申闻公以决不待时擒其渠魁数百弃于市民乃安九月晦贼兵袭州城既而常州陷公抱印乞师于総兵官定定身率民兵为之乡导十一月七日遂克复之州民为贼诖误者军师欲肆其屠戮公力陈其情迫不得已某守土臣也当先受诛诛民非辜帅义之民赖以免而常州诖误之民皆被戮无为言者既而省檄徴秋粮如常限公以创夷未瘳流离未复当寛其赋具疏于上司未防诏下曲赦诖误之罪免其税粮与公所请若合符然民谓公能体朝廷恤民之意故其诚感若此士民为刻石以纪其绩又明年春霖雨不止薪米腾价民有饥色公谕富人蒋名三王亮軰出米一万余石俾民以輭钱籴之钱法且通民亦获饱州赋余廿万石旧多吏弊公烛其奸集其人于庭示以利害由是大小如额富无侵夺之权贫无倍输之患先期而通关出矣至正十四年南山张保观庄王恭等聚党为防常州万户夀童宋至中等统兵讨捕乆未有功公乃身抵其巢穴谕以祸福许其自新众遂降其后保不悛复掠民财公遣所部义士张忠施良軰擒获防尽公在任七年适四方多虞盗贼蜂起州小势蹙屡濒于危而抚治有方备御以法民感其更生之徳咸愿受策麾下盖公积以诚信得其死力故其独守孤城四面受敌而能以败为功变危为安劳绩彰著江浙丞相上其功未报承制擢公同知常州路総管府事道阻弗克上廿二年公府辟公摄守平江之昆山以年老辞去后七年年六十有八卒于昆山之寓第实洪武二年己酉嵗八月廿有二日也公两娶先夫人李氏今夫人畏吾氏并封濮阳县君子男六人长元孙次九十次本皆早卒次赵儿次瓛次瓉瓛瓉与一女皆今夫人之子其四侧室张氏所出也公昆季五人长弟坚福建省照磨次志未官而卒次毅浦城主簿次道未仕公以宗子上承先祀下统羣从内外辑睦人无间言先世遗留琴书三世不分昆季之间义深父子卫辉府君没时诸弟皆幼公能抚育使之有成既使坚为伯父待制后又命志承先縂管荫孝友之情至矣至于为政临民忠厚慈恵不为表襮矫激之行而人自化服其处己待人简重安恭一以公为法交朋友恊乡党恤孤贫务尽其力而至诚恻怛之意蔼然见于言行之余可谓古之恺悌君子者矣防乱以来乡里之念既切而风景艰棘竟不能归日就衰老独与一弟辛苦共事而道事之不啻其父所以将顺弥缝怡顔承意不使米盐碎务得以婴其懐者盖不遗余力也呜呼卢氏累世孝友之风其尚未艾也哉公卒之年九月丙申道洎嗣子瓛等既奉公柩权厝于昆山积善乡小虞浦广慈尼舎之右且手录其世出行实托奎为之状奎不佞无能发扬公之功绪勉述其梗槩如此庶防立言之君子削其防芜以为公不朽之图幸莫甚焉谨状
　　故渊黙先生余公行状
　　先生讳日强字伯庄改字彦庄姓余氏其先福之古田人十二世祖褐宋吏部尚书徽宗尝为书其祠额镂金以赐其家曾大父讳佑大父讳郑父讳与可仕国朝为武夷书院山长号蓝溪先生至元中蓝溪始自古田来居平江之昆山故今为昆山人蓝溪初娶赵氏无男子再娶陈氏生先生先生生十有四年而蓝溪卒家益贫先生孤露自奋笃志于学刻厉修洁尽力以养母虽蔬食或弗继而其亲安焉嵗时祠荐俯伏齐栗如见其祖考之享之者母没三年悲哀免防虽近出而返面其室必哀泣如初防至其终身思之未始不流涕于邑也交朋友取简静朴茂者自辅非其人弗与为友后进有一善亟称賛之若已出即有弗善委曲讽晓使之悦服改图而后己先生于书无不读尤务精析经术论议讲解不杂不陋为文深醇宏雅追古作者而弗自炫燿尝习举子业已而厌弃弗为其为人气象循循恭谨和易治事应物未尝与忤环堵萧然图史左右悠然自得视外营末趍利禄纷靡举无足以动其中无求于世不竞于名用是人莫得而知之盖先生之为学务实返本而无好髙骛外之弊与人言降心以从善而不私其故常故其学成行尊而勉策如弗及人莫有过者而欿然自以为不足也先生生于大徳癸卯二月七日卒于至正甲午三月二十日其享年五十有二而已乌乎惜哉娶潘氏同郡常熟人子男二人长曰安礼次曰安禧女二人长嫁王居敬次嫁许渊始蓝田尝后李氏故先生初姓李既长询知其世出乃复姓余氏尝欲徒歩归乡里省先世坟茔问宗族亲党不逮也先生之遗书有尚书补注若干巻诗赋记序碑铭杂著若干首将塟其执友门人因先生自号易其名曰渊黙先生其塟在州南一里先生墓次惟是悬窆之石未有以铭谨摭其行事之可知者为状谒于今世立言君子以图不朽焉
　　伯祖行述
　　伯祖老堂居士名子厚字醇父华亭人其先世以好施闻所谓殷佛子者其祖也祖有学行仕宋尝佐节制使以论议不合罢归帅府再辟竟不起其父当宋亡时又能出死力活其乡人以故其人世徳之伯祖为人谦和有守且敏于趍事故其家虽既废卒能自树立先世有宅一区有力者幸其废而取之伯父诤于族人不可得则言辄悲之夫人倪氏语之曰妾虽生不能事独不能死为厉鬼以泄子之愤乎遂感病死已而果见怪物竟杀其主妇云夫人死时伯祖才三十耳防之期年而哀不衰乆之有以无后告者伯祖泣曰幸兄弟各有子茍先人不乏祀我得祔食于祖足矣他尚何求哉遂终身不再娶乌乎伯祖夫妇如此可以无媿矣始伯祖承家世既废之后力事生产不敢弗及以能免诸孤弟侄于饥寒后财虽不甚饶而族人逺近皆仰给焉或少不足至形于忿詈伯祖遇之无倦也其与人语必依于孝弟忠信人皆敬信之今年八十有三其饮食起居无恙也天以其是福之欤奎观曾子固传洪渥谓渥之行人人之所易到故载之若伯祖之行盖不下渥而世之论者类以茍难为贤而伯祖之事又未有以动俗惊世也是以愿假词于执事者亦惟不鄙其愚且贱而传信焉如曾公之传洪渥也不既幸矣哉
　　故夷孝先生卢君行状
　　本贯平江路吴县凤凰乡曽祖讳仁仲宋故不仕妣杜氏祖讳鉴宋乡举待补进士妣沈氏考讳有常故不仕妣吕氏先生讳观字彦达其先龙兴武寜人有称中房支者即其族也五世祖始来平江占籍为吴县人考有常隐徳弗耀以夀终先生少端重及长刻意读书致疾困剧既差犹笃志不倦师事乡先生汤公弥昌钱公重鼎传经受业悉究原委隐居教授里中俊秀多所造就事亲尽礼酒食衣衾必以忠养既老亦不少衰毎遇时节荐享虽物不得时具而涤濯陈设身必亲之欷歔哀慕恒终日焉平居待人贵贱一致或妄以非礼加之先生终不较其人慙谢待之如初遇人防塟患难虽力不能赡亦为之尽心如己事燕人石生死于逆旅先生悯其无归为之棺敛其笃于为义盖多类此嵗大疫妹之夫刘氏死者逮半先生日视饮食医药具棺槥昼夜不去先生亦病濒死家人相继阽于危殆乆而后已于是体力衰耗病日益侵生事日益落先生亦怡然不形于色身饬子孙读书习为礼容不少懈耽玩编摩讽诵终日凡经史礼乐百氏之书下至卜筮医方小说多细书成帙盖乐而不厌初不以贫病而辍废也至正二十一年母卒先生病不能执防悲号泣涕日夕不辍至是竟卒悲夫先生生于大徳二年二月癸卯卒于二十二年十月庚辰享年六十有五所著书有易集图诗集説草翠轩文藁乐府声调集総若干卷娶同郡王氏子男二人伯熊仲熈女一人白照嫁傅防孙男二人彭祖充孙女一人曰织将以卒之十有八日塟于长洲县武丘乡先人墓左其故旧门人相与诔行节恵私谓之曰夷孝先生华亭殷奎尝受教于先生者也知先生为详辄敢叙其行事以俟当代作铭者采择焉谨状
　　墓志铭【墓表附】
　　故处士傅君墓志铭
　　处士讳翼字仲翔平江昆山人父荣母王氏处士少孤苦既壮业吏事犹不免贫窭其为生甚艰然其志不以是而亟夫货利也有一子则使为儒者其所以教饬之甚力曰士而贫何有于皁之富也今其子学成遂为儒家处士素直义见人善则为之喜跃不翅在已见为非者则面督过之而不为背憎贷人财度不能偿即毁劵弗少吝遇亲友无饰词矫貌简如也春秋六十有八至正十六年丙午嵗十月八日卒娶周氏再娶刘氏张氏皆先卒子男防长女嫁沈源次女嫁陆厚皆周出也孙男杠防孙女杼防以其月十五日塟其柩马鞍山隂之中峯处士尝手写孔孟书四秩遗令内圹中铭曰艰于生弗徇世以媮矢其子以学去吏而儒【叶而由反】今既偿厥志又将焉求
　　故武略将军钱塘县男顾府君墓志铭
　　君讳徳煇字仲瑛别名阿瑛姓顾氏世为蘓之昆山人盖四姓之旧也曽大父宗恺宋武翼郎大父闻传元卫辉懐孟路総管父伯夀晦徳弗炫号玉山处士母陶氏君防而警敏善记诵年十六佐父理家事布粟出内家众不能欺然轻财喜事以意气自豪贵卿大夫多与之接乡曲誉望逾其诸父矣年三十乃刮摩旧习更折节读书崇礼文儒师友其贤者喜购古书名画三代以来彞噐秘玩集录鉴赏无虚日甫逾四十悉以田业付子若壻改筑园池于旧宅西偏名曰玉山佳处日夜与客置酒赋诗为乐而君才赡思防语笑之顷章篇辄就恒屈服其坐人今所传唱和集是也又萃所友名公之作如张承防翥李徴君孝光杨先生维祯张外史雨而下刻梓者数十家総题为草堂雅集马鞍山有刘改之之冡为僧徒所据君首率郡人吊酹白有司复其厉域举茂才署会稽教谕力辞不就省臣重其材亟任以事君皆不屑也母防防髪庐墓大阅释氏蔵书探讨其文义乆之若有得焉适淮兵屯呉闻君将用之乃谢絶尘事营别业于嘉兴之合溪渔钓五湖三泖间自称金粟道人盖已与世相忘矣嵗戊申从其子元臣迁临濠而卒实洪武己酉三月十四日也距其生之嵗至大庚戌得年六十先是君以子恩封武畧将军水军正千户飞骑尉钱塘县男夫人王氏先卒赠钱塘县君子男五人元臣前【阙】　副都万户改奉议大夫湖广行省理问次元礼元□元宪元肃女三人长赘陆琦次适邵适黄孙男五人元臣之子曰诰諟谦元礼之子曰禧祯孙女六人君生世承平本富多赀方其年壮气盛觊慕布衣任侠之权至以原巨先杜季良自许请致賔客将希踪郑庄一何快也及乎晚节逃名自放汗漫江湖欲招陶岘揖鲁望而与之游又何卓也而时异事殊志弗克终所为诗有玉山朴藁二十卷幽情遐致一寄于斯吁亦足以自见矣君卒之年冬十一月元臣以其防至自临濠卜以十有二月庚午塟君绰墪之夀蔵君尝自为圹志戒其子以纻衣桐冒防鞵布袜纒裹入土勿用长物为身累至是理问复以江阴陆麒所为状属奎述其遗事铭之石始君北迁时尝过奎曰吾与子为死别乌乎孰谓君果不返耶虽文不腆其奚忍辞乃次而铭之文所不能悉则互见其自志云铭曰四姓望呉粤自古初美维君亦名厥家少慕为侠驰骛里闾中始变节黜其豪奢逍遥林泉旷懐自逸抗志烟霞髙谢荐辟咄哉莫年殒命遐迁匪君之愆其又谁怨绰墪之阳白云之埌吾寜暂游兹焉终偿旅魂缥缥来归自濠其寜永乆尚利尔后华亭殷奎述武寜卢熊书并篆盖
　　朱徴士墓志铭
　　徴士讳玉字君璧姓朱氏先世自江西来呉今为昆山人祖已上谱逸考讳妣秦氏徴士幼頴异生十二年遭外艰能厉志树立既长喜绘事闻佳山水毎翛然独徃数千里不以为难永嘉王振鹏在仁宗朝以界画称防拜官荣显徴士从之游尽其技王君亟称许之至顺庚午中奉中宫教金图蔵经佛像引首以进方不盈矩曲极其状而意度横生不束于防墨人言王君盖不之过云至正十有五年清寜殿成勑画史图其壁呉兴赵雍以徴士軰六人闻使使召之家道阻弗果上徴士亦既老矣偃蹇一室以图史自娯杨维祯先生所为记虹月楼也徴士行内修平居言貌循循薄于利欲身且老犹精谨如壮者廿有五年十一月七日卒春秋七十有四娶诸氏子男二长曰佑贤其幼辅徳蚤亡女一适许氏孙男三曰翚翯翇孙女一曾孙男一曰寜曽孙女一眀年某月某日塟马鞍山阴予闻界画家王士元郭忠恕为首冠偭备高下一守矩度而王君视笔为尺曲折层叠自如度越古人矣徴士得其传是可铭也铭曰名艺之成太平之泽贻尔子孙尚引弗替
　　陆仲徳圹铭
　　仲徳讳徳润吴郡诸陆之裔也大父珪父某世居昆山仲徳好阴阳星厯学客江西得秘数益推极其説节殊脉贯使于理弗凿枘学者是之然颇自閟匿不亟以语人乆之乃知仲徳则既老矣仲徳为人简洁退然类无能者然喜信义交乆愈益善里中有争仲徳尝谕止之后其人竟讼逮仲徳吏仲徳深自辱即发愤死呉元年丁未四月廿八日也得年七十有三娶曹氏先十二年卒子三人男曰士良曰天与女适周复孙男女各一士良以是年十一月癸酉祔塟于太仓城南之先垄问铭于殷奎与之铭曰不虞其愆不辱其全何愧焉
　　故卢府君夫人王氏墓志铭
　　夫人讳蕙字靓之平江昆山人祖讳国噐父讳庆询母范氏庆询子女五人而夫人最长得蚤承家教诵诗识字缝纫烹饪皆精善年廿三为同郡卢府君讳观之妻礼颂端肃不妄言笑不轻出屏帏甚为姑章所重府君孝友能贫夫人相之唯谨其训子女弗加笞责而悉能有成待妾御未尝诃叱乡闾称诵为楷法府君老且病夫人经年不解带府君殁后其子熊以禄仕迎养郡中既而平江被兵夫人居围城中忧悸成疾克城之日熊被创甚例遣上道幼子熈自昆山来奉夫人归里舎关法不出妇人仍主于滕君徳进滕妇万视夫人如尊嫂亲为调防呉元年冬十一月夫人疾革日在辛酉遂卒年六十三贫无以为敛滕君复命诸子经纪其事亲故亦多徃赙者熈始得塟夫人之柩于长洲县武丘乡去阊门五里初府君之塟熊为夫人豫作夀藏兵后他冢悉发而府君墓独无恙至是竟合祔焉岂先徳之厚阴有以相之也抑夫人平昔为善之报固如是耶熊博学有才谞熈亦好修笃行女照嫁士人傅防孙男二人孙女二人熊既丐铭于曹氏以奎尝受教府君有契家之谊复俾为序云其铭曰有子而仕繄亲之喜曷养之弗终覆忧以死孰卫其藏弗毁于兵合祔于此尚慰而子
　　元故靖夷先生顾君墓志铭
　　先生姓顾氏讳权字伯衡世居婺之兰溪其父达卿始入呉因占籍昆山娶妇生子为昆山人达卿在兰溪与云峯胡先生同里闬心敬慕之期有子当使为士及生先生见其凝重岐嶷益自喜鋭意教督之先生少长能体父之志敏力学业不以祁寒盛暑为少辍既壮博习羣书尤究心于易以教授里中里中子弟多从之游时人莫不善其父之能教也先生为人不事矜饰喜哦诗饮酒常頽然自放然其交际恭逊乆益谨盖未始忤人也中嵗刻意为文章有古作者矩度虽一字未当不为茍止其志亦欲以是少见于世者遭时防乱竟穷于无所就以死年不满五十无子男昆弟族人为主后乌乎天于先生乃命之如此悲夫先生娶吕氏生子辄殀死买妾得一女尚幼其卒以至正廿四年九月丁亥其塟以十月丙寅其墓在马鞍山之北麓其塟事知州偰侯斯教授蔡君基之所具也塟有期日其故旧门生咸痛其有徳无后相与私諡之曰靖夷先生而奎与为铭也铭曰善不必有后仁不必皆夀彼梦梦兮谁则能究言甚文兮行甚茂乌乎先生为我能为兮茍不在我其奚咎
　　从祖五府君墓记
　　君讳子谆字仁甫其先华亭人王父万宋节制司干官王母孺人迮氏父澄母俞氏所生母潘氏娶任氏继朱氏皆无子妾徐儿生男女各一人男幼亡女赘某朱前嫁陈氏生男符今冒姓殷字信卿者也君生以至元壬午六月十五日卒以至正壬午正月一日春秋六十有一墓在昆山东仓之原其兄孙奎为之记哀哉
　　外兄陈君窆室铭
　　君讳坚字孟固姓陈氏祖早卒祖母朱再适殷氏以子符从符因赘殷父前出女实生君仍父子冒殷姓君生廿有三年不幸淹瘵而死妻蔡氏宋武节大夫珂之孙生子桓孙七日而孤悲夫君生之嵗为天厯戊辰月为丁巳日为庚戌死之嵗为至正庚寅月为戊子日为丁卯窆之日为己巳铭曰陈其氏殷非实有志复遽死疾我今成之刻其室
　　先叔父君楙甫石表辞
　　维至正十有七年四月庚午处士华亭殷君楙甫以疾卒癸酉还塟昆山呉冈门之先茔礼也君讳楙一名昌字君楙曽大父万宋嘉兴节制司干官王父澄父子諲并隐徳不显母邢氏妻鲁氏继室柏氏两娶凡产四男三女男辄殀死于是以兄子璧为己子璧既娶妇有二子矣女子伯妻郭戭先卒仲妻龚遂良其季以盲癈君生皇庆壬子春秋四十有六其卒也后其母十二日母亡君以卧病不能执防哭泣哀慕病剧而陨其生悲夫
　　孝友秦先生改葬记
　　大元至正四年三月廿有四日孝友先生秦玉徳卿卒享年五十有三其子约塟先生于州治之南三里会稽杨维祯先生为之铭今廿年矣癸卯嵗其伯兄鼎以高年终而南原之墓薄于新城乃谋塟其呉塘先茔之次因亦改塟先生实至正廿四年甲辰春二月庚申也同郡殷奎为之记其粹徳懿行与夫州里世出则具见于杨先生之文
　　有元奉议大夫常州路宜兴州知州卢公权厝志
　　公讳僧孺字希文姓卢氏其先范阳人自五季逮元初凡三徙今为开州濮阳人曽祖讳琏燕京等路万户府奥鲁縂管赠亚中大夫东昌路総管追封范阳郡侯祖讳克柔通奉大夫河南省叅知政事范阳郡文昭公考讳景正议大夫卫辉路縂管妣范阳郡夫人刘氏而翰林待制讳亘者其伯父也公生膺世美噐宇凝重才谞蚤成稍长入国子监为生员始冠以文昭公荫授承事郎侍仪司通事舎人至顺三年以劳陞奉训大夫出知晋寜之辽州至元六年迁寜夏路鸣沙知州进阶奉议大夫未至丁继母史夫人忧三年改奉直大夫知冀寜之崞州复遭卫辉府君防终防除奉议大夫泉州路総管府判官有善政转常州路宜兴知州考满留再任歴七年当四方兵起抚循捍御厥绩尤着至正十八年江浙丞相承制擢公同知常州路総管府事道阻弗克上廿二年太尉府辟为平江路昆山知州旋以年老去位后七年年六十八以疾卒于昆山之寓第实洪武二年己酉嵗八月廿有二日也公两娶先夫人李氏今夫人畏吾氏并封濮阳县君子男五人长曰九十次本皆早卒次赵儿次瓛次瓉其瓛瓉与一女皆今夫人之子其三人侧室张氏出也公弟道洎嗣子瓛等卜以九月丙申奉公柩权厝于昆山积善乡小虞浦之西原而托奎志其世出爵里卒塟嵗月梗槩如此其详则俟它日归祔先茔而后书云铭曰鞍山峭防壁积鐡逾小虞西气灵结屠维作噩届月噫卢大夫寓此穴宜尔子孙绍先烈
　　吕徳常权厝志
　　吕氏之孤复自平凉以书来咸阳致其先君子之事状一通曰复不幸罹竒祸先人洎吾大母某吾母沈皆以忧患殁旅次二母幸以还塟家茔吾父独客骨长安弗克归复不孝为覊平凉蚤夜不寜庶防异恩傥得返塟逮今五年矣惧终无以尽人子之责忍死卜以今年某月日权厝平凉尚相依以居相守以俟先生吾父执也所以志变故者不可无辞以刻敢以是累先生于戏吾忍志吾徳常也耶顾义不克辞廼序而铭之徳常讳恒松江华亭之吕氏徳常其字也曾大父某大父某父良弼号来徳翁世饶赀翁生长承平思襮忠琢朴用诗礼自贤于是筑舎舘招致儒先生日夜课子弟集賔客为文墨事而徳常以长子综家务剞劂曲隐弥补罅漏不少贻亲忧以故翁得自佚于老以偿其本志一时胜人韵士莫不然与之交门不停谒堂无旷筵至今浙水西言善富能好礼者推吕翁则以徳常为之子也方是时予以弱龄拜翁于宾阶翁能折行軰与为礼徳常固弗良行然所以先后佽相者甚恭既辱假舘从会稽杨亷夫先生游实与其季连业今迁庆阳曰恂字徳厚者也后十余年翁殁徳常伯季所为述父事者益力洪武己酉御史首隐粮事连吕氏没其产徙其孥陜西苍黄流离困踣道路孙男六相踵以毙既而妻死白下母亡山阳徳常至长安遂以毁卒乌乎悲夫俛仰事契于今二纪犹一日也而变故之来若是其剧何哉徳常年若干卒之日为庚戌之嵗五月十又一日二子长曰充谪延安次即复也女二人长适邵先卒次适谢权厝之地在平凉某原铭曰彼保夀庆而令此遭命噫
　　澄江盛先生圹志铭
　　先生姓盛氏讳徳瑞字祥父江阴人少孤鞠于祖母稍长俾受学乡先生陆子方氏逾冠徙居昆山以周易教授闾里至正中聘先生入学宫为训导在事七年教诏之绩纪于学徒既乃遯伏田野游心微与时消息着易辩疑五卷洪武四年辛亥嵗闰三月三日以寒疾卒塟于常熟南沙乡之原春秋六十又八子二人男曰有天女嫁王复铭其圹曰海虞之东南沙之南是为盛先生之幽宫其蔵之深其封之崇尚慰其学徒之心
　　大眀故处士瞿君墓志铭
　　吾里有二瞿先生儒雅风流表帅一时虽其出处不同而孝友无间风致一节先生讳字睿夫歴仕郡县教官屡辟藩府卒塟某地自有志君其季也讳信字实夫生嗜学善持论平居整暇无卒声辟貌朝夕食必男女异席巾帽非不寝不去书册笔牍恒在手喜临法书曽仿徐铉体写论孟子楷正精丽藏于家睿夫出四方君事父母当其意其养虽贫父母驩焉尝有台冦君负母辟地青龙海上母安焉君遂改筑其处题其堂曰闲野虽居隐约客来恒满坐终日语未始招人过故士多亲君睿夫卒孤儿女数人君喣字之甚至其防嫁己子如也张志道老儒寒甚君遇之戚然尽解所衣衣衣之他急义类此至正中南台御史李烈举君孝亷不应其子度举茂才授池州学正亦不使赴也洪武元年十月君来故里视刘氏女得疾暴卒其月十五日也曾大父熹大父镇世居蘓之嘉定父晟始居昆山通星厯学任教授其州母呉氏妻金氏子四人男曰度好学有文采今知临洮府金县事次曰庠女曰淑寜嫁某淑贞嫁某蚤寡孙四人男曰翕如纯如女曰婉娩始君之卒也有兵戒还塟恵安乡三里泾北其地下湿度谋改卜某县某地将以某年月日迁厝君而请奎铭其圹奎少也辱君兄弟知厚而金县又同门也虽不佞敢不酬君以所知者乎故尝为之语曰简而裁白而优节不亢于狷介情不爽于孝友王君公陈季方马少游其一流人也是为铭洪武七年正月十三日咸阳教谕殷奎譔
　　故将仕佐郎西安府咸阳县主簿赵君墓志铭
　　君讳璟字徳莹一字文英福州懐安人也幼警敏习举子业明尚书大义洪武辛亥以儒士敦遣赴京擢咸阳主簿御对赐衣一袭其年十月廿八日至官明年三月以军兴忧怖得寒疾狂惑不治遂以是月甲戌卒官春秋二十有四其大父父皆无恙君尚未娶幸以盛年遭时用儒得一官数千里外未及展布又不幸而客死悲夫塟以丁丑其地在县城东北五里其具皆县寮为之铭曰杜邮之西平陵之阳有膴者原是为闽人赵簿侨寓之蔵其固其寜其魂气无不之也夫何必乎故乡
　　故处士何希顔墓志铭
　　处士讳仁字希顔姓何氏蘓州昆山人也曽祖某祖某父天佑世为儒天佑赘同县潘氏因业医外科名其艺处士幼承家业淬厉不怠兼为内学取古书若难经素问之类熟读研思以进其技有众人所不及者见人有恶疾即慨然思拯之乡人由处士而全者皆是也然处士未始自以为功亦未始责人报也尝自诵曰为医者当半积阴功半养生可也故人皆爱重之处士为人笃实易直善养亲能取友平居喜读史书画竹石以自适澹然无它好洪武五年四月十六日讼有连处士逮系京狱既谳知非辜处士亦且疾释徽纆居之外居无何病转剧遂以是年十月九日死逆旅年三十有九宗人宗之洎高泰亨为瘗其柩聚寳山侧讣至天佑以其骨归葬马鞍山阴眀年二月十日也娶沈氏生男二长曰增次殀女四人长某适庄凯次皆幼未行将塟増泣曰增天地一罪人也生不能致孝没不能尽礼痛哉愿书其槩以示乆逺辞不获故书之以纳其圹云铭曰生之脩曷死之非邮既不尔邮死尔何求
　　故善人余景眀墓文
　　蘓于浙水西为地尤下湿人死不皆得高原广垄以塟则相为火柩以胔沈江流或薶之防人习见以为当然曾莫之知非也异时吾先子防吾祖尝援礼以行之而诮者交至今俗又益媮视弃礼义如土苴非夫笃信之士曷能自防哉比吾归自关西则闻余员氏有亲防能买山塟吾曰嗟乎是加于人一等矣已而员来请予为石表刻辞予既喜其事遂不辞而述之按员之言曰员先世处县之东乡我大父讳某躬耕茜水之上蓄徳而不衒我父讳某字景眀业估事为人长厚尝行货他州同邸商或失货妄拟我父我父独亷知某窃者秘不自眀曰彼窭人其妇今免身觉无赖必且为妇祸吾橐中幸有赀即出以偿仍敇员勿敢泄盖其他行多类此我母朱常熟人也自其盛年事我父即佐以俭勤我父以商恒他出母独留经纪家事且严教员员今幸得闻教搢绅先生母之力也今年春刑部不以员不肖辟为史符州县遣致甚亟当上道二亲以至爱为员恸哭防絶当是时窃念亲年尚未老既迫命不获养志田里傥得斗升禄为菽水奉乌乎曾未数月敦谓二亲乃遽相踵下世乎痛哉痛哉员不孝逺去左右以遗亲忧禄养弗遂竟抱终天之恨罪复何言惟是送死之具所以表襮其幽煇以慰吾亲于地下者不敢自菲薄先生幸哀员敢忍死以请又曰始员父病亟时员在京邑防者殆用火员之友有某某徐文友者援制令为员沮众议殡其防且亟赴员乌乎我二亲得免于水火繄二友是赖尚并着之嗟乎予盖习知员居里舎能饬身以致孝不幸有大故又能以礼卒事是其母之能教固不可诬然君子以为岂独其母哉亦其父祖之所蓄积者宜有后员方以才谞为世用余氏且必显不当使无考也矧员塟亲又以礼二友者有古道不表之无以厉俗故为论次如此员父年五十有八卒以五月十有八日母年五十有四卒后父卒四日塟以六月廿又七日墓在县北郭马鞍山之南冈今年为甲寅之嵗大眀洪武七年吾县则蘓之昆山也是年十二月一日
　　朱晔妻赵氏墓志铭【代作】
　　亡妻赵氏名贞其先自开封徙家蘓州昆山宋仁宗英宗朝参知政事太师康靖公十一世孙也曾祖长卿承信郎祖俊孙父景星学提举母王氏学初娶刘又娶王皆无一丈夫子独有孺人爱之甚为之择对以与同县朱晔相我内事夙夜忧勤既而有子有妇且毕婚嫁而疾疢婴之矣乌乎结髪相好偕老是期如何不淑竟殒厥生痛哉痛哉子男二长曰缉以后外王父先卒次曰晟女二长殀次壻马防孺人素孝敬其奉宗事唯谨善养亲能于其族防卑下有过立禁止之未始以姑息为慈也以嵗癸丑十一月廿日卒距其生之年天厯乙巳得年四十有五塟于县治东九里娄江之阴孔巷之里实龙集乙卯大眀洪武八年之二月廿四日也铭曰薶之玉娄水曲固以寜贞哉卜
　　大眀故承事郎同知开封府睢州事卢府君墓志铭
　　府君讳熈字公暨年三十有九以同知睢州事卒官返葬蘓之长洲武丘乡先垄其兄公武属友人殷奎为铭奎外家与卢氏有连奎又少受学于其父夷孝先生实与公武昆季同业羣居出游未始不与俱也铭其独得辞乎廼洪武四年诏起丘园之士分軄中外公暨遂以一命为州上佐时中原兵革甫定死伤流离遗民无防嵗复荐饥公暨到官谓宜壹意休息则賛其守煦妪抚摩劳来安集唯恐不逮不敢轻以民力立事幸功也眀年公暨行守事商侍御史暠御命搜讨旧军所至陵轹藩府鞭笞长吏悉籍见民为兵睢数近千人檄州拘送于是公暨召民使自实得尝尺籍数十人之侍御怒甚械系曹吏必尽得乃已不然且以沮格上奏同僚惧议发民如所指公暨曰吾守民吏也民散吾谁与处即自诣侍御奋曰州已无籍军今民且散走独有同知请以充役侍御怒斥之坚立不为动彼卒无以夺民赖以安公暨平居恂然貌不自持其当官有守乃如此其遇吏民推诚泛爱不喜任棰楚务养其亷耻故吏民皆化其徳不忍有所累信其守不敢干以私六年授承事郎七年六月公暨受事郡府得下利疾告归州宅渉月良已倐有疽附骨溃于腰下知府王公博知州董公俊屡迎医不克疗吏民相率祷于神眀者累日竟以其年秋九月一日不起乌乎悲夫公暨为人雅饬信厚博渉经史尤善小学笔札清丽居官少暇读书不辍一室萧然衣无新制料钱禄米以奉过客周急难未尝使有余及其卒也无一金之蔵棺敛殡奠皆董公为之具发引之日吏民哭挽者数百人道被大雨无一人少郤虽田父野老咸为服一月语之未有不流涕者乌乎庶防古之遗爱者矣昔予徃关西道过睢公武有诗寄弟有虀盐清梦鐡石古心之辞公暨寘诸座右其后有从东来者多能言公暨守官清谨有民誉及闻其摉军事能以养奋不畏彊御每引以自壮今年得告还东拟过睢相与劳苦行至渑池乃闻其凶耗哭之于邮亭及过汳傍邑又闻睢民悲哀行防如此即抵其州境遂为诗以哭吏民亦来防哭是时公暨之防已南还矣廼今遂哭其几筵而铭其墓可悲也夫可悲也夫卢姓出范阳公暨先世由隆兴武寜来呉中曾祖鉴宋平江府待补进士大父有常始占名数昆山故今为苏州昆山人考讳观博学通五经所谓夷孝先生者也公暨妻同县张氏子男二人长充次曰旸孙先一月卒女一人秀奴是嵗甲寅十有一月壬戌朔则其塟之日也铭曰有懿卢宗孝友素风累徳无位廼今始仕昆弟渠渠竞爽谁如彪然甚文江南二徐伯仕而止仲以徴起试佐襄邑儒效卓尔其试防何其爱则多刻铭孔彰尚尉幽堂
　　亡弟殷孝延圹铭
　　娄为里殷为氏亢为名孝延字生距死才廿禩呉元年嵗丁未月壬寅日乙巳从先人塟于是前髙冈后流水寜尔居千载始噫
　　昆山殷璧妻曹氏墓志铭
　　曹氏世居呉县之包山其后徙昆山东仓累世以善人称至讳昌行尤卓廼独早没其孤女适人又不得年天之报于人何如也昌字子美娶鲁氏其孤女名少寜六嵗防父八嵗而母士其大父母念之属昌弟英夫妇养视及笄以嫁同县殷璧殷与曹有防知其女之能于叔父母则能于舅姑无疑也初璧之仲父无子璧父以璧为之后及孺人之来两堂舅姑皆无恙事之举得其欢心人尤以为难也不幸以疾卒于洪武己酉十二月廿有八日距其生之嵗元至元丁丑二月十六日得年仅三十有三其所出男女六人男曰阳生曰夷行女曰瑜曰琡曰瑾曰璛璧以眀年正月一日塟其骨于呉冈门殷氏先茔之侧其大父名显璧字孝连铭曰儿啼母夫泣妻姑号妇乌乎天乎知此否
　　殷母圹铭
　　母讳真姓邢氏平江嘉定人考曰益妣曰张生廿年归殷氏是为故处士子諲字徳甫之室人贞孝慈眀克配君子春秋七十有八后其夫二年而卒卒之十有五日穿其夫之封以塟实至正十七年四月乙巳朔廿九日癸酉也哀子庠诚信卒事有足称焉其辞曰娄之东城信义乡殷父母邢同穴藏阅千斯龄乐未央










　　强斋集巻四
　　钦定四库全书
　　强斋集巻五
　　明　殷奎　撰
　　辞
　　菊泉辞【并序】
　　四明俞勉中氏世家象山之下其先君子南屏先生当公卿争下士之日独抱良材谢絶荐辟间独以诗鸣其不平识者惜之勉中既以谞彦出应世用而潇澹雅洁毎有遐心焉菊泉以为命其志可想见矣癸丑之春使过咸阳为予倾倒因为作辞二解俾登髙望逺之顷歌之以相其志云象之山兮其石凿凿山之人兮谁与为乐朝吾山揖兮莫山与酢有菊我餐兮有泉我瀹昔之隠兮谁者则招今之思兮其归其遥归兮归兮彼象之麓可以保族彼菊之泉可以引年【其一】蓬之水兮载浅载清象之云兮其出蒸蒸其出其归我奚容心我心悠悠我思愔愔我思愔愔我心悠悠我菊尚存我泉尚流归来归来无使菊荒兮无为泉羞【其二】
　　孙吉卿哀辞【并序】
　　孝经援神契云命有三科有受命以保庆有遭命以暴谪有随命以督行遭命者言行善而遇凶也若孙君吉卿之死是己去年冬十一月予候君飘寓中君为予言遭世艰棘思欲下从先人游而家世夀考又不忍自戕柰何言毕泣下予亦为之怆然今年正月丙申君即自沈于江家人援之不果沈越五日辛丑晦竟自刺絶咽而死痛哉夫其慕义而强仁恬逸而能施宜享上夀保庆令终而事乃如此岂所谓遭命者耶然吉卿弗与贪饕者同生弗与侥幸者同夀洁身不辱乐死如归有衣缨士大夫所深媿者而或乃诮其不达何其不知言之甚耶予恐吉卿之志欝于地下而不得白为作辞以哀之其文曰霾蒙鸿兮风猋怒之太行险巇兮荆榛莽之蝮虺横结兮魑魅旁午目伥伥兮羣步阱户猗斯人之独闵兮惨烦悁其谁语宵耿耿之不寐兮旦咄咄之无与冒温蠖之吾弗能兮孰沮洳之能处与其腼以偷生兮吾宁无生之为愈上天兮苍苍长夜兮茫茫絶吭而逝兮轨遗尘乎西山之卧伧己矣乎众贪婪以茍活兮子独抗志而莫夺愤世以嫉俗兮甘杀身以徇洁以死为乐而谓生可厌兮孰云防慬而非达乌乎哀哉作善离凶兮不究于年是曰遭命兮非子之愆细人之幸兮君子之安重泉有知兮慰以斯文
　　祭文
　　祭殇女文
　　维至正十六年正月庚子朔越廿有二日辛酉阿爷阿娘以果饵防物之奠祭汝第二女子福娘之魂乌乎汝之生世于今四年汝生慧甚玉洁兰娟天爱灵秀汝取多焉命之不长理亦宜然嵗暮擕汝避地江浒仓皇出门冲冒风雨寒汝使啼惊汝使苦病不能食悲莫得语畴昔之夜汝母梦云方卧床第夺于鬼神及汝祖母汝叔汝姑梦皆有绪可信不诬汝命在天定之既乆孰为祸福可使殀夀鍼药弗施视不专人事未尽命焉责天汝今死矣罪则在我念此伤心出涕滂沱茶果既设亲戚毕来汝其食饮以慰我哀
　　祭沈氏妹文
　　维至正二十五年十一月八日辛夘阿娘与大哥二哥九弟箕等以羊酒之奠致祭于沈氏三娘子之灵乌乎自汝嫁沈氏至今才十年其间丧汝祖又丧汝祖母又丧汝父丧汝两叔父两从妹一门骨肉死者七人悲忧相仍曽无虚嵗祸亦极矣今又丧汝乌乎天乎降此酷罸何其多乎岂吾母子积此殃咎而延及于汝乎将忧怖抑欝食饮不时药物非良而戕其生乎抑天命有常死生夀殀各有定数而汝之数止于此乎不然何汝之丰端聪慧孝谨睦婣宜永其夀而反殀乎乌乎汝病余二年矣去年冬少瘳尝来归宁吾见汝神爽犹完以谓可无憾矣既而病乃加剧遂不可疗乌乎吾老矣望汝他日送我之终而今反先哭汝乎汝前曽产一男才五嵗而殀死今竟无子以送汝乌乎孰谓我之哭汝乃类汝之哭子乎事之乖谬一至于此乌乎痛哉汝今往矣声音笑貎不可得而复见矣吾之痛苦其无穷矣持此酒馔与汝永诀汝其知乎其不知乎乌乎痛哉尚享
　　祭先师铁崖杨先生文
　　维洪武四年辛亥嵗九月庚戌朔十有一日庚申门人新西安府咸阳县教谕华亭殷奎谨以清酌鸡黍之奠致祭于先师故奉训大夫儒学提举铁崖先生杨公乌乎奎自幼嵗窃读三史正统之辩知千载之公是定于先生之斯文繇是益求其书手抄口诵歆羡想见而不可得也意其非今世之人生十有八年当至正戊子之嵗始获洒扫于先生之门一见之顷谓此子可教吾授之经春秋大义谨严之训教三传之得失日夕讨论既间使学为文章六籍而下孟氏之辩太史公之健离骚之忧韩愈之粹莫不直指而毕陈博之以万变之竒而约之以一理之真至于奬诱之过属望之厚则曰汝其为大儒后当有闻而奎也颛防无似年余四十未克有立毎窃叹而自语惧无以少酬其知遇之恩兹咸阳之改授犹备员于校室庶几得为学者讲明先生之一经使闗西之家学不终坠于地傥可以赎其不敏之愆今当逺去顾瞻徘徊遥酹一觞于先生之坟干山嶙嶙苙泽沄沄怀先生之不忘何髙深之足云伏惟尚享
　　祭咸阳灵采泉文
　　维洪武六年太嵗癸丑四月壬申朔越八日己夘具官某谨以清酌之奠致祭于灵采泉之神曰惟天之灵气或粲为日星或鼔为风霆或泽为雨露或厉为霜雪或融为河海或结为山岳或灵而为人或蠢而为物此皆有恒象矣至于泉源之发则有仰出者焉谓之槛泉有垂出者焉谓之沃泉有仄出者焉谓之氿泉有甘者焉谓之醴泉有温者焉谓之汤泉有浊者焉谓之黄泉有美者焉谓之寒泉清泉有恶者焉谓之贪泉盗泉亦各有恒性也尔泉乃独不壹其色俄而则黄俄而则赤俄而则俄而则碧随时而变迁莫可穷诘是岂天之戾气耶何其不恒若是也不然则夫取其灵气者多故其与夫常品者异尔自用兵以来垣頽甃缺厉斩而道茀葢未有即而赏之者也何尔泉之不遇也遇不遇时也即不即人也泉岂有加损哉乃三月丁未某从僚属有事于山川循城而北逮于邑厉有指以告者则相为环睇咨嗟察其变动徘徊乆之因为蔪除其地完甃其涯坛而墠之榜其门曰灵采之泉灵言徳采言色也于是观者日众而水旱疾疫之祷至焉而泉之能事不徒灵于其貎矣惟泉有神尚克相我有民时若雨旸用昭受报祀永永无斁尚享
　　祭赵主簿文
　　维洪武五年岁在壬子三月戊申朔三十日丁丑西安府咸阳县知县吴本县丞万仲能教谕殷奎典史钟承吉等谨以洁牲清酌之奠致祭于近故将仕佐郎咸阳主簿赵君之柩曰嗟嗟徳莹乃至是耶人之生世吉凶夀殀纠纒倚伏涫涫沄沄莫识其躅方其生也有喜有悲有荣有辱俄而珪组俄而桎梏变幻万状不可诘鞠子今逝矣孰知非福嗟吾徳莹谨慤而文年始逾冠学已有闻朝家用贤南征于闽州府逼迫铨曹选抡锡命赐衣恩光赫新俾来作簿于我咸秦如何一疾遽殒其身乌乎哀哉去家何遥几七千里在官何浅才十五旬何夀之不长何禄之不臻将职忧之劳悴抑命数之在屯乌乎哀哉故乡迢迢返塟孔艰取法嬴博侨茔北原旅魂扬扬往无不伸其归其归依尔族亲讣告之书托诸邮人庶速得此消息之真乌乎悲夫父失爱子翁失令孙闻此不堪惊怛痛辛日月以冀平安是询迟子来归荣于乡邻何贺者犹在闾而吊者己在门乌乎悲夫某等或后或先忝处同寅棺敛既具牲醴斯陈寮寀之好毕于兹辰蔽形匿声欲见无因一恸永诀谁不伤神君尚有知歆此情文
　　祭邵云窝文
　　昔我曽大父与公之先府君交相善而居相邻两家子弟丱角同游而我先大父与公相与为尤亲虽中间出处不齐遂成契濶之乆而往来音耗之无间隔千里而达忞忞甲申之嵗我大父尝访公于云窝而奎实操杖屦以侍始获拜公之下尘尊俎笑谈留连累月聆话言之谆谆乙未之春奎从大父奔伯祖之丧得一再拜公于客馆其秋我大父即世明年先子挈家避地于故里见公益强健而精神其后五年先子亦殁又十年而公来濠梁卧病于东屯乃仲冬之三日奎省公于床下尚言笑之防防孰谓此别遂成隔世曽未浃于半旬乌乎老成雕谢风景艰棘永怀先世之事契不知涕泪之沾巾今当逺去数千里外旅次无以为荐聊鸡黍之是陈乌乎哀哉公尚有知乎歆此情文
　　费治中祭子文【代作】
　　嗟嗟物理万有不齐祸福夀殀莫可究知念汝之生性质颖茂自稚及壮惟学是好诹经论史立志孔髙疲精竭神奋不辞劳竟淹于疾遭此夭遏父子至情中肠如割昔我逃难与汝分离后先其来复聚于斯庶几余年相养相守天胡不仁事乃大谬吾家四世传袭在兹汝寡兄弟我年又衰世职宗嗣孰承孰继念此伤心哀感无际自汝之亡今逾一朞我心之痛曷有己时持此酒馔奠汝之墓汝知之乎我意谁诉乌乎尚享
　　祭清真钱景明提防文
　　乌乎钱公其生平为善之迹有众人所不及者三焉身为道士而能追孝祖祢周防亲族口诵异书而能敦尚儒术接礼贤才心游物表而能见义勇为隂扶名教故其父母之族自功缌而上多仰公而举爨贤士大夫之东西行者无不造公之庐而乐与之游至于赞吾党以表儒先之遗迹相邑长以成养老之美化是皆众人之所不知而公独能为之可谓加人一等者矣不表着之何以戒夫忘本自私凡鄙贪吝之徒也哉某等或晚接賔朋之末或早防奬诱之知痛末俗之日媮哀老成之无在临风一奠葢匪其私
　　吴克诚祭女夫同知曹子学文【代作】
　　嗟嗟子学胄于大族挹其清芬比德真玉夙跻膴仕歴践外服都昌溧水仅着能声信幕帅司未骋华毂司録钱唐作宰定海暨来昆山驱驰十载席不暇暖突亦未黔如何不淑奄忽殂迁嗟予老矣有赖于子孰知来今反哭于此昊天髙髙疾呼不闻孀呌号莫赎百身承家乏嗣反塟无因使子至此天胡不仁嗟子平生苦心翰墨虫篆汲书秦铭汉刻披幽抉隠是正讹忒成书孔多梓枣未勒予其保藏不使散失庶传学者以彰子绩子其无憾此实予责俎有嘉羞器有丰粢念子永归以与子辞帷尚蔽柩欲见无期子尚有知当知我悲乌乎哀哉
　　祭府君祝文
　　嵗序徂迁日临重六藐孤弱质实降在兹永念劬劳昊天罔极谨修菲荐维以告哀
　　忌日祝文
　　霜露既降讳日在辰君子终身之丧致哀斯切昊天罔极之徳永慕惟深供设几筵伏祈来格
　　刻墓碣成告先考祝文
　　维至正二十三年嵗次癸夘十一月丙寅朔越九日甲戌孝子奎敢昭告于显考雍逸处士奎罪积不孝昨遭酷罚曾未旬浃便为神柩所弃慈顔笑貎永隔泉壤抱恨终天曷其有极惟是平生潜善懿徳所以行于躬教于家仁于乡闾而信于士君子者不敢有所隠没弗传以贻不仁之罪是用夙夜不宁图所以为不朽之托去年冬尝属亲旧卢公武创造行状请于遂昌郑明徳先生撰为埋铭矣今年春首江西儒学提举铁崖杨先生又为论次墓碣一通而浙江行省都事钱公伯行为篆其额既砻石复得江浙儒学副提举余公士平书之而同里朱珪伯盛刻焉庶几有以阐发幽潜明着乆逺使子子孙孙劝学行以无忘我显考成立启佑垂裕永世之意奎不胜大愿刻石既成即当树立墓上窃恐军旅往来守防弗严或有损坏且于家中安奉事平树立谨因日至启奠以告尚冀恩灵俯埀鉴照敢告
　　为家君禫祭大父祝文
　　维至正十七年嵗在丁酉闰九月壬寅朔廿九日庚午孝子某敢昭告于显考柏堂处士府君伏以中秋而禫实主汉儒之言闰月而祥爰用晋人之议葢疑礼从私情所厚而凶事以逺日为先兹服制之有终惟孝思之罔极变除唯谨哀慕不宁敢以洁牲柔毛粢盛醴齐只荐禫事尚享
　　冬至祀先祝文
　　维洪武五年嵗次壬子十一月甲辰朔十八日辛酉孝孙西安府咸阳县儒学教谕奎敢昭告于显祖考柏堂府君妣邢氏孺人显考雍逸处士府君乌乎所贵乎有子孙者以其生也能具甘防寒温殁也能奉祭祀守坟墓而己耳为人子孙而使其祭祀不得躬奉其坟墓不得躬守而甘防寒温之养其生者亦不得而具且也则与彼之无人焉为之后者何以异防奎生四十有二年矣昬愞荒凡无所肖似不能力学敏行早有所成就以贻父母令名乂不能见几先虑深自晦迹自食其力营鱼鱐之祭菽水之养以代斗升之禄而出蹈危机置身数千里外使埀白之母朝夕倚门望思而悲泣而祖祢春秋之祭祀松楸之展省缺然不亲事者己再涉嵗寒于兹矣不孝之罪其何以逃惟有保身厉志期逺悔尤茍延嵗月幸得还归故里以养以祭以赎前愆以终为人子孙之职分其或庶可自勉耳兹因冬至之节谨于所居官舍聊具酒肴之奠菲薄简略不能如仪无任惶恐之至伏地哽咽尚祈鉴享敢告
　　除夕祀先祝文
　　壬子之嵗除于今夕藐孤小子逺此为羁家荐常仪不获执事谨于所寓官舍具酒脯之奠伏惟祖祢临之在上是歆是嗜绥而佑之谨告
　　清明祀先祝文
　　奎违去坟墓再涉冬春夙夜靡宁怛焉如疾对兹令节追想平生百感交并不胜永慕谨于所寓官舍具清酌寒食之奠身单禄薄不能如仪无任恐悚悲恋之至尚享
　　夏至祀先祝文
　　维洪武七年嵗次甲寅五月丙寅朔四日己巳夏至【云云】乌乎宗祀莫严于躬奉鬼节莫重于夏至奎幸以身忝承小宗于两世而不孝无似无能阐发先猷光昭积庆以守春秋之事而逺处数千里之外三违夏至之奠虽以托之介弟而心终缺然傥防昭佑早遂南旋即奉秋祭不胜大幸谨于所居官舍奠兹清酌以告所愆尚享
　　祈雨告马冡龙王文
　　土地塙燥民物雕攰雍之诸县盖莫咸阳若也一遇旱熯则束手无措饥饿转徙而莫之防也今兹农事方殷而雨不遂降宿麦将就槁而秋田尤不可以垦辟也吏民相视控告无所是用请命于神以寛我吏责续我民食也夫神司民命然民乃神主而吏则民役也民或失所则神且乏享不独有司废职也民能事神神当不弃民茍斡旋隂阳时降甘泽俾民免于饥而吏与蒙贶则戴神之功永永无斁也
　　六月廿三日祈雨告龙王文
　　惟神潜灵清渭宅是奥区克庥于人以有庙祀今兹大旱虫虫如焚为虐己甚隂云才合暴风簸扬随辄解散谷将尽槁民且乏食赋税百役其何以供有司震惧罔所用力并走羣望未获嘉应惟尔有神民所敬祀有司不职无能媚神百姓可念宜蒙矜恤是用奔走告急于神神尚有知俯埀显贶
　　咸阳县祷雨文
　　尝谓神以民为主民以食为天无食则民受其饥无民则神乏其享休戚所系幽明不殊窃见本县民庶凋疲原陆髙燥茍雨旸之失节即饥馁之可忧今者宿麦方秀待雨而实秋田当种待雨而耕而歴月逾时渐成旱势麦之秀者日就于槁田之种者日愆厥期吏民惶惶并走羣望精诚未孚报不时至暴风簸扬云合辄解是用震惧请命于神传曰有功于民则祀之有劳于国则祀之能捍大灾则祀之能御大患则祀之山川丘陵能出云为风雨皆曰神非此族也不在祀典今国家崇奉尔神有司春秋致祭固以神能为民捍灾御患有功有劳也神既昭受其命祀则斯民之灾患不宜坐视而不防也敢告无悔怒无弃民俾即降霈泽永膺祀典无作神羞
　　咸阳蜡祭祝文
　　维年月日某官敢昭告于昆虫之神曰昆虫之祭列于八蜡为田禳害繄人是赖畴昔之嵗蝗孔防遗种于螽民食用殚施于今春载育载产蒙神之休田用无患爰稽古始典祀所通作庙设主吉土是攻堂室静深牲酒芳洁落以告成以显于烈永不作年永顺成民永报祀神则有称
　　祀诸陵祝文
　　文王
　　不显之徳允文之功克燕天人爰及无穷惟今天子统承前烈永怀山陵典祀斯设秋仲初吉守臣侍祠仁灵在天尚右享之
　　武王
　　出民涂炭其烈桓桓显名逹孝永世不刋皇有天下统承前烈爰勑守臣侍祠陵阙
　　成王
　　文昭武烈允明克定重光载宣四方以靖皇有天下统承前烈爰勑守臣侍祠陵阙
　　康王
　　继明三后垂拱仰成息民厚俗致治太平皇有天下统承前烈爰勑守臣侍祠陵阙
　　宣王
　　常徳立武任贤使能声灵赫然拨乱中兴皇有天下统承前烈爰勑守臣侍祠陵阙
　　汉髙帝
　　宏规大度威灵赫奕扫除烦苛民以宁壹皇有天下统承前烈爰勑守臣侍祠陵阙
　　景帝
　　节俭之徳允光前王述志守业配美成康皇有天下统承前烈爰勑守臣侍祠陵阙
　　咸阳县祭风云雷雨师祝文
　　造化万物着迹两间动之散之以行以施功莫测美利难名昭报之仪实遵祀典
　　咸阳县祭山川祝文
　　涵灵沣渭积隂丘陵出风为雨泽我民生某等敬为神主爰报爰祈望祠封内礼典则宜
　　昆山祭娄侯庙祝文
　　乌乎汉室之衰海防鼎沸操丕济恶攘窃神器孙氏君臣保有江东不汚汉贼足为世雄其臣谓谁文武子布正色立朝吴之仲父謇謇陆侯社稷之臣匡世弭难忧国没身迭封于娄食邑万户扬武嗣爵世君此土定国捍患典祀有常矧兹故封民思未忘忠臣之祭国有明诏乃相旧邑作此新庙三侯同堂有筵有床位侑惟序冕黻有章娄人聚观鼔舞悦喜报事始今有引无替洁兹牲酒落以告成敢徼神惠福我民生
　　表笺
　　昆山县谢免秋粮表笺
　　上位表
　　五百里甸采首颁寛大之诏书三千年河清快覩圣神之御位置邮所被鼔舞惟均【中贺】武定华夏之功文绍帝王之统克勤克俭未尝以一己轻用天下之财惟明惟聪葢将为万年永固邦家之本爰除农赋以厚民生且周人不税止及于私田而汉代赐租仅行于中叶岂若尽蠲其常贡即于创造之初年欢声腾两浙之间甘泽自九霄而下非常之幸莫得而名臣某等承乏县廷归诚宸陛田耕井饮愿同击壤以兴歌地乆天长罔既呼山而献夀
　　中宫笺
　　三代攸兴咸本始基之教十臣为治尤资内助之功恩出宫庭泽流田里【中贺】扬辉隂载冠徳柔仪夙夜俭勤克广素风于大练春秋灌献祗承清庙之丰盛方赐租咸仰于圣明实创业相成于警戒鸢鱼遂性草木涵仁臣某等幸忝微臣防伸善颂神州赤县屡书大有之年长乐未央永享太平之福
　　东宫笺
　　汉劝农功诞下十行之诏周陈王业载歌七月之诗本正万邦运昌千载【中贺】龙姿秀毓麟趾仁归主鬯四时乆奉粢盛之敬陪耕千畆夙知稼穑之勤隂赐在人阳和溥物遂将顺于庙算肆蠲免其田租恩翺祥风泽滂甘雨臣某等备员畿县仰徳宫庭幸与扶藜快覩太平之盛事愿同蔓草长承继照之余辉
　　圣节表【太仓卫进】
　　景运开天黄河清而圣人出大明丽日玉衡正而泰阶平庆纪虹流欢腾鼇抃【中贺】性全上智仁覆羣黎旋干转坤功合生成之妙经文纬武统承华夏之尊夀域永跻熙辰同乐臣某等剖符环衞荷甲海城声呼万岁者三遥效嵩神之祝福锡九畴之五愿申箕子之谟
　　圣节表【宋国公总兵甘肃贺】
　　以火徳王天下交龙开受命之符生圣人主中原夹马纪发祥之迹凡居涵育靡不尊亲【中贺】钦惟道合上统传前圣治功永定乃纬武而经文徳教大行方敦风而厚俗当金颢髙秋之序是黄河清日之期昭代熙辰太平盛典臣某任先授略贺后趋班万里玉门瞻天威于咫尺千屯沙幕祝圣夀之再三
　　贺冬至表笺【陜西行省进】
　　上位表
　　五云捧日髙临亚嵗之朝万景融春丕应初阳之祥浮防县喜溢臣邻盛徳享天宏功作圣安攘内外协两仪生物之仁统壹朔南冠千古开基之烈信备膺于多福庸茂对于熙辰臣某等分陜叨恩呼嵩効敬大庭广乐希声遥聴于黄钟昭代昌符顺序永调于玉烛
　　中宫笺
　　紫庭聴治式开正始之基华琯呈祥允协尊阳之操春浮戚菀辉映宗藩女徳皇英母仪妊姒性全贞淑重歌窈窕之篇助赖俭勤同享绵延之祚昌辰在盛礼传胪臣某等叨任外垣阻趋中掖玉巵称夀小星莫缀于朝班彤史流芳长日喜添于宫线
　　东宫笺
　　青台云近肇开五色之祥黄道日长咸仰重明之运宫闱交贺朝野均驩龙徳天成鳯姿山立早缉熙于圣学性与春融方参赞于帝谟道随阳长集王公而献履就君父以称觞臣某等喜跃一隅诚驰双阙吹笙仙苑律谐玉琯之和音簇仗胪庭辉映画堂之佳气
　　圣节表
　　电彩虹辉协昌符于昭代天长地乆开夀域于熙辰近古令仪太平盛典【中贺】钦惟尧天则大汤日加新经文纬武之功式资造内圣外王之学实本生知盛徳在躬至仁及物和气甘凝于碧露嘉祥清见于黄河缛礼斯成淳风惟永臣某等忝官西县望拜南京声呼万嵗者三远效登嵩之祝福锡九畴之五敬征出洛之书
　　千秋节笺
　　华月方恒快覩前星之丽彩璿源正衍普沾幼海之涵波朝野荣观邦家盛际【中贺】恭惟温良成性仁敬积躬经纬人文天地密资于参赞缉熙帝学圣贤亲见于谋谟

　　强斋集卷五
　　钦定四库全书
　　强斋集巻六
　　明　殷奎　　撰
　　颂
　　曹别驾修围颂
　　【阙】







　　离离娄曲其势惟下羣流来潴百里灌莽障之隄防围为疆畆载垦载耕匪今自古赋入大农事在有司繇其善崩岁一筑之正月载阳实惟其时先事庀徒罔有愆期今年何年事异曩昔凿河白茆悉力赴役自秋徂春功罔时毕殍我子弟罄我家室春云暮矣围不时筑侯曰嘻哉予其奔走屏我驺御予载粮糗履畆徂畛劳来安集流离者复殿屎者夷扶老提幼十百其来畚锸既兴筊楗既菑我侯劬之作者不疲往时为役官则剿之今自择利侯不扰之往时先期事或迨之今仅两月功覆倍之民曰我侯顾我复我夙驾在原问我鳏寡遂我生人纩寒粒饿水壑既归土宅斯妥我稷嶷嶷我苗芃芃覃耜钱镈俶载攸同无苦下湿有坊有庸其谁使然繄侯之功繄侯之功繄年之有以为嘉殽以为春酒以登公堂以献以报介以景福使侯夀考我蜡我享将侯来巡吹笙击皷同我丰年侯则勤矣侯今且还有杲出日屏星烂然稚耋蚩蚩空巷倾社奔走后先逺送于野载道歌谣可风可雅矢诗飏之以告来者
　　赞
　　黄文肃公像赞
　　噫子黄子道纯粹精持之以敬居之以贞从政决狱守边讲武儒效卓然莫予敢侮其在考亭独为忠臣同异曲直以订厥真不偏不党千载斯仰读公之书拜公之像
　　周山人画像赞
　　周君仲髙父抱天文地理之学游四方广川大山观隂阳之防征休咎之符葢其所得深矣异时方承平自钱唐来娄曰天下兵且起吾卜地莫娄善己而钱唐燬娄果无恙人尽韪之人有求者尽之周氏于是三十有五年矣朝家建新制郡邑兴作唯谨昆山自县衙而次官寺神宇凡若干所相方定位揆日撰辰悉出仲髙于是县大夫与其僚吏为画君像以赠而属长平殷奎赞之其词曰隂阳之家肇自古初黄帝太乙金匮堪舆丛辰日苑亦尽有书乃相岐阳乃卜洛都允臧楚宫考经匪诬齐有周伯南公之徒维仲髙父繄其裔余地脉山骨风含气储奥赜宣豁幽阐敷朝降新制壮哉县娄门观堂寝面势翼如爰既馆传使节所于亦有祠宇神人嘉虞载景载观既勤既劬功则多矣其报犹虚乃为绘事貎象子图庶防永乆示学之模角巾羽衣消摇里闾游神太与造化俱
　　冠赞
　　梁仲份氏攻韬发冠居材必良防缝摩剔悉中矩度葢其弓冶箕裘有素矣为之赞曰维古冠首以旌成人以谨为礼以辨尊卑三王迭作其度弥文毋追冔弁纚絻缨延旒璯藻等杀斯陈是曰元服贵莫与伦工攻其技居百艺先娄有梁仲实名兹事载择之术载守之世凡今为工孰与仲氏其守为仁其择为智其物则礼其辨惟义信不失度巧靡淫异彼工则细为道己备谁【阙】艺成视此诗忌
　　孙仲方小像赞
　　其材通材其仕澷仕从周礼制今人之衣冠雅吴语仍古人之风致甫及知非之年已操遯世之志吁此其所以为孙仲方也耶
　　朱伯盛小像赞
　　臞然如昨秋风野鹤老矣于今孤云逺岑轨有道之躅不娶终身何行之卓求古人之心不刻党碑何埶之深吁此其所以傲兀乎变幻吁此其所以膏盲乎山林
　　先君画像赞
　　孝友达之三族冲和在此一枝聆话言而永佩瞻遗像以长思
　　铭
　　砚铭
　　有瑟斯石色绀碧兮含章守静以泽兮弟子贻我佐纂述兮文字光晶发幽赜兮勿为淫邪汚彼白兮殷世宝用永无射兮
　　存诚斋铭
　　心惟虚理惟实操其要守厥一耳目欲手足佚羣邪攻众妄訹隙弗窒间焉出役于形沦于物繄斋居惧战栗賔见门神觏室动以礼念罔逸外既制中以育思无邪保无斁诚斯存铭用述
　　密斋铭为弟孝扬作
　　孝扬读书之斋题其户册曰密密之为训有静者迩者审者慎者有山如堂者孝扬不山居宜于夫静夫迩夫审夫慎之四物者有合焉矣夫斋者居此而齐吾思虑也静也迩也吾言地也审也慎也吾言徳也夫以静而甚迩之地而脩吾且审且慎之徳徳之成也奚御焉为之铭曰相古哲人威仪抑抑廉隅棘然于以占徳亦有节士不出语言户庭閴若顾行于先之二人者爰审爰慎在诗易辞为戒谆谆君子于学莫信匪经静当动禁逺主迩鸣无迷无僣无【阙】无侮刺皮以防罚童以羖勿诐勿悸勿躁勿谖此口于瓶彼耳于垣斋居有严是摄是讱充徳成行表里交尽载虑载思日夕在兹名尔毋夸尚实践之
　　箴
　　时敏楼箴
　　都生恒读书之楼名曰时敏既谒其乡先生记之序之铭之益求文辞以侈之予惧其名己侈而实不继也作楼箴以贻之其词曰梦梦蚩蚩孰知孰觉相古先民载诏之学载笔之书自命説有作前闻古训后事之师予逊厥志予敏以时于皇圣学曷以尚兹繄都氏子惟学之嗜聿求有功敏以自励功不在近成不在速毋躐阶以登尚自牖而入朝斯夕斯罔怠以盈罔靡已之为而徇人以名川以珠媚彪繇中弸闇然其章幽然其光楼居司警爰告髙明
　　传
　　牧牛夫小传
　　牧牛夫不知始何为者年可五十余貎充然泽晳类有道人常骑牛往来三衢山泽间从以羣犊短蓑圆笠扣角行歌倦即偃卧背上任其东西遇水草美处便徜徉终日往往为渔樵相推骂油油焉熙熙焉曾不知世有轩冕禄位可贵也人皆目之为牧牛夫夫亦因自号牧牛夫或曰牧牛夫姓陈氏其居万川里在西安县永章其字也或曰牧牛夫葢白牛居士之世支离子曰戚商歌乃任齐国五毁大夫乞食牛口之下终霸其君彼皆适有遭也古今抱道含徳老死湮没无闻知者岂其少哉然亦多托焉以逃或不屑于用世若牧牛夫非其果于长往甘溷鸟兽亦繇世主弗知未有以相遇也文
　　昆山县皷角楼上梁文
　　伏以蕴玉山前沃壤壮万家之邑鸣琴堂外重门髙百尺之楼是曰丽谯式县象魏睠兹娄治置自汉家表东海之一区冠中吴之六县因近代变迁其井邑旧观未还当圣朝宏逺其规模缺曲咸备政无不举礼有必隆惟治官啓闭之司系民庶观瞻之体伐皷鸣角于以警乎昬昕下漏定商是用节夫昼夜乃因农隙爰督工程崇墉崛兴复宇相瞰壮无嫌于上僣丽不至于过奢尊施一邦制存两观对张鸱吻消患全资守令贤聿举虹梁成功快覩儿郎伟欢谣博采善颂俱陈抛梁东五更海日出曈曈天上九重知帝徳眼中百里见民风抛梁西太湖浩荡楚天低规模壮丽观瞻耸更皷分明政令齐抛梁南吴淞环抱势分三江湖身逺丹心耿耕织图开美化覃抛梁北拄笏朝来好山色三登农卜太平年百岁民跻仁夀域抛梁上天威咫尺咸瞻仰太守来巡炳月轮郎官出宰符星象抛梁下箫皷腊祠喧里社豚蹄盂酒祝丰穰嘉麦灵苗徧田野伏愿上梁之后乾清坤宁四海太平之无象风调雨顺五谷皆熟而有年人趍礼义之门物荷生成之泽外户从兹而不闭圜扉自此以长空鼔箧衿青咸被歌之化扶藜戴白永为击壤之民
　　苏州府养济院上梁文
　　儿郎伟我皇朝三灵眷命奄万年中夏以为家一视同仁先四者穷民而发政泽霈甘露恩翺祥风葢米廪崇年善养既行于庶老而辟雍讲礼推恩遂及于幼孤不值昌期曷修坠典乃睠中吴之防府实称内甸之雄藩稉稻流脂物产竞夸其富庶林葩应运土风未改于清嘉惟三让至徳之流光逮十老元丰之胜防弥文益着华望加隆念兹疲癃残疾之余多出顾陆朱张之胄颠连无告恻隠斯兴肆朝制之载颁普皇恩之广被嵗布月粟昭埀令甲之文风帡雨幪爰降绘图之事匠石争先而献技子民恐后以输劳功不日成材如云集大为杗小为桷聿看轮奂之新老者安少者怀总荷生成之造式涓吉旦肇举修梁裒此欢谣溢为善颂抛梁东皇恩洋溢海波同仁化渐民功及物先加残疾与疲癃抛梁西日近长安路不迷从今受鬻应无缺为见今年米价低抛梁南春日埀虹五马骖明年赐帛迎丹诏拟献吴侬八茧蚕抛梁北沙幕兵戈己休息老人击壤向康衢凿井耕田皆帝力抛梁上太平此日承天象熙熙皥皥乐春和草木羣生同长养抛梁下物息时和通八蜡黄童白叟保天年四海一齐归徳化伏愿上梁之后星纬协轨华夷归仁居安宅于乐土开夀域于熙辰三老五更流东都孝弟之美化八族四姓建中吴文武之竒勲外户夜开而不闭太仓红腐以相因千万间寒士欢顔共处如山之大厦五百岁圣人在位愿登斯世以长春各安环堵室同作太平人
　　劝农文【乙巳嵗】
　　葢闻民生之本在于食足食之本在于农本州水涝之余役繁赋重民力凋耗不可胜言有司非不欲时使薄敛节用爱人柰何当此用武之秋国计军需所费浩瀚虽欲稍加寛防而不可得所以农民日困无复安业乐生之心颠沛流离深可怜闵虽有司一面多方措置不忍坐视其毙然尔农民亦湏安心着业勤力营生及时及节趂早耕种修筑岸塍整理农具切不可自暴自弃抛荒田产伤残躯命后虽悔之己无及矣且耕种之理本合得食而偶逢水旱之灾则饥在其中然不可因饥而废耕也因饥而废耕是因咽而废食也去年饥安知今年之不熟乎古人云是穮是蓘虽有饥馑必有丰年此之谓矣汝民今各勉力有司方申朝省早晩当有赈防之意如谷种口粮之类必将次第俵散不使尔民重失所也尔民其勉聴之毋忽
　　疏
　　受道传住华藏方外交疏
　　虎溪来往风流粲然三笑龙井文章翰墨卓彼一时夫何二老之兴能致诸贤之盛神交方外有如此者道在天下岂无人哉受公讲师辩锋悬河心镜丽月好竒赏俊惟澄观以诗鸣求实去名而浩初以易显压班铜塔下出世紫竹林中再命弥尊五宗丕振探沧海宝珠之颗喜彼不遗览朝阳玉石之煇快兹来集如证杂花而顿觉富贵若出初日而先照崇髙百川澜洄众山风动宴坐方丈室嗣説豫公法必有后斯光乎前重作叠浪轩细和刘郎诗安知今之不如古
　　昆山州重立刘龙洲先生祠堂疏
　　本州马鞍山东斋故有刘龙洲先生塜墓祠堂废坏巳乆今欲重新兴造以补山中故事愿要同志共相其成疏曰右伏以表青山谪仙墓自古有尚贤之人立白社孺子亭岂今无好义之士念旷世相感者得此心之同然故宋龙洲刘改之先生忠义絶伦文章间气上书伏阙期至寝门之朝持节和戎肯下穹庐之拜伟然才智万人之杰壮哉湖海一世之豪乏嗣承家天道无知于伯道买山作塜情文乃见于友文岂期物换星移竟使林慙涧媿夜台何在丙舍都空兹欲从事陈迹之遗用敢徼惠斯文之厚树丰碑于故隧搆祠宇于髙冈华表鹤归城郭依然如故沧洲龙去风雨岂不快哉
　　孙副使赆行疏
　　泰郡孙侯因游宦留处昆山曩尝起赴京师以癈疾免归今兹又当例遣而槖中之装空矣其何以堪周急之义我诸君子必能成之疏曰新丰翁拣归旧乡土自是福人霸陵尉呵止故将军谁为识者孙侯仲毅甓社珠采昆冈玉英结发从军两臂偏枯身尚在逢场作戏十年一觉梦都空夫何选壮于戎行未免挂名于仕籍储无甔石柰此孑遗行有赆金况縁兵餽君子固能周急大夫士孰不好仁喋喋更言多多益办
　　西安府宣圣庙学兴修疏
　　丰镐故都乃文武周公声教本原之地宋金旧学实汉隋唐氏京师首善之区槩以地方所系者尤重相其遗宇而摧焉己多不有兴修即成废坠然土木之功不茍而布粟所出无从欲遂勇为必资好义且廿年黩武而灵光翠殿岿然独存及四海同文而鸿都石经俨其林立于以信斯文之未丧于焉知吾事之可成咄哉檀施开彼仙佛之宫徒劳而无益春秋二三防用此人民之力虽费而奚讥言有大而非夸势若缓而实急行当庀役便请题名谨疏
　　昆山县善聚庵化斋粮疏
　　奉为本庵新建未具斋粮及所愿善人长者共加乐施拟于佛座之旁左荐亡灵右崇生祀饱赞诸福永报众恩者伏以檀越心崇三寳丛林下好种福田沙门口吃十方鉢盂里要成活计有志必就无感不通即县市之前区依山城之南郭肇开精舍额善聚以为名拟设长斋囊羞涩而难继事縁草剏力费支持老比丘要作粥饭头诸长者湏看袈裟面帑有钱廪有粟千钧之判休停左事死右事生一饭之恩必报大书随喜小疏化縁谨疏
　　题跋
　　书信义乡君墓铭后
　　右唐信义乡君马氏墓铭墓在虎丘西山至正已亥为城筑所发吴县博士卢熊得其志石摹本见遗其文首行题曰故髙府君诏授昆山县信义乡君夫人马氏墓志髙府君当是其夫而序文并不及之但云有子楷上柱国而马氏受封之由亦不载也其叙马氏三世曰王父某大父某父某是以王父称曾祖而不知其为大父之通号也至曰髙彼淑媛之辞则又因其夫姓而假托附防之也余窃意其俚巷庸人所为然词语颇亦雅驯则乂疑初学之士剽窃补缀而成者独其母子勲封如此疑当时输粟或战功所致马氏卒塟在开元十二年乃有唐极盛之时宗方励精图治宜不滥于爵赏岂中睿之世韦庶人上官倢仔安乐太平主辈斜封墨勅之所授欤予方与二三友朋更定州志补其缺遗斯石所载年纪爵里尚为可征也哉文虽非工宜不得而弃之也况开元距今六百五十余年石铭之出不毁于版臿之佣不入于鄙俗之室考其封邑乃余与公武之州里公武藏之而余为记之如此夫岂偶然也哉因书以复公武且将审覈其论议云
　　公武跋附
　　右马夫人志楷书并题共十六行行十七字余始得此石以搨本寄殷君孝章欲作跋语未暇也孝章洽闻好古即为之著论书以见示余遂不敢复措辞余谓古人碑颂之作葢不茍也蔡邕自言郭有道碑无媿色皇甫湜亦不肯改作碑铭以其传信将来有所称述故耳论者又谓薶铭冢刻叙事直书为得其体往往见唐人墓志皆以方石为之文辞甚畧不著书撰人名岂以碑碣非名人硕儒则不敢当故宁拙而不工宁简而不繁制度相承如此后世之乃有大书深刻曲笔謏闻盗名字以示夸耀假声位以取讥讪者则此文之作虽甚简畧书法未善以今观之与谀墓之文相去逺矣孝章之评非笃于古学者不能及然马氏年八十余其子楷位至柱国固己防被显荣计府君亡殁时先有志文于此遂不详着及考之唐纪开元廿七年天宝七载大赦妇人八十以上俱授乡君皆在此碑之后则马氏亦覃恩所及但未审在何年耳近虎丘筑垒发唐人数墓皆开元元和开成时所塟马氏以吾乡妇人勲封昉见于此特为存録亡友杨彦才作昆山志防罗传记未克成书宜孝章于此文尤致意焉己亥嵗十月朔卢熊书
　　题华萼楼残碑
　　华萼楼残碑徐季海书也咸阳吴明府既与予访得之于兴庆故址遂手自搨之仅七十许字虽焚裂不完而笔力意度固无恙也千载之下想见古人之制作唯其摧毁剥落之余故其惜之尤深也乌乎开元天宝之际所以铺张太平之盛者其文章翰墨笵金镵石亦既多矣今余二人乃独恋恋于此者葢宗之友爱诚近世帝王之盛节而孝悌之感出于人心之同然其歆羡爱慕自有所不能己也夫岂独以季海之书而止哉明府方南旋且将装潢为巻轴谓予不当无所识遂书此以归之洪武五年九月十有六日书于京兆府学之西堂启札
　　代陶教授请蔡教授启
　　鸿都六经喜星鳯之快覩柴桑三迳叹松菊之犹存岂期衰谢之余幸获交承之好虽由公选实副私悰恭惟郡博有道先生海内伟人淮南右族文章宗匠诗礼名家挺炯炯之丰标颀然玉立接霏霏之咳唾辩若悬河百篇骋倚马才千金学屠龙技秋风骑鹤惯擕十万贯以遨游夜月吹箫快咏廿四桥之诗句跂予仰止慰我来思方黉舍之涣新适青氊之复旧杏坛春暖播春诵夏弦之声芹泮雨晴严月书季考之法州人得以矜式学者有所依归嘉惠昆庠比隆湖学某者草茅无术萍梗有年误荐牍之一章叨讲筵之三载广文官冷才名老去奚归令尹事新旧政慙无可告少需觌面终获论心
　　又启
　　有某启兹审荣膺绛帐喜复青氊师表得贤士林増重在昔曾讲授而传业幸重来鼔舞而作人式展去思爰歌来暮恭惟广文敬斋先生温温玉质浑浑金声家学以西山之传器局有北海之量斯文砥柱欝为庠序之光吾道纲维夙仰楷模之正所学皆伊洛诸儒之学其文即扬马西汉之文当庙学巍然轮奂之时正师道奋焉作兴之日西来阊阖葢犹就熟路而驾轻车直上扶摇防看乗长风而破巨浪某等三生多幸再遇有期庶几化雨之霑行挹清风之论情之所向言莫敷宣
　　答朱氏聘启【作弟答】
　　右伏以治平执政之称贤成云孙于宅相白水聘君之择壻得朱子于门人敢偶华宗聊期先哲兹承令嗣上舍学优经艺方伉俪之是求谓某大兄教谕房长侄女某年及字笄遂婚姻之见问竟縁媒氏荐讲亲盟虽莫望于下风实贪求于同气俪皮先礼既烦使者之来三月公宫当谨女师之教式遵嘉命俯俟良辰袭飞鳯之吉占多乘龙之喜色惟提瓮以承君子倘此女之如仪则覆瓿之传有人信吾兄之素志报仪不腆他楮仍陈
　　浦聘缪招赘启
　　长沙内史受经学于申公中台令君忝家声于晋代匪因媒妁曷接婚姻伏承英嗣贡元书贮腹中乆慕据床之选而某息女情钟膝下方深设席之图自言爱女甚于男人羡此翁之得壻愿征秦赘果协蔡占氷玉相辉坐媿蒹葭之倚树门阑多喜行看花烛之聨屏薄礼斯陈副缄以载
　　杂著
　　道统论
　　天理之在人心亘万世而不可泯者前圣后圣其揆一耳甚矣此心之灵也莫大于天地而此心之体同其大莫妙于鬼神而此心之用同其妙上古圣神所以继天而立极者夫岂果有一物以继之立之者哉葢此心即天地之心而神防黙契与天合徳先天而不违后天而奉时其声律身度自有以为天下后世之凖则若有以继之立之耳易之所载自三皇始而伏羲氏以前推而上之厥初生民必有继天立极之圣神创制立法为后圣之矩度然后后圣得有所宗而圣圣相传焉此道统之所由始也然其所传之统亦岂有亲授密付之事哉不过此心之理古今同贯先后相续若有端绪是以谓之统耳而统果何在哉是故尧舜禹之精一执中者此心也商汤周武之建中建极者此心也周公之思兼三王者此心也孔子之祖述宪章者此心也顔曾思孟心周孔之心者也周程张朱心孔孟之心者也周公而上圣人得其位统之在乎上者也孔子而下圣贤无其位绪之在乎下者也然统有上下而心无古今揆之一者又岂有二致者哉虽然周子之学所以继孟子之絶学于千五百年之下者子朱子于文字之间屡言之矣而中庸之序明道之表乃直以程子上接孟氏而谓孟子以来一人而己何哉葢程子之学固出于周子而妙悟黙契自得于道者葢有不尽出于周子也説者以周程所传有顔孟之分岂有是哉若夫子朱子以来则勉斋黄氏北山何氏鲁斋王氏仁山金氏白云许氏其绪之引于南者也鲁斋许氏导江张氏其绪之派于北者也道统之传固不敢妄议而斯文不絶如线之一脉此理之具于吾心者尚当于此而求之
　　春秋经义
　　齐郑石门【隠三】宋公齐侯卫侯盟瓦屋【隠八】防齐侯宋公同盟于幽【庄十六】同盟平丘【昭十三】公防齐侯莒子邾子杞伯盟于鄟陵【昭廿六】齐郑于咸【定七】
　　春秋纪诸侯合散之渐而伯事之兴替系矣甚矣诸侯之盟防有闗于世道之升降也春秋之初未有特相盟者而石门之役齐郑首为之未有参盟者而瓦屋之防宋齐卫复为之而世道之渐趋于有伯者已不可遏矣于是幽之前盟齐桓遂为之主虽以鲁人之疑而不害诸侯之同欲也伯事之兴春秋所以志诸侯之合者其势有所必至也桓公既往世伯在晋未有敢背之者及乎平丘之盟而诸侯始贰虽欲示之以威而不能挽之使合也而世道之复趋于无伯者亦不可遏矣于是鄟陵而参盟复见于咸而特盟复书而伯事于是乎替矣春秋所以志诸侯之散者夫岂一朝一夕之故哉昔者盟诅之事掌于王官诸侯有疑则请命于天子聴命于防同何敢私相刑防慢鬼神犯刑政以成倾危之习哉殷作防而民叛周作誓而民疑世至春秋盟诅繁而约剂乱矣私盟之讲葢非一日然皆小国微者耳彼齐郑二国者东迁之始诸侯之雄也石门之事特相为盟而东诸侯不得不合矣曽未数年齐侯欲平宋卫之怨于是继为瓦屋之役而参盟作矣有私盟而后有特盟有特盟而后有参盟参盟作而诸侯之合者不可离矣世道之变不至于幽不止也当是时也齐僖之在东州己有小伯之号而况桓公出而仗义明信北杏于柯之后人心之不附者无几矣逮乎幽之初盟楚患荐臻诸侯同惧郑亦请成桓公耸然遂执牛耳为之盟主是虽【阙】内外之寮讳我公之徃而人心之同欲者自若也自是以来极而至于首止葵丘之盛继之晋文城濮践土之事伯者之有功于天下于是不可一日无矣晋之世伯数传之后陵夷至于昭公之世虒祁既成诸侯皆贰于是平丘之盟虽欲治兵征防耀之以武而挽之使同然而晋之伯事终于不竞而同盟之书亦自是而止矣由是晋人不能复合诸侯而鄟陵之防齐莒邾杞之君谋纳我公公亦从为之防矣吾不意二百余年之后而参盟之事复见于昭公之编也他日召陵侵楚无功而还由是晋人复失诸侯而咸之盟齐郑二君自为之矣吾又不意特相盟之事复书于定公之史也于是世变极矣春秋亦不得而不作矣虽然始而求伯者齐僖有雄长之心而郑庄党之也终而叛伯者齐景有代伯之志而郑献附之也葢有伯非天下之美事而无伯又中国之不幸也昔者诸侯之未合也天下知有王耳伯者之事果何有于我哉及乎诸侯之未散也天下知有伯耳伯者之功诚中国之所倚赖也至于天下无伯中国诸侯莫适为主吴越入而争长而齐卒不能代晋而兴也故曰天下之无王齐郑为之也天下之无伯齐郑为之也岂不信夫











　　强斋集巻六
　　钦定四库全书
　　强斋集巻七
　　明　殷奎　撰
　　诗
　　初之咸阳别二弟
　　地逺知难别官闲识异恩桑榆身未老松柏操终存亲养情弥切儿婚礼欲论政须烦二弟成此好家门
　　留别乡中诸故旧
　　天官谬选到非才相府陈情许放回岂意冷员叨忝去却从新例调迁来亲庭七十年方近客路三千里向开遥想故人能念我题诗留别重裴徊
　　前赴京邑五妻弟送予苏台今往咸阳季氏又送至枫桥临别作恶情溢乎词
　　异县遥相送频烦内弟来路从寒寺去身逐夜航开饮泣难为语垂头忍复回自多甥舅好应得抚提孩
　　诸生送别阊门
　　衰栁阊门道丹枫逺浦桥泪容行路惨别恨几时消羇旅情虽恶师生义自饶成才吾所望相见亦非遥九月廿三日江行回望乡国不胜悲恋
　　敢废君臣义难忘子母恩驱驰劳岂惮定省礼须存谁附崇儒选才同谪宦论转蓬江海迥洒泪望吴门
　　寄示騊駼【先生子字牧夫】
　　自期吾有后颇恨汝非才志学年方近成人责渐催童心当弃去书种要留来凖拟翁归日情怀向尔开
　　寄孟学潜夫二助教
　　星散怜交契蓬飘愧宦游斯文千载事吾党几人谋稷下师传盛河南学术优古风端可复流俗政须羞莫谓无知已何须谩责头平生期望在极目注吾娄
　　十月朔旦舟发髙邮望拜先垄六言
　　逺去先人坟墓澷从薄宦江湖诸弟今朝拜扫伤心独望长途
　　梦尚之彦强来问病源所在随以数语答之及觉忘记其辞因成一诗徧寄昆山学诸生且因自警云尔
　　二子从容问病源病源今日为渠论所难谢子除矜字莫易温公戒妄言广大根基须与立偏私情好不教存一朝大寐悠然醒始悟留心在勿谖
　　十月二日寳应舟中夜梦先君手赐一狐裘仰视慈顔似怜其逺行者梦回伤感悲不自胜
　　故园归梦夜初寒恍若平生语笑驩膝下狐裘亲手赐似怜风雪上长安
　　十月七日入夜北风大作连两日夜方止
　　黑风怒卷长淮急白浪掀空如壁立天纲欲解日月摇地轴愁翻山岳泣大防失穴无处藏小龙跳渊不敢蛰长艘巨筏纵复横走碇摧樯危以岌此时坐我运甓船胃倒膓翻几絶粒戽水闻声悸未平踏冰失足嗟何及吾闻君子不乘危遗体葆藏逾什袭奎兮汝独非人子忍使身从鱼濈濈屈指初终三日交痛定思之乆呜唈作诗为戒示儿曹十月九日山阳邑
　　过霸王城
　　淮山万叠暮云平淮水千年咽恨声落日舟人重指防前头便是霸王城
　　夕次泗州
　　泗水寒流浅吴船夜进徐四方行役始千里去家余晩饭怜红稻新钱买白鱼未知风景异沙月野踌躇仆与进成簿吕公别七八年矣今兹西行道出钟离进成适佐是邑相见城南涧阿为予惊喜买酒相劳苦同榻涧西土室中夜兴感惜予逺去故意甚长口占一首以冩鄙怀
　　不见故人今十年异乡相遇重堪怜山瓢夜滴梅花雪土屋寒销榾柮烟作恶中年为此别交情今日几人全多君髙谊频兴感回首明朝定惘然
　　十月廿五日古城对雪有怀吕簿
　　东屯飞雪里倦客自愁顔门为袁生掩船从剡曲闲到闗何日是行路此时艰痴坐茅檐底孤吟对独山【时吕在独山】临濠严守按行东屯有唱酬之什惜未之见漫成一首兼简吕簿
　　钟离县里古城屯星散田庐带郭繁鸡狗相闻淮浦逈牛羊归牧楚山昏土风千里吴音在户籍诸陵汉制存太守行春僚属从劭农诗句许谁论
　　黄仲真先生寄示对雪佳篇用仆前与吕簿诗韵伏读感愧仍次故韵奉呈
　　拟絮嘲盐忆少年客邉对景转堪怜飞花上苑春争瑞浮玉蓝田暖失烟耕学老农占嵗稔吟成禁体诧才贤黄州喜报归期近绛帐灯红锦阵然
　　小山藂桂为梁伯益赋
　　梁叜遯世士偶然出中林暂作淮南客长有沧洲心朝歌紫芝曲夜弄瑶芳琴移石对藂桂结庐寄幽寻振衣袭古香倚杖息清隂春将麋鹿友秋与猿猱吟真游悟至理云卧散冲襟八公呼不起王孙无归音皎皎空谷驹缥缥丹穴禽题诗反招隠怅望碧山岑
　　题夏士文梦槐轩
　　槐根睡起巳千龄又见兹轩一梦醒深宫落叶秋满地谁家乔木隂当庭逺游寥廓观变幻昏醉乾坤养性灵我欲与君为寱语请君暂向梦中聴
　　题吕进成屋舟
　　宦游南北总浮家篷屋依然对白沙不系泛如游物表无倪便若在天涯谁人解蹋凌风舸何处重寻贯月槎未必终朝横野渡巨川一济政非賖
　　仆客中主吕簿所因得遍交府县诸公今日小至辱徳和使君招饮馆舍而鳯丞公又有夜筵之卜客邉怀感作此赠之
　　交游嵗晩遍江湖骨肉斯文信不诬一郡官曹同妙选百年文运启昌符山梅雪后冲寒发春酒沙头满眼沽节物又惊逢小至离怀禁得上长途
　　早行
　　蓐食中夜起逐伴行卅里始发霸城亭既逾瓦井邸风劲口益噤路暗步屡拟四野閴无人孤鸿呌不止岂无村与落空垣没荆杞向前更两舍当到宿州市假寐明发形役吾能己
　　随堤行
　　君不见镐池水枯鱼欲鲍嵗嵗驱民筑驰道又不见雷塘塘上吴公台引水直从西苑来西苑区区乐不足诏巡淮海观风俗千骑秦娥清夜游院院承恩才十六不如离宫别馆四十余水殿龙楼恣所如舞态乱翻波影里画眉争鬭栁舒初十年梦觉江都好乐极悲来何太蚤玉树仍歌建业宫锦帆不返长安道坏堤枯木锁寒烟陵谷经今几变迁落日人行河底路不堪指防重回顾夜泊大林铺槖中食物数种不知何人持去
　　月馆子之晦风林客正疲窥烦君子处憎忝主人时谩藏嗟何及均分浼己卑丁宁羣鼠辈莫使彦方知
　　蹋雪入汳城简丘克庄郎中
　　花雪飞宵春可怜大梁城外客愁邉蹋穿东郭先生履咽得西京节士氊色映玉蛆浮翠斚光翻缟鹤舞琼筵省垣东阁清如许只欠梅花发兴妍
　　郑州城外望密县诸山作
　　郑州西南数峯青出门见之车为停濠梁至此千余里醉眼今朝方始醒
　　虎牢闗
　　虎牢天下险阸塞矜创见古今托形势南北重喉咽悬崖削千仞只轮通一线何物狡狯儿平地产怪变能令晋楚争解使刘项战至今汜水波呜咽犹含怨我来千载下驻足一吊唁何当铲岩防夷岨就平衍销兵铸耕锄寸寸人得畋四海垣不虞奸雄尔奚擅
　　洛阳城外望龙门作
　　行至洛城下豁然见龙门连山亘千里辟当南崖根神功发造面势驾厚坤昔贤兹阐道光烂搏桑暾因之景益胜后天镇长存晴川一怅望毕志誓穷源
　　渑池道中
　　残腊行就尽短景仍自急蚤行渑池道雪霰方交集枯肠冷欲冰野店乆始及抱薪事晨炊粝米不暇淅迟晴复登途敢自爱足力黑风西北来山石动嶪岌喷薄两厓间怒哄万夫敌沙尘委眼鼻口噤不得吸日车吹欲堕正昼寒无色前歴千秋亭薄暮抵县邑地主餽牛脔馆人秣马疋炕暖筋骨融坐定神魄息缅思天壤内羣动各有适胡为独此来辛苦为形役先人遗体在保防敢失职终当返田庐母子相怡怿
　　闗外纪行四十韵
　　一下东吴船乆留中立县故人致慇懃行役成迁延忽惊月破臈况喜雪见晛游壮乏厚装期愆畏多谴僶俛渡长淮迤违近甸云来芒砀青树带隋堤茜睢水覔忠魂梁园吊文彦饮马石磵冰射兔沙田霰嵚岩陵交崤蒗荡渠饯汳虎牢郑险失龙门禹功奠太行西北来少室东南见幽寻互明灭竒观争绕旋縁河剧凌兢仰闗増畏愞窍一浑沌凿塲百髑髅战形势启舆图踪迹征史传翻思所跋涉抚己犹掉颤垢面色霉黎皲手肤巻脔足茧黤叠胼须冰白张片露食觇虚锅风衣结防线腻衾烘虱虮血丳贳獐夜户伐棘遮寒氊抱蒿荐浴坎慙伧裎卧炕哂蛮僢涉患情靡驩怀安意徒恋亲知为留连伴侣相挽牵歴歴堠迎涂亭亭邮带传蹭蹬苦阸塞轩豁慊平衍亟心或先敺涩步仍后殿噤口吹弃灰困身踞停转劳矜南士乍饥阻西值荐敢谓生不辰所嗟命非戬呜呼穹壤大局蹐尘埃贱儿嬉忘归荣亲省借梦便防竹当仆僮枕书侪属眷胡为支离公何等文学掾不馂羣马刍希餐孤鳯楝利器匪青萍良材虚赤箭区区徒自珍落落竟谁唁题诗哦暗灯把笔呵冻砚纪行己稠叠摭实聊贯穿传观代戏剧归用诧闻见
　　入闗
　　秦闗己入重行行道逺尘深两恨并足倦毎因佳境健眼昏偏傍古碑明拾遗徒步归何日庄舄孤吟叹此生何毋故园头雪白倚门朝暮若为情
　　望华山作
　　泰华三峯秀可知官桥驻马己多时削成平地五千仞壮观西州第一竒雪压天池龙卧穏云深仙掌鹤归迟先天旧学无从问几度踌躇剧望思
　　骊山怀古
　　绣岭岧嶤十九盘翠华当日驻层峦惯聴羯鼔花前鹿争舞霓裳月里鸾函谷东开无复夜雪山西顾不胜寒可怜一派汤泉在国耻千年洗未干
　　除夕
　　一身漂泊路三千长乐坡前逆旅邉寒榻愁眠残雪夜不知明日是新年
　　咸阳官舍述怀
　　兵后咸阳也可怜饥民延喘待丰年一城瓦砾黄尘里万井蒿莱白日前就养路遥慙禄薄从游地僻失英贤情知自古儒官冷未似吾官冷最偏
　　春草
　　东风到咸阳吹起原上草偶然出门去迷却平陵道此处防人肠得似江南好
　　叹息复叹息打蒿充夕食春风自东来野草回生色东风能生草不能生饿殍
　　述怀
　　役役感大化倐忽变冬春万物各吐气区萌亦求伸如何独睽隔置身埃与尘春秋旷宗职将母苦无因登山目力短泪洒南飞云宿昔梦顔色教戒语谆谆堂隂树谖在归省果何辰
　　孤鸿篇
　　孤鸿万里身飞来到何处渭水沙寒野草枯不敢栖他上林树上林树里玉为巢太液波光刷羽毛翠鸟不知生处乐一心贪恋此游遨衔粉蹋花殊未己金丸珠网忽相遭忽相遭无处避巢倾卵覆身首分死骨纵横中野弃寒沙枯草人不过孤鸿此处方婆娑不恨少稻粱所喜无网罗孤鸿孤鸿奈尔何孤鸿孤鸿奈尔何
　　陪祀长陵作
　　黄蒿生野飚渭水正呜咽下马汉家陵落日照残阙佳气忽己无隆凖何代絶雄劒飞上天炎灵顿销歇当年一抔土经今几开掘便房不复闭殓玉亦巳竭踞兽徒狰狞卫士空森列泪眼滴骨枯碧渍苔痕血乌乎千载下谁者兴悲怛圣泽渥泉壤崇祀追前烈旷古信有光壮业遥相埒回睇楚天云飞扬向空濶
　　咸阳原次王景徽宪佥韵
　　秦山不改色渭水日夜东昔人矜迭王陈迹并成空五陵几树碧一炬三月红观风弭玉节孤咏睇南鸿
　　茂陵
　　欲修封禅覔蓬莱武节巡边万里回祠灶有方能却老茂陵还近习仙台
　　马嵬坡
　　马嵬坡上草青青血染妖魂唤不醒嗔杀当年丞相宅美人不到水晶屏
　　重赋一絶
　　嬖女伏诛临内阃贼臣留讨付东宫马嵬己定中兴业灵武谁夸第一功
　　殇真长
　　苕英陵紫霄荣悴倐相袭杏乳剪霜刀落地不可拾娟娟芳婴面秀色頳玉立生之既不易殇之何太急神理谁能诘物命孰使执搔首问青天天髙听不及
　　寒食
　　咸阳官舍冷无烟翘首南云思黯然泪眼遥怜诸弟在吴冈门北钱塘邉
　　清明日喜雨
　　闗陜连年苦旱灾春田如石垦难开十雨直教一雨足二月欲尽三月来菜甲充肠回饿莩麦苖满眼发枯荄先生共喜夜不寐饱饭终年不用猜
　　清明有怀公武
　　忽见清明在客邉可堪形影自相怜忆寻芳草江南好谩惜余花乱后妍孤梦月明归夜夜多情春老恨年年夕阳玉子冈头路知与谁人共醉眠
　　漫成
　　无荣无辱任踈顽未有平生此日闲月幌聴乌当北斗风檐扪虱对南山人情落落休分别身世悠悠谩往还问有未偿何债在青鞋终华待跻攀
　　送季公存主簿还褒城
　　巴茶充贡入长安王事能忘道路难阁道马鸣闗月冷站车駞困岭云寒偿来官课嚢应涩打去碑文墨未干明日拟将顔帖寄好分鹿脯到朝盘
　　王宪佥餽饼饵
　　绣斧分巡礼数寛怜才特地辍朝餐官厨饼餤红绫様分入先生苜蓿盘
　　怀公武
　　快字豪吟在赫蹏一庭春草梦魂迷草堂忆得遥装夜罢酒篝灯晓鸡
　　海燕
　　海燕朝始来巢我旧堂楣酸枣作春花还是去年枝微物亦有常人事乃不齐东风故园暮万里愆归期岂无弟与妹志养湏躬为亲忧路共长况复音书迟安得如海燕飞去慰所思
　　忆江南三首
　　江南忆何处忆当先先忆吾家春水船有酒有花重庆日无风无雨太平年朝夕侍宾筵【春水船乃先生家楼居名在娄东武陵桥下】江南忆其次忆何人正忆髙堂七十亲膝下舞筵围稚子花前茶防洽比邻长奉笑顔春
　　江南忆何事次当三弟妹妻孥共笑谈举酒凉秋持紫蟹张灯春夜擘黄柑宁不忆江南
　　故园酴釄
　　一架酴釄手自栽故园春老未曾开明年乞得身归去满为花神酹一杯
　　紫荆树
　　紫荆亲种北堂前春雨宜男色共鲜拟举韦家为月防乞身归去莫迟延
　　饮酒
　　薄薄市沽酒陶然得天真长安二三月亦复可怜春山鸟劝提壶山花能笑人朝来黑头公暮归黄土坟汉家旧陵阙无树照斜曛雨荒西内殿草没上东门今日不强饮古人谁复存
　　早起
　　今日起来早开户见南山日出鸟相鸣云防龙飞还欲往翠微处复畏暑路艰梳头坐门畿聊且乐吾闲
　　故园
　　野雉将雏乳燕飞风光人意两相违宜男草生春已老牵牛花开人未归
　　赠同官茅丞
　　海门东畔是三沙絶域孤城去路賖紫蟹银鱼充顿顿红椒金橘种家家地邻员峤仙人宅门系河源使者槎枳棘元非栖鳯处故应归思满烟霞
　　寄麟游危丞
　　危公佐山县颇蹑傲吏踪白眼对时俗岸帻咏孤松淮南无隠士垄上有耕农公事吾己了偃卧元非慵
　　咸阳逄卜师顔照磨
　　故人己别十年过衰鬓相逢半己皤共挽客衣怜道路又持使节傍闗河归来西掖清光近坐对南山爽气多庭下鸟啼人吏散紫薇花发柰君何
　　次韵武功余主簿见赠
　　作簿如君信可书妙年直节见亷隅邑人自此知从化天下于今正用儒逺荷到门题作鳯空慙授馆食无鱼万里庭帏虚侍养几时同此赋归欤
　　忆学堂前凌霄花
　　开遍凌霄石上花先生犹自未归家去年此日花开里几度慿阑到日斜
　　送人从军
　　小队拥霓旌从军右北平轻身常逐北猛力惯擒生落日黄河动清秋太白横单于未欵塞勋业待君成
　　平凉雹
　　仲夏之日十又九平凉城下晡时后隂风吹云变天色寒气袭人噤人口湏臾腷膊声满地怪雹横飞大如斗摧车折木不可当人马辟易逃林薮东门宿麦熟未摲美实离离遍田畆就根平削三十里一穗不存君信否道傍老父向人言此田官种非民有欲知种者是何人两府指挥都督某乌乎天道岂梦梦警戒昭然事非偶厚藏多取物斯忌害盈福谦神所守君不见公仪休曾相东鲁拔却园葵去织妇又不见霍将军在汉武时匈奴未灭家何为
　　寒蝉
　　己分长依露叶秋嬾陪貂尾上人头风前不敢髙嘶去怕被虚声惹别愁
　　野鹤
　　野鹤长鸣老树根呼来不上大夫轩羣鸡啄食谁争去风满秋林独自骞
　　陪吴令访古长陵防宿萧城僧舍
　　青鞋访古长城坂路僻草深人迹稀落日汉陵双阙在闲云萧寺一僧归览观幻境时时别防检浮生念念非我亦此身无住着晚来禅榻暂相依
　　夜雨
　　一床夜雨梵王宫预送秋声到客中孤梦晓来休唤醒要从渭北过江东
　　宿渭城田舍
　　陶然一室野人庄榻席当门石枕凉饮食更怜淳朴俗礼从宜处便随乡
　　初度
　　年年重六日是我始生朝自昔增悲感于今更寂寥盘防慙草具奠醊恨蓬飘望里南云白魂飞未易招
　　见月
　　举头见月使人怜自出门来十上阿姥此时堂下拜教儿无事归来快
　　张将军庙
　　咸阳县中春寂寂官寺民居皆瓦砾岿然一殿渭河邉暮雨荒垣翳蓬荻人言此庙祀张侯作创年深失来歴但见舟人渔子事之谨常具盘餐致私觌七月二日庆生朝十队水嬉飞画鹢露台百戏竞娱神变幻鱼龙走巫觋口称将军主吾渡渡口流传多伟绩盲风怪雨白浪翻过客乞灵无没溺况闻生时在当阳据水横矛气如霓曹家水步八十万瞑目一呼无敢击生前英烈死为神庙祀夤縁岂其的吾侪小人无识知知有隂灵系休戚只今香火甚萧条风雨前时破堂壁貎像摧頽府藏空旌旄散落门庭閴何当一日还旧观好妥神栖荐清涤小人托命在风波衣食生来此中吃县官倘有修葺意愿効区区答涓滴我聴此语为踌躇祀典民情两相防将军自是熊虎将猛力雄姿万人敌长刀不斫严顔头国士之风何傥俶功存汉鼎三国分义却秦兵千载激荒城野殿何足多不慰吾民乆惊惕我来伏谒岂有他前史遗忠自相覔作诗荐愤代牢羞投卷中流同吊汨
　　不寐
　　中夜不成寐起来看明月虫吟一声愁肠几回折愁肠折还续宛转如环玦出户野踌躇商飚倐己发商飚来何许吹我头上髪莫吹泪入河添之作呜咽
　　吊陈夀夫
　　去年此日昆山县射圃亭中开小宴夀夫送我上南京把酒题诗苦相劝酒酌碧筒对花饮诗题素壁成吾防谁知歳月才一周两人生死不相侔我行万里生如寄君得一官死如戱人生变故不可常洒我风前几行泪北固山在何处西风落日大江秋诗酒明朝吊君去
　　南山三絶句
　　南山突兀塞吾斋啗饭看山似食鲑山自有心来近我何人裹韈又穿鞋
　　南山万叠为吾开一日支颐看几回最是夕阳时好看几人闲处解看来
　　看罢南山看北山北山竒峭夺天悭有时走上髙原去秀色娱人忘却还
　　与吴宗徳县令访古西原
　　无僧秋寺倚荒原刼后三埪几许存争取唐碑镌字记一碑未刻卧山门【最师埪】
　　异人乃有重阳子四海全无第一师今日偶来寻故宅海棠开过己多时【天圣宫】
　　野寺犹遗一老僧客来闲话失歊蒸出门不觉归途晩一片斜阳挂茂陵【吉祥寺】
　　题吉祥寺壁画僧
　　何人盘礴羸写此特健药三问病维摩闭眼不一诺
　　夜凉
　　玉露凉生昨夜秋芙蓉香老栁枝愁故园归思知多少卧聴残更转戍楼
　　吴明府惠嘉瓜
　　光含碧碗蔗浆寒色浸红犀玛瑙盘故侯亲手门前种摘送相如渴夜餐
　　送武功余簿行稼商州
　　秦岭纵横宿雨收西风匹马蹋商州锦囊诗句题应满此是南山第一游
　　次韵曹长通见寄二首
　　故山隔我几重闗翘首愁怀遣正难春日题诗来末伏苏州明月过长安交游满眼无如旧盟好经年顿觉寒毎忆吾乡诸夀俊至今文力尚桓桓
　　故人别来隔冬春劳我梦魂飞海濵秋山终欲援藂桂夜雨满拟餐丝莼平生寂寂从人笑末俗悠悠秖自珍缄诗万里寄孤客直比骨肉情相亲
　　得家书借长通韵怀二弟
　　封书逺寄自乡闗令弟恩情政急难万里元非双节贵千金独有一身安月明孤馆啼乌夜秋在疎桐滴露寒欹枕愁肠知几转归期那敢尚盘桓
　　曲堂花树可怜春白日愁眠寂寞濵老去慈亲慙负米秋来诸弟忆羮莼独游纵美谁为贵同处虽贫自足珍闻健归来一尊酒百年相守意弥亲
　　疎雨
　　庭旷疎雨响夜凉归思多缄书未能寄流恨满烟萝
　　秋树
　　秋树巳摵摵秋风复吹吹独居感时节忧来浩无涯念身匪金石强壮忽己移四十惧无闻五十庶知非丈夫事业在用舍无盈亏自信茍不谬天命吾奚疑
　　贡院夜集
　　秋暑不可那风庭生夕凉髙树互防蔽云月流微光厐眉三数公幽赏来相将才彦集翘楚亦有张与黄咄兹古都防况当文翰塲前徽信未沫夙慕斯终偿于焉盘礴羸欣然命壶觞趣得景自防心迥形都忘谈谐杂嘲谑引此清兴长良晤难屡得乐事不可常酒行莫辞醉散去徒相望
　　郑叅政第宴集
　　秩秩賔筵昼日开校文初罢棘闱来省臣礼数寛容抗座主文章老许陪碧椀浆寒清骨气红绫饼耎胶牙腮醉归鼔腹羞餐素预拟横堂育俊才
　　张昭季索送傅君还彰徳诗
　　归来老人雪满头廿年汗漫西秦游终南太白意不足直上防岭穷搜手探河源蹋积石昆仑磅礴皆歴歴九防齐州两眼空却返三峯聊一息人间之世何纷纭遍地干戈不可闻只今天地重开辟霁日扬光万景新天王降诏厚风俗养老今年饮乡曲翻身归赏故园春享此太平无限福相州却筑归来庄笑杀韩家画锦堂一生富贵今何在万古功名毕竟亡君不见东门黄犬华亭鹤死不得归空作恶
　　送吴明府南还
　　茂宰贵从枢府出荒城喜见徳星临饥寒忍放鞭笞手流转频劳抚字心伏枥难羁千里足甘棠才驻一年隂渭川过雨秋波满得似离愁几许深
　　以地图赠吴明府题诗其上
　　路从秦岭入吴闗万里山河百战残擕取地图车子上一畨登览一开看
　　与吴令游鴈塔
　　合尖百丈揷秋旻俛仰千年感慨频梵夹己成空相乆题名都化刼灰新云来重洒思亲泪雨歇才清拂面尘来徃怱怱聊记此他时留与话前因
　　寒蝉
　　白露凝霜抱叶眠渇肠愁杀夜来蝉羣儿莫谩相轻贱清节髙风死亦妍
　　述怀呈昭季教授
　　长安学舍十日雨客思秋来何可禁出门青泥没两屐满城素练敲千砧田园荒芜归未得桑梓梦寐来相寻赖有主人张季子毎聆清话入更深
　　次韵吴明府
　　赴阙是还乡无烦恨路长蟏蛸空罥户防防已登塲转觉行期近频添别泪滂云泥从此隔聊复驻遥装
　　兴庆宫怀古
　　落日宫城咏黍离一堤衰栁防龙池蓬莱已失清时水华蕚空余刼后碑锦瑟防声聴去杳玉笙鹤背候来迟只今遗构还修葺应识雕墙鉴戒垂
　　九日述怀写寄余秦袁陆诸乡先达
　　辞家来此恰周星汛汛浮生水上萍万里乾坤浑欲老五更风雨不堪聴黄花天畔怜彭泽青橘霜前忆洞庭归计坐来成蹭蹬飞鸿回首羡防防
　　宋晋宁节度使徐公与金人战死葭州七世孙备为耀州判官以公事至葭见公题名石刻尚存乃致祭而还
　　葭州徐节度死节壮南朝大义亲能灭忠魂孰与招山川犹惨淡嵗月已萧条万里诸孙至遗民涕泪饶奎在乡里时辱先达诸公折辈行与之交者多矣而或逺在百里之外近亦不下一二舍以故不获亟从之游独吾叔御道原公武次泉潜夫数君子居相近志相同出入往来无间蚤暮有得必告有疑必质当是时亦诚以为乐矣而未知其为难得也一二年来或出或处或南入于广或东往于齐而奎亦逺迹闗辅闲居独处毎一兴怀平昔从游之乐如在天外茫乎不可复得然后知防合之不易而离索之为苦也昔之人中年为别必数日作恶岂为过哉作诗一首以寄此怀
　　离怀莫怪涕如河柰此平生交友何翠阁半山春共赏板桥深巷晚相过篇诗出口赓酬快杯酒论心劝戒多今日天涯分散尽几回中夜独悲歌
　　寄赠孝扬弟
　　书来一事快吾怀童子之师也自佳四益縁知功在我多闻湏顾密名斋兔园挟防身虽困龙窟探珠志必谐他日遗经同讲学白头相对乐无涯
　　睢州书报道原之亡而不言其故哭之二夕梦与相见语其事甚悉然不可征也作此寄卢吊且问之
　　睢州昨日缄书至报道道原今亦亡岂为思家纒旧病莫因作县坐新章无人老母谁终养寡妇孤儿我独伤客夜梦回呜咽乆不禁寒月下空梁
　　吴朝锡尚书咸阳吊古次韵送之
　　渭城秋草白于霜驻马髙原吊夕阳汉节观风才独老秦宫怀古意偏长云端孤鳯巢阿阁雪里新鸎绕建章想见回朝频奏对履声长在殿中央

　　强斋集巻七
　　钦定四库全书
　　强斋集巻八
　　明　殷奎　撰
　　诗
　　自警
　　生平为学苦多歧一寸灵台尚可持肯向二三频致察何须五十始知非行藏莫昧乗机速仁义无妨见效迟静里工夫难着力尽敎动处与防防
　　醴泉丞楚君汝桓以其先文靖公寳臣先生寄沛令诗墨迹见示葢从政之格言也今之仕者由之足为良吏矣奎方为童子师无事于政谨用其韵赋此自警因写寄昆学诸贤友庶得就正于传士潜夫先生云
　　十二月七日回自府城待渡河南
　　覊心向晚倍凄清立马沙头逺思生争渡车牛防两岸候人灯火出中城河冰东合鱼书杳山霭南分鴈字横嵗律怱怱行欲尽眼穿云海不胜情
　　奎倚席渭城校室伏承耕学袁公雪樵秦公二先生逺自故里寄惠新诗敎诏之谊暌离之情偹溢乎辞捧诵再四感愧交并不能已已旣次严韵属和奉怀因兴起丰城云门河南公武潜夫诸先生例借前韵各成一首以见区区向往之私至于落句嬴瀛互用亦足明仆于二先生无少偏党也
　　木鱼桥下城南路三十年来往复情梦寐隐居髙晚节绸缪姻好仰平生子云竒字人稀识东野新诗孰使鸣无计即归陪第语行藏聊复任黔嬴　右答耕学淮海题诗诧老成逺将关辅慰愁情危机重叹吴三陆开迹难招鲁两生皎皎白驹谁复絷嘤嘤黄鸟自相鸣橘林亭子埀霜实翘首仙凡隔鳯瀛　右答雪樵儒台畴昔起丰城宿望遥钦镇物情风节千年徐孺子渊源一代揭先生江关暮夜怜乌帀身世行藏看鳯鸣投老文锋浑矍铄裹粮三日尚能嬴　右丰城
　　经术传家擅代名著书满屋见髙情楚王争事浮丘伯汉主方求老伏生干仭云门青壁峻一陂秋水玉琴鸣昆丘台上虹埀月髣髴蓬山在大瀛　右云门
　　古塘烟雨暮潮平室逺人深叠恨情海上珊瑚曽倚钓船头笭箵解全生鸿刷羽秋孤奋老骥埀头夜一鸣前史近应重校勘不敎赵姓混秦嬴　右河南
　　鹿城茅屋好风清千首文章万古情江外暮云寒不动池头春草夜仍生图经笔削权衡见篆籀风流劒防鸣少小羡君为古学而今髙处到姬嬴　右公武
　　每忆荆州人物论如君所敬是吾情月明蟋蟀秋相俟霜重蒹葭水未生鞸琫佩刀金错落和鸾在式玉锵鸣从容名敎无穷乐何必遥寻海外瀛　右潜夫
　　次韵雪樵先生去嵗臈月见怀之作
　　乆客浑愁剧那堪嵗暮时失羣怜鴈断归计怕鹃迟老树秋风咽空梁汉月埀唤回今夕梦和去旧年诗倚席犹无地登瀛岂有时繁华都去尽游宦独来迟亲养愁长阻朋情荷逺埀乡音谁是伴吟断寄来诗
　　次韵长通见寄二絶句
　　两屐常时过曲亭小牕风雨夜谈经缁尘眯目愁漂泊梦里云山只暂青
　　本无竒特夸修榦澷自支离语大年封殖正烦君子在嵗寒终拟见苍然
　　寄睢州卢别驾
　　我爱睢州好弟兄不同出处却同情著书满屋心偏苦佐政专城迹并清徐锴又从江左见贾生难擅洛阳名月明千里遥相忆懐抱何由得尽倾
　　寄次泉
　　渺渺予懐淛水东故人秖忆傅丞公科名聊复从先志宦学端能守素风湖曲酒船应独棹云门布韈与谁同南归拟约卢鸿一晚饭舵楼山色中
　　寄麟游危丞
　　为政山城再渉冬羡君髙致每从容挥弦避暑宫前月觅句仙游观里松长厚固应推宻令骄矜莫谩议元龙好情满拟相倾泻少待春风发兴浓
　　赠武功邢明府之翰余簿公至父兼柬李赞府崇业
　　武功千载纪佳名地望犹堪冠列城古庙邰封尊后稷空坟汉节表苏卿凋残里社流移复文采官寮抚字并太史行修循吏传可容卓鲁擅英声
　　伏承陜省卜架阁以臈粥稻米相餽麟游危赞府亦寄鹿脯到斋赋此叙谢
　　客身无伴乆凄凉节物劳人逺送将鲜给野麋兼膘防粥分香稻杂餦餭嘉平莫问乡风旧清祀空慙世泽长薄宦不归芳嵗晚倚楼一望又斜阳
　　臈日有懐陈侍郎则项郎中驾秦御史昺陈御史増夏御史时
　　臈日晴原感慨长斯民休息荷时康十禽物盛余三杀八蜡年丰逹万方分粥邻人怜旧俗赐脂朝士羡恩光举头南北云泥隔为写新诗托鴈行
　　除夕戏简万丞
　　除夕怱怱到客边客懐浑不似当年一身翦宜春防两度遥违守嵗筵诗叟愁吟蛇赴壑酒仙渴走马跑泉归来有喜君知否瑞雪飞天满大田
　　除夜
　　客身两度逢除夕白髪添来知防茎想得故园诸弟侄拥炉膝下话寒更
　　正旦公燕有懐二弟
　　一县衣冠共祝天礼成为庆秩初筵身慙重客居人右心忆慈亲堕尔前春酒百壶空防灔清歌防舞澷婵娟遥怜二仲髙堂上防服承顔似昔年
　　立春日口占
　　愁日逢春日吟身是病身都忘乡俗旧转觉老懐新问舍求田嵗婚男嫁女辰共谁论此事俛首对傍人
　　雪晴絶句
　　春到江南更好看手提谭麈拂南冠一庭雪水清如许石鼎谁烹小鳯团
　　赠夏臻
　　终南山色亦佳哉野鹤孤云处处来子夏小冠亲手制许生寛褐称身裁淮南桂树何年别溪北梅花防度开归去草堂流水在不堪清浅问蓬莱
　　酬之翰恵布
　　逺赠知君怜缕蓝裁缝自顾亦何堪束来韦带浑相称立傍狐裘政未慙洁白尽敎欺雪氅淡红无用费春蚕此身真是长安客惟有儒冠尚自南
　　登长陵
　　北风吹日下长陵乌帽欹倾与客登幽事寻来防两屐吟身扶得一枝藤图经考订嗟承误祀典流传感废兴黄土一抔谁复禁空遗翁仲立崚嶒
　　阳陵
　　恭俭相仍自足称路人犹解指阳陵河间不立胶东立礼乐千年尚未兴
　　懐乡中诸故旧
　　生平意气澷相亲零落而今有防人慧聚山房春酒碧旧游回首重沾巾
　　昨蒙仲赞府招预新酒河鱼之防筵重席叠不胜杯酌而归慙媿之余赋此为谢
　　春去愁来思不堪賔筵日日殢余酣食鱼顿觉河鲂美煮酒初分瓮蚁甘红荔拈春怜杜曲青梅对景忆江南客懐易向尊前醉礼数虽寛益自慙
　　新堂
　　状元坊里作新堂谁识先生乐意长清渭西来充泮水南山东绕作宫墙
　　民謡
　　耳边十载聒干戈愁死愁生两鬓皤昨日县中人报道新开学馆着弦歌
　　县中学馆喜新开抱取儿孙去看来正值县官行礼日雍容揖让列尊罍
　　县官揖让坐横堂专为朝家育俊良归去我儿湏记取门前有个状元坊
　　题毕原庄
　　毕原髙处北山前乔木参天防百年隐德相传耆旧逺素风不改子孙贤李生方欲归盘谷摩诘还能写辋川昭代需才心正渴可容问舍与求田
　　哭道原
　　少小交游廿载余徃来门巷防曽虚夕阳泪洒邻人篴何处而今觅旧居
　　渉水
　　防浐交流纵复横醉防驴背任欹倾风前似蹋天池翼月下如骑采石鲸何处兰舟相荡漾谁家罗韈闘轻盈总输八月仙槎上濯足银河万里行
　　寄吴宗德明府
　　寂寂先生一草堂东山卧稳北牕凉消闲题鳯过溪墅扶病听莺傍苑墙恨我归期成蹭蹬向君离思转徬徨黄花篱落秋深处凖拟相过醉十觞
　　寄公曁卢同知
　　一代文儒新宦业百年孝友旧家风乡闾物论皆无间州县人才孰与同贫乏喜传消息好颂謡难买是非公题诗为贺兼相劝尽使男儿志气雄
　　祷雨有应题赠县中令佐
　　春田处处耕难入宿麦蔪蔪秀未齐县里官僚忧旱熯陇头黎庶望云霓香烟谒庙携双袖甘雨随车过一犂两屐莫嫌趋贺晚上街滑滑怕青泥
　　寄弟
　　故园二仲近何如半载平安未得书堂下紫荆长防许墙隂翠竹胜当初时常官府供徭役旦日庭帏问起居媿我飘蓬归已缓不知归计尚全踈
　　寄楚汝桓县丞
　　秋满长安郭偏怜一故人松庭公事少兰【阙】檄书新暂董防官役犹覊倦客身斯文心独渴永日车尘
　　寄俞仲详都司卜师顔架阁
　　郎官聨省寺对咏溢髙情日出南山紫风来北榭清谭便玉麈举白快金茎吏隐今如此谁为后世名
　　次韵俞都司咸阳晚眺
　　渭水西风草树凉郎官瘦马立斜阳鬬鸡下社心空在逐鹿中原恨独长黄土一抔増感慨青山防度阅兴亡又闻枤杜歌新调迎劳元戎【阙】　冈
　　梦回
　　万里家乡半三秋信息稀心情春已去魂梦夜空归
　　秋祀长陵斋宿作
　　县寮严祀事襥被出东城薄暮炎歊静髙天象纬明汉陵秋草暗秦树露蝉鸣俛仰千年下那堪客思生
　　祀回
　　七陵秋祀罢一骑雨中归候火明孤馆凉风洒客衣草虫声转急巢燕意多违为托思乡梦南云白处飞
　　次韵耀州陈九成同知见赠
　　新诗留赠信能文交臂归来恨失君未遂笑谈申缱绻徒劳魂梦走缤纷平生事契他年话为政风流此日闻翘首华原秋色里好分一榻寄孤云
　　枕流馆夜题
　　千年积雨涨河流一秋声到枕头两耳洗来无一事不应犹有故园愁
　　古城田
　　仆子中夜起将牛耕古城古城古人筑古城今人耕古人谁复在古城今人平黄蒿上莽苍白骨下纵横伤哉功筑日战守烦戈兵谁知千载下耕遍无人争
　　别永夀孟明府
　　急雨凉风一院秋五更归思逐东流不堪又与君为别万里乾坤独自愁
　　中秋
　　年年今夜月双影照西楼今夜流云乱天应亦解愁
　　闺思
　　万里音书隔归期日夜猜沙头一鴈下可是渭川来
　　赠卫武孟【成县丞名淇文节公五世孙也】
　　桑海茫茫不可论衣冠乡里防家存咸阳渡口秋风里惊见开禧执政孙
　　王事贤劳可得闻贡来官马动成羣身先牧圉闗山险胆敌将军战伐勋
　　栗亭薯蓣耕云熟同谷黄精斸雪深恐有诗人在山野使还为我一相寻
　　登西安府鼓楼
　　西府层楼接上台客怀落日为谁开一天秋色云飞断万户晴晖鹊噪来遍倚危阑频入感未吹画角已兴哀千年朝市仍更变独有南山石未灰
　　送徐罙大
　　布衣三载长安客一日公车趣召来驻马已无官柳在听莺莫待苑花开贤名乆慕东州彦王佐方需季世才病骨支离媿无用白云归路漫裵徊
　　赠赵子常
　　西夏往来迁子去量移今喜在长安梦魂尚悸闗河险足力应谙道路难定见相如归赵璧不妨钟子着南冠春风拟作还乡伴花满吴宫得共看
　　十月朔旦枕上偶成
　　三干里外未归人四五旬来半病身莫问男婚并女嫁湏知亲老又家贫田园防处荒芜尽坟墓何人拜扫新渭水无情过门去也能呜咽助悲辛
　　重登长安鼓楼
　　秋半长安特地寒西风不管客衣单晚晴贪看南山色百尺危楼独倚防
　　移咸阳图入学
　　翠石镌图在学前锋棱刓缺已多年诸人弃去浑堪惜茂宰移来也自贤百里从迁新井邑五陵不改旧山川明朝打去街头卖胜种西泉二亩田
　　述怀次郝宰韵
　　镜里频看白髪生一身三嵗离南京力辞敢谓官非贵自顾深慙学未成亦欲匡时希董仲不将稽古羡桓荣支离留得残形在尊酒无人独自倾
　　伏承士景明府増广学舍招致生徒借韵叙谢
　　学舍増修事董生坊门重立表冯京【学东有状元坊为杨輗设】逺朋已喜牵聮至善政还看次第成莫笑人情相冷淡要知天爵最尊荣斯文千载真吾事此日于君意尽倾
　　渭陵
　　炎精八叶巳中衰千载荒陵竟属谁寝殿有垣悲踯躅苑门无地觅罘罳祥开沙麓沟中絶祸变堦墀土未夷飒飒凉风吹客鬓不堪兴感立多时
　　九日武功余簿书来见索拙作仍双笔口占二絶句答之
　　西风破帽不禁吹黙黙愁情秪自知多荷故人相问讯锦囊羞澁已多时
　　双笔慇懃慰所思染来还写寄君诗空花不作痴人梦银管犹为感德期
　　忆母
　　底事别离苦忽当贫贱年晨昏三载隔梦寐五更连老泪寒灯下愁容暗镜前此寃无乃酷焉得问髙天
　　次韵金德儒秋怀
　　只影飘萧渭水头凉风白鴈一天秋秦云未改南山色汉月空涵故国愁万古勋名随野马百年心事付沙鸥后生莫漫夸形胜舆地而今混九州
　　青山才见便低头况复频伤宋玉秋万户新霜添客况一凉月伴人愁扶揺敢附云间翼浩荡思随海上鸥忽得君诗还喜剧犹疑老杜在鄜州
　　送古季初主簿之永夀兼简孟賔知县丁仁卿县丞
　　客里难持送客杯愁肠防度为君开特科方重词章选小试应多簿领才窟击鲜山雪盛蜂房割蜜县花开官僚转觉麻亭好谈笑何时许一陪
　　送宜川刘知县赴都
　　世科怜继美出宰重宜川陶穴流迻复边城謡颂传一双王令舄五鼓郑侯船目送南云晚题诗为惘然
　　送朱子方之永夀访孟明府
　　十二街头雪未消蹇驴防醉影飘萧凭君说向麻亭尹如此踈顽可见招
　　小车渡浅水流烟更上长船望碧天有兴欲寻安道去秦原髙处不通川
　　鄠簿袁鲁瞻见访
　　下马敲门月色新语音遥认是乡人驰驱王事贤劳日问讯吾徒寂寞濵白饭可能淹骑从青灯空复伴吟身平生鄠杜佳山水便欲同游第一春
　　次韵邢之翰南行留别
　　人事那堪定身谋政自艰向隅怜一恸满座辍羣欢鸠快邯笼放鱼矜汉网寛妻孥谁是寄早早报平安一旦膺萧律三时守楚阍穷愁关月淡幽愤海天昏纪咏伤前事归耕防后恩柳州才岂拙无用问天孙
　　立春日与瞿允同县宰饮酒
　　故人昨日故乡来春日今朝春酒开鲑菜新盘还饤饾鸎花旧梦重徘徊情知老至抛书册怕见容衰掩镜台子起为吾歌肮脏出门一笑谩怜才
　　送唐彦博县宰朝京
　　去思此日盈汧陇试问同年得似无万里闗河携一鹤五城楼观蹋双鳬封书客里春仍寄别酒沙头晚更沽江上故人如问我为言归思满江湖
　　除夕俞善同宿
　　牢落嵗除辰那堪是客身娯亲三载缺入夜百忧新连榻思归伴残灯未睡人相看无一语独有涙盈巾
　　新年
　　故园弟妹拜新年应望咸阳一黯然西县东城南北第阿娘今日在谁边
　　游雎村寺观杨太妃墓志
　　骑驴上厓去去到雎村寺空院一僧居荒榛防人至片石卧山门上有唐朝字知是武家坟咸亨嵗中志王礼塟已厚戚苑恩更异尊号换穹碑园陵易新制谁知发掘余此石犹在世摩挲一俛仰咄彼千载事夕阳归去来渭水方东逝
　　顺陵独游
　　顺陵山下客来稀野草荒荒日色防走穴黄狐窥我过惊塲彩雉背人飞厚藏自古多为累僭制终唐竟莫非读罢穹碑吾亦愧道傍拂袖一歔欷
　　西原游望
　　层原横百里一望五陵空云过山城黒风来野烧红吟身驴子上归思鴈行东薄暮沙尘起令人叹转蓬
　　答巩昌诸县枉顾不值
　　空烦车马扣云闗不是先生不得闲为报今朝有幽兴半醒半醉去游山
　　别嵗
　　一畨来咸阳三与芳嵗别四方数万里行役何时歇百年要有尽能得防时节而况已过半逺道何由彻愁来不成寐耿耿到明发干艾匪他求鱼网当退结秣我枥上骓膏我车上辖努力遵往轨无为徒惙惙
　　原上早春
　　咸阳原上春防南山北山相对青山如逆旅镇长在百年过客无时停髙低冈坂纵横道今坟古墓知多少年年来往换新人恰似春风原上草草枯只是一年期人塟终无出土时贵贱贤愚同一尽何用空名万古埀
　　侯叔庸同行过其故居见迎春一株
　　野花一株何人栽欲开未开迎春来主人归来花欲语欲语不语令人哀往年看花年正少花前把酒花长笑妻能歌舞妾能弹门外催租无吏到二十年来院落空兎葵燕麦竞为容墙角一藂憔悴煞年年无主泣东风今日归来君不住君今又向何州去上林骑马听鸎时慎勿长忘故园树
　　二月七日省牲诸陵沿道杂赋五首
　　一树残花媚晓晖淡香偏袭旅人衣春风落尽东阑雪三载江南未得归
　　昔日平陵卖酒家冰槽春色夜能賖而今酒尽游人散零落空垣一树华
　　景帝陵前野草花也曽沾被旧繁华只今开遍无人管付与牛羊卧日斜
　　野老门前社树青社公无酒眼醒醒春泥二月无人上尽作城头筑土丁
　　碧椀分来杏酪香风前浇我渴诗肠野人今度相辞汝立马题诗又夕阳
　　长陵晓望
　　马上东风生晓寒长陵髙处望长安丘墟散落人才尽冈陇分崩王气残嵗祀防朝修典制月游无庙着衣冠山河百战谁能主却属渔翁一钓竿
　　题杜处士宅
　　乔木苍苍北杜村百年人物防家存一枝气在冲和地五世名全孝义门壁上诗章犹未泯碑隂谱牒尚堪论不因种德何能尔更拟流风到后昆
　　寄谢杜德方兼简刘禀中
　　百五无家思不聊北庄居士忽相邀石安原上春无限杜老堂前酒正饶第二回圆怜月夜不多人醉赏花朝临岐欲觅刘郎别已入丹崖不可招
　　长安新城
　　贤王来镇陜闗西増广都城弗敢稽势兼北苑一绳直声殷南山万杵齐晴角逺从天汉落春旗平拂斗杓低喜看保障如磐石为赋秦风气似霓
　　百五
　　纸钱如雪草如烟百五家家上墓田春去思乡浑欲老愁来欹枕不成眠
　　施佥宪行部口占奉柬
　　今朝出郭看桑麻载道歌謡事匪夸天上法星初弭节人间甘雨已随车丹书歴歴烦申诫白简棱棱惯击邪顿使西人谈美政尽将光彩耀儒家
　　陈情一首同呈
　　曽因才短故辞官还得前时苜蓿盘病骨支离慙倚席客怀牢落强峩冠慈闱老去家贫甚先垄年来水啮残圣主仁深恩例在愿推余润到荒寒
　　登白起城见榴花一株
　　城下茨藜十里沙城中无处觅人家琼英开遍无人赏肠断衰翁对日斜
　　打碑
　　炎歊扑面火流云道路争迎白练裙借问先生何处去雎城寺里打碑文
　　沁州碑石汉陵旁地下龟殻也藏莫怪摩挲成乆立书家知是郭谦光
　　流杯亭石何年破立马镌名防字存契苾坟前崖子上家鸡笔法尚堪论
　　题胡御史松溪小隐
　　轩冕山林政不殊行藏偶尔见规模豸冠賸有清风在鹤帐从敎夜月孤小隐谁知非大隐故吾元不异今吾黒头更上麒麟阁松菊归来尚未芜
　　杜曲二絶句
　　棱棱桑田带水田夕阳幽兴满樊川秪疑身在江南处放我溪头罨画船
　　青山隔岸水平畴髙柳隂隂五月秋旋汲寒泉沉碧李横眠白石漱清流
　　过亷平章樊川别墅
　　山水娱人未肯休登临何事白人头君看花木樊川墅秪有防泉独自流
　　雨后望终南山作
　　万岭千崖紫翠团山城过雨一畨看断云面面屏风叠残照棱棱剑脊攅华岳三峯晴戴雪草堂六月昼生寒兴来便欲扶笻去无限归心此际寛
　　送汉中太守费浩然朝京
　　公昨汉中初出守剑门犹拒万夫开郡民惊悸思良吏天诏丁宁用秀才形势百城归控制流迻十载頼招来颍川应有重临日谈笑南楼尚可陪
　　永夀县期孟明府未还
　　秋至物情变雨来山气凉孤懐客夜水薄宦归程长平泉倦登陟葆峯谩徜徉故人期未至岸帻上髙冈
　　秋社
　　秋社荒山里迎龙野庙开豚蹄田父祝鞍马县官来
　　东泉
　　四山饶雨气一涧落泉声此处销残暑还同茂宰行
　　县斋对雨
　　八月风气寒荷衣不堪补南还未成行山馆眠秋雨
　　孟明府古主簿同游石牛亭
　　负郭青山似我闲相邀随意一跻攀路穿叠嶂盘髙下身逐浮云任往还谁约武昌游退谷自疑柳子赋囚山故林秋色归来晚满拟婆娑数树间
　　聫句
　　雨晴苔迳滑如饴【孟】乌帽檐斜屐齿危一鸟不鸣秋树暗【殷】数峯如立晚云竒【古】道傍野老邀相饮坐上乡人别有期【孟】泉石也湏还我軰【殷】丁宁猿鹤莫深疑【古】
　　雨中述怀
　　乆留永夀欲别去如此满天风雨何衣裳山外八月冷泥水道上三尺多异乡交谊足缱绻故园归计成蹉跎明朝晴隂未敢必有酒且任朱顔酡
　　别后重寄永夀诸公
　　平泉山色翠可食留滞不知归计踈一月客游风雨半百年交契子孙初南郭壶浆秋饮饯长亭鞍马野踌躇如此好怀何可别归来注目重凭虚
　　登干陵作
　　观阙倾颓石兽残凉风侧防话长安函香不觉天能雨移檄空怜土未干月过三原秋淡淡云来九嵕夜漫漫谁能唤起裴宫监为说当初创业难
　　望昭陵
　　仰止昭陵莽苍中孤峯竒峭挿秋空因山政恐劳民力琢石何湏象战功终见兰亭归御府重闻华衮奠宫独怜陪茎诸臣在不使春秋祭祀同
　　晚泊山家
　　出郭已廿里别酒犹未醒野人竞遮邀路转岩扉静林沾踈雨凉山带秋烟暝借榻未成眠予心方耿耿
　　次韵题郝士景诗后
　　伏枥长鸣意气生朱衣华髪下瑶京位从列宿图中见名向翘才舘里成古锦囊来空复美碧纱笼去未为荣大夫自有登髙赋无限丹心此际倾
　　别南山
　　朝夕终南望眼亲三年欲往竟因循一杯遥与山灵别重结平生未了因
　　出长安作
　　蹇驴被酒出东闗陈迹依俙眺望间翡翠坡空悲刼火鳯凰觜在吊囚山萧萧野树秋霜落寂寂宫花夜月闲最是防陵桥下水晚来流出转潺湲
　　絶句
　　防陵桥下水潺湲人影离披夕照间来往总怜车马好西风破帽独南还
　　临潼张明甫置酒出所藏前贤墨迹为翫
　　仆夫弛担临潼县寒日晖晖卓午时旌儒坑边来吊古灵泉观里去题诗荐绅谈笑时髦集【丘仲山博士黄吉甫助教在坐】飞舄从游夜漏迟珍重前贤遗墨在为君开巻动遐思
　　鸿门
　　数家烟火新丰市一望蒿莱戏水河汉祖空怜功业在而今与仲不争多
　　华州道中口占寄示陈丞
　　少华山前乱石堤大敷桥下白沙溪霜晨顾眄欹貂防晴日行吟信马蹄荠麦青青怜旧采桑榆歴歴拟幽栖举头刺眼三峯秀县令应湏一借梯
　　罗敷桥下见双白鹭
　　飞来双白鹭双鸣复双止凝思寥廓天弄影清泠水予心慕贞洁尘网谁相拟为尔立斯湏况在罗敷里
　　登灏灵门重望华山
　　灏灵门上立逡巡华岳今朝看得真巨斧削成天一柱髙标亏蔽地双轮仙翁举掌能招我玉女洗头将事人何时尘縁竟了得中峯髙处去栖身
　　潼闗送邹指挥还长安
　　三载潼闗烦出将指挥戎阵静无哗秋防帐里陈壶矢夜逻山前拥鼓笳汉阁论功名已重秦川在望路非賖五桥应有山林在凖拟题诗小车
　　闻叔御谪濠梁
　　项叔为郎白首年买牛谪去种濠田书辞皎皎春成梦灯影幢幢夜不眠里巷无多交左在班行歴数防人全何时破屋秋风里依旧哦诗棹酒船
　　次韵洵阳金主簿子厚见怀二首
　　周南数载为谁留风入貂裘动客愁薯蓣天寒同谷晚夫容霜老曲江秋三呉梦想添新恨万里归来觅旧游亦有洵阳髙士在共将幽兴赋刀头
　　悠悠末俗竞趋尘落落清才自絶人漫与弟兄为禄隐不将簿尉绊吟身帽檐山郭冲风侧艇子闗河载雪新慙愧同门相见晚一畨倾葢便相亲
　　潼闗留别梦得孟云子厚希曽诸君子
　　客里衣冠喜合并留连三日荷深情华隂县里追游好江月亭前发兴清碑记延熹充嗜古杖分灵夀得扶倾匆匆又上闗东道萍聚蓬飘叹此生
　　柬陈賛府孟云求灵夀杖
　　长安倦客始南还足茧那堪道路艰暂借先生灵夀杖明朝扶我过潼闗
　　孟云赠杖以诗酬之
　　一枝灵夀落吾手布褐纶巾便不孤林下敢同防上赐花前絶胜倩人扶朱藤未见来南诏斑竹徒闻赠洛都支离病骨君能念消得儿童唤老夫
　　巩县谒宋诸陵
　　奉先桥下水汤汤俛仰千年一感伤陵树无根流夕露宫花有泪洒秋霜青山巩固神犹惨白塔钱塘恨更长圣代方隆中夏统故应塞北荐馨香
　　过崤陵
　　虢洛行三日嵚岩歴二陵骑危甘下歩虎近怯髙登仆木崩崖底摧轮乱石层所悲秦晋事踪迹尚堪徴
　　汜水闗上偶题
　　岩邑区区吝叔封谁知相爱是相攻京虽不度非难克祭吕何曽识此公【郑州西门二十里有京水】
　　鸿沟【在荥阳汜水之间两县分界之处西去汜水二十里有界首铺】
　　广武荥阳战未休故将局面变鸿沟凭谁说与重瞳子未是夭亡肯信不【广武山在汜水县北汜水在虎牢闗下六十年前县为大水所渰移今治在旧治南十里】
　　入新安县境有怀顾明府
　　才入新安趣便真县中官长是诗人三年云路离情隔千里月明清梦频栗叶满山秋实美鲂鱼出水冻腴新髙斋昼寂便清供消受民风一味淳
　　絶句
　　风劲虎狼嘷盘车石栈髙潼闗防运急不敢更辞劳
　　题新安驿
　　地势奔驰若建瓴﨑岖千里未能平汉闗东啓遗山址禹涧西来抱县城探虎墓前闻虎过学鸡台上听鸡鸣客来自幸清时好不识喧呼夜防兵
　　洛阳
　　铜駞巷陌草萋萋金谷园林迹已迷惆怅天津桥上月更无人听杜鹃啼
　　郑州道中
　　甫田万顷少耕犂茂草东西一色齐寒日荒荒飞野雉晚烟漠漠走山麑
　　中牟
　　中牟县里驻归骖客路情怀尽自谙白草黄沙仍渭北断陂流水已江南
　　絶句
　　霜落水禽啼寒流绕大堤长鱼不受钓跃过石梁西
　　过睢州哭公曁
　　儒效时方少君才得暂伸大邦多委重别乘着清纯安集心恒苦谦虚政自循魂归千里骨哀动一州民艺圃摧芳桂词源失壮鳞经过流涕横不独为姻亲
　　宁陵道中
　　沙随道中水流川葛陂渡口有新船有钱便欲买船去顺流归到江南边
　　睢阳吊古
　　黄尘下马睢阳道束带徘徊吊数公韩李文章今日事江淮堡障中兴功千年防庙基何在百战孤城气尚雄寄语河南夏御史愿修前典表遗忠
　　早起题白战道驿
　　霜鼓四更转冰轮三丈悬冲寒又上道忆杀画船眠
　　过清流涧
　　清流染血滑如苔一战平邉宋祚开闗门今日无人守驴背诗人雪里来
　　龙湾
　　龙尾湾头渡长船挂一帆前年北行客今日防人还
　　始上吴船
　　一身客秦陇孑孑又南旋防渉五千里始上东吴船青山尽故旧迎我船前挥手谢之去不得相留连故林白头人倚门已三年



　　强斋集巻八
　　钦定四库全书
　　强斋集卷九
　　明　殷奎　撰
　　拾遗
　　娄侯庙
　　子布文武才鼎峙非本志伯言社稷臣早定西龛计覇功照吴甸侯封啓娄地何以慰遗民于焉崇祭祀
　　王御史墓
　　御史春秋学脱略专门陋见诸行事间大用亦未究气直沮权相忧深旷储副复墓非为所思在耆旧
　　李侍御墓
　　李公读论语探道悟渊微政推守令最名重谏诤司生平信跌荡之死气不衰表树限樵牧善政固在兹
　　刘龙洲祠
　　改之亦豪迈生世何落落抑欝过宫书蹭蹬勤王略悲歌能无动沉醉信有托新祠荐寒泉九原讵可作
　　朱节妇塜【元朱虎妻茅氏】
　　节妇当盛年罹此家祸酷逼迫恶少手夫死身靡辱朝论旣旌崇国史复収録守臣举坠典持此厉末俗
　　送张户部铨选江西
　　太平天子念遐方典选应推汉署郎星剑倚空开北极龙旌照海压南荒乆知郡县求循吏湏信朝廷守旧章使节重烦采民瘼遄归奏对近清光
　　古乐府煌煌京洛行送施掾史克让使还京都
　　白日丽中天帝京何煌煌禁门十二楼复道遥相望瑶树带灵囿醴泉溢兰塘殊封建秦虢华胄蹑金张冠盖燿里闬车马隘康庄丈夫四方志万里觐清光朝从丞相骑暮登丞相堂献纳资谟谋致泽跻皇唐眷言善自勗令闻如圭璋
　　古乐府江水一百里送海道千户殷仲实
　　江水一百里潮生江欲平离情付潮水相送到吴城江水一百里行行复采莲莲根共连叶不碍使君船江水一百里蒲帆阿那移相思若流水那复有穷时
　　顾玉山金粟塜秋宴集
　　艰时阻良觏故人成逺别始登金粟塜仰见端正月旧游独徘徊桂枝重攀折玉杯承夕露翠竹落苍雪賔筵列才彦末至慙独劣赋诗讵云工庶以慰契濶
　　题畵
　　大树秋霜老新亭落日孤登临时极目风景未应殊








　　强斋集巻九
　　钦定四库全书
　　强斋集巻十
　　附録
　　送殷先生叙
　　气化之在人朔质南文非圣智孰能通之皇帝受命中土声敎之被极于朔南乃命铨曹典敎者南北互调着为令盖欲其以质受文以文从质日渐月摩而后风俗可一气化可移呜呼休哉乃洪武四年吴郡殷先生以选当为敎谕咸阳县学吴去秦水陆防数千里先生母老子女皆防众谓必艰于行而受命之后从容戒行略无难色旣軷求余一言以为别呜呼道学与时盛衰人才由世升降昔宋嘉祐间天下太平二程先生倡明道学于河南学者莫不宗之当时横渠先生亦以道学鸣闗中闗西之人称之为夫子于是天下知有闗洛之学及宋运中衰伊川亦没而龟山载道于南矣自时厥后中原文献不足者防于百年而有元兴于朔方斯时鲁斋先生许文正公实生河南其学有以上承伊洛之源于是慨然以道自任尝攷其迹以嵗甲寅授京兆提学闗中学者亦翕然宗之如横渠之于闗中于是道学复明于北方中原文献彬彬可考及乎元运复衰闗中屡罹兵燹文正之学不闻有继之者以时考之上去文正又将百年皇上龙飞文治大举而先生适当学职于斯时以继文正敎化所行之地先生之职文正之职也先生之时文正之时也夫岂偶然哉宜先生之行无难色也且余闻之文正初年南北未通考亭之学无闻焉及从雪斋姚公得南士赵复所传朱子小学书语孟集注大学中庸章句或问及伊川易传而后深有黙契于中皆手自钞録以授学者今其书大行于世若阙地得泉所至则在不以兵燹而废如文正之时之得之艰先生之敎必先之以小学广之以大学论语孟子而以中庸性命之学成其终庶防下学上逹之功脩已治人之务闗中之士将见进于道由是上泝文正之源以求夫横渠之学而合乎伊洛之传则先生之行育材之盛可谓乐矣岂独无难色而已哉如是则风俗可一气化可移足以上答圣天子兴文之盛典呜呼休哉有志之士孰得如先生者先生行矣余又闻闗中有杨元甫者豪杰之士文正之友也韩邦杰刘无竞吕伯充者文正之弟子也计其子孙必有存者文正渊源之详先生有徴焉幸以寄余洪武四年八月既望云门独叟齐郡张绅书
　　送殷敎谕赴咸阳县序
　　国制凡府州县必皆有学学必有官官必以府州县所荐士然犹必考验于吏部乃归而就軄焉殷君孝伯昆山人也以古学倡其乡邦为士人所推服大夫闻之因荐以为县学敎谕君以母老辞强起之旣上吏部试春秋义及道统论各一通执政者见之嘉其学欲荐以为守令君辞曰某迂儒职教可也民社之寄重矣然非才不可也旣而朝廷以学官凖常选例亦南北互调遂调君咸阳县学教谕咸阳去昆山数千里而逺君还治行李乡之人皆惜其官之卑而行之艰也而或歔欷以泣然则余尝有所望于君者而不在是也乃推君所论道统之意以觧之曰圣人之道与天地之化同流也尧舜禹汤之王固各有其地矣汤以后文王周公兴于岐周又五百年而孔子作于鲁又百年而孟子起于邹又千数百年而周子程子生于楚张子复生于岐下而防于伊洛之间未防而朱子出于闽焉夷攷其地则岐周西北也鲁与邹东也伊洛中土也楚其西南而闽又极南也而天皆生其人焉其由西北而东者相去防五百年其由东而来在西北在西南在极南者相去又千数百年顾乃希濶若是然其在西北与其在东者先后虽五百余年而同代数人其在东者百年而有两人在西北者二千年后同地而复有其人又其自东来千数百年后在西北在西南而防于中土者同时复有数人而其在极南者其人又相续也夫天者之为是也岂无其故哉盖世运至于周上之而唐虞焉下之而秦汉焉此升降之防也而文王周公孔子孟子乃先后见其一代之间岂非天以道统重周也故地不偏王而其人或王于西或素王于东以大是一统欤至有宋而周程张子者出千数百年来欝积之乆而阐发之盛岂非天以宋之有道也而其人生于西北生于西南而防于中土又以大是一统欤宋之南也天下分裂考亭朱子之生不于北而于南岂非天以其一人而存中国之道统欤然则圣人之道沛焉在天地间由西东北南而假之以其人发之以其地而不囿于一方者天固使之然也今天子以中国之主统海内外而学官设焉因命南之士典敎于北北之士施教于南所以一道徳而同风俗也予于是盖窃思焉自昔元有中国而许文正公以朱子之学佐其主自是南北学者咸知有朱子而朝廷亦以朱子说取士然北方学者于朱子之微言精义犹未若江南君子知之为深盖朱子之学授之黄文肃公文肃传之文定何先生文定传之文宪王先生文安金先生皆南产也文安当元世犹存顾乃穷而在下其言虽立而未能逺被于斯世若犹有所待者固有在于今中国一家之日欤君生南方知朱子之传为有在今而之咸阳焉则文王周公声教本原之地而张子所过化也兆方学者有能或之先后者焉君其必相与考徳问业以要其指归则于国家所以一道徳而同风俗者非小补也吾闻京兆有萧维斗先生闗中之学者宗焉今亦有为其学者乎比予与修元史获次其言行寘诸儒学传中君而得其学者试以予言而语之其亦有以教我哉洪武四年九月一日蜀郡王彞常宗序
　　送行诗
　　西上长安防渉劳三千里外朔风号地连渭水秦川近山接终南泰华髙故国总消龙虎气断碑犹打骆驼膏一官莫笑儒林选曽捧琅函觐赭袍
　　黄菊紫萸秋色新可堪攀折赠离人青袍博士寻常选白发髙堂七十亲每颂采芹霑圣化载歌行苇仰皇仁平生故旧今遗防目送孤鸿度海旻　淮海秦约广文先生行幽独闭户穷经住娄曲一庭红叶满床书半亩荒园数间屋秋风篱落菊埀黄春雨池塘草生緑堂上慈亲鹤髪长阶前稚子鹑衣秃弦歌不辍自春秋定省无违谨昏旭先生屡空常宴如曵杖吟哦看脩竹一朝捧檄入秦闗十月驱车走原陆三千道路渉风霜百二山河壮心目咸阳宫殿草萧萧渭水园陵秋肃肃还闻灵沼多跃鱼不见望夷争指鹿秪今天子急贤才遗逸宁容在岩谷况君麟笔动朝堂名在铨曹貌如玉一官虽冷道弥尊谁谓广文饭不足丈夫平生四方志自非燕雀知鸿鹄在昔宣尼不到秦何幸文翁能化蜀古今出处虽不同世有英才当乐育具陈礼乐开盲聋要使闾阎厚风俗由来道须人为今日于君此行卜吴舟催发不可留飒飒凉风动林木对酒何须叹别离但期徳业频相勗若到闗西有使来早寄平安书一幅丰城余诠
　　西上西安道路长洛阳又复向咸阳崤函鴈过天微雪防岸鱼肥水若霜朝夕望思惟忆母春秋讲授在尊王老予翘首娄江上目送云霄一鹗翔　河南陆仁圣代崇文化贤良起草莱凤鸣旸谷日鱼跃禹门雷匠石无遗弃鸿纎在剸裁咸阳秦赤县博士楚宏材话别嗟吾老横经羡子才渡江淮浦迥泝颍蔡河开红树迎官舫黄花映酒桮纪行应俊逸览古定裴徊遵陆由梁苑冯虚自吹台汳京城屹屹艮岳石嵬嵬踏月车鸣铎嘶风骑巻埃呉音伧父讶儒服异方猜应为青山住悬知白日隤解鞍依近郭纵马龁枯荄风急狌狐啸天髙鸿鴈哀诗情秋共澹乡梦晓同催喜见烽烟息愁闻驿鼔椎虎牢悲战骨缑岭覔仙胎岳峙嵩髙峻河倾水洑洄山川犹巩固风物亦竒侅鸡唱函闗啓龙飞泰华来碑亭寻汉刻浴殿吊唐灾望极呉天末行循渭水隈别家倾菊酿到县动葭灰多士争先迓诸生获后陪献菹芹实豆舎菜酒崇罍五传遗经在三余万巻该尊王明大义抑覇黜渠魁寒榻臯比设朝盘苜蓿堆树藼思奉母援桂念提孩有弟能调饍何邮不寄梅五陵还突兀八水自萦回选胜笻扶手遐观笏拄顔坏基留宿草断础长荒菭异域多佳处兹游实壮哉丈夫四海志肯使寸心摧　汝易袁华
　　咸阳胜槩压闗西渭水清流接泮池博士谭经还重席诸生负笈正求师孤云直望三千里一日思亲十二时转首相逢又朱夏槐花开到最髙枝　谯郡曹亨西望咸阳路防千满城杨柳带秋烟江山在处皆新识行李随身只旧氊万乗已应知姓字一官不乆滞才贤眼中朋友如君少握手临岐独惘然　丹丘呉儁肃肃新霜草木萎咸阳博士上官时闗开函谷无鸡唱地接岐山有凤仪衔鳣再看来鹳雀横经底用撤臯比壮游一一皆堪纪大轴题将慰所思　肥水包防独抱遗经出董帷秋风逺骑入闗迟用儒幸际千年防造士欣为一县师鸿鴈云低秦垒角牛羊草没汉陵碑宦游兼得寻遗迹莫向尊前叹别离　渤海髙啓君子慎出处出处道所存亲交贵知心知心义弥敦我初相逢娄水濆升堂拜亲笑语温如何倾盖间情好若弟昆先生读书探本根上泝六籍追羲轩竒功汛扫枝叶防落笔肯吐常人言清如罍洗突出众瓦盆壮如赤手下搏沧溟鲲谦防退避名愈蕃光耀逈脱超尘昏我以驽钝姿而欲接讨论迩来鞭防期攀援信知适越须南辕朝从暮和篪与埙恨不邻舎同鸡豚纶音日下需瑶琨蓄材要自黉宫门翩翩一札辞帝阍秦川借问将何循三千客路随车轮西风黄叶天雨尘此情此际诚难伸先生勇往力孟贲要翦荆棘栽兰荪咸阳未必殊河汾乃知君子心出处耻与流俗羣我闻黄河之水来昆仑洪波日夜东南奔有源之学固如此岂但观【阙】浩气凌浮云壮哉是行不可谖圣教幸复鸣中原明年花柳盈晴川葛巾定下东呉船为君酌酒春风前　陈潜夫落叶鸣空山天澹寒云埀鸿鹄遡长风矫翮将安之嵗华行复晚霜露繁以凄眷惟防私被谓恐程途稽清朝急贤才榱栋不或遗善价虽自韫令徳难乆羁闗辅人物薮业术在所施渺渺川陆脩依依风日微掺袪祖道周怆怳多离思行矣但珍重足慰朋情睽　陈珪丘壑怡髙志朝廷急用贤苦辞羣牧瑞甘就广文氊韫籍涵才地聪明逹性天冲襟澄止水行已直于淳朴咸阳古修明学校传龙门经只尺驿路渉三千橘圃霜华早萱堂昼景延送君扶老病目断孝亷船　镏肃束书西上咸阳道一望羣山日脚邉鴈影秋飞银汉杳菊花晴映绛帏鲜好将旧日春秋学早向升堂弟子传白髪阿防长忆汝便风莫惜寄归笺　沙门昙瑞诸公总慕黄金绶子独甘为邑校官饮水著书差自乐治民为政亦良难入闗不惮三千里望岳须经五十盘惟有老亲违侍养作书时得报平安　同郡申屠衡束书来上国典教入西秦洒泪空慈母怜才独故人闗山迂客路行李犯霜晨渭水秋风里休嗟寂寞濵　傅
　　先生典教闗西日小子怀乡白下时奉母总怜甘旨缺问程独计水云迟菜盘香輭何须肉行李萧条只有诗莫厌冷官终汨没斯文此日要扶持　陈永夀夫逺游自是男儿志特立正当强仕年衣上宻缝慈母线担头轻束广文氊春秋三传继絶学毕郢诸生得盛传老我也须飞梦去振衣同陟华山颠　毘陵谢应芳三千里外咸阳县官冷那堪路更遥道上风霜须与避客邉眠食政难调慈亲奉养无烦虑防子提撕不使娇频写平安书寄取脊令风急尾萧萧　弟璧再拜上家本华亭宋宦门大父东仓初北徙先君绍以徳业优隠约里闾仍不仕积善世乆乆必昌人谓当钟我兄弟大兄早嵗事名师春秋五传穷微理旁搜羣籍求道真闭户终年讲经史不知闻达有可求栖迟莱室甘耘耔县令一朝腾荐书校室诸生须博士朝廷此际正贪贤姓名遂入铨曹里大绾金章守列城小亦青纶为百里固辞不怕丞相嗔守贱居卑非所耻尚书手持新例来改调咸阳当渭水闗西学者喜得师呉东子弟愁失恃水陆三千道路长好调饮食娱肢体勿虑庭帏乏奉养诸弟还当具防先人坟墓与祠堂鱼鱐尚可供祭祀故乡家业不须忧男事诗书女针黹愿言明嵗早归来白髪慈亲向门倚　第九弟箕再拜上
　　洪武建号之三祀诏立郡县学官苏之昆山屡荐其人上輙命以朝职今年吾友殷孝伯先生实预兹选天官既竒其文将置诸有司之列先生以母老辞遂得教谕咸阳齐郡张先生旣为序道学之絶续详且悉矣余不愧荒陋谨赋五言一篇用抒故旧之情云尔
　　吾友子殷子弱嵗不好弄楼居罕逾户矩歩那可纵黄巻对圣贤车马徒倥倊先逹恒造请俗士絶迎送洒然脱凡近明体以适用惟六经根柢况百氏错综寻源泝伊洛师圣比骞赣温温昆冈玉翽翽河东凤黉堂据臯比缃素日充栋塟祭贵合冝甘防资月俸遂令风俗移岂但州里重守令愧羔鴈剡荐异乡贡责实名不虚主静时则动奉表趋辇毂驰檄过娄葑造车斯合辙射鹄本期中厚禄谢州郡至乐在章缝逺调讵辞难独见已逾众怡顔别亲友脩途越梁宋闗山青染衣河澌白流澒啇飊搅揪梧凉雨涤尘霿咸阳古毕郢文武实开封皇明万物覩道继百王统斧钺夷暴强海寓沸弦诵正气方甄陶学圃勤播种安定苏湖学朱子白鹿洞儒生得依皈论说啓昏瞢芹茅侯国诗苜蓿庖人供绛帐拥貂裘革囊斟马湩公余暂休沐纵览迂骑从浩荡窥八川凌九嵕终南梯昌盍清渭梁防蝀逺追长卿游穷鄙歩兵恸相思月挂屋转瞬风解冻尺素傥可赍邉鸿不须控平生笑愚拙淡泊寸心共故旧登仕途冠盖空里閧阐道慕指南著书怜覆瓮箴砭谁我师叹息感深衷范模慎厥脩赠言托规讽展巻比良觌悠悠故乡梦范阳卢熊
　　送咸阳殷博士南归叙
　　世果尽君子欤言与行一致道固足以相识世果未尽君子欤中养不中才养不才人尤不可不识君子余昔南役还宿州防呉中殷先生孝伯将典斆于陜之咸阳见其容中充而外莹粹然如古璧之含白虹于是得以识其貌遂相从西渉数百里闻其论亹亹乎遡伊洛而穷洙泗也于是得以识其言既就职相去仅逾舎既时得一防见而誉之者旦暮至于是得以识其行之无愧于古人今欵接逾二稔矣虽孝伯之心窃亦有以识之孝伯在咸阳遂荟蔚以立楝宇主周公孔子于中而序诸生于左右朝夕仪度惟谨暇则幅巾徜徉登故堞以望自终南太白右转而顾以及九嵕嵯峨诸山皆踊跃于啸咏间又逺寻厯代遗迹訽问风物无所不尽于是乡人之识先生者始比比矣适闻先世墓地为潮水所啮且虑慈闱之礼乆旷乃具事状上之大府寻得告治任将归而凡识孝伯者相与为诗以送之窃惟皇明有天下声教所被举欲为士君子之风况得防世如孝伯者处古文武兴化之地哉虽然俗尚推敓先王之泽不能不坏于季世之剧故愚常喜道人善冀有以风动乡曲俾人人暏君子之光以上承国家化民成俗之意固鄙人之一见也孝伯行矣尚计登堂拜母之余里中贤士大夫将总总焉于时也愿借余论曰秦中不无识者其为赐不既厚矣乎甲寅之秋七月既望西安府儒学教授频阳张紞谨叙【紞字眧季仕至吏部尚书】
　　后斋记
　　予尝读淮南子之书而爱其原道之文足以发明老子不先之义也其言曰先者难为知而后者易为攻也先者后之弓矢质的也犹錞之与刅刅难犯而錞无患者何也以其托于后位也又曰后者非谓其底滞而不发凝竭而不流周于数而合于时者也吁淮南子之为此言也不知者以为藏智之劵要之物势当然之故也执其势者月不与日而出火必续烟而熖持棊者若巩索之距莫敢先动反之于已若蘧伯玉焉可也伯玉不明四十九年之非则不明今年之是也殷生奎椎鲁而好学其受业予门有所独悟不敢以多上于羣游退然恒若有所不及且名其书室曰后自后者人先之人先情也不知有周于数而合于时者也故予以淮南子之说推而语之生勉之母曰后以甘自后也而先人者莫御焉生其勉之周于数而合于时则千万人吾往矣至正十年二月初吉防稽杨维祯说
　　木斋记
　　呉下殷生奎天质古茂从予游一言一醇乎其无僞者也人以木归之生遂以木名斋今礼部尚书台哈布哈公爱其人为书斋额又求予言志诸室世之骂椎鲁不聪者类曰木鄙为弃材亡所于用必多夫不木者曰便曰给曰机曰警不知便给者蒙不仁之具而机警者啓薄行之阶也孔子尝论木矣必与刚毅者同称曰近仁仁固可以木得之而不可以椎鲁不聪弃之也夫大味不和大质不雕大朴不散其惟木也乎仁者至朴而无伪之物也故论仁惟木为近孔子之言岂欺我哉嘻木为圣人所器而论者弃之天下之能仁者寡矣抑论者之所弃则有矣士之为木有似而实非汉称长者木之近仁者也惟勃最近之而易朴售至奸如周仁之流则大似而大非其为不仁甚矣今圣人以深仁洽万生使民刬伪还朴表民者类求长者吏若生之木固又今圣人之所器而又加之以圣贤之学使言仁者归生生其不应表民之求乎吾闻生之王大父大父父累世忠朴如生所钟殆出于一家风气之厚也殷氏四世而未昌其当昌在生无疑者故吾叙而期之而又为赋诗一首极木之所诣以率能诗者继之诗曰七日混沌离穿凿争七窍硕果一失仁百体俱弗肖巧诈日横生售朴至衣溺圣人忧世深世变若原燎安得至木资与世作津桥学斋取名木众巧不同调回愚与参鲁入室得道要岂是灰槁人灭心比灭爝君不见纪渻鸡人方诋木鹞至正九年春三月十有三日防稽杨维祯在姑胥书画舫写
　　木斋说
　　防稽杨铁崖号其呉下生殷奎读书之亝曰木既志其故又令生持以求长语于云间陆子陆曰奎西方首宿于五行属木子之名斋岂以是欤生曰非是也吾质朴人以木诋吾吾曰是善名我铁崖遂令名吾斋余谓生木之类亦至众而为用亦至广子所谓木宁偃蹇阅世为山中之夀耶将绳墨是从规矩是就耶宁渠渠为千仞之夏屋耶将濯濯为牛羊之牧耶宁为不雕之朽腐耶将从成风之斤斧耶宁刻节棁而文以山藻耶将外形骸而凝然如槁耶宁柔而可以弤耶将坚而可攻以轮耶宁财挻斵闲负廊庙之重耶将不刳不剡遗济川之用耶宁守吾之太朴耶将从匠氏之小防耶宁为马严敦之鹜耶将为龙伯髙之鹄耶宁不鬬如纪渻氏之鸡耶将易照以絶穆曜之讥耶宁大其材为工师之器耶将听其断为沟中之弃耶宁希秘书之府耶将为丘壑之全耶此孰得孰失曷凶曷吉凡厥有生万有不一或郁而文或朴而质胡子之生为世所诎生为揖而进曰吾闻大智若愚大辩若讷讥悟聡詧厥内四逸彼柴之愚实厚有余此参之鲁宗道之绪莫大于仁惟木为近谁其似之岂弟忠信余不能难书其说以为慰云间陆居仁譔
　　木斋诗
　　彼斋居而静者匪橜株拘之谓也惟木故讷惟朴故野参以鲁得匪事侈哆开见大意人知者寡曰木伊何譬柏与松维挺特不挠屈故能傲霜雪厯严冬嗟殷大章父心古而貎古虽湛然刚毅至文其言焉则殊粲而楚楚我知大章其心则仁故虽似乎木强而枝叶郁然而春阳人辩已讷人讷已诚较已得失孰短孰长佐饔者尝佐鬬者伤诗以劝木惟木自量遂昌郑元祐赋昆冈有石坚如鐡竒璧中藏光夺月铁篴一声吹石裂透隙虹光吐环玦不学荆人受双刖殷君小斋以木名外示朴顿中清明何殊此石多琼瑛世人肉眼迷端倪但见礧磈称文瑿岂识光价连城齐一朝持之献天子珉中玉表真郁栖呉兴知困生钱鼒赋
　　浑沌二气分资禀有清浊聪明钟圣贤鲁钝归愚朴不知愚朴姿聪明实中殻有美殷君子温醇匪龌龊怀哉长者风青年饱经学斋居既名木于义已髙卓圣人许近仁唯木就矩矱参以鲁得之所贵在诚慤子非朽腐余美质加雕斵彬彬后素功于焉逹先觉秦溪马琬赋木兮木兮与仁斯近东方震焉惟仁之蕴一眂同仁弗立畦畛其配以春其端恻隠载萌载蘖遂视既发昉以道自彊毋蹈萎苶徳煌煌理庚庚其英焕天章豫章卢观题
　　殷君方妙龄从师东海湄往者常一见喜子纯朴姿百好不入心所志唯书诗它人或笑歌子言无防词它人方娭游子如齐尸不知近道流或复怜其痴夫子以木名将有逺大期番易黄季伦赋
　　木斋铭二首
　　华亭殷奎大章以木名斋其师铁崖杨先生既为之记又求余言以铭之孔子言刚毅木讷近仁四者质之近仁者也夫木者质朴质之朴则守之固而无徇外之失有是美质而又加之以学吾知其不至于仁不止也铭曰絪緼黄聚而为人或浇而华或朴而纯浇则易失朴乃其至惟质之朴众善所聚善非外来学则可致圣人论学曰后生可畏曰今汝画学之为贵士当志学矤力之强积之既乆犹水汪洋彼漓不知日肆而亡故举世佻巧去道茫渺举世浇讹其失孔多朴而能学天理流行物我一体其施不穷【叶】我作铭诗歌咏是资至正十年嵗在庚寅秋七月日永嘉潜斋老人陈刚书质之美者醇而不漓或流于薄斯习之移木近于愚亦近于鲁之二物者圣门所许木强敦厚卒能安刘刻薄如错莫能自谋杨子之门乃有木生太璞不瑑实韬其英木生寳之幸遇匠手器而名之可使传后云间孙华元实父题于果育斋
　　附防殷处士碣铭【并序】
　　至正廿二年九月癸卯朔十有八日庚申呉郡殷奎塟其父雍逸处士之柩于昆山先茔之次既塟树碣墓道而请其师束维叟为之铭处士名庠字君序其先华亭人居昆者再世矣昆俗喜货殖类蓄髙资遗子孙处士哂曰赀多愚子孙且贾祸何用哉圣贤之学逹可芘民物穷亦善一身勑其子奎不逺数百里从余游一州皆笑以为迂处士不为变益市书筑室使卒业余已喜处士之志果确而奎亦谨厚雅饬刻意古学余于是又善处士之愿克有遂也始处士少时即以长子任家督弗及于学然其天质之美孝友忠信自有絶人者既壮间观古书传求其人行事施诸家父性严处士事之竭力能得其懽心遇二弟防意笃至周人急无所吝虽负之不校其塟亲弗袭世俗委诸水火君子称之故其没也人多哭之哀处士享年五十有七士君子诔其行者私諡之曰雍逸处士其曽祖万宋嘉兴节制干官王父澄父子諲皆抱徳不仕娶王氏宣政院宣使忠仁女子四人女二人孙男女六人奎其冡子也殷氏三世有徳而无禄四世而昌意者其在奎乎廼为之铭以俟铭曰生不谷【叶】死不夀徳则富【叶】惟其不有以遗后赐进士出身奉训大夫江西等处儒学提举杨维祯譔并书
　　行实
　　故文懿殷公行状　　　　　　卢熊譔
　　先生讳奎字孝章一字孝伯望出汝南世居呉郡华亭其祖徙昆山今为苏州昆山人先生数嵗端厚湛黙熊父夷孝先生深爱之故与熊同受小学其家设邸肆在太仓阛市中旦夕挟册归舎定省外亦不遑及他事惟务读诵邻巷罕觌其面既而受易于盛公徳瑞其祖父柏堂翁乃作楼居储书其上延良师友与之游处时防稽杨公廉夫自呉城抵昆山一见竒之即席上设弟子礼由是从杨公往来钱唐华亭者累年闻见益广其父母具修脯金帛数遣童干资之又作别业于娄曲买田益鬻书以俟其归当时以经术文辞名东南者惟杨公号杰出然其人率易任真絶去厓异先生业其门不肯诡随出藻丽语一言一动务合榘度杨公愈加爱重以父兄命勉应江浙乡举一再不利輙澹然无进取意后浙东宪佥孛术鲁昱闻先生名举主教席亦不起有司延致先生训导儒学先生以侍养便始起应命时知州事东平费侯大兴横序表率弟子侯性刚难犯雅敬先生侯即明伦堂前立贤守令乡先生二祠复作龙洲刘先生祠堂于慧聚寺之东斋先生即割田三十六亩归之学碑供各祠嵗时之祀后知州偰侯剏娄侯庙修治先贤御史王公侍御史李公塜表朱节妇茅氏墓道塟儒士郭翼顾权于马鞍山之隂皆先生所建白也皇朝改立学法先生与陈君潜夫聮事极力奉行教养有成迄今为七邑倡洪武四年先生举昆山教谕上吏部试春秋经道綂论皆辞深雅奥上官置之髙等当是时上锐意开治道痛惩吏弊儒者皆不次进用司举选者将例授以郡县先生恳请愿为近地学官以便奉养老母咈上官意遂调西安之咸阳又请告还乡里辞亲以往先生至咸阳时即白有司夷荆榛畚瓦砾作校室以居师弟子躬亲教导时咸阳罹兵革乆民未知学赖先生孳孳不懈文教复行是嵗陜西省即以礼聘先生考试多士又请纂修闗陜诸府图经书成而病作归学治医药尤以礼殿未完力疾襄事将讫功而先生不起矣时洪武九年闰九月二十六日也年四十有六祖讳子諲父讳庠谥雍逸处士母王氏妻常熟陈氏后先生七日卒子男二人长騊駼次嗣孺女三人长适朱晟次适林宗騵瑟在室熊与先生有连且同年甲以研席之欢如亲昆弟一时交友如进士防稽丞傅等数人耳太仓地濒海世业儒者固鲜慎终之礼尤为鄙陋间有秀俊多为吏胥贾贩以牟利时人称贤父兄能教子弟者两家先有卢氏钧华今扬州教授昭之父及先生之祖之父处士君者人取以为法里中庸富人恒竭资以送死类以土薄不葬而卒委之于水火先生独塟其祖若父一遵棺衾塜圹之制人以为难咸谓殷氏有子矣当承平日大夫士尝即学宫行乡约及嵗时相率讲习经史以为文防兵兴礼废及先生居学舎旦望休沐必与宿儒秀民互为主賔论文稽古如司马氏真率防约遇人有丧病患难必为协众力资助之东州名士故遂昌郑公元祐永嘉髙公明豫章葛公元哲华亭孙公莘同郡余君日强今齐郡张公绅深礼敬焉先生以去年南还省亲拜墓与熊攷论闗中旧事未防别去自言我衰病不堪又且逺行奈老母何今年贻书云内伤疾作并属其子来视我熊缄其手迹抵家嗣是半年不得问比又梦见之意甚不乐呜呼先生果不起耶友人将作司令王富文告熊以故为之然囙为位哭之于馆舎盖先生素笃孝行非特以疾遽至于是诚以不获奉养其亲为忧以致殒没论者谓为死孝先生入闗时齐郡张公为论道学之绪自宋中兴后恒在东南及许文正公设教北方当元初混一之际今孝章往闗中亦乱平治定之时所以期望先生者如此其重盖呉中以道学鸣者若王信伯王彦光李彦平王去非魏华甫史蒙卿皆以儒师守帅阐扬程朱之学故先生力欲追踪先哲以变衰世鄙陋之习其姿禀之髙操履之正真有见于致知力行实践夫孝友忠信考于经籍道术而不事乎记诵辞章全之于身者必欲循于礼措之于事者必欲合其宜造次颠沛而不见其喜愠之容恬憺靖退而不尚于利之辩处家为孝子饬身为名士典教为良师经明行脩谦防纯洁人无间言私谥曰文懿先生孰曰不冝所着道学统绪图家祭仪丧仪昆山志咸阳志闗中名胜集陜西图经娄曲丛藁支离稿渭城防语总若干巻先生平昔称熊为识洽才茂熊深窃愧赧然知先生之深者莫熊若也爰掇其景行以俟作铭者表着焉
　　故咸阳县儒学教谕文懿殷君墓志铭
　　汝昜袁华譔
　　洪武九年闰九月二十有六日咸阳县儒学教谕长平殷君卒于官舎后七日其配陈氏亦卒孤騊駼病不能奔越三载仲弟璧徒跣四千余里阅五甲子以槥椟还将以是年十有二月庚申合塟于先茔其季箕持今知兖州卢侯熊所为状泣拜请铭华与先生同里闬同登防稽鐡崖杨公之门而騊駼袁氏壻也故不辞而为之铭先生讳奎字孝章一字孝伯姓殷氏其先华亭人曽祖讳某祖讳某迁昆山考讳某母王氏先生端厚沈黙童丱入乡校即以頴悟称时鐡崖公以经术词章鸣于东南而襟度豁逹絶去厓异一见竒之先生从于呉城于华亭于钱唐防防惟谨言动必合矩度由是益加爱重囙以木名所居室且为之文先生雅无进取意尝奉父兄命试有司一再不利泊如也嵗丙申州治复昆山越四载己亥有司以太学师聘先生囙侍养便始应命比谒庙以先师曽子既进郕国封配享于庙矣而故号仍列庑下于礼乖违白于典教者正焉凡邑中褒贤纪功立祠表暮系名教者皆先生所建白洪武庚戌春大新学制明年以教有成效举教谕试天官中髙等而朝廷方眷注于儒不次进用司选者欲擢寘郡县力以母老辞不允故调西安之咸阳咸阳罹兵革乆庙学荡然至则芟夷荆榛作室若干楹以居弟子员躬亲教养民遂知学无何省府聘考多士甲寅归觐亲既返而省府修闗中诸郡图经仍董其事恒以母老道逺弗克就养抑欝不获信因病内伤遂不起矣其入闗时以五陵门候自号及卒知县庄九畴具棺衾塟咸阳原上竟符其言先生笃志古学塟祭务循礼法非甚病手不释巻故攷订精详文学渊永邑人以道学鸣者若王公彦光李公彦平皆表表者先生力欲追纵以变衰世陋习胡天不假之年惜哉卢兖州谓先生处家为孝子饬身为名士典教为良师而私谥之曰文懿先生时论咸以为然先生生于元至顺辛未得年四十有六子男二人长曰騊駼次曰嗣孺女三人长适朱晟次适林宗騵曹某所着有道学统绪图家祭仪丧仪昆山志咸阳志闗中名胜集陜西图经娄曲丛稿支离藁渭城防语总若干巻铭曰
　　行之醇学之正【叶征】孝笃志殒厥生仁者夀茫无徴不亡者存有立言【叶宁】
　　殷教谕哀辞【有序】　　　　　丰城余诠
　　洪武九年闰九月二十六日咸阳教谕殷孝伯卒于学舎年四十六闻者莫不哀之去年冬孝伯自秦归呉省亲拜先垄尝造予仓卒弗克欵奉言笑未防复入闗又失于追饯予心恒悒悒然不知其为永诀也悲夫孝伯谨厚嗜学读书慕知圣人微言大法之归趣孜孜忘昼夜寒暑之变其居家也孝于亲友于兄弟宗族乡党无间言其训学徒也谆谆不倦期于有成然后已其在咸阳也新校室于瓦砾之塲振士风于凋敝之后人皆谓闗西夫子复见今日岂期遽以疾而终于此耶置邮以凶问至其家则其妻陈氏亦后孝伯七日卒矣呜呼哀哉其子騊駼将匍匐奔赴扶柩以归又值疾作弗果今逾年矣尚旅殡于咸阳干里外呜呼哀哉丰城余诠与孝伯有斯文骨肉之好生无以答其交往之情死不得凭其窆以尽其吊哭之道尚忍为辞以哀之然情有不能自已者乃为之辞曰
　　夫有生而必死兮犹寒暑之推迁云积善而有报兮天道之信然斯人既有此内美兮夭胡不假之以年竟坎坷以终身兮志壹欝而不宣虽观光于上国兮亦何意于广文之氊忤铨曹而辞尊显兮念兹母以拳拳值迁调而逺迈兮致亲爱以俱捐俾二竖之肆妖兮曽瞑不可以少延遽易箦于庠舎兮寄孤榇于秦川岂定数之莫逃兮抑吾道之迍邅记玉楼而不返兮抱麟经而谁传诸生皇皇于舘下兮洒涕泗之涟涟朋侪何以质疑兮抚皋比而烦悁鲤趋庭而无闻兮鴈断行而不聮亲倚闾而白首兮鸾分飞而后先魂杳杳以长夜兮路漫漫以修阻渺咸阳于天际兮委娄曲于榛莽况予与子以乆要兮焉能不为之凄憷奠一觞而西望兮遂永诀于终古
　　祭殷教谕文
　　洪武九年嵗次丙辰闰九月二十八日己酉承事郎知西安府咸阳县事庄九畴率僚属耆士等谨以清酌柔毛之奠祭告于故儒学教谕孝伯先生殷公之灵其辞曰于戏惟公绩学艺文实出杨门艺天光焰是炙是熏择言砥行声誉四闻明朝取士隽防其羣廷阅甲科有社有民帝曰非尔实称儒珍育我英才淑惠后人秦维帝宅南渭北咸阳既墟秀杰旋钟俾振教铎师表是崇帝臣弗违奉职惟恭乃建泮宫有礼有容聿新风化俊造景从弦歌旣闻邻壤式宗孰不云乐有隠其恫有亲埀白子力臼井曷能致之闗河辽永目存心惟抚躬吊影郡侯钖类授檄归省清风载道沙尘不惊舍车登舟望里欢迎叙伦互拜母夀子宁有宅旧宇有植先茔以忠养志良副防荣请急有程乃赴乃职赠言盈装干金尔直诏申图志府宪公辟公出其素按索有绩有光闗辅遗编奕奕我莅斯邑西賔有席何幸同僚同心同徳士耆同庆民所矜式朝经暮史铅椠在持积劳以疾曽不告疲友人竺籀裹药时资时病少愈弱不胜衣祀事有请社稷其祈力疾将事肃恭是仪正言正色实为我规总戎尚贤资文饬武府史迎门抗词弗许自揆弗堪兴拜伛偻齿豁言譌怠佐尊爼颓然即卧气息如缕行旣弗果病亦自处闰月初吉倡我乡饮友生习仪指画在寝迎賔致币惟公是审僎介有贤肃徳凛凛将届之期公疾斯甚胡天夺之亟失我良朋我疑我悔奚考奚惩盖棺则已悲愤填胷咸阳有原累累塜陵按图索志粲若列星宅兆卜吉慰厝神灵执酹倾心爼芳瀹清矢词永诀鉴尔精诚于戏哀哉尚享
　　维洪武十一年嵗次戊午九月庚午朔越十有七日丙戌承事郎知西安府咸阳县事庄九畴等谨以清酌庶羞之奠祭告于故儒学教谕孝伯先生殷公之灵其辞曰惟公有言有徳顕名儒官自东徂西志亦盘桓乐新文教咸阳旧都五陵门候其署自呼泮宫卧病寂寞渭滨舘名枕流我其古人丙辰秋闰盖棺则已爰瘗毕原阅今三禩灵妥魄安宿草再碧式顺尔先谅无我【阙】衔哀有弟誓言归丧辛勤关河渉厯风霜迁圹涤骨裹以氊车首丘夙志礼无尔渝嗟予同心承乏兹邑斧丧奚资瓶羸奚汲翩翩灵旐东向其归觞祖道矢心以词尚享
　　洪武九年嵗次丙辰冬十一月辛巳朔二十四日甲辰前平江路治中东平费复初谨以清酌庶羞之奠致祭于故咸阳教谕强斋先生殷公之灵曰惟公之学之行乡党莫先我叨守土爰知子贤瞍居庠舎厥防是传始昆之士词章是学公始以经开示后觉干干日夕寳惜分隂以教裨治尤契我心世转风移十有余载人异炎凉公心不改以为善人当膺后祉云何一疾遽尔不起呜呼哀哉遗孤满眼母老家贫闗山杳杳旅殡于秦果何谓哉天道茫茫诚不可信尚冀后人无殒厥问乌乎哀哉尚享
　　洪武十年嵗次丁巳正月十有三日壬辰中书舎人卢熊遣男彭祖以肴酒致祭于亡友文懿先生殷公之位其辞曰乌乎先生纯粹贞固爰自童年斥絶外慕闭户下帷耽耆竹素良朋萃止名师早遇琼瑶待贾华骝骋路声名籍甚星鳯争覩一诣乡闱韬光敛歩逍遥娄曲户满来屦助教学宫守长延誉表扬风节诲化童孺逺近率从云奔川赴遵奉明法修饬典故荐书歘起伯乐惊顾力辞郡县宁处韦布西入咸阳名重师傅黉宇聿新童冠景附振此弦歌修厥簋簠臯比坐拥三渉霜露乌乎先生浑金璞玉【叶】不事雕镌靡借陶铸力追先哲纂承遗绪孝友介洁绰有余裕礼塟祖考防洽手足【叶】握手交懽旬日相聚别语丁宁叹息衰暮曽奉报书婴此沈防如何数月长寐不寤命不少延皇穹难诉熊也鄙劣亲谊夙着麻植蓬生骥尾蝇附朝游夕宿尚忆髫竖涕泗盈襟神丧色沮息黥补劓终莫予助爰修祭奠追思燕醧摅辞相哀曷究情素乌乎哀哉尚享
　　维洪武九年嵗次丙辰十月辛亥朔十有九日己巳友人袁华陈潜夫曹富朱吉谨以清酌庶羞之奠敬致祭于故咸阳教谕强斋先生殷公之灵曰惟公学博而行修气清而质粹蔼乎其有文温乎其有理望之者知为有徳之士求之昆庠一人而已嗟乎艺贯文塲兮宁处下位教铎遥遥兮走四千里虽家贫母在常情为可悲而主教得人亦斯文之所倚盖天生人为国之纪则乐育之诚固无间于彼此何阨运之复丁遽衔哀于下地后进失其师模有识为之短气顾秦岭之横云栖旅防于渭邸命与时违乌乎已矣虽然孝友一门朋游以义惟纯粹而无瑕质幽明而无愧虽失意于一时宜流芳于百世华等亲旧之情交承之契异姓同心分犹昆弟敬致哀于一觞寓防诚于葑菲防兮归来无上下四方只乌乎哀哉尚享
　　维洪武九年嵗次丙辰十月辛亥朔十有九日己己门人余熂等谨以清酌庶羞之奠致祭于先师咸阳教谕强斋殷公之灵曰乌乎天生哲人以道为寄云胡不淑遽尔不起嗟惟先生鸣道邑里鼓箧如云敦薄寛鄙潜心圣言有用有体世之蓍国之良器迁教咸阳夺此与彼娄曲伟人闗西夫子木铎琅琅以教禆治道旣渊源岂曰小试归觐慈闱笃孝惟至就养既艰志不克遂痛念劬劳言辄流涕哀哀先生以孝而死行通神明俯仰无愧两地菁莪痛忍遗弃尚想经帷恍若梦寐涙与情俱荼毒无地觞酒豆肩敬致葑菲山川有灵不隔诚意敬服师言永失弗替尚享
　　挽殷教谕诗
　　黉舎咸阳喜一新手提教铎振斯民闗山厯览嗟今古图志増修独苦辛化鹤仙游身瘗玉离鸾舞影镜生尘更怜阿母髙堂上日夜兴哀髪似银　秦约文仲尚想辞家逺入秦梦中频见白头亲半生辛苦留遗稿万里荒凉只病身弟子有情収朽骨天公无眼困斯人呜呼执友多沦没一奠生刍涙满巾　陈潜夫振祖天马脱覊情莫已忽看墨迹涙潸然三年心泳咸阳月万里魂归渭水船道统至言登史册春秋精义照青编先生一代河汾业留得渊源起后贤　张彦信
　　昭代徴贤大比年著书才毕讣音传鹤归华表人埋玉尘翳妆台凤逐仙行李尚遗新防服冷官应弃广文氊忍将一掬知心涙洒向咸阳客墓前　孔克让善夫朋旧沦亡思过半咸阳博士最堪怜春秋经学承师法孝友名门迈古先目瞑闗西千里外魂归娄曲北堂前一朝返塟情斯尽华鹤寥寥月满天　曹亨长通一上咸阳不复还先生雅志益堪怜北堂亲老含余恨西狩经残孰与传千里旅魂孤耿耿半生名教独拳拳哲人萎矣斯文系莫恠临风涙满前　朱吉季宁天赋渊源学行精斯文无赖哲人倾娄江水西风冷秦岭云横夜月明阿母倚门埀鹤髪门生抱道泣麟经为歌楚些招魂处千里灵车防日程　陆平公载已矣殷文懿由来学行优士评先月旦书法老春秋醇酒心俱醉明珠价莫酬修文从地下空忆旧风流嘅彼斯人逝天胡不假年还乡惟旅榇载道有遗编云断千山外天低一鴈前难兄有难弟大塟得归全　易恒九成
　　黯黯藏舟夜壑移先生遗我又何之忍闻渭水来丹旐惊报唐贤失紫芝露冷庭萱情易老天清鹤唳苦归迟自慙莫负侯芭土一读遗编一涙垂　门人余熂茂本忆昔覊旅中片言识鬷蔑十载忘年交兵戈正骚屑隠居事亲孝知子志卓越春秋参五传湮微必搜抉适当陵谷变遵养乐岩穴修辞去浮藻矩歩踵先哲大明更化初锋车聘髙洁辞荣忤当路一命万里辙志违乌鸟养涙忍杜鹃血咸阳方烬余教雨被绵蕝奂轮周孔庙骏奔豆笾设庭阶生瑞草书带青可撷孤云日在望缩地恨无诀遄归一觐省亟去两逾月老夫获晤语清风濯烦热著书固已多讨论心愈切安知三叠歌竟作千古别招魂赖遗孤魂返妻埀絶于乎世之人天赋何优劣或厌饫八珍子独茹冰雪或穏歩康庄子独蹊阢陧行行止于斯天视岂荒惚昆山云气惨娄江水声谁为有道碑修名罔磨灭　毗陵谢应芳子兰
　　试艺天官上台咸阳县里讲堂开春秋乆擅専门学梁木俄惊一旦摧龙剑芒寒归寳匣鳯笙声断隔瑶台铭旌早晚还乡土白髪慈亲涙满腮　范立中立典教那知老向秦秦中无日不思亲江山万里牵归梦风雨孤灯照客身可叹遗文称絶笔最怜后学失端人百年风采诚难忘犹想当时戴葛巾
　　讣书一道出西秦愁杀天涯七十亲薄宦未能酬素志儒冠已信误闲身一生孝友贻孙子千古文章属后人独有画图遗像在每来挥涙拜衣巾　门人朱晟

　　强斋集巻十
