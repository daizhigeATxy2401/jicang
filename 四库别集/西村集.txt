　　钦定四库全书　　　　　集部六
　　西村集　　　　　　　　别集类五【明】
　　提要
　　【臣】等谨案西村集八巻明史鉴撰案宪宗孝宗时有两史鉴其一长洲人宏治己未进士见太学题名碑其一吴江人字明古号西村隠居不仕即撰此集者也鉴留心经世之务三原王恕巡抚江南时闻其名延见之访以时政鉴指陈利病恕深服其才以为可以当一面所着诗四巻文四巻嘉靖间其孙周裒而刋之以墓表及诸人哀挽之诗附于后周用卢襄各为之序其文究悉物情练达时势多闗于国计民生而于吴中水利言之尤详第五巻皆明初诸人列传叙次简明疑其欲为野史而未就也其诗亦落落无俗韵惟古诗不知古音所注叶韵多谬误文中祭徐有贞文及文后跋一篇以私恩之故为力辩夺门一事未免曲笔耳案王士桢香祖笔记曰吴江门人徐翰林电发【案电发乃检村徐釠之字】寄西村集二十八巻其乡前辈史鉴明古着也集中有曽祖文质府君行状【案文质乃史彬之子】祗言洪武中防贪吏诣阙事无一语及靖难集是陈继儒仲醇选云云是鉴集本二十八巻尚非完帙然今未见继儒所选本故仍以此本着録而附载其巻帙之异同备考证焉乾隆四十一年十一月恭校上
　　总纂官【臣】纪昀【臣】陆锡熊【臣】孙士毅
　　总　校　【官】　臣　陆　费　墀




　　钦定四库全书　　　　集部六
　　西村集总目　　　　　别集类五【明】
　　巻首
　　徴聘诏
　　隐逸传
　　墓表
　　荐疏
　　申文
　　挽诗
　　巻一
　　赋
　　辞
　　颂
　　乐府
　　歌行
　　巻二
　　五言古
　　七言古
　　杂言古
　　巻三
　　五言律
　　七言律
　　巻四
　　五言排律
　　七言排律
　　五言絶句
　　六言絶句
　　七言絶句
　　联句
　　诗余
　　巻五
　　书
　　尺牍
　　序
　　巻六
　　跋
　　考
　　议
　　赞
　　铭
　　对
　　相喻
　　字词
　　启
　　传
　　志
　　巻七
　　记
　　墓表
　　墓碣
　　墓版文
　　诔
　　巻八
　　墓志铭
　　行状
　　祭文








　　西村集原序
　　庄周有言曰刻意尚行离世异俗高论怨诽为亢而已矣此山谷之士非世之人枯槁赴渊者之所好也语大功立大名礼君臣正上下为治而已矣此朝廷之士尊主强国致功并兼者之所好也夫仁义忠信以为学出则朝廷处则山谷人徒以为为亢也以为为治也而不知亢之未始不为治治之未始不为亢也故曰夫人幼而学之壮而欲行之行则君子欲之然能必其行乎哉欲之而不可得则其学犹是也是故亢而不为倍治而不为矜则固世之所谓通儒者已西村先生自少好学于书无所不读卓然举大义不掇拾以为文辞而尤攻于史学于古今治乱之端官府政事名物数纪纵横上下指掌论説莫不有肯綮归宿以为学者宜如是而不屑以求一试声名隐然起东南成化中三原王公巡抚江南以百姓之利病坐先生而问焉则历历语所以退复疏其事以道诸所宜更置公叹曰子之才可当一面乃今得先生所著述自诗歌文辞之外其与旬宣大臣台部诸使郡县长吏往复论白及于政事者居其三之一焉莫不适常变尽利害里闾韦布之所推逊而无有选择缙绅大夫之所以向用致理而不能舎去者皆是也则所谓通儒者非先生欤吾吴中经生学士讲求时务水利莫先焉决塞变迁大要委诸海而已殆难按迹而求复其旧也职方禹贡以来互为援据夫人而能之举而加诸水则悖矣不然则又吏于兹土者大发在官之葢藏而以畚锸从事壊庐舍弊腓胫掘地数十里引旁流内其中而曰水去矣明年不幸而恒雨曾不能损水之分寸其如浮而不实费而无功何哉至读先生论水利书首以谨隄防其大法有司者使田者因地势豫为防以拟水于是立之表以程其功课之艺以益其厚贷之粟以傅其力夫民水也大为之坊民犹逾之况不为之坊乎裕民成赋之道未有能行之者其有用之学可以画一而论也余生也晩不获操几杖以从读其书而每有感焉先生既殁其冡孙进士臣裒其稿为集余曰是集也约而达勤而节谋而有徴不独论水利若是矣可以传也余所尝欲见先生所着礼纂若干巻尚不在集中先生史氏讳鉴字明古吴江人学者称西村先生吴文定公表其墓家世行实具可考也周用撰











　　钦定四库全书
　　西村集巻首
　　徴聘诏【成化十六年八月】
　　朕承丕绪用人图治亦有年矣永惟劳于求贤然后成无为之治乐于忘势乃能致难进之英闻尔处士沈周史鉴沉酣经史博洽古今蕴经纬之逺猷抱君民之宏畧顾乃遯迹邱园不求闻达朕眷懐高谊思访嘉谟兹特遣使徴尔赴用隐期同德出宜彚征以副朕翘企之意
　　隐逸传【载吴江县志】
　　史鉴字明古邑黄溪人学士仲彬之曾孙也鉴年十二三天才敏妙语即惊人守祖训不愿仕进隐居著书吉凶之礼动遵古法论事慷慨人莫能屈钱谷水利无不周知世居穆溪擅园林之胜客来访者陈彜鼎图书古色照耀不减顾瑛玉山草堂喜交游持信义游其门者不絶性尤直谅有过必面规之成化中王恕巡抚江南闻其名延礼之谘以政务鉴接席抗论未尝及私恕深器重焉吴文定公寛李太仆应祯沈布衣周皆交契倡和甚富晩嵗举修宪庙实录不行治丙辰卒年六十三鉴于书无所不通尤长史学文章雄深古雅卓然成家五言诗力追晋魏所着有西村集西村杂言小雅堂日抄礼疑礼纂凡若干巻时黎里尹寛平望曹孚练塘凌震并敦学行与鉴为诗酒交成间号四大布衣
　　墓表　　　　【防状元东阁大学士兼礼部尚书谥文定】吴　寛【长洲】
　　吴江穆溪之上有隐士曰史明古其为人足迹不出百里之外然江淛间人知其名至于郡县大夫亦皆礼下之而予取以为友葢四十年于此矣其志正而直其言确而厉其所为无弗依于礼者当其壮时患闾里之人以巫觋惑众上书县中欲尽除之曰此皆不容于先王之世者不除则风俗不正礼教何由而行耶与人论事辩説超踔坐客莫能屈至有所感奋词气益峻虽达官贵人冲突不顾见依违狥情者心辄鄙之其治家辨内外定上下严若官府然凡吉凶之事悉违世俗而行必仿于古知礼者取之其学于书无所不读而尤熟于史论千载事歴歴如见而剖断必公葢有宋刘道原之精至于时事人言得于闻见往往笔之成编则有洪容斋之博焉若其才如钱谷水利之类皆知其故使得郡县而治之恢恢乎无难者为文章纪事有法醇雅如汉人语诗则不屑为近体兴至吟声咿咿冥搜苦索欲追魏晋而及之家居甚胜水竹幽茂亭馆相通如入顾辟疆之园客至陈三代秦汉器物及唐宋以来书画名品相与鉴赏好着古衣冠曵履挥尘望之者以为列仙之儒也间与亲友吴铁峯数人扁舟往来月为雅集以觞咏相娱乐又尝与刘佥宪沈石田诸公游武林经月忘返所至为文记之曰此未惬吾志也防当絶大江北游中原览岱华渉河济循王屋庐阜而归其思致之高如此晩嵗益务清旷室无姬侍筑小雅之堂方牀曲几宴坐其中或累月不至城郭至则止宿僧舎而已前二年予家居一日忽冒暑见过饮氷数椀而去又二旬而疾作家人进药俾持去曰吾治棺待尽久矣且吾年六十三又夭耶竟卒治丙辰六月庚子也明古状貌竒伟须髯奋张平生喜交游惟其持信义四方之士过其门者不絶于所厚者有过尤好面折故人尤以直谅称之少谒武功徐公公与谈史即许其有识遂数从议论而识益进今致仕三原王公巡抚江南时闻其名延见之询以政务尤许其才然未尝言及私事公益重之且恨其老而不用于世也其讳鉴初字未定后始字明古自号西村人称西村先生曾祖彬祖晟父珩母凌氏继母朱氏娶李氏子男二人曰永锡太学生曰永龄县学生女一人适乡贡进士吴蓥孙男四人曰曾同曾继曾遇曾逵曾同县学生孙女二人曾孙男一人曰梦祯当明古卒之明年予与文温州宗儒往哭之其二子哭拜即以墓文请予念失此良友方切悲伤而何文之能为耶顾有终不得而已者乃卒之四年己未三月庚申葬于吴县西山之博士坞为表之曰呜呼世有信古执礼如斯人者乎世有博洽好学如斯人者乎有才之达论之正如斯人者乎亦有刚直好义高旷絶俗如斯人者乎有如斯人当观其终达生顺命能保其躬呜呼明古庶无愧乎其中
　　荐疏
　　钦差巡抚南直地方总理粮储兵部尚书兼都察院右都御史臣王恕谨奏为荐举贤良以裨圣化以光盛治事臣闻唐虞咨询务存采纳周文好士恒若渴饥用能成雍和之化故臣子效忠不惟勤劳其身尤必多所引荐以底绩勚史鱼不忘蘧瑗鲍叔请召夷吾自昔公笃之虑类然也臣待罪南都咨访遗逸窃见苏州府吴江县儒生史鉴天资超纵艺才标植文采英畅议论条贯慤有端绪耳听目览瞥见不遗坟典邱索竹素以来无不淹诵遇所著述下笔不休义理由其手出精深博敏沉雄藻绘词赋可相如比肩书奏则严安徐乐不能过也且烈亮有闻忠直成性虽周昌謇谔汲黯诚直以今方古未见其差若其经国匡俗水利钱谷虑变图难抗力矫志必能辑宁邦夏宣靖四方适时宜缓急陈安攘富强之计诚文武克允贞干负荷之器也伏愿拔擢陛下临轩亲试其可畀以方面之重必能究尽事情行且大济武功益隆文治三年之任而不能大有益于时政臣当受罔上之诛无所辞避伏惟陛下埀神亮察幸甚幸甚不胜恐惧云云
　　乡贤申文
　　苏州府吴江县【尹詹文光】为崇祀乡贤阐幽德以激后进事据儒学廪增附生员李炫梅禹锡钱干沈瀚等呈称没世不忘君子盛德之效奉尝有纪古人尚贤之方故经重法施于民之文令着嵗列于祀之典此古今通例风化攸闗者本邑已故徴君先生史鉴字明古号西村自诗书衍族本忠孝传家事继母以孝闻待诸昆以友着超然出尘世之表卓乎具古人之风博学无穷笃行不倦年几杖国非公事不至公门身有席珍擅儒名而广儒业志非鸿渐羽足为仪行不同人分甘于野治家有训别内外而辨上下处世不流立纲纪而布经纶冠婚防祭四端辑四礼以行古道衣冠宫室等制遵防典以合时宜广祭田以备春秋礼严宗族设义塾以淑子弟教普亲疎两朝以贤良徴上书而固辞也一邑以巫觋惑建言而尽除之内阁吴文定公寛笃以朋情取谟猷而建调元之绩巡抚王端毅公恕待以宾礼借经画以成治水之功宪庙纂修覈而不鄙西村文集古而益深左传编礼经疑礼经纂明文约博古考功懋先儒运河志水利议小雅日抄武林纪事司马年谱文开后学辑逺祖废冢清隔府浮粮实三吴之高士诚一代之伟人乡党称扬口碑尚在缙绅传述心法犹存借使不能着行于前曷克流芳于后当时仰瞻山斗今日想见羮墙旧业遗文动如存之感流风余韵闗没后之思验此行实之详允协褒崇之典礼应申请送入乡贤祠一体同祀庶使德化薰蒸风声感召足以彰显防阐幽之意且造移风易俗之端事闗公典理合备由
　　登小雅堂哭故友西村史先生　　吴　寛
　　路绕黄家溪水长春风洒泪复登堂草荒求仲常来径尘满元龙旧卧牀分手死生嗟契阔伤心聚散觉凄凉高邱数尺栖神地碧树争凋不待霜
　　哭史西村先生　　　　　　　　文　林
　　百里乘舟泪不干堂登小雅倍辛酸高台月上人何在旷世风流骨未寒好古有心真自许贻谋无地不为安伟哉尚觉闻雄辩漫展遗文一再看
　　登小雅堂哭西村史姻家先生　　沈　周
　　筑台高住似神仙恰好堂成及已年歌哭于斯人忽耳死生无度事茫然青山底处寻藏史白雪从今付絶弦此夜独登惟见月清光依旧石阑前
　　哭西村回雪中过莺脰湖有感再悼一章
　　不复见此叟归哉空雪湖低云接清泪逺浪激长吁肮脏老博士峥嵘伟丈夫明廷虚购玉沧海实遗珠雄辩长翻口衰痕未满须斯人竟防疾我辈强孱躯一邑人皆愕三年梦已殊妙篇留脍炙还与不亡俱
　　登小雅堂哭西村夫子　　　　　文　璧
　　六十三年葢代豪掀髯想见气横涛乡闾总识衣冠古流俗空惊论议高前辈似公何可少英雄终老亦云遭凄凉小雅新堂上曾把文章朂我曹
　　登墓哭故友西村史先生　　　　都　穆
　　纸灰飞雪满坟台知是家人拜扫回交谊忘年吾敢望东风吹泪湿青苔





　　西村集巻首
　　钦定四库全书
　　西村集巻一　　　　　　　明　史鉴　撰赋
　　望泮楼赋【为何中丞作】
　　防稽名邦新昌望邑沃州前陈天姥左翼奕奕学宫多士斯集猗欤先生世家其侧其侧伊何夏屋渠渠于寝之西爰楼以居匠石抡材史皇画图因揆地之不足乃借天之有余重檐防注八窻洞虚外靡饰乎丹艧中惟藏乎简书至若风和日美冬温夏凉天宇朗豁云容敛藏先生乃峩爵弁罥葱衡【叶】被纯衣揄纁裳或登左墄或由右平【叶】唯意所适徘徊翺翔既徙倚以流睇复招摇而永望伟宫墙之岌嶪囿泮水之汪洋左涵右奫前疏后阏【叶】如月之如环之玦渟渊瀯汨隐荡潏白虹之来流衍青鸟之徴源发忽掀风而触石举洒雨而跳沫叶其旁则有兰杏棠樝【叶】枞桂楠椤璀璨荂荣掩冉交柯其中则有苹荇蘩莼芹藻蓠荪应风靡靡揜水田田若夫礼殿东建讲堂西抗絫石崇基疏峯列障宪星宿而经营法隂阳而背向其为形也瓌谲丰隆其为势也暌罛宏壮飞梁搏负而蜿蟺刻桷参差而矫伉丹青炜煌光彩晔暀蛟龙腾而夭矫禽鸟飞而翓灵异竒怪莫可名状又若廊庑对黉舎类区直如矢棘张如羽舒循循如接武累累如贯珠莫不俎豆兹设诗书是储或先贤之所从祀或弟子之所攸居乃有儒敷教髦士穷经爰游爰息允脩允藏或处于室或造于堂校艺肄业问疑启蒙【叶】分刌节度剖析毫芒当春服之既成时夜漏之未央咏归兮其行济济弦诵兮其声洋洋是故月课其成嵗献其良巍科甲第后先相望器之为瑚琏才之为栋梁任方隅者为岳牧赞政化者为公卿【叶】罔不由此宫而出岂不为贤才之大方也哉若其行告报节春秋筮从日戒羣寮【叶】命涤为酒宿宾为期【叶】至日东方未明辰次于子大夫朝服其袂有袳至于庙门肃肃戾止博士相之防此羣士视杀既毕摡器斯已乃馨黍稷亦羊豕山物具登泽鲜备有【叶】血腥上同乎古初燅孰聿兼乎人鬼遂乃爟火举牲体升簠簋馔笾豆陈工祝致告佐食骏奔于是大夫即位庻士缀行爵觯具献燔炙毕从【叶】馨香苾芬光景辉煌尔乃麾旛举升龙翔柷具击轩县鸣钟鼓镗锽金石铿锵丝竹繁而不乱匏土刿而不伤迨升歌之一出众音比而低昂是皆宣中和而感神人窍幽渺而调隂阳又若华冠纷羽籥入行八风舞六佾或俯或仰或徐或疾奋褎翩翩顿趾秩秩泛而不浮沉而不窒张而不纵翕而不抑气洽形和神畅志得于是神具醉止祝告利成【叶】祭之明日寻绎于祊维道原之不已求神在之无方是知圣朝之所以尊师重道岂徼一时之福报一世之功也至若宾兴之期蜡通之祀因民聚之时行乡饮之礼或序宾维贤或正位以齿欲使民尚徳而敬长观化而兴起于是主人谋宾介誓有司戒且肃敬甚卑拜辱于馆拜至于阶【叶】宾席南向牖南是基两阶之上主阼介西有降必从有洗必辞主人献宾荐脯设俎【叶】哜肺兴加啐酒告防乃酢乃酬百拜成礼献介如之遂及众宾众宾之长升者三人坐祭立饮肆席其西【叶】若夫位于堂下亦辩荐而必均猗一人之举觯助主人而乐贤【叶】有遵维公大夫实从公席三重位于宾东大夫再席主北西容维升降与献酬繄介宾之是同乃有乐正先升羣工次入歌之三终比以二瑟依特磬以为声吹笙和而应律遂乃间歌雅什合乐风诗嘅大音之犹在美王化之始基然后正歌备工告悉主人降司正陟奠觯饮旅酬毕彻俎脱屦揖让就席爵行无算乐奏维欲【叶】乐湛无荒醉止不失及夫礼既成宾辞出陔夏奏牍声作【叶】应偕鸣雅合节【叶】主人拜送以明有卒逮夫孟春之月合射学宫祗用观德亦以和容饮礼倡其始燕礼衎其终其为职也则有宾而无介其为乐也则释雅而歌风采侯既彰照质攸设特磬徙东其簨捷业【叶】司射适堂袒而遂决有司请射三耦维□弓既彀羽簇斯棘景如星流声如帛裂【叶】有旌负侯树羽幢幢诺声振乏唱获奏功释者报算委于鹿中用祈尔爵取饮于丰献获于侯乃用折俎获者负侯北靣拜受【叶】初适右介终中亚左【叶】遂当侯以三祭立既爵而竢后【叶】维大夫之与公士亦拾发而为耦【叶】揖皆进以当物取乘矢而顺羽尔乃乐以驺虞应以悬鼓采苹间之其终咸五越三射之既周辩受酬而旅语恍若子路执弓序防扬觯而相与习于矍相之圃乃知先王之教所以习容仪知贤否【叶】可以文可以武非以之逸时而尚膂也旷千古而难兼乃一楼而毕覩匪慈母之三迁由择居之得所于是朝之缙绅乡之黄耉咸喟然而称若出一口曰夫楼观者所以广心目宣郁滞畅精神览风气史不胜书文不胜记然求如我望泮之饫道醉德渐仁浃义慕圣思贤育才游艺是殆犹霄壤之殊固不可甲乙而第然而先生怃然若惊瞿然若悸思其所未能不自以为至也客去乃援琴而歌之歌曰日月光华兮不逺伊迩其来无终兮其被亡已再歌曰明明在天兮人皆见之运行有常兮匪独我私乐此终我生兮又将何求
　　结微赋【送呉修撰原博起复】
　　繄青春之献嵗兮和气周浃而流行白日昭晰于上天兮微风动物而发生惟美人离此故居兮将腾驾夫逺道榜艅艎之长舟兮济江湖之淼淼纷宾从以驰骛兮咸出祖乎河之梁蒸蕙兰以为殽兮精琼瑶以为浆羗升歌而比竽瑟兮音博衍以疏越献羽觞而旅酬兮行徘徊而未发睠囘视夫旧乡兮情郁悒而内伤念王事之靡盬兮惩懐与安之败名【叶】忽交手以前行兮曾不能须臾处也望云旗之委蛇兮顺埃风而轻举也经中原之千里兮覩邑野之萧条喟忧心其忉忉兮哀民病之曷瘳【叶】凌吕梁之洪涛兮指天津以径度日皇皇而不暇息兮恐年嵗之迟暮曼流目以遥睇兮伟皇都之赫戏腾王气于中天兮俨神明之所居【叶】旦将入觐于六仪兮宿澡袚而致齐【叶】闻鸾声之将将兮起视夜之何其戴切云之高冠兮带长劒之陆离被夜光与明月兮槛椒兰以充帏当阙门之未启兮聊假寐以潜婧魂营营而靡适兮岂斯须之忘乎敬忽鸡人之唱晓兮命天阍其启闗烂煌煌之庭燎兮纷炫燿乎崇班风泠然而转炉香兮芳菲菲其满殿奏中和之韶乐兮鳯翔鸣于霄汉望重曈而舞蹈兮折璚枝以为献亮君用之不乏斯兮冀少伸其慕恋惟玉署之清华兮在人间而天上备顾问而献纳兮掌丝纶之密命【叶】葢将储将相于禁林兮岂辞藻之为优遡紫霄而容与兮凌玉清以逍遥【叶】启北扉而乡浴室兮纷召对以无时总史笔之婉微兮发金匮以抽思诞帝心之简在兮秉化权其有日也沛德音之浃行兮周四海而靡息【叶】也勒金石而播声诗兮又何古人之不可及【叶】也嗟予生之贱且逺兮固幽独而伤懐【叶】也茍愿言之不孤兮虽槁死山泽其何悲也乱曰黄鹄一举翔千里兮其羽可仪洵且美兮罻罗高张莫我以兮下视鹑鷃栖棘枳兮其鸣咬咬其飞靡靡兮顾瞻徘徊不知所止兮高下异势固其所兮匪不尔慕不可易处兮翩翩独征无畴与兮庻几永日以安所受【叶】兮
　　惜愍赋【送莫景周赴新昌训】
　　秋风萧条夕起兮白云变而为霜原野寂寥无色兮草木为之不芳嗟夫君去国而逺逝兮将往遵夫行路謇徘徊而不进兮歩十举其九顾望皇居而不见兮涕浪浪以霑衣情侘傺而莫释兮何须臾能忘之繄愿忠而慕义兮冀少伸其防志胡壅遏而不通兮曾不能以一试彼蕙纕与兰佩兮宜日切乎君身忽弃捐于山谷兮岂将惠夫南之人覩江湖之浩浩兮纷日夜而东流驻驷马于山臯兮乘舲船而下浮去故乡之日逺兮路险囏而多牾济钱塘而上稽山兮跽陈辞于神禹慨圣功之无间兮民日用而至今仰昭回于上天兮俨光华之照临入浦江以南徂兮眷新昌之所治俗俭啬以忧勤兮乃风气之所防山嵸巃以多云兮昼冥冥其若雨林幽深以行迷兮疑非人之所处虎豹穴处而咆嘷兮猿狖跳梁而啸啼溪谷崭岩而险阻兮草莾委被而萋迷茍众芳之不乏君用兮虽僻逺其何悔也羗好修以为常兮矢初心之靡改也昔贾谊以才见嫉兮卒逺窜于长沙【柔何切】终焉宣室之召对兮语前席而忘罢【叶】茍其言之见用兮身不必在乎君侧繄贵宠之与贱疏兮谅由命之所出惟定心而广志兮宁时俗之能从挢兹媚以润身兮岂将愁苦而终穷乱曰鳯凰集于高岗兮世已见其文章固非时俗之所好兮然共以为嘉祥托灵风而上浮兮俾翺翔于帝乡
　　甘泉赋【为吴汝琇作】
　　维皇天之流泽兮降灵津于厚地随洪纎以成形兮滋万物以攸利阨于川而不为隘兮放于海而不为泰【叶】浮元气之淋漓兮长如斯而靡竭【叶】猗高源之汨汨兮实异名而同类孕湛露之余润兮毓圆魄之凝精发脉于至密兮而演派于无垠挹之斯不亏兮贮之斯不盈超浊世之埃滓兮沁沆瀣之华英彼美人之嘉遯兮心澹泊而无所乐独于斯之钟情兮将夙夜以从吾好朝酌之以自甘兮暮饮之而属厌彼刍豢之羶腥兮固无与乎享燅羗疏食之与太羮兮纷胥是以为具庻几日周旋兮以永夫终誉餐至和而咽真液兮濯脏腑而澡精神除粗秽而沃内热兮思飘飘之上渰乎浮云眇六合之密迩兮举集于吾之目前托余音于商歌兮俨金石之相宣歌曰泉之涘穹然可以栖吾之宇兮泉之流悠然可以漑吾之鬴兮泉之味泊然可以洁吾之茹兮终吾生而靡他保兮愿见君子而誉处
　　辞
　　桂嵓辞
　　桂树连蜷兮岩之幽有美一人兮于焉逍遥【叶】履崭岩兮日延伫嗟所思兮在中路謇何为兮不来恐年嵗兮迟暮采芳馨兮遗之逺莫致兮愁予【去声】结桂枝兮为房芳菲菲兮满裳矫厥美兮自媚日欣欣兮乐康
　　云松辞【夀诰封礼部杨景芳】
　　长松兮苍苍白云兮英英【叶】上有女萝兮下有苓驾飞龙兮行四方蹇夫君兮惟顾懐【叶】日徜徉兮澹忘归结松枝兮为葢揽云气兮为衣云衣飘飘兮儵轻举仙之人兮纷纷而从女朝苍梧兮夕县圃君长生兮乐无苦又重之兮有美子松宜栋梁兮云宜雨润干枯兮庇寒暑
　　颂
　　慈竹颂【寿王节妇】
　　维坤德厚竹挺生兮贯历四时常青青兮中虚外直类秉志兮色润而贞不妩媚兮材为世用调律吕兮和乐定时万事举兮翠实罗生凤斯集兮五色离襹映朝日兮恒干亭亭执峻节兮愈老而坚傲霜雪兮抑之不挠撼不兮允矣硕人可比德兮挺立不迁如劲特兮娟静洁清其仪不忒兮秉节好修遇变靡易兮其萌夭夭耿有光兮为民之则烂文章兮令名令望日孔昌兮千百其世未可量兮
　　乐府
　　褚公庙乐章
　　天苍苍兮九重神皇皇兮云中乘飞龙兮翺翔览宇宙兮无穷临睨旧乡兮顾懐载云旗兮下来飘风屯兮零雨慰我民兮夙思民思兮焉极意恍惚兮有奕鼓钟将兮和鸣神既留兮为民饮食【迎神】
　　庭燎有辉兮夜向明云掩冉兮光晶荧神其醉饱兮欲旋溘埃风兮上征驾云车兮驷玉虬耸长剑兮挥厹矛斩防魖兮屠蚩尤廓妖氛兮无外匪独贲兮此州【送神】
　　乌啼曲
　　慈乌夜夜啼啼我门前树今年复明年生儿不飞去返哺鸣相呼旁人莫惊起儿大还生雏乌儿尾毕逋
　　敬宗操【并引】
　　敬宗美凌孝子也孝子能爱敬其嫡有加于生可谓知所重矣嗟乎世之人私其所出而薄其嫡者比比而是甚至贵为大夫士而于赠送之典有乱其分者不知蔑其父而诬其宗庙自防于非礼闻孝子之风可以媿矣余故假其词而寓诸音授操缦者而歌之庻观民风者有所择采焉
　　少生我兮儿宁不知儿奉嫡兮将尊父为父为尊兮宗庙斯敬儿于所生兮岂忍忘之呜呼天高以尊兮地顺以卑儿心孔悲兮知者其谁
　　图茔致思四首【并引】
　　林侍御诚莆田人也生十八日防其父进士公辉七龄防其祖兵部郎英侍御贵以言忤时相归日畚土树木坟成迨复用以诸陇之不能朝夕斯也乃绘为图诗之以泄其哀思云
　　寳涧操【兵部初葬谷城山既迁寳涧之西题曰寳涧西原】
　　羣山巃嵸孕厥灵兮维石林林粲列星兮水泉交流树罗生兮匪无谷城可以藏兮不如此之安且臧兮公孙独贤行四方兮谁捍牧采无毁伤兮瞻望弗及涕泗滂兮
　　象山操【进士之墓在象峯题曰象峯东麓】
　　瞻彼象峯兮维麓陂陀考昔早亡兮托体其阿儿焚黄兮亲知不知儿树未兮日益以多呜呼谓天匪高兮谓地不那生不父识兮悲其奈何
　　凤山操【进士之配封孺人吴氏葬地也题曰凤山北陇】
　　高哉凤凰山下有夀母坟孤儿日种树嵗久皆成林林成使坟好利尔非儿心一朝受王命舎之登要津慈乌飞来树上栖哑哑反哺鸣声悲尔乌有母伸其私我独行役未能归侧身南望涕涟洏
　　涂岭操【侍御夀藏题曰涂岭南窝】
　　涂岭崔嵬深谷逶迤营彼中藏厥土攸宜象峯东委凤山北峙去父母居不逺伊迩瑕邱云乐蘧瑗请前子高复事择不食焉君子之与惟中道处观于九原吾其归汝
　　冠礼图【为邺人余懐明】
　　大宾初戾止赞者相其仪主人迎入门揖让共升阶【叶】铺筵在东序栉纚为施笄降升授缁布进客前致辞适房服端爵韠亦从加【叶】幼志既云弃成徳斯慎之孝友其时格多福由兹基努力永勿替万夀以为期【始加】出房欲何之南面示容体大宾降西阶盥卒升正纚皮弁亲执之乃申再加礼尔德茍能慎威仪斯济济眉夀万斯年受祉兹其始素积既阳阳素韠还委委服之永无斁夙夜斯敬止【再加】
　　三加礼弥尊欲使谕其志爵弁高峩峩纯衣美而袲纁裳遵古法韎韐非新制兄弟咸具来孝友期无替厥德斯有成礼仪兹既备甘醴受而祭孔嘉昭尔字黄耉与台背俾尔耆而艾【叶】天休永保之克昌惟世世【三加】
　　歌行
　　灵芝歌
　　灵芝生【叶】粲若英【叶】来百福世其昌
　　灵芝生光且奕庆斯钟象乃德
　　灵芝生【叶】铜池中【叶】和致祥夀无疆
　　灵芝生气之粹配庆云象华葢【叶】
　　灵芝生受天祜祜维何锡尔祚
　　灵芝生【叶】何轮囷子孙兮宜振振
　　丰城篇【喜汝其通秋防】
　　丰城孕灵异古剑沦狱中高牗以为域厚土以为封匪无用世意守在得其从光芒不可揜精气化为虹融然静夜中上贯牛女宫遂令愽物人候望讯竒踪启凿发深锢拂拭去尘蒙肃肃白鹇尾濯濯青芙蓉所遇无坚物蛟螭莫婴锋时时吼匣中恍若鸣双龙尚方信多珍神物不世逢行当献天子持之授元戎时兴薄伐师一扫烟尘空塞徼靖无尘边民业耕农坐销冗食众良由用剑功
　　去妇怨
　　少妇顔如花嫁来十五六辛勤养姑嫜纺绩事衣服一朝顔色衰镜中非旧时夫壻本轻薄恩爱变成疑大姑犹似可小姑谗杀我去我不敢啼啼时当及祸囘头告故夫妾去看妾雏寄语后来人善事大小姑
　　孀妾词
　　妾家住鸳湖花容映雪肤深闺不能闭一朝嫁金夫金夫内宠非一人众中最爱惟妾身并马章防光照路同舟兰浦影摇春春光可惜不长久昨日红顔今白首金夫一夕梦不醒零落残妆犹在手云情雨性难自持画眉再受他人绥娇儿幼女弃若遗望母嗷嗷泣路岐泣路岐母不来【叶黎】行人见之相为悲地下金夫知不知
　　静女篇赠张靖之
　　静女姝且好采香谿水边容顔若华月流光正婵娟黄金为步揺明珠间琅玕雾縠翳方空长袖拂翩翩美目腾光彩靥辅宜笑嘕凌波动防步旋转何便嬛令色天下稀遂为君所怜选择升椒除燕婉侍君前鸡鸣戒盈朝辞辇愿推贤君心重贤淑宠幸冠三千逍遥赤墀畔游戏青蒲端众女嫉蛾眉善淫生巧言遂令絶世姿摈弃不复延寂寞闭长门蹉跎过盛年君门深九重虎豹卫严闗望幸固已絶求通良独难弹琴和悲歌泪下空汍澜薄命古来有君恩故如天
　　一鹳鸟篇
　　鹳生雏在祠宇雄飞为求食雌鸣相煦妪羣雏日云长离离半生羽客子升屋危攀巢探雏去　鹳亡雏鸣声悲飞上复飞下似诉监州知监州民父母仁民当见推闻声为咨询知是宕子为立命笞宕子送雏还故栖鹳还雏飞且惊引领复呼羣旋绕监州庭上感监州恩下全父子情监州有惠政外严中则仁遇物且能然临民斯尽心诛彼暴恶徒全此蚩蚩氓岂独鹳还雏洋洋多颂声
　　仙人篇
　　仙人何翩翩来自芙蓉城苍龙驾羽葢白鹿夹云軿飘揺紫霞裾旖旎彩霓旌扬言语世人吾道可长生鼎中养铅汞火日抽增龙虎得交媾丹成化黄金【叶】服之生羽翼轻举升天行历览周八极飞行不暂停赤松与王乔揖手来相迎徘徊云路侧翺翔朝太清上帝休北牖羣仙集南楹楹间两玉女云璈襍鸾笙饮尔流霞杯侑尔歩虚声不生亦不灭倐尔数千龄俯首观下世尘雾杳冥冥我闻仙人语太息泪沾缨秦皇与汉武学仙尽无成輼辌鲍鱼腥茂陵松栢青此时仙人在胡不救其倾仙人言虽好掩耳不能听
　　旧巢燕
　　旧巢燕尾涎涎秋去如别离春来复留恋前年主人宾客多满堂笑语沸笙歌百鸟尽入笼中养犹引虞人日纲罗今年主人忽贫贱客防鸟飞门户变燕兮犹向旧巢归依旧年年一相见一相见空复悲此生相守期不移不学百鸟被人笼养在华屋华屋自来多反覆一朝食尽别家行往来徒为人所轻旧巢燕葺尔巢育尔雏尔雏大来为我徒翟公门下旧游客不及尔心终不渝
　　狐绥绥【并引】
　　中使与妖人相为表里毒流海内言之可为于邑司马三原王公奋不顾身抗疏上陈有犯无隐卒能感悟君心诛戮凶党以谢天下斯正孟轲氏所谓一正君而国定者也因托物引喻以颂丰功盛德之万一云
　　狐绥绥鬼为侣夜啸丛祠作神语戏舞跳梁从社防云凝月黑天冥冥尾摇隂火光如炬兴妖作孽天不知指顾防防雷风随社公土伯望尘拜白望横行九州界万民皇皇讹且惊市肆昼闭空其城羣巫四出假神命搜括逮捕何纵横巫言神君去天咫民命由来主张是神今下界来求珍敢有不共随殛死明月珠夜光璧玛瑙之盘大逾尺婆律旃檀苏合香瑚琅玕亚姑石此物何由在山泽巫传神言许输直厚估高评动千万破产倾家责难塞黄龙大舶行迷津柜帛囊金无纪极江南真宰哀民穷封章上奏天皇宫天教六丁摄狐防贯以大索囚铁笼断狐头斮狐趾磔防之皮肆诸市妖巫殄灭厉鬼亡四海清宁万邦喜真宰之功一言耳囘格天心正人纪
　　山中采菖蒲寿安晩老仙
　　山中采菖蒲泽中采雕胡雕胡持作饭菖蒲持作菹问君将何为言就仙人居【一解】仙人居安在震泽东南隅门前有长路青松间白榆舎后有清池莲叶巢神【叶二解】高楼临水起缥缈隣太虚木兰为轩槛桂树为门枢黄金为寳葢八角埀流苏【三解】仙人山泽癯为乐自愉愉长身且高颧红顔白髭须潜光饮夕气眺景含朝霞【叶四解】有子两三人才名皆丈夫朝莫问平安济济庭中趋诸孙八九人温温玉不如出门逺行游所业在诗书经年一来归银鞍照骊驹【五觧】夀星何煌煌照我仙人居贺客来满途仙人旧悬弧请客坐堂上布地红毺【六解】促令办中防品物事事殊山珍间海错肥羊和笋蒲玉壶湛清酒金盘鲙鲤鱼【七解】名娼出邯郸窈窕世絶无头上翠琅玕耳悬明月珠紫绮为下裙红罗为上襦上堂拊琴瑟下堂吹笙竽清歌按妙舞行云随巻舒【八解】坐中黄眉翁向前持一桮【叶】三千一洗髓九千一伐毛【叶】请看目瞳子清光果有不【叶】金石未为固乔松真吾徒昆仑阆风上与尔长嬉游【叶九解】
　　广州督
　　广州督行勿迟苖獠正猖獗攻城及湮池广民授甲日登陴将军呼酒赏花枝广民析骸还易子将军停舟看山水广州督勿迟迟戕民命尸者谁
　　北风歌送徐时晦
　　北风凄厉兮凛盛寒之中人嵗忽忽其欲暮兮鸟寂寂而无声繄美人之不留兮将问津而徂征伤予心之懮懮兮滑予魂之营营望前旌而太息兮曾不能从之以行惟德音之孔昭兮恒佩服于予身茍中心之靡他兮虽在逺而日亲
　　烈风七章悯吴孝子廷用
　　烈风无停柯凝霜变青草年命苦相催夀者何其少惜哉延陵孙无奈徂谢蚤孤儿未能行寡妻年尚小含凄教诗书洒泪相擕抱矢志期自持有如白日皦
　　白日出东北暮向西南流谁知贞烈名亦应宫掖求郡县苦见廹强命登行舟恸哭与儿诀相见永无由生当长戚戚死当长悠悠
　　悠悠复戚戚哀怨无终极有诏属藩王随例之封国寂寞掩长门彷徨思故域邱垅不复知孤儿长在忆梦中或见之觉后那可得相离三千里安能来母侧
　　母侧儿不来【叶】儿悲无已时升高望母居路逺莫见之浮云暗邦国逺树含悲飔白日忽西昃景在桑榆期顾瞻起长叹呑声泪涟洏
　　涟洏竟何益誓将求四方﨑岖指东广迢递转西江【叶】行行异川陆冉冉变温凉层峦翳云日巨浸腾蛟龙【叶】畏途良险艰十步九徬徨谁谓君门逺万里终能通【叶】陈情叩阍陛昩死干贤王
　　贤王任孝理下令许迎归谁知病已革不絶仅如丝吁天代以身刲股持作糜张目忽能视言动如有知濒死得一见惊号更相持哀声彻天地旁人亦酸悲
　　酸悲复呜咽哀哉终陨絶本图得生还岂料是死别啣哀理归柩水舟仍陆辙江湖多风涛谿谷深雨雪间闗几千里终焉祔先穴山高亦有崩水深亦有竭孰知哀慕心终天不可
　　桃庄行
　　桃庄西头多古墓下冇死人常不寤墓前松栢尽为薪墓下牛羊时满路牛羊下上牧防歌古碑无字空峩峩棺中白骨萦烂草殉瑶知入豪门多豪门豪门心未巳犹课僮奴日侵毁辇石取泥无厌时古墓为田新墓起劝君为墓当益固愿君莫学桃庄墓
　　画马歌
　　房星之精化为马肉騣连钱满天下世俗宁知骥与驽善相方臯一何寡君看画马自有真能通相法方入神骊黄牝牡不足辨天机内觧斯其人腾骧饮龁逐水草笔端幻出龙驹岛雄姿矫矫长风生逸气棱棱飞电扫老眼摩挲忽惊起便欲驱之渉长道君不见曹韩已往不复生吴兴死后无丹青天闲龙媒十万匹谁能起之图尔形
　　秦淮歌送陈文振
　　停君金叵罗听我秦淮歌长江西来几千里沿回直入台城里浮青荡緑南北流至今犹号秦淮水秦淮之水能容舟秦淮之上花满楼美人卷帘垂玉钩太白仙人清夜游酒酣乘月往石头棹歌渡淮水倒披紫绮裘英风撼五岳豪气溢九州迩来四千四百九十五甲子无人继此移山倒海之风流水光依然月如故断云零落令人愁岂无清歌与美酒与子碌碌诚堪羞我歌秦淮歌送君秦淮去城西酒楼在何处主人今非旧孙楚且须痛饮歌达曙达曙歌醉方寝笑压吴姬股为枕满身糢糊覆官锦明年我亦泛秦淮手解金就君饮
　　澉浦杨将军歌
　　杨将军才且武作镇边城勇貔虎海波防溔南风生日夜登陴按楼艪扬兵耀武天欲倾惊雷破山震鼙鼓震鼙鼔县斾旌纪律肃步伍精止如山峙来如风行战无前阵攻无坚城倭夷逺窜海道平坐令四野无交兵黎民久安堵不见寇盗惊杨将军好士无与伦胡公老去萧生死康生罗之为幕宾倚马作露布挥戈浄风尘谓予好竒节论交握手意气亲平生慕鲁连轻世肆志不羞贱与贫射书直欲谕燕将蹈海不肯为秦臣方今三边用师旅我将持书告当宁佐君徂征固吾圉功成不受茅土封笑指云山是归处
　　观潮歌
　　鸡声喔喔天未明大家尽説观潮行骑舆徒歩相防遝袨服靓装街市盈江头日高潮未生秋风猎猎笳鼓鸣美人狎坐临前楹娇歌婉转调呜筝须臾讙呼笑相指一线遥从海门起潮头崛起高于城万雷齐轰骇人耳排山倒海天欲倾囘波激射竒态生两阵合战兵力勍戈甲晃晃秋空明羣儿弄水夸巧捷撆旋蹙踏如浮萍人言潮来信有时我言潮来不可期君不见胡兵营沙人有待潮乎此时信何在徒劳日后来不休万古莫洗钱唐羞
　　纪游歌别崔望宗丁公耀
　　忆昔辞家同作客千里遥遥事行役姑苏台下榜人歌万顷湖光浸空碧慧山隐隐云欲连山灵谢客心茫然吁嗟鸿渐不可作扣舷空赋招魂篇延陵祠前春草绿再拜陈词献醁九原焉得使重生为振高风转衰俗犇牛闸下多飞涛打鼓发船奚惮劳楼台晩映丹阳郭卧闻笑语声嗷嘈南徐山水钟竒秀压酒吴姬逺招袖寉林寺里杜鹃花不见妖红更如旧酒酣走上江边楼楼名多景还多愁古来豪杰竟何在但见江海朝宗流大江茫茫与天接三老开头敢矜捷长风浩浩自天来吹落寰瀛秋一叶金山屹立江之中水天浮出青芙蓉絶顶浮图绚金碧两岸往往闻晨钟中泠之泉冠今古旋汲还归凤团煮碧云零乱白花浮倾入诗肠浣尘土维扬自古称繁华陵迁谷变重咨嗟高骈楼废今生草炀帝池荒但聚蛙看花偶入蕃厘观物态人情几移换当年仙种已无存尚有穹碑可寻按二十四桥春水平红亭圮毁赤阑倾凤箫无声玉人去惟见夜月依然明海陵萧索人家少城郭依防望中小五更茅店鸡一声露冷烟浓逺山晓崇川乃在海东涯参差雉堞鸣悲笳海山楼高切霄汉故乡南望浮云遮海上潮声信朝夕四海无人事禾麦逺浦风多海味鯹沙场雨少盐花白狼山巍巍高挿天五防螺鬟凝紫烟东风多情野芳发胭脂满地游人眠半山亭外春如酒爱听啼莺坐来久行行更上青嵯峨白石无尘不须帚马鞍之峯形与同田幻出波涛中沟堘秩秩宛如甲乃知造化非人工西上坭山几千丈铁杖还敲洞门响东看鞭迹剑山头俯仰令人动遐想海门水与天河通乾坤上下涵空蒙楼船采药去不返蓬莱应在虚无中斯游随处得竒遇记逰可惜无佳句林间子规催我囘解维更泛南来路南来喜到莺湖西湖亭小饮离思迷越女含娇唱杨柳罗巾泪湿蛾眉低沙头酒干玉壶侧黄鹂其奈临风啼
　　金台行送吴进士汝砺之京
　　送君松陵道逺上黄金台黄金之台在幽蓟燕山易水相潆洄燕昭栖栖本弱国郭隗琐琐非雄才时移运改真主出廓増基构崇高哉下瞰中原抚五岳上摩北斗罗三台维皇建极明堂大开县爵待士四方风来羡君前年取高第名挂天曹粲星丽归宁不见倚门人泪尽呼天血斯继三年读礼心惸惸祥禫相循防服更素琴鼓罢笙歌成仰望青天东北征洞庭嫋嫋凉风生秋水芙蓉满陂泽日色照耀千花明大艑小艖相逐行双橹夹舷鹅鹳鸣持觞挹酒劝君饮去留各含无限情无限情长悠悠人生岂为离别愁丈夫得意有如此仗剑出门何所求贾生痛哭更流涕忧在国事非身谋君今此行给史可立致遇事尽言斯职修毋令吾徒戚戚长抱江湖忧
　　贞女行送汝其通
　　贞女昔未字脉脉处深闺容顔美如玉中门未尝窥轧轧机杼声朝斯复夕斯所志在女红辛苦安得辞媒氏岂不营所适匪其宜众口徒嚣嚣矢心终不移冉冉嵗云暮芳馨愈菲菲君子慕高谊寤寐以求之币交既成礼桃夭良及时诸娣如云从百两送于归川泽靡韩土孔乐乃王畿令居且燕誉永久以为期
　　杀虎行
　　城西之山旧无虎草浅林疎少依阻白日咆嘷忽见之横行食人难指数官兵捕虎争负戈上下陵谷交张罗一虎跳梁悉惊溃何况众口腾其多怒视耽耽犹负嵎山民撄之摏以殳黄斑纷披血膏野相与屠戮残其躯呜呼养兵资御侮见虎何为怯无武龙沙茫茫天四垂走马胡儿猛于虎君不见肉食轩乘将门子遇敌几人能致死
　　凤求凰送张教谕子还乡娶亲
　　孤凤何翩翩四海求其凰谁知无所遇翺翔归故乡故乡南海上梧桐产高岗醴泉出其下竹实生其旁凤飞且栖息五色成文章相从效于飞和鸣为朝阳音声何哕哕恍若调宫商岂惟偕老愿瑞世昭文明【叶】
　　鸂吟送余大尹
　　鸂何双双飞来水中央使君入台去官为绣衣郎黄金为马鞍青丝为马缰驰驱道路上到处生辉光鸂何双双飞来水中渚倾城送使君使君入台去旁人尽相羡吾侬泣无语使君挽不留乌啼天欲曙鸂何双双飞来水中洲使君入台去翩翩天上游凤凰览德辉一鸣三千秋下以成文章上以昭皇休
　　双凤吟送吴汝砺汝器兄弟秋闱
　　翩翩双彩凤和鸣复齐飞齐飞何所止西北有高台【叶】高台高无极上与青云齐竹实为凤食梧桐为凤栖映日弄光景翥风扬羽仪音声调律吕文彩耀陆离幸逢命防日佐以云和师笙磬既同音箫韶亦间吹闻声自相感应节舞徘徊【叶】上昭帝王瑞下彰畿甸辉信蒙主司爱遂命虞人罗【叶】持为大廷贡张乐迎来兹闻有凤凰阁复有凤凰池翔游永朝夕人间徒尔思
　　行台燕别歌
　　行台老栢枝相纠羣鸟暮集声啾啾台端吏防晩衙毕相送使君天上游初筵济济月未出满堂笙镛间琴瑟流光迸彩天际来上下通明若朝日金盘玉案相叠高黄白肪凝乳膏众中持杯捷先得哄堂大笑声謷嘈兴来投壶明月下有行其觞庆多马宵寒不入狐裘防霜凄凄在鸳瓦分曹探韵题新诗波涛入笔争雄竒扶摇击水海神泣大鹏怒翼云天垂酒酣乐极成悲謌謌声感人哀怨多今夕共樽酒明朝各山河一去与一留倐忽如飞梭行劳居逸宁不顾我言此理良无他使无行者职乃阙使无居者民如何民如何仰公辈庙堂与江湖到处咸有待从今燮理及旬宣总是台中旧寮宷














　　西村集巻一
　　钦定四库全书
　　西村集巻二　　　　　　　明　史鉴　撰五言古
　　芙蓉
　　皎皎芙蓉花盈盈出秋水美人荡舟来容顔宛相似采之欲为衣离居有君子路逺莫致之引领徒为尔但恐秋风生零落从此始
　　夜宿吴原博修竹书馆时与玉汝别
　　嵗暮入城郭揽衣独裴徊【叶】晩过修竹园主人故所知所知谊不薄执手言相思复有青云士逺行从此辞相延入中林呼童启双扉【叶】北风何烈烈万籁鸣参差向夕烛继之壶觞相为持初月出云间残雪拥寒堦【叶】独鹤失其雌中夜鸣声悲防面不可常况逢生别离共言尽今夕鸡鸣各东西【叶】出处自有时人生安得偕【叶】顾慙鹑与鷃不随黄鹄飞【叶】各各重自爱冀以奉前规
　　懐古贻朱尧民
　　晋氏昔奔溃【叶】中原乱如沸区区广陵相亦欲盗江介【叶】不有顾元公【名荣】祸乱斯其殆【去声】旣成挥扇功终定继牛位盛德百世祀胡为忽云废古墓逼耕犂荒祠杂妖厉过者岂无人谁能一留睇遥遥千载间哀哉日陵替陵替信有由好古无其人请看王侯墓十树九无存【叶】谢公【名应芳字子兰毘陵人】避地士栖栖不遑宁【叶】时无戡乱才干戈日相寻【叶】九原今不作防然伤我心【叶】上书告县令【周舜臣】祭扫除淫昏【叶】碣石永其传【周伯温撰】栽梧表其名【叶】同时文章家颂咏费敷陈废兴如循环旋复委荆榛荆榛易永久百嵗等须臾守令检文法长年惟簿书一为高世谈举俗笑其迂累累道路边谁复贲斯墟朱君志好古覩此兴长吁辑录匪求名庻几能者须遗祠幸见复废墓未应芜虽非令式载允为名教图君其加勉防慎毋忘厥初
　　读杨君谦古乐府
　　去古日已逺雅乐久沉沦桑间与濮上靡靡多哀淫【叶】杨君媚学子高志故不羣【叶】一闻世俗音谓非吾所湛【叶】冥心太古初识乐得其真律吕既调协五音和且平【叶】咸英与韶頀旷世今再闻【叶】岂惟以自娯拟将献吾君奏之郊庙上庻以和神人
　　谟无猷邀饮于南虚室读壁间冯明府诗有感
　　独客困泥雨闭门愁索居天晴气防和欲出嗟无舆隣僧念孤寂招邀过精庐绪风泛林条溜水鸣阶渠良友四五人壶觞聊尔娱陶情匪丝竹冥心游古初为乐苦不常奈此年嵗徂一适非偶然且复少踌躇兴懐旧游者由来心迹俱风波一分散判然区域殊精神莫与通梦寐时交胥愿言此浮云随风往防躯
　　韬光庵
　　韬光古精舍逺迹西山岑冈岫屡囘复云岚杳深沉流泉激修竹绿萝被青林密叶翳朝阳芳柯承夕隂杖策遵防径逝将支遁寻行行未易即遥闻钟磬音徙倚絶尘想冥思谐道心搴芳咏招隐松风和悲吟
　　临清轩为吴士延赋
　　达人尚幽胜葺宇临清流清流宜濯缨深渚可容舟周流元不息昼夜恒滔滔【叶】防风荡生澜木叶下惊秋流响归空房浮光映高楼芙蓉缘极浦杜若被芳洲于焉事栖息驾言聊出游榜舟张水嬉拥楫和长謡【叶】犀然穷怪物莲折倾巢【叶】鸣更出灵鼍媵予跃文鱼【叶】境胜良自惬虑淡信无求惟应素心人来此共逍遥【叶】
　　赠沈启南
　　椅梧生南岳枝叶交相加【叶】孤生不自异众木何其多鳯凰翔中天时来息其柯中郎久不作奈此良材何谁能为琴瑟奏曲谐云和遂令清庙器寂寞捐山阿
　　赠汝其通
　　江南有淑女婉娈美清扬芳馨振防风容华耀朝阳被服鲜且丽不殊古姬姜蹇修来何迟幽独处兰房匪无室家愿夙以礼自防一朝君子求玉帛以时将御车迎百两道路宛生光和鸣合琴瑟宴衎吹笙簧顾兹待年者后处亮无忘
　　寄许克大
　　春风布寥廓万卉咸华滋灼灼满中园娩绿还抽绯芙蓉抱幽独兀兀空江湄谁云发生晩无乃未逢时一朝秋节至盈盈花满枝囘看艳阳质孰与孤高姿时来即成就晩达奚足悲
　　丙午初度题像【时年五十三】
　　自我得尔来忽忽已三载忧乐不相闗贫病安能凂兹晨遇初度举酒一相洒我貌日就衰尔顔常不改过此复几时应知愈不逮观者问为谁曰我咸疑绐惟余旧亲识追想为尔拜茫茫天地间嵗月不相待终当委运去谁亡复谁在谓是无所知言非亦何觧一笑两茫然浮萍渺沧海
　　送梅刑部彦常
　　临江理舟檝驾言辞故乡故乡非不安忧君未能忘握手一长叹出门何慨慷所遇无险夷行行尽周行老骥志千里游子懐四方岂知辕下驹局促徒悲鸣【叶】圣朝虽致治庻事未尽康江南多苦雨江北多愆阳遗民日啼饥已空糟与糠救荒岂无政何能补流亡秋高塞马肥徴师守边疆行者犯锋镝居者共糇粮遣使出监防冠葢恒相望未闻奏捷功声势徒张皇君昔在郎署明刑凛秋霜仁声久洋溢逺追于与张兹行定高擢指日登岩廊愿济时具拯斯昏垫民【叶】莫以合烛故爱此东壁光丈夫得行道离别何足伤
　　过梅花道人墓【元吴仲圭嘉善人】
　　问津武塘下揽衣独吟行徘徊古道旁累然见孤茔荆榛窜狐兔牧防时来登橡树半无枝曲池犹未平哀哉梅花庵一仆不复兴空遗水墨踪允为后世程高风董巨间不得名丹青古碑亡文章但铭卒与生生前狥名教岂乐浮屠名将非有深识季世多兵争愚人信因果庻几保其形同时富豪家厚葬侔山陵毁盗殆无余遗骸纵复横珠柙去已久蔓草来相萦何如一抔下晏然无震惊取重亮在人信非山水灵采芳荐清醑日落风悲鸣遥遥望遐躅感叹有余情
　　游寳石山有懐旧游刘廷美沈启南继南兼柬徐时用仲彦辉诸立夫
　　山灵谢逋客隂云故弥漫【叶】淫雨日潺潺朝来稍停倦出门望西湖如见故人面眷兹寳石峯楼台忆曾馆【叶】老僧拥破衲松下一笑粲【叶】兴懐旧游者零落已将半【叶】凄然不成欢临风发长叹【叶】主人逺追随况乃集文彦共言春将归与子同饮饯徙倚被层阑逍遥寄华燕畅心风振衣属耳泉鸣涧无端雾雨霏须臾益零乱【叶】初疑水气浮复讶山林暗【叶】佳景能娱人过眼无留盼一适乃云可得防非所患【叶】嗟彼牛山游胡为泪如霰
　　南山道中【约刘邦彦诸立夫虎跑相防】
　　我行南山中忽忽日将午连冈兀如城盘回抱林隖岚气鬰以深原田何膴膴长松挺人立怪石惊兽怒道旁何青青幽兰间芳杜古洞閟烟霞流泉泻风雨缅懐如玉人先期在幽阻停车望白云光仪渺何许
　　送节推华公谪官
　　张饮春江湄送此倦游客冠葢何营营临行纷赠策吴人感恩深攀路随充斥行藏固由命但为公论惜楩柟弃中野兰荪槁深泽良时难再遇杳然山海隔黄鸟嘤其鸣青骊逝安适浮云忽归山霖雨不成滴湛湛长江水粲粲水中石风波汨其泥所遇非故迹惟其有本性居然自清白勿以穷自卑徽音慰离析
　　顷以多故絶不作诗春暮霖潦为灾谷未入土恐有过时之忧聊命纸笔以谂同志云
　　生生本阳德万物咸华滋穷隂忽为咎积雨无晴时颠风泛洪涛荡决渰畬菑沟壑有遗民憔悴半流离空林少烟火晨膳夕无炊县官急租税督责烦鞭笞但知赴期防谁能恤寒饥日月更相送春事奄无遗过时而不耕秋成安可期虽有劝农令文具亦何为传闻盗贼起民穷多致斯咄唶有深忧岂惟漆室葵
　　贺其荣病京师吴原博舁归第中而卒为之殓殡其荣父作感义诗谢之要予同赋
　　翩翩宦游子抱疾居京师俗习有由来病者栖檐垂一命亮莫延孱哉斯两儿【时携子侄同往】夫君数往视念彼形神离舁归以待尽后事经营之封书告其家殓服饰其尸涂殡就客位受吊居东阶【叶】且为录行槖以俟归葬期死者如反生不媿临诀辞朋友居五伦几人能弗亏势利相驱合祸衰随背驰况乎死生际避逺固其宜有能闻斯举其颡泚乎而题诗颂高谊且以箴吾侪【叶】钟希哲者台州人也妙于传神成化二十年春沈君启南偕余访之欣然命笔咸云甚似因赋诗记之是嵗四月十二日余初度也书于豫章堂
　　人生无百年五十又过一去者日以多来者日以偪情欲与寒暑昼夜相剽贼徒行已须杖短髪不任栉顾兹孱弱躯那为久存物一朝随化尽形容不复识钟生妙传写为我聊把笔傅染借丹青经营自胸臆精神与形似毫髪无所失端如镜中影恍若水底石大均斯赋形其理固莫测孰知毫采功妙夺造化力我闻先正言自治不外饰求真既为妄望久宁非惑君看古人像存者百无十惟能慎厥修庻几为永则
　　游飞来峯
　　久图山泽游苦为风雨欵惊雷破重阴及晨光已显逶迤入幽深厉揭度清浅灵山传飞来合涧互囘转萝垂手可扪松高葢惟偃阳厓丹霞凝隂洞苍雪满秀色如可揽絶巘竟谁栈众窍因风号羣芳迟春衍追念平生欢历历犹在眼匪无新相知已少旧游伴老僧久见招相集闲馆解衣任盘礴览物适萧散形忘虑则消情至心莫展寄言同懐人对酒歌勿缓
　　夜宿虎跑兰若
　　我昔游虎跑旋归一何蚤奄忽逾十年寻常挂懐抱题诗寄尊宿平生缘未了【予前嵗曽寄诗僧敬祖规有翠涛轩上重游约此是平生未了缘之句】兹游非偶然历境极深窈山灵喜客至随方故呈巧钟梵鸣云间楼台出林杪涓涓石中泉天遗润枯槁瀹茗味更佳烦劳顿如扫载咏坡仙诗翛然出尘表夕阳下高树暝色栖芳草被卧重岩山空寂以悄神清不能寐转辗达昏晓晨光忽熹防啁哳闻啼鸟揽衣出烟萝从人问周道
　　落景村【为沈启南赋】
　　羲和驾骤骥杳杳经天衢向夕廹崦嵫弭节少踌躇余光烂未収冉冉下桑榆归云栖逺岫暝烟生废墟野雉雊中林牛羊下城隅囘风忽复来灌木吹笙竽野老耦耕倦盥濯归茅庐曵杖数鸡豚引水灌畦蔬达人尚真意写图聊自娱天机宛流动匪为形似拘
　　一木【为李思式赋】
　　木以弃而寿人以晦自全君看栎与樗蔽牛非偶然乃知为世用孰若全天年览物有深感悠悠复何言题刘大参【名钦谟】所藏兰图【图上逐段摘书离骚句】
　　秋兰何青青罗生湘水旁芳馨随风发菲菲久弥章嗟哉好修士采襭纫为纕人多贵萧艾谓斯为不芳草木犹未得珵美奚能当若人写毫素鍳之宜不忘灵修茍见察萎絶亦何伤毋为翫形似无实徒空长浩歌离骚经余襟涕浪浪
　　余自病目闲居寡欢丁未嵗初度试展余真命酒相对嗟嵗月之不留悼面目之非旧因戏为问答以自释焉
　　形体本天赋全生无少缺去冬婴祸罹一眚肆防孽药石岂不良终焉左其眜譬彼阳光防有星俄尔孛子虽我寓形自来相附结如何视得防曾不致悲説将非坐斯累乃与子乖别恝然如无情黙尔斯结舌子应狥世情盛衰因改节有情与无情毕竟同归灭慷慨奏清谣轻云蔽明月【问真】
　　我生非孕育因君试经营形神日相向如影长随身君惟昩调爕气淫斯疾臻胡为不自省乃独尤我云我不与君厚举世谁复亲改节或他人匪为我与君我虽具形似生而无性情休戚殊不知是非安得言病目固为患未足伤君生励志茍不衰存贤没称神废视传春秋圣门名素臣视日能不瞬亡宋实斯人乃知善与恶岂由盲不盲君其务自朂我亦同令名【真答】
　　送刘德美之京
　　风吹大河水昼夜无停流嗟君万里行且复须臾留王命自有程安能顾朋俦执手两茫茫日暮登行舟皇家重贤才一艺咸见収况兹卫生功妙与元化侔譬彼照乘珠所往无不售【叶】愿言进明徳流光被中州
　　神乐观送沈启南
　　暮春和气畅冠绅集城隅振策闯竒踪流目盻灵区圜邱郁中天皇矣神明居飞宇入浮云光景晔朝霞【叶】交龙丽瑶砌摰兽缘金铺川梁驾流虹灵泉激深渠嘉树夹道生芳柯缀丹敷奏风何泠然钧天张清都娱戏易永日列筵湛清酤宣和頼声乐间以啸且歌【叶】彼美邱园客逝将赋归欤羁萦怨迟暮临风发长吁
　　十八日登含虚阁
　　圆景光渐阙海溢秋生潮禅林敞高阁势欲凌云霄老僧敬逺客良夜相招要焚香足清供举酒聊逍遥河汉西南流防风忽刁调夜气悄且清川原何寂寥悠然动遐想凭阑发长谣商声出金石余音一何嘹愿随瑶台鹤高举椉飘飖
　　游金粟寺【在澉浦西北】
　　我行为寻山言至东海隅连峯尽成童黄茆弥所如于焉载瞻瞩盎然风气殊杖策试探讨聿来金粟居山形既环合土壤还膏腴涧水弦鸣琴松风簧乱竽苍龙与青凤联翩戏庭除好鸟鸣高枝嘤嘤如有须老僧闻足音延客入精庐名香手自焚茗供与之俱言论即契合不异相煦濡向夕犹未归欲别更踟蹰兹游幸一适如此良非虚浩歌下山去人生电影如
　　赠支硎山人
　　幽人恋坟墓搆此山泽居层峦代屏障积石当阶除飞泉潄琼瑶灵籁鸣笙竽清音度囘风頽响栖芳株入耳尽成曲喈喈良不殊临轩睇冥鸿坐石见游鱼飞潜各有适悠然忘所如缅懐放鹤人不得同交娯商歌满天地如与金石俱富贵非吾欲逍遥真有余
　　送周元基之京
　　孟冬寒气肃鸿雁飞南翔嗟我同心人翩翩翻北行【叶】朔风卷征斾辕马忽悲鸣【叶】仆夫在门前亲宾张道旁心知生别离取醉暂相忘君昔负竒志少年懐四方廹促未得施所业但文章兹行骋良图骐骥超康庄行道在济时岂惟名誉扬野人幸东壁冀愿承余光
　　谢吴鐡峯法酒糟鱼
　　秋水满陂泽高榆防村墟闭户动经旬未能忘索居足音何跫然忽枉故人书欵曲念暌违况有庭实俱法醖出上尊海鱼离糟邱【叶】香味良薆然夐与常调殊懐惠欲报之顾无琼与琚惟于引觞际颇觉愁思祛分甘饷吾儿俾知君意劬努力茍能佩免为人所尤【叶】
　　经玉遮山
　　夜宿光福里晨行玉遮山玉遮何深秀冈岫相囘环古来贤达人累累冢其间碑文半磨松栢多摧攀子孙不复来存亡非所闗感此成独立临风涕潺湲
　　登凤冈
　　睠兹邓尉山尽日穷吟行【叶】晩登凤冈顶四顾何苍苍羣山如列城峯岭互低昂杳杳西日下澄湖浮练光野鸟相和鸣凉风吹我裳梵宇襍民居楼阁郁相望闻有赏心人畴昔此徜徉况当梅花时玉雪被连冈题诗动幽兴写画在游踪【叶】去后订重来中为事所更【叶】乃知百年内为乐安能常兴懐发孤咏浮云共悠扬
　　听鹤
　　明月出沧海流光照中庭翩翩青田姿深夜时长鸣一声闻于天露白凉风生铿锵激金奏悠扬协鸾笙达人厌丝竹隐几冥心听高低尽成律入耳通心灵沉吟不知味恍若闻韶韺但恐众仙至驱之游太清
　　送郭训导
　　仲秋百卉腓旅雁思南翮凉风吹客衣嗟君事行役三调不徙官依然在儒籍皇朝重文教此任故精择诸生得造就疑义资剖析入室与升堂煌煌尽圭璧冷热固人情于君自无斁浩歌菁莪篇芳尘满瑶席
　　送鲁举人廷瞻廷对
　　秋风动地起原野忽萧条之子逺行游心旌自摇摇中夜视明星鸣鸡正嘐嘐晨兴戒徙御四牡一何骄倾城此送别张席俯西郊杳杳即长路依依谢故交故交从此别执手未能发向夕起重云白日光明维兹大廷对尽言斯效节效节自吾分过此非所缺不闻刘去华没世名愈烈努力景前修徽音慰薄劣
　　访沈启南中道相遇既示斐章且形绘事赋答
　　病起言出游行行入吴苑懐我同心人去此苦不逺安能待折麻始为情可展榜舟泝川流疾进犹言缓天寒鸿雁哀水落湾碕浅顾望念何深独行畏日晩日晩将何之风悲雨凄凄君子枉前途引领见容仪精神亮相契遇此如有期何必造门屏然后尽中懐【叶】君行当入城余亦从此归方舟且容与未忍言别离别离怅悠悠于焉聊写忧暝投兰若中宴衎叙绸缪起坐临前除弹琴和清谣【叶】重隂翳明月寒风振山邱慷慨令心悲欲罢不能休沉吟出门去鸡鸣忽嘐嘐【叶】
　　蓬壶道人
　　登高望瀛海弱水何茫茫巨鳌戴三山屹立水中央金银为宫阙玉树森成行防风振其柯泠然奏琳琅中有遗世士餐霞仍阳飞龙为我驾琼糜为我粻容顔若婴孩不老凋三光悲哉世间人年命如朝霜
　　遗橘吴鐡峯
　　中园有佳橘结实何累累经霜不尽采时为穷嵗资念此难独有一朝遗所思所思亮不乏聊用致我懐【叶】
　　云岩书屋
　　幽人厌城市言就云嵓居嵓居杳且深所藏惟简书五车未为富万巻良有余白云出岩间俄来集窻虚风吹去复来似为君子娯于焉日容与庻几名实俱
　　挽吴安晩【即鐡峯】
　　徂谢易永久奄忽移隂阳涖卜告门东日月得其良祖载出中庭送子归山岗愁云结重隂白日黯无光前旌御广柳丹旐随风翔徒御皆涕零素骥亦悲鸣【叶】行行适幽宅税驾斯焉藏明器杂前陈苞筲瘗柩旁顾视但漫漫长夜永无明【叶】骨月行当化魂气杳飞扬恸哭不复闻祭奠安能尝送者各自归谁为少徬徨狐兔如有情时来戏堂千秋万古后犹悲思故乡
　　慈节吟
　　薄命婴祸罹良人忽摧夭哀哉襁中儿呱呱泣昏晓殉死非所难奈此孤而藐宗祊与族姓所系良不小忍死少须臾辛勤抚而保盛年谢膏泽潜身处深窈近市媿轲亲延宾慕陶媪儿成奉祠祀春秋荐苹藻身为朱氏妇庻几以终老荣名靡所图节义乃常道
　　读钓台集
　　子陵遯世士因乱在齐邦羊裘物色中三徴往帝乡傲睨帝王尊唾视名利场辞荣良足钦适用非所长观其卧床对岂不由衷肠愿从巢父流接迹颍水阳诏许放还山于焉渔且耕君臣义交尽故旧情靡忘希文守兹郡披榛吊頽荒饰词荐苹藻伐石铭文章节礼两言立日月可争光如规莫加圆如矩莫加方后贤务新竒论议太低昻遂令礼贤举造化聚讼端【叶】唯陵固汉人清节起东京【叶】况之三代士斯言殊未当逝者如有闻应亦以为平【叶】遥遥望云山永言多慨慷
　　秋日襍兴和程学士克勤韵
　　防防涧下水萧萧竹间风爱此幽且深葺宇当其中旣无纷嚣杂且有静省功吾道在方策隽永将无穷至理茍冥防万象咸昭融悠然起遐思忘彼南山崇
　　其二
　　率溪有精舍是为咸买居所恶乃声利所好在诗书闭闗谢往来长年味道腴衣食常不给举世笑为愚孰知南山翁懐此久踟蹰鱼鸟虽可乐独行无与俱惟应浴沂者庻几为我娯
　　答沈彦祥贺生孙作
　　生儿免无后未别为贤愚日夜望成人粗令业诗书儿今复有子头角宛相如得孙固云喜无乃添吾忧【叶】痴儿不好学枵然腹空虚未知为人子徒令尊自居故人缪相爱遗我琼琚词【叶】上言由先德下言擕掌珠何时得良晤看此庭中趋
　　赠王文冕
　　少懐四方志乘时逺游嬉西经宜兴市落魄无人知夫君何自喜枉驾与之归华灯坐良夜高论露中懐古今无穷变亹亹解人颐雷惊蛰斯启钟鸣霜乃飞相知苦不久旋复成乖离出门即长路驱车独栖栖浮云蔽闗山洪流带邦畿可望不可亲悠悠劳我思秋兰抱幽香寒松挺孤枝芳华信能保应无迟暮悲
　　再叠图茔致思四首
　　遥遥天马山羣行出城外【叶】涧水东南流禾黍资灌溉【叶】地幽抱神界穴秘聚生气绣衣念厥祖营为卜迁计谓彼谷城藏于中犹有悔兹焉事改作辛勤阅年嵗种树皆十围畚土非一篑魂气无不之体魄永攸利夏官如有知含笑于下地载诵思亭章令人发深嘅【叶寳涧西原】茫茫天地间寿者何其少哀哉象峯麓孤坟埋百草下有潜寐人长夜无时晓当其葢棺日孤儿未离褓抱道竟不施策名空太蚤郡守解怜才于焉卜其兆穿中既深锢营旁亦高燥儿今立要津英名流四表褒封贲泉壤奎章掞天藻夫君身后名有如白日皦【象峯东麓】
　　莆中地滨海羣山多象形眷兹凤凰山名之斯称情盘廻若飞舞峙止疑栖停五陇相起伏形胜由天成林侯卜其吉为母开佳城树槚匪求材砻石斯为铭五患既尽除一抔期永宁雨濡与霜降春履仍秋行感此狐兔迹况闻风木声凄然泪承睫寒泉亦悲鸣【凤山北陇】
　　死生昼夜理在人皆善言及乎处其际变色不能前徬徨顾妻子事事成悲怜请看涂岭穴中有长生天上书论国忧志欲除其奸天人与顺逆大义何昭然玉工昩其理反为和氏愆营兹以待终将归要领全圣皇重直谏再命居台端直气不可囘风节故桓桓容悦亮非欢忠义素所安岂如庄列辈呴呴谈神仙【涂岭南窝】
　　介子永龄遘厉频死味芝陈先生实生之用求姻家沈君启南冩图复系之以诗聊报万一云
　　爱子本天性少者亦何深念兹成童年苦为疟所侵寒热日交战孱弱讵能禁人云鬼之为毋乃隂阳淫先生希圣流用推仁者心一投去其苦再服保其真寝食如平时竒功妙入神老南冩斯图为是平生亲种杏固寓言况此及物仁图亦有时旣言亦有时泯【叶】惟应受赐者身存恩亦存【叶】
　　舒啸亭为东林山陈氏赋
　　渊明一代士所懐在本朝弃官归去来舒啸登东臯将为愤懑渫岂以音节超亦有逸羣人葺宇此逍遥发口忽成音逸响一何嘹长风集万里游云薄九霄幽深比琴瑟清激超竽箫绵驹防其精王豹亡其谣眷兹自然妙何须钟律调遥遥苏门山至人当见招
　　三天竺
　　浮屠善幻化利益夸羣愚未能空诸有亦复崇其居巍巍金银宫涌出空山隅兴废固由人无乃法所驱眷兹天竺名古来封域殊移之被此地欲表神灵区地势既形胜人情亦奔趋我来适闲旷二三同志俱登顿虽云劳逍遥还足娯仰睇羣峯秀俯循流水迂防风动灵籁满耳聆笙竽徘徊将日暮浩然赋归与
　　一愚为沈廷望赋
　　人以智自衒子以愚自矜愚智尽天赋有无何重轻纷纷效愚者卒获诈以名外饰中或殊居然汨其真子能慎自践斯名方称情俞也不可及囘也言如之险艰致其力退省发其私愚于此何有圣言当不欺
　　折杨柳送张子静归呉兴
　　下马折杨柳春浅条未长东风吹落日行人归故乡朝发阊门道暮宿碧澜堂仰看天上月千里共流光
　　赠李中翰贞伯
　　层城多甲第朱门赫峩峩曲水起飞桥楼观相陂陀何人拊瑶琴独坐当中阿朱弦激清商慷慨和悲歌囘风振丛薄游鱼跃灵波大雅久不闻举世尚淫哇知音既云少笑者亦已多沉吟下阶陛感叹将如何
　　赠陈玉汝
　　少妇婉清扬当户织黄朝朝弄机杼晔晔成文章筐篚逺贡之裁为君衣裳衣裳近玉体衣被自生光茍非尺寸益焉能置君旁
　　有懐沈启南吴廷晖二姻家
　　日落照高树枝叶何轮囷上有嘤嘤鸟鸣声如索羣与君别离久邈若参与辰结交非不多何如儿女亲河水尽日流浮云尽日行行云与流水不及思君情
　　赋泰伯祠送李舍人
　　行行阊门道清庙临通津借问此何居至德垂鸿名【叶】畴兹商周际天命固难谌【叶】避狄始宁居翦商志将萌【叶】圣孙天所启周道方日新夫君见其防逺窜来蛮荆【叶】冠冕化文身礼义开吴民让国非求名此意难具陈顾惟君臣谊况乃父子亲向无宣尼言谁能识其心【叶】李膺吴中彦懐古意何深【叶】行当侍帷幄扬芳播清尘
　　七言古
　　题沈启南画月下杏花
　　我昔庆云看杏花春云压树埋晴霞无端风雨中夜作狼藉满地同泥沙十年蹭蹬不复见无乃天意于吾賖老南忽往花正好两株繁华对晴昊白日苦短看不足更向良宵事幽讨月明照花花在地恍若清波漾文藻夜深露下花更佳汗湿蛾眉淡于扫巫山神女朝梦云洛水灵妃夜当道知君好事不可当绕树行吟被花恼诗成得意难具陈片纸再与花传神品高意逺迹逾妙反觉树上花非真须臾喧传动城郭借看累月纷蹄轮君不见虎头曾图瓦棺壁观此杂防输其珍老僧老僧收拾去且莫出示无钱人
　　紫阳庵
　　玉光薫天天帝怒勅遣天丁劈雷斧电扫霆驱葬海中散落南山把山补龙血淋漓凝紫璚玉枝瑶草交莹英桂影兰香泣秋色仙妾坐花吹玉笙千年老鹤噤不语萧飒蛾眉怨神妪【有丁野寉遗蜕其妻亦出家于此】东望蓬莱一水间黄尘霏霏正如雨
　　梅月
　　老兔爬天团玉生山河影动参星横羿妻潜奔姑射笑霜气作华凝佩缨痩影寒香塞天地茅店村醪冷无味翠禽忽听啼一声冻云零落东方明
　　秋江客思
　　洞庭嫋嫋凉风起木叶惊飞下江水江水悠悠烟景微江头有客未成归身经北渚云山杳家住南京音信稀乍见霜前飞塞雁还闻月下捣寒衣寒衣作就家家寄可是侬家逺难致男儿出门不返顾直欲浪游天尽地轻舟短棹恣经过水逺山长风浪多花艳惊郎大隄女声谐流徴郢城歌歌声入云花满堂夜夜朝朝乐未央劝君莫上瞿塘去两岸猿啼能断肠
　　送樊司理考满
　　东方日出城门开雨洒道路无尘埃倾城出送使君去前车后车相逐来路旁弱柳不堪折秖把新诗赠离别使君岩岩廊庙姿三尺由来能自持平反不待慈母问考课行对尚书期最君治行当第一一蹴登台不为疾君不见汉朝任人尚法律狱吏往往为公卿释之世谓寃民少定国人称用法平况君明经取高第比拟不能无重轻更将古义决疑狱莫谓明时无董生
　　澄上人房紫牡丹开觞予以酒因诗以记
　　入春风雨长交作水波绕舍如湖泺桃李沾泥海棠谢负却人家看花约追呼闻欲检民数愁疾强扶来县郭市中湫隘不可居却向禅林借高阁忽惊妖艳破寂寞况乃骈花与重蕚芳心晕露金粟敷娇态迎风紫绡薄初疑僧伽演妙义天女来听鬘璎珞又如洞庭张广乐仙姝联翩扬戍削传闻此种出罗山未必分根尽河洛姚家荒芜魏家废总有华容亦非昨品题何须较优劣但得相娯不为恶老夫睹此喜欲狂绕花吟行不停脚只愁两日损顔色好事谁能致油幕又无仙家漆姑汁可使浓华不凋落老僧破戒为侬喜斗酒沽来对花酌扫除热恼得清凉搅就醍醐出酥酪人生真赏贵适意不在歌钟始云乐夜深秉烛更相照春城月暗鸣宵柝
　　送浦汝方访姚侍御
　　君家写山楼上住【浦楼名】扫尽云山入毫素扁舟六月泝吴江欲向丹邱最深处丹邱主者绣衣人年来画笔如有神逺慕荆闗探妙诀旁寻呉盛接芳隣与君旧日相知久握手无言惊白首怒呼银鹿扫庭花笑倩琼姬献杯酒酒酣鬭画为欢娯峯峦歘来当座隅摩挲老眼识真趣脱帽席地惊相呼我欲从君往盘礴无奈尘纷苦纒缚临江送君君不留离情直与江东流
　　送康驿丞之京
　　皇天不雨江欲枯有客棹鞅游南都南都煌煌在天上虎踞龙蟠屹相向城中美酒斗十千临行请君沽百钱凤凰台头弄明月拍手醉唱名都篇
　　渡奔牛闸
　　下河水低上河漫春雷吼闸奔流悍鼓声咚咚催发船百丈牵连若鱼贯船头水涌沉且浮顺风张防那可留行人来往日南北惟有水声千古流
　　过吕城
　　河水汤汤向东注垒土横河障波住往来舟檝恒苦停首尾相衔才得渡车声辚辚绠痕急船头向天如欲立龙门一跃直下来滩声雷吼鲛人泣
　　题可庵老人写竹
　　国初写竹王舍人笔端生动妙入神风流太常继其后片纸一出人争取可庵老人得此传声价在人尤赫然江南贤豪动百数家家屏障生风烟前年寄我雪竹图天地惨淡云糢糊大枝横斜小枝亚金鞭击折青瑚今年写竹吴江见写出千人万人羡鸾凤盘空云日翻蛟龙出海风雷变鹧鸪无声锦瑟稀湘娥披云未遮面老人老人勿自珍笔力转多方絶伦高山流水志有在莫谓识面无其人
　　杂言古
　　秋林防友图
　　青山巃嵸凝紫霞飞泉如虹饮渥洼枫林接叶红于花上有鸾鹤下麏麚玉楼珠箔仙人家仙人顔色常美好瑶池桃花得春蚤门前石楠秋叶香满地绿云风不扫有客来逺方驱车渉羊肠车声到门止揖让升高堂高堂奕奕凌云汉瑶爵金盘青玉案华灯煌煌照宴嬉汉女为生洛妃旦浮云不行天欲低囘风动地飞花乱悲欢离合乐未央起视明星夜将半夜将半舞且歌发激楚奏阳阿巧笑两颊生防涡蛾眉曼睩光腾波平生乐事良蹉跎对此转觉哀情多明朝忽惊双鬓皤其奈流光如箭何
　　许子厚约游石湖余以事沮诗以谢之
　　杭州擅西湖烟花弥漫天下无石湖在吴苑佳丽亦足雄吾苏青山巃嵸抱湖涘呉台越城两荒址紫薇舍人天上归乞得天书贲湖水湖水东西流世人相续游古人不可见今人来不休古人今人日更改湖上青山镇长在梵宇琳宫几废兴湖波依旧东流海许君约客为春游绣被锦防青翰舟攀岩践穴肆探讨□洄击汰相夷猷山岚湖渌可手掬大笑拂入杯中浮举杯仰天作鲸吸沃溉胃肾资冥搜时时得句輙呕出锦囊错落骊珠投暮归列炬照湖上水波涌沸鱼龙泅蹇余汲汲尘中走与约谁知此言负想像清欢寤寐间侧身西望长搔首作诗聊寓不平鸣有命重游尚须后
　　题沈启南西林唱和
　　故人访我来长洲半道却入西林游西林萧萧倚絶壁仰见白日西南流林僧昼眠开北牖惊呼谓是吾师友遣人四出招良朋露坐中庭接杯酒东方月出星满天抗褎起舞心茫然白璧无由报知已丹砂不复延流年延流年真浪语何如饮美酒沉酣不知暑昙花菲香充佛庐爝火流光骇仙鼠既歌且谣其乐陶陶不有君子那能逍遥诗成写图徐隐几顷刻云烟生满纸天机到处人莫知明日喧传动城市
　　万竹亭赋赠吴汝琇
　　我家竹林在平地土浅丛疎叶顦悴君家万竹连高岗俪美潇湘与清渭崖光谷色相吐吞石涧潺湲潆复奔鹧鸪啼秋白日暝蛟龙卷雨翻沧溟红泥亭子开中央朱阑碧甃周为防孔屏翠帐齐腾光秋兰罗生瑶径旁光风泛转菲菲香翠隂满地凝不散绿水荡漾云茫茫美人挟瑟调清商朱弦高张分雁行一弹再鼓发浩倡清声入云哀怨长凤凰翺翔下寥廓帝子不见山苍苍我为万竹歌歌长唾壶缺平生不饮今醉之醉后不禁双耳热夜深起舞月明中猛虎一声山石裂
　　暮春访沈启南道中作
　　姑苏城中桃李花风吹雨批成泥沙离羣客子正无頼对此不饮空咨嗟美人别来应瘦生思之忽泛娄江行芳洲杜若何青青青林隔岸啼春莺春莺嘤嘤求友声人之听之无限情无限情在今夕疑义竒文赏还析大胜山隂兴尽囘道路空留往来迹
　　重阳庵【道家谓王重阳修炼之所】
　　我游重阳庵不见重阳子丹成飘然与世辞骑龙遨游太清里三山等鳌簮四海犹杯水万里一瞬间千年片时耳后人作屋青山头重阳不来人自游长风萧萧日杲杲醉卧白石临清流青衣洞深且幽衘花野鹿鸣呦呦仰招浮云唤白鹤吾将与尔仍丹邱















　　西村集巻二
　　钦定四库全书
　　西村集巻三　　　　　　　明　史鉴　撰五言律
　　送莫同知弟北归赴试
　　省墓才南下辞家又北征淮山临驿路易水绕都城夜雨鸰原梦春风雁塔名遥知曲江畔骑马看花行
　　送吴鐡峯
　　春色浓如酒行行劝一杯送君嗟此别执手问重来野鸟迎人语林花着雨开维舟未忍发日暮更徘徊
　　竹房
　　爱此竹房好偏宜方外情前村江动月清梵昼销声讲后雨花乱风来天籁鸣与师分半榻高卧尽余生
　　送母舅朱渔隐
　　十年才一见离合动悲伤授璧投河水驱车送渭阳青山明夕照黄菊欵秋光莫惜频来过慈亲鬂已霜
　　哭何以高
　　少日才名重平生分谊亲酒多应是病金尽未为贫往事成春梦残花逐市尘天涯空怅望零落转伤神
　　斗室为澄道岩赋
　　斗室开幽处云门俯水涯四方裁十笏一座演三车檐短容明月窻低映襍花休言此中小世界亦恒沙
　　梅轩为李天瑞赋
　　爱此梅花好移来对草堂水边防见影雪里只闻香庾岭春如海西湖月似霜从教日吹笛无梦到含章
　　乐清
　　未老成归计房开只树林青山尘外相明月定中心近水行秋影焚香坐夜深世人寻不见惟听海潮音
　　呉溪草堂
　　继志能归璧贻谋在肯堂重来山不改旧种树加长燕雀晓相贺芝兰春更芳还闻放鸡犬犹自认门墙
　　和吕别驾九日登姑苏台韵
　　偶遇登高节相为吊古游砧声吴苑暮雁影太湖秋得句频催和行杯更旅酬风流堪入画妙手学营邱
　　一鹤为南京唐道士赋
　　爱尔仙家骥苍松映缟衣一声清夜唳片影上天飞赤壁横江过青城被箭归飘然游物外几见世人非
　　泊虎山桥【曹太史名亭曰擅胜】
　　雨后水初漫日斜山更明地居吴下胜人似越中行扫石看题字临流试濯缨桥南一亭好新得翰林名
　　憇奉慈庵
　　松头孤鹤下石罅乱泉鸣入隖疑无路逢山屡问名客行忘逺近僧老废将迎一笑出门去五湖风浪生
　　送范世良
　　弱柳不堪折相携话水边离杯传日暮归路在春先冻雪寒欺马空江晓渡船永懐交际久况是昔人贤
　　菊庄
　　种菊久成庄门前水亦香花时常把酒日暮拟为粮正色纯无杂遐龄老未央何当事筐筥来此采余芳
　　送王静深还合州
　　风波才定日舟楫又归程月冷巴啸人悲蜀道行阵图依旧垒山势接孤城最是临岐别秋高断雁鸣
　　挽萧以信
　　人道从军乐谁知悮一生元戎归旅榇边将失干城草檄今无敌封侯竟不成空遗旧提剑沦落海西营
　　送康驿丞还庐陵【有金鱼白鹭二洲】
　　握手独相送君行我自归风波千里逺烟树一村防地胜金鱼近江清白鹭飞鸰原应在念囘首思依依
　　吴兴道中有懐汝其通曹颙若
　　杳杳长途异悠悠逝水流江村孤宿夜风雪逺行舟寒重偏欺客凌浮逈结愁故人应在念日暮尚登楼
　　夜宿奉先寺洪上人房
　　孤舟薄暮宿古寺奉先名地逈诸天近楼高片月明炉香清作供漏水冻消声爱此无生説流连过二更
　　题吴鐡峯家假山
　　仲子为山处容人得屡过峯峦平地起水木到门多欲雨生云雾经春长薜萝流莺如惬意百啭襍笙歌
　　饮乌歩顾氏村居
　　去郭逾千歩淳风自一乡日斜鱼市集嵗久水祠荒草色遥连浦花枝半出墙西南山更好欲渡苦无梁喜张子静见过诗以送之兼柬沈彦祥
　　扰扰百年内相逢能几囘折麻空有意抱病强登台苕水太湖接故人今雨来因风问东老何日共深杯
　　寄慈感寺一峯上人【其师圆如规号兰公】
　　能诗兰谷老化去已多年霅上一峯秀灯前三昩传莲花滴漏水月色照归船记得长松下曾参玉版禅
　　孤山
　　一上孤山望春波带夕曛西来千嶂合南下两湖分路绕前朝寺云埋处士坟画船归去晩歌吹月中闻
　　送灵隐书记浄无瑕游京师
　　披衣新得戒杖锡又登程世路随缘去空门为法行浮云上国逺片月故山明心地平如水风波自不惊
　　与汝其通观钱塘江
　　渺渺春江逈无风亦有声地平波动石海接气浮城战马屯砂碛潮头也世情临流将唤渡南向越中行
　　将游金陵夜泊震泽
　　朝饮平湖酒宵停震泽航从兹登逺道犹未出吾疆月隐星光烂花秾露气香路人初不识笑问客何方
　　游天申宫【张公洞旁】
　　问讯天申路期寻福地游风林松子落石窦乳泉流溪女行随伴山花揷满头道人能好客炬火不须求
　　游报忠寺【善权洞旁】
　　选佛开名刹因山号善权地深青嶂合天近白云连门对长松树池分小洞泉不知楹上篆雷震是何年
　　经下菰城【春申君所筑】
　　靡懐函谷败却事下菰营蕞尔非天险当时盛甲兵空城乌鸟乐废堞野云平不独吴宫里离离蔓草生
　　溧阳道中
　　水尽行舟止途平抗策宜车声来往道天气雨晴时赤阪黄尘起青山碧草滋居人当路语留客饭松
　　经瀬水【即伍子胥乞食之所】
　　匍匐昭闗下仓皇瀬水浔饭贤同漂母报德异淮隂一死名无忝千金漫尔沉停车吊遗迹长叹不成吟鲁廷瞻叶廷缙徐宪之送至龙江而别夜坐有懐
　　晩泊龙江上君归我未行乘流喜风顺看月待潮生水市浮舟卖渔灯入夜明乡心与离思扰扰梦难成
　　华容十咏为毛同府赋
　　渺渺江南梦英英云上生绪风吹不防悬火照还明凉沁臯兰被晴连湖水平时飞傍亲舎游子若为情【梦泽晴云】全楚疲兴筑诸侯贺落成侈心滋未足大屈好非诚往事不可问野花空复情秋禽委毛羽犹似断王旌【章台古迹】利渉在崇朝沱溪一水遥谁能须我友多是就人招乘月影零乱傍舩波动摇晨鸡犹喔喔客路正迢迢【沱溪晓渡】山峯尽竒絶雪羃更精神玉笋抽当震瑶簮出奠寅高低同一色草木借三春欲访仙庐迹漫漫认未真【东山雪霁】湖水流无际山形荡欲漂云生齐北斗脉衍自南条朱凤高飞尽苍梧别望遥禹功垂万古祠宇亦萧萧【山有禹庙南山逺翠】
　　横木为梁处舟车日夜过彩虹垂饮渚灵鹊下填河雪水西从蜀湖流北受沱吞崖溷牛马鸣瀬失蛟鼍【板桥春涨】斜日章台下杏花犹自红古今皆过客开落尽春风楚腰支细息妫言笑通那能久容冶相映酒帘中【杏村夕照】水月原同气高卑特异形运行常不息流动亦无停象纬昭天阙容光小洞庭浮槎失南北隐隐数峯青【青湖夜月】亭废独遗基灵踪托雨师湖山元自胜风月故相宜龙驾云中度鸾笙岭上吹世人空想像赍酒日来嬉【赤亭遗址】驿路长松树风来作万呺龙吟翻翠葢凤舞奏琅璈列陈初严鼓连营乍竪旄犹疑宋飞将水上战方鏖【驿路松风】
　　荻溪道中
　　摇摇理舟楫杳杳事徂征溪姓犹缘荻村名半带城冻云含雪意老树挟风声霜月欺寒雁嘹嘹中夜鸣
　　游三茅观
　　山势西来尽江流北望遥神仙长在世日夜再闻潮药采新生术篱编旧种椒不须句曲逺聊此永今朝
　　夜投殊胜寺真上人房
　　春风苦无頼野寺暂相依静夜名香遍空堂漏水防语投机自息坐久世疑非爱尔东林月流光照客衣
　　元日【治六年】
　　流年今六十壮志日蹉跎得此已为幸更来能几何青山游未徧白髪在无多去去不须道逢春且啸歌
　　立春日
　　北向梅开未东行月建寅有生皆自乐无处不冝春似我容顔老逢兹气象新百年今大半犹是未闲人
　　谒张子静墓
　　弭棹鸿村道来寻处士坟泪痕沾宿草悲思接愁云系树嗟无剑名家幸有文东风吹野水流响不堪闻
　　碧岩【在弁山之隂】
　　问路扪萝上遥寻钟磬声云流看栋湿树挺识人行涧水晴悬瀑松风巧韵筝山苍与湖绿防染自天成
　　瀑布泉【在碧岩之右】
　　爱此岩头瀑分明白练垂被风吹不断得雨洒尤竒流出有来处散开无尽期庐山亮同此只欠謪仙诗
　　鸭绿漾
　　近接太湖水倒涵苍弁峯地无高丽险色比汉江醲荡漾数十顷岚霏三四重碧岩长在望日暮忽闻钟
　　大雷小雷
　　双螺浸湖水万古镇龙宫小大名形异东西奠位同尝闻出光怪于此验凶丰欲往叹无翼凭谁学御风与沈启南从徐亚卿何中丞相度水道
　　济世未为术逢人聊用情海桑惟日变水土几时平逺雁和云杳寒潮趂月生茫茫不相识沿路问乡名【渡吴淞江】暂出靡行役隣封非异乡偶因停泊处始定往来方海逈月浮水夜寒天雨霜终宵成辗转归梦与途长【宿徐公浦】岸崩桥易圮水阔渡难招浦溆遥通海舟航半趂潮市声先旦集野树未霜凋明月如相识依依伴寂寥【经上海县】不到云间久于今四十春山川仍旧物交友半陈人梵井鳗光泯华亭鹤唳新扁舟有归兴斜日下通津【至松江府】
　　和石田自寿诗韵
　　流年今四纪强半在城中画好能名世文成拟送穷趋庭懽令子勿药喜而翁昨夜灯前饮清吟对阿同
　　登呉山絶顶
　　古庙经年久荒台落叶深江湖分向背城市绕山林尽道迎秋榜谁同坐夕隂樵歌归满路惊散暮栖禽
　　哭林侍御五首【并序】
　　侍御莆田人也成化间皇储未定用事之臣有谋为殷道亲亲之説以市权者人以事为未着而不敢言公独谓着则事成不可止矣乃先劾时宰以折之虽以忤防受杖然其事竟议格不行矣宰啣之公谢病免宰去再起廵按浙之东西不以形迹自拘好贤下士询访不倦且不避权要吏民爱之亡何移疾代者未至乃上诏勅纳印符絶乘传而归归三年卒哀哉初公之归也【某】别于平望公屡诵李商隐他生未卜此生休之句凄然泣下者久之呜呼公殁矣仰公高风伟公竒节感公知遇诗以哭之
　　逺闻林侍御一梦掩泉宫陇树犹森栢山灵已避骢祸消未萌际勇退急流中无限忧时泪因君泣未穷云掩前星位人心去就间惟公上封事深斥柄臣奸防上空留説梁王竟出闗大功安社稷瞻望孰能班解绶归田日相呼在驿楼共嗟临水别真作此生休忽得莆中问今为地下游空挥两行泪寄与海波流酸风射眸子南望泪盈襟曾枉下车揖敢同行路心只鸡千里吊匹马万山深此意未能遂凄凉转不禁绳愆共所职下士出常情茶谱羞充贡医方欲卫生人间不久住世外若为行想溘埃风起乘云掩上征
　　题旌功庙【并引】
　　少保于公庙在西湖墓上成化二年复公官爵遣人谕祭廵按刘魁立祠于故第曰怜忠今上赐谥赐庙额曰旌功有司嵗祀
　　万马环行幄平沙走控万方三日临九鼎一丝悬不有维藩议将为举国迁救时平祸乱功业冠羣贤李纲才仗钺谢傅尚围碁庙议如羮沸都城累卵危维公际艰歩异世若同时指授诸戎帅从容尽合宜二圣兴继纶音贲贶同易名维一惠赐庙录元功精爽风云接恩光雨露浓公神如不死感荷九原中
　　过横塘
　　西向横塘过风凉天又晴两山沿路转一舸问津行野水飞云度斜阳去鸟明采莲人不见遥听唱歌声
　　久客无碍方丈赠觉源讲师
　　碧殿明秋水香台下夕隂堂空莲漏逈径转竹房深习静疑忘世含虚已定心何时谢尘鞅来此事幽寻
　　中秋闻诸弟宴集湖上有懐
　　乐事愁边减流年客里过桂香秋色好天逈月明多欲共嫦娥语其如良夜何遥知湖上饮达曙尚酣歌
　　蕉窻
　　爱此禅房好芭蕉绿满庭雪中疑入画定起自翻经晓色和云动秋声襍雨听心源有甘露一滴可通灵
　　冬夜逢临川聂云章话旧
　　频年违晤语此日贲林坰鬂髪缘愁白家山入梦靑功名成潦倒书剑尚飘零明发松陵道离歌惜共听
　　登多景楼
　　客里一登临长歌惬壮心江山自今古人物几消沉潮落淮南近天垂海外深改之诗尚在读罢欲沾襟
　　游甘露寺
　　清晨游古寺云气昼昏昏列嶂环京口长江赴海门平临当北斗特立见中原无限兴亡事伤心不忍论与沈继南登虎邱天开图画阁奉柬其兄启南
　　投闲倚高阁林莾半斜曛山势东南尽河流逺近分鸣泉乱秋雨落叶下寒云欲赋不能道空惭对卯君
　　送赵孟昻归吴兴
　　不到霅中久登高空自嗟好山多近郭有客喜还家一带白鸥水几枝寒食花故人如见问愁鬂已霜华
　　登江淮胜槩楼
　　逺水际长天逢春更可怜钟鸣褁山寺人唤渡江船渔隖夕阳里酒家疎雨边因悲客程事俯仰欲澘然
　　歩阻雨
　　客里逺经游那堪有滞留云山几千里风雨一孤舟树影连江动潮声撼地浮故园归未得南望使人愁
　　至通州
　　孤城控一区形势扼东隅海水分咸淡民风襍楚呉蜃楼凝复防沙岛涨还无问道寻鱼客中宵望斗枢
　　其二
　　絶域经游少重闗启闭严官租兼菽粟民业尽鱼盐海气朝成市潮声夜入帘狼山渺何许空翠逺浮尖
　　天目山
　　岧嶤古道前一上思茫然废井存遗迹残碑记往年岩隂交草色林薄起炊烟南望乡闗逺浮云何处边和徐天泉刘完庵同过沈石田友竹居韵
　　去湖三里近种竹万竿余径转通幽处朋来问索居散金时买画补屋为藏书千古王摩诘辋川应不如
　　过沈继南墓
　　寂寞空山下凄凉野水滨易名嗟有日挂剑愧无人月冥猿啼夜天寒草未春素车来较晩洒泪忽盈巾
　　谒徐武功墓
　　絮酒来何暮凄凉百感生文名推独歩相业沮垂成才大人多忌功高谤易行只应坟下水流恨去难平
　　七言律
　　分题得太湖送邬用明还鄞
　　一水遥遥与海通舟行疑似入虚空三江共接朝宗势万古长懐底定功茂苑人烟帆影外洞庭山色浪花中登瀛有客频来往欲驾云涛趂便风
　　赠金本清中翰
　　少将词赋继班扬馆阁周爰嵗月长朝罢独书天上诏使归那有槖中装齐棺古先秦出岐鼓遗文后世光乞得鉴湖三十里四明原是贺公乡
　　寄震泽道士沈长春
　　春风归骑柳边停一上仙台思杳冥苕水逺从天目下弁山长绕太湖青片云孤鹤吹笙度千树啼莺把酒听最爱笼鹅能好客无人援笔写黄庭
　　翫月和教谕陈启东韵
　　闽岭岧嶤路几层孤舟载雪兴难乘中秋月好应同见近海楼高不共登千里信音囘旅雁半生心事对寒灯悲歌莫倚能弹铗衣马轻肥让五陵
　　吴廷晖令子领举予往贺以诗见赠次韵答之
　　渺渺韭溪居上流相思无奈驻行舟天香和月浮丹桂秋水到门来白鸥教子今为探花使忧君欲起见京楼留连故有新诗赠高谊难将杂佩醻
　　和吴益之留题接待寺之作
　　旅寓松陵厌市声偶从兰若畅幽情水边行道来僧影壁上笼纱防客名荷叶补衣秋色浄竹房清暑夜灯明庙堂虽与江湖接未许投闲老此生
　　送吴泽民归梅堰【泽民家有芝秀堂】
　　宾馆穷经独下帷吾家同叔每相资青山折简招归隐白首逢人在别离此日梅花应待雪新年芝草又生池溪边无数垂杨柳欲绾行舟住少时
　　留别胡有夲
　　秦溪分手各天涯灯市相逢喜又嗟逺地故交能几防满城春雪向谁家川原近海潮多应光景催人日易斜明发归舟渺烟水思君双鬂欲成华
　　西园八咏【为三原廵抚王公赋】
　　牙籖缥带满堂垂未许沂公独擅竒请俸写来还自校借人看去岂为痴晴窻露展虞生蠧浄几潜披矢下帷培养真成济时具又将余力教家儿【藏书屋】
　　试擕宫砚洗洄澜渍墨淋漓最可观龙尾蘸波玉浄马肝浮水紫云寒风飘科斗文难定月射方诸湿未干头白上卿临帖罢又书封事献金銮【洗砚池】
　　长松户外欝苍苍巻幔蛟龙势欲翔韩起曾经誉嘉树召公今又憇甘棠风生隐几聊闻籁雨后呼童试采肪君子由来善居室吾乡亦有嵗寒堂【范文正公旧宅有嵗寒堂堂下种松苍松轩】
　　内家丛里许分移富贵应为造化私承露玉杯和月冷惜春罗幄防风吹紫台姓魏犹循故红蕚名鞓似较竒一自旬宣江汉后花开多不在家时【秦府赐红紫白三色楼子　牡丹圃】陇头云气如车葢变化油然去复留起处四方沾润泽乘时六合可浮游风吹度影迷亲舍日映成文捧御楼楚水秦山千万里停车北望思悠悠【陇头云】
　　亭亭如葢挺孤标先世遗来匪一朝色借绿袍荣及第枝娇黄鸟惬迁乔长承雨露当霄汉逈出风烟带驿桥不似防陵原上树管人离别半无条【门前柳】
　　渭水园林尺五天绣衣笔势更翩翩能文况是同年好叙事还期后世传坐见华风生草木端知采色画山川长安纸价应增贵到处令人快覩先【绣衣记】
　　当朝太史汉中郎曾志先公百世藏指事特书彰直笔为铭传后发幽光从教雨日长淋炙莫遣风雷下取将试检平生信无媿穹碑不独妙文章【太史铭】
　　和秦太守廷韶游虎邱韵
　　虎邱寺里相逢处柳亸花娇路不分泽畔纫兰为杂佩壁间剜藓读遗文清吟羡得江山助老懒思将笔砚焚晩潄余酣泉上立万家烟火隔松云
　　登呉兴慈感寺阁
　　亭亭高阁倚斜晖廿载曾从此地归往事已随春草换重来似觉故人稀孤城近水青山映逺树和云去鸟防欲系扁舟嗟未得蘼芜新绿钓鱼矶
　　曹颙若载酒过访以诗赠别
　　一樽相对思依依老大空悲始愿违华髪镜中看渐短故人天际信全稀黄梅雨少河流澁绿树隂多日影防欲把渔竿江海上却愁风浪湿荷衣
　　与姚视卿游鸳鸯湖
　　鸳鸯湖上荡舟过钟鼓声稀拥楫歌落日亭亭经逺树凉风嫋嫋动防波孤村近水闻鸡犬小驷穿花见绮罗暝入芙蓉弄秋色满身香雾月明多
　　夜宿嘉兴漏泽寺宁庆山房
　　访旧天涯未即归且来林下叩禅扉孤城暮雨沉更漏二月余寒胜客衣近市不眠人语杂隣僧齐出夜灯稀中宵忽作还家梦无奈钟声下翠防
　　春阴
　　浮云蔽日不舒光那更东风故作狂宿雨未収添积水余隂犹在閟诸阳山林有约空劳望桃李无言也自伤园柳鸣禽俱寂寞只生春草满池塘
　　访呉廷晖偶成
　　访君还作看花行宛宛溪流两岸平久雨闭门芳草徧乱禽栖树莫烟生更筹夜送人皆醉童子春深服已成明日新晴天气好相携临水濯尘缨
　　游胜果寺赴沈文伯之招
　　天地茫茫几废兴中峯依旧有岩亭江流到海逢潮转山势如城绕寺青仙洞隔花春寂寂野云将雨树冥冥幽禽似惜韶光暮频唤提壶笑客醒
　　游南峯寺【支遁道场有放鹤亭马迹石】
　　扰扰浮生鬂已星南峯此日始来经真僧化后今无马野鹤飞归尚有亭清梵消声莲漏永夕阳鸣磬石门扄登车欲去犹延竚满树啼莺正好听
　　送智天然住嘉兴东塔
　　山中晩学修禅定又出升堂了世因汉守故居今入寺【寺故朱买臣宅】呉僧新住旧为隣【智先住白莲在东塔之东】池分二水心同浄【寺有青白二池】塔近诸天供献频我亦鸳鸯湖上客【予先世嘉兴人】欲来松下问前身
　　沈启南与余约游金陵而先余至又先余归尝闻余谈义兴山水之胜故舍大江与丹阳而不事竟取道于兹将审余之説也因诗以送之
　　草绿莺啼淮水流柳花如雪暗行舟来期自信成先后为客那堪有去留此地片时还独住他山佳处已曾游东归若遇乡人问春尽乘潮下石头
　　呉元玉招赏牡丹以无都扶图呼为韵
　　洛阳花事久应无胜赏今逢在旧都春色祗缘人自惜衰顔还借酒相扶时无永叔谁重谱座有徐熙合写图夜静更持红烛看满庭如昼鸟惊呼
　　游灵谷寺
　　缓辔吟行紫禁中襍花千树映禅宫山藏灵谷声疑应水出皇陵势自东池上泛杯脩故事松间扫石坐清风老僧延客无他语只数前朝有志公
　　登狮子山游卢龙观【高皇帝驻跸指挥六军败陈友谅】
　　玉辇宸游事已遥尚遗台观在山椒长江自古为天堑王气于今属圣朝四海乂安兵久息千年豪杰恨应消徘徊忽动西游兴欲借东风驾晩潮
　　登甘露寺多景楼
　　满目山川又独来白头懐抱易兴哀郡城宜此开江嶂佛殿何缘化刼灰万里中原劳怅望千年鸣鹤自飞囘东浮西泛无穷舰总被潮声日夜催
　　沙溪夜泊柬沈启南
　　有约东游乆未齐孤舟终日住囘溪行厨火断从人乞中夜潮生觉岸低风急海云迷去雁雨深沙市悮鸣鸡明朝应得随君后遮莫春泥汚马蹄
　　沈启南访汝其通不遇写画赋诗寄之率尔次韵
　　虚室尘埃满榻生故人来往惜空行剡溪莫谓终无对震泽从今重得名山寺水村和梦逺渚花汀叶趂江清题诗冩画遥相赠未必王郎有此情
　　梦草哀海盐王辂
　　一枕游仙梦复醒无端芳草最闗情生时不惜春风力见处偏惊夜雨声原野緑齐疑蝶化华胥调引乱蛙鸣西堂睡起成陈迹佳句长留万古名
　　哭武功伯徐公
　　星霣中庭夜已分始知天欲防斯文导河犹有随山迹铸鼎谁铭取日勲四海故人空许剑万家归马旧从军东吴不是西州路也学羊昙哭暮云
　　聚逺楼
　　新起高楼九溪上无边风景在虚櫺太湖一水际天绿洞庭两山终日青帆带夕阳来冉冉雁拖秋影入冥冥何人巻幔吹箫坐明月满空凉露零
　　于府尹景瞻张太守靖之刘邦彦沈明德寳峯宴集
　　濒湖楼阁少风尘胜日登临属缙绅北道且依山作主南飞又见雁来宾霜防岭树红犹浅水落江蓠绿未匀老我已忘歌舞乐只将谈笑欵杯廵
　　谢沈彦祥茶鱼之贶二首
　　新采雷鸣寄草堂未开先作满林香囊裁白绢封三印芽茁黄金露一枪鬬处连塲夸得隽烹时比屋防分尝睡魔渴病俱消却欲报慙无织女章
　　钓得鲂鱼碧浪中逺烦分惠到吴东汉江缩项本同调松水细鳞斯下风鳍鬛乱欺林笋绿腹腴防带法糟红珍藏不敢成私享留待先祠荐麦同
　　问刘邦彦疾
　　遥闻末疾渐加瘳时向湖山续旧游杯酒尚须行乐用花枝多为养生休春风杨柳迷归骑秋水芙蓉隐钓舟何日从君柁楼底卧听横笛起中流
　　游黄山隖【湖州长兴县吕山山中】
　　行行东去欲何依为爱禅房入翠防山在不知陵谷变鹤归应见世人非烟中草树含春色岭外云霞敛夕霏自笑逺人眉目异野禽惊起遡风飞
　　留别呉兴诸君子
　　杨柳风和溪水平掉头归去趂春耕青山满眼浑相识白鸟随人似送行逺地几时重握手孤城今夜独闻更离心好是秋霜剑无数尘埃拂又生
　　戊子嵗秋夜泊松陵与沈启南庆云饮别
　　城隂分手即天涯岭树江云别路赊未到故园犹是客忽闻乡语似还家灯前今夜愁无寐镜里明朝鬂有华欲问归舟何处宿月明和雁在芦花
　　送吴禹畴之广东宪副任
　　持节遥遥五岭行瘴烟蛮雨避前旌已知吏戢无渔猎莫倚时平弛甲兵诗句拟从官长学舶船多候海风生隐之自是君家事不为贪泉易此情
　　送邹师孔游维扬
　　怜君失意向天涯雨歇虹亭日已斜对酒不须嗟往事渡江知是客谁家孤城犹系扬州郡四海空传后主花莫过雷塘吊陈迹只今残柳尚啼鸦
　　喜舎弟铎病起得子
　　卧病经旬为尔忧今朝最喜是全瘳子虽生晩终延后菊纵开迟尚系秋杯酒谅随诗共废田禾无奈雨来収故交頼有宗人在【宗人指正夫也】时肯相过尽日留
　　送汪世望还吴兴
　　频年踪迹遍天涯书剑萧条兴味赊枫冷呉江人执手月明苕水客还家霜前黄菊惊寒早湖上青山易日斜落魄布衣今白首也将诗酒度年华
　　送韩綮丞河内
　　领得除书下九重翩翩花县去哦松吏人呈案无钳纸星驾行春屡劝农河内水流城外过太行山色雨余浓寇恂去后今陈迹千古遗民説再逢
　　鹤舟【为陈良佐赋】
　　幽人养鹤爱风标行动常令载近桡丹顶映波春泛雨缟衣笼月夜乘潮几声篷底清宜听片雪船头白未消我欲从君渡江水扣舷歌罢又吹箫
　　次进士马中锡呉淑游京师西山韵八首
　　同年期集凤城西尽日吟游信马蹄河水合流沧海接山陉囘绕白云齐【连山中断曰陉太行山第八陉在幽州】离离逺树行人杳渺渺平沙去鸟低共幸成名今刻石不须重向塔前题
　　绣幰朱轮驾晓风青山行尽见离宫水通河汉浮天碧云防蓬莱映日红千里闗城临絶塞万家园圃灌连筒登高作赋忘归去薄暮才云马首东
　　访水寻山几日程清明时节喜新晴太行天限幽并域灵物人呼大小靑花雨霑香迷蝶梦松风鸣籁和泉声九重垂拱廵游少已废前朝避暑亭
　　西山遥望日氤氲矫矫东驰万马羣固国已知天设险为霖还頼石生云根盘钜野河流绕势接诸陵王气殷闻道朋游多乐事春风吹酒不成醺
　　渺渺西湖映绿袍相携临水试连鳌已教颍上居风下未许杭州索价高波接玉河通御气云流银浦见秋毫芙蓉万顷皆蒙泽不信东风在杏桃
　　琼林宴罢出瑶京胜水佳山处处行乡使南归金帖寄日华东上庆云横人间富贵春三月天上中和乐九成自笑无媒林下客白头犹未济文明
　　北望居庸万仞闗重重深锁白云间金汤塞险都城壮亭障乘边苑马闲田畯劝农春茇野虞人校猎晓罝山郊行祗拟观形胜不为韶华久未还
　　天风吹送上云梯罗袜生尘草被隄黄榜题名双阙下青山迎马九门西花明禁苑春初媚柳拂宫袍绿未齐几度醉归更漏永银河斜转玉绳低
　　送曲主簿运粮之京【曲登州人将便道还乡其人好猎】
　　赞公新董嵗漕行舸舰乘风五两轻歩寒潮中夜落潞河春水及时生禁门听漏朝天阙归路还乡入海城此地从来好畋猎臂鹰驱马少年情
　　挽黄梦熊
　　湖山嘉遯谢尘缨才入中年命忽倾旧宅一区犹令子遗文千首付诸生诗名到处人争诵墓上逢春草又萌后死从来未相识闻风也自不胜情
　　送张世鸿还杭州
　　酒尽歌停夜静时醉看明月上花枝神交已恨相逢晩老至方知送别悲野店闻鸡舟发早海天零雨雁来迟呉山翠滴西湖水水逺山长不尽思
　　送计正言
　　元夜烧灯送酒频共怜明发有行人情知白首偏伤别莫信青袍已误身归棹遡流溪路狭东风和雨柳条新从今一去相逢少梦里寻君恐未真
　　和沈启南登鳯凰台韵【并引】
　　嗟予以后至金陵不获从启南先生登斯台也但能于诗画之间想慕胜游恋恋而已因赋以续貂
　　春草萋萋被路生荒台空有凤凰名三山二水固长在四海一家将再鸣津树故迷桃叶渡江流今避石头城谪仙赋后君斯和落日浮云无限情
　　送徐宪之选贡入京
　　朔风吹雪水流澌嵗晏逢人别更悲呉防民饥犹病税洛阳年少正忧时徂征渐觉川途异草对应忘刻漏迟自笑临岐空执手赠君无地覔松枝
　　次沈履德集古诗韵
　　休文孙子钱塘住日日笙歌湖上闻花映酒杯邀夜月山行衣袂湿春云逢人倾葢能如故集古诗成自不羣知我无聊逺相慰一篇直欲扫千军
　　赠张太守靖之
　　龙去孤臣泣抱弓平生心事有谁同青春甚惜居闲地白首相逢在客中云气冥冥山寺晩花时冉冉野亭空残衣留取休沽酒嵗暮还堪御北风
　　游天界寺【有僧道成者高皇帝命住兹寺辞以不能参禅上乃颁防不许参禅】
　　联骑春游入化城松风涧水自泠泠山门迎日诸方仰刼火何年此地经故事放参僧不语遗基犹在草长青西庵看竹流连久归路冥冥暮雨零
　　春夜仝汝其通曹颙若呉永年宴鲁廷贵别馆
　　病起逢人笑口开春江花月共追陪离家未逺难云客防面无多暂接杯浮云富贵今何在乐事平生得几囘正尔厌厌赏清夜钟声又自水南来
　　哭沈继南
　　去年曾约看山行谁道重来隔死生身后未成妻子计水流难尽父兄情交游屈指嗟无几修短令人怨不平下马哭君斜日里西风断雁共悲鸣
　　哭完庵刘佥宪
　　嗟君一梦入槐宫囘首平生事已空阙下论刑亲上殿河东行部旧乘骢湖山曾有迟来叹朝野犹闻男退风年少自怜交最晩几番挥泪夕阳中
　　送俞大尹钦取御史之京
　　徴贤诏下五云深鸾凤齐飞入上林骢马朝趋阙下绣衣听漏立花隂登车素有澄清志簮笔宁忘献纳心寄语行人且相避汉廷桓典重于今
　　其二
　　诏许推贤送上天此行真不异登仙郡中岂独闻三异囊底何曾受一钱已解铜章辞外补定持霜简拜新迁长洲苑里甘棠树留与呉民説往年
　　许克大分教桐城道过余家留诗见柬赋以谢之
　　翰墨论交嵗月賖朱顔今已鬂成华两囘经见曾因客三度相过不在家芳草伴人吟道上乱云随鹤渺天涯归来读罢留题句搔首无言对落花
　　秦淮夜泊
　　满地月明淮水流帝城南畔大航头凿山曾费前人力逐利今宜过客舟六朝旧事消磨尽四海安生割据休玉树哀音已亡国更无人在隔江讴
　　与金仲和饮别和沈启南韵
　　寻医兼作送春行又遇离人问去程深夜欲眠还起坐老年为别最闗情楚云将暝呉乡杳蜀雪初消汉水生北望中原应不逺可能从此驻行旌
　　西郭
　　幽居西郭且婆娑古屋年深老薜萝门对寒塘秋色早城平斜日晩隂多施林罝兔时丁祭教子明经世甲科除目一来须强起野花啼鸟奈君何
　　闻汝行敏之京不及往饯赋此以送【时寓杭州】
　　偶接家书喜复惊故人今作上都行呉山淛水非吾土蓟树燕云费客程投老每伤千里别向风难致一杯情铨衡今是王司马应念头颅白渐生
　　寄刘有隆
　　穷居久与故人违始觉平生事尽非两地风波惊乍息十年鸿雁惜分飞花秾野寺山行逺草绿闲门巷出稀令子能来慰愁寂可堪临水送将归
　　送凌汉章赴秦王之招【王号宾竹道人】
　　老大辞家西入秦防陵原上柳条新毉和自得生斯地扁鹊于今见后身设醴且陪花作友曵裾还伴竹为宾一鞭已被君先着怅望咸阳渭水春
　　题扇寄阎尚温
　　鸿雁秋来春复囘音书两地各徘徊梦中不道闗山逺镜里空嗟嵗月催呉苑朋游非旧雨秦川车毂转轻雷相逢驿使无相赠聊托清风当陇梅
　　登长安龙祠道院阁
　　函香来礼玉宸君试上仙台日已曛防上地名重此出浙西河水又平分天垂防蝀光流渚风振琳琅响入云黄叶满亭秋色浄洞猿林鹤自成羣
　　淩天羽要游临平湖之读书堆呈在席诸君子
　　无量声光已陆沉书堆犹得住湖心山落日天将暝人鉴寒潭水尚深开塞旧闻闗治乱覊游今幸与登临明年拟趂桃花入只恐仙源未易寻
　　又和徐肃夫原韵
　　蜩鸠何用羡鹏飞自分林泉老布韦青鸟不传王母信白鸥能识海翁机荷锄陇上躬耕出倚杖门前数畜归衣食茍充吾愿足浩歌乘月掩荆扉
　　送稽挥使还长安
　　落花时节子规啼中防还乡马首西汉苑别来为日久秦川行到觉天低云程逺见三春雁闗法今无半夜鸡不独销魂防桥上阖闾城外亦凄凄
　　其二
　　行行西迈古函闗到处莺声似故山当代名藩推陜石今王大雅继河间香凝命服趋朝罢乐奏轩县劳使还戚里由来居肺腑咨询长得侍宫班
　　送杨宗周归维扬
　　江亭酒尽客登舟落木纷纷下未休南路风波偏觉险北方裘马正宜秋天垂逈野山横接潮入平川海倒流二十四桥行乐处月明歌吹在层楼
　　都敬见访夜话
　　跫然歩履忽闻声喜极翻成倒屣迎一别五年如转眼重来信宿见交情溪云杳杳随流去池月娟娟入牖明夜半孤灯挑欲尽更传余爝在薪荆
　　歩出阊门书事
　　街巷泥融屐齿侵腊藏春色未堪寻路逢故旧顔多改城受氷霜剥渐深世自随时成变易天应无意在晴隂归来独坐篷窻底笑引春醪度越吟
　　哭崔渊甫
　　绩学攻文岂致灾花时无柰雨相催天公似欲讐斯道山木由来夀不材千里霜蹄中路蹶九霄云翼下风催忘年谊重今何望泪洒青山日几囘
　　赠颐浩寺辨如海上人
　　行徧江湖老始归故山犹有佛相依装轻惟贮吾徒赠缘浅难留刺史衣贝叶编成看独久昙花拈出笑曾防相寻欲了神交念非是来叅不二机
　　从徐侍郎相度水道过呉兴寄沈彦祥呉汝琇
　　碧苕溪上暂维舟行役匆匆不自由使者拟平洪水患圣王时轸下民忧非才敢任求贤责传食难忘怠事羞目断沧洲烟树外故人能不为时谋
　　还家有作
　　杖策相从使者行欲除民瘼岂求名言防难解旁人惑才弱空期洚水平公论有时还自定浮云于世本无营西风吹动归欤兴笑对沧浪咏濯缨
　　游报恩寺
　　祗树隂隂辇路通禅林遥在百花中龙宫涌出疑天造人力装成象鬼工仙梵入云闻下界寳光浮日现虚空长廊画壁看难遍忽听鸣钟忆逺公
　　送诸立夫还杭【时闻西鄙有兵】
　　月斜霜冷夜乌鸣匹马萧萧晓行黄叶闗河今日泪青灯风雨故人情山连海岸孤城近潮入钱塘古渡平闻道秦川新有警可能谈笑去休兵
　　送表兄凌太常省亲还京
　　防服寜亲暂乞归思君行复上王畿孤云囘首频南望旅雁逢春又北飞水驿月明人语静禁门风细漏声稀宫中入觐天顔喜日日含香侍琐闱
　　寄陜西干布政
　　襄阳出守遂休兵【曾任襄阳知府时流民作乱讨平之】藩屏携家陜右行化雨又生秦地草遗民犹住汉时城函闗西据河山险渭水东流日夜声闻道王师新定乱【时王师西征干在行间】论功应在一书生
　　送沈上舍省墓复还靖州【沈呉江人今戍靖州】
　　巴陵南面古沅湘背岭孤城闭夕阳地接五溪蛮洞襍水通三峡楚云长去时车马经来路到日儿童问故乡闻道元方新出战【时其兄以战功陞千户出征广西】功成相与沐恩光
　　送中竺佑禅师还杭州
　　片云孤鹤共闲身杖锡南归逺问津山水别来频入梦江湖行尽不逢人中峯古寺松枝转东院禅房草色新试看西湖旧梅树花开何似故园春
　　送傅上人住杭州保叔
　　瓶锡随缘去入杭湖山今已属支郎前朝古寺多南渡下界空华出上方满地白云朝入定孤峯片月夜焚香明年不负登临约应叩禅扉借竹房
　　吊内阁陈某
　　何事先生早葢棺薤歌声里路人叹填门客防恩何在负郭田多死亦安盐海已无前日利氷山谁障旧时寒九原若见南阳李为道罗生已复官
　　之通州与吴永年饮别于垂虹亭
　　王事驰驱赋逺游野亭杯酒为君留湖山有约怜同社杨柳多情拂去舟花下歌声催越女斗间精气解吴钩明朝两地相思处江北江南各倚楼
　　晩次吴门
　　扁舟晩泊古城隂野店吴歌搅客心蝴蝶梦中春草逺杜鹃声里落花深渔灯隐隐明沙岸江雨霏霏湿布衾一曲瑶琴许谁听江湖随处有知音
　　泊枫桥
　　千古枫桥尚有名孤舟来泊最闗情江村渔火愁仍对山寺疎钟夜不鸣两岸帆樯春水上万年楼阁月华明梦囘试向篷窻听无复乌啼绕树声
　　锡山道中闻子规
　　行行西上竟何依一片春帆带落晖归梦独随流水逺客程惟觉故人稀飞花小圃鹃声急芳草平原树影防惆怅乡闗渺何许东风囘首欲沾衣
　　至京口
　　北上南徐舣画桡欲将兴废问前朝依山城郭高低堞近水人家早晩潮风到海门鸥社散草青江路雉媒娇梦溪风物今何在故垒离离细柳凋
　　游鹤林寺
　　润州城外古招提杖策来寻日向低林废不堪黄鹤怨花空惟听杜鹃啼香台草长迷行迹竹院苔深漫石题坐对青山无一语出门蹊路失东西
　　渡江
　　解缆朝离鐡瓮城倚篷偏使客心惊云连极浦千山绕风转危樯五两轻淮甸日斜春草绿海门潮落大江横兴亡尽付东流水日夜滔滔似不平
　　郭璞墓
　　一石巉岩似琢成何年此地卜佳城刀自信难逃祸撒豆徒闻可化兵雨过隧前无草色月明江上有潮声鹊巢双树南岗路千古人传死后名
　　广陵懐古
　　项诛秦始剖符江东千里尽封呉铸铜为镪山仍在煮水成盐海未枯几杖未能慙赐赉干戈何事起谋图到头兵败身随殒赢得功名属亚夫
　　其二
　　黩武穷兵未肯休都将覇业葬扬州迷楼珠翠云间出内苑笙歌月下游眉扫逺山螺黛尽风生流水妓航浮江淮欲据仍无策引镜堪羞叹斫头
　　其三
　　龙舟行乐到芜城极侈何愁四海兵神器共传归李子乐章先识去宫声凤池有水鸥常下萤苑无人草自生寂寞西园明月夜只今惟有草虫鸣
　　其四
　　何逊能诗最有声思梅还复到芜城风台徙倚看花绕月观徬徨对影横粉蝶已无春晓梦翠禽时听夜深鸣客愁此日醲如酒安得寒香为解醒
　　其五
　　北风吹雾昼昏昏独守孤城节义存一剑身持惟有死四郊兵合竟无援烟生睥睨焚降诏血溅旌旗洒泪痕落日重游吊陈迹买丝空欲绣平原
　　其六
　　淮海名花世所尊当年培植徧诸园玉盘盂小春光浅金带围偏晓露繁卿相昔闻千古赏子孙今见几家存东风扫地城南路蔓草寒烟欲断魂
　　其七
　　淮海维扬镇楚郊江山环抱势岧嶤月明十里珠帘卷风度千门翠幙飘羽客腰纒思驾鹤玉人携手教吹箫于今风景多萧索原草离离野火烧
　　其八
　　春风孤棹逺经过千古繁华逐逝波楚地江山今尚在隋堤杨柳已无多璚花台古游仙往芍药防荒牧竪歌二十四桥明月夜吹箫人去奈愁何
　　狼山
　　狼山一上思依依烟景苍茫入望防江水东流千里去海天南望几人归云迷逺树啼莺杳麦秀平原猎骑稀寄语沙鸥莫相避客懐萧索久忘机
　　剑山
　　水流花落送残春偶逐渔郎一问津山顶着鞭犹有迹海滨驱石已无人风来野戍边声起雨歇平原草色新欲覔麻姑探消息弱流清浅几扬尘
　　军山
　　军山东望逺依依芳草平芜客去稀风急海鲸吹浪过月明神女弄珠归孤峯缥缈青天逺弱水茫洋白鸟防欲赋壮游无警句令人重忆谢元晖
　　田
　　经界分明出化工寳形状俨相同荆州纳锡充王贡洛水呈祥助圣功千嵗不巢莲叶上一秋长入稻花中野人共信神灵在豚酒时来卜嵗丰
　　海
　　浩浩洋洋望欲迷风帆无路认东西一丸地据中央小万里天垂四面低元气淋漓浮日月洪波汹涌起鲸鲵堪嗟秦汉求仙者几望蓬莱竟莫跻

　　西村集巻三
　　钦定四库全书
　　西村集巻四　　　　　　　明　史鉴　撰五言排律
　　送秋官吴禹畴
　　明经跻上第分署赴南京祖饯羣公集闗河几日程迎亲就禄养便道过家行春色随车马花枝拂斾旌山围京口路潮洗石头城志在无刑治民思用法平连营知敛迹西广避先声乡里多寮寀宗人更水衡退公时燕喜求友感嘤鸣愁杀闲鸥鸟烟波冷旧盟
　　松崖草堂为戴侍御赋【墓所屋也丁父忧居此】
　　栽松连絶巘结宇近先茔地据金鱼胜天留石鼔名【金鱼石鼓皆浮梁山名】翠涛翻户牖灵籁奏檐楹风磴吹苍雪芝田秀紫茎阶前萝茑覆嵗久茯苓生雨露三年泪乾坤万古情草香山鹿下月冷夜乌鸣凤翥碑文照鸾囘锡诰荣服除捐枕块诏起侍承明囘首鄱湖上云飞宰树平
　　游金山寺
　　屹立大江头雄跨二百州孤峯云际出萧寺镜中浮岚翠沾衣湿泉声度竹幽神龙行雨过天女散花游风逆帆斜渡潮囘海倒流祗园春寂寂仙梵夜悠悠尘起淮南市烟生海上洲珠光寒射月蜃气晓成楼转战懐名将凭陵失卤酋登临动遐想无限古今愁
　　和姚公绶宴浦氏写山楼韵
　　地据东南胜楼居缥缈中使君持节过朋从盍簮同感旧咸来雨凭高欲御风琐窻窥皓月复道驾晴虹隐几皆天籁抡才尽国工寻盟山在近逝景水流东写画成三絶操文送五穷报籖惊漏永下箸觉盘空久住忘为客相看半是翁酒酣挥剡楮句隽压呉枫捷似奔泉骥飘如戏海鸿花枝赢鬂白帘幕障尘红咏雅思求友歌风念在公流苏垂妸娜嘉树映玲珑共讶才无敌还闻剑有雄抠衣争厠坐闭户自编蓬已分鸠飞莾遥怜鳯宿桐覩明惭爝火效响类鸣虫爱士懐徐庻传经陋马融未能跻雁荡徒欲倚崆峒俗美便肥遯时平不尚功且陶令醉莫问许丞聋技痒聊赓韵暌违阻发蒙学书期捧砚侍射愿持丰望望淮南逺驰情古桂丛
　　题徐德夫池亭
　　临川开第宅辟土作陂塘葺宇荷为葢规芳荔植墙大观天尽际小愒水中央白日寻常过浮云聚散忙林霏滋鸟道柳浪泛虹梁曵履来鸣玉投竿出钓璜游鱼闻瑟起归鹤遡风翔下女收遗佩清童拾堕珰露香敷菡蓞雨涨浴鸳鸯向夕尤宜月吹箫引鳯凰
　　挽吴都督四十韵
　　文皇临御日亲驾肃边隅下诏求名将惟君冠武夫扬旗频扈从【公由锦衣卫千户陞旗手衞指挥从征执掌寳纛】畧地效驰驱左广兼追蓐前茅特虑无【又陞先锋】交绥战当户【匃奴官名】围合走单于马骤黄砂碎膏涂白草枯穷兵逾遫濮【部落名】逐北度余吾【水名】入塞长歌凯还京促献俘成功由力战制胜仰神谟爵禄初行赏山河议剖符丽城分甲第报宴出宫壶【此上言其从车驾亲征有功陞赏】倭寇侵辽碣妖尼【唐赛儿】煽益都【山东青州府县名】徂征连得隽元恶尚逋诛【唐赛儿卒不获此言其征二寇功】荆楚重防守【公凡两镇湖广】江淮更转输【公领漕运及镇淮安】登台躬讲武鸣鼔榜衔舻叔子风流逺公孙政绩殊散金周下士枉驾礼寒儒画壁悬犀甲华裾被鹿卢精光腾闪爚尘土暗糢糊【此上言其镇荆淮及领漕时之事】受命南中讨麾军陇右趋瘴云披立帜蛮鸟避弯弧铎鞘【南诏戎器状如残刃有孔旁达出丽水饰以金所击无不洞夷人寳之月以血祭之其王出征必双执之】难施巧罗苴【南诏兵名戴朱鞮鍪负犀革铜盾而跣走险如飞】喘未苏【言其战败而走也】辠人斯授首【时思任发战败被诛】获丑放为奴郡县斜通海雷霆直过泸浪夷来铸剑【南诏有浪剑浪人所铸又名郁刃铸时以毒药并冶取迎跃如星者凡十年及成以马血淬之以金犀饰镡首伤人即死】越睒贡调驹【越睒蛮名也其西多荐草产善马世称越睒骏始生若羔嵗中纽莎蘼中饮以米沈七年可御日驰数百里事并见唐书此上言其征麓川时】帝念勤劳久才宜翊赞须禁垣留宿卫督府筦机枢【此上言其任右府时事】盈满常思惧防谦每自图封章陈老病舟檝渺江湖鄂渚园林旧【公旧镇鄂鄂有第宅故归老于鄂殁遂葬焉】苹溪水石俱【鄂有苹花溪】花枝迎舞袖香月照吹竽【此上言致仕之事】暮景优游乐浮生奄忽殂庙堂成悼惜部曲尽惊呼赐葬恩偏厚星移冢易芜冈形侔伏虎【公墓在伏虎山】宰树集啼乌惨淡悲风起凄凉落日晡爪牙嗟已矣边鄙属多虞【公以正统十一年卒十四年也先犯边天子蒙尘入寇京师】往事于今异雄心死后孤有知应指发如在合捐躯狂客忧时泪衣襟为尔濡
　　挽礼部倪尚书谦三十韵
　　异才钟间气昭代出名臣爼豆勤为习文章早致身探花年最少中的士咸宾抽史三长着摛词五采新丰城初得剑郢匠巧持斤鸣佩趋丹陛含香侍紫宸大官分御膳中厩给翔麟玉笋联班近金莲送院频青宫推辅导黄阁掌丝纶奉使逾辽左张誓海滨皇华明赐服畅毂被文茵劳赠能加敏咨询更絶伦赋诗惭译史仗节耸夷人肃慎遥修贡扶余悉效珍年劳将进秩策免竟罹屯朔漠兵戈老边城睥睨春圣情怜久故恩诏起沉沦浩荡乾坤德生全造化仁南宫司礼乐北斗筦喉唇出纳惟王命枢机秉国钧小心如履薄大议独埀绅蚀壁俄惊月骑箕忽在辰徒歌引虞殡何处驾尻轮嗣子停分直交朋忆饮醇魂招嗟不返兰槁尚谁纫伊昔歆高谊常图谒后尘荆州那尔识蒿里贲吾亲【公有挽先君诗】拜惠谋通刺闻防泪满巾买丝空欲绣絮酒奈无因落日悲风里哀吟寄一颦
　　寿司马三原王公七十
　　司马今元老升朝立要津力能扶社稷功足庇民人敭历更中外驱驰为拊循召公分主陜晋盗去奔秦直道昭星日危言耸缙绅格君由正已忧国拟忘身阍寺威应戢闾阎气颇伸才猷诚间出夀考夐殊伦从欲无逾矩行年比斵轮洛城谋防甲嵩岳咏生申瑞应图鳯文徴系绂麟封章求退切优诏勉留频恭黙思良弼经纶仗荩臣旧都根本地诸将辑和辰选部申三命官庖送八珍进阶崇礼秩强食辅精神眷顾方隆重咨询合对陈衮衣寜废补台鼎且须亲燮理隂阳顺甄陶造化仁防躯如健在愿与物同春
　　挽林世宁【闽人号雪轩】
　　有美邱园儁高风表七闽持身恒礼度教子总儒绅花月寻常酒台池上下春甲过年在戍木壊月临申【七月卒】地暖原无雪轩空不见人海山波雾惨猿鹤怨惊频丹荔逢时熟红蕉浥露新可悲惟节物触目转伤神
　　七言排律
　　题刘侍御奉思巻【父殁赠母存封】
　　少日趋庭业已成立身端不媿扬名乾坤共荷生全德存殁宁忘慕爱情春雨秋霜行处感氷鱼冬笋馔时烹貤封祢庙云章贲锡号慈闱象服荣牢鼎自调陈礿祭版舆躬御乐新晴羮墙有见顔如在供养还资禄代耕清畏人知思济美狱经亲问遂持平圣朝孝理烦公辈比屋从今尽可旌
　　和张子静送游金陵韵
　　匹马萧萧一剑持出门长啸向京师生平不受公孙识慷慨思酬国士知海内一家天地位江东千里帝王基文章欲借山川助游説羞将口舌移沈老着鞭殊觉早荀君张弩未为迟义兴取道聊从便溧水浮槎信亦冝绿树莺花堪对酒青云轩冕本无期新亭流涕成何事独立春风细咏诗
　　宿灵隐禅房次刘邦彦韵
　　览胜行行到上方翠防深处有禅房朋来薄暮还投宿僧悟无生已坐忘灯火照人归别院石台敷席对匡牀天风洒雨沾衣湿松影和云满地凉接竹引泉通絶涧开门放月转囘廊呼童斵笋烹春茗拥被论诗觉夜香鹿女踏花依浄土鹤羣警露唳层岗欢娯此去应须得防合如斯不可常莲社逍遥将继逺兰奢称赞独输王闻更最苦今宵短话旧空悲往日长晩节莫因些少失浮生休着许多忙刘郎肯践南山约再绊芒鞋入杳茫
　　寳峯留别
　　寳峯西占古城边塔殿凌空得地先山势羣趋疑捍海潮头高驾欲浮天江湖不管人兴废陵谷多缘世变迁寺到南朝为盛矣晋从东渡遂萧然庄严花事凭园子断送春光属酒船双鹤已随徴士化六桥犹记长公贤从僧借住非生客老我登临异昔年松坞采花供服食竹房闻鸟醒酣眠闲披芳草寻巾子戱酌寒泉酹水仙琴操机锋那识道版师风味胜叅禅重来每感前游迹此别仍祈后防缘去尽幽深动归兴茂林斜日乱啼鹃
　　送汝舍人行敏秩满还乡复往京师
　　池上频年独制麻归来两鬂未霜华慈亲投老承顔色令子成材有室家梦绕烟花催赴阙雪消春水送浮槎云开阊阖龙顔近朝退班行雁影斜侍女焚香供直省卫兵森防候排衙天生贤俊为时用休把鲈鱼到处夸
　　五言絶句
　　题沈启南小画
　　人事有动静山林无浅深心虚耳长寂应不怨鸣禽
　　甘露泉
　　映竹借幽色浮华流妙香春游多热恼暮饮得清凉
　　四皓图
　　彼美四老翁言为太子死野鸡乘此飞杀声四边起
　　白头公
　　扰扰为形役未衰霜满巅幽禽无一事头上也皤然
　　听鹤山居十咏分题五首【为长洲吕廷春】
　　迎佩桥
　　桥下水长绿桥头人自行春风忽相过时闻环佩声
　　印月池
　　皎皎天上月照此池中水运行无停机容光亦鉴止
　　欵云轩
　　轩中多白云霏霏日如雾风吹散又生更宿檐前树
　　清暑处
　　激水四檐鸣常如风雨声不须秋节至纨扇已无情
　　丹霞岭
　　垒石疑天造飞来小赤城阳乌出海后如有彩霞生
　　来阳楼八咏分题四首【为僧寮本性空】
　　栖云栋
　　危栋势凌空时有浮云度应与楼中僧去来本无住
　　凭虚槛
　　缥缈临虚槛端居最上层孤高下无地着个看云僧
　　焚香几
　　老僧静焚香香烬添防爝相对黙无言心清自闻妙
　　茶烟榻
　　定起茶初熟烟生风更吹村翁欲相候惭愧鬂成丝
　　墓田八咏【右军都督府都督呉亮葬处也在湖广武昌府】
　　东臯宰木
　　松栢何青青下有将军墓犹疑论功时屏退独倚树
　　南浦衡茅
　　睠此庐墓居元非送行处孝子哭其亲乌啼天欲曙
　　表柱秋风
　　华表揭新阡峩峩奠荆楚上有鹤飞归时能作人语
　　圭田春雨
　　膏雨旣霑足畇畇满野春艺禾供庙祭遗利农人
　　镜池蟾影
　　鉴止不鉴流爱此一浄清夜月团团空明两相映
　　芝亭秀色
　　芝生堂隂三秀备五色扬辉光瑞应天中极
　　狮峯积雪
　　岩岩狮子峯孤坟屹相对维昔征蛮功象阵悉惊溃
　　虎岭飞云
　　盘盘虎山岗矫矫虎臣墓嗣子望飞云徘徊起思慕
　　和沈启南题扇韵
　　草莾芜深谷轮蹄竞市桥年来人尽出不待小山招
　　湖上曲
　　君家湖北头门前湖水流水流似侬意日夜不曾休
　　前溪曲
　　朝饮前溪水暮泛前溪舟溪头有明月照见古今愁
　　懊侬曲
　　郎向塞北游妾在江南住愿为防身剑与郎作伴去
　　又
　　行路莫行逺看花莫看迟花迟少顔色路逺长别离
　　题竹
　　宻叶因风扫凉隂借月生龙孙潜未发应待法雷鸣
　　题梅
　　古寺借梅看欲去仍囘首试问优昙花有此寒香否
　　题小景送人归宜兴
　　家住铜官山山亭翳修竹主人游未归白云满幽谷
　　其二
　　山中多白云栖我亭前树日暮度前村又与东风遇
　　其三
　　朝下铜官去暮向铜官归春风被花恼满山蝴蝶飞
　　其四
　　归向铜官下长歌采蕨薇岚光霏翠雨湿尽薜萝衣
　　与宗弟正夫西湖秋泛
　　断岸余衰柳轻舟泊浅沙西陵南下路多是野人家
　　其二
　　湖水载歌舞流来复流去不知沟浍间灌注无宁处
　　题扇
　　高浪蹴天浮停桡且湾泊寄语后来人前途风更恶
　　题萱
　　堂背萱花好慈亲日举觞南风吹缓带比叶一般长
　　其二
　　试问萱花道慈亲寿若何一丛千万叶计数未为多
　　冷泉亭口号与刘邦彦别
　　君去我独留持杯劝君酒明日虎跑泉还来看山否
　　泊歩口号
　　昨夜宿江南今朝过江北愁听子规声欲归归未得
　　晩次丁堰
　　日暮青山逺春归绿树酣壶觞不成醉坐听野人谈
　　其二
　　犬吠月中影风吹衣上尘隣船试相问俱是未归人
　　题杂画
　　断崖泉水落古木野云平独坐不知久忽闻天籁鸣
　　其二
　　山中雨初歇谿水夜来长幽禽知我闲飞下复飞上
　　其三
　　山光凝暮云风来忽吹散借问在山人何如出山见
　　其四
　　山云低欲流山泉绿堪酿高台人不游麋鹿来亭上
　　其五
　　坐石看流水晩来忘却归鸳鸯见人影惊起一双飞
　　溪月吟答吴一斋
　　君家韭溪上侬家穆溪头相思不相见恨随溪水流
　　其二
　　西山一何高东海一何深惟应天上月得见两边心
　　六言絶句
　　即景
　　绿树原头浅草青山谷口飞花记得南湖良夜月明曾载琵琶
　　题曹颙若扇寄顾东明
　　莺脰湖边旧隐呉淞江上行舟借问离情何似春波日夜长流
　　晤傅上人
　　寳石山中看雨冷泉亭上闻猿别后几塲春梦相逢又在祗园
　　舟中偶成
　　清泽庄头钓艇奉先院里禅牀绿树数声啼鸟青山一抹斜阳
　　其二
　　抱琴循水路转曵杖看山日斜短屐蹑残莎草小桥流出桃花
　　其三
　　细草绿侵沙岸野花红防青山短棹自随流去暮禽相与诗还
　　七言絶句
　　登紫虚阁
　　江树离离江水平紫虚高阁倚春晴仙人醉坐碧窻下吹彻洞箫如凤鸣
　　寄吴鐡峯姻家【时孙曽同往谒】
　　少相亲爱子相婚家室咸宜更有孙要与外翁成宅相莫教空羡魏阳元
　　其二
　　头玉嶤嶤眉目清认呼应自解人声马迁闻有新编史异日当成子幼名
　　题沈启南画
　　一春风雨未曾晴入夏湖波与岸平独上江楼听布糓畬田几处有人耕
　　题梅
　　瘦影幽香蝶未知几番愁絶五更时春寒昨夜新缾冻寄语东风为一吹
　　三顾图
　　炎火无光汉祚防月明乌鹊又南飞卧龙一起成王业千古才知帝魏非
　　桃花
　　呼猿洞口暮春时吟遍桃花一万枝今日独看图画里茶烟飞绕鬂丝丝
　　送人游巴蜀
　　雪消巴蜀水初生此日逢君买棹行钟邓有知烦一吊降王犹到洛阳城
　　题扇
　　雨过青山翠欲流夕阳明处断虹収扁舟自为寻诗去不在求鱼下钓钩
　　寄友
　　与君倾葢二毛初别后无由数寄书江上无人问消息红庄随马射游鱼
　　题范世良扇
　　江南旧宅已无存义泽依然在子孙君去嵗寒堂上看长松几个立当门
　　醉题西垜壁
　　西风萧萧吹客衣黄溪道上行人归一声长笛起天外白云满山霜叶飞
　　十二月古中静以扇索诗
　　一夜西风氷塞川敝裘羸马夕阳天旁人却笑犹持扇为惜江春入暮年
　　题和靖观梅
　　孤山山下断桥边万树寒香雪后天我亦骑驴来吊古夕阳荒冢寺门前
　　题许子厚扇
　　好山多在石湖西草色新年绿未齐亭子半开修竹里一帘春雨鹧鸪啼
　　清夜游过陈湖题翁时用扇
　　青山隐隐暮江头月色随波荡防舟水鸟双栖忽飞去一声横笛起中流
　　题沈启南松陵别意
　　芙蓉秋水照双旌冠葢纷纷出送行见画不堪伤往事冷风和雨过江城【此图余曾求之启南以赠行者后五载见于曹以明所为题其末云】
　　初春题败荷鸿雁图【时方饥荒】
　　霜落风高欲下迟水田无食苦长饥上林莫道归飞早今日江南异昔时
　　偶成
　　一年春事已阑天意应于好景悭落尽桃花终日雨逢人空自説游山
　　木兰花
　　玉色娟娟浄不华莫教零落委泥沙不知刳木为舟日开过东风几度花
　　题澄上人所藏竹
　　渭川千畞影萧萧苦旱年来叶半凋见画忽然兴逺思行人应在防陵桥【时长子永锡往陜西】
　　吴廷晖水榭
　　溪声到枕惊春梦露气入帘生夜寒自起开门看明月和花移过曲阑干
　　题扇讽陆廷美
　　大田尘起桔橰鸣望雨不来无限情借问金陵贵公子此声何似搊秦筝
　　题马抑之画江阁捕鱼图
　　水阁风多酒思凉仙郎一曲和沧浪祗今正是贤劳日莫为鲈鱼恋故乡
　　和答呉廷晖
　　竹迳隂隂厚绿苔荜门长日未曾开春风是处皆花柳那得闲心去看来
　　其二
　　一春多雨更多风犹有残花茂草中纵使君来不堪赏泠香和露泣防红
　　其三
　　莺花长笑主人贫尽日何曾酒入唇珍贶忽来勾饮兴野亭还有一分春
　　寄西杭钮进之
　　西湖湖上水初生重叠靑山接郡城记得扁舟载春酒满身花影听啼莺
　　秋日郊行
　　浪檝风帆不系舟日斜横笛起中流山青云白江蓠绿羣雁忽鸣声带秋
　　和汝舍人行敏韵
　　故人今在承明庐不媿昔年行秘书亲随相臣侍玉陛肯效学士焚银鱼
　　其二
　　佩玉鸣珰居直庐黄麻紫诰不停书春来中使传宣入内苑看花更钓鱼
　　寄吴禹畴
　　赐宴曲江归路遥杏花如锦玉骢骄旁人莫讶不成醉明日谢恩须早朝
　　送顾仪宾赴石城王府花烛
　　银河星度月流辉来傍天孙织锦机不道九霄风露冷夜深催换紫绡衣
　　其二
　　香车齐向内家迎一朶宫花下殿行自是和鸣应钟吕凤仪原不为箫声
　　题沈启南画
　　营邱骨冷瘗青山逸驾遥遥信莫攀近説东阳得三昩寒林今复见人间
　　题陈希夷睡图
　　世事纷纷类奕棋莲花峯下睡多时春风引入华胥国忘却浮生在乱离
　　吴鸣翰湖上【吴为洞庭山人】
　　红尘不到三山逺家住蓬壶镜里天隔浦落花双屐雨过门流水一溪烟
　　其二
　　多时不到南湖上花落莺啼又一年有约画船同载酒短篷春雨看鸥眠
　　和题梅花
　　西湖湖头月满天骑驴夜踏孤山顚翠禽啼断不成梦令人苦忆罗浮山
　　题梅花道人钩勒竹
　　协律遗踪世所珍湖州惟用墨传神沙弥老去躭成癖笔法真能到古人
　　泛下港
　　短棹夷犹去复还一声渔笛起空湾主人何事催归急且看湖南日暮山
　　观海云院百丈泉
　　接竹分来知几年云房长得润枯禅一从学士题诗后呉下才闻有此泉
　　寄陆三瑜
　　柴门流水钓矶闲梦绕天涯鬂已斑酒债诗逋还未了又随人去看青山
　　和张东海韵
　　墨花成阵醉题诗寳带桥头客散时记得松陵南下路驿楼听雨鬂丝丝
　　寿萱
　　花开亲老百忧忘笑对儿孙引寿觞不信瑶池在天上蛾眉萧飒也成霜
　　题沈启南赠尹孟容画
　　天水吴兴两地悬椷诗遥作买山钱峯峦满纸新题徧乔木依然在涧边
　　题陶文式御史写竹寄衎公
　　忆昔攒眉入社中归来三径饱清风东篱把酒余酣在却写横枝寄逺公
　　可闲
　　钩帘把酒对青山老境无求始是闲请看春波门外水年光流去几时还
　　其二
　　自笑欲闲闲未得却从忙里赋闲诗飞云倦鸟归栖处此意世人多不知
　　寄保叔修首座
　　红树绿波靑黛山笙歌日在画船间老僧定起浑无事惟有长松相对闲
　　和庆云祥公韵
　　窻外栖禽薄暝烟吴僧相对佛灯前南能化后曹溪竭何处人间复有禅
　　苏堤对酒次沈启南韵
　　湖上采花人未归苏堤柳色妬春衣踏青儿女歌声亮惊起鸳鸯各自飞
　　其二
　　雨后满湖生翠苕画船归去水迢迢生憎苏小坟前草野火曾经几度烧
　　断桥分手次刘邦彦韵
　　日暮桥边酒棹囘更因残唱送余杯人生易老春光暮能为看山几度来
　　其二
　　近水人家半掩扉两山楼阁尚斜晖断桥无数垂杨柳总被游人折渐稀
　　游武塘瓶山道院【故宋酒务也】
　　利当年满世间弃瓶犹见积成山何人为起楼台住种得长松待鹤还
　　子昻兰
　　国香零落佩纕空芳草靑靑合故宫谁道有人和泪写托根无地怨东风
　　悼轩公【海盐南寺】
　　东风吹雪沁春泥曾倩吴僧半榻栖惆怅重来不相见野禽飞上曲阑啼
　　刻丝牡丹
　　中原新尚女真黄姚魏含羞怨夕阳谁挽春风上机杼又随番使过钱塘
　　塞下曲
　　城下黄河城外山羗儿骑马唱歌还碛西亦有闲花草莫信春光不度闗
　　其二
　　河水东流风北来孤城画角秋生哀白头边将不知老弯弓时上单于台
　　游冶城山
　　飞龙已废前朝榜万嵗新更此地顔何事游人浑不解叩门犹问冶城山
　　其二
　　东望钟山王气生祖龙曾此费经营太平天子于今应赢得秦淮绕凤城
　　题僧善权画【上有沈启南题防】
　　倪迂死后犹存画权袖图成更有诗头白云卿重题品董元曾是巨然师
　　和三原王司马韵二首
　　封章频上敢懐安鱼水君臣古亦难优老忽闻明诏下考槃令咏硕人寛
　　临岐重拜大夫勤望有音尘别后闻四海一家征戍少太平天子正敷文
　　海盐张方洲太守慰予室燬临行赋赠
　　举目凄然百感侵败垣残础烧痕深流莺似惜人憔悴未及花时送好音
　　其二
　　宿草囘青柳放芽东风随物付繁华旧时燕子今何处已自啣泥过别家
　　其三
　　催花小雨湿春衣江海茫茫越鸟飞乐事赏心浑忘却独将清泪送君归
　　湖上暮归
　　朗月防明敛夕霏水禽将宿未惊飞画船去后笙歌歇贪看湖光缓缓归
　　其二
　　鸭禽呼去水云空香滴苹花露气浓僧寺茫茫看不见暮烟生处忽间钟
　　葵花
　　黄裳采采露盈盈清挹华房沆瀣生汉武若先知此味不教云表立金茎
　　鹿葱
　　鹿葱华蘁世同珍肯谓忘忧别有真大抵人情重传信辟邪元不是麒麟
　　宫词
　　自负婵娟入内家谁知辇下即天涯子夫不属平阳地那得君王载后车
　　其二
　　春思恹恹上黛眉强来庭下立多时红顔不及闲花草也得东风一度吹
　　其三
　　昼永闲来水殿游芙蓉愁寂似含羞花枝自与春风别临到开时又一秋
　　其四
　　自入深宫无出期真成薄命底须悲君门一任如天逺终不从人问见时
　　何克亷宅观妓
　　一曲清歌绕画梁春风吹散舞衣香酒酣却笑苏州守何事樽前欲断肠
　　其二
　　防云歌罢翠眉低敛笑凝眸思欲迷春自无情欲归去落花休怨杜鹃啼
　　寄家书
　　千里迢迢尺素书几囘修得寄双鱼大江南去休迟暮白髪严亲久倚闾
　　其二
　　握手相分更少留渡江休得有沉浮莫言一纸轻如许无限乡心与客愁
　　见落花
　　野寺春归已惨凄那堪一夜子规啼东风不道人憔悴吹入尘途衬马蹄
　　其二
　　风吹犹见影离离留恋低囘欲恨谁莫怪来看独惆怅如今不是故园时
　　分题得震泽竹枝词送中书李舍人
　　洞庭西望水漫漫浪打船头来往难荷叶作衣蒲作帽只遮风雨弗遮寒
　　其二
　　野老乘舟自打桡闲看翡翠戏兰苕连山不断南津口曲水囘通底定桥
　　其三
　　太湖一水跨三州洞庭两山在上头侬意如山常日静郎行似水去难留
　　其四
　　合伴送郎湖水边柳丝无力系郎船黄蘖作籓篱更苦淤泥种藕别生莲
　　其五
　　震泽雨晴添水波郎船将发唱吴歌谁知三万六千顷不及侬愁一半多
　　其六
　　十里荷花云锦机鸳鸯相对浴红衣不道采莲歌渐近一双惊起背人飞
　　其七
　　燕子来时雁北飞留郎不住别郎悲小麦空头难见面春蚕作茧自纒丝
　　其八
　　风吹雨防打荷盘防防成珠碎又圆碎珠更有重圆日雨落何曾再上天
　　联句
　　成化十四年十二月十六日吴兴张渊子静松陵史鉴明古长洲李甡应祯吴寛原博頴川陈瑄廷璧入云泉庵观大石联句
　　岩岩者大石【李】竒观人所诵遐想十年余【吴】来游五人
　　共舍舟始登陆【张】杖策不持鞚是时　　　　　　　　　　　　　　　　　　【日】当夕【史】兹山气逾滃入门信突兀【李】拾级骇空洞落星何破碎【吴】灵鹫相伯仲仰观神欲飞【张】俯瞰心屡恐鳞皴苔藓剥骨立氷雪冻【史】神驱道防呵【李】鬼劈文错纵尊严凛君临【吴】张拱俨宾送环列尽儿孙【张】拥防等仆从欲假愚公移【史】谅非雍伯种卧鼓慨桴亡【李】对臼怯杵重猊吻呀未収【吴】龙鬛怒难控凝血疑痛鞭【张】立肺讵寃讼上漏还启窻【史】中通自成衖大惟补天功小可砭肌用分矢肃慎来【李】浮磬泗滨贡【张】亷利并攒剑兀臬侧倚瓮峄山辱嬴秦【吴】艮岳遗汴宋节彼民具瞻【张】壮哉客难奉【史】落照红抹赭归云白流汞僧讲防头譍【李】将射没羽中尘缘契三生【吴】阵图懐七纵【张】在县太师击攻玉诗人讽仙煮充腹饥俗搘免腰痛瑶琨产维扬【吴】琅玕出乃雍高题少室名【李】怪作东坡供半空见玉蝙千仞附青凤【张】栖禅逾百年问僧仅三众凭虚围曲阑【吴】架壑出飞栋【史】竹幽补堂防树古嵌厓缝窦黑炊烟熏【李】坎平钟乳壅盘盘栈道危【吴】防防水泉动【张】登顿足力疲眺望眼界空【史】松露髪欲濡潭月手可弄【吴】穷披任生皲【李】醉吟防带齆列坐对弯跧【张】大呼应锽嗜癖牛李愚【史】诗战邹鲁閧【吴】拜竒得颠名【陈】忧坠成噩梦【吴】试与叩山灵肯售捐薄俸【李】
　　续金陵联句【有序】
　　曹孚颙若归自南京过予叙旧诵其所与李职方贞伯汝武选行敏周院判原已联句甚悉诸君子皆予之故人而南京亦予尝游于时职方以使湖湘来归武选院判屡有樽俎之贶独无赠言何颙若得言若是之多哉因与颙若及张渊子静汝防其通共联一篇诗既半防日暮颙若其通以事先别去子静谓诗不可不成乃与予足之成化二十二年五月戊辰松陵史鉴识
　　长夏清无暑【张】幽居静不忙对书昏欲睡【史】汲井渴思甞林晩闻鸣鹊【张】朋来自逺方水村围绿树【汝】云窦引沧浪鹤闯中门立【曹】荷分别浦香飞梁虹下饮【史】浮岛雁低翔路袅阑干石【张】池循宛转廊古墙缘薜荔【汝】深洞入筼筜雨曵三时湿【曹】风搴五月凉望晴讙昼晵【史】冒冷感秋伤地淖冬青谢【张】庭隂夜合张燕闲雏出垒【汝】蜂閙蜜分房磬折寒暄叙【张】盘旋剑佩跄语音防带汉【史】习气半离乡问讯公卿旧【汝】归寻草泽藏鸿留泥上迹【曹】萤避日中光洗拂东华土【张】留连北海觞割鲜羞列豆【汝】舞象缀齐行江笛吹杨柳【史】檐花落豫章聊为犀首饮【张】莫数次公狂杯靣栖鹦鹉【汝】罏腰错凤凰画图神品异【张】彛鼎识文详算马壶更胜【史】登丰觯屡扬工升当瑟坐【张】仆倦触屏僵酒量江河窄【史】歌声磬筦将轻刀霏雪鲙【汝】疎布□瑶浆筯引银丝滑【史】盘堆火齐煌臐膮濡芥酱【张】饼饀夹鹅肪诗句联珠琲【史】谈锋出剑铓冥摉深擢肾【张】苦索窅探肠调古才殊窘【史】吟穷思忽昌痴心角韩孟【张】高视下卢王自顾山林槁【史】难齐省署芳行藏同画虎【张】游读等亡羊径笑终南防【史】羣遗冀北良正论高阁束【张】安用凿坏亡大厦谁当任【史】明时老不妨乾坤随所寓【张】江海渺相忘底事忧千嵗【史】浮生梦一塲盍簪时有数【张】秉烛夜何长况复抟沙散【史】无云好乐荒明朝又南北【张】落落晓星望【史】与刘佥宪珏沈启南周沈继南召紫阳庵联句
　　山为春城媚鳌峯更可观【刘】便当轻五老何待覔三韩【周】灵气知深鬰竒形惜太剜【史】俯身穿石罅侧足上厓端【召】岚重行衣湿苔深歩屧干【刘】小庵幽处缚重殿卸边攒【周】日近闗常暖霞封洞不寒【史】梦龛仙骨蜕木象古真刋【召】声宿鸣琴室香余拜斗坛【刘】把芝呼白鹿种竹引青鸾【周】屡憩纯阳子时游靖长官【史】曲阑凭玛瑙横管执琅玕【召】沆瀣非凡食芙蓉是道冠【刘】龙犹围故鼎鸟解啄遗丹【周】逸迹追何及长生学不难【史】挥杯送双目随鹤过江干【召】
　　与李太仆呉太史小鸿村联句赠张子静
　　家住小鸿村【李】双溪绿映门地偏城府逺【吴】俗俭土风敦野烧囘春色【史】渔矶露水痕浮槎下秋涧【李】壊壁上朝暾古霅苕相滙【吴】羣山弁独尊鸡埘连草屋【史】牛迹绕园浅簖寒収蟹【李】疏篱晓放豚乡人分社饭【吴】邻妇借缫盆把巻桑隂下【史】持杯松树根闲常开曲径【李】时或过高轩抱膝仍长啸【吴】披襟快一论有书君莫上【史】世已厌多言【李】
　　与刘廷美沈启南沈继南雨中泛湖联句
　　画船载酒入空蒙四面湖山水墨中【史】系缆石留秦旧物卖花人带宋遗风【刘】怕寒沙鹭低拳白受湿汀桃浅破红【启南】未必晴时能胜此笙歌莫放酒杯空【继南】
　　与张子静曹颙若夜集鸿村草堂联句
　　乾坤俯仰信如浮嵗月无情易白头【张】落魄未应明主弃寻盟今为故人留【曹】亷颇老去犹能饭李广行间竟不侯江海茫茫相识少灯前乘醉看吴钩【史】
　　诗余
　　长相思
　　无题
　　花满枝蝶满枝客舍恹恹卧病时愁闻春鸟啼　为相思苦相思相别常多相见稀纒绵无了期
　　防绛唇
　　闻歌
　　春夜厌厌珠明玉莹双双见惺愡言语耳畔相思怨对酒娇歌睨睆流莺啭香风扇花枝撩乱月照秋千院
　　浣溪沙
　　夏夕赏莲
　　绛蜡笼纱夜赏莲碧筩擎酒吸如川娇歌宛转杂繁弦急雨溅珠弹脱叶乱砂衔石轧流泉此时不道夜如
　　年
　　又
　　曲水流通濯锦红新门移转纳香风画舟时傍彩云中半夜月明歌楚调双莲波冷泣呉宫鸳鸯惊散各西
　　东
　　菩萨蛮
　　赠妓
　　柳腰清减花容瘦眼波凝绿眉山皱春去已多时不堪听子规　相逢时话旧泪湿罗衫袖对酒莫高歌闻歌愁更多
　　忆秦娥
　　登保叔寺湖光寳阁
　　湖边寺楼台旧是春游地春游地千花张锦两山横翠西风阑槛秋无际青山不改朱顔异朱顔异断桥残
　　柳伴人憔悴
　　谒金门
　　赠歌者
　　春夜杳火树满街开早年少沈郎风度好踏歌声更巧嫋嫋余音未了一似游丝萦绕漏尽月斜天忽晓彩
　　云犹缥缈
　　醉桃源
　　寄刘邦彦
　　北新桥下雨催诗春归人也归多君重约再来期春来人未知　花扫地笋翻泥还家时节移青山南望天涯美人相见稀
　　少年游
　　题小景
　　青山重叠绕囘溪空翠湿人衣好似娇娥晓临妆镜石黛扫双眉　丹枫映水如漂锦秋色悮春姿风振华林满空灵籁走上小亭时
　　浪淘沙
　　观天魔舞
　　璎珞五花冠云鬓防鬖霞衣缥带缀琅玕玲舌轻弹天乐响人在云端　弓様转弯弯左右回盘镜光如月照孤鸾天女散花穿队子环佩
　　玉楼春
　　赏克振弟牡丹
　　名花绰约东风里占断韶华多在此芳心一片可人怜春色三分愁雨洗　玉人尽日恹恹地猛被笙歌惊破睡起临装镜似娇羞近日伤春输与尔
　　望江南
　　阎尚温招饮湖中
　　船栊处恰是藕花洲别处歌声刚得借去时春色不堪留花落水空流　天渐晩临去更囘头山翠逺如眉黛晓湖光疑似眼波秋越女不胜愁
　　杏花天
　　寿杨经歴七十一
　　杏花开遍东风里爱春色年年相似仙翁试把朱顔比不是等闲桃李　借问胡麻和石髓怎能比子孙甘旨古来七十人能几过了从头数起
　　虞美人
　　赠陆廷美
　　海榴枝上啼黄鸟好梦惊残早起将双陆赌杨梅只见马儿骰子走如雷　凉台水榭相擕手尽日酣歌酒小娃频打子规飞底事声声呌道不如归
　　摊破浣溪沙
　　赠舞妓
　　天与秾华一种竒东风吹动小桃枝临水愿将双佩解是何时　翠袖舞低明月下紫箫声断彩云飞多少愁懐无説处皱双眉
　　喜迁莺
　　观舞料峭
　　襟袖袲髻鬟松隐耳玉丁东文鸳度影锦谿中新绿荡香红　越様腰肢娇小一捻柳丝萦袅瞥然披拂閙花丛妸娜不禁风
　　醉落魄
　　赏宗弟正夫家紫蛱蝶
　　红娇白嫩紫绵顔色标犹胜罗山魏府交相竞毕竟重楼始与斯名称　罗帏不卷东风静锦纒旖旎晨装靘六铢衣薄肌肤映寄语娇娥莫把阑干凭
　　踏莎行
　　观观音舞
　　翠袖低垂湘裙轻旋地衣红皱弓弯倩晓风摇曵柳丝青春流荡漾桃花片　矫若游龙翩如飞燕彩云挥霍华灯炫海波摇月晩潮生大家齐道观音现
　　临江仙
　　赠余浩
　　秋水芙蓉江上饮怜渠无限风流红牙低按小梁州澹云拖急雨依约见江楼　最是采莲人似玉相逢并着莲舟唱歌归去水悠悠清砧孤馆夜明月太湖秋
　　蝶恋花
　　赠歌妓沈春魁
　　雨僝风僽春未透卯酒防醒频把花枝齅倦倚装台垂素手柳条妬杀腰肢瘦　一曲娇歌人静后圆转清和莺啭花时候嫋嫋香风传翠袖彩云惊堕仙裙绉
　　青玉案
　　武夷
　　武夷春色年年早花满洞天清晓玉女峯头云缥缈幔亭张列羣仙来下环佩知多少　天生九曲清溪绕几处流来棹歌好音韵悠扬风嫋嫋舟横絶壑岩留仙掌知是何人巧
　　风入松
　　防稽
　　会稽山水尽知名人在镜中行彩云暖防云门寺东风过吹散还生贺监湖头草绿谢公宿处猿鸣　采莲越女照人明花下只闻声剡溪流水依然在何人再雪夜寻盟许我他年来否月明何处吹笙
　　满江红
　　赠歌者
　　画舸浮空蚤移入锦云乡里羡年少防翠匀红妬花争美叶底鸳鸯初不见歌声渐近才惊起向晩来犹自爱新装临秋水　防干曲频徙倚长袖举朱唇启覻舞娇歌艳不胜罗绮逗雨惊鸿飞不定啭春黄鸟娇无比最苦是一霎便分离人千里
　　孤鸾
　　赏牡丹
　　天然佳丽有倾国姿容絶伦娇媚万紫千红尽在下风廻避君家去年赏胜翠帷低粉匀朱腻蝶使蜂媒似织总为余香至　喜今年重见旧风味想尚怯春寒开也还闭无限秾华最是露珠凝缀只疑太真浴罢把霓裳羽衣新试輭玉香肌红透倚东风酣睡
　　金菊对芙蓉
　　雁荡
　　雁荡名山蓉村胜境天教装防东瓯有东西天柱大小龙湫下临沧海如无地疑大水昼夜常浮笔峯长卓石旂犹展万古千秋　何日拂袖南游任穷探极览未肯囘头直除非跨鹤东访瀛洲海波清浅扬尘起等闲见石屋添筹此时方始归来尽敝了貂裘
　　玉蝴蝶
　　赠歌妓解愁儿
　　天与多娇好似春初杨柳雨洗风揉披拂閙花深处绿怨红羞逺山横修眉颦翠江水浄娇眼凝秋尽风流新翻料峭斜抱箜篌　休论石城佳丽卢家女子往事悠悠倩将愁解多应解后转添愁向空江肯捐珠佩思逺道欲采芳洲倚危楼云中江树天际归舟
　　百字令
　　刘邦彦招饮竹东馆赏桂花
　　竹东庄上记当年春尽归舟曾歇莫雨和风催客去猛地作时还辍小馆茶香行防酒尽执手难为别归家南望寸肠几度千结　谁道买棹重游主人情重罇俎依前设桂树团香纎月露渐近中秋时节试问姮娥今年才子谁把高枝折夜深无语霏霏满地金屑
　　赠妓【有序　妓名玉兰】
　　玉兰竒花也予尝于浙藩之紫薇楼前见之或者名之岂将取标韵耶而赋咏者皆岐而为二表而证之
　　紫薇楼下记持觞醉把名花相酹爱尔玉兰名字好况乃色香幽媚娟浄无瑕清芬离俗临去犹凝睇时移事换梦中频见佳丽　谁道买笑吴门美人擕手俨与花相似气味风标无两様疑是花神游戏娇啭歌喉明珠一串散落金盘脆曲终凝望碧云犹在天际
　　木兰花慢
　　渔隐
　　年来多水旱苦耕稼久无収且覔取纶竿寻将钩线走上渔舟满前山青水绿似生绡画防漾中流风起停槎古渡月明鼓枻沧洲　桐江千古水悠悠何处覔羊裘但钓得鱼来沽将酒去痛饮为谋醉来幕天席地把簑衣葢了卧船头要识其中乐趣除非请问沙鸥
　　水龙吟
　　钱塘
　　钱塘自古繁华忆去年一春游徧山明水丽花娇柳娜流莺百啭满路笙歌几船箫鼓往来游宴正晩来堪赏酒防人散有明月相留恋　别后事多更变怅重游可怜无便人面已非桃花依旧刘郎不见光景星飞风流云散闷懐谁遣叹人生不向少年行乐老来空羡
　　解连环
　　送别
　　销魂时候正落花成阵可人分手纵临别重订佳期恐软语无凭盛欢难又雨外春山会人意与眉交皱望行舟渐隐恨杀当年手栽杨柳　别离事人生常有底何须为着成个消瘦但若是下情长便海角天涯等是相守潮水西流肯寄我鲤鱼双否倘明嵗来游灯市为侬沽酒
　　贺新郎
　　天台
　　闻道天台路洞门深瑶草长青桃花无数仙子云鬟低欲堕倚石迷花凝竚忆刘阮当年曾遇雾帐云房深几许梦魂中不管流年度缘分浅又归去　于今路断无寻处惟旧时华顶依然霞城如故古寺石桥风雨响泻下半天瀑布有头白老僧常住世上名山能有几强登临莫待青春暮婚嫁毕听分付
　　兰陵王
　　与张子静李贞伯朱岐凤汝其通赏芍药
　　曲池北红叶盈盈半拆伤春重情惹思牵困倚东风倦无力无言自脉脉恨杀春归似客斜阳里勾蝶引蜂应怅东君送行色　维扬旧踪迹有围带欺黄盘盂妬白倾城寻赏驰油壁嗟物与时忤世随人换而今名胜久寂寂受多少凄恻　堪恨易狼籍且露饮花前醉卧花侧夜深花露沾衣湿便日下登对省中轮直当阶翻处料此会须记忆
　　瑞龙吟
　　水月观赏牡丹
　　春消息开遍红紫芳菲粉香狼籍悭留倾国名花那般富贵真成第一　自矜惜如个美人初觉染香匀色清晨卯酒防酣怨红啼素重重晕积　天寳君王妃子妬妍争宠沉香亭北欢赏未终渔阳鼙鼓声急清平古调惟有天仙笔谁知道张油命酒按花评格也许吾侪得晩来小雨催花坼转觉娇无力风露下偏生横斜欹仄倩人扶起载倾余沥
　　哨遍
　　端午日饮都敬于豫章堂
　　梅雨弄晴梧叶生隂深苑榴花吐见钗头齐缀赤灵符恰又经一番重午君听取斜阳竹西歌吹分明不是扬州路信彼此无殊古今不异逢塲自足欢娯但未能免俗与人俱也试举芳樽泛菖蒲艾虎悬门防丝纒臂尚传荆楚　吁满地江湖龙舟竞渡晓喧謼相习成故事骚魂此日知夫覰水马争驰锦标平揷浪华卷雪轰旗鼔幸得隽归来拈华弄酒向人夸笑矜舞有谁解屈子懐沙故睠宗国难忘心独苦想曾懐琼粻椒糈浮游蝉脱应笑世俗沉菰黍是非非是都休评论聊且长歌吊古阆风县圃渺苍梧望夫君弭节何所



　　西村集巻四
　　钦定四库全书
　　西村集巻五　　　　　　　明　史鉴　撰书
　　论郡政利弊书【上太守孟公浚】
　　六月七日部民吴江史【某】谨齐沐再拜上书于郡侯大人尊先生阁下盖闻有非常之人然后能行非常之事古今所同也伏惟阁下养至大至刚之气抱出羣出类之才暂谢班行来司牧养下车之始固已奋发乎才猷辉煌乎事业昭晰乎声名者矣而又不自满假询及刍荛招之以礼待之以诚不以尊贵自居不以聪明自用求贤如不及纳谏如转圜盖将集众思以为治收羣策以为用也则所谓非常之人行非常之事岂不在兹乎若【某】者固非其人也而首荷选防深惧无所建白大负委托以伤阁下知人之明则没身不足以塞责矣昔郭隗有言请自隗始【某】虽不敏愿附斯义用敢罄竭涓埃缮写成帙献诸左右以为山海高深之一助焉若其议论卑陋言语狂妄触犯忌讳伏望特寛斧钺之诛使得自引而退如是则四境之内千里之外有贤于【某】者皆曰史【某】人才之下如此阁下进退之礼如此将必抠衣而趋接踵而进咸以言为献则其所得固将百倍于斯矣
　　一曰优农民四民之中农为最苦终日竟嵗迄无宁休供赋税应徭役凡国之大事莫不取给于此而彼游手游食之人又从而搰之侵牟聚敛其状万端故有公税未输而私室先罄者矣加以离城阻逺人皆畏法而彼豪猾之徒懐奸以凌之挟势以驱之其能自直于其前者固鲜矣又何敢自直于上官之前乎茍非在上之人为加优假之其亦颠连而无告矣优之之道固多端焉然莫大于先治其收粮之害也夫吴民粮税之重天下莫加焉而为之长者盛气以掊克之每粮一石有赠至四斗者斗斛之大又赢其一焉管粮官吏嵗有常例之餽日有支用之供不惟不能惜其疾痛反助长以虐其民由是长愈肆而民愈困矣且夫一亩之田肥瘠损益嵗收稻米不出二石而秋粮之重有至八斗以上者又有加耗一斗二升是则几于一石矣今粮长又虐取其四五斗焉然则所存者无几也况有水旱之灾不为放免者乎府县虽行较勘斗斛之法其亦视为文具何尝以之量入惟至兑军起运用以量出耳论者犹以为粮长艰难此由县官不知闗防纵其侵用浪费以致此耳岂因少收之故哉虽有兑军之赠亦不过每石赠米七八升耳况粮未必皆军兑也故收粮之际娼优杂剧饮食衣服玩好百物毕集其所下至僮仆婢女亦皆浆酒藿肉袴帛履丝则其苛取吾民者可知矣或曰若子之言则粮长皆乐充矣何以恒有告脱者乎【某】应声曰此特逺乡及弱而愚者不能有取于民耳彼在城而强且狡者曷尝有之乎一闻革役则阖门举宗皇皇愁叹以为大慼贿赂权豪以相请托求丐里老以复保充比比然也至于调收之法虽不能顿革其弊犹为裁减其太甚者盖别区之长民不属管故犹可撑拒之较之素所压服之民大有径庭矣伏惟阁下举行仁政之始当先去其贼民之大者其余法制次第讲行使境内之民稍获苏息则龚黄召杜不得专美于前矣
　　二曰除盗长彼明火持仗逾墙穿壁者市野之盗也其巧文避法出彼入此者官司之盗也市野之盗易知官司之盗难知何以言之攻刼之状显然钻凿之迹具在故曰易知也案牍泯而不彰名目隠而不露故曰难知也然为盗有长凡掌文卷任差遣者皆其人也而官吏不与焉特为所饵而牵掣耳何则盖官吏倐来倐去不过数年而彼掌任之人莫不父子继居兄弟列处亲戚牵引族党蔓延故能歴世引年久专其利也请陈其畧凡财之在民者其党则巧立名色定为收头多收而少报美入而恶出不祈乎足而祈乎不足盖足则可稽不足则隠匿埋没妄作民欠以冀蠲免也财之在官者其党则改易姓名防为解户那西而补东引前而盖后稽其数目动逾万千验其闗单则无一二往往妄告遭风诡云被盗以相掩匿故其徒皆视官藏为己帑公廪为私庾不惧不惭恬无顾忌莫不髙门广居美衣甘食挟娼纵博靡所不为及乎事败官府追徴又复雇覔刁泼之人代为受杖而在上者方且倡变卖之説行姑息之政以完官为能事以全生为美名戕其頽废之屋洒派于民片瓦尺椽驱令出财千百其数而经收裒敛之人又乗机掊克以一科十故一夫负欠阖县罹殃信乎先正之言曰侈用则伤财伤财必至于害民也呜呼为此术者其亦不仁矣而盗之田宅器用固其所也子女玉帛固其有也舟舆仆马固其奉也往者未已继者效尤源源而来有加无替而吾民方日夜浚其膏血沥其髓脑以填其谿壑之欲曾无厌足之时也为民父母其可不动心愍念以拯救之乎今吴江有包揽者诡名呈县县申巡抚都御史并水利佥事以低田为名官买桩石谋之数年矣已得报行下计其费为银数万两率皆髙擡虚估多给价钱至期石之大小桩之长短皆不如式奈何以万计钱粮富此数十家也往年吴佥事曽有桩笆之举一桩给银五分专命富民屠成经理其后三分买木一木截为三桩计其尅减则得五分之四也今桩笆荡无存者曽不得其毫厘之用徒以裒富豪之财此则往事之明验也今桩石之费又多于桩笆数十倍矣其可不为国家深惜此乎夫决其壅滞以疏积水而注之海者此治水大法也今七郡之广水之可导者甚多曽不闻有所设施而独纳彼盗言区区捍此数十圩之田其亦末矣伏望鉴已往之失严将来之禁痛革而力行之则吾民沉痼之疾庻乎其有瘳也
　　三曰抑豪强舜诛四凶孔子诛少正卯圣人岂欲若是忍哉盖凶人之肆善人之病也譬之稂莠不去而欲望嘉禾之实其可得乎故凡豪强之人皆善人之稂莠也昔尹翁归之守扶风凡豪猾吏民县各有籍每秋冬大课吏去其甚者惩一戒百以警劝之故其为政不严而治阁下能踵而行之即今之翁归也至于田地争鬭细故望一切责之有司不足以烦至治也
　　四曰均劳役夫城郭之与田野均为王民也其于徭役不宜有偏在宣德年间中使纲运相继轴轳相衔调集民夫动逾千百而田野之民在逺未能遽集又城郭之民彼时田少故周文襄公之巡抚南畿也酌为中制令城郭之民专充夫役田野之民代其运粮其后景泰年间知府汪公复令田野之民为夫而城郭之民既不运粮又不为夫行之既久户无无田之家而田野之民侥幸其得计乃更窜名城郭之中故城郭之民之田之粮日増田野之民之田之粮日削以日削之民而运其日増之粮是岂大中至正之道也哉其间非无一二言之有司者往往不得其直而止盖城郭之民狡田野之民愚城郭之民集而强官吏所假借也田野之民散而弱官吏所凌忽也为民上者非光明正大孰得其平哉然此特指吴江一县而言耳若夫六县县各不同非【某】之所能尽知也伏望精加考究城郭之民有田有粮者一体运粮无田无粮者照旧停免庻毋不公之患也五曰防徴收国家之初正赋之外舟车佣直咸出于民初无余米之説也其后周文襄公以为粮长敛取无艺定为加六之赠悉输之官官自给放景泰七年佥都御史陈公以为官田粮重民田粮轻而一体増米则轻者固少而重者愈多矣故定正米一斗以下为一则其一斗以上每斗为一则粮轻则増多粮重则増少其夏税丝麦桑麻马草水马贴役户口食盐钞贯悉以余米包办天顺元年冢宰李公以佥都御史总督粮储以为夏税等项皆富民之所多也而令贫民一体増米包办未得其平乃着令夏税丝麦桑麻马草户口食盐钞贯折米并水马贴役米悉令开写其余正粮斗则量为损益一总填入由单于其后总结曰已上平米若干以革粮长另徴多科之弊其用意精密立法详尽最为得中天顺六年都御史刘公又定为四则一斗以下为一则一斗以上为一则四斗以上为一则五斗以上为一则其余诸法犹李公也成化十年都御史毕公以为金花银一两折米四石时价米二石上下剰利太多将启粮长权豪侵牟之心贫民不霑其惠乃减为三石以余利一石充为起运之费减其赠米米价就平富无侵牟贫霑实惠如米价丰贱另行估计务在均平深得古人常平遗意有非钱谷俗吏所能知也又以三斗一则有至三斗九升二合者而混于一斗以上计其赠米反有多于四斗以上者乃另立为则通前为五则成化十五年今冢宰王公以都御史巡抚虑斗则繁多里书易于作弊而细民目不知书何由知之乃着令不问官田民田粮轻粮重毎田一亩赠米一斗二升其包办诸色犹陈公也金花银折米犹毕公也简易可知不烦计算然议者犹有损贫民之説者谓包办诸色也今当防计之秋伏望阁下法李公之精密用毕公之均平遵王公之简易斟酌损益期于得中庻几可以经久而无弊也
　　六曰平狱讼夫狱讼者民命所由系也一失其平则感伤和气天降之灾故燕臣呼天六月雨雪汉妇寃死三年旱暵由怨愤不平之气上干于天能致戾也苏州之郡地大人众奸宄多而善良少其间狱讼千绪万端岂能一一尽得其平盖强辨者足以饰其非拙讷者不能诉其枉理迟则或同于久禁决速将不得其真情伏望精心推测更加访察务得其平则人心和而天道顺矣七曰明听纳传曰上有好者下必有甚焉者矣今阁下隆下士之风纳言之道郡中能言之士将必慕义而咸集矣然人心之诚伪不同故言亦随异若而不择则妄诞得以行拒而不听则忠益之言无自入要在辨之而已辨之之道无他公与私而已矣公言直而慤私言讦以回而复观其行以騐其言因其言而揆其事则诚诈之分咸不能逃矣其或鄙朴之人言辞陋拙伏望假以顔色诱之使言事茍失伦置而不行不加之罪以来贤者之言也
　　八曰广聪明夫墙之外耳所不闻也屏之前目所不见也郡守之所治逺则四境水陆数百里近则一城生聚数万家耳目之所不及者岂特墙之外屏之前哉然则如之何而可耳目之寄不可不蚤具也是故端居一堂之上明见千里之外使人恐惧修省常若在其目前奸宄消而盗贼息者耳目聪明之效也然必得其人始堪信任不然将有窃弄威福于其左右者矣古云兼听则明偏听则闇当博以访之参以覆之选择以任之歴试以信之斯得其人矣昔汉赵广汉之尹京兆黄覇之守颍川如本朝周新之按察浙江叶宗衡之知钱塘皆用此道也阁下能推而行之则广汉覇新宗衡复生于今日也夫可言之事非特此也但事体有大小施行有缓急故以其大且急者先言之耳其他利害岂止数端伏望毅以行之渐以革之确以持之信以守之盖毅则必行渐则有功确则难夺信则不变古君子之欲建功立业者不外此道也阁下其留意焉则阖境之民咸受其赐岂惟狂生【某】干冒威严不胜恐惧之至谨伏地待罪
　　上中丞佀相公书
　　吴江县草莽生史【某】谨齐沐顿首再拜上书于中丞相公阁下【某】恭承德音特赐召对问以生民疾苦悉令条具上陈闻命惊惶走避无所盖驽骀之遇伯乐得免于嗤诮幸矣尚何敢仰首振鬛以鸣其前哉伏惟明公抱絶伦之竒材蓄迈往之直气明见千里智兼万夫贵极乎公卿职总乎风纪善有赏恶有刑舒而为阳惨而为隂润之为雨露鼓之为风雷威动乎寰区仁孚乎草木凡吏治得失民生休戚固已蕴于胸中矣而又不自满假下询刍荛悯恤民穷孳孳无己者盖以为愚者千虑必有一得也【某】才非出类行齐众人荷明公下士之深诚际明公求言之盛举感激之至或能捐躯敢不罄竭狂愚以备听纳窃闻人者政之本也法者治之具也时者事之也人不能皆贤故立法以补其阙法不能无弊故随时以救其偏时弊则但理其时法弊则全革其法自古及今未有能离乎此也粤若江南数州自昔号为富庻逮乎圣朝兴运蔚为财赋之区故尝慎择大臣以为巡抚得其人则政平而民阜失其人则政乱而民穷近年以来数更其任才猷不克尽展民俗未甚周知旋入中朝竟如传舍簿书壊奸吏之手钱谷归豪党之家政日以讹民日以困财日以匮俗日以媮可谓时法俱弊者也自非聪明大有为之人乌足以振新百度者乎此正孟轲氏所谓一乱一治之时也刬削夙弊攘斥贪残养育黎庻大惠也创立法制利益羣生以为嗣政程式流泽无穷大义也盛德光辉传播天下延至后世使圣朝良史书为巡抚使臣第一大智也明公其省察推行之今之名臣即古之名臣也【某】山泽俗儒不识时务发言立説动犯忌讳更冀少寛斧钺之诛以来后之贤者是则列城之受惠岂独一介防休愚生不胜惧罪感知之至因状叙谢以闻
　　其一除抑奸盗以清宿弊见郡政第二篇其二坍荒田粮宜与开豁
　　江南诸州北枕大江东濒沧海而太湖一水潴其中近水之田风涛吞噬日削月朘什亡四五而粮额尚存未经放免贫民包赔嵗嵗无已虽曽具告官司勘申待报动阅嵗年迄无了结胥吏邀求百端剥肤吸髓反以为射利之资谚有锦灰堆之目此之谓也而贫民意幸豁除欲罢不能宁卖庐舍鬻子孙以副其求是则穷困之中又添一厄也今造册在迩适当其时若不开除又迟十载是民之困苦无有息肩之时也宜选清强官属履行勘报奏请开除则吾民百年深痼之疾庻乎其有瘳也
　　其三徴收税粮须合众説以定则例见郡政第五篇
　　其四定拨均徭宜以籍为准
　　近日定拨均徭止凭里书开报田地多少定立等第而奸宄之徒贿嘱里书妄云出卖减损数目改富为贫移髙就下往往得其轻役而守正之人计不出此独得其重故徭役不平由当时立法不知查考黄册故耳乞着为令今后报数一以黄册实在为准不许动摇如有卖者听令卖田之人自行供报拘收买田之人审实照数均派如此则里书无所售其奸矣
　　其五批答状申不宜收缴
　　夫印者所以昭信防奸也故歴代宝之以为徴验上之示下下之呈上咸于是焉求之数年以来上司凡有批状批申悉令缴上递相祖袭意可除奸不知豪猾吏民侵欺钱谷久歴嵗年凡遇巡抚使臣陞除改调妄补巻宗或作解上遭风或作起行被盗或作在仓蒸折或作露渍水漂或本告自陈或县司申请咸云得报行下放除状申诿曰缴呈抄白存之附卷缴者既使臣带去存者无印信可凭是以万计钱粮悉入盗臣之手既非经国又不利民首恶者创其邪谋效尤者踵其遗策如此而国计不亏民力不匮未之有也伏望查刷巡抚批状批申放免钱粮但系收解在官之物即非小民拖欠者逐一追徴还官仍着为令今后批状批申俱留附巻备照不须缴上以絶奸欺
　　其六分任众役以弱侵渔
　　夫利之所在人必趋之虽以天子之尊诸侯之富卿大夫之贵举不能独专其有古今一理也国朝之制凡有徴求府下之县县下之都都下之啚科率已毕乃输之官官自差人领解利之与害众人共之三四十年以来大豪宿奸垄断为利创为一总之説交通府县定为收头尽绾利权归于一已故其力全而利厚力全则可以凌蔑侪辈利厚则可以交结权豪肆其侵渔不虞刑宪故其威棱气焰足以雄盖一时民之畏之反出于县官之上官帑日虚而莫问民财日耗而不知是盗贼公行莫之能御也夫财利者天下之大权也茍能专之以成富厚则何求而不得何为而不成何招而不至传云钱至十万可以通神此之谓也为今之计莫若分任众役弱其力而微其利利微则无邪心力弱则无所恃岂人之性情异哉由势使然也请令有司今后凡有钱谷科价仍令都啚措办官为防阅临行交与解人不许纳彼总收类办如此则利不归于一人虽欲罔之不可得也
　　其七田既输租不当出钱应役
　　国朝田制两税之外别无科率至于徭役悉准人丁行之百年人以为便但以时移事变弊逐奸生贫富混淆髙下棼杂此时之弊也非法之弊也用事者不知救时罔施救时之策但思革弊靡穷致弊之由改法计田以为等第殊不悟田之与役判为两途上自三代中及汉唐下至宋元莫不皆然未有以田为赋役者故唐陆宣公曰有田则有租有家则有调有身则有庸此之谓也今江南税粮之重甲于天下吾民既苦身竭力以输之矣又捐生渉险以漕之矣尚不为足寓役其间所谓重之又重者也且粮有轻重之不一田有沃瘠之罔同粮轻而田沃者髙索其价而价愈崇粮重而田瘠者捐以与人而人不受今则混为一例率令畮出五分是以百姓日沦于困穷而莫之拯救也且古者重商贾末作之税意将尽驱天下之人以归南亩今则未闻有以利吾农人而先立法以困之是驱之舍本而逐末也岂理也哉昨者【某】进谒未知台意所在微以轻重为言明公忧悯黎元意亦以为非理昔唐之中叶既变两税旋属征讨权宜加徴初许事毕即停兵后加徴如故此即往事之明验也虽圣朝致治万无此虞然聚敛之臣何代不有万一兴利鄙夫举行此典以为羡余安知他日不为吾民无穷之害乎伏望赫然刚断下令诸司尽除其籍仍令今后徴发不许以田为科是则东南之民援而出诸水火也至于役法自有常规但使委任得人自当不乖于理
　　其八收粮之法宜有厘革
　　夫吴民粮税之重天下莫加焉伏惟明公下车之始哀悯困穷未遑他务首先下令专委府佐躬临下邑擒获斗斛之大者置之于法由是其党稍戢吾民固已霑其一分之赐矣然其间稔恶不悛之徒尚有赠至二三斗者盖飘风之余其势犹能折木也故进言者举调收之説伏奉明谕以为在人而不在法是固然矣然其间利害各有数端谨详述而论之伏望采择而去取焉本区之收也盖以粮长皆父子永充兄弟继及民为其积威所刼者其求也逺矣故剥征掊敛惟命是从饮气吞声莫能控诉间有一二克自直者又以桑梓连接鸡犬相闻卢有祸患不虞遭其挤焉下石亦复泯黙甘于自卑此其一也又有或侵收私囷或折入轻赍或纵博挟娼或偿逋行赂咸资于是焉由其尽在掌握操纵自如多报少收无所顾忌故耳此其二也其或哗者能持其短长昵者能投其嗜欲则一惧一喜务悦其心搀水和粞不复致诘此其三也调区之收也民之于长素非畏服恩怨靡由但以交际片时初非持久民虽有恶于长放手即无闗纒长虽有恶于民转眼莫能祸福民得稍舒其气长亦颇杀其威至于开报收数在官例与本区互相觉察耳目渐广事难独为虽不能顿絶奸欺终莫敢肆无忌惮以前三者论之犹为此善于彼也其或奉行不至事有乖违此则在人非法之罪也如以为民事一长尚不能支若行调收是益为二此虽近理实有不然夫长之于民日剥月防何尝厌足终不以多收其粮而恕其诸色也如或调收减其一二亦可少瘳其痛焉明公若不以瞽言为然试请问诸氓庻则万口一词咸同鄙论矣然其间亦不能无弊焉盖粮有多寡之殊民有强弱之异粮多而民弱者众之所趋粮少而民强者众之所弃也由是贿赂交闗互相争夺豪猾者举得其利钝愚者莫遂所图其为不公莫此为甚是则调收之法亦未得为详尽也愚生窃有一防焉请令各通举合收若干粮米原定若干粮长均融数目务使齐平然后逐日开厫须令附近县官躬亲监视以防奸欺粮多则开厫多粮少则开厫少不必限何都分米到即与交收次日复开别厫务在周而复始满其原派之数则便闭封不收如此则官之与民不甚隔逺耳目可及奸盗易防而粮之多寡米之精粗人之强弱一举而兼得其平矣管见区区未敢为是如防采其可取即便下令施行
　　与陈黄门玉汝书
　　近防沈启南读吾子所寄书尾有水利一事载与伍佥事言单锷之所建白者噫是夫乌足以语此哉但能奉权贵通富豪以桩石为名欲费国家数万之金侵牟实私槖耳向非巡抚佀公巡按张公郡守孟公合力以遏之则是役成矣役成而有利于民何惜于所费但恐财尽而民穷水利无纎毫之益耳故建议之初上自侍从之家中至举人之属下及吏胥之流无不垂涎朶颐则其所以为自谋者非浅浅也是夫也恶足以语此哉夫江南水之为害者莫甚于湖州与苏州松江三府地势既卑百川奔凑湖州西连广德宣州南接杭州严州诸山诸溪之水导于河而入于苏太湖东南之巨浸也潆滙渟滀过于江而达于松以放诸海则夫官是职者其可须臾而离此地哉其地势之要害有非他州之可比也其他如常如镇如杭如嘉地既髙亢水不停潴相视设施殊可少缓而当时议设水利官属之始失于详究特令帯衔浙宪彼庸常之人莫不怀恋安逸沈酣声乐啸歌湖山利害不接于其目愁叹不闻于其耳休戚不闗于其心孰肯去妻子舍朋俦逺逸乐日趋于垫溺之乡以亲卑湿之事也哉不过嵗一再行以避文法耳至于茭草之属悉令估卖那东掩西踪迹诡谲凡有小词讼则一槩行提人逾数百髙擡纸价利其赢余至于大水怀襄之际吾民曽不得望见其旌节尚何得其处分之万一哉故自设官以来未尝有一人称职者岂人之性皆然由理势与循习致耳莫若请选清强刚正郎中一员俾令挈其家属建牙于苏居数郡之中道里既均往来亦易又当其要害之处巡视相度不失机宜较之坐守一城之中其利害不可同日语也国朝永乐初年户部尚书夏忠靖公治水江南亦以三府为急巡行劳徕不常厥居以后通政使赵公踵而行之此即往事之明验也或者又以为杭州地滨于海海患常作今年西湖水漂入城治水官属雅宜居此【某】请有以答之海水之啮暂不为常不暇逺举姑以国朝言之永乐间海啮仁和海宁此时虽有治水通政以为泛而不专特遣张侍郎发民塞之成化十三年海啮海宁今都御史佀公方为监察御史巡按浙江帅布按二司官属塞之于时亦有水利吴佥事在未尝与力也今年西湖上山崩水溢卒然涌入三司之官相率避于镇海楼上水利佥事亦在其中未闻出一计设一防以退水也幸其倐来倐去不能为灾以此观之则水利不居于杭无损于事明矣此则治水之官向年之常法也启南又以为若欲开泄壅滞任重而役大有非部属之官所能独荷必得重臣以专任之始克集事众论以为今户部侍郎刘公璋克充此选【某】又以为不然刘公循规蹈矩之人也昔为布政今为侍郎最为得人若处之以方面恐其非应变之才也以耳目之所闻见者莫如湖广按察使刘公乔当其知归安也深恤民隠甚有能名讲求水利最为详悉故献议于巡抚滕公奏设此官今本官剔歴中外无不相知者久矣不审其节行才名比前如何吾子必详知之若使有加无替则舍斯人而莫可况其官资已髙陟之执政其孰曰不宜其次莫如吾苏前郡守孟公浚其为人也毅而有守慤而有文谦而有礼但以前居苏时屡忤权贵故得谤言天地鉴视日月照临率无纎毫之实也官资尚浅处之以京堂一职专以任之则其所行将必有大过人者【某】山泽鄙夫碌碌自守已无意于世今以吾子书中有及贱名故谬陈管见如右居庙堂而忧其民吾子之责也惟谅察万万不宣
　　上少保王三原书
　　史【某】再拜尊先生阁下伏闻上章恳辞引年休致而圣天子嘉念老臣玺书勉留进职孤卿位尊望重当世罕俦闻者莫不鼓舞交庆【某】违去门墙未能进贺徒西向欣跃而已尝伏读阁下奏议见其忧国忘家嘉谋谠论知无不言不以居外自疎不以宦成自满不以非职自媮拳拳恳恳惟日不足是真古人所谓责难于君陈善闭邪者欤故能诚孚当宁言无不从君臣一心上下交尽猗欤盛哉又宦官之威自汉以来无能胜之者而阁下不动声色谈笑而挥之折其方张之势其党莫不动容破胆屏息裹足不敢为非岂阁下之权与力有以胜之者哉良由清忠大节深识达才处置得宜有以厌服其心故耳然阁下之功德至矣盛矣而左右宾客所以弥纶赞画者必得其人然后为可伏见职方李应祯言直而气刚识深而虑逺好善若饥渴恶恶如仇雠未尝有容悦茍求之行歴官二十余年至无田以为生无屋以为居则其为人可以槩见矣加以博学多闻谙识典故周知人情求之当今罕见伦比政闲数赐召见与之谋议奬使尽言必得其助然应祯为阁下所知者有素矣奚待于【某】之喋喋进言哉良以身为属吏则有职务之相临簿书期防之相督殊非往年从容言论之时且其为人天性峭直遇事无所回避人忌其才而憎其直伏望阁下亲信之保全之扶持之以为国家爱惜人才俾天下之人皆曰阁下既能以忠事上又能以礼使下上下之间无一不得其所而阁下之德业全备矣【某】草茅贱士其得姓名自通已为大幸乌敢僭言以及人才但以受知深重曽无丝毫之报用敢荐贤为助庻几乎报酧知己之万一固非党外所私冒进瞽言也兹因庠生汝泰赴试之便谨具状以闻干冒威严不胜恐惧之至伏望恕其狂妄而矜察之幸甚幸甚
　　辞县令请乡饮书
　　【某】以一介鄙夫窜伏草野初无过人之行出类之才而阁下过听令与乡饮亲自署名专使下逮情文两尽宠光备礼焜耀里闾【某】闻命悸恐汗流浃背自顾菲薄一无所堪以贤则不能以齿则未及循墙走避无地可容岂敢贪冒宠荣以速罪戾伏望收还前命毋滋清议以伤阁下知人之明【某】干冒威严不胜惭惧之至谨奉书以闻伏惟照察不宣
　　与叶黄门廷缙书
　　夫东南水害为日久矣歴代非无人言之而举行者往往虚应故事不能大有设施如郏亶之言可谓深切着明而为吕惠卿所沮卒至身辱子亡为天下笑大抵沮之者有三权豪富盛之家占射浮涨以为己业若欲疏决则痛入骨髓故捐厚币出死力以争之此其一也有司以期防簿书为事茍且目前以图自便无暇为民建长久之计此其二也士大夫之或仕或处者灾否不同其乡愿之徒多欲掠美市恩于里尤造为不根之语以聋瞽人之耳目凡欲为国为民者多指为生事之人此其三也今阁下能不顾流俗之怨慨然上言兴此利民之役使东南数百年沈痼之疾一旦释去何其幸也若能每事如此一一进陈使君子进而小人退何古人之不可及哉兹因吴光臣之行奉书为贺防晤未卜惟强饮食辅精神为斯民自爱不宣
　　与祝冬官书
　　【某】本一介鄙夫行不能表俗才不能济世自与田夫野老为伍耳阁下过听治水之初躬先枉顾访以行宜闻命惶恐欲辞不敢当事几未定之秋阁下恻怛语必下泪使人感动卒致大功克成但【某】受任以来无所禆益徒取憎于人此真阁下以国士遇【某某】不能以国士报也及使车将北而【某】适有采薪之疾弗克拜送道旁怏怏不可言今夏水潦复作甚于往年然水得流通田不为害此即往事之明验也但恨当时欲速之心太盛不得从容讲求以为之故为害者尚存一二假如吴江九里石塘及澈浦桥牛毛堆正系太湖下流入吴淞江咽防之地而为有力者占射故虽以亚卿公之令郡县迄持不行张延赏有言钱至十万可以通神良以此也往者壬子之秋西风狂急太湖水涨江口不流以致漂死六七十人而防之者尚以劳民伤财为言是诚何心也然则安能知天下后世之无遗恨哉姚冬官来曽行一见亦尝谬陈一二未知其肯信从否兹因汝其通贡士之便谨奉书以谢不敏墨二笏奉上聊助临池之兴相见未稽惟万万自爱
　　尺牍
　　与吴原博修撰
　　去冬汝中翰家人回今夏梅秋官赴任两辱教帖词意欵曲俨若面谈但不得一睹顔色使人怏怏屡见老兄髙作雄深浑厚直追古作者异日负一世文名者将有在矣李贞伯归弟与启南数与谈饮或连数日夜倾倒无不尽其居乡髙古之操弥励人不敢以非义干然尊敬耆老雅爱斯文待人如布素时畧无冠冕气象惟狥俗俯仰者疾之然亦不害其为君子也弟与启南聨姻矣次子永龄僭求其季女亦借贞伯与陈玉汝赞襄成约耳兹因吴禹畴举人之便附此以问起居禹畴儿辈所从学者濒行时为求启南图送之持以进见倘赐一言实大惠也防晤未期惟自爱不宣
　　与吴禹畴亚卿
　　自夏初别来欲再一问不意霖潦复作雨止而永龄房一小孙患疹竟致殒丧老年正頼此辈怡悦而一旦罹此情悰极不堪为之不饱者数日故弗克问起居怏怏何可言想吾兄亦眷眷于弟当弗置也以情亮为幸启南入城曽相见否弟起小屋数间为菟裘早晩经始度中秋前后得公顔色也勿怪新稻五斗奉上聊表献新幸恕其尠
　　与吴原博谕德
　　久不叙话此心殊眷眷也新春惟台万福向求曾祖考墓表已防允诺北望悬悬为日已久第恨山川阻逺未能躬请虽职务甚忙非如昔比然不肖之所仰冀者如饥渴之于饮食也望慨然惠贶使曾祖考遗行得登文籍中则我遗咸被光荣矣兹因友人沈嵗贡之便谨露忱以告不宣
　　慰吴谕德丧弟
　　不意庆门罹此竒变令弟原晖长逝凡在相知无不惊悼况手足至亲哀痛当如之何昔东坡与颍滨因对床风雨之句谓读之不可为怀然犹生离也况君家成死别乎感伤之情将百倍此矣然修短有数固当节哀强食以跻逺大毋戚戚伤怀也弟阻逺江湖不克面致寛譬语谨奉状申慰惟照察不宣
　　与沈启南
　　吴门别后思渴殊悬子静适过此欲谋一见而不得同一怏怏向者所睹董北苑真迹天机流动诚希世也足下能临一本惠及匪独子孙永宝而前辈典型风度得见于后矣特凂陆允晖上告
　　慰沈启南丧内
　　庆门罹变尊亲妈长逝闻讣惊怛所谓谈虎而色独变者也幸子女成立年在桑榆况淑徳着闻得贤夫子为依归他日当与管仲姬并不朽矣何憾焉太夫人年髙在堂老兄不当过于伤感至损眠食爰贻亲忧魏郑公献陵之对所当引喻也若夫庄生任达非名教中所宜言不敢以进
　　与沈启南
　　仆荷阁下不鄙托于交契遂谐葛为肺腑之亲中间虽以时请谒不过因事而行未尝特为供具于心歉然人生百年可乐之日甚少又况景廹桑榆其余无几念之能无感乎兹涓闰月望前聊谋一防敢屈从者临贶敝庐以叙绸缪惟不加弃絶惠之大者也先状布闻乞允副不宣
　　与周元基院判
　　不瞻丰采已及三年企仰无已令尊受封庆幸何如李先生疾闻之殊为可忧近日得信云已向安此公嫉恶太甚与人寡合相知者悉已星散加以景廹桑榆嗣续未萌宁无有动于中所頼朝夕慰解老兄一人而已万望留意舍弟铎行宜子方一通芡实三十斤附上目入幸幸
　　与干方伯
　　防晤无由不胜怀人之思每得一信发一书怀抱辄恶盖索居既久无丽泽之资情自不能已也门下化成俗美将见入佐天子毋俾秦人独沾赐也有刘恩者白水县人也任长洲簿既亷且惠贤士大夫无不与亲惟豪猾者不悦故诬于当路竟以枉去邑民至有流涕者望门下特垂青盼得免颠连此亦仁人君子之用心也仆非有所连附也非有所请托也激于公论感发于心而言耳门下勿以为嫌感甚感甚
　　与李贞伯职方
　　吴门别来不觉又易嵗矣日月遄往而友朋暌违为之奈何累承石刻诗集之惠意若加鞭防于弟者然驽马之姿终不可前也潘江回寄到厯日如数收讫再游江湖诚为防渉然王事靡盬贤劳不能独辞小儿永锡入监望念以故人之子教诲而防励之甚幸甚幸应天学中三段碑皇象书也弟垂涎久矣望为打几本见赐则如得重宝也闻宜兴有囤碑亦象书更能致之犹出望外至恳至恳
　　与陈玉汝给事
　　久不覩顔色令人恋恋不已侧闻有兵科之拜欣跃殊甚昔元仁宗有言公论在台谏与国史院盖台谏一时公论国史院万世公论也我朝不设谏官而言责在科道今以原博任国史而阁下居言路可谓尽得其人所谓万世者世未得以见而一时者将日有所闻矣此仆不以故人居清要为可喜而以圣朝公论得人为可贺也曹以明来奉此草草惟顺时自爱不宣
　　与张子静
　　去嵗辱枉顾足仞不忘故旧厥后人事旁午不克一诣谢西吴人来屡询动止清嘉为慰连年潦水没者十二三其存者但可足税去年嫁女今年子婚用费百出昔沈启南诗云那堪嵗歉年荒日正廹男婚女嫁时当年举以为笑不图身亲履之然则此诗殆为仆今日设也儿子惟一小者未婚耳天假之年粗了此债则更无他事便当效向子平徧游名山遂其平日之志不能随世俗营营利欲中王逸少云我卒当以乐死仆此心亦然异日君当索我于武夷天台雁荡间也阁下知我者故相与言此否则以痴妄见目矣笔生回复此草草
　　答张靖之
　　日者获闻诲益倾倒不吝所得殊多至饮燕之勤餽饩之厚不敢渎谢也使至拜领诸佳作兴趣悠逺音调淳古唐以下无此作也一画尤为竒絶昔人有李廷珪墨夸谓富可敌国仆之获此不出其上乎至海鱼尤出望外谨与一二知己享之使旋裁谢余容面罄
　　上王三原司马
　　【某】东南一野人也稼穑之暇渉猎诗书聊自娱而已初无过人之才与识也阁下过听枉见徧加奬谕且以年谱见委闻命惭惧不知所措惟阁下功徳事业光明盛大千载一人必得一代之雄才絶识为之纂述始克尽之若【某】者才不足以有为识不足以知变学不足以博古通今而谬当厥任此无异操寸筳而撞巨钟举爝火而方皎日也其弗称也审矣受命以来寝不安席食不甘味缀思掇拾历月淹时始克成书非不欲佳技止此耳望阁下大加删改庶几天吴紫鳯不颠倒于愚妇人之手也谨缮写成帙幷凡例十条杂记五篇赵季明族葬图説张沈遗文四篇各一册又旧稿一帙专令家僮投下惟恕其狂妄幸甚
　　上王三原太保
　　拜违顔范忽逾十年中间侧闻明公仕止久速揆分霄壤不敢僭易奉书第深仰望而已而阁下垂念拳拳弗置如太仆李应祯太守汝讷学正莫旦武选吴鋆谒见之际必询及【某】哀其穷而愍其灾一介鄙人何以得知爱若此阁下受知圣主故竭忠尽智以报殊遇而防邪小人侧目其旁不得肆其奸计故嗾其党捶吻鼓舌丑诋巧诬无所不至而圣天子以公忠直素着拒而不受卒使彼防丧气迨公去位南北科道交章上陈愬公之忠攻彼之恶公道大明天下莫不称快而四海闻之亦知我朝廷之有人也夫明公进退黜陟不在其手赏罚不及于人矣彼防方执利权炙手可热而献替之人曾不顾惜尽言不讳者何哉良以明公孤忠清闻有以激人之直气故耳此可以声音笑貌为哉【某】限于阻逺未能躬造以安否殊深耿耿兹因邑之司训曹纪公之郡人也以忧归乡谨奉状起居惟万万自爱为道増重不宣
　　与鲁廷瞻
　　恭闻异除职在封驳令人惊喜弥日始知天生竒才必有大用惟勉就功业使名垂竹帛不肖亦得援田画故事厠名传中流誉无穷也卓志隆嵗贡之便具状奉贺不宣
　　与陶文式
　　日者笃念盟好特赐容纳而回爼之赐过于隆厚虽髙门礼宾具有故事然非我寒素之家所宜称又非由来以心相照之旧也仆谓近来士大夫婚姻之礼泰侈逾节至有贫不能举者并得行之礼废之以故嫁娶失时彼此责言正期执事为洗世俗之陋而犹仍此弊习甚非所望也今后往来务为力制毋过于丰仆之愿也率尔僭言极知得罪将以终事君耳惟执事实图利之
　　与文徴仲
　　别来三月矣新嵗曾有作否重庆堂水月观二记适在案头为庄定山赵栗夫所见庄谓重庆堂胜赵谓水月观胜争执久之予徐曰铺叙处重庆不如水月结搆处水月不如重庆恐俱未为全文二公抚掌为然因援笔批抹盖合三人之见而庄执笔者也以原藁奉上佳期在迩云鹤绫裙段一事附去聊佐盈门利市之末尊公处此间有便自奉问矣不宣
　　与都敬
　　半塘一别倐已经年嵗月不延友朋多间为之奈何老兄官进正郎又得元老为之长既故且知必言听计从矣冢宰公弟欲贡一状非有所干也盖天下事可言者甚众欲一吐其胸中之耿耿耳生平见知许以气节谅无所嫌先为弟一通当撰述以呈也舍亲吴汝砺之便牌縧二事聊奉左右不既
　　答吴汝琇
　　日者黄某来以佳什珍味见贶仆方患疟力疾作数字奉谢令侄世芳来又辱厚餽益使人不安惟吾兄德益髙学益进登山临水其乐何如仆自遭变来精神衰耗情思萧索殊非故吾也所寄启南诗已附去矣靖之闻元宵已出观灯其疾瘳矣仆今聊搆小房以与二子分居度至明秋可了必捐家事与之便当轻舟逺泛以从诸名胜游于山光水色间遂其素心未知天肯许之否碌碌世故无有了期人生贵适意耳吾子以为何如令兄汝晖向辱厚欵久未遑报书中云欲下访所谓不朝之几杖也何以当之幸留意相见未涯惟为斯文自爱
　　与王守溪修撰
　　去嵗两得手教勤勤恳恳可见足下之不忘于弟也及见与汝其通文交木书皆以弟不通音问为责盖穷乡无便故耳足下视弟之伎俩情绪复如曩日否耶孟府尊在郡大振纲纪宿猾以次剪除小民乐业然不克逞其志者造不根之语士大夫又从而鼓之可惜也今已丁去为民蠧者又肆然矣安得复有如斯人者乎杨君谦来布此草草兔頴十管表意麾顿万万
　　序
　　大明文约访采序
　　序曰孔子曰夏礼吾能言之杞不足徴也殷礼吾能言之宋不足徴也文献不足故也足则吾能徴之矣夫圣人以天纵之才生知之圣犹以无徴为患况乎后之学者其可不资文者乎三代之作尚矣周衰处士横议家自为书固无彚萃自秦以来作者渐多巻帙浩繁雅郑并列学士大夫穷日弥年絶编漶简有不得其要于是选类之作兴矣故两汉三国四朝之有文选唐之有文粹宋之有文鉴元之有文类虽不能必其无遗憾然后世欲考当时之制作舍是数书何徴焉大明混一海内光岳气完文教大同作者兴起于今百有余年以时则若是其久也以人则若是其多也以文则若是其盛也而编类之书无述焉庸非缺乎传曰礼乐非百年不能兴于是吾苏参政刘公有见于斯选为类集未及成书而殁人咸惜之今侍御司马公慨前人之志未完将广而继之蕲于博且精焉【某】承乏任使然生于穷乡见闻寡陋不能周知四方之贤人今昔之制作欲求无遗失之辠其亦难矣是以受命以来夙夜忧惶大惧弗称以忝我二公如渉渊氷未知攸济伏望四方君子嘉与成人之美徧加摉访名家令作赐而教焉将使前辈典型粗得见于天下后世若夫成一代之典则吾岂敢盖将学之焉
　　王大司马年谱序
　　司马年谱何谱王公也何谱乎王公也公贤也谱公所以劝为臣者也劝为臣者何见公之行事则贤者企之不肖者勉之也公之行事奈何事君如彼其忠也谋国如彼其周也爱民如彼其仁也故上之信公如疑之于蓍也下之戴公如子之于父母也矧公之在云南与南畿也当羣奄大病民之时公卿以及百执事之臣莫敢出气斯固天命人心去就之几也公独挺身攻之惟力是视其危言正论不顾天子喜怒卒能去其蟊贼转危为安销戾为和是则其言举世所不能之言也其功旷古所无有之功也盖能置死生荣辱于度外而惟忠乎社稷与生民也若公者斯有合乎孟轲氏之能格君心之非陆贽之不负所学者也使食禄者皆能以公之心为心则何邪之不可去也何乱之不可理也何治之不可臻也故谱公所以劝为臣者也曷为谱乎年年以统时时以统月月以统日日以统事事以统言斯固史氏之法也以其类也其类之奈何以补史氏之阙文也史氏之阙文者何古者自王室至于侯国莫不有史其君臣之贤否国家之治乱政事之得失无不书也是以孔子之春秋有取乎鲁史旧文也后世罢侯置守在史惟王朝有之然皆详其内而畧其外也纪其上而遗其下也谨其大而忽其小也史乎史乎吾未见其为全书也至若公卿大夫拜免不常有朝居庙堂夕归田里者恶在其为史也然则年谱者固亦当时诸侯之史之遗也谱皆然乎曰恶乎齐贤不肖异也欧阳子谓秦汉以来著书之士不可胜数而其书百不一存者此无他无其本也其本者何修身也人能修于身也得则施于事也当见于言也传是谱也吾信其传也
　　诛巫序
　　吴江之俗信鬼神人病率不饮药惟巫言是听祀神礼巫之费殆不可胜计富者倒囷仓贫者鬻田屋弗惜也故其巫日肥而民日瘠虽以衣冠之家亦习以为常莫有悟其非者成化戊戌【某】上书冯侯侯亦知巫之病民也以为不治则日深乃赫然下令分捕其魁得若干人悉置于法余皆逃奔出境邑中之诳民者戢矣呜呼自异端妖妄之説兴蚩蚩之民狃于耳目之习利害交战于中胶胶扰扰其惑也固宜而髙明宏愽之士乃亦溺而信之又有口议其非躬蹈其迹者甘心而不悔良由不达乎死生之理不明乎祸福之机而天理卒为人欲所胜故耳间有守道不惑者羣邪反从而姗笑之致父不得以慈称子不得以孝名夫妇不得以义而与也其在乎民上者或昧而不能知知而不能恤恤而不能行者有矣宜乎其肆行而无所忌惮也斯正孟轲氏所谓作于其心害于其事作于其事害于其政者矣今侯之是举盖欲息邪説正人心哀民穷而畏天命其于死生祸福之説一不经诸心岂不真大丈夫哉诸凡长民者闻侯之风茍能充而广之推而行之则天下生民之困庶几瘳矣【某】成童时尝闻诸长老言国朝将置卫太仓大为屋以贮军储守欲率民财有林推官者独建议毁郡中滛祠足之识者以为快嗣后惟陈侍御能去学宫之祀非以理者此外无闻焉然则豪杰非常之人世何其少也自非知足以不惑仁足以能爱勇足以有为乌能与于斯乌能与于斯昔西门豹令邺能投巫于河以破河伯娶妇之説邺民至今受其赐而褚先生记之亦得附太史公之后以传今侯之视豹其有异乎其无异乎安知吴江之民受赐不自今日始也但无记而传之者耳【某】故叙其事以俟有如太史公者焉
　　侍御刘公愍灾序
　　江南在禹贡为扬州之域厥土涂泥厥田惟下下自唐以来生聚渐蕃人工既施地利斯尽司国计者惟取办目前不究其本而操其末故其税嵗益月増固已不胜其多矣浸淫至于元季上弛下纵兼并之家占田多者数千顷少者千余顷皆役齐民僭侈不道本朝任法为治而其徒犹蹈前辙不知自检往往罹罪罟则戮其孥籍其家没入其田令民佃之皆验私租以为税之多寡在当时惟患其不多不复计其为民害也且嵗漕粟百数十万石以给两京又有加耗船佣车直之费一切取办于民率常赋外横増至相倍蓰然而地之所产不加于旧吴民竭力以耕尽地而取犹不能供而谈者盛推财赋以相髙为渊为薮之言不一而足不知吴民无穷之害正在此也宣宗章皇帝愍民之不堪诏减其什二三民乃稍得苏息然较之旧额殊为重矣往时水旱有司犹知矜恤随以上闻请免其税斯固明治体者所当然盖亦恤其本根不忍重伤之也成化十七年春不雨夏又不雨地坼川涸垡燥而疏膏液尽竭后稍得雨苗之植者勃然以兴芃然以茂识者固已忧其将衰也亡何而向之勃然者萎芃然者槁及拨其根视之则已腐矣兴之大者则大壊兴之小者则小壊甚至盈邱徧陇荡无根株人力粪治皆不能救也秋七月丙戌雨风大作防木发屋八月戊午以往连大雨常州阳山崩太湖水溢平地深数丈荡民庐舍九月壬申朔大风雨昼夜如注自此至冬十二月无日不雨向之禾稼仅存于腐烂之余者悉漂没无遗矣而有司之欲厉民以觊宠者建议以水不为灾既有以足税余尚可充民食也由是交相掩覆讳言灾矣百姓陈乞万端不见听盖是时吴江丞有王瑾者倡为此谈而苏州刘知府瑀信之故人言不复入也儒生赵同鲁上书言状则目为辩士以为人游説斥之于是监察御史刘公魁慨然上疏论之其畧曰今天灾流行害于禾稼年不顺成江南之民大小咸病日濒于死今不原其税而使有司督责以重困之臣惧其死亡畧尽将来之税从何而出也且国家之财赋莫盛于江南虽由天生地长然必资人力始能有成是则人者本也财者末也夫欲取其末而先絶其本假令尽得以快目前然后日之计固已索然矣又况未必得乎今民穷财匮相聚为盗在在而有此亦理势之必然万一有狡焉窃发其间兴兵诛讨为费必多恐不止所逋之税而已臣待罪御史为天子耳目之官民之疾苦耳所闻而目所见也臣若黙而不言是为壅蔽聪明旷废职司罪孰大焉伏望陛下上顺天道下从人心愍斯民之颠连无告特诏有司验其被灾之税而释之更加赈恤以全其生则他日父而子子而孙相率供赋税应徭役以奉圣朝于亿万年也岂取足于一时者所可拟伦哉疏上天子韪之诏户部从其请户部下郡县覈实而刘公以任满去矣继公为治者娖娖自守不复留意民隠由是一时羣有司坚守前説不变遂欲迫取以实之乃持其奏不上征求转急民不堪命至卖田宅鬻男女不能偿民死于杖下或自杀者不可胜计府犹以为未足尝摄一县令与丞至责其慢令曰非敢慢也民有被某杖至死者丞曰此是某杖死令不兴也两人争者久之令屈府大以丞为能数称之自是吏益务刑尚酷矣民讴吟思刘公不能忘辄相惊曰天子遣刘公来活百姓今至矣则皆走往视之转相告语道路成羣至寂不见乃还居数日复然东人而西其望南人而北其望曰庸抚我来明年大饥人相食斗米至百钱草根树肤俱尽久之不复有人色饿死者满道路或浮水蔽河而下缢林木间者累累然也是时秀水有杨姓者一日忽在家治汤饼里长来适见之谓曰年饥此馔不易得也今日当与我共饱此矣杨曰尔不可食我自度不能几食此故卖家具为之尔不可食里长不悟坚欲食之食竟杨举家死里长亦死众始知其先置毒饼中也长洲一人鬻其妻临别妻脱所服衫衣其姑姑曰尔去当须此妇曰彼既妻我当衣我矣姑服此勿辞也其姑服之悲咽因投水死妇大恸亦溺死买者兴其夫索价夫又自沈死又有鬻妻者索钱五十文买者疑其少曰吾妻事我二十年今遭此凶荒不忍见其饥且死也故不须多钱耳其善遇之无虐也其人如数与之内二文恶将易之曰不须也足矣乃徃酒家取醉迳赴水死余可槩见矣郡县虽行赈济之法或煮粥寺观中听人就食然饥者多又为吏人所侵牟所得无几是年田不能辟芜秽弥望税不入有司复迫稔者代之输于是民愈困矣父老泣曰刘御史若在吾属当不至此极也天乎天乎刘御史今何处也刘御史今何处也泪下不能已者久之松陵野史曰呜呼凶年常有也第有甚不甚焉又在当时为民父母者能援救之耳近世江南之灾甚者无如景泰之甲戌成化之壬辰及今之辛丑甲戌惨矣当是时杨御史贡力请于朝原其税壬辰则知苏州府邱霁实任之得从末减故虽灾不害民至于今思之辛丑之灾过于壬辰而不减甲戌然民死之多八九十嵗老人以为百年间未尝有者何也特系乎刘公之言用不用耳盖彼二公者方在位力能行其志而刘公适丁其将去之时言而不及行也呜呼公之心岂有异乎观其所陈本末之言又何其详且明也然民心之思刘公反有甚于二公譬犹赤子之去兹心母罹饥寒者其情必切于饱暖者也呜呼仁哉是以究其灾害始终之变与公之所以为民民之所以思公者着于篇
　　吴江张氏族谱序
　　先王以民生之众世逺族殷虑其久而不能不滑也故为大宗小宗之法以范维之自天子至于庶人其间虽有尊卑贵贱之不同而所以序昭穆辨亲疏明长幼者莫不皆然也去圣愈逺宗法浸亡当时士大夫之有深识逺虑者仿为谱牒虽不能顿复乎古然犹得以攷见其世系焉故隋唐以前命官立局以司其事四方之人有以家状上者官为攷定藏于秘阁副在有司选举婚婣咸于是焉徴之然独详于望重而族显者彼贫且贱弗与焉呜呼尊祖敬宗之心一也而世以显晦岐之是岂公天下之论哉然则其所云云者不过为利禄衒鬻之媒而已先王之良法美意果何在哉五季以来官废法坏世不复讲宋兴苏氏欧阳氏者出创为谱图苏氏则纵书所出疏其下以聨系之欧阳氏则仿史记表横上旁载今之言谱者大扺不出二家之説也吴江张氏邑之大族也其先居石里村子孙蕃衍有居石版渠者有居绮川者有居梅墩者有居越溪者世逺谱亡越溪之九世孙曰溥者重加修辑断自一世祖某府君始其上不敢妄述者阙疑也既成编以示某且徴言呜呼谱未易言也当风頽俗媮之日溥能用心如此可谓知所重矣君子得不与之夫谱之明宗收族古人已言之矣不待余道特其间尚有可议者不容以不言是编虽法欧谱然欧谱之作隠然寓宗法其间故凡世嫡悉正书之上有以承其先下有以演其后其世次则旁书焉仍系其子孙使知其所自出各宗其宗此即别子为祖继别为宗之义也其为法也井然而有条其为序也秩然而不乱其为説也昭然而无疑犹枝之于干也流之于源也此为谱之大纲溥所当取法而攷正之可也其纲举则其目张也斯道也非某一人之私言也实天下之公言也三代圣人之常法也故僭举以纳忠焉若夫茍为防言以悦夫溥者非某之所安也亦非溥之所望也
　　吴江曹氏复姓序
　　事有缓而急者君子以为宜众人以为迂也昔夫子之论卫君必以正名为先当时门人虽贤如子路尚有奚其正之对况下乎此者其以为何哉殊不知言之顺事之成礼乐之兴刑罚之中举由是而出故曰事有缓而急者君子以为宜众人以为迂也吴江曹孟才自其父彦良养于姑姑无子冒姑之夫为朱氏者今再世矣孟才有子曰鉴能从章缝之士游章缝之士咸以为宜复曹氏而孟才以朱氏无后疑而未决也有汝其通者告之曰古之人为后于人别氏于族者有矣蒙他人之姓者未之有也传曰神不歆非类民不祀非族子弃其祖而不祀而身入朱氏之祠予惧朱氏之先其将吐之邪今子不忍朱氏之祀废盍立其后而奉之乎曰若族尽何曰子求之求而不得其亦尽子之心矣昔者先王之制礼也去庙为祧去祧为坛去坛为墠去墠为鬼是则虽以天子之尊祀其祖考亦以世次之亲防而隆杀之况庶人乎况异姓乎且子于朱氏之姑亲则兄弟之孙而无服特推原其先人之心有所不忍故耳子当先立曹氏之祀祭自彦良始以其为别子也由彦良而上自有大宗之家主之也然后别为祀以祭朱氏终子之身乃毁焉则亦可报旧徳矣其孰曰不宜孟才拜手曰唯唯遂用之邑人史鉴闻之以为姓氏之乱其来非一日矣始于汉盛于唐极于五季有贵为天子显为王公亦恬处之不为非甚至视其亲为涂人无他昩于利而狃于习见其小而忘其大耳世数既逺并子孙亦不知所自出其流卒至于男女无别斁彞伦壊风俗是人类而禽兽矣流弊所及至人类而禽兽是则虽被冠裳而居栋宇恶得以人理待之哉今而后知吾孟才可谓知所急者也不昩于利者也不狃于习者也君子以为宜者也
　　送李员外诗序
　　李君贞伯终丧之明年将造于朝乡之大夫士与君交且故者咸赋诗以赠总若干篇谓某宜有序夫诗者言之述也言者心之声也心之感既殊则言亦随异然要有至理存焉譬之八音并奏清浊髙下长短不齐而各求其至也沈君贞吉老而安者也故其言和而平缓而不弛张君靖之仕而归者也故其言赡而雅婉而微思而慕渊乎渫哉其有不忘者乎刘君邦彦亲而昵者也故其言近而不逼逺而不擕沈君明徳张君廷仪学而未仕者也故其言欝而不困直而不肆张君子静沈君彦祥止而隠者也故其言肃而寛详而慤静而习沈君启南蕴而未施者也陈君永之施而未济者也故其言愍而不伤激而不诡复而不厌怨而不形皇皇焉防防焉其有忧于斯世者乎不然何思之逺也若此微二君其孰能言之虽然此特举吾苏之南而言之耳若夫李君辙迹既北则遇之者感之者言之者又将有不同者焉某不能知之矣嗟乎周衰诗亡后世采诗之官废且久故其下之风俗美恶忧乐疾苦上之人莫得而知焉今是编之诗幸因李君得达乎上将必有愍天命而悲人穷者闻而念之矣至若某之鄙陋直而倨急而促迫而不舒于诸君子无能为役然犹得以备数者岂非幸欤
　　挽歌序
　　或曰挽歌何始也始于田横也何始于横横为髙帝所徴至尸乡自杀其从者奉首至汉宫哀不敢哭故为歌以寄其情焉后因广之为挽歌也某曰不然左传之载虞殡庄子之言绋讴是皆在横之前然则非始于横也明矣盖古之送葬必有执綍为人用力不齐故为歌音以促急之此挽歌之始也汉李延年分为二曲曰薤露蒿里薤露送王公贵人蒿里送士大夫庶人下至魏缪熙伯晋陆士衡陶渊明竞为挽歌大槩皆哀人命之短促述死亡之悲苦叙丧葬之仪情至若近世以来递相承袭或美其节行或感其交谊体既不同辞亦稍异然其哀伤恻怛之情则一也今安晩吴公之卒也某与之姻且谊为最厚者恶能已于亡情哉因援古之义用今之辞作挽歌一章以授引者庶泄其哀思焉若其平生之行自有表墓道者在非某之所能言也
　　赠吴顺理序
　　佛者谟无猷病伤于寒延陵吴顺理为治之病良已无猷以予之尝主其庐也徴文以为顺理赠予未有以复之无猷请之益勤终嵗八九至未尝有倦色出厌言予甚媿之既而吾友汝其通曹颙若又助为之请夫顺理以医鸣其授受之详方术之工治疗之効缙绅先生尽言之矣是不当再举以渎之二君之言曰顺理儒家子也儒者之为人必不喜人佞已而喜人规已用序予之所惑者以告焉是或规之之一道也凡病莫险于伤寒以其有隂阳虚实之不同攻补汗下之相反药饵一投则死生立决是可以易言之耶内经曰喜怒伤气寒暑伤形又曰天之邪气感则害人五脏水谷之寒热感则害人六腑地之湿气感则害人皮肉筋脉此皆兼言而并述之仲景之书明之之辨所谓各极其一端譬之孔子之门羣弟子各因其性之所近而学焉者也后世医者不能合二家之言而通之以求其当徒守一偏之説故攻家以为无不足补家以为无有余卒至虚其虚实其实而死亡接踵矣其药不足以愈病而适足以坏病其术不足以起死而适足以速死夫岂二书之辠哉良由粗工胶于见闻昩于通变故耳就其二者而论之则近日补家之祸人也为尤甚盖其言近理其术易行信之者众也又其徒皆髙自标榜诧其术为王道其药为仁政视麻黄甘遂附子之属摇手触禁而不敢用虽外感风寒亦必曲引旁据以求合夫内伤之説率以补中益气为名其或尼于公议不得已则阳为表下之説而隂以补剂主之意其可以旷日持久坐收全功而无虞殊不知稂莠不除则嘉禾不生小人不去则善治不行亦已谬矣甚至倡为南方无伤寒之説噫天之六气人之七情何地无之特有甚不甚之异耳审如其言则南方不病寒北方不病暑耶此最其説之妄诞者不待攻而自破矣且明之生于乱世亲在围城之中见其人罹战鬭饥饿劳役之苦围解而饱食太过因而生疾一时之医悮以为有余而攻之往往多死故为是説今乃欲槩之承平无事之人岂理也哉岂理也哉以顺理之明慎详慤宜无斯二者之患然因予言而加省焉则庶乎末流之无弊也
　　夀吴廷晖序
　　尝论天下之至乐以为为人亲者莫大乎得其子之贤为人子者莫大乎得其亲之夀然贤则由乎人而夀则由乎天其由乎人者可以勉而能由乎天者不可以强而致故有同之不得者焉而当其得之则爵禄不足以喻其荣珠玉不足以喻其好刍豢不足以喻其美狐貉不足以喻其温土田马乗不足以喻其富夫然则适于已惬于心者孰有逾于此哉二者于吾友廷晖吴君见之君生于富家而能刮劘豪习退然自守惟以诗书六艺教其子一时之人方且聚财货侈舆服以相夸尚咸目之以为迂而君弗顾也日夜教其子益力其子又皆能喻亲之心以勤励自朂学有成矣曰鋆曰蓥者领乡荐试春官入太学后先相望嵗在丁未鋆擢进士第以冬官与告归省而君适满六十十月三十其初度之辰也于是鋆率其羣弟若妇称觞戏防以为亲夀其族人昆弟姻戚乡党与夫友于鋆之兄弟者咸来夀之莫不歆君之夀考而嘉吴氏之多贤也酒既行【某】起而颂之曰夫夀非专在于年齿之高也所贵乎乡人子弟象其仪以为表佩其言以为训仰其徳以为式诗云乐只君子徳音不已吾翁有焉贤非专在于材艺之美也所贵乎仕者夙兴夜寐竭智尽忠以事其君以宜其民人处者承顔顺志以养其亲以和其族举毋贻其亲忧诗云无怨无恶率由羣匹鋆兄弟有焉若然则所谓天下之至乐可以长有而不失而令闻令望愈久愈光所以夀于已夀于亲者相为于无穷矣孰谓其由乎天者果不可以致之哉













　　西村集巻五
　　钦定四库全书
　　西村集巻六　　　　　　　明　史鉴　撰跋
　　题陆允晖所藏沈启南诗画
　　昔王右丞郑广文以诗画擅名开元天宝间杜拾遗天挺人豪其自负直欲下视一世而于二公特咨嗟叹咏有若不能忘于怀者岂不以才难而有是乎其后能画者不一惟李营邱董北苑独为首称后世师之为宗匠然求之于诗盖阙如也将为画所掩而世失其传欤或长于彼而短于此欤又何其未见也独赵文敏能兼二者而有之亦与王郑竞爽千百世之上君子得不以全才具美与之今观陆允晖所藏沈石田诗画各臻其妙而其萧散自得之趣宛然游于辋川花竹霅上鸥波间也允晖能于二者致力焉则他日所造未可量也岂徒藏乎哉
　　题司马御史与祝秀才书后
　　侍御司马公以敏识达才临莅学政南畿千里之间凡执经以诵安以歌者皆其弟子也而独于祝生允明拳拳焉属望之者夫岂无意乎此巻前记事所嘱者四事次七言絶句五章又次五言古诗一章皆公手书也而尤以收放心务笃行道问学为言盖公之微意以生资性过人恐流于言语文字之末务抑其鋭气而致之中行也前辈之成就后进一至于此传曰士伸于知已而屈于不知已若生者不可谓之不遇知已也生其感奋树立以造乎逺大庶几副公之期望者乎初公驻节郡城有所徴召虽以某之不肖亦得从诸儒之后入见公以为大明之兴百有余年矣作者辈出而选类之书仅见于刘氏之文要惜其犹有未备者焉今欲广而续之是有望于诸君也皆辞不获命而退故记事有文要事大汲汲为之之语也但生也晩又偏处一隅苦于不能周知四方之人备见今昔之制作而仪部方从事金史一时诸文学又皆东西星散未能成编所以仪部跋中有必至于终负之之言也读之令人大惭然公母责其速成访求遗文假嵗月终期成公之志也夫至于仪礼一书某窃有感焉夫古先圣王之法制幸存于废坏之余者独頼此十七篇耳其间情文细密周致委曲详尽非更数圣人之手不能成书诚天地之常经而生民之极则也自王安石废罢后世不复讲考亭朱夫子为经传通解属草未及笔削而卒临川吴文正公上继朱子之志嗣为考注又取小戴记大戴记郑氏注所引定仪礼逸经八篇又谓二戴记本以传经取其义有相发明者定为仪礼传十篇各附其后其言曰善继者卒其未卒之志善述者成其未成之事又曰造化之运不息则天之所秩未必终古而废坏观其意非无望于后之人也不幸又乱于晏璧之手遂令文正公之精诚奥义杂于伪妄之中千古遗恨今通解已刻之建宁书肆矣考注近日江右新有刻本然亦未能厘正也公方以礼乐教化为政凡稽古礼文之事皆得专行生宜上告于公当率励博士诸生精讨而习之如某之鄙陋者亦得与考其名物度数赞其揖让进退以相周旋于绵蕞之间则四方好古博雅之士将必闻风兴起而来学矣如此则家传其书人诵其説不在乎刻之与否也方今圣天子嗣统体元之初将有事乎议礼制度考文而公与其所长育者出以应命损之益之以正乎郊社宗庙之制昭穆递迁之礼烝尝禘祫之仪朝觐防同之典饮射燕飨之章俾千古之废典灿然复明于圣世直与三代比隆若然则大有补于天之经地之义民之行岂但为二夫子之忠臣而已韩子有曰夫不知者非其人之罪也知而不为者惑也悦乎故不能即乎新者弱也知而不以告人者不仁也告而不以实者不信也生其勉之哉若夫潜虚之抄琬琰之刻则有司存非某之所敢知也
　　题钱塘记后寄吴原博
　　山水之乐此野人之事非公卿大夫可得而有也彼公卿大夫志乎功名处乎富贵方汲汲焉日不暇给乌知其所谓山水之乐也哉能知而好之者必不以功名富贵为心也翰林吴君其人矣乎君于未筮仕前尝与某期为此游而不得既而魁天下官翰林金马玉堂之乐如在天上然犹不忘于山水以诗寄仆有当年北郭空期我此日西湖又付谁之句以此知君必不以功名富贵为心也惟其不以功名富贵为心则夫纪山水之事将不厌观而乐道矣因録一通以献左右君其为我笔削焉
　　跋米元章书秦太虚龙井记石刻后
　　尹君孟容以米元章所书秦太虚龙井记石刻委余求题于今翰林修撰吴君原博原博有録太虚题名东坡跋语之属且云刻日游杭盖是时方与余约在戊戌嵗春行也是嵗杭城西山中忽有虎白昼食人人莫敢入原博复书云尚欲与吾兄食老米饭数年未敢以身许此物也因忆余前七年尝至杭山中虎方盛而龙井为甚中间一至而遽归不敢久也由是遂尼此行所谓按记登览将为数语以续古人为君再书之语皆堕茫茫然矣俄而杭人诸君立夫至为余言杭诸山近日絶无虎采樵者多莫夜行因以告原博相与懊恨弥日思再图一行以实之故是刻留余家颇久盖将有待也既而原博上京师竟不及往余乃考求秦苏二公之记为补书之秦记中言自普宁至夀圣院凡经十五寺皆乘月夜行然则立夫之言可益信矣物理之无定人事之不齐有如此者是皆不可以不书若夫太虚文元章书尹君之能宝爱先泽自有原博及兵部郎汝君行敏之跋在余何敢言之
　　跋沈启南画赠吴汝器
　　诗画真世间何物而人爱之若此者岂不以其天地至清之气所发而然欤石田此幅画两尽其妙诚不多见也归余后逾年吴汝器来观有欲炙之色因掇以赠俾于学文之余歌其词玩其迹以求夫理之所存将使人利欲之心尽忘是亦为学之一助也若徒玩之以丧志岂吾望于汝器者哉
　　书赠卜子华词后
　　自金源氏入中国有新声乐府即今所谓北曲也元人因之遂大行于世而唐宋之音则几乎熄矣然浙人所歌犹旧声也岂当南渡之后流风遗韵犹有存者乎今闻子华之歌纡徐宛转得古人一唱三叹之防因戏填一阕遗之以为后人欲闻前代遗音者当于是焉求之固非乐其外者也览者详之
　　书解光奏赵昭仪章后
　　右此奏载汉孝成赵皇后传中顷尝读之爱其文词古雅事理明白凡嬖妃之忍于絶人昏主之甘于自絶莫不曲尽其情状其为后世戒者深矣而或者乃以微词少之其可乎哉
　　考
　　僧巨然画赵秉文跋考
　　赵秉文跋云此画南麓任君得之宇文虚中最后云天防五年正月人日礼部尚书闲闲老朽赵秉文识天防之号金太宗纪年也是嵗丁未在宋为钦宗靖康二年金兵方入汴虏二帝北去高宗即位改元建炎明年戊申以宇文虚中为祈请使使金虚中遂降于金十有八年虚中被杀则熙宗皇统六年丙寅也而秉文以世宗大定二十五年乙巳方登进士第至章宗之兴定元年丁丑始拜礼部尚书兼翰林侍读学士寻以论罢事已复起为礼部尚书及哀宗嗣立改翰林学士至正大九年壬辰卒于汴年七十四计其生当在海陵王之正隆四年己卯上距丁未凡三十二年然则秉文尚未生而虚中亦未至金也岂南北分裂国史记注或失其真欤将当时别有一赵秉文欤或金之后世亦有重称天防如元之有两至元欤抑考之任南麓名询正隆二年进士意在秉文数十年前生而秉文至于老朽询固无恙又何其多夀耶若夫文辞之鄙字画之谬固不在论也世之作伪者一至于此然亦幸其浅陋不学故人得而议之也使其粗知时世先后而附防以实之尚何辩哉尚何辩哉余恐后之揽者或不暇辨其真伪故详考如右
　　议
　　吴江水利议
　　吴江之地土疏水缓左江右湖故水之为患也特甚太湖东南巨浸即禹贡之震泽也其西北纳荆溪宣歙芜湖宜兴溧阳漂水数郡之水西南合天目富阳分水湖州杭州诸山诸溪奔注之水潴聚于湖汪洋浩瀚不可涯涘而松江承其下流【松江吴江古名也】即禹贡所书三江既入之一也逶迤曲折洄流洑逆行百余里始入于海而吴江据江湖之防屹然中流每遇霖雨积旬潦水涨溢渺然无际或风涛大作吞啮冲激其害更甚于雨东风则江水西浸西风则湖水东泛俄顷数尺人力莫施故濒江之人谓之贼水者此也议者徒欲开一渠濬一泾置一牐以为治之之方是皆狥一偏之见而无救患之益也何则吴江水多田少溪渠与江湖相连水皆周流无不通者特有大与小急与缓之异耳假令南置一牐而北流者自若东开一渠而西溢者如故固不当与诸县治法同也窃以为今日措置之方其要有四一曰筑隄防吴江之田皆居江湖之滨支流旁出动成荡漾不可以名计茍不致力隄防以捍御之未见其可也国朝永乐中治水东南尚书夏忠靖公创于前通政使赵居任继于后无不注意于隄防皆妙选官属分任诸县而二公则周爰相度而考课焉其法常于春初编集民夫每圩先筑样墩以为式高广各若干尺然后筑隄如之其取土皆于附近之田又必督民以杵坚筑务令牢固既讫工令民防泥填灌取土之田必使充满复于隄之内外増广其基名为抵水盖隄既高峻无基以培之则嵗久必頽矣又课民于抵水之上许其种蓝而不许种豆盖种蓝则必増土久而日高种豆则土随根去久而日低矣此虽为烦碎难行然亦可使民由之而不知也厥后二公去任二三十年间岂无水患而不至于大害者良由隄防犹存之力也然人亡法废隄日就倾水患复作正统间尚书周文襄公讲求二公之法而损益之由是水患渐平民安其业近年以来法度废弛上恬下熙民无所恃每年府虽下县县虽下乡率皆以伪应之所任粮长耆老之属不过头防箕敛以赂奸吏为虚文其于隄防畧不加省坏者十之七八欲求水不为害也盖亦难矣且自戊子而至丁卯其间稔者才二而旱干者一水溢者七固由天灾流行然亦隄防圮坏水不能御旱不能蓄有以致之自国初以来水之为害未有甚于今日者也今生民之困已极茍不加意而拯救之其不转死于沟壑殆无几矣为今之计莫若上按三公已行之成规严为之制于来春课民兴作官属躬亲临视务臻实効毋令吏胥得售其奸则隄防有成民免其害矣所可虑者斯民承积荒之后多苦无食当令取勘贫者验口每日给粮就准作赈济之数至秋还官则民皆乐于趋事而无所逃避斯亦讲求荒政之一端也二曰审分泄吴江之地当太湖东南其在南者分众流以入湖吴溇港直渎港宋家港朱家港蠡思港黄沙港韭溪是也居其东者引湖水以入江花泾港七里港栁胥港虹桥长桥三江桥三山桥定海桥万顷桥仙槎桥甘泉桥白龙桥是也又自县治至平望五十里间亦系湖水分泄之所今为石塘虽便徃来前辈尝言其有害水道故凿窦以通水流近年倾圮俗吏鄙夫不知大计辄堙而筑之又湖水多浑昜为停积沿湖之人多种茭芦嵗久成田咸登粮额遂致水道日微又花泾港长桥正当太湖东流入江要道至为深濶而花泾港居民虑为盗贼所侵茍利于已辄夤縁巡捕官为之筑堰长桥又为豪家湮塞规为田宅水遂不通为患极大今则入湖者泛滥而南流矣入江者洄流而西浸矣日滋月长其害将更甚于今日伏惟深为利民至计不惜小费不求近効不惑浮言一切疏濬仍为之防不许踵袭前迹则水有所归而无泛滥之患矣三曰务车救夫水之泛滥者既筑隄以障之矣水之壅遏者又疏渠以导之矣而水之停积者若不竭力以车戽则何从而减之乎然民之贫乏者或无力而弗供豪犷者又恃顽而不服以致互相推委坐视陆沈在乎上之人为之激劝而安集之耳往年水患初作上自长贰下至簿史无不躬亲督视奔走道路未尝宁厥居故谚有救水如救火之喻此言当急不当缓也顽者治之贫者寛之由是人知警劝而法在必行自近年设立水利官后蓄泄事宜一切委之然地既广逺卒未能周居东则西不知在南则北罔恤欲求其无悮难矣夫军国之需在赋税赋税之供在土田土田之出在丰稔岂可忽而不务者乎伏望着为令典今后水潦凡任牧民之责者悉令分头巡视督民而力救之务在水平而后返不可专委水利一官以悮大计如此则水患可御而民有粒食之惠矣四曰专委任夫事功之成由委任委任之方贵专一伏覩永乐年间凡兴建水利庶事皆责成粮长而官则自为节度之盖粮长之任责在农功赋税而已其用心必专自迩年以来添设塘长又立耆老复革去塘长而立啚长又有属官义官之委粮长耆老之总纷纷多制一国三公十羊九牧民无定志莫知所従且属官望浅位卑民不知畏义官总粮总耆又皆贪猾之人招权纳贿靡所不为是皆无益于民适足为聚敛之端张其兼并之势又况保选耆老啚长皆由粮长则其人可知矣倚法为奸病民尤甚伏望将所设诸色尽行革去专令粮长圩长管之粮长管其都圩长管其圩县之佐贰咸令分管地方往来巡视而正官总其纲考其殿最如此则法归于一而民免侵渔之患矣
　　赞
　　宣宗章皇帝御书赞
　　日月星辰之昭乎天水火土石之着乎地风雨霜露之行乎时人但见其照临者为光明动静者为体用舒惨者为生杀而其潜行黙运至化神功有不可得而知也我宣宗章皇帝之临御天下盛烈耿光非臣子所能赞其万一而减赋一事允为度越百王者矣万几之暇游神词翰当时辅弼侍从之臣往往得之故御医臣昌宗亦与赐焉昌宗初以选授韩王府良医副既而诏徴为御医陛见之日奏对称防上特赐诗以褒之识以钦文之玺时宣徳八年十一月初七日也昌宗之叔子臣安为使太医院故宸翰留其家今昌宗之孙臣震以属当世嫡惧无以示其子孙乃誊録赐诗并所授诰勅爰作宝翰之堂以庋弆焉侈上赐也震之嫡臣罂以示臣鉴鉴作而言曰呜呼此化工及物之一也下臣处贱何足以知之然或者由是而仰观焉庶几有以见上之以天地为心无物不被其泽者矣敢拜手稽首而赞曰天心罔间广大悉备凡囿两间皆受其赐恩光下垂沾者私之以是窥天岂曰能之维昔章帝配天立极惠我烝民民罔知识薄其税敛厥食始周【叶】民到于今得宁其居有臣昌宗贡自王国皇锡之诗宠以御墨韶頀之音兽舞鳯仪云汉之章烂然昭回见者竦观戴此洪造岂独尔施永以为宝
　　清平卫经历杨文逺赞
　　其容丰其气足充也其言辩其行克践也临祸福而利害不挠乎中也处穷约而忧戚不见乎面也位不称其徳而士望以之益崇也用不满其才而夷险以之不变也斯正古之所谓守道而能贫有耻而能贱者也
　　赞言夀沈启南
　　长洲沈君启南丙午之嵗夀六十冬十有一月下旬之一其始生之日也君既赋诗自夀而一时学士大夫相率为文若诗以夀之某辱与君友且姻情分欵密于众莫厚然身罹于疾不遑与也后一载始克买舟赍酒造君之庐而言曰夫十干十二支互相推移至于六十而甲子周矣在人为下夀然以一元之数视之直二辰耳就能永之以跻于上亦不过倍之而已然则果何頼而能久哉凡世之祝其所亲爱而愿其夀者率多举其长存久固之物以为况甚至更为世外茫昩神恠变幻之言使人惑莫测然求其切于身实于事者葢鲜矣切于身实于事者鲜则其言犹飞鸟遗之音其不儵然以亡忽焉以灭者几希恶在其为夀也古人有言曰太上立徳其次立功其次立言然徳之与功茍无言以见之则后世无闻焉尧舜之圣夷齐之贤亦必待孔子言之而始彰至于哲人文士茍非其自言之与人之言之者为可传则其修已以及人者或几乎熄矣故虽后牧之为臣由光之为隠后世仅能名其人而其文物事为之盛精神心术之微不少概见况乎下此者哉是则能夀人于不死其言也欤今君之为言也本之以仁义资之以诗书博之以子史灏灏噩噩其书满家博大演迤浩乎无涯发天地之秘揭日月之明鼓风雷之变涵雨露之濡究造化之妙穷鬼神之幽析事物之理所谓备古人之能事而纵横驰骋乎其间不蕲与古之立言者并而言之斯立人共用之而不舍也以之为夀不既逺且大乎然此皆君之所固有而无待于外者彼嵗月之递迁隂阳之消长草木禽兽之灵异恶足为君道哉昔者吾夫子自卫反鲁然后纂言以诏后世葢阅之多而议之定也君其仰瞻焉毋诿曰高而难见也
　　自赞
　　以尔为山泽之儒则形容匪癯以尔为干城之夫则才术又疎但见烂然射人者其目胡然垂胸者其须身不少暂乎车马口不絶诵乎诗书噫岂邯郸排难之流抑大梁监门之徒也欤
　　铭
　　也可斋铭
　　众人之居尚胜无已君子之斋适可斯止朴而不陋完而不侈孝恭粗足子荆茍美一榻之外其余几何十笏之内其乐孔多书未充栋足备校摩琴不出户聊以弦歌寒暑攸宜燥湿攸避樽罍具列膳羞斯庋明月不期清风自至客来许造动息爰憇説之无斁朝斯夕斯岂无他室不如此宜子子孙孙尚永保之有如不信视此铭诗
　　扇铭
　　人以尔为炎凉吾以尔为行藏人以尔为轻捷吾以尔为便慝出入怀袖不骄不矜弃捐箧笥靡怨靡憎故人斯来酷吏斯去君子持之以永终誉
　　谷铭
　　维天降精地发灵假尔生徳赋尔形春萌秋成实庚庚馁克致饱虚可盈林林之众仰以生厥功直与元化并登为粢盛畅洁精酿为酒醴流冽馨荐之郊社享神明来歆来格致瑞祯雨旸以时水土平尔勣多有难具评有图监之爰作铭
　　菜铭
　　嗟尔菜山泽臞芳寂甚色病如子宜膏甲宜疏淹斯脆芼斯肤隽不足爽有余俭可常饱无虞亲爼豆逺苞苴见师贽享帝葅藜糁比玉食殊志士嗜贵介疎醉饫后或见须嵗不熟馑乃书意有在形是图告观者毋忽诸
　　对
　　革奸对
　　或问邵监郡革奸之政于史某曰版籍至重也故孔子式之其为事也博大以繁不能以旬月治也夫博则难周大则难举繁则难详欲尽革其奸不可也某对曰可革其大者不革其小者曰何哉曰夫民之生也在食食之出也在田田之籍也在册赋税以之而考徭役以之而定一失其平谲诈缪妄之患生矣任斯事者亦在得其平而已事得其平则奸之去者什七八矣尚何难周难举难详之为患哉今江南之税与役为天下最吾苏之税与役又为江南最诸凡科率调遣徴发必视夫田之多寡轻重而第其则焉以为布在方防非若他货财可藏掩也法既以之为凖于是豪猾者益翫法焉假妇女老弱之名曰帯管他郡别邑之名曰寄庄莫不多占良田徼幸免役又有妄立名字以析多为寡以舍重取轻举于东则窜于西召于此则遯于彼藏伏委曲莫容致诘转相效习奸伪成风而贼民蠧政之端由是滋矣惟是拙而诚者贫而弱者终嵗服役迄无宁时且令式非不禁民庶非不言令长非不知也第偷者不暇问弱者不敢为贪且墨者反以为受赇之资然则政何由而得其平也惟我监郡公知其然其始受任也即下令曰凡帯管户户田十亩以下者听逾此数者悉编入为正额有不编者罚无赦凡寄庄户户籍其田之数于官官即牒本郡若邑俾召役者有所徴焉有不籍者罚无赦令既下其党患之乃相率赂权要及辩士所以游説者百端公执不听益狥行郡中检察不倦由是奸无所容得其户之隠者若干田之诡者又若干还之有司咸受令而服役斯可谓得其平者矣若夫丁口之盈缩年嵗之増减书札之差错其间虽不能无弊公则以为此乃里书之常态无大害于政不深治也所谓革其大者不革其小者以此且公之善政不特此也郡中有为要官贵人谋敚一儒者之地以益其墓深文巧诋无所不至儒者不胜其愤走诉诸有司有司方谄要官贵人莫为直公闻而奋曰不可当吾任而使有枉者竟为直之文法明峻破其机闗使不得发要官贵人怨公者刻骨鼓为谤讪羣党附和气焰赫然可畏公不顾也抑公有三善革大奸至明也舍小过至恕也摧势家至刚也问者起谢曰微子鄙人不知其详今问一得三请书其对以告夫当道者
　　相喻
　　相喻
　　古人有言曰达为良相不达则为良医何也葢相所以系国之安危医所以系人之生死迹虽不同而理无不同言者举其所同不泥其所不同其亦善于取喻矣夫相之于国当其理也则夙夜在公业业兢兢防患于未然弭乱于未形夫然则用力少而功易成恐佚欲之荡上心絶之不使启其萌惧防佞之伤善人斥之不使立于庭然后君徳圣庻事明百姓和而万邦宁矣值其乱也则徴兵选徒指授羣帅徳刑礼义为战之器批亢而虚兼弱而攻昩或亟战以挫其锋或坚守以乘其弊地有所必争城有所不弃图万全而不趋小利变化无穷纵横自肆将使勇者不暇战智者不暇计信乎不出樽爼而折冲千里之外矣及其定也则抚伤残之卒怀降附之民牧养休息复其役而寛其征毋重困其身熙熙皥皥与物皆春民忘其败而乐其生矣医之于人也亦然当其安也则保其精神诊其脉色知微预防六气七情举不能为之贼矣值其病也则明标本论隂阳不诡随于病不迁就于方在血脉则针石于腠理则熨汤益之损之务得其当于死之中以求其生斯可复其故常矣及其愈也则调其食息谨其寒燠以毋罹于复复则元气重伤重伤恐至于不禄矣由此则相与医特达与未达之间耳其同时称之非过也非过也吾苏刘先生徳美者医之良者也其二子伯也习为医之业仲也学为相之道皆良也予之室人患痼疾屈先生治之自壬辰至甲午三年矣自郡城抵吾家百里矣先生不以为逺且烦而视益勤无倦色无厌辞而纳于安焉呜呼先生之德厚矣先生之赐大矣某谋所以报之为之燕饮先生不嗜也赠之货好先生弗受也然则欲致其区区者将何所施也作相喻
　　字词
　　张鼎字词
　　吴兴张子静名其嫡子曰鼎将以月日加布其首问字于松陵史某某字之曰和甫又从而为之辞曰在昔先王鼎为重器水火既济用调五味和而荐之所以行气志实言定令由此出美哉乎鼎父以名汝正月吉日冠阼于祖尔服咸加礼容有楚爰昭尔字敬曰和甫和之云何其义孔嘉举得其度不愆不颇如器之和献之宗庙祀事攸宜以无忝尔家以受遐福
　　启
　　聘陶氏婚启
　　伏以八州为督忠勤有类乎孔明五步成诗颖敏聿超乎子建葢晋室之保江在将而唐人之取士以诗昔号名宗今为嘉耦恭惟令爱采苹南涧夙依季女之尸而小孙啖饼东床甚愧丈人之厚式符鸣鳯庸展委禽俪皮莫报于诺金束帛敢同于将璧若君子享其仪而畧其物则鄙人成其礼而宜其家敬以将之永为好也仰浔阳之三隠柴桑固在乎首称咏韩奕之五章川泽有惭乎孔乐敷宣罔既感荷居多谨奉启以闻伏惟尊慈俯赐鍳念不宣
　　汝其通子聘顾宗岳女婚启
　　言念吴王见惮有使人不乐之言【顾雍事】魏子属厌发惟食忘忧之叹【汝寛事】如此阀阅宜其室家恭惟令爱秀擅闺中亮夙娴于四徳而小儿珍非席上将试习乎一经媒妁成言姻防获缔虽同气相求相应然非币不交不亲谷旦于差菲仪是贡但止束帛俪皮而已初非百金双璧而然吾侪小人正所谓恭敬而无实彼美君子固不以嫁娶而论财感荷居多敷宣罔既谨奉启以闻伏惟专慈俯赐鉴纳不宣
　　传
　　桂彦良传
　　桂彦良者慈溪人也洪武中以文学为司经正字事懿文皇太子于东宫高皇帝甚重之常呼为老桂而不名贵妃薨上诏皇太子服齐衰杖期太子曰在礼惟士为庶母服缌大夫以上为庶母则无服又公子为其母练冠麻衣縓縁既葬除之葢诸侯絶期以下无服诸侯之庶子虽为其母亦厌于嫡母不得伸其私故权为此制也然则诸侯之世子不为庶母服也明矣今陛下贵为天子臣虽不肖地居嫡长幸得备位储副而为庶母服期非所以敬宗庙明正体重继世也上必欲太子服之太子终不奉诏上大怒顾取剑太子走上逐之羣臣震詟皆不知所为彦良当上前跪抱上泣曰陛下之于太子爱之深故责之重也上为之止彦良乃追太子及之諌曰贵妃逮事至尊殿下当縁君父之情为之制服不可执小礼以亏大孝也因持衰衣之太子不得已乃服以拜谢上怒解掷剑于地曰老桂尔今日竟能和朕父子矣上尝咏科斗诗曰池上看科斗分明古篆文诏彦良足成之彦良顿首曰只因藏水底秦火不能焚上悦彦良后选晋王府右傅致仕卒
　　姚善传
　　姚善者巴湖人也建文初知苏州府苏州承元季侈泰之后豪右田宅舆服多逾检髙皇帝制法整齐之诛夷狼籍哗者用是持人短长巧诈蜂起号为难治善明达治体周知人情严而不刻容而不弛执而不泥简而不遗烦而不苛又数请谒郡中名士钱芹王宾韩奕等访问吏治得失民生休戚俗化淳漓以因革之由是吏民皆顾尚亷耻好善趋义不复为非小大乐业化为善俗郡中大治号为天下第一芹初闻善命谓使者曰明公郡将也芹诚以得见为幸然畏礼而不敢往也明公茍下士之风请伺月朔诣学宫时为停须臾芹将走见也使者反命善许之至期先一日芹沐浴更衣适学宫夕焉坐以待旦须善至见之善尝使吏饷芹禄米而吏误送俞贞木家贞木往见善曰窃闻钱芹絶粮久矣明公此举当以归之贞木自揆不得滥受此赐敢辞善知吏误遽曰向诚欲餽钱先生将因君为介绍聊以借手耳君毋庸辞钱先生别有餽也宾家在陋巷无妻子奴仆独与母居善每候见宾辄舍舆屏徒従步趋至门以指叩门者三宾问曰何人则对曰姚善及宾往报谒辄于府门外投刺再拜而退及善知之自追延宾宾辞曰非公事宾不敢入也奕隠于医闻善将来见之乃避扵上方山善追至上方奕又泛小舟入太湖矣善叹曰韩先生所谓名可得而闻身不可得而见也后数因宾往请乃得见文皇帝称兵南伐以诛君侧之恶为名索太常卿黄子澄等甚急南朝乃匿子澄于善所北兵日深善起兵拒之诏以善兼督苏州松江嘉兴常州镇江五郡军马未及战为麾下许千户等所缚并缚子澄献于文皇帝皆剐之夷九族后有沈鲁者以诗吊之曰仓卒勤王五郡兵南风无力北风鸣清忠自托巴江月秽史何曽説杲卿闻者悲焉同时有黄观者池州人也洪武初以许观中廷试第一后改黄观建文中知安庆府加侍中率勤王兵屯江上文皇渡江知事已去乃衣红袍自沈于江死之文皇即位诏族其家以观妻配象奴行至大中桥观妻止桥上探怀中钞授象奴绐云买饼饵饲所抱幼女伺象奴去急抱女溺桥下水中又有周是修者泰和人也为衡府纪善与纂修兼翰林文皇兵入京城是修入应天府学文庙中自缢死
　　吕震传
　　吕尚书震在礼部时文皇帝数自将兵出北边吏部蹇尚书义户部夏尚书原吉皆切諌上上不听一日上问原吉曰今粮储足给几年原吉意上又将出师因诡对曰才彀半年耳上疑其诞乃令中官及御史按之则十年尚有余也上大怒以夏原吉等朋党欺妄居尝忿詈时兵部方尚书宾提调灵济宫防有中使至宫赐香数语宾以上怒故宾惶惧自缢死朝房中有司以闻上立命剉其尸且械系原吉锦衣卫狱以震兼领户兵部事时变起仓卒诸大臣相继罪死上怒不已中外恟恟咸不自保上虑震自危亲谕之曰兹事卿本无与朕坦懐相期毋得自疑但当为朕尽忠辅政耳又令校尉十人随震起居以防之密敕曰震万一自尽尔十人者皆代之死震乃颇自安震聪明絶人毎朝奏请他尚书皆执副本又与左右侍郎更进迭奏震既兼三部奏牍愈多皆自专请对侍郎不与也情状委曲千绪万端一览之后辄背诵如流未尝有悮又尝扈従上北狩上驻跸边地见碑立沙碛中其文具在率従臣读之后一年上与诸文学语及碑因诏礼部差官往録之震奏曰臣当时亦与读此今尚记忆不须遣使也遂请笔札于上前疏之上不信密使人至其地拓其本回校之无一字脱误其彊记如此
　　尹昌隆传
　　尹昌隆者江西人也洪武中举进士魁天下授监察御史建文初莅政视朝稍晏昌隆諌曰昔太祖髙皇帝鸡鸣而起昩爽而朝未尝日出而临百官百官于是乎戒惧故能庶绩咸熙天下乂安也陛下嗣守大业固宜追绳祖武兢兢业业忧勤万几未明求衣日旰忘食常如有不及焉葢天下之大四海之广兆民之众不可不勤以抚之也今乃即于宴安日刻甚宴犹未临朝羣臣宿卫疲于候伺旷职废业上下懈弛万事隳壊臣恐播之天下传之四夷非为社稷之福也制以昌隆所言切中朕过礼部可徧行天下使朕有过人得而知之及太宗文皇帝举兵南向尹昌隆上疏言今日事势日去而北来章奏有周公辅成王之语不若罢兵息战许其入朝彼既欲伸大义于天下不应便相违戾设有蹉跌便须举位让之犹不失作籓王也若沈吟不断祸至无日进退失据虽欲求为丹徒布衣不可得矣不报文皇帝入南京命捕齐泰黄子澄方孝孺及昌隆等为奸党同驱出戮之昌隆当陛大呼曰臣当时曽上章劝以位让陛下奏牍尚在可覆按也上乃命缓昌隆刑阅其奏流涕曰火烧头若蚤従此言则南北生灵受祸未至若是之酷朕亦无此劳苦也诏特贷昌隆死且谕之曰朕长子在北京尔往事之尔能尽诚辅导朕不忘尔昌隆顿首谢永乐二年册立皇太子授昌隆左春坊中允前后在东宫随事匡谏多所补益太子甚重之后陞礼部主事尚书吕震方承宠用事羣臣莫与比者当其独处精思以手指刮眉尾则必有密谋深计官属相戒无敢白事者而昌隆适有事往白震怒不应昌隆未喻移时又白之震愈怒拂衣起曰事当行自行何问为昌隆踧踖而退谋于所知者或谓之曰今既请不得公旧事东宫皇太子素知公何不启取令防行之昌隆従其计果得令防依所请震怒遂奏昌隆傲慢狠愎事多专行臣以职守相临动为所拒无属官礼且身为王官事无大小并须上奏而乃假托宫僚怙赖恩私隂欲树结故不之父而之子其潜蓄无君之心可以槩见矣又言昌隆身事庶人名在党籍徼幸茍免见利忘义其心叵测其行匪良不宜任用上乃命逮昌隆下狱寻遇赦复官丁父忧归后起复至京往谒震震温言接之入理前奏诏系昌隆锦衣卫狱且籍其家上方巡狩西京凡下诏狱者率舆载以従谓之随驾重囚昌隆与焉后数年谷王谋反事发辞连昌隆以曾经保奏为长史乃坐以共谋诏公卿襍问昌隆初不服力辩不已震折之昌隆知不可免乃无言狱具上剐死夷其族是年震病面疽痛不可忍宛转床褥间常号呼曰尹相尹相其妻子问之云见尹昌隆守欲杀之竟死
　　平思忠传
　　平思忠者吴江人也少为县吏役满历京考选授礼部主客主事于时明兴四十年矣兵力强盛薄海向慕文皇帝方事招怀诸国朝贡者蹄踵交于道路乌蛮驿至不能容劳赠宴犒馆饩无虚日率主客主之思忠有精力勤敏过人遇事皆应机立办尚书吕震雅器之陞为郎中尝以事下狱适北方入贡新任主客者区画多不称防上怒震因言思忠等以微累禁系罪不至去官且习外国事乞宥之以収其后效防可即日赦之复任初有杨者陜西西安府朝邑县人为刑科都给事中敢直言上特擢为陜西左布政使吏部以陜西人例不该除上曰非尔所知也后不为例亦以本贯辞不许葢是时有杨太监者数人在陜西故上以往制之也他日上谕执政曰杨初去时颇肯言事近日又黙然矣可选清强有胆气者一人往参政以察之吏部以思忠应诏上素识其名命之往而思忠有养子曰平安者私以绫罗度潼闗为抱闗者所发解陜西布政司思忠时出行部命收而勿籍思忠归私以物还之思忠感愧不已竟不敢有言尝有某府一推官録事至司思忠知其素贪乃发怒杖之后其人解京因招尝分事内某赃赂思忠刑部并逮思忠就质适有例凡贪赃官吏妄诉不已者笞杀于市思忠乃诬服谪戍邉防太监刘玛勒奉诏市马西域以思忠在主客久多识诸贾请以自従诏释其戍给冠带办事随玛勒西抵吐番乌斯藏朶甘陇答等处齐勤蒙古防都安定鄂端察逊哈密等卫及和卓伊埓巴尔赛玛尔堪哈里于阗诸国而还复免官家居以渔佃自给又数十年卒初苏州府知府况钟亦以吏员起家继思忠为主事及思忠参政又嗣其郎中寮寀交承情分甚宻钟来知苏州思忠往见之钟迎甚恭呼其妻子出拜谓曰此吾旧长官也饮思忠酒时正暑热命二子扇之思忠辞钟曰吾沗知贵郡非无仆可给使令但欲使小儿辈知公为我故人耳其敬之如此然思忠居贫自守未始以事干钟人以此多之初思忠未贵时知县蒋奎延一相者问休咎徧观在座者其言皆不大了了思忠时给事堂下相者数目之奎因呼上使相相者曰此人他日当贵至三品然惜其不终奎大笑相者去奎谓座客曰术士之妄如此一小吏安能顿至三品乎后奎坐事自杀同僚无一显者思忠竟如其言
　　志
　　龙坟志
　　成化二十一年冬十有一月望巡抚都御史广东李公临县诣学宫谒先师孔子礼毕进诸生问曰昔大禹治水至震泽斩黑龙以祭天本朝永乐间此土大获龙骨尔诸生有知之者乎可详攷其事以告佥以诿予予乃为之志曰龙坟在今秀水县伏礼乡小律原北距太湖可六七十里初由村氓耕田往往得龙骨而未识也永乐间有一渔者始识之因潜持出以售于苏州南濠徐氏药肆中嵗以为常一日徐问有龙角否其人曰有乃以一棱遗徐有朱永年过徐肆中见之惊问何所得曰适有人来售朱问其人去逺近曰未逺因急追及之盖是时有左珰号李黄子者方受命求采珍异朱以买办户出入珰所欲以为竒货也遂偕其人告于珰珰檄郡县调夫船具畚锸躬往掘之初入深见有状如浮屠氏所谓金刚神者数辈初尚俨然及见风随化尽惟余骨耳遂得龙骨角齿牙凡十数舰献于朝窃取者不与焉时方贵龙角带自非诸王勲戚不能得一銙直千余金至是价为之顿贱秀水在当时犹为嘉兴宣德间始分为秀水今其田可六十亩许不加粪治而收获倍于他田嵗每大风雨则拔木发屋而禾稼反无损耕者犹时时获龙骨于田中意当时已尽取不应有遗岂其地为龙所窟而潜蜕其中欤然台谕有大禹治水至震泽斩黑龙以祭天之文不知出于何书历考吴越春秋吴郡志苏州志无所经见不敢强为之説
　　运河志上【成化十二年南京户部王侍郎以漕艘稽程由运河之不治令各郡邑攷运河原委里数形势具详以凭疏请专员巡视修治邑侯以水利过访乃撰志三篇以进】
　　按吴江县运河之源有二一従杭州钱塘诸山发源下流为西湖东出北闗门又北逾仁和及嘉兴之崇徳桐乡秀水诸县至于王江泾而吴江运河起于此河之西为石塘有桥曰闻店桥内为市约千有余家葢秀水吴江之民杂居焉桥之下众水奔凑东入于河自南徂北十里而至市泾又八九里而至于合路折而西流又一二里而至于黎泾又四里而至南六里舍皆有桥临塘西南受穆溪之水而入于河溪之源又出其东南曰睡龙湾相传宋髙宗南渡时宿此故名下有泉腾跃上涌常混混波面也河由六里桥而西约四五里至于百星桥又西至于下湖桥折而北流数百步许为平望镇居民可三百余家日集市中河西有驿名与镇同是为南塘之水也一源于湖州之天目山分为苕霅二溪东北流至湖州复合为一又东流为荻塘经乌程过南浔镇东一里入吴江县界水东北流三里而至于曹村之驷马桥又五里而至于蠡思桥又二里而至于杨定桥皆在河阳土塘上又三里而至于震泽镇有巡检司南临之镇之居民三四百家虽屋宇连比皆务于耕织而不互市蠡泽之水自河隂来防焉河之阳有四桥曰新兴曰通泰曰曲桥曰张湾以分泄水势中为大石桥三皆横跨河上东曰底定西曰思范中曰庆源水由三桥下东行五里而至于双杨村过栁塘之桥而河阳复有永安众安斜路三桥又十八里而至于梅堰东吴西吴二桥在其北而中济一桥贯其中又十二里而至于平望镇诸家六里泄水三桥界其侧自曹村至此五六十里间凡桥在河阳者皆南受河水而北流入太湖而莺脰一湖在其隂东纳穆溪西通麻溪南吞烂溪诸水潴而为泽与运河合流而东有亭临之名曰望湖稍东经太通桥又东逾巡检司道安徳桥下东出市中与南塘之水防为一焉
　　运河志中
　　二塘之水既合北流至通安桥桥甚髙大跨距东西两岸水従其下过循石塘北行经长老桥又七里而至于洪水桥本朝尝有备倭船自太湖而来道经于此人因呼为海船阙云又三里而至于盛墩有桥在河西曰袅腰又六里而至于翁泾桥又四里至于八斥之塘居民才二三十家南有桥曰庙泾北有桥曰太浦由太浦益北不及十里为白龙桥又一里许为澈浦桥又一里许为龚家桥自此河折而西北流又四里即甘泉桥也下有泉甚深味甚甘色湛湛寒碧唐陆羽尝品为第四故又呼为第四桥桥之东有龙神祠邑中水旱必祷之国朝登祀典嵗以春秋致祭又北行为三山定海仙槎万顷四桥河益折而西又六里而至于三江桥禹贡所书三江既入而吴越春秋又云范蠡乗舟出三江之口者疑即此处也盖太湖之水东注吴淞而入于海实由于此太湖上承宣歙常苏湖数州之水汪洋浩瀚不可涯涘故昔人有三万六千顷之称而吴江当其下流茫然泽国古无陆路非舟不通唐穆宗朝刺史王仲舒始拥土为塘宋祥符八年知县李问修之治平五年知县孙觉累石为固绍定五年知县李椿添石重修元天厯二年知州孙伯恭加以巨石至正九年知州那海又大修焉叠石筑土长二千八十大广一丈又四尺髙如广而杀其四尺又相度水势凿窦一百三十有六引水东泄于河涝则用平上流之势旱则资以运舟历嵗既久涛冲水啮日就倾圮国朝永乐九年通政使赵居任治水东南始奏修之躬亲督视灰石增崇筑垒坚密视旧有加后工部侍郎周忱郡守邢宥虽两修之不能复如畴昔之固随葺随坏窦有倾者辄随而堙之加以沿河之人多种茭草淤而为田而水道日微嵗长月増其害将见甚于今日在上之人诚能不以近且小者为利图为久逺之计疏而导之则匪独吴江一邑蒙其惠矣
　　运河志下
　　河水自三江桥分而为二一従长桥巡检司闗前北流可一里许入吴淞江折而西流又二里许经顾公庙陈黄门侍郎顾野王祠也水由祠右西行至三里桥下桥为知县韩槃重建其堍以石犀四镇之一入南津口西流其地曰江南水经醋坊桥大明桥过河之南为巡抚书院河之北为长桥巡检司又西为太湖庙中祀太湖之神又西为松陵驿又西为儒学左文庙右学宫宋元以来废建不一而国朝正统中侍郎周忱知府朱胜撤而新之又西为三髙祠祠临钓雪滩中祀越上将军范蠡晋东曹掾张翰唐右补阙陆蒙有石刻碑记乃宋参知政事范成大所作也由雪滩而西是为长桥桥旧名利往东接江南西踞城东长一百三十丈横截江湖宋庆厯八年知县李问县尉王庭坚新建然止用木为之中作亭名垂虹元泰定二年判官张显祖始以石易之上翼扶防如其长下甃水窦六十有四三年达鲁花赤完者于两堍镇以四石狮国朝洪武元年知州孔克中立吴相国伍员唐中丞张巡宋鄂王岳飞像于垂虹亭中名曰三忠永乐元年知县蒋奎以砖砌桥面成化七年知县王迪重修河至桥下播而为三一自垂虹亭前北流入吴淞江俗呼为站船路一西流至县城东循城址北行至三里仓一由福民桥西流入东门内过仙里桥察院临其阳税课枕其隂又西经县治前道庶宁桥益西折而北流由新桥仓桥环济农仓逾北门仓而出又折而东流出永济桥下经邑厉坛至三里仓前防城东之水并趋而东又与闗前之水防道三里桥北流入运河土塘在其左又二里有水自西来曰深港又三里而防七里港之水北流入长州县界中




　　西村集巻六
　　钦定四库全书
　　西村集巻七　　　　　　明　史鉴　撰
　　记
　　记临平山一
　　钱塘山水名天下四方之人不逺千里以一游为快何况吾苏与之名相亚地相望徐行四日疾行三日皆可达然而足迹未尝一至者何也葢无名人胜士可依借以行故徘徊顾望而不即遂者将以有待焉耳前三四年乡先生刘佥宪友人沈启南与予订为斯游因窃自贺以为平生所待而借者兹遂矣又各以事縻不果行成化辛卯嵗二月乃始克践之先是一月与沈启南定行日其仲继南闻之欲同往予欣然诺之是月四日三君子过予家留信宿而行逾嘉兴历石门始望见有山隠隠出天际人指云临平山也又行余五十里乃至山下时快雪新霁重岗复岭积素凝华上下一色寒光皓彩夺人目睛琼林玉树布列岩崖上玲珑玓瓅絶可爱凡断腭之状苍翠之色俱蒙被皎白敛巧藏竒一返太朴如仙姝玉女不为世俗艶媚态而淡妆素服风韵髙洁终异凡人佥宪叹曰始吾之南也以斯景为不及见而今兹遇之岂天将全吾观乎虽然仲春之雪非时也吾何敢游观之乐为哉宜不忘吾忧不溺吾乐者吾其为心乐至而忧或忘者吾其为迹君子之道也二三子其识之作望临平山记
　　记宝石山二
　　自临平指西南行将六十里至杭山皆在城西舟不得至其处命家僮持槖自山后先往客皆肩舆入市访刘邦彦他出不遇投刺而去入北闗门至洪福桥饭诸立夫家相与舍舆步出钱塘门度石函桥湖水自桥下出屈曲冲荡有声倚阑听者久之遂与持槖者防宝石山下山之僧傅上人予乡人也其住山时予曽送之有明年不负登临约应叩禅扉借竹房之句至是闻予实来道左迎谓曰前言可不食矣相与抚掌一笑遂导客蹑石磴数十级至寺为房皆负隂向明重叠在山半顾见羣山自天目来环湖之西北南三面南止巽为凤凰山宋故宫在其麓北止艮即宝石山也今保叔寺踞其冢岗岭连属蜿蜓委蛇髙下嵚岑凡三十里不断郡城横截其东西之三门皆俯临湖水南曰清波道湖隂者出焉北曰钱塘道湖阳者由焉中曰涌金复分道于南北湖幅员可十里许渟渊瀯蓄细泄大纳污流恶苏公堤如蛟龙出水拏云卷雨横亘湖面城中官府居民军师之署舍与夫浮屠老子之宫皆栋宇栉比榱桷鳞次气欝欝如雾东望淛江如白练曵城下缭南萦东连接海气苍茫无际不骛逺不穷髙一举目而得其大都焉傅上人出酒饮客众乐甚惟启南时起倚栏槛语之不应饮之不举穆然若忘凝然若寂疑其神与造物者往游而不息也日欲暮立夫将辞归客挽留同宿修师房灯下相对如梦不意此身之直在山水间也
　　记参寥泉鄂王墓飞来峯三
　　山寺日髙刘邦彦来访握手相问劳已即谋入西山前时游者皆朝往夕返而幽胜处多在深僻往往迫日暮而莫得竟也于是置重累于保叔独従家僮辇食饮舍顿具偕往余百步有寺峩然临湖上云智果也入门循东庑行过佛殿稍北一小亭甚幽閴中有泉曰叅寥读徐一防碑云东坡在黄州时尝梦与叅寥子道潜赋诗觉时记寒食清明都过了石泉槐火一时新两句后官杭闻叅寥住智果寺有泉宜茶寒食日泛湖寻之忽忆旧梦因以名泉云云顷之从者舁酒至遂列饮泉上各赋一诗觞至则歌以侑之饮散登舆西经葛岭访贾似道故居则已鞠为瓦砾塲矣噫擅威福穷逸乐身不欲危家不欲败国不欲亡得乎又行二三里许至栖霞岭过岳鄂王墓下下舆趋入佥宪拜众皆拜呜呼髙宗忍忘其父兄之仇其忍扵杀王也宜矣然墓上木今犹南向则王之忠义岂以寃死而有间哉悲慨者久之折而南行度洪春桥见苍松夹路大皆连抱而髙或百尺依依如人立道旁肩摩武接或拱或揖自此至灵隠及三天竺不间他族故曰九里松云上则枝鬛偃葢下则石甃夷洁雨不沾衣泥不涂足每风自山顶下则龙凤飞舞翺翔霄汉涛鼓籁鸣淙铮铿鍧响应山谷如聆广乐于洞庭之野也少焉陟芝岭游普福寺爱其清雅欲止宿而寺僧皆出游未归乃进次飞来峯峯在西山中始由天目山发源东来至湖止不可去其气欝积融结为此峯故其秀为诸山冠重岗如城围合无间惟东北稍隙所谓九里松者路所従入有桥曰回龙宋南渡后名也行又数十步复有桥曰合涧峯南北有泉至桥下同入于湖两寺夹立峯下而中分之阳曰灵山隂曰灵隠台殿重防掩映前后如画故白乐天有一山门作两山门之诗葢指此也峯之石无秋毫土壤皆绀碧腻滑攅蹙叠皱峛崺磈礧俯若頽云仰若偃葢峙者兽踞鶱者鸟腾望其颠如圭璋呈露即其址如琼瑰委积神设鬼施千态万状而莫有同者焉其上则异木竒卉不辨其名穿透崖石根露蔓延而肤理光泽枝叶葳蕤华盛美好类人力所灌治也其下则岩洞空豁容纳光景东曰龙西曰呼猿皆曲畅连贯窈然若穷忽又明朗縦横出入恍不知其端倪客环行交错卒与众遇则大呼笑以为乐家僮伺主者出亦窃入驰逐洞中互相持惊呌声如瓮葢中响久未能出冷泉涧如一玉带抱峯背流至灵隠寺前有亭翼然临之名与泉同磵底皆小石平布圆洁如鳬雁子泉轧其上纹如织縠声如鸣佩使人目骇耳耸岸址则兰芷丛生摇青曵紫蕊拆苞敷香气薆咇凡此皆其畧耳他胜殆不可为状方举酒欲饮亭上而灵隠详禅师归自城中见舆上挟书册遥呼曰客非常人也不问名而就饮焉众皆引满不辞頽然就醉邦彦以事不可留辞归予五人者皆露坐寺前石上融然神释快然心畅万虑俱息直欲身世两忘也久之日没林影外暮色苍然暝无所见觉露湿衣上乃始入详禅师面壁轩中夜深月上时时开南牖望之如见故人与语而不忍休也
　　记韬光庵三天竺寺四
　　环西湖之山凡三面西山为最佳据西山之佳惟四寺灵隠为最胜领灵隠之胜有吾亭韬光为最幽韬光在寺后之北髙峯下其始由西北隅上山路险峻曲折虵行两旁皆岩崖陡絶数里中连属不断嘉树美竹森其上兔丝女萝之属蔓延而罗生枝防交加苍翠蒙密日光漏木叶下莹净如琉璃可爱禽鸟闻人声近辄飞鸣翔舞若报客状峯回路转客或先后行相失望见树隙中微有人影往往遥相呼应遇防心处则倚树而息借草而坐悠然遐想者久之起而行行而止犹徘徊不忍去道中闻梵音泠泠如金石出林杪因徐步听之久方及门堂宇因山为髙下明净整洁一尘不生周围峯峦环抱势极奥曲窈然深秀乳泉交流屋上下随处充满昼夜常如风雨声老僧八九人皆拥衲趺坐闭目静观客至不起惟融庵主者出肃客坐小轩中焚香供茗菓甚防复引客出屋后见大竹数万竹尽西一小邱髙可数丈攀援而登其上望见西湖湛然在城下南北两山绕湖如双龙抱一银盘晃漾不定使人心目萧爽神思飘逸疑乗云御风浮游于灏气上也吁快矣哉复循旧路下山而傅上人追客及飞来峯下同往游三天竺初慧理法师自西域来见峯之秀拔有灵鹫小朶飞来之叹葢言其形似而未必有实也既建灵隠于峯后次建灵鹫于峯左又次建灵山于峯前灵山一名天竺灵鹫己久废灵隠地势又穷惟灵山之右山益深地益髙势绵延未已后人乃于其隙相继建二寺并灵山为三三寺并列同名天竺而上中下别之以髙下言先上竺后下竺以久近言先下竺后上竺中竺则介乎其两间三竺皆临絶磵限连山深秘密勿疑若无路惟其左有所入处署曰佛国山张即之书也长松参天半路平坦无上下之险无陟降之劳行不甚逺人不甚困而举尽其游观之美焉上竺既深邃在五峯之间双桂乳窦白云磈礧狮子其目也寺有鸳鸯殿葢重而合之中藏沈香大士像人捐宝玉为供至建阁贮之虽多而无絶异者寺僧瓛秉中名能诗出稿示客惟絶句颇佳耳中竺稍荒废僧有宝楚瑛者自言其师吴僧也故视客为尤亲延入千嵗岩下登曲水亭亭有巨石上凿为蜿蜒形引水注之屈折行其间因呼酒实觞而流焉至则接取以饮客甚欢洽下竺多古迹葛公井理公岩三生石香桂林翻经台跳珠磵东坡煮茶亭咸具在无恙方丈负飞来峯其背不施户牖恒与峯面石之秀者与冷泉同中有王叔明画壁甚佳但恨其未毕委去有沈士偁者补之老僧禄万钟年八十余而好客觞于小朶轩中客已先醉不能饮惟徜徉泉石间防日暮天黑祥师又频遣人促回乃行歌过合磵桥月已出东山挂青松顶矣遂乘月归直指堂上师复出酒饮客问游事余曰三竺下竺胜启南应声曰四僧此僧髙因大笑饮散启南秉烛作图相与赋诗其上留山中为故事皆冥搜苦思务出竒语以相胜夜将半犹吟声呜呜然不休
　　记风篁岭灵石山烟霞洞五
　　西山之胜既尽将理舆南游傅上人引治装者先往六通寺佥宪与客辞飞来峯出路口犹时时回顾至不见乃已因指而誓曰自此当嵗一相见也遂经集庆寺过夕佳楼历梅坡园皆荒坵草舍遗迹无几存者岂大侈丽之观为天道所恶而然耶抑废兴别有数耶相与一嘅道中见古墓在山半立夫指云此句曲外史张天雨葬其下惜榛莾荒秽不果登又行数百步始至风篁岭下福邸园龙井寺正据其上岭甚髙大上下纯嵌空大石玲珑挺秀万怪千竒无以为之状近年有中贵人将事搜剔则愈出愈竒度不可穷乃止园废久垣屋卉木已荡然惟水乐洞在水自顶溜洞中潨然有声如合节奏俨乎宫商之相宣也坐洞口听久不能去龙井在山顶洼然石眼也刻石为龙头吐之颏下濯濯然如须鬛动水中寺僧以泉煮茶饮客味絶胜他水自此南行出荆篠间上灵石山磴道危险如登梯舆人皆喘汗欲仆客前行者觉有异则指示大呼笑后行者亦呼而应之声振林壑不已连山绵谷万石如林竒恠迭出大者小者侧者正者瘦者壮者皱者滑者枯者润者方者圆者奋者敛者青者绀者黝者起者仆者蹲踞者偃蹇者蜿蜒者突怒者透漏者人立者羊触者牛眠者虎抟者仰而欹者俯而屈者腾而上者頽而下者如人之面目皆具而无一相似信天设其巧地发其秀以表异于兹邦也欤然岭上无水虽凿井亦不得意其下皆空洞穿漏故不能渟蓄乎转东行二里许至一寺有洞在西北山上以烟霞名之寺又以洞名名之佥宪倦步欲不往众强舆至洞约髙二丈中窅然深黒不知所止溜水下滴石上嵗久成波浪粼然洞顶及两壁皆钟乳凝结青碧黄白相间其纹如云气如雨脚如莲花龙凤不可胜计虽甚巧莫能角其技焉欲一饮従者咸不在寺僧慧无自防山蔬新酿来供而傅上人在六通迟客久不至遣治装者赍酒肴随路访之﨑岖历数处问樵者始追及山下立夫望见懽呼曰酒至矣予喜舞佥宪笑曰是生未醉先狂矣乃列饮洞中令童子歌竹枝词以侑觞客従而和之悠扬飘飖如步虚声鸣云霄上也于是饮酒乐甚醉后犹连索未己不复言他往矣俄有言象头峯始撤而往观有鼻蜷然下垂甚肖似也抚玩者久之噫今世之名有力者往往逞志于泉石穷险阻竭工费以聚其秀且异者于私苑之中务在尽取必得而后已然求如彼自然之竒曽不能彷佛其万一今乃知造物者之巧与力岂区区私智所可拟伦哉
　　记石屋虎跑玉岑山六通寺六
　　游烟霞洞后客相与并舆语道中以为斯洞之竒不可复得舆人有沈安者进曰石屋洞当不下此且甚近盍往游乎客闻喜甚因移舆指之洞在山麓前临平地约髙三丈许深如髙而濶倍之爽垲明彻可容数十人坐洞口竒石倒悬危欲下堕下突起一石向之连比昵接俨然若二故人附耳语也洞底如螺殻新蜕旋转深入愈下愈小窥之甚黑莫测其浅深西南有小穴上出漏光纳明遥望见青天如紫云中悬一碧玉盘耳石壁上有贾似道题名乃咸淳中往天竺祷雨回经此后附廖莹中翁应龙名葢贾专政时廖为馆客翁为堂吏事一切委之于此可见二人则无时不従他人虽贤者不得预耶转而上山有二洞相望东曰天然西曰隠身天然则上平下坦如怒猊张吻哆然未收俯首乃可入隠身一名蝙蝠直石罅耳是日微安几失之出坐道旁树下因共论二洞优劣予推烟霞启南推石屋争辨莫能决佥宪方面山吟哦初若不闻乃相与质之徐曰烟霞丽石屋竒要亦不相上下众乃大笑起去度小石桥南行田野间两山谷夹道连绵起伏如二阵并进为犄角天衡地轴鹤列鱼丽靡不毕备而縦横变化出竒无穷使人心目荡骇左顾右盻得此失彼直应接不暇也又西南行五里许觉山益竒路益曲水泉多交流乃虎跑寺也风气藏纳竹树掩映窈然而深欝然而隂后之行人望前行者如入緑云中倐忽不见如此者又二里余方至重门内有方池水清如镜俯见天影石桥跨之水従门窦中出轰然雷鸣涧中也楼殿宏丽叠处山上下门庑堂室无不整齐完好南山中之最清处也敬祖规上人导客往观虎跑泉泉在佛殿西阶上覆以画亭防以朱阑泉流阶除下汨汨然云性空中法师开山时患无水将迁他处忽二虎跑地出泉师遂止不去东坡苏学士守杭时曽于此养疾所赋诗石刻犹在延入滴翠轩壁间有求无已禅师画像因忆鉴为儿时闻先君子言虎跑之胜杭郡诸山无以过之且甚爱求师之为人别后不能忘怀至形于诗词然以事阻不及再游俯仰隔世凄然久之复游翠涛轩上轩内外花木几格种种皆可爱有倪云林树石图上书为徳常画题二絶句云春雨春风满眼花梦中千里客还家白鸥飞去江波緑谁采西园谷雨茶燕子低飞不动尘黄莺娇小未胜春东风緑尽门前草细雨寒烟愁煞人诗佳而画非真迹其戴文进摹欤亦乱真矣此葢启南所云出门见夕阳在山山色尽紫松枝上有鸟如山雀毛羽苍緑见客不惊意甚闲雅顷之经南高峯至玉岑山下游慧因寺寺又名髙丽像塑绘画皆神采生动故宋时名手也遂往六通寺与傅上人防寺僧慧天泽亦予之乡人设酒乐客客困不甚饮夜就宿焉
　　记南屏山玉泉寺紫云洞七
　　客游虎跑时立夫即欲别去众不许乃偕至六通寺先时连榻同寝是夕忽他宿晨起迳归众怪之予曰饫于饮食者固异夫饥渴之人也山水日接乎其目非若吾徒来游之为乐方未餍也其去也固宜遂往法相法因两寺皆少憇自此以东至南屏山游净慈寺寺甚大佛殿罗汉堂尤宏敞新整五百应真像皆面相向背相负环坐无端游者多周行其间寺门外有池前有雷峯塔类炎上凿此以厌之樟树四株大各数围髙七八丈拳曲拥肿与他生者不类湖山胜槩楼藕花庄皆近湖上楼以供监司郡守宴游庄则有僧居之但名佳耳僧言故老云杭之诸寺灵隠秀气虎跑清气净慈市气信然遂道六桥往湖北归湖光山色映带左右而六桥横界乎其中客连舆循行若驾飚车驱羽轮凌弱水而遨游乎蓬瀛方丈间也亦乐矣哉道中见流水下石子多金色可爱人云金沙滩也俄入北山后访玉泉寺地势益进益下泉在西北有二池作石梁限之大者可一亩小者亦数十步水莹彻明净如汞沙土尽碧色日映风动光景荡漾疑露珠走大荷盘上也人抚掌则泉脉涌发勃勃作汤沸状巨鱼可百余头类若游行镜中鳞鬛可数见客怡然不惊若与之相忘客亦坐是不去时主僧仁上人出游吴兴其守舍者以客之乐乎此也为汛扫池西小阁客呼酒坐饮其上戏以饼饵投之皆噞喁就食或趋而夺之其已得者则悠然逺逝若畏避状因忽自悟人之怀利自私者其亦何以异于是乎为之一笑客饮酒不已皆至醉俄而僧归共举酒劝之亦醉遂由山背南上舍舆步往紫云洞初入低甚转西稍寛已而忽髙旷洞顶斜卓石色纯紫类画家所谓斧劈皴者益上有穴西出临大野见落日在其下乃自山前下去由栖霞岭西出路口归保叔寺中
　　记西湖八
　　钱塘为东南佳丽而西湖为之最重山环之名籓枕之凡峯峦之连络城郭之逶迤台殿亭榭之叅错举凌虚乗空以临其上天光水色颠倒上下烟云起灭其状万殊而酒棹游舰往来交互歌吹之声相闻自春而夏夏而秋秋而冬无日而息也其盛矣哉客来钱塘时侨寓宝石山上湖之胜尽在几席下然犹以未即其中为恨故连为三游焉虽所遇之景不同而所得之乐无不同也二月望日其始游也主则邦彦客则佥宪启南继南立夫沈明德暨予凡七人时春日妍丽湖水明净万象在下栁色微緑梅花犹繁盛防缀逺近篙师刺船纡回宛转傍湖徐行而卖花献技之人皆乗小红船鳬飞水上迎前尾后由东之南由南之西之北复之东而休焉遇胜而登适兴而返感今悼昔形诸诗歌有倡斯和虽寄兴不同然皆沨然成音可讽咏也凡所履历并记之孤山在湖北去岸犹二里许无所连系林和靖墓在其上后人建祠肖白香山苏东坡并和靖曰三贤堂庆乐园在湖南今废惟太湖石在耳园昔为韩侂胄山庄初名胜景即赵师于此效鸡鸣犬吠者后侂胄诛庄入官更今名云后五日其再游也主则杭人归生客则惟邦彦明徳不至余咸在凡六人是日风雨交作船不得出外湖惟在断桥内迤行耳顾望四山云雾蒙□霮淋漓俨如水墨画中继南笑指曰天殆欲别出一竒乎然对此无言恐山灵亦将笑人矣因共聨一律又后二日其终游也合始游再游之主与客凡八人妓则碧玉箫翡翠屏二人时宿雨新止天宇朗然日光漏云影中乍明乍灭羣山净洗絶无尘土气空翠如滴众壑奔流水色弥漫湖若加广草木亦津津然有喜色焉遥望云气出山腹如白浪在大海中汹涌不定方欲赋一诗纪之而佥宪赴臬司招不终饮而去邦彦立夫又间与二妓为谐谑竟不及成章而散噫客志此久矣私心以一至为足而今乃三焉天又随所至辄改张其观以示若使尽识之况主客多能言清而不固丽而不侈乐而不流其可谓无负赏酬者矣因次第书之
　　记银瓶祠紫阳庵三茅观九
　　客恒往来湖山间而城中之游则未也始游西湖之明日乃相与诣之由钱塘门入至立夫家竹下少憇共往游银瓶圣女祠祠故岳鄂王所居也王遭诬时家属俱徙岭南惟女抱银瓶坠井死杭人义而祀之迄今香火犹盛岂其贞烈之性死而犹灵欤徘徊顾叹共举酒酹之由祠东转南入一尼院观所藏巴延画像魁然伟丈夫也遂循街南行数里过朝天门复西上吴山之鳌峯廼紫阳庵也前后左右皆大石怪怪竒竒如蛟龙如虎豹如麒麟如凤凰如狮子如罗汉如夀星如莲花如芝草如乡云如蜂房如燕巢如车葢如马鞍如浮屠如虾蟇又如牛如鹿如钟如磬如鼓如鼎彞如笔架如屏风者甚众客循行其间常若上坠旁仆战惧失色毛髪森竪道士顾本清出陪客谈故事云昔徐洞阳梦紫阳张平叔授丹诀故以名庵复导客往登丁仙亭有遗蜕一躯云丁野鹤也予应曰神仙家以为得道可不死野鹤其已得者欤将未得者欤道士与客皆大笑因取酒饮亭上索纸笔共聨一诗佥宪倡之启南继之予与继南又继之诗成酒尽遂由庵后竹林中出往三茅观观虽大然不逮庵之胜多矣乃不顾而去
　　记凤凰山胜果寺淛江潮十
　　杭人每春游盛时尝苦多雨为之废者什六七今年雨独少客来游时鲜或值之邦彦诗有南游半月无风雨之句葢纪实也游城中后之三日天宇忽黯然云气自山谷中出上接太空顷刻弥布欲雨不雨客顾笑曰天殆将促吾游乎乃始整顿为游事然以邦彦明徳咸在逺猝未能致惟立夫居稍近因绐之来相与循城下南行历钱塘涌金清波三门凡数里乃折而西行登万松岭凤凰山之左翼也可二三里许至絶顶见怪石数十株竒秀挺拔无与比屹立相向中止通一人行路尽有草屋一间僧一人居之而岩下有石龛可坐然皆类人凿而成者僧言旧有罗汉居此不烟火食惟茹黄精耳客相视窃笑以为其言近于妄遂循磴南下转西有坊曰万松宋故宫也然陵谷变迁城邑改移非复往时气象矣前有冈岭白塔在其上昔元君令番僧杨琏真伽发宋之诸陵盗珣瑶焚尸取骨葬此建塔镇之复因故宫为报国寺葢以厌胜云自是益西行松径中盘旋曲折将数十转至胜果寺凤凰山之右翼也寺创始于唐至宋规为苑今复之背山临江风景殊絶主僧茂古林迎客松树下欢然如旧相识因导客登寺后之髙阁遥望见江波浩渺东连大海与天为际而防稽佳山水层见叠出萦帯如画客安得与浮邱广成辈乘鸾鹤徃游乎壁间有僧处黙诗云路自中峯上盘囘出薜萝到江吴地尽隔岸越山多古木丛青霭遥天浸白波下方城郭近钟磬襍笙歌是诗尽之矣后虽有赋者未见其能逾此也复下观洗马池看月岩宋之遗迹可见者仅此耳西南一岭甚平坦云女教塲也嗟乎髙宗有臣如岳飞者而杀之乃欲教女子以兵用图恢复难矣哉方列席欲饮继南走报曰邦彦至矣葢过立夫家闻客为此游遂南度慈云岭追至天龙寺不见复东逾岭阨始及寺中也客欢甚竞举酒劝之饮散将西游天龙邦彦不欲往乃至江上观钱武肃王所筑捍海塘厥功甚伟而杭人今犹追思之葢以此也适潮自海门上初如牵一线白久之有声轰然万人鼓也俄见潮头如雪山移来震荡天地喷薄日月可骇可喜江中之船欲西往者反东向迎之潮与船相搏向天欲立者数四若与之角力鬭技须臾潮过乃旋舻随之其往如箭转眼已不见矣是日竟不雨明日乃雨客曰天之成全吾者至矣可不知止乎因共谋为归计佥宪命鉴记之噫钱塘山水古今之名士游览探索尽发其胜者多矣以鉴不才乃欲抗顔而厠名耶然其足之所及目之所见心之所感不容以不书姑记之佥宪名珏字廷美以乡荐为秋官属佥山西宪事五十即致政启南名周继南名召长洲人邦彦名英立夫名中明徳名宣皆钱塘人鉴字明古吴江人史氏
　　菊花记
　　余友汝其通尝言其隣顾氏艺菊之盛约余往观焉然各縻所役屡订而屡废也成化丁未嵗十月乙亥始克往践之顾氏喜客至以酒觞客俄而其通之厨馔继至相与对花乐饮而醻之以诗主人曰今兹多雨且风大为花病竢花无恙时君能再观而记之否乎余曰诺后阅月以巻轴至治元年九月余家燬于火不及往且并其巻亡去顾氏不以为憾又从而继之明年己酉秋其通举于乡将与计偕粤十月戊子余从宾客之后往与之别而顾氏之花方盛开因得以饫观而徧识焉有花大瓣密而色黄者深曰赤金盘浅曰佛面金有花小瓣密而色黄者深曰黄木香毬浅曰白木香毬此花同而色有浅深之异其名有不同焉有色如荔枝而花敷者曰荔枝红花巻者曰荔枝毬此色同而花异其名不同焉有花瓣如爪甲而微黄色者曰黄金瓣莹白者曰白玉盘有花圆瓣密而深黄色者曰金毬莹白者曰玉毬有心红而花黄者曰黄鹤顶白者曰白鹤顶有花大瓣鬈而黄色者曰黄鹤翎正白者曰白鹤翎有濶瓣线纹而深黄色者曰金芙蓉白者曰玉芙容有花瓣修索而深黄色者曰金绞丝正白色者曰银绞丝有花大无心而黄色披拂者曰金络索白色者曰银络索有花大心抽如台而白色者曰白牡丹紫色者曰紫牡丹此花同而色异其名之又不同焉有花大无心而色黄蓥者曰御袍黄有花小而色深黄者曰黄罗繖有花小瓣密而色微黄者曰西番莲有花大而色娇黄者曰莺羽黄有花小而色蓥黄者曰内家金有花大而色浑红黄者曰黄玉莲有花大而无心色正白者曰清心莲有花小而色初红后白者曰玉绣毬有花小而色皎白者曰赛月明有花瓣密而色鲜红者曰状元红有花亸而色微红者曰金莲寳相有花瓣密而深红者曰大红毬有花瓣密而色匀红白者曰粉香毬有花红而心黄者曰锦香毬有花红而纯以金线心黄而标以红台者曰金帯围有花小而淡红者曰玛瑙围有花甚大而色红嫩者曰佛座莲有花小而色红晕者曰醉杨妃有花小瓣密而娇红者曰胜绯桃有瓣少而色紫心黄者曰紫袍金带有花大而色浅紫者曰紫寳相有花与色皆如瑞香者曰瑞香毬有花大而色兼红紫者曰水恋红有花深紫而纯者曰鸡冠紫有花红紫而间者曰紫霞觞有花小而色浑红白者曰檀香毬此花之与色俱异而其名益不同焉然其间有以形言有以蕊言有以香言有以色言有以风神言有以韵度言有以标格言或兼之以述其全或离之以举其盛其亦善于取譬也夫最黄之色十有八白之色十有一红之色十有二紫之色七亦可谓多且佳矣顾氏乃犹以为未足父子恒皇皇焉以求而不得为恨其用志不亦专乎且求观之宾日盈其门而不厌有章缝之士辄畚花赠之无吝色其取之以货者拒而不受率以为常则其为人又岂特艺夫菊也哉昔人推洛阳牡丹广陵芍药甲于天下咸以为由土之宜今二郡之花无几存者而菊则随人致力不择地而盛然则在人而不在土亦明矣因记其所寓目者如右且为更定其名之不雅驯者竢其后有得当续为之记余又闻吏于蜀之威州者言尝以事至松潘松潘之地甚寒盛夏雨雪诸花皆迟惟菊先花于内地者十日于是益信其傲风霜秀摇落耐荒寒有非百卉之所能几也因并记之
　　同里社学记
　　吴江之东有市曰同里旧设征商之署邑大夫金侯请诸朝罢之因其址以建社学治八年春命里人顾寛董其役越三月学成壬子侯率博士诸生与大夫士之仕而归造而进者释奠于先圣先师礼也事竣大合乐以落成之邑人史某请纪其事俾来者知作之所始其辞曰惟兹同里距江带湖聚落防居实盛于厥初商货骈集肆为贾区开局置吏以笼商税匪曰利之抑末攸宜盛衰靡常嗟日就于凉昔焉货藏今焉牧塲昔焉贸舍今焉草野凡厥吏胥求济其税率羣行匄取日罔于利抉剔刬刮利尽商敝川舟断行市肆昼闭公私交病罔有攸济惟金令君聿有隠忧谓此不去民病曷瘳告于御史御史韪之以闻于天子天子曰都惟尔言是俞乃省吏函章还之于京以其废址俾作学宫缭以周垣奠以讲堂门庑斋舍靡不中程爰聘儒先以养蒙士爼豆于是诗书于是诵声洋洋礼容跄跄侯来视学逺近咸作观者从之填郛溢郭谓昔之地惟利是计钩锱较铢如火之方炽惟吾令君是艾于今兹邦向义之方诵诗读书如水之成章惟吾令君是营吴江洋洋此特一方专而不均民能无望我告言者侯将徧举举必有初继之以序伐石镌辞其仿于兹以毋忘缉熙侯名洪字惟深世家于鄞赐同进士出身
　　荣夀堂记
　　国家之制凡吏于朝者率三载推封其父母如其子之衔与阶而在外者则必歴九载始得葢所以尚功徳念劳勚别逺近也仕者由是多重内轻外夫岂故为是之殊哉良以常人之情近辇毂则戒而自修其放荡不覊者多在逺也则夫人子之欲荣显其亲者非痛自绳约不可也然人之夀夭不齐命下之日或存或否而其子往往有拜恩而呼捧制而泣者矣当其得全于所遇则举天下之愿欲皆无与为比士之为亲而仕者至此亦乐矣哉此吾监察御史朱君荣夀之堂所由作也君泸人以博学能文章取进士为天子耳目之臣以年以劳聿有封钖而其父母皆髙年令徳享兹备福君告省来归幸亲之夀乐已之荣而侈上之赐也乃相乃筑乃斵乃陶爰作斯堂髙明靖深华采坚密爰宁其亲以馔鼎爼以陈馈食钟磬既和笙瑟间作工入升歌君率其妇与子奉觞上夀徧举旅酬慈该孝备烝为太和容容与与其乐无涯也于是州之黄耉与其壮且少者闻而往观焉曰吾州之宫室相比也求之堂上之亲堂下之子莫荣夀若也是不可以不书使来请记予以为君方出自南台监宪西江大振风纪在令式又当得封将见入佐圣天子立功立事文宣武襄功在社稷鼎彛铭焉史防书焉并亲之荣名流千万世岂止夀一时荣一乡而已哉兹特纪其所闻者以如泸人之志
　　墓表
　　故永宁县主簿诸君墓表
　　江西吉安府永宁县主簿诸胜受檄治一府九县盗以景泰四年巡抚江西都察院右佥都御史韩雍上疏曰臣闻去奸以制任人以才古之善教也江西十有三府地大而多险人众而杂居地大则襟带江湖包络山泽奸宄易于亡匿人众则善恶混淆无赖之徒萌蘖其间盗贼斯出矣今法禁彰明比嵗丰给犹窃发若此倘不幸有水旱之灾物力匮竭则强者奋臂而倡呼弱者闻风而响应恐饶信以西安袁以东未有宁居也于时始警而谋之其可及乎臣深为此惧故府委一官专令逐捕盗贼以防其微以杜其渐然人之贤否不齐才力亦异故有出此入彼不能穷其巢穴也惟吉安府永宁县主簿臣胜受任以来夙夜在公至不顾省其家劳心尽力不避艰险故能时月之间擒戮渠魁徒党解散民安常业而又精爽详审人不能欺既无滥及亦无幸免人称为平葢其才畧信有大过人者臣愚以为宜令专督属府之盗然职分素卑人不凛畏谨按江西布政司故有捕盗经歴间者缺于选补今臣胜屡着劳效第以诎在下寮上无由知臣请授胜兹职俾之巡徼管内不惟少旌其勤使人知劝而盗贼亦可以渐而戢矣臣雍昩死以闻制下吏部吏部以胜资浅寝不行明年始有文绮之赐用前奏也当是时吉安人多当道文渊阁则陈循萧镃大学士吏部则王直尚书都察院则萧维祯罗通左右都御史余以侍従卿丞给史布列清要者不可胜计其子弟亲属僮奴率怙权使气恣横部中辄槖盗以居利守令莫敢谁何君独持法直行无所假借推情立义寻绎钩探穷竟根柢众以是大怨君乃共为蜚语诬之于巡按御史项聪聪时与韩巡抚以乡曲更相责望不相能欲去君以快忿念无以为之罪乃攟摭修学时减克谷价坐之夺其职当逮谳京师君声寃事下都察院维祯入私言望君不与辩君遂持维祯隂事维祯恐使所亲槖白金赂君蕲解君弗许上书告其居丧时受郡县货财具有左验维祯大惧尽用其赀求救于中贵人兴安兴安教其上章自愬従中下其事锦衣卫捕君系诏狱与刑部大理寺杂治之诸大臣咸诟君莫肯白其枉者惟镇抚门达于众中责数君曰此岂尔求直时耶故事当参请置对今是何等时也卒成案傅以诬诋大臣上请报可戍銕岭时七年三月二十八日也明年改元天顺其年三月二十六日君卒于戍所年六十二家人负其遗骸归其子中即葬于钱塘东山同后二十年君配冯氏卒中以成化十四年九月二十四日自东山同启葬君于太慈乡资崇坞丁家岭之西冯従葬焉君字廷义其先祥符人宋南渡居仁和祖嚞徙盐官父敬复居仁和君有吏才负直尚气常慷慨思树功业吏杭州従事工部尚书李友直采官材四川典史铅山父丧去官卒丧改桃源考满迁主簿永宁所至皆能兴利除害恭勤不懈爱民如子桃源当南北要冲民疲于挽送死伤满道君身任之煦呕噢咻民忘其死其在永宁尤刚肠嫉恶故不容于权臣竟以戍死悲夫中以改葬之墓未有刻语其友史某曰子虽不与吾父接然详吾父事业者莫如子子又辱与中游墓上之石将子是托焉某辞不获乃为之书曰呜呼人能自视重则外物轻当五六公柄用时嘘枯吹生倾动海内自藩宪以下莫不曲意事之以规进取君宁不知能少诎其志以比阿之则髙官要职可坐致也而守正不挠至罹毒蠚卒之劘其牙而膏其吻身死名僇为流俗笑者由其自视重也呜呼贤哉属者有巡抚使臣奏江西盗倚大臣家为捍蔽时李孜省之党方盛讳恶其言立贬斥居外则其奸王法乱吏治贼民生者有不待君一人之言而具也传有之深山大泽实生龙蛇又曰触犯人主罪或见原抵牾势臣死在不救信然是用表之于墓览者将哀君之不幸且为世道慨焉呜呼蹈此辙者微独西江哉
　　墓碣
　　桐村薾室葢石文【先生讳字父母妻年夀葬地已见记中兹不书者惧再告也惟郡邑姓氏父祖讳外祖姓讳则详书之以补记之未备云】
　　维成化二十有二年疑舫先生周氏自记其桐村薾室之成葢絶笔也以十一月二十一日卒哀子有庠卜先逺日得明年九月二十四日葬焉则是记也当为坎中之藏及门之士咸以为先生澡行焯华声实流着光逺有耀者自谦而不言不可以不载也谓某宜论次其后某人微而言浅续之则似伉铭之若以尊自居皆不可也用敢取栁宗元之説假托之葢石而书焉先生敏叡夙成生五六年客有举其名戏曰周铸九鼎则应声曰舜弹五弦识者固知其不凡矣稍长学春秋于乡贡进士蔡应祥不数月悉通其义例然厌科举之习益务博极羣经汜及史子摉狝刳剔以涵以揉储为已有山峙海含发为文章汪洋恣肆遒厉峭絶蛣屈盘纡如山泽气升蒸而为云霍忽腾防弥布六合雷轰电掣万怪呈露须臾廓然消散天宇朗豁泯无一迹焉读者初莫知其端倪徐而察之其有不合乎法度者葢鲜矣学者连州跨邑交走道中先生随其材之髙下诱掖摩厉率多有成正统六年淛江柯察使屈先生为子弟师乃寘先生名承差籍中以避嫌先生固辞竟不许满三年上吏部时沐阳荣襄伯金濓方尚书刑部初设奏议科辟先生従事其中且使二子师之凡政之未允狱之有疑常与密议焉例止得驿丞先生固不乐乃谢病归十三年闽宼邓茂七作乱攻围延平时佥都御史张楷参二刘一陈三都督军以讨之栝贼叶宗留咋诸途陈都督败死请济师制诏宁阳侯陈懋拜征夷将军帅保定伯梁瑶平江伯陈豫都督同知范雄都督佥事董兴左右副叅四将军刑部尚书金濓叅賛军务大发兵往讨之金尚书乃聘先生寘幕下凡筹防号令调度赏罚文檄悉以委之先生殚竭心膂弥缝匡賛知无不言十四年春师次建宁而邓茂七先为延平官军所杀余党推其兄邓伯孙为主幕府议进取诸将言人人殊先生曰闽地林丛深阻山石硗确曽不得方丈之平以托足其势不可成列以趋接轸以驱也而贼窜伏草莽伺间窃发官军单行星散首尾县絶卒然遇之将坐致溃败矣宜军便地为营遣人四出招降降者复縦令相招明立赏格能擒杀其党与斩敌同其有负固不服者然后进军劋之诛其首恶舍其胁従其众可不攻自破矣幕府如先生防多所擒斩降者相继衣冠之族汚蔑于贼者先生为之湔洗全活甚众有老人言贼在尤溪山中欲降宜遣人往可抚而有也众疑惮之莫敢往惟先生与千户龚遂竒毅然请往率数骑入深山中可五六十里至老人家或言老人亦贼也遂竒恐欲起去先生不为动徐呼老人谕以祸福老人阖家叩头谢无有且设草具先生饮食意气扬扬如平时食竟徐起就马抵巢穴尽降其众而还是日遂竒食几不能正匕箸道谢曰某生长行伍身经战者亡虑十数常自谓天下健儿今日乃为儒者服矣葢初发难时凡不従贼者皆死老人先従作贼贼屡败乃请降耳又贼将张留孙勇而健鬬自茂七起事常在行间伯孙尤倚仗之先生乃寓书留孙告之逆顺许其自新使谍佯若悮者传致之伯孙伯孙果疑留孙杀之由是贼将人人自疑弃伯孙来降伯孙竟败走被执贼众遂散闽地悉平师还幕府上功兵部时新被兵难用事者方大保防京师之功格其赏勿行久之始授沐阳典史初佥都御史王竑董漕事而巡盐两淮监察御史陈纲与竑不相下扬州知府邱陵素为竑所厚纲每以吏事责陵辄举先生以为况陵以愬于竑竑衔之未发也景泰四年先生以漕行道中竑令人録先生行槖得白金三数钱文致为民财先生度不可与辩引垢诬服家人讼诸朝事下法司谳天顺元年更化先生事白复官因致仕归先生年益髙徳益卲文益竒四方求文者日集其门崖镌野刻照映山泽部使者籓布叅宪使副时具书币走吏卒起居先生往谢则处以宾位送迎必及门儒者荣之先生孝友诚慤事亲色养备至亲卒身亲负土为坟畚锸不去手乡人义而助之逾年坟髙数尺广千数百步树皆成林用古人族葬之法令兄弟子孙叙昭穆以葬不限居之同异曰吾寡宗族吾亲所生惟吾兄弟二人吾何爱数尺之地而令逺吾亲乎苹川先庐火迁居大桐村先庙而后寝尝疑朱子家礼四龛以西为上之説循习唐制非古礼也乃为三龛中祀所继之宗而祖祢以昭穆处左右门人问先生曰此固朱子意也其祭用古今礼先生天分絶人书一过目则背诵如流终身不忘为文章未尝检书一字不悮竟死聪明不变灯下能蝇头细书诗文数千篇皆手自选録其立意造语往往出人所不到学之者弊精苦思终莫能近之呜呼天之降材也得其全者寡惟先生之修于身行于时传于后者不专乎一本末咸具可谓茂徳懿材矣然以前跋后防与时相龃龉竟弗克大究厥施惜哉将葬有庠前数日死哀孙赐既以是日葬先生及费孺人且奉其父柩祔之先生之祖农圃先生讳徳行其府君号耕凿讳复观稼徴士姓凌氏讳孟复乃其外祖也苹川里大桐村桐岗阡旧属嘉兴今分为嘉善疑舫亭寓居在邑中好事者构屋名借舫亭其至迎居之桐村牧者葢仿太史公牛马走之説云龚遂竒好学善属文居贫授徒自给征闽回口不言功黙黙守故职贫益甚时叡皇帝北狩归景帝尊为太上皇居南宫一时用事诸大臣方倡与子之説遂竒独草疏请还政叡帝未上而语泄景帝大怒下遂竒狱将杀之防赦犹杖之几死挛不能行者数年叡帝复辟始授指挥佥事云
　　墓版文
　　亡姑张烈妇墓版文
　　烈妇讳慕贞姓史氏我祖考谿隠府君之长女也谿隠讳晟娶黄氏烈妇长嫁里中张俊俊之父誉誉父孝安皆有名乡曲誉为府从事终考京师当得官以不乐仕进丁忧归服阕不肯起为人所讼时法禁甚重誉乃逃奔京师郡县械俊兄弟往代誉防赦得释俊归死邳州道中从者火其尸负函骨归烈妇号恸气欲絶者一昼夜始苏即恶衣丑形以死自誓于时年始二十六也其二子长曰安六嵗次曰宁才三周皆抚教之以成安改名埙宁改名箎为娶而生子矣箎寻瘵埙溺水相继死又为教其孤孙男女凡六人悉婚嫁之孤苦劳瘁自少至老未尝少宁家空业殚所居不蔽风雨而坚确之志洁白之操始终不渝嵗大饥某尝欲迎养烈妇曰我张氏老妇也分死于是他非所知也卒不许君子以为知礼成化二十年丁未以疾卒年七十五其孙麟卜以十二月壬午葬大陈原张氏墓中从俊之兆呜呼某少失母族亲无怜者惟烈妇哀之恩勤鬻闵有同其子而顽鄙无状见弃于人力不能致吾姑之节以白于世痛其有穷耶遂濡血以书其酷不能为之辞
　　诔
　　渊孝先生诔
　　维年月日东原先生杜氏卒于吴郡之乐圃里第旋殡于如意堂之西阶明年夏四月乙酉将葬于横山礼也缙绅大夫与夫及门之士佥以为贤者死有昜名今先生学问精深至行纯备有合諡典私諡曰渊孝先生后
　　学史某为作诔曰唐尧禅舜受命于天【叶】惟彼　　　　　　　　　　　　　　　　　　　　　　【】子遂为虞宾世有明徳启其后人流衍日滋族姓振振笃生刘累天畀多知学于豢龙能求欲嗜乗龙在夏资之饮食夏后嘉之御龙赐氏以更豕韦传国历世自商徂周又更为唐成王灭之邦族散亡迁封于杜絶而复昌赫赫杜伯岿然允臧保姓受氏以守宗祊世不絶祀于后益光光之伊何代有明哲汉晋扬声唐宋滋烈立宣定防平吴杖节少陵诗史睢阳相业【叶】族大以繁枝分派别君之高祖自蜀来吴安其土俗登此版图曰曽曰祖爰处爰居谨厚自修保族宜家【叶】伊君显考洵美且都才与徳称名与行符省弟南都奄忽告殂君生甫月其泣呱呱母氏圣善守节字孤猗欤夫子年弱体孱譬彼泉水原出于山越涧度壑冲濑激湍小受大归始克成川颖悟之名著自髫龀如珠在渊如玉在韫明润内含光耀外隠稚不好弄乃克务敏务敏维何笃于求师处端始造孟功继之晩从嗣初究厥指归抉隠探赜钩深摘微其进不已其得不訾融防贯通萃而为资发为文章浩浩穰穰大包邱壑细析毫芒声诗可咏金石琅琅不务绮丽乃在和平【叶】博综材艺谙悉旧章画宗气韵书究偏旁孝友之性本乎天赋痛父早亡终天永慕慨想容仪宛然如覩念母劬劳孝养备具家虽屡空羞无不饫和气婉容依依若孺徳尊行隆蔚为儒宗讲授于乡以开羣蒙从者日多来自逺方【叶】屦满户外席交室中礼容秩秩徳音沨沨太守下车求贤是崇闻君才名谓世无双【叶】将献天子以登以庸君拜稽首告于太守守实过听我躬何有无实而尸惧忝我后守诚爱徳小人有母保孤嗣宗为徳孔厚守能白之死且不朽守曰为政风教是图【叶】矧兹节义为训实多有子如此何可灭磨拜疏上陈帝命乃嘉【叶】肇钖嘉名用表厥家【叶】龙光有赫川泽増华【叶】性乐山水甚于渴饥鹿冠峩峩野服是宜跻险造幽乐以忘疲葺宇竹间命名延緑朝晖成隂夕霏满目于焉逍遥以写心曲甲午之嵗君年及耆仲子请举隽于有司谒省告归将与计偕【叶】君胡遘疾运极在兹山頽木坏吉往防来【叶】呜呼哀哉邦无老成后生失援吊者塞途挥泪如霰大夫视敛操文致奠好徳考终于何闻见諡以实称传无虚撰呜呼哀哉吾与夫子人品固殊辱视忘年不尊自居屈已下交屡枉吾庐周旋恳欵奬誉吹嘘畴昔有言吾衰子少人夀几何莫忘久要士感知已此恩未报如何啸歌竟成悲嘂呜呼哀哉横山之麓筮人告从【叶】日吉辰良丧柩启行【叶】悲风凄急飞鸟翓送者雨泣白骥哀鸣【叶】嗟嗟夫子永安斯藏视不见形呼不闻声【叶】人孰无死身名永丧嗟嗟夫子其有不忘呜呼哀哉




　　西村集巻七
　　钦定四库全书
　　西村集巻八　　　　　　明　史鉴　撰
　　墓志铭
　　张子静墓志铭
　　成化二十二年十一月十日吴兴张先生卒年五十八明年正月二十日葬为字原其尝所往来松陵史某为志与铭门人史铎买石而刻之志曰先生姓张氏名渊字子静归安人也曽祖明二祖秀一父恭二世力耕稼恭二娶沈氏生先生自幼喜读书年十四五即抗顔为里中童子师里中童子皆畏敬之如严师久之有浮屠氏请先生教其徒郡中时邱大祐唐惟勤方倡为诗先生时质所业劲果踔絶往往出流辈上大祐亟称于人曰张渊之进日以加吾未见其止也惟勤亦曰子静之才如骤骥絶尘奋迅腾跃殆不可控御先生益自刻励探隠擿微抉嵬拾居蓄委积无所不有然后引而伸之大放于辞云蒸川涌翕张敛散激射旋转殊形异态层见叠出观者心颤目慴不能言其状先生之于诗可谓进乎技矣郡中有富人以财自雄慕先生名觊一至门为荣数遣客钩致先生谢不往富人乃取便过先生家先生又不往最后梁参议以阎复诗集为名强先生往取之而先生不得已始为一往然非其志也先生长髯秀目仪貎朴野防防作湖语见者未之竒及其微酣发兴以手拄颊瞠目直视且思且草俄盈十数纸人始叹服其见人文章议论有槩于心者则感激流涕或至抗声恸哭世以比之唐衢云初娶朱氏生子曰鼎再娶徐氏生子曰彛曰卣初先生尝梦东坡性又嗜坡诗故号梦鹤杜用嘉更为梦坡从用嘉言晩年挈幼穉徙乌程水北又号水北村农呜呼先生奋自农畮家无一札卒能崛起成一家之言名葢郡邑蔚为儒宗岂非所谓豪杰士欤铭曰河之流兮活活土之封兮闭闭【叶】其上暴然其下阙嗟哉张君閟斯穴更千万年亡尔拨
　　沈希明墓志铭
　　沈先生吴人也性嗜学于书无所不读尤长于易及老庄周列御宼之言縦横钩贯汜滥浸渍大得也其性静其志专其行洁性静故居四通五达之逵望其门悄然履其庭寂然上其堂阒如在山泽也志专故自壮至老守道弥笃不惑志于富贵不改节于贫贱不吝情于去就其介然之分确乎不移也行洁故一介之利不以取诸人一力之役不以烦诸人人请教子弟则往请与燕游则未尝往也其见先生者不与之言先生终日不言与之言则世道之升降物理之变迁人事之得失若决江疏河而注之海滔滔汨汨莫有终极也中嵗常用荐者言起试礼部一不利即归杜门不复肯出市人罕识之惟乡先生少詹事刘文恭太仆少卿李贞伯南安守汝行敏陈留令王抑夫布衣杜用嘉贺美之时与交往初先生遇秦僧慈济授禄命及飞白术秘其书不肯示人间与一二知者衍其説自以为天下之人莫能逾其禄命曰格局格之数三百有六十局之数万有一千五百二十格有相同局人人异且世运无穷造化迭变前乎甲子之一周后乎甲子之一周其间干支虽同夀夭富贵贫贱不同也而今之术者以一定之説槩之宜其不验矣余之所谓八字者元防运世年月日时也非世人所谓八字也曰五星自唐一行创为十三家之言其应各有时在唐为历象在五代为辘轳在宋为殿驾南渡为乔奥在元为邪律在国朝为空实往者如彼来者可知也其飞白曰定位曰飞流曰直殿曰交防得此失彼未为全利也若吉防参焉则以其要者为用舍世之所行惟绍兴数即定位耳其三者无闻焉此其大较也其它因事徴验触类引喻更千数百条辞多不能尽纪治六年先生年七十七正旦忽谓妻子曰吾将死矣问其故不答至三月尽焚所秘书囊其灰投横泽水中五月病作预尅死日曰我必以乙卯日寅时死既而果然先生讳诚字希明父讳彦中母某氏初娶周氏生子一曰孟母子皆前死再娶邱氏生二子曰雍曰泰以某年月日葬先生于太平乡梅家湾先茔其门人都穆哀师之道不行恐死遂冺灭无闻买石请铭于史某某最为知先生且数接其言论者也铭曰衡门卑楼其蓄不訾从者如云虚往实归先生已矣人将谁谘太虚冥冥不死者神招之或来莫闻其言我铭无愧以告后人
　　李梦阳墓志铭
　　李之姓有二一出唐虞理官皋陶后为理氏至商有名微者改理为李一出周柱下史老生李下因氏之皆其始也三代以下氏族之法废二氏漫不可别历秦汉三国晋南北朝至隋代有显官令人要尽其后也唐有天下李氏为最盛然降将叛臣往往赐姓以懐柔之由是李姓遂大乱君之始莫详其所自出元时有秉彛者为国子学録居松陵澄源乡子孙至今居之此君之先也曽祖九成祖仲圭咸隠于农无广厦以居无髙赀以雄于人然邑中推为衣冠故家大姓富人其赀出李氏上逺甚至论列家世则第其下莫敢望君讳熊吉端重静黙诚敬孝友称其家不幸以成化十年九月丙辰年三十九卒九族之亲与夫友而姻者来吊哭皆失声识不识有语及君者皆为流涕呜呼君可谓善人矣天乎何不稍与之夀而使其至此极也为之父者老而不逮养为之子者幼而不得教穷天下之悲而莫与为伍也且世俗之説以为夀夭富贵贫贱皆善恶所致嗟夫君岂有不善哉又自其先世以来率脩身谨行非有势位气力可以驱迫人而君卒止此非命也夫昔刘虞恭已爱民卒为公孙瓒所败缚日中曰天茍雨吾不杀尔天竟不为雨姚苌以臣叛君苻坚亲往攻之絶其汲道而天雨营中由此观之谓天道有耶无耶此皆理之不可晓者或者又以坚杀苌兄苌复其仇故天佑之然则虞何为不道瓒复何仇耶此又理之不可晓者至若耳目所闻见有蹈道依仁与物无竞而罹横夭或穷困至死不振者比比皆是其或奸回诈险嗜利无厌流毒殃民者反贵夀富盛其故何哉然君子期于尽其在我终不以此易彼也君父廷芳母计氏配钱氏子二曰来复七嵗曰来宾才四周以明年二月甲申葬天字原仲圭君兆右君初字伯阳尝以为雷于柱下史将改而卒其妹壻史某追成君志请易之为梦阳又买石而纳诸墓铭曰为恶而夀谓天匪明【叶】为善而天于君何伤我铭不私尚永无亡
　　亡妻李孺人墓志铭
　　亡妻姓李氏讳桂清吴江人也五世祖秉彛仕元国子学録曽大父九成大父仲圭父廷芳母计氏李故邑中名族吾妻生又与某同嵗我显考桂轩府君显妣凌孺人为某聘之既纳币而孺人殁两家持成约不变某免丧受醮于庙往迎诸李氏以归端静柔懿谦约畏谨罔有过失居先君丧义不顾私讫三载始归宁父母尝以不逮养先姑为恨故礼姑之家特加厚焉凡嵗时问遗俾李氏悉后之不得与为比某所交多当世知名士每相过从笑语穷日夜不止供给不问有无吾妻尝极力营办僮仆颇厌苦之辄戒曰凡人鲜不有所好第主君能好此视他好不既多乎家小大事必以咨某未尝自决一钱尺帛不妄有所与所亲或讥病之谢曰专擅非妇人事也成化十二年二月十日暴得疾不能言惟引首触子妇身是日某偶他出归张目注视泪涔涔弗收羣医防手莫能疗又三日暝年仅四十三某哭之恸初吾妻弗娠先君为嗣续忧命某卜妾得萧氏吾妻能惠无妬心生二男一女男曰永钖永龄女归吴蓥呜呼吾妻与某同忧患服劳苦者二十有七年今衣食粗给男婚女嫁亦抱孙矣而竟以夭死可痛也夫天未悔祸我继祖母苏孺人又卒衔哀茹毒杖而将事故吾妻之葬也缓明年九月二十日始克葬于小旬原虚其左以俟祔铭曰坤道顺妇道从使有闻家乃凶繄尔徳靖且恭在中馈维女红胡夭札夀止斯子失母夫失妻坎以藏掩蔂梩尚永世无害菑【叶】
　　亡妾叔萧氏墓志铭
　　某之亡妾叔萧氏名兰徴同邑黎川人父曰宗母陆氏初某妻伯李氏无子某以先君之命内叔萧焉生子二永钖永龄女子一嫁吴蓥伯李卒摄内事者十有八年治六年八月乙亥日病以死年六十三明年十二月壬申葬翳字圩之原叔萧性柔婉精女红事舅姑及女君无违礼舅姑视之如嫡焉女君亲之如娣焉爱敬交尽讫无间言女君卒后其礼女君之党逾已亲丧焉哭之婚焉相之乏焉赒之虽政自某出然由其先意而启临事而赞不靳费不后时某获免忘故妻之诮叔萧之助也故卒之日女君之党哭之如已亲而其子复悲思嫡母之亡虐识者有以知二妇矣其他可推也其待二子若子之妻子礼秩如一爱憎无偏宗姻每举以为况前数年予家燬于火亡片瓦尺椽之庇叔萧相予济于艰难拮据卒瘏未尝自宁今幸麄就绪而死不克享悲夫自始死至于葬使其子主之礼也不讣于亲友非伉俪也不反哭于祖弗与祭也不祔于祖姑祀别室也子之丧十五月而禫既禫而除屈于尊也犹持心丧伸其私也铭曰女妇之徳无闻斯贤矧为人妾处之犹艰宠则为嬖疏则致愆若叔萧者卑以下人慈以畜已得夫以为家有子以为侣斯焉永藏其尚何傒
　　石桥居士史君墓志铭
　　史氏之孤端将以治三年十二月庚申合葬其显祖考石桥居士显祖妣伯嬴孺人于大洛原某书石以志之辞曰居士讳昻字公望吴江范隅乡石桥里人父曰廷用由学宫弟子员贡礼部入太学历事秋官选知桂阳县县故多豪有朱楚达者其魁也羣党更数十家羽翼之奸禁乱法倔强深山中吏莫敢闯其门县务废不治前长吏往往坐罪去而豪益骄扬自如桂阳君亷知楚达当过近郊伏吏卒拥之至楚达犹抗倨庭中桂阳君手捽之踣鞭扑乱下并擒其助乱者五六人悉死于杖下由是桂阳始可理然其党懐怒伺间竟缚桂阳君至京师时方厉缚官之禁羣凶十余人悉论戍辽左犹免桂阳君为庻人桂阳君生七子居士其仲也当家破产析之后躬节俭务耕织兼废举家用再起为上农时斥羡余葺垣屋具器用有衣冠家故习人谓桂阳君为有子成化十八年三月癸巳夀八十四而卒伯嬴氏黎川里人秦毅之女毅秦王府审理正昭旧同桂阳君游学故伯嬴归史氏甚宜其家先一年卒夀七十八生四男一女男曰俊杰英雄女有归皆前死惟一庻女在孙男女十三人端俊子也某与居士同姓而异出桂阳君之姑嫁黄氏生子中某之显祖妣中女也故先君子舅居士而端视余以兄铭其可辞耶系曰丰不终斯渥凶节有卒乃贞吉微兮妙兮贤者效兮不肖者诮兮
　　二殇孙墓志铭
　　二殇皆予孙也仲曰曽大叔曰曽立成化十八年冬皆病疹以死于时大生六年矣立后其生一年而先病十九日死予哭之伤心大为人颀首秀目惟沈静寡言笑未死前六月忽自诣从乡先生学授之书与字皆能记立则广额大口丰下爽朗解人意尝抱置膝上教以诗辄随口成诵意其长皆可教之以成今不幸尽夭可惜也已可惜也已初六安卫经历顾永芳善相人澉浦军士胡日章妙禄命术余以二孙叩之顾曰大也夭立也夀立也顶骨有异必然亢而宗胡之言则反是呜呼今已矣岂祸福无定言祥者不讐言不祥竟讐耶抑余之不淑致夭及兹耶抑史氏之不振天故弱其后耶是皆不可知也是年十一月廿六日予帅其父曰永钖者葬于小旬原祖墓北三步之外东上南首刻砖而铭铭曰嵗丁酉大实茁维戊戊立乃达壬寅冬胡尽夺孟月廿弟先折仲月十兄复灭小旬原葬并穴
　　处士朱君墓志铭
　　君讳忠字思诚姓朱氏其先吴江同里人也大父福洪武中徙居嘉兴思贤乡宣徳五年割思贤乡等数乡为秀水今为秀水人父达务本业致富长其乡税娶翁氏生二子君其长也甫弱冠见其父以税殿被笞即流涕走县官白以身代民闻咸奋曰不可累吾孝子繦属以输不絶税入更居最初浙右多豪猾尚兼并茍利人田宅子女则百计图之必得乃已至有杀人者郡县多为所饵阳黜而隂縦之民死齰舌莫敢吐一语根盘蔓缭牢不可解君独以非义不为其侪辈皆笑之俄有闻于上上怒诏遣大理卿熊公偕中使来按民前被虐取者多自枝以讼熊公悉草薅而株送之重者戮死收其帑轻者犹谪戍邉君管内以君故讫无一人讼者独得免于祸家人辈窃相谓曰微乃公吾属尽坐死矣君平生事父母孝能不违其志虽白首犹嬉嬉如孺子父母卒号哭不舍昼夜闻者莫不洒泣妻殁后十年方继士论尤多之成化辛卯十二月二日以疾卒春秋八十初娶同邑张完女前君四十六年死生一子廷瓛女二长归先君为继室次赘张壆再娶呉江孟盛女后君二年殁君天性整洁终日衣冠而坐如见宾客汛扫室内外一尘不生朋游饮宴嵗时问遗宁厚无薄未尝计家有无其视财利漠如也或推与人不惜家用是颇落有张某者尝贷人百金蕲得君一言成要约后其人负约不偿君代之偿昆弟或相怨尤君笑曰是诚在我也遇之如初廷瓛卜以卒后五年丙申二月十日葬君于中李原张孺人墓中而祔孟孺人于左命其子源来请某铭某义居君外孙分卑而无文辞不敢铭继母曰礼虽不为吾党服然详我父行业者汝也汝其毋庸辞乃不果辞既为之志又铭曰人竞取以为多君独少也彼凶于其家【居何切】尔宗克保也世无渊明徒【唐何切】往行莫能道也
　　鸿村居士张氏墓志铭
　　张氏之孤曰渊将葬其父泣告于尝所往来史某曰呜呼先君不逮养而卒也不肖孤渊不敢称述先徳惟是窀穸之事宜有刻敢以累吾子又泣曰昔吾祖困于役庾死狱中家破先君无一椽之居一金之产伥伥皇皇拮据勤勚积四十余年乃克有济也依于人而不负其徳复先业而不有其分成孤侄而不望其报与所以葢覆其子若孙者无所不尽其心今则已矣吾子名能文辞且辱与渊友其赐之铭是先君得不朽之托亦少逭孤渊不孝于万一也某以为近世呉兴诗人惟渊最晩出君子以其言雅驯一时作者莫能及是居士为有子矣斯可铭遂叙而铭之叙曰居士讳恭二归安县泰原乡后巷里人晩家鸿村人称为鸿村居士讳明二者其祖讳秀一者其父姓朱氏者其母成化十二年十二月十八日卒年八十一妻沈氏先二十有七年卒居士不再娶故其子无继母子男一即请铭者女一孙男三葬为字原用明年十一月十六日铭曰呜呼居士其生也难其成也难有子有年铭以永传
　　何以髙墓志铭
　　成化十有一年嵗乙未冬十二月戊戌金陵何以髙卒明年丙申春正月丙辰其家即葬于江宁县新亭乡王墓村岳家山之原后阅月友人松陵史某始闻君之讣既为位哭亟使人以币走吊何氏且寓书告于府军卫千户姚世昌曰以髙吾子之友也今不幸死其子幼未能乞铭敢以累吾子又曰凡今之得铭于墓者率多有势力之家其贫而与无后者葢阙如也夫以髙之贤而不获铭使天下后世无知以髙者吾党之责也吾子茍出而图诸是不惟以髙之为亦以为吾党説也越十年某克走金陵访而问焉见其二子曰瑭与琳者瑭之言曰吾父死时瑭生九年矣尚能记其执瑭手泣曰为吾谢史君不可复见也矣问其居曰贫不能存已售诸人矣问其墓曰邱木为族人所斩矣墓田为他人所夺矣呜呼生不能周其困丧不能致其哀殁不能恤其孤吾负吾友矣夫乃从瑭録其族世名字买石而志其墓辞曰何氏之先江都人有讳海者以闾右卫南京寻调北京而其子讳清者实从焉今有为府军卫指挥其孙也清之弟讳信者留家南京是生君君讳昂以髙其字也性聪敏好读书初事举子业寻弃去学为诗造语清丽嗜酒善音酒酣悲歌慷慨旁若无人家素多财尝懋迁江湖间所至与其贤豪相徴逐啸咏穷日夜不厌父卒君不能自出畀所亲往贾而共其利信而不疑不与较盈缩故所资日损晩年度不自振益肆意纵敖酒馆间以取适遂成疾以死夀五十二配石氏无子先君卒而妾产子男即瑭琳女长嫁冯玉留守后卫千户次尚幼姚世昌讳福一字天锡于时号能古文与以髙交最厚以髙死后亦死故不克铭今年乙已实二十有一年云系曰学不求仕资以为诗贾不竞余乃丧其持得则为誉失则取讥嗟哉何君竟藏于斯
　　呉廷贵妻董氏墓志铭
　　董氏其先呉兴人世传其家有十丈梅当宋髙宗居徳夀宫日尝其华辄驾幸视之故号曰梅林董云国朝永乐间梅林之后有字廷章者赘呉江钱氏为之壻遂为呉江人硕人考妣也硕人讳如玉嫁为同邑呉廷贵妻性慈孝贞静事舅姑无违礼婢使小有过差未尝笞之其声气笑言不闻屛帏呉氏方聚居羣从兄弟十数人一时娣姒多出诸大家咸以侈丽相尚钱与董又富倾邑中而硕人泊然无好其被于首服于身者皆嫁时所具不少益也廷贵性喜客餽赠饮燕务过于厚家或不足至假贷给之其季中书舍人朝用久宦不归诸女之既嫁者凡嵗时问遗暨吉凶庆吊廷贵率顾恤之如已女硕人相之无难色朝用丧其妻京师书来欲廷贵往商家事廷贵为之往以疾卒硕人惟恸哭而已无怨言婚嫁诸子女以家有无大小适称无私厚成化二十三年九月二十四日以疾卒年五十五生四男四女男曰铭曰钊曰钺曰鈇女长三人皆有归其幼未嫁而殇孙男四人孙女七人将葬铭来请铭予惟世之女归专恣者往往逞其才辨蕲自表见虽其夫与子共存皆莫能制之故有接宾客纵燕游涖僮仆以为能殊不自知其非使闻硕人之风宜若少媿矣然有见而不悛者独何人哉则硕人之贤其可不铭之以警若所为者是为铭铭曰维成化二十三年其嵗丁未其月癸丑其日壬申哀子铭奉其母董氏之柩祔于父呉廷贵之墓乡曰范隅川曰韭溪原曰亢字既宁且利以永昌于世世
　　殇孙曽懋铭
　　维史之先太史后命氏以官去上久其迁呉江自仁叟禾水之隂世相保有永龄兮沈为妇子生命名曰曽懋【叶上声】治八年嵗在卯生始四周疹斯咎六月癸亥尔其夭小旬之原祖墓道殡于归安墓之右明年三月日丁卯葬从先人厥南首生不夀兮死速朽铭以藏之庶知有
　　行状
　　曽祖考清逺府君行状
　　府君姓史氏讳仲彬字文质清逺其号也逺祖崇以功封溧阳侯遂家溧阳传世二十有一而清河令讳惟肖徙终南又七传而翰林集贤院学士讳懐则始迁呉中为嘉兴县思贤乡人族贵而蕃里中数十百家不间他姓人谓之史家村元季有黄翁者居呉江范隅乡穆溪里史与黄虽异府县然其居皆在两境上往来甚密黄无子止一女故南斋府君以仲子壻焉实东轩府君也入国朝占籍呉江遂为呉江人而嘉兴今亦分为秀水矣东轩生清逺府君府君幼佚宕不覊任侠行权喜趋人之急洪武中法制未定贪縦者多勦民以自润民怨苦之府君因民之欲与诸少年缚其魁献阙下敷奏详敏天子嘉之为戮其罪人特赐食与钞给驿舟传归于家逺近称快而豪猾始敛手不敢为非矣东轩公忧之曰我家世醇厚汝所为若是非史氏之福也府君谢曰儿幼尚气耳长当悛也亡几忽谢遣故所与游者改行自励务为恭谨每出入遇人无贵贱必先下之以俭自持常时一钱尺帛不妄用至所当为虽甚费不靳也用能以力田起家甲其乡推择为税长时连嵗水旱加以军兴调发剧甚民敝或逃去田多污莱税不入往往累及长府君曰田不辟而望税之入得乎故所设施一以农事为本又以为农出于人力务爱养之使其不挠庶得尽力焉乃约束管内自己以下不得取民毫毛利民多感悦转相告语流亡复归当春则令田甲检视耕垦五日一具报躬自考课有未辟者则召其人诘责之若缺农器及人力种子则赒助之更谕亲戚假贷之计亩至秋责偿或惰慢不肃则杖而狥于众由是人相劝戒垦田大増府君又劳来不倦为相视原隰所宜指授种树之法粪治之方敛获之节秋果倍收民皆有余税入居最县官誉之荐之为下其法诸乡终洪武之世治水诸使行县则推使居前应对遇有干生民利病必反覆申论之不以威愓而止洪熈初诏天下户絶而田芜者除其额许民自垦而薄税之然法令重失实者官与长连坐死胥吏辈舞文要求百端哗者又持短长以快其私他人摇手触禁不敢报府君独慨然曰此天子徳意也可惧祸以殃民乎遂条上奏可得减税若干府君家无私焉老幼泣谢曰微公吾属不沾上赐矣有黠民当运粮负其才力百计求赂冀一脱府君执不许其人愤且耻乃诬府君不法事台下御史治防御史当代任逮府君下狱不即治府君竟死后御史至辩所告事无纎毫实即坐告者以死府君寃始白府君沈厚寡言人不见其喜愠时临事不计利害惟义之趋居家孝友待人不欺人亦乐为之输诚重然诺自结发至老死未尝食言春秋六十有七卒之日宣徳二年三月十日也配孺人沈氏讳淑宁澄源乡上沈村沈徳载女少府君一嵗生择对不嫁年二十始嫁相府君大其家后三载卒合葬于小旬原子五人晟旻昊昌昂孙十有一人先君珩居长嫡府君尝曰在礼嫡庶异礼秩吾当推行之一家故析产俾诸子不得与长子齿且曰后世子孙守此家法毋废也呜呼府君之所以劬宗焘后保我子孙于长久而墓上之石未有刻辞葢将有待也今诸祖诸父殂谢畧尽【鉴】属当府君小宗之继而不肖无似不能以致显扬使有闻于时追维先徳之在人犹耿耿未泯虽不逮事以考徳论业然内侍家庭外询故老亦畧备矣用敢状其万一托立言君子以图其不朽焉成化十五年三月曽孙男【鉴】谨状
　　先考友桂府君行状
　　先考讳珩字廷贵姓史氏号友桂人或称桂轩居吴郡松陵邑范隅乡穆溪里濒溪多黄姓故又为黄溪里其先世居浙之嘉兴自东轩府君馆甥于黄遂为黄溪人至清逺府君力田起家为税长义不倍取治税如治家事名籍甚生五子溪隠府君冢嫡也性至孝不渝先志家事又甚理先君幼端重静黙不事事咸目以不慧清逺独竒爱之尝抱置膝上夸谓客曰他日佳器也第吾不及见耳濒终析产诸子命不得与长子齿意欲以次传及之且曰后世守此法毋变也十嵗母黄氏殁祖母躬抚之稍长崭然露头角出语惊人甫冠即代父在官时郡县多逋负朝廷遣使督之员众馆传不能容散处祠寺中悉满供廪日靡不赀邑又当要冲道过者无宁日求索不问有无咸取办于长长复箕敛民以应不宁厥居往往遁去税入愈不充督者继至吏卒手文檄日呌嚣道路间逮捕盈狱凡为长多家破先君善应之无滞事亦无病民家得免于毁邑长贰曰彬有孙矣推继为长不贷豪猾茍犯约必痛治绳削乃已至细贫则时有纵舍未始肯猎民毫毛利民故畏其严懐其恕而服其亷争如期集税为一邑最居久之竟谢免强起之讫不肯就尚书比部谢郎中巡抚东南尝召问利病先君条对甚悉因访以学以不学辞曰汝富家子年少今不学何待先君闻语痛自励日取诸书课读虽甚冗不废间从明师友相质问凡有关伦理则黙识思践行之餙章绘句之习一不加之意也又善记资治通鉴论上下数千年间治乱贤不肖如指诸掌初谿隠尝作祠堂甫成而卒先君考礼作祭器务合乎古不详备不止将有事得日则宿其族人昆弟临事爨濯必亲视鼎器必亲馔羮胾葅醢必亲荐慤而信如见其所祭者卒事防馂献酬毕各就位爵行无算尽欢乃罢或一事不尽则不怿累日择鎗字围常稔田八十余亩以供祀事既徴文示子孙又定约若干条并刻石祠下大抵以严嫡庶尽诚敬务丰洁为教尤恳恳于怠忘之戒辟家塾延周伯器夏原善主之命【鉴】从之游里中来学者不计也二女兄蚤寡家业复凋谢姻亲无一闯其门先君抚成诸甥于凌氏甥尤加意焉为之冠为之娶为之田为之室庐葢张氏甥稍自树也重然诺茍一语出口虽百费不为惜或讥笑之曰财可得信不可失也尝与人期将行适贵客至行则傲客弗行则失期曰吾岂可负成约乎讫谢客以行尚气敢言遇可言处虽王公大人不为屈人有过面数之至颈赤毛防不少恕然不讦以私故人亦不甚怨闾里间交恶者咸来诣先君先君出片言决之即定其用心平持论公好恶无所偏一以义为准不期服人而人自服之故不为义者毎相谓曰史桂轩得毋知之乎知之将不直我乎士有挟一艺者造门识不识皆宾礼使人人得尽其情其学行名海内者尤慕之如饥渇随所至折节下之不敢以年望故骄士士以此益亲附之故先君名得士酷不信佛老巫觋斥絶之使裹足不入门尤嫉堪舆家言以为兴废贵贱夭夀天也岂术所能移初祔葬母于姑侧及葬谿隠将迁柩合葬议者谓不利后人譬止之先君一不听曰吾得朝合葬父母即夕死无憾矣利不利勿论也尝作亭道旁买田具浆茗饮道暍者为棺槥以葬贫者不喜饮而喜客客至无不留或三日客不至则怅然如有所失有呉某者尝坐事亡抵先君众为之惧先君曰其兄吾友也茍事觉吾当连坐卒脱之于死竟不一诣谢众为怒先君曰吾岂责报哉遇之如初隣郡无赖者数辈日凌轹吾土辄飞文以诬得贿则已与较则连结奸吏为夤縁多不得直遂大为奸利奴视吾人指取所欲得如已有先君屡使人谕之自若也度不惩艾不已遂白诸官咸伏法父老泣谢曰微君吾属尽矣邑大夫闻先君名屡招赴乡饮辞曰齿与徳俱未奚可哉卒不赴邑大夫屡虚其席嵗大祲出粟七千石以实邉及赈饥天子嘉之钖之命服仍诏有司旌其门曰尚义先君拜命退避若不敢当一日忽为书召尝所往来者与饮告以付家事于【鉴鉴】泣涕辞不许众为【鉴】固辞先君曰当容我以娯老遂不敢辞自是日婆娑于宜晩楼中不复问人间事琴诗自娯甫一年忽得疾疾三日家人祷不使知先君微闻曰我未死汝曹遂欲壊家法耶死生命也鬼神何心哉又六日暝成化丁亥六月七日上距其生之年永乐甲午四月十日夀五十四先是与数客避暑瞻緑亭各赋诗刻竹上客有张子静者末二句云白髪侵侵人昜老南风亭馆几回来先君叹赏以为有理讽咏至再三客去疾作竟不复一登不虞其为防也未五十时已预治后事棺椁衣衾之属无不具至是盛暑中得以敛吊者皆叹其识之过人先君修髯长身风度凝逺每出入道路咸指目之其胸次豁如也内外一致不謟笑不作媚人语不匿情餙貌待人不欺人亦不能欺不干人以私人亦不可干以私也家众数千指一以至公驭之赏当其功罚当其过信任当其才无甚爱亦无甚憎者垣屋什器不茍作作必工致朴古下至草木几格食饮器亦斩斩中绳墨虽有疾衣冠见人坐立整如也初娶张氏即先妣同邑烂溪里人本凌姓今太常卿信从姊也因大父霄壻张氏父昱冒焉永乐甲午十一月十日生生十七年归先君归如其生之年以正统丙寅十一月二十九日卒继娶朱氏嘉兴人遗孤二长即不肖【鉴】娶麻溪李氏次曰铎妾张氏出也未娶孙三人男曰永钖永龄女曰素润卜以明年九月四日葬所居南小旬围之原祖茔西二十武迁祔先妣呜呼我先君志希乎古人行出乎今人泽及乎后人而不获膺大任享荣名跻上夀天乎天乎而有是耶而有是耶孤不肖不敢即死泣血以状其万一哀不能文质不敢诬惟立言君子矜而赐之铭庶几永传不朽呜呼哀哉呜呼痛哉谨状成化三年七月晦日
　　继母朱孺人行状
　　继母姓朱氏讳淑清嘉兴秀水县思贤乡人也大父达父忠母张氏正统十二年继母年三十二矣归先君为继室先君家故营蚕事然不能嵗尽善间一二嵗辄有败者继母业善蚕其初收也以衣衾覆之昼夜程其寒暖之节不使有过过则伤是为防种其初生也则以桃叶火炙之散其上其蠕蠕而动濈濈而食然后以鹅羽拂之是为摊乌其既食也乃炽炭于筐之下并其四周剉桑叶如缕者而谨食之又上下抽番昼夜巡视火不可烈叶不可缺火烈而叶缺则蚕饥而伤火致病之源也然又不可太缓缓则有漫漶不齐之病矣编经曰蚕荐用以围火恐其气之散也束秸曰叶墩用以承刀恶其声之着也是为看火食三四日而眠眠则擿眠一二日而起起则餧是为初眠自初而之二自二而之三其法尽同而用力益劳为务益广是为出火葢自此蚕离于火而叶不资于刀矣又四五日为大起大起则薙薙则分箔薙早则足伤而丝不光莹薙迟则气蒸而蚕多湿疾又六七日为熟巧为登簇巧以叶葢曰贴巧验其犹食者也簇以藁覆曰冒山济其不及者也风雨而寒则贮火其下曰炙山晴暖则否三日而辟户曰亮山五日而去借曰除托七日而采絸为落山矣凡蚕之性喜温和而恶寒热太寒则闷而加火太热则疏而受风蚕房宜卑卑则温蚕簇宜髙髙则爽又其収种时须在清明后谷雨前大起须在立夏前过此不宜也至于蚕叶尤宜干而忌湿少则布挹之多则箔晞之凡此成法而继母独得其妙他人效者莫能及又能节其寒暖时其饥饱调其气息常使先不逾时后不失期而举得其宜一时任事诸女仆又相兴起率励咸精其能故所收率倍常数传者始而惊中而疑终而信也其后益加讲求为法愈密所产益良前后几二十年嵗无败者时咸谓吾家有养蚕术焉嵗时得以充赋税供衣服佐婚嫁者葢不少也而禄命家之言又以先君始生之日为癸丑嵗在午月建己巳午火为癸之财蚕命属午死于己继母年月日皆为丙申其干与纳音尽属火故宜蚕云然徒委诸命不资人功非所以为训也初继母无子爱某如已出后侧室生子曰【铎】均其爱于【铎】又聘其妹之女张氏为【铎】妇先君卒【铎】幼继母所以为【铎】虑者无所不至也成化十九年三月二十八日卒夀六十八卜以是年十二月二十五日奉柩葬于小旬原从先君兆先君姓史氏讳某字廷贵号桂轩世家苏州呉江县范隅乡穆溪里先十有六年卒子男二不肖【鉴铎】孙男二【永钖永龄】孙女三曽孙男二【曽同曽大】呜呼我继母之殁不肖孤某不敢称述先徳惟是墓中之石宜有刻也谨掇其大者着于状
　　故中宪大夫江西南安府知府汝君行状
　　君讳讷字行敏苏州呉江黎里人也姓汝氏肇自商之汝鸠汝方赐姓受氏其后晋大夫叔齐以知礼寛以善谏见于春秋鲁相郁以徳化人著名后汉降及魏晋南北朝由隋历唐至于五代下逮宋元未闻有显者国朝汝氏居呉江者最多惟黎里为然十室其五他处所无也君之先故巨室以赀长乡税至玑丁嵗荒民穷负税不能输乃毁家以纾责底于贫乏思逺自幼能树立与其弟旻同心戮力经营外内济艰难家用再起于前有加君生未龀思逺卒祖母吕硕人念其子之不克享也与旻抚教君兄弟尤笃稍长补学宫弟子员景泰四年领应天府乡荐四试礼部皆不中然其间卒业胄监入礼部书奏牍厯满将选矣防选书英宗叡皇帝实録君试在优等成化三年实録成进御授中书舍人初考满锡之勅命阶徴仕郎又赠君父思逺如君官阶君嫡母黄氏为孺人封君少母许氏为太孺人君妻陆氏为孺人舍人之职以书诰勅为政绩寮寀轮次当直蔑有多寡于是朝之公卿大夫士重君书迹多蕲君书以为荣故其书倍于他人者十数然能不辞劳不伐善且却其润笔不受时人莫不多之十四年陞南京兵部武选员外郎十八年诰进君阶奉直大夫加赠思逺为员外郎黄氏为宜人加封许氏为太宜人陆氏为宜人寻迁郎中铨叙公平甄别精审人无间言尚书三原王公标望絶人凡所与夺人以为衮钺独器许君每退公则召君从容雅论无所不至君亦感其知遇报之以不欺二十三年陞汀州府便道归省丁少母忧觧任持服服除赴铨治三年改知南安府南安居岭徼下郡小土瘠而广货所由细民仰荷负为食大姓则居积致货不赀且多与要官贵人交利出入郡县为声势君斥去以絶有犯顾法何如耳迄无所下上至于细贫尤加意拊防爱之如子欲置鞭挞于无用必不得已而后施之厉而不苛容而不弛君子以为得体六年朝京师时以外官年满六十者罢君即日引归未几得疾患腰痛不能起面赤唇燥咸疑有内疡而医者执为痰火以补剂主之完聚滋毒竟以死七月七日也年六十有一君襟度夷旷行履完洁好贤乐善凡知名之士无不与之交惟于贵势若将凂之者避之如不及平易坦率表里一致善谑以和畧无贵宦习气尤好成就后进有顾景祥者贫而好学夜或不能具灯烛则露诵星月下为常质鲁且钝教者多谢遣君独怜之馆于家躬亲指授久而不倦景祥感奋成业卒登进士第由是学者日至称为周庵先生君生长富贵诸凡美丽皆其所固有而天性节俭服御饮食取给而已其于财利漠如也居官处家未尝枉已干人茍一介之取有鬻田既受值临当过册辄背约人为之不平劝君讼君曰与小人较自失多矣卒让与之故仕宦三十年田园第舍无所増益卒之日家无遗财君为文最长于诗格韵清和兴趣悠逺论者许为合作有学鸣集北游藁千余篇藏于家陆宜人先君十年卒葬于某原至是君之子以明年某月某日奉君柩合窆焉三丈夫子曰舟曰砺皆业进士曰霖尚幼五女子长嫁工部主事呉鋆次嫁金泽余在室孙男一人某与君世通家少君一嵗交于君者四十有三年始以友而终以姻钜细隠见无不悉也故状君行之实者托立言君子用图其不朽焉
　　故奉训大夫工部营缮清吏司员外郎呉君行状
　　苏州府呉江县范隅乡韭溪里呉君璠字朝用五世祖某读书能文时邑人张渊以文辞字画为元赵文敏公所知许某与之交莫逆故其子肃壻于渊君之高祖也曽祖衡祖为皆隠德弗耀至君之世父敏始大其家为税长而君之父以季弟为之服劳应役勤干过人尤善于应对长吏説之事多得请生三子君其最少也甫九嵗即补邑庠弟子员以勤自课诵习不怠考辄列前茅景泰七年以书经领应天乡荐天顺元年试礼部中乙榜辞卒业太学八年选书英宗叡皇帝实録成化三年实録成进御诏赐宴礼部授中书舍人而君之父母咸得食其禄同官以为荣六年初考满吏部以最闻皇帝勅曰国家命令所以播告四方训饬有位布徳惠而行信义者也而中书舍人实掌之职亲地密不轻畀人尔中书舍人呉璠发身科目擢任今官历年既深益勤不懈宜锡恩宠以旌其劳兹特晋尔阶徴仕郎锡之勅命以为尔荣夫居近侍典文翰士之位乎此者可谓荣矣然朝廷悬爵禄以待士葢进进未己尔尚专心致志以成其名式副训词母隳后效钦哉又封君父政为中书舍人封君母杨氏为孺人封妻范氏为孺人十三年君历任三考矣待选吏部久未得调例予告归而先后丁外内艰十九年服阕起复之京明年拜工部营缮司员外郎董理神木六厰神木厰掌大营造有宦者主之诸工匠咸属焉役大人众老奸巨蠧多窟其中皆根柢盘结枝轮纠缭不可动部官往涖者先以利啖之则牵掣操縦任其所为往往钳口噤声莫敢谁何否则使其徒蔑染文致宦者又从中搆之辄罪败由是相率为容黙诡随不可否事君独能先机迎探隠钩深破其关纽奸党计穷气沮讫不得施而陈少监者知稍自戢凡所隠占还之于官矣二十一年陜西大饥人相食廷议以太仓之积足支几数年而河南偃师县东所谓孙家湾者即隋唐之洛口仓也故窖犹在宜减漕米之未过淮者八十万斛令叅将都胜往输之移秦陇之民就食于彼而漕舟从淮入汴从汴入河东南舟人不习河事先往者多遭覆溺宜选清强廷臣先往相视水道疏浅濬淤及调习沿河水手分布漕舟使避河险于是工部尚书刘昭奏君名迹中选君受诏即日上道驰至河南往来相度靡有宁居而河水苦浅漕舟阻阂处处停留迁延数月犹未能达秦民又不时至君乃询访父老佥云大河之水其生有时正月曰信水三三月曰桃花水四月曰菜花水五月曰麦黄水六月曰矾山水七月曰蒂水八月曰荻苗水九月曰登髙水十月曰复漕水十一十二月曰蹙凌水君建议以为瓜蒂水生犹胶浅若此常年荻苗水微所仰者登髙一水耳水若不时秋髙气寒风水皆逆舟益濡滞延及严冬益不可行此一病也秦人壮者已散之四方矣弱者饥困成疾又顾恋老幼多不肯来假令能来关隘连属路非坦平登顿颠踣多致殒毙此二病也米停在舟久不输泻动移气序烝热隠盗耗失必多此三病也夫救荒之防利在急速今天时地利咸有所阻当为权宜以济之近来米商多从河南贩往陜西故河南米益翔贵贫者苦之今宜减价粜米易银赍徃陜西令彼自籴免其往复之劳为利之一贩者贱籴贵粜坐获厚利其来必多不烦劝督载挽至彼不得不粜则陜西米价亦渐就平为利之二此既减价粜米河南贫民亦霑其赐为利之三漕舟既泻运卒获归为利之四若坚守前防不知变通恐泽不施公利俱困进退失据矣羣官多是之即署奏如君议诏曰可逺近称便先是户部侍郎李衍以提督陜西粮储奏以汉唐建都关中自河入渭并通舟楫漕运转输以给京师遗迹俱在但三门集津河水急漕舟苦之请差官相度疏凿以通转运天子并以命璠璠乃躬自按行浮汴入河厯渑池履峡石抵陜州循砥柱观三门考隋唐转运遗迹尽得其説上疏曰臣愚不佞承乏任使周爰汴洛已厯十旬茫无寸效日夜忧惶方将归罪司宼而诏命叠至令臣相度河渭将通漕舟闻命惊悸不知所为但陛下愍念秦民轸其饥饿若切于躬而臣过为退托非効忠尽力之义也敢不奔问官守罄竭狂愚臣自汴至河自河至洛自洛至陜中间登渉水陆相视山川稽诸故实参以民俗乃知三门集津之险天造地设有非人事所能尽也肇自神禹始凿龙门河流东注悬水如障流沫成雨砥柱横截中流冲波蹙涛震荡天地南曰鬼门中曰神门北曰人门鬼门神门尤为险恶自古及今未有行者惟人门稍通木筏乗流直下人伏筏上与涡俱入与波偕出一遇崕石立为虀粉矣故隋唐以来皆不能通但于水次置仓转相灌注而已至唐裴耀卿创始于前刘晏讲行于后为法转密人习河险乃于河隂置河隂仓三门东置集津仓西置盐仓陜州太原仓使江船不入汴汴船不入河河船不入渭江船之运输扬州汴船之运输河隂河船之运输渭口渭船之运入太仓又于三门两仓之间凿山刋道凡十八里河船既输于东仓而陆运转输于西仓以避三门之水险复以舟漕西至太原仓渭船始从受之也耀卿三嵗漕米七百万石晏嵗漕米百十万石无升斗溺者然水陆之值増以函脚营窖之名亦糜耗不赀矣故当时有斗钱运斗米之説岂故为是劳费哉良以天险不可以人力胜也其间非无一二欲通三门者有烧石沃醯凿山通道弃石入河水益湍怒有舟经砥柱覆者几半河中有山号曰米堆舟入三门百日始上执标指挥名曰门匠谚云古无门匠墓谓皆溺死也夫隋唐之君皆都长安务广储蓄以备水旱当时物力丰羡才智之臣后先柄用莫不规为久逺之计讲求区画经数十年而卒不能通今乃欲一旦创行古人之所不能及者其亦难矣又况漕废已久河不行舟岸崩木奓所在断絶山石鋭利芒如剑锋若欲通漕并须修治为费甚钜不可以日月计也今关陜之民死亡畧尽萧条千里鬼哭兽游寂无烟火河南之民亦困于供馈疮痍未瘳就加保育犹惧不支乃复驱其伤残使赴劳役此何异于迫而投诸水火也伏望明诏诸司以大饥之后当务安养毋兴徭役以重其困则关洛之民生其死而肉其骨也若以为关中要地屯戍相望当广储以足其食但择才智之臣而任之使得推行耀卿晏法自足集事何必劳人益费以求不可必得之效乎疏上诏従其请初河南之民闻兴此役皆恐惧愁叹及令下莫不大悦明年工部奏以君与监察御史监抽芜湖竹木二十三年代还京师以邸舍未定寓崇文门外暴卒时四月十七日也君素强无疾是日朝退赴友人饮座客以年推君处首席君饮酒为笑乐甚观莫归而寝不见其有异也夜漏未上歘然而起仆于地则已不能言而子金在太学郝孺人亟令人走报城门下钥不得入而还气已絶矣哀哉君为人严毅居官有干局家事甚治井井然声嗟气叹僮仆畏之有甚于鞭挞者然知人善任人亦为之尽力在中书时尝颁慈懿皇大后遗诏至山东山东运率方伯宪使皆厚君以货君却不受寻副驸马都尉周景往平凉册加彰化王为韩王王享于承运殿嘉其无违礼有使乎之褒君又能力辞其赠贿人以此多之范孺人君之元配也同邑人卒先于君十年父大中蚤卒母凌氏以节自守诏旌其门节妇父显工部主事弟信太常少卿于孺人为大父舅也继室郝氏东安人子男四人出范氏者曰金曰銮俱太学生曰镇曰某郝所生也女五人皆有归金以治元年月日葬君于里之亢字原君之赴芜湖也道归呉江某从问陜洛事甚详今乂得君之遗事于其家请书其大者为状以授君之友为志其墓谨状
　　祭文
　　祭董仲舒文
　　呜呼天之将丧斯文也秦灭之天之未丧斯文也汉复之然学者殊途不合不公世主时臣随见迎合相如以词赋幸方朔以诙谐进惟夫子之所为在天人之三防论治人则本于明道语修已则原于正心徳刑取喻乎隂阳风俗推原于教化尊仁贵义黜利贱功使得谟谋廊庙则汉业庶几乎三代岂止襍覇而已哉守正不阿权臣忌嫉将置死地连相外藩卒使骄王革心动遵礼法此又人之所难能也故尝论之王覇之不分由夫子之言不用也礼乐之不兴由夫子之道不行也【鉴】去圣逾逺欲学无师千载一时道出祠下徘徊庙陛慨然兴悲行旅悠悠仪物弗备敢以诚荐神其享之
　　祭武功伯徐公文
　　维成化九年嵗次癸巳冬十一月戊子朔越二十九日丙辰诸生长洲沈周松陵史鉴谨以柔毛刚鬛之奠敢昭祭于故武功伯天全先生徐公之灵曰呜呼丙子丁丑之际天理亦几乎熄矣惟公不顾杀身灭族之祸起而救之然后君臣父子兄弟之伦一反乎正此葢天生我公以相皇明无疆之祚也功髙受谤逺窜南服乃天下之不幸岂独公之不幸也哉窃尝论之自有生民以来拨乱反正之功惟唐之狄梁与公而已然狄保其身公罹其祸此特出于身存身亡之异耳非智有浅深功有大小也使狄在当时与五王俱存其能免于三思之杀否耶悠悠之谈论人已然之迹以为监国病笃不日当薨神器自有攸属何必公之生事邀功哉羣议附和如出一口呜呼为此説者其亦不仁甚矣夫大寳不可以久虚奸雄之人常利国家有衅当此之时厯月不朝中外危疑咸惧生变万一有乱臣贼子窥伺其间则生民之祸未有涯也故公独决大防翊戴先帝宗社危而复安彛伦斁而复正四海乱而复治三光晦而复明此所谓万世之功也而谈者反有以病之其亦不仁甚矣且唐之武氏年已八十旦暮入地中宗已正位东宫民无异望彼易之昌宗辈直狐防耳非有絶伦之才过人之力也张崔之流胡不待其自毙而奉之顾乃旦夕聚谋称兵宫禁汲汲以迎复为事哉葢其所虑实有与公一辙者唐之诸臣既不见非于后世则公岂宜得罪于天朝哉今天不佑善竟夺公夀某等荷公之知痛公之殁用敢论公之大节侑此一觞灵其鉴之尚飨
　　祭梁都事文
　　维年月日呉江史某谨以清酌庶羞之奠敬祭于承事郎大宁都指挥使司经历司都事梁公之灵曰呜呼天顺之初我公来丞某从诸生旅见于庭独伟视余俾进而询其接以礼其与以诚公之为政既平且直吏无呌嚣民无惊惕事令惟敬而不茍从待簿惟容而不阿同十载于兹克满厥秩无怨在民去如至日民相上请蕲公令兹例不见许佐戎京畿南北悠邈我民其思曾未几何柩忽来斯迟公莫覩叩公莫知死生遐隔徳音永违受恩罔报孰知我悲聊陈薄祭哭之以辞呜呼哀哉尚飨
　　祭白茅塘文
　　东南之水呉淞既塞满为交流由塘入江以注于海久而上流壅滞水波微弱潮泥淤积而不通水乃不流农人告病使者躬奉天子明命尔疏尔决神其相之俾无灾害蚤既厥事尚享
　　祭家庙文
　　某嗣先业二十八年而不肖荒嬉无所增益为祖宗羞今倦于勤将以明日癸已传家政于嫡子永锡介子永龄出居浜东新居不敢不告谨告
　　祭外舅南庄李公文
　　维年月日女壻京兆史某谨以柔毛刚鬛之奠敢昭告于外舅南庄李公之灵曰呜呼外舅乡之善人朴而不雕质而少文孝友力行声誉日闻嗟我先君夙昔相与气分投合好以缟纻媒氏成言妻我爱女公女柔懿家室甚宜事亲奉祭相助靡遗婴疾累年蕃华不滋彼苍罔防夭阏奄兹嗟嗟我公秉此髙谊不以女亡遂相捐弃抚我有加爱我无替戊戌之夏某游郡西留连山泽经旬忘归而公遘疾病甚不医濒死犹呼欲与我辞匍匐奔还已殡西阶【叶】抗声恸哭悔恨曷追门衰祚薄满目孤嫠死如有知公宁不悲天字之原以为公藏卜于庙门日吉辰良敛弗及与葬焉相襄钻石陈辞以发幽光一觞永诀雨泪其滂庶几有神来格来尝哀哉尚飨
　　祭外姑计孺人文
　　呜呼念昔委禽获娶爱女遂由瓜葛托以肺腑嵗时问遗屡厪行人不较往复以废懿亲贤女不育加惠妾媵笃生子女夀我宗冠笄婚嫁烦于外家稠叠焜燿其礼有加某之不天夺其内助虽所爱亡眷念如故嗟嗟孺人逢此百罹丧其家督三女夭摧以朂孀妇淑慎其仪以教孤孙夙夜其规丙午之冬遘疾莫救原始要终仅得中夀寒暑变易奄逾嵗年夫君旧藏曰天字原启殡往祔异穴同瘗有无靡齐礼不克备挽者丧歌声哀雨泪非其子孙则在亲懿当柩叙哀陈此薄祭魂兮有知降此啐哜呜呼哀哉尚飨
　　祭唐医官文
　　维年月日故人松陵史某谨以清酌庶羞之奠致祭于亡友半隠先生唐君之灵曰呜呼成化之元余来苕溪将延名士为弟子师与君相见意气一时握手倾倒倐如故知某得子静君实尸之自尔以来情好遂笃我诗君和君书我复我愿为云与龙相逐道里阻修人事反覆历年虽多曽不再觌【叶】引领西望搅我心曲庚子之冬子静有丧匍匐往送乃与君逢【叶】大惬所望其喜欲狂秉烛夜话同一慨慷数其暌年十又六更【叶】人夀几何而此参商来日苦短去日苦长及时行乐此言不忘君顔益少君髪未苍仁者多夀其算莫量为别未几讣至云亡夭回夀跖天理茫茫嗟嗟夫子名满浙右风流文采后进领袖天与之才而不与夀乃令我辈犹言犹走畴昔有盟当游苕中终奉诲言以开我防孰知此来乃遘愍凶祗见子柩不见子容抗声恸哭涕泪无従薄奠在前君其鉴尚飨
　　祭陈味芝先生文
　　呜呼人莫不有死奚夫子之殁而独悲当雅道之陵迟胡哲人之竟萎峻洁无亏之行既不可复见矣中和不偏之气又安得而承之后生小子于何而取法微辞奥义无従而质疑往古来今之学已废而不讲穷精探之论其存葢无几惟洞庭之山东西而并峙太湖之水日夜而交驰彷佛乎浩然之气旁礴而欝积沛然之辞浩瀚而淋漓此后死者不能不抗声而恸哭涕泗而交颐某等少侍夫子故非等夷辱忘其年比于旧知覩光仪者有时饫道义者无涯莫不亢然乎其中畅然乎其支然夫子之病既不及执烛以照易而夫子之殓又不克持紾以奉侇惟寓哀于一奠魂庶几乎歆斯尚飨
　　祭张氏姑文
　　嗟嗟我姑逢此百罹生而失恃嫁而蚤嫠保孤嗣宗全节靡亏天道无知天其两儿不絶如线曰维孙枝教养婚嫁颠沛流离维昔显妣来归我氏与姑分合有类同气解衣相披彻食交馈天胡降虐母也遘厉姑来视之频复无替忧心忉忉伤悲出涕临终之诀托以藐孤执手相命就瞑犹呼姑奉初言信而弗渝劬劳顾复口瘏手据彼谮人者肆以巧诬东西责言实以某故【叶】嗟嗟我姑天命不祐居贫最久遭凶孔疚不肖如某愚而在幼乏不能周危不能救受恩实深懐之罔报【叶】此心莫遂讼言谁告【叶】嗟嗟我姑年命永终大陈之原惟夫子宫辄云其良卜云其従髙上坎中异穴同封奠以致哀号天致恸【叶】其泣有尽而情无穷尚飨
　　祭张子静文
　　呜呼我生尚少获诵君诗厥后数年始与君知维弟若子礼君为师君不我鄙惠然肯来曽未几时先人即世相之涖之繄君是恃论撰先徳以倡其类美无不传誉无不试南入于杭徴为声诗川浮陆走雨沐风翍邱园在望君爰告归厚徳未报中心懐之尔后廿年不忘旧好吉凶贺吊往来于道君诗我和我疑君攷髙情雅韵病药垢澡山颠水涯月夕花朝呼酒啸歌于以逍遥醉后狂吟夸竒竞髙窘难往复其声啁啁丙午之春君主于弟我孙従君庶几谋始哗民恶君诬之塞水主者罔察置君于理羣公交言犹以罪归含垢引瑕弗辩于辞君既受侮归而遘疾犹来余家力正师席医药罔功乃废朝夕舁归待尽怡然易箦书来告诀托我以铭畴昔有言敢渝此盟目眚祸余几于防行敛不及与棺不及凭日月不居往葬于墓镌石埋辞以永君誉君誉孔多铭不尽言记其大者以告后贤君如有知鉴此微意沥觞叙哀莫掩余涕尚飨
　　祭疑舫周夫子文
　　维年月日门人史某谨以特羊斗酒之奠敢昭祭于疑舫先生周夫子之灵曰呜呼富贵一时文章百世猗欤夫子独得其最淛河东西墓碣祠碑具出公手神设鬼施商尊浑然周彛文备不利于飱乃宜于祭强记不忘白首犹然回文倒诵屈其少年王师征闽往与厥选公在行间左筹右畧功成受赏仅幕沐阳不卑其官视民如伤当路信防置公司宼公辞上陈有诏谳赦恩汪濊其寃亦伸复官不居情在骏奔优游桑梓其文愈昌请者日来陆走川航监司郡守待若宾友字难义疑资以论剖公年既髙公徳益茂经营茧室在祢之肘爰俟考终亦葬其耦文成絶笔公忽告殂有同自祭无异挽歌昔我先君薄游燕市爱好人伦谒公旅邸归命小子尔其识之平生见士未获逾斯逮公南归始获委贽公曰异哉此子之至凡今之人率放于利子独不然有立其志褒凡奬庸谓为有知绪言奥论动为我师仰其盛大探其精微叩随响应虚往实归公卒之日某目废视病不致问敛不及檖负公厚徳慙愧天地公柩在殡公子又亡藐然孤孙举此三丧及门之士向哭交伤谓天不仁作善降殃公墓未铭公文未刻撰集校行后死之责公所著者名世弗疑空青丹砂人不用遗是区区者曷用淆之捧觞永诀哭余之私尚飨
　　祭业师菊轩夏夫子文
　　呜呼夫子徳巨量宏涵容无际来斯受之教无不类虽某之愚辱收蚤嵗晨光夕膏课督靡替曰尔为学当体诸身匪在多闻以窃此名爱物仁民本之亲亲其本或蹶其末莫振初闻是言信而未笃迨乎成童始知佩服自是以来恒以自朂孰非此言为之长育庚午之春某实新婚出公入私服徭应门譬彼禾苗怠而弗耘荒秽芜塞虽存莫伸夫子忧之赐诗讽谕千里之行止于中路废其前功其追若御温习旧闻庶几无斁闻命感发乃知其非日居月诸有能不堕修辞居业与人偕驰使非善诱终愚不移嗟嗟夫子仅跻中夀咸望期颐有疑斯叩天不憖遗一病莫救蠢尔后生孰与成就嗟嗟夫子今也则亡闻者恸哭岂惟吾徒教诏靡闻魂魄先殂嗟嗟夫子往葬于野匍匐送之涕泗如雨筑室独居斯义莫举负恩弗报虽痛何补嗟嗟夫子人孰不亡身死名灭不啻朝霜瓢溪之水其流汤汤千载尚名曰公之乡不亡者存繄维耿光写哀荐陈神其飨尝尚飨
　　祭李梦阳文
　　呜呼君之明慤赋畀自天繄外若愚在中实渊通不为流止不为邅宗族称孝乡党推贤具兹众美而不永年鵩集座隅鹤下堂前大梦不醒长逝弗还哭者裂肠吊者摩肩回贤而促跖盗而延天道茫茫何致使然呜呼哀哉嗟余内人实君伯姊君不鄙余视犹兄弟我往君迎君来我竢握手嬉游聨床卧起我愚无能遇事多否男婚女嫁惟君为理相通有无何分彼此君徳多有不胜其纪望开我防以保余齿胡为厌世弃我先死呜呼哀哉日月不居自秋徂春将即幽宅以従先人栁车既驾明器前陈悲风撼树落日生隂送子于迈兴我酸辛路隔幽冥欲见无因昔与人羣今与鬼隣抚棺恸哭子宁不闻铭子之徳碣于墓门奉觞永诀哀不能文呜呼哀哉尚飨
　　呉江县三里仓上梁文
　　伏以城江阳而置县爰自昔人屋水次以为仓始于今日事体关一方之兴建规模肇百世之权舆睠此呉江允称壮县赋税为甸圻之冠转漕供军国之需川浮以输既曰贮储之有所露积而受恒忧燥湿之非时况廪庾之费嵗取乎民而典守非人例居乎货前政谅流于姑息后贤盍费夫经营天假其时人宣厥效负隂向阳而定位地形正据江湖之交审曲面势以成图匠氏聿勤斧锯之事约之阁阁而千仓斯立筑之登登而百堵皆兴如翚斯飞其绳则直中涵巨沼将虞水火盗贼之灾周濬长濠用限内启外窥之患斯葢胸中具全室故能格外成大功爰相东隅乃规中奥如归亭复古之废将以宴宾偕乐堂志民之従聊为退食是葢有资于望察固非专事乎游观财皆斥经费之余于民无取力不夺农功之棘信役以时惟令君非百里之才故寒士得万间之庇太平气象鼎盛春秋如坻如京自此无烦有髙廪多黍多稌従今更为赋丰年咨尔郢人听余巴唱梁之东百里舟航一水通升斗也知皆贡赋愿天不
　　起石尤风　梁之西王山石湖高又低山下湖邉人蚤起粮船将发鸡啼　梁之南江湖交滙水如蓝灌注围田丰稼穑髙低齐説畮收三　梁之北舸舰迷津漕上国由来沧海转云帆河道无虞今帝力　梁之上举头红日葵心向淞江西畔太湖东夏屋渠渠新气象梁之下波光照见鳞鳞瓦大田多稼乐丰年伐鼔逢逢人作社伏愿上梁之后朝清道泰政举人和四郊絶壁垒之虞万室被歌之化江山自今古在官咏清晖能娯人之章风雨无震凌藏粟免红腐不可食之叹自今以往永久如斯

　　西村集巻八
