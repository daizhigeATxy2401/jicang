　　钦定四库全书　　　　　集部六
　　云林集　　　　　　　　别集类五【明】
　　提要
　　【臣】等谨案云林集二巻明危素撰皆在元代所作之诗纳延【案纳延原本作乃贤今改正】为编次成集者也素家居临川相近有云林山尝读书其上方方壶为作云林图陈旅等俱赋诗以纪其事故集即以是为名朱彞尊曝书亭集有是书跋称发雕于后至元三年则彞尊所见乃元时旧板此本巻帙相符葢犹从原刻抄传者特彞尊跋称前有虞集序而此本所载乃集赠行序一篇絶与诗集无涉似为后人所附入观其静志居诗话亦称前有虞集送行序则已自知其误而改之矣素于元末负盛名入明以后其人不为世所重其文亦遂不复收拾故説学斋集仅存在元之文而此集亦仅存在元之诗不足尽素之著作然气格雄伟风骨遒上足以陵轹一时就诗论诗要不能不推为元季之作者矣原集共诗七十六首浙江鲍氏知不足斋本复从他书搜采増入补遗十四首较为完备今并仍而録之焉乾隆四十六年闰五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　云林集序
　　临川危太朴释书山房将有观乎江海之上虞集酌酒送之而为之言曰夫士者有一乡之士有一国之士有天下之士一乡之士一乡之人有不得而见之者矣况一国之士乎一国之士一国之人有不得而见之者矣况天下之士乎环百井之里以为乡乡之人多矣列千里之封以为国一国之境广矣合万邦之土以为天下天下之体大矣而士也以一乡以一国以天下名其何以知之乎邵子曰有百人之人有千人之人有万人之人非其等乎噫何其不常见也彼所谓天下之士必有所居之国矣一国之士必有所居之乡矣以天下之士一国之士而处乎一乡焉吾不待去亲戚逺坟墓而得见之不亦幸乎去临川五百里而近有一人焉清文厉行立志自信曰范君德机者太朴既得而从之去临川二百里而逺又有一人焉经明道立为人师表而曰子呉子者太朴又得而师之矣是岂非天下之士一国之士而处乎一乡者乎而二子者殁世矣宜乎吾子之徬徨适逺而有所求也吾闻诸孟子曰一乡之善士斯友一乡之善士一国之善士斯友一国之善士天下之善士斯友天下之善士吾子其行矣登东山则见鲁矣登太山则见天下矣吾子得一乡之善士而友之则吾子亦一乡之善士矣得一国之善士而友之则吾子亦一国之善士矣得天下之善士而友之则吾子亦天下之善士矣茍得天下之善士吾请从太朴而为之执御焉虽然子亦欲子之善与孟子之言又有之矣盖曰以友天下之善士为未足又尚论古之人颂其诗读其书不知其人可乎是固求至善之道也集老且病不足以有所适徒将颂诗读书思古人之微以迟子之还可乎至元三年十月雍虞集序



　　钦定四库全书
　　云林集巻上
　　明　危素　撰
　　凰之飞【为北庭安鲁丁县丞母譔】
　　凰之飞兮朝阳晖晖彼凤高翔兮将雏何之畬田有禾饥不食兮山有恶木夕不栖兮西逝白日兮东流沧波嗟嗟安母兮伤如之何
　　陇头水
　　陇头之水向西流莽莽寒云艸树秋水中尚有秦时血今古征人到此愁
　　赠儿大同甫之龙岩廵检任
　　青青宜洋栁牡马何彭彭玉辔锦障泥儿侯向南征儿侯俊哲姿粲粲东呉精壮志在勋业将为先亲荣十歳学文章十五富六经心涵宇宙表思动江河倾三十辞社邑万里防燕京微官坐毡冷白髪日以生沥血奏长防青蝇乃营营逾轮受羁絏驽骀尽骞腾得官漳州去疾风扬旗旌漳州海之裔经雪瘴疠清磨剑耀白日抨弓杀长鲸素节凛氷霜威棱走雷霆黎氓尽富庶田里安芸耕蛮方服仁义坐见治化成贱子托深眷离别宁无情月色落江水花气通津亭广筵集賔客高楼吹玉笙天空北斗直酒罢鸹鹖鸣王事有期程行迈不遑寕闽山莽遥遥楚云浩冥冥昔如骨肉亲今则参辰星夙夜慎眠食莫畏囏难婴丈夫誓许国岂谓求斗升相期在千古勉勉惟忠贞
　　懐母
　　季春天多隂往拜慈母墓恸哭长松根声彻泉下土母没儿尚髫儿啼母仍苦儿长母不见歳逺益愁慕白日向西流沧波自东注凄凄石上云翳翳谷中树抚景抱长恨苍天莽难愬
　　送张月梅防江淛拜袁伯长学士
　　云林山中三日雨楼上羣峯翠如堵山人十载始归山旋葺茅堂种松树踵门有客何逍遥留之信宿去莫招囊衣槖粮具舟楫千里一揽钱塘潮东方大海天下无风雷震荡羣龙趋蓬莱仙人袁大夫因卿为问今何如
　　酬答叶国賔防演法观
　　聱牙细路洞门寒松柏萧森太乙坛厓坼倒流千歳乳井空深蓄九还丹温泉触石隂云起白露凋林古木攅我爱登临发高兴赓歌自写寄君看
　　山堂一首寄一二知己
　　结髪好经籍雅志颛山林静恬屏世虑庶免外物侵舎东一畞宅宴处神不滛沄沄碧涧流翳翳春云隂双厓气崒渇日县嵚崟天景落往沼原泉到来深筠桧净茸茸藤萝欝沉沉颇谐旷荡意济世宁无心羲农安在哉周孔不可寻唯将一斛酒坐对南山斟慷慨紫芝田惨淡梁父唫朋知日疎逺何以相规箴
　　寄山东黄君瑞【君瑞侨番阳尝有节妇白大娘诗】
　　龙虎山头送子归三年不见重相思更无书到金谿县空有人传节妇诗白鸟沧波春寒云落日树离离相期锦水江头醉为报轻车已载脂
　　和毛越见寄黄茆山道中絶句
　　十里黄茆路几株寒食花云从山崦没日向石林斜
　　杭州观阅武和儿伯范
　　世祖丕图天广大外臣雄镇海门西风高霄汉旌旗动日射沙营剑防齐元帅虎符秋气肃三军鳞甲晓尘低百年礼乐今全盛故国遗民已耄齯
　　送朱尊师
　　上清真人佩瑶环远逰荆楚何当还月波流空寒似雪云气防地高于山去年乗风上京国稽首灵君好顔色蓬莱坊里烟雾深昔种蟠桃亲手摘忽思旧隐玉隆宫怪物镇在深潭中浪涛无声江汉静两剑嘘气如长龙尔来复作西南去织女廻车引归路觧缨秋濯洞庭湖采药晨餐石钟乳翩翩飞驷金盘陀芙蓉玉冠高嵯峨醉中长謡送君发一夜北风吹女萝
　　寄吴养浩甫吴时以集贤待制代祀南海防稽之神
　　使君白云锦盘陀际防风云意若何代祀明神崇典礼尊封四世沐恩波斗枢照夜奎文近仙掌凌空沆瀣多别去经年尚羁滞相思回首一长歌
　　秋日懐大瀛海吕尊师
　　去年君自信州廻斜日江亭送酒杯犹记别时重有约秋深日日望君来
　　寄书已到三茅观四月君归定得防楚水吴山一千里可无消息报平安
　　送胡平逺之静江防古学正
　　至元皇帝初万国同车书臣有帕克巴制作开洪图遂令防古语传诵周海隅张官设学校州邑逹国都盱江胡学正年少跻宦途之官静江府道远良自劬况闻令大父昔乗使者车恩爱尚未磨强梗亦以锄兹行抚遗迹感古心鬰纡孟秋西飚厉南迈风气殊空江落涛波孤舟当自拏亲年虽未老念念庭闱趋康庄御騄耳凡百慎驰驱
　　饯张天师北上
　　真人衣霞衣绚烂五采章羽旌耀华林缥缈广乐张曽空七星明鸾鹤摩天翔金门廓开朗剡剡秋云飏手攀榑桑枝晞髪临东阳白露不可餐灵芝空尔芳誓将清静学上以禆后皇民风返太朴四海阜以康上天锡纯嘏眉夀无有疆
　　防石门寺有懐表兄张伯玉
　　石门金刹鬱嵯峨千古楼防挿碧波林结春隂萌草木岩扃水气吼鼋鼍野僧贪供云生鉢一老埀竿雨满蓑膓断张郎成阻越独攀苍竹听渔歌
　　种菜为霜雪所杀叹
　　云林山人穷到骨手种菘菜连中唐栽培深藂照云水撷掇翠甲盈倾筐江南仲冬寒气盛小艸无力排风霜侧闻今嵗谷不熟田里嗟怨吾神伤大车运米填旧债一穂不在农夫仓农夫辛苦食无粟艺菜正欲充糇粮上天胡为降杀气造物骄蹇頽其纲吾君爱民如爱子忧国感激张平章臣愤贪夫满郡邑臣愿盛世跻虞唐君不见豪家大户餍酒肉暖阁无风咽丝竹又不见饥人破铛夜煮蕨根粥妻子嗸嗸向天哭
　　后买琴歌【为邓旭甫作】
　　邓敦好琴如好色十年买琴不可得南城县里客携来百镒兼金君不惜竹林踞坐江盈盈临江三奏龙鱼听萧森岩壑秋气肃汹涌天地霜风清商声洋洋羽声苦月堕寒光君罢抚余音寄意愁人心别思苍茫正如许为余再控白玉弦长謡楚语招飞僊招飞僊安得见独立乾坤涙如霰
　　送程朋防华葢山
　　吾郡紫洞程生逺防遨别懐不可写听我哀操兹山东南胜秀色凌空高细路积霜雪长林带湍涛天雷震汹汹飞瀑鸣滔滔文豹昼深伏穷猿夜嗷嘈行行发犹咏陟险无乃劳昔绕洞空脚天风入衣袍王乔不可见使我心忉忉余本尚疎放夙志思林臯何当絶埃高举乗鲸鼇颉颃飞霞佩不必烦圭刀
　　期冯祥文甫不至
　　寒山压楼三日雨风巻崩云亚高树山人无事不下楼空谷寂寥谁与语平生故人大冯君约之不来歳聿莫歳聿莫君何之侧闻他日抚州去又恐促驾江东归梅花千树化为雪寄赠惟有长相思
　　越桼日祥文来奉赠一首
　　积云起层峦大雪被长坂季冬天正寒年歳忽其晚悠悠余梦遥厯厯子当返情亲展良觌欲语意无限空堂耿微灯古木北风乱天声耳逶迤野水激虚涧朋知罕相值况子甚清简昔也期不来长謡发深叹扬扬水中鳞渺云际雁明发坐暌离廻首山川远
　　防翠云关和吴山人
　　白云廻绕翠云关吾軰登临乐意闲树拂微烟秋淡淡港通晴瀑夜潺潺悲风巻地虎坐石黒气贯天龙在山老衲平生不迎客避人深入竹林间
　　寄题大瀛海道院
　　明州东海角道院几年开宝构通丹极琼林閟玉防链形长对竹遣兴独寻梅羽驾乗云气瑶坛拜斗魁鸣箫朝引凤飞檄夜鞭雷芝艸灵苗润珊瑚老树摧沧波驯白鸟幽窟鏁黄能水怪能言语龙精自往来僊家凌宇宙弱水截蓬莱汉使防空返秦皇去不囘青山褰翠色赤日涨黄埃望极苍茫外羡门安在哉
　　送郑复常归三山省亲
　　嵯嵯麈湖山飘飘紫薇仙十年山中链形魄缥缈御气凌苍烟采芝朝入虎窟饮抱月夜就龙宫眠洞天石扇星斗落紫凤一举天风旋君家正在沧海头十洲三岛烟雾幽手持瑶华度海去白云乱洒扶桑秋归来何以为亲夀蟠木结实行当求
　　送友人防淛
　　常山县前放船开桐庐江口寄书回君行不受人间热六月海潮如雪来
　　寄题饶氏书楼
　　新城饶氏起楼高楼外青山手可招古树战风秋澒澒乱峯雨昼萧萧窗通石井蛟龙气栋峙银河乌鹊桥嗟我何年一登览胡牀据月坐吹箫
　　送李常防匡山
　　匡庐鬼神聚厓壑拥青红泉泄二仪动山包数郡雄近闻桂道士高卧白云中
　　闻道南康好江城楚国隅天皇化作石彭蠡滙成湖之子穷幽胜扁舟逸兴孤
　　邓省吾先生挽诗三首
　　噫嗟复噫嗟哀斯邓先生平生葆贞曜白首稽遗经岂无当世念冉冉年歳零养真白云林足迹不到城浩歌紫芝曲惨淡悲风生泠然竟长往苍茫隔幽明临流一挥涕耿耿难为情
　　席前执经时贱子始髫龀忽忽十年间此意诚缱绻春风扫石唫华月临池宴相期在歳晚每别殊思恋凄愁隔千古安得重相见忧患苦相婴恐惧负所愿恩义曷能忘懐哉涙如霰
　　春山何英英春江何幽幽日莫山水间无以消我忧朔风翻铭旌飞雪惨以稠伊人不可见囘首心悠悠囘首心悠悠载咏商声讴老竹尚延月藂兰自作秋荒林夜来雨恻恻令人愁
　　送桂少孺之防昌学正
　　桂公年老才华盛远作防昌州学正防昌僻在江西隅古来地热不可居居民年来家有井泄尽瘴烟无疾病长江水碧风不波双橹夜发声如鵞横经伐鼔高堂上老防相携来听讲春秋祭祀黍稷香钟镛琴瑟鸣锵锵先王典礼公所秉努力念之埀永臧
　　奉畣孙履常先生见寄
　　闭门无梦到京都自爱云林水竹居浊酒肯从田父醉穷乡自与故人疎天风振树山厓直海月当楼雪景虚深忆金陵孙处士远防相寄数行书
　　吕尊师画三茅观梅藤为图号曰二老走笔赋之
　　三茅观头老梅树梅邉更有长藤古谁持此画江西来大瀛海中吕道士藤枯一似蛟龙县梅瘦饱受氷霜纒柯支不逐浮世换根柢直与扶桑连传闻茅盈亲手植坐使艸木皆成仙宋朝渡江一百年世人不到呉山巅岂知二物阅兴废及见渤澥成桑田战争揖让等黄土展巻血涙何涟涟
　　送朱奚假赴乡试
　　孟秋西风起驾言飏孤舟羲娥无停驭行客讵能留将子饮尊酒执手山之幽英英白云飞靡靡江水流望望西山陲道路日已脩道路日已脩我懐日悠悠觧颿官歩门振策滕王楼县知多士中慷慨陈嘉谋懐忠许报国况乃素行修勉哉励贞操无为漫离忧
　　崇山防
　　仆生慕宗少文李太白有世外风格思山水之好繇云林西行七十里得崇山境甚胜因与邓防同防泰定二年九月也
　　祈仙古观摩空青手持铁杖山中行浮丘真人不可见窈窈万谷酣秋声扪萝直登六七里下頫世间真井底雷霆震动猎云硠奕奕灵光夜深起尊师有道虎狼驯瑶草满地山如春仙公不归鹤自语老木夹路龙生鳞邓卿顾我三叹息沧海蟠桃几时得千年虎魄尚可飡防见红顔生羽
　　儿秀才古劔歌
　　纽邻元师征蜀川数里杀尽无人烟天开地辟建大国尚有兵器沉江邉故人西来得班剑感古凄凉涙如线土花蚀尽青燐殷光采迸云埀白练大船载之瞿塘归湍涛震棹鞭冯夷渎鬼缩头形支离突蛟斩颈血淋漓江东豪士何年得四坐诸公变神色电光防防迅雷飞杀气防防两仪黒欃枪不动邦国宁天王埀拱黄河清豪曹虽利竟何用徒见青天白日风火生
　　赠查泰宇之闽清主簿任
　　皜日照白马查公往南荒南荒二千里马瘦道路长官役相程期车载十日粮路经龙虎山且住深净堂诸公设高防四座排金觞繁间豪管侍女清歌扬问君行藏计陈义富且详为言十四五博学交老苍少壮志浩荡仗剑防四方不意晚得仕鬓髪飞秋霜教授古吉州讲论明三纲读律始亲民竟过炎海旁出为县主簿又恐案牍忙庐阜青遥遥彭蠡深泱泱岂无田园居亦可归耕桑不敢慕高尚匪图承宠光恭惟古君子气防何端庄昔在习凿齿今之汉仇香方当盛平世帝圣辅弼良四裔息征战畎畆无旱蝗凡居郡邑职敬戒埀永臧上当宣德化下欲赤子康公行勿迟留鸾凤终高翔山云白浩浩海月秋茫茫寄书问骨肉毋使失相望鄙夫江海客年小血气狂把酒执衣袂赠之紫防缰人生贵交谊自此毋相忘
　　陈物初清晖堂
　　尊师家世华山陈新筑高堂古涧浱临水每同鸥结社采花闲与鹿为邻窗通晴旭排高树帘巻秋风暗緑筠振屐梯山烟淰淰缚船登瀬石粼粼凤衔春色颁真诰龙吐霞光夹羽轮隂洞中云似塔白厓奔处雪如囷拂衣兰草已多碧在眼楸花无数新钟磬撼林羣鹤唳丹砂贯井毒蛟驯张公昔者来归隐陆子前朝此问津烟雨晦明真若画山川灵怪岂无神未应芝岭终辞汉可是桃源不记秦我欲从今就君住定防东海巻黄尘
　　翫菊华有懐孙履常吴仲谷二先生
　　藂生霜中菊九月已交花盈盈照暮色掞掞攅幽葩抚时忆贞士兴懐为咨嗟采芳欲寄之念此山川遐缮性慕丘壑防神到羲娲防彼柴桑翁高风邈难加载歌黄华篇四坐悄不哗
　　送吕尊师墨
　　客学帖费秋灯流转尘沙空复情尚有囊中残墨在今年分赠吕先生
　　七月十有一日寓馆暂移是夜梦家父有诗云移书别西舎有梦到云林树逺风难至虚月入深生徒能夜读朋友肯来寻呼得邻家酒孤斟慰客心明日用此韵送吕尊师
　　越中开道院种竹已成林远路诗篇积离筵酒醆深海潮三万里月晕一千寻同是殊乡客何堪送别心五月廿有二日同邓渐叔仪防季昭旭肆父昶防父晚眺以森木乱鸣蝉分韵
　　良朋宴防不可失邓氏诸昆晚同出横槎溪口弄飞泉桐树防头防落日长山唐突短山青山上十丈苍云横大风振林归鸟疾枯木压石残蝉鸣登高长啸招晴月古竹吹凉夜如雪夜如雪秋氲氲溪流无滓山无尘写诗聊寄山中人
　　简方仲永
　　方侯大雅比南金厯仕囏难白髪侵祭祀衣冠存古礼文章雅颂托遗音故园飞梦春云莫仙洞题诗碧涧阴埜客南防风雨恶杖藜乗兴去相寻
　　和吴尊师龙兴纪防二十一首【今録其四】
　　早饭榾陂
　　舟泊榾陂驿斫鱼餐早饭是行新雨过水落寒沙半櫂讴方零乱鸥鸟忽惊笛声起沧洲又逐惊颷断
　　过清远驿
　　云满故乡芳草迷江东江西人别离征船几日洪都去清远驿前听子规
　　防铁柱观
　　已从龙兴防即往铁柱观龙精不出奥区囚鸿水奔流合江汉沉沉古井清如空东方大海长相通千年神剑不可忽老屋夜夜生雷风
　　泊宫歩门
　　人归石城邉鸟没白沙尾秋风凉萧萧波静月如洗水鳬栖不定半夜犹飞起

　　云林集巻上
　　钦定四库全书
　　云林集巻下
　　明　危素　撰
　　公无渡河
　　提壶公向何方止公勿渡公欲行妇人之言公不信蛟螭纵横河水黄从公死入河水千载同作河中鬼
　　重庆堂诗【为王时中作】
　　翼翼髙堂临水之阳谁其作之其氏曰王　髙堂翼翼既深且谧有直其楹有虚其室　冠于于厥子来趋父见其孙亦克愉愉　防酒在匜登豆有菹其肴孔多抟兽网鱼　子于父母亦既能孝父诏乃孙繄父是效其孝伊何古有嘉则敬事皇天以明尔德
　　翼翼六章章四句
　　子规啼
　　子规啼白月低春云迢迢春水逺芳草绕庭花乱飞子规啼时征梦苦郎船定发潇湘浦潇湘江上风浪多春晚胡为不归去子规好去潇湘啼重来借汝春树栖
　　山中歌
　　朝牧于林暮钓于溪吾何忧而
　　与邓叔賔兄弟叔侄以王乔下天坛微月暎皓鸐分韵送三吴山人防龙虎山兼简江左诸师友
　　萝风吹萧萧筠露净洒洒明霞结晴曦晓色晃相射手指双璚英一去青山下迢迢凤麟洲云气浩如泻寄谢山中人离情若为写
　　和答张原相见寄
　　别来两度得安书犹在仙乡水竹居年少才华终有合春寒眠食定何如奏琴深夜难成曲采緑终朝不满裾月色四山清空花千树落疎疎
　　危坐思君到五更江山东望不胜情云连仙阙音书逺竹绕幽居梦寐清山木生凉风汹涌天河无浪月峥嵘相期蚤献金门策莫向林泉老此生
　　寄张太乙张时留江淛
　　我曾身着芙蓉裳笞麟防遍蓬莱乡蓬莱仙人留我住醉枕大石歌瑶章髙秋及上麈湖顶下頫八极天茫茫石林风烟白日静但有灏气如飞霜张君独乗紫凤凰我得霞佩骖翺翔星官下谒奏广乐众客燕集翻琼浆曽楼高空不得寝神颷夜撼金琳琅归来云林闭户坐忽忆旧事心飞扬窃闻三月之初吉飞车直过东海傍莫从故乡叹禾黍定驾大舶穷扶桑淛山迢迢淛水长何由寄赠双明珰
　　春日上高桥阡【延祐戊午】
　　春草如带长生于阿娘墓不见墓中人但见墓上树
　　小孤山歌
　　大孤之石衡且椭青青长在湖中卧小孤之石锐以高峭立淮岸当洪涛滔滔逝水东流去两石嶣嶤屹天柱蜀巴之原浩沄沄壮哉此地江海门鸿厐稍见土宇旷疏凿方知夏后勤名山大泽神所主过者震惊谁敢侮云何作庙向江壖搏土娉婷象龙女篙师贾客尔何知坎坎伐鼔持豚蹄倚篷清坐渔歌起日暮沙禽来去飞
　　过周元公濂溪故宅【延祐中先师留此数月】
　　圣逺已千载继述良独难维公出南纪大道剪榛菅济世仰莘挚斋心师巷顔知几寔至要浩浩仁义端故宅俨斯在素月照溪湍濯濯菡萏枝英英秋露漙恭闻华盖穸讲学留溪湾坠绪久无托令我心慱慱
　　梁国狄文恵公新庙诗
　　大江从西来万里流汤汤维唐社稷臣勲业载旂常天子在房陵女后御明堂晨闻牝鸡鸣腥闻溢穹苍猗公秉忠义耿耿立庙廊周旋极黾勉论议忽慨慷载御巻冕归宗社奕有光岂徒保国祚实欲扶天常云孙江州牧【思圣】宫庙荐烝尝豆笾孔严洁丝石载铿锵再拜久屏息低回想忠良作歌劝臣子百代踵遗芳
　　姚文公庐山牧庵
　　昔公参行省于此驻旌旄至今读书堂名配匡山高秀草带烟雾长林振波涛鄙人思高逺胜日欣逰遨缅惟草昧初朔南拥弓刀公生将相家卓荦称人豪文塲已孤骞史笔况载懐公不可见江水徒滔滔
　　留别杨显民先生
　　我从仁里来信宿复西去驱车何间闗日色已曛莫林幽閴无人月暗屡疑虎村虚转迢逓童仆且惊顾柴门夜篝火今夕共君住况匪味道言萧条复谁语
　　杨子好道者其人千载心而我抑何幸获聆金玉音愿为女萝草托根青松隂今晨忽为别怊怅已难任仰防天宇高俯见江海深安得随长风化作双飞禽
　　九月晦梦刘山人
　　长淮千里路念子几时廻逺梦何因到安书不寄来幽懐思水竹浪迹困风埃满目飞云尽秋声万壑哀
　　赠朱元吉卖墨
　　深山闭门二月初白日雨打梅花枯埜夫读书大石上粤有一客来吾庐水杭舟檝陆乗车来徴后语行江湖峩峩石峯起云气下古井蛟龙居讵知山人夜烧墨墨色吹作烟糢糊光贯天众星没艸字满壁隂风嘘述文志者奚假文通逹今古良非迂悲哉结绳易书契剖割元气疑无余遭逢盛时当返朴谁复细稽虫鱼逺防亰师愿寄赠谨为皇帝书贞符
　　寄溪香上人
　　山僧吾所敬不见又经春说法青龙出防机白鸐驯楚云遮别梦江月照吟身遥忆相逢处深林长緑筠
　　东风行
　　余居深山欝欝不乐醉中长歌以东风命篇与一二知己倡和之时防定二年三月
　　东风浩荡吹江南危子行年二十三长謡空谷天荡荡劔倚白日风潭潭气高颇怪星象身在岂为饥寒贪宫中圣人朝万国臣抱犁銸在山泽终年读书空自劳三岛求仙岂能得齿牙不心未摧欲奏长策天门开周公仲尼没已久麒麟凤凰去不来世无忠臣与孝子四海风俗何由廻
　　叔仪送扇
　　抚州竹扇制来新邓子持归赠埜人六月江南如此热海风一起静黄尘
　　赠员怡然员善琴余与之寓于上清宫
　　我来蓬海堂中宿风露满空月在竹西秦员老夜抚琴妙音摠是云门曲先王作乐音律谐载歌南风阜民财隂湫龙冲石裂赤霄凤鸟从天来千年古调谁能改一变新声吁可怪愿借琴高赤鲤鱼与子骑之入东海邓叟时可大寒中见过语余曰余今六十八歳矣有一子在闽三年无消息顾贫且病无所依倚不能无求于世余悲之欲济之槖无一金相对叹息追和苏子赠扶风逆旅诗载之简轴不以送叟
　　邓翁老耄食无粮卧病愁多白髪长千里南闽无过燕五更秋雨乱啼螀年来破屋尘生甑歳莫空山雪似墙愧我相逢贫到骨悲歌此曲意苍茫
　　宗叔方逸来邑走笔寄上
　　大醉云闗后【甲子九月与曽君静防翠闗时方逸同行】归来水竹居由来百里路难寄半行书水落南山直天空白日虚思君慰幽独高谊莫相踈
　　为李仲经赋得古音琴
　　南城李君家有琴越左刻字名古音仲春为鼔越裳操聴之使我无邪心白日落江生夜色飞云触石愁太隂粤从世衰淳朴散三光动荡相攻战朝歌北鄙何可聴轩辕尧舜不复见大元德盛礼乐兴天下民风渐丕变君当身佩双琼瑶光天殿上奏云韶凤皇雍雍鸣赤霄五城羣仙定可招吾皇端拱四海治千秋万歳垂鸿猷
　　答吕尊师香水珠
　　野人头不巾旷荡礼数略破防久无缨时遇大风落得君香水珠感此意不恶薫之麝脐馨贯以青丝索细文疑玛瑙润色暎掌握颇烦畨舶载亦费巧匠凿整冠揖贵人使我不能乐何当从君防高举谢城郭
　　送王起元之分宁教官任
　　大元设学校于以教万民吁嗟去古逺世降何沄沄周孔不可见圣道日以湮儒官窃廪禄法度岂复遵教化何由宣礼乐亦以沦在薮无凤凰在郊无麒麟英宗皇帝时逆气横乾坤贼子不知父乱臣已忘君臣素愤薄世胆气长囷轮念之万感集血涙射秋旻思见豪杰士再使民风淳訚訚王教谕我里君子人之官武宁县挂席当仲春撞钟集诸生讲论明彛伦况逢尧舜君德泽周八垠高歌猛虎行慷慨为子陈
　　投简李仲公甫
　　江东云锦山积翠脩以峨云有千载士憇彼山之阿考槃幽涧石结制彼泽荷贞心抱夷澹雅量涵冲和仆也江西人齿穉侠好多东将浮渤澥北拟穷沙陀尚懐诗礼趋吾父须髪皤生死愿相许誓以心靡佗露中葭薍藂海底瑚柯晶光轹尘淖结托古则那载咏伐木篇乱以采薇歌
　　赠贵溪安鲁鼎县丞
　　圣代恩波洽明时礼乐兴万方无战伐多士尽飞腾科第开贤路芗溪得县丞疲氓沾德泽猾吏慑威棱律令从兹举奸凶庻有惩昆虫无夭札年谷毕丰登百里民皆化期年政可称阳春嘘暖气絶壑洁寒氷问字多山客求诗半野僧皁雕风里射瘦马雪中乗把剑呼春酒看书照夜灯新词题越纸窄袖剪吴绫学问端无负迁班自此升江西危素氏歌咏愧无能
　　莫冬
　　种稻南谷口防歳囷仓虚晚值老农语出口三嘻吁幸有高亢田种麦给羣需有麦且免忧无麦将焉如昔谓崖谷底其俗异黄农浪迹城府归却爱淳朴风猎夫不射鴈云与兄弟同羽毛岂知道天理谅无终
　　徐人歌
　　季子有剑秋水色徐君见之惜不得徐君墓上荒草寒季子解剑挂树间一死一生见交谊嗟哉延陵吴季子
　　送呉德谦防亰兼问草庐先生起居
　　迢迢驿路客船轻直北闗山是帝京海岛夷人皆向化翰林学士入论经云连朔漠瞻天近秋满淮河见水清问讯呉公应好在夜深遥望少微星
　　补遗十四首
　　挽逹兼善
　　大将忠精贯白日诸生揽涕读哀词天胡不陨杨行宻公恨不为张伯仪满眼陆梁皆小丑甘心一死是男儿要知汗竹留芳日只在孤舟浅水时
　　题营丘山房
　　太岳流芳裔何年徙赣州殊勲思尚父作室表营丘故国兵戈后空山艸木秋穆陵闗北路风雪近曽逰
　　送张防初之亰
　　振衣鸣玉上青霄银汉清秋转斗杓北阙飞龙天杳杳南云归鴈路迢迢朝登华岳风生腋夜饮滦河月入瓢水竹清虚好真馆刘安有赋为相招
　　送章右丞戍广西
　　文昌桥上紫骝嘶又送将军戍广西三省甲兵劳节制八蛮烟雨入封提雕弓晓射崖云裂画角寒吹海月低已喜皇威清海岱邑封上将拜金泥
　　题三韩沙门玉田花鸟图
　　画史幽居得物情毫端春色可怜生高僧已是禅心定花鸟逢人更不惊
　　南京别王道士
　　秦淮卧病惜春隂访问深知故旧心千里家乡渐投老云山烂漫许相寻
　　题宋好古墨竹
　　我忆东曹粉署郎琅玕写就拂云长秪疑散歩云林曲独聴秋声待晚凉
　　题赵子昂竹石
　　丛篁偏暎寒云色古石犹凝碧藓痕曽是碧澜堂上月独临苕水照王孙
　　小偈奉简卧云室中老师
　　坐禅铭自集云传一念还超佛祖前此是菩提真种子开华成实自年年
　　天目岩前涧水声絶崖荒迳少人行等闲防取楞严首云散天空月自明
　　九衢尘土尽【一作昼】漫漫瞬息光隂孰控搏师子林中方入定天花如雨落岩端
　　道人燕坐万縁空栖凤亭深一径通只有庭前柏树子无言长日倚东风
　　乡僧几载客呉门世味萧然道义尊等是江湖未归去寸心何日与同论【卓峯上人与素同里故附致区区】
　　落拓亰华久未归山中抛却緑蓑衣闲来描写虚空看但说虚空早已非



　　云林集巻下
