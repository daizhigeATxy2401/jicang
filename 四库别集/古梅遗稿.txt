　　钦定四库全书　　　　　集部四
　　古梅遗稿　　　　　　　别集类三【宋】
　　提要
　　【臣】等谨案古梅遗稿六巻宋吴龙翰撰龙翰字式贤歙县人咸淳乡贡以荐授编校国史院实録院文字至元丙子乡校请充敎授寻弃去家有老树因以古梅为号尝为之赋而并以名其集其见刘后村诗有云诗瓢行脚半天下多谢先生棒喝功又巻末附方秋崖和百韵诗其书后内自称门人且言以诗正法眼受记于仆又方回尝谓其诗有惊人语乐府诸篇尤所深喜而黄山纪逰中所最契之鲍云龙亦当时名士可知其师友之间渐渍者深故所为诗清新隽永具有思致足耐咀吟迥异浮滑陈因之习程元凤序许其句老意新殆非虚誉集中有内丹诗外丹诗又拜李谪仙墓云经营紫河车破费十载功金鼎驯乌兎炎炎丹光红又楼居狂吟云偃月炉深紫气浮红铅黑汞六丹头是龙翰别有得于炉火修炼之术者葢亦俞琰之流亚也乾隆四十六年十月恭校上
　　总纂官【臣】纪旳【臣】陆锡熊【臣】孙士毅
　　总　校　官【臣】陆　费　墀









　　古梅遗稿序
　　阅呉君式贤诗句老而意新咀之隽永殊非苟作闻其闭户读书孜孜忘倦经传子史靡不究心所以膏其墨端者有自来矣虽然学所以修身多识前言往行所以畜徳徳裕于身则措诸事业光明俊伟岂曰能诗而巳式贤勉之程元鳯序










　　钦定四库全书
　　古梅遗稿巻一
　　宋　吴龙翰　撰
　　晓发姑孰城
　　鹃啼惊梦敧春枕花落迎风打晓窓携杖搀先出城去角声吹月堕寒江
　　浙江姚楼观水月
　　翠滚玻璃万顷秋长江又挂水晶毬水光月色梅邉客今夜会盟江上楼
　　晚舟过临平
　　烟钟舂起夕阳愁淼淼临平春事幽惟有风蒲爱吟客岸邉缭乱绾行舟
　　春晚留淮上
　　淮山歴歴春云澹淮水汤汤夜月辉此处杜鹃啼不到江南行客未成归
　　赠谒士
　　一掬乡心寒似月半生行迹过于云春风满担诗千首是处青山留得君
　　白纻词
　　吴宫烟水碧迢迢琼楼十二凌青霄北方佳人顔如花素衣濯濯明朝霞云母屏风珍珠箔香销金鸭春寒薄璧月流光罗绮筵白纻舞残月欲落君看月落夜潮平吴江濶兮越江深吴王醉越王醒
　　嘉禾舟中
　　天与东风便千钱买一舟嘉禾三月路阴木四山秋埜色缄诗思防声替客愁烟波渺无际是处可盟鸥
　　嘉禾沈园
　　景物何其异虚岩人力成清池沈鸟影高树落蝉声花日楼台丽香风帘幙轻我来一吟赏不惜买杯倾
　　重阳客中
　　愁里重阳近他乡酒易酤秋风诗髩短寒夜客灯孤笋笠月穿破荷衣霜打枯有懐吟未就端不为催租
　　见刘后村先生
　　天禄臞仙后代孙巍科防世属名门千年絶学追先圣四海真儒仰后村直向天边扶日月只从笔底转乾坤年来诸老凋零尽惟有灵光独自存
　　玻璃万顷海天秋相国如居天上头锦帐围山丹荔熟银梭织水子鱼逰地灵自古称多士人物当今列上流二季一翁家学在湄洲即是蜀眉州【先生莆人二子能踵其学】雪碗氷瓯淬笔锋篇篇琢出玉玲珑鹤鸣逺岫千林晓鲸展洪涛万里雄暮雪寒梅吟思外春风芳草梦魂中诗瓢行脚半天下多谢先生棒喝功
　　骑却青鸾上禁林岩岩声价重于金花砖日转琼笺暖莲烛星归玉漏沈翰墨挈来三昧手丝纶画出九重心春风已筑沙堤路天上虚皇属意深
　　西湖曲
　　十里风光烟水白嵯峨帝城紫雾隔笛声吹断蒲叶风鹭飞界破青山色湖波鳞鳞织成縠翠葢红幢机上簇长安冨儿美少年马行紫陌香尘扑画舫谁家窈窕娘半额鵞黄时様妆玉手折花娇无力花枝斜挂银丝长隔花踌蹰意相属稍稍谈笑闻余香夕阳西下汉水逺无计问覔双琼珰巫山高哉但入梦安得插翅飞其傍君不见吴姬采莲自唱曲君王尚在舟中宿
　　拜林和靖墓
　　老鹤髙飞入白云空余残照管孤坟清风千古镇长在见着梅花如见君
　　久客湖海买舟西还
　　万里烟波兴渺然片心如在防桥邉归装诗少不成担自抝梅花凑满船
　　冯永之号氷壶工水墨丹青
　　半生江海氷壶翁担风荷雨七尺笻烂嚼扶叶紫金椹玉楼光彻十二重饱吃孤山白玉花一凿九窍开玲珑能鉟明月铸双眼故能搜索异景窥神功能穿星斗挂胸次故能神逰八极之鸿蒙手撼烟云出砚石酒酣奋笔驱雷风回山转海有力量顷刻鵞溪幻出白练之寒江碧玉之奇峯潇湘洞庭忽在眼冷落烟竹苍梧空碧天万里渺无际但见隠隠归飞鸿江门过雨凉如许木落潇潇秋满浦月明何处起渔歌小艇人归急摇橹鸥沙漠漠洲渚昏无数寒鸦栖古渡景物变态虽无穷笔端有口一一吐研丹吮粉尤精竒直与王爵争毫厘宁肯没骨媚时好逸气往往追徐熙一防春风防花卉化工权柄君所私献之牸牛韩干马滕王蛱蝶僧繇鱼下笔众妙各俱足开巻错落中珠玑顾家层楼连天起俗士那敢窥藩篱呕心抽思何自苦乃使肌骨化作枯松枝君不见梅邉有狂客风饕雪虐宁忍饥吟躯未老貌先老不觉两髩纷如丝
　　灵金山观金灯
　　嵯峨灵金山峭壁偕天长防岏万苍翠无复敢颉颃登临劳逺目久羁尘俗缰天风送笻屐此愿今一偿所喜侍老亲赑屭升崇冈琪树蔼柔丝瑶草超羣芳松声入幽懐妙乐非笙簧好鸟相劝酬醉我林中觞我吟逰仙诗客和招隠章起舞沸懽笑人影乱夕阳何妨阿堵女山北敞虚堂石池閟甘泉瓦炉腾妙香昔言山有灵金灯夜呈祥信哉华严经佛眉施白光澄公有妙力一笑通禅房讵知山石间而有金光藏崦嵫下朱景山气相激扬若以色见佛扵法参与商我生事迂濶咄咄颠复狂读书猎千古浩气凌八荒乃欲落须髪掬水曹溪傍吹以无孔笛倒骑牛一场手击混沌开有此硬脊梁指防生死根棒喝行诸方
　　辛酉秋吴画士冩神
　　功名自有兠鍪辈荣辱宁干蓑笠翁烦作田园秋兴画短檐斜日稻花风
　　秋崖先生招饮荷葭坞席上赋诗
　　相公潭水清于玉翠屏四面环书屋石梯幽幽登苍崖老树晴烟千顷緑好花对人无俗姿春色盈盈囿虚谷归来庭院碧参差八窓玲珑有脩竹先生长啸临清流茱萸辛夷香满洲浪呼迪辈偕春逰緑醅深注碧玉瓯我醉起舞相劝酬愿祝先生相业侔伊周运留侯帷幄之筹横莱公埜水之舟莫负苍生望安石东山高卧凌清秋【先生所居即相公潭】
　　京城寓居春日
　　春城庭院柳风轻帘影玲珑爱晓晴红日半牕吟梦觉咿哑墙外卖花声
　　宫人斜
　　碧石重重锁墓门兰膏防火照黄昏春风防度生芳草还似君王旧日恩
　　春夜隔江望扬州城
　　烟树芜城熨不开夜深灯火照楼台欲披紫绮过江去月冷沧洲待鹤来
　　数年前有小词【云】微雨后落花天娇态病恹恹怕人猜着是相思镇日不开帘寳钗横蝉髩乱院宇待人归尽缓移莲步玉阑前纎手掐花钿兹月夜与客饮梅花下一姝歌前词复出笺徴余新作
　　月夜梅花下开樽谁主賔梅花娇欲语让我白头人娉婷楼上女无乃花中神下楼欵懽笑莫惜抛千金纎纎出素手为我弹瑶琴自言谙古调妾心合君心感君纒绵意未弹先有情妾佩明月光妾衣云霞轻共君骖白凤一息起玉京君看天帝女嫁与牵牛星天河万里长鹊桥嵗一陈安得河水干夜夜长相亲君能挽天河一洗八极尘
　　宫词
　　舞罢霓裳寳髻垂桃花扇底暖风吹夜深内殿重开宴手撚灯花画翠眉
　　秋崖先生以红石见寄
　　彤霞铄石玉晶荧琢出羲之风字形却着寒松苍石下研烟传冩相牛经
　　心逺堂
　　飘飘谪仙子闭门逃世諠达哉柴桑翁心逺地乃偏羡公隠防市高拍前人肩园林富花木景象罗春妍翠鸟鸣高枝白鱼游深渊鱼鸟欣有托吾庐兴悠然诗瓢贮烟云茶鼎烹银蟾有此佳絶处那受名利鞭鹊尾闻妙香片心超九天渊然消万虑流光纬三田乾坤任簸弄追踪古偓佺
　　持敬堂
　　大哉紫阳箴诚为百世师心法故能传心印防能提明明道统灯扵此接光辉端居俨帝临暗室疑神窥立足千仞渊生怕伤髪肤兢兢一寸心烱烱氷雪壶脱帽藐王公无乃酒狂徒蹀渔阳鼓傲态逐刑诛我则持以敬譬如龙恋珠断断猫捕鼠绵绵鸡哺雏守之戒勿闲意马防驰驱
　　层翠楼
　　结楼书屋傍独占林塘幽飞檐瞰寒碧照影虹霓浮层峦万苍翠峭生戈矛黛眉与螺髻故故含娇羞此时楼中人片心随白鸥风吹乌纱帽露滴紫绮裘白云入我望逸兴何悠悠沆瀣供晨餐酌以碧玉瓯朝暾散朱景咽约十二楼愿言追黄鹤致身八极逰慷慨笛声发满楼明月秋
　　春寒
　　二月漫漫雪满山羣芳空向雪中看幽亭酌酒且沈醉要为小园花餪寒
　　冻吟
　　座左插梅花座右横诗笔风雪堕寒肩先生方抱膝
　　春兴
　　闻説春醪熟提壶唤客尝乾坤一酿瓮花气百和香
　　别吴中三年寄湖上一二知巳
　　麦秋天气觉清和老尽春风庭下莎晚月荒山啼蜀帝夕阳髙树咽齐娥三年寒我沧波约一夜思君白髪多世路不堪重着脚相期何地理渔蓑
　　古梅遗稿巻一
　　钦定四库全书
　　古梅遗稿巻二
　　宋　吴龙翰　撰
　　寿乡衮讷斋先生
　　华衮褒荣御墨鲜堂堂剑佩在凌烟十三相后功为最五百年间遗有传落落甘霖施后土岩岩钜石补青天太平有筞安排了浯水清风崖可镌
　　世态浮云无定形先生緑埜竟留情讵知寳祐老臣在又见金陵新法行洛邑几时归赤舄东山再起荅苍生不堪局面迟一着愿祝薇垣星更明
　　当年河岳已储神理乱分明闗一身瑞应麟书知孔子恩光凤诰见庚申世臣乔木苍苍日驿使梅花嵗嵗春笑指紫阳山作寿会看重庆喜尤新
　　感兴
　　多病频辞客无人自掩扉劚松供药火葺叶补渔衣日月双丸疾乾坤一粟微不须求外道悟此是机埜兴在渔艇风潮不惮劳苔生肥石骨水落瘦溪毛霜重稻粱熟天清雁字髙醉余歌古调人事析秋毫闭门逃俗客携酒过禅闗灶古茶烟断碑残雨藓瘢秋僧行影瘦夜鹤病翎寒片月随人到孤琴对佛弹百事谋何拙一闲梦亦清定交毛颖子结怨孔方兄鹤影云烟瘦蝉声风露轻寸心虚白久蜕骨待丹成
　　金陵寓楼居
　　楼中有酒客身闲约住孤云共往还摇落碧桃春欲去倚阑无语看钟山
　　过泾邑水西县尹先伯祖尝为邑簿领耆儒有识者
　　客里身无事乗闲过水西清波明白鹭緑树带黄鹂酤酒道旁饮吟诗石上题邑中逢故旧坐定説环溪南陵道中迫暮投茅店四围率败篱令仆夫环卧
　　故山三百里归路正羊肠宻树标茆店荒池界竹墙仆眠如鹿伏我倦背龟藏素志非南院丈夫扫八荒
　　泊芜湖县
　　古邑苍江曲鳞鳞华屋横酒楼歌妓集渔市贩夫行埜濶云无势江流月有声桥边息诗担谯鼓更分明
　　庚申冬寿秋崖先生
　　瑞宿当年降世间祁山深处着仙坛梅开氷壑瑚瘦崖耸晴空碧玉寒清气胚成龟鹤相丹田炼就虎龙蟠待教须髩浑如雪恰冩耆英与世看
　　九日
　　秋雨梧桐退老时寒城九日正霏霏功名不直三杯酒世事真如一局棋头且插敎黄菊满手今莫负紫螯肥壮懐无复登临恨破帽西风一任吹
　　春晚郊行
　　芒鞵竹杖出柴闗检防园林脚不闲翠幄初张花结局锦棚未解笋排班烟波鸥鹭春风外桑柘牛羊夕照间埜兴不须邀客共一尊白酒对黄山
　　秋日逰竹会寺
　　修竹阴阴古道场谁怜兵火地荒凉晚山俱似佛头緑秋草不如僧髪长白酒莫辞今日醉黄花仍作去年香禅翁留客殷勤甚相对藤床话夕阳
　　子陵钓台
　　峭壁千寻屹晓寒何年人插钓鱼竿烟霞不受衣冠涴天地那如蓑笠寛幸有同肩黄屋贵不妨伸脚白云端能令汉室亦増重可作巢由一例看
　　夜泊富阳
　　片帆东去一鸥轻消得天公十日晴新酒一尊诗几首故乡千里月初更烟收山翠揩摩净风软江波熨贴平苦是狂懐费消遣船头吹笛到天明
　　别厉制使
　　何日林间理故书客中嵗月只蘧庐籴粮半给梅花鹤烧叶余分雪后驴蝶梦悠扬家国逺雁行零落弟兄疎寒花到了自萧索不是东风不管渠
　　天目道中
　　天目峰前小驻骖长松笑道碧防鬖客懐寂寞秋般淡醉态朦胧午正酣山色俨如严父面鸟声还胜俗人谈何年来此种芝术乞与道人云一龛
　　春雪
　　一雪满天地三春景更妍鹤梳琼羽落蝶舞粉衣翩嫩栁飘新絮残梅补落钿东风初解冻洗手破轻烟
　　严滩对月忆雪壶亡弟
　　卯君看月此徘徊今来月明君不来安得清光刀剪破为分一半到泉台
　　婺源道中午憇
　　小息吟身古木阴诗情羞澁锦囊轻风烟不受人收拾担阁行山半日程
　　满路黄尘人往还黄尘防汚防青山便投山店睡过午要放诗魂出世间
　　濯足五溪城
　　东风吹水緑粼粼小潄清寒入齿龈万里流边濯双足恐行五岭涴晴云
　　登会稽山
　　越上今为客息肩春树林啼防归梦断落日旅愁深诗纪一编史琴传千古心会须重过此禹穴一登临
　　春日吴中
　　照人芳树迟迟日吹面垂杨拂拂风客思一笻携不尽鸟声多在落花中
　　嘉禾书所见
　　翠幙重重防晓寒窓间金鸭篆烟残芳情不采闲花草独倚阑干看牡丹
　　荷花四絶
　　一机蜀锦着纱笼不放纎尘到水宫但觉晓寒金掌重仙人危立白云中
　　右露
　　醉脸潮红娇欲眠玉幢移影葢婵娟一奁晴色开明镜暖熨金鑪起碧烟
　　右日
　　防防凉生水国秋可怜无计解花愁飘然一叶随流水付与真人驾作舟
　　右风
　　寒声敲破玉琳琅绾断鸳鸯双梦长防斛明珠収不起巧粘翡翠络红妆
　　右雨
　　侠客行
　　击筑复击筑欲歌双泪横寳刀重如命命如鸿毛轻
　　乌栖曲
　　风敲玉钩虾须垂寒乌栖月万年枝香薰翠被春宵冷玉臂曲作瑚枕
　　散发
　　玲珑窓户午晴时散髪林间自一奇鸟睡香奁花影动蝉吟凉境栁阴移髙山流水琴三弄明月清风酒一巵要是闭门防俗客莫令到眼败吾诗
　　读岳武穆王传
　　鬼蜮为妖天地昏将军那可一朝存泰山頽喻哲人死东海旱为孝妇寃当日主和甘下筞到今无计复中原清风凛凛一编史拭尽英雄防泪痕
　　行春次俞兄韵
　　防日春愁不出行园林又是了清明春风桃李一塲梦夜月江山千古情吟倚长松伺鹤到坐临钓石看云生此懐不解自拈出谩语离骚入笛声
　　多谢春风相此行马蹄千里夕阳明故人杨栁正年少知己青山旧日情思满天涯芳草逺望穷江际暮云生同来佳客自不俗相对松隂聴瀑声
　　淳熙丙申二月晦翁归婺源先曽大父因随杖屦遂挂名于弟子之列乃以所著书説以求正晦翁可之又尝投书论易甚详龙翰不学缁玷家声因读遗文有作数语亦所以自勉云
　　吾祖曽师云谷仙读书直下悟蹄筌道参太极本无极易论先天与后天緑遍春风窓外草香浮夜月沼中莲派分一勺濓溪水道统绵绵万古传
　　再过孤山
　　一函鹤骨已尘埃空筑孤山碧玉台添种红莲千万朶梅花从此不须开










　　古梅遗稿巻二
　　钦定四库全书
　　古梅遗稿巻三
　　宋　吴龙翰　撰
　　冬夜
　　读罢床头一巻易晚风冻尽铜壶滴起傍危阑啸一声月明何处人横笛
　　一屋白云无锁钥酒酣要摘梅花嚼相逢石鼎老弥明吟罢松梢月欲落
　　晚舟泊长河
　　诗客行装少孤舟一叶轻寒鸦随日落秋雁破霜鸣山色攒心事江声咽世情故乡无百里酤酒话归程
　　冬夜山中
　　寒入雁声霜满地香沈梅影月当崖独鹤归来童亦睡微风簌簌落松钗
　　赠诗客梅窓
　　骚人行脚遍天涯何处青山不是家惆怅旧时云外鹤结巢窓外守梅花
　　乐府四首
　　妾心江岸石千古无变更郎心江上水倐忽风波生瑟瑟凉风来妾身似秋扇安得复炎热相携不相厌制衣寄夫壻妾有氷雪段中有连理枝不忍剪教断残月小楼西鹃啼思欲迷妾夫在天南何不那边啼
　　夜兴
　　山房静对碧巉岏与客歌骚夜未阑客去灯寒眠不穏心随明月在阑干
　　辛酉秋在京殊久日一到湖上
　　湖上青山只麽闲未须诗屋近山间客边有酒身无事日日一来湖上看
　　读家集
　　先曽大父友堂幼从诸老逰闻道最早与签判曽伯大父判簿曽伯大父一意刻苦为学棣华卓然以文名家友堂遗文今所存者书説四十巻易论四十巻史评七巻诗文五十巻而已龙翰不学不足以得箕裘之传谨识其悲云
　　吾家友堂翁砚影双髩寒刻志钻书史篝灯照夜阑学术三代上文章两汉间胸次秋沆瀣词吐玉琅玕寃哉命压头那复博一官二埙防科第亦不到金銮友堂纷遗稿防成汲冢残江东兵燹余白璧喜重完会当乞鸿笔清名期不刋
　　己未试监假道于严报谢使君
　　秋试贤闗掷雉卢道经邻郡拜真儒棠阴日暖鸟声隽苔迹月明吏影臞春埜一犂今有犊暮歌五袴昔无襦片防愿借吹嘘力一舸清风不用租
　　严郡谒乌龙庙遇打碑者
　　何年故处士灵魄此为家古壁填苍藓空庭隘落花山坟穿去鹤庙祭下饥鸦巫祝打碑卖神功播海涯
　　春晚
　　万緑樷中春事阑杨花如雪满江干露沾花树蝶衣重雨着芹泥燕嘴寒愁到吟肠诗绾断梦依棋局客敲残何时买得青山住炼就蓬壶换骨丹
　　古岩寺
　　古岩灵迹异故故兀吟鞍石溜溅棋湿松风沍笛寒露华僧衲重曙色佛灯残白社开何日谈经上石坛
　　见王广文
　　旅食京华不自谋可堪典尽鹔鹴裘一床风雨孤灯夜千里江山两髩秋笑索寒梅吟苦句醉拈秃笔扫穷愁学人翻笑孙明复强乞希明一防头
　　牛渚山观大江
　　巨灵劈破苍山石鞭起九龙入空碧山分两半合不成夹住长江数千尺九道惊湍相击撞雷声怒发谁敢当神蛟出没不可数往往杀气摩穹苍呜呼蜀道行且难剑门险似铁门闗一夫可敌万夫勇大开栈道通殽函固知长江当城壁立此天堑限南北东南王气无穷年此江未必成桑田君不见敌兵百万连艨艟雄师出鬭一扫空书生不能长鎗与大剑只坐帷幄收竒功
　　秋深过田家
　　防杖行行过石桥农家鸡黍逺相招田铺棋局露鸦下山展画屏烟雨描病骨枯于秋后叶诗懐雄似海东潮一声老鹤松梢上賸欲乗风到九霄
　　春日松阴小憩
　　瘦笻扶我过林端无赖东风掠髩寒贪数青山不知去松花吹满石棋盘
　　水边早梅
　　梅花淡淡着寒烟漏泄春光老屋边会被清池冩疎影一枝分作两枝妍
　　繁昌道中
　　江天日暖竹为舆猎猎春风载此臞凑入防桥成一画杨花吹雪糁吟须
　　读十七全史嵗久而彻
　　灯火青编结兴长可能歴歴记兴亡董狐笔底风霜重班马书边兰蕙香往事输赢棋防局浮名今古纸千张重重公案休拈起中有灵台定否臧
　　题国直先伯祖海潮赋后
　　银山突兀苍海头夜半鼔噪万貔貅争雄角力转坤轴旋磨尘世偕浮沤朝朝暮暮自消长谁言于此随海防鸱革裹尸已尘土未必怒怨卒未休看公立论屈前辈笔端有力挽万牛孤峰絶崖气象古亦复粲粲瑚钩分明掘见阴阳根判断造化之深幽机发泄天帝嗔此文正恐雷霆收不然亦似画鸟迹长夜鬼哭声啾啾公自骑鲸去不返满江明月芦花秋
　　过和州报恩寺唐籍故居也
　　昔年此地著书人诗骨成尘草木深突兀眼前僧结屋塔铃风里替君吟
　　乌江项羽庙
　　盖世英雄只恁休千年遗恨大江流汉提义帝作张本当日君输第一筹
　　连雪五日有无尽观
　　平生酷爱雪老我看不足安得走五台六月潄寒玉无计巢雪山与佛结幽独方舆多奇观出门欠车毂天公副微愿连朝遣滕六寒林振琳琅朔风扇琼木楼台烱夜光地灵惊玉局幻成银世界一旦饱双目清冷天地气吸入空洞腹賸欲呼夜舟飘然访林麓
　　登金陵钟山絶顶
　　万仞钟山着屐登中原今隔防崚嶒自怜不及天边雁嵗逐春风到八陵
　　张丽华墓
　　金井辘轳春梦残香魂飞不到长安君王为虏妾为土夜月空分两地寒
　　结绮临春迹已尘尚余抔土锁娉婷玉顔不及陇头草嵗嵗春风吹得青
　　王荆公读书堂
　　六籍纷纷尽可奴翻腾字説乃菑畬可知山半青灯夜只读商君一巻书
　　登长干寺塔
　　金陵王气已销沈几度凭阑愁满襟往事仅存南北史伤情空费短长吟龙蟠故国山河壮凤去荒台草木深旧物尚余吴塔在夕阳移影照江心
　　诗境
　　流水环诗境未容尘土侵步迂松径曲坐占草堂深秋句蛩分和山杯鸟劝斟好懐无客共相对一瑶琴
　　哭罗潜斋
　　此老古之学文章富石渠宦情云淡薄吟髩竹萧疎未购茂陵稿空埋汲冢书北郊相吊处寒日照踌躇
　　谩题
　　放旷疎林下清风吹髩毛傍梅读周易对酒歌离骚诗思秋云淡古懐明月髙五湖天地别烟水緑平篙

　　古梅遗稿巻三
　　钦定四库全书
　　古梅遗稿巻四
　　宋　吴龙翰　撰
　　过淮南湖
　　黄尘茫茫北风起黄芦萧萧日色死百万征夫血怒流防汚淮南一湖水向来失着图中原一朝此地化为边养兵百年不用力将军金印慙空悬南湖南湖君莫渡万仞山高鬼门户夜夜青燐照断蓬训狐自戴髑髅舞
　　泊真州方山下
　　烟冷隋宫草木秋屏山分翠接江流片云不隔长芦寺夜半钟声敲客愁
　　有所嗟
　　乗鸾人去玉箫寒云敛巫山晓梦残柳线不堪系离别自和烟雨搭阑干
　　戊午诏与弟文战棘闱自惭师衂况有炊臼之梦不能为懐幸故人有荐乡书魁漕闱者良以自慰
　　霜叶秋风下寒牕着病身乾坤为逆旅嵗月转车轮白首无贤妇青云有故人愁懐今日解漫啜瓮边春先曽大父作竹夫人铭北窓蘧蘧偎尔氷肌毋徇其名乃邪其思甚有思致余不能道漫作俳优语
　　水沈为骨玉为肌専宠凉台防有时长得夫人容两足客星不遣史官知
　　雨宿祁门道中
　　乗骖古渡头景色十分幽山雨敲诗梦溪流赴客愁寒禽知警夜髙树故吟秋壮志难磨尽终期汗漫逰
　　登当涂凌歊台
　　髙台突兀玉千寻尚想当年翠辇临坐守夕阳移半塔我吟未了让蝉吟
　　晓发黄池过宁国
　　簇簇人烟两岸分暂时挂搭此行程一笻风月无拘束又复挑诗到宛城
　　登宣城郡楼仰谢公
　　翠屛四面敞阑干谢老诗情不説官魂冷青山呼欲醒吟声渗在石泉间
　　归途绩溪界喜见十里岩
　　策杖前溪去吾乡此路分雨磨山出色风约水成文归信凭秋雁思亲望白云碧岩今日见快饮带微醺
　　自建邺归至绩溪迂路观石照
　　谁磨白石如氷鉴勲业安能试一窥但觉秋风上潘髩半因为客半因诗
　　内丹
　　太极虚空亦有根打开闗捩是何人丹田旋转乾坤槖碧海循环日月轮久矣我前曽有我悠哉身外岂无身分明好个通天窍只要时人认得真
　　外丹
　　手掇乾坤铛里煎神仙肘后有书传红铅黑汞一斤药阳火阴符六百篇金鼎自凝三素炁玉鑪轻散九霞烟霜糁入空虚腹一息乗风上碧天
　　对月
　　长空有明月与我良有情遥遥万里道随我杖履行耿耿吟床间相随入枕衾而我病风雅长作秋蛩吟吟声悲入月月色寒入吟月即是天眼照我泪纵横垂垂草上露尽从月眼倾不为富贵儿只作苦吟人君看朱门邃翠幕围阳春管弦沸清晓银烛正荧荧
　　题西湖画轴
　　丹青谁冩满轴莲濯濯西施一段妍汴水百年尘隔断可无人作画图传
　　登严子陵钓台
　　万乗从君脚底眠客星便入史官占东都基业随流水今日斯台尚姓严
　　栽斑竹
　　竹母初分种屋头斑斑泪防带诗愁他时看取成林玉遥剪湘江一片愁
　　县尹先伯祖家观遗书
　　嗟哉吾伯祖文响玉髙折蟾宫桂卑栖花县官琴声流水尽书巻白云寒尚想伊吾夜髙楼防倚阑
　　春山晚望
　　糢糊数叠屋前山翠色欺凌诗髩寒啼鸟一声泥滑滑晚钟春雨过林端
　　读董卓传
　　巨妖吐毒气如蒸谁遣腥羶汉帝陵烟断洛阳残火在为他吹着防脐灯
　　春日书所见
　　寒云漠漠暮天低社鼔声中日欲西隔岸垂杨遮酒店风帘移影照寒溪
　　春懐
　　梨花院落雨初晴小醉醒来睡不成过客光阴易老态故人山色却长情歌喉呖呖鸟声隽舞袖翩翩蝶翅轻好景相看作挞尽闭门不觉了清明
　　昭君怨
　　汉家金屋贮娥眉六宫何啻三千姬中有一姬倾国色可怜不到君王知毛生笔下真少恩玉顔黑子迷妍媸君王按图不入眼出身逺嫁单于妻盈盈泪眼边月照萧萧愁髩胡风吹不忧死作龙城鬼贞魂长在深宫里犹胜男儿未贵时咫尺金门如万里
　　饮马长城窟
　　汉兵北伐时饮马长城窟此城何以髙中填战夫骨此池何以深战血化为洫秋风吹水腥马闻亦辟易马渴可柰何要马载金戈长安有逰冶走马燕支坡
　　饯王广文
　　宦居三载满严驾出山城诗担梅花白离杯竹叶清更筹催客梦斥堠计行程去去骖鸾鹤长歌上玉京
　　寓兴
　　盈盈楼上仙家姝绿波濯濯明芙渠感君恩情玉连锁罗襦系君双明珠青琐玲珑春夜永为君闲调相思引琼树朝新璧月满琴声未断肠先断剪剪轻寒袭春笋金猊喷香薫袖暖
　　夏日书事
　　东林数间屋长掩竹笆篱槛柳拂棋局瓶花落砚池蝶狂如被酒蝉咽似吟诗脱帽挂岩石凉飔入髩丝
　　草堂
　　苍烟落日草堂深浅浅寒侵白玉簪等客不来童睡去自摇修竹和新吟
　　夜吟
　　小院沈沈夜欲阑东风吹月上阑干手撼梅花露研墨醉将吟笔蘸清寒
　　荷花
　　花列千行彩袖叶收万斛明珠可惜坡仙不在风情絶胜西湖
　　升仙谣
　　衣缥缈佩丁东金茎滴香露玉树生凉风冲破青防跨黄鹤身披星斗珍珠络
　　挽徐县尹
　　雄笔工褒贬登科年少时青山知宦拙白首尚书痴鹗荐仍归弟凤毛喜有儿传家遗巻在光彩玉离离
　　赠相士
　　万里烟霞侵鹤骨九天风露注蝉尸君看个人作诗苦梅花细嚼当晨炊
　　春郊即事
　　登临故故检春工小立苍苔数落红院宇人归春寂寂秋千闲在月明中
　　寄题友梅堂友梅乃竹洲先生孙也
　　公昔洲多竹而孙梅作堂月窓传瘦影风壑度寒香友也真鱼水兄兮可雁行相看动吟兴时吐玉琳琅甲子举中补滥忝前名考官刘簿云已在解选涝漉袁簿批有文字清快老健惜乎正榜之额有限之语
　　奴顔婢膝浪驱驰防被秋风吹髩丝百万博卢空得雉八千兵溃岂因骓功名付我银凿落世事从渠铁蒺藜且跨蹇驴出门去六朝故地要吾诗
　　秦淮
　　数里秦淮画轴开唐人赏后宋人来无边风月要酬荅一处旗亭买一杯
　　歌歇陈宫玉树春可怜商女亦成尘老成惟有秦淮月往日曽经照古人
　　金陵懐古
　　钟阜龙蟠势可竒何年开此帝王基东西日月磨今古南北江山防合离六代衣冠荒草下中原台殿白云涯春风吹落英雄泪立尽斜阳未有诗


　　古梅遗稿巻四
　　钦定四库全书
　　古梅遗稿巻五
　　宋　吴龙翰　撰
　　拜李谪仙墓
　　先生放旷士浩气吞洪蒙蓬池与紫阁轩葢绎相从经营紫河车破费十载功金鼎驯乌兔炎炎丹光红一击混沌破落地寻无踪神仙有水解戏剧惊愚防当年遗剑履一锸秋云封我亦钻学此心良券同朅来荐泉菊紫绮疑相逢俨如真面目晓月印寒空
　　登采石望夫石
　　良人戍楚竟蹉跎极目天涯嵗月多赖有江流是知己有声似和扊扅歌
　　登和州八公山昔年周师俘敌扵此有碑屹其上
　　万姓丛居一弹丸八公何在路漫漫中原北望已尘暗边地秋来又枣丹猎猎隂风征骨乱茫茫夜月鬼声寒老兵指防擒生处岘首残碑带泪看
　　哭赵信庵
　　祥云中屹祝融峯秀出全材一钜公银管曽提修国史金戈防出防邉功九秋健羽横空鹗万里威声当道熊谭国为前冀国后汗青千古玉玲珑
　　麟符玉防总兵权手托江淮半壁天大节有闗宗社里深谋常画庙堂先三朝已表蝉冠像八袠终逢鸡梦年不独羊公碑尚在万民堕泪滴湘烟
　　秋日绵溪
　　万顷寒潭镜面平数声征雁叫霜晴满林落叶秋风老山路黄昏人少行
　　哭秋崖先生
　　气节昻斯世先生千载人可怜成白首犹只到朱轮芧取羣狙怒雪逢越犬狺方离罗织辱身世已成尘欧苏唤不起文印属秋崖大雅非常调正音不类俳寒江濯文思明月镂吟懐传业有杨晏遗书冢墓埋昔年经盼目此日罢从逰尤许为上足敢令出一头圣涯窥浩荡学海探深幽一瓣南丰后他师不复求
　　吴越归秋晚
　　湖海归来晚园荒菊防丛秋山吟骨瘦霜叶醉顔红吊影寒溪曲懐人落月中青灯滋味永不用哭途穷
　　座中咏蝉分韵得饥字
　　两翼才干殻已离便升乔木最髙枝银床落叶秋风里金掌盘敧晓露时断续翻成无调曲悲凉做出苦吟诗前身应是夷齐辈髙卧西山自忍饥
　　春晚野步
　　寻花篱下蝶牵引酌酒林间鸟劝酧山色不随春态老笛声自起夕阳愁
　　寓感
　　周家敦八议姬旦衡何平秦家尚苛法四海怨商君凤鸟时一鸣枭鸟时一鸣一鸣以为周一鸣以为秦法重灭尔族徳重润尔身天帝厌杀伐勿使伤阳春
　　离怨
　　杨栁如少年春风吹得老朝为白雪花暮为浮萍草明月照妾夫夜夜闗山道明月分半光照妾顔色好空闺一十年芳容秋叶槁寳马嘶妾夫归对镜画眉双泪垂前日夫悮娶今日妾悮夫妾貌不如夫去时
　　故人见寄韵
　　青年铁砚亦曽磨壮不如人可奈何松菊犹存陶令迳烟云不碍邵公窝吟廊缓步看修竹醉石髙眠枕緑莎一笠一蓑吾事足江湖浩荡白鸥波
　　楼居狂吟【并引】
　　新安梅翁吴龙翰学陶隠居作楼三层平生多好书故作丹壁多好睡故作壶天多好逰故作明月沧波多好虚故作与汗漫期葢其胸中有数千巻书眼中有美少年不能好世俗之好而能好其所好如鱼饮水冷暖自知然则知梅翁者谁乎故自描冩其趣云
　　茆斋悔着市防间长与青山面目悭突兀小楼初结就竹床石枕卧看山
　　楼间丹壁富藏书悮学相如卖子虚何不买牛勤敎子邵平地要人锄
　　覔得楼中一觉眠将身化蝶入壶天平生睡债何时足春在梅花纸帐边
　　湖海真成万里逰寒风吹破黑貂裘归来卧占楼千尺梦落沧波明月舟
　　汗漫相期欲控鲸龟楼粗可寄闲身天敎吴猛亲常健乞与商山九斛尘
　　振衣千仞兴悠哉一日看山十二回胸次谁人有丘壑便容携酒上楼来
　　四山如画不胜竒朝暮烟云都是诗楼上吟声穿碧落天公罚我髩成丝
　　胸次玲珑着九垓政须时复兴崔巍楼髙手可扪星斗移掇天河入酒杯
　　诸方参遍一枯藤苦节期传夜半灯景登楼持棒喝不容人上第三层
　　偃月鑪深紫气浮红铅黑汞六丹头梅翁欲挹浮丘诀颛为黄山作此楼












　　古梅遗稿巻五
　　钦定四库全书
　　古梅遗稿巻六
　　宋　吴龙翰　撰
　　古梅赋
　　余家有古梅突兀富饶之旁枝榦连理而茂先曽伯叔大父连武巍科曽大父尝作连理梅赋以见意余诗人也与梅为胶漆交梅而至古标格愈不凡敬依韵扁吾窝因为之赋其词曰
　　忻故园之古梅兮灿珊瑚之寳树悬瑶台之明月兮的皪琼花玲珑玉蕋矧鹣比翼乎铁榦兮乃连理而荐瑞顾此槎牙兮其仰斯逆其偃斯醉其髙斯达其低斯跂鹤膝峥嵘切切交峙蛟背突兀犇腾之势或横枝照水如纫兰之湘累或半树粘雪如飱氊之汉使或荒山冲寒孤根回暖如采薇孤竹君之二子烈士慷慨羇臣顦顇茹铁筋骨镂氷肠胃乃导引其形躯兮如雾拥而云垂如鸿飞而虎踞故能曜其夜鹤之骨而枯其秋蝉之蜕也若余者与伊纳交庐其旁诏弟读书对亲奉觞呼吸清寒咽嚼清香而庶防防吟笔之琳琅者乎
　　黄山纪逰
　　咸淳戊辰十月既朢鲁斋鲍云龙古梅吴龙翰足庵宋复一来观黄山赑屭登髙食胡麻饭掬泉饮之不火者三日从者皆无人色率不能从余三人愈清狂上丹崖万仞之巅夜宿莲花峯顶霜月洗空一碧万里古梅谭鲁斋诵史足庵歌逰仙招隠之章少焉吹铁笛赋新诗飘然有遗世独立之兴次蹑炼丹峰过仙人石桥酌甘泉徜徉乆之次迂路逰水帘洞踏月夜归少憩兰若把酒临风对天都而酹之曰吾辈与若为熟识他年志愿俱毕无忘此山昔欧阳永叔谢希深辈逰嵩山吹箫歌古调吾辈唱酬之乐似之退之登华山顶邑令百计取之得下吾辈冒万险人迹所不能到其狂又似之然韩有诗谢有书以纪其奇也吾辈可无一语留作此山公案乎
　　唐白云曰余忆童丱时获乡先生吴公古梅鲍公鲁斋宋公足庵逰黄山记丧乱之秋精神衰耗其三人余失之矣想夫其时海宇宁谧财物丰阜而诸公得以遂其幽懐逸趣干糇肉脯每至悬崖峭壁必长绳牵挽而进遇佳处则流连忘返其雄豪有铁笛一声天未晓吹开三十六峯云之句
　　上刘后村书
　　某谨斋沐裁书百拜献于龙图大学士尚书相公阁下某尝谓台阁之文温润山林之文枯槁文声也各鸣其所以而已温润之文琴瑟鼗鼔笙簧钟磬可以奉神明飨宗庙文之枯槁则如燕市夜鸿华亭晓鹤仅足堪听而其下者则如露草寒蛩不过自鸣其困穷耳鸣其困穷岂士之得已哉然必得一代制作之主为之赏音则蛙鸣为鼔吹也昔孟郊之遇韩公杨蟠之遇欧阳公葢以是欤抑尝诵孟公古貌又古心作诗防黙咸池音之章卧读杨蟠一千首乞渠秋月与春花之句而叹曰女无正色入目为娃乐无正音入耳为韶俾郊蟠困穷之鸣不遇韩欧安得挂其名于骚墨之门乎某山林寒蹇困穷而有其鸣也请击缶于韶濩之旁而陈之某家在屏山练水之西先曽大父从游文公朱子之门亲承謦欬文公以扫墓归婺源曽大父上所著书説文公深嘉之某束髪以来伊吾壁中遗文隽永知味遂下董帷短韩檠推研羲文周孔之书渔猎诸子百氏太史之所録上悼千秋治乱是非之故而返归乎性命道徳之原以求其足平生之愿搰搰不休虽举子之债未偿学为小诗不敢不自刻苦故夫扁舟断岸瘦马荒坡夜雨孤灯夕阳残酒未尝不悲怆其鸣然未能如郊蟠之于韩欧操觚弄翰宁不飘泛于唐求之瓢哉某闻莆中山水甲天下大块间气扶舆磅礴积防千年而生先生先生道传亲灯接西山正学之光焰浚南省二魁之源流名在鼎彛诗在清庙大篇短章传狗监而诵鸡林惟见汪洋大肆奥衍宏深粹然一正如韩昌黎简明信通归之至理以服人心如欧阳公是为文章之司命吾道之权衡在鲁之泰山在天之北斗也某生也晚不得承钳槌亲棒喝聴号令于旗鼔之下嵗在辛酉先生判花西掖监试右科某得瞻末光辱在陶铸绳床草舎之作略溷碧瞳东阁二先生亦吹嘘而剪拂之但不得残膏剰馥一溉焦枯为歉耳某不揆谨献小诗一编用请命于下执事惟先生涵之以天地之量恢之以造化之仁宫商焦桐青黄断木不吝椽笔赐之品题俾黄茒白苇勃然于生意之中兔葵燕麦动摇于春风之外毋庸韩欧専美于前时而郊蟠困穷之鸣不至汨没于后日矣蚁躯蝉翼难酬洪恩干冒威严俯伏俟罪不备
　　聫句辨
　　余素有王元风月之癖嗜吟如饴建安以来各人庭户走阍殆遍时效梅都官日以诗为课初欲驰马羊肠百八盘间股栗汗下久则康庄按辔舒徐自若也嵗己未入京试右庠持所业参呈讷斋林竹逸诸公甚爱余学选是冬谒秋崖方先生赏余清池沈鸟影髙树落蝉声之聫谓余他作皆有思致庚申再投业先生深嘉叹赏辛酉再谒后村刘先生亦沐深许不肖余自瓣香二师后屈指十二年麤有寸进何比年毎出语多召閙乡人邪殊所未喻尝作潇湘聫句曰一声欸乃烟波濶千古离骚日月光或议欸乃不可对离骚余曰欸乃三老对荅之声离遭骚忧岂不可对况唐子西已有路入离骚国江通欸乃村之句明年复作潇湘句曰天地可呼归舴艋利名不遣涴笭箵或又议箵玉篇仄声试取山谷诗诵之知余有所本大率诗家自有一副的当字面近挽留宇文使君聫句曰蜀儒为郡追任昉歙士呼天借寇恂或又议任昉非蜀人又不可直称名字及改为作治字余曰今投贽庙堂或比传説或称姬旦恬不为怪借寇恂可作君昉决不可易他字余意用蜀儒二字见得宇文使君盛徳之士多所著述为之一字又见昉传出为新安太守本文用为字则有蓄涵活扵治字昉梁人也自有吾郡以来为第一贤守用此见得宇文来吾郡作守分晓寇恂见得挽留分晓昉固非蜀恂亦非歙对偶停当十四字间本意完备若用名贤为蜀守接蜀儒作一句却又全科説新安不着痴人前不得説梦斯人之谓欤顷杜撰此语亦非强出头而吐气者或有可免刮垢索瘢之酷哉今后当与笔砚赋絶交书封文扵刘蜕之冢泛诗于唐求之瓢以俟后世之知子云者呜呼有成与亏故昭氏之鼔琴也无成与亏故昭氏之不鼓琴也鼔琴不若不鼔琴也不鼓琴为善鼓琴者也余当书诸绅
　　附方秋崖和百韵
　　式贤和杜防府百韵过余秋崖下大篇舂容笔力遒劲于其归也聊复效颦方岳拜手
　　林壑黄昏外衡门紫翠邉火畊今已老云卧防何年棋敛将残局篙回兴尽船画麟真已矣骑犊适悠然埜性难拘束时情易变迁独携青玉杖自拾锦囊篇磊块心逾小崎岖智未圆别营三径草规作一壶天纸帐岚霏重崖花雨滴偏到头新嵗月行脚旧山川鹤冷通房宿猿愁隔树悬菊飡金颢露藓当水衡钱尽懒从吾睡虽穷不受怜半生资马磨三叹向龙泉霜槛千林瘦春灯四壁穿阴霾知病骨寒意入诗肩竹母谁分种茶僧略具员对山徐自遣与世久无縁风月扵人厚云霄不尔便接筩通暗溜洗砚试轻烟未暇思身后何如了目前闲为真富贵健是小神仙夜磬畨僧讲秋防贾客传逺逰天漠漠危诵水湲湲垦陇时同吃分溪手自煎山厨尊土菌石鼎鄙荤羶爱此窓三尺寛于室九筵忽惊南牧马吹过逆风鹯圣日清如许妖星竟不悛闾阎飞羽檄江汉足矛鋋哀痛丝纶诏英雄将相权旄头森似彗骏骨讵如挛朋党相仍斥诛求一切蠲中庸方谨独无逸不逰畋天意忧勤甚人知性命全抡材虞稷契迈徳汉文宣定乱连三箭扶颠在一贤戍兵増灶万侍女出宫千置栅从人欲开榛自我先民劳鱼泼刺版筑骑蹁跹傅埜亲持锸虞琴幸改弦经营聫砦壁形胜借蹄筌有备曽防此无谋莫甚焉貉縁熊道误骥或蚁封还急务歌常武清谈絶又腐红销铠甲穉緑失桑田老子今元亮何人昔鲁连三边令按甲一饭许烹鲜鄂渚骸平垒荆州指掬舷竟孤明月约难染碧云牋稍喜妖氛退重为逸兴牵幽人甘寂寞佳客慰迍邅松桂深培养诗书肯废捐披胸呈突兀迸齿落清涟巨迹宜瞻华灵源盍导瀍孰能当北面何事过东阡英妙犇前辙吾衰懒后鞭一言开蠖濩千里对婵娟莫作沾泥絮端如蜕殻蝉江湖情浩荡风雪语连绵隽永才残藁竒温只破氊水声湘浦瑟梅片寿阳钿尚觉山如画何堪笔似椽交逰分半席谈笑俯层巅共指辞章病宁无寳剂痊性根如有棘业语漫生莲到海江千折撑空石一拳氄毛卑燕雀鬐鬛奋鲸鳣龟玉毋须借龙驹不用韀文心聊尔尔道脉始涓涓霁月行濓水春风入孔壖训言今具在文字肯相纒雕老秋方击鱼鳏夜不眠麦维经嵗茂谷亦得霜坚我辈宁迂濶人皆鬬小姸防多花蔼蔼轻薄蝶翩翩垂世何闗此留情盍审旃书林窥秘寳典册上台躔余事轻王粲微名老郑防六经皆鼓吹万象尽镕甄不尔鸾胶续空令兔颖骈晓行温草巻夜读絶韦编文会吾何有诗盟讵敢専驽材谙旧路惊羽落虚虽乏三年艾犹能一指禅意存图自省言到亦忘诠但使我为我不防燕伐燕虫鱼真琐碎鸿鹄要孤鶱国步今宁谧乡情赖欵延地鑪煨熟火埜饭压饥涎已扫秋风榻其如雨夜鹃淄渑工滥载管鲍阙周旋大雅推邹鲁长年问偓佺极知荷坞陋渐慨芰裳褰苹聚呦呦鹿沧连跕跕鸢襟期将子共礼数莫吾愆上圣天同大中兴石可镌庙廊春郁穆岩穴草葱芊人好鸟还好身孱气不孱兴来频冩寄一一尚能铨
　　己未冬贼兵疠鄂长鎗大劒为一时急着仆独挟诗瓢过秋崖先生而问焉先生曰出车劳还杕杜勤归诗讵埋没于鞍马间焉乃以诗正法眼受记于仆孔壖春风濓水霁月向上钳槌为仆提起仆问诗而得不止于诗亦何幸也先生顾乃援笔赐和百韵品题无不至如曰隽永才残稿竒温只破氊水声湘浦瑟梅片寿阳钿尚觉山如画何堪笔似椽绳枢草舎之作奚敢当之先生文章衙官屈宋于人不轻许可独不惜齿牙余论于仆昔秦观持业见山谷山谷赠诗以蚌珠的皪况秦之作当时多以为许之过而秦之诗思诚由此而大先生之成就于仆亦山谷法欤仆不敢不勉是嵗腊月既朢门人吴龙翰百拜敬书扵先生诗后





　　古梅遗稿卷六
