　　御制题严羽沧浪集
　　言志曾闻舜典宣尔时谁识所为禅假禅宗以定诗品混儒释兼紊后先
　　按严羽沧浪集诗辨以为禅道在妙悟诗道亦在妙悟且娄举正法眼小乗禅临济曹洞之类以定诗品不惟引释教以证儒宗已为冠履倒置比儗弗伦岂知佛生于周昭王时至汉明帝时始入中国其教亦惟演经守律而已至达摩于萧梁时至中国始倡禅宗顿悟之法是虞廷所为诗言志者乃数典之最祖彼时之诗亦可以禅宗槩之乎夫诗有别裁偶涉禅趣固无不可若宋之苏轼及我朝之张照每有吟咏托禅意者十之七八已失诗之本防若严羽此集津津以禅门乗果定诗之品格其所谓不涉理路不落言筌者羽早自犯涉理路而落言筌即禅家所谓担板汉未必非此人也诗以辟之用示后之学诗者

　　钦定四库全书　　　　　集部四
　　沧浪集　　　　　　　　别集类三宋
　　提要
　　臣等谨按沧浪集二巻宋严羽撰羽字仪卿一字丹邱邵武人自号沧浪逋客与严仁严参齐名世号三严今仁与参诗集无传惟羽集在其沧浪诗话有曰论诗如论禅汉魏晋与盛唐之诗则第一义也大厯以还之诗则小乘禅也晚唐之诗则声闻辟支果也盛唐诸人惟在兴趣羚羊挂角无迹可求故其妙处透彻玲珑不可凑泊如空中之音相中之色水中之月镜中之象言有尽而意无穷近代诸公乃作奇特解会以才学为诗以议论为诗夫岂不工终非古人之诗也云云其生平大旨具在于是考困学纪闻载唐戴叔伦诗谓诗家之景如蓝田日暖良玉生烟可望而不可即司空图诗品有不着一字尽得风流语其与李秀才书又有梅止于酸盐止于咸而味在酸咸之外语葢推阐叔伦之意羽之持论又源于图特图列二十四品不名一格羽则専主于妙逺故其所自为诗独任性灵扫除美刺清音独逺切响遂稀五言如一径入松雪峯生暮寒七言如空林木落长疑雨别浦风多欲上潮洞庭旅雁春归尽步寒潮夜落迟皆志在天宝以前而格实不能超大厯之上由其持诗有别才不闗于学诗有别趣不闗于理之説故止能摹王孟之余响不能追李杜之巨观也李东阳怀麓堂诗话曰严沧浪所论超羣轶俗真若有所自得反覆譬説未尝有失顾其所自为作徒得唐人体面而亦少超拔警策之处予尝谓识得十分只做得八九分其一二分乃拘于才力其沧浪之谓乎云云是犹徒知其病未中其所以病矣其诗话一巻旧本别行此本为明正徳中淮阳胡仲器所编置之诗集之前作第一巻意在标明宗防殊乖体例今惟以诗二卷著录别集类其诗话别入诗文评类以还其旧焉乾隆四十二年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆费　墀








　　钦定四库全书荟要　　　集部四
　　沧浪集目録　　　　　　别集类三【宋】
　　卷一
　　诗辨
　　诗体
　　诗法
　　诗评
　　诗证
　　【附】答出继叔临安吴景仙书
　　巻二
　　五言絶句
　　七言絶句
　　五言八句
　　七言八句
　　古诗
　　巻三
　　楚词
　　操
　　吟
　　引
　　謡
　　歌
　　行
　　词
　　沧浪逸诗
　　五言絶句
　　五言八句
　　七言絶句
　　四言



　　钦定四库全书荟要
　　沧浪集巻一　　　　　　　　宋　严羽　撰
　　诗辩
　　禅家者流乘有小大宗有南北道有邪正学者须从最上乘具正法眼悟第一义若小乘禅声闻辟支果皆非正也论诗如论禅汉魏晋与盛唐之诗则第一义也大歴以还之诗则小乘禅也已落第二义矣晩唐之诗则声闻辟支果也学汉魏晋与盛唐诗者临济下也学大歴以还之诗者曹洞下也大抵禅道惟在妙悟诗道亦在妙悟且孟襄阳学力下韩退之逺甚而其诗独出退之之上者一味妙悟而已惟悟乃为当行乃为本色然悟有浅深有分限有透彻之悟有但得一知半解之悟汉魏尚矣不假悟也谢灵运至盛唐诸公透彻之悟也他虽有悟者皆非第一义也吾评之非僣也辩之非妄也天下有可废之人无可废之言诗道如是也若以为不然则是见诗之不广参诗之不熟耳试取汉魏之诗而熟参之次取晋宋之诗而熟参之次取南北朝之诗而熟参之次取沈宋王杨卢骆陈拾遗之诗而熟参之次取开元天寳诸家之诗而熟参之次独取李杜二公之诗而熟参之又尽取晩唐诸家之诗而熟参之又取本朝苏黄以下诸家之诗而熟参之其真是非自有不能隠者傥犹于此而无见焉则是野狐外道防蔽其真识不可救药终不悟也夫学诗者以识为主入门须正立志须髙以汉魏晋盛唐为师不作开元天寳以下人物若自退屈即有下劣诗魔入其肺腑之间由立志之不髙也行有未至可加工力路头一差愈骛愈逺由入门之不正也故曰学其上仅得其中学其中斯为下矣又曰见过于师仅堪传授见与师齐减师半德也工夫须从上做下不可从下做上先须熟读楚词朝夕讽咏以为之本及读古诗十九首乐府四篇李陵苏武汉魏五言皆须读熟即以李杜二集枕籍观之如今人之治经然后愽取盛唐名家醖酿胸中久之自然悟入虽学之不至亦不失正路此乃是从顶上做来谓之向上一路谓之直截根源谓之顿门谓之单刀直入也
　　诗之法有五曰体制曰格力曰气象曰兴趣曰音节诗之品有九曰髙曰古曰深曰逺曰长曰雄浑曰飘逸曰悲壮曰凄惋
　　其用工有三曰起结曰句法曰字眼
　　其大槩有二曰优游不廹曰沉着痛快
　　诗之极致有一曰入神诗而入神至矣尽矣蔑以加矣惟李杜得之他人得之盖寡也
　　工诗有别材非关书也诗有别趣非关理也然非多读书多穷理则不能极其至所谓不渉理路不落言筌者上也诗者吟咏情性也盛唐诸人惟在兴趣羚羊挂角无迹可求故其妙处透彻玲珑不可凑泊如空中之音相中之色水中之月镜中之象言有尽而意无穷近代诸公乃作竒特解防遂以文字为诗以才学为诗以议论为诗夫岂不工终非古人之诗也盖于一唱三叹之音有所歉焉且其作多务使事不问典致用字必有来歴押韵必有出处读之反覆终篇不知着到何在其末流甚者呌噪怒张殊乖忠厚之风殆以骂詈为诗诗而至此可谓一厄也然则近代之诗无取乎曰有之吾取其合于古人者而已国初之诗尚防袭唐人王黄州学白乐天杨文公刘中山学李商隠盛文肃学韦苏州欧阳公学韩退之古诗梅圣俞学唐人平淡处至东坡山谷始自出已意以为诗唐人之风变矣山谷用工尤为深刻其后法席盛行海内称为江西宗近世赵紫芝翁灵舒軰独喜贾岛姚合之诗稍稍复就清苦之风江湖诗人多效其体一时自谓之唐宗不知止入声闻辟支之果岂盛唐诸公大乘正法眼者哉嗟乎正法眼之无传久矣唐诗之说未唱唐诗之道或有时而明也今既唱其体曰唐诗矣则学者谓唐诗诚止于是耳得非诗道之重不幸耶故予不自量度輙定诗之宗防且借禅以为喻推原汉魏以来而截然谓当以盛唐为法【后舍汉魏而独言盛唐者谓古律之体备也】虽获罪于世之君子不辞也
　　诗体
　　风雅颂既亡一变而为离骚再变而为西汉五言三变而为歌行杂体四变而为沈宋律诗五言起于李陵苏武【或云枚乘】七言起于汉武栢梁四言起于汉楚王傅韦孟六言起于汉司农谷永三言起于晋夏侯湛九言起于髙贵乡公以时而论则有
　　建安体【汉末年号曹子建父子及邺中七子之诗】
　　黄初体【魏年号与建安相接其体一也】　正始体【魏年号嵇阮诸公之诗】
　　太康体【晋年号左思潘岳三张二陆诸公之诗】
　　元嘉体【宋年号顔鲍谢诸公之诗】　　永明体【齐年号齐诸公之诗】
　　齐梁体【通两朝而言之】　　　　南北朝体【通魏周而言之与齐梁体一也】唐初体【唐初犹袭陈隋之体】　　　盛唐体【景云以后开元天寳诸公之诗】大歴体【大歴十才子之诗】　　　元和体【元白诸公】
　　晩唐体　　　　　　　本朝体【通前后而言之】
　　元祐体【苏黄陈诸公】　　　　江西宗体【山谷为之宗】
　　以人而论则有
　　苏李体【李陵苏武也】　　　　曹刘体【子建公干也】
　　陶体【渊明也】　　　　　　谢体【灵运也】
　　徐庾体【徐陵庾信也】　　　　沈宋体【佺期之问也】
　　陈拾遗体【陈子昻也】　　　　王杨卢骆体【王勃杨烱卢照隣骆賔王】张曲江体【始兴文献公九龄也】　　少陵体
　　太白体　　　　　　　髙逹夫体【髙常侍适也】
　　孟浩然体　　　　　　岑嘉州体【岑参也】
　　王右丞体【王维也】　　　　韦苏州体【韦应物也】
　　韩昌黎体　　　　　　桞子厚体
　　韦栁体【苏州与仪曹合言之】　　　李长吉体
　　李商隠体【即西昆体也】　　　卢仝体
　　白乐天体　　　　　　元白体【防之乐天其体一也】
　　杜牧之体　　　　　　张籍　王建体【谓乐府之体同也】
　　贾浪仙体　　　　　　孟东野体
　　杜荀鹤体　　　　　　东坡体
　　山谷体　　　　　　　后山体【后山本学杜其语似之者但数篇他或似而不全又其他则本其自体耳】　　王荆公体【公絶句最髙其得意处髙出苏黄陈之上而与唐人尚隔一关】　　　邵康节体
　　陈简斋体【陈去非与义也亦江西之而小异】
　　杨诚斋体【其初学半山后山最后亦学絶句于唐人已而尽弃诸家之体而别出机杼盖其自序如
　　此也】
　　又有所谓选体【选诗时代不同体制随异今人例用五言古诗为选体非也】
　　栢梁体【汉武帝与羣臣共赋七言每句用韵后人谓此体为栢梁】
　　玉台体【玉台集乃徐陵所序汉魏六朝之诗皆有之或者但谓纎艶者为玉防体其实则不然】西昆体【即李商隠体然兼温庭筠及本朝杨刘诸公而名之也】
　　香奁体【韩偓之诗皆裾裙脂粉之语有香奁集】
　　宫体【梁简文伤于轻靡时号宫体其他体制尚或不一然大槩不出此耳】
　　有古诗　　　　　　　有近体【即律诗也】
　　有絶句　　　　　　　有杂言
　　有三五七言【自三言而终以七言隋郑世翼有此诗秋风清秋月明落叶聚还散寒鸦栖复惊相
　　思相见知何日此时此夜难为情】
　　有半五六言【晋傅休鸿雁生塞北之篇是也】
　　有一字至七字【唐张南史雪月花草等篇是也又隋人应诏有三十字凡三句七言一句九言
　　不足为法故不列于此也】
　　有三句之歌【髙祖大风歌是也古华山畿二十五首皆三句之词其他古人诗多如此者】有两句之歌【荆易水歌是也又古诗青白马共戏乐女儿子之类皆两句之词也】有一句之歌【汉书枹皷不鸣董少年一句之歌也又汉童謡千乘万骑上北邙梁童謡青丝白马
　　寿阳来皆一句也】　　　　有口号【或四句或八句】
　　有歌行【古有鞠歌行放歌行长歌行短歌行又有单以歌名者行名者不可枚述】
　　有乐府【汉成帝定郊祀立乐府采齐楚赵魏之声以入乐府以其音调可被于弦管也乐府俱偹众体
　　兼统众名也】
　　有楚词【屈原以下仿楚词者皆谓之楚词】
　　有琴操【古有水仙操辛德源所作别鹤操髙陵牧子所作】
　　有謡【沈烱有独酌謡王昌龄有箜篌謡穆天子之传有白云謡也】
　　曰吟【古词有陇头吟孔明有梁父吟相如有白头吟】
　　曰词【选有汉武秋风词乐府有木兰词】　曰引【古曲有霹雳引走马引飞龙引】
　　曰咏【选有五君咏唐储光羲有群鸱咏】　曰曲【古有大堤曲梁简文有乌栖曲】
　　曰篇【选有明都篇京洛篇白马篇】　　曰唱【魏明帝有气出唱】
　　曰弄【古乐府有江南弄】　　　　曰长调
　　曰短调　　　　　　　有四声
　　有八病【四声设于周颙八病严于沈约八病谓平头上尾蜂腰鹤膝大韵小韵旁纽正纽之辩作诗正
　　不必拘此蔽法不足据也】
　　又有以叹名者【古词有楚妃叹明君叹】
　　以怨名者【选有四怨乐府有独处怨】
　　以哀名者【选有七哀少陵有八哀】
　　以愁名者【古词有寒夜愁玉阶愁】
　　以思名者【太白有静夜思】
　　以乐名者【齐武帝有估家乐朱臧质有石城乐】
　　以别名者【子美有无家别垂老别新婚别】
　　有全篇防声叠韵者【东坡经字韵诗是也】
　　有全篇字皆平声者【天随子夏日诗四十字皆是平又有一句全平一句全仄者】有全篇字皆仄声者【梅圣俞酌酒与妇饮之诗是也】
　　有律诗上下句防用韵者【第一句第三五七句押一仄韵第二句第四六八句押一平韵唐章碣有此体不足为法谩列于此以偹其体耳又有四句平入之体四句仄入之体无关诗道今皆不取】
　　有辘轳韵者【双出双入】　　　有进有退韵者【一进一退】
　　有古诗一韵两用者【文选曹子建美女篇有两难字谢康乐述祖德诗有两人字其后多
　　有之】
　　有古诗一韵三用者【文选任彦升哭范仆射诗三用情字是也】
　　有古诗三韵六七用者【古焦仲卿妻诗是也】
　　有古诗重用二十许韵者【焦仲卿妻诗是也】
　　有古诗旁取六七许韵者【韩退之此日足可惜篇是也凡杂用东冬江阳庚青六韵欧阳公谓退之遇寛韵则故旁入他韵非也此乃用古韵耳于集韵自见之】
　　有古诗全不押韵者【古采莲曲是也】
　　有律诗至百五十韵者【少陵有古韵律诗白乐天亦有之而本朝王黄州有百五十韵
　　五言律】
　　有律诗止三韵者【唐人有六句五言律如李益诗汉家今上郡秦塞古长城有日云常惨无
　　风沙自惊当今天子圣不战四方平是也】
　　有律诗彻首尾对者【少陵多此体不可槩举】
　　有律诗彻首尾不对者【盛唐诸公有此体如孟浩然诗挂席东南望青山水国遥舳舻争利渉来往接风潮问我今何适天台访石桥坐防霞色晚疑是赤城标又水国无邉际之篇又太白牛渚西江夜之篇皆文从字顺音韵铿锵八句皆无对偶】
　　有后章字接前章者【曹子建赠白马王彪之诗是也】
　　有四句通义者【如少陵神女峯姢妙昭君宅有无曲留明怨惜梦尽失欢娱是也】
　　有絶句折腰者　　　　有八句折腰者
　　有拟古　　　　　　　有连句
　　有集句　　　　　　　有分题【古人分题或各赋一物如云送某人分题
　　得某物也或曰探题】　　　　有分韵
　　有用韵　　　　　　　有和韵
　　有借韵【如押七支韵可借八防或十二齐一韵是也】
　　有恊韵【楚词及选诗多用恊韵】　　有今韵
　　有古韵【如退之此日足可惜诗用古韵也选诗盖多如此】
　　有古律【陈子昻及盛唐诸公多此体】　有今律
　　有颔聨　　　　　　　有颈聨
　　有发端　　　　　　　有落句【结句也】
　　有十字对【刘脊虚沧浪千万里日夜一孤舟】
　　有十字句【常建一径通幽处禅房花木深等是也】
　　有十四字对【刘长卿江客不堪频北望塞鸿何事又南飞是也】
　　有十四字句【崔灏黄鹤一去不复返白云千载空悠悠又太白鹦鹉西飞陇上去芳洲之树何青
　　青是也】　　　　　　有扇对【又谓之隔句对如郑都官昔年共照松溪影松折碑荒僧已无今日还思锦城事雪消花谢梦何如是也盖以第一句对第三句第二句对第
　　四句】　　　　　　　有借对【孟浩然厨人具鸡黍稚子摘杨梅太白水防云母雄风扫石楠花少陵竹叶于人既无分菊花从此不须闻是也】
　　有就句对【又曰当句有对如少陵小院囘廊春寂寂浴鳬飞鹭晩悠悠李嘉祐孤云独鸟川光暮万里千山海气秋是也前軰于文亦多此体如王勃龙光射牛斗之徐孺下陈蕃之榻乃就句对也】
　　论杂体则有风人【上句述一语下句释其义如古子夜歌续曲歌之类则多用此体】藁砧【古乐府藁砧今何在山上复有山何当大刀头破镜飞上天僻辞隠语也】
　　五杂组【见乐府】　　　　　两头纎纎【亦见乐府】
　　盘中【玉台集有此诗苏伯玉妻作冩之盘中屈曲成文也】
　　廽文【起于窦防之妻织锦以寄其夫也】　反覆【举一字而诵皆成句无不押韵反复成文也李公诗格有此二十字诗】　　　离合【字相析合成文孔融渔父屈节之诗是也虽不闗诗之轻重其体制亦古】　　　建除【鲍明逺有建除诗每句首冠以建除平满等字其诗虽佳盖鲍本工诗非因建除之体而佳也】
　　字谜　　　　　　　　人名
　　卦名　　　　　　　　数名
　　药名　　　　　　　　州名【如此诗只成戏谑不足为法也】
　　又有六甲十属之类　及藏头　歇后等体【今皆削之近世有李公诗格泛而不备惠洪天厨禁脔最为悮人今此卷有旁参二书者盖其是处不可易也】诗法
　　学诗先除五俗一曰俗体二曰俗意三曰俗句四曰俗字五曰俗韵
　　有语忌有语病语病易除语忌难除语病古人亦有之惟语忌则不可有
　　须是本色须是当行
　　对句好可得结句好难得发句好尤难得
　　发端忌作举止収拾贵在出场
　　不必太着题不必多使事
　　押韵不必有出处用事不必拘来歴
　　下字贵响造语贵圆
　　诗之是非不必争试以已诗置之古人诗中与识者观之而不能辨其真古人矣
　　诗评
　　大歴以前分明别是一副言语晩唐分明别是一副言语本朝诸公分明别是一副言语如此见方许具一只眼
　　盛唐人有似麄而非麄处有似拙而非拙处
　　五言絶句众唐人是一様少陵是一様韩退之是一様王荆公是一様本朝诸公是一様
　　盛唐人诗亦有一二滥觞晩唐者晩唐人诗亦有一二可入盛唐者要当论其大槩耳
　　唐人与本朝诗未论工拙直是气象不同
　　唐人命题言语亦自不同杂古人之集而观之不必见诗望其题引而知其为唐人今人矣
　　大歴之诗髙者尚未失盛唐下者渐入晚唐矣
　　晩唐之下者亦堕野狐外道鬼窟中
　　或问唐诗何以胜我朝唐以诗取士故多专门之学我朝之诗所以不及也
　　诗有词理意兴南朝人尚词而病于理本朝人尚理而病于意兴唐人尚意兴而理在其中汉魏之诗词理意兴无迹可求
　　汉魏古诗气象混沌难以句摘晋以还方有佳句如渊明采菊东篱下悠然见南山谢灵运池塘生春草之类谢所以不及陶者康乐之诗精工渊明之诗质而自然耳
　　谢灵运之诗无一篇不佳
　　黄初之后惟阮籍咏懐之作极为髙古有建安风骨晋人舍陶渊明阮嗣宗外惟左太冲髙出一时陆士衡独在诸公之下
　　顔不如鲍鲍不如谢文中子独取顔非也
　　建安之作全在气象不可寻枝摘叶灵运之诗已是彻首尾成对句矣是以不及建安也
　　谢朓之诗已有全篇似唐人者当观其集方知之戎昱在盛唐为最下已滥觞晚唐矣戎昱之诗有絶似晩唐者权德舆之诗却有絶似盛唐者权德舆或有似韦苏州刘长卿处
　　冷朝阳在大歴才子中为最下
　　马戴在晩唐诸人之上
　　刘沧吕温亦胜诸人
　　李濒不全是晩唐间有似刘随州处
　　陈陶之诗在晩唐人中最无可观
　　薛逢最浅俗
　　大歴以后吾所深取者李长吉栁子厚刘言史权德舆李涉李益耳
　　大歴后刘梦得之絶句张籍王建之乐府吾所深取耳李杜二公正不当优劣太白有一二妙处子美不能道子美有一二妙处太白不能作
　　子美不能为太白之飘逸太白不能为子美之沉欝太白梦逰天姥吟逺离别等子美不能道子美北征兵车行垂老别等太白不能作论诗以李杜为凖挟天子以令诸侯也
　　少陵诗法如孙吴太白诗法如李广○少陵如节制之师
　　少陵诗宪章汉魏而取材于六朝至其自得之妙则前軰所谓集大成者也
　　观太白诗者要识真太白处太白天材豪逸语多率然而成者学者于每篇中要识其安身立命处可也太白发句谓之开门见山
　　李杜数公如金鳷擘海香象渡河下视郊岛軰真虫吟草间耳人言太白仙才长吉鬼才不然太白天仙之词长吉鬼仙之词耳
　　玉川之怪长吉之瑰诡天地间自欠此体不得
　　髙岑之诗悲壮读之使人感慨孟郊之诗刻苦读之使人不懽楚词惟屈宋诸篇当读之外此惟贾谊懐长沙淮南王招隠操严夫子哀时命宜熟读此外亦不必也九章不如九歌九歌哀郢尤妙
　　前軰谓大招胜招魂不然
　　读骚之久方识真味须歌之抑扬涕洟满襟然后为识离骚否则为戞釡撞瓮耳
　　唐人惟栁子厚深得骚学退之李观皆所不及若皮日休九讽不足为骚
　　韩退之琴操极髙古正是本色非唐贤所及
　　释皎然之诗在唐诸僧之上唐诗僧有法震法照无可护国灵一清江无本齐已贯休也
　　集句惟荆公最长胡笳十八拍混然天成絶无痕迹如蔡文姬肝肺间流出
　　拟古惟江文通最长拟渊明似渊明拟康乐似康乐拟左思似左思拟郭璞似郭璞独拟李都尉一首不似西汉耳
　　虽谢康乐拟邺中诸子之诗亦气象不类至于刘休拟行行重行行等篇鲍明逺代君子有所思之作仍是其自体耳
　　和韵最害人诗古人酬唱不次韵此风始盛于元白皮陆而本朝诸贤乃以此而鬬工遂至往复有八九和者孟郊之诗憔悴枯槁其气局促不伸退之许之如此何邪诗道本正大孟郊自为之艰阻耳
　　孟浩然之诗讽咏之久有金石宫商之声
　　唐人七言律诗当以崔灏黄鹤楼为第一
　　唐人好诗多是征戍迁谪行旅离别之作徃徃能感动激发人意
　　苏子卿诗幸有歌曲可以喻中懐请为游子吟冷冷一何悲丝竹属清声慷慨有余哀长歌正激烈中心怆以摧欲展清商曲念子不能归今人观之必以为一篇重复之甚岂特如兰亭丝竹管之语耶古诗正不当以此论之也
　　十九首青青河畔草欝欝园中栁盈盈楼上女皎皎当窗牖娥娥红粉妆纎纎出素手一连六句皆用叠字今人必以为句法重复之甚古诗正不当以此论之也任昉哭范仆射诗一首中凡两用生字韵三用情字韵夫子值狂生千龄万恨生犹是两义犹我故人情生死一交情欲以遣离情三情字皆用一意
　　天厨禁脔谓平韵可重押若或平或仄则不可彼但以八仙歌言之耳何见之陋耶诗话谓东坡两耳韵两耳义不同故可重押要之亦非也
　　刘公干赠五官中郎将诗昔我从元后整驾至南乡过彼丰沛都与君共翺翔元后盖指曹操也至南乡谓伐刘表之时丰沛都喻操谯郡也王仲宣从军诗云筹策运帷幄一由我圣君圣君亦指曹操也又曰窃慕负鼎翁愿厉朽钝姿是欲效伊尹负鼎干汤以伐桀也是时汉帝尚存而二子之言如此一曰元后一曰圣君正与荀彧比曹操为髙光同科或以公干平视美人为不屈是未为知人之论春秋诛心之法二子其何逃
　　古人赠答多相勉之词苏子卿云愿君崇令德随时爱景光李少卿云努力崇明德皓首以为期刘公干云勉哉修令德北面自宠珍杜子美云君若登台辅临危莫爱身往往是此意有如髙逹夫赠王彻云吾知十年后季子多黄金金多何足道又甚于以名位期人者此逹夫偶然漏逗处也
　　诗证
　　少陵与太白独厚于诸公诗中凡言太白十四处至谓世人皆欲杀吾意独怜才醉眠秋共被携手日同行三夜频梦君情亲见君意其情好可想遯斋闲覧谓二人名既相逼不能无相忌是以庸俗之见而度贤哲之心也予故不得不辨
　　古诗十九首非止一人之诗也行行重行行乐府以为枚乘之作则其他可知矣
　　古诗十九首行行重行行玉台作两首自越鸟巢南枝以下别为一首当以选为正
　　文选长歌行只有一首青青园中葵者郭茂倩乐府有两篇次一首乃仙人骑白鹿者仙人骑白鹿之篇予疑此词岧岧山上亭以下其义不同当又别是一首郭茂倩不能辨也
　　文选饮马长城窟古词无人名玉防以为蔡邕作古词之不可读者莫如巾舞歌文义漫不可解
　　古文将进酒芳树石榴豫章行等篇皆使人读之茫然又朱鹭雉子斑艾如张思悲翁上之回等只二三句可解岂非岁久文字舛讹而然耶
　　木兰歌促织何唧唧文苑英华作唧唧何切切又作呖呖乐府作唧唧复唧唧又作促织何唧唧当从乐府也愿驰千里足郭茂倩乐府作愿借明驰千里足酉阳杂爼作愿驰千里明駞足渔隠不考妄为之辨
　　木兰歌最古然朔气传金柝寒光照铁衣之类已似太白必非汉魏人诗也
　　木兰歌文苑英华直作韦元甫名字郭茂倩乐府有两篇其后篇乃元甫所作也
　　班婕妤怨歌行文选直作班姬之名乐府以为顔延年作
　　孔明梁父吟歩出齐东门遥望荡隂里乐府解题作遥望隂阳里青州有隂阳里田疆古野子解题作田强固野子
　　南北朝人惟张正见诗最多而最无足省发所谓虽多亦奚以为
　　西清诗话载晁文元家所藏陶诗有问来使一篇云尔从山中来早晩发天目我屋南山下今生几丛菊蔷薇叶已抽秋兰气当馥归去来山中山中酒应熟予谓此篇诚佳然其体制气象与渊明不类得非太白逸诗后人谩取以入陶集耳
　　文苑英华有太白代寄翁参枢先軰七言律一首乃晩唐之下者又有五言律三首其一送客归吴其二送友生游峡中其三送袁明甫任长江集本皆无之其家数在大歴正元间亦非太白之作又有五言雨后望月一首对雨一首望夫石一首冬日归旧山一首皆晩唐之语又有秦楼出佳丽四句亦不类太白皆是后人假名也
　　文苑英华有送史司马赴崔相公幕一首云峥嵘丞相府清切凤凰池羡尔瑶防鹤髙栖琼树枝归飞晴日好吟弄惠风吹正有乘轩乐初当学舞时珍禽在罗网防命若游丝愿托周周羽相衘汉水湄此或太白之逸诗也不然亦是盛唐人之作
　　太白集中少年行只有数句类太白其他皆浅近浮俗决非太白所作必至误人也
　　迎旦东风骑蹇驴絶句决非盛唐人气象只似白乐天言语今世俗圗畵以为少陵诗渔隠亦辨其非矣而黄伯思编入杜集非也
　　少陵有避地逸诗一首云避地嵗时晩窜身筋骨劳诗书遂墙壁奴仆且旌旄行在仅闻信此生随所遭神尧旧天下防见出腥臊题下公自注云至德三载丁酉作此则真少陵语也今书市集本并不见有
　　旧蜀本杜诗并无注释虽编年而不分古近二体其间略有公自注而已今豫章库本以为翻镇江蜀本虽分杂注又分古律其编年亦且不同近寳庆间南海漕防开杜集亦以为蜀本虽删去假坡之注亦有王原叔以下九家而赵注比他本最详皆非旧蜀本也
　　杜集注中坡曰者皆是托名假伪渔隠虽尝辨之而人尚疑者盖无至当之说以指其伪也今举一端将不辨而自明矣如楚岫八峰翠注云景差兰亭春望千峰楚岫碧万木郢城隂且五言始于李陵苏武或云枚乘汉以前五言古诗尚未有之宁有战国时已有五言律句耶观此可以一笑而悟矣虽然亦幸而有此漏逗也杜注中师曰者亦坡曰之类但其间半伪半真尤为淆乱惑人此深可叹然具眼者自黙识之耳
　　崔灏渭城少年行百家选作两首自秦川以下别为一首郭茂倩乐府已作一首文苑英华亦止作一首当从乐府英华为是矣
　　玉川子天下薄夫苦躭酒之诗荆公百家诗选止作一篇本集自天上白日悠悠悬以下别为一首当从荆公为是
　　太白诗斗酒渭城边垆头耐醉眠乃岑参之诗误入太白塞上曲駵马新跨紫玉鞍者乃王昌龄之诗亦误入昌龄本有二篇前集乃秦时明月汉时闗也
　　孟浩然有赠孟郊一首按东野乃贞元元和间人而浩然终于开元二十八年时代悬逺其诗亦不似浩然必误入
　　杜诗五云髙太甲六月旷抟扶太甲之义殆不可晓得非髙太乙耶乙为甲盖亦相近以星对风亦从其类也至于杳杳东山携汉妓亦无义理疑是携妓去盖子美每于絶句喜得偶耳臆度如此更俟宏识
　　王荆公百家诗选盖本于唐人英灵间气集其初明皇德宗薛稷刘希夷韦述之诗无少增损次序亦同孟浩然且增其数储光羲后方是荆公自去取前巻读之尽佳非其选择之精盖盛唐人诗无不可观者至于大歴以后其去取深不满人意况唐人如沈宋王杨卢骆陈拾遗张燕公张曲江贾至王维独孤及韦应物孙逖祖咏刘脊虚綦母潜刘长卿李长吉诸公皆大名家李杜韩栁四家有其集故不载而此集无之荆公当时所选当据宋次道之所有耳其序乃言观唐诗者观此足矣岂不诬哉今人但以荆公所选敛袵而莫敢议可叹也荆公有一家但取一二首而不可读者如曹唐二首其一首云年少风流好丈夫大家望拜汉金吾闲眠晓日听啼鴂笑倚春风仗辘轳深院吹笙从汉婢静街调马任奚奴牡丹花下钩帘畔独倚红肌捋虎须此不足以书屏幛可以与闾巷小人文背之词又买剑一首云青天露防云霓泣黑地潜惊鬼魅愁但可与师巫念诵也予尝见方子通墓志唐诗有八百家子通所藏有五百家今则世不见有惜哉
　　栁子厚渔翁夜傍西岩宿之诗东坡删去后二句使子厚复生亦必心服谢朓洞庭张乐地潇湘帝子逰云去苍梧野水还江汉流停骖我怅望辍棹子夷犹广平听方借茂陵将见求心事俱已矣江上徒离忧予谓广平听方借茂陵将见求一聨删去只用八句尤为浑然不知识者以为何如
　　附
　　答出继叔临安吴景仙书
　　【按他本沧浪答吴保义手书吴陵字景先表叔行有诗名】
　　仆之诗辩乃断千百年公案诚惊世絶俗之谈至当归一之论其间说江西诗病真取心肝刽子手以禅喻诗莫此清切是自家实证实悟者是自家闭门凿破此片田地即非傍人篱壁拾人涕唾得来者李杜复生不易吾言矣而吾叔靳靳疑之况他人乎所见难合固如此深可叹也吾叔谓说禅非文人儒者之言本意但欲说得诗透彻初无意于为文其合文人儒者之言与否不问也髙意又使回防毋直致褒贬仆意谓辨白是非定其宗防正当明目张胆而言使其词说沉着痛快深切着明显然易见所谓不直则道不见虽得罪于世之君子不辞也吾叔诗説其文虽胜然只是说诗之源流世变之髙下耳虽取盛唐而无的然使人知所趋向处其间异戸同门之说乃一篇之要领然晩唐本朝谓其如此可也谓唐初以来至大歴之诗异戸同门已不可矣至于汉魏晋宋齐梁之诗其品第相去髙下悬絶乃混而称之谓锱铢而较实有不同处大率异戸而同门岂其然乎又谓韩栁不得为盛唐犹未落晚唐以其时则可矣韩退之固当别论若栁子厚五言古诗尚在韦苏州之上岂元白同时诸公所可望耶髙见如此毋怪来书有甚不喜分诸体制之说吾叔诚于此未了然也作诗正须辨尽诸家体制然后不为旁门所惑今人作诗差入门戸者正以体制莫辨也世之枝艺犹各有家数市缣帛者必分道地然后知优劣况文章乎仆于作诗不敢自负至识则自谓有一日之长于古今体制若辨苍素甚者望而知之来书又谓忽被人捉破发问何以答之仆正欲人发问而不可得者不遇盘根安别利器吾叔试以数十篇诗隠其姓名举以相试为能别得体制否惟辨之未精故所作惑杂而不纯今观盛集中尚有一二本朝立作处毋乃坐是而然耶又谓盛唐之诗雄深雅健仆谓此四字但可评文于诗则用健字不得不若诗辨雄浑悲壮之语为得诗之体也毫厘之差不可不辨坡谷诸公之诗如米元章之字虽笔力劲健终有子路事夫子时气象盛唐诸公之诗如顔鲁公书既笔力雄壮又气象浑厚其不同如此只此一字便见吾叔脚根未防地处也所论屈原离骚则深得之实前軰之所未发此一叚文亦甚佳大槩论武帝以前皆好无可议者但李陵之诗非北中感故人还汉而作恐未深考故东坡亦惑江汉之语疑非少卿之诗而不考其胡中也妙喜【是径山名僧宗升也】自谓叅禅精子仆亦自谓叅诗精子尝谓李友山论古今人诗见仆辨析毫芒每相激赏因谓之曰吾论诗若那查太子析骨还父析肉还母友山深以为然当时临川相防匆匆所惜多顺情放过盖视防执手无暇引惹恐未能卒竟其辨也鄙见若此若不以为然却愿有以相复幸甚







　　沧浪集卷一
　　钦定四库全书
　　沧浪集卷二　　　　　　　宋　严羽　撰五言絶句
　　西陵望
　　西陵终日望不见有归桡欲去犹回首寒江起暮潮
　　闺怨
　　昨夜中秋月含愁顾影频空留可怜影不见可怜人
　　又
　　欲作辽阳梦愁多自不成错嫌乌臼鸟半夜隔窗鸣
　　舟中示同志
　　见说春帆外康庐水石多期君一把臂长啸入烟萝
　　塞下絶句
　　莫被封侯误封侯似汉家君防城下骨万古一黄沙
　　七言絶句
　　送友人之楚州
　　黯黯离筵夕照収江城羗起边愁念君此去三千里何处关山是楚州
　　酬故人见赠
　　湘江南去少人行瘴雨蛮烟白草生谁念梁园旧词客桄榔树下独闻鸎
　　羽林郎
　　貂防狐裘塞北妆黄须年少羽林郎弯弓不怕天山雪生缚名王入建章
　　闺中词
　　良人西去【阙】　　妾在闺中对影居万里长防天外月一生空得梦中书
　　塞下曲【六首】
　　孤城莽莽秋天外尽日无云空自哀忽怪一时天尽黒合群寒雁向西来
　　渺尘沙散槖駞风吹黄叶渡黄河羗人半醉葡萄熟塞马初肥苜蓿多
　　古戍秋生画角哀思归泣尽望乡防邉闗日落寒风起但见黄沙万里来
　　一身逺客逐戎旌落日萧条望古城渐近碛西无水草北风沙起槖駞惊
　　玉关西去更无春满眼蓬蒿起塞尘汉马不归青海月悲笳愁杀陇头人
　　天山一夜雪漫漫虏去营空战血干十万征人回马首天边烽火报平安
　　江上送客
　　留君夜饮北风寒且折梅花耐醉欢明日桐庐潮去逺孤帆天际若为防
　　頼成之还自江西感旧有作
　　十年心事两蹉跎南北东西别恨多今日樽前重把手相防争奈白头何
　　闻
　　江上谁家吹声月明霜白不堪听孤舟万里潇湘客一夜归心满洞庭
　　舟中指落星寺
　　日暮黄沙压岸平江心风浪暗防防南康一望何由到愁杀舟中指落星
　　答李友山山中留别
　　已恨青山临渡口相思回首隔夫君更堪重到相思处不见青山见白云
　　秋日
　　西风催我转绳床坐落秋山午梦凉蝉老树深音响别满天风雨带斜阳
　　新凉
　　小院新凉水竹通鸣蝉声断晩来风忽然坐睡瞢腾去不觉残书落手中
　　临池
　　乍凉池馆雨初収菱角莲房共趂秋独恨碧波浑占却更无剰水浴沙鸥
　　北风
　　夜来雨雪北风颠吹得波涛欲暗天世上如今少知已烦君牢系钓鱼船
　　燕【此篇或云三体作】
　　巢破春雏半不存啣泥空傍主人门一生巧计输黄雀饮啄官仓长子孙
　　吴中送友归豫章
　　川程极目渺空波送尔归舟奈别何南国音书须早寄江湖春雁已无多
　　临川送周月舡入京
　　别时把酒已魂消别后音书恐閴寥一片离心寄春水随君船入浙江潮
　　五言八句
　　别客
　　客鬂风霜晚离亭皷角闻念君当此去把袂不能分衡霍连秋气潇湘合暮云愁心将落叶向晩共纷纷
　　送张季逺入京
　　手把一枝菊赠君千里行山川遥满日何处是吴京饮罢北风起萧萧寒雁声东流倘未尽见我望君情
　　访益上人兰若
　　独寻青莲宇行过白沙滩一迳入松雪数峰生暮寒山僧喜客至林閤借人防吟罢拂衣去钟声云外残
　　从军行【二首】
　　朔风嘶马动遥想雁门秋负剑辞乡邑弯弓赴国讐黄榆连白草河陇去悠悠报主男儿事焉论万戸侯
　　又
　　翩翩防白马结束向幽燕借问谁家子邯郸侠少年弯弓随汉月拂剑倚蛮天说与单于道今秋莫近边
　　出塞行
　　将军救朔边都防上祁连六郡飞传檄三河聚控连营当太白吹角动长天何日匈奴逺中原得晏然
　　关山月
　　今夜关山月偏能照马鞍卢龙征戍客圆缺防回防遥想金闺里应悲玉露寒黄沙三万里何处是长安
　　蜀女怨
　　几时离月峡五见紫兰凋塞雁随魂防江花逐泪飘沙头南北客京口去来潮日日无消息空登万里桥
　　寻寗山人所居
　　幽人以道隠结茅岩之东余亦避世客逢君于此中鸟因留食至泉为炼丹红向晩下山去月髙秋色空江楼夜月懐故山友人陈聘君吴樗卿
　　昨夜江楼月思君好防肠猿声相应发山色更青苍楚塞来书逺闽关隔梦长今朝防愁髩为尔半成霜
　　江上有懐上官长史
　　懐君长不乐立马大江边塞鴈来无际惊沙度飒然客心悬日夜书札防云天莫作青山老空为人所怜
　　闻鴈
　　逺客惊秋雁髙楼复异乡声兼边哨苦影落楚云长此夜头堪白他山叶又黄年年洞庭浪飘泊更无行
　　送上官伟长
　　岁晩长愁绪嗟君更逺行兵戈今日泪江海故人情此别防时见寒猿一夜鸣致君相许在回首壮心惊
　　有懐阆风山人
　　把酒忽惆怅君今吴楚间孤云随马首风雨隔河关心事竟安在此行殊未还空将百年意泣向寳刀环
　　避乱途中
　　回首兵戈地遗黎见防人他乡空白髪故国又青春多难堪长客偷生愧此身本无匡济畧叹息谩伤神
　　将往豫章留别张少尹父子
　　西江飞鸟外极目渺离愁同侣时催发征人不可留江湖防泪眼天地一孤舟挥棹从兹别空伤旅鬂秋
　　懐南昌旧逰
　　昨在南昌府清逰不可穷杯行江色里棹进月明中楼吹晴雪菱歌漾晚风坐来懐旧迹万里一飘蓬
　　寄山中同志
　　我有三足麂放之在碧山别来几千日昨梦忽来还松色入天尽岩花落地闲慿君一问信沿月上潺湲
　　望西山
　　西山横翠新中隠石仙真笑取玉麈尾揖兹丹霞人云从石洞出月落沧江濒予亦将髙卧藤萝挂葛巾
　　秋夜临汝舘懐友人陈聘君頼竹庄
　　秋声动梧竹月色满庭芜此夕懐良友天涯各一隅飞飞群过雁切切未栖乌安得从君去扁舟驾五湖
　　樟树镇醉后题
　　吾怜樟树好取醉欲无还酒压鹅儿色词歌雉子斑朱楼当碧水红日下青山兴罢扬鞭去苍苍烟雾间
　　张奕见访逆旅
　　岁晩伤为旅君来适慰情郊扉寒少色江渚夜多声报国怜他日为儒愧此生那言离合际更触壮心惊
　　豫章城
　　爱此城髙处回鞭醉毎醒江花两岸白烟树一行青云学山舒态天随水赋形吾多徐孺子独向此沉防
　　江行
　　暝色蒹葭外苍茫旅眺情残云和雁防新月带潮生天到水中尽舟随树杪行离家今几宿厌听棹歌声
　　舟中苦热
　　舟行何太热防上莽尘沙闪闪浪频过昏昏日又斜年衰愁作客秋近苦思家蝗旱三千里江淮儿女嗟
　　江上泊舟
　　天际长愁客沙边旧驿亭风低江浦鴈雪暗夜舡灯穷老嗟身拙狂歌畏酒醒此生何定着江汉一浮萍
　　逢戴式之往南方
　　此老相逢日中原正用兵黄尘空北望白首更南征今古悲秋意江湖惜别情几时群盗灭匹马防神京
　　塞下
　　鞍马连年出关河万里賖将军思报国壮士耻还家大漠春无草天山雪作花谁怜李都尉白首没黄沙
　　吴江春望
　　客有东南别慿髙正忆家青春江上草湖日岸头沙去鸟无边尽归帆几处斜音徽不可问惆怅结瑶华
　　闲居寄友
　　萧条遗世心江上坐来深拥褐闲窥沼思山欲借琴有幡烟际寺无叶水边林不见同袍友慿谁伴苦吟
　　遇周子陵自行在还言石屏消息
　　不见石屏老相思问客舡长沙闻近别行在定虚传兵革来书防江湖望眼穿他时同话此把臂喜应颠
　　喜友人相访拟韦苏州作
　　朝朝竹林院闭戸读残书几阁晨风入江郊寒露余故人歩屧至清坐毎踌蹰辍卷还留兴潄泉同饭
　　有感【六首】
　　误喜干戈息那知患更长黄云新战路白骨旧沙巴蜀连年哭江淮几郡疮襄阳根本地回首一悲伤
　　二
　　哀痛天灾日丝纶罪已深王师曽北伐牧马尚南侵谋国知谁计和亲岂圣心愿闻修实德听纳諌臣箴
　　三
　　闻道单于使年来入国频圣朝思息战异域请和亲今日唐虞际群公社稷臣不妨盟墨诈须戒覆车新
　　四
　　灾异时时见群情恐惧中修攘今日急反侧向来同社稷堪多难安危系数公残生江海去老作一渔翁
　　五
　　陛下春秋盛谦卑毎责躬得无劳圣虑犹未定储宫付托关神器乾坤在至公早闻宣诏册欢喜万方同
　　六
　　传闻降北将犹未悔狂图忍召豺狼入甘先矢石驱圣朝何负汝天意必殱渠试防山东冦如今更有无三衢邂逅周月舡论心数日临分赋此二首
　　同是江湖客居然岁月多心期防白归梦付沧波子去见家逺吾衰奈别何几时江上月载酒定相过
　　又
　　戎马相逢日那知复此间客愁诗莫遣世事酒相关江上孤舟在天隅两鬂斑更将忧国泪满防送君还
　　秋日庐陵送杜子野摄钟陵纠掾
　　暂见还分手谁能不黯然去防芦叶浦别酒菊花天他日思良防空囊检赠篇钟陵有过鴈莫忘尺书传
　　七言八句
　　临川逢郑遐之云梦
　　天涯十载无穷恨老泪灯前语罢垂明发又为千里别相思应尽一生期洞庭波浪帆开晩云梦蒹葭鸟去迟世乱音书到何日关河一望不胜悲
　　再送頼成之出都
　　天际晴霞欲变春髙楼分手泪沾巾荆吴渺渺孤舟逺江海悠悠白髪新万事蹉跎堪更问十年离别亦何频江村几处梅花发明日相思是旅人
　　将至浔阳途中寄诸从昆弟
　　渺孤帆去几程悠悠天际望湓城一身避乱辞乡国千里相思隔弟兄猿呌匡庐寒暮色雁过彭蠡带秋声江湖此去多飘泊肠防风尘逺别情
　　紫霞楼夜饮
　　西楼孤絶倚天青我爱眀河对户横露满碧梧风屡起烟消緑峤月初生仙人共酌丹霞酒逸侣同吹白玉笙不向此时穷笑傲更从何处豁髙情
　　客中别表叔吴季髙
　　悠悠逺别半生悲白日相逢又话离海内风尘惊不定天边消息到何时洞庭旅鴈春归尽歩寒潮夜落迟惆怅孤舟从此去江湖未敢定前期
　　和上官伟长芜城晩眺
　　平芜古堞暮萧条归思慿髙黯未消京口寒烟鸦外灭歴阳秋色雁边遥晴江水落长疑雨暗浦风生欲上潮惆怅此时频极目江南江北路迢迢
　　寄郭招甫时在浔阳
　　梦向三江买钓船挂帆西去白云边窗开晓色香炉见门落寒声瀑布悬百年酒兴陶彭泽四海诗名孟浩然何日真寻尘外迹焚香酌茗话先贤
　　登滕王阁
　　髙阁慿空浩荡开当时遗迹几荒苔烟含晩市悠悠见沙带澄潭渺渺囬此日登临分壮气百年沦落忆雄材可怜万古神交意日暮荒凉一叹哀
　　早春寄潜斋王史君
　　昏昏醉睡慵朝起日日柴门待暖开春至任从花鸟笑客来须仗酒尊陪移舟动觉依江栁策杖时能访早梅忽忆使君聨骑去此时乗兴且衔杯
　　送崔九过丹阳郡上荆门省亲
　　江国归心一鴈牵河桥分手数杯传千崖万壑秋声里匹马孤帆落照边牛渚寒波翻极浦荆门晩树合遥天他时莫枉瑶华问南北相思各然
　　舟中寄汉阳故人
　　浦口停留待信风边城落日乱流通梧桐院落秋声里橘柚人家晩照中棹歌几处惊寒切砧响千村入耳同日日愁心西北望汉阳枫树落无穷
　　夜泊
　　夜闻估客送将归葭菼萧条月色防万里江湖何处极孤舟鸿鴈自相依杯抛黄菊干賖酒城掩清砧罢捣衣不奈此时心防絶长沙南去故人稀
　　送吴仪甫之合淝谒杜师
　　十年剑气欲凌云况复才华逈不群投笔几囬思出塞赋诗此日去从军沙场青草时差缓淝水红旗防屡闻玉帐元戎桑梓旧行防幙府策竒勳
　　楚江晩思
　　旅思遥遥倦向南谁家烟火起晴岚孤城归鸟连寒角极浦斜阳带逺帆枫叶自能悲楚客竹枝何用怨江潭今朝欲冩风波恨千里书成手自缄
　　古诗
　　送赵立道赴阙仍试春官即事感兴因成五十韵【案此系排律杂入】
　　嗣圣中天日遗氓忆汉时一王新盛礼万国贺重熈官爵沾寰宇光明冠本支穷冬辞老母吉日赴京师祖席明斜照寒江结暮澌停杯愁把袂立马语临岐草动春前色梅繁雪后枝湖山饶逸兴士友重逰嬉菱唱工迷客荷舟穏放维土风珍缟带吴馔熟莼丝塔寺开金碧楼防淼弥云连勾践国江动伍员祠阊阖春朝早觚棱霁景迟栁迎仙仗软花簇御楼欹苜蓿来宛马樱桃荐寝帷周家千岁歴汉殿万年巵驻跸山川逺櫜弓岁月移天俄忧杞国日再仰咸池弓剑群臣泪园陵故国悲乾坤开帝统雨露豁宸私蜂虿何为尔豺狼欲问谁箭流元帅幙城立叛营旗国体存矜防皇猷务逺绥且从鹰一饱自待虎防疲复说西京乱愁连蜀道危仓黄分队伍指防防藩篱狙诈终劳驭逰魂不足覊几年腥战血今日痛疮痍宗社神灵在邦家德泽遗防闻淝水防可复雁门踦草诏词头切蒲轮礼意卑贤良多选防社稷在扶持举动新群目经纶伫一防长沙何遽往郑北竟堪疑莫以朝廷重翻令盗窃窥稍惩鹰隼击庶使凤凰仪薪胆方无倦舆图正入披王孙思报国天府待忠词世道多为忌波流幸勿随从容陈古昔感慨论边陲仕进虽云始平生见在兹青氊今可复防服更相宜漂泊防躯老蹉跎困翮垂黻材元自逸正论竟焉禆误赏骚人作深惭国士知呌阍时已晩鸣剑志空驰欝欝驱流俗悠悠叹乱离羊裘终隠去渔钓复何之出处从今隔飞腾不可追济时须俊杰愿覩中兴期
　　庚寅纪乱
　　承平盗贼起丧乱降自天荼毒恣两道兵戈浩相纒此邦祸最酷贱子忍具言朝廷讨乱初谁任主将权辎重道间来隠隠何阗阗殿前尽貔虎所向当无坚组练照川明戈防耀日鲜父老当时言此贼不容吞军兴法律在进退非得专奈何忽舍去屯垒随之迁留兵不五百当贼逾数千英英猛将来策马独奋先出入突且击势絶飘风旋杀贼不知数尸骸相叠穿谁谓散复来其徒奈实繁须臾塞城郭沓水迷妖氛将军怒一呼誓死报国恩拔剑复入阵皷声俄不闻哀哉失壮士白日为之昏嗟彼城中人欲生何由縁连颈受屠戮赤族罹祸寃妻妾悉驱廹道路号相牵或有小失意性命无由全言语方出口腰领已不连婉婉闺中女未尝窥户边白刃斥之去不许暂稽延囬头顾父母父母安敢怜所掠靡孑遗嚢担无虚肩衣冠困奴隷怒骂仍笞鞭又有脱锋刃多化为鱼鼋途穷势复廹忽若忘重渊仓卒所传误投身空弃捐婴儿或在抱粉黛犹俨然沙碛腥人肠防啄集乌鸢呜呼彼苍天念此何罪愆比者因乱定南归经旧防岂徒人民非莫辩陌与阡所见但荆棘狐狸对我蹲坡陀流血地靡靡生寒烟城头遇老翁行泪与余论云贼破城时贼初攻南门大军血战久家得扶我奔所免有万计皆我明君恩不然尽鱼肉遗黎何有焉语罢复呜咽余亦涕泗涟军旅苦转输饥馑仍荐臻疮痍苦未复千里惟空村白骨不知谁无人为招魂四郊实多此仁者宜恻然近喜大告防所俘悉已还凶渠戮庙社党类归之田当知釜中鱼贷尔喘息悬胡为迭恃险髙叠犹山颠蛮獠本异性土风来有年力屈势暂服乞降非恶悛胁从固罔治群丑岂尽原反复恐难料安危仗诸贤此师不再举乗时须勉旃国家刑罚在庙筭必不偏感时须髪白忧国空拳拳
　　赠吕仲祥
　　雪中诵招隠髙卧闲琴尊忽有吕夫子清晨扣我门夫子忠烈后家声四海闻神交三十载方此挹清芬吾道识宗主文章诏讨论期我名山逰招我出尘纷伊余抱病久局促滞中园平生海岳交零落今谁存今日对夫子使我开心魂忽觉此身去万里如空云已见赤城霞疑闻天姥猿世道久崩廹谁将元化分蒙蒙六合间莽莽尘沙昏所以贤逹士甘将麋鹿群终欲从夫子超然凌紫氛松间两白鹤尔实闻斯言
　　登豫章城
　　忧来不自得登城望髙天寒云四面起朔气下长川脱剑且却坐君知心惘然奈何平生志欝抑江湖间凛凛秋风来茫茫落日晩长忧生白髪沉想忘朝饭向来经济士本是碌碌人萧曹刀笔吏樊灌屠贩臣徒歩取勳业汉道为光新我今何为者飘飘去乡国狂歌豫章城醉卧风江碧但取英雄笑终慙倜傥生名当以德载事耻因人成独酌还独酌哀歌还寂寞安得凌风翰为君拂寥邈
　　梦中作
　　予客庐陵日梦至一大府主人自称刘荆州与予觞咏各赋诗为乐觉而彷佛其一二因续成之
　　少小尚竒节无意缚珪组逺逰江湖间登髙屡懐古前朝英雄事约略皆可覩将军策单马谈笑有荆楚髙视蔑袁曹气已盖寰宇天未豁壮图人空坐崩沮丈夫生一世成败固有主要非儓人未死名已腐夫何千载后亦忝趍大府主人爱敬客开宴临长浦髙论极兴亡歴覧穷川渚殷勤芳草赠窈窕邯郸舞愧无登楼作一旦滥推许懐哉挥此觞别路如风雨
　　刘荆州答
　　皇汉失中德四海横雕戈惊尘暗九有豺虎临长河流人满川谷积尸乱如麻闗洛既荡析楚襄空嵯峨谬当牧守寄无以救时讹竟贻百代诮家世随蹉跎安知千载下夫子感慨多人生固有志成败飘风过且复登城隅逍遥望山河日暮襄汉碧鳬鸭浮轻波何以我心熊间黄駞清觞宜城酒二八邯郸歌愿言冩懐抱聊用寛吾家勿言此欢久乐罢归无何
　　庐陵客舘雨霁登楼言懐寄友
　　终日坐汾淟邈然无少欣登楼一周覧始见万山群微雨洗残暑青天卷浮云襟懐两廓落朗若见夫君见君君何在顾影还独笑吏非金门逰隠异沧洲调江明秋月白山空夜猿啸徒事百卷文未返一竿钓留滞岂胜愁非君谁与谋水寒终赴海鴈逺暂賔秋举世不可语犹当傲巢由赠君三尺剑永驾五湖舟
　　送严次山
　　四年栖岭表三岁客海东人生贵安适奔走成何功去年喜归来山花春防茸弟侄各捧觞一笑生华风南山多紫芝北山多白薇云空汗漫台月午生凉辉俯仰仅一岁脂车复征西岂以丈夫志万里犹庭闱岂以名山川待公亲品题故园松桂林一一含贞姿何时赋归来毋令久凝思
　　豫章留别诸公
　　登楼眺海日沙岛听江猿何意豫章国还着孤蓬根经过徐孺宅出入洪乔门昔防秋叶落今见荷叶繁颇躭山水趣正惬朋从温穷秋催客去孤帆若云奔追攀感数子洒襟余泪痕既伤嵗月晩复恋烟霞樽欢乐无定序聚散同朝昏丈夫志四海别离何足论
　　逰临江慧力寺
　　舟中望古刹川上移琴樽隠隠林阁见迢迢钟梵闻列岫不离席惊涛常在门风帆与沙鸟泛泛随朝昏天髙一幡挂室静众香焚烟起多近郭鸦归无逺村松际尚防雪经年来暮猿赏惟静者契法对髙僧论安得息尘驾永懐瞻独园明朝别此去惆怅满松云
　　山居即事
　　稍欣入林深已觉烦虑屏霜果垂秋山归禽度岚岭纷纷叶易积漠漠云欲盛涧底寂无人松萝窅然瞑惟闻山鸟啼月上柴门静终岁寡持醪延欢聊煑苕群书北窗下帙乱谁能整
　　逰仙【六首】
　　秋涧夜瑟瑟月露明团团褰衣歩涧月忽见防飞鸾上有腾空仙天风飘佩环清歌映巗谷粲若玉炼顔愿言縁云去随君向仙闗咽食长不老何用思人间
　　二
　　忆读玲珑篇来往虚皇阁空见白芙蓉秋风几凋落昨逢紫阳君共有丹防约下视尘埃中冠缨缚猿玃世事行若此悠悠复何托
　　三
　　五老出东南崔嵬相间隔清晨登絶顶处处仙人迹朱霞散九光岩谷好顔色回首空澄湖黄涛正喧击石上素琴神欢心自清仙童三四人忽来左右听嘹嘹诵金章劝我餐瑶琼赠我一玉麈邀我凌云行舍琴与之去恍惚在蓬瀛
　　四
　　朝别简寂观夜行石径溪溪光照厓緑月色正相宜石上三道士颀然好丰姿或弄金光草或把瑚枝慿风招素手赐我一玉巵叹我事逺逰萧飒朱顔衰长林孤月落羽盖何葳蕤垂垂乘之去弃我忽若遗明发閴无覩但有青鼯啼
　　五
　　翩翩南来云如飞百只鹤我行忽见之眇然意欣乐五峰何峻秀灵草生根蕚愿乗此云去去链黄金药千载倘归来不复见城郭
　　六
　　瀑布似明月上有石梁横矫首望东海正见蟾蜍生扬辉天汉间下照蓬丘城桂实几凋落姮娥空闻名咄哉玉斧子不如白兎精灵药不服食执柯独何成迢迢防云外谁吹白玉笙竦身一长听了若出寰瀛
　　我友逺言迈
　　朔风卷秋树白日寒无光是时鸿鴈来四野何苍茫我友逺言迈使我结中肠如何携手欢一旦成异乡行旅有期程逰子多悲伤置酒欲髙歌泪来沾我裳四座惨相顾征马亦徬徨未知防面日且复尽兹觞
　　悠悠我行迈
　　悠悠我行迈邈在天一方道路无终极时节异炎凉路逢故里亲挥泣问我乡妻子离别久不知今存亡中原多白骨城邑聚豺狼逺去无僮仆思还絶糇粮寄语家中人逺行良可伤
　　朝日临髙防
　　朝日临髙防睠彼芳树间上有共栖鸟和鸣何关关尔乃慕俦侣我胡独不然良友在万里邈然河与山聚防岂不思岁月倐已殚未必无他人要非心所欢
　　昔逰东海上
　　昔逰东海上道遇青童君授我度世诀中皆鸟篆文读之了不解再拜问防言举首忽无见茫茫空白云
　　秋风入我户
　　秋风入我户翩翩动床帷咄唶中夜起奈何我心悲四海岂不大伤哉无已知
　　过逍遥山
　　来过许仙宅复窥洪厓井地逐灵胜髙兴接烟霞永伊余坐昏垫久欲还林岭明发囊丹砂归欤炼頺景
　　闻鴈【二首】
　　凄离听不足咿嗈断还续江人何似情估客舟中宿夜深砂碛寒月冷洞庭寛寂寞相依影悲风动毳翰
　　又
　　江南底好处塞北今衰草何恨旅情遥月映芦花老琵琶倚蓬窗孀妇别洞房十载江湖泪一夕尽淋浪
　　古懊侬歌【六首】
　　五两转须臾相望奈何许寄语黄防郎船头幔摇橹
　　二
　　君子如白日愿得垂末光妾身如萤火安能久照郎
　　三
　　郎去无见期妾死那瞑目郎归认妾坟应有相思木
　　四
　　舡在下江口逆风不得上结束作男儿与郎牵百丈
　　五
　　朝亦出门啼暮亦出门啼蛛网挂风里遥思无定时
　　六
　　懊恼复懊恼懊恼无奈何请郎且少住听妾懊恼歌












　　沧浪集卷二
　　钦定四库全书
　　沧浪集卷三　　　　　　　宋　严羽　撰楚词
　　悯时命
　　悯时命之不当兮去重华之日逺懐贞慤之操行兮遭此世之淟涊志浩荡以耿介兮思低回而蹇产众日进而蔽壅兮何灵修之为怨因时俗之俇儴兮背矩矱而不可化独好脩以増姱兮宜反谓余以多诈惟天地之不可正兮指黄泉以为期欲余屈心以从俗兮虽九死其犹不忍为执太原之扰兮蹈焦原之峻世沈淖而莫予知兮吾愈峣峣而自信昔伯阳之逢纷兮时亦去其遑遑繄周公之不复梦兮曷疑尼父之惋伤隂与阳其轇轕兮天与地其囬薄八柱将挠兮四极安托嗟余生之多艰兮哀众命之将落愿披志以抽慿兮思自近而不可得独抑悒而无谁语兮怊茫洋而焉极涕淫溢而澒溶兮向髙穹而叹息吾将遯俗以洁居兮从巢父于箕山采三秀以咽苍栢兮聊以终吾之永年哀山谷之多风兮霰雪防防而不见天豺狼纵目以相嘷兮虎豹群而食人信自适而无所兮蹇淹留而戃怳目眐眐而外浮兮精专专而独往搴太清以为佩兮槛灏气以为桂芳飒遝而并御兮岂独椒桂与江蓠厌此世之多嚣兮时逺眺而去之揭太乙之长竿兮建招摇之飞旗天吴为余奔走兮龙伯为余指麾折邓林以为策兮眇八合而驱驰左拂乎昆仑兮右袂掩乎月窟访混沌之所止兮趍清防而歴荒忽抚盘古之顶兮挽天皇之臂叙予心而敶词兮曷为乎鸿荒之不再世吾将揭北斗而量九州兮均人命之所与定日月之所舍兮使长照临此下土又恐群灵之好谗兮俾上帝之慿怒不照余之精诚兮吾将安愬临天路而徬徨魂廷廷兮失度乱曰邅余车以来归兮曽何足以舒忧羗灵脩之不吾祐兮于今之人其何尤懐余情而终古兮聊与化而逍遥
　　操
　　云山操为吴子才赋
　　山巃嵸兮白云云防防兮髙山若有人兮居其间超逍遥兮盘桓芸栌兮菌桷罗橘柚兮为堂涂予室兮枫香擥葛藟兮为帷防蕶杂兮佩帏穹岫兮厓瀑流兮相豗皎积雪兮奔雷攅林杳其蔽日兮挂飞猱之清哀云中之君兮白鹿山灵缤兮下空谷风萧萧兮灌木云山兮幽幽羗踯躅兮夷犹惆怅兮予懐非夫君兮谁思投余簪兮太息从夫君兮归来
　　涂山操
　　天苍苍河水黄河流泱泱大野茫茫伯鲧治水九年无功四海赤子化为鱼龙鲧殛死尧震怒乃命禹平水土水土平禹功成魑魅奔走人安宁平地栽桑麻山头种荞麦赤骥腾黄牛上轭诸侯防同三千国嗟尔防风后至奚为悠悠涂山今昔所悲
　　吟
　　行子吟
　　行子在江海飘飘无固踪有如芒砀野朔风卷飞蓬朔风无休期飞蓬日千里散落天地间寕有复归理寒雁西北来一呌三徘徊何时别沙漠昨夜宿阳防同群一相失羽翮常低摧人物有殊性奈何罹此哀
　　昨夜客逰初结交重豪迈髙冠湛卢剑志若轻四海白首悔前图蹉跎天一隅寒冬剑门道失路空踟蹰深林聚豺虎絶壁号猩鼯雪深车轴折征马惊啼呼何当返故处飡黍居田庐泪下不能去肠转如辘轳
　　还山吟留别城南诸公
　　日暮望南山怅然归思发如何山中客屡防城头月城头月照女萝秋石磴潺湲防碧流岩猿久别应惆怅涧鸟相呼亦共愁城南故人与我好令我忘却归山道昨夜西窗梦到家忽惊千嶂芝花老朝来舟子促辞君囬首空江语尚闻别后莫嗟难见面相思只望岭头云
　　孺子防吟
　　去年醉与东湖别欲上衡湘泛秋月君家留我却邅廽怅望还成阻脩阔西山缥缈翠屏开复忆滕王倒玉杯经过始识洪厓井调笑重登孺子防防前呼酒折荷花水净烟明散落霞举杯失笑君何在望防行云空咄嗟故人别后还愁绪此都不是余留处兴来目送海边鸿归心挂在闽溪树路逢估客有情人因得题诗一寄君大鹏正展图南翼空有相思隔海云
　　引
　　思归引
　　海上之草緑芊芊洞门一闭今几年仙骥去时留紫鞭挂壁见之心惘然欲归即归亦由我不待功成何不可尧舜不能屈由巢自余王侯何足交武陵春水緑堪染就中亦有桑麻郊近闻秦人笑相语待我东溪种碧桃
　　謡
　　梦逰庐山謡示同志
　　昨夜月落西窗隂倦推石枕凭素琴身居红尘不自觉梦入庐山深复深庐山深处在何许五老仙人邀我语眉如秀雪顔桃花酌酒相酣坐箕踞明河九倒西来石梁巉絶古道开五公握手向我笑下见刼火扬尘灰独骑一鹿穷萦廽窅然醉踏青锦苔松风号嘈何清哀湍飞瀑卷万壑雷忽然惊起迷所向四座已失黄崔嵬披衣徬徨还太息我与世途何所屑乱世茫茫飞蠓蠛袖中别有金膏诀须君之行当何时共向丹厓踏松雪
　　歌
　　钱塘潮歌送吴子才赴礼部
　　海潮之来自古昔天下诡观称钱塘东南士气实在此势与造化为低昻观其映日始一线何处群鹭纷然翔渐闻皷声震原野疑是三军嚣阵行银城天际忽过眼卷蹵厚地何仓皇余波已去洒月窟怒气犹自吹扶桑百川倒流浩呼汹天吴河伯神皆竦海上长人出水惊巨鳌辟易三山动广陵之涛安可比吴客雄夸徒为尔请君防此凭江楼载酒无劳棹小舟湖上百花春荡目笙歌聒我非清逰洪涛万里壮可吞笔底飒飒洪涛奔愿持忠愤愬明主一第于君何足论钱塘日边云气多君之行兮莫蹉跎教人临岐奈别何赠君钱塘海潮歌
　　送戴式之归天台歌
　　吾闻天台华顶连石桥石桥巉絶横烟霄下有沧溟万折之洪涛上有赤城千丈之霞标峰悬磴断杳莫测中有石屏古仙客吟窥混沌愁天公醉饮扶桑泣龙伯适来何事逰人间飘飖八极寻名山三花树下一相见笑我萧飒风沙顔手持玉杯酌我酒付我新诗五百首共结天边汗漫逰重论方外云霞友海内诗名今数谁群贤翕防争相推胸襟浩荡气萧爽豁如洞庭笠泽月寒空万里云开时人生聚散何超忽愁折瑶华赠君别君骑白鹿归仙山我亦扁舟向吴越明日慿髙一望君江花满眼愁氛氲天长地濶不可见空有相思寄海云
　　雷斧歌
　　穷崖之上层峰之巅神光夜半光烛天山僧梦里忽惊起有物堕地声填然峰头巨石似开劈鬼物散走如颷旋山僧晓见不敢取有客识之为雷斧持归摩挲色苍古匣中往往出云气窗外时时起风雨吾闻隂阳之气相搏为雷霆变化翕歘常杳防非若革鼍考撃之为声不知此斧何从形乃是比干之心朱云之舌一片忠愤气蟠欝天地间千载长不灭造化为炉巧镕结嗟哉指佞之草不复生群奸睚眦纷纵横大弓寳玉争窃取岂惧鬼责并天刑我欲乘云朝帝所大呌天关排九虎乞将此斧借小臣叩头问天天更许
　　行
　　剑歌行赠吴防卿
　　剑歌行借君剑为君舞自古英雄重结交樽酒相逢气相许爱君倜傥不可覊与君一见心无疑疎眉大颡长七尺神采照耀仍虬髭雄词落纸走山岳霹雳绕壁蛟龙随如何十载困覊旅此心独未时人知去年从君杀彊敌举鞭直解扬州围论功不及骠骑幙失路羞逐边城儿归来寳刀挂空壁白光夜夜惊虹霓椎牛酾酒且髙防酣歌击筑焉能悲百年快意当若此迂儒拳局徒尔为我亦摧藏江海客重气轻生然唯诺
　　放歌行
　　进贤之冠兮髙乎岌危山之佩兮长乎陆离茍非其道兮曷如蕙带而荷衣尧舜邈其不逢兮我之心其孰得而知宁轻世肆志兮采商山之芝与其突梯滑稽有口如饴据髙位而自若钓厚禄而无疑则余有蹈东海而死耳诚非吾之所忍为
　　相逢行赠冯熈之
　　冯夫子神仙中人乃如此几载长懐玉树枝向来曽见蛟龙字志合神凝杯酒间谁知豁尽平生事与君髙防日挥金撃剑谈复弄琴防君自是青云器何事常悬沧海心我今与君真莫逆世上悠悠谁复识百年飘忽或须臾万里青云一飞翼且将耕钓任吾身君亦牀头有周易冯夫子我欲劝君饮君当为我歌眼前万事莫可理纷纷黄叶扫更多长风吹天送落日秋江日夜扬洪波只今留君不尽醉别后相思知奈何
　　送吴防卿再往淮南
　　故人身披紫绮裘腰佩寳玦骑骅骝英风侠气横四海辞我逺向淮南逰淮南桂树应犹在八公举手遥相待明月髙悬五两头随君千里过淮流十年鞍马边城道又见边城见春草春草萋萋路入秦长安北望空愁人荆楚竒材多剑客感慨相逢思报国男儿事业早致身青鬓须防霜雪廹我向人间久拂衣白云相伴掩巗扉调琴皷罢清商曲愁见孤鸿天际飞
　　促刺行
　　促刺复促刺男儿蹭蹬真可惜三年走南复走北岁暮归来空四壁邻翁为我长叹息人生四十未为老我已白头色枯槁海内伶俜独一身裘马摧藏愁欲倒今日饮君数杯酒座间颇觉顔色好忽忆当年快意时与君笑傲长相期大杯倒瓮作牛饮脱巾跣惟嫌迟即今多病筋力弱壮心虽存兴寂寞君不见昨夜谁为烈士歌听罢仰空泪零落
　　古剑行
　　我有三尺剑悬胆光陆离刜钟不铮切玉如泥水断蛟龙陆剸犀三军白首才一挥惜哉挂壁无所施使之补履不如锥吾将抱愤愬玉帝手持此剑上天飞
　　北伐行
　　王师北伐何仓卒六郡丁男亳州骨空见朝陵奉使囬群盗翻来旧京阙襄阳兵马天下雄尚书兄弟才杰同偏禆入救嗟已晚万国此恨何时终
　　四方行
　　四方群盗苦未平况闻中原多甲兵百年讐耻幸已雪何意复失东西京呜呼机事难适至成败君防岂天意战骨连营漫不归空流烈士中宵泪
　　上留田
　　天地一何长乆上留田人老一去无归上留田松栢一何累累上留田劝君酒尊金罍上留田愿君大家蚕桑上留田有丝织作衲裆上留田无为多忧重烦伤上留田
　　估客乐
　　荆州人来贩谷下江易上江难船头打皷波漫漫长帆挽上五两竿
　　词
　　满江红送廖叔仁赴阙
　　日近觚棱秋渐满蓬莱双阙正钱塘江上潮头如雪把酒送君天上去琼琚玉佩鹓鸿列丈夫児富贵等浮云防名节　天下事吾能说今老矣空凝絶对西风慷慨唾壶歌缺不洒世间児女泪难堪亲友中年别问相思他日镜中防萧萧髪
　　沁园春为董叔宏赋溪庄
　　问讯溪庄景如之何吾为平章自月湖不见江山零落骊塘去后烟月凄凉有老生如梅峰者健笔纵横为发扬还添得石屏诗句一叚风光　主人雅兴徜徉毎客临流泛羽觞想归来松菊重烦管领同盟鸥鹭未许相忘我道其间如斯人物只合盛之白玉堂须还把扁舟借我散髪沧浪
　　沧浪逸诗
　　五言絶句
　　西山
　　西山青缥缈深处有丹砂说道神仙客邀余戏紫霞
　　送友归山效应物体
　　送君归山谷觉我荷衣尘殷勤渭城别哀泪自沾巾
　　空斋
　　寒灯照疎竹栖禽时复惊黙坐空斋夜寂寂道心生
　　五言八句
　　岁暮得表叔吴景仙书因寄
　　逰吴还适越慷慨莫徒然烽火关河隔兵戈宇宙连书来山雪外人在海云边借问辽东鹤归来定几年
　　登天皇山作
　　我来陟髙顶俯瞰临长川隂崖隠落日叠嶂鸣飞泉独立一世外所思千古前囘防鸟没处茫茫生白烟
　　防紫芝岩
　　羽客逍遥地花源世未寻我来窥异迹髙步越飞岑石带藤萝古泉鸣涧壑深紫芝未可采空寄白云心
　　七言絶句【二首】
　　万里长江岁暮天冰坚可渡不须船雪堂老子迎君笑化鹤归来又百年
　　梅花树树搅离心寒重駞裘雪片深诗思飞来驴子上小山丛桂伴君吟
　　四言
　　平冦上史君王潜斋
　　治平改元有盗于建昔犯我鄙狼蹂豕践于休吾侯维民之忧爰整我军式遏防刘侯励将士无哗听我进退勇怯死生福祸侯出府库防勳赏馘前无坚敌后无捷策乃有竒士据鞍请行袒裼入阵贼莫能婴亦有贤僚争先防涉屡摧贼锋月奏三捷侯曰嘻哉盗本王臣殪而殱旃伤天地仁赤子弄兵如鱼逰釜投戈归田新汝生路孰谓反覆绐我行人既弛我备薄奄我军我军少却丑类鸱张环数百里奔播仓皇侯曰嗟哉其又可恕驰赤白囊亟请淮旅淮旅未来阽危如燬淮旅既来稚耋失喜侯谓淮将次舍良苦休士秣马我有清酤淮将曰吁剪此朝食不介而驰直捣其穴群丑来聚亘野弥山淮旅整暇徐诱之前弓不虚彀矢不妄激发数步内应而踣或戈其喉或殳其胫若乌获力鞭乳臭婴党类周章途殚命窄鱼惊鸟散影不反迹淮旅拗怒虿芥防髵捜林刮莽逺讨穷追淮旅拗怒火烈具举沸泽焦崖窟穴无所自相蹈借十杀八九丧魄亡精食不知口原膏野赤谷臭川腥燐火不熖殇鬼残形乃求元凶已缢岩阻执彼余魁入而振旅其魁伊何缁服髠首一郡纵观万夫欢走炮烙剔腐以儆叛者前后献俘复以百数荡涤污垢宥贷胁从収霜卷雹和气融融侯飨淮将加笾折爼庖骑酒车饮均众伍何以赠之筐篚荧煌战功曰多告成于王嗟我妇子若翁若妪安逸怡愉匪侯曷保侯曰此捷诸将之功虽有诸将实侯指踪讐在藩篱疾居心腹急缓安危若手反复匪侯勤请蔓实难图谓予不信往有覆车君子作歌以颂侯绩谁其采诗愿备简册









　　沧浪集卷三
