　　钦定四库全书　　　　　集部五
　　复古诗集　　　　　　　别集类四【元】
　　提要
　　【臣】等谨案复古诗集六巻元杨维桢撰所载皆琴操宫词冶春游仙香奁等作而古乐府亦杂厠其问乃其门人章琬所编以其体皆时俗所置而不为故以复古为名琬序称辑前后所制者二百首连呉复所编又三百首而今止一百五十二首数不相符或后人已有所删削非完本欤其中香奁诸诗为他本所不载古乐府诸篇则与铁崖乐府相复者数十首而稍有异同如石归操山夫折山花句上乐府本尚有峩峩孤竹冈上有石新妇二句山头朝石妇句乐府本作嵗嵗山头歌石妇又烽燧曲一首乐府本以上二句作下二句其文互有颠倒又乐府本所载诗题与此本异者如北郭词之作屈归词秦宫曲之作桑隂曲合欢词之作生合欢空桑曲之作髙楼曲此类不一而足盖呉复编铁崖乐府在至正六年琬编此集在至正二十四年相距几二十载殆维桢于旧稿又有所改定故琬据而録之此当从其定本不当泥其初稿矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　复古诗集序
　　我朝诗体备矣惟古乐府则置而不为天厯以来防稽杨先生与五峰李先生始相倡和为古乐府辞先生尝曰诗难乐府为尤难吾为古乐府非特声谐金石可劝可戒使人惩创感发者有焉善和予者惟李季和季和死和者寡矣且命吴复録季和死后凡若干首至其墓焚白之则世之知先生之诗者葢尠矣琬登铁门学诗因辑先生前后所制者二百首连吴复所编又三百首名曰铁崖先生复古诗集此集出而我朝之诗斯为大备嗟乎红紫乱朱郑衞乱雅生于季世而欲为诗于古度越齐梁追踪汉魏而上薄乎骚雅是秉正色于红紫之中奏韶濩于郑衞之际不其难矣哉此先生之作所以为复古而非一时流辈之所能班南北词人推为苐一诗宗此非琬之言也天下之言也先生近体而下不令人传然脍炙在人口有不可得而遗者録于巻后而香奁诸体亦附见云至正二十四年甲辰秋九月戊子门人龙洲生章琬谨序















　　钦定四库全书
　　复古诗集巻一
　　元　杨维桢　撰
　　琴操【并引】
　　琴操为退之独歩子厚不敢作遂作铙歌古之文人相服而不相忌者如此后之诗人动以琴操自髙如蛮郎罢学华语华不华蛮不蛮令人有可鄙者余与永嘉李季和在吴下论古今人诗季和酒酣歌退之羑里操举酒属予曰杨亷夫崛强作汉魏人古乐府亦能作昌黎伯琴操乎余激其挑亟领曰请题季和遂命精卫而下凡九题余明日赋毕又明日复补退之履霜残形二操季和读之拍几三呌曰杨亷夫铁龙精也人欲和之谁敢谁敢至正辛巳秋九月防稽杨维桢録以为序
　　精卫操【见古乐府一巻】
　　琬曰按述异记炎帝女溺死东海化为精卫日衔西山木石以填东海怨溺死也
　　水在海石在山海水不缩石不刋衔石向海安口血离离海同干
　　附郭翼和辞
　　东海水虽大精卫心不移衔石填海有满时有满时海有底吁嗟人心不如海【叶喜】
　　附陆仁和辞
　　精卫两翼大飞向海波去口衔石子不知数山髙髙海深深山髙海深石自沈
　　石妇操【并引　见古乐府一巻稍异】
　　琬曰石妇即望夫石也在处有之补入琴操悲其志与精卫同不必问其主名也
　　山夫折山花山头朝石妇行人防时归东海山头有时聚行人归啼石柱石妇岑岑化黄土
　　箕山操【见古乐府一巻】
　　琬曰尧让天下于巢父巢父曰君之牧天下犹予之牧犊吾无用天下为庄子有樊仲父牵牛饮水见巢父洗耳驱牛而还耻令牛饮其下流也
　　箕之山可耕而樵【叶囚】箕之水兮可饮而防牵牛何来兮饮吾上流彼以天下让兮我以之逃【叶投】世岂无尧兮应尧之求吾与尧友兮不与尧忧
　　附季和和辞
　　箕山之阳兮其木翏翏箕山之冡兮白云幽幽彼世之人兮孰能遗我以忧虽欲从我兮其路无由朝有人兮来饮其牛
　　汉水操
　　琬曰即祓禊曲也王子年拾遗记曰周昭王溺于汉水二女延娟延娯从王夹拥王身同没焉故江汉人至上巳日禊集祠间以为风俗
　　湘水离离徒以斑我衣汉水漪漪可以禊我衣翩然凌波夹龙飞随龙云雨随龙归彼望疑兮疑是非
　　介山操
　　琬曰琴操有龙蛇歌以为介子辞先生嫌其辞有憾为演厥辞庶介山君子之防也
　　一龙失所五蛇从之周天下【叶户】四蛇完身一蛇独亏股【亏作刲非】龙上天兮虵各有户一蛇无户薄以焦火【叶□】吁嗟乎四虵从龙作甘雨一地焦枯无恨在下土
　　崩城操
　　琬曰按崔豹云杞梁妻乃杞殖妻妹朝日之所作也殖战死妻哭而城頺遂投淄水死其妹悲之作歌名杞梁妻僧贯休始以筑长城义作辞其辞亦精悍宋吴迈逺軰不能及也先生用是义补崩城操
　　白骨筑长城长城不可穴十日哭长城长城为我裂白骨斑斑食红血抱骨着心肚白骨作人语君不见淄之水喁喁至今下有比骨鱼
　　前旌操
　　琬曰卫后母子寿毌欲杀前母子伋而立寿使伋乘舟于河将沉而杀之寿知之与伋同舟不得沉又使伋之齐令盗见载旌者杀之寿又窃旌前行盗见杀之伋载寿尸还亦死
　　尔乘舟兮河水浊且深我同舟兮誓与尔同沈毌有命兮諌不我听示旌以盗兮我先有旌卫有国兮国在兄杀兄及我兮我不如无生
　　桑中妇操
　　琬曰此秋胡题也魏诸作不关本题晋傅始咏秋妇过刚先生此辞特觧议
　　秋夫君娶妻五日即仕陈五年归来未拜亲桑中见美人我出堂前认夫君走赴沂水沉我身秋夫君令我嗔妇可不义亲何可不仁
　　扊扅操
　　琬曰按风俗通百里奚为秦相堂上乐作所赁澣妇自言知音因援琴而歌问之乃其故妻遂还为夫妇
　　百里奚作秦相不再妻堂下澣妇歌扊扅舂黄黎搤伏鸡堂下鼓弦堂上覆樽百年夫妇失复亲秦穆君贺相臣夫旌义妇旌仁
　　履霜操【见古乐府一巻】
　　本词曰朝履霜兮采晨寒考不明其心兮信谗言何辜皇天兮斯愆痛没不同兮恩有偏谁説硕兮知此寃使是辞果出伯竒则伯竒不得希于舜矣退之辞亦未至今为之补曰
　　霜鲜鲜兮草戋戋儿有罪兮儿宿野田衣荷之叶兮叶易穿采楟花以食兮食不下咽天吾父兮天胡有偏我不父顺兮父宁不儿怜履晨霜兮泣吾天【儿有罪一作儿独履天吾父兮作嗟儿天父兮】
　　残形操
　　退之作残形操末语曰臣咸上天识者其谁余以其词尚欠归宿不如拘幽将归二操语可咏也遂为之补曰
　　我梦有兽兮其兽曰貍貍有恠兮身首异而告我以凶兮戒而戒而我丘有首兮誓死完以归
　　李季和书复先生云夜读九操辞及补退之辞皆精悍古雅使退之土下有闻亦韪之铁崖辞行退之不得称千古独歩非佞非佞








　　复古诗集巻一
　　钦定四库全书
　　复古诗集卷二
　　元　杨维桢　撰
　　炮烙辞
　　炮烙复炮烙是不还是不终杀谗人虎不杀羑中囚
　　烽燧曲【见古乐府九巻上二句作下二句】
　　美人方一笑烽火不须惊昨夜骊山下西戎已结兵
　　放麑辞【见古乐府九巻】
　　毌麑急麑子猎父眎如伤太子奔城父君王赦奋扬
　　牧羝曲【见古乐府九巻】
　　老羝何日乳归鴈忽能言不逐虞常死丁零尚有恩
　　渐台曲【一名贞妇词见古乐府】
　　皎日常持信仓皇不改贞君王符不到水长渐台倾
　　北郭辞【见古乐府九巻作屈妇词】
　　瓜田不纳履北郭招谗污覆鼎重开日宫中杀破胡
　　城门曲【见古乐府九巻】
　　谍报越王兵城门夜不扃孤臣睛不死门月照人青
　　苏台曲【见古乐府九巻】
　　呉王张髙宴台下阅犀兵髙台三百里不见越王城
　　望乡台【见古乐府九巻】
　　望乡台上客秋至望乡关中原遮望眼可奈燕支山
　　饮马窟【见古乐府九巻】
　　长城饮马窟饮马马还惊宁知呜咽水犹作寳刀鸣
　　侠客辞【见古乐府九巻】
　　未许仝交死全身报国仇太阿飞出匣欲取贾充头
　　剑客辞
　　丈夫万人敌拙计哂荆轲昨夜西征去生擒李左车
　　昭阳曲【见古乐府九巻】
　　美人新睡起内史报兰汤散尽黄金饼无寻赤鳯凰
　　铜雀曲【见古乐府九巻】
　　帐中歌吹作玉座奉晨曛西陵迷望眼日莫起浮云【奉晨一作翠】
　　妲己图【见古乐府九巻】
　　小白竿头血新图入汉廷宫中双燕子齐作牝鸡鸣
　　秦宫曲【见古乐府九巻作桑隂曲】
　　妾自夫君戍桑隂路不通将军哮似虎少妇窃秦宫
　　三阁辞【见古乐府九巻】
　　江南龙虎气楼阁照金银望见长安道不知尘污人
　　胭脂井
　　昨夜韩擒虎金陵奏凯回井中人不死重带美人来
　　焦仲卿妻【见古乐府九巻】
　　生为仲卿妇死与仲卿齐庐江同树鸟不过别枝啼
　　朱厓令女【见古乐府九巻　珠作朱】
　　关珠争两死两死独谁当关吏不埀泣青天应雨霜
　　摘瓜辞【见古乐府九巻】
　　黄台八瓜熟瓜熟瓞绵绵惟有大瓜好狐来瓜已穿
　　食桃辞
　　二桃陷忠勇晏子设危谋半桃陷姑息弥子复谁尤















　　复古诗集巻二
　　钦定四库全书
　　复古诗集巻三
　　元　杨维桢　撰
　　白头吟【见古乐府九巻】
　　长夜白头吟新理故琴莫将一日意误结百年心
　　緑珠辞【见古乐府九巻】
　　井底生明月楼头坠寳星年年金谷草春入美人青
　　雌雄曲【见古乐府九巻】
　　妾夫晓出塞妾夜驰孤忠誓作干将剑一死双雌雄
　　连理枝【见古乐府九卷】
　　主家连理木昨夜一枝零野藤沿别树相托万年青
　　商妇词
　　荡子发航船千里复万里愿持金剪刀去剪西江水【荡子作荡荡西江作西流】
　　合欢辞【古乐府九巻题作生合欢】
　　朝作生合欢莫作生离泣安得并蔕坚坚似七姑汁【七姑汁蜂以缀窠者】
　　玉镜台
　　郎赠玉镜台妾挂菱花盘安得咸阳镜照郎心肺肝
　　防舟石
　　江边防舟石防觧不留痕长恨浮萍草难仝结缕根
　　杨柳词
　　杨桞董家桥鵞黄防万条行人莫到此春色易相撩【防万一作万万】
　　又
　　长条一丈长长似紫缰长条挽易断五马过横塘
　　采莲曲【见古乐府九巻】
　　东湖采莲叶南湖采莲花一花与一叶持寄阿侯家【南湖一作西湖】
　　又
　　同生愿同死死葬清泠洼下作鎻子藕上作双头花
　　赌春曲【见古乐府九巻】
　　鬭草归来后开筵又赌春阶前珠戏独是得双人
　　拟雪词
　　小姑善拟雪拟雪广寒髙剪落双娥髪纷飞玉兎毛
　　闻鴈篇【见古乐府九巻】
　　楼头闻过鴈只影不成双一夜狂夫梦相随到九江
　　系马辞【见古乐府九巻】
　　谁系西枝马马嘶花乱飞花飞犹自可莫遣折花枝
　　春波曲【见古乐府九巻】
　　家住春波上春深未得归桃花新水长应汲浣纱矶【浣纱一作浣花】
　　弹瑟篇
　　静夜弹湘瑟扁舟在鹤滩九峰江上见浑似九疑山
　　续弦言【见古乐府九巻】
　　麟角煑为胶续弦弦在弓丁宁弦上箭莫射孤飞鸿【丁宁作誓将莫作不】
　　买妾言【见古乐府九巻】
　　买妾千黄金许身不许心使君闻有妇夜夜白头吟
　　去妾词
　　万里戎出琵琶上锦韀传来马上曲犹唱想夫怜【想夫怜曲名也】
　　玉蹄騧【见古乐府九巻】
　　银脑玉蹄騧金鞭问妾家开桃叶渡小艇在荷花
　　空桑曲【见古乐府九巻题作髙楼曲】
　　髙楼有独妇白昼弹空桑门前谁下马不是五楼倡
　　女蔓草
　　誓作女蔓草不作天罗瓜女蔓纒树死天罗挂西家【挂一作过】




　　复古诗集卷三
　　钦定四库全书
　　复古诗集巻四
　　元　杨维桢　撰
　　宫词
　　宫词诗家之大香奁也不许村学究语为本朝宫词者多矣或拘于用典故又或拘于用国语皆损诗体天厯间余同年萨天锡善为宫词且索余和什通和二十章今存十二章
　　鸡人报晓五门开卤簿千官泊帝台天上鴐鵞先有信九重鸾驾上都防【毎岁此禽先驾往返】
　　又
　　开国遗音乐府传白翎飞上十三弦大金优諌关卿在伊尹扶汤进剧编
　　又
　　海内车书混一时奎章御笔冩乌朝来中贵传宣急南国宫娥拱鳯池
　　又
　　薫风殿阁日初长南贡新来荔子香西邸阿环方病齿金笼分赐雪衣娘
　　又
　　宫锦裁衣锡圣恩朝来金榜揭天门老娥元是南州女私喜南人擢殿元
　　又
　　北幸和林幄殿寛钩丽女侍婕妤官君王自赋昭君曲勑赐琵琶马上弹
　　又
　　后土璚仙属内家扬州从此絶名花君王题品容谁并萼緑宫中萼緑华
　　又
　　十二璚楼浸月华桐花移影上纱檐前不挿盐枝竹卧听金羊引小车
　　又
　　金屋秋深露气凉宫监乆不到西厢丁宁莫窃宁哥笛鹦姆无情説短长
　　又
　　露气夜生鳷鹊楼井梧叶叶已知秋君王只禁宫中蛊不禁流红出御沟
　　又
　　十三宫女善词章长立君王玉几傍阿婉有才还有累宫中鹦鹉啄条桑
　　又
　　蛾眉矉处不胜秋长带芙蓉小苑愁肯为君王通一笑羽书烽火误诸侯
　　春侠杂词【见古乐府十巻】
　　金丸脱手弹鹦鹉玉鞭嬉笑撃珊瑚侍儿无頼有如此知是霍家冯子都
　　又【见古乐府十巻】
　　花袍白面呼郎神当街夺花不避人天马乘龙金络脑贾家贵壻正娇春
　　又【见古乐府十巻】
　　柘林纵猎金毛鹰花街行春银面马夜宿娼楼酒未醒飘风吹落鸳鸯瓦
　　又
　　昨日布衣行九州今日绣衣拜冕旒马前清道一千歩当街不敢闚髙楼
　　又【见古乐府十巻】
　　朱提注酒酒如池太白淋漓吃不辞上楼更衣玉山倒腰间带脱金犀毗
　　又
　　关右新来豪侠客姓字不通人不识夜半酒醒呼阿吉【平】觧頥为我吹笔笛
　　又【见古乐府十巻】
　　蜀琴声奏双鸳鸯嶰竹和鸣双鳯凰夜防酒醒不上马紫荆月堕西家墙
　　又【见古乐府十巻】
　　西江美人乆不见手把新题合欢扇鲤鱼凭送相思书防王门前水如箭
　　小防仙【见古乐府十巻】
　　青旄节卫翠云軿按部东行过赤城龙女遗珠鸡卵大结为双佩赐方平
　　又
　　若木西来赤岸东白金城阙碧珠宫天家令急不敢住折得五花归饭龙
　　又
　　东逾弱水赤流深夜得桃都息羽旌地底日回天上出金鸡如鳯自交鸣【出一作去】
　　又
　　金蛾蕋生瑶水隂锦驼鸟鸣珠树林上皇勅赐龙色酒天乐五云流玉音【蛾一作鵞】
　　又
　　麻姑今夜过青丘玉醴催斟白玉舟莫向外人矜指爪酒酣为我擘箜
　　又
　　女郎两两白玉牀对博宛在橘中央青城不赌熊盈袜间赌萧家双鳯凰【两两一作双双】
　　又
　　莲叶舟髙河汉埀黄姑玉女防佳期玉清乆入衙城洞莫遣成都卖卜知【叶一作花】
　　又
　　道人得道轻骨毛飞渡海水能千明朝挟至两浮岛卧看沧江六鼇【海一作弱】
　　又
　　青丘书随雷电亡尚作草木虫鱼荒问渠甲子不能记但指绿睛双眼方
　　又
　　天上茛常宫又成文章只数老卿五云阁吏亦谪世牛鬼少年专盛名
　　又
　　日落海门吹鳯匏须臾海水沸如炮船头处女来听曲知是洞庭千岁蛟【听曲一作相唤】
　　又
　　当时笑我去学仙汝但求金与求田不知昨夜城头鹤问汝无人识墓阡
　　咏女史
　　李夫人【李延年歌北方有佳人事】
　　金屋君王独有情少翁魂魄夜张灯可堪一死祸犹烈身衅胡尘到李陵
　　钩弋夫人【汉武帝宫人生昭帝者】
　　婕仪未换毌仪尊闻道君王已寡恩太子宫中无木偶可无鞠域到尧门
　　伏生女【伏生年九十余以女口授尚书】
　　老子当时无女雏秦灰安得见全书中郎有女能传业传得鸣笳业不如
　　班婕妤【前汉成帝宫】
　　长门不用买多才纨扇炎凉善自裁五鬼一言能寤主秋风愁杀望思台
　　赵昭仪【前汉成帝宫】
　　通仙门里春昼长侍儿新拥试兰汤君王空防黄金饼不见宫中赤鳯凰
　　王氏后【前汉元帝后】
　　沙禁钟灵六百年存刘一玺忍轻捐老天有意毌天下黄雾如何塞九天
　　贾南风【西晋惠帝后】
　　识暗鸣蛙苦不夫簏箱下取洛城奴宫中得子如铜马岂特琅琊犊换駼
　　緑珠【石崇以珠三斛买梁氏女】
　　百斛明珠价莫加髙楼投璧璧无瑕临春不死燕脂井又逐降旛上槛车
　　冯小怜【北齐穆后爱衰侍婢冯小奴大幸】
　　前山校猎御同车一笑平阳等战蜗换得后衣才上马琵琶又属代王家
　　独孤后【隋文帝后】
　　别宅犹容驾短辕独孤苦以妬亏贤他时崔妇生家祸晋邸安壤宠自专
　　武后【唐髙宗后】
　　忠良斩刈若刍荛乳虎苍鹰积满朝可是唐臣无杜伯危心只忌六宫猫
　　杨太真【唐宗妃】
　　万花樷里泽初承紫磨金揺不自胜义髻早知无死所不如生不负青陵
　　王凝妻李氏【唐王凝字叔怙王通弟也】
　　山店孤儿背面啼玉腕一觧软如泥当时义勇能相敌木叶山中亦有妻
　　盼盼【唐张建封节制武宁纳妓盼盼于燕子楼公薨不他适】
　　冢上白杨今十年楼头燕子尚留连铜台多少丁宁恨谁向西陵望墓田
　　韩蕲王夫人【宋韩世忠妻】
　　巫家卜偶不为嫌优女占夫事更坚看取异时真畏友九重书上议黄天
　　宋度宗女嫔
　　一曲髙歌玉树秋小嫔端解替人愁叶妃只解伤春泣之死何如恤纬忧
　　青峰庙王氏【一作青风】
　　天台王氏宋末兵掳至剡之青峰涧啮血题诗投水死比胡笳则优律之巴陵则劣矣余因过此见陈长卿诗而美之遂题诗于石壁上长卿诗云宁死标名不愿存洁身如水凛贞魂青峰岭上题诗句犹沁当时指血痕
　　介马防防百里程青峰后夜血书成只应刘阮桃花水不似巴陵汉水清
　　女贞木杨氏
　　余从父女弟名宜既笄许陆氏子娶一夕陆卒后逹官聘之宜誓不嫁母偪之闭重户自尽余表墓曰女贞
　　守死重关志不暌九泉不负陆郎妻至今坟上女贞木不受商陵怨鸟栖









　　复古诗集巻四
　　钦定四库全书
　　复古诗集巻五
　　元　杨维桢　撰
　　香奁集【并序】
　　云间诗社香奁八题无春坊才情者多为题所困纵有篇什正如三家村妇学宫妆院体终带鄙状可丑也晚得玉楼子八作众推为甲而长短句乐府絶无可拈出者云庵老先生寄示踏莎行八阕读之惊喜先生葢松雪翁门倩今年八十有三矣而坚强清爽出语娟丽流便此殆雪月中神仙人也谨以付翠儿度腔歌之又评付龙洲生附八咏诗后绣梓以见王孙门中旧时月色虽阅防乱固无恙也至正丙午春三月初吉锦窭老人杨桢叙【锦窭一作锦窠】
　　金盆沐髪
　　华清春昼赐温泉绾脱青撒一编翠雨乱跳花防月黒云半掩镜中天铜仙盘满添香露玉女盆倾拾翠钿拢得云鬟髙一尺罟冠新上玉台前
　　踏莎行【以下八阕倛云庵叟王徳琏作】
　　寳鉴凝膏温泉流腻璚纎一把青坠氷肤浅渍麝煤春花香石髓和云洗　玉女峰前咸池月底临风轻把犀梳理阳台行雨乍归来罗巾犹带潇湘水月奁匀面
　　一片清光照胆寒玉容满镜掩飞鸾素娥照见黄金阙绛雪镕开白玉盘翠防桞尖春未透红生樱颗落初干好风与我披罗幙一朶芙容正面看
　　踏莎行
　　氷鉴悬秋琼腮凝素铅华夜捣长生兎玉容自拟比姮娥妆成尖恐姮娥妬　花影涵空蟾光笼雾芙容一朶漙秋露年年只在广寒宫今宵鸾影惊相遇玉頬啼痕
　　天然玉质洗铅华恠底偏将半面遮红滴香氷融髓彩粘腻雨上梨花收干通徳言难尽防湿明妃画莫加聚得斑斑在何处软绡寄与薄情家
　　踏莎行
　　粉凝红氷香销髓镜鸾影里人憔悴梨花带雨不禁愁玉纎弹尽相思泪　恨锁春山娇横秋水脸桃零落胭脂碎故将罗帊揾啼痕寄情欲比相思字黛眉颦色
　　按乐图开列满堂春愁何独损清扬蜀山烟雨双尖瘦汉桞风霜两叶苍索画未成京兆谱欲啼先学寿阳妆萧郎忽有归期报喜见天庭一防黄
　　踏莎行
　　淡扫春痕轻笼芳靥捧心不效吴宫怨楚梅酸蹙翠尖纤湘烟碧聚愁萋蒨　绀羽寒凝月钩金灔莺吭咽处防偷敛新翻妩态太娇娆镜中蛾緑和香防芳尘春迹
　　是谁歩屧印微茫便似名家春满牀软雪消时痕晃底好风生处歩生香防云飞上秋千蹬芳草侵来蹴踘场愁絶似痴成独立防鸳拾得在东
　　踏莎行
　　金谷逰情消磨不尽软红香里双鸳印兰膏歩滑翠生痕金莲脱落淩波影　蝶径遗踪鴈沙凝润为谁留下东风恨玉儿飞化梦中云青苹流水空仙咏云秋梦
　　骨冷魂清酒力防路迷错草是还非罗浮晓月相将落巫峡断云何处飞金弹撇过惊忽忽玉龙嘶了尚依依不知直到钧天所记得霓裳乐谱归
　　踏莎行
　　烟冷瑶神逰贝阙芙容城里花如雪仙郎同蹑鳯凰翎千门万户皆明月　海碧山青天荒地老满身风露飘环玦髙楼画角苦无情一声吹散双飞蝶绣牀凝思
　　防线添来日正迟香绒倦理一支頥心逰飞絮浑无着身蜕枯蝉忽若痴花帧错描愁伴觉金鍼阁住许谁知絶怜小玉情縁重到死春蚕始絶
　　踏莎行
　　翠藻文鸳交枝连理金鍼停处浑如醉杨花一防是春心鹃声啼到人千里　唤醒离魂犹疑梦里此情恰似东流水云雾閤没人知绡痕浥透红铅泪金钱卜欢
　　紫姑坛上嘱方兄忽听呼卢掷地声星斗未分牛女防隂阳先判雨云生青蚨孕子宁无兆玉蝶化身元有情寳镜重圆三五夜重磨半月问亏盈
　　踏莎行
　　暗掷龙文寻盟鸾镜儿不似青蚨凖花房羞化彩蛾飞银桥宻逓仙娥信　锦屋琼楼薄情飘性碧云望断红轮暝珠立尽海棠隂待温遥夜鸳衾冷

　　复古诗集巻五
　　钦定四库全书
　　复古诗集巻六
　　元　杨维桢　撰
　　续奁集
　　陶元亮赋闲情出御之辞不害其为处士节也余赋韩偓续奁亦作娟丽语又何损吾铁石心肠也哉法云道人劝鲁直勿作艳歌小辞鲁直曰空中语耳不致坐此堕落恶道余于续奁亦曰空中语耳不料为万口播传兵火后龙洲生尚能口记又付之市肆梓而行之因书此以识吾过时道林法师在座余合手曰若堕恶道请师懴悔桃花梦叟杨桢氏自序
　　学琴
　　阿琰胡笳不足传离鸾别鹄意凄然请郎为洗筝琶耳不惜为郎弹絶弦
　　学书
　　歌彻阳春酒半醺玉尖搦筦蘸香云新词未上鸳鸯扇醉墨先污蛱蝶裙
　　演歌
　　鸎鸎舌巧言犹獠字字使君亲口教今日金钱初受赏倚声同合鳯凰巢【笙名】
　　习舞
　　十六天魔教已成背反莲掌苦嫌生夜深不管俳场歇尚向灯前蹋影行
　　上头
　　新年拢鬓及笄期云绾盘龙一把丝揜镜问人人尽道南梳北裹总相宜
　　染甲
　　夜捣守宫金鳯蕋十尖尽换红鸦觜闲来一曲鼓瑶琴数防桃花泛流水
　　照画
　　画得崔徽巻里人菱花秋水脱真真只今顔色浑非旧烧药幧头过一春
　　理绣
　　防得金针出象筒鸳鸯双防扇罗中却嗔昨夜貍奴恶抓乱金牀五色绒
　　出浴
　　初讶洗花难抑按终疑沃雪不胜任岂知侍女帷外剩取君王数饼金
　　甘睡
　　漏减良宵昼日迟困人天气酒中时东家女伴太娇劣偷觧裙腰竟不知
　　相见
　　酥凝背甲玉搓肩只讶红绡覆白莲底是太隂藏火性狂夫夜夜为君然
　　相思
　　深情长是暗相随月白风清苦苦思不似东姑痴醉酒幙天席地了无知
　　的信
　　平时诡语难为信醉后防言却近真昨夜寄将双豆蔻始知的的为东邻
　　私防
　　月落花隂夜漏长相逢疑是梦髙唐夜深偷把银釭照犹恐憨奴瞰隙光
　　成配
　　眉山暗淡向残灯一半云鬟枕棱四体着人娇欲泣自家揉碎砑缭绫
　　洗儿
　　曽向金盆弄化生寳珠亲见掌中擎从今不带宜男草豆蔻含胎恐太并
　　秋千
　　齐云楼外红络索是谁飞下云中仙刚风吹起望不极一对金莲倒插天
　　蹋踘
　　月牙束靿红幧首月门脱落葵花斗君看脚底软金莲细蹴花心寿郎酒
　　钓鱼
　　敲针作钩投水隅岂图口味脍王余鲤鱼腹里牵芳饵万一行人有素书
　　走马
　　徤儿牵来狞叱拨轻身飞上电一抹半兜玉镫裹湘裙不许春泥污罗袜







　　复古诗集巻六
