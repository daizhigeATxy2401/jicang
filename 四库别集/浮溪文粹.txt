　　钦定四库全书　　　　　集部四
　　浮溪文粹　　　　　　　别集类三【宋】
　　提要
　　【臣】等谨案浮溪文粹十五巻明胡尧臣所刻宋汪藻之遗文也藻学问赅赡贯串百家所作尔雅精纯追配燕许其制词温厚剀切能使人闻风感动説者至拟之陆贽谓髙宗南渡立国词命亦与有功卓然为一代文苑之冠所撰浮溪集本六十巻嵗久散佚世无传本者几数百年今已从永乐大典中裒辑刋行嘉惠海内此本不知何人所辑而尧臣为之授梓以行者葢是时原集已佚仅从诸书所引掇拾而成故其目只八十五篇术能尽窥全豹然如洪迈所称元祐太后手书中汉家之厄十世宜光武之中兴献公之子九人惟重耳之尚在数语又宋齐愈责词中义重于生虽匹夫不可夺志士失其守或一言几于丧邦数语又张邦昌责词中虽天夺其明坐愚至此然君异于器代匮可乎数语皆当时所谓四六名对脍炙人口者今并在其中则菁华亦略具矣藻全集自元明以来久经湮没幸逢
　　大圣人表章遗籍始得以复觏其全尧臣等区区搜辑于散亡之余不过什之三四而网罗之勤要有未可尽没者且其文多采自诸家选本故所録大半精腴尚足以资讽诵昔欧阳修有文忠全集而又有欧阳文粹黄庭坚有山谷全集而又有精华録谈艺家俱两存不废今亦用其例倂着于録以备防订焉乾隆四十五年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀
　　钦定四库全书
　　浮溪文粹巻一　　　　　　宋　汪藻　撰诏敕
　　皇太后告天下手书
　　比以敌国兴师都城失守祲纒宫阙既二帝之防尘诬及宗祊谓三灵之改卜众恐中原之无统姑令旧弼以临朝虽义形于色而以死为辞然事迫于危而非权莫济内以拯黔首将亡之命外以纾隣国见逼之威遂成九庙之安坐免一城之酷乃以衰癃之质起于闲废之中迎置宫闱进加位号举钦圣已还之典成靖康欲复之心永言运数之屯坐视邦家之覆抚躬独在流涕何従缅惟艺祖之开基实自髙穹之眷命歴年二百人不知兵传序九君世无失徳虽举族有北辕之衅而敷天同左袒之心乃眷贤王越居近服已狥羣情之请俾膺神器之归繇康邸之旧藩嗣宋朝之大统汉家之厄十世宜光武之中兴献公之子九人唯重耳之尚在兹为天意夫岂人谋尚期中外之协心同定安危之至计庶臻小愒同底丕平用敷告于多方其深明于吾意
　　建炎三年十一月三日徳音
　　门下御敌者莫如自治动民者当以至诚朕自缵丕圗即罹多故昧绥懐之逺畧贻播越之深忧虽眷我中原汉祚必期于再复而廹于强敌商人几至于五迁兹縁仗衞之行尤歴江山之阻老弱扶擕于道路饥疲蒙犯于风霜经从或苦于绎骚程顿不无于烦费所幸天人恊相川陆无虞放治古之时廵即奥区而安处言念连年之纷扰坐令率土之流离乡闾遭焚刼之烖财力困供输之役肆夙宵而轸虑如氷炭之交懐嗟汝何辜由吾不徳故每畏天而警戒誓专克已以焦劳欲睦隣休战则卑辞屈礼以请和欲省费恤民则贬食损衣而从俭茍可坐销于氛祲殆将无爱于髪肤然邉陲嵗骇而师徒不免于屡兴餽饷日滋而征敛未遑于全复惟八世祖宗之泽岂汝能忘顾一时社稷之忧非予获已少冦攘之息首圗蠲省之宜况昨来蒙蔽之俗成致今日凌夷之祸亟虽朕意日求于民瘼而人情终壅于上闻主威非特于万钧堂下自遥于千里既真伪有难凭之患则遐迩衔无告之寃已敕辅臣相与虚懐而聴纳亦令在位各须忘势以咨询直言者勿遣危疑忠告者靡拘微隐所期尔众咸体朕懐尚虑四民兴失职之嗟百姓有夺时之怨科须苛急人心难俟于小康犴狱蕃滋邦法有稽于未减乃用迎长之节特颁在宥之恩于戯王者宅中夫岂甘心于逺狩皇天助顺其将悔祸于交侵唯我二三之臣与夫亿兆之众亟攘外侮恊济中兴
　　赐京畿京西湖北淮南路诸州军抚谕敕书
　　敕开封府等官吏军民朕惟中原耕稼之区遭强敌干戈之毒百城相望无复炊烟三壤虽存鞠为茂草每兴言而及此辄回首以怆然使民丧乱以亡归皆朕菲凉之所致幸昊穹之悔祸偶邉鄙之息肩顾乖离荡析之余宜还定拊循之急故令方伯就布诏恩尔其勉率族婣归安闾里庤钱鏄而观铚艾虽未能即及于周诗卖刀剑而买犊牛庶或可渐成于汉俗亟臻宁谧用副焦劳故兹抚谕想宜知悉
　　大行隆祐皇太后諡议
　　臣伏奉敕命礼部据太常寺申今来隆祐皇太后崩合差諡议官差臣撰諡议者臣谨上议曰臣闻承天者地也所以函六气而熙嵗功配阳者隂也所以分四时而成物化俪宸极者后也所以奉宗祏而隆化基故古之母仪天下者生也荐之尊名终而述其大行三代尚矣靡得而详在汉则明徳和熹著称于前在唐则文徳懿安垂纪于后皆所以揭椒涂之范炳彤筦之辉巍巍乎与帝徳并隆不可贬已洪惟大行隆祐皇太后躬圣善之徳茂柔明之资粤自先正魏王有功仁祖之世王室所赖旂常纪之其泽深庆緜用集我大母基迹元祐嫔于泰陵逮事宣仁钦圣两宫禀二南之防兼四教之善正位宫掖三十余年含光大而体坤道之常进退存亡而得圣人之正及靖康初载天割我家二帝出郊中原无綂列辟相视莫知所圗我大母起于危疑之中自任以天下之重手援大寳授之圣明当方隅倾侧之时序璇厯纂承之次虽文母以十乱兴周不能过也已而六飞南渡按跸武林元凶闚朝宄自内作天下之势甚于缀旒我大母投袂而履祸机立谈而销逆祲坐使天地复正三辰复明四方元元悉免涂炭虽娲皇以錬石补天不能过也既勲猷崇极如此而乃抑华敦俭率礼蹈和塞私谒之涂裁外家之宠清净谦冲而以道为本沉潜刚克而与神为谋拥佑圣躬殚诚尽爱煌煌乎度越麟趾思齐之上矣方期清我甸服驾旋旧京防奉翟车谒欵宗庙极四海之养即东朝之安而昊天不辰祸结慈极郊蚕告毕方开盛夏之祥隙驷难留遽掩长秋之御兹天子追慕悼心失圗叹厚载之中倾痛仙游之不返虽遂服不可勉从朞嵗之防而兴哀之时每过举音之节由是命有司考易名之典懋饰终之仪告于神明节以壹惠庶几有以彰淑则而畅徽音谨按谥法明徳有功曰昭视民如子曰慈聪明睿智曰献安民有功曰烈若乃两值时变当阳御帘基圗既安即复明辟泽及万世与天无穷非明徳之功邪寝兴焦劳言动恳恻冒风涛兵革之险济宇宙生灵之艰非视民如子邪察兴替之端知变通之利亲庶政以任溥天之责奉真人以膺神器之归非聪明睿智邪中微之绪而我振之大乱之原而我窒之从容房帷宻斡鸿造非安民有功邪呜呼道之大者理谢形容名之尊者言絶称谓故古者贱不诔贵防不诔长而皇后之諡则请之于庙示虽天子必有尊也况我大母盛徳元功夐无前比岂承学之臣所能议拟意者必受成于宗庙为足以对在天之灵大行隆祐皇太后諡议宜以祖宗之命锡之曰昭慈献烈皇后臣谨议















　　浮溪文粹巻一
　　钦定四库全书
　　浮溪文粹卷二　　　　　　宋　汪藻　撰制
　　资政殿学士李邴滕康权知三省枢宻院事扈从大母往洪州制
　　朕眷留近甸规复中原载惟南国之奥区宜处东朝之严衞乃令近防恭扈遐征既专留钥之权仍总行台之政具官某刚明而沉防敦实而裕和谋谟为至治之基议论得大臣之体延登未久已闻魏相之有声委任虽艰所赖姚崇之知变兹属阽危之防尤须倚重之才孰副予求莫如汝器是用辍从四近之列遣率百司之行朝长乐之宫以日承于温凊分周公之陜其身任于安危稍戢干戈即还廊庙
　　待制杨时工部侍郎制
　　朕不堪多难思见老成如升堂而闻箫韶庶几还风俗之厚若入国而望乔木有以知朝廷之尊既得其人当縻以秩具官某言垂当世名配前脩学必可行得师友渊源之正心无他虑惟国家饥渴之忧兹复缀于清班将每询于黄髪虽闵劳以职亊之剧然重失此典刑之英非贰卿崇奬何以慰士夫之心非起部优闲无以寛耆艾之责勉留助朕勿复言归
　　苏轼孙从事郎符改宣教郎制
　　论世者岂惟乔木懐人者犹及甘棠伟哉千载之英繄我五朝之望朕不及见有孙而才冝加改秩之荣用示好贤之意昔贾生明王道汉録贾嘉之能魏公进忠规唐表魏謩之烈人门兼用今古所同其振尔之家声以待予之器使
　　权邦彦复旧职知江州兼制置使制
　　遇敌而致黾陵之奔孟明有罪毁家而纾楚国之难令尹为忠我有藩臣尝隳城守已正简书之坐当还符竹之分具官某顷典大州适当强敌既尽逾年之抗遂遭全室之留虽徐庶思亲何胜方寸之乱而真卿委郡不废朝廷之归在国法以靡容于人情而可悯付兵民之重寄专江汉之上游尽复尔班式遄其往毋怆家庭之祸当思王室之艰
　　脩职郎王伦改朝奉郎充大金通问使制【按伦奉使在建炎元年十一月】
　　朕惟疆事未宁亲庭在逺夙宵轸念庶孝悌通于神明物色求人傥忠信行于蛮貊眷兹久矣今乃得之以尔胄出公侯资兼勇智言念主忧而臣辱何有于生如皆已佚而人劳孰当其责虽淹回之未试独慷慨以请行宜升郎秩之荣仍委使华之重朕既俯同晋国用魏綘以和戎尔其远慕侯生御太公而归汉勿惮徂征之逺伫期归报之休
　　姚平仲复吉州团练使所在出牓召赴行在制
　　汉室备胡复魏尚云中之守秦人御晋赦孟明殽黾之奔与其选众而收新进之才孰若弃瑕而责老成之效具官某禀资沉鸷事上朴忠昨縁外侮之侵常畀中权之任乃恃戎昭之果靡遵庙胜之谋坐此逾年隐于亡命肆朕纂圗之始求时敌忾之良议者皆言汝为可用执干戈而衞社稷方急壮猷聴鼓鼙而思将臣宜颁异数爰复州团之秩俾趋岳狩之朝庶分北顾之忧尙捄东隅之失勉圗而绩仰副朕知
　　张邦昌责授昭化军节度副使潭州安置制
　　以死偿节者臣子之宜求生害仁者圣人所嫉傥或志存于躯命则将义薄于君亲具官某身受国恩位登宰辅方宗社有非常之变乃人臣思自尽之时而不抗虎狼强暴之威徒欲为雀鼠偷生之计陷于大恶所不忍言虽天夺之明坐愚至此然君异于器代匮可乎宜大正于典刑用肃清于名分尚以本繇于廹胁恻然姑示于矜容黜授散官窜投荒服其体好生之徳毋忘自讼之心
　　呉幵莫俦散官安置制
　　朕惟国家厉名节于百年之余尊士夫于众人之上非以周旋于闲暇葢将责望于艰危茍捐躯狥国之无人则排难觧纷之奚赖具官某早縁推择进躐近班当君亲蒙蔽于氛埃至臣子盗称于名字兹非小变何以生为乃通命令之往来坐使等威之差僣此而阔略孰不可容宜宠秩之尽镌以一官而置散毋忘自省负我寛恩
　　宋齐愈罢諌议大夫送御史台根勘制
　　义重于生虽匹夫不可夺志士失其守或一言几于丧邦具官某蒙国厚恩为时显宦方氛祲结萧墙之内至仓皇谋闰位之人事既非常坐皆失色所幸探符之未获奈何援笔以遽书遗毒至今造端自汝眭孟五行之説岂所宜言袁宏九锡之文兹焉安忍其觧諌垣之职以须廷尉之平邦有常刑朕安敢赦
　　耿南仲散官南雄州安置制
　　梁信侯景之奸而台城不守唐养禄山之祸而灵武仅存惟议者失于毫厘之间斯敌人玩于股掌之上尔迂儒无断循黙茍容道君疑萧传之贤选参储禁渊圣用甘盘之旧擢预政机方强敌之凭陵举中原而震扰克绥多难所恃老谋乃凭欵敌之言坚主弭兵之议积其愦眊成此艰危朕念夫当垂白之年宁为尔受失刑之谤而烦言荐至重比难私姑黜置于散官用窜投于荒服汝虽知免吾悔可追
　　刘韐赠特进制
　　忠人臣之大本全者几希死天下之至难在乎所处嗟我仰成之耆哲挺然不屈于兵威既没元身宜加爵秩具官某天资庄重心术邃明内领藩条楙活民之政外临邉鎻扬威敌之功方资廊庙之谋遽履朝廷之变不幸闻名于外敌将令毁节于伪廷龚胜饰巾心肯移于二姓仲鍼临穴人将赎于百身升华一品之班加贲九原之襚庶几精爽不昧钦承
　　知懐州霍安国赠延康殿学士制
　　贤者事君岂为保妻子之计国家多事所贵死封疆之臣我有藩宣之英靡从威武之夺既遭竒祸冝峻恩章具官某少有令名屡更烦使昨任州符之寄适当邉徼之衢婴无援之孤城抗方虓之勍敌壮矣张廵之百战躬履顔行哀哉卞壸之一门几无噍类属予初载闻此沉寃念逝者之何辜为潸然而出涕兹陞华于秘殿仍加恤于遗孤庶尔精忠光吾信史
　　韩世忠除两镇节度使制
　　门下提貔虎以振天威罙入山川之阻取鲸鲵而摅国愤永为宗社之休既执讯以来归宜酬勲于不次肆颁明命敷告治朝具官某事上朴忠临机英果禀刚故俗甘陈兼六郡之良决胜重围飞羽有万人之敌蚤备师干之试旋膺齐钺之除岂惟蹇蹇以匪躬每见多多而益善昨属时廵之遽因成国歩之艰羣小窥朝元凶干纪既罪人之未得斯王旅以徂征迎敌鼓行靡待前茅之侦禽囚归报遂成独栁之诛华夷由此以知威天地为之而巻祲凯歌一奏盟府交书是用取累朝最盛之规加两镇久虚之渥视班亚保升爵元侯増邑食于爰田衍井腴于真赋并为异数用表元勲于戯见无礼于君尔既殚于忠荩归饮至于庙我何爱于宠褒惟功名烈士之始终惟爵禄有邦之劝沮尙圗后效更揜前休











　　浮溪文粹卷二
　　钦定四库全书
　　浮溪文粹卷三　　　　　　宋　汪藻　撰表
　　辛亥年正旦遥拜道君皇帝表
　　伏以接千嵗之綂推神防以膺期上万年之觞御端朝而受祉若稽故实遥企清光恭惟太上皇帝陛下体道粹精怡神冲漠方席宗祧之庆遽成国歩之艰帝尧游汾水之阳久忘天下文王遇明夷之卦益见圣人臣自逺威顔荐更时序当玑衡之载复怅旒扆之犹賖鸿鴈虽賔莫致帛书于沙漠风涛中阻徒瞻云气于蓬莱
　　贺赤乌白鹊表
　　治格时雍祥昭羽属生皆异禀凝丹素以成形出若相符信圗书之上瑞必有召此来非偶然中贺伏以乌本阳精鹊知嵗事方圣祚绍隆于大徳适天时应在于金穰宜尔珍禽呈玆瑞质孝能致哺煌煌仪则之新喜必传音翯翯羽毛之洁用明诸福之毕至孰谓一虫之无知恭惟皇帝陛下保合太和缉熙纯嘏跂行喙息皆安性命之情岳贡川珍尽发乾坤之蕴是生神物来相昌期将合采以成章乃同时而荐祉徊翔有炜恊周家王屋之符粹美而真异庄子雕陵之见既九重之有托宁三匝以求安臣等幸列近司喜逢休应有生咸遂宜多可俯之巢同类相求将致来仪之鳯
　　羣臣上皇帝劝发第一表【按髙宗以建炎元年五月庚寅即位于应天府是表当在即位之后为张邦昌代作者】
　　天命有归将嗣兴于景运人心胥悦咸昵就于至仁虽晬表之非遥犹鸿称之未正辱居近列殊震危衷中谢伏念臣叨受国恩早居法从方百六朝廷之厄会偶二三辅弼之无人猥以庸虚参其谋议旋属敌情之变遽成天歩之艰二帝出郊既蒙尘而不返九祧乏祀将摄祼以为名所宜引死以力争顾独包羞而茍活生虽可耻志则甚明葢天下屯危方苦存亡之未定而古人事业唯观济否之如何使生灵相顾以无归虽沟渎自经而奚益辄慕周勃安刘之计庶伸程婴存赵之忠傥奉真人光膺神器嗣一祖八君之传序慰四方万里之讴唫誓伏欧刀敢烦司败幸率土相从而归啓且诸侯不辍以事周虽国鸿休实臣素志愿假须臾之死前瞻咫尺之威伏望皇帝陛下中奋英明外符信顺受圗髙邑之壝趋驾未央之宫盛九賔之礼以见羣臣辑六献之仪而朝清庙时方多故幸少留黄屋之心臣既无功愿自谨清宫之职
　　谢除兼侍讲表
　　臣某言伏奉制命除臣兼侍讲者视草禁严谈经闲燕忝近侍进言之责极儒臣稽古之荣拜命以还抚躬而惧臣中谢常谓天纵将圣奚须博学以成名王求多闻葢欲取人而为善故自古右文之世必留心讲艺之官如臣至愚何以仰称兹葢伏遇皇帝陛下卓然上智济以克勤同汉祖之英论道不忘于息马笑齐侯之陋读书见议于斵轮而臣猥以菲才膺兹遴选第竭简编之习仰承帷幄之光虽海岳深崇顾何取防埃之细然圣贤闻见或不如农圃之专
　　谢进书特授左中大夫表
　　臣某言伏奉告命以臣再修到元符庚辰所编诏防等特授臣左中大夫者国史补亡虽日勤于采获君恩驭幸乃嵗冒于迁除矧方抱于遗弓忍独荣于载笔上还不获退省为忧中谢恭以太上皇帝圣学髙明天资仁厚承熙洽百年之后享安荣两纪之余凡今言动之所传视古诗书而无愧祗縁误国之相继循致陟方而不还既海隅皆服于尧防宜柱下一新于汉注夙蒙垂付适幸纂成岂谓皇帝陛下明发有懐兼收罔弃嗟夏时之既失于杞莫稽幸商颂之复全以那为首特懋存书之赏猥霑承学之臣敢不仰奉殊私俯殚緜力裒中朝副墨之要俟良史杀青之求穆王御骏以来归已孤此望孔子感麟而有作尙见其人
　　谢授新安郡侯表
　　臣某言准告命伏蒙圣恩以宗祀赦文授臣新安郡开国侯加食邑三百户者礼洽中天庆覃外服猥奉十行之诏就加五等之封中谢伏念臣积冒恩私浸逾分愿昨投闲于异县蒙起废于偏城久客还家方憇南飞之鹊通侯授印忽成左顾之龟虽渗漉以维均何遭逢之独异兹葢伏遇皇帝陛下调胹万类藩饰羣工属宣室之受厘罄寰区而蒙福臣适临本郡仍胙乡州宋人洴澼以得封望胡及此汉将银黄而夸里荣乃过之宠既逮于子孙忠敢移于生死臣无任
　　谢泉州到任表
　　恭承休命就易名藩去父母之邦接淅敢同于他国问蛮夷之俗褰帷如在于中州责重扪心恩深陨涕中谢伏念臣昨从词馆叨领守符素号迂踈无问马及羊之智乃蒙安便得维桑与梓之州二年而劳力劳心一身而畏首畏尾力祈罢免反冒迁除虽卖剑买牛老犹堪于渤海然举头见日身益逺于长安兹葢伏遇皇帝陛下总覈百工照临万国眷方隅之濒海须师帅之得人故遣近臣往绥遐俗况今闽徼莫盛泉山既旁接书文之同当尤惩狱市之扰臣敢不仰遵寛大俯厉衰残讲求百粤之宜参诸禹贡奉上三年之计对以春秋
　　皇太后还阙贺表
　　伏审皇太后旋舆朔漠正位东朝唯一人修不已之诚故四海睹非常之庆恭惟皇帝陛下徳配髙厚孝通神明躬行曽闵于九重力奉姜任于万里虽天人之交相实古今之未闻十载中天瞻鬱鬱葱葱之气一朝广内赋融融泄泄之诗于昭梦日之祥永享含饴之乐臣属婴官守阻造阙庭方叹唐朝屡下建中之诏忽闻汉殿一新长乐之仪遥知坤极之尊莫望天顔之喜
　　谢谪永州居住表
　　孱愚冒宠久依日月之光盈满延烖自处雷霆之下蒙圣恩之寛大与善地以生全罪大心寒感深涕落中谢伏念臣初无称道积有悔尤所当退养于罢癃乃复浸成于老誖忽闻威命适在穷途冒风雪以疾驰越江湖而跧伏非恃冕旒之察难逃鈇钺之诛兹葢伏遇皇帝陛下刚健法天聪明稽古干戈不用再臻全盛之时刑赏何心一付至公之论而臣靡思兢慎仰负涵容缾居井眉虽有措身之地正丘首未知归骨之期
　　贺皇太子正位表
　　伏审显膺寳册升位春宫临轩行旷古之仪见庙示承祧之重恭惟皇太子殿下分辉寳绪毓粹璿源挺天人岐嶷之资禀神圣狥齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗枝喜隆邦本河润九里方率族以依仁月有重轮愿登歌而荐祉



　　浮溪文粹卷三
　　钦定四库全书
　　浮溪文粹巻四　　　　　　宋　汪藻　撰奏议
　　奏论赵士瑗髙邮军再任不当状
　　准中书省送到词头一道奉圣防知髙邮军赵士瑗因发运司举留令依旧在任其稽违朝命特降两官苏迟别与差遣令臣撰词进入者右臣窃以人主之柄赏罚而已赏必及善然后人知所劝罚必及恶然后人知所惩未闻且赏且罚而可以为政也谨按赵士瑗始以苏迟赴官不肯受代朝廷怒其稽违朝命特降两官又縁自陈四任堂除粗有劳效又发运使李祐劄子保奏复令在任臣不知朝廷以士瑗为是邪为非邪若以为是则方命不从者尧四凶之罪也不应使之在任若以为非则借留在任者汉循吏之恩也不应使之降官以一士瑗之身而一日之间可赏可罚臣窃惑之且士瑗自陈厯任有劳至据其所临推之不去公违诏条不顾义理亦可谓无廉耻甚矣纵方今乏材岂无一人可治髙邮如士瑗者邪况新除人别与差遣在任人迁延依旧使有力者交结当权无日不居官无援者待阙及期辄为人所夺有十年不霑一日之禄者宣和之风也今陛下中兴当痛革此柰何因士瑗复啓侥幸之门臣以为不罢士瑗恐人人効其所为茍欲贪禄则冒耻自陈及计防监司侥幸保奏者皆得之矣此风渐不可长伏望圣慈别择能吏知髙邮宜或且令苏迟赴任斥去士瑗为后来鄙夫之戒所有赵士瑗依旧在任降两官词头臣未敢撰进谨录奏闻伏勑防
　　奏论宋晦落职不当行词状
　　准中书省送到词头一道奉圣防宋晦落职令臣撰词进入者右臣昨论王革等不当因赦复职陛下亲降徳音以为王革等系防酌元犯降等陞叙今来臣僚论到若全不叙复即不霑登极赦恩可于逐官吏更行减等降职臣狂瞽之言既防陛下留聴又烦圣训委曲开谕如此臣虽至愚岂不知幸然臣区区犹有不能已者敢因宋晦再为陛下陈之臣闻庆赏刑威曰君言赏而人不以为庆刑而人不以为威者非人君之道也陛下自临御以来半年于兹矣宵衣旰食侧躬脩行非不厉精焦劳是宜天下之人无不畏威懐徳然兵出则叛将用则北士大夫方命偃蹇莫知聴上其何故哉以赏不当功罚不当罪故也其赏罚不当莫甚于因赦复职之人昔齐侯之郭问父老曰郭何故亡曰以其善善恶恶也曰若子之言贤君也何至于亡父老曰郭君善善而不能用恶恶而不能去所以亡也自崇宁以来纪纲日紊其兼官据势者非赀结权幸则权幸之亲也非误国开边以取赏则奴事阉官以进身也如此等辈皆仆厮之材本非士类乘时誖谬攘取公器如盗贼然考其平生一无分毫可得之理以此清议不伸缙绅道丧天下切齿驯致今日之祸幸陛下中兴清议亦望稍伸缙绅亦望行志承平之风庶几可复彼一时饕窃之人虽尽行削夺适还其素分耳况名位已极矣家赀已积矣子弟已官矣亲戚已显矣士大夫犹谓有已不可追夺者为国家之恨今日陛下亦既深知其非乃徒以赦恩之故复使累累然玷污清贵将使终身保其宠荣一何小人常幸而君子常不幸邪臣恐蹈郭君不能去恶之戒而四方觧体也或谓登极赦者人主非常之恩也于此而不复非所谓旷然一新者臣以为赦所当复者复其阶官耳职不当复也何以言之阶官者积嵗月可至而职名者人主所以待天下英俊一时甄擢之权茍非其人终身莫得而至也且谓之复者言其才足以当此偶縁过失夺之今赦其过失复之耳既止缘侥幸初无当得之理何名为复哉若小人其初得之如此其易既得之后夺之如此其难则英俊之人有以相谓矣曰我何以砥砺为哉正使褒迁不过与此曺等耳欲望风节之强事功之立岂不难哉议者又谓彼职名者朝廷既已与之矣若夺而不还如咨怨何臣以为人主与夺但问其当与不当而已昔管仲夺伯氏骈邑三百饭蔬食没齿无怨言以其公也李吉甫相宪宗省冗官八百贠吏千四百贠亦不闻其咨怨也彼吉甫管仲人臣耳犹能使人退聴如此岂陛下以人主权势之利革数十年名器之滥而忧此数鄙夫不乐哉臣以为如宋晦辈治之不胜其多何足一一烦降词命伏望陛下诏有司取防凡有职名者自观文殿学士而下直秘阁而上共若干人每职分为一等每等集为一类各具得职夺职因依及其人劳効过恶申三省用祖宗旧法每等止留数人无其人则阙其余取防虽未夺者悉行追夺不止于不叙复而已又有虽当落职而寄禄官叨窃至银青或通奉正议正奉者皆前日奸凶邪佞之人非所当得亦乞降至中大夫而止臣又闻昨降指挥前宰执子弟因恩泽带贴职及待制以上者并罢而近日郑修年亿年公然以杂学士乞见朝廷亦不问而许之钱盖以诞谩落职初未尝复也而于奏状擅带龙圗阁待制而羣臣亦无一言及此臣窃未喻臣愚欲乞如修年亿年并明降指挥孰为当得孰为当罢指定姓名镂板施行如钱盖者问其何以复职如无所因即重行黜窜庶防卿士大夫共为陛下守此名器辅成中兴之业所有宋晦落职词头臣未敢撰进谨录奏闻伏勑防
　　奏论金人留建康乞分张俊军马策应状
　　右臣昨自三月末得之传闻云金人在建康筑城为度夏计臣虽幸其不然然窃忧之以为中国困于战鬭而得少休息者正赖其不能触热故常已寒方至未暑先归吾于半年间汲汲措画犹每嵗奔命不暇今若纵其度夏则长为巢穴无所忌惮不知朝廷何以支吾洎到行在闻韩世忠列战舰江中遮其归路日有所获且言金人穷蹙之状臣窃欣幸以为三月所传诞妄耳续观黄牓备录韩世忠捷奏又以为朝夕必可扫除今近二十日矣其耗寂然议者颇疑世忠奏报未必皆实兼数日人自常润来者皆云敌于蒋山雨花台两处各劄大寨抱城开河两道以护之及穴山作小洞子以为逃暑之地陆増城垒水造战船而采石金人已渡复回者累累不絶今且五月矣比常年去巳月余乃反去而复回其欲留建康明甚如此则与三月所传又佀符合臣闻金人动设诡诈尤喜为穷蹙之状以欵我师我师堕其计中者前后非一今安知其本为度夏计而阳为穷蹙者特以疑误我师邪建康为东南咽喉国之门户也天下转输朝廷号令未有不由此而通者若金人果据此为巢穴则东西馈饷遂絶如人扼其咽喉守其门户果得髙枕而卧乎不知羣臣日至上前亦尝有反复及此者否岂直以为无事而所当讲者承平之先务乎抑揣陛下非所乐闻而不以闻也不惟是而已人既扼我咽喉守我门户则羣盗亦将视我缓急以为向背国家果有力能使之退聴屛息乎况又有意外之忧所难言者不得不虑臣愚以为此事所系非细庙堂当若救焚拯溺然朝夕在念及五六月间我师便利之时会诸将与韩世忠一举扫除非特去目前之患将使惩创终身不敢复南其利害岂不相万哉虽闻近遣张俊提兵过江节制浙西人马迤逦前去以为策应此固陛下长算也不知张俊果能为陛下有慨然立功之意乎臣愚欲乞専差得力使臣数人赍陛下宸翰星夜兼程自防邓荆湖以来迎张俊军令分数万人顺流而下仍于上流自计置粮斛载以自随彼张俊军既皆新人必精鋭可用且敌人见上流之师突然而至莫知其数必破胆奔溃此制敌一竒也如其不然八九月间气稍凉彼得时矣机防一失虽悔何追伏望睿慈不以臣言为愚轻此贼忽此事特加采纳不胜幸甚
　　奏论诸将无功状
　　准行在御史台告报正月三十日三省枢宻院同奉圣防将来敌骑北归或尽数过江或于建康杭越等州留兵战据各当如何措画及当于何处驻跸除已令侍従官条具外可更令随行在职事官各条具以闻者右臣窃惟金人为中国患虽已五年而自陛下即位以来祖宗土宇日蹙一日生灵涂炭嵗甚一嵗臣尝稽之载籍自古北国强盛固有之矣未闻有如今日之肆中国凌夷固有之矣未闻有如今日之亟虽至防弱之邦至衰闇之主敌人临境犹能使其国人勉强一战未闻以堂堂中国之大州县所存者大半陛下英明之资励精求治无失徳于天下而敌骑长驱去巢穴万有余里如入无人之境至山东则破山东至淮南则破淮南至江浙则破江浙嘻笑而来饱满而去坐令原野猒人之肉川谷流人之血宗社不絶如线以万乘之尊至于乘桴入海伥伥然未知税驾之所其所以至此者何哉将帅不得其人而陛下所以驭将帅者未得其术也今陛下所谓将帅者谁乎臣知之矣不过曰刘光世韩世忠张俊王之徒是也论其官则膺节钺之除兼两镇之重视执政之班有韩琦文彦博所不敢当者其宠可谓极矣论其家则金帛充盈所衣者锦衣所食者玉食奢豪无所不至虽舆台厮养皆得以功赏补官至一军之中使臣反多卒伍反少其志可谓骄矣平时飞扬防扈不循朝廷法度所至焚掠驱虏甚于冦敌者陛下不得而闻也拥重兵居间处邀犒设锡赉者陛下不得而格也然天下之人犹以陛下寛之至此者防秋之时责其死力耳及敌人之来是数人者曽不能为陛下施镞矢之劳独张俊明州仅能少抗若更坚守数日待敌再来乘其机会极力勦除敌必终身惩创不敢复南此则俊忠于陛下也其利害岂直为今日计哉奈何敌未退数里间遽狼狈引军而行其引军而行也虽三尺童子知其不可以为敌性强愎不婴其锋犹惧屠戮况以致怨而去既不増兵益戍反旋军空城以挑之是前日至小之捷乃莫大之祸也未防果残明州无噍类是杀明州一城生灵而陛下再有馆头之行者张俊使之也臣闻痛念自秋以来陛下为宗社大计惧敌人之侵宵旰焦劳未尝顷刻少安以建康京口九江皆要害之地当宿重兵故以杜充守建康韩世忠守京口刘光世守九江而以王杜充其措置非不尽善也若敌骑渡江杜充韩世忠王并力扼其前刘光世掩其后可使奔北之不暇而世忠八九月间已扫镇江所储之赀尽装海舶焚其城郭为遁逃之计其比肩诸将闻朝廷欲倚世忠为杜充之援者无不窃笑是世忠初无为陛下拒敌之心也洎杜充力战于前世忠王卒不为用刘光世亦偃然坐视不出一兵方与韩梠朝夕饮宴贼至数十里间不知则朝廷失建康敌犯两浙乘舆震惊者韩世忠王使之也使豫章太母播越六宫流离者刘光世使之也呜呼诸将已负国家罪恶如此谓须少畏陛下之威惮台諌之言日夜惶恐席藁负质请罪有司谢数州生灵之死亦知尚有朝廷之法而张俊方且以万人杀获数十人之功冒朝廷不赀之赏自明引军至温道路鸡犬为之一空居民闻来奔逃山谷数百里间寂无人烟韩世忠逗留秀州放军四掠浙西为之骚然至执防县宰以取钱粮平江府自城而外无不被害周望仅能守其城中而已虽陛下亲御宸翰召之三四而不来元夕取民间子女张灯髙防君父冒不测之险而不恤也王自信州入闽所过州县邀索动以千计公然移文曰无使枉害生灵其意果安在哉方国家危急之时所恃者诸将而诸将所为如此不知何以立国臣窃愤之此事人皆知之而无为陛下言者岂以为不急之务哉以天歩艰难正借此曺为重而不敢言耳然臣窃有惧焉臣闻王者所以得天下者以得民也得民者以得其心也兹者陛下南廵可谓播迁之极矣而百姓尊君亲上之志略不少衰岂非祖宗徳泽结人之深而恃陛下为之主邪所谓为民主者平日取民财力以养兵缓急之时排难觧纷而使民安业也今诸将闻敌人之来则望风遁逃反汲汲内相攻残以为民害车驾所过一路则一路罹其烖所过一州一县则一州一县罹其烖今江淮两浙已如此矣万一幸湖湘幸蜀则敌人侵其前而无人以拒官军残其后而无法以绳是复为江淮两浙无疑矣古者天子所临曰幸言所过人以为幸也岂今日之谓哉臣恐人心一离而陛下无所恃也持此将安归乎臣又闻张俊离明之时士卒颇有愿留击贼者俊声言陛下召之臣知其説矣陛下诸将皆本无鬭志方无事时例先取赴行在指挥以备警急警急则引去曰朝廷召我矣其实自欲遁而又假上诏令以欺其欲战之人使归非于上及用事之臣此尤可罪臣比至黄岩闻陛下使李捧屯兵县中降防麾云金人至台州则前来温州是诸将既欲遁而陛下又令之使遁也夫士驱之使鬭犹惧不前况令人使遁邪然则敌人长驱无所忌惮者适其宜耳何足怪哉臣窃观今日诸将在古法皆当诛然不可尽诛也唯王本杜充充败于前而不救此不可赦当先斩以令天下其他以次重行贬降使以功赎过如张俊之捷独可赏其有功将士耳所以移军趣遁者俊也罪亦何逃如此庶防国威少振昔周世宗承五代之衰将士习为骄惰河东之败一日斩大将樊爱能等三十余人然后东征西讨无不如志白起于秦可谓有功矣一不受命赐死杜邮郭元振唐之勲臣也明皇怒军容不整坐之纛下盖威克厥爱允济爱克厥威允罔功是数君者其知之矣何则人之欲无穷恩有时而既惟吾威足以制之然后恤焉足以为恩况此曺平时猒饫于虏掠之赀矣用防何锡赉而能满其意哉如有赏而无刑是姑息之政耳自古有能以姑息而成功者乎且汉髙祖之兴所将者韩信黥布彭越也以今诸将之材视之何如哉所就者布衣而取天下也以今诸将之功视之何如哉然髙祖于是数人者欲王则王之欲诛则诛之曽不能少贷此其所以为髙祖也故韩信曰陛下不善将兵而善将将岂非将将者人主之职邪今陛下当以将将为职熟视诸将悍骄如此而无以治之异时张俊集西兵而来则又靡靡相效成风矣不知生灵何时息肩国家何时兴复以臣观之今日之兵今日之将玩习至此陛下已不得而用已不得而制矣非特无以责其至诚狥国所至人心震恐动有意外之忧有之不如无之臣愚以为敌退之后正朝廷大明赏罚再立纪纲新人耳目之时莫若择有威望大臣一人尽护诸将虽陛下亲军亦聴其节制稍稍以法裁之凡军辄敢擅移屯以护驾为名者主将将佐僚属并论如法仍使于偏裨择人材可用者间付以方靣之权待其有功加以爵秩隂为诸将之代以天下之大岂无数人将帅之材哉特为诸将所抑而不得伸耳若陛下驭诸将如臣所陈则敌或尽数过江或于建康杭越等州留兵占据守亦有功战亦有功车驾回临安或平江徐议所向留江浙亦可幸湖湘亦可如其不然虽大臣忠贯白日谋臣如雨言利之臣能使钱流地上何益于事哉譬御饥者当用食舍食之外皆非所急也已疾者当用医舍医之外皆非所急也今日所急在于驭兵驭将其他皆非先务惟陛下与大臣熟议断而行之臣愚狂瞽不知忌讳罪当万死谨录奏闻伏勅防
　　乞修日厯奏状
　　臣昨待罪禁林尝于经筵靣奏本朝实录自艰难以来金匮石室之蔵无复存者伏观列圣自哲宗皇帝而上皆有成书流传人间颇有其本朝廷已访而蔵之御府矣若太上皇帝渊圣皇帝及陛下建炎改元至今三十余年并无日厯乞诏有司纂述未见施行臣窃惟自古无国无史史未尝一日无书晋谓之乘楚谓之梼杌鲁谓之春秋以此见无国无史也春秋以事系日以日系月以月系时以时系年必四时具谓之编年以此见史未尝一日无书也汉法太史公位丞相上天下计书先上太史公副上丞相唐及本朝宰相皆兼史官其重如此故书榻前议论之辞则有时政记录柱下见闻之实则有起居注类而次之谓之日厯修而成之谓之实录所以广记备言成一代之典也若旷三十年之久漫无一字之传将何以示来世乎此其不可不纂述一也韩宣子适鲁见易象与春秋曰周礼尽在鲁矣吾今乃知周公之徳与周之所以王则国家守文者不可无史萧何入秦先收丞相御史律令圗书蔵之沛公具知天下阸塞户口多少彊弱处民所疾苦以何得秦圗书也则国家创业者不可无史今陛下躬受天命虽名中兴实兼创业守文之事乃一代典章残缺如此恐于理未安此其不可不纂述二也恭惟太上皇帝聪明睿哲之资孝友温恭之徳畴咨臣下言必成文裁决事机动皆合道在位二十年余未尝刑一无罪杀一无辜涵养生灵耕桑万里视唐虞三代无不及焉渊圣皇帝恭俭忧勤招延聴纳虽登至尊之日浅而膏泽浃于人心止缘奸臣误朝驯致遐狩今若无书纪实恐千载之后徒见一朝凌迟之祸亟不知二圣积累之功深兹事非轻羣臣当任其责此其不可不纂述三也自古史官无所不录况三十年之间朝廷之施设豪杰之谋谟政事之废兴人材之进退礼文之因革法度之罢行嵗事之丰凶羌戎之服叛有本有末有源有流一法弛而不书则一法熄一事略而不载则一事隳且当时羣臣间有在者以为忠贤邪不着其素行安知其可嘉以为邪佞邪不条其宿奸安知其可弃茍因散逸遂废其书岂孔子及阙文之义哉此其不可不纂述四也公羊传曰所见异辞所闻异辞所传闻异辞孔子作春秋于定哀则其事详于隐庄则其事略圣人犹尔况其他乎中原失平三见闰矣及今耳目所接尚可追求更数年间事将堙没虽有良史莫知所凭况比年风俗之衰公论不立士大夫取予皆出爱憎因一事为一人而著书行世者多矣若不乘时订正则数世之后信以传信疑以传疑是非混殽白赤颠倒小人之説行而君子受其诬矣可不惧哉此其不可不纂述五也臣政和中为著作佐郎修太上皇帝日厯东观凡例臣与闻焉今所领州又幸经兵火之余独不残燬视诸故府案牍具存如御笔手诏赏功罚罪之文尚班班可攷失今不辑臣实惜之古之有国家者虽颠沛中史官不废况今邉烽稍息羣盗屛除正朝廷搜补阙遗之时也伏望睿慈许臣郡政之余将本州所有御笔手诏赏功罚罪文字截自元符庚辰至建炎已酉三十年间分年编类仍量给官钱市纸劄募书工之类缮冩进呈以备修日厯官采择伏勑防









　　浮溪文粹巻四
　　钦定四库全书
　　浮溪文粹巻五　　　　　　宋　汪藻　撰奏议
　　行在越州条具时政疏
　　准尚书省劄子二月二十六日三省同奉手诏云云右臣窃惟人君当承平之时中原无犬吠之警人臣以未见未然之事自下劘上甘心蹈鈇钺之诛义士犹不以为难今国家之危如坐烧屋之下漏船之中陛下宵旰忧勤未知所以拯救之术而求言于臣等傥犹狃习故态用猥并之辞取塞诏防而已岂臣等事君之义而陛下所以望臣等之意哉况陛下诏臣等以当今保民弭盗遏冦生财之要而卒曰当虚已而力行之此正臣等惓惓効忠于陛下之时也臣昨扈跸温州尝防陛下赐以条对臣以为方今所急者唯驭将一事更无他说譬御饥者当用食舍食之外皆非所急也已疾者当用医舍医之外皆非所急也陛下不以臣为愚虽不施行然颇加采纳臣今日区区之愚犹守前见敢再为陛下陈之古之进说者曰人君恭俭爱人清心省事建立法度制礼作乐岂非甚盛之举而至美之谈欤是数者固人君不可须防而忘然今日用此未足以解纷何则敌骑充斥于中原羣盗跳梁于诸路陛下专于恭俭爱人清心省事而已为足以却之乎建立法度制礼作乐而已为足以却之乎是必陛下能使诸将诸将能使士卒为足以却之而陛下诸将爵禄已极家赀已盈习成悍骄无复鬭志一方有警辄狐疑相伏无一人奋然为国请行者或敦迫不得已而行则邀例外之赏肆无名之求上不恤国下不恤民使朝廷为之黾勉曲从不啻如奉骄子是岂为国家平祸乱立功名之人哉臣于此有驭将之说三焉惟陛下留神省察一曰示之以法二曰运之以权三曰别之以分何谓示之以法古者人君之于将帅未尝一日废赏亦未尝一日废刑如冬夏寒暑然相须而成岂有独恩无威漫然略不绳治如今日之甚者哉议者谓承平之时朝廷尊荣操纵在我故武夫提兵者可予可夺可生可杀今溥天抢攘国难未已方借此曹为腹心孜孜拊循犹惧不济奈何欲咈其心将谁肯前死且今诸将悍骄已成虽朝廷有法果能一一治之乎此言是也然臣所谓治之以法者岂欲明主自亲其文哉古者人君以恩结人必有人臣为朝廷任其责者肃宗在灵武广平王以兵二十万复长安其权可谓重矣先驱不肃顔真卿劾之王为之不敢当阙而乗李祐夜入蔡州缚呉元济其功可谓大矣违诏进马温造劾之祐曰今日胆落于温御史夫先驱不肃违诏进马于军政未有害也而二臣以不贷如此盖小过不贷则恶之大者知朝廷有人不复敢萌于胷中矣今诸将虽骄然臣得之传闻亦尚知畏朝廷之法而陛下羣臣方平居时聚谈切齿无不以诸将负国为言及进言陛下不过掎摭目前为逭责进身之资而已至此事则未甞有一言及之者岂以为细故而不足言也哉揣陛下非所乐闻而不以告耳殊不知陛下专于用恩恩过而骄有司时一警焉是使陛下结其心者愈固而愈深也何不乐闻之有哉何谓运之以权臣闻驭将如驭马必驭者之力足以胜马然后周旋曲折唯我之听不然窃衔诡辔毁首碎胷虽跬歩之间不能使之前矣髙祖之诸将其枭雄而难制者莫如韩信方其围于荥阳汉固危甚人人怀去就之心髙祖一旦入其军中自称使者即卧内夺其印符麾召诸将易置之信盖不知也及信下魏代辄收其精兵以距楚既项羽死垓下则又尽夺其军徙为楚王以信之材而周旋曲折惟髙祖之听者岂不以其智足以胜之故邪故信甞曰陛下不善将兵而善将将是信自知其材惟髙祖足以制已故甘心俛首为之用而不辞也大抵人君之于将帅必有得其要领而使之心畏诚服者谓解衣推食便足以得其驩心者果非也唐宪宗时刘辟叛蜀宰相杜黄裳度惟髙崇文足以破之而崇文素惮刘澭使人谓曰公不奋命者当以澭代崇文惧尽力缚贼以献是以澭代崇文者黄裳得其要领也髙祖之用韩信其术岂亦出此哉今陛下诸将仓卒之时可夺其印符而易置其部曲乎于战胜之时可收其精兵而用以自衞乎于立大功之时可夺其全军而使之归镇乎臣有以知陛下不能矣幸今诸将皆龌龊常才固不足深忌万一有如韩信者不知陛下何以待之如此则平居之时亦当深察其好恶如以刘澭代崇文之术不可不知也何谓别之以分汉髙祖谓功臣曰诸君知猎乎夫猎追杀兽者狗也而发纵指示兽处者人也今诸君徒能走得兽耳如萧何则发纵指示者也盖古者用兵谋臣坐于帷幄之中以出筹防而将帅则听命于前为之役使此命之所以一而功之所以成也髙祖所与谋者萧何张良陈平而已黥彭之徒不得而与也唐太宗所与谋者房乔杜如晦而已英衞之徒不得而与也今谋臣之任宰相执政而已陛下以为谋之不臧欤慎择而易之可也独不可使武夫防预其间窃观陛下对大臣不过数刻而诸将皆得出入禁中是大臣见陛下有时而诸将无时也臣非不知艰难之时陛下欲得其心姑与之无间然此曹何所知识不能上补聪眀不过入则希求恩泽出则慿借权势而已比道路流传遂以为陛下进退人材诸将或与焉以陛下英睿择善而从顾于此曹何有然致言者恐必有可疑之迹不可不慎也又庙堂者具瞻之地大臣为天子建立政事以号令四方者也今诸将率骤谒径前便衣宻坐视大臣如僚友百端营求期于必得而后已朝廷岂不惧卑哉祖宗时武臣莫尊三衙见大臣必执挺趋庭肃揖而退非文具也以为等威不如是之严不足以相制以今观之一何陵夷之甚邪兼国家出师遣将诏侍从集议者所以慎之重之博众人之见也而诸将必在焉夫诸将者听命于朝廷而为之使者也乃使之从容预谋彼既各售其说则利于公而不利于私者必不肯以为可行便于已而不便于国者必不肯以为可罢欲责其冒锋镝趋死地难矣臣愚以自今诸将当律以朝廷之仪毎有奏陈必使之如有司之式毋数燕见其至政事堂亦有祖宗故事且毋使防议论之余庶名分不至混淆而可以责其功效是三说者果行足以驾驭诸将矣何忧乎保民何艰乎弭盗何患乎遏宼哉若夫国财之生则臣愿陛下毋以生财为言也自五六十年来士大夫喜操生财之说民穷至骨矣今四方莽为盗区国家所有不过数路数十州而已所谓生者必生之于此数十州之民古者以暴赋横敛为非尚有赋敛之名也今则直夺而已耳古者以取大半之赋为非尚有半也今则直尽而已耳南畆之民寒耕暑耘黎面涂足终嵗劳苦而不厌糟糠者陛下不得而见也胥吏坐门朝莫不得休息愁叹之声口与死比者陛下不得而闻也贴妻卖子至无地可容其身者陛下不得而知也尚何以生财为哉惟有痛加裁损庶几乎其可耳外之可以裁损者军中之冒请朝廷不得已而取民之财当一铢一缕一粒以养战士今一军之中非战士者率三居其二有诡名而请者一人而挟数人之名是也有以使臣之名而请者一使臣之俸实兼十人战士之费而行伍中使臣太半是养兵十万而止获万兵之用也有借补官资而请者异时借补犹须申禀朝廷谓之真命今则一军之出四方游手者无不窜名军中既得主帅借补便悉支行禄廪与命官一同无有限极访闻岳飞军中如此类者几数百人州县惧于慿陵莫敢诃诘其盗支之物至不可胜计不惟是而已自军兴以来州县贪残之吏惟患盗贼之不来一闻入境置军期司率敛民财无复稽考恣为侵渔与盗无异此而不治虽财赋日生于国家果有秋毫之益哉何谓禁中泛取臣窃观国家军兵之饷百官之廪乗舆之奉悉在有司而禁中时有须索如户部银绢以万计礼部度牒以百计者月有进焉以陛下清心寡欲必无嫔嫱横给宴游侈费也以陛下恭勤节俭必无营缮浮耗使令妄予也然人主用财要须有名使有司与闻用而无名是取民膏血掷而弃之沟中耳至于度牒则国家以虚名而权天下之实利陛下用之以重则重陛下用之以轻则轻免一时掊敛之疮痍而实济军兴之用诚非小补幸毋以为方寸之纸捐以予人而不以惜也若内外并加裁损大农之计虽未至有余其视不知节用而专务生财者有间矣陛下所以诏臣者臣固已毕陈于前矣而臣有私忧过计者敢复言之臣闻坤之初六曰履霜坚冰至象曰履霜坚冰隂始凝也驯致其道至坚冰也盖患之不可不预防者如此自古以兵权属人久而未有不为患者岂不以予之至易收之至难不早图之后悔无及邪晋以六卿帅师而卒于分晋者六卿也鲁以三家帅师而卒于弱鲁者三家也汉自元成兵在外戚而汉由是以亾唐自中叶兵在神防而唐由是以乱古今一同此必然之理国家以三衙管军而一兵之出必待枢宻院之符祖宗于兹盖有深意今诸将之骄宻院已不得而制矣臣恐宼平之后方有劳圣虑孔子所谓吾恐季孙之忧不在颛防而在萧墙之内也臣尝观自古偏方霸国提兵者未尝乏人岂以国家四海之大虽曰多故而将帅之材遂至寥寥如此哉意偏裨之中必有英豪特为二三大将抑之而不得伸耳臣以为及今之时当用汉建诸侯之法众建之而少其力精择偏裨十余人人裁付兵数千直御前而不诸将合为数万以渐销诸将之权此万世计也惟陛下毋以臣人微而忽其言不胜幸甚





　　浮溪文粹巻五
　　钦定四库全书
　　浮溪文粹巻六　　　　　　宋　汪藻　撰记
　　严州髙风堂记
　　古之王者取天下而天下归之葢其功成志得之时也以功成志得而视士大夫皆以爵禄必有轻天下之心于是岩穴之间有人主不得而臣者出以唐尧之圣犹不能屈颍阳之髙况其他哉士之所以自重如此亦非区区为其身谋也于以厉世则百年之风俗系焉汉之二祖皆以布衣取天下髙祖之时有若东园公绮里季夏黄公甪里先生世祖时有若严子陵皆人主不得而臣者也园绮四人避秦之乱入商雒山待天下之定以髙祖轻士善骂义不为汉臣帝虽髙此四人召之莫能致也严子陵亦厌新室之暴不肯辱其身逮光武立犹披羊裘钓泽中虽三聘仅能一致而卒不为帝留是五人者其出处岂不相类哉然园公之徒晚从太子之招画自安之防正国本于谈笑而史不记其所终故西汉之士闻其风而慕之者以计行为得而风节减于功名子陵本帝故人既物色求之而来髙卧不朝帝为亲幸其馆漠然不应谯三公若奴然望印绶麾而去之终其身退耕于野故东汉之士闻其风而慕之者尚风节以功名为不足道也大抵园绮之徒学伊尹子陵学伯夷伊尹耕于有莘之野曰我何以汤之聘币为哉卒以忧世幡然而从汤伯夷遭周武王之君犹以为薄竟不食其粟饿死首阳之山故孟子曰伯夷圣之清伊尹圣之任又曰闻伯夷之风顽夫防懦夫有立志子陵世家富春既归耕于家后人名其钓处为严子陵瀬奉祀千余年不衰今钓瀬并防俱存而富之境析为严州绍兴七年吾友董弅令升为是州朞年政成乃为堂于州治之左日从宾客觞咏其上而名之髙风以景慕先生之贤且立文正范公所述祠堂之碑于其傍而求予文为记令升可谓能尚友千古矣令升清介有守观其所慕足以知其为人故余论先生出处大槩以告令升使并刻之
　　洪州右狱尽心堂记
　　世称臯陶以刑事舜其后封于蓼云至春秋其国先亾以为用刑之戒余独以为不然汉于公袁安郭躳以决狱隂功遗福子孙卿相封侯累世孰谓臯陶明允笃诚而以刑乏祀哉盖君子常患泽不得施与施焉不遽及物若持法之平司人之命不择位小大皆得以行其志者惟刑为然使吾听讼如召伯折狱如子路哀矜如曽子君子怙焉小人惧焉虽世世获福可也然君子亦岂先处已祸福议人之生死哉期无愧而已矣吾友萧适用恢踈乐易人也始吾与之游得温厚之气于眉睫间每上府休辄坐曹处处令轻重讯报爰书不以委吏平反决谳必以其情诸罹文法者皆不恨余知其以刑受福也他日斸废圃立屋数楹列美防于前为亭对峙而求说于余余以为王制刑者侀也一成而不可变故君子尽心焉禹思天下之溺犹已溺之稷思天下之饥犹已饥之盖古之君子于人无所不用其志今吾与子一杯相属于此亦思有向隅悲泣而满堂为之不乐者乎亦思有寒不得衣而饥不得食者乎古之循吏鲜不以仁成名酷吏鲜不以刑取祸轻用民死以喜怒行之几何不挽弓自射乎故余书以遗适用并告后之君子毋为舍福取祸必无愧于心然后可以乐此
　　清风堂记
　　婺源去州二百余里皆取道山间攀缘不可舟车之地当四方之竆非人物都防土著之民且十万寡求而易足多负豪使气争为长雄难于弹治故吏之宰婺源者往往畏避隐去如探汤然防被恶声既久而不衰然邑有溪山之秀足以宴乐卒嵗无过客使者厨传之劳足以安逸其人实聦明防武好义而尚施茍幸而得平有终身不肯违法者故至而悉其风土者亦乐而安之崇宁三年叔孙元功之为政也胷中泾渭甚眀既来而得民所以易治之意则畧除烦苛一镇之以清静葢未朞月而数百年之陋坐失于谈笑之间于是昔之吏俗朋党投隙抵巇为凿穴首鼠者既已化而为心膂股肱而椎埋剽轻武防乡里为奔蜂乳虎者亦从而为婴儿处女元功多民之洗濯刮磨果可以与治也乃筑燕居之堂而以清风名之余闻而叹曰天下之物盖无不可化者然其所以化非深于理者不与焉今夫徜徉于万物之表而人得之以涤烦觧暑者惟清风为然是故至人之所御隠君子之所赏骚人才子大夫之所乐政足乐也如使不善为政者结意于绳墨之端置民于牛羊之地物我俱弊矣乃始丝棼而理之政之愈劳而愈炽而其于治日益逺矣尚能知清风所以涤烦觧愠之理而与民同快适之乐哉惟元功才有余而不区区俗务之所营徒以从容无为使斯民洒然以新释然以喜而元功亦将鸿渐于此而羽仪于天朝也宜其所得清风为尤多且吾邑雅多秀民安知无儒者作穆如之颂歌咏吾子以配斯堂之永久者元功愽古靖深君子也观其命名之意足以知其为人
　　永州桞先生祠堂记
　　先生以永贞元年冬自尚书郎出为邵州刺史道贬永州司马至元和九年十二月诏追赴都复出为栁州刺史盖先生居零陵者十年至今言先生者必曰零陵言零陵者亦必曰先生零陵去长安四千余里极南穷陋之区也而先生辱居之零陵徒以先生居之之故遂名闻天下先生谓之不幸可也而零陵独非幸欤先生始居龙兴寺西序之下间坐法华西亭见西山爱之命仆夫过潇水剪薙榛芜【薙他计切芟草也】捜竒选胜自放于山水之间入冉溪二三里得尤絶者家焉因结茅树蔬为沼沚防榭目曰愚溪而刻八愚诗于溪石之上其谓之钴鉧潭西小丘小石潭者循愚溪而出也其谓之南涧朝阳岩袁家渇【渇音褐】芜江百家瀬者泝潇水而上也皆在愚谿数里间为先生杖屦徜徉之地唯黄谿为最逺去郡城七十余里游者未尝到则岂先生好竒如谢康乐伐木开径竆山水之趣而亦游之不数邪【数所角切】绍兴十四年予来零陵距先生三百余年求先生遗迹如愚谿钴鉧潭南涧朝阳岩之类皆在独龙兴寺并先生故居曰愚堂愚亭者已湮芜不可复识八愚诗石亦访之无有黄谿则为峒獠侵耕嶝危径塞无自而入郡人指髙山寺曰此法华亭故处而龙兴者今太平寺西瞰大江者是也其果然欤周衰言文章之盛者莫如汉唐贾谊驰骋于孝文之初时汉兴才三十余年耳其谈治道述骚辞已追还三代之风如此自是踵相蹑有之末而至于刘向扬雄益精深不可及去古未逺故也唐承贞观开元习治之余以文章显者如陈子昻萧颖士李邕燕许之徒【燕音烟燕公张说许公苏颋】固不为无人东汉以来猥并之气未除也至元和始粹然一返于正其所以臻此者非先生及昌黎韩公之力欤故以唐三百年世所推尊者曰韩栁而已岂非盛哉先生虽坐贞元党与刘梦得同梦得防昌时犹尊显于朝先生未及为时君所省而遽殁于元和之世事业遂不大见于时可深惜哉然零陵一泉石一草木经先生品题者莫不为后世所慕想见其风流而先生之文载集中凡瓌竒絶特者皆居零陵时所作则予所谓幸不幸者岂不然哉零陵之祠先生于学于愚谿之上更郡守不知其几而莫之敢废顾未有求其遗迹而纪之者余于是采先生之集与刘梦得之诗可见者书而置之祠中附零陵图志之末庶几来者有攷焉某月日新安汪藻书
　　文正公祠堂记
　　孟子之言气曰至大至刚以直养而无害则塞于天地之间夫直之为言大公至正之道也以大公至正之道固守而力行之不为富贵贫贱威武之所揺夺虽乗田委吏之卑亦必尽吾诚充吾职卒而至于立国家定社稷安边境伏羌戎其功烈与日月争光而精神折冲万里之外谓之气塞于天地之间可也后世见古人功名之盛以为类出于偶然不知蚤立素定于胷中者未尝无所从来而其铭鼎彜书竹帛者非一日之积也文正范公未第时已慨然有天下之志不以死生祸福动其心逮遭眀天子有为于时其立朝如史鱼汲黯其忧国如贾谊刘向其守边如马伏波羊叔子虽庸人孺子莫不知之独筮仕之初有卓然大过人者国史失其传故不得而不纪也公以进士释褐为广徳军司理防军日抱具狱与太守争是非数以威怒临公未尝少挠归必记其反复辩论之语于屏上比去至字无所容贫止一马鬻马徒歩而归非明于所养者能如是乎狱官有亭以公名之者旧矣公卒二十年而髙邮孙觉莘老为广徳军始以诗志公之事而刻之亭中又六十九年丹阳洪兴祖庆善来守读莘老之诗而慕之初广徳人未知学公得名士三人为之师于是郡人之擢进士第者相继于时庆善乃求公遗像绘而置之学宫使学者世祀之而属予记其事呜乎公之盛徳岂待文而后传而藻亦岂记公者哉昔段秀实尽忠于唐世徒以为一时奋取功名之人而不知居官必有可书之事栁宗元为摭其实上之史官今所以知段太尉逸事者宗元发之也秀实固不足以拟公而余幸从庆善得公之详与夫徴夏无且画工为无所愧安知后世不采此以补史官之阙乎然庆善为政而首及公可谓知所本矣柔亦不茹刚亦不吐文正公有焉好贤如缁衣庆善有焉其可有不书绍兴九年六月新安汪藻记







　　浮溪文粹巻六
　　钦定四库全书
　　浮溪文粹巻七　　　　　　宋　汪藻　撰记
　　镇江府重修州学大成殿记
　　古之有天下国家者其世之短长视积累之厚薄其祀之隆替视子孙之兴废何则吾之所以有天下国家者以吾有息争已乱之道而足以庇民也民知吾有息争已乱之道而利加其身则世世戴其子孙事之此吾所以处其庙祧之尊而飨其嵗时烝尝之奉也茍为无以承之祀从而隳矣惟夫子则不然未尝有尺地一民之封也而教实行乎天地之间所谓息争已乱之道者与万世共之天下用吾说则治不用则乱既不用而乱矣朝用吾说夕治如初天下复相率而祀之其祀益修而严则其道益尊而明此三代之子孙于今为庶而夫子之祀与天地相为终始也夫子之殁千有余年守文之君当涂之士所以讲求而祀之者不为不至然未有如本朝之盛者也方其盛时庙学之兴溢乎四海之外虽蛮貊戎狄之国莫不知夫子之尊镇江有学在州子城东南隅经始于太平兴国八年后五十七年新而广之者文正范公也艰难以来镇江适当兵冲故学宫壊为垒舍徽猷阁直学士新安程公来牧之数月大成殿复及于焚一日公过而叹曰嗟乎释老二氏吾儒操戈而逐之者也今道宫佛刹圮于戎马之余才几日耳已纷然相望于国都其徒志坚而材足以有立故也吾夫子息争已乱之道有功于世如此而吾徒又奉明天子之命尸教于此反熟视不为可愧也乃谋费于州人防州豪及浮图氏有以其赢来献者于是鸠材庀工诹日之良而郡丞韩仲通葛祐之教官邹全嗣实左右其事数月而防殿成屹然起于江山形势之中与之相称其室筵屏摄阶序门庭与夫像设器陈又皆秩秩绳绳无不应图合礼他州之祠莫及也于是人以程公为贤呜呼学校之事类非俗吏之所能为也况出于干戈之后乎春秋二百四十二年之间诸侯之筑宗庙宫室防榭门廐莫不为其国史所书而以学校见于六经者鲁之泮宫郑之乡校而已岂当时以力政相高而不暇及此邪抑公卿士大夫知此为治乱之本者少也程公以经术决科饰吏事以儒雅而所至皆可师宜知所本矣学将成而公去其属刘頴士王昺以诸生之请来告曰愿书以贻后人乃为序而诗之诗曰万物一气统乎乾元夫子之道与之并尊峙山行川莫地之厚夫子之尊与之并久惟昔旬始彗于紫微簠簋弃道学门牡飞坐令此邦祀不蠲肃伊谁新之自我贤牧爰彻灌莽列为飞甍京口之宅曲阿之城歌在堂一洗锋镝曲阿之城京口之宅伟哉兹举非公孰能嗣我文正百年而兴左江右山输秀于此为邦生材以笃王祀
　　永州玩鸥亭记
　　余谪居零陵得屋数椽潇水之上既名为僇人人防与之游又地承凋瘵之余无可游者故一年而病二年而苏三年而心乐之四年而视我如人视人如物休休焉不知忧乐之所在屋临大川愚溪之水注焉因结茅茨为亭面愚溪之口有羣鸥日驯其下名之曰玩鸥客有过而问焉者曰玩鸥之说闲之旧也今子之鸥信可玩乎余曰我与物同见于天地之间者以形而我之知物物之知我者以心使吾心有以胜物则李广之石可使为虎使吾为物所胜则乐令之弓亦能为蛇是二者无情之木石也徒以人心之故使之若出于有情如此茍吾心反如木石而无所示焉则鸥莫得而窥矣何为而不可玩哉余少迂踈狷介自知于世无一相宜者颇欲全生养性于麋鹿之羣以终其天年而遂吾平生独往之志盖漫仕二十余年虽三仕三已而人不吾嫉也无何脱下泽之鞅入承明之庐佩防稽之章则几微见于言面者多矣故近者聚而尤之逺者趋而和之一斥而置之三千里之外此正羣鸥舞而不下之时也吾于是杜门息交朝饭一盂夕饮一尊日取古今人书数巻读之怠则枕书而睡睡起而日出矣幸无疾病则复饭饮读书如初此外无一毫入于胷中頽然不知天地之大而环堵之隘也庶几所谓心如木石者则鸥之驯也固宜然俛而啄仰而四顾物之常情也今鸥防其常情而与吾相从于此固乐矣安知他日无欲取鸥而玩之者哉幸鸥无忽客笑曰书之壁以告来者可乎余唯唯绍兴丁卯正月新安汪藻记
　　长兴周如愚殖斋记
　　余少时喜之垄上与知田者语其始过焉苗之芃芃然者若孺子之起而欲立也其再过焉稼之薿薿然者若成人之愿而欲进也其三过焉穑之肃肃然者若壮夫之材而欲试也于是余三过而三有得焉曰嗟乎物化之速也如是哉其天时地利之得乎农者曰吾于此致力焉进乎天时地利矣吾自土膏之作未尝食顷舍田而嬉于孺子也惧其仆日再视焉于成人也惧其汨日三视焉于壮夫也惧其揺日五视焉天时有雨晹雨之过也能腐之旸之过也能槁之吾而节之以畎浍之盈虚地利有肥瘠肥之过也能淫之瘠之过也能耗之吾而时之以菑畬之深浅于是乎有稂莠之伤螟螣之灾吾諰諰然防之甚于盗贼之操戈入吾室也故吾尝得嵗焉良农之耕其获三勤也常农之耕其获半怠也吾力田于兹数世矣而未甞知水毁木饥火旱之变汪子闻而叹曰善哉吾问力田而得学者日新之道焉闵子马曰学殖也岂欺余哉长城周如愚辟便坐于其居之旁而求名于余盖有志于学者故余篆其楣曰殖斋而并书其说以告之绍兴戊午十一月新安汪藻记
　　镇江府月观记
　　京口以江山名天下其来尚矣而国家屏蔽尤重于晋宋齐梁之间观其千嶂所环中横巨浸风涛日夜驾百川而东之其形胜之雄实足以控制南北岂直为骚人羁客区区登览之势哉州治之西有楼焉并城而出名曰千秋者考诸图志始于晋王恭之时繇楼西南循城百余歩怱飞檐曲槛崒然孤起于城隅之上望数百里见之者月观也绍兴八年呉兴刘岑季髙来刺是州州承废乱之后公私扫地无复故时季髙以精明强敏之才易民观瞻于谈笑之顷既府寺闾井鸠集经营悉复其初始暇皇于游息之地乃即月观之址辑而新之客有登而叹曰呜乎壮哉未之见也前此頽甍圮栋芜没于苍烟灌莽之中虽江山不与时变迁者亦莫吾觌今晨霏夕霭晴岚煗翠复得于几席之上而风颿浪舶离鸿落鹜毕陈于尊俎之前如客得归如得发也季髙于此可谓能矣非政有余力能致是哉或曰是未足言季髙之政也季髙劳于侍从之事出分天子北顾忧方时艰难此州实为襟要其经理规模必有足大者尝与子四顾而望之其东曰海门鸱夷子皮之所从逝也其西曰爪歩魏佛貍之所尝至也若其北广陵则谢太傅之所筑埭而居江之中流则祖豫州之所击楫而誓也计其一时英雄慷慨愤中原之未复敌人之未禽欲吞之以忠义之气虽狭宇宙而隘九州自其胷中之所积亦江山有以发之今揽而纳诸数楹之地使千载之事了然在吾目中则季髙之志可知矣然自有天地则有山川其阅人多矣而山川胜处非人不传襄阳岘首以羊叔子传武昌南楼以庾元规传蜀人筹笔驿以诸葛武侯传吾知月观与季髙之名籍籍天下矣姑书其始末以京口故事之遗使后人知此观复新自吾季髙始岂不益可喜季髙曰可哉绍兴八年十一月汪藻记







　　浮溪文粹巻七
　　钦定四库全书
　　浮溪文粹巻八　　　　　　宋　汪藻　撰序
　　苏魏公文集序
　　所贵于文者以能明当世之务达羣伦之情使千载之下读之者如出乎其时如见其人也若夫善立言者不然文虽同乎人而其所以为文者非人之所得而同者孟子七篇之书叙战国诸侯之事与夫梁齐君臣之语其辞极于辩博若无以异乎战国之文也扬子之书数万言言秦汉之际为最详简雅而闳深若无以异乎西汉之文也至推性命之隐发天人之微粹然归于正使学者师用比之六经则当时所谓仪秦犀首谷永杜钦辈岂惟无以望其门墙殆冠屦之不侔也宋兴百余年文章之变屡矣杨文公倡之于前欧阳文忠公继之于后至元丰元祐间斯文几于古而无遗恨矣盖宋极盛之时也于是魏国苏公兴于时公以博学洽闻名重天下者五十余年卒用儒宗位宰相一时髙文大册悉出其手故自熈宁以来国家大号令朝廷大议论莫不于公文见之然公事四帝以名节始终其见于文者岂空言哉论政之得失则开陈反复而极于忠论民之利病则援据该详而本于恕有所不言则已既言于上矣举天下荣辱是非莫能移其所守可谓大臣以道事君者也若其讲明经术之要练达朝廷之仪下至百家九流律厯方技之书无不探其源综其妙者在公特余事耳此所以一话言一章句皆足以垂世立教革浇漓而已媮薄与轲雄之书百世相望而非当时翰墨名家者所能彷佛也公元丰中受诏为华夷鲁衞录书成序之以献神宗读之曰说卦文也今攷其书信然则公之他文可知矣公殁四十年公之子擕始克辑公遗文得诗若干内外制若干表章书志铭杂说若干使某与观焉某少诵公文以不获拜公为恨者也今乃尽得其书读之可谓幸矣故谨识其端而归其书苏氏绍兴九年二月十五日具位汪藻记
　　呉园先生春秋指南序
　　六经唯春秋为仲尼作圣人见其所志之书也学而不眀乎是非何以为人治而不眀乎刑赏何以为国此书之所以作而为万世法也虽曰以匹夫而行天子事有所谓婉而成章者然其褒贬一出乎天下是非之公岂故为殊絶甚髙之论使后人有不可及之叹哉不知班固何所授之立为弟子退而异言之说开后世诸儒相诟病之端使当时诚有异同不应复云游夏之徒不能賛一辞也孟子去孔子百余年于书武成诗云汉莫不疑之至春秋则曰诗亡然后春秋作孔子成春秋而乱臣贼子惧知我者春秋罪我者春秋而已未甞片言置疑于其间也彼乱臣贼子者岂晓然知道理之人哉一见春秋而知惧焉非惧圣人之书也惧天下是非之公也自三传兴而圣人之经始不胜其繁好异者曰圣人之言窅然幽深必有不可以近情常理度者当防思而力探之于是枝叶蕃滋无所不至人人务其已说之胜而莫知求至当之归乃至子而以父学为非弟子而以师说为愚况其他哉则春秋不眀三传乱之也本朝自熈宁以来学者废春秋不用数十年间笃学而好之者盖不为无人然一时章分句析之学胜故虽春秋亦穿凿破碎而不见圣人之浑全政和间余过山阳呉园先生张公在焉先生谓余曰学春秋而不编年无以学为也吾甞以诸国纵横列而类见之圣人之意了然矣当令子见吾书余未及授而先生亾未几先生之书盛行于士大夫间因得伏而读之曰嗟乎圣人之意岂逺人哉曲学蔽之耳先生闭户读书二十余年其见于世者固已硕大光眀而所出裁一二而已则求圣人之心而得之者岂独此书哉虽然以此书考之先生之志亦可以槩见矣绍兴十年七月门人汪藻序
　　防
　　书陈文惠公逸事后
　　文惠陈公相仁祖每内批夜下不过十刻忽夜分有御封至私第公不启封来日袖至榻下屛奏曰今中宫虚位张贵妃有宠恐奸人附防请正母仪非陛下本意有不得已者若诚此事臣不敢启封以示同列仁祖首肯曰姑置之妃即追册温成后也当时于墓刻神道碑不敢书公薨百余年公之曽孙右中大夫直秘阁兖始录以示人呜乎兹举也天下之治乱系焉文惠公不动声色开悟转移于谈笑之顷一旦致其主于汉唐君之上使当时有秋毫容恱之心其失可胜计哉可谓仁人之言而一言兴邦矣自古妃匹之爱父不能得之子君不能得之臣所谓难言骨肉之间者也文惠公及此固社稷之臣非吾仁祖有从諌之圣亦安能容其臣如是之大乎后世于此可以观一时君臣之盛而为万世法矣绍兴十年十二月臣汪藻书
　　防东原集序
　　嘉祐六年先人为泰兴令嵗大水民田与江通无从得食转运使督秋输不少贷诸县皇恐听命独先人哀其竆悉蠲之转运使大怒文移如星火先人处之自如也其冬事闻诏起居舍人同知諌院龚公鼎臣安抚淮南至泰州部使者皆从公立诸县令庭下数之曰人饥不能自存而汝必得租为民父母当如是乎泰兴令可尚也乃防部使者郡守食堂上泰兴令与焉且使交章荐之某为児童时记先人之言如此恨不知龚公出处之详后六十年至零陵得学易先生所书集序读之叹曰龚公千载人也因知士欲行其志非得大君子无所知名反获戾焉者有之况交荐之幸哉公于是能举直错诸枉矣绍兴二十一年三月男藻书




　　浮溪文粹巻八
　　钦定四库全书
　　浮溪文粹巻九　　　　　　宋　汪藻　撰碑
　　信州二堂碑
　　宣和二年十月盗发清溪入睦入歙入杭蹂十州之地间以兵围信不克天子为出禁旅付大兵讨平之初清溪民阻山为暴吏不时制浸剧部使者不以闻益放兵无所忌至攻府寺略人民由是东南皆警时守州令邑者疆比壤连无一人奉尺书为朝廷言者独信州王君曰贼兴篁竹间不旬日其锋如此势非可以朝夕破者今不百里俯吾境万一不戒如吾民何即出金帛募士増陴浚隍修战鬬具按蹊隧所通者一十余所悉以兵戍之用通守王侯防起其属髙志临付以军政条便宜章十余上且以计防告当路之用事及城守者十二月贼覆淛东军张甚顷之焚婺源开化屡以兵偪信知有备引去正月攻江山常山残之于是绕信境数百里皆为贼区君居其中部勒诸将益严与王髙二侯勠力缔谋屯韩巗以扞开化屯馆头以扞常山屯竹巘以扞江山率深沟固垒日扬兵境上为不可测者独栁家都不为备匿精甲数里间志临以亲兵仆旗鼓踵其后贼果虞三戍之众不敢犯二月既入衢则鼓行宼栁家都营崄峙粻益敺人为兵必欲举信初以偏师甞我克之已而尽锐攻号十万志临出竒兵鏖击贼大败防营去追奔数十里焚荡俘馘至不可胜计缚其伪统军以献因分其兵为三一自韩岩复开化一自馆头复常山一自栁家都复江山长驱迅巻遂复衢州贼之在他境者皆望风遁去东南以平于是天子下诏曰信州守臣愈斩贼有功其进职若官殊等通守舜举亦裨賛之良也増秩次之而以志临为衢州君与王侯既相与侈上之赐而喜释于守城之劳也廼筑堂二曰示喜曰后乐而书其本末来请某曰天下之事所贵于智者以审于祸福成败之机而图其大者区区一时胜负之功不足议也方盗奋于承平百年之余民不知兵吏不知守独君察于几微慨然以书抵在位者或非笑或怒且排妒之卒之无一不如君防及情见势屈而向之为吏者方狃于故常曰吾知谨簿书期防而已吾书生也何以兵为巽懦诪张争为完躯保妻子之计视刈其民如草菅然而无以善之曽未有奉一州六县无秋毫之失归报天子如君者而余顾以为区区一时胜负之功者诚以信于江南为四塞地使狺然吞噬之心西揺抚南闚建北扰宣饶则虽磨以嵗月未能遽下也唯君以方千里之地屹然于横流奔沸之中扼其吭笞其背使气夺力殚不能尺寸进卒夷其众当是时并江循海三路三十余州皆坚壁清野倚君为重则君之建立为何如哉是宜天子差功第赏书君令甲而信州一日暴于天下则斯堂之以喜乐名者君与信人果得而私哉君通经术长于吏治所至皆可纪始君之至州无十日之赢既二年而镪腐粟陈以之赏功募士调兵食皆出于此可谓为政知所先后而非偶然立者可歌也已乃作诗曰
　　惟帝奠治以天为区藐彼南服大江之隅八圣休养狃于丕平有不能驯啸呼以惊奋厥蝼蚁敢仇王师帝顾在列孰予往笞矫矫禁旅统之公侯春祃于野旋师麦秋囚献刑得第勲防劳孰固吾圉予其汝褒在列咸启信为偏城曰守臣愈实能弭兵唯昔首孽众为不闻曰此猘者吾疆惧纷廼理隍壁廼褎选锋爰走爰集严兵待攻贼屡闯境引师环之一遇鏖击崩奔不支坐以支堞扼其三方隣国仰首如川得防帝曰俞哉唯女予力锡之命书光宠而国愈拜稽首敢扬王休廼作华屋睇山俯流君在斯堂寄适云杪里民户歌杂以嬉笑君在斯堂宾客粥粥间于忧虞起舞相属民祝君夀长为父师毋或去我阽于垫危士曰君材维试之仂【仂音勒十一也】如何此州私我贤伯凡厥本剽载之民謡来者是式君将在朝我为颂诗繄史之订匪民之私天子之庆
　　祭文
　　祭河文
　　惟神以海为宗主百数也雾雹风雷气停蓄也曰雨曰旸相民欲也鞭笞犀龙起潜伏也方春敷荣俟嘉沐也胡为隂阳戾盈缩也冰澌既融潮未复也戢然千艘尾衔属也圣人中天世司牧也一夫阻饥为嚬蹙也貔貅万屯惧枵腹也神宁恶予倦挥沃也灵呵岂难费升掬也诏恩临祠奉牲玉也尚驱云师贶霑足也繄邦是图匪私渎也
　　传
　　郭永传
　　郭永大名府元城人少刚明勇决身长七尺须髯郁然望之如神人以祖任为丹州司法参军守武人为奸利无所忌永数引法裁之守大怒盛威临永永不为动则缪为好言荐之朝永因尽忠以报后守欲变具狱永力争不能得袖举牒还之拂衣去擢清河丞寻知太原府大谷县太原帅率用重臣每宴飨费千金苛取诸县以给大谷民当其敛尤亟永以书抵幕府曰非什一而取皆民膏血也以资觞豆之费可乎脱不获命令有投劾而归耳府不敢廹县有潭出云雨嵗祷水旱为常县祷未应乗此哗民永杖巫身暴日雨立靃县人刻碑记其异府遣卒数軰号警盗刺诸县短长游蠧不归莫敢迕永械致之府府为并他县追还于是府檄其部使者文移有不便于民者必调利病反复或遂寝而不行客谓永世方雷同毋以此贾祸永曰吾知行吾志而已遑恤其他大谷人安其政以为自有令来无永比者既去数年复过之则空一邑遮留如永始去调东平府司录府事无大小决永吏有不能办者私相蔪曰尔非郭司录耶除通判郑州燕山之役以永为其路转运判官郭药师屯边怙恩暴甚与民市不偿其直复敺之非坏目折支不已安抚使王安中莫敢问永白安中不治且难制永请见而显责之不从则取其尤者磔之市无辞也乃见药师曰朝廷负将军乎药师惊曰何谓也永曰前日将军杖防归朝廷上推赤心置将军腹中客遇之日无所不至而将军未有尺寸功报上也今方倚将军为重乃纵部曲戕民不禁平居尚尔如缓急何药师谢无愧容永谓安中曰他日乱吾边者必此人也已而安中罢永亦辞去移河北西路提举常平防金人趋京师所过城邑欲立取之于是嵗大寒城池皆冰敌率借冰梯城不攻而入永适在大名闻之先弛壕渔之禁人争出渔冰不能合敌至城下睥睨久之叹息而去迁河北东路提防刑狱时车驾在维扬命宗泽守京师泽厉兵积粟将复两河以大名当冲要檄永与帅杜充漕臣张益谦相掎角永得檄大喜即朝夕谋战守具因结东平权邦彦为援不数日声惊河朔已没州县皆叛敌来归敌亦畏之不敢动逺近晏然居亡何宗泽死充守京师以张益谦代之而裴亿为转运使益谦亿龌龊小人也防范琼胁邦彦南去刘豫举济南来宼大名瑰然孤城居其间敌以十倍之师攻之永率士昼夜乗城伺间则出兵徂击或劝益谦委城遁者永曰北门所以蔽遮梁宋敌得志则席卷而南朝廷危矣借力不敌犹当死守徐挫其锋待外援之至奈何弃之因募士赍帛书夜缒城出告急朝廷且请朝廷先为偹敌攻益急俘东平济南人大呼城下二郡已防者富贵不防无噍类益谦辈相顾色动永大言曰今日正吾侪尽节之时又行城抚将士曰王师至矣吾城坚完可守汝曹努力贼不足畏也众感泣质明大雾四塞敌以车发防碑残础两城中楼橹皆坏左右防盾而立多碎首者良久城防永坐城楼上或掖之以归诸子环泣请去永曰吾世受国恩当以死报然巢倾卵覆汝辈亦何之兹命也奚惧益谦亿率众迎防敌曰城破始防何也杂然以永不从为辞敌遣骑召永永正衣冠南向再拜讫易幅巾而入金帅曰阻防者谁永熟视久之曰不防者我尚奚问敌见永状貌魁杰且夙闻其贤乃自为夷语数十言欲以富贵防永而降之永嗔目唾骂曰无知犬豕恨不醢尔以报国家何说防乎敌令译者申谕不已永防手怒骂不絶敌讳其言麾之使去永复厉声曰胡不速我死我当率义鬼灭尔曹大名人在絷者无不以手加额为之出涕敌令防所举手并其家害之时年五十三建炎二年十一月甲子也即日语传城中虽素不与永合者皆相向恸哭敌去相与负其尸瘗之永博通古今得钱即买书家藏书万巻因事为文皆可录而不求人知见古人立名节者未甞不慨然揜巻终日而尤慕顔鲁公为人喜面折人过退无异言闻秋毫之善必嗟咨奨成如不及士友以此严惮而归之杜充守大名名称甚盛永甞画数防见之他日问其目曰未暇读也永数充曰人有志而无才好名而遗实骄蹇自用而得名声以此当大任鲜不颠沛者公等足与治乎充大慙靖康冬敌再犯京师中外阻絶或以两宫北狩告永者永号絶仆地家人舁归不食者数日闻元帅檄书至始勉强一餐其忠谊盖天性若夫事亲孝与人忠轻财笃义而于吏治精明皆永余事其大节如此他不足为永道也绍兴初始赠永中大夫资政殿学士諡勇节官其族数人
　　賛曰呜呼靖康之祸岂不哀哉以二百年全盛之中国而在位皆拘挛章句之徒谓名节为非所急士之精鋭销耎尽矣一旦为敌所乗无不全躯保妻子奉头鼠窜或甘心汚辱之地而不悔永以身狥国至勉其家必死非所谓烈丈夫而不为世所推移者哉当是时以节死者虽不为无人若刘韐李若水向子韶霍安国张克戬杨邦乂皆其章章尤著者也然骂贼不屈无如永者故掇永平生行事着于篇有以见永立大功名而奋不顾身者有所从来非偶然发也
　　书
　　见谢给事书
　　古之欲以才能见世而卜于大贤君子者有从收器而立于堂下有扣牛角而歌于辕间甚者或扫门拜尘幸一日之盻睐窃以为人之才能譬如金石之有声芝兰之有臭其实既立名则随之灼然有不可揜者何至为区区乞怜自苦之态哉然使其屈道伸身邪虽深居简岀牢闗固距如水北山人终南捷径何足补于进退之数如诚屈身伸道其求之者不勤则其告之者不笃其见之者不恭则其与之者不至虽重跰之劳执鞭之辱未害其为好贤慕善也盖大贤君子方其从容人主之前自任天下之重咳唾出珠玉叱咤生风云其势位益尊则其门墙益峻门墙益峻则非素侍于左右终莫得而进焉及去国弥年絶意当世释事权之撄拂而自遂于逍遥之滨非特一介之贱得以接末光而承余润也虽樵夫野叟亦或并游而争席焉当此之时其身之不幸而遇之者幸也故诎身伸道者从焉某自児童时闻阁下之名如东隅之日虽未赫然经天而温厚之气固足以感人也如清济之流虽不浩然行地而浸润之功固足以成物也故论者以王佐之才许阁下既而欵贤士之闗闻南方之学者与中朝之士大夫莫不以得交际为荣其慨然在斯人之列而阁下方任言责某以疵贱之身莫能与也廼者屏迹此方而阁下在焉私自喜幸以为终身愿而不可得者今得承谈笑然亦安知天意不以我公少留于此满愿见者之志邪然天下之理莫难于相知之间盖有求而不得者有不求而至者矣宜隂有相之者非人力之所能为也故以牖间半靣而终身不防家有名士三年而不察者此岂可以久近亲踈计哉某于阁下其生也地之相去千有余里其仕也位之相悬有不可胜言者而又无肺腑之亲介绍之先容也果何足以取阁下之知邪然比之三年而不察者则为不足与夫半面之顷者顾有间矣听其言而知真伪观其容而识邪正考其文而见所养亦足以得其粗矣而曰必试之事待之久而后察之者非忠恕之言也故辄干典谒而自托于无能之辞以为贽焉悚息俟命不宣
　　铭
　　熊叔雅研铭
　　禹凿余韬瘴岚安得之虹贯岩斵为擕北南毛楮陈其友三出瓌辞与古参
　　董天任研铭
　　圆其中苍璧椭窊其前初月破出天滋如炙輠为臞仙零寳唾









　　浮溪文粹巻九
　　钦定四库全书
　　浮溪文粹巻十　　　　　　宋　汪藻　撰神道碑
　　尚书刑部侍郎赠端明殿学士程公神道碑【程公名振】
　　靖康元年冬金人再犯京师明年春天子在野敌索金缯无艺府库不足以民财继之诏尚书梅执礼侍郎陈知质程振给事中安扶督民输一日敌坐城闉猥谓四人者曰吾国赋羊马于民率比屋相甲乙若甲输而乙否则执而诛之谁敢违者意民穷且变生将投隙而逞四人者同辞而对曰今天子蒙尘臣民皆愿前死虽肝脑不计也于金缯何有哉顾诚亡有塞责敌大怒问官长安在欲加以罪而置其余程公恐尚书坐之遽前曰皆官长敌不胜其忿四人者皆死之建炎初上即位哀其忠降玺书褒叹各进官七等于是程公自承议郎进朝议大夫官其子若亲属二人下饶州给塟事遣官防视厚赙其家言者谓未足醻公复以端明殿学士告其匶公讳振字伯玉饶州乐平人大王父承宪大父溥父翺世业儒为闻家翺以公故赠朝请大夫公少有轶才未冠求师友四方入京师游太学必秀出其軰类一时名士如张商英陈瓘张廷坚邹浩悉见之迎门崇寜三年车驾幸孔子祠见诸生太学公以髙第补将仕郎除和州州学教授留为辟雍録久之迁博士防诏近臣求人材可用者或以公闻召至政事堂擢太常博士以亲老丏外得提举京东西路学事秩满留居东州五年奏立孟子冢祠以公孙丑万章从祀皆见听改京西南路提举常平入尚书为膳部员外郎逾年拜监察御史时大臣崇党相轧若水火然一时士大夫鲜不附丽公孤立行一意屹然其间人服其正迁辟雍司业兼太子舍人改国子初见太子东宫言古者大祭祀登馂受爵必以上嗣既礼载且元丰彞典具存昨上有事明堂而殿下不与非所以尊宗庙重社稷也太子矍然曰初无人及此由是骤加奬重后每进説古今治乱辄向纳之迁左司员外郎兼官如故时方腊暴浙右声揺京师公从容为宰相王黼言冝乘此时言天下事庶几稍革当天意顺人心黼怏然不悦曰上且谓黼挟防奈何公知黼忌其言不荅趋出然太子荐公甚力外廷莫知防两省官缺上曰程振老成忠实必以为给事中黼衔前忿不能平白公资浅且雅长词令止除中书舍人已而中书侍郎冯熈载黜知亳州黼怨熈载甚欲公劾奏且以丑言诋之公不从黼大怒风言者论公有党责提举武夷山冲佑观时宣和三年也明年复集贤殿脩撰丁内艰寻除徽猷阁待制中书舍人皆力辞不拜无几何太子受内禅是为渊圣皇帝渊圣念公久趣还旧班对便朝问劳甚渥俄诏自中出除尚书吏部侍郎公以大臣不协议论多驳诏令轻改失其事机如金人拏兵且半年而至今不觧者以或和或战之説未一也裁抑滥赏如黒白易分而数月之间三变其説者以庙堂不能忘私而多与其党为地也今日一人言之以为是而行明日一人言之以为非而止或出圣断隃度而不暇畴咨或用大臣偏辞而遂形播告所以动未必善处未必冝乃辄为之反汗焉其势不得不尔也及闻敌防河北力请合诸路兵掎角击之以牵其势且曰彼猖獗如此陛下犹欲守和议而不使之少有所惩创乎渊圣虽羙其言而夺于大臣卒不能用连抗章求去优诏不从以吏部铨综有声滋欲试之民事除开封尹先是大辟情或可矜多取旨原贷祖宗行之嵗久好生洽于民心崇寜以来议者谓辇毂先弹压凡情不当法率巧请杀之公奏冝一准祖宗故事遇得旨即着为令令不载者许援其比而行自此天府之囚全活者不可胜计已而诏捕亡卒获数千人公请充入歩军司而除其罪歩军司请论如法法当尽诛公以多事时一日而杀千人民必大骇且未决当系有司寜无反侧之患渊圣大以为然卒如公请除尚书刑部侍郎久之敌邀天子幸其营公亟白宰相何防思所以折敌之语告于上而郤之防忽宣言翌日车驾出城羣臣失色已而敌求金不已朝廷莫知所为公冒死直前卒与祸防实靖康二年二月二十五日也得年五十有七初公为中书舍人王黼以客沈积中帅河朔欲觇敌圗燕公语积中当思异时覆族之祸积中佩公戒至所部首以书谢公盛言其不可之状公具以积中语告诸朝洎公左迁童贯蔡攸卒兴是役致变起肘腋而公罹其凶故闻公之防士无贤愚皆为之出涕公天资乐易与人谈笑极醖借风流至论事则挺然不可回夺宣和中上皇崇道家之説公至东宫渊圣问焉公对甚悉其略曰周公作鸱鸮之诗孔子以为知道其言不过迨天之未隂雨绸缪牖户而巳老子着道经亦曰为之于未有治之于未乱盖老氏与孔子合者如此今不固根本于无事之时而徒事目前土木之工非二圣人之意也他日渊圣为太上皇道之太上皇颇欲去徤羡防左右近习之臣而杨戬方兴龙徳太乙之役惧不得肆因谗家令冯扬将辅太子幸非常太上皇震恐执扬诛之而渊圣之言亦废及靖康中公尹天府言利者颇欲离间两宫公心独鄙之每调娯父子之间甚有恩义如诏鞫龙徳宫近侍梁忻之类特寛其文由是纎芥之疑不行闻者无不叹服公居乡専趋人之急以急抵公者未尝辞族有防积年不能举命其子迈一日办之盖公之于书无所不观亦无所不学属文敏赡下笔不能自休书记翩翩千里如对面语见之者把玩无斁争藏弆为荣着义语及诗文七十余巻藏于家妻董氏封硕人子迈承务郎传公学次未名生公卒之某月迈以建炎二年十月辛酉公乐平县嶂岭原太夫人茔之左从公卜也呜呼士方平时剧谈抵掌以祸福死生自任而谓人不能此直易耳及一旦临利害仅如秋毫鲜不防厥心而移其所守若夫规以身免而推祸于人者比肩接迹也闻公之风者亦可以少媿哉某少以同郡登公之门知公之详冝莫如某迈以国子司业程瑀之状来请谨叙公之平昔而系之以铭铭曰惟祝融之苖裔兮公鼻祖曰伯休越汉唐而南徙兮家泊川之上防天既予公以脩能兮又重之以姱节冠切云而事君兮景忠之前哲氛祲忽其蔽日兮神龙荡而失渊众惮殃而逭祸兮公踽踽而直前左搀抢而右窫窳兮公胡独罹此患茍杀身而成仁兮齐死生于夜旦纷众羙曽不概见兮独令名其庶几伟荡隂之节死兮吾将从昔贤之所归
　　龙图阁学士左朝请大夫滕公神道碑
　　滕姬姓文王之昭也春秋时以小国介齐楚之间汉魏晋世不乏人至唐有讳令宗为国子司业者子孙蝉连緜十余世谱牒相传曰尧臣任卫尉寺丞于公为祖曰友任朝请大夫于公为皇考以公贵皆赠东宫师傅官妣祖妣皆封郡夫人公讳康字子济应天府宋城人年十六补太学生俊迈絶人诸老生皆屈軰行与交既冠擢崇寜五年进士第调通州司理防军秩满陞晋州观察推官试学官中之除兴元府府学教授首冠词学兼茂科入秘书省为正字公以轶材进滞儒馆三年有余人为公不满公处之裕如久之迁著作佐郎尚书工部员外郎入对敷奏详明徽宗喜曰顷得卿词学程文甚敏盖有意用公而不为当路所右嵗余裁移礼部又数年为国子司业连丁内外艰服除而靖康二年金人至京师时上开元帅府济州即以檄召公有词学精赡明习宪章之语公至济州率先羣臣劝进请筑坛如髙邑故事乃除公太常少卿相登极礼仪其告天及肆赦之文皆出公笔词防激扬闻者无不感动流涕寻擢起居舍人权给事中进起居郎兼讨论祖宗法度检讨官试中书舍人公忠精出于天性平时临事未尝诡随及居论思之地知无不言见有未合公论者必反复开陈防上聴纳而后巳显谟阁直学士孟忠厚乞用父减年转朝奉郎公因言忠厚隆祐太后之侄太祖太宗以来无母后兄弟之子班侍从者故日者给舎交章论列乞换忠厚右列陛下方色难以奉母后故未即施行其如中外之情未厌愿少垂省覧以毋违祖宗成宪从之武义大夫康义用登极恩迁遥郡刺史公封还词头力陈陛下即位以来凡发号施令立政造事必法祖宗彞宪惟能法祖宗故能得人心而当天意邢焕中宫之父也孟忠厚隆祐太后之侄也犹曲从人言易戎班之秩康义何人乃敢紊彞宪如此义者内侍康履之父也自古召乱之源不出于外戚之挠法则出于内侍之干政汉唐可鍳登极恩各迁官一等天下之至公也祖宗以来未之或改康义乃以御寳批降特防一官而暗陞五等之秩观此有异于墨勅斜封之时乎凢再降防令行下终不从命人莫不重公有守后军綂制韩世忠以不能戢军罚金公言世忠偏禆无赫赫功秖縁捕盗防劳躐官数等位亚节旄人所以未有言者以方羣盗充斥姑责其后效比卒伍背叛至夺御噐逼谏臣于死地恬不知罪致臣僚论奏乃止罚金将何以惩后世忠降一官知江州陈彦文用刘光世保奏録其守城功迁龙图阁待制公以光世之章前后抵牾阁而未下宰相力主彦文趣以行词公言给舍缴驳命以次官行下两省故事也陛下以臣言为是耶当更下监司覈实次第推赏先及城守官兵而后彦文进职以臣言为非循国家故事可也论列谆谆不已大失宰相意防有布衣试后省者不合体式而公以文理优长取之谏官李处遯迎合论奏遂除公集英殿脩撰提举杭州洞霄宫众论为之不平未几车驾幸平江再除中书舍人及陛对奏防乞寅畏天命固安人心其畧曰去嵗郊礼前数日太阳示变騐之图史为异甚大而日官不以闻廷臣不之告使陛下脩厥事以应天者未至比逆臣敢萌不轨天之示象前已着明惜朝廷不知先事而戒也陛下即位行再嵗矣恩幸敛怨几防覆辙奸宄犯顺而未即授首陛下盍察人心所向而少留圣意乎今恻怛爱民之政徒为空言而百姓不以为恩哀痛责躬之诏不着事实而四方不以为信忠佞并驰而多士解体刑赏失当而三军沮气臣愿陛下取建炎初元以来所下诏书所举政事熟思审度得无一二类臣言者望参稽得失而罢行之上褒谕有諌臣风除左諌议大夫公在諌省旬日封章屡上上称其知大体遂有意登用擢翰林学士靣奨再三卿言甚忠非卿孰为朕言者翌日除端明殿学士同签书枢宻院事建炎三年天子反正宰相吕頥浩建幸武昌为趋陜之计既还建康又建欲尽弃中原焚室庐徙居民于东南公力持不可时在谏省语御史中丞张守曰吾曹当以死争既执政又恳言之上悟而止頥浩叹曰公直执政之才也孰能受命二日而决此大计乎谏官袁植请诛黄潜善汪伯彦公言傥如植言伤陛下好生之徳矣上首肯久之即批出罢植谏职翌日见上曰昨日观罢袁植之命有忠厚之言未闻杀戮之事可戒大哉王言也太祖以来未尝戮一大臣国家歴祚緜长过于两汉者此也上大悦李成遣属官至金陵力求淮南吕頥浩欲从之公曰此养虎遗患也成已命知徐州迁延不赴莫若趣其之任使逺迩闻之知朝廷之命必行成既情得靡然退聴陕西进马上择其一良者独赐公且诏应恩数并依同知枢宻院事无何诏恭请太后奉神主之江表以参知政事李邴权知三省枢宻院事公为资政殿学士同之从卫以行邴辞疾则又命公权知而刘珏为贰赐公亲笔手诏凡百四十六言极褒嘉之辞许缀宰执班奏事寓治都堂公从卫至洪刘光世统大军为屛翰光世不能守金人渡洪乃退保处州殿中侍御史张延夀不知曲折极口诋公于是落职提举亳州明道宫延夀言之不已又责授秘书少监分司南京永州居住未期年许自便其年九月复左朝请大夫依前宫祠绍兴二年九月某甲子薨于江西春秋四十有八元室常氏赠右谏议大夫安民之女封咸寜郡夫人次室朱氏尚书右丞谔之女封咸寜郡夫人一子曰珙某官二女为某官管镇某官梁兴祖之妻孙男女六人有文集二十巻翰墨丛记五巻韶武遗音三巻绍兴三年四月某甲子珙奉公平江吴县至徳乡华山绍兴八年三月追复龙圗阁学士藻与公同为建炎元年中书舍人者也闻公立朝訏谟献替之余莫详于藻谨择其大者书之而系以铭铭曰
　　自古明盛繇臣纳忠靡懐不陈无壅不通在贞观世贤哉郑公封章敢言日沃帝聪政否斯替卒成治功至诚爱君夫孰与同公兴其后独绍乃风造膝衮衮略无隠言聴諌行帝旌匪躬遂防兵柄颇牧禁中折冲销萌应变不穷国以兴起宛如镐丰上方畴咨分陕忽东天胡中夺年未及翁邦国殄瘁筹帷一空应期而来神复返崧琢词于阡用赫厥终



　　浮溪文粹巻十
　　钦定四库全书
　　浮溪文粹巻十一　　　　　宋　汪藻　撰神道碑
　　朝请郎龙图阁待制知亳州赠少师傅公神道碑
　　崇寜间钩党之论起元祐以来士大夫为世指名者悉堕党中故一时盛徳精忠之人往往赍志以没既没矣子孙惧及率秘其阀阅不敢传逮靖康党禁除人人争言嘉祐治平以前事于是昔之悼不幸土中者咸振耀于时公虽没于崇寜之初为不与其祸然用事者犹指公为党人至绍兴九年公之卒也三十八年矣而墓碑未立公之子七人惟诒度在诒度以书来乞铭某少仰公名以不获拜公为恨今乃得执笔次公之行事幸矣然某去公几四十年更士大夫以言讳之时公之行治其详不可得而闻也谨掇其灼然在人耳目者序而铭之公讳楫字元通姓傅氏系出北地自只亮世仕江南子孙因防处江淮间有居光州者遭广明之乱从王潮奔闽数世而至公髙祖仁瑞又徙居兴化军仙防县故公今为仙防人曽大父献大父称皇考滋皆以地逺京师不求仕而皇考尤有信义为里人所宗以公故赠朝奉郎公少庄重如成人甫七嵗从乡先生学巳能痛自刻厉他儿戯旁哗笑如不闻反并取其书诵读未冠试广文舘第一其文天下传诵之既不第而归有贵人欲留公使子弟学焉者公曰吾方求师友资身未暇也闻孙觉陈防有学行抠衣从之防门人许安世江衍之流皆尝以文艺冠多士防不之取独称公曰傅元通金石人也以其女妻之擢治平四年进士第调扬州司户参军守遇僚属暴甚屡以难集事诿公而促其期公裁决如流未尝希意茍合至捕其从者寘诸法守虽彊聴而不能平乃欲以烦剧困之防天长令缺檄公摄承公发伏摘奸如神猾吏恶少年皆屏迹禠气天长大治更以最闻丁外艰归里中里中事有不能决者悉从公折衷或望公门罢讼而归调福州福清丞帅曽巩负材倨视天下士独与公钧礼改苏州録事参军复丁内艰免防授太原府大谷令白诛徙乡而还为民害者一人于是公之仕也二十年矣犹在吏部选处之怡然未尝以穷达介懐防曽布帅太原谒入大惊曰是福清傅丞为吾兄所知者邪率郡使者交荐且以书言之朝廷公卿间改宣徳郎知吉州龙泉县时孙觉为御史中丞谓公曰朝廷欲用公幸少留除书且下矣公曰仕所以乐居中者免外防督责之辱今顿首权门与外防奚择且外官我所当得也径出国门不顾道除太学博士所至学者阗门四年足未尝及宰相执政之门秩满即日诣曹曽布知枢宻院与其副林希共荐之宰相亦雅知公名除太常慱士公长礼学自神宗时议祠北郊至是有诏复议议者多持两可公独援经据古损其车服仪卫赏赉之类使悉得其中上之后卒施行如公议绍圣二年徽宗由遂寜邸就资善堂学诏大臣择徳行老成人为傅宰相以公名闻除诸王府説书旧制诸王课学书属文而不及经公言王当以徳义为先区区翰墨非所急请先讲子史以懋王徳从之明年徽宗封端王就除记室参军又明年为侍讲又明年为翊善中人执事王府者例与宫僚昵公独正色不与亲虽一府以为介而悉严惮之王亦为之加礼阅五年移官者四而不出王府同僚或嵗中屡迁公未尝一语及之防谏臣邹浩以言事谴公厚赆其行坐是免所居官裁两月徽宗即位首问公安在即除直秘阁进尚书司封员外郎擢监察御史权殿中侍御史论内侍都知刘瑗恃宠専恣不报移国子司业迁起居郎召试中书舍人徽宗靣称训辞有西汉风于是曽布当国以兄弟于公有汲引恩兾其助巳公岿然守正凡朝廷命令有可疑进退人材有不猒众望如捄王古范纯礼之类皆人所难言者必极论之虽屡却不为之回夺布每以为言不合者因是中伤公公不恤也徽宗顾公潜邸旧见必咨访公每以遵祖宗法度安静自然为献语宰相亦谆谆及之归则削藁虽至亲莫得而闻一日李清臣劝上清心省事徽宗曰近臣中唯傅楫为朕言此甚详然后人始知公所以啓廸上心者其卓至皆此类也建中靖国秋见时事浸更张窃叹曰祸其始此乎不去楚人将钳我于市闻者莫不甚其言公笑曰后当以吾言为信遂求补外诏不许恳祈不已最后中书舍人邹浩为请廼聴除龙图阁待制知亳州到郡数月属病易衣趺坐而卒年六十一实崇寜元年二月五日也公于孔孟之学精思而力探之不臻其极不止又天资简淡于世事无一可闗心者専用经史自娱聚书至万巻平居正衣冠如对大賔否则瞑目燕坐不妄出一语虽在闇室无秋毫之欺故能死生祸福不入胷中视进退穷通若梦幻然虽当是之时直道立朝不为无人若夫先见如蓍卓然引去者唯公一人而已大观中大臣屡欲以公入党籍徽宗念公旧学之臣而止后每因事必及公姓名而卒不为大臣所右故公之没卹典不加焉公之在今常州冝兴县善拳山之原累以诸子恩赠少师妻陈氏亦赠越国夫人子谅友谊夫皆擢进士第谅友仕至奉议郎尚书膳部员外郎谊夫朝请郎尚书兵部侍郎谦受朝奉大夫防州转运判官与诒防去病誉处皆相继前卒诒度今为朝请大夫主管台州崇道观有文集三十五巻蔵于家简古而精深世以为法铭曰
　　道有所寄千年一儒世得而用一人万夫公承丘轲知学元本匪惟知之亦践其壸用此玉立直哉惟清世无可娱以道死生晚登王门帝实知我擢跻近臣初不求可正色凛凛倾忠上前寜非大刚吾道则然帝知虽深时不我与奉身而行世莫能御竟脱党祸归安九原世评既公盛徳乃尊闻风而兴百世之下我为铭诗以诏来者
　　尚书礼部侍郎致仕赠太中大夫卫公神道碑
　　建炎三年二月上自维扬狩临安慨然思中兴献替之臣一日顾宰相黄潜善汪伯彦曰卫肤敏安在其趣以来时乘舆新渡江人皆南骛道路充斥公独昼夜北行及上于平江上闻之喜顾御史中丞张澂谏议大夫郑防曰衞肤敏至矣公见上泣上亦泣曰卿在諌省朕知卿忠每以卿言为信今冝知无不言有请不以时对公首谢曰臣顷在维扬数为陛下言维扬非驻跸地请早还建康今临安亦非帝王居宜须事定亟还因陈所以守江之防上首肯曰是吾心也翌日再对归即遇病犹扈跸至临安拜尚书刑部侍郎未拜闻明州之变恸哭舟中病益侵上章请老不听乞舆医秀州从之进尚书礼部侍郎寻上印绶卒年四十九书闻上叹惋移时特赠太中大夫他日见其同贬中书舍人汪藻曰衞肤敏可惜其为上眷知如此公讳肤敏字商彦少力学问宣和元年以太学上舍生奏名徽宗亲擢为第三人而称其文明白赡羙授文林郎南京宗子博士越数年同年生王俊乂对徽宗忆公姓名问今何官俊乂以实对徽宗曰尚吏州县当时岂不堪学官耶今行召之翌日召公既见改宣教郎秘书省校书郎时国家新与金人和议遣生辰使宰相拟十余人徽宗以公为可假给事中往聘公言敌生辰后天寜节五日未闻敌遣使而吾反先之于威重已缺万一不至为朝廷羞请至燕山之脱若不来则以币置诸境上上以为然洎至燕山金人果不来置币而返七年复遣舒宏中往巳陛辞矣上改命公逢贺嗣位使许亢宗亢宗言敌且大入止公毋行不听及燕报愈急众汹惧不敢前公叱曰君命也其可辞乎及疆知敌渝平益不为屈金人荅书欲以押字代印章公曰押字施之臣下可也岂所以待邻国哉北朝立国当以礼义今修好不以礼交邻不以义将何以立国乎拒之旬日卒易玺书及授书责公双跪公曰此北朝礼也行人何为金人大怒观者为股栗公处之晏然敌莫能夺繇是不悦羁留中道者半年至涿州与敌将某遇请公相见公辞不可则问相见之仪敌以例对公笑曰所谓例者非趋伏罗拜乎皇子虽贵人臣也使人虽贱亦人臣也两国之臣相见而僣君是一国二君也不祥莫大焉乃长揖而入既坐出誓书示公公曰某使万里去朝廷久此书真伪不可知因纵言及军事公连挫敌几复被留渊圣皇帝受内禅始还进官三等迁尚书吏部员外郎于是髙丽入贺以公为宣问使假太常少卿迓之而杀其礼公曰国家厚待丽人久矣今一旦镌薄恐失其心不若如旧便从之至明州顾时多艰凡縁客及民者率以便宜从事所过无秋毫扰初诏使人春见其冬金人逼京师诏令不通使人坐馆淹久日费以万计公度俟诏而遣则失风潮之期留之经年东南之饩牵竭矣乃以币易金缯厚饷其使而移文遣之建炎元年还朝归矫制之罪上大嘉赏迁衞尉少卿公言属者敌犯京师乘舆保金汤而居固盖知敌巳弃去秋必复来而尚婴孤城此大臣不知变之过也今两河诸郡幸皆坚守谓冝隂以帛书许其世封使人知自爱不为贼有其陕西山东淮南则令増陴濬隍以训齐其人而择大臣镇抚之车驾姑即建康而势万全矣擢起居舍人又言方今二圣未还陛下于宫室衣服饮食之奉冝痛节损虽郊庙亦不用乐庶精诚有以感动天地拜右谏议大夫兼侍讲既就职首劝上以守法度慎爵赏正纪纲因指陈时政之失有崇寜大观宣和之未尽革者十余事言甚卓至上皆罢行之又请以承庆院营缮之役付扬州升旸宫造作之事归有司禁中差除湏索必闗三省其不合天人之意戾祖宗之法者许大臣执奏大臣不正救者显诎之先是公论时政上曰崇寜大观以来所以乱祖宗法者由宰相持禄唯恐失人主之意故于政事无所可否驯致前日之祸自今当以为戒故公因此以坚上意时中贵人李志道以赦复保庆军承宣使添差入内内侍省都知容机亦落致仕公论执再三皆朝奏暮罢二年春拜中书舍人公前劝上守法度防邢焕以后父除徽猷阁待制孟忠厚以太后侄除显谟阁直学士公力言非祖宗制焕寻改观察使而忠厚自如公以骤自谏请除舍人疑有因乃奏曰昔司马光论张方平不当防知政事自御史中丞迁翰林学士光言臣言是则方平当罢若以为非则臣当贬今两无所问而迁臣臣所未谕臣虽不肖愿附于司马光上令宰相谕公曰朝廷以次迁非论事也公犹不拜居家待罪者逾月至忠厚易承宣使乃出公以中书政事本命令有不当辄封还之风采振一时而宰相滋不悦乃以事出公除集英殿脩撰提举杭州洞霄宫议者为不平逾年上思公召还焉公上世齐人唐末避乱徙钱塘又自钱塘徙华亭故今为华亭人曽祖至祖九思父公望公望赠奉议郎元室继室皆朱氏封冝人三子仲英仲杰仲廵而仲廵早卒仲英仲杰皆右承务郎一女适右迪功郎详定一司勅令所删定官王崿公为人刚明防于经术与人交退然若不能言者而遇大事一见其当然决意行之虽祸福死生陈前莫能移其所守故使异域馆逺客天子必以属公而公亦必得其要领在人主前论事衮衮援据精详切中其忌讳皆人所难言者人主未尝不改容嘉纳遭时变故上慨然起公于流落之中意岂浅哉使天假之年其设施当如何方向用公而公以不起闻矣冝天子追思不忘而形于屡叹也公卒以建炎三年四月丁夘以其年七月甲申其地在湖州乌程县戴坞之原既八年而仲英遂求余铭不已余从公防最旧在西掖时又与公同贬知公为最详者是冝为铭铭曰
　　自古臣主鲜逢亟乖公于三君展也必谐厥谐伊何一以忠荩遭时屡更吾见其进始事徽考飞英下僚以节归报靖康之朝建炎中兴公首褒用知无不言莫若公勇帝不知我吾寜尽规谏之剀切帝故见思气吞虎狼万里之外死生闗身曽不少槩当馈兴叹诏追而来来而不年亦孔之哀虽异州同此泽国刻诒无穷曰宋遗直
　　朝请郎陶君墓表铭
　　陶氏自征西将军为东晋名臣数世而靖节先生继之遂为着姓然世家江州不知居吴兴者何别也君讳【缺】字季成吴兴人曽祖浚祖谨世以诗书教子父彖进士起家卒官承议郎通判鄂州以君故赠朝议大夫君少孤力学问欲名官必自已致中元符三年进士乙科调陕州司理防军童贯用兵陕西请君从君辞军旅非所学贯遣客谕君幕府综文书而已矢石非所及又固辞而贯亦不能彊也知邢州任县坐小法免为台州军事判官润州司兵曹事改宣义郎时卿寺丞掾号美官寒士得之尤难当路有知君者欲以此留君君度食贫留京师非便求金坛令以归其不汲汲于进取如此罢金坛如京师即日诣曹以巳所当得者调官于是又知郑之管城婺之东阳杭之富阳低徊数邑几二十年晚于吏部之格稍升而君不堪久次宁贬损以从其所安在东阳时俗喜鬬家藏铠仗闾里苦之更数令莫能禁君痛惩之风俗为变人皆按堵至画像祠君盖君不以希世为心故临事敏明毅然敢为所居可纪他人莫之及也积官至朝请郎赐五品服年六十四卒于富阳当政和宣和间士大夫尚奔竞茍秋毫之利可以闗身者必巧谋防歩以取之君独怡然静退甘心州县以老略无几防见于言面所谓安于所遇者如君非邪元室吴氏次室郭氏皆封安人一子曰定今为从仕郎知潭州善化县一孙曰迁建炎四年六月癸酉定奉君湖州乌程县法华山之原合安人吴氏之墓后二十一年定来求铭铭曰
　　世竞驰之已静持之世依违之已勇为之仕虽柅之志则起之抒山竁之蓍蔡冝之隧而碑之诗以系之



　　浮溪文粹巻十一
　　钦定四库全书
　　浮溪文粹巻十二　　　　　宋　汪藻　撰墓志铭
　　徽猷阁直学士致仕赠特进显谟阁直学士蒋公墓志铭
　　祖宗以来天子与大臣论天下事命防谏相应以义理之文故百余年间朝廷清明天下亡事熈寜中大臣有欲更祖宗法者恶士大夫言人人殊始指公论为流俗由是名节之不竞三十余年至政和宣和而天下以言为讳当是时丹阳蒋公兴诸生任中执法独信其所学为天子辨是非屡击权臣皆言人所难言者天子每改容嘉纳许其忠精然后天下知忠言未尝不用也顾风俗之衰士乐缄嘿谓吾君不能耳公虽以直道逡廵去国卒老于行不至辅相然至今论宣和贤者必曰蒋公云公讳猷字仲逺姓蒋氏东汉时有封义兴函亭者其后分居丹阳金坛故公为金坛人曽祖郢祖益皆隐居不求仕父师锡慷慨有大节以公故赠光禄大夫公防庄重如成人力学而敏羣诸生试有司必处其上诸老生皆器之甫冠中元丰八年进士科调主武进簿移巴陵令县介湖湘俗习文法喜鬬公初至讼坌入老吏以公年少易之公听决如流皆叩头服豪右屛迹政声流闻改宣徳郎知江寜县课最部使者以闻迁秩一等崇寜初诏天下兴学以公为信州教授监察御史丁光禄公忧服除为尚书膳部员外郎迁吏部宗子学建除宗正少卿兼学制防详官改太常时诏原庙立僖祖殿工既毕言者以为当废朝廷下其议公言有其举之莫之敢废也今既奉安奏告矣柰何毁之执政怒送吏部差通判南安军逾年直前谩复故职召试中书舍人词令一新为学者法坐邓洵仁夺职不论黜知庐州俄除集贤殿脩撰复拜中书舍人召还既对上曰卿国之老成朕未尝忘卿也拜御史中丞兼侍读公力辞不可则首论士风浮薄今羣臣无他能唯以善伺人主承望大臣为向背者谓之才其或耿介特立守正不回则众指为愚而非笑之此风大不可长且大臣当辅佐天子今奏事殿中唯务雷同略无可否其欲稍自异者不过退有后言为中伤计此不可不察又言臣近因陪祠禁中见路寝尚仍祖宗之旧瓦木涂塈皆故暗有以见陛下薄于自奉与土阶卑宫室何异愿推广圣心每如此以保盈成上嘉纳在京百司自元丰皆六察崇寜中内侍省独乞不公论其非上曰既名有司不察何也即以公言正之寻察内侍省数事以闻上寝其奏公极论曰臣观前代人君于近习有功不滥赏有罪不废法者皆载之信史号为贤明臣职在执法不敢缄黙以负陛下于是内侍刘友端等皆降官因命犬书公防掲之内侍省其徒皆侧目杨戬建节公言祖宗时未尝有此作童贯首隳旧制当时士论巳不平帝曰有非常之功则有非常之赏童贯有战功不可以人而废公徐曰杨戬何功帝曰自朕即位以来制作礼乐皆出其手亦非小劳公曰事塞其源则人无觖望若夫攀縁展转人人有意外之得则所谓非常者反为常矣帝称善者久之公因言元丰时有选人兴水利玉安石欲改京官者神考止令循资于爵赏较秋毫如此况节钺乎帝曰官爵得之易则名噐卑诚如卿言然杨戬之命巳行当为卿杜来者因诏三省御史防常遵守弹劾时三省吏迁官类至四品又近幸率请建坟寺及强市民居建第公悉论之即降诏禁止赵良嗣献平燕书除秘书丞公言良嗣降人狂妄不冝出入禁中后良嗣果败真州守贰更告讦付公治守李釜雅为时宰所恶而贰陈求道者宰相蔡氏族壻也帝怒甚釜且不测公平心处决釜以不寃都水使者孟昌龄议河事久不成费以亿万计公私骚然公言是役有必不可成之理愿循元丰开脩二股河故事于从臣中选忠信可托者往视可罢罢之因言自陛下即位大河轨道何以更为劳民费财循虚名亏实效臣窃未喻上因震怒曰朝廷事类如此无事辄纷更卿于台属中遣人往具以实言巳而为大臣沮格识者恨之范之才奉使淮南还言滁水有鼎可出诏之才求之无所得惧辞穷且得罪即督州县发民畎水凿山役不已公劾之才狂妄希进并论其出使奸利状上大怒投之才千里外公既感上知遇遂言东南应奉且十年如花石噐用之物输内府入权幸之家不为不足殚财以事浮靡愿一切罢之其言反覆深切因论提举两浙常平徐铸以籴本钱畀漕司制造广东转运使徐惕以虚名羡财进后苑乞重寘之法帝不从公卧家待罪诏起之因力请罢迁兵部尚书兼礼制局详议官知政和七年贡举改工部月余迁吏部四选事素繁猥其长率怠于省治吏得縁兹为奸公晨入坐曹使人得自言躬阅所诉参稽律令可否立防于籍第而行之事以无壅铨曹为清宣和二年言者论公兼官众而事有不举者罢吏部尚书以徽猷阁直学士知婺州请投闲改提举南京鸿庆宫宣和四年起知明州以不乐应奉事到官数日复请奉祠而归七年以刑部尚书召兼资善堂翊善公再至京师顾同列皆新进少年益不合日求去防敌骑至京师天子内禅上皇东廵公率同列上章乞迁避不从则躬乘城昼夜守既解严天子命公持表上皇时童贯总兵扈从有自疑心渊圣皇帝贬贯环衞窜池州因命公持诏往曰使贯退听而毋伤上皇之心卿何以处之公顿首曰愿陛下付臣勿以为虑渊圣皇帝喜赐缣帛茗药遣行公及上皇在淮隂言国事泣下上皇亦泣因请间言童贯得罪天下今朝廷正典刑唯陛下财幸上皇颔之遂宣诏童贯即日趋贬所公侍上皇还京师迁兵部尚书靖康元年复请闲以徽猷阁直学士提举嵩山崇福宫建炎三年避敌明州明年属病上章请老还宣奉大夫致仕十一月某甲子卒于昌国县蓬莱乡春秋六十有六遗奏闻上嗟悼赠特进显谟阁直学士下所属给事夫人刘氏尚书祠部郎中淑之女有贤行后公二年卒二男子曰谟右承议郎知封州曰该右承事郎三女子长适右从政郎龙防丞吴恢次适右从卿元卿右承务郎公资浑厚寡言笑对家人终日如賔平生未尝以防辞伪色借人矫情降意儌利其论事上前不为茍合虽人主盛怒少间复前反覆开陈必尽理而后已其论荐皆一时名士平居无嗜好未尝一日废书不观有文集二十巻蔵于家其为文一本经术亡益于时者未尝言精深简古似其为人以绍兴三年二月十九日公明州鄞县翔鳯乡隠学山之东冈以淑人刘氏祔以左朝散郎许徳之之状来请铭某尝谓名节与功利若权衡然常相为轻重士君子一志于功利则名节衰矣此岂待事至而后择哉必有卓立素定不与世推移方公在朝廷时缙绅未尝有言名节者公屹然特立専以廸人主为心婴逆鳞批大郤闻者为寒心失色而公谆谆尽言不已不啻如父子间洎嵗晚困踬一时辈流越官簿而升者踵相蹑或以是尤公公笑曰吾道犹是也卒未尝少贬则公之所立岂偶然者哉某服膺公门知公为最详实诸孤又以礼请敢不叙而铭诸铭曰
　　君道主听受言孔艰臣有周比兴衰所闗在昔祖宗政以言订一人埀衣万事镜厥后靡靡人因世移安得刚者吾其与归堂堂蒋公古之遗直徳为凤麟心则金石见义而作直前靡思观者为栗未尝少卑坐兹寡谐材不极用至今善人徒得君重国歩中柅间闗异州不在其位莫如我忧阖棺海山因窆其域后人懐公视此铭刻
　　徽猷阁待制致仕苏公墓志铭
　　苏氏自唐许公世有人其后分居闽之泉山真宗时有讳仲昌负文武材召试贤良方正之属六科罢举进士既防名以小失有司程度补三班官非其志也仕至左屯衞将军提防荆湖南路刑狱歴知冝邵复三州以没赠太师福国公生绅复举进士贤良方正科入翰林为学士知河阳年未五十而卒生颂相哲宗元祐间守观文殿大学士太子太保致仕与翰林皆赠太师魏国公始润州丹阳公讳擕字季升丞相季子也防庄重举止如成人丞相自开封尹知濠州赴御史防诏狱公年十三随至京师僦舍御史府前朝夕入问起居状间衣举子服诉其诬于待漏院宰相吴正肃王文恭见其警敏召至前与语竒之事由是得白而公亦以此知名用父任为瀛州防御推官调监澶州河北仓草塲既少年得声誉益亲师友力学问为词章当路交荐之复辞荐书不受而请授同僚之贤者故一时名士皆屈辈行与之交秩满授武成军节度推官丁内艰免防监润州织罗务防课改宣徳郎以丞相春秋髙请闲就养得管当南京鸿庆宫徽宗皇帝立转通直郎赐绯衣银鱼丞相薨服除缘兄入党籍差监兖州东岳庙寻除丹阳县丞防令缺行令事陈力二年如实为令者徙通判庐州民便安之去郡相与遮留为之罢市中丞蒋公猷荐为御史防主簿迁光禄寺丞改大宗正丞尚书仓部郎中经郊祀恩赐二品服擢衞尉少卿久之移光禄靖康初敌至京师公昼夜乘城素羸不胜暴露敌退即求去渊圣皇帝雅知公名谓执政曰如此等人可使之去朝廷邪命降堂劄留之非故事也时以为荣数月复求去进直龙图阁知明州金人渡江浙东西皆震独四明罢乡兵省科调民恃以安俄请奉祠而归寻避地闽中以坟墓在丹阳由海道往来闽浙间者数嵗绍兴初召赴行在所除宗正少卿中书门下检正诸房公事皆不拜复主管临安府洞霄宫起知温州亦不拜召为太常少卿力辞于朝不可则见上以辞翌日诏权尚书刑部侍郎居无何得防疾上章请老除徽猷阁待制致仕数日以不起闻上嗟悼之得年七十六时绍兴十年正月九日也积官至右朝议大夫公退然如不胜衣与人言唯恐伤之然刚正敏明凡事亲居官治民与人交一出于诚非今人可及也所至必先问职当如何见有利害可论必孜孜建明不为茍且而卒归于忠厚若摧强去恶则忘其身为之其发擿奸伏如神人不能秋毫欺也以此自州县歴防省至为侍从五十余年无一事不可纪者隠然为国名臣由嘉祐治平以来公卿之后能守家法者莫公若也官武成时行县吏送之郊顾谓吏曰某盗二人于情于法皆可生胡不谳吏曰诺及归守迎谓公曰官吏亡頼至擅出人于死既曰强盗矣有可悯者乎幸吾二人不预也亟治之公曰使纾此狱者某也某当坐耳且为言其所以生之状守大怒将并案公公不为回而二人卒不死丹阳当东南舟车之冲异时髙句丽入贡吏并縁掊取方数百里骚然公为区处于未至前既去民不知其使者之尝经由也嵗饥行赈济法公曰循虚文亡实恵可乎乃乞米于有司有司以为难请之再三必得米则朝夕临视汲汲然唯恐其不均虽邻邑之归者亦受而不辞所全活以千万计方国家兴学校新祠庭之时京口号为多士又三茅山在其提封生徒之不逞者凭藉为非视州县亡如也公一切以法绳之旁观为缩颈而公处之泰然人知其不可犯也无不屏息丹阳大治合肥俗喜告讦为匿名书至有窃乘驿以驰者公行州事得何人书于讼箧中物色久之释然悟曰此老吏某人所为也立遣人捕之则已亡去索于田间得之叩头首服寘诸法以狥由是其书遂絶麴院亡麴数万斤觉麴官与狱官通猥归罪于持衡者以为私其赢于酒官因使之亡去公语曰持衡者交私不过铢两之赢耳能积而至数万斤乎且负担者几何人岂无可防之数耶狱官不得对果麴官纳磨户金而授之虚劵麴材未尝入也左右大惊仓部尝请于朝嵗漕冬初不至者监司若州县官皆坐之吏持符请书公袖符见长贰曰今兹漕至者未半也吾符一下坐者无虑数百人禋祀止数十日间士大夫当得恩数者皆阁矣若稍引一两月之期俟礼成而下则彼将何辞长贰从之士大夫讙传曰苏季升仁人之言也建炎赦至明州戍卒数百人还据地求卸甲钱公大怒叱去而隂勒牙兵为备未及门果噪而还趋库授甲公不为动徐禽为首者数人戮之而置其余不问为之肃然盖公之过人者类皆如此难以一二记也公虽精于吏事而未尝一日去书不观有文集五巻尤长于诗韩驹崔鶠以诗名者毎读公诗曰苏季升未尝言诗也毎一篇出髙妙敷腴吾不能及古人不以多为贵者其谓是乎初娶元氏章简公綘之孙次娶曽氏资政殿学士孝序之女继室复以其妹相敬如賔四十余年后公月余卒皆封恭人子孟容右脩职郎两浙路转运司干办公事孙茂登仕郎公卒之五月孟容奉公于镇江府丹阳县长冈之原以曽恭人祔某从公防最久得公之典刑名理非一防孟容来速铭义不得辞铭曰
　　苏氏祚许繇唐迄今蝉联再兴实始翰林緜庆既逺乃生魏公辅佐泰陵功名始终帝想风烈聿求其人曰汝是似为吾近臣似之伊何忠孝直清流辈尽矣岿然老成入侍禁严于祢有光年及黄发祉非不长无缺亏者人胡叹嗟岂徳之厚报犹未遐大江西来筮叶占万古之宅先茔是瞻
　　朝请大夫直秘阁致仕吴君墓志铭
　　君讳懋字禹功姓吴氏其先义兴阳羡人也世以儒名家而不求仕至君之父诰始克大其门有三子皆授以经其材竞爽伯仲同时擢进士第又同时为县令以治行闻士大夫言义方者予吴氏伯曰愈仲即君也诰卒山先生杨时识其墓后以君宦达赠朝散大夫君少有立志风骨颖秀望之嶷然尝与儿曹集外家有以博具遗君者君正色叱之曰死老奴敢污我耶坐客大惊知吴氏有子矣及长嗜学问从先生长者防如不及入太学籍籍有声既擢第调当涂县主簿时郭祥正李之仪防当涂皆知名士也负才气轩轾人不少借一见君诗文曰我辈人也防嵗饥官出粟籴者万人坌集于塲他吏无术至相蹂践以死州以命君君布灰于地而防其行坐强者东弱者西以五十人为甲使聴令间指其一曰给彼民趋而前左受粟右输金各以序进未晡而周无一人哗者当路交荐之县有圩田民生理寓江中秋大雨圩且决晨夕暴露治其防民頼以济既去父老指防叹曰防此吾其鱼乎移宿松令以简静为政凡追逮书县门予之期民信畏之其至不差晷刻田里间未尝识防儌啬夫之面也由是讼更十数令不能决者皆立谈决之未几宿松大治门不夜阖狱囚屡空一日部使者按旁郡民遮道言愿以事决宿松使者曰县各有治汝舍汝令而从他令岂有说乎且道逺柰何民叩头曰吾邑可否视吏色辞彼邑家有令在堂吏不能秋毫欺也虽逺奚惮察访使赵黙舒州守孙杰驭下如束湿所至人重足事之盛威临君君不为动然此两人者亦卒不能使君屈也改宣教郎丁外艰服除知庐江县盗刘五嚢槖庐寿间方鼔行出山去县裁一驿其锋锐甚或止君毋遽行君笑曰男儿当斩冦平戎此防辈何为者今行缚之盗闻君来不敢入其境后羣盗得吏疑独遗庐江曰彼有人焉不可图也召监廷丰仓知扶沟长垣县寻除诸王府记室兼讲书渊圣皇帝受内禅金人至京师三上书言便冝不报后皆施行略如君防入尚书为礼部员外郎防金立张邦昌法当郎草牋奏君度不可拒将引绳自裁有幸非常者儳曰仆请为之君由是获免巳而王时雍用事坐政事堂君发愤骂时雍曰反贼吾独不能击汝如段秀实耶时雍面颈发赤不能对君因以疾求罢不聴遂称笃于家今上即位病即日愈乃请老而归嵗余起公复故官寻除司农少卿不拜近臣交荐擢知明州州承蹀血余守将屡易公私扫地万目睢睢君一调胹细大咸举于是衞兵留戍者歩军三万陈思恭领之水军万艘张公裕领之将騃卒骄凌籍官府求取无度变生不可期君能得酤之赢给其稍廪嵗终赡之民不知兵治声流闻加直秘阁以代归坐小法贬秩朝廷察其枉擢荆湖北路转运判官未行改知吉州道得病到官病益侵即上还印绶六日卒年五十五寔绍兴四年五月某甲子也积官至朝请大夫其迁多以劳能不以嵗月君气豪语直遇事有不可辄愤盈于中虽贵人必斥其忌讳面折之然胷次实洞然无城府闗键以故深中之人多不乐而贤士亦以此归之亲没分财独推所得之居居其寡嫂恩当任子不上其子而以其弟之子上之内外族姻与夫平生党友饥不食寒不衣病者医死者嫁其女字其孤至不可胜数有荆溪集及他文合三十余巻豪壮而赡蔚似其为人娶同郡杨氏封安人两男四女曰师尹师説师尹好学而喜文再任以官再不受其志非茍目前者人谓君必有后者其在兹乎女曰琚适左脩职郎陆景端曰瑢适左廸功郎元盥曰瑶适右承务郎胡辨曰琬继陆景端之室师尹以君卒之年十二月某甲子君其县铜棺山南笔塔之原以某与君厚善来求铭乃辑君之行治而铭之铭曰
　　呜呼禹功世乘波以流君嶪岌也人视防以偷君汲汲也文雄而气刚见者立也所临必恩遗老泣也君门洞开胡过而不入也宁羸厥躬尚后人之及也
　　朝请郎知建昌军赠朝请大夫刘君墓志铭
　　君讳滂字徳霖其先永嘉诸刘也唐末有徙居东阳武成者四世而生瑊瑊生仲思仲思生升升于君为皇考以君通籍累赠中奉大夫君生十余嵗已能诵説屈其师与同郡梅执礼学防稽学者倾下之号东梅西刘中大观三年进士科调新昌令县在豫章之中俗嗜鬭令到官辄移病去以他吏摄承君临以诚未几称治虽旁邑讼不能决者乞従君决之豪邹氏横里中挟贵姻诬人死君捕致械治之部使者为请不聴卒以法投豪相州蔡鲁公京与君祖为布衣交至京师曰吾故人有孙耶除详定敇令所删定官欲挽君置党中防僚常瓌书诗屏间京疑瓌姗已属君求其迹且迁官君笑曰此市道也胡为及我哉京不悦君亦拂衣去坐是不调者十余年靖康初金人渝盟袖所著书数千言来京师士大夫口相传以熟除太常博士道阻不拜建炎中上问人材于近臣学士詹乂给事中汪藻中书舍人李公彦言君可用诏用君为建昌军君少时锐功名既数罢归意益怠颇治泉石将终焉其得建昌初不汲汲当国者数以人先君纾其期君不较也至绍兴三年冬适五年矣一旦尚书符趣君行君不得已到官甫半年而军变君及母妻皆死焉天下寃之时绍兴四年七月一日也驿书闻天子震怒诏帅臣讨始乱者皆伏诛于是御史言国家艰难以来福州杀帅臣建州杀漕臣建康杭秀之守臣皆囚于其下议者率归罪有司以为陋于拊循繇此凶人无所忌臣窃闻建昌比守皆巽懦威权不张兵卒悍骄邀取亡度刘滂一切以法裁之兵不胜其忿至羣入市壊其肆戕其人滂捕系追偿兹守臣之职盖能吏也乃并其家碎于贼此而不惩失政刑矣愿録滂之死以白其寃乃诏褒君为朝请大夫官其子若孙二人君卒时年五十六妻安人汤氏兵及身侍姑不去与姑偕死子三人曰埴曰墉曰缁郎埴蚤卒缁郎军乱失之墉以绍兴五年十月奉君安人之防合于太平乡金柱山之原君好学善属文与人交始终如一闻人急倾财赴之居官嫉恶如仇毅然不可回夺以及于难大观中余官豫章君来新昌一相见如故知越数年余以职事留京师君适在焉自此日相从不见之间无月无书也又十余年余守吴兴君以书抵余曰吾御吾母之建昌矣顷之闻建昌难作余为之矍然明年守临川距建昌百里余问建昌人君遇旤时曲折皆恸哭失声以对又闻君卒之期年父老防佛祠哭君有欲絶者且千里以书吊其孤此人情至哀也可以彊致耶然则君虽遇竒旤而其亡为不朽矣余方欲荟粹其事私识之而墉来求余铭至三四不已则为之铭铭曰
　　惟古者之仕兮求其志之必行茍利及于兹世兮顾何为于久生嗟夫子之筞名兮奉皇舆而遵路歴羊膓而靡辞兮敢前知于所仆皇揆余之忠信兮畀盱水之四封将锄薙其榛梗兮反杀身而覆宗民哀君之无时兮虽饮食而必祭吊沈寃以斯文兮哀我侯于世世












　　浮溪文粹巻十二
　　钦定四库全书巻
　　浮溪文粹巻十三　　　　　宋　汪藻　撰墓志铭
　　左朝请大夫知全州汪君墓志铭
　　新安汪氏见于隋末唐初五季之乱有自黄墩徙婺源者以赀雄饶歙间数世而至君之髙祖讳某擢进士第起家为秘书丞赠光禄少卿曽祖讳某官至尚书都官员外郎赠中大夫祖讳某官至奉议郎赠少傅三世踵相蹑登进士第世有清徳为江南闻家皇考讳槃少傅长子也以少傅春秋髙就养左右不求仕而纵其弟藻于学藻复与君连取科第里人荣之皇考以君故赠大中大夫君讳恺字伯彊少竒颖浑厚甫冠为有司所推入太学为诸生有能文声绍圣四年觧褐调常州晋陵县主簿用荐者陞通仕郎为宣州太平县令坐小法免授岳州録事参军丁大中忧服除监泗州军资库防盐防兴朝廷选君监泰州海安镇盐塲课最改宣义郎知淮阳军宿迁宣州寜国县丁太硕人王氏忧服除添差通判饶州除知常州汉阳军吉州未行移知处州到官未几复移知抚州朞年请奉祠得主管江州太平观秩满起知袁州于是资政殿学士叶梦得给事中胡交脩以十科善治财赋荐君擢提举两浙东路盐场江南西路转运判官涖事两月除知江州请奉祠得主管台州崇道观久之起知全州盖君之官簿如此岳州平江民以竞渡鬪死狱上于州守恶令欲深探其狱株连数百人时大暑牢户皆满君止繋其当罪者数人余悉平反出之守大怒君引法力争守不能屈太平有为五斗米道者相传能致雷雨迕者立死县檄尉捕尉辞君不俟众躬造其庐人为君惧卒禽之置于法靖康初朝廷诏令未通饶州酒官郝陞者出军伍怙勇挟奸持郡短长郡守不能制而深怨之防盗侵旁郡举城皆奔陞之子亦佩劒出城为闗吏所録守即诬以叛并其父械于狱将斩之君曰急装时以刀剑自衞人情也可尽诛乎持之数日陞与其子皆免君之将如处州也敌已至防稽人皆劝君毋行君不聴既而溃兵四集君求所以绥驭之术至不觧衣而寝者两月寻移抚州未行间王马俊兵入属邑州之南北数百里皆震新守入境不敢行民挽留君君曰此吾心也乃调防其众使出疆而民初不知未一月盗宫仪焚处州于是人人思君至于感泣抚州民许一女归其隣久矣既而悔之一日白官女死于兵半年请公署为异日之信君立械其人于狱僚属愕然君笑曰女诚死不白官也必女家不良其夫欲盗吾判耳请为诸君致其女明日而女果出人以为神绍兴十二年八月某甲子以疾卒于饶州徳兴县所居之地春秋七十有三积官至左朝请大夫君刻意学问欲直造作者之域而不乐为科举之文未弟时见秦少防于括苍少防竒其文以手书勉之然未尝引以自名平居孝友清修日以慕古人追前辈为事循循然有德君子也及守官临民则精明刚正人不能欺亦不能夺而卒归于忠厚方大中无恙时承数世清徳之后家贫不能自如君之所以养志周旋者无所不至时二妹未行大中以为忧君继纳两妇皆公卿大家乃尽举其嫁时衣珥分遣之不名一钱及官至五品遇恩当任子而首任其弟人以为难先是君恬于进取数免稀迁居闲之日多洎大中与太硕人弃诸孤家徒四壁立无置锥可耕君合兄弟数房同食其所得之俸他人见之若不堪其忧而君絶甘分少于长防亲防必均未尝以一介取诸人客至饭蔬相对清谈终日出于至诚乃并其家仆儿童亦怡然无不满之色可谓贤也已故卒之日闻者无不出涕凡三娶初室吕氏次蒋氏次李氏朝散郎赠通奉大夫吕全宣徳郎蒋珍中散大夫李演之女而观文殿学士蒋之竒枢宻使李谘之孙也皆封冝人三子曰尧举右廸功郎铸钱司催纲官曰舜举右修职郎漳州龙岩县尉曰仲举未仕一女适进士俞允恭尧举等以十三年十二月丁酉奉君饶州徳兴县龙溪源少傅墓南三里藻虽于君为诸父而少君九嵗少同学长同仕也是宜为铭铭曰
　　呜呼人皆乐其所忧而君独忧其所乐人皆丰其所约而君独约其所丰以孝友纯诚懋其本以康宁夀祉齐其终故所居人慕之所莅民思之无秋毫愧怍于其中盖古之徳人今之循吏也尚千万年勿毁其宫
　　朝散郎致仕胡君墓志铭
　　大江之东以郡名者十而士之慕学新安为最新安之属以县名者六而邑小士多绩溪为最绩溪为民以族名者无虑百余而学传子孙胡氏为最胡氏有隠君子曰诚甫其书满家仰承俯授皆有师法又其族之尤者也君讳咸字诚甫曽祖峤祖筠皆乐里居不求仕至父防始起家为铅山尉诲其子必千里求师长子宏登进士科仕至处州司法参军君其次也君少刻意于学自六经司马迁班固范氏陈夀史书皆手钞成诵防熈宁元丰间朝廷以经术新天下之材学者宗王氏君于诸经自得其指归而尤邃于易防太学十余年率杖防往还其精如此方是时士集京师嵗以千计君頴然出其间为之领袖一旦如有不乐者谢病归召诸子出其书授之不数年其子舜陟舜举踵相蹑取髙第而舜陟遂登法从典大州隠然为天子名臣君飨其禄几二十年自承事郎累官至朝散郎舜陟又以所当得服授君赐绯衣银鱼绩溪固多士如君父子得名称章绂而归者无几而公又慈祥岂弟有以冝之长老称焉方舜陟之为御史也屡撃大臣大臣欲寘之死而君不以为忧及守合肥盗环其疆禽制之功州人懐之为肖像以祠而君不以为喜盖君之得于中者又如此建炎四年八月辛亥以疾终于家春秋八十有一娶闵氏封安人前君卒四男子曰舜陟朝请大夫充徽猷阁待制曰舜俞曰舜申皆嶷然有立曰舜举廸功郎二女子适士人叶文仲郑邦彦五孙曰偁仔传俊其一尚防而仔亦廸功郎诸孤将以绍兴元年五月丁未奉公于湖州安吉县管城之原来求铭纳之圹中某与君世姻知君非一日者冝铭诏后铭曰
　　君之徳纯明谅直懿乡而隆戚脩身以亟动而有则为国人之式君之学得之先觉闻尊而见卓不雕其璞遗其子琢有连城之防君之荣世以儒名道传而志行有子在廷吾亦彯缨飨耄期之龄卞山之阳维水泱泱虽非其卿与其山相望子孙家傍为万世之蔵
　　安人王氏墓志铭
　　安人王氏讳文丽字防明其先防稽萧山人祖丝以兵部员外郎事昭陵为三司盐铁判官子若孙踵登进士科声闻吴中号萧山王家父霁卒官太常博士官于池与中大夫汪公某僚相好也时大夫诸孙侍旁者朝奉公某长而贤乃以安人妻焉朝奉之父曰中奉公某母曰两陈令人长令人之亡诸防累累肩差朝夕孺慕人不堪其忧安人为収育抚擕甚于巳子及少令人入汪氏而髦者冠髽者笄交手受姑退立堂下朝奉既再举进士不第念中奉春秋髙买田筑室于故居浮溪之阳以迟其归安人左右賛襄悉有条序洎中奉请老果居而乐之因敕家事勿复闗我日从賔客饮酒朝奉益思所以奉承者安人晨起则躬视具庖下比珍异百湏之物毎车马及门辄举以进老人未尝费一词也巳而侍立少令人之侧怡怡侃侃若不能言者妇姑白首相敬如賔至今里人谈之方安人勤舅姑之养也诸子既兴于学矣安人间于盥馈之事则必临视其所习故诸子皆嶷然成人长子恺擢绍圣四年进士第安人飨其禄二十余年恺于内行甚脩事安人尽礼丐恩于朝再锡命书以有今封安人自朝奉公殁即致家政于其妇终日宴坐诵佛书求出世间法虽寒暑不置也御僮使有恩人皆终其身不忍去宣和六年四月壬戌遇防疾起居如平时越三日弃诸孤洎属纩无一语乱者享年七十有四男女七人恺朝奉郎知宣州寜国县忱当以进士得官病不能赴前安人二日卒慥未仕恂早卒女适进士胡闻脩儒林郎俞积通直郎杜璟孙五人尧举舜举待举余尚防尧举太学内舍生恺慥将以七年三月壬申祔安人于宣州泾县方壶村朝奉公之茔藻朝奉季弟也事安人为最久乃再拜叙其本末泣而铭之铭曰
　　顺于承夫惟妇之正孝而冝家繄族之庆安人方处姆训则孚来嫔汪宗送往事居老人坐堂夫奉賔谒归趋出房醴胾咸列退眎诸寝诜然执经孰成其亲有子在庭禄养恩封备有纯嘏天之报人还以施者施则厚矣报疑未醻岂无后人尚对厥休方壶之原下从夫子纳词于幽窀穸之始



　　浮溪文粹巻十三
　　钦定四库全书
　　浮溪文粹巻十四　　　　　　宋　汪藻　撰行状
　　朝散大夫直龙图阁张公行状
　　曾祖偕赠大理评事　曾祖妣蓬莱县太君某氏祖潜通直郎　祖妣夀安县君某氏
　　父槃袁州万载县主簿赠中奉大夫妣令人某氏
　　公讳根字知常姓张氏唐宰相文瓘之后五季时有徙居江淮者故今为饶州德兴人大理通直父子以气节言行为乡人所宗一时豪杰皆拜其家如子姓至中奉公始举进士公防庄重方髫稚已凛然有成人风性嗜学扫一室独居人不堪其忧澹如也饶士盛东南应书常数千人所取裁百一公以童子在选中时年十四入京师补太学生羣数千人试于有司复中第二自是以文居诸生右而行独修饬出入皆可纵迹祭酒博士欲召见之不能也连三试礼部以元丰五年擢进士第时年二十有一礼部尚书黄公履闻其名以女妻之归拜大父母父母于堂人以为荣调临江军司理叅军迁瀛州防御推官知处州遂昌县事有政绩代去民挽留之不可碑其事以怀之用荐者于法应迁以大父母年髙致其仕则恩及之遂以通直郎致仕时年三十有一丁令人忧有絶人之行葬之日鹤翔于墓上嗣服问辅臣人材可用者曽丞相布以公对而翰林学士曽肇及部使者亦奏公节行于是落致仕召对力辞不报则靣陈人主能不以功业之敏自矜盈成之易自佚守之以中求天下无治不可得也因言东南灾伤赈给有限愿广求所以寛恤之术而杭州置造局可罢臣尝谓人主一日万几所恃者方寸之地耳一累于物以失其正则聪明志虑且耗怠而贤不肖混淆至于纪纲不振矣愿陛下清心省欲以窒祸之原天下幸甚上嘉纳将用公而小人不利以为昧朝廷大体授公亲贤宅教授未几除通判杭州以亲老乞监西京东岳庙丁中奉公忧服除提举江南西路常平等事洎终任田畴之垦桑柘之植沟防之修者以千万计时居养安济法行久有司颇以浮冗侵常平本钱或取给于民公约爲数条上之所节过半大臣不恱嵗旱饥尽发常平米及遮留上供米赈济已旧责蠲新赋凡可以弭灾无不为者手防力请于朝凡八十余上纎悉有法躬徧所部阅半嵗暑行数万里虽瘴疫冒之而前官吏为惶恐尽力于是方数千里流冗悉归施及邻壤其全活者不可胜数会中贵人爲走马者怙力挟私以官吏散军衣给钱非是举一路帅臣监司守贰而下劾罢之公曰散军衣半钱例也况其数加旧乎祖宗置东南军伍与西北异上下相安百五十年矣今一旦以给散坐帅臣监司恐军浸骄不可制且帅臣监司朝廷与之分忧顾者也政使有罪犹当待报直以体量尺纸罢之可乎今兹正贷奉行尤借官吏乃空十郡仅有存者非徒无检视蹂践之患虑别啓奸幸为朝廷忧于是诏悉还之官吏相庆自崇宁行盐钞法和买民帛率不得偿虽朝廷令借封桩钱而钱特空名公乃大发常平米计直予民犹不能半会星变大赦则奏自祖宗以来嵗给蚕盐以取民输今民既输五年而一县至有负民五十万缗者将何所控告谓冝因霈恩尽给今歳租百四十万斛给中都百三十万而官兵度五十万使歳入如数犹阙四十万旧以盐利三十余万缗和籴故虽凶歳不乏自更法以来州县重取民耗米以给民既不堪其苛而和买四十万缗复以无所从出之钱绐之民心易揺不可不虑议者徒谓亏货务额此岂知社稷至计哉未报间会诏书许诸路监司实封言事公言本路去歳诏蠲租四十万而戸部责发如数祖宗立东南上供额六百万斛赐发运司本钱数百万缗使嵗广籴以备非常随补随取此万世良法也自希恩者以为羡余献之故朝廷不足则下诸路补发势必敷于民为无穷之害縁此漕计窘乏无名之敛百出臣以爲补发不当复催尽以盐额还漕司籴本钱还发运司便已而运盐复元丰法稍以盐还民公之力为多洪州官没锡数万斤系兵吏七百人于狱株连且千计公曰十年失于讥察有司之过也今罗取无罪之人苦之追偿必不可得之物方歳凶之余寃滥如此何以召和气乎朝廷为罢狱兴国民郭友余习妖教郡以屡赦闻公言友余张角术也异时李逢尝以此惑民请论如法大观四年领广盐入议时上躬政事除寛尽下公欲遂成之洎对上劳苦良渥首以江西赈济为言公奏捄荒臣职也惟本路阙乏所请辄从民力以纾为大利故和气薰蒸丰穰随应若行此数年公私自然充实愿陛下守之勿疑上深然之曰卿姑行行召卿矣赐绯衣银鱼以遣且曰推行法度要在得人不扰于民方为利国公奏训词深厚乞颁之天下付之史官从之敇归本路有所见奏陈公顿首谢因言臣幸因天宁节随班上夀不胜封人之祝昔管仲祝桓公以无忘在莒时臣亦愿陛下无忘荅天戒时上大恱即日趣议盐事得内侍省牒事听关白公即奏陛下幸蠲烦苛破朋党而士大夫以大臣不和议论不一观望茍且莫肯自尽陛下毁石刻除党籍与天下更始而有司以大臣讐怨废锢自如为治之害莫大于此愿思所以协和之且申严戒敕又请限丰歳广籴之数以毌夺民食精县令铨补之法以毌失民平勿妄支移常平封桩钱以志防二寇使中国竞百姓富朝廷正羣臣和以示人主尊强隆盛之势反复数千言时执政近臣方大为矛盾故公言屡及之以感悟上意迁转运使人谓公德行文学宜在朝廷处之非其地而公不屑会嵗饥疫朝廷责补发不已又促输纳防绢之期追逺年无名之责鬻官田者大亏上供之数公厯陈利害奏罢之且言盐法既更其封桩盐可尽给和买还之民力陈见听以广盐敷额赐三品服以直达有劳进两官公于漕计能权其赢为转输之本故屡办而民不知寻徙淮南先是漕臣承抛降虑不及事则以浮数调民州县逓増所取无艺吏縁为奸或州郡以非所产至漫数年不一输者公令民必实且为纳直通融之法民欢趋之有出非其时地非所出者复曲折为陈或纾或免其事非一当时称便被防赴阙大臣以有亲嫌言者令再任除直龙图阁歳水灾甚民流满道而钱法遽更农末皆病公乞蠲租赋尽散洛口米常平青苖斛斗赈贷且通一路有无应办公私为之两济诏书褒谕寻以江淮诸司使臣防蠧诸郡命公按之公悉条其状并所自以闻诏各驱还所役违者从公械治于是大失权幸意徙两淛公闻苏杭局毎物必十倍其费以其一供奉余悉饷权幸为已私穷之则火其籍如苏州一日焚官物八十万是也于是因辞免慷慨力陈命以之寖复以表谢其畧曰虽以天下奉一人不为过也然则丘民为天子顾不重哉缙绅诵之小人由是得以间公会盗刘五暴庐夀公走助宪臣破之除秘阁修撰以渠魁未擒不拜方欲条上讨贼之方而遣中贵人董捕欲自以为功乃奏罢宪臣而公亦坐降两官自淮贼扰军兴颇乏公以为县官空匮未有甚于此时而当路恬不警省万一有缓急何以待之因手诏取会漕司财用乃言东南诸路阙乏之由除拨赐赡学宗室等财用田产添置官兵及朝廷非泛抛买外一项茶盐钱并入货务应和买盐并支见钱而民卒不得乃至军储亦月为之计稍有水旱即干叩朝廷此大弊也其原自货务朝廷纵未能尽还歳额若止分其半以助漕司嵗会天下合得和买茶蚕盐价赐之许折兊上供钱以示大信于民诸路当亦少寛茶盐法行十余年尚未立租额嵗务増羡民穷困不聊生可为流涕今于籴本之复须五百万缗属者赵霆宣御笔令于额外计置斛米歳终殿最止用漕司方以经入不足为忧不知钱何所出恐廹之不无骚扰之患今民和买既不得钱而斛斗又非倍输不可其间官户以幸免豪猾以赂移所苦者特畏法贫弱之民可谓无名无数髙下不均之甚矣而有司方以用度不继率取给于此虽人知其非茍避诛罚莫肯为陛下言者况复使之额外计置哉因进三说一曰常平止纳息以抑兼并二曰下戸均出役钱以絶奸伪三曰市易取净利以役商贾虽名非正然与敷和买而不售其直什一而使之倍输额外无名无数之敛有间矣愿陛下储此钱以驭四夷若夫理财尤在节用而节用以修造为先修造虽于体国有不可废者比类以此固宠市恩不可不察其次如人臣赐第赐带子金帛给田屋之类尤为泛滥佐命如赵普不闻官为造第也定防如韩琦不闻雕墙峻宇僣拟宫省也今乃人得居而有之奈何掠民肤髓为厮役之奉乎书奏自禁中摘节用之说付有司防详而大臣及议者不察谓公言利揺成法章交上上察其诚不之罪也会御前人船所占留直达纲船公以上供期迫乞还之且因起发竹石上言本路一竹之费无虑五十缗他路犹不止此今不以充苑囿而入诸臣之家民力之奉将安所涯愿示休息之期以厚天下书奏权贵积怒未发间御笔以直达促限令漕臣较州郡赏罚公贴黄亲书力陈人情有大不可者乞展限其词激烈奉御笔落职监信州酒税有轻躁妄言不循分义之说外廷方莫测而台臣复论前奏常平事责授濠州团练副使郴州安置寻以讨贼功许自便更宣和改元赦复朝奉大夫夏祭赦复朝散大夫宣和二年六月十七日以疾终于家享年六十公诚孝甫六歳已能知母疾疗之通直曰是必为孝子矣既罢临江时中奉公客熈河未归歩驰省者再冒寒暑往返万余里卒御之以归自是专以奉亲为乐举天下无以易其志者时四亲在堂随其意奉之日躬仆妾之劳有古人所难者令人疾病一夕须髪为变扶侍弥月癯然骨立既卒勺饮不入口者七日屡絶复苏方哀毁甚而奉饮食起居无一不如生者啜粥寝苫不盥不栉不易衣不甞味不饮药泣不絶声终防三年及侍祖妣疾执父防亦如之终其身孺慕不已言及辄声与涕俱初公之请老也年方壮人惜其遽公曰养及四亲人之至幸也万一有不及为终身忧其可缓乎是年以父母之恩及其祖妣而以妻封及其母乡人彭汝砺为文颂叹之未几复以已得之服为祖荣于是闻者莫不耸动而天下人知公名矣公居山林久一旦为天子所知起之召对士大夫想闻其风及对首陈谠论卓然以名节当上意于出处皆合天下益贤之自此三赐对洎奉使十余年其靣陈者不计章防凡数百上悉天下大计触当时之讳诋方行之令与大臣权幸为敌而无所阿附反覆穷尽不度可否以身任之有宰执台諌所不敢言人为股栗而公不恤也上亦知公精忠毎排众议用之数加器使奬赉于开陈多见听纳而小人权幸日以谗公虽卒坐言谴死而天下拱手推为正人钜德卒之日识与不识皆为霣涕公之学不守章句居闲十有六年専覃思经史务欲明圣人之道而见之行事故发为议论辨慱闳深援引古今深知治体在元祐则言诋新法置理诉司者在建中则言不当弃地在大观政和则言籴本和买茶盐法其大者欲人主正心术去朋党斥玩好而于论边事尤详且至自熙河深以中国屈于夷狄为大耻得其曲折归以告彭汝砺使并王赡荐用之其说以为二边之患近而且遽者惟熙河青唐以其与夏人相为掎角而国家惩宝元元丰之失以兵为讳非也夫维大舟者必屡折其势制猛兽者必先困其力彼夏贼蕞尔正当徐以术制之不当急与之校乃陈政御备守防上之以弃熈河为持右臂授羌将爲陇蜀之害而守熈河非防青唐取河南不可其后朝廷卒不弃熈河王赡取青唐悉如公言元符间夏人穷蹙借契丹请平公以为自祖宗以来毎敌犯塞为害益深所侵益大所须益多不取后稍振必复为害不若厚礼其使使干顺身入朝否则归我河南质其大臣爱子皆不从则曲在彼而我师有名矣彼固巳失其咽喉若由兰会浮槎以进一夕可至所谓迅雷不及掩耳者会命已行不果从后朝廷毎有事西方未尝不言至论常平则又言之欲必取二边自陈东南无事欲行死边塞求人可用者用人当如李愬防元济之竒不当如樊哙行匈奴之诞人皆伟之公于吏治不为文具凡劳险烦剧人所不堪者未尝辞临事强明人不能欺尤汲汲于恤民与客论利病常至夜分有所得立陈推见本末能使朝廷必从已其驭吏严而不伤升黜以核实不以偏辞故自为州县吏至为部使者人皆取法畏而服之于施财乐善如嗜欲然至宠利则低回畏避甚于机穽居太学时得家问辄举箧授同舎之贫者所至坐客随满亲友防士馆于公家者常数十人葬死字孤皆得其所求而去士之落南繇江西以出者多赖公以生大臣台諌以忠斥者率数千里追赆之退视其奉养陋甚死之日余铜唾壶书数簏而巳闻人小善必演而成之虽昧平生亦拳拳慰荐或斥非其罪者虽自敌巳上非职所及亦冒为之言然平生未尝以私干人其迁官十悉以劳以恩而不磨勘淮南之僚有攘公之功取优迁而赏不及公者人皆愤之公未尝言及坐淮贼例镌官则乞并降已官以除其负得圭田又损已而均之其与人不校反调防之类如此然朝廷亦雅髙其节始以服推其祖晚以子之官官其叔父皆非故事特防从之平居谦厚不伐胷中洞然一言之出终身可复喜面折人过然退无异言于人委曲成就无所不从及忠义激烈万牛莫能囘其心也居乡里于亲防长幼小大厚薄无不用其至盖人有一善可以名其终身者在公皆不足道也夫人黄氏南华县君改封宜人知书有贤行先公四十日卒子四人焘太学慱士熹将仕郎煇焕未官女七人适秘书郎黄伯思起居郎李纲大学慱士李富国大府寺丞薛良显杭州监税范渭宝应县丞虞澹一人尚幼至老未尝一日释书不观故下至天文地理卜筮图纬厯数无不精通而尤深释氏其文温润纯粹仁义之言蔼如也诗平淡简古似其为人乡人师之随其材或文或行皆有可称而其弟相朴遂以文学躐台省跻侍从为名臣其子焘亦以任子力学廷中第三人有释周礼易春秋等书三百六十巻公早树立隐然有公辅望自亲亡力思所以报国故身虽不在朝廷而未尝一日忘君尝患风俗上下相蒙以取利毎因职事所及灾异所询于爱君恤民之际谆谆言之又以告大臣亲旧者尝曰茍有以天下为度者吾从矣亦何常之有哉而妻父黄履尤器公以为可属大事虽相去千里公有言必告有大事亦以咨公如捄邹浩之类皆自公发之其禆益之功隂及天下非一而谗者疾公不置以天子聪明大度知公如此而曽不得一日立于朝廷之上或以时未可言谓公少贬者公曰吾以委蛇事君虽出没风波万变之中随宜捄世而无功名富贵之累为得圣人用心顾世人未知之耳使遂其志施设何如哉闻贬郴阳独挈其所著书以行及返犹防时事数千言须上悟而陈之且属弟侍御史朴诵言于朝疾已革其语不伦矣而所道亦时事也呜呼可谓忠义出于天性古之全德君子诸孤将以某年某月某甲子合葬公夫人于其里铸印墩谨録其行事如右谨状













　　浮溪文粹巻十四
　　钦定四库全书
　　浮溪文粹巻十五　　　　　宋　汪藻　撰诗
　　桃源行
　　祖龙门外神传璧方士犹言仙可得东行欲与羡门亲咫尺蓬莱沧海隔那知平地有青春只属寻常避世人关中日月空万古花下山川长一身中原别后无消息闻说烟尘因感昔谁教晋鼎判东西却愧秦城限南北人间万事愈可怜此地当时亦偶然何事区区汉天子种桃辛苦望长年
　　过呉明叟新居
　　谁开大屋沉沉者门外垂杨拂车马主人四十持节归髙卧緑隂啼鸟下冥冥一径傍花入忽有青池照深夏鱼吹落日知镜净荷受微风防珠防夫君少有湖海气欲驷长鲸无地跨故将能事惊世人坐向云端差万瓦稍培幽桂出窻底时放青山来竹罅人言此兴极不浅天遣公忙那肯赦要须便作辋川图他日思归聊对画
　　同张昌时宿髙明寺
　　幽卧不知觉窻悬寒日初矧伊夜来雨谿声到吾庐故人挽我出忽枉天际书跻险敢自休青山转篮舆相逢竹间寺共撷园中蔬残僧谁在亡奄忽十载余茗果话畴昔新晴报钟鱼东雷亦巳鸣百草苕颖舒奈何与之子齿髪日夜防眷此不能发牵衣更踟蹰明朝各回首世事将焉如
　　次髙邮军
　　小雨静林麓鹁鸪相应鸣移舟漾清深薄晚荷气生归鸟尽双去潜鱼时一惊菰蒲若无人渺渺炊烟横艇子檝迎我携鱼荐南烹月出殊未髙防林隠防明依没会有处斗挂天边城
　　阻风雨辟邪渡寄王仲成
　　渡头急雨鸣森木木杪颠风飞大屋没寒水稲生芽满眼青泥车折轴山行值雨舟值风穷愁日日烦天公不如归卧涧壑底世事不埽春【缺】空别君两年重此别喜君胷次浑氷雪拟将身作贾胡畱无奈事如空鸟防挽我不回君怒嗔交情把玩转清新相随百里还相见只有西山似故人
　　避地函亭野歩
　　今日幸无雨天空出遥岑行行不知疲遂至春江浔汲路转篱落人家在桑隂平畴涨清波陇麦如人深沟畎戱鳬鹜新蒲映浮沉我生本樵渔对此谐初心风物岂不好悲来自难任边尘暗中原四海如惊禽黄屋狩万里两宫隔辰参龙移蝼螘窥月晦蟾蜍侵宇宙有倾覆兹防岂岖销忧赖浊醪太息谁能斟
　　庚午歳屏居零陵七月二十日以门掩候虫秋为韵赋五首
　　幽人独夜时潮落西川根渡口橹声急一江烟雨昏城头短长更不寐听谯门趺坐数千息焚香待朝暾
　　右一
　　暑退潦亦收潇湘净如染时观自跳鱼冲破青琬琰纎纎初月不受薄云揜近村应渐寒巳有鸦数防
　　右二
　　人生几聡明日夜隙驹骤才经花信风又过麦秋候吾非金石坚与世相邂逅胡爲闻钟鸣更歴路傍堠
　　右三
　　家山在何许渺渺彭蠡东人来数月程衣敝补道中昨宵靑灯花似坠钗头虫儿饥女沉绵歳晚书未通
　　右四
　　人言间阔者一日如三秋孤臣昔放逐七见天星周早洿髙门地姓名记前旒如何天鸡星不照湘南州
　　右五
　　次韵向君受感秋
　　且欲相随苜蓿盘不须多问沐猴冠菊花有意浮杯酒桐叶无声下井栏千里江山渔笛晚十年灯火客氊寒男儿几许功名事华发催人不少寛
　　向侯拄笏意千里肯为俗弹头上冠何时盛之青闼妙语付以乌丝栏日边人去鴈行断江上秋髙枫叶寒向来叔度傥公是一见使我穷愁寛
　　晚发吴城山
　　风埽阳侯雪阵平雨催摩诘画图成气吞浦溆重林尽秋着江湖去鸟明厚禄故人无一字长年三老伴余生会须满意开怀抱到眼庐山不世情
　　过临平
　　一别九霄路风烟长满衣巳成身老大无复世轻肥天阔鸟双下山寒人独归晓来何似雨春水半岩扉
　　右一
　　睡起凉生岸钩帘坐小窻麦风能起柁梅雨不鸣江往事心长折归涂影自双依然蒲柳地人老故先降
　　右二
　　书宁川驿壁
　　过眼空花一饷休坐狂犹得佐名州虽遭泷吏嗤韩子却喜溪神识柳侯尽日野田行防防有时云峤听钩辀防将新濯沧浪足踏遍千岩万壑秋
　　宿鄼侯鎭
　　当时踏月此长亭鬓似河堤柳色青今日重来堤树老一簮华髪戴寒星
　　微凉初破候虫秋露草萤光已不流搔首与谁论徃事星河无语下城头
　　山上方
　　度险逢幽处凭谁冩壮怀连甍栖絶壁孤塔表长淮地本呉枫接山今禹绩皆潮声从殷寺竹影自翻堦木杪朱栏出城防雪浪埋乾坤迷枉渚雾雨泄隂崖丹叶经寒在苍洲向晚佳鱼龙宵听呗猿鸟昼窥斋月满蠙珠实霜清磬石谐僧盂收柏子樵径埽松钗左宦书无鴈南烹菜有鲑风烟欺短髪云水信残骸竟作何乡老虚惭素尚乖江湖今在眼归合办青鞋
　　醉别季髙侍郎
　　畴昔追随翰墨功名今日愧刘郎英姿合上凌烟阁巧譛曾遭偃月堂双浆又乗清夜去一樽聊发少年狂归来却共灯花语骑省防成满镜霜
　　漫兴
　　晨起翛然曵杖行一帘疎雨作秋清老来嵗月能多少防得栽花结子成
　　燕子年年入戸飞向人无是亦无非来春强健还相见送汝将雏又一归
　　北窻
　　睡起无一事怡然眄庭柯緑阴微缺处最得南飔多
　　已酉乱后寄常州使君侄
　　汾水逰仍逺瑶池宴未归航迁新庙主矢及近臣衣塞马窥天堑边烽断日畿百年还海地回首复成非
　　古镜行
　　我有辟邪镜得之咸阳宫其阴爲天池一母将九龙旁书负图字土蚀如旋虫缄以骇鸡珍妙极倕之工请言照远近十里秋毫空岂不鉴脂泽所贵肝胆通问谁爲此器太古非人功客闻重叹息意欲窥灵踪高台不辞倚恐客难称容绳穷匣半啓四室来悲风日车当昼留羞澁如顽铜森然髪上指凛若临霜锋我还抚客手此岂世宝同挥泪两无言掩镜鞶囊中
　　蔡天任韵
　　修廊过午夕隂合蝴蝶满庭春草长呼儿更卷帘数尺要放晩晴升屋梁
　　词
　　防绛唇
　　新月姢姢夜寒江静山衔斗起来搔首梅影横窻瘦好个霜天闲却传杯手君知否乱鸦啼后归兴浓如酒
　　二
　　高栁蝉嘶采菱歌断秋风起晩云如髻湖上山横翠帘卷西楼过雨凉生袂天如水画楼十二有个人同倚
　　小重山
　　月下潮生红蓼汀残霞都敛尽四山青柳梢风急堕流萤随波去防防乱寒星　别语记丁宁如今能间隔几长亭夜来秋气入银屛梧桐雨还恨不同听












　　浮溪文粹巻十五
　　钦定四库全书
　　浮溪文粹附録
　　宋故显谟阁学士左大中大夫新安郡开国侯食邑一千五百戸食实封一百戸赠端明殿学士汪公墓志铭
　　左朝奉郎充敷文阁待制提举江州太平兴国宫孙觌撰
　　建炎绍兴间大盗据中原羣恶啸亡命相聚爲寇于是环四海爲盗区矣天子慨然仗一劒出入兵间禁暴除残拯溺吊凶于戎马蹀血之余以建中兴之烈当是时显谟阁学士左大中大夫新安汪公爲中书舍人翰林学士一时诏令往往多出公手凡上所以指授诸将感厉战士训饬在位哀闵元元之意具载诰命之文开示赤心明白洞逹不出戸窥牖而天威咫尺坐照万里学士大夫传诵以比陆宣公居无几何权臣树党除不附巳公亦抵罪斥居永州积十二年更四赦不得还间遇胜日幅巾葛屦登西山循钴鉧潭入愚溪并湘流沉文以吊古人而自肆于山水年益髙文益竒诗益工华妙精深与柳仪曹相望于数百载后文章格力与之相上下何其盛也公既没诸孤防防归葬且致公治命属余铭余与公防四十年知公爲审乃序而志之系以铭公讳藻字彦章姓汪氏饶州德兴县人曽祖震太常丞赠光禄卿祖宗顔尚书都官员外郎【此下有脱文原本缺】赠少傅妣越国夫人陈国夫人皆陈氏公自童幼已卓越有大志学举子业既成得春秋左氏西汉书读而好之锐意欲与之并年甫冠徒歩防太学有司第其文屡出诸生上中崇宁二年进士乙科琼林锡宴酒半上方赐氷状元霍公端友属公表谢授纸笔立就如素习之一坐叹惊调婺州观察推官就除宣州州学教授丁少傅公忧服除授从事郎荆南府掌书记不赴改江南西路提举学事司干当公事代还至京师会徽宗亲制君臣庆会阁诗羣臣和进喜事者集録为一大巻公适见之拟和一章属词用韵句法清新出众作之右即日传布诸公喜而称之除九域图志所编修官改宣教郎遭陈国夫人之防免防除秘书省校书郎迁著作佐郎符宝郎是嵗政和四年也故相王黼顷与公为太学同舎不相中比当国黜公通判宣州州将俗吏公益不乐上书请宫祠得提防江州太平观寓家晋陵凡八年终黼之世不用累转朝奉郎公博学强记自六经百家太史之籍先儒笺防传注之书兵家族谱方言地志星经厯法佛老之众说与夫万里海外蛮夷异域荒恠之序録靡不记览山隂贺铸方回知名士也亦寓晋陵聚书万余巻公日从之防多得所未见者凡伏腊衣食所须尽以供笔劄而録藏之其辞章明于道德达于世务指事析理引物托谕驰骋古今贯串经传该备众体盖数十万言自成一家公在江西徐俯师川洪炎洪刍有能诗声自负无所屈一日俯见公诗于僧壁唶曰此我辈人也率二洪诣舎上谒既去公曰骚人墨客撚须琢句以自鸣其不平耳乌足尚也至是数年卒以大手笔称天下金华劝讲石室防书典册施之朝廷乐歌荐之郊庙鸿文硕学暴耀一世人知其名家有其书而诗律髙妙兴寄深逺亦非近世诗人之所能及渊圣登极召为尚书屯田员外郎旋改礼部进太常少卿起居舎人今上践祚转朝请郎召为中书舎人赐三品服大驾狩维扬诏中书后省试潭州进士何烈烈对称臣台防论列非所宜言罢公为集英殿修撰提举江州太平观明年复召为中书舎人擢给事中兵部侍郎兼侍讲直学士院公草髙丽答诏上顾辅臣称公得代言之体久之髙丽人谢表至上复称公真拜翰林学士以所御白团扇亲书紫诰仍兼绾黄麻似六经十字以赐缙绅荣之累转朝议大夫公自登侍从属时多故感怀恩遇凡所建请皆当世要务常论诸大将拥重兵髙位崇秩子女玉帛已极富贵之欲而根据盘互浸成外重之势陈所以待诸将者二事后十年卒如公防又言宣和诸臣交通贵幸一时误恩官有至银青光禄大夫者台諌极论方就镌褫诏墨未干而建炎恩宥又当甄复盍依祖宗法至中大夫而止论缴数人国论以为允又言太上皇元符以来至上建炎之元并无日厯可谓阙典古者有国必有史史必有官汉法太史公位在丞相上天下计书先上太史公副上丞相自唐至本朝亦以宰相监总国之重事愿留圣心上欣纳翌日辅臣请择所付上曰无以易藻矣寻除龙图阁直学士知湖州领日厯如故搜揽阙文防稽众论逺至闽蜀数千里外近在寓公寄客之家或具公移或通私书旁捜博采逺近毕至分设科条以类诠次才十二三移知抚州嵗余罢为提举江州太平观会翰林侍读学士范冲防言日厯者国之大典比诏汪某纂集更渉歳月稍见功绪书未成而中止积久散逸后人益难措手矣今方就闲可降诏令依旧纂集俾三朝文物着在方册非小补也于是有防复命公许辟官属二员赐史馆修撰餐钱辞不受书成凡八百册上之上遣使赐茶药进官二等加中大夫除显谟閤学士知徽州公前后典六州先惠爱重名教有古循吏之迹唐顔鲁公尝为湖州刺史公建言昔章圣皇帝幸亳次睢阳亲屈帝尊临见双庙旌巡逺异代之忠以风厉天下顔真卿叱叛臣李希烈而死庙食吴兴距行殿不能百里宜蒙褒典以増忠臣义士之气诏从之赐号忠烈诏下公大治祠屋书牓掲之郡有籍録朱勔窻戸数十种丹漆之光可鉴寮吏请爲州治楼观之饰公曰吾葺鲁公祠可用也轮奂一新州人大恱徽州学舎敝小方议改筑公尝为文记镇江府学之成州将程迈以白金致餽谢公报曰比葺郡学费无所从出而饷金适至巳付诸生令拜赐矣又斥公帑之赢续之落成为一方壮观转左大中大夫十一年知泉州殿前司大校搜选禁军之伉健者移州具资粮遣送公曰州并海宿兵数百所以备非常留不遣驰奏驿闻大校怒以语侵公免符下乃移知宣州阅月改镇江府镇江自经建炎之乱嵗输上供米率不如数转运使按视计仓粟之在存者尚负数万尽扃钥而去军食不继官吏忧窘不知所出而公适至命破鐍给之遗书使者曰官军张頥待哺米在廪中而不予之食羣黔饥饿无聊虽锢南山犹有隙也辄以便宜开发老守重得罪不敢辞会言者谗公而罢论奏不已落职永州居住更七八年感风痹乞致仕不许竟卒于永州寓舎实二十四年六月癸未也享年七十六积官左大中大夫爵新安郡开国侯食邑一千五百户实封一百户没后二年诏复显谟阁学士官其二子又一年徽宗实録成书宰辅奏言用公所着爲多诏赠端明殿学士公性乐易不事藩饰以峙声名至居官任职则矫矫然不侵为然诺者也不喜殖财利荣贵三十年无屋庐以居有田阳羡亦不足以卒嵗而嗜书学古老且病犹不去手大珰梁师成用事小人朋附目为隐相武人吴可者师成许以能诗至出入卧内公罢符宝可过公致师成意曰闻名久矣幸不鄙过我禁从可拱而俟也公谢不往客曰吾曹望隐相之门如在天上召而不往何故公曰若使我与可辈为伍邪守湖日朝廷和籴米六万余斛公视六县民力所堪镌三之一而上书自劾诏勿问居歳余户部被防降本钱复籴数万斛嵗适大稔物估相当如数而办例进一官公曰吾尝以减籴待罪幸蒙恩贷今岂可复受赏邪三辞卒不拜海舶次泉阇婆国王附送龙脑数百两为公夀公却之或曰异国之王因舶商致方物修故事不可却也公饬送公帑一铢不取公于辞受类如此亦以故遂多龃龉于世始公在太学与王黼有纎芥后黼入相嫌恨不除竟坐废斥而言者指公为黼党黜永州累赦不宥卒厄于穷裔以死虽然朝愠暮喜乍贤乍佞初若一閧然曽未转盼如潦水之归壑而髙文大册垂世传后与古作者并列于图书之府圣主亲览追録故侯复还旧物得防相除孰与公多公之文有浮溪集六十巻行于世裔夷谋夏録二巻青唐録三巻古今雅俗字四十四篇公尤工大小篆得李斯阳氷用笔意元配淑人赵氏今配淑人庄氏亦前卒葬于常州宜兴县阳蔡后坞二十五年十二月乙酉诸孤奉公之防合葬于二淑人之墓子七人男曰恬右从事郎曰悟右宣教郎新差知婺州金华县丞主管学事曰恪右承事郎曰憺曰懔曰憘并右承务郎曰愇未仕女适右迪功郎庄珪孙男女十三人男曰文举岩举臯举贤举女适左奉议郎严康朝进士孙廷实庄霆庄霈余尚幼新安汪氏之徙鄱阳盖已久矣自曽祖至公四世皆以儒学中进士第而公以文章大显于时德兴田园悉推予其兄以郊祀之恩任兄之子恱命未下而公贬元丰已未少傅公为泉之晋江丞而公生后六十年公刺泉入境恍然悲喜太息曰城郭是矣昔陈秀公生于镇江后建镇江节筑大第居焉实秀公始生之处山川之灵钟为人英古今所传不可诬也铭曰赫赫我宋崇雅右文藩饰万物如嵗之春治具炳然监于二代儒先酋酋光明硕大伟欤汪公德配先民学窥圣域文嫓皇坟芸省雠书螭坳珥笔论经石渠坐五十席代言西掖视草北扉涣发大号雷动风驰持橐剖符出使入侍今之名臣古之循吏风流儒雅慈惠之师六州之氓途咏而思谁私党雠乃谗乃逐投畀荒裔一斥不复斗野之南光气属天埋藏不没至宝在焉扰扰万生趋死一轨百链之英有化无死巍巍昻昻命世之儒流传海内公有遗书铭公于石石磨可磷公名不磨为万世凖
　　宋史文苑传
　　汪藻字彦章饶州德兴人幼頴异入太学中进士第调婺州观察推官改宣州教授稍迁江西提举学事司干当公事徽宗亲制君臣庆会阁诗羣臣皆赓进惟藻和篇众莫能及时胡伸亦以文名人为之语曰江左二宝胡伸汪藻寻除九域图志所编修官再迁著作佐郎时相王黼与藻同舎素不咸出通判宣州提防江州太平观投闲凡八年终黼之世不得用钦宗即位召为屯田员外郎再迁太常少卿起居舎人髙宗践祚召试中书舎人时次扬州藻多论奏宰相黄潜善恶之遂假他亊免为集英殿修撰提举太平观明年复召为中书舎人兼直学士院擢给事中迁兵部侍郎兼侍讲拜翰林学士帝以所御白团扇亲书紫诰仍兼绾黄麻似六经十字以赐搢绅艳之属时多事诏令类出其手尝论诸大将拥重兵寖成外重之势且陈所以待将帅者三事后十年卒如其防又言崇观以来赀结权幸奴事阉宦与开边误国得职名自观文殿大学士而下直秘阁官至银青光禄大夫者近稍镌褫而迁延恩宥又当甄复盍依国初法止中大夫绍兴二年除龙图阁直学士知湖州以顔真卿尽忠唐室尝守是邦乞表章之诏赐庙忠烈又言古者有国必有史故书榻前议论之辞则有时政记録柱下见闻之实则有起居注类而次之谓之日厯修而成之谓之实録今逾二十年无复日厯何以示来世乞即臣所领州许臣访防故家文书纂集元符庚辰以来诏防为日厯之备制可史馆既开修撰綦崇礼言不必别设外局乃以郡人顔经投匦愬其敷籴军食遂贬秩停官起知抚州御史张致逺又论之予祠六年修撰范冲言日厯国之大典比诏藻纂脩事复中止恐遂散逸宜令就闲复卒前业诏赐史馆修撰餐钱听辟属编类八年上所修书自元符庚辰至宣和乙己诏防凡六百六十五巻藻再进官其属鲍延祖孟处义咸増秩有差藻升显谟阁学士遣使赐茶药寻知徽州逾年徙宣州言者论其尝为蔡京王黼之客夺职居永州累赦不宥二十四年卒秦桧死复职官二子二十八年徽宗实録成书右仆射汤思退言藻尝纂集诏防比修实録所取十盖七八深有力于斯文诏赠端明殿学士藻通显三十年无屋庐以居极羣书老不释巻尤喜读春秋左氏传及西汉书工俪语多著述所为制词人多传诵子七人恬恪憺怲懔憘愇
　　浮溪文粹附録
