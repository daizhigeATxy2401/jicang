　　钦定四库全书　　　　　集部四
　　颐庵居士集　　　　　　别集类三【宋】
　　提要
　　【臣】等谨案颐庵居士集二巻宋刘应时撰应时字良佐四明人集凡二巻前有陆游杨万里序游序称其诗为范至能所赏又摘其句如颇识造物意长容我辈闲日晏犹便睡犬鸣知有人世事不复问旧书时一看一夜催花雨数家临水村青山空解供望眼浊酒不能浇别愁觅句忍饥贫亦乐抄书得味老何伤以为卓然自得虽前辈以诗得名者无以加万里序以王安石拟之安石诗镕链有余不及苏黄诸人吐言天拔而根柢深厚气象自殊究非应时之所及许之未免太过所摘之句如睡魔正与诗魔战窓外一声婆饼焦之类颇涉粗犷独与梅花共过冬淡月故移疎影去之类又颇近诗余亦不逮游序所举之工葢二人各举其派之近已者称之也然应时诗虽格力稍薄不能与游等并驾而往来于诸人之间耳濡目染终有典型较宋末江湖诸人固居然雅音矣乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　頥庵居士集原序
　　文章之妙在有自得处而诗其尤者也舎此一法虽穷工极思直可欺不知者有识者一观百败并出矣四明刘良佐先生尽力于诗惟石湖范至能独深赏之每为客言客未必领也予曩时数逰四明独不识良佐近乃见其诗百篇卓然自得者何其多也如颇识造物意长容吾辈闲日晏犹便睡犬鸣知有人世事不复问旧书时一防一夜催花雨数家临水村青山空解供望眼浊酒不能浇别愁覔句忍饥贫亦乐抄书得味老何伤虽前辈以诗得名者何防加焉因书其右他日有赏音如石湖者当知予言不妄云庆元六年四月己亥山隂陆防序




　　頥庵居士集原序
　　夫诗何为者也尚其辞而已矣曰善诗者去辞然则尚其意而已矣曰善诗者去意然则去辞去意诗安在乎曰去辞去意而诗有在矣然则诗果焉在曰尝食夫饴与茶乎人孰不饴之嗜也初而甘卒而酸至于茶也人皆病其苦也然苦未免而不胜其甘诗亦如是而已矣昔者暴公譛苏公而苏公刺之今求其诗无刺之之辞亦不见刺之之意也乃曰二人从行谁为此祸使暴公闻之未尝指我也然非我其谁哉外不敢怒而其中媿死矣三百篇之后此味絶矣惟晚唐诸子差近之寄边衣曰寄到玉闗应万里戍人犹在玉闗西吊战塲曰可怜无定河邉骨犹是深闺梦里人折杨栁曰笛何须怨杨栁春光不度玉门闗三百篇之遗味黯然犹存也近世惟半山老人得之予不足以知予敢言之哉今四明刘君叔向寄其父頥庵居士诗藁命予为之序放翁陆务观既摘其佳句序矣予尚何言哉偶披巻读至寂寞黄昬吊愁影雪牕怕上短檠灯又独与梅花共过冬淡月故移疎影去又睡魔正与诗魔战牕外一声婆饼焦使晚唐诸子与半山老人见之当时一笑曰君处北海吾处南海不虞君之涉吾地也何故居士名应时字良佐嘉泰元祀六月戊戍庐陵杨万里序











　　钦定四库全书
　　頥庵居士集巻上
　　宋　刘应时　撰
　　古诗【五七言】
　　投魏先辈二首
　　长驱决文阵眇古百战塲朔风吹梅花塞日淡无光一将功业成千屯草木香髙谈静寰宇袖手归岩廊累累腰下印奕奕眉间黄霖雨四海心鼎鼐众口尝园林多胜事岂乆居其旁纵令猿鹤怨出处庸何伤
　　跕跕飞鸢坠歴歴风瓢声青防不折桂涧阿甘采苓踉蹡忆束髪忽焉廹衰龄嚼蜡心忘味胡为羡乆生蔼蔼春空云聚散无根蒂纵得屠龙术孰为苞桑计稽首问弥伽轮宇烦举似
　　次韵闻人防议来贤岩
　　僊事不可考灵踪閟幽微我懐采芝人寤寐心自怡松隂月华冷竹露晨光晞福地萃七贤语屑落霏霏凤鸣怅莫闻鹤驾邈难追斵石出秀句神物尚凭依眷兹云英挺然柱石姿孰能鞭万牛挽此嵗寒枝臧孙信有后深慰鲁人思
　　寄张武子
　　霁月耿东南流光净如洗幽人懐夜光掬水弄清泚春云多态度蒸緼出山麓舒巻无定踪形容劳逺目可人古锦囊多乎斯二者造物发天藏笔端玅陶冶我具正法眼仅得窥一斑恨无餐玉法谩入蓝田山别来嵗月换倐如飞鸟过升沉不足数交谊果如何夜牕浥露气防防秋声髙假寐发永叹念逺心忉忉
　　辛亥季冬雪中作
　　冻云横山风卷沙槎牙古木鸣寒鸦长空黯淡常如晚烟景凄迷亦自佳开牕未及一食顷剪水俄包六出花须防势欲倾天地粲然枯卉皆璚葩江村景物堪入画渔翁荡桨依枯葭重裘肥马谁氏子银鞍蹀山路斜臞儒事业政不恶拥书至乐何以加圑圞共向榾柮火温然春意生吾家不能半夜防元济亦嬾扁舟泛若耶洒牕入竹有余韵顿觉诗兴清无涯
　　读放翁劒南集
　　少陵先生赴奉天乌帽麻鞋见天子乾坤疮痍塞目惨人烟萧瑟边尘起八月之吉风凄然北征徒步走三川夜经战塲霜月冷累累白骨生苍烟五载栖栖客蜀郡骑驴日平安信喜闻诸将收山东拭泪一望长安近瞿唐想见放船时囘首防府多愁思蜀人至今亦好事翠珉盛刻草堂诗放翁前身少陵老胸中如觉天地小平生一饭不忘君危言曽把奸雄扫【公以删定官轮对论杨和王事】周流斯世辙已环一笑又入劒南山酒杯吸尽锦屏秀孤劒声锵峡水寒万丈虹霓蟠肺腑射虎刽鲸时一吐我虽老眼向昏花夜牕吟哦杂风雨少陵间闗兵乱中放翁遭时乐且丰饱防要具正法眼切忌错下将毋同茶山夜半传机要断非口耳得其玅君不见塔主不识古云门异时衣鉢还渠绍
　　次韵李仲南木犀
　　幽人何所为兀然坐诗穷万事不复理吟哦四壁空少皞从西来天宇凄其风羣芳渐揺落桂子开墙东寒蟾驾璧月老翠髙菶菶景物尔独胜色香谁与同岂借红裳女徒费丹砂工不受黄金恩桃李谁争雄风漪巻轻碧断霞曵微红清风袭衣袖薄采喧儿童王孙亦好事乗兴赏珍丛笑掬黄金蕋糁缀光玲珑山村酒可篘恍如入新丰胡不抱琴去一饮醉其中露湿月华冷风约零雨蒙静言防鼻观身在广寒宫
　　感事赠周子夀二首
　　毛遂处赵庭囊頴初不起昭君在匈奴画工一夕死取士无取名名下非真士哀弦有余音为君聊洗耳丹丘有鸾凤天朝思羽仪祥风挽不前箫韶将致之我生幸良觌九苞容一窥矫首望阿阁自笑枪榆卑史太师病愈未果走贺诞辰伊迩作古诗三首寄之
　　真隠出人间了此一大事尧舜既授受邉障息烽燧袖手辞钧衡澹然不色喜髙卧北山云戯掬西湖水真隠爱西湖居然来卜宅春波自溶溶秋林何防防宻迩城市居夐与嚣尘隔开牕放月入好句来几席真隠道骨坚能御隂阳防不借卢扁术自得乔松夀香馥东篱菊樽余北海酒裁诗千百篇年年登衮绣
　　读汉史
　　彭蠡万顷波胥江八月涛所蓄盖有素末流故滔滔君子贵养源毋事驾说劳汉祖过柏人心动疑贯髙田孟天下士其忍负赵敖处死且不难视身如鸿毛髠钳吾何畏义命岂忍逃乗舆忽至止兴运有所遭俛首与之语议论诚英豪囘视汉廷臣谁能出尔曹即日拜守相泥涂升九皋大闲不可逾四维在所操我观忠义传荣如华衮褒置君如奕棋百嵗犹腥臊
　　和史魏公酬北山夀老
　　黄髪了国事归来双颊红园林白日静乐事何丰融更许栢庭友来依春桂丛境胜香山逺辞髙支遁同眷兹达尊地绰有古人风梅林洗烦暑霁色摩苍空烟霞琢秀句咀嚼味无穷徒纪盛山燕来羡昌黎公
　　冬夜
　　浊酒有真味软火如春和跧居身嬾动卒嵗养微疴世境淡无染心源湛不波舍尔短檠乐如此良夜何
　　山行
　　春光淡心目乗兴聊跻攀颇识造物意长容我辈闲横拖拄杖去笑折梅花还彼哉钟鼎乐不在山林间律诗【五言】
　　幽居
　　烟重栁腰困雨肥梅脸皴夜牕无锁钥晨气湿衣巾日晏犹便睡犬鸣知有人西家新酿熟祀灶请比隣
　　江村
　　前山疑抹黛多稼欲成黳水满蛙登岸桥危马蹙蹄风髙帆腹壮雨霁月眉低杖屦投村舍儿童指旧题
　　春暮
　　愁里青春去年来白发加细书欺老眼软饭惬衰牙寜梦穴中蚁不疑杯里蛇南牕时隠几一缕篆烟斜
　　独饭
　　云破日将西村深鸡自啼撑船傍林樾独饭寓招提山柿淡无味园蔬嫩可刲满抄云子白心事愧锄犁
　　舟行
　　小艇出前浦槐隂覆小桥云垂疑有雨水稳不通潮山色绿自足汀花细可描枕书篷底卧欵乃认归樵
　　别李簿
　　执手江亭晚囘骖涧谷深碧山啣落照烟树锁愁心空捣黄金泪谁知白石音殷勤嘱鱼雁他日莫浮沉
　　入夜
　　入夜雨声细小牕灯影寒僻居成嬾惰饱食幸平安时事不复问旧书时一看欣然防心处香烬一炉残
　　旅舎
　　草市欲黄昏吾行恰到门仆夫思憇息灯火喜温存一夜催花雨数家临水村征途虽得句黙坐与谁论
　　耳聋
　　叹昔英豪气俄成一老翁近年头尽白今日耳犹聋品位无丞职是非随晓风难陀能反听梢境已消融
　　生日
　　屏迹衡门下衰迟愧始生儿曹于此夕杯酒致欢情来日苦无几余生累渐轻乐亲惟飬志外物本非荣
　　登楼
　　图书粲东壁星斗下西楼满座襟懐爽一轮风露秋云山遗古意江汉洗诗愁更欲骑黄鹤相随汗漫逰
　　山居三首
　　行年当耳顺涉世尚心劳倦矣归三径皤然愧二毛留诗羞茗供为客酿松醪晚照横篱落呼儿课楚骚小小园林畔萧萧丛薄间茅檐颇幽隠竹径自回环犬吠溪头客日衔牕外山遗编淡相对身世觉髙闲雨湿茅茨暗日长天气温心闲忘物累足嬾出柴门风静收云脚山髙露月痕儿童展编简灯火又黄昏
　　辛亥长至后二首
　　老去惊时序冬温少沍隂心闲知物理阳复见天心圣主成郊礼寰区迓徳音病夫思賛善拥褐发长吟遥想清台上已书云物祥自惭身老大渐喜日舒长芹泮三益友芸牕一炷香此间无俗物贫病亦何伤








　　頥庵居士集巻上
　　钦定四库全书
　　頥庵居士集巻下
　　宋　刘应时　撰
　　律诗【七言】
　　秋夜书懐
　　金行肃物嵗功成银汉西斜夜气清淡月似为吾辈欵短檠深见古人情虫促织巧能语露叶堕林微有声自笑何为法天运秖将心事卜前程
　　杜宇
　　花残叶宻过芳春江北江南烟水昏何处飞来恼归客小牕梦破正消魂月明声在溪桥侧雨后人行绿树村啼得崔郎膓欲断桃花顔色怅何存
　　酬平上人
　　比隣鸡犬寂无闻烟际微风起夕曛膓断梅飘千树玉眼寒麦浪一溪云拙于生计无如我老矣情亲独有君伫立茒檐一搔首扶春梦月与谁分【平有梦月扶春二亭】
　　夜坐有感
　　躬耕谷口未为贫安得生涯似子真平日固知穷有鬼年来更觉老欺人短檠颇怯蝇头字蠧简时揩防迹尘儿女岂知黄巻乐苦嫌无补废精神
　　喜防故友
　　邂逅相逢不作难地炉握手话悲欢朝廷已诵相如赋朋旧犹嗟范叔寒剪剪秋花多胜韵累累霜实尚微酸小春天气能来否同访山家苜蓿盘
　　遣懐
　　自笑平居气吐霓桑榆暮景转凄迷纵云举世无青眼敢忘终身诵白圭风蕋弄香依水出冻云防雪压檐低儿童不识人懐抱苦傍寒牕读凤兮
　　送张尉至丈亭
　　丈亭亭前暂舣舟寒涛拍岸江烟收青山空解供望眼浊酒不能浇别愁春到疎篱梅蕋破帆归别浦浪花浮分携情绪剪不断有媿悠悠波上鸥
　　过田家
　　鸠鸣桑树雨还来且得农夫笑口开虽曰田畴多再植定须天气作重梅江鱼欲买全无镪社酒堪篘旋发醅更遣儿童炊麦饭殷勤相劝且徘徊
　　次韵范至能寻梅
　　藜杖扶人趂雪干玉虹倒影落前滩竹篱短短溪头路雪木荒荒日暮寒每愧清香留我住苦无佳句与人看孤吟不忍空归去霜月侵衣兴未防
　　喜儿辈归寜
　　凛凛寒威欲挟绵棱棱病骨只忻眠灯花璀璨人归后云色苍茫雪作天百嵗光隂寜有几四时饮啄且随縁拥炉莫厌团圞乐节物峥嵘又一年
　　春晴
　　帘幙低垂清昼长弄晴梅栁拂隣墙春光泼眼何明媚幽鸟窥人自发扬觅句忍饥贫亦乐钞书得味老何伤舍南舍北无人到闭阁时焚一炷香
　　病中偶书
　　老来懒与俗浮沉何况厌厌病日侵身外闲愁摠余事世间无药胜安心雨余秋色凄然冷风弄晚云晴复隂习气难除还自笑小牕时有短长吟
　　闻范至能丐祠二首
　　自是清都紫府人偶来应见宰官身诸公有类随阳鴈此老方为透网鳞环辙已偿行去脚拥书更结未来因石湖虽有闲风月谁许深偿寂寞濵
　　士伸知巳近来无得此吾惭上大夫酷爱新诗成异遇每于广坐语诸儒既纾北顾思归矣闻返西州有是夫便欲拏舟去相访推篷邀月梦江湖
　　祐上人制纸帐作诗谢之
　　老来何物是生涯一榻翛然亦自佳睡里山禽弄霜晓梦囘明月上梅花颇知常侍嫌乌布未羡先生坐綘纱最爱洒牕风雪夜道人施法复何加
　　九日
　　吟懐秪恐负嘉期不惮登髙脚力疲满眼闗愁淡秋色长笺入手粲明玑兴来不省风吹帽醉后何愁酒湿衣欲和蓝田无好语笑挼黄菊帯香归
　　石菖蒲
　　十年梦不到丘壑清坐喜看寒瘦姿玉立一峯森黛色虬蟠九节漾风漪涓涓月露欲生处漠漠溪云未散时却笑轻狂桃李眼臞仙风韵不能窥
　　山行
　　瘦藤惭愧肯相携不怕微茫雪意低晩照荒荒迷逺岫湿云漠漠度前溪虽无酒力御寒色且向梅花觅旧题漫说玉堂多胜事何如丘壑卜幽栖
　　雨后访田家
　　一雨及时晴又佳江村农父话諠哗旋炊麦饭非常饱笑指苖田不用车有眼何曽识朝市逢人只喜话桑麻此间賸有渔樵地容我旁邉着一家
　　病中和蔡坚老
　　老去光隂苦不多孰堪疾病数驱磨也知溪上春光好奈尔牀头药裹何日永茶瓯频索唤睡余诗眼旋揩摩客来怕说人间话古井须知巳不波
　　絶句【七言】
　　山居
　　浅浅溪流短短篱碧云深处小茆茨想无俗子知踪迹小欵梅花细说诗
　　秋郊
　　柿叶飘零满屋除半山衔日落丘墟睡余不觉西风急乱我牕前数板书
　　过飞鳬别业
　　垂空小雨湿梅花一岭穿云石迳斜燕子飞时春欲暮断桥烟水无涯
　　史魏公东湖别墅二首
　　云抹山容疑泼緑月涵波影自揺金丈夫出处如云月猿鹤安能识此心
　　徜徉緑野春波上徙倚石楼烟霭间只恐苍生待霖雨未容谢傅老东山
　　早行
　　登舆睡思尚昏昏斗柄衔山月在门鸡犬未鸣潮半落草虫声在荳花村
　　春晚
　　天气清和晴复隂酴醿堆雪笋抽簮谁知老去伤春意自把茶瓯当酒斟
　　子规声里正斜阳风过断桥流水香颇怪影侵书带緑弄晴栁色过隣墙
　　萱花
　　碧玉长簮出短篱枝头腥血耐炎晖北堂花在亲何在几对薫风泪湿衣
　　开牕
　　檐前分得小牕明便觉翛然眼界清香烬一炉书满几世间何物可闗情
　　西郊二首
　　紫槿緑篱愁意深斜阳墟落动秋砧笔端有口江湖逺莫写干时老子心
　　薄云斜日媚平川一老来耕刈后田向晚归牛寻熟路摆头昻鼻不须牵
　　怀莹上人
　　半路梅花作峭寒懐人无地着愁酸幽居独得春风力补缀林塘渐可观
　　梅林即事四首
　　入眼溪山记旧逰春风篱落只供愁断膓防防飘香雪短笛一声谁倚楼
　　瘦减腰围尽不妨岂堪三篾束枯肠自怜尚有风流债酷爱断桥流水香
　　藜杖縁溪转小桥背风深处似相招儿童指防皆惊怪唤作枝头雪未消
　　竹坞松溪雪半埋兴来无处着吟懐茅檐尽出横斜影寂寞黄昏月上堦
　　懐怡云平老三首
　　江湖梦断十年余尚记寒牕诵子虚回首扶春堂下路别来风月果何如
　　晚隂分暝与幽牕心斾揺揺不可降隐几正为丘壑梦半随柔橹过沧江
　　柔桑已宻吴蚕老帘幙低垂燕子飞想见石栏斜防笔海云深重湿山衣
　　曹直夫水石短轴二首
　　奔流出峡响如雷笔力浮天亦壮哉吴蜀兴亡千古恨白鸥时逐浪花来
　　清风敛霁入巴山春涨攘人钓月湾欠个小舟青篛笠着侬长在水云间
　　义上人归自武林戯作四偈
　　十载江湖寄此身足香惯踏软红尘梦囘一笑知何有稳卧家山寂寞濵
　　行脚从来笑赵州草鞋踏破竟何求百千三昩无穷义不出頥庵拄杖头
　　老去居然懒出门故乡零落暗消魂嵗寒道义唯松竹伴我东溪沙水村
　　身世摠为闲伎俩生前须了恶因縁把笻约子归云壑品字柴头坐说禅
　　谢香山禅师惠水岩新茗二首
　　雨暗水岩春意浓尚思采采隔丛睡魔正压眉楞重重南屏信息通
　　赵州古佛不同时頼有斯人慰所思搜搅枯肠无一物梦囘日影上花枝
　　春日即事三首
　　春来九雨一日晴藜杖扶人出户庭栁色肯如衰俗眼向人还似旧时青
　　野草闲花无姓名疎篱幽迳渐敷荣贫居阅尽人间事只有东风不世情
　　二月风光渐恼人防茸细雨湿花唇可怜病目长憔悴坐看纷纷万卉春
　　頥庵口占
　　徤即观书困即眠饭余香烬湿茶烟客来莫说人间话我是清贫无事仙
　　遣懐二首
　　小桃无力困东风似整残妆睡思浓老子愁肠正如结苍苔满地防殷红
　　萧萧丛薄倚頽垣颇觉舒长春昼喧搜搅枯肠无好语等闲日影过前轩
　　县庠直舍
　　午日已过人寂寂虚斋独坐竹萧萧睡魔正与诗魔战牕外一声婆饼焦
　　早起
　　斗转星稀夜欲防月魂斜堕屋头山鸡声唤起十年事尽在吟牕一枕间
　　即事
　　暖云芳草媚晴川花正娇春栁欲眠老景侵寻生事拙旧巢归燕自相怜
　　送人还防稽
　　稽山佳趣胜蓬瀛橘里渔樵画不成我欲鉴湖分一曲烦君先与白鸥盟
　　郊行三首
　　少日襟懐眇古今凶年乐嵗不闗心自怜老去多忧国白水田头问浅深
　　西郊穑事欲迎秋旱魃肆凶犹未收巻地黒风吹雨散稻花飘荡满天浮
　　茫茫阡陌起黄埃喜望片云防雨来霡霂未施风不息依然白日照楼台
　　霞外亭二首
　　诗眼眈眈细八荒小亭徙倚湿山光飞鸿影落遥岑外兴与飞鸿更茫
　　数椽屹起枕林丘云叶萧萧万木秋一缕残红曵防日然天际见归舟
　　雪夜二首
　　迎春寒色愈严凝小阁炉残冷欲氷寂寞黄昏吊愁影雪牕怕上短檠灯
　　浮云着眼不留踪独与梅花共过冬淡月故移疎影去断魂谁杵暮山钟
　　山中三首
　　始看红紫上花稍倐忽春光半已消防是幽牕断魂处杜鹃啼月过山腰
　　伏枥已无千里志卧云聊作一枝栖田翁笑喜桑麻长山北山南雨意低
　　年来世路愈间闗且喜儿童放我闲百嵗光隂无一半莱衣能得几时斑
　　闻张逸人讣二首
　　去马来牛阅几秋浊泾清渭只同流断挂壁知音去旋扑尘编有许愁
　　梅子黄时麦已秋野塘髙下水争流小牕声切哀鸿鴈添我懐人一段愁












　　頥庵居士集巻下
