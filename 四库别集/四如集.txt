　　钦定四库全书　　　　　集部四
　　四如集　　　　　　　　别集类三【宋】
　　提要
　　【臣】等谨案四如集五巻宋黄仲元撰仲元字善甫号四如居士后改名渊字天叟莆阳人咸淳辛未进士官国子监簿宋亡隠居不仕宋濓序其集称仲元门人詹清子类次六经四书讲义为六巻仲元子梓又分记序墓铭字训为五巻其曾孙至又裒其遗文为十巻而请濓序之今此集止文四巻附录一巻盖即梓所辑之本至其所续辑之十巻则世巳失传濓序特后人于濓文集中摘出录入者耳集内各文俱有注释疑即梓所加又有咸淳甲戌余谦一至治三年傅定保诸序所作梦笔记一篇亦附在集末仲元宗洛闽之学议论多近醇正其文章以简质为主不事驰骋虽乏雄伟气象而骨力苍劲尚见真朴之遗在宋末诸儒中固犹为笃实者也乾隆四十二年八月防校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　四如集原序
　　濂成童时即读四如先生诸经説见立论精防凿凿过人逺甚未尝不慕艳之稍长厯求先生之事迹然后知其渊源之所自而凝道之有方也盖先生居莆阳唐御史滔之十二代孙世为儒家其父绩师事山潘公柄复斋陈公宓二公实考亭朱子勉斋黄公之髙弟子也先生夙承父训年十二试举子业郷校多占前列后二十九年始擢咸淳辛未进士第调监瑞安府比较务未上名公钜卿争聘之为讲师而丞相江公万里挽之尤力声誉翕然动于一时徳祐乙亥冬始之官与签枢陆公秀夫遇陆公一见极器之明年丙子杭都巳陷国事不可为陆公趣先生至行都充益王府撰述官兼处置使司干办公事改刑工部架阁以通直郎陞武学谕遂转朝奉郎国子监簿兼福建路招捕使司都叅议官先生皆辞不就宋旣改物归隐重山密林不与世接四方有受学者先生为敷绎濂洛闗闽之説而开导之其为文辞务以理胜不暇如他文士驰骋葩藻以为工而当时求者纷如也门人武夷詹清子类次六经四书讲义为六巻刋之先生之子元汀州路总管府知事梓又分记序墓铭字训之属为五巻而刋之先生年八十二而终遗文流落于荐绅者尚多其曾孙郷贡进士至又裒聚为十巻将刻诸梓介楚王府伴读陈子晟徴濂为叙以传濂闻濂洛中防考亭未兴艾轩林公光朝独倡道莆阳从者如归市红泉东井之学乃闻于天下网山林公亦之实绍艾轩之传网山之后乐轩陈公藻又起而继之乐轩家长乐网山居福清咸来讲学东井而风声所被气泽所薫人皆有邹鲁之行及乎山复斋之起推阐考亭经训东西角立化行而教敷文质尤彬彬可观先生产于艾轩之郷耳目之所濡染固巳先立乎其大者复因父师之教矻矻穷年遂探考亭之正绪则其所着皆六经之防防所宣皆天地之秘藏有未涯涘者奈何道未及行而宋祚巳移识者不能不为之惜先生之所蕴与不可传者固巳随物俱化若并其遗文同就泯灭不亦重可惜哉先生之子若孙孜孜以传世为务可谓不死者矣濂年耄而昏避求文者若避讐敌甚不得巳多令学子代之今以童年慕艳之乆勉循至等所请而躬叙之如此然先生之集自能行世亦不借区区之文而后传也先生黄氏讳仲元字善甫又改名渊字天叟号韵郷老人云









　　钦定四库全书
　　四如集巻一　　　　　　宋　黄仲元　撰夣笔记
　　丙戌岁夏五八日午漏三刻后学黄天叟渊课儿讲易罢坐而假寐夣一神人坐于龛【龛音堪】谛视之吾夫子燕居像也亟再拜稽首子曰女来前吾授女笔二渊敬受又拜子曰勿拜退懐其一窥其一围径三寸许渍墨浓甚袖而请业于夫子偶角丱来覔句【丱音贯】遂觉惊喜相半廼自占曰笔者述也述事而书之者也其斯文之祥乎吾夫子笔绝于获麟今一千八百年矣当时阙里弟子贤哲七十七人此笔奚不授孟子车【轲字】而后五季而上岂无大儒此笔奚不夣夫子尝谓文王既没文不在兹乎必如吾夫子而后以斯文为已任夣者夫人所有而圣人之夣与夫人不同吾夫子旧尝夣见周公于斯文闻而知之乎哉必如吾夫子而后精神心术与周公胥契于寤寐之间渊于斯文未闻万分一世古人今思执笔从二孺子后不可得安敢歩趋吾夫子虽然吾夫子所以授笔于渊者何春秋感麟而作作起于获麟则笔止于所起春秋经也续之僣或书帝正月或书阳正月皆叛经者然获麟以后之史犹可得修乎汉司马子长史记始黄帝终麟止而十二国世表起成周共和庚申以上传疑矣班孟坚专志西汉史而秦伯莽盗世经防寓书法廼以更始帝着纪宜削迁固而下无讥焉唐陈伯玉自汉武迄唐为后史记未及竟亦不传宋邵尧夫皇极经世书上稽唐尧受命甲辰为编年谱黜吕娥姁进孺子婴以土后魏附梁以宇文周附陈夫岂无见而书少帝恒山王书曹魏接献帝或者疑焉张敬夫经世纪年夏少康出处复国甚悉所假立惠帝子不得纪元闗渉世运稍大而最可议者山阳公尚存即絶汉而予蜀司马君实先约战国至秦二世如左氏体名为通志后作通鉴刘道原之力居多而是非予夺一出光手秦以前或即通志也举要厯稽古録歴年图俱助此书之不及其曾孙伋经纬离析图又惟与两汉西晋隋唐以一统然一统与正统异一统而正者若唐虞夏商周其次汉唐与宋若西晋若隋虽一而未正朱元晦纲目于始皇二十六年大书而不分注意谓前亡后系朝觐皆归即为正统当送一难左氏传终鲁悼之四年实周贞定王之五年也繇贞定王戊寅距威烈王丁丑六十载间于史阙如此大欠事吕伯恭以鲁史左氏国策史记说苑诸书修之曰大事记上接西狩下止征和【汉武】系楚义帝系髙后一失一得识者自识然于周鲁七国事迹疎畧此史之所以不可不修继周者百世可知或者吾夫子授笔之意其在兹乎虽然史未易修也乾坤未毁老身长在无忧衣食乱其心此夣决不负负独念家无屋壁之藏世多遗轶之书【轶与逸同】畜眼未见下笔恐未精妙惟吾夫子隂隲之俾昌斯文又昌我后之人渊遂次前语为夣笔记
　　渊旧读一书记夫子作孝经时簮笔拜北辰老忘所出何休序公羊传曰孔子有云吾志在春秋行在孝经此二经者夫子二笔与孝经当时授之子舆而春秋笔削子夏不能賛一辞朱元晦谓孝经曾氏门人所记若以为夫子自着可笑之尤吾乡郑渔仲又疑夫子所取鲁史之笔适至获麟时欲修之而未及修然非与后乎此复夣夫子记问此事记成之明日渊敬防
　　族祠思敬堂记
　　堂以祠名即古家庙或曰影堂东里族黄氏春秋享祀岁节序拜之所也堂以思敬名何祭之所思主乎敬也所以有斯堂者何堂即族伯通守府君讳时之旧防事某与弟仲固日新直公【即仲稼公】侄现祖与权【朱公】得之不欲分而有之愿移为堂而祠吾族祖所自出御史公讳滔以下若而人评事公讳陟以下大宗小宗继别继祢若而人【古者诸侯适子之弟为别子别子长子继别为大宗百世不迁别子之次子以其长子继巳谓之继祢为小宗五世则迁大宗一小宗四继髙祖继曾祖继祖继祢】上治旁治下治序以昭穆凡十三代【上治祖祢尊尊也下治子孙亲亲也旁治昆弟合族以食序以昭穆别之以礼义人道竭矣】亦曰天之生物一本也子孙孙子亲亲故尊祖尊祖故敬宗敬宗故收族不则何以奠世系聨族属接文献而相与维持礼法于永年哉虽然不敬恶乎可敬所以致爱也所以致慤也【致爱极其爱亲之心致慤极其敬亲之心】而所以致爱致慤者又存乎心惟有怵惕凄怆【怵惕惊动貎凄怆悲伤貎】之心【春有怵惕之心秋有凄怆之心】故祭之前期思其居处笑语思其所乐所嗜【居处笑语乐嗜往而不反非有实也岂形体所能交思之所至足以通之矣】以已之精明而与慌惚交然后祭之质明【质明而始行事】其立敬以诎其进敬以愉其荐敬以欲【身诎而为之变色愉而致其亲心欲而冀其享已彻而退色不絶于面则慎终如始矣】彻退敬齐之色陶陶遂遂【陶陶思亲心存乎内遂遂思亲心达乎外】夫如是则所思者敬而各敬尔思也若悠悠而来不蠲不享祭毕馂余泛泛而去此岂足以称斯堂之名之义仲元窃念花树韦家宗法畜眼所未及见【族人逺来为防族虽无事亦月为之韦家宗防法也】老苏族谱一引弟侄云仍读之油然而生孝弟【苏氏族谱谱苏氏族独所自出得详与尊谱明允作也】拜于斯飨于斯思之无射敬之无射先祖是听介尔景福岂不休哉或曰新斯堂也费焉须曰节缩祭田之嬴勾稽山林之入弟侄亲表间佽【音次】助焉或防乎防具刻牲碑此不书后来者墙屋之或当修噐具之或当庀【音譬】吾宗有显融者良奥者修之庀之犹今之年庶俾勿壊书之又不一书书已系之诗曰
　　猗欤吾族余四百禩人世趋新宗法不坠聿升斯堂耋穉雅雅孝孙虔祝神保致嘏数世之后毋自封畛演迤扶将勿替有引
　　学稼轩记
　　癸未六月哉生魄天叟记学稼轩何以记记为傅君德阳作也德阳者何心田翁景周之子也不名而字之何前进士也以学稼名轩何稼农事士学之志常业也昔之民无不农之士后之民皆不士之农故九井废四民分农之子常为农士之子常为士农农而已冀缺擕俪【冀邑名缺人名却其姓也】沮溺结耦虽农不农问稼于士哆然而对【哆音咤大口貎】吾食旧德非服先畴士士而已此格物之学所以不明也农夫以百亩不易为忧君子以一物不知为羞不必种粟而后食也神农二十篇宰氏十七篇亦不必谈与不必耒耜吾家操也丈夫二犂童五尺一犂亦不必问与稼者稼也有生之义稼之地某宜一易某宜再易某宜三种某宜五种【中地一易休一岁乃复种下地再易休二岁乃复种不易美地】稼之名某种当早某种当晚某熟最先某熟最后稼之噐曷为钱鏄曷为苃曷为枪刈曷为椎铚【钱镈田噐诗痔乃钱镈镈音博苃音拨椎木棒铚获禾短鎌】稼之政曷用人耦曷用牛耦【此二句言耕】曷用貆麋曷用羊豕【貆音桓貉子此二句言粪】止水以何写水以何【周礼稻人掌稼下地以防止水以浍写水坊堤也】先雨何待时雨何挟【先雨耘耨以待时雨时雨既至挟其枪刈耨镈以从事田野出管子周礼云听师田以简稽注云简阅也稽计也】又当稼事所当简稽也有为国卿者于苖曰少也眴眴乎【眴音绚目动】何其孺子壮也庄庄乎何其士成也由由乎何其君子有为王子者于田曰深耕穊种【穊音槩】立苖欲疏非其种者鉏而去之【此汉朱虚侯酒令之词】士何事曷不尚论古之人于耜纳禾【三之日于耜十月纳禾稼其始播百谷皆豳风诗】始播百谷与豳父老为周旋人卒焉起焉作劳无一日休【句】斾斾穟穟幪幪唪唪【音捧】模写稷躬稼时物物景状后老师耆儒涂易一字不得二诗者非周公决不能作此等趣味千载下何人独解平畴交逺风良苖亦懐新领此惟一元亮冬菁饭之半牛力晩来新识此惟一子美东臯下潠官张杜曲【此四地稼所也】或视获或补畦﨑岖徃来奚空自苦亦曰士而未仕则耕仕巳又耕常也今章逢者以首苎蒲身袯襫为耻【苎蒲草笠袯襫蓑衣管子云首载苎蒲身服袯襫此之为农】山林者以载嫔息服疆亩为名【嫔妇也出嫔于虞息子也有贱息弱息】不倡书中有粟之髙谈【书中自有千钟粟真宗劝学歌】则出豆落为萁之怨语【种一顷豆落而为萁汉杨恽失位怨望诗】回视陶杜孰真孰伪徳阳仕而巳者也俯不耻细民之贱前不慕退士之名有溪可榜【进船也音谤】有田可饘既耕且种还读我书如读山海经时在家早起忧国愿丰又如咏吾宗孙子时信居宠之虚荣不如为农之可乐虽然井饮田食出作入息农曰稼士曰学百亩五亩以事父兄农曰稼士曰学耕野皆尧舜之道农桑即王道之始百姓日用由之而不知仁者见之谓之仁智者见之谓之智陶杜可谓知稼穑之兴语学未到周公地位古今无两周公德阳愿学者何年年秔熟约叟重客往来阡陌寻浣花【子美】溪酌彭泽【陶令】酒相与歌风雅于碑山之南使田更【夫也】野叟击壤羣和曰吾侪小人亦学稼者而有此乐乎不也岂不为山中清话叟为何黄姓渊名自号韵乡老居士
　　半山精舎记
　　癸酉岁莆邑昉起学宫博士张君肖季实来丙子冬学宫成时枢相宣阃如心陈公以博士名闻于朝已改舎入宫矣居无何莆更兵燬余馆外弟宇下距环泉【环泉地名】尺有咫后三年庚辰春博士寓环泉之南过存相劳苦夜阑语软时或酬倡余贫到骨博士父子不相聊少日蹙頞相告吾违父母国有年昔昔舄吟【昔夜也越人庄舄仕楚而病思吟则越声列子云精神荒散昔昔梦为国君】秋半戒途无以实槖小人有阖庐曰半山精舎愿征子文辉润卷枢余冁【音展】曰子谓吾文其与可竹【文同字与可善画竹四方求者足相踵】廷珪墨【李廷珪墨能削木坠水经月不壊】与迂何甚后五月又相促廹予廼更端而问曷名乎半山博士曰昔王文公筑第白下门外为道之中后舍报寜人以半山名寺【文公子雱死公坐钟山恍惚见雱荷枷杻如重囚遂施所居半山园宅为寺以荐福】黄太史遂称公为半山老人吾精舎在莒溪山半因用其名名之非慕此老也然则孰名之曰杜公康侯名之且大书然则靣势何乡曰一水防田将緑绕两山排闼送青来然则经营何始断手何年【断手字晋魏以来之语凡营造了当言断手者矣杜工部题江外草堂诗云经营上元始断手寳应年】曰先君子庀【具也】徒于甲午落祭于乙未岁丙午漂于水唯栋扁坋污泥淤中濯溉如新殆若隂相遗我后人又四月巳酉六月诛茅编竹苟完一区吾精舎虽不加辟成先志也然则精舎之名昉于何时曰汉仲承【刘仲承也明五经隠居立精舎讲教数百人辟并不就】文有【檀敷也家贫而志清举孝廉不就立精舎教授逺方至者常数百人】子良【包咸也习鲁诗论语住东海立讲舎教授】诸儒以之讲授【句絶】蜀元直【徐庶也庶少好侠后感激折节学问诣精舎听习经业义理精熟】以之听习【句絶】魏谯东【魏曹操也读书精舎】宋石壁【谢灵运也石壁灵运精舎有诗云出谷日尚早入舟旸已防武帝立精舎于内殿引沙门居之】以之读书【句絶】逮晋武帝奉佛引沙门内殿名义胥失之【句】吾精舎书室也非缁庐也【缁庐僧寺也出唐李庾西都赋】有田可耕有池可鱼莆虽信美然非吾土擕书归隠不失故吾则走也幸余蹴然曰莒山之半甲午以前樵夫野老之所同有甲午以后岩处竒士之所独擅端平距淳祐甲午防何时而此舎巳荒田野草丙午距巳酉又防何时而荒田野草又为幽人之庐巳酉距庚辰又防何时间闗濡滞在天一握【一握小貎孤云两角山名在天一握】安知伊威不在室蟏蛸不在户也【伊威防妇也蟏蛸小蜘蛛也户无人则有之】博士于癸卯壬子两随计吏俱试奉常屈戊辰叨恩仅授县师家食六载方告戌期何分寸之难跻攀宦莆终更【终更今考满也段防宗终更而还】遄脱选调宠晋两阶又何朝适而昔【夜也】至突未黔事乃大谬不然盎无储米嚢悭一钱栖栖万状又何头方命薄举翮触四隅使瞽者揣听又未知博士相法当何如隂阳储与千变万紾曷为从类曷为居方索之不得求之招揺之下然昔人观园囿之兴废知洛阳之盛衰【李文叔书洛阳名园记】博士行归故都视城郭而犹如故苍生而各环堵岂惟为平泉【李德裕平泉庄周回十里】一树一石喜过比隣访故旧或各隔异方或无家可问晨烟夕露莽苍防没使人意象惘然甫也草堂【杜子美草堂在成都城外】亦无顔色岂有感也夫然予闻管仲父曰定心在中耳目聪明四支坚固可以为精舎博士春秋髙精力完无一防老人衰惫气夀犹方将未巳不知返子之舍种采蕨穿花借草尚忆吾天叟否【秦东陵侯邵平秦破种长安城东张翰曰吾采南山蕨饮三江水足矣】天叟名渊姓黄自号韵乡博士樵之挐川人名靖夫李出也为处士梦庚叔建后【句】可谓能为之子矣因记而授之归且与莒山结縁庶他日不作生客【子由作栖贤堂记云仆为书之且欲与庐山结縁他日入山不作生客】
　　药房记
　　房书室也命以药何【药白芷也淮南子秋药披风】喻芳防也正则【屈原名见离骚】九歌谓芷为药芷楚草也一名白茝一名泽芬蜀与楚接壤而蜀产尤多然草之芳洁者何限而独取于药者又喻检束约敇之义此公所以药命房也公意若曰天地间阳为君子隂为小人君子者礼义束其心廉耻敕其躬故明光俊伟正大洞达烺烺炳炳如青天白日磊磊落落如髙山大川师师仪仪如瑞麟祥鳯严【光】李【泌】辈抱道懐德无营当世使人油油翼翼歆慕不已千载下芬犹未沫与小人肆而无忌惮顽而无羞恶溺深壊速然后泄泄沓沓甚虺蝪蜩螗之幽隂【虺蝎毒恶蜩螗声恶】幡幡【音畨轻也】捷捷贪槿花石灰之荣利子云允南伯玉诸人【谷永亦字子云谯周字允南说后主降魏陈子昻字伯玉上周授命颂以媚悦武后】粪壤同腐识者为之喙唾胷呕矣【犹喙之吐唾胷之呕逆也】人之为人而不别芳臭不辩清浊可与不【音否】也以公之识趣如此则公之律身可知巳公孝友如密【李密】信义如忳【王忳】诚直如辅【孔道辅】非但以政事文学表表自见于世者襟懐光霁无一防宿生荤酒而又沃以经传芳润故处乐如处约人不得以是颠倒之乾坤回互岷峨怆凄浮家江南澼絖之封【庄子曰宋人洴澼絖善为不龟手之药者客买其方百金以説呉王大败越兵呉裂地而封之】支离之粟【庄子曰支离之卒受三钟之粟犹得全其天年】苟活其孥而公嚼蒚【音力】麻飡苻蓠不改度也【蒚麻苻蓠芷之别名应药字】天外飞鸿偶留方壶【方壶莆为八壶之方也】回首白云浩然谢事昔人以官满譬热行得清凉舘况脱冠佩访林泉顾平生无一可恨者岂不菲菲兮其弥章龟鹤翁史祐陵目为八叶【龟鹤翁史祐陵皆蜀人】公亲擢乙科见可翁史坡老以师事之蜀非无贤士大夫要非其极也公以学斋之嫡超诣诸老之右万巻绕坐不知年数于其将行赋长短句一笻双履吃了离支归去【离支即荔支司马相如上林赋云答还离支白居易荔支图序曰若离本支一日而色变二日而香变三日而味变四五日外色香味主尽去矣记之言本于此】然而离支不如药也离支三日则色香味俱变芷未尝变而不芳也仆敛衽清芬有年矣因记药房以为公别公采馨香以遗所思否公名某少中大夫前兴化路总管仆则莆四如居士黄渊也年月日大德阏逢【甲也】执徐【辰也】岁白露节旦
　　居安堂记
　　居安者吾友居之所居之堂之名也居之铁庵先生之世也承先绪如捧盈视浮荣不满睫宜狐黄而緼袍败絮宜膏粱而脱粟寒葅以是为居安乎居之曰贵者仞轩冕为素有不知包周身之防吾就吾闲居庶乎安富者谓金玉可长守不知非无贿之患吾散吾积居庶乎安世故忧患来如疾风甚雨在彼者常漂揺在我者常静以俟其定时乎擕琴觞问松菊燕喜夀母乐尔妻孥此一安也时乎驾长舸并惊澜与渔争隈延縁苇间此又一安也时乎巾履徜徉对弥明聨句【进士陈师服校书郎侯喜与衡山道士轩辕弥明指鑪中石鼎聨句】采松煑瀑解腰共饭此又一安也时乎蒲团曲几共逺公入社【逺师结莲社修净招渊明明曰许饮即往逺许之遂造焉勉令入社陶攅眉而去】青山白云开遮自在此又一安也万事随縁是安乐法客共曰然虽若此险易之相寻也聚散之无定也幽赏之未能遂其极也心思之不可囿而滞也尚有大方之家数仞之墙长髙深广平濶无阂【音碍】藏修【时教时必有正业】息游【息逰时必冇居学】惟意所适是中固非坐驰所能止止【不止于当不防于极此为以应坐之日而驰骛不息谓之坐驰止止集也】亦岂视为蘧庐者所能托宿【蘧庐犹传舎止可一宿而不可久处】肯堂肯构嗣前人功出门入见大賔入虚如有人敬常胜怠志常帅气我常为主物常为客则安居也广宅也余敢以是为居之勉易曰君子所居而安者易之序也孟子曰君子深造之以道欲其自得之也自得之则居之安君子一也由易而进孟子之天居之安者浑然之本所居而安者粲然之用由孟子而进易之地居之安者至之之事所居而安者终之之事非所居而安奚居之安惟居之安故所居而安富贵行乎富贵贫贱行乎贫贱患难行乎患难斯谓居易以俟命为子止孝为臣主忠然后东西南北不择地而安予敢以是为居之勉虽若此相与居由乎诗书之府安处乎道德之奥岂可无孟献子之友哉孟献子有友五人皆无孟献子之家者也必得无献子之家者而与之友则仁者助守义者助行智者助谋勇者助决使闲居不为不善宴安不懐耽毒又使贤子弟日见所未见闻所未闻来者弗纳于邪庻防称斯堂之名之义余敢以是为居之勉虽若此时运之盛巳隔天外文献之遗犹在眼边于斯时也四月维夏六月徂暑秋日凄凄冬日烈烈升斯堂也思昔之遗我以安者今如之何燕燕居息勿替引之也其为感咏深矣何如居之曰愿识斯语以俟他日居之名广翁予则四如居士黄善甫年月日则巳卯丁丑
　　小孤山记
　　天叟知命之年外兄孤山处士记余韵乡授使者曰为我语天叟以孤山记见还诺之宿明年夏五孤山又自以记来风月花鸟松篁泉石一一在眼擕孙课诗对客论文二三社翁乞火煑茗如畵入图想吾孤山杖屦相羊【徜徉】其间岂复更知有尘事抑前此日舒风薰居虽寻常之室食虽苟简之田【老子曰食于苟简之田苟简易养也注云且从其间故易养】古梅横前老栢树后云谷春亭或钓或弋或琴或歌或同鸡豚【韩愈云愿为同社人鸡豚宴春秋】或持杯螯【车螯海蛤毕卓云左手持蟹螯右手持酒杯】睥睨天壤评裁古今籍有问予何事栖碧山笑而不答心自闲【二句李白诗】吾孤山不失为幽人之贞龙蛇起陆天地反覆贵岂不仁视汝蓬蒿局髙脊厚犹恐镇厌【音压】溅泪惊心何可赏识孤云纵海都无定出个青山入个山吾孤山虽有此不乐也今水云黒白霜树青红【此和靖孤山景物之嘉】吾孤山之景物犹前也吟中看山睡起引鹤【孤山闲静之趣】吾孤山之闲静犹前也疎影横斜暗香浮动【孤山咏梅之清淡也】吾孤山之清淡犹前也非秦甲子有晋春秋【孤山著述之语】吾孤山之文之学又犹前也山叟寄药野僧留诗【孤山约客之诗】吾孤山之友之客又犹前也所居无古杭西湖之胜吾孤山独甘陈【旧也】槁【枯也】之味其世非景徳【真宗】天圣【仁宗】之旧吾孤山独成啸傲之趣【和靖当景德天圣季孤山古杭西湖间有林处士墓在阙　　文炳防女殇祔墓在处士东】于此可以言有道矣和靖千载人后来者未能或之双吾孤山与之并行清亦清乎哉高亦高乎哉虽然前孤山易后孤山难心事数茎白发生涯一片青山【二句林和靖诗】焉知此乐不自苦中间来乎俗人不知吾孤山者叟知吾孤山者造庐有约当分孤山一半【张乖崖见陈希夷请分华山一半】对兄剧谈且以记往记到童子放鹤【林逋常泛西湖有客至逋所童子延客坐开笼纵鹤良久逋掉小船归】俟孤山归刻之石上曰黄渊作
　　一粟窝记
　　大化起伏隂阳错置【此二句冐下分二股】人民草木澌凘泯泯而农不废【一股】天下学士逃难解散而书不废【一股】隘巷平林稷独成人千载下为田家师【此叚应农不废意】始皇斧六国肉老伏生窦氏抱遗经倚岩穴【秦焚书至汉文求书时惟济南伏生老不能行口授晁错二十八篇又河内女子得泰誓一篇献之山堂】汉一再传犹活【此叚应书不废意】廼知人生定分不应饿死沟壑死兵革者天与人俱不能杀而忧患风雨穷通寒暑正农者之时也【此总约上二意而末归之农以农兼书言也】进士方君芳年华月坎【音览】于时屋隘如囷书富如京磨丹渍墨日田其间暇日语余秦菁曰种一粟而千万之粟滋吾以命吾书窝庻生意兮方将四如居士幸印可居士曰一粒之粟道何从来生于寅壮于午老于戌其蓄而弱也欲相与俱其熟也欲相与扶坚好頴栗然后刈之盈手舂揄簸蹂然后米而藏之可易易得乎【此应首叚言农】圣而少壮老坚如仲尼十有五至于七十犹非一朝一夕之故夫人焉可须防不学【此应首叚言书】深耕熟耰穰穰在秋寒之落矣然而有稷有黍有稻有秬农视其获先视其播【此言农】人莫不读书六经欤五谷也诸子百家欤稊稗也【此言书末专言读书】世有一辈人漫不省立身行巳大丈夫事日出小技骄穉朋侪文章沧海一粟尔焉能名世【此非读书者】又有一辈人好利恶衰厌苦逐乐色色堕无名种子中虚名浮利世界一粟耳何足介意皆非读书者【此亦非读书者故结曰皆非读书者】吾家山谷尝云吾辈但勿令书种断绝若夫成功则天居士试着转语看下何种【百丈和尚作一颂颂此三转语又云请和尚代一转语】某曰此真一粟窝记大岁巳卯土正月丙寅火十六甲子金书于种读所
　　刘氏厚堂记
　　刘氏厚堂成有年矣岁壬午吉月之阳朔吾友有实始来谒记韵乡老人黄渊曰古文厚为垕字从土宇宙间最厚者莫如土故居中宫而生百昌古尚书説吕氏春秋以土为心心官天地府万物故厚前千载巳往后千载未来人所传者心耳世之论人子孙尝推本其父祖曰世德之积也书泽之深也【説厚字以世德之积书泽之深作骨下以传人敷演二意此一篇大防】余谓父祖之有子孙不过传身子孙之肖父祖斯谓传人传身者一气而属同体而夀传人则心之广大实似之父祖犹夏屋有传人则后弗弃基父祖犹乔木有传人则枝叶类本根忠信孝悌皆为世德后之人亦必行忠言信入孝出弟以培其厚否则陵矣仁义礼乐皆为书泽后之人亦必率仁由义立礼成乐以养其厚否则不肖矣虽然传人难事也伊之后一陟吕之后一伋曾之后惟参与西孟之后惟轲上而世德之厚莫厚于周公其从来非一朝一夕伯禽君陈于书僖公于诗差强人意大而书泽之厚莫厚于孔圣庙食防二千年鲤也诗礼伋也中庸次则安国也頴逹也传疏间代乃始一见俗日下无西周之文献道日丧无洙泗之渊源传人抑又难难建庆隆贵时万石君尚无恙未再传而孝谨衰【庆为相时子孙为小吏至二千石者十三人庆死后稍以罪去孝谨衰矣】太丘声誉如雷公慙卿卿慙长【实子纪为大鸿胪纪子羣为魏司空天下以为公慙云云】位益髙名益下德渥于前而薄于后也韦孟至贤一经始振邹鲁少子为相殊又不及廼翁【韦孟作诗讽谏楚王戊自孟五世至贤贤号邹鲁大儒后为丞相致仕少子成歴位至丞相守正持重不及贤】河汾家世畤传中説勃名文章成就堇堇【音谨】耳耳学于昔者未深而今尤浅也人又有言传人非难天分良难便儇皎厉非进道之资硕大且俨斯载道之具望之太山乔岳必廊庙人听之黄钟无闲必礼乐噐吾多之【应载道之具句言厚】濯濯春柳类美少年飘飘游云类浅丈夫吾劣诸【应非进道之资句言不厚】昔退之叙北平王三世鸾鹄之停峙视龙虎之杰魁兰芽之茁秀视竹梧之翠碧人物已有次第书泽世德又不与焉余曰此目论非以心论德胜气虽言呐不出口而称为长者学变质虽容貌不能动人而人不敢轻其书色厉内荏者无德以将外泽内麄者无学以充资禀政不足恃也【此又以德与学再进一歩说】刘名家福门有实雅子闻孙前徽未沬【音昧防晦也】手泽犹存然德难嗣也细不矜大之累惟四端可以广心书难继也术少差学之偏惟六经可以养心两汉而下不足学孔周而上不易学【此二叚又特立议论道味自别】余愿有实之滋世德近如韩门之持国范氏之淳夫马家之公休然后谓之传人又愿有实之衍书泽近如吏部【朱松】之文公【松子元晦】太史【吕本中】之成公【中子祖谦谥成】忠献【张浚】之宣公【浚子栻】然后谓之传人谁谓华【山名】髙企其齐而且诏子孙孙子无斁有实名梅翁北山先生尝目之为良壻云
　　委成斋记
　　天叟记厚堂之明年有实更名希夷且命其息游之室曰委成斋斋一榻旦盥靧【音悔即书所谓颒靣】已炉熏燕坐徐呻占【音觇】毕【呻吟视简谓之毕吟诵所视简之文见学记】少倦假寐觉又繙架上之书矣【繙繙帑乱取孔子西藏书周室往见聃聃不许繙十二经以説】性淡泊未免与世濶踈客去亦睡客来亦睡知者不以为简时升沉所以巻舒由我是非一切断絶日梦游乎无何知者不以为放叟曰委成二言于书奚自于义何居委和委顺宋人子休外篇语也【子休庄子也书有内外篇委和委顺乃外篇知北游中语】郭子曰明委结而自成耳成英曰天地隂阳结聚和顺之气成汝身形性命委成之名昉此乎人身藐然与天地通乾坤吾体坎离吾用坎精离气坎泉离火以神运精与气自然凝成内丹后汉伯阳故借爻象纳甲之法以寓行持进退之委成之义昉乎此【庄北游云身是天地之委形生是天地之委和性命是天地之委顺子孙是天地之委蜕魏伯阳作叅同契二巻其说似解周易其实论作丹之意】有实曰唐儒孔氏疏儒行记以委训聚近世贾氏羣经音辩以委训随聚一义也随又一义也宇宙中间成者自成果孰为之又孰使之天地有时倾防山川有时震坠日星有时陨蚀苍狗浮云【浮云如白衣斯湏变苍狗】沧海桑田古有此事气运有泰有否世事有险有易人境有逆有顺前侯后【萧何传邵平者故秦东陵侯秦灭为布衣贫种长安城东】朝畊暮相【寗戚饭牛扣歌牛角桓公闻之举以为相】又有此事详言之万事万理随其自然约言之强曰委成吾之委成意而子之乗成【意而子贤士也乗成乗可成之道】冉相氏之随成也【冉相氏得其环中以随成其注云古圣王居空以随物物自成】叟又曰随其自然为天理行其自然为人事天理通彻人事弃置以栩栩然为梦【栩栩喜貌】蘧蘧然为觉【蘧有形貌】吾谓汝梦亦梦汝觉亦觉有实曰无视无听抱神以静所以正形无劳尔形无揺尔精所以长生【此六句广成子之言出在宥篇无视三句言忘视听而自见闻则神不扰而形不邪无劳三句言任其自动故闲静不夭】广成子之卧非卧也卧时工夫起时受用吾之委成如广成子然后可以言天叟又曰子舎伯阳而学子休乎有实曰学伯阳而不成则不运吾身自然之水火而术流于幻妄学子休而不成则不达吾生自然之性命而谈入于空亦非也吾全吾真吾养吾气在我者存其自然在彼者随其自然不必学伯阳不必学子休但学希夷先生斯可矣杂家小说多谓先生睡或半载数月近亦不止月余不知真人无梦至人无睡东方未晞颠倒裳衣不容不欹枕看儿戯耳叟亟揺手慎勿多言且打一觉睡扺别人三觉睡
　　读书堂记
　　堂以读书名何吾宗春台居士至乐之所也堂祠文公朱氏读书二字公墨迹也春之韶夏之薫冬之余居士课子若孙各治一经非城南灯火之陋【韩文公送符读书城南有灯火稍可亲之句】有彭泽种读之闲【陶渊明读山海经诗云既耕亦巳种时还读我书】异流俗矣虽然读书二言昉于何昉乎鲁论书何书文籍既生以来岂无书乎唯诗书礼乐易春秋耕桑之文【所谓布帛之文粟菽之味者也】行世杲杲人谁不读所读者又何秦焚项炬汉儒补葺乐竟亡传他非全书传注固不可无然亦难以尽信书存孔【孔安国传书五十八篇谓之古文尚书蔡氏曰今文多艰澁古文反平易】礼守郑【汉末郑传小戴之学后以古经校之取其于义长者作注为郑氏学】易宗辅嗣【王辅嗣注易上下经着易论五篇】诗主毛郑【赵人毛苌善诗作古训传是为毛诗汉郑注毛诗笺谓毛诗郑笺】春秋惟优左杜【左丘明为春秋传三十巻晋杜预为经传集解发明甚多古今称之】抵牾半矣防纬杂之骛髙逺者欲径造不屑读安卑近者止记诵苟焉读穿穴新竒者读之僻勦说雷同者读之杂皆非也我思古人尚友千载鲁中叟由志于学至不逾矩或十五或十年自觉其进而人不知顔氏子初仰鑚瞻忽中博文约礼终欲罢不能曾之至善自格知正心诚意始思之明诚自学问思辩笃行入孟之闻知自居安资深逢原来言言六经句句六经后乎此文公集周邵程张之大成者也诗传凡防折衷本义最为简要经传通解巻犹未完书止三篇与皇极辩春秋不敢直下注脚于四书用功良多虽暮年犹屡删改惟山林之日长故学问之功深斯文之宰【主也】止有斯人居士喜读文公书者然当循序致精居敬持志因文公师贤圣因贤圣师六经虚心泳廼得自趣之妙切已省察庻不当仁之让书特陈迹耳虽然天下未有无用之体亦未有无体之用讲道抚世元非两事朞月之可【孔】今时之易【孟】圣贤正患不用用则臯防稷契伊傅周召击壤云【邵尧夫诗集】欲为天下屠龙手肯读人间非圣书居士其印可余言余即记文峯书堂者于居士为同姓伯仲遂笔而授之俾刻于堂之左
　　还笏楼记
　　前民曹省吾叶君书楼藏诸峯间以还笏扁征余记一再余曰环楼皆山独名笏何省吾曰笏山起于东南环内而靣斯楼也矗矗又山之杰然者古字假借环还通用音亦相通故名余曰笏君家故物也取义于还犹还氊之义与虽然古者以适公所执笏书思对命备遗忘也大夫鱼须士竹象【鱼须竹象皆笏名】本制有等差【按笏长二尺六寸中博三寸天子以球玉诸侯以象大夫以鱼班饰竹士竹木】岂以此为龙光哉【龙训宠龙光出小雅蓼萧篇为龙为光玩此记文意只言古制大夫士笏有等差以为臣下之宠光】下之世嵗时家宴积笏榻上【唐崔琳每嵗家宴以一榻置笏重积其上】臣主问答亦曰笏今甘棠犹谓此家宝也【唐魏徴五世孙謩对文宗曰维故笏在帝曰此笏乃今之甘棠也】为子若孙而知宝之则知得之难而守之又难策天子廷中进士第然后赐笏通籍陞朝银绯金紫然后以象易槐得之难如段秀实【朱泚欲僣位段秀实以象笏击泚流血被靣】如顾少连【裴延龄方横少连曰秀实笏击贼臣吾笏击奸臣】如孔道辅【道辅为寜州推官真武像有蛇穿其前郡将帅其属奠拜之道辅扬笏碎蛇首】然后无负此笏不者倒持手板汗流沾衣【桓温将移晋室王坦之欲于座害之坦之倒持手板】岂不有辱此笏信夫守之难难或曰还笏有故实乎曰昔有谏立昭仪叩头还笏丐归田里【帝欲立武昭仪褚遂良諌不纳置笏殿前曰还陛下笏】芳名姱【音夸好也】节焜燿史册守之矣若但以昔之得兾今之还此特浅浅者夸诩庸孺耳一时富贵如槿如灰光禹【孔光张禹】軰不为三公邪省吾名崧甫文昌东石公之嗣东石之学之行之节乡前修尚能言之正不以奋髙科登禁从为此笏荣也省吾学圣人学久处约而不移长处乐而不滛亦不在笏之还未还也余语省吾酌酒祝此山曰山亦有知日当料理又酌酒祝此笏曰笏如有知勃然而起是为还笏楼记年月则大德丁未孟陬【正月音诹】余名渊字天叟自号四如老人七十七醉作此笔
　　孝节郭公祠堂记
　　天下前代名人遗迹不得毁折此至元十三年间令甲也行台杨监察某过莆廉访商副使某案部俱诿博士郭廷伟重建廼祖孝子坊祠此大德元禩【年也】孟冬二公所教属也人世有新故民彛无今昔孝之原情性闗风俗如此圣上之宅天衷位人极以此君倡臣和气感机应兴化厉贤铄乎盛哉昔孝节公之葬母夫人而庐于墓也亦曰母之于子也常裕子之于母也裕犹不裕子贡心丧其师冢傍筑室尚未忍离况母丧未期乎瑞露降慈乌驯明神知之殊类知之公不知也若国子生若邑大夫若守帅悉以氏名送官朝省知之公不知也【公以大学生客于钱塘闻母丧徒跣奔归一恸輙呕血聚土为坟庐其旁甘露降于墓上乌鹊驯集绍兴十三年郡上其事表其门闾】表门闾传国史复其身及子孙天子知之史官知之公不知也是心何来事亡若存诚至虑一唯知有母耳今博士君之敬其五世祖也亦曰自髙以上服简情踈此陋儒耳目之学人而忘本非薄则诬小戴礼云显扬先祖所以崇孝况知而不传居子所耻乎廼白府县而禁经逾相翔【按周礼修闾氏有禁径逾者注云行不由正路此经字盖径字之误也】廼谋族尊而计徒庸功程陶埴桷楹【陶作瓦噐埴粘土陶人埏埴以为噐桷椽也楹柱也】扣囊共【平声】事废者兴而华表矗如旧者新而堂宇翚如像严貌古典刑如昨舟行者弭擢舆行者凭式游者观者皆显者来下马题咏乡役于丁酉冬祭落于戊戍春【宫室始成祭之曰落】又募司钥者而屋之而谷之【谷我妄谷】俾勿壊是心亦非外至气体之流通学问之肫切自然而然也噫嘻孝节公之祠初不待记而显然德輶如毛民鲜克举如先生者后絶嗣前无邻子孙而不论撰先世之美何以朂后之人博士君之名亦岂待记而重然精神气貌议论风指有光庆胄家庭愉恱洞洞属属前乎此迫从王事祗畏简书朝望夕思与云俱至昉乎此有荐于朝辞牒归养此岂慕人爵以为亲荣哉昔齐聘曾子舆为卿而不就曰吾父老【句】食人之禄则忧人之事吾不忍逺亲而为人役子舆所以为孝博士君之学子舆之学者如之何不书四如翁黄渊于是喜为公记且羡公之有闻孙也公讳义重字处仁行义年则乡先达艾轩老笔炯炯此不书博士字景文沧邉其号前甲戍进士两任清漳儒学教授堂顔则儒学提举呉涛书年月日则辛丑孟春初吉
　　仙游县学尊道堂记
　　莆邑三仙游为壮邑旧庙学直县南百歩许学有尊道堂世变风移讲肆马队【周续之与学生讲礼加以讐校所住公廨近于马队】过者唶唶至元丙戍邑长官虽搆礼殿于讲堂犹未皇也大德壬寅秋文学掾方平释菜云初【郑注云释菜礼轻也惟释苹藻而已无牲牢币帛凡始立学释奠先圣先师及行事必以币正义云天子出征反释奠于学以讯馘告注云释菜奠帛礼先师也】职思其忧亟谒之郡府佐孟某幕掾孔某檄县起废虑材计庸揆日攻位是年冬也癸卯春令尹王某来官官事事李賛府某又从防之逮良月轮奂美凡为间五楹廿有八深尺五十广倍其三不侈不陋衿佩防防然曰是不可不记学耆宿征记于天叟黄仲元叟谨记曰夫子之道日月万古着在人心不以有堂而后尊士而自尊其道是即尊夫子也与夫子并世者尊吾道独子贡一人耳去夫子未逺者尊吾道独孟氏一人耳为子贡且难难况孟氏乎升斯堂者如子贡与孟氏而后夫子之道尊不者武叔子禽之徒此堂得以移之夷之相辛之学此堂得以攻之虽然此为学子言也若夫宰百里者皆以吾夫子学道之语而俾习歌此堂孰得而议之长庠序者皆如吾夫子学不厌而诲不倦此堂可得而誉之必如是而后夫子之道尊子曰尊五美斯可以从政矣宰百里者而记斯言又曰谦尊而光卑而不可逾长庠序者而记斯言又曰君子尊德性而道问学为学者而记斯言庻无负昔人命堂之意堂顔今孰书之佥事张公某也又孰立之郡侯史公某也令佐后期防先教化文学贤【称前文学掾方平也】前于永阳修泮水惬舆诵今斆兹邑获上信友又起学宫【学宫学之宫舎也文翁修起学宫于成都】俱可记年月日甲辰清明旦
　　莆田县庙学圣像记
　　莆邑旧未有学儒郡博士弟子员逮学宫成天地舆薪矣学左为庙庙者貌也先圣先师之所宴娭【先圣夫子先师顔曾思孟娭音依汉安世乐神来宴娭顔师古曰戏】官吏师生朔望奠谒春秋荐币唯谨至元癸巳教谕髙元子感梦之明月始绘泗水侯右方三十五人于庑之右单父侯左方之十五人于庑之左巳事舎菜颂礼威如按孔像唯家庙小影为真圣冑亦曰先君生无须眉天下王侯不以此损敬生并世者又曰修上趍下末偻后耳【老莱子弟子出薪遇仲尼反以告曰有人于彼修上云云视若营四海不知谁氏子趍音促下短也上谓头前末谓背膂耳却近后】汉成都学始有石刻席地跪坐唐开元像先圣堂西东向先师则东北南向有神位而无像设下之世雍泮都邑偶塑转异美髯长髭未审奚据从祀虽应礼图岁深人古太史公亦谓钧之未覩容貌不知有子果似圣人子羽果状甚恶子羔果长不盈五尺不也然道貎天形非有纵目卭鼻四手八足之怪但生知者为圣学知者为贤耳形状末也心之诚与洋乎如在心不诚与视而不见诸贤来于宋齐衞陈蔡秦楚之邦与鲁君子学道洙泗之上立问坐答更唱迭和论语二十篇儒羮墙也游斯庙者求诸心践诸身有孝弟为仁崇德辩惑者不有三复白圭克伐怨欲不行者不有君子若人吾斯未能信者不有行不由径舍瑟咏归者不皆入或教不先承不谨侗好佚迩宵人【非明正之徒为宵夜之行列子】颠防富贵相盐以利者勿入非裘防之于旅语【礼记孔子射于瞿相之圃使公罔之裘序防扬觯而语裘曰防壮孝弟耆耋好礼不从流俗修身以俟死者不在此位也防曰好学不倦好礼不变旄期称道不乱者不在此位也】亦鲁薛之令弟子辞也【仪礼古者賔主投壶以弟子年稚者或相防狎故令鲁薛戒令之曰毋幠毋敖无偝立毋逾言】元子莆之良奥者当事自当尔何敢以阙牢禀辞讲堂斋庐门序瓴磩【音戚石也】俱欲华好尚籍力于令长贰朂哉无斁月日不书



　　四如集巻一
　　钦定四库全书
　　四如集巻二　　　　　　宋　黄仲元　撰自得斋记
　　自得二言何始乎始于放勲命契之辞也然犹有待于使然而后然也宇宙中间鸢飞鱼跃虫兮能天物之所自得者也昭文于琴【庄子曰有成与亏故昭氏之鼔琴也无成与亏故昭氏之不鼔琴也】柴桑于酒【柴桑渊明所居采菊东篱见白衣送酒而喜】谪仙于诗【李白号谪仙李阳氷曰太白多天仙之词驰骋屈宋鞭挞扬马千载独步惟公一人而巳】人之自得者也扁斵轮梓削鐻【鐻乐器形似夹钟削木为之】痀瘘累丸又精于伎者之自得也况有道者乎子思子无入而不自得此以人事言也子车子深造欲其自得此以天理言也天下无事外之理亦无理外之事素位而行触事而与理俱左右逢原理熟而随事见由上下察而极于无声无臭之至由根于心而形四体不言而喻之妙之二子者所得有自来矣进而求之子渊子其未得也仰瞻鑚忽既得则欲罢不能如有所立卓尔上而求之吾夫子生知而犹志学其未得也发愤忘食既得则乐以忘忧不知老之将至岂但箪瓢陋巷疏食饮水而寓自得哉前二子者之言自得趣固不浅一圣一贤之不言自得味尤深长自之为言由巳而不属乎人得之为言诚中而无待乎外希圣与贤正未易易下之世元凯晋士耳其序左氏传谓将令学者优而柔之使自求之餍之饫之使自趣之若江河之浸膏泽之润涣然氷释怡然理顺然后为得此岂惟读左氏法凡读六经四书皆然元凯恶足语此河东李侯以文献之余袭风声之旧穷理之学常惺惺经世之志活泼泼盖难与俗人言故命其书斋曰自得夫既自得之名之赘记之又赘然不记则无以见左右逢原之天素位而行之地又无以见所乐者何于是濡笔记之余即记虗已游世之堂者名氏与年月日不书
　　虚巳游世之堂记
　　员峤【号】李侯名所居堂曰虚己游世余髦矣不及登侯之门儿梓至自镡津传侯教曰归语而翁为记数语余答梓曰斯堂斯名合内外之道廓乎大哉虚已者无为也游世者无不为也己之所以虚者心心之所以虚者道犹之水以虚而明须眉可烛犹之镜以虚而鉴肝胆亦见不知己之有我但见宰之者天巳之外皆人也巳生于人世不能不与世接既与世接不能皆静而无动皆休而无作皆处而无出于是乎时与之游焉然是游也非奔车之上非尘垢之外彼为婴儿此亦与之为婴儿彼无町畦此亦与之无町畦【为婴儿喻无意无町畦喻无威仪皆谓其不小立圭角也】而是非不乱于心利害不变于巳未尝为种种者役役者【好知之乱天下舎夫种种之民悦夫役役之佞】虽人之合即天之合也孔孟之道不行学郑列宋庄书者皆曰吾虚湛寥泊可以游方之外不知之二子所谓虚者有仁义无嗜欲不将不迎以道集虚防宇定而发天光【徳宇防然而定则其所发者天光耳非人耀】又不知二子所谓游者观其所变非观所见或出入六合九州或纵观江海山林顺人而不失已莫非与天者游学是书者何尝梦到庄列妙处侯无书不读眇乎二书亦造其微谓庄即列也飬生主即虚己之道【飬生主人问世皆庄内篇】人间世即游世之方【惟至人乃能游世而不避顺人而不失己注本无我我何失焉】唯虚己故能游世虽游世而实虚己故摭庄书四言以扁斯堂反而求之易大传寂然不动感而遂通天下之故之二子且庋高阁梓其为余谢侯之属可则书于堂顔之左不者虽帐下儿勿与之读【刘荆州作书与孙策示祢正平平曰将使策帐下儿读之邪使张子布读之邪】侯倜名士字河东人前集贤侍读学士今中大夫南剑路总管员峤真逸其自号也嵗至大戊申月孟冬癸亥日庚子望莆四如老人黄渊彦安七十八笔
　　筼【音员竹名】谷记
　　莆之支邑曰游洋其西有山两谷对峙俗号谷目境与人胜而陈氏族于斯西轩先生与老艾同一辈人邑庠祠之裔孙仲和名以节字屋后有竹一亩取文与可名竹之名自号筼谷两为儒祭酒今兹再调鄞江学正此岂足为以节荣哉将之戍告别于叟叟赠言曰竹之类三十九而名亦伙筼筜其一也房千里竹室以气为主白乐天飬竹以贤为异然皆不如卫诗之兴君子去之二千余载想其人而不可见而竹亦无知音者晋贤之游溺于酒流于虚于竹秪辱独二仲【羊仲裘仲】差强人意又不可得而友矣唐贤咏竹最多唯锦里翁净香一聨最为絶唱【杜少陵咏严郑公宅竹诗雨洗姢姢浄风吹细细香】竹之净易吟也竹之香谁嗅哉大抵人生斯世同流合污皆非豪杰之士唯特立独行而防乎流俗然后可以对此君也【王子猷曰何可一日无此君】孰不种竹而比之以千户侯陋矣【史货殖传渭川千亩竹其人与千户侯等】孰不爱竹而比之以十万丈夫鄙矣【杜牧唤竹为军中十万丈夫】坡仙云无竹令人俗士俗不可医筼谷非俗士也知谷者爱谷者第以词翰器之则俗矣竹惟净故不俗以素衣而染缁尘乎【陆士衡诗句】竹惟香故不俗不流芳而遗臭乎其知竹者爱竹者当以此而观筼谷谷家有留隂堂西轩赋之稚子解褐斑斑有文【句絶】王谢子弟生长见闻霜雪贸贸不改其度美哉斯堂伯夷之筑叟敢以此赠君知谷者爱谷者如羊裘则持以出客【蒋元卿舎下竹中开三迳有羊仲裘仲者与之同游蒋诩字元卿】不【音否】则不顾主人而去时屠维【己也】作噩【酉也】嵗余月芒种日韵乡七十九翁黄彦安记
　　昭武危西仲寄傲轩记
　　静寄东轩春醪独抚此避俗翁停云四言也啸傲东轩下聊复得此生此避俗翁饮酒五言也【避俗翁谓陶靖节停云四言饮酒五言皆陶诗东坡尝和之】东轩翁畴昔琴书之所故时时寄傲于其间翁之寄以天翁之傲亦天倚南窻以寄傲审容膝之易安此又翁归去来兮第一章也不知翁者赏识其文知翁者以退为高无有觧【音害】翁韵者翁辞三章俱寄傲者也停云四言乎哉饮酒五言乎哉此翁胸中度世于道悟入悟入神闲意逺邈出宇宙未可与俗人言坡老和翁四言五言风味大畧相似及和翁辞自许为翁后身毕竟道着翁意落在何处【此十字为一句】后来坡以寄傲为轩翁千载人坡亦百世士也坡去翁几何年叟去坡又几何年揭天地以趋新负山岳而舎故宧于东嘉之嵗叟以归去来为幸活于环泉之嵗叟以得此生为幸门无雨之车时诵停云之句新吾大殊故吾【六字一句以新故为字眼】寄傲之乐其有乎尔后十年丁亥客至自樵曰族危氏不逺征徴于天叟黄渊叟问所以记何曰记寄傲轩轩以寄傲名何曰先世闻家也今犹铁鑪步拏川福地也今为小桃源矣禽恋林鱼思故渊人兮能无情乎背山面溪架楼厰轩畧容卧起烟云献状风月入懐差足觞咏樵渔寄此生不是傲当时叟曰子不诵避俗翁语乎寄非如子休所谓轩冕物之倘来寄也【子休缮性萹曰轩冕在身非性所有物之倘来寄也】傲非如退之所谓既傲翰林又傲相国也亦非视世直逆旅与夫林泉人物草木虫鱼托兴以为寄亦非离人立于独与夫谈谐杂俗醒醉相笑以为傲倘觧翁韵唯我与尔或忱唐虞上或问鲁中叟或结耦沮溺或多谢绮角子之寄此翁之寄或称葛天民或乗蓝舆入州或与田父饮或掉头逺公社子之傲此翁之傲或仕则求吏不为嫌或隐则觧绶不为矫或无则扣门而谒食或有则鸡黍以迎客子之寄傲此翁之寄傲虽然子车马有行色韵处恐落翁后有兄可友有亲可娱有田可粟有溪可渔有轩可吟有案可书在世无须言息其庐庻几乐此翁之乐欤不尔畏途驰狂归路梦迷子身客寄乎东西何时傲笑乎山溪廼记翁语以壮客归客名公镇字西仲乡贡郎南仲之季在轩黄君之后也【叙事精宻清妙】
　　命隐室记
　　命隐室何处士林君读书所也隐之名多矣其上圣隐其次贤隐谈隐斯为下【扬子云曰圣言圣行不逢其时圣人隐也贤言贤行不逢其时贤人隐也谈言谈行不逢其时谈者隐也】不耀天隐未及于圣【文中子曰仲长子光天隐者也无徃而不通矣子光字不耀王通时人】季斋名隐殆庻乎贤【或问樊英名隐子曰古之避言人也英字季斋明经书推步顺帝征不出隐壶山不求名】曼倩【东方朔】人隐谈者之流【问东方朔子曰人隐者也诡迹混俗不求自别众人】非天非人非名而以命隐盖不怨天不尤人而不求名之人也之人也伯休那【韩康字伯休汉桓时人采药名山卖于长安市口不二价】君平那【汉严君平隐于成都以卜为业日得百钱足自飬则闭肆下帘讲老子】伯休隐于医君平隐于卜隐于医者活人隐于卜者知天然而二子者不可得兼【援引隐事类凿出非宿学不能】昔有河汾隐者以铜川夫人好药始着方以芮城府君好隂阳始着歴【铜川夫人通之母芮城府君通之兄也为芮城令】儒固无不通也之人也殆若人与【前说隐后说命以芮城引起自是用意不泛】虽然学医者人费谈何容易视色而名不出家视毫毛而名不出门【扁鹊答魏文侯曰长兄视色而名不出家仲兄视毫毛而名不出门】今有斯人乎否太史公传秦民淳于氏不与日者防传接或者疑之过矣三命是律五星是歴律歴犹可谈也人为万物灵虽天之高星辰之逺千嵗之日至人能测之律造于伶伦歴造于容成甲子始于大挠星象专于师旷迨轨革之书出【管辂字公明汉魏时人善占术轨革之书乃其所着也】前千万年之已徃后千万年之方来兴废盛衰治乱祸福皆于此乎占凡人初生年月日辰生胜衰旺穷通夀夭亦于此乎推【太史公至轨革数叚専为命字立论此与林处士室占地步作文不可无此意】谓有耶未必有谓无耶非果无圣人不言命贤者安乎命人不能皆圣贤也然后决于命惟决于命召之在前命之在后斯自取尔善言命者莫如易泽水困君子以致命遂志水在泽下坳堂尔所以困君子居之【坳不平凹也庄云覆杯水于坳堂之上芥为之舟】以莫之致者听之命以所得为者遂其志不恐惧于险难不陨获于穷厄从吾所好而巳故困而不失其所亨此吾处士名其室曰命隐之意【引易以下才结本文命隐之意】记者谁韵乡老人黄天叟渊也年月日不记
　　灌畦记
　　州东行不百步有进士家曰欧阳氏治其书室榜曰灌畦盖当家事也来速予记凡四月余眂【即视字】畦之斋纵横一席地经史笔研外无败意物【说畦之斋】畦之所广四寻有半深半【说畦之地】畦之蔬早韭晩菘可葅可湘【说蔬或问菜味周颙曰春初早韭秋末晩菘淹菜为葅湘烹也】畦之花春兰秋菊可佩可觞【说花】夫妇持瓮出汲老奚【仆名】剖竹走泉稚子掬水弄月【说灌畦】可入圗畵客时外来酒三行嗅花而去斯人也而有斯乐也【结上数叚】然吾闻勺水濡沫不如甘泽之流澍【音注】机舂潺湲不如天瓢之滴沥人力所至不及则渴过则溓【音粘泥黏也】不如空中挥洒无有踈宻天有时以生有时以杀【天有时以生阳一嘘而万物生有时以杀隂一吸而万物杀】日出杲杲时田汚莱民菜色一草一木亦为燋巻枯槁【天有时至枯槁句作一叚不属下文】赐也桔橰【子贡告汉隂丈人曰凿木为杭前重后轻挈水若抽名为桔橰】俯仰随人几何膏润【桔橰下二句说桔橰之劳当作一叚】甫也连筒【杜诗云连筒灌小园甫少贫客吴越齐赵客秦州负薪采橡自给】南北羁游不皇寓息【连筒下二句说连筒之劳作一叚】乐乎不也春膏脉脉尧之壤周之野惟夭惟条实苞实茂东阡西陌件件生意奚独此畦之人之蔬之花【十字为一句】主人逌【音犹】然曰斯时也富者园池不复守贫者置圕【储粪之所】无所吾灌吾畦犹有葱肆可业【一叚梁吕僧珍出身甚微以贩葱为业逮贵封侯兄子求官僧珍曰汝等自有常分但当速归葱肆不聴其求】有饥未及菱者有致书吾求薤者吾灌吾畦犹有菜根可咬【二叚】夏屋渠渠壊垣纳车汚败縻毁吾灌吾畦有马逸践吾葵否【三叚鲁漆室邑之女曰昔有客马逸践吾葵吾终嵗不饱葵】井邑聚落旦暮吏来呌嚣堕突吾灌吾畦有催租人败吾菊否【四叚】天公愦愦殊不可晓吾致吾力无妨吾畦【此四句结上四叚】余对以易坎阳一隂二为云为雨【此二句说坎卦不接下句】雷与云薄于卦为屯天造草昧此一时也【此四句说屯之时】雨与雷交于卦为觧甲者皆坼此一时也【此四句说觧之时】屯必觧天之道子之畦吾将贺姑少俟灌此畦者臣夫名梓记此畦者四如居士
　　愚丘记
　　愚号也丘姓也姓同而号独也愚之号类君子而非君子问何以故醉与狂与假混沌与学婴儿与丘曰不然巧不如拙语不如黙明不如晦诈不如直人轩轩卭【我也】落落人役役卭舒舒人蹻蹻卭种种人晏晏卭劬劬【种种谨慤貌淳厚也役役思防貌有为人也】宁为舌不为齿【舌柔齿刚老子曰齿敝舌存】宁为萭不为规【萭方规圎考工记曰可规可萭萭即矩字】宁为鹿不为马【鹿是马非秦书记赵高指鹿为马】宁为不为牺【牺论俱见庄子】吾为号吾曰愚也宜万夫九鼎深巷四科司空城旦【桎梏而坐诸嘉石役诸司空坐日满役使司空赎过律云髠钳输邉昼夜防防虏夜筑长城】时吾诵仲尼居剑士语难【勇士愤气积于胷中言不流利也】时吾作裘氏吟【庄子曰郑人缓也呻吟裘氏之地祗三年而缓为儒】杖折委笄时吾衣鲁缝掖青衿顦顇时吾为汉博士生匪鸢匪鲔于天于渊未离人世有此倒颠吾而号吾曰愚也宜蹉跎陶唐鞭挞日月推数步歴吾不如西州智士【前汉方士洛下闳多智善推算歴数班固賛曰歴数则唐都洛下闳】妙术通吾不如竺国澄公【佛圗澄天竺人妙通术善诵神咒能役使鬼神腹旁有一孔夜光照室石勒闻其名召试其术澄取鉢盛水烧香咒之须防鉢中生青莲花】揲蓍布卦吾不如河东闗生【闗朗字子明河东觧人也谓王彦曰请命蓍卦以百年为期于是揲蓍布卦遇夬之革叹曰今大运不过二再传改命至甲申二十四嵗戊申大乱祸始宫掖】经世观物吾不如伊川丈人一灯万巻盲人观棋纵浪大化喜惧不知吾而号吾曰愚也宜嗟嗞乎生之后不如生之初廼暇豫之吾吾不蘧蒢而戚施【蘧蒢编竹为囷不能俯喻龟胷者戚施布囊不能仰喻駞背者陈氏曰好奉承之态似之】甘拥肿之与居【拥肿无知貌朴也】太行王屋奔车覆车自鞭古心庻归夷涂惟愚故道可载与俱然而通国靳儒不孰何予此吾所以专承曰愚叟试谐语昔有愚夫十袭石以为寳冕服以出客客见之而卢胡【掩口而笑也】主人犹忘为石【十袭以帛十重封之荀子曰宋之愚人得燕石于梧防之侧藏之以为大寳周客闻而观焉主人斋七日端冕服以发寳匮客见之俛而揜口笑曰此燕石也与瓦甓等主人大怒藏之愈固】子之愚毋若宋人然虽然叟惧其不果愚也矰弋上罻罗下【矰弋机而在上兮罻罗张而在下兮见楚辞昔诵篇】法重心骇室交徧谪【诗室人交徧谪我谪责也】或未免于投虎自卫也木石居鹿豕游离人立独羣吠所怪或亦难乎休隂息影也昔芳草今萧艾【芳草比君子贱草比小人楚辞】贤者齐【平也言与民齐】民变俱俗流或不得以脩吾初服也前讲肆后马队【周续之与学生祖企谢景夷二人在城北讲礼加以讐校所住公廨近于马队】咈耳搔心怵廹西东或何暇而归寻旧书也子之于愚且喜且笑窃不自料吾言而中悔前辙之不遂偭常度而遽改【楚辞曰偭规矩而改错偭背也】愚不辱子子能辱愚奈何乎丘虽然佹诗不云乎弟子勉学天不忘圣人共手【荀卿所作卿既为兰陵令客有说春申君曰荀子贤而君借以百里之势臣为君危之荀子去之赵既又使人请之荀子不还而遗之赋】时几将【皆佹诗云】子毋以愚为疑叟尚能为子歌之丘名某字臣甫莆良士叟无名族故与嵗月日不记
　　愚丘之号不过如昔人称短李迂辛耳【李绅短形能诗辛太　性迂嗜酒】记者类于丘姓辞费且用回寗柳子为故实然回之愚着一如字似然似不然寗之愚着一则字时然而后然柳之愚其然岂其然叟此作上不及回中不及寗下不及柳不欲屋上架屋也客有问丘请代叟对如前云云
　　二友亭记
　　亭名二友何主人志也賔曰孟献子之友乐正裘牧仲与李元礼之友荀淑陈寔与主人曰非也宾敢问主人曰木植物也木之有心者莫如松可冬可夏【李膺与陈荀为交友同许州襄城人仲尼曰受命于地惟松栢独也在冬夏青青】木之有节者莫如竹宜风宜雪二陶爱松而不爱竹【二陶元亮有三径之松景爱松声庭院皆植松】二仲喜竹而不喜松【二仲羊仲裘仲】俱有其一而遗其一杜陵野老东西南北所至诛茅覔松分竹净香一聨人道不到千年老意相期华皓成都若非故居来徃徃来入门而四松在步堞而万竹踈竒可知已吾守莆客莆第之左小亭踈明仅墨尺许牎之北松槮槮【音纎木长貌】而有柱明堂之规【符载论松根植黄泉枝摩青天可以柱明堂栋大厦】左右乡竹畟畟【音尺进也】而可等封君之荣【封君荣即千户侯】吾朝夕斯坐卧斯二美合并如宿素交吾是以名吾亭宾曰淇澳绿竹卫人以兴武公时公九十有五德盛善至民不能忘徂徕之松鲁邦以美僖侯祝侯黄发儿齿何以使人称愿如此虽然俱一也而非二也我主人心立独故畸于人侔于天节高世故贵不滛贱不移可冠剑而廷议可兵甲而环侍或处或逸或公或相无适而不与二友俱鲁卫风斯下矣昔左史李公牧庐陵日手植松竹堂扁二友命郡人胡澹庵记之我主人政成化舒不减左史賔退士岂庵前一辈主人有命賔安敢辞遂笔答问为斯亭记主人族信氏名世昌号中隐东平人莆州尊也賔谓谁四如老叟黄渊也主人韵二友韵老叟亦韵此岂可与俗子道年月日至元甲午孟夏戊子也【至元元世祖年号】
　　意足亭记
　　天叟每诵司马公花庵独坐诗荒园才一畆意足巳为多语儿孙曰意足二言可命吾亭第不窥园三十载非旧种读时也异日叟访友人徳辅林兄开樽延坐亭上亭之前架蒲萄小盆池三植以菡蓞级石为防防之上与左右山皆竒石也有海棠南天竹有茶柳月季花亭之后架荼防东西则木香刺红而那悉茗四缭其旁兰松杂花百余本竹与拒霜又在亭之南它果木不登数虽不丘壑如隐薜萝吾徳辅可以适意矣徳辅曰斯亭名何亭为吾择令名名之叟遂命曰意足徳辅曰曷谓之足叟曰士或以功名为足而未免浪泊之叹悔或以衣食为足而不知郭墦之羞讪或以林泉为足而又贻北山之嘲谢【孔穉圭作北山移文以讥诮周颙假隐】之三者皆未知所谓足也徳辅非汲汲于青紫印绶者非区区于肥甘轻暖者又非枯槁于飡霞煑石者坐斯亭也四时静佳众芳暄妍山石之【音酧】崒【音突】草木之葱倩迎风揖月课儿觞客洒然无累于外而充然有得于中此不为足又奚足徳辅又曰余深顾长虑而冀永年子孙孙子勿替引之斯亭若不得天叟记于颜间岂得方之东池之胜叟逌【音犹】然对柴桑翁【柴桑靖节所居村名】不云乎此中有真意欲辩巳忘言于是欣欣落笔徳辅名某唐忠义蕴之裔孙望族也亭在少府听【平声】事之左世美堂之右广深各六丈有竒繇大徳初迄甲辰冬始完天叟则四如老人黄仲元是日曷日日南至【孝经说冬至有三义一曰隂极之至二阳气始至三日行南至】
　　万竹胡希道见思堂记
　　嵗甲申夏六月莆黄渊天叟异姓兄可山陈文翁客温陵胡君希道所以书抵叟吾主人文雅醖借美无可防吾里如心陈公竒贵之今为相国尊客所居有玉槊万【玉槊竹也东坡云千株玉槊搀云立】堂顔见思字羡尺【言匾字大也】日坐其下使意也消愿属叟记其秋【句】叟爱友平山姚勉至自泉申主人之辞曰天地间何物最韵曰抱节君晋士雅爱此君自子猷诸贤始【晋王徽之字子猷寄居空宅中便令种竹啸咏曰何可一日无此君】然其弊也不恭后三百年唐词人俱喜吟咏少陵净香一聨郤退余子然未免求于声色臭味间香山老坐东亭【香山老白居易也香山有九老防】以人观物不以物观物是时年壮气鋭犹以遭不遭为幸不幸洎居洛第静对寒碧吟醉醉吟浮云富贵矣退省此老平生初以直道争安危中不附离权势终完节自高异日想像四等人物今皆歴歴践言元【微之】刘【梦得】视之颡泚【防之始峭直欲立名中见斥丧所守附宧贵得相晚节弥丧加亷节不餙梦得初附王叔文多中伤士类宪宗嗣位坐贬朗州乆召还作诗讥忿当路出播州后又召还作诗诋权近闻者益薄之褊心怨望晚年益偃蹇寡合】虽然此犹唐士【句】奋百世上风百世下者谁【句】卫武公之诗三【句】宾筵【一诗】譬如新篁【句】得时张王势欲腾骞懿戒【二诗】又如修林【句】禁持风雨犹欠料简淇奥【三诗】则如逺根宿干声扬质亮老嵗月饱风霜【此三叚敷演武公三诗言竹之美如此】然后以美君子瞻向慕之切猗猗【句】盛美之极诗人工于兴物如此君子成徳之名不可谖不能忘之至诗人深于爱贤如此【此叚说诗人以竹称美卫武公约上三诗之意】后来者子曽子犹好他人不好余十四五时有晋士【王子猷】之雅而无晋士之弊年强仕慕香山【白居易】之节而得香山之趣今耆老诵武公之诗则师武公之徳叟吾同甲又同好敢温前请叟读已逌然曰此人有此韵烦吾两山【可山平山】问信希道叟号韵乡有圃种读嵗寒老伴数竿自足彼美丈夫盈庭鸾鹄谁欤户外羊裘【觧见上】隣卜人各天方姢姢在目彼心我心我竹彼竹晋风流迂唐文章俗大学典刑老成淇奥鹤鸣子和君倡余读努力华皓元身圭玉幽人之贞大过之独党印斯言持扣九曲两山曰是即见思堂记当为叟报希道龛于壁【此文始王子猷中白乐天终卫武公立三柱以形容爱竹之意复以自巳爱竹转应三事末又讽咏以足其意】
　　刘氏复本堂记
　　刘氏之堂以复本名何用简【名】复乃祖知本【阙】之旧也人生乎祖一念之复祖其相【去声】而子孙孙子书泽演迤方将未艾堂之东西有亭各二浩浩【亭名】者飬本然之气怡怡【亭名】者全一本之贞小小【亭名】者心诚以事本初之元悠悠【亭名】者力久以充本体之实由身及家事天如亲是本也根于方寸溥之万有钜无不包细无或遗迩而无间逺而不测其中庸所谓大本者乎虽然谈何易易惟学问可以配浩浩惟孝友可以乐怡怡惟严恭可以翼小小惟纯一可以致悠悠谈何易易虽然在易之复初九一爻为徳之本造化以是复元气之初人心由是复真性之初进而上之二临三防皆初爻所生也天运复则人事复则君子之朋亦复而亨矣君子之亨则刘氏声名赫奕又象乃祖可以为斯堂之光余记旧年后村【旧为刘丞相第】姚衖【旧为陈仆射第】相颉颃时二老夀俱八袠之上城市陵谷之后禁从家声空有铁炉步之名【铁炉步见韩文盖伤地改而名存也】实重乌衣巷之叹【此叹后村之零落也乌衣巷王谢盛时故宅】惟姚衖堂宇浩浩儿孙怡怡局【音局】天蹐【音脊】地【诗曰谓天盖高不敢不局谓地盖厚不敢不蹐】畏心小小课子读书尊礼贤士未尝付吾道于悠悠以家观家复刘氏者其在用简乎落笔至此感慨又当何如至大庚戌小雪后记【至大元武宗皇帝号】
　　尹氏萃贞堂后记
　　尹氏郑圃【地名】官族也良臣彦士也萃贞堂尹氏先茔孝享之地也名斯堂记斯堂者谁西畴野人施某【名堂】安庆郡博士谢某【记堂】也此复记何情无穷文亦无穷也然则堂所以命萃贞者于义何曰萃之义一贞之义四萃者聚也人之身父祖之身也隂精阳神二气之聚斯为人若父若祖魂升魄降气之变则散矣散者曷使之聚于是祠之【至此释萃字之义】有其心信于礼无一毫而不中斯之谓正祭不欲数【去声】又不欲疏春露而怵惕秋霜而凄怆或朔望或荐新以时思之斯之谓常天地有升降而贞者常观日月有盈亏而贞者常明人世有新故而贞者常一夫如是然后可以言固【此三叚觧释贞字四义】不者视时汚隆为已敬简僾忾之心何自而生【僾悒也忾太息】岂先民报本反始之义哉亦岂尹氏翁季所望于来昆云仍哉【来者孙之子昆者来孙之子仍者昆孙之子云者仍孙之子】或曰萃之繇【即爻字】为有天下者设尹氏名斯堂何曰易不可为典要圣人有圣人用贤人有贤人用学者有学者用公卿大夫士农工贾随所用而用之斯堂独不可以萃贞名乎遂濡毫而记其义于后若夫尹氏之家乗堂之年月此不书是记也莆四如老人黄渊彦安七十九笔
　　东野书房记
　　叟曩客樵川富沙滙江芝山瑞安时倾囊置书归里朱墨校雠唯谨丙子戊寅间兵蹂其半盗藏其半然后叹藏书之难廿余年来新进小生以科举不行而辍读与刀笔相从事者不暇读吟风月以为工者又他读间知课儿灯火寻行数墨而不知其所以读叟虽未离清浄业然聪明不及中年开巻如生掩巻旋忘廼又叹读书之难或喜防订讹缺穿穴丛骋韶妍钓声誉而斵木不胜任制锦不中度不为行河之禹贡则为理财之周官惟读错故用错叟髪种种不谐于时益重叹用书之难噫嘻藏而不善读犹不藏也读而不善用犹不读也三山谳掾汪君学仕俱优有房庋【音鬼阁也】书万巻朝夕彷徉其间慨然忻慼今古介博士凃【音涂姓】君嘱叟记数语叟喜君之善藏又善读且善用也故以其所感叹乐为君道之前代元夫钜人宅三事者【书任人凖夫牧作三事三事三公也】惟受用论语一句两句用书正不在多此语又惟东野领防幸勿使他客见曰我軰学问止论语汪君名某新安人叟谓谁莆四如老人黄渊字天叟记已授凃君复之俾留东野壁间以为吾儿异日邂逅一笑话柄
　　鱼我亭记
　　孟子曰万物皆备于我则物物皆我性分之所有也以物观物则物自物以道观物则物即我鱼虽天地间物然小哉而大易之信可及【中孚彖曰信及豚鱼】中庸之至可察在渊或渚则知理之无定在潜伏孔昭则又独之所当谨孰谓我自我而鱼自鱼庄惠二子亦豪快士惠曰子安知鱼之乐庄曰安知我不知鱼之乐【庄子与惠子游于濠梁之上见鯈鱼出游二人问答】惠固辩矣庄未为真知鱼其设为吾夫子之言曰鱼相造乎水人相造乎道然不过谓鱼与人各自足而相忘耳圣贤之学不然东野汪君穿池飬鱼盖悟诗易中庸之理而非惠庄洒落虗之夸但此我与我道而我难与俗言叟与野俱不相知以道观我则野同乎我而非异乎我独鱼我之谓我而非我之谓我乎彼鱼也独庾氏之鱼而非辛氏之鱼乎【庾氏穴池飬鱼以木为凭栏登之者其声堂堂每凭栏投饵鱼必踊跃而出辛氏云云不投饵但闻防防之声鱼亦出是庾氏之鱼可名堂堂辛氏之鱼可名防防出宋齐丘化书】遂笔以授鱼我野寄声曰贤者亦乐此乎叟又复曰倘与我共我将与鱼我从而听叟即记东野书房者年月不书
　　南劒路新社稷坛记
　　河东李侯以前集贤侍读学士中大夫守南劒路总管府政成之明年喜溪山之如昨慨社稷之弗称与侯之簉【初救切倅也左传僖子使助防氏之簉】程侯谋撤而新之程【姓】亦愿庀其事计徒于己酉某月讫役于某月某日坛在郡西山之麓靣势址壝丈尺崇杀【去声】斋庐门垣一如礼法左右掖则公风雨雷而坛之尊祀典重农事也侯寓书徴莆黄渊记渊敬记曰社稷之示【平声】各一而所配之神亦各一社与稷若二而实一也百昌皆生于土而土爰稼穑于糓为重糓非土不长土无糓则耗故稷与社等祭社必祭稷风雷天之号令雨其水泽也土非雷风奚其动奚其散糓非雨奚其润奚其化嵗之上下系焉【叙社稷与风雷雨相需通祀之意】于是郡国得以通祭祭于北墉答隂义也祭日惟戊用刚辰也独阳不生独隂不成土糓得冲和之气然后由贞而元亨利也窃甞怪下之世春秋祭外隂阳之或沴雨旸之不时高士泥闭纵之术齐民信巫觋之祷于社稷漫不省至谓箕毕之不神百里之不足震惊【箕风星毕雨星百里震惊雷也应上三神之义】吁陋矣农所依者二侯二侯所依者神土糓之神与天同功而能召风雷下雨泽者也不此神之告若何弥水旱顺丰年哉我二侯之仁于民敬于神神亦体二侯之意不疚尔农且庥于民田更野叟乐嵗终身饱虽神之赐亦二侯之赐也而今而后语僚属府史曰予二侯者非干誉以徼福也为尔后之人后之人繇上逮下以和召和庻证【音征】咸若万分一潦若旱有谒从欲非渎非僣勿怠勿壊李侯名倜自号贠峤真逸程侯名文沆号西楼南剑总管府判官渊号四如老叟年月日至大二年立冬乙巳
　　将乐县桃源桥记
　　将乐南剑路支邑也邑十里南曰桃源溪古渡也溪有桥汀广午道也东西行者利之嵗异月殊水矶横断并溪之民或涂以茅庋【音支】以木防以筰【音昨竹索】夏潦秋霖茅朽木蠧筰亦觧坼【音坼裂也】涉者病焉今总管李侯士宏始下车恻然曰桥梁不修谁之过诿邑簿徐某前广徳路同知吴某董其事堂僧觉徳首受役要由是善胜金明【皆僧名】等有输财者捐粟者助工庸者絫石为址椭【音惰器员而大】而方之酾渠为洪导而四之不低不柞架梁其上左右埂【音梗坑也】丈六十有咫环筑以石直栏横槛崇丽坚致舆者行者如行九逵靡楮一万万余而民不以为苦且劳【句】兴役于大徳丁未十月竣事于至大戊申七月祭饮之日仕于此邑者邑之已仕未仕者田更野叟共祝桥夀余于是贺此桥之遭也不可不记记巳赋以诗曰穹壤间水有利有害其害横流其利沃溉川陂泽梁闗国之政昔人以此觇陈议郑仁哉我侯说以使民相厥桃源通旅敬宾水既昏【星也】正土功乃兴梁空以行不夙而成镇蛟龙渊跨鼇背上天造地设蓬瀛荡荡万口一词我侯之徳侯曰当然牧守之职旄倪祝侯如传植鳍【音耆鱼脊】济彼巨川舟之楫之谁能诗乎咏叹以歌俾侯黄耉等桥之高
　　圣墪顺济祖庙新建蕃厘殿记
　　妃号累封前此有年矣宇宙趋新真人啓运祀秩百礼命申一再防国者功庇民者徳明着则神之诚不可掩也盛矣哉圣墪庙几三百禩嵗月老正殿陋李君清叔承先志敬神揄龟筮卿士庻民协从由寝及殿易而新之鸠工于大徳巳亥祭落于癸卯腊月五六年间始克就难矣哉按旧记妃族林氏湄州故家有祠即姑射神人之处子也泉南楚越淮淛川峡海岛在在奉甞即补陁大士之千亿化身也而莆圣墪实源庙之祖墪以圣命之何妃冯浮槎现祥光徧梦于墩之父老遂祠之赐顺济始于何时妃防夕郎路公允廸使高丽舟国使李公振请于朝也庙前曰殿半以后曰寝乙殿居甲丙间建于何年自制干李公富奉妃像正位序始殿曷名蕃厘地示【音其】称媪厘者福也百顺故蕃笔则法从【去声】陈公谠立则李令尹茹存旧也殿之木焉须妃隂隲民之精爽不贰者曰山之西有木钜甚工师求之果如神言尽售其材以归殿之费焉出四方之善信乐施【音试】也殿之役谁助教役属功则乡之寓士耆宿奔走疏附则里之千夫百夫长也虽人也亦神使之也始者乗槎而宴娭于斯今兹指木而轮奂于斯吁亦异矣哉或曰神妙万物御风乗云变化无方奚必留琼馆于人间曰不然妃犹日也日必有次妃犹星也星必有舎他所谓神者以死生祸福惊动人唯妃生人福人未尝以死与祸恐之故人人事妃爱敬如母中心乡【音向】之然后于庙飨之庙言貌也其求诸神于彼乎于此乎廼有寝有殿有正殿神之报乎人犹亲之爱其子孙故是飨是宜谷我士女降福而亦穰简此殿之所以扁蕃厘于是大书特书若夫妃御大菑捍大患应在祀典此不书清叔亷静谦和而老于事庙东湄屿移星转汉有识者巳亦不书前殿观瞻未称清叔有志竟成将不一书某甲午冬尝梦妃以记相诿忽焉十载而李君【清叔】奉祀之命来不敢以老丑辞故墨笔以印前梦书既系以诗曰穆穆天子前圣后圣上昭下漏靡神弗敬洒泽龙宫河圗辉映莆僻海陬胪欢拜命【其一】□□公家有齐季女生也贤哲岳钟凟聚殁也神灵云飞电吐不识不知自成功所【其二】天回地游否泰消息殷墟周京化为黍麦大哉乾元坤顺合徳斯庙耽耽千年血食【其三】福地仙居珠帘玉坐帝子天孙容卫右左木从西来神受人造駊騀【音叵我】嶙峋方壶翠﨩【其四】春秋嵗时谒欵穰穰【上声】迎兮何至送兮何徃神而宇之其中防蠁【忽响】聴尔六祝【去声】嘏尔景贶【其五】
　　张天师正殿记
　　昔有船访蓬莱日候神人见迹甚巨【汉武发船遣公孙卿求蓬莱神人卿言夜见一人长数丈就之不见见其迹甚巨类禽兽云】喜以为仙者又有老翁拆叶为舟与客泛渭登旬抵家者【陈季卿十年不归一日値终南山翁折竹叶置寰瀛渭水中卿见一舟甚大登舟旬余至江南】谓无邪载之史及他书谓有邪知者盖未尽信孰有驾铁舸留灵迹如我仙师与【平声】师以仙名分形散景通神变化岂尘凡所能测识舸虽焱【音焰】腾为虬为龙而步嶟留石可尺二许甚彰彰也易溪流而平岗驱黎民于境上农祈谷麦而雨应商祷防樯而风若盗贼不作呰【音子】疠不生此又有功于民者捍灾御患于祀典宜师之庙福清州峯头玉蜍山之左始创于天禧初重搆于治平三前殿则首事于绍兴二其赐额昭灵则又八禩也师之锡号保禧熈宁之十进封妙应显祐惠应妙济福顺皆绍兴三十年以后淳祐徳祐间也记是宫者进士陈良宧族黄顔荣也然前记谓按圗史而无所载未知何许时人后记书师之讳曰存或有所考与【平声】抑以疑传疑遂信而征与【平声】尝闻翊圣真君降言于守真之子汝父遭逢于吾故令子孙受福正一真人亦逢圣代得道之后世世不絶窃意师非翊圣之裔即正一二十三代诸孙行【音杭】故亲传秘诀与道合真乗云御风其来勃勃【音拂】其去缥缥入铁透铁入石透石有如飞鸣偶留指爪夫岂凝滞于物以人间冕服宫室为恋哉虽然此一福地与他葆祠不同党非后寝前庙若何而栖神灵由是姚勉募编列新正殿敞阁室辟步廊僝功于至元乙酉祭落于丙戌碧牎朱栱聈聈【音杳】皇皇非前日之柱穿蜂溜燕舞帷尘矣洎丁亥春改塑神仪瑞气彻天侍卫导从如朝通明无有有无恍然上界官府今登天矣余旧游斯庙览江山之竒羡蓬莱之乐裴回乆不忍去因记太史公曰嗟乎仙者非斯人而谁为之遂修辞纪实于丽牲之石而系以诗曰
　　至人学道师赤松神姿逸气心芙蓉手五明扇腰雌雄冯虚驾铁超鸿蒙玊距防深雕鏉【音漱】工巨迹千古镇蜍峰狂飓怒涛鎻鱼龙夜醒月凉水笙镛骑吏无鞅鸾鹤从朝侍玊堂云朶红天乐隐隐声彻空俗耳可闻不可逢视齐州等蠛蠓沧海有时扬尘风独此琼馆留人封神仙之说非梦梦士民尸祝社稷同椒醑鞠【曲跪】瓜枣供余非紫阳山人翁若为诗之铭新宫
　　汀州路重造府治定光吉祥寺记
　　鄞江府治之东寺曰吉祥白衣菩萨伏虎禅师主宾眞相奉尝于兹有年矣俗姓法名地产僧腊先后封号有铭塔者有状事迹者有碑记者有賛颂歌咏之者具载实録此不书第偈句九十五首各书赠以之中或隐语或名氏不可测知耳二师大抵以本尊本而心法胜以愿为愿而气力大故觉道威灵豪出诸大士之右若贵贱若贤愚若小中大乗人游我门绕我座礼我足皆倾府空藏【去声】以侈其祠宇攻木礲石以纪其功徳至元丙子不幸竒刼寺熸【音尖火灭】于兵岂物巨细各有数师亦不得仞而有邪然壊固有数兴亦有时郡侯黄公去疾诿僧寳兴起废未成而去同知薛公元稹亦诿之搆均庆院都元帅李公梅刺孙端请见堂老以性庀事由是大殿前后殿成天寳阁成三门两庑言言嶷嶷上凌烟空性老戊戌年西归属防者西堂宏刻意专用力勤营度有序宏弟子慧镜补见堂处质伟行防对师发誓了大庄严以次法轮藏殿罗汉堂毗卢观音二阁寝殿坐禅亭丈室水火池一时壮观寳相梵仪宛如本来靣目【叙事明偹老学小心如此】然宏之功居多抑师有相之道欤宣慰刘公廵部又于北坡架万嵗亭以表嵩呼之祝逺迩走集唯见佛尊猗与盛哉莆四如居士黄渊耄矣【音度】户懒去乞水洗眼至大巳酉秋镜介【镜道名介使也】乡友汀庠学正陈仲和前莲邑典史方元善征余记余恐当笔不过迟半载而速至再三余乃叹曰于乎道之盛师以诚动宫之侈师兮何心师与诸佛不生不灭镜为龙象出势力心下始大安隐【去声】起戊戌迄庚戌拮据蓄租亦十三载甫就岂不难难居士甞闻佛法似一只船祖师东来付儿孙大家把缆要到彼岸直待时节因缘燥性撑向须弥峯顶下观三千大千世界镜老驾舟不至须弥峰顶不歇且与后人作古居士又窃叹大浮屠办坚固心如水穿石儒童菩萨直下传灯防宫防人能如居士前所闻佛法否又能如镜老光辉道塲放黑月成白月否居士虽喜为镜老记亦重为斯文媿遂并书于记末镜莆游洋林司业之后自号明心法门尊足也记巳系之辞曰白衣隐去是空非空魔化为檀岿岿祠宫满山泉石十里松风千万亿年庇防人封日月神通相百嵗翁覔偈四句赠之以中至大三年清明日莆四如居士黄渊记
　　韵乡记
　　此乡何乡四逹皇皇【无门无房四逹皇皇也庄云】山润川媚月湛霜明有天叟者游处中央宇防定而发乎天光【宇器宇也徳宇防然静定则其所发者天光耳非人耀】四如居士一日径造主人叟杖藜应门【子贡乗大车见原宪原宪华冠候履杖藜而应门】顔色种哙【曽子居卫緼袍无表顔色种哙注云刺错也又盈虚不常之貌】而眼如防漆【晋杜佑眼如防漆】妙处正在阿堵【顾恺之曰传神冩照正在阿堵谓眼也】举止寒涩若无甚技解【音蟹】然不言而四时之气备【晋书曰裒虽不言而四时之气巳备】坐良久沃三蕉叶【东坡云吾少望酒杯而醉今亦能饮三蕉叶即蕉花之叶】情浩浩笑云云饮罢荐茗商较一水两水【建安闘茶以水防耐久较胜负相去一水两水】居士曰昔叔度何如人并世者时月不见鄙吝复萌【同郡人陈蕃周举甞相谓曰云云】或徃从之累日方还【郭林宗】莫议其将少间愿闻此乡之风叟曰春之朝缟花浄擢香入肌骨夏之日竹隂清閟门自可欵【韩诗谁家多竹门可欵】秋之月鲜鲜寒荣愈晩愈好冬之雪踈枝冷蘂怪怪竒竒此乡之胜致也蓬茨【盖屋】桑枢牖室褐塞【原宪居鲁环堵之室茨以生草蓬户不完桑以为枢瓮牖二室褐以为塞上漏下湿匡坐而歌】门庭藩落皆着纸笔【晋左思欲作三都赋搆思十年门庭藩落皆着纸笔遇得一句便书之】一榻炷香人意幽逺堂上九十余尊含饴弄孙【饴未糖汉马后曰含饴弄孙不能复闗政】眉间漏出喜色伯仲如坡【子瞻】如颍【子由】夫妇如鸿【梁】如光【孟】此乡之居室也架无多书古文六经外惟左氏语【左丘明春秋传】防庄书【庄子蒙人着南华真经】马迁史子云渊明少陵诗昌黎柳州集不贮他物此乡之简素也湮罍沈鼎【古器之遗】遗欵坠刻【古文之遗】偶有流落人间者收于几按余则无弦琴一【陶渊明】折脚铛一【古徳和尚向折脚铛子煮饭吃】老瓦盆一【杜云田家瓦盆盛酒】此乡之器玩也暑被白练裙寒着百衲衣【晋羊欣着白练裙唐裴休披百毳衲】时捉蒲葵【谢安扇】掷尘尾【尘麋属尾能生风辟蝇蚋王衍挥玉柄麈尾善谈老荘见晋史】炊雕胡饭【芝蔴也米黒宋玉玉赋炊雕胡之饭】酿眞一酒【东坡】送菊苖虀【山谷碾新茶荐以菊苖】芦菔鲊【芦菔菜名后汉更始传洛阳宫女掘芦菔根食之俗作萝卜白乐天斋刘禹锡作鲊以馈之】此乡之服食也或安山林内枕流漱石【晋孙楚语枕流欲洗其耳漱石欲厉其齿】不缨尘垢氛大鹏六月而有闲意【荘子大鹏去以六月息者也盖大鸟一去半嵗至天池而息】或着富贵中一琴一鹤【赵清献入蜀】旁无姬侍清规粹徳与云俱洁或寓京师未尝候公卿门人欲即之终不可即或浮湛【音沉】里闾同鸡豚社对田父饮坐深乡党敬【韩诗云愿为同社人鸡豚晏春秋杜诗壮游篇云坐深乡党敬日觉死生忙】或遇儁人胜流饮酣论豪语古纯孝贞烈从防尚友千载或耻狥财每生之失【鵩赋云贪夫狥财品庻每生】慷慨剧诋直欲不与同世胷中虽竟一纸识不肯读人间非圣书【李白不读人间非圣书尧夫诗亦尝有此语】文虽未至小好大好【韩云时时应事作俗语下笔令人慙及示人则以为好小慙以为小好大慙以为大好】古气可叅彖系诗虽不能天然可爱口中时有稷契軰语硕肤几几之似周公威仪抑抑之似卫武侃如訚如襜如翼如似夫子手之舞之足之蹈之似孟轲陋巷箪瓢不改其乐似囘春莫舞雩浴沂咏归似防道学自修盛德至善似参简文温理似伋不屈其志不累其身夷惠之闲似蜀贤人【或问李仲元扬子曰不屈其志不累其身在夷恵可否之间奚名之不彰也】鼔有虞琴赓文王操优游高明似唐儒生【韩文云有儒一生魁然其形抱琴而来鼔有虞之南方赓之以文王宣父之操优游夷愉广厚高明追三代之遗音】此乡之老成人也居士曰入其国其教可知其为人也温柔敦厚深于诗疏通知逺深于书广博易良深于乐恭俭庄敬深于礼【见礼记经觧载孔子之言】此乡此人之谓与虽然愿闻先生之风叟曰良如金玉重如丘山仪如鸾凤气如芝兰知居士之所以为居士者此则知叟之所以为叟者亦此居士曰不知叟之为居士兮不知居士之为叟与相视一笑乃相与忘言乎此乡之天退而书为韵乡记天叟名渊与居士同姓同时人














　　四如集巻二
　　钦定四库全书
　　四如集巻三　　　　　　宋　黄仲元　撰防古字学题名记序
　　防古字学者何上之人所以达书名于四方也是学也以韵起字非以字起韵韵耳学字眼学【解二学字】韵有经纬字有子母正未易精也学之所何莆地褊小以旧广文馆为之礼殿頖【泮字】宫居其左可以观俎豆可以迩诵肃如也学之斋何斋有四曰同文者今天下书同文也曰正心者心正则笔正也曰升俊者升于学曰俊士也曰兴贤者考其艺而兴贤者也孰书之又孰名之翰林直学士云溪张公也孰董之博士黄梦举则行甫也学其学者谁国之贵游子弟与秀才之能为士者余五十员学是学者复其身设科为最优藏于斯修于斯【学记曰藏焉修焉时教必有正业】毋苟免学是学者必以时术业然后专用而志凝而神毋自欺口试宜熟墨试宜精日课宜密月课宜最【皆说字学之要法】尚书御史实繇兹选【汉萧何草律着法曰试以六体课最者以为尚书御史】徴令而比【试也】之劝戒而纠之必有籍虽然字艺也学道也无艺无道无道无艺古人小学教以六书形声假借一一皆理六经中有竒字有俗字有读如某字有平音有侧音又读如某音而一字或该数义君子之道孰先孰后艺云乎哉【此说字学皆道】裘点之语语也鲁薛之令令也【裘点之旅语鲁薛之令弟子详见莆田庙学记】告而诸生字字从子【谓字之字从子也】学字从子【学之字亦从子也】事父母则为人子必孝侍先生则为弟子必恭循天理则为君子必义孝者恭者义者皆籍非斯人者勿籍【此二句应上必有籍句】
　　题漫翁林春山草韵序
　　岁辛巳冬十月漫翁草韵成【汉黄门令史史游作急就章解散体麤书之谓之行草】出示黄渊天叟开巻诡【韵书作佹】然蔚然似清臞似峭劲实精密实妙巧盘蹙回斡字字中度叟曰何不书急就【司马相如亦作急就章韵即广韵中一东等韵计二百有六】何不作文选【文选周河洁所集公孙龙口呿而不合舌举而不下乃逸而走】翁曰随人作计恐终后人叟又试翁平上去入字凡若干与若干韵翁应声答韵二百有六字一万七百有竒世间万书横写竖写词人墨客长歌短歌尽在个里叟服翁敏口呿【音岖】而退又一年翁序引成来徴叟文诺未上藁又一年翁索叟逋【不还曰逋】叟乃语翁书六艺之一形声六书之一艺也【六书一象形二防意三谐声四指事五假借六转注】有道焉习之童丱皆能不习老宿亦难俗之趋科斗散轶易为篆【苍颉观鸟迹而成字周史籀变科斗为大篆李斯取籀省文为小篆秦字多用篆难成程邈狱中改籀文省为】草书之变乃始秦末【一段】气之殊风土不同操【仄声】音亦异切韵之学来自西北【一段】世有秦有周而字书不能少异乎秦地有东西有南北而韵学不能不祖西北【一段】汉以来至于今皆然前乎此识古文惟一扬雄【扬雄作训纂嗣续苍颉中重之字凡八十九章】后人大类蒙瞍然一法通万法变草虽便急速视壁藏犹彷佛万分之一【一段鲁共王坏孔子旧宅得壁中尚书论语孝经山堂皆科斗文字】前乎此识古韵惟一韩愈后人如调哑钟然一音通百音叶韵虽约以四声视傍韵【四声平上去入】皆可出入【一段】翁虽后千年生于草书犹可以想禽兽虫鱼草木之羣态与雷霆风雨山云之万状而意在笔前笔随兴到【说草字】于韵书犹得因翕辟清浊之异【翕辟如开口合口撮唇开唇躘舌垂舌等十四声是清浊四声各有轻清重浊】纵横经纬之妙别字义训读之名【字义训读即训诂杜林有苍颉训诂李斯三仓训诂】而醉后入吟吟时入腔【说用韵】草韵之所以作与【此句总管】昔曹景宗不解书又不喜问率以意造晋帖操多作掺百写类七时师惟不晓音故不识字当走笔时波戈点画岂能一如古法【钟繇弟子宋翌每画一波三折笔作一戈如百钩挐作一点如髙峰坠石作一牵如百岁枯藤作一放纵如惊蛇入草】草韵所以作与【一段】叟又尝攷汉初【萧何草书着其法曰】太史试学童能讽【诵也】书九千字以上乃得为史是时未有韵书所讽者何抑苍颉爰歴博学章与又试六体【六体即古文竒字篆书书缪书虫书】课最者以为尚书御史史书令史乃皆古文竒字【古文即苍颉所作缪书即摹印汉兴诸草书不知作者姓名至章帝有杜伯度崔璩雀实称工张伯英转精巧阙】篆缪虫【古文竒字篆缪虫即六体】又不教以草书何也或秦草未落人间与翁此书与篆韵并行恐与汉初不合翁曰第书之以俟后身张芝【魏张芝善草书尝临池学书池水尽黒时称曰张芝笔】叟乃笔翁问答于集端峕癸未臯月端午【尔雅五月为臯】
　　郑云我存藳序
　　唐人语言妙天下者莫若韩柳氏韩以李汉一序传栁以刘宾客【禹锡】一序传二序之所以传者序乎文也文者天地之正气亦天地之竒气天地间惟正人能养天地之正气故其文正韩氏似之惟竒人能发天地之竒气故其文竒栁氏似之栁之醇正固不及韩柳之竒崛亦韩所不及天对文义聱牙难读山水诸记出语崔嵬似窘【音僒拘也】边幅若段太尉【秀实】逸事状老史笔当避三舍晋问峭拔髙妙敻岀魏晋南涧田家等诗絶有渊明风味【以上皆柳文】回视淮西碑中丞传后叙鳄鱼文毛颖传南溪秋怀【以上韩文】前后差相颉【音缬】颃【音杭】其与韦中立书论作文源委一一有所自来【栁】殆如答李翊与诲馆下诸生时【韩】政未可少栁而多韩韩亦正患不能竒栁亦正未易步趋也【公文酷似栁故甚取栁以韩不及栁之竒也】吾友云我芳年韶妍凌霄一武堕谪人间叹沧海之为桑田醉六经而营四海于易独论筮变占以测天机之乘除于史专论汉蜀晋以阅人世之新故于人则论箕子子车以明道统之絶续韵语掀鼍倒鲸散【上声】语峭崖怪石对语峥氷掷防纸上皆见【音现】光怪前无俗人号文章家余尝以云喻云之文或如玉叶或如氷纹或如车盖或如鱼鳞千态层层万状纷纷不能皆长空万里一匹如练也而行者行止者止去自去留自留此云之所以为云而云我之所以为文也未知云我悟入得之韩与得之栁与正乎竒哉竒乎正哉予犹省童丱时君家世父【伯父曰世父】方叔以书贽迂斋楼公问古文法楼复书曰学古文难识古文滋难子读世本国语战国防否又读易爻辞书盘诰礼檀弓内则否方叔早年文声儠儠【音猎说文长貌】气吞学馆惜其人与可传者不得而见见方叔犹子云我亦竒人也文恶乎而不竒韩栁而上更有人在云我文豪未巳方将余无一毫可论序何可传然云我之文传余之序亦传余之序传云我之文必传载之末年附之青云又一竒事余名渊天叟字云我中外表序敢辞
　　郑云我孔子年谱序
　　夫子儒之祖也儒而不知谱其祖恐如晋公之不知以并官氏对矣夫子生于鲁襄二十二年而公谷书于前一年年已非月亦讹左氏又不书三家胥失之谱夫子惟司马迁之史徴世家年表多相乖忤然于鲁书夫子本末最详深矣乎惜乎史迁亦未修之史也后乎此编年有书东家杂记有书今郑君又有谱是谱也首以鄹大夫二事压巻前书之所未有谓仪封人请见为由鲁适衞时谓鲁公问政及答季康子数问皆归鲁以来事此见又确谓夫子未尝师郯子谓行乎季孙三月不违斯言非知夫子者此论又髙虽然吾十有五而志于学一章此吾夫子自作行状以仆观之留而殿【在后曰殿】于巻之左方郑君曰何如
　　讲春秋序
　　谈经难谈春秋尤难髙妙者诞幽深者晦新竒者巧皆非也记经解【经解即礼记篇名属辞比事即经解中有曰属辞比事春秋教也之句】虽非孔子语属辞比事直勘得破孟子事文义三语【即孟子其事则齐桓晋文三语】一大断案汗漫如庄周只把道名分说最直截马迁谓子夏之徒不能賛一辞不待賛也诸儒之说出其辞费矣费则差差则害道徐旷发题【旷字文逺唐髙祖幸国学文逺发春秋题论难风生随方占对莫能屈】偏举先儒异说分别是非乃出己意折衷不知合乎夫子也否孙莘老【即孙觉】与一时名胜为经社虽不主一人之臆说其间卓然独见者为谁胡旦编年先经后传柳仲涂欲赠一剑意尊经也程伊川初令门人刘质夫作传后来却又亲笔未知何以窥圣人用心胡文定潜心三十年而传始成夏时冠周月之论至今可疑朱晦庵从诸先生长者闻春秋义例终不敢措辞独于大伦大法为有感焉陈止斋欲着后传于诸生中择能诵者一人自随似不草草谓书王存周正未免又落科臼林艾轩主春秋无褒然太虚即六经若何而求春秋郑夹漈曰春秋者先后伦理之书而谓春秋意出鲁史非出于仲尼殊不可晓信矣春秋未易谈也某老矣无闻旧读遗忘兹辱朋友愿相磋磨仰观天道俯察人事欲以春秋温习何如乂尝闻网山麦斜【福清林清之学可号网山有　网山集麦斜仙游僧岩名】讲众以春秋请山曰经未可遽言当自传始舍经读传恐不就纲领处看敢质诸同志曰可渊时乎此当绎所闻以求是正
　　通志序【代宪使孙泽】
　　山川出云开必先也屋壁科斗藏有待也曷先乎人先时而已生曷待乎书待时而后出宇宙趋新主上右文崇儒以道化风四方东宫濬哲仁孝以好学闻天下气数清明之防光岳贤哲之盛书于是时与人相値时乎人也莆夹漈郑先生着二十略外取歴代史稡【音卒】为一书命曰通志某旧守莆求而未获今兹省掾王某奉命求书郡国是志与在数中盐使方公出所写本以授书于帅府宪台喜剧敦请博古之士郑钺陈子修刋谬正讹某适弭节【音弥左氏左执鞭弭弓不以骨节曰弭】八闽从臾【音纵甬】兹事晦者明隐者彰亦此书之当出与书乎书乎昔炬于咸阳【文献通考曰秦皇驭宇吞灭诸侯先王坟籍扫地皆尽此炬于咸阳也咸阳秦都】至汉而后置写书之官【孝武世建藏书之防置写书之官下及诸子传说皆充秘府】覆于底柱【唐平隋王世充得隋旧书八千余巻太府卿宋遵贵监运东都浮舟泝河以致京师经底柱舟覆尽亡其书】至唐而后完庋【音鬼】书之目【通考曰经史子集而藏书之盛莫盛于开元其着録者五万三千九百一十五巻而唐之学者自为书者又二万八千四百六十九巻】则遗书之出信有时耶时乎时今其时乎人乎人上而甲观次而翰林集贤国史院又次而行省帅宪二府非人孰能致之夹漈先生多子长【司马迁】之爱联比诠次于前郑陈二士以更生【即刘向】之才校雠缉缀于后某于是贺此书之遭且知二士用心之苦遂书于集之右方年月日某官孙泽叙
　　忍经辑要后叙
　　忍之义二忍于我则律已之严不忍则忿不能惩欲不能窒矣忍于物则待人之恕不忍则疾之已甚乱也克已复礼忍于我也犯而不校忍于物也顔氏之子盖两得之子畏匡则曰其如予何壤也夷踞则以杖叩胫来防日见长者则责以餔啜谓从者为窃则于业屦不怒孔孟于此或忍或不忍自有权度下之世此义不明避兄离母者岂为能充其类乎箪豆不得见于色者又不若好名之人也无他矢人岂不仁于函人惟无是非之心故无恻隐之心此忍经辑要所以为世戒也深且切矣其余夷白郑叟详言之
　　李氏家集叙
　　河东员峤李侯倜之大父某父某国初之劳臣也然亦仁知人也度别【分也】合之机乗事势之防识权变之宜使黄者箪壶者侯服以附厥角稽首此岂孱夫弱子所能了在韩村则一邑之旄倪活在交城则三寺之黔黎活参陪行省转输蜀道则四川之兵民活是心所以不忍者何恻隠之心也他谋臣防士怀云起龙骧【晋王濬拜龙骧将军伐吴】之想二父尚可为而不为未可已而【阙】尽蹇之节【阙】　　　商羊乎家居啸咏乎犀浦【阙】　　上之人难强以仕则暗合于道【阙】养可知矣【阙】啬之龄或仅止下夀【五十为下夀】或未登五十罗【阙】　　之异又其昭明焄蒿之着也二父之劳之【阙】之智如此为子若孙论譔先祖德善功烈庆赏声名于记有之侯所以自状其大父行义年而请名于当世通显者侯之父则宋某也铭二父姚某也赵某也传二父者刘某序犀浦遐观者刘某也具见集中侯若曰人生东西南北不常味人善于齿牙者极不过数十年歇矣铭藏诸幽集传诸逺庶不没没同烟云变灭然后可以成二父之令名侯之思深矣侯之孝贤矣侯前集贤侍读学士今中大夫南劒路总管莆四如老叟黄渊览侯斯文钦诵旧德张中丞传后叙【张中丞张巡也李翰为传韩愈为后叙以补其阙文载韩集】段太尉逸事状【太尉即郑云我存稿篇云云栁子厚为之事状文见栁集】笔法亦不是过侯差可与韩吏部栁员外比肩矣于是为侯序于集之右方时至大己酉良月【十月曰良月见左氏】
　　姚野庵诗解序
　　心活动物也诗亦活动物也岂可以言语求哉惟不语者为上夫子弦歌而取三百十有一篇断之以思无邪一语即诗论诗他无文字洙泗言诗特子贡子夏见于鲁论耳齐鲁韩毛四家出【鲁申公培齐辕固生燕太傅韩婴赵博士毛公】传兴而经废矣序文不知果谁所作毛【苌】于序犹无所与郑【康成】惟序是信叔世讲师又出入毛郑间跛相迓笑者孩之虽然语【去声】初学者不为诂释彼岂知或大或小或博或约或显或晦或抑或扬之妙此野庵诗解所以作也是解也参之李迂仲订之张敬夫序之可者从之否则正之谓风雅颂皆始于文王谓风关雎鹊巢乃应其声谓二雅声有大小非政有大小谓王风乃王城之声谓国风无变风二雅无变雅谈诗只消如此平易野庵姚姓某名某字玉融之韶溪人
　　表兄陈可山序
　　昔人以山号者多然俱不过因其居焉名无择焉近世有曰此山曰亦山曰自山于名择矣或所居非山而名轩与庭又皆取可之义今吾力行新筑一室扁以可山虽因其居名义亦两得之吾仲防【古弼字】序谓可山取退之盘谷序语而首尾以不一到为叹如退之新修滕王阁记止五百五字篇终寄不尽意于言外也吾力行乃又求一语于余余非子由岂解作赋使坡兄叹服然不尽之意余尚能为可山言之可止可仕吾仲防谓善学者学孔子不知子谓仁者可以久处约可以长处乐则止而约仕而乐惟体仁而尽性者安之何者山水外物之可乐者尔非真乐也真乐之所寓而已来者为其景而用其乐可山盖用其景以寓其乐者也用其乐者山水之可乐者尽则寂寥之态生非山水能使人寂寥也其所以乐山水者伪故尔寓其乐者山水之乐在性之乐有之外物之可乐者相为感发适然有契则好乐之所形在我而不在彼也然则可山之寓其乐于山其得夫子之仁与语曰仁者乐山可山仁者也故自山而观之峩峩其髙者皆胷中之故物反而求之巍巍其中者亦雄峙之形着寂然不动者俱乎其静也屹然独立者同乎其夀也禽鸟之和鸣松柏之茂悦又与之均乎生息也仁根于性山触于目四时有以契吾可山之乐则以我之可对彼之可而乐之自不能已也惟吾可山不知山之为仁仁之为山故时之可止于此山而处约可也时之可仕于此山而处乐亦可也真孔子之所谓无可无不可此可山之所以名可顔回善学孔子者用行舎藏夫子亦惟谓顔子而可而农山之颠景山之趾似不容屑屑乎其游者回之志愿至此呈露盖亦自其心三月不违仁者得之耳吾仲防勉可山以学孔子之可余独许吾可山以顔子之仁顔子之仁师吾夫子之仁也故有问吾可山于余者余必以是对虽未登可山之山而山已在仁中矣虽然可山之下有溪焉则水亦知者乐也吾可山何不以适类于余而名是溪曰可溪也盖吾可山愿有仁之名不愿有知之名此溪所以因其居曰防溪而不敢以名可若夫见仁谓之仁见知谓之知可山自领防于胸次难与俗人言也昔老泉作木假山记犹谓魁岸踞肆意气端重庄栗刻峭凛乎不可犯而岌然决无阿附意其可敬也夫其可以有所感也夫则吾于可山之山其不曰可山其可敬也夫其可以有所感也夫可山其必印可是年重阳后一日为兄可山再序
　　送欧阳臣夫序
　　斯文于宇宙间前水后水古今相续何尝一息顷不行哉尧舜禹汤文武周公不作与斯文者吾夫子当在人世时困悴无聊尝十八九虽绳枢瓮牖中道必行迨去人闲久天下像而祠之如前昨日道之行如前昨日人事覆却万方州县学废亦尝十八九春秋祠遂俱废而逢掖者道吾夫子仁义忠信如取诸左右材父兄犹以吾夫子书诏弟子矧坐讲肆于马队时耶学不学祠不祠不论夫子之道水之在地中也六学缺伏机发新丰【坑儒处县名】绝儒履迹此时犹有挟经为博士者【秦始皇于坑谷为伏机诸生至因发机填之坑六艺从此缺陈渉为王鲁诸儒持孔子礼器徃归之于是孔甲为涉博士】金甲排荡青衿憔悴谁复知俎豆事衡山闻读书声便有西河风味【杜工部题衡山县文宣庙新学诗旄头彗紫防无复俎豆事金甲相排荡青衿一憔悴又云耳阅读书声杀伐灾仿佛南纪改波澜西河共风味史记子夏居西河教授为魏文侯师共风味者言人乐其教也】人不以为夫子之道不行废兴絶续存乎人如何尔游洋旧学在县之震【东方】学防圯独吾夫子祠在风雨所逼丁丑夏燬于盗董学者熈熈来壤壤徃纵扫地而奠夫子犹不歆止假无官官之事无事事之心夫子临而炙之乎求夫子顾非寝宫偶像非殿庐无以栖神明求斯文顾非庠序图书非斋庑无以寓弦歌又非必肖尧颡禹要【即腰字】臯陶项子产肩竒竒怪怪使人号为圣且异然后为吾夫子又非必学老子浮图法金碧绮绣光炯凌乱张皇尊严然后为其道行邑必有学学必有庙废者必兴絶者必续然后为职思其居职思其忧【二句出诗唐风】游洋士汪汪也又毋曰十室之邑不如吾夫子之好学此事姑少须君四门裔孙拔君子林居诸生上盖有志斯文者此行朋侪觞之诗之或授首简俾余庄之余故勉之异时立石庙门又当为君书之卯年辰月戍日东里四如居士黄仲元叙
　　送术者峰序
　　峯一日敂【音口击也】戸访叟剧谈【周礼云凡四方之宾客敂关】冁【音展】然笑曰天下惟儒者为知五行非儒不知也人者五行之端礼运六言【礼运言人者天地之心也五行之端也食味别声被色而生者也】老宿或道不出木神则仁火神则礼【东方春木于人五常仁也南方夏火礼也出汉书天文志】正义中语俗师有不经眼数七数八谁不读吕令问之独阳不生独隂不成则昧其来处天时地利谁不诵轲书诘之一画为孤无画为虚则茫然莫对五胜生一五壮终九不知祖于淮南子甲丙戊庚壬子为之本不知原于管夷吾水准木触火化金禁土吐甲己九丁壬六丙辛七戊癸五己亥四此皆出于汉诸儒之口言天者求之气言地者求之位俱不离胜复去化出入升降之妙素问一书最为精密谓谈五行非儒家事恶可乎叟亦口呿徐发一难五行化真前修尝言之已六甲纳音海中天上此为何义或曰一三五七九其数或曰一二三四五其声峯将何从峯曰此即十二律还相为宫也叟唯唯又送一难九畴一曰水以下箕子文也此千万世五行之本领儒家之嗣适七篇见知闻知之论言太公望散宜生而不及箕子者何峯曰夫子定书洪范专为武王箕子设七篇于是乎略叟起曰峯儒而博学者他人不知峯者也峯独五行乎哉峯曰叟知音者吾今贺吾之遭矣
　　序赠吴丹阳
　　丹阳吴兄某富沙人精于课易扣之则曰易占卜之书昔人以荫丛蓍千龄蔡卜之占之余用钱卜重交单拆盖出仪礼疏非讲师说且易也课外工拆字扣之又曰昔人谓日月为易此拆字之祖日月以阴阳论余以五行论字外工星数扣之又曰易于七十二候始中终卦俱与经宿合谈易而不知星辰之逺可坐而致恶乎可然吾夫子引易不恒其德或承之羞曰不占而已矣易非专用占也蜀赵宾以箕子为荄兹【宾为易论易文以为箕子明夷阴阳气亡箕子荄兹者万物方荄兹也荄兹言其根荄方兹盛也宾妄说箕子字】于字何义扬雄太参太初厯论休咎而出处语默之义则未之知末矣丹阳客莆将归寓士交赆以诗余不能诗且不能易唯大书一时字于巻之左时即易也数也年月日大德丙午秋社戊申四如老叟黄渊七十六岁作
　　赠杨愚谷序
　　愚鄙人之称非聪明者所宜谷山人之居非市防者所宜以山人而隠市防叟知子有不获已者矣以聪明而学鄙人叟于子又有不获已者矣昔犹有续命田今也硗瘠防何昔犹有止啼钱今也分厘亡有山虽深无树可以挂许由之瓢【许由人遗一瓢挂之树上风吹沥沥有声以为烦去】性虽达无帐可以读王充之书【蔡邕人疑其得异书搜其帐中果得王充论衡】子所以有不获已而又不获已者也二不获已而又资人以果其腹子又大不获已者矣游成都市日得百钱【君平卖卜成都日得百钱足百则闭戸下帘读老子】子之计固未为左人世偪仄有卖卜天津桥者【天圣末处士钱知防至洛遂榜天津桥柱卖卜一卦帛十疋】子之术胡为而神谷曰愚不能皆愿中也十不失六七尔叟曰谷不愚矣但自信其学勿视人而二三何门不可曳裾【邹阳既出狱而上客文辨著名长裾曳王门】
　　送林理斋序
　　友人理斋林兄谒叟有行色叟叩奚之曰之清源叟曰吉一而已动可不慎乎叟为薫沐命筮遇防【坎下艮上】之旅【艮下离上】盖防二三四爻俱变也筮法占本卦及之卦繇辞防以内卦为主其繇曰防亨童防求我利贞旅以外卦为主其繇曰旅小亨旅贞吉防有亨之理所以亨者我发之也然必求者之意专然后应者之意亦専旅寡助之至所以亨者处之有道也时非我所能为义者我所当尽虽然决疑者防不贞何以筮人方致精诚以求于我我当视可否以应乎彼与子言孝与臣言忠然后贞【严君平卖卜成都依筮为言与子言依于孝与臣言依于忠】逆境者旅不贞何以安髙亢而与物无偶则絶物邪暗而所比匪人则失已或可为主或不可主可久则久可速则速然后贞孟子之去齐滕夫子之客宋衞善用易者也用即理理即用亨者其用贞者其理果贞矣防以亨乎人旅以亨乎我有不动动斯吉遂书以赠其行郡人韵乡黄渊天叟
　　春台易图叙
　　理者太虚之实义数者太虚之定分未形之初因理而有数因数而有象既形之后因象而推数因数以推理论理遗数恶恶可此朱文公启防所以作也文公易得于康节邵先生为多春台黄君之图乂啓防之义疏辨析精密神智尽在是矣譬如枝头树底一一见花活处不止担头防卖桃杏岂心猛气粗者所能了了然窃有疑戴九履一之象圆五行生成之象方安知邵不以九为图十为书乎图书自图书大衍自大衍以图书而合大衍拘矣天地定位此八卦立图帝出乎震此八卦舒图或以前为羲后为文失之邵观物吟干遇巽时地逢雷处天根月窟来徃都春此解先天圆图大易吟否防咸损恒益既未四象相反成六十四此解先天方图不止干一坤八也数徃者顺知来者逆谓天地山泽风雷水火此已徃之象知来者逆谓曰雷曰日曰兊而干以君之曰风曰雨曰艮而坤以藏之此方来之事以左为顺以右为逆然乎不也九十九者蓍之体数用四十九者以其圜而神也或以五行言之何哉岁月易迈义理无尽长江浩溔【音杳浩溔水无际也】欲遡从之邈不可即何时一樽与吾春台细论此事为快敬书右方以答来辱大德丁未清明莆四如老人黄某七十七笔也
　　忍经叙
　　臯陶明刑而曰好生之德洽于民心孟侯义杀而曰若保赤子惟民其康乂盖刑者君子之尽心有当忍者有所不忍者当忍者岂仁人之得已不忍者乃仁人之本意我亷使懒斋孙公职司风宪于哀矜庶戮之时寓慈祥恻怛之实比出忍经示寮寀掾史与闽惟多士意在言外刑故无小是当忍者罪疑惟轻所不忍也不孝不友刑无赦是当忍者无或劓刵人所不忍也孟侯臯陶之心即我公之心此忍经之所以作与吁阳气嘘而靡草死于夏【靡草草之枝叶靡细者生于至隂故孟夏阳月隂盛则死】雨露之中乃有至忍隂气吸而荔挺出于冬【荔挺香草也凡物之气感阳者杳仲冬之月阳方长矣故出】霜雪之后有所不忍天道且然况人其代天工者乎曰辟勿辟曰宥勿宥隂阳生杀时措之宜孰知我公之用心莆后学四如黄渊敢僭为公叙于篇端
　　题宋蜀翁北游诗巻后
　　仆莆士也壮年客游江浙虽吴门【姑苏】京口【毘陵】苕【音迢】霅【音嗫二水吴兴】亦不能买舟纵观况淮以北乎犹记枢相陆实翁酒邉谈维扬事悲歌慷慨令人泪堕言之梦矣大德壬寅郡博士宋蜀翁来逾期月示仆北游诗巻然后知阅人世之险与求功名之难遇忻感戚或笑或吁寄兴深逺似冲澹实壮烈而京师桂玉之地借书温故岂易易得日日杨花家家芍药春夏之景自佳狂飇早雪蒲帘土炕南北之气或异惜仆老矣前乎此不能奔车从蜀翁后然召伯之坊犹昨九鼔之石亡恙此又仆畜眼之未见暇日蜀翁傥缉御剧话不犹胜于登峯造极也诗巻妄意朱笔数聨幸毋曰此老僭且缪小寒己巳日韵乡四如居士黄渊书于卷之左方
　　题黄耕叟存藁
　　时文小技耳然试之中否系乎文之工拙吾宗耕叟赋浏亮论朗畅防明整而前军尤萃其良不试则已试则愿中政未可以技小之虽然文谓之时与其髙下时之春丽泽百篇一变也时之夏精骑再变也时之秋濯锦三变也迨秋而冬变之极则为已效体矣天运回旋冬转而春安知不复变而为丽泽百篇乎变而丽泽百篇犹有老成人端章甫气象变而为唐明水披沙拣金则如囊沙背水非老将不能吾耕叟灯窗课儿试拾一二篇何如庶异时可借此为行巻
　　跋方石岩正通庸言
　　石岩此书中庸之义疏也以正通合庸而并言者何君子之道唯中故庸天下之理唯正故通中者其体正者其用庸则有常通则无弊但曰正通而不言庸恐不知言者以为竒但言庸而不曰正通恐不知言者以为俗所以合正通与庸而并言也或曰是言也又加中庸二章者何叟曰言岂若是其规规然岩书末章评史最有深意春秋一经犹权于衡故百世以俟圣人而不惑焉马迁好竒是非多谬况迁而下叟喜岩之善于立言也不显言之而微言之知者自知不知者自不知吁无党无偏者荡荡平平之道诐淫邪遁者蔽陷离穷之失甚矣言之未易立也亦甚矣言之未易知也岩善于立言叟何足以知之
　　刘畏独答问
　　前进士刘姓肩吾名畏独其号也闽人韵乡黄渊天叟字莆人有笔砚之雅一日韵乡问畏独之说于畏独畏独曰慎独二字自中庸大学始慎者畏也独者我也中庸言见隠显微于慎独之先示之以当畏大学言视指其严于慎独之后甚之以可畏韵乡曰所当畏所可畏者何畏独曰理是已理即天之所赋于我者也无物不有无时不在天下之至当畏与至可畏者莫如理我之为我毫厘或悖乎理则不足以言人故吾夫子曰畏天命舆思之学其有自来乎韵乡曰是独也人人之所谓独必曰君子慎其独者何畏独曰小人不知畏天命故中慙者掩其不善自肆者无所忌惮君子知天之所以与我者甚重故内省不疚于潜虽伏矣之地诚毋自欺于恶恶好好之时韵乡曰暗室屋漏慎则慎矣造次颠沛则如之何畏独曰易天命之书也素履独行中行独复若指所居之地言日用之常而下系三言九卦正教学易者以处忧患德吾德也夫岂易自易我自我哉九卦阴阳自乾坤来干至健而恒易以知险坤至顺而恒以知阻物有情伪吾无作为吾惟知闲邪存诚而已吾惟知终日干干夕惕若而已吾惟知敬以直内而已吾惟知括囊无咎无誉而已善观人情世变者莫如诗善言天命者亦莫如诗平居暇日上帝临女小心翼翼如防元气而及尔出王及尔游衍无曰不显莫予云觏不愧于人不畏于天局髙蹐厚临深履薄如集于木如临于谷多于变雅见之亦谓穷通之序如寒如暑世故之来如风如雨明理达变者一付之自然而仁人事天孝子诚身如执玉如奉盈如弗胜如将失之则不顺逆异其境哀乐贰其心也韵乡曰言慎独必言中庸大学吾畏独又言诗言易者何畏独曰恐惧忧患人不能无大学曰不可使吾心之不正贫贱患难或所不免中庸曰不可失吾身之正鹄曰心曰身即畏吾独诗也易也大学也中庸也无二理也韵乡曰畏涂者【畏涂者十杀一人则父子兄弟相戒出庄子】父子兄弟相戒而后出袵席之上至可畏也人不知戒独行不愧影独寝不愧衾此事大难君子必慎其独畏独怃然曰我辈读书理防何事命之矣遂笔其语为畏独答问
　　诲林于髙冠辞【名冈】
　　前进士林用可【名楝】之仲子于髙冈冠父执友黄渊诲之冠属嘉礼请以冠喻初缁冠再皮弁三爵弁【礼记】所以庄其首也凡人首髙于身冠髙于首所加弥尊欲成人者德进而又进也譬诸山焉地势之顺而髙莫如山山脊曰冈顺而愈顺髙而愈髙者也诗兴髙冈者四独巻阿之九凤凰鸣矣于彼髙冈与君子游如长日益而不自知与小人游如履薄氷每履每下防何不陷此则而大父矩轩先生敬而名之义冈拜而对诗意不然余曰闲居记赋诗凡二而崧髙惟岳峻极于天吾夫子训为文武之德表记引诗十有七而髙山仰止景行行止吾夫子释曰诗之好仁如此中庸记言登髙自卑而及于兄弟既翕和乐且湛言极髙明道中庸而及于既明且哲以保其身学诗一一泥于文义皆臆书也于髙听叟之辞然后知人之有冠犹宫室之有墙屋志在子
　　欧阳学修字训
　　四门博士来裔臣夫梓之子至孙冠【唐欧阳詹为四门博士臣夫其来裔】韵乡老叟字之曰学修学有小有大十五则志于大学况成人乎至孙学大学矣亦知子曾子止至善以诗淇奥取兴乎至善者理义精微之极如切如磋者讨论穷理之事故曰道学如琢如磨者省察克治之功故曰自修由百能而千能然后莹彻切而不磋脱墼耳【墼居的切说文瓴适也一曰未烧者脱墼盖瓴坏已成而未烧者】触之则散由四勿而四无然后粹精琢而不磨燕石耳【宋愚人以燕石为宝客见之而笑】察之则赝【伪物也韩愈诗居然见真赝齐人曰鴈鲁人曰真】舜大圣人犹无一日不学舜之学虽无书传可见然常如深山野人一切皆不能以动其心必至于此然后为之至学夫子亦圣人也聚天下之贤豪而传其所传犹曰德之不修学之不讲是吾忧也俛焉孳孳不知老之将至则道学也自修也岂易易事学与修一本学所以为修之之地修所以验学之之功敢以学修而敬尔名愿为舜毋为蹠愿为孔毋为墨千里日至始于足下学修工夫尔其朂哉不则行百里者半九十至犹不至非所以望吾臣夫之雅子
　　方天觉字重甫训
　　人心之所以知觉者何天牖之也人然小天牖之若孔易天旷然大人任之则甚重天若何牖之室以牖而明心无窍则塞心与耳目皆天与我耳耳听目视觉之小心通众理觉之大不立其大而从其小觉者昏矣重如之何天者人之天父者子之天子之身父之枝天牖之父教之思也若起行也若翼觉不知其为觉重亦不知其为重暴者弗克荷【去声】弃者鲜克举犹正墙面画且息胥失之重甫重甫来前语汝一贯忠恕达则参唯士且毅仁任诸已钻仰虽劳学博入约回竭吾才如立也卓大学一书在先明明克拓职分修齐治平干称一篇事亲如天或乐或畏子责当然宇宙趋新乌山如故元气清淑岂惟尔父天分学力两遗后人重甫重甫拱璧尔身
　　学孔字训【名异】
　　天叟之友君善留兄之子异丰姿清令性识机警冠前二日语叟曰夫人处世不能特异者俗不能大同者介余字异曰同叔何如叟复曰伯夷伊尹于孔子未尝不同而丑也独以所以异问孟以有若之言对盖出乎其类者生与人同拔乎其萃者德与人异吾夫子所以不独贤于尧舜而又自生民以来未有不独未有而又盛也然则人患不能异耳虽吾夫子于逸民七人以下亦曰我则异于是无可无不可无可者不以可为主而有不可者存无不可者不以不可为主而有可者存此吾夫子所以异叟请易以学孔字孔何余何钧之人也然正唯弟子不能学也善学孔者莫如顔犹末由犹而微犹未达况由赐商偃乎虽然圣无二道人无两心孔虽万世而一人心通千古于一息论语二十篇皆吾夫子之道亦吾夫子之心也而学论语者自乡党入学乡党然后容体正顔色齐辞令顺斯可以语成人于是乎冠异今冠矣所以异于人者何曰异所愿学者孔子惟学孔子故与人异否则与人同奚其异
　　夹谷可与字训【名立】
　　夹谷可与之在门也度而文日以四书为问暇时请曰立以可与敬名愿先生训其义授之叟曰论语二十篇唯子罕二十九章最难体认此章重在权字自汉以来谈经者俱以反经合道为权先儒谓权只是经又谓权与经亦当有辩吾子不字与权而字可与者何可与曰盖欲识权之义必先知立之方立者自守之固也立也齿未学与适道虽粗知趣守苟不固前功俱弃叟因训之曰顔子得夫子博约之说既竭吾才如有所立卓尔孟子之答公孙丑亦曰中道而立能者从之顔之所谓立者中也孟子之所谓立者亦中也惟知所谓中然后知所谓权中未易知也执一则非中矣学道立权四字而立居其三此正是过关处学道而不能立则转而之他亦易从矣立而不中安知权之为义哉权者所以称轻重而取中也虽然夫子曰可与者可者当其时之谓与之为言许也盖学而适正道然后许之以自立许之以自立然后许之以权吾夫子十五而志于学三十然后而立立之一字不亦难难可与年骎三十从孟之所谓立而见顔之所谓立庶几可以进吾夫子之所谓立岁月未艾工夫尽长可与朂哉异时人皆与之不独吾与之
　　姚平山仲一字训
　　夫子生知安行者也犹曰庸德之行庸言之谨有所不足不敢不勉此语原从何来盖得于易之干干健故一诚故一夫子自志学至不逾矩无一时一刻不下工夫健而诚所以一学干自中庸始庸者常也惟常乃一学夫子至于一然后庶防夫子彼曰唯者何人哉谁谓华【山名】髙企其齐而仲一进之又进之
　　字汝亦说【名骥】
　　平山犹子【兄弟之子】俱韶润【坡云花顔得酒尚能韶韶红也又有妖韶女虽老有余态】骥于第为孟骥名马佳子弟肖之骥冠毕友人黄渊曰汝来前吾语汝睎骥易亦骥难晞愿学焉亦斯齐矣骥之可称者德非谓日致千里曷谓德调不骇舆良不踶齧闲之维则【此一句出诗】翼翼斯臧人于子弟愿为良不愿为驽愿为骏不愿为【玉篇音防士东切驴子也】不迟顿【韩诗曰驽马迟顿】不跅弛【汉书曰泛驾之马跅弛之士跅落无检局放弛不遵法度】不龌龊【龌龊齿相近声】亦不厉搏【厉搏晋问云喜者鹊厉怒者人抟】教则指毛命物【朱子云毛马齐其色物马齐其力凡祭祀朝觐防同毛马而颁之凡军事物马而颁之吉尚文武尚强】旅立相驯骧则风騣【音宗】雾鬛【东坡诗风鬃雾鬛寒飕飕】驾雪来下【二句出晋问】非人中骥乎顔渊于舜曰有为者亦若是扬雄于回曰睎顔亦顔之徒余敢字汝曰汝亦
　　梦云梦雷伯仲字训【云字祥甫雷字泽甫】
　　魁枢忠肃公【公名文龙】之子伯梦云仲梦雷公在之日命之也云也雷也于公名同类而相感者也公之意深乎哉然则曷敬二子名云之闲抱幽石依深谷云之神沛雨而徧乾坤捧日而端至尊【诗云归去不成雨虚岩抱石眠公羊传曰触石而出不崇朝而徧乎天下】吾字云曰祥父雷之伏孕根荄保蛰藏雷之起发骇响于地中腾百川于天下吾字雷曰泽父云属坎大象言云者二将作而未大故屯虽小而未垂故需何以故险犹入而未出也出乎险则施平矣人世有平有险险则隠绚然五色贤人祥也【韩贺庆云表五采五色光华不可徧观】平则见烂然轮囷【屈曲盘戾貌歌云郁郁纷纷萧索轮囷是谓庆云】朝廷祥也【宋书曰庆云五色太平之应也】忠肃公之以名汝云也以此震为雷象于屯卦独曰洊雷一而再故曰洊敬天之怒当恐当惧【象曰洊雷震君子以恐惧修省】何以故气犹逆而未解也逆者解则雨作矣人境有逆有顺逆则困衡拂乱动心忍性辟【辟音辟除也】隂养阳巻【去声】之泽一身顺则发潜振槁阗阗【音田雷声】天衢莫我敢遏鼔之泽八方忠肃公之名汝雷也以此祥父从忠肃公以死生险阻备尝矣泽父思忠肃公之不生还创【平声】巨痛深矣忧不极者智不明困不深者思不发天之成就大才也每于穷困为造化降之祥泽汝后必矣二子者慎而【汝也】身勉而学以答天意世故风雨何足以动汝哉
　　伯俊字训【名髦】
　　实父亚余十岁余有子伯俊冠余不及从宾赞后贺之日伯俊以见乡先生之礼见【去声】睂宇轩轩韶举【韶和畅之义见正韵言其生质之美】居然是出羣器实父曰有可以善善否余按尔雅曰髦俊也注云士中之俊如毛中之髦然则诗所谓誉髦斯士者其俊士与又按淮南子曰知过千人谓之俊十人谓之杰夫一人而盖十人之上难矣又盖千人之上愈难矣然杰以天资言俊以学力言杰以才言俊以德言资不可恃须学以将才不可衒须德以充人岂易为哉学者学为人而已未冠教之小学所以养材而育德已冠敎之大学所以长才而成德冠责成人之道人孰大人身爲大又孰大人伦为大冠义记诚身为上尽伦次之大贤地位由此阶升顔子之为顔子者由谨视听言动之四曽子之为曾子者由敬容貌顔色辞气之三故回居四科之首参于晚年传道最先夫子犹曰囘其庶乎孟子犹曰事亲若曾子者可二者咸无焉众人矣何以为髦士何以盖千人之上伯俊勉之若夫年少气盛色矜意髙【此二句为冒】谓能文章为俊角胜于觜距之场【二句一意】谓取功名为俊挺立于风浪之津【二句一意】如天边鹘飞有息时如冀北马驰有止时窃窃乎何足长雄一世【三句作一意勉之词人所共知戒之词出于先生之所独得浑厚严毅且敬且服】伯俊戒之
　　彦圣字训【名宜春】
　　乾坤轩豁日星明穊【音既稠也】人生其间或一值焉舜臣五武臣十唐虞之际于斯为盛山川出云有开必先当之者维申及甫东周仲尼七雄子车斯文之传千万万古然当年老身未尝一日泰犹之润溽也而禾盛【月令六月土润溽暑禾盛者感火气也】蛰坏也而鞠黄【月令八月蛰虫坏户鞠黄者感金气也坏音陪】闭塞也而芸生【月令十月闭塞而成冬芸生者感阳气也】俱不如勾毕出萌尽达之时【二句出月令季春之月条】惟人亦然天之生人也不偶将福祐而家扶将而身必禀之以中和之气必畀之以贤圣之资必开之以明昌之运人生于中国又生为人又生为丈夫此身不赀【赀音咨史记不訾之身谓贵重无量可比也通作赀】夫岂易得为雅子然后贻父母以令名为吉士然后副国人之幸愿为良臣然后为清朝之瑞物非但曰饥食渴饮夏葛冬裘而已非但曰服备可以成人矣吾友戴君存厚之嗣适【音嫡】曰宜春孩名也问字于余春字六经何训余以乡饮酒义六言【言字也下春产六字是也】对春产万物者圣敢奉字曰彦圣甫彦美也圣生也君与先大夫种德未食其报有子如春生意方将美哉美哉诗曰彼其之子邦之彦兮果如是余与存厚闲我弟兄老伴愿见之子如唐虞成周也岂不美哉美哉
　　明卿字训【名惟月】
　　吾乡庄敏龚公之族子惟月冠其叔景阳请字于其师闲我闲我以明卿字天叟为之训曰月受日光故与日贞明而不息古人制字所以从日从月为明虽然日无盈亏月有圆缺自哉生明而之望明者渐盛而渐满自旣生魄而之晦明者渐减而渐消然消者固未尝消而明之本体即在人虽负阴抱阳以生阳为一身之主幼而冠冠而壮自哉生明而之望之月也壮而衰衰而老自既生魄而之晦之月也养之以理义充之以学问一防光明皦皦生白何少何老昏于情蔽于欲入岁以来即有防气矧及耄乎昔谢重侍王道子坐月夜明白【本传作明浄】道子叹以为佳重曰不如微云防缀道子曰卿居心不净乃欲滓秽太清耶【事见本传】此事虽小可以喻大明卿戒之毋斁
　　林则时字说【名宜】
　　韵乡老人黄渊天叟之友清逸处士林伯雨之良子宜韶姸警敏有苍老气处士爱之叔父冲素处士尤异之岁己丑十一月丙午朔日南至之明日冠前期处士语叟某以则时为吾子敬名请所以训叟曰宜者当然之理时者介然之防【孟曰介然】理若典要时有变易以权合经则存乎人易彖传于頥大过解革言时于坎睽蹇言时用而言时义者四时与义皆两事独于随曰随时之义与豫遯姤旅不同义者宜也随时之宜不系乎人故随贵变也随之义大在学者则审已而随于人临事而择所随皆随也有可随有不可随是谓时措之宜苟以无可无不可为随恶乎宜乎人性皆理不能无欲气质之用狭问学之功浅于是公私非是刚柔缓急长短小大先昧乎介然之防动静损益出处语黙取予辞受俱越乎当然之理惟不识时故不达宜随之爻丈夫皆阳小子皆阴系阳失阴居正者也系隂失阳从邪者也已居于正凡事皆正已从于邪凡事皆邪苟随乎哉则时春秋尚富骤难语易然既以成人见丈夫小子当谨所随叟敢申时之义而祝以词曰
　　圣人即干惟一仲尼稷回参伋贤者之随轲深乎易其庶乎几杨墨子莫三者俱非改而他师陈相夷之正乎不也善恶两岐而则时甫谓起家儿昨丱今弁如墙筑基大体小体慎从尔思舍贱就贵清斯浊斯称量寻尺范我驱驰学道立权惟君子时衣【去声】兹德言福禄来宜
　　顾舜可字说【名松老】
　　天地人物通一气耳木之受气有浅深厚薄松也禀天地之英气故为百昌之杰【仲尼曰受命于地惟松柏独也在冬夏青青受命于天惟舜也正幸能正生以正众生此说盖木于此】人之受气有昏明清浊舜也禀天地之正气故为羣伦之冠是皆自然而然者虽然君子不论气木心不正脉理皆邪松唯有心贯四时而不改柯易叶人所以虚灵知觉者心心之精神是谓圣圣岂异于人哉顺其天尽其性耳舜此仁义我亦此仁义舜此孝弟我亦此孝弟此心之存曰我即舜犹之松焉中坚致而润泽自根实而神王岂必注沆瀣之华薄日月之光然后可以柱明堂而栋大厦余友闲我之子松老冠以舜可敬名千岁之材养于拱把昨视如婴今视如龙虬角虽弁鳞髯未苍积之以年月培之以学问老之以师友勿蚀之以好乐而害其长勿薫之以声誉而耗其实勿深之以嗜欲而摇其本天真全而本性得松乎舜哉舜乎松哉叟亦阅世卧云壑者爱吾舜可如子姓愿吾舜可封殖之
　　傅弥年字训【名九成】
　　傅元楚之孙与防之子九成名清令可爱逾就外傅之年二受业于余啓发之资达愤悱之志迟长善救失余之职也设弧之旦乃先吾鲁中叟一日【孔子鲁襄公二十二年庚戍岁十一月庚子生】余心竒之虽未冠预为之字曰弥年弥之为言益也久也年之为言夀也耉也舜乐九成逮周之东防二千年而鲁中叟犹在齐闻之德之深者乐之入人亦深岂可以岁月计之虽然年弥髙难难德弥卲又难难礼经冠字之词祝之以成德祝之以麋夀【麋鹿之大者夀千岁满五百则色白】盖欲其德与年俱进进不已也德者何事亲孝敬长弟存心仁制事义尽已忠待人信而又诗以养其情性礼以束其肌肤择正人之居游逺损者之友乐藏修息游不离乎师夫然后德偕身长日益而不自知昌而炽耆而艾不知老之将至也年弥髙德弥卲惟鲁中叟一人当之或曰衞武公亦其人也余于是训其义以授弥年弥年志夫子之学者也武公事业又系乎时之我以尔听余言毋忽
　　林于髙三子字祝辞引
　　前进士年家子林于髙之子伯肖祖仲肩祖叔肯祖幼而知学娄【音旅】语叟曰晋人呼名为小字柴桑翁【靖节】之子孩名之曰俨字之求思余欲援陶例为三子请所以字先生其惠教之叟诺而未暇一日过于髙所呼三子前诲之曰材衖宗薄公而曽大父也松湖宰公而大父也而知尔父名汝之意否叟为若各训以字而祝以辞若其听之毋忽
　　师说祝辞【肖祖字】
　　昔傅氏说审象惟肖待以师臣置之廊庙问答三篇如天两曜典学二言君道体要矧人子者聿念厥绍诗礼传家用功在少敬内义外父教师诏毋侗好佚毋浪谑笑字尔师说期尔英妙庶肖而祖之才之卲
　　师孔祝辞【肩祖字】
　　昔端木赐喻墙及肩衞圣人道日月与天虽未至孔得孔之传性及闻道晚异早年矧人子者笔耕书田养正于防习惯自然毋为物诱毋为欲迁必必毅任重力专字尔师孔期尔圣贤庶肩而祖复旧家氊
　　师旦祝辞【肯祖字】
　　昔周公旦堂播曰肯大诰告王明训炳炳特友其辞以教以儆俾无弃基歴年有永矧人子者学为本领礼戒四非日常三省透善恶关造圣贤境当仁不让做第一等字汝师旦期汝忠鲠庶肯而祖盛名鼎鼎
　　以辩以顺字训【以辩井之字以顺升之字】
　　叟祝于髙三子以字髙之兄于野又请曰行可叔父之子二曰井曰升俱可教先生亦赠以言叟答野曰易大传三言九卦【三陈九卦以明忧患之道履谦复恒损益困井巽九卦一言井德之地二言井居其所而不迁三言井以辨义】其三于井曰井以辨义井虽居其所而不移汲者徃徃来来所以汲者或大或小或木或缶应之多少各随其宜此谓辨义人之酬酢事物亦然敢字井曰以辨辨即明辨之谓善恶不辨寜合于义易大象言君子五十三有言在上者有言在下者有兼上下言者各有受用处升曰君子以顺德积小以髙大木生地中日髙一日此升之象而必曰顺者盖惟积故髙由小而大木之势顺也君子观象而顺自有之德性于小者日日积之未有不极其髙大者此心此身至切工夫不善学者每于小善多不屑为逆矣又安能积又安能髙敢字升曰以顺先儒读大学诚意章方透善恶一关尔辨尔顺戒之戒之野命二子拜曰敢不承教
　　林起东字训【名寅生】
　　叔父林某为其兄时轩之子寅生冠字则朋友命之礼也易说卦曰帝出乎震震东方也汉律厯志曰引达于寅寅于方为东于时为春天时人事于此乎始书言东作者谓万事至东而俱作非止农功也一岁之计在春一日之计在寅一生之计在少少而学者大明东生然后晋而中天不学则晦明者损矣昔晋赵文子冠见韩献子韩戒之曰此谓成人始与善善进不善蔑由进始之一字旭日始旦之义也戒尔寅生字尔起东此余所以覆露子也起东朂哉
　　甥孙郭啓翁智逺字训
　　啓之为言开也譬之戸焉辟则通阖则塞人之所以为人者心也心之所以通达者识也仁义礼智皆心所有虽仁为先而智实重于仁是非之心不明则仁义礼智皆失其本心矣诗云天之牖民如壎如篪天之啓乎人者在一牖字伊尹曰先知觉后知先觉觉后觉人之啓乎人者在一觉字牖惟虚故明心惟虚故智心之智在觉惟觉则悟入甥郭之仲子曰启翁余为之字曰智逺人而不智心孔其开乎虽然啓之者天也使之知所以啓而啓者人也人非学不成学非师不啓人谁不智气贰之欲参之啓者塞矣吾夫子之于门弟子曰不愤不啓俟其自愤而后啓也愤则智之天即在啓则智于理必明愈广大愈髙明智其逺乎然则智之所以逺者自学始学日废则识日卑智若何而致逺师之良友之胜前之键【键音蹇管钥也】今之通啓矣知奚止于一室之内宇宙豁如古今昭如逺矣若夫傅岩老子啓沃一事余未敢遽言之髙智逺智逺毋为人下朂哉朂哉
　　林景惠字说【名和】
　　余友林德符之仲子小名佛奴盖感吉梦名之也将冠谓与伯子之名不类更名曰和字景惠属余训其义余曰人于天地之性一而气质或失之偏即之也温听其言也厉人不皆吾夫子也中节之和十人中八九失之况制行乎和而不以礼有子患其不可和而不流子思然后许以强哉矫生斯世为斯民同流合污以此为和不然昔者髙辛氏子豹之惠貍之和各尽其一俱谓之元之二言而欲兼有之不亦难难后来鲁展氏季百世之下闻其风者薄夫犹可使敦鄙夫犹可使寛和防于圣矣孟子车尚虑学之者其弊流于不恭盖学之者但知季之和而不知季之介季降志辱身矣而言中伦行中虑事人以直断不枉道虽三公莫易其介徒和乎哉景惠景惠而知而大人命汝字汝之意否而质过于狷狷虽行已有守恶乎和而量失于褊褊则待人太狭矫其褊而归之和如鲁男子之学惠也斯可谓之和矣汝听余言可当佩韦毋忽
　　洪与我字说【名恩】
　　先友洪德章之孙恩祖命之名也将冠乃翁问字于叟叟曰人生在三君父师也戴履中间食土衣毛此君之恩也鞠我育我顾我腹我此父之恩也匡之直之辅之翼之此师之恩也入而侍亲知所以孝出而就师知所以敬仕而事君知所以忠此为人之大闲也虽然有此身则有此性性孰命之天命之则此恩若何而报之乎四端五实天既全而与之人而为人亦当全其所赋【赋布也分也付与也】付而有其所有视听言动之勿非礼而后谓之奉天容貌辞气顔色之贵乎道而后谓之顺天侗好逸则防天矣迩宵人则逆天矣君者臣之天东西南北唯命之从可也父者子之天不亏其体不辱其亲可也门弟之师夫子盖受罔极之赐喻以日月而未足又喻之以天不可阶则事师犹天也天岂易事哉虽然知天之与我以斯道也当自学问中来学有二曰知与行孟子车曰知性则知天知之事也养性所以事天行之事也又谓耳目心三者皆天之所与我者先立乎其大者则其小弗能夺此其为大人而已矣大者曰心之官则思也恩将冠则学为大人矣叟于是字汝曰与我盖以天兼君父师言也事天则知所以事君父师矣张逺公西铭一篇尽之乃翁其以此诲而子与我而衣斯言
　　陈汝作字说【名雷霖】
　　鄞江陈耀卿之雅子芳年华月清令可爱慕道而劬书不逺访天叟于莆叟扣其名若字以雷霖国济对叟曰济者舟楫之事不如霖雨之难雨所以泽天下苍生也国云乎哉为之更曰汝作易屯解二卦俱震与坎雷之鼔则为雨其未作也屯之象其既作也解之象屯者君子以经纶之时【经纶者屯难之世君子有为之时】屯之亨则施光矣解者君子有攸徃之时解之动则夙吉矣【若有所徃则宜早徃早复不可久烦扰也盖解出初险】虽然易不言霖者何雨三日以徃为霖霖即雨也虽然干言云雨而不言雷者何干之初爻为震震为雷时方就潜而未跃故霖亦渴而未作飞则雨施平矣虽然见龙在田德博而化是亦大人作霖之事也维昔髙宗中兴商室此飞龙之大人也有臣曰説起于傅岩此见龙之大人也以大德之君遇大德之臣作霖之寄不仰诸说则仰诸谁时之未则潜时之以则见声应气求霖其作乎爰敬汝字曰汝作甫汝作归而复于乃翁翁必曰作霖相业也说之相业盖自学始叟诲汝以学今日之学异日之行汝作其以此字为字
　　陈耀卿字叙【名晖】
　　易小象传曰君子之光其晖吉也光者明之体晖者明之用光至于晖其明着矣晖至于耀明又盛矣尝譬之日光其质也晖旭旦也耀则中天而明无不照也天地始判日即生焉若非日昱乎昼宇宙晦防万物何所覩哉人之所以光明俊伟者以阳明之气塞吾其体也故积中发外如日之晖学问之充事业之见炳炳烺烺照人耳目又晖之耀书曰爽邦由哲哲即晖之义爽即耀之义爽以事言哲以人言以哲人而理邦政事事爽快明白决矣吾曜卿之名之字以此或曰前修名褒字贬今曰晖又曰耀毋乃非用晦而明之理曰不然君子未尝不晦其明也而明之诚形自不可揜丈夫礌礌如日有豁达无晦昧不者幽隂之小人耳昔裴耀卿字焕之于唐贞观开元间有直声后来官至平章仆射岂拘拘以名褒字贬为例乎吾耀卿之名之字以此耀卿名晖族陈氏鄞江人今佐清漳府幕余因字其子汝作并叙耀卿所以名字之义余莆四如老人黄渊天叟
　　大年字训【名焴孙】
　　从子身道之子焴孙设弧日伯祖名之年十八将加元服伯祖又字之大年谷熟则人民育五糓皆熟斯大有年焴字从火从育谷虽生于土润于雨炊防者火餴饎者亦火也【餴甫云切半蒸饭饎食也音炽】非是恶乎育农之殖苖苗冀其秀秀冀其实然后谓之有年蓄之丰积之髙又谓之大有年人之于学亦然学所以育德也如坎之泉养于防如离之火进于昼则充实而有光辉之谓大年弥髙德亦弥卲矣而知伯祖名汝之意不也而气质非不美刚或失之过而问学非不谆时或失之怠过非中也怠自弃也皆德之累旭日始旦毋寒于阴雨雪萌方茁毋失于野烧【音少野火曰烧】而欲为大人者当防人心之危深虑旦气之梏亲正士则谨绳墨就良师则知诗礼磋之磨之缉之熈之犹农力田年年而大有年老伯祖岂不愿吾孙之为佳儿乎八十翁下笔至此感慨不少大年其衣此德言毋谓我耄
　　乔年字训【焘字乔年防名畴祖号东轩行兆卄九官登仕郎兴化路儒学教授四如公嫡孙】
　　翁老矣欲见一孙六十四岁梓也房下得长头儿时至元甲午四月二十三日也喜剧醉剧弧矢之旦命以畴祖盖翁号书畴亦蕲此孙耕书中之田享书中之夀也元贞丙申甫三晬翁语畴曰汝若冠翁名汝焘字汝乔年梓而父也从木焘从火又取生生不穷之意未及援陶翁字子例外表孤山闻之逺寄字义谓吾道之传与天覆照同一悠久似大而夸或者疑之畴年十七翁又及见汝冠矣一日微熏快着数语人生难得男子身又难状貌有雄伟者有竒怪者俱不若精神之淳容止有重迟者有皎厉者俱不若气象之雅识见有旷逺者有深沈者俱不若学问之髙精神阘飒岂胡耉之相气象便儇岂致逺之器学问卑陋岂典刑之老焘字从夀从火翁祝尔夀汝精神淳则生于色见于面尔气象雅则望之俨即之温尔学问髙则过则圣及则贤学问二字又精神气象之本领养自家心济自家身始则十五年一进自三十年每十年而一进至从心所欲不逾矩地位然后等而上之且八十且九十且百岁不知老之将至岂不光明俊伟哉不则悠悠失之于前又不汲汲偿之于今精神气象俱不惶惶枉过岁月夫奚益翁年八袠蕲汝为起家儿又为保家儿使邦人士称愿曰四如之孙岿岿乔岳翁与而父喜当如何乔年朂哉慎哉焘再拜曰敢不佩服大父之训
　　昌年字训【熈字昌年号耕道行兆三十五官将仕郎漳州照磨四如公次孙】
　　天叟以五行阙水请于先君更名渊梓以子材字水生木也子材之子孩名畴祖光祖俟其冠也孟名焘字乔年仲名熈字昌年卜于先圣而协木又生火也熈于书传训广于周颂郑笺俱训光明独昊天有成命篇毛传训广而郑谓广当为光酌篇郑又训兴广也光也兴也字训虽异于义可贯而一熈字从火地二生火质若微而未着及其炎上大有之在天上而文明重离之照四方而丽正岂不炽而昌乎辰为大火于人犹少之年也午为鹑火于人犹壮之年也人之年学问贵少事业贵壮少而学问始旦之旭大昕之朝煇如也壮而事业书日之接庭燎之防则有光矣然事业之系乎天者不可必学问之尽诸已者不可废学问缉熈于光明则可以续诗书之灯可以嗣父祖之徽不惟亢身而又亢宗不者影响昧昧老而无闻与夜行而不以烛者何异若夫事业之来行其素学不必矜察察之政不必求赫赫之誉亦必炳炳烺烺为一光明俊伟底人庶防熈熈乎广哉功名久逺理义悠长而昌尔年熈也允臧时大德癸夘秋光祖第二晬之旦大父四如老人作示子材教昌年
　　昔尔大父命名曰熈爰字昌年预作训辞熈字从火昌字从日火日光明义训则一汝今冠矣惟学则明如火始然如日方升传书传人祝尔遐夀旣昌而身复昌厥后至治初元清明后一日父梓书

　　四如集卷三
　　钦定四库全书
　　四如集巻四　　　　　　宋　黄仲元　撰清逸处士春山林君墓志铭
　　呜呼天人革命之际仗节守义世自有人直少耳山林臯壤之士履洁高蹈又一軰人若夫城是民非火水焦没人皆逺嫌谤算成败事如虮虱谁爬梳之士有不幸身値时危浪惊柂旋若亡楫维春山林君伯雨雷龙所以冐风尘而不辞君岂乐谐附邀显融者姑尚抑齐陈公【尚即尚公主之尚抑齐葢雷龙之姑夫也即忠惠公陈鞾】开阃秉枢君朝夕侍何官弗可廼廻翔随计甘垂翅于青防仙防鼎沸君迯难客止北山方公思练事达变者左右之檄君叅録令莆田无何陞佐郡改宣教郎北骑环城来之皆坎命只患深堕乎樊中舆图混官制行君以治中署郡事不年余流离集震撼定君精神倦闭门郤扫而清逸之褒渥矣鸿已防飞犹离矰缴虽家事落然而赋诗怡然耕吟前藁予跋醉吟漫吟后藁予叙本生父大有母叶氏更葬予铭已系家牒最可痛者世父大存卒君后之伯氏霖龙卒君元妃黄夫人子世雄后之世雄与季敏孙死兵夫人前卒继陈氏子犹子宜翁宜温恭善为子妇贡士黄铠女十年君卒又五年宜夭母陈氏以宜兄伯竒次男富孙主宜丧彼苍廻斡胡爲是区区者不畀于君殊未可晓君貌魁梧襟坦夷诗精毛氏故【故谓经之防趣云训故举大义而已】史熟司马治鉴书工顔笔天文地理贯穿融液辰冬末疾帐坐【末疾谓手足缓急】犹校唐诗明夏端午再作手教嘱宜学礼于余余亟存问连呼易箦者三【曾子寝疾童子曰华而睆大夫之箦与曾子曰斯季孙之赐我未之能易也元起而易之】死生大聚散矣君生乙未正月殁癸巳五月年五十九宜生癸酉四月殁丁酉三月年二十五伯竒卜是歳闰腊庚申葬君延寿罗峯原以宜祔女子子四长婿教谕陈大雅男良焘次与侧出住奴许嫁傅黄宦族防恃其母孙男富孙女二伯竒饮泣谒铭予书曰
　　先贱后贵者多壮达晩穷者几穷似达贵似贱者此莫之致而致君跋防于景定驱驰乎丑寅无须防之乐有宠辱之危殆如沐而求解未有骑而不下觉今昨之是非付春华之开谢虽令客之不来幸处士之可书竹风燥兮霜梧雄凤去兮呼雏造物者未定君父子竟制于天欤造物者果定君子孙其必振欤呜呼
　　韶溪姚君墓铭
　　屠维单阏之岁【屠维已也单阏卯也】阏逢阉茂之月【阏逢甲也阉茂戊也】前福清尉姚勉将葬其父【阙】

　　走人以善状来谒铭曰铭所以系名传世先生
　　讳淇字景瞻世居莆之韶溪因号韶溪曰朝嗣者晦徳不仕曾大父也曰野庵先生隆赠朝散大夫者大父也曰龙川府君直夫阶至朝奉大夫者父也配魏氏息九人男君锡君焕俱夭君举为伯贡士元泰后君厚业于文勉也女适魏节孙益敬顾成父郭元善皆士大夫族愿书之以附系名传世之义铭所以论譔先美先人蚤读世书侍龙川府君之治所御防捍城士之甚武之甚晩学空竺不牵六欲自束脩至耆指使【六十曰耆指使经云嗜稽乆之称不自用力继以指意使令人】爲子孝爲弟弟于僚友称长者于闾巷称善人愿书之以附论譔先美之义铭所以志卒葬月日先人不幸甲戍腊月十七日以疾终礼逾月而葬何以缓乱故勉未即死危不得葬今兹筮宅于凤迹山占曰从卜日癸酉占曰从卒窆有期愿书之以附志卒葬月日之义渊曰嗟嗟乎景瞻之光系如此不书恶恶可景瞻之爲人如此不书恶恶可嗟嗟乎景瞻之有子如此不书恶恶可勉以京学进士恩免受初阶属车蒙尘承诏扈从特循一资景瞻亦防赠从事郎惜景瞻之不及见也夫书而予之铭曰
　　后土湿兮天隂隂山河在兮草木深东西兮乞命大王南北兮校尉摸金人何生兮可借骨何土兮可托思沧海兮欲倾叹亲朋兮凋落若景瞻者积善之余死顺其正葬归其居凄凄寒风苍苍宰木泉石有知护一团玉
　　书宋故龙川史君姚公墓志后
　　公官至二千石而清贫如韦布士徳弥厚葬弥薄后三十载或犹寻阳翟藏处【张侍中遗言厚葬晏丞相遗言薄葬二公俱葬阳翟厚葬免祸薄塟致祸】呜呼时危世难干戈接联泉下徳人有幸不幸非关葬厚薄也公之孙勉偕诸昆弟忍痛更葬事已泣曰丈夫得一幅汗青足矣事谬不然史笔悠悠昔志吾祖者其人最强项廼大书曰善人曰君子曰循吏曰老壮穷坚陵迁谷易一切毁坏此纸幸留吾将重刻宰上以识吾哀愿征辞于石隂余尝铭公之子景瞻之墓三叹兹事忍书之乎虽然自有龙坡有此山川人朽名芳公何憾焉诸孙雅雅书种绵绵时之来兮当复家氊如一株桂散花万千秋香未歇更有年年维女后之人慎旃慎旃【诗旃之也】岁辛巳后中秋里后学韵乡老人黄渊志更葬月日不书
　　欧阳君厚墓志铭
　　汉重儒林学尚书者班固着以欧阳氏【班固传欧阳字伯和事伏生授儿子孙相传尚书世冇欧阳氏学】唐尚进士官四门者韩愈号以欧阳生【韩愈有欧阳生哀辞生谓詹也】曷爲氏若生尊异之也问其人与可传者问名不问位士有不第进士置籍儒林伍中亦可书已况四门苗裔乎或问某生曰吾里井上君厚也井上粤若来登年矣君厚曾大父渭卿欝林州博白县令大父祺父起莘世食旧德君厚讳德载以质行称财五十有九卒君厚持家约与人信诲子弟以诚块处一室对圣贤书目谨勑士偶快意饮酣歌永叔醉翁亭记坡老赤壁赋又风尘表物初署博士生浮屠氏归我田博士以文功比于武事命题君厚赋出声籍甚后二十年浮屠氏复取我田君厚持左契白大阃卒我归某甲防【音典心慙】墨【不得意】去君厚儒人此事未见侪辈犹交诵义籍弃塲屋试州县什出二三恐未可少弄笔生不幸老死罣【音圭荜门圭窦】衡堇堇耳耳君厚未死前七日趣具觞客与诀参悟死生如雨日霁此岂无所养者党逮耇兮留今视东门其可芜未知尚端坐读书或拊缶而呼乌乌唉君厚之【阙】　防孤字之诲之岁甲子果荐名娶呉氏子男四椿寿梓稚圭泰吉女二皆归士族孙至孙丙子秋呉夫人亦亡亡之四月椿寿有兵难明年又明年仲子梓卜竁桃枝岭吉月己酉双合窆椿寿从祔缓以乱故梓也才来谒铭涕满匡问所以表于原上吾曰先大夫之可传与子之可传先大夫也氏亦可生亦可不者乡人之于先大夫也君厚之我其亦君厚之乎公羊子曰称字褒之也然则亦尊异之辞与梓唯唯吾于是书君厚之墓曰君厚而与铭曰
　　彼冈□然【□音洪石殒声】有宅隆然藏者瞢瞢然【瞢音蒙目不明也】来者颙颙然昔之日匔匔然【匔音弓】今之日蓬蓬然【蓬音逢盛貌】而我铭之然【音同忧也】
　　李仁可墓铭
　　呜呼义士李君之墓君讳汝文字仁可其先温陵北鎭人六世祖以武功显析居莆仙游太平溪遂爲大族甲溪上大王父某王父某父某承信郎出山树徳君倜傥有节防【阙】事当否立决盘错无窘色视之量汪汪于人自青白【阙】　试进士屈即弃场屋【阙】燬者再不悒悒人以缓急扣俱足分愿去或【阙】　　亦不挂口晩年牀【即床字】头金尽有谒【阙】获狠者【阙】之寃者平之饿者活之尸者殣之【殣覆道中死人】于是此邑称义士必曰李君李君闲居由由然与乡人皆迎师教子非国士不我乎馆精舍规橅视学宫先圣先师像设其间【先圣先师见记】东西斋寝偃【偃谓屏厠】庖湢备置都养来衿佩于是学子称义士必曰李君李君丙子夏西乡弄兵掀簸而南逼溪市二里许君率民伍勇前魁者手之徒有年少仞曰此李官人义士义士挟君挺身迯亡何忠肃陈公以枢参出爲抚谕使辟君授初阶君嘱予以好辞谢诚不愿官忠肃公语余曰此时而有此人义士义士丑冬寅春兵南北来死者坻京君脱竒厄寄止湄隖不一月重遇攻刼穷空甚兵退君还溪浒招流逋化龙蛇爲赤子变榛莽爲聚落虽北人亦曰李官人义士义士溪北居者稍宁君翛【音萧】然南山葢茅三间爲菟裘计【左鲁隠公曰营菟裘吾将老焉葢鲁邑名】病已藏【即脏字去声】不安谷君适【音的】子师古衣不解帯医祷万方里父老俱蹙曰李官人义士义士办香北向爲君祈生君竟不起疾其卒也人有欠君债者无有欠君泪者君所识多胜流独敬余爲法度士庚午西上君爲治装乙亥之戍君又治装比君逋播犹资送余余亦曰君义士君义士每岁荔子丹走一力到城是年伻不来余心怪吾朱甥语君病故余亟寓书问无恙君病在席但寄声云非止失食饮节【言非饮食失节】恐有死生分前夕君见【音现】梦于余上帝授我山主【山主者爲山之主也】余觉唶【音窄左传注行扈唶唶】曰吾故人将如白云在天不可呼不可呼又八日朱甥书言君死廼吾梦之明日又明日余爲位哭且哭以文此故人死无已知者师古日谋葬君戸外事或如疾风甚雨只手爬梳保先人遗体不暇葬以此故缓令卜宅于某里某山之原食【句食以卜言书惟洛食是也】先一月师古哭征铭余亦哭曰余尚忍铭此故人也夫然余不君铭又谁铭君元妃梁氏前卒继室黄氏春秋六十六死当辛巳七月二十九日葬在某年某月某日师古黄出乆从余学颉颃词章不与髽【髽音查】俱髽不与咻俱咻可谓克世其家它姬子某九岁女某四岁君平生厚亲故里闬而汾曲之田不足供子舍【舍人也】饘粥然后人人知君爲厐公人人知君于死之年余知君于生之前君所以嗜予至老不衰今无此故人矣徒倚溪桥兴怀旧事【下晴风佳日至鸡鸣未散皆旧事也】晴风佳日并辔班荆把酒持螯【海蟹也】雨浪【平声雨声也】之时促膝【膝相逼也】语软鸡鸣未散俛仰已爲陈迹环溪观【大观之观去声】傍此土人尚有义士如吾故人李君者乎否不待吊君新坟然后洒泪向西风也悲夫铭曰
　　人促促以争名君视如涴【音宛泥箸物】人刼刼以营生君弃如唾【吐涎也】藐若视乎公卿其交有道若混世于埃尘其身皓皓前此酣歌升平洒扫击考【书传所谓考击也犹击缶之意】后乎蜩螗沸羮【古诗有蜩螗沸羮之语喻昏乱也】青山眊矂岁月忽兮流星死生事大【叶柁去声俗音也】无老成兮典刑科斗琐琐埋斯人于幽扄九原者不可作些【叶个去声借用也】下马者读吾铭不沃酹车勿过
　　故中山处士林明甫墓铭
　　国清【地名古有国清堂郑耕老诗云六月国清堂上望依稀身更在西湖】林氏之昭曰回年府君赠承奉郎国钧于艾轩爲诸父行穆曰存庵先生浦生雷震震生丞丞生梦【即栗字】其嗣适【音嫡】讳遵文字明甫自号中山处士生于甲辰四月娶朱氏生丈夫子二曾度曾赡女子一归呉遯山次男公老孙男三实宝潜以大德庚子九月某日考终年五十七余闻而哭之三丁未仲春卜某日窆于其原前期明甫亲友存厚戴君元吉爲其孤来征铭且告缓故余对存厚泣霑襟曰余尝铭明甫先君子定斋矣尚忍铭吾明甫乎哉敢不诺呜呼明甫家声之懿世学之传余初意爲快士及门授业廼衣服朴而无华辞观德而有度【观去声玉藻云习容观注云容貌仪观也】识高趣【平声】正余大噐识每月两讲雨甚亦至耳听手抄退质所疑涣然怡然则于吾言无不説举子业中方幅间得前辈绪论扣所自以网山乐轩宏斋三先生对结字小楷不俗【崔瑗虽得笔势而结子小疏】五七言妥帖深逺爲子弟无违礼处伯仲皆顺德暇日校讐经史客来开樽觞咏春初秋九【季也】湖上宴集族戚怡如风月佳时买舟速余耕乐堂前濯缨亭上爵油油后赋程伯子四时佳兴【四时佳兴与人同程子秋律诗也玉藻云三爵而油油以退油油谨重自得之貌】殊不减舍瑟人兵火后明甫孤苦负土【营葬】中犹遣伻来劳余戊戍酌余谷城炰鳖擘蟹明甫语余轩冕无分湖山有縁【二句言生】今犹旦暮明甫已不可作【二句言死】明甫虽事作业非赐之殖最乐周急非商之恡【音吝】与人立【速也】然诺非求之辟凡事务平实非师之过贡法乆停择师教子惟圣哲之书乃读马复有令计租受庸于刀笔之习必戒箕裘吾世业圭璧尔元身此明甫过庭之诲可以知所学所存矣婚嫁之债甫毕钟鼎之养不待世运浩溔【音杳】人寿尔夭奈何乎明甫追念畴昔落月屋梁如见顔色不惟存厚痛吾明甫余弥痛吾明甫铭曰
　　忠信笃敬若而人文质彬彬若而人之人也斯可谓之处士命子以曾欲其孝兄弟友于信其孝之子也斯可谓之雅子二孤皇皇相厥隂阳有封若堂归燕尔藏德厚者流光善积者庆长书种兮不断来裔兮永昌
　　故进士谢春塘墓铭
　　南劒将乐有进士谢景云讳汉章号春塘者笃实君子也春塘性资聪頴十三通诗毛氏学弱冠兼治春秋三传与老成人相颉颃二十有七以诗经拔解太常报闻还山著书有诗集传春秋分国事类春塘小藁八卷不幸年三十二蚤世孰予【去声】其有不使其施悲夫先春塘病逾旬自忖不可讳呼冡子中笔授之曰有生而有死兮适昼夜之常理惜祖父之托重弓依后人以爲衞既未见于朝市兮合于山林而肆志买山之无钱吁卷茅之可虑无一名一位之可恋兮无好田良宅之可羡所恋者明师而今不可复亲所羡者佳友而今不可复交生不得以遂丘水之愿死必欲亲身于丘水之游后人成人以成余谋笔已浩叹而诀仆讽诵喟然曰春塘之所养可知已然此春塘之学之文也其大者孝爲百行之先春塘六岁失怙八岁而母赵嫁十四而大父母继殁嫁母与后夫突如来如阳曰恤孤隂则剥庐【易卦爻词】鬻产而去家事落矣他人不堪其忧春塘一身百难自童儿至没齿无怨言昔孟子车谓凯风亲之过小而七子曰母氏劳苦母氏圣善不知其母之过春塘甚似甚似盖又难于凯风矣有学有文而啬于年世固有之醇孝而不胡耇未之有也薰致烧膏见焫天何爲哉此可爲春塘嗟叹也仆于春塘雅不相识于其子闻誉处而已无疑号也不逺裒春塘行义年寓书征文于后死者曰诗云明发不寐有怀二人传礼者曰父母之谓中于日月将改葬先父母敢泣以请仆拊心语我不知其人人奚我知欲辞之而逺不可辞廼摭家乘系其世出谢方雅之族晋末散居江左入闽则五代之季于泉爲着姓有讳履者官至工部春塘鼻祖也占籍惠安菱溪多闻人有讳瑞者宦学古镛乐其风土家焉曾大父维清结庐邑南三十里许大父如晦又于泉狮岩下卜宅四载而返古镛二父业诗爲经师大父娶赵不宜男父炎刘出裹粮旴江受业名未就而夭母亦赵氏生春塘及女子子一春塘妃呉氏丈夫子中前顺昌双峯山长仲文逺季不成殇女昭奴下殇【生八岁以上乃成殇】春塘生于某年某日卒以乙亥八月某日呉矢靡它后春塘三十三年卒中娶李氏文逺娶伍氏孙男三襄询子一未名孙女三长未行【平声】余防二孤奉春塘吴氏匶合葬于瑞龙山之原至大已酉某月某日也无疑慷慨有大志学赡而工诗文前此迯难春塘平生所着十无二三无疑收拾残断广求魁人韵士印【刻板也】可以慰春塘于九京【九京读爲九原墓山也】吾家山谷叙谢师复遗藁方行万里出门而车轴折可以陨涕余于春塘亦云吁嗟乎春塘难乎其爲子也子如无疑又能爲子来者观谢氏世世不失令名当求之文墨之外不铭恶恶可铭曰
　　春塘小字曰骞【闵子骞也小字曰骞者言其少以孝称也】兮终身之孝国称贤德行虽列四科兮可恸者似顔之年后之人后之人兮如松之茂兰之滋后之人其谓谁兮五马山下谢无疑相丘水而塴【音崩堆也】新阡兮是爲无疑之父之墓铭春塘者又谁兮莆四如黄渊彦安甫
　　架阁通直刘君墓志铭
　　呜呼丙申之难岷峨凄怆衣冠屑播于江浙湖广者伙独闽最尠丙子之变山岳舍故舆徒奔凑于七闽又多惟莆罕见巳卯春余坐文峯下有一士巾履俨如歩趋翼如意其官人也揖与之言气下语温粹德君子也询族出则曾森讳存畔字蜀简池后溪文节刘公之曾孙也交臂而散犹未相知且相善君时侨【客寓也】爲莆人郡庠学正虚席金赞君氏名于博士曰愿借蜀产之珍以爲莆泮之望博士即延致之余寄食西东贫故之以君抽裳金舘胜彦买书教子经缉生计虽不丰亦苟美且养先夫人文氏所生杨氏如母而尚平之债俱了【尚平字子平后汉人男女婚嫁既毕乃勅断家事游五岳名山不知所终】时相过存呼樽对牀啸咏谈赏君善余余亦知君矣君靖厚淳质慎交游遵涯分而意外之来有如疾风甚雨不数年物之倘来皆寄百年之身寄而又寄前孰翼之后孰颠之天公似太愦愦遂以存吾自号然忍人所不能忍有无畧不挂口笃乡情者今玉融守梅庵母公前莆田尉菊存班君二人耳岁丙申来往延平良苦至未越月冡讼复起君心形瘵疾于是乎作【瘵音再病也】余于君虽悃悃款款然亦奈君何哉少间君愀然曰吾祖与父寿俱五十八吾年相符恐止此数余对毋恐【毋音无】亡何【亡音无】君果不起伦莫大于朋友痛莫大于死生呜呼君之世系大王父先祖即后溪先生学禁中魁人韵士也王父某秘阁监丞父某大理正母邓氏君之宦学繇防补铨注泰州民曹调三衢谳掾摄龙游今遄剡爲眞在有政称人呼活佛改通直郎刑工部架阁洎长涵江书院非君志也君之岁月庚子十月二十六日生于霅川【霅音狎蜀地】丁酉五月十二日卒于莆田寓舍君之妃平舟杨公之外孙女即文氏先已卯二月卒男季源季深女适前宗正丞蒲公某之子杭前进士赵时之子佛孙佛家奴女珠娘外孙旂孙嗣祖续祖女圣奴先是君自度竁【音串圹也】于常太里芳莲塘辰山葬其配而虚其左今二孤筮庚子六月甲寅奉匶即窆【音砭下棺圹中也】昔有父没而不克葬后好事者改卜新宅文士多之君家弊矣源也深也【二子名】垢衣削食复君于土则爲有子矣虽然此子道之当然是则铭铭曰
　　时之来兮显融时之去兮穷空日未昳兮数终宴其归兮幽宫极必复兮变则通后人弗弃基兮庶扬乃祖乃父之清风重曰【重犹骚之乱词结语】瞻彼墓门云谁之思彼西方之美人兮九京若何起之噫
　　太学録此堂叶公墓铭
　　呜呼天下事有幸不幸惟士亦然士之进身先乡贡次舍法偶中鹄则谓之幸非知得也不贯革则爲不幸非愚失也月书岁攷健者升梯或再优或三优犹黄甲郎堂下再拜释褐去余于此堂叶公君选见之君选樵之泰宁人讳必茂妙年异羣儿侍父宦游师东莞谢某习周礼学已酉预计偕次年补太学生乙卯魁监举三舍积优调温陵郡博士四考循从政郎监行在草料塲未上改转文林郎除太学録兵戈横放蒲海云以招抚幙辟儒学提举辟俱不就邑燬于盗公居深宻而强梗不敢犯门温故书【音度塞也】邑宰张梅溪某来即家起领学事公勉一出新庙学振文风张爲行省都事以公行迹荐闻公已勇退淡泊无宦情矣自号此堂寡言慎行居乡事上信友无贵贱老少一以谦和所谓泰而不骄者耄虽及而未尝一食息废学所谓俯焉孳孳者儒书外喜读关老子缮生养性所谓修身以俟者其可敬也夫公之先大将军从辉自富沙领军鎭归化即令邑因家焉洎公十二世矣曾大父某监潭州南岳庙大父某通直郎父某从政郎容州判官母三华陈封州某之女所生母萧氏配亦庐陵尉萧某之女公之栖辟雍也孺人治家课儿一不以诿公丈夫子二长继与南劒路延平书院山长次某孙某某孺人甲午冬先卒葬于蟇湖生于丙戍二月某日乙未十一月二十一日终于家寿八十二卜以戊申腊某日窆公三湖祖茔之右承公志也余闲居无四方之役于公无一靣之雅公之孤某不逺寓书儿梓以铭文属余后死者得托名于不腐焉敢以衰涸辞廼叙公世族行义年而铭曰
　　天何爲哉夺有道士人生大齐百旦夜耳譬诸流水流者止矣譬诸行客行者归矣然而归者未尝归止者未尝止诗书之泽流圣贤之道行不在其身则在其子孙孙子旭日东升又旦之始呜呼此堂死乎不死
　　隐君子林君亨之墓铭
　　莆士大夫郡仙游莆岩邑罗峯林氏仙游右姓有以文艺官其族者有以耋老望其里者有以诗书世其家者余心慕之忻忻然一日过【平声】诗人春山许【许读爲墅】堂上画像甚古望之鹤骨松貌川渟【水止】谷虚萧然如云水人使余已在尘之外曰此方山予季常与春山曰吾先君紫阳翁也像之右楷法端劲峭快【赞之字】即之贫贱自若王公不趋以此自处是名村夫【此四句赞之词下文故曰翁自赞也细读乃见】翁自赞也曰此东郊仲涂与呜呼可以想见其爲人矣【此一句结上二意】问先讳曰大有名亨之字以字行紫阳翁其别号也问世出曰唐侍御史藻逺祖也太中公茂宗五世祖也累赠朝散【去声】大夫巨曾王父也朝奉郎添差通判江州一鹗王父也宣教郎知南康郡都昌县涣考也问年曰三百九十有二甲子也【隐六十五岁有竒】问娶曰夫人叶氏正简公颙之曾孙女也问子姓曰男霖龙终承信郎监潮州鮀浦塲爲伯父后者雷龙也妻进士叶国佐者女也世雄承信郎闽广宣抚大使司计议死于兵者孙也问学行年曰先君年十六即弃举子业曰三塲焉能名世千里求师授六经学不肯爲章句儒老犹书眼如月暇则觞客赋诗深酌细论自解谪仙坡老妙处殆异乎弄笔生皓首不能离塲屋者【十四字爲一句】先君女兄弟抑斋忠肃陈公领招捕使时求士可客者【以上清逸处士铭中姑尚抑斋考之抑斋即亨之女兄弟之夫也忠肃公陈鞾也】先君甫弱冠练事若素宦噐爲伟人以官闻于朝摇手止止勿破戒殆异乎豪士侠客夤缘侥幸以发身者【十五字爲一句】咸淳改元宠秩髙年先君以雷龙名荐书故恩锡初阶命书下一御冠裳拜于庭退解褐如它日语子孙曰生称善人死表于墓曰处士吾愿毕矣殆异乎纎夫窭人晩名一官沾沾自喜者【十六字爲一句】余曰不试进士如伊阳伯不拜聘爵如击壤翁夫也中之矣春山又曰先君事亲孝持身洁耆义乐施志节可托缓急莫年辟藏室编读方外书人疑其为三景弟子而不知学伯阳也【内景中景外景谓三景凡道通三景称三景弟子魏伯阳作参同契二巻借爻象纳甲之法寓行持进退之候】将谢人封抚琴谈笑端坐委蜕【庄子言气自委结如蝉蜕】视家人无恋恋意人疑其爲仙台郎而不知似东明也【侯道叶晨飞松顶挥手谢众曰玉皇诏我爲仙台郎今去矣洞天六宫人死至其中各有职文王爲东明】余乃问卒葬曰卒则戊辰四月二十八日葬则其年十月二十日也邑之慈孝里西明山所葬之麓也后一星终十一月庚申更葬之年月日也葬者霖龙更葬者雷龙也楄柎窀穸如初礼【楄柎也又方木也柎合葬也长埋曰窀长夜曰穸】虽更葬不改宅也不改宅何有旧也春山又涕下不能禁曰葬也者藏也子而藏其亲孝斯终矣易【易音异】墓非古防不可不深长思也葬之又更葬于余心有大不获已者昔人有云葢棺事了由今言之了犹未了干巛【坤】惨惨盗贼攘攘百室之邑生者或可以隐死而埋藏地下者曾不得安乎若堂若坊【夫子曰吾见封之若堂者见之若坊者矣檀弓堂坊皆垄之形】荒炬野草雨夜风晨昭明焄蒿【朱子曰鬼神之露光处是昭明其气蒸上处是焄蒿】不与万物共尽安知不怒号而悲鸣人间别无事孝子创钜痛甚【创疮通伤也也礼记头有创则沭又刀伤未合曹参身被七十创】宜于此焉变矣更葬云乎哉十余年间天祝予天祝予吾所生父不幸大故吾兄死吾从子又死春余展墓孑立捧奠思卜所以爲后者不可食息少辽缓更葬云乎哉元祐子孙一片精白后辈不知给事胡公知之子知我者愿畀斯文光此壤树余亦有怆于子怀不知哀之来处遂以所闻于春山者书曰有宋隐君子林君亨之墓廸功郎不书成君志也春山即君之仲子雷龙世其学者官侵【渐也】贵显矣今食于家爵以不书书已揭铭宰上曰
　　吁嗟夫君友羊裘【晋蒋元卿开竹迳有羊仲裘仲与爲友】鼻端不齅【音嗅】利名钩死生夜旦等浮休冷【平声】然御风逍遥游空余骏骨扃岩幽寒沙卷地岠【音巨】齐州苍生破碎天爲愁九京纷纷离此邮星飞枕化托留侯椟而藏之难也收体魄既宅神栖留白鹤柱头嗟井丘表独立兮山之陬一酹寒泉苹藻羞有来者那问松楸仰看河汉占斗牛时雨将降云油油诗书之泽百世流
　　贡士洪德章墓志铭
　　丁卯贡士洪德章讳岩虎余亲友也自号吾圃里人但以字行弱冠拜乡先生郑献翁爲师言呐呐然如不出口而以词赋鸣世乡校选塲余子俱避三舍晚年工五七言诗日鍜月錬妙处入神有小技存藁轩渠集余爲之序外有讲藁二巻余赏识之德章大父奕孙自孝义里宁海鎭析居郡右父一之月书季攷娄占魁亚【娄音吕左传牛马维娄】有屋一间介于诸林之侧【林姓人众故曰诸林】湫隘嚣尘辟而新之左右丈尺不可得诸林门戸热时以气凌人独于此老敬其长者曰此丁宋杰僚友迨诸郎竞爽林戒儿侄曰隣家子有铮铮异日俱青云噐尔曹宜折节下之德章果拔解天廻地防林冷如灰【言诸林昔日热今日冷也】洪升如日仲叔季不幸早世独德章爲第一流授门徒累束脩买隣地治圃种花浇蔬视箪瓢犹山雌然【明明在上百官牛羊亦山雌也闇闇在上箪瓢捽茗亦山雌也】士无科目舍学校焉之防师阃选诸县学官人竞善地德章退注兴化县教谕嘱伯子譍门戸【譍音膺当也】仍挈仲子坐万山中朝晡盂饭烧芋咬菜课诸生外翁季唱和人或不知无愠色大徳丙午代者将至衿佩歌饯亦无喜色秋丁后微得滞后疾别归问医及门信【平声】宿整巾而逝九月十二日巳卯也生于已亥十一月丁亥年六十有八性不憙【音喜】饮每好饮余饮半谈星行娄语余曰某事先生之日尚长渠【岂也】料徳章命止于斯前娶陈氏其母族也生男珠继陆氏生男希文女二适林清父林员孙孙恩年甫十四德章在时爲其配卜葬灵川里洪庄涧之原葢四世乐斯丘也二孤卜丁未某月某日奉匶窆余不待孤之请而铭其宰曰【宰字见春秋秦伯谓蹇叔曰若尔之阙】
　　后
　　之逹县博士不如前之荣乡贡郎区区升斗之禄而俾寿之不将伸于彼而屈于此愦愦【音聩心乱也】不可晓兮彼苍陟彼岵瞻望父兮痛哉厚夜之长【左传注窀厚穸夜厚夜长夜也】稽诸卜筮终然允臧子孙孙子书种绵绵留待坟前桂子之芳
　　夏宣武将军墓志铭
　　天运有别合山岳有故新从汉游者多猛士秦府者俱将才而籍飞骑歌都护孰无云起龙骧之思【骧举也】若夏宣武盖以豪隽而乘明时而成荣闻者也宣武讳璟字元臣其先自淮入闽占籍于泉帐前总辖隐夫之孙閤门宣赞必胜之子宣武旧忠训郎殿前司左翼军统领智足应变勇足御军功足决胜海云蒲平章噐爱之河汉改色车书共道帅殷士而侯服篚黄而臣附是时奔走先后防瑞安防温陵防三阳宣武之力居多观其所使知在上之徳观其所主知在下之能平章举最太史书勲廼刻符印以偿优劳宣命下初武德将军管军千戸再宣武将军管军总管三管军上千戸散官如故若省都镇抚福泉兴化鎭守又行省累署表也宣武号存斋资厖厚性寛慈持身防勤同士甘苦时平固圉【养马也】虽惮单骑之严明文书省约亦乐将军之简易鞍马余闲喜延胜彦弦壶娯笑于乡党姻旧敬尊已者慈下已者友敌已者一无间言骥踠【音宛曲脚】鸿坠大德庚子十一月二十一日感防恙终于三山治所其生之年戊申九月初六寿五十三娶曾氏继丁氏男定保丁出以父任赐黄组昭信校尉福州新军上千戸捧万戸府檄镇守兴化路娶尤宣慰孙女它姬子观僧失明应保尚防长女归庄刑部子在次归陈天赐孙男大顺女一定保卜以丙午某月某日奉匶窆晋江楞伽山前期下马访余泣曰孤不孝抱陟岵之痛旧尝执经师门愿丐令辞俾光壤树余怜其言哀诺而铭曰
　　呜呼宣武奋身右科宠功之典不一犹未脱矢石之劳嗣爵之德至渥宜尔受山河之褒不假之年者天西风嘘送于云萝克济其美者子异时积阀于节旄呜呼宣武死奚可憾防即安乎茧窠【墓穴也】
　　薛君立墓志铭
　　兴化吉了薛自侍御史廷覇给事中元鼎来莆前埭薛南海令之穆又自吉了来穆生一兴兴生阿小小生君立讳鸾晬而孤母郑氏携就外家教养严教李天隐噐爱之余与君立居相近知相谂【音忍告也】髫齓【音引】诵数百言成童命题立就弱冠志鋭塲屋迨至元改物余捕播深宻解后君立号泣旻天吾母未知存否祷之吉余酌以酒别去君立访母果无恙孝通神明如此戸外事殷征繇趣迫勉受钞库使无何以母老辞母丧甫祥又科治赋君立因号铁耕道人痛念先庐弗忍弃基撒旧起废堂寝虽安防事未完里中子航海遭防死君立曰吾旧也讐必复间闗瘴区获防抵罪暑归发疮郤医遂不起病年四十五大德已亥八月二十五日也君立生于某月某日佚荡有胆畧凡事不与神谋唯决诸心皂白人物无铢两差葬诸父以礼待亲旧以诚雅不憙饮风月佳时觞客少饮而未尝醉娶彭氏生男二长乌公次白公女学道紫泽观孙女一乌公卜丙午腊月庚申柩于常太里沧溪桥西原哭征铭余犹记天隠酒边语余君立逾三十福力未可量第恐发之骤享之浅今知天隐之言信哀而予铭铭曰
　　妇持门户胜大丈夫儿肯堂构【书曰厥父基厥子乃弗肯堂矧肯构】异六尺孤【六尺十五岁以下也周礼云国中自七尺以及六十野自六尺以及六十五皆征之韩传曰国中二十行役则七尺者二十岁也其升降皆以五爲率则六尺者十五岁也】随时听屈信之运应变无悔吝之虞呜呼君立有子也夫瞻彼堂坊山川萦纡君立体魄其安之乎诗书苗裔其兹兹乎
　　故通守太学博士介山林公墓铭
　　故介山林公讳防协字若山丙辰大对鼇峯陈公某读公策曰得此士可魁天下参详官以言太直沮公对人语状元不做何恨吾母不见吾一第大可恨又八年以太学博士添差建宁府通判又四年冬不候代归劒守迎公溪镡饮饯赋诗直声曾向榻前塼先帝褒加已十年不是主司迷李廌【廌爲东坡客坡知贡举廌下第坡送之诗云过眼终迷日五色】只縁通判属齐贤【太祖幸洛齐贤献十事帝谓曰汝可辅我为相后有司选齐贤下第帝不悦一榜特与京官通判】守即鼇峯意犹以前事为公惜便道之福清县馆内子孺人方氏家防渉无恙【恙毒防喜伤人古人草居露宿故相劳问必曰无恙】又明年已巳正月感末疾卒累官承议郎年五十四孤陶累累返匶説輤【説音脱礼説笏説轴輤载柩车盖大夫布士苇席】后渴葬甚【不及时谓之渴葬过时谓之慢葬】化变而嬗【句出鹏赋】衣冠荡析壬午腊月丙申始塴于尊贤里秋竹原葬迫陶书来曰先生父执幸赐铭余逋播不暇诺比一再泣告余先君宰木之叶再易【蹇叔曰宰上之木拱矣宰冡也】不表兹阡陶非孝余退考公氏族三山石井人初从游洋后占籍郡左王大父某成忠郎王父某松门居士父赠宣教郎为儒闻家至公则门益大公七岁失怙家穷约母赠孺人游氏督教有方公不好弄委已从师日手抄夜暗诵少长文宿意新妙年与计偕升辟雍抜胄解魁舍选中进士乙科青霄歩武健者登梯举足愈髙逺调郢州教授改监京局未上尹漕继辟幙事殷参决无留不茹不吐居无何除工部架阁文字国子録太学博士凡所荐皆名侍从劵内官职如稼而获不丐而有郤授员外司马家食课儿时贵不知有此寄公暨簉【音凑倅也】防府七邑讼累政不能决公譬祸福晓理义两造交譲冶司纲五年不及补公却例巻捐已俸官吏愧服夏五水漂民民仰存活公白庾台曰孰重廼开义廪恩贡増额郡欲扞格公护棘围曰宜寛果得异能朔斋刘公召公被防承乏半钱勺酒不支府帑嬴数千缗终更出闗耆宿遮道有百余人殿【后也】拥一大旗书彻底清三字留去余每侍饮从颂语公士夫持身如玉湏无防涴【音宛汚也】科第官爵可致欲无慙难公惟无慙故不受涴学有本原矣莆自艾轩老仙去朱晦翁客复斋陈公仰止堂吾道尽付沧洲后翁门人山潘公来复斋帅里居良士礼东向席时西岳顾君立先君德逺号尊足【鲁兀者无趾踵见仲尼仲尼曰子不谨犯患今来何及兀曰吾惟轻用吾身是以无足今吾来也犹有尊足者存注云尊足刖一足未足以亏其德明夫形骸者逆旅也】潘陈二师继殁公拜西岳西岳又殁公拜先君永矢靡它公需次先君屈公书堂月讲先后未三载先君与公下世天乎公本孝友实践履严进退审义利于是八九岁时谓乡校人人先夺即不肯入客京师时束脩奉母粗粝费外悉归仲氏伯父囿山公当台时公以子侄侍书策谒请一不听内舍积优欠进士级伻报母疾公亟辍试驾湍南下入门不见母哀几毁将徙月乐【王肃云是月禫徙月乐】舍期复迫公宁迟迟一诏掌固实时平湖陈公榻前特奏林某道德文章超异流俗公初不知后亦不谢拜学官时北地薄福建子无贤否例罢独噐赏公公不爲动丐外补时西涧叶公强留少须一除可得美郡公以书生宁不求多对在富沙时西涧登庸同寅劝公问钧公以一字不入帝城郤彼诡御者贯小人乘疾颠者败覆车下视公所学所守可以少愧公白而长身安恬和易饮止桮杓偶防醺即哦杜诗坡词上【声高】下【声下】倨【防曲】句【甚曲】皆中律同【歌者上如抗下如队倨中矩句中钩六律合阳声六同合隂声律以竹同以铜言助阳宣气与之同也】散语平粹俪语雅则邈有清韵殊啬厚福陶送死皇皇事生业业大者既识公志必传陶之子【阙】　女【阙】于公为孙余追念死友犹记轶事收涕次其语铭曰昔坐斋牎书罢杓【音标北斗前四星为魁后三星为杓】移梦汝先人对床话私士甲乙伍尔雄众雌官止别驾见州勿爲后两大试前言中之建古三刀【晋王濬梦悬三刀于梁又益一刀李毅曰明府其临益州乎果然】越爼而尸【荘子曰庖人虽不治庖尸祝不越樽爼而代之】以占法原数尽化期介山讯予成是邪非越再星终琴鹤归里一夕馆甥老兵假寐闻万喏声曰迎福师视之乃公觉相惊异明日而五疾不可讳气体流通咸陟【二巫名】觭【音畸汉五行志匹马觭轮】致司何心非醉非寐彼防之间疑有是事聪明正直柱国阎罗玉堂给札诀语又何贤如精气非物焄蒿不骑箕去□麟凤那千万亿年如水行地龙鱼去矣科斗【蛙子】琐尾相尔耒裔故书盈庋【音鬼】竟尔绪业吉祥止止重曰梦之占向可征兮蓍之命今如神兮墨笔操牍问所以然兮于卦遇同人之干兮
　　故梅西先生郭教授墓铭
　　梅西先生魁垒士也【汉鲍宣传魁垒之士士壮貌】于夷白郑钺异姓兄弟于沧边【号】郭廷炜同宗兄弟大徳乙巳秋先生客二兄所走也周旋其间视予犹叔度也先生和余十声韵岁晩七絶余亦有重约十年又十年之诗别半朞旧对自北来【杨伯起家童名阿对旧对取此义】过门语余莆新博士又我先生余呼樽喜剧时丙午歳后陬【二月也】月也无何先生书来它日党堪一行去秋之约殆天启之未一月先生凶问至人能料生渠能料死呜呼先生昔陆子寿再调郡文学掾未上而殁区区寻尺之禄弃如脱屣宰物者亦不与之年命与数也然子寿所以传不朽者正不计官资之崇庳【音婢】歳月之修短我先生似之先生旧客授时以方石岩公权爲爱友余爲畏友风日佳时登临觞咏石岩偕商确理义磋磨平粹唯余访问氊寒灯青握手软语四如礼学精邃愿叩两端易与四书仆虽有述然不敢示吾四如迟六七十脱藁就正然否未晩也前于泉山继于吴江闲居于里闬与守令佐矜佩讲画者皆学问之大端经济之要务长篇近体乐府散语翰墨余事耳晩辈以此知我先生浅之爲丈夫也先生之学得于家传先生之行无一不可以语人者其事母孝生业业死皇皇其待人恕内偲偲外怡怡又余耳目所睹记此先生所以爲先生先生讳堂字德基其世出自光之固始来家长乐芝山曾王父某王父某以文学称号书厨家父存斋翁某春秋传论尽扫尘腐登壬辰第终合浦教授先生甫十一歳母夫人林氏力贫教督以至成立甲戌补国子生将积外优贡举停矣知先生者冯公某张公某商公某赵公某陈公某潘公某贾公某最最者翰林学士雪楼程公某也或挽或推先生淡与泊遭苟焉为贫奚意奔车之上所养者大也初号梅西居士中号息斋末后号六平山人公卿大夫士但以梅西称以是知先生之心先生以乙巳九月二十九日生今春清明诣张令尹某燕席翊日徧谒亲旧归犹课仆种葵丙夜赴玉楼召【李贺梦人告曰天帝白玉楼成请君为记遂卒】二月十八也春秋六十二呜呼先生二丈夫子长履行入书学博士选遽夺所天次鼎女子一适进士陈某先一年夭履下五月二十七丙申奉柩塴于获岭原先茔之侧不逺伻来征铭余日以诗哭尚忍铭乎哉然前此余铭先生之母夫人今焉敢辞收涕铭曰
　　呜呼先生贞不絶俗近于时行危言逊近于知奨士成名近于仁其类有道者欤唯有道而谐乎古故尽道而令其终也固可重为斯文惜惟有子而续其世也又可为斯文幸先生之期其子葢异乎人之期余之期先生之子亦然遂铭先生之窽【音欵空也】庶人与先生之书而俱传
　　太孺人林氏墓志铭
　　莆郡文学掾梅西郭先生【名隚】之母太孺人林氏以至元癸巳五月六日卒于寓舍年七十七先庚寅冬梅西载道来南仅一苍头自随明年春始迎养太孺人学如舟室如斗粝饭茹薇母子怡如设帨之旦诸生讲升堂拜太孺人简脂泽【肤色脂泽】胜杯杓【阙　　　沛公鸿门之防不胜杯杓】不类谆谆者暇日佐妇箴【即钋字】缕课孙吾伊三端午犹酌艾【端午节有艾酒】诘朝日加午无它恙遽为归人【言初三端午犹饮艾酒而次日即死也】梅西授代未能归室不幸亲防未即返輤【音青防车葢】贫故之以梅西言语妙天下莆士友孰不爱之而莫助之龟毛成氊【坡诗云刮毛龟背上何时得成氊】岂不难难梅西号泣语叟曰先君存斋丞萧山时吾母相其贫不废礼成其防不失义视官禄上下节缩供賔祭余则置苟简之田先君晩年懒宦未防无禄隚甫年十有一吾母单持督从师严脱簮珥致束脩夜对膏火必从旁纫缉达曙不寐歳甲戌隚补国学生吾母喜曰吾今可以见乃翁九京矣天运回旋人世故新吾母戚戚唯恐吾之不显融盖期以逺者大者不但一博士耳痛哉吾母防矣亡矣隚若何酬母之志隚将以是年某月奉匶归葬于先君获岭西之原叟知余者幸与吾母铭以写余哀吁闺阃常德志妇人不宜书太孺人教子如轲【言太孺人能如孟母三迁之教而成其子如孟轲之贤也】有欧阳氏母家训【见泷冈阡碑表】独不宜书欤莆距长乐倍三舍【三十五里为一舍】草冻树枯丹旐凄凄梅西望国望乡哭如何其呜呼太孺人讳道静存斋先生之次妃存斋精春秋学魁辛卯乡书第壬辰进士官止防州教授男隚也孙履鼎孙女一人铭曰
　　闺门恭约得温温家以善积子名闻存斋之书今故存露楸云塜藏瑶琨相厥夫君利后昆涵晖发祥纷轮囷【庆云歌萧索轮囷轮囷屈曲盘戾貌】
　　寿藏自志
　　唐御史黄文江滔之十二代孙仲元字善甫辛卯十月廿八日生髙大父兖漕贡进士曾大父必彰大父汝守修职郎父绩表德逺为乡先生晩号独不惧翁二母俱宋监丞藻之孙沙丞克刚之女余十二丧母然已工举子业乡校屡【音旅】占魁亚壬子【理宗纯祐十二年纪】预计偕太常【郡国歳计上最簿诣京所征之人县次续食与偕来也】报罢与孤山陈端然可山陈文翁中外表刻意读潘陈二先生书虽不甚解然必穷防趣使自得之翁集四书爲近思本録未脱藁余日夕删补翁有诗曰深爲助我喜敢作誉儿痴【王福畤少子劝亦有文常诧韩思彦思彦戯曰君有誉儿痴】余力自韩柳欧曾文外手抄二百四十二家汪龙溪洪景卢题于集后妄意贬剥翁语仲元曰吾儿万一成立末节必不漏逗【音豆留也住也】及掇邵尧夫善人吟以四如自号翁又喜曰难难但勿过饮于号斯称逮聚徒发策吕周元公问行义多大成集所不载翁代季子仲固答且谓非吾儿不能问非老父不能对乌山一见器赏馆樵川山殁【乌山即方澄孙莆人守樵川】余坐家不殖生产事如母【继母也】起孝起敬岁辍学职俸及束脩四之三爲菽水欢寄食富沙樗翁三荐达于朔斋刘公余不谒见公语林太博曰此兄当于古君子中求之岁辛未【度宗咸淳七年】省闱文本心以论策寘第五廷对以直言忤时宰赐同进士出身【张镇孙榜第五甲】四十有一矣调监瑞安府比较务需次食贫如心贻书常斋俾就二刘祠堂一月两讲为学者师董之者后坡刘求志也癸酉捧檄考类试归过镡津古崖江公留郡斋【古崖先生万顷也时守劎州即古心先生万里之弟】载之滙江席未温古心先生买舟速余芝山将及期告假省亲抵里门十日鄙被兵龙颠虎倒余幸苟活时甲戌腊月也乙亥【徳祐改元年也】冬之官守相陈山泉虚经博士席相处不就屈余入幙有强民挟贵不礼税官者有顽佃廿载不纳主租者有妄首富家造麯者一见剖决泉喜得人无何泉罢以书别余君来我去彼此无福丙子春端明陆君实【秀夫】至自平江偶同邸一交臂再三褒叹古雅可敬待如子姓饮食必俱入夜炙烛对酌剧谈曙动共饭廼出及闻杭防挑包辞归既资送余又留行槖夏五趣余行都充益王府撰述官兼处置使司干办公事又改刑工部架阁【改刑工部乃端宗即位改元景炎时也】以通直郎陞武学谕不兼旬得五京剡处置使杨公刑侍应公祭酒许公少傅张公一实翁也遂转朝奉郎国子监簿兼福建路招捕使司都叅议官虽荷已知窃天宠然未尝供一日职升斗不批劵歴斯时何时谷而耻也实斋拜枢使犹命抚谕使毛公邀余同舟将有异除余力以母老辞及闻公全家投海余哭公诗人皆传已死仆尚爱其生公忠义终古不朽而余犹为人猗古崖于余异姓兄弟有四如吟最简古实翁于余异姓父子题种读诗极理致卓乐山以易解嘱余叙篇端未七日而乐山亦以兵死末着渠不可料如此余当潮汐汹涌之冲尝着梼杌集识此邦之仕于朝者与士而求仕及他州士夫仕于此邦者不敢出客丁丑屠城之变【丁丑景炎二年也】此集与前后告身无存言之如梦然老身自甲戍冬混迹大化阽【音炎】死者数客芝山而免客瑞安而免客防溪王洋而免客环泉而免可谓不幸之大幸非宰物者孰相之尺丝寸缕不留着身又孰念之家世清白石田茅屋二亲殁后余不与叔季分财东西南北又不殖生产家道敝又敝矣余三十方娶斗轩先生丁南一之女【斗轩懐安尉左厢人】辛巳歳以同产弟仲防之子子材为嗣余命属水于五行欠水人世趍新余以四字从水防卜先君拈得渊字北山方公为字天叟改号韵乡水生木故子材名梓余旧旅食它州即倾囊买异书归干戈横放盗窃兵燬虽欲读无可借所着学记农谈欠改春秋説止闵公欠续他散杂寸片亦未上藁盖无暇披拣亦无佣书者尝梦感麟翁遗余双笔志欲修史而未果大槩见于梦笔记矣一生不能歌乐府诗亦不甚工尝自以四端差欠智六极占居贫一聨爲得句暮年雪鬂书案黏【音粘】黐【音梨黏相黏着也黐亦是黏】戸外事不到耳间有听谈经者大抵如越人之视章甫【宋人资章甫而适诸越越人防发文身无所用之出庄子】道世交防【缮性篇云道与世交相丧也】殊亦可叹孙畴祖名焘字乔年光祖名熈字昌年义又取木生火也女孙名应娘皆子材妇林氏出林癸卯秋中蚤世仰事俯育子材殊亦难难子材于乙巳腊月为余营一貉之丘于篠塘原余甚乐焉殆天作地藏吾祖留以遗余犬马之齿行耄及矣书债未了俛焉孳孳万一应尽便尽【应尽便尽二语出陶集】何忧何惧昭武在轩黄公绍尝许余文艾夜之太白残年之巻施子材异时当为余彚稡【音卒】遗文以成余志子材课两儿郎读本分书毋差涂辙得寿斯文一脉以昌我后之人此则老夫区区愿望不然目不暝于九京大徳十禩【大德元成宗年号】丙午立春第三日四如老叟自志











　　四如集巻四
　　四如集拾遗
　　上江古心先生书
　　古者士之挚雉若见于师以菜为挚曷为或以雉或以菜雉言介也菜言防也士不介不防不敢见然士之见于周公者十人三十人百余人千余人何多周公于十人三十人百余人千余人中仅得三士何少周之士俱自好亦游大人以成名乎公好士如不及亦为之厚薄貌乎舍三士他无人乎汉不古挚礼废扫门者艰于一见不嫁者礼之上賔【魏勃扫曹相国门以求见蒯通见曹相国曰妇有夫死三日嫁者有幽居不嫁者求妇何取曰不嫁者通曰求臣亦犹是东郭先生梁石君齐隐居不嫁愿礼之相国皆以为上賔】宰天下士者必有所择唐之士挚以文贵之甚贱之甚以古文倡者光范之伏其气馁释言之辨其辞费刍米仆赁之急其得小不免为今之人我朝诸贤荦荦【音落】可外文字犹用片言挚于王公矧碌碌者畴能自异然则某固愿闻名于将命者何也古心先生一代不数人百年能几见者也某生长东南非不知有伯淳【范祖禹谓顔子不贰过惟伯淳能之时陈莹中不识伯淳作责沈文以自责】云山堑隔伏谒无路今诣康庐登龙门矣然与其相羊于某丘某水先生旧所钓游之处使人意遐而清不若侍坐于书册琴瑟之前得见宗庙百官之富昆仑在望沧海在前而犹不即犹空此生如获一见相国矣将与四方竒士交誉盛德欤某言呐【音讷】辞柮【音咄】政不能誉纵誉之一把泰山不加益国忧如士低如防【李斯少时见厠中防食不絜近人人数惊仓中防居大庑不见人大忧叹曰人之贤不肖如防矣】时人之耳目在先生公论之标表在先生世道之轻重天下之安危在先生九州四海孰不期先生之再提一笔入福苍生也大臣身在江湖心在魏阙一处一出与隂阳相为消长亦必有道又非儿童走卒之所能知前修伟人魏野一诗独劝子明【王旦字】以退明允一书独爱富公以徳某也始见安敢轻浮作此躁语将谓孙家同榜子弟当以礼拜沂公欤寒门落落望云霄阀如梯天政不敢自陈家世事分于相国也将谓文潜客于少公【文潜张耒也少公颍濵也文潜淮隂人与晁秦黄号四先生并从东坡逰张初游学于陈学官辙爱之因从轼从轼亦阙而称其一唱三叹】亦当与晁秦黄学士师事长公欤【晁补之秦观黄庭坚东坡长公】顦顇视姬姜自觉形秽政不敢居叅门馆下士于相国也否则以所业彻于相国欤某生为人又为丈夫固不可与空生物秽天壤间然书可成也仲涂十年一【阙】不遽语之门人程易传最晩出且谓说得七分史【阙】修也唐鉴多有好处亟戒开封毁板新唐书经欧宋名笔犹无一毫前汉义理微宻工夫浩大二事俱难草草文可工也语言妙天下者读同列一疏乃遂不复自为人目为夫子者作六经阁记终不可主公意诗可学也建安黄初暨晩唐几千百家独子美不可拟议江西宗派【吕居仁以歌诗至豫章大出而学者同作共和録其名曰江西宗以其源流皆出豫章也陈无已以下凡十四人】传衣付鉢【范质举进士主文和凝曰屈君十三欲传老夫衣鉢也】不如西湖处士以水影月香一联行世苟焉引笔行墨髣茀声恐非当行家非不欲爲之不敢易爲也就爲之如北方竫人见者齿矧【山海经云东海之外有小人名曰竫人列子书】今之世惟古心先生传逺之书名世之史金石之文弦歌之诗与易诗书礼乐春秋等不知可与陈无巳尽言否某愿执经焉又否则见相国当谈政事不谈文学欤某谓六经四书言言是理言言是用一部论语【赵普】后先可事两朝正心诚意四字【朱子】中涂可持告君彼行河之禹贡复讐之春秋伤财害民之国服爲息【国服谓生民于国所服之闲农圃类也息者保之使生息也出周礼泉府王安石谬引注疏以息爲利息而行青苗之法】惟读错故用错读书正要有用书亦正未易读冠仕冠弃壮仕壮弃某则不敢一行试吏成公【吕氏】之官箴西山【眞氏】之政经一一可以爲训若临大事当于六一翁处学来今之世惟古心先生清忠粹徳丰功盛烈载旂常铭鼎彛与臯伊傅吕周召并不知可与苏子言容平生本末否某愿问爲邦焉然则某之来无所挚而敢见乎曰不介不洁不敢见某于道之秋毫百未得一然某之学传于先君子【绩】先君子传于山潘【柄】复斋陈【宓】复斋山亲传文公勉斋之学者也学孰大立身行已爲大时若命谋位与材防不忧不通显欲得汗青一幅芬芳百世则实难难故脱凡近志髙明陋希世友千古居于家凛凛乎如处女之在闺处于乡兢兢乎如怀千金之璧而行不待谒刺餙游声人故识靣者少不作一皱眉事亦不受人指防以廷对见君父第一歩直透刚肠所欲言者一落千丈无戚容以一命之士皆可行志求爲歩兵而归麄冗淹速不屑意人或朝得轩裳暮驰奔车之上乃独退然户与孔门冠童者游【徒古切塞也】人或倚一郡爲北道主人【邓晨为常山守王郎反光武走信都晨请从光武曰从我不如以一郡为北道主人乃归郡】窃窃焉俎豆从事之列乃独谢以为烦愿从子弟寻刘公父子读书处则某之所存亦少异乎人也昔黄叔度之贤无一见于外而林宗重之李仲元【蜀人】不持一字于扬雄之门而法言书之淆之不浊者其志防【林宗游汝南往从宪累日方还曰叔度汪汪千顷陂澄之不清淆之不浊不可量也】不屈不累其行介故可重可书今有人焉氏名与二子同志行与二子同古崖既取之于骊黄牝牡之外矣古心先生天眼一盼傥歆然曰若士也为子必孝为臣必忠必不读父书而败【赵括】必不游师门而叛必不两来【张师德】必不三变【商君衞鞅也商君始説孝公以帝道不听又以王道不入终以伯道公与语不自知膝之前席也】进而教之又幸也仰惟古心先生之心先知觉后知先觉觉后觉之心也已欲立而立人已欲达而达人之心也此心流行天地并生物我同体相国之门未有一人不爲道周徳全之士岂但荐借华宠其身哉某故愿先生辅之翼之振德之某之挈挈而来也思拜羽仪如渴如饥五歩十歩盘纡樊中脩挚师门又何迟也若曰子来几日然后求见长者则克之罪大若曰彼亦人耳傲将何求则愈之过小恃此无恐先生傥与其介也洁也某敢不立雪以请惟先生亮之




　　四如集拾遗
