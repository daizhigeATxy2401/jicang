　　钦定四库全书　　　　　集部四
　　提要
　　客亭类稿十四巻　　　别集类三【宋】
　　【臣】等谨案客亭类稿十四巻宋杨冠卿撰冠卿字梦锡江陵人宋史不为立传陈振孙书录解题载有此集而亦不详冠卿之始末故事迹无可考见今以集中诗文参互考之刘季岑手帖云绍兴初假守南徐杨君季洪为理椽后三十年见其子梦锡则冠卿为季洪之子其纪梦诗序云戊戌年四十戊戌为淳熈五年上推四十年则冠卿当生于绍兴八年巳未其与傅漕诗有乡书忆昔献贤能姓字曽叨天府登句则尝举进士其上执政启云奉命领州夺符而归又有祭广东主管衙土地文则尝出知广州以事罢职而姜防赠冠卿诗有长安城中择幽栖静退不愿时人知句则解官以后又尝侨寓临安者也其集世颇罕传惟浙江采进书中有旧刋客亭类稿为巾箱小字本检勘尚系元刻分四六编杂著编古律编皆所作诗文惠答客亭书启编则同时名人酬赠之作不标巻数前后亦无序防而永乐大典各韵内所收冠卿之文尚有表牋诗余各数十首皆刋本所未收疑当时本各自为编流传既久遂有阙脱今据永乐大典所载以刋本参校捜辑补缀诸体始全谨仿原编名目厘为十四巻而惠荅书启编则删之冠卿才华清隽四六犹流丽浑雅张端义贵耳集载其馆九江戎司时赵温叔罢相帅荆南道由九江守相合宴冠卿作致语云相公倦台鼎喜看绣衮之东归浔阳无管且听琵琶之旧曲温叔三称道知其以是体擅长矣又京镗何异李结诸帖极称其集杜之工而藁中乃无一篇则必其时有别本单行而今佚之矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　客亭类稿巻一　　　　　宋　杨冠卿　撰四六编一
　　表
　　贺皇帝尊号表
　　孝养东朝方奉巵而为夀道尊太极爰镂玉以陈仪喜溢三宫欢腾万国臣某中贺恭惟皇帝陛下克绳祖武允恊帝华继眀以照四方茂衍邦家之庆相授而守一道率先爱敬之规谓大任生此周王故文命承于虞帝爰极形容之美以彰归报之诚于圣徳其何以加自生民以来未有臣逢时嘉防阻逺眀庭登显册以扬鸿休方庆母仪之盛介繁禧而缉纯嘏更祈帝祉之増
　　代贺皇帝尊号表
　　奉巵为夀肇举庆仪镂玉扬休载崇显号补百王之坠典溢四表之欢声臣某中贺恭惟皇帝陛下爱敬事亲聪眀协帝念天髙地厚虽莫尽于形容而父尊母慈宜益彰于归报防诹上日丕阐弥文简册増华典谟未有臣属采薇之遣戍司细栁之留屯万夀无疆莫预龙墀之贺百拜稽首敢伸鳌抃之恭
　　册命皇后代贺太上皇帝表
　　诏锡慈闱厚人伦而正始礼严显册申帝命以扬庭宗社増荣邦家永頼臣某中贺窃以二南之化虽系于一人两仪之生实原于太极大哉神圣得此继承方将隆内治之功其可后中闱之选恭惟尊号皇帝陛下基图授舜聪眀似尧谓王假有家以行有恒言有物而天作之合在渭之涘洽之阳从龙亦既有年配极莫先其徳久已孚于众志兹式正于徽名臣嘉与连簮具宣眀训羣臣皆称万嵗虽阻陪前殿之趋五日一朝上皇祈永膺四海之养
　　贺皇帝表
　　王假有家天立厥配以俪尊于宸极爰锡命于帝庭众志具孚率土咸庆臣某中贺窃以治欲隆于三代教必首于二南况当鸡鸣问寝之朝宜有闗睢正始之后恭惟皇帝陛下徳侔天地孝通神眀备九州之品以事亲简六宫之贤而佐馂衣无曵地既克着于俭勤宝畀范金庸诞敷于典册宗祊有喜神人是依臣仰戴隆施欣闻盛举朝未央而为夀虽莫称万夀之觞赓太姒之嗣音愿继上百男之颂
　　谢太上皇帝表
　　执戈卫社蔑有防劳锡命自天遽膺殊渥循墙莫避揣已奚胜臣某中谢伏念臣误辱眷知久提禁旅惟天子羽林之士实王官武备之仪不教而战是为弃之先事而虑斯谓勇也仲冬大阅肆选练于车徒六郡良家因讲习于战陈君所命尔臣何力焉敢期帝训之敷俾正兵团之任兹盖伏遇尊号太上皇帝陛下规模宏逺道徳安彊耀神武以事折冲不争善胜贻孙谋以燕翼子垂休无穷故虽一介之臣亦拜非常之宠臣敢不勉策驽蹇思称龙光移军以复两京或陪庙筭置酒而乐前殿愿覩庆仪
　　天申节贺表
　　处黄屋以非心降年弥永奉玉巵而为夀旷典肇脩当诞月之载临宜率土之咸庆臣某中贺恭惟尊号皇帝陛下功成不宰道极难名问至精以遂羣生自得崆峒之妙乗两仪而御六气孰穷姑射之神与造物以俱逰虽后天而不老臣驰心魏阙请祝圣人以八千嵗而为春方衍无疆之筭歌万斯年之介福更申善颂之恭
　　天申节谢赐香表
　　川増栢茂衍慈极之修龄玉润金坚拜御炉之珍赐臣某中谢恭惟皇帝陛下聪眀作后爱敬事亲尊太上皇举盛仪于汉殿祝圣人夀腾欢颂于华封当星渚之储休声羽林而致祷诏传中侍宠畀宝薫郁郁纷纷与庆云而协瑞穰穰简简来景福以延休臣谬典周庐亲承睿渥恩被动植已洽舜孝之隆馨感神眀益庆尧年之永
　　代天申节满散谢赐香表
　　贝叶飜经方控后天之祷宝奁锡瑞特颁南国之珍欢动羽林声呼崧岳臣某中谢恭惟尊号皇帝陛下基图授舜聪眀似尧协气薫为太平所施者博大徳必得其夀永孚于休诞弥咸庆于薫脩防馥敢希于沾丐兹盖伏遇皇帝陛下谋谟善述清净无为五日一朝恪谨宸廷之养万有千嵗益祈帝祉之増以一瓣香供无量佛臣敢不对扬休命请祝圣人治馨感于神眀已介无疆之福国夀等乎箕翼更隆不拔之基
　　防庆节贺表
　　惟天祐命长发其祥既圣与仁必得其夀臣某中贺恭惟皇帝陛下乾坤合徳厯数在躬如文景之俭以济民心存兼爱有禹汤之眀而养性道法自然方星渚之流辉宜华封之请祝自今其始于万斯年臣戍守淮壖心驰魏阙作诞圣继天之乐虽莫效于唐臣歌宜民受禄之诗愿载于周雅
　　防庆节谢赐香表
　　王人宠逮命畀宝薰帝祉増崇欢腾羽卫臣某中谢恭惟皇帝陛下至诚不息眀徳惟馨形声格天地之和神圣极古今之盛诞弥厥月长发其祥于万斯年莫知其纪锡御炉之芬郁横协气以氤氲臣职忝周庐嵗沾防馥以香而作佛事既叨君赐之荣稽首而扬王休敢祝圣人之夀
　　代防庆节满散谢赐香表
　　庆集北宫衍脩龄于慈极诏传中侍锡宝炷于尚方喜溢周庐声呼崧岳臣某中谢恭惟至尊夀皇圣帝陛下脱屣万乗冠徳百王荡荡巍巍其有成功宻运至神之化郁郁葱葱而占佳气适臻弥月之祥防披贝叶之文忽拜御炉之赐兹盖伏遇皇帝陛下继治同道笃志事亲重华协帝自唐虞于斯为盛化成天下虽诗书所述何加爰以妙真香俾祝圣人夀臣敢不下拜登受稽首对扬治馨感于神眀巳格太和之效帝祉施于孙子更隆奕世之休
　　贺太上皇帝圣夀七十表
　　心非黄屋膺万夀以无疆懽奉玉巵罄四方而来贺若稽载籍盖未前闻臣某窃以澹漠无为者形乃长生圣神广运者夀斯必得况脱屣于万乗独冠徳于百王心与造物以同逰年虽巧厯而莫计恭惟尊号太上皇帝陛下举纲命舜成功似尧精一执中清静寡欲访崆峒之子问至道以遂羣生凝姑射之神乗两仪而御六气将见后天而难老岂特从心而不逾有永之年自今其始臣夙叨教育兹幸际逢稽首而扬王休虽莫陪于虎拜请祝而绵圣夀敢窃效于封人
　　庆夀礼成肆赦代贺太上皇帝表
　　圣人因亲教爱肇举庆仪皇极敛福锡民式敷帝训凡曰含生之类悉霑慈极之仁臣恭惟尊号皇帝陛下徳冠百王夀髙五帝鸿名掀揭昭乎日月以并眀巨典恢张编之诗书而无愧兹迓春祺之吉益祈宝筭之増将金奏以充庭奉玉巵而为夀恩覃四海庆洽两宫臣适际昌期亲逢盛典方千里者九已跻仁域之安呼万嵗者三更效嵩髙之祝
　　太上皇帝夀八十缴进庆圣夀雅歌表
　　夀臻璇极丕御常珍庆洽中宸交腾善颂欲纪形容之盛敢伸扬厉之诚臣某窃以顺帝则而不知謡载康衢于御冦请圣人而使夀语封祝于防荘故凡大徳之有容或取下臣之归美矧惟盛举卓冠前闻编之诗书自开辟以来未有见于歌咏非文学其谁宜为尊号太上皇帝措世隆平宅心广漠访崆峒之子问至道以遂羣生凝姑射之神乗两仪而御六气甲子方周于五百春秋逺迈于八千无疆惟休自今以始恭惟皇帝陛下聪眀作后爱敬事亲与舜同符业业日致其孝以尧为父荡荡民无能名圣治益新天休滋至肆登崇于显号旋修举于上仪奉万年之觞方深抃蹈奏九成之乐宜有声诗
　　庆夀礼成肆赦贺皇帝表
　　庆展九重茂着事亲之实恩加四海爰推锡类之仁亘古未闻于今独见臣恭惟皇帝陛下躬全舜孝性本尧仁敛福锡民期诞敷于帝训为酒介夀咸祗迓于春祺礼文昭举于阙庭恵泽徧周于区宇由中及外式舞且歌臣滥戍邉邮恪居官守奉巵而乐前殿虽莫賛于盛仪立春而下寛书幸亲逢于庆典
　　绍熈改元代贺皇帝表
　　丽正化下式谨王春定朔改元诞敷帝训遵两朝之景烁溢四表之欢声臣某中贺窃惟三圣之继兴本繇一道以相授思陵恢绍复之业既阐宏规今皇致雍熈之和益隆丕祚宜龙飞之显号集鳯纪之大成恭惟皇帝陛下厯数在躬聪眀协帝嗣无疆之服受祉既多绵卜世之期自今其始法五要以正事合三统而定名臣谬领守符亲承诏旨春朝之会百辟莫造鸳行神防之増万年惟深鳌抃
　　册礼贺夀皇表
　　挈神器而与子尊奉慈闱登显册以扬休举行旷典若稽于古莫盛于斯臣某中贺恭惟至尊夀皇圣帝陛下荐禹于天行尧之道脱屣万乗虽诗书所述何加冠徳百王自开辟以来未有益谨东朝之养鼎新长乐之规揆日陈仪奉巵为夀臣仰礼容之甚焕庆嘉防之难逢巍巍其有成功巳协帝华之盛怡怡而奉太后更歌圣徳之诗
　　代都统司重眀节贺表
　　相授而守一道神圣为君继眀而照四方温恭恊帝诞弥厥月长发其祥臣某中贺恭惟皇帝陛下徳合乾坤行髙今古丕基并授有大而居域中休命诞膺丽正而化天下于赫离眀之象益昭火徳之符光五三六经载籍之传庆亿万斯年受天之祜臣分戎阃阻簉班庭曰夀曰富而多男窃效华封之请祝卜世卜年而过厯更祈周鼎之延洪
　　代马军行司重眀节贺表
　　有大而居域中继眀而治丽正而化天下协帝之华当弥月之甫临宜率土之咸庆臣某中贺恭惟皇帝陛下聪眀时乂辉光日新重离以照四方无幽不烛三圣而守一道有永其传长发之祥自今以始万斯年而受祜其孚于休八千嵗以为春莫知其极臣谬司骑旅属逺龙墀防前殿以称觞莫预嵩呼之列祝圣人而使夀惟伸虎拜之忱
　　代重眀节谢赐香表
　　梵宇繙经祝圣神之睿筭宝奁锡瑞屹泰华之小山増焕羽林共深鳌抃臣某中谢恭惟皇帝陛下至诚不息眀徳惟馨薫协气于太平之时跻斯民于仁夀之域星流电绕适臻弥月之祥玉润金坚爰畀御炉之宝臣敢不祗承天宠对扬王休治馨之至感于神虽极太和之盛圣徳之大得其夀庸伸善颂之恭
　　代谢赐对衣金带表
　　跻三卫之华祗承帝宠锡万钉之宝贲饰身章揣已奚胜折腰知愧臣某中谢伏念臣身名弗称才畧非长效楚制之短衣久居军旅颁齐官之三服敢觊恩荣兹叨在笥之珍惟惧终朝之褫兹盖伏遇皇帝陛下圣神广运赏罚至公垂衣裳而取乾坤已臻极治聴鼓鼙而思将帅爰示殊私臣敢不濡翼是忧书绅惟谨服之无斁益殚卫上之忠带赐有余常励立朝之节
　　代谢落阶官表
　　充员卫府久负空餐阅武郊圻遽叨懋赏恩深报蔑感剧涕零臣某中谢伏念臣猥以朴忠误防眷简执干戈而卫社觊收汗马之劳援枹鼓则忘身未遂着鞭之愿惟圣人有备无患谓天下忘战必危亲屈帝尊躬御戎服搜乗补卒于辑睦之后治兵振旅于闲暇之时耀神武以折冲有常徳以立事如臣何力而帝念功荣颁一札之书尽略横阶之秩兹盖伏遇皇帝陛下威加四海勇正万邦克壮军容笑骊山之不整爰驱辔驭陋细栁之徐行成礼而还推能于下臣敢不益抒愚虑仰答睿知备器械而选车徒协赞规恢之举谒寝园而清宫禁庶图克复之勲
　　代谢除淛西总管表
　　守戍淮濆久积素餐之咎总兵淛部尚叨眀诏之除退自省循莫知报称臣某中谢伏念臣性愚不頴器窳亡庸性有孤忠凛如皎日立功名而安邉境既乏能称严诛赏以驭臣隣宜加显罚敢期易命遂许投闲兹盖伏遇皇帝陛下寛裕有容神武不杀故虽疵戾弗忍弃捐锡以优恩徙之近地臣敢不益坚晚节仰答殊私收之桑榆或奋渑池之翼靖夫区落愿焚老上之庭





　　钦定四库全书
　　客亭类稿巻二　　　　　宋　杨冠卿　撰四六编二
　　表
　　代骑帅谢皇帝表
　　充员外阃曽徴副贰之劳分卫周庐遽冒淮河之列恩隆施渥感极涕零臣某中谢伏念臣顷以朴忠误尘任使鲸波万里尝灰赤壁之舟蚁聚三湘复剪潢池之盗幸虽天与才匪时宜居多蹇剥之忧倍费乾坤之造自叨易命来佐成师深虞浮食之罔功敢冀出纶而示宠矧此骑兵之籍总夫龙防之军近城南尺五之天既许亲于帷幄借堦前方寸之地亦可罄厥谋猷斯自信之未能实莫知其所措兹盖伏遇皇帝陛下智勇天锡辉光日新谓臣赋分数竒虽乏虎头之骨相怜臣防鞍可用或酬马革之愿言俾聨三卫之华式谨诸驺之训臣敢不精白承徳展布事君卫社稷而执干戈仰賛规恢之畧脩车马而备器械更歌复防之诗
　　代母封内郡夫人谢表
　　小人有母久托廕于中闱眀命自天兹进封于内郡纶言頫暨蔀室増华臣某中谢伏念臣母某氏运际飞龙光依防翟旋庆坤仪之受策尝叨宸綍以防荣敢觊误恩洊跻名邑兹盖伏遇皇帝陛下至仁天覆盛徳日新推敬老之心而及人以齐家之诚而治国爰颁殊渥首畀外姻臣敢不祗恊母心上承天宠事君亲而两尽恪修臣子之恭兼忠孝而独全仰副圣神之训
　　代谢修奉使回叙复永州防御使表
　　董因山之役误简眷知疏出綍之恩遽叨甄复施隆効蔑感剧涕零臣某中谢伏念臣识昧知人法从镌秩虽歴时之云久曽救过之未能丹去鼎湖命閟衣冠于乔岳地仍禹穴会臻玉帛于涂山顾领校以何功乃悯劳而示宠恳辞弗获伛受奚胜兹盖伏遇皇帝陛下赏罚无私黜陟有序谓贬阶三等街亭本谬举之非而置邑万年栎阳有囚徒之赦爰载稽于官簿俾复正于兵防臣敢不铭佩恩荣力图称塞观近臣以其所主苟或补于眀时举其官惟尔之能庶无慙于古训
　　代谢改除到任表
　　邉徼承流方叨误宠宸纶易命复畀近州仰睿眷之曲成拊防躬而深幸臣某中谢伏念臣愚无一得虑乏寸长罔功莫副于使令薄命且更于忧患讵意抡材之末谬应保障之求望河阳之云靡遑将母近长安之日仍俾临民恵大不赀恩深曷报兹盖伏遇皇帝陛下天临广宇器使羣工谓臣尝绾县章粗知牧养察臣曩将使指或任布宣简此殊私责之共理臣敢不问民疾苦布政中和务劝农桑少致阜蕃之效俾安田里庶消愁叹之声
　　代兵帅谢到任表
　　领兵阃外久负空餐典卫岩除遽叨殊渥恳辞莫获伛受奚胜臣某中谢伏念臣猥以凡才出际兴运当慈皇之御极屡玷使令逮上圣之继眀复膺眷简兹颁召节入觐昕庭曽无造膝之嘉谋敢觊出纶之误宠矧惟卫府遴选英豪必求文武之兼资寜许弟兄之相继孰云隆委并萃一门兹盖伏遇皇帝陛下立武有常知人善任谓臣久居军旅粗眀训阅之方察臣有志事功颇谨亷隅之行俾亲帷幄获侍冕旒臣敢不思答龙光益鞭驽蹇脩车马而备器械恊赞宏规清宫禁而谒寝园力图后效
　　代池州守谢到任表
　　分郡国之寄已愧罔功辱神圣之知洊叨锡命拜恩甚厚揣分奚胜臣某中谢伏念臣儒业匪优家声弗绍取平平之策于定逺诡曰治民书下下之考于阳城拙于为政自玷仪曹之第屡怀太守之章当夀皇责实之朝及陛下励精之日借玉阶方寸之地三造眀廷近威顔咫尺之天累勤睿奬铭佩丁宁之训誓殚抚字之劳惟是池阳甲夫江右方采薇之遣戍有细栁之连营于此承流难乎称职必威爱久济无兵民二者之分则上下相安遂湖山千里之乐宜得才能之士以兼御牧之权孰谓臣愚可宣徳意兹葢伏遇皇帝陛下鼎新万化器使羣工审政理之后先知吏治之得失修内攘外视邦选侯谓臣尝备于使令察臣粗谙于牧养责之共理因以程能臣敢不劝课农桑奉行诏令问民疾苦既消愁叹于里闾寛上顾忧更尽抚绥扵军旅庶几一得仰答万分
　　代兵帅谢到任表
　　领祥刑之寄洊辱误防分外阃之权遽叨易命退惟忝冒深积凌兢臣某中谢伏念臣末学亡庸孤忠自许鸣劔抵掌而驰伊吾之北誓不俱生平齐下赵而防荥阳之西战思必克粤从去国久负空餐邉徼承流虽粗消于愁叹古谊决狱曽莫着于平反敢期严召之临更畀成师之重眷此池阳之要地控夫江左之上游挈保障而措之安师徒习教挫天骄而夺之气精神折冲孰谓臣愚可司兵柄兹盖伏遇皇帝陛下规恢逺畧并用羣才谓臣久在兵间粗眀战守察臣曩将使指靡惮驰驱简此殊私锡之茂渥臣敢不防脩武备仰答睿知安邉境以立功名或庶几于良将谒寝园而清宫禁尚克复于神京
　　代邉帅谢赐银合夏药表
　　六月徂暑念兹玉塞之连营一札细书锡以宝奁之名剂拜恩甚渥揣分奚胜臣某中谢伏念臣猥以凡才误膺遴选功名未立惟期马革以褁尸齿髪寖衰讵知鸿宝之为秘敢意眷懐之厚特颁御府之珍兹盖伏遇皇帝陛下以徳行仁对时育物寓均调于药石均休戚于臣工属当三伏之炎歊爰逮万金之殊品臣敢不恪勤职守思报恩荣推君赐而慰士心仰副睿慈之训共武服以定王国冀成薄伐之勲
　　代邉帅谢赐银合蜡药表
　　邮传纶命恩贲宝奁当此祁寒锡之灵剂祗荷殊常之眷益増小已之荣臣某中谢伏念臣兵昧十全虑无一得属歌采薇而遣戍俾屯细栁以备邉防风寒如七尺之躯思以上策而自治陋疾病求三年之艾不知先事以为图方忧臣力之防敢希君赐之宠兹盖伏遇皇帝陛下规恢逺畧并用羣才谓臣无薏苡之疑夙励饮氷之节而年乏昌阳之助或有负薪之忧药膏盲于未然之前延齿髪于将衰之际臣敢不钦承褒诏上体眷懐彊辅精神与士卒而同甘苦力图报効安邉境以立功名
　　牋
　　贺皇太后加上尊号牋
　　圣子爱亲谨慈闱之定省神孙继志奉显册以尊荣振古未闻于斯为盛臣某中贺恭惟夀圣皇太后殿下徳齐天极厚合坤元荡荡难名有成功于尧帝亹亹不巳生令闻之文王母仪备着于三朝内治广刑于四海绥多福而缉纯嘏延洪有道之孙建显号而施尊名扬厉无前之绩庆仪昭举欢声沸腾臣领戍陪都逢时亨防眉夀无有害愿鲁侯燕喜之诗大徳必得名更诵戴记中庸之义
　　册宝礼毕贺皇太后牋
　　受帝祉施于孙尊居太极有圣徳得其夀昭揭鸿名典册诞敷臣民胥贺中贺恭惟皇太后殿下辅成内治宏济中兴厯数无疆方衍东朝之庆福慈兼备肇新长乐之仪端防卜龟防诹上日范金镂玉铺张闳休亘古昔以未闻编诗书而无愧臣叨居戎阃阻逺阙庭与羣臣前殿奉巵莫陪班列歌亿载万年为母惟有声诗
　　庆夀礼成贺太上皇后牋
　　宝册对扬方増崇于显号玉巵亲捧爰肇举于庆仪喜溢宫庭欢腾海宇窃以天地合徳悠久无疆日月齐眀照临不息五百年圣人乃出三万嵗慈母亦然恭惟尊号太上皇后殿下尊恊宸居厚隆坤载思齐所以圣岂惟继太姒之音天保莫不増将克配周王之夀太上有从心之适慈闱偕难老之祥垂休无穷自今以始臣滥分邉寄阻造阙廷建有极锡厥庶民祗仰赡于徳教受介福于其王母愿益固于夀祺
　　皇后受册命代张帅贺太上皇后牋
　　主王化之基必先内治锡家齐之训首正中闱中贺窃以文母兴周至子孙而受帝祉虞嫔居汭繇厯数之在舜躬稽盛事于前闻幸今日之亲见恭惟太上皇后殿下徳齐天极庆衍宗祊母仪昔奉于东朝备罄旨甘之养道化兹行于南国悉因付托之规爰赞睿谋以诏嘉礼臣叨分戍役适际防通嗣其徽音喜颂思齐之圣锡之纯嘏更歌燕喜之诗
　　贺皇后受册礼牋
　　俪尊宸极正位宫闱显册对扬徽音益振臣某中贺恭惟皇后殿下发祥于逺作合自天车舆加重翟之华宝钮贲范金之饰谒见祖庙喜谐神人臣适际昌期祗深善颂二南正始已基立于太平万夀无疆永辅佐于君子
　　代贺皇后牋
　　重华恊帝诞受丕基太姒嗣音尊崇俪极中贺恭惟皇后殿下顺承干徤徳合坤柔成孝敬而厚人伦以妇道而化天下辅佐君子铺张闳休修至养于东朝揭隆名于重庆若稽载籍盖未前闻臣阻逺眀庭欣逢盛举不一书而止方阐弥文呼万嵗者三敢伸善颂
　　贺夀成皇后牋
　　赞与子之谋宻传神器尽事亲之道昭揭隆名亘古未闻于今独见臣某中贺恭惟夀成皇后殿下慈俭为宝清眀在躬思念忧勤辅成孝敬谓尧纲命舜本一道以相承而文母兴周有徽音之是嗣章至尊而舒盛徳登显册以扬鸿休喜溢宫闱欢腾海宇臣际熈朝之极治覩盛事之殊常燕翼子以贻谋已庆皇图之永有大徳而必夀更祈帝祉之増
　　代谢皇太子赐頥真二字牋
　　前星炳焕光贲琳宫片语褒嘉宠膺衮字臣某中谢伏念某见闻甚浅朴野亡庸修身其徳乃真固所愿学观頥养正则吉岂曰能为敢觊特书俾名寓宇兹盖伏遇皇太子殿下多能天纵懋徳川冲推其土苴之余见于文辞之表笔精墨妙卓冠羣伦色正芒寒下饰万物故虽一介亦被殊荣某敢不宝为不朽之传用答非常之眷刻之金石以昭河洛之祯祥藏诸山川当使鬼神而诃防









　　钦定四库全书
　　客亭类稿巻三　　　　　宋　杨冠卿　撰四六编三
　　启
　　谢临安赵安抚断刘忠等人启
　　伏准使帖断遣刘忠等人为盗开本家于湖新集改易元文追版入官押出府界者客常何之馆亦既有年求相如之文仅存遗藁方与鸠工而锓木遽闻售伪而假真顾此书不止则不行宜公府必惩而必诫尽去其籍靡逾于时窃惟文籍之兴莫甚鲁鱼之辨铭讹麋夀欧氏特书车改金根昌黎无子眷于湖之逸轨迈汉庭之诸公平生千万篇垂金薤琳琅之体作诗三百首掩咸池冥黙之音诏趋上帝之玉楼公弃奚奴之囊锦微茫手迹流落人闲炳若丹青皆可传之不朽勒诸金石庶有补于将来惟虞震电之取将讵意雌霓之误读以冰为凝以鼎为则如郑乱雅如紫乱朱念谬于逺者由差之毫厘况汨其真者兹十焉八九苟肆行而莫禁则坏乱而不收是须絶去其本根母使难图于滋蔓纸贵洛阳之市方传者以争先雷轰荐福之碑幸应焉而如响兹盖伏遇某官研穷百氏博极羣书以斯道觉斯民将自任天下之重知其主信其客岂特识河南之賔去取以公是正其失且虑入于彼则出于此又复火其书而庐其居某得不感知已之难逢抱遗编而永叹作春秋而辞莫措虽絶笔于获麟得夫子而名益彰尚着鞭而附骥
　　谢友人王时举惠书启
　　特迃都骑宠贶长牋借听于聋求道于盲虽劳谦之过甚乐鷃以钟载鼷以马秪视以怀惭固自识其不足以补吾子之所须既辱赐又安得不进所有以为答盖闻君子之学为乎道道原之大出于天曰圣曰贤以是而传无体无方因心而防是须得于言意之表又岂求诸文字之闲昧者不逹本原茫乎莫知畔岸翫歳愒日去道愈邈絺章绘句虽多奚为某求诸日用之常契彼心传之妙初无甚髙难行之说盖有悠乆不息之诚故虽多见阙殆多闻阙疑岂在十手所指十目所视必也不欺于防室居焉无怍于明神对妻子如賔接朋友以信被鹑衣如被黻冕处圭窦如处庙堂富贵不淫而贫贱不移道徳为师而仁义为主自然与古人同堂而合席又奚假虚言欺世以盗名贱子于斯从事之乆虽未能造道而自得且将以诚意而为先执事幸其接于门墙有意推而纳诸阃域世无夫子而欲自晦于门弟之列人非伯乐而谓乆辱于奴之徒请之勤勤敎之云云警其昬昬觉其愦愦惧有善而丧厥善复以能而问不能时方螾蛭之争鸣声与蜩螗而竞嘒鲜有相爱而不相忌率皆以颂而不以规静言而思则吾岂敢凡所进左右者贵母一毫之自欺庶来者览观焉因以斯言而为戒用醻嘉惠少障狂澜
　　谢中隐先生授馆舍启
　　挟防逺游尚记从军之乐曵裾旅进兹聮入幕之賔録孤踪于江湖寂寞之郷拜嘉惠于人士觊觎之表望非所素宠至若惊窃以知人之难虽圣犹病凡賔主之交际必声气之协同歴观载籍之所传鲜有倾盖而相契故常清窜名于髙仙芝客仙芝止以为庸流而毛遂自荐于平原君门平原不以为竒士况东阁轩裳之盛萃南州冠冕之英蔚乎相扶炳乎相辉智足以谋材足以立志同气合乐哉川泳以云飞事至物来燎若烛照而卜苟非有击檝誓江之志擅摛文讲劒之名乆而熟其行能难以枉其车币如某者性愚不颖器窳亡庸以辩古今则愧北涯之石生以咨政事则匪河阳之温造徒能遗外声利靡厌乎贱贫审知重轻不苟于毫末持此自信戞乎已知未闻匠石过圃而见收肯效顽金跃冶而自献采姓名之贱敢谓借之齿牙霁斧钺之威又复假以词色今者卜日而授使以礼而为罗于东都问处士之庐特招而往如伯乐过冀北之野无留其良得非有意推而纳诸陶镕是以举手援而出之渊壑特逹如此称塞谓何兹盖伏遇某官名重两朝功盖一世中书二十四考方自任于安危幕府六十余人皆可为于将相犹折节以下于士务取人而防其尤凡有寸长曽不遐弃故虽贱子亦玷后尘某敢不退省其私不负所学罗而致之幕下岂徒拜赐于军门颖之脱于囊中尚或报知于国士
　　代王敎授谢上舍及第并差遣启
　　多士生王国亲策于庭诸侯曰頖宫命修其敎斯未能信夫岂敢承盖闻得贤能立于邦家致逺务先于器识大人之学为乎道岂徒发防以决科一巻之书立之师要在习非而胜是自里选賔兴之法坏及经明行修之诏颁举秀才而不知书莫振益偷之俗倡诸儒而反以朴孰回既倒之澜与古匹休惟今独盛尊儒术而取道艺之士广学校以明训诱之方既栽培封植使之有成宜文雅行义繇此其选一洗万古之凡马奚资十驾之疲驽如某者禀姿弗灵渉道甚浅谓科斗之文废已乆时无能知而帝王之制可举行并受其义探圣贤议论之所不到与盘诰聱牙之所未闻春诵夏乆矣困虀盐于太学月书季攷兹焉登姓字于仪曹虽三釡及亲喜慰于心恐一行作吏便废此事讵意滥师儒之选乃获从庠序之游兹盖伏遇某官名世耆英甘泉法从髙文华国诗巻常留于天地之闲善政宜民邦人自得于湖山之外欲作新于士类共振起于治功凡在提封不忘甄録遂令贱子亦冒殊荣逺勤缇骑之临且沐兼金之贶某敢不益励末学思称所防范不范而模不模虽乏诲人之规矩趋亦趋而歩亦歩尚希受敎于门墙
　　代上执政求祠禄启
　　仰翘材之馆莫预下陈上光范之书辄循故事嗫嚅冒犯頫伏凌兢伏念某禀生弗灵是古成拙虽曰脩名之不立未尝枉道以求伸病乎在已顺乎在天谬云为善之乐荐之吾君致之吾相敢觊非常之知昨奉命以领州将改而易辙谓财力殚残之后与郡政废弛之余饥馑洊臻农民告病拯其大当不计其细志乎公宜靡防乎私凡寓公游士之须及奸吏猾胥之蠹可以去则去削则削盖将后所后先所先昼度夜思铢絫寸积旱潦既为之先备兵民亦颇尔相安里闾无愁叹之声下皆按堵道路少流离之苦行有裹粮夫何盈箧之书乃肆含沙之毒虽两怒之言溢恶识者深谅其非然三至而母必疑古人亦将不免果致台评之及竟夺守符而归自昔省愆于今越歳于祝网之辰而名絓踈目于可封之代而身为穷人内贻慈亲非疾之忧外负宗子维城之训寒心销志芒背汗顔念古以知已为难而士以不用为耻妄意解骖而见赎故思引脰而一鸣恭惟某官规模由稷契以来事业卑汉唐而下力扶吾道纾长绠于千仞之艰独賛化元遂万物于洪钧之播不忍匹夫之失所务以至公而为心悼屈哀穷息黥补劓退惟下吏乆戴殊私未能报乎不赀之恩其谁纳诸无过之地愿广匿瑕之惠俾沾从欲之仁修香火之缘傥或遂祠庭之请供菽水之养庶少寛子职之忧誓竭糜捐仰醻造化
　　代谢提刑龚正言举陞陟启
　　依賔幕之芙蓉素乏元僚之誉种春风之桃李遽叨荐牍之荣荷徳不赀省躬知惧窃以古人考绩三载而辩幽明后世抡材一言而为刺举因以观所主观所为主用能简厥修简厥不修此道寖微浇风竞扇取之下幕非北涯石则南涯温置在要津必燕公甥而许公裔静退有陆沉之患孤平无颖脱之期故晋人兴谗防互市之讥而刘氏着势利絶交之论睠惟肤使力障頺波宜需名世之英俾预至公之选如某者器凡而近才拙且踈庄樗安所用哉自不中于绳墨魏瓠枵然大也谁与浮之江湖敢期荐引之章重借亷勤之誉兹盖伏遇某官居今行古以公灭私俗方趋于奔竞之秋心独怜于寂寞之地谓沟中断木尚或为清庙之樽而爨下焦桐犹可备大韶之乐故虽么防亦被吹嘘某敢不仰佩名言益遵绳检此日预门人之列肯玷山公异时醻国士之恩敢忘智伯
　　代上执政求知启
　　采苹可羞于王公盍尽忱诚之荐伐木不遗于故旧庶兴忠厚之风敢诵所闻以陈斯义鲁人之附骥尾至有互郷之难言汉儒之号龙门或以通家而得见惟大雅慈祥而兼听故髙谊绵邈而独传不特斯人斋精而献能抑俾兹世敦厖而归善眷惟元宰丕賛太平运甄冶之陶镕一均造化留盖帷于犬马每厚恩私遂令沟渎之卑亦冒岩廊之峻伏念某关河坠绪篱落卑飞甘棠之笏仅存大瓠之尊何用虽妄意封侯洴澼絖之事谁复知画史槃礴臝之真念曾防曾参尚对春风而唫咏而顔渊顔路亦逢圣道之本原且父子之学俱得师承而闻望声名繇千载以并驰况宰辅之贤独念故家则胚胎涵养宜众人所不识顾依归之有地实幸防之自天恭惟某官持悠乆不息之诚行大公至正之道悲醉郷之徒而嘉良臣之烈此时思识其子孙举羊舌之似而代中尉之军君子不以为偏党轸怜寒逺靡间初终念昔先人曽是相门之桃李今兹小子复聨材馆之簮绅旣辱问其姓名又复假以辞色谓毕万之后必大何陈掌不侯于今栽培封植而使之有成慰拊矜存而无乎不至退惟下走莫亢衰宗闻华衮片言之褒増弊帚千金之重庸持谱传进犯等威大钧坱圠以无垠或与昆虫而并列蟠木轮囷而为器庶几宗庙之见收誓毕余生仰酬大造
　　代九江倅赴任与韩守启
　　旧闻暴公子知徳谊之可尊一识韩荆州虽侯封而匪愿何期误宠俾贰专城既脂牵以问涂庸防辰而奏记恭惟某官斗南人杰山东相家世笃忠贞惟由先正而是式政尚简易殆非俗吏之所能帝兴乔木之思笏轸甘棠之旧防三接之宠班聨陞六院之华提万货之平冠带防百蛮之贡属朝廷之重外视藩方而选侯出应时须来寛忧顾蝗不入境多黍稌而有丰年民皆奠居安田里而无愁叹方且洞视万古隄障末流继摧防廓清之功泳沄澄深之防一出于正谅回既倒之狂澜入觐于王遂驾孔修之四牡某衣冠落谱翰墨陈人往赴戍期惭无政学望庐峯之紫翠敢分风月于南楼听浔阳之管弦姑访琵琶之旧渚幸主盟于斯道有名世之嗣贤诵昌黎玉防之文或许亲承于规范西贼胆寒之句庶几附丽于勲名祈向云深剡裁罔既
　　代贺宰执冬至及郊祀礼成启
　　伏以圭景迎长羣阴屏息郊丘报本熈事备成率土防休在庭胥庆恭惟某官至诚育物一徳格天形声协和善政有如桴鼓咏歌不足成功可告神明属至日之肇禋賛上仪而领使祼鬯清庙日星辉润以凝祥薰燎璇穹云物氤氲而霈泽太一贶而天马下箫韶成而鳯皇仪盛冠古今事光简册昭事上帝聿怀多福既资显相之劳总领众职练核羣臣尤借弼谐之益凡执笾而在列皆跃冶以就镕况夙谐东阁之趋其敢后众人之贺伏念某一收朝迹几换歳华兹预骏奔实深鼓舞周家仁及草木方敛福以锡民宣室夜问鬼神正受厘而前席仰大钧之广播成万物而弗遗所期阳和一防之恩以回寒谷孤根之暖
　　又代贺正及庆夀礼成启
　　伏以岁律更端王正谨始庆仪昭举欢声沸腾恭惟某官厚徳春融元勲鼎盛太平无象风挥而日舒和气致祥冰解而冻释方明王孝理天下而华封请祝圣人克賛上仪一新巨典捧巵而称万岁领汉殿之羣臣敛福而锡庶民衍箕畴之皇极自开辟以来未有虽诗书所称何加某委质化钧逢时亨防范金镂玉正铺张于宏休防翰舒牋敢形容于嘉颂
　　代乌程宰上湖守求陞陟启
　　三载考绩觊侯邦风月之分一字防人祈下体菲葑之采方执裾而求鬻庸占辞而寓诚伏念某学昧通方志惟好古自始一命于今几年涸鱼既急于斗升乗鴈可计其上下题名千佛偶玷贤科迁秩中铨谬为令尹虽无舆人我有田畴之诵而有君子必葺墙屋之心盖百里视民为亲与诸侯均土而治小焉簿书期防之集大焉狱讼征赋之繁嚬笑之闲戚休所系折腰为米肯怀渊明郷里之羞学道爱人庶防武城弦歌之意然资任有序迁之典必守宪以名升于朝政恐寂寥而无闻是以踊跃而自献恭惟某官吾道之所寄命斯文以为指南学者仰如泰山尝阐杏坛之敎郎官上应列宿遂怀锦帐之香试以临民与之共理方搜猎于寒畯务主张于材能凡有寸长曽不遐弃退惟下走夙戴殊私一瓣为南丰每勤宗仰四方逐东野莫遂亲承兹试邑而罔功幸委身而受察嵚可笑虽累日不离小官毁誉以公喜三代所行直道愿借鹗书之宠俾为鸿渐之阶庶闻郡吏之皆惊免使门人之不敬
　　又与交代张倅启
　　推寻谱绪仰华胄以非遥关决邦条继大贤而何幸荣虽欣于附骥愧实重于续貂恭惟某官骾亮自其天资设施本乎经术笑谈之际才了十人蟠错之闲刃游余地蚤賛总储之画旋膺民社之除去则见思治焉称最为晋国保障既已着于茂功拜褒徳侯封当遂受于重赏乃迃千里之逸骥来驾贰车之左轓铁骑银瓶重听琵琶之旧曲箳篂泥轼因为匡庐而少留二年于兹百废具举江山得助岂徒风月之平分邦国不空复继海沂之欢诵宜应佩刀之约遂登要路之津某猥以孱庸适相先后逺勤一介行李之至贤于十部从事之临服膺诸大夫之言乃所愿学尚期旧令尹之政必以告新庶谨奉于规摹或少逃于罪悔
　　又与江州都统刘御带启
　　生李晟于唐室实为社稷之基依刘表于荆州何幸旌麾之托将防辰而就道喜披雾之有期恭惟某官谊薄云天忠贯日月单于适南下而牧宣王兴北伐之师仗义从君豪杰皆为响应捐躯徇国江淮亦知威名简在上心立登要路属采薇之遣戍屯细柳以备边帝念九江营聨万骑士卒熟练乆焉法制之浸隳号令一攽必也旌旗之改观爰膺阃寄出总戎行令行禁止而赏罚以公车坚马良而师徒习敎以寛圣主之西顾以制天骄于北门潜消烽燧之惊益壮金汤之势某系出横浦世守朴忠击檝清中原未遂着鞭之愿扪虱谈当世每怀忧国之心慨想知音欣逢赏鉴尚几一见即倾盖如平生欢敢以尺书预通名于下执事
　　回冯干启
　　伏审排云叫阊阖亲结主知泛水依芙蓉来叅幕画兹大丈夫平日所自期者岂妄男子尝试而幸得之恭惟某官以非常之才济有用之学崇论闳议皆诸老所未能言犯顔撄鳞宜明主所恨见晚既朝奏而暮召益声蜚而实腾爰锡美官用彰逺业数百篇皆可为法尚力摅论谏之忠九万里方将图南庶及见勲庸之盛
　　代贺楚守向安抚启
　　伏审左符锡瑞东骑殿藩共理得贤有职胥贺恭惟某官才全而器博实茂而声闳取一障乘之固非雅志贤长城逺矣盖有能称帝念长淮楚为要郡控山东之门户实江左之藩篱必求牧人御众之才以畀宣化承流之任一麾出守佥曰往哉汝谐十乘启行闻之喜而不寐第恐靡容于暖席已见入登于要津某乆矣闻风兹焉聨事衞中国而遣戌役敢云忧顾之分安边境而立功名政借余波之及






　　钦定四库全书
　　客亭类稿巻四　　　　　宋　杨冠卿　撰四六编四
　　启
　　代贺左丞相王冀公启
　　伏审廷敭大号位冠元台选众而举臯陶虽上心之简在梦帝而赉傅説亦天意之协从揆路増华岩瞻益峻恭惟某官斯民先觉命世大才文章黼黻而日新道术渊源而海富敬王如孟子非仁义不陈于前告后若君陈有谋猷乃顺于外蚤际千龄之运徧仪两地之华徳以施惠刑以止邪无竞维烈文能附众武能威敌克壮其犹基立太平修和有夏十年而至宰相一徳以享天心抚五辰而庶绩凝锡九畴而彛伦叙清净寜一燕基绪于无疆道徳安强措甲兵而不用方将荐勲烈于清庙朝辟公于明堂天子恨无官可醻吾君欲举国以听乆积处中之望爰膺虚左之求建为上公启冀国封彊之旧总领众职昭鼎司命数之隆一新衮绣之仪増重旂常之载盖周公有勲劳于天下遂防曲阜之封若阿衡实左右于商王乃谓圣人之耦惟公懋徳与古匹休声名千载而并驰事业殊时而一致由中及外式舞且歌某乆荷生成欣闻播告河如带而山如砺方观封爵之崇笔成冢而墨成池莫纪勲庸之盛聊贡得贤之颂少伸贺厦之私喜溢于衷言不尽意
　　又贺右丞相梁仪公启
　　伏审廷告羣工朝登硕辅人惟求旧虽帝意之所孚民具尔瞻亦师虞之攸属庙堂増重海宇防休恭惟某官寛大而裕和闳深而肃括致主以孟轲之道非尧舜不敢陈于前犯顔髙汲孺之风虽贲育弗能夺其勇顷宅百揆备罄逺犹立一事必曰因民之情进一言必曰稽古之训以奬防贤能为当务之急以修明政敎为致治之原凡所罢行审其思斁朝夕纳诲莫非启沃之忠上下相安宜无苟且之意跻民仁夀措世隆平方言听而计从乃功成而身退帝念一日不可去良弼公其髙卧何以慰苍生虽云倡牧以阜民曷若代天而熈载趣介圭而入觐当宣室之受厘遭时遇主而防万世之长脩身治国而献六言之要当于上意至敛袂而动容置之岩廊遂畴庸而申命诏还旧柄建为上公锡以山川土田作乎股肱耳目属季秋之大飨蒇熈事于明堂乃眷宗工俾兼使领昭事上帝聿怀多福既资显相之劳緫领众职练核羣臣允赖弼谐之益盖贤臣之用舍系天下之重轻昔裴度还朝尚致两河之率服周公复相亦闻四海之是皇矧夫神圣之谋谟济以乆大之徳业方懋非常之举以永无穷之基鼎鼐一新旗常增焕某鑪锤旧物簮履后尘睽违六符頫仰十载竿牍浸踈于记史梦魂徒绕于宫墙兹闻显册之颁喜遂大钧之托望相君翘材之馆虽莫缀于贺賔上圣主得贤之篇敢敬陈于嘉颂
　　代贺左相王冀公启
　　伏审朝陞宰辅位冠公台亲结主知在廷无出其右自任天下得君如彼其专此古所谓社稷臣其闲必有名世者庆流寰海喜溢儒绅窃惟帝王之朝莫盛虞周之际禹臯居左右而辅舜虽翼亮之匪殊姬召为师保以相成于名称而则异盖天道尚左有以左为贵故人主论相其于相亦然宜叡圣之有临于古训而是式梦帝赉良弼既纳诲以代言建尔为上公遂畴庸而申命恭惟某官功熈帝载道觉民先规模由中古以还议论卑两汉而下措诸事业皆夔龙稷契之所行发为文章有贾马班扬之不逮蚤膺眷简出应时须外焉着循良岂弟之称内焉罄献纳忠嘉之益谋王体而断国论在公固无甚难移风俗以厚人伦视古可以无愧爰自论思之禁掖进参宥密于几庭耀神武以折遐冲享天心而有一徳枢柄直紫微之位炳四辅以腾辉灵旗收太一之锋偃五兵而不试然念乆其事则可临机而不惑知其要则可应变而不穷洊攽书賛于内朝表正使名于右府恩均宰路象应泰阶以昭体貌之殊荣以示安危之注意旋宅百揆基立太平朝野欢娯华夏宁谧上而星纬明润下而年谷顺成鼓钟竽笙方荐殊休于清庙纮綖衡紞复朝羣后于明堂天子恨无官可醻吾君欲举国以听命正乆虚之席诏陞左辅之尊封社圭腴开冀国山河之旧绣裳公衮彰鼎司命数之隆一新简册之观増重旂常之载将见八百余年之过厯邦其永孚于休岂徒二十四考之中书公有无穷之闻举世所属舍公其谁某夙荷知怜欣闻播告望相君翘材之馆辄有冀于兼收上圣主得贤之篇敢先形于善颂惟深抃蹈罔既剡裁
　　贺右相梁仪公启
　　伏审大政谘故老入觐于王旧徳为元爰立作相复还柄任益峻岩瞻盖闻君臣必相与而后孚功业非偶然而可致田千秋一言寤意而相汉竟亦无闻姚元崇十事要说以辅唐乃能有济惟规模之可乆与志虑之弗移故国是自定国势自尊而治体以成治功以立苟或随时而迁就何以措世于隆平此理乱之所由基宜古今因以为戒恭惟某官道尊而徳贵学粹而行醇惟前圣所行是师自中古以还不论顷宅百揆备恢逺图知变法易政无定虑之乱大谋以聚议进计无成説之为深患大而要者既蚤正而素治详而略者靡敝精而竭神用一贤则国皆曰贤责其政效之必成出一令则下皆禀令验之人情而必合非天下至诚孰与此宜吾君举国以听焉方侯藩率从强畏而忠怀乃天道是循功成而身退虽曰介圭之锡命咸傒衮衣之来归盖裴度之防北门蛮夷君长必问天子之用否而司马之归洛邑辽夏使人亦及我公之起居故其再领平章则使夫戎敌皆畏威而自臣复相中国则感其边吏无开隙而生事自昔贤臣之用舍实系朝廷之重轻矧夫操守之坚贞济以徳业之乆大不动声色挈神器而措诸安不劳师徒挫天骄而夺之气方袖经纶之手逺临侯伯之居中外冀望其用于朝圣神注想以待于上爰兴叹于当馈趣入对于受厘都民罢市而耸观野老欢传其再入宰相之职安百姓既人望之具孚春秋之义尊上公宜册书之申锡属攷绍兴初元之诏再举皇祐大飨之仪当先甲之肇禋緫前驱而领使纮綖衡紞倡羣后于明堂鼓钟竽笙荐殊休于清庙神人懽恱宗社安荣然念望之乆则其应也难任之专则其责也重在三王之右而陈五帝之上岂俟空言立千载之功而建万世之安当无遗筭庶康乃绩亦永有辞某簮履后尘诗书余习遭时遇主而建长防公方基于太平修身治国而献六言愚请事于斯语用醻知遇少答生成心之精微文莫宣究
　　代乌程宰贺湖守顔寳文启
　　伏审奏计南闽剖符近甸昔临岩邑闾里犹勤于去思今布藩条襦袴竞歌于来暮叨居荫樾倍激欢悰惟呉兴之名邦号浙右之道院帝城不逺适多南阳之近亲治效未闻允借西京之循吏庶几以诗书礼乐而为政俾足于鱼稻蒲莲而不争恭惟某官一善服膺而勿忘深造逢原而自得刚而有礼惟公言则萌于心信于其君反诸已而得其正顷以民社循良之最入居天子耳目之官一新仪注于容台旋罄论思于起部谓膺眷简进秉事枢乃寓直于中奎俾出将于使指特书异等之效兹有非常之褒申锡賛书易填藩辅先声载路山岳动揺东骑殿邦旌旗改观矧平原之忠骾俨遗像于丹青如烈日严霜望之凛然其流风善政犹有存者縁奚斯颂鲁之义谅有继于前脩易元真泛宅之舟岂但亲于细务第恐未黔于墨突已闻促治于曹装某滥厠治民慙无政学迹虽逺于賔阁梦惟绕于宫墙方虞浮食而罔功何幸委身而受察地方百里顾阎闾疾苦以奚知我有二天喜风雨震凌之可免
　　代贺潭帅黄枢密启
　　伏审力解钧枢宠临帅阃折冲万里既尝展于经纶偃息一方自不劳于谈笑明命诞布欢声沸腾况夙陪賔阁之游奚敢后众人之贺恭惟某官斯民先觉命世大才文章以孔孟为宗每下视班扬之辈事业陋汉唐诸子谓不能尧舜其君非仁义则不陈于前有谋猷则入告于内惟直身而行道不枉已以徇人虽畏涂欲起于风波而素履弗渝于金石单于适南下而牧宣王兴北伐之师从西清次对之班进右府本兵之地自得师中之吉果收堂上之竒今皇帝移军恢复两京任旧人共政使宅百揆宜居四辅三公之列往专五侯九伯之征何成功而不居且抗章而有请帝念老成之去诏司屛翰之雄岂非将独賛于化钧于是必详试以吏事泰山岩石讵久虚民具之瞻衮衣绣裳谅即播公归之咏某漂流薄官肮脏余生幼从郷里之小儿幸识海濵之大老天其或者我有遇焉负县令之弩前驱兹逆行旌于异郡念吾党之子狂简尚觊先生之一言
　　代莫干贺广东提刑龚正言启
　　伏审锡命宸庭观风岭峤先声所暨信山岳之可揺不令而严知江河之莫犯凡叨荫樾倍激驩悰恭惟某官斯文以为指南吾道之所寄命胷中浩气曾不防缀于浮云物外秋毫未始较量于末俗视功名为余事守节义之大闲顷繇道家蓬莱之山进司天子耳目之寄痛奸回之在侧盗名器以招权启搢绅奔竞之风紊朝廷清明之政撄逆鳞而谏谓宜鉴覆辙之车正两观之刑几欲请上方之劒坐致金吾之落胆益隆铁面之蜚声旋闻奉常之除亟上封章而去放怀觞咏袖手经纶虽憸人欲鼓于风波而素履益坚于金石兹为苍生而起来宣直指之威当道埋轮谅必诛于封豕援经折狱岂徒总于祥刑第虞墨突之未黔又促曹装而入觐某关河坠绪篱落卑飞十五年困州县之闲尚沦计幕数千里渉川涂之险来赴戍期顾蜗蝇之末所得几何无田园之归其穷至此况当内修外攘之际未免行赍居送之劳非有托于帡幪曷可逃于罪悔言如良药愿见枕中鸿寳之书禄必素餐免坐柱后惠文之法
　　代李倅贺湖守赵徽猷启
　　伏审左符锡瑞东骑易藩宏开刺史之天益近长安之日异数优渥佥言允谐恭惟某官崧岳储神天潢毓秀文王之昭武王之穆庄公之子周公之孙处富贵而不骄雅知为善之乐通古今而有补尤髙博物之明忆昨请命于周俾侯于鲁其治有异等之效以自结明主之知爰陞延阁之华更畀名邦之重非特遂过家之适抑以荣衣锦之归歴考熙朝惟重长吏凡分二千石共理之寄必需五百年名世之英兹观父子之并为实谓衣冠之盛事在彼无恶在此无斁宜臻令誉之攸终俾炽而昌俾夀而臧俱庆侯邦之永保第恐御屏之隔座靡容墨突之已黔某漫浪奚为侵寻且老南阳之劝耕兴利昔亲召父之贤霅间之泛宅浮家今作真卿之客属有负薪之疾阻修维梓之恭小大从公虽莫听銮声之哕中和宣化尚觊仿鹿鸣之歌喜溢于言不尽意
　　代都干贺平江守王待制启
　　倡九牧以阜民夙仰榦方之略衞中国而遣戍兹聨賔幕之游虽分职以甚殊实事贤而为幸冒干斋斧庸贡吏函恭惟某官卓然公辅之姿加以圣贤之学上三道之要诸老生皆未尝言尘乙夜之观明天子所恨见晚亟上蓬山而寓直遂陞荷橐之从班属诏羣工迭更外服谓申甫昔生于崧岳而颇牧今在于禁林宣力四方汝为则予一人以怿保是南国锡以介圭逮潢池之弄兵有緑林之干纪爰起牙璋之旅命分玉帐之弓元戎十乘启行罙入其阻王师大献奏凯式遄其归冝闻当轴而处中乃复拥麾而出守先一州而后天下在公固无甚难防诸侯而选车徒举世孰尸其任愿建乆长之防入恢宏逺之图某漫浪一官侵寻半纪抱膝而唫梁父徒怀忧国之心击檝而清中原未遂着鞭之愿来賛楼船之画誓然赤壁之舟闻分陜而得召公喜过江而见王导郤匈奴者七百里虽云贤过于长城擢毛遂于十九人或预请行之下客
　　代贺萧司谏除谏议启
　　伏审擢自谏垣首司言责大夫视上卿于列国位望益尊天子有争臣者七人选用兹重知人善任非圣孰能恭惟某官性极诚明道参经纬郎官上应列宿初怀锦帐之香学者仰如泰山旋阐杏坛之敎爰书人主之言动进班宰相之防朝补阙拾遗有犯无隐故朝廷推为宿望欣闻谏议之得君谓天下必致太平咸簉延英而言贺眷方虚已以问政至或敛袖而动容既防陈万世之长宜治冠百王之上公有无穷之闻邦其永孚于休某误辱恩怜每勤宗仰斯民而使共理方叨符竹之分明主之登直臣切奉丝纶而喜其为庆幸罔既剡裁
　　代陈监与常熟知县启
　　去田亩而就吏禄滥司关市之征执手版而拜上官行觌宫墙之美欲布姓名之贱庸驰竿牍之诚恭惟某官心造道原识通世务休有令闻扬于清时若髙阳才子不陨其名在汉廷诸公无出其右来临岩邑宣布敎条鸣琴而不下堂游刃而有余地为晋国保障既已着于茂功拜褒徳侯封当遂受于重赏某夙勤仰徳兹幸依仁事大夫之贤傥官谤之能免报国士之遇岂私心之敢忘
　　又与兵官启
　　十舍相望未见君子六聨合治兹同官僚敢以尺书布之下执恭惟某官气刚而志烈声蜚而实腾屈临花县之封坐息潢池之盗顾计画有可采者未殚利国之谋谓将军何以敎之行庆登坛之拜某浮家苕渚驰志伊吾安边境而立功名莫遂长缨之请登龙断而罔市利姑为斗粟之图所期欵奉于诲言或可少逃于罪戾
　　又与交代王监镇启
　　觌宫墙之美未契夙心典关市之征兹尘交契已涓辰而就道庸占词而寓诚恭惟某官才了十人气呑余子小试烦剧备见设施数千牛刃若发硎其游恢有余地九万里风斯在下而今乃将图南既腾课最之书宜被褒迁之目某自惭不颖见谓亡庸何幸一官且继髙躅则其不逺惟贤者善于前修政必告新庶后人沾其賸馥我所愿也公其图之
　　代上户部吕侍郎启
　　伏审亲结主知进司民部赋不加而用足惟公克明源之深而流长自今以始诵传四逺欣叹一词惟邦计之甚繁实圣心之攸属铜楮之币迭有情伪道路之言方兴怨嗟既弊端之益滋奚法禁之可后是必酌古今以为之制因以量赀币而救于时使无彼轻此重之私庶见利兴害除之效畴咨是寄允属通儒恭惟某官心造道原议明国体论思献纳盖尝造膝以尽言盘错纠分无不迎刃而立解妙膺帝简式应时须宜未占而已孚致有识之咸庆尚观涣渥益以车千秋之封岂特纾民异乎东野毕之御某曩游淮水数拜光仪逺官海壖寖踈声问乆矣及而受代兹焉垂橐以来归甑尘釡鱼贫窭莫遑于朝夕天呉紫鳯倒披忍见于儿童徒能书空咄咄奚为哉未知此身漂漂如何耳欣仰士安之鞭筭愿弹贡禹之尘冠虽里人何取于效颦谅匠石不遗于琧鼻盖平生一丘一壑未尝为世俗道之惟只今三沐三熏庶防从我公游者恭俟进退以卜穷通
　　代谢提领顔侍郎辟差启
　　摄官承乏方怀尸素之慙拜命为真遽荷陶镕之宠得逾望外感越情涯窃惟邦计之原莫重酒酤之防鲁康立均卢之制盖虑费财而伤民羊兼盐铁而云亦谓安边而足用去古既逺流弊益滋分职设属而每以为难以私害公而弗胜其患不有君子孰清官曹宜需当世之才能俾预有司之出内如某者二中四下百巧千穷敢谓知怜误加甄择既与互郷之进复取鬷明之言越尊爼以代庖人方厠具僚之末举管库之谓贤者乃腾公府之书退省其私夫何能称兹盖伏遇某官羣工冠冕万事蓍昔緫台纲本仁义而论谏兹提国用知财货之源流思为官而择人务遏恶而扬善故虽么防不忍弃捐某敢不仰佩恩荣恪勤职守为委吏而防计虽无涓埃补报之能依夏屋之帡幪知有风雨震凌之托
　　代幕属与交代启
　　伏审显膺诏防密賛台纲賔帟増华吾党胥贺恭惟某官世济其美国皆曰贤耸壑昻霄夙抱楩楠之用籋云追电尚淹騄骥之驰帝兴乔木之思命畀红莲之幙钱流地上谅收富国之功人至日边遂庆蜚邮之召某乆勤向慕兹玷交承扬粃在前愧乏告新之政倾盖如故觊资藏嫉之仁




　　钦定四库全书
　　客亭类稿卷五　　　　　　宋　杨冠卿　撰四六编五
　　启
　　代上虞丞相求差除启
　　开招贤之阁夙钦汉相之宏规进洁巳之童益见孔门之善诱欲露囊中之頴庸敶堂下之言伏念某铅椠腐儒诗书习气有道且贱妄懐圣人之惭没世无称深虞君子之疾自玷象贤之赏即从膴仕之占一閧之市立之平初服征输之役千室之邑为之宰继叨民社之除州县微劳功名何有窃自窥形而笑影未始随波而逐流盖仕非为贫时乎为贫固无他事而生我所欲义亦所欲岂敢侥求俄被荐书谬参计幕蔼元僚之誉惭非绿水之宾走南粤之区几殒黄茅之瘴及而代垂槖而归适真儒大用之秋正髦士彚征之日谓合浦之珠因人而亦返故丰山之钟感气而一鸣恭惟某官柱石宗工股肱元老仁如伊尹虑失匹夫心若元龄不遗一物艺者必庸善者必录连茹而升勇効其力智効其能闻风而恱矧在门墙之旧讵防埏埴之私念严君工部之平时辱先正公师之殊奬至如贱子又托化钧防国士之知嗟未酬于智伯借王公之势敢复儗于昌黎虽马渤牛溲无待用之才然防肝虫臂惟造物之命恭候进退以卜穷通
　　代贺广东经畧程直阁启
　　伏审显被制函荣分帅钺緫十连而建屏岂徒体貌之隆倡九牧以阜民实畀藩宣之任上眷弥渥佥言允谐惟祝融之奥区奠天子之南服内制五岭外控诸蛮蜑俗羣居虽乐衣冠之化鲸波万里迭兴蛇豕之妖故得人则尽治一邉而选帅则常重他镇正直乐易必求如孔右丞之才文武威风或兼取郑尚书之望恭惟某官身该数器学眇诸儒自擢秀于贤科即蜚声于朝路分符剖竹虽江淮草木亦知威名挽粟飞刍给国家饷餽不絶粮道属朝廷之重外视海邦而选侯爰陞延阁之华更锡介圭之觐徒得君重愿毋薄于淮阳以我公归遂为辅于周室某夙勤仰德兹幸事贤瞻数仞之墙行获见宗庙之美继十贤之颂尚博采舆人之謡
　　代贺殿院除侍御启
　　伏审擢自副端进跻横榻居御史纪纲之府肃天子耳目之司佥曰允谐闻者兴起恭惟某官学优而识逺行峻而履方歴观天朝命数之隆率繇我公名德之着始以竹符之最入登兰省之华迁秩爰陟于殿中执宪且司于柱下忧国有如饥渴既尝造膝而尽言嫉恶过于仇讐允借正绳而深劾宜丝纶之播告致山岳之动揺潜消魑魅之逄人坐息豺狼之当道一台正则朝廷治巳措事于隆平庶事康而股肱良盍赓歌于密勿因以庆调元于玉铉岂惟有落胆之金吾某荷德弥深聆风窃抃数百篇皆可为法夙钦论谏之忠九万里今方圗南益仰勲庸之盛喜而不寐情见乎辞
　　代谢除军器所受给官启
　　跂铨部以奔趋正虞自逺司尚方之出内乃玷恩除挈孤踪于州县冗散之余拜成命于人士觊觎之表望非其素宠至若惊窃惟致治之朝尤重除戎之戒缮甲而输武库既遵唐室之规置监而建使名又仿熙寜之制故虽御府亦有司存辨名物之麤良给工徒之众伙苟非才谞曷副选抡宜得名流以膺剧任如某者缓不及事愚无他长防虽读于父书莫知权变行徒全于世守蔑有文辞顷祈一钓以连鳌屡费三年之刻楮可谓不武无所取材兹辞棰楚之劳妄意鑪锤之托技巧工匠之鲜及方严武备之修欂栌侏儒以兼收遂辱化钧之播退惟么防弥积凌兢兹盖伏遇某官道觉民先功熙帝载悲醉乡之徒而嘉良臣之烈此时思识其子孙举羊舌之似而代中尉之军君子不以为偏党轸怜寒逺靡间存亡欲封植栽培使之有成故慰拊矜存无乎不至致令贱子亦冒殊荣某敢不増益未能磨礲其钝修身矫思必惟弓矢之求复古攘夷庶几车马之助
　　代军器簿谢除监丞启
　　五材并用务先戎器之修再转为丞误拜宸纶之宠望非其素得之若惊窃惟致治之朝尤重除戎之戒缮甲而输武库逺稽唐室之规置监而建使名近攷熙寜之制课工徒之众寡辩名物之麤良各有司存莫如丞贰膺是之寄必惟其人如某者技则五穷虑无一得上既不能徇时而规闻达下又不能枉道而为屈信惟托迹于钧陶遂脱身于州县修名未立盛时难逢恃夫特逹之知渎以频烦之请韩昌黎三书光范固存仕进之心张师德两及吾门果消靖退之誉上方务循名而责实公欲以难进而为髙故恳款之诚虽指日望迁而髙明之见必终更后可兹及而受代旋锡命以扬庭人谓至公巳独何幸兹盖伏遇某官功熙帝载道觉民先网罗羣彦以辅太平緫领众职以称上意谓文武一道虽尧舜有所不忘必工巧咸精若元成以来鲜及故此序迁之典录乎簿正之劳钧播弗遗吏能知劝某敢不恪勤乃职思称所防甲胄以鍜戈矛协賛规恢之举修车马而备器械更歌复防之诗惟不负丞是为报德
　　代军器丞谢除太府寺丞启
　　干戈载戢方惭戎监之负丞府寺褒迁忽玷宸纶之误宠得逾望外感越情涯窃以财计司于地官出内繇于太府九赋颁受之政既緫其凡百货贸迁之宜亦提其要凡居丞属务简贤能如某者甘棠之笏仅存大瓠之尊何用倾荷钧陶之赐遂辞棰楚之劳除戎器以戒不虞蔑有防埃之助虽工匠而称鲜及敢云技巧之精适朝廷需鞭筭之臣期都内收贯朽之效谓官府都鄙之吏将畀以邦用必朝防方贡之物皆进之内庭爰陞元祐八品之聮俾佐成周九功之贰退自循省曷副选抡兹盖伏遇某官槖籥一元甄冶万类轸怜旧物加惠穷途念昔先人曾是申公之下客今兹小子复陪材馆之后尘赐以生成防其固陋某敢不恪勤乃职思称所防掌金帛而统尚方岂特奉行于故事问钱谷而责内史庶几恊賛于大农或知财货之源流尚冀恩荣于终始
　　贺参政施枢密启
　　伏审孚号扬廷真儒辅政賛五兵之本方斗运于帝枢翊万化之机遂山维于国是庆流宗社喜溢緌绅窃惟熙洽之朝并用久长之术决胜千里既资帷幄之留侯为宪万邦必頼武文之吉甫緫提巨柄允属耆英恭惟某官学粹而行醇道尊而德贵有谋猷则入告于后非仁义则不陈于王规模由三代以还事业卑两汉而下演纶西掖文词摛纬国之华批勑东台议论有回天之力自任天下之重亲结人主之知方神圣之仰成均安危而注意内焉光辅于宥密外焉参秉于事机得君如彼其专在廷无出其右然任之隆则其责也备望之久则其应也难愿言造膝以密陈务以上策而自治大而要者既蚤正而素定详而末者靡敝精而竭神自然国势之尊驯致治功之立将见八百余年之过厯邦其永孚于休岂徒二十四考之中书公有无穷之闻举世所属惟今其时某夙荷知怜欣闻播告念湛沦于钧幕曽蔑着于事功大钧坱圠以无垠或与昆虫而并列蟠木轮囷而为器庶几宗庙之见收祈向良深剡裁罔既
　　代上提刑程直阁求荐启
　　执裾求鬻惭非韫匵之珍投贽输诚觊露处囊之頴嗫嚅冒犯俯伏凌兢伏念某志慕古人趣乖时俗自期际遇决不枉尺以负初心若遂陆沉何妨乐陋以安防分猥缘饥火强走名尘轗轲半生艰危万状窃自窥形而笑影未始随波而逐流盖仕非为贫时乎为贫固无他事而生我所欲义亦所欲岂敢侥求寜官负余而余无负官谓巳知人则人亦知巳道之行欤命也我其有所遇焉兹聮入幕之賔始遂事贤之愿广帷裳之听既辱问其姓名霁斧钺之威又复假以辞色庸效顽金之自跃以希大冶之兼收恭惟某官心造道原学传正印藩篱剖破了无物我之私识鍳精明尤重贤能之举凡预鳬趋之列俱膺鹗表之荣愿激波余均霑浪迹丹青有意或收误墨之余工律吕调音防见焦桐之奏雅
　　辞谢广西机幕赵府判启
　　入芙蓉之幕人钦盛府之元僚歌骊驹之章客整征骖于异县辱误知于畴昔未防情于去留伏念某乾坤腐儒场屋败将无尺宅以主祀乏寸田而归耕激水南溟遐想鹏程于九万曵东阁进陪珠履之三千兹闻成命之颁出賛榦方之畧不惮百舍而重趼将同下客以请行念暮随马而朝扣门虽脱悲辛之苦然月费钱而岁糜粟久懐愧负之心况惟百忧之余洊困长淮之役床头之金巳尽口中之舌仅存所愿得一枝以巢深林未免下乔木而入幽谷坐不暖席盖又将挈挈而东居必择乡亦安能郁鬰于此俗态轻盈于鹅眼世涂巇崄于羊肠因思平生知巳之难重感十载穷途之惠昔有定交之约今为别路之人实深疲马恋轩之诚寜防绨故人之意某官学优识逺实茂声宏若高阳不陨其名在汉庭无出其右布一同之政鸣琴而不下堂拥贰车之轓展骥而有余地载酬逺业盍寘迩聮何陈掌未侯于今而文仲知贤不立尚屈云霄之步往参樽爼之谋政恐坐席之未温巳庆蜚邮之促召某迹虽去于賔馆梦犹绕于宫墙二人同心想未替金兰之义千里命驾怅莫随杖屦之逰懐德无穷空言难叙
　　贺孙倅就知南雄启
　　伏审出纶帝扆剖竹侯藩邦国不空巳继海沂之咏室家相庆复腾襦袴之謡善政可依欢声载洽恭惟某官气刚而志烈学老而才雄正笏垂绅凛然有莫犯之色高谈雄辩即之皆可用之言使其得志而泽斯民肯若腐儒之败廼事欲敛藏其材具姑润色于邦条畏爱交孚声誉益着爰拥东方之骑就临南国之棠虽草木亦知威名夙仰同流之惠安田里使无愁叹兹诚共理之良第虞宣室之思贤又整曹装而入觐某自怜寡与误辱厚知逖闻成命之行倍剧羣情之喜誉古今而道盛德怅莫缀于贺賔繇郡国以登政涂愿举行于故事
　　代贺淮东运使启
　　伏审拜恩中禁緫计外台防日之良观风云始恭惟某官以硕大光明之学负经纶康济之才忧国爱君未规恢于逺畧渡江击楫每慨想于中原顷自卿聮出持使节谓上防莫如自治而明主可为忠言期追辈于古人爰举行于故典军急乎食留武侯渭上之屯兵寓于农有昭义山东之冠兹慰去思之望来膺任旧之圗虽江淮草木亦知威名宜国家餽饷不絶粮道行书异等之效遂庆非常之褒某夙愿事贤欣闻颁制卫中国而遣戍役方谬厠于下僚安邉境而立功名或可陪于末议
　　代守臣到任谢台谏启
　　边陲乗障甫拜误恩甸服承流旋叨易命拊防躬而深幸仰盛德以知归伏念某生也多艰命焉为□耗精神于忧患惊岁月之侵寻居懐直道以求伸肯叹修名之未立上方独化于钧陶之表时收窘步于奔轶之间念河阳之云志乎将母近长安之日畀以临民静言而思夫何能称兹盖伏遇某官学优而识逺器博而用宏当尽言无隐之朝立正色不阿之地轸怜寒畯加惠穷途故虽么防之踪亦玷藩宣之选某敢不问民疾苦布政中和务劝农桑少致阜蕃之效俾安田里永消愁叹之声庶或逭于谴诃用以酬于知遇
　　代合肥宰与邻邑启
　　百舍相望未见君子六聮合治兹同官僚善政可依孤踪何幸巳驱车而就道庸占词而寓诚伏惟某官学有渊源才高盘错出宰百里精神折冲犹如一丘歌謡载路今单于絶南下之牧视即墨知东方以寜室庐固而沟洫深田野辟而人民给为晋国之保障巳着茂功拜褒德之侯封当受重赏某帷古之嗜以拙而穷时乎为贫不得巳也使之学制岂曰能之亲仁善邻虽幸假一灯之烛伐柯取则讵敢追三异之休惟有托于帡幪庶少逃于罪悔
　　代王司户赴任与韦郎中启
　　效官庾掾未明从政之方敛版铃斋喜遂事贤之愿将委身而受察庸奏记以输诚伏念某性愚不移学癖自守执经横浦初谓功名可期亦可为垂翅回谿始知时命在彼不在此晚奉大廷之对均霑湛露之恩白髪青衫来作娵隅之蛮语红莲绿水惭非俊逸之参军惟条教之少寛庶谴诃之或免恭惟某官家绍贤成之相业才高邹鲁之儒宗辍自周行藩于汉室去天尺五既防福于京师击水三千盍抟风于海运入辅真主永基太平某景慕有年趋承不日有司出内岂尘埃棰楚之敢辞夏屋帡幪知风雨震凌之有托
　　代赵应之回温提防启
　　伏审脂牵问涂防辰视篆负丞山邑尝防倾盖之知分刺江邦复有班荆之便眷惟幸防预切欣愉恭惟某官德具刚柔资兼文武敦诗说礼岂记诵云乎哉御侮折冲顾方畧如何尔尚分班马十二闲之政未展抟鹏九万里之程散华山而不复乘巳庆五兵之偃锡康侯而用蕃庶宜膺三接之荣某百舍相望阻驰庆问一缄通好首佩眷私载钦谦德之勤弥激懦之感
　　代彭守谢台谏启
　　修香火之缘久从家食分符竹之寄兹玷上恩拜宠甚优揣躬知惧窃以圣神急郡国之治庙朝拣师帅之臣既考试以功能复精别于淑慝故治理之效卓冠古昔而愁叹之声潜消里闾矧曰彭门亚夫洛邑湖山清逺民物阜蕃宜需牧人驭众之才以付宣化承流之任如某者性愚不頴器窳亡庸顷缀班聮谬丞府寺郎官上应列宿虽云越俎以代庖痴儿欲了公家讵意含沙而射影一收朝迹屡易岁华畀以专城责之共理斯未能信夫岂敢承兹盖伏遇某官学富而行醇道尊而德贵危言悟主鸣鸾鳯于朝阳正色立朝屏豺狼于当路轸怜寒畯加惠穷途反复安全始终防念遂令下走亦冒殊荣某敢不思称所防不负其学勤求民瘼务惟主德之宣清畏人知用酬国士之遇
　　代邑宰求知启
　　仕为令尹岂无一眚之可论愿见相君庶或大诃之能免幸垂靖听俯鍳危伏念某资禀甚凡性愚弗頴自使一命于今几年不学缦岂能安弦未操刀而使制锦青蝇止棘何计避谗赤口烧城无文解祟徒妄意封侯洴澼絖之事谁复知画史盘礴臝之真盖人心常徇私情而天下久无公议喜多溢美怒多溢恶奚恤乎理之是非恶之欲死爱之欲生皆由其心之向背故小人中伤善类则君子动遭厚诬乐羊成功几谤书之箧满即墨何罪乃毁言之日闻自非深明乎情伪之端未有不惑于疑似之际退惟孤迹倾堕危机起敌国于同舟落防穽而下石彼谮人亦巳太甚虽萋斐之遂成今台评反以为私知幽枉之必达天其或者道将行欤恭惟某官规模繇稷契而来事业陋汉唐而下緫领众职以称上意独运化机网罗羣彦而辅太平共维国是虽膏肓沈痼难于复起犹栽培封植使之有成庸依大冶之陶镕辄露中心之悃愊周家仁及草木方歌行苇之诗汉将功收桑榆尚奋渑池之翼
　　代囬蔡主簿到任启
　　伏审显奉芝函勾稽花县夙愿见于君子兹喜同于官聮伏惟某官奥学家传异能世济雷封栖枳尚淹鸾鳯之翔海运抟风行见鹍鹏之化未遑修庆先沭贻书感与愧并意非言尽
　　谢人袖牋启见访启
　　辱迂都骑宠贶长牋以鶢鶋响九奏之音寜无视报珠玉乏双南之寳徒有愧心感着于言不尽意
　　谢投寿篇启
　　锡灵均之名字虽恍记于摄提问绛老之纪年讵敢希其甲子兹拜五云之赐俾为三夀之朋荷眷特深拊躬増惧
　　代回通判启
　　逖逺簈篂骤更岁籥兹勤诲问殊认眷私何以报之愧乏双南之寳永为好也第珍什袭之藏
　　回梁司理启
　　逖违颜采屡阅岁华眷惟俊逸之参军久遂逍遥于率府士别三日而便当刮目况有能称伎无全牛而新若发硎方恢游刃宜闻荐召入跻显荣庶迂轸以相从可盱衡而一笑其为倾傒防既剡裁









　　钦定四库全书
　　客亭类稿巻六　　　　　宋　杨冠卿　撰四六编六
　　启
　　谢湖守赵舍人断遣盗斫母氏墓木人启
　　母兮鞠我睇宰木以兴悲伯也执殳率樵青而肆伐伤恩甚矣佥言谓何宜必罚以必惩俾勿剪而勿败窃以唐记平泉之草木用戒子孙周歌行苇之牛羊贵无践履矧皇家之忠厚广惠爱于存亡苑囿与刍荛者同方布文王之政儿童采荆棘于上肯使雍门之忧入山林斧斤以时为宫室丘木不斩凡曰樵苏之禁惟严墓之间葢秦步五十有犯则诛而吕刑三千其罪莫大必也苍官青士为报平安犹如金椀玉杯防有缺壊庶风移于民俗获枕奠于泉扄孰谓近州今罹大患某以外王父之治命奉先慈母于坟庐营夫马鬛之封得此牛眠之地日月云迈松槚成行荫寒烟宿草之区佳城鬰鬰奏悲风白杨之韵愁人萧萧春秋每恸于祠庭桧栢亦为之变色讵意析薪之子辄兴撼树之谋盗言孔甘既难图而滋蔓墓木巳拱乃尽去其本根至栎社之年亦靡全其天虽蓬块之土不得蔽其冢孤坟暴露行路惊嗟遣长须诉于公义非获巳以强词夺乎正事岂其然及系诸缧絏之中稍求于棰楚之下一绳以法遂伏其辜盖人情虽有所徇而或有所欺然天下可欺以暂而莫欺以竟岂以盘根错节容乎刻木舞文宜二天之庇无私致九原之魂允頼兹盖伏遇某官先生胚胎弱质润泽枯株万家桃李以无言千里藜藿之不采爰念参差之孔树毫末而成胡为芜没于郑乡寂寥如许人谁无母于汝安乎邦有常刑莫之违也录其大者挞以记之虽莫能救积薪于未然之前犹可以回狂澜于既倒之后在名教不为无补若人子其何忍忘某敢不则鍳伐柯报图结草虽桑梓必恭敬止勉事大夫之贤植枌槚无孤愿言力课十年之効庶或昻霄而耸壑可酬尝胆以卧薪庸慰母心以全孝道过此以往未知所裁
　　代武举第三名及第谢政府启
　　清问十行莫賛规恢之畧鸿胪三唱遽叨鼎甲之荣拜宠虽优省躬知惧窃以古今之取士本于文武之同方周重宾兴三物必先于射御汉专经术一时亦举于谋谟自开元备阐于七科至皇祐区分于三等乡饮如明经进士之法防对须逺识善射之能宜多士之朋来致异人之辈出钤谋中第举皆卓迈之崔贠福禄永终咸仰令名之尚父逮圣神之继作设学校以兼收凡预选抡不以次举内则参华于四卫外焉作屏于十连或緫按于祥刑或训齐于禁旅盖弛张之道贵乎并用而长久之术戒于或偏经天纬地曰文岂但学专于章句禁暴戢奸以武所期身任于安危故兹入仕之权舆难以非材而侥幸如某者学惟嗜古识昧通今谓权谋之书岂诵说云乎哉于军旅之事顾方畧如何尔修名未立虽浮家苕霅之间灭冦为期每驰志伊吾之北时哉难得而易失辰乎去速以来遅将求防径于仕途妄意右庠之舍选蓬山在望夫何风引以舟横丹药欲成可叹骨凡而事逺当庆典诞敷之日乃祥琴未御之时大比兴贤幸猥先于众隽南宫较艺且复占于上防兹聮郡国之英入奉宸庭之对遭时遇主而建长策惭无剀切之言平齐下赵而防荥阳曷副丁寜之训敢觊一飞之翼谬尘前列之龟兹盖伏遇某官先生社稷宗工股肱元老运大钧而播物菁莪乐育于中阿辟数路而得人葑菲不遗于下体遂令贱子亦忝误恩某敢不警防初心淬厉末学再造王室而忠贯日月虽莫继于前修肃清宫禁而秪谒寝园尚或为于露布庶酬知遇少荅生成过此以还未知攸措
　　代陆安簿谢黄漕荐举启
　　鸾枳栖迟方惧谴诃之抵鹤书慰荐遽防特达之知宠至若惊愧逾于感盖闻古今荐举法本至公贤否混淆世或私徇百女荡而一女正固知正者之可嘉一人冠而九人髽惟忧髽者之能胜矧其间名是而实防抑亦有言从而行违矢情献直者多失之诬阿意取容者不过乎佞真伪纷纷而莫辨黜陟每每以为难绳之三尺则几无全人责以数善则焉得我辈且举于内举于外苟或称解狐祁午之贤如取以貌取以言犹未免子羽宰我之失傥非洞见乎肺腑未易轻借之齿牙如某者学昧通方志惟泥古误上仪曹之第来从邉障之逰虽尘埃棰楚以徒劳岂风雨晦明之或巳念人情相咈乃能相济而官事贵和初不贵同其相与如昵论事如争在昔人有所不免若于利则动见便则夺料君子亦岂乐闻旋摄县章谬承台檄爰肆意而妄议务直情而径行位卑言高乌得无罪才踈命拙祗以为忧寜期受察以受容乃欲使功而使过弃瑕录善并蓄兼收赠华衮片言之褒増敝帚千金之重恩诚防极德又何加兹葢伏遇某官儒林以为指南吾党之所寄命英鍳得于精神之表和气见于语黙之间与之以行二三子吾无隐尔洞乎其量数百軰是能容之知财货本末源流使贤能出长入治回狂狷之徒而归中庸之学革浮华之俗而返纯厚之风桃李有意于栽培草木喜同其臭味谓小过而无咎可恕以情以大道而为公能明其故贷盆成括小有才之失察武子不可及之愚反复安全始终防念遂令下走亦玷公言某敢不退省其私不负所学举善人不善人逺矣虽莫称于言扬遇国士以国士报之庶或酬于恩施过此以往未知所裁
　　代常州守服阕上政府启
　　分符竹之寄方玷误恩纒风木之悲遽罹大故偶未填于沟壑敢复觊于陶镕伏念某姿踸踔以奚堪动而可笑虽行乎患难而安之若命然志于寥廓而噤不得施惊半世以胡为悼修名之弗立追想覆蕉之梦肯犹缘木之求西塞扁舟巳办元真之簑笠东篱三迳莫营靖节之田园顷焉懐组以卧家俄尔茹荼而兴愍念昔者圣人之制务适夫天下之中故可立而可与权且无过而无不及兹存余息甫御祥琴三釡弗洎于亲固巳絶于荣望一见而赐之璧尚有徯于隆知葢立身扬名者孝道之先而移孝为忠者臣节之大方叡圣揽贤而虚宁与上相登明而选公错薪言刈其蒌虽曰羣才之盛采菲无以下体曽微一物之遗欲期匠石之见收庸効顽金之自跃恭惟某官皇家柱石治世蓍龟兴雍熙之和跻斯民于仁夀建久长之防举明主于隆平天子恨无官可酬吾君欲举国以听运大钧之坱圠转一气于洪蒙春风风人而夏雨雨人配天其泽解衣衣我而推食食我惟今其时盖饥者之易为且辰乎而去速公或弃此谁其念之再念某既罹百忧所欠一死顾来日之无几冀大造之曲成举手转之清波或可延于朝夕践冰待乎白日肯自速于谴诃誓竭毫分仰酬万一
　　代赐对改官谢执政启
　　望天威于咫尺谬展愚忠勤帝训之再三遽叨京秩兹平生梦寐有所弗及顾一介庸陋岂所敢承窃以古昔君臣之间难乎德意志虑之合贾谊谓正朔可改文帝之心乃谦逊未遑唐宗问礼乐何如元龄之徒或议论不到必明良之胥防庶事功之有成洪惟熙朝登用吉士遭时遇主而建长防左右罔匪正人修身治国而献六言终始咸有一德宜精诚之黙契于猷为而允臧孰谓么微能知利病如某者微官九品浮食十年慨想知音侵寻暮景兹误防于严召无入告之嘉谋修政事以攘夷愿鉴时机之失表亷隅而厉俗谓宜名节之崇用人必取于经纶右武务先于韬畧以草茅言天下之事既非素宦于朝而雷霆犯人生之威多见不知其量讵意简宸旒之听乃洊承纶防之褒有司虽阨以县章温诏俾防于賔幕乾坤施厚宠至若惊蝼蚁命轻报将何以兹盖伏遇某官功熙帝载道觉民先网罗羣彦以辅太平緫领众职以称上意三吐哺握发而下白屋曽不遐遗一举手投足而转清波绰有余地轸念鑪锤之旧力垂造化之私遂致狂言亦膺殊奬某敢不铭肌刻骨誓子及孙亷以律身忠而事上本于义不负所学勉继前修以其言见于有行用承休渥
　　代赴机幕与交代启
　　望紫芝之眉宇未契夙心依绿水之芙蓉兹尘交契荣虽欣于附骥愧实重于续貂恭惟某官天赋异能家传奥学摛文讲劒蔚为盛府之元僚揷血厯堦切笑平原之下客既遂奏功于幕府宜闻入賛于筹帷晋复舆图益恢逺畧某久留京邑行赴戍期莫知从政之方寜免因人之诮大将军之客亦重幸余范之可遵旧令尹之政告新庶大诃之或免
　　代副緫管赴任谢留守大学启
　　赋禄祠庭久从家食緫兵都邑兹玷上恩拜宠若惊循涯増惧窃以圣朝之治莫严军政之修十国为连既列帅垣于外阃诸道置使复存兵副之常员宜得其才俾賛而长如某者幼而多难长则逄尤惊半世以徒劳悼修名之弗立念大父防名于元祐之党经德不回而严君死节于靖康之间孤忠未泯爰舍文而从武思述事以建功晩矣防逄过于分量遣使臣而送以礼始修睦于殊邻除戎器以戒不虞旋提纲于中禁靡闻劳効自速谴诃禠带终朝面觚棱而去国浮家二水手搀柄以归田徒能书空咄咄奚为哉未知此身漂漂何如尔上方独化于钧陶之表时收窘步于奔轶之余叫阊阖以排云因厯吁天之恳回邯郸之梦枕遂叨出綍之荣锡对便朝充贠大府拊微踪而何幸仰洪造以知归兹盖伏遇某官治世蓍龟皇家柱石久翊政机于揆路暂分留籥于神臯倡九牧以阜民独任保厘之重运大钧而播物曲垂造化之私反覆图存终始防念谓毕万之后必大何陈掌不侯于今冷灰而始然回狂澜于既倒故虽疵戾亦冒使令某敢不铭戴殊知激昻素志再造王室而忠贯日月虽莫賛于元勲肃清宫禁而祗谒寝园或可陪于下客
　　又与马帅及都统启
　　漂流异县徒勤向往之心副贰陪都喜有亲承之便巳驱车而就道庸占词而寓诚恭惟某官以非常之才济兼资之畧鸣劒扺掌而驰伊吾之北誓不俱生平齐下赵而防荥阳之西盖其余事夙典周庐之卫屡书盟府之勲击楫清中原所愿祖鞭之先着登坛拜大将且使汉军之皆惊以进复于舆图遂垂休于永世某行乎患难而安之若命志于寥廓而时乎为贫漫浪亡庸侵寻且老再造王室而忠贯日月虽莫賛于元戎肃清宫禁而祗谒寝园尚可陪于末议
　　代贺许拾遗启
　　伏审眷简上知任司言责正人显用欢诵沸腾窃惟分职于谏垣无若拾遗于禁闼朝政得失有阙必规吏治醇疵虽逺必察从容讽议岂惟益日月之明弹击奸回所愿寄雷霆之下若稽古昔遴选公忠自官制之屡更故名称之或异兹焉肇复佥曰允谐恭惟某官逢君子造道之原全王臣匪躬之故擢繇人望来应时湏出班拟扣于龙墀论事窃卑于琼室以才鍳见推当世既髙平允之能或除授不由中书肯视纪纲之壊将见歌咏继乐天之句诰命有元和之风基立太平修和有夏晋跻两地益阐大猷某梦绕宫墙身縻郡绂谏官之自宸选昔闻简册之传明主之登直臣今捧丝纶而喜其为庆幸防既剡裁
　　代贺薛补阙启
　　伏审亲简眷知进司言责衮职有阙补惟借于仲山圣政弼成效可隆于贞观盖人君处无过之地必谏臣展尽规之忠事有不便于时言有不闻于上大则廷议小则封事既纠谬以格非右居散骑左居侍中且切问而近对宜无阙事驯致丕平迨官制之屡更故名称之或异兹焉复始佥曰允谐恭惟某官逢君子造道之原得王臣匪躬之故肆繇人望来应时湏论议炳炳以如丹岂避一时之雷电献纳孜孜而无愧益坚全节之氷霜千载以还一人而巳是用期之进善寄以登贤诏中书善为之辞逺稽于古谓拾遗未于选并建于今以立邦家之基以寿天下之脉行膺宠渥遂秉政机某梦绕宫墙身縻郡绂谏官之自宸选昔闻简册之传明主之登直臣今捧丝纶而喜其为庆幸防既剡裁
　　谢江东漕緫启
　　兹以借芘使天僣修賔谒伏防与进特赐温言慰劳拊存挈提褒借者倒屣迎王粲初闻一座之尽惊逄人说项斯洊辱片言之误宠士获伸于知巳诚敢后于修辞盖闻天下未尝乏才患在学者无所归宿自孟氏韩昌黎而降支离将何适从逮欧公苏文忠而来述作方明本始厯时既久专门并兴举皆昧正始于风变之余孰能续大雅于诗亡之后廻狂澜于末俗屹砥柱于中流非五百年有名世之英则二三子患斯文之防天降大任于是今舍我公其谁如某者古学未闻尘编漫读客诸侯而且老无一字之可师屡血指于巧匠之前几防神于大巫之侧其所谓文非文也恐重贻宾贽之羞以为可敎则教之庶或预门弟之列岂圗骫骳获与选抡接以色辞之温借以齿牙之重誉过乎实愧溢于兹盖伏遇某官羽翼六经冠冕百代道循循而善诱心休休而有容主张文盟作新善类一经品题便作佳士南州悉借于陶镕所余俸禄皆给故人东阁素多于贤俊克勤小物加惠穷途欲其有所就而底于成是以鍳其诚而与之进故虽敝帚不靳赏音某敢不圗报垕知益励末学给饷餽不絶粮道方将尅复于神京清宫禁祗谒寝园尚冀作为于露布过此以往未知所裁
　　代楚州司户谢守臣辟差启
　　再转为丞未纪蓝田之名氏三语曰掾遽腾公府之辟书特勤帝防之攽谬玷户曹之选望非所素得之若惊窃惟郡国之建侯允頼官曹而共治自晋宋而下名品虽有异同由隋唐以来简防务先贤俊三絶尽河东之秀空羣必冀北之良韦嵩善判而彦伯文辞既休称之冠古成瑨坐啸而宗资画诺宜欢诵之载涂如某者才品至凡性资甚下虽蠧鱼生死不离文字之内而尺鷃飞鸣仅止蒿艾之间顷繇栖枳之卑妄意哦松之乐严君董饷适緫江淮兹邑负余空迟岁月拟驾车而就夷路往陪驷马之后先遇有力而转清波恐异常鳞之品彚靡俟再三之渎果防特达之知此盖伏遇某官家传呉起之良谋身佩糓城之秘畧来寛忧顾肃慎邉陲方为官而择人使坐曹而治事谓得文武之士于幕下湏石生而为媒有问賔客之贤于湖南庶昌黎之可信故虽贱子亦预下僚某敢不铭镂于激昻其志号霹雳手知名窃暮于琰之作欢喜诗见赏尚希于杜老
　　代回徽守徐子宜启
　　伏审左符锡瑞东骑殿邦共理得贤佥言允穆伏惟某官见闻博洽师友渊源读先秦屋壁之书能明其训知当时治理之效欲行所言兹出守于侯藩复备陈于民事奏篇剀切训防褒嘉谅蔼着于休称遂横搴于要路尚稽庆问先枉华缄感与愧并意非言尽
　　谢修奉使司转官启
　　伏准行在尚书礼部帖承吏部闗牒备坐省劄恭奉圣防以某前系特差充高宗皇帝攅宫修奉使司准备使唤特与推赏转一官收使者设属宫陵昔缀贠于盛府闵劳役士兹第赏于明庭揣巳奚胜循涯知惧窃以慈皇厌世仙驭上賔圣主念亲宸心永慕命緫因山之役时资肤使之贤用期门兵用羽林兵盖自有于制度发近县卒发内史卒曾靡调于师徒汔全甫竁之工大慰攀髯之望退惟下走曷有微劳居惭滥吹以亡庸敢觊疎荣而示宠兹盖伏遇某官忠贯白日谊薄曽云亲简上知肃将使指念神州未逺将朝汉殿之衣冠而禹穴相仍姑閟乔山之弓劒暨思陵之复土副威灵之在天故虽执事之微臣亦玷出纶之懋赏恩隆效蔑感剧涕零某敢不誓竭縻捐勉思补报三吐哺而下白屋巳资造化之生成一举手而转清波更借陶镕于终始庶图尺寸仰答万分过此以还未知攸措
　　贺张右史兼吏部侍郎启
　　伏审螭头载笔言方纪于圣谟豹尾持荷班巳跻于法从朝有得贤之幸士歆稽古之荣窃以史官权重于宰臣铨部职华于禁近系日系时而系月作经资记事之文或辩或谀而或奸典选頼知人之鍳然措辞未许于防夏而称职惟推于马裴若非命世之英曷胜兼任之宠恭惟某官行髙今古学探本原罗二十八宿于胷中置五三六经于言外厯观自昔镜攷巳行凡天朝委寄之隆皆我公事业之着防勲外府则底太仓红腐之效议礼奉常则小诸生绵蕝之仪诏自上卿命陞右史国政攸系君举必书或考制度以示劝惩或纪善恶而为检戒然人君虽起居修注在朝廷须逺近得人期阀阅之不遗必衣冠之倾属妙膺帝简晋陟天官清若玉壶冰谅致权邪之惮赐分金背镜益彰识鍳之明宜褒贤而赏功遂奋庸而熙载某禀姿极陋知音甚希愁把酒以对新豊敢扪虱以谈当世密迩宫墙之峻误防国士之知月明而乌鹊飞方投林而假荫厦成而燕雀贺庸修辞而寓诚喜溢于言不尽意
　　贺太常薛少卿启
　　伏审荣辍使星晋跻卿月正人登用善类知归况夙陪东阁之趍奚敢后众贤之贺恭惟某官刚方而直谅恭逊而温良表正朝端凛然有莫犯之色识通世务即之皆可用之言顷登四谏之聮力陈万世之防兹从外计入领奉常念礼乐虽百年而兴然明良必千载一会故太宗之问元龄莫能对而贾谊之书文帝所未遑宜汉唐之多阙文繇君臣之不相契仰熙朝之列圣振坠典于百王荐之郊丘致天地神示之格用于宗庙岂钟鼔玉帛之云大而和邦国谐人民小而别尊卑辩同异有秩有叙不僣不差矧太平大备之时启皇极向明之主继舜以治天下命夷而作秩宗公为时生国实幸甚苐恐事枢之遂秉靡容夙夜以惟寅某东鲁诸生新丰逆旅期假馆而受业庶附翼以攀鳞扫迂儒聚讼之非傥与闻于末议举梁父登封之典尚或賛于成功
　　贺侍御张先生启
　　伏审眷简凝旒命跻横榻丝纶播告山岳动揺时欣直道之行朝庆真儒之用窃以御史纪纲之地实为天子耳目之司国家利病得以尽言官吏能否从其纠正矧惟宪长是曰台端炳炳如丹论谏本先于仁义行行且止威名素慑于权豪宜朝阳之一鸣罄昕庭而胥恱恭惟某官闳深而肃括重厚以端方载笔螭坳特书言动持荷豹尾备罄论思修身而献六言遇主而建长防公尝明目以张胆上必敛袖而动容挈天下之大置诸安信仁人之言利甚溥南床虚席中扆急贤才应时湏国实幸甚鸾鳯冲霄必假羽翼既忠力之是资豺狼当路安问狐狸想论议之尤审将见一台正而朝廷治庶事康而股肱良潜消魑魅之逄人晋秉机衡而賛化某江湖浪迹篱落卑飞愁把酒以对新丰敢扪虱以谈当世窃喜依归之有地拟待吹嘘而上天去奸邪于双阙之前方耸闻其风采诵佳句于百僚之上终觊望于陶镕
　　谢郭殿帅惠湖山葬地启
　　鼓盆而歌未忍忘情于家室穴地而葬敢希吉卜于湖山恩既逮于存亡感实深于沦浃伏念某新丰覊旅盛世穷民家无儋石之储老作诸侯之客乍贤乍佞肯从世俗以变迁一死一生始见交情之向背追维贱妇久抱沉疴生儿初曰添丁不幸俱至大故室如悬罄何以办棺服敛从之仪地乏置锥何以为宅兆安厝之举人谁悯此公独念之兹营马鬛之封复畀牛眠之地龙骧虎伏水秀山明旁可置于万家送岂徒于千乘昔者滕城之鬰鬰仅有其名今焉蒿冡之累累实为之冠虽九原之愈邈奚一念之敢防兹盖伏遇某官春风风人而夏雨雨人解衣衣我而推食食我哀穷悼困有始及终诵潘岳悼亡之诗心乎不忍谓王孙臝葬之制古所未闻既寓哀而脱骖且兴怜而瘗骨施亦厚矣报其谓何某敢不铭刻于告语于后衣薪野外既获逃符氏之讥结草道傍尚力亢杜回之役庶几一得仰荅万分杖
　　谢王给事免舡税钱启
　　比防使府特与蠲免所买舡税钱者愿得扁舟寄余生于江海辄希大府蠲故例之缗钱方虞冒昧之诛遽拜矜从之命兹意甚厚中心靡忘伏念某与世背驰因人逺役牙樯锦防此行敢羡于登仙雨檝风帆佳处惟勤于归梦盖龙骧万斛非吾固有而蜗战两角所得几何拟乘太一之莲未化葛陂之杖行唫泽畔缩手袖间东望夏口西望武昌来访周郎之赤壁暮逰苍梧朝逰南越惭无吕氏之青蛇倾书生纸褁之资觅渔父烟波之艇垂纶钓碧将扣舷赓欵乃之歌潄石枕流且濯缨咏沧浪之曲何触藩莫能进退类推陆不行寻常佥日劵金扼于舡侩故停舻于别浦聊弭棹于晴江傥非高谊之轸怜安得一请而遂去兹盖伏遇某官熙朝柱石善类津梁倡九牧以阜民久着蕃宣之效济大川而作楫行膺辅相之求念筭及舟车非制之良而山有台莱惟材是育方求文武之士于幕下及问賔客之贤于湖南欲増破釡九鼎之荣爰畀一壶千金之重某得不问去程而防日破巨浪以乘风浮家泛宅于西塞之邉归咏真卿之德击檝誓江于中流之际更先祖逖之鞭过此以还未知攸措
　　贺胡知院启
　　伏审廷扬大号位正元枢揆路増华岩瞻益峻久荷鸿钧之播辄伸燕贺之私恭惟某官规模繇稷契以来事业卑汉唐而下遭时遇主而建长防舆论攸归修心治国而献六言至诚不息顷从谏省防翊政机凡所罢行审其思斁扶持万化若泰山而四维障隄百川屹中流之一柱国是既定治功巳成宜邦家立太平之基致上下毋苟且之意擢冠本兵之任实昭论相之公昔韩魏公登庸于嘉祐之初晏元宪得君于寳元之际独专枢筦协賛庙谟故能使西北二敌逡廵而遁逃且辅成祖宗大业光明而炳燿若稽成宪兹用真儒闻建无穷国实甚幸某逖闻明制喜倍常情自怜朴樕之微曽是锤鑪之旧选车徒而备器械方将尅复于神京清宫禁而谒寝园尚觊形容于盛烈其为抃蹈防既剡裁













　　钦定四库全书
　　客亭类稿巻七　　　　　宋　杨冠卿　撰杂著编一
　　古赋
　　定交赋
　　风栗冽兮木叶飘揺而黄落凭大江之洞兮渺云涛之喷薄山四遭兮石齿齿水胶舟兮云容凛若彼美一人兮独褰裳以长睇抱此耿耿兮夫谁可以遐寄嘻凌风而浩歌理荪桡兮沿清流瞩佳人兮载沉浮芙蓉衣兮佩崇兰纫江蓠兮缭緑荷以为裯揽秋菊之英华兮擅众芳而夷犹望咫尺而心醉兮眷此意之绸缪噫嗟余兮形畸影独久矣哉不闻德人之言如处幽篁之蒙宻兮将从何而自烛郁中懐之莫诉苐邅回以容与忽佳人反袂兮琅琅语余以好音执余手兮并余舟始诏余以一气之要妙兮荐相期以寥廓之游涉天津以晞髪兮揽白云而为裘披清风之浩荡兮饮朝露以当羞防百骸之轻蹻兮如得砭剂而疾瘳负冥鸿而跨九丘兮将饯老于沧洲猗欤伟欤实同气之相求
　　登岘首赋
　　惟荆故都防毂所导唐邓襟喉巴庸环抱挟商秦之岩阻引湖湘之浩渺有墉峨峨奠此遐徼岿岘首于南城之南汉沔来趋而回绕宛彼胜槩天设地造亘万古如有期徯兹辰之一眺澹平野之纡余寓遐观于幽杳懐故都于天末限南北而憎悼纷丧乱之满前散烟云于羣峤昔羊叔子之兴懐发忧端之悄悄悟混浊于此世感颓龄于将老敛死生以自私虞变溃之不保彼达人之大观眇过空之飞鸟统万酢于太虚一古今于昏晓追物祖之至游委心源于众妙曽何有于陟降又奚分于悲笑嗟倦游之烦促载驰驱于行道困暑湿之交病披新凉于秋早眷结客以冩忧逮风日之清好姑自娱于一醉罢膏油之焚燎忽暮景之相迷尚流觞而借草招明月于林端相与临风而长啸
　　君子亭赋
　　时子以众香草植于其居命名曰君子之亭郭友属余赋之为作楚语
　　震泽兮百里朝余隮兮西澨望幽篁兮隔水愿一见兮君子中洲兮若英白苹兮既盈芳菲菲兮谁采睠下女兮幽贞荷屋兮蓤盖缭之兮以杜衡揽兰茝兮纫佩薜荔纚兮垂缨俯丽泽兮潜鉴系寳璐兮自程麋何食兮林间鳣何游兮水裔承朝防兮芙蓉容夕饮兮佳蕙帝乡兮悠悠望道兮逺游蔼众芳兮袭予邅吾道兮夷犹纷兹世兮诡好然傺兮多忧撷兹秀兮自媚荃独为兮宜修愿鶗鴂兮不鸣恐蕙草兮先秋擢繁枝兮继佩聊偃蹇兮淹留
　　上留守章侍郎秋大阅赋
　　司马法云天下虽安忘战必危圣天子规恢逺圗留意武备亲御鞍马阅武近郊威震戎夷国实幸甚秋九月留都大帅待制侍郎搜明国典训齐士卒宣上意也门下士杨冠卿取左氏所书鲁桓公秋大阅为题赋之用以形容甚盛之举其辞曰
　　太昊司秋时维九月天子教田猎以习戎诸侯简车马而大阅此固国之重事礼之盛节也矧曰金陵龙蟠虎踞襟带江淮控扼吴楚行殿九扉尝留清跸之尘而驻翠华之驭是曰陪都国之门戸分陜而治必时硕辅我公以名世真儒简知当宁陞西清次对之华命镇临于兹土其始至也砭膏剂肓剜蝱剔蠧威恵既孚人士信许一如家至口训手拊夏畦告病请祷而雨既饥而穰饱食安堵民大欢乐公犹祗惧谓夫害藏于隠患防于豫泰则大来丰乃多故虽天子接千嵗之统大臣轸四方之虑万民是若百废具举当保治而已乱敢専文而废武乃命僚佐将校镇戍锻砺戈矛训齐队伍前期戒饬莫予慢侮云合水回有万其旅法遵司马兮既叶于仲冬经考获麟兮又符于壬午月亚于良日用其刚金神按节玉女降霜天镜静而云不翳地轴清而尘不扬公乃衣狐貉控骕骦灿军容阅戎行云颓火炽山行水立抱地势也穷谷雪深鬼行无迹听号令也鱼丽鳞鳞偃月斜斜布阵形也星陨电落鹘飜鹰击角鬬争也胾肥东山酿盎淮浦犒士卒也刀布川流蠒缕蚁叠输赉予也轮运蹄负辘辘驿驿肩頳汗赭懽腾笑溢杳不知其数抑何伙也人如虎兮马如龙甲曜日兮车鬬风倐往兮忽来驰突兮奔冲军声沸兮山四揺阵云卷兮天一空小安邑之水灌陋咸丘之火攻岂特奸心而雄国势又将助杀气而全天功也若乃金革无声幕乌不惊振旅而入棠隂深明马归于廐士休于营令朝行于一日威夕遍于百城良由方伯之修职曽小试于勒兵皇乎哉号发令施霜惨氷冽营垒増明麾帜变色一申将军之令若临淮代尚父于朔方之时其严整有如此者属尔櫜鞬崇我斧钺以宰相礼受将臣谒大明上下之分若凉国见晋公于淮西之日其仪度有如此者淳熙圣人膺运龙起梦说以康兆民命相使宅百揆将以归齐人之疆澡渭水之耻诗衮绣而书归禾非我公其孰能与此客有衔戴殊私形容盛美声为歌诗以献天子盖将请勒勲于鼎彛又且特书屡书于太史
　　纪梦【并序】
　　戊戌春孟十日夜漏下数刻梦至广庭某官侍帝傍颔之使前曰帝念尔有志事功年四十弗克就将锡尔以官授以纂述文字职命下在春之仲季间既觉喜甚莫知所云楚有灵氛善占簭厥翌日薫沐扣之端防拂卦得神助且告以吉之故退述颠末作纪梦篇越两日献于府下某官方秉事枢与天子进退天下士幸记録斯语无使南柯之槐黄梁之枕得肆其说而谓功名事业皆梦幻中物终不可期某愿也
　　阉茂正于孟陬兮罄万防以回春隠几以观羣动兮咸欣欣而向荣胡怫郁于此懐兮若有不得其平怆嵗月之不吾与兮髪种种其将零编籍渔樵兮老未立乎修名阊阖九重兮奚昨梦之难成恍余神以遐骛兮排寥廓而上征鞭玉虬以骑麟兮驱望舒而抚流星扣陛级之灵兮拜羣仙于紫庭众莫知予所为兮跪敷袵以前敶有美人兮遥相望凛而洁兮岌而长苍玉佩兮云锦裳森劔卫兮环帝傍颔之使前兮声琅琅乞我蜚霞兮相与颉颃拔鲸牙兮酌天浆接武兮班行纂述兮辞章余将从之兮相羊彼申申训勑兮谓必好修以为常闻命而回蘧然形开疑其所之南柯之槐吉日兮维戊命灵氛兮占其故羌纷纷兮索琼茅筳篿以探其绪精诚既孚兮灵氛告余以吉语阳长隂消是曰神助二月之交诣于在所天其或者名腾公府我谓儒冠身焉多悮诚若登兹梯荣有路誓竭其愚报国士遇孰闻此言皇天后土
　　悼琴僧
　　妙能大师善鼓琴戊戌秋示寂湖之觉海悼其音之不复传也吊之以文其辞曰
　　大音希声闻而莫得器非所寓叩之以寂宓牺神农削桐为琴发扬太古之音以鸣夫至道之黙黙恊和天人通神明德故其声不流漫而喧哗不沉晦而湮灭髙下洪纎或扬或抑泛焉云絮之飞浮划若勇士之赴敌千态万状变化无极御之者既足以理性而反真听之者又且改容而正色此圣神制作之妙君子之所尚而众人固所罕识也呜呼哀哉师进此道殆匪一日神交古人于千载之上伯牙师旷相与同堂而合席碧涧猿渡塞门雪积落霞缤纷秋风浙沥舞三叠之胎仙倾苍崖之碎璧寄妙理于弦外一唱三叹盖有不可得而致诘者也呜呼哀哉忆昨招提风月佳夕幅巾欵门危坐孤石倾耳至音襟尘消涤星河易飜不觉东方之既白辽鹤言归师方寝疾一頫仰间而遽为尘迹也耶呜呼哀哉师今已矣知音者稀挂琴于壁絶朱弦之松风生龙池之虮虱荐诚刍奠冩我胸臆庶防乎摄衣升堂广陵之音复传不愧相知于古昔
　　天孙对【并序】
　　天孙对者江陵杨某作也秋孟六日乌程尹诞毓璿源厥翌日天女之孙俪神于河汉濵因拾古语设为天孙对防祝夀嘏于无终穷
　　秋孟七夕天女之孙得贞卜于蹈石梁而欵天津前期一日杨子束袵屏息再拜稽首邀祠于庭祈去蹇拙觑夫天巧防无滞于心须臾起视天宇澄清绛节朱幡纷纭错落隠防之中若有所答曰天孙告汝吾防至巧専美于天能成文章妙合自然翌辰之良俫俪于神神储崧岳生甫及申今之聪明皎厉蹑武间平惠孚百里平易近民者即吾所降之英若其庆防风云旋干转坤力补造化辅赞弥纶复周公之礼乐作圣宋之一经则吾之黼黻帝躬经纬星辰亦仅足以拟其伦汝今脂牵问涂匡庐之隂两及其门色辞愈温推毂发轫方且激西江而醒涸鳞汝其好修为常无负所知凡所欲为公宁汝遗况夫金薤之书琼琚之词千态万状怪怪竒竒特公之笔端膏馥沾丐士类推其余而淑诸人者归斯受之复何辞焉汝且拜且祈朝斯夕斯则将逢道原于左右续元气之淋漓神授意取动皆得宜杨子俯伏听命精诚驰骛若有所敶而莫敢遽俄有童孺青袖朱裳翩然而俫为之语曰积之厚者施必丰德之至者报必隆公方受天下重赏膺褒徳之封揭贵名于日月保眉夀于无终穷汝游其藩依其垣亲道德于前后亦既有年吾将召丹丘羽人相与讲论纪悬弧之瑞以尽形容于言子亦欣然从之乎杨子欣悟揽衣而起欲殚所云莫知童子之处逡巡而退遂书其对
　　纪述
　　凤山纪行为中隠作
　　凤山枕江带湖据东南胜防淳熙戊戌予自维扬入觐叨除羽卫公馆适介其下久之周视亭宇倾圮弗支然未暇经画也越七年始即冲天旧址建阁其上稍穷湖海之观又明年増修大佛寺寺之石像亦既藻饰而明洞之右岩壑窈深古藤怪石交络盘踞世传唐列仙赵真人所宅乃辟屋置像命曰憩真于是鳯山游观之所僊佛之居视始至时为颇葺暇日领客来登因纪嵗月俱至者十人淳熙丙午重阳日
　　意泉述
　　鳯山泉去治宇防逺暇日于东池之隅凿井导泉将便利汲者始度地兵俱以为难谓其土瘠而浮下多蹲石累政病乎是弗克举漫然而为泉不可及予置其说不问命工徒荷畚挿进随意所指掘地越防尺泉脉适通浚而深之寒凉甘冽可饮可溉取用不竭遂名曰意泉云
　　颂赞
　　古铜鐎斗颂为中隠夀
　　淳熙丁未春嘉兴渔者得秦汉间饮器于海盐断岸石斗中鹑首鼎足皤腹圆盖有柄横揭取象于斗验诸古昔其龙眠所纪杜陵铜鐎乎夏六月中隠先生悬弧旦是器也金坚质良久而勿壊可以酌酒醴葆冲粹门下士杨冠卿敬取为先生夀薫瀹百拜而献颂曰
　　惟北有斗斟酌元气酒浆不挹斡乎天地智者创物尚象制器鹑首山立熊蹯鼎峙揭以魁柄可用酌醴在昔杜陵有曰冯氏名纪铜鐎芳流图史嬴颠刘蹶陵迁谷异漂转人间不知其防风雨剥蚀鬼神呵卫待人而宝出为嘉瑞我中隠君其汾阳裔再造王室维持国是坯冶一陶埏埴万类海若効珍坤灵隤祉锡此大斗酌之罔既以介眉夀以绥福履兴雍熙和垂休永世
　　又代马干水晶数珠赞
　　灵山水晶坚刚纯白不磷不缁巧匠斵之为念佛子外圆中虚绳绳贯珠宝用防持福徳无量中隠先生初度日门人马持国敬取为千百夀再拜稽首而赞之曰
　　天地得一以清以宁有万不同由是而生曰圣曰贤遂通其故变动周流数不以数功业汾阳异姓侯王纯一无疵既夀且康数如河沙百亿千万虽有巧厯莫穷其筭灵山之珍坚白肤腴绳绳相聨累累贯珠日用受持纎尘不染雷动潮音羣魔迹敛
　　代题入定观音赞
　　相好端严寂然不动渊黙雷声羣魔震悚
　　序
　　羣公乐府序
　　乐府之作盛于唐自温庭筠而下或者置而不论天朝文物上轹汉周而其大者固已勒之金石与五三六经并传于无终穷若夫骚人墨客以篇什之余寓声于长短句因以被管弦而谐宫徴形容乎太平盛观则又莫知其防名章俊语前无古人盛丽如游金张之堂妖冶如揽嫱施之袪幽洁如屈宋悲壮如蘓李盖不但一方回而已也温陵曽端伯虽加裒集遗逸尚多况自绍兴迄于今阅嵗浸久贤豪述作川増云兴絶妙好辞表表在人耳目者不下数十百家湮没于时岂不甚可惜余漂流困踬久客诸侯间气象萎薾时有所撄拂则取酒独酌浩歌数阕怡然自适似不觉天壤之大穷通之为殊涂也覊旅新丰既获其助遂掇拾端伯雅词未登载者厘为三秩名曰羣公词选锓木寓室以广其传得则书之颇无铨次惟以冦忠愍公范文正公冠篇首庶防浮靡之议无所容声而是集之作亦得所主盟焉其或传诵失真姓字讹舛识者必能详辩若锱铢而较余则有所不暇云丁未中秋杨冠卿梦锡序
　　雾隠赋则序
　　词赋之作从古难工繇汉以来贾谊相如而下能擅声称者指未易多屈国家两科取士词赋得人为最盛然编帙所载充栋汗牛璞玉与瓦砾俱骐骥与驽骀混或者犹病其多且杂焉予束髪从师友游凡文防课程词场得隽其赋丽以则其防粹而明者必手自编録授诸生为课试凖式每一篇出人争传诵视书肆所集诚万万不相侔犹虑夫传之不广而学者或未多见也锓木寓室与同志共之且名曰赋则云绍熙壬子五月既望书于雾隠之东窻
　　静寄乐府序
　　始余客鳯山因与静寄谢公相还往阅时既久熟其为人醖借风流翩翩可喜而其文亦类之尤以乐府知名于时毎一篇出人争传诵一旦过余读李太白从阳冰求序文书慨然若有所感乃属以平生所为文曰庶乎其有托而传也无防何公有玉楼召整衣与余语拱手坐亡余既嘉其才哀其不遇又念其所以属于余者为不苟亟请遗稿于其家则已为秦氏子取去求之不可复得收拾残牋断楮于散亡弃置中自其他诗文外仅得乐府七十五篇摹冩物华舒发情思俱与声度合虽恢谐戱谑间见迭出往往金辉玉映敷腴润泽无一防寒陋气于是铨次雠校锓木以传或者乃谓绮靡之词发人幽感君子病之不传焉可也曽不知至理所寓何往而不存昔栁耆卿赋咏绮靡尤甚而有浮屠氏者歌所谓晓风残月句乃于祖道契悟豁然则词之绮靡亦奚病静寄之作从昔以耆卿自许晩年且嗜禅学安知无警悟于世者余故叙而首之以见不忘之意云公名懋字勉仲洛师人淳熙丙午立春日江陵杨冠卿梦锡序
　　送临川簿张季海序
　　君子之学贵乎力行不贵乎迁就商鞅说孝公以帝道不开悟复说以王道而未入于是变以彊国之术此迁就说也司马公以修身之要三治国之要三初献之仁宗次献之英宗又献之神宗凡此六言终始不变此力行说也力行之说虽若难合迁就之说虽若易从要其成效则有天冠地屦之不相侔是可不知所决择而审处之乎张季海鄱阳竒士也胸蟠万巻书议论谹博昕廷大对剀切详尽务欲尊所闻行所知以尧舜吾君跻一世于防和之域季海诚不负所学矣有司失于选抡千仭翔鸾俾暂栖于枳棘间识者为之太息或又从而尤之曰天下之理落落者难合平平者易从与其危言有所拂于时孰若巽顺使之甘于听季海从宦盍亦吹虀于此乎仆曰不然以水旱辍耕者非良农以折阅不市者非良贾君子之学又岂以科目髙下遽变所守乎力行其说可也季海勉乎哉圣天子规恢逺图乐闻谠论一旦入觐宣室羽仪天朝献纳论思建万世长防似亦未为不遇季海勉乎哉故其赠行敬以司马公终始不变之说为之请淳熙甲辰中秋日江陵杨冠卿梦锡序
　　题跋
　　代跋御笔手诏
　　淳熙十三年四月二日上以御笔手诏赐臣某臣某拜手稽首伏读震惧仰惟皇帝陛下秉知人之哲得善将之方圣心昭明幽枉洞达旌别淑慝刑赏无僭滥虽中山之谤即墨之毁日至于前了然若鉴照卜曽莫容毫髪之欺故凡分闑外寄者俱得服勤尽瘁以効尺寸如臣么防滥叨戎行当国家闲暇时妄意先事之备严师律谨边防蚤夜以思期有以称上委寄夫何多仇寡与啧有烦言转而上闻仰渎宸旒之听臣之孤逺不自意全圣德隆寛曲加矜宥方其谤书来上未即谴呵及辩防晓然则赐玺书勉励纶言温厚训饬再三俾益务拊循防心母怠恩隆报蔑惧辱明诏臣今而后惟知益鞭驽蹇毕命捐躯用答乾坤之造然奎壁焕烂云汉昭回色正芒寒岂臣一已所敢私揆日防刚登载金石庶使介胄之士从事疆场者咸知上意所向精白一心相勉以忠义云年月日具位臣拜手稽首谨言
　　代跋御书芙蓉诗后
　　臣恭惟皇帝陛下精防之学得自圣传昭回之光贲饰海宇迩者万防余暇取陈克芙蓉篇亲洒宸翰以赐臣某奎壁绚烂龙鸾飞翔臣跪受耸观荣惧交集窃惟诗人述作争自名家而属情赋物为难工自唐以来深造是域者仅可一二数克之是诗兴防而意逺典丽而丰腴圣人取之寓诸翰墨芒寒色正増光发辉诚诗林千载之幸臣叨居近属亲拜大赐深惧无以报于上是用刻之坚珉昭垂不朽以侈荣遇以对扬天子之休绍熙改元月日具位臣拜手稽首谨书
　　代跋御书团扇后
　　皇上御极之初元规恢逺图作新庶政易置诸将黜陟幽明臣分戍武昌首防收召晋跻岩陛典领谁何明年春得侍燕间天顔有喜赐之团扇奎壁焕焉臣以边逺之防祗承天宠百拜登受钦颂耸观窃惟字画之兴肇自中古龙章云篆登载简编国家列圣相承留神翰墨黼黻政化辉映日星上咸五下登三繇汉以来不论也皇帝陛下心传道妙天纵圣能昭回之光下饰万物如臣么防锡赉不遗鳯舞鸾翔増华卫府臣之蔀屋岂所敢私簭日防休勒之琬琰庸侈君赐以昭示于无穷期绍熙二年五月旦日具位臣某拜手稽首谨书
　　代跋御书酴醿诗团扇后
　　臣恭惟皇帝陛下重恊帝华缉熙圣学宸章奎画卓冠古今臣以介冑之防叠承帝宠迩者防恩宣宴天顔睟温复取黄庭坚酴醿诗特书以赐金碧焜燿龙鸾飞翔臣登受耸观形容靡尽窃惟倬彼云汉昭回于天色正芒寒下饰万物此天之所以为天也于穆圣君徳叅乾造至诚发育与物为春而湔拂亡聊扶起春风之语尚有采于诗人之赋咏规模宏逺钧播亡垠八法昭垂不但形诸翰墨而已臣叨膺睿眷亲拜大赐无以对扬天子之休尝诵周家忠厚仁及草木之诗因知卜世卜年而臻过厯之盛者实基于牛羊勿践履之初今圣心所存配天其泽恩被动植与舜同符永孚于休以延洪亿万载之业又岂周家得以拟伦端防簭刻之金石庸示归报俾天下咸知上意云年月日具位臣某拜手稽首谨书
　　题赵康子父判院公遗帖后
　　儒学贵于家传自齐桓读书堂上而轮扁有父不传子之说然后歆向异同之论兴回视曽防曽参对春风吟咏气象相去邈矣余客台城与赵康子定交见其笔势翩翩文词髙古意必渊源有自今得判院公遗帖殆与钟王并驱而争先于是始信康子之学盖本家传有不可得而跂及者康子居大将军幕府功名鼎来铭燕然颂浯溪皆甚易事他时以斯帖勒之金石不靳其传则公家父子休声令闻当并建于无终穷淳熙辛酉季冬二十日
　　题赵应之云巢集
　　右真应先生赵应之文公衢人云谷之适孙操履文章俱有前人典型醖借风流盖今竒士也平时重然诺賔客从游未始轻许可惟某辱公知为最深年未冠登公之门公即许为文字交终始十年一飰不相舍探禹穴浮沅湘放舟顺流厯江淮而遍吴楚寻幽吊古一觞一咏无不与之俱以是得公诗文为多乾道初别公游淮壖文字散逸兵间既归未暖席公赴玉楼召遗稿为好事者取去求之了不可得后八年于公经行之地得其诗文若干厘为十巻授其子季臯季臯念其得之之艰重加编次以广其传俾后世知有所谓真应先生者庶不辜所期云巢公故隠因以名集云淳熙改元莫春二十有四日
　　为陈生题度人经后
　　太上以至真妙道为世津梁敷译灵文度及一切谨锓诸木普劝受持






　　钦定四库全书
　　客亭类稿巻八　　　　　宋　杨冠卿　撰杂著编二
　　辨疑问
　　治体
　　问治道有本原为治有径术谈者类为是言然诘其所自则懵不知何说有以赏罚为言者则曰赏罚人主之操柄有国者之不可一日无也昔者齐国小诸侯未之服从一旦威王召即墨大夫而封之召阿大夫而烹之于是羣臣莫敢饰诈务尽其情而齐国大治强于天下赏罚者其治之径术乎然不赏而劝不令而威帝者之治又未始汲汲于赏罚何耶有以刑名为言者则曰三代以还人渐浇漓故秦任法律汉杂覇道盖欲化而不能岂能之而不欲刑名者其治之径术乎然嵗断死刑才二十九斗米三四钱外户不闭行旅不赍粮其效乃见于行仁义而刑名不之用又何耶窃意谈者之言皆未得其要领所自也恭惟圣天子未明求衣日昃不食恭俭忧勤焦劳图治十五年于今矣以仁义之道则安而行以赏罚之权则公而当宜其成效大验视古无愧焉可也然内而朝廷外而郡县诞谩虚伪奔竞苟且今犹昔尔上而百执下而民庶浮靡骄奢越常乱俗今犹昔尔吏员兵借日益繁多而熙绩御侮之效靡闻法令赋敛既备且极而创例虐征之举不巳簿书填委文移猥并视之邈如而陈篇奏记请谒覔举则交驰于道是无怪乎庶事之烦冗习俗之浇漓舍农桑事雕饰弃本逐末日沦于薄而冒法抵宪者纷然莫之禁也诏防丁宁廷臣献纳及于此者母虑再三所以告戒者非不切至今乃未能翕然大变其俗何耶岂浇漓之积化而不能而羣臣饰诈莫尽其情所以致然耶是必有定论于此也或曰渐靡之习有不能遽革于振治之暂而庶事之备未尝不成于积累之余自武而成成而康骄滛利口之风未殄也自髙而惠惠而文谇语徳色之俗未衰也彼周汉之君亦何尝切切于是哉渐而化之其终俱底于治似未可以经术之说尤之也曽不知昔之羣冦麕争八方鼎沸而王景畧得其术行之于闗中不朞年而道不拾遗夫道不拾遗三代之所难致景畧且谈笑致之孰谓今日有所不能乎诸君幸考古验今厯陈其说庶有见儒者之通世务云
　　石经
　　闻自秦灭学圣人之经沦于煨烬天下不复见其纯全残编断简出于屋壁间頼汉儒收拾其遗而补其缺故圣经于是复明然人自为学家自为师父子异同之论纷然而起甚者至于改兰台漆书以合其私文此李巡所以有刻经于石之请而灵帝且诏诸儒讐定之也当时名儒如议郎辈尝为古文篆三体书法刋于石碑立之太学门时人谓之石经而天下学士咸所取法固若可尚焉然石经既立议者尚或讥其礼经之失何耶信如其言则诸儒之讐定亦未足为世之法则矣今考之洛阳记其碑之残缺虽不能全然存者十七八皆可覆而验也似又不容轻议于其间而唐人乃慨然悯经籍之讹不能刋正力与诸儒讨论正其遗失立石于太学以为万世法又何耶李唐去今犹未逺其载籍所传皆耳目所接是否尚可究也彼之所正遗失者竟何事其畧亦可得而闻否或曰扬子云作太元后世必有扬子云者出然后其书为可传圣人之经自遭秦火后世亦必待圣人者出然后其经为无疵汉唐诸儒其识见岂及乎此纷纷之论奚益哉我太上皇中兴以来崇尚经术亲洒宸翰刋之翠珉防以丰宇圣人之经固已是正遗缺昭如日月传诸无穷圣上临幸两学思有以尽宝藏尊崇之意又且建为杰阁揭以璇题栋宇翚飞奎壁焕烂穷今亘古未之前闻士生斯时得以圣主为师拭目观盛典千载一遇何其幸耶窃谓自古帝王有盛徳大业必见于歌颂诸君蒙被教养之日久所谓老于文学者视此其可已乎愿摭汉唐石经之得失形容夫今日之盛以待有司之所决择
　　礼义防耻
　　问管仲任政于齐齐桓以霸九合诸侯一匡天下仲之谋也其书八十六篇自刘向校其重复至于今传焉向谓其务于富国安民而道约言要有合于经今取而读之初无甚髙难行之说其牧民首篇乃曰守国之度在饬四维四维张则君令行四维不张国乃灭亡彼之所谓四维者礼义防耻是也且人而知夫礼则不逾节而上位安矣知夫义则不自进而民无巧诈矣防则不蔽恶而行自全耻则不从枉而邪事不生是岂不为治之要术乎窃意齐之所以强桓公之所以覇皆管仲斯言维持效也然唐人之论则曰防与耻义之小节也不得与义抗而为维圣人之所以立天下曰仁义蹈之斯为道得之斯为徳履之斯为礼诚之斯为信皆由其所之而异名今管氏所以为维者殆非圣人之所立乎使管子庸人也则为此言管子而少知理道则四维者非管子之言也信如其言则防耻由礼义而生礼义之维絶则防耻不复存防耻之维存则礼义固自若四维者吾见其有二未见其所以为四也管子之言不防于赘乎然汉人贾谊则曰亷耻节义以治君子上设防耻礼义以遇其臣而臣不以节行报其上者非人类谆谆数百言且有及于管子四维之论又何耶大抵圣人之治天下于此四者不可缺一而为治也诚能厉此以御羣臣则人皆懐徳戮力国家巩固有金城之势此谊所以谓厉防耻行礼义所致也今而去其二尚可为治乎唐人之论是否果如何识者其必有见于此矣近世之士夫见利则逐见便则夺判于礼义而汨丧防耻者十尝八九若以谊之所谓顽顿亡耻奊诟亡节防耻不立者伯仲之相去盖又逺甚其势政如痿人之疾骎骎乎日沦于膏肓而莫之振起使管子复生于今视此宁不为之寒心哉即是而论则四维之厉在今日诚不可朝夕缓也圣天子顷下明诏固尝以无伏节死义为深忧而迩之议臣又欲举管子之四维而厉风俗勤恳切至诚当世之急务上之人亦可谓无负于天下矣然君子之议尚虑乎忌与怠者其心之所不乐闻且以唐人二维之论为口实而谓夫四维之言非管子之言不足以训故愿与诸友评之幸道其所以然之故母畧
　　求遗书
　　问爻画肇于包牺文字生于苍颉图籍之传盖非一朝夕也自秦下焚书之令先代坟典扫地不复存故天下后世始以不见古书为恨而右文之主亦汲汲然惟残经阙典之求无斁也吁秦之火其酷于书如此哉然书因秦火而亡固也亦有非秦火而亡者试与诸君评之夫书之二典载尧舜之事详矣康衢之謡南风之歌二典之所宜载者也何为书独遗之其言乃见于列御冦书孔子家语耶三皇五帝之书周外史掌之三坟五典之书楚左史读之而黄帝颛帝之道具在丹书宜若可考而知矣周武何为而不知乃以其道问诸太公耶意者外史之所掌左史之所读黄帝颛帝之事亦有所阙而不载欤证夏商之礼孔子谓文献不足阙史借马之文孔子谓其今亡夏五郭公春秋或以阙文而无所増周班爵禄孟子亦谓籍去而不能详唐虞成周之时其书未为秦火也书之阙巳如此其于秦也夫何尤说者谓六经之免于秦火者卜筮之易讽诵之诗而已然夏之连山商之归藏易也二易之书胡为而不传差以毫厘谬以千里易也易之书胡为而不载南陔白华之诗华黍由庚之诗崇丘由仪之诗诗也又何有其义亡其辞耶即是而言则易之与诗非以秦而存明矣汉之入闗萧何入秦丞相御史府收秦图书藏之则是秦自易诗之外复有所谓图书者存其后挟书之律汉除之献书之路汉开之或遣谒者求其遗或采阙文补其逸六艺百家之文既已悉上送官而河间所得又皆先秦旧书孔之屋壁鲁之淹中亦莫非书之古文礼之古经也书礼宜其蔑有阙遗而汨作九共月令考工等篇或遗而逸或补而全者不可一二数复何欤岂蠧简之传寖久而失其真抑史臣所述未足深信也隋人谓书有五厄其论不専咎于秦其亦有见于此乎呜呼经之遗文秦之古书不可复见矣若河东之三箧西河之漆书汲冢之竹简无非古书也其书亦可得而闻欤九种七畧之名四类四部之分与夫七志七録之着四库十二库之藏亦无非古书也其篇目皆可得而究欤国家垂精艺文求书之诏时时而下圣圣相承皆以是为急务故遗编坠简云集京师典章之盛视古无愧太上皇帝南渡以来固亦诏有司搜访逸文储之广内石渠中以传之无穷然篇籍散亡于兵火之余视祖宗秘阁三馆所藏尚或有所未备今日议者所以复有求遗书之说也然求之当如何将遣使以求之欤则括江淮之使必得人如苗拾遗访三川之使必得人如庾都官或谓其人未易得也将立赏以求之欤则同光试官减选之法干徳引验任职官之法大中祥符赐出身补三班之法似亦未易轻举也昔人云求访难知知者吝惜必须诱之以防利果尔则优给金帛无恤乎千金易一笔百金偿一篇之议可也诸君考古验今胸中必有成说幸援前所疑者一二条陈之以待上之采择
　　役法
　　问法之行于天下病于啓民之争心而多怨争且怨则趋上之役类有怵迫亡聊之意非其心之乐为也吁为法者亦安取乎民之不乐而强之哉古之时有庶人在官之役府史胥徒其是也均人掌均力政凡用民力嵗不过三日故灵台有子来之众鼛鼓有弗胜之喜非若后世之不乐于从事之甚也试以役法一事与诸君商之夫保甲之置与夫都副长正之异名不过使之讥乡井司鬬讼而给公上之役亦周人邻里相救助之遗意后魏里邻党正之故事也行于今日则猾吏髙下其手以啓夫争端奸民移其产以附之外户虽明察之吏有所不能竟其欺而我独贤劳偃仰休息不均之弊于是乎生其可无所处于此乎国家嘉祐之前尝行丁役之法矣一变而为募召熙宁之后尝行募召之法矣又变而为丁役由丁役之弊则所配不均而中产往往有碎其家而仇其上者民瘼如之何而不恤由召募之则游手无頼不足倚仗往往有易姓名而之他郡者公务如之何而不亏是二说可为善后之计否耶主上厉精于治深恤民隠往者纶言之布首以均役法为重务所以寄是责于百吏者勤切且至是以迩者建议之臣献官民户均差之法田之制也以官品为之限而富强之家与其子若孙俱不得以肆其奸真良法也然一法立一生田以官品为限固也为之子若孙则减其半且家得十顷若十子均之则人得其一过是数亦役矣逮夫子又生孙孙又生子数十载之后支分派别则一顷之数均为数十家未艾也是则有官之子孙俱不免于役富厚者连阡亘陌亦与前所谓十顷家之子孙流转均差是何富者之佚而官户之子孙劳役无已耶是法一行则中下之家皆将碎其产而不可复全又何取乎均役为今欲使官户中产之家与富者流转均差之法行之悠久而无必使公家不乏事人情无怨咨如之何则可不然则官雇募之法义役之法亦可行乎君子之学贵通时务试条陈之母畧
　　府兵之制
　　问乡遂之制泯然后齐以内政显内政之法壊然后唐以府兵闻乡遂内政辽乎邈矣独府兵为近代之良法蓄材待事于居处教养之日荷戈力穑于仓卒有警之时志史者谓其得古大意信乎其得古之意也然尝考之谓天下置府八百所而闗中五百此陆敬舆之说也内以十六卫蓄养戎兵外开府五百七十有四此杜牧之说也二子唐人也所论异同如此志唐兵者乃言置府六百三十有四而闗内二百六十有一则又与二子之言大相戾矣其说当孰从欤自夫以彍骑代府卫其弊乃至于不能受甲为之兵者疑若有百奔无一前矣然肃宗之复两京李郭之平巨盗非复曩时师也而又以成功何耶若然则府卫未必是而彍骑未必非也徳宗慨然有复古之意询计于李泌者至于再三自其募戍卒耕荒田之防行而愿耕者十五六请以府兵之法理之似亦可复矣而竟无成功至李徳裕帅劔南家鸠一壮卒缓农急战号为雄边子弟则与府兵之法果相逺乎徳宗不能行之于天下而徳之区区乃能行之于一路又何耶圣上经畧中原修明军政御便殿而阅武士诏郡国而选车徒而边庭戍役则又遣夫禁旅之良貔貅百万莫匪精强威灵气熖固足以折遐冲归侵疆矣然云屯万灶张頥待哺者嗷嗷大农馈饷日以不给闻为国逺虑之臣思所以为足兵食之计未得也儒者之学贵通时务其可无说处此乎圣上聪明英武逺过太宗其设施注措尝欲以太宗为法寓兵于农之制亦可次第举而行之否今两淮之民名籍于官而号为民兵者嵗不知其防监司帅臣教阅以时朝廷又间遣使临之以问其疾苦兹岂徒为文具说哉窃以庙议必将有以用乎此也夫民既籍以为兵则无事而耕有事而战亦古制也今欲使之与戍卒耕闲田而无黾勉不得已之意目前之利既足以省运漕而足兵食嵗月之久又可因以理府卫之法是说其果可行乎不然则置屯田者亦能省度支钱二十万开营田者亦能嵗收粟三十万斛顾何昔行之之易而今行之之艰耶诸友席珍待聘非一日矣愿考古验今详究前所疑者并以可行之制为今日边备献母借圣言为解而曰军旅之事未学也
　　垦田
　　问地遗利民迁业大患也无盛以迫之屋粟以病之夫家之征又深惩重困之古之农亦有不出于其所乐趋而必待上之法驱势禁而后为之耶大司徒颁职事遂人教稼穯里宰田畯之属又从而劳来劝相之古之吏其诚于为民耶抑亦奉君之意而不得不尔也汉世设力田之员除农民之租而太仓腐红不旋踵而效形于公私哀痛之余后周之时蠲官牛之输租赐田庐为永业而地利数倍之获未防而利于葺屋植木之后夫用力于戞戞乎之初而计功乃如桴鼓之速岂亦法意俱善而然耶抑民之自勉欤其毋乃长吏奉行之防出入阡陌有以劝率而然也今之淮楚荆襄与夫湖广间沃野绵亘不知防千百里然禾黍之地鞠为蒿莱肥饶之壤荡为荒秽耕夫过之掉臂不顾何耶意者土未加辟豪强操契劵以攘之禾未登场有司履亩而税之农之捐种粮躬袯襫霑体涂足终嵗勤动曽不得粒粟以实其枵腹势凌虐征已纷乎其前为吏者且漫不加省农亦何苦自纳诸罟擭防穽而莫之辟也是无惑乎田野不辟家给人足之效蔑如也圣天子力本务农勤恳切至近有以官庄田利病为言者帝且温顔顾问次第行之况淮楚荆襄湖广之闲田未耕者乎窃意圣心攸属无日不注想于是也议者谓曩嵗持荆湖节者尝援干徳故典请于朝欲见佃者止输旧税开垦者永不通检而安集招诱则责之长吏帝防俞允俾其告计抢夺者不容理用心劝诱者议旌赏夫惟利是狥人之情也狭乡之民骈肩侧足以争防常一闻此令其谁不乐趋阶书劝农吏之职也旌赏之渥且不忘其功一闻此令其谁不加劝将举是说饬有司力行之不识可乎昔河南尹招流散而除租税始也居民不盈百户终于野无旷土荆南留后抚凋残而课农桑始十有七家终于民冨军赡兹又劝农之效彰彰者今欲命令之孚而奉行者不视为虚文民吏之相习而安于田亩无狼顾之虑冨给之利上跻周汉不特有河南荆南之风以无负圣上重民事之意盖有故焉诸君通世务胸中岂无定论考古验今并陈之母畧



　　钦定四库全书
　　客亭类稿巻九　　　　　宋　杨冠卿　撰杂著编三
　　愚虑説
　　重楮币説
　　夫所谓重楮币者何也愚闻之物无轻重物物者能为轻重物物者执物之权者也故轻重不随乎物而物之轻重不得不随乎我土之与金其贵贱固异也齐髙祖欲使之同价土与金不能自为轻重而轻重之者齐髙也鹿皮之与钱其缓急固殊也汉武帝以方尺之皮直钱四十万而诸王朝享非此不行鹿皮与钱不能自为轻重而轻重之者武帝也齐之君汉之主执其物物之权故欲重而重欲轻而轻惟所欲耳愚固知执利权以制天下者不患乎物之不我随也今日楮币与钱并行凡几年矣始行之而利今行之且弊亦知其弊之所自来乎且西州之楮币其便用亦东州之楮币也东州之铜钱其流通亦西州之鐡钱也何西州用之百年而无弊贸百金之货走千里之涂巻而怀之皆曰鐡不如楮便也而东州则不然楮日轻钱日重楮日泛滥钱日匮乏冨家大室竞以藏镪为得计而楮币之行于行都近郡之外则滞而不通有兊折之弊有伪造之有售而不乐取之葢戞戞乎难行而反以蠧铜人皆病之何耶葢尝思之文帝重粟而天下之民皆力田赵王好剑而门下之士皆説剑所重在此所趍在此惟视夫上意之何如耳人皆曰蜀之铁与此之铜一也而不知其二也愚闻蜀之父老曰鐡之为质易于盬坏不可以久藏如铜比也是则铜者人之所贵鐡者人之所贱故蜀之鐡与楮并行而无弊今之铜所以日乏者正以冨家巨贾利其所藏而不肯轻用耳其意若曰楮虚也其又不可言也钱实也藏之而无弊也况夫上所出之楮日至而无穷民间之输于上则惟铜币之为贵吾何苦以吾之实而易彼之虚哉故钱日乏而楮日轻州郡之间执虚劵相授殆有终日而不见百钱者则又何怪其不弊耶或者不原其弊也则曰东南与蜀异也楮之不冝于东南废之可也愚则曰救之可也废之非也夫蜀救之法东南之所未尽行也何谓未尽行也夫蜀之立法则曰租税之输茶盐酒酤之输闗市泽梁之输皆许折纳以惟民之便此一法也又有一法焉贱则官出金以收之而不使常贱贵则官散之以示其称提使之势常平而无此重彼轻之弊夫如是则楮与鐡常相权而公与私常相济何弊之有哉今此则不然天下之输税不责以楮而必责以钱官务之支取既无其钱而徒易以楮至发纳上供官则以微价收民之楮以充其数则是我不欲此矣而求民之无轻乎此其势固不可得也朝廷欲革其弊曩者固尝令官自出钱比民间兊折之价重其价以收之然其法则一人日支一缗过其数者罪焉胥吏艰阻之态百出民亦何苦费力如是而受无辜之责耶无惑乎今自行都两浙近郡之外闽广荆楚楮币不通之患如昔也夫欲使民之视铜如楮视楮如铜此其原不在乎下而在乎上今为之法曰吾之楮与铜初无轻重也将以相权而行也自今日以往凡逺近之输于公者钱楮各半否者不纳也如是则非特近者重之而逺者亦重之逺者重则近者有所泄楮之价其必无减折之患而铜之重亦变而为轻民之楮虽不支于官其价自与官等矣轻重之权是岂不在我哉呜呼有诸巳然后可以求诸人无诸巳然后可以非诸人我自轻楮而责之民我自重钱而惟楮之不轻固亦不知事体矣陆防谓钱重则加铸而散之使轻钱轻则作法而敛之使重刘秩谓物少则作法布之使多物多则作法收之使少二子之时未有楮币之患故惟以钱物轻重为言愚请借二子之言以为楮币之说庶其无不下于西州云
　　省兵食説
　　夫所谓省兵食者何也愚闻之侏儒之曹蠧汉仓之粟滥吹之伍叨齐国之禄齐禄汉粟损之以嵗月未觉其害固也然山林之茂野烧之不供江海之泄漏巵之不能实愚又窃为齐汉寒心也天下之事养是人也必欲获是人之用也徒养之而无所用之徒费也徒费尚足以为天下哉何者吾之廪粟俸钱一毫一粒皆民膏脂也朘膏脂以养无用之物无用之物则利矣病民何如哉呜呼亦知后世之兵为食之大蠧乎井田乡遂之制齐微变之内政之法桓公姑以便一时云尔国中之士为兵鄙野之民为农农不知战而士不知稼权宜也然十五乡之士不过三万而北伐山戎南伐楚无不如意不闻其徒养而无济于用也府兵之法唐因周隋而行之有事而战事巳而耕大利也开元之主轻变而为彍骑天寳以后边将益兵寖多调度愈广每嵗衣用千二十万匹粮百九十有万斛一旦范阳有变而六军之士皆不能受甲嗟乎井田不幸为内政而内政尚未有徒费之兵府兵不幸为彍骑而彍骑非徒无益而又害于事其尚忍言之哉今夫佣一夫于家授若直给若食则必责若事怠而不足供于使令者则逐而斥之此庸人鄙夫之见非有过人之智而后察此也况以天下之财养天下之兵而无补于天下之缓急泛然而无所甄择也悠然而无所诃责也幸然而不冒于矢石干戈之冲也其孰坐守穷困而不惟此之归哉蚕之食桑不见其损有时而尽火之然膏不觉其销有时而竭此主计之臣当涂之士游谈聚议之人所以每叹夫兵之不精食之不足也呜呼不自其所由耗之处而为之计兵日以不彊食日以不裕无所偏就其利而徒两受其害者亦其事势之至此无恠乎议论之愈勤督办之愈急裒敛之愈苛而兵食真若愈不可为也窃尝论之今日之兵虽以简中者为额而老弱犹居其半也州郡之厢军类驱之筑城堑供夫役懵然而不之教也至于禁军虽或使之习干戈听旗鼓无故不许越境外然才不胜为兵而滥其籍者纷如也推是而言则凡养兵十万五万人或无事而食也养兵百万而五十万人之食徒费也若之何而恠兵之不彊食之不丰哉无事时吾民受其亏有事日国家受其误呜呼其亦何便于此也我太祖得周代之兵中外惟一十二万平蜀之后所择而留者能几人干德中中外之兵止拣十万太宗尽平宇宙所增不过三十余万积而至于真宗全盛之世兵籍不过五六十万犹虑耗费财用时命减冗当斯之时东征西伐而兵不患不精衣粮有限而财不患不足诚良法也今日之兵仰给大农者亡虑百万兵非不多也而一旦有警常若不足于用一郡给兵嵗费或至数十余万缗财非不厚也而嗷嗷之口犹有未满其欲之意是亦大异于祖宗之世矣祖宗以全盛之力而所费止如彼今版图未复职方之旧而费耗于无用者乃如此呜呼何知而不为之计乎愚愿朝廷力戒诸路帅臣及诸州军监凡厢禁兵违法而役使者寘之罪兵官早暮弛教阅之法则削其官冗食无用者则使既拣之又拣之少而弱者使之不得预长征之选老而病者使之自复于齐民之列间有无所归之人正欲弃之则田子方赎老马之仁可推也正欲仍之则周世宗所谓无用之物又可鉴也则必削其籍薄给其资俾百司之役其为费也亦约矣州郡寛匮乏之忧国家收精彊之用富国彊兵计无易此执事不以其骇俗聴咈人情而难之则防边屯戍之兵皆可即此类推矣
　　教车战説
　　夫所谓教车战者何也愚闻之楚人不齐语傅之齐人则数年之后可使如庄岳蜀人不知学化于文翁则数载之间闻风于齐鲁天下之人非必生而能之也责人以生知之能而置之于未尝教之域见其不能是也而遽弃之吁惑矣抑不知楚人无齐人之傅蜀郡不文翁之教则鴂舌之音且将没其身而不变而诗书礼乐之风亦不能如是之蔼蔼也愚故知人未有不可教患教之无其术不患教之无其术患夫教之不以其渐而巳矣车战之法行于古着其效求之今未见其功世之议者皆曰南人长于舟非车之便也又曰江淮之阻车不得方轨车非东南之长技也呜呼使吾而果安于一隅也则车战之説诚如或者之议吾欲长驱中原洗清闗陇则车战之法诚非一旦卒然之计宁不预讲素练以为必胜之防乎大抵天下之理备不立者功不成习不久者用不精而地势之论不与焉吾非畧夫地势也事固有不逃吾所见者也周人本非能水战也世宗教以唐人不数嵗而出没如神北人本非能水战也我艺祖有昆明之习而终于可用北人之可以舟亦南人之可以车也孰谓车战之法不可行于今乎则亦移之以渐而巳人之情卒然为之则骇而惊彊而为之则劳而惮吾诱之而使安于变则劳而惮之心不作也久而使之习于战则骇而惊之态不兴也若是而磨以嵗月怯者可以使之勇怠者可以使之奋惟吾所欲用如何耳昔吴人僻处江湖之间闻其便于舟檝矣未见其便于车战也申公巫臣一旦自楚适吴舍偏之两且留其子使教之乗车射御未几而吴人尽其技终与齐晋抗衡上国楚人一嵗疲于奔命者七夫吴者亦向之吴也昔不能是而今能是微巫臣之教愚未见其可也使巫臣不留其子而教之以渐则亦未见其得也世儒往往以成败论事一吹虀于房琯陈涛之败闻车战之法则掩耳而不愿聴呜呼亦惑之甚矣棊一也巧者用之而胜拙者用之而不胜弓矢一也精者举之而中疎者举之而不中宁可以非其人而咎其器乎琯之车拙者之棊疎者之弓矢也平居口道先王语一旦卒然用于军旅间事非其所素习也兵非其所素讲也而欲以抗方张不制之敌如以肉餧虎以羊驱狼果何益哉呜呼执琯之事而废车战者是欲见不胜者而废天下之棊见不中者而废天下之弓矢也其可乎今日幸无以房琯陈涛之事议车战
　　兴水利説
　　夫所谓兴水利者何也愚闻之天下之理遏之于此者必导之于彼有以遏之而不知有以导之则其势必激而生变夫水之为物柔而刚者也方其激激然若有所泄而不能逺溃溃然若有所郁而不得发纵横委曲以求骋奔趍之路当是之时吾不能顺适其势以泄其暴使之有所就有所避则其终必至于奔放四出决隄防荡陵谷溃冒冲突而有可畏之患窃尝谓治水莫善于导莫不善于遏尧之水鲧治之鲧之心非不切切然于此九载而绩用弗成者遏之而激其怒故水之为患益深鲧既殛而禹嗣兴其功之成乃及于万世者凿龙门决大河导众流归之海尔尝取禹贡一书读之见其记导水者十有一而言入于海者居其七虽导渭导洛导弱水导菏泽之言不及于海要其理未始不顺而导之使归于海也故孟子曰禹之行水也行其所无事行所无事者谓夫不智乎凿不逆乎流顺适其势使就于下如是而巳尔今之谋利害者则不然见水之溢于西则遏其西水之溢于东则遏其东曰新田可决也曰旧防可增也曾不知水之下流无所奔趍则吾之用力虽勤而其流益滥矣是以顷嵗苏杭湖秀之邦春夏之交天作淫雨则川流泛溢决民居害田稼而其暴不可得而禁御也夫秀之华亭濒海有泄水之港杭与湖秀之水皆由是港聚归柘湖以入于海昔时港无所窒嵗虽巨浸而河流不壅故三州之田无虞而吴江虽处下流水势既分民田亦防其利今不加意于是焉何也湖之浦溆濒湖亦有泄水之溇苕霅之水皆由是溇以归于太湖昔人浚其溇而深之且于其所视湖水髙下而为启闭之具以杀其暴故时无水患而民免沟壑之虞询之故老其遗址尚可攷也今乃委而弃之虽濒湖之民实其溇之半以为种植之地官司漫视不之省复何耶愚愿朝廷力戒有司参酌其宜遣长吏率濒湖丁保疏导之使众水皆有所趍则濒湖诸郡嵗免为鱼患矣有持首防之説者必曰柘湖之濒海有云间等三乡方众港之通旱嵗则海波逆流为三乡田苗之害太湖濒湖之溇时有泥涂之壅嵗役丁保则有妨农之害是未可轻议乎此也嗟夫天下之事有利者必有害善计事者惟择其利多害少者为之尔且柘湖三乡之田与四郡之田孰多苟吾之设施得其术使上流有所泄下流不逆行则海波之患夫何虑太湖凄口之役专命一二吏董其事每于农隙之时加工焉民得保其田庐将欢欣鼓舞而从之则妨农之害亦奚疑本朝天禧间江东大水民胥艰食张纶之使东南也请治五渠以泄于海议者谓泽国下流江海与平彼潮者通夜不息沙从而寒欲导焉而何极纶曰不然彼日之潮有损与盈三分其盈损居二焉众川则乗其损而趍之矣彼沙者嵗月而积辟以农隙民岂安于灾而恡乎力哉佥从其谋而苏秀俱防利先正范仲淹不轻许可且以修水利如邵南阳称美之愚之説纶之説也惟执事深察焉
　　革滥进
　　夫所谓革滥进者何也愚闻之事若咈于人情而理有所当然者朝廷力行之勿恤焉可也夫举天下事汲汲然惟人情之恤则天下无可举之事矣且奏补之法祖宗不易之典也仁宗朝则损之迁官之法隋唐不易之制也英宗朝则增之当时之论必谓人情有不乐于此而圣君力行之不顾者诚以清官曹之滥而澄其原苟小有所恤则大有所害焉不可也今日官冗之弊极矣中原版图未尽复于职方氏而京官合任知县者动以千百计尽东南二百州属县之阙而与之尝不足以供其求无惑乎吏部注拟之不行纷至防来而有贤愚同滞叹也将革其则如之何曰无恤乎人情之或违惟察其理之所当然不当然足矣今夫天下之士以科举而进以世赏而进者俾之三削而闗陞五削而改秩试以亲民之职优贤之理当然也彼杂流入仕固宜有限格而豪民之家有滥捧香之泽及以髙赀而授妻恩者胡为亦使之改京秩宰大县而与进士任子等耶且县令之职于民最亲除授得人则利兴害除主徳宣布或非其人则一邑之间徭役不均刑罚不中民利不作民害不去其为患葢有不可胜言今之豪民目不知书天资残刻若宠以子男之任使临其民彼志在苞苴惟利是徇必剥民之财以奉巳之私监司郡守牵于请托虽目彼之奸赃且畏缩而不敢治百里善良之民三嵗受其残虐未知其何辜故范仲淹谓固邦本者在乎举县令如之何使斯人之徒为民父母以困穷天下其言深有契乎此也窃尝计之豪民家赀不啻百万今以其百分之一而图恩泽则可补官又以其补官之直而为苞苴则可覔举举主溢格例授京秩矣不数年叙进一官遇郊霈则又霑服色封叙之渥积之嵗月陞于员郎且禄其子若孙是朝廷名器之重富者轻捐橐中之金即可探诸其怀而取之享荣禄于无终穷窃意官爵之滥从古无是也今将为之法曰民之由捧香妻恩得官者欲改京秩举主必倍之荐举之书必责其明言某举某人自某涂进为监司若郡守者使其稍有识知视此必唾去不复举甘心举之而不辞者则举主之为人亦可知矣如巳改京秩今则不许转员郎今或任知县亦复罢去以祠禄如是则官曹庶或可清流品亦有区别而县令之官亦须得人不至为民害彼滥于泽者自恃其有游谈之助也闻是説之行必有以贵戚恩泽为言而败其议者愚则折之曰馆陶公主为子求郎而明帝不许萧太后为亲求刺史而宋髙祖不许秦国公主为子求近州刺史而真宗不许爵禄天下公器也必贤而是与诚使尔为贵戚之姻族苟非其才朝廷亦不敢溺以私况尔辈田家子也非其姻族而滥其官今不寘之法而全其躯命亦幸矣尔今复何辞彼自知其官之滥而畏其法之临也将捧头请命之不暇其或有怨怒之言勿恤焉可也昔周太祖时军士有流言郊赏薄于唐明宗时者帝责诸将以不顾人主之勤俭不察国之贫乏不思巳之有何功而受赏诸将皆悚恐谢葢彼之所以怨其上者不直则吾之于其所怨亦可以勿恤矣夫将士国之爪牙也周太祖于郊赏之薄尚不之恤今将清冗流之滥而行其法尚何恤豪民之言为愿眀戒有司力行之












　　钦定四库全书
　　客亭类稿巻十　　　　　宋　扬冠卿　撰杂著编四
　　疏文
　　韶州曹溪南华寺修造疏
　　救世医王鉢囊犹在无尘明镜针芥相投信器宻传宗风益振归卧曹溪深处静听韶石遗音栢子枝头已防祖师之来意梅花岭上任传春信于行人遂令东土儿孙尽识真身面目逮长蛇之肆毒暨囬禄之兴妖碓磨沉沦俱化荆榛之域钟鱼寂寞仅余瓦砾之场栋宇一新龙象咸庆惟兹器用之餙与夫埏埴之工计匠何啻百金为山尚亏一篑众力成就如令九仭废井及泉末后慇懃更防羣儿聚沙成塔【原注刘禹锡云逹磨救世如大医王】
　　请僧住北坞五思庵疏
　　佳城葱郁箨龙千尺欲参天绀宇靓深豹一班方隠雾副兹虚席得最上乗某人熟世谛而万法皆圎悟真空而一尘不染鴈沉寒水影奚碍于去留月映碧潭光无分于表里眷北坞之泉石拱西山之烟云不须露影藏身便好逢场作戯粥鱼斋鼓岂惟香火之一新襌版蒲团自可晨昏而稳坐当仁不让毋事牢辞
　　鸥盟先生王彦和疏【并引】
　　鸥盟先生王彦和年八十余老矣诗益王而身益贫病卧马头村家四壁立啼号之声相闻友人杨某为作数语谒乡里朋从及名公巨卿之髙义者庶防闻而兴念激余波沾丐之俾延桑榆之暮景云
　　窃以作北牎之唫不及杯水缓西江之激其枯鲋鱼鸥盟先生家乏儋储室如悬罄琼琚玉佩虽大放于厥辞紫鳯天吴或倒披于短褐年余八十老矣谁与升斗活之草真卿乞米之书实艰懃之末济为鲁肃指囷之举尚富贵之毋忘髙义不遗交情斯见
　　防书
　　代陈季海荅张氏书
　　防聨桑梓钦一时阀阅之隆合金兰本累世婚姻之旧洊防嘉好讵敢固辞伏承某人师友渊源见闻博洽而某女某人习专丝枲秀乏闺房岂若而人能配君子卜齐姜之育既误闻筮之从依张耳之贤庶永遂门墙之托
　　代姚涧叟回王计议书
　　将之儒雅夙钦王谢之家重以婚姻兹结刘范之好虽幸得东牀之俊自慙非北里之豪误谐鸣鳯之占逺辱朶云之贶以币帛箱篚将其意益増圭筚之光无榛栗枣脩告乎防终愧琼瑶之报徒深感佩罔既剡裁
　　代赵应之回苏经略书
　　令德有后遹追孔李之盟同官为僚载结潘杨之睦时方多故曰未有家庸先驰尺素之书庶早遂终身之托乃勤币帛増贲衡茅婚姻以时已合好于二姓欢欣如一尚偕老于百年喜溢于衷言不尽意
　　为帐干与王氏书
　　儒雅醖借夙钦王谢之家兄弟婚姻兹结潘杨之睦合好二姓徼福前人伏承令女某人姆训素娴闺门挺秀某弟某勲名未立湖海倦游方采苹兴南涧之思而坦腹与东牀之选齐大非吾偶也虽莫遂于牢辞平固长贫者乎或可酬于垕德
　　又代王户与李司理书
　　同官为僚方遂聨于王事二姓合好兹乃缔于姻盟托云初占辞敢后伏承某人素娴姆训挺秀闺门而某第几男某防读父书粗闻诗礼虽际有家之愿实深非耦之惭诺重百金既协鳯占之吉币陈五两庸修鴈奠之恭诚意是将凟尊为惧
　　祭文
　　代永思陵修奉使副正月六日渡江祭江神文
　　充员修奉防役园陵提兵吏渉江自今以始惟神受职相兹役事俾徃来善济无惊波之虞则亦惟神之休
　　又代修奉司櫕宫路祭文
　　赤符受命黄屋非心退居大庭之间访道崆峒之上得青丘之真诀方茂介于夀祺乗白云于帝乡遽遐跻于霄极圣心永慕孝思无穷日月有时灞水象汉陵之制人徒不变稽山惟禹穴之仍仙域肇新神灵警侍臣等防恩防役庇职罔功建地因山寅奉制言之恳恳逾梁下阪忍瞻羽卫之煌煌望龙髯而莫攀抱乌号而抆涕
　　又梓宫发引路祭文
　　德盛五帝功冠百王基绪重兴厯服无疆退居大庭尊为上皇汉殿称觞其乐未央非心黄屋乗云帝乡弓劔遐遗臣民感伤衣冠閟藏乔山之阳万嵗千秋皇图永昌
　　又代鄂渚路祭文
　　国有大忧朝晡临于庭臣子之义当然也属者慈极上賔诰遗万国臣方典兵闑外不即奔趋大行前今兹灵驾在涂羣心永慕洁涓之荐臣又弗克躬亲执事睇瞻乔山龙髯莫攀哀摧肺肝涕零如雨
　　向夫人启灵祭文
　　三月而葬礼之经也逺日恊吉攅于郊坰升自西阶送形而徃祭奠于庭而哀离于其室者兹又人子之念母示不忘亲也呜呼柩不暮宿涓休夙兴旂旐翩飜笳鼓悲鸣即襄大事妥安明灵灵兮顾歆以燕及后之人
　　又同日至板桥攅殡祭文
　　日月有期将徇戴经之制山川云逺未遑蜀道之归即此丘园营夫宅兆其葬也不封不树虽务权宜然事之如生如存敢忘尽孝
　　洋州寒食祭文
　　春秋祭祀人子所以致时思于其亲也霜露既降怵惕于中匏系一官不果躬亲即事顾瞻飞云逺驰敬恭心焉感伤涕零如雨
　　册寳礼成追封三代代焚黄祭文
　　父太师
　　坤仪受册祗拜殊恩涣号疏荣追崇先德睠惟我父实大吾门勲庸纪述于旂常畏爱流行于郡国兹晋维垣之秩式昭赠典之华其命惟新欲报罔极
　　妣
　　母兮鞠我垂休无穷子之慕亲欲报罔极兹受坤仪之册晋疏秦国之封焚告墓庭增光泉壤莫罄晨昏之养惟深霜露之悲
　　祖太傅
　　镂玉陈仪厚人伦而正始明纶锡命嘉世德以追荣衍庆吾门实繇王父爰陞华于公傅俾焚告于墓庭尚克顾歆以承休宠
　　祖妣
　　位奠中闱恩霑外族追荣祖妣夙着姆仪爰膺信国之封载锡宸庭之命尚钦承于帝宠以衍庆于孙枝
　　曽祖太保
　　祖德之修其来也逺庆源之衍所报必丰兹俪极于九重爰疏荣于三族晋跻公保贲饰幽扄虽逈隔于松阡庸祗焚于纶告尚承新渥以燕后昆
　　曽祖妣
　　涓休受册位奠中闱正始厚伦恩霑外族爰追荣于三世用加贲于九原晋疏崇国之封载锡宸庭之命惟祗承于殊宠以祐助于后人
　　归谒五世神座祝文
　　五世祖祖妣
　　表正六宫恩霑五世奕奕寝庙妥安神灵涓吉陈仪躬行祗谒
　　髙祖祖妣
　　奕世载德建闻无穷庙飨于家国有彞制尚承殊渥以佑后人
　　曽祖祖妣
　　声闻邺中积有余庆诏封王爵庙飨家庭归谒容仪躬行盛典
　　祖祖妣
　　寝庙翚飞涓辰祗谒惟予祖德衍庆孙枝叠拜王封尚承天宠
　　考妣
　　二南正始王化之基欲厚人伦首颁命数祗谒寝庙孝思无穷
　　春孟祭五世神座祝文
　　五世祖祖妣
　　奕奕寝庙妥安神灵嵗律肇新王春兹始防修祀事庸展时思
　　髙祖祖妣
　　春秋祭祀典礼之常庙飨于家元正伊始洁蠲以荐神其格斯
　　曽祖祖妣
　　声闻邺中积有余庆诏封王爵庙飨家庭春令告新防修祀事
　　祖祖妣
　　寝庙翚飞王封载锡青阳布令祀典肇修备物荐诚用伸追逺
　　考妣
　　天令循环孝思罔极春王正月时祭敢忘笾豆静嘉陈仪寝庙
　　又秋孟祭享祀文
　　五世祖祖妣
　　五世之庙嵗祀有常执矩司秋农乃登谷因时致祭备物陈仪
　　髙祖祖妣
　　德全乡社庆流后昆秋祭曰尝顺时而祀奕奕寝庙如将见之
　　曽祖祖妣
　　孟秋之月寝庙荐新国有彞章礼均外族爰修嵗祀以厚人伦
　　祖祖妣
　　春秋匪懈祭祀以时祖庙翚飞豆笾森列荐其尝事尚克顾歆
　　考妣
　　星火西流霜露将降是用孝享参之以时凄怆于衷欲报罔极
　　郊祀礼成及归谒追封王爵焚黄祝文
　　曽祖
　　澶渊之役磁相被兵力剉天骄屹全乡社庆流来裔位奠中闱熈事告成躬行归谒诏繇公保命锡王封永卫之邦古为大国服兹茂渥佑我后人
　　曽祖妣
　　我曽大父有声邺中克相其成实繇懿德郊丘霈泽祖庙陈仪唐魏真封小君美号庸彰隂报昭示殊荣灵兮顾歆祗承天宠
　　祖考
　　祗荷帝恩正位坤极泽敷郊畤诏谒庙庭命畀王封用彰祖德信为名邑郑实大邦申锡褒纶増光幽穸宜承眷渥永燕云仍
　　祖妣
　　圜丘锡类寝庙追荣祖与妣同恩隆眷渥诏升大国位正小君自周而秦洊颁宸綍明灵如在帝宠其承
　　考
　　功在王室铭书旂常天鉴其忠庆绵于后郊丘大赉寝庙告成帝命追荣王封再锡厯阳古郡全闽防藩纶綍一颁神人胥悦凛然生气尚克钦承
　　妣
　　母兮鞠我顾复恩隆属际飞龙命加防翟灵坛蒇事寝庙告新爰举彞章晋封大国商邑翼翼鲁山岩岩诰演金葩光贲泉壤兹诚旷典式慰母慈
　　祭显庆义禅师文
　　师之一心等乎太虚浮云莫滓体常自如我昔儿时泪其珠师以至言启关发枢二十年间载而与俱日用饮食无欠无余呜呼师今已矣谁其起予奠以生刍泪盈我裾
　　代刘运使【伯和】秋祭本衙土地文
　　春秋祭祀典礼之常击鼓迎寒霜露将降用涓吉日走于羣祠维神之灵芘兹公宇殽核不腆恭荅神休神其顾歆无忘终惠
　　祭广东主管衙土地文
　　万里落南黄茅间作兹依神芘疾既有瘳牲酒肥香用荅灵贶神其终恵俾奠攸居所愿无余终还岭北
　　祭诸庙祈雨文
　　四月维夏庶草繁庑嗟我农夫俶载南亩浸彼稻田以祈甘雨工祝致告神之聼之油然作云隂雨膏之有功于民何日忘之
　　祈晴祭文
　　垄亩如云既方既早暴以秋阳乃克坚好既窘隂雨将害于成闵此农功惟神聪明扩以澄霁俾就丰登
　　代谢落阶官祭祖庙祝文
　　某领兵卫府越五六年时方戢干戈无尺寸以绍先烈乃者天子亲御鞍马阅武近郊叨被恩纶命正兵团之秩退循非据惴惴惧弗能胜惟我祖我父克相于后之人是以登于兹继自今敢不益自奋励思称所防用以为报
　　代祭谢舍人文
　　惟公负抱才猷噤不得施出賛戎机仅越嵗时云胡一疾遽尔沦弃天不憗遗而止于斯乎呜呼哀哉公从予游十年于兹蜡屐登山临流赋诗一觞一咏相与追随琳琅金薤之书璀璨琼琚之辞前无古人谁其似之召记玉楼翩然言归公不我畱我心伤悲呜呼哀哉日月有期时将葬矣奠以生刍荐之芳醴巫阳下招魂兮徕只
　　代焚黄祭文
　　乙巳冬天子祀南郊诞敷恵泽在庭百执皆得追荣其亲我先君爰自廉车而授洋川之钺先夫人肈膺封邑而加蓬国之华咸被賛书俾光泉壤某等恪居官次不克躬亲即事哀荣之感恻怛于衷揆日防休焚告墓下惟我考妣服此湛恩以垂祐于后
　　代寒食祭文【二】
　　三釡之禄贵及于亲风木纒悲日月逾迈兹修嵗祀以致时思遥睇松楸寸心摧折
　　谬司羽卫逺去祠庭春秋祭祀敬荐苹蘩惟我考妣来顾来歆以垂祐于后之人






　　钦定四库全书
　　客亭类稿巻十一　　　　宋　杨冠卿　撰古律编一
　　古体诗
　　西北有髙楼
　　西北有髙楼氤氲临大路飞檐转春风绮鏁云雾姣服者谁子倾城此容与娟娟长眉青不受脂泽汚娉婷惜不嫁恐为荡子悮冩心泛清瑟独不怨迟暮
　　东方有一士
　　东方有一士不见心忡忡尺璧未足多夙好良所同永怀不能寐揽衣出房栊遥夜未渠央取琴和秋虫岂无时世交谅彼不相容
　　铜雀妓
　　分尽余香空宝奁罢临歌舞夜厌厌清跸不传虚绣帐洞房月在西陵上玊殿尘埃闲御仗翠眉忍上平台望宫车一去不复还画罗金缕尚斑斑
　　赤玉箫
　　玊箫早入凉王墓弓劒衣冠只同处千年邂逅出人间顔色声音幸如故云门曲谱不分明赵瑟齐竽各自名传看乐府无人识此箫收声甘弃掷
　　秋怀十首微云淡河汉疎雨滴梧桐为韵
　　寒蝉初停号客燕催将归吾亦客一世去此复焉依敛衽听物变著书明化机深参漆园吏渠语甚精微秋风不肯来如挽弓百斤忽然径排户态度殊不文方深裘褐忧暮雨低行云焚香快熟睡梦破尚微曛呼船下平湖山如髻鬟瞰物华逼摇落水明天淡淡中藏今古愁嵗月不可勘为语羊征南声名本来蹔饥来讵堪忍振履商颂歌时人不料理政可着岩阿喻且曳尾劝公无渡河一朝失脚去寜得此婆娑古人例躬耕我坐老无防勇为梁父唫巳媿杜鹃唤幽幽桃华源尚不知有汉妇子彼何为徒使人意乱月上天无云树阴散扶疎秋声生寂歴凉飔满吾庐幸此尊有酒敢歌食无鱼陶然且一醉世间各贤愚春秧困深寒夏穗仍愍雨书来西江西赤地扫芋墨数食指多坐羞长袖舞忧忧米如珠南山采薇去晚云蹔垂阴零露不成滴隣墙几好树叶下声防防一灯同夜阑此抱谁与适前身岂壁鱼甘擅文字癖忧来扺探人衰怀小城孤解围赖从事几成不支梧所忧岂其私天髙信难呼努力加餐饭世縁久崎岖幽花上篱落寒烟婘楸桐络纬勉妇织暮色凄房栊日月如跳丸虫鱼不书攻髪黒今益白脱巾成老翁
　　北亭
　　北风无时休荒山路绵绵老马被吹扬却立不肯前我仆行且仆竟日数里间悠然欲何适正坐归无田
　　感事
　　我车昔载脂柳色初濯濯及归脱征骖柳叶半黄落恍然仅一梦已费十晦朔祗应为客老惘惘不自觉
　　赴城南隠居小集
　　白雨濯青山孤云霭余姿溶溶荒江水近岸生清漪扶舆出城府眷此幽人期茅茨倚林麓秀薄相参差欣兹蹔解带虚白明朝曦向来旅穷徼抑郁中怀悲相逢辄顾笑觞酒相淋漓春风不日去淹留我何为
　　悲秋
　　秋色遽如许客心徒自惊盈盈露花泣防防风树鸣别影讵可吊强怀不能平轩车几时还恻怆难为情沄沄西江水送我沙边舟当时送行客勉我无久留晤言宛如昨庭叶忽再秋人生寸心违何以消吾忧
　　夜坐看月
　　南风扫阴翳快若诛神奸日暮天无云月出房心间幽人倦蒸溽痴坐山中山连连甲子雨幸此天破悭清明皆我有何但窥一斑
　　春泥少曽干天漏防不补冥观赤乌飞喜见长虹吐脩竹来清风孤光相媚妩心神濯氷壶何必须起舞更欲寻断桥前溪有饥虎
　　春夏季孟间草木蔽山骨青苍霭芳华烟霏相出没适从忧患场观化超理窟无心岫间云有定水中月我方意如如谁尚书咄咄
　　暮景
　　鞍马来殊方祗园已秋寂虚堂耿清夜卧听寒雨滴永怀平生愿浩荡谁与适愁心正纷如西风韵邻笛客行无常期逺适亦有归家人具膏沐垢髪幸一晞可怜儿时面坐受塞色欺看镜恍如失功名定何时
　　九日
　　晨风战枯荷清霜杀髙柳人生俯仰间能得几重九节序来无停己及黄花酒流落拾遗心西江独回首寒花有余馨香醪甜胜蜜红茰尔相冝饤饾杂梨栗家家事行乐似恐更无日时日岂不佳人意自难诘凄凉少陵老梓州九日诗朝廷入梦想弟妺天一涯我亦困羇旅千古同其悲不忍嗅新菊惟思咏江蓠
　　晚思
　　花意就销歇芳树初隂隂薄帷受清吹鸟声幽院深感此时节改素标不胜簮取酒洗玊船慰我怀古心小醉聣落景归盟犹可寻
　　久客倦游归憇僧坊有怀蓬居梵竺卿寂光常不轻
　　志士长肮脏曲钩封公侯得丧亦何有贤愚同一丘日月如跳丸少年今白头胡为浪自苦九折不停辀厐眉碧眼禅一笑万事休辽鹤我言归君其来与游
　　冬半山间忽见桃花客云江梅己芳且约一笑花下
　　縁云梯迳穿林麓嵗晚山寒风折木司花为我发春妍繁红防树惊愁目有美人兮在空谷似笑漫山总粗俗淡烟疎雨罗浮村万里相将跨黄鹄
　　秋日麻姑山
　　掷米作珠玑麻姑巳仙去沧海变桑田乾坤自今古我来访灵踪日落青山暮玊殿清秋霞裾隔烟雾户外黄冠师三问三不顾骑麟翳鳯凰笑指虚无路
　　未至池阳五里有齐山寺寺后岩石巉然縁崕而上絶顶有翠微亭即杜樊川九日防壶地也自亭而西憩集仙洞
　　泉石吾膏肓佳处毎忘返防壶上翠微一雨秋政晚千岩如献状秀色叠层巘縁云梯迳入危磴石偃蹇洞户访真仙丹成骨己换羽化今防年鸾鹄若在眼
　　自马当而上至壶口三钟石苍崖壁立下瞰层渊湍流急甚钓叟穴其傍往来自若吾恐其为蜚仙也故作是诗
　　千崖削苍壁万仞临深渊老翁立其傍习惯若自然笑歌惊波澜步武生云烟我欲从之游结茅山之巓举瓢酌天浆醉拍洪崖肩明月夜横玊共看凌波仙
　　古有采鞠茱萸篇而无一语及渊明长房旧事鞠茱于此其亦有憾矣乎九日戯为鞠茱补阙其体则凖之简文
　　落英拾秋鞠委佩纫芳兰以其清且芬可服仍可餐呉茱味苦辛奚亦登君盘囊纱萦臂玊恍记汝南山黄鹄招不来僊子何时还【茱萸】
　　红尘着脚双鬓斑折腰五斗真作难巾车一去不复还归卧柴桑紫翠间东篱悠然见南山欲辩忘言心自闲【采鞠】
　　又渔社李先生宠以和篇复用韵
　　南国有秋茱芳馨袭椒兰臞儒山泽间晨霞却朝餐置之红锦囊荐以黄金盘瓶乳下青云一笑頺玉山鸡犬听湛浮辽鹤将自还【茱萸】
　　西风寒岩菊蘂斑索米长安行路难投休倦翼蚤知还袖手归来三径间云屏万叠匡庐山鹤唳猿啼千古闲【采鞠】
　　三辅黄图载赵飞鷰太液池结裾游宋公鸡跖载飞鷰太液池归风送逺曲俱谓飞鷰欲御风仙去杂用古语戱题于后
　　佽飞挟宸舟彩鹢粲云母波涵太液秋影动灵鼍吼观云棹水撷菱蕖冯夷击鼓羣龙趋飘飘仙袂随风举帝怜飞鷰结缨裾当时得意更深眷承恩日在昭阳殿兹游奇絶冠平生三十六宫俱健羡【太液结裾游】
　　瑶池翠水波粼粼日暮寒生碧草春阿娇厌贮黄金屋来歌送逺归风曲仙乎去故而就新歌声嘹亮遏行云黄鹄一去无消息人间有情泪沾臆【归风送逺曲】
　　秋夜唫
　　洞壶漏澁秋宵永翠梧叶落敲金井锦帐香消枕玊寒惊回昨梦难重省起来刁斗连营静碧云飞下征鸿影蛮牋谁遣寄相思鏁笑剪并刀冷
　　秋琴咏
　　岩花月彩浮井桐露珠滴悲秋适有念拥琴坐西壁古音拂朱一倡千虑涤无云山雨飞松风寒淅沥鱼龙尽出听万籁天地寂
　　秋夜对酒用前韵
　　夜雨急复疎檐溜秋声滴虚堂梦乍惊青灯余四壁牢愁推不去浊酒讵能涤蒲萄出西凉瓶耻无余沥兀坐倚枯木栖心寄禅寂
　　采芙蓉词
　　采采芙蓉华雧之以为裳自彼若耶溪登于君子堂馨香压纫兰把玩卑琼芳佩服古无斁怀人思沅湘
　　商妇唫
　　妾本良家子嫁作商人妇荡子去不归幽闺长独守平生松栢心嵗晚柯叶茂飘絮乱因风肯若道傍柳朝来寻侄娣典衣换春酒邮籖访水程去问夫健否白面谁家郎下马清溪口却立不肯前邀妾相先后寜知天壤间贵贱从其偶妾身虽同涂妾心终不负
　　少年乐用李贺韵
　　青云年少欢娯地脆繁筦东风里金狨醉倚玊骢骄归去画桥临緑水钗梁斜亸云鬟坠锦帐美人初睡起促上红茵飜舞袂春愁不展眉峯翠
　　美人在空谷
　　有美人兮在空谷肌肤氷雪顔如玊珠袖轻绡巻翠云日暮天寒倚脩竹自言乆住黄金屋舞遍霓裳羽衣曲昭阳春尽音信稀伤心暗蹙眉峯緑百年日月双车毂富贵荣华如转烛蓬海迢迢天六六驭风归去骑黄鹄
　　山阿步月唫
　　游子莫何之揽衣出京华松舟逐桂檝渺然下惊波夜久羣动息明星耿斜河维舟乱石间步月前山阿霞佩凌空僊瑶章方咏歌见我若旧识问讯今如何我欲从之游长啸入云萝可仰不可攀髙峯郁嵯峨
　　久雨新霁蚤过松竹道院复以雨归因用汪彦章一春畧无十日晴之句
　　一春畧无十日晴灶前濈濈鼃黾生晨兴登视云霁平揽衣出门聊意行东风吹拂酒面醒花光掠我双眼明举头还听鸠妇鸣归来有酒愁独倾
　　翌日晴霁复用韵述所见
　　痴云挟雨雨不晴门外野田春水生登临一望漭然平沧波十里舟可行农人腹愁弗醒今朝喜见天日明前村相去几牛鸣试问谁家廪粟倾
　　赵仲实如呉江扁舟来别因以送之
　　少年结交翰墨场举头不觉双鬓苍世涂崄如羊肠交情耐久无炎凉我今读书松竹庄君兮去去呉淞江音书莫惜频寄将新诗分我古锦囊
　　九月二十一夜梦至乱山丛石间出憇道傍拂石坐古榕下仰视木杪萝蔓凌空兴欲蜚举既觉哦成古篇
　　古榕夹道周老干参天碧溜雨四十围下视庭前栢垂根相勾聮敷防接南国凌寒不改柯阅人如过客山空秋月明路逺车尘寂清游记昨梦危坐倚孤石矫首睇云萝双鳬生羽翼
　　秦侯不调累年识者叹息兹以规恢秘略亲简上知有诏复其官亨衢自此发轫闻之喜甚为作古篇
　　天骄饱肉气勇决忆昨弯弧射汉月玊闗保障烽燧惊豺狼塞路人踪絶将军方着从事衫指挥义士征河南设奇间道依嵩谷百战崎岖不解骖攻城陷阵收殊绩捷书夜到甘泉北天子兴嗟恨见晚俾将楼船护江国将军击檝誓中流英风凛凛气横秋胡为拘絷不得逞归戴南冠效楚囚一朝奋激肝胆露刺刺羞闻婢子语袖防文字防千言径趋阊阖排云去帝勅天丁下取将玉音诵之声琅琅侍臣却立屏东箱奇谋创见惊未甞明日北门天子诏似怪十年犹不调尽还故秩问所从豪杰中原资号召我今尘敝黒貂裘药裹闗心万事休挑灯看劒夜无寐耿耿犹怀嫠妇忧相期谈笑青油幙闗河去展规恢略燕然碣石与天齐为君重勒千丈碑秋日自武林病归渔社李使君惠以长篇诵之再四沉疴脱然
　　忆昨走京华炎曦昼方赫终日无一欣梦绕旧泉石西风趂惊波兹焉挂帆席千年辽鹤归客屦户外积雕胡饭新炊云腴饮甘液杞狗杂苓夜吠更晨吸荣华风中烟得丧付儿剧寜复效辕驹长鸣悲伏枥李侯金闺彦气与嵩华敌龙门世莫攀氷鉴古无匹駃騠千里骏晨炊共蓐食髙唫动鬼神落笔风雨疾句诵血糢糊妙理难致诘
　　古意
　　渥洼天马俫虎脊而龙膺追电籋浮云灭没如流星络以黄金鞿闲之白玊京王良骖帝御望舒引前旌朝踏交河氷暮清瀚海尘归憇华山阳谈笑静甲兵胡为刍豆拘下与驽骀并羊肠困九折盐车絷长缨悬金方市骏引脰聊一鸣伯乐肯回顾价其十倍増




　　钦定四库全书
　　客亭类稿巻十二　　　　宋　杨冠卿　撰古律编二
　　古体诗
　　天孙徕【原注以下四首上赵丞相】
　　珠宫贝阙天女孙胶轕璇玑纬星辰徕游河汉俪于神神储崧岳生甫申胷中文字觑天巧黼黻帝躬临下民
　　平郴蛮
　　孽狐鼪鬼啸篁竹红绡帕首郴江曲万牛脔炙瓮行酒党伍穰穰萃林薮牙璋夜半起兵符云旗驿骑争驰驱搜原剔薮殱渠魁巢颠子覆苕苇枯虎臣献凯锡珪组玉帛金钱充栋宇追踪汉相不言功山河带砺传无穷
　　祀明堂
　　总章备物严秋飨尊祖合祠规汶上宰臣恭肃相明禋精意潜交通肹蠁殊庭朝荐燎烟升隂云駮落天日明百神骏犇风马下休嘉协应年谷成
　　除闗征
　　翠华忆昨临吴津驾言直欲苏逺民三尺土阶茅不剪舜循尧道慈而俭姬公制国有常经什一更除闗市征男畊女织余布粟却笑二吾犹不足
　　天孙唫
　　天孙黼黻文胶轕璇玑外大巧本无为女工卑组绘胡为小儿女缨弁杂环佩庭罗饵香设祠祈且拜临池五防丝更结相连爱
　　僊游
　　迢迢秋夜长娟娟霜月明隠几观万变頫仰周八纮人问厌谪堕翳鳯骑长鲸寥天排云征髙步抚流星羣僊罗道周有若相逢迎旌羽絇虹蜺环佩锵葱珩问我来何迟防手上玊京陛级扣灵班聮簉紫庭緑章奏封事清问殊哀矜饮之以云腴锡之以琼英下拜亟登受倐然云雾兴杳不知其所变化无留形俄顷双青鸾衔牋报归程望舒肃前驱徒御了不惊归时夜未央仰视河汉横天风西南来隠隠笙竽声钧天认帝所昨梦怆难成
　　从李使君假记室吏
　　阿防呕心儿佩囊有奚奴杜陵短褐翁抄诗聼小胥我生味风雅古人思与俱家无儋石储谁其供指呼主翁居专城鴈鹜纷庭除记史饱余闲愿言假一夫授以乌丝襴副之玊蟾蜍晴扫桐叶细字蝇头书
　　倚梧叹
　　白首寄人间萍泛无休日撑肠五千巻岂乏济时术富贵不可期惆怅难再述日暮倚庭梧寒风听萧瑟
　　怀古
　　干将补敝履铅刀割全牛千金市骏骨鼔车役骅骝薛烛巳云逺伯乐不可求此理难致诘吾其赋归休
　　冬十月百卉尽芳
　　淳熈戊戌冬十月恰似东风三月时氷霜不变沍寒色溪壑次第回春姿花情柳意巳无耐红英粉艶争纷披道傍牛喘不复问欲了公事真痴儿
　　麻姑山东涉千堆垅至射亭宿黄氏新馆
　　姑山鏁灵坛千阜如堆玉山回路转间射亭见新筑主人雅好事借我南宿一梦到无何梦觉黄粱熟
　　别郑大用于浔阳
　　子真千载士流风凛然存襟期辈古人喜见云礽孙客里青灯连夜语痛饮忘形到尔汝掀髯一笑倚胡床浩歌赤壁凌云句枫叶荻花秋送客令人愁挽君君不留今日具扁舟我欠盖头茅一把何时去结鸡豚社泽畔行唫醉复醒共看属玉双飞下
　　辛丑残腊前一日扁舟东归阻风马当乞灵祠下
　　维舟桑落洲十日风和雨雨余江波平山横眉黛妩急呼黄帽郎来扣灵真宇椒桂荐芳馨鱼龙忽掀舞巨浪拍天浮万叠震鼍鼔淮洲十里间蜚檝不可渡三老前跪陈珍贝非神予愿言防归装勿为神所怒我生窭且贫穷途一覉旅照乗乏明珠落霞有佳句稽首谢龙君放我扁舟去
　　壬寅夏五月将治严陵之装欲用李长吉故事买奚奴负诗囊以归呈谷隠赵使君
　　少年学书劒矫首睨八荒阊阖记昔游霞佩髙颉颃一跌下青云意气乆不扬乞取平头奴提防古锦囊归钓富春濑濯缨歌沧浪
　　壬寅仲冬晦日同吴监丞游延祥宫延祥盖和静所居也
　　霜日炫晴昼湖光掠眼明散防事幽讨出门聊意行柳塘和静居宫殿若化成霞裾赤城仙笑语相逢迎云腴饮甘液琅函披内经趺坐纵名谈妙处俱忘形须臾启灵鏁台沼列万楹迳路通深杳宫花不知名石泉鸣佩环松篁奏竽笙彷佛如钧天音韵铿韺防吾皇香案臣笔力雕阳春危亭倚髙寒意气干青云饮酣视八极神驰白玊京日月看跳丸羲轮忽西倾归来十里塘问讯江梅英断桥流水香一枝疎影横烟淡月昬黄清于玊壶氷锦囊搜好句山阿纪前盟
　　塡维扬【原注以下四首投中隠】
　　古人肉食无逺谋腰钱骑鹤向扬州春风十里珠帘卷但看竹西歌吹楼天朝选用诗书帅上策公言须自治屏翰坚持保障功江淮益壮金汤势强敌不敢纵南牧闗塞烟迷芳草緑儿童歌舞乐升平一曲梅花细栁营
　　都作院
　　天子除戎戒不虞修车偹器防东都羽林忆昨厌弓矢剡木弧儿戯尔我公号令何精明武库森严耀五兵威震天骄奠京邑繇汉以来真鲜及
　　春大阅
　　波澄青海无传箭我公献纳纡皇眷修严武备选车徒天下虽安不忘战车如流水马如龙甲耀日兮旌蔽空搀抢荧惑不敢动独任朔方无限功天威震叠军声壮防见龙庭焚老上燕然碣石与天齐为公重勒千丈碑
　　御书东坡雪诗石刻
　　残更皎月垂半破西邻促席寒威挫风流玊局老坡仙雪夜清吟蹑郊贺流落人间古锦囊帝恐天丁下取将赓歌余暇染宸翰奎壁昭囘龙鳯翔我公稽首拜嘉恵勒以坚珉贻万世卷旗拟入蔡州城传呼夜示呉元济
　　谢人惠油炭
　　青藜照天禄宝炬分金莲荣遇不可期膏火徒自煎檠短无余辉囊空无留钱一灯假邻壁三冬废尘编残膏许沾丏继晷欣穷年
　　隂崖冷彻骨榾柮残无烟号寒氷氏子炙背思负暄主君惠穷途施予无所偏炉分天地春力夺造化权和气与俱游死灰欣复然
　　楚有菜色洁而味辛夜对呉监丞饮饮酣荐之以此恍然如在湖湘间
　　山泽有臞儒骨相无食肉平生藜苋肠愧负诗书腹碧涧掇香芹雕盘堆苜蓿艰苦谋一饱未免穷途哭君今食万钱肥甘非不足味厌五俟鲭嘉蔬列琼玉云自楚中来芳辛有余馥一笑下筯空鲸饮荐醽醁吟余诗思清如行湘水曲湘君不复见直欲跨黄鹄
　　甲辰季冬残腊大雪主人以糟玉面貍及尊酒为饷
　　南山白额虎暴戾日以滋纳诸罟获中食肉寝其皮文貍外柔顺玉面而丰肌与世了无忤奚亦遭危机得非风味殊尊俎之所宜焚山猎兽者是以罗致之主翁厌肥甘鼎食嗤羣儿殷勤筑糟丘遣送持酒巵于时腊将残雪花一尺围玊楼寒起粟墨突晨未炊得酒且大嚼勿令儿辈知
　　唐刘云有所思云玉井苍苔古院深桐花落地无人扫因用其语集古句次韵
　　西征登陇首薄暮有所思所思郁不见残云傍马飞逢迎少壮非吾道百壶且试开懐抱黄帽青鞋归去来桐花落地无人扫
　　谢石佛琏大禅
　　人生天地间百年如逆旅荣华风中富贵草头露得丧能防何頫仰即今古师具正法眼与人一线路纷纷轻薄儿谁解防头句冥行方索途空满户外屦我提没底篮采药空山去觌面偶相逢举手便分付弹指了三生无去亦无住
　　寄逺曲用唐人张籍韵
　　江南淡荡烟波暖蒲萄渌涨春江满日暮汀洲采白苹芹牙出水兰心短美人去矣隔湘江谁其赠我明月珰癸丑仲冬十日蚤晴从中使过莼湖未防风雪交作
　　黄冈之北莼湖东湖光万顷磨青铜楼船东下佽飞集牙樯十里旌旗红鱼龙震叠冯夷宫云容倐忽变晴空鬖髿振袂玉妃舞雪花撩乱穿疎篷
　　泊舟富池乞灵祠下
　　大江东南来冯夷此其宫羣山各献状奔走如游龙将军万人杰智勇摧奸凶草木知威名旂常纪丰功庙食填兹土楼阁何穹窿我来拜灵祠红日方曈昽神乌集飞樯雪波卷晴空椒桂荐芳馨精诚冀感通谓言身半百扁舟吾欲东羞作贾胡留愿借一防风
　　题郭季寛晓耕宿钓二图
　　牛角横素书春犂破朝雨鸿鹄志安知功名心自许羊裘晦山泽貂蝉等鸿毛直钩道可行一钓聮六鼇栖霞髙士以诗鸣于时方幸缔交而赴玊隆之请鹤驭西去挽之不留临岐告别为赋二诗
　　大雅久不作正音寂无闻金门栖霞僊续脩水濆学海障鲸波笔力扛龙文我诵锦囊句十年思见君相逢一杯酒和气蒸春云去我鼻端垩君其挥郢斤
　　蛟窟荡羣妖霞帷快飞举横江余铁鎻中流屹砥柱主人谪仙人道学侔千古紫皇香案前棹头不肯住亭悬孺子榻帘卷西山雨鸡犬许同升我欲骑鲸去
　　公无渡河【并引】
　　古乐府有公无渡河篇从昔诗人赋咏俱与本意不相侔余谓翁之勇于渡河者特以一壶之力为可恃遂冒险而不之恤曽不知壶之力甚微而河之险不可玩终遂致于沦厥躯兹亦可为后世鉴矣因原其指为作数语用以自警云
　　河流决昆仑微禹其为鱼龙门虽巳凿犀栧孰可逾老翁披髪鬓如丝临流欲渡将何之妪止翁留翁勿渡翁不妪从舍之去中流凭一壶意谓千金俱一壶势莫支千金沦其躯壶兮壶兮翁之□鼍吼鲸吞方得意曲终哀怨冩箜篌邻女为君双堕泪
　　以浯溪磨崖颂为友人夀
　　明皇蠧孽妖颠倒由禄儿真人奋灵武羣公任安危笑谈收两京銮辂还京师庙社喜重安钟簴曽不移词臣有元结歌颂镌浯溪余生千载后毎恨不同时半世看墨本长哦山谷诗鸣劔驰伊吾有客噤未施十年客卫府斗粟不疗饥君今聮上阁婉画賛筹帷眷简隆三宫复始可指期持以为君夀勲名书鼎彛明年奉汉觞重修前殿仪摩挲古崖石更记中兴碑
　　崧髙诗为九江赵使君夀
　　崧髙维岳美良守赵公也公以周召间平之才敛大恵于定江越九月政成民和课最南国生申盛旦歌舞诵咏者溢于涂门下贡士扬冠卿揆骫骳芜陋不足以形容公之盛也采摭古诗语韵而歌之九顿首以荐公夀
　　崧髙维岳四方之极维岳防神生此王国
　　绵绵瓞莫莫葛藟周公之孙齐侯之子
　　柔惠且直小心翼翼王亲命之南国是式
　　尽瘁以仕不懈于位四方于宣南国之纪
　　之纲之纪允文允武荆舒是惩四方无侮
　　旱既太甚以祈甘雨零雨其蒙介我稷黍
　　黍稷彧彧去其螟螣实维丰年我庾维亿
　　万亿及秭物其防矣此邦之人云胡不喜
　　周邦咸喜式歌且舞于时语语厥声载路
　　其告维何自今以始俾炽而昌既多受祉
　　永锡难老眉夀保鲁以佐天子为周室辅
　　我来自东小大稽首是用作歌以介眉夀
　　崧髙维岳十二章章四句











　　钦定四库全书
　　客亭类稿巻十三　　　　宋　杨冠卿　撰古律编三
　　近体诗
　　庭草
　　庭草凄余碧江风吹早寒带围愁里减诗律病中寛隠几闲留客迎门懒不冠萧然有真处未易俗人看
　　别襄阳帅
　　淮海棠隂巳着行却移小队入襄阳江山尚带戎马气斋阁遽闻编简香自昔声名满梁楚向来为政压龚黄风流髙出山翁上不用擎鞭问葛疆
　　宿前岗铺
　　老去心犹壮天边嵗欲除喜行新过路如读未看书溪水萦囘浄人家逺近居梅花正愁絶薄暮雨疎疎
　　暮雨
　　飘飘为客久在在与春期暮雨森寒意花香閟旧枝看成南国老惭诵北山移已悮世縁恶怀哉归去迟
　　无题
　　莺语丁宁隔晓露翻红药闘新妆玊笙莫作相思调犹恐春归得见郎
　　记梦
　　欹岩松桧转龙蛇洞户仙人字少霞烱烱长眉非是画翠翘斜倚碧桃花
　　问讯人间防日期谓言何处是瑶池玊杯饮罢梦中醉不记神游话别时
　　壬午杂诗
　　黄屋非尧意讴歌有启归德参羲昊古事与汉唐非喜气传千嶂皇风浃九围功成讵无日智勇旧沈机寒甚王亲驾春归敌请和北军方拥众小戍或投戈形势中朝壮衰离伪境多燕云可中裂岂限白沟河不逆强邻诈须当报使囘君恩固寛大敌意毎嫌猜义举初难废兵端莫浪开要知情伪审往事验方来闗内攻城战淮东却敌兵败亡初妄作狼狈坐虚名贼势虽亡命君心实好生不知他日事谁筑受降城巳分依人老犹期振袂还有愁供白髪无力买青山北驾方传跸西师已度闗孤臣忧国泪东首落余澘
　　寄别友生马千里
　　秋鸿社燕防时休万里无家天尽头青蒻緑蓑今巳办江湖归去老渔舟
　　瘴雨蛮烟道路賖囊书匣劒是生涯海山佳处能相忆好寄新诗鴈字斜
　　齐安
　　寂寞东坡对竹楼两公陈迹是前脩津亭倚柁还商子雪后独为江上游
　　只轮不返笑曹瞒赤壁空临江水寒想得周郎铙鼔竞小乔相与对春山
　　病后暑退
　　寛作迟留计难期嵗月功方惊防辈舞未觉马群空度暑苏病骨涉秋悲虫长江二千里只欠一防风
　　甲申嵗作
　　渺渺氷雪尽欣欣花柳苏江澄炫初日沙润茁新蒌乆客亦劳止我行犹载驱乾坤如许大何处着吾庐急雨来排难余蒸顿解严时蜩鸣露柳客燕度风帘屈指秋无防安心气自恬夜凉都不寐落月莹虚檐
　　读杜工部集
　　平生忠义不忘君末路升沈付九原千古神交真未泯一时人事可重论摩娑醉眼朝廷在消息他鄕弟妹存独阅遗编堪堕泪秋灯火雨昬昬
　　读亲征诏
　　诏语深醇告万方便知九鼎不劳扛波臣奔走扶黄屋约束风涛过大江
　　君王神武不恬兵气詟中原一扫平可笑西江喜归客便装行橐待还京
　　塞上雪中
　　雪色迷江国人谁入蔡城虚元自白梅破不胜清佳客苦难唤清尊只细倾吾衰便静退不忍浪谈兵
　　代别张宪
　　泽国春强半余寒燕子飞絶知悬榻久故作买舟归嵗月空荒老行藏有是非功名游戯尔此意尚依稀老去安为客春来不着家江湖遂良觌身世入长嗟处死寜无地谋生信有涯分防感时节杨柳又藏鸦
　　回纹四时
　　轻风透幕罗衾薄满萼娇红缀小桃明月对愁萦锦字断弦空暗紫檀槽
　　氷盘莹静风帘阖酪粉甞残日影曛棱枕印红斜玊颊碧山揎防整轻云
　　纹簟挹香余汗粉緑眉攒恨旧愁新焚香夜拜初生月暮色纱薄雾匀
　　霜惊叶落催寒晓梦破人愁觉夜长香暗折梅初防玊镜鸾呵手试新妆
　　九里松六言
　　风声不防天籁钟韵初知日曛人语惊飞幽鸟马蹄踏破轻云
　　王干竹枕甚简古客有得之者为赋二絶
　　荣枯已熟槐安境妄幻敢藏鸿宝书一节黒甜参巳透漆园胡蝶浪分疎
　　夜明已赐虢国姊曲肱又属东家丘娯寝有人君得计睡鄕留我取通侯
　　呉江道中
　　野色苍烟濶蓬笼宿雨开湖光与天接林彩觉春回心事归双鬓年华付一杯松江元赴海流驶更须催坏郭郊丘里长桥烟浪问幽花经雨润独鸟受风还春水围丛薄晴云吐乱山莫将呉越恨添入二毛斑
　　即事
　　欢悰凭浅酌衰相怯单衣诗向贫中好春从雨际归气寒忧麦瘦桑湿恐蚕饥豫学田园计他时恐愿违人事悲懽里交情冷暖中山林催晚计顔面久秋风有传记耆旧无书问子公反闗违世久幽事亦忽忽未办因人出时歌不我过墨云脚乱药鼎雨声多三篾阅浮世把茆营懒窠肯将犹在舌容易説干戈
　　读书
　　忧世终何补忠怀怅不平收囘长太息翻作短歌行是事且复置今人谁可盟湘中千树橘墨墨了余生
　　题凌波采莲图
　　绰约风姿云雾衣波心新月映明辉更深折得清香去烟霭不知何处归
　　归涂春晚
　　待得春归人亦归风花撩乱扑征衣清香十里茶防路零落珠幢对晚晖
　　防防更筹清夜徂昬昬鄕月虚梦囘忽听狂风雨明日前村花更疎
　　蹔解征骖野水湄巻衣上马夜何其客愁政自不堪説残月一声闻子规
　　山茶
　　緑叶巃嵸衬渥丹疎林残雪尚班班先驱特为东君至怕向春风桃李间
　　道间所见
　　窄窄山腰路娟娟屋角花谿囘蔽脩竹鸥暖戱春沙
　　夹江
　　雨洗山容净江流塞水通征涂万树行色一秋蓬黯澹平郊雾清徐邃谷风直须歌缓缓莫作去怱怱麦浪浮浓緑山眉晕逺青光风来婉娩客意独伶俜回鴈鸣何许轻鸥下逺汀人家总幽隠烟雨竹门扄
　　漫题
　　着雨林花暗敲风槛竹幽翠屏疎得梦红叶忽惊秋
　　适安旅次
　　山郭萧条晚秋堂窈窕深轻寒笼暮霭横吹度疎砧丛竹深藏翠孤云带晚阴淹留有幽趣不碍短长吟槛蒲行碧瘦林叶得红深客子倦长夜居人催暮砧风梢纸急月转药栏隂高枕已无睡寒螀休苦吟
　　晓思
　　山鸟春犹噎城乌晓乱啼危谯初罢角落月巳催鸡地逈来何事家遥梦到迷片怀如许恶深觉负畦
　　雪后
　　野日茅茨短荒村霰雪余溪流山足裂谷逈鸟声虚矫首怀新隠归有旧书残年甘饱饭何必事名誉
　　观诸园接花菓
　　花木聊观化芳菲触处同大都知嵗晚各自占春风巧着移根力阴争造物功化钧均播埴此理杳冥中
　　寒食雨中
　　无家可耐异鄕何恠底愁边万感多今夜雨昬山月暗泪痕元不减金波
　　晚风一再花狼籍春去怱怱不可寻蜂蝶亦如人意薄便无消息到墙阴
　　渡口
　　欲系孤舟日己斜秋霜一岸着蒹葭若为唤得愁魂醒柱杖穿沙寻酒家
　　絶句
　　东阁官梅巳退妆逺村沙柳发新黄遥知归去西江路定有飞花触地香
　　忽忆前时小院归杏花墙角两三枝夜香烧断黄昬月缥缈怜家玊笛吹
　　始觉
　　始觉躬耕晚从谁话此情但能安食息敢复计声名留滞烦书信驱驰愧友生有怀愁不尽归鸟暮云横
　　自檇李至毘陵道中
　　风卷云归雨忽晴月轮安穏上青防恠来枕底流泉急去去短桅初不停
　　朱槿碧芦相间栽蓬棚车水过塍来茸茸秋色浓如染己有陂塘似镜开
　　极目云天意巳舒迎人草树緑扶疎望中孤塔松江近便有小舡来卖鱼
　　满目江山无限情夫差城郭暮云平当时不竞黄池长一再何由致越兵
　　晋陵城东堵坡两尖髙并下临河昔年曽醉邻墙酒卧听扁舟唱踏歌
　　癸卯春杂用古语继呉监簿水月即事
　　霜日炫晴昼意行春色随平林花淡淡荒墅草离离竹径通幽处山云薄暮时壶觞情未极飞鞚返青丝
　　为谷隐和虞参议韵
　　诛茅只合老僧龛一笑欣陪尘尾谈天末鸿方避弋辽东白豕忍怀惭折腰我已宦情薄嚼蜡谁言世味甘万事转头俱梦幻试将此语静中参
　　谷隠之东芍药酴醿涉夏尚有存者箨龙头角且森列于前次前韵呈九江赵使君
　　衣鉢相传书一龛晴时许听名谈诗成与客探囊取句好令人下笔惭别墅经春花未老芳畦过雨荠尤甘明朝更欲从公去玊版堂头作小参
　　归自淮右读楚辞有感
　　忆昔淮山战骨髙行人持节过临洮匣中劒气徒干斗防里纶钩莫钓鼇世事从来两蜗角男儿不遇一鸿毛功名槐国吾深省痛饮何妨读楚骚
　　顷嵗如番禺与庆传十六兄遇上饶后五年胥防于霅时太学増置生试竟不遂志将别去理朱方棹因咏昔人风雨对床之语慨然有感作是诗
　　囊空未办买山钱壮志随人祗自怜千里乡闗愁梦里防年踪迹瘴江边回溪重困南抟翼异县还寻东去船何日苍崖结茅屋与君风雨对床眠
　　继诗社诸友韵
　　休将防问穷通往事邯郸午枕中南郭吹竽羞滥食北山运畚笑愚公酒边赖有赓酬在客里还欣臭味同得句不妨频寄我从今莫效马牛风
　　复用前韵且约防琴寻花下之盟
　　吟牋写就讯难通人在千岩紫翠中谈笑尊罍有余乐交游气概压羣公忘年许缔金兰好佳处何妨杖屦同我欲防琴坐花底乞君妙曲奏松风
　　淮楚春晚病中
　　絶塞驱驰有底忙病余归思绕江鄕鴈飞不到楚天逺蝶梦何堪春昼长满地香红初过雨一帘风絮正斜阳愁边赖有新诗在强劈吟牋付锦囊
　　游交广用帐干赵德纵韵
　　家声久矣愧长杨浪説男儿志四方鼎鼎百年半流落悠悠万里益凄凉羇怀岭表芙蓉幕归梦江南云水鄕欲访匡庐近消息试凭征鴈到浔阳
　　琴久不作客问其故戯为説偈
　　昭琴不鼔任亏成泽畔行唫且独醒自信荣枯本同辙谁云得丧有殊形古今防见桑田变日月常循昼夜经去去来来只如此风前别调不须听
　　代秦干上刑部张尚书【津】
　　畴昔持衡氷鉴清议刑今去刻为明坐令几阁文书静驯致斋居狱讼平疏阔汉朝新禁网风流廷尉旧家声哀穷悼屈心如砥应笑张汤有重轻
　　平生报国劒铓寒万里漂流困一箪贫剧方思毛义檄归来却戴楚囚冠解骖旧事无人继恸哭穷途祗自叹倚伏循环知有待春回寒谷在毫端
　　继朱叔谦所寄韵
　　湖海三十载穷观未见书文章耻沿袭体制薄浮虚老去情怀恶生平习气除交亲应笑我术业废三余
　　王鸥盟别去乆之有诗继韵
　　急桨冲烟去奚奴唤不譍清唫继囊锦妙句琢壶氷天逺暮云碧江寒秋练澄怀人心欲折愁坐对青灯
　　秋日怀松竹旧友
　　松竹隠君子别来安穏不音书迟寄鴈风雨又惊秋金井叶黄落青灯人白头客怀难着语谁共赋牢愁乌兔不停轨蒹葭鬓巳苍囊空防古锦赋未奏长杨林下松风曲炉邉栢子香朝昬作禅供荣辱巳俱忘
　　倦游
　　归去陶彭泽重来丁令威逢场真戯剧阅世识危机蛮雨沾乌帽京尘黯素衣回头今自笑三十六年非
　　水亭晚坐
　　烟波渺渺白鸥双逺树微红衬夕阳坐久江风起苹末冯夷借我一襟凉
　　诗僧常不轻以梅花句得名于时雪后踏月相过论诗终夕退得二絶以谢
　　十年袖里梅花句梦绕江南烟雨村今日相看更愁絶天低云淡月黄昬
　　荒江落日孤鸿影逺趂幽人踏月来雪屋云林淡相对月边依约有寒梅
　　题张安国舎人平沙落鴈图
　　渚云低压云山暮烟素横空落日斜秋老江鄕稻粱熟一行征鴈下平沙
　　九江春半雨中寒甚忽见梨花
　　江城一雨春强半寒色着人芳信迟赖有梨花遮病眼一枝带雨出疎篱
　　乙未秋赋不遂志归寓水村
　　归来不负白鸥盟要听云山韶濩声钟鼎轩裳非我事从教水到自成渠
　　自仙潭治归舟呈王鸥盟
　　江头重整旧渔衣触起眠沙鸥鹭机烟渚芦花留不住叶舟还趂夕阳归
　　絶嶂云烟乍有无苍崖茅屋近何如西风拍手唤征鴈恐有平安锦字书
　　扁舟夜泊蓼花丛晓挂风防苕水东拟办盖头茅一把十年湖海浪飘蓬
　　江村烟雨暗霏微正是鸥盟得句时雨后屏山展新緑更烦摹冩送新诗
　　次韵王鸥盟秋日郊居即事
　　老去柴桑昼掩闗悠然得意在南山忘言妙处无人解目送孤鸿天际还
　　不贪薏苡与明珠曳屣狂歌信杖扶谁道先生贫彻骨先生清处若氷壶
　　松菊依然绕旧庐西风归兴动鲈鱼归来有酒辄成醉旋摘秋园雨后蔬
　　次李提举桂花韵
　　緑帷深防黄金粟妩媚似嫌红粉妆年来不作广寒梦喜对孤标时踞床
　　人间初未识奇木子落蟾宫秋政芳托根底事在幽谷要伴清都山水郎
　　春雨未霁有载歌姬游道场山者
　　蒙蒙烟雨暗空山骄马行春翠袖寒待得春风卷云幕却愁春色又阑
　　塞上与郑将夜饮
　　白髪将军夜枕戈楼兰未斩奈愁何挑灯看剑泪如洗那听萧萧易水歌
　　几年京洛暗飞尘老上龙庭恨未焚安得君王倚天劒提防直上决浮云
　　次韵李提举秋日杂咏
　　羊坂路歧险燕巢生计疎萍蓬三尺劒衣鉢一床书叶露泣金井櫩牙挂玉钩防清了无寐诗思不禁秋
　　次归耕堂稀字韵
　　精忠贯日古来稀帷幄从容扈六飞风虎云龙方际防故鄕未许我公归
　　神京千里鴈书稀闗塞传闻驿骑飞报道天骄遁沙漠衮衣行从翠华归
　　功业汾阳千载稀龙庭单骑去如飞笑谈整顿乾坤了黄钺金钲奏凯归
　　湖山春老杏花稀栁絮漫空作雪飞横槊赋诗有余暇不妨倒载送春归
　　又用韵
　　弱水蓬山到者稀凌空须仗羽轮飞羣仙拍手山头笑笑我漂零胡不归
　　穷巷无人车辙稀寻巢燕子故飞飞似嫌茅屋太低小广厦千间欣有归
　　杏坛铿尔瑟声稀劒佩三千羽盖飞独对春风吟咏处从今愿学舞雩归
　　乙巳春次中隠先生韵
　　宻勿筹帷今防春故山猿鹤尚闗情中书歴徧令公考乐道要从莘野耕
　　种满人间桃李春门阑旧物讵忘情江湖若也有闲地着我一犁春雨耕
　　挽叶南仲
　　畴昔丈人行典型诗礼家刚方排武叔词赋敌张华造膝陈经济凝旒屡叹嘉他年想遗烈拊髀谅兴嗟
　　次韵王宣干秋怀
　　囊锥脱頴乆峥嵘劒气干霄恨莫平江左方思见王儿曹谁敢吏渊明悲秋欲赋情难极忧国忘言酒细倾髙卧东山嵗将晚何如一起为苍生
　　送堵脩逺归湖城
　　十载读书松竹林壶觞歌咏有知音君今别我市朝去谁伴寒拥鼻吟
　　云卧江村烟树林悬知出岫本无心亭臯若也有归鴈得句不妨频寄音
　　西楼
　　平头四十误儒冠独立西楼忧万端两鬓飘萧半华发羞将勲业镜频看
　　次韵叶无咎栀子花
　　楼石山前薝卜花品题从昔属诗家君看五字齐梁句句好当令屈宋衙
　　从郭中隠覔酒并呈张君量
　　百斛龙文鼎可扛挥毫曽寄碧油幢酒兵若有三千骑肯向诗坛筑受降
　　又示同志
　　寂寂寥寥扬子居云山相对一床书无人载酒问奇字自把残编时巻舒
　　归途用李泉野韵
　　乾坤万古防昬晓兔走乌飞不暂停去日荻花秋索索归时芳草又青青
　　癸丑生朝舟行有感
　　悬弧初度日鞠育念劬劳未了诗书债见轻儿女曹争知两蜗角等是一鸿毛所贵尽忠孝结交英与豪
　　题画扇
　　断桥流水小舟横卧看林梢素月明双鹤不知何事舞风前时送九皋声
　　与金陵傅漕余预鄕荐时傅兄持文衡
　　著作承明近玊堂云何持节尚为郎运储巧思蜀诸葛揽辔澄清汉范滂自昔谋猷资启沃于今军国欠平章商岩事业公须继好趂春风朝未央
　　鄕书忆昔献贤能姓字曽叨天府登阙里抠衣欣附鳯云程敛翼愧飞鹏流年自信一弹指末路谁怜三折肱若见金昆问消息为言霜鬓巳鬅鬙
　　继韩尚书春日舟行韵
　　河水拍堤清且涟堤聮南陌与东阡浮家泛宅苕溪路老却春光又一年
　　蜀魄思归昼夜啼漆园蝴蝶梦魂飞箪瓢陋巷心如水惟有顔渊殆庶几
　　与鄂州都统张提刑
　　五云楼阁武昌宫曽挫曹瞒百万雄今古兴亡付流水江山弹压赖元戎折冲尊俎笑谈里极目闗河指顾中凖拟明年防京洛为君沽酒醉春风
　　貔虎云屯细柳营旌旗号令转精明人言郤縠诗书帅自有孙卿仁义兵闗塞金汤今奠枕江淮草木旧知名家声凛凛汉人杰看取筹帷功业成
　　江湖畴昔受恩深嵗晚漂流伤客心雨檝风防倦行役雪车氷柱少知音价髙肯羡连城璧才谫难希谀墓金但得扁舟从此去成亏寜复问昭琴
　　和京尚书上元日同禁从游鳯山韵
　　苔封石磴绕层栏栏外行厨荐玊盘座揖湖山诗兴逺气吞云海酒杯寛篮舆竟日有余乐莲市只今无此欢我愧么微难接武飞牋亦欲寄青翰
　　洪溪口
　　短短桃华宿雨余风轻春水縠纹铺柁师苦要贪行色不肯系舡寻酒酤
　　腊梅四絶
　　游蜂辛苦事芳菲嚼蘂偷香酿蜜脾还被东风巧收拾又随春色上南枝
　　枝上编钟万颗垂凌寒傲视雪霜姿从今疎影暗香句不数西湖处士诗
　　涂黄不学汉宫妆一防檀心万斛香嚼蜡我今忘世味羞将花谱细平章
　　阿娇厌贮黄金屋洗尽铅华儿女妆香防寒夜伴幽独青灯相对吟胡床
　　同韩呉二寺丞饮西湖梅花下酒酣继韩韵
　　冉冉山云薄暮时壶觞歌咏欲忘归一杯且为梅花醉莫待梅花作雪飞
　　港口
　　野寺云山逈人家烟火稀水腥渔市近帆落晚风微拂树昬鸦去迎白鸟飞吾生乐江海犹恐与心违






　　钦定四库全书
　　客亭类稿卷十四　　　　宋　杨冠卿　撰乐府编
　　如梦令
　　满院落花春寂风絮一帘斜日翠防晚寒轻独倚秋千无力无力无力蹙破逺山愁碧
　　生查子【原注闻莺用竹坡韵】
　　娇莺恰恰啼过水翻回去欲共诉芳心故绕池邉树人去绮闲弦断筝柱百啭听新声总是伤情处
　　前调【原注忠甫持梅水仙砑牋索词】
　　消瘦不胜寒独立江南路罗韈暗生尘不见凌波歩兰佩解鸣珰往事凭谁诉一纸防云牋好寄青鸾去赋湘妃鼓瑟牋湘妃泛莲叶上有片云擎月
　　潇湘日暮时倚櫂蒹葭浦不见独醒人愁对湘妃语璧月送归云一叶莲舟举寳瑟奏清商波底鱼龙舞
　　浣溪纱
　　洞口春深长薜萝幽栖地僻少经过一溪新绿涨晴波惊梦觉来啼鸟近惜春归去落花多东风独倚頼愁
　　何
　　前调【原注次韩户侍】
　　银叶香销暑簟清枕鸳醉倚玉钗横起来红日半明多病情懐无可耐惜花天气恼余酲瑶琴谁弄晓莺
　　声
　　霜天晓角【原注次韵李次山提举渔社词】
　　渔舟簇簇西塞山前宿流水落红香逺春江涨蒲萄緑蕲竹奏新曲惊回幽梦独却把鱼竿逺去骑鲸背钓
　　璜玉
　　卜子【原注秋晚集杜句吊贾傅】
　　苍生喘未苏贾笔论孤愤文采风流今尚存毫髪无遗恨　凄恻近长沙地僻秋将尽长使英雄泪满襟天意髙难问
　　垂丝钓
　　翠帘昼卷庭花日影初转酒力未销眉黛敛还停歌扇背画栏倚遍情无限怅韶华又晚　锦鞯去后愁寛珠袖金钏碧云信逺难托西楼鴈空写银筝怨肠欲防更落红万防
　　菩萨蛮【原注春日呈安国舍人】
　　飞云障碧江天暮杏花帘幕黄昏雨翠袖怯春寒有人愁倚栏　天涯芳草路目送征鸿去人逺玉闗长尺书谁寄将
　　前调【原注春日西湖用吴监簿韵】
　　春山愁对修眉緑春衫谁为裁氷縠日暮倚栏干不禁烟雾寒　湖邉归去路犹记传觞处徃事等空花客心惊嵗华
　　前调
　　氷肌玉衬香绡薄无言独倚栏干角相见又还休可堪归去愁　碧波溪上路防阵黄昏雨归去断人肠纱厨枕簟凉
　　前调【原注雪中呈李常川】
　　玉妃夜防瑶池冷翩然飞下霓旌影天濶水云长风飘舞袖香　姑山人似旧清压红梅瘦同凭玉栏干光摇银海寒
　　好事近【原注代人书扇】
　　晚起倦梳妆斜亸翠鬟云鬓手撚花枝輙笑问青鸾音信　綉帘慵卷玉钩垂风篁奏余韵灯火黄昏院落报雕鞍人近
　　前调
　　细雨落檐花帘卷金泥红湿楼外逺山横翠染修眉愁碧　旧游春梦了无痕香尘暗瑶瑟凴仗青鸾飞去问新来消息
　　谒金门【原注春暮有感】
　　伤漂泊负了花前期约寒食清明都过却愁懐无处着晴日桞隂池阁风絮斜穿帘幕帘外秋千闲防索肠
　　断人寂寞
　　忆秦娥【原注雪中拥琴对梅花寓言】
　　东风恶雪花乱舞穿帘幙穿帘幙寒侵绿绮音断弦索宫梅巳破香红蕚梅妆想称伊梳掠十分全似旧时
　　京洛
　　前调
　　云垂幙江天雪似杨花落杨花落翠衾不暖晓寒偏觉起来独倚西楼角客懐无耐伤离索蛮笺欲寄塞鸿
　　难托
　　清平乐
　　翠团嘉树杜宇呼春去帘卷金泥凝望处防防红薇香雨　等闲过了花时殷勤来问酴醾恰有一枝春在画楼红日林西
　　桞梢青【原注咏芍药】
　　红药翻堦天香国艶辉映楼台解语浑如三千粉黛十二金钗　青鞋踏破苍苔趂舞蝶游蜂去来宿粉偷香也应难似年少情懐
　　前调【原注咏鸳鸯菊菊白而双心秋晚始开】
　　金蘂飘残江城秋晚月冷霜寒一种幽芳雕氷镂玊舞鳯翔鸾　悠然静对南山笑琼沼鸳飞翠澜小玉惊呼太眞娇困俯槛慵看
　　前调【原注为丁明仲纪夣】
　　归梦迢迢分明曾见舞遍云韶解道相思愁寛金钏瘦损宫腰　觉来情绪无聊正戍角声翻丽谯楚塞山长巫阳人逺斗怅香消
　　西江月【原注秋晩白菊丛开有傲视氷霜之兴李渔社赋长短句云若将花卉论行藏
　　合在凌烟阁上因次其韵】
　　妙墨龙蛇蜚动新词雪月交光论文齿颊带氷霜鳯阁从来官様　夀菊丛开三径清姿髙压羣芳折花聊尔问行藏防见横飞直上
　　前调
　　罗袜浪传仙子宫梅休写华光人言夀客饱经霜不趂凡花入様　万玉森罗素节一枝防有余芳孤髙肯使蝶蜂藏持立甘泉顶上
　　前调【原注咏黄菊】
　　昨梦钧天帝所曽陪奏赋明光玉除金蘂映秋霜尽道宫花别様　娇额涂黄半就金莲衬歩齐芳舞鸾仪鳯巧难藏羞杀繁红陌上
　　东坡引【原注癸丑季秋廿六日夜梦至一亭子牓曰朝云见二少年公子云乆诵公乐章愿得从容笑语因举似离筵旧作称賛久之余谢以不能公子咈然不乐命小史呼姝丽十数軰至围一方台而立相与羣唱声甚凄楚俄顷歌者取金花青牋所书词展于台上熟视字画乃余作也读未竟一歌者从傍攫取词置袖中举酒相劳苦云钗分金半股之句朝夕诵之胡为念不及此耶公子云左验如此奚事多逊抵掌一笑而寤恍然不晓所谓戱用其语缀东坡引歌之】
　　渌波芳草路别离记南浦香云剪赠青丝缕钗分金半股钗分金半股　阳闗一曲声凄楚惹起离筵愁绪梦魂拟逐征鸿去行云无定防行云无定防
　　鹧鸪天【原注次韵宝溪探梅未放】
　　嵗月如驰乌免飞情懐着酒强支持经年不见宫妆面醲碧谁斟翡翠巵　江路晩夕阳低奚奴空负锦嚢归欲慿驿使传芳信未放东风第一枝
　　小重山
　　一笑囬眸百媚生娇羞佯不语艶波横缓移莲歩绕堦行凝情乆幽怨托银筝　些事那囬曽水晶防枕冷簟纹平窥人燕子苦无情惊梦断何处覔云行
　　蝶恋花【原注次张俊韵】
　　舞处曽看花满面独倚东风徃事思量遍绿怨红愁春不管天涯芳草人肠断　一纸云牋鱼鴈逺归鳯求凰谁识琴心怨臂枕香消眉黛敛也应为我寛金钏
　　前调
　　月冷花寒宫漏促人在虚檐玉体温无粟弦断鸾胶还再续娇云时霎情难足　解道防鸳愁独宿宿翠偎红蛱蝶元相逐蓬海路遥天六六终湏伴我骑黄鹄
　　水调歌头【原注春日行舟】
　　春涨一篙绿江濶暮涛寒龙骧万斛蜚举鲸饮酒杯寛醉倚柁楼清啸目送孤鸿杳霭景意与俱闲恍若驭风去蓬岛旧家山　记吾庐环翠竹拱苍官碧云信杳谁为日日报平安桂櫂桃溪归后流水落红香寂春事想阑珊頼有锦囊句写向此中防
　　前调【原注赠维扬夏中五】
　　形胜访淮楚骑鹤到扬州春风十里帘幙香霭小红楼楼外长江今古谁是济川舟檝烟浪拍天浮喜见紫芝宇儒雅更风流　气呑虹才倚马烂银钩功名年少余事雕鹗防横秋行演丝纶天上环侍玉皇香案仙袂揖浮丘落笔惊风雨润色焕皇猷
　　前调【原注次吴斗南登云海亭】
　　年少青云客懐抱百忧寛北醉卧春晓归梦趂吴帆来访鸱夷仙迹极目平湖烟浪万象一毫端云海渺空濶咫尺是蓬山　佩蜚霞囊古锦防凭栏赤城应有居士鳯举更龙蟠待向玉霄东望相与神游八极身未似云闲长劒倚天外功业镜频防
　　前调【原注归自罗浮舟过于湖哭张安国至采石吊李谪仙悼今昔二贤豪之不复见也
　　月夜酧酒江渍慨然而去作长短句】
　　曵杖罗浮去辽鹤正南翔青鸾为报消息岩壑乆相望无柰渔溪欵乃唤起苹洲昨梦风雨趂归航万里家何许天濶水云长　歴五湖转湘楚下三江兴亡千古遗恨収拾付诗囊重到燃犀矶渚不见骑鲸仙子客意转凄凉举酒酹江月襟防泪淋浪
　　水龙吟【原注金陵作】
　　渡江天马龙飞翠华小驻兴王地石城钟阜雄依天堑鼎安神噐鳷鹊楼髙建章宫濶玉绳低坠望鬰葱佳气非烟非雾方呈瑞璇霄际貔虎云屯羽卫壮金汤更隆国势天骄胆落狼烽昼熄玉门宴闭只谒陵园长安不逺中兴可兾笑六朝旧事空随流水千古恨无人记贺新郎【原注秋日乘风过垂虹时与一羽士俱因泛言弱水蓬莱之胜傍有溪童具能歌张仲宗目尽青天等句音韵洪畅听之慨然戏用仲宗韵呈张君量府判】
　　薄暮垂虹去正江天残霞冠日乱鸿遵渚万顷云涛风浩荡笑整羽轮蜚渡问弱水神仙何处翳鳯骑麟思徃事记朝元金殿闻钟鼔环佩响翠鸾舞梦中失却江南路待西风长城饮马朔庭征虏目尽青天何时到赢得儿童好语怅未复长陵杯土西子五湖归去后泛仙舟尚许寻盟否风袂逐片帆舞











