　　钦定四库全书　　　　　集部四
　　提要
　　自堂存藁四巻　　　　别集类三【宋】
　　臣等谨案自堂存藁四巻宋陈杰撰厉鹗宋诗纪事载杰字夀父分宁人淳祐十年进士制置司属官有自堂存藁然鹗仅録其题梅坛毛庆甫云悦楼诗一首云出梅仙事实则实未见其集故所载爵里亦不能具其始末今从永乐大典裒辑遗篇尚得四巻以其诗语考之四言古诗中春日江永诸篇自注曰端平以来是当理宗之初已能吟咏其年当在二十左右下距帝防徳祐乙亥凡四十二年则宋亡时已近六旬闲舣记之末署延祐二年七月是嵗乙卯上距宋亡又四十年则杰年已在百嵗外不应如是之夀考时代似不相及又闲舣记末称使其子樵书而刻之元鹿皮子陈樵实婺州东阳人里籍亦不相符是记殆陈樵之父所作永乐大典误题杰名欤然观集中重过西湖感事诸篇则为宋之遗老入元尚在固可无疑也集中有和大阃芍药防诗作于淮南又有宣檄随府诗称泝楚三千里离淮第一程则先官淮幕后官楚幕与厉鹗所称制置司属官语合又有与节东归和同幕送行诗称冝黜而陞愧在中又有请代诗称郡小凋残最乂有乙丑元旦夀昌拜表诗则后亦守郡非竟终于幕僚厉鹗所载尚为未尽矣其诗虽源出江西而风姿峭蒨颇参以石湖劔南格调视宋末江湖一气含蔬笋者戛然有殊在黄茅白苇之中不可不谓之翘楚据其戊辰重过弋阳石桥诗注葢与谢枋得相善又读邸报诸作排斥奸谀语皆忠愤而和郭应酉诗自称扶惫効死客自杭来谈江上师溃及京师非才误着极为不平云云并附録郭诗而注曰郭后赴厓山其志节亦可想见则不徒诗之足传也乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　钦定四库全书
　　自堂存藁巻一　　　　　　宋　陈杰　撰四言诗
　　春日念本也民爲邦本有土此有民【端平以来作】
　　春日悠悠春风载条春酒思柔【春酒用诗字不取注义】念我农人种秫在畴
　　春日迟迟春风载时春服有晖念我蚕女勚于桑畴翩翩黄鸟载好其羽鲜鲜游子式歌且舞曽孙万年敬我有土
　　春日三章二章章五句一章六句
　　江永初泛大江瞻言禹迹而有无穷之思
　　江之永兮朝宗于海匪江永兮洛水攸防洛书其系兮曷敢不爱
　　江之永兮于海朝宗匪江永兮河水攸同河图其系兮曷敢不恭
　　江之永兮我瞻禹迹微江之永兮三正几息三极其系兮曷敢不惕
　　江水三章章六句
　　明月思古人也古人不可得见而见其人之天
　　悠悠明月载盈载缺我酒在室
　　皎皎月明载缺载盈我酒在庭
　　白日苦短而夜苦长迟尔不来明月靡常
　　载脂我车载秣我马煌煌于征明月在下
　　明月四章二章章三句二章章四句
　　五言古诗
　　元和
　　元和天子圣玉烛万方同乾坤一澄霁草木皆春融臣度再稽首臣愬三鞠躬一雪洗蔡州敢有贪天功
　　清坐
　　晨兴絶无思清坐还复佳夜气不啻存俗氛殊未来居然类禅定正尔悟心斋明发谢西爽故山先梦回
　　送别
　　晓色澹长路微霜乍霑巾彗妖如撒沙下覆秋江濆送君万里船黯然及兹晨岂无阳关叠亦有酒盈樽忧端塞宇宙壮怀浩风云丈夫瞩千载薄细安足陈欲语重回首天髙水无津
　　七言古诗
　　书徐经坂先志【志云生气血泽就澌趋尽精神魂魄即夜循天】
　　青霞余绚皆成章虎变龙匿超故常异时欣然读竒崛触眼惨淡令人伤矢心爲词血爲笔沈恨欲诉天茫茫波澜收巻见至性星斗隠翳回幽光提将片石寄寞意与万古生凄凉山灵防持夜半泣悲风着木春无芳伯庸罔极白日短龙舒归梦青山长万钟不觧羊枣痛一死傥补南陔亡载之实录非虚誉斯文知心地下郎檀弓孝经不浪许椽笔足征老玉堂【赵庸斋作墓碑云然】
　　曩从玉泉道人见夀亭侯印大可方二寸并觧池龙骨一枚云侯所下讨者今从潭道人见旌阳令劒长不过五六寸云令留以镇水妖者皆微物逺不可考道人请予赋劒因并及印以起兴焉
　　玉泉寺中三钮铜十年觧池讨业龙当时何不佐取流马出火德重开两都日潭观中半圭鐡千年龙沙拟蛟孽当时何不唤取泉阿归汛洒河洛风雷飞白衣揺艣天难料鸡犬云中帝亲召汉陵无树兮晋国成丘待侯不来兮仙又竟去而莫留徒使我百世而下生闲愁荆州防印心尚烈洪州防劒头如雪
　　和山长胡端逸辞归
　　汉濵人物谁耆旧湖上古松吾老友入郭人民半是非升堂丝竹真乌有烦君楚舞吾楚歌街头小儿笑阿婆明年湖水还绿波携诗来看田田荷
　　读史
　　口体乃累人寒饿事亦细拥篲何爲者妨我雪中睡先生死非令尹辱彼四百家无罪哭粟三钟薪十束天留先生雪楚狱
　　望庐山
　　去年山中行未了庐山意今年江上望始尽庐山势只道山中行未识庐山面那知江上望已失庐山愿人生出处前料难向来下有此山一行作吏事便废十年读书早已悔五老招人笑举头三老催船不自由柔艣一声天似水无情飞起两沙鸥
　　赠蔡俊民挟雷法兼眼科北行
　　乖龙卷雨焦土山妖蟆蚀晴长夜漫安得霹雳鞭龙起取光还天磔蟆死寥落风霆道术空坐看短世入盲聋南人巫医尚方满一试两长君恨晩
　　陈梅境恩科晩遇由广而江帅幕留司索赋
　　昔年锄梅岭头月今年看梅江路雪月还在江雪在岭两处开花一般境道人两眼氷霜寒道人一襟湖海寛梦回纸帐北晓眼前肯作南枝看月夜雪天花一色未怕孤山分破得
　　苏东坡西山诗前后和者五十余篇暇日登览怆然有感于元祐绍圣之事僭亦用韵
　　槛外春江如酦醅槛前松株逐畨【去声】栽西门安得陶氏柳西岭并无坡老梅惟余荒磎入烟雾曽载辙迹行崔嵬洼樽其多一巻石清风千丈严瀬台人间此事固不朽山髙唐业澌成埃干戈五季乱离瘼帝命封之白云堆余三百年付迁客眼底盆盎得古罍每登胜絶不忍去徃徃拂枕眠其隈毁书防迹坐再闰枝笻双屐印藓苔无端玉堂牵清梦九虎乍放天门开武昌旧令偶同直得句一粲金莲摧【公诗坐看银烛髙花摧】那知白头不同趋首倡绍述蚊成雷凭髙爲吊千古恨魂兮可招傥一来并持公案征漫叟立尽落日山灵哀
　　淮南看雪歌
　　出门看雪一万里闭门读书一万年读书只读三皇后看雪还看太始前洪蒙以还初纪异链石补天灰渗地人虫森然盗元气介鳞日深蹄迹多阃抉垠开奈若何千山忽絶万迳防宇宙鹘崘无璺裂夜灯太极强披图清晓长淮初见雪丁宁莫遣风日分暂时大地皆瑶琨我尔一醉琼花樽明朝山河各异色独在书生头上白武冈向权叔家有陈魏祠堂合祀简斋鹤山惟两公世异事殊实难牵合诸公既极推引复征予言
　　简斋以诗冠两都鹤山以文擅江东兹溪僻在万山底辽絶安能来两公或撞天关忤九虎或走穷海随六龙畏途迂车一笑粲逺谪信杖双音跫谁其主者林下叟【句指陈简斋】又谁嗣之大雅翁【句指魏鹤翁】诗题田家足浑朴【见陈诗】帖送石刻何舂容【魏送学记】百年向氏两竒遇千载江山真发蒙到今窻户有佳色尚想林壑生清风恭惟人物一代几伊洛既竭岷峨空艰虞各行天下半名数况复参枢崇髙吟大册照寰宇如此过化良亦匆泥上指爪东西鸿精神如水行地中偶然流落亦安计牵合推引惊盲聋二公德业吾岂敢浅陋最识诗文工平生此两大家数秤较力量能无同创闻合祀适有契一瓣聊借歌词通
　　重过西湖感事
　　衣如飞鹑马如狗二尺锦囊香宇宙车如流水马如龙濯龙桥边吹断蓬诸公南渡亦不恶百年西湖最行乐师王园地号山庄戚畹洞天标水乐铜铺珠箔锦爲茵玉箫金管歌遏云曲江三月势絶伦此占四时长作春岁月无情留不住园上送官洞更主当时一聚冶游尘雨打风飘去安所三间古屋余老梅千年放鹤暮归来
　　夀康堂爲呉氏题
　　人莫不欲夀文子之祈省非矫人莫不欲康文公之步省非狂震风不贷蜗牛庐堂中老人方晏如笑我闭门生白须安得八荒开夀域却随童子咏康衢
　　维扬之役浩堂拨赐钜舟愿易小者
　　美哉不济如此水巨川有楫春万里空贻魏瓠拙用大谁谓河广航一苇
　　御风行送武夷道人谢叠山
　　武夷山中有伏龙鬛卷云雨深重重化爲白须一老翁疾雷破山六丁取置卫铜镮森守虎云是健将雨下土老翁一笑百不能山中所读皆僊经吾亦泠然御风行洪崖道上逢老友手举无何指翁口翁已辟谷安事酒青牛紫气关河咫大鹏风斯九万里回首蓬莱浅清水
　　权贵人
　　权贵人多怒嗔頥指所向四海奔小忤其意中如焚髪上指冠两目瞠投袂而起劒及门当时使气亷将军君视孰与秦王尊气力到头同一尽牧儿持炬上丘坟
　　书孙州判澹翁再擒寇事迹
　　古丰恠事未前闻谁遣盗起纷如云民无掩骭盗乗马民无寸铁盗铸冶英英别乗紫髯风万甲兵藏学古胷前年借才从柏府今年驾车就熟路直指贼巢冞入阻谈笑双收卞庄虎十年养痈破一朝溪山深处复渔樵由来禁暴非智力亷爲先声义爲的苍生何时苏息在安得邦伯皆结辈
　　和张岳州雪夜弹琴
　　冻云留雪消较迟干风飕飕时一吹原野惨淡看不宜饥乌愁絶噤寒鸱饱死帐下羊羔儿防桥寂厯久无诗谁欤凝香清梦回玉山半侧瘦藤支意行髣髴鹤氅披画堂五丈闲朱旗胡床冷月浸元规膝上素弦呵手挥木声正与丝声比避君三舍高渐离忽然曲终雪满衣洞庭水涌鱼龙知急麾颓魄鞭倾曦吾声岂与肃杀期不然持此将安之折胶无续指无医我亦从君妄听奚雪中作操终何爲古有履霜思伯竒
　　王仪仲名其读书之所曰松林愿印一言
　　昔人读书松竹林今之书林乃无竹有松无竹何不可松亦元同借邻烛十年人事桑田变隔舍丁丁斧斤蹙归来牕下一灯青夜半林空山鬼哭乃知艺木印岁寒不似闭门繙故牍客来若问子孙枝窻间正有声吾伊
　　尤物
　　隋珠和璧碎一斧尤物在镕堪万古王阳巾防卷握多顾家之穴董家坞天生五材贵民用饥不可糜寒不缕愿天一拔好爱本与世潜消祸乱祖神竒淮南化爲寳谈笑萧齐价同土尽收地力作隂产剰长桒麻富禾黍货无难得平斗量行或不赍扣门与辽东献豕易厌欲昆山抵鹊谁争所建德老死不徃来蛮触长辞血流杵
　　送彭莱山谈星
　　颍川贤人聚无聚德行何禆理乱数呉中髙士死不死少微何与兴亡事古来观星观用星闲剧灾祥一羽轻浑仪图上无人防两曜五行四余外有福星力关世大一夕烦君十起看光芒看取十分端百千万亿苍生命由来都在上头安
　　题防易窻道人苏门遗啸
　　书来草木吾臭味诗有胆气非黄冠清溪研露一只鹤苏门啸空千仞鸾愁连青燐引觞醉愤入白虹提劒看谁识道人心最苦半坛霜月夜漫漫
　　猛虎行
　　北平山头羽穿石将军醉眼横夜色髙堂白昼坐耽耽想见负嵎俱辟易铜镮锁深双古槐霍地啸舞含风雷三生得非故人积变化爲我腾空来目光射庭威百步童奴近前初不怒再三未敢尺棰麾生绡张罗红打围头如可编须可捋约莫留皮是浑脱世上丹青得许神向来叶公龙乃真笑渠槛中直揺尾不动齿牙犹咀尔乾坤意气空峥嵘饥防倒齧云母屏论功有不如狸狌人间猛者何暇像韩公歌行最知状
　　客谈矩山大资近事近诗及新相麻云欲浮海以安归走笔附讯
　　客有云自矩山来急欲问公起虚左能言近履殊快活更诵新篇极精妥奚奴添个富锦囊樊子遣余疏药裹田租不及胡椒斛夀数行多念珠颗江涛恼杀浮海翁野水白鸥闲似我
　　南山青
　　天公研黛朝染山天女戏手双娥弯挼丝试青坠人间年时春山未着色十万野条先弄碧天公一笑不汝争白华吹尽秋风生肤寸长含八分雨南山与天青万古罗夀可再如旧都作归来窻以爲亲恱劝之归者皆是予特下转语焉
　　玉门关冷风低草浪泊水西看飞鸟柴桑松菊坐来荒杜曲桑麻随分有封侯作梦嗟晩岁吟诗无功成白首蓦波一叶故都怀短世闲身髪方黝未省匡山几巻书能胜平乐千金酒白云舍下绮疏新行止随时总悦亲君家所有吾犹赠已负东洋北海身
　　林告院伯文送菊大如葢予谓惟黄繖两字可极形容遂赋
　　碧玉琢干如拇大黄金缕花三万个下如弗胜上如帱疾风过前不少挠园丁结束无余枝诗翁打量四十围放渠疎防得自性十本奚啻专百畦人间篱落殊短浅曷不归来上林苑两螭侍臣惯在眼朝旭亭亭照黄繖厥封黒土大斗盛阶南尺五喘两黥避堂以舍虚左迎画梁素壁生晶荧百匝环之三太息生物何私培植力轮囷正色根极香桃李争春笑人寂三葩五蘂好事家问渠曽识如许花相逢白眼花无恙千载无人识元亮
　　题王书史百鴈图
　　黄芦落木寒飕飗平沙占断江天秋嗸嗸累百来未休宛颈相乐飞相求其中各有稻粱谋落旄海上霜满裘不肯爲渠作书邮南去云峯有尽头北归矰弋正多忧冥鸿髙哉独无俦祁连将军生暮愁
　　题寄傲轩
　　富贵骄人拥庐儿寒士不逊原壤夷傲称凶德无适宜长者寄尔渠得知使袜聊爲廷尉重命履乃有帝师用苟非其人千仞鳯鹦鹉洲前吊月明归来痛饮师刘伶
　　淮南听雨歌
　　前檐看雨如银竹后檐听雨如防瀑九衢对面起波涛昨日黄埃一丈髙书生生无快意事天公覆手爲办此邂逅一惬吾已多千家万家丰年歌三更不寐凉如水清愁宛转秋风起壮士天河更洗兵皇威海岱一时清幅巾归去江南好长卧东臯听雨声
　　金谷客
　　脱旧着新金谷客力能除蛟并白额家养飞飞角傅翼天下风尘儿亦得髙才疾足长叹息御卿无权挽无力可人可人与游辟出门实繁九千跖
　　雪禁体
　　南风导前北风续仁气潜随杀机伏初疑惨淡八表昏忽变光明大千足上天之载德如毛帝力不知封比屋垢污过眼俱衣被枯朽何心亦膏沐调治竹君折节下表显梅兄受命独于至严凝见温厚有大包容分类族是空非空色非色在坑满坑谷满谷铺张元化有许竒收敛神功又何速欲搜好句极形容回首千章成浅俗夜深兽红妓打围雪消雪落何用知
　　读苏武传
　　伸脚踏沙碛开口吃汉天见天不见雪况辨雪与氊环观不敢杀谓是不死仙汉庭方求不死诀方士取露和玉屑何如老臣氊夹雪
　　昭君怨
　　玉筯晕深宫领巾金槽夜琤出寒新风沙陇上岁揺碧一掬犹残长乐春六竒计丑书来慢曽是控三十万沼仇无术遣娥眉此日天骄更须豢黄鹄传歌天爲悲边笳按拍鹊南飞琵琶逺恨无人省灼面东家晓妆影









　　钦定四库全书
　　自堂存藁巻二　　　　　　宋　陈杰　撰五言律诗
　　乙丑元日夀昌拜表
　　盛服黎明起瞻天咫尺东舒迟寅出日清淑艮来风隂尽恰亭午景长疑再中初元调玉烛勉勉圣神功
　　天基节特晴
　　东风特地竒阁雨放朝曦厯数归仁夀乾坤表诞弥愿敷皇极福重立太平基忠爱无疎贱新年第一诗
　　夀昌元夕建醮
　　鑪穟无风直灯莲有月娇我常占乐岁人自看元宵印信烽烟息光辉玉烛调平生笑徼福今夕爲民徼
　　苏湖道间
　　风物瞻天咫林塘占地幽夹墙楼防术跨岸屋藏舟湖近家皆给田腴岁再秋幸生无事日更浙西州
　　送北张教授赴广阙
　　逺戍不辞难书生本色官炎埃五岭热夜雨一氊寒乡信无鸿到梅花当雪看风云忽谐偶击海起鹏抟
　　大享先酒
　　大享先酒嘉賔贵食蒿不无笾豆实正有涧溪毛岁未登三鬴家安取百牢充庭君试数一　一是民膏
　　寄黄思梅就别祖德
　　间濶长回首伻来忽嗣音故人今有子吾味数论心岁晏怀甘防年衰毖枕衾殷勤各彊健春在北枝深
　　冶城清谈
　　西周固羸国东辙几孱王信有亲亲弱终无善善亡精详隋五教疎畧汉三章始悟清谈相嘉言味最长
　　题濓溪画像
　　睟盎真元防扬休沕穆宣定非三代下自得六经先翠草红莲地光风霁月天几神千载悟纸上更须圏
　　题思妇
　　碧天无过鴈芳草静游人深院緑云晓满阶红雨春钗鸾慵照影箫鳯暗栖尘邻女焉知事终朝学美矉大阃拨醅于园亭坐上文武各半恰西师防至用同官韵
　　花气深迷院湖光曲抱城浅春烽火暇细雨笑谈清舁瓮看浮蚁飞书报斩鲸渔阳廻席处半着鲁诸生
　　请代
　　郡小凋残最兵余旱疫仍不能无狱讼但见可哀矜卿自别利器吾犹治乱绳新林有孶尾珍重莫呼鹰
　　江亭秋思
　　江濶初寒雨天髙欲委秋轻隂明逺巘晩色澹平畴桂树幽人屋芦花钓叟舟人生足清事长遣意悠悠
　　江亭小憩
　　逺树依山瘦空江抱郭斜水云涵鴈影晴雪落梅花【云指鴈雪指梅】经岁长爲客方春最忆家又持五字律草草答年华
　　荆州雪
　　荆州寒气盛一尺雪花围赏觉心犹在餐怜齿寖非蔡功裴度入剡兴子猷归岂不俱竒事微醺讯玉妃
　　宣檄随府初程得风
　　泝楚三千里离淮第一程海潮随意送江月打头迎西事端无恙东风故有情篙师浑未觧挂席亦欢声
　　重宿城头驿
　　天地秋声早山河夜色深市荒余冷锉村逈落孤砧纸帐三生梦蒲团万古心漫漫独无旦微步数看参
　　斗牛山登髙【辛酉】
　　佳节一消忧携壶上斗牛乾坤有今日江汉自东流乱后不多菊看来无限秋凭髙未能已更爲夕阳留
　　山村
　　乔木藏村古枯藤取迳微落红随蜡屐空翠近荷衣抱瓮云间出吹箫月下归桃源吾酷慕何必此间非
　　景陵湖中宿人村
　　孤撑出丛苇小泊得疎林两岸桑麻地一川杨柳隂鹭拳沙碛逺人语竹篱深惟有波间月照予行役心
　　冬至摄献于郊
　　夙驾恭深诏圆坛俨博临献班公位亚册捧帝书钦星象开明耀神灵毕顾歆极知祈永命犹愿戒难谌
　　出郊
　　飞葢笼晴昼行厨帐逺林柳塘风度絮花迳日移隂翠袖穿红逈清歌绕緑深独将衰晩意危坐数云岑
　　和叶宋英
　　风叶静千林归根深复深江山皆本色天地见初心苓少和氷斸梅残带雪吟人间正雕落春在二阳临
　　东湖夜坐松间
　　夜深仍露坐湖曲小迷藏松月半身影藕花三面香虽忘入城府终拟卜林塘何日清逋贼妖星渐不芒
　　送朱靖州【令侄帅属】
　　渠水咨良牧金台辍上賔山川今后户蛮獠亦吾人保障一方寄袴襦千里春西师足家问吉语寄邮频
　　饯西北流寓士舟赴南省
　　天马从西极云鹏起北溟黍离怀故国风景过新亭文物衣冠防山河庙社灵独无中上策一耸汉臣听【用汉书廷臣无出其右】
　　冬晴散步
　　入夜朔风烈出门黄叶深霜曦开畅月雪蘤动阳林冬暖儿童色时和父老心百年吾此日乗健数经寻
　　初出大江移泊别浦
　　水宿乍移浦客程初望乡江涵鸥梦濶天入鴈愁长汉月闗山白淮云草树苍东游何限意搔首听鸣榔
　　归梦
　　人事扰多智天机行不言庭榴华就实梁燕子生孙西岭千家月南湖百丈浑晩风吹防防归梦绕江村
　　孔明
　　千载生诸葛余才了十丕百年巴蜀佐三代渭濵师礼乐无兴日乾坤有闰时空留文字在不愧説兼伊
　　仲宣楼
　　地大中原接天低七泽浮山川元用武离乱一登楼平逺难爲画髙寒易得秋无言双野鹜相对抱清愁
　　晓登呉山二首
　　海水朝天白宫云捧日红衣冠四方极正朔九夷通箭定天山北旗迎太乙东侧闻南渡意暂与去邠同汉鼎犹分二梁瓯未阙全宸居本无外王业偶成偏艺祖肇千祀嫡孙方四传防将新雨露遍洒旧山川
　　郊行小憩
　　岚气深笼屋机声细出林落花流水迳芳草短墙隂啼鸟招人处斜阳过客心明朝坐曹去拄颊盼遥岑
　　送安常簿
　　怪来留滞久世尚识斯人雨露元深厚龙蛇互屈伸定无绵蕞习富有治安陈华要方从始青云自立身
　　天人
　　天上分明暗人间浪喜嗔及鱼殃本妄得马福非真酒薄还围赵渠成适利秦圣贤惟任道两不系天人
　　寓舍琼花一株盛开
　　疑是瑶林种分从后土家暂来爲地主相伴住天涯胜日更携酒明年谁看花此生均一寄杜曲有桑麻
　　送程楚翁归歙用其韵
　　木落见江空星回属纪穷畏途兵杂盗急景雪兼风问学嗟游子论交愧老翁归来富千古此理此心同
　　酬西山龚学谕
　　畏人兼惮暑息影正逃空忽讶衣冠古还欣臭味同带来西岭雪睡起北窻风双璧无嘉报怀斤愧郢工
　　追哭泉谷徐侍郎墓
　　更化公初召将行我赋诗呼儿同肃客谓子亦忧时不尽相于意而无再见期些章慙拱木亦复叹吾衰
　　爲农
　　去国已爲农忧时但愿丰目光牛背上世事草庐中絶异炰羔恽聊如艺黍通新来诗亦变稍稍近豳风
　　和后林寄以梦中不知天尽头之韵
　　老子卧林丘忧时雪满头诗筒自江社句律到防州把菊青山晚看云白日流至人安有梦八极偶神游出关和雷侍郎送行无魔不成佛观过始知仁之句
　　事来思烂熟罪去得深循天壤嗟微义风霜本至仁十年江社梦一道雪梅春回首无他嘱当言莫爱身
　　和陈别魁元吉
　　穷有诗劘垒愁无酒荡城艰虞开口笑邂逅倒衣迎朔雪残榆柳东风拂燕莺一樽何日醁重论不嫌精
　　懋勲挽辞
　　即墨当交困金城请自行劒方及蒲外星遽陨中营遗恨羊碑泪忠魂晋柩声成谋授宿将穏爲了残枰【此谓夏节使】
　　理考挽词
　　艺祖的孙传仁皇享国年思文重揭日皇武再中天多难扶三正弥留痛八埏乾坤理最大髙益帝王前黄茶陵死防呉荆溪作碑祭文云斥彼懦夫提此英魄为赋诗以挽之
　　十年三令尹王事厄还期只为生人重非贪死节竒冷云回鴈处妖雨泣鹃时提得英魂在邦侯一片碑【妖雨助逆亦碑中语】
　　太上务德
　　太上务爲德后来纷立言谁非托邹鲁宁复得羲轩吾爱黄叔度人称李伸元典刑如可作庶用约文烦
　　春昼睡起
　　柳影年华度莺声午梦回空床静看易满席澹凝埃隐几野花落闭门山雨来无人见愁绪欢伯一樽开
　　探梅
　　要识梅孤絶花于未叶时玲珑寒玉片防缀古铜枝初雪落旄节始删无传诗东风一吹緑万卉更能竒
　　赠孙仙軰
　　株峰紫翠边仙巳住三年手有屠龙技腰无跨鹤钱地图蔵尚秘山屐着多穿笑指青囊道人家要福田
　　和萧太秀中秋月言内事
　　每畨昏见甲兹夕兊中天金水光初满山河影正全娥曽分大药敢笑华颠还见乗槎使重来犯斗年
　　客来
　　院静尘嚣隔闲防砌长苔新晴农乍急旧雨客能来适报提壶劝还惊布谷催穷居有先务一笑且持杯
　　送客
　　信屐倦仍还诗生暮霭间塘蒲身共晩野鹤意俱闲送客度流水见云归别山一声长啸逺吾亦掩柴关
　　挽洛阳李教授防北归【时就养于南】
　　华阀晁科峻寒毡洛学开燕山庭五桂晋国手三槐风幕南烹飬涂车北首哀读书终不憾九秩过江来
　　醉乡
　　酒亦有何好离人而趣天乾坤拨醅瓮世界拍浮船鲁赵移兵隙淮渑互覇权醉乡知许事蜾蠃过吾前
　　挽念斋陈郎中
　　少学真华国郎潜劣晚逢几看新贵驶独抱古文终梦事一丘尽遗编千载公空余细论恨裳锦玉楼东
　　挽云屋徐侍郎
　　回首前台谏寒心事阽危着髙棋败后力尽厦颠时国论家无藁民庸路有碑絮觞成阻絶洒泪对倾曦
　　登钟山憩定林
　　禾黍古离宫荒畦屈曲通语音京洛近王气海潮东山色余萧寺松声尚晋风兴亡不可诘太息定林翁
　　夜发呉城渡
　　秋风江上生秋月渡头明人地籁俱寂水天心共清一双斜阁艣二百顺流程已泊还佳寐城头劣四更
　　熊校尉挟名画来淮得官辞归
　　同是饮玻人均为骑鹤身我无钱使鬼君有画通神客梦黄粱熟边愁白髪新归帆过鸥社爲拂钓蓑尘
　　讯给事徐尚书自除知制诰归
　　书生稽古力词苑久虚名【知制诰久不除】聊逺【去声】三台逼非贪一佛荣乃身自本末【吾立身自有本末就使与孙刘不平不过不作三公耳】岂果有亏成不尽明时报归来颂太平
　　宿东林寺
　　逺公招隐处宿我上方云夜永地祗出谷虚天籁闻挑灯过鴈尽得句晓牕分不寐关何事幽栖意自欣
　　江头闲行送去客
　　正有寻梅约今朝此见梅小停剡溪棹更尽渭城杯人物良堪惜山川防复来前村风雪夜归意莫生埃
　　扬子桥送客浮湘
　　客里还分袂樽前小系舟笛声扬子晓帆色洞庭秋万里身爲本中年别作愁乾坤多事在何日各林丘
　　挽李司諌
　　论建关时大几微犯怨深功名归厚福岁月老初心自以无前劒那知不鼓琴空留忠愤在斜月暮云隂
　　呉真州屡交诗而不及见告去送别
　　论心曽未面惜别重相于此复失交臂何当逢下车倚风三弄笛搔首十年书吟巻歌壶暇春江足鲤鱼
　　清明日新霁
　　昨夜风雨声今朝鸟哢晴光隂殊变态天地本清明世事观新火年华怯冷饧棠梨溪上冢诸老得无情
　　出郭晩回
　　昧谷含凉景环涂进晩程角声呼月出鞭影御风行云树故多思暗泉偏有情临关不得下回首愧尘缨
　　还家父老见迓境上
　　出塞功名薄还家父老怜尚迟一饭报又愧五浆先手本平分社诗堪助种田从今数来徃东陌与西阡
　　郊行遇乡人
　　乱后江濵路跫然客里声依稀认维梓邂逅共班荆邑里今安否亲交半死生松楸十年泪和酒对君倾
　　年华
　　年华机事息世故妄心空一笑播糠眯多生闻蚁聪体中痴防半酒外醉醒同天运端如此聊师五柳翁
　　移居戍将衙
　　细柳连营地髙风昨夜秋叟兵擐甲叹中妇寄衣愁白骨闺犹梦黄丁籍已收江南穷巷士抵掌説封侯
　　过衢阻潦宿民家
　　暮程闻潦涨投宿取村斜凉借何方雨香来隔浦花翁分区种粒妇进圃抽芽官驿应无此通宵梦亦佳
　　富州花朝用诸老韵【时雪作】
　　郑重传河尹殷勤舍葢公今安禆议政昔已坐谈空乡饮干戈后花朝雨雪中明当移棹去啼鸟緑怱怱
　　送陈知録赴班改秩
　　相看同味少又送可人行晓日朝天斾春江下水程方将有民社何患不公卿还忆南楼夜论心霜月明
　　挽刘实斋尚书
　　玉节江湖晩油幢岭海春一朝晋遗老千古汉名臣清白冰壶操尊光紫府身全归公不憾愁絶奠刍人
　　赠髙眼相士
　　遍阅穹华了还来寂寞濵山林枉髙眼宇宙着低人关月吟魂冷呉霜鬓影新相逢欲开説笑指腊醅醇
　　送七侄游学
　　迅甚风鹏翮萧然野鹤深一经教子旧万里出门新天下师传道方来友辅仁异时吾悔杀虚负客中春









　　钦定四库全书
　　自堂存藁巻三　　　　　　宋　陈　撰七言律诗
　　元旦南郊庆成
　　熈朝政化谨三元有事郊南典礼全嗣圣万年初见帝小臣十起夜瞻天想囬玉辂红云晓更揭金鸡暖雨前但愿庆成天下福赋诗岂必从甘泉
　　天基节特晴
　　王春又数五尧蓂先自春来半月赢天上圣功调玉烛云间暖律防茎英苍生正赖吾君福每嵗长占此日晴三祝莫嫌言语朴时和年熟早休兵
　　人日立春极寒
　　防鞭防雨斧如雷头上顽云打不开冬序方随人日尽春愁却载土牛来几多漕运留氷解何限耕桑要暖囬惟有上林花自早天公羯鼓更频催
　　腊月中旬立春快雪遄晴
　　夜光吟屋炯无眠晓色梅檐重粲然芒端残腊洗晴雪花底好春囬隔年田畴膏脉占时早禽鸟和声得气先多少趋生寰宇望紫皇更斡大钧旋
　　除日始雪遄霁
　　去年冬孟朔朝雪今嵗腊三十日来酿久直疑包地尽飞狂忽作舞风囬盈虚有数天已定气不齐人得猜流转春光又明发一樽且送息如雷
　　过小孤顺风纵帆瞬息数百里
　　顺水风吹顺水船全家水上作飞仙犹疑五老瞠居后不觉九华参在前萧飒自怜双鬓发应酬不暇许山川腐儒易动还多事三老倚柁眠
　　狮子寨小港軃风
　　惊涛拍岸临无地逺壑藏舟别有天风举酒旗黄防舞雨抛鱼网緑蓑眠机心起灭浮沤外世事昏明返照边安得杖拏相印可碧芦深处小延縁
　　阃下忽动归兴
　　无端佩玉更长裾衔袖人疑表饵疏塞路连云痡仆马辕门似海叹车鱼那无定逺封侯相正有南涯种树书久客土思吾亦动明朝满意听骊驹
　　旧爱灵溪渡风物之美归途由浙而江即目成咏
　　黄竹弄口雨初晴灵溪渡头水渐生两岸桑麻人着本一川鸥鹭我同盟风环揺日浣纱影云杵打波舂稻声少日经行浑草草暮年归路不胜情
　　嵗晏大风
　　羌管横吹万防梅汉葭防透半铢灰从知急景雕年驶更着惊飚截道催掠野已空征鸟厉呌云欲曙泽鸿哀布衾小作须防忍多少无眠待暖囬
　　三朝书窻
　　爆声唤醒鼻中雷宿溜初停晓色开云落小须新日上雪消剰放好春囬老人自写题门帖穉子先尝得嵗杯明暖一窻聊引笔东风折尽胆瓶梅
　　得菊花絶黄
　　谁与廪秋料【料平声】理悲木樨香冷未梅时直疑天上金茎露全付篱间黄菊枝佳色足陪陶令醉落英还慰屈原饥东风试问千红紫曽有西风此段竒
　　归舟发南浦
　　旧游触景不无情已办牵江复小停好在夕阳红叶树依然新月白沙汀舟囬剡曲潮空落笛起山阳酒乍醒当日掺袪谈底事独挥老泪下旗亭
　　送淮漕洪监移节江东暂四天目
　　冷云初鴈水明霞遥见星躔动汉槎咫尺江淮分表里一畨礼乐又光华水通建业宁迂道天近城南且过家忙处得闲应更好故园秋色上黄花
　　和邓中斋至日舟中七言
　　又报防阳九地囬堂堂心在鬓顔摧乡愁云物有诗冩驿讯春枝无使来燕谷可能生出黍漆园但爱死如灰相从导引学仙去呉市不知人姓梅
　　正月三日甲子题
　　柳边梅外试隂晴清晓谁来鹊满庭春似乆痿才欲活天如熟醉骤难醒窓含西岭千秋白笔转东皇万古青又与新年书甲子阶前尧厯第三蓂
　　寸禄
　　同游鼎贵佩鸣珂寸禄中年不啻过方朔犹须设非有爰丝正可饮无何山前华表书官大江上邮亭送使多草草百年勲业梦插天浯石未曽磨
　　京口闲行逢李编校谓尝共蒱戯于长安酒家殊惘然也
　　万人如海长安市歌酒相逢底处楼容有门间曽半面可堪尘际重囬头我非卖药伯休那君岂呼卢彦道不归过旧题梅栁处寄声为谢少年游
　　赠艾校尉
　　相逢莫说乱离苦江北江南皆战场何限忠肝膏草野几多徒手化侯王方当羽檄驰千里信有缨冠卫一乡事已论功殊未巳何如相贺返屠羊
　　宪使魏青厓惠拄杖坚多节而色尚黄惟额用白立秋后十日声诗
　　三尺青蛇冷劒铓百跗委蜕像生黄分来上界金神节竪起平生铁脊梁千步已穿萝迳月一棱犹带栢台霜小烦拄到天坛了归化为龙亦未量
　　沙头防视城池
　　酸风射眼旧沙头我亦重来两鬓秋万里客心惊塞鴈五更归梦化江鸥山川信美坐成晚风景不殊看总愁征筑百年无了日老天亦自厌兵休
　　挽陶县令叔元
　　千载同归两陶令故园相望一青山怪来彊健休官早赢得艰虞阅世闲差乐输君已天上不堪愧我尚人间斯文囬首游从日泪尽重华呌不还
　　挽张提防自创都观归故山羽化
　　年时初峻道官班紫气随师亦度闗赐号竞骧新宇宙藏身独忆旧云山都聊复栽桃去辽海何当化鹤还见说髙人无宠辱乗除翻手一沤间
　　闻履斋丞相再论贬
　　江涛如此得离难祸本萧墙两巨奸仲举能无推席起茂正有角巾还救时岂料兎三窟去国才知虎九闗卖论取官方翕翕吾诗未敢落人间
　　黄孟博辞徃鄂渚赠别
　　与君生共一雌辰枌社相违整十春肯为江山轻万里不嫌风雨住兼旬携书又作鹦洲客有弟能娯鹤髪亲岂不劝君归去好囬头我自愧鲈莼
　　滕王阁【并序】
　　登滕王阁栋云帘雨王语精切又得湖山韩记变妙他作无列可也
　　稍觉阑干逺水漪枉持钱贯去安之湖山千古户庭内帘栋几畨鸾玉时记好尽堪邕辍翰序工且放颢题诗西风何限凭髙事铁笛吹愁酒一巵
　　冬至前七日青厓分送新厯
　　嫰黄裹册印如斗传教打门惊昼眠又见朔平新改嵗独怜绛老不知年绣衣春立层霄上黍律阳囬七日前更愿时和戢豺虎一犂归种久荒田
　　陪蜀士文昌醮
　　葳蕤桑梓翦为荒翰墨横流坠绪茫天北有星明武曲江南无地托文昌几时兴雨苏民望何日乗云返帝乡我少乞灵今不梦倚观魁宿照词场
　　仲宣楼
　　一雨真成五月秋十年重上仲宣楼峥嵘嵗月欺人事浩荡乾坤入客愁孙刘气力三分尽蜀汉山川百战收可是登临无限意闲看西日下城头
　　和诸君野舟之作
　　当年亦自一蓑闲百丈孤牵夜泝滩乗海安归如此险临河不济美哉澜五湖月暗收纶卧七泽云移倚柁看岂是沦胥惜援手瞿塘囬首上天难
　　寄题兴国倅防湖山伟观楼
　　华表归威可手攀新亭风景落眉间千年宇宙千年事万里湖山万里天庭蠡水来仍水落衡庐云起复云闲古今只在斜阳外安得凭髙一破顔
　　荅龚帅干楚清
　　一水相望汝与丰乱来如隔万山重清名昔已香三楚晚节今真继两龚正自南山深雾豹何时东野快云龙唾珠满纸悭琼报聊冩相于磊磈胷
　　和大阃芍药防韵
　　云霞一片从天坠谁为淮南种好春挥羽本调金鼎手【芍药谓金鼎】对花未老玉闗人万红清洛无前谱四瑞平山旷后尘坐上魏公宁用赞倚风商畧秩筵宾
　　端午命童采药
　　清薫一枕暑初炎防索朱符懒重拈天上赐衣无媚骨山中采药有长髯扶衰底要三年艾用拙何嗟六日蟾惟有昌阳堪引寿一杯泛玉不妨添
　　咏物
　　天成不挫节根完底是园工出相端花面萦囬银凤舞苔身宛转翠虬蟠由来踈散林壑性稍就防绳廊庙看至竟风流无改度雾窻玉立雪篱寒
　　病起
　　苦炎未了又悲秋如此相催老即休病里有时乌可帝梦中奚翅蚁能侯屈平正不争鸡鹜老子真堪谓马牛兹理卧来尤透彻飒然毛孔散千忧
　　寻苏云卿隠处
　　丞相张魏公友隐豫章东湖丞相托郡侯物色聘之防服徃乃见明日再徃则已闭闗惟书与金在并不启封
　　书币何因识灌园等闲夜度北山云明朝难覔苏仙鹤邻舍空余孺子坟不世大功闗气数故人髙义足知闻看来只是谈恢复已隐无堪佐万分
　　风沙
　　清野风沙觉更长谪仙此日尚能狂一株残栁专春事两箔頽篱共夕阳过鹢去空江浪白归鸿没尽塞云黄酒醒何处吹羌笛未省呉儿有石膓
　　寄赠
　　客里萧萧两鬓秋此生何止二宜休礼文疎似嵇中散疾病多于沈隐侯愧我空餐有悬特看君迎刃解全牛夜来一炬平安火賸喜先寛玉食忧
　　诗客有叹不遇者作诗人傲以慰之
　　世间最有诗人傲龙马行天不受鞿钟鼎何如白木镵轩裳得似緑蓑衣舍人锦好宜遭巻谏议茶清亦取讥近代后翁尤卓絶客来无语袖金归
　　伯文覔鸡雏赋送
　　雌雄在殻众雏分养手当年纪渻君饱履雪霜方出距浅含风雾未成文徐行肯与鹜争食小立还如鹤在羣待放一鸣天下白秦闗下客敢论勲
　　携碧香酒赏红白桃因观江涨
　　江光万顷碧香酒春事一年红白桃不饮其如胷磊磈欲簪还愧鬓萧骚言之浅矣乾坤大逝者如斯昼夜滔多谢江亭好风日颇哀老子得游遨
　　题王氏先垅寿松亭
　　兵前万事举头非风太无情宰木悲马鬛未随陵谷变龙髯还长子孙枝防看髙表鹤归日毋忘新栽鹿触时雨露百年思不极深心更有嵗寒知
　　徐子苍自金陵遣诗来用韵送鱼腊
　　寄诗曽自日边邮眼底江枫几换秋颇忆故人当富贵又传新句写穷愁人生不防长弹铗心事何知各倚楼闲把武昌鱼送似试参风味帝王州
　　守嵗
　　阶前破竹作惊雷从俗何妨进酒杯防醉偶便深阁坐好春先入小瓶梅焚香静阅年光转不寐频闻夜漏催明日买臣当五十却思上印故乡囬
　　上元果晴防南楼诗奕尽欢用韵
　　赏心压景与晴期广防张山下漏迟万国灯宵臣卜昼三军乐舞客歌诗抃鼇东极遥觞寿飞雹南风活着棋不为清谈恐妨要胡床尽到月来时
　　五日江亭即事
　　五日江城因逺望画桡不动美哉洋人间昌歜谁同嗜地下离骚只自香折得玉蕖氷照坐飞来鸥鸟雪为裳一畨节物忙收拾客舍题诗生晚凉
　　题菊乡亭
　　晋朝徴士种菊处满地苍云无古今漫喜孤亭初结搆每懐髙节此登临南山日入输佳气北阙天长驰寸心瞻眺徘徊徒感慨清风帘底坐鸣琴
　　把茅
　　广武醉后呵竖子稷下谈锋避少年未知更蜡阮屐几惟恐有着祖鞭先鬻技百金或封地著书五车无入人间事多特未定把茅去老白云边
　　南楼登髙
　　九日隂隂怯逺遨南楼平压骑台豪轻飔吹防何妨落嚣市登山易得髙烽火太平州送酒【汉阳饷至】檄书余暇客题糕【伯文即席】归来不尽良辰意更折黄花照鬓毛
　　江天
　　凉意萧萧起白苹凭髙小扇一障尘西风可是生华髪秋水偏能隔美人巴曲数声乌散后楚骚满目鴈来新江天只属渔翁管那得闲愁上钓纶
　　出郊
　　残红满地緑平池趂得晴天一日嬉曲径间行逃酒处小楼闲坐品箫时俗间礼节疎来久客里光隂去不知一笑主人还指似墙东忽自有酴醿
　　予以甲寅冬过弋阳石桥戊辰正月重过
　　周行淮汉万山川重此经过十五年野老眉间新世事蹇驴背上旧吟鞭几分春色梅花后一片归心杜宇前深谷有人难问信石桥倚遍晚晴天【第七句为谢叠山】
　　和陈郎中时举清夜不寐
　　四檐残溜杂风铃长夜遥空启明緑鬓望郎犹不寐白头遗老得无情几时画角吹愁彻何处黄粱做梦成一笑诗来扶杖起满湖烟霁晓寒轻
　　恶讲义不逊者
　　全人未可一偏论盛徳真堪百代尊房魏其逢犹愧礼苟陈之道不知文我朝正有二三老地位向妨八九分近日后生谈理学直将闻百掩前闻
　　用同官南楼韵尾聨以慰李倅子发
　　年时歌管萦云处闲倚栏干水拍空万古胡床自明月几行官栁又西风鬅鬙那复梳千下磊磈聊须酒一中更忆翘材人独自夜灯寒鴈耳偏聪
　　登南楼
　　缥缈层峦出画阑半空长锁白云闲一弓斜折蜀江水八字平分汉渚山眼入中原鸿去逈手摩华表鹤飞还好天谁遣成南北遗恨悠悠落照间
　　扬州城楼
　　东南赋甲天下处万里西风生黍禾禹贡九州今见一晋军三役古无多【晋入闗洛皆都督扬州诸军事】水包楚蜀虽朝海山引终嵩只隔河安得六飞时此驻棘间咫尺望铜駞索隠张君风鍳兼人未尝衣帛食肉自谓数短故勉之归就肆焉
　　布衣蔬食百无营底用江湖更有声正尔多才忧管辂何如一肆老君平逢人足可谈忠孝对鬼无劳语爽精问鹊占珠还动否亲年喜惧室嬛嬛
　　小惠
　　初持小惠钓声华禄厚官髙誉转加过客厨丰路碑炫中朝赂重里言夸黄金何但买身贵多粟尤堪作传佳百世傥无公论在邪人浑指正人邪【佳字唐人通押见刘宾客律诗】
　　泛西湖
　　百年嵗月此池台十里云霞镜面开青鸟惯含红斾去小娃频采白莲囬玉箫吹沸玻瓈国绣縠穿交金碧堆好是太平人自乐宫车咫尺不曽来
　　和韵归赵宗圣诗巻
　　宇宙诗愁海未深有情何必句铿金蹇驴桥上长寒眼短笠山头独苦心千载暗中扪沈谢几人灰里拨何隂濯缨自取沧浪去好在三闾泽畔吟
　　和韵归张通父诗巻【贑旧同官】
　　当年握手谈何事此日相观一巻诗湘竹恨深听雨夜洛英梦继看花时【巻中事】杜陵春好工添泪宋玉秋清只益悲犹有堪论千载上由来不倩俗间知
　　天命
　　至狂而圣至愚神天命何私与物均万水各涵全体月千花同受十分春一家路透家家路一性仁通性性仁秦汉以还无讲学几多轻弃不赀身
　　武宁道间遇故旧于负贩中
　　拍天富贵有危机屠钓逃名未觉非许靖何尝羞马磨王章安用泣牛衣班荆道旧身俱晚折节临分意重违且复斯须相劳苦明年我亦荷锄归
　　感兴
　　满面尘沙万里还客来相对旧儒酸秋风惯识茅茨屋朝日仍登苜蓿盘云鹤性情闲去好山林面目本来看今年少缓梅花约敝尽貂裘未可寒
　　和雷侍郎贺雪赐燕
　　万个瑶姬拥御筵千官玉立寿巵前丰年三度雪平地需燕一畨云上天鹭序卷班元老后龙顔瞻喜侍臣先几多夜访筹边事更愿毋安一枕眠
　　空第
　　潭潭居府美哉轮歌舞囬头迹已陈东阁早知为马厩西曹正可认车茵髙明易瞰多招鬼富贵无常忽易人看取田文何意气雍门未鼓泪盈巾
　　除夕【予已未嵗同江古心诸老宿荆江口】
　　忆曽守嵗荆州夜多少艰虞共济人一纪重来仍作客百年谁是自由身干戈满地今犹昨日月行天故复新愿及春囬再清晏緑蓑永换黒貂尘
　　立春久渴雨大阃正月八日祷遄应
　　农祥见正久当雨元日至人还要晴长旦始和开嵗事一畨既渥起春耕瓣香及物何神速咫拜瞻天只血诚小待为霖三日足灯宵又放十分明
　　赠张慈寳五行精到竒中
　　大慈寺里谈天寳蜀产凋零此亦竒借我干支作正鹄验渠祸福似蓍李虚中术曽无失绛老人年漫不知大运茫茫君自扣故乡归去定何时
　　即事二首
　　扁舟小系画防西万里晴光一拄頥湖面欲包天外去峤鬟疑割海中来髙空自泻轩皇乐元气常涵杜老诗庆厯残碑重囬首此生何限退忧时
　　庆厯残碑倦复看斯文岂是为游观一畨栋宇开荒础万古青螺防玉盘鸟度云移人事换天髙地大客愁寛六丝小驻询遗俗尚忆重华舞羽干
　　感懐
　　一箭干风射眼酸几棱逺碧压眉攒芙蓉开彻徐娘老杨栁疎来范叔寒何处素商调緑绮谁家翠袖倚琅玕无情九辩浑抛得却被天公画出看
　　十二月二十六日蔡叔庸至剪烛听雨
　　水气昏昏接海边清江狂客系呉船天风十日河氷碎夜雨三更瀑布悬寂寂春光归栁上匆匆离色在花前故人着屐能相过剪烛西窻话昔年
　　元宵
　　老去何心说看灯一年还要此宵晴暖风忽断檐间溜繁吹初过枕上声谁变惨凄成笑语定囬离乱作清平不应淡薄梅花月偏照诗人白髪生
　　挽雷尚书防归二首
　　班朝曽共多艰日草疏相过太息时扶起斁伦千古痛唤醒忠魄九原悲我逃防责去汶逺公坐髙名出昼迟危急一朝还并命举头颠厦欲安之
　　初闻难及庐山老晚见防归南海翁犹被防章虽弗逮竟成全节畧相同事惟有死仲连子貌乃如生顔鲁公不尽哀荣千载下爽鸠墟垅几秋风
　　挽龚竹卿
　　同朝尚忆当时事我去明朝公入台岳柱摧边忽英荡海尘扬处又蓬莱梦阑杞国忧天痛世换辽东避地囬似尔全归亦安憾贞元遗曲自生哀
　　挽黄思梅
　　梦囬残月堕觚棱归棹沧浪自濯缨城郭重来嗟隔世江山如画忆初盟当年阮瑀谁争长千载相如凛若生空腹满襟余老泪临风三呌为君倾
　　挽范安仲死冦
　　十载纷纷死乱离如君清苦独堪悲医余书眼犹评史瘐尽吟肩正琢诗李涉空哦緑林夜阿先竟厄白波时还胜罹难天涯者荒冢无人酹一巵
　　和林一父自温陵寄诗由信上再忤时贵归本贯
　　几度思君欲白头人间富贵曲如钩细论谁可一樽酒髙卧惟应百尺楼工力忽从诗句见锋铓渐向笔端收海鸥不骇渔争席自此寛闲任钓游
　　和伯文送丁校尉徃维扬伯文尝教之避祸不从
　　闻道机心不下鸥丈夫乃不为身谋人间信有城门犬江浒非无夜半舟塞上马来还反掌扬州鹤去又从头茫茫世事谁能料未盖棺前卒未休
　　和钦弟读予孙呉之作
　　少狂拂劒指天山中嵗驱驰万险艰射虎将军频出塞堕鸢老子晚征蛮莫夸兵法来圯上但爱拏音出苇间风后大鸿三引首一波长乞【去声】白鸥闲
　　和天民寄笔
　　眼光如电气如虹少日词场互长雄几度忆君风月社十年坐我簿书丛痴儿了事未易了老兎中书今不中次第买山归隠去不嫌苦淡幸来同
　　和姚山长一甫
　　潭影悠悠白日闲千年如画此江山髙人徐孺死已朽上疏梅仙去不还底是忧堪埋地下谁能逺不在人间相逢正有论诗乐且透西江句上闗
　　和王守城山
　　宦游落拓成前梦乱瘼摧藏各幸民嵗晚来门今雨旧人间倾盖白头新斯文不厌重论细吾味何闗数面亲海内凄然成二老玻瓈更共一江滨
　　和敖教谕
　　又迟【去声】江南缉落毛儿衣折尽海纹涛静看机事枭羣奕醉倚西风蠃二豪黄菊篱间三引满夕阳楼上一凭髙故人经乱浑无恙赢得新吟可拟骚
　　和夏南麓绣斧曽驱当道狼及答尹存吾喻仁山携诗相过值出
　　金石论交半化狼竹桐吾味暂栖凰陶篱三亩新荒迳孔壁千秋未壊堂彩鳯题门人洒落骊珠照夜笔淋浪惜无北海盈樽酒与赋东湖五月凉
　　和曽平山见贻蚤自温荣挹艳香韵
　　梦事曽陈一瓣香清愁两地鬓眉苍少陵空复诗劘垒王湛聊须易在床古有忘言行畏垒【力罪切】今无书法可柴桑提君四印各安穏正使同羣不乱行【曽又号四印】
　　与节东归和同幕送行之作
　　来参军事久无功宜黜而陞愧在中揽辔登车宁有是过家祭灶畧相同送人万里鸥波白囬首千山骑火红待得故园髙卧日诸君劒佩一时东
　　胡端逸结庵于清江之草鞋甲嵗晏言别始知犹有九袠毋在敬和韵
　　千羊濈濈拥初平不抵封人反哺羮自说老来行欲倦忽闻亲在坐皆惊白云飞动能无思寒雀啁啾故有声囬首送君双泪落松楸霜露正闗情
　　永穆陵复土随龙除官甚盛
　　故王沉愤九重泉先帝焦劳四十年已有含桃荐新庙独无麦饭洒荒阡挽囬天怒当初政扶植人伦在众贤此邸最闗宗社计加恩莫放代来先
　　徐祠曽碑久仆前山长胡端逸与士友共竪之邀予赋
　　短世人间厦几颠髙风湖上榻犹悬荒凉士竪残碑日辽邈官修废祀年万古南州人似玉千秋曽子笔如椽斯文未丧神犹在防见冠裳拥壊阡
　　沙头送客和伯文
　　报荅春光两鬓华荆南二月苦无花津亭折栁清江驶野寺观棋白日斜赋客不来楼背隰覇功安在防沉沙归途却惜怱怱过一径深红卖酒家
　　食客
　　巾履鲜明意气洋髙门悬箔走如狂惯曽携筯从崔赡可但驱车造辟疆合五侯鲭为一馔染公鼎指要先尝寄声穷巷长饥士今代何人饷子桑
　　读邸报
　　战骨如山血未干补疮遮眼肉都剜向来手诏真哀痛间者人言已治安夜访宰臣忧卧榻昼延学士论危竿祖宗全盛犹如此半壁江风面面寒
　　钻刺逢迎状似奴是非羞恶一毫无盖间老犬曽供嗾韝上新鹰正待呼递趱庸囬聨鼎食长排耆俊在泥途一朝政事渠何算可惜倾人好国都
　　见邸报【时庙堂首属意一名士以报辞忤旋论贬】
　　正徯朝阳听鳯鸣忽传鹈鴂作秋声百年事防纷成毁一日光隂屡晦明张覇安能识时务翟公久自见交情人间快意真难待茅屋看山了此生
　　扶惫效死清事久废奏院郭公应酉以旧翘舘客自杭来谈江上师溃及京城非才误着极为不平且辱惠书明日又为岭海之行勉强用韵原诗附见
　　决汉排淮二十春玉班步武乍骎骎紧官为饵刚揺手退处如饴肯动心寳劒夜鸣犹斗近貂裘晚出已寒深当初若听苞桑计未必江涛许浸滛
　　附
　　诗来老气郁沉沉犹负骅骝万里骎辇路风尘重囬首梅花嵗晚独知心张南有死天无逺管邴如生海未深明发阳闗底须叠只哦雅制洗哇滛【郭后赴厓山云】
　　迓古心观相帅长沙
　　夹道欢呼百吏恭防垣上相领藩雄一星文采低南斗十乗先驱走祝融孔子犹须晚封楚周公只合早归东林深近亦闻时事小驻油幢请下风
　　中斋生朝
　　当家勲阀旧巍煌天女裁云为制裳胷饱治朝周典礼箧余内苑汉词章经行禾黍闗河逺指防蓬莱日月长故国风流一囬首不妨鸾玉小徜徉
　　山居
　　深僻山居自在身似僧有髪俗无尘读残贝叶都忘世看足梅花不要春啧啧树间黄口小悠悠道上白头新是非何与【去声】先生事门倚枯藤一欠伸
　　穷居
　　穷居省事亦欣然老屋中间易一篇安步当车蔬当肉笔耕为表纸为田幸生朱陆相鸣后犹忆羲文未露前三益不来山月白卧听涧水说真诠











　　钦定四库全书
　　自堂存藁巻四　　　　　　宋　陈　撰五言絶句
　　春风
　　着栁成新緑吹花作故红衰顔与华髪不敢怨春风
　　浙江潮
　　只道潮声落潮来复有声何当机事息暂遣海门平
　　试问
　　试问屋藏书何如斛贮珠奄奄投阁老凛凛坠楼姝
　　萱径携笻
　　松下无喝道言树聊蠲忧谁知赤藤杖独倚万古愁
　　菊畹秋香
　　金茎余孤标青女满杀气随地堪百畦流芳亦千嵗
　　昭君
　　千古和戎恨冢青今尚闻汉朝三尺草埋没防昭君
　　琴窻夜雪
　　寒更洞书幌几上眀素弦满意宇宙曙霏霏正漫天
　　读书三首
　　画前逃弧马井法开赋役圣人本仁民何意重利跖书初说包贡礼有献民虏末流尚忍闻作俑呌千古汝以为多学吾犹及阙文忧端己秦誓糟粕尚三坟
　　老米暮景
　　承平米家船遗我独凄然此岂有愁地不能无暝天
　　博奕观人二首
　　西军严驾后北府防书前胜负岂人与两公天己全等闲移作塞郑重喝成卢莫防文懐痩胸吞防寄奴
　　题子胥庙
　　吴以让长国让亡吴亦随【公亦随之亡】属镂天讨赋鱼劒祸阶谁
　　六言絶句
　　题江山烟水图
　　叠叠云山过尽茫茫烟水安归还君此画三叹闲杀江南钓矶
　　述往二首
　　阿六生活大可滕叔经纪自能申生死为恭子寜哥墓曰惠陵
　　贞惠文子升士睿圣武公好贤晏平仲狐裘一齐景公驷马千
　　题石泉渔歌
　　渭川其钓莫钓濠上知鱼非鱼防曲清泠寄耳一声欸乃归欤
　　与伯文同作生朝林母在闽
　　翠竹西江我屋白云南粤君家当日设陈弧矢今朝相对天涯
　　赠雪篷相士
　　寒江独钓焉往剡溪髙兴久空欲识梅花自色小须雪霁开篷
　　七言絶句
　　小桂二首
　　树小都来三尺长撩人那得许生香隔窓只道花如簇才是梢头一粟黄
　　甲第人家万木犀着忙曽防盛开时日长小院差深静时遣轻风破一枝
　　笃志斋前新竹
　　晕消旧习风前箨怒长新功雨后竿头角崭然真小友雪霜嵗晩更相观
　　题和靖祠【淳祐庚戍】
　　欲将心事梅边説放鹤经年去不还寒日碧云无限意却成喑哑对湖山
　　贵要之客来
　　幽居日对野人多满耳桑麻不及他惊怪朝来富新事径容贵客偶相过
　　闻须溪坐午谢客用所寄絶句韵叶宋英先容
　　日晏来门三斗尘隔帘午暝托朝真乗肩鼻涕关何事试防斤风向郢人
　　龙湾野店同军校举杯
　　饮边聊复得元子坐上安非类蔡邕袖取清谈铁如意茫茫世事正蛇龙
　　和落梅
　　离离玉立己无多顔色相于冷不阿一种东风自根极铜鞮最后谪仙歌
　　柴桑图
　　消磨甲子门前桞傲晲羲皇膝上桐晋宋一杯无认处先生万古此山中
　　和雷侍郎省身湖上遇雪
　　回舟望见雪来时此兴山隂不与知天上白衣殊变化人间臭腐正神竒
　　题汤隽溪留逺法师莲社图
　　无复斯人过虎溪溪上朝朝新虎蹄江左风流却回首防曽极乐在天西
　　题老杜廵檐索笑图
　　茫端寒燠关生物一粲踈花可得禁香影天机行世浅风骚古思不言深
　　贾鹿泉屡约一出小诗代行十首
　　故家文献世公台直为遗黎万里来应念颠崖最辛苦更移鄂省近南开
　　河洛声眀莽旧墟百年消息孕真儒南方只道足文史今见北方行秘书
　　悃愊无华忧世深十诗直冩古人心也教穷谷敲推士一识中原正大音
　　兵前创建教条新鞍马丛中玉雪身揭起先牌一防字十州草木亦回春
　　世变峥嵘可奈何鱼龙杂袭故应多风休云定须防事惟有髙贤炯不磨
　　上都仁问逺如天人望公来望嵗然正有郇模三十字含毫欲愬复难宣
　　南北风殊久未谙乱离更值旱如惔斗升试酌西江水应有汤年一溉甘
　　诏防丁寜画一颁尽驱黠吏革贪官若行两事无他事民命那无一线寛
　　释老新来各有宗四民最惜一民穷挽回世道能无在主张斯文尽属公
　　故园三畆淡生涯雨横风狂缩似蜗从此亦称萧相客合无稳种邵平
　　送林一甫试浙漕二首
　　闗防秋暑双蕉叶商略时宜十兎毫赠别不须嗔语浅如君正复坐名髙
　　偶题熟纸光浮桂漫遣生绡色染蓝入手功名如此耳人间防北防成南
　　伯文送海红柑及橄防
　　外大如壶内不麄闽山风物楚山无后皇等是栽培力消得千头与作奴
　　防苦何妨着舌尖就中永味己相兼平生氷檗东坡老直为羣儿説蜜甜
　　灯夕解嘲和同官二首
　　年光冉冉东流水客恨怱怱旦过僧门挿一枝荆楚柳梦回十里广陵灯
　　同上南楼防月去莫嫌官舍冷如僧一株西北平安火万里东南无尽灯
　　春事
　　阳坡春事己全动隂谷余寒容未收花雨一畨成蝶梦柳风十日防莺流
　　赠熊易课
　　宿雨初收水满村断桥千事不相闻隔篱试冩流年影手种山田熟防分
　　红梅
　　千树江头雪作裳一枝故欲犯时妆分眀莹薄裁琼玉不比胭脂抹海棠
　　古道
　　杀鸡季伟蔬留客列鼎孙外一肴古道无存防夫子令人何限不全交
　　故人家
　　蓬头歴齿王覇子葛帔练裙任昉儿世绪何妨有凋落若敖羊舌正堪悲
　　除夕对梅花烛花二首
　　花与先生共嵗寒坐来不管漏声残移瓶更转横枝影贴在窓扉作畵防
　　顷刻开花剪复成大如菡蓞小朱樱一年嵗事占来日知为先生报晓晴
　　小春桃李俱花
　　阳林小春醉风日老面得酒须防欢不妨桃李妍冬谷正要松篁用嵗寒
　　赠玉壶相士
　　黄金取印斗来大白玉作壶氷様寒子号甚清堪自照吾诗愈淡欲谁防
　　月牕相士
　　眀月谁令作鉴寒纸牕何日透蝇鑚人间万事秋毫细跳出须弥顶上防
　　赠氷月相士
　　十年己往如氷冷千载方来似月眀唐许何尝关世事人间正有一书生
　　和叶宋英三絶句
　　千里论诗半语无出门濠上子知鱼寒潭潦尽水归壑落日山眀人荷锄
　　大范寄诗题八十龙韬照夜白虹寒重纡剡雪归时棹问讯磻璜钓处滩
　　昌谷鲸蛇供诞幻玉川騄駬玩虚空独无桃实三千嵗更有鹏扶九万风【宋英学长吉体】
　　和张纯父霜月三首
　　洞庭髙秋乃无事洞庭主人独多才满天如水乌啼夜冩出寒蝉湿兎来
　　茅店板桥天落趣素娥青女洗长新昔人己与不传死千古谁怜老斵轮
　　天公戯剧髙寒上岂识人间有凛秋八万四千挥斧手闲抛玉屑下琼楼
　　和州秋阳
　　雨风睡过一年春破闷无茶可防勲失笑起来闻玉笛嬾晴吹涨满空云
　　和成脩堂见寄吟槀韵二首
　　吟屋青山万垒间割来风月少陵坛可怜云树相望地今作江东渭北防
　　犹忆朝天晓漏迟龙蛇暖日动旌旂此生那复赓酬乐风雪天涯各鍜诗
　　和友人生香四和
　　水仙盆间瑞香盆着一枝梅一榦荪个是山中生四和麝沈枣甲更须论
　　破屋
　　江头风雨连年恶破屋惊秋复惜春天上金瓯足时栋人间白髪是闲身
　　挽周溪园国史三首
　　壮嵗髙科晩一麾江涛如此幅巾归书生何限经纶意曽共危防送落晖
　　一瞬风云宇宙新一家中外防朱轮归来却就千钟养赢得深衣处士身【省授洪崖处士】
　　钜笔曽编两大藩【金陵荆南图经】江山如畵朔风酸如何地下修文手还要南朝旧史官
　　劝农同幕皆预即事四絶
　　铁骑雕戈夹道驰元戎小队出郊时白袍容与其间者莫是参谋老拾遗【谓鲜于国丞】
　　妥贴轻舆我自便更施小帐暖如氊前山一阵东风雨马上诸郎陛楯然
　　风卷冈头似怒雷晓来驱我上崔嵬斗牛尽是登临处到得晴明却不来
　　乌防持觞鬓似银近前不怕相公嗔未知此日殷勤意曽到深村作苦人
　　见诸君感事之作
　　鼎湖不挟宇宙去骊墓曽包山海来教儿倒诵阿房赋一与张阳洗七哀
　　题李生烟江万里图
　　白鸥飞来类从汝寒鴈瞥起防导吾未觉咫间能万里曲肱残梦落东湖
　　赠徐先辈星命课
　　三命横铺下防星风雷歘起斗牛灵正堪持献云霄士不中山间倦客聴
　　闭门
　　闭门风雨九十日生物趋新曽未休适见桃枝暗眀月渐闻杨花逐江流
　　东湖晩歩洪恩桥海棠洞三首
　　城里北风连夜号平湖卷緑上枯壕不知江水长多少樯尾过城三丈髙
　　雪前一枝玉出墙独立小桥风信香烂霞晴日炙蔫锦十里软红人若狂
　　百花洲前万柳隄一川红緑醉春时楼台忽断见西爽莺燕正深闻子规
　　咏归晩歩
　　风流顿尽万花浦俛仰己陈双桂亭黄华鞠差强人意红拒霜犹有典刑
　　书生旧梦二解皆因榜过作
　　长忆西风翠袖单暮檐修玉倚初寒一囘得嫁平生足更用花枝挿白防
　　一着当机己百全落枰忽误岂非天空函堕甑都休惋赤壁淮淝本偶然
　　和徐子苍扬州梦梅
　　林昏月落淮南夜还忆江清水见沙冰雪为魂玉在侧了知不是梦梨花
　　寒梦
　　寒梦初囘斗帐深清辉忽破小窓隂若为推上松萝月展尽梅花一寸心
　　题驿壁
　　骅骝捕防不如狸镆干缀履不如锥过都歴块成何事剸虎裁蛟彼一时
　　六朝
　　正朔奄奄一脉垂不多文物迭兴衰菰芦等是偏方士尔尚生逢六季时
　　咏涂璋家屏风上题宣和壬寅季夏
　　玉芝随手燕堂空翠幰宸游黍满宫一片宣和残嵗月百年田舍古屏风
　　咏史
　　蜀相犹雄懿己王江东逮见魏先亡山阳更在江东后如此三分未用伤
　　题梅坛毛庆甫道士云悦楼
　　白衣苍狗无情物翻手悲欢变古今输与道人长快活防渠起灭不关心
　　答李道士
　　老子废吟恐妨道道人学诗如学僊探藏不惜藏诸宻试换黄庭内景篇
　　题传道士鹤泉鸣
　　梦回华表千年逺思入庐山三叠寒緑髪道人知许事山中自冩鹤泉防
　　酬别孙道人存心归上饶二首
　　消得刚风三日夜吹开正色泬寥天苏门月朗君长啸太华云髙我昼眠
　　短些防廻无寄处一声归鹤落江东两行老泪千年恨问讯骑鲸太白翁
　　和诸公琼花二首
　　艳不山矾瘦不梅全身夺得八仙胎扬州怕有归来鹤曽见无双槛里开
　　淡日防云燕麦斜江思笋蕨客思家是非欲共东风语一曲栏干眼自花
　　题宣和御畵芦禽
　　芦边晩吹冷飕飕背立孤禽有许愁可是殿庭无事笔己含原野十分秋
　　男竹枝歌
　　东园一株千叶茶阿翁手栽红锦花今年团栾且同防眀年大哥天一涯
　　女竹枝歌
　　南园一株雨前茶阿婆手种黄玉芽今年团栾且同摘眀年大姊阿谁家
　　赋
　　闲舣赋【池上小阁】
　　融火向中余方慎夏接叶罢亭依山忘榭丽草长林未卜与夜临池映水不怡隂厦伊清池之蹇浅兮觉水气之己多防谖草而翳兰兮结斯构之峩峩防堂属其南垂清隂生其四阿杜余门而却扫兮日长徃乎沧波招月绪风持云沐露穷夜为日迄于防暑余凌波而雅歩兮鱼鳞鳞其在下若停桡之万斛当歩仞之秋浦朱尘倒景若闾而飞防箔悬绘五两萎蕤燕循樯而失据鳬就桨而无依不防而继不枻而安承舻絶后接舳无前四载不服万夫莫先亡余檝之兰桂废余桡之芳荃又若委陋舟而弗御犹诞寘之河陾也防斯亭以宴处兮瞻浮荣之翔翥文榭杏梁珍窓桂户藻离栋而成妍题去榱而加昈银榜昭其碧镂皓壁煜以振素波尘属防云松荐础泽葵生阁苹花照籞浮萍附踬雕胡承梠爱芙蓉之婉婉兮借初日之眀辉色防滟于顔间蔚藻绘之备施倾盖成防聨袂成帷含芳扬烈茹华吐竒当筵荐绮在槛成绨映白鹭之芳翰増翠羽之緑姿莺莺在柳媚蝶时来尔乃御緅絺揽蕉荃肆莞蒻燎芳兰缉灵草以为蹻纬楚竹以为冠白纨防举芳风可握或进壶援矢投琼击博或从横竹素佃渔六渚或左设鸱夷右操钓具蓑笠长抛笭箵不御屑桂垂芳聚粒为茹投八丝之翠纶沉百囊之緵罟于是丹鲤含腴莲菂丰耳葵叶初肥防干映杞山肤陆芼华菓具翳觞政在前张饮命客蕉叶无竒金风犹窄折叶荐芳引筒分碧挹三春之兰英酿五薤之芳液洗虑延欢祗以永日雅歌清吹与舟俱浮合樽促席敷袵绸缪今夕何夕与子同舟抱月坐花借以苹药视夜防半衡汉廻薄情盘景遽賔客益落乃起而为扣舷之歌歌曰世防防兮蹙汚人慕贞烈兮凌青云食有鱼兮蔌有莼愿投老兮守丘林座客闻之又称歌曰卉服兮舟居荷为屋兮荷为袪宿沙子之徒欤江上丈人之徒欤
　　记
　　闲舣记
　　闲舣主人少往来吴楚间家居多暇而有江湖舟檝之思作室池水上然如空舟焉曰闲舣居其中盖垂钓于枕濯足于床莲与泛而水与依也尝酒酣仰卧舟中使左右为越人拥檝之歌自为小海以和之为举足扣舷之声以节之水光月景飞动几席真以为舣舟江上在吴思越时也舟之不进则欲解衣挽舟以佐舟子而舟无其具冷而醒则自吴归越盖四十余年矣客或闻而诧之曰先生误耶室耶舟耶以欺人乎抑自欺也以欺己而己信之兹非惑耶不然则长乗舴艋将安之耶主人浏然而笑曰夫舟人之居水也舟之所舣而家在焉为行者乎则未尝去家也为居者乎则舟有行色盖朝齐民而暮楚户者也而吾甚爱之太公之居海也五十年于屠钓之间吾甚慕之虽然太公尝以渔钓欺天下矣而卒用于世种司諌又尝以樵欺天下矣而天下旋知之盖放之拜太公之舍鱼欲盖焉而彰之者也嗟夫谓太公非渔耶则持钓五十年矣以为渔也则五十年未尝得一鱼也以五十年而不得鱼是犹标表以来知者之为也而放也逡廵而拜甚似而防矣风期一接己莫之掩然则荷蓧植杖苇间拏舟之子不旋去之亦将得其人矣避世之士不亦劳乎士之避世夫若是其劳也而走也一前一却无以自附于屠钓之间烟波之兴无所于托则作室为舟临风把钓而舟中之乐己不减五湖非真为戯焉耳也客曰先生诚戯之耳夫苇间之去善矣而有避世之迹焉无他我未忘也不然则出没于烟波渔钓中而莫求其迹箬笠之前皆渔樵推驾之地安事一室乎夫挟是以往吾不知其有我矣人孰从而求我哉主人然而笑使其子樵书而刻之舟中延祐二年七月十一日记






