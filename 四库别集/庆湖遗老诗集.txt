　　钦定四库全书　　　　集部三
　　庆湖遗老集　　　　　　别集类二【宋】
　　提要
　　【臣】等谨案庆湖遗老集九巻宋贺铸撰铸字方回卫州人唐谏议大夫知章之后元宗时知章致政诏赐镜湖据谢承防稽先贤传谓庆湖以王子庆忌得名后讹为镜故铸自号庆湖遗老初以婚于宗女授右班殿直元祐中李清臣奏换通直郎通判泗州太平州卒事迹载宋史文苑传其诗自元祐巳夘以前凡九巻自制序文是为前集己夘以后者为后集合前后集二十巻同时程俱为之叙今后集已佚惟前集仅存铸子檩跋称后集经兵火散失则南宋已无完本故书録觧题所载巻数与今本同也方回作瀛奎律髓称铸每诗题下必详注作诗年月与其人之里居姓氏今观此本与回所説相符盖犹旧刻之未经删窜者矣铸以填词名家世传其青玊案词梅子黄时雨句有贺梅子之称然其诗亦工致修洁时有逸气格虽不髙而无宋人悍犷之习苕溪渔隠丛话称其以望夫石诗得名诗人玊屑称王安石赏其定林寺絶句王真方诗话载回论诗之言曰平淡不涉于流俗竒古不邻于怪僻题咏不窘于物义叙事不病于声律比兴深者通物理用事工者如已出格见于成篇浑然不可镌气出于言外浩然不可屈【案此段以叶韵成文】观其所作虽不尽如其所论要亦不甚愧其言也陆游老学庵笔记曰贺方回状貌竒丑俗谓之贺鬼头喜校书朱黄未尝去手诗文皆高不独工长短句也今其文则不可睹矣乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书　　　　　集部三
　　庆湖遗老诗集目録　　　别集类二【宋】
　　巻一
　　歌行
　　巻二
　　古体上
　　巻三
　　古体中
　　巻四
　　古体下
　　巻五
　　近体五言
　　巻六
　　近体诗长句上
　　巻七
　　近体诗长句下
　　巻八
　　五言絶句
　　六言絶句
　　巻九
　　七言絶句
　　拾遗
　　补遗
　　附録








　　庆湖遗老诗集原序
　　庆湖遗老者越人贺铸方囘也贺本庆氏后稷之裔太伯始居呉至王僚遇公子光之祸王子庆忌挺身奔衞妻子迸度淛水隠会稽上越人哀之予湖泽之田俾擅其利表其族曰庆氏名其田曰庆湖今为镜湖传譌也汉孝安帝时避帝本生讳改贺氏水亦号贺家湖焉家牒载谢承会稽先贤传叙畧如此唐代既颁勲格百家图谱并为煨灺元和中林寳集着姓纂臆谓贺氏庆封之后非是按封刼专齐政田氏患之聚三族甲环其宫而夷其族封仅身免走鲁迁呉卒被屠戮安有遗种哉吾家特会稽一族他州之贺盖贺兰贺若贺防贺娄贺鲁贺葛贺頼贺述贺儿贺略孤吐贺诸姓省焉铸十五代祖乃秘书外监之后祖弟讳知止少味老易躬耕不仕开元末兴崇学本道三以道举荐送不赴会有闻于朝者起家拜上虞丞秩满试任城令时李翰林白寓游是邑与公相从于诗酒间譔其羙政书公堂之壁后人镵诗石今或存焉久之迁阳谷令卒官民懐其惠遮留丧车不得时发因权窆县之北原三孤即垅为庐免丧按安史之乱县又改东平寻为李正已巢据之寖用非法游民浮房禁不听还伯仲定居阳谷俾季隂归防稽以持先业皆力田自洁不复为仕宦计季实吾祖也嵗一北走省展存殁且自誓约生虽居死当祔骨先垄之次逮七世孙遵约不坠后属董昌盗越民罹其毒因弃业北迁合族焉国朝縁外戚赐第开封隆和里六代祖广平王始别于浚仪固子陂之原髙门平州府君受命北征即诰其家嗣曰吾家本庆氏昔王子尝寓于衞而子必以旧氏名之吾死必封树衞郊示不忘本府君竟死事朔野曽门以哀毁废于家但名其子而重诰之天圣初大门总北道坰牧之正遂卜府君之新阡于衞属邑共城东原仍徙贯焉行先志也铸少有狂疾且慕外监之为人顾迁北已久尝以北宗狂客自况今寖老且疾念归何时而亟更旧称者亦首丘之义耳铸生于皇祐壬辰始七龄防先子专授五七言声律日以章句自课迄元祐戊辰中间盖半甲子凡着之藁者何啻五六千篇前此率三数年一阅故藁为妄作也即投诸炀灶灰灭后巳者屡矣年髪过壮志气日衰落吟讽虽夙所嗜亦颇厌调声俪句之烦计后日所赋益寡而未必工于前念前日之防烬为妄弃也始裒拾其余而缮写之后八年仅得成集以杂言转韵不拘古律者为歌行第一巻以声义近古五字结句者为古体诗第二第三第四巻以声从唐律五字结句者为近体五言第五巻以声从唐律七字结句者为近体长句第六第七巻以不拘古律五字二韵者为五言絶句第八巻以声从唐律七字二韵者为七言絶句第九巻随篇叙其嵗月与所赋之地者异时开巻回想陈迹喟然而叹莞尔而笑犹足以起予狂也倘梦境幻身未遽坏灭嗣有所赋断断自巳夘嵗列为后集云丙子十月庚戌江夏寳泉监阿堵斋序
　　鉴湖遗老诗序
　　鉴湖遗老诗凡四百七十二篇其五字八句诗锻炼出入古今为集中第一其余大抵名家作也予少读唐实录与会稽石刻见贺季真弃官本末方开元天寳之间天下号无事文学士见贵重季真出入禁省冠道山友储副极当世华宠然一旦不顾去为千秋观道士使人视之超然如云汉登秦望行剡川未尝不悠然遐想也季真去后四百二十载建中辛巳嵗始其孙方回江湖上盖鉴湖遗老也方囘落落有才具观其诗可以知其人中间累官钱塘及通守两郡輙谢病去为祠岳吏又一旦挂衣冠客吴下穷逹虽不同其勇退乐间故有鉴湖余味然予谓方回之为人盖有不可觧者方回少时侠气盖一座驰马走狗饮酒如长鲸然遇空无有时俛首北窗下作牛毛小楷雌黄不去手反如寒苦书生方回仪观甚伟如羽人剑客然戏为长短句皆雍容好丽极幽闲思怨之情方回忼慨多感激其理财治剧之方亹亹有绪似非无意于世者然遇轩裳角逐之会常如怯夫处女予以谓不可解者此也予竒穷肮脏可憎方回多交游乃独以集副授予曰子好直美恶无溢言为我详而叙之此亦岂其不可解之一端耶政和三年癸巳嵗十月朔信安程俱叙











　　钦定四库全书
　　庆湖遗老诗集巻一　　　　宋　贺铸　撰歌行三十九首
　　丛台歌　按邯郸县谱丛台赵武灵王筑起地三百尺今故址犹十仭在县中东北隅元丰辛酉七月同邑令濮人杜俨仲观登杜先有此诗要予同赋
　　累土三百尺流火二千年人生物数不相待摧頽故址秋风前武灵旧垅今安在秃树无隂困樵采玉箫金镜未销沉几见耕夫到城卖君不见丛台全盛时绮罗成市游春晖一从雕辇闭荒草萧散行云无复归招魂想像风流在晴华露蔓犹依稀盘纡棘迳撩人衣禾黍晩成貊貉肥层檐碧瓦碎平地梦作鸳鸯相伴飞登临吊古将语谁城郭人民今是非指君看取故时物南有清流西翠微彷徨华表不忍去岂独辽东丁令威
　　黄楼歌　熈宁丁巳河决白马东注齐宋之野彭城南控吕梁水滙城下深二丈七尺太守眉山苏公轼先诏调禁旅发公廪完城堞具舟檝拯溺疗饥民不告病増筑子城之东门楼冠其上名之曰黄取土胜水之义楼成水退因合防以落坐客三十人皆文武知名士明年春蘓公移守呉兴是冬谪居黄冈后五年转徙汝海予因赋此以道徐人之思甲子仲冬彭城作
　　君不见熈宁丁巳秋灵平未塞河横流澶漫势欲浮东州斯人坐有为鱼忧当时贤守维蘓侯厌术不取三犀牛跨城岧嶤起黄楼五行相推土胜水鼍作鼋惊走鞭棰三丈横流变清泚南来船车鹢尾使君登览兴如何舞剑吟笺宾从多水平照影见雁下山空答响闻渔歌楼下汀洲长芳草一麾南出彭城道昨日春游咏白苹后夜秋风悲服鸟黄冈汝海心悠哉青山白髪多尘埃采菱伎女今何在骑竹儿童望不来望不来碧云明月长徘徊
　　彭城三咏　元丰甲子予与彭城张仲连谋父东莱宼昌朝元弼彭城陈师中传道临城王适子立宋城王羾文举采徐方陈迹分咏之予得戯马台斩蛇泽歌风台三题即赋焉戯马台在郡城之南斩蛇泽在丰县西二十里歌风台在沛县郭中
　　秦蛇已中断刘项方龙战叱咤沮风云睢盱走霆电鸿沟一画天地开楚王洗剑东归来新都形胜控淮泗笼山络谷营髙台重瞳登览何为者不知招贤知戯马上如激矢下投丸兰筋霜腕便回盘半夜悲歌骓不逝明日隂陵行路难騋牝三千归汉闲粟豆尤闻蠧县官君不见华山之阳古坰牧春风吹草年年緑
　　右戯马台歌
　　君不闻泗濵亭长送徒如咸阳徒夫怀归多道亡泽中置酒饮相诀吾亦从此奔芒砀隂风萧萧导者惧前有修蛇怒横路酒酣防剑肎留行划断蛇蜒不囘顾河明月出人踵来彼媪何寃号且哀谓遭赤帝屠吾子语竟莫知安在哉真人闻此自心许茫茫四海吾其主虎变龙飞十二年馘项枭英盖狐鼠半夜雄铓飞上天几见长陵一抔土
　　右斩蛇泽歌
　　汉祖髙风百尺台千年客土生蒿莱何穷人事水东去如故地形山四来江淮犹沸鲸鲵血八十一车枉归辙白首逄迎皆故人牢酒欢呼惜将别崤渑迢遥非我乡死生此地何能忘酒阑鸣筑动云物青衿儿曹随抑扬尔时可无股肱良端思猛士守四方君不闻淮隂就缚何慨慷【平声】解道鸟尽良弓藏
　　右歌风台词
　　渔歌　甲子十二月张谋父陈传道王子立会于彭城东禅佛祠分渔樵农牧四题以代酒令予赋渔歌
　　严公桐江上吕父清渭濵出处两能事寥寥乎若人拥蓑芘笠吴侬子身偶一竿生寄水侯庖富馔美鲥鲈寸鬛分鳞辱刀几吾将一钩县十犍笑倚扶桑不计年鲵鲸懐饵脱相得坐使东南饮食鲜
　　江南曲　乙丑三月彭城分题得江南曲
　　游倡搴杜若别浦鸳鸯落向晩鲤鱼风客樯【阙】　泊当时桃叶是新声千载长余隔水情乌衣巷里人谁在白鹭洲邉草自生
　　三鸟咏　元祐戊辰三月之官歴阳石碛戍日从事于田野间始闻提壶竹鸡子规三鸟其声殊感人因赋之以寄京东朋好
　　緑野带江春漠漠露湿花蔫朝暮薄年芳婉娩欲辞人啼鸟殷勤劝行乐提壶真起予十千美酒当賸沽金龟寳貂家所无持底可过黄公垆调官东来今几日谓有公田宜种秫朝廷未除私酿律安得一试焦革术提壶鸟叹吾与尔皆悠悠君不见长安两市多髙楼大书酒旂招贵游脱闻提壶鸣树头论槽买瓮更献醻庶几此声知所投胡为南乡长滞留端使北宗狂客羞【北宗狂客方回自号也】
　　右提壶引
　　东南泽国陂塘濶旱嵗少逢晴五月田间鼃喜雨冥冥竹下鸡啼泥滑滑而予不耕陂下田田臯驱马挥长鞭稻塍微茫絶复连如蹑镜面流鲛涎植蹏沮洳不敢前何暇顾惜青连干竹鸡鸟汝幸飞翔罗罻外安知此途吁可畏雄雌更鸣方自慰汝不能言臆为对君不见日围赫赫是长安大明宫阙开云端鸡人唱漏辰三刻左右相君朝谒还前驺谁敢干后乘不可攀飘飘青盖望已逺緑堤隂下沙堤间长堤千步沙漫漫风不惊尘雨亦干君能驰骛此其所何事江乡行路难
　　右竹鸡词
　　长江靡迆山坡陁旅竹荒松防茑萝蚕初眠起风日暖梅弄黄时烟雨多山间有迳行逶迆倦客据鞍生睡魔奈尔思归啼鸟何子规鸟不如归去好谁家西北最髙楼几为王孙怨芳草子规怜尔觧归飞我独何心长不归十年迹絶苏门道梦里旧游知是非一官窃食官仓米十口之家饱而已金印锦衣耀闾里少年此心今老矣问舍求田从此始
　　右子规行
　　东华马上怀寄清凉和公兼简社中王拙居士东华在厯阳郡北八十里隔江与金陵相
　　直王字间叟巳巳十月赋
　　鸡鸣紞五鼓驱马东华路月落潮上时云披日生处揺揺渔艇子挂席凌江去送目思悠然横槊聊一赋鸿雁南飞江北流亭亭双塔是升州前朝物色今何见白鹭平沙接石头石头城上清凉国中有弥天大比邱右军逺孙傲时者巾鉢久从莲社防吾亦明年及代一庵见寄外何求
　　广四愁寄李譓　李字智父时为白马从事庚午七月歴阳赋
　　夜如何其夜未央斗星灿兮河苍凉微月入牖窥曲房虫刺促鸣我牀离忧歘来煎人肠夜如何其夜何长緑琴在荐兮拟楚奏之沈湘朱弦湿露兮声戾指而不扬屏琴浩歌兮屑涕泗之浪浪我有所思兮在河之阳僾而不见兮衷难弭忘騄骥腾跃兮鸿鹄翺翔明珰玉案兮尔不我将缄诚结惠兮久莫汝偿永如牛女兮南北相望昔燕处兮灵芸之堂纫兰为佩兮集芰为裳西风凄兮凌百草以殒黄兰萎芰裂兮恐被服之不芳念汝玉立兮贱组绣之文章节日厉兮奈惨栗之氷霜胡不乗白云兮归来乎帝乡尚何所徯兮毕永嵗而彷徉
　　舟次金陵怀寄歴阳王掾相　王字元胥庚午十二月赋
　　昨时江北望江南把酒离愁已不堪今夜江南望江北抵掌清谈安可得厯阳白下非吾乡官身俗眼禁人狂后日扁舟更西去江北江南两何处
　　赠道士拱辰
　　尝观妙手御风图想像斯人世所无今识黄冠葆光子爽气飘飖畵不如岷峨东来九千里眼饱髙山与流水乘春更拟访天台晨肇当年偶然耳葆光子胡为乎鼎中龙虎炼成寳笔下鬼神驱作奴须君且置是等事三复元皇帝书
　　舣舟秦淮雪中访侍其瑀　侍其字服之庚午十二月赋
　　北风破雨初成雪斋舫蓬牕吹纸裂蓝舁触冷访圆庐得把一杯聊耳热人生自适待何时矧君与我皆衰迟会待晴天暖风日杖藜同赴北山期
　　寄墨代书赠杨时　杨字中立彭城僚友也为南康刑狱掾庚午十二月金陵偶便因以诗墨寄之
　　徂来雪压苍松颠沦膏根柢蟠蜿蜒樵斤翦防石火曲突百歩凝梢烟蒲萄秋颗累累县海胶九炼堪续力捣万杵臼欲穿剂成圭璧随方圆防漆比色石比坚坐令李韦羞居前陈台潘谷老且贤授唯识者不计钱是翁觧化如蜕蝉后可继此无闻焉付君一圭欵识全保防宻何千年君家清风宜世传不特谈须草
　　留别僧讷　辛未正月金陵赋
　　冗从两班谁比数牛侩马医犹尔汝诗觧穷人未必工苦调酸声效梁父荥阳道人方外交谓我有言追屈骚骊珠不惜弹黄雀狗尾何堪聨晋貂秦淮潮上扁舟发后日相思一书札千里同风了了然人间无处无明月留别道士许自然　自然山阳人喜谈老易早为荆国王公所知尝被召对于延和殿赐号葆光掌中太乙宫文籍未几谢病来茆山辛未正月相逢于金陵求予诗因赋此
　　东晋髙贤许逺游裔孙今不坠风流还有临川大太傅每思与语即登楼浮名何啻如云薄钟鼓爰居非所乐潄石枕流知善谑友月朋风差不恶吾亦尘间无所求终期采药栖罗浮异日归来辽海鹤不见人民见城郭赠赵防军滂　赵字沛然工书得钟王楷法辛未二月髙邮赋
　　髯参军髯参军平昔相好书相闻妙兼八法嗤五云一字仅课三年勤春回玉树生兰筋骅骝气压千羸羣庾家之鸡安足云君子砚渔而笔耘桓扇兮羊帬奈何不书蘂珠秘録之真文寳厨钿轴缄灵芸阆居清絶无世纷谁其观者紫阳君后日人间偶流落犹得标题持键钥
　　留别田昼　田字承君始名至明字君义元丰初滏阳同官也辛未二月邂逅于髙邮因赋此以赠别
　　君家陋巷一尺泥吾车有轮马有蹄犯寒踏雨重相过明日扁舟吾遂西回首邯郸迹如扫离索十年成潦倒兎葵燕麦春日妍蝉腹肠气方饱云逵窅窅谢攀跻长铗与人还故栖异时结驷来南畆耕者老夫锄者妻调北邻刘生　辛未六月京师赋时将为衡阳之行
　　荒园老墙百堵破北邻刘子南邻贺今两相望不相过端怯衡阳芒屩【阙】吾庖无鱼未必饿晏饭糠覈烦脾磨吾牀何容凡物坐书为睡媒即牀卧彼子刘子何所作【佐】方学商声哦楚些细君戞瑟与之和相忘之乐在江湖最灵者人情不无此日可惜难再图秋风西来莫挽吾后日相思几千里书不尽言徒耗纸
　　答靳生　生名驰嗜酒而狂自号为酒隠翁壬申正月遣人持两诗见投日索具报因赋此
　　轩轩陆士龙卓卓荀鸣鹤云间日下逢此段殊不恶方君嗜狂药而吾穷病缚相望不相过赋诗聊尔谑知君酒隠慕先贤谁何合【閤】作饮中仙金陵妙唱丹砂弦当日新声传不传莫学沧波弄云月老鲛哆口馋流涎访吾之居在何许春明门东大道邉青鞵布韈不妨歩何待东家蹇驴乃着鞭我屋真无坐客氊蒲团柽机共萧然鬭鸡走狗春风颠付与垣东恶少年
　　亡女胜璋哀辞　适汶阳邾氏子彦修三年而死甲戌三月海陵赋
　　百疴沉顿弥两年何图壮女死我先失声忍号气窒咽泪如绠縻汲九泉呜呼尚敢尤诸天托非其人死失所父孱母嚚犹弃汝吞卒咀楚申何许萎荑殒英春不主呜呼万古为寃土
　　老鹤叹　海陵苏氏即居之南凿小池以畜双鹤甲戌夏旱池涸如陆是鹤饥立庭除间主人莫恤也因赋诗以叹之
　　华表华表归来乎出无车兮食无鱼懿公之遇难再图卑栖俛啄同羣雏谁谓嵇氏子不孤强顔市井交屠沽巨源宻啓亦已踈呜呼衞侯既不可作道林今也则无露鸣风舞何区区夙夜供君耳目娯西山二子饥相似南国三闾放不如端虑盘飱懐异味并随焦尾付庖厨送王安节赴武康尉　荆国公族弟也甲戌六月海陵赋
　　江左风华推第一王氏堂堂文献出乌衣诸郎能少屈尚执中司三尺律君方色飬白头亲呉兴水陆饶甘新卞山之下苕溪濵一洗长安肥马尘君不见昔人负米长勤捧檄喜敢论州县徒劳耳
　　送海陵周太守邠受代还朝　周字闬祖尝宰管城有声甲戌六月赋
　　汤汤水东流奈何载此西行舟紞如五鼓鸣城头使君去矣不可留前日使君来天子惠此州传道管城政先声走羣偷不闗外戸息吠犬悉把钩锄谁帯牛雨旸不违祷舃卤数倍収吏却一钱贿狱无五木囚黄堂坐啸有余暇八咏新诗追隠侯斯民幸使君毕世为吾休俄及时代本朝官重内旧通金门籍行奉玉宸对问君何以治海陵但陈圣主之徳臣何能狂生有意水衡丞送僧云还吴兴　云喜作小诗稍不俗甲戌七月海陵赋
　　呉兴道人美风度月下沧浪翘白鹭昼公诗律尚能传间有赤乌黄耳句海角相逢一笑新怀归不待白苹春寄声故国羣儿軰潦倒尘埃贺季真
　　答许景亮　许永嘉人字少明力学喜为诗惠然出长篇见投况我以邓髙密谢太傅即赋以答时予将为江夏之行兼与之别乙亥九月京师赋
　　东嘉海上孕瓌怪之子人英晦当代发之辞章聊一噫【下界反】雷鼓霜钟警聋瞆投吾夜光敢下拜相期过髙幸少杀君家风鉴严简汰顾吾衰迟积尫瘵久隠墙东慕牛侩絶望仲华安石辈老矣狂奴犹故态清思屡遭俗子败絮衣棘径动罥碍京尘浼人更难奈行拏一舟犯滂湃五斗无余杂糠稗全家饫飱云梦防黄鹤登临指天外燕子西飞书可待访吾少明安好在
　　赠僧孚　熈宁末予罢官赵郡日与侨人窦了然游后十年复相遇于徐之萧县丙子三月之官江夏舟次长芦有僧永孚见过乃了然也将之庐阜予要偕行乞一诗遂赋
　　北道交游窦了然手持丹诀口谈禅吾年方少不解事贪酒狂歌相助瘨十载驱车道梁楚汲水之阳一坏堵著书直上窥鬻熊郑圃潦园聊尔汝旋闻瞥作去乡行声迹相辽扫风雨我遭官缚未渠央君割尘縁遽如许扁舟三月遡长川故人投谒俄童颠周妻何肉败吾事成佛定输灵运先此行歴渉佳山水随牒不妨行乐耳与君更结莲社游径取盂囊付舟尾
　　送章邦杰移家余杭包家山　章字子才熈宁中僚友也自江州瑞昌令休官居城中十三年不与人事为道友筑室相招遂有是行丙子五月道由九江邂逅章登舟南浦因赋是诗
　　九江贤令尹千载两相望昔也陶彭泽今之章瑞昌拂衣置五斗髙兴挹羲皇避俗陶无悔逹生吾与章渊明三径荒松菊我携一瓢寓僧屋渊明乞食踵人门我卖神丸办蔬粥渊明为酒接休元我每移书谢州牧渊明纸笔课儿曹我子长歌紫芝曲萧闲门戸十三年尚畏尘縁生处熟行将卜隠包家山誓与苍生链大还愿君门外诛榛菅来者勿拒容跻攀镜湖遗老老且孱犹堪防鼎诃神奸功成防宅自仙去唯余井臼留人间题汉阳招真亭　亭在大别峰顶郡守呉兴刘谊宜翁营构以招江夏黄鹤之仙刘毎自称有不死术亭成后二年物故于淮隂道中予适见之一无它异丙子八月独登因赋此
　　大别山颠清沔尾飞亭岧嶤带云起清狂使君初燕喜拍手招呼黄鹤子津炼出太阳酥丰茸胎髪防头颅每夸久落北鄷籍岂意赍恨归黄垆越客登临兴何有愁不能言病妨酒残阳云梦窅然深尚欲开襟吞八九羽驾飘飖安在哉使君余迹已尘埃但见庾令楼横烟树杪角声催月渡江来
　　晚出江城闻角　丙子九月晦江夏作
　　古濠沮洳荷叶枯矍铄秃鹙行且渔山衔日脚水闗掩孤楼引角吹单于胡马西风兴非浅壮图旧迹随尘巻秋尽湖邉雁不来流落方悲去人逺十月之交五夜长河横斗直天苍凉苏门故里斗杓下岂无伯仲勤相望君不见剡蓬为矢弧桑男儿落地志四方履屐无根着家巷道梁适楚犹吾乡雊鹆不逾济橘渡淮为枳吾心况物未应然随牒官身聊尔耳
　　寄汉阳赵尉沔　赵字道原滂之从兄丙子十月江夏赋
　　庆湖遗老坐诗穷强仕之年百病攻谁谓南昌禄隠翁伏枕呻吟四壁空相思限此江西东寄声毎托江头风斯言近俳聊一笑江水方清饥可疗人生竒偶类探筹造物岂容人数料君初试吏或当然我大半生真不调昔不愿起家百日登三司今不愿还家六印金絫絫但愿官粮办亲养归来尚余三径资邻墙晏起访安否尔酌我歌尧舜时咄嗟此愿良难必吞声食蘗甘如蜜送武庠归隠终南　武字明叔近号今是翁衔命巴峡还道由江夏过我乞诗为赋丙子十二月
　　君不见南朝豪儁有郄生自厌出身时网婴乐闻栖遁去人者倾金累百赠其行闗西武郎将家种心实慕儒官冗从春走巴东歳暮还逢迎偶在江南梦过门把酒豁清襟行将归隠南山隂终焉之计咄嗟办愿赋一诗轻百金吾闻自古咸秦称陆海六印可求田莫买别墅三千畆上腴将军部曲犹多在未应亲手把钩锄嵗事经营付家宰一官换得今是翁昔何所缚今谁解擕琴领鹤白云乡身世相辽自两忘北窗仰枕安足道未知何者为羲皇岂不闻俛首尘埃百僚底南北推迁随尺纸摩肩接武半台舆谁谓淮隂非哙比君家鼎甲盛先唐两都朱邸森相望天道恶盈几赤族当时頼有安平王庆牒蝉聨今几代云孙庠继游方外他时野史逸民篇铸也磨铅跂而待
　　送鄂州刑狱掾王懋元功罢官还海陵兼简金陵和上人　前此三年予客海陵送王之官酌别于横塘山此诗丁丑二月赋
　　暖云芳草横塘路送客何之官鄂渚江臯暑湿气如蒸别来何之还海陵海陵鄂渚非吾土每后君来先我去人无根蔕本悠悠况指沧波是舟路君方少健我衰迟局蹙辕间不自持因行寄声雁门逺歳敢忘林下期好去将无同语掾行见春风花满县隐显他年不我遗为续白莲社中十八传
　　玉钩环歌　诸王孙士泞澄源以苍玉环螳螂钩见贶助饬野服因以珉玉盘博山炉成氏箭建琖龙茶五物并此歌为报丁丑十月江夏赋
　　良工得玉蓝溪窟相璞命形心匠出螳螂倔强【平】疑有骨颈系一环犹莫屈镜湖老狂厌袍笏素裰纁縚须此物价比连城不容乞王侯辍好人所难何以报之明月盘薰炉波面山防岏吾乡美笴鹍鸡翰闽甆兎盌霜毛寒称是头贡双龙团聊送公斋増冗长短歌粗可评珍贶吾方野装事游放局歩顔曵藜杖薄暮微吟江汉上彼渔丈人误相访谓似三闾大夫様
　　南楼歌送武昌慎太守还朝　慎名宗杰呉人其先钱氏贵戚戊寅三月江夏赋
　　君不见鄂渚山环少【去】城半髙牙之冲仰飞观徘徊华月天一隅缥缈青山江两岸题榜南楼非昔时今人可复识元规唯余在得昔明月与此江山常住持公堂坐啸无留事清夜登临谁办此流风逸响殆千年初见东呉贵公子剸繁健手付方州迎刃未始逢全牛潢池小儿归田畴田无髙下乃多収每寻不浅胡床兴更有歌人行酒筹明日云颿望嶤阙镜湖老生愁欲絶一钱何敢浼刘公送行聊以南楼月照见金闺待漏时结佩正冠勤晓谒公乎莫负鲈鱼菰菜期衣锦东还使持节题黄冈东坡潘氏亦顔斋　潘豳老昆仲躬耕于东坡葺亦顔斋以偃息求诗于我为赋之元符戊寅六月江夏作
　　东坡有田谁料理黧面苍毛潘氏子结茅题榜亦顔斋农隙把书聊自喜潘乎潘乎信是顔之徒终日何所论难真如愚世无孔父四科友犹办箪食瓢饮陋巷环墙居百畆之収粒可数天南有待东坡主更输什一补官仓余勺几何供雀鼠会须不改其乐媚而翁力田水旱由天公大胜心迹相违阮校尉东西南北哭途穷





　　庆湖遗老诗集巻一
　　钦定四库全书
　　庆湖遗老诗集巻二　　　　宋　贺铸　撰古体诗上四十首
　　故邺　按邺都记汉建安十二年曹操灭袁氏始大筑邺当时京兆洛阳南阳许皆大都而邺为之长操子丕代汉复定都洛阳此后僣窃更据邺而未始残破元魏孝文帝自代南巡驻跸邺下久之以南望柏人山北接柏人县非善地遂去之河南将作挂饭罂于城楼上识者解之挂饭悬飡也岂待孙宅此乎至孝静帝果为髙欢刼迁都邺齐五主营建宫室规模壮丽逺逾前魏周武平齐焚撤畧尽及杨坚克尉逈遂洿潴之筑京观于葛屦山徙郡汝安阳邺犹为属邑熈宁间始废之戊午九月独游晚归马上赋
　　魏武昔恢图北平谭尚孽卜邺筑新都非徒三狡穴将行迁鼎志遽有分香诀落日繐帷空奠终歌舞阕旋闻瀍洛上载起苍龙阙四叶不归东苔花驰道絶食槽防终【阙】挂饭期先决扰攘百年间覆车寻此辙山川气象变朝市防华歇白露复青芜茫茫换时节隂风吹葛屦燐火走兵血木叶下西陵寒虫助骚屑当时陪骨马鬛犹环列隧碣仆纵横防文久残缺帛砧与柱础螭首随分裂指此一抔间贤愚两何别悠悠凤漳水寂寂雀台月千古配英魂未随埃尽灭田臯访遗老谓有兴亡説但听黍离篇叱牛耕不辍
　　喜雨　己未予官滏阳渉春旱热四月晦雨始大澍而二麦已稿死采老农之言赋是诗
　　终春久旱暵渉夏俄溽暑垢污凂衣襟梅津蒸柱础黄霾闭赤景测错辰午沙燕逐风鸢翻飞遡来雨纷纷白羽箭齐发万牛弩落瓦复鸣堦浮沤如沸煑崇朝已沛浃枯渴防清瘉田父喜过从迎门好相语蚕桑薄可具豚酒与箫鼓择吉谢丛祠巫娘罢狂舞晨炊饱丁壮庇笠耕防卤少缓麦租期庶将秋稼补输入太仓中蕃肥任黄鼠
　　老槐　邯郸郡南滏水上有大老槐无复生意人偶夜休其下闻吟叹之声发空腹中盖枭狐所凭而里人輙以为神也因筑坛建社祀祷甚勤予感而赋是诗巳未八月
　　老树久枯秃俯临清路尘曽无席地防庇暍及斯民枭巢与狐穴凶怪相凭亲嘷啸属隂黒惊揺旁近人周环筑级坛立社祀秋春既享不材夀滥当有土神勿惑巫妇言请挥樵夫斤犹疑终窃据复作后来薪
　　过鼂掾端智　鼂字祖禹滏阳法曹掾巳未九月赋
　　西风吹晩雨饥雀噪寒丛文举对谈客坐惭觞豆空咄嗟宦游子贫病畧相同斗俸折腰得醉钱常不供君看北里儿髙堂燕歌钟虽夸酒无算饱徳何由丰吾岂乞墦者不为妻妾容永懐氷檗操未媿屠酤雄
　　春行　庚申三月滏阳赋
　　风俗喜嘉辰行乐东城春人歌芍药章马渡杨栁津田畆久枯渴麦芒栖暗尘焦心戴白叟日望西郊云
　　对酒　庚申三月晦滏阳赋
　　白驹不可驻尺璧非所珍独挹一樽酒悲歌送徂春歌阑酒亦尽回首迹已陈自笑十年仕尚迷天下津岂无濯缨水奈尔长路尘命也复何道今人犹昔人
　　闲情二首　庚申四月同滏阳田参军至明赋
　　青窗隠夕曛玉甃紫苔春佳人久不见翠被销檀薰长巾拂緑绮上有三年尘聊弹别燕弄寄谢阳台云秋风动朱箔流尘汚鸳绮念昔合欢人两心今万里氷霜变松竹况复如桃李欲寓相思文无多右军纸题巫山图　滏阳张氏出此圗盖唐人尽庚申四月赋
　　巫山彼美【阙】秀色发朝云绚丽不可挹飘飖去无痕楚梦一夕后苍山秋复春目断肠亦断往来今古人
　　诅蚊　庚申五月滏阳赋
　　公舍踞隂沟维蚊得所在朝昕灭声迹曛暮相期会挟是党与繁岂资躯力大饥心过狼贪毒喙甚蜂虿侜张巧中【去】人勇悍将何奈贫无绡葛绸拙计燃萧艾徒自取熏蒸举家更【平】欬烟销尚鼓箑夜乆御益懈坦腹恣交攻烦痒如搔疥神疲复梦悸少不容清快如何造物工种此生民害安得长风驱投诸四荒外断之严霜诛并命不可贷丑类倘一遗余孽行当再
　　烛蛾　庚申五月滏阳席上赋
　　鬼蛾来翩翩慕此堂上烛附炎竟何功自取焚如酷感彼万动微保生在无欲不见清林蝉饮风聊自足
　　病暑　庚申六月滏阳赋
　　旱夏景延永烈日天中央歘歘燎原野中【去】人如探汤病肺苦焦渴吐舌生喉疮蔗浆与茗饮未易苏膏肓稍惊气象变云物来防茫仰枕视檐际浩浩浮沧江忽得灌顶偈洒然心地凉雷公未鼓怒风伯何猖狂扫荡太宇空万影才斜阳俯辞楚台上拱立齐鼎旁一介命蝼蚁敢干私雨旸田夫信无罪触热正驱蝗
　　暑夜　庚申六月滏阳赋
　　渴蝉鸣中夜木叶【阙】无风襟苎不加带犹如被防茸三庚信可畏一扇曾何功安得觧民愠苍梧理古桐
　　问内　庚申六月滏阳赋
　　庚伏厌蒸暑细君弄鍼缕乌绨百结裘茹茧加弥补劳问汝何为经营特先期妇工乃我职一日安敢堕尝闻古俚语君子毋见嗤瘿女将有行始求燃艾医须衣待僵冻何异斯人痴蕉葛此时好氷霜非所宜
　　食芡实作　庚申六月邯郸郡从事钱景棻徳父席上赋
　　钱侯官舍旁走水来方塘暑雨过初伏斜阳生晩凉风翻芡盘巻万觜争低昻犹疑秦鸡暴擅此六国塲下榻延密客开樽荐新尝金刀剥老蚌玉沙磨夜光殷勤烦饤饾未咀悲生肠引领鄘卫西百泉乃吾乡水产富此物数钱论斗量朝飡取餍饱无复炊黄粱贪嗜比羊枣况乎惟味良十年去国仕遇得才微芒季鹰思莼羮拂衣谢齐王我亦散浪者未许斯人狂长歌定行矣千载会相望
　　烹鸡叹　庚申七月客过滏阳道近时有人观庖人宰三鸡一雄就缚而鸣不辍因叹曰禽鸟将死知时且鸣吾安得黙黙求容于世因极口肆言俄抵机穽几不得免予感而赋此云
　　膳夫缚三鸡二雌先就烹一雄置机上不废知时鸣有客见之叹人情犹物情宁昌言即死何噤口偷生愚闻此客言退思因窃评鸡实鼎爼资杀身非罪声人忘枢机械鼓舌为祸萌宜念千金躯与鸡何重轻
　　题华阳公主碑隂　按碑公主名季艳魏孝文帝之孙年十四降髙欢弟琛主与琛皆蚤死齐建国琛追王赵郡主为王妃碑表其墓卢思道文姚淑书在滏阳之南七里庚申八月晦日赋
　　王姬乗凤去春色一朝空昔怨绮罗月今无松柏风千年见白日狐穴入幽宫玉镜古尘满落梅谁复容峩峩当隧碑寳刻一何工文擅色丝美但书膏邑封惜非丈夫烈不得传无穷好在故时物清漳流自东
　　题兰陵王碑隂　碑载王名肃字长恭北齐文襄之子按北史直书长恭而没其名盖当时以字行而史失其详尔王有武畧善抚士每得一数李必分甘饵众金墉之战免胄先登推功第一今兰陵王曲即凯歌也为后主所忌得疾不治而卒以鸩薨碑隂刻王弟延宗一诗甚哀墓在滏阳西南十里道占其东夏潦所凑垅已半圮碑字大兼寸法有古气而不著书人名文乃卢思道也庚申九月十日赋
　　齐室生武贤兰陵乃颇牧防飨虎士餍饫比粱肉金墉免胄战破阵何神速乐府有遗声当歌凯旋曲盘宗既不夀霸祚宜尔促十代六百年人间换陵谷荒途接幽垅谁复禁樵牧窆石半欹摧钩锄断鼇足苍苔蚀琢刻仰睇尘目操翰无媿辞千言不为辱流湍齧马鬛客土日危蹙霪潦并年间弥漫即川陆昔多万两送今无一抔筑人生妄区别共尽同草木何待雍门弹令君泪盈匊
　　邯郸郡楼晩望　庚申九月赋
　　新凉防轩槛草木带秋声濶水倒岚影洗磨刀防明百虫莫吟动一鸟归思轻晩律骇徂景羇怀念劳生去国亦已久已年今复庚官仓容雀耗世路忌蜗争顾我实荒浪误抛樵与耕竹木微迳在奚独古人行
　　答杜仲观登丛台见寄　庚申九月滏阳赋
　　髙风荡河汉白露被寒菊下有络纬虫凄酸生意促华年不相待去我何流速老歩失腾骧短辕甘局蹙伊人濮阳秀方厌折腰辱仕途塞榛芜低徊避蚖蝮邯郸古都会陈迹武灵筑兴发即登临西南几穷目新诗琢璠琰叠寄三两幅一听郢中歌阳春回草木行将及代暂喜摆羁束鞭马径相过连朝奉游瞩只鸡与斗黍礼意未为足何以遇髙阳多营瓮头醁
　　冬夜寓直　庚申十月滏阳赋
　　落月半侵窗蛩声寒到牀羇人不堪此梦后夜仍长结衣出庭戸河汉正苍凉浮隂暝四野来雁不知行陈物愁莫节畏涂怀故乡十年泥滓贱半生靴板忙岂不志事功筋骸难自强壮毛抽寸霜烈胆磨尺钢素尚竟谁许行歌追楚狂
　　送武桓之安阳　辛酉七月冠氏席上赋
　　黄金络征辔之子待明发樽酒少迟留禅林见凉月歌鬟结蛾黛怨此佳期濶去去栁堤风青蝉催白髪寄杜邯郸　予寓居魏之冠氏杜仲观以诗相招属大河北徙莫知其津竟不果赴但赋此答之时辛酉八月也
　　穷巷厌多雨頽垣藜藿生蜩螗饱风露晏景一何清坐指歳芳歇羁人心骨惊所怀不可见东州闻政声三年但歌百里称神明风月动髙兴诗章时一鸣天葩落健笔直与春工争浑河失故渠怒水方纵横难凭束苇济跬歩万里程梦想不知逺笑谈何可并頼有西飞翰尺纸缄驰情
　　访周沆郭忱　周字文清郭字天辅皆吾僚壻也辛酉仲冬自魏趋阙始及北郊首访二子于葫芦园延欵连日因赋是诗
　　前日去薄官驱车望城阙情亲周与郭契濶多年别征袍未及觧径造郊扉谒存问审安娱芝眉慰怀渴家饱具羮炙笑我犹饕餮野色夜苍茫松隂歩微月悲风应长啸洒面若冰雪狭室烛光清坏炉拥驼褐欢呼讲旧好邻梦憎惊聒念昔初冠年朋从事颠蹶忽忽一回首身志老成拙居诸信遄迈又值阳生节春物行可期良游须屡结妇家酒醅美升斗容丐辍斟酌挹东君手选时芳折樽前有余乐身外无所切欲寻玉清路难访金丹诀修短三万朝黄尘共埋灭
　　除夜叹　辛酉京师示周沆
　　壮发忽种种华年今复穷客懐少安适况乃京尘中病肺厌斟酌疲筋谢过从闲坊税老屋车马无来踪日俸才百钱盐虀犹不供夜榻覆龙具晨炊熏马通出门欲贷乞羞汗难为容安得一扁舟浮家乗兴东江山北深隠终老为田翁春秧二顷苗秋获期百钟稚子课樵汲壮妻兼织舂行歌沧浪清卧快柴桑风神明飬内观忧患无旁攻有客闻此言诮予何不衷兹行果勇决谁揽冥鸿安知禄籍间去就如樊笼微尚良自信所悲君不同
　　寄杜仲观　辛酉二月予罢官滏阳访仲观于邯郸属雨后晴和城邑人已衣袷既登丛台风色凄尚如隆冬时台下有佛祠庭中得断碑乃蔡有邻书严挺之丛台懐古赋也因请仲观树之壁间佛祠西去二三里有王氏园偶诸俳倡将祀神者因置酒按之邑人丘岩起次説与焉明日相别是冬仲观亦受代复调南康舡官壬戌八月予至彭城登髙有怀因赋此以寄
　　中春雨収霁与子登丛台形胜宛然在太行西北来无情百尺土千载未摧頽四顾发悲啸凄风振頥颏凌髙气象变似不容徘徊下出破禅刹断碑生紫苔严公赋怀古复使后人哀西寻王氏园一径趋城隈老竹未萌笋繁花如雪开惠然丘少年逸躅欣攀陪小榭罗醼豆开帘按俳诙招呼缥缈人晚钟催梅水调唱金缕云罍浮玉醅倾觞敢惜醉忘着接防回明日遂分手旧游安在哉我为东徐官客鬓栖尘埃君调南康吏江山役清才西风吹去雁尺纸为君裁我已困摧辱壮心如湿灰行将隠名姓采药孙登嵬【共城山名】异日傥相过衡门剪蒿莱
　　游云龙张氏山居　云龙山距彭城郭南三里郡人张天骥圣途筑亭于西麓元丰初郡守眉山苏公屡登燕于此亭下畜二鹤因以放鹤名亭复为之记亭下有小屋曰苏斋壁间榜眉山所留二诗及尽大枯株亦公醉笔也亭上一径至山腹有石如砻治者公复题三十许字记戊午仲冬雪后与二三子擕惠山泉烹凤团此岩下张即镵之壬戌秋予初至徐张惠然见临继相招与山中游八月晦日遂往暮归马上赋此
　　昔闻张逸民卜筑云龙山东望结遐想喜得彭城官一语定襟契宛如平生欢招携属休沐投此萝薜间女仆门巷【阙】桂双翠鬟苏斋轩户明饼火焚椒兰寳墨鬼神防清诗氷玉寒森然拱檐霤架石排琅玕东趋放鹤亭磴道披茅菅指頋百村落炊烟林莽间日脚洒平陆两山如断鬟凄风振晚叶坐怯衣裘单引领紫霄极飘飖如可干缅怀眉山公五马来游盘酣兴走颠笔苍崖即镵刋午年仲冬月雪野云弥漫扫石坐舒啸惠泉烹凤团当时诧盛集千古陋逵安俛仰迹遂陈斯人久泥蟠我来后千日逸防何由攀遇胜不能赋俯寻尘路还山英移未勒时欵白云闗
　　登黄楼有怀苏眉山　时公谪居黄冈壬戌八月彭城作
　　登黄楼望黄州黄州望不见楼下水东流水流何可留浮云更悠悠伤心泽畔客憔悴楚兰秋
　　秋怀二首　壬戌九月彭城赋
　　室迩人尚逺况乎千里间岂徒道路长重水复重山清霜老芳物嘉树不堪攀欲寄陇头信春风殊未还萧萧庭木落格格鸡声恶荒檐日影斜饥猫捕黄雀窗间养疴客起念邱园乐欲赋归去来西风老藜藿燕子楼　唐徐牧张建封晩得姬人眄眄宠嬖之为起燕子楼于使宅北城上以处焉后更兵火楼不复存天圣中故相濮阳李公出守彭城复楼于故址壬戌重九后一日予与二三僚友置酒楼上分韵赋诗偶得如字而侍酒官妓亦有名眄眄者盖窃希唐人因为见于卒章
　　城据山川胜千年楚故都髙楼临汳水杨栁防芙蕖唐室中多故将军老镇徐毬场朝戯马玉帐夜投壶白雪徴清唱黄金得緑珠春风楼上醼三日极欢娯红粉梦云散白杨兵火余当年贺厦燕老尽防畨雏曲径拥黄叶西风时扫除寒鸱蹲老树睥睨女墙狐有客晩登覧傍徨思壮图荆榛闭铜雀麋鹿游姑苏陈迹岂足道旧欢何日无朱阑开酒塲寳勒迎官奴醉袖舞雊鹆艳声歌鹧鸪迟留故时月桂影来座隅回首一相诧今人如不如
　　快哉亭　彭城郡城之东南隅提防刑狱官废廨也熈宁末魏郡李公持节来此构亭上郡太守眉山苏公命名曰快哉亭下有爽垲数十歩即唐人薛能阳春亭故址也癸亥六月始登此亭因赋是诗
　　飞亭冠城隅空濶延四望夙昔两文雄胡牀此相向山川气美诗酒风神王弹压许昌侯阳春慙俚唱麾车忽南北荣辱生誉谤一躐云逵间一落江湖上我来得陈防伏槛徒怊怅可畏此尘笼归哉养荒浪
　　飞鸣亭　彭城南禅佛祠据戯马台之麓有岩山出其上方广信倍寻可立柱石癸亥秋九月太守河南王公説命僧起亭冠焉亭成置酒以落之而未得嘉名以称也时天晴木落旅雁南下复有声琴于座者公偶诵嵇叔夜目送归鸿手拊五之诗因以飞鸣榜之是冬十二月十日复与李昭玘成父杨中立同登因赋是诗
　　禅林跨山胁飞构凿崚嶒千里寄双睫百忧消一登斯游属公暇晓日东南升霜野明练甲云隂垂海鹏东州地阳暖腊月川无冰大船出洪口突去如骞腾趺坐思方寂桐鱼闻饭僧生台饱驯鸽散上浮图层矫首发长啸清风鼓尘膺寥寥紫虗路鸿雁正凭陵仿像中散公俯手朱丝绳粉绘久零落爽灵呼不譍顾予识尤寡况复无才称行且置缨笏庵栖宗大乗二子勿多诮有心何不能
　　上已后一日登快哉亭作　甲子年赋
　　上已信嘉辰流觞传旧俗良游怅不遂吏局方有属东风吹晓雨万窍嘷林麓疑有泊舟人狂歌河女曲逾朝始澄霁物色如新沐城角趋【去】危亭登临尉幽独纷华扫不见胡蝶飞平緑竚倚穷夕曛悠哉此心目
　　读李益诗　甲子夏与彭城诗社诸君分阅唐诸家诗采其平生人赋一章以姓为韵君虞益字也见从军诗序
　　君虞兴圣孙诗律早专美乐府度新声宫酺奉天子鲜风猎兰苕华月濯桃李独有连眉郎才称劣相比颇闻竹窓句流落绮纨耳吏曹久失调幕府感恩起从军五十篇王粲慙率尔胡沙动霜草开巻得千里骞翔大蓬拜转頋触排毁晩升八座崇谢事知所止髙文茂支庶埋灭长已矣斯人今不亡正頼数畨纸咄嗟齿逾壮日就无闻耻勉哉课謡吟请自田居始
　　田园乐　甲子八月与彭城诗社诸君会南台佛祠望田畆秋成农有喜色诵王摩诘田园乐因分韵拟之予得邨字
　　昔我未去园幽栖淇上村分辞侠少事喜与农老言农老孰追从四邻皆世婚机中工织妇籍上成丁孙青驹自走磨黄犬长门昨日春大开道遥望髙原西照牛羊下东风花草繁今朝夏鸡鸣麦熟田头喧归来息树防课汲灌中园秋赛方及辰酿秫烹膏豚丛祠响腰鼓免杖奉神樽冬雪断门巷蚕庐清且温地借熊豹席炉明荆枥根起居就安适非复系晨昏不识百里面不知千骑尊供输先众期于我何威恩太上复淳古坐起羲与轩敢忘天地施击壤声如埙毕此百嵗愿泰然长夜魂避秦谁氏子客死武陵源
　　此日足可惜　甲子九月彭城防元弼席上赋
　　此日足可惜此樽何可辞人生信浮寓老境将安之念昔青衿嵗九七殊未知忽忽俯仰间复见趋庭儿名系冗从籍顾亦何能为抚此多病躯敢有黄发期毎虞毙奔走明哲永见嗤后日卖刀剑买牛耕故陂不但力作勤农事有间时慨想无心子清言真我师
　　部兵之狄丘道中怀寄彭城社友　甲子十二月赋
　　驾言出北门徒御何迟迟日气方汹涌霜隂亦纷披役夫前驱行少妇痛不随分携仰天哭声尽有余悲虽非逺行迈要之为别离顾我岂无家从公难遂私且怀二三友缺此文酒期临分各有赠婉思见乎词吟风一回首烟林失城池相思重相过斗黍为君炊
　　三月二十日游南台　与陈传道张谋父王文举乙丑同赋互取姓为韵予得陈字
　　晴春六十日不与酒杯亲吏事岂无闲风雨复兼旬始作南城游时物固已陈君不见桃李浓緑迷荆榛登髙暂逍遥引目清泗濵向田有交迳俯城皆要津得意属禽鱼可爱不可驯顾予千里客眷此十日春胡不念尔生筋骸劳欠伸二十起丁籍一官初为贫侜张西复东甑满莱芜尘黄绶彼何物豕苓安足珍山园有芳兰幽佩手自纫长哦白云謡遐想紫阳真去矣南昌尉庶几乎若人
　　夏夜怀寄传道　陈摄领双沟戍税局乙丑彭城作
　　疲筋任藜杖行药下僧坊月出河汉白雨余草木凉有怀社中子引首东南望髙韵少谐结何心事征商泗滨六七月万栁鸣蜩螗大艑岢峩来迎风坐胡牀投钱授赤券岂所试君长申退尚多暇不无金玉章而予方执热思得濯沧浪云牋傥写寄珍重未相忘













　　庆湖遗老诗集巻二
　　钦定四库全书
　　庆湖遗老诗集巻三　　　　宋　贺铸　撰古体诗中四十首
　　和张谋父游石佛山观魏太武书　按南北史彭城图经魏太平真君十一年太武南侵至埠筑宫驻跸声欲渡江宋人患之遣使请婚馈百牢以犒师明年春旋师渡淮复留连徐方再旬始北去今彭城南五里因山镵佛髙十许丈东北百歩有大盘石攲枕小溪划然四字曰阿弥陀佛皆径尺余特陀佛两字为逸笔结之其长倍寻下落溪中盖当时太武以铁棰画是字非刋刻也乙丑秋张谋父摹墨本见惠兼赋一诗要予属和焉
　　中夏昔屯否代邦天所开鸿圗属太武不世英雄才南洗洛阳血西荡长安灰氊车十万乗畧地驱风雷一苇济长淮筑宫歩隈东邻拜牢饩走使为婚媒云旗即归路覧胜此徘徊俯挥铁马鞭顽石同陶坏划成四大字屹栗隂虹摧沦精入崖壑怒气羞蟠回茫茫六百年风雨生莓苔伟迹寖销冺威灵安在哉生存贵无上零落等尘埃君为访古游赋诗追七哀人生谁不尔莫负手中杯
　　夜行邹县道中遇雨作　乙丑八月被外计檄自徐趋郓道中赋
　　昨日秋遂分邨邨敛禾黍半夜宿田人相嘑【去】深陂雨骎骎马上客厌浥投何所暮发邹子城朝期饭东鲁据鞍思假寐颠坠慙不武俯畏道傍石穨然如伏虎逺惊乔麦花白水漫洲渚安能叱吾驭亲闱寄西楚念昔卧苏门夙兴犹及午岂谓从一官羁离遽如许归欤惜迟暮幽愫将谁语頼尔草根虫助我长吟苦
　　行路难　乙丑八月被外计檄召徐郓往反千二百里由荒山广泽皆畏途也而期会甚严夜不遑息因赋是诗命曰行路难
　　惊飚猎榛莽西山匿頽阳四五隂魄晚防星亦光芒驱车何所投却顾归路长挟辕两羸牸犯此豹虎场安得渥洼骏皎旦游康庄岂徒写我忧要使尘不扬
　　送宼元弼王文举　文举乃元弼女兄之子而复妻以女宼之官符离之荆山戍王亦从行乙丑八月彭城赋
　　无端嵇氏叟早结曹家偶不遂龙蛇藏翻从牛马走东西祗强顔清镜笑人顽攲枕知归路开屏认旧山甘心折腰膂为饱来西楚始騐釡生鱼还悲厠中鼠两君冰玉人倾盖许相亲何意尘埃地歘游云汉津佳时第行乐不与华年约大白酒交醻长笺诗间作俄报戍期秋扁舟去莫留台乡淮水北和氏玉坑头飘飖同李郭到岸逢揺落俱是长年人得忘弥日恶劳生不自知会合复何时笼鸟槛猿思烹鸡炊黍期此期谅难必幸勿忘今日固有梦依依可无书一一徐国壮山河黄楼入望多后时三五夕奈尔月明何
　　人生七十稀　元祐丙寅正月彭城赋寄朝中三二知旧
　　人生七十稀行年今已半事功贵及时迟暮复何算嗟吾夙多负失怙在童丱诗礼思有闻飘飖辞祖贯慈亲念衰绪猝猝营婚宦名姓系西班星霜亟徂换未筑黄金台长歌白石烂岂无同心契相望渺云汉毎虞狂飚至摧折涧底榦异日偶班输抱柯徒永叹
　　和杜仲观青字诗二首　丙寅四月京师赋
　　青袍少年子独出青门游逢人少青眼凝笑望青楼窗中青娥女正为青春愁心事属青鸟青骢能少留白马青络头青萍寳带钩青溪流水急独上青翰舟佳人青雀钗手把青荷游慕君青云器青发结绸缪
　　送李主簿夷行之官河隂四首　李字易初翰林邯郸公孙少年苦学元丰壬戌任东平戸曹掾摄彭城钱官予实为代元祐丙寅相遇于京师九月泝洛之官索诗为别遂赋彭城予赠李诗有他年会相访分卧北山云之句诗在别巻
　　夙昔一尊酒相从清泗濵回首歘四载长安逢故人交情久益淡辞笔老加新送子复西去劳生悲重陈古来英特士往往沉下僚念君鸾鹄姿俛首栖蓬蒿霜气敛陂泽伊流半舟行何以尉酌酒诵离骚君才本髙絶流俗固难谐桂生樗枥林宁免相突排勾稽谅多暇帘箔蔽公斋圣贤在黄巻差可遣人怀少小縻一官身世两相补为饱西复东志愿劣儿乳不无同心友颇压折腰膂寄语北山云异时吾与汝拟南梁慧偘法师杵捣衣　丙寅十月京师赋
　　峄阳桐杵鸣莲岳石跕平待罪相应节要自不胜情吹衣风稍急吊影月微明今有不眠客听此断肠声拟阮歩兵夜中不能寐　丙寅十月京师赋
　　夜久不成梦张灯开故书清霜屏云物有月来庭除良时怅难再不与佳人俱掩巻长太息望子城之隅拟鲍溶寒宵叹　丙寅十一月京师赋
　　孤缸照愁眠明灭知夜久荧荧月落牀摵摵风入牖美人怅何许寤言不相偶心寄南征鸿云汉长回首游雍丘燕溪分韵作　丁夘二月领大匠属治事至雍丘与故人呉择仁智夫赵子漪澄之同游因分韵赋诗予得漪字
　　舍辔歩平陆解衿俯清池微风度修竹琴瑟生沦漪梨华照晴影暖雪正纷披把酒久沉想况与玉人期
　　拟王少伯新兴　丁夘四月京师赋
　　西北云悠悠东南日杲杲浪语问隂晴悬知行雨少桃溪换青防夙昔一何好临牖思茫然微风动萱草送陈传道之官下邳　丁夘九月京居病中赋兼简彭城张谋父宼定应之
　　昔也官彭城日与君子亲俱游大梁下不见輙兼旬衣食牵廹人汗走长街尘相逢立马语愁面如含辛朝来忽叩门颇惊黄绶新告我即东下得官淮泗濵方吾病中暍药物苦殚贫故人复舍去此怀难重陈想见经旧庐节属萧辰朝寻张翁墅暮投宼叔邻二子亦吾好尺书坐因循交情定相访为话正迷津
　　东畿舟居阻雪怀寄二三知旧三首　丁夘仲冬抱病之官歴阳次陈留赋
　　舟路江淮永歳寒氷雪深戍期良敦廹王畿方滞淫疲筋苦跧卧行药长川隂云物接平陆不见西飞禽风从城阙来如闻钟漏音昕霁更东迈区区子牟心
　　寒洛未澌结东趋江海深舟人惊朝鼓敛繂逗长林林端落滞雪沙际起鸣禽病客坐长叹摄衣涕流衿亲朋自兹逺可是慕山隂兴尽莫回檝何人知此心
　　沄沄清川流冉冉浮云隂天寒日云暮鱼鸟方潜沉吾岂厌安隠东浮违宿心一官未足养老境行侵寻牛歌感白石马骨要黄金慙无子虚作万里悬知音
　　留侯庙下作　按留侯本封沛国之留城今古祠存焉晋义熈中宋公镇徐尝下教修缮今祠中石刻虽破裂犹可识予官彭城日欲赋一诗忽忽不暇及丁夘冬防洛东下阻冰于陈留舟次有神祠特严防榜曰汉留侯庙盖邑人误谓侯封为陈留也予时抱疾困因黙有祷焉歳暮疾平赋此诗具冠笏拜谒髙吟神坐前偿宿志也
　　文成念韩痛破产伺强秦千金募健士雄断属车尘东去变名姓浮游淮泗濵忍耻奉遗履得书何老人十年风云会赤帝资经纶鸿门祸端结一言即觧纷英彭既合纵楚项提孤军伟哉借箸谈竖儒无复陈分疆饵两将来若从龙云释怨俾侯印谋销蛇豕羣定都天府国推功归奉春四老落吾术拂巾辞隠沦东朝羽翼就楚调徒悲辛出处能事毕致君终乞身岂眷万戸封仅与萧鄼均淮隂败晩节顾亦非吾伦愿访赤松子逍遥云汉津强饭示终殁爽灵方上賔严祠镇川湄余泽及斯民客子老将至低回冗从臣慙无应时策肝膈空轮囷可教固无类慨然輙求伸未应终万古黄石独能神游灵壁兰臯园　集贤张校理治此园以奉亲因名兰臯戊辰二月予舟行次灵壁访张氏子硕于园中诸亭壁间得故人东莱宼元弼三四诗因继题十八韵兼简元弼
　　集仙昔荣养卜筑循兰陔深径万株合清池百畆开飞梁防菡萏攒栋跨崔嵬淮海斸红药潇湘移翠栽岱松佩萝茑海石糊莓苔车马逺惊聒鱼鸟忘嫌猜病客倦舟檝寻春此徘徊闰年物迟前日已闻雷薄景未稀雪东风新破梅主人京洛旧杖屦容参陪指我艮隅地方营秋月台眼明壁间字醉墨题东莱短句颇清絶早推能赋才殷勤巻白苎为尔拂尘埃安得一擕手更倾林下杯酒阑话平昔岂复顾形骸行役浸相逺人生信悠哉薄暮重回首长哦归去来
　　题杨子王辂故居清轩　戊辰上巳日赋
　　卜筑负南郭褰开临要津舟舆占集地奈尔独清人坐上一樽酒江南千里春何须茂扇何患元规尘游子感陈躅怳如平生亲九原不可作归老复谁邻
　　游金陵雨花台　在城之西南盖生公讲堂故址也南即石子冈登覧尽江南之胜戊辰三月舟次金陵与同行李延永游西望石碛戍如数里之许耳
　　迢迢朱雀航飞盖共凌越东风石子冈芳草防径絶生公法堂在清夜贮明月回认城郭游春华烂晴雪长烟动江隩防云泊山胁连樯去迟回白鸟屡明灭江山信清丽人物久销歇戍堡定荒凉投身计何拙尘衫与汗马端为老生设李侯朱门俊许与尽时哲俛首就防班刚肠颇摧折人生特眠饭似是此生切歳晚赋归田非君复谁结
　　宿法惠寺　在歴阳西南九十里戊辰四月七日防事至顺天里越斗岘山冷泉涧薄晚投宿此寺寺三隅面山而豁其西北竹树防宻如不与人境相接庭中有泉如轮清冽而甘跨山起小阁榜曰余翠登望旷快因赋是诗题其上
　　驱马越飞涧扬旌下回冈歘见层浮图髙风振琅珰重门壮且深老柏森然行佛子出延客投鞭歩长廊中庭汲新泉一饮生清凉孤坐兴登覧危梯趋上方萧萧荒竹林檐外如环墙樵木断行径龙蛇知所藏山禽喜喧旸啸侣何琅琅子规特殷勤使人懐故乡引领落西北暮色来苍茫一官早见縻防尚久未偿明发复东去斯游良不忘
　　题香社寺平疴汤泉　在歴阳西北四十里泉石山东麓周环三十许歩清澈而香或以竹木投其中渍之一昔渥然如丹盖灵砂伏其下故饮之并浴者疾多愈因名平疴汤戊辰四月十日防事至泉上遂赋是诗
　　骊山御汤殿歳久玉莲倾谁谓大江北有泉温且清相传白云窦中閟丹砂英澡濯浃肌骨沉疴亟能平岂特涤吾足径当洁吾缨筑庐俯源上涵泳鳬鸥轻非复罣尘御风朝玉京赋诗投楚泽用吊怀沙生
　　宿灵泉山慧日寺　在乌江东北七十里戊辰中元日入夜防事至此邂逅越客严生因赋是诗
　　日入不遑息驱车更之东回蹊出防密解袂迎长风风从何许来歴歴江南钟顿辔阿兰若虚庭月正中流萤逗深竹白鸟巢青松华灯耿翠箔瑶花擢春丛絶境美清夜怳非尘界逢惜无一樽酒幸与之子同明发即南北浮生两飞蓬
　　晓渡黄叶岭东谷怀寄金陵王居士闲叟　在乌江之北八十里戊辰七月十六日自寳泉慧日寺之茅塘邨路由此
　　隂谷不寓暑风松朝露零乳溪逗緑篠琴筑声泠泠老石渍金碧窅然沉列星酌此石上泉饵彼松下苓倐歘振飞歩岂徒制颓龄何须歴五岳即蹈神人庭顾予方有役俗驾不敢停寄音采真子来访白云扃
　　腰疼山浮图下作　在歴阳西北五十里戊辰十月赋
　　兹山非峻极名不载图谱投策一跻攀未觉病腰膂苍松带寒白交隂层窣堵俨然黄面师粉绘色如古我贪五斗米磬折向儿乳复着鞍马劳疲筋剧苦楚此身异金石能渉几寒暑诛茅结圆庐晏坐此其所清心日焚诵庶拔未来苦望尘彼何人碌碌安足数
　　晓登柏子冈回望金陵怀寄钟山泉禅师　在乌江东北二十里己巳四月赋
　　晨征念王事驽驾烦屡咄既陟崔嵬髙稍辞丛薄宻乌牛霑宿露白鸟明初日清川舴艋迟縁岸浮图出缅怀秣陵游曽缀秦淮繂曳舄白下门供【去】香金粟室得闻四句偈如奉三尺律损益非所知婚嫁行且毕庶几追老厐薄暮徼万一誓将迁枳根待变江南橘
　　歴阳十咏　己巳五月歴阳张令梦以采县境陈迹十题要予同赋
　　麻湖　县西二十里按县谱本城邑汉明帝时一夕沦为湖湖中有明府主簿鱼甚美皆昔人所化也今俗呼讹为麻湖焉
　　昔也万家邑今为无底渊城郭泯遗迹人民安得全吊古一囬首薄暮愁风烟拯溺不无意吾生后千年鸡笼山　县西四十里按县谱昔城邑将沦没神独告一姥使西走即擕笼鸡登是山笼化石形犹然湖之东南有姥庙
　　楚姥昔奔迸余生脱沉沦家禽不忍置信谓妇人仁空笼歘变化千载髙嶙峋可待麻湖水复生桑下尘濡须坞　县西南百里按县谱孙仲谋筑偃月城以拒曹孟徳即此坞也
　　孙郎昔鹰扬曹瞒方虎视敢忘版筑勤逺挫兵锋鋭俄闻青盖謡无复金陵气六代迭倾亡长江亦平地遏胡城　县西北三十里按县谱昔石虎南侵晋相王导筑此垒以遏之
　　狂胡昔冯凌濶歩长淮外难【去】此百雉城万甲屯要害时平一登望江山互襟带想像文献公清风宛如在当利港　县东二里下通大江按县谱晋王濬征呉乗便风趋石头王浑招之不顾即此地此诗当在遏胡城之前
　　龙骧乗上游鋭气吞敌境风便趋呉京収功在俄顷平生负雄图晩嵗方获骋何必传鼎彛江山与之永天门山　县东南五十里江导两山之间殊湍悍按县谱宋孝武尝驻跸此山上阅水军发因建二石阙以夸武功今遗迹在焉
　　天门束箭流北注据牛弩凌髙驻翠华舟师耀威武当时侍帏幄谁复徴往古虞舜有苗征端为两堦舞采石矶　县东南二十里濒江两矶相对按县谱李太白尝隠东矶上故址存焉
　　东西采石矶山水两清絶渔舠与商舶今古几防越飘飖翰林主长笑弄明月难访物外游飞云眇天末百福寺　与县廨邻按县谱即唐诗人张司业籍之故居也籍绘像今存
　　文昌西郭居修竹闭壊堵琴樽不复存青莲开梵宇尘纷晦遗像粉绘才可睹拜奠媿无言长哦君乐府桃花坞　县西二里麻溪上按县谱张司业之别墅也籍与孟郊载酒屡逰焉茂林修竹尤占近郭之胜
　　种树临溪流开亭望城郭当年孟张軰载酒来行乐斯人久埃灭节物今犹昨看取不言华春风自相约平疴汤　县西北四十里按县谱汤泉下伏丹砂浴之能愈疾故有平疴之名即刘梦得歴阳记所谓沸井者也
　　文础防清漪炯若涵冰玉澡涤起沉疴功参灵剂速荒唐桑氏经碎桐君录利物本无穷何须尘简牍














　　庆湖遗老诗集巻三
　　钦定四库全书
　　庆湖遗老诗集巻四　　　　宋　贺铸　撰古体诗下四十一首
　　三山　在金陵西南百里崛起大江之中昔王龙骧顺流鼓棹径造三山谢晖登三山望京邑皆此地也戊辰三月始游金陵置酒于凤凰台引望此山如落天外雅符大中诗中语既渡江至石碛戍门适与山对巳巳六月赋
　　南朝凤凰台置酒昔髙会酒酣望三山宛在青天外长哦谪僊吟如啖鲸鲵鲙明日信东风孤帆出其背荒戍接江濵开门适相对鼎足峙长川不为舟檝碍雨旸云吞吐早晏潮进退万古免浮沉曾微抃鼇戴伊予厌尘坌闭目何可奈爽气豁衿灵山乎吾有頼尝闻晋阿童万艣飞戈快径造此山陲沧波为之隘【阙】我疲软姿功名让前辈晖昔凭眺物色颇有在他时挂武冠刀剑行且卖山价畧可酧庵栖谢当代逺持三山矶况彼七里瀬犹得傲狂奴吾无故人待
　　望夫石　在当涂北山上与歴阳当利门相直巳巳八月赋
　　亭亭思妇石下阅几人代荡子长不归山椒久相待微云防髪彩初日辉蛾黛秋雨叠苔衣春风舞萝带宛然姑射子矫首尘外陈迹遂忘穷佳期从莫再脱如鲁秋氏妄结桑中爱玉质委渊沙悠悠复安在
　　题乌江汤泉寄老庵　庚午七月赋
　　两庵松竹深薄暮更微雨山禽不畏人嘲方对语而予倦宦者罢日今何数京邑夙所怀其如恶尘土行复念斯游囬头怅何许
　　罢官有期怀寄歴阳朋好　庚午八月赋
　　迅雨荡防暑层飚披滞云汀川缭楚甸新阳歴秋旻物岂不嘉中懐怆离羣亲朋满城邑系滞此江濆及信非遥遂作河梁分何人具供帐樽酒展殷勤一聆雪儿歌载【阙】逰子魂津鼓警朝梦【阙】烟生夕曛所悲紫兰缨复【阙】京洛尘春风有归雁报我相思文
　　檥舟秦淮雨中寄侍其服之　庚午十二月赋
　　蓬卑每碍帻仓狭容席凄酸拥膝吟奈此风雨夕欣闻钟漏旦怀彼南城客欲往从之游塞涂没吾屐方君慕栖遁顾已淹行役后夜嵗云除畸辰良足惜何当斥氛闭新旸被东陌壶觞殿两骖聊取一日适
　　金山游　辛未二月舟次广陵同建安黄材成伯黄枢集虚郡人陈庾敏善武宁张思永子修为金山游赋诗得上字
　　轻舠放中岸逺春风壮檝师俯仰呼天水争簸荡吾方扣其舷聊赓小海唱稍回即东麓侧磴聫屦杖危刹表层巅疲筋【阙】牵强斜廊缭复殿鱼脊分背向放目四垠寛秋毫入吾望侵云铁瓮垒崛起去縁傍映日海门山不蔕沧波上吾虽百石吏平昔有防尚【阙】得金仙徒剪萝开岫幌誓投桑榆年浮玉翁自况
　　金山化成阁望焦山作　辛未二月与二黄陈章四子同赋予得中字
　　朝登化成阁冩睇沧江东岿然瘗鹤山屏截横流中云烟生蔽亏水石相磨砻飞构结岩腹天龙严佛宫初无刳木智不与尘界通旷莽天地间胜事岂易穷将谋乗兴人难【去】此迎潮风可信浮桴约仅有由也同我亦念行役翻如征北鸿他日一渔艇悠悠浮玉翁
　　金山夜集招米芾元章不至作　辛未二月与二黄陈章四子同赋予得王字
　　芳洲撷兰佩清夜栖寳坊晚风驾飞涛柱石揺长廊微月逗檐际助我灯烛光黄童天下才亹亹陈与章狂歌间险语捧腹屡烘堂惜无杯中物可以延楚狂兴防半道去浪学山隂王明发吾将还沧波渺相望如何方外徒漫仕烦官仓端尔凉秋节白云来帝乡
　　广陵山光寺夜集留别黄材昆仲　辛未二月赋予得平字
　　维舟山光歩却顾广陵城十里春风外夹津芳草生渔篷尾来媿尔故人情更卜连牀语神房温自清语防夜自久泪烛翦复明撒樽兀相视酸涕流金缨我本山海士误遭时网婴出身两纪余何等为浮名矧此一分首几年当合并离忧如惊澜荡潏未易平疎亲系逺迩斯言出荒伧音邮无禁限动访白云兄
　　题崇胜寺无心庵　辛未六月京师赋
　　老鹤依林表孤云寓山间结茅穷释子着身如许闲有心即尘纷无心犹石顽有无心并置日暮客来还和钱适徳循寓懐二首　辛未七月京师赋时与钱邻居
　　悠悠北山云苒苒东门草纷吾起故居与迩即逺道巅崖博锱铢得不偿所耗寄语邻墙翁嵗晚从吾好鲁酒味自薄楚歌声更悲曽无忘忧用安事酒歌为西风激商序流芳廹衰迟寄语邻墙客兹非行乐时题天清寺安上人北轩　辛未八月京师赋
　　南城繁【音婆】氏台维昔孝王筑歌吟寂无闻万楹聨佛屋道人开北牖俯就百乔木八月鸣清蝉槐蛾委平緑客来借榻卧吹睡俄顷足防雨隔斜阳垂虹跨长陆良游怅迟后回谢三更速痩马尾华轩汗顔尘一掬昨非勿复道佳约犹可续载酒定何时新黄糁庭菊
　　感庭枣　辛未七月京师赋
　　昔来花纂纂遽许实离离西风会揺落行复见空枝嵗物感流驶事功伤暮迟咄彼身后名前人端自欺书殚南山竹奄奄定何知贤哉张生翰千载与心期
　　送表侄赵子亿之官沧州兼简通守李延宁字叔永辛未十月京师赋
　　吾昔游浮阳童心初办狂凌髙瞰海日径欲穷扶桑嵗纪忽再周此图竟莫偿今适送子往临风但彷佯之子公族秀祖基维懿王成吾家宅相裂封复吾乡汝翁同谷守视吾犹雁行后生古所畏之子未易量筦库方试吏事役须更【平】尝譬彼汗血驹齿齐即腾骧是宜勤夙夜动虞三尺坊勿惮川陆遥千里如邻墙勿计晦余俛仰度三霜邉朔昔云苦今歌海隅康正頼别驾贤不减晋王祥依投得吏师行见售所长为吾语故人曩契想未忘愿致双鱼封继以一鹗章
　　夏夜雨晴遣怀　癸酉嵗京师春夏厌雨吾居望春门东牛行街故西枢渤海公之髙斋嘉树清风殊不知暑湿时卧病杜门毎把书自适五月望雨始収霁疾亦少间因赋是诗
　　积凉被广陌谁过牛侩翁闭闗养尫瘵药石収良工髙斋俯嘉樾疎箔延清风左右列图史披张俄一通从嗤獭祭鱼聊学蠧书虫坐挹古人语孰云吾道穷浮生梦境间不蔕之惊蓬生死犹物化今昔贤愚同分隂贱垂棘白日莫再中薄暮纷滓澄寥寥还太空为问此何夕凉蟾生自东荒哉西园士聨盖追轻鸿行乐以至斯不知息微躬侧聆天鸡鸣凡耳初破聋吾从汗漫游遡景鞭垂虹濯缨咸池渊晞发若木丛亲串不我忘惠音赤鯶公长哦赋来归阅【阙】世上雄
　　寄题栗亭县名嘉亭　邑令赵洋更此新亭名取杜甫同谷纪行诗栗亭名更嘉之句因其亲能希邈求吾诗癸酉九月将扶疾东下感而为赋
　　少陵昔避地幽栖凤皇川始愿获其所赋诗此终焉睠彼美林麓防膏腴上田阳陂镜垂珠隂谷繁玉延长镵勤采斸服食攀飞仙兵祲夺和气力耕无善年林坰开冰雪旬浃断庖烟呜呼歌七章暮【阙】西南迁环堵久芜没斯亭名尚传茂宰怆怀古増崇殊过前雕甍揭长帘下容十客筵嫩岚隔春丛清竹鸣夏蝉风月有髙兴写之武城弦狂客属尫废驽筋难强鞭何暇逺登览但哦鲸海篇尚苦八口累依稀仝曩贤余龄寄幻境未断东西縁江淮米价平一舸去悠然幸此嵗丰乐浮游吾所便异时访陈躅复使后人怜
　　游盱眙南山示杨介　杨善方药著书甚多癸酉十一月与之同游赋
　　晓霜无轻飔长淮净如眼招擕南山游老子兴不浅不从千歩桥飞渡一渔舠中流鼔素檝鲂鱮歘惊跳禅叟延游客匆匆问行色千里逺京闗浮骖去安适长笑指沧浪濯缨湔我裳朱门曵裾地槐栁自成行多年困靴板未立中人产沉痼廹衰迟求田咄何晩神丸傥驻延投此寄余年凿室邻扬氏然薪系太
　　酬别盱眙杜舆　杜字子师方筑淮上东山之居寄诗要予檥舟以待其还时闻杨子江潮不应辍浙右之游将访亲于海陵因赋此告别癸酉十一月也
　　君希谢太傅筑室卧东山应擕玉人去为问何时还扁舟欲之东霜落江潮悭难从京口渡且转广陵湾与君合复离怳若愁梦间婴疾再寒暑医师怜我顽頽龄未遽尽解组誓投闲幽岩有芳桂晩节约同攀
　　留别山白禅老兼简杨居士介　癸酉十一月癸巳遡风下淮晩次山白禅老见临乃歴阳之旧也因赋此诗以别
　　汴尾望山人烟了可数长淮断【音锻】日风浩若千里阻舟无百石载两腋忧双艣鹢首荡頽波中流几翔舞维梢追曛暮坎坎禅林鼓曵锡辱来过依然识眉宇青荧灯火畔再得亲软语多慙晩闻道忠义夙自许刚肠愤激际赤手搏豺虎过壮纒百疴余生托儿乳羸躯假死缓岂复胜冠组会约子云孙西岩两庵主
　　题海陵开元寺栖云庵　寺即唐王屋禅师道场甲戌五月郡守周开祖要予同赋
　　道人犹浮云发彼王屋岑朝见肤寸合暮为四海霖造物一戯耳浮云本无心永谢应龙召深栖双树林苍生地千载仰慈隂皎月示晦清风何古今谁举甘露颂轰然海潮音支离病居士和以无弦琴
　　寄题浔阳周氏濓溪草堂　周本江华人名敦頥字茂叔仕至尚书郎累使岭表中年投节退居湓城之南溪上因名濓溪以自况二子夀字元翁焘字次元相踵登进士丙子五月予檥舟汉阳始与元翁相际求予赋此诗
　　濓溪之水清未足濯公缨平生抱苦节成就此溪名长笑置符传孤云归思轻溪头四壁居溪下百畆耕量汲奉晨盥课樵共夕烹希逢杖屦游但听歌声为客剪三径传家通一经双珠交照乗合璧倍连城被褐有余乐问缣无隠情桂林两枝秀借尔俗眼明昔仰名父子今推难弟兄不应文范裔遽谓公慙卿如袭带砺封毋为权利倾地实寝丘比有力安得并勒诗髙岸石敢告后代生
　　送周夀元翁西上　丙子七月赋予时卧病汉阳
　　露草蔓前庭防虫思明月宵分耿不寐怀我友生别舟师望箕宿缀幔须明发鹢首托归风安知川路濶夫君青云士行奉紫宸谒一鹗抉尘笼骞轩应霜节仰追鸾鹤驾顾狐兔穴越客寓荒城卑栖慕鸠拙衰迟积尫弊未死人事缺嬾制一缄书寄声彼朝列方今百废举衮职补何阙毎自幸余龄江湖傲华髪躬耕固难强五斗代薇蕨摩腹遡南薰苍生解烦暍
　　题陶靖节集后　丙子七月寓居汉阳手校陶集因题其后
　　渊明不乐仕解组归柴桑遡风北窗下坦腹傲羲皇储粟既屡空乞食何惶惶有身即大患斯语闻伯阳顾我亦多忤丘樊思退藏慙无辟粒术圭勺耗官仓
　　补感遇诗　予熈宁元丰间尝赋感遇十数诗久忘其藁丙子七月因曝药纸得此篇半已裂去不可记因补成之时寓居汉阳
　　猛虎未出柙扰如搏防貍苍鹰方在鞲孱甚伏卵雌弭戢以违祸孰云尔无知幸遭纵释仁返谓人可欺岂复念前辱揺尾垂翅时择肉毙侪类戕忍犹天姿吾将罪虞者奈何生致之南山有重阻邓林无樛枝机穽与萝罻今也将安施
　　黄鹤楼　在鄂州使宅之西南隅唐阎伯程记云图经载费祎登仙尝驾黄鹤返憇于此遂以名楼焉并见于神仙传述异记按蜀书传本江夏鄳人也为刺客郭循所害岂道家所谓兵解者与丙子九月始登此楼因赋
　　登真者谁子昔有费公祎白日玉书下青天驾鹤飞此地少留憇神标怅依依振裾谢尘浊与尔方逺违层楼宠陈迹江山长四违登临美商素雨气薄西晖水落洲觜嫩风豪帆背肥飘然起遐想琳舘閟岩扉明月识悠阔白云疑是非金桃未遽熟薤露虞先晞髙树两华表长招羽驾归灵瓢五色剂定与遗民挥自顾非仙质延生犹可希刀圭傥不恡如饱首阳饥
　　鹦鹉洲　在鄂州南浦上按图经云因祢衡赋鹦鹉于此洲遂得名后黄祖杀衡投尸此洲下胡曽诗祢衡珠翠逐江流是也丙子九月赋
　　鹦鹉陇下鸟能语竒羽毛罗罻巧相致雕笼闗鐍牢长怀故园树烟雨落空巢万里迁泽国舟与【阙】　劳正平托物赋健笔不停操千载访陈防晴沙葭菼髙珍禽不复见慨想若人豪处士起河朔英风防时髦文章俪坟诰俛就犹诗骚儿女命杨孔奴兵视刘曹奸雄可奈此束之投楚郊忤俗竟非命惜哉时不遭非无择木智天下方滔滔遗干泯鱼腹浮魂谁复招近结屈平好佩兰杂申椒逺慙子胥烈怒气翻秋涛空余芳草碧恨血满江臯
　　怀寄周元翁十首　丙子十月江夏赋
　　周郎假沔官我偶来沔居得闲定相过谈笑沉疴祛俄闻戍楼角晓引吹咿呜自君居湓城怳怳一梦余复求若辈人陶灶搜璠璵诚为天下士岂特江汉无
　　周郎嗜茗饮偶与吾好同赠行发吾寳紫璧雕云龙此实大官物分甘玉堂公我曹百石吏藜菽毎不充诗人盍得尝可以骄万钟愿君间一歠十里共清风
　　周郎尘外人冰甃立寒玉去我千里余炯炯长在目有徳且有言可采篆缣竹未为造物怜方狥斗筲禄司晨属羣鸡安事彼鸾鹄聊自况疲驽盐车不为辱
　　周郎妙雅道五字可人师许与非不严奈何取我诗我诗如秋虫徒増长年悲指疵固有望逐臭得无嗤诗鸣人必穷我穷岂可宜愿君勿阂此晩节益经竒
　　周郎归濓溪旱燥害嘉谷仰饱百指余嗷然坐空屋应书乞米帖得继朝来粥行陞大夫籍月赐万钱禄振显属他年盘飡罗海陆毋忘佛子言不食大夫福
　　周郎西笑时叠寄两函书情亲语恳到骨肉所不如妙翰骋遒放抵突黄与苏黄癯曵羸筋苏厚凝腯肤我于季孟间増少损有余家鸡敢复道储此槖中珠
　　周郎走王都马足尘翻波贺老宦江夏无人惊雀罗出处躁静间奈此贫病何平生解指誓晚境勿婆娑廹死不得休前言食已多尚敢厌闲冷歘为赴火蛾
　　周郎强仕年药石甘苦口得无耗天和汤剂御衰朽空华与【阙】色种种竟何有妄爱温柔乡荡然不回首坐令松桂姿凋脆等蒲栁幸勿易斯言前车镜湖叟
　　周郎有史才班马可并驱纷纷防谄人畏君笔削诛我恨接君晩要亦君之徒沈疴积嵗月顾此留须志我圹中石頼君文不防庶乎陵谷变名字见君书
　　周郎贯江华而复厌湖湘我亦非乐此西归计茫茫頽年抱沉痼生理岂得长后期真何时存没两相忘懐君輙赋诗落笔聨十章他年一掩巻为我涕浪浪
　　题武昌郑判官直节亭　郑名深字文通植竹开亭于官舍东南隅名直节以自况丙子十月落成求诗为赋
　　开亭榜直节宠尔青琅玕嵗晚傲霜雪不同天下寒挺立百丈夫被之古衣冠春华白粉泽正色莫敢干越客与登覧防吟复长叹六鼇方抃戯云海翻狂澜傥逢龙伯公何惮翦一竿岐山鸣凤雏久刷五色翰何以慰朝饥美实来加飡髙材陋时用自持良独难不愿载乐管伶伦非古官浪遭野王辈三弄为人懽愿制杀青简灿然漆与丹褒贬约鲁史终古垂不刋顾此托根地辱哉久泥蟠
　　题潘大临东轩　潘字豳老随亲官汉阳辟公舎之东轩著书名左史赋诗见寄因答之丁丑八月江夏赋
　　陈公少荒诞一室未遽扫事功竟何成老魅死不早潘郎治寓舍箒秃无遗蚤庭砌莳兰萱未霜除恶草明窗幕轻素朝日上杲杲烟蔓擢熏炉松腴浮墨沼著书代鲁史百传见晚藁贼乱久逋诛吾方力穷讨不应两观下仅获少正夘坐可骄素臣俾渠眸子了而翁晏退食笔削日课了伯仲咏南陔余风飒林杪安知自娱适聊慰堂上老起居侍杖藜寒燠躬炀澡昏定仰屋眠是中亦大好
　　送咸宁陈令完夫移官呉郡　陈字保神丁丑十月江夏赋
　　蒿莱东郭居长者车成辙礼经尚往来岂为我辈设临分怀出钱津逺舟速发十月雁啼寒沧波洒微雪送君一樽酒孤饮聊耳热会取屈平书商声歌九阕开正到是郡旸暖张灯节两地见梅花相思不同折官闲羁絏【阙】陈迹得捜阅虎去丘隧空燕惊宫火灭廊倾罢鸣屧兰斸香迳絶逮【阙】故时人唯余剑池月名城见图绘丹墨殊灭裂细与赋新诗长封寄天末老狐守丘志客子敢忘越未死定归东柴荆昼常閟右军领妙语年大不堪别况复鱼鸟情飞沉方此诀
　　和潘豳老汉上属目　戊寅四月江夏赋
　　白云防山头清川山下流芳洲采香女薄暮漾归舟并蔕双荷叶逢迎一障羞持情不得语大妇在髙楼


　　庆湖遗老诗集巻四
　　钦定四库全书
　　庆湖遗老诗集巻五　　　　宋　贺铸　撰近体诗七十二首
　　雨余晩望　熈宁丙辰五月临城赋
　　相应乳鸠鸣桑间返照平明津小舫度髙陇一牛耕林薮归心健尘埃病骨轻屈骚魂爽在未许独君清
　　自讼　元丰戊午六月滏阳赋
　　朝听明钟出暮随衙鼓归朝朝复暮暮是是与非非迹寄升沉路言投祸福机何穷百年事端使一心违待晓朝谒天庆作　巳未下元滏阳赋
　　望晓谒琳宫荒庭雾气浓曽陪羽林仗如待景阳钟薄宦情无几劳生梦不容樵朋与渔伴他日会相从送李易初还汶阳　癸亥正月彭城赋
　　客宦怆离羣徐方复得君青衫初试吏白面颇能文尽舸浮春水清樽醉舞裙他年会相访分卧北山云
　　重送　张泽乐郊皆汶阳游燕之地
　　夹岸雪初消青青见麦苗传声汶阳客已解木兰桡春水生张泽春风动乐郊良游知不负回首念无聊
　　春书　癸亥二月彭城
　　新蚕经浴罢旧燕未来前吏局坐如梦物华行可怜生南浦钓雨足东臯田故国负归约尘埃年复年拟温飞卿　甲子七月彭城代王文举赋
　　露网朱甍上风帘翠锁前宿衾熏萏菡朝镜拂漪涟津润销金笔香依扑粉绵度闲双陆子拨恨十三鹦鹉殷勤语旃檀委曲烟鲛绡干玉筯鱼钥限金莲团扇训桃叶乌丝代杏笺朱门长窅窅白马自翩翩难钓三珠树徒抛七寳鞭酒阑应有待梦破即无縁信鹊新秋去孤蟾后夜圆浪言墙外地的是洞中僊
　　快哉亭朝暮寓目二首
　　风起喜舒旷径趋城上楼初阳动禾黍积雨失汀洲水牯负鸲鹆山枢悬栝蒌坐慙真隠子物我两悠悠积潦际危堞登临西照中苔衣罥白羽槐防悬青虫不浅胡牀兴无多团扇功目穷犹起羡演漾一渔蓬题张氏白云庄　彭城张谋父居泗州之东山耕田数百里中择爽垲列树松竹结茅其间榜曰白云庄甲子九月置酒招予与防陈王李四子酒酣赋诗予得云字
　　江左陶徴士髙风昔所闻应慙五株栁难比一溪云我有乗桴约君方植杖耘悠悠竟何得晚嵗盍同羣赋得枕上闻雁　用天字甲子冬至日宼元弼席上赋
　　朔吹飘惊雁寒声彻枕前逺违沙漠雪不下汶阳田客梦悲中夜归期隔故年莓苔与菰米何处是湘天和人游白云庄二首　乙丑正月晦日与予乡段询慎从成父宼元弼歩出彭城之上洪门泛舟访张谋父于白云庄晚归皆被酒段集古人句成二首示同游予因走笔和之以送谋父后旬慎从感疾物故张复出是诗使人泣叹弥日
　　原野正春风登临一醉同隂晴时未定今古思何穷山势落还起溪流噎复通隠君方自得可羡尔冥鸿可爱白云翁前溪檥钓篷耕樵一迳下井臼四邻同倦宦终何得余生寄此中预烦多种秫毋使酒桮空
　　早夏　乙丑彭城赋
　　吏役初无补端令乐事妨不知春遂去但爱日何长薄雨梅含核温风麦擢芒须容退食暇一枕梦吾乡
　　辞酒　乙丑正月彭城南丰席上赋
　　鲁酒一樽薄吾愁万斛多尘埃斩马剑涕泗饭牛歌髀肉生如许颠毛黒几何功名可复道身世两蹉跎送陈传道摄官双沟　乙丑六月陈发彭城檥舟汉祠下者累日予方抱疾不遑出饯因赋是诗
　　弭节想登临开云防日隂青蒲泗水濶古木汉祠深应醉杯中物谁闻泽畔吟禅房飬疴客轻别若为心
　　游滕县时氏园池　乙丑八月赋
　　珍重西园主开门待子猷城隅树交防楼下水通流鸲鹆鸣深竹蜻蜓驻小舟可能忘梦想尘土满徐州
　　自郓还徐道中　乙丑八月赋
　　八月过新雨行云弄晚凉山川乍明晦禾黍半青黄西去真何事东还非故乡悠悠尘土里无路不亡羊早发王邨道中寄李智父　乙丑八月赋
　　鸡鸣戒徒御驱马度前陂得雨人耕早邉山日上迟罢休何复道会合邈无期頼有西来水悠悠慰我思
　　暮投葛墟马上　乙丑八月赋
　　旬浃走千里尘埃如有縁慙无季子印可挟洛阳田广泽雁行去荒山雨脚县长亭犹未见疲马不胜鞭汴渠夜泊示　绍彦祖　元祐丙寅二月永城赋
　　耿耿度中夜浩歌谁与詶屋头风罨岸枕底浪澎舟春物行飘忽乡心久滞留须明投吏部一醉驿西楼
　　丙寅舟次宋城作
　　水馆四邉邨登临奈断魂黄花开小径红粉哭髙原舟檝逢新火松楸老故园斜阳一千里依约是苏门京居感兴　丁夘正月赋时领将作属
　　为问长安客何人识要津长持一马棰浪走六街尘城阙烟中晓闗河雪后春故园桃李在樽酒愿相亲
　　玉津晩归马上　丁夘清明京师赋
　　落日南城陌东风禁火时醉醒皆自得单袷正相宜緑树侵髙阁繁花洒曲池未应判节物可奈故园思西城有懐旧好　丁夘七月予以将作属日至琼林金明督察营缮偶怀陈迹惘然因赋
　　西郭天泉里依依得旧游绮罗红芰晓丝管万蝉秋栁碍秋千陌萍沉祓禊舟年华勿复道谁为驻东流苦竹邨南马上　戊辰四月晦日歴阳赋
　　楚泽熏风后林臯夕照间渔舩防緑岸鸟道转荒山久负杯中物长偷马上间悠悠白门路何日杖藜还题诸葛谼田家壁　地名诸葛亮谼在乌江北八十里与石头城相望戊辰九月赋
　　晚度孔明谼林间访老农行冲落叶迳坐听隔江钟后舎灯犹织前溪水自舂无多游宦兴卜隠幸相容詶桂林从叔　戊辰十一月歴阳遣使还赋
　　江到三湘尽山围八桂深龙蛇塞下蛰雾露昼多隂迢逓驰楳信殷勤访竹林淮南风土美留滞亦何心寄金陵仓官赵令毣通宜　赵诸王孙戊辰十二月歴阳赋
　　嵗律倐云暮王孙兴可堪羡云归日下随雁滞江南卑湿求长健登临奈半酣西州眼中近早晩寄华缄怀寄潘孝本兼简其子言　潘字景仁时游宦岭外己巳正月歴阳赋
　　春色先梅岭秋声后桂林溪通五羊险云近九疑隂无雁难逢信有猿能伴吟一樽烧酒美应对阿戎斟送张商老西上　张名梦臣呉郡人巳巳九月歴阳赋
　　雾气敛陂泽鼓声催客航蒹葭靡宿露鹳鹤盘朝阳行役自兹逺离愁安可忘黄华一樽酒何处望吾乡题乌江东隆山邓氏亭　巳巳九月赋
　　逋客今何许空余接隠亭舟随潮水上门背夕阳扄兎策尘生蠧渔蓑雨化萤题诗岩下石聊代草堂灵登乌江柏子冈怀景仁　己巳十月赋
　　驱车柏子冈引首东南望孤戍带寒日长江流大荒故人越五岭旅雁留三湘好待春风暖相期还北乡宿黄叶岭田家　巳巳十一月乌江赋
　　聚落荒山里畬田歳不登牛衣障隙雪鼠穴见邻灯愁信鱼难暝寒凝酒亦氷怅然歌白石椎枕待晨兴游六合定山真如寺　达磨第一道塲巳巳十二月赋
　　只履西归逺何年此布金地寒苍桧老嵗晏白云隂烧隔溪氷断樵穿径雪深祖心无处问俗驾晚骎骎同道通师之香林马上　庚午正月歴阳赋通喜为诗从吾游甚久
　　氷霜节迟淮楚早春时白草风头急黄云日脚垂鸟声投古戍马力倦长陂吾有官箴畏劳生尔浪为题乌江丘氏昆仲歳寒亭　植柏亭下故命是名庚午正月赋
　　新甫移根逺苍然对两翁闭门三尺雪仰枕一庭风东郭顔何厚西来意莫穷未应输狭小酿酒待春丛送左禹赴江夏尉　左字涂叟庚午四月乌江赋
　　泛泛青翰舟亭亭黄鹤楼江山信清洒人物想风流美酒遣归思新诗题胜游有鱼知不食端作置书邮
　　髙望道中　庚午五月乌江赋
　　积雨涨陂塘田塍挿晚秧逺山宜薄暮髙燕弄防凉马革非吾愿鱼飡餍此乡归期知近在犹待菊花黄
　　汤泉道中　庚午七月乌江赋
　　青石冈西下灵泉产药苗山英如有待木客可相招蝉带风移树尘随马度桥飏鞭吟旧句归路不知遥留别王掾元胥　庚午十二月歴阳赋
　　之子贯东牟青衫试宦游颠非小贺比爽自阿戎流未即芸香拜俄先戍秋孤篷别夜思霜月满沧洲檥舟当利口待风累日怀寄城中朋游二首庚午十二月歴阳赋
　　一叶寄津口怒涛安可乗朝风占酒斾夜防乞渔灯牛渚逢新月秦淮想结冰故人他夕梦歌吹满金陵离忧不可解罢酒独登临潮落江空濶云繁嵗晏隂愁鸱守渔罧怒犬突神林触目増凄断聊为泽畔吟重别王掾　庚午十二月六日自歴阳当利口放舟至沙夹王元胥载酒旋访别因留宿不发重赋此诗以贻
　　访别难遽了不知寒夜长回灯撤杯案抱被宿舡仓载听逺鸡唱稍分征雁行临风满掬泪吟落一衿霜投宿清凉寺　庚午十二月望日自秦淮亭信马出石城门赋
　　建业衣冠集秦淮舟楫屯东西万里客朝暮两潮浑何处契心赏片时清耳根仆夫浪见问但出石城门
　　金陵寄怀王掾　庚午十二月赋
　　征虏亭邉路望夫山下舟长江不隔梦明月祗供愁促席歌尘断闲窗醉墨留惜芳桥畔栁谁系木兰舟
　　秦淮夜泊　辛未正月赋
　　官栁动春条秦淮生暮潮楼台见新月灯火上双桥隔岸开朱箔临风弄紫萧谁怜逺逰子心斾正揺揺钟山法云彦上人留中飡罢游草堂寺　寺即周颙故居辛未正月金陵赋
　　弭楫秦淮尾登临殊兴回难消蔬饭饱更过草堂来日转嵓扉暝风披蕙帐开吾非海盐令猿鸟莫相猜詶别法堂彦上人　辛未正月金陵赋
　　将别雁门师殷勤访所之江湖怀北阙鸥鸟恋南枝朝隠非吾所山英不汝欺明年东下约春水漾苹时
　　易官后呈交旧　辛未九月京师赋
　　当年笔漫投説剑气横秋自负虎头相谁封龙頟侯聊辞哙等伍滥作诗家流少待髙常侍功名晩嵗収辛未龙兴节日怀王掾元胥　昨嵗是日予解舟渡江此诗京师赋
　　昨嵗东溪口扁舟欲下江伴愁灯映幔欺睡月侵窗漫寄书连纸谁同酒一缸何当见之子聊使我心降
　　广津门东马上　壬申二月京师赋
　　津头落帆鼓薄暮尚蓬咚疑是秦淮口扁舟醉梦中不堪隋岸北尘土一鞭风传语端能否伯劳飞自东久病寄二三亲友　壬申八月京师赋
　　早昧摄生理百劳戕至真药灵翻佐病诗癖竟穷人终负黄垆恨长违白首亲一囊安可得四壁未应贫灯下尘编泪风前墓草春倘忘鸡酒设腹痛勿多嗔
　　秋夜闻雨晨兴偶书　癸酉八月京师赋时欲扶疾东下
　　故国心驰北扁舟计漫东寒生一夜雨病渉两秋风落泊篱根叶幽忧屋角虫何情悲节物聊自况衰翁谢米雍丘元章见过　米名芾癸酉八月京师赋
　　今古两妙令雍丘与太丘当时号清白后日想风流吏鼾庭隂午农歌野色秋吾非荀氏老愧尔徳星留留别米雍丘二首　米辨博有才具者山林集数十巻为人知者特水淫书学而已清狂多忤尝上章援予祠史之请不报輙已因以激之癸酉十月雍丘赋
　　明缸通夜语累块写胸中水癖推刘令书名凂鲁东忌猜悲廪鼠逐热贱云鸿不乏佳山水东南着两翁好住楚公子山林何处逢官身须自乞俗眼可相容叔夜烂犹锻伯鸾佣且舂多慙方禄隠尔汝傲吴侬
　　寳应夜泊　癸酉十二月赋
　　伏枕漳濵后维舟楚泽邉筋骸非壮日节物廹穷年夜雨侵床漏晨炊凑鼻烟劳生我其分十口亦飘然题甘露寺净名斋兼寄米元章　米旧尝居此斋甲戌九月京口赋
　　日出天垠露江横地轴分驰年悲落木羇思托孤云重扫净名室长招漫仕君悠悠徳璋軰未办勒移文
　　山晚泊　乙亥二月赋
　　春半寒温维舟淮上村长林补山豁青草际潮痕久厌浮家役重招去国魂禅房欲舒冩烟雨促黄昏嵗暮舟居卧病怀寄金陵和上人　乙亥十二月淮上赋
　　野泊嵗云暮念归期更赊津童为过客商舶是邻家雪宻渔依罧潮廻蚌委沙南洲人健否不寄早梅花寓泊临淮有懐杜修撰　丙子二月赋杜公名纮去嵗总漕于此屡开燕寳训堂
　　幕卷歌鬟列堂深宻炬然临风鸣羯鼔待月戯秋千短韵吟牋出长檐醉防偏斯人违薄俗何减孟公贤
　　舟发金陵望歴阳作　丙子四月赋
　　尚识歴阳道依然西照间风烟石碛戍林麓楚王山隔水一凝伫当年百往还谁怜跃马客衰病再投闲
　　江行写望　丙子四月当涂道中赋
　　斜照侵疎箔微凉逗小窗青蒲故依渚白鸟屡横江遣兴诗三百煎愁艣一双前舟定未逺叠鼓听逢逢郎官湖　按李白诗序云乾元嵗流夜郎遇故人尚书郎张谓使夏口沔州杜太守汉阳王令觞于江城之南湖张公四望超然请白标之嘉名白因号之郎官湖席上文士辅翼岑靖以为知言今所谓郎官湖者占郡城之北束于两山间纵广百许歩固不足四望而超然也已知其非是郡南濒江之人持南唐时地券尚指郎官湖为邻盖湖为江水所并而去城里余犹有洲渚隠然未泯乃湖之故防也予丙子五月舟次沔阳求访遗老始得其详因赋志之
　　当年贤守令载酒沔南游凉月呈新霁明湖涵素秋郎官夏口使仙客夜郎囚促膝青螭舫连觞紫绮裘髙讙随雨散余防想风流芳草失青履沧波浮白鸥江吞百顷尽石刻一篇留宜有沉碑者前懐陵谷忧
　　题寳泉官舎壁　寳泉监在夏郡城东三里黄鹄山之隂丙子八月到官后赋
　　偶着强名字非才但铸金不妨称外监况复住山隂胜日聊披巻清风故解衿余生偷禄隠何等是升沉江夏寓兴二首　前篇丙子十二月赋后篇丁丑五月赋
　　风与樯乌便侬先塞雁来山经七泽断潮自九江回渔父犹知隠骚人枉才朋游正相逺梅信为谁开陂湖蹙坊市江汉复纵横沮洳莎城阽晴旸竹瓦鸣新文添鵩赋异味识鼋羮岂复悲流落官粮寓此生九月十日寄潘邠老　丁丑江夏赋潘尝许中秋重九渡江见过竟不至因以诮之
　　明月昔如许怀人殊不来徒歌桃叶曲又负菊华开尺纸缄愁去扁舟载梦回他年鸡黍约千里信悠哉送蒲圻陈主簿彦升归越　陈字登之丁丑十月江夏赋
　　好在稽山北因君访故园风流久衰歇湖水自清浑可得千秋观相传百代孙时闻祖【阙】客不减汉东门送金坛慎令瓛　戊寅三月江夏赋慎字献玉年少寡欲奉佛甚严
　　清素复多闻天涯晚得君相延蒲塞馔细演贝多文世味淡如水身谋散胜云谩为花县约聊慰此临分寄题盱眙杜子师东山草堂　丙子二月临淮赋偶亡之庚辰十月再道临淮复得于子师因附巻末
　　东山与物逺松竹防茅茨信有防鸿志难藏雾豹姿会招安石起何患徳璋移后日嵓扉下游人想履綦














　　庆湖遗老诗集巻五
　　钦定四库全书
　　庆湖遗老诗集巻六　　　　宋　贺铸　撰近体诗长句上五十首
　　上已有怀金明池游赏　熈宁乙夘临城赋
　　西城小雨宿尘消春水溶溶拍尽桥拾翠汀洲白苹发披香宫殿紫云髙防舟日晚绮罗醉油幕风晴丝管焦侠少朋游应念我一年佳赏负今朝
　　赠张士元　张字善长善为诗丙辰十月临城赋
　　夫子长贫五十年年来生事更茫然青衿稚子彼何有白首故人谁见怜霜后鹑衣寒绽线日髙鱼釡冻无烟冗官犹愧苏司业不得时时送酒钱
　　雨晴西郊寓目　丁巳五月赵郡赋
　　城中厌雨过清和偶出西郊野思多蚕蔟趂晴初摘茧麦场经润欲生蛾营巢黄鸟啼深树引犊青牛饮暮河老圃念人留伫久挽衣沽酒愿相过
　　寄周文清　周时流寓海陵丁巳八月赵郡赋
　　节物惊心不久留故人相望海邉州芰荷老尽池塘晩鸿雁来多云汉秋谁共清尊寻乐事独将长幅写离忧明年芳草青门道好试青衫伴侠游
　　寄王岐　王钜野人黄州曽孙熈宁初京师朋游也字夷仲戊午滏阳赋
　　未从名宦两蹉跎可但诗狂与酒魔紫陌尘埃日【阙】逐青楼灯火夜经过当时豪纵年方少今日疎慵病更多惟见凭阑复敧枕往来方寸奈情何
　　和答郑郎中见寄　郑临城人名渊字邻几登进士第仕至职方郎中年垂七十即谢事居近泜水自目为泜川逸老性嗜诗虽老不废与予詶唱累数十百篇既来滏阳复有诗见寄因和答之予诗用他人韵者皆不取特録此篇欲见斯人于集中耳时元丰己未重阳日赋
　　客子由来怀故乡苏门冷落白云旁梦随夜月钟前断诗入秋风草共荒操板鎌靴游宦厌开尊挥麈旧欢长泜川逸老应相念为倚阑干向夕阳
　　和田录事君义咏雪　己未十一月滏阳赋
　　千里龙沙失旧荒四来云物助苍凉直疑见月应无影未必因风始解狂枉费铅华【阙】楚女不禁汤饼试何郎回中自是人间世怊怅台去路长
　　和田录事新燕　庚午三月滏阳赋
　　新巢故国两依依似与春光秋叶期雨过池塘得泥近日髙台榭卷帘迟秋千节后初相见祓禊人归有所思双侣多情拟凭杖小牋封就碧云诗
　　冠氏县斋书事寄滏阳朋游　魏之西园在滏阳南漳水上辛酉四月赋
　　小阁烧香麝煎浓翠苔庭院緑隂风卷帘燕自双飞去攲枕人方半梦中秋鬓先于怀县令春愁多似义城公西园酒伴无消息欲寄鱼牋水自东
　　冠氏寺居书怀　辛酉五月赋
　　古刹荒凉昼掩门鸣鸡吠犬接西村窗间自记曽归梦楼外谁招欲断魂漫汗新诗题琬琰少逢佳客佩兰荪更堪愁肺经春病负尔商歌酒一尊
　　题彭城张氏放鹤亭　亭有石刻苏眉山制文唐之阳春亭故址在徐城之东薛能尚书有诗见集中壬戌九月赋
　　曾见君家亭上碑东望风月动闲思昔无卜筑如相待今遂登临是不期万顷白云山缺处一庭黄叶雨来时许昌应负重泉恨当日阳春枉赋诗
　　九日登戯马台
　　当时节物此山川倦客登临独惘然戯马台荒年自久射蛇公去事空传黄华半老清霜后白鸟孤飞落照前不与兴亡城下水穏浮渔艇入淮天
　　九日呈李成父　癸亥彭城赋
　　城中雾雨晓冥坐失城头百尺亭行乐固知非我事苦吟犹得有君听未应白发饶新贵任使黄华笑独醒异日寻鸡黍约太行长绕故园青
　　题彭城南台寺苏眉山诗刻后　癸亥十月徐之走卒还自京师误传苏黄州被召南台寺公旧题数诗先摹刻诸石因赋此书其左
　　秋风几度老江篱鼎水眉峰隔梦思下走误传宣室召上前谁进子虚辞东坡麋鹿同三径西掖鹓鸾占一枝独有野僧违一俗翠珉新勒旧题诗
　　春怀　甲子二月彭城赋
　　东风吹雪隂复晴西日冉冉林间明着水苔衣渐涵緑向阳竹鞭初引萌官粮得饱酒不足春物有意人无情驰书相谢五陵侠汗板尘鞾今半生
　　登快哉亭有属　甲子三月二十五日登快哉亭偶闻舟中吹杨华者有怀京师昔游因赋
　　南浦东风拂水文汀洲芳草緑罗裙桃花旧叶应相望杨栁新声我独闻酸鼻可怜香欲絶断肠不待酒初醺斜阳归去书窗下一幅蛮牋赋梦云
　　和彭城王生悼歌人眄眄　眄眄马氏善书染死葬南台即凤皇原也生赋诗十篇因和其一甲子四月望日
　　东园花下记相逢倩眄偷回一笑浓书簏尚缄香豆防镜奁初失玉芙蓉歌阑燕子楼前月魂断凤皇原上钟寄语虞卿谩多赋九原无路达鱼封
　　临汳亭送客还马上作　甲子九月彭城赋
　　衮衮尘埃与愿违可堪持酒送将归壮心已服驽骀老羇思常先鸿雁飞十口无厌太仓粟四邻分采故山薇何时偃卧柴桑里自讼渊明昨日非
　　送陈传道摄双沟戍商税　乙丑六月彭城赋
　　墙外长川拥万舟门前山色入南州风来浦口客争发日下庭隂印未収乍厌折腰从吏役屡应回首念朋游病夫颇有东流兴预约清尊为少留
　　送彭城周主簿建中移黄县令　周字元通乙丑七月赋予方抱疾
　　客馆逢迎泗上州酒筹诗巻慰淹留九层灯火偃王塔四面溪山彭祖楼此去君辞栖棘地年来吾有负薪忧终期一过河阳县相对春风话旧游
　　寄题狄丘李伟官舍东斋　李字子微新葺东斋成有书求诗因次书中语以题之乙丑七月彭城赋
　　树竹开窗小屋东低檐却日竹通风长年驰骛欲何往终日退藏于此中未厌睡魔常有在苦思人事即无穷躬耕不是悠悠计来作苏门邻舍翁
　　病后登快哉亭　乙丑八月彭城赋
　　经雨清蝉得意鸣征尘见处见归程病来把酒不知厌梦后倚楼无限情鸦带斜阳投古刹草将野色入荒城故园又负黄华约但觉秋风鬓上生
　　送李宗古录事谢病南归　李字从已乙丑八月彭城赋
　　十旬病免谢鸡羣収得闲身付白云南浦少留【阙】别赋北山相待敢移文松舟桂楫晓将发菰叶鲈鱼秋未分异日有怀长笑客西飞燕子一相闻
　　汶上留别李智父　乙丑八月赋
　　一马西投汶水濵自惊愁鬓带尘纷秋风尽日吹黄叶心事经年寄白云去矣尺书勤访我醉来尊酒强欢君北窗络纬寒声急明夜伤心独自闻
　　答陈传道　陈以予领寳丰钱官每有贺监之呼因赋此诗戯为答乙丑九月彭城作
　　吾家季真登大篷我为斗筲来寳丰公乎时以监呼我自笑名同实不同樽酒相望今夜月鲈鱼又负一秋风少须婚嫁匆匆毕会买扁舟下淛东
　　怀寄宼元弼　时宼官荆山戍乙丑九月彭城赋
　　君投筦库可知非我饱官粮又愿违旧国秋髙鸿雁过长淮水落白鱼肥西风吹梦端相覔南物留人也念归何日芦轩下双榻满持樽酒洗尘机
　　招宼元弼兼呈白云庄张隠居　乙丑九月彭城赋
　　长铗长铗归来乎十口想厌淮南鱼游宦非徒饱而已浮生且问乐何如定无佳客清尊酒頼有古人黄巻书我亦尘埃同病者与君长愧白云居
　　答王文举　王诗有何日面青山相竝两茅屋之句乙丑九月彭城赋
　　茫茫尘土欲安之珍重吾人个处期绿野相随一藜杖青山正对两茅茨自怜悾愡负平昔尚敢婆娑临莫迟第恐阿戎犹喜仕他时不与五君诗
　　题渊明轩　陈传道葺双沟官舍濒水之北轩索名于我因命曰渊明轩陈即日去职予髙斯人为赋是诗寄题轩上乙丑十月彭城作
　　渊明轩榜揭门眉夫子髙情俗不知未仰秫秔供嵗计本于松菊有心期卧来不浅羲皇兴归去何慙乡里儿窗破檐倾从此始祗应风月解相思
　　将发彭城作　元祐丙寅正月作
　　四年吟笑老东徐满目溪山不负渠得米径须偿酒债有田便拟卜吾庐明朝门外扁舟雪别夜灯前满纸书会问匆匆解擕客相思命驾定何如
　　留别张白云谋父　丙寅正月彭城赋
　　三年官局冷如冰炙手权门我未能頼与白云之隠者不持黄巻即寻僧萧萧帘箔风披竹草草杯盘雪洒灯尘土浮游漫相逺呉鱼燕雁两难凭
　　留别宼定　字应之元弼兄子丙寅正月彭城赋
　　不见歩兵今一秋年来复与仲容游苍顔白髪慙衰暮纵饮狂歌作辈流顾我宦情真漫浪为君行计几淹留能寻三月皇州约拍手同登卖酒楼
　　永城邂逅周元通再索诗赠别　周将海道之官黄县丙寅二月赋
　　泛泛流萍衮衮蓬偶然南北偶然逢一樽通济桥邉酒两夜临濉驿外钟行矣风波宜尚慎归哉尘土不相容事功早立须知退学稼他年访老农
　　寄题泉南陈氏歩云亭　永城主簿陈琳字伯防居泉南之东山有亭名歩云出图求诗于予丙寅二月赋
　　紫翠峰前水一湾趣亭微径白云闗渔樵不见擕笻去猿鹤相随采药还晩月带潮来海上春风吹雨到人间恨君轻为苍生起曾得东山几日闲
　　题永城园水亭　丙寅二月赋
　　诘曲池塘碧玉流禊亭孤占小汀洲长纫洲上芳兰佩不系檐前尽鹢舟好泛羽觞修旧事为书茧纸记清游季真待得东还日初见红蕖十畆秋
　　招同毕绍寓泊永城招李深昆仲　毕字彦祖李字道源丙寅二月赋
　　满城杨栁正黄防几处秋千出短垣经雨河流识清浅带云春色乍寒暄从来嵇阮眈琴酒况得机云好弟昆咫尺津亭望斋馆杖藜相过莫辞烦
　　送毕彦祖先之京师　丙寅二月赋
　　日日东风吹旱云弄鞭低防送西曛客亭五里复十里春物三分今二分但解征衣平酒债莫随肥马作尘纷扁舟不及清明约紫笋朱樱未负君
　　将发永城留题李斋壁　丙寅闰月赋
　　匹马扁舟寄此身可怜投老尚迷津黄尘是处随游子明月相逢即故人东道琴尊能惜夜西园花絮欲伤春分擕后日匆匆去灯火虹桥梦更频
　　京居春日遣怀　丙寅二月赋
　　青梅小叶栁长条相对春风各动揺物色依依如有待人情忽忽自无聊五陵剑侠知谁健三径车弓不我招好去广津门下水新秋穏送木兰桡
　　送赵令畤之官陈州兼简周文清　赵字景贶越懿王孙时蔡仆射镇淮阳丙寅十二月望京师赋
　　朱衣白面懿王孙好去淮阳事相君已放扁舟下南浦更持尊酒醉西曛青云计自此行始明月惜从今夜分拟仗短书裁不及但传穷逹报知闻
　　汴上有懐李易初　丁夘三月京师赋时予请罢大匠属为淮南行
　　何处经行特惘然津头曾送木兰船桃花春水生前夜杨栁秋风忆故年驿路尺书疑断絶官仓斗米愧留连飘飖复作江湖计从此长安是日邉
　　詶宗室令率惠墨　令率字景道丁夘四月京师赋
　　麝煤新剂黝而坚谁谓奚生法不传信是文房希代寳益知公子过人贤蔡中郎老喜飞白扬执防穷躭草雅意要琼玖报十丸聊以助吾颠
　　陈留南城马上简李公年　李字之茂戊辰二月赋
　　南郭何人卜筑幽平田髙树带清沟隔墙野鸟啼晴昼驻马行人照白头二顷难寻归老计一尊宜结探春逰歩兵不惜供厨寳更作东风数日留
　　寓泊金陵寻王荆公陈迹　戊辰三月赋
　　晩泊扁舟一问津依然节物思羁人江山月照六朝梦桃李风吹三月春宅枕谢公墪下路诗寻萧寺壁间尘可须尊酒平生约长望西州泪满巾
　　答孙休兼简清凉和上人二首　孙岐山人字安之戊辰三月邂逅于金陵清凉寺休家流以两篇见投因答之
　　声迹相闻忽此逢杖藜萧散一相从平生诗酒真吾事何处江山不尔容芳草自生南北路孤云难系往来踪异时荒戍长回首风送石城楼上钟
　　渭北人逰楚水东论诗説旧偶从容乡闗此日几多逺春酒与愁相胜浓且免牛衣愧妻子莫将羊酪诧吾侬哀王孙頼弥天释学扬州饭后钟
　　春怀有寄代同行作　戊辰三月金陵赋
　　未应一笑为千金且解尊前绿绮琴归雁不将书北去行云长伴日西沉楚兰径逺飞黄蝶湘水帘空对緑隂无复赏心詶节物断肠翻咏白头吟
　　送潘景仁之官岭外兼寄桂林从叔　戊辰三月金陵赋
　　夜衔舟尾昼聨樯齐发都门到楚乡我欲尘埃投衮衮君方湖海去茫茫伤心客路逢寒食回首家园但夕阳想见歩兵应访问仲容无复竹林狂
　　同王克慎宿清凉寺兼示和上人孙安之　王字周臣寺有白云上方戊辰三月赋
　　六代风流不可寻石头胜槩古犹今疎钟答响江山逈啼鸟忘形松竹深借问白云谁卜筑拟要明月共登临终投逸少兴公社蔬粥麻衣事道林
　　答王拙见寄　王字闲叟戊辰五月石迹戍赋
　　好在金陵王隠君尺书忽与我相闻莼鲈久负秋风约猿鹤终寻旧日羣横笛卧吹南浦月杖藜笑度北山云六朝陈迹何须问一曲沧浪酒十分













　　庆湖遗老诗集巻六
　　钦定四库全书
　　庆湖遗老诗集巻七　　　　宋　贺铸　撰近体诗长句下五十首
　　寄别僧芝　呉僧法芝字昙秀姓钱氏戊辰九月邂逅于乌江汤泉佛祠将为京都之逰既相别马上赋此以寄
　　不见江南汤惠休芝钱今也嗣风流烧香弄笔一生事蹑屐佩囊千里游乞酒未还黄菊晚拟诗初就碧云秋临髙跂马君行矣从此安期始欲愁
　　度黄叶岭怀寄清凉白云庵主　戊辰九月乌江赋
　　黄叶岭头黄叶飞白云庵伴白云归叶随逰子终相失云伴禅翁得所依会解腰间斩马剑寻江上钓鱼矶焚香扫地双林下愿赎今生种种非
　　与张歴阳追怀从禽之乐因赋　戊辰十月
　　宜秋门外飬鹰坊好草坡头射雉场油幕氊庐张野饮锦袍貂防结戎装兴防落日黄尘断梦后西风白髪长谁念江湖独流寓此情难话与渔郎
　　歴阳姥　下马上有怀京都游好　戊辰十月晦日赋
　　楚泽初冬正获田孤鸿欲下却翻然人烟隠约青山郭云物离披小雪天送别桮盘犹昨日劳生鞍马遂穷年故人多在金闺籍谁念心如寸断弦
　　乌江石跋觜晚望有懐故园　戊辰十二月赋
　　山色相衔类太行江流东去亦浑黄鲈鱼鲙美招来客鸿雁书迟梦故乡五斗月支何足道一帆风便可能忘归田有计非今日莫把移文揭草堂
　　登乌江寳泉寺南山望金陵作　巳巳三月赋
　　我爱金陵望不厌独寻微径蹑晴岚柔霜浅草三月尾踊塔飞楼一水南苒苒流云牵仿像迟迟艳日助醺酣何须拊手歌桃叶已觉王郎思不堪
　　乌江东乡往还马上作二首　巳巳七月赋
　　黄尘随马染征衣十里江臯送客晖废井草荒鼃黾怒下田沙涨芋魁肥解缨拂树弄清浅横榻扫云飞翠微人生事事不如意终日念归何日归
　　悠悠东去欲何之草草西还可是归残日两竿荒戍逺青山满眼故园非江田经雨菰蒋熟石路无风蠛蠓飞回羡耕夫闲胜我早収鸡犬闭柴扉
　　送歴阳潘司户瑶移令归东鲁　巳巳八月赋
　　衰俗纷纷务近功几人心迹与君同低回州县青衫列踊跃圣贤黄巻中牛渚江山空夜月河阳桃李再春风相望鲁卫无多逺异日能寻卖药翁
　　再送潘仲寳兼寄彭城交旧　巳巳九月赋
　　风雨扁舟幸少留为君持酒话徐州白鱼紫蟹秋初美戯马飞鸣梦屡游二阮年来知健否季真老去尽归休白云庄畔多闲地不惜横刀直换牛
　　九日怀京都旧游　巳巳石迹戍赋
　　昔年九日登临处把酒梁王旧吹台今年九月登临处江上黄华殊未开一川落日随潮下万里西风送雁来节物可惊人易老宦情归计两悠哉
　　戯答张商老　己巳九月赋
　　杨子江头两信潮送君西去木兰桡依依暮雨鸳鸯梦嫋嫋春风豆防梢细字碧牋随雁到小帘朱户抵天遥长安触绪牵情地不特魂消骨亦消
　　题定山寺法逺上人壁　己巳十二月赋
　　支郎风味喜相亲乗兴来寻雪后春夹径竹隂疑碍马隔江山色似招人岂无暇日容髙卧如有闲田愿卜邻预约东城二三子嵗时相过莫辞频
　　自歴阳泛江至赤埭访别曹解　庚午正月赋
　　我访故人不待招沧江谓广容舠离城五防寒更急着岸两竿晴日髙别来书尺正坐懒老去鞍马何堪劳明年淮上更擕手醉歩卧虹千丈桥
　　再由赤埭有懐曹梦得　庚午正月晦日赋
　　江上颠风倒客樯江豚舞浪巻浑黄故人漂泊知何处何日平安到故乡野色苍茫春尚浅梦魂惝恍夜仍长可无百斛兵厨醖此段离忧未易忘
　　宿芥塘佛祠　壁间得魏湘毕平仲张士宗回所留字皆吾故人也庚午三月赋
　　青青麰麦欲抽黄浩荡东风晩更狂微径断桥寻古寺短篱髙树隔横塘开门未扫杨花雨待晓先烧柏子香底许暂忘行役倦故人题字满长廊
　　送毕平仲西上　毕字夷直庚午五月歴阳赋
　　吟鞭西指凤皇州好趁华年访昔逰新様春衫裁白苎旧题醉墨满青楼鸣鼃雨细生楳润飏燕风髙报麦秋须念江邉桃叶女定从今日望归舟
　　乌江广圣寺虚乐亭　庚午六月赋
　　避雨孤篷泊栁隂潮回溪曲稻花深有时白鹭窥鱼下竟日青鼃伴我吟酒敌无人情落莫云乡何处老侵寻诛茅拟卜终焉计不为清风暂解衿
　　乌江北道中作　庚午八月赋
　　寒麦田畴雪糁花旧潮洲渚水吞沙鳬鹥长作渔舟伴桑柘深藏老圃家浊酒纵贤谁与醉青山有价不容賖南来学得沧浪唱却着征衣袖马挝
　　乌江泛舟寓目　庚午九月赋
　　沧江浩渺寄星槎望极纷纷两眼花但见潮头防木杪直疑山背落天涯鸱夷信得平生乐仲御尤宜抵死夸伧父慙非能赋手渔郎若个是诗家
　　迁家歴阳江行夜泊黄泥潭怀寄冯善渊庚午九月赋
　　黄泥潭口檥舟篷回指东城祗眼中半夜鳬鹥先觉雨连江葭菼自生风青灯解作无眠伴白酒难招一醉同从此相思寖相逺便凭归櫂附诗筒
　　檥舟当利港作　庚午至日赋
　　为问溪头潮浅深片帆长挂北归心夜风吹雪晓尤怒午日破云寒复隂江淮行役殊未已京洛朋游安事寻何时穏坐饱粗饭鼔腹东臯农【阙】吟
　　放舟下江留寄王元胥　庚午十二月赋
　　桧楫淹留已渉旬小窗犹得酒相亲寒潮不应溪流澁病客未行舟子嗔挥手便分今夜月断肠先见隔江春凤皇台上长回首何处髙城与故人
　　兴龙节日渡江怀寄二友弟兼示同行　元祐庚午赋
　　燕庭冠佩拜炉香丸剑纷纷想定塲江上烹鱼犹得信座中惊雁已离行浇愁酩酊一尊酒破睡咿哑两艣牀不特赋诗怀二仲故呈几韵恼支郎
　　访金陵王闲叟不遇留别　庚午十二月赋
　　歌成五噫赁舂者药不二价夺牛翁衰俗何知贵公子清贫颇有昔人风君方上塜渡沔去我适乗舟投剡中差池相失重回首好住海鸥忘塞鸿
　　题金陵长干寺塔　庚午十二月赋
　　南国长干古佛祠浮图鸳瓦碧参差欲追东阁登髙作非复六朝全盛时檐角西风挂星斗墙隂寒雨啸狐狸刼灰终换人间世石甃金棺好防持
　　题金陵天庆观钟阜轩　辛未正月赋
　　霞构云扉不着闗甍檐开处见人间断墙废井连东第白塔青松对北山昨夜桂娥奔月去经秋芝盖御风旋玉虚真籍家声在再熟金桃愿一攀
　　再詶讷师兼简清凉和上人　辛未正月赋
　　莫谓功名是可希定知求法不求衣此身于世百无用异日与君同所归遮眼何闗黄巻在安心更悟白牛非清凉有道平如掌岂比他方大铁围
　　阻风白鹭洲招讷上人　辛未正月赋
　　凤皇台下凤皇巢白鹭洲邉白鹭涛舟未解维先望见风能传语更相招江南春物为谁好淇上归心不自聊何日结茅钟阜尾幅巾相对一方袍
　　晩泊长芦有懐金陵歴阳朋好　庚午十二月赋
　　犀照亭邉两艣催凤栖台下片帆开龙蟠虎踞行逺矣牛渚鸡笼安在哉无端鞍马三年役有意莼鲈异日来尊酒故人谁待我故应风月尚徘徊
　　上已晩泊山作　元祐辛未作
　　薄暮东风不满帆迟迟未忍去淮南故园犹在北山北佳节可怜三月三兰叶自供游女佩芸编聊对故人谈洛桥车骑相望客曽为呉儿几许慙
　　扬州叙游　辛未二月赋
　　迷藏九曲属樵耕野草闲花故有情废苑春风遽如许隔江山色可怜生新声度曲复谁道古井酌泉聊独清杜紫微灵定相笑青楼薄幸不知名
　　和钱徳循书怀　辛未四月京师赋
　　咄嗟世与我相防嵗月推排负壮图狂客大难兼外监方回小得胜常奴胸中累块亦何有鬲上督邮非所须径买一舟归自好五云溪接当家湖
　　席上呈钱徳循　辛未四月京师赋
　　枣华纂纂桑叶肥老蚕起眠雏雀飞南邻买酒劝行乐越客废书歌式微式微式防胡不归明日会知今日非旧溪手种水杨栁长与秋风扫钓矶
　　壬申上已有懐金陵旧游
　　瓦官大庭干歩方灯如流萤月如霜髙僧共礼栴檀像游女来焚熏陆香旧国破亡何物在少年逐乐个侬狂别来白社更牢落回首衡湘春梦长
　　送周元通昆仲官蜀　壬申正月赋
　　周郎弟兄皆可人外朗内润连城珍尊酒逢迎记梁宋聨骖行迈度咸秦寳鸡道上冰雪晩金雁江邉梅栁春公暇乐游须念我青衫白发倦京尘
　　梦游金陵设堂故基
　　燕堂遗址压西州剪径扪萝出石头老木骎骎大相逼连冈衮衮欲东流歌钟谁话前朝事风雨魂惊别梦逰梦境浮生更多病结茅归老信悠悠
　　寄清凉和上人二首　壬申十月京都赋
　　吾家无担石之储朝四暮三如有余北岳官粮饱妻子南朝僧寺寓图书迎船春色情亲我坌马京尘笑谢渠莫作江东歩兵待翻然端不为鲈鱼
　　南国风流百不存石头今是给孤园山连雉堞犹侵路潮送渔舟自到门方文岂容居士病贝多应待客儿翻县知后日逢迎际桃李春风两不言
　　寄李赵二友生
　　东风掠地百草青颠毛余几今星星长年婴疾断还往无处避愁徒醉醒聫马寻芳狭斜道衔舟待月沧浪亭遥输此兴二公子涨海未应沉一萍
　　呈李之仪　癸酉二月赋
　　淹卧疲筋快晓晴屋头相报鹁鸪鸣病侵老境可怜许春入故园何似生坐想兰亭通曲水行闻上已接清明明年强健陪嘉集定夺三觥赋不成
　　赠张之才　癸酉五月赋
　　夙龄垂耳慕飞黄晩嵗相逢两漫郎凂我青衫奈尘土误君白首坐文章折腰仅厌米五斗满腹莫骄钱一囊多病劳生余有几买山筑室愿邻墙
　　载病东归山隂詶别京都交旧　癸酉十月赋
　　我家湖水接山溪载病东归路不迷城郭依然辽海鹤鹓鸿邈矣防稽鸡可须印绶怀中出幸有珠玑袖里擕行赋渔歌寄亲串春风吹度淛江西
　　舟次淮隂呈邑令田望　癸酉至日赋
　　狂吟醉约昔悠悠衰病方谐散浪逰蔬粥满懐供我饱兰舟系岸判君留尘埃古刹寻遗篆香火樷祠谒故侯晩具不须烹赤鲤聊凭别后作书邮
　　髙邮舟居对雪　癸酉十二月赋
　　天涯晩嵗客无欢拥鼻微吟行路难三楚浮程波淼淼五陵归路雪漫漫兔园授简心犹壮剡曲挐舟兴久阑病骨支离仍禁酒渔蓑重缉待春寒
　　留别王景通二首
　　早年放学五云乡逺笑垣东侠少场宪也但贫犹未病公乎非酒自能狂尘埃辇路春游散灯火僧窗夜话长后日相思枉缄幅茱茰湾北付渔郎
　　游宦差池大半生君方倥偬我伶俜官衔转落百僚底衫色浑偷两鬓青张掾官曹抛胜日向平家事汩余龄相逢一段孟城梦明发扁舟是浪萍
　　舟次广陵怀寄京都交旧
　　朋游冠盖满京华病客东流迹自賖音驿未闻来日下邻墙不见亦天涯尚慙斗粟烦官廪已指扁舟是我家莫谓因风无可寄雪梅开遍腊前花
　　广陵茱茰湾晩泊
　　冷云抛雪未成花过埭东风冻着沙荻浦渔归初下雁枫桥市散只啼鸦旧闻南国饶春事行见东风换物华老病心情亦何有药囊诗巻是生涯
　　题杜仲观南康遗编后
　　髙吟晩节动江闗自况孤云岂易攀赋鵩一篇传日下骑鲸半夜去人间知音谁复称流水招隠吾方拟小山固有清风千古在不应空伴月明闲















　　庆湖遗老诗集巻七
　　钦定四库全书
　　庆湖遗老诗集巻八　　　　宋　贺铸　撰五言絶句百二首　六言附
　　感兴六首　乙丑六月寓居彭城东禅佛祠有雏雀集于庭树为青鵳搏而食之予感而赋六诗
　　雏雀学翻飞不知毛羽微青鵳笑髙树待尔饱朝饥青鵳噉雀雏饫饱侮鸢乌不知皂雕力拏杀北城狐皂雕狞觜爪飞走披肝脑不知游猎儿必尔鞲上老猎儿燕楚俗得意唯驰逐不知庙堂上坐饱万钱肉庙堂击鲜食日负天下责不知五湖上自有扁舟客扁舟彼何人国霸始谋身不知钓鱼翁羞作故人臣懐寄宼元弼王文举十首　乙亥八月彭城
　　尊酒津亭别还城何所投无情是流水断送到南州
　　右初别后
　　东轩美风月诗酒伴欢呼昨日墙隂过依依见碧芦
　　右过碧芦轩
　　小市门南路旧逰聨马行祗从前日别秋草一畨生
　　右出小市门
　　南京一登望朔雁正来賔好去长淮北殷勤访故人
　　右登飞鸣亭
　　百歩洪头水秋霖一夜浑相期濯缨去无复履綦痕
　　右游百歩洪
　　何处延明月东城百尺楼故人那得见后夜是中秋
　　右登黄楼
　　不见西街客归来即闭门胡牀面南树鸟雀啅黄昏
　　右局中归
　　暑雨茅柴熟秋风淮白肥留连阮校尉何日跨驴归
　　右招元防
　　后夜溪山雪临门望子猷莫因清兴尽半道却回舟
　　右招文举
　　偶得悲秋句还惊旧社空中庭歩明月朗咏与西风
　　右赋后诗
　　马上重经旧游六言　丙寅三月京师赋
　　浅浅东流宛溪当年罢酒分擕认得桥邉杨栁春风几度鸦啼
　　题惠崇画扇二首　丙寅正月赋
　　春雪霏霏晩梅抱枝寒雀毰毸陇下有人肠断为衔芳信东来
　　右梅花雪雀
　　塞南秋水陂塘芦叶萧萧半黄直北飞来鸿雁端疑个是潇湘
　　右秋水芦鴈
　　答陈传道五首　丙寅九月京师作以目送归鸿难为韵
　　客子厌京尘长街风迷目安得卧南阳清潭渍寒菊防梁复归宋南北更相送失得两如何劳劳不如梦防宦几人逹不如强健归未容夸昼锦几见化缁衣闻有髙秋兴清尊醉飞鸿应悲故人逺薄晩面西风倒槖黄金尽方悲行路难桂薪炊玉粒可是乐长安拟刘孝胜咏安仁得果　丙寅九月京师赋
　　果尽犹招手车停更起尘固应持一笑先答近辕人和王文举玉台体　丙寅九月京师赋
　　南城空目送西馆断心期县知今夜思明灯半下帷
　　梦后闻蛩　丙寅九月京师赋
　　笼灯耿欲灭枕下虫声切底许事相闗煎人肠断絶
　　寒宵叹　丙寅十月京师赋
　　可怜明月光委曲照空牀自是元无梦更悲今夜长
　　春晩楼上　丁夘京师赋
　　杨花吹后尽春色但悠扬独立西楼上持情向夕阳
　　和王文举别馆初夏　丁夘京师赋
　　薫风酣緑树午日思黄鹂的的罗窗梦西邻可得知和陈传道秋日十咏　丁夘九月京师赋
　　近砌掷鸣籖长檐县素绠湿翅暝鸦归髙梧落深井
　　右秋雨
　　归云去悠悠长风来猎猎檐角两长楸斜阳黄叶
　　右秋晴
　　病骨倦空牀曳杖间庭步暗烛与寒虫迢迢思风露
　　右秋夜
　　未卷半帘霜犹疑在庭月倚树汲清泉踈风猎华发
　　右秋晓
　　霜空出华月尊酒聊相对别夜复婵娟故人千里外
　　右秋月
　　纷纷脱柯叶衮衮防根蓬不待吹杨力随风亦自东
　　右秋风
　　宿雨尘霾静寒原黍稷空临风聊放目不为送飞鸿
　　右秋望
　　拟从康乐公双蹑登山屐晴夜宿天台披云看初日
　　右秋兴
　　梅梁巢已空去此复何从勿惮归飞逺氷霜不尔容
　　右秋燕
　　不复怒飞声朝鸡得擅鸣婆娑犹有地媚灶毕余生
　　右秋蝇
　　和同行潘生悒悒悠悠二首　戊辰三月金陵赋
　　悒悒复悒悒愁眠成梦泣薄暮落花天高楼面风立悠悠复悠悠泪寄东风流所思怅何许西北齐云楼长安在何许二首　戊辰八月歴阳赋
　　长安在何许疑是青天上矫首遡西风溪云断人望长安在何许疑在白日下徘徊天一隅华月生新夜懐寄清凉和上人二首　戊辰十月歴阳赋
　　不见江南客愿听江南钟倾耳度遥夜天寒多北风试问江南客何时度淮多情是湖水毎自石头来梅华寄清凉和上人　己巳十二月廿三日石碛戍北马上赋
　　石头城上客领取一枝梅何事春消息今从江北来送僧法印智因西上　庚午正月乌江赋
　　千里长淮北东风破雪寒此行休问路蓦直到长安懐寄彭城朋好十首　庚午九月歴阳赋
　　元防今安健音尘久濶踈早年倾盖意白首复何如
　　右寇三　别五年始再通问
　　努力张谋父躬耕老白云无年俭足用此外奈何君
　　右张大　寄声有田居食不足之叹
　　子仲安贫者毘陵久罢归秋风一相忆赖有燕西飞右刘四　名士真谪官毘陵罢归已久
　　好在张居士云龙寄梦频西斋见风月连榻复何人右张十七　闻废云龙山居増构城中西斋甚宏邃
　　希逺来彭泽聊为三径资拂衣归底处命驾定何时右董大　名初甞摄沛长累月解印去职
　　逺计陈传道穷秋亦罢官还驱欵段马吟雪向长安
　　右陈二　先予之官下邳今已受代
　　不见防之久每思诗酒豪扁舟由甬上乗兴可须招
　　右王十三　期予罢官防甬上
　　子敏超龙级得官何处州他时趋洛下独与士龙游右王七　名遹方第进士而丧其兄子立
　　寇叔情何厚邮筒数得书前春应上塜能访酒家无右寇十一　应之毎嵗上塜道由京都必访予于酒垆
　　试吏王文举俄纒风树哀明年道濉上为尔一徘徊右王三　始调华亭刑狱掾以家艰罢今执丧宋城
　　和钱徳循古意二首　辛未五月京师赋
　　驾犁岂知耕布谷不入田大农坐官府百吏饱穷年维汉南有箕垂象列三辰长司簸扬职糠粃居前尘送王西枢出镇郑圃八首　壬申六月京师赋
　　千载君臣防将图不世功巻収天下福偏厚古扶风帷幄参神筭邉尘万里清西藩聊偃息犹是一长城公论由来重髙怀此去轻吾非厚知已感叹此苍生新书许从事狡穴荡应空寄语征西将无矜猎犬功前日神州尹声华掩赵张春风长有待难树是甘棠来暖西枢席斯民赖已多前春鳯池水四海涨恩波门阑曳裾客皆自许人豪今日宸廷下谁知北郭骚衮绣行将复沙堤百里东病夫虽老矣犹解赋豳风
　　题海陵寓舍二首　甲戌正月赋
　　池上千条栁依依解占春自怜衰飒鬓不与物争新池上雪初消春鸦已占巢自怜流寓迹无物可诛茅追和亡友杜仲观古黄生曲三首　甲戌四月海陵获仲观遗编追和此
　　朝为去山云暮为还山雨谁谓物无情欢期不如许欢归夜何其月照临门别后夜待欢来开门但明月要知两侬心等是他山石此诚不可转彼情无自入京居感兴五首　丙寅秋彭城陈传道见寄五诗以目送归鸿难为韵寻和答之乙亥八月食贫京师复取手拊五易为韵五诗俟他日示陈也
　　壮图可复道罄折营五斗负郭二顷田何时落吾手平生感激心炯炯徒自许尘埃五十弦难为齐人拊稠人致髙位一二难遽数骠骑彼将军未应贤第五扰扰尘笼下容身亦是贤横尸道边子共笑直如弦长言与短调谁谓髙游艺谩赋芳草篇长安居不易和豳老郎官湖懐古五首　事见第五巻中丁丑八月江夏赋
　　郎官老辞笔得尔夀春碑奸贼余灵在斯人是僇尸白也遭时网临年放夜郎何妨去物逺当道横豺狼昔人冺黄壤陈迹变沧波刼火洞然坏无如佳句何杜守王明府吾知夫不凡解持余酒胾一饫逐臣馋岑辅何为者当年唱不譍名随诗石在附骥两青蝇江夏八咏　丁丑九月采江夏陈迹未着于时者赋之以补郡图经之阙焉
　　祖龙砺长剑昔道此南巡徒挟雄铓利湘川奈水神右磨剑池　在头陀峯顶相传始皇南巡磨剑于此石亦存焉
　　孟公泣竹地今是布金园不保五畆宅非无百代孙
　　右灵竹寺　相传孟宗故居也
　　髙岸已为谷斯人如蜕蝉固应留寳刻信是当家仙右祖贯墓铭　祖字子元元和乙亥年过吾家外监授丹及诀后六十年始化去夀九十五门人许鼎为其埋铭载季真天台升仙事甚详后为瓦官残子元墓棺已空矣　此铭今在天庆观中
　　亡一章
　　右舒元舆榜　舒依郄士美侨居江夏太和二年登朝方尽室去此将行题榜留于头陀佛祠之殿梁上至元祐中郡守王得臣始命李康年序其事而摹刻于石榜失所在
　　亭掲竒章榜斯民孰去思多慙羊叔子涕泗岘山碑右竒章亭　在黄鹄山最髙顶牛僧孺登燕于此后人因榜竒章云
　　南津赵陀石云是昔人舟长懐精卫志不拟长江流右赵陀石　在鄂之南浦长十许丈髙亦半焉相传昔人沉舟之所化也
　　西戍夕阳晴东城石镜明有山名八字供作两眉横【八字山见戴洋传】
　　右石镜亭　黄鹄矶有石明莹可鉴亭占其上榜为石镜云
　　应龙昔此去雷雨助腾升旧穴潜蛟蜃风波横要津右龙穴渡　相传有龙出于此今为津步
　　变竹枝词九首　戊寅上巳江夏席上戯为之以代酒令
　　莫把雕檀楫江清如可涉但闻歌竹枝不见戯桃叶隔岸东西州清川拍岸流但闻竹枝曲不见青翰舟露湿云罗碧月澄江练白但闻竹枝歌不见骑鲸客北渚芙蓉开褰裳拟属媒但闻竹枝曲不见莫愁来西戍长回首髙城当夏口但闻竹枝歌不见行吟叟南浦下渔筒孤篷信晚风但闻竹枝曲不见沧浪翁胜槩今犹昨层楼栖燕雀但闻歌竹枝不见乗黄鹤危构压江东江山形胜雄但闻竹枝曲不见胡牀公蒹葭被洲渚鳬鹥方容与但闻歌竹枝不见题鹦防题画巻后二首　元祐壬申京师为宗室令鼒文焕赋后八年文焕物故二图为他人有复见此诗録之
　　蹇驴乌帽禅客落日黄尘故闗已悔弃繻昔去更逢挈履今还
　　右闗路逢僧图
　　结茅百尺荒台杖藜一径莓苔谢絶鸡羣老鹤不应端为琴来
　　右鸣琴召鹤图















　　庆湖遗老诗集巻八
　　钦定四库全书
　　庆湖遗老诗集巻九　　　　宋　贺铸　撰七言絶句六十首
　　清燕堂　丁巳四月赵郡赋
　　雀声啧啧燕飞飞剰得残红一两枝睡思乍来还乍去日长披巻下帘时
　　北园初夏　丁巳赵郡赋
　　天气清和树防浓防蒙薄雨湿帘栊蔫红半落生香在向晩珻瑰架上风
　　秋风登城楼　巳未七月滏阳赋
　　袭人风露觉秋初临水髙楼更雨余天幕鲜明河影淡行云流月两徐徐
　　初见白髪示内　庚申三月滏阳赋
　　安能屈指计封侯西日东风见白头信是色身非我有若论身外更悠悠
　　局中归　庚申五月滏阳赋
　　心火成灰不复然故园笑别十三年晩凉退食无余事坐与儿曹挽纸鸢
　　野歩　庚申七月滏阳赋
　　津头微迳望城斜水落孤村格嫩沙黄草庵中疎雨湿白头翁妪坐防
　　和崔若拙四时田家词四首　崔字至之庚申八月滏阳赋
　　皷声迎客醉还家社树团栾日影斜共喜今年春赛好纒头红有象生花
　　野蔓牵花过短墙麦秋时节倂蚕忙迎门父老延行客井汲清甘树防凉
　　鸡声犬吠逺相望社酒登槽唤客尝晓日晴明陂更濶风吹乔麦宻花香
　　晩雪漫漫没兔罝满桮豆粥饷邻家夜长少妇无舂织一防青灯伴缉麻
　　西城马上　辛酉正月滏阳赋
　　烛冷尘消过上元晴明风日栁初防偷闲偶到西城陌喜见青山似故园
　　再逰西城　辛酉二月赋
　　栁条破眼已堪攀鹭下城隅水一湾后日重来寒食近杏花林外见青山
　　东城送客马上　辛酉二月滏阳赋
　　向午孤烟起客樯一陂春水两鸳鸯渔童解唱沧浪曲应笑尘埃马上郎
　　魏城东　辛酉二月元城赋
　　短短宫墙见杏花霏霏晩雨湿啼鸦欲将今夜思归梦凭仗东风吹到家
　　成安道中懐寄冯惟逸　冯字日休赵郡滏阳两为僚友辛酉二月赋
　　苍面黄须过壮时欲投闲处两难期人生自是无根物南北东西任所之
　　李固道中怀寄杜邯郸　青堂在县廨中辛酉三月赋
　　西望丛台百尺间车轮无角不知还大夫庭下长无讼谁伴青堂整日闲
　　僧居对雨二首　辛酉四月冠氏赋
　　檐雨溅溅滴砌沙緑丛深处一榴花小窗隠几俄成梦堪笑无功饭后茶
　　平沙四绕防城隄小雨经旬不作泥似与幽人慰牢落一双黄鸟隔墙啼
　　再渉南罗渡　辛酉八月赋是夏大河西徙遂可徒渉
　　滞水生苔没马蹄涨沙隠约见【现】金隄禹功寖久人无继未信东流不复西
　　金隄客舍望南乐城　辛酉八月赋
　　黄流漫涣浸城根烟火依微日欲昏禾黍不登【阙】政罪居人犹得饱鱼飡
　　过澶魏被水民居二首　辛酉八月赋
　　带沙畎畆几经淤半死黄桑绕故墟未必邻封政如虎自甘十室九为鱼
　　莫问居人溺与逃破篱攲屋宿渔舠中庭老树秋风后鹳鹤将雏夺鹊巢
　　离冠氏道中　辛酉十月赋
　　别酒厌厌一据鞍逺林微迳雪迷漫伤心不似来时路栁摆东风絮作团
　　冬夜寄懐周文清郭天辅　辛酉十一月赋
　　壁缸向灭砚生澌仰屋重哦旧巻诗悬想北园闲散伴青钱堆坐赌官棊
　　病告中畣王锜见招　王字诚之临城故人也时驽马亦病足壬戌正月京师赋
　　伏枥驽骀伏枕人不应俱是厌京尘东城自有乗肥客白苎新裁探春
　　檥舟广津门外作　壬戌七月赋
　　防蝀桥西七日留几回回首凤皇楼如何一叶扁舟里载得离人万斛愁
　　晩泊会亭　壬戌七月赋
　　后日符离复舍舟马蹄尘土入徐州祗应明月曾相识伴我时登燕子楼
　　题承天寺竹轩　癸亥五月永城赋
　　征衫初解就僧牀惠我翛然一枕凉赤日黄尘畏途里此君风味可能忘
　　杨栁枝词二首　癸亥五月汲郡席上歌人杨柔出二白团扇求吾诗
　　方过清明雨后天回塘照影弄跹跹深情拟属风光主爱惜长条待少年
　　杨栁东风尽日吹柔条应是不禁持都门三月伤心地强半青青赠别离
　　自卫还徐憇永城王氏园　癸亥六月赋
　　归路尘埃懒着鞭北窗仰枕碧云天柴桑此兴无人学负尔清风七百年
　　席上分韵寄陈传道　得懐字乙丑二月彭城赋
　　忍穿布袜与青鞵困走京尘十二街拟仗飞云与招隠东风吹送落君懐
　　东平周村驿观临川呉公题　乙丑八月赋
　　顿辔挥毫墨尚新碧纱从此壁生尘可怜庭下长杨树犹有清隂待路人
　　九日畣张谋父见招　乙丑彭城赋
　　昨夜新霜满菊丛起来何靣待西风白衣送酒无消息頼有西邻张长公
　　九日张谋父席上　乙丑彭城赋
　　浪竹低枝扫隙尘到帘清月欲留人西家一斛黄花酒沉醉呉音贺季真
　　早发斜沟道中寄王有元　王字会之有诗见寄云应无好梦到彭城因此畣丙寅二月赋
　　处处春林有鸟啼恨无芳酒一尊擕何縁复得彭城梦日日东风送我西
　　泊舟永城寄京都朋游　丙寅闰二月赋
　　正西千里是青门桥下春流带雨痕想见旧游芳草合有谁楼上与销魂
　　将发永城题陈伯儁防轩　丙寅闰月赋
　　几对春风把酒怀小舟临发更徘徊四明狂客重来日庭下榴花开未开
　　京居暮春感兴二首　丙寅三月赋
　　闲坊税屋逺人羣晨鸦昏鸦亦厌闻无奈春风作多事满庭花絮正纷纷
　　扰扰奔蹄与疾轮九街寻胜作狂人东风漫送朝来两可奈长安自古尘
　　春夜对月　丙寅三月京都赋
　　丽景门头初月明清川灯火两桥横一舟若许东南去何啻西风羽翼生
　　逰夷门资福佛祠园　丙寅四月京师赋
　　百根髙树挂凌霄题飞来深处巢心喜他年有归着白衣居士此诛茅
　　夘醉口号　十二月廿日赋
　　丙寅元祐初年冬贺老因寓京尘中无心炙手权门热曝背晴阳坐屋东
　　汴下晩归　丙寅十一月京师赋
　　隋渠经雪已流氷乗兴东防恐未能试问何人知夜永一樽相伴小窗灯
　　陈留道中　丁夘二月赋
　　强半春风掩戸庭出门唯见麦青青从来赤白歌桃李曽与何人伴醉酲
　　过曹氏园马上作　丁夘三月京师赋
　　香风细细出重墙不见繁枝已断肠知有何人巻帘箔卧防零落满斜阳
　　和人伤春　丁夘三月京都赋
　　入帘轻絮故依人梦后题诗欲判春纵使相思解销骨此情终未作黄尘
　　重赋京居暮春感兴　丁夘三月赋
　　怒风狂雨信悠悠収拾春花不少留只有栁绵吹未尽墙隂落泊伴人愁
　　送人朝飨裕陵　丁夘三月赋
　　三年不见鼎湖龙弓剑尘埃玉座空白髪孤臣心断絶满山明月柏城风
　　登兴国寺楼　丁夘五月京师赋
　　怪槐风动绿鬅鬠廊外风闻演梵僧怊怅无人共樽酒可怜明月最髙层
　　李氏池上　丁夘七月京师赋
　　湖外西风吹雨丝半随杨栁拂涟漪女郎偷折藕花去沙上鸳鸯睡不知
　　逰庄严寺园　戊辰五月歴阳赋
　　石榴花落小池清独下平桥弄扇行蔽日緑隂无覔处不如归去两三声
　　黄埭魏氏见江亭　戊辰七月歴阳赋
　　浮生欲寄酒桮间马上谁容一日闲不是登髙粗能赋老夫真负尔江山
　　题赠芥堂老僧遇来　戊辰八月歴阳赋
　　嵗计江邉二顷田不能多应世间縁闭门宻竹荒松里桮粥炉香六十年
　　茅塘马上　戊辰九月乌江赋
　　壮圗忽忽负当年回羡农儿过我贤水落陂塘秋日薄仰眠牛背防青天
　　阻风小孤山晩晴　丙子五月四日赋
　　小孤山下晩波恬妥堕青鬟玉镜奁借与彭郎作眉様西南初月正尖纎
　　题汉阳寓舍老桑　丙子六月赋
　　曽无沃若饱呉蚕腹蠧聊供啄木馋底事殷勤喭元绪不应有意附炎炎
　　秋江晚望　丙子九月江夏赋
　　黄芦洲渚赤枫林林外斜阳叠障深记得广陵城里市董源横障卖千金
　　和呉达夫见过留题　丁丑清明江夏赋
　　雀罗门巷不容车杖屦相过一试茶后日相思会乗兴五云溪上是侬家
　　题诗巻后　戊寅三月江夏赋
　　诗岂穷人穷者工斯言闻诸六一翁端慙少作老更拙不废汝诗吾固穷







　　庆湖遗老诗集巻九
　　钦定四库全书
　　庆湖遗老诗集拾遗　　　　宋　贺铸　撰古风一首
　　答僧讷　守讷郑氏子字敏中三代第进士讷亦两至礼部既壮祝髪事师圆照本公庚午十二月相遇于金陵以长篇见投其自叙于此因答之
　　唐代衣冠髙四姓天宗之亚荥阳郑不坠家声五百年桂籍相望三叶庆上人猛谢区中縁破冠投栉还童颠寸灰已灭五经笥来入辨才无碍禅我窃官粮众人后相逢宛是平生旧一闻南国白头吟万媿西风碧云陋老鹤终辞鸡鹜羣谁将断绠绊浮云他日传衣度梅岭解留何语与将军
　　近体长句五十八首
　　登海陵齐云楼　甲戌五月赋
　　楼外浮云何可攀聊持尊酒共消闲归心歘起登临际春色来从想像间晩雪晞时见芳草沧波尽处见青山长安桃李行应好解笑刘郎底未还
　　酬别曽忱　曽字诚之尝任共城尉相闻盖久而未始相际甲戌二月曽自通川放还邂逅于海陵将行为赋是诗
　　昔年室迩叹人遐少日相逢别日赊聊寄归心天北雁会乗髙兴斗邉槎雷惊白昼龙蛇起风荡青春草木华谁念渠伊独憔悴岂容平世赋懐沙
　　送张师常之官南雄　张累官岭外结婚于海陵因识之甲戌三月赋
　　爰居蹭蹬海西头紫凤求皇亦少留持酒一尊明日别题诗几处旧年逰春风白芷江南岸暑雨黄梅岭上州却望衡阳十里逺县知无雁记音邮
　　送方安行之官髙宻令　方字必中有通籍休官之志甲戌三月海陵席上赋得童字
　　平世功名输阿童束书洗剑栖渔篷晩交东武百里长想见桐庐三拜风白雪兴阑吟社逺绿槐隂合讼庭空他年朱绂来东道试访钓鼇浮玉翁
　　送江与京归山阳　江字茂宗甲戌三月海陵席上赋得仙字
　　山阳泽国四无山百雉危城两水闗杨栁遥知紫极路沧波长羡白鸥闲病来药裹为吾累兴尽渔舟送子还风月异时何限思区区并入尺书间【紫极宫在郡城西南隅楚人游观之地】
　　海陵书事　甲戌三月赋
　　海滨流浪胡为乎况复支离百病余三月逢梅识春色半年无雁托归书老乌啄屋巫呼鬼野艇横门米换鱼回首扬州百里尽桥风月可怜渠
　　闻鸎有懐故园　甲戌四月海陵赋
　　海陵春后雨冥冥耳厌鼃嘷鹳齿鸣何意东亭好风日流鸎忽作故园声故园千里常牵梦老病三年不废情想见杨花収巻尽绿苔池院落朱樱
　　海陵西楼寓目　甲戌四月赋
　　天涯尊酒与谁开风外徂春挽不回扫地可怜花更落巻帘无那月还来王孙莫顾漳濵卧渔父何知楚客才强策驽筋懐故国浮云千里思悠哉
　　寄兴化黄主簿杞　黄字原禹少年奉道世味殊薄甲戌四月海陵赋
　　何凖第五不足称黄童无双非自名卑栖鸾凤安初仕葆练虎龙希长生明月髙吟紫芝曲红尘先老白云兄莫辞一力走三舍遽未能来频寄声
　　海陵喜雨　甲戌四月晦日赋
　　闰年四月之相交旱天云物何萧骚清风卷地换尘世白雨入林翻海涛殊胜农儿踏车健少寛病夫挥扇劳须晴径买一渔艇想见横塘深半篙
　　食鲥鱼　甲戌闰月有人馈此因赋诗
　　雨长沙田三尺芦截江逻钓待嘉鱼上钩一尾夸先得下筯千钱忍弃余倦客罢弹腰下铗故人忘寄腹中书知机何待张生翰不俟秋风已起予【鲥鱼初得尾直千钱】
　　题海陵寓舍四首　甲戌闰月赋
　　藜藿荒庭微径通支撑破屋古池东暮凉百燕抵突雨昼静一蝉饕餮风隠几敢希南郭久移文方诮北山空森然槐栁相差地他日低徊忆个中
　　近湿篱根歌蟪蛄向明屋角网蜘蛛黄葵紫苋雨张王【二字并去声】花蚊白蚁风驱除辗转犹増夏夜久支离何堪春病余预愁还作旧年调两眼京尘满镜湖
　　倒嶂开窗面曲池尘襟初喜豁然披清风殊不去人逺明月端能与我期鼓吹青鼃聊自喜歌讴白鸟渐相欺纷纷利害朝昏出闭目忘言是住持
　　千里家园安在哉羇栖犹喜占池台酒非从事断年别风是故人弥日来黄鸟绵蛮紫椹熟白鸥瀺灂绿萍开颇知老子机心废留得渠伊兴尽回
　　闻苏眉山谪守英州作　甲戌五月海陵赋
　　岭首登临楚粤分披襟先喜得南薰座隅鵩鸟敢要赋溪下鳄鱼知畏文酒洗黄茅瘴时雨啸驱碧落洞中云髙才何假江山助未拟区区咏五君
　　寄金陵和上人前嵗尝以二诗寄和有卜居之约久未见报
　　旧年问米欲东流先赋新诗寄石头赤鯶久沉江上信杂县误落海邉州想君道眼遥相识顾我官身可自由香火因縁知有在草庵蔬粥不他求
　　许永席上赋　许字子长家酿甚美名十八仙时予抱病节酒而欢亦同之甲戌中元日海陵赋
　　流浪江湖跨两年西风犹驻木兰舡可人方外二三子与尔樽中十八仙处女妄同公子议麴生未减索郎贤自怜衰病方轰饮也在刘家幕下天
　　詶别道师许自然　许山阳人尝为郡道正后补茅山都正懐土北归寓紫极宫将谋西上求试所学以诗投因詶之乙亥正月山阳赋
　　早慕浮云耻系匏冷然风驭起三茅青菁可种无闲地黄鹤归来失旧巢石鼎可传惊俗句醉图未免取僧嘲何须西望长安笑谁是平生莫逆交
　　题任氏传徳集　任中立承制既死交亲赋诗吊其不遇者凡百人集而名之曰传徳二子广廱亦有学术乙亥三月与吾相际于永城求吾一诗
　　钓鱼公子学屠龙潦倒西班八品中鼠目獐头登要地鸡鸣狗盗策竒功仪刑防士无光禄经术传家有圣童慨想斯人安可作九原松槚几秋风
　　送周开祖出守鄱阳　乙亥六月京师赋
　　三尺京尘衮衮中畧无闲地贮清风鲈鱼菰米经年别皂盖朱轓一日东俗眼强分青白在芳樽未觉圣贤空鄱阳不乏江山助髙兴都卢属谢公
　　赠僧彦　彦字纯老庚午冬泊舟秦淮屡与纯老过钟山泉禅师丙子三月再由金陵泉公化去已累月赋此诗以示纯老
　　昔年杖舄几相从同遇弥天汉上翁早恨舲南浦别俄惊扫地北山空壮心脱落浮云外病骨支吾梦境中頼有西岩旧桃李异时应许共春风
　　秦淮官栁二首　丙子四月赋
　　秦淮两潮西复东淮邉杨栁酣薫风送春白花去漠漠避日黄鸟啼匆匆陶彭泽多倦宦叹桓琅邪今衰病翁此身会复有健日拟就绿隂横钓篷
　　西来载病一扁舟建业江山负胜逰杨栁经眼方自得蒲帆临挂复淹留长条似舞前溪曲巻叶宜翻出塞愁想见南朝旧人物可怜能个様风流
　　和别清凉和上人　和结西庵招吾归老故有落句丙子四月赋
　　明朝解擕白鹭洲后日相望黄鹤楼建业水清供白酌武昌鱼贱足音邮着身物外不无处俛首人羣非有求愿报西庵落成防待公退卧侬归休
　　重别和上人　和以予扶病之官临分屑涕予因留旧写真以结西庵之缘丙子四月赋
　　分手风波路几千侵寻老境百疴纒一官得饱亦劳矣大士忘情独然北道音尘长断望西庵香火不无缘是身脱使先朝露图像聊依十七贤
　　留别彦上人　丙子四月金陵赋
　　道人临别重留连应念吾生汩世缘拄笏看山犹故态量船载酒异常年兴来不计逺千里休去可须持一钱会作清凉老庵主两盂分粥对牀眠
　　留别王闲叟　王方闭闗诵佛书丙子四月赋
　　婆娑晩境不知还邂逅故人増厚顔次道志包宇宙外子牟身寄江湖间一乗妙义想冰释九死余生非石顽敢负清凉阿师约西庵先办十年闲
　　烈洲守风　丙子四月赋
　　张防早发石头城淹泊风波百里程白芷汀洲潮进退黄梅村落昼隂晴官粮牵廹少休日药物扶持多半生深闭船扉谢渔老自慙尘垢满衿缨
　　晩泊三山懐古兼寄歴阳朋游　丙子四月赋
　　三山春水拍江流六代余风扫地収破国龙骧复安在赋诗宣城难与詶伤心逺宦北宗老满眼旧游南豫州寄声好住数君子一别相忘风马牛
　　晩泊东采石矶　丙子四月赋
　　谢卫将军怜苦吟袁临汝郎遭赏音风流人物岂如昨形胜江闗留与今控鲤直思凌浩渺然犀何暇照幽深莫招捉月翰林老屈曲尘间犹陆沉
　　檥舟姑熟溪　丙子四月赋
　　潮来姑熟半篙深帆落溪口樯如林谢氏青山失故井桓郎白苎无遗音良游蹑屐负登覧衰病伏枕方呻吟个中二顷了吾事怊怅十年懐此心
　　芜湖王敦城下作　丙子四月赋
　　斗立孤城日四围贼奴曽未慑天威风生虎帐犲声厉尘犯龙顔鱼服归首掲大航遗臭在歌流乐府旧音非当时不慕桓文举草满中原胡马肥
　　题皖山北濒江田舍　丙子四月赋
　　江转皖公山北流萧闲人物美田畴一溪春水百家利二顷夏秧千石収小市竹楼张酒斾平桥松岛防渔舟莫知农老何为者几叶传封乐国侯
　　晩泊小孤山作　山与彭浪矶相对沐猴鸬鷀分占其上丙子五月赋是晩大风
　　江势东南陡折回两山屹立地维开颠风裂石轰雷下骇浪澎舟巻雪来扪虱王孙初睥睨饱鱼乌鬼但毰毸物情岂识忘形乐啸倚樯干独快哉
　　得周元翁蕲春道中书　丙子八月汉阳赋
　　离离赤枣墙东林开窗下榻依墙隂杖藜相頋頼之子隠几忘言知我心晩契初逢一东野清诗屡掷双南金官身为米自南北世路亡羊无古今梦泽草荒孤驿逺洞庭雨入沧江深相思何以祝髙韵桂树秋风吟玉琴送汉阳刑狱掾邹永年解官归飬　邹字天锡其父以朝散郎告老因补此官会有大臣荐其文再起造朝天锡复落仕籍将行求吾诗丙子八月赋
　　髙歌每忆故山薇笑掷青山换防衣竟为苍生安石起本来男子次君归脱冠弭櫂兴非浅戴笠乗车誓莫违明日渡江聊赠别武昌官栁尚依依
　　登头陀寺峰顶庵　丙子八月江夏赋
　　磴道凌虚挂白虹头陀上方黄鹄东沧溟五夜浴新日老木三伏来凄风北梦南云展张濶纵江横汉并吞雄楚乡絶境此其一付与微吟多病翁
　　九日寄维刘明仲　刘字冲光淮南故人也丙子江夏赋
　　扬舲歩背洲底处孤亭是玉钩蜡烛有心啼别夜布防无恙到南州黄华嘉节与【去】何事白髪故人分取愁頼有沧江知客恨长年西北望京流【江至鄂渚即西北流】
　　江夏秋懐三首　丙子九月赋
　　陈物纷然眼界中长年何与偶书空沧浪难为俗子唱络绎漫催贫女工风月少容休吏役烟波长与济途穷功成身退非吾事犹办扁舟东复东
　　人物骎寻廹暮迟秋风万里来如期幽虫切切竟何道羁燕怱怱将安之洛下微吟聊拥鼻西山爽气为支頥将翰墨悲流落寄语三闾彼一时
　　此身岂复繋西东流浪江湖伴塞鸿曲突非图三爵客直钩何羡六鼇翁干年陈迹祗今日万里故园【阙】个中冗散偶逃人指数未应吟啸坐妨公
　　书国志陈登事后　丙子九月江夏赋
　　求田问舍良可嘉元龙偶未思之邪黄鼠长为太仓耗白云犹有青山家人生歘尔待鑚石世故纷然劳筭沙销磨髀肉亦何事竟作子阳同井鼃
　　寄别秦观少游　秦南迁桂阳舟过沔上隔江不及见因寄是诗予三为钱官丙子十月江夏赋
　　沔阳湖上小留连疑是前时李谪仙流向夜郎才半道经还江夏乐当年个侬生以才为累阿堵官于老有縁待得公归吾亦罢春风先办两渔船
　　潘豳老出十数诗皆有懐苏儋州者因赋二首
　　丁丑四月江夏作
　　人烟寂絶鬼门闗更指儋州杳莽间三四月交天漏雨东南地尽水浮山依迷春草鸰原失响像秋风鹤驭还回羡河阳贤父子雪堂曽作十年闲
　　旧隠江城东复东堂前杨栁付春风犹传白雪兴中曲俄失黄粱梦后翁儋耳吉音无雁使蛾眉爽气属狙公不应更广穷愁志悟取平生坐底穷
　　有僧自峡中来持黄黔州手制茶兼能道其动静与潘豳老赋二首　豫章人聚白金十余斤以寄鲁直付一士子竟隠之不送故有黄犬之句丁丑五月江夏赋
　　未闻东观奏书成俄见西南万里行从坐何闗李都尉补亡犹待褚先生心县黄犬沉来耗耳惯青驹祗旧鸣时节私庭差自慰凤将雏去雁随兄
　　平生得禄仅荣亲持底天涯料理贫夜戸不闗无长物晨炊待火乞诸邻山颇侠能来虎水弩何知枉中人少减家园旧年调擕笼先采雨前春
　　中秋日懐寄潘豳老　潘将归黄冈获田故有落句丁丑江夏赋
　　西戍角声清且哀东城鼓动殷然雷雨阑伏槛月可待风横舣舟君不来得酒未容欢独伯把书端与睡为媒雪堂敛谷急还舍更约头陀黄菊开
　　重寄潘豳老　丁丑中秋以少酒欲致潘来答云侍亲燕甚欢翼日再赋此寄
　　轻舠蓦水帆如弓一伸臂顷来江东聊持美酒致吾子方事防衣娯汝翁悬榻可容他客坐闭闗正与无月同夙兴行乐竟何有醒醉隂晴皆梦中
　　潘豳老以长篇求假吾书以副本送之　丁丑九月江夏赋
　　元凯有言君盇知借书还书皆可嗤家传五载亦勤矣吾与两雏当共之吏役岂容方外驾古人端在个中期聊分副本天随子辑缀来归是一竒
　　示王泌　王歴阳之旧也相别八年会于鄂渚怜吾衰病因以示之丁丑十月赋
　　违离南北几星霜短髪萧萧带尺长执防郎効官落拓楚邱生触绪悲凉双鳬乗雁谁比数拉虎批熊犹健强端恨飬疴妨废酒尊前都属个侬狂
　　答致仕呉朝请潜登黄鹤楼见招　呉字逹夫与吾为忘年之友兼示慎献玉故有落句丁丑十一月赋
　　城隅黄鹤莫登临端使悲翁动楚吟日下长安人共逺天围梦泽嵗方隂北风欲雪雁飞急南渚始冰鱼伏深谁似草堂安隠客下帷隠几不求心
　　雪后同逹夫慎献玉登黄鹤楼　丁丑十二月赋
　　嵗律峥嵘腊尽头风吹朔雪到南州三湖簸荡蛟鼍恐七泽迷漫狐兎愁狂客定回青雀舫猎儿初试皂貂裘江楼伏槛迎新霁羣玉峰前练带流
　　曹永州哀词　曹名暐字季明昔相际于永城防过武昌归余杭卜灵隠山诸子来求吾诗为此赋戊寅二月旦日
　　老眼春风两泪倾繐帷樽爼异生平可惊人与琴俱絶但见肴晞酒复清相合水邉传美政飞来峰下啓佳城翩翩五六竒男子使髙门坠厥声
　　登黄鹤楼懐古兼寄潘豳老昆仲　豳老弟大观字仲逺戊寅五月赋
　　汉大将军楚国材半生倦韵凂尘埃徐夫人匕首安在丁令威华表归来紫府无踪劳仿像白云有待久裴徊楼标空濶天垠露川势纵横地轴开陇鸟赋成洲共永越人歌断櫂先回会招物外二三子长啸披襟挹快哉寄武昌方令临李尉援兼简黄冈二潘昆仲方字孝能李字文举戊寅六月江夏赋
　　好在桐江三拜翁谪仙之裔好应同如闻花县两郎子兴发能来一水东共醉南楼故时月断无庾令凂人风季真老病不堪酒泽畔微吟懐四侬
　　二月二日席上赋　乙亥江夏时推官陈扶将之荆南法曹万遘彦亨罢官归鄱阳予亦抱疾此诗偶亡去庚辰十月邂逅同席客复得之因附巻末
　　仲宣何遽向荆州谢恵连须少留二日旧传挑菜节一樽聊觧负薪忧向人草树有佳色带郭江山皆胜逰载酒赋诗从此始他年耆老话风流
　　七言絶句二十首
　　斗岘山马上　戊辰九月歴阳赋
　　西来投策倦跻攀晚叶寒华一迳间尽日闲云不留雨斜阳还照隔江山
　　登如方山　戊辰十月歴阳赋
　　楚郊十月尚闻蝉傍道黄华亦可怜特上西山最髙处长安应在夕阳邉
　　渡泠水涧投宿万歳岭　戊辰十月歴阳赋
　　萧萧黄叶一清沟白鸟飞来故少留今夜行人短亭宿小窗风雨梦渔舟
　　重游寄老庵懐僧芝　戊辰九月望与僧法芝同游芝有诗云淡防聊得慰孤闷谁问当年寄老心后月许日复为是逰芝公西上已达京都矣
　　淡游已恨失芝公陈防空留梦境中欲问孤云何处去庭前双树自西风
　　寄有防上人　防鄱阳人尝住杭州安乐山戊辰二月与吾相际于盱眙留七日税舟西上巳巳三月有书见寄因以此谑之四月望日乌江作
　　防也当年避畏途寄身一叶泛隋渠定须慙愧操舟子千里风波汝渡吾
　　晓晴西郊马上　巳巳九月歴阳赋
　　夜雨萧萧彻晓闻不应为我扫尘纷弄鞭十里西郊道但见青山纳白云
　　重游梵行院　巳巳十月歴阳赋
　　晓渡南冈五里松精庐未见已闻钟门前拂地垂杨栁扫净秋来过马踪
　　同张汉求宿升中院西寮　巳巳十二月乌江赋
　　僧閤窗扉学画船青荧灯火对牀眠北风带雪披檐竹浑似潇湘夜泊天
　　送僧法印志因西游京师　庚午正月乌江赋
　　刻雪裁冰物外人强随肥马走京尘未应无地栽桃李江北江南一様春
　　重游钟山定林寺　辛未正月金陵赋
　　破冰泉脉潄篱根坏衲遥疑挂树猿蜡屐旧痕寻不见东风先为我开门
　　题贾氏废园　辛未二月京师赋
　　丞相园林半手栽清尊曽为几人开荒榛野蔓换桃李惭愧春风如故来
　　东城马上　壬申二月京师赋
　　防虹桥下水闗东接畛园林狭迳通繁杏半开随半落短墙无计碍春风
　　重送曹诚之兼简俞澹陈庾　俞字清老陈字敏善皆维扬故人甲戌三月海陵赋
　　春风漠漠老江篱行矣骚人好自持半百幻身如且健石头城下两茅茨
　　陈颠俞散旧朋游尊酒相从定少留衰病故情犹有在春风一夜梦扬州
　　平野堂重送江茂宗　甲戌三月海陵赋
　　东风南浦雨潇潇欲去行人不自聊谁道垂杨攀折苦过春犹有最长条
　　追永杜仲观咏蝶　甲戌四月海陵赋
　　黄蝶寻花日百廻荒庭多雨漫莓苔老狂能似徽之辈借宅犹应乞竹栽
　　题芭蕉叶　甲戌五月海陵赋
　　十畆荒池涨绿萍南风不见芰荷生隔窗頼有芭蕉叶未负潇湘夜雨声
　　留别僧永　乙亥二月盱眙赋
　　三处分擕跨两年浮云生计本悠然江山胜地端相待大有东南未尽缘
　　折中仓观米元章题字　时米客扬州乙亥六月京师赋
　　银钩入木揜钟王拂眼清风识楚狂淮海京尘两流落与君大是觉身妨
　　放舟过津门外作　乙亥十月
　　国门欲去尚迟迟况复凄风落照时犹有京尘坌舟尾恼人无几庾元规














　　庆湖遗老诗集拾遗
　　钦定四库全书
　　庆湖遗老诗集补遗　　　　宋　贺铸　撰
　　廪伏读前集序云自巳夘嵗嗣有所赋别为后集所谓后集以经兵火散失不复得近捜故藁所遗及于佛祠庙宇题咏洎碑刻镌勒并士大夫亲戚传诵得其一二皆此集中无者故续书巻尾为后集之补遗廪老矣不复得全其集后之子孙续有得者当缀其末
　　黄山席上别当涂僚友
　　自昔有宇宙便应有此山如我与君者几辈来跻攀声迹两磨灭寥寥千古间短生一浮沤妄比金石顽五福人所愿九龄神所悭着身名利塲宠辱如循环不见倦飞鸟翻然亦知还酒阑解袂去老矣遂投闲
　　右见遗藁
　　九日雨中作
　　九夏赤旱百井枯三秋积雨釡生鱼凌髙径醉不易圗问底黄叶今有无愿致皎白来庭除昏瞳烂巻勤巻舒管中一班聊自娯未羡北里鸣笙竽少日用壮胆力麄六鼇可取负而趋谁谓衰迟百病余雀鼠入屋不受驱长铗长铗归来乎泥深没踁行无车咄嗟蜡屐非双鳬安得翩然过故都
　　右见遗藁
　　送何安中之官新安录事
　　带郭荒山百匝牢跻攀几见病猨猱官粮可数才鸡肋吏事县知倍马曹芸阁有书行且召萱堂须飬未容髙庆湖老子何堪别隠几僧坊更寂寥
　　右见遗藁
　　送时适归彭城兼寄王会之并张白云
　　壮年客宦乐徐州五见黄华戯马周无复登山抛旧屐不堪临水送归舟东城公子犹三迳南野先生久一邱为话呉门非乐土鲈鱼菰黍漫淹留
　　右见遗藁
　　方明古免防西上山隂贺铸方回以诗送行非敢赠言聊书美志
　　西上迟迟谁挽留了君方寸慕松楸三年既尽亦当起五斗有余非所求早嵗向风劳企羡残生指日愿依投得官倘近柴桑里应许江邉着钓舟
　　右见遗藁
　　清明病中
　　寒食晴旸少江南此同侵晨泼火雨薄暮驾潮风目力书籖上生涯药裹中可怜佳节物似不系衰翁
　　右见遗藁
　　题叶翰林道卿手书唐人唱和集
　　翰客文房万巻余诜诜翻是蠧书鱼载薰载曝徒为尔秦筑长城错备胡
　　右见遗藁
　　题项羽庙三首
　　分张天下付羣雄回首咸阳卷地空六国三秦随扰攘锦衣何暇到江东
　　楚都陈迹久灰埃一曲虞兮尚寄哀不作偷生渡江计可须千里更西来
　　三戸睢盱竟破秦君王武畧世称神途穷一夜无遗恨挈首殷勤予故人
　　钱塘海潮
　　髙防如陵累石顽一支涨海横中间九军雷鼓震玉垒万里墨云驱雪山秦政维舟羞胆怯史迁防笔恨才悭钱郎几许英雄气强弩三千拟射还
　　右见遗藁
　　呉门秋懐
　　呉门客鬓再经秋城郭篮舆久倦游平静松江三万顷不应无处着渔舟
　　右见遗藁
　　丹阳客舍示曾纡公衮
　　眼里铅华今日见胷中冰炭几时除欲知老子消懐处静夜青灯一巻书
　　右得于两浙漕曽纡公衮
　　铸年五十八因病废得旨休致一絶寄呈姑苏毘陵诸友
　　求田问舍向呉津欲着衰残老病身未拜君恩赐剡曲归来且醉鉴湖春
　　铸六代祖广平郡王在五代间久从宣祖皇帝游因纳女事太祖皇帝封孝惠皇后赐第在开封隆和里当时宣祖太祖太宗潜在邸中毎喜饮臣家酒后来铸髙祖六宅使尝一日预内晏内有旨宣索遂进旧酒并酿法就赐名鉴湖春鉴湖先生酷志嗜书未老挂冠告归满朝荣慕真汉之二疏也以诗卜居于姑苏毘陵两郡亲旧和之者皆一时名公柄于先生门下有姻契亦尝作两韵今豫登欲补完后集记录以呈豫登倘不弃孤陋许以柄诗附先生集尾使晚生厠名于其间抑何荣幸也晋陵邬柄徳久诗云清监风流贺季真先生端是昔人身如何未老催归去要卧烟霞两郡春其他名公和者柄失记
　　题毘陵僧舍二首
　　古寺相留跨两年穷通出处固天然短檠灯火掩书巻屡听芭蕉夜雨眠
　　秋风忽起家山意流落天涯叹憔悴古寺不挂寰瀛图终南山翁何处至
　　右得于晋陵孙觌仲益
　　和题毘陵荐福寺红梅
　　一种梅生禅老家屋檐古榦恣敧斜诗人莫讶深红色可胜寻常桃杏花
　　右得于孙仲益再得于僧惟讷云从教尽作深红色絶胜寻常桃杏花
　　呉江送客
　　送别松陵道轻舟助客拏湖空剪葭菼市隘集鱼虾薄雨啼残雪新潮蚀嫩沙镜中羞沓防行复见春花
　　右得于屯田郎官范雩伯逹
　　题流香亭
　　秋色朝来已十分逺山清痩露云根芙蕖昨夜惊风雨叶叶流香有泪痕
　　右得于屯田郎官范雩伯达
　　王逈子髙挽章五首
　　我昔官房子长懐忠穆贤里无行马第山有卧牛阡当代三公后维君五福全桐棺逺归祔追旧几澘然卓尔金闺彦颀然玉笋班周旋三友益零落十年间轣辘灵輀动悠扬素旐还暮年懐抱爱应未辨追攀萧散竹林风平生略约同官班魏叔夜年辈晋安丰民咏濡须政朝推防功九原无复作埋玉恨何穷南浦维舟访东堂抵榻眠后期犹指日轻别遂终天墨妙今初贵诗鸣久已传清风知未坠诸子更翩翩已矣知无憾贤愚共此途白驹驰白日黄髪掩黄垆和氏终还赵干将不呉驽疴如可强犹拟奠生刍
　　右见王公治行集
　　约十客同集金山米芾元章约而不至坐中分题以元章未至分韵作诗拈韵应口便作滞思即罚巨觥予得章字
　　九客相逢思楚狂停歌罢铗缓行觞座中那更添严令分韵吟诗招阿章
　　右得于将作监米友仁元晖
　　题秦观少游写真
　　淮海多才士徒希为少游谁容老芸阁自识死藤州状貌披圗爽阳春掩巻愁湛郎长鬛尔殊不嗣风流
　　右廪省记
　　别王铚性之
　　吾老无北里子能讵南来临分即间诀薄暮更徘徊晩节狥微尚方刚患多才此生南与北出处两悠哉
　　右廪省记















　　庆湖遗老诗集补遗
　　钦定四库全书
　　庆湖遗老诗集附录
　　元丰末年始筮仕与方回俱在彭城为同僚友自是一别声迹不相闻盖三十余年矣政和甲午秋八月予还自京师过平江谒方回披腹道旧相视惘然如昨梦耳方回之诗予见之旧矣复出鉴湖集示予其辞义清逺不见雕绘之迹浑然天成殆非前日诗也方回自少有竒才其器业足以自表于世意功名可必也逮今流落州郡不少振岂诗真能穷人邪然方回诗益工名日益髙其传不朽矣与世之酣豢富贵与草木同腐者岂可同日议哉以此易彼可以自释也是年冬十有二月庚申杨时书
　　宋故朝奉郎贺公墓志铭
　　信安程俱撰并书　信安毛友题额
　　公讳铸字方回其先呉公子庆忌避公子光乱犇衞妻子散走越越人与之湖泽之田表其族曰庆氏汉避安帝讳改氏贺至唐有为阳谷令名知止者于方回为十五代祖其后北徙终止开封孝惠皇后克配昌陵家世仍以才武显曽祖维能左侍禁祖维庆东头供奉官閤门只侯赠左千牛衞将军父安世内殿崇班阁门祗赠右监门衞大将军母秦氏赠令人方回幼孤立不羣济良恪公克彰择妻以女授右班殿直贫廹于养非其好也监军器库门临城某酒税磁州都作院徐州寳丰监和州管界廵捡辞所当迁东头供奉官封其母永年县太君元祐七年学士清臣百禄轼荐于朝改承事郎请监北岳庙监鄂州寳泉监丁母忧服除以宣徳郎通判泗州迁宣徳郎通判太平州管勾亳州明道宫再迁至奉议郎遂请老以承议郎致仕时年五十八二年从臣荐起之以故官管勾杭州洞霄宫迁承议郎赐五品服以后族恩迁朝奉郎明年复致仕又六年年七十四以宣和七年二月甲寅卒于常州之僧舍夫人赵氏前宜兴县清泉乡东篠岭之原至是以九月甲申公同六穴方回豪爽精悍书无所不读哆口疎眉目面铁色与人语不少降色词喜面刺人短遇贵执不为从防然为吏极谨细在筦库常手自会计其于窒罅漏逆奸欺无遗察治戎器坚利为诸路第一为廵捡日夜行所部歳裁一再过家盗不得发摄临城令三日决滞讼数百邑人骇叹监两郡狡吏不得指其私盖仕无小大不茍要使人不能欺而用不极其才以老自右选易文阶时荐者皆有文名且当路顾愿为岳祠吏退居海上三年乃复就筦库元符靖国间除太府光禄寺主簿辞不赴卒请补外自去姑熟及告老再仕凡十五年不离宫祠吏观其肮脏任气若无所顾忌者然临仕进之会常如临不测渊觑觑视不敢前竟疾走不顾其虑患乃如此与蹈汚险徼幸不为明日计者殊科有鉴湖遗老前后集二十巻予为序尚可考乐府辞五百首他文数十百篇方回姓氏闻天下其诗词雅丽有古乐府之风雠书至万巻无一字一画譌阙老且病犹搰搰不置云二子曰房承节郎监保州酒税曰廪将仕郎二女皆嫁士族孙男女五人政和间予居呉方回病要予曰死以铭委公矣今年春病甚见予毘陵复理前约且曰平生果于退惧危辱耳今知免矣将葬其子又以治命来求铭铭曰
　　其进踖踧若将越于谷其退若逝惟危辱是畏依隠傲世世亦莫吾厉卒安其所是以无悔
　　公娶济良恪公之女公之子提干君廪复娶良恪公之孙实外姑之亲姊故予获识其子省干君承祖者尝从访公遗文曰先祖昔寓毘陵中间扰攘凡所着文编悉为虏酋擕去独巾箱有别录庆湖诗前集在固假传写正其字画讹舛而疑者因之又从赵氏得公墓刻并书于巻末庶知公之出处本末云乾道丙戌嵗仲夏望日邯郸宼翼令威父记
　　留题左顾亭二首　孔愉放之所
　　余不【平】亭下檥归舟访古懐贤百刻留办得千金脱元绪此心端不为封侯
　　亭际髙枞满百围不无山鬼此焉依咿呦为话当年事曽见将军佩印归
　　贺公诗词妙天下防年每窃闻诸老称其名章俊语今词盛行于世诗则罕见予传录此编乆矣意俟后集并为锓木念未易得恐失因循廼以所积节仪折色等钱刻置郡斋顷为徳清令邑子以公留题左顾二絶相示尝揭之亭上今附载于是绍兴壬子七月朔晋陵胡澄题






　　庆湖遗老诗集附录
