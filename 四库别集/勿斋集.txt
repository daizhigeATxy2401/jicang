　　钦定四库全书　　　　　集部四
　　勿斋集　　　　　　　　别集类三【宋】
　　提要
　　【臣】等谨案勿斋集二巻宋杨至质撰至质字休文号勿斋閤皁山道士淳祐中勑赐髙士右街监仪主管敎门公事是集皆其四六书啓多与一时当事酧荅之作其兼领旌徳观都监谢京尹赵节斋啓云观以道名境随人重知章有学始专鉴曲之烟霞清老能诗故奉金陵之香火倘酒瓮饭囊之辈徒斋钟粥鼓之羞云云葢亦以文学自负不屑等于黄冠者流第二巻中大抵代人之作当由娴于词翰故士大夫假手者多也宋末啓劄之文多喜配经史成语凑泊生硬又喜参文句往往冗长萎弱唐以前旧格荡然至质所作虽边幅少狭而对偶工致吐属雅洁犹有樊南甲乙集之遗正未可以方外轻之矣乾隆四十六年四月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　勿斋集巻上
　　宋　杨至质　撰
　　太一宫清心斋谢陈提举
　　茅洞烟深缪执住山之斧竹宫天近忽颁赴陇之书姓名误彻于冕旒行辈辄先于冠褐窃惟祠严太一是谓贵神星应少微故名髙士当建绍干淳之际多巢由园绮之臣召对禁中每谈经而论道放还物外且锡号以赐书比年以来此事皆废何者蹊趍而径入甚于车载而斗量一洗而凡马空咸服明公之能断数行而彩凤诏庶有异人之肯来如某者平凡无竒孤洁自守结习偶随于笔砚踪迹遂遍于江湖名山大川所到领揽诸老先辈于时从游间结屋以聚书将息形而休影滥修烟霞之长怳惊嵗月之侵二十年不入修门果能此道五千言束之髙阁未丧斯文俄有命以自天俾陈力而就列即清夜藜灯之地扫积年铺席之尘毋若宋人然借曰薫莸之殊器犹吾崔子也或疑虎鼠之同宫修文辅教敢效寸长归美报上庶伸素志终愧荒唐之学难酬希濶之恩兹葢恭遇某性禀髙明躬持温恪圣经贤传滙玉海于胷中秀句英词粲锦囊于笔底书画诣钟王之妙谈锋透老释之微公余萧散于园池客至从容于诗酒如其頴拔乐以甄收某感佩隆私激昂晚节仰祝圣人之寿常瞻太尉之尊十事囊封切慕爱君之种放三书袖入仍希望阙之嵩高稍别庸流式詶异遇
　　代失仪降官谢丞相
　　搢屏弗恭愆仪九陛纠弹曰可贬秩一阶戴皇慈寛大之恩繇庙论优容之赐合诛而贷识感于惭某尘翳性天津迷学海半世徒劳于韦布一官窃防于簮绅爱子教之以忠仅守过庭之训事君犯而无隠永怀恋阙之诚自只役于简书毎饰躬于氷蘗莼湖学制开边粗给于军需兰渚负丞摄郡尝疲于荒政洊叨列剡重累洪钧分符服领之南矫首泰阶之下问民疾苦安得中和以作诗歌借国威灵所幸丰登而少公事璧茍全于细满玉爱食于长安负扆当阳方披奏牍坠笏于地遽失朝仪初非天之违顔若有物以掣肘碎牙俯拾敢希前辈之高风拄颊游观空羡西山之爽气槐绿之羞莫掩薪粲之刑曷逃负芒以还席藁而待议从忠厚第削籍于宜敖施及颠隮尚寓形于坱圠头颅自省骨肉知归兹葢恭遇某咸一徳以亨天兼三王而施事声色不动作成击泚之精忠名徳相望保用问謩之故物因待还严之防曲陈末减之条全此微踪寘之薄罚某敢不铭藏厚徳辙戒前非加恐惧以修身期周旋之中礼抽手版付丞相休闲敢负于明时奉介圭觐我王入对或存于他日其为摧谢防既敷刋
　　代贺丞相除太傅
　　恭审敡制大廷报功真宰帝怡愉而奉太后载加册玉之称公爕理以备周官爰正面槐之席事光典礼庆浃臣工兹葢恭遇某柱石壮材蓍龟先见五百嵗孕灵于海岳二十年宅揆于庙堂拥昭立宣不动色而匡天下平淮防蔡当戮力而复中原精禋既肇于南郊介福聿臻于王母集搢绅而归美写琬琰以成章法驾东朝肃领皇仪之盛玉音中出诞跻公傅之荣园田并衍于膏腴鼎路益隆于体貌坐而论道对不呼名作宋一经见圣君而贤相封齐四履竚异姓以真王某托命大钧劳心小邑捧黄麻而欲舞望赤舄以无阶峙刍茭峙糗粮方备潢池之盗作盐梅作麴蘖永同岩石之瞻
　　兼领旌徳观都监谢京尹赵节斋与
　　归寻杞菊拟乞闲身领揽湖山乃兼秘宇虽大府体召搏之意恐先贤怀拜信之疑窃惟观以道名境随人重知章有学始专鉴曲之烟霞清老能诗故奉金陵之香火倘酒瓮饭囊之辈徒斋钟粥鼓之羞伏念某畧带书痴未除劒气一壑足安于晚节十斋再入于旧巢乏嵩髙平贼之书漫云诣阙无簔衣通神之术敢望筑宫片文只字屡送上方败屋頽墙如在传舍公即清心而怜客吏言旌徳之缺人疏檄宠颁缗斛俱至以髙士为主簿或讥乔木之下莺从天子作门生焉用小儿之弃马维景居山三营别馆而尧夫在洛十置行窝使学徒有所指归与耆旧相为款密至若现白鹳者按行于林屋袖青蛇者飞过于洞庭何得拘挛等是游戱为节斋一出不恶向长隄独步亦佳兹葢某堂堂乎汉宗英绰绰然京兆尹大而笔槖补衮职之阙细而薪米得都人之欢间小队以行春正新亭之出日问坡仙之何在周旋靖白于一堂唤弥明于此来管领侯刘之二子山判不移于请嘱玉旨特详其往还某敢不强赋梅花賸栽杨栁环数十里皆水洗清坐客之俗尘后三百年有人増入黄图之新志
　　谢运使江古心万里请住玉隆
　　两街应制窃依藜杖之光十国出符俾辖锦衣之众溢荣褒于疏请借壮观于斋居试言道家之大山莫若旌阳之故宅冠袍所聚之地领袖必得其人过者垂涎多买游谈之烦舌从而染指谁惜常住之眼珠此曹自轻吾道几坠伏念某江湖漂泊木石防顽未能茹商皓之芝固尝防许君之柏因元戎枉驾以戾止为同列争席而翩然识面目于山中屡作天宝翠岩之梦送头皮于官里误陪甘泉泰畤之祠因内醮以进诗辱上恩而润笔俯加训谕未许言归望阎公都督之襜政惭素昧设徐孺高士之榻忽传好音熊鱼虽欲而莫兼猿鹤殆惊而且怨兹葢伏遇某名高日月威振风霜访六一翁泷冈之居登进郡最创二十士鹭洲之学作成十人洊移青丝玉节之华并领画栋珠帘之胜爰披图而问俗信拔宅以飞仙颇闻腾胜之区久缺焚修之长群鸦争鼠已在吾目独鹤昂鸡孰当人心左浮丘右洪崖百闻不如一见近皇甫逺居易三占则从二言某何徳以堪不求而得价非髙于少室身难出于长安舍已事以勤馆人申诵他日从公之语趂霜天而收柿栗空吟昨宵梦母之诗未先桑榆尚可桃李
　　谢何漕卿请住玉隆不赴
　　懐归得告暂离蘂殿之班领众修真洊辱星台之命属愆期而卧疾方露奏以祈闲玉音未俞鼎语奚答睠游帷之福地虚辖席者许时岂都仙之灵在天故悠悠而弄印葢大府之明如日不草草以畀人破狺然投骨之争俟角者为麟之出果孚舆论必费防搜如某者厌江湖而知休甘草木以俱腐三年去国误叨命召之荣十载住山自笑身谋之拙繇刚肠而嫉恶苐洗手以奉公囊钱虽悭户屦粗满前使者从而过听今明公何所取材置驿传书示军将打门之喜送州津路移太守劝驾之勤维名称尚隶于帝旁恐职业难共于戱下两征不起初非少室之山人一榻纵悬定有南州之髙士允副权衡之选庶新钟鼔之声兹葢伏遇某为儒者宗真宰相器当乗轺而问俗亟植纛以临民令下棘闱无纎哗于战螘手摩铁柱有大造于屠蛟遥瞻井柏之隂森慨惜香花之牢落孰为主宰谋及国人忘虎符龙节之尊加鹤氅鹿冠之礼某居怜薄命仰负盛心黒笠垂云阻访洪崖之旧珠帘卷雨尚从滕阁之游公如遽归仆则退听
　　谢郡守潘户部减漕
　　乌绦谒郡敢希货药之仙白粲送仓特损敷苖之籴即福地洞天而区别俾斋钟粥鼔以交鸣一饭知恩双坛齐寿尝攷閤皂授田之籍失于绍兴经界之时南曰阳北曰隂沃壤咸归于富室髙不旱下不水丰年粗给于常堂防祠牒之日廉致食单之云集朝廷初行储畜之令官吏争持撡切之权违列圣勅旨而弗蠲与三邑编氓而均配攫财犹肉防粒如珠忍令田里之怨嗟遑恤山林之饥饿某滥居官辖合转食轮因众口之嗷嗷动我心之戚戚既乏鬼兵之运粟真愁县令之破家期儿童迎细侯除道幸先于紫马定舍馆见长者入城爰跨于青骡冒陈千一之愚乐杀什三之数文移庾氏宛同鲁肃之指囷惠及山人不费真卿之作帖所持者狭其説无疆兹葢恭遇某秀出坤维望髙干纬一命落瞿塘之棹十年参文石之靴有宅占水精宫中自适其适无书至光范门下时行则行乃剖汉符逺临萧渚谓吾年五十姑守兹土然嵗籴十万几倍他州推赤子内沟中莫救前人之失祭名山在境内务令广众之安于招徕补发之间示委曲代输之意某敢不谨持杓柄仍卜灯花饭颗瘦生戴笠已怜于杜甫酒材春乏卧楼更念于洪崖忘其在陈辄尔望蜀
　　谢句容王宰断刺盗柏贼
　　山木千章素严樵禁宫墙数仞辄入偷儿斧防几类于干陵公事遂干于偃室极惩不贷厚徳何穷窃惟王母桃红儿三尝而啖帝董君杏熟虎四出以啄人神仙幻化固未易窥寇窃侵渔且不能免而况槎居海上驾乗或犯于斗牛桂在月中斩伐犹惊于蟾兔吏徙武昌门西之栁童抱杜陵屋上之茅谁无六根天亦五贼伏念某液满曷用盘错非长许柏葛杉俱曽洒扫交梨火枣久自栽培来从句曲之三茅拟种都之千树月明有鹤方吟岳顶之松【阙】响无人俄失庭前之柏虽异乎四十围之溜雨本望其八千嵗为春秋不堪鼠辈之欺爰出羽流之嗾慢藏诲盗非无锁于洞门悉上送官防亟囚之狱户一辞无隠五听兼详幸未烂于樵柯仅半存于隍鹿见豕遇雨吉庆寛邻里之呼荷校灭耳凶俾按市朝之挞山贼寒心于路侧树精快意于城南匪贤令尹哀丁丁之声则羣不逞将旦旦而伐兹葢恭遇某名香仙籍家近旃林苖裔三槐待擎天而作柱襟期五栁试满县以栽花爱人材于拱把之微恐山林有童颠之丑磔此穿墉之鼠妙于食豆之鸡未论桧顶之升仙足使桐乡之爱我某守株知缪采藿懐惭期尽剖于藩篱怕愈加于刀锯召贼曹呼五百已衔赤县之恩效隠者笞羌夷尚奋嵩髙之勇莫如自治不在多言
　　谢县宰免伐墓樟
　　墓木拱矣诸孙均霜露之懐匠石过之令尹赦斧斤之厄阖宗感涕行路赍嗟葢闻宰有民人一县常夸于桃李谁无父祖九原谨护于松楸故法垂穿心禁步之条而礼着为室斩丘之戒睠言冷族居傍先茔墦间之祭序以衣冠相承累世江边之树状如车葢其大十围隂阳家谓防葢之宜子侄辈起科名之望适騃弟呼卢而罔利致贪夫驵侩以献官人亡书存操二十七年之白契神出鬼没输一万千数之青铜叵堪刻木之舞文直为老樟而买命松因丹活纵挈吕仙之墨篮荔以妪完尽带黄巢之劒迹兹葢恭遇某英标耸壑定力擎天明堂梁栋有待于相材岩邑丝桐聊寻于宝气市生柴炊尘甑初不与百姓交听大风败重门何以令众庶见爰求钜槚载立崇闳庸新万目之观岂吝千金之费某亭之猪可祭也固莫逃黄霸之神吾子于虎又死焉决不堕泰山之猛桃且栽而未去桂虽斫而无痕茍非当家孰锡尔类某藤萝息梦葛藟知元思召伯于甘棠之隂遗爱敢忘于勿剪画道士于枯木之下深根庶保于长生
　　谢郡守王监簿
　　传食侯门归休已晚充员主席董率何堪捧郡檄以知惭造公墀而言谢尝闻山川以人而轻重钟鼔随时而盛衰维张葛双坛记寰宇之福地有陈黄二士列政和之道官后先领袖以俱贤内外防模而毕备夫何近世顿异前修顽嚚之恶滔天清净之风扫地况秋田之絶穗致午甑之生尘巾鉢如云政张颐而待哺犂锄得雨须乞籴以瞻耕仓苖未了于半输县税早行于预借负逋山积宿蠧根深必表里练达之人辨上下煎熬之事如某者禀资苦薄识字无竒因浪走于四方偶从游于诸老柱杖深桂林之洞推篷读浯水之碑八月观潮屡倚楼于江下三更谍冦尝草檄于淮南谒海陵神翁之居酹采石谪仙之墓骑驴而访赵傁招鹤而谒西山泝清涨而登郁孤攀赤城而眺桐柏舟泛鉴湖之月觞流曲水之波卧念平生辙几环于天下来归故隠屋方就于云边编排漏架之官书布置绕墙之仙药自甘终老无复他求诚知桂馆竹宫岧嶤京阙亦有石坛花院错落衮乡由来天上无愚懵仙焉用世间不唧汉彼以爵而吾义人皆醉而我醒忽纸巻之探名上之官府辱笔头之加防付以家山固贪青眼之荣奈破白身之戒甫涓辰而隶役时拊已以扪学问未充曷扶持于风教材犹不敏定败缺于公私非惟作杞菊之羞又将为桃李之玷兹葢恭遇某名髙黄甲班在紫宸别驾镡津威镇千村之狐兎专城潇渚化行三邑之豚鱼人妖首破于黥胥女魃适罹于旱嵗爱民如子移粟于河振贷而活青州亲见富公之隂徳吐哺而延白屋尤推姬旦之盛心故虽山林下人亦或爼豆间物裳者鹤误墨而蝇某敢不并缘诗书湔沷泉石庶几我静而民正万一老安而少怀富寿多男从华封而祝帝中和乐职效益部以歌襄恐趣归列宿之行使遽失二天之托其于依戴罔既铺陈
　　回临江赵倅
　　一鹤裳甫觇泥轼双鱼尺素忽到岩扉粲盈幅以成文坠多仪而为贶诵藏无斁感耀俱深尝谓髙尚者不事王侯神仙者间游防市隠图南于华顶贵客自来现洞宾于岳阳时人不识若夫住山应世出郭呈身平生所丧已多一见安得如故比承某题舆荣上迓骑缤前臣非黄冠师敢废郊迎之礼公下白屋士获瞻山立之标小诗蚓窍而蝇声归梦鹿眠而鹇挂讵期专介宠俾芳函刻赞【心经】刻箴【夜气】信共西山之臭味授笔授墨焉觧子云之覃思织蕉轻过于五铢酿桂香醲于一榼监州有馈行路皆惊某倦客江湖滥尸泉石幸依刘于此地知説项者何人文士中朝谁兴怀于羽褐樵夫前路果乗暇于青鞋祗候按行庶几倾倒【文士樵鞋皆来劄中语】
　　迓郡守章吏部
　　银菟宅牧重境内之名山竹马迎新唤云间之孤鹤除道审买臣之至候闗移尹喜之恭覩以争先礼云贺上敬惟某名垂宇宙学贯天人祖笏父衣鴈防聮题于数世卿珪从槖龙门独擅于一时帝曰象贤官为博士晋编摩于宥府参综覈于铨曹因襆被以退休乃剖符而更治昼锦畧荣于沈井晓帆恰涨于萧滩五马不受二毛方当壮嵗两刘以及三孔亲挹遗风坐令安静之化行竚见中和之诗作然念斯民之困仅书去载之丰敷上产以随苖几竭稻梁于南亩指清江而索楮类寻杜若于芳洲旧新之劵俱轻公私之蓄咸匮不有鞭霆之手曷施活国之方珥笔一双首转移于风俗去天尺五亟选表于公卿伏念某逃儒自初进道不敏未办九还之鼎浪升诸老之堂油幕从军檄尝供于盾墨金门应制杖仍照于藜灯幸得请而号最闲合掩闗而作高卧误狥家山之众洊登主席之虚由外侮以防墙忍旁观而缩手吾何爱此帻使君实重于挽留人或弯其弓儿辈辄从而倾轧望旗旄之戾止信衡鉴之了然入岳阳谒子京非敢瓢中之药如全椒遇应物庶容拾涧底之薪赞倚兼厪铺刋罔既
　　上提刑萧大着
　　闻公子之名有日矣方图上谒于霜台谓处士之庐无人焉颇觉包羞于云壑亟裁短贽仰凟严威葢闻君子小人有同牛骥深山大泽实生龙蛇虽物情什伯之不齐岂书防二三之无取贤如灭明必不至于偃之室学如子路亦奚为于丘之门皇华兹贲于林塘王气倍添于草木神仙弗逺但消金锁之掣开车马曽看未必芦花之深入畏褦襶向人之热笑推敲冲尹之狂刺字纵漫吾舌尽在忽覩析屋五花之判几令教门一叶之轻彼雀角鼠牙听讼固烦于召伯若龙头豕腹聮诗宁乏于弥明不胜懵然与语之惭殆有招之使来之意恭惟某儒宗学博王佐才高绍唐室之相家瑀将及遘比汉朝之人杰吾不如何既跻蓬山清切之聮宜掌薇省雄严之制出节肯临于广部发仓全活于饥氓就着绣衣间登席帽翔而后集授代之举甚高死者复生平反之徳滋洽诏暑囚而亲录言夙驾以周诹二使星明身俯趍于宝墠五原雨足手倒挽于银河毋庸泝皇恐之滩当径侍通明之殿某谨身素拙于道无闻传食四方不作蝇营而狗茍归休一壑可堪鹤怨以猿惊正抖搜于尘编且摩娑于丹灶坚柴扄而麾俗客抱瓦缶以杂畦丁薄闻揽辔以按行莫敢曳裾而造请春秋之贬猥及其类左右之容孰为之先异三子者言防也倘防于殊顾叩两端而竭鄙夫恐坐于同科为客解嘲岂予好辩
　　辞岳漕
　　使臣辔有光将大转木牛之粟先生饭不足缘新移玉女之厨尝闻先之齐家果于此乎观政其嗟可去恶得无辞某维其久负郭二顷田不自乐陋巷一箪食故起单于千里遂传食于诸侯门外东方何曽饱死山头杜甫元自瘦生备尝残杯冷炙之悲辛已决早韭晚菘之归计公由中而补外客驱去而复还椎鼔击鲜或诧逢辰之有幸张颐待哺焉知过午而未餐以涂民之耳目为令太苛倘累人以口腹于礼孰重借令束十围篾亦能插几张匙忍听无天殷殷之雷笑行于地亭亭之日不起笔吏谁哀王孙既豆羮得则生虽草具易为食果念及门东之索礼貌有亏苐诘之灶下之炊司存自谨岂期鞭扑反逮舆台纵投鼠何忌之云然打鸭之惊莫甚酒不及而公荣无恚犹别亲踈醴忘设则穆生竟行当明就去若尚懐恋豆之念是愈负伐檀之讥恭惟某禀天英灵有祖风烈为肥甘自足于口每苦乐快同乎人犒油幢百万之兵曽趍涟水养珠履三千之客未逊春申偶然忘由已之饥非不推食我之食曲行惩戒犹示等差与其挟琐琐细故以挠人何患无磊磊竒士以赴我请从此逝幸聴其归因黄梁而悟梦魂休説邯郸之富贵有青精以好顔色别为梁宋之遨游懐刺在庭结装有路
　　回太一呉都监
　　太一灯明难陪诸老苏公堤近因就三贤得之聊当于行窝议者或讥于幽谷伏承某法参晋猛诗续唐均降滕六于中宵恩荣象笏挈郁仪于左手光溢乌轮不惟精祷祠之书抑且造修炼之妙方赓酬而相乐念离合之有时华以大篇介之多餽旁出固惭于兎窟暮归尚借于燕巢唤真人莲叶之舟可能访我续处士梅花之句定合输君感在心藏谢容面尽
　　右街监仪谢提举
　　身返斋居仅循故步礼成宫谢乃俾初街信名器不可假人顾富贵何有于我弗容还勅殊觉厚顔伏念某苦无伎能颇有气性清心独处难求师友之亲白首重来不废君臣之义好赐叠颁于箱箧文词毎达于冕旒未报主恩幸逢宗祀万花簇驾获观天仗之仪一札降庭幸预道官之选论知事则米盐任责较法师则符水通灵谁谓柴愚俨同哙伍兹葢某事上畏敬入道慈悲怜千里之逺来头衔未改忍一夫之独泣脚迹同升昔闻经畧之大师今见焚修之髙士某臂枯欲脱囊涩休看非钱不行免上贴麻之请有书可读但愿乞骸而归
　　太一宫宫主谢提举
　　心清事简谨守斋防恩重望轻躐参宫务虽奏言之神速奈材具之荒踈窃惟贵神所宅甲于御前道家者流仰之天上夫何近嵗颇异前闻非惠非庄莫识濠梁之趣若臧若谷俱为博塞之游读黄庭者误字固多防周易者研朱能几习达挑于市井涵养于朝廷欲挽頽波必资定力如某者知身有患于世无营既襆被以还乡复招旌而赴阙舍近取逺争看御笔之新除辞尊居卑但保青氊之旧物效箪瓢于陋巷忆笋蕨于春山倍费弥纶使填领袖与人而问所欲掉头即控于牢词知我者谓何求觌面讫承于宠渥曷出诸君之右辄居方丈之西因闲就冗已失本心欲去翻留真成缪计兹葢某典刑前辈骨相臞仙丹暖三田不服少年之药香凝一室闲看平旦之经佩彤弓玈矢以事君祷桂馆竹宫而报国凡依栖之羽服均披拂之春风某敢不洗手奉公直躬率下少课焚修之报益权进退之宜
　　谢徐叔寛见访
　　解陈蕃之榻夙慕当家访子云之亭忽临吾地惜定交之不早辱委贽以甚勤伏惟某双劒产灵五车饱读体物浏亮每义手而赋成抟风扶摇叹摘髭之第晚鼓箧熟虀盐之味担簦山川之奇穷当益坚威不能屈曰恭寛信敏惠【兄弟以此五字为字】聊相对于紫荆从贤能俊秀升即齐攀于丹桂某岩栖且老户閴谁来捧骈俪之大篇识清修之儁客杨氏为我谅无拔毛利天下之讥徐卿生儿申诵囬头惊宾客之句永歌不足小住为佳
　　囬邹元叔谢给饭牌
　　劝粜及山方随苖于上产给符自库乃继饭于先生非惟见怜客之心葢亦云隆师之意行供已久言谢何迟恭惟某富有纸田亲书种怕入长安而炊桂肯从閤皂以饭诸弟子事兹有年或笑从徒而安坐大丈夫不能自食雅应进食以疗饥虽殊孟子之养钟庸免顔回之执防将军未老从者皆兴此日一箪匙漫抄于云子他年五鼎柈定进于宾郎某夙负素囷偶开旧店嗟吾山之豆落羡君谷之黍生母嗜铛焦归遂承顔之乐兄因釡颉毋贻紾臂之嫌去榻即悬新条犹在
　　回茅山白云观林管辖
　　悬榻重来羞见堂前之青草缄书逺至曽分岭上之白云当暑读之有风清甚恭惟某蚤脱逢掖勇求还丹发言为诗类不食烟火语得时行道间亦结粥饭缘偶然值大兵而凶年聊尔依阿姊于明月伫膺一札入践两街某年华向凋世味俱薄断送未甘于宫里游戏只在乎人间我自倒行徒识子云之字君如哂笑同寻和靖之梅
　　回周子鲁催诗
　　比承风驭肯顾云扃□麈尾之谈信无虚士示牛腰之轴云是钜公洊贻偶俪之缄猥索平凡之句方乞为寒水玉何以报緑绮琴诗三百虽多奚为徒累洪崖葛柮之朴母七十相依为命缅怀嵩高柿栗之居深惭短章莫究盛事击唾壶而略读覆酱瓿以无疑
　　回雷应雷
　　归闲一壑为去国之外臣投贽两章有叩门之热客问其甲子生以庚辰正老泉读书之年亦康节望儿之嵗高门不让逺到何疑谓童子出视之试验雷琴之清浊与先生并行也少须霞佩之颉颃
　　囬王秀才谢防
　　袖诗过我方嗟识面之迟樽酒延宾乃告堕肱之厄虽名山非容易可到幸佳客肯聮翩而来本期衡岳之云开不料石头之路滑葢文章防脱腕之敏而官职有折臂之祥偏袒而露右肩想费良医之涂抹持螯而用左手还容老子之周旋
　　囬曽道士求挂防
　　三书诣阙焉用诗囊六验归堂合呈饭钞纵使无心而出岫岂应空手以入山旧识虽多清防难紊学行脚去恐遭同舍之雕取告身来便驻横江之鹤愿文为惠佩意良勤
　　囬赵签判送管转帖
　　息争优老拟变前规求退得迁甚非本志画幙重千金之享打门惊双璧之投古杉欲摇顽石亦骇念鸟飞之久倦况鼯技以俱穷三义路口已悔迷涂百尺竿头焉能进步无阿堵物从而回买非军资库可以寄留拆洛阳耆旧之书幸察尧夫之非傲谢乡里小儿之米容教靖节之早归畧具禀酬切祈矜体
　　囬萧秀才
　　缁葛还乡窃依夜行之锦珠玑掷地谁书昼卧之裙偶飞梦以游仙遂愆仪于肃客伏惟某名居天北誉振湖南秀才三耳忆昔过从观音千手失今留挽莫遂樽酒论文之款徒深屋梁落月之怀冠履袈裟俟他时之和会靴袍手版勉即日之荣登
　　囬张副宫贺封额
　　鬼蜮混并缪作双坛之长仙龙幸防并防九陛之恩未论吾教之有人聊补此山之缺典伏承某应酬局熟佐使功深诣阙休上书期挽河而洗甲坐石时得句甘捧鉢以抄云铺张大篇光耀老眼某无他私意利我公家紫诰黄麻偶成勲于一旦素书青防犹借誉于诸方
　　回陈管辖
　　某松篁嵗晚胶漆年多击竹而和踏歌髙寻仙侣眠云而谢丹诏逺振祖风杂旗锣迎导之声思金石铿锵之句某髪俱雪矣笔非椽如老马为驹殊悔六州之错后人收果尽多九府之圜
　　回黄讲师
　　某良心止水讲舌生风读易而至得妻窃比屠蛟之壻入山而遇顽石亲见牧羊之兄吟诗七言夸我二美某名随谤得事以志成帝命维新辱权衡于杨子祖风可振勉衣鉢于谭君
　　回王监宫
　　某栖心造道余事谈兵续孤鹜落霞之文身惯游于南浦授七星斩蛇之劒派亲接于癫堂喜旷典之秩神赋新篇而遗我某偶然集事久矣妨贤张后二王曷发才难之叹军中一范尚观战阵之功
　　再领宫事回陈溪山
　　太一天贵神揖别竹宫之香火青氊吾旧物唤醒葛岫之烟霞羣讥已去而复还谁识放行而把住过勤胶漆之友宠惠珠玑之篇路摧车峡覆舟固人心之难料水断蛟陆剸革惟吾力之犹能毋袖手以旁观庶开诚而忠告
　　代上赵宪催春削
　　绣衣立霄汉之春发生有日宝塔合浮图之顶望赐如天洊驰不腆之私拱听惟新之令窃攷选曹之立法最严宪节之举贤几州几吏率系于部封一狱一讼审观其职业纵缘众剡必出我门防淮南鸿宝之丹孰无炙色得季布黄金之诺谅不食言重念某学浅过庭材非入幙惟简书之是畏幸齿髪之方强能勿劳乎未了痴儿之事与其进也甚知丈人之真当迎候于轻轺即褒存于敝帚察九仞之泉于弃井约斗升之水于西江辰来何迟祗候并春之徇铎仕如此急或虞半夜之负舟忘喋喋之数穷申拳拳之三请恭惟某营平闻望伊洛渊源用谋王断国之规任明刑折狱之寄周原从而歴按贑石为之安流倚长劒于崆峒之巅鼠子帖服悬明镜于方臯之目马羣遂空繇其许可之不轻是以搜罗而殆遍某辱属籍愿列师门譬传神政在阿堵之中如插羽则便扶摇而上光宗盟而后异姓虽大造之有成待国士而报众人非小生之所敢归依至切敷控奚殚
　　代于制帅史尚书荐举
　　拥帅幢开制阃大江均戴于使天攀相衮叙年家小草辄投于恩地顾下寮之尘土仰荧座之星辰忘其等威控此悃愊窃攷累朝龙虎之榜号多士则有之若求两家鸿鴈之行俱三人者鲜矣鼎立临江之孔台聮番水之洪从夸竞秀之荣谁笃同登之契维先君而二父托端殿之一门半刺史携客而上郁孤最崇交于绣幙今丞相省亲而道湓浦特枉顾于缇屏书云情犹兄弟而姓不同意者施及子孙而恩罔替然骨骼龙猪之别故飞翺鹏鷃之殊可言而言谓进则进伏念某斗筲何筭寸线无长锁院厠名仅取踏槐之效棘闱还试尚希赐笏之传偶遗霈之霑濡即微官而束防读荆国临川之集访萧洲文选之楼贵人欲出我门猥防推挽痴儿待了公事靡惮勤劳拳拳食蘗以饮氷望望丹雘而涂塈在脱选莫难于职剡而乞灵尝叩于采庭躬洒报函慨垂重诺捧崇垣之疾置増陋廨之荣光与其挟刘公之书薫莸同器孰若致伯鱼之问桃李成蹊庶困万石之澣帬乐以千金而享帚恭惟某禀于天者浑厚辅以学而髙明身在沙堤习见凤池之衣鉢量濶溟海平吞蜃气之楼台十年不出于长安八座峻跻于冢宰属边头之多燧宜江面之无波用铺敦淮濆之防模移弹压辇毂之手段指麾羽扇布置楼船军声大振于栁营敌众悉潜于草地寛九重之忧顾赞百揆之畴庸父爱之子亦爱之奇士夙延于东阁主贤者客必贤者愚人或请于西家某托门墙僣沥其鼠肝类弹者冒求于鸮炙愿损有余之惠曲矜不肖之孤早篑土以成山免仞泉而弃井生匠石之园长伯乐之廐奚俯仰于他人侍公休之屦拜温国之堂誓依归于此世稍图植立庸答钧陶
　　回王监宫贺宣召
　　处士归山仍居宰席使人赴陇促返斋庐升辖犹骰子之选官诣阙类胡孙之入袋偶然洗幽谷之耻或者兴捷径之嘲宠贻诗篇极佩交谊方移庭而勤俗驾敢犯座而应客星较八斗一石之才言语浪夸于子建观九尺四寸之榦功名宜属于曹交共载而东当复于上


　　勿斋集巻上
　　钦定四库全书
　　勿斋集巻下
　　宋　杨至质　撰
　　代贴职宫观谢宰执
　　久闲田舍敢希堂察之招再命着庭讫遂祠官之请职有华于寓直禄且仰以资贫感激上恩控陈私谢伏念某生居村僻性禀平常方隆师亲友之图何致君泽民之有粗偿邑债仍负州丞因多病以丐归坐糜闲廪当引年而未谢真恋明时圣皇躬揽以改元善类同升而资治访诸生之在否冠八士以呼延逊椟弗俞除书频下鹓鸿并集许接武于道山犬马既衰难观光于天阙歴冩由中之恳果防从欲之仁宠之东壁之图书俾以中茅之香火身不离于乡曲名辄挂于班行于公朝何所重轻倍烦造化在老境不啻满足可谓遭逢若集注之语言竭平生之精力金籝教子居家聊用于讲摩竹简送官诏郡误防于宣取预惭肤浅无补光明兹葢恭遇某名震华夷功存社稷亲拥虞渊之日静排黄道之云汤于伊尹学而臣信格天之徳懋舜举臯陶选于众见稽古之谟申勤劳百废之鼎新指顾庶僚之晋用猥承衰朽均忝荣光某敢不思见太平力延残景拟圣主贤臣之颂共黄童白叟之嬉炙背虽暄徒抱献君之志挂冠已晚嗣腾谢事之章
　　代贺赵大资沿海制置
　　某恭审宸廷作命制阃澄威公衣锦以居乡四革趋朝于魏阙士持防而失伍一言靖忠于萧墙海水无波天顔有喜恭惟某高明而杰特沈厚而防通睨天下之英才孰出其右运胷中之武库所向无前江淮十年旗鼓百战指画断匈奴之臂谈笑取郅支之头大勲赫奕于旂常静乐婆娑于泉石时方多士吾岂久闲蜀国何茫然起一琴于清献乡邻有鬬者惊三箭于将军方按辔以拊循亟投戈而罗拜匪洛社公台有愿疑潢池兵弄未休吏皆趋庭帝且前席灎堆如象焉用从东呉之船渭水非熊亟入运西枢之柄息烽烟于边鄙壮磐石于邦家某江国晚生天街末至登龙门而未遂运骊驾以何堪连读绿绨耸占紫气晋公之貌孰似庶谐道左之迎大农之谷几何庸上闗中之计其于庆倚莫既编刋
　　代贺淛东安抚赵大资
　　某恭审青防授钺紫殿移珂席之前贾谊所陈缓朝九陛陜以东周公是主坐镇千岩诞敷幕府之条密送京师之福恭惟某海山间气宗社重臣材气无双不数眼中之余子威名有赫平吞塞北之匈奴屏江蔽淮井井其规模足国强兵斑斑乎勲业偶作平泉之兴闲寻洛社之图王曰遄归抚猿猱于劒阁士而失伍戢螳猬于栁营与其五月以渡泸未若暮春而禊防爰改纶于省掖乃植纛于帝乡官殿天基申景命万年之福楼台云影聚蓬莱三岛之仙风流文物全属遨头期防簿书不烦老手稍奏保厘之绩亟跻宥密之聮某缪听朝鸡遂供流马愧咨诹之何有唯旷败之是虞欣聆歴吉以启藩幸甚依邻而席芘旗旄可望药石攸资陪元戎出野亭徒想镜湖之集观竒士留东阁尚随辇路之尘賛傒俱深敷陈罔究
　　代贺淮东总领兼镇江呉侍郎
　　某恭审抗旜领饟持槖专城印何累累王人跨诸侯之序鄂不韡韡兄弟继冯君之歌台府鼎新衣冠甚盛恭惟某紫垣魁宿薄海儁人有天地有君臣造大学中庸之道言文章言政事登承明侍从之班妙年歴歴于清华敏手恢恢于繁剧天当平治帝曰畴咨二千石朱两轓岂薄江东之道院三十钟致一斛适多塞上之军屯心灯相续于大苏烽火不惊于细栁以无双之材气压第一之江山兵食足民信之刀劒尽还于牛犊内外和国福也干戈伫裹以虎皮遄归紫槖之聮径陟黄扉之拜某蜚刍无补蠧粟滋惭曽游北固之楼台自笑东华之尘土耸闻异数敢叙同寅天下称呉窃晞踪于循吏军中有范仍拭目于肤公賛抃俱深敷刋罔究
　　代贺淛西提刑魏少监
　　某恭审遴简笋班分持绣节曰甸服五百里臣惟命之东西谓国用三十年楮与时而髙下临遣授变通之防称提増举刺之权星驾有行泉流无壅恭惟某襟期掀豁风范温凝迩事父逺事君深雅颂四诗之教上治内下治外洞军戎万里之情彯缨歴簉于鹓鸾除器且专于兰锜髙折广寒之桂载赓闻喜之诗白玉为堂演纶有待黄金如土救币莫前小烦汉使之咨诹立见周家之殷富直天子图书之府未隔清光空庶人刑狱之牢式符明指亟被膝前之召益崇肺腑之亲某畴昨侍朝于今聮治歴歴游从之欵依依离索之怀扬之粃糠在前敢忆憩堂之旧臭味也草木于我毋忘诲药之忠赞系欲言剪裁莫究
　　代贺史侍郎知平江兼提举
　　某恭审防荣魏阙移镇呉门簜节风生继衮衣之先躅雕堂昼永赓画防之清吟台府并新吏民交庆恭惟某神姿凝粹徳防恢洪八叶名家亲宝相门之笏一经教子密传道学之灯方当文度居膝上之时尽得陈平宰天下之説论思益峻培养加深水断蛟陆剸犀出神锋于宝匣前鞭鸾后棰凤骋逸驾于华涂频分半竹之符久报嘉禾之政充仁心于父母凛清操于氷霜童子中和之歌转闻而上公卿选表之用盍归乎来帝念姑苏之民地大扶风之郡迎送疲于数易抚摩庶其少苏双旌启藩万物吐气摘山煮海不妨拜使者之防听履持衡即入侍玉皇之案某登畿最晚诹隰何堪梦欲断于朝鸡技且穷于鼯鼠幸光华之密迩均防赖之扶踈同官为寮敢附甘泉之新法国士待我定从东阁之旧人赞倚有怀敷誊罔既
　　代喜雪贺宰执
　　伏以四时成嵗冬且至以阳生一徳享天云亟同而雨雪乾坤益瑞海宇均欢恭惟某密运大钧力凝和气攷金穰之占野闵铁甲之屯边谓宿麦连云欲仍驱于厉鬼则飞花剪水必严饬于防凑绣纹一线之添庆瑶陛六霙之集某缪共漕转与覩休祥嘉颖归周端叶丰年之梦潜枚防蔡嗣听捷书之音
　　代冬至节贺秀王
　　某伏以汉得天统厯方衍于万年冬亚嵗朝阳果来于七日伟磐宗之元老庸川至之嘉祥恭惟某徳莹氷壶望髙璿柄王曰叔父大开茅土之封天与善人端介椿松之寿对绣纹之添线奉丝络之送珍某问俗在原庇寒知夏木牛流马曷被军纩之温玉带垂鱼只仰御床之近
　　代冬至贺平江史侍郎
　　某伏以凤阙书云协缇葭而应候虎丘擎雪映麾节以生光顺临刚长之辰缤集大来之福恭惟某清风肃吏爱日宜民东阁吟梅犹记调羮之味紫宸鸣玉巍通候对之班行矣赐环从而问笏某咨诹何补芘覆居多巷陌张灯忆旧游于大府殿庭称庆迎新渥于脩门
　　代回庆元守贺冬
　　伏谓鲁观书云动葭灰而应候鄞楼擎雪照茸纛以生光顺临刚长之辰缤集大来之福恭惟某清风肃吏爱日宜民东阁梅开续冲寒于山意西湖水合怀倚月于栏干伫颁黄霸之金归佩紫宸之玉某咨诹何补芘覆居多朝路随君空忆琼瑶之迹新堂领客犹闻丝竹之音賛仰有忱敷刋罔究
　　代回嘉兴守贺冬
　　伏以凤阁书云验微阳于玉琯鸳湖飞雪照瑞彩于牙旗顺临刚长之辰缤集大来之福恭惟某半符易牧五袴兴歌近尺五之天境因人而増重占丈三之景政与节以俱新稍陈履袜之仪归遂埙篪之乐巍登文石密侍甘泉某诹度无堪芘依有素华防聒乐喜闻叶气之回异亩产禾更上丰年之奏其于颂賛罔究敷誊
　　代临安倅章谢宰执
　　伏以岩邑字民仅逃官谤神臯列倅遽忝恩除惟地近而格髙愧人微而资浅鸿钧所播泛轼奚堪窃谓天府之贰副车号称小尹钱塘之一都防密拱大廷置员或过于三防通决实闗于庶务葢弹压辇毂以佐而长非平分风月以夸诸人逺若熙宁坡老居于是席近而嘉定諌臣出于此涂顾事任之不轻必材能而后称伏念某清苕晚进小草微踪插架书多敢堕绮纨之习堆床笏少居怀弓冶之羞一同逺试于瓯闽三载偶沈于桴鼓初无政最何有言扬全璧东归爰索长安之米扫门上谒冒陈光范之书纵治中六百石犹阶而可升如城南尺五天则梦所不到赖提挈之力大防造化之功深日往月来母多侍从朝登夕至真如便家非惟抚鹡鸰之原得诲孤而治葬抑少憩鸡豚之社容息蹇以磨铅当此侥逾若为报塞兹葢恭遇某八荒开域一柱擎天萧也防曹也随歴歴奋庸而熙载房之谋杜之断惓惓修政以尊王器名每谨于繁缨人物率归于夹袋有如块鑛均沐埏镕某敢不佩服隆私持循先训庶题舆而佐岳稍结绶以登畿展骥何为听槐街之鞭防登龙甚幸厠材馆之簮裾誓毕微生仰詶厚徳
　　代回沿海制置赵都承
　　某恭审敛谟宥宻进撰凝严谋帅谁先汉臣无出谊之右在师中吉周公其主陜之东辞玉陛而有行合天朝而交庆恭惟某胸蟠万巻笔倒三江自其少年早负台阁之望安于平进歴更麾节之劳当朝廷救楮之时应君子拔茅之象宻勿百寮之上周旋二柄之间过政事堂丞相毎改容而听用春秋法史臣仍载笔而书方将登法从簮槖之班相与定匈奴金缯之议若时古鄮有事春搜校六步七步之愆士辄哗而失伍膺再命三命之宠公甚壮而临藩前茅戒严细栁改色亲授青防之钺闲围别墅之棊昌黎入廷凑之军信儿郎之帖服光弼代子仪之将见旗帜之精明亟听褒嘉归陪论献某侍朝甚幸将漕无堪政依枢柄之余辉拟预月楼之清集况朱轓之出镇欣紫绶之増华羁懐窃感于别离盛礼敢当于骈俪着鞭先我自怜骨相之屯折栁送君賸祝功名之防襟期所共心画奚殚
　　代回严州卫守
　　恭审作命典藩简辰植纛书登金匮密聮东壁之辉车拥朱旛髙压客星之次叔度之来何暮文正之宗有光恭惟某学富邺籖姿凝昆玉俨若思毋不敬威仪素习于三千进乎道恢有余肯綮蚤经于十二振伯仲埙篪之誉擅春秋兰菊之芳宜在朝廷乃更州县遡牙樯于清濑森棨防于上游田庐间苦于白催帑廪颇从而赤立规模自我必易局以置棊手段过人尽无麫而作饼稍修数月之令亟腾五袴之歌入为公卿净洗兵甲某使华曷称王事徒劳镜中之髪既星江头之潮如屋政拟擘牋而贺上遽防惠翰之来前忆千骑之过都仅一觞而临水观风几左长哦结辈参错之诗假道棠隂行遂渊明归来之兴报襄弗恪瞻向加厪
　　代回安吉州赵监丞
　　恭审选贤班缀分牧京畿得结辈十数人荣佩银菟之印封姬姓八百国清占水精之宫下车有初比屋相庆恭惟某行髙天揖量大渊渟博洽多闻映太一青藜之杖风流自命披谪仙紫绮之裘人知直上以干霄我则徐行而按辔既飞鳬而展骥载骑马以听鸡禁脔东床饱观竒士判花西掖盍列从臣肯槃薄于一麾试招徕于六客吏事绰然余地歌谣霭其近天燕寝凝香伫报龚黄之政都堂并席定追富晏之踪某漕转无堪知怜有素忆从容而叩阁欣振厉以开藩不因过客而饰厨岂复追胥之打户设施强人意信知于此不凡骈俪遗我书似亦未能免俗占詶甚率驰仰徒勤
　　代回常州卫寺丞
　　恭审改符作牧缩戍之官衡岳云开勿膏车而秣马荆溪月满真泛宅以浮家条教一孚歌谣四达恭惟某金籝学富玉海文深不踏丹梯一第特慁子耳争麾翠毂万钟何有我哉典章淹贯于胷中政事笑谈于笔底翩翩敡歴蔼蔼声称就零陵山水之乡周爰咨度作平泉花木之梦蚤赋归来上笃念于世家公出临于隣郡山无贡锡坐凝燕寝之香驿有赐环入试糜丸之墨某星轺曷称霜髩堪惊政懐旷败之虞乃侈寅恭之幸浴乎沂与曽子賸思石浦之琴书瞻彼淇美卫公勉继沙堤之衣鉢贻笺首及报染奚殚
　　代回新嘉兴守余监丞
　　恭审用传出闗分符作守在春秋为檇李雅推地望之雄辅京兆曰扶风未觉天光之逺先声易达生意顿回恭惟某标致蓬莱兮阆风器质黄钟而大吕胷中书传皆尊主芘民之方堂上精神得富国强兵之要谓升高而自下既歴外以居中余不负丞君子式严于戎器仲难为弟少公盍列于政涂肯槃薄而佩緺乃怡愉而戏防帝念阜陵潜龙之所民罹泰山猛虎之苛出命维新改辕自近鸳湖棹稳何异探苏隄之梅凤沼诗来还胜梦谢池之草稍报抚摩之最遄归选表之班某漕转罔功芘依知幸衔袖忽贻于骈制袭巾惟谨于珍藏见尔送人殆取揶揄之笑转而闻上伫传宣布之歌賛傒实厪禀詶莫罄
　　代回江隂王守
　　伏审分符作守宅甸服以惟良便道之官过帝闗而不入特厪书素隃想车音恭惟某源流雄奇被服温洁是父是子早竞茁于兰芽其人其天今独存于华萼维志澹而不躁虽徐步而自高既卧黄防洊凭缇轼柯山棊散访一斧之仙踪申水波澄应三刀之佳梦曷云不敌于壮县足堪爱养于细民小试蕃宣急看选表某驱驰已勌蜚挽何堪律宜黜而乃升身欲归而复驻鲜于非骏敢称一漕之福星益部有襄及听三章之童子占詶良率驰仰徒勤
　　代回温州赵少监
　　恭审涂芝作诰列防专城二千石起家分左符于汉殿八百国同姓辅东屏于周藩来暮有歌和衷甚幸恭惟某行髙天揖量大渊渟博洽多闻太一下青藜之杖风流自命谪仙披紫绮之裘恢恢政事之科歴歴功名之防既飞鳬而展骥即骑马以听鸡学宰相居都司结绶歴更于二府以君子除戎器褰裳薄近于千岩兰亭之乐未央宣室之恩罙切相攸翠簜驾彼朱轓无叹愁声小借慈祥之父母有治理效遄归选表之公卿某莫称班行猥供漕转厌簿书之尘土梦松菊之田园一鹤随公喜流传于新政双鱼遗我愧先辱于华牋未以罪行庶其忠告
　　代回知台州李监簿
　　恭审城专左辅星直中台竹马填郊除道欢迎于新守木牛供粟同寮解后于故人想见部封便安条教恭惟某根蟠仙李响振天钧论议长江衮衮流而不尽剸裁游刃恢恢地而有余惟温良恭逊熟以持身故安静和平见诸行事薄味监州之蟹亟听待漏之鸡章满公车类朝奏而暮下军多戎器爰内修而外攘聚精防神甫尔在廷更治考功于焉请郡驾言皂葢陟彼丹丘未庸庭户之令修顿觉闾阎之疾愈天非难而糓熟城不没而江平五百茗花聊具石桥之供三千牍草遍归金马之班某将指何堪思归未遂每忆侍朝之款殊恨定交之迟俶兹寅恭幸甚防赖课民二母彘知賸布于中和遗我双鲤鱼愧难胜于骈俪为报草草有怀巻巻
　　代回婺州陈中郎
　　恭审寓直宸奎承流宝婺青氊吾物弄印讫以畀尧紫马君来骑竹缤其迎伋鼎传初令幸获为寮恭惟某学博而文宏道醇而徳备一麟独出士知韩愈之可师三凤齐飞人惜刘蕡之不第歴江淮之两郡安丘壑者累年何自为郎庶几谋国菊犹存于苕霅舟辄引于蓬莱维明月之双溪冠扶风之三辅桐乡爱我尝鸣支邑之琴渤海劝农聊听谯楼之角寻丽泽诗书之化访叱石神仙之踪伫拥锋车径登荷槖某缪供漕挽何取咨诹粉省分曹尚忆侍朝之喜黄堂报政侧闻乐职之歌方上日之戒期乃后时而言贺珍函俯逮华施难酬
　　代回建昌张通判
　　恭审防恩汉殿通守江城为氓而逺一防阻郊迎于别驾呼童而获尺素辱邮置于都门逾占布置之新可卜康功之效恭惟某诗书正脉名节故家为帝王师谈笑取老人之履得江山助宜时称大手之词凡所居官绰然余裕髙则建封之授钺小犹万福之麾舟当国事之孔殷盍人材之杰出何其计左聊尔治中作麻源三谷之游麒麟擗脯踵文昌八座之美鹓鹭催班某不移其愚奚适于用驰隰未离于魏阙捍隄良苦于胥涛爰念母以丐麾乃戴天而閟允维桑梓恭敬止徒懐忡惙之心存松菊归来兮终乐寛闲之野偶稽庆幅尚请诲言
　　代回林提管
　　伏以汉使乗轺猥将隆指郄宾入幕首屈英游糟丘之职徒以劳人苹洲之隽乃肯从我瞻言一苇辱此双鱼恭惟某天材素髙吏业滋敏叠奏种桃之最拟为檇李之游谓太微二十五星盍搴华于郎省如长安十千一斗姑振领于兵厨稍展修能亟跻要列某莫称观风之寄粗有庆贤之心故人斯来何事弗集庶同出袖间之手岂徒流地上之钱继西湖赋梅花尽有余暇比南丰持香瓣则似过情占报不臻晤言以罄
　　代回临安刘通判
　　伏以我来君去莫留画幕之贤徳举言扬少见恋袍之意髙文有贶私谢何为伏惟某丹穴产竒紫荆争秀双鳬游戏早收墨绶之勲孤鹜登临曽续珠帘之句简拔既居于小尹班聮行趂于大昕某老矣临戎幸而集事忆家山之荔子已趣归装寄江驿之梅花毋忘宿契暑宜防重日听褒迁
　　代回兴国罗知军
　　自天子所用更治以专城与父老言知阻饥于垫水寛条俶布生意俱回伏惟某绰有父风歴收吏最从军油幕惯聮慷慨之诗借地玉阶屡吐峥嵘之论睠富川之为郡汇众泽以横流未苏鱼鳖之民况宿貔貅之戍上心所属敏手攸资人活青州亲榷山而辇粟图开赤县同备械以修车某雪去霜还心疲形瘁得结辈参错部内何幸防成容少游欵段里中巳坚归计
　　代回苏参议
　　帝简儒缨出自黄间之派官居议幕来看画栋之云有惠书函足占僚契伏惟某温良有守恬暇无营乃奏最于弦歌肯赋闲于香火郊坰可出屈工部于劒南境土未还致匈奴于阙下有谋则就不约而同某偶幸旅旋已坚祠请视小丑以鼠子何谓功多遇少公之桐孙庶窥文献解严甫定襄报殊踈
　　代谢赵提刑举状
　　五位合乎天数冒干霜斧之威一字华于衮褒亟使露车之奏取之自逺闻者皆惊极感琢于肺腑畧敷刋于笔墨窃谓宦路毎拘于选调举员尤重于职司并四者难尚鸮炙求而弗获制一以待犹龙睛防则便飞此下寮切于归投而崇台乐于成就伏念某蕞然小子缚以微官清江碧嶂素号富冈绿水红莲今为苦海旱蝗相踵田间多菜色之民籴餫孔艰庭下少鴈行之吏方孜孜于职守遑汲汲于身谋箭一失则废前功姑穿杨而进步丹九还而换凡骨因砥鼎以垂涎春光才动于郁孤宝相遂圆于窣堵顽防坐井何有粹明愚鲁面墙若为闿敏责粗逃于官谤能曷取于民称奬假过优揣摩増愧兹葢恭遇某材堪柱石身在江湖以道相传续千载圣人之脉得情勿喜尽一成君子之心居礼乐而有光知贤材而必举顾如孱琐莫称搜扬某敢不励志公廉詶恩特达气象彷杏雩之乐声华薫桂籍之香庶几报座主于门防抑以见先君于地下岂他人不如同姓毛原幸得以宗周毋尔音而有遐心籍湜敢从而叛愈丹扄所向皦日斯临
　　代谢皮右丞相
　　慈恩托契上台记夹袋之名模范移书下幙被绣衣之荐开云霄于万里收桃李于一门恩重命轻感深涕集窃谓选人唯班改是务举主最职司为严并四者难尽连贯虎侯之札缺一以待必勇夺龙舟之标非金刚杵有以摄持则玉女盆何缘拄到不先不后如取如携伏念某朴微荄驽骀蹇步泛莲依水初微画诺之能食蘗饮氷苐谨律身之戒望七阶而勃窣绕三树以彷徨同年岂无情特荷老端明之垂睠他日又独立仍防大丞相之兴怜方红旗踏报于捷书正防服亲浮于寿斚念郄氏一枝之桂下郇公五朶之云何徳以堪其应犹响兹葢恭遇某上医扶国钜栋擎天魏公自督视而归君臣相説汾阳居令公之位父母俱存精神防于一堂威棱憺乎四裔坚黄河如带之约续丰水有之诗材无细大悉以作成官若中外从而器使故令合颖乐以转钧某敢不恪秉素心仰詶大造观逺臣以所主不离父子兄弟之间报国士以众人即受天地鬼神之谴指纵唯命赴踏奚辞
　　代赵佥判贺宣召
　　应制非才久断藜灯之梦趣归有旨仍霑桦烛之香顾董辖之方新欲循墙而不可靖惟忝窃实出吹飏未控谢箳篁车先辱赠锦绣段因俪篇之从防重行计之趦趄非闗人去而山轻宁免林惭而涧愧虽夜对莫分于莲炬然春光久泄于栁条朕不弃卿敢诵北阙隠庐之句公如送客请续南浦绿波之诗更借言于开陈庶以礼而津遣举莫废也爱则助之略此禀酬嗣图侍罄
　　与赵丞辞漕台月俸
　　案畔掌书浪夸仙秩幙中草檄偶继芳尘椠铅徒弊于精魂印绶亟还于肺腑类无耕而用马敢不猎以悬鹑遣贶甚勤控免难已葢始因疾谂待来年然后损之若仍以俸言则今日之受非也宁甘却长者之赐是粗守顽夫之廉善为我辞无出公右奢华嵗节既沾沽酒之十千特达言终觅买山之百万容听响卜别拜隆颁
　　回王象先惠诗
　　髙士不为猥厘官务徳公寡出谨执师丧及兹三退而强留乃辱两章而言贺自量衰缪莫称褒期维其因用药而识君臣故不废伐木以全朋友吾二人在耳想无下石之言臣百口保之尽有住山之日少安勿躁薄责尤宜
　　回赤城观熊书记
　　效茅仙戏赤城夙窥英躅从子云问竒字忽枉髙轩袖衔偶俪之文屐折空虚之喜某厌随举子亲续宜僚薰胷中书传之香领物外烟霞之趣文章一伎漫游艺于笔端道徳二经素濡涵于舌本得时则驾而月斯征某勌矣欲休归与遂赋金玉有定价惭非识宝之人风云入壮怀宜择立身之地矧当年少政要书多
　　谢聂秀才贽见
　　虚檐晒日政搔老子之二毛满座生风喜见秀才之三耳辱赠我锦绣段知同饮玻璃江久客边淮干戈未定乍归郷井松菊犹存何至遽啼饥而号寒要不害安贫而守约吾无隠尔难持岭上之白云君其图之自有书中之金屋居惭地主聊酌乡人













　　勿斋集巻下
